观涛奇禅师语录观涛奇禅师语录目次卷一上堂卷二上堂卷三上堂卷四上堂卷五拈古颂古卷六法语诗偈赞佛事塔铭观涛奇禅师语录卷第一门人兴舒等编师于顺治庚子秋受杭州护法缙绅文学居士暨本山耆旧请住皋亭山崇先显孝禅寺三门泼天门户原无阶级就路还家君子可入卓拄杖便进弥勒殿大坐当轩笑等何人我若不来有屈难伸佛殿拄的拄撑的撑带累麻三斤依旧可怜生且道新长老到来又作么生施设以手炷香曰捻土定千钧韦驮殿量才补职相席打令汝承佛敕我奉师命卓古该今谛听谛听伽蓝祠现成行市不费唇齿时有通塞物有麤美广大家风从新做起列祖堂面面相觑鬼争漆器彼此各说异端好似花开碓嘴所以项上铁枷岂是无因而至今日狭路相逢果然业难回避宋开山第一代悟空禅师真歇清了祖像开疆展土立标建帜正偏干城主宾文备仔细检点将来大似乞儿小利引得后代儿孙尽道顾名思义门前桃李成蹊谁识祖翁田地据室者里是从上老古锥与天下人生身陷入泥犁的处所山僧今日信是业在其中还有同声相应同气相求者么如无吞热铁饮洋铜各自着便上堂指法座曰须弥灯王如来入平等三昧为诸人彻困了也还有知恩者么不然新长老将第二杓恶水泼汝等去也遂陞座拈香曰此一瓣香奉祝一人有庆兆民赖之次拈香曰此一瓣香奉为股肱王室屏翰法城人人乘般若力获金刚心此一瓣香向毒鼓声中挝得从百怨门里拈来囊藏一十二年不敢轻易着价今对人天众前拈出供养天界善世堂上前住本山觉浪盛大和尚用酬法乳遂敛衣就座白椎毕师曰诸佛递相出世俱免不得者一椎还有当炉不避火迸者出来乃曰建法幢立宗旨明明佛敕曹溪是所以八万四千非凤毛三十三人入虎穴圣谛不为大藏小藏从何处来石头路滑东土西天自者里去共住不知名邈摸难成同行不同步提掇不起宝镜当空光披五位则有君有臣有父有子箇箇始解奉重人人尊贵自居威音那畔田地稳密空劫巳前家风日盛高卷洞帘露出好山秀色冲开碧落倒回九曲文澜笔花灿而大地皆春祥麟出而众角齐伏野老自此讴歌家国以之安怗虽然共见熙皞其奈递相钝置若有箇汉向者里着得眼出得身自然不肯循途守辙溺于名言脱郄本来衣不食空王俸横身物外独步大方建立埽除未为分外正当今日三世诸佛历代祖师性命俱在新长老手里放行也得把住也得总不由别人且道凭箇甚么得恁般奇特不见僧问曹山霞和尚佛未出世时如何山曰曹山不如出世后如何山曰不如曹山师曰曹山老汉将威音王巳前娄至佛巳后一手提来一肩担荷大似以巳方人今日或问新长老佛未出世时如何只向他道填沟塞壑出世后时如何锦上铺花若向者里荐得堪报不报之恩其或未然卓拄杖曰从前汗马无人识只要重论盖代功小参万机休罢古路坦然平直透威音外千圣不携坐断毘卢顶显出本来人巍巍堂堂炜炜煌煌不是目前法亦非目前事转功就位牛背牧童高卧斜阳转位就功扁舟渔父钓残寒月功位双超石女机梭妙夺天孙之巧木人雪曲歌回银汉之章宾主混融人境一致然后拈一机鹘眼龙睛莫辨立一言河目海口难宣若是固守寒巖意存玄解机不知向背语未出窠臼如跛驴上壁不堪驱驰直须及尽玄微掀翻劫外方可入作竿木随身遇缘即宗所以道打破玄关无佛祖方知此道出寻常上堂卓拄杖曰鴈横沙塞猿啸古台夜来风色紧寒雨打空阶百草头上插足不入闹市红尘挨拶不闲明明祖意何用安排皋亭恁么道若是未过五马桥笊篱大小杓柄短长置之膜外问着总不知必须亲从浴龙池畔出得一身白汗方能拍拍是令着着机先向釜里添米灶下抽柴埽帚匙箸检点一回自然知家大口阔门庭深邃又何待十石油麻树上摊始去说难说易大众山僧今日困无佛法身心少间僧堂内随例餐䭔子也得三文买草鞋天界老和尚忌辰上堂问好山突出洞水弥天干蛊重新谁能出手师曰凉风吹落叶秋色满平芜曰秪如先和尚今日还来否师曰白鴈传霜信黄花落客衣曰恁么则学人瞻仰有分师曰且谩承当曰武夷迥出千峰秀梦笔花开遍地春师曰者汉当面涂污便打乃曰向上一路掘地觅天末后一句鬼家活计分付知事行者打鼓普请大家荷䦆持锹将法堂前佛殿后东廊西廊铲底铲埽底埽且得眼前洁净脚下平稳免彼江西湖南饭袋子挨挨排排蹑足附耳商量道有明句暗句全提半提当央直指最后全机使老胡西来直指之道便成弯曲了也赖有黄鹤峰向最平坦处一坐坐断使东西南北船来陆来但到此中皆可登峰造极若不曾过皋亭渡又焉知有五马桥浴龙池自然不见山中人所以佛祖出世不过为此一事何妨屈曲垂慈要他莽卤者不敢莽卤儱侗者不致儱侗始成佛祖之功虽然今日皋亭对人天众前岂肯覆却记得昔年在太平城里有一箇得力句不免举似大众乃喝一喝便下座晚参猫有歃血之功虎有起尸之德山门骑佛殿遶四天下扬声大叫云万物自有功当言用及处汝等因甚见似不见闻似不闻良久曰特地一场愁又曰隔身句拈却一边觌面相呈事作么生还见壁么晚参点即不到到即不点黄梅坠腰石风雨生苔藓投子和尚赤脚下桐城是汝诸人见惯底铜砂锣里满盛油作么生与他辨主一僧礼拜便出师曰闻名不如见面结制上堂选佛场开是圣是凡齐着倒心空及第十分春色属吾家恁么也得不恁么也得有杀有活有纵有夺恁么不恁么总得释迦老子无出头分德山临济只可傍观有箇汉向者里撩起便行也须勘过了打若是九十日长期说吞栗棘蓬跳金刚圈长连床上和泥合水天下老和尚底老婆禅诳吓闾阎皋亭本拟别行一路且与诸人放一线道以拂子左边击一下曰者里是银山铁壁右边击一下曰者里是剑树刀林还有要求出者么复击一击乃举临济上堂曰赤肉团上有一无位真人常在诸人面门出入未证据者看看时有僧出问如何是无位真人济下禅床搊住曰道道僧拟议济拓开曰无位真人是什么干屎橛便归方丈师曰临济大师虽是箇射鵰手争奈输去先锋赢得殿后若不是背手抽金镞翻身控角弓几乎伤锋犯手双峰存和尚讣音至上堂飞猿岭上事淆讹碧眼黄头尽偃戈报道寿昌桥忽断无端平地起风波我的好大哥掷却钓脱却簑谢家人不奈船何相唤相唿归去来棹入芦花不见他好大哥还乡曲调机何疾唱出令人不敢和岂忍和肯蹉跎换手搥胸为甚么长空无月星徒多大夜冥冥暗谁破不见道涅槃生死等空华成佛作祖皆话堕虽然如是且道寿昌和尚迁化向甚么处去良久曰夜明帘卷门高厂水上东山雪嵯峨晚参举世尊初降生时一手指天一手指地周行七步目顾四方曰天上天下唯吾独尊云门曰我当时若见一棒打杀与狗子喫贵图天下太平师曰总谓云门跨灶也是疾行先长皋亭也与一棒贵图两得相见尔等还甘么金华分卫归上堂古人道去去实不去途中好善为来来实不来路上莫亏危山僧虽离家六十日余拄杖子穿云渡水打雨打风娄智者七宝缾是甚闲家具双林傅大士道冠儒履释袈裟多年滞货闻名不如见面蓦拈拄杖云拄杖子向婺州界内之遶一回也无甚亏危而今依旧倚在古屏畔此是山僧用底汝等诸人合有长处试举似看众无语师曰不图打草且要惊蛇解制上堂把住也在我放行也在我九十日内事看来成话堕有底闻恁么说话便道将差就错挟袱上法堂背身着草鞋便去虽则似俊鹞快鹰依旧在孤峰顶上草里坐阿呵呵啰啰哩哩哩啰上堂问高提祖印正令当行请师说法垂何方便师曰山僧败阙曰只如说法四十九年今日和尚说法与他是同是别师曰瞒得阿谁曰怎奈学人何师曰你得恁么懵懂曰一句无私语当阳显大机师曰三十年后乃曰浓云乍卷乍开寒雨欲止不止打溼达磨眼睛浸烂释迦鼻孔深山巖崖里事闹市红尘中挨拶将来枯木髑髅前机平田浅草上针札不入千斤担五两轻时人行履十石车万斛船末后功勋须知信手拈来粒粒皆从者一粒生且道者一粒毕竟从甚么处生聻易开终始口难保岁寒心结制上堂皋亭开炉结制薪米亦难措备忍饥尚且不暇有甚西来祖意旋斫生柴烧火溼烟薰眼流泪十方龙象交参勉强扳条引例两序纲纪整肃丛林风规不坠事在发轫之初约法三章告示第一不得躲根第二不许瞌睡第三所关重大拈匙把箸谁为舌头原自无骨鼻孔秪可出气从顶至踵揣摩圣名凡号孰置于此借令而行破釜沉舟之计战退生死魔军始见心空及第直待嫌佛不做脑后一椎授记乃召大众曰既是嫌佛不做为甚又要授记聻不经敏手雕琢纵好终成废器立春上堂二十四气之始七十二侯之元江上柳梢漏洩劫前消息远村梅萼占尽格外风光寒巖异草排成心印空庭瑞雪显示家珍藤条在握天机历掌又何须枯木龙吟吹落片片馨香髑髅眼瞎折取枝枝秀丽等闲识得步步皆如能为万象主不逐四时凋若或踌躇不觉日又夜争教人少年佛成道日上堂释迦老子三千年外于正觉山前明星现时无端开眼说梦曰一切众生具有如来智慧德相但因妄想执着而不能证得虽则似舍巳从人其实冒功要赏蓦面相欺皋亭一向眼大肚皮宽不见小过今日翻思往事重为告报意在于何便下座晚参举天亲菩萨从弥勒内院而下无着问经称人间四百年彼天为一昼夜弥勒于一时中成就五百亿天子证无生法忍未审说什么法天亲曰秪说者箇法天衣怀云弥勒巳是错说天亲巳是错传师曰弥勒也不错说天亲也不错传皋亭今日与你重举秪是不得错会良久曰止止不须说我法妙难思乌龙深谷岑和尚至上堂举曹山大师示众曰诸方尽把格则何不与他道一转语教伊不疑去云门问曰密密处为甚么不知有山曰秪为密密故不知有门曰此人如何亲近山曰莫向密密处亲近门曰不向密密处亲近时如何山曰始解亲近云门诺诺师曰二大老恁么问答虽则告往知来争奈疑杀天下人何然玉局瑶坛尽向步虚声中唱出青鸾白鹤皆从散花掌上飞来知者能于彩云影里亲见一面不知者犹在梦中惺惺醉后叮咛且道古人恁么道山僧恁么举还是有格则无格则聻幸遇乌龙和尚象驾光临大众翘勤礼请为汝等决疑晚参举世尊于涅槃会上以手摩胸告众曰汝等善观吾紫磨金色之身瞻仰取足勿令后悔师曰漆以坚自割膏以明自焚黄面瞿昙至死不变强哉矫解夏上堂一叶落天下秋霜鸿阵阵向南征满天凉气斗西指水落石出句分明行脚士莫因循南岳天台不涉程乃顾视左右曰秪如万里无寸草作么生去堪对暮云归未合远山无限碧稜层重建大雄宝殿陞梁上堂师以拄杖卓一下曰向者一片田地进得一步着得一眼自然出生一切佛祖含育一切有情安立一切世界庄严一切报土折伏一切魔外圆成一切种智于一茎草上现琼楼玉殿始能圆中规方中矩横斜延袤宽广低昂理事兼备因果一如以此祝圣国王长寿以此保釐物无疵疠以此兆年丰谷稼成熟以此植福田慈荫后昆以此报恩普覆含生此犹是建化门庭边事未是向上宗乘且道正当恁么时一句作么生道乃喝一喝曰谩从睹史天宫见又向皋亭日下看结制上堂佛祖成规丛林旧例火炉头无宾主句举似诸人莫生拟议青州七斤衫寒时好当被复举长庆因僧问众手淘金谁是得者庆曰有伎俩者得曰学人还得也无庆曰太远在雪窦代者僧当时便喝复云有伎俩者得一手分付有伎俩者不得两手分付学人还得也无苍天苍天师曰长庆雪窦秪知欲钩牵人不顾伤慈近刑今日有人问皋亭众手淘金谁是得者只向他道有惭愧者得学人还得也无曰太无惭愧小参问拨尘见佛即不问场中选佛是如何师曰雪打玉麒麟曰不落阶级一句请师直指师竖拂云向者里荐取曰万机休罢千圣不携未审还有向上事也无师曰杲日当天曰秪如疏山道肯诺不得全又作么生师曰泪出痛肠曰疏山倒疴三十年莫是香严授记么师曰正是阇黎分上事曰月舟不犯东西岸须信篙人用意良师嘘一嘘问官不容针私通车马汾阳五门句请师垂示如何是入门句师曰相见了也如何是门里句师曰出身不异如何是出门句师曰拄杖活如龙如何是当门句师曰狮子咬人如何是门外句师曰打之遶作么曰秪如未问话巳前有一句子在和尚处又作么生师曰合眼跳黄河僧顾左右云大众记取堂头老汉末后一句子师曰笑杀傍观乃曰学道图出生死饮食为疗饥虚佛法本自无多受用得着为贵青原垂下一足俱胝竖起一指石室行者踏碓普化摇铃入市见则直下便见何曾肯涉言语顶门有路泼天不必随人起止事是现成事理是本有理疏山手握木蛇原是曹家之女立春两序为师庆诞请上堂师以拄杖卓一卓曰过去诸佛与拄杖子同时出生同时悟道同时证果同时转法轮秪为贪程太速未来诸佛与拄杖子同时出生同时悟道同时证果同时转法轮秪为佛法不现前现在诸佛与拄杖子同时出生同时悟道同时证果同时转法轮各各不相知各各不相到拄杖子把住则尽十方世界风匝匝地水洩不通拄杖子放行则大地春回十洲花发无影树覆荫天下不萌枝果熟三千且道拄杖子承谁恩力有如是奇特有如是威神良久复卓一下曰自古上贤犹不识造次凡夫那得明小参雪峰三登投子九上洞山资福望见剎竿便回去走杀天下人不离家舍坐杀天下人常在途中山僧当时若见总与三十棒不见道云雷相送解制上堂九十日前山僧有一句子在诸人脚跟下滴水滴冻诸人抵死要道直得额头汗出口里胶生只是道不着九十日后诸人有一句子在山僧拄杖头上今日特为汝等拈出尽教三十年后天下人道山僧教坏人家男女不肯因时转变必须待价而沽沽不沽赵州东壁挂葫芦大的大如木杓小的小如棘蒲虽然大小平等就中也费分疏以拂子击禅床曰向者里分疏得去是法住法位世间相常住其或未然江北江南丛林去卜度看免使他时后日说细说麤武夷东苑镜老和尚忌日上堂武夷山上云千顷九曲溪流清莫比儿孙代代仰高深此事可凭重为举识破不值半文钱年深月久价弥增宗门尽是欺心汉看来无出阿翁上老胡西来果无传千圣不易真实言丛林此日一炉香家丑不许外人扬上堂问芦花两岸和明月夜深不见把钓人如何是夺人不夺境师曰昨夜鴈回沙塞冷海门斜挂一天秋曰高山流水知音少却是伯牙遇子期如何是夺境不夺人师曰疋马蓬婆去独还无端失却燕支山曰柳陌不闻车马过花街那听管絃声如何是人境俱夺师曰无渡朔风吹黑水不见单骑射虎人曰阳春白雪歌盈道满载清风下十洲如何是人境俱不夺师曰花发天山春未老杜鹃声里木兰开曰龙得水时添意气虎逢山色长威狞师曰桦皮搭柳树缠绕自生枝乃卓拄杖曰一九二九相逢不出手袖中暗掷金鎚未免张乖露丑逢人且乞一文钱拈得鼻孔失却口争似皋亭者里桑麻相接鸡犬相闻小者如弟大者如兄牛马同风总是国王水土那辨溪西溪东尽他工夫深岁月久自然推门落臼又何用苏州有常州有普化邈真翻筋斗晚参举黄檗因南泉问黄金为城白银为壁此是甚人居处檗曰圣人居处泉曰更有一人居何国土檗近前叉手泉曰道不得何不请王老师道檗曰更有一人居何国土泉曰可惜许师曰南泉豢龙有术击虎无能黄檗虽见机而作其奈身云不普检点将来两个老老大大以巳妨人设有人问山僧更有一人居何国土但咄曰草里汉出去须知皋亭者里从来不许倚门傍户至日上堂群阴剥尽一阳来复大冶烹金蓝田出玉拨转天关并地轴惟有无位真人一向元无拘束丝不如竹竹不如肉吹回煖律冰河燄续虎啸寒崖龙吟枯木两序大众雍雍肃肃上来下去如辐辏毂此时山僧俱不会六六元来三十六上堂若不是大地平沉虚空粉碎争显得一亘晴空红日当天蓦竖拂子山僧今日使汝等立地搆去便能钳锤佛祖号令人天驱耕夺食敲骨打髓转三毒为三解脱出五蕴为五根力翻邪破恶一道平等切不得分缁素别男女爱净恶染慕圣轻凡良久乃掷拂子曰彼自无疮勿伤之也立春上堂师蓦竖拳曰便恁么捏聚将来离名离相绝照绝用直得天地易位七曜迷方万象藏形生佛泯迹德山临济有眼如盲有口如哑汝等向甚么处摸索乃展掌曰放开一线道随汝等颠倒所欲于泥牛背上加鞭令木马绝尘奔逸便见金乌东上玉兔西移四序迭彰五行交错山河焕彩草木敷荣物逐人兴时亨道泰正当恁么时应时及节一句作么生道侵陵雪色还萱草漏洩春光有柳条解制上堂师卓拄杖曰未结制巳前山僧口似扁担将千二百斤担子人人肩上着到及结制巳来山僧口似纺车骂佛呵祖自矜自夸正当今日有人道得一句子坐断山僧舌头便能于拄杖头上风飒飒地七纵八横草鞋跟下踢着踏着印水印泥天台普请南岳游山随处作主遇缘即宗还有道得者么如无切忌向诸方说皋亭口过上堂桃花红李花白向者里着得一只眼色不是色莺语巧燕语忙向者里闻得一句子声不是声有般汉闻恁么道便向声前色后坐地劳他坐断春风老布袋东捞西摝自来宽皮大肚也忍俊不禁便道弥勒真弥勒分身千百亿时时示时人时人自不识才开口一笑不觉绿树阴浓楼台倒影皋亭一向冷眼热心不免于根本上剖出省得他时后日一队队摘叶寻枝牵藤引蔓者论长较短说因道果蓦竖拂子曰山中活计虽如此不与人间作见闻融初慧日斋并谢江西淮北二专使上堂昨日有人从江西来接得淮北信报道黄河水涨浪激三千里拄杖子忍俊不禁推波助澜将阿耨达池流出四海水一齐注入西子湖里于是五老峰黄鹤峰欢喜踊跃合掌赞叹曰不但能润泽八荒直使尽浮幢王剎众生皆得饮水知源今日分付典座直岁打鼓普请他时后日免得人道菴内人不知菴外事虽然山僧业方外二十余年蓦竖拄杖曰与者上座起居食息未尝少间世法佛法并为一道有情无情安置一体不独饮我以德饱我以义要皆生死以之性命以之何故聻相识满天下知心能几人不见老宿曰客从远方来贻我径寸璧上有四箇字要且无人识师呵呵大笑曰古人恁么说话大似欺压乡佣殊不知性海流入义海一切神通智慧门一切总持陀罗尼门皆自者里流出既无人识得则贻璧之意与受璧之心何在山僧即不然但道上有四箇字字字人用得用得则不无且道毕竟是那四箇字复以拄杖向空中点三点曰孰其嗣之我有遗则结制上堂尽十方世界是箇火炉日月星辰山河大地草木丛林人与非人羽毛鳞甲飞潜动植皆入此中鼓动橐籥亘空红燄直得情与无情融为一体正恁么时三世诸佛向火燄里转大法轮火燄为三世诸佛说法三世诸佛立地听听即不无且道说甚么法良久曰若将耳听终难会眼里闻声方始知小参目前无法意在目前不是目前法非耳目之所到蓦竖拂子曰看看夹山和尚来也还有人道得相见句么若也道得藏身处没踪迹没踪迹处莫藏身拟议不来骑牛入诸人鼻孔去了也还知得痛痒也未乃放下拂子曰水流黄叶来何处牛带寒鸦过远村晚参举疏山因僧问如何是冬来意山曰京师出大黄师曰皋亭即不然今夜设有人问如何是冬来意但对他道雪上加霜还会么京师出大黄雪上更加霜穷鬼不冻杀纷纷错商量愚菴盂老和尚讣闻上堂师拈讣帖示众曰此是愚菴老人三十年于江南两浙具无碍辨作狮子吼坐断天下人舌头底公案适闻踏倒南北峰踢翻西子湖归涅槃城去了末后光明称赞莫及如优昙花如消冰日如清凉月如破暗灯如济溺舟如光明衣如天馔味如摩尼宝使一切众生见者闻者心思者意念者身触者鼻嗅者赞叹者毁谤者悉获种种殊胜功德若有一众生不蒙利益佛法便有少賸舍利流辉又不止八斛四斗山僧今日信手拈来一粒打鼓普请使汝等未见者见取不独除惑破障要且立地心开蓦竖拂子曰看看色夺夜摩帝青宝照世真灯燄无双大佛成上堂教中道佛身充满于法界普现一切群生前如是则日月星辰山河大地草木丛林天人群生蜎飞蝡动悉住其中正恁么时众生界现佛又向甚么处着不如日月星辰还他日月星辰山河大地草木丛林还他山河大地草木丛林天人群生以致蜎飞蝡动还他天人群生蜎飞蝡动正恁么时佛界现时众生又向甚么处着若约皋亭见处也无佛也无众生也无日月星辰山河大地草木丛林蜎飞蝡动一切皆无若有个汉见得定把得住不受人惑皋亭今日为他保任此事终不虚也不见曹山和尚问强上座曰佛真法身犹若虚空应物现形如水中月作么生是应底道理强曰如驴觑井曹山曰道则太煞道只道得八成强曰和尚又作么生曹山曰如井觑驴设有人问皋亭佛真法身犹若虚空应物现形如水中月作么生是应底道理但向他道岸上蹄踏蹄水中嘴对嘴若曰和尚恁么道则太煞道也秪道得八成情知你向鬼窟里作活计晚参多言多虑转弗相应绝言绝虑无处不通前途忽有人借问如何是得力句毕竟作么生举良久曰若到诸方切莫道皋亭与汝葛藤来冬至上堂滴水滴冻好看千峰寒色寸冰寸燄发舒大地阳和直得花绽枯木崖前果结不萌枝上无阴阳处满目光生大寂灭场百灵滋长所以旋岚偃岳而常静江河兢注而不流野马飘鼓而不动日月丽天而不周任他晷运推移银台终是不变是法住法位世间相常住有者道一线长长一线恁么商量皆是识情计度推穷到尽未来际依旧五九四十五九九八十一要见天地之心尚远在蓦拈拄杖卓一下曰但得雪消去自然春到来复举玉泉皓禅师示众曰晷运推移布裈赫赤莫怪不洗无来换替师曰皓布裈恁么举扬虽则直截根源要且带些寒酸气在殊不知大丈夫虽饥而不馁虽寒而不慄秪顾卖弄家私不识舌是斩身之斧皋亭当时若在众中但叉手向前道低声低声元旦上堂卓拄杖秪此标格过去诸佛不敢违时失侯未来诸佛当善奉行现在诸佛秉是机权坐微尘里转大法轮于是黧奴白牯手舞足蹈南北两峰擎拳合掌水流花笑鱼跃鸢飞正当恁么时毕竟承谁恩力若也知得新年佛法一赛两彩其或未然依旧世谛流布晚参举瑯琊觉禅师曰若人道得通方句我当刎颈而谢之师曰古人虽则舍巳从人其如所费太奢检点将来不但劳而无功要且自救不了皋亭不与么若人道得通方句与他一緉草鞋元宵解制上堂万仞悬崖撒得手不论有句无句自然呵呵大笑百尺竿头进得步不问南来北来管取匝匝清风若是十五日巳前十五日巳后如看走马灯相似一队上来一队下去天台普请南岳游山竿木随身逢场作戏神通游嬉则不无火灭烟消脚跟下死獦狚地依旧推不向前拽不退后劳他古今知识朝一顿暮一顿挨拶到髑髅粉碎时枯椿上始见半红半白自谓果熟香飘皋亭者里看来总不堪上齿牙所以古人道从天降下则贫穷从地涌出则富贵昇天的事也须飏却掷地作金声直须不顾虽然秖如椎碎妙喜世界底人因甚又去香积国里持钵复靠拄杖曰放憨作么晚参举洞山因僧问如何是沙门行山曰头长三尺颈长二寸师曰头长三尺颈长二寸石女把盏木人奉散花天子太忙忙宝络金鞍云中送他年梦入睹史内院大开眼原来是自家门角里虀瓮吽吽空香起动普请搬石晚参德山入门便棒临济入门便喝仔细检点将来大似小儿伎俩皋亭者里曝嚗论实事不管暂到久住普请东山西岭一转两转无论大小只要虚往实归知轻识重会得底碌碌如玉不会底落落如石忽然遇着归宗和尚作么生与他相见分付直岁不得普请小参举僧问赵州如何是祖师西来意州曰庭前柏树子师曰赵州和尚医得眼前疮剐却脑后肉皋亭即不然山人只管看青山有口何须吞佛祖晚参举云门因僧问如何是道门曰透出一字师曰透出一字横三竖四烁迦罗眼不敢正视带累东家丘削迹并伐树普门大士开光陈御六居士礼千佛庆诞请上堂父母未生巳前一段光明虚空烜赫大地煇煌问着十箇有五双不知父母既生巳后者一段光明昼明夜暗日居月诸分辨好恶较论短长总被厨库山门遮掩却正恁么时皋亭出一只手为诸人揭开顶门正眼露出向上真机使汝等眉堆岳色眼注秋江耳函尽大地驴鸣犬吠女笑男歌鼻嗅栴檀薰陆薝卜芬陀意览善恶诸法分别过去千佛因地果海成佛度生说法难易寿量久远授记多寡涅槃本事乃至现在千佛未来千佛发心无尽愿力无尽得道证果无尽寿量记莂无尽于是拄杖子闻此奇特欢喜踊跃为之赞叹而说偈曰容颜甚奇妙光明照十方我昔曾供养今复还亲近蓦召大众曰分明记取晚参举赵州因僧问如何是赵州州曰东门西门南门北门师曰赵州和尚恁么指疆画界其如把手教人行不得皋亭今日八字打开了也尽他饱足观光为甚如此聻按剑不须重问主太平风月尽容与晚参举西堂藏和尚因僧问有问有答宾主历然无问无答时如何堂曰怕烂却又问长庆有问有答宾主历然无问无答时如何庆曰相逢尽道休官好林下何曾见一人师曰两员尊宿总被一箇担板汉勘破设有人问皋亭无问无答时如何噼嵴便棒他既把髻投衙我者里杀活有主解制上堂蓦卓拄杖曰十五日巳前诸佛生拄杖子也未敢相许十五日巳后诸佛灭拄杖子也未敢相许正当今日拄杖子东涌西没举体全真春风拂拂春雨霏霏头上笠子擎山纳海足下芒鞋印水印泥村村梅腮绽玉岸岸柳展青眉猿叫月而清辉湛湛鸟弄春而晴色曦曦是境耶是心耶我观三千大千世界无芥子许非是菩萨放身舍命处阿呵呵乐可乐歌可歌陌上踏青人试服咏愈多啰啰哩哩哩啰且道是甚么曲调阳关三弄南岳成和尚讣音至上堂问净法界身本无出没妙遮那体宁有去来未审南岳和尚迁化向甚么处去师曰碓捣东南磨推西北曰若有灭度则违背法身若无灭度则错过今日毕竟如何师曰道路各别养家一般曰谢师答话师曰山僧今日不着便乃曰祖道凋零祖月倾森罗万象尽平沉神龙入海遭涂炭剑树刀山取次行还有出手相救者么良久曰苍天苍天上堂绿暗红稀春渐暮晓莺呖呖啼高树桑条撇破柳眉开眼里耳里绝回互花幂幂日迟迟紫燕双双寻旧庐蚕妇相将浴种忙问渠生计承谁力释迦老子道一切治世语言资生业等皆与实相不相违背虽然如是为甚么须弥顶上击金钟底人又向扶桑国中去插田晚参举曹山因僧问四山相逼时如何山曰曹山在里许曰还求出么山曰在里许即求出师曰曹山和尚恁么答话带累天下古锥至今无安身处待问四山相逼时如何曰曹山在里许曰还求出也无但对曰甚么处不是曹山资政大夫镇浙副都统陈护法同李护法送崇先显孝禅寺六大金字额进山上堂未有世界巳前先有此山未有此山先有此额未有此额先有此人若不是其人又安能开辟此山若不是灵山又安能当此特额若不是特额又安能显此至人若不是至人又安能揭出正眼以昭示天下后世知所以尊亲致君泽民立身证命知所以证命然后可以陶铸佛祖开凿人天镇摄魔外杜绝邪说救正人心虽然如是山僧今日为汝等向上揭开了也还有挨拶得入荷担得去者么如无不免重为註出若是有血气者自然当下知归良久曰自天题处至今溼从地涌来上古春渴骥怒猊殊有态飞龙卧虎妙如神晚参举赵州因僧问万法归一一归何处州曰我在青州做领布衫重七斤师曰赵州和尚在南泉会里得箇平常心日用施为不是喫茶便是穿衣以故尘垢秕糠可以陶铸佛祖土苴贱获足夸海市珍奇上古之风醇朴可仰若是如今觅巧妙尖新底自然眼不下顾时一僧出便问万法归一一归何处师曰塞北千人帐江南万斛船曰未审与青州布衫意旨有同别否师曰天网恢恢疏而不漏汝等要识赵州么裙无腰裤无口头上青灰三五斗晚参三祖道六尘不恶还同正觉汝等要识祖师么自携瓶去沽村酒却着衫来作主人观涛奇禅师语录卷第一观涛奇禅师语录观涛奇禅师语录卷第二门人兴舒等编十四日上堂隔江招手横趋而去者脚跟下五色线头犹在他人手里望见剎竿不历阶次便回者顶门上被丈二楔早巳一札更若叉手当胸向方丈内打葛藤道明句暗句杀活自在擒纵一如未跨船舷好与三十棒直饶拈灯笼向佛殿里将佛殿着灯笼上撞倒露柱时鼻头忍痛不禁莫言不相为好皋亭者里南来北来总是人家男女十五日巳前用晋锋八博向虚空里特挥本来面目四字使他开眼也着闭眼也着忽有箇汉出众道未解语言先解笑一操直取状元来底和尚作么生安置竖拂子曰以是名字汝当奉持结制上堂高叠龙牙与袜着底平铺百丈当央卷底死柴头上无烟火犹胜当年立雪时汝等俱是一千五百里来皋亭者里觅佛祖钳锤祖师巴鼻实情抖擞与汝道皋亭也不曾行箇驴脚马脚那知有笊篱木杓又未曾参屎乘尿乘那识钱贯井索两片合不得的皮从未喫着胡饼那讨有汁无汁二十年前一双眼睛被人换却那辨定盘星上是三斤是七斤一箇鼻孔被人穿却那嗅着是干矢橛是裙溺气独留得赤骨律箇浑身无处覆藏那能向大庾岭上追他提掇不起底七片八片零零落落今日无论少底百二老底三千俱列向三条椽下七尺单前风不通信不达直饶拈得百千诸佛国土向汝面前如怨敌相似百千诸佛同时垂手摩顶授记如饮鸩毒相似始知皋亭从不压良为贱复喝一喝曰化龙岂是等闲鲤晚参皋亭愿将父母所生底口供诸人放疴汝等鼻孔还肯借皋亭出气么平展处拈却一边斩钉截铁道取一句来西堂曰某甲有口只堪喫饭一僧曰请和尚合取两片皮师曰诸人既不为皋亭护惜皋亭岂肯忍心害理拈拄杖一齐趁散上堂喝一喝曰斩钉截铁底抹过毘卢顶倒握五须弥游戏神通开辟世界那顾他宝几珍御净妙佛上就下平高底披毛戴角啣铁负缰无论凡劣惊异险恶泥犁东庄一石西场五斗木屑土块秖要布袋满贮钵盂高堆人人一坐具地宽廓非外寂寥非内只是巳眼未开前尘壅塞进步则触着鼻孔退后则踢着脚跟死死守住祖师遗下系驴橛子是一句是两句是三玄是五位仔细看来真真自救不了金毛狮子底爪牙当甚喋屎狗秪好威諕田夫灶妇皋亭原不是你群队里人虽共者箇钵盂喫饭不疴者样薰人气息虽共者箇门出入要且同途不同辙忽有箇傍不甘底道和尚恁么满口含冰不畏罪犯弥天复喝一喝曰大都缁素要分明晚参皋亭今夜荅话还有解问者么一僧出师便打僧便走师曰劳而无功晚参智不到处切忌道着皋亭今日错口道着了也还有相救者么一僧曰点即不到师曰头角生也未僧便喝师曰什么处亏负你僧拟议师曰衔铁负缰各自着便上堂举龙牙道云居师兄得第二句我得第一句师曰似恁么諕神諕鬼何处更有今日当时翠微临济会里蒲团禅板只好蓦口𡎺皋亭不敢自瞒南岳师兄得半句青原师兄得半句山僧半句也无江西湖南踏破草鞋底师僧以身抖擞曰将谓山僧见先师有多少奇特复曰来来若到诸方毕竟作么生举众默然乃曰水不浑虾不跳钓竿高拂珊瑚上晚参亦无人亦无佛大千沙界海中沤一切圣贤如电拂蓦竖拄杖云且道拄杖子毕竟甚么人与他安名若也道得一任诸人横担竖夯其或未然生死事大无常迅速上堂问才兴露布即属繁辞不涉语言如何举唱师曰向鼻孔里嗒你你还甘么曰犹打葛藤在师曰却是者上座伶俐僧便喝师曰一钓便上乃曰三日前权衡在握水洩不通三日后脚底无私纵横十字藤倚树树倚藤踢得倒的那顾枯椿上花艳簇簇道得着的肯惜古路边苍苔重重青山带云潦水涵月眼里耳里绝覆藏寒空征鴈深潭聚鱼通上彻下无渗漏珠走盘盘走珠小大相容色映光光映色妍丑并摄直饶眼盖五须弥底辨别无门口吞四大海底诠显莫及汝诸人从来壁立万仞挨拶不开山僧不惜手脚为汝划破令一切处文彩全彰一切处真机爆露使南来者北来者饱足观光以拂子划一划曰同人在于野得牛要还马溪东溪西纳些些混之不得何潇洒喝一喝曰要骑便骑要下便下晚参举雪峰陞座召众曰看看东边的又曰看看西边的汝等若要会拈拄杖掷下曰向者里会取师曰雪峰和尚将祖宗遗下一片田地四置界畔及中心树子一并分付了也诸人秪知现成受用不会易俗移风以致年深月久荒芜殆尽皋亭今夜不妨重为保证东边的广漠之野西边的何有之乡蓦竖拄杖曰葛陂昔日成龙去拨草瞻风信所长若也承当得去再与你一箇花押免使人道冒姓佃官田良久曰白薝卜花露滴滴碧苾刍草雨蒙蒙田地自无尘一点是何人合住其中晚参举云门因僧问和尚年多少门曰七九六十八僧曰学人不会门曰不会为汝减却五年师曰云门和尚恁么荅话也是有年无德何故聻民可使由之不可使知之腊月廿五晚参喝一喝曰果能善别音响便自金春玉应调入阳和若去论量云门下有与么事法眼下无与么事临济下有与么事沩仰曹洞下无与么事再过五日皋亭看汝等手忙脚乱除夕晚参挨拶到箇时节尤驰求心不歇向别人口角边去讨达磨老子为之气丧皋亭若不出一只手相为他时后日食土也消不得蓦拈拄杖众走散复召曰江西湖南不违时失候底师僧且道者是第几句众无对乃曰堪作何用岁朝上堂今朝又是从头起两堂大众须善委虎豹文章率壅容麒麟头角依位置一片栴檀古佛心石鼎烟斜无隐尔天高地厚报有归五日一风十日雨大德川流信所之小德敦化豚鱼喜但愿东风齐着力一花五叶开碓嘴黄阁帘垂尊贵生四臣不昧承斯旨端居寰海定龙蛇文思钦明视听里动容周旋皆中节万别千差秪者是蓦拈拄杖卓一下曰是上古风规是今时枢要新年头佛法切忌逢人错举晚参当明中有暗勿以暗相遇当暗中有明勿以明相睹明暗各相对比如前后步石头大师在汝等髑髅内横出竖入见汝诸人不识骑山门归南岳山去了秪留得箇末后句子今夜不免举似良久曰谨白参玄人光阴莫虚度解制上堂问结制丛林古规解制衲子家风有一不解不结底人和尚如何款待师曰三门外与他一顿曰全身显出通方眼觌面相逢要是谁师便打僧便喝师曰两喝三喝后如何曰石虎巖前狮子吼一拶临机露爪牙师曰临济大师笑你曰者老汉利害也不识师曰山僧今日死在上座手里僧又喝师打曰马厩羊场有甚么限乃曰十五日巳前上下四维春风包裹你若出得头来皋亭也不惜只手直拈一块干矢橛蓦口𡎺看你知些气息的定是呕出心肝焉肯向赤肉团上错认方信道父母非我亲谁是最亲者诸佛非我道谁是最道者十五日巳后东西南北日月纵横苟若践踏他古道不着饶你横担竖夯未免处处泼狼泼籍忽然被系驴椿子拶得鼻孔血淋淋始去叫屈道未出门时早是错了正当十五日莺啼古木花灿寒枝恁么来者随他住不恁么来者听所之惟有拄杖无伎俩相伴山僧依旧位不离当处常湛然觅则知君未瞥地虽然古人道向上一路滑如苔汝诸人脚下草鞋是几文唱得来底紧峭紧峭上堂日用平常句青松盖不匝黄叶岂能遮鹘眼龙睛者腰间响剥剥底用得甚快若是向藤倚树树倚藤上去辨有辨无拶得到藤枯树倒时被人呵呵大笑始知笑里有刀纵饶有大气力从南岳负得一橛没量大底来也当不得家家门前火把子每日黄龙峰上来下去一转两转还是人搬柴柴搬人皋亭门下上堂搅空风雨连朝作心印披离恣穿凿因思击竹老香严解道玄玄惟独脚啐啄觌面当机如不荐别唤沙弥也太错上堂有眼者见有耳者闻文殊不住金刚窟狮子嚬呻翠霭中脚瘦草鞋宽衲僧家人人知有前三三后三三毕竟是多少上堂未具胞胎巳前一句明如日烜赫辉煌秪是汝等被见闻觉知蒙覆巳久去东边问向上向下西边论玄要主宾似恁么驰求心不息抛却自家屋里至尊至贵反不知奉养皋亭无论晴雨普请一转若是坐取安佚底自然不会将勤补拙底必合知机上堂问和尚说法遍天下因甚又道无元字脚师曰不妨疑着曰恁么则西天四七东土二三师曰你那里见得僧便礼拜师曰祖师来也曰恩大难酬师曰得箇毛桃便喜欢乃曰有一人不居目前不行乌道向银碗里作息明月中露影若人亲觐得者能使石头真吼再震新丰古调重新润西堂出众作礼归位师曰三十年后切忌向者厮边觅晚参举玄沙垂语诸方尽道接物利生忽遇三种病人来且作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接不得佛法无灵验时有僧出曰三种病还许学人商量否沙曰许汝作么生商量其僧便出沙曰不是不是地藏琛出曰某甲有眼耳口和尚作么生接沙曰惭愧便归方丈师曰而今一等见拈椎竖拂便向未拈时作道理何异盲言语辨论便去口角边觅解会何异聋才问着他不是胡喝便去乱统何异哑似此等不起之症达磨再世有甚么捄处且道三种病人汝等作么生会一僧出师曰者是患盲底一僧喝一喝师曰者是患聋底一僧打一圆相师曰者是患哑底良久曰要识三种病人问取适才禅客晚参白鹭下田千点雪黄鹂上树一枝花达磨最初不识赚彼脚痛玄沙顶门眼正衲僧一棒打杀龙蛇三句外六句内汝诸人作么生辨众无对乃曰有眼若盲有口如哑天中节小参不采药不书符本无生死诸不祥何须更用白泽图七百甲子老禅和五年不会费分疏无拣择一句汝等作么生道一僧便出去师曰将谓吾孤负汝却是汝孤负吾一僧曰请和尚尊重师曰笑杀赤须胡问取东壁葫芦晚参举云门曰尽大地是箇解脱门枉作佛法会却何不见山是山见水是水师曰云门和尚梦里合眼跳黄河醒来依旧在床上既不作佛法会见山何曾是山见水何曾是水皋亭恁么道多少人唤钟作瓮晚参露裸裸天不能盖地不能载赤洒洒风吹不入雨打不溼若是巳眼未开底但秪向耳根热闹处去东撮西撮直饶你拈得出来也止不得小孩子啼哭皋亭恁么道如破絮败纩有血气的不待鸡上树鸭下水始知老婆彻困喝一喝曰退后退后天界老和尚忌日烧香昔年此时日白鸟和烟没今日昔年时乌鸡带雪飞十影神驹趁不及八臂那咤失却威尽道事千差葫芦棚上挂东瓜尽道理一贯鹭鸶抱卵生老鹳梦里拾得一千文天明依旧秪一半那一半留与丛林细打筭上堂行脚高士横担却拄杖者边经冬那边过夏还知将饭与你喫底有几箇具眼者里若料拣不明他时后日打入异类莫怪皋亭不为道破东西南北总是祖翁田地踏得着底自然玉树撑空金枝覆地你才去生心动念早被人侵疆越界了也高声召众曰不得囫囵吞晚参百不思时唤作正句文殊起佛见法见正恁么时唤作甚么句众无语师曰一齐列向铁围山下上堂若是箇本色作家脚尖上踢出一尊佛来当甚小儿戏更去指天指地称尊道卑纵有三斤麻一疋布也遮掩丑拙不得忽然将三十文打与一条绦再奉三尺竹交割在露柱上带累古佛叫屈时使得东山水上行依旧共诸人一样眼横鼻直等待南山起云北山下雨口秪好挂壁良久曰理无曲断晚参诸人得恁么应时应节皋亭得恁么忘前失后诸人得恁么壁立万仞皋亭得恁么拖泥带水诸人得恁么纵横自在皋亭得恁么跛跛挈挈皋亭过处皋亭自能捡责诸人用处诸人合知一僧出曰风匝匝地师曰向汝头上撒一泡屎臭气也不知上堂佛殿里烧香山门前合掌露柱骑牛入净瓶内澡浴拶破龙牙和尚行脚底相见事人人知有不劳举似白鸟入芦花如何是转身一句云有出山势水无投涧声上堂雨脚随风转慈乌绕树喧者里若不洞然明白直待虚空粉碎时一片两片不知落处有口如哑有眼如盲郢柏旭维那尽七小参跨过五马桥向浴龙池畔出得一身白汗底脚跟下宽廓非外寂寥非内步步合古辙匝匝起清风尽教四山相逼又何必远登极乐高踞涅槃为他如是知见三界之相无有生死无有起灭无有净秽无有广狭才起一念分别之心便见有圣可爱有凡可憎诸人都是担佛着肩上傍家走底闻那里有佛便着佛碍那里有法便着法縳那里有祖师便着祖师魔骨那箇善知识不为人底那箇善知识肯为人底前廊下后架上逢着便问见着便拶处处全提如击石火闪电光此等狂解若是箇大丈夫先天为心祖底如握宝剑相似一切挥尽若有一丝头便见一丝头不见道才有纤毫即是尘拟议遭他魔境骨所以皋亭十年以来者一副肚肠八字打开尽他来来往往东践西踏能得几箇有血气底独于郢柏上座稍知痛痒五年以来勤劬为道纲维内外甚至恶骂痛打心无怨恨至于临舍识之际犹谆谆不忘师友则知平日尊师之诚重道之大谚云弟子寻师易师寻弟子难但可惜者兄弟迈往之气未能展尽底蕴遽而中道殂落皋亭今日特地向人天众前为渠据款结案蓦喝一喝曰三十年后切忌道皋亭将官路当人情上堂若论此事如一条拄杖子相似有时扶过断桥水伴归明月村有时掀翻海岳拨乱干坤有时钳锤佛祖号令人天其横也肩挑日月其竖也撑拄天地虽然如是只是不许唤作拄杖若唤作拄杖此人有目无足若不唤作拄杖此人有足无目毕竟唤作甚么众无语拈拄杖趁散晚参举南泉因东西两堂争猫儿泉见乃提起猫曰道得即不斩众无对泉便斩之赵州自外归泉举前语示之州脱草履安头上而出泉曰子若在即救得猫儿雪峰问德山南泉斩猫意旨如何山以拄杖便打趁出复召云会么峰云不会山云我与么老婆犹自不会师曰南泉不惜性命横身为物累他两堂大众死而不弔赵州生机有路头戴草鞋多少人当面遭他活埋德山虽能据令不会斩猫大意致使业识茫茫者反去钻龟打瓦大众皋亭要与古人相见不图活取猫儿并与两堂禅和雪此沉冤蓦拈拄杖一齐趁散复召云他后遇明眼人举似晚参诸方三等接人皋亭者里原无阶级你若是箇横行阔步底处处可以放身舍命拟向前廊后庑东窥西窥直饶你见处亲切也秪是向外驰求如何道得箇接手句解制上堂若是箇不落阶级底争肯去倚他闲门闲户直饶灯笼戴帽露柱脱衫通身手眼彻底风流现得神通十八变向天台南岳东涌西没本色作家看见只成得蔑裂莽卤总属依他作解明昧两岐纵能内守幽闲犹属法尘影事带累他一队黄瓜茄子扬尘簸土皋亭今日若不放一线道未免称冤叫苦何故聻伤龟恕鳖杀活有主送天界先师盛老和尚木主入径山祖堂归上堂但能合他古辙自然随处安闲更去踞虎头收虎尾向第一句下分三玄列五位始识从上古锥面目忽然海底红尘起山上鲤鱼飞时未免搀前的搀前退后的退后秪好在高高顶上捧钵盂喫饭殊无大人气象若不是巾子山人于喝石巖前出一只手多少汉指东为西唤南作北虽然如是双径有五峰毕竟那一峰是正主竖拂子曰一杖撑天地双眸炯古今晚参其入离其出微不出不入夜半乌鸡带雪飞老胡又不识衲僧眼如眉可惜了红瘦绿肥虽然动容扬古路不堕悄然机汝等作么生会击禅床一下曰千里乌骓不易骑启华严期上堂尽大地是沙门一只眼遍十方是华严一卷经以此眼读此经中间日照天临江流岳峙鸟啼春花猿啸秋月岸岸渔灯照雨村村烟树笼云菱歌麦唱蛙鼓蝉笙将长行短颂序正流通有句有义无欠无余不须更向羊肉案头载觅遮那妙体破驴嵴上重问一真法界步步华藏性海在在弥勒楼阁资生产业尽是普贤家具治世语言皆是文殊赞辞所以道处处真处处真尘尘尽是本来人真实说时身不现正体堂堂没却身然虽如是汝等诸人要识毘卢师法身主么闲持经卷倚松立笑问客从何处来晚参进一步踏断释迦嵴骨退一步踢瞎达磨眼睛不进不退埋没巳灵万象之中独露身底如何是主中主一僧出礼拜归位师曰依依稀稀莽莽卤卤僧曰瞒得大众眼么师曰切忌倚他闲门户晚参拈拄杖卓一下曰不图打草秪要惊蛇一僧曰和尚也须防始得师乃掷下拄杖曰是赤斑是鳖鼻僧拟议师曰见之不取思之千里拈拄杖趁散上堂漠漠水田白鹭阴阴夏木黄鹂无位真人面目可怜处处逢渠者里若不千眼顿开东家作马西家作驴上堂昨日栽茄子今朝种东瓜儱侗底日见儱侗丫巴底分外丫巴皋亭者里总与一杓屎那讨闲工夫更去撒土撒沙以一重去一重即不问不以一重去一重又作么生日长睡起无情思闲看儿童捉柳花上堂看篓打篓依样画样山僧是江西割禾客三点如流水曲似刈茅镰秪要使得快若觅文彩纵横好似萧山县里草鞋三文钱一緉着也好不着也好到家事即不问通方一句作么生道钱塘去国三千里晚参日午打三更梦中占梦者唤作敲唱双行水上卓红旗眼里有涩钉底认为正令全提纵道得句中有意意中有句带累达磨老子向露柱里叫屈众中还有为祖师出气者么一僧喝一喝师亦喝僧拟议师曰眼里无筋一世贫上堂黄梅时节家家雨青草池塘处处蛙目前有意人不识老胡空自涉流沙禾山秪解打鼓归宗刚要斩蛇落花有意随流水流水无心恋落花晚参拈起拄杖曰皋亭从不倚势欺人牙如剑树口似血盆底当面分付一僧出曰和尚是何心行师便打僧便走师曰赚杀人解夏小参即此用离此用银香台上生萝卜无论渠有地头没地头是船来是陆来铜沙锣里满盛油要问他是宾中主主中主者里会得横挑拄杖者里不会草鞋𨁝跳前途忽有人问皋亭得力句作么生举众无对还我九十日饭钱来晚参柴多蒸饭米少煮粥衲僧家计别山前山后数秋竹一茎两茎斜三茎四茎曲捉败香严勘破多福杖林山下竹筋鞭半装黄金半白玉晚参一切声是佛声一切色是佛色岭猿啼月床下寒蛩如诉如泣秋林黄叶似春花半随流水半萎泥沙怀宝迷邦者流荡在天涯可惜了八达衢头大白牛车大众归堂喫茶中秋上堂吞得吐得底管他三箇四箇七箇八箇时候之盈昃光明之大小自然辉辉煌煌皎皎洁洁话也话得亲切指也指得明白若只向云际里瞻望虚空中邈摸要别人出一只手接上阶忽然道出一句明暗不相到直饶拂袖便行依旧在灯影里行相似皋亭今日豁开户牖囫囵推出免使一队江西湖南到处去讨胡饼𡎺以手打圆相曰何止人间一夜看因事晚参一字不着画文彩全彰三星偃月宫天地黯黑一条拄杖两人舁劳而无功秪如平地起骨堆因谁致得衲子难瞒晚参镬汤炉炭是三世诸佛出身处狸奴白牯是三世诸佛善知识淫怒痴是成就三世诸佛法门若更去恶口小家说菩提涅槃真如解脱喫土也消不得蓦竖起拳曰汝等唤者箇作甚么此时若不究根源直待当来问弥勒结制上堂若是作家罏鞴不须煅五岳镕七金为莫邪干将始去破魔网斩结使只据现前钝铁顽铜信手拈出利逾吹毛然后逢佛杀佛逢祖杀祖逢生身父母杀生身父母一切挥尽始得和平有般汉不会随流得玅向三千里外去摘杨花纵使踏得緉草鞋破解道印泥印水印空虽则锦缝全彰文彩遍露正眼看来泥水不分主宾倒置所以进一步则迷其理退一步则失其事饶你不进不退好似系驴橛子若还拽不脱即能四足风生腾踏万里笼头依旧在别人手里为甚如此法如是故上堂诸方商量浩浩道天柱峰高半由旬三肘量黄河千里一曲宽一由旬半肘量东家灶门阔三尺二寸西家镬底厚一寸五分若还一不是二不可上下四维春风包裹待东山西岭青时十方婆伽梵一路涅槃门路头依旧踏不着纵然朝三千暮八百惊起东海鲤鱼𨁝跳雨似盆倾多少漆桶不快上堂少所见多所怪腹大尾尖鸟嘴鱼腮着相取菩提者未免疑心生暗鬼病眼见空花忽然一马生三寅便道见怪不怪其怪自坏皋亭一一从头按过南来者三十二相北来者八十种好杖林山下竹筋鞭毕竟作么生会我不敢轻于汝等汝等皆当作佛上堂大愚肋下还拳忠则尽命黄檗面门挥掌孝当竭力你若去东家求床卧西家讨饭喫额头上纵搭得鸟篆虫文兽蹄凤翅依旧是门外游人伶俜下乞诸仁者狮子捉象亦全其力捉兔亦全其力且道是甚么力不欺之力汝等要识不欺之力么拽拄杖一齐趁散上堂众人咻咻不如一人谔谔庞公笊篱清平木杓情存向背底分有漏无漏见处偏枯底论大小短长若问桶里水钵里饭自然打在无事甲里且道天寒日短两人共一碗明甚么边事执之失度必入邪路上堂急水滩头打毬子见得落处暂时岐路勐火聚里拈出盖胆毛归家稳坐待十五日已前十五日已后纵然春风解冻鱼跃深潭依旧头重尾轻还有出手相捄者么一众耳闻目睹莫道皋亭平地欺人晚参玄沙封白纸寄雪峰家亲作祟德山担疏钞参龙潭外侮临门皋亭当时若见总与三十拄杖何故有情可恕无理难容解制上堂一向把紧绳头尽他坐久成劳今日解开布袋且看明眼落井你若道结也逢场作戏解也竿木随身又何异钮上着枷枷上着钮浙东山浙西水那能踏断泉声写出飞禽诸仁者的的直言的的惺惺直言惺惺他时后日切忌唤龟作鳖指槐骂柳若是得之于心应之于手自然知皋亭从不拗直为曲将无作有现成一则公案不免重为举似猴愁搂搜头狗走抖擞口晚参德山小参不答话赵州小参要答话更旂易帜撒土撒沙鹊不得喜鸦不得殃甲马单鎗单鎗甲马妓女不知亡国恨隔江犹唱后庭花上堂语中有语名为死句语中无语名为活句古人恁么道也是临危悚人忽然拈须弥山着在眼里将大海水着在耳里又作么生商量若商量得下知你是箇移床喫饭汉你若不明也知你亲忽有箇衲僧出来道皋亭恁么也是作死马医上堂拈起拄杖曰便恁么将去只恐太奢多少人望上心生若是拗折将来犹恐太孤未免节外生枝还有共出只手者么卓拄杖一下曰扶过断桥水伴归明月村小参夜来好风好雨蜣穴蚁垤皆水虾蟆蚯蚓登堂亦说三玄五位虽然门庭烜赫岂免是非倒置气得泥人眼赤琐聒不得酣睡惟有拄杖安闲省却口劳舌沸固是家风冷落也要顾名思义且道尘说剎说炽然说无间歇未审是第几句一僧曰谢和尚再举师曰贼是小人智过君子曰雨过竹风清云开山岳露师曰又被风吹别调中僧便喝师曰舌拄上腭僧无语师顾左右曰分明记取上堂夜来雷雨如注今朝风狂日丽小桥曲涧蹂躝落花无数一切智智清净无二无二分无别无断故释迦老子成道三七日中观树还有知得落处者么喝一喝曰露晚参五法三自性八识二无我凿石涌泉钻木出火用处不换机笑倒破灶堕止如四禁三堕明甚么边事三江口人拽石鸣锣六合县里打鼓栽禾远出归上堂去时花开红树归来绿满林梢流莺叮嘱惜春残谁解机前自较须菩提太无端不但瞒人兼且自瞒还有不被瞒者么华山处士南岳嬾瓒上堂山僧昨日进城得一箇独步大方句今日举似诸人免使三十年后脚跟在别人手里上南落北从东过西晚参旃檀与荆棘同林贵贱各异大鹏共斥鷃齐飞远近自殊全提半提或出或入要辨平等一致如何道得箇得失两忘底句上堂东瓜直儱侗瓠子曲弯弯将谓草窠里有与么事许多时雨水一齐并叠了也省得东廊下西廊下牵牵撦撦如今说法委露柱普请烦灯笼秪有一件事替诸人不得后架上筹子金贵忽有人问急切一句作么秪对众无语师曰下坡不走快便难逢晚参大用现前不存轨则忽有箇衲僧出来推倒禅床皋亭便与他全体作用为他也有权也有实也有照也有用蓦喝一喝曰者一喝诸人作么生商量维那便喝师曰作家作家那曰不消一句子师打一棒那曰只宜老汉师曰比拟张麟遇兔奚为上堂门门一切境回互不回互雨过竹风清云开山岳露回而更相涉不尔依位住蜻蜓立钓丝猢狲倒上树皋亭恁么道生铁铸锢鏴还有人见得古人者么击拂子一下曰千年田八百主上堂不落阶级一句直如弦平似掌自古至今多少人穿緉草鞋向南岳天台七纵八横踏得着底能有几个还有要合古辙底衲僧出来践履看也不枉从皋亭门里过一遭有么有么众无对乃曰把手教他行不得为人自肯乃方亲中秋上堂古人道未跨船舷好与三十棒争似如今懵懂顽赖于十五日巳前十五日巳后叉手叠足向方丈内绳床边讨胡饼喫相似虽则眼饱其奈肚饥皋亭从不将常住物作自巳用今夜事不获巳出一只手秪是不得容易看过蓦以手打圆相曰但莫憎爱洞然明白天界先老和尚忌辰师曰九月初七一句子三世诸佛不敢举黄花绕砌傍霜寒白鹭和烟立汀水天中函盖丧全机向上有路滑如泥纵横三堕满目前几箇知音能善委晚参道吾舞笏秘魔擎叉因邪打正因正打邪有般汉闻恁么说话便道蒹葭自白蒲自绿秋来落叶春开花头头是道法法无差但去打牛不必问车昼也十炷香夜也十炷香捏紧拳头咬定牙岁久日深自然水到渠成蒂落熟瓜只恐麻上生绳绳上生蛇生死岸头未到家三十年后不去叫孃便去哭爷要得急切相应问取岭头玄沙师至牧菴众请小参问宝座分身普应群生之机明镜当台广开法界之缘竿木逢场请师法要师曰市廛连野色朱紫杂钟声曰如何是宾中主师曰木落千山静曰如何是主中宾师曰霜寒菊未稀曰如何是宾中宾师曰家乡万里程曰如何是主中主师曰文明先以理曰宾主一句蒙师指谁是居廛出格人师曰今日众居士请山僧陞座乃曰破尘出经智者机前自任茎草建剎贤于格外全施既风规之未坠复何古亦何今所以法无定相遇缘即宗道绝功勋随机顿现一向千峰顶上何妨带水拖泥今到闹市红尘尽好闭门打睡有世界以光明为佛事有世界以音声为佛事有世界以香饭为佛事有世界以衣服为佛事皋亭者里摄净秽为一土融真俗为一谛欲光明者与他光明欲音声者与他音声欲香饭者与他香饭欲衣服者与他衣服不见释迦老子道我观三千大千世界无芥子许非是菩萨放身舍命处以故等遍等涌遍涌吼遍吼动遍动击遍击为甚如此尘中能作主化外自来宾上堂寒汀饥鴈集雪岭冷猿啼断臂求心者空阶立未回既是觅心了不可得因甚又道以心传心者里道得个出身句普通年间事秪在目前其或未然去去西天路迢迢十万余上堂无舌人解语墙壁瓦砾插嘴无手人行拳万象森罗称冤荒村古院里佛法稻担柴镰用得着的也会动地放光若觅第一句第二句第三句浙东浙西丛林库下供过奴也举得长行短颂皋亭者里论实不论虚蓦拈拄杖卓一下曰自行脚住山以来全得渠力复竖起曰诸人唤者箇作甚么曰漆桶不快上堂钟鸣鼓响时诸人齐集此不是问禅道便是觅佛祖似如此驰求昧却家中主缁田日荒芜生死将何补皋亭识惭愧争肯随莽卤也不拈椎拂也不引今古因甚如此聻岂为鼷鼠机枉发千钧弩晚参今时参学人类皆耽着闲静殊不知打在无事甲里忽然遇着逆顺境缘胸中便见七上八下碍塞杀人犹如下雪天相似四野黄云漠漠长空厉风摇摇一霎时大地山河尽皆变白将谓是洁净境界明朝后日赤日一出远近山麓依旧突兀现前大溪小涧滔滔寒流不止从前所得毫无交涉为甚么如此蓦拈拄杖卓一卓曰总未透得者一重关还会么潮落海门雪初尽风生泰驻月重明除夕小参末后一句始到牢关水上卓旂红闪烁婴儿堕地鬓毛斑四九三十六七九六十三透不过者被我热瞒明眼衲僧作么跻攀顾左右云美花多映竹好鸟不归山元旦上堂拈起拄杖曰皋亭与者上座住持世界以来东撑西拄全得渠力从不爱富嫌贫较短论长拄杖子贫时皋亭波波挈挈百丑千拙皋亭富时拄杖子竖穷三际横遍十方有时东胜神洲打鼓西瞿耶尼上堂北郁单越诵经行道南赡部洲洒水焚香既无同异宁有封疆何故如此以拄杖卓一卓曰遐迩壹体率宾归王访旧回上堂秦望山高鑑湖水阔尽道飞鸟不度山僧泛一叶小舟将高深坦夷阔狭险艰一一勘到总不出者里且道者里毕竟宽窄多少众拟议曰何得抑巳而巳受寿昌请上堂拈启曰霞笺锦字远从上国颁来彩篆瑶章还自家邦写出言言玉屑句句金声乃寰中之诰典作方外之干城仰披来命展布风猷宣启毕乃卓拄杖曰天半峨峰双轮互绕倒流石崃剎海归趋门庭高峻堂奥幽玄出入其中者皆祥麟威凤鸑鷟狻猊所以西河狮子伏藏荟莽南山鳖鼻深遯崖峦皋亭二十年前识得根源故于三吴两浙建法幢立宗旨取之左右用之无穷自分多生庆幸毕世荣因兹者又承法兄梅逢和尚并黎川阖郡长者必欲山僧把手看飞龙合谱绣鸳鸯水陆千里使者慇诚如今不惜丑拙为答来风蓦召专使曰领取回音复展两手曰归到黄龙峰下重为举似弁山讷和尚至上堂见渗漏情渗漏语渗漏投子油缾满盛不够类堕随堕尊贵堕布袋茶盐青钱一箇有时雷震清飙雨飘山岳有时花笑鸟啼水流鱼跃总不如我弁山法兄运斤成风烟云错落所以洞山老祖道末世众生人多干慧见解人有行解人无今时也有钻珍珠解玉版者也有擅武库挟韬钳者致使毘卢师法身主草封尘锁向上一路右趋转左皋亭今日就窠打劫因风放火诸人要识玄关金锁么以拂子划一画曰过若也不会礼请弁山和尚重为说破慈氏世尊开光上堂问云开宝殿洞见本地风光月映珠林显出今时面目未审开光一句如何举唱师曰青山浮翠黛涧水落潺湲曰即今人人瞻仰有分箇箇赞叹莫能师曰黄莺枝上语潦倒不堪闻曰迥出古今正法眼纵横无碍任施为师便喝曰太阳不剪霜前竹水墨徒夸海上龙师曰自知较一半曰若非皋亭门下未免诸方检点师曰错会不少乃曰长年开口笑只为太惺惺所以三禅迥迥入作无门阛阓堆堆见闻莫及直饶拖得箇布袋将净秽腥膻神奇朽腐明珠白璧破絮败纩都卢收拾却谓是闲家具伸出只手移山塞海纬地经天打泥钟击瓦鼓放溺揩疴扬尘播土尽情抛撒总看作平常事皋亭今日忍俊不禁重为绘綵虚空雕镂日月磨栴檀镌黄金施设在前使一切人见相识心凝神契道令舍近求远者不向睹史院内再觅踪由懈怠懒惰者何须龙华三会始承记莂不见道弥勒真弥勒分身千百亿时时示时人时人自不识蓦以拂子击禅床曰识得了也戒子澄慧五十诞请上堂但得大莫愁末㘞地一声两眉横爱见大悲千眼豁尽知因行掉臂谁识履长步阔所以古人道未有世界以前先有此性世界坏时此性不坏既无生又不坏何待水落石出始见体露金风潦尽潭空方知夜寒无影者里明去南有衡岳北有泰岱东瞻碣石西睹沙漠中间嵩山最高处为熊耳峰达磨老子航海而来鼻大眼深当门板齿被流支三藏打落面壁冷坐了九年汝等诸人要见上古风规但饱喫饭叉手叠足去摸索始知皋亭有口不向闲处说虽然庞公笊篱清平木杓明甚么边事以拂子击禅床曰秋天数鵰鹗观涛奇禅师语录卷第二观涛奇禅师语录观涛奇禅师语录卷第三门人兴舒等编住建昌府新城寿昌禅寺师于康熙辛亥夏受请秋九月十二日入院山门高而无上广而无畔直饶蹋尽水泥者里也须亲到舞凤蟠龙排青嶂佛殿二尊不并化三箇讶郎当还须依例作礼且要增金以黄一任平人乱度量祖师一花五叶直说曲说今日到来搂其窟穴老祖影堂知道山不好全身皆靠倒嬴得没柄锄头天下人尽去寻讨不是嫡骨儿孙依旧门外之遶据室有黄檗接临济之棒承当须是其人得雪峰参老观之机入门且看作者若是畏刀避箭且居门外上堂师至法座前拈请启曰正宗一句迥绝离微兄奏埙弟拍箎响遏行云和难齐逆风吹又顺风吹维那宣毕指法座曰蹋毘卢顶𩕳上行谁不阔行骤步向刀山剑树里坐那箇横身直跨者里见得新长老话堕者里不明将错就错遂陞座拈香此一瓣香名不得状不得供养本师释迦和尚直下六十九世古锥以此祝延今上皇帝圣寿万岁伏愿道洽唐虞德同文武此一瓣香瑞世嘉卉柱国桢良供养本寺中兴无明经公老和尚及历代住持和尚以此仰荅股肱王室阖国勋臣暨省府邑宰文武官僚伏愿治同伊尹化并龚黄此一瓣香非功勋所致乃愿力成就供养南岳竺菴和尚现主方丈梅逢和尚以此增延本寺护法檀那华算伏愿扶持佛日高握化权此一瓣香杂毒丛中种就烦恼海里飘来第二回拈出供养前住径山中兴显孝即此堂上天界先师觉浪盛老和尚以此培植本寺耆旧诸山宿德伏愿同趋向上共证心宗白椎竟师卓拄杖曰敲唱双行要验生机有路单刀直入须是作者登堂还有作者么僧出问法幢久竖剎海同趋祖院初临冀闻垂示师曰秋云垂四野秋雨洒长空曰可谓凤山起舞硖水增潮师曰你那里见得僧便喝师便打曰不可放过问虎啸风生翼乎鸿毛遇顺风龙兴雨致沛然巨鳞纵大壑门庭施设即不问埙箎迭奏事若何师曰节拍清机寄与谁曰天半峨峰千古秀倒流石硖一源长师曰谁人会得曰与么则锋前不露影旬后觅无踪师曰转见週遮问二尊并化即不问祖父家业请师宣师曰拽两齿耙溅没胫泥曰黄鹤峰与黄龙峰相去多少师曰阇黎曾到浙中么曰谢和尚一问师曰犹隔三千乃曰入此门来莫存知解发明正法眼藏展托化外机权半钩斜照熊耳增寒一鉴辉空药峤孤啸云巖全身指示新丰觌体亲承荷玉绳绳云居卓卓威音那畔控鸣镝以争长空劫者边佩双轮而合耀或明或暗顿使人境交参半合半开直得主宾互换廪山独秀高揭真风峨峰插天昭回四表浚深九曲波澜绽开笔花正榦尽是建立边事非为向上全提新长老到来荷祖宗正印承先人法纲聿见云垂四野林峦飘衬足之花雨洒长空大地发灵苗之瑞蓦竖拂子曰看千峰势到岳边止万派声归海上消复举僧问曹山国内按剑者谁山曰曹山师曰曹山和尚虽然独据寰中要且未明尊贵自别只知有巳不知有人今日或有问新长老国内按剑者谁但对他道兴国和尚忽有箇衲僧道和尚恁么道只知有人不知有巳师咄曰从来揖让称尊贵若守功勋是外臣当晚小参水陆千余里奔驰巳一月青山白云寺归到且休歇佛法本无多何须重重说大地绝纤尘满目皆祖业果能自承当秤锤原是铁还有为无孔铁鎚着楔者么一僧曰学人今日不着便师曰好与三十棒曰和尚是何心行师曰知汝承当不下僧礼拜师卓拄杖曰切黎川阖邑绅士入山请上堂风前一句迥绝名模理后千机愈增邈摸若能于洪蒙未兆之先观化机以自裁玄牝初启之际识天根而独立始可判分两仪建立三才奠安五岳开辟四渎然后陶铸生佛曲全万物所以古人道天地之前径时人强莫移既名不得状不得现前山河大地明暗色空草木昆虫贤愚贵贱又从何处而起今日远承阖邑护法贲临泉石山僧到者里岂肯缄默所谓借他拍板与门椎我亦逢场而作戏蓦竖拂子曰以我为隐乎吾无隐乎尔晚参黄龙头角固巳高擎天外彩凤衔珠毕竟是谁亲得代曰有功者赏曰有功者赏尽是臣分边事如何是尊贵一路代曰夜明帘不卷又曰夜明帘不卷汝诸人作么生与寿昌相见良久喝一喝下座师至龙津寺润首座请上堂七佛巳前田地人人脚头脚底宽廓非外寂寥非内才生一念忻圣憎凡厌苦慕乐之心便见四山𡼿屼二水弥漫劳他从上作者绘彩虚空雕镂日月位置五岳疏凿四渎或时杰阁凌霄或时荒烟断草所以皋亭于五年前令润首座居愚守谷溯流寻源要使南来北来直趋向上亲诣宝方以故山僧昨夜信脚蹋到也得提灯挈水掖后搀前譬如百尺竿头重进一步今日始得与大众相见固是平常家风也要盐酱随宜所谓言语通亲眷属蓦竖拄杖且道者箇毕竟承谁恩力复卓一下曰孤根自有擎天势不属阴阳造化功晚参残霞一船多处添些黛影千嶂少处减些不落见闻底祸不入慎家之门观世音菩萨将钱买餬饼放下手元来是馒头茂新禅人忏罪请上堂通身是遍身是八万四千无忌讳扬尘播土遍十方锦缝不彰谁敢觑松引风泉咽石蝉噪晚凉虫响砌夜来山月上高峰相对喃喃问缘起句中意意中句驴鸣犬吠大脱空锯𨮂秤锤无实义杲日晖空云遍野秋风一阵雨洒地露柱灯笼长隹苗他年得授灵山记以拂子击禅床曰能捄世间苦观音妙智力开炉上堂诸方今日镕五岳铸七金为干将莫邪太阿青萍去战魔军斩结使山僧初到黄龙峰下登老祖之堂就其壁垒更不去改旗易帜减灶添兵依旧是古炉鞴古钳鎚要使日月星辰山河大地人与非人尽入其中普请成佛设有箇衲僧出来道彼自无疮勿伤之也但对他道错错作者好求无病药上堂黄河千里一曲泰华万仞一峰不是高深难搆要且栖凤藏龙岂比岑嵝浦溆所聚虾蟹螺蚌狐兔小虫汝等诸人着得一緉草鞋出门时箇箇在毘卢顶上行为甚么若逢不逢良久曰棒上不成龙晚参捻土定千钧不管是上窟是下窟若是打一棒尤不知轻重待到滴水滴冻时纵然转得法轮也用尽神通妙用忽遇着箇截水停轮的东一片西一片汝诸人作么生相为好晴明日再普请一转冬至上堂万仞峰头露一机崖崩石裂平田浅草道一句河翻波沸丁一卓二放三抛五直得黄云四合沙头立鹭分明翠霭茏葱断岸猿啼错迕若待三日前三日后以一动一静为机似者般底冻杀饥杀有甚么数秋戊申冬甲子太阳从巨蟹入宝瓶是法住法位世间相常住还有知得向上一路者么卓拄杖曰女娲炼石将天补弟子指月等请上堂迦叶富释迦悭千圣不传无别诀相唤门前倒剎竿说得不如行得见到不如用到寿昌门下锄头杴耙柴镰稻担拈动也山岳起舞放下也海晏河清若是厌劳爱佚的纵去钖拨寒云鉼汲浪花裂锦缝觅金针钻明珠辨九曲依旧渔翁把钓竿虽然古人道钟中无鼓响鼓中无钟声钟鼓不相交句句无前后还有向句中得旨者么挥拂子曰落鴈浮寒水啼猿抱晓霜晚参寒雨连山暗溪云遶殿低目前原有句终不涉离微者里会得须菩提巖中宴坐者里不会迦叶尊者赤脚蹋泥还有道得者么一僧曰万古长空一朝风月师曰鹅肥破甑筚晚参末后一句始到牢关古人恁么道也是抑而为之寿昌者里从来不许人挂一箇元字脚汝等若信得及把得定管保天上天下小参智不如愚巧不如拙拈得地上水碙砂打落天边第二月如来惟一说无二说诸人若也不信东南天倾西北地鈌解制上堂九十日巳前诸人舌头尽在山僧脚底任是文殊普贤德山临济亦觅缝罅不着九十日巳后山僧舌头亦在诸人脚底你也知休咎识机变步步超释迦言言越弥勒所以山云匝匼春雨涔涔野亭梅花错落官渡归鴈喧唿原上牧童长歌燕麦沙头涣父高唱竹枝虽然章江门外飞猿岭下有件陈年骨董前途忽有人借问毕竟作么生呈似他击禅床一下曰莫道山僧口门窄晚参骑贼马赶贼古今巳有作者将金弹子打雀儿寿昌惯自不惜忽有箇衲僧出来道和尚恁么道依旧得不补失众中还有为山僧救义者么众拟议师曰饮水也须防噎上堂良医之门足病夫巨贾之家多滞货达磨不会唐言嬴得一场话堕你若是思而知虑而解纵辨得者竿与么长那竿与么短依旧新罗鹞过青原智和尚讣至上供凤宿龙巢随类堕鹤冲霄汉混难齐明暗不彰功位隐千圣从教特地迷恭惟青原堂上墨历智公和尚天纵之资取卿相如拾芥神奇之骨弃富贵若浮云抛却幞头并丹霞而选佛急秉吹毛同大洪以传灯初入天界之室诸方喜其得师继陞七祖之堂法社尽称有主宗说兼通炮庄却走班马儒释淹贯通雅遽失欧韩所以门风壁立望涯涘者身慄股战家法森严游门墻者目眩心迷正拟此藏于五老何期浮渡于一苇慈舟歇櫂十八滩之云愁雾惨愿驾停轮七十峰之松悲草泣今者闻讣之次特荐葵藿之馐虽然正恁么时且道青原和尚还鉴临也无浮庐突兀遮兜率药地阡延载雪山上堂麦陇烟寒桃花浪暖鱼闻雷而化龙蛙乘水而放卵堪笑临济德山平地与人据款汝等来者里讨甚碗拈拄杖便趁晚参两手扶犁水过膝说得不如行得崑崙翻转作瀛洲闻到不如见到三日风五日雨应时及节披簑侧立千峰外的人为甚么忙不彻上堂驱耕夺食之机锄田翁两手分付超佛越祖之谈水牯牛一肩担荷诸人巳是无事汉还知寿昌为人底眼么笋角筤忙长蕨拳𦿍蔌伸祈嗣请上堂雷雨震千峰沿流信可通飞腾三十二一默显诸宗不二门中是机皆堕一真界内品汇咸融又如时雨既降山川出云二木三草悉蒙天泽则一花一世界一叶一释迦或大身而现示平等或多身而游化国土或尊严殊特或卑劣庸愚或乘狮子吼无畏说或跨象王纵勇健威尘尘尔剎剎尔心心尔念念尔所以智度菩萨母方便以为父诚实善信男柔和慧辩女故尘说剎说炽然说无间歇三世一时说尽称妙义自生佗生共生无因生毕获真机虽然南泉道尽大地是王老师檀越但施不作施想受不作受想既施不作施想受不作受想毕竟作么生始契得他意旨有甚馒头䭔子快下将来便下座晚参秧针剌水蝌蚪分行田蛙乱鼓吹之次山鸟滥笙竿之长寿昌者里内外一如咸为举扬汝诸人见惯闻惯以为泛常忽有箇僧出来曰和尚恁么道其奈祸不入慎家之门大众为山僧代一转语免使他独恃其长一僧曰自从舞得三台后拍拍原来总是歌师曰丧时光藤林荒上堂初三十一中九下七庚峰定向事宜皆吉者里定当得去寒暑不能拘阴阳不能摄虽然睹史院内今日有几人犯突吉罗弟子彭嘉祥四十初度请上堂骑驴曾蹋洞庭青细看东山水上行待到石压笋斜出悬崖花发愈森森者里若缄默得去便见百物滋荣千机秀拔何待出得一身白汗始识南来熏风须是出身有句要且有事无身果能向北斗里深藏始知空劫自巳露柱怀胎方辩本原自性尽支那界内几箇不是喫爷饭穿娘衣的寿昌也则过水用筏传火将薪还有识得当人金刚眼睛者么靠拄杖曰今日热如昨日晚参离山四十五日高深坦夷俱历惟有眼睛眉毛依旧两不相识致使千圣皆疑何能理事如一还有不落阶级直趋向上者么蓦竖拄杖曰山僧全得渠力师至桃花山众请上堂山僧前日从大好山中着得一緉草鞋紧峭异常以故今朝有一箇到顶句子并得山中遗范始与诸兄弟相见若只借乌藤为伴侣将箬笠遮面门虽则逢桥问路遇水寻山倚松岑而品石攀萝薜以铭泉寄亭台方写游兴靠墻壁始赋归词自称蹋断流水声看尽飞禽迹殊不知见山依旧忘道将谓桃花是一片红一片白翠竹是几竿短几竿长要与出头天外者把手同行直是三千里外安知此处僧宝尽沧海之珠丛林皆栴檀围绕虽然百岁老人分夜灯毕竟是甚么意旨良久曰百岁老人分夜灯纸捻无油两头然谩言诸圣无传法好看千峰足底眠晚参举渐源兴和尚因宝盖约姪来乃卷帘在方丈内坐盖一见乃下却帘便归客位源令侍者传语曰长老远涉不易犹隔津在盖遂擒住侍者与一掌者曰有堂头和尚在莫打某甲盖曰为有堂头老汉所以打你者举似渐源源曰犹隔津在师曰一人开门却敌一人壁垒高陈若不是侍者犯难成仁几乎入室操戈有人道得通津句与他拄杖子归堂师至石门菴弘西堂率众请上堂未跨石门一句向钱塘那畔早巳分付了也又何须鼓响钟鸣方知向上有机竹杖芒鞋始识机前得路其如山拥桃花泉通石硖松头露滴铜瓶竹杪翠飘衣裓白云横谷口从来鸟道无依青猿啼夜月一任玄路有准穿林寒花着雨绕砌刍艹生岚正恁么时人在境中境在人里还有分得宾主者么击拂子一下曰三十年后自有明眼人道破晚参金锄不动土灵苗何处生者里一科那里一行有甚么难下手今时人见解类皆如此纵好好修事得二年同一春也止不得他的贪饕若遇金凤宿龙巢依然错过不少拈将须弥山纳在芥子里将谓有与么事而今平实与诸人商量二时僧堂里拈匙把箸毕竟承谁恩力且莫心麤晚参举僧问首山如何是佛山曰新妇骑驴阿家牵师曰新妇骑驴阿家牵尽云槎上泛张骞水茫茫月纤纤牛郎牵牛立溪边盈盈织女机中坐赠与一石大如拳归来持去问君平始悔遇僊不识僊休相悔还与三文掷卜钱汝诸人还知么他时后日免得钻龟打瓦晚参夜半捉乌鸡好看白拈手脚日午点金灯显他本有光明露柱骑山门上天峰撞破帝释殿上天鼓直得苦空无常一时平沉大地汝等还知也未众无语师曰逢人切忌错举晚参将须弥山着汝眼里将四大海水着汝耳里又道好事不如无将钵盂载汝将一茎草盖汝又道压良为贱汝等顶笠腰包诸方尊宿岂无相为得力句拈却一边不受人惑底师僧试出来道看众拟议师曰者野狐精晚参问一荅十的与他半箇餬饼问十荅百的他餬饼半箇一向开口不得的囫囵与他一箇若是向父母未生巳前道得一句子不可小当他黄金自有黄金价出来当面与他勘过有么有么众无对曰话堕晚参第一句寿昌桥与诸人道了也第二句老人石与诸人道了也第三句狮子关与诸人道了也忽有箇衲僧出来道和尚恁么说话争柰诸圣眼何然虽如是也不得埋没诸人试出来与拄杖子相见僧才出师便打曰一钓便上晚参道用心传火用薪传禅用拄杖子传忽然拄杖子出来道和尚恁么说未免招人怪笑且拄杖子元是无孔窍底禅和子又是无孔窍底不但不能传禅兼且言不该典非智者之所谈师乃咄曰临济在黄檗喫三顿痛棒难道是言不该典雪峰被德山打一棒如桶底脱相似难道是杜撰兴化喫大觉痛棒荐得临济在黄檗喫棒的意旨难道禅不是拄杖子传底拄杖子呵呵大笑曰尽去刻舟求剑几能得鱼忘筌上堂眼若不睡诸梦自除心若不异万法一如者里见得祖师可以骑勐虎入蚁穴趁毒龙上蜂须更或拟议前是山门后是佛殿有甚么障碍诸人拍禅床一下曰惺惺着上堂无师智自然智拾得唱歌寒山埽地手之舞之足之蹈之天之高广日月星辰所系地之深厚山岳江海所止汝诸人从顶至踵圣名凡号孰置者里若得双眼顿开你即什迦什迦即你若更求佛意祖意大似舍父逃逝晚参折半破三该通今古拈头作尾和融上下百草头上一句人人道得佛眼觑不破底机毕竟落在甚么处使䦆不及拖犁上堂千峰势到岳边止碣石东奔不顾万派声归海上消洞水逆流不住三面狸奴愤怒不平使针眼鱼吞却须弥卢蟭螟虫吸干大海水八臂那咤扬声大叫曰众生本平等日用自生疑上堂长连床上抖擞不尽的东廊上西廊下插脚不入佛殿前僧堂后拣辨得明底叉手叠足时捞摸不上纵然着得一緉草鞋向高高山顶立深深海底行方知烂泥中有刺若是有智主人二俱不受虽然是法非思量分别之所能解还知大梵天王与帝释天商量箇甚么事惑乱人不少除夕举僧问金峰金盃满酌时如何峰曰金峰不胜酩酊师曰金峰虽则语赴来机未免随他颠倒所欲设有人问寿昌金盃满酌时如何但对他道宁将斟酌意莫用奕棋心复曰瓦鼓高歌欲雪天金杯满酌椒花筵浓云酿冻催残腊速遣春风报稔年解制上堂问释迦未出世达磨不西来佛法遍天下谈玄口不开如何是不开口谈的玄师曰不可将鼻孔里与你道曰忽遇铜头铁额和尚又作么生师曰一棒一条痕曰恁么碧潭深万丈直下取鱼归师曰得者不为贵乃曰结却布袋口三世诸佛出头不得解开布袋口千手大悲摸索不着一解一结总不出寿昌底手遂抚掌三下曰还知寿昌好手么复挥案曰自有一双穷相手不肯轻揖等闲人晚参晴天开水道暖日撒秧芽布谷声声切春忙乱似麻秪如金锄不动土灵苗向甚么处生不可打在无事甲里小参水清渟而涵月山萃拔以蒸云鱼腾跃以化龙龟藏六而通灵人人衣里明珠为甚么不得常光现前洎不问过上堂山前一片水田禅和家终日披披搭搭亦不知界限之广狭水路之浅深连日分付直岁普请不但要使功不浪施并得识祖翁基业高厚还有见得界限分明者么把秧斟酌分行垄伫望平畴绿满塍上堂淫雨战空聒耳难禁平畴高阜塞眼成尘转山河大地归自巳衲子从来打并得下转自巳归山河大地作么生出身披簑带雨耘田者纵有丹青画不成晚参举定州善崔和尚因州将王令公于衙署张座请说法崔陞座拈拄杖曰出来也打不出来也打僧曰崔禅聻崔便掷下拄杖曰久立令公伏惟珍重便下座师曰崔禅旌旗四列任是飞鸟莫度谁知几席间突出行问小卒当时若不放过尽定州一城人俱该喫棒而今丛林商量道当时崔禅棒折那是则故是秪成得箇生灭心行不但伤锋犯手带累令公亦成虚设还要识古人么大鹏只展摩霄翅焉肯篱间争腐鼠上堂诸方今日采药书符寿昌争肯守辙循途何故聻无数绿萍浮水面从教人唤落花图瀛山峦和尚至上堂空界色界悬疣附赘正位偏位鼠肝虫臂鸟道玄路展手生铁锢鏴着钮四禁三堕渗漏虾跳何曾出斗不见古人道宁可永劫受沉沦不向诸圣求解脱十成底事也须飏却掷地作金声直须不顾所以博山老人云我得寿昌古佛一箇不肯三十年建法幢立宗旨用之不尽汝等诸人是担佛着肩上行脚的处处去觅佛觅祖直饶觅得究竟不是真佛祖今者赖遇明眼人在此寿昌岂敢宝秘还要识真佛祖么靠拄杖嘘一嘘曰下坡不走快便难逢上堂鱼跃渊莺啼树荡荡一条官驿路自离襁褓脱空行老大纵横从步武下座徐行曰一二三四五还有相随者么众拟议拽拄杖便趁复掷下曰顾福山宁和尚讣至上堂法城崩法灯灭法海停波法流竭五月十五雪花飞法身冻杀离生灭糢煳肉眼论生死懵懂痴顽叹断绝无去无来忘言说石羊吞却天边月万象森罗斫额看大地茫茫如泼墨铁牛乳湩满虚空散作人间甘露灭者一点那一橛分付诸人好辨别还有知得落处者么记取此日此时节晚参大统纲宗先须识句断梗蓬尘扶倾济溺秪要堕聪黜明绝圣弃智折箸残蒿可以破尘破的若是师心佛祖意存玄味纵饶千圣出来摩顶授记好似入槛猕猴系橛跛驴不见黄梅会里五百人俱会佛法惟有卢行者只去负石舂米汝等要步他后尘也须顾名思义虽然如是无厌足王住处为甚么其门如市复顾众曰诸人生身父母卧在草窠里毕竟作么生救济上堂须弥着在针锋上四维上下位置妙东看则西南观北何须更去辨边表蟭螟眼里放夜市十字街头扬声叫智入三世无往来中心树子俱摧倒压陷华山十八村至今官赋无人绍汝等黄瓜茄子还知么未雨先风雨下不凶上堂拨万象不拨万象胡地冬抽笋气侯无偏向是醍醐句是毒药句金将火试人将语试寿昌二十年坐者曲彔木从来借他人鼻孔出气为甚么如此白苹江静月初临秋声多半在树上上堂石牛栏古路一马生三寅智者见之之谓智仁者见之之谓仁轮扁斲轮郢匠运斤汝等诸人眼能见色耳能闻声如何是佛干矢橛麻三斤为甚么不会失钱遭罪上堂刈禾镰子曲弯弯舀水木杓圆辘辘鸡足峰前叠足坐曹谿路上相奔逐诸方三八晚参敲金戛玉寿昌者里种田博饭家风朴素虽是瓦碗竹箸一任诸人恣意取足然虽如是镇州出大萝卜头毕竟是何意旨丝不如竹晚参寿昌桥度驴度马宝镜池验凡验圣老人石坐观成败道得的入地狱如箭射道不得的也入地狱如箭射作么生是汝诸人出身路上堂霜高木落山骨露水涸潭空岸痕多后夜青猿叫月终朝白鸟浮波西天二十八祖捕风捉影东土五派二支入室操戈笑倒元和佛陀恼乱跶丘达磨为甚么如此功不补过晚参龙峰插汉青石硖翻空白若以眼见耳闻天地悬隔不以眼见耳闻天地悬隔何故聻西河师子南山白额诸人还道得也未笑倒李八百开罏日知浴怀先请上堂勐火着油煎佛喋皮毛刮尽情智竭寿昌原是古罏鎚余燄一鼓亘天热三世十方各处分争肯一模而脱出蓦拈拄杖左边卓一下曰过去诸佛诸菩萨圆明自在朽木不可雕也以拄杖右边卓一下曰未来诸佛诸菩萨毛血未克难荐齿牙以拄杖中间卓一下曰现在诸佛诸菩萨多才少智鼠肝虫臂一齐趁入罏中要使焦头烂额梵天溅血诸方尽去买帽相头寿昌总教从事三尺不见道若不挥剑渔父栖巢秪如挥剑后作么生复卓拄杖曰只要重论盖代功上堂牛拽耙马搭鞍一有多种二无两般宝志公杖头刀尺寒山子桦皮作冠瀑布不熘青山走多少时人被眼瞒还有不受瞒者么松关骑虎有丰干晚参解点飞龙眼睛底为甚么棒上失却惯按牛头喫草底因甚劳而无功直饶有智主人二俱不受正好朝三千暮八百晚参问一荅十问十荅百父母未生前十箇有五双道不得无事倚蒲闲纵望晚霞片片挂寒柏建昌府北园弟子不迁请上堂白云白青山青霜寒黄落覆苔深偶尔扶笻溪上立也有随流问法人道无名绝古今莫将言句妄疏亲历历孤明能自诿圣名凡号总虚声棒头眼格外机五位三玄作范围千圣不知何处去空留矢橛疗狂饥向上路滑如苔撒手横行实快哉怀藏至宝辉天地无数尘劳尽照开蓦拈拄杖卓一卓下座章山永寿寺重建大雄殿上梁本是一株大树可以覆荫人天裁成千古梁栋巍然撑持法界日月互绕并河山之壮丽水云齐赴等性海以攸长尽东西南北之美合阴阳造化之宜任是三十二相让他高出一头纵有八十种好毕竟合归众妙时节若至其理自彰因缘会遇如事乃备明堂瓦插檐涵摄三千大千雕甍石为闼融通报土净土重振永寿宗风愿祝天子万年黎川众护法入山请上堂夫子不识字达磨不会禅两个上大人疑杀化三千何故聻担雪填井止渴喫盐虽然不见僧问云门如何是和尚家风门曰有读书人来报师曰云门虽则斯文能任其如道出一隅寿昌门下郑尚书李仆射世外金汤苏学士黄太史法中儒雅只如有读书人来报毕竟是何意旨今日因行掉臂特为註破读书人来报吾道一以贯迦叶粪埽衣颜回在陋巷须知此道存今古致有声光彻霄汉润首座请上堂问向上宗乘即不问好山一句请师宣师曰晴云烘草色曰恁么则短柄锄头掀翻大地师曰寒日丽松苍乃竖拄杖曰黄檗用者上座打临济秪成得忤逆家声德山云门以他扶老济颠致有严厉风范莲华峰菴主将去横担千峰几见路绝人荒有祖以来或时支门拄户或时拗直作曲或时击透重关或时降伏魔怨寿昌自拨草瞻风以至出世住山从不曾背他今日登祖父之堂坐祖父之座岂可置他在壁角落里遂掷下曰莫作等闲看证侍者请上堂拈起布毛如山依岳卷却席子似水归川从来恩多成怨自古义出丰年老人说法口钝不去敲禅床尽他用剑刃上事余闲一味工眠任从客相见要且梦有人原参得禅参不得禅冷暖自知一声唤一声应两无孤负教严而后道尊何劳胜劣相角师胜始是资强不必黑白称誉寿昌门下椰子大须弥大可依可託藤条长朽杌长堪雕堪饰虽然全得渠力毕竟同出只手蓦拈起拄杖卓一下曰收启千佛道场弘西堂请上堂棒头得路犹为顾注之蹊言下知宗尽属缘虑之表直饶招手横趋未是高才捷足睹竿直返难云透关正眼寿昌者里层烟为塔上出梵天镂冰作花横亘大地住电为灯光合尘剎刻月作舟中泛浊海虽是水月道场镜花佛事然而酌水献花不失其宜何须更向五台山赴斋大悲院应供即能一饱忘百饥未免劳身佚口山僧昨夜运心诚想欲供三世诸佛洎现前大众将一句一字满足无遗四事具备六度齐彰蓦喝一喝曰粉骨碎身未足酬一句了然超百亿观涛奇禅师语录卷第三观涛奇禅师语录观涛奇禅师语录卷第四门人兴舒等编皋亭舒首座洪西堂神监院洎两序执事同杭州护法供法衣法被请上堂问吴山山顶云西湖湖内水云拥黄龙峰水合石硖流为是神通妙用为是法尔如然师曰苍霭看无尽潺湲弄有余曰武林阖郡居士拈一瓣香祝和尚大诞未审和尚还受祝也无师曰匝匼随风转缤纷满地飘曰恁么则一声春鸟青山外无限轮椎击不开师曰透关有眼者亦自知机变曰室内儿孙全得力万邦齐仰祖风高师曰且看脚板下毛长多少乃曰从来不肯囊藏被盖要见八风披露千眼顿彰为他本有上原着不得一箇佛字一箇魔字一箇僧字一箇俗字才惹着者一缕便见金花覆地玉蕊擎天散綵缦于长空布风旛于遍界所以古人道不受底端的是眼将来底毕应是瞎何况金毛现于云中爪牙怖于叠巘嚬呻顾注返掷骞腾玄沙虎象骨猴南山鳖鼻向北蛮驴脑裂皮焦威狞远伏正眼看来总是扬尘足岳担雪填井众中忽有箇衲僧出来道和尚受檀越供养毕竟作何报荅蓦击拂子曰将此身心奉尘剎是则名为报佛恩石镇众居士请上堂平常展演沃野千里七圣皆迷于具茨突兀施陈冈峦万仞群僊尽随于妙峰翻空雪瀑溅颠雷于檐际跨渤巨艘载明霞于阶除至若缃云彩电白月清风南金北贝飞缦舞幢如意瓶破暗珠四法财八功德俱是日用事为甚么如此聻是处是慈氏无门无善财心知藏树典客请上堂一字书干海墨一喝该通五教以百千万亿不可说的字始能发明义海以百千万亿不可说的义尽归向藏海所谓心地藏功德藏无尽藏如来藏尽该摄一喝中然后使天中来的菩萨与他说六度万行诸波罗密门令他舍欲乐趋佛乘人中来的菩萨与他说五戒十善蠲除苦集契入道心羊中来的菩萨与他说三解脱去贪瞋痴免畜生报或他方世界来的菩萨从地涌出来的菩萨当与他衣服与他斋喫与他茶喫与他卧具与他医药使他发菩提心俱向一喝中成正觉转法轮般涅槃蓦唤大众曰且道者一喝从甚么处来复喝一喝曰智者闻之勐提取两序请上堂虎豹文章治世经纶铜头铁额丛林标格寿昌者里从来家风朴素人人牵犁拽耙从不论因计果寒山蹋碓拾得挨磨普贤搬柴文殊着火复以拂子点曰第一座第二座金锁玄关擘篾做第三座第四座缚鬼芒绳要左搓东西头首执事两序二十余人雪峰毬子只三箇聚毛成裘足可观聚沙作佛虚空大佛身既有虚空大汝等诸人向甚么处出气放下拂子曰用力不多金谿项山紫云禅寺知微禅宿仝寰空师请上堂参禅学道人只要识得本来面目自然能受用本地风光虽波波挈挈拄杖击碎千山泥泥水水芒鞋踢翻巨渤或骑狮子或驾象王游戏他方国土或挂垢衣或着珍御坐断报化佛头或以一身现多身或以一劫示多劫所以释迦老子道如来明见三界之相无有去来无有起灭如是则紫云深处面面相黄阁帘垂时时得旨何须把火重瞩始辩亲疏挥拳蓦示方知直截风来席上冷澹一堂雪满山中芳规万古诸人还要识本来面目么挥拂子曰曾记少年骑竹马看看又是白头翁解制上堂平铺蒲团叠起脚直饶三世佛祖也入作无门高卷布帘横担杖任是德山临济定要公验分明若是追风良骥透网金鳞必然别资一路何故聻泽广藏山理能伏豹晚参正月雨二月雨四十五日尽滂沱弄泥团汉居正位也陞堂也说偈长行短颂悉周备寻声救苦现他方琉璃界内搀行市度得癞狗去生天粪箕埽帚为授记拄杖子出来道和尚恁么说话争奈诸方眼何师咄曰你者木头也敢向人天众前插觜惹得伎死禅和处处去说神说鬼师至廪山埽塔瑞如监院请上堂拈香此一瓣香空劫以前栽就大好山中携来供养我本山堂上洞宗三十世蕴空忠祖老和尚伏愿为云为盖普覆群机乃曰短笻拨雨破寒烟路出苍崖断石边忍冻梅花依竹外山云山鸟舞阶前高有月深有泉突兀晴峦影不偏不是群峰争比类谁能得见此孤妍所以道尽大地是真实人体但向脚头脚底蹋着祖翁田地收得原本契书自能淬砺古今陶铸剎海邈写风光指挥大地攀跻峭壁悬崖俯摩苍藤怪石取之终古以不禁用之万世而无尽若只在三千里外观瞻白云影里摸索忽然烟岚四市猿鹤翩翻未免心迷目眩怀疑生谤山僧二十年于三吴两浙风风雨雨水水泥泥稳蹋亲跻领略殆尽今日登祖师之堂陞祖师之座楖栗乌藤不见短长古样伽黎原无异色虽是上古风规亦可为今时枢要直得称扬亦称扬不尽赞颂亦赞颂难穷岂可作等闲见闻蓦唤侍者曰祖师前添香着泉书记采天然木如意供师小参相识一片相失万重比曹家女美态雍容非造物之化裁岂五岳之灵钟谩将狂吟作舞能善用可以撼动穹峒何须击碎唾壶在知几可以摧坏魔宫乃和气之蒸成俨芝菌之兆丰实淳风之吹出若彤云之方雺升于巖廊之上奉一人之尊崇处于丘壑之间启千圣之遗踪等秋月阴凉大地并夏日烁破邪宗指挥处花雨蒙蒙号令时符印雄雄公输难施其巧郢人相顾不逢本色何能拟名住山宜乎称翁如今拈在龙峰上相佐山僧振祖风上堂月迥高空秋露垂鴈声嘹呖过峰西年来赢得心无事不用盲聋免是非玄沙和尚麻衣草履无端上平远台一滑滑倒至今无有人扶起还有衲子肯出只手相扶持者么求人不如求巳晚参举智门祚和尚因僧问曹谿路上还有俗谈也无门曰六祖原是卢行者师曰青原倒插荆啸峰师兄墨历师兄住院时巳发三枝新榦南岳让迁二祖舍利塔传法堂似石师兄巳结搆了也寿昌古佛门下子子孙孙东撑西拄老智门虽则因事长智要且言说不到山僧也下一转语设有人问曹谿路上还有俗谈也无但对他道菩提本无树明镜亦非台者里见智门则易见寿昌则难具眼衲僧试检点看上堂九乌射尽何须箭后有路一翳犹存难期坐享昇平蓦拈拄杖卓一下曰荐得底第一句第二句第三句句句通神荐不得底分三玄列五位皆成賸语还有荐得者么放下杖曰别是一家春宝方弟子大鑑等庄严受业师思贤耆宿请上堂古佛堂中是谁亲到妙高峰顶那箇先登若是不动步者纵能得然灯古佛摩顶记莂犹属依他何况七日週遮始相见于别峰虽然蹋破草鞋未免功勋自堕所以青山嵂崒巖花历乱莺啼涧水潺湲岸柳飘飏鱼跃平畴绿野浅种深耕丹嶂层峦重荷轻负溶溶春日丽晴色于苍松叠叠春云散明霞于翠竹故圆觉经曰居一切时不起妄念于诸妄心亦不息灭住妄想境不加了知于无了知不辨真实又云一切众生妄认四大为自身相六尘缘影为自心相正恁么时四大离散六尘消殒东山西岭青毕竟唤甚么作当人金刚不坏身相良久击拂子一下曰智者闻之勐提取莫待须臾失却机晚参举赵州和尚因僧问道人相见时如何州曰呈漆器师曰要识赵州么天下有心人尽解相思死天下负心人不识相思字宝轮弟子大御等庄严受业师知予耆宿请上堂师卓拄杖曰一击忘所知更不假修持动容扬古路不堕悄然机正当恁么时大钟横撞法鼓轰阗缁素交参人境杂沓还作么生说箇忘所知不假修持的句蓦拈拄杖曰拄杖子与我知公老宿同过去现在未来三世诸佛共入平等三昧降神处胎或现大身或现小身或现尊严殊特或现卑劣愚痴或出家修道或梵行纯一或尘劳烦恼或证果成道或内密外现或权乘凡夫或六度万行或净佛国土或满足菩提或演寿量或说本事或一劫住无量劫或无量劫住一劫或一义说无量义或无量义说一义或般涅槃或有余或无余或示同生死入无生死或无生死示入生死或净边秽或秽边净皆是镜花佛事水月道场所以春山云漫春鸟丁东啼晓色春晴雨过春花璀璨遍林峦平畴绿展尽露春光丛林香布咸绕栴檀于是弥勒世尊从睹史内院打箇欠申曰梦里明明有六趣觉后空空无大千蓦唤大众曰还是觉时语梦时语击禅床曰分明记取晚参牛头横说竖说不知有向上关捩子且道如何是关捩子自代曰也不较多曰也不较多为甚百鸟衔花相献曰悔不慎当初曰悔不慎当初鲁祖经年面壁玄沙为甚要打五火杈曰只知入水求人不觉通身落井如何是出井一句代曰依旧渔翁把钓竿普门大士开光上堂师曰看海云杂沓涌出洛伽之尊花雨缤纷迎承慈悲之相八万四千清净宝目八万四千母陀罗臂竖拂子曰总从者里出现何待云山高耸才瞻宝髻巍峨翠霭丛芳始识身云殊丽澄秋波于眼里列黛色于眉端河北驴鸣河南犬吠大启圆通尽十方世界吼遍吼击遍击动遍动震遍震尽演妙音正当恁么时大士神通愿力悲心智慧尽在诸人一念救苦心中顾左右曰作么生是救苦心合掌高声曰南无观世音菩萨晚参山僧数月以来同拄杖子从西天东土打箇之遶并不曾遇着一箇明眼人拄杖子从傍曰难道释迦老子不是明眼达磨大师不是明眼山僧与他一掌而退今问诸人毕竟那箇是明眼众拟议输与拄杖子晚参道一句子诸人便妄想第二句总不开口又说老汉少方便而今东西南北沸似汤不如囫囵倾出果是久参高士必知机变后学初机好生缁素蓦喝一喝良久曰可惜许冰生禅座请上堂日面月面高低等见四智三身显用藏仁晓来寒色在松筠谷口梅花香喷尽十方世界总是当人坚固身何须待洞庭波涨城南草青但饱喫饭暖穿衣向野亭浦溆看归鴈阵阵北征尽好掉臂阔步毋论师子返掷象王纵行寿昌素尝嬾性开口便说无甚大喻小喻短偈长行见事便作无甚一劫二劫证果修因都卢只有一句自然百物滋荣蓦以拄杖卓一下曰会么靠拄杖曰令不虚行晚参竖起拳曰者一句子莫道诸人道不得山僧也道不得三世诸佛道不得天下老和尚也道不得毕竟作么生父母所生口终不为汝说普门大士诞日抚州广寿寺僊源禅座请上堂寿昌家风从来种田博饭尽他诸方浩浩商量有句里藏锋言前得旨任是红旗闪烁甲马单鎗按剑相待张弓立等果然水洩不通鸟飞难度究竟总归文明贺圣朝而今十虚通畅七政旋干人乐春风农耕垄亩声尘上也着到色法里也透过莫道是双眼直饶千眼万眼八万四千眼悉归正见莫道是两手直饶千手万手八万四千宝臂总成大化只要光剃头净洗脚那管是榆楠木做周匝有余天地悬隔有朝一日蹋到汝水城畔拟岘台前见楼阁凌霄钟声彻耳时无论是观音举上蓝举始道山僧不欺人正恁么时因斋庆赞且歌一箇种田口号良久击拂子曰春云醉雨勒春寒春鸟啼花春未残春垄人歌春事急春庄处处荐春盘上堂拆东篱补西壁理长则就撦公被盖婆脚事宽则圆拈灯笼入佛殿里撞着陈如尊者道去则名客住名主人未审掌亭人姓甚么投子道底上堂凫胫短鹤胫长松本直棘本曲然于一一法依根叶分布脱袜打眠板响喫粥者里若分宾主不得祖师巳归西竺还有分得宾主者么合笑不合哭晚参肉重千斤智无铢两雪峰火炉大赵州脚板阔衲僧家耳里着得四海水眼里放得须弥山袈裟里草鞋处处到来因甚青州布衫不会还有会得底出来商量看如无乡村四月闲人少才罢蚕桑又插田上堂一切数句非数句与我灵觉何交涉拄杖子穿过髑髅且道山河大地与诸人是同是别常因送客处记得别家时晚参举风穴在郢州衙内上堂曰祖师心印状似铁牛之机去即印住住即印破秪如不去不住印即是不印即是时有卢陂长老出曰某甲有铁牛之机请师不搭印穴曰惯钓鲸鲵沉巨浸却嗟蛙步蹍泥沙陂伫思穴喝曰长老何不进语陂拟议穴打一拂子曰还记得话头么陂拟开口穴又打一拂子牧主曰信知佛法与王法一般穴曰太守见箇甚么道理牧主曰当断不断反招其乱穴便下座师曰尽谓风穴擐三玄戈甲施四种主宾卢陂纵有七事随身也遭擒下殊不知机不密而谋露虑不远而忧临卢陂固不足论老大风穴亦被俗汉觑破当时待牧主道当断不断反招其乱便好一喝不但见方外人风规高出一筹亦知祖师心印别有长处上堂第一句第二句第三句一一分明重为举似者里会得钟楼上念赞床脚下种菜现成活计者里不会虎咬大虫蛇吞鳖鼻无本可据且道西方日出卯是第几句瞥瞋瞥喜晚参识得一万事毕你诸人尽是无事人蓦竖起拳头曰且道唤者箇作甚么自代曰不劳再三小参执之失度必入邪路放之自然体无去住东西南北无往不遇逢险架桥就水设渡夏后氏以松殷人以柏周人以栗使民战栗无数懵懂痴人尽道古人争树不争树是何故副墨之子不会问之洛诵之孙洛诵之孙不知汝等还知么击禅床一下曰千年田八百主晚参餧驴餧马车载斗量不尽透水透沙从教盐酱随宜换却人眼睛底拈放一边蓦竖拳曰者里道一句看复挥案曰放过一着上堂圣人无巳靡所不巳自南自北自东自西牛溲马渤土块干屎随缘认得性无瞋亦无喜虽然布袋和尚向十字街头等箇人且道毕竟是谁咄曰石敢当前问路底岂不是你上堂本末须归宗尊卑用其语阿耨四河水滔滔流未巳心外无法身心一如大而化之之谓圣圣不知之谓神昨日鲁三郎妻得曹家女诸人若也不信但看狙公赋芧上堂三世诸佛历代祖师与诸人起居食息未尝少间有时也动地放光有时也全提向上只是诸人情存向背见处偏枯未免事事打做两橛头头丧失本真今日还是用那一员尊宿相为好若用德山临济又道是盲枷瞎棒若用洞山云居又道是葛藤笼络若用沩山法眼又道是指东话西毕竟用那箇始得用尽自巳心笑破佗人口上堂秋山云外老秋树月中分四顾何寥廓此情与孰论乃高声唤曰门外犬吠声有读书人来报晚参一叶落天下秋德山临济因甚开口不得忽有箇衲僧出来道和尚也是贼过后张弓许他是箇了事汉晚参万法归一一归何处一僧出作礼师与一踏曰下坡不走快便难逢便归方丈上堂霜黄木落山山尽露秋容风急天高处处惟看鴈字是法住法位世间相常住者里眼不透青黄耳不骑声度带累寒山子十年归不得忘却来时路上堂正说知见时知见即是心当心即知见知见即如今深沙神与地神相斗不胜鼓一阵黑风将四大部洲一时遮障了也拄杖子傍观不忿噼空一棒直得虚空粉碎大地平沈汝诸人还知么两重公案晚参若论此事山僧未开两片皮汝诸人向甚么处噉咂便归方丈晚参我若向上提持你者一队总是涅槃堂里汉只得随汝颠倒知见唤三作五指鹿为马蓦拈拄杖卓一下曰者箇毕竟从何而起众拟议曰不劳再勘晚参骐骥追风本是汗血种性大鹏运海好看作者神奇岂同盲龟跛鳖箇箇循途守辙尽大地是箇转身句道得着底洗脚上船不费余力更或拟议未免奔驰南北如何是转身句众无对拽拄杖便趁上堂东头买贵碌砖瓦砾价等连城西头卖贱照乘夜光低并糠秕贵贱得宜市利常例贵贱失准理有损益于佛法中作么生辨得失谁人识此意令我忆南泉上堂通其变使民不倦普请金刚铸铁劵堕其肢黜其明凿杀混沌是何人子顺于父臣奉于君要使儿孙足下行还有摆手出章江者么丈人荷蒉子路问津晚参举南泉和尚因僧侍立次泉顾视之其僧便合掌泉曰太僧生僧便叉手泉曰太俗生师曰合掌太僧生叉手太俗生合与不合间二宜免爱憎由也得升堂愚鲁在曾参堪笑老臊胡日午打三更荐正蓝旗大将军呀赖请上堂问百骸俱溃散一物镇常存那箇是常存的性师卓拄杖曰无别物曰是知山色溪光无非清净妙体师曰莫依他曰秪如荐拔一句又作么生道师曰分明记取曰恁么则一雨普滋三草二木去也师曰识得拄杖子么乃曰尽道拈断梗蓬蒿可以破尘破的以残甓瓦砾将去固垒封关直得金镞马前落路分箭后云影纛后悬机透刃先阿那箇不是高扶舜日广布尧仁难免蹑趑趄于步履含拟议于辞端如今东西南北总属国王水上尘剎浮幢皆为妙体遮那何须转山河大地归自巳亦不必转自巳归山河大地要知杀人不眨眼底将军便是成佛有余的汉子而今空王俸也不消食鴈传书也嬾去看壮气归山川忠心昭日月洒洒落落无蔽无亏始是无依道人之母既不随类居堕又肯扑在人天位中虽然如是毕竟作么生蓦喝一喝曰三十年后有明眼人註破荐正蓝旗纛章京车不代镶蓝旗纛章京安捺请上堂三日前古庙香炉去三日后一条白练去正恁么时云蒸霞蔚日照天临莺啼绿树岸柳摇烟人卧玉楼山花散綵也不消夺人不夺境也不消夺境不夺人王令既行野老讴歌谢闲名于尘表纪勋业于鼎钟以智遣惑谁不委知以智遣智几能搆得所以古人道尽十方世界是箇真实人体凡愚圣智生死涅槃毕竟向甚么处着蓦以拂子击禅床曰者里缁素得明三世诸佛在诸人脚底者里承当不下诸人在山僧脚底良久复顾视左右曰逢人但恁么举荐正白旗夸兰大宾毕请上堂相随来也邈画难成不是同气相求争见风高古策所以把手教人行不得为人自肯乃方亲金针双锁备古锦以含春玉线平牵凑天机而协律尽去驱识情于缘虑之表干岂能尽泯见闻于声色之端喜犹不忘兆五五在明暗之前列三三处偏正之后到者里觌露堂堂也须高着眼看复掷拂子曰分明记取荐正红旗纛章京王国柱请上堂一举不再举今巳重举一见不复见今巳继见果然七事随身待有伴即来要立一尘家国无功不处偃三玄甲冑息五位戈矛打起禾山鼓验取云门普何须三变净土始阐玄诠九转还丹方腾霄汉所以赵州和尚曰有时拈一茎草作丈六金身用有时拈丈六金身作一茎草用遇缘即宗不分是主是宾饥不择食管甚䭔子馒头若得生机至真不妨且圆前话于是弥勒菩萨从睹史内院闻说此话拖出箇布袋呵呵大笑且道佗笑箇甚么莫待当来闻龙华忍和尚示寂庐山金竹坪上堂撑东一枝忽折摧愁断春风不敢吹八臂那咤负不起六鳌载去海山悲不须悲银碗盛雪混莫及凤宿龙巢类难齐小魔拍手大魔笑打鼓普请为报知虽然如是涅槃与生死毕竟作么生辨别汝等诸人若辨得古人底眼目处生灭而不被生灭之所转其或未然齐到龙华和尚座前为汝註破晚参举汾阳和尚因僧问如何是祖师西来意汾曰青绢扇子足风凉师曰快便如风圆转似水汾阳老人秪知敏于事而不慎于言寿昌即不然设有人问如何是祖师西来意但道今日热如昨日晚参多言多虑转不相应绝言绝虑无处不通大小祖师好与三十棒何故聻莫将支遁鹤唤作右军鹅解夏小参灯笼骑佛殿出山门光不透脱露柱着靴衫入净瓶见处偏枯若是体露金风诸人惯得其便至于水落石出飞猿岭下有一句子汝等作么生道良久曰立秋当种豆白露好锄茶师至延津访旧归小参交剑潭奔涛澎湃龙门石怪险万状山僧一艇随流快捷若风昨从飞猿岭过踢碎玄沙脚指底石头谓山僧曰和尚出入俱从此道过玄沙和尚有一则公案何不为天下人拈却山僧对他道如今四海平如镜行人莫与路为雠结制上堂高高堆满满担泼狼泼籍一手抬一手搦卷舒随宜百草头上横践竖蹋纵意施为有甚么遮障诸人有甚么碍塞诸人管他壁垒高低炉灶冷热寿昌者里大开着门从来易见难识拄杖子从傍曰和尚恁么为人只恐土旷人稀相逢者少山僧咄曰你者汉一向强作主宰若是一等孟八郎汉靠着你撑门拄户将谓你有多少伎俩山僧今日若不放过好与三十且问汝诸人还是赏他是罚他良久曰消得恁么晚参山僧前日有箇省力句要向诸人道只为舌头痛今日舌头好又忘却了也汝诸人还有为山僧代得一转语么若道得不独显丛林有人且见寿昌门下令不虚行首座曰和尚万福师曰者是第二句玉山曰和尚未出方丈前巳道过了也师曰者是第三句复顾左右曰分明记取上堂黄叶晓霜堆驿路小桥卧柳集寒鸦野亭柱壁多书字风卷游丝骨落花高高处苍松倚怪石低低处浅水涌汀沙风吹钓艇横雨打茅屋斜尽道境在人中言外得旨自然头头到家似如此会去错过了车大莲花有者道白云尽处是青山行人更在青山外虽然说到难免好境被眼遮汝但过得寿昌桥蹋着石头路管他是向上向下毋论东寺师叔西山耆阇三箇柴头成品字交肩相过参学事毕竟是无差步步相随胜似露地白牛车大众释迦老子道此处深固幽远无人能到既无人能到是谁知深固幽远聻卓拄杖曰看脚下晚参天下老师尽说有第一句第二句第三句殊不知尽大地总是诸人正句才起心思虑便见有百八句不可说句直饶不起心思也没交涉毕竟如何卓拄杖曰收晚参山僧二十年觅一箇不被物转的不可得何况有能转物底纵拈得老人石掷向他方世界只成箇此无彼有何能得泯然自尽诸人且道如何是泯然自尽底句击禅床一下曰春来草自青晚参六耳不同谋三人证龟成鳖达磨航海而来依旧春寒秋热致令后代儿孙箇箇循途守辙反道少林有妙诀除夕小参举僧问石门和尚年穷岁尽时如何门曰东村王老夜烧钱师曰古人恁么荅话不但奢而不俭要且惹起闲神野鬼多少妄想设有人问寿昌年穷岁尽时如何但对他道野老敲盆歌腊尽儿孙拍扳和蛮腔复曰山林灯火照岩丛夜色沉沉古寺钟莫谓东风不相识梅花璀璨露春容上堂日月杖头挑照尽体无依袈裟里草鞋无间功不立夜明帘外空劫今时双彰明月堂前正偏混融独举秪如枢密不得旨阃外化权毕竟是谁制令曰逢人不得错举临川南源寺新戒永球等请上堂寿昌老子遗下者一柄锄头虽是式样不合时宜能操持者管取受用无尽山僧二十年全得渠力不但能种植灵苗并可以锄邪辅正可以降伏魔怨可以撑拄门户而今南陇北畴东坡西畬尽长嘉穗山拔崒以蒸云水澄渟而涵碧目前总是祖翁田地又何尝有一丝毫瞒昧着诸人又何尝有一寸尺不与诸人同受用每岁成冬藏之候唱村田乐不拘小律高腔只要应时及节惟有者柄骨董锄头今日不妨拈出汝等俱是他州外县来的闻见异常欣慕殊胜复举起拄杖子曰崑崙瀛洲翻转后贵在吾人用意良晚参神奇化于烂腐智巧出自愚鲁达磨冷坐九年二祖断臂良苦要见古人风规也须践他步武欲得急切相应明朝腊月十五良久击禅床曰三握发三吐哺成道日戒弟子等誾请上堂夜来星月灿晴虚霜气凌凌满佛庐床荐旋铺粳稻草鼾眠不觉日当禺纷纷开眼皆说梦闭目存神免叹吁妄想智慧两何属佛与众生果悟迷以故打鼓为告报大家莫作屋中愚虽然如是释迦老子于正觉山前明星现时悟道今日黄龙峰下赤日当空汝等诸人又悟箇甚么者里见得定把得住管保汝等天上天下卓拄杖下座观涛奇禅师语录卷第四观涛奇禅师语录观涛奇禅师语录卷第五门人兴舒等编拈古世尊见文殊在门外立乃曰文殊文殊何不入门来文殊曰我不见一法在门外何以教我入门师曰世尊门里出身不得文殊身里出门不得仔细看来也是徐六担板世尊坐次见二人羿猪过乃问者箇是甚么二人曰佛具一切智猪子也不识世尊曰也须问过太阳玄曰不因世尊问洎乎忘却寿昌经曰君子有成人之美师曰两箇老老大大从来以巳方人殊不知黄面老子将欲取之必固与之世尊因五通僊人问世尊有六通我有五通如何是那一通世尊召五通僊人五通应诺世尊曰那一通你问我雪窦显曰老胡元不知有那一通却因邪打正师曰老胡也知有那一通秪是口门窄世尊在第六天说大集经敕他方此土人间天上一切狞恶鬼神悉来集会受佛付嘱拥护正法设有不赴者四天门王飞热铁轮追之令集既集会巳无有不顺佛敕者各发弘誓愿拥护正法唯有一魔王谓世尊曰瞿昙我待一切众生成佛尽众生界空无有众生名字我乃发菩提心师曰非常之事必有非常之人黄面老子能说不能用当时待魔王道我待众生界空无有众生名字我乃发菩提心但向他道我不如你管取低首归降不见道重赏之下必有勇夫世尊因外道问不问有言不问无言世尊良久外道叹曰世尊大慈大悲开我迷云令我得入遂作礼而去阿难乃白世尊曰外道得何道理称赞而去世尊曰如世良马见鞭影而行师曰不但瞒人亦且自瞒及乎被阿难一拶直得向驴前马后立地且如外道悟去不知还端的也未世尊因灵山会上五百比丘得四禅定具六神通未得法忍以宿命智通各各自见往昔弒父害母及诸重罪于自心内各各怀疑于甚深法不能证入于是文殊承佛神力遂手握利剑持逼世尊世尊乃谓文殊曰住住不应作逆勿得害吾吾必被害为善被害文殊师利尔从本巳来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是异口同声而赞叹曰文殊大智士深达法源底自手握利剑持逼如来身如剑佛亦尔一相无有二无相无所生是中云何杀师曰世尊舍巳从人慈悲太煞文殊权柄在手未得自由两箇汉无大人相带累五百比丘髑髅粉碎又何曾梦见若是祖师门下直须血溅梵天不见道为人须为彻世尊因文殊一日忽起佛见法见被世尊威神摄向二铁围山师曰大小世尊明于责人昧于恕巳皋亭者里若有人起佛见法见拄杖子两手分付三十年后亦省得人道料拣不到城东有一老母与佛同生而不欲见佛每见佛来即便回避虽然如此回顾东西总皆是佛遂以手掩面于十指掌中亦总是佛师曰城东老母其知可及其愚不可及既知无回避处何故以手掩面妇人态度一时露出即今还有不欲见佛者么文殊菩萨一日令善财採药曰是药者採将来善财遍观大地无不是药却来白曰无有不是药者殊曰是药者採将来善财遂于地上拈一茎草度与文殊殊接得示众曰此药亦能杀人亦能活人师曰大小文殊善财互相热瞒不顾傍观者哂六祖因僧问黄梅意旨什么人得祖曰会佛法人得曰和尚还得否祖曰我不得曰和尚为什么不得祖曰我不会佛法师曰且道祖师恁么荅话还得黄梅意旨不得黄梅意旨要会么白马紫金鞍骑出万人看借问谁家子读书人做官忠国师因涅槃时至乃辞代宗帝帝曰师灭度后弟子将何所记师曰告檀越与老僧造箇无缝塔帝曰请师塔样师良久曰会么帝曰不会师曰贫道去后有侍者应真却谙此事乞诏问之后代宗诏应真入内问前语真良久曰圣上会么帝曰不会真乃述偈曰湘之南潭之北中有黄金克一国无影树下合同船琉璃殿上无知识雪窦显曰代宗不会且置耽源还会么秪消箇请师塔样尽西天此土诸位祖师遭者一拶不免将南作北有傍不肯底出来我要问你那箇是无缝塔师曰大小雪窦抑巳扬人殊不知无缝塔样至今岿然不动可惜代宗错过若是作家君王如飞龙在天光被四表又何止衲僧门下后耽源呈颂也是父为子隐子为父隐具眼者试邈模看傅大士有偈曰夜夜抱佛眠朝朝还共起起坐镇相随语默同居止纤毫不相离如形影相似欲识佛去处秪者语声是师曰大小傅大士话作两橛若是衲僧门下自救不了何故须知远烟浪别有好商量径山国一钦禅师因马祖遣人送书到书中作一圆相钦发缄见遂于圆相中着一点却封回忠国师闻曰钦师犹被马师惑师曰马师草草问候钦师万字折点虽然往复无差转见道路週遮总谓忠国师道钦师犹被马师惑殊不知字经三写乌焉成马马祖一日问药山子近日见处作么生山曰皮肤脱落尽惟有一真实祖曰子之所见可谓协于心体布于四肢既然如是将三条篾束取肚皮随处住山去山曰某甲又是何人敢言住山祖曰未有常行而不住未有常住而不行欲益无所益欲为无所为宜作舟航无久滞此师曰药山于牝牡骊黄之外略露神骏老追风便顾影惊心步武倒却若是而今丛林稍见皮毛差胜若道同时不识祖不张乖弄丑便随群逐队云门因斋次拈起煳饼云我秪供养江西两浙人不供养向北人僧曰为甚么秪供养江西两浙人不供养向北人问曰天寒日短两人共一碗师呵呵大笑曰皋亭二十年前也曾恁么来于食等者于法亦等云门虽则行平等慈未免情识太煞使一队向北驴望上心生尽往高高峰顶立巳谓珍御宝几若是两人共一碗江西两浙有血气者喫了也须呕出夹山示众曰百草头上荐取老僧闹市里识取天子云门偃曰虾蟆钻你鼻孔毒蛇穿你眼睛且向葛藤里会取师曰夹山好事不如无云门祸不单行虽然如是驾与青龙不解骑者多又争怪得山僧洞山解夏上堂曰秋初夏末兄弟东去西去直须向万里无寸草处去良久曰秪如万里无寸草处作么生去顾左右曰欲知此事直须枯木上生花方与他合后有举似石霜霜曰出门便是草山闻乃曰大唐国里能有几人师曰从苗辨地因语识人二俱作家且如东去西去者尽是草里汉又何曾有出身路皋亭恁么道不图打草秪要惊蛇洞山因辞京兆兴善平禅师平曰什么处去山曰沿流无定止平曰法身沿流报身沿流山曰总不作此解平乃抚掌保福展曰洞山自是一家乃别曰觅得几人师曰保福老汉错下名言殊不知洞山老人居天下之广居立天下之正位又道觅得几人果然搆不着洞山聪上堂曰晨鸡报晓灵粥后便天明灯笼犹瞌睡露柱却惺惺复曰惺惺直言惺惺历历直言历历明朝后日莫认奴作郎珍重师曰大众好言语若人信受奉行敢保一生受记从教三十年后有人道皋亭和泥合水金峰一日拈起枕子示僧曰一切人唤作枕子金峰道不是僧曰未审和尚唤作什么峰拈起枕子僧曰恁么则依而行之峰曰你唤作什么曰枕子峰曰落在金峰窠里师曰学他者拙似他者死何不夺却枕子免得天下人堕在金峰窠臼里梁山因太阳玄参问如何是无相道场山指观音像曰者是吴处士画底玄拟进语山急索曰者箇是有相底如何是无相底玄顿悟于言下遂作礼起却依位立山曰何不道取一句玄曰道即不辞恐上纸笔山笑曰此语上碑去在师曰梁山老人嚼饭餵婴孩不觉满面尘灰待他道道即不辞恐上纸笔三十棒趁出不为广大门庭子孙也未至断绝太阳警玄禅师上堂夜半乌鸡抱鹄卵天明起来生老鹳鹤毛鹰嘴鹭鸶身却共乌鸦为侣伴高入烟霄低飞柳岸向晚归来仔细看依稀却似云中鴈师曰混不得类不齐太阳老人拈示殆尽只是罕遇知音皋亭恁么道多少错会者又向炭库里作活计太阳问僧甚处来曰洪山阳曰先师在么曰在阳曰在即不无请渠出来我要相见僧曰聻阳曰者箇犹是侍者僧无对阳曰喫茶去师曰者僧果的从洪山来只是错传洪山语以致虚费太阳常住茶汤太阳因僧问如何是和尚家风阳曰满瓶倾不出大地没饥人师曰太阳老人从来家风严密门庭广大可惜者僧不是登龙者兴阳清剖禅师在太阳作园头种瓜次阳曰甜瓜何时熟清曰即今熟烂也阳曰拣甜底摘来清曰与甚么人喫阳曰不入园者清曰未审不入园者还喫也无曰汝还识伊么清曰虽然不识不得不与阳笑而去师曰瓜熟子离离不入园者坐享无功太阳父子恁么拣辨可谓甜瓜彻蒂甜噫雪窦显禅师上堂十方无壁落四面亦无门古人向什么处见客或若道得接手句许你天上天下师曰雪窦老人恁么为人何能坐断天下人舌头当时若有箇师僧出众但向他道和尚话堕也不知待他眼目定动拂袖便行投子义青禅师因僧问师唱谁家曲宗风嗣阿谁子曰威音前一箭射透两重山曰如何是相传底事子曰全因淮地月得照郢阳春曰恁么则入水见长人也子曰秪知金玉异那识楚王心僧礼拜子以拂子击之师曰开疆展土革故鼎新投子老人自是一代英杰且道者一只箭而今落在甚么处有人道得许他天下横行投子因芙蓉问佛祖言句如家常茶饭离此之外别有为人处也无青曰汝道寰中天子敕还假尧舜禹汤也无蓉拟进语青以拂子蓦口摵曰汝发意来早有三十棒也蓉忽开悟礼拜青曰且来阇黎蓉不顾青曰汝到不疑之地耶蓉掩耳而去师曰俊哉大似破壁飞腾三十棒分付得着虽然捡点将来犹少三十棒在芙蓉楷禅师在投子作典座子曰厨务勾当不易蓉曰不敢子曰煮粥耶蒸饭耶蓉曰人工淘米着火行者煮粥蒸饭子曰汝作甚么蓉曰和尚慈悲放他闲去师曰深相体信出入无难芙蓉得之矣三十年后人多懈怠那里讨者闲汉雪窦一日见僧来拈拄杖曰我两手分付你作么生僧退身曰不敢窦曰为甚么棒上不成龙僧曰三十年后恐孤负和尚窦放下拄杖曰吽吽师曰既然两手分付何妨如龙得水三十年后也显丛林有人孺子固不足与谋老卢亦劳而无功还有眼亲手快者么复靠拄杖曰收雪窦一日上堂众集定乃曰雪窦得与么长诸人得与么短若有道得齐肩句许伊把定干坤师曰雪窦老人虽则高出一筹千古之下遭人怪笑当时若问齐肩句但对他道待老汉脚跟点地着雪窦到大龙问语者默者不是非语非默更非总是总不是拈却大用现前时人知有未审大龙如何龙曰子有如是见解那窦曰者老汉瓦解冰消龙曰放你三十棒窦礼拜归众龙却唤曰适来问话底僧出来窦便出龙曰甚处是老僧瓦解冰消窦曰转见败阙龙作色曰叵耐叵耐窦不顾后举似南岳福严雅雅曰大龙何不与本分草料窦曰和尚更须行脚师曰雪窦老人大似箇黠儿拾得风流袋不顾傍观者哂且道谁是傍观者雪窦举古德曰眼里着沙不得耳里着水不得忽有箇汉信得及把得住不受人瞒佛祖言教是什么热碗鸣声便请高挂钵囊拗折拄杖管取一员无事道人又曰眼里着得须弥山耳里着得大海水一般汉受人商量佛祖言教如龙得水似虎靠山却须挑起钵囊横担拄杖亦是一员无事道人复曰恁么也不得不恁么也不得然后没交涉三员无事道人中选一人为师师曰雪窦虽则慈悲之故有落草之谈带累多少人生陷地狱要识三员无事道人么也只是馆驿里撮马粪汉长芦真歇清了禅师上堂处处觅不得祗有一处不觅自得且道是那一处良久曰贼身巳露师曰督亢图穷匕首现旁观者为之发竖还有不惜性命底汉么天童宏智禅师因僧问清虚之理毕竟无身时如何童曰文彩未痕初消息难传际曰一步密移玄路转通身放下劫壶空童曰诞生就父时合体无遗照曰理既如是事作么生童曰历历才回分化事十方机应又何妨曰恁么则尘尘皆现本来身去也童曰透一切色超一切心口如理如事又作么生童曰路逢死蛇莫打杀无底篮子盛将归曰入市能长啸归家着短衫童曰木人岭上歌石女溪边舞师曰者僧久客未归犹思故园风景天童老人不惜老婆与他话尽云山若是未能身里出门者何异梦中悲喜然虽如是瞒皋亭不得雪窦鉴禅师参翠山宗宗问道者竭力不无其劳鉴曰须知有不劳者宗曰尊贵位中留不住是如何鉴曰触处相逢不相识宗曰犹是途中主宾如何是主中主鉴曰丙丁吹灭火宗以手掩鉴口鉴拓开便行师曰翠山恁么问雪窦恁么荅尽谓宾主穆穆检点将来大似持钵不得诈道不饥丹霞淳禅师上堂宝月流辉澄潭布影水无蘸月之意月无分照之心水月两忘方可称断所以道昇天底事直须飏却十成底事直须去却掷地作金声不须回顾若能如是始解向异类中行诸人到者里还相委悉么良久曰常行不举人问步披毛带角混尘泥师曰有国有家者未尝不本此丹霞老人恁么为人难免尽丧家珍天童如净禅师开炉上堂召众打圆相曰箇是天童火炉近前则烧杀退后则冻杀忽有箇汉出来道合作么生㘞火炉动也师曰天童老人大似贫儿暴富卖弄家珍皋亭当时若见踏翻便行令者一队趋炎附热汉冻杀有甚么过鹿门觉禅师示众尽大地是学人一卷经尽干坤是学人一只眼以此眼读如是经千万亿劫无有间断师曰鹿门恁么示众也是依经解义报恩虽善断章节句怎奈打失眼睛皋亭一出孃肚皮便开眼见明闭眼见暗至今胸无一元字脚山依旧是山水依旧是水又何用别作解会也别无难易且道与古人是同是别辨得者出来吐露不知者切忌心麤磁州大明宝禅师示众若论此事如人作针线幸然针针相似忽见人来不觉失却针秪见线者边寻也不见那边寻也不见却自曰近处尚不见远处那里得来多时寻不得心烦昏闷乃打睡拽衣就枕方就枕时蓦然一札曰原来在者里师曰大明虽婆心切切若是皮下有血底自然不甘还有为古人出气者么皋亭要问伊知痛痒也未磁州雪巖满禅师初参普照照曰兄弟年少正宜力参老僧当年念念以佛法为事巖避席进曰和尚而今如何照曰如生冤家相似巖曰若不得此语几乎枉行千里照下禅床握巖手曰作家那万松曰死灰里一粒荳爆师曰万松老人错下名言殊不知青州勾贼破家我若作普照待问而今如何拈棒趁出免见互相钝置报恩秀禅师问僧洞山道龙吟枯木异响难闻如何是异响曰不会恩曰善解龙吟师曰报恩老人虽别音响怎奈尤欠一着在者僧善解龙吟只是不知时节仔细看来也是别宝遇着瞎波斯西京少室雪庭裕禅师因僧问如何是祖师西来意庭曰待乳峰点头即向汝道师曰为是荅者僧语为是别有道理者僧当时若果然会去乳峰至今横点头竖点头若也不会祖师归天竺久矣西京少室灵隐泰禅师上堂尘劫来事只在于今河沙妙德总在心源试教伊觌面相承便不解当风拈出且道过在什么处卓拄杖曰祗为分明极翻令所得迟师曰大小灵隐只见锥头利不见凿头方西京宝应遇禅师因僧问如何是西来的意应曰风送泉声来几畔月移花影到窗前师曰宝应老人平常六韬三略七事随身恁么荅话大似坐观成败然虽如是还觉脑门重么南阳香严才禅师因僧问如何是理法界严曰虚空扑落地粉碎不成文如何是事法界严曰到来家荡尽免作屋中愚如何是事理无碍法界严曰三冬枯木秀九夏雪花飞如何是事事无碍法界严曰清风伴明月野老笑相亲师曰香严只知指疆画界不觉通身水泥者僧会即会也是纸上富贵若是四法界未梦见在西京少室俱空斌禅师因僧问如何是空劫巳前底事空曰石乌龟向火师曰者僧当时悟去可以随处作主若更去东卜西卜则病在心头寿昌无明经禅师问僧赵州道台山婆我为汝勘破了也毕竟勘破在什么处僧曰和尚今日败阙了也昌曰老僧一生也不奈何好教你知若实会举似来看僧拟进语昌打一棒云者掠虚汉师曰台山路惟赵州与寿昌老人亲履实践故不与为雠可惜者僧当时舍近求远遂成周遮若是皋亭待他道老僧一生也不奈何但云和尚更须买草鞋行脚不图勘破寿昌并得参见赵州云门澄禅师因僧问如何是异类中行门曰轻打我轻打我僧曰我会也门曰你作么生会僧遂作驴鸣师曰者僧虽善步趋犹欠返掷检点将来也是邯郸学唐步云门在云栖栖举高峰海底泥牛话问门曰他道内有一句能纵能夺能杀能活你且道是那一句门推出傍僧曰大众证明栖颔之师曰披沙拣金还他云门老人眼亲手快若是内中一句能纵能夺能杀能活莫道云栖便是高峰亦拈不出何故聻大众证明云门因僧参乃问你行脚事作么生僧画一圆相门剔破圆相僧敲桌三下门却画一圆相僧又敲桌三下门又重画三圆相僧以手抹却门曰离此之外别道一句看僧拟议门便喝出师曰王者之师有征无战者僧不识大命擅自对垒及乎被云门大书露布方肯束手归降云门因中丞苏云浦问鸳鸯绣出从君看不把金针度与人如何是金针门曰我在京师走一遭不曾遇着一人浦复问门曰古佛过去久矣师曰云门金针暗掷辜负鸳鸯独宿者俗汉锦衣夜行不思故国风光武夷山东苑镜禅师上堂良久云还会么千古万古事当不得我眉毛纵一纵当不得我额头点一点当不得我拄杖子卓一卓当不得我震声一喝你若不会灯笼露柱替你下涅槃堂且道为甚么如此噫立地死汉有甚么救处师曰皋亭当时若在但抚掌云者老汉熟处难忘宝寿方禅师与石车禅师同坐司理黄元公问两石相磕时如何车曰一碾便死寿曰只可自怡悦不堪持赠君师曰两箇老老大大向俗人面前呈款若是皋亭待问两石相磕时如何只唤黄元公你拟向甚么处回避虽然如是也要救取元公始得天界盛和尚问僧甚处来曰和尚不知某甲那界曰野狐精𨁝跳作么曰情知和尚有此一机界曰苦不是新罗僧礼拜界曰村夫喫橄榄师曰者僧才从漆桶里探出头来被人唤作村夫不但安名并亦得号天界问僧汝是延平来底么曰是界日交剑潭两条龙还在否曰不知界曰蚯蚓蓦过东海虾蟆撞倒须弥跂死禅和打瞌睡未曾醒在师曰天界先师费许多气力作么若是交剑潭龙莫道者僧恐阖城人未梦见在然虽如是老汉却被者僧勘破天界因僧问如何是常住三宝界曰两粥一饭曰如何奉持界日朝看东南暮看西北师曰天界先师是则固是然所费太奢者僧果能奉持受用无尽其或拟议祗好东看西看天界因僧问石头和尚有僧问如何是道头曰木头如何是禅头曰碌砖此意如何界曰艺压当行曰请问和尚如何是道界曰好皮不染皂如何是禅界曰好人不倩钱曰此与石头答意有同别否界曰白马庙前好伞舖曰不会界曰木屐店在对门开师曰天界先师果然艺压当行祗是不合将石头和尚家私轻易抛掷可惜者僧不识好恶唤作平常骨董往往向白马庙前错走石头垂示曰语言动用没交涉时药山出曰直得非语言动用亦没交涉头曰者里针札不入山曰者里如石上栽花师曰大小石头祗知坐断天下舌头不顾路绝人荒皋亭今日和泥合水三十年后切忌错举随州护国守澄净果禅师僧问鹤立枯松时如何国曰地下底一场懡㦬曰滴水滴冻时如何国曰日出后一场懡㦬曰会昌沙汰时护法善神向甚么处去国曰三门头两箇汉一场懡㦬师曰好笑笑须三十年忽有人问皋亭笑箇甚么笑一场懡㦬风穴因僧问语默涉离微如何通不犯穴曰常忆江南三月里鹧鸪啼处百花香天童觉曰露裸裸圆陀陀直是无稜缝且道风穴无稜缝何似雪窦无稜缝还会么和光惹事刮笃成家师曰说甚么无稜缝直得七花八裂塞壑填沟带累多少人流荡忘返有人问皋亭但对他道西天斩头截臂我者里自领出去曹山因僧问如何是法身主山曰谓秦无人曰者箇莫便是否山曰斩师曰入乡问俗入国问禁者僧抛家乱走处处去伶俜下乞若不斩却几乎认奴作郎还识曹山么四臣不昧苔封殿禁苑春深总未知郢州芭蕉慧清禅师上堂拈拄杖示众曰你有拄杖子我与你拄杖子你无拄杖子我夺却你拄杖子靠拄杖下座师曰可惜众中无人何不夺来拗折免得古今人尽向节目更生节目不见道杀人之父人亦杀其父吾将以为教父药山久不陞座院主白曰大众久思法诲山曰打钟着时大众才集定便下座归方丈院主随后复问曰和尚许为大众说法为甚么一言不措山曰经有经师律有律师争怪得老僧师曰大小药山龙头蛇尾当时何不与他本分草料亦免后世儿孙箇箇被葛藤椿绊倒虽然如是要识药山么有时独上孤峰顶月下披云啸一声保福展禅师因僧问雪峰平生有何言句得似羚羊挂角时福曰我不可作雪峰弟子不得雪窦显曰一千五百箇布衲保福较些子师曰说甚较些子直是未在雪峰生平有何言句得似羚羊挂角时噼嵴便棒何故聻从来孝子讳爷名雪峰在洞山作饭头淘米次洞问淘沙去米淘米去沙峰曰沙米一齐去洞曰大众喫箇甚么峰遂覆却盆洞曰据子因缘合在德山师曰雪峰贫恨一身多不知尊贵家风自别当时若解转位投机又岂同门外游人且道洞山不肯雪峰意在什么处无身有事超岐路无事无身落始终颂古世尊初生跃冶之金自不祥干将铸就赤眉殃干坤拨乱称元首窃国纷纷有宪章世尊拈花蛾眉初觉试新粧一种娇羞没处藏推向画楼夸众艺偷香端的许潘郎世尊陞座文殊白椎上来下去总虚张法令何曾会举扬不是傍人添註脚几乎空讨一场忙德山托钵曾向蓝田射石虎几经塞外息狼烟而今潦倒随儿戏要中红心那一边傅大士讲经听听大士何曾解讲经昼见日夜见星雪打梅花玉一庭多少云山归未得几人能不自伶俜僧问巖头古帆未挂时如何头曰后园驴喫草吞吐干坤老作家一尘不立旧生涯后园荒草凭驴喫多少王孙怨落花新妇骑驴阿家牵首山驴儿拨剌剌新妇倒骑怕跌杀汝水东流过汴城莫教溼却凌波袜一人发真归元十方虚空悉皆消殒因甚么天台山至今嶷然摩月干霄势莫凌春风岁住赤霞城平田庄上憧憧客推倒方知路不平九峰虔因僧问承闻和尚有言诸圣问出秪是传语人是否虎骤龙骧越大方金声玉振岂寻常要知尊贵深深旨臣相当途印不彰风穴陞座曰祖师心印状似铁牛之机风穴倚官挟势卢陂带水拖泥致令祖师心印几被俗人轻窥铁牛机铁牛机朱点窄处太离披巖头因僧问古帆挂后时如何曰小鱼吞大鱼野老相将问卜居太平无象尽容与古帆挂后乡关杳惟见小鱼吞大鱼经题米木八字以字不成八字不是风卷残芦堕秋水随波泊在钓鱼矶无限鱼龙不敢视长的如戟短的如匕惊得龙王按剑起夜来风雨落滂沱万象森罗谈不巳观涛奇禅师语录卷第五观涛奇禅师语录观涛奇禅师语录卷第六门人兴舒等编法语示瞿次知藏从上圣贤与常人异者不过立身操行不苟故能照耀今昔所以身为道本言乃枢机其令人信从如影随身故曹谿始从黄梅负舂后来传衣钵继祖位甚至感王臣师礼于今千有余年宇内尊崇如泰山当其负石春碓时不过一力作贱役又谁识所行所为皆圣贤事业今人名色尽向上第一等而行事与舆儓伧佣之不若其能振末世光前谟吾未之闻也何以故昔之学者为道求师焚身断臂采薪汲水除粪肩舆故曰身为床坐身为奴仆今之学者为名求师不过丰饮食厚软暖色斯媮言斯从娇其故习宠其作媚以为恩深稍不顺巳便离心背德又何曾似古人鞭背流血而不恨禠剥衣裙而不怨驱逐堕崖扃门折足甚至三登九上而不惮劳易服潜形而不为耻舍邪归正而不为欺求贤远伪而不为非斯皆哲人事业见诸行事又岂似今时行脚访道者言不与心亲道不与心明德不为人感智不使人矜事不堪人传诵行不致人取并焉敢望人之信重尊从也哉瞿次喜子亲依皋亭其任力荷众别于他人持纸求开示语予故举古人可以为鉴诫有益于身心者令其入深跻远直至古人地步庶几与师友聚首非是闲相识也勉之示雪巢侍者赵州云不贵苟得不践高名今时剎竿如林参学者憧憧师不审资资不择师彼此相欺惟贵苟得观其用心立身处真庸流之不若焉能跂及古人项背况有高名不践能光明硕大者哉今人之天资志气未尝不有过古人者第发心行脚亲师择友立身存心事事与古人悖何以故古人用心要自肯今人求他肯古人立身期远大今人甘卑尟古人择友取直谅今人爱阿谀古人敬严难今人事简易古人行脚为见道今人好奔驰古人发心畏生死今人念名闻古人重法为人今人轻法利巳此皆近世闻见之昭着者安敢望法门之再振吾道之兴隆也雪巢侍者禀质木讷朴实少华乞假归闽省亲持纸求开示予喜其诚笃故不敢彼此相欺聊举迩来丛林獘端若是有血气者当痛心疾首取法古人则古人不前今人不后也诗偈巖上吟烟水周旋罢匆匆只闭门莫将黄菜叶流出白榆村凿石心堪种拨炉火尚温几多宾主句扪蝨向谁论又一把黄茅屋还藏犊鼻禅果然天地大愈见佛身尊五岳瓢中影千秋衲上痕若能名实具目击可忘言又驱犊前溪牧随流入草根石斑新藓滑路没旧烧痕秋月从人喻此心许孰论寒山诗一卷细读可招魂又乱后人家少山前俱废村桑麻侵蔓草鸡犬绝黄昏炙背移砖枕烧茶洗瓦盆幸余行脚地一衲旧干坤又藤萝穿石磴新竹破篱门水笕常留月瓜棚暂作轩护持梅子树布置菊花根一岁经营始寒时好负暄又荷锄歌白石种荳上高原不识樵人面惟闻向我言前宵卖乳犊昨日鬻亲孙难免诛求急愿来依世尊寻山芒鞋曾蹋破五岳半浮沉不畏身难隐惟愁尘易侵天地终还朴人情始见深未嫌支遁癖且再过前岑缚屋山林宜草率廓落见真情病骨怜衣破龛灯惧灭明借茅防渗漏择木拄欹倾结构须乘早秋高几日晴编篱野旷防侵乱山居须护持斩荆填缺陷噼篾整支离秋月经行夜寒云出入期古人深远思戒止见当时栽松草堂当此后标致望谁尊秀色非无种坚贞别有根移云潦倒共抉石浅深存戒令迟剪伐参天势莫扪铲草疾恶心无异伤慈莫近刑芟夷存地步束缚既清宁火烧根难蔓霜侵荚易青荷锄工不匮勿使害门庭笕水山厨初乞火煮粟必营泉策杖寻云窦攀藤入乱烟源分随曲直石落听潺湲秋热均邻圃无劳让后先折蔬小圃霑秋雨青青色可餐携筐採白露引灌带黄昏味澹心无辱安贫志所存举盘思欲共把箸媿难言移竹读书深不解终日只看云晤对无他物相思有此君南风先致意秋雨后殷勤活计虽平淡声音自可闻采茶平原春事足草色上衣香入路烟埋石归林绿满筐水分秋迹浅月借雪痕长持此堪相语山中意不忘书妙高菴壁幻住云中巳一年青青山色有谁怜绿萝凉月缘阶上消受婆娑半榻禅又青山有约记当年为爱苍松不费钱霜夜寒涛供客梦余声沥乱打窗边寄栖霞鹤谿兄六朝松里晋时寺坐久成劳老簸箕脱却一双翻着袜波波赤脚走尘涯又锄头活计旧家私耕转前坡种蒺藜半拍绵州烟月调令人平地堕双眉留别丹叔钵里余香始见心还言相共水云深庐山面目分明在着得芒鞋便可寻寄天界谷语兄破院支撑巳十年髼松一钵乞寒烟王城踏遍归来暮衲拥青灰枕月眠寄赠苕上严三求曾闻苕溪清且长匹练滉漾神龙藏头角至今不肯见疾雷闪电生其光又闻云霞飞晴冈峰峦面面芙蓉装我亦有怀非旦暮竹杖麻鞋试秋霜探彼窟宅人其底请为苍生治霖雨答栖霞睡翁兄千佛岭前师表堂六朝人去思茫茫青山有主留真法白雪难酬胜夜光涧草品泉衣溅绿崖花宿雨钵函香年来归路浑无恙松月高寒人梦长题画柳色阴阴蔽日明野亭孤溆少人行江空惟见菧氐芜影想是钱塘潮未平寄怀明招补兄九年不相见空寄几行书僧史同谁较山云应自锄麻衣盛蜡屐竹杖引清渠他日传灯谱先图白发疏药地智兄书至喜而赋荅五承书记问题梅都作锦鳞腹里胎布网屠龙空说剑药笼指马实藏雷炮成具茨天无缝弄出泥九地有坯远饷余滓惭过分祖关遥肯为余开寄借菴弘子寄言石门关中主叠足看云事可捐莫学兴化嗣临济还如赵州见南泉尘中得旨须分印物外行权好着鞭杨广山头青未了觅将余燄作灯传送啸谷知藏归江西廿年不作归乡梦山水苍茫半失真若到匡庐为问讯石门高扃待何人喜且翁和尚过皋亭曾闻竖大义高揭衡山空骨力岣嵝耸襟怀洞庭雄原宗深有辨喻指几能穷得共终宵语微言可化龙送光典客归省师老宜归省道情出世长且将云水意为作火炉香竹钖扶春雨磁缾簪棣棠到家应得句举出验诸方泉书记得天然水如意赋诗予喜和荅盘根臃肿得春全云气芝神两舁妍化母有心归草木山灵无计护天年书生舞罢风流在大将歌残老志坚且让山翁闲指点从教花雨遍林泉峨峰峨峰天半耸秀压万山青海甸遵神化丛林仰鲁灵苍黄分草木凉燠辨郊垧砌石开田处风雷昼不停廪山二姑排远嶂五岭燠蛮分清冷秋空月苍茫烟树云啼猿多领子归鴈惯随群似与诸天近微言信可闻溪行花底啼莺声妥帖沙间立鹭步从容正随柳岸看船渡风送原西寺里钟麦羹坵一锄雨雪趁春风垄月烟畴汗血功百世道能通帝座纶音亲问绿簑翁老人石须眉原带烟霞色肝胆深怀日月光十二金人归汉苑春秋惟见谷城长寄巢者法姪明霞高映秋天迥河渚伊人隔路长几度鴈声砧杵下又随夜色入松窗辛亥冬省月坡老师廿年重得侍巾瓶一榻龛灯孰梦醒鹤发息深存化母漆瞳照转辨晨星住山有句过鸿宝出世忘机任楚经自愧钝根名废实几劳心力慰伶俜落梅雨后残花落满苔鸟啼余梦唤春回明年为报长安客马首还期折寄来寄皋亭舒长老皋亭平地起骨堆引得群峰争崔嵬昼倚晴岚不改变日月旋遶无时开我昔误入桃花源姓名流落在渔船风雨飘花随流水相传此处别有天汝既高踞云锦上把竿稳待云雷放戴角擎头逐浪来丝纶一掷机宜当他时莫谓水无鳞明月满载渔歌唱君不见任公十二牛饵钓其龙能用大者所得奢岂似溪涧摝蚬虾赞释迦佛如此危峻安能孤坐为悯众生平地遭堕以勇勐力裂爱欲锁大千世界一肩担荷所以天上人间见相闻名尽去拈香择火无有一箇半箇向空劫巳前着眼看破是渠是我又人人心内谁不有此世界未分名自何起费尽腕头邈难相似所以赵州称念弗喜韶石跛师唤作干矢众生迷倒认物为巳果能转物知惭识耻华敷可坐月临秋水托钵佛进止有仪施受有度善哉佛子以法而住大士眼能观声耳能听色一处休复六用咸克众生悲心诸佛慈力体具兼之实凭实式见相称名如味薝卜热恼清凉半规谁识寿昌经老和尚推倒大好山露出峨峰天半透过祖师室浚深曹源波瀚振起二百年巳坠之纲宗掀翻五灯谱陈腐之公案嬴得古佛闲名遍满神州辟有寿昌门庭峨嵲霄汉乘愿力示现两身一姓非衣不换应遗谶重来单丝九鼎青山暮旦开田说大义麦羹丘尚流血汗砌石阐家风破蓆帽犹高檐岸鈯䦆一柄传儿孙海墨书干难尽赞东苑镜老和尚武夷巖巖九曲潺潺石屏之下睡虎耽耽夺峨峰印搴博山旗险坑跨过佛祖皆迷机如噼箭舌如雷电生涯钝䦆见者股战崖扉高扃瓦铛自挈千圣不传祗此妙诀本色住山冷襟谁类药峤汾州差可比拟末后句子函盖相邑长啸一声干坤辟易世衰道降心灯邪坱远向真风魄禠魂丧奇生也晚未识大全嘉言善行得获遗篇作此赞词以尘足岳厚载之量肯拒垩浊天界盛老和尚死猫头上亲沾着佛病祖病齐发作高逞知见跨峨峰拗得一橛利逾锷自谓绝世之珍奇九曲溪边打失却赤手无锥何所为汲汲弥缝造嵩岳从兹名句遍天下足迹几遭魔外削身云泽物四十年象龙追步乘头角王侯士庶等目观踞坐禅床恣酬酢伯仲之间见杲洪崃泻河倾失安约忧天愍人赤子心一视死生如展缩我师隐德赞难穷虚空五彩重丹雘自影生书香之里而目不识六七出千佛之世而志不欲作佛有说法之名未肯与人箇元字脚无容众之量居尝龙蛇绕座奔如此纰缪师承滥膺人天真佛祖冤雠丛林殃害分付润首座为伊埽踪削迹庶几于寿昌门庭斯赖又澹写春山瘦骨露平铺秋水两眉寒空王有俸渠慵食背上生毛仔细看噫太无端从来孝子讳爷名翻笑丛林着热瞒又貌不过常人行未齐先哲学道遇明师而未尽师家底蕴参禅遭毒辣亦何曾断臂立雪所以说法不依格则动履不循途辙知者谓是遁天戮民不识者指为缁中蟊蠥更有一椿丑处三十年用不尽底被侍者漏泄介山头陀小像未虎啸而胸排万古能探天目之灵祕巳鹏奋而眼空一世肯涉五湖之惊涛行人之所难行忍人之所难忍总知极平常极容易而智不能知识不能识其颠倒英雄杀活凡圣岂非庞蕴之俦万回之伍就中一着不颟顸待三十年后听其自巳向天下人道破咄无年龄公小像楞严读罢正受现前心与天游象帝之先尘剎其说不许言诠军持炷香火用薪传佛事礼悟空禅师真歇了祖静照塔空劫巳前谁是主舟霞掌下错承当面门噼破无寻处嬴得闲名满大唐闲名既满大唐为甚么无寻处聻以拂子拂一拂曰到家不怕语声高一盏清茶一炷香寿昌重开山经老祖塔尽道同时不识祖分明指示也无端致令石崃逆流水倒入西江太弥漫教眼宗眼两何长振衣而起海天宽好山踏破归休后赢得峨峰天畔看看即不无毕竟作么生与老祖相见良久曰两轮互绕无终古凤宿龙巢影不彰见如谧老和尚塔正明不露谁能辩指据纷纷事始彰天下尽称为伏凤四目八臂休相望休相望且道今日作么生通信四山草木深秋后尽是吾师汗血黄竺菴成和尚衣钵塔分付红炉彻底煎要见真金色愈鲜致使劫火瓦砾地杰阁危楼势插天自是神功劳百战大不宰遵古劝湘南潭北不隔线几对晴岚目光眩黄龙峰下路同践秋风飒飒阿兄面此心未许傍人荐伽黎古色终无变双峰存和尚塔丛林此日斗舟黄阿兄噼板振古纲为报四方云水客离言句子好商量休商量揭开向上千峰眼始见高深一道长其天浩和尚塔从来同步不同途鹭入芦花类自殊墓隧松枝堪挂剑相逢谁识此心孤心不孤不住青霄看变化肯留潭影蟠明珠海会塔设供大功不宰理原常只此归趋胜觉场好看峰前流水意滔滔不尽愿犹长廪山忠祖塔熊耳峰高月影寒一轮足可自盘恒归来枕遍青山色折脚铛儿不肯瞒恭惟洞山下第三十世祖廪山蕴空忠老和尚之塔青萍独倚看天外之飞鸿明珠深抱待宁馨以亲授舌本藏雷尽天下人斗紫乱朱身同潜角听尘外客说青道黄少室得髓荷纲宗而傲世峨峰续燄付心印以标宗以故巍然廪峤四海咸称尊贵浚哉石硖一脉赖此流长不肖五世孙某远承慈荫惭继芳踪怀瓣香以躬献表愚志而自焚虽然如是正恁么时如何奉重黄阁帘垂恩光普青苔日照视听亲扫父时显府君墓生缘谁敢昧斯身谩道而今始识亲踏遍山河皆是血白头人礼黑头人扫母何氏孺人墓借借之机岂易常森罗倒影落寒塘二十四年看不厌青山依旧白云藏廪山忠祖忌辰烧香青萍磨得问如何千圣要从脚下过谩道今朝无伴侣眠云枕石不胜多桃花山影堂上供众山齐出争雄长头角峥嵘踞一方隐德至今称伏凤根株原不借春光恭惟桃峰开山寂菴老和尚大好山中铲草骨性天成如骐骥不受控勒桃花岭上藏身慧辩生知似鸾凤必合冲霄住山六十年高怀可并无业操行九十岁眠云能继思大所以欲隐弥露馨香晚彰兹者百岁弥寿敬沦杯茗瓣香少展微忱且作么生与老和尚相见遂烧香曰千峰万峰齐拜倒满空花雨昼蒙蒙福山和尚封龛坐断箫峰寝万机含生无路辨离微如何令人疑生死利物真慈识者稀恭惟福山堂上石潮法兄和尚之灵托迹淮南并青华严之骨气道行江西方洪觉范之风标渠无生死未出母胎覆却船示有涅槃才入尘劳翻着袜两主名蓝瞎却石头一城人眼一表化仪揭开琢炼千古师心卮言出转腐烂尽为神奇风句飞摄强项皆成法干正拟慧日长明何期真灯遽灭万象悲号眉断青山森罗哀泣泪翻碧水智弓方释波旬重竖赤幡悲驾暂停人天更惊白堕兹者紫罗帐合视听难通夜明帘卷转功得旨虽然辍櫂停轮毕竟为什么边事良久曰鸡足山前无异路熊耳峰上有真规举龛独坐无尊卑从来类不齐随他颠倒欲新妇倒骑驴古帆高挂凌风上好看小鱼吞大鱼阇维金不博金火能入火茎茆莫向此中寻疑杀当年破灶堕掷火炬曰三世诸佛箇箇将错就错悬真位次不用安排天然坐得恰好闲对青山送落晖笑看一老一不老郢柏旭维那火兴化摈克宾出院皋亭将郢柏火葬事既两般理元一贯若道恩怨不分明留与丛林作公案道因耆宿火般若体般若用寒山拈帚拾得念诵木叶落时秋潦退黄花开处香风送此回端的不是梦佛生禅人火佛本无生今云何灭生灭去来似月圆缺今年冬早雨无多且看红炉飞片雪心月耆宿火如来惟说一心天上只有一月譬喻言说无穷光明照烛无缺如今月落言路断毕竟作么分别掷火炬云万里神光一条铁纶副寺火焰里丝条谁见缕叆叇云中别有天神光万里无遮障谢家人不在渔舡纶子者回公案始称圆知予老宿封龛四山相逼时如何月朗霜空散彩多石瘦水枯光不乱惟留清影在烟萝知予达公童真入道七十年打成一片盛世为僧弹指项顿超三际慈悲济物忍草遍发山前苦行居躬绀宇撑空霄汉所以若缁若素咸遵德化或遐或迩尽慕芳声兹者化缘既毕能事云週要显圆光万里以故藏身一室必使锦缝重披还须密移那畔贴封条云凤舞丹霄机不立金刚脑后示重轮举火三世诸佛在火焰里说法知公老宿与三世诸佛谭禅祗要见诸行事不许寄以空言免教守株待兔贵在得鱼忘筌掷火炬云不是五位与三玄王居士火曾拥雕弓唱凯歌天山定后绝淆讹而今纛掩西江月特绕莲花奉佛陀掷火炬云也不较多月坡老师封龛昔未曾生今云何灭七十余年独啸好月如今月落长空谁敢到此乱说为天界巨音和尚设供古佛堂中曾入作剎竿推倒善世门兄唿弟应如相诿斯道寥寥不可论恭惟天界堂上巨音选公和尚灵根夙植妙龄得契心宗智性天生旦气早膺法印弘大法历尽艰难扩正眼几蹈危阱百折不回魔外化为神足两间能任宇内仰作心城尽拟道同佛日何期寿并白云嗟保社之凋残实吾门之不幸兹者闻讣之初特效苹蘩之荐表法乳之同源冀慧灯之普照虽然天界和尚鉴临毕竟以何为验拈香曰圆通门启无终古大地群昏只者机资福天目禅师入塔独坐无尊卑诸峰类莫齐白云笼不住露出碧崔嵬看他描邈者返掷共双眉铭旴郡金楼峰宝轮寺知予耆宿塔铭禅师名道达字知子郡之徐氏子七岁投寿昌沙门元宾为驱乌有大人器度宾每过督而不见其退心至二十受具成大僧见如谧公钟爱之宝轮乃唐宋古剎久湮没皆瓦砾荒墟昼夜芟荆榛拾残甓三十年复还旧观未几明运数厄国鼎遂迁一旦遭兵燹诸有烬尽师不少衰以谓灾因时变我以愿持不数年间百废复举四方缁素咸叹为希有远近闻名见相未有不遵德化而被真风然而景暮齿尊禅诵之余雨笠烟簑无辄寒暑犹自慊然终身以行门不如古人至于诸方尊宿及寿昌祖庭知识请法质疑问辨奥义迨无虚往以时歉岁荒及接壤邻封持斗忿争恒辄食週济以身排难然皆至诚导人俱望风音而消狼毒饮醇味以发善心所以绀宇撑空丛林香绕忽示微恙遣徒以蓝舆迎予嘱以后事及丛林大节遂而趋寂乃乙卯仲冬三日也师生于万历丁未世寿六十九为僧六十二年度徒子若干人俗弟子不可计茶毘送丧者遍原谷哀慕如考妣非有过人之智感人之深何能若是恸也于戏世界沧桑俄而迁变况有限之身能住世几何第六十年为僧始而事师学道中而为法求人济物利生尊贤爱众末后归休犹以护惜丛林住持佛法为忧其生平操行立身垢衣恶食勤劳获耕谦德自居皆可称述今者继祖位而贪残不去至老死而利酿愈深真乌鼠之徒闻师行而不愧是佛门之阐提也予主祖庭五载师为法为丛林虽祁寒溽暑必奔至每相见以忧世愍人为念是知师在家为贤良君子出世为真佛种草其弟子某等以师老先制寿藏于寺之右掖而未有铭以予为知师之深者丐一言而识不朽于塔上以永孝思于后世也为之铭曰衡霍之源千里分榦蓼花一穗天开屏翰牛嵊欻起群峰罗逶芙蓉瓣列光削出丽区布黄金轮持万寻栴檀围绕僧宝若琛辟尘离世任佛重誓以身说法梵壝力卫绀宇蔽空舟碧绚目像设庄严见闻心肃岁歉时灾巳恒辄食分飨四来其心无㥾六十二腊无改其操使䦆驱犊不少为劳尊贤重道觐闻祕奥沍寒溽暑躬为之造末后归真尽可指陈预卜化期丛林是遵寺之右掖寿藏是穸龟凤蟠旋天休神宅旴郡永光弘比丘尼塔铭夫道之寓于物也无贵贱男女无小大异同惟心融神契者之为圣为贤心蔽神昧者之为凡为外然于道亦无贬损焉犹日月之在天虽江河行潦陂池沟洫清浊溷溉之殊影落其中则光耀亦不为之少亏况禀乎阴阳之适灵知之源妙契自心之大至道之常也哉吾于永光尼亦得而论矣当其良人之丧姑欲夺其志惟缟衣綦巾誓彼柏舟引刀断发把镜剺面即古之贞烈不过是也既许身而祀佛能求道以达志啮冰茹荼焚顶矢誓苦参励行虽无着总持又何加焉以故事久论定一生一死亦可以无憾矣尼名兴宏字永光郡之周氏子幼聪慧诵孝经能怡怿父母之忧及字裘姓之子不失中馈之常操井曰奉姑嫜与邻妇别故有异称忽夫丧姑欲改适誓死靡他贫居孑立无以营生故许身祀佛投郡之籓菴礼尼大振为师随师初参天界杖人示以主人公话昼夜不少懈布帏木榻青灯碧篆穷典坟究心地立行端有年矣继见青原然和尚示之以本分钳锤不肯少假其言句而志益勐利心愈坚忍披精进铠捧无渗器后兴国忍和尚主寿昌来参请忍和尚痛为煅炼必以自证自悟为至三年之间参请至再而寿昌以巀嶪门庭真若万仞壁立即诸方有擎头角而至者咸遭点额况孱弱之质浊漏之品纵能变大僧而越分前请其如大火聚中焉肯容毫末乎然而矢志坚锐愈掷而愈壮愈挫而愈利不为之少减其锋众咸为之怯渠必以深入重关则以到家为无事矣岁辛亥偶有触觉前之参请话头与所呈之伎俩打失始信忍之不我欺也遂欲请证其是以夏期安居不敢越制而往忽沾疾不起遂而顺逝世寿五十九僧腊三十七度徒法广等数十人呜唿众生贪欲如火诸佛圣人借以明道见性犹用之破暗熟食故世不可无也稍纵恣其燄若秦之用以焚典坑儒戕贼慧命破坏真如又何异哉况一裙钗之赋能自树其身使大家命妇香闺英秀而师其德信其化即身后之名犹不忍湮其事而使士君子致币远缄丐予之铭而表之非有大过人之操能若是乎今有假我衣服惑慝真常漂堕本有恬不知耻者至于毁教败法尤为得计不亦大可哀欤则予之铭又乌得而巳哉铭曰群灵一性本无染净趋向有异遂分凡圣譬如日月光明四揭江潦涔洫影不少淈禀乎阴阳灵知之常妙契本心至道始彰均舁虽别岂类嬖媟幼艾多慧门楣高洁及笄于归颉颃而飞中道失侣絃断音徽引锥剺面镜破发剸罗襦不施綦巾自荐茕孑无裔柔弱身赘视佛等慈愿焉斯济青灯荧荧碧篆冥冥赤轴黄卷弔影惟形木叉继持如捧盈器涓滴有渗白璧遭类惟贤是齐惟道是诣茹荼吞冰志操愈锐赴火蹈刃期以正信拚此革囊誓求心印万仞龙门谁敢轻扪雷火一作褫魄丧魂蹑足几过痛遭折挫直须自悟终不明破忽然觉触如闻荼毒打失伎俩合笑合哭拟求智证时丁蹭蹬一死一生事久论定稽古贤嫒贞烈堪传无着总持不隔一线德有遗芳行可举扬大家命妇企慕不忘特营窣堵丰碣高竖丐我铭诗青山有主寿藏铭并序康熙戊午仲夏之下浣日住武林皋亭崇先显孝寺次住旴之寿昌观涛僧大奇从诸弟子请而自叙其生平曰余豫之抚州云林渭川里人也父姓彭字时显母何氏诞于天启乙丑之春生而秀异父母爱之及髫龀有大人气象邻族皆称为宗彦年十九世味泊然思欲出尘而世道沧桑母亦寻终遂投本里项山学出世法以昵于俗亲故往来烦杂舍之参泸阳饶山铁索老人索以老病却乃纳具于邵武之龙湖戒坛及归命依上首月坡山主受诸经论并策发向上事遂掩关于旴之觉僊峰刻苦励行造诣忘身关中誓不睡唯行坐而巳未及一年因履穿袜弊以手纳之正思唯六祖在大庾岭接蒙山曰不思善不思恶那个是明上座本来面目之句忽然有省自后出世文字皆通晓无滞遂作书作偈辞坡欲遍参诸方坡壮其行以故破夏往金陵见天界盛和尚界以太平事当道不许聚众乃上牛首听素华法师讲法华会义因遍历讲肆及界应栖霞之请余再往参之界一见喜之曰子何来之迟即留挂搭一日界垂示余应答不少让并呈首山新妇德山托钵诸颂界微笑曰且喜无佛法知见余从傍曰头上高峨峨那得无佛法知见界与一掌曰者江西子汝见个甚么余作拈花势界曰江西子乱做直喝出即日安入侍者寮当是时界之名动寰宇问法者络绎不绝皆天下贤士大夫其应酬文翰支给常住与夫洒扫洗沐之任备为之而参究不辍一日界晨起余与众兄弟环侍左右界曰一夜劳苦不可当余曰何事想和尚寝息不安乎界曰非也梦中与衲子论有句无句公案一夜神思费尽难得有伶俐者余方执袜过界曰疏山也好者一拶界噼面一掌曰天下人皆患此病余愕然曰恶怪得五祖道相随来也界又掌曰者也是拾疏山矮子的残唾便推出自是室中征诘法门之玄祕诸圣之要妙皆应对无滞界为之称赏不置每叹曰惜吾老矣使尔早生十年我之生平大事则有所托幸子年齿方壮有此知见吾可无憾矣故师资相得七年如一日既而随往博山入闽命监梦笔院事又以法衣嘱余继席余辞不愿离师于是随界从括苍金华返浙时顺治丙申年也次年丁酉皋亭崇先显孝乃宋长芦真歇了禅师祖席久虚而歇祖归真之塔犹存杭城众绅士以界为歇祖嫡孙固请主席余为之首众明年戊戌秋天都汪比部请予住山又明年巳亥界亦以老病归江南居年余而界寂予奔讣金陵庚子浙中士大夫特书请余主法皋亭既至而殿堂颓弊不堪过者惊将压焉当震风淋雨之夕各擎雨具以俟晴明且寺无恒产每天寒地冻不得黄虀野菜尝五七日烟爨不起邻之贤者持三升一斗而至见残僧十余辈垂头落颈气息不接嗟叹良久乃去如是者四载先是汪比部元泰施材造殿迄康熙癸卯杭之方伯袁公一相姚户部元煐戴文学班立及郡之善人或砖瓦或工资皆不求而乐助未期年而大殿落成乙巳朝庭有民僧之议诸方鸣鼓辞众余曰僧为佛种佛法所以阴翊王度僧其可废乎善知识与衲子同休戚众其可辞乎诫知事勿辞四方无依者皆归焉丙午复建前殿佛像藏经普同凡丛林所宜有者少备其六七而衲子麇至余登座说法不敢沿袭近时一字诸山耆德咸称皋亭有古人焉余自歉曰欲跻古人而未能也辛亥黎川护法请主寿昌祖庭不三载而江西湖南闽粤皆揭竿而起寺当杉关阨道两师冲突杀伤遍郊野余率众掩葬之疫疠满山谷余作药饵施给之自大帅以至裨将下而士卒见予皆无怒心呜唿郡邑丘墟村里失其故道而寺之金碧巍然独存是皆佛祖之光被天龙之呵护执事之勤劳故一草一木皆获保全庶几可以谢罪于祖庭矣丙辰闽关通余将欲归浙黎之绅士坚留至再遂重修大殿葺藏阁益庄田凡不足者补之戊午余必欲归浙而诸缙绅谓再造之功过于创始恳终老于山无何春夏遘疾执事请述生平以志不忘并乞留寿藏以表化仪余笑曰余本东西南北之人遗骸枯灰残山剩水随处可安且余一言一行又何尝有隐乎二三子耶而诸子乞之不巳曰和尚居寿昌皋亭两剎皆从苦心血力之劳况生缘本豫人寿昌乃根本之地而数载从劫火震荡之余竭力保全兼之轮奂一新增其式廓守成之烈有光太祖矣愿少留真迹正狐死首丘之义于理为安且和尚素性不喜缘饰说三会之录不乞一序皋亭兴创之功不勒一碑而出世本末又岂可乞当路贵人藻丽之文而誉之以损吾师之真耶余不得巳方允其请而自叙如此卜寺傍三里许地名郭富亭坐干向巽为寿藏弟子其识之铭曰龙峰峨峨可瞻可式石崃源源可濯可激处此两间中心无斁同心一仪密室泥黑深固幽远瞻仰难得真归有诰孤行其操后世缘饰不能少蹈视古之风跂古之隆而余何人敢膺斯崇祖庭是依丛林古格水剩山残处之媿恻借以归休永安其宅师说行实后疾复作不起至六月望说偈辞众偈云五十四秋风月几为诸人漏洩待到七月初十记取者箇时节迄初九犹晏息如常初十早索汤沐浴更衣端坐越申及酉泊然而逝世寿五十有四僧腊三十有五留七七茶毘建塔皆遵师遗嘱云尔门人兴润录併识嗣法门人兴孝兴舒兴悌宗弘兴泉德神兴卍溥证觉范兴照兴敏等仝立石观涛奇禅师语录卷第六