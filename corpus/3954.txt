玉箓济幽判斛仪正统道藏三家本一卷洞玄部威仪类玉箓济幽判斛仪率八法事具位臣禁等谨同诚上启三清三境天尊十极十华上圣东极宫中慈悲太乙救苦天尊青玄上帝诸天天尊诸天天帝大罗法界无上眞仙三界万灵一切眞宰恭望天慈洞回昭鉴通意伏以一炁盈虚万形出没死复生而生复死人爲鬼而鬼爲人轮转无穷报偿不息悲莫悲于六道苦犹苦于四生盖积善者径陟善阶积恶者终归恶道頼我道祖太上慈尊广立斋科普敷济拔大启超昇之㑹特垂拯救之文当隂𢡖阳舒之际乃神交鬼聚之时魂气动而悲风生灵响发而隂雾霭洪音一举黒壤遥闻仰惟紫极玄尊青华教父指明星爲慧炬广运照临凝梵炁作法桥大垂拯济追魂使者吿召十方所属地祇招延催促当愿天仙道神祇道人伦道地狱道饿鬼道畜生道孳生物命鱼鳖昆虫不瞬息间遍髙深而普吿由斯须顷周遐迩以咸知自然意感诚孚翕尔影随响答唿群率衆声相应气相求出死入生眇能视跛能履无遮无碍源源而来或后或先徐徐而至使者运招徕之力魂𠔃承摄召之功所有净酆都开业道离寒庭神呪谨当吟咏夫学道修眞之士以慈悲一切而爲心积功累行之流以利济万彚而爲本毎演经科而救度常行运念以修崇用假法恩必希圣感谨当斋戒之辰爰命精修之侣建资崇之妙㑹设供养之香馐伏爲所荐幽魂未霑殊胜尚萦罪障难出苦轮念其受身爲兹设食仰惟九州社令五岳灵官俯赐证明曲垂慈愍恭愿遥瞻仙府上启虚皇上帝大轸天恩曲垂悯念当启干坤之内广邀今古以来是仗威光特伸关请召孤接引荡形洒净三皈切以幽途饿鬼长夜沉魂遍满虚空游行境土但吁嗟于邪道常憔悴于歉容复有积劫伏尸累年滞爽既昏明于旦暮常秽浊于形骸未超解脱之门尚绊湮沉之𩔖或襁褓相离父母或老耄永别子孙或居民在此膏肓或征客至兹沦䘮或负罪有遭王法或无常遽奄天年或萦纒疫疠而倾亡或凌犯雷霆而震怒或损害相谋性命或刎缢自䘮平生或山林虎狼伤残或江海鱼龙吞噬或男敌女娠而至死或蛇伤饮毒而殒亡或㘅冤久处于㝠途或枉死未离于鬼趣虽思奠酹冀遇餚羞心腹烟生喉咙火发永抱饥穷之苦不逢饱饫之充空悲兎走鸟飞暗历时迁嵗攺暌离井邑想骨肉以难㝷隔越烟波叹胷襟而莫及皆属里域所摄更无坟塜堪依明月茫茫愁云漠漠一切孤魂无极滞魄未遂沖昇之路犹萦烦恼之心念六趣之轮廻悲四生之飞走永日而身遭笼絷终朝而胆慑网罗或戢翎歛翅于林巢或含齿披毛于土窟或带角跨蹄于革泽或张鳞披甲于波潭頋鼎镬则焉免其烹临锋铓则岂逃斯惨悉是余殃致此盖由积恶使然当有一百二十冥曹八万四千地府三官狱讼五岳牢北都长夜之庭东岳幽扄之府上尸中尸下尸三涂之界死道恶道邪道五苦之门次有铁屋铁山地狱铁牛铁马地狱两石压身地狱八极八寒地狱断絶分离地狱燋然脱落地狱如是诸大地狱等当来世世劫劫生生出死无门求生无路刀山险峻劒𣗳森罗食火吞烟不舍焦𤎅于晓夕飞戈飘㦸那堪痛楚于肌肤未离摙石之涂深苦负山之役荡荡爱河之上黒浪迷身沉沉苦海之中银波溢目空感茫茫于丰蔀可悲寂寂于泉台尽从过狂心以致此来报体特启熏修之㑹爰伸供养之仪伏愿至道垂慈髙眞开度俾令狴犴旁及河源咸获感通仰承拯拔仗琅函之圣号宣琼蔵之睿名未曽闻天尊者今皆得闻未遇天尊圣号者今皆得遇功力能超于鬼道荐修可陟于仙阶各发皈依衆当谛听大慈至广天尊圣力无边天尊能消恶趣天尊得契玄功天尊死魂受炼天尊仙道潜通天尊罪消北府天尊名上南宫天尊昭彰妙道天尊飞昇太空天尊恭惟圣力昭彰洪慈轸度遂使爱河苦海化作莲池能命劒树刀山翻成花圃冰池凛冽俄自消洋沸镬烹煎遽皆扑灭赖玄元之殊造繄道德之良縁于是灯烛将然灿烂而照开地府况檀乍𤑔氤氲而腾布十方欲出重泉须凭大造馈其饮食献以钱财伏觊四司六宫善簿恶籍三元九府隂宰阳官俯念有情广施济物上祈睿泽下布灵慈变一味爲百品之珍化一财爲千车之寳普及无穷之世界散霑无极之鬼魂仰希齐降形仪当歆祭享遂使虚膓顿实能令馁腹皆充各运身心速伸回向夙縁曩劫承资荐于眞风是夜今时味馨香于甘露宻洒慈悲之雨洗涤瑕疵广吹解脱之风扫除罪累普生欢悦受福人天克遂感通仍归迁适变食灵章谨当吟咏焚符变食呪食加持称号道言戒者止也所以止人非心归于正定故戒生定儒者亦谓知止而后有定但三洞衆经四辅祕典演说戒法种种不同惟无上洞玄灵寳九真妙戒者诸戒之首天人共仰幽显同遵无上之上洞玄中玄万神之灵一炁之寳妙贯三才戒制六情数定于阳故分爲九修而不伪故名爲真天人仰之以爲城郭幽显资之以爲梯航今日亡魂受之可以爲之法药然受戒之法静黙爲先持戒之法勤奉爲上法衆同诚当传九戒举智慧颂第一戒者敬让孝养父母是名初真戒受持之后当获端正长寿果持心勿怠第二戒者克勤忠于君主是名念眞戒受持之后当获聪明智慧果持心勿怠第三戒者不杀慈救衆生是名持眞戒受持之后当获富贵豪胜果持心勿怠第四戒者不淫正身处物是名守真戒受持之后当获吉庆安乐果持心勿怠第五戒者不盗推义损已是名保真戒受持之后当获清净善性果持心勿怠弟六戒者不嗔兇怒凌人是名修真戒受持之后当获禄位清显果持心勿怠第七戒者不骄傲忽至真是名得真戒受持之后当获具足十相果持心勿怠弟八戒者不诈謟贼害善是名成真戒受持之后当获大道正法果持心勿怠弟九戒者不二奉戒专一是名登真戒受持之后当获证大法王果持心勿怠举奉戒颂妙戒灵文黄箓白简旣备宣于奥㫖当敬受于灵文夫心焉难制制以九戒则可归心于太虚形也未超超以二符自可炼形于上境汝等孤魂直须生生勿志于戒言劫劫常持于符劵澄神物外尘縁永断于多生受质阳间善果自臻于有永恩留家国庆及无穷所有长生寳箓功德䟽文谨当宣告祭炼切以启祈将竟供养巳周延驻虑烦冥阳有隔今则沥沥之银河欲转丁丁之铜漏将残黯黯之天扄牛斗沉沉之雾鎻蟾宫寂寂之商羊鼔舞冥冥之石燕交飞淅淅之暗粧玉树纷纷之静坠瑶阶各整云軿齐登霄汉天道即还天道神明各复神司人居三界之中鬼治九幽之府穷魂饿鬼地狱幽牢普愿昇迁俱承利益变天厨之品餗化尘世之钱财悉爲祈恩无非致福领此香斋之㑹纳兹俵献之仪适皆次第而来今巳盘旋而去既得託形仙府必当髙歩祥云迳朝灵应之宫遽诣逍遥之境上穷云翼下极渊鳞获奉善因仍闻妙乐溥承资荐共遂超升然冀饮食之余供养之外旷野飞禽之𩔖悉可充肠深原走兽之徒尽皆饱腹傥值抨弦击矢永脱侵伤若逢设网持戈更难损害早抛恶趣速证善縁畧伸及物之功稍罄信心之重叩头星汉拜手天阶法衆斋官谨伸奉送玉音仙乐响𤥆𤥆鹤舞鸾飞度九关执箓把符超法界参朝金阙觐天颜举极乐颂送向来焚燎玉箓济幽判斛仪