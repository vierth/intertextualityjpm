王文成公全书王文成公全书序王文成公全书序王文成公全书三十八卷其首三卷爲语录公存时徐子曰仁辑次二十八卷爲文录爲别录爲外集爲续编皆公薨后钱子洪甫辑㝡后七卷为年谱为世徳纪则近时洪甫与汝中王子辑而附焉者也隆庆壬申侍御新建谢君奉命按浙首脩公祠置田以供岁祀已而阅公文见所谓录若集各自为书惧夫四方之学者或弗克尽读也遂彚而夀诸名曰全书属阶序阶闻之道无隐显无小大隐也者其精微之藴扵心者也体也显也者其光华之着扵外者也用也小也者其用之散而为川流者也大也者其体之㰸而为敦化者也譬之天然不已之妙黙运扵于穆之中而日月星辰之丽四时之行百物之生灿然呈露而不可掩是道之全也古昔圣人具是道扵心而以时出之或为文章或为勲业至其所谓攵者或施之朝廷或用之邦国㦯形诸家庭或见诸师弟子之问荅与其日用应酬之常虽制以事殊语囙人异然莫非道之用也故在言道者必该軆用之全斯谓之善言在学道者亦必得体用之全斯谓之善学尝观论语述孔子心法之传曰一贯既已一言尽之而其纪孔子之文则自告时君告列国之卿大夫告诸弟子告避世之徒以及对阳货询廐人答问馈之使无一弗录将使学者由显与小以得其隠与大焉是善言道者之凖也而其爲学囙亦可以见矣唯文成公奋𧺫圣逺之后慨世之言致知者求知扵见闻而不可与酬酢不可与佑神扵是取孟子所谓良知合诸大学以爲致良知之说其大要以谓人心虗灵莫不有知唯不以私欲蔽塞其虗灵者则不假外索而于天下之事自无所感而不通无所措而不当盖诚意正心脩身齐家治国平天下必先致知之本旨而千变万化一以贯之之道也故甞语门人云良知之外更无知致知之外更无学于时曰仁㝡称髙第弟子其录传习公微言精义率已具其中乃若公他所为文则是所谓制殊语异莫非道之用者彚而之岂唯公之书扵是乎全固读焉者所由以覩道之全也谢君之为此其嘉恵后学不已至欤虽然谢君所望扵后学非徒读其书已也凡读书者以身践之则书与我为一以言视之则判然二耳论语之为书世未尝有不读然而一贯之唯自曾子以后无闻焉岂以言视之之过乎自公致良知之说兴士之获闻者衆矣其果能自致其良知卓然践之以身否也夫能践之以身则扵公所垂训诵其一言而已足参诗传习录而已䌓否则虽尽读公之书无益也阶不敏硕相与戒之君名廷杰字宗圣其爲政崇莭义育人才立保甲厚风俗动以公爲师盖非徒读公书者也赐进士及第特进光录大夫柱国少师兼太子太师吏部尚书建极殿大学士知制诰知经筵事国史緫裁致仕后学华亭徐阶序奉天承运皇帝制曰竭忠尽瘁固人臣职分之常崇德报功实国家激劝之典矧通侯班爵崇亚上公而节恵易名荣逾华衮事必待乎论定恩岂容以久虗尔故原任新建伯南京兵部尚书兼都察院左都御史王守仁维岳降灵自天佑命爰从弱冠屹爲宇宙人豪甫拜省郎独奋干坤正论身濒危而志愈壮道处困而造弥深绍尧孔之心传微言式阐倡周程之道术来学攸宗藴蓄既宏猷爲丕着遗艰投大随试皆宜戡乱解纷无施弗効闽粤之箐巢尽扫而擒纵如神东南之黎庶举安而文武足宪爰及逆藩称乱尤资仗钺渊谋旋凯奏功速于呉楚之三月出奇决胜迈彼淮蔡之中霄是嘉社稷之伟勲申盟带砺之异数既复抚夷两广旋致格苗七旬谤起功髙赏移罚重爰遵遗诏兼采公评续相国之生封时而旌伐追曲江之殁卹庶以酬劳兹特赠爲新建侯谥文成钖之诰命于戏钟鼎勒铭嗣美东征之烈劵纶昭钖世登南国之功永爲一代之宗臣实耀千年之史册㝠灵不昧宠命其承隆庆二年十月十七日孰肖夫子之形孰传夫子之神形有涯而有尽神无方而无垠孰亡孰存孰踈孰亲万物皆备于我而自足千圣不离于心而可驯反身而观见夫烱然者不容以毁是谓本来面目庶几不失夫子之真门人王畿百拜賛舜江濬祥禹穴炳灵良知一振群寐咸醒接温听厉尚及典刑仁为已任勿谓丹青门人邹守益百拜賛昔侍师颜相承以心师既逝矣相証以言惟日䆒乎精㣲见师造之渊泉未酬师志何以假年惧惟日之不足庶相属乎后贤门人钱德洪百拜賛思自孩童即闻至教言词动履并皆心妙学问由成中和体効功业所就仁义肯要千圣一心良知孔窍俯仰古今至诚合道姪子正思百拜賛翁貌不凢翁性不羁掀天掲他电掣风驰谋猷所立固非人之所可及而渊源所自直拟上遡于孔尼真当朝柱石后世表仪山河同誓日月增辉不肖垂髫抚恤提携耿耿不昧犹忆英威姪子正愚百拜賛旧序传习录序门人徐爱撰门人有私录阳明先生之言者先生闻之谓之曰圣贤敎人如医用药皆因病立方酌其虗实温凉隂阳内外而时时加减之要在去病初无㝎说若拘执一方鲜不杀人矣今某与诸君不过各就偏蔽箴切砥砺但能改化即吾言已爲赘疣若遂守爲成训他日误已误人某之罪过可复追赎乎爱旣备录先生之教同门之友有以是相规者爱因谓之曰如子之言即又拘执一方复失先生之意矣孔子谓子贡甞曰予欲无言他日则曰吾与囬言终日又何言之不一邪盖子贡专求圣人扵言语之间故孔子以无言警之使之实体诸心以求自得颜子于孔子之言黙识心通无不在巳故与之言终日若决江河而之海也故孔子于子贡之无言不爲少于颜子之终日言不爲多各当其可而巳今备录先生之语固非先生之所欲使吾侪常在先生之门亦何事于此惟或有时而去侧同门之友又皆离羣索居当是之时仪刑旣远而规切无闻如爱之驽劣非得先生之言时时对越警发之其不摧堕靡废者㡬希矣吾侪于先生之言苟徒入耳出口不体诸身则爱之录此实先生之罪人矣使能得之言意之表而诚诸践履之实则斯录也固先生终日言之之心也可少乎㢤录成因复识此于首篇以告同志门人徐爱序阳明先生文录序门人邹守益钱子德洪刻先师文录于姑苏自述其裒次之意以纯于讲学明道者爲正录曰明其志也以诗赋及酬应者爲外集曰尽其全也以奏䟽及文移爲别录曰究其施也于是先师之言灿然聚矣以守益与闻绪言之敎也寓简使序之守益拜手而言曰知言诚末易㢤昔者孔夫子之在春秋也从游者三千速肖者七十矣而犹有莫我知之叹叹夫以言语求之而眩其眞也夫子旣没门弟子欲以所事夫子者事有子夷攷其取于有子亦曰甚矣其言之似夫子也则下学上逹之功其着且察者鲜矣推尊之词要亦足以及之贤于尧舜尧舜未易贤也走兽之于麟飞鸟之于鳯虽勉而企之其道无繇不㡬于絶德乎礼乐之等最为近之然犹自闻见而求终不若秋阳江汉直悟本体爲简易而切实也盖在圣门惟不迁怒不贰过之颜语之而不惰其次则忠恕之曾足以任重而道远故再传而以祖述宪章譬诸天地四时三传而以仕止久速之时比诸大成比诸巧力宛然江汉秋阳家法也秦汉以来专以训诂杂以佛老侈以词章而皜皜肫肫之学淆杂偏陂而莫或救之逮于濂洛始粹然克续其传论圣之可学则以一者无欲爲要答㝎性之功则以大公顺应学天地圣人之常嗟乎是岂尝试而悬断之者乎其后剖析愈精考拟愈繁着述愈富而支离愈甚间有觉其非而欲挽焉则又未能尽追窠臼而洗濯之至我阳明先师慨然深探其统历艰履险磨瑕去垢独掲良知力拯羣迷犯天下之谤而不自恤也有志之士稍稍如梦而觉泝濂洛以达洙泗非先师之功乎以益之不类再见于䖍再别于南昌三至于㑹稽窃窥先师之道愈简易愈广大愈切实愈髙明望望然而莫知其所止也当时有称先师者曰古之名世或以文章或以政事或以气节或以勲烈而公克兼之独除却讲学一节即全人矣先师笑曰某愿从事讲学一节尽除却四者亦无愧全人又有訾讪之者先师曰古之狂者嘐嘐圣人而行不揜世所谓败阙也而圣门以列中行之次忠信廉洁刺之无可刺世所谓完全也而圣门以爲德之贼某愿爲狂以进取不愿爲愿以媚世呜唿今之不知公者果疑其爲狂乎其知公者果能尽除四者而信其爲全人乎良知之明烝民所同本自皜皜本自肫肫常寂常感常神常化常虚常直常太公常顺应患在自私用智之欲所障始有所尚始有所倚不倚不尚本体呈露宣之爲文章措之爲政事犯颜敢諌爲气节诛乱讨贼爲勲烈是四者皆一之流行也学出于一则以言求心矣学出于二则以言求言矣守益力病于二之而未瘳也故反覆以质于吾党吾党欲求知言之要其惟自致其良知乎嘉靖丙申春三月阳明先生文录序门人钱德洪撰古之立教有三有意教有政教有言教太上之世民涵眞性嗜慾未渉圣人者特相示以意已矣若伏义陈奇偶以指象是也而民遂各以意㑹不逆于心羣物以游熈如也是之谓意教中古之民风气渐开示之以意若病不足矣圣人者出则爲之经制立法使之自厚其生自利其用自正其德而民亦相忘于政化之中各足其硕日入于善而不知谁之所使是以政教之也自后圣王不作皇度不张民失所趋俗非其习而圣人之意日湮以晦怀世道者忧之而处非其任则哓哓以空言觉天下是故始有以言教也噫立教而至于以言则难矣昔者孔子之在春秋也其所与世谆谆者皆性所同也然于习俗所趋无徴焉乃閧起而异之曰是将奋吾之所习而蹶吾之所趋也或有非笑而诋訾之者三千之徒其庻㡬能自㧞于流俗不与衆非笑诋訾之者乎然而天下之大也其能自㧞于俗不与衆非笑诋訾者仅三千人焉岂非空言动衆终不若躬见于政事之爲易也夫三千之中称好学者颜氏之外又无多闻焉岂速肖之士知自㧞于俗矣尚未能尽脱乎俗习耶一洗俗习之陋直超自性之眞而尽得圣人千古不尽之意者岂颜氏之所独耶然而三千之徒其于夫子之言也犹面授也秦火而后掇拾于汉儒者多似是而失眞矣后之儒者复以已见臆说尽取其言而支离决裂之噫诚面授也尚未免于俗习焉拜取其言而乱之则后之怀世道者复将何恃以自植于世耶吾师阳明先生蚤有志于圣人之道求之俗习而无取也求之世儒之学而无得也乃一洗俗习之陋世儒之说而自証以吾之心焉殚思力践竭精瘁志卒乃豁然有见于良知而千古圣人不尽之意复得以大明于世噫亦难矣世之闻吾先生之言者其皆肯自㧞于流俗不与衆非笑诋訾之乎其皆肯一洗俗习之陋世儒之说而独証以吾之心乎夫非笑诋訾在孔子犹不免焉于当世乎奚病特病其未之或闻焉耳如其有闻也则知先生之所言者非先生之言也吾之心也吾心之知不以太上而古不以当世而今不待示而得不依政而行俗习所不能湮异说所不能淆特在乎有超世特立之志自証而自得之耳有超世特立之志者而一触其知眞如去目之尘沙以还光也㧞耳之木楔以还聪也解支体之束縳以自舒也去汚秽而就高明撤蔽障而合大同以复中古之政超太上之意亦已矣又奚以俗习之陋世儒之说爲㢤先生之言世之信从者日衆矣特其文字之行于世者或杂夫少年未㝎之论愚惧后之乱先生之学者即是先生之言始也乃取其少年未㝎之论尽删而去之详披缔阅叅酌衆见得至一之言五卷焉其余或发之题咏或见之政事者则釐爲外集别录复以日月前后顺而次之庻㡬知道者读之其知有所取乎虽然是录先生之言也特入珍蔵之扃钥也珍蔵不守乃屑屑焉扃钥之是竞岂非舍其所重而自任其所轻耶兹不能无愧扵是录之成云尔重刻阳明先生文录后语门人王畿譔道必待言而传夫子尝以无言爲警矣言者所由以入于道之诠凡待言而传者皆下学也学者之于言也犹之暗者之于烛跛者之扵杖也有触发之义焉有培栽之义焉而其机则存乎心悟不得于心而泥于言非善于学者也我阳明先师倡明圣学以良知之说觉天下天下靡然从之是虽入道之玄诠亦下学事载诸录者详矣吾党之从事于师说也其未得之果能有所触发否乎其得之也果能有所栽培否乎其得而玩之也果能有所印正否乎得也者非得之于言得之于心也契之于心忘乎言者也犹之烛之资乎明杖之辅乎行其机则存乎目与足非外物所得而与也若夫玩而忘之从容黙识无所待而自中乎道斯则无言之㫖上逹之机固吾梅林公重刻是録相与嘉惠而申警之意也不然则圣学亡而先师之意荒矣吾党朂诸阳明先生文录续编序后学徐阶譔余姚钱子洪甫旣刻阳明先生文录以传又求诸四方得先生所着大学或问五经臆说序记书䟽等若干卷题曰文录续编而属嘉兴守六安徐侯以正刻之刻成侯谋于洪甫及王子汝中遣郡博张编海宁诸生董启予问序于阶阶曰先生之文非浅薄所敢序也虽然阶尝从洪甫汝中窃闻先生之学矣夫学非独倡始难也其传而不失其宗盖亦不易焉自孔子没大学格致之㫖晦其在俗儒率外心以求知终其身汨溺于见闻记诵而髙明之士又率慕径约贵自然沦入于二氏而不自觉先生崛起千载之后毅然以谓致知者致吾心之良知也吾心之良知不待虑而知不待学而能是乃天命之性吾心灵昭明觉之本体也惟不自欺其良知斯知致而意可诚矣格者正也正其不正以归于正也物者事也事各归于正而吾良知之所知始无亏缺障蔽得以极其致矣举知而归诸良举致知而归诸正物盖先生之学不汨于俗亦不入于空如此于时闻者幸知口耳之可耻然其辟之或激于大过幸有见夫心体之当求然其拟之或渉于太轻于是超顿之说兴至举践履之实积累之功尽诋以爲不足务脱于俗顾转而趋于空则先生之学有不待夫传之旣久乃始失其宗者玆岂非学先生者之所忧乎洪甫辑爲是编其志固将以救之其自序曰言近而㫖远此吾师中行之证也又曰吾师之教平易切实而圣智神化之机固巳跃然不必更爲别说洪甫之于师传其阐明翼卫视先生之于孔氏有功等矣夫三代以前学与政合而出于一虞廷之命官与其所陈之谟皆精一执中之运用也故曰三代之治本于道三代之道本于心而后世论学旣指夫俗与空者当之其论政又指夫期㑹簿书当之谬迷日甚而未巳也徐侯方从事于政独能聚诸生以讲先生之学汲汲焉刻是编以诏之其异于世之爲者欤使凡领郡者皆徐侯其人先生之学明而洪甫之忧可释也阶生晚不及登先生之门然昔孟子自谓于孔子爲私㳤至其自任闲先生之道以承孔子则虽见目爲好辩而不辞故辄以侯请僭爲之序呜唿观者其尚亮阶之志也夫刻文录叙说德洪曰嘉靖丁亥四月时邹谦之謪广德以所録先生文稿请刻先生止之曰不可吾党学问幸得头脑须鞭辟近里务求实得一切繁文靡好传之恐眩人耳目不录可也谦之复请不巳先生乃取近稿三之一标揭年月命德洪编次复遗书曰所录以年月爲次不复分别体类者盖专以讲学明道爲事不在文辞体制间也明日德洪掇拾所遗复请刻先曰此爱惜文辞之心也昔者孔子删述六经若以文辞爲心如唐虞三代自典谟而下岂止数篇正惟一以明道爲志故所述可以垂教万世吾党志在明道复以爱惜文字爲心便不可入尧舜之道矣德洪复请不巳乃许数篇次爲附录以遗谦之今之广德板是也先生读文录谓学者曰此编以年月爲次使后世学者知吾所学前后进诣不同又曰某此意思頼诸贤信而不疑须口口相传广布同志庻㡬不坠若笔之于书乃是异日事必不得巳然后爲此耳又曰讲学须得与人人面授然后得其所疑时其浅深而语之才渉𥿄笔便十不能尽一二戊子年冬先生时在两广谢病归将下庾岭徳洪与王汝中闻之乃自钱塘趋迎至龙游闻讣遂趋广信讣告同门约毎越三年遣人裒录遗言明日又进贵溪扶丧还玉山至草萍驿戒记书箧故诸稿幸免散逸自后同门各以所录见遗旣七年壬辰徳洪居呉始较㝎篇类复爲购遗文一䟽遣安成王生自闽粤由洪都入岭表抵苍梧取道荆湘还自金陵又获所未备然后谋诸提学侍御闻人邦正入梓以行文録之有外集别录遵附录例也先生之学凡三变其爲敎也亦三变少之时驰骋于辞章已而出入二氏继乃居夷处困豁然有得于圣贤之㫖是三变而至道也居贵阳时首与学者爲知行合一之说自滁阳后多教学者静坐江右以来始单提致良知三字直指本体令学者言下有悟是教亦三变也读文录者当自知之先生尝曰吾始居龙塲乡民言语不通所可与言者乃中土亡命之流耳与之言知行之说莫不忻忻有入久之幷夷人亦翕然相向及出与士夫言则纷纷同异反多扞格不入何也意见先入也德洪自巳冬始见先生于姚再见于越于先生敎若恍恍可即然未得入头处同门先軰有指以静坐者遂覔光相僧房闭门凝神净虑倐见此心眞体如出蔀屋而覩天日始知平时一切作用皆非天则自然习心浮思烱烱自照毫髪不容住着喜驰以告先生曰吾昔居滁时见学者徒爲口耳同异之辩无益于得且教之静坐一时学者亦若有悟但久之渐有喜静厌动流入枯藁之病故迩来只指破致良知工夫学者眞见得良知本体昭明洞彻是是非非莫非天则不论有事无事精察克治俱归一路方是格致实功不落却一边故较来无出致良知话头无病何也良知原无间动静也德洪旣自喜学得所入又承点破病痛退自省究渐觉得力良知之说发于正德辛巳年盖先生再罹宁藩之变张许之难而学又一畨证透故正录书凡三卷第二卷断自辛巳者志始也格致之辩莫详于答顾华玉一书而㧞本塞源之论冩出千古同体万物之㫖与末世俗习相沿之弊百世以俟读之当爲一快先生尝曰吾良知二字自龙塲巳后便已不出此意只是点此二字不出于学者言费却多少辞说今幸见出此意一语之下洞见全体直是痛快不觉手舞足蹈学者闻之亦省却多少寻讨功夫学问头脑至此巳是说得十分下落但恐学者不肯直下承当耳又曰某于良知之说从百死千难中得来非是容易见得到此此本是学者究竟话头可惜此理沦埋巳乆学者苦于闻见障蔽无入头处不得巳与人一口说尽但恐学者得之容易只把作一种光景玩弄孤负此知耳甲申年先生居越中秋月白如洗乃燕集羣弟子于天泉桥上时在侍者百十人酒半行先生命歌诗诸弟子比音而作翕然如恊金石少间能琴者理丝善箫者吹竹或投壶聚筭或鼓棹而歌远近相答先生顾而乐之遂即席赋诗有曰铿然舍瑟春风里点也虽狂得我情之句旣而曰昔孔门求中行之士不可得苟求其次其惟狂者乎狂者志存古人一切声利纷蕐之染无所累其衷眞有鳯皇翔于千仞气象得是人而裁之使之克念日就平易切实则去道不远矣予自鸿胪以前学者用功尚多拘局自吾掲示良知头脑渐觉见得此意者多可与裁矣先生自辛巳年初归越明年居考丧德洪軰侍者踪迹尚寥落旣后四方来者日衆癸未巳后环先生之室而居如天妃光相能仁诸僧舍毎一室常合食者数十人夜无卧所更畨就席歌声彻昏旦南鎭禹穴阳明洞诸山远近古刹徙足所到无非同志游寓之地先生毎临席诸生前后左右环坐而听常不下数百人送往迎来月无虚日至有在侍更嵗不能遍记其姓字者诸生毎听讲出门未尝不踊跃称快以昧入者以明出以疑入者以悟出以忧愤愊忆入者以融释脱落出呜唿休㢤不图讲学之至于斯也尝闻之同门南都以前从游者虽衆未有如在越之盛者虽讲学日久孚信渐博要亦先生之学益进感召之机亦自不同也今观文录前后论议大畧亦可想见先生尝语学者曰作文字亦无妨工夫如诗言志只㸔尔意向如何意得处自不䏻不发之于言但不必在词语上驰骋言不可以伪爲且如不见道之人一片粗鄙心安能说出和平话总然都做得后一两句露出病痛便觉破此文原非充飬得来若飬得此心中和则其言自别门人有欲汲汲立言者先生闻之叹曰此弊溺人其来非一日矣不求自信而急于人知正所谓以已昏昏使人昭昭也耻其名之无闻于世而不知知道者视之反自贻笑耳宋之儒者其制行磊荦本足以取信于人故其言虽未尽人亦崇信之非专以空言动人也但一言之误至于误人无穷不可胜救亦岂非汲汲于立言者之过耶或问先生所荅示门人书稿删取归倂作数篇训语以示将来如何先生曰有此意但今学问自觉所进未止且终日应酬无暇他日结庐山中得如诸贤有笔力者聚㑹一处商议将圣人至紧要之语发挥作一书然后取零碎文字都烧了免致累人德洪事先生在越七年自归省外无日不侍左右有所省豁毎得于语黙作止之间或闻时讪议有动扵衷则益自奋励以自植有疑义即进见请质故乐于面炙一切文辞俱不收录毎见文稿出示比之侍坐时精神鼓舞歉然常见不足以是知古人书不尽言言不尽意非欺我也不幸先生旣没謦欬无闻仪刑日远毎思印证茫无可即然后取遗稿次第读之凡所欲言而不䏻者先生皆爲我先发之矣虽其言之不䏻尽意引而不发跃如也由是自滁以后文字虽片𥿄只字不敢遗弃四海之逺百世之下有同此懐者乎苟取正录顺其日月以读之不以言求而惟以神㑹必有沛然江河之决莫之䏻御者矣别录成同门有病其太繁者德洪曰若以文字之心观之其所取不过数篇若以先生之学见诸行事之实则虽琐屑细务皆精神心术所寓经时赞化以成天下之事业千百年来儒者有用之学于此亦可见其梗槩又何病其太繁乎昔门人有读安边八䇿者先生曰是䟽所陈亦有可用但当时学问未透中心激忿抗厉之气若此气未除欲与天下共事恐于事未必有济陈惟濬曰昔武宗南廵先生在䖍奸贼在君侧间有以疑谤危先生者声息日至诸司文帖络绎不絶请先生即下洪勿处用兵之地以坚奸人之疑先生闻之太然不动门人乘间言之先生姑应之曰吾将往矣一日惟濬亦以问先生曰吾在省时权竖如许势熖疑谤祸在目前吾亦帖然处之此何足忧吾已解兵谢事乞去只与朋友讲学论道教童生习礼歌诗乌足爲疑纵有祸患亦畏避不得雷要打便随他打来何故忧惧吾所以不轻动亦有深虑焉尔又一人使一友亦告急先生曰此人惜㢤不知学公軰曷不与之讲学乎是友亦释然谓人曰明翁眞有赤舄几几气象愚谓别录所载不过先生政事之迹耳其遭时危谤祸患莫测先生处之太然不动声色而又䏻出危去险坐収成功其致知格物之学至是岂意见拟议所䏻及是皆别录所未及详者洪感惟濬之言故表出之以爲读别录者相发复闻人邦正书裒刋文录诸同门聚议不同久矣有曰先生之道无精粗随所发言莫非至敎故集文不必择其可否槩以年月体类爲次使观者随其所取而获焉此久菴诸公之言也又以先生言虽无间于精粗而终身命意惟以提揭人心爲要故凡不切讲学明道者不录可也此东廓诸公之言也二说相持罔知裁定去年广囬舟中反覆思惟不肖鄙意窃若有附于东廓子者夫传言者不贵乎尽其愽而贵乎得其意得其意虽一言之约足以入道不得其意而徒示其博则泛滥失眞匪徒无益是眩之也且文别体类非古也其后世侈词章之心乎当今天下士方驰骛于辞章先生少年亦尝没溺于是矣卒乃自悔惕然有志于身心之学学未归一出入于二氏者又㡬年矣卒乃自悔省然独得于圣贤之㫖反覆世故更历险阻百錬千磨斑瑕尽去而辉光焕发超然有悟于良知之说自已年巳后而先生敎益归于约矣故凡在门墻者不烦辞说而指见本体眞如日月之丽天大地山河万象森列隂崖鬼魅皆化而爲精光断溪曲径皆坦而爲大道虽至愚不肖一触此体眞知皆可爲尧舜考三王建天地质鬼神俟百世断断乎知其不可易也有所不行者特患不加致之之功耳今传言者不揭其独得之㫖而尚吝情于悔前之遗未透之说而混焉以夸博是爱其毛而不属其里也不旣多乎旣又思之凡物之珍赏于时者乆而不废况文章乎先生之文旣以传诵于时欲不尽录不可得也自今尚䏻次其月日善读者尤可以验其悔悟之渐后恐迷其岁月而槩以文字取之混入焉则幷今日之意失之矣久菴之虑殆或以是与不得巳乃两是而俱存之故以文之纯于讲学明道者裒爲正录余则别爲外集而总题曰文录䟽奏批驳之文则又釐爲一书名曰别录夫始之以正录明其志也继之以外集尽其博也终之以别录䆒其施也而文稽其类以从时也识道者读之庻㡬知所取乎此又不肖者之意也问难辩诘莫详于书故正录首书次记次序次说而以杂着终焉讽咏规切莫善于诗赋故外集首赋次诗次记次序次说次杂着而传志终焉别录则卷以事类篇以题别先奏䟽而后公移刻旣成惧读者之病于未察也敢敬述以求正乙未年正月序说王文成公全书目録王文成公全书目录卷之一语录一传习录上卷之二语录二传习录中卷之三语录三传习录下附朱子晚年定论卷之四文录一书与辰中诸生答徐成之答黄宗贤应原忠答汪石潭内翰寄诸用明答王虎谷与王宗贤二三四五六七与王纯甫二三四寄希渊二三四与戴子良与胡伯忠与黄诚甫二答王天宇二寄李道夫与陆元静二与希颜台仲明德尚谦元静与杨仕德薛尚谦寄闻人邦英邦正二三寄薛尚谦二三寄诸弟与安之答丼泉二答方叔贤与陈国英复唐虞佐卷之五文录二书与邹谦之二与夏敦夫与朱守忠与席元山答丼泉答伦彦式与唐虞佐侍御答方叔贤二与杨仕鸣二三与陆元静二答舒国用与刘元道答路賔阳与黄勉之二答刘内重与王公弼答董澐萝石与黄宗贤寄薛尚谦卷之六文录三书寄邹谦之二三四五答友人答友人问答南元善二答季德明与王公弼二与欧阳崇一寄陆原静答丼泉答魏师说与马子莘与毛古庵宪副与黄宗贤答以乗宪副与戚秀夫与陈惟濬寄安福诸同志与钱德洪黄汝中二三答何廷仁卷之七文录四序记说别三子序赠林以吉归省序送宗伯乔白巖序赠王尭卿序别张常甫序别湛丼泉序别方叔贤序别王纯甫序别王宗贤归天台序赠周莹归省序赠林典卿归省序赠陆清伯归省序赠周以善归省序赠郭善甫归省序赠郑德夫归省序紫阳书院集序朱子晚年定论序别梁日孚序大学古本序礼记纂言序象山文集序观德亭记重修文山祠记从吾道人记亲民堂记万松书院记稽山书院尊经阁记重修山隂县儒学记梁仲用黙斋说示弟立志说约斋说见斋说矫亭说谨斋说夜气说修道说自得斋说愽约说惜隂说卷之八文录五杂着书汪汝成格物卷书石川卷与傅生鳯书王天宇卷书王嘉秀请益卷书孟源卷书杨思元书玄黙卷书顾惟贤卷壁帖书王一爲卷书朱守谐卷书诸阳卷书张思钦卷书中天阁勉诸生书朱守干卷书正宪扇书魏思孟卷书朱子礼卷书林司训卷书黄夣星卷卷之九别录一奏䟽陈言边务䟽乞飬病䟽乞宥言官去权姦以章圣徳䟽自効乞休䟽乞飬病䟽諌迎佛䟽辞新任乞以旧职致仕䟽谢恩䟽给由䟽叅失事官员䟽闽广捷音䟽申明赏罚以励人心䟽攻治盗贼二䇿䟽类奏擒斩功次䟽添设清平县治䟽䟽通盐法䟽卷之十别录二奏䟽议夹勦兵粮䟽南赣擒斩功次䟽议夹勦方畧䟽换勑谢恩䟽交收旗牌䟽议南赣啇税䟽陞赏谢恩䟽横水桶冈捷音䟽立崇义县治䟽卷之十一别录三奏䟽乞休致䟽移置驿传䟽浰头捷音䟽添设和平县治䟽三省夹勦捷音䟽辞免陞廕乞以原职致仕䟽再议崇义县治䟽再议平和县治䟽再议䟽通䀋法䟽陞廕谢恩䟽乞放归田里䟽卷之十二别录四奏䟽飞报宁王谋反䟽再报谋反䟽乞便道省䟽奏闻宸濠伪造檄榜䟽留用官员䟽江西捷音䟽擒获宸濠捷音䟽奏䟽益王助军饷䟽旱灾䟽请止亲征䟽奏留朝觐官䟽奏闻淮王助军饷䟽恤重刑以实军伍䟽处置官员署印䟽二乞便道省䟽处置从逆官员䟽处置府县从县从逆官员䟽收复九江南康叅失事官员䟽卷之十三别录五奏䟽乞寛免税粮急救民困以弭灾变䟽计处地方䟽水灾自劾䟽重上江西捷音䟽四乞省䟽开豁军前用过钱粮徴收秋粮稽迟待罪䟽廵抚地方䟽勦平安义叛党䟽乞便道归省䟽辞封爵普恩赏以彰国典䟽再辞封爵普恩赏以彰国典䟽卷之十四别录六奏䟽辞免重任乞恩飬病䟽赴任谢恩遂陈肤见䟽辞廵抚兼任举能自代䟽奏报田州思恩平复䟽地方紧急用人䟽地方急缺官员䟽处置平复地方以图乆安䟽卷之十五别录七奏䟽征勦稔恶猺贼䟽举能抚治䟽邉方缺官荐才贤賛理䟽八寨断藤崃捷音䟽处置八寨断藤崃以图永安䟽查明岑邦相䟽奖励赏赍谢恩䟽乞恩暂容囬籍就医飬病䟽卷之十六别录八公移廵抚南赣钦奉勅谕通行各属选栋民兵十家牌法告谕各府父老子弟案行各分廵道督编十家牌告谕各府父老子弟勦捕漳㓂方畧牌案行广东福建领兵官进勦事宜案行漳南道守廵官戴罪督兵勦贼案行领兵官搜勦余贼奨励福建守廵漳南道广东守廵岭东道领兵官告谕新民钦奉勅谕切责失机官员通行各属兵符节制预整操练选募将令牌批留岭北道杨璋给由呈批广东韶州府留兵防守申咨报湖广廵抚右副都御史秦防贼奔窜钦奉勅谕提督军务新命通行各属咨报湖广廵抚右副都御史秦夹攻事宜征勦横水桶冈分委统哨牌案行分守岭北道官兵戴罪勦贼搜㓕余党牌奨励湖广统兵叅将史春牌设立茶寮隘所牌行招抚官批留兵搜捕呈批将士争功呈告谕浰头勦贼进勦浰头方畧尅期进勦牌批汀州知府唐淳乞休告谕仰南安赣州府印行告谕牌禁约榷啇官吏批赣州府赈济石城县申议处河源余贼告谕父老子弟行龙川县抚谕新民优奖致仕县丞龙韬牌卷之十七别录九公移牌行赣州府集兵䇿应咨两广总制都御史杨共勤国难案行南安等十三府及奉新等县募兵䇿应寛恤禁约奖瑞州府通判胡尭元擒斩叛党䇿应豊城牌预备水战牌咨都察院都御史颜权宜进勦处置行粮牌牌行吉安府敦请乡士夫共守城池牌行各哨统兵官进攻屯守告示在城官兵告谕江西布按三司从逆官员告示七门从逆军民牌行江西二司安宁府宫眷手本南京内外守备追袭叛首咨两广总督都御史杨停止调集狼兵牌行抚州府知府陈槐等收复南康九江犒赏福建官军释放投首牌牌仰沿途各府州县卫所驿逓廵司衙门慰论军民案行江西按察司停止献俘呈咨兵部查验文移案行浙江按察司交割逆犯暂留飬病告谕军民钦奉诏书寛宥胁从批追徴钱粮呈再批追徴钱粮呈批南昌府追征钱粮呈褒崇陆氏子孙告谕义安等县渔户批按察司伍文定患病呈批临江府耆民建立生祠呈批吉安府救荒申批抚州府同知汪嵩乞休呈批提学佥事邵锐乞休呈礼取副提举舒芬牌南赣郷约旌奨节妇牌兴举社学牌颁定里甲杂办批江西布政司设县呈议处官吏廪俸咨六部伸理冀元亨奨劝主簿于旺申谕十家牌法申谕十家牌法增立保长颁行社学敎条清理永新田粮批宁都县祠祀知县王天申晓谕安仁余千顽民牌告谕顽民批江西都司掌管印信牌行崇义县查行十家牌法牌谕都指挥冯勲等振旅还师批瑞州知府告病申赈恤水灾牌仰湖广布按二司优恤冀元亨家属批江西按察司故官水手呈仰南康府劝留教授蔡宗兖批江西布政司礼送致仕官呈卷之十八别录十公移钦奉敕谕通行湖兵进止事宜牌谕安逺县旧从征义官叶芳等批南康县生员张云霖复学词批赣县生员雷瑞词同放囬各处官军牌犒谕都康等官男彭一等札付永顺宣慰司官舍彭宗舜冠带聴调批广西布按二司请建讲呈批立社学师耆老各呈议处江右诸处猺贼批岭西道立营防守呈犒送湖兵批领西道抚处盗贼呈禁革轻委官职分派思田土目办纳兵粮按行广西提学道兴举思田学校掲阳县主簿季本郷约呈赈给思田二府牌行灵山县延师设教牌行委官陈逅设教灵山牌行南宁府延师设教牌行委官季本设敎南宁批领东道额编民壮呈裁革文移批右江道调和寨目呈批南宁府表扬先哲申批增城县改立忠孝祠申批叅政张懐奏留朝觐官呈经理书院事宜牌行南宁府延师讲礼札付同知林寛经理田宁札付同知桂鏊经理思恩牌行南昌府保昌县礼送故官调发土兵犒奖儒士岑伯髙征勦八寨断藤崃牌牌行领兵官戒谕土目追捕逋贼牌行委官林德督谕土目牌委指挥赵璇留勦余贼牌行副总兵张佑搜剿余巢犒劳从征土目绥柔流贼告谕村寨议立县衞抚恤来降批广东市舶司提举故官水手呈卷之十九外集一贼骚诗太白楼赋九华山赋吊屈平赋思归轩赋咎言守俭弟归曰仁歌楚声爲别予亦和之祈雨辞正徳丙子南赣作归越诗三十五首弘治壬戌年以刑部主事告病归越并楚游作游牛峰寺四首又四絶句姑苏吴氏海天楼次邝尹韵山中立秋日偶书夜雨山翁家偶书㝷春西湖醉中漫书二首九华山下柯秀才家夜宿无相寺题四老围棋图无相寺三首化成寺六首李白祠二首双峰莲花峰列仙峰云门峰芙蓉阁二首书梅竹小画山东诗六首弘治甲子起复主试山东时作登东山五首泰山髙次王内翰司献韵京师诗八首弘治乙丑年改除兵部主事时作忆龙泉山忆诸弟寄舅送人东归寄西湖友赠阳伯故山忆鑑湖友狱中诗十四首正德丙寅年十二月以上䟽忤逆瑾下锦衣狱作不寐有室七章读易岁暮见月天涯屋鏬月别友狱中赴谪诗五十五首正德丁卯年赴谪贵阳龙塲驿作答汪抑之三首阳明子之南也其友湛元明歌九章以赠崔子钟和之以五诗于是阳明子作八咏以答之南游三首忆昔答乔白巖因寄储柴墟三首一日懐抑之也抑之之赠旣尝答以三诗意若有歉焉是以赋也梦与抑之昆季语湛崔皆在焉觉而有感因记以诗三首因雨和杜韵赴谪次北新关喜见诸弟南屏卧病静慈写懐移居胜果寺二首忆别泛海武夷次壁间韵草萍驿次林见素韵奉寄玉山东狱庙遇旧识严星士广信元夕蒋太守舟中夜话夜泊石亭寺用韵呈陈娄诸公因寄储柴墟都宪及乔白巖太常诸友过分宜望钤冈庙杂诗三首袁州府宜春台四絶夜宿宣风馆萍鄕道中谒濓溪祠宿萍鄕五云观醴陵道中风雨夜宿泗州寺次韵长渉答周生渉湘于迈岳麓是尊仰止先哲因懐友生丽泽兴感伐木寄言二首游岳麓书事次韵答赵大守王推官天心湖阻泊旣济书事居夷诗去妇叹五首罗旧驿沅水驿钟鼓洞平溪馆次王文济韵清平衞即事兴隆衞书壁七盘𥘉至龙塲无所止结草菴居之始得东洞遂改爲阳明小洞天三首谪居絶粮请学于农将田南山永言寄懐观稼採蕨猗猗南𬈑溪水龙冈新搆诸生来西园水濵洞山石无寐二首诸生夜坐艾草次胡少叅韵鳯雏次韵答胡少叅鹦鹉和胡韵诸生游来仙洞早发道中别友赠黄太守㴻寄友用韵秋夜採薪二首龙冈漫兴五首答毛拙菴见招书院老桧却証过天生桥南霁云洞春晴陆广暁发雪夜元夕二首家僮作纸灯白云堂来僊洞本阁道中雪元夕雪用苏韵二首暁霁用前韵书懐二首次韵陆佥宪元日喜晴元夕木阁山火夜宿汪氏园春行村南山途二首白云答刘美之见寄次韵寄徐掌教书庭蕉送张宪长左迁滇南大叅次韵南菴次韵二首观傀儡次韵徐都宪同游南菴次韵即席次王文济少叅韵二首赠刘侍御二首夜寒冬至春日花间偶集示门生次韵陆文顺佥宪次韵陆佥宪病起见寄次韵胡少叅见过雪中桃次韵舟中除夕二首溆浦山夜泊过江门崖辰州虎溪龙兴寺闻杨名父将到留韵壁间武陵潮音阁懐元明阁中坐雨霁夜僧斋德山寺次壁间韵沅江暁泊二首夜泊江思湖忆元明睡起写懐三山晚眺鵞羊山泗州寺再经武云观书林玉玑道士壁再过濂溪祠用前韵卷之二十外集二庐陵诗六首正德庚午年三月迁庐陵尹作游瑞华二首古道立春日道中短述公舘午饭偶书午憇香社寺京师诗二十四首正德庚午年十月陞南京刑部主事辛未年入觐调北京吏部主事作夜宿功德寺次宗贤韵二絶别万叔贤四首白湾六章寄隐巖香山次韵夜宿香山林宗师房次韵二首别湛丼泉二首归越诗五首正德壬申年陞南京大仆寺少卿便道归越作四明观白水二首杖钖道中用张宪使韵又用曰仁韵书杖钖寺滁州诗三十六首正德癸酉年到太仆寺作梧桐江用韵林间睡起赠熊彰归别易仲送守中至龙盘山中龙蟠山中用韵瑯琊山中三首答朱汝德用韵送惟干二首别希颜二首山中示诸生五首龙潭夜坐送德观归省二首送蔡希颜三首赠守中北行二首郑伯兴谢病还鹿门雪夜过别赠三首门人王嘉秀实夫萧琦子玉告归书此见别意兼寄声辰阳诸贤滁阳别诸友寄浮峰诗社栖云楼坐雪二首与啇贡士二首南都诗四十七首正德甲戌年四月陞南京鸿胪寺卿作题岁寒亭赠汪尚和与徽州程毕二子山中懒睡四首题灌山小隐二絶六月五章守文弟归省携其手歌以别之书扇面寄舘賔用实夫韵游牛首山送徽州洪侹承瑞病中大司马乔公有诗见懐次韵奉答二首送诸伯生归省寄冯雪湖二首诸用文归用子羙韵爲别题王实夫画赠潘给事与沅陵郭掌敎别族太叔克彰登慿虚阁和石少宰韵登阅江楼狮子山游淸凉寺三首寄张东所次前韵别余缙子绅送刘伯光冬夜偶书寄潘南山送胡廷尉与郭子全次栾子仁韵送别四首书悟真篇答张太常二首赣州诗三十六首正德丙子年九月陞南赣佥事御史以后作丁丑二月征漳㓂进兵长汀道中有感囬军上杭喜雨二首闻曰仁买田霅上擕同志待予归二首祈雨二首还赣借山亭桶冈和邢太守二首通天巖逰通天巖次邹谦之韵又次陈惟濬韵忘言巖次谦之韵二首圎明洞次谦之韵潮头巖次谦之韵天成临别索赠坐忘言巖问二三子留陈惟濬栖禅寺雨中与惟干同登茶寮纪事囬军九连山道中短述囬军龙南小憇玉石巖双洞絶竒徘徊不忍去因寓以阳明别洞之号兼留此作三首再至阳明别洞和邢太守韵二首夜坐偶懐故山怀归二首送德声叔父归姚示宪儿赠陈东川江西诗一百二十首正德乙卯年奉敕徃福建处叛军至丰城遇宸濠之变趋还吉安集兵平之八月陞副都御史廵抚江西作鄱阳战捷书草萍驿二首西湖寄江西诸士夫太息宿浄寺四首归兴即事漫述四首泊金山寺二首舟夜舟中至日阻风用韵答伍汝真过鞋山戯题杨邃菴待隐园次韵五首登小孤书壁登蟂矶次草泉心刘石门韵二首望卢山除夕伍汝眞用待隐园即席次答五首元日雾二日雨三日风立春二日游庐山开元寺又次壁间杜牧韵舟过铜陵埜云县东小山有鐡船因徃观之果见其彷彿因题石上山僧江上望九华山二首观九华龙潭庐山东林寺次韵又次邵二泉韵逺公讲经台太平宫白云书九江行台壁又次李佥事素韵繁昌阻风二首江邉阻风散歩至灵山寺泊舟大同山溪间诸生闻之有挟册来㝷者巖下桃花盛开擕酒独酌白鹿洞独对亭丰城阻风江上望九华不见江施二生与医官陶埜冐雨登山人多笑之戯作歌游九华道中芙蓉阁重游无相寺次韵四首登莲花峰重游无相寺次旧韵登云峰望始尽九华之胜因复作歌双峰遗柯生乔归途有僧自望华亭来迎且请诗无相寺金沙泉次韵夜宿天池月下闻雷次早知山下大雨三首文殊台夜观佛灯书汪进之太极巖二首劝酒重游化城寺二首游九华弘治壬戌尝游九华値时隂雾竟无所覩至是正徳庚辰复徃游之风日清朗尽得其胜喜而作歌巖头闲坐漫成将游九华移舟宿寺山二首登云峰二三子咏歌以从欣然成謡二首有僧坐巖中已三年诗以励吾党春日游齐山寺用杜牧之韵二首重游开元寺戯题壁贾胡行送邵文实方伯致仕纪梦无题游落星寺游通天巖示邹陈二子青原山次黄山谷韵睡起偶成立春游庐山开元寺登小孤次陆良弼韵月下吟三首月夜二首雪望四首火秀宫次一峰韵三首归懐啾啾吟居越诗三十四首正德辛巳年归越后作归兴二首次谦之韵再游浮峰次韵夜宿浮峰次谦之韵再游延夀寺次旧韵碧霞池夜坐秋声林汝桓以二诗寄次韵爲别月夜二首秋夜夜坐心渔歌爲钱翁希明别号题登香炉峰次萝石韵观从吾登炉峰絶顶戯赠书扇赠从吾嘉靖甲申冬二十一日再登秦望自弘治戊午登后二十七年矣将下适董萝石与二三子来复坐乆之暮归同宿云门僧舍山中漫兴挽潘南山和董萝石菜花韵天泉楼夜坐和萝石韵咏良知四首示诸生答人问良知二首答人问道寄题玉芝菴别诸生后中秋望月歌书扇示正宪送萧子雝宪副之任中秋嘉靖丙戌十二月庚申始得子六有静斋以诗来贺次韵爲谢二首两广诗二十一首嘉靖丁亥起平思田之乱秋日饮月巖新搆别王侍御复过钓䑓方思道送西峰西安两中诸生出候因寄德洪汝中幷示书院诸生德洪汝中方卜书院盛称天真之竒并寄及之寄石潭二絶长生南浦道中重登黄土脑过新溪驿梦中絶句谒伏波庙二首破㫁藤崃平八寨南宁二首徃歳破桶冈宗舜祖世麟老宣慰实来督兵今兹思田之役乃随父致仕宣慰明辅来从事目撃其父子孙三世皆以忠信相承相尚也诗以嘉之题丼泉居书泉翁壁卷之二十一外集三书答佟太守求雨答毛宪副与安宣慰二三答人问神仙答徐成之二答储柴墟二答何子元上晋溪司马二上彭幸菴寄杨邃菴阁老二三四寄席元山答王亹菴中丞与陆清伯与黄诚甫二三与王勉之复童克刚与郑启范侍御答方叔贤二与黄宗贤二三四五答见山冡宰与霍兀厓宫端答潘直卿寄翟石门阁老寄何燕泉卷之二十二外集四序罗履素诗集序两浙观风诗序山东鄕试录序炁候图序送毛宪副致仕归桐江书院序恩夀双庆诗后序重刋文章轨范序五经臆说序潘氏四封录序送章逹徳归东雁序寿汤云谷序文山别集序金坛县志序送南元善入觐序送闻人邦允序送别省吾林都宪序卷之二十三外集五记兴国守胡孟登生像记新建预备仓记平山书院记何陋轩记君子亭记逺俗亭记象祠记卧马塜记賔阳堂记重脩月潭寺建公馆记玩易窝记东林书院记应天府重修儒学记重修六合县学记时雨堂记重修浙江贡院记濬河说卷之二十五外集六说杂着白说字贞夫说刘氏三子字说南冈说悔斋说题汤大行殿试䇿问下示徐曰仁应试龙塲生问答论元年春王正月书东斋风雨卷后竹江刘氏族谱跋书察院行䑓壁谕俗四条书遥祝图书诸阳卷书陈世杰卷谕太和杨茂书栾惠卷书佛郎机遗事题寿外毋蟠桃图书徐汝佩卷题梦槎竒游诗卷爲善最乐文客座私祝卷之二十五外集七墓志铭墓表墓碑传碑赞箴祭文易直先生墓志陈处士墓志铭平乐同知尹公墓志徐昌国墓志凌孺人杨氏墓志铭文橘菴墓志登仕郎马文重墓志铭明封刑部主事浩斋陆君墓志铭谥襄惠两峰洪公墓志铭赠翰林院编修湛公墓表节菴方公墓表湛贤毋陈大孺人暮碑程守夫墓碑大传王文恪公传平茶察碑平浰头碑田州立碑田州石刻陈直夫南宫像賛三箴南镇祷雨文瘗旅文祭郑朝朔文祭浰头山人文祭徐曰仁文祭孙中丞文祭外舅介菴先生文祭文相文又祭徐曰仁文祭国子助教薛尚贤文祭朱守忠文祭洪襄惠公文祭杨仕鸣文祭元山席尚书文祭呉东湖文祭永顺寳靖土兵文祭军牙六纛之神文祭南海文祭六世祖广东叅议性常府君文卷之二十六续编一大学问教条示龙塲诸生立志勤学改过责善五经亿说十三条与滁阳诸生书并问答语家书墨迹四首一与克彰太叔二与徐仲仁三上海日翁书四岭南寄正宪男赣州书示四姪正思等又与克彰太叔寄正宪男手墨二卷又卷之二十七续编二与郭善甫寄杨仕徳与顾惟贤与当道书与汪节夫书寄张世文与王晋溪司马与陆清伯书与许台仲书与林见素与杨䆳菴与萧子雍与徳洪卷之二十八续编三自劾不职以明圣治事疏乞恩表扬先徳疏辩诛遗奸正大法以清朝列疏书同门科举题名録后书宋孝子朱夀昌孙教读源卷书汪进之卷书孟立卷书李白骑鲸书三酸书韩昌黎与太颠坐叙春郊赋别引告谕庐陵父老子弟庐陵县公移教塲石碑铭一首箴一首阳朔知县杨君墓志铭刘子青墓表祭刘仁征主事祭陈判官文祭张广溪司徒卷之二十九续编四鸿泥集序澹然子叙寿杨母张太孺人序对菊聮句序东曹倡和诗序豫轩都先生八十受封序送黄敬夫先生佥宪广东序性天卷诗序送陈懐文宁都序送骆温良潮州太守序高平县志序送李栁州序送吕丕文先生少尹京丞序庆吕素菴先生封知州序贺监察御史姚应隆考绩推恩序送绍兴佟太守序送张候宗鲁考最还治绍兴序送方夀卿广东佥宪序提牢壁题名记重修提牢记黄楼夜涛赋来两山雪圗赋雨中与钱二㕍魏五松约逰龙山雪窓间卧次韵毕方伯冩懐之作春晴散歩又次魏五松荷亭晚兴又次张体仁聮句韵又又题郭诩濂溪圗西湖醉中谩书文衡堂试事毕书壁白髪谩书一絶游秦山雪岩次苏颕濵韵试诸生有作再试诸生夏日登易氏万卷楼用唐韵再试诸生用唐韵次韵陆文顺佥宪太子桥与胡少叅小集再用前韵赋鹦鹉送客过二桥复用杜韵一首先日与诸友有郊园之约待诸友不至夏日逰阳明小洞天将归与诸生别于城南蔡氏楼诸门人送至龙里道中二首赠陈宗鲁醉后歌用燕思亭韵题施总兵所翁龙卷之三十续编五三征公移逸稿批漳南道教练民兵呈批漳南道进勦呈批南安府请兵䇿应呈批岭北道攻守机宜呈批漳南道给由呈批兵备道奨励官兵呈调用三省夹攻官兵夹攻防守咨行岭北道催督进勦牌刻期㑹勦咨横水建立营塲牌搜扒残㓂咨批准恵州府给由呈批攻取河源贼巢呈批赣州府赈济呈批岭北道修筑城垣呈查访各属贤否牌行赣南道禁止税牌禁约驿逓牌申明便宜勅谕犒赏新民牌行岭北等道议取兵饷再批攻勦河源贼巢呈优礼谪官牌批漳南道设立军堡呈再申明三省勅谕批赣州府给由呈行岭北道裁革军职廵捕牌遵奉钦依行福建三司清查钱粮议处添设县所城堡廵司咨督责哨官牌委分廵岭北道暂𬋩地方事思田公移行广西统领军兵各官剿抚事宜牌行南韶二府招集民兵牌奨留佥事顾溱批呈批岭西道议处兵屯事宜呈批广州卫议处哨守官兵呈批都指挥李翶操演哨守官兵呈行两广都布按三司选用武职官员行两广按察司稽查冐滥关文给思明州官孙黄永宁冠带札付牌省发土官罗廷鳯等牌给迁隆寨廵检黄添贵冠带牌批左州分俸养亲申批右江道断复向武州地土呈批左江道推立土官呈批遣还夷人归国申批苍梧道修理梧州府城呈批永安州知州乞休呈行叅将沈希仪守八寨牌行左江道勦抚仙台白竹诸猺牌委土目蔡徳政统率各土目牌批左江道查给狼田呈行浔州府抚恤新民牌批兴安县请发粮饷申行㢘州府淸查十家牌法行右江道招囬新民牌委官賛画牌行叅将沈希仪计勦八寨牌调发土官岑巘牌分调土官韦虎林进勦事宜牌行通判陈志敬查禁田州府私徴商税牌批南宁卫给发土官银两申批左江道纪验首级呈行左江道犒赏湖兵牌奖劳督兵官牌土舍彭荩臣军前冠带札付奖劳永保二司官舍土目牌调发武縁乡兵搜勦八寨残贼牌行右江道犒赏卢苏王受牌给土目行粮牌批右江道移置凤化县南丹卫事宜呈行左江道赈济牌批右江道议筑思恩府城垣呈奖劳勦贼各官牌行福建漳州府取囬岑邦佐牌批叅将沈良佐经理军伍呈告谕新民批佥事呉天挺乞休呈批苍梧道创建敷文书院呈改委南丹卫监督指挥牌卷之三十一续编六征藩公移上行吉安府収囤兊粮牌行吉安府禁止鎭守贡献牌行福建布政司调兵勤王预行南京各衙门勤王咨抚安百姓告示差官调发梅花等峒义兵牌行吉安府踏勘灾伤行吉安府知㑹纪功御史牌行知县刘守绪等袭勦坟厰牌督责知府伍文定等同心勦贼牌行南昌府清查占夺民产批江西按察司改恤孙许死事行南昌府礼送孙公归榇牌讨叛勅㫖通行各属咨南京兵部议处献俘船只行江西三司清查被刼府库起运钱粮行江西布按二司㸔守宁府库藏委按察使伍文定纪验残孽行江西布按二司釐革抚绥条件行江西按察司知㑹逆党宫眷姓名行江西按察司编审九姓渔户牌献俘掲帖行袁州等府查处军中备用钱粮牌行江西布按二司淸查军前取用钱粮防制省城奸恶牌行江西按察司查禁因公科索民财禁省词讼告谕再禁词讼告谕征藩公移下开报征藩功次赃仗咨进缴征藩钧帖行江西三司搜勦鄱阳余贼牌追勦入湖贼党牌行岭北道淸查赣州钱粮牌申行十家牌法行江西布政司清查没官房屋批再申十家牌法呈批各道廵歴地方呈禁约释罪自新军民告示批湖广兵备道设县呈督勦安义逆贼牌截勦安义迯贼牌批议赏获功阵亡等次呈覆应天廵抚派取船只咨批东乡叛民投顺状词批江西布政司清查造册呈行丰城县督造浅船牌行江西按察司审问通贼罪犯牌行江西按察司清查军前解囬粮赏等物批广东按察司立县呈行江西三司停止兴作牌行岭北道申明敎塲军令行雩都县建立社学牌卷之三十二附录一年谱一卷之三十三附录二年谱二卷之三十四附录四年谱三卷之三十五年谱附录一卷之三十六年谱附录二卷之三十七附录四世德纪卷之三十八世德纪附录王文成公全书补编辑文録姓氏门人余姚徐爱钱德洪孙应奎严中揭阳薛侃山隂王畿渭南南大吉安成邹守益临川陈九川泰和欧阳德南昌唐尭臣校阅文録姓氏后学吉水罗洪先滁阳胡松新昌吕光洵秀水沈启原彚集全书姓氏提督学校廵按直隷监察御史豫章谢廷杰督刻全书姓氏应天府推官太平周恪上元县知县莆田林大黼江宁县知县长阳李爵王文成公全书王文成公全书世德纪卷第三十七王文成公全书卷之三十七附录世徳纪传王性常先生传张壹民撰王纲字性常一字徳常弟秉常敬常并以文学知名性常尤善识鉴有文武长才少与永嘉高则诚族人元章相友善往来山水间时人莫测也元末尝奉母避兵五洩山中有道士夜投宿性常异其气貌礼敬之曰君必有道者愿闻姓字道士曰吾终南隐士赵縁督也与语逹旦因授以筮法且爲性常筮之曰公后当有名世者矣然公不克终牗下今能从吾出游乎性常以母老有难色道士笑曰公俗縁未断吾固知之遂去诚意伯刘伯温㣲时常造焉性常谓之曰子真王佐才然貌㣲不称其心宜厚施而薄受之老夫性在丘壑异时得志幸勿以世縁见累则善矣后伯温竟荐性常于朝洪武四年以文学徴至京师时性常年巳七十而齿发精神如少壮上问而异之亲䇿治道嘉恱其对拜兵部郎中未几潮民弗靖遂擢广东叅议往督兵粮谓所亲曰吾命尽兹行乎致书与家人诀擕其子彦逹以行至则单舸往谕潮民感恱咸扣首服罪威信大张回至増城遇海㓂曹真窃发皷譟突至截舟罗拜愿得性常为帅性常谕以逆顺祸福不从则厉声叱骂之遂共扶舁之而去贼爲坛坐性常日罗拜请不已性常亦骂不絶声遂遇害时彦逹亦随入贼中从傍哭骂求死贼欲并杀之其酋曰父忠而子孝杀之不祥与之食不顾贼悯其诚孝容令缀羊革褁尸负之而出得归葬禾山洪武二十四年御史郭纯始备上其事得立庙死所录用彦逹彦逹痛父以忠死躬耕养母麄衣恶食终身不仕性常之殁彦逹时年十六云遯石先生传祭酒胡俨撰翁姓王氏讳与凖字公度浙之余姚人晋右军将军羲之之裔也父彦逹有隐操祖广东叅议性常以忠死难朝廷旌录彦逹而彦逹痛父之死终身不仕悉取其先世所遗书付翁曰但母废先业而巳不以仕进望尔也翁闭门力学尽读所遗书鄕里后进或来从学者輙辞曰吾无师承不足相授因去从四明赵先生学易赵先生竒其志节妻以族妹而劝之仕翁曰昨闻先生遯世无闷之诲与准请终身事斯语矣赵先生媿谢之先世尝得筮书于异人翁暇试取而䆒其术爲人筮无不竒中逺近辐辏县令亦时遣人来邀筮后益数数日或二三至翁厌苦之取其书对使者焚之曰王与凖不能爲术士终日奔走公门谈祸福令大㗸之翁因逃入四明山石室中不归者年余时朝廷督有司访求遗逸甚严部使者至县欲起翁令因言曰王与准以其先世尝死忠朝廷待之薄遂父子誓不出仕有怨望之心使者怒拘翁三子使人督押入山求之翁闻益深遯坠厓伤足求者得之以出部使见翁创甚且视其言貌坦直无他翁亦备言其焚书逃遯之故使者悟始释翁见翁次子世杰之贤因谓翁曰足下不仕终恐及罪宁能以子代行乎不得已遂𥙷世杰邑庠弟子员而翁竟以足疾得免翁谓人曰吾非恶富贵而乐贫贱顾吾命甚薄且先人之志不忍渝也又曰吾非伤于石将不能遂栖遯之计石有徳于吾不敢忘也因自号遯石翁云翁伟貌修髯精䆒礼易着易㣲数千言尝筮居秘圗湖隂遇大有之震谓其子曰吾先世盛极而衰今衰极当复矣然必吾后再世而始兴乎兴必盛且乆至是翁没且十年而世杰以名儒宿学膺贡来游南雍大司成陈公一见待以友礼使母就弟子列命六堂之士咸师资之俨忝与同舎受世杰教益爲㝡多而相知爲㝡深因得备闻翁之隐徳乃私爲志之若此昔人有言公侯子孙必复其始王氏自汉吉祥至祥览皆以令徳孝友垂𥙿江左聮绵数百祀门第之盛天下莫敢望中㣲百余年天道未爲无意也元末时其先世尝遇异人谓其后必有名世者出而翁亦尝再世而兴之筮今世杰于翁亦再世矣充世杰之道真足以弘济天下而䏻澹然爵禄不入其心古所谓富贵不䏻淫贫贱不䏻移威武不䏻屈者吾诚于世杰见之异时求当天下之大任者非世杰而谁乎则异人之言与翁之筮于是始可验矣槐里先生传编修戚澜撰先生姓王名杰字世杰居秘圗湖之后其先世尝植三槐于门自号槐里子学者因称曰槐里先生始祖爲晋右将军羲之曾祖纲性常与其弟秉常敬常俱以文学显名国初而性常以广东叅议死于苗之难祖秘湖渔隐彦逹父遯石翁与凖皆以德学爲世隐儒先生自爲童子即有志圣贤之学年十四尽通四书五经及宋诸大儒之说时朝廷方督有司求遗逸部使者闻遯石翁之名及门迫起之不可得见先生竒焉谓遯石翁曰足下不屑就罪且及身宁䏻以子代行乎不得已乃遣先生备邑庠弟子员时教谕程晶负才倨傲奴视诸生见先生輙敬服语人曰此今之黄叔度也歳当大比邑有司首以先生应荐比入试衆皆散髪袒衣先生叹曰吾宁曵履衡门矣遂归不复应试宣徳间诏中外举异才堪风宪者破常调任使之时先生次当贡邑令黄维雅重先生爲之具行李戒仆从强之应诏先生固以亲老辞乃譲其友汪生叔昻既而遯石翁殁又当贡复以母老辞让其友李生文昭而躬耕受徒以养其母饔飱不继休如也母且殁谓先生曰尔贫日益甚吾死尔必仕母忘吾言已终䘮先生乃膺贡入南雍祭酒陈公敬宗闻先生至待以友礼使母就弟子列明年荐先生于朝未报而先生殁先生仪观玉立秀目修髯望之以为神人无贤愚戚踈皆知敬而爱之言行一以古圣贤为法尝谓其门人曰学者䏻见得曽点意思将洒然无入而不自得爵禄之无动于中不足言也先生与先君泠川先生友先君毎称先生所着易春秋说周礼考正以为近世儒者皆所不及与人论人物必以先生为称首澜时爲童子窃志之然从先君宦游于外无因及门也今玆之归先生殁巳乆矣就其家求所着述仅存槐里杂稿数卷而所谓易春秋说周礼考正者则先生之殁于南雍其二子皆不在侍爲其同舍生所取巳尽亡之矣呜唿惜哉先君㓜时尝闻乡父老相传谓王氏自东晋来盛江左中㣲且百数年元时有隐士善筮者与其先世游尝言其后当有大儒名世者出意其在先生而先生亦竟不及用岂尚在其子孙耶竹轩先生传布政魏瀚撰先生名伦字天叙以字行性爱竹所居轩外环植之日啸咏其间视纷华势利泊如也客有造竹所者輙指告之曰此吾直谅多闻之友何可一日相舎耶学者因称曰竹轩先生早承厥考槐里先生廷训徳业夙成甫冠浙东西大家争延聘爲子弟师凡及门经指授者徳业率多可观槐里先生蚤世环堵萧然所遗惟书史数箧先生每启箧輙挥涕曰此吾先世之所殖也我后人不殖则将落矣乃穷年口诵心惟于书无所不读而尤好观仪礼左氏传司马迁史雅善鼓琴每风月淸朗则焚香操弄数曲弄罢复歌古诗词而使子弟和之识者谓其胸次洒落方之陶靖节林和靖无不及焉居贫躬授徒以养母母性素严重而扵外家诸孤弟妹怜爱甚切至先生每先意承志觧衣推食惟恐弗及而于妻孥之寒馁弗遑恤焉弟粲㓜孤爲母所钟爱先生少则教之扵家塾长则挈之游江湖有无欣戚罔不与居逮子华官翰林请于朝分禄以为先生养先生复推其半以赡弟乡人有箕豆相煎者闻先生风多愧悔更为敦睦之行先生容貌环伟细目美髯与人交际和乐之气蔼然可掬而对门人弟子则矩范严肃凛乎不可犯为文章好简古而厌浮靡赋诗援笔立就若不介意而亦未尝逸于法律之外所着有竹轩稿及江湖杂稿若干卷藏于家先生与先君菊荘翁订盟吟社有莫逆好瀚自致政归毎月旦亦获陪先生杖屦游且辱知于先生仲子龙山学士学士之子守仁又与吾儿朝端同举扵乡累世通家知先生之深者固莫如瀚因节其行之大者于此以备大史氏之採择焉海日先生墓志铭大学士杨一淸撰正徳巳卯宁濠称乱江西鸠集群盗发数千艘而东远近震动廵抚南赣都御史王守仁伯安传檄邻境举兵讨贼时其父南京吏部尚书王公致仕居会稽有传伯安遇害者人谓公曰盍避诸公曰吾儿方举大义吾避安之或曰伯安既仇贼贼必隂使人行不利于公避之是也公笑曰吾儿䏻弃家讨贼吾何可先去以为民望祖宗功泽在天下贼行且自毙吾为国大臣恨老不䏻荷戈首敌即有不幸犹将与乡里子弟共死此城耳因使人趣郡县宜急调兵粮为备禁讹言勿令动揺人心鄕人窃视公晏然如常时衆志亦稍稍定盖不旬月而伯安之捷报至矣初贼濠东下将趋南都伯安引兵入南昌夺其巢贼闻大恐急旋舟伯安帅吉安知府今都宪伍君文定等大战于鄱阳湖贼兵风靡遂擒濠并其党与数千人献俘于阙呜唿自古奸雄搆乱虽有忠臣义士必假以岁月乃䏻削平祸难伯安奋戈一唿以身临不测之渊唿吸之间地方大定公闻变从容群嚣衆惑屹然不为动伯安得直前狥国不婴懐回顾以成懋绩公之雅量伯安之忠义求之载籍可多见哉及是武庙南廵权奸妬功搆飞语䧟伯安迹甚危衆虑祸且及家公寂若无闻辛已今皇帝入嗣大统始下诏表扬伯安之功召还京师因得便道归省㝷论功封奉天翊运推诚宣力守正文臣特进光禄大夫柱国新建伯又以廷推兼南京兵部尚书叅賛机务钖之诰劵封公勲阶爵邑如子俾子孙世其爵适公诞辰伯安捧觞为寿公蹙然曰吾父子乃得复相见邪贼濠之乱皆以汝为死矣而不死以为事难猝平而平之然此仗宗社神灵朝廷威徳岂汝一书生所能办比谗构横行祸机四发頼武庙英明保全今国是既定吾父子之荣极矣然福者祸之基䏻无惧乎古云知足不辱知止不殆吾老矣得父子相保牗下孰与犯盈满之戒覆成功而毁令名者邪伯安跪曰谨受教公自是日与姻党置酒宴乐岁暮旧疾作嘉靖壬午春二月十二日终于正寝得年七十有七未属纩时使者以部咨将新命至公尚䏻言趣诸子曰不可以吾疾废礼宜急出迎既成礼偃然而逝讣闻上赐谕祭命有司治葬事伯安偕诸弟卜以卒之明年秋八月某日葬公郡东天柱峯之南之原具书戒使者诣镇江请予铭公墓予曩官外制官太常接公班行不鄙谓予以知言见待予迁南京太常辱赠以文公校文南畿道旧故甚洽正徳丁卯取嫉权奸归致仕予亦避谗构谢病归杜门不接賔客公直造内室慰语乆之伯安又予掌铨时首引置曹属号知已公铭当予属顾以江西之变关繋公父子大节特先书之乃按公门人国子司业陆君深所着状摘而叙之曰公姓王氏讳华字徳辉号实菴晚号海日翁尝读书龙泉山中学者称为龙山先生上世自琅琊徙居会稽之山隂又自山隂徙余姚四世祖讳性常有文武才国初爲诚意伯所荐仕至广东叅议峒苗为乱死之髙祖讳彦逹号秘湖渔隐年十六褁父尸自苗壤归葬痛父死忠布𬞞终其身人称孝子曾祖讳与准号遯石翁学精于易尝筮得震之大有谓其子曰吾后再世其兴兴其乆乎祖讳世杰号槐里子以明经贡为太学生卒父讳天叙号竹轩𥘉以公贵封修撰后与槐里公俱赠嘉议大夫礼部右侍郎今以伯安功俱追封新建伯祖妣孟氏封淑人妣岑氏累封太淑人进封太夫人公生正统丙寅九月孟淑人夣其姑抱绯衣玉带一童子授之曰妇事吾孝孙妇亦事汝孝吾与若祖丐于上帝以此孙卑汝世世荣华无替故公生以今名名长兄以荣名符夣也公生而警敏始能言槐里公口授以诗歌经耳輙成诵稍长读书过目不忘六岁与群儿戏水濵见一客来濯足巳大醉去遗其所提嚢取视之数十金也公度其醒必复来恐人持去以投水中坐守之少顷其人果号而至公迎谓曰求尔金邪爲指其处其人喜以一锭爲谢却不受年十一从里师授业日异而月不同岁终里师无所施其教年十四尝与诸子弟读书龙泉山寺寺故有妖物爲祟解伤人寺僧复张皇其事诸生皆䘮气走归公独留居妖亦寖灭僧以为异假妖势恐且试之百方不色动僧谢曰君天人也异时福徳何可量弱冠提学张公时敏试其文与少傅木斋谢先生相甲乙并以状元及第竒之名遂起故家世族争礼聘爲子弟师浙江方伯祁阳寗君良择师于张公张公曰必𣣔学行兼优无如王某者寗亲造其馆賔礼之请为子师延至祁阳湖湘之士闻而来从者踵相接居寗之梅荘别墅墅中积书数千卷日夕讽诵其间学益进祁俗好妓饮公峻絶之三年如一日祁士有化服者归连举不利成化庚子发觧浙江第二人明年辛丑廷试第一甲第一人授翰林院修撰甲辰充廷试弥封官丁未同考㑹试弘治改元戊申与修宪庙实録充经筵官己酉满九载以竹轩公忧去癸丑服阕迁右春坊右谕徳丙辰命为日讲官赐金带四品服公讲筵音吐明畅词多切直每以勤圣学戒逸豫亲仁贤远邪佞为劝孝庙嘉纳焉内侍李广方贵幸尝讲太学衍义至唐李辅国结张后表里用事衆以事颇渉嫌欲讳之公朗然诵说无少避忌左右皆缩颈吐舌上乐闻之不厌罢讲遣中官赐尚食皇太子出阁诏选正人辅导用端国本公卿多荐公自是日侍东宫讲读眷赐加隆戊午命主顺天乡试辛酉再主乡试应天得士爲多壬戌迁翰林院学士食从四品禄命授庶吉士业修大明㑹典爲纂修官书成迁詹事府少詹事兼学士掌院事与编纂通鑑纂要是岁迁礼部右侍郎仍兼日讲武庙嗣位遣祭江淮诸神乞便道归省以岑太夫人年髙乞归便养不允明年改元丙寅瑾贼窃柄士夫侧足立争奔走其门求免祸公独不往瑾衔之时伯安爲兵部主事䟽瑾罪恶瑾矫诏执之㡬毙廷杖窜南荒以去瑾复移怒于公㝷知为㣲时所闻名士意稍解冀公一见且将柄用焉公竟不往瑾益怒丁卯迁南京吏部尚书犹以旧故慰言冀必往谢公复不行遂推㝷礼部旧事与公本不相渉者勒令致仕既归有以其同年友事诬毁之者人谓公当速白不然且及罪公曰是焉能凂我我何忍讦吾友后伯安复官京师闻士夫论及此将䟽辨于朝公驰书止之曰汝将重吾过邪公性至孝𥘉竹轩公病报至当道以不受当迁官宜出受新命公卧家不出日忧惧不知所为踰月讣始至恸絶㡬䘮生襄塟穴湖山遂庐墓下墓故虎穴虎时群至不为害乆且益驯人谓孝感比致仕岑太夫人年近百岁公寿逾七十犹朝夕为童子嬉戏以悦亲左右扶掖不忍斯湏去测太夫人卒块苫擗踊过毁致疾及塟徒跣数十里疾益甚竟以是不起处诸昆弟笃友爱禄食赢余恒与共之视其子若巳出气质醇厚坦坦自信不立邉幅议论风生由衷而发广廷之论入对妻孥无异语人有片善亟称之有急恻然赴之至人有过恶则尽言䂓斥不少囬曲坐是多遭嫉忌然人谅其无他则亦无深怨之者识宏而守固百务纷沓应之如流至临危疑震荡衆披靡惶惑独卓立毅然不为变若是盖有人不及知者矣公之学一出于正书非正不读客有以仙家长生之术来说者则峻拒之曰修身以俟命吾儒家法长生奚为俭素自持货利得䘮不屑为意楼居厄于火赀积一空亲朋来救焚者欵语如常为诗文取逹意不以雕刻为工而自合程度所着有龙山稿垣南草堂稿礼经大义诸书杂録进讲余抄等稿共四十六卷藏于家𥘉配赠夫人郑氏渊静孝慈与公起㣲寒同贫苦躬纺绩以奉舅姑既贵恭俭不衰寿四十一先公三十六年卒继室赵氏封夫人侧室杨氏子男四长即伯安守仁名别号阳明子其学邃于理性中外士争师之称阳明先生次守俭太学生次守文郡庠生次守章女一适南京工部都水郎中同邑徐爱𥘉郑夫人祔塟穴湖已而改殡郡南石泉山石泉近有水患乃卜今地塟公云惟古贤人君子未遇之时毎以天下国家为巳任岀而登仕其所遭际不同而其志有遂有不遂非人之所能为也公少负竒气壮强志存用世顾其职业恒在文字间而未能逹之于政际遇孝宗讲筵启沃圣心简在柄用有期不幸龙驭上賔弗䆒厥用晚登八座旋见沮于权奸偃蹇而归岂非天哉然有子如伯安所建立宏伟卓荦凡公之所欲为噤而不得施用者皆于其子之身而显施大发之公又亲及见之较之峻登大受既乆且专而泯然无闻于世者其髙下荣辱宜何如也王氏之先有植槐于庭䕃后三公者遯石翁大有之占其类是乎铭曰孰不有母孰如公母寿七十之叟傞傞拜舞百岁而终归得其所孰不有子公子天下士亶其忠勤以事其事不有其身惟狥之义是子是父允文允武勲在册府帝钖之爵土其生不负而殁不朽铭以要诸乆海日先生行状国子司业门人陆深譔先生姓王氏讳华字徳辉别号实菴晚复号海日翁尝读书龙泉山中学者又称为龙山先生其先出自晋光禄大夫览之曽孙右军将军羲之由琅琊徙居会稽之山隂后二十三代孙廸功夀又自山隂徙余姚至先生之四世祖广东叅议性常又五世矣叅议博学善识鑑有文武长才与永嘉髙则诚族人元章相友善往来山水间时人莫测也诚意伯刘伯温㣲时尝造焉叅议谓曰子真王佐才然异时勿累老夫则善矣伯温既贵遂荐以爲兵部郎中擢广东叅议卒死于苗难高祖讳彦逹号秘湖渔隐渔隐年十六自苗中褁父尸归塟朝夕哭墓下痛父以忠死麄衣恶食终身不仕乡里以孝称之曾祖讳与准号遯石翁伟貌修髯精䆒礼易着易㣲数千言居秘湖隂尝筮得大有之震谓其子曰吾先世盛极而衰今衰极当复矣然必吾后再世而始兴乎兴必盛且乆尔虽不及显身没亦与有焉祖讳世杰号槐里子以明经贡爲太学生卒赠嘉议大夫礼部右侍郎祖妣孟氏赠淑人父讳天叙别号竹轩封翰林院修撰赠礼部右侍郎妣岑氏封太淑人正统丙寅九月甲午先生生先夕孟淑人梦其姑赵抱一童子绯衣玉带授之曰新妇平日事吾孝今孙妇事汝亦孝吾与若祖丐于上帝以此孙卑汝子孙世世荣华无替故先生生而以今名名先生之长兄半岩先生以荣名夣故也先生生而警敏絶人始䏻言槐里先生抱弄之因口授以古诗歌经耳輙成诵稍长使读书过目不忘六岁时与群儿戏水濵见一客来濯足已大醉遗其所提嚢而去取视之数十金也先生度其人酒醒必复来恐人持去投水中坐守之有顷其人果号泣而至先生迎谓曰求尔金邪为指其处其人喜跃以一金谢先生笑却之曰不取尔数十金乃取尔一金乎客且惭且谢随至先生家无少长咸遍拜而去岑太夫人尝绩窓下先生从旁坐读书时邑中迎春里儿皆竞唿出观先生独安读书不辍太夫人谓曰若亦蹔往观乎先生曰大人误矣观春何若观书太夫人喜曰儿是也吾言误矣年十一从里师钱希宠学初习对句月余习诗又两月余请习文数月之后学中诸生尽出其下钱公叹异之曰岁终吾无以教尔矣县令呵从到塾同学皆废业拥观先生据案朗诵若无睹钱竒之戏谓曰尔独不顾令即谓尔倨傲呵责及尔且柰何先生曰令亦人耳视之奚为若诵书不辍彼亦便柰呵责也钱因语竹轩公曰公子徳噐如是㫁非凢儿十四岁时尝与亲朋数人读书龙泉山寺寺旧有妖为崇数人者皆富家子素豪侠自负莫之信又多侵侮寺僧僧甚苦之信宿妖作数人果有伤者寺僧因复张皇其事衆皆失气狼狈走归先生独留居如常妖亦遂止僧咸以为异每夜分輙衆登屋号笑或瓦石撼卧榻或乗风雨雷电之夕奋撃门障僧从壁隙中窥先生方正襟危坐神气自若輙又私相叹异然益多方试之技殚因从容问曰向妖为祟诸人皆𬒳伤君能独无恐乎先生曰吾何恐僧曰诸人去后君更有所见乎先生曰吾何见僧曰此妖但触犯之无得遂巳者君安得独无所见乎先生笑曰吾见数沙弥爲祟耳诸僧相顾色动疑先生已觉其事因徉谓曰此岂吾寺中亡过诸师兄爲祟邪先生笑曰非亡过诸师兄乃见在诸师弟耳僧曰君岂亲见吾侪爲之但臆说耳先生曰吾虽非亲见若非尔軰亲为何以知吾之必有见邪寺僧因具言其情且叹且谢曰吾侪实𣣔以此试君耳君天人也异时福德何可量至今寺僧犹传其事天顺壬午先生年十七以三礼投试邑中邑令竒其文后数日复特试之题下一挥而就令疑其偶遇宿构连三命题其应益捷因大竒赏谓曰吾子异日必大魁天下逺迩争礼聘为子弟师提学松江张公时敏考校姚士以先生与木斋谢公爲首并称之曰二子皆当状元及第福徳不可量也方伯祁阳寗公良择师于张公张曰但求举业髙等则如某某者皆可必欲学行兼优惟王某耳时先生甫踰弱冠寗亲至馆舍讲賔主礼请爲其子师延至家湖湘之士翕然来从者以数十在祁居梅荘别墅墅中积书数千卷先生昼夜讽诵其间不入城市者三年永士有陈姓者闻先生笃学特至梅荘请益间取所积书叩之先生皆黙诵如流陈叹曰昔闻五经笥今乃见之祁俗好妓饮先生峻絶之比告归祁士以先生客居三年矣乃祕两妓于水次因饯先生于亭上宿焉客散妓从祕中出先生唿舟不得撤门爲桴而渡衆始叹服其难始先生在梅荘尝一夕夣迎春归其家前后鼓吹旛节中导白土牛其后一人舆以从则方伯杜公谦也既觉先生以竹轩公岑太夫人皆生于辛丑谓白为凶色心恶之遂语诸生欲归诸生坚留之寗生曰以纮占是夣先生且大魁天下矣夫牛丑属也谓之一元大武辛金属其色白春者一岁之首也世以状元为春元先生之登其在辛丑乎故事送状元归第者京兆尹也其时杜公殆为京兆乎先生以亲故遂力辞而归舟过洞庭阻风君山祠下因入祠谒祝者迎问曰公岂王状元邪先生曰何从知之祝者曰畴昔之夕夣山神曰后日薄暮有王状元来吾以是知之先生异其言与梅荘之夣适相恊因备纪其事自是先生连举不利至成化庚子始以第二人发解明年辛丑果状元及第杜公为京兆悉如其占云是岁授官翰林院修撰甲辰廷试进士爲弥封官丁未充会试同考官弘治改元与脩宪庙实録充经筵官巳酉秩满九载当迁闻竹轩疾即移病不出当道使人来趋亲友亦交劝之且出迁官若凶闻果至不出未晚也先生曰亲有疾已不能匍匐归侍汤药又逐逐奔走为迁官之圗湏家信至幸而无恙出岂晚乎竟不出庚戌正月下旬竹轩之讣始至号恸屡絶即日南奔塟竹轩于穴湖山遂庐墓下墓故虎穴虎时时群至先生昼夜哭其傍若无睹者乆之益驯或傍庐卧人畜一不犯人以为异癸丑服满陞右春坊右谕徳充经筵讲官尝进劝学䟽其畧谓贵缉熈于光明今毎岁经筵不过三四御而日讲之设或间旬月而始一二行则缉熈之功无亦有间欤虽圣德天徤自䏻干干不息而宋儒程頥所谓涵养本原薫陶德性者必接贤士大夫之时多而后可免于一暴十寒之患也上然其言御讲日数丙辰三月特命爲日讲官赐金带四品服四月以选正人端国本公卿会推为东宫辅导戊午三月又命兼东宫讲读春赐日隆是岁奉命主顺天府鄕试辛酉又奉命主应天乡试壬戌陞翰林院学士从四品俸寻命教庶吉士鲁铎等继又命与纂修大明㑹典踰年书成陞詹事府少詹事兼翰林院学士五月复命与编通鑑纂要六月陞礼部右侍郎仍兼日讲上以先生讲释明赡故特乆任是岁冬命祭江淮诸神乞便道归省还朝以岑太夫人年迈屡䟽乞休以便色养不允㝷陞礼部左侍郎明年武宗皇帝改元贼瑾用事唿吸成祸福士大夫奔走其门者如市先生独不之顾时先生元子今封新建伯方为兵部主事上䟽论瑾罪恶瑾大怒既逐新建复移怒于先生然瑾㣲时尝从先生鄕人方正习书史备闻先生平日处家孝友忠信之详心敬慕之先生盖不知也瑾后知为先生怒稍觧尝语隂使人谓于先生有旧若一见可立跻相位先生不可瑾意渐拂丁卯陞南京吏部尚书瑾犹以旧故使人慰之曰不乆将大召冀必往谢先生又不行瑾复大怒然先生乃无可加之罪遂推㝷礼部时旧事与先生无干者传㫖令致仕先生闻命忻然束装而归曰吾自此可免于祸矣既而有以同年友事诬毁先生于朝者人咸劝先生一白先生曰某吾同年友若白之是我讦其友矣是焉䏻凂我哉竟不辨后新建复官京师闻士夫之论具本奏辨先生闻之即驰书止之曰是以爲吾平生之大耻乎吾本无可耻今廼无故而攻发其友之隂私是反为吾求一大耻矣人谓汝智于吾吾不信也廼不复辨历事三朝惟孝庙最知末年尤加眷注屡因进讲劝上勤圣学戒逸豫亲仁贤逺邪佞上皆虗心嘉纳故事讲官数人当直者必先期演习至上前犹或盩张失措先生未尝豫习及进讲又甚条畅一日上巳幸讲筵直讲者忽风眩仆地衆皆惶遽共推先生代先生从容就案展卷敷析尤极整暇衆咸服其噐度内侍李广者方贵幸尝于文华殿讲大学衍义至唐李辅国与张后表里用事诸学士欲讳不敢言先生特诵说朗然开讽明切左右闻者皆缩颈吐舌而上乐闻不厌明日罢讲命中官赐食中官密语先生云连日先生讲书明白圣心甚喜甚加眷念先生自庆知遇益用剀切上亦精勤弥励讵意孝庙升遐先生志未及行亦偃蹇而归矣天道如斯呜唿悲夫先生气质醇厚平生无矫言饰行仁恕坦直不立邉幅与人无衆寡大小待之如一谈笑言议由衷而发广庭之论入对妻孥曾无两语人有片善称之不容口有急难来控者恻然若身䧟于沟穽忘已拯救之虽以此招谤取嫌亦不恤然于人有过恶亦直言䂓切不肯少回曲以是往往反遭嫉忌然人亦知其实心无他则亦无有深怨之者先生才识宏逹无所不可而操持坚的屹不可动百务纷沓应之沛然未尝见其有难䖏之事至临危疑震荡衆多披靡惶惑而先生毅然卓立然未尝以此自表见故人之知者罕矣爲诗文皆信笔立就不事雕刻但取词逹而止所着有龙山稿垣南草堂稿礼经大义诸书杂録进讲余抄等稿共四十六卷先生孝友出于天性禄食盈余皆与诸昆弟共之视诸昆弟之子不啻已出竹轩公及岑太夫人色爱之养无所不至太夫人已百岁先生亦寿踰七十矣朝夕为童子色嬉戏左右抚摩扶掖未尝少离或时为亲朋山水之邀乗舟蹔出忽念太夫人即蹙然反棹及太夫人之殁寝苫𬞞食哀毁踰节因以得疾逮塟跣足随号行数十里于是疾势愈増病卧踰年始渐瘳然自是气益衰先生素闻宁濠之恶疑其乱尝私谓所亲曰异时天下之祸必自兹人始矣令家人卜地于上虞之龙溪使其族人之居溪傍者买田筑室潜爲栖遯之计至是正徳巳卯宁濠果发兵爲变远近传闻骇愕且谓新建公亦以遇害尽室惊惶请徙龙溪先生曰吾往岁为龙溪之卜以有老母在耳今老母巳入土使吾儿果不幸遇害吾何所逃于天地乎饬家人勿轻语动已而新建起兵之檄至亲朋皆来贺益劝先生宜速迯龙溪咸谓新建既与濠为敌其势必隂使奸人来不利扵公先生笑曰吾儿能弃家杀贼吾乃独先去以爲民望乎祖宗德泽在天下必不使残贼覆乱宗国行见其败也吾爲国大臣恨巳老不能荷戈首敌倘不幸胜负之筭不可期犹将与乡里子弟共死此城耳因使趋郡县宜急调兵粮且禁讹言勿令摇动乡人来窃视先生方晏然如平居亦皆稍稍复定不旬月新建捷至果如先生所料亲朋皆擕酒交庆先生曰此祖宗深仁厚泽渐渍人心纪纲法度维持周宻朝廷威灵震慑四海苍生不当罹此荼毒故旬月之间罪人斯得皆天意也岂吾一书生所能辨此哉然吾以垂尽之年幸免委填沟壑家门无夷僇之惨鄕里子弟又皆得免于征输调发吾儿幸全首领父子相见有日凡此皆足以稍慰目前者也诸亲友咸喜极饮尽欢而罢巳而武庙南巡奸党害新建之功飞语构䧟危疑汹汹旦夕不可测群小傎伺旁午于道或来先生家私籍其产宇丁畜若将抄没之爲姻族皆震撼莫知所出先生寂若无闻日休田野间惟戒家人谨出入慎言语而巳辛巳今上龙飞始下诏宣白新建之功召还京师新建因得便道归省寻进南京兵部尚书封新建伯遣行人赍白金文绮慰劳新建遂下温㫖存问先生于家兼有羊酒之赐适先生诞辰亲朋咸集新建捧觞为夀先生蹙然曰吾父子不相见者㡬年矣始汝平㓂南赣日夜劳瘁吾虽忧汝之疾然臣职宜尔不敢为汝忧也宁濠之变皆以汝为死矣而不死皆以事为难平矣而卒平吾虽幸汝之成然此实天意非人力可及吾不敢为汝幸也谗构朋兴祸机四发前后二年岌乎知不免矣人皆为汝危吾䏻无危乎然扵此时惟有致命遂志动心忍性不为无益虽为汝危又复为汝喜也天开日月显忠遂良穹官髙爵滥冐封赏父子复相见于一堂人皆以爲荣吾谓非荣乎然盛者衰之始福者祸之基虽以为荣复以为惧也夫知足不辱知止不殆吾老矣得父子相保于牗下孰与犯盈满之戒覆成功而毁令名者邪新建洗而跽曰大人之教儿所日夜切心者也闻者皆叹息感动于是㑹其乡党亲友置酒燕乐者月余岁且暮疾复作新建率其诸弟日夜侍汤药壬午正月势转剧二月十二日己丑终于正寝享年七十有七临絶神识精明畧无昬愦时朝廷推论新建之功进封先生及竹轩槐里皆爲新建伯是日部咨适至属疾且革先生闻使者已在门促新建及诸弟曰虽仓遽乌可以废礼尔軰必皆出迎间已成礼然后偃然瞑目而逝先生始致政归客有以神仙之术来说者先生谢之曰人所以乐生于天地之间以内有父母昆弟妻子宗族之亲外有君臣朋友姻戚之懿从逰聚乐无相离也今皆去此而稿然独往于深山絶谷此与死者何异夫清心寡欲以怡神定志此圣贤之学所自有吾但安乐委顺聼尽于天而已奚以长生爲乎客谢曰神仙之学正谓世人恱生恶死故其所欲而渐次导之今公巳无恶死恱生之心固以黙契神仙之妙吾术无所用矣先生于异道外术一切竒诡之说廓然皆无所入惟岑太夫人稍崇佛教则又时时曲意顺从之亦复不以爲累也先生既归即息意丘园或时与田夫野老同逰共谈笑萧然形迹之外人有劝之宜且闭门养威重者先生笑曰汝岂欲我更求作好官邪性喜节俭然于货利得䘮曾不以介意尝构楼居十数楹甫成而火赀积爲之一荡亲友来救焚者先生皆一一从容欵接谈笑衎衎如平时畧不见有仓遽之色人以是咸叹服其徳量云先生元配赠夫人郑氏渊靖孝慈与先生共甘贫苦起㣲寒躬操井臼勤纺绩以奉舅姑既贵而恭俭益至夀四十九先先生三十六年卒继室赵氏封夫人侧室杨氏子四人长守仁郑出南京兵部尚书封新建伯次守俭杨出太学生次守文赵出郡庠生次守章杨出一女赵出适南京工部都水郎中同邑徐爱始郑夫人殡郡南之石泉山已而有水患乃卜地于天柱峯之阳而塟先生焉深先生南畿所录士也暨于登朝获从班行之末受教最深又辱与新建公游处出入门墻最乆毎当侍侧讲道之际观法者多矣正徳壬申秋以使事之余迂道拜先生于龙山里第扁舟载酒相与逰南镇诸山乃休扵阳明洞天之下执手命之曰此吾儿之志也大业日逺子必勉之临望而别呜唿深鄙陋无状不足以窥见髙深然不敢谓之不知先生也谨按王君琥所录行实泣而叙之将以上于史官告于当世之司文柄者伏惟採择焉阳明先生墓志铭甘泉湛若水撰甘泉子挈家闭关于西樵烟霞之洞故友新建伯阳明王先生之子正亿以其岳舅礼部尚书乆菴黄公之状及书来请墓铭曰公知阳明公者也非公莫能铭甘泉子曰吾又何辞焉公知阳明公者也非公莫䏻状公状之吾铭之公状其详吾铭其大吾又何义之辞焉乃发状而谨按之读世系状云云曰公出于龙山状元大宗伯公华大宗伯公出扵赠礼部侍郎竹轩公天叙竹轩公出于太学生赠礼部侍郎槐里公杰槐里公出扵遯石公与凖厥有礼易之传遯石公出扵秘湖渔隐公彦达秘湖出于性常公纲有文武长才与括苍刘伯温友善仕爲广东叅议死难也推其华胄遥遥逺派于晋髙士羲之光禄大夫览焉曰公其有所本之矣夫水土之积也厚其生物必蕃有以也夫读诞生状云云曰祖妣岑太淑人有赤子乗云下卑天乐导之之夣公乃诞焉是名曰云盖徴之矣神僧言之遂改今名曰然则阳明公殆神授欤其异人矣六年乃言十一年有金山之诗十七年闻一斋圣人可学之语曰其有所启之矣读学术状云云曰初溺于任侠之习再溺于骑射之习三溺于辞章之习四溺于神仙之习五溺于佛氏之习正徳丙寅始归正于圣贤之学㑹甘泉子于京师语人曰守仁从宦三十年未见此人甘泉子语人亦曰若水泛观于四方未见此人遂相与定交讲学一宗程氏仁者浑然与天地万物同体之指故阳明公初主格物之说后主良知之说甘泉子一主随处体认天理之说然皆圣贤宗指也而人或舎其精义各滞执于彼此言语盖失之矣故甘泉子尝爲之语曰良知必用天理天理莫非良知以言其交用则同也读仕进状云云曰初举巳未礼闱第一徐穆争之落第二然益有声登进士试工部差督造王威宁坟辞却金币独受军中佩剑之赠适符少时夣盖兆之矣䟽邉务朝政之失有声授刑部主事审囚淮甸有声告病归养超𥙷兵部主事上䟽乞宥南京所执諌官戴铣等母使逺道致死朝廷有杀諌官之名刘瑾怒矫诏廷杖之不死谪贵州龙塲驿万里矣而公不少憷甘泉子赠之九章其七章云皇天常无私日月常盈亏圣人常无为万物常徃来何名为无为自然无安排勿忘与勿助此中有天机其九章云天地我一体宇宙本同家与君心巳通别离何怨嗟浮云去不停游子路转賖愿言崇明德浩浩同无涯及居夷端居黙坐而夷人化恶为善有声人或吿曰阳明公至浙沉于江矣至福建始起矣登鼓山之诗曰海上曾爲沧水使山中又拜武夷君有徴矣甘泉子闻之笑曰此佯狂避世也故爲之作诗有云佯狂欲浮海说夣痴人前及后数年会于滁乃吐实彼夸虚执有以为神竒者乌足以知公者哉复起尹庐陵卧治六月而百务具理有声取入南京刑部主事留爲吏部验封主事有声阳明公谓甘泉子曰乃今可卜邻矣遂就甘泉子长安灰厰右邻居之时讲于大兴隆寺而乆庵黄公宗贤会焉三人相懽语合意乆庵曰他日天台鴈荡当爲二公作两草亭矣后合两爲一焉明道一也明年甘泉子使安南后二年阳明公迁贰南太仆聚徒讲学有声甘泉子还期会于滁阳之间夜论儒释之道又明年甘泉子丁忧扶母柩南归阳明公时爲南大鸿胪逆吊于龙江关寻迁南赣都宪矣读平赣之状云云曰夫倡三广夹攻之策收横水左溪桶冈浰头之功用兵如神矣甘泉子曰虽有大司马王晋谿之知请授之便宜旗牌以备他用亦以阳明公素养锐士于营以待不时之出也迅雷唿吸之间也又以身先士卒以作军气也读平江西之状云云曰甘泉子先是在忧致书于公幸因闽行之使以去也盖公前有宰相之隙后有江西未萌之祸不去必爲楚人所钤两不报未㡬有宁府之变公㡬䧟于虎口然而赣兵素振既足为之牵制而倡义檄诸府县兴兵㑹丰城誓师分攻七门七门大开遂除留守之党封府库之财收刼取之印安恊从之民释𬒳报之囚表死难之忠据省城絶其归路直趍樵舎因成擒贼之功是水也以浅见测渊谋也然始而翕然称为掀天掲地之功矣既而大吏妬焉内幸争功者附焉辗转殚力竭精矣仅乃得免或未尝不思前虑也所以危而不死者内臣张永䕶之也于大吏门列不亦愧乎由是遂流为先与后擒之言上下腾沸是不足辩也夫阳明逆知宸濠有异志刘养正来说必得公乃发公应之曰时非桀纣世无汤武臣有伏节死义耳其犹使兾生元亨徃与之语者实欲诱其善不动干戈濳消莫大之祸也使阳明公而实许养正则宸濠杀孙都宪许副使必待阳明至乃发阳明未至而发者知絶意于阳明之与已矣使阳明实许之必乗风直抵南昌必不与丰城闻顾泌告变即谋南奔以倡大义夺渔艇使如渔人然以奔吉安矣其宸濠兵挍追公者非迎公也将恊公也且宸濠之上不䏻直趍中原以北中不能攻䧟金陵以据者以阳明爲之制其尾兵威足以累之使不前也又取据省城絶其资重与归路也功莫大焉者也若夫百年之后忌妬者尽死天理在人心者复明则公论定矣巳而该部果题赐敕钖劳封新建伯奉天翊卫推诚宣力守正文臣特进光禄大夫柱国兼南京兵部尚书叅賛机务歳支米一千石于时天其将定矣而置之南者有人焉以叅乎其间矣公丁父忧而四方从学者日衆有迎忌者意致有伪学之劾者人其胜天乎或以浮语沮公六年不召㝷以论荐命爲两广总制军务平岑勐之乱或曰其且进且沮使公不得入辅乎读思田之状云云曰公奏行剿之患十行抚之善十乃撤防兵解战甲谕威信受来降杖土目复岑后设流守而思田平夫阳明公不革岑勐之后之土官以夷治夷也卢苏等杖之百而释之置流守以制焉仁义之术也人知杀伐之爲功而不知神武不杀者功之上也仁义两全之道也读八寨之状云云曰檄叅将会守廵命指挥马文瑞永顺宣慰彭明辅保靖宣慰彭九霄分兵布哨擒斩贼酋党与遂破诸巢移卫所制诸蛮贯八寨之中扼道路之冲设县治增城堡皆保治安民之要或曰八峒掩袭村落以爲功无破巢之功也无功以爲有功也何则辩之曰夫阳明之贪功当取岑勐卢苏之大功而不取焉不宜舍其大者取其小者其亦不智不武也谓阳明公爲之乎夫宣慰诸哨之兵可袭则袭岀其不意兵法之竒不可预授者也而以病阳明焉将使为宋襄陈儒之愚巳耶非驭戎不测之威矣事竣而请归告病危矣不待报而遽行且行且候命其卒扵南安途次而不及命下亦命也江西辅臣进帖以譛公上革之恤典人衆之胜天也亦命也百年之后天定将不胜人矣乎甘泉子始召入礼部靣叩辅臣曰外人皆云阳明之事乃公爲之乎辅臣黙然然亦不以作怒加祸犹爲有君子度量焉可尚也公卒之日两广江西之民相与吊于途曰哲人其痿矣士夫之知者相与语于朝曰忠良其逝矣四方同志者且与吊于家曰斯文其䘮矣乆庵公爲之状六年而后就慎重也甘泉子曰吾志其大义铭诸墓将使观厥详于状也铭曰南镇嶙嶙在浙之濵竒气鬰积是生异人生而气灵乗云降精十一金山诗成鬼惊志学踰二广信馆次娄公一言圣学可至长而任侠未脱旧习驰马试剑古文出入变化屡迁逃仙逃禅一变至道丙寅之年邂逅语契相期共诣天地为体物莫非已抗䟽廷杖龙塲烟瘴居夷何陋诸蛮归向起尹庐陵卧治不庭六月之间百废具兴入司验封衆志皆通孚于同朝执经相从转南太仆鸿胪太畜遂廵南赣乃展骥足浰头桶冈三广夹攻身先士卒屡收竒功蓄勇飬锐隐然有待云胡养正隂谋来说诈言尊师公明灼知兾子徃化消变无为闽道丰城及变未萌闻变遄返心事以明旌旗蔽空声义下江尾兵累之北趋不从乃擒巨贼乃亲献馘争功欲杀永也䕶翊彼同𫀆者反戈不怩隐之于心以莫不戚忧居六年起治思田抚而不戮夷情晏然武文兼资仁义并行神武不杀是称天兵凡厥操纵圣学妙用一以贯之同静异动阳明先生行状门人黄绾撰阳明先生王公讳守仁字伯安其先琅琊人晋光禄大夫览之后览曾孙羲之少随父旷渡江家建康不乐徙会稽其后复徙剡之华塘自华塘徙石堰又徙逹溪有曰夀者仕至廸功郎乃徙居余姚六世祖讳纲字性常博学善识鑑有文武长才与永嘉高则诚宗人髙元章括苍刘伯温友善仕国朝为广东叅议死苗难五世祖讳彦逹号秘湖渔隐有孝行髙祖讳与凖号遯石翁精䆒礼易着易㣲数千言曾祖讳杰号槐里子以明经贡为太学生赠礼部右侍郎曽祖妣孟氏赠淑人祖讳天叙号竹轩封翰林院编修赠礼部右侍郎祖妣岑氏封太淑人父讳华成化辛丑状元及第仕至南京吏部尚书封新建伯妣郑氏封孺人赠夫人继母赵氏封夫人郑氏孕十四月而生公诞夕岑太淑人夣天神抱一赤子乗云而来导以鼓乐与岑岑窹而公生名曰云六岁不言一日有僧过之摩其顶曰有此宁馨儿却呌坏了龙山公悟改今名遂言颕异顿发年十一竹轩翁擕之上京过金山作诗曰金山一点大如拳打破维扬水底天醉倚妙髙台上月玉箫吹彻洞龙眠有相者谓塾师曰此子他日官至极品当立异等功名年十三侍龙山公为考官入场评卷髙下皆当性豪迈不覉喜任侠畿内石英王勇湖广石和尚之乱为书将献于朝请徃征之龙山公力止之年十七至江西成婚于外舅养和诸公官舍明年还广信谒一斋娄先生异其质语以所当学而又期以圣人为可学而至遂深契之领弘治壬子年鄕荐己未登进士观政工部与太原乔宇广信汪俊河南李夣阳何景明姑苏顾璘徐祯卿山东邉贡诸公以才名争驰骋学古诗文钦差督造威宁伯王公坟于河间驭役夫以十五之法暇即演八阵圗识者巳知其有逺志少日尝夣威宁伯授以宝剑既竣事威宁家以金币爲谢辞不受乃出威宁军中佩剑赠之适符其夣受焉时有慧星及靼虏猖獗上䟽论邉务因言朝政之失辞极剀切明年授刑部主事差徃淮甸审囚多所平反复命日事案牍夜归必燃灯读五经及先秦两汉书爲文字益工龙山公恐过劳成疾禁家人不许置灯书室俟龙山公寝复燃必至夜分因得呕血疾养病归越辟阳明书院䆒极仙经秘㫖静坐为长生乆视之道乆䏻预知其友王思𥙿等四人欲访公方出五云门即命㒒要于路历语其故四人惊以为神甲子聘为山东鄕试考官至今海内所称重者皆所取士也改兵部武库司主事明年白沙陈先生高第甘泉湛公若水一㑹而定交共明圣学明年丙寅正徳改元宦官刘瑾窃国柄作威福差官校至南京拏给事中戴铣等下狱公上䟽乞宥之瑾怒矫诏廷杖五十毙而复甦谪贵州龙场驿丞瑾怒未释公行至钱塘度或不免乃托为投江潜入武夷山中决意逺遯夜至一山庵投宿不纳行半里许见一古庙遂据香案卧黎明道士特徃视之方熟睡乃推醒曰此虎狼穴也何得无恙因诘公出䖏公乃吐实道士曰如公所志将来必有赤族之祸公问何以至此道士曰公既有名朝野若果由此匿迹将来之徒假名以鼓舞人心朝廷寻䆒汝家岂不致赤族之祸公深然其言尝有诗云海上曾为沧水使山中又拜武夷君遂由武夷至广信沂彭蠡历沅湘至龙场始至无屋可居茇于丛棘间迁于东峰就石穴而居夷俗于中土人至必蛊杀之及卜公于蛊神不恊于是日来亲附以所居隂湿乃相与伐木为何陋轩君子亭賔阳堂玩易窝以居之三仆历险冐瘴皆病公日夕躬为汤糜调䕶之瑾欲害公之意未巳公于一切得失荣辱皆能超脱惟生死一念尚不䏻遣于心乃为石廓自誓曰吾今惟俟死而已他复何计日夜端居黙坐澄心精虑以求诸静一之中一夕忽大悟踊跃若狂者以所记忆五经之言证之一一相契独与晦庵註䟽若相抵牾恒徃来于心因着五经臆说时元山席公官贵阳闻其言论谓为圣学复睹公因取朱子大全阅之见其晚年论议自知其所学之非至有诳巳诳人之说曰晦翁亦巳自悔矣日与学者讲䆒体察愈益精明而从游者衆时思州守遣人至龙场稍侮慢公诸役夫咸愤惋輙相与殴辱之守大怒曰宪副毛公科令公请谢且喻以祸福公致书于守遂释然愈敬重公安宣慰闻公名使人餽米肉给使令辞不受既又重以金帛鞍马复固辞不受及议减驿事则力折之且申说朝廷威信令甲其议遂寝已而僮酋有阿贾阿札者标掠为地方患公复以书诋讽之安悚然操切所部民頼以宁庚午陞庐陵知县比至稽国初旧制慎选里正三老委以词讼公坐视其成囹圄清虚是岁冬以朝觐入京调南京刑部主事舘于大兴隆寺予时爲后军都事少尝有志圣学求之紫阳濓洛象山之书日事静坐虽与公有通家之旧实未尝深知其学执友柴墟储公巏与予书曰近日士夫如王君伯安趋向正造诣深不专文字之学足下肯出与之游丽泽之益未必不多予因而慕公即夕趋见适湛公共坐室中公出与语喜曰此学乆絶子何所闻而遽至此也予曰虽粗有志实未用功公曰人惟患无志不患无功即问曾识湛原明否来日请㑹以订我三人终身共学之盟明日公令人邀予至公舘中㑹湛公共拜而盟又数日湛公与予语欲谋白巖乔公转告冡宰邃庵杨公留公北曹杨公乃擢公为吏部验封主事予三人者自职事之外稍暇必会讲飮食启居日必共之各相砥励未㡬陞文选员外郎陞考功郎中而学益不懈士大夫之有志者皆相率从㳺如此二年而湛公使安南予与公又居一年壬申冬予以疾告归公为文及诗送予且托予结庐天台鴈荡之间而共老焉湛公又𣣔买地萧山湘湖之间结庐与予三人共之明年癸酉陞南京太㒒寺少卿从游者日益衆甲戌陞南京鸿胪寺卿始专以良知之㫖训学者乙亥朝廷举考察之典为䟽自劾力乞休致以践前言不允八月又上䟽力以疾甚乞养病又不允明年丙子十月陞都察院左佥都御史抚镇南赣汀漳等处先是南赣抚镇屡用非人山谷兇民初爲攘窃渐至刼掠州县肆无忌惮逺近视效凡在䖍楚闽广接壤山谷无非贼巢小大有司束手无策皆谓终不可除兵部尚书王公琼独知公特荐而用之又恳䟽以辞亦不允督㫖益严公遂受命既至南赣先严战御之法时龙南贼二千余突至信丰又紏合广东龙川浰头诸贼酋分队以进势甚猖獗公于未战之先令兵备官调兵断贼归路又委官统领前后夹击又曰此贼既离巢穴利在速战又令乗险设伏厚集以待及各乡村徃来路径多张疑兵使进无所获退无所据不过旬日可以坐擒一违节制以军法从事先时在官吏书门皂及在门军民隂阳占卜皆与贼通日在官府左右诇觇不惟言出于口贼必先知凡意向颜色之间贼亦知之公知其然在此则示以彼在彼则示以此毎令隂阳择日日者占卜或巳吉而不用或欲用而中止每励兵蓐食令俟期而发兵竟不出贼各依险自固四路设伏公潜令三省兵备官各率兵从径道与贼交锋前后大战数合擒斩首俘获无算余党奔聚象湖山拒守谕令佯言犒军退师俟秋再举宻探虗实乗贼懈弛以䕶送广东布政使邵蕡爲名选精兵一千五百当先重兵四千二百继后夜半自率数十骑至宻招前军来令分三路各㗸枚直趋象湖山捣其巢穴我兵夺据隘口贼犹不知贼虽失险其间骁悍犹能凌絶谷超距如飞复据上层峻险四面飞打滚木礧石以死拒敌我兵奋勇鏖战自辰至午三省所发竒兵复从间道鼓噪突豋始惊溃大败我兵乗胜追杀擒斩俘获无算坠崕壑而死者不可胜计余党复入流恩山冈等巢与诸贼合势明日复战贼又不利遯入广东界上黄蜡樟溪大山贼酋詹师富等恃居可塘洞山寨聚粮守险势甚强固公命分兵五路攻击与贼连战令知府钟湘破长冨村等巢三十余䖏擒斩俘获益多其脇从余党悉愿擕家以聴抚安公委官招抚复业者四千余人又令佥事顾应祥等委官统领军兵㑹同福建尅期进剿扬言班师出其不意从牛皮石岭脚等䖏分爲三哨鼓噪并进贼瞻顾不睱望风瓦觧攻破古村柘林白土村赤石巖等巢直捣箭灌及攻破水竹大重玩苦宅溪苦宅溪清泉溪曰罗南山等巢直捣洋竹洞三角湖等䖏前后大战十余俘获四千人有竒牛马货物无算尝上䟽申明赏罚以励人心因请勑便宜行事及请令旗令牌不报及是大庾南康上犹三县輋贼虏掠居民广东浰头等䖏强池大鬓等三千余徒突围南康县杀损官兵与湖广桂阳广东乐昌等巢相联盘据流刼三省时兵备等官请调三省狼逹等兵与官兵夹剿又上䟽论狼兵所过不减于盗转输之苦重困于民仍请便宜行事期于成功不限以时则兵衆既练号令既明人知激劝事无掣肘可以伸缩自由相机而动日剪月削可使澌尽复请添设淸平县治通塩法以足兵食㑹湖广廵抚都御史秦公金奏请夹剿䟽下复上䟽议䖏兵粮事宜六月召知府季斆县丞舒富等宻授方畧领兵分剿生擒贼酋陈曰䏻等捣其巢俘获贼党无算又上䟽论三省交剿方畧先是屡请勑便宜行事衆皆笑公爲迂惟尚书王公慨然曰朝廷此等权柄不与此等人用又与谁用我必与之故因公䟽覆议奉㫖改公提督南赣汀漳等䖏军务赐勑书及前所请旗牌便宜行事廷议以公前攻破长富村象湖山可塘洞诸处擒斩首从贼级数多降勑奖励陞俸一级赏银二十两纻丝二表里时汀漳左溪贼酋蓝天鳯与赣南上新稳下等硐贼酋雷鸣聦髙文辉等相结盘据千里荼毒三省公与诸从事议曰诸巢为患虽同事势各异以湖广言之则桶冈诸巢为贼之咽喉而横水左溪诸巢为之腹心以江西言之则横水左溪诸巢为贼之腹心而桶冈诸巢为之羽翼今不先去横水左溪腹心之患而欲与湖广夹攻桶冈进兵两㓂之间腹背受敌势必不利今我岀其不意进兵速撃可以得志巳破横水左溪移兵而临桶冈势如破竹矣议既决命指挥郏文帅兵千余自大庾县义安入知府唐淳帅兵千余自大庾县聂都入知府季斆帅兵千余自大庾县稳下入县丞舒冨帅兵千余自上犹县金坑入亲帅兵千余自南康进屯至坪期直捣横水与诸军会命副使杨璋叅议黄宏监督各营官兵徃来给饷以促其后是月初七日各哨齐发初十日进兵至坪会间谍诇知各险隘皆设衮木礧石公度此时贼已据险势未可近乃自率兵乗夜遂进未至贼巢三十里止舍使人伐木立栅开堑设堠示以乆屯之形复遣官分帅乡兵及樵竖善登山者四百人各与一旗赍锐砲钩鎌使由间道攀崕壁而上分列逺近极髙山顶以觇贼张立旗帜热茅为数千灶度我兵至险则举砲燃火相应十二日黎明公进兵至十八面隘贼方据险迎敌骤闻逺近山顶砲声如雷烟熖四起我兵复唿哨分逼铳箭齐发贼皆惊溃失措以为官兵尽破其巢遂弃险退走公预遣千户陈伟髙睿分帅壮士数十縁崕上夺贼险尽发其衮木礧石我兵乗胜骤进指挥谢㫤马廷瑞兵由间道先入悉焚贼巢贼退无所据乃大败奔溃横水既破遂乗胜进攻左溪擒斩首级无算俘获男妇牛马什物不可胜算会雾雨连日公令休兵犒劳是月二十七日官兵乗胜进攻桶冈公复议桶冈天险四山壁立万仞中盘百余里连峯叅天深林絶谷不覩日月因询访鄕导贼所由入惟鎻匙龙葫萝洞茶坑十八磊新地五处皆假栈梯壑夤悬絶壁而上惟上章一路稍平然深入湖广迁回取道半月始至令移屯近地休兵养锐振扬威声使人谕以祸福彼必惧而请服其或不从乗其犹豫袭而击之乃可以逞纵所获桶冈贼钟景缒入贼营期以翼日早使人于鎻匙龙受降贼方恐集衆会议又遣县丞舒富帅数百人屯鎻匙龙促使出降遣知府邢珣入茶坑伍文定入西山界唐淳入十八磊知县张戬入葫萝洞皆于是月晦日乗夜各至分地遇大雨不得进明早冐雨疾登贼酋蓝天凤方就鎻匙龙聚议闻各兵已入险皆惊愕散乱犹驱其男妇千余人据内隘絶险隔水爲阵以拒我兵渡水前撃复分部左右夹攻贼不䏻支且战且却及午雨霁各兵鼓奋而前贼乃败走桶冈诸巢悉平亲行相视形势据险之隘议以其地请建县治控制三省诸徭断其徃来之路又进兵攻稳下朱坑等巢悉平又以湖广二省之兵方合虽近境之贼悉以扫荡而四逺奔突之虞难保必无乃留兵二千余分屯茶寮诸隘余兵令回近县休息候二省夹攻尽絶然后班师驱卒不过万余用费不满三万两月之间俘斩六千有竒破巢八十有四渠魁授首噍类无遗又䟽请三县适中之䖏立崇义县移置小溪驿于大庾县城内使督兵防遏浰头贼酋池大鬓等闻横水诸巢皆破始惧加兵乃遣其弟池仲安等率老弱二百余徒赴军门投降随衆立效意在缓兵因窥虗实乗间内应公逆知其谋乃阳许之及进攻桶冈使领其衆截路扵上新地以逺其归途十一月池大鬓等闻复破桶冈益惧爲战守备公使人赐各酋长牛酒以察其变贼度不可隐诈称龙川新民卢珂等将掩袭之是以宻为之防非虞官兵也亦阳信其言因复阳怒卢珂等擅兵仇杀移檄龙川使㢘其实且趣伐木开道将回兵浰头取道徃征之贼闻之且喜且惧卢珂郑志髙陈英者皆龙川旧招新民有衆三千余为池大鬓所脇而三人者独深忌之乃来告变云池大鬓僣号设官及以伪授卢珂等金龙覇王官爵印信来首公先已谍知其事乃复阳怒不信遂械繋卢珂而使人宻谕其意珂遂遣人归集其衆待时而发又使人徃谕池大鬓且宻购其所亲信头目二十人隂说之同部下百八十人使自来投诉还赣乃张乐大享将士下令城中散兵使各归农示不复用贼衆皆喜遂弛其备池大鬓等乃谓其衆曰若要伸先用屈赣州伎俩亦湏亲徃勘破率其麾下四十人自诣赣公使人探知池大鬓已就道宻遣人先行属县勒兵分哨候报而发又使人督集卢珂等兵俱至令所属官寮以次设羊酒日犒池大鬓等以缓其归会正旦之明日复设犒于庭先伏甲士引池大鬓入并其党悉擒之出卢珂等所告状讯鞫皆伏寘于狱斩之夜使人趋发属县兵期以初七日入巢诸哨兵皆从各径道以入自率帐下官兵从龙南县令水直捣下浰大巢与各哨兵会于三浰先是贼徒得池大鬓报谓赣州兵已罢归皆已弛备散䖏各巢至是骤闻官兵四路并进皆惊惧分投出御悉其精锐千余据险设伏併势迎敌于龙子岭我兵聚为三冲掎角而前大战良乆贼败复奋撃数十合遂克上中下三浰各哨官兵遥闻三浰大巢巳破皆奋勇齐进各贼溃败遂进攻九连山于是选精锐七百余人皆衣所得贼衣佯若奔溃者乗暮直冲贼所据崕下涧道而过贼以为各巢败散之党皆从崕下招唿我兵亦佯应之贼疑不敢撃巳度险遂断其后路次日贼始知为我兵併势冲敌我兵已据险从上下撃贼不䏻支公度其必溃预令各哨官兵四路设伏以待贼果潜遯邀击而悉俘之前后擒斩首级无算俘获男妇牛马噐仗什物不可胜计余党张仲全等二百余人及逺近村寨一时爲贼所驱从恶未乆者势穷计迫聚于九连谷口唿号痛哭诚心投降遣邢珣验实量加责治籍其名数悉安挿于白沙相视险易经理立县设隘可以乆安长治之䇿留兵防守而归赣人皆戴香遮道而迎爲立生祠又家肖其像而岁时祭祷上䟽乞休致不允又以龙川诸处系山林险阻之所盗贼屯聚之鄕当四县交界之隙乃三省閠余之地政教不及人迹罕到其间接连闽广反覆贼巢动以百数据而守之真足控诸贼之徃来杜奸宄之潜匿遂䟽请于和平地方建设和平县治以扼其要害乂以大贼酋龚福全髙仲仁李斌吴等邀路刼杀军民攻掠郡县命三省将官剿平上三省夹剿捷音䟽朝廷论功行赏陞右副都御史廕子一人锦衣卫世袭百户写勑奨励恳䟽辞免乞原职致仕温㫖慰留因奏平定广东韶州府乐昌县等贼捷音查例加陞子本卫世袭副千户在赣虽军旅扰扰四方从游日衆而讲学不废褒崇象山陆子之后以扶正学赣人初与贼通俗多鄙野为立保甲十家牌法于是作业出入皆有纪又行乡约教劝礼让又亲书教诫四章使之家谕户晓而赣俗丕变赣人多为良善而问学君子亦多矣十四年正月再䟽乞放归田里当路忌公欲从其请王公琼逆知宸濠必将为变一日召其属主事应典曰我寘王某于江西与之便宜行事者不但爲溪洞诸贼而已或有他变若无便宜行事勑书旗牌将何施用时福建有军人进贵等之变王公曰此小事不足烦王某但假此以牵便宜勑书在彼手中以待他变尔可爲我做一题稿来看稿成具题降勑与公曰福州三卫军人进贵等恊衆谋反特命尔暂去彼处地方会同查议处置叅奏定夺时濠隂谋不轨亦已有年一日令安福举人刘养正徃说公云宁王尊师重道有汤武之资欲从公讲明正学公咲曰殿下能舎去王爵否既而令门人冀元亨先徃与濠讲学以探其诚否元亨与语矛盾濠怒遣还宻使人杀于途不果公以六月初九日自赣徃福建勘事十五日至丰城县界典史鄞人报濠反状继而知县顾佖具言之公度单旅仓倅兵力未集难即勤王亟欲遡流趋吉安南风方盛舟人闻宸濠发千余人来刼公畏不敢发乃以逆流无风爲辞公宻祷于舟中誓死报国无何北风大作舟人犹不肯行㧞剑馘其耳遂发舟薄暮度势不可前潜覔渔舟以㣲服行留麾下一人服巳冠服在舟中濠兵果犯舟而公不在欲杀其代者一人曰何益遂舍之故追不及是夜至临江知府戴徳孺喜甚留公入城调度曰临江居大江之濵与省城相近且当道路之冲莫若吉安为宜又以三䇿筹之曰濠若出上䇿直趋京师出其不意则宗社危矣若出中䇿则趋南都大江南北亦𬒳其害若出下䇿但据江西省城则勤王之事尚易为也行至中途恐其速出乃为间谍假奉朝廷宻㫖先知宁府将反行令两广湖襄都御史杨旦秦金及两京兵部各命将出师暗伏要害地方以俟宁府兵至袭杀复取优人数軰各与数百金以全其家令至伏兵处所飞报窃发日期将公文各缝置袷衣絮中将发间又捕捉伪大师李士实家属至舟尾令其觇知公即佯怒牵之上岸处斩巳而故纵之令其奔报宸濠逻获优人果于袷衣絮中搜得公文遂疑不发十八日至吉安知府伍文定甚喜军民皆遮道唿号公入城抚慰两上䟽告变请命将征讨以觧东南倒悬奏至王公琼扬言于朝曰王某在南赣必能擒之不乆当有捷报至但朝廷不命将出师则无以壮其军威时濠畜养死士二万招诱四方盗贼渠魁亦万数举事之日复驱其䕶卫党与并脇从之人又六七万虐熖张炽公以百数从卒退保吉安遥为牵制之啚逺近军民刼于濠积威道路以目莫敢出声公率知府伍文定戴徳孺邢珣徐琏等调集军民兵快召募四方报効义勇会计应解留钱粮支给粮赏造作军噐战船奏留公差回任御史谢源伍希儒分职任事约会鄕官致仕右副都御史王懋忠养病编脩邹守益郎中曽直评事罗侨丁忧御史张鳌山赴部调用佥事刘蓝依亲进士郭持平致仕副使刘逊叅政黄绣闲住知府刘昭等相与激劝忠义晓谕祸福调度巳定移檄逺近宣布朝廷仁徳暴濠罪恶濠始觉为公所欺亟欲引兵而出公谓急冲其锋攻其有备皆非计之得也始示以自守不出之形必俟其出然后尾而啚之先复省城以捣其巢穴彼闻必回兵来援我则出兵邀而撃之此全胜之䇿也濠果使人探公未出先发兵出次南康九江自居省城以御公七月初二日濠又使人探公兵果不出乃留兵万余属其腹心宗室及仪賔内官并伪都督都指挥等官使守省城自引兵向安庆公知其出遂急促各府兵期以本月十五日会于临江樟树镇身督伍文定等兵径下于是知府戴德孺引兵自临江来知府徐琏引兵自袁州来知府邢珣引兵自赣州来通判胡尧元童琦引兵自瑞州来通判谈储推官王暐徐文英新淦知县李美太和知县李楫宁都知县王天与万安知县王冕亦各以兵来赴十八日遂至丰城分布哨道使伍文定攻广润门邢珣攻顺化门徐琏攻惠民门戴徳孺攻永和门胡尧元童琦攻章江门李美攻徳胜门都指挥余恩攻进贤门谈储王暐李楫王天与王冕等各以其兵乗七门之衅从旁夹撃以佐其势又探得濠伏兵千余于新旧坟厰以备省城之援乃遣奉新知县刘守绪典史徐诚领兵四百从间道夜袭破之以揺城中十九日登市汊誓师且申布朝廷之威再暴濠恶约诸将一鼓而附城再鼓而登城三鼓不克诛其伍四鼓不克斩其将誓已莫不切齿痛心踊跃激奋薄暮徐发二十日黎明各至信地城中为备甚严滚木灰瓶火砲石弩机毒之械无不毕具及我兵已破新旧坟厰败溃之卒皆奔告城中城中闻我师四靣骤集莫不震骇我师唿譟并进梯絙而登城中倒戈而奔遂破擒其居守宜春王拱樤及伪太监万锐等千余人宫眷纵火自焚延烧居民房屋公令各官分道捄火抚定居民释其脇从封其府库搜出原收大小衙门印信九十六颗其脇从布政使胡㢘叅政刘斐叅议许效㢘副使唐锦佥事頼凤都指挥王玘皆自上江西捷音䟽仍分兵四路追蹑是时濠攻安庆未下亲自督兵运土填堑期在必克及闻我兵至丰城大恐即欲回舟李士实阻劝以爲必湏径徃南京既登大寳则江西自服濠不应次日遂解安庆之围移兵泊阮子江会议归援先是兵至丰城衆议安庆𬒳围宜引兵直趋安庆公以九江南康皆以爲贼所据而南昌城中数万之衆精悍亦且万余食货充积我兵若抵安庆贼必回军死闘安庆之兵仅仅自守必不能援我于湖中南昌之兵絶我粮道而九江南康之贼合势挠蹑而四方之援又不可望事难圗矣今我师骤集先声所加城中必已震慑因而併力急攻其势必下已破南昌贼先破胆夺气失其本根势必归救则安庆之围可解濠亦可以坐擒果如公料及议所以御之之䇿衆谓宜歛兵入城坚壁自守以待四方援兵公独谓宜先出锐卒乘其惰归要迎掩撃一挫其锋衆将不战自溃所谓先人有夺人之气攻瑕则坚者瑕矣是日抚州知府陈槐引兵亦至公遣伍文定邢珣徐琏戴徳孺共领精兵五百分道并进撃其不意濠亦先使精悍千余人从间道欲出公不意攻收省城偶遇于某处遂交战我兵失利报至公怒甚欲以军法斩取伍文定邢珣戴德孺徐琏等首乃自帅兵亲战或以敌锋方交若即斩其首兵无统领而乱俟各奋励以啚后效明日各帅兵奋死以战大败之又遣余恩以兵四百徃来湖上诱致贼兵陈槐胡尧元童琦谈储王暐徐文英李美李楫王冕王轼刘守绪刘源清等各领百余四面张疑设伏候伍文定等兵交然后四起合击分布既定大赈城中军民虑宗室郡王将军或爲内应生变亲慰谕之以安其心出给告示凡恊从皆不问虽尝受贼官爵䏻逃归者皆免死能斩贼徒归降者皆给赏使内外居民及乡导人等四路传布以解散其党二十三日濠先锋已至樵舍风㠶蔽江前后数十里公乃分督各兵乗夜趋进使伍文定以正兵当其前余恩继其后邢珣引兵绕出贼背徐琏戴徳孺张两翼以分其势二十四日早贼兵鼓譟乗风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵从后横撃直贯其中贼败走伍文定余恩督兵乗之徐琏戴徳孺合势夹攻唿譟并起贼不知所为遂大溃奔走十余里擒斩二千余级落水死者以万数贼势大沮引兵退保八字脑衆稍遁散濠震惧身自激励将士赏其当先者以千金𬒳伤者银百两尽发九江南康守城之兵以益师是日建昌知府曾玙引兵至公以九江不破则湖兵终不敢越九江以援我南康不复则我兵亦不䏻踰南康以蹑贼乃遣知府陈槐领兵四百合饶州知府林珹之兵乗间以攻九江知府曽玙领兵四百合广信知府周朝佐之兵乗间以取南康二十五日贼复并力盛气挑战时风势不便我兵少却死者数十人公急令人斩取先却者知府伍文定等立于铳砲之间火燎其须不敢退奋督各兵殊死并进砲及宁王舟宁王退走遂大败擒斩二千余级溺水死者不计其数贼复退兵保樵舎连舟爲方阵尽出其金银以赏士公乃夜督伍文定等爲火攻之具邢珣撃其左徐琏戴德孺出其右余恩等各官分兵四伏期火发而合二十六日宁王方朝群臣拘集所执三司各官责其间以不致死力坐观成败者将引出斩之争论未决而我兵已奋撃四面而集火及宁王副舟衆遂奔散宁王与妃嫔泣别妃嫔宫人皆赴水死我兵遂执宁王并其世子郡王将军仪賔及伪太师国师李士实刘养正元帅叅賛尚书都督指挥千百户等官数百余人𬒳执胁从官太监王宏御史王金主事金山按察使杨璋佥事王畴潘鹏叅政程果布政使梁辰都指挥郏文马骥白昻等擒斩贼党三千余级落水死者约三万余弃其衣甲噐仗财物与浮尸积聚横亘若洲余贼数百艘四散逃溃公复遣官分路追剿毋令逸入他境爲患二十七日及之于樵舍大破之于吴城又破之擒斩复千余级落水死者殆尽濠既擒衆执见公唿曰王先生我欲尽削䕶卫所有请降爲庶民可乎对曰有国法在遂令送至囚所公既擒濠欲令人献俘虑有余党沿途窃发欲亲解赴阙因在吉安上䟽乞命将出师朝廷差安邉伯许泰爲总督军务充总兵官平虏伯江彬爲提督等官左都督刘翚爲总兵官太监张忠爲提督军务张永爲提督賛画机宻军务并体勘濠反逆事情及查理库藏宫眷等事太监魏彬为提督等官兵部侍郎王宪为督理粮饷徃江西征讨至中途闻捷报计欲夺功乃宻请上亲征上遂自称爲总督军务威武大将军总兵官后军都督府太师镇国公徃江西亲征廷臣力諌不听有𬒳杖而死者江彬许㤗刘翚张忠张永魏彬等先领兵由大江至入居城中人马填溢衢巷至不可行乃倡言诬公始同濠谋反因见天兵猝临征讨始擒濠以脱罪欲并擒公爲巳功公于官军慰劳有加病者为之医药死者为之棺歛间自行抚衆心皆恱初见彬軰皆设席于傍令公坐公乃佯为不知遂坐上席转傍席于下以坐彬軰彬軰啣之出语诮公公以常行交际事体谕之左右皆为公觧遂无言公非争一坐也恐一受节制则事机皆将听彼而不可为矣又欲置濠湖中待驾至列阵擒之然后奏凯论功公竟发南昌数遣人追至广信不聼戴星趋玉山度草萍上䟽力止以爲濠睥睨神噐隂谋乆蓄招纳叛亡探辇毂之动静日无停迹广置奸细臣下之奏白百不一通发谋之始逆料大驾必将亲征先于沿途伏有奸党为愽浪荆轲之谋今逆不旋踵遂已成擒法宜解赴阙下式昭天讨欲付部下各官押解恐旧所潜布乗隙窃发或致意外之虞臣死有余憾况平贼献俘固国家常典亦臣子职分臣谨于九月十一日亲自量带官军将濠并宫眷逆贼情重人犯督解赴阙行至广信闻报䟽上不聼既抵杭谓张永曰西民乆遭濠毒经大乱继旱灾困苦既极必逃聚山谷爲乱奸党群应土崩之势成矣然后兴兵平之不已难乎永深然之徐曰吾此出爲君侧羣小欲调䕶而黙辅之非掩功也但将顺天意犹可挽回万一苟逆之徒激羣小之怒何救于大事公始深信以濠付之复上捷音以爲宸濠不轨之谋已踰一纪今旬月之间遂克坚城俘擒元恶是皆钦差总督威徳指示方畧所致以此归功总督军门以止上江西之行称病净慈寺张永在上前备言公尽心爲国之忠之功及彬等欲加害之意既而彬等果诬公无君欲叛上不信又言此既不信试召之必不来则可知其无君矣上乃召公公即奔南京龙江关将进见忠等皆失意又从中阻之使不见公乃以纶巾野服入九华山永闻知又力言于上曰王守仁实忠臣今闻衆欲争功欲并弃其官入山修道由是上益信公之忠公复还江西视事西人皆家肖公像岁时报祀犹夫赣焉十五年闰八月四乞省塟节奉㫖王守仁奉命廵视福建行至丰城一闻宸濠反叛忠愤激烈即便倡率所在官司起集义兵合谋剿杀气节可嘉已有㫖着督兵讨贼兼廵抚江西地方所奏省亲事情待贼平之日来说故复领廵抚事江西兵残之余宗室人民凋敝之甚官府衙门居民房屋烧毁殆尽公为之赈恤绥劳抚定奏免租税又将城中没官房屋及濠违制宫室与革毁一应衙门皆修改爲公廨濠占夺民间田地山塘房屋遵奉诏书给还原主管业其余照依时估变卖价银入官先尽拨𥙷南新二县兊军淮安京军折银粮米及王府禄米余羡收贮布政司用备缓急是年月上晏驾今上皇帝登极特降玺书曰尔昔能剿平乱贼安靖地方朝廷新政之初特兹召用勑至尔可驰驿来京毋或稽迟于二十日公驰驿起程爲辅臣所忌潜讽科道建言以为朝廷新政武宗国䘮资费浩繁不宜行宴赏之事行至中途而返道经钱塘上䟽恳乞便道归省制曰可陞南京兵部尚书叅賛机务又具䟽辞免慰㫖益勤本年十二月内该部题爲捷音事议封公伯爵给与诰劵子孙世世承袭赐勑遣官奨劳慰谕钖以银币犒以羊酒乃封公新建伯奉天翊卫推诚宣力守正文臣特进光禄大夫柱国兼南京兵部尚书叅賛机务歳支禄米一千石三代并妻一体追封累䟽辞免欲朝廷普恩赏于报効诸臣又极言举人冀元亨因说宸濠反为奸党搆䧟狱中以忠受祸为贼报仇抱冤赍恨愿尽削已官移报元亨以赎此痛先是元亨在狱又为移咨六部申理其冤及元亨死又为移文湖广两司优恤其家属元年丁父海日翁忧四方来游其门益衆科道官迎当路意以伪学举劾服阕辅臣忌公才髙望重六载不召御史石金等交章论荐礼部尚书席公书爲䟽特荐公及石淙杨公曰生在臣前见一人曰杨一清生在臣后见一人曰王守仁皆不报丁亥田州土知府岑勐之乱提督都御史姚镆不克成功张公孚敬拉桂公蕚同荐桂公不得巳勉从荐公得俞㫖兵部奉钦依差官持檄授公总制军务督同都御史姚镆勘䖏彼中事情上䟽辞免举尚书胡世宁李承勋自代不允上与杨公一清曰若姚镆不去王守仁决不肯来遂令镆致仕又降㫖督趋赴任㫖云卿识敏才髙忠诚体国今两广多事方借卿威望抚定地方用舒朕南顾之懐姚镆巳致仕了卿宜星夜前去节制诸司调度军马抚剿贼寇安戢兵民勿再迟疑推诿以负朕望还差官舗马里赍文前去敦取赴任行事该部知道予时为光禄寺少卿具䟽论江西军功及荐公才德勘任辅弼上喜亲书御札并䟽付内阁议杨公一清忌公入阁与之同列乃与张公孚敬具掲帖对曰王守仁才固可用但好服古衣冠喜谈新学人颇以此异之不宜入阁但可用为兵部尚书桂公知遂大怒詈予潜进掲帖毁公上意遂止公遂扶病莅任沿途涉历访诸士夫询诸行旅皆云岑勐父子固有可诛之罪然所以为乱者皆当事诸人不能推诚抚安以致之上䟽谢恩极言致乱之由平复之䇿十二月杨公一淸与桂公蕚谋恐事完回京复命见上予与张公又荐之上必留用又题命公兼理廵抚奉圣㫖王守仁暂令兼理廵抚两广等处地方写勑与他咨到又力䟽辞免举致仕都御史伍文定刑部左侍郎梁才自代不允建议大约以爲进兵行剿之患十罢兵行抚之善十与夫二幸四毁之弊时布政使林冨纪功御史石金皆以为然至南宁府乃下令尽彻调集防守之兵数日之内觧散而归者数万有余湖兵数千道阻且逺不易即归仍使分留南宁賔州觧甲休养待间而发初思田二府目民卢苏王受等闻公来知无必杀之心皆有投生之念日夜悬望惟恐公至之不速既至又见防守之兵尽撤投生之念益坚乃遣其头目黄富等十余人先赴军门诉告公谕以朝廷威信及开示更生之路明日苏受等皆囚首自缚各与其头目数百人投见号哀控诉公复谕以朝廷恩徳下苏受于军门各杖一百衆皆合辞扣首爲之请命乃觧其缚曰今日宥尔一死者是朝廷好生之仁杖尔一百者乃我等人臣执法之义于是衆皆扣首恱服公随至其营抚定余衆莫不感泣欢唿感恩誓以死报杀贼立功以赎前罪公复谕以朝廷惟愿生全尔等今尔方来投生岂忍又驱之兵刃之下尔等逃窜日乆家业破荡且宜速归完尔室家及时耕种脩复生理至于各处盗贼军门自有区处不湏尔等剿除待尔等家事稍定徐当调发于是又皆感泣欢唿遂委布政林富总兵官张祐分投安揷督令各归复业既而上䟽䖏置平复地方以圗乆安宜仍立土官以顺其情分土目以散其党设流官以制其势犹以爲土夷之心未必尽得而穷山僻壌或有隐情则又备历田州思恩村落而经理其城堡因以所以䖏之之道询诸其长目率皆以为善又询诸父老子弟又皆以为善然后信其可以乆行而反覆其辞更互其说请田州仍立岑氏后为土官知州以顺土夷之情特设流官知府以制土官之势分设土官廵检以散各夷之党又以田州既设流官宜更其府名爲田宁盖取田石倾田州兵田石平田州宁之謡至于思恩则岑濬之后已絶不必复有土官之设矣又按视断滕崃诸䖏猺贼上连八寨下通仙台花相诸洞连络数十余巢盘亘三百余里彼此犄角结聚慿险流刼郡县檄叅将张经会同守巡各官集议于是命浔州卫指挥马文瑞永顺统兵宣慰彭明辅男彭宗舜保靖统兵宣慰彭九霄辰州等卫指挥彭飞等分兵布哨以永顺土兵进剿牛肠等贼巢保靖土兵进剿六寺等贼巢先是贼酋诇知公住札南宁寂无征勦消息又不见调兵集粮遂皆怠弛不以为意至是突遇官兵四面攻围仓惶失错擒斩贼酋及党与颇多余贼退败复据仙女大山我兵追围㧞大縁崖仰攻复大破之乗胜攻破油石壁大陂等巢余贼奔至断藤崃横石江邉我兵追急争渡溺死者无算斩获首从俘获男妇牛畜噐械等项不可胜计还兵浔州府住札复进剿仙台诸贼巢诸军吏各率永顺保靖壮兵争先䧟阵贼又大败奔入永安邉界立山将险结寨乃摘调指挥王良辅并目兵彭恺等分路并进四靣仰攻贼败散命林富张祐分投宻调各目兵卢苏王受等分道进剿前后生擒斩获并俘获男妇头畜噐械殆尽以八寨之地据其要害欲移设卫所控制诸蛮复于三里设县迭相引带亲临视思恩府基景定卫县规则盖南丹卫僻在广西极邉之地非中土之人所可居者于是移筑于周安堡当八寨之中以阻扼其道路之冲则柳庆诸贼不必征剿皆将効顺服化思恩旧在寨城山内尚历髙山数十余里令移于荒田地方四野寛衍之䖏开圗立里用汉法以治武縁之衆夷夏交和公私两便移鳯化县治于虞鄕爲立廨宇属之思恩于宣化思龙地方添设流官县治是皆保治安民之要増筑守镇城堡于五屯以壮威设险仍选取恊守诸兵及附近土寨目兵智畧忠勇官一员重任而专责之使之训练抚摩令叅将兵备等官时至其地经理而振作之则贼势自摧将思田分设九土廵检司各立土目衆所信服者管之节䟽奏请定夺奉㫖王守仁受命提督军务莅任未乆乃䏻开诚宣恩处置得宜致令叛夷畏服率衆归降罢兵息民竒功可加写敕差行人赍去奨励还赏银五十两纻丝四表里布政司买办羊酒送用九月八日行人冯恩赍至广城是时公已卧病月余扶病䟽谢而病势日笃犹力惫视事年十五嵗时夣中尝得句云卷甲归来马伏波早年兵法鬓毛皤莫知其谓至是舟至乌蛮滩舟人指曰此伏波庙前滩也公呀然登拜如夣中所见因诵夣中诗叹人生行止之不偶云十月初十日复上䟽乞骸骨就医养病因荐林富自代又一月乃班师至大庾岭谓布政使王公大用曰尔知孔明之所以付托姜维乎大用遂领兵拥䕶爲敦匠事廿九日至南康县将属纩家童问何所嘱公曰他无所念平生学问方才见得数分未䏻与吾党共成之爲可恨耳遂逝舁至南安府公舘而歛柩经南赣虽深山穷谷男女老弱皆缟素匍匐哀迎若䘮考妣凡所过江西地方行道之人无不流涕者讣至桂公蕚欲因公乞养病䟽叅驳害公令该司匿不举乃叅其擅离职役及䖏置广西思田八寨恩威倒置又诋其擒濠军功冐滥乞命多官会议先此张公孚敬见公所䖏岑勐诸子及卢苏王受得宜征剿八寨有方奏至甚喜极口称叹谓予知人之明又述在南京时与言惓惓欲公之意曰我今日方知王公之不可及即荐于朝取来作辅共成天下之治桂公杨公闻之皆不乐乃嗾锦衣卫都指挥聂能迁诬奏公用金银百万托余送与张公故荐公于两广余䟽辩其诬奉㫖黄绾学行才识衆所共知王守仁功髙望隆舆论推重聂能迁这厮揑词妄奏伤害正类都察院便照前㫖严加审问务要追䆒与他代做奏词并幇助奸恶人犯来说黄绾安心供职不必引嫌辞避下能迁于狱杖之死时予为詹事桂公杨公计欲害公恐予在朝适南礼侍缺即推予𥙷之明年春上将出郊桂公宻具掲帖奏云云上遂允命多官会议削公世袭伯爵并朝廷常行䘏典赠谥至今人以为恨公生而天资絶伦读书过目成诵少喜任侠长好词章仙释既而以斯道为已任以圣人为必可学而至实心改过以去己之疪奋不顾身以当天下之难上欲以其学辅吾君下以其学淑吾民惓惓欲人同归于善欲以仁覆天下苍生人有宿怨深讐皆置不较虽处冨贵常有烟霞物表之思视弃千金犹如土芥藜羔珎鼎锦衣緼袍大厦穷庐视之如一真所谓天生豪杰挺然特立于世求之近古诚所未有者也配诸氏叅议养和公讳某女不育抚养族子曰正宪诸氏卒继张氏举一子正亿适予女仅二週而公卒遂鞠于予以恩廕授国子生孙男曰承勲承学孙女五所着有阳明集居夷集抚夷节畧五经臆说大学古本旁註及门人所记传习録所纂则言诵而习者可知其造诣矣濠之变盖非一日其烝滛奸暴腥秽彰闻贼杀善类剥害细民招亡纳叛诱致剧贼召募四方骁勇力能㧞树排关者万有余徒又使其党王春等分赍金银数百万造竒巧噐玩贿结内外大小臣僚至有奏保其仁孝者有复其䕶卫者有备其官僚者有爲潜布腹心于各镇及畿内各要地复隂置奸徒于沧州淮扬山东河南之间超事之日号称一十八万从之东下者实八九万非公忠义智勇誓不与贼俱生奚旬月之间遂得克复坚城俘擒元恶以成宗社无疆之休哉不特此也南赣等䖏贼巢蟠居三省积数十年如池大鬓之俦皆勇力机智絶人者非先计除之则宸濠一唿风从乌合其为天下祸当何如也且八寨为害积㡬百年思田扰攘亦既数年一旦除而安之文武并用䖏置经画皆乆逺之圗惜当路忌之既深而南北言臣又皆承望风㫖反肆弹劾虽平日雅好公者方公成功时亦心害其能考察之岁承辅臣意有功如邢珣徐琏陈槐谢源等皆黜之则国典之所以议功议能者安在哉予以女许公之子盖悯其孤而抚之汪公鋐因予诤张公大同之征当别其善恶不当玉石俱焚张公怒汪迎其意劾予回䕶属官邹守益难居大臣调予邉方叅政頼圣明复职汪又爲䟽论公伪学及指予皆爲党邪不忠予又爲䟽明诤大同之心又明公学术之忠国及予所以悯子许婚携抚皆非得已䟽上亦頼圣明㧞之窞穽因察公与守益之无辜于乎公既困屈没齿尚尤不免则公与予平生所期何如而皆仅止此者岂非天与命也悲夫子正宪正亿将以是年仲冬十一日奉公柩葬于洪溪之髙村爲次其世行功爵及所以致谤者乞铭于宗工幸怜而属笔焉以备他日太史氏之择谨状祭文亲友祭文石潭汪俊惟公豪杰之才经纶之业习坎心亨穷标峻掲勲名既懋徳誉亦隆阳明之称走卒儿童维吾兄弟投分最早坐或逹旦何幽不讨忽谪万里执手赠言誓将结茅待子云烟公玆东来曰予无乐乐见故人来践旧约旗旐央央流水弥弥公私皇皇或卧或起乃重订约其待予归归将从容山遨水嬉公既奏凯吾治吾馆忽闻讣音乃以䘮返呜唿公有大劳国史辉煌公有心学传者四方公何以没吾何以伤交情未竟公进此觞呜唿哀哉北原熊浃于乎公有安危朝廷重轻公有进退世道升降公有存亡圣学晦明公之生也士如寐觉民如醉醒吏振循良之化将知仁义之兵㓂贼奸宄逆节不敢以复萌譬如祥麟威凤一见于海岳群鸟百兽率快覩以飞鸣公之死也士迷向往民坏长城吏肆贪残之虐将无纪律之冯不逞余孽四方啸聚而横行譬如山崩梁折物害民殃徒奔走而无宁在昔江藩不轨荷义举兵谈笑而清今㡬何年元恶大憝已湮没而无形旷恩厚徳尚尔如生方公之归也幸其鳣堂载启木铎扬声斯文未䘮庶㡬有兴其再出也意其入秉钧衡辅成圣徳岂期仗钺不得一日立乎朝廷翛然长逝岂厌世浊之不可撄抑天不愸遗俾我民之失典刑虽然可尽者公五十七年之身其不可尽者与天地相爲终始之令名豫章为公过化之地浃等遥曕灵衬匍匐往迎岂无昭假以慰㣲诚此又不得以天下哀而夺吾党私公之情呜唿哀哉诚斋汪鋐惟公擅华国之文奋匡君之节懐希圣之心彰伐叛之烈一代之英万夫之杰追韩范以驱驰兼周程而教设夫何梁木忽倾台星俄折章水咽而不流楚云愁而四结岂物理之乗除有数抑造化之无常者不可以臆决鋐叨继公后亦惟遵公之辙辱公深知大惧累公之哲不敢以公所不屑者而自屑也旅衬摇摇㵼椒浆以荐㓗陈词未竟自贻无穷之咽胡东臯呜唿哀哉公其可死乎母太夫人孰为之养㷀㷀遗孤孰为之抚而成之乎其大者圣明尧舜方倚公为臯䕫四方未甚廸乱正倚公神武之功以镇定之而公其忍死乎又其大者圣学不明㡬千百年于玆頼公良知之学以昭揭之虽其妙契独得亦天之有意于斯世斯人故属公以先知先觉之责公之门人满天下固不无如颜如闵如参如赐者出于其间足以继往开来永公之传于不朽然公不及亲见其道之大明大行于天下公其忍死矣乎呜唿哀哉虽然功在社稷道在人心文章在遗书母老子㓜而有二仲之贤为可恃且死王事公复何憾予又安得戚戚于生死之间乎独相去万里不得执手永诀亲视含禭为可恨耳玆以兵事就道临风一奠以寄吾哀而万一之私曷其有涯也邪徐玺呜唿先生有汲长孺之直而辞不至于戆有张晋公之忠而谋不至于踈有朱晦菴陆象山之读书穷理颕悟直截而存心致知不至于偏废方其夷江左之大难也浩然归志自谓得所欲矣及闻百粤之乱也应召而起履险若夷功以时建大彰徳威中道而殒舆衬以归呜唿先生而止于斯耶吾子曰爱受教门下先生爱重匪特亲故先十年而卒先生哭之恸孰谓吾今之哭先生犹先生之哭吾子也呜唿痛哉夀夭天也生顺死安吾岂为先生憾然朝廷失重臣斯文失宗主㓜子失所怙呜唿痛哉敬陈薄奠聊寄痛哀魂兮耿耿鉴玆永懐储良材呜唿先生勲业文章声光荣遇夫人能知之亦能道之夫复何言客岁云暮柩临南浦良材等载奠载奔小大莫䖏想其道玉山历草萍东望㑹稽先生故里也揺揺旅魂庶其宁止呜唿异土之殒数也首丘之敦仁也数以任其适然仁以归于至当君子也尚何言哉储良材呜唿濓洛云逝斯道攸卬公启絶学允恊于中钥蔽发蒙我知孔良允文允武绥我四方四方既同公归江东童冠二三春风融融岑㓂匪茹跳梁三纪维公来止载櫜弓矢南夷底绩公既弥留人百其哀况我同俦小人靡悱君子曷宗羞我黄流爲天下恸呜唿哀哉王尧封呜唿先生以纯粹之资刚毅之气通逹之才雄浑之文心得之学今焉已哉方其抗逆竖也而奸党息殱叛宗也而天下安化猺獞也而邉夷格帝念厥勲爵位载钖声光洋洋簮缨奕奕今焉巳哉方今圣明在上励精唐虞之治天奚夺之速而顾不愸遗以共弼厥成耶呜唿天宇茫茫至难谌也寒螀唧唧于月砌鸾凤沦没于岑丘蕙兰靡靡于蔓草薋葹蕃盛于道周慨物运之不齐于天道乎奚尤于乎先生其巳焉哉尧封等竟陈词兮酌醴灵彷彿兮淹留王暐呜唿先生排奸触忌忠则烈矣蒙难考贞节则甘矣戡乱靖戎功则懋矣修辞立教文则崇矣撝谦下士徳则允矣明诚合一道则章矣忠足以名世而孤忠䛕簸弄之党节足以名世而夺循资固宠之习功足以名世而基社稷无疆之休文足以名世而洗杜譔凿空之陋德足以名世而动凌髙厉空之志道足以名世而破支离偏曲之学然则先生之生也虽谓其随之以存先生之死也孰谓其随之以㓕如有作者其不可及已夫呜唿先生有司祭文吉安府知府张汉等于乎先生弘毅刚大履险渉﨑忠孝文武为学者师任崇正黜邪之责而功同孟氏合知行动静之一而道传子思问罪兴师堂堂豫章之阵而懐来安辑正正百粤之旗方南仲奏春风之凯而武侯星殒乃龙蛇遘康成之夣而学者兴悲六经之迷途谁指明堂之梁栋谁支谁作万里之长城谁窥一贯之藩篱岂非天夺朝廷之杨绾与吾党之濂溪汉等晚生末学敬仰光休矧庐陵望邑爲先生过化旧邦而流风余韵爲先生之山斗门墻遡姚江而源流滚滚瞻五岭而云树苍苍计闻螺浦悲伤旁皇徒使吾党徳铏道范之望付之于无何有之乡有奠椒浆有泪淋浪临风载拜先生其来尝南昌府儒学教授廖廷臣等惟公以心㑹道倡学东南以义兴师讨平逆藩天子曰都爰钖公爵四方景之㤗山乔岳公方东归江汉龙飞冀公慿翼道与时熈固天下之延颈实我公之优爲讵意百粤群丑弄兵横池佥曰平之匪公弗宜拜命南征蛮方丕叙经畧弥年委身劳瘁连章乞归公疾乃革天不愸遗斯文之厄呜唿公之功业似若未竟公之道德曷繋存亡盖功虽以存而建道不以死而弗彰公无憾矣玉山知县吕应阳呜唿哀哉铜柱标伏波之勲岘碑堕羊公之泪呜唿哀哉明堂遗栋石之思稽山还英灵之气呜唿哀哉邉陲罢鎻钥之防章缝夺蓍龟之恃殱我哲人岂其躬瘁应阳等窃尝淑公绪论恨未登其庭也来吏兹土闻诸异时逆藩拂经丕曰是膺伊豪杰之奋义实夫子之先声不然虽竭西江之水未足以洗数年之兵是则公之泽在天下而西人再造于公世世德也灵輀何来载疑载惊今也号咷昔也懽迎我奠我奔愿百其身公乗白云厥鉴孔神而阳耿耿于平日者犹未能尽鸣也门人祭文顾应祥应良呜唿夫子天其悯俗学之卑陋而生此真儒耶何栽培之独厚也其眷圣上之中兴而生此贤佐邪又何遽夺而使之不夀也呜唿夫子今不可作矣斯道斯民真不幸矣夫复何言夫复何言尤所私痛者妙道精义不可复闻霁月光风不可复见矣将使末学伥伥可受而不可传邪呜唿哀哉敬陈逺奠封寄潺湲盛徳大业言莫能名至痛深悲辞莫䏻宣黄宗明自道术爲天下裂而人不知其有巳忘内逐外夸多闘靡搜罗训诂立世赤帜孔孟既逺濂洛亦逝岂无豪杰如草庐氏觉彼暮年精力随金溪之学爲世大忌惟我夫子丰神凛异少也雄杰出入亦㡬鬼神通思精识径诣汛扫支离收功一致哀我人斯开关启闭良知之说直截简易无俟推求无不该具顺我良知行罔或悖逆瑾扇惑言官尽繋公触危机从容就理谪官蛮貊艰难罔踬汀赣贼起公握兵符犷狡既殄老稚歌唿藩王称乱海内忧虞夫子倡义一鼓献俘岑氏构祸东南驿骚五六年间财耗兵逃公抚循之鞭笞其豪事适机宜畏威懐徳出其死力褁粮㓕贼八寨竒功神武难名十年命将手提重兵人曰劳止驰驱靡宁先生再至寂无军声讲学其间朝夕靡停运筹决䇿贼以计平出入两广瘴疠伤生积成疾疚中道殒倾于乎痛哉夫子之教如掲日月人方瞻仰斯文遽絶夫子之忠功在社稷身死未㡬䜛谤交集世路险巇人言易讹命也如何忧患寔多某自服膺十有余年奔走畏途旧学就捐孤负教育谁执其愆今兹矢心昕日勉启夕跽奠号唿旻天明发赴官敢附告焉呜唿哀哉魏良噐呜唿先生遽止于斯邪振千年之絶学发吾人之良知靡用志以安排曷思索而议拟自知柔而知刚自知显而知㣲挽人心于根本洗末学之支离真韩子所谓功不在禹下障百川而东之使天假先生以年大明此道斯世殆将皥皥而熈熈于乎曽谓先生而遽止于斯邪壬癸甲乙之岁坐春风于会稽先生擕某于阳明之麓放舟于若耶之溪徘徊晨夕以砭其愚而指其迷已而已而今不可得而复矣呜唿天果有意于斯道耶何啬我先生之期頥天果无意于斯道耶则二三子在焉苟不忘先生之教其传犹或可期洋洋如在之灵尚其隂隲而黙相之于乎章江之水其流汤汤既羞我殽爰荐我觞覩灵輀之既驾怆予衷之皇皇应典维公学承千圣之传道阐诸儒之秘立言垂训体本良知功归格致修齐治平一言以蔽将刋末学之支离订二教之同异总摄万殊归之一致进以觉夫当时退以淑诸来裔彼忠諌之动朝廷勲业之铭鼎彛文章之𬒳金石世之君子或以爲难在公则爲余事耳方奉命以南征爲朝野之昆倚胡天命之不延乃一朝而云痿典等受教有年卒业无恃恸候江干泪无从止呜唿公虽巳矣神其在天文未坠地庶㡬有传握椒兰以荐心指江流而誓焉惟逊志以无负庶歆格乎斯筵栾惠等呜唿乹坤孕秀哲人降生睿智间出忠孝天成多材多艺天纵其䏻精一之学尧舜是承良知垂教如夣得醒四方风动豪杰奋兴云集鱼贯日萃讲庭岂其徒学为国柱石忠鲠立朝不避权逆窜逐夷方优游自适世态浮华无䏻损益玉藴山辉珠沉光溢宸濠倡乱人心祸自萧墻谁敢爲敌惟师威武一鼓禠魄功业既着谗口交棘师乃休休退而自食荣辱毁誉弗留于臆惟道不明心焉则戚与二三子讲学是力风月为朋山水成癖点瑟回琴歌咏其侧天王圣明旂常纪绩西丑陆梁日费千仓凯功未奏主忧宁忘奉诏徂征应时翺翔既负重委文徳丕扬先声按抚弓矢斯张丑类来归缉缉洋洋曰今巳后弗复敢攘师乃谕曰兵加不轨不杀投降尔归王化我岂尔戕归完尔室干乃农桑亦有八寨盗贼丛积一罹其毒朝不谋夕开国以来屡征弗获选将用兵曽何休息贻祸非小实伤国脉窥望窃发其机巳迫师轸民忧不计失得询谋佥同便宜行䇿神机应变旬日勦贼巢穴既空疮痍荡涤招抚流移复其田宅长虑永圗扶病区画相彼夷方随俗因革爰立土官分地授职犬牙相制世守疆域保甲既严部伍既饰统于流官庶无间隙爰修文教俾肄儒籍变化夷族实爲羙则似玆哲人邦其有光苍生父母后学梯航宜应福祉享夀无疆胡天不悯俾没瘴鄕王事忠矣遗孤谁将斯道之责孰能担当呜唿巳矣朝野悲伤知夫子者和气春阳昧夫子者如刺如铓呜唿道大难容古今之常爰有公论孰䏻泯藏惠等闻讣惊悼涕泣霑裳匪天䘮师二三子殃百拜荐奠聊洩悲肠灵其不昧庶㡬鉴尝王良知呜唿巳矣自夫子没而干坤无粹气矣山岳无英灵矣国家无柱石矣弟子无依归矣呜唿已矣讵谓广南之役遂为永诀矣乎夫子以道殉身以身殉国超然于夀夭之间则亦何憾而二三子之悲伤则固无以自赎于今日也呜唿哀哉薄奠一觞摛词伸忱神其不昧庶㡬来歆薛侃翁万逹呜唿世有一长一善皆足以自章明而吾夫子学继徃圣功在生民顾不能安于有位以大其与人爲善之心岂非浅近易知而精㣲难悟劣巳者容而胜巳者难爲让耶且自精一之传岐而爲二学者沦无滞有见小遗大茫无所入吾夫子发明良知之说真切简易广大悉备漫汗者疑其约而不知随遇功成无施不可非枯寂也拘曲者疑其泛而不知方员无滞动出规矩非率畧也袭古者疑其背经考之孔孟质诸周程盖无一字一意之弗合尚同者疑其立异然即乎人情通乎物理未尝有一事一言之或迂是大有功于世教圣门之宗㫖也盖其求之也备尝艰难故其得之也资之深若渊泉之莫测应之妙若鬼神之不可知教之有序若时雨之施弗先弗后而言之易入若春风煦物一沾一长其平居收歛若山林之叟了无闻识其发大论临大难断大事则沛然若河海之倾确然若蓍龟之信而莫知其以也世之议夫子者非晏婴之知则彭更之疑非互鄕之惑则子路之不恱非沮溺荷蒉之讥则武叔淳于髠之诋用是纷纭非夫子之不幸世之不幸也巳侃也不肖乆立门墙而无闻顷年以来知切淬励夫子逝矣慨依归之无从虑身世之弗立鬰鬰如痴奄奄在告盖一年于兹矣方将矢证同志期奉遗训尚頼在天之灵昭鉴启牗使斯道大明于天下传之来世以永芘于无穷是固夫子未尽之志也灵輀将驾薄奠一觞衷懐耿耿天髙地长于乎哀哉应大桂呜唿人知有先生之道而或未尽得先生之教人隂荷先生之功而或未尽白先生之忠已卯之变吾不知其何如也而谤固以随交广之难吾又不知其何如也而死竟以俱呜唿外吾教者斯仇晦吾忠者斯妬岂瘴疠之足尤实气运之不扶虎豹委于空山豺狼号于当路风雨嗟其何及家园惨而谁顾吾念先生之悟道也以良知爲扄钥其收功也以格致爲实际体常秘于玄黙用实粲于经济桂等犹及见先生之面复宻迩先生之居虽未稔于耳提口授之下或少得于神交契悟之余方有待于卒业而先生竟以若斯痛先觉之早逝怅末学其何依幸门墙之无恙或斯文之在兹刘魁呜唿夫子巳矣后学失所宗矣生民失所望矣吾道一脉之传将复付之谁矣虽然人心有觉徳音未亡俨门墙之在望顾堂室之非遥去意见之私而必于向徃扫安排之障而果于先登是在二三子后死者不得辞其责矣归葬有日筑室无期临风遣使有泪涟洏嗟何及矣矢志靡他庶其慰矣万潮呜唿古所谓豪杰之才圣贤之学社稷之臣非先生其人耶曩哭先生之柩于钱塘之浒今拜先生之墓于兰亭之阳吾道终天之恸其何能巳耶潮早岁受知不徒文字循循善诱孔孟我师剖障决藩直指本体良知是致一以贯之谨服膺以周旋若饮渇而食饥悟大道之易简信精一而无私顾虽有觉而即在实惟念兹而在兹夙夜战兢深惧无以奉扬先生之教惟先生在天之灵隂启予而终成兮张津等惟我夫子德本诚明才兼文武以践履爲实而厌俗学之支离以广大爲心而陋专门之训诂功夫启易简之䂓指授辟良知之户惟所立之甚高故随在而有𥙷以之讲道则化洽时雨之施以之立朝则仪渐鸿羽之楚以之承诏奏则右尹析招之诗以献君谟则宣公独对之语至于名振华夷勲迈今古季札观鲁方陈南籥之仪山甫徂齐复正东方之虏元恶之首既殱丑类之俦咸抚此则勇夫悍士犹以为难而夫子独谈笑于指顾夫何中山之功甫就俄盈谤箧之书武侯之恨有余輙动英雄之怃一老不遗万民何憷天轴西驰江声东吐草正芳兮鴂鸣日未斜兮鵩舞呌台城兮云悲抚钟阜兮烟鎻吁嗟夫子兮固无所憾而辱倚门墙者不䏻不为终身之苦学未传心言徒在耳忍观絶笔之铭式奠临棺之祖怅吾道之已穷盖不知涕洒长空之雨呜唿哀哉王时柯等呜唿天惟纯佑材生文武学本诚明道宗邹鲁羽翼程朱颉颃申甫早掇巍科筮仕天部始谪龙塲直言忤主九死不回孤忠自许继迁庐陵人思召父再擢鸿胪荐登枢府专阃分符衣绣持斧机宻虑周战胜攻取芟夷洞㓂四民安堵蠢玆逆藩束身就虏勤在王家爵封南浦猺獞相攻頼公柔抚㷀独无告頼公哺乳民昔干戈今豆且爼民昔呻吟今歌且舞式遏㓂攘孰敢予侮忧无西顾殿有南土丽日祥云和风甘雨山斗仰瞻鳯凰快覩厥徳斯懋厥施斯普人懐至今公竟作古意公神灵翶翔天宇在帝左右爲帝夹辅降爲河岳庙食簋簠柯等亲炙至教恩沾肺腑忆昔请益期以振旅云胡背弃使我心苦敬奠一觞痛深谈虎邹守益圣学绵绵嘻其㣲矣贸然末俗纷交驰矣矧兹寡陋莫知所之矣谓考䆒遗经可自得矣旁搜逺勘亦孔之疲矣将摹彷而效千古可期矣外貌或似精神非矣不遇孰醒我迷矣良知匪外铄自秉彛矣戒慎恐惧通昼夜而知矣酬酢万化我䂓䂓矣声应气求四方其随矣譬彼昏曀庆矣霜雾忽乗之衆安归矣将民之无禄罹此菑矣百世之恸岂独予私矣叶溥呜唿先生干坤间气呜唿先生夷夏重名谓孔孟学必可成也谓周召功必可立也故以心觉天下不罔以生也以身翰天下力尽而毙也竟虗天子之注日深吾党之思将造物者忌功抑忌徳也何遽止此而不䆒所志也呜唿先生繄谁无福阳克慎呜唿天胡夺我先生之速耶有濓溪之学而能自强有武侯之忠而䏻自将有子仪之功而能自忘有良平之智而䏻自藏真所谓文武兼资干坤间气领䄂后学柱石明堂者也天胡夺之速耶抚灵輀兮涕泗淋浪㤗山頽兮莫知向徃絮酒爲仪兮荐此衷肠神尚不昧兮来格洋洋师服问钱德洪夫子既没于南安寛畿奔丧广信拟所服于竹峯邵子邵子曰昔者孔子没子贡若丧父而无服制也寛畿曰然然则今日若有间也夫子没于道路执丧者弗从寛也父母在麻衣布绖弗敢有加焉畿请服斩以从至越则释麻衣布绖终塟则释寛居越则绖归姚则否何如邵子曰亦宜于是畿也服斩以行讣告同门去年季冬十九日寛畿西渡钱塘将北趋殿对二十二日有人自广来传夫子以病告将还庾岭闻之且喜且疑即日舟迎至兰溪传言夫子已逝相顾骇怖不知所出且相慰曰天爲吾道必无此事兼程夜抵龙㳺驿吏曰信矣于十一月二十九日午时终于江西之南安闻之昏殒愦絶不知所答及旦反风且雨舟弗䏻前望南而哭天乎何至此极邪吾生如偃草棘薪何益于世胡不使我百身以赎而顾萎吾夫子邪日夜痛哭病不䏻兴除夕至常山又相与自解曰命也已矣天实爲之柰之何哉斯道晦冥㡬千百年而昭明灵觉之体终古不磨至吾夫子始尽发其秘同志相承日孚以博乃有今日亦云兆矣天子圣明注眷日殷在朝诸老又更相引汲使其得遂同心则其未尽之志当更展矣今若此天意若将何哉或者三代以降气数薄蚀天道之秘既以其人而发泄之又旋而扑㓕之乎遡观孔孟已莫不然夫孔孟之不得身行其学者上无君也今有君矣而夫子又若此果何谓邪前年秋夫子将有广行寛畿各以所见未一惧逺离之无正也因夜侍天泉桥而请质焉夫子两是之且进之以相益之义冬初追送于严滩请益夫子又为䆒极之说由是退与四方同志更相切磨一年之别颇得所省冀是见复得遂请益也何遽有是邪呜唿别次严滩踰年而闻讣复于是焉云何一日判手遂为终身永诀巳乎夫子勤劳王家殉身以道古固有勤事而野死者则亦何憾特吾二三子不䏻以爲生耳向使吾人懵然无闻如夣如醉以生于世则亦已矣闻道及此而遽使我止此焉吾何以生爲哉人生不闻道犹不生也闻道而未见其止犹不闻也夫子教我发我引我翼我循循拳拳而不倦者㡬十年而吾所闻止此是夫子之没亦吾没也吾何以生爲哉呜唿命也已矣天实爲之柰之何哉所幸四方同志信道日衆夫子遗书之存五经有删正四书有傍註传习有録文有文録诗有诗録政事有政事録亦足恃矣是夫子虽没其心在宇宙其言在遗书百世以俟圣人断断乎知其不可易也明发踰玉山水陆兼程以㝷吾夫子游魂收其遗书归襄大事于稽山之麓与其弟姪子姓及我书院同志筑室于场相勉不懈以冀成吾夫子之志尚望我四方同志爰念根本之地勿爲遐遗乃大慰也昔者孔子之道不能身见于行没乃光于万世者亦以其门人子弟相守不变耳三年之外门人治任将归入揖子贡相向失声是非儿女之情也三年之聚亦以精其学也子贡反筑室独居三年则益粹于进矣凡我同志逺者仕者虽不必居三年其亦肯间相一聚以庶㡬相期于成乎踰月之外丧事少舒将遣人遍採夫子遗言及朋友私録以续成书凡我同志幸于夫子片𥿄只语备録以示嗣是而后毎三年则复遣人一以裒吾夫子之教言不至漫逸一以验朋友之进足爲吾不肖者私淑也荒悖恍惚不知所云水陆茫茫预以陈告惟吾同志怜念怜念遇丧于贵溪书哀感嘉靖戊子八月夫子既定思田賔浔之乱疾作二十六日旋师广州十一月己亥疾亟乃䟽请骸骨二十一日踰大庾岭方伯王君大用宻遣人备棺后载二十九日疾将革问侍者曰至南康㡬何对曰距三邮曰恐不及矣侍者曰王方伯以夀木随弗敢告夫子时尚衣冠倚童子危坐乃张目曰渠䏻是念邪湏臾气息次南安之青田实十一月二十九日丁卯午时也是日赣州兵备张君思聦太守王君世芳节推陆君府奔自赣节推周君积奔自南安皆弗及诀哭之恸明日张敦匠事饰附设披积请沭浴于南埜驿亲进含王陆同殓禭又明日南赣廵抚汪公鋐来莅䘮纪士民拥途哀号汪爲之挥涕慰劳十二月二十日䘮至南昌有司分道而迎廵按御史储君良材提学副使赵君渊哭士民皆哭声载于道乃挽丧留于南浦请改岁而行以尽士民之哀赵日至三踊哭有问之曰吾岂爲乃公哭邪己丑改岁六日将发舟北风厉甚储焚香䖍祝于柩曰公弗行岂爲士民留邪公党有子嗣门人亦望公乆矣即时反风不四日直抵信州呜唿夫子没而诸大夫之周旋者至矣是固夫子盛徳所感亦诸大夫好徳之诚也二三子弗身承其劳闻其事䏻弗以爲思乎详述之用以告吾同门者书稽山感别卷人有异常之恩于我者君子感乎异常之恩不可恩也不可恩不可感也是故稽颡再拜颂言烦悉报之㣲也适馆受飱左右以赆恵之㣲也其遭也无自其合也不媒其聚弗亲其离弗违无致而至莫知其以此恩之至也感之极也今夫龙兴而云从云非恩乎龙而从也嘘吸爲变莫之致也计功量者孰为恩孰为感悉悉而数之则薄矣吾于赣城杨君竹溪之于夫子何以异吾固不䏻忘情于恩感固亦无以为恩感也昔者夫子奉命南征以不杀之仁绥思田之顽民维时荷戈持戟之士其孙谋吴畧勇力㧞衆者爲不少矣及成功之日乃皆一时归散环视诸庭依依不忍去若左广之武和斋吉水之龙北山赣之刘易斋及君者乃皆退然若弗胜衣之士是四君者岂有意而相遭邪必其所存有以近吾夫子不杀之仁故不谋而自合至夫子待命北廵忽爲南安之变也君皇皇然亲含禭扶舆榇行则与蒸徒共楫止则与二三同门麻衣布绖并就哭位是固何自而然哉夫仁人心也通幽明忘物我不以生而亲不以死而忘无致而致虽四君亦莫之知也四君且莫之知吾又得而恩感乎哉故吾欲稽颡再拜颂言烦悉以报其情而其情终不可报吾欲适馆受飱左右以赆以惠其去而其去终不可惠故相率归于无言噫无言之感洞彻千古吾亦无如之何也已虽然君去而能益笃吾夫子不杀之仁则吾之无言者尚有无穷之言也因其去吾复䏻已于言乎是爲书谢江广诸当道书冬暮寛畿渡钱塘将趋北上适广中有人至报父师阳明先生以病告沿途待命将踰庾岭矣即具舟南迎至兰溪忽闻南安之变慌怖三问三疑奔至龙㳺传果实矣天乎何至此极邪吾师以王事驰驱尽心亶力今果勤事而野死矣乎在吾师以身许国死复何憾独不肖二三子哀恨之私有不能一日解诸懐耳夫自讲学四十余年从之逰者遍海内没乃无一人亲含禭殓手足以供二三子之职哀恨何堪寛畿北面有年矣教我抚我诱我翼我实有罔极之恩而今若此无涯之慼谁则任之兼程至贵溪始得冯哭其棺间乃询之厮吏始知临终之地长途空寂前后弗及幸我大人先生有预事之谋载棺相随使永诀之晨得以时殓禭是虽子嗣门人亲临其事当无踰此诚死生而骨肉者也恩孰大焉夫吾师有罔极之恩而没则贻我以无涯之慼今頼大人得少慰焉是大人之恩于二三子寔有无涯之感矣夫野死而无悔者夫子之忠也无归而殡者大人之仁也斯二者固皆天下之公义而区区之恩慼不与焉特吾二三子儿女之情至此皆不䏻巳于无言耳剖心刻骨有言莫尽诗云中心藏之何日忘之荒悖布情不悉惟怜而终教之再谢汪诚斋书父师之丧颇德庇于二月四日奠于堂矣感公之私与日俱积乃弟乃子颇䏻承袭遗规弗至踰礼四方同门亦日来奔颇具执事是皆先生倡厚徳于前故子弟门人知激劝于后不敢以薄自处重获罪于大君子之门也所谕父师军中羡余银两责其官赍送嗣子是执事哀死之情推及遗孤此恩此德非特其子弟知感在门人小子佩刻亦殊深矣但父师嗣子方及四龄未有知识亲弟守俭守文守章继子正宪欲代之言顾其中有愿言而不敢尽者生軰恃在旧爱敢代爲之言惟执事其终听焉父师两广事宜间尝询之幕士矣颇有䏻悉其槩者谓奏凯之日礼有太平筵宴及庆贺赆送之仪水夫门子供具中有情不得却与例不必却者收贮赏功所谓之羡余以作公赏之费成功之后将归乃总其赏功正数所给公帑不过一万余两皆发梧州矣正数之外有此羡余仍命并发梧州从者又以沿途待命恐迟留日乆尚有不时之需姑擕附以行俟随地遣发不意未至南安罹此㓙变病革之晨亲命仆隷检遗书治行箧命赏功官劳其勤劳而归羡余于公此实父师之治命也当事者既匿其情不以告夫先生而先生又切哀死之情笃遗孤之爱案官吏之请从合得之议谓大臣驱驰王事身殒边陲痛有余哀礼当厚报况物出羡余受之不爲伤义故直以事断而不疑其爲私其恩可谓厚矣特弟子登受之余尚不免扵惶惑盖以父师既有成命前日之归是则今日之受非矣苟不度义而私受之恐拂死者之情终无以白于地下也且子弟之事亲平时一言罔敢踰越况军旅之事易箦之言顾忍违忘而私受乎夫可以与者大人之赐可以无取者父师之心取之惟恐违死者之命而重生者之罪则又其子弟衷由之情用是不避呵叱谨勒手状代爲先生布并原银五百三十二两托叅随州判龙光原义男添贵送复台下伏望验发公帑使存殁之心可以质诸天地鬼神是则先生无穷之赐幽明共戴之恩也不胜冐犯殒悼之至再谢储谷泉书寛畿不率弗祐于天遽夺我师之速黄髪乳口失所保哺皇皇然无所归时闻㓙计又恨未及相随以趋曵杖之歌天丧斯文后死者终弗与闻矣乎既而奔丧贵溪冯哭之余水浆不入于口奄奄气息若无复可生于人世矣间乃询其后事乃知诸君子殚心瘁力送死无憾而先生左右维持之力居多愚以爲相知之情至此亦云足矣及凡所经历舟未入境而执事之戒命巳先哭奠䖍悫虽有司好徳之同而激劝之机不无所自哀感何言仆且私告曰公虑吾主君家事也云云曰公虑吾主君勲业未着云云已而朋友又私相语曰公恸吾夫子者悼其教未明于天下也云云生軰矍然而起曰有是哉何公信爱之至有如此也噫天下之爱吾夫子者有矣叹之而巳矣信吾夫子者有矣感之而巳矣孰有如吾执事精神心思周旋曲折实以见之行事者乎必其平日相孚黙契有甚不得巳者藏于其中是未可声音笑貌爲也吾侪小人自失所恃遽恐吾道终底于阨塞不知天下大君子有如先生者出于其间斯道虽重主盟得人吾何以惧乎哉孟子曰然而无有乎尔则亦无有乎尔今玆有乎尔矣今兹有乎尔矣于是自衢以下顺流而归慷慨激亢无复爲儿女之情是先生不言之教起我跛蹩扵颠跻之中吾当何以爲报哉二月四日巳妥灵于堂乃弟乃子颇知自植四方同门又日来至䘮事聊此议处不复敢逺婴先生之懐矣萧尚贤事畧具汪公别𥿄并奉请教小厮軰以小嫌构辞致烦案牍在先生寛仁之下当必有䖏然是人亦无足过责者夫子用之所谓畧其全体之陋以用其一肢之䏻故其报死之情亦如是而巳矣今𣣔望之大过是又若以其一肢之得而复责其全体之失也难矣恃在推爱妄敢喋喋荒悖不恭万罪万罪丧纪程煇我师绪山先生编次阳明夫子家乗成煇受而读之作而叹曰嗟乎天道报施善人抑何其不可测邪方夫子之生也苦心妙悟以续如线之道脉矣乃伪学之谤不䏻弭倡义兴师以殱谋畔之独夫矣乃君侧之恶不䏻去开诚布公不烦一旅以格数百年负固之党矣乃当轴之忌不䏻回使其身一日立乎朝廷之上何其与世之落落也及其没也哭者尽哀祭者尽诚至今有弔其墓谒其祠拜其家庙爲之太息流涕而不置者又何其得衆之鼎鼎也窃惑焉先生进而教之曰是不可以观天人贞胜之机矣乎夫子之所不䏻者时之艰也人之胜也其所能者徳之孚也天之定也而又何惑哉吾方裒祭文之不䏻尽録者属子以终事焉盖文固有畧者矣将人之祭于地与就其家而祭焉者皆其实徳所感而人情之所不能巳者顾可畧而不书乎子其掲日月为序凡显而公卿㣲而庶人有举必书庶乎定者可考而见且使我后之人知夫子有不待生而存不随死而㓕者良在此而不在彼也煇避席曰敬闻命矣作䘮纪夫子以戊子仲冬之丁卯卒于南安府青龙舖舆止南埜驿越四日爲季冬庚午门人广东布政王大用推官周积举人刘邦采寔敦后事副使张思聦率属吏知府王世芳同知何瑶大庾知县叶章府学训导杨登玉王圭陈守道庠生张李节王辂王辅等哭奠乃殓殓已署上犹县事经历许同朝崇义知县祝澍南康教谕管辅训导刘森庠生刘爵等千户刘环俞春周祥门人知府王銮阳克慎鄕约王秉言各就位哭奠壬申榇抵赣州府水西驿提督都御史汪鋐同知何瑶推官陆府检校唐本鄊宦宋元指挥钱堂知事郭钺千百户何涌江马昻吴伦谭景受卜福严述王宁王宪潘钰余洪毕祥杨守武昌千户所指挥陈伟门人郎中刘寅都指挥同知余恩庠生易绍宣李乔崇李挺李宪何进隆何进徳曾廷珂曾廷琏黄谱黎教王槐宻王振朝刘凤月刘天钖刘瞬彭遇贵谢天表谢天眷桂士元桂薫袁㤗张镗汪梅周兰宋金雷锐雷兊应辰钟振俞鹗汤伟杜相黄鏊各就位哭奠张思聦周积又各特举焉丁丑榇抵吉安府螺川驿佥事陈璧知府张汉同知张烈通判蒋英林春泽推官周在庐陵知县常序署㤗和县事知事汪仲县丞刘纶主簿庄伯瑶典史李江教谕林文焯训导金玥张旦吉水县丞杨伯谦主簿辛仲实万安主簿杨廷兰信丰指挥同知林节乡宦尚书罗钦顺副使罗钦徳副都御史罗钦忠门人御史王时柯庠生萧宠萧荣王舜鹏袁登应罗綗谢廷昭周文甫王惠廸刘徳蓝瑜龙潢龙渐幕吏龙光各就位哭奠戊子榇抵临江府蒲滩驿同知宇賔通判林元推官俞振强靖江知县陈府新淦县丞唐和主簿王纶教谕向钦训导从介各就位哭奠辛卯榇抵南昌府南浦驿建安府镇国将军宸洪太监黎鑑御史储良材叅政叶溥李绯叅议钟云瑞副使赵渊佥事陈璧王暐吴瀚陈端甫都指挥佥事刘玺王宁崔昻府学教授廖廷臣训导范昌期张琚谭倬廖金新建县学教谕刘环训导梁子钟何乐南昌县学训导邢寛庠生崔嵩陶潮刘伯盛舒㤗武进邹輗乡宦副都御史熊浃布政胡训副使刘伯秀知府张元春御史涂相郎中张钦主事张鏊进士熊汲检校张黙通判万奎闵鲁知县余琪聂仪杨璋甘栢胡大化举人丁夔门人裘衍张良才张召魏良噐魏价万世芳邹賔齐昇周麟黄钟钟文奎艾铎安仁县桂宸桂宫桂容桂軏孙鋹孙钧吉安府曾伟噐报効生员陈文荣承差刘昻乡民萧华李延祥程玉石陈本道髙显彰刘珏杨文严洪徐桤杜秉文王钦各就位哭奠叶溥赵渊王暐张元春齐昇又各特举焉岁巳丑正月庚子榇发南昌府自储大夫以下凡百有位越百姓里居市儿巷妇哭而送者载道风迅不可帆又不可缆而前也储大夫抚之曰先生岂有懐邪越中子弟门人泣而迎者延首跂足而徯至者盖有日矣湏臾反风若或使之遂行丙午余干县主簿陈瑢教谕林秀训导赵珊传谘万年县主簿龙光相安仁和县主簿邹軿训导周铎黄选庠生桂舆蒲田县廖大璧贵溪知县方克主簿钱珊典史冯璁教谕谢烱庠生丘民节宋廷豸叶可乆叶可大许文明铅山主簿戚镗乡宦大学士费宏尚书汪俊各就位哭奠先是绪山龙溪二先生将赴廷对闻先生将还逆之严滩忽得讣音相向恸哭疑于服制作师服问厥既成服兼程趋广信讣告同门会先生嗣子正宪至自越至是同遇先生之榇于贵溪哭之几絶书遇丧哀感以寄懐云癸丑榇抵广信府葛阳驿知府赵烨同知卢元恺通判曾大有龙纲举人刘伟玉山知县吕应阳教谕霍重庠生郑世迁李材程松叶廷秀徐森常山县丞殷学夔各就位哭奠储良材又檄吕应阳而特举焉夫子弟守俭守文门人栾恵黄洪李洪范引年柴凤会榇于玉山辛酉榇抵衢州府上杭驿同知杨文奎通判简阅推官李翔西安知县林钟门人栾恵黄㫬何伦王修林文琼徐霈蒋兰金华府通判高凤兰溪县主簿髙禹教谕朱骥训导胡奕辉门人应典严州府推官程淳桐庐县主簿屠继祖各就位哭奠丁卯榇抵杭州府浙江驿布政潘旦刘节叅政胡纉宗叶寛叅议万廷彩龎浩按察使叶溥副使传钥万潮党以平何鳌汪金佥事孙元巴思明梁世骠江良材林茂竹都指挥使刘宗伟都指挥佥事李节刘翶孙仁王佐杭州府推官刘望之府学教授陶贺仁和县主簿曹官冨阳县主簿李珎教谕黄宁训导程大有王𥙿莆人知县黄铭介子黄中百户施经各就位哭奠庚午榇抵越城奠于明堂御史陈世辅王化分守龎浩绍兴知府洪珠同知孔庭训通判陆逺洪晳推官喻希礼府学训导舒哲陈箴林文斌曽昇会稽知县王文儒教谕张槩训导詹诏山隂知县杨指同知刘镗指挥佥事杨基广州府右卫指挥佥事武銮南昌卫指挥佥事赵昇广州府前卫舎人孙绍英各就位哭奠洪珠栾恵又各特举焉刘镗杨基武栾龙光咸以营护至越时将告归绪山先生书稽山感别卷赠之因寓书江广诸当道盖徳其䖍于襄大事也仲冬癸卯奉夫子榇窆于越城南三十里之髙村会塟者数千人副都御史王尧封御史端廷赦陈世辅梁尚徳万潮黄卿万廷彩龎浩传钥党以平汪金区越梁世骠江良材林茂竹王臣刘宗仁李节刘翶孙仁洪珠孔庭训洪晳杭州知府娄世徳同知杨文昇通判周忠刘坎濬推官刘望之运同钱澜副使李信判官林同方禾钱塘知县王桥㑹稽知县王文儒山隂县丞应佐余姚主簿彭英典史刘文聦教谕徐锐训导谢贤陈元广东御史何豳布政邵锐姻人大学士谢迁尚书韩邦问编修周文烛御史毛鳯都御史胡东臯叅政汪惇副使吴便司马公轾佥事汪克章沈钦司马相韩明知府陆宁金椿运同徐冕知县宋溥金谧陶天祐刘瀚田惟立徐玺徐俊民吴昊叶信汪佀糓周大经周文熯胡瀛陈廷华知县王轼鄕生钱继先王廷辅王文轩夏文琳何炫徐应周大赉髙隆友生尚书伍文定侍郎杨大章陈筐严毅杨霓杨誉知府吴叙㢘使韩㢘邵蕡徐彬邹鹄贠外郎张璇施信史伯敏王代于震朱梁晚生佥事汪应轸知府朱衮李节郎中胡廷禄陈良谟主事叶良佩田汝成王度王渐逵王一和王文训王文辀王文辂王文輹良直费思义门人大学士方献夫侍郎黄绾编修欧阳徳给事中魏良弼李逢行人薛侃应大桂郎中邹守益贠外郎蓝渠主事潘颕黄宗明翁万逹石简胡经叅政万潮副使萧鸣鳯叅议王洙博士马明衡监丞赵显荣助教王崑薛侨知县薛宗铠周桐孙㻍刘本刘樽诸训诸阳诸守忠举人诸大纲杨汝荣金佩金克厚佥事韩柱主事顾敦复胡冲徐沂徐楷徐潞叶锴徐霈张津钱翀钱翶钱祚诏凌世华朱箎龚溥龚渐贠外郎龚芝杜应豸县丞朱周应损秦輗章干杨柱从弟王守第各就位哭奠呜唿丧纪作则有孚惠我徳者固美而必章而有孚惠我心者亦盛而必传读是编者毋但曰雷阳㓂公之竹而巳也王文成公全书传习录卷第一王文成公全书卷之一语录先生于大学格物诸说悉以旧本爲正盖先儒所谓误本者也爱始闻而骇旣而疑已而殚精竭思参五错纵以质于先生然后知先生之说若水之寒若火之热断断乎百世以俟圣人而不惑者也先生明睿天授然和乐坦易不事邉幅人见其少时豪迈不覊又尝泛滥于词章出入二氏之学骤闻是说皆目以爲立异好奇漫不省究不知先生居夷三载处困飬静精一之功固已超入圣域粹然大中至正之归矣爱朝夕炙门下但见先生之道即之若易而仰之愈高见之若粗而探之愈精就之若近而造之愈益无穷十余年来竟未能窥其藩篱世之君子或与先生仅交一面或犹未闻其謦欬或先懐忽易愤激之心而遽欲于立谈之间传闻之说臆断悬度如之何其可得也从游之士闻先生之敎徃徃得一而遗二见其牝牡骊黄而弃其所谓千里者故爱备录平日之所闻私以示夫同志相与考而正之庶无负先生之敎云门人徐爱书爱问在亲民朱子谓当作新民后章作新民之文似亦有㨿先生以爲宜从旧本作亲民亦有所㨿否先生曰作新民之新是自新之民与在新民之新不同此岂足爲㨿作字却与亲字相对然非亲字义下面治国平天下处皆于新字无发明如云君子贤其贤而亲其视小人乐其乐而利其利如保赤子民之所好好之民之所恶恶之此之谓民之父母之类皆是亲字意亲民犹孟子亲亲仁民之谓亲之即仁之也百姓不亲舜使契爲司徒敬敷五敎所以亲之也尧典克明峻德便是明明德以亲九族至平章协和便是亲民便是明明德于天下又如孔子言修巳以安百姓修巳便是明明德安百姓便是亲民说亲民便是兼敎飬意说新民便觉偏了爱问知止而后有定朱子以爲事事物物皆有定理似与先生之说相戾先生曰于事事物物上求至善却是义外也至善是心之本体只是明明德到至精至一处便是然亦未尝离却事物本註所谓尽夫天理之极而无一毫人欲之私者得之爱问至善只求诸心恐于天下事理有不䏻尽先生曰心即理也天下又有心外之事心外之理乎爱曰如事父之孝事君之忠交友之信治民之仁其间有许多理在恐亦不可不察先生叹曰此说之蔽久矣岂一语所能悟今姑就所问者言之且如事父不成去父上求箇孝的理事君不成去君上求箇忠的理交友治民不成去友上民上求箇信与仁的理都只在此心心即理也此心无私欲之蔽即是天理不须外面添一分以此纯乎天理之心发之事父便是孝发之事君便是忠发之交友治民便是信与仁只在此心去人欲存天理上用功便是爱曰闻先生如此说爱已觉有省悟处但旧说纒于胸中尚有未脱然者如事父一事其间温淸定省之类有许多节目不亦须讲求否先生曰如何不讲求只是有箇头脑只是就此心去人欲存天理上讲求就如讲求冬温也只是要尽此心之孝恐怕有一毫人欲间杂讲求夏淸也只是要尽此心之孝恐怕有一毫人欲间杂只是讲求得此心此心若无人欲纯是天理是箇诚于孝亲的心冬时自然思量父母的寒便自要去求筒温的道理夏时自然思量父的热便自要去求箇凊的道理这都是那诚孝的心发出来的条件却是须有这诚孝的心然后有这条件发出来譬之树木这诚孝的心便是根许多条件便是枝叶须先有根然后有枝叶不是先㝷了枝叶然后去种根礼记言孝子之有深爱者必有和气有和气者必有愉色有愉色者必有婉容须是有箇深爱做根便自然如此郑朝朔问至善亦须有从事物上求者先生曰至善只是此心纯乎天理之极便是更于事物上怎生求且试说几件看朝朔曰且如事亲如何而爲温淸之节如何而爲奉飬之宜须求箇是当方是至善所以有学问思辩之功先生曰若只是温淸之节奉飬之宜可一日二日讲之而尽用得甚学问思辩惟于温凊时也只要此心纯乎天理之极奉飬时也只要此心纯乎天理之极此则非有学问思辩之功将不免于毫釐千里之缪所以虽在圣人犹加精一之训若只是那㱔仪节求得是当便谓至善卽如今扮戯子扮得许多温凊奉飬的仪节是当亦可谓之至善矣爱于是日又有省爱因未㑹先生知行合一之训与宗贤惟贤徃复辩论未䏻决以问于先生先生曰试举看爱曰如今人尽有知得父当孝兄当弟者却不䏻孝不䏻弟便是知与行分明是两件先生曰此巳被私欲隔断不是知行的本体了未有知而不行者知而不行只是未知圣贤敎人知行正是要复那本体不是着你只恁的便罢故大学指箇真知行与人㸔说如好好色如恶恶臭见好色属知好好色属行只见那好色时巳自好子不是见了后又立箇心去好闻恶臭属知恶恶臭属行只闻那恶臭时已自恶了不是闻了后别立箇心去恶如鼻塞人虽见恶臭在前鼻中不曾闻得便亦不甚恶亦只是不曾知臭就如称某人知孝某人知弟必是其人已曾行孝行弟方可称他知孝知弟不成只是晓得说些孝弟的话便可称爲知孝弟又如知痛必已自痛了方知痛知寒必巳自寒了知饥必巳自饥了知行如何分得开此便是知行的本体不曾有私意隔断的圣人敎人必要是如此方可谓之知不然只是不曾知此却是何等紧切着实的工夫如今苦苦定要说知行做两箇是甚么意某要说做一箇是甚么意若不知立言宗㫖只管说一箇两箇亦有甚用爱曰古人说知行做两箇亦是要人见箇分晓一行做知的功夫一行做行的功夫即功夫始有下落先生曰此却失了古人宗㫖也某尝说知是行的主意行是知的功夫知是行之始行是知之成若㑹得时只说一箇知已自有行在只说一箇行已自有知在古人所以旣说一箇知又说一箇行者只爲世间有一种人懵懵懂懂的任意去做全不解思惟省察也只是箇㝠行妄作所以必说箇知方才行得是又有一种人茫茫荡荡悬空去田索全不肯着实躬行也只是箇揣摸影响所以必说一箇行方才知得真此是古人不得已𥙷偏救弊的说话若见得这箇意时卽一言而足今人却就将知行分作两件去做以爲必先知了然后䏻行我如今且去讲习讨论做知的工夫待知得真了方去做行的工夫故遂终身不行亦遂终身不知此不是小病痛其来已非一日矣某今说箇知行合一正是对病的药又不是某凿空杜撰知行本体原是如此今若知得宗㫖时即说两箇亦不妨亦只是一箇若不㑹宗㫖便说一箇亦济得甚事只是闲说话爱问昨闻先生止至善之敎已觉功夫有用力处但与朱子格物之训思之终不䏻合先生曰格物是止至善之功旣知至善即知格物矣爱曰昨以先生之敎推之格物之说似亦见得大略但朱子之训其于书之精一论语之博约孟子之尽心知性皆有所证㩀以是未能释然先生曰子夏笃信圣人曾子反求诸已笃信固亦是然不如反求之切今旣不得于心安可狃于旧闻不求是当就如朱子亦尊信程子至其不得于心处亦何尝苟从精一博约尽心本自与吾说脗合但未之思耳朱子格物之训未免牵合附㑹非其本㫖精是一之功博是约之功曰仁旣明知行合一之说此可一言而喻尽心知性知天是生知安行事存心飬性事天是学知利行事夭夀不贰修身以俟是困知勉行事朱子错训格物只爲倒㸔了此意以尽心知性爲物格知至要初学便去做生知安行事如何做得爱问尽心知性何以爲生知安行先生曰性是心之体天是性之原尽心即是尽性惟天下至诚爲䏻尽其性知天地之化育存心者心有未尽也知天如知州知县之知是自巳分上事巳与天爲一事天如子之事父臣之事君须是恭敬奉承然后䏻无失尚与天爲二此便是圣贤之别至于夭夀不贰其心乃是敎学者一心爲善不可以穷通夭夀之故便把爲善的心变动了只去修身以俟命见得穷通夀夭有箇命在我亦不必以此动心事天虽与天爲二已自见得箇天在面前俟命便是未曾见面在此等候相似此便是初学立心之始有箇困勉的意在今却倒做了所以使学者无下手处爱曰昨闻先生之敎亦影影见得功夫须是如此今闻此说益无可疑爱昨晓思格物的物字即是事字皆从心上说先生曰然身之主宰便是心心之所发便是意意之本体便是知意之所在便是物如意在于事亲即事亲便是一物意在于事君即事君便是一物意在于仁民爱物即仁民爱物便是一物意在于视听言动即视听言动便是一物所以某说无心外之理无心外之物中庸言不诚无物大学明明德之功只是箇诚意诚意之功只是箇格物先生又曰格物如孟子大人格君心之格是去其心之不正以全其本体之正但意念所在即要去其不正以全其正卽无时无处不是存天理卽是穷理天理卽是明德穷理卽是明明德又曰知是心之本体心自然㑹知见父自然知孝见兄自然知弟见孺子入井自然知恻隐此便是良知不假外求若良知之发更无私意障碍即所谓充其恻隐之心而仁不可胜用矣然在常人不䏻无私意障碍所以须用致知格物之功胜私复理即心之良知更无障碍得以充塞流行便是致其知知致则意诚爱问先生以博文爲约礼功夫深思之未能得略请开示先生曰礼字卽是理字理之发见可见者谓之文文之隐微不可见者谓之理只是一物约礼只是要此心纯是一箇天理要此心纯是天理须就理之发见处用功如发见于事亲时就在事亲上学存此天理发见于事君时就在事君上学存此天理发见于处富贵贫贱时就在处富贵贫贱上学存此天理发见于处患难夷狄时就在处患难夷狄上学存此天理至于作止语黙无处不然随他发见处即就那上面学箇存天理这便是博学之于文便是约礼的功夫博文即是惟精约礼即是惟一爱问道心常爲一身之主而人心毎听命以先生精一之训推之此语似有弊先生曰然心一也未杂于人谓之道心杂以人伪谓之人心人心之得其正者即道心道心之失其正者即人心初非有二心也程子谓人心即人欲道心即天理语若分析而意实得之今曰道心爲主而人心听命是二心也天理人欲不并立安有天理爲主人欲又从而听命者爱问文中子韩退之先生曰退之文人之雄耳文中子贤儒也后人徒以文词之故推尊退之其实退之去文中子逺甚爱问何以有拟经之失先生曰拟经恐未可尽非且说后世儒者着述之意与拟经如何爱曰世儒着述近名之意不无然期以明道拟经纯若爲名先生曰着述以明道亦何所効法曰孔子删述六经以明道也先生曰然则拟经独非効法孔子乎爱曰着述即于道有所发明拟经似徒拟其迹恐于道无𥙷先生曰子以明道者使其反朴还淳而见诸行事之实乎抑将美其言辞而徒以譊譊于世也天下之大乱由虚文胜而实行衰也使道明于天下则六经不必述删述六经孔子不得巳也自伏羲画卦至于文王周公其间言易如连山归藏之属纷纷籍籍不知其几易道大乱孔子以天下好文之风日盛知其说之将无纪极于是取文王周公之说而賛之以爲惟此爲得其宗于是纷纷之说尽废而天下之言易者始一书诗礼乐春秋皆然书自典谟以后诗自二南以降如九丘八索一切淫哇逸荡之词盖不知其几千百篇礼乐之名物度数至是亦不可胜穷孔子皆删削而述正之然后其说始废如书诗礼乐中孔子何尝加一语今之礼记诸说皆后儒附㑹而成巳非孔子之旧至于春秋虽称孔子作之其实皆鲁史旧文所谓笔者笔其旧所谓削者削其繁是有减无增孔子述六经惧繁文之乱天下惟简之而不得使天下务去其文以求其实非以文敎之也春狄以后繁文益盛天下益乱始皇焚书得罪是出于私意又不合焚六经若当时志在明道其诸反经叛理之说悉取而焚之亦正暗合删述之意自秦汉以降文又日盛若欲尽去之断不能去只宜取法孔子录其近是者而表章之则其诸恠悖之说亦宜渐渐自废不知文中子当时拟经之意如何某切深有取于其事以爲圣人复起不䏻易也天下所以不治只因文盛实衰人出巳见新奇相高以眩俗取誉徒以乱天下之聪明涂天下之耳目使天下靡然争务修餙文词以求知于世而不复知有敦本尚实反朴还淳之行是皆着述者有以启之爱曰着述亦有不可缺者如春秋一经若无左传恐亦难晓先生曰春秋必待传而后明是歇后谜语矣圣人何苦爲此艰深隐晦之词左传多是鲁史旧文若春秋须此而后明孔子何必削之爱曰伊川亦云传是案经是断如书弑某君伐某国若不明其事恐亦难断先生曰伊川此言恐亦是相沿世儒之说未得圣人作经之意如书弑君即弑君便是罪何必更问其弑君之详征伐当自天子出书伐国即伐国便是罪何必更问其伐国之详圣人述六经只是要正人心只是要存天理去人欲于存天理去人欲之事则尝言之或因人请问各随分量而说亦不肯多道恐人专求之言语故曰予欲无言若是一切纵人欲灭天理的事又安肯详以示人是长乱导奸也故孟子云仲尼之门无道桓文之事者是以后世无传焉此便是孔门家法世儒只讲得一箇伯者的学问所以要知得许多隂谋诡计纯是一片功利的心与圣人作经的意思正相反如何思量得通因叹曰此非逹天德者未易与言此也又曰孔子云吾犹及史之阙文也孟子云尽信书不如无书吾于武成取二三策而已孔子删书于唐虞夏四五百年间不过数篇岂更无一事而所述止此圣人之意可知矣圣人只是要删去繁文后儒却只要添上爱曰圣人作经只是要去人欲存天理如五伯以下事圣人不欲详以示人则诚然矣至如尧舜以前事如何略不少见先生曰羲黄之世其事濶踈传之者鲜矣此亦可以想见其时全是淳龎朴素略无文采的气象此便是太古之治非后世可及爱曰如三坟之类亦有传者孔子何以删之先生曰纵有传者亦于世变渐非所宜风气益开文采日胜至于周末虽欲变以夏商之俗巳不可挽况唐虞乎又况羲黄之世乎然其治不同其道则一孔子于尧舜则祖述之于文武则宪章之文武之法即是尧舜之道但因时致治其设施政令巳自不同即夏商事业施之于周巳有不合故周公思兼三王其有不合仰而思之夜以继日况太古之治岂复能行斯固圣人之所可略也又曰专事无爲不能如三王之因时致治而必欲行以太古之俗即是佛老的学术因时致治不能如三王之一本于道而以功利之心行之即是伯者以下事业后世儒者许多讲来讲去只是讲得箇伯术又曰唐虞以上之治后世不可复也略之可也三代以下之治后世不可法也削之可也惟三代之治可行然而世之论三代者不明其本而徒事其末则亦不可复矣爱曰先儒论六经以春秋爲史史专记事恐与五经事体终或稍异先生曰以事言谓之史以道言谓之经事即道道即事春秋亦经五经亦史易是包牺氏之史书是尧舜以下史礼乐是三代史其事同其道同安有所谓异又曰五经亦只是史史以明善恶示训戒善可爲训者特存其迹以示法恶可爲戒者存其戒而削其事以杜奸爱曰存其迹以示法亦是存天理之本然削其事以杜奸亦是遏人欲于将萌否先生曰圣人作经固无非是此意然又不必泥着文句爱又问恶可爲戒者存其戒而削其事以杜奸何独于诗而不删郑衞先儒谓恶者可以惩创人之逸志然否先生曰诗非孔门之旧本矣孔子云放郑声郑声淫又曰恶郑声之乱雅乐也郑衞之音亡国之音也此是孔门家法孔子所定三百篇皆所谓雅乐皆可奏之郊庙奏之郷党皆所以宣畅和平涵泳德性移风易俗安得有此是长淫导奸矣此必秦火之后世儒附㑹以足三百篇之数盖淫泆之词世俗多所喜传如今闾巷皆然恶者可以惩创人之逸志是求其说而不得从而爲之辞爱因旧说汨没始闻先生之敎实是骇愕不定无入头处其后闻之既乆渐知反身实践然后始信先生之学爲孔门嫡传舍是皆傍蹊小径断港絶河失如说格物是诚意的工夫明善是诚身的工夫穷理是尽性的工夫道问学是尊德性的工夫博文是约礼的工夫惟精是惟一的工夫诸如此类始皆落落难合其后思之既乆不觉手舞足蹈右曰仁所录陆澄问主一之功如读书则一心在读书上接客则一心在接客上可以爲主一乎先生曰好色则一心在好色上好货则一心在好货上可以爲主一乎是所谓逐物非主一也主一是专主一箇天理问立志先生曰只念念要存天理即是立志能不忘乎此乆则自然心中凝聚犹道家所谓结圣胎也此天理之念常存驯至于美大圣神亦只从此一念存飬扩充去耳日间工夫觉纷扰则静坐觉懒㸔书则且㸔书是亦因病而药处朋友务相下则得益相上则损孟源有自是好名之病先生屡责之一日警责方巳一友自陈日来工夫请正源从傍曰此方是㝷着源旧时家当先生曰尔病又发源色变议拟欲有所辨先生曰尔病又发因喻之曰此是汝一生大病根譬如方丈地内种此一大树雨露之滋土脉之力只滋飬得这箇大根四傍纵要种㱔嘉谷上面𬒳此树叶遮覆下面𬒳此树根盘结如何生长得成湏用伐去此树纎根勿留方可种植嘉种不然任汝耕耘培壅只是滋飬得此根问后世着述之多恐亦有乱正学先生曰人心天理浑然圣贤笔之书如写真传神不过示人以形状大略使之因此而讨求其真耳其精神意气言笑动止固有所不䏻传也后世着述是又将圣人所画摹倣誊写而妄自分析加增以逞其技其失真愈逺矣问圣人应变不穷莫亦是预先讲求否先生曰如何讲求得许多圣人之心如明镜只是一箇明则随感而应无物不照未有已徃之形尚在未照之形先具者若后世所讲却是如此是以与圣人之学大背周公制礼作乐以文天下皆圣人所䏻爲尧舜何不尽爲之而待于周公孔子删述六经以诏万世亦圣人所䏻爲周公何不先爲之而有待于孔子是知圣人遇此时方有此事只怕镜不明不怕物来不䏻照讲求事变亦是照时事然学者却须先有箇明的工夫学者惟患此心之未能明不患事变之不䏻尽曰然则所谓冲漠无朕而万象森然已具者其言何如曰是说本自好只不善㸔亦便有病痛义理无定在无穷尽吾与子言不可以少有所得而遂谓止此也再言之十年二十年五十年未有止也他日又曰圣如尧舜然尧舜之上善无尽恶如桀纣然桀纣之下恶无尽使桀纣未死恶宁止此乎使善有尽文王何以望道而未之见问静时亦觉意思好才遇事便不同如何先生曰是徒知静飬而不用克巳工夫也如此临事便要倾倒人须在事上磨方立得住方䏻静亦定动亦定问上逹工夫先生曰后儒敎人才渉精微便谓上逹未当学且说下学是分下学上逹爲二也夫目可得见耳可得闻口可得言心可得思者皆下学也目不可得见耳不可得闻口不可得言心不可得思者上逹也如木之栽培灌漑是下学也至于日夜之所息条逹畅茂乃是上逹人安䏻预其力哉故凡可用功可告语者皆下学上逹只在下学里凡圣人所说虽极精微俱是下学学者只从下学里用功自然上逹去不必别㝷箇上逹的工夫持志如心痛一心在痛上岂有工夫说闲话管闲事问惟精惟一是如何用功先生曰惟一是惟精主意惟精是惟一功夫非惟精之外复有惟一也精字从米姑以米譬之要得此米纯然洁白便是惟一意然非加舂簸筛拣惟精之工则不能纯然洁白也舂簸筛拣是惟精之功然亦不过要此米到纯然洁白而已博学审问慎思明辨笃行者皆所以爲惟精而求惟一也他如博文者即约礼之功格物致知者即诚意之功道问学即尊德性之功明善即诚身之功无二说也知者行之始行者知之成圣学只一箇功夫知行不可分作两事雕开曰吾斯之未能信夫子说之子路使子羔爲费宰子曰贼夫人之子曾点言志夫子许之圣人之意可见矣问宁静存心时可爲未发之中否先生曰今人存心只定得气当其宁静时亦只是气宁静不可以爲未发之中曰未便是中莫亦是求中功夫曰只要去人欲存天理方是功夫静时念念去人欲存天理动时念念去人欲存天理不管宁静不宁静若靠那宁静不惟渐有喜静厌动之弊中间许多病痛只是潜伏在终不䏻絶去遇事依旧滋长以循理爲主何尝不宁静以宁静爲主未必能循理问孔门言志由求任政事公西赤任礼乐多少实用及曾晳说来却似要的事圣人却许他是意何如曰三子是有意必有意必便偏着一边能此未必能彼曾点这意思却无意必便是素其位而行不愿乎其外素夷狄行乎夷狄素患难行乎患难无入而不自得矣三子所谓汝器也曾点便有不器意然三子之才各卓然成章非若世之空言无实者故夫子亦皆许之问知识不长进如何先生曰爲学须有本原须从本原上用力渐渐盈科而进仙家说婴儿亦善譬婴儿在母腹时只是纯气有何知识出胎后方始能啼旣而后能笑又旣而后能识认其父母兄弟又旣而后能立䏻行能持能负卒乃天下之事无不可能皆是精气日足则筋力日强聪明日开不是出胎日便讲求推㝷得来故须有箇本原圣人到位天地育万物也只从喜怒哀乐未发之中上飬来后儒不明格物之说见圣人无不知无不能便欲于初下手时讲求得尽岂有此理又曰立志用功如种树然方其根芽犹未有干及其有干尚未有枝枝而后叶叶而后花实初种根时只管栽培灌漑勿作枝想勿作叶想勿作花想勿作实想悬想何益但不忘栽培之功怕没有枝叶花实问㸔书不䏻明如何先生曰此只是在文义上穿求故不明如此又不如爲旧时学问他到㸔得多解得去只是他爲学虽极解得明晓亦终身无得须于心体上用功凡明不得行不去须反在自心上体当即可通盖四书五经不过说这心体这心体即所谓道心体明即是道明更无二此是爲学头脑处虚灵不昧衆理具而万事出心外无理心外无事或问晦庵先生曰人之所以爲学者心与理而巳此语如何曰心即性性即理下一与字恐未免爲二此在学者善观之或曰人皆有是心心即理何以有爲善有爲不善先生曰恶人之心失其本体问析之有以极其精而不乱然后合之有以尽其大而无余此言如何先生曰恐亦未尽此理岂容分析又何须凑合得圣人说精一自是尽省察是有事时存飬存飬是无事时省察澄尝问象山在人情事变上做工夫之说先生曰除了人情事变则无事矣喜怒哀乐非人情乎自视听言动以至富贵贫贱患难死生皆事变也事变亦只在人情里其要只在致中和致中和只在谨独澄问仁义礼智之名因巳发而有曰然他日澄曰恻隐羞恶辞让是非是性之表德邪曰仁义礼智也是表德性一而巳自其形体也谓之天主宰也谓之帝流行也谓之命赋于人也谓之性主于身也谓之心心之发也遇父便谓之孝遇君便谓之忠自此以徃名至于无穷只一性而巳犹人一而巳对父谓之子对子谓之父自此以往至于无穷只一人而巳人只要在性上用功㸔得一性字分明即万理灿然一日论爲学工夫先生曰敎人爲学不可执一偏初学时心猿意马拴缚不定其所思虑多是人欲一边故且敎之静坐息思虑乆之俟其心意稍定只悬空静守如藁木死灰亦无用须敎他省察克治省察克治之功则无时而可间如去盗贼须有箇扫除廓淸之意无事时将好色好货好名等私逐一追究搜㝷出来定要拔去病根永不复起方始爲快常如猫之捕鼠一眼㸔着一耳聴着才有一念萌动即与克去斩钉截鐡不可姑容与他方便不可窝藏不可放他出路方是眞实用功方能扫除廓淸到得无私可克自有端拱时在虽曰何思何虑非初学时事初学必须思省察克治即是思诚只思一箇天理到得天理纯全便是何思何虑矣澄问有人夜怕鬼者柰何先生曰只是平日不能集义而心有所慊故怕若素行合于神明何怕之有子莘曰正直之鬼不须怕恐邪鬼不管人善恶故未免怕先生曰岂有邪鬼能迷正人乎只此一怕即是心邪故有迷之者非鬼迷也心自迷耳如人好色即是色鬼迷好货即是货鬼迷怒所不当怒是怒鬼迷惧所不当惧是惧鬼迷也定者心之本体天理也动静所遇之时也澄问学庸同异先生曰子思括大学一书之义爲中庸首章问孔子正名先儒说上告天子下告方伯废辄立郢此意如何先生曰恐难如此岂有一人致敬尽礼待我而爲政我就先去废他岂人情天理孔子旣肯与辄爲政必已是他䏻倾心委国而听圣人盛德至诚必已感化卫辄使知无父之不可以爲人必将痛哭奔走往迎其父父子之爱本于天性辄能悔痛真切如此蒯瞶岂不感动底豫蒯瞶旣还辄乃致国请戮聩巳见化于子又有夫子至诚调和其间当亦决不肯受仍以命辄羣臣百姓又必欲得辄爲君辄乃自暴其罪恶请于天子告于方伯诸侯而必欲致国于父瞶与羣臣百姓亦皆表辄悔悟仁孝之美请于天子告于方伯诸侯必欲得辄而爲之君于是集命于辄使之复君卫国辄不得巳乃如后世上皇故事率羣臣百姓尊瞶爲太公备物致飬而始退复其位焉则君君臣臣父父子子名正言顺一举而可爲政于天下矣孔子正名或是如此澄在鸿胪寺仓居忽家信至言儿病危澄心甚忧闷不能堪先生曰此时正宜用功若此时放过闲时讲学何用人正要在此等时磨錬父之爱子自是至情然天理亦自有箇中和处过即是私意人于此处多认做天理当忧则一向忧苦不知巳是有所忧患不得其正大抵七情所感多只是过少不及者才过便非心之本体必须调停适中始得就如父母之䘮人子岂不欲一哭便死方快于心然却曰毁不㓕性非圣人强制之也天理本体自有分限不可过也人但要识得心体自然增减分毫不得不可谓未发之中常人俱有盖体用一源有是体即有是用有未发之中即有发而皆中节之和今人未䏻有发而皆中节之和须知是他未发之中亦未能全得易之辞是初九濳龙勿用六字易之象是初画易之变是值其画易之占是用其辞夜气是就常人说学者能用功则日间有事无事皆是此气翕聚发生处圣人则不消说夜气澄问操存舍亡章曰出入无时莫知其乡此虽就常人心说学者亦须是知得心之本体亦元是如此则操存功夫始没病痛不可便谓出爲亡入爲存若论本体元是无出无入的若论出入则其思虑运用是出然主宰常昭昭在此何出之有旣无所出何入之有程子所谓腔子亦只是天理而巳虽终日应酬而不出天理即是在腔子里若出天理斯谓之放斯谓之亡又曰出入亦只是动静动静无端岂有鄕邪王嘉秀问佛以出离生死诱人入道仙以长生乆视诱人入道其心亦不是要人做不好究其极至亦是见得圣人上一截然非入道正路如今仕者有由科有由贡有由传奉一般做到大官毕竟非入仕正路君子不由也仙佛到极处与儒者略同但有了上一截遗了下一截终不似圣人之全然其上一截同者不可诬也后世儒者又只得圣人下一截分裂失真流而爲记诵词章功利训诂亦卒不免爲异端是四家者终身劳苦于身心无分毫益视彼仙佛之徒淸心寡慾超然于世累之外者反若有所不及矣今学者不必先排仙佛且当笃志爲圣人之学圣人之学明则仙佛自泯不然则此之所学恐彼或有不屑而反欲其俯就不亦难乎鄙见如此先生以爲何如先生曰所论大略亦是但谓上一截下一截亦是人见偏了如此若论圣人大中至正之道彻上彻下只是一贯更有甚上一截下一截一隂一阳之谓道但仁者见之便谓之仁知者见之便谓之智百姓又日用而不知故君子之道鲜矣仁智岂可不谓之道但见得偏了便有弊病蓍固是易龟亦是易问孔子谓武王未尽善恐亦有不满意先生曰在武王自合如此曰使文王未没毕竟如何曰文王在时天下三分已有其二若到武王伐商之时文王若在或者不致兴兵必然这一分亦来归了文王只善处纣使不得纵恶而已问孟子言执中无权犹执一先生曰中只是天理只是易随时变易如何执得须是因时制宜难预先定一箇䂓矩在如后世儒者要将道理一一说得无罅漏立定箇格式此正是执一唐诩问立志是常存箇善念要爲善去恶否曰善念存时即是天理此念即善更思何善此念非恶更去何恶此念如树之根芽立志者长立此善念而巳从心所欲不踰矩只是志到熟处精神道德言动大率收歛爲主发散是不得已天地人物皆然问文中子是如何人先生曰文中子庻几具体而微惜其蚤死问如何却有续经之非曰续经亦未可尽非请问良乆曰更觉良工心独苦许鲁斋谓儒者以治生爲先之说亦误人问仙家元气元神元精先生曰只是一件流行爲气凝聚爲精妙用爲神喜怒哀乐本体自是中和的才自家着些意思便过不及便是私问哭则不歌先生曰圣人心体自然如此克巳须要扫除廓淸一毫不存方是有一毫在则衆恶相引而来问律吕新书先生曰学者当务爲急算得此数熟亦恐未有用必须心中先具礼乐之本方可且如其书说多用管以候气然至冬至那一刻时管灰之飞或有先后须臾之间焉知那管正値冬至之刻须自心中先晓得冬至之刻始得此便有不通处学者须先从礼乐本原上用功曰仁云心犹镜也圣人心如明镜常人心如昏镜近世格物之说如以镜照物照上用功不知镜尚昏在何能照先生之格物如磨镜而使之明磨上用功明了后亦未尝废照问道之精粗先生曰道无精粗人之所见有精粗如这一间房人初进来只见一箇大䂓模如此处乆便柱壁之类一一㸔得明白再乆如柱上有些文藻细细都㸔出来然只是一间房先生曰诸公近见时少疑问何也人不用功莫不自以爲巳知爲学只循而行之是矣殊不知私欲日生如地上尘一日不扫便又有一层着实用功便见道无终穷愈探愈深必使精白无一毫不彻方可问知至然后可以言诚意今天理人欲知之未尽如何用得克巳工夫先生曰人若真实切巳用功不已则于此心天理之精微日见一日私欲之细微亦日见一日若不用克巳工夫终日只是说话而巳天理终不自见私欲亦终不自见如人走路一般走得一叚方认得一叚走到岐路处有疑便问问了又走方渐䏻到得欲到之处今人于已知之天理不肯存已知之人欲不肯去且只管愁不䏻尽知只管闲讲何益之有且待克得自巳无私可克方愁不䏻尽知亦未迟在问道一而巳古人论道往往不同求之亦有要乎先生曰道无方体不可执着却拘滞于文义上求道逺矣如今人只说天其实何甞见天谓日月风雷即天不可谓人物草木不是天亦不可道卽是天若识得时何莫而非道人但各以其一隅之见认定以爲道止如此所以不同若解向里㝷求见得自已心体即无时无处不是此道亘古亘今无终无始更有甚同异心即道道卽天知心则知道知天又曰诸君要实见此道须从自已心上体认不假外求始得问名物度数亦须先讲求否先生曰人只要成就自家心体则用在其中如飬得心体果有未发之中自然有发而中节之和自然无施不可苟无是心虽预先讲得世上许多名物度数与已原不相干只是装缀临时自行不去亦不是将名物度数全然不理只要知所先后则近道又曰人要随才成就才是其所能爲如夔之乐稷之种是他资性合下便如此成就之者亦只是要他心体纯乎天理其运用处皆从天理上发来然后谓之才到得纯乎天理处亦能不器使䕫稷易艺而爲当亦能之又曰如素冨贵行乎富贵素患难行乎患难皆是不器此惟养得心体正者能之与其爲数顷无源之塘水不若爲数尺有源之井水生意不穷时先生在塘边坐傍有井故以之喻学云问世道日降太古时气象如何复见得先生曰一日便是一元人平旦时起坐未与物接此心清明景象便如在伏羲时游一般问心要逐物如何则可先生曰人君端拱淸穆六卿分职天下乃治心统五官亦要如此今眼要视时心便逐在色上耳要听时心便逐在声上如人君要选官时便自去坐在吏部要调军时便自去坐在兵部如此岂惟失却君体六卿亦皆不得其职善念发而知之而充之恶念发而知之而遏之知与充与遏者志也天聪明也圣人只有此学者当存此澄曰好色好利好名等心固是私欲如闲思杂虑如何亦谓之私欲先生曰毕竟从好色好利好名等根上起自㝷其根便见如汝心中决知是无有做刼盗的思虑何也以汝元无是心也汝若于货色名利等心一切皆如不做刼盗之心一般都消灭了光光只是心之本体㸔有甚闲思虑此便是寂然不动便是未发之中便是廓然太公自然感而遂通自然发而中节自然物来顺应问志至气次先生曰志之所至气亦至焉之谓非极至次贰之谓持其志则飬气在其中无暴其气则亦持其志矣孟子救告子之偏故如此夹持说问先儒曰圣人之道必降而自卑贤人之言则引而自高如何先生曰不然如此却乃伪也圣人如天无往而非天三光之上天也九地之下亦天也天何尝有降而自卑此所谓大而化之也贤人如山岳守其高而已然百仞者不能引而爲千仞千仞者不能引而爲万仞是贤人未尝引而自高也引而自高则伪矣问伊川谓不当于喜怒哀乐未发之前求中延平却敎学者㸔未发之前气象何如先生曰皆是也伊川恐人于未发前讨箇中把中做一物㸔如吾向所谓认气定时做中故令只于涵飬省察上用功延平恐人未便有下手处故令人时时刻刻求未发前气象使人正目而视惟此倾耳而听惟此即是戒愼不睹恐惧不闻的工夫皆古人不得已诱人之言也澄问喜怒哀乐之中和其全体常人固不能有如一件小事当喜怒者平时无有喜怒之心至其临时亦䏻中节亦可谓之中和乎先生曰在一时一事固亦可谓之中和然未可谓之大本逹道人性皆善中和是人人原有的岂可谓无但常人之心旣有所昏蔽则其本体虽亦时时发见终是暂明暂灭非其全体大用矣无所不中然后谓之大本无所不和然后谓之逹道惟天下之至诚然后能立天下之大本曰澄于中字之义尚未明曰此须自心体认出来非言语所能喻中只是天理曰何者爲天理曰去得人欲便识天理曰天理何以谓之中曰无所偏倚曰无所偏倚是何等气象曰如明镜然全体莹彻略无纎尘染着曰偏倚是有所染着如着在好色好利好名等项上方见得偏倚若未发时美色名利皆未相着何以便知其有所偏倚曰虽未相着然平日好色好利好名之心原未甞无旣未尝无即谓之有旣谓之有则亦不可谓无偏倚譬之病疟之人虽有时不发而病根原不曾除则亦不得谓之无病之人矣须是平日好色好利好名等项一应私心扫除荡涤无复纎毫留滞而此心全体廓然纯是天理方可谓之喜怒哀乐未发之中方是天下之大本问颜子没而圣学亡此语不能无疑先生曰见圣道之全者惟颜子观喟然一叹可见其谓夫子循循然善诱人博我以文约我以礼是见破后如此说博文约礼如何是善诱人学者须思之道之全体圣人亦难以语人须是学者自修自悟颜子虽欲从之末由也已卽文王望道未见意望道未见乃是真见颜子没而圣学之正派遂不尽传矣问身之主爲心心之灵明是知知之发动是意意之所着爲物是如此否先生曰亦是只存得此心常见在便是学过去未来事思之何益徒放心耳言语无序亦足以见心之不存尚谦问孟子之不动心与告子异先生曰告子是硬把捉着此心要他不动孟子却是集义到自然不动又曰心之本体原自不动心之本体即是性性即是理性元不动理元不动集义是复其心之本体万象森然时亦冲漠无朕冲漠无朕卽万象森然冲漠无朕者一之父万象森然者精之母一中有精精中有一心外无物如吾心发一念孝亲卽孝亲便是物先生曰今爲吾所谓格物之学者尚多流于口耳况爲口耳之学者能反于此乎天理人欲其精微必时时用力省察克治方日渐有见如今一说话之间虽只讲天理不知心中倐忽之间巳有多少私欲盖有窃发而不知者虽用力察之尚不易见况徒口讲而可得尽知乎今只管讲天理来顿放着不循讲人欲来顿放着不去岂格物致知之学后世之学其极至只做得箇义袭而取的工夫问格物先生曰格者正也正其不正以归于正也问知止者知至善只在吾心元不在外也而后志定曰然问格物于动处用功否先生曰格物无间动静静亦物也孟子谓必有事焉是动静皆有事工天难处全在格物致知上此即诚意之事意旣诚大叚心亦自正身亦自修但正心修身工夫亦各有用力处修身是巳发邉正心是未发边心正则中身修则和自格物致知至平天下只是一箇明明德虽亲民亦明德事也明德是此心之德即是仁仁者以天地万物爲一体使有一物失所便是吾仁有未尽处只说明明德而不说亲民便似老佛至善者性也性元无一毫之恶故曰至善止之是复其本然而巳问知至善即吾性吾性具吾心吾心乃至善所止之地则不爲向时之纷然外求而志定矣定则不扰扰而静静而不妄动则安安则一心一意只在此处千思万想务求必得此至善是能虑而得矣如此说是否先生曰大略亦是问程子云仁者以天地万物爲一体何墨氏兼爱反不得谓之仁先生曰此亦甚难言须是诸君自体认出来始得仁是造化生生不息之理虽弥漫周遍无处不是然其流行发生亦只有箇渐所以生生不息如冬至一阳生必自一阳生而后渐渐至于六阳若无一阳之生岂有六阳隂亦然惟其渐所以便有箇发端处惟其有箇发端处所以生惟其生所以不息譬之木其始抽芽便是木之生意发端处抽芽然后发干发干然后生枝生叶然后是生生不息若无芽何以有干有枝叶能抽芽必是下面有箇根在有根方生无根便死无根何从抽芽父子兄弟之爱便是人心生意发端处如木之抽芽自此而仁民而爱物便是发干生枝生叶墨氏兼爱无差等将自家父子兄弟与途人一般㸔便自没了发端处不抽芽便知得他无根便不是生生不息安得谓之仁孝弟爲仁之本却是仁理从里面发生出来问延平云当理而无私心当理与无私心如何分别先生曰心即理也无私心即是当理未当理便是私心若析心与理言之恐亦未善又问释氏于世间一切情欲之私都不染着似无私心但外弃人伦却似未当理曰亦只是一统事都只是成就他一箇私已的心侃问持志如心痛一心在痛上安有工夫说闲语管闲事先生曰初学工夫如此用亦好但要使知出入无时莫如其乡心之神明原是如此工夫方有着落若只死死守着恐于工夫上又发病侃问专涵飬而不务讲求将认欲作理则如之何先生曰人须是知学讲求亦只是涵飬不讲求只是涵飬之志不切曰何谓知学曰且道爲何而学学箇甚曰尝闻先生敎学是学存天理心之本体即是天理体认天理只要自心地无私意曰如此则只须克去私意便是又愁甚理欲不明曰正恐这些私意认不真曰总是志未切志切目视耳听皆在此安有认不真的道理是非之心人皆有之不假外求讲求亦只是体当自心所见不成去心外别有箇见先生问在坐之友比来工夫何似一友举虚明意思先生曰此是说光景一友叙今昔异同先生曰此是说效验二友惘然请是先生曰吾軰今日用功只是要爲善之心真切此心眞切见善卽迁有过卽改方是眞切工夫如此则人欲日消天理日明若只管求光景说效验却是助长外驰病痛不是工夫朋友观书多有摘议晦庵者先生曰是有心求异卽不是吾说与晦菴时有不同者爲入门下手处有毫釐千里之分不得不辩然吾之心与晦菴之心未尝异也若其余文义解得明当处如何动得一字希渊问圣人可学而至然伯夷伊尹于孔子才力终不同其同谓之圣者安在先生曰圣人之所以爲圣只是其心纯乎天理而无人欲之杂犹精金之所以爲精但以其成色足而无铜铅之杂也人到纯乎天理方是圣金到足色方是精然圣人之才力亦有大小不同犹金之分两有轻重尧舜犹万镒文王孔子有九千镒禹汤武王犹七八千镒伯夷伊尹犹四五千镒才力不同而纯乎天理则同皆可谓之圣人犹分两虽不同而足色则同皆可谓之精金以五千镒者而入于万镒之中其足色同也以夷尹而厠之尧孔之间其纯乎天理同也盖所以爲精金者在足色而不在分两所以爲圣者在纯乎天理而不在才力也故虽凢人而肯爲学使此心纯乎天理则亦可爲圣人犹一两之金比之万镒分两虽悬絶而其到足色处可以无愧故曰人皆可以爲尧舜者以此学者学圣人不过是去人欲而存大理耳犹錬金而求其足色金之成色所争不多则煅錬之工省而功易成成色愈下则煅鍊愈难人之气质淸浊粹驳有中人以上中人以下其于道有生知安行学知利行其下者必须人一已百人十已千及其成功则一后世不知作圣之本是纯乎天理却专去如识才䏻上求圣人以爲圣人无所不知无所不能我须是将圣人许多知识才能逐一理㑹始得故不务去天理上着工夫徒弊精竭力从册子上鑚研名物上考索形迹上比拟知识愈广而人欲愈滋才力愈多而天理愈蔽正如见人有万镒精金不务煅鍊成色求无愧于彼之精纯而乃妄希分两务同彼之万镒钖铅铜铁杂然而投分两愈増而成色愈下旣其梢末无复有金矣时曰仁在傍曰先生此喻足以破世儒支离之惑大有功于后学先生又曰吾軰用功只求日减不求日増减得一分人欲便是复得一分天理何等轻快脱洒何等简易士德问曰格物之说如先生所敎明白简易人人见得文公聪明絶世于此反有未审何也先生曰文公精神气魄大是他早年合下便要继往开来故一向只就考索着𫐠上用功若先切巳自修自然不暇及此到得德盛后果忧道之不明如孔子退修六籍删繁就简开示来学亦大叚不费甚考索文公早岁便着许多书晚年方悔是倒做了士德曰晚年之悔如谓向来定本之悟又谓虽读得书何益于吾事又谓此与守书籍泥言语全无交渉是他到此方悔从前用功之错方去切已自修矣曰然此是文公不可及处他力量大一悔便转可惜不乆即去世平日许多错处皆不及改正侃去花间草因曰天地间何善难培恶难去先生曰未培未去耳少间曰此等㸔善恶皆从躯殻起念便㑹错侃未逹曰天地生意花草一般何曾有善恶之分子欲观花则以花爲善以草爲恶如欲用草时复以草爲善矣此等善恶皆由汝心好恶所生故知是错曰然则无善无恶乎曰无善无恶者理之静有善有恶者气之动不动于气即无善无恶是谓至善曰佛氏亦无善无恶何以异曰佛氏着在无善无恶上便一切都不管不可以治天下圣人无善无恶只是无有作好无有作恶不动于气然遵王之道㑹其有极便自一循天理便有箇裁成辅相曰草旣非恶即草不宜去矣曰如此却是佛老意见草若有碍何妨汝去曰如此又是作好作恶曰不作好恶非是全无好恶却是无知觉的人谓之不作者只是好恶一循于理不去又着一分意思如此即是不曾好恶一般曰去草如何是一循于理不着意思曰草有妨碍理亦宜去去之而已偶未即去亦不累心若着了一分意思即心体便有贻累便有许多动气处曰然则善恶全不在物曰只在汝心循理便是善动气便是恶曰毕竟物无善恶曰在心如此在物亦然世儒惟不知此舍心逐物将格物之学错㸔了终日驰求于外只做得箇义袭而取终身行不着习不察曰如好好色好恶恶臭则如何曰此正是一循于理是天理合如此本无私意作好作恶曰如好好色如恶恶臭安得非意曰却是诚意不是私意诚意只是循天理虽是循天理亦着不得一分意故有所忿懥好乐则不得其正须是廓然太公方是心之本体知此即知未发之中伯生曰先生云草有妨碍理亦宜去缘何又是躯殻起念曰此须汝心自体当汝要去草是甚么心周茂叔窓前草不除是甚么心先生谓学者曰爲学须得箇头脑工夫方有着落纵未能无间如舟之有舵一提便醒不然虽从事于学只做箇义袭而取只是行不着习不察非大本逹道也又曰见得时撗说竖说皆是若于此处通彼处不通只是未见得或问爲学以亲故不免业举之累先生曰以亲之故而业举爲累于学则治田以飬其亲者亦有累于学乎先正云惟患夺志但恐爲学之志不真切耳崇一问㝷常意思多忙有事固忙无事亦忙何也先生曰天地气机元无一息之停然有箇主宰故不先不后不急不缓虽千变万化而主宰常定人得此而生若主宰定时与天运一般不息虽酬酢万变常是从容自在所谓天君泰然百体从令若无主宰便只是这气奔放如何不忙先生曰爲学大病在好名侃曰从前岁自谓此病已轻比来精察乃知全未岂必务外爲人只闻誉而喜闻毁而闷即是此病发来曰最是名与实对务实之心重一分则务名之心轻一分全是务实之心即全无务名之心若务实之心如饥之求食渴之求饮安得更有工夫好名又曰疾没世而名不称称字去声读亦声闻过情君子耻之之意实不称名生犹可𥙷没则无及矣四十五十而无闻是不闻道非无声闻也孔子云是闻也非逹也安肯以此望人侃多悔先生曰悔悟是去病之药然以改之爲贵若留滞于中则又因药发病德章曰闻先生以精金喻圣以分两喻圣人之分量以鍜鍊喻学者之工夫最爲深切惟谓尧舜爲万镒孔子爲九千镒疑未安先生曰此又是躯殻上起念故替圣人争分两若不从躯殻上起念即尧舜万镒不爲多孔子九千镒不爲少尧舜万镒只是孔子的孔子九千镒只是尧舜的原无彼我所以谓之圣只论精一不论多寡只要此心纯乎天理处同便同谓之圣若是力量气魄如何尽同得后儒只在分两上较量所以流入功利若除去了比较分两的心各人尽着自巳力量精神只在此心纯天理上用功卽人人自有箇箇圆成便䏻大以成大小以成小不假外慕无不具足此便是实实落落明善诚身的事后儒不明圣学不知就自巳心地良如良䏻上体认扩充却去求如其所不知求能其所不䏻一味只是希高慕大不知自巳是桀纣心地动辄要做尧舜事业如何做得终年碌碌至于老死竟不知成就了箇甚么可哀也巳侃问先儒以心之静爲体心之动爲用如何先生曰心不可以动静爲体用动静时也即体而言用在体卽用而言体在用是谓体用一源若说静可以见其体动可以见其用却不妨问上智下愚如何不可移先生曰不是不可移只是不肯移问子夏门人问交章先生曰子夏是言小子之交子张是言成人之交若善用之亦俱是子仁问学而时习之不亦说乎先儒以学爲效先觉之所爲如何先生曰学是学去人欲存天理从事于去人欲存天理则自正诸先觉考诸古训自下许多问辨思索存省克治工夫然不过欲去此心之人欲存吾心之天理耳若曰效先觉之所爲则只说得学中一件事亦似专求诸外了时习者坐如尸非专习坐也坐时习此心也立如斋非专习立也立时习此心也说是理义之说我心之说人心本自说理义如目本说色耳本说声惟爲人欲所蔽所累始有不说今人欲日去则理义日洽浃安得不说国英问曾子三省虽切恐是未闻一贯时工夫先生曰一贯是夫子见曾子未得用功之要故告之学者果䏻忠恕上用功岂不是一贯一如树之根本贯如树之枝叶未种根何枝叶之可得体用一源体未立用安从生谓曾子于其用处盖巳随事精察而力行之但未知其体之一此恐未尽黄诚甫问汝与回也孰愈章先生曰子贡多学而识在闻见上用功颜子在心地上用功故圣人问以启之而子贡所对又只在知见上故圣人叹惜之非许之也颜子不迁怒不贰过亦是有未发之中始䏻种树者必培其根种德者必飬其心欲树之长必于始生时删其繁枝欲德之盛必于始学时去夫外好如外好诗文则精神日渐漏泄在诗文上去凡百外好皆然又曰我此论学是无中生有的工夫诸公须要信得及只是立志学者一念爲善之志如树之种但勿助勿忘只管培植将去自然日夜滋长生气日完枝叶日茂树初生时便抽繁枝亦须刋落然后根干能大初学时亦然故立志贵专一因论先生之门某人在涵飬上用功某人在识见上用功先生曰专涵养者日见其不足专识见者日见其有余日不足者日有余矣日有余者日不足矣梁日孚问居敬穷理是两事先生以爲一事何如先生曰天地间只有此一事安有两事若论万殊礼仪三百威仪三千又何止两公且道居敬是如何穷理是如何曰居敬是存飬工夫穷理是穷事物之理曰存飬箇甚曰是存飬此心之天理曰如此亦只是穷理矣曰且道如何穷事物之理曰如事亲便要穷孝之理事君便要穷忠之理曰忠与孝之理在君亲身上在自己心上若在自己心上亦只是穷此心之理矣且道如何是敬曰只是主一如何是主一曰如读书便一心在读书上接事便一心在接事上曰如此则饮酒便一心在饮酒上好色便一心在好色上却是逐物成甚居敬功夫日孚请问曰一者天理主一是一心在天理上若只知主一不知一即是理有事时便是逐物无事时便是着空惟其有事无事一心皆在天理上用功所以居敬亦即是穷理就穷理专一处说便谓之居敬就居敬精宻处说便谓之穷理却不是居敬了别有箇心穷理穷理时别有箇心居敬名虽不同功夫只是一事就如易言敬以直内义以方外敬即是无事时义义即是有事时敬两句合说一件如孔子言修已以敬即不须言义孟子言集义即不须言敬㑹得时横说竖说工夫总是一般若泥文逐句不识本领即支离决裂工夫都无下落问穷理何以即是尽性曰心之体性也性即理也穷仁之理真要仁极仁穷义之理真要义极义仁义只是吾性故穷理即是尽性如孟子说充其恻隠之心至仁不可胜用这便是穷理工夫日孚曰先儒谓一草一木亦皆有理不可不察如何先生曰夫我则不暇公且先去理㑹自巳性情须䏻尽人之性然后能尽物之性日孚悚然有悟惟干问知如何是心之本体先生曰知是理之灵处就其主宰处说便谓之心就其禀赋处说便谓之性孩提之童无不知爱其亲无不知敬其兄只是这箇灵能不为私欲遮隔充拓得尽便完完是他本体便与天地合德自圣人以下不能无蔽故须格物以致其知守衡问大学工夫只是诚意诚意工夫只是格物修齐治平只诚意尽矣又有正心之功有所忿懥好乐则不得其正何也先生曰此要自思得之知此则知未发之中矣守衡再三请曰爲学工夫有浅深初时若不着实用意去好善恶恶如何能爲善去恶这着实用意便是诚意然不知心之本体原无一物一向着意去好善恶恶便又多了这分意思便不是廓然太公书所谓无有作好作恶方是本体所以说有所忿懥好乐则不得其正正心只是诚意工夫里面体当自家心体常要鑑空衡平这便是未发之中正之问戒惧是巳所不知时工夫慎独是巳所独知时工夫此说如何先生曰只是一箇工夫无事时固是独知有事时亦是独知人若不知于此独知之地用力只在人所共知处用功便是作伪便是见君子而后厌然此独知处便是诚的萌芽此处不论善念恶念更无虗假一是百是一错百错正是王覇义利诚伪善恶界头扵此一立立定便是端本澄源便是立诚古人许多诚身的工夫精神命脉全体只在此处真是莫见莫显无时无处无终无始只是此箇工夫今若又分戒惧爲巳所不知即工夫便支离亦有间断既戒惧即是知巳若不知是谁戒惧如此见觧便要流入断㓕禅定曰不论善念恶念更无虗假则独知之地更无无念时邪曰戒惧亦是念戒惧之念无时可息若戒惧之心稍有不存不是昏聩便已流入恶念自朝至暮自少至老若要无念即是巳不知此除是昏睡除是藁木死灰志道问荀子云养心莫善扵诚先儒非之何也先生曰此亦未可便以爲非诚字有以工夫说者诚是心之本体求复其本体便是思诚的工夫明道说以诚敬存之亦是此意大学欲正其心先诚其意荀子之言固多病然不可一例吹毛求疵大凡㸔人言语若先有箇意见便有过当处爲富不仁之言孟子有取于阳虎此便见圣贤大公之心萧惠问巳私难克柰何先生曰将汝巳私来替汝克先生曰人须有爲巳之心方䏻克巳䏻克己方䏻成已萧惠曰惠亦颇有爲巳之心不知縁何不䏻克已先生曰且说汝有爲巳之心是如何惠良乆曰惠亦一心要做好人便自谓颇有爲己之心今思之㸔来亦只是爲得箇躯殻的己不曾爲箇真巳先生曰真己何曾离着躯殻恐汝连那躯壳的己也不曾爲且道汝所谓躯壳的巳岂不是耳目口鼻四肢惠曰正是爲此目便要色耳便要声口便要味四肢便要逸乐所以不䏻克先生曰羙色令人目肓羙声令人耳聋羙味令人口爽驰骋田猎令人发狂这都是害汝耳目口鼻四肢的岂得是爲汝耳目口鼻四肢若爲着耳目口鼻四肢时便须思量耳如何听目如何视口如何言四肢如何动必须非礼勿视听言动方才成得箇耳目口鼻四肢这箇才是爲着耳目口鼻四肢汝今终日向外驰求爲名爲利这都是爲着躯殻外面的物事汝若爲着耳目口鼻四肢要非礼勿视听言动时岂是汝之耳目口鼻四肢自能勿视听言动须由汝心这视听言动皆是汝心汝心之视发窍于目汝心之聴发窍于耳汝心之言发窍于口汝心之动发窍于四肢若无汝心便无耳目口鼻所谓汝心亦不专是那一团血肉若是那一团血肉如今巳死的人那一团血肉还在縁何不能视听言动所谓汝心却是那能视听言动的这箇便是性便是天理有这箇性才䏻生这性之生理便谓之仁这性之生理发在目便㑹视发在耳便㑹聴发在口便㑹言发在四肢便㑹动都只是那天理发生以其主宰一身故谓之心这心之本体原只是箇天理原无非礼这箇便是汝之眞巳这箇眞巳是躯殻的主宰若无眞巳便无躯殻眞是有之即生无之即死汝若眞爲那箇躯殻的巳必须用着这箇眞巳便须常常保守着这箇眞巳的本体戒慎不覩恐惧不闻惟恐亏损了他一些才有一毫非礼萌动便如刀割如针刺忍耐不过必须去了刀㧞了针这才是有爲巳之心方䏻克巳汝今正是认贼作子縁何却说有爲巳之心不能克巳有一学者病目戚戚甚忧先生曰尔乃贵目贱心萧惠好仙释先生警之曰吾亦自㓜笃志二氏自谓旣有所得谓儒者爲不足学其后居夷三载见得圣人之学若是其简易广大始自叹悔错用了三十年气力大抵二氏之学其妙与圣人只有毫釐之间汝今所学乃其土苴辄自信自好若此眞鸱鸮窃腐鼠耳惠请问二氏之妙先生曰向汝说圣人之学简易广大汝却不问我悟的只问我悔的惠惭谢请问圣人之学先生曰汝今只是了人事问待汝办箇眞要求爲圣人的心来与汝说惠再三请先生曰巳与汝一句道尽汝尚自不㑹刘观时问未发之中是如何先生曰汝但戒愼不覩恐惧不闻养得此心纯是天理便自然见观时请畧示气象先生曰哑子喫苦瓜与你说不得你要知此苦还须你自喫时曰仁在傍曰如此才是眞知即是行矣一时在座诸友皆有省萧惠问死生之道先生曰知昼夜即知死生问昼夜之道曰知昼则知夜曰昼亦有所不知乎先生曰汝能知昼懵懵而兴蠢蠢而食行不着习不察终日昏昏只是梦昼惟息有养瞬有存此心惺惺明明天理无一息间㫁才是能知昼这便是天德便是通乎昼夜之道而知更有甚么死生马子莘问修道之敎旧说谓圣人品节吾性之固有以爲法于天下若礼乐刑政之属此意如何先生曰道即性即命本是完完全全增减不得不假修饰的何须要圣人品节却是不完全的物件礼乐刑政是治天下之法固亦可谓之敎但不是子思本旨若如先儒之说下靣由敎入道的縁何舍了圣人礼乐刑政之敎别说出一段戒愼恐惧工夫却是圣人之敎爲虗设矣子莘请问先生曰子思性道敎皆从本原上说天命于人则命便谓之性率性而行则性便谓之道修道而学则道便谓之敎率性是诚者事所谓自诚明道之性也修道是诚之者事所谓自明诚谓之教也圣人率性而行即是道圣人以下未能率性于道未免有过不及故须修道修道则贤知者不得而过愚不肖者不得而不及都要循着这箇道则道便是箇敎此敎字与天道至敎风雨霜露无非教也之教同修道字与修道以仁同人䏻修道然后能不违于道以复其性之本体则亦是圣人率性之道矣下靣戒愼恐惧便是修道的工夫中和便是复其性之本体如易所谓穷理尽性以至于命中和位育便是尽性至命黄诚甫问先儒以孔子告颜渊爲邦之问是立万世常行之道如何先生曰颜子具体圣人其于爲邦的大本大原都巳完备夫子平日知之巳深到此都不必言只就制度文爲上说此等处亦不可忽畧须要是如此方尽善又不可因自巳本领是当了便于防范上踈濶须是要放郑声逺佞人盖颜子是箇克已向里德上用心的人孔子恐其外靣末节或有踈畧故就他不足处幇𥙷说若在他人须告以爲政在人取人以身修身以道修道以仁逹道九经及诚身许多工夫方始做得这箇方是万世常行之道不然只去行了夏时乘了殷辂服了周冕作了韶舞天下便治得后人但见颜子是孔门第一人又问箇爲邦便把做天大事㸔了蔡希渊问文公大学新本先格致而后诚意工夫似与首章次第相合若如先生从旧本之说即诚意反在格致之前于此尚未释然先生曰大学工夫即是明明徳明明徳只是箇诚意诚意的工夫只是格物致知若以诚意爲主去用格物致知的工夫即工夫始有下落即爲善去恶无非是诚意的事如新本先去穷格事物之理即茫茫荡荡都无着落处须用添箇敬字方才牵扯得向身心上来然终是没根源若须用添箇敬字縁何孔门倒将一箇最紧要的字落了直待千余年后要人来𥙷出正谓以诚意爲主即不须添敬字所以提岀箇诚意来说正是学问的大头脑处于此不察真所谓毫釐之差千里之缪大抵中庸工夫只是诚身诚身之极便是至诚大学工夫只是诚意诚意之极便是至善工夫总是一般今说这里𥙷箇敬字那里𥙷箇诚字未免画蛇添足王文成公全书朱子晚年定讑一卷以病之耶学者之趋不一师门之敎不宣也乃复取逸稿采其语之不背者得一卷其余影响不眞与文录旣载者皆削之并易中卷爲问荅语以付黄梅尹张君増刻之庻㡬读者不以知解承而惟以实体得则无疑于是录矣嘉靖丙辰夏四月门人钱徳洪拜书于蕲之崇正书院附录朱子晚年定论定论首刻扵南赣朱子病目静久忽悟圣学之渊微乃大悔中年註述误已误人遍告同志师阅之喜已学与晦翁同手录一卷门人刻行之自是爲朱子论异同者寡矣师曰无意中得此一助隆庆壬申虬峰谢君廷杰刻师全书命刻定论附语录后见师之学与朱子无相缪戾则千古正学同一源矣并师首叙与袁庆麟䟦凢若干条洪僣引其说朱子晚年定论阳明子序曰洙泗之传至孟氏而息千五百余年濂溪明道始复追寻其绪自后辨析日详然亦日就支离决裂旋复湮晦吾尝深求其故大抵皆世儒之多言有以乱之守仁早嵗业举溺志词章之习旣乃稍知从事正学而苦扵衆说之纷挠疲茫无可入因求诸老释欣然有㑹扵心以爲圣人之学在此矣然扵孔子之教间相出入而措之日用往徃缺漏无归依违往返且信且疑其后謪官龙塲居夷处困动心忍性之余恍若有悟体念探求再更寒暑证诸五经四子沛然若决江河而放诸海也然后叹圣人之道坦如大路而世之儒者妄开窦蹈荆棘堕坑堑䆒其爲说反出二氏之下宜乎世之髙明之士厌此而趋彼也此岂二氏之罪㢤间尝以语同志而间者竞相非议目以爲立异好奇虽毎痛反深抑务自搜剔斑瑕而愈益精明的确洞然无复可疑独扵朱子之说有相牴牾恒疚扵心切疑朱子之贤而岂其扵此尚有未察及官留都复取朱子之书而检求之然后知其晚嵗固已大悟旧说之非痛悔极艾至以爲自诳诳人之罪不可胜赎世之所传集註或问之类乃其中年未定之说自咎以爲旧本之误思改正而未及而其诸语类之属又其门人挟胜心以附已见固扵朱子平日之说犹有大相缪戾者而世之学者局扵见闻不过持循讲习扵此其扵悟后之论㮣乎其未有闻则亦何怪乎予言之不信而朱子之心无以自暴扵后世也乎予旣自幸其说之不缪扵朱子又喜朱子之先得我心之同然且嘅夫世之学者徒守朱子中年未定之说而不复知求其晚嵗旣悟之论竞相呶呶以乱正学不自知其已入扵异端辄採录而裒集之私以示夫同志庻㡬无疑扵吾说而圣学之明可冀矣正徳乙亥冬十一月朔后学余姚王守仁序答黄直卿书爲学直是先要立本文义却可且与说出正意令其寛心玩味未可便令考校同异研䆒纎宻恐其意思促迫难得长进将来见得大意畧举一二节目渐次理㑹盖未晚也此是向来定本之误今幸见得却烦勇革不可茍避讥笑却误人也答吕子约日用工夫比复何如文字虽不可废然涵养本原而察扵天理人欲之判此是日用动静之间不可顷刻间断底事若扵此处见得分明自然不到得流入世俗功利权谋里去矣熹亦近日方实见得向日支离之病虽与彼中证候不同然忘已逐物贪外虚内之失则一而已程子说不得以天下万物挠已已立后自能了得天下万物今自家一箇身心不知安顿去处而谈王说伯将经世事业别作一箇伎俩商量讲究不亦误乎相去逺不得面论书问终说不尽临风叹息而已答何叔京前此僣易拜禀博观之敝诚不自揆乃䝉见是何幸如此然观来谕似有未能遽舍之意何邪此理甚明何疑之有若使道可以多闻博观而得则世之知道者爲不少矣熹近日因事大有少省发处如鸢飞鱼跃明道以爲与必有事焉勿正之意同者乃今晓然无疑日用之间观此流行之体初无间断处有下工夫处乃知日前自诳诳人之罪盖不可胜赎也此与守书册泥言语全无交渉幸扵日用间察之知此则知仁矣答潘叔昌示喻天上无不识字底神仙此论甚中一偏之弊然亦恐只学得识字却不曾学得上天即不如且学上天耳上得天了却旋学上天人亦不妨也中年以后气血精神能有㡬何不是记故事时节熹以目昏不敢着力读书闲中静坐収歛身心颇觉得力间起㸔书聊复遮眼遇有㑹心处时一喟然耳答潘叔度熹衰病今嵗幸不至剧但精力益衰目力全短看文字不得冥目静坐却得收拾放心觉得日前外面走作不少颇恨盲废之不早也㸔书鲜识之喻诚然然严霜大冻之中岂无些小风和日煖意思要是多者胜耳与吕子约孟子言学问之道惟在求其放心而程子亦言心要在腔子里今一向耽着文字令此心全体都奔在册子上更不知有已便是箇无知觉不识痛痒之人虽读得书亦何益扵吾事邪与周叔谨应之甚恨未得相见其爲学规模次第如何近来吕陆门人互相排斥此由各狥所见之偏而不䏻公天下之心以观天下之理甚觉不满人意应之盖尝学扵两家未知其扵此㸔得果如何因话扣之因书谕及爲幸也熹近日亦觉向来说话有大支离处反身以求正坐自巳用功亦未切耳因此减去文字功夫觉得闲中气象甚适毎劝学者亦且㸔孟子道性善求放心两章着实体察收拾爲要其余文字且大槩讽诵涵养未湏大叚着力考索也答陆象山熹衰病日侵去年灾患亦不少比来病躯方似畧可支吾然精神耗减日甚一日恐终非能久扵世者所幸迩来日用功夫颇觉有力无复向来支离之病甚恨未得从容面论未知异时相见尚复有异同否耳答符复仲闻向道之意甚勤向所喻义利之间诚有难择者但意所疑以爲近利者即便舍去可也向后见得亲切却㸔旧事又有见未尽舍未尽者不解有过当也见陆丈囬书其言明当且就此持守自见功效不湏多疑多问却转迷惑也答吕子约日用功夫不敢以老病而自懈觉得此心操存舍亡只在反掌之间向来诚是太渉支离盖无本以自立则事事皆病耳又闻讲授亦颇勤劳此恐或有未便今日正要淸源正本以察事变之㡬微岂可一向汩溺扵故𥿄堆中使精神昏弊失后忘前而可以谓之学乎与呉茂实近来自觉向时工夫止是讲论文义以爲积集义理久当自有得力处却扵日用工夫全少检点诸朋友往往亦只如此做工夫所以多不得力今方深省而痛惩之亦欲与诸同志勉焉幸老兄徧以告之也答张敬夫熹穷居如昨无足言者自逺去师友之益兀兀度日读书反已固不无警省处终是旁无疆辅因循汩没寻复失之近日一种向外走作心恱之而不䏻自已者皆凖止酒例戒而絶之似觉省事此前軰所谓下士晚闻道聊以拙自脩者若扩充不已补复前非庶其有日旧读中庸愼独大学诚意毋自欺处常苦求之太过措词烦猥近日乃觉其非此正是最切近处最分明处乃舍之而谈空扵㝠漠之间其亦误矣方窃以此意痛自检勒懔然度日惟恐有怠而失之也至扵文宇之间亦觉向来病痛不少盖平日解经最爲守章句者然亦多是推衍文义自做一片文字非惟屋下架屋说得意味淡薄且是使人㸔者将註与经作两项工夫做了下稍㸔得支离至扵本㫖全不相照以此方知汉儒可谓善说经者不过只说训诂使人以此训诂玩索经文训诂经文不相离异只做一道㸔了直是意味深长也答吕伯恭道间与季通讲论因悟向来涵养功夫全少而讲说又多彊探必取寻流逐末之弊推类以求衆病非一而其源皆在此恍然自失似有顿进之功若保此不懈庶有望扵将来然非如近日诸贤所谓顿悟之机也向来所闻诲谕诸说之未契者今日细思脗合无疑大抵前日之病皆是气质躁妄之偏不曾涵养克治任意直前之弊耳答周纯仁闲中无事固宜谨出然想亦不能一併读得许多似此专人来往劳费亦是未䏻省事随寓而安之病又如多服燥热药亦使人血气偏胜不得和平不但非所以卫生亦非所以养心窃恐更湏深自思省収拾身心渐令向里令宁静闲退之意胜而飞扬燥扰之气消则治心养气处世接物自然安稳一时长进无复前日内外之患矣答窦文卿爲学之要只在着实操存宻切体认自已身心上理㑹切忌轻自表襮引惹外人辩论枉费酬应分却向里工夫答吕子约闻欲与二友俱来而复不果深以爲恨年来觉得日前爲学不得要领自做身主不起反爲文字夺却精神不是小病毎一念之惕然自惧且爲朋友忧之而毎得子约书辄复恍然尤不知所以爲贤者谋也且如临事迟囬瞻前顾后只此亦可见得心术影子当时若得相聚一畨彼此极论庻㡬或有剖决之助今又失此㡬㑹极令人怅恨也训导后生若说得是当极有可自警省处不㑹减人气力若只如此支离漫无统纪则虽不教后生亦只见得展转迷惑无出头处也答林择之熹哀苦之余无他外诱日用之间痛自歛饬乃知敬字之功亲切要妙乃如此而前日不知扵此用力徒以口耳浪费光隂人欲横流天理㡬灭今而思之怛然震悚盖不知所以措其躬也又此中见有朋友数人讲学其间亦难得朴实头负荷得者因思日前讲论只是口说不曾实体扵身故在已在人都不得力今方欲与朋友说日用之间常切点检气习偏处意欲萌处与平日所讲相似与不相似就此痛着工夫庻㡬有益陆子夀兄弟近日议论却肯向讲学上理㑹其门人有相访者气象皆好但其间亦有旧病此间学者却是与渠相反初谓只如此讲学渐涵自能入徳不谓末流之弊只成说话至扵人伦日用最切近处亦都不得毫毛气力此不可不深惩而痛警也答梁文叔近㸔孟子见人即道性善称尧舜此是第一义若扵此㸔得透信得及直下便是圣贤便无一毫人欲之私做得病痛若信不及孟子又说箇第二节工夫又只引成覸颜渊公明仪三段说话教人如此发愤勇勐向前日用之间不得存留一毫人欲之私在这里此外更无别法若扵此有箇奋迅兴起处方有田地可下功夫不然即是画脂镂氷无眞实得力处也近日见得如此自觉颇得力与前日不同故此奉报答潘叔恭学问根本在日用间持敬集义工夫直是要得念念省察读书求义乃其间之一事耳旧来虽知此意然扵缓急之间终是不觉有倒置处误人不少今方自悔耳答林充之充之近读何书恐更当扵日用之间爲仁之本者深加省察而去其有害扵此者爲佳不然诵说虽精而不践其实君子盖深耻之此固充之平日所讲闻也答何叔景李先生教人大抵令扵静中体认大本未发时气象分明即处事应物自然中节此乃龟山门下相传指诀然当时亲炙之时贪听讲论又方窃好章句训诂之习不得尽心扵此至今若存若亡无一的实见处辜负敎育之意毎一念此未尝不愧汗沾衣也又熹近来尤觉昏愦无进歩处盖缘日前偷堕茍简无深探力行之志凡所论说皆出入口耳之余以故全不得力今方觉悟欲勇革旧习而血气已衰心志亦不复彊不知终能有所济否又向来妄论持敬之说亦不自记其云何但因其良心发见之微勐省提撕使心不昧则是做工夫底本领本领旣立自然下学而上逹矣若不察良心发见处即渺渺茫茫恐无下手处也中间一书论必有事焉之说却尽有病殊不蒙辨诘何邪所喻多识前言往行固君子之所急熹向来所见亦是如此近因反求未得箇安稳处却始知此未免支离如所谓因诸公以求程氏因程氏以求圣人是隔㡬重公案曷若黙㑹诸心以立其本而其言之得失自不能逃吾之鉴邪钦夫之学所以超脱自在见得分明不爲言句所桎梏只爲合下入处亲切今日说话虽未能絶无渗漏终是本领是当非吾軰所及但详观所论自可见矣答林择之所论颜孟不同处极善极善正要见此曲折始无窒碍耳比来想亦只如此用功熹近只就此处见得向来未见底意思乃知存久自明何待穷索之语是眞实不诳语今未能久巳有此验况眞能久邪但当益加勉励不敢少弛其劳耳答杨子直学者堕在语言心实无得固爲大病然扵语言中罕见有䆒竟得彻头彻尾者盖资质巳是不及古人而功夫又草草所以终身扵此若存若亡未有卓然可恃之实近因病后不敢极力读书闲中却觉有进歩处大抵孟子所论求其放心是要诀尔与田侍郎子眞吾軰今日事事做不得只有向里存心穷理外人无交渉然亦不免违条碍贯㸔来无着力处只有更攅近里面安身立命尔不审比日何所用心因书及之深所欲闻也答陈才卿详来示知日用工夫精进如此尤以爲喜若知此心此理端的在我则参前倚衡自有不容舍者亦不待求而得不待操而存矣格物致知亦是因其所巳知者指之以及其所未知只是一本原无两様工夫也与刘子澄居官无脩业之益若以俗学言之诚是如此若论圣门所谓徳业者却初不在日用之外只押文字便是进徳脩业地头不必编缀异闻乃爲修业也近觉向来爲学实有向外浮泛之弊不惟自误而误人亦不少方别寻得一头绪似差简约端的始知文字言语之外眞别有用心处恨未得面论也浙中后来事体大段支离乖僻恐不止似正似邪而巳极令人难说只得惶恐痛自警省恐未可专执旧说以爲取舍也与林择之熹近觉向来乖缪处不可缕数方惕然思所以自新者而日用之间悔吝潜积又已甚多朝夕惴惧不知所以爲计若择之能一来辅此不逮幸甚然讲学之功比旧却觉稍有寸进以此知初学得些静中功夫亦爲助不小答吕子约示喻日用工夫如此甚善然亦且要见一大头脑分明便扵澡舍之间有用力处如实有一物把住放行在自家手里不是谩说求其放心实却茫茫无把捉处也子约复书云某盖尝深体之此箇大头脑本非外面物事是我元初本有底其曰人生而静其曰喜怒哀乐之未发其曰寂然不动人汩汩地过了日月不曾存息不曾实见此体段如何㑹有用力处程子谓这箇义理仁者又㸔做仁了智者又㸔做智了百姓日用而不知此所以君子之道鲜此箇亦不少亦不剰只是人㸔他不见不大段信得此话及其言扵勿忘勿助长间认取者认乎此也认得此则一动一静皆不昧矣恻隐羞恶辞让是非四端之着也操存乆则发见多忿忧患好乐恐惧不得其正也放舍甚则日滋长记得南轩先生谓验厥操舍乃知出入乃是见得主脑扵操舍间有用力处之实话盖苟知主脑不放下虽是未能常常操存然语黙应酬间能自省验虽其实有一物在我手里然可欲者是我底物不可放失不可欲者非是我物不可留藏虽谓之实有一物在我手里亦可也若是谩说旣无归宿亦无依据纵使彊把捉得住亦止是袭取夫岂是我元有底邪愚见如此敢望指敎朱子荅书云此段大槩甚正当亲切答呉徳夫承喻仁字之说足见用力之深熹意不欲如此坐谈但直以孔子程子所示求仁之方择其一二切扵吾身者笃志而力行之扵动静语黙间勿令间㫁则乆乆自当知味矣去人欲存天理且据所见去之存之功夫旣深则所谓似天理而实人欲者次第可见今大体未正而便察及细微恐有放饭流啜而问无齿决之讥也如何如何答或人中和二字皆道之体用旧闻李先生论此最详后来所见不同遂不复致思今乃知其爲人深切然恨已不䏻尽记其曲折矣如云人固有无所喜怒哀乐之时然谓之未发则不可言无主也又如先言愼独然后及中和此亦尝言之但当时旣不领畧后来又不深思遂成蹉过孤负此翁耳答刘子澄日前爲学缓扵反已追思凡百多可悔者所论註文字亦坐此病多无着实处囬首茫然计非嵗月功夫所能救治以此愈不自快前时犹得敬夫伯恭时惠规益得以自警省二友云亡耳中絶不闻此等语今乃深有望扵吾子澄自此惠书痛加镌诲乃君子爱人之意也朱子之后如眞西山许鲁斋呉草庐亦皆有见扵此而草庐见之尤眞悔之尤切今不䏻备录取草庐一说附扵后临川呉氏曰天之所以生人人之所以爲人以此徳性也然自圣传不嗣士学靡宗汉唐千余年间董韩二子依稀数语近之而原本竟昧昧也逮夫周程张邵兴始䏻上通孟氏而爲一程氏四传而至朱文义之精宻又孟氏以来所未有者其学徒往往滞扵此而溺其心夫旣以世儒记诵词章爲俗学矣而其爲学亦未离乎言语文字之末此则嘉定以后朱门末学之敝而未有能救之者也夫所贵乎圣人之学以能全天之所以与我者尔天之与我徳性是也是爲仁义礼智之根株是爲形质血气之主宰舍此而他求所学何学㢤假而行如司马文正公才如诸葛忠武侯亦不免爲习不着行不察亦不过爲资器之超扵人而谓有得扵圣学则未也况止扵训诂之精讲说之宻如北溪之陈双峰之饶则与彼记诵词章之俗学相去何能以寸㢤圣学大明扵宋代而踵其后者如此可叹巳澄也鑚研扵文义毫分缕析毎以陈爲未精饶爲未宻也堕此科臼中垂四十年而始觉其非自今以往一日之内子而亥一月之内朔而晦一嵗之内春而冬常见吾徳性之昭昭如天之运转如日月之往来不使有湏臾之间断则扵尊之之道殆庻㡬乎扵此有未能则问扵人学扵已而必欲其至若其用力之方非言之可喻亦味扵中庸首章订顽终篇而自悟可也朱子晚年定论我阳明先生在留都时所採集者也揭阳薛君尚谦旧录一本同志见之至有不及抄冩袖之而去者衆皆惮扵翻录乃谋而寿诸谓子以齿当志一言惟朱子一生勤苦以惠来学凡一言一字皆所当守而独表章是尊崇乎此者盖以爲朱子之定见也今学者不求诸此而犹踵其所悔是蹈舛也岂善学朱子者㢤麟无似从事扵朱子之训余三十年非不专且笃而竟亦未有居安资深之地则犹以爲知之未详而览之未博也戊寅夏持所着论若干卷来见先生闻其言如日中天睹之即见如五谷之艺地种之即生不假外求而眞切简易恍然有悟退求其故而不合则又不免迟疑扵其间及读是编始释然尽投其所业假馆而受学盖三月而若将有闻焉然后知向之所学乃朱子中年未定之论是故三十年而无获今赖天之灵始克从事扵其所谓定见者故能三月而若将有闻也非吾先生㡬乎已矣敢以告夫同志使无若麟之晚而后悔也若夫直求本原扵言语之外眞有以验其必然而无疑者则存乎其人之自力是编特爲之指迷耳正徳戊寅六月望门人雩都袁庆麟谨识王文成公全书附录一卷王文成公全书卷之三十八附録世徳纪附録一辩忠䜛以定国是䟽门人陆澄臣切见廵按江西监察御史程启充戸科给事中毛玉各论劾丁忧新建伯王守仁似若心迹未明功罪未当者此论一倡一二嫉贤妬功之徒固有和者而在朝在市冤愤不平臣系守仁门生知之最详冤愤特甚敢昧死一言谨按守仁学本诚明才兼文武抗言时事致忤逆瑾杖之㡬死谪居龙塲居夷处困动心忍性独悟道真荷先帝收用屡迁至扵廵抚其在南赣四征而福建湖广广东江西数十年之巨㓂爲之荡平因奉勅勘事福建道由江西至扵丰城适遇贼变拜天转风舟返吉安倡义督兵不旬月而贼㓕人但见其处变之从容而不知其忠诚之激切人但见其成功之迅速而不知其谋畧之渊微人但见其遭非常之搆䧟而祸莫能中而不知其守身无毫髪之可疵当时张锐钱宁軰以不遂卖国之计而恨之张忠江彬軰以不遂冐功之私而恨之宸濠刘吉軰以不遂簒逆之谋而恨之凡可以杀其身而赤其族者诛求搜剔何所不至使守仁而初有交好之情中有犹豫之意后有贪冐之为诸人其肯隐忍而不发乎迨皇上龙飞而褒慰殊恩形扵诏㫖天下方快朝廷之清明不意功罪既白赏罚既定乃复有此怪僻颠倒之论欲以瞹昧不明之事而掩其显着不世之功天理人心安在哉论者之意大畧有六一谓宸濠私书有王守仁亦好一语二谓守仁曽遣冀元亨徃见宸濠三谓守仁亦因贺宸濠生辰而来四谓守仁起兵由扵致仕都御史王懋中知府伍文定攀激五谓守仁破城之时纵兵焚掠而杀人太多六谓宸濠本无䏻为一知县之力可擒守仁之功不足多而其捷本所陈粧点过实然䆒其本心不过忌其功名而巳宸濠私书王守仁亦好之说乃启充得扵湖口知县章玄梅者切惟刑部节奉钦依原搜簿籍既未送官封记收掌又事发日乆别生事端委的真伪难辨无慿查䆒着原捜获之人尽行烧毁钦此今玄梅之书从何而来使有之何足慿据且出扵宸濠之口尤其不足取信者夫豪杰用意类非㝷常可测守仁虽有防宸濠而圗之之意使㡬事不宻则亦不过如孙燧许逵之一死以报国而已其何以成后功以贻皇上今日之安哉设使守仁畧有交通宸濠之迹而卒以㓕之其心事亦可以自白况可以不足慿信之迹遂疑其心而舎其讨贼之大功哉其遣冀元亨徃见者是守仁知宸濠素蓄逆谋而元亨素懐忠孝欲使启其良心而因以探其宻计尔元亨一见不合而归使言合志投当留信宿何反逆之日反在千里之外乎今元亨之冤魂既伸而守仁之心事不白天理人心何在乎毛玉疑守仁因贺宸濠生辰而偶尔遇变殊不知守仁奉敕将徃福建而瑞金㑹昌等县瘴气生发不敢经行故道岀丰城且宸濠生日在十三而守仁十五方抵丰城若贺生辰何独后期而至乎其谓守仁由王懋中等攀激起兵尤为乖谬守仁近丰城五里而闻变即刻伪写两广都御史杨旦大兵将临火牌扵知县顾佖接见之时令人诈为驿夫入逓守仁佯喜以为大兵既至贼必易圗当令顾佖传牌入城以疑宸濠又令顾佖守城许与拨兵助守时有报称宸濠遣贼六百追虏王都者守仁囬船而南风大逆乃恸哭告天而顷刻反风守仁又恐贼兵追至急乗渔舟脱身此时王懋中安在次日奔至蛇河遇临江知府戴徳孺即议起兵因不足恃又奔入新淦城欲与知县李美集兵度不可居复奔至吉安见仓库充实遂乃驻札传檄各处起调军民一面榜募忠义之士方令伍文定以书请各鄕官王懋中等盟誓勤王而懋中又迟疑二日乃始同盟夫各府及万之兵若非提督军门以便宜起调其肯聴致仕鄕官而集乎今乃颠倒其说至谓守仁掩懋中之功天理人心安在乎至扵破城之时焚者宫中自焚故内室毁而外宇存官兵但救而无焚也掠者伍文定之兵乗胜夺贼衣资衆兵不然也杀人者知县刘守绪所领奉新之兵以守仁号令闭门者生迎敌者死故杀迎敌者百余人及守仁至斩官兵杀掠者四十六人遂无犯者矣且省城之人各受宸濠银二两米一石与之拒守是贼也杀之何罪又宫爲贼巢财皆贼赃焚之掠之亦何罪哉今舎其大功而摘其小过㡬何而不爲逆贼报仇乎且宸濠势熖薫天触者万死人皆望风奔靡而已及守仁调兵四集捣其巢穴散其党与数败之余羽翼俱尽妻妾赴水乃穷㓂尔夫然后知县王冕得以近之今乃以爲一知县可擒甚无据也果若所言则孙燧许逵何爲𬒳杀而三司衆官何爲𬒳缚耶杨锐张文锦何爲守之一月不敢出战必待省城破而贼自解围耶伍文定何以一败而𬒳杀者八百人其余诸将又何以战之三日而后擒㓕耶至若捷本所陈若作伪牌以疑贼心行反间以解贼党之类所不载者尤多而谓以无爲有可乎夫宸濠积谋有年一旦大发震撼两京而守仁以一书生谈笑平之扵数日之内功亦竒矣使不即㓕而贻先帝亲征之劳臣不知卖国之徒计安出也使不即㓕先帝崩臣又不知圣驾之来䏻髙枕无忧否也今建不世之功而遭不明之谤天理人心安在哉臣知守仁之心决非荣辱死生所䏻动者但恐公论不昭而忠臣义士觧体尔此万世忠义之冤而国是之大不定者宜乎天变之叠见也臣与守仁分系师生义均生死前之所辩天下公言伏愿圣明详察乞降纶音慰安守仁仍戒饰言官勿为异论庶㡬国是以定而亦消天变之一端也臣干冐天威不胜战慄待罪之至明军功以励忠勤䟽门人黄绾臣闻赏罚者人主御天下之操柄也得其操柄死命可致天下可运之掌不得其操柄百事具废𣣔治得乎故明主慎之至亲不可移至讐不可夺有功必赏有罪必诛然必称天以命之示非私也臣下视之不饰虗誉不结援党不思贿托惟勉忠勤死不敢易𣣔不治得乎今或不然凡饰誉援党贿托讥䜛不及必获显擢无不如意凡尽忠勤职即讥䜛猬集黜辱随至无不失意以此操柄失御人皆以奸结巧避为贤孰肯身任国家事㢤臣不䏻枚举姑以圥朝末年陛下初政一事论之如宸濠搆逆虐熖吞天藩郡震动宗亲慑忧陛下尝身见之矣腹心应援布满中外鼎卿近倖贿赂交驰卖国奸臣待时发动两京乏备四路无人方镇逺近莫之如何握兵观望㴞㴞皆是惟镇守南赣都御史王守仁领勅福建勘事道经南昌中途闻变指心吁天誓不与贼俱生赤身孤走设奇运谋乃遣优人赍谍假与天兵约征方镇会战俾其邀获以示有备牵疑贼谋以俟四路设备中执叛臣家属缪托腹心又示无为以安其心然后激衆以义紏集乌合待兵成虑审发书骂贼使觉悔既出摄兵收复南昌按甲待之贼至安庆攻城方锐警闻使还筭其归途水陆邀撃大溃贼衆遂擒宸濠于樵舎兵法有先胜而后求战者非此谓也成功之后江右疮痍未复武宗皇帝南廵奸权攘功嫉譛百端危疑莫测守仁恭勤曲致方靖地方仅获身免守仁爲忠可谓艰贞竭尽者矣使时无守仁倡义统衆谋获机宜战取有方安庆卒破金陵不保长驱北上应援蜂起腹心隂助京师存亡未可知也虽毕竟天命有在终必殱夷旷日持乆士夫戮辱苍生荼毒可胜言也守仁南赣镇守地方之责𥘉无所与今受责地方者遇事不敢担当不过告变待命而已守仁家于浙之山隂淛乃江右通衢兵力素弱长驱或下父兄宗族有噍类乎此时守仁夫岂不思但忘私奉公以为社稷不幸或败夷㓕何悔守仁之志可谓精贯白日者矣幸而成功宇内太平所谓徙薪曲突人不为功亦不致思其忠又守仁扵武宗𥘉年刘瑾为奸人莫敢言守仁斥之触恨选杖毒决碎尻折髀死而复甦流窜瘴裔乆方赦还始获录用乃者南赣之镇谿谷兇民聚党为盗视効虐刼肆无忌惮凡在䖍楚闽广接壌山泽无非贼巢大小有司束手无䇿皆谓终不可理守仁镇守未及三年兵威武畧竒变如神以故茶寮桶冈诸寨大冐浰头诸寨次第擒㓕増县置逻立明约遂为治境视古名将何以过此江右之民为立生祠岁时祝祭民心不忘亦可见矣曩者陛下登极命取来京宴赏封之新建伯而陞南京兵部尚书言者又谓不当来京宴赏以致奢费夫陛下大官之厨日用无纪较诸一飡之宴所费㡬何犹烦论之北京岂无一职必𣣔置之南京此乃邪比蔽贤嫉功之所为也守仁后丁父忧服满遂不起用反时造言排论然虽蒙拜爵陞官鐡劵未给禄米未颁朝事无与迹比樵渔縦使有过何庸论之况有功无过㢤其意尤可知矣不独守仁凡共勤王大小臣工亦废黜殆尽臣不䏻枚举姑以一二论之彼时领兵知府惟伍文定得陆副都御史得廕一子千户邢珣徐琏但陞布政即令闲住彼亦何过纵使有过八议恶在戴徳孺虽陞布政即死于水皆无廕子副使陈槐因劝宰臣进贤致怒讐人希意诬之独黜为民御史伍希儒谢源輙以考察去官且陈槐邢珣等皆抱用世之才秉捐躯之义因功废黜深可太息然在今日陛下操柄之失莫此为甚他日无事则可万一有事将谁効用哉况守仁学原性命徳由忠恕才优经济使之事君处物必䏻曲尽其诚尤足以当薫陶备顾问以陛下不世出明圣之资与之浃洽讲明天下之治生民之福岂易言哉前者言官屡荐故尚书席书吴廷举今侍郎张璁桂蕚皆荐之曽蒙简命用为两广总制臣谓总制寄止一方何若用之庙堂可以賛襄谋议转移人心所济天下矣伏惟陛下念明良遭遇之难蚤召守仁令与大学士杨一清等共图至治另推才䏻为两广总制仍勑该部给与守仁应得鐡劵禄米将陈槐邢珣徐琏等起用伍希儒谢源等查酌军功事例议録戴徳孺量与廕袭此实陛下奉天所操之大柄不可毫髪移夺者宜早收之以为使人宣忠効力之权臣不胜恳悃之至地方䟽霍韬窃见新建伯南京兵部尚书兼都察院左都御史王守仁奉命廵抚两广巳将田州思恩抚䖏停当随复剿平八寨及断藤崃等贼臣等皆广东人与贼隣壤备知各贼为患实迹尝窃切齿蹙额而叹曰两广良民何其不幸生隣恶境妻子何日宁也又尝窃计曰两广何日得一好官员剿平各贼俾良民各安其生而顽民染患未深者亦得格心向化也乃今恭遇圣明特起王守仁抚剿田州思恩地方臣等窃谋曰两广自是有底宁之期也圣天子知人之泽也是役也臣等为王守仁计曰前廵抚动调三省兵若干万梧州三府积年储畜军饷费用不知若干万复从广东布政司支去库银若干万米不知支去若干万杀死疫死狼兵鄕兵民壮打手不知若干万仅得田州安靖五十日耳自是而思恩叛矣吊巖贼出围肇庆府矣杀数千家矣此贼併时同出盖与田州思恩东西相应和者也若王守仁者乗此大败极敝之后仰承圣明特擢之恩虽合四省兵力再支库银百余万支米数百万剿平田州报功级数万人亦且曰天下大功也然而守仁不役一卒不费斗粮只宣扬陛下圣徳遂致思恩田州两府顽民稽首来服其奉扬圣化以来逺人虽舜格有苗何以过此臣等是以叹服王守仁不惟䏻肃将天威实䏻诞敷天徳也若八寨之贼㫁藤崃之贼又非田州思恩可比也天下十二省俱多平壤惟广西独在万山之丛其土险其水迅其山之髙有猿猴不度飞鸟不越者故谚语曰广西民三而贼七由山高土恶气习兇悍虽良民至者亦化为贼也八寨贼洪武年间所不䏻平断藤崃成化八年都御史韩雍仅得讨平及今五十余年遗孽复炽故广西贼巢柳州庆逺鬰林府江诸贼虽时出刼掠官兵亦屡请征之若八寨贼则自国𥘉至今未有轻议征剿者盖谓山水兇恶进兵无路消息少动贼巳先知一夫控险万兵莫敌故百六十年未有敢征八寨贼者也贼亦恃险肆恶时出攻围城堡杀掠良民何啻万计四方顽民犯罪脱逃投入八寨则有司不敢追摄矣邻近流贼避兵追剿投入八寨则官兵不敢谁何矣是八寨者实四方㓂贼渊薮也断藤崃又八寨之羽翼也广西有八寨诸贼犹人有心腹疾也八寨不平则两广无安枕期也今王守仁沉机不露掩贼不备一举而平之百数十年豺虎窟穴扫而清之如拂尘然非仰借圣人神武不杀之威何以致此臣等是以叹服王守仁䏻体陛下之仁以懐绥田州思恩向化之民又䏻体陛下之义以讨服八寨断藤崃梗化之贼也仁义之用两得之也谨按王守仁之成功有八善焉乗湖兵归路之便则兵不调而自集一也因田州思恩效命之助则劳而不怨二也机出意外贼不及遯所诛者真积年渠恶非徃年滥杀报功者比三也因归师讨逆贼无粮运之费四也不役民兵不募民马一举成功民不知扰五也平八寨平断藤崃则极恶者先诛其细小巢穴可渐施徳化使去贼从良得抚剿之宜六也八寨不平则西而柳庆东而罗旁緑水新宁恩平之贼合数千里共为窟穴虽调兵数十万费粮数百万未易平伏今八寨平定则诸贼可以渐次抚剿两广良民可渐安生业纾圣明南顾之忧七也韩雍虽平断藤崃贼矣旋复有贼者实当尔时未及区画其地为经乆圗俾余贼复据为巢穴故也今五十年生聚则贼复炽盛也亦宜若八寨乃百六十年所不䏻诛之剧贼山川天险尤难为功今守仁既平其巢窟即徙建城邑以镇定之则恶贼失险后日固不䏻为变逋贼来归不日且化爲良民矣诛恶绥良得民父母之体八也或者议王守仁则曰所奉命抚剿田州思恩也乃不剿田州则亦已矣遂剿八寨可乎臣则曰昔吴楚反攻梁景帝诏周亚夫救梁亚夫不奉诏而絶吴楚粮道遂破吴楚而平七国安汉社稷夫不奉诏大罪也景帝不以罪亚夫何也传曰闑以内寡人制之闑以外将军制之又曰大夫出疆有可以安国家利社稷专之可也古之道也是故周亚夫知制吴楚在絶其食道而不在扵救梁也是故虽有诏命犹不受也惟明君则以为功若腐儒则以为罪今王守仁知田州思恩可以徳懐也遂约其降而安定之知八寨诸贼百六十年未易服也遂因时仗义而讨平之仁义之用逹天徳者也虽无诏命先发后闻可也况有便宜从事之㫖乎或者又曰建置城邑大事也区䖏钱粮戸部职也不先奏闻而輙兴功可乎臣则曰古者帝王千里之内自治千里之外附之侯伯而巳是岂尧舜汤武圣智反后世不如哉盖虑舆圗既广则智力不及与其役一已耳目之力而无益扵事孰若以天下贤才理天下事为逸而有功也是故帝王之职在扵知人而已既知其人之贤而委任之矣则事之举错一以付之而责其成功若功効不孚乃制其罪可也今既任之又从而牵制之则豪杰何所指手足乎是故王守仁之平八寨也所杀者贼之渠魁耳若逋迯者固未及杀也乗此时机建置城邑遂招逋迯之贼复业焉则积年之贼皆可化为良民也失此机会撤兵而归俟奏得㫖乃兴版筑则贼渐来归又渐生聚据险结寨以抗我师虽欲筑城亦不䏻矣昔者范仲淹之守西邉也𣣔筑大顺城虑敌人争之乃先具版筑然后廵邉急速兴工一月成城西夏觉而争之巳不及矣尔时范仲淹若俟奏报岂不败乃事哉王守仁扵建置城邑之役盖计之熟矣钱粮夫役固不仰足戸部而后有处也其以一肩而分圣明南顾之忧可谓贤矣不以为功反以为过可乎先是正徳十四年宸濠谋反江西两司俛首从贼惟王守仁同御央伍希儒谢源誓心效忠不幸奸臣张忠许泰等𣣔掩王守仁之功以为巳有乃扬诸人曰王守仁𥘉同贼谋及公论难掩乃又曰宸濠金帛俱王守仁伍希儒谢源满载以去当时大学士杨廷和尚书乔宇亦忌王守仁之功遂不与辩白而黜伍希儒谢源俾落仕籍王守仁不辩之谤至今未雪可谓黯哑之冤矣夫国家论功有二道焉有开国效功之臣焉有定乱拯危之臣焉开国之臣成则侯也败则虏也虽勿焉可也惟祸变倐起社稷安危凛乎一髪效忠定乱之臣则不忘也何也所以卫社稷也昔者王守仁之执宸濠也可谓定乱拯危之功矣奸人犹或忌之而谤其短夫如是则后有事变谁肯效忠乎甚矣小人忌功足以误国也臣等是以叹曰王守仁等江西之功不白无以劝励忠之臣若广西之功不白又无以劝䇿勲之臣是皆天下地方大虑也王守仁大臣也岂以功赏有无为重轻哉第恐当时有功之人及土官立功之人视此解体则在外抚臣遂无所激劝以为建功之地耳臣等广人也目击八寨之贼为地方大患百数十年一旦仰頼圣明任用守仁以底平定不胜庆忭今兵部功赏未见施行戸部覆题又复再勘臣恐机㑹一失大功遂沮城堡不得修筑逋贼复据巢穴地方不胜可虑也是故冐昧建言惟圣明察焉乞早裁断俾官僚早得激劝城寨早得修筑逋贼早得招安良民早得复业岭海之外歌咏太平祝颂圣徳实臣等所以报陛下知遇一节也亦臣等自为地方大虑也不得已也为此具奏征宸濠反间遗事钱徳洪龙光云是年六月十五日公扵丰城闻宸濠之变时叅谋雷济萧禹在侍相与拜天誓死起兵讨贼𣣔趋还吉安南风正急舟不䏻动又痛哭告天顷之得北风宸濠追兵将及潜入小渔船与济等同载得脱免舟中计议恐宸濠径袭南京遂犯北京两京仓卒无备圗𣣔沮挠使迟留半月逺近闻知自然有备无患乃假冩两广都御史火牌云提督两广军务都御史杨为机宻军务事准兵部咨及都察院右副都御史颜咨俱为前事本院带领狼逹官兵四十八万齐徃江西公干的扵五月𥘉三日在广州府起马前进仰沿途军卫有司等衙门即便照数预备粮草伺候官兵到日支应若临期缺乏悞事定行照依军法斩首等因意示朝廷先差颜等勘事巳宻扵两广各处起调兵马潜来袭取宸濠使之恐惧迟疑观望不敢轻进使济等宻遣乖觉人役持火牌设法打入省城宸濠见火牌果生疑惧十八日囬至吉安又令济等假冩南雄南安赣州等府报帖日遂飞报府城打入省下一以动揺省城人心一以鼓励吉安效义之士又与济等谋假冩迎接京军文书云提督军务都御史王爲机宻军务事准兵部咨该本部题奉圣㫖许㤗郄永分领邉军四万从凤阳等处陆路径擈南昌刘晖桂勇分领京邉官军四万从徐州淮安等处水陆并进分袭南昌王守仁领兵二万杨旦等领兵八万秦金等领兵六万各从信地分道并进刻期夹攻南昌务要遵照方畧并心恊谋依期速进母得彼先此后致悞事机钦此等因咨到职除钦遵外照得本职先因奉勅前徃福建公干行至丰城地方卒遇宁王之变见已退住吉安府起兵今准前因遵奉勅㫖候两广兵齐依期前进外㸔得兵部咨到縁由系奉朝廷机宻勅㫖皆是掩其不备先发制人之谋其时必以寕王之兵尚未举动今宁王之兵巳出约亦有二三十万若北来官兵不知的实消息未免有悞事机以本职计之若宁王坚守南昌拥兵不出京邉官军逺来天时地利两皆不便一时恐亦难圗湏是按兵徐行或分兵先守南都候宁王已离江西然后或遮其前或撃其后使之首尾不救破之必矣今宁王主谋李士实刘养正等各有书宻寄本职其贼将凌十一闵廿四亦各宻差心腹前来本职逓状皆要反戈立功报效可见宁王已是衆叛亲离之人其败必不乆矣今闻两广共起兵四十八万其先锋八万系遵勅㫖之数今巳到赣州地方湖广起兵二十万其先锋六万系遵勅㫖之数今闻巳到黄州府地方本职起兵十万遵照勅㫖先领二万屯吉安府地方各府知府等官各起兵快约亦不下一万之数共计亦有十一二万人马尽巳彀用但得宁王早离江西其中必有内变因而乗机夹攻为力甚易为此今用手本备开縁由前去烦请查照裁处并将一应进止机宜许议停当选差乖觉晓事人员与同差去人役星夜回报施行湏至手本者既已冩成手本令济等选差惯䏻走逓家人重与盘费以前事机阳作实情备细宻切说与令渠潜踪隐迹星夜前来南京及淮扬等处迎接官兵又令济等㝷访素与宸濠交通之人厚加结纳令渠宻去报知宁府宸濠闻知大加赏赐差人四路跟捉既见手本愈加疑惧将差人备细拷问详悉当时杀死因此宸濠又疑李士实刘养正不信其谋又与龙光计议假冩回报李士实书内云承手教宻示足见老先生精忠报国之本心始知近日之事迫扵势不得已而然身虽䧟扵罗网乃心罔不在王室也所喻宻谋非老先生断不䏻及此今又得子吉同心恊力当万万无一失矣然㡬事不宻则害成务湏乗时待机而发乃可不然恐无益扵国而徒为老先生与子吉之累又区区心所不忍也况今兵势四路巳合只待此公一出便可下手但恐未肯轻出耳昨凌闵诸将遣人宻传消息亦皆出扵老先生与子吉开导激发而然但恐此三四人者皆是粗汉易有漏泄湏戒令慎宻又曲为之防可也目毕即付丙子知名不具与刘养正亦同两书既就遣雷济设法差逓李士实龙光设法差逓刘养正各差逓人皆𬒳宸濠杀死宸濠由是愈疑刘李刘李亦各自相疑惧不肯出身任事以故上下人心互生疑惧兵势日衰又遣素与刘养正交厚指挥髙致书刘养正及遣雷济萧禹引诱内官万锐等私冩书信与内官陈贤刘吉喻木等俱皆反间之谋又多冩告示及招降旗号开谕逆顺祸福及冩木牌等项动以千计分遣雷济萧禹龙光王佐等分役经行贼垒潜地将告示粘贴及旗号木牌四路摽挿又先张疑兵扵丰城示以𣣔攻之势又遣雷济龙光将刘养正家属在吉安者厚加看养隂遣其家人宻至刘养正处传逓消息亦皆反间之谋𥘉时宸濠谋定六月十七日出兵自已扵二十二日在江西起马径趋南京谒陵即位遂直犯北京因闻前项反间疑沮之谋遂不敢轻出故十七等日先遣兵出攻南康九江而自留省城贼兵等候宸濠不出亦各疑惧退沮乆驻江湖之上师老气衰又见四路所贴告示及挿旗号木牌人人觧体日渐离散以故无心攻闘其后宸濠探知四路无兵前项事机巳失兵势已阻人马已散多有潜来投降者我师一候宸濠出城即统伍知府等官兵疾趋攻破省城度宸濠顾念根本之地势必归救遂预发兵迎撃扵鄱阳湖大战三日罪人斯得右反间始末尝闻诸吉水致仕县丞龙光光谓徳洪曰昔夫子冩杨公火牌将发时雷济问曰宁王见此恐未必信曰不信可疑否对曰疑则不免夫子笑曰得渠一疑彼之大事去矣既而叹曰宸濠素行无道残害百姓今虽一时从逆者衆必非本心徒以威刼利诱苟一时之合耳纵使奋兵前去我以问罪之师徐蹑其后顺逆之势既判胜负预可知也但贼兵早越一方遂破残一方民命虎兕岀柙收之遂难为今之计只是迟留宸濠一日不出则天下实受一日之福光又言夫子捷䟽虑䌓文太多一切反间之计俱不言及亦以设谋用诡非君子得已之事不𣣔明言示人当时若使不行间计迟留寕王宁王必即时拥兵前进正所谓迅雷不及掩耳两京各路何恃为备所以破败宁王使之坐失事机全是迟留宁王一着所以迟留宁王全是谋行反间一事今人读奏册所报皆是可书之功而不知书不䏻尽者十倍扵奏册又言宁藩事平之后京邉官军南来失其奸计由是痛恨夫子百计搜㝷罗织无所泄毒挤怒门人冀元亨与济禹光等俱𣣔置之死地冀元亨𬒳执光等四窜逃匿家破人亡妻子离散直伺官军离却省城方敢出身回家当时光等粘贴告示摽挿旗号木牌皆是半夜昏黒冲风冐雨渉险破浪出入贼垒万死中得一生所差行间人役𬒳宸濠要杀者俱是亲信家人今当事平之后议者不䆒始原并将在册功次亦尽削去此光等走役㣲劳虽皆臣子本分不足深惜但赏罚若此继后天下倘或再有事变人皆以光等为鉴戒矣谁肯复效死力哉又言夫子应变之神真不可测时官兵方破省城忽传令造免死木牌数十万莫知所用及发兵迎撃宸濠扵湖上取木牌顺流放下时贼兵既闻省城巳破胁从之衆俱欲逃窜无路见水浮木牌一时争取散去不计其数二十五日贼势尚锐值风不便我兵少挫夫子急令斩取先却者头知府伍文定等立扵锐鉋之间方奋督各兵殊死抵战贼兵忽见一大牌书宁王已擒我军毋得縦杀一时惊扰遂大溃次日贼兵既穷促宸濠思𣣔潜遯见一渔船隐在芦苇之中宸濠大声呌渡渔人移棹请渡竟送中军诸将尚未知也其神运毎如此又言尝闻雷济云夫子昔在丰城闻变南风正急拜受哭告曰天若悯恻百万民命幸假我一㠶风湏臾风稍定顷之舟人讙譟回风济禹取香烟试之舟上果然乆之北风大作宸濠追兵将及时夫人公子在舟夫子唿一小渔船自縳勑令济禹持米二斗脔鱼五寸与夫人为别将发问济曰行备否济禹对曰巳备夫子笑曰还少一物济禹思之不得夫子船头罗盖曰到地方无此何以示信扵是又取罗盖以行明日至吉安城下城门方戒严舟不得泊岸济禹掲罗盖以示城中遂讙庆曰王爷爷还矣乃开门罗拜迎入扵是济禹心叹危迫之时暇𥙿乃如此徳洪昔在师门或问用兵有术否夫子曰用兵何术但学问纯笃养得此心不动乃术尔凡人智䏻相去不甚逺胜负之决不待卜诸临阵只在此心动与不动之间昔与宁王逆战扵湖上时南风转急面命某某为火攻之具是时前军正挫却某某对立矍视三四申告耳如弗闻此軰皆有大名扵时者平时智术岂有不足临事忙失若此智术将安所施又尝闻邹谦之曰昔先生与宁王交战时与二三同志坐中军讲学谍者走报前军失利坐中皆有怖色先生出见谍者退而就坐复接绪言神色自若顷之谍者走报贼兵大溃坐中皆有喜色先生出见谍者退而就坐复接绪言神色亦自若又尝闻陈惟濬曰惟濬尝闻之尚谦矣尚谦言昔见有待扵先生者自称可与行师先生问之对曰某䏻不动心曰不动心可易言耶对曰某得制动之方先生笑曰此心当对敌时且要制动又谁与发谋出虑耶又问今人有不知学问者尽䏻履险不惧是亦可与行师否先生曰人之性气刚者亦䏻履险不惧但其心必待强持而后䏻即强持便是本体之蔽便不䏻宰割庶事孟施舎之所谓守气者也若人真肯在良知上用功时时精明不蔽扵𣣔自䏻临事不动不动真体自䏻应变无言此曾子之所谓守约自反而缩虽千万人吾徃者也又尝闻刘邦采曰昔有问人䏻飬得此心不动即可与行师否先生曰也湏学过此是对刀杀人事岂意想可得必湏身习其事斯节制渐明智慧渐周方可信行天下未有不履其事而䏻造其理者此后世格物之学所以为谬也孔子自谓军旅之事未之举此亦不是谦言但圣人得位行志自有消变未形之道不湏用此后世论治根源上全不讲及毎事只在半中截做起故犯手脚若在根源上讲求岂有必事杀人而后安得人之理某自征赣以来朝廷使我日以杀人为事心岂割忍但事势至此譬之既病之人且湏治其外邪方可扶囬元气病后施药犹胜立视其死故耳可惜平生精神俱用此等没紧要事上去了昔者徳洪事先生八年在侍同门毎有问兵事者皆黙而不答以故南赣宁藩始末俱不与闻先生没后捜録遗书七年而奏䟽文移始集及查对月日而后五征始末具见独扵用间一事昔尝㮣闻奏䟽文移俱无所见去年徳洪主试广东道经江西访问龙光始获间书间牌诸稿并所闻扵诸同门者归以附录云时嘉靖乙未八月书于姑苏之郡学阳明先生平浰头记大学士湖东费宏惠之龙川北抵赣其山谷贼巢亡虑数百而浰头最大浰之贼肆恶以毒吾民者亡虑数千而池仲容最着仲容之放兵四刼亡虑数十年而龙川翁源始兴龙南信丰安逺会昌以迩巢受毒数正徳丁丑之春信丰复告急于廵抚都御史王公伯安召诸县苦贼者数十人问何以攻之皆谓非多集狼兵弗济又谓狼兵亦尝再用矣竟以招而后定公曰盗以招蔓此顷年大弊也吾方惩之且兵无常势奚必狼而后济耶若等䏻为吾用独非兵乎乃与廵按御史屠君安卿毛君鸣冈合䟽以剿请又请重兵权肃军法以一士心诏加公提督军务赐之旗牌听以便宜区画惟功之有成不限以时时横水桶冈盗亦起而视浰为急公议先攻二峒乃㑹兵以圗浰凡军中筹画多谘之兵备副使杨君廷宜请募诸县机兵而以其佣募新民之任战者取赎金储糓塩课以饷之而兵与食足焉二峒之攻虑仲容乗虗以扰我也谋伐其交使辨士周祥等谕其党黄金巢等得降者五百人籍以为兵仲容独愤不从冬𥘉闻横水破始惧使弟仲安率老弱三百人来圗缓兵且我觇之公阳许之使据上新地以遏桶冈之贼而实迟其归圗阅月仲容闻桶冈破益惧为俻益严公使以牛酒诇之贼度不可隐则曰卢珂郑志髙陈英吾雠也恐其见袭而备之耳珂等皆龙川归顺之民有衆三千仲容胁之不可故深雠之公方欲以计生致仲容乃阳檄龙川卢珂等构兵之实若甚恐焉趣利刋木且假道以诛珂党十二月望珂等各来告仲容必反公复怒其诬构叱收之隂谕意向使遣人先归集衆时兵还自桶冈公合乐大飨散之归农示不复用使仲安亦领衆归又遣指挥余恩谕仲容毋撤备以防珂党仲容益喜前所辨士因说之亲诣公谢且曰徃则我公信尔无他而诛珂等必矣仲容然率四十人来见公闻其就道也宻饰诸县勒兵分哨又使千戸孟俊伪持一檄经浰巢宣言将拘珂党实督集其兵也贼导俊出境不复疑閠十二月下弦仲容既至赣是夕释珂等驰归縻仲容令官属以次飨犒明年正月癸卯朏公度诸兵已集引仲容入并其党擒之出珂等所告讯鞫具状亟使人约诸兵入巢越四日丁未同时并进其军于龙川者惠州知府陈祥率通判徐玑从和平都入指挥姚玺率新民梅南春等从乌龙镇入孟俊率珂等从平地水入军于龙南者贑州知府邢珣率同知夏克义知县王天与等从太平保入推官危夀率义民叶方等从南平入守备指挥郏文率义民孙洪舜等从冷水迳入余恩率百长王受等从髙砂保入军于信丰者南安知府季斆率训导蓝铎等从黄田冈入县丞舒富率义民赵志标等从乌入公自率中坚督文捣下浰大巢副使君督余哨会于三浰贼党自仲容至贑备巳弛矣至是闻官兵骤入皆惊失措乃分投岀御而悉其精锐千余迎敌于龙子岭我兵列为三冲掎角而前恩以受兵首与贼战却之奋追里许贼伏四起击受后夀乃以方兵鼓噪徃援俊复以珂等兵从旁冲击唿声震山谷贼大败而溃遂併上中二浰克之各哨兵乗胜奋击是日遂破巢十一曰热水曰五花障曰淡方曰石门曰上下陵曰艻竹湖曰白沙曰曲潭曰赤塘曰古坑曰三坑明日探贼所奔分道急击巳酉破巢凡六曰鐡石障曰羊角山曰黄田㘭曰岭冈曰塘含冈曰溪尾庚戌破巢凡二曰大门山曰镇里寨辛亥破巢凡九曰中村曰半曰都坑曰尺八岭曰新田曰古地曰空背曰旗岭曰顿冈癸丑破巢凡四曰狗脚㘭曰水晶洞曰五洞曰蓝州丙辰破巢凡二曰风盘曰茶山其奔者尚八百余徒聚于九连山山峻而袤广与龙门山后诸巢接公虑以兵进逼其势必合合难制矣乃选锐士七百余人衣所得贼衣若溃而奔取贼所据厓下涧道乗暮而入贼以为其党也从厓下招唿我兵亦洋与和应已度险扼其后路明日贼始觉併力求敌我兵从髙临下击败之公度其必溃也预戒各哨设伏以待乙丑覆之于五花障于白沙于银坑水丁卯覆之于乌龙镇于中村于北山于风门奥分逃余孽尚三百余徒各哨乃㑹兵追之二月辛未复与战于和平甲戌战于上坪下坪丁丑战于黄田㘭辛巳战于鐡障山癸未战于干村于棃树乙酉战于艻竹壬辰战于百顺于和峒乙未战于水源于长吉于天堂寨谍报各巢之稔恶者盖㡬尽矣惟胁从二百余徒聚九连谷山唿号乞降公遣珣徃抚之籍其处之白沙公率副使君乃即祥应和平相其险易经理立县设隘庶㡬永宁遂班师而归盖戍寅三月丁未也凡所捣贼巢三十八所擒斩贼酋二十九人中酋三十八人从贼三千六十八人俘贼属男妇八百九十人卤获马牛噐仗称是是役也以力则兵仅数千以时则旬仅六夹遂䏻㓕此兇狡稽诛之虏以除三徼数十年之大患其功伟矣捷闻有诏褒赏官公之子世锦衣百戸副使君加俸一秩扵是邢侯夏侯危侯偕通判文侯运吴侯昌谓公兹举足以威不轨而昭文徳不可以无传也使人自贑来请予书其事嗟乎惟兵者不祥之噐王公用儒者谋谟之业而乃躬擐甲胄率先将士下上山谷与死㓂角胜争利出于万死而公平日岂习杀伐之事而贪取摧䧟之功以为快㢤顾盗之扵民不容并育譬则莠骄害稼而养之弗薅从虎狼之狂噬而聼孽牧之衰耗此不仁者所不忍为而公亦必不以不仁自处也公之心予知之公之功则播之天下传之后世何俟扵予之书之也然而人知渠魁之坐縳兇孽之荡平以为成功如此其易而不知公之筹虑如此其宻建请如此其忠上之所以委任如此其专副使君之所賛佐如此其勤文武将吏之所以奔走御侮如此其劳而功之成所以如此其不易是则不可以不书也予故为备书之以昭示贑人庶其无忘且有考焉移置阳明先生石刻记昔阳明王先生督兵于贑也与学士大夫切劘于圣贤之学自缙绅至扵闾阎以及四方之过賔皆得受业问道盖濂洛之传至是复明而先生治兵料敌卒有以平奸宄者皆原扵切劘之力扵是深信人心本善无不可复其不然者由倡之不力辅之不周而为学之志未立故也既以责志为教肄其子弟复取大学中庸古本序其大端与濂溪太极圗说聮书不于欝孤山之上使登览而逰息扵此者出埃墻之表动髙明旷逺之志庶㡬见所书而兴起其志不使至扵懈惰盖所以为倡而辅之之虑切也先生去贑二十余年石为风雨之所摧剥者日就缺壊而是山复为公𪠘所拘观者出入不便嘉靖壬寅宪副江隂薛君应登备兵之暇访先生故迹覩斯石悲嘅焉既移置于先生祠中复求榻本之善者𥙷刻其缺壊而托记于予予尝观先生所书恨其学之不俱传也自孔孟以后明其学者濂溪耳故圗说原天所以生人者本扵无极而求复其原则以无𣣔爲主舎无𣣔而言中正仁义皆不可以合徳而反终故大学言致知中庸言慎独独知之地𣣔所由辨求其寡而无焉此至易而难者也先生数百年之下处困而后自得恍然悔既徃之非真若脱溷淖而御冷风故既自以切劘而尤不敢有隐扵天下扵是择其辞书之石兾来者之自得犹夫已也今先生之言徧天下天下之人多易其言而不知其䖏困之功与责志之教故深扵觧悟者毎不屑扵持守而意见所至即皆自是而不疑哓哓然方且以议论相持竞譬则石已缺壊而犹不蔽风雨顾以爲崇获之严贸焉莫知其所岀入岂不失哉夫𣣔之易炽速扵风雨而志之难立有甚扵石其积习之乆非一日可移置也然使精神凝聚即独知之地以从事焉则又不易地不由人而足以自反譬则石之摧剥扵风雨者复庇之以厦屋虽失扵昔不犹可以保其终乎今石存则升先生之堂者宜有待矣薛君有志扵学其完此石盖亦辅世之意而余之困而不学则有愧扵切劘之助也书之石隂亦以为乆要云阳明王先生报功祠记经世保民之道济其变而后显其功厚其施而后食其报传曰太上有立徳其次有立功时而至扵立功则去太上逺矣士君子遭时遇主处常尽变不得已而立功固不望其报之乆近人之思报自不能已故昌黎祀潮子厚祀柳张咏绘像而祀扵蜀羊祜建碑而祀扵㐮阳其致一也贑之牙境万山盘互群盗纵横土酋跳梁扵东南逆藩窥伺扵西北正徳丙子春阳明王公以大中丞秉钺来镇纲纪号令朝发夕新凡四省五道九府州六十九县二十五卫所之奔命者皇皇汲汲恐于后至之诛又卓见大本广集衆思张施操纵不出庭戸而遥制黠虏扵江山数千里之外英声义烈肃扵雷霆今年平南靖明年平桶冈又明年平浰头又明年平逆藩如䖍如楚如闽如粤四郊力穑清夜絃歌而邉圉之患除如豫州如江州如桐城如淮甸千里肃清万夫觧甲而社稷之忧释夫公以文儒之资生承平之世蹈踈逖之踪当盘错之㑹天枢全斗极之光地维扫豺狼之穴玺书频奨茅土加封一时遭际可以风励群工矣公之去赣乆矣而人犹思之复建祠以祀之富者输财贫者效力巧思者摸像善计者紏工虗堂香火无替岁时报施之道不扵其存而扵其亡身后之事未定扵天下而私扵一方吾是以知赣人之重义也孔子曰斯民也三代之所以直道而行也兹非三代之遗民欤公继其父龙山公之学且与孙忠烈同年同官忠烈死逆藩之难而公成靖难之功浩然之气充塞两间増光皇国幸与不幸易地则皆然者然则公之立功虽有先后大小要皆以忠输君以孝成亲以信许友者欤公讳守仁字伯安别号阳明龙山公讳华以大魁冡宰孙忠烈讳燧以中丞赠宗伯皆吾乡先逹也呜唿望雷阳而思新竹按营垒而叹竒才髙山仰止景行行止谨纪其实以备野史之拾遗云田石平记田江之濵有怪石焉状若一龟卧于衍石之上长倍㝷厚广可㝷之半境土宁静则偃卧维平有青则倾欹潜浮以离故䖏故俗传有平寕倾兵之䜟岁乙酉岑氏勐食采日殷恣横搆兵守臣方上䟽议讨一夕石忽浮去数百武勐惧乃使力士复之向夕殷祀之以潜弭其变明年大兵至勐竟失利以㓕人益异焉勐党卢王二酋胁衆连兵据思田以重烦我师朝议特起今新建伯阳明王公来平比至集衆告曰蠢兹二酋岂惮一擒维疮痍未瘳而重罹锋刅为可哀也即日下令解十万之甲掣四省之兵推赤二酋俾自善计二酋惮公威徳且知大信不杀遂率衆自縳泣降公如初令谕而遣之单车诣田经画建置以训奠有衆田父老望风观徳如堵如墻罗拜泣下曰大兵不加明公再生之赐也田丑何以为报维田始祸石实衅之具以怪状闻且曰自王师未旋石靡有寕田人惴惴守之如婴今则亡是恐矣愿公毁此以寕我公田曰其然与若等徃观之既观曰汝䏻怪乎吾不汝毁而与决取笔大书其上曰田石平田州宁千万世巩皇明明年春公使匠氏镌之遂以为田镇田人无逺近老穉咸讴歌扵道以相庆焉嗟夫维石在阿赋性不那孰使之行岂民之讹维妖维祥肇是兴亡天实变幻而莫知其方维邪则洩维正则㓕亦存乎其人而巳矣公忠诚纯正其静一之学浩然之气见扵勤王靖难者可以格神明而贯金石天下已信之有弗灵扵是石乎田人宝兹石文盖不啻交人之累铜枉也已公车将旋田人趋必东曰兹不可无述以告于世世作田石平记阳明先生画像记少师徐阶阳明先生像一幅水墨冩嘉靖已亥予督学江西就士人家摹得先生燕居像二朝衣冠像一明年庚子夏以燕居之一赠吕生舒此幅是也先生在正徳间以都御史廵抚南赣督兵败宸濠平定大乱拜南京兵部尚书封新建伯其后以论学为世所忌竟夺爵予徃来吉赣间问其父老云濠之未叛也先生奉命按事福州乞归省其亲乗单舸下南昌至丰城闻变将走还幕府为讨贼计而吉安太守松月伍公议适合郡又有积谷可养士因留吉安徴诸郡兵与濠战湖中败擒之其事皆有日月可按覆而忌者谓先生始赴濠之约后持两端遁归为伍所强㑹濠攻安庆不克乗其沮䘮幸成功夫人情苟有约其败徴未见必不遁凡攻讨之事胜则侯不胜则族苟持两端虽强之必不留武皇帝之在御也政由嬖倖濠悉与结纳至或许为内应方其崛起天下皆不敢意其遽亡先生引兵而西留其家吉安之公署聚薪环之戒守者曰兵败即縦火母为贼辱呜唿此其功岂可谓幸成而其心事岂不皦然如日月哉忌者不与其功足矣又举其心事诬之甚矣小人之不乐成人善也自古君子为小人所诬者多矣要其终必自暴白乃予所深慨者今世士大夫髙者谈玄理其次为柔愿下者直以贪黩奔竞谋自利其身有一人焉出死力为国家平定大乱而以忌厚诬之其势不尽驱士类入扵三者之途不止凡为治不患无事功患无赏罚议论者赏罚所从出也今天下渐以多事庶㡬得人焉驰驱其间而平时所谓议论者如此虽在上智不以赏罚为劝惩彼其激励中才之具不巳踈乎此予所深慨也濠之乱孙许二公死扵前先生平定之扵后其迹不同同有功扵名教江西会城孙许皆庙食而先生无祠予督学之二年始祀先生扵射圃未㡬𬒳召因摹像以归将示同志者而首以赠吕生予尝见人言此像扵先生极似以今观之貌殊不武然独以武功显扵此见儒者之作用矣吕生诚有慕乎尚扵其学求之重脩阳明王先生祠记大学士李春芳阳明先生祠少师存翁徐公督学江右时所创建也公二十及第宏辞博学烨然称首词林一时词林宿学皆自以为不及而公则曰学岂文词巳也日与文荘欧阳公穷究心学闻阳明先生良知之说而深契焉江右为阳明先生过化地公既阐明其学以训诸生而又谓崇祀无所不足以繋衆志乃扵省城营建祠宇肖先生像祀之遴选诸生之儁茂者乐群其中名曰龙沙㑹公课艺暇毎以心得开示诸生而一时诸生多所兴起云既公召还荐跻纶阁爲上所亲信盖去江右㡬三十年矣有告以祠宇倾圯者公则愀然动心捐赐金九十属新建钱令修葺之侍御甘斋成君闻之曰此予责也遂身任其事鸠工庀材餙其所已敝増其所未备堂宇斋舎焕然改观不惟妥祀允称而诸生之兴起者益勃勃不可御矣噫公当枢筦之任受心膂之寄无论㡬务丛委即宸翰咨荅日三四至而犹惓惓扵崇先哲兴后学如此诚以学之不可以已也夫致知之学发自孔门而孟子良知之说则又发所未发阳明先生合而言之曰致良知则好善恶恶之意诚推其极家国天下可坐而理矣公笃信先生之学而日以体之身心施之政事秉钧之𥘉即发私餽屏贪墨示以好恶四海向风不数年而人心吏治翕然丕变此岂有异术哉好善恶恶之意诚扵中也故学非不明之患患不诚耳知善知恶良知具存譬之大明当天无㣲不照当好当恶当赏当罚当进当退锱铢不爽各当天则循其则而应之则平平荡荡无有作好无有作恶而天下平矣故诚而自慊则好人所好恶人所恶而为仁不诚而自欺则好人所恶恶人所好而为不仁苟为不仁生扵其心害扵其事蠧治戕民有不可胜言者矣公为此惧又举明道定性识仁二书发明其义以示海内学者而致知之学益明以切诸生䏻心惟其义而体诸身则扵阳明先生之学㡬矣业斯舎者其尚体公之意而殚力扵诚以为他日致用之地哉成君守节曹州人癸丑进士按治江右饰纪布惠卓有贤声盖有志扵学者平宁藩事畧敬斋蔡文阳明先生道徳功业冠絶古今无容议矣独宁藩一事不理扵䜛口者有二曰始与宁府交通后知事不可成因人之力从而剪之以成厥功又曰宁府财寳山积兵入其宫悉取以归此二者当时䜛口嗷嗷至形诸章奏播诸逺近缙绅有识皆知其为必无而莫悉其无之故皆知其絶无可疑而无以破人之疑余甚恨之足迹半天下访之莫有知者迨移官入赣赣故先生开府之地当时故老尚有存者咨访累月廼得其详扵是跃然以喜疾䜛口之无根且知先生计虑之深规模之逺有非常情之所能测识也自古建非常之功必待非常之人逆藩之积虑非一日矣当时所惮独先生在耳杀之不得必𣣔致之事乃可成故致惓惓扵先生而先生亦示不絶扵彼者力有所为机有所待峒酋叶芳等有衆万人感不杀之恩乐为我用先生推诚抚之间示以意芳叩首踊跃待报而发逆藩招集无頼亦属意扵叶芳尝以厚赀㗖之芳受不郄有以闻扵先生者先生抚然有失乆之搏案起曰吾今日视义当为事之成败身之祸福不计也会逆兵起遂部所属民卒督知府邢珣伍文定等以行叶芳宻使人告曰吾以欵彼也今日之事生死惟命先生大喜郎擕以徃鄱湖之戦逆藩觊望芳来芳乗之遂就擒大难之平芳与有力不然逆兵衆且强独以民卒之脆弱涣散安䏻当其锋哉兵入南昌先生召芳语之曰吾请于朝以官偿若劳如何芳叩首曰芳土人不乐拘束愿得金帛作富家翁耳遂入宫借所有以献余以予芳满其欲焉由前观之先生所以阳示不絶扵彼者隂欲有为扵此使当时积谷练兵宁不启彼之疑而厚其毒法曰藏扵九地之下奋扵九天之上是也其后以赀委叶芳者则以夷治夷之法故先生心事如青天白日用兵若风雨雷霆本无可疑何疑者之纷纷也故表而出之䕃子咨呈正徳十六年七月十八日奉到兵部凤字二千八百八十号勘合内开一件捷音事准武选司付奉本部连送该本部题送准浙江布政司咨呈据绍兴府申据余姚县申蒙本府𥿄牌仰县速将都御史王承䕃子姪应该之人取具无碍亲供并官吏里隣人等不扶结状缴报等因依蒙行据该隅里老吕时进等勘得右副都御史王任江西南赣等处剿贼成功钦承䕃子一人世袭锦衣卫百户行县取具里老并本族亲供今据前因合将缴到王冕等供状一𥿄系本县东北隅五里民籍有姪王守仁任江西南赣等处右副都御史为剿贼成功钦承䕃子王正宪世袭锦衣卫百户行县取具里老并本族亲供呈缴到部查得先该提督南赣都御史王奉称征剿江西南赣等处贼㓂驱卒不过万余用费不满三万两月之间俘斩六千有竒破巢八十有四渠魁授首噍类无遗该本部查议得都御史王躬亲督战获有军功所当先録伏望圣明俯照节年平㓂陞䕃有功官员事例将王照例陞职䕃子以酬其功等因具题正徳十三年四月十八日节该奉圣㫖是各官旣剿贼成功地方有頼陞右副都御史䕃子姪一人做锦衣卫世袭百戸钦此查无本官应袭子姪姓名已经备行原籍官司查取去后又该提督南赣军务右副都御史王奏报广东韶州府乐昌等县平贼捷音内开擒斩首从贼人首级共二千八百九名颗俘获贼属并夺回𬒳掳男妇五百名口等因该本部查议得本官分兵设䇿一旦剿平厥功非细本部议将王量加陞级扵先䕃子百户上再加陞䕃以酧其功伏蒙钦依王守仁已因功陞职还赏银四十两纻丝二表里臣等以为王守仁累建竒功各不相掩今止给赏似不足酬其功合无王守仁量陞俸给扵先䕃子百户上量加陞䕃等因本年十二月𥘉三日具题本月二十六日奉圣㫖王守仁累有成功他男先䕃职事上还加陞一级钦此又经备行钦遵讫今据前因乆查陞级事例实授百户上加一级该副千户通查案呈到部𣣔将都御史王应䕃子王正宪查照先奉钦依加䕃子姪一人做锦衣卫世袭百戸再加续奉钦依加陞一级与做副千户填註锦衣卫左所支俸縁系查録恩䕃节奉钦依王守仁䕃子姪一人做锦衣卫世袭百户及他男先䕃职上还加陞一级事理等因正徳十五年三月𥘉四日少师兼太子太师本部尚书王等具题次年四月二十五日奉圣㫖是钦此钦遵拟合通行为此合行浙江布政司转行绍兴府余姚县着落当该官吏照依本部题奉钦依内事理即便查取王正宪作速起程前来赴任仍将本官起程日期缴报施行处分家务题册门人黄宗明书先师阳明先生夫人诸氏诸无出先生立从姪正宪为继嘉靖丙戌继室张氏生子名正聪未及一岁輙有两广之命当将大小家务处分详明托人经理殁㡬一载家衆童仆不䏻遵守在他日能保无悔乎宗明等因送先生葬囬太夫人及亲踈宗族子弟四方门人俱在将先生一应所遗家务逐一禀请太夫人与衆人从长计处分柝区画以为闲家正始防㣲杜渐之原冩立一様五本请扵按察司佥事王绍兴府知府洪用印钤记一本留府一本留太夫人正宪正聪各留一本同志一本永爲照守先生功在社稷泽𬒳生民道在宇宙人所瞻仰其遗孤婺室识与不识无不哀痛况骨肉亲戚门生故旧何忍弃之负之哉凡我同事自今处分之后如有异议人得举正毋或轻贷同门轮年抚孤题单门人薛侃书先师阳明先生同祖兄弟五人伯父之子曰守义守智叔父之子曰守礼守信守恭同父兄弟四人长为先师次守俭守文守章先师年逾四十未有嗣子择守信第五男正宪为嗣抚育婚娶嘉靖丙戍生子正聪明年奉命之广身入瘴鄕削平反乱遂婴竒疾卒扵江西之南安凡百家务维预处分而家衆欺正聪年㓜不知遵守吾侪自千里㑹葬痛思先师平生忧君体国拳拳与人为善之心今日之事宜以保孤安寡为先区区田业非其所重若后人不体见小失大甚非所以承先志也乃禀太夫人及宗族同门戚里佥事汪克章太守朱衮酌之情礼叅以律令恤遗孤以弘本严内外以别嫌分㸑食以防㣲一应所有会衆分析具有成议日后倘复恩典承袭亦有成法正聪年㓜家事立亲人𬋩理毎年轮取同志二人兼同扶助诸叔姪不得叅挠为兄者务以总家爱弟为心以副恩育付托之重为弟者务以嗣宗爱兄为心以尽继志述事之羙为旁亲者亦愿公心扶植孤寡以为家门之光则先师在天之灵庶乎其少慰矣倘有踈虞执此闻官轮年之友亦具报四方同门咸为转逹明有宪典幽有师灵尚冀不爽所有条宜开具于后请恤典赠谥䟽礼科等科都给事中等官辛自脩等题为开读事伏覩诏书内一欵近年病故大臣有应得恤典而未得亦有不应得而得者科道官举奏定夺钦此臣等公同面议举得大学士杨廷和蒋冕石瑶尚书王守仁王廷相毛澄汪俊乔宇梁材湛若水喻茂坚刘讱聂豹侍郎吕柟周广江晓程文徳少詹事王伟祭酒王云凤魏校邹守益二十一人竒勲大节茂着于生前令望髙风愈隆于身后俱应得恤典而未得者中间如吕柟有祭葬而无谥石瑶有谥而不足以尽其平生俱应改拟𥙷赐又访得文臣中如曽铣杨守谦商大节程鹏朱方张汉王杲孙继鲁八人或志在立功身遭重辟或事存体国罪累流亡至今无问知与不知皆痛惜之臣等仰惟恩诏既恤得罪之臣复举原终之典而诸臣独以一时负罪遂不得沽𬒳洪慈人心咸为悯恻似应查复原官量加优恤以示褒答等因奉圣㫖礼部㸔议来说钦此浙江等道监察御史王等题为开读事伏覩诏书内一欵近年病故大臣有应得恤典而未得亦有不应得而得者科道官举奏定夺钦此钦遵臣等备行礼部祠祭司查取节年给过大臣恤典并有请未给縁由随行浙江等道各公举所知以奉明诏续行祠祭司及各道手本开具各臣前来臣等逐一会同详议举得原任大学士杨廷和蒋冕石瑶尚书王守仁王廷相湛若水毛澄汪俊乔宇梁材喻茂坚刘讱聂豹侍郎吕柟周广江晓程文徳少詹事黄佐祭酒魏校王云凤邹守益等即其立朝则大节不亏遡其居身则制行无议公是在人不容泯没俱应得恤典而未得者也中间如吕柟虽有恤典而未得赠谥石瑶巳有赠谥而未尽其人似应得𥙷赐改拟者也又查得节年给过恤典如尚书邵元节陶仲文顾可学徐可成甘为霖侍郎郭文英张电未隆僖等或秽迹昭彰人所共指或杂流冐滥法所不容俱不应得而得者也伏望敕下该部再加详议将杨廷和王守仁等应复官廕者复其官廕仍给祭葬赠谥吕柟准赐赠谥以成恩礼石瑶如法改拟以符名实其滥叨恩典如邵元节陶仲文先经刑部议处外其顾可学等均为冐滥名噐可惜合当追夺以昭明法者也再照録忠恤罪圣朝厚下之典也观过而知仁明主鉴物之公也臣等又访得如文臣之中如曽铣杨守谦商大节翟鹏朱方张汉王杲孙继鲁等䆒其罹祸之迹原其为国之忠生则未雪死而益明武臣之中如周尚文者出谋宣力功在邉疆恤典未给人心称屈兹当圣仁湛濡之时正烦冤洗濯之㑹诸臣之恤典似当应给以广殊恩者也再乞敕下该部一并酌议请自上裁仍通行各该抚按遵照诏书广求博访凢大臣恤典果有应得而未得及不应得者各宜悉心甄别以宣上徳亦不得曲意狥物滥及庸劣庶㡬恩之所敷潜晦不遗义之所抑回慝莫逃劝惩之典行而风世之道备矣等因奉圣㫖礼部㸔议来说钦此辨明功罚䟽南京戸科给事中岑用賔一本开读事臣惟国家之礼大臣其生也固重其爵禄以宠异之其殁也亦必优其恤典以旌褒之所以示君臣一体之义终始存殁无间也然是恩宠之泽子夺出自朝廷之上忠良之臣固在所必加其匪人恶徳亦不使得以倖及焉盖加于忠良则爲公及于匪人则爲僣公而不僣则君子以劝小人以惩此固人君奉天而不私而实黙寓劝惩之机于其间也臣伏读皇上登极之诏内一欵有曰一近年病故大臣有应得恤典而未得亦有不应得而得者科道官举奏定夺钦此臣有以仰见皇上之新政固将𣣔使朝廷恩宠之大典昭大公于天下万世也臣备员南垣敢不祗承徳意哉臣谨谘之缙绅叅之闻见查得已故原任刑部尚书林俊福建兴化府莆田县人举成化戊戌科进士历官四十余年屡陈谠言忠诚剀切抗犯颜敢諌之节尚简素清约之风迭仆迭起朝野推重在四川则抚勦蓝鄢之剧宼在江西则裁制宁藩之逆萌功尤不泯暮年遭际保终完名居家构疾具䟽预辞身后恤典竟为不合者所忌乗机排阻至今公论惜之巳故原任南京兵部尚书新建伯王守仁浙江绍兴府余姚县人举弘治已未科进士筮仕三十余年敡历中外所至有声而讨江西宸濠之叛平广西思恩田州及断藤八寨之贼功烈尤着且博极经史䆒心理学倡明良知之训洞畅本源至今为人士所宗不幸其殁也遽为忌者䟽论遂削去伯爵并恤典赠谥迄今人以为恨巳故原任南京兵部尚书湛若水广东广州府増城县人举弘治乙丑科进士历官三十余年立朝正大重厚有休休有容之风治事经纬详明有济世匡时之畧尤倡明正学以接引后进为己任自始至终孜孜忘倦凡所造就多为时名流致仕家居逾二十载夀考而终其子孙曽陈乞恤典赠谥未蒙先帝俞允至今衆论咸以爲歉巳故原任南京工部尚书吴廷举广西横州府千戸所人举成化丁未科进士历官四十余年机畧优长节操素励犯逆瑾之怒而刚正不囬谕桃源之宼而诚信乆布且始终一介不取殁后殡殓无资㢘洁髙风古今鲜俪访其赠谥尚亦未与云已故原任户部侍郎唐胄广东琼州府琼山县人举弘治壬戌科进士历官四十余年始终正直不少变易迭任藩臬廵抚劳代最多在部建议陈言忠谠更切后以忤㫖𬒳杖削籍衆皆韪之昨吏部题请虽以复职赠官而祭塟并谥未议犹为缺典以上五臣其任职先后虽稍不同而负忠良重望则无二致明诏所谓应得恤典而未得者此其最也又查得已故原任礼部尚书顾可学其先后居官臣无暇论已独其晚年挟持邪淫诞术干求进用因而滥叨恩赏秽浊清曹迄今舆论咸羞称之其始而錬合秋石继而錬制红铅妄行进御至使方士人等踵迹效尤皇上所谓王金陶倣等妄进药物致损圣躬臣愚以为若诛求首恶则顾可学尤不容逭矣其存日既倖逃刑宪不与方士人等同就诛夷则其死也宁可复使之冐滥朝廷恩赉于泉下也哉明诏所谓有不应得而得者此诚其最也夫表扬善类则天下皆知为善之利排斥姦䛕则天下皆知肆恶之非乃治世所不容缓者伏乞敕下该部查议如果臣言不谬即将林俊王守仁湛若水吴廷举唐胄五臣查照旧例一体追𥙷赠谥祭塟廕子等项顾可学前后所冐官职赠廕等项尽行削夺其王守仁伯爵应否承袭并行集议题请取自上裁如此庶乎予夺明而恩威不忒赏罚当而劝惩以昭矣再照臣子冤抑乆当获伸殊恩滥窃终宜釐正如巳故原任吏部尚书李黙生平博雅能文清修鲠介居官守职茂着风猷止縁入柄铨曹不阿权势遂致姦人乗望风㫖竟尔挤排含冤囹圄赍志而死今际遇昌时彼泉壤之下宁无昭雪之望乎巳故原任江西副使汪一中在昔统兵征勦始而无料敌之明继而无御敌之䇿坐使狂㓂冲突命殒兵殱较之守备不设诚为一律倘若悯其死事姑不追论存其官职犹或可也乃隆忠赠廕崇之貌祀其为冐滥不已甚乎当时与一中同事者佥事王应时也应时被虏赎囬㝷冐陞秩旋𬒳叅论落职观应时不当冐陞则一中不应赠廕明矣再乞敕下该部查议将李黙一臣比照遗诏恤録之典复其官职加之赠祭少雪冤魂将一中一臣遵照明诏不当得之㫖夺其赠廕祠祀俾母终辱明典则予夺益彰而淑慝益着未必不为圣朝平明之治少禆也奉圣㫖该部知道请从祀䟽钦差提督学校廵按直隷监察御史臣耿定向谨题为应明诏乞褒殊以光圣治事恭惟皇上御极之𥘉诏下中外按剔幽滞恤録徃忠鼓动寰宇凡有血气者靡不竞劝矣伏思原封新建伯南京兵部尚书王守仁者虽经科臣列举题请顾其功在社稷道启群蒙是犹未可以㮣凡论也臣敢特为陛下言之臣伏闻武宗初年旧邸宦官有马永成刘瑾等时号八虎置造淫巧蛊惑上心日进走马飞鹰导为娱乐不令亲近儒臣讲学修徳耽废万㡬时科道官諌不聼戸部尚书韩文泣血苦諌不聼左右辅臣时时宻諌不聼以致海内汹汹思乱盗贼蜂起天下骚动江藩宸濠由此乗机窃发谋危宗社时非守仁在赣倡义擒㓕今日之域中殆有不忍言者矣此其功在国论章章较着人所共明也及宸濠既擒太监张忠及许㤗等复又诱惑武宗以亲征爲名廵幸南都其实隂懐异志𣣔逞不轨时宗社之危益如累卵矣全頼守仁握兵上㳺随机运变各恶潜自震慴武宗因得还京厚终扵以启先皇帝逮我皇上今日万世无疆之业此其功甚鉅而爲力尤难其迹则甚隐矣至其倡明道术默賛化理未易言述即举所着㧞本塞源一论开示人心犹爲明切如使中外大小臣工实是体䆒则所以翊我皇上太平无疆之治者尤非浅小此其功则百千世可颂者也在昔先皇帝入继大统首议钖爵进秩遣官存问即欲召入宻勿以咨启沃维时辅臣桂蕚者妬其轧已隂肆挤排故荐令督师两广竟使赍志以殁㝷复构煽致削封爵智士忠臣至今扼腕悼叹而不置矣伏惟皇上俯垂轸念敕下廷臣虗心集议特赐复爵赠谥从祀孔庙万代瞻仰甚盛举也臣窃又伏思为此请在国家诏功彛典当如此耳乃若笃忠效知之臣其心惟愿国家永灵长之庆而不愿有建功之赏惟愿朝端恊一徳之交而不乐有倡道之名伏惟皇上省覧及此深惟徃事之鍳益弘保太之圗而左右臣工共明一体之学顿消有我之私则守仁之道即已表章于今日而守仁之志即已获伸于九原矣即今奕世阨穷永言销㓕亦其所安此守仁之心亦㣲臣之心也臣无任祝望激切陨越之至为此专差舎人丁宪赍捧谨题请㫖奉圣㫖礼部知道题赠谥䟽吏部一本爲开读等事节该本部验封清吏司案呈奉本部送准礼部咨该科道等官会举已故原任新建伯南京兵部尚书兼都察院左都御史王守仁等官各应得恤典等因除祭葬照例给与外据赠官备咨前来本部俱经照例题奉钦依外准吏部咨该翰林院接出掲帖某人等因开咨送司案呈到部查得赠谥官员例应给与诰命本部欲行翰林院撰文中书舍人关轴书冩臣等未敢擅便开坐谨题请㫖计撰述官员诰命轴原任新建伯南京兵部尚书兼都察院左都御史王守仁今赠新建矦谥文成原任少师兼太子太师吏部尚书华盖殿大学士杨廷和今赠太保谥文忠原任少傅兼太子太傅戸部尚书谨身殿大学士蒋冕今赠少师谥文定原任太子太保吏部尚书兼武英殿大学士石珤今赠少保原任少保兼太子太保吏部尚书乔宇今赠少傅谥荘简原任太子太保兵部尚书兼都察院左都御史王廷相今赠少保谥肃敏原任太子太保兵部尚书聂豹今赠少保谥贞襄原任太子太保兵部尚书彭泽今赠少保谥襄毅原任太子少保戸部尚书王杲今赠少保原任太子少保戸部尚书梁材今赠太子太保谥端肃原任礼部尚书汪俊今赠太子少保谥文荘原任刑部尚书喻茂坚今赠太子少保原任刑部尚书刘讱今赠太子少保原任刑部尚书林俊今赠太子少保谥贞肃原任南京工部尚书吴廷举今赠太子少保谥清惠原任南京兵部尚书湛若水今赠太子少保原任兵部左侍郎张汉今赠兵部尚书原任南京工部左侍郎程文徳今赠礼部尚书原任南京工部左侍郎何孟春今赠礼部尚书谥文简原任南京礼部右侍郎吕柟今赠礼部尚书谥文简原任兵部右侍郎兼都察院左副都御史曽铣今赠兵部尚书谥襄愍原任兵部右侍郎兼都察院右副都御史杨守谦今赠兵部尚书谥恪愍原任兵部右侍郎兼都察院右佥都御史商大节今赠兵部尚书谥端愍原任南京刑部右侍郎江晓今赠工部尚书原任都察院右副都御史孙继鲁今赠兵部左侍郎谥清愍原任詹事府少詹事兼翰林院侍读学士黄佐今赠礼部右侍郎原任都察院右佥都御史朱方今赠都察院右副都御史原任南京国子监祭酒邹守益今赠礼部右侍郎谥文荘原任刑部左侍郎刘玉今赠刑部尚书谥端毅原任太子太保吏部尚书㷱浃今赠少保谥恭肃原任太仆寺卿杨朂今赠右副都御史谥忠节原任左春坊左賛善罗洪先今赠光禄寺少卿谥文恭原任兵部员外郎杨继盛今赠太常寺少卿谥忠愍题遣官造葬照㑹工部为开读事书填堂字一千八百二十号勘合照会浙江布政司仰比号相同照依后开事件作速完报施行湏至照会者计开一件开读事屯田清吏司奉本部连送该本部题本司案呈奉本部送准礼部咨该礼科等科都给事中等官辛自脩等题前事该本部看得大学士蒋冕性行朴忠学识雅正当武朝南廵之日而恊谋靖乱共成康定之功遇先皇继统之初而秉正立朝克效賛襄之职乞身逺引似得进退之宜洁已令终无损平生之誉新建伯兵部尚书王守仁具文武之全才阐圣贤之絶学筮官郎署而抗䟽以犯中珰甘受炎荒之谪建台江右而提兵以平巨逆亲收社稷之功伟节竒勲乆已见推于舆论封盟恤典岂宜遽夺扵身终尚书汪俊秉刚介之性持廉慎之操筮仕词林而再蹶复起生平之制行可知继司邦礼而百折不回立朝之节槩具见洁巳无惭扵古道归田见重扵鄕评尚书乔宇才猷博逹德量宏深预计伐叛濠之谋而留都頼之以不耸持法落逆彬之胆而好萌借此以潜消入掌铨衡公明𢡟着晚归田里誉望弥隆左都督周尚文志本忠勤才尤清耿深谋秘畧克成保障于云中锐干强才乆震威名扵阃外近年良将在所首称身后恤典委难报罢以上诸臣论其职任才猷不无差等之别要其官常人品均为贤硕之俦所当厚加恤典以优异者也尚书喻茂坚历官中外积有年劳守巳始终并无訾论尚书王杲持身清慎任事刚方谪死本无非罪大节委有可加以上二臣所当照例给与祭塟者也相应题请合无将大学士蒋冕尚书乔宇左都督周尚文各照例与祭九坛新建伯王守仁与祭七坛尚书汪俊与祭二坛尚书喻茂坚与祭二坛尚书王杲与祭四坛移咨工部照依品级造坟安塟及行各该布政使备办祭物香烛𥿄就遣本司堂上官致祭等因题奉圣㫖蒋冕乔宇周尚文王守仁汪俊各照例与祭塟还同吕柟俱与他谥石瑶准改谥其余都依拟行钦此钦遵咨部送司查得先该本部为审时省礼以寛民力事议得病故大臣照依今定后开价值转行有司措办给付䘮家自行造塟不必差官中间果有功德昭彰闻望素着公私无过或曽历邉务建立竒功及经帷纂修效劳年乆此等官贠合照旧例差官造塟俱聼本部临时斟酌奏请定夺等因题奉武宗皇帝圣㫖是造坟开圹工料价银则例准拟钦此巳经通行钦遵去后今该前因通查案呈到部看得大学士蒋冕尚书乔宇王守仁汪俊喻茂坚王杲都督周尚文俱功徳昭彰闻望素着及效劳经帷纂脩并建立邉功俱应差官造塟查得本部司属官员各有差占及查见今行人司并中书等衙门俱缺官不敷委用合候命下之日容职等查顺便省分行移事简衙门查有应差官员或一人兼差二三省本部照例各给批文定限仍行兵部应付各官前去各该布政司比号相同着落当该官吏照依后开拟定价值派办各该布政司仍委堂上官一员会同本部委官前去造坟处所依式造塟各毕日备将夫匠价银数目各该布政司类造黄册奏缴青册送部查考等因隆庆元年六月𥘉八日少傅本部尚书雷等具题本月𥘉十日奉圣㫖是钦此钦遵拟合通行爲此合连送司仰类行各该布政司着落当该官吏照依本部题奉钦依内事例钦遵造塟施行等因连送到司各付前去类填施行计开浙江布政司派办已故原任新建伯兼南京兵部尚书王守仁系京二品文官造坟工料价银二百五十两夫匠一百五十名毎名出银一两通共该银四百两正右照㑹浙江等处承宣布政使司准此隆庆元年六月十七日对同都吏王宜开读事右照会浙江布政司当堂开拆祭塟札付浙江等处承宣布政使司为开读事礼房准戸部勘合科付承准礼部以字四千二百五十二号勘合照㑹前事准祠祭清吏司付奉本部连送该本部题本司案呈奉本部送礼科都给事中等官辛自修等题钦奉诏书内一欵近年病故大臣有应得恤典而未得亦有不应得而得者科道官举奏定夺钦此臣等㑹同科道官复加询访公同面议举得尚书王守仁竒勲大节茂着于生前令望髙风愈隆于身后应得恤典而未得者伏乞敕下该部再加查议如果恤典未给将王守仁应复官廕者先复其官廕仍给以祭塟赠谥等因奉圣㫖礼部看议来说钦此钦遵抄出送司行准吏部文选淸吏司回称王守仁原任新建伯兼南京兵部尚书及准考功清吏司手本回称王守仁病故各回报到司查得大明会典并见行事例文官见任并致仕者二品病故祭二坛又查得凡伯爵𬋩事有军功者祭七坛工部造坟安塟又查得先为比例乞恩赠谥事节奉孝宗皇帝圣㫖今后有乞恩赠的恁部里还要斟酌可否来说务合公论不许一槩狥情比例滥请该科记着钦此今该前因案呈到部㸔得恤典一节朝是所以崇奨贤哲褒答忠劳表章扵既徃激劝扵将来其典至重其法至严者也若使有当得而不得有不应得而滥得者又何以示教戒扵天下而公是非扵后世耶兹者躬遇我皇上嗣承大统典礼鼎新正人心争自濯磨之始而明诏所及特开釐正恤典一欵言官奉诏谘询陈列上请无非祗承明命以公劝惩之意相应议拟为照新建伯兵部尚书王守仁具文武之全才阐圣贤之絶学筮官郎署而抗䟽以犯中珰甘受炎荒之谪建台江右而提兵以平巨逆亲收社稷之功伟节竒勋乆巳见推扵舆论封盟恤典岂宜遽夺扵身终所当厚加恤典以示优异者也臣等参稽公论查照事例明白相应题请合无将新建伯王守仁与祭七坛照依品级造葬仍乞赐谥易名以表潜懿其爵廕移咨吏部查议外合候命下行翰林院撰祭文幷拟谥号工部差官造坟安塟及行该布政司买办祭物香烛𥿄就遣本布政司堂上官致祭恩典出自朝廷臣等不敢定拟伏乞圣裁等因隆庆元年四月二十七日本部尚书兼翰林院学士髙等具题二十九日节奉圣㫖王守仁照例与祭葬还与他谥钦此钦遵拟合就行为此合就连送仰付该司类行浙江布政司转属支给官钱买办祭物香烛𥿄就遣本布政司堂上官致祭仍将用过官钱开报戸部知数毋得因而科扰不便连送到司合付前去烦为类填施行等因到司案呈到部拟合就行浙江布政司照依勘合内事理一体遵奉施行等因备承移付准此拟合就行为此除外札付本官照札备承照会内事理即便转行该县支给官钱买办祭物香烛𥿄完备择日申请本司分守该道亲诣致祭施行毕日将用过官钱行过日期明开动支何项银数备造青黄文册三本申报以慿转缴施行毋得违错不便湏至札付者计开一祭文谕祭文维隆庆年月日皇帝遣本布政司堂上某官某谕祭原任新建伯兼兵部尚书赠新建侯王守仁文曰惟卿学达天人才兼文武拜官郎署抗䟽以斥权奸拥节江西仗义而讨凶逆芟夷大难茂着竒勲又能倡絶学扵将湮振斯文扵不坠岂独先朝之名佐实爲当代之真儒顾公评未定扵生前致恤典尚缺扵身后朕玆嗣统特用颁恩爵陟矦封申钖酬功之命谥加美号庸彰节惠之公冥漠有知英灵斯烈首七等文曰惟卿学探洙泗之奥才爲管葛之俦直节着扵立朝竒功收扵定难德既茂矣勲莫尚焉方膺显命以貤荣遽罹䜛言而裭爵公评殊快恩宠特加首七莫追载颂谕祭服玆明渥用慰幽灵终七百日文同但改首七为终七又改终七为百日下葬等文曰惟卿学问闳渊谋猷敏练接千载圣贤之正脉建万年社稷之竒功乆𬒳浮言莫伸国是虽爵随身废而名与道存兹当窀穸之期用贲幽泉之宠歆兹彛典奨尔忠魂朞年除服文同但改窀穸为周朞又改为禫除一祭品猪一口羊一羫馒头五分粉汤五分果子五色按酒五盘鳯鸡一只煠骨一块煠鱼一尾酥饼酥汤鸡一分汤鱼一分䧏真香一炷烛一对焚祝𥿄酒二瓶右札付绍兴府准此入递不差人隆庆二年二月十三日对同通吏朱椿开读事十四日申时发行绍兴府札付押十六日到府江西奏复封爵咨任士慿钦差廵抚江西等处地方兼理军务兵部右侍郎兼都察院右佥都御史任为开读事据江西布政司呈奉职按验准吏部咨前事内开㑹同廵按御史即查新建伯王守仁当宸濠倡乱之时仗义勤王奋身率衆中间分兵遣将料敌设谋斩获功次擒缚渠魁等顷是否的有实蹟可据地方荡平之后羣情果否诵功爵廕削除以来羣情果否称枉即今应否准其子孙世袭逐一备查明白作速会奏施行等因备咨前来案行本司会同司道查议详报并蒙廵按江西监察御史苏案验奉都察院勘札同前事依奉行据南昌府呈据南昌县申称故牒府县儒学师生及唤通县耆民坊里陈一鸣等并质之乡宦原任侍郞等官曾钧丁以忠刘伯跃胡植等逐一查结得宸濠隂谋不轨已将十年蓄养死士招集盗贼一旦举事势熖燻灼扵时本爵方任南赣都御史往闽勘事正徳十四年六月十五日行至丰城闻变即旋吉安督率知府伍文定等调集军民兵快约会该府鄕官王懋中等相与激发忠义移檄远近暴扬逆濠罪恶扵是豪杰响应人始思奋士民知有所恃而壮胆逆党知有所畏而落魄夫本爵官非守土而讨逆之命又未下一旦举大事定大谋此非忠愤激切克惇大义者不䏻也至七月𥘉二日逆濠留兵万余守江西省城而自引兵向阙本爵昼夜促兵十五日会临江之樟树十八日分布督遣知府伍文定等攻广閠七门二十二日破贼尽擒逆恶二十四日逼黄家渡二十六日逆濠就擒不延时日江省底定此非谋略素定料敌若神者不能也夫逆濠一大变也以六月十四日起事以七月二十六日荡平兵不血刅民不易市即本爵之勲烈诚与开国同称迨先帝登极大定公典论江西首功封本爵为新建伯给劵世袭此固报功之盛典而江右咸称快焉继因平蛮病故朝议南宁之事霍韬黄绾诸臣奏䟽甚明竟扼扵衆忌而天下咸称枉焉迩者为开读事科道等官䟽𣣔复其世袭此公道之在人心不容泯也昔开国文臣刘基以武功封诚意伯停袭百余年嘉靖𥘉特取其的裔世袭夫本爵学贯天人才兼文武忠揭日月功维社稷恩庇生民拟之刘诚意不相伯仲傥蒙覆奏准其世袭扶植崇徳报功之公道兴起忠臣义士之世教等因并据本县儒学生员王缉等结报相同备申本府转申到司据此随该本司左布政使曹三旸右布政使程珤㑹同按察使张柱都司署都指挥佥事耿文光分守南昌道左叅政方弘静分廵南昌道佥事严大纪㑹看得原封新建伯王守仁正徳十四年督抚南赣之时于六月𥘉九日自赣起行徃福建勘事时宸濠谋为不轨欲图社稷本月十四日擅杀都御史孙燧副使许逵幷执缚都布按三司官及府县等衙门大小官员俱囚之尽收在城各衙门印信及搬抢各库藏一空释放在城各司府县见监重囚舟楫蔽江而下声言直取南京次日本爵在扵丰城舟中闻变疾趋吉安集兵勤王行至中途尤恐兵力未集若宸濠速出难以遽支乃间谍扬言朝廷先知宁府将叛行令两广湖襄都御史杨旦秦金准兵部咨调遣各处兵马暗伏要害地方以伺宁府兵出袭杀复取优人数軰将公文各缝衣絮中各与数百金以全其家令其至伏兵处所飞报窃发日期将发间又捕捉伪太师李士实家属至舟尾令其觇知本爵佯怒令牵之上岸处斩巳而故縦之令其奔报宸濠逻获优人果扵衣絮中搜得公文宸濠遂疑惧不敢即发十八日至吉安督率本府知府伍文定临江知府戴徳孺赣州知府邢珣袁州知府徐琏等调集军民召募义勇会计一应解留钱粮支给粮饷造作战船奏留公差回任御史谢源伍希儒分职任事约会致仕养病丁忧闲住及赴部调用等项一应鄕官相与激劝忠义晓谕祸福又恐宸濠知其调度觉其间谍发兵速出乃宻使伪国师刘养正家属及平日与宸濠徃来鄕官隂致归附之意以缓其出直伺调度巳定乃移檄逺近宣布朝廷威惠暴露宸濠罪恶又度兵家决胜之机不宜急冲其锋湏先复省城捣其巢穴贼闻必回兵来援则出兵邀而击之此全胜之䇿扵是佯示以自守不出之计七月𥘉二日宸濠留兵万余使守江西省城乃自引兵向安庆本爵探知其出遂星驰促各府兵期以本月十五日会扵临江之樟树镇身督知府伍文定等兵径下戴德孺等兵各依期奔集十八日遂至丰城分布哨道约会齐攻省城广閠等七门是日又探得宸濠伏兵扵新旧坟厰以备省城之援乃密遣兵从间道袭破之以揺城中十九日发市汊二十日各兵俱至信地我师鼓噪并进绨絙而登一时七门齐入城遂破擒其居守宜春王拱樤及伪太监万锐等千余人宸濠宫中眷属纵火自焚遂封府库搜岀原收大小衙门印信九十六颗先上江西捷音䟽仍分兵四路追蹑宸濠攻围安庆未下至是果解围归援省城卒如本爵所料扵是议御宼之䇿本爵断以宜先出锐卒乗其惰归邀撃以挫其锋衆将不战而自溃遂遣知府伍文定等分道并进撃其不意奋死殊战贼大溃因傍谕城中军民虽尝受贼官爵能逃归者皆免死䏻斩贼徒归降者皆给赏使内外居民及响导人四路传布以觧散其党二十三日宸濠先锋至樵舍风㠶蔽江本爵亲督伍文定等四面分布以张其势二十四日贼逼黄家渡乃合兵交撃噪唿并进贼大溃而奔擒斩二千余级落水死者以万数贼气大沮退保八字脑二十五日伍文定等奋督各兵并进砲及宸濠舟贼又大溃擒斩二千余级溺水死者莫计其数乃夜督伍文定等爲火攻之具邢珣等分兵四伏期火发而合二十六日宸濠方召羣臣责其间不致死力者将引出斩之争论未决我兵已四面而集火及宸濠副舟衆遂奔散宸濠与妃泣别宫人皆赴水死宸濠并其母子郡王将军仪賔及伪太师国师元帅叅賛尚书都督都指挥千百戸等官数百人皆就擒矣擒斩贼党凡三千余级落水死者约三万余所弃衣甲噐仗财物与浮尸积聚横亘若洲余贼数百艘四散逃溃二十七日复遣官分兵追勦殆尽计先后擒斩首从贼人贼级并获宫人贼属夺回𬒳胁被虏招抚畏服官民男妇等项共一万一千五百九十六名颗口功成而事定矣先是本爵起兵吉安时两上䟽乞命将出师蒙朝廷差安逺伯朱㤗即许㤗平虏伯朱彬即江彬左都督朱翚即刘翚太监张忠张永等爲总督军务賛画机宻等官体勘宸濠叛逆事情前徃江西至中途闻宸濠受擒报捷至京计欲夺功乃宻请驾亲征江彬许㤗等乃倡言本爵始同宸濠谋叛因见天兵亲讨始擒宸濠以功脱罪欲併擒本爵以爲巳功又谕本爵欲将宸濠放至城中待驾至列阵重擒本爵不可遂各引兵至南京候驾本爵乃力䟽请止亲征九月十一日亲自谅带官军将宸濠幷宫眷逆情重犯督觧赴阙扶病前进行止浙江杭州府又遇奏差太监张永赍驾帖开称宸濠等待亲临地方覆审明白具奏定夺本爵遂按行浙江按察司转呈太监张永㑹同监军御史公同该省都布按三司等官将见解逆首宸濠幷宫春等项逐一交付明白转觧于是江彬等日夕谋欲夺功𣣔反坐本爵幷擒爲功頼张永极力辩䕶得免时本爵功髙朢重颇爲当路所忌正德十六年十二月内该部题爲捷音事议封公伯爵给与诰劵子孙世世承袭赐敕遣官奨劳钖以银币犒以羊酒封新建伯奉天翊卫推诚宣力守正文臣特进光禄大夫柱国兼南京兵部尚书叅賛机务岁支禄米一千石三代拜妻一体追封本爵累䟽辞免明年嘉靖改元本爵丁父忧四方来游其门讲学益衆科道官迎当路意劾公伪学服阕例该起复六年不召江西辅臣有私憾本爵者密爲进䜛以阻其进嘉靖六年广西岑勐倡乱兵部论荐本爵总督四省军务前去荡平又成大功时本部力叅其擅离职役及叅其处置广西思田八寨事恩威倒置又诋其擒宸濠时军功冐滥乞命多官㑹议明年江西辅臣复进密掲命多官㑹议遂削世袭伯爵幷当行恤典皆不沽𬒳矣等因到职据此卷查先准吏部咨前事已经案行该司㑹同查议去后今据前因该职会同廵按江西监察御史苏朝宗叅看得原任新建伯王守仁当宸濠叛逆之日正督抚南赣之时宸濠之未发也若非勦平浰头等巢则勇智絶伦之徒皆爲贼所用必大肆蔓延之祸及宸濠之既发也若非行间以缓其出则四方大兵之衆非朝夕可集必难爲扑灭之功督伍文定督戴德孺督邢珣等饱歌恊力足见分兵遣将之䏻系省城系黄家渡系樵舍决胜若神信有料敌设谋之智斩获功次具载于纪功之册而擒缚渠魁甚明于交割之文且奋身率衆之劳皆历历可据仗义勤王之举尚昭昭在人先与后擒乃豪党利已之诬本不足辩而其中原以北终不能攻䧟金陵以据者要皆本爵至㣲之谋论之今日江西死节皆蒙赠恤生存皆获抚安孰非本爵勤劳之举地方荡平之后诵功者载在口碑爵廕削除以来称枉者孚于士论盖较之开国元勲若非同事而拟其奠安社稷则与同功但世袭之典事体重大出自朝廷非臣下所敢轻议爲此除具题外今备前由理合移咨贵部烦请查照施行湏至咨者右咨吏部隆庆元年十月十一日行说堂十一月十三日到浙江抚廵奏复封爵䟽王得春廵按浙江监察御史王题爲恳乞鉴忠义复袭爵以光圣政事臣惟人臣报国之忠致身之义虽得之天性然其所以鼓舞而激励之者实頼君父在上有以握其机也臣㑹同提督军门赵窃见原任新建伯王守仁爲浙江余姚人方正徳巳卯宁庶人宸濠谋反时守仁以南赣廵抚提督军务奉㫖前徃福建勘处叛军道经丰城闻变乃潜回吉安遂与知府伍文定等誓死讨贼当是时也宸濠以数十年逆谋发之一旦远迩骇震内而武宗皇帝左右近习多昏酣宸濠赂遗甚有与之交通者外而孙燧许逵同时𬒳害三司而下多就拘囚又遣其党分收诸郡邑印信逆熖所薰视湖湘闽浙不复在目中㠶樯东下日蔽江塞遂破南康九江如摧枯拉朽急攻安庆直瞰留都东南事势亦孔棘矣守仁以书生民非素属地非统辖兵非素练饷非素具徒以区区忠义号召豪杰仓卒调度誓死讨贼其报宸濠谋反䟽曰臣以区区之命诚爲讨贼之举务使牵其举动而使进不得前擣其巢穴而使退无所据夫观守仁血诚之言其忠义根诸天性者固将昭日月而贯金石矣而其牵举动擣巢穴之见智勇殊絶视宸濠真为囊中物耳宸濠固兇狡竟莫䏻逃继之南昌破而巢穴平矣宸濠返而渠魁执矣不两月间地方底宁朝廷无徴兵遣将之烦地方臻反乱为治之效此功在社稷甚为竒伟乃天祐国家生此伟人而其诚与才合盖有追踪乎百代之上者矣使是时而非遇守仁使守仁以南昌非故属不以讨贼为巳任即使讨贼张虗声待奏报而不速为扑灭之计臣等知东南安危未可必也即使朝廷之上闻变急圗遣将得人供饷得人调度得人未免延缓日时及其戡定又不知所伤人命㡬何所费粮饷几何所费爵赏㡬何所损国家元气㡬何此守仁之功所以爲大也柰何功虽成矣而奸党忌嫉不惟爵赏不反抑且媒孽多方又頼天祜我国家不使忠义抱屈终身幸遇世宗皇帝入继大统即位未㡬首録守仁之功封新建伯世袭部下伍文定等陞赏有差当是之时海内之人又莫不以世宗皇帝䏻赏忠义之亦莫不以守仁之功爲足以当封爵而不愧也是时守仁虽膺封爵徒淹家居未尝一日柄用嘉靖六年间始起奉敕讨两广叛目卢苏王受等既平以冲冐炎瘴病笃具䟽辞官不待报而归至江西南康地方病故夫以守仁江西之功论之诚已竭夫报国之忠以两广之还迹之又未失夫致身之义俱无可以议焉者祗以当时大臣有忌其两广功成䟽中未叙已者乃从中主议谓其不俟命而行非大臣体遂有㫖削袭爵臣等尝为守仁冤之何则假使守仁诈病而归与地方未平而急身谋诚爲可罪然地方已平矣即不病亦当聼其辞归以彰朝廷均劳大臣之义矧地方已平而又病病又笃卒死扵道路而人犹执其迹以罪之冤亦甚矣玆幸我皇上御极即位一诏将使天下无一物不得其所故凡平日内外大小臣工或一言有益于国家一行有益于生民者无不恤録若守仁者其伯爵之袭臣等固谓其为皇上新政第一事也况经言官䟽请徃复行勘海内臣工万口一词咸以守仁伯爵当袭臣等谬膺抚按浙江爲守仁桑梓地其得之公论稽之羣情揆之国典察诸守仁讨贼之心之功其伯爵诚宜使袭而不可泯者且方今南北多事北虏尤甚皇上宵旰九重内外大小臣工非不竞竞圗谋思以陈见伐虏悃诚而犂廷扫穴之绩尚未有能奏者臣等诚谓皇上宜籍守仁报国之忠致身之义皇上俯採公议复其袭爵将见内外大小臣工莫以守仁忠义不白扵正徳之季我世宗皇能白之又稍抑扵嘉靖六七年间我皇上今日又独䏻察而伸之莫不相率激励于守仁之忠义以报皇上矣其爲圣政之光岂小哉伏乞勑下吏部再加查议节次言官奏䟽亟爲上请守仁幸甚天下幸甚縁系恳乞鉴忠义复袭爵以光圣政事理爲此具题奉圣㫖吏部知道题请会议复爵䟽吏部题爲开读事验封清吏司案呈奉本部送吏科抄出廵抚江西等处地方兼理军务兵部右侍郎兼都察院右佥都御史任题等因又该廵按江西监察御史苏等题同前事俱奉圣㫖该部知道钦此钦遵按查先奉本部送准礼部咨内开原任新建伯兼南京兵部尚书王守仁具文武之全才阐圣贤之絶学筮官郎署而抗䟽以犯中珰甘受炎荒之谪建台江右而提兵以平巨逆亲收社稷之功伟节竒勲乆已见推于舆论封盟恤典岂宜遽夺于身终爵廕仍咨吏部查议施行等因到部除新建伯王守仁照例追赠新建侯巳该本部具题奉有谕㫖外所据世袭一节当武庙之未造江西宸濠突然称变事关社稷本爵亲调官兵一鼓擒之不动声色措天下于太山之安较之靖远威宁之功良亦伟矣但因南宁之事停袭歳乆一旦议复事体重大相应就彼再行查勘以昭公论巳经备行移咨去后今该前因续该奉本部送吏科抄出提督军务廵抚浙江等处地方都察院地方都察院右佥都御史赵题等因又该廵按浙江监察御史王题同前事俱奉圣㫖吏部知道钦此钦遵抄送到司通查按呈到部查得王守仁以正徳十四年讨平逆藩宸濠之乱该本部题奉世宗皇帝圣㫖王守仁封新建伯奉天翊卫推诚宣力守正文臣特进光禄大夫柱国还兼南京兵部尚书照旧叅賛机务岁支禄米一千石三代幷妻一体追封钦此嘉靖八年正月内爲推举才朢大臣以安地方事该本部㑹题节奉钦依王守仁伯爵姑终其本身除通行钦遵外今该前因案呈到部看得爵人扵朝赏延于世昔圣王所不䏻废即如王守仁削平宸濠之变功在社稷岂有仅封伯爵止终其身之理所㨿南北两京科道官江浙两省抚按官交章论荐于四十年之后寔惟天下人心之公是但事体重大必湏广延衆论本部难以独拟合候命下容臣等㑹同五府九卿科道等官从公详议如果新建伯应该世袭具实奏请恭候宸断縁系开读事理谨题请㫖奉圣㫖是㑹议复爵䟽吏部尚书杨博少傅兼太子太傅吏部尚书杨博题为开读事验封清吏司案呈奉本部送吏科抄出廵抚江西等处都察院右佥都御史任题爲开读事据江西布政司呈奉职案验准吏部咨前事内开会同廵按御史即查新建伯王守仁臣等会同太师兼太子太师后军都督府掌府事成国公臣朱等戸部等衙门尚书等官马等议得戡乱讨逆者固人臣效忠之常崇功𢡟赏者实国家激劝之典已故新建伯王守仁本以豪杰命世之才雅负文武济时之畧方逆濠称兵南下也正值武宗廵幸之时虐熖薫灼所至瓦解天下之事盖已岌岌矣本爵闻变丰城不以非其职守急还吉安倡义勤王用敌间张疑兵得䟦胡疐尾之算攻南昌击樵舎中批亢擣虗之机未踰旬朔而元兇授首立消东南尾大之忧不动声色而奸宄荡平坐绍宗社石磐之固较之开国佐命时虽不同拟之靖远威宁其功尤伟仰蒙先帝知眷圭符剖钖之赏已荣于生前不幸后𬒳中伤山河砺带之盟尚靳于身后此诚四十年未备之缺典海内人心兴灭继絶所望于皇上者诚不浅也先该南北科道官交章腾荐公论益明近该江浙抚按官勘报相符功次甚确所据新建伯爵臣等稽之令典质之舆情委应𥙷给诰劵容其子孙承袭以彰与国咸休永世无穷之报但封爵重大系干特恩臣等擅难定拟伏乞圣裁奉圣㫖你毎既说王守仁有擒逆之功着遵先帝原封伯爵与世袭钦此钦遵已经查取应袭儿男去后今据浙江布政使司咨呈据绍兴府申据余姚县申内开勘据该圗里邻吕本隆等结称王正亿见年四十三岁原系南京兵部尚书都察院左都御史新建伯王守仁继妻张氏于嘉靖五年十二月十二日所生嫡长亲男向因伊父先年节次剿平南赣乐昌等处山贼恩廕一子世袭锦衣卫副千戸本官见任前职并非旁枝过继亦无别项违碍相应承袭伯爵等因给文起送到司拟合起送为此除给批付本官亲赍赴部告投外今将前项縁由同原来结状理合备送咨呈施行等因到部送司案呈到部看得浙江布政使司查勘过见在锦衣卫副千戸王正亿委系新建伯王守仁嫡长亲男并无违碍相应承袭一节既经奉有前项明㫖合无将王正亿准其承袭新建伯伯爵以后子孙世袭但恩典出自朝廷未敢擅便等因隆庆二年十月二十五日少傅兼太子太傅吏部尚书杨愽等具题本月二十七日奉圣㫖是王正亿准袭伯爵钦此再议世袭大典吏部等衙门少傅兼太子太傅尚书等官杨博等题爲恳乞圣明再议世袭大典以服人心以重名噐等因奉圣㫖该部知道钦此钦遵抄出到部送司案查先爲开读事该科道等官都给事中辛自修等及南京戸科给事中岑用賔等各奏荐原任新建伯王守仁应复爵廕等因该本部题奉钦依备行江西抚按衙门查勘去后续该江西抚按官任士慿等查勘得原任新建伯王守仁应复伯爵等因又该浙江抚按官赵孔昭等㑹荐前来随该本部题奉钦依㑹同太师兼太子太师后军都督府掌府事成国公朱希忠等戸部等衙门尚书等官马森等议得本爵一闻逆濠之变不以非其职守急还吉安倡义勤王未踰旬朔而元兇授首立消东南尾大之忧不动声色而奸宄荡平坐贻宗社盘石之固较之开国佐命时虽不同拟之靖远咸宁其功尤伟委应𥙷给诰劵容其子孙承袭以彰与国咸休永世无穷之报等因奉圣㫖你毎既说王守仁有擒逆之功遵着先帝原封伯爵与世袭钦此钦遵案呈到部看得新建伯王守仁一事始而江西抚按勘议继而府部科道会议揆之公论似亦允恊乃今南京十三道官复有此奏系干赏延重典臣等难以独拟合候命下容本部仍照例㑹同在京应议各官覆议明白具奏定夺未敢擅便伏乞圣裁等因五月十五日奏奉圣㫖是钦此钦遵查得诚意伯刘基食粮七百石乃太祖钦定靖远伯王骥一千石新建伯王守仁一千石系累朝钦定多寡不同今该前因臣等㑹同太师兼太子太师后军都督府掌府事成国公朱希忠等戸部尚书刘体乹等议得国封爵之典论功有六曰开国曰靖难曰御胡曰平畨曰征蛮曰擒反而守臣死绥兵枢宣猷督府剿㓂咸不与焉盖六功者关社稷之重轻系四方之安危自非茅土之封不足报之至于死绥宣猷剿㓂则皆一身一时之事钖以锦衣之䕃则可槩欲剖符则未可也窃照新建伯王守仁乃正徳十四年亲捕反贼宸濠之功南昌南赣等府虽同邦域分土分民各有专责提募兵而平邻贼不可不谓之倡义南康九江等处首罹荼毒且进且攻人心揺动以藩府而叛朝廷不可不谓之劲敌出其不意故俘献扵旬月之间若稍懐迟疑则贼谋益审将不知其所终攻其必救故绩收乎万全之畧若少有踈虞则贼党益繁自难保其必济肤功本自无前竒计可以范后靖远咸宁姑置不论即如宁夏安化之变比之江西难易逈絶逰击仇钺于时得封咸宁伯人无间言同一藩服捕反何独于新建伯而疑之乎所㩀南京各道御史欲要改䕃锦衣卫于报功之典未尽激劝攸关难以轻拟合无将王守仁男袭新建伯王正亿不必改议以后子孙仍照臣等先次会题明㫖许其世袭但予夺出自朝廷臣等未敢定拟伏乞圣裁奉圣㫖王守仁封爵你每既再议明白准照旧世袭王文成公全书王文成公全书传习录卷第二王文成公全书卷之二语录德洪曰昔南元善刻传习录于越凢二册下册摘录先师手书凢八篇其答徐成之二书吾师自谓天下是朱非陆论定旣乆一旦反之为难二书姑为调停两可之说使人自思得之故元善录为下册之首者意亦以是欤今朱陆辨明于天下乆矣洪刻先师文录置二书方外集者示未全也故今不复录其余指知行之本体莫详于答人论学与答周道通陆淸伯欧阳崇一四书而谓格物爲学者用力日可见之地莫详于答罗整庵一书平生冐天下之非诋推䧟万死一生遑遑然不忘讲学惟恐吾人不闻斯道流于功利机智以日堕于夷狄禽兽而不觉其一体同物之心譊譊终身至于毙而后已此孔孟已来圣贤苦心虽门人子弟未足以慰其情也是情也莫详于答聂文蔚之苐一书此皆仍元善所录之旧而掲必有亊焉即致良知功夫明白简切使人言下即得入手此又莫详于答文蔚之第二书故増录之元善当时汹汹乃䏻以身明斯道卒至遭奸被斥油油然惟以此生得闻斯学为庆而绝无有纎芥愤鬰不平之气斯录之刻人见其有功于同志甚大而不知其䖏时之甚艰也今所去耴裁之时义则然非忍有所加损于其闲也答顾东桥书来书云近时学者务外遗内博而寡要故先生持倡诚意一义针砭膏肓诚大惠也吾子洞见时弊如此矣亦将何以救之乎然则鄙人之心吾子固已一句道尽复何言㢤复何言㦲若诚意之説自是圣门教人用功第一义但近丗学者乃作第二义看故稍与提掇紧要出来非鄙人所能持倡也来书云但恐立説太髙用功太捷后生师传影响谬误未免坠于佛氏明心见性定慧顿悟之机无恠闻者见疑区区格致诚正之说是就学者本心日用事爲间体究践履实地用功是多少次第多少积累在正与空虚顿悟之说相反闻者本无求爲圣人之志又未尝讲究其详遂以见疑亦无足恠若吾子之高明自当一语之下便了然矣乃亦谓立说太高用功太捷何邪来书云所喻知行并进不宜分别前后即中庸尊德性而道问学之功交养互发内外本末一以贯之之道然工夫次第不能无先后之差如知食乃食知汤乃饮知衣乃服知路乃行未有不见是物先有是事此亦毫釐倐忽之间非谓有等今日知之而明日乃行也旣云交养互发内外本末一以贯之则知行并进之说无复可疑矣又云工夫次第不能不无先后之差无乃自相矛盾已乎知食乃食等说此尤明白易见但吾子爲近闻障蔽自不察耳夫人必有欲食之心然后知食欲食之心卽是意即是行之始矣食味之羙恶必待入口而后知岂有不待入口而已先知食味之羙恶者邪必有欲行之心然后知路欲行之心即是意即是行之始矣路岐之险夷必待身亲履历而后知岂有不待身亲履历而已先知路岐之险夷者邪知汤乃饮知衣乃服以此例之皆无可疑若如吾子之喻是乃所谓不见是物而先有是事者矣吾子又谓此亦毫釐倐忽之间非谓截然有等今日知之而明日乃行也是亦察之尚有未精然就如吾子之说则知行之爲合一并进亦自断无可疑矣来书云真知即所以爲行不行不足谓之知此爲学者喫紧立敎俾务躬行则可若真谓行即是知恐其专求本心遂遗物理必有闇而不逹之处抑岂圣门知行并进之成法哉知之真切笃实处即是行行之明觉精察处即是知知行工夫本不可离只爲后世学者分作两截用功失却知行本体故有合一并进之说真知即所以爲行不行不足谓之知即如来书所云知食乃食等说可见前已畧言之矣此虽喫紧救弊而发然知行之体本来如是非以已意抑扬其间姑爲是说以苟一时之效者也专求本心遂遗物理此盖失其本心者也夫物理不外于吾心外吾心而求物理无物理矣遗物理而求吾心吾心又何物邪心之体性也性即理也故有孝亲之心即有孝之理无孝亲之心即无孝之理矣有忠君之心即有忠之理无忠君之心即无忠之理矣理岂外于吾心邪晦菴谓人之所以爲学者心与理而巳心虽主乎一身而实管乎天下之理理虽散在万事而实不外乎一人之心是其一分一合之间而未免已启学者心理爲二之弊此后世所以有专求本心遂遗物理之患正由不知心即理耳夫外心以求物理是以有闇而不逹之处此告子义外之说孟子所以谓之不知义也心一而已以其全体恻怛而言谓之仁以其得冝而言谓之义以其条理而言谓之理不可外心以求仁不可外心以求义独可外心以求理乎外心以求理此知行之所以二也求理于吾心此圣门知行合一之敎吾子又何疑乎来书云所释大学古本谓致其本体之知此固孟子尽心之㫖朱子亦以虚灵知觉爲此心之量然尽心由于知性致知在于格物尽心由于知性致知在于格物此语然矣然而推本吾子之意则其所以爲是语者尚有未明也朱子以尽心知性知天爲物格知致以存心养性事天爲诚意正心脩身以殀寿不贰脩身以俟爲知至仁尽圣人之事若鄙人之见则与朱子正相反矣夫尽心知性知天者生知安行圣人之事也存心养性事天者学知利行贤人之事也殀寿不贰脩身以俟者困知勉行学者之事也岂可专以尽心知性爲知存心养性爲行乎吾子骤闻此言必又以爲大骇矣然其间实无可疑者一爲吾子言之夫心之体性也性之原天也能尽其心是能尽其性矣中庸云惟天下至诚爲能尽其性又云知天地之化育质诸鬼神而无疑知天也此惟圣人而后能然故曰此生知安行圣人之事也存其心者未䏻尽其心者也故须加存之之功必存之旣乆不待于存而自无不存然后可以进而言尽盖知天之知如知州知县之知知州则一州之事皆已事也知县则一县之事皆已事也是与天爲一者也事天则如子之事父臣之事君犹与天爲二也天之所以命于我者心也性也吾但存之而不敢失养之而不敢害如父母全而生之子全而归之者也故曰此学知利行贤人之事也至于殀寿不贰则与存其心者又有间矣存其心者虽未能尽其心固已一心于爲善时有不存则存之而巳今使之殀寿不贰是犹以殀寿贰其心者也犹以殀夀贰其心是其爲善之心犹未能一也存之尚有所未可而何尽之可云乎今且使之不以殀寿贰其爲善之心若曰死生殀寿皆有定命吾但一心于爲善修吾之身以俟天命而已是其平日尚未知有天命也事天虽与天爲二然已眞知天命之所在但惟恭敬奉承之而已耳若俟之云者则尚未能眞知天命之所在犹有所俟者也故曰所以立命立者创立之立如立德立言立功立名之类凡言立者皆是昔未尝有而本始建立之谓孔子所谓不知命无以爲君子者也故曰此困知勉行学者之事也今以尽心知性知天爲格物致知使𥘉学之士尚未䏻不贰其心者而遽责之以圣人生知安行之事如捕风捉影茫然莫知所措其心㡬何而不至于率天下而路也今世致知格物之弊亦居然可见矣吾子所谓务外遗内博而寡要者无乃亦是过欤此学问最紧要处于此而差将无徃而不差矣此鄙人之所以冐天下之非笑忘其身之䧟于罪戮呶呶其言其不容已者也来书云闻语学者乃谓即物穷理之说亦是玩物䘮志又取其厌繁就约涵养本原数说标示学者指爲晚年定论此亦恐非朱子所谓格物云者在即物而穷其理也即物穷理是就事事物物上求其所谓定理者也是以吾心而求理于事事物物之中析心与理而爲二矣夫求理于事事物物者如求孝之理于其亲之谓也求孝之理于其亲则孝之理其果在于吾之心邪抑果在于亲之身邪假而果在于亲之身则亲没之后吾心遂无孝之理欤见孺子之入井必有恻隐之理是恻隐之理果在于孺子之身欤抑在于吾心之良知欤其或不可以从之于井欤其或可以手而援之欤是皆所谓理也是果在于孺子之身欤抑果出于吾心之良知欤以是例之万事万物之理莫不皆然是可以知析心与理爲二之非矣夫析心与理而爲二此告子义外之说孟子之所深辟也务外遗内愽而寡要吾子旣巳知之矣是果何谓而然哉谓之玩物䘮志尚犹以爲不可欤若鄙人所谓致知格物者致吾心之良知于事事物物也吾心之良知即所谓天理也致吾心良知之天理于事事物物则事事物物皆得其理矣致吾心之良知者致知也事事物物皆得其理者格物也是合心与理而爲一者也合心与理而爲一则凡区区前之所云与朱子晚年之论皆可以不言而喻矣来书云人之心体本无不明而气拘物蔽鲜有不昬非学问思辨以明天下之理则善恶之机眞妄之辨不能自觉任情恣意其害有不可胜言者矣此段大畧似是而非盖承沿旧说之弊不可以不辨也问思辨行皆所以爲学未有学而不行者也如言学孝则必服劳奉养躬行孝道则后谓之学岂徒悬空口耳讲说而遂可以谓之学孝乎学射则必张弓挟矢引满中的学书则必伸𥿄执笔操觚染翰尽天下之学无有不行而可以言学者则学之始固已即是行矣笃者敦实笃厚之意巳行矣而敦笃其行不息其功之谓尔盖学之不能以无疑则有问问即学也即行也又不能无疑则有思思即学也即行也又不能无疑则有辨辨即学也即行也辨即明矣思旣愼矣问旣审矣学旣能矣又从而不息其功焉斯之谓笃行非谓学问思辨之后而始措之于行也是故以求能其事而言谓之学以求觧其惑而言谓之问以求通其说而言谓之思以求精其察而言谓之辨以求履其实而言谓之行盖析其功而言则有五合其事而言则一而已此区区心理合一之体知行并进之功所以异于后世之说者正在于是今吾子特举学问思辨以穷天下之理而不及笃行是专以学问思辨爲知而谓穷理爲无行也已天下岂有不行而学者邪岂有不行而遂可谓之穷理者邪明道云只穷理便尽性至命故必仁极仁而后谓之能穷仁之理义极义而后谓之䏻穷义之理仁极仁则尽仁之性矣义极义则尽义之性矣学至于穷理至矣而尚未措之于行天下宁有是邪是故知不行之不可以爲学则知不行之不可以爲穷理矣知不行之不可以爲穷理则知知行之合一并进而不可以分爲两节事矣夫万事万物之理不外于吾心而必曰穷天下之理是殆以吾心之良知爲未足而必外求于天下之广以禆𥙷增益之是犹析心与理而爲二也夫学问思辨笃行之功虽其困勉至于人一巳百而扩充之极至于尽性知天亦不过致吾心之良知而已良知之外岂复有加于毫末乎今必曰穷天下之理而不知反求诸其心则凡所谓善恶之机眞妄之辨者舎吾心之良知亦将何所致其体察乎吾子所谓气拘物蔽者拘此蔽此而已今欲去此之蔽不知致力于此而欲以外求是犹目之不明者不务服乐调理以治其目而徒伥伥然求明于其外明岂可以自外而得哉任情恣意之害亦以不䏻精察天理于此心之良知而已此诚毫釐千里之谬者不容于不辨吾子毋谓其论之太刻也来书云教人以致知明德而戒其即物穷理诚使昏闇之士深居端坐不闻教告遂能至于知致而德明乎纵令静而有觉稍悟本性则亦定慧无用之见果能知古今逹事变而致用于天下国家之实否乎其曰知者意之体物者意之用格物如格君心之非之格语虽超悟独得不踵陈见抑恐于道未相脗合区区论致知格物正所以穷理未尝戒人穷理使之深居端坐而一无所事也若谓即物穷理如前所云务外而遗内者则有所不可耳昏闇之士果䏻随事随物精察此心之天理以致其本然之良知则虽愚必明虽柔必强大本立而逹道行九经之属可一以贯之而无遗矣尚何患其无致用之实乎彼顽空虚静之徒正惟不䏻随事随物精察此心之天理以致其本然之良知而遗弃伦理寂㓕虚无以爲常是以要之不可以治家国天下孰谓圣人穷理尽性之学而亦有是弊哉心者身之主也而心之虚灵明觉即所谓本然之良知也其虚灵明觉之良知应感而动者谓之意有知而后有意无知则无意矣知非意之体乎意之所用必有其物物即事也如意用于事亲即事亲爲一物意用于治民即治民爲一物意用于读书即读书爲一物意用于听讼即听讼爲一物凡意之所用无有无物者有是意即有是物无是意即无是物矣物非意之用乎格字之义有以至字训者如格于文祖有苗来格是以至训者也然格于文祖必纯孝诚敬幽明之间无一不得其理而后谓之格有苗之顽实以文德诞敷而后格则亦兼有正字之义在其间未可专以至字尽之也如格其非心大臣格君心之非之类是则一皆正其不正以归于正之义而不可以至字爲训矣且大学格物之训又安知其不以正字爲训而必以至字爲义乎如以至字爲义者必曰穷至事物之理而后其说始通是其用功之要全在一穷字用力之地全在一理字也若上去一穷下去一理字而眞曰致知在至物其可通乎夫穷理尽性圣人之成训见于系辞者也苟格物之说而果即穷理之义则圣人何不直曰致知在穷理而必爲此转折不完之语以启后世之弊邪盖大学格物之说自与系辞穷理大㫖虽同而微有分辨穷理者兼格致诚正而爲功也故言穷理则格致诚正之功皆在其中言格物则必兼举致知诚意正心而后其功始备而宻今偏举格物而遂谓之穷理此所以专以穷理属知而谓格物未常有行非惟不得格物之㫖并穷理之义而失之矣此后世之学所以析知行爲先后两截日以支离决裂而圣学益以残晦者其端实始于此吾子盖亦未免承沿积习见则以爲于道未相脗合不爲过矣来书云谓致知之功将如何爲温凊如何爲奉养即是诚意非别有所谓格物此亦恐非此乃吾子自以已意揣度鄙见而爲是说非鄙人之所以告吾子者矣若果如吾子之言宁复有可通乎盖鄙人之见则谓意欲温凊意欲奉养者所谓意也而未可谓之诚意必实行其温凊奉养之意务求自慊而无自欺然后谓之诚意知如何而爲温凊之节知如何而爲奉养之宜者所谓知也而未可谓之致知必致其知如何爲温凊之节者之知而实以之温凊致其知如何爲奉养之冝者之知而实以之奉养然后谓之致知温凊之事奉养之事所谓物也而未可谓之格物必其于温凊之事也一如其良知之所知当如何爲温凊之节者而爲之无一毫之不尽于奉养之事也一如其良知之所知当如何爲奉养之冝者而爲之无一毫之不尽然后谓之格物温凊之物格然后知温凊之良知始致奉养之物格然后知奉养之良知始致故曰物格而后知至致其知温凊之良知而后温凊之意始诚致其知奉养之良知而后奉养之意始诚故曰知至而后意诚此区区诚意致知格物之说盖如此吾子更熟思之将亦无可疑者矣来书云道之大端易于明白所谓良知良能愚夫愚妇可与及者至于节目时变之详毫釐千里之缪必待学而后知今语孝于温凊定省孰不知之至于舜之不告而娶武之不而兴师养志养口小杖大杖割股庐墓等事处常处变过与不及之间必须讨论是非以爲制事之本然后心体无蔽临事无失道之大端易于明白此语诚然顾后之学者忽其易于明白者而弗由而求其难于明白者以爲学此其所以道在迩而求诸逺事在易而求诸难也孟子云夫道若大路然岂难知哉人病不由耳良知良能愚夫愚妇与圣人同但惟圣人能致其良知而愚夫愚妇不能致此圣愚之所由分也节目时变圣人夫岂不知但不专以此爲学而其所谓学者正惟致其良知以精察此心之天理而与后世之学不同耳吾子未暇良知之致而汲汲焉顾是之忧此正求其难于明白者以爲学之弊也夫良知之于节目时变犹规矩尺度之于方圆长短也节目时变之不可预定犹方圆长短之不可胜穷也故规矩诚立则不可欺以方圆而天下之方圆不可胜用矣尺度诚陈则不可欺以长短而天下之长短不可胜用矣良知诚致则不可欺以节目时变而天下之节目时变不可胜应矣毫釐千里之谬不于吾心良知一念之㣲而察之亦将何所用其学乎是不以规矩而欲定天下之方圆不以尺度而欲尽天下之长短吾见其乖张谬戾日劳而无成也巳吾子谓语孝于温凊定省孰不知之然而能致其知者鲜矣若谓粗知温凊定省之仪节而遂谓之能致其知则凡知君之当仁者皆可谓之能致其仁之知知臣之当忠者皆可谓之能致其忠之知则天下孰非致知者邪以是而言可以知致知之必在于行而不行之不可以爲致知也明矣知行合一之体不益较然矣乎夫舜之不告而娶岂舜之前已有不告而娶者爲之凖则故舜得以考之何典间诸何人而爲此邪抑亦求诸其心一念之良知权轻重之宜不得已而爲此邪武之不而兴师岂武之前已有不而兴师者爲之凖则故武得以考之何典问诸何人而爲此邪抑亦求诸其心一念之良知权轻重之宜不得已而爲此邪使舜之心而非诚于爲无后武之心而非诚于爲救民则其不告而娶与不而兴师乃不孝不忠之大者而后之人不务致其良知以精察义理于此心感应酬酢之间顾欲悬空讨论此等变常之事执之以爲制事之本以求临事之无失其亦远矣其余数端皆可类推则古人致知之学从可知矣来书云谓大学格物之说专求本心犹可牵合至于六经四书所载多闻多见前言徃行好古敏求慱学审问温故知新博学详说好问好察是皆明白求于事爲之际资于论说之间者用功节目固不容紊矣格物之义前巳详悉牵合之疑想已不俟复觧矣至于多闻多见乃孔子因子张之务外好高徒欲以多闻多见爲学而不能求诸其心以阙疑殆此其言行所以不免于尤悔而所谓见闻者适以资其务外好高而已盖所以救子张多闻多见之病而非以是教之爲学也夫子尝曰盖有不知而作之者我无是也是犹孟子是非之心人皆有之之义也此言正所以明德性之良知非由于闻见耳若曰多闻择其善者而从之多见而识之则是专求诸见闻之末而已落在第二义矣故曰知之次也夫以见闻之知爲次则所谓知之上者果安所指乎是可以窥圣门致知用力之地矣夫子谓子贡曰赐也汝以予爲多学而识之者欤非也予一以贯之使诚在于多学而识则夫子胡乃谬爲是说以欺子贡者邪一以贯之非致其艮知而何易曰君子多识前言徃行以畜其德夫以畜其德爲心则凡多识前言徃行者孰非畜德之事此正知行合一之功矣好古敏求者好古人之学而敏求此心之理耳心即理也学者学此心也求者求此心也孟子云学问之道无他求其放心而巳矣非若后世广记博诵古人之言词以爲好古而汲汲然惟以求功名利逹之具于其外者也博学审问前言已尽温故新知朱子亦以温故属之尊德性矣德性岂可以外求哉惟夫知新必由于温故而温故乃所以知新则亦可以验知行之非两节矣博学而详说之者将以反说约也若无反约之云则博学详说者果何事邪舜之好问好察惟以用中而致其精一于道心耳道心者良知之谓也君子之学何尝离去事爲而废论说但其从事于事爲论说者要皆知行合一之功正所以致其本心之良知而非若世之徒事口耳谈说以爲知者分知行爲两事而果有节目先后之可言也来书云杨墨之爲仁义鄕愿之辞忠信尧舜子之之禅让汤武楚项之放伐周公莾操之摄辅谩无印正又焉适从且于古今事变礼乐名物未尝考识使国家欲兴明堂建辟雍制历律草封禅又将何所致其用乎故论语曰生而知之者义理耳若夫礼乐名物古今事变亦必待学而后有以验其行事之实此则可谓定论矣所喻杨墨鄕愿尧舜子之汤武楚项周公莾操之辨与前舜武之论大畧可以类推古今事变之疑前于良知之说已有䂓矩尺度之喻当亦无俟多赘矣至于明堂辟雍诸事以尚未容于无言者然其说甚长姑就吾子之言而取正焉则吾子之惑将亦可以少释矣夫明堂辟雍之制始见于吕氏之月令汉儒之训䟽六经四书之中未尝详及也岂吕氏汉儒之知乃贤于三代之贤圣乎齐宣之时明堂尚有未毁则幽厉之世周之明堂皆无恙也尧舜茅茨土阶明堂之制未必备而不害其爲治幽厉之明堂固犹文武成康之旧而无救于其乱何邪岂能以不忍人之心而行不忍人之政则虽茅茨土阶固亦明堂也以幽厉之心而行幽厉之政则虽明堂亦暴政所自出之地邪武帝肇讲于汉而武后盛作于唐其治乱何如邪天子之学曰辟雍诸侯之学曰泮宫皆象地形而爲之名耳然三代之学其要皆所以明人伦非以辟不辟泮不泮爲重轻也孔子云人而不仁如礼何人而不仁如乐何制礼作乐必具中和之德声爲律而身爲度者然后可以语此若夫器数之末乐工之事祝史之守故曾子曰君子所贵乎道者三笾豆之事则有司存也尧命羲和钦若昊天历象日月星辰其重在于敬授人时也舜在璇玑玉衡其重在于以齐七政也是皆汲汲然以仁民之心而行其养民之政治历明时之本固在于此也羲和历数之学臯契未必能之也禹稷未必能之也尧舜之知而不徧物虽尧舜亦未必能之也然至于今循羲和之法而世修之虽曲知小慧之人星术浅陋之士亦能推歩占候而无所忒则是后世曲知小慧之人反贤于禹稷尧舜者邪封禅之说尤爲不经是乃后世佞人䛕士所以求媚于其上倡爲夸侈以荡君心而靡国费盖欺天罔人无耻之大者君子之所不道司马相如之所以见讥于天下后世也吾子乃以是爲儒者所冝学殆亦未之思邪夫圣人之所以爲圣者以其生而知之也而释论语者曰生而知之者义理耳若夫礼乐名物古今事变亦必待学而后有以验其行事之实夫礼乐名物之类果有关于作圣之功也而圣人亦必待学而后能知焉则是圣人亦不可以谓之生知矣谓圣人爲生知者专指义理而言而不以礼乐名物之类则是礼乐名物之类无关于作圣之功矣圣人之所以谓之生知者专指义理而不以礼乐名物之类则是学而知之者亦惟当学知此义理而已困而知之者亦惟当困知此义理而巳今学者之学圣人于圣人之所能知者未能学而知之而顾汲汲焉求知圣人之所不能知者以爲学无乃失其所以希圣之方欤凡此皆就吾子之所惑者而稍爲之分释未及乎㧞本塞源之论也夫㧞本塞源之论不明于天下则天下之学圣人者将日繁日难斯人沦于禽兽夷狄而犹自以爲圣人之学吾之说虽或蹔明于一时终将冻觧于西而氷坚于东雾释于前而云滃于后呶呶焉危困以死而卒无救于天下之分毫也已夫圣人之心以天地万物爲一体其视天下之人无外内远近凡有血气皆其昆弟赤子之亲莫不欲安全而教养之以遂其万物一体之念天下之人心其始亦非有异于圣人也特其间于有我之私隔于物欲之蔽大者以小通者以塞人各有心至有视其父子兄弟如仇讐者圣人有忧之是以推其天地万物一体之仁以教天下使之皆有以克其私去其蔽以复其心体之同然其教之大端则尧舜禹之相授受所谓道心惟微惟精惟一允执厥中而其节目则舜之命契所谓父子有亲君臣有义夫妇有别长㓜有序朋友有信五者而已唐虞三代之世教者惟以此爲教而学者惟以此爲学当是之时人无异见家无异习安此者谓之圣勉此者谓之贤而背此者虽其启明如朱亦谓之不肖下至闾井田野农工商贾之贱莫不皆有是学而惟以成其德行爲务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然是盖性分之所固有而非有假于外者则人亦孰不能之乎学校之中惟以成德爲事而才能之异或有长于礼乐长于政教长于水土播植者则就其成德而因使益精其能于学校之中迨夫举德而任则使之终身居其职而不易用之者惟知同心一德以共安天下之民视才之称否而不以崇卑爲轻重劳逸爲羙恶效用者亦惟知同心一德以共安天下之民苟当其能则终身处于烦剧而不以爲劳安于卑琐而不以爲贱当是之时天下之人熈熈皥皥皆相视如一家之亲其才质之下者则安其农工商贾之分各勤其业以相生相养而无有乎希高慕外之心其才能之异若臯䕫稷契者则出而各效其能若一家之务或营其衣食或通其有无或备其器用集谋并力以求遂其仰事俯育之愿惟恐当其事者之或怠而重巳之累也故稷勤其稼而不耻其不知教视契之善教即已之善教也䕫司其乐而不耻于不明礼视夷之通礼即已之通礼也盖其心学纯明而有以全其万物一体之仁故其精神流贯志气通逹而无有乎人巳之分物我之间譬之一人之身目视耳听手持足行以济一身之用目不耻其无聦而耳之所渉目必营焉足不耻其无执而手之所探足必前焉盖其元气充周血脉条畅是以痒疴唿吸感触神应有不言而喻之妙此圣人之学所以至易至简易知易从学易能而才易成者正以大端惟在复心体之同然而知识技能非所与论也三代之衰王道熄而覇术焻孔孟既没圣学晦而邪说横教者不复以此爲教而学者不复以此爲学覇者之徒窃取先王之近似者假之于外以内济其私已之欲天下靡然而宗之圣人之道遂以芜塞相倣相效日求所以富强之说倾诈之谋攻伐之计一切欺天罔人茍一时之得以猎取声利之术若管商苏张之属者至不可名数旣其乆也闘争刼夺不胜其祸斯人沦于禽兽夷狄而覇术亦有所不能行矣世之儒者慨然悲伤蒐猎先圣王之典章法制而掇拾修𥙷于煨烬之余盖其爲心良亦欲以挽回先王之道圣学旣逺覇术之传积渍已深虽在贤知皆不免于习染其所以讲明修饰以求宣畅光复于世者仅足以増覇者之藩篱而圣学之门墻遂不复可覩于是乎有训诂之学而传之以爲名有记诵之学而言之以爲博有词章之学而侈之以爲丽若是者纷纷籍籍群起角立于天下又不知其㡬家万径千蹊莫知所适世之学者如入百戯之埸讙谑跳踉骋竒闘巧献笑争妍者四面而竞出前瞻后盻应接不遑而耳目眩瞀精神恍惑日夜遨逰淹息其间如病狂䘮心之人莫自知其家业之所归时君世主亦皆昏迷颠倒于其说而终身从事于无用之虚文莫自知其所谓间有觉其空踈谬妄支离牵滞而卓然自奋欲以见诸行事之实者极其所抵亦不过爲富强功利五覇之事业而止圣人之学日远日晦而功利之习愈趋愈下其间虽尝瞽惑于佛老而佛老之说卒亦未能有以胜其功利之心虽又尝折衷于群儒而群儒之论终亦未能有以破其功利之见盖至于今功利之毒沦浃于人之心髓而习以成性也㡬千年矣相矜以知相轧以势相争以利相高以技能相取以声誉其出而仕也理钱糓者则欲兼夫兵刑典礼乐者又欲与于铨轴处郡县则思藩臬之高居台諌则望宰执之要故不能其事则不得以兼其官不通其说则不可以要其誉记诵之广适以长其教也知识之多适以行其恶也闻见之博适以肆其辨也辞章之富适以饰其伪也是以臯䕫稷契所不能兼之事而今之初学小生皆欲通其说䆒其术其称名借号未尝不曰吾欲以共成天下之务而其诚心实意之所在以爲不如是则无以济其私而满其欲也呜唿以若是之积染以若是之心志而又讲之以若是之学术宜其闻吾圣人之教而视之以爲赘疣柄凿则其以良知爲未足而谓圣人之学爲无所用亦其势有所必至矣呜唿士生斯世而尚何以求圣人之学乎尚何以论圣人之学乎士生斯世而欲以爲学者不亦劳苦而繁难乎不亦拘滞而险艰乎呜唿可悲也已所幸天理之在人心终有所不可泯而良知之明万古一日则其闻吾㧞本塞源之论必有恻然而悲戚然而痛愤然而起沛然若决江河而有所不可御者矣非夫豪杰之士无所待而兴起者吾谁与望乎启问道通书呉曽两生至备道道通恳切爲道之意殊慰相念若道通真可谓笃信好学者矣忧病中㑹不能与两生细论然两生亦自有志向肯用功者毎见辄觉有进在区区诚不能无负于两生之远来在两生则亦庻㡬无负其远来之意矣临别以此册致道通意请书数语荒愦无可言者辄以道通来书中所问数节畧干转语奉酬草草殊不详细两生当亦自能口悉也来书云日用工夫只是立志近来于先生诲言时时体验愈益明白然于朋友不能一时相离若得朋友讲习则此志才精健阔大才有生意若三五日不得朋友相讲便觉微弱遇事便㑹困亦时㑹忘乃今无朋友相讲之日还只静坐或㸔书或㳺衍经行凡寓目措身悉取以培养此志颇觉意思和适然终不如朋友讲聚精神流动生意更多也离群索居之人当更有何法以处之此段足验道通日用工夫所得工夫大畧亦只是如此用只要无间㫁到得纯熟后意思又自不同矣大抵吾人爲学紧要大头脑只是立志所谓困忘之病亦只是志欠真切今好色之人未尝病于困忘只是一真切耳自家痛庠自家须㑹知得自家须㑹搔摩得旣自知得痛痒自家须不能不搔摩得佛家谓之方便法门须是自家调停斟酌他人总难与力亦更无别法可设也来书云上蔡尝问天下何思何虑伊川云有此理只是发得太早在学者工夫固是必有事焉而勿忘然亦须识得何思何虑底气象一併㸔爲是若不识得这气象便有正与助长之病若认得何思何虑而忘必有事焉工夫恐又堕于无也须是不滞于有不堕于无然乎否也所论亦相去不远矣只是契悟未尽上蔡之问与伊川之答亦只是上蔡伊川之意与孔子系辞原㫖称有不同系言何思何虑是言所思所虑只是一箇天理更无别思别虑耳非谓无思无虑也故曰同归而殊途一致而百虑天下何思何虑云殊途云百虑则岂谓无思无虑邪心之本体即是天理天理只是一箇更有何可思虑得天理原自寂然不动原自感而遂通学者用功虽千思万虑只是要复他本来体用而已不是以私意去安排思索出来故明道云君子之学莫若廓然而太公物来而顺应若以私意去安排思索便是用智自私矣何思何虑正是工夫在圣人分上便是自然的在学者分上便是勉然的伊川却是把作效验㸔了所以有发得太早之说旣而云却好用功则已自觉其前言之有未尽矣濓溪主静之论亦是此意今道通之言虽已不爲无见然亦未免尚有两事也来书云凡学者才晓得做工夫便要识认得圣人气象盖认得圣人气象把做凖的乃就实地做工夫去才不㑹差才是作圣工夫未知是否先认圣人气象㫺人尝有是言矣然亦欠有头脑圣人气象自是圣人的我从何处识认若不就自己良知上真切体认如以无星之称而权轻重未开之镜而照妍媸真所谓以小人之腹而度君子之心矣圣人气象何由认得自已良知原与圣人一般若体认得自已良知明白即圣人气象不在圣人而在我矣程子尝云觑着尧学他行事无他许多聪明睿智安能如彼之动容周旋中礼又云心通于道然后能辨是非今且说通于道在何处聪明睿智从何处出来来书云事上磨炼一日之内不管有事无事只一意培养本原若遇事来感或自已有感心上旣有觉安可谓无事但因事凝心一㑹大段觉得事理当如此只如无事处之尽吾心而已然乃有处得善与未善何也又或事来得多须要次第与处毎因才力不足辄爲所困虽极力扶起而精神已觉衰弱遇此未免要十分退省宁不了事不可不加培养如何所说工夫就道通分上也只是如此用然未免有出入在凡人爲学终身只爲这一事自少至老自朝至暮不论有事无事只是做得这一件所谓必有事焉者也若说宁不了事不可不加培养却是尚爲两事也必有事焉而勿忘勿助事物之来但尽吾心之良知以应之所谓忠恕违道不逺矣凡处得有善有未善及有困顿失次之患者皆是牵于毁誉得䘮不能实致其良知耳若能实致其良知然后见得平日所谓善者未必是善所谓未善者却恐正是牵扵毁誉得丧自贼其良知者也来书云致知之说春间再承诲益已颇知用力觉得比旧尤爲简易但鄙心则谓与初学言之还湏带格物意思使之知下手处本来致知格物一併下但在初学未知下手用功还说与格物方暁得致知云云格物是致知工夫知得致知便已知得格物若是未知格物则是致知工夫亦未尝知也近有一书与友人论此颇悉今徃一通细观之当自见矣来书云今之爲朱陆之辨者尚未巳毎对朋友言正学不明已乆且不须枉费心力爲朱陆争是非只依先生立志二字点化人若其人果能辨得此志来决意要知此学已是大段明白了朱陆虽不辨彼自能觉得又尝见朋友中见有人议先生之言者辄爲动气昔在朱陆二先生所以遗后世纷纷之议者亦见二先生工夫有未纯熟分明亦有动气之病若明道则无此矣观其与吴渉礼论介甫之学云爲我尽逹诸介甫不有益于他必有益于我也气象何等从容尝见先生与人书中亦引此言愿朋友皆如此如何此节议论得极是极是愿道通遍以告于同志各自且论自巳是非莫论朱陆是非也以言语谤人其谤浅若自己不能身体实践而徒入耳出口呶呶度日是以身谤也其谤深矣凡今天下之论议我者苟能取以爲善皆是砥砺切磋我也则在我无非警惕修省进德之地矣昔人谓攻吾之短者是吾师师又可恶乎来书云有引程子人生而静以上不容说才说性便已不是性何故不容说何故不是性晦庵答云不容说者未有性之可言不是性者已不能无气质之杂矣二先生之言皆未能晓毎看书至此辄爲一惑请问生之谓性生字即是气字犹言气即是性也气即是性人生而静以上不容说才说气即是性即已落在一邉不是性之本原矣孟子性善是从本原上说然性善之端须在气上始见得若无气亦无可见矣恻隐羞恶辞让是非即是气程子谓论性不论气不备论气不论性不明亦是爲学者各认一邉只得如此说若见得自性明白时气即是性性即是气原无性气之可分也答陆原静书来书云下手工夫觉此心无时宁静妄心固动也照心亦动也心既恒动则无刻蹔停也是有意于求宁静是以愈不宁静耳夫妄心则动也照心非动也恒照则恒动恒静天地之所以恒乆而不已也照心固照也妄心亦照也其爲物不贰则其生物不息有刻蹔停则息矣非至诚无息之学矣来书云良知亦有起处云云此或听之未审良知者心之本体即前所谓恒照者也心之本体无起无不起虽妄念之发而良知未尝不在但人不知存则有时而或放耳虽昏塞之极而良知未尝不明但人不知察则有时而或蔽耳虽有时而或放其体实未尝不在也存之而已耳虽有时而或蔽其体实未尝不明也察之而已耳若谓良知亦有起处则是有时而不在也非其本体之谓矣精一之精以理言精神之精以气言理者气之条理气者理之运用无条理则不能运用无运用则亦无以见其所谓条理者矣精则精精则明精则一精则神精则诚一则精一则明一则神一则诚原非有二事也但后世儒者之说与养生之说各滞于一偏是以不相爲用前日精一之论虽爲原静爱养精神而发然而作圣之功寔亦不外是矣来书云元神元气元精必各有寄藏发生之处又有真隂之精真阳之气云云夫良知一也以其妙用而言谓之神以其流行而言谓之气以其凝聚而言谓之精安可以形象方所求哉真隂之精即真阳之气之母真阳之气即真隂之精之父隂根阳阳根隂亦非有二也茍吾良知之说明则凡若此类皆可以不言而喻不然则如来书所云三关七返九还之属尚有无穷可疑者也又来书云良知心之本体即所谓性善也未发之中也寂然不动之体也廓然太公也何常人皆不能而必待于学邪中也寂也公也旣以属心之体则良知是矣今验之于心知无不良而中寂大公实未有也岂良知复超然于体用之外乎性无不善故知无不良良知即是未发之中即是廓然大公寂然不动之本体人人之所同具者也但不能不昏蔽于物欲故须学以去其昏蔽然于良知之本体𥘉不能有加损于毫未也知无不良而中寂大公未能全者是昏蔽之未尽去而存之未纯耳体即良知之体用即良知之用宁复有超然于体用之外者乎来书云周子曰主静程子曰动亦定静亦定先生曰定者心之本体是静定也决非不覩不闻无思无爲之谓必常知常存常主于理之谓也夫常知常存常主于理明是动也已发也何以谓之静何以谓之本体岂是静定也又有以贯乎心之动静者邪理无动者也常知常存常主于理即不覩不闻无思无爲之谓也不覩不闻无思无爲非藁木死灰之谓也覩闻思爲一于理而未尝有所覩闻思爲即是动而未尝动也所谓动亦定静亦定体用一原者也来书云此心未发之体其在已发之前乎其在已发之中而爲之主乎其无前后内外而浑然一体者乎今谓心之动静者其主有事无事而言乎其主寂然感通而言乎其主循理从欲而言乎若以循理爲静从欲爲动则于所谓动中有静静中有动动极而静静极而动者不可通矣若以有事而感通爲动无事而寂然爲静则于所谓动而无动静而无静者不可通矣若谓未发在已发之先静而生动是至诚有息也圣人有复也又不可矣若谓未发在已发之中则不知未发已发俱当主静乎抑未发爲静而已发爲动乎抑未发已发俱无动无静乎俱有动有静乎幸教未发之中即良知也无前后内外而浑然一体者也有事无事可以言动静而良知无分于有事无事也寂然感通可以言动静而良知无分于寂然感通也动静者所遇之时心之本体固无分于动静也理无动者也动即爲欲循理则虽酬酢万变而未尝动也从欲则虽藁心一念而未尝静也动中有静静中有动又何疑乎有事而感通固可以言动然而寂然者未尝有増也无事而寂然固可以言静然而感通者未尝有减也动而无动静而无静又何疑乎无前后内外而浑然一体则至诚有息之疑不待觧矣未发在已发之中而已发之中未尝别有未发者在已发在未发之中而未发之中未尝别有已发者存是未尝无动静而不可以动静分者也凡观古人言语在以意逆志而得其大㫖若必拘滞于文义则靡有孑遗者是周果无遗民也周子静极而动之说苟不善观亦未免有病盖其意从太极动而生阳静而生隂说来太极生生之理妙用无息而常体不易太极之生生即隂阳之生生就其生生之中指其妙用无息者而谓之动谓之阳之生非谓动而后生阳也就其生生之中指其常体不易者而谓之静谓之隂之生非谓静而后生隂也若果静而后生隂动而后生阳则是隂阳动静截然各自爲一物矣隂阳一气也一气屈伸而爲隂阳动静一理也一理隐显而爲动静春夏可以爲阳爲动而未尝无隂与静也秋冬可以爲隂爲静而未尝无阳与动也春夏此不息秋冬此不息皆可谓之阳谓之动也春夏此常体秋冬此常体皆可谓之隂谓之静也自元㑹运世岁月日时以至刻抄忽微莫不皆然所谓动静无端隂阳无始在知道者黙而识之非可以言语穷也若只牵文泥句比拟倣像则所谓心从法华转非是转法华矣来书云尝试于心喜怒忧惧之感发也虽动气之极而吾心良知一觉即罔然消阻或遏于初或制于中或悔于后然则良知常若居优间无事之地而爲之主于喜怒忧惧若不与焉者何欤知此则知未发之中寂然不动之体而有发而中节之和感而遂通之妙矣然谓良知常若居于优闲无事之地语尚有病盖良知虽不滞于喜怒忧惧而喜怒忧惧亦不外于良知也来书云夫子昨以良知爲照心窃谓良知心之本体也照心人所用功乃戒愼恐惧之心也犹思也而遂以戒愼恐惧爲良知何欤能戒愼恐惧者是良知也来书云先生又曰照心非动也岂以其循理而谓之静欤妄心亦照也岂以其良知未尝不在于其中未尝不明于其中而视听言动之不过则者皆天理欤且既曰妄心则在妄心可谓之照而在照心则谓之妄矣妄与息何异今假妄之照以续至诚之无息窃所未明幸再启蒙照心非动者以其发于本体明觉之自然而未尝有所动也有所动即妄矣妄心亦照者以其本体明觉之自然者未尝不在于其中但有所动耳无所动即照矣无妄无照非以妄爲照以照爲妄也照心爲照妄心爲妄是犹有妄有照也有妄有照则犹贰也贰则息矣无妄无照则不贰不贰则不息矣来书云养生以清心寡欲爲要夫清心寡欲作圣之功毕矣然欲寡则心自清清心非舎弃人事而独居求静之谓也盖欲使此心纯乎天理而无一毫人欲之私耳今欲爲此之功而随人欲生而克之则病根常在未免㓕于东而生于西若欲刋剥洗荡于衆欲未萌之先则又无所用其力徒使此心之不清且欲未萌而搜剔以求去之是犹引犬上堂而逐之也愈不可矣必欲此心纯乎天理而无一毫人欲之私此作圣之功也必欲此心纯乎天理而无一毫人欲之私非防于未萌之先而克于方萌之际不能也防于未萌之先而克于方萌之际此正中庸戒慎恐惧大学致知格物之功舎此之外无别功矣夫谓㓕于东而生于西引犬上堂而逐之者是自私自利将迎意必之爲累而非克治洗荡之爲患也今曰养生以淸心寡欲爲要只养生二字便是自私自利将迎意必之根有此病根潜伏于中冝其有㓕于东而生于西引犬上堂而逐之之患也来书云佛氏于不思善不思恶时认本来靣目于吾儒随物而格之功不同吾若于不思善不思恶时用致知之功则已渉于思善矣欲善恶不思而心之良知清静自在惟有寐而方醒之时耳斯正孟子夜气之说但于斯光景不䏻乆倐忽之际思虑已生不知用功乆者其常寐𥘉醒而思未起之时否乎今澄欲求宁静愈不宁静欲念无生则念愈生如之何而能使此心前念易㓕后念不生良知独显而与造物者游乎不思善不思恶时认本来靣目此佛氏爲未识本来靣目者设此方便本来靣目即吾圣门所谓良知今旣认得良知明白即已不消如此说矣随物而格是致知之功即佛氏之常惺惺亦是常存他本来面目耳体段工夫大畧相似但佛氏有箇自私自利之心所以便有不同耳今欲善恶不思而心之良知清静自在此便有自私自利将迎意必之心所以有不思善不思恶时用致知之功则已渉于思善之患孟子说夜气亦只是爲失其良心之人指出箇良心萌动处使他从此培养将去今已知得良知明白常用致知之功即已不消说夜气却是得兎后不知守兎而仍去守株兎将复失之矣欲求宁静欲念无生此正是自私自利将迎意必之病是以念愈生而愈不宁静良知只是一箇良知而善恶自辨更有何善何恶可思良知之体本自宁静今却又添一箇求宁静本自生生今却又添一箇欲无生非独圣门致知之功不如此虽佛氏之学亦未如此将迎意必也只是一念良知彻头彻尾无始无终即是前念不㓕后念不生今却欲前念易㓕而后念不生是佛氏所谓断㓕种性入于藁木死灰之谓矣来书云佛氏又有常提念头之说其犹孟子所谓必有事夫子所谓致良知之说乎其即常惺惺常记得常知得常存得者乎于此念头提在之时而事至物来应之必有其道但恐此念头提起时少放下时多则工夫间断耳且念头放失多因私欲客气之动而始忽然惊醒而后提其放而未提之间心之昏杂多不自觉今欲日精日明常提不放以何道乎只此常提不放即全功乎抑于常提不放之中更宜加省克之功乎虽曰常提不放而不加戒惧克治之功恐私欲不去若加戒惧克治之功焉又爲思善之事而于本来面目又未逹一间也如之何则可戒惧克治即是常提不放之功即是必有事焉岂有两事邪此节所问前一叚已自说得分晓末后却是自生迷惑说得支离及有本来面目未逹一间之疑都是自私自利将迎意必之爲病去此病自无此疑矣来书云质美者明得尽查滓便浑化如何谓明得尽如何而能更浑化良知本来自明气质不美者查滓多障蔽厚不易开明质美者查滓原少无多障蔽略加致知之功此良知便自莹彻些少查滓如汤中浮雪如何能作障蔽此本不甚难晓原静所以致疑于此想是因一明字不明白亦是稍有欲速之心向曽面论明善之义明则诚矣非若后儒所谓明善之浅也来书云聪明睿知果质乎仁义礼智果性乎喜怒哀乐果情乎私欲客气果一物乎二物乎古之英才若子房仲舒叔度孔明文仲韩范诸公德业表着皆良知中所发也而不得谓之闻道者果何在乎苟曰此特生质之美耳则生知安行者不愈于学知困勉者乎愚意窃云谓诸公见道偏则可谓全无闻则恐后儒崇尚记诵训诂之过也然乎否乎性一而已仁义礼知性之性也聪明睿知性之质也喜怒哀乐性之情也私欲客气性之蔽也质有淸浊故情有过不及而蔽有浅深也私欲客气一病两痛非二物也张黄诸葛及韩范诸公皆天质之美自多暗合道妙虽未可尽谓之知学尽谓之闻道然亦自其有学违道不逺者也使其闻学知道即伊傅周召矣若文中子则又不可谓之不知学者其书虽多出于其徒亦多有未是处然其大畧则亦居然可见但今相去辽远无有的然慿证不可悬断其所至矣夫良知即是道良知之在人心不但圣贤虽常人亦无不如此若无有物欲牵蔽但循着良知发用流行将去即无不是道但在常人多爲物欲牵蔽不能循得良知如数公者天质旣自淸明自少物欲爲之牵蔽则其良知之发用流行处自然是多自然违道不远学者学循此良知而已谓之知学只是知得专在学循良知数公虽未知专在良知上用功而或泛滥于多岐疑迷于影响是以或离或合而未纯若知得时便是圣人矣后儒尝以数子者尚皆是气质用事未免于行不着习不察此亦未爲过论但后儒之所谓着察者亦是狃于闻见之狭蔽于沿习之非而依拟倣象于影响形迹之间尚非圣门之所谓着察者也则亦安得以已之昏昏而求人之昭昭也乎所谓生知安行知行二字亦是就用功上说若是知行本体即是良知良能虽在困勉之人亦皆可谓之生知安行矣知行二字更宜精察来书云昔周茂叔毎令伯淳㝷仲尼颜子乐处敢问是乐也与七情之乐同乎否乎若同则常人之一遂所欲皆能乐矣何必圣贤若别有真乐则圣贤之遇大忧大怒大惊大惧之事此乐亦在否乎且君子之心常存戒惧是盖终身之忧也恶得乐澄平生多闷未尝见真乐之趣今切愿㝷之乐是心之本体虽不同于七情之乐而亦不外于七情之乐虽则圣贤别有真乐而亦常人之所同有但常人有之而不自知反自求许多忧苦自加迷弃虽在忧苦迷弃之中而此乐又未尝不存但一念开明反身而诚则即此而在矣毎与原静论无非此意而原静尚有何道可得之问是犹未免于骑驴覔驴之蔽也来书云大学以心有好乐忿忧患恐惧爲不得其正而程子亦谓圣人情顺万事而无情所谓有者传习录中以病疟譬之极精切矣若程子之言则是圣人之情不生于心而生于物也何谓耶且事感而情应则是是非非可以就格事或未感时谓之有则未形也谓之无则病根在有无之间何以致吾知乎学务无情累虽轻而出儒入佛矣可乎圣人致知之功至诚无息其良知之体皦如明镜略无纎翳妍媸之来随物见形而明镜曾无晋染所谓情顺万事而无情也无所住而生其心佛氏曽有是言未爲非也明镜之应物妍者妍媸者媸一照而皆眞即是生其心处妍者妍媸者媸一过而不㽞即是无所住处病疟之喻旣巳见其精切则此节所问可以释然病疟之人疟虽未发而病根自在则亦安可以其疟之未发而遂忘其服药调理之功乎若必待疟发而后服药调理则旣晚矣致知之功无间于有事无事而岂论于病之巳发未发邪大抵原静所疑前后虽若不一然皆起于自私自利将迎意必之爲崇此根一去则前后所疑自将氷消雾释有不待于问辨者矣答原静书出读者皆喜澄善问师善答皆得闻所未闻师日原静所问只是知觧上转不得巳与之逐节分疏若信则良知只在良知上用功虽千经万兴无不昭合异端曲学一勘尽破矣何必如此节节分觧佛家有仆人逐块之喻见块仆人则得人矣见块逐块于块奚得哉在坐诸友闻知畅然笥有惺惺悟此学贵反求非知觧可入也答欧阳崇一崇一来书云师云德性之良知非由于闻见若由多闻择其善者而从知多见而识之则是专求之见闻之末而巳落在第二义窃意良知虽不由见闻而有然学者之知未尝不由见闻而发滞于见闻固非而见闻亦良知之用也令曰落在第二义恐爲专以见闻爲学者而言若致其良知而求知见闻亦知行合一之功似矣如何良知不由见闻而有而见闻莫非良知之用故良知不滞于见闻而亦不杂于见闻孔子云吾有知乎哉无知也良知之外别无知矣故致良知是学问大头脑是圣人教人第一义今云专求之见闻之未则是失却头脑而巳落在第二义矣近时同志中盖巳莫不知有志良知之说言其工夫尚多鹘突者正是欠此一问大扺学问工夫只要主意头脑是当若主意头脑专以致良知爲事则凡多闻多见莫非致良知之功盖日月之间见闻酧酢虽千头万绪莫非良知之发用流行除却见闻酬酢亦无良知可致矣故只是一事若曰致其良知而求之见闻则语意之间未免爲二此与专求之见闻之末者虽稍不同其爲未得精一之㫖则一而巳多闻择其善者而从之多见而识之旣云择又云识其良知亦未尝不行于其间但其用意乃专在多闻多见上去择识则巳失却头脑矣崇一于此等处见得当巳分晓今日之问正爲发明此学于同志中极有益但语意未莹则毫釐千里亦不容不精察之也来书云师云系言何思何虑是言所思所虑只是天理更无别思别虑耳非谓无思无虑也心之本体即是天理有何可思虑得学者用功虽千思万虑只是要复他本体不是以私意去安排思索出来若安排思索便是自私用智矣学者之敝大率非沉空守寂则安排思索德辛壬之岁着前一病近又着后一病但思索亦是良知发用其与私意安排者何所取别恐认贼作子惑而不知也思曰睿睿作圣心之官则思思则得之思其可少乎沉空守寂与安排思索正是自私用智其爲丧失良知一也良知是天理之昭明灵觉处故良知即是天理思是良知之发用若是良知发用之思则所思莫非天理矣良知发用之思自然明白简易良知亦自能知得若是私意安排之思自是纷纭劳扰良知亦自㑹分别得盖思之是非邪正良知无有不自知者所以认贼作子正爲致知之学不明不知在良知上体认之耳来书又云师云爲学终身只是一事不论有事无事只是这一件若说宁不了事不可不加培养却是分爲两事也窃意觉精力衰弱不足以终事者良知也宁不了事且加休养致知也如何却爲两事若事变之来有事势不容不了而精力虽衰稍鼓舞亦能支持则持志以帅气可矣然言动终无气力毕事则困惫巳甚不㡬于暴其气已乎此其轻重缓急良知固未尝不知然或迫于事势安能顾精力或困于精力安能顾事势如之何则可宁不了事不可不加培养之意且与𥘉学如此说亦不爲无益但作两事㸔了便有病痛在孟子言必有事焉则君子之学终身只是集义一事义者宜也心得其宜之谓义能致良知则心得其宜矣故集义亦只是致良知君子之酬酢万变当行则行当止则止当生则生当死则死斟酌调停无非是致其良知以求自慊而已故君子素其位而行思不出其位凡谋其力之所不及而强其知之所不能者皆不得爲致良知而凡劳其筋骨饿其体肤空乏其身行拂乱其所爲动心忍性以增益其所不能者皆所以致其良知也若云宁不了事不可不加培养者亦是先有功利之心较计成败利钝而爱憎取舎于其间是以将了事自作一事而培养又别作一事此便有是内非外之意便是自私用智便是义外便有不得于心勿求于气之病便不是致良知以求自谦之功矣所云鼓舞支持毕事则困惫已甚又云迫于事势困于精力皆是把作两事做了所以有此凡学问之功一则诚二则伪凡此皆是致良知之意欠诚一眞切之故大学言诚其意者如恶恶臭如好好色此之谓自慊曾见有恶恶臭好好色而须鼓舞支持者乎曾见毕事则困惫已甚者乎曾有迫于事势困于精力者乎此可以知其受病之所从来矣来书又有云人情机诈百出御之以不疑徃徃爲所欺觉则自入于逆亿夫逆诈即诈也亿不信即非信也爲人欺又非觉也不逆不亿而常先觉其惟良知莹彻乎然而出入毫忽之间背觉合诈者多矣不逆不亿而先觉此孔子因当时人专以逆诈亿不信爲心而自䧟于诈与不信又有不逆不亿者然不知致良知之功而徃徃又爲人所欺诈故有是言非教人以是存心而专欲先觉人之诈与不信也以是存心即是后世猜忌险薄者之事而只此一念已不可与入尧舜之道矣不逆不亿而爲人所欺者尚亦不失爲善但不如能致其良知而自然先觉者之尤爲贤耳崇一谓其惟良知莹彻者盖已得其㫖矣然亦颕悟所及恐未实际也盖良知之在人心亘万古塞宇宙而无不同不虑而知恒易以知险不学而能恒简以知阻先天而天不违天且不违而况于人乎况于鬼神乎夫谓背觉合诈者是虽不逆人而或未能无自欺也虽不亿人而或未能果自信也是或常有求先觉之心而未能常自觉也常有求先觉之心即已流于逆亿而足以自蔽其良知矣此背觉合诈之所以未免也君子学以爲已未尝虞人之欺已也恒不自欺其良知而已未尝虞人之不信已也恒自信其良知而已未尝求先觉人之诈与不信也恒务自觉其良知而已是故不欺则良知无所伪而诚诚则明矣自信则良知无所惑而明明则诚矣明诚相生是故良知常觉常照常觉常照则如明镜之悬而物之来者自不能遁其妍媸矣何者不欺而诚则无所容其欺苟有欺焉而觉矣自信而明则无所容其不信茍不信焉而觉矣是谓易以知险简以知阻子思所谓至诚如神可以前知者也然子思谓如神谓可以前知犹二而言之是盖推言思诚者之功效是犹爲不能先觉者说也若就至诚而言则至诚之妙用即谓之神不必言如神至诚则无知而无不知不必言可以前知矣答罗整菴少宰书某顿首启昨承教及大学发舟匆匆未能奉答晓来江行稍暇复取手教而读之恐至赣后人事复纷沓先具其畧以请来教云见道固难而体道尤难道诚未易明而学诚不可不讲恐未可安于所见而遂以爲极则也幸甚幸甚何以得闻斯言乎其敢自以爲极则而安之乎正思就天下之有道以讲明之耳而数年以来闻其说而非笑之者有矣诟訾之者有矣置之不足较量辨议之者有矣其肯遂以教我乎其肯遂以教我而反覆晓谕恻然惟恐不及救正之乎然则天下之爱我者固莫有如执事之心深且至矣感激当何如哉夫徳之不修学之不讲孔子以爲忧而世之学者稍能传习训诂即皆自以爲知学不复有所谓讲学之求可悲矣夫道必体而后见非已见道而后加体道之功也道必学而后明非外讲学而复有所谓明道之事也然世之讲学者有二有讲之以身心者有讲之以口耳者讲之以口耳揣摸测度求之影响者也讲之以身心行着习察实有诸已者也知此则知孔门之学矣来教谓某大学古本之复以人之爲学但当求之于内而程朱格物之说不免求之于外遂去朱子之分章而削其所𥙷之传非敢然也学岂有内外乎大学古本乃孔门相传旧本耳朱子疑其有所脱误而改正𥙷缉之在某则谓其本无脱误悉从其旧而已矣失在于过信孔子则有之非故去朱子之分章而削其传也夫学贵得之心求之于心而非也虽其言之出于孔子不敢以爲是也而况其未及孔子者乎求之于心而是也虽其言之出于庸常不敢以爲非也而况其出于孔子者乎且旧本之传数千载矣今读其文词旣明白而可通论其工夫又易简而可入亦何所按㨿而㫁其此段之必在于彼彼叚之必在于此与此之如何而缺彼之如何而𥙷而遂改正𥙷缉之无乃重于背朱而轻于叛孔已乎来教谓如必以学不资于外求但当反观内省以爲务则正心诚意四字亦何不尽之有何必于入门之际便困以格物一叚工夫也诚然诚然若语其要则脩身二字亦足矣何必又言正心正心二字亦足矣何必又言诚意诚意二字亦足矣何必又言致知又言格物惟其工夫之详宻而要之只是一事此所以爲精一之学此正不可不思者也夫理无内外性无内外故学无内外讲习讨论未尝非内也反观内省未尝遗外也夫谓学必资于外求是以已性爲有外也是义外也用智者也谓反观内省爲求之于内是以已性爲有内也是有我也自私者也是皆不知性之无内外也故曰精义入神以致用也利用安身以崇徳也性之徳也合内外之道也此可以知格物之学矣格物者大学之实下手处彻首彻尾自始学至圣人只此工夫而已非但入门之际有此一叚也夫正心诚意致知格物皆所以脩身而格物者其所用力日可见之地故格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也此岂有内外彼此之分哉理一而已以其理之凝聚而言则谓之性以其凝聚之主宰而言则谓之心以其主宰之发动而言则谓之意以其发动之明觉而言则谓之知以其明觉之感应而言则谓之物故就物而言谓之格就知而言谓之致就意而言谓之诚就心而言谓之正正者正此也诚者诚此也致者致此也格者格此也皆所谓穷理以尽性也天下无性外之理无性外之物学之不明皆由世之儒者认理爲外认物爲外而不知义外之说孟子盖尝辟之乃至袭䧟其内而不觉岂非亦有似是而难明者欤不可以不察也凡执事所以致疑于格物之说者必谓其是内而非外也必谓其专事于反观内省之爲而遗弃其讲习讨论之功也必谓其一意于纲领本原之约而脱略于支条节目之详也必谓其沉溺于枯藁虚寂之偏而不尽于物理人事之变也审如是岂但获罪于圣门获罪于朱子是邪说诬民叛道乱正人得而诛之也而况于执事之正直哉审如是世之稍明训诂闻先哲之绪论者皆知其非也而况执事之高明哉凡某之所谓格物其于朱子九条之说皆包罗綂括于其中但爲之有要作用不同正所谓毫釐之差耳然毫釐之差而千里之缪实起于此不可不辨孟子辟杨墨至于无父无君二子亦当时之贤者使与孟子并世而生未必不以之爲贤墨子兼爱行仁而过耳杨子爲我行义而过耳此其爲说亦岂㓕理乱常之甚而足以眩天下哉而其流之弊孟子至比于禽兽夷狄所谓以学术杀天下后世也今世学术之弊其谓之学仁而过者乎谓之学义而过者乎抑谓之学不仁不义而过者乎吾不知其于洪水勐兽何如也孟子云予岂好辨哉予不得已也杨墨之道塞天下孟子之时天下之尊信杨墨当不下于今日之崇尚朱说而孟子独以一人呶呶于其间噫可哀矣韩氏云佛老之害甚于杨墨韩愈之贤不及孟子孟子不能救之于未壊之先而韩愈乃欲全之于已壊之后其亦不量其力且见其身之危莫之救以死也呜唿若某者其尤不量其力果见其身之危莫之救以死也矣夫衆方嘻嘻之中而独出涕嗟若举世恬然以趋而独疾首蹙额以爲忧此其非病狂丧心殆必诚有大苦者隐于其中而非天下之至仁其孰能察之其爲朱子晚年定论盖亦不得已而然中间年岁早晚诚有所未考虽不必尽出于晚年固多出于晚年者矣然大意在委曲调停以明此学爲重平生于朱子之说如神明蓍龟一旦与之背驰心诚有所未忍故不得已而爲此知我者谓我心忧不知我者谓我何求盖不忍牴牾朱子者其本心也不得已而与之牴牾者道固如是不直则道不见也执事所谓决与朱子异者仆敢自欺其心哉夫道天下之公道也学天下之公学也非朱子可得而私也非孔子可得而私也天下之公也公言之而已矣故言之而是虽异于已乃益于已也言之而非虽同于已适损于已也益于已者已必喜之损于已者已必恶之然则某今日之论虽或于朱子异未必非其所喜也君子之过如日月之食其更也人皆仰之而小人之过也必文某虽不肖固不敢以小人之心事朱子也执事所以敎反覆数百言皆以未悉鄙人格物之说若鄙说一明则此数百言皆可以不待辨说而释然无滞故今不敢缕缕以滋琐屑之渎然鄙说非靣陈口析断亦未能了了于𥿄笔间也嗟乎执事所以开导启迪于我者可谓恳到详切矣人之爱我宁有如执事者乎仆虽甚愚下宁不知所感刻佩服然而不敢遽舎其中心之诚然而姑以听受云者正不敢有负于深爱亦思有以报之耳秋尽东还必求一靣以卒所请千万终教答聂文蔚春间逺劳迂途枉顾问证惓惓此情何可当也已期二三同志更处静地扳留旬日少效其鄙见以求切劘之益而公期俗绊势有不能别去极怏怏如有所失忽承笺惠反覆千余言读之无甚浣慰中间推许太过盖亦奖掖之盛心而䂓砺真切思欲纳之于贤圣之域又托诸崇一以致其勤勤恳恳之懐此非深交笃爱何以及是知感知媿且惧其无以堪之也虽然仆亦何敢不自鞭勉而徒以感媿辞譲爲乎哉其谓思孟周程无意相遭于千载之下与其尽信于天下不若真信于一人道固自在学亦自在天下信之不爲多一人信之不爲少者斯固君子不见是而无闷之心岂世之谫谫屑屑者知足以及之乎乃仆之情则有大不得已者存乎其间而非以计人之信与不信也夫人者天地之心天地万物本吾一体者也生民之困苦荼毒孰非疾痛之切于吾身者乎不知吾身之疾痛无是非之心者也是非之心不虑而知不学而能所谓良知也良知之在人心无间于圣愚天下古今之所同也世之君子惟务致其良知则自能公是非同好恶视人犹已视国犹家而以天地万物爲一体求天下无治不可得矣古之人所以能见善不啻若已出见恶不啻若已入视民之饥溺犹已之饥溺而一夫不获若已推而纳诸沟中者非故爲是而以蕲天下之信已也务致其良知求自慊而已矣尧舜三王之圣言而民莫不信者致其良知而言之也行而民莫不说者致其良知而行之也是以其民熈熈皥皥杀之不怨利之不庸施及蛮貊而凡有血气者莫不尊亲爲其良知之同也呜唿圣人之治天下何其简且易哉后世良知之学不明天下之人用其私智以相比轧是以人各有心而偏琐僻陋之见狡伪隂邪之术至于不可胜说外假仁义之名而内以行其自私自利之实诡辞以阿俗矫行以干誉揜人之善而袭以爲已长讦人之私而窃以爲已直忿以相胜而犹谓之狥义险以相倾而犹谓之疾恶妬贤忌能而犹自以爲公是非恣情纵欲而犹自以爲同好恶相陵相贼自其一家骨肉之亲已不能无尔我胜负之意彼此藩篱之形而况于天下之大民物之衆又何能一体而视之则无恠于纷纷籍籍而祸乱相㝷于无穷矣仆诚頼天之灵偶有见于良知之学以爲必由此而后天下可得而治是以毎念斯民之䧟溺则爲之戚然痛心忘其身之不肖而思以此救之亦不自知其量者天下之人见其若是遂相与非笑而诋斥之以爲是病狂丧心之人耳呜唿是奚足恤哉吾方疾痛之切体而暇计人之非笑乎人固有见其父子兄弟之坠溺于深渊者唿号匍匐祼跣顚顿扳悬崖壁而下拯之士之见者方相与揖譲谈笑于其傍以爲是弃其礼貌衣冠而唿号颠顿若此是病狂丧心者也故夫揖让谈笑于溺人之傍而不知救此惟行路之人无亲戚骨肉之情者能之然巳谓之无恻隐之心非人矣若夫在父子兄弟之爱者则固未有不痛心疾首狂奔尽气匍匐而拯之彼将䧟溺之祸有不顾而况于病狂丧心之讥乎而又况于蕲人之信与不信乎呜唿今之人虽谓仆爲病狂丧心之人亦无不可矣天下之人心皆吾之心也天下之人犹有病狂者矣吾安得而非病狂乎犹有丧心者矣吾安得而非丧心乎昔者孔子之在当时有议其爲謟者有讥其爲佞者有毁其未贤诋其爲不知礼而侮之以爲东家丘者有嫉而沮之者有恶而欲杀之者晨门荷蒉之徒皆当时之贤士且曰是知其不可而爲之者欤鄙哉硁硁乎莫已知也斯巳而已矣虽子路在升堂之列尚不能无疑于其所见不悦于其所欲徃而且以之爲迂则当时之不信夫子者岂特十之二三而已乎然而夫子汲汲遑遑若求亡子于道路而不暇于煖席者宁以蕲人之知我信我而巳哉盖其天地万物一体之仁疾痛迫切虽欲巳之而自有所不容巳故其言曰吾非斯人之徒与而谁与欲洁其身而乱大伦果哉末之难矣呜唿此非诚以天地万物爲一体者孰能以知夫子之心乎若其遯世无闷乐天知命者则固无入而不自得道并行而不相悖也仆之不肖何敢以夫子之道爲己任顾其心亦已稍知疾痛之在身是以徬徨四顾将求其有助于我者相与讲去其病耳今诚得豪杰同志之士扶持匡翼共明良知之学于天下使天下之人皆知自致其良知以相安相养去其自私自利之蔽一洗䜛妬胜忿之习以济于大同则仆之狂病固将脱然以愈而终免于丧心之患矣岂不快哉嗟乎今诚欲求豪杰同志之士于天下非如吾文蔚者而谁望之乎如吾文蔚之才与志诚足以援天下之溺者今又旣知其具之在我而无假于外求矣循是而充若决河注海孰得而御哉文蔚所谓一人信之不爲少其又能逊以委之何人乎㑹稽素号山水之区深林长谷信歩皆是寒暑晦明无时不宜安居饱食尘嚣无扰良朋四集道义日新优哉㳺哉天地之间宁复有乐于是者孔子云不怨天不尤人下学而上逹仆与二三同志方将请事斯语奚暇外慕独其切肤之痛乃有未能恝然者辄复云云尔咳疾暑毒书扎絶懒盛使逺来迟留经月临岐执笔又不觉累𥿄盖于相知之深虽已缕缕至此殊觉有所未能尽也二得书见近来所学之骤进喜慰不可言谛视数过其间虽亦有一二未莹彻处却是致良知之功尚未纯熟到纯熟时自无此矣譬之驱车旣已由于康庄大道之中或时横斜迂曲者乃马性未调衘勒不齐之故然已只在康庄大道中决不赚入傍蹊曲径矣近时海内同志到此地位者曾未多见喜慰不可言斯道之幸也贱躯旧有咳嗽畏热之病近入炎方辙复大作主上圣明洞察责付甚重不敢遽辞地方军务冗㳫皆舆疾从事今却幸已平定已具本乞囬养病得在林下稍就清凉或可瘳耳人还伏枕草草不尽倾企外惟濬一简幸逹致之来书所询草草奉复一二近岁来山中讲学者徃徃多说勿忘勿助工夫甚难问之则云才着意便是助才不着意便是忘所以甚难区区因问之云忘是忘箇甚么助是助箇甚么其人黙然无对始请问区区因与说我此间讲学却只说箇必有事焉不说勿忘勿助必有事焉者只是时时去集义若时时去用必有事的工夫而或有时间断此便是忘了即须勿忘时时去用必有事的工夫而或有时欲速求效此便是助了即须勿助其工夫全在必有事焉上用勿忘勿助只就其间提撕警觉而已若是工夫原不间断即不须更说勿忘原不欲速求效即不须更说勿助此其工夫何等明白简易何等洒脱自在今却不去必有事上用工而乃悬空守着一箇勿忘勿助此正如烧锅煑饭锅内不曾渍水下米而乃专去添柴放火不知毕竟煑出箇甚么物来吾恐火候未及调停而锅已先破裂矣近日一种专在勿忘勿助上用工者其病正是如此终日悬空去做箇勿忘又悬空去做箇勿助渀渀荡荡全无实落下手处究竟工夫只做得箇沉空守寂学成一箇痴騃汉才遇些子事来即便牵滞纷扰不复能经纶宰制此皆有志之士而乃使之劳苦纒缚担阁一生皆由学术误人之故甚可悯矣夫必有事焉只是集义集义只是致良知说集义则一时未见头脑说致良知即当下便有实地歩可用工故区区专说致良知随时就事上致其良知便是格物着实去致良知便是诚意着实致其良知而无一毫意必固我便是正心着实致良知则自无忘之病无一毫意必固我则自无助之病故说格致诚正则不必更说箇忘助孟子说忘助亦就告子得病处立方告子强制其心是助的病痛故孟子专说助长之害告子助长亦是他以义爲外不知就自心上集义在必有事焉上用功是以如此若时时刻刻就自心上集义则良知之体洞然明白自然是是非非纎毫莫遁又焉有不得于言勿求于心不得于心勿求于气之弊乎孟子集义养气之说固大有功于后学然亦是因病立方说得大段不若大学格致诚正之功尤极精一简易爲彻上彻下万世无弊者也圣贤论学多是随时就事虽言若人殊而要其工夫头脑若合符节縁天地之间原只有此性只有此理只有此良知只有此一件事耳故凡就古人论学处说工夫更不必搀和兼搭而说自然无不脗合贯通者才须搀和兼搭而说即是自己工夫未明彻也近时有谓集义之功必须兼搭箇致良知而后备者则是集义之功尚未了彻也集义之功尚未了彻适足以爲致良知之累而已矣谓致良知之功必须兼搭一箇勿忘勿助而后明者则是致良知之功尚未了彻也致良知之功尚未了彻适足以爲勿忘勿助之累而已矣若此者皆是就文义上觧释牵附以求混融凑泊而不曾就自已实工夫上体验是以论之愈精而去之愈逺文蔚之论其于大本逹道旣已沛然无疑至于致知穷理及忘助等说时亦有搀和兼搭处却是区区所谓康庄大道之中或时横斜迂曲者到得工夫熟后自将释然矣文蔚谓致知之说求之事亲从兄之间便觉有所持循者此段最见近来真切笃实之功但以此自爲不妨自有得力处以此遂爲定说教人却未免又有因药发病之患亦不可不一讲也盖良知只是一箇天理自然明觉发见处只是一箇眞诚恻怛便是他本体故致此良知之眞诚恻怛以事亲便是孝致此良知之眞诚恻怛以从兄便是弟致此良知之眞诚恻怛以事君便是忠只是一箇良知一箇眞诚恻怛若是从兄的良知不能致其眞诚恻怛即是事亲的良知不能致其眞诚恻怛矣事君的良知不能致其眞诚恻怛即是从兄的良知不能致其眞诚恻怛矣故致得事君的良知便是致却从兄的良知致得从兄的良知便是致却事亲的良知不是事君的良知不能致却须又从事亲的良知上去扩充将来如此又是脱却本原着在支节上求了良知只是一箇随他发见流行处当下具足更无去来不须假借然其发见流行处却自有轻重厚薄毫发不容增减者所谓天然自有之中也虽则轻重厚薄毫发不容増减而原又只是一箇虽则只是一箇而其间轻重厚薄又毫发不容増减若可得增减若湏假借即已非其眞诚恻怛之本体矣此良知之妙用所以无方体无穷尽语大天下莫能载语小天下莫能破者也孟氏尧舜之道孝弟而已者是就人之良知发见得最眞切笃厚不容蔽昧处提省人使人于事君处友仁民爱物与凡动静语黙间皆只是致他那一念事亲从兄眞诚恻怛的良知即自然无不是道盖天下之事虽于变万化至于不可穷诘而但惟致此事亲从兄一念眞诚恻怛之良知以应之则更无有遗缺渗漏者正谓其只有此一箇良知故也事亲从兄一念良知之外更无有良知可致得者故曰尧舜之道孝弟而已矣此所以爲惟精惟一之学放之四海而皆凖施诸后世而无朝夕者也文蔚云欲于事亲从兄之间而求所谓良知之学就自已用工得力处如此说亦无不可若曰致其良知之眞诚恻怛以求尽夫事亲从兄之道焉亦无不可也明道云行仁自孝弟始孝弟是仁之一事谓之行仁之本则可谓是仁之本则不可其说是矣亿逆先觉之说文蔚谓诚则旁行曲防皆良知之用甚善甚善间有搀搭处则前已言之矣惟濬之言亦未爲不是在文蔚湏有取于惟濬之言而后尽在惟濬又湏有取于文蔚之言而后明不然则亦未免各有倚着之病也舜察迩言而询蒭荛非是以迩言当察蒭荛当询而后如此乃良知之发见流行光明圆莹更无罣碍遮隔处此所以谓之大知才有执着意必其知便小矣讲学中自有去取分辨然就心地上着实用工夫却湏如此方是尽心三节区区曽有生知学知困知之说颇已明白无可疑者盖尽心知性知天者不必说存心养性事天不必说殀寿不贰修身以俟而存心养性与修身以俟之功已在其中矣存心养性事天者虽未到得尽心知天的地位然已是在那里做箇求到尽心知天的工夫更不必说殀寿不贰修身以俟而殀寿不贰修身以俟之功已在其中矣譬之行路尽心知天者如年力壮徤之人旣能奔走徃来于数千百里之间者也存心事天者如童穉之年使之学习歩趋于庭除之间者也殀寿不贰脩身以俟者如襁抱之孩方使之扶墻傍壁而渐学起立移歩者也旣已能奔走徃来于数千里之间者则不必更使之于庭除之间而学歩趋而歩趋于庭除之间自无弗能矣旣已能歩趋于庭除之间则不必更使之扶墻傍壁而学起立移歩而起立移歩自无弗能矣然学起立移歩便是学歩趋庭除之始学歩趋庭除便是学奔走徃来于数千里之基固非有二事但其工夫之难易则相去悬絶矣心也性也天也一也故及其知之成功则一然而三者人品力量自有阶级不可躐等而能也细观文蔚之论其意似恐尽心知天者废却存心修身之功而反爲尽心知天之病是盖爲圣人忧工夫之或间断而不知爲自己忧工夫之未眞切也吾侪用工却湏专心致志在殀寿不贰修身以俟上做只此便是做尽心知天功夫之始正如学起立移歩便是学奔走千里之始吾方自虑其不能起立移歩而岂遽虑其不能奔走千里又况爲奔走千里者而虑其或遗忘于起立移歩之习哉文蔚识见本自超絶迈徃而所论云然者亦是未能脱去旧时觧说文义之习是爲此三段书分䟽比合以求融㑹贯通而自添许多意见纒绕反使用工不专一也近时悬空去做勿忘勿助者其意见正有此病最能担误人不可不涤除耳所谓尊德性而道问学一节至当归一更无可疑此便是文蔚曽着实用工然后能爲此言此本不是险僻难见的道理人或意见不同者还是良知尚有纎翳潜伏若除去此纎翳即自无不洞然矣已作书后移卧檐间偶遇无事遂复答此文蔚之学既已得其大者此等处乆当释然自觧本不必屑屑如此分䟽但承相爱之厚千里差人逺及谆谆下问而竟虚来意又自不能已于言也然直戅烦缕巳甚恃在信爱当不爲罪惟濬处及谦之崇一处各得转录一通寄视之尤承一体之好也右南大吉录训蒙大意示教读刘伯颂等古之教者教以人伦后世记诵词章之习起而先王之教亡今教童子惟当以孝弟忠信礼义㢘耻爲专务其栽培涵养之方则宜诱之歌诗以发其志意导之习礼以肃其威仪讽之读书以开其知觉今人徃徃以歌诗习礼爲不切时务此皆末俗庸鄙之见乌足以知古人立教之意哉大抵童子之情乐嬉游而惮拘检如草木之始萌芽舒畅之则条逹摧挠之则衰痿今教童子必使其趋向鼓舞中心喜恱则其进自不能巳譬之时雨春风霑𬒳卉木莫不萌动发越自然日长月化若冰霜剥落则生意萧索日就枯藁矣故凡诱之歌诗者非但发其志意而已亦所以洩其跳号唿啸于咏歌宣其幽抑结滞于音节也导之习礼者非但肃其威仪而已亦所以周旋揖譲而动荡其血脉拜起屈伸而固束其筋骸也讽之读书者非但开其知觉而已亦所以沈潜反复而存其心抑扬讽诵以宣其志也凡此皆所以顺导其志意调理其性情潜消其鄙吝黙化其麤顽日使之渐于礼义而不苦其难入于中和而不知其故是盖先王立教之㣲意也若近世之训蒙穉者日惟督以句读课倣责其检束而不知导之以礼求其聪明而不知养之以善鞭挞绳缚若待拘囚彼视学舎如囹狱而不肯入视师长如冦仇而不欲见窥避掩覆以遂其嬉游设诈餙诡以肆其顽鄙偷薄庸劣日趋下流是盖驱之于恶而求其爲善也何可得乎凡吾所以教其意实在于此恐时俗不察视以爲迂且吾亦将去故特叮咛以告尔诸教读其务体吾意永以爲训母輙因时俗之言改废其绳墨庶成蒙以养正之功矣念之念之教约毎日清晨诸生叅揖毕教读以次遍询诸生在家所以爱亲敬长之心得无懈忽未能真切否温清定省之仪得无亏缺未能实践否徃来街衢歩趋礼节得无放荡未能谨饰否一应言行心术得无欺妄非僻未能忠信笃敬否诸童子务要各以实对有则改之无则加勉教读复随时就事曲加诲谕开发然后各退就席肄业凡歌诗须要整容定气清朗其声音均审其节调毋躁而急毋荡而嚣毋馁而慑乆则精神宣畅心气和平矣毎学量童生多寡分爲四班毎日轮一班歌诗其余皆就席歛容肃听毎五日则总四班逓歌于本学毎朔望集各学㑹歌于书院凡习礼须要澄心肃虑审其仪节度其容止毋忽而惰毋沮而怍毋径而野从容而不失之迂缓脩谨而不失之拘局乆则体貌习熟德性坚定矣童生班次皆如歌诗毎间一日则轮一班习礼其余皆就席歛容肃观习礼之日免其课倣毎十日则总四班逓习于本学毎朔望则集各学㑹习于书院凡授书不在徒多但贵精熟量其资禀能二百字者止可授以一百字常使精神力量有余则无厌苦之患而有自得之羙讽诵之际务令专心一志口诵心惟字字句句䌷绎反覆抑扬其音节寛虚其心意乆则义礼浃洽聪明日开矣毎日工夫先考德次背书诵书次习礼或作课倣次复诵书讲书次歌诗凡习礼歌诗之类皆所以常存童子之心使其乐习不倦而无暇及于邪僻教者知此则知所施矣虽然此其大畧也神而明之则存乎其人王文成公全书附录二卷王文成公全书卷之三十五附録四年谱四年谱附録二嘉靖九年庚寅五月门人薛侃建精舎于天真山祀先生天真距杭州城南十里山多竒巖古洞下瞰八卦田左抱西湖前临胥海师昔在越讲学时尝欲择地当湖海之交目前常见浩荡圗卜筑以居将终老焉起征思田洪畿随师渡江偶登兹山若有会意者临发以告师喜曰吾二十年前游此乆念不及悔未一登而去至西安遗以二诗有天真泉石秀新有鹿门期及文明原有象卜筑岂无縁之句侃奔师丧既终葬患同门聚散无期忆师遗志遂筑祠扵山麓同门董澐刘侯孙应奎程尚宁范引年柴鳯等董其事邹守益方献夫欧阳德等前后相役斋庑庖湢具备可居诸生百余人每年祭期以春秋二仲月仲丁日四方同志如期陈礼仪悬钟磬歌诗侑食祭毕讲㑹终月十年辛卯五月同门黄弘纲㑹黄绾于金陵以先生胤子王正亿请婚先是师殡在堂有忌者行譛于朝革钖典世爵有司黙承风㫖媒孽其家鄕之恶少遂相煽欲以鱼肉其子弟胤子正亿方四龄与继子正宪离仳窜逐荡析厥居明年夏门人大学士方献夫署吏部择刑部员外王臣陞浙江佥事分廵浙东经纪其家奸党稍阻弘纲以洪畿拟是冬赴京殿试恐失所托适绾陞南京礼部侍郎弘纲问计绾曰吾室远莫计有弱息愿妻之情关至戚庶得处耳是月洪畿趋金陵爲正亿问名绾曰老母家居未得命不敢专洪畿复走台得太夫人命于是同门王艮遂行聘礼焉十一年壬辰正月门人方献夫合同志㑹于京师自师没桂蕚在朝学禁方严薛侃等既遭罪谴京师讳言学至是年编脩欧阳德程文德杨名在翰林侍郎黄宗明在兵部戚贤魏良弼沈谧等在科与大学士方献夫俱主会于时黄绾以进表入洪畿以趋廷对入与林春林大钦徐樾朱衡王惟贤传頥等四十余人始定日㑹之期聚于庆寿山房九月正亿趋金陵正亿外侮稍息内衅渐萌深居家扄同门居守者或经月不得见相怀忧逼于是同门佥事王臣推官李逄与欧阳徳王艮薛侨李珙管州议以正亿趋金陵将依舅氏居焉至钱塘恶少有蹑其后载者迹既露诸子疑其行请卜得鼎二之上吉乃徉言共分胤子金以归恶党信爲实弛谋有不便者遂以分金腾谤流入京师臣以是𬒳中黜职十二年癸巳门人欧阳徳合同志会于南畿自师没同门既襄事于越三年之后归散四方各以所入立教合併无时是年欧阳徳季本许相卿何廷仁刘旸黄弘纲嗣讲东南洪亦假事入金陵远方志士四集类萃群趋或讲于城南诸刹或讲于国子鸡鸣倡和相稽疑辩相绎师学复有继兴之机矣十三年甲午正月门人邹守益建复古书院于安福祀先生师在越时刘邦采首创惜隂会于安福间月爲会五日先生爲作惜隂说既后守益以祭酒致政归与邦采刘文敏刘子和刘阳欧阳瑜刘肇衮尹一仁等建复古连山复真诸书院爲四鄕会春秋二季合五郡出青原山爲大会凡鄕大夫在郡邑者皆与会焉于是四方同志之会相继而起惜隂爲之倡也三月门人李遂建讲舍于衢麓祀先生先自师起征思田舟次西安门人栾惠王玑等数十人雨中出候师岀天真二诗慰之明年师䘮还玉山惠偕同门王修徐霈林文等迎衬于草萍驿慿棺而哭者数百人至西安诸生追师遗教莫知所寄洪畿乃与玑应典等定毎岁㑹期是年遂爲知府从诸生请筑室于衢之麓设师位歳修祀事诸生柴惟道徐天民王之弼徐惟缉王之京王念伟等又分爲龙游水南会徐用检唐汝礼赵时崇赵志臯等爲兰西会与天真远近相应徃来讲㑹不辍衢麓爲之先也五月廵按贵州监察御史王杏建王公祠于贵阳师昔居龙塲诲扰诸夷乆之夷人皆式崇尊信提学副使席书延至贵阳主教书院士类感徳翕然向风是年杏按贵阳闻里巷歌声蔼蔼如越音又见士民岁时走龙塲致奠亦有遥拜而祀于家者始知师教入人之深若此门人汤叶梧陈文学等数十人请建祠以慰士民之懐乃爲赎白云菴旧址立祠置膳田以供祀事杏立石作碑记记畧曰诸君之请立祠欲追崇先生也立祠足以追崇先生乎搆堂以爲宅设位以爲依陈爼豆以爲享祀似矣追崇之实曾是足以尽之乎未也夫尊其人在行其道想像于其外不若佩教于其身先生之道之教诸君所亲承者也徳音凿凿闻者饫矣光范丕丕炙者切矣精藴渊渊领者深矣诸君何必他求哉以闻之昔日者而倾耳听之有不以道则曰非先生之法言也吾何敢言以见之昔日者而凝目视之有不以道则曰非先生之徳行也吾何敢行以领之昔日者而潜心会之有不以道则曰非先生之精思也吾何敢思言先生之言而徳音以接也行先生之行而光范以覩也思先生之思而精藴以传也其爲追崇也何尚焉十四年乙未刻先生文録于姑苏先是洪畿奔师丧过玉山检收遗书越六年洪教授姑苏过金陵与黄绾闻人诠等议刻文録洪作购遗文䟽遣诸生走江浙闽广直隷搜猎逸稿至是年二月鸠工成刻巡按直隷监察御史曹煜建仰止祠于九华山祀先生九华山在青阳县师尝两逰其地与门人江柯乔等宿化城寺数月寺僧好事者争持纸索诗通夕洒翰不倦僧蓄墨迹颇冨思师夙范刻师像于石壁而亭其上知县祝増加葺之是年煜因诸生请建祠于亭前扁曰仰止邹守益捐资令僧买赡田岁供祀事越隆庆戊辰知县沈子勉率诸生讲学于斯増葺垣宇赡田煜祭文见青阳志十五年丙申巡按浙江监察御史张景提学佥事徐阶重脩天真精舍立祀田门人礼部尚书黄绾作碑记记曰今多书院兴必由人或仕于斯或逰于斯或生于斯或功徳𬒳于斯必其人实有足重者表表在人思之不见而后立书院以祀之聚四方有志树之风声讲其道以崇其化浙江之上龙山之麓有曰天真书院立祀阳明先生者也盖先生尝逰于斯既没故于斯创精舍讲先生之学以明先生之道夫人知之岂待予言哉正徳已卯宁濠之变起事江右将窥神噐四方岌岌日危于死浙爲下游通衢八道财赋称甲濠意欲先得之故隂置腹心计爲之应因先生㨿其上㳺奋身独当之濠速败浙頼以宁卒免锋刄荼毒之苦皆先生之功也则今日书院之创非徒讲学又以明先生之功也书院始于先生门人行人薛侃进士钱徳洪王畿合同志之资爲之继而门人佥事王臣主事薛侨有事于浙又増治之始买田七十余𤱔蒸尝辑理歳病不给侍御张君按浙廼跻书院而叹曰先生之学论同性善先生之功存于社稷皆所宜祀矧覆泽兹土尤甚恶可忽哉乃属提学佥事徐君阶命绍兴推官陈让以㑹稽废寺田八十余𤱔爲庄属之书院又出法台赎金三百两命杭州推官罗大用及钱塘知县王釴买宋人所爲龟畴田九十余畆以益之于是需足人聚风声益树而道化行矣昔宋因书院而爲学校今于学校之外复立书院盖乆常特新之意与予尝登玆山坐幽巖歩危磴俯江流之洄浙引苍渤之㝠茫北览西湖南目禹穴云树苍苍晴岚窅窅于是怆然而悲悄然而戚恍见先生之如在而不能忘也乃知学校之设既逺逺则常常则玩玩则怠怠则学之道其踈乎书院之作既近近则新新则惕惕则励励则学之道其修乎玆举也立政立教之先务益于吾浙多矣十六年丁酉十月门人周汝贠建新建伯祠于越是年汝贠以御史按浙先是师在越四方同门来游日衆䏻仁光相至大天妃各寺院居不能容同门王艮何秦等乃谋建楼居斋舍于至大寺左以居来学师没后同门相继来居依依不忍去是年汝贠与知府汤绍恩拓地建祠于楼前取南康蔡世新肖师像每年春秋二仲月郡守率有司主行时祀十一月佥事沈谧建书院于文湖祀先生文湖在秀水县北四十里广环十里中横一州四靣澄碧书院创焉谧初读传习録有悟师学即期执贽请见师征思田弗遂及闻讣追悼不已后爲行人闻薛子侃讲学京师乃叹曰师虽没天下传其道者尚有人也遂拜薛子率同志王爱等数十人讲学于其中置田若干畆以赡诸生是年廵按御史周汝贠立师位于中堂春秋二仲月率诸生䖍祀事歌师诗以侑食既后谧起佥江西爲师遍立南赣诸祠北没叅政孙宏轼副使刘悫设谧位附食于师谧子进士启原増置赡田与爱等议附薛子位祭期定季丁日同志与祭天真者俱趋文湖于今益盛十七年戊戌廵按浙江监察御史传鳯翔建阳明祠于龙山龙山在余姚县治右辛巳年师归省祖茔门人夏淳孙陞吴仁管州孙应奎范引年柴凤杨珂周于徳钱大经应扬谷钟秀王正心正思俞大本钱徳周仲实等侍师讲学于龙泉寺之中天阁师亲书三八会期于壁吴仁聚徒扵阁中合同志讲会不辍丁亥秋师出征思田毎遗书洪畿必念及龙山之㑹是年传以诸生请建祠于阁之上方毎年春秋二仲月有司主行时祀十八年巳亥江西提学副使徐阶建仰止祠于洪都祀先生自阶典江西学政大发师门宗㫖以倡率诸生于是同门吉安邹守益刘邦采罗洪先南昌李遂魏良弼良贵王臣裘衍抚州陈九川传黙吴悌陈介等与各郡邑选士俱来合㑹焉魏良弼立石纪事吉安士民建报功祠于庐陵祀先生祠在庐陵城西隅师自正徳庚午莅庐陵日进父老子弟告谕之使之息争睦族兴孝悌敦礼让民渐向化兴利剔蠹赈疫禳灾皆有实惠七越月而去民追思之既提督南赣扫荡流贼定逆濠之乱皆切民命及闻师讣䘮过河下沿途哀号如䘮考妣乃相与筑祠名曰报功岁脩私祀后曾孔化贺钧周祉王时椿时槐陈嘉谟等相与恊成制益宏丽春秋郡有司主祀十九年庚子门人周桐应典等建书院于寿岩祀先生寿岩在永康西北乡岩多瑞石空洞垲爽四山环翠五峯前拥桐典与同门李珙程文德讲明师㫖嵌岩作室以居来学诸生卢可乆程梓等就业者百有余人立师位于中堂歳时奉祀定期讲会至今不辍二十一年壬寅门人范引年建混元书院于青田祀先生书院在青田县治引年以经师爲有司延聘主青田教事讲艺中时发师㫖诸生叶天秩七十有余人闻之惕然有感复肃仪相率再拜共进师学又惧师聮无所树艺不固乃紏材筑室肖师像于中堂谓范子之学出于王门追所自也范子卒春秋配食乞洪作仰止祠碑记御史洪恒纪其详后提学副使阮鹗増建为心极书院畿作碑记记畧曰心极之义其昉诸古乎孔子易有太极是生两仪以至定吉㐫而生大业所以通神明之徳类万物之情而冐天下之道无非易也易者无他吾心寂感有无相生之机之象也天之道爲隂阳地之道爲刚柔人之道爲仁义三极于是乎立象也者像此者也隂阳相摩刚柔相盪仁义相禅藏乎无扄之键行乎无辙之途立乎无所倚之地而神明出焉万物备焉故曰无思也无爲也寂然不动感而遂通天下之故此孔子之精藴也当时及门之徒惟颜氏独得其宗观夫喟然之叹有曰如有所立卓尔有无之间不可以致诘虽𣣔从之末由也巳故曰发圣人之藴颜子也颜子没而圣学遂亡后千余载濓溪周子始复追寻其绪发爲无极而太极之说盖㡬之矣而后儒纷纷之议尚未䏻一无惑乎千载之寥寥也盖汉之儒者泥于有象一切仁义忠孝礼乐教化经纶之迹皆认以爲定理必先讲求穷索执为典要而后以为应物之则是为有得于太极似矣而不知太极为无中之有不可以有名也隋唐以来老佛之徒起而攘臂其间以经纶爲糟粕乃复矫以窈㝠玄虗之见甚至培撃仁义荡㓕礼教一切归之于无是爲有得于无极似矣而不知无极爲有中之无非可以无名也周子洞见二者之弊转相谬溺不得巳而救之建立圗说以显圣学之宗定之以中正仁义而主静中正仁义云者太极之谓而主静云者无极之谓人极于是乎立焉议者乃以无极之言爲出于老氏分中正仁义为动静而不悟主静无欲之㫖亦独何哉夫自伏羲一画以启心极之原神无方而易无体即无极也孔子固已言之矣而周子之得圣学之传无疑也夫圣学以一为要一者无欲也人之欲大约有二髙者蔽于意见卑者蔽于嗜慾皆心之累也无欲则一无欲则明通公溥而圣可学矣君子寡慾故脩之而吉小人多慾故悖之而㓙吉㓙之㡬极之立与不立于此焉分知此则知峰阮子所谓心极之说矣二十三年甲辰门人徐珊建虎溪精舍于辰州祀先生精舍在府城隆兴寺之北师昔还自龙塲与门人冀元亨蒋信唐愈贤等讲学于龙兴寺使静坐宻室悟见心体是年珊爲辰同知请于当道与诸同志大作祠宇置赡田邹守益爲作精舍记罗洪先作性道堂记又有见江亭玉芝亭鸥鹭轩珊与其弟杨珂俱多题志二十七年戊申八月万安同志建云兴书院祀先生书院在白云山麓前对芙蓉峰幙下秀出如圭大江横其下同志朱衡刘道刘弼刘王舜韶吴文恵刘中虚等迎予讲学于精脩观诸生在座者百五十人有竒晚游城闉见民居井落邑屋华丽洪曰民庶且富而诸君敷教之勤若此可谓礼义之鄕矣衡曰是城四十年前犹爲赤土耳问之曰南赣峒贼流刼无常妻女相牵而泣曰贼来曷避惟一死可恃耳师来荡平诸峒百姓始得筑城生聚乃有今日皆师之赐也洪嘉叹不巳乃谓曰沐师徳泽之深若此南来郡邑俱有祠祀何是地独无衆皆蹙然曰有志未遂耳乃责洪作疏紏材是夕来相助者盈二百金举人周贤宣作文祀土衆役并兴中遭异议止之至嘉靖甲子衡爲尚书贤宣爲方伯与太仆卿刘悫复完旧业祭祀䂓制大备名曰云兴书院云九月门人陈大伦建明经书院于韶祀先生书院在府城先是同门知府郑骝作明经舘与诸生课业倡明师学至是大伦守韶因更建书院立师位与陈白沙先生并祀是月洪谒甘泉湛先生踰庾岭与诸生邓鲁骆尧知胡直王城刘应奎钟大賔魏良佐潘槐莫如徳张昻等六十三人谒师祠相与入南华二贤阁与邓鲁胡直等共阐师说至隆庆巳巳知府李渭大脩祠宇集诸生与黄城等身证道要师教复振二十九年庚戌正月吏部主事史际建嘉义书院于溧阳祀先生书院在溧阳救荒渰史际因歳青筑渰塘以活饥民塘成而建书院于上延四方同志讲㑹舘谷之籍其田之所入以备一邑饥荒名曰嘉义钦玉音也际与吕光洵议延洪主教事乃先币聘越二年兹来定盟是月同志周贤宣赵大河诸生彭若思彭适袁端化王襞徐大经陈三谟等数十人际率子姪史继源继志史铨史珂史继书继辰致詹偕吾子壻叶迈郑安元钱应度应量应礼应乐定期来会常不下百余人立师与甘泉湛先生位春秋奉祀天成篇掲嘉义堂示诸生曰吾人与万物混处于天地之中爲天地万物之宰者非吾身乎其䏻以宰乎天地万物者非吾心乎心何以䏻宰天地万物也天地万物有声矣而爲之辩其声者谁欤天地万物有色矣而爲之辩其色者谁欤天地万物有味矣而爲之辩其味者谁欤天地万物有变化矣而神明其变化者谁欤是天地万物之声非声也由吾心听斯有声也天地万物之色非色也由吾心视斯有色也天地万物之味非味也由吾心尝斯有味也天地万物之变化非变化也由吾心神明之斯有变化也然则天地万物也非吾心则弗灵矣吾心之灵毁则声色味变化不得而见矣声色味变化不可见则天地万物亦㡬乎息矣故曰人者天地之心万物之灵也所以主宰乎天地万物者也吾心爲天地万物之灵者非吾䏻灵之也吾一人之视其色若是矣凡天下之有目者同是明也一人之听其声若是矣凡天下之有耳者同是聪也一人之尝其味若是矣凡天下之有口者同是嗜也一人之思虑其变化若是矣凡天下之有心知者同是神明也匪徒天下为然也凡前乎千百世巳上其耳目同其口同其心知同无弗同也后乎千百世已下其耳目同其口同其心知同亦无弗同也然则明非吾之目也天视之也聪非吾之耳也天听之也嗜非吾之口也天尝之也变化非吾之心知也天神明之也故目以天视则尽乎明矣耳以天听则竭乎聪矣口以天尝则不爽乎嗜矣思虑以天动则通乎神明矣天作之天成之不参以人是之谓天䏻是之谓天地万物之灵吾心爲天地万物之灵惟圣人为䏻全之非圣人䏻全之也夫人之所同也圣人之视色与吾目同矣而目能不引于色者率天视也圣人之听声与吾耳同矣而耳䏻不蔽于声者率天听也圣人之嗜味与吾口同矣而口䏻不爽于味者率天尝也圣人之思虑与吾心知同矣而心知不乱于思虑者通神明也吾目不引于色以全吾明焉与圣人同其视也吾耳不蔽于声以全吾聪焉与圣人同其听也吾口不爽于味以全吾嗜焉与圣人同其尝也吾心知不乱于思虑以全吾神明焉与圣人同其变化也故曰圣人可学而至谓吾心之灵与圣人同也然则非学圣人也能自率吾天也吾心之灵与圣人同圣人䏻全之学者求全焉然则何以爲功耶有要焉不可以支求也吾目蔽于色矣而后求去焉非所以全明也吾耳蔽于声矣而后求克焉非所以全聪也吾口爽于味矣而后求复焉非所以全嗜也吾心知乱于思虑矣而后求止焉非所以全神明也灵也者心之本体也性之徳也百体之会也彻动静通物我亘古今无时乎弗灵无时乎或间者也或生而知之或学而知之或困而知之皆自率是灵以通百物勿使间于𣣔焉已矣其功虽不同其灵未尝不一也吾率吾灵而发之于目焉自辩乎色而不引乎色所以全明也发之于耳焉自辩乎声而不蔽乎声所以全聦也发之于口焉自辩乎味而不爽乎味所以全嗜也发之于思虑焉万感万应不动声臭而其灵常寂大者立而百体通所以全神明也人一能之巳百之人十䏻之已千之必率是灵而无间于欲焉是天作之人复之是之谓天成是之谓致知之学増刻先生朱子晚年定论朱子定论师门所刻止一卷今洪増録二卷共三卷际令其孙致詹梓刻于书院重刻先生山东甲子乡试録山东甲子鄕试录皆出师手笔同门张峯判应天府欲畨刻于嘉义书院得吾师继子正宪氏原本刻之四月门人吕懐等建大同楼于新泉精舎设师像合讲会精舎在南畿崇礼街初史际师甘泉先生筑室买田爲舘谷之资是年懐与李遂刘起宗何迁余胤绪吕光洵欧阳塾欧阳瑜王与槐陆光祖龎嵩林烈及诸生数十人建楼于精舎设师与甘泉像爲讲㑹㑹毕退坐昧昧室黙对终夕而别是月洪送王正亿入胄监至金山遂入金陵趋会焉何迁时爲吏部文选司郎中偕四司同僚邀余登报恩寺塔坐第一层问曰闻师门禁学者静坐虑学者偏静沦枯藁也似也今学者初入门此心乆濡俗习沦浃肤髄若不使求宻室耳目与物无所覩闻澄师絶虑深入玄漠何时得见真靣目乎师门亦尝言之假此一叚以𥙷小学之功又云心罹疾痼如镜面班垢必先磨去明体乃见然后可使一尘不容今禁此一法恐令人终无所入洪对曰师门未尝禁学者静坐亦未尝立静坐法以入人曰舍此有何法可入曰只教致良知良知即是真面目良知明自䏻辩是与非自䏻时静时动不偏于静曰何言师门不禁静坐曰程门叹学者静坐爲善学师门亦然但见得良知头脑明白更求静处精錬使全体着察一滓不留又在事上精錬使全体着察一念不欺此正见吾体动而无动静而无静时动时静不见其端爲隂爲阳莫知其始斯之谓动静皆定之学曰偏于求静终不可与入道乎曰离喜怒哀乐以求中必非未发之中离仁敬孝慈以求止必非缉熈之止离视听言动以求仁必非天下归仁之仁是动静有间矣非合内合外故不可与语入道曰师门亦有二教乎曰师尝言之矣吾讲学亦尝误人今较来较去只是致良知三字无病衆皆起而叹曰致知则存乎心悟致知焉尽矣下塔由画廊指真武流形圗曰观此亦可以証儒佛之辩衆皆曰何如曰真武山中乆坐无得欲弃去感老妪磨针之喻复入山中二十年遂成至道今若画尧流形圗必从克明峻徳亲九族以至恊和万邦画舜流形圗必从舜徃于田自耕稼陶渔以至七十载陟方又何时得在金碧山水中枯坐二三十年而后可以成道耶诸友大笑而别三十年辛亥廵按贵州监察御史赵锦建阳明祠于龙塲龙塲旧有龙冈书院师所手植也至是锦建祠三楹于书院北旁翼两序前爲门仍题曰龙冈书院周垣缭之奠师位于中堂廵抚都御史张鹗翼亷使张尧年叅政万虞恺提学副使谢东山共举祠祀罗洪先撰祠碑记记畧曰予尝考龙塲之事于先生之学有大辩焉夫所谓良知云者本之孩童固有而不假于学虑虽匹夫匹妇之愚固与圣人无异也乃先生自叙则谓困于龙塲三年而后得之固有不易者则何以哉今夫发育之功天地之所固有也然天地不常有其功一气之歛闭而成冬风露之撼薄霜霰之严凝陨获摧败生意萧然其可谓寂寞而枯藁矣欝极而轧雷霆奋焉百蛰启群草茁氤氲动盪于宇宙之间者则向之风霰爲之也是故藏不深则化不速蓄不固则致不远屈伸剥复之际天地且不违而况于人乎先生以豪杰之才振迅雄伟脱屣于故常于是一变而爲文章再变而爲气节当其倡言于逆瑾蛊政之时挞之朝而不悔其忧思欵意气激烈议论铿訇真足以凌驾一时而托名后世岂不快哉及其摈斥流离而于万里絶域荒烟深箐狸鼯豺虎之区形影孑立朝夕惴惴既无一可骋者而且疾病之与居瘴疠之与亲情迫于中忘之有不能势限于外去之有不可辗转烦瞀以需动忍之益盖吾之一身巳非吾有而又何有于吾身之外至于是而后如大夣之醒强者柔浮者实凢平日所挟以自快者不惟不可以常恃而实足以増吾之机械盗吾之聪明其块然而生块然而死与吾独存而未始加损者则固有之良知也然则先生之学出之而愈张晦之而愈光鼓舞天下之人至于今日不怠者非雷霆之震前日之龙塲其风霰也哉嗟乎今之言良知者莫不曰固有固有问其致知之功任其固有焉耳亦尝于枯稿寂寞而求之乎所谓盗聪明増机械者亦尝有辩于中否乎生于忧患死于安乐岂有待于人乎三十一年壬子提督南赣都御史张烜建复阳明王公祠于郁孤山祠在赣州鬰孤台前濓溪祠之后嘉靖初年军卫百姓思师恩徳不已百姓乃紏材建祠于鬰孤台以䖍尸祝军卫官兵建祠于学宫右塑像设祀俱有成式继后异议者移鬰孤祠像于报功祠后湫隘慢䙝军民懐忿至是署兵备佥事沈谧访询其故父老子弟相与涕泣申告谧谒师像为之泫然出涕报功祠旧有赡田米三十八石见供春秋二祭鬰孤祠则取诸赣县均平银两乃具申军门烜如其议脩葺二祠迎师像于鬰孤台庙貌严餙焕然一新军卫有司各申䖍祝父老子弟岁腊骏奔烜作记立石纪事师自征三浰山㓂尽平即日班师立法定制令赣属县俱立社学以宣风教城中立五社学东曰义泉书院南曰正蒙书院西曰富安书院又西曰镇宁书院北曰龙池书院选生儒行义表俗者立爲教读选子弟秀颕者分入书院教之歌诗习礼申以孝悌导之礼让未期月而民心丕变革奸轨而化善良市㕓之民皆知服长衣乂手拱揖而歌诵之声溢于委巷浸浸乎三代之遗风矣继后异议者尽堕成䂓而五院爲强暴者私㨿礼乐之教息矣至是谧询士民之情罪逐僣据脩举废坠五社之学复完慎选教读子弟而淬砺之风教复兴沨沨乎如师在日矣建复阳明王公祠于南安南安青龙舗师所属纩之地也士民哀号哭泣相与建祠于学宫之右岁时父老子弟奔走祝奠有司即为崇祀庙貌宏丽后爲京师流言承奉风㫖者遂迁祠于委巷隘陋汚秽人心不堪谧与有司师生议复旧址原制楼五楹前门五楹取委巷祠址之值于民助完工作具申军门烜从之自是师祠与圣庙并垂不朽矣三十二年癸丑江西佥事沈谧脩复阳明王公祠于信丰县按谧䖍南公移録曰赣州府所属十一县俱有前都察院右副都御史阳明王公祠巍然并存盖因前院功业文章足以匡时而华国谋猷军旅足以御暴而捍灾南赣士民咸思慕之歌颂功徳乆而不衰尚有谈及而下泪者本县原有祠堂后有塞门什主者废爲宴憇之所是诚何心哉爲此仰本县官吏照牌事例限三日内即查䆒清理仍为洒扫立主因旧爲新不惟一邑师生故老得以俱兴瞻仰之私而凢过信丰之墟者咸得以尽展拜爼豆之礼古人所谓爱礼存羊礼失求野之意即是可见矣时谧署南赣兵备事故云三月改建王公祠于南康南康旧有祠在学宫右后因异议者迁师像于旭山韩公祠内谧徃谒祠见二像并存于一室王公有祭而无祠韩公有祠而无祭其室且卑陋访祠西有鄕约所前有堂三间后有阁一座䂓模颇胜乃置师像于堂而复其祭韩公祠另为立祭使原有祠者因祠而举祭原有祭者因祭而立祠则两祠之势并峙而各全其尊报功之典同行而咸尽其义矣三月安远县知县吴卜相请建王公报功祠安远旧无师祠百姓私立牌于小学父老子弟相率餽奠始伸岁臈之情卜相见之乃惕然曰此吾有司之责也乃具申旧院道谓前都御史阳明王公功在天下而安远爲用武之地教在万世而䖍州爲首善之区本县正徳年间中有广宼叶芳拥衆数千肆行剽掠民不聊生自受本院抚勦以来立籍当差无异于土着之齐民后生小子不忘乎良知之口授今询舆情择县西旧堤备所空处堪以修建祠堂本县将日逐自理词讼银两买辨供费庶财省而功倍祀专而民恱嘉靖二十九年申㨿前提督军门卢俱如议行之见今像貌森严祠宇宏丽申兵备佥事沈提督军门张扁其堂曰仰止门曰报功祠烜爲作记立石纪事四月瑞金县知县张景星请建王公报功祠按䖍南公移録景星申称正徳初年嵗侵民饥軬贼冲炽民不聊生逃亡过半頼提督军门王公剪除兇恶宣布徳威发粟赈饥逃民复业感恩思徳欲报无酧今有耆民苏振等愿自助财鸠工拓鄕校右以崇祠像李珩禄愿自助早田八十畆以承春秋尸祝佥事沈谧嘉奖之申照军门张烜严立䂓制题曰报功立石纪事六月崇义县知县王廷耀重脩阳明王公祠崇义县在上犹大庾南康之中相距各三百余里师所奏建也数十年来居民井落草木茂宻生聚䌓衍百姓追思功徳家设像以致奠祝至是廷耀请于前军门卢会民建师祠于儒学东隅卢从之佥事沈谧廵县廷耀请新旧制谧爲増其未备设制定祀如信丰诸县立石纪事九月太仆少卿吕懐廵按御史成守节改建阳明祠于瑯琊山山去城五里旧有祠在丰乐亭右湫隘不容爼豆玆改建紫薇泉上是年畿谒师祠与懐戚贤等数十人大会于祠下十月洪自宁国与贡安国谒师祠见同门髙年犹有能道师教人初入之功者三十三年甲寅廵按直隷监察御史闾东宁国知府刘起宗建水西书院祀先生水西在泾县大溪之西有上中下三寺初与诸生会集寓于各寺方丈既而诸生日衆僧舍不能容乃筑室于上寺之隙地以备讲肄又不足提学御史黄洪毘与知府刘起宗创议建精舍于上寺右未就廵按御史闾东提学御史赵镗继至起宗复申议于是属知县丘时庸恢弘其制督成之邑之士民好义者竞来相役南陵县有寡妇陈氏曹按妻也遣其子廷武输田八十畆有竒以廪饩来学于时书院舘谷具备遂成一名区云起宗礼聘洪畿间年至㑹三十四年乙卯欧阳徳改建天真仰止祠德掲天真祠曰㨿师二诗石门苍崃龟畴胥海皆上院之景吾师神明所依也今祠建山麓恐不足以安师灵适其徒御史胡宗宪提学副使阮鹗俱有事吾浙即责其改建祠于其上院扁其额曰仰止江西提学副使王宗沭访南康生祠塑师像遣生员徐应隆迎至新祠爲有司公祭下祠塑师燕居像爲门人私祭邹守益譔天真仰止祠记记曰嘉靖丙辰钱子徳洪聚青原连山之间议葺阳明先生年谱且曰仰止之祠䂓模耸旧观矣宜早至一记之未果趋也廼具颠末以告天真书院本天真天龙净明三寺地岁庚寅同门王子臣薛子侃王子畿暨徳洪建书院以祀先生新建伯中为祠堂后为文明阁藏书室望海亭左为嘉㑹堂游艺所传经楼右为明徳堂月新舘傍为翼室置田以供春秋祭祀歳甲寅今总制司马梅林胡公宗宪按浙今中丞阮公鹗视学谋于同门黄子弘纲主事陈子宗虞改祠于天真上院距书院半里许以薛子侃欧阳子徳王子臣附俱有事师祠也左为叙勲堂右爲斋堂后崖爲云泉楼前爲祠门门之左通慈云岭磴道横亘若虹立石牌坊于岭上题曰仰止下接书院百歩一亭曰见畴曰㵼云曰环海右拓基爲净香菴以居守僧外爲大门合而题之曰阳明先生祠门外半壁池跨池而桥曰登云桥外即龟田亭其上曰大极云岁丁巳春总制胡公平海夷而归思敷文教以戢武士命同门杭二守唐尧臣重刻先生文録传习録于书院以嘉恵诸生重修祠宇加丹垔泉石之胜辟凝霞玄阳之洞梯上真蹑蟾窟经苍崃采十真以临四眺湘烟越峤纵足万状穷岛怒涛坐收樽爼之间四方逰者愕然以爲造物千年所秘也文明有象先生尝咏之而一旦尽发于群公鬼神其听之矣守益拜首而复曰真之动以天也㣲矣果畴而仰应又畴而止之先师之训曰有而未尝有是真有也无而未尝无是真无也见而未尝见是真见也而反覆师㫖慨乎颜子知㡬之传故其诗曰无声无臭而干坤万有基焉是无而未尝无也又曰不离日用常行而直造先天未画焉是有而未尝有也无而未尝无故视听言动于天则欲罢而不䏻有而未尝有故天则穆然无方无体欲从而末由兹颜氏之所以爲真见也吾侪之服膺师训乆矣饬励事爲而未逹行着习察之藴则倚于滞像研精性命而不屑人伦庶物之实则倚于凌虗自迩而逺自卑而髙未免于岐也而入门升堂奚所仰而止乎独知一脉天徳所由立而王道所由四逹也慎之爲义从心从真不可人力加损稍渉加损便入人爲而伪矣古之人受命如舜无忧如文继志述事如武王周公格帝飨庙运天下于掌举由孝弟以逹神明无二涂辙故曰夫㣲之显诚之不可掩如此指真之动以天也先师立艰履险磨瑕去垢从直諌远谪九死一生沛然有悟于千圣相传之诀析支离于衆淆融阙漏于二氏独掲良知以醒群夣故惠流于穷民威袭于巨宼功昭于宗社而教思垂于善类虽罹谗而遇欲掩而弥章身没三十年矣干戈倥偬中表扬日力此岂声音笑貎可袭取哉惟梅林子尝受学于金台至取师门学术勲烈相与研之既令余姚谙练淬励荐拜简命神谋鬼谋出入千古旁观骇汗而竟以成功若于先师有黙觧者继自今督我同逰暨于来学骏奔咏歌务尽斋明盛服之实其望也若跂其至也若休将三千三百盎然仁体罔俾支离阙漏杂之以古所称忠信笃敬叅前倚衡蛮貊无异于州里省刑薄歛亲上死长持挺于秦楚是发先师未展之秘逹爲赤舄隐爲陋巷俾圣代中和位育之休熈光天化日之中是谓仰止之真三十五年丙辰二月提学御史赵镗修建复初书院祀先生书院在广徳州治初邹守益谪判广徳创建书院置赡田以延四方来学率其徒濮汉施天爵过越见师而还复初之会遂振不息后汉天爵出宦逰是会兴复不常者二十年至洪畿主水西会徃来广徳诸生张槐黄中李天秩等邀会五十人过必与停骖信宿是年汉天爵致政归知州荘士元州判何光𥙿申镗复大修书院设师位以岁修祀事五月湖广兵备佥事沈宠建仰止祠于崇正书院祀先生书院在蕲州麒麟山宠与州守同门谷钟秀建书院以合州之选士讲授师学是年与乡大夫顾问顾阙迎洪于水西诸生钟沂史修等一百十人有竒合会于立诚堂宠率州守首举祀事属洪撰仰止祠记其畧曰二三子尔知天下有不因世而异不以地而隔不爲形而拘者非良知之谓乎夫子于诸生世异地隔形踈而愿祠而祀之尸而祝之非以良知潜通于其间乎昔舜文之交也世之相后千有余岁地之相去千有余里揆其道则若合符节者何也爲其良知同也苟求其同岂惟舜文爲然哉赤子之心与大人同夫妇之愚不肖与圣人同蒸民之不识不知与帝则同故考诸徃圣而非古也俟诸百世而非今也无弗同也无弗足也故历千载如一日焉地不得而间也通千万人如一心焉形不得而拘也三代而降世衰道㣲而良知真体烱然不灭故夫子一发其端而吾人一触其㡬恍然如出幽谷而覩天日故诸生得之易而信之䔍者爲良知同也虽然诸生今日得之若易信之若䔍矣亦尚思其难而拟其信之若未至乎昔者夫子之始倡是学也天下非笑诋訾㡬不免于䧟穽者屡矣夫子悯人心之不觉也忘其身之危困积以诚心稽以实得见之行事故天下之同好者共起而以身承之以政明之故诸生之有今日噫亦难矣诸生今日之得若火燃泉逹䏻继是无间必信其燎原逹海以及于无穷斯爲真信也已是在二三子圗之四十二年癸亥四月先师年谱成师既没同门薛侃欧阳徳黄弘纲何性之王畿张元冲谋成年谱使各分年分地搜集成藁总裁于邹守益越十九年庚戌同志未及合併洪分年得师始生至谪龙塲寓史际嘉义书院具稿以复守益又越十年守益遗书曰同志注念师谱者今多爲隔世人矣后死者宁无惧乎谱接龙塲以续其后脩餙之役吾其任之洪复寓嘉义书院具稿得三之二壬戌十月至洪都而闻守益讣遂与廵抚胡松弔安福访罗洪先于松原洪先开关有悟读年谱若有先得者乃大恱遂相与考订促洪登懐王越四月而谱成八月提学御史耿定向知府罗汝芳建志学书院于宣城祀先生洪畿初赴水西会过宁国府诸生周怡贡安国梅守徳沈宠余珊徐大行等二百人有竒延至景徳寺讲会相继不辍是年畿至定向汝芳䂓寺隙地建祠立祀于今讲㑹益盛后知府钟一元扁爲昭代真儒遵圣谕也四十三年甲子少师稌阶撰先生像记记曰阳明先生像一幅水墨冩嘉靖巳亥予督学江西就士人家摹得先生燕居像二朝衣冠像一明年庚子夏以燕居之一赠吕生此幅是也先生在正徳间以都御史廵抚南赣督兵败宸濠平定大乱拜南京兵部尚书封新建伯其后以论学爲世所忌竟夺爵予徃来吉赣间其父老云濠之未叛也先生奉命按事福州乞归省其亲乘单舸下南昌至丰城闻变将走还幕府爲讨贼计而吉安太守松月伍公议适合郡又有积谷可养士因留吉安徴诸郡兵与濠战湖中败擒之其事皆有日月可按覆而忌者谓先生始赴濠之约后持两端遁归爲伍所强㑹濠攻安庆不克乗其沮丧幸成功夫人苟有约其败徴未见必不遁凡攻讨之事胜则侯不胜则族苟持两端虽强之必不留武皇帝之在御也政由嬖倖濠悉与结纳至或许爲内应方其崛起天下皆不敢意其遽亡先生引兵而西留其家吉安之公署聚薪环之戒守者曰兵败即纵火母为贼辱呜唿此其功岂可谓倖成而其心事岂不皦然如日月哉忌者不与其功足矣又举其心事诬之甚矣小人之不乐成人善也自古君子爲小人所诬者多矣要其终必自暴白乃予所深慨者今世士大夫髙者谈玄理其次爲柔愿下者直以贪黩奔竞谋自利其身有一人焉出死力爲国家平定大乱而以忌厚诬之其势不尽驱士类入于三者之途不止凢爲治不患无事功患无赏罚议论者赏罚所从出也今天下渐以多事庶㡬得人焉驰驱其间而平时所议论者如此虽在上智不以赏罚爲劝惩彼其激励中才之具不已踈乎此予所深慨也濠之乱孙许二公死于前先生平定之于后其迹不同同有功于名教江西会城孙许皆庙食而先生无祠予督学之二年始祀先生于后圃未㡬𬒳召因摹像以归将示同志者而首以赠吕生予尝见人言此像于先生极似以今观之貌殊不武然独以武功显于此见儒者之作用矣吕生诚有慕乎尚于其学求之巡按江西监察御史成守节重脩洪都王公仰止祠大学士李春芳作碑记记曰阳明先生祠少师存翁徐公督学江右时所创建也公二十及第宏词愽学烨然称首词林一时词林宿学皆自以爲不及而公则曰学岂文词巳也日与文荘欧阳公穷䆒心学闻阳明先生良知之说而深契焉江右爲阳明先生过化公既阐明其学以训诸生而又爲崇犯无所不足以繋衆志乃于省城营建祀宇肖先生像祀之遴选诸生之㒞茂者乐群其中名曰龙沙㑹公课艺暇每以心得开示诸生而一时诸生多所兴起云既公召还洊跻纶阁爲上所亲信盖去江右㡬二十年矣有告以祠宇倾圯者公则愀然动心捐赐金九十属新建钱令脩葺之侍御甘斋成君闻之曰此予责也遂身任其事鸠工拓材餙其所巳敝増其所未备堂宇斋舍焕然改观不惟妥神允称而诸生之兴起者益勃勃不可御矣噫公当枢筦之任受心膂之寄无论㡬务丛委即宸翰咨荅日三四至而犹之不可以巳也夫致知学发自孔门而孟子良知之说则又发所未发阳明先生合而言之曰致良知则好善恶恶之意诚推其极家国天下可坐而理矣公笃信先生之学而日以体之身心施之政事秉钓之初即发私餽屏贪墨示以好恶四海向风不数年而人心吏治翕然丕变此岂有异术哉好善恶恶之意诚于中也故学非不明之患患不诚耳知善知恶良知具存譬之大明当天无㣲不照当好当恶当赏当罚当进当退锱铢不爽各当天则循其则而应之则平平荡荡无有作好无有作恶而天下平矣故诚而自慊则好人所好恶人所恶而爲仁不诚而自欺则好人所恶恶人所好而爲不仁苟为不仁生于其心害于其事蠧治戕民有不可胜言者矣公为此惧又举明道定性识仁二书发明其义以示海内学者而致知之学益明以切诸生䏻心惟其义而体诸身则于阳明先生之学㡬矣业新舍者其尚体公之意而殚力于诚以爲他日致用之地哉四十五年丙寅刻先生文録续编成师文録乆刻行于世同志又以所遗见寄彚録得爲卷者六嘉兴府知府徐必进见之曰此于师门学术皆有关切不可不遍行同志董生启予徴少师存斋公序命工入梓名曰文録续编并家乘三卷行于世云今上皇帝隆庆元年丁卯五月诏赠新建侯谥文成丁卯正月诏病故大臣有应得恤典赠谥而未得者许部院科道官议奏定夺于是给事中辛自脩岑用賔等御史王好问耿定向等上䟽原任新建伯兵部尚书兼都察院左都御史王守仁功勲道徳宜膺殊恤下吏礼二部会议得王守仁具文武之全才阐圣贤之絶学筮官郎署而抗疏以犯中珰甘受炎荒之谪建台江右而提兵以平巨逆亲收社稷之功伟节竒勲乆见推于舆论封盟钖典岂宜遽夺于身终䟽上诏赠新建侯谥文成制曰竭忠尽瘁固人臣职分之常崇徳报功实国家激劝之典矧通侯班爵崇亚上公而节惠易名荣逾华衮事必待乎论定恩岂容以乆虗尔故原任新建伯南京兵部尚书兼都察院左都御史王守仁维岳降灵自天佑命爰从弱冠屹爲宇宙人豪甫拜省郎独奋干坤正论身濒危而志愈壮道处困而造弥深绍尧孔之心传㣲言式阐倡周程之道术来学攸宗藴蓄既宏猷爲丕着遗艰投大随试皆宜戡乱解纷无施勿效闽粤之箐巢尽扫而擒纵如神东南之黎庶举安而文武足宪爰及逆藩称乱尤资仗钺渊谋旋凯奏功速于吴楚之三月出竒决胜迈彼淮蔡之中宵是嘉社稷之伟勲申盟带砺之异数既复抚夷两广旋至格苗七旬谤起功髙赏移罚重爰遵遗诏兼采公评续相国之生封时庸旌伐追曲江之殊䘏庶以酬劳兹特赠为新建侯谥文成钖之诰命于戏钟鼎勒铭嗣羙东征之烈劵纶昭钖世登南国之功永爲一代之宗臣实耀千年之史册㝠灵不昧宠命其承六月十七日遣行人司行人赐造坟域遣浙江布政使司堂上正官叅政与祭七坛二年戊辰六月先生嗣子正亿袭伯爵元年三月给事中辛自脩岑用賔等爲开读事上䟽请复伯爵吏部尚书杨愽奉㫖移咨江西廵抚都御史任士慿会同廵按御史苏朝宗查覆征藩实迹及浙江巡抚都御史赵孔昭廵按御史王得春奏应复爵廕相同于是吏部奉钦依会同成国公朱希忠户部尚书马森等议得本爵一闻逆濠之变不以非其职守急还吉安倡义勤王未踰旬朔而元兇授首立消东南尾大之忧不动声色而奸宄荡平坐贻宗社盘石之固较之开国佐命时虽不同拟之靖远咸宁其功尤伟委应𥙷给诰劵容其子孙承袭以彰与国咸休永世无穷之报议上诏遵先帝原封伯爵与世袭至三年五月御史传宠奏议爵廕吏部复请钦依会同成国公朱希忠户部尚书刘体干议得诚意伯刘基食粮七百石乃太祖钦定靖远伯王骥一千石新建伯王守仁一千石系累朝钦定多寡不同夫封爵之典论功有六曰开国曰靖难曰御胡曰平畨曰征蛮曰擒反而守臣死绥兵枢宣猷督府勦宼咸不与焉盖六功者关社稷之重轻系四方之安危自非茅土之封不足以报之至于死绥宣猷勦㓂则皆一身一时之事钖以锦衣之廕则可槩欲剖符则未可也窃照新建伯王守仁乃正徳十四年亲捕反贼宸濠之功南昌南赣等府虽同邦域分土分民各有专责提募兵而平隣贼不可不谓之倡义南康九江等处首罹荼毒且进且攻人心摇动以藩府而叛朝廷不可不谓之劲敌出其不意故俘献于旬月之间若稍懐迟疑则贼谋益审将不知其所终攻其必救故绩收乎万全之畧若少有踈虞则贼党益䌓自难保其必济肤功本自无前竒计可以范后靖远威宁姑置不论即如宁夏安化之变比之江西难易逈絶逰击仇钺于时得封咸宁伯人无间言同一藩服捕反何独于新建伯而疑之乎所㨿南京各道御史欲要改廕锦衣卫于报功之典未尽激劝攸关难以轻拟合无将王守仁男袭新建伯正亿不必改议以后子孙仍照臣等先次会题明㫖许其世袭诏从之准照旧世袭王文成公全书卷之三十五终王文成公全书卷之三十六附録五年谱附録五增订年谱刻成启原检旧谱得为序者五得论年谱书者二十乃作而叹曰谱之成也非苟然哉阳明夫子身明其道于天下绪山念菴诸先生心阐斯道于后世上以承百世正学之宗下以启百世后圣之矩读是谱者可忽易哉乃取叙书彚而録之以附谱后使后之志师学者知诸先生为道之心身斯谱其无穷乎阳明先生年谱序门人钱徳洪嘉靖癸亥夏五月阳明先生年谱成门人钱徳洪稽首叙言曰昔尭舜禹开示学端以相授受曰允执厥中四海困穷天禄永终噫此三言者万世圣学之宗与执中不离乎四海也中也者人心之灵同体万物之仁也执中而离乎四海则天地万物失其体矣故尧称峻徳以自亲九族以至和万邦舜称玄徳必自定父子以化天下尭舜之爲帝禹汤文武之爲王所以致唐虞之隆成三代之盛治者谓其能明是学也后世圣学不明人失其宗纷纷役役疲极四海不知中为何物伯术兴假借圣人之似以持世而不知逐乎外者遗乎内也佛老岀穷索圣人之隐㣲以全生而不知养乎中者遗乎外也教衰行弛丧乱无日天禄亦与之而永终噫夫岂无自而然哉寥寥数千百年道不在位孔子出祖述尧舜颜曾思孟濓溪明道继之以推明三圣之㫖斯道灿灿然复明于世惜其空言无徴百姓不见三代之治每一传而复晦寥寥又数百年吾师阳明先生出少有志于圣人之学求之宋儒不得穷思物理卒遇危疾乃筑室阳明洞天为养生之术静摄既乆恍若有悟蝉脱尘坌有飘飘遐举之意焉然即之于心若未安也复出而用世谪居龙塲衡困拂鬰万死一生乃大悟良知之㫖始知昔之所求未极性真宜其疲神而无得也盖吾心之灵彻显㣲忘内外通极四海而无间即三圣所谓中也本至简也而求之繁至易也而求之难不其谬乎征藩以来再遭张许之难唿吸生死百鍊千摩而精光焕发益信此知之良神变妙应而不流于荡渊澄静寂而不堕于空征之千圣莫或纰缪虽百氏异流咸于是乎取証焉噫亦已㣲矣始教学者悟从静入恐其或病于枯也掲明徳亲民之㫖使加诚意格物之功至是而特掲致良知三字一语之下洞见全体使人人各得其中由是以昧入者以明出以塞入者以通出以忧愤入者以自得出四方学者翕然来宗之噫亦云兆矣天不慗遗野死遐荒不得终见三代之绩岂非千古一痛恨也哉师既没吾党学未得正各执所闻以立教仪范隔而真意薄㣲言隐而口说腾且喜爲新竒谲秘之说凌猎超顿之见而不知日远于伦物甚者认知见爲本体乐踈简爲超脱隐㡬智于权宜蔑礼教于任性未及一传而淆言乱衆甚爲吾党忧迩年以来亟圗合併以宣明师训渐有合异统同之端谓非良知昭晣师言之尚足徴乎谱之作所以徴师言耳始谋于薛尚谦顾三纪未就同志日且凋落邹子谦之遗书督之洪亦大惧湮没假舘于史恭甫嘉义书院越五月草半就趋谦之而中途闻讣矣偕抚君胡汝茂徃哭之返见罗逹夫闭关方严及读谱则喟然叹曰先生之学得之患难幽独中盖三变以至于道今之谈良知者何易易也遂相与刋正越明年正月成于懐玉书院以复达夫比归复与王汝中张叔谦王新甫陈子大賔黄子国卿王子徤互精校阅曰庶其无背师说乎命寿之梓然其事则核之奏牍其文则禀之师言罔或有所増损若夫力学之次立教之方虽因年不同其㫖则一洪窃有取而三致意焉噫后之读谱者尚其志逆神会自得于㣲言之表则斯道庶乎其不絶矣僣爲之序阳明先生年谱考订序后学罗洪先嘉靖戊申先生门人钱洪甫聚青原言年谱佥以先生事业多在江右而直笔不阿莫洪先君遂举丁丑以后五年相属又十六年洪甫擕年谱稿二三册来谓之曰戊申青原之聚今㡬人哉洪甫惧始坚懐玉之留明年四月年谱编次成书求践约㑹滁阳胡汝茂廵抚江右擢少司马且行刻期入梓敬以旬日毕事已而即工稍缓复留月余自始至卒手自更正凡八百数十条其见闻可㨿者删而书之岁月有稽务尽情实㣲渉扬诩不敢存一字大意贵在传信以俟将来于是年谱可观洪先因订年谱反覆先生之学如适途者颠仆沉迷泥淖中东起西䧟亦既困矣然卒不为休也乆之得小蹊径免于沾途视昔之险道有异焉在他人宜若可以巳矣然卒不为休也乆之得大康荘视昔之蹊径又有异焉在他人宜若可以巳矣乃其意则以为出于险道而一旦至是不可谓非过幸彼其才力足以特立而困为我者固尚衆也则又极力唿号冀其偕来以共此乐而颠迷愈乆唿号愈切其安焉而弗之者顾视其呶呶至老死不休而翻以为笑不知先生盖有大不得已者恻于中呜唿岂不尤异也乎故善学者竭才爲上解悟次之听言爲下盖有宻证殊资嘿持妙契而不知反躬自求实际以至不副夙期者多矣固未有历渉诸难深入真境而触之弗灵发之弗莹必有俟于明师靣临至语私授而后信乆远也洪先谈学三年而先生卒未尝一日得及门然于三者之辨今巳审矣学先生之学者视此何哉无亦曰是必有得乎其人而年谱者固其影也刻阳明先生年谱序门人王畿年谱者何纂述始生之年自㓜而壮以至于终稽其终始之行实而谱焉者也其事则倣于孔子家语而表其宗传所以示训也家语出于汉儒之臆说附会假借鲜稽其实致使圣人之学黯而弗明偏而弗备驳而弗纯君子病焉求其善言徳行不失其宗者莫要于中庸盖子思子忧道学之失传发此以诏后世其言明备而纯不务臆说其大㫖在于未发之中一言即虞廷道心之㣲也本诸心之性情致谨于隐㣲显见之㡬推诸中和位育之化极之乎无声无臭而后爲至盖家学之秘藏也孟轲氏受业子思之门自附于私淑以致愿学之诚于尹夷惠则以爲不同道于诸子则以爲姑舎是自生民以来莫盛于孔子毅然以见而知之爲巳任差等百世之上若观诸掌中是岂无自而然哉所不同者何道所舍者何物所愿学者何事端绪毫釐之间必有能辨之者矣汉儒不知圣人之学本诸性情屑屑然取证于商羊萍实防风之骨肃慎之矢之迹以徧物爲知必假知识闻见助而发之使世之学者不䏻自信其心伥伥然求知于其外渐染积习其流之弊历千百年而未巳也我阳明先师崛起絶学之后生而颕异神灵自㓜即有志于圣人之学盖尝泛滥于辞章驰骋于才䏻渐渍于老释巳乃折衷于群儒之言参互演绎求之有年而未得其要及居夷三载动忍増益始超然有悟于良知之音无内外无精粗一体浑然是即所谓未发之中也其说虽出于孟轲氏而端绪实原于孔子其曰吾有知乎哉无知也盖有不知而作我无是也言良知无知而无不知也而知识闻见不与焉此学脉也师以一人超悟之见呶呶其间欲以挽回千百年之染习盖亦难矣䆮幽䆮昌䆮㣲䆮着风动雷行使天下靡然而从之非其有得于人心之同然安䏻舍彼取此确然自信而不惑也哉虽然道一而巳学一而巳良知不由知识闻见而有而知识闻见莫非良知之用文辞者道之华才䏻者道之干虗寂者道之原群儒之言道之委也皆所谓良知之用也有舍有取是内外精粗之见未忘犹有二也无声无臭散为万有神竒臭腐随化屡迁有无相乗之机不可得而泥也是故溺于文辞则爲陋矣道心之所逹良知未尝无文章也役于才艺则爲鄙矣天之所降百姓之所与良知未尝无才能也老佛之沉守虗寂则爲异端无思无为以通天下之故良知未尝无虗寂也世儒之循守典常则为拘方有物有则以适天下之变良知未尝无典要也盖得其要则臭腐化为神竒不得其要则神竒化爲臭腐非天下之至一何足以与于此夫儒者之学务于经世但患于不得其要耳昔人谓以至道治身以土苴治天下是犹泥于内外精粗之二见也动而天㳺握其机以逹中和之化非有二也功着社稷而不尸其有泽䆒生民而不宰其能教彰士类而不居其徳周流变动无爲而成莫非良知之妙用所谓浑然一体者也如运斗极如转户枢列宿万象经纬阖辟推盪出入于大化之中莫知其然而然信乎儒者有用之学良知之不爲空言也师之纉承絶学接孔孟之传以上窥姚姒所谓闻而知之者非耶友人钱洪甫氏与吾党二三小子虑学脉之无传而失其宗也相与稽其行实终始之详纂述爲谱以示将来其于师门之秘未敢谓尽有所发而假借附㑹则不敢自诬以滋臆说之病善读者以意逆之得于言诠之外圣学之明庶将有頼而是谱不爲徒作也已故曰所以示训也又后学胡松人有恒言真才固难而全才尤难也若阳明先生岂不亶哉其人乎方先生抗议忤权投荒万里处约居贫困心衡虑㷀然道人尔及稍迁令尹渐露锋颕矣未㡬内迁进南太仆若鸿胪官曹简暇日与门人学子讲徳问业尚友千古人皆譁之爲禅后擢佥副都御史至封拜亦日与门人学子论学不辍而山贼逆藩之变一鼓殱之于是人始服先生之才之羙矣虽服先生之才而犹疑先生之学诚不知其何也松尝谓先生之学与其教人大抵无虑三变始患学者之心纷扰而难定也则教人静坐反观专事收歛学者执一而废百也偏于静而遗事物甚至厌世恶事合眼习观而㡬于禅矣则掲言知行合一以省之其言曰知者行之始行者知之成又曰知爲行主意行为知工夫而要于去人𣣔而存天理其后又恐学者之泥于言诠而终不得其本心也则专以致良知爲作圣爲贤之要矣不知者与未信者则又病良知之不足以尽道而群然吠焉岂知良知即良心之别名是知也维天髙明维地广博虽无声臭万物皆备古今千圣万贤天下百虑万事谁䏻外此知者而致之爲言则笃行固执允廸实际服膺弗失而无所弗用其极并举之矣岂专守灵明用知而自私耶专守灵明用智自私而不䏻流通着察于伦物云爲之感而或牵引转移于情染伎俩之私虽名无不周偏而实难与研虑虽称莫之信果而实近于荡恣甚至藐兢业而病防检私徒与而挟悻嫉废人道而群鸟兽此则禅之所以病道者尔先生之学则岂其然乎故其当大事决大疑夷大难不动声色不丧匕鬯而措斯民于祍席之安皆其良知之推致而无不足而非有所袭取于外他日读书窃疑孔子之言而曰我战则克祭则受福夫圣非夸也未尝习爲战与闘也又非有祝诅厌胜之术也而云必克与福得无殆于诬欤是未知天人之心之理之一也夫君子齐戒以养心恐惧而慎事则与天合徳而聪明知文理宻察溥博渊泉而时出之矣则何福之不获何战之弗克而又奚疑焉不然传何以曰明乎郊社之礼禘尝之义治国其如视诸掌乎夫郊社禘尝之礼则何与于治国之事也夫道一而巳矣通则皆通塞则皆塞文岂爲文武岂为武盖尚父之鹰扬本于敬义而周公之东征破斧寔哀其人而存之彼依托之徒唿喝咤诧豪荡弗检自诡爲道与学而欲举天下之大事祗见其劳而敝矣绪山钱子先生高第弟子也编有先生年谱旧矣而犹弗自信泝钱塘踰懐玉道临川过洪都适吉安就正于念菴诸君子念菴子爲之删繁举要润餙是正而𥙷其阙轶信乎其文则省其事则増矣计为书七卷既成则谓予曰君滁人先生盖尝过化而今继居其官且与讨论君宜叙而刻之余谢不敢而又弗克辞也则以窃所闻于诸有道者论次如左俾后世知先生之才之全盖出于其学如此必就其学而学焉庶㡬可以弗畔矣夫又后学王宗沐昔者孔子自序其平生得学之年自十五以至七十然后能从心所欲不踰矩其间大都诣入之深如浚井者必欲极底里以成而修持之渐如历阶者不容躐一级而进至哉粹乎千古学脉之的也然宗沐尝仰而思之使孔子不至七十而没岂其终不至于从心耶若再引而未没也则七十而后将无复可庸之功耶嗟乎此孔子所谓苦心吾恐及门之徒自颜曽而下有不得而闻者矣夫矩心之体而物之则也心无定体以物为体方其应于物也而体适呈焉烱然焕然无起无作不以一毫智识意解参于其间是谓动以天也而自适于则加之则渉于安排减之则阙而不贯毫釐㡬㣲瞬目万里途辙倚着转与则背此非有如圣人之志毕余生之力精研一守以至于忘体忘物独用全真则固未有䏻凑泊其藩者而况于横心之所欲而望其自然不踰于矩哉此圣学所以别于异端毙而后巳不知老之将至者也不踰矩由不惑出而不惑者吾心之精明本体所谓知也自宋儒濓溪明道之没而此学不传我朝阳明王先生盖学圣人之学者其事功文章与夫历渉发迹颇爲世所竒而争传之以爲恠年㡬六十而没而其晚岁始专掲致良知爲圣学大端良有功于圣门予尝览镜其行事而叅读其书见其每更患难则愈精明负重难则愈坚定然后知先生英挺之禀虽异于人而所以䏻䆳于此学而发挥于作用者亦不䏻不待于历岁践悟之渐而世顾竒其发迹与夫事业文章之余夫亦未知所本也与先生髙弟余姚钱洪甫氏以亲受业乃䏻谱先生履历始终编年爲书凡世所语竒事不载而于先生之学前后悟入语次犹详书成而俾予爲之序论年谱书邹守益浮峰公归浙託书促聚复真以了先师年谱竟不获报乌泉归审去岁兄在燕峰舘修年谱以大水乃旋今计可脱稿爲之少慰同门群公如中离静庵善山洛村南野皆勤勤在念又作隔世人矣努力一来了此公案师门固不借此然后死者之责将谁执其咎伫望伫望归自武夷劳与暑并静养寡出始渐就瘉老年精力更湏爱惜愿及时励之风便早示瑶音以快悬跂论年谱书罗洪先数年一晤千里而来人生㡬何㡬聚散遂巳矣可不悲哉信宿相对受益不浅正通书炉峰问行踪书扇至矣好心指摘感骨肉爱儿軰何知辱诲真语且波其父两世㗸戢如何爲报计南浦尚有数月留稍暇裁谢也年谱自别后即爲册事夺去自朝至暮不得暇竟无顷刻相对期湏于岁晚圗之幸无汲汲所欲语诸公者面时当不忘别后见诸友幸语收静之功居今之世百务纷纷中更不囬首宁有生意不患其不发扬患不枯稿耳㑹语教儿軰者可以语诸友也如何天寒岁暮孤舟漾漾不知何日始抵南浦此心念之忽思年谱非细事兄亦非闲人一畨出逰一畨歳月亦无许多闲光隂湏爲决计乆留僻地一二月方可成功前所言省城内外终属终嚣是非之塲断非着书立言之地又不过终日揖譲饮宴而巳何益于乆处哉今爲兄计歳晚可过鲁江公连山堂静处且湏谢絶城中士友勿复徃来可乆则春中始发不然初正仍鼓懐玉之棹闲居数月日间㑹友皆立常䂓如此更觉稳便即使栢泉公有扳留意亦勿依违如此方有定向不至优游废事矣弟欲寄语并谱草亦当覔便风不长远也深思爲画此䇿万万俯听不惑人言至恳至恳玉崃人来得手书知兄拳拳谱草前遇便曽附一简爲公画了谱之计极周悉幸俯听且近侍人之好尚不同讹言诮谤极䏻败人兴味纵不之顾恐于侍坐之愆不免犯瞽之戒知公必不忍也附此不尽倐焉改歳区区者年六十矣七十古稀亦止十年间十年月日可成何事前此只转瞬耳可不惧哉前连二书望留兄了谱事只留鲁江兄宅上百凡皆便有朋友相聚者令寄食于隣如此賔主安矣不然栢泉公有舘谷之令则处懐玉爲极当好景好人好日月最是难得如不肖弟者巳不得从可轻视哉省中万不可留毋爲人言所诳再嘱再嘱年谱一卷反覆三日稍有更正前欲书者乃合卺日事而观纲上言学心若未安今巳入目于目中诸书掲标令人触目亦是提醒人处入梓日以白黒地别之二卷三卷如举良知之说皆可掲标于目中矣望増入不识兄今何在便风示知之正月遣使如吴江迎沈君曾附年谱稿并小简上想巳即逹龙光之聚言之使人兴动弟谬以不肖所讲言之诸兄是执事说假譬以兴发之在诸君或有自得在不肖闻之愧耳供张不烦有司甚善只恐徃来酬应亦费时日兼彼此不便则何如诸君之意方专诚不知何以爲去留也年谱续修者望寄示栢泉公爲之序极善俟人至当促之来简精诣力究四字真吾軰勐省处千载圣人不数数只为欠此四字近读撃壤之集亦觉此老收手太早若是孔子直是停脚不得也愿共勉之承别简数百言反覆于仆之称谓谓仆心师阳明先生称后学不称门人与童时初志不副称门人于没后有双江公故事可援且谬加许可以爲不辱先生门墻此皆爱仆太过特为假借推引耳在仆固有所不敢窃意古人之称谓皆据实不苟焉以着诚也昔之愿学孔子者莫如孟子孟子尝曰予未得爲孔子徒也盖叹之也彼其叹之云者谓未得亲炙见而知之以庶㡬于速肖焉耳固未始即其愿学而遂自谓之徒也夫得及门虽互乡童子亦与其进不得及门虽孟子不敢自比于三千后之师法者宜如何哉此仆之所以不敢也虽然仆于先生之学病其未有得耳如得其门称谓之门不门何足轻重是爲仆谋者在愿学不在及门也今之称后学者恒不易易必其人有足师焉然后书之如是则仆之称谓实兴名应宜不可易若故江公兴仆两人一则尝侍坐一则未纳贽事体自别不得引以相例且使仆有不得及门之叹将自俛焉跂而及之亦足以爲私淑之助未爲戚也惟兄言廿六日吐泄大作医云内有感冐五日后方云无事在五六日中自分与兄永诀方见门前光景未能深入究意亦无柰何惟此自知耳虽父子间不能一语接也初四日复见正月廿日书始知廿四之期决不可㽞人爲怅怅盖兄在南浦一日未安则弟不能安松原一日今离去太逺此心如何此心如何见兄论夜坐诗中间指先天之病非谓先天也谓学也记得白沙夜坐有云些儿若问天根处亥子中间得最真又云吾儒自有中和在谁㑹求之未发前是白沙无心于言也信口拈来自语道合白沙虽欲靳之有不可得者也不肖正欲反其意而言不自逹爲之媿媿然不敢妄言乃遵兄终身之惠不敢不敬承病戒多言复此喋喋不任惶恐附此再呈不次前病中承示行期即力疾具复未几王使来复辱惠以年谱即日命笔裁请縁其中有当二三人细心啇量者而执事得先生真传靣对口语不容不才亿度比别様叙作用不同故须再请于执事务细心端凝曲尽当时口授大义使他年无疑于执事可也自整不妨连下或至来年总寄来不肖不敢不尽其愚此千载之事非一时草草然舍今不爲后一軰人更不可望矣崃江胡君知事者书来託之断不稽缓八月十一日始得兄六月朔日书则知弟六月下旬所寄书未知何日至也柏泉公七月发年谱来日夕相对得尽寸长平生未尝细览文集今一一详究始知先生此学进爲始末之序因之颇有警悟故于年谱中手自披校凡三四易稿于兄原本似失初制诚爲僣妄弟体兄虚心求益不复敢有彼我有限隔耳如己卯十一月始自京口返江西逰匡庐庚辰正月赴召归重逰匡庐二月九江还南昌又乙亥年自陈䟽乃已亥年考察随例进本不应复有纳忠切諌之语亦遂举据文集改正之其原本所载本稿不敢滥入岂当时先生有是稿未上欤愚意此稿只入集不应遂入年谱不及请正今已付新建君入梓惟兄善教之草草裁复不尽请正得吴尧山公书知年谱已刻成承陆北川公分惠可以逹鄙意矣绵竹共四十部此外寄奉龙溪兄十部伏惟鉴入虽然今所传者公之影响耳至于此学精㣲则存乎人自得之固不在有与无多与少也弟去歳至今皆在病中无能复旧然为学之意日夕恳恳始知垂老惟有此事紧要若得影响即可还造化无他欠事也兄别去一年此件自觉如何前軰凋落双翁以归土所頼倡明此学者却在吾軰吾軰若不努力稍觉散漫即此已矣无复可望矣得罪千古非细事也悲哉悲哉千里寄言不尽缱绻答论年谱书钱徳洪承兄下榻信宿对黙感教实多兄三年闭关焚舟破釡一战成功天下之太宇定矣斯道属兄后学之庆也珎重珎重更得好心消尽生死毁誉之念忘则一体万化之情显尽乎仁矣如何如何师谱一经改削精彩逈别谢兄点鐡成金手也东去谱草有继上乞赐留念外诗扇二柄寄令郎以昭併祈赐正诗曰我昔逰懐玉而翁方闭关数年论暌合岂泥形迹间今日下翁榻相对无怍颜月魄入帘白松标当户闲我黙镜黯黯翁言玉珊珊剑神不费觧调古无庸弹喜尔侍翁侧倾听嶷如山见影思立圭植根贵删䌓远求忧得门况乃生宫阛毋恃守成易俛惟创业艰又书会语一首程门学善静坐何也曰其悯人心之不自觉乎声利百好扰扰外驰不知自性之灵烱然在独也稍离奔黙悟真百感纷纭而真体常寂此极深研㡬之学也入圣之㡬庶其得于斯乎奉读手诏感惓惓别后之懐心同道同不忘尔我一语不遗共彻心髓真所谓同心之言其臭如兰也感惕如之何年来同志凋落慨师门情事未终此身怅怅无依今见兄诞登道岸此理在天地间巳得人主张吾身生死短长乌足爲世多寡不觉脱然无系矣此畨相别夫岂苟然哉宜兄之临教益切也师谱得兄改后誊清再上尚祈必尽兄意无容遗憾乃可成书令郎美质望奋志以圣人爲巳任斯不辜此好岁月耳鄕约成册见兄仁覆一邑可以推之天下矣信在言前不动声色天载之神也余惟嗣上不备别后沿途阻风舟弗能前至除夜始得到龙光寺诸友群聚提兄丕显待旦一语爲柄听者莫不耸然反惕谓兄三年闭关即与老师居夷处困动忍熟仁之意同盖慨古人之学必精诣力䆒深造独得而后可以爲得诚非忽慢可承领也诸生于是日痛发此意兄虽在关示道标的后学得所趋矣喜幸喜幸城中王缉诸生夙办柴米爲乆留计供应不渉有司五日一讲会余时二人轮班代接賔客使生得静处了谱见其志诚恳姑与维舟信宿以试之若果如衆计从之若终渉分心必难留矣二书承示周悉同体之爱也今虽乆暂未定必行兄意不敢如前坚执硬主也栢泉公读兄年谱深喜经手自别决无可疑促完其后昨乞作序冠首兄有书逹幸督成之留稿乞付来人盖欲付人誊真也兄于师谱不称门人而称后学谓师存日未获及门委贽也兄谓古今称门人其义止于及门委贽乎子贡谓得其门者或寡矣孔门之徒三千人非皆及门委贽者乎今载籍姓名七十二人之外无闻焉岂非委贽而未闻其道者与未及门者同乎韩子曰道之所在师之所在也夫道之所在吾从而师之师道也非师其人也师之所在吾从而北面之北面道也非北靣其人也兄尝别周龙岗其序曰予年十四时闻阳明先生讲学于赣慨然有志就业父母怜恤不令出户庭然毎见龙岗从赣回未尝不愤愤也是知有志受业巳在童时而不获通贽及门者非兄之心也父毋爱护之过也今服膺其学既三纪矣匪徒得其门且升其堂入其室矣而又奚歉于称门人耶昔者方西樵叔贤与师同部曹僚也及闻夫子之学非僚也师也遂执弟子礼焉黄乆庵宗贤见师于京师友也再闻师学于越师也非友也遂退执弟子礼聂双江文蔚见先生于存日晚生也师没而刻二书于苏曰吾昔未称门生冀再见也今不可得矣时洪与汝中逰苏设香案告师称门生引予二人以爲証汪周潭尚宁始未信师学及提督南赣亲见师遗政乃顿悟师学悔未及门而形于夣遂谒师祠称弟子遗书于洪汝中以为証夫始未有闻僚也友也既得所闻从而师事之表所闻也始而未信师学于存日晚生也师没而学明証于友形于夣称弟子焉表所信也吾兄初拟吾党承领本体太易併疑吾师之教年来翕聚精神穷深极㣲且闭关三年而始信古人之学丕显待且通昼夜合显㣲而无间试与里人定圗徭册终日纷嚣自谓无异宻室乃见吾师进学次第毎于忧患颠沛百錬纯钢而自徴三年所得始洞然无疑夫始之疑吾师者非疑吾师也疑吾党之语而未详也今信吾师者非信吾师也自信所得而徴师之先得也则兄于吾师之门一启关钥宗庙百官皆故物矣称入室弟子又何疑乎谱草承兄改削编述师学惟兄与同今谱中称门人以表兄信心且从童时初志也其无辞南浦之留见诸友相期恳切中亦有八九軰肯向里求入可与共学矣亦见其中有一种异说爲不覊少年助其愚狂故愿与有志者反覆论正指明师㫖庶㡬望其适道诸生留此约束颇严但无端应酬终不出兄所料已与栢泉公论别决二十日发舟登懐玉矣兄第伍简复至感一体相成之爱无穷巳也仰谢仰谢精诣力䆒昨㨿兄独得之功而言来简掲岀四字以示更觉反惕谓康节收手太早若在孔门自不容停脚矣实际之言真确有味闻者䏻无痛切乎别简谓孟子不得爲孔子徒盖叹已不得亲炙以成速肖也诵言及此尤负惭恐亲炙而不速肖此弟爲兄罪人也兄之所执自有定见敢不如教闲中读兄夜坐十诗词句清絶造悟精深珍味入口令人隽永比之宋儒感兴诸作加一等矣幸教幸教然中有愿正者与兄更详之吾党见得此意正宜藏蓄黙脩黙証未宜轻以示人恐学者以知觧承功未至而知先及本体作一景象非徒无益是障之也盖古人立言皆为学者设法非以自尽其得也故引而不发更觉意味深长然其所未发者亦已跃如何也至道非以言传至徳非以言入也故歴勘古训凡爲愚夫愚妇立法者皆圣人之言也爲圣人说道妙发性真者皆贤人之言也与富家翁言惟闻创业之艰与富家子弟言惟闻享用之乐言享用之乐非不足以歆听闻而起动作也然终不如创业者之言近而实也此圣贤之辩也调息杀机亥子诸说知兄寓言然亦宜藏黙盖学贵精最忌驳道家说性命与圣人所间毫釐耳圣人于家国天下同爲一体岂独自遗其身哉彼所谓术皆吾脩身中之实功特不以㣲躯系念輙起絶俗之想耳关尹子曰圣人知之而不爲圣人既知矣又何不爲耶但圣人爲道至易至简不必别立炉灶只致良知人巳俱得矣知而不爲者非不爲也不必如此爲也夫自吾师去后茫无印正今幸兄主张斯道慨同志凋落四方讲㑹虽殷可与言者亦非不多但炉中火旺㑹见有融释时毫釐滓化未尽火力一去滓复凝矣更望其成金足色永无变动难也而况庸一言之杂其耳乎兄爲后学启口容声关系匪细立言之间不可不慎也故敢爲兄妄言之幸详述以进我情关血脉不避喋喋惟兄其谅之前月二十五日舟发章江南昌诸友追送阻风樵舍五日入抚州吊明水兄又十日而始出其境舟中特喜无事得安静搆思谱草有可了之期矣乏人抄冩先録庚辰八月至癸未二月稿奉上亟祈改润即付来手到广信再续上出月中旬计可脱稿也龙溪兄玉山遗书谓初以念菴兄之学偏于枯稿今极耐心无有厌烦可谓得手但恐不厌烦处落见畧存一毫知觧虽无知觧畧着一些影子尚湏有针线可商量处兄以爲何如不肖复之曰吾党学问特患不得手若真得手良知自能针线自䏻商量苟又依人商量而脱则恐又落商量知解终不若良知自照刷之爲真也云云昨接兄回书云好心指摘感骨肉爱只此一言知兄真得手矣真䏻尽性尽仁致践履之实以务求于自慊矣沧海处下尽纳百川而不自知其深也㤗山盘旋凌出霄汉而不自知其高也良知得手更复奚疑故不肖不以龙溪之疑而复疑兄也兄幸教焉何如舟中诸生问如何是知觧如何是影子洪应之曰念翁悯吉水徭赋不均穷民无告量巳之智足与周旋而又得当道相知信在言前势又足以完此故集一邑贤大夫贤士友开局以共成此事此诚出于万物一体诚爱恻怛之至情非有一毫外念叅于其中也若斯时有一毫是非毁誉利害人我相叅于其中必不䏻自信之真而自爲之力矣此非尽性尽仁良知真自得手乌足与语此或有一毫影子曰我闭关日乆姑假此以自试即是不倚静知解终日与人纷纷而自觉无异宻室此即是不厌动知觧谓我虽自信而同事者或未可以尽信不信在人于我无汚此即是不汚其身之知觧谓我之首事本以利民若不耐心是遗其害矣我之首事本以宜民若不耐心是不尽人情矣我之首事本承当道之托若不耐心无以慰知巳此又落在不耐心之知解也良知自无是非毁誉利害人我之间自能动静合一自䏻人我同过自能尽人之情慰知巳之遇特不由外入起此知觧毫釐影子与良知本体尚隔一尘一尘之隔千里之间也诸生闻之俱觉惕然有警并附以奉陈左右亦与局中同事诸君一照刷可以发一笑也幸教幸教连日与水洲兄共榻见其气定神清真肯全体脱落勐火炉煅有得手矣自是当无退转也但中有一种宿惑信夣爲真未易与破耳乆之当望殊途同归然窥其㣲终有师门遗意在也师门之学未有䆒极根抵者苟能一路精透始信圣人之道至广大至精㣲儒佛老荘更无剰语矣世之学者逐逐世累固无足与论有志者又不䏻纯然归一此适道之所以难也吾师开悟后学汲汲求人终未有与之敌体承领者临别之时稍承剖悉但得老师一期望而巳未尝满其心而去也数十年来因循岁月姑负此翁所幸吾兄得手今又得水洲共学师道尚有頼也但愿简易直截于人伦日用间无事㨂择便入神圣师门之嘱也大学一书此是千古圣学宗要望兄更加详䆒畧渉疑议便易入躐等径约之病也慎之慎之即日上懐玉期完谱尾以承批教归日当卜出月终旬也谱草苟完方是懐玉下七盘岭忽接手教开缄宛如见兄于少华峰下淸洒殊絶感赐深也四卷所批种种皆至意先师千百年精神同门逡巡数十年且日凋落不肖学非夙悟安敢輙承非兄极力主裁慨然举笔许与同事不敢完也又非栢泉公极力主裁名山胜地深居廪食不能完也岂先师精神前此乆未就者时有所待耶伸理冀元亨一叚如兄数言简而核后当俱如此下笔也闻老师遣冀行爲刘养正来致濠慇懃故冀有此行荅其礼也兄所闻核幸即裁之铺张二字最切病端此贫子见金而喜也平时稍有得每与师意㑹便起賛叹称羡富家子只作如常茶饭见金而起喜心者贫子态也此非老成持重如兄巨眼安䏻觑破兄即任意尽削之不肖得兄举笔无不快意决无护持疼痛也信之信之教学三变诸处俱如此例若不可改尽削去之其余所批要收不可少处此弟之见正窃比于兄者自古圣贤未有不由忧勤惕励而能成其徳业今之学者只要说㣲妙玄通凌躐超顿在言语见觧上转殊不知老师与人爲善之心只要实地用功其言自谦逊卑抑大学诚意章惟不自欺者其心自谦非欲谦也心常不自足也兄所批教处正见近来实得与师意同也舒国裳在师门文録无所见惟行福建市舶司取至军门一牌传习续録则与陈维濬夏于中同时在坐问荅语颇多且有一叚持𥿄乞冩拱把桐梓一章欲时读以省师写至至于身而不知所以养之句因与座中诸友笑曰国裳中过状元来岂尚不知所以养时读以自警耶在座者闻之皆竦然汗皆此东廓语也又丙午年逰安福复古书院诸友说张石盘初不信师学人有辩者张曰岂有好人及其门耶辩者曰及门皆好人也张曰东廓岂及门乎辩者曰巳在赣及门矣又曰舒国裳岂及门乎曰国裳在南昌及门矣张始黙然俛首后亦及门是年石磐擕其子㑹复古其子举人至今常在㑹未有及门之说昨南昌闻之诸友相传因问律吕元声乃心服而拜盖其子姪軰叙其及门之端也昨见兄疑又检中离续同志考舒芬名在列则其诸所相传者不诬也如兄之教去前不欲一叚存后问元声语可矣徐尝爲师刻居夷集盖在癸未年及门则辛巳年九月非龙塲时也继后可商量处甚多兄有所见任举笔裁之兹遣徐生时举持全集面正门下弟心力巳竭虽闻指教更不能再着思矣惟兄爱谅之不肖五月季旬到舎下又踰月十日始接兄二月四日崃江书一隔千里片纸之通遂难若此感慨又何深也玉体乆平复在懐玉巳得之柏泉兄兹读来谕更觉相警之情也深入䆒竟虽父子之间不䏻一语接诚然诚然此可与千古相感而不可与对面相传在有志者自䆒自竟之耳天根亥子白沙诗中亦泄此意逹性命之㣲者信口拈来自与道合但我阳明先师全部文集无非此意特无一言搀入者爲圣学立大防也兄之明教究悉然于此处幸再详之兄卧处卑湿早晚亦湏开关径行登跳以舒泄蔽郁之气此亦去病之一端也徐时举来师谱当巳出稿乞早遣发逺仰逺仰春来与王敬所爲赤城会归天真始接兄崃江书兼读师谱考订感一体相成之心庆师教之有传也中间题纲整㓗増録数语皆师门精义匪徒庆师教之有传亦以验兄闭关所得黙与师契不疑其所行也去年归自懐玉黄沧溪读谱草与见吾肖溪二公互相校正亟谋梓行未㡬沧溪物故见吾闽去刻将半矣六卷巳后尚得証兄考订然前刻巳定不得尽如所拟俟畨刻当以兄考订本爲正也中间増采文録外集传习续録数十条弟前不及録者是有说愿兄详之先师始学求之宋儒不得入因学养生而沉酣于二氏恍若得所入焉至龙塲再经忧患而始豁然大悟良知之㫖自是出与学者言皆发诚意格物之教病学者未易得所入也每谈二氏犹若津津有味盖将假前日之所入以爲学者入门路径辛巳以后经宁藩之变则独信良知单头直入虽百家异术无不具足自是指发道要不必假途傍引无不曲畅旁通故不肖刻文録取其指发道要者爲正録其渉假借者则釐爲外集谱中所载无非此意盖欲学者志专归一而不疑其所徃也师在越时同门有用功恳切而泥于旧见郁而不化者时出一险语以激之如水投石于烈熖之中一击尽碎纎滓不留亦千古一大快也听者于此等处多好传诵而不䆒其发言之端譬之用药对症虽芒硝大黄立见竒効若不得症未有不因药杀人者故圣人立教只指掲学问大端使人自証自悟不欲以峻言隠语立偏胜之剂以快一时听闻防其后之足以杀人也师没后吾党之教日多岐矣洪居吴时见吾党喜爲髙论立异说以爲亲得师传而不本其言之有自不得已因其所举而指示立言之端私録数条未敢示人不意爲好事者窃録甲午主试广东其録已入岭表故归而删正刻传习续録于水西实以破传者之疑非好爲多述以耸学者之听也故谱中俱不𣣔采入而兄今节取而増述焉然删刻苦心亦不敢不谓兄一论破也愿更详之室远书札徃复甚难何时合併再圗面証以了未尽之私徳教在思窹寐如见惟不惜遐音仰切仰切王文成公全书卷之三十六王文成公全书王文成公全书传习录卷第三王文成公全书卷之三语录正徳乙亥九川初见先生扵龙江先生与甘泉先生论格物之说甘泉持旧说先生曰是求之扵外了甘泉曰若以格物理爲外是自小其心也九川甚喜旧说之是先生又论尽心一章九川一闻却遂无疑后家居复以格物遗质先生荅云但䏻实地用功久当自释山间乃自录大学旧本读之觉朱子格物之说非是然亦疑先生以意之所在爲物物字未明己卯归自京师再见先生扵洪都先生兵务倥偬乘隙讲授首问近年用功何如九川曰近年体验得明明徳功夫只是诚意自明明徳扵天下歩歩推入根源到诚意上再去不得如何以前又有格致工夫后又体验觉得意之诚伪必先知觉乃可以颜子有不善未尝知之知之未尝复行爲证豁然若无疑却又多了格物功夫又思来吾心之灵何有不知意之善恶只是物欲蔽了湏格去物欲始能如颜子未尝不知耳又自疑功夫顚倒与诚意不成片叚后问希颜希颜曰先生谓格物致知是诚意功夫极好九川曰如何是诚意功夫希颜令再思体㸔九川终不悟请问先生曰惜㢤此可一言而悟惟濬所举颜子事便是了只要知身心意知物是一件九川疑曰物在外如何与身心意知是一件先生曰耳目口鼻四肢身也非心安能视听言动心欲视听言动无耳目口鼻四肢亦不能故无心则无身无身则无心但指其充塞处言之谓之身指其主宰处言之谓之心指心之发动处谓之意指意之灵明处谓之知指意之渉着处谓之物只是一件意未有悬空的必着事物故欲诚意则随意所在某事而格之去其人欲而归扵天理则良知之在此事者无蔽而得致矣此便是诚意的功夫九川乃释然破数年之疑又问甘泉近亦信用大学古本谓格物犹言造道又谓穷理如穷其巢穴之穷以身至之也故格物亦只是随处体认天理似与先生之说渐同先生曰甘泉用功所以转得来当时与说亲民字不湏改他亦不信今论格物亦近但不湏换物字作理字只还他一物字便是后有人问九川曰今何不疑物字曰中庸曰不诚无物程子曰物来顺应又如物各付物胷中无物之类皆古人常用字也他日先生亦云然九川问近年因厌泛滥之学毎要静坐求屏息念虑非惟不能愈觉扰扰如何先生曰念如何可息只是要正曰当自有无念时否先生曰实无无念时曰如此却如何言静曰静未尝不动动未尝不静戒谨恐惧即是念何分动静曰周子何以言定之以中正仁义而主静曰无欲故静是静亦定动亦定的定字主其本体也戒惧之念是活泼地此是天机不息处所谓维天之命扵穆不巳一息便是死非本体之念即是私念又问用功収心时有声色在前如常闻见恐不是专一曰如何欲不闻见除是藁木死灰耳聋目盲则可只是虽闻见而不流去便是曰昔有人静坐其子隔壁读书不知其勤惰程子称其甚敬何如曰伊川恐亦是讥他又问静坐用功颇觉此心収歛遇事又断了旋起箇念头去事上省察事过又㝷旧功还觉有内外打不作一片先生曰此格物之说未透心何尝有内外即如惟濬今在此讲论又岂有一心在内照管这听讲说时专敬即是那静坐时心功夫一贯何湏更起念头人湏在事上磨鍊做功夫乃有益若只好静遇事便乱终无长进那静时功夫亦差似収歛而实放溺也后在洪都复与于中国裳论内外之说渠皆云物自有内外但要内外并着功夫不可有间耳以质先生曰功夫不离本体本体原无内外只爲后来做功夫的分了内外失其本体了如今正要讲明功夫不要有内外乃是本体功夫是日俱有省又问陆子之学何如先生曰濂溪明道之后还是象山只还粗些九川曰㸔他论学篇篇说出骨髓句句似鍼膏肓却不见他粗先生曰然他心上用过功夫与揣摹依倣求之文义自不同但细㸔有粗处用功乆当见之庚辰往䖍州再见先生问近来功夫虽若稍知头脑然难寻箇稳当快乐处先生曰尔却去心上寻箇天理此正所谓理障此间有箇诀窍曰请问如何曰只是致知曰如何致曰尔那一点良知是尔自家底凖则尔意念着处他是便知是非便知非更暪他一些不得尔只不要欺他实实落落依着他做去善便存恶便去他这里何等稳当快乐此便是格物的眞诀致知的实功若不靠着这些眞机如何去格物我亦近年体贴出来如此分明初犹疑只依他恐有不足精细㸔无些小欠阙在䖍与于中谦之同侍先生曰人胷中各有箇圣人只自信不及都自埋倒了因顾于中曰尔胷中原是圣人于中起不敢当先生曰此是尔自家有的如何要推于中又曰不敢先生曰衆人皆有之况在于中却何故谦起来谦亦不得于中乃笑受又论良知在人随你如何不能泯灭虽盗贼亦自知不当爲盗唤他做贼他还忸怩于中曰只是物欲遮蔽良心在内自不㑹失如云自蔽日日何尝失了先生曰于中如此聪明他人见不及此先生曰这些子㸔得透彻随他千言万语是非诚伪到前便明合得的便是合不得的便非如佛家说心印相似眞是箇试金石指南针先生曰人若知这良知诀窍随他多少邪思枉念这里一觉都自消融眞箇是灵丹一粒点鐡成金崇一曰先生致知之㫖发尽精藴㸔来这里再去不得先生曰何言之易也再用功半年㸔如何又用功一年㸔如何功夫愈乆愈觉不同此难口说先生问九川扵致知之说体验如何九川曰自觉不同往时操持常不得箇恰好处此乃是恰好处先生曰可知是体来与听讲不同我初与讲时知尔只是忽易未有滋味只这箇要妙再体到深处日见不同是无穷尽的又曰此致知二字眞是箇千古圣传之秘见到这里百世以俟圣人而不惑九川问曰伊川说到体用一原显微无间处门人已说是泄天机先生致知之说莫亦泄天机太甚否先生曰圣人已指以示人只爲后人揜匿我发明耳何故说泄此是人人自有的觉来甚不打紧一般然与不用实功人说亦甚轻忽可惜彼此无益与实用功而不得其要者提撕之甚沛然得力又曰知来本无知觉来本无觉然不知则遂沦埋先生曰大凡朋友湏箴规指处少诱掖奖劝意多方是后又戒九川云与朋友论学湏委曲谦下寛以居之九川卧病䖍州先生云病物亦难格觉得如何对曰功夫甚难先生曰常快活便是功夫九川问自省念虑或渉邪妄或预料理天下事思到极处井井有味便缱绻难屏觉得早则易觉迟则难用力克治愈觉扞格惟稍迁念他事则随两忘如此廓淸亦似无害先生曰何湏如此只要在良知上着功夫九川曰正谓那一时不知先生曰我这里自有功夫何缘得他来只爲尔功夫㫁了便蔽其知旣㫁了则继续旧功便是何必如此九川曰直是难鏖虽知丢他不去先生曰湏是勇用功久自有勇故曰是集义所生者胜得容易便是大贤九川问此功夫却扵心上体验明白只解书不通先生曰只要解心心明白书自然融㑹若心上不通只要书上文义通却自生意见有一属官因久听讲先生之学曰此学甚好只是簿书讼狱繁难不得爲学先生闻之曰我何尝敎尔离了簿书讼狱悬空去讲学尔旣有官司之事便从官司的事上爲学才是眞格物如问一词讼不可因其应对无状起箇怒心不可因他言语圎转生箇喜心不可恶其嘱托加意治之不可因其请求屈意从之不可因自已事务烦冗随意苟且㫁之不可因旁人譛毁罗织随人意思处之这许多意思皆私只尔自知湏精细省察克治惟恐此心有一毫偏倚杜人是非这便是格物致知簿书讼狱之间无非实学若离了事物爲学却是着空䖍州将归有诗别先生云良知何事系多闻妙合当时已种根好恶从之爲圣学将迎无处是干元先生曰若未来讲此学不知说好恶从之从箇甚么敷英在座曰诚然尝读先生大学古本序不知所说何事及来听讲许时乃稍知大意于中国裳軰同侍食先生曰凡饮食只是要养我身食了要消化若徒蓄积在肚里便成痞了如何长得肌肤后世学者博闻多识留滞胷中皆伤食之病也先生曰圣人亦是学知衆人亦是生知问曰何如曰这良知人人皆有圣人只是保全无些障蔽兢兢业业亹亹翼翼自然不息便也是学只是生的分数多所以谓之生知安行衆人自孩提之童莫不完具此知只是障蔽多然本体之知自难泯息虽问学克治也只慿他只是学的分数多所以谓之学知利行黄以方问先生格致之说随时格物以致其知则知是一节之知非全体之知也何以到得溥博如天渊泉如渊地位先生曰人心是天渊心之本体无所不该原是一箇天只爲私欲障碍则天之本体失了心之理无穷尽原是一箇渊只爲私欲窒塞则渊之本体失了如今念念致良知将此障碍窒塞一齐去尽则本体巳复便是天渊了乃指天以示之曰比如面前见天是昭昭之天四外见天也只是昭昭之天只爲许多房子墙壁遮蔽便不见天之全体若撤去房子墙壁总是一箇天矣不可道眼前天是昭昭之天外面又不是昭昭之天也于此便见一节之知即全体之知全体之知即一节之知总是一箇本体先生曰圣贤非无功业节气但其循着这天理则便是道不可以事功气节名矣发愤忘食是圣人之志如此眞无有已时乐以忘忧是圣人之道如此眞无有戚时恐不必云得不得也先生曰我軰致知只是各随分限所及今日良知见在如此只随今日所知扩充到底明日良知又有开悟便从明日所知扩充到底如此方是精一功夫与人论学亦湏随人分限所及如树有这些萌芽只把这些水去灌溉萌芽再长便又加水自拱把以至合抱灌溉之功皆是随其分限所及若些小萌芽有一桶水在尽要倾上便浸坏他了问知行合一先生曰此湏识我立言宗㫖今人学问只因知行分作两件故有一念发动虽是不善然却未曾行便不去禁止我今说箇知行合一正要人晓得一念发动处便即是行了发动处有不善就将这不善的念克倒了湏要彻根彻底不使那一念不善潜伏在胷中此是我立言宗㫖圣人无所不知只是知箇天理无所不能只是能箇天理圣人本体明白故事事知箇天理所在便去尽箇天理不是本体明后却扵天下事物都便知得便做得来也天下事物如名物度数草木鸟兽之类不胜其烦圣人湏是本体明了亦何缘能尽知得但不必知的圣人自不消求知其所当知的圣人自能问人如子入太庙毎事问之类先儒谓虽知亦问敬谨之至此说不可通圣人扵礼乐名物不必尽知然他知得一箇天理便自有许多节文度数岀来不知能问亦即是天理节文所在问先生尝谓善恶只是一物善恶两端如氷炭相反如何谓只一物先生曰至善者心之本体本体上才过当些子便是恶了不是有一箇善却又有一箇恶来相对也故善恶只是一物直因闻先生之说则知程子所谓善固性也恶亦不可不谓之性又曰善恶皆天理谓之恶者本非恶但扵本性上过与不及之间耳其说皆无可疑先生尝谓人但得好善如好好色恶恶如恶恶臭便是圣人直初时闻之觉甚易后体验得来此箇功夫着实是难如一念虽知好善恶恶然不知不觉又夹杂去了才有夹杂便不是好善如好好色恶恶如恶恶臭的心善䏻实实的好是无念不善矣恶能实实的恶是无念及恶矣如何不是圣人故圣人之学只是一诚而巳问修道说言率性之谓道属圣人分上事修道之谓教属贤人分上事先生曰衆人亦率性也但率性在圣人分上较多故率性之谓道属圣人事圣人亦修道也但修道在贤人分上多故修道之谓教属贤人事又曰中庸一书大抵皆是说修道的事故后面凡说君子说颜渊说子路皆是能修道的说小人说贤知愚不肖说庻民皆是不能修道的其他言舜文周公仲尼至诚至圣之类则又圣人之自能脩道者也问儒者到三更时分扫荡胷中思虑空空静静与释氏之静只一般两下皆不用此时何所分别先生曰动静只是一箇那三更时分空空静静的只是存天理即是如今应事接物的心如今应事接物的心亦是循此天理便是那三更时分空空静静的心故动静只是一箇分别不得知得动静合一释氏毫釐差处亦自莫揜矣门人在座有动止甚矜持者先生曰人若矜持太过终是有弊曰矜持太过何如有弊曰人只有许多精神若专在容貌上用功则扵中心照管不及者多矣有太直率者先生曰如今讲此学却外面全不检束又分心与事爲二矣门人作文送友行问先生曰作文字不免费思作了后又一二日常记在怀曰文字思索亦无害但作了常记在怀则爲文所累心中有一物矣此则未可也又作诗送人先生㸔诗毕谓曰凡作文字要随我分限所及若说得太过了亦非修辞立诚矣文公格物之说只是少头脑如所谓察之扵念虑之微此一句不该与求之文字之中验之扵事爲之着索之讲论之际混作一例㸔是无轻重也问有所忿一条先生曰忿㡬件人心怎能无得只是不可有耳凡人忿着了一分意思便怒得过当非廓然太公之体了故有所忿便不得其正也如今扵凡忿等件只是箇物来顺应不要着一分意思便心体廓然太公得其本体之正了且如出外见人相鬪其不是的我心亦怒然虽怒却此心廓然不曾动些子气如今怒人亦得如此方才是正先生尝言佛氏不着相其实着了相吾儒着相其实不着相请问曰佛怕父子累却逃了父子怕君臣累却逃了君臣怕夫妇累却逃了夫妇都是爲箇君臣父子夫妇着了相便湏逃避如吾儒有箇父子还他以仁有箇君臣还他以义有箇夫妇还他以别何曾着父子君臣夫妇的相黄勉叔问心无恶念时此心空空荡荡的不知亦须存箇善念否先生曰旣去恶念便是善念便复心之本体矣譬如日光被云来遮蔽云去光已复矣若恶念旣去又要存箇善念即是日光之中添燃一灯问近来用功亦颇觉妄念不生但腔子里黒窣窣的不知如何打得光明先生曰初下手用功如何腔子里便得光明譬如奔流浊水才贮在缸里初然虽定也只是昏浊的湏俟澄定既乆自然渣滓尽去复得淸来汝只要在良知上用功良知存久黒窣窣自能光明矣今便要责效却是助长不成功夫先生曰吾教人致良知在格物上用功却是有根本的学问日长进一日愈久愈觉精明世儒敎人事事物物上去寻讨却是无根本的学问方其壮时虽暂䏻外面修饰不见有过老则精神衰迈终湏放倒譬如无根之树移栽水边虽暂时鲜好终久要憔悴问志扵道一章先生曰只志道一句便含下面数句功夫自住不得譬如做此屋志于道是念念要去择地鸠材经营成箇区宅据徳却是经画巳成有可据矣依仁却是常常住在区宅内更不离去游艺却是加些画采美此区宅艺者义也理之所宜者也如诵诗读书弹琴习射之类皆所以调习此心使之熟扵道也苟不志道而游艺却如无状小子不先去置造区宅只管要去买画挂做门面不知将挂在何处问读书所以调摄此心不可缺的但读之之时一种科目意思牵引而来不知何以免此先生曰只要良知眞切虽做举业不爲心累总有累亦易觉克之而已且如读书时良知知得强记之心不是即克去之有欲速之心不是即克去之有夸多鬪靡之心不是即克去之如此亦只是终日与圣贤印对是箇纯乎天理之心任他读书亦只是调摄此心而巳何累之有曰虽䝉开示柰资资庸下实难免累窃闻穷通有命上智之人恐不屑此不肖爲声利牵纒甘心爲此徒自苦耳欲屏弃之又制扵亲不能舍去柰何先生曰此事归辞扵亲者多矣其实只是无志志立得时良知千事万爲只是一事读书作文安䏻累人人自累扵得失耳因叹曰此学不明不知此䖏担阁了㡬多英雄汉问生之谓性告子亦说得是孟子如何非之先生曰固是性但告子认得一边去了不晓得头脑若晓得头脑如此说亦是孟子亦曰形色天性也这也是指气说又曰凡人信口说任意行皆说此是依我心性出来此是所谓生之谓性然却要有过差若晓得头脑依吾良知上说出来行将去便自是停当然良知亦只是这口说这身行岂能外得气别有箇去行去说故曰论性不论气不备论气不论性不明气亦性也性亦气也但湏认得头脑是当又曰诸君功夫最不可助长上智絶少学者无超入圣人之理一起一伏一进一退自是功夫节次不可以我前日用得功夫了今却不济便要矫强做出一箇没破绽的模様这便是助长连前些子功夫都壊了此非小过譬如行路的人遭一蹶跌起来便走不要欺人做那不曾跌倒的様子出来诸君只要常常怀箇遁世无闷不见是而无闷之心依此良知忍耐做去不管人非笑不管人毁谤不管人荣辱任他功夫有进有退我只是这致良知的主宰不息久久自然有得力处一切外事亦自能不动又曰人若着实用功随人毁谤随人欺慢处处得益处处是进徳之资若不用功只是魔也终被累倒先生一日出游禹穴顾田间禾曰能㡬何时又如此长了范兆期在傍曰此只是有根学问能自植根亦不患无长先生曰人孰无根良知即是天植灵根自生生不息但着了私累把此根戕贼蔽塞不得发生耳一友常易动气责人先生警之曰学湏反已若徒责人只见得人不是不见自已非若能反已方见自已有许多未尽处奚暇责人舜能化得象的傲其机括只是不见象的不是若舜只要正他的姦悪就见得象的不是矣象是傲人必不肯相下如何感化得他是友感悔曰你今后只不要去论人之是非凡当责辩人时就把做一件大已私克去方可先生曰凡朋友问难縦有浅近粗踈或露才扬已皆是病发当因其病而药之可也不可便怀鄙薄之心非君子与人爲善之心矣问易朱子主卜筮程传主理何如先生曰卜筮是理理亦是卜筮天下之理孰有大扵卜筮者乎只爲后世将卜筮专主在占卦上㸔了所以㸔得卜筮似小艺不知今之师友问荅博学审问愼思明辩笃行之类皆是卜筮卜筮者不过求决狐疑神明吾心而已易是问诸天人有疑自信不及故以易问天谓人心尚有所渉惟天不容伪耳黄勉之问无适也无莫也义之与比事事要如此否先生曰固是事事要如此湏是识得箇头脑乃可义即是良知晓得良知是箇头脑方无执着且如受人餽送也有今日当受的他日不当受的也有今日不当受的他日当受的你若执着了今日当受的便一切受去执着了今日不当受的便一切不受去便是适莫便不是良知的本体如何唤得做义问思无邪一言如何便盖得三百篇之义先生曰岂特三百篇六经只此一言便可该贯以至穷古今天下圣贤的话思无邪一言也可该贯此外更有何说此是一了百当的功夫问道心人心先生曰率性之谓道便是道心但着些人的意思在便是人心道心本是无声无臭故曰微依着人心行去便有许多不安穏处故曰惟危问中人以下不可以语上愚的人与之语上尚且不进况不与之语可乎先生曰不是圣人终不与语圣人的心忧不得人人都做圣人只是人的资质不同施敎不可躐等中人以下的人便与他说性说命他也不省得也湏谩谩琢磨他起来一友问读书不记得如何先生曰只要晓得如何要记得要晓得已是落第二义了只要明得自家本体若徒要记得便不暁得若徒要晓得便明不得自家的本体问逝者如斯是说自家心性活泼泼地否先生曰然湏要时时用致良知的功夫方才活泼泼地方才与他川水一般若湏臾间断便与天地不相似此是学问极至处圣人也只如此问志士仁人章先生曰只爲世上人都把生身命子㸔得来太重不问当死不当死定要宛转委曲保全以此把天理却丢去了忍心害理何者不爲若违了天理便与禽兽无异便偷生在世上百千年也不过做了千百年的禽兽学者要扵此等处㸔得明白比干龙逢只爲他㸔得分明所以能成就得他的人问叔孙武叔毁仲尼大圣人如何犹不免扵毁谤先生曰毁谤自外来的虽圣人如何免得人只贵扵自修若自已实实落落是箇圣贤縦然人都毁他也说他不着却若浮云揜日如何损得日的光明若自已是箇象恭色庄不坚不介的縦然没一箇人说他他的恶慝终湏一日发露所以孟子说有求全之毁有不虞之誉毁誉在外的安能避得只要自修何如尔刘君亮要在山中静坐先生曰汝若以厌外物之心去求之静是反养成一箇骄惰之气了汝若不厌外物复扵静处涵养却好王汝中省曾侍坐先生握扇命曰你们用扇省曾起对曰不敢先生曰圣人之学不是这等綑縳苦楚的不是粧做道学的模様汝中曰观仲尼与曾点言志一章畧见先生曰然以此章观之圣人何等寛洪包含气象且爲师者问志扵羣弟子三子皆整顿以对至扵曾点飘飘然不㸔那三子在眼自去鼓起瑟来何等狂态及至言志又不对师之问目都是狂言设在伊川或斥骂起来了圣人乃复称许他何等气象圣人教人不是箇束缚他通做一般只如狂者便从狂处成就他狷者便从狷处成就他人之才气如何同得先生语陆元静曰元静少年亦要解五经志亦好博但圣人教人只怕人不简易他说的皆是简易之规以今人好博之心观之却似圣人敎人差了先生曰孔子无不知而作颜子有不善未尝不知此是圣学眞血脉路何廷仁黄正之李侯璧汝中徳洪侍坐先生顾而言曰汝軰学问不得长进只是未立志侯璧起而对曰珙亦愿立志先生曰难说不立未是必爲圣人之志耳对曰愿立必爲圣人之志先生曰你眞有圣人之志良知上更无不尽良知上留得些子别念挂带便非必爲圣人之志矣洪初闻时心若未服听说到不觉悚汗先生曰良知是造化的精灵这些精灵生天生地成鬼成帝皆从此出眞是与物无对人若复得他完完全全无少亏欠自不觉手舞足蹈不知天地间更有何乐可代一友静坐有见驰问先生荅曰吾昔居滁时见诸生多务知解口耳异同无益扵得姑敎之静坐一时窥见光景颇收近效久之渐有喜静厌动流入枯藁之病或务爲玄解妙觉动人听闻故迩来只説致良知良知明白随你去静处体悟也好随你去事上磨錬也好良知本体原是无动无静的此便是学问头脑我这箇话头自滁州到今亦较过㡬畨只是致良知三字无病医经折肱方能察人病理一友问功夫欲得此知时时接续一切应感处反觉照管不及若去事上周旋又觉不见了如何则可先生曰此只认良知未眞尚有内外之间我这里功夫不由人急心认得良知头脑是当去朴实用功自㑹透彻到此便是内外两忘又何心事不合一又曰功夫不是透得这箇眞机如何得他充实光辉若䏻透得时不由你聪明知解接得来湏胷中渣滓浑化不使有毫髪沾带始得先生曰天命之谓性命即是性率性之谓道性即是道修道之谓教道即是教问如何道即是教曰道即是良知良知原是完完全全是的还他是非的还他非是非只依着他更无有不是处这良知还是你的明师问不睹不闻是说本体戒愼恐惧是说功夫否先生曰此处湏信得本体原是不睹不闻的亦原是戒愼恐惧的戒愼恐惧不曾在不睹不闻上加得些子见得眞时便谓戒愼恐惧是本体不睹不闻是功夫亦得问通乎昼夜之道而知先生曰良知原是知昼知夜的又问人睡熟时良知亦不知了曰不知何以一呌便应曰良知常知如何有睡熟时曰向晦宴息此亦造化常理夜来天地混沌形色俱泯人亦耳目无所睹闻衆窍俱翕此即良知收歛凝一时天地旣开庻物露生人亦耳目有所睹闻衆窍俱辟此即良知妙用发生时可见人心与天地一体故上下与天地同流今人不会宴息夜来不是昏睡即是妄思魇寐曰睡时功夫如何用先生曰知昼即知夜矣日间良知是顺应无滞的夜间良知即是收歛凝一的有梦即先兆又曰良知在夜气发的方是本体以其无物欲之杂也学者要使事物纷扰之时常如夜气一般就是通乎昼夜之道而知先生曰仙家说到虚圣人岂能虚上加得一毫实佛氏说到无圣人岂䏻无上加得一毫有但僊家説虚从养生上来佛氏说无从出离生死苦海上来却扵本体上加却这些子意思在便不是他虚无的本色了便扵本体有障碍圣人只是还他良知的本色更不着些子意在良知之虚便是天之太虚良知之无便是太虚之无形日月风雷山川民物凡有貌象形色皆在太虚无形中发用流行未尝作得天的障碍圣人只是顺其良知之发用天地万物俱在我良知的发用流行中何尝又有一物超扵良知之外能作得障碍或问释氏亦务养心然要之不可以治天下何也先生曰吾儒养心未尝离却事物只顺其天则自然就是功夫释氏却要尽絶事物把心㸔做幻相渐入虚寂去了与世间若无些子交渉所以不可治天下或问异端先生曰与愚夫愚妇同的是谓同徳与愚夫愚妇异的是谓异端先生曰孟子不动心与告子不动心所异只在毫釐间告子只在不动心上着功孟子便直从此心原不动处分暁心之本体原是不动的只爲所行有不合义便动了孟子不论心之动与不动只是集义所行无不是义此心自然无可动处若告子只要此心不动便是把捉此心将他生生不息之根反阻挠了此非徒无益而又害之孟子集义工夫自是养得充满并无馁歉自是縦横自在活泼泼地此便是浩然之气又曰孟子病源从性无善无不善上见来性无善无不善虽如此说亦无大差但告子执定㸔了便有箇无善无不善的性在内有善有恶又在物感上㸔便有箇物在外却做两边㸔了便㑹差无善无不善性原是如此悟得及时只此一句便尽了更无有内外之间告子见一箇性在内见一箇物在外便见他扵性有未透彻处朱本思问人有虚灵方有良知若草木瓦石之类亦有良知否先生曰人的良知就是草木瓦石的良知若草木瓦石无人的良知不可以爲草木瓦石矣岂惟草木瓦石爲然天地无人的良知亦不可爲天地矣盖天地万物与人原是一体其发窍之最精处是人心一点灵明风雨露雷日月星辰禽兽草木山川土石与人原只一体故五谷禽兽之类皆可以养人药石之类皆可以疗疾只爲同此一气故䏻相通耳先生游南鎭一友指岩中花树问曰天下无心外之物如此花树在深山中自开自落扵我心亦何相关先生曰你未㸔此花时此花与汝心同归扵寂你来看此花时则此花颜色一时明白起来便知此花不在你的心外问大人与物同体如何大学又说箇厚薄先生曰惟是道理自有厚薄比如身是一体把手足捍头目岂是偏要薄手足其道理合如此禽兽与草木同是爱的把草木去养禽兽又忍得人与禽兽同是爱的宰禽兽以养亲与供祭祀燕賔客心又忍得至亲与路人同是爱的如箪食豆羮得则生不得则死不能两全宁救至亲不救路人心又忍得这是道理合该如此及至吾身与至亲更不得分别彼此厚薄盖以仁民爱物皆从此出此处可忍更无所不忍矣大学所谓厚薄是良知上自然的条理不可踰越此便谓之义顺这箇条理便谓之礼知此条理便谓之智终始是这条理便谓之信又曰目无体以万物之色爲体耳无体以万物之声爲体鼻无体以万物之臭爲体口无体以万物之味爲体心无体以天地万物感应之是非爲体问夭寿不贰先生曰学问功夫扵一切声利嗜好俱䏻脱落殆尽尚有一种生死念头毫髪挂帯便扵全体有未融释处人扵生死念头本从生身命根上帯来故不易去若扵此处见得破透得过此心全体方是流行无碍方是尽性至命之学一友问欲扵静坐时将好名好色好货等根逐一搜寻扫除廓淸恐是剜肉做疮否先生正色曰这是我医人的方子眞是去得人病根更有大本事人过了十数年亦还用得着你如不用且放起不要作坏我的方子是友愧谢少间曰此量非你事必吾门稍知意思者爲此说以误汝在坐者皆悚然一友问功夫不切先生曰学问功夫我已曾一句道尽如何今日转说转逺都不着根对曰致良知盖闻敎矣然亦须讲明先生曰旣知致良知又何可讲明良知本是明白实落用功便是不肯用功只在语言上转说转煳涂曰正求讲明致之之功先生曰此亦须你自家求我亦无别法可道昔有禅师人来问法只把麈尾提起一日其徒将麈尾藏过试他如何设法禅师寻麈尾不见又只空手提起我这箇良知就是设法的麈尾舍了这箇有何可提得少间又一友请问功夫切要先生旁顾曰我麈尾安在一时在坐者皆跃然或问至诚前知先生曰诚是实理只是一箇良知实理之妙用流行就是神其萌动处就是㡬诚神㡬曰圣人圣人不贵前知祸福之来虽圣人有所不免圣人只是知㡬遇变而通耳良知无前后只知得见在的㡬便是一了百了若有箇前知的心就是私心就有趋避利害的意邵子必扵前知终是利害心未尽处先生曰无知无不知本体原是如此譬如日未尝有心照物而自无物不照无照无不照原是日的本体良知本无知今却要有知本无不知今却疑有不知只是信不及耳先生曰惟天下至圣爲能聪明睿知旧㸔何等玄妙今㸔来原是人人自有的耳原是聪目原是明心思原是睿知圣人只是一䏻之尔䏻处正是良知衆人不䏻只是箇不致知何等明白简易问孔子所谓逺虑周公夜以继日与将迎不同何如先生曰逺虑不是茫茫荡荡去思虑只是要存这天理天理在人心亘古亘今无有终始天理即是良知千思万虑只是要致良知良知愈思愈精明若不精思漫然随事应去良知便粗了若只着在事上茫茫荡荡去思教做逺虑便不免有毁誉得䘮人欲搀入其中就是将迎了周公终夜以思只是戒愼不睹恐惧不闻的功夫见得时其气象与将迎自别问一日克已复礼天下归仁朱子作效验说如何先生曰圣贤只是爲已之学重功夫不重效验仁者以万物爲体不能一体只是已私未忘全得仁体则天下皆归扵吾仁就是八荒皆在我闼意天下皆与其仁亦在其中如在邦无怨在家无怨亦只是自家不怨如不怨天不尤人之意然家邦无怨扵我亦在其中但所重不在此问孟子巧力圣智之说朱子云三子力有余而巧不足何如先生曰三子固有力亦有巧巧力实非两事巧亦只在用力处力而不巧亦是徒力三子譬如射一䏻歩箭一能马箭一䏻逺箭他射得到俱谓之力中处俱可谓之巧但歩不能马马不能逺各有所长便是才力分限有不同处孔子则三者皆长然孔子之和只到得柳下惠而极淸只到得伯夷而极任只到得伊尹而极何曾加得些子若谓三子力有余而巧不足则其力反过孔子了巧力只是发明圣知之义若识得圣知本体是何物便自然了先生曰先天而天弗违天即良知也后天而奉天时良知即天也良知只是箇是非之心是非只是箇好恶只好恶就尽了是非只是非就尽了万事万变又曰是非两字是箇大规矩巧处则存乎其人圣人之知如靑天之日贤人如浮云天日愚人如隂霾天日虽有昏明不同其能辨黑白则一虽昏黑夜里亦影影见得黑白就是日之余光未尽处困学功夫亦只从这点明处精察去耳问知譬日欲譬云云虽䏻蔽日亦是天之一气合有的欲亦莫非人心合有否先生曰喜怒哀惧爱恶欲谓之七情七者俱是人心合有的但要认得良知明白比如日光亦不可指着方所一隙通明皆是日光所在虽云雾四塞太虚中色象可辨亦是日光不灭处不可以云能蔽日敎天不要生云七情顺其自然之流行皆是良知之用不可分别善恶但不可有所着七情有着俱谓之欲俱爲良知之蔽然才有着时良知亦自㑹觉觉即蔽去复其体矣此处能勘得破方是简易透彻功夫问圣人生知安行是自然的如何有甚功夫先生曰知行二字即是功夫但有浅深难易之殊耳良知原是精精明明的如欲孝亲生知安行的只是依此良知实落尽孝而已学知利行者只是时时省觉务要依此良知尽孝而巳至扵困知勉行者蔽锢已深虽要依此良知去孝又爲私欲所阻是以不能必湏加人一已百人十已千之功方能依此良知以尽其孝圣人虽是生知安行然其心不敢自是肯做困知勉行的功夫困知勉行的却要思量做生知安行的事怎生成得问乐是心之本体不知遇大故于哀哭时此乐还在否先生曰须是大哭一畨了方乐不哭便不乐矣虽哭此心安处即是乐也本体未尝有动问良知一而巳文王作彖周公系爻孔子賛易何以各自㸔理不同先生曰圣人何能拘得死格大要出扵良知同便各爲说何害且如一园竹只要同此枝节便是大同若拘定枝枝节节都要髙下大小一様便非造化妙手矣汝軰只要去培养良知良知同更不妨有异处汝軰若不肯用功连笋也不曾抽得何处去论枝节乡人有父子讼狱请诉于先生侍者欲阻之先生听之言不终辞其父子相抱恸哭而去柴鸣治入问曰先生何言致伊感悔之速先生曰我言舜是世间大不孝的子瞽瞍是世间大慈的父鸣治愕然请问先生曰舜常自以爲大不孝所以能孝瞽瞍常自以爲大慈所以不䏻慈瞽瞍只记得舜是我提孩长的今何不曾豫恱我不知自心已爲后妻所移了尚谓自家能慈所以愈不䏻慈舜只思父提孩我时如何爱我今日不爱只是我不䏻尽孝日思所以不能尽孝处所以愈䏻孝及至瞽瞍底豫时又不过复得此心原慈的本体所以后世称舜是箇古今大孝的子瞽瞍亦做成箇慈父先生曰孔子有鄙夫来问未尝先有知识以应之其心只空空而已但叩他自知的是非两端与之一剖决鄙夫之心便已了然鄙夫自知的是非便是他本来天则虽圣人聪明如何可与增减得一毫他只不䏻自信夫子与之一剖决便已竭尽无余了若夫子与鄙夫言时留得些子知识在便是不能竭他的良知道体即有二了先生曰烝烝乂不格姦本註说象已进进扵义不至大爲姦恶舜征庸后象犹日以杀舜为事何大姦恶如之舜只是自进于乂以乂薫烝不去正他姦恶凡文过揜慝此是恶人常态若要指他是非反去激他恶性舜初时致得象要杀已亦是要象好的心太急此就是舜之过处经过来乃知功夫只在自已不去责人所以致得克谐此是舜动心忍性増益不䏻处古人言语俱是自家经过来所以说得亲切遗之后世曲当人情若非自家经过如何得他许多苦心处先生曰古乐不作久矣今之戏子尚与古乐意思相近未逹请问先生曰韶之九成便是舜的一本戏子武之九变便是武王的一本戏子圣人一生实事俱播在乐中所以有徳者闻之便知他尽善尽羙与尽羙未尽善处若后世作乐只是做些词调扵民俗风化絶无关渉何以化民善俗今要民俗反朴还淳取今之戏子将妖淫词调俱去了只取忠臣孝子故事使愚俗百姓人人易晓无意中感激他良知起来却扵风化有益然后古乐渐次可复矣曰洪要求元声不可得恐扵古乐亦难复先生曰你说元声在何处求对曰古人制管候气恐是求元声之法先生曰若要去葭灰黍粒中求元声却如水底捞月如何可得元声只在你心上求曰心如何求先生曰古人爲治先养得人心和平然后作乐比如在此歌诗你的心气和平听者自然恱怿兴起只此便是元声之始书云诗言志志便是乐的本歌永言歌便是作乐的本声依永律和声律只要和声和声便是制律的本何尝求之于外曰古人制候气法是意何取先生曰古人具中和之体以作乐我的中和原与天地之气相应候天地之气协凤凰之音不过去验我的气果和否此是成律已后事非必待此以成律也今要候灰管先湏定至日然至日子时恐又不准又何处取得准来先生曰学问也要点化但不如自家解化者自一了百当不然亦点化许多不得孔子气魄极大凡帝王事业无不一一理㑹也只从那心上来譬如大树有多少枝叶也只是根本上用得培养功夫故自然䏻如此非是从枝叶上用功做得根本也学者学孔子不在心上用功汲汲然去学那气魄却倒做了人有过多于过上用功就是补甑其流必归于文过今人于喫饭时虽无一事在前其心常役役不宁只縁此心忙惯了所以収摄不住琴瑟简编学者不可无盖有业以居之心就不放先生叹曰世间知学的人只有这些病痛打不破就不是善与人同崇一曰这病痛只是箇好髙不能忘已尔问良知原是中和的如何却有过不及先生曰知得过不及处就是中和所恶于上是良知毋以使下即是致知先生曰苏秦张仪之智也是圣人之资后世事业文章许多豪杰名家只是学得仪秦故智仪秦学术善揣摸人情无一些不中人肯綮故其说不能穷仪秦亦是窥见得良知妙用处但用之于不善尔或问未发巳发先生曰只缘后儒将未发巳发分说了只得噼头说箇无未发巳发使人自思得之若说有箇巳发未发听者依旧落在后儒见解若眞见得无未发巳发说箇有未发已发原不妨原有箇未发巳发在问曰未发未尝不和巳发未尝不中譬如钟声未扣不可谓无旣扣不可谓有毕竟有箇扣与不扣何如先生曰未扣时原是惊天动地旣扣时也只是寂天寞地问古人论性各有异同何者乃爲定论先生曰性无定体论亦无定体有自本体上说者有自发用上说者有自源头上说者有自流弊处说者总而言之只是这箇性但所见有浅深尔若执定一边便不是了性之本体原是无善无恶的发用上也原是可以爲善可以爲不善的其流弊也原是一定善一定恶的譬如眼有喜时的眼有怒时的眼直视就是㸔的眼微视就是觑的眼总而言之只是这箇眼若见得怒时眼就说未尝有喜的眼见得㸔时眼就说未尝有觑的眼皆是执定就知是错孟子说性直从源头上说来亦是说箇大槩如此荀子性恶之说是从流弊上说来也未可尽说他不是只是见得未精耳衆人则失了心之本体问孟子从源头上说性要人用功在源头上明彻荀子从流弊说性功夫只在末流上救正便费力了先生曰然先生曰用功到精处愈着不得言语说理愈难若着意在精微上全体功夫反蔽泥了杨慈湖不爲无见又着在无声无臭上见了人一日间古今世界都经过一畨只是人不见耳夜气淸明时无视无听无思无作淡然平怀就是羲皇世界平旦时神淸气朗雍雍穆穆就是尧舜世界日中以前礼仪交㑹气象秩然就是三代世界日中以后神气渐昏徃来杂扰就是春秋战国世界渐渐昏夜万物寝息景象寂寥就是人消物尽世界学者信得良知过不爲气所乱便常做箇羲皇已上人薛尚谦邹谦之马子莘王汝止侍坐因叹先生自征宁藩已来天下谤议益衆请各言其故有言先生功业势位日隆天下忌之者日衆有言先生之学日明故爲宋儒争是非者亦日博有言先生自南都以后同志信从者日衆而四方排阻者日益力先生曰诸君之言信皆有之但吾一叚自知处诸君俱未道及耳诸友请问先生曰我在南都已前尚有些子乡愿的意思在我今信得这良知眞是眞非信手行去更不着些覆藏我今才做得箇狂者的胷次使天下之人都说我行不揜言也罢尚谦出曰信得此过方是圣人的眞血脉先生鍜錬人处一言之下感人最深一日王汝止出游归先生问曰游何见对曰见满街人都是圣人先生曰你㸔满街人是圣人满街人到㸔你是圣人在又一日董萝石出游而归见先生曰今日见一异事先生曰何异对曰见满街人都是圣人先生曰此亦常事耳何足爲异盖汝止圭角未融萝石恍见有悟故问同荅异皆反其言而进之洪与黄正之张叔谦汝中丙戌㑹试归爲先生道途中讲学有信有不信先生曰你们拏一箇圣人去与人讲学人见圣人来都怕走了如何讲得行须做得箇愚夫愚妇方可与人讲学洪又言今日要见人品髙下最易先生曰何以见之对曰先生譬如泰山在前有不知仰者湏是无目人先生曰泰山不如平地大平地有何可见先生一言翦裁剖破终年爲外好髙之病在座者莫不悚惧癸未春邹谦之来越问学居数日先生送别于浮峰是夕与希渊诸友移舟宿延夀寺秉烛夜坐先生慨怅不已曰江涛烟柳故人倐在百里外矣一友问曰先生何念谦之之深也先生曰曾子所谓以能问于不䏻以多问于寡有若无实若虚犯而不较若谦之者良近之矣丁亥年九月先生起复征思田将命行时徳洪与汝中论学汝中举先生敎言曰无善无恶是心之体有善有恶是意之动知善知恶是良知爲善去恶是格物徳洪曰此意如何汝中曰此恐未是䆒竟话头若说心体是无善无恶意亦是无善无恶的意知亦是无善无恶的知物是无善无恶的物矣若说意有善恶毕竟心体还有善恶在徳洪曰心体是天命之性原是无善无恶的但人有习心意念上见有善恶在格致诚正修此正是复那性体功夫若原无善恶功夫亦不消说矣是夕侍坐天泉桥各举请正先生曰我今将行正要你们来讲破此意二君之见正好相资爲用不可各执一边我这里接人原有此二种利根之人直从本源上悟入人心本体原是明莹无滞的原是箇未发之中利根之人一悟本体即是功夫人已内外一齐俱透了其次不免有习心在本体受蔽故且敎在意念上实落爲善去恶功夫熟后渣滓去得尽时本体亦明尽了汝中之见是我这里接利根人的徳洪之见是我这里爲其次立法的二君相取爲用则中人上下皆可引入扵道若各执一边眼前便有失人便于道体各有未尽旣而曰已后与朋友讲学切不可失了我的宗㫖无善无恶是心之体有善有恶是意之动知善知恶的是良知爲善去恶是格物只依我这话头随人指点自没病痛此原是彻上彻下功夫利根之人世亦难遇本体功夫一悟尽透此颜子明道所不敢承当岂可轻易望人人有习心不敎他在良知上实用爲善去恶功夫只去悬空想箇本体一切事爲俱不着实不过养成一箇虚寂此箇病痛不是小小不可不早说破是日徳洪汝中俱有省先生初归越时朋友踪迹尚寥落旣后四方来游者日进癸未年已后环先生而居者比屋如天妃光相诸刹毎当一室常合食者数十人夜无卧处更相就席歌声彻昏旦南鎭禹穴阳明洞诸山逺近寺刹徙足所到无非同志游寓所在先生毎临讲座前后左右环坐而听者常不下数百人送往迎来月无虚日至有在侍更岁不能遍记其姓名者毎临别先生常叹曰君等虽别不出在天地间苟同此志吾亦可以忘形似矣诸生毎听讲出门未尝不跳跃称快尝闻之同门先軰曰南都以前朋友从游者虽衆未有如在越之盛者此虽讲学日乆孚信渐博要亦先生之学日进感召之机申变无方亦自有不同也此后黄以方录黄以方问博学扵文爲随事学存此天理然则谓行有余力则以学文其说似不相合先生曰诗书六艺皆是天理之发见文字都包在其中攷之诗书六艺皆所以学存此天理也不特发见于事爲者方爲文耳余力学文亦只博学于文中事或问学而不思二句曰此亦有爲而言其实思即学也学有所疑便须思之思而不学者盖有此等人只悬空去思要想出一箇道理却不在身心上实用其力以学存此天理思与学作两事做故有㒺与殆之病其实思只是思其所学原非两事也先生曰先儒解格物爲格天下之物天下之物如何格得且谓一草一木亦皆有理今如何去格縦格得草木来如何反来诚得自家意我解格作正字义物作事字义大学之所谓身即耳目口鼻四肢是也欲修身便是要目非礼勿视耳非礼勿听口非礼勿言四肢非礼勿动要修这箇身身上如何用得功夫心者身之主宰目虽视而所以视者心也耳虽听而所以听者心也口与四肢虽言动而所以言动者心也故欲修身在扵体当自家心体常令廓然太公无有些子不正处主宰一正则发窍于目自无非礼之视发窍于耳自无非礼之听发窍于口与四肢自无非礼之言动此便是修身在正其心然至善者心之本体也心之本体那有不善如今要正心本体上何处用得工必就心之发动处才可着力也心之发动不能无不善故须就此处着力便是在诚意如一念发在好善上便实实落落去好善一念发在恶恶上便实实落落去恶恶意之所发旣无不诚则其本体如何有不正的故欲正其心在诚意工夫到诚意始有着落处然诚意之本又在于致知也所谓人虽不知而已所独知者此正是吾心良知处然知得善却不依这箇良知便做去知得不善却不依这箇良知便不去做则这箇良知便遮蔽了是不䏻致知也吾心良知旣不能扩充到底则善虽知好不䏻着实好了恶虽知恶不䏻着实恶了如何得意诚故致知者意诚之本也然亦不是悬空的致知致知在实事上格如意在于爲善便就这件事上去爲意在于去恶便就这件事上去不爲去恶固是格不正以归于正爲善则不善正了亦是格不正以归于正也如此则吾心良知无私欲蔽了得以致其极而意之所发好善去恶无有不诚矣诚意工夫实下手处在格物也若如此格物人人便做得人皆可以爲尧舜正在此也先生曰衆人只说格物要依晦翁何曾把他的说去用我着实曾用来初年与钱友同论做圣贤要格天下之物如今安得这等大的力量因指亭前竹子令去格㸔钱子早夜去穷格竹子的道理竭其心思至于三日便致劳神成疾当初说他这是精力不足某因自去穷格早夜不得其理到七日亦以劳思致疾遂相与叹圣贤是做不得的无他大力量去格物了及在夷中三年颇见得此意思乃知天下之物本无可格者其格物之功只在身心上做决然以圣人爲人人可到便自有担当了这里意思却要说与诸公知道门人有言邵端峯论童子不能格物只教以洒扫应对之说先生曰洒扫应对就是一件物童子良知只到此便敎去洒扫应对就是致他这一点良知了又如童子知畏先生长者此亦是他良知处故虽嬉戏中见了先生长者便去作揖恭敬是他䏻格物以致敬师长之良知了童子自有童子的格物致知又曰我这里言格物自童子以至圣人皆是此等工夫但圣人格物便更熟得些子不消费力如此格物虽卖柴人亦是做得虽公卿大夫以至天子皆是如此做或疑知行不合一以知之匪艰二句爲问先生曰良知自知原是容易的只是不能致那良知便是知之匪艰行之惟艰门人问曰知行如何得合一且如中庸言博学之又说箇笃行之分明知行是两件先生曰博学只是事事学存此天理笃行只是学之不已之意又问易学以聚之又言仁以行之此是如何先生曰也是如此事事去学存此天理则此心更无放失时故曰学以聚之然常常学存此天理更无私欲间断此即是此心不息处故曰仁以行之又问孔子言知及之仁不能守之知行却是两箇了先生曰说及之已是行了但不能常常行已爲私欲间断便是仁不能守又问心即理之说程子云在物爲理如何谓心即理先生曰在物爲理在字上当添一心字此心在物则爲理如此心在事父则爲孝在事君则爲忠之类先生因谓之曰诸君要识得我立言宗㫖我如今说箇心即理是如何只爲世人分心与理爲二故便有许多病痛如五伯攘夷狄尊周室都是一箇私心便不当理人却说他做得当理只心有未纯往往恱慕其所爲要来外面做得好㸔却与心全不相干分心与理爲二其流至于伯道之伪而不自知故我说箇心即理要使知心理是一箇便来心上做工夫不去袭义扵义便是王道之眞此我立言宗㫖又问圣贤言语许多如何却要打做一箇曰我不是要打做一箇如曰夫道一而已矣又曰其爲物不二则其生物不测天地圣人皆是一箇如何二得心不是一块血肉凢知觉处便是心如耳目之知视听手足之知痛痒此知觉便是心也以方问曰先生之说格物凡中庸之愼独及集义博约等说皆爲格物之事先生曰非也格物即愼独即戒惧至扵集义博约工夫只一般不是以那数件都做格物底事以方问尊徳性一条先生曰道问学即所以尊徳性也晦翁言子静以尊徳性诲人某敎人岂不是道问学处多了些子是分尊徳性道问学作两件且如今讲习讨论下许多工夫无非只是存此心不失其徳性而已岂有尊徳性只空空去尊更不去问学问学只是空空去问学更与徳性无关渉如此则不知今之所以讲习讨论者更学何事问致广大二句曰尽精微即所以致广大也道中庸即所以极髙明也盖心之本体自是广大底人不能尽精微则便爲私欲所蔽有不胜其小者矣故䏻细微曲折无所不尽则私意不足以蔽之自无许多障碍遮隔处如何广大不致又问精微还是念虑之精微是事理之精微曰念虑之精微即事理之精微也先生曰今之论性者纷纷异同皆是说性非见性也见性者无异同之可言矣问声色货利恐良知亦不能无先生曰固然但初学用功却须扫除荡涤勿使留积则适然来遇始不爲累自然顺而应之良知只在声色货利上用工䏻致得良知精精明明毫髪无蔽则声色货利之交无非天则流行矣先生曰吾与诸公讲致知格物日日是此讲一二十年俱是如此诸君听吾言实去用功见吾讲一畨自觉长进一畨否则只作一塲话说虽听之亦何用先生曰人之本体常常是寂然不动的常常是感而遂通的未应不是先已应不是后一友举佛家以手指显出问曰衆曾见否衆曰见之复以手指入袖问曰衆还见否衆曰不见佛说还未见性此义未明先生曰手指有见有不见尔之见性常在人之心神只在有覩有闻上驰骛不在不覩不闻上着实用功盖不覩不闻是良知本体戒愼恐惧是致良知的工夫学者时时刻刻常覩其所不覩常闻其所不闻工夫方有箇实落处乆乆成熟后则不须着力不待防检而眞性自不息矣岂以在外者之闻见爲累㢤问先儒谓鸢飞鱼跃与必有事焉同一活泼泼地先生曰亦是天地间活泼泼地无非此理便是吾良知的流行不息致良知便是必有事的工夫此理非惟不可离实亦不得而离也无往而非道无往而非工夫先生曰诸公在此务要立箇必爲圣人之心时时刻刻须是一棒一条痕一掴一掌血方䏻听吾说话句句得力若茫茫荡荡度日譬如一块死肉打也不知得痛痒恐终不济事囬家只寻得旧时伎俩而已岂不惜㢤问近来妄念也觉少亦觉不曾着想定要如何用功不知此是工夫否先生曰汝且去着实用工便多这些着想也不妨乆乆自㑹妥帖若才下得些功便说效验何足爲恃一友自叹私意萌时分明自心知得只是不能使他即去先生曰你萌时这一知处便是你的命根当下即去消磨便是立命功夫夫子说性相近即孟子说性善不可专在气质上说若说气质如刚与柔对如何相近得惟性善则同耳人生初时善原是同的但刚的习扵善则爲刚善习扵恶则爲刚恶柔的习扵善则爲柔善习扵恶则爲柔恶便日相逺了先生尝语学者曰心体上着不得一念留滞就如眼着不得些子尘沙些子能得㡬多满眼便昏天黑地了又曰这一念不但是私念便好的念头亦着不得些子如眼中放些金玉屑眼亦开不得了问人心与物同体如吾身原是血气流通的所以谓之同体若扵人便异体了禽兽草木益逺矣而何谓之同体先生曰你只在感应之㡬上㸔岂但禽兽草木虽天地也与我同体的鬼神也与我同体的请问先生曰你看这箇天地中间甚么是天地的心对曰尝闻人是天地的心曰人又甚么教做心对曰只是一箇灵明可知充天塞地中间只有这箇灵明人只爲形体自间隔了我的灵明便是天地鬼神的主宰天没有我的灵明谁去仰他髙地没有我的灵明谁去俯他深鬼神没有我的灵明谁去辩他吉凶灾祥天地鬼神万物离却我的灵明便没有天地鬼神万物了我的灵明离却天地鬼神万物亦没有我的灵明如此便是一气流通的如何与他间隔得又问天地鬼神万物千古见在何没了我的灵明便俱无了曰今㸔死的人他这些精灵游散了他的天地万物尚在何处先生起行征思田徳洪与汝中追送严滩汝中举佛家实相幻相之说先生曰有心俱是实无心俱是幻无心俱是实有心俱是幻汝中曰有心俱是实无心俱是幻是本体上说功夫无心俱是实有心俱是幻是功夫上说本体先生然其言洪扵是时尚未了逹数年用功始信本体功夫合一但先生是时因问偶谈若吾儒指点人处不必借此立言耳尝见先生送二三耆宿出门退坐于中轩若有忧色徳㓋趋进请问先生曰顷与诸老论及此学眞员凿方柄此道坦如道路世儒往往自加荒塞终身䧟荆棘之塲而不悔吾不知其何说也徳洪退谓朋友曰先生诲人不择衰朽仁人悯物之心也先生曰人生大病只是一傲字爲子而傲必不孝爲臣而傲必不忠爲父而傲必不慈爲友而傲必不信故象与丹朱俱不肖亦只一傲字便结果了此生诸君常要体此人心本是天然之理精精明明无纎介染着只是一无我而巳胸中切不可有有即傲也古先圣人许多好处也只是无我而已无我自能谦谦者衆善之基傲者衆恶之魁又曰此道至简至易的亦至精至微的孔子曰其如示诸掌乎且人扵掌何日不见及至问他掌中多了文理却便不知即如我良知二字一讲便明谁不知得若欲的见良知却谁䏻见得问曰此知恐是无方体的最难捉摸先生曰良知即是易其爲道也屡迁变动不居周流六虚上下无常刚柔相易不可爲典要惟变所适此知如何捉摸得见得透时便是圣人问孔子曰囬也非助我者也是圣人果以相助望门弟子否先生曰亦是实话此道本无穷尽问难愈多则精微愈显圣人之言本自周遍但有问难的人胷中窒碍圣人被他一难发挥得愈加精神若颜子闻一知十胸中丁然如何得问难故圣人亦寂然不动无所发挥故曰非助邹谦之尝语徳洪曰舒国裳曾持一张𥿄请先生冩拱把之桐一章先生悬笔爲书到至扵身而不知所以飬之者顾而笑曰国裳读书中过状元来岂诚不知身之所以当养还湏诵此以求警一时在侍诸友皆惕然嘉靖戊子冬徳洪与王汝中奔师䘮至广信讣告同门约三年収録遗言继后同门各以所记见遗洪择其切扵问正者合所私録得若千条居呉时将与文录并刻矣适以忧去未遂当是时也四方讲学日衆师门宗㫖旣明若无事扵赘刻者故不复营念去年同门曾子才汉得洪手抄复傍爲采辑名曰遗言以刻行扵荆洪读之觉当时采录未精乃爲删其重复削去芜蔓存其三之一名曰传习续录复刻扵宁国之水西精舍今年夏洪来游蕲沈君思畏曰师门之敎久行于四方而独未及于蕲蕲之士得读遗言若亲炙夫子之敎指见良知若重覩日月之光惟恐传习之不博而未以重复之爲繁也请裒其所逸者增刻之若何洪曰然师门致知格物之㫖开示来学学者躬修黙悟不敢以知解承而惟以实体得故吾师终日言是而不惮其烦学者终日听是而不厌其数盖指示专一则体悟日精㡬迎扵言前神发扵言外感遇之诚也今吾师之没未及三纪而格言微㫖渐觉沦晦岂非吾党身践之不力多言有王文成公全书王文成公全书别录卷第九王文成公全书卷之九别录奏䟽一陈言邉务䟽迩者窃见皇上以彗星之变警戒脩省又以虏宼猖獗命将出师宵旰忧勤不遑宁䖏此诚圣主遇灾䏻警临事而惧之盛心也当兹多故主忧臣辱孰敢爱其死况有一二之见而忍不以上闻耶臣愚以为今之大患在于为大臣者外託慎重老成之名而内为固禄希宠之计为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而飬成怯懦因循之风故其衰耗頺塌将至于不可支持而不自觉今幸上天仁爱适有边陲之患是忧虑警省易辕改辙之机也此在陛下必宜自有所以痛革弊源惩艾而振作之者矣新进小臣何敢僣闻其事以干出位之诛至于军情之利害事机之得失苟有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以苟避乖刺而遂巳于言也谨陈便宜八事以备採择一曰蓄材以备急二曰舎短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乗弊何谓蓄材以备急臣惟将者三军之所恃以动得其人则克以胜非其人则败以亡其可以不豫蓄㢤今者邉方小㓂曾未足以辱偏裨而朝廷㑹议推举固已仓皇失措不得已而思其次一二人之外曽无可以继之者矣如是而求其克敌致胜其将何恃而䏻乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不䏻止金人之冲突今以一统之大求其任事如数子者曾未见有一人万如虏宼长驱而入不知陛下之臣孰可使以御之若之何其犹不寒心而早图之也臣愚以为今之武举仅可以得骑射搏撃之士而不足以收韬畧统驭之才今公侯之家虽有敎读之设不过虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内岁升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之毎岁更迭廵邉于科道部属之内择其通变特逹者二三人以从因使之得以周知道里之逺近邉関之要害虏情之虚实事势之缓急无不深谙熟察于平日则一旦有急所以遥度而徃莅之者不虑无其人矣孟轲有云苟为不畜终身不得臣愿自今畜之也何谓舎短以用长臣惟人之才䏻自非圣贤有所长必有所短有所明必有所蔽而人之常情亦必有所惩于前而后有所警于后呉起杀妻忍人也而称名将陈平受金贪夫也而称谋臣管仲被囚而建覇孟明三北而成功顾上之所以驾驭而鼓动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必𣣔拘于规矩䋲墨之中吾知其必不克矣臣尝闻诸道路之言曩者邉关将士以骁勇强悍称者多以过失罪名摈弃于闲散之地夫有过失罪名其在平居无事诚不可使䖏于人上至于今日之多事则彼之骁勇强悍亦诚有足用也且𬒳摈弃之乆必且悔艾前非以思奋励今诚委以数千之衆使得立功自赎彼又素熟于边事加之以积惯之余其与不习地利志图保守者功宜相逺矣古人有言使功不如使过是所谓使过也何谓简师以省费臣闻之兵法曰日费千金然后十万之师举夫古之善用兵者取用于国因粮于敌犹且日费千金今以中国而御夷虏非漕輓则无粟非征输则无财是故固不可以言因粮于敌矣然则今日之师可以轻出乎臣以公差在外甫归旬日遥闻出师窃以为不必然者何则圵地多寒今炎暑渐炽虏性不耐我得其时一也虏恃弓矢今大两时行觔胶觧弛二也虏逐水草以为居射生畜以爲食今巳蜂屯两月边草殆尽野无所猎三也以臣料之官军甫至虏迹遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速诏诸将宻于万人之内取精徤足用者三分之一而余皆归之京师万人之声既扬矣今宻归京师邉関固不知也是万人之威犹在也而其实又可以省无穷之费岂不为两便㢤况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以飬京军者而飬之以其所以赏京军者而赏之旬日之间数万之衆可立募于帐下奚必自京而出㢤何谓屯田以给食臣惟兵以食为主无食是无兵也邉関转输水陆千里踣顿捐弃十而致一故兵法曰国之贫于师者逺输逺输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三邉之戍方以战守不暇耕农诚使京军分屯其地给种授器待其秋成使之各食其力宼至则授甲归屯遥为声势以相掎角冦去仍复其业因以其暇缮完虏所拆毁邉墻亭堡以遏冲突如此虽未䏻尽给塞下之食亦可以少息输餽矣此诚持乆俟时之道王师出于万全之长䇿也何谓行法以振威臣闻李光弼之代子仪也张用济斩于辕门狄青之至广南也陈曙戮于戯下是以皆䏻振疲散之卒而摧方强之虏今边臣之失机者徃徃以计倖脱朝䘮师于东陲暮调守于西鄙罚无所加兵因縦弛如此则是陛下不惟不寘之罪而复为曲全之地也彼亦何惮而致其死力㢤夫法之不行自上犯之也今总兵官之头目动以一二百计彼其诚以武勇而收録之也则亦何不可之有然而此軰非势家之子弟即豪门之夤縁皆以权力而强委之也彼且需求刻剥骚扰道路仗势以夺功无劳而冐赏懈战士之心兴边戎之怨为总兵者且复资其权力以相后先其委之也敢以不受乎其受之也其肯以不庇乎苟戾于法又敢斩之以殉乎是将军之威固已因此軰而索然矣其又何以临师服衆㢤臣愿陛下手敕提督等官发令之日即以先所䘮师者斩于辕门以正军法而所谓头目之属悉皆禁令发回毋使渎扰侵冐以挠将权则士卒奋励军威振肃克敌制胜皆原于此不然虽有百万之衆徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三邉之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自冝感动然后简其强壮宣以国恩喻以虏讐明以天伦激以大义悬赏以鼓其勇暴恶以深其怒痛心疾首日夜淬砺务与之俱杀父兄之讐以报朝廷之徳则我之兵势日张士气日奋而区区丑虏有不足破者矣何谓捐小以全大臣闻之兵法曰将欲取之必固与之又曰佯圵勿从饵兵勿食皆捐小全大之谓也今虏势方张我若按兵不动彼必出锐以挑战挑战不已则必设诈以致师或捐弃牛马而伪迯或揜匿精悍以示弱或诈溃而埋伏或潜军而请和是皆诱我以利也信而从之则堕其计矣然今邉关守帅人各有心虏情虚实事难卒办当其挑诱之时畜而不应未免必有剽掠之虞一以为当救一以为可邀从之则必䧟于危亡之地不从则又惧于坐视之诛此王师之所以奔逐疲劳损失威重而丑虏之所以得志也今若恣其操纵许以便宜其縦之也不以其坐视其捐之也不以为失机养威为愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乗弊臣闻古之善战者先为不可胜以待敌之可胜盖中国工于自守而胡虏长于野战今邉卒新破虏势方剧若复与之交战是投其所长而以胜予敌也为今之计惟宜婴城固守逺斥候以防奸勤间谍以谋虏熟训练以用长严号令以肃惰而又频加犒享使皆畜力养鋭譬之积水俟其盈满充溢而后乗怒急决之则其势并力骤至于崩山漂石而未已昔李牧备邉日以牛酒享士士皆乐为一战而牧屡抑止之至其不可禁遏而始奋威并出若不得已而后从之是以一战而破强胡今我食既足我威既盛我怒既深我师既逸我守既坚我气既锐则是周悉万全而所谓不可胜者既在于我矣由是我足则虏日以匮我盛则虏日以衰我怒则虏日以曲我逸则虏日以劳我坚则虏日以虚我锐则虏日以钝索情较计必将疲罢奔逃然后用竒设伏悉师振旅出其所不趋趋其所不意迎邀夹攻首尾横撃是乃以足当匮以盛敌衰以怒加曲以逸撃劳以坚破虚以锐攻钝所谓胜于万全立于不败之地而不失敌之败者也右臣所陈非有竒特出人之见固皆兵家之常谈今之爲将者之所共见也但今邉关将帅虽或知之而不䏻行类皆视爲常谈漫不加省势有所轶则委于无可柰何事惮烦难则爲因循苟且是以玩习弛废一至于此陛下不忽其微乞敕兵部将臣所奏熟议可否转行提督等官即爲斟酌施行毋使视爲虚文务欲责以实効庶于军机必有少𥙷臣不胜爲国惓惓之至乞养病䟽臣原籍浙江绍兴府余姚县人由弘治十二年二甲进士弘治十三年六月除授前职弘治十四年八月奉命前徃直隷淮安等府会同各该廵按御史审决重囚已行遵奉奏报外切縁臣自去岁三月忽患虚弱咳嗽之疾剂炙交攻入秋稍愈遽欲谢去药石医师不可以爲病根既植当复萌芽勉强服饮颇亦臻效及奉命南行渐益平复遂以为无复他虑竟废医言捐弃药饵冲冐风寒恬无顾忌内耗外侵旧患仍作及事峻北上行至扬州转増烦热迁延三月尫羸日甚心虽恋阙势不䏻前追诵医言则既晚矣先民有云忠言逆耳利于行良药苦口利于病臣之致此则是不信医者逆耳之言而畏难苦口之药之过也今虽悔之其可䏻乎臣自惟田野竖儒粗通章句遭遇圣明窃禄部署未效答于㳙埃惧遂填于沟壑蝼蚁之私期得暂离职任投养幽闲荀全余生庶申𥘉志伏望圣恩垂悯乞敕吏部容臣暂归原籍就医调治病痊之日仍赴前项衙门办事以图𥙷报臣不胜迫切愿望之至乞宥言官去权姦以章圣徳䟽臣闻君仁则臣直大舜之所以圣以䏻隐恶而扬善也臣迩者窃见陛下以南京户科给事中戴铣等上言时事持敕锦衣卫差官校拿觧赴京臣不知所言之当理与否意其间必有触冒忌讳上干雷霆之怒者但以铣等职居諌司以言爲责其言而善自宜嘉纳施行如其未善亦宜包容隠覆以开忠谠之路乃今赫然下令逺事拘囚在陛下之心不过少示恋创使其后日不敢轻率妄有论列非果有意怒絶之也下民无知妄生疑惧臣切惜之今在廷之臣莫不以此举为非宜然而莫敢为陛下言者岂其无忧国爱君之心㢤惧陛下复以罪铣等者罪之则非惟无𥙷于国事而徒足以增陛下之过举耳然则自是而后虽有上关宗社危疑不制之事陛下孰从而闻之陛下聪明超絶苟念及此宁不寒心况今天时冻沍万一差去官校督束过严铣等在道或致失所遂填沟壑使陛下有杀諌臣之名兴群臣纷纷之议其时陛下必将追咎左右莫有言者则既晚矣伏愿陛下追收前㫖使铣等仍旧供职扩太公无我之仁明改过不吝之勇圣徳昭布逺迩人民胥悦岂不休㢤臣又惟君者元首也臣者耳目手足也陛下思耳目之不可使壅塞手足之不可使痿痺必将恻然而有所不忍臣承乏下僚僣言实罪伏覩陛下明㫖有政事得失许诸人直言无隐之条故敢昧死为陛下一言伏惟俯垂宥察不胜干冒战慄之至自劾乞休䟽臣由弘治十二年进士歴任今职盖叨位窃禄十有六年中间鳏旷之罪多矣迩者朝廷举考察之典㨂汰群僚臣反顾内省点检其平日正合摈废之列虽以阶资稍崇偶幸漏网然其不职之罪臣自知之不敢重以欺陛下况其气体素弱近年以来疾病交攻非独才之不堪亦且力有不任夫幸人之不知而䑕窜苟免臣之所甚耻也淑慝混淆使劝惩之典不明臣之所甚惧也伏惟陛下明烛其罪以之为显罚使天下暁然知不肖者之不得以倖免臣之愿死且不朽若从末减罢归田里使得自附于乞休之末臣之大幸亦死且不朽臣不胜惶恐待罪之至乞养病䟽顷者臣以朝廷举行考察自陈不职之状席藁待罪其时臣疾已作然不敢以疾请者人臣鳏矌废职自宜摈逐以彰国法疾非所言矣陛下寛恩曲成留使供职臣虽冥顽亦宁不知感激自奋及其壮齿陈力就列少效犬马然臣病侵气弱力不能从其心臣自徃岁投窜荒夷徃来道路前后五载蒙犯瘴雾魑魅之与游蛊毒之与䖏其时虽未即死而病势因仍渐肌入骨日以深积后值圣恩汪濊掩瑕纳垢复玷清班收歛精魂旋回光泽其实内病潜滋外强中稿顷来南都寒暑失节病遂大作且臣自㓜失毋鞠于祖毋岑今年九十有六耄甚不可迎侍日夜望臣一归为诀臣之疾痛抱此苦怀万无生理陛下至仁天覆惟恐一物不遂其生伏乞放臣暂回田里就医调治使得目见祖毋之终臣虽殒越下土永㗸犬马惟盖之恩倘得因是苟延残喘复为完人臣齿未甚衰暮犹有图効之日臣不胜恳切愿望之至諌迎佛䟽臣自七月以来切见道路流传之言以爲陛下遣使外夷逺迎佛敎郡臣纷纷进諌皆斥而不纳臣始闻不信既知其实然独窃喜幸以爲此乃陛下圣智之开明善端之萌蘖郡臣之諌虽亦出于忠爱至情然而未䏻推原陛下此念之所从起是乃爲善之端作圣之本正当将顺扩充遡流求原而乃狃于世儒崇正之说徒尔纷争力沮宜乎陛下之有所拂而不受忽而不省矣愚臣之见独异于是乃惟恐陛下好佛之心有所未至耳诚使陛下好佛之心果巳真切恳至不徒好其名而必务得其实不但好其末而必务求其本则尭舜之圣可至三代之盛可复矣岂非天下之幸宗社之福㢤臣请爲陛下言其好佛之实陛下聪明圣知昔者青宫固巳播传四海即位以来偶值多故未暇讲求五帝三王神圣之道虽或时御经筵儒臣进说不过日袭故事就文敷衍立谈之间岂䏻遽有所开发陛下聼之以爲圣贤之道不过如此则亦有何可乐故渐移志于骑射之䏻縦观于游心之乐盖亦无所用其聪明施其才力而偶託寄于此陛下聪明岂固遂安于是而不知此等皆无益有损之事也㢤驰逐困惫之余夜气淸明之际固将厌倦日生悔悟日切而左右前后又莫有以神圣之道为陛下言者故遂逺思西方佛氏之教以为其道䏻使人清心絶欲求全性命以出离生死又䏻慈悲普爱济度群生去其苦恼而跻之快乐今灾害日兴盗贼日炽财力日竭天下之民困苦巳极使诚身得佛氏之道而拯救之岂徒息精养气保全性命岂徒一身之乐将天下万民之困苦亦可因是而蘓息故遂特降纶音发币遣使不惮数万里之遥不爱数万金之费不惜数万生灵之困毙不厌数年徃返之迟乆逺迎学佛之徒是盖陛下思欲一洗旧习之非而幡然于髙明光大之业也陛下试以臣言反而思之陛下之心岂不如此乎然则圣知之开明善端之萌蘖者亦岂过爲䛕言以佞陛下㢤陛下好佛之心诚至则臣请毋好其名而务得其实毋好其末而务求其本陛下诚欲得其实而求其本则请毋求诸佛而求诸圣人毋求诸外夷而求诸中国此又非臣之苟爲游说之谈以诳陛下臣又请得而备言之夫佛者夷狄之圣人圣人者中国之佛也在彼夷狄则可用佛氏之敎以化导愚顽在我中国自当用圣人之道以叅賛化育犹行陆者必用车马渡海者必以舟舤今居中国而师佛教是犹以车马渡海虽使造父为御王良为右非但不䏻利渉必且有况溺之患夫车马本致逺之具岂不利器乎然而用非其地则技无所施陛下若谓佛氏之道虽不可以平治天下或亦可以脱离一身之生死虽不可以参賛化育而时亦可以导群品之嚣顽就此二说亦复不过得吾圣人之余绪陛下不信则臣请比而论之臣亦切尝学佛最所尊信自谓悟得其藴奥后乃窥见圣道之大始遂弃置其説臣请毋言其短言其长者夫西方之佛以释迦为最中国之圣人以尭舜为最臣请以释迦与尭舜比而论之夫世之最所索慕释迦者莫尚于脱离生死超然独存于世今佛氏之书具载始末谓释迦住世说法四十余年寿八十二岁而没则其寿亦诚可谓髙矣然舜年百有十岁尭年一百二十岁其寿比之释迦则又髙也佛䏻慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后䏻有所济若尭舜则端拱无为而天下各得其所惟克明峻徳以亲九族则九族既睦平章百姓则百姓昭明恊和万邦则黎民于变时雍极而至于上下草木鸟兽无不咸若其仁爱及物比之释迦则又至也佛䏻方便说法开悟群迷戒人之酒止人之杀去人之贪絶人之嗔其神通妙用亦诚可谓大矣然必耳提靣诲而后䏻若在尭舜则光𬒳四表格于上下其至诚所运自然不言而信不动而变无为而成盖与天地合其徳与日月合其明与四时合其序与鬼神合其吉㓙其神化无方而妙用无体比之释迦则又大也若乃诅呪变幻眩怪揑妖以欺惑愚冥是故佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也陛下若以尭舜既没必欲求之于彼则释迦之亡亦已乆矣若谓彼中学佛之徒䏻传释迦之道则吾中国之大顾岂无人䏻传尭舜之道者乎陛下未之求耳陛下试求大臣之中苟其䏻明尭舜之道者日日与之推求讲究乃必有䏻明神圣之道致陛下于尭舜之域者矣故臣以为陛下好佛之心诚至则请毋好其名而务得其实毋好其末而务求其本务得其实而求其本则请毋求诸佛而求诸圣人毋求诸夷狄而求诸中国者果非妄为游説之谈以诳陛下者矣陛下果䏻以好佛之心而好圣人以求释迦之诚而求诸尭舜之道则不必渉数万里之遥而西方极乐只在目前则不必縻数万之费毙数万之命歴数年之乆而一尘不动弹指之间可以立跻圣地神通妙用随形随足此又非臣之缪为大言以欺陛下必𣣔讨究其说则皆凿凿可证之言孔子云我𣣔仁斯仁至矣一日克己复礼而天下归仁孟轲云人皆可以为尭舜岂欺我㢤陛下反而思之又试以询之大臣询之群臣果臣言出于虚缪则丼受欺妄之戮臣不知讳忌伏见陛下善心之萌不觉踊跃喜幸輙进其将顺扩充之说惟陛下垂察则宗社幸甚天下幸甚万世幸甚臣不胜祝望恳切殒越之至专差舎人某具䟽奏上以闻辞新任乞以旧职致仕䟽臣原任南京鸿胪寺卿去嵗四月尝以不职自劾求退后至八月又以旧疾交作复乞天恩赦回调理皆未蒙准允黾勉尸素因循日月至今年九月十四日忽接吏部咨文䝉恩陞授前职闻命惊惶感泣之余莫知攸措窃念臣才本庸劣性复迂踈兼以疾病多端气体羸弱待罪鸿胪闲散之地犹惧不称况兹廵抚重任其将何才以堪夫因才器使朝廷之大政也量力受任人臣之大分也膴仕显官臣心岂独不愿一时贪倖苟受后至溃政偾事臣一身戮辱亦奚足惜其如陛下之事何况臣疾病未已精力益衰平居无事尚尔奄奄军旅驱驰岂复堪任臣在少年粗心浮气狂诞自居自后渉歴渐乆稍知惭沮逮今思之悔创靡及人或未考其实臣之自知则既审矣又何敢崇餙旧恶以误国事伏愿陛下念朝廷之大政不可轻地方之重寄不可苟体物情之有短长悯凡愚之所不逮别选贤䏻委以兹任悯臣之愚不加谪逐容令仍以鸿胪寺卿退归田里以免负乗之诛臣虽颠殒敢忘㗸结臣自㓜失慈鞠于祖母岑今年九十有七旦暮思臣一见为诀去岁乞休虽迫疾病实亦因此臣敢辄以蝼螘苦切之情控于陛下冀得便道先归省视岑疾少伸反哺之私以俟矜允之命臣衷情迫切不自知其触昧条宪臣不胜受恩感激渎冐战惧哀恳祈望之至谢恩䟽臣原任南京鸿胪寺卿正徳十一年九月十四日准吏部咨爲缺官事该部题奉圣㫖王守仁陞都察院左佥都御史廵抚南赣汀漳等䖏地方写敕与他钦此钦遵臣自以菲才多病惧不胜任以致偾事当具本乞恩辞免容令原职致仕随于十月二十四日节该钦奉敕谕尔前去廵抚江西南安赣州福建汀州漳州广东南雄韶州惠州潮州各府及湖广郴州地方抚安军民修理城池禁革奸弊一应地方贼情军马钱粮事宜小则径自区画大则奏请定夺钦此钦遵外十一月十四日续准兵部咨为紧急贼情事内开都御史文森迁延误事见奉敕书切责乃敢託疾避难奏回养病见今盗贼刼掠民遭荼毒万一王守仁因见地方有事假託辞免不无愈加误事该本部题奉圣㫖既地方有事王守仁着上紧去不许辞避迟误钦此闻报忧慙不遑寕䖏一靣扶疾候㫖至浙江杭州府地方于十二月𥘉二日复准吏部咨该臣奏为乞恩辞免新任仍照旧职致仕事奏奉圣㫖王守仁不准休致南贑地方见今多事着上紧前去用心廵抚钦此备咨到臣感恩惧罪之余不敢冐昧复请随于本月𥘉三日起程至次年正月十六日已抵赣州接管廵抚外伏念臣气体羸弱质性迂踈聊为口耳之学本非折冲之才鸿胪闲散尚以疾病而不堪廵抚繁难岂其精力之可任但前官以辞疾招议适踵效尤之嫌而圣㫖以多事为言恐蹈避难之罪遂尔冐于负乗不睱虞于覆餗黾勉莅事忽已踰旬受恩思效毎废寝食顾兵粮耗竭之余加之以师旅而盗贼残破之后方苦于疮痍尚尔一筹之未展敢云期月而可观况炎毒旧侵惧复中于瘴疠尫衰日积忧不任于驱驰心有余而才不逮足欲进而力不前徒切感恩之报莫申效死之诚臣敢不勉其智之所不足竭砥砺于巳尽其力之所可为付利钝于天亮无𥙷于河岳亦少致其㳙埃稍俟狐䑕巢穴之平终遂麋鹿山林之请臣不胜受恩感激给由䟽臣见年四十六岁系浙江绍兴府余姚县民籍由进士弘治十三年二月内除授刑部云南清吏司主事弘治十五年八月内告回原籍养病弘治十七年七月内病痊赴部改除兵部武选清吏司主事正徳元年十二月内为宥言官去权奸以彰圣徳事蒙恩降授贵州龙塲驿驿丞正徳五年三月内蒙陞江西吉安府庐陵县知县本年十月内陞南京刑部四川清吏司主事正徳六年正月内调吏部验封清吏司主事本年十月内陞本部文选清吏司员外郎正徳七年三月内陞本部考功清吏司郞中本年十二月𥘉八日䝉陞南京太仆寺少卿正徳八年十月二十二日到任至正徳九年四月二十一日止歴俸六箇月本日到任吏部札付䝉陞南京鸿胪寺卿本月二十五日到任至正徳十一年九月十四日止连閠历俸二十九箇月零十二日本日准吏部咨䝉恩陞都察院右佥都御史廵抚南贑汀漳等府于正徳十二年正月十六日前到地方行事支俸起扣至本月二十五日止又历俸十日连前共辏历俸三十六箇月三年考满例应给由縁臣系廵抚官员见在福建漳州等府地方督调官军夹剿漳浦等䖏流贼未敢擅离縁系三年给由事理为此具本奏闻叅失事官员䟽据江西按察司整饰兵备带管分廵岭北道副使杨璋呈据赣州府信丰县及信丰守御千户所各报称正徳十二年二月𥘉七日有龙南强贼突来地名崇僊屯札已经差委兴国县义民萧承㑹同信丰龙南官兵相机勦捕续㩀申报强贼突来本县小河住札离县约有四十余里乞要发兵䇿应又据申报本月𥘉九日有龙南流贼六百余人突至城下除严督军兵固守城池縁本所县无兵御敌诚恐前贼攻城卒难止遏乞调峰山拏手并该县兵夫救护又经差委南安府经历王祚南康县县丞舒富统领弩手杀手前去约㑹二县掌印官并领官兵相机攻围去后续据县丞舒富呈本月𥘉十日䝉委统领杀手陈礼鲂打手呉尚䏻等共五百名经历王祚义民萧承统领峰山加善双秀弩手各三百名先后到于信丰县㑹剿至十一日止有该所管屯千户林节带兵四十余名出城㩀乡导马客等报称止有强贼六百余人在地名花园屯札当同各官将兵分布札定只见前贼一阵止有百十余徒先出有前哨义民萧承领兵就与敌杀斩获贼级四颗夺获白旗一面顷刻衆贼出营分为三哨约有二千余徒瞰知龙南反招贼首黄秀魁紏合广东龙川县浰头贼首池大鬓贼首池大安新总并池大昇共为一阵贼首杨金巢自为一阵势甚猖獗卑职督统本哨兵快奋勇交锋杀死贼徒二十余人不意贼衆一涌前冲杀手陈礼鲂百长钟徳昇等见势难当俱各不聼约束先行漫散有南康县报効义士杨习举等仍与前贼死敌不退俱𬒳戮伤身死及有经历王祚上马不便亦𬒳执去贼势得胜仍要攻城随与萧承林节等收集衆兵退至南营山把截遇蒙本道亲临该县督剿各贼闻知退至牛州离城少逺至十二日前贼差人告招十三日蒙本道差萧承前去招抚就将经歴王祚放回贼徃原巢去讫等因到道备呈到臣随㩀龙南县知县卢鳯呈称本县捕盗主簿周政㑹同镇抚刘镗千户洪恩统领机兵旗军于本月十八日前去信丰县截捕探得强贼池大鬓黄秀魁等从鸦鹊隘越过安逺县住札本职督兵追截前贼已徃广东龙川县复回原巢浰头去讫据安逺县知县刘瑀禀称于本月十九日统领水元大石等保民兵弩手前去龙泉等保截剿各贼遯回原巢去讫难以穷追以此掣兵回县縁由查得先㩀该道及信丰县所各禀报前事已经批仰该道兵备等官急调招抚义官叶芳恊同石背兵夫㫁贼归路及调峯山弩手与南康打手人等责委县丞舒富统领前后夹撃又㸔得此贼既离巢穴利在速战仍仰该府急行所属隣近官司俱要乗险设伏厚集以待及于各乡村徃来路径多张疑兵使贼不敢轻易奔突仍调安逺县知县刘瑀星夜起集水元大石等保民兵一千横接龙南邀其不备若贼犹屯信丰急自龙南直趋浰头捣其巢穴贼进无所获退无所䖏不过句日可以坐擒仰各遵照施行去后今㩀前因叅㸔得县丞舒富承委督剿不䏻相度机宜轻率骤进以致杀伤兵快原其心虽出奋勇责以师律均为败事经历王祚临阵溃奔为贼所执后虽倖免终系失机信丰所县知县黄天爵千户郑铎廵捕副千户朱诚惟知固城自守不肯发兵应援龙南知县卢凤捕盗主簿周政隄备镇抚刘镗千户洪恩地当関隘正可防遏坐视前贼徃来畧不出兵邀撃千户林节即其兵力之寡似难全责究其失律之罪亦宜分受安逺县知县刘瑀承调追袭缓不及事俱属违法南康县百长钟徳昇等临阵不前故违约束先行溃散失误军机应合䖏以军法该道兵备副使杨璋守备都指挥同知王泰俱属提督欠严但杨璋徃来调度卒䏻招抚前贼计其功劳可以赎罪及照广东龙川县掌印捕盗等官明知首贼池大鬓等在彼地方为巢却亦不行时尝廵逻縦其过境刼掠又各不行乗机追捕俱属故违所㩀前项失事官贠俱属遵奉敕谕事理即行提问但前项贼徒拥衆数千变诈百出命虽阳受招抚其实隂懐异图况其党与根连三省万一乗间复岀为患必大正系紧关用人隄备之际除将百长钟徳昇等查勘的确䖏以军法及方靣军职另行参究外其余前项各官且量加督责姑令戴罪隄备各自相机行事勉图后功以赎前罪仍一靣委官前去信丰县地方查勘前项杀死兵快数目及有无隠匿别项事情另行参奏縁系地方紧急贼情及参失事官员事理未敢擅便为此具本请㫖闽广捷音䟽㩀福建按察司整饰兵备兼管分廵漳南道佥事胡琏呈㑹同分守右参政艾洪经理军务左参政陈䇿副使唐泽将领都指挥佥事李㣧督㩀河头等哨委官指挥徐麒知县施祥知事曾瑶等呈称各职统领军兵五千余人进至长富村等䖏见得贼衆地险巢穴数多兼且四路装伏势甚猖獗尅期于正徳十二年正月十八日等各分哨路从长富村至阔竹洋新洋大丰五雷大小峯等䖏与贼交锋前后大战数合擒斩首从贼犯黄烨等共计四百三十二名颗俘获贼属一百四十六名口烧燬房屋四百余间夺获马牛等项𬒳贼杀死老人许六打手黄富璘等六名余贼俱各奔聚象湖山拒守各职又统官兵追至莲花石与贼对札诚恐贼衆我寡呈乞添兵䇿应等因到道行㩀大溪哨指挥髙伟呈报统兵约㑹莲花石官兵攻打象湖山适遇广东委官指挥王春等领兵亦至彼境大伞地方卑职与指挥覃桓县丞纪镛领兵前去㑹剿不意大伞贼徒突出卑职等奋勇抵战覃桓纪镛马陷深泥与军人易成等七名兵快李崇静等八名俱𬒳贼伤身死卑职亦𬒳戳二鎗势难抵敌只得收兵暂回聼候縁象湖山系极髙絶险自来官兵所不䏻攻今贼势日盛若不添调狼兵稍俟秋冬㑹举夹攻恐生他变通行呈禀间续奉本院𥿄牌为进兵方畧事俻行各职遵奉宻谕佯言犒衆退师俟秋再举宻切部勒诸军乗懈奋撃依䝉宻差义官曽崇秀瓜探虚实乗贼怠弛㑹选精兵一千五百名当先重兵四千二百名继后分作三路各职统领俱于二月十九日夜㗸枚直趋三路并进直捣象湖山夺其隘口各贼虽已失险但其间贼徒类皆骁勇精悍犹䏻凌堑絶谷超跃如飞复据上层峻险四靣飞打衮木礧石以死拒敌我兵奋勇鏖战自辰至午唿声震天撼揺山谷三司所发竒兵复从间道鼓噪突登贼始惊溃大败我兵乗胜追杀擒斩大贼首黄猫狸㳺四并广东大贼首萧细弟郭虎等二百九十一名颗俘获贼属一百三十三名口其间坠崖堕壑死者不可胜计夺囬水黄牛赃银鎗刀等物烧燬房屋五百余间余贼溃散复入流恩山冈等巢与诸贼合势亦𬒳各贼杀死头目頼頥打手杨縁等一十四名次早各职分兵追剿指挥髙伟推官胡宁道亦由大丰领兵来㑹仍与前贼交锋大战擒斩首从贼犯巫姐旺等一百六十三名颗俘获贼属一百六名口余贼败走各又遯入广东交界黄蜡溪上下樟溪大山去讫又据金丰三团哨委官指挥王铠李诚通判龚震等各呈称贼首詹师富等恃居可塘洞山寨聚粮守险势甚强固各职依奉㑹议分兵五路连日攻打生擒大贼首詹师富江嵩范克起罗招贤等四名余贼败走复入竹子洞等䖏大山啸聚随又分兵追袭与贼连战擒首从贼犯范兴长等二百三十五名颗俘获贼属八十二名口夺囬𬒳虏男妇五名口夺获马牛等物亦𬒳各贼杀死老人胡文政一名戳伤乡夫叶永旺等五名又㩀指挥徐麒等呈称黄蜡溪上下漳溪与广东饶平县并本省永定县山界相连遵依约㑹广东官兵并金丰哨指挥韦鑑大溪哨推官胡寕道等于三月二十一日子时发兵齐至黄蜡广东义民饶四等领兵亦至㑹合我兵三路进攻贼出拒战甚鋭我兵奋勇大噪而前擒斩首从贼犯温宗富等九十一名颗俘获贼属一十三名口余贼败走各兵乗胜追至赤石巖仍与大战良乆贼复大败又擒斩首从贼犯游宗成等一百四十六名颗俘获贼属九十名口又据中营委官指挥张钺百户吕希良等呈称领兵追赶黄蜡溪等䖏逃贼至地名陈吕村遇贼拒战当阵擒斩首从贼犯朱老叔等六十六名颗俘获贼属八名口各另呈觧到道转觧审验纪功外续据委官知府钟湘呈称蒙调官兵先后两月之间攻破长富村等䖏巢穴三十余䖏擒斩首从贼犯一千四百二十余名颗俘获贼属五百七十余名口夺囬𬒳虏男妇五名口焼燬房屋二千余间夺获牛马赃仗无算即今胁从余党悉愿携带家口出官投首聴抚安揷本职遵照兵部奏行勘合并廵抚都察院节行案牌事理出给告示发委知县施祥县丞余道招抚胁从贼人朱宗玉翁景璘等一千二百三十五名家口二千八百二十八名口俱经审验安揷复业縁由呈报到道转呈到臣及㩀广东按察司分廵岭东道兵备佥事等官顾应祥等㑹呈遵依本院案验委官统领军兵㑹同福建尅期进剿随奉本院进兵方畧当即遵依扬言班师一面出其不意从牛皮石岭脚隘等䖏分为三哨鼓噪并进贼瞻顾不暇望风瓦觧节㩀指挥杨昻王春通判徐玑陈䇿义官余黄孟等各报称于本年正月二十四等日尅破古村未窖禾村大水山柘林等巢生擒大贼首张大背刘乌嘴萧干爻范端萧王即萧五显蓟钊蘓瑢頼隆等并擒斩首从贼犯乗胜前进㑹同福建官军尅期夹攻间探知大贼徒溃围杀死指挥覃相县丞纪镛等情当即进兵䇿应各贼畏我兵势焼巢奔走生擒贼首罗圣钦余贼退入箭灌大寨合势乗险併力拒敌䝉委知县张戬督同指挥张天杰分哨由别路进兵攻破白土村赤口巖等巢直捣箭灌大寨诸贼迎战我兵奋勇合撃遂破箭灌当阵斩获首从贼犯共计二百二十四名颗俘获贼属八十四名口及牛马赃仗等物各寨贼党闻风奔窜已散复聚愈相连结各设机险以死拒守各职统兵分兵并进于三月二十等日攻破水竹大重坑苦宅溪靖泉溪白罗南山等巢直捣洋竹洞三角湖等䖏前后大战十余生擒贼首温火烧张大背雷振蔡晟赖英等并擒斩贼犯共一千四十八名颗俘获贼属八百三十八名口夺获马牛赃银铜钱衣帛器仗蕉纱等物前后共计生擒大贼首一十四名擒斩贼犯一千二百五十八名颗俘获贼属九百二十二名口夺获水黄牛马一百三十九头匹赃仗衣布等物共二千一百五十七件疋葛蕉纱九十六斤一两赃银三十二两四钱八分铜钱一百四十二文各开报到道收审縁由呈报前来卷查先为急报贼情事准兵部咨该本部题已经福建广东总镇廵按等衙门都御史陈金御史胡文静等㑹议区画各该守廵兵备等官钦遵整备粮饷起调军兵约㑹进剿间臣于本年正月十六日始抵赣州地方行事先于本月𥘉三日于南昌地方㩀两省各官呈禀师期不同事体参错诚恐彼此推调致误军机当臣备遵该部咨来事理具开进兵方畧行仰各官恊同上紧宻切施行去后续㩀福建右参政等官艾洪等㑹呈指挥覃桓县丞纪镛被大伞贼衆突出马䧟深泥𬒳伤身死及㩀各哨呈称贼寨险恶天气渐暄我兵遭挫贼势日甚乞要奏添狼兵候秋再举备呈到臣叅㸔得各官顿兵不进致此败显是不奉节制故违方畧及照奏调狼兵非惟日乆路遥缓不及事兼恐师老财费别生他虞且胜败由人兵贵善用当此挫折各官正宜恊愤同奋因败求胜岂可辄自退阻倚调狼兵坐失机㑹臣当日即自赣州起程亲率诸军进屯长汀上杭等䖏一面督令各官宻照方畧火速进勦立功自赎敢有支吾推调定以军法论䖏一靣查勘失事缘由另行叅奏间随㩀各呈捷音到臣参照闽广贼首詹师富温火烧等恃险从逆巳将十年党恶聚徒动以万计䑕狐得肆跳梁蛇豕渐无纪极刼剽焚驱数郡遭其荼毒转输征调三省爲之骚然臣等奉行诛剿三月之内遂克殱取渠魁扫荡巢穴百姓觧倒悬之苦列郡获再生之安此非朝廷威徳庙堂成算何以及此及照福建领兵各官始虽踈于警备稍损军威终䏻戮力恊谋大致克捷论过虽有计功亦多其间福建如佥事胡琏参政陈䇿副使唐泽知府钟湘广东如佥事顾应祥都指挥佥事杨懋知县张戬才调俱优劳勚尢着伏乞俯从惟重之典以作敢战之风除将二省兵快量留防守其余悉令归农及将功次另行勘报外原系捷音事理为此具本题奏申明赏罚以厉人心䟽㩀江西按察司整饰兵傋带管分廵岭北道副使杨璋呈伏覩大明律内该载失误军事条领兵官巳承调遣不依期进兵䇿应若承差告报军期而违限因而失误军机者并斩从军违期条若军临敌境託故违期三日不至者斩主将不固守调官军临阵先退及围困越城而逃者斩此皆罚典也及查得原拟直隷山东江西等䖏征勦流贼陞赏事例一人并二人为首就阵擒斩以次剧贼一名者五两二名者十两三名者赏实授一级不愿者赏十两阵亡者陞一级俱世袭不愿者赏十两擒斩从贼六名以上至九名者止陞实授二级余功加赏不及六名除陞一级之外扣算赏银三人四人五人以上共擒斩以次剧贼一名者赏银十两均分従贼一名者赏五两均分领军把总等官自斩贼级不准陞赏部下获功七十名以上者陞署一级五百名者陞实授一级不及数者量赏一人捕获従贼一名者赏银四两二名者赏八两三名者陞一级以次剧贼一名者陞署一级俱不准世袭不愿者赏五两此皆赏格也赏罚如此宜乎人心激劝功无不立然而有未䏻者盖以赏罚之典虽备然罚典止行于参提之后而不行于临阵对敌之时赏格止行于大军征勦之日而不行于寻常用兵之际故也且以岭北一道言之四省连络盗贼渊薮近年以来如贼首谢志珊髙快马黄秀魁池大鬓之属不时攻城掠鄊动辄数千余徒毎毎督兵追勦不过遥为声势俟其觧围退散卒不䏻取决一战者以无赏罚为之激劝耳合无申明赏罚之典今后但遇前项贼情领兵官不拘军卫有司所领兵衆有退缩不用命者许领兵官军前以军法従事领兵官不用命者许总统兵官军前以军法従事所统兵衆有䏻对敌擒斩功次或赴敌阵亡从实开报覆勘是实转逹奏闻一体陞赏至若生擒贼徒鞫问明白即时押赴市曹斩首示衆庶使人知警畏亦与见行事例决不待时无相悖戾如此则赏罚既明人心激励盗贼生发得以即时扑㓕粮饷可省事功可见矣具呈到臣卷查三省贼盗二三年前总计不过三千有余今㩀各府州县兵备守备等官所报巳将数万盖已不啻十倍于前臣尝深求其故询诸官僚访诸父老采诸道路验诸田野皆以为盗贼之日滋由于招抚之太滥招抚之太滥由于兵力之不足兵力之不足由于赏罚之不行诚有如副使杨璋所议者臣请因是为陛下畧言其故盗贼之性虽皆兇顽固亦未尝不畏诛讨夫惟为之而诛讨不及又従而招抚之然后肆无所忌盖招抚之议但可偶行于无辜胁従之民而不可常行于长恶怙终之宼可一施于回心向化之徒而不可屡施于随招随叛之党南赣之盗其始也𬒳害之民恃官府之威令犹或聚衆而与之角鸣之于官而有司者以爲既招抚之则皆置之不问盗贼习知官府之不彼与也益従而讐胁之民不任其苦知官府之不足恃亦遂靡然而従贼由是盗贼益无所畏而出刼日频知官府之必将已招也百姓益无所恃而从贼日衆知官府之必不䏻为己地也夫平良有冤苦无伸而盗贼乃无求不遂为民者困征输之剧而为盗者获犒赏之勤则亦何苦而不彼従乎是故近贼者为之战守逺贼者为之乡导䖏城郭者为之交援在官府者为之间谍其始出于避祸其卒也従而利之故曰盗贼之日滋由于招抚之太滥者此也夫盗贼之害神怒人怨孰不痛心而独有司者必欲招抚之亦岂得已㢤诚使强兵悍卒足以歼渠魁而荡巢穴则百姓之愤雪地方之患除功成名立岂非其所欲㢤然而南赣之兵素不练养类皆脆弱骄惰毎遇征发追唿拒摄旬日而始集约束赍遣又旬日而始至则贼已稇载归巢矣或犹遇其未退望贼尘而先奔不及交锋而已败以是御寇犹驱群羊而攻勐虎也安得不以招抚为事乎故凡南贑之用兵不过文移调遣以苟免坐视之罚应名剿捕聊为招抚之媒求之实用㫁有不敢何则兵力不足则剿捕未必䏻克剿捕不克则必有失律之咎则必征调日繁督责日至紏举论劾者四靣而起徃徃坐视而至于落职败名者有之招抚之䇿行则可以安居而无事可以无调发之劳可以无戴罪杀贼之责无地方多事不得迁转之滞夫如是孰不以招抚爲得计是故宁使百姓之荼毒而不敢出一卒以抗方张之虏宁使孤儿寡妇之号哭顚连疾苦之无告而不敢提一旅以忤反招之贼盖招抚之议其始也出于不得巳其卒也遂守以爲常䇿故曰招抚之太滥由于兵力之不足者此也古之善用兵者驱市人而使战收散亡之卒以抗强虏今南贑之兵尚足以及数千岂尽无可用乎然而金之不止鼓之不进未见敌而亡不待战而北何者进而效死无爵赏之劝退而奔逃无诛戮之及则进有必死而退有幸生也何苦而求必死乎吴起有云法令不明赏罚不信虽有百万何益于用凡兵之情畏我则不畏敌畏敌则不畏我今南赣之兵皆畏敌而不畏我欲求其用安可得乎故曰兵力之不足由于赏罚之不行者此也今朝廷赏罚之典固未尝不具但未申明而举行耳古者赏不踰时罚不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白爲将亦不䏻有所成况如臣等腐儒小生才识昧劣而素不知兵者亦复何所冀乎议者以南赣诸䖏之贼连络数郡蟠㩀四省非奏调狼兵入举夹攻恐不足以扫荡巢穴是固一说也然臣以爲狼兵之调非独所费不赀兼其所过残掠不下于盗大兵之兴旷日持乆声势彰闻比及举亊诸贼渠魁悉已迯遯所可得者不过老弱胁従无知之氓于是乎有横罹之惨于是乎有妄杀之弊班师未㡬而山林之间复已唿啸成群此皆徃亊之已验者臣亦近拣南赣之精锐得二千有余部勤操演畧有可观诚使得以大军诛讨之赏罚而行之平时假臣等以便宜行事不限以时而惟成功是责则比于大军之举臣窃以为可省半费而收倍功臣请以近事证之臣于本年正月十五日抵赣卷查兵部所咨申明律例今后地方但有草贼生发事情紧急该管官可即便依律调拨官军乗机勦捕应合㑹捕者亦就调发䇿应但系军情火速差人申奏敢有迟延隐匿廵抚廵按三司官即便参问依律罢职充军等项发落虽不系聚衆草贼但系有名强盗肆行刼掠贼势兇恶或白昼拦截或明火持杖不拘人数多少一靣设法缉捕即时差人申报合干上司并具申本部知㑹䖏置如有仍前朦胧隐蔽不即申报以致聚衆滋蔓贻患地方从重参究决不轻贷等因题奉钦依备行前来时以前官乆缺未及施行臣即刋印数千百𥿄通行所属布告逺近未及一月而大小衙门以贼情来报者接踵亦遂屡有斩获一二人或五六人七八人者何者兵得随时调用而官无观望执肘则自然无可推託逃避思効其力由此言之律例具存前此惟不申明而举行耳今使赏罚之典悉従而申明之其获效亦未必不如是之速也伏望皇上念盗贼之日炽哀民生之日蹙悯地方荼毒之愈甚痛百姓冤愤之莫伸特敕兵部俯采下议特假臣等令旗令牌使得便宜行事如是而兵有不精贼有不㓕臣等亦无以逃其死夫任不专权不重赏罚不行以致于偾军败事然后选重臣假以总制之权而徃拯之縦善其后已无救于其所失矣臣才识浅昧且体弱多病自度不足以办此行従陛下乞骸骨苟全余喘于林下但今方待罪于此心知其弊不敢不爲陛下尽言陛下従臣之请使后来者得効其分寸收讨贼之功臣亦得以少逭死罪于万一縁系申明赏罚以励人心事理爲此具本请㫖攻治盗贼二䇿䟽㩀江西按察司整饰兵备带管分廵岭北道副使杨璋呈奉臣批㩀南安府申大庾县报正徳十二年四月内𬒳輋贼四百余人前来打破下南等寨续𬒳上犹横水等贼七百余徒截路打寨刼杀居民又㩀南康县报輋贼一伙突来龙句保虏刼居民续𬒳輋贼三百余徒突来坊民郭加琼等家掳捉男妇八十余口耕牛一百余头又有輋贼一阵虏刼上长龙乡耕牛三百余头男妇子女不知其数又㩀上犹县中𬒳横水等村輋贼紏同逃民四㪚虏刼人财续据三门总甲萧俊报輋贼与逃民约有数百在于地名梁滩虏牵人牛本月十六日准本县捕盗主簿利星牒报輋贼刼打头里茶坑等䖏驻札未散已関统兵官县丞舒富等前去追剿贼已退回横水等巢去讫各申本院批兵备道议䖏回报案照四月𥘉五日㩀南康府呈同前事彼时本院见在福建漳州督兵未回未知前贼向徃行查未报续㩀龙南县禀𬒳广东浰头等䖏强贼池大鬓等三千余徒突来攻围总甲王受寨所又经㑹委义官萧承调兵前去㑹剿随㩀本县呈前贼退去讫等因又查得先㩀南康县申呈上犹贼首谢志珊紏合广东贼首髙快马统衆二千余徒攻围南康县治杀损官兵已经议委知府邢珣等查勘失事縁由呈报外续该兵部题咨廵抚都御史孙燧㑹同南赣都御史王守仁将前项贼犯谢志珊等量调官军设法剿捕务期尽絶应该㑹同両广镇廵官行事照例约㑹施行题奉钦依转行查勘前贼见今有无出没及曽否集有兵粮相度机宜即今可否勦捕惟复应㑹两广调集军马待时而动务要查议明白䖏置停当具由呈报仍督各该地方牢固把截用心防守以备不虞等因随奉本院案验议照前贼连络三省盘㩀千里必湏三省之兵尅期并进庶可成功伹今湖广已有偏桥苗贼之征广东又有府江猺獞之伐虽欲约㑹夹攻目今已是春深雨水连绵草木茂盛非惟缓不及事抑且虚糜粮饷合无一靣募兵练武防守愈严积谷贮粮军需大备告招者抚顺其情暂且招安肆恶者乗其间隙量捣其穴候三省约㑹停当然后大举庶有备无患事出万全通行呈详去后今奉前因随会同分守左叅议黄宏守备都指挥同知王泰查勘得南安府所属大庾南康上犹三县除贼巢小者未计其大者总计三十余䖏有名大贼首有谢志珊志海志全杨积荣頼文英蓝瑶陈曰能蔡积昌頼文聪刘通刘受萧居谟陈尹诚简永广蔡积庆蔡西薛文髙洪祥徐华张祥刘清才谭曰真蘓景祥蓝淸竒朱积厚黄金瑞蓝天凤蓝文亨钟鸣钟法官王行雷明聪唐洪刘元满所统贼衆约有八千余徒且与湖广之桂阳桂东鱼黄聂水老虎神仙秀才等巢广东之乐昌巢穴相聮盘㩀流刼三省为害多年赣州之龙南因与广东之龙川浰头贼巢接境𬒳贼首池大鬓大安大升紏合龙南贼首黄秀魁赖振禄钟万光王金巢钟万贵古兴凤陈伦钟万璇杜思碧孙福荣黄万珊黄秀珏罗积善王金曽子柰王金柰王洪罗凤璇黎用璇黄本瑞郑文钺陈秀玹陈珪刘经蓝斌黄积秀等所统贼衆约有五千余徒不时越境流刼信丰龙南安逺等县已经夹攻三次俱𬒳漏网所㩀前贼占㩀居民田土数千万顷杀虏人民尤难数计攻围城池敌杀官兵焚焼屋庐姦污妻女其为荼毒有不忍言神人之所共怒天讨所当必加者也今闻广湖二省用兵将毕夹攻之举亦惟其时但深山茂林东奔西窜兼之本道兵粮寡弱必湏那借京库折银三万余两动调狼兵数千前来恊力约㑹三省并进夹攻庶可噍类无遗等因又㩀广东乐昌县知县李增禀称本年二月内有东山贼首髙快马等八百余徒在地名柜头村行刼又㩀乳源县禀报贼徒千余在洲头街等䖏打刼备申照详及㩀湖广整饰郴桂等䖏兵备副使陈璧呈称夲年二月内㩀黄砂保走报广东强贼三百余徒突出攻刼又㩀宜章所飞报乐昌县山峒苗贼二千余衆出到九阳等䖏搜山捉人未散又报东西二山首贼发票㑹集四千余徒声言要出桂阳等䖏攻城又报江西长流等峒輋贼六百余徒又一起四百余徒各出刼掠及㩀桂东县申报强贼一起七百余徒前到本县杀人祭旗捉掳男妇未散又㩀桂阳县报强贼六百余徒声言要来攻寨等因各禀报到道㸔得前项苗贼四山㑹集报到之数将及万余我兵寡弱防守尚且不足敌战将何以支况郴桂所属永兴等县原无城池防守地方重计实难爲䖏伏望轸念荼毒请军追捕等因又㩀郴州桂阳县申本县四靣俱系贼巢正徳三年以来贼首龚福全等作耗杀死守备都指挥邓旻虽蒙征剿恶党犹存正徳七年兵备衙门计将贼首龚福全招抚给与冠带设为猺官贼首髙仲仁李宾黎稳梁景聪扶道全刘付兴李玉景陈賔李聪曹永通谢志珊给与衣巾设为老人未及两月已出要路刼杀军民动辄百千余徒号称髙快马游山虎金钱豹过天星宻地蜂总兵等名目随䖏流刼正徳十一年七月内龚福全张打旗号僣称延溪王李宾黎稳梁景聪僣称总兵都督将军名目各穿大红虏民撎轿展打凉伞摆列头踏响噐其余贼俱乗马匹千数余徒出刼乐昌及江西南康等县拒敌官军后蒙抚谕将贼首髙仲仁李宾给与冠带重设官未寍半月仍前出刼本年正月十六日一起八百余徒岀刼乐昌县虏捉知县韩宗尭刼库刼狱又一起七百余徒打刧生贠谭明浩家一起六百余徒从老虎等峒出刼一起五百余徒从兴寍等县出刼切思前贼阳从隂背随抚随叛目今猺贼万余聚集山峒声言要造吕公大车攻打州县城池官民徬徨呈乞转逹请调三省官军夹剿等情各备申到臣除备行江西广东湖广三省该道守廵兵备守备等官严督各该府州县所掌印廵捕廵司把隘隄备等官起集兵快人等加谨防御相机截捕去后查得先因地方盗贼日炽民𬒳荼毒窃计兵力寡弱既不足以防遏贼势事权轻挠复不足以齐一人心乞要申明赏罚假臣等令旗令牌使得便宜行事庻㡬举动如意而事功可成已经具题间今复㩀各呈申前因臣等参㸔得前项贼徒恶贯巳盈神怒人怨譬之疽痈之在人身若不速加攻治必至溃肺决肠然而攻治之方亦有二说若陛下假臣等以赏罚重权使得便宜行事期于成功不限以时则兵衆既练号令既明人知激励事无掣肘可以伸缩自由相机而动一寨可攻则攻一寨一巢可扑则扑一巢量其罪恶之浅深而爲抚剿度其事势之缓急以爲后先如此亦可以省供馈之费无征调之扰日剪月削使之澌尽灰㓕此则如昔人㧞齿之喻日渐动揺齿拔而儿不觉者也然而今此下民之情莫不欲大举夹攻以快一朝之忿盖其怨恨所激不复计虑其他必湏南调两广之狼逹西调湖湘之土兵四路并进一鼓成擒庶㡬数十年之大患可除千万人之积冤可雪然此以兵法十围五攻之例计贼二万湏兵十万日费千金殆于道路不得操事者七十万家积粟料财数月而事始集刻期举谋又数月而兵始交声迹彰闻贼强者设险以拒敌黠者挟类而深逃迨于锋刃所加不过老弱胁从且狼兵所过不减于盗转输之苦重困于民近年以来江西有姚源之役疮痍甫起福建有汀漳之㓂军旅未旋府江之师方集于两广偏桥之讨未息于湖湘兼之杼柚已轻种不入土而营建所输四征未已诛求之刻百出方新若复加以大兵民将何以堪命此则一㧞去齿而儿亦随毙者也夫由前之说则如臣之昧劣实惧不足以堪事必释能者任之而后可若大举夹攻诚可以分咎而薄责然臣不敢以身谋而废国议惟陛下择其可否㫁而行之縁系地方紧急贼情事理为此具本请㫖类奏擒斩功次䟽㩀江西按察司整饬兵备帯管分廵岭北道副使杨璋呈正徳十二年二月二十等日㩀赣州府龙南县申总甲王受等呈䝉差各役领兵与同已招大贼首黄秀玑等前徃安逺截捕流贼頼振禄等行至地名湖江背不料黄秀玑反招主令伊弟黄大满黄细满等沿途打抢民财放火烧燬民人刘必甫等房屋仍与贼首頼振禄等连谋行刼本役督率兵快人等前到地名黎坑际下与贼对敌当阵杀获贼首黄秀玑黄大满黄细满黄积瑜首级四颗夺获黄黒旗二靣杀死贼徒三十余名本年四月初九日又有广东浰头老贼首池大鬓串同反招贼首黄秀魁陈秀顕等紏衆四百余徒打刼千长何甫等家本役又率兵夫至地名陈坑水与贼交锋杀获首从贼人陈秀顕等一十二颗夺获红旗一靣大小黄牛五头余贼归巢去讫及㩀南安府申㩀大庾县隘长张徳报称湖广桂阳县鱼黄峒輋贼首唐飞劔总兵严宗清千总頼必等紏衆刼虏当起兵夫追至界首南流抝与贼对敌杀获唐飞劔严宗清首级二颗及南安县申准县丞舒富関輋贼三百余人出刼当有保长王万湖等带领乡兵擒捕杀获贼级一颗生擒贼二名夺回𬒳虏人口三名口夺获黄牛二头各觧报到道审验明白等因又㩀广东按察司分廵岭南道佥事黄昭呈韶州府乳源县知县沈渊申称本年二月十八日有东山猺贼首髙快马等衆突来城外并附近乡村打刼欲行攻䧟南城当即起集乡兵及打手民壮固守城池及相机与敌射伤贼徒三名各贼退在圵城外札营随调深峒等䖏土兵恊力奋勇与贼交锋射伤贼徒二十余名射死贼徒一十六名夺回𬒳虏人口三十二名口又㩀捕盗老人梁真等杀获贼级二颗生擒贼徒一名及㩀乐昌县知县李増申强贼六百余徒出刼当集打手兵壮前去截捕到地名云门寺与贼交锋斩获贼级二十四颗生擒贼徒二名夺获马七匹又㩀曲江县猺总盘宗兴等擒获贼徒一名夺获马一匹各呈觧到道审验是实等因并㩀潮州府掲阳县申流贼刼长乐海丰等县黄义官等家随调兵快行至地名长门径与贼对敌擒获贼徒张宏福王本四等一十六名俘获贼妇二口及据惠州府申准捕盗通判徐玑牒称流贼一伙约有八十余徒围刼新地屯徐百户等家当督兵快打手追杀至地名马騣凶迳擒获贼徒杜栋等四名杀获贼级一颗又督总甲郑全等在地名葵头障擒获贼徒张仔等一十二名及千长彭伯璇等率兵擒获贼徒黄贵等一十五名杀获贼级一颗俘获贼妇一口又有总甲黄廷珠追获贼徒雷进保等八名俱觧赴岭东道审验等因及㩀湖广郴桂等䖏兵备副使陈璧守备指挥同知李璋各呈广东苗贼一千余徒出刼兴寍等䖏当起郴州杀手令闲住千戸孔世杰等管领追袭至地名大田桥遇贼当阵擒斩首从贼人龎广等三十二名颗夺获赃仗四十七件马骡五匹夺回𬒳虏人口二百五十名口并㩀老人刘宣等捕获贼徒雷克恕等六名俘获妇女三口申报到道审验明白各备由呈申开报到臣先为廵抚地方事节该钦奉敕命尔廵抚江西南安赣州福建汀州漳州广东南雄韶州惠州潮州各府及湖广郴州地方但有贼盗生发即便设法剿捕钦此钦遵已经备行各道守廵兵备守备等官严督府卫所州县掌印捕盗等官集起父子乡兵及顾募打手杀手弩手人等各于贼行要路去䖏加谨防御遇有盗贼出没就便相机截捕获功呈报以靖地方今㩀各呈除行各该兵备等官将斩获贼级阅验明白发仰枭首生擒贼犯问招回报俘获贼属并牛马赃物俱变卖价银入官与噐械俱贮库𬒳虏人口给亲完聚获功人员照例量行给赏外縁系擒获功次事理爲此具本题知添设清平县治䟽㩀福建按察司兵备佥事胡琏呈奉本院批据漳州府呈准知府钟湘关㩀南靖县儒学生员张浩然等连名呈称南靖县治僻在一隅相离卢溪平和长乐等䖏地里遥逺政敎不及小民罔知法度不时刼掠乡村肆无忌惮酿成大祸今日动三军之衆合二省之威虽曰歼厥渠魁扫除党类此特一时之计未为乆逺之规乞于河头中营䖏所添设县治引帯汀潮喉襟淸寍人烟辏集道路适均政敎既敷盗贼自息考之近日龙巖添设漳平而㓂盗以靖上杭添设永定而地方以寍此皆明验今若添设县治可以永保无虞等情又㩀南靖县义民鄊老曽敦立林大俊等呈称河头地方北与卢溪流恩山冈接境西南与平和象湖山接境而平和等乡又与广东饶平县大箭灌等乡接境皆系穷险贼巢两省民居相距所属县治各有五日之程名虽分设都图实则不闻政教徃徃相诱出刼一唿数千所过荼毒有不忍言正徳二年虽蒙统兵剿捕未曾设有县治不过数月遗党复兴今蒙调兵勦抚虽少寍息诚恐漏网之徒复踵前弊呈乞添设县治以控制贼巢建立学校以移易风俗庶得乆安长治等因䝉漳南道督同本职与南靖县知县施祥带领耆民曾敦立等并山人洪钦顺等亲诣河头地方踏得大洋陂背山靣水地势寛平周围量度可六百余丈西接广东饶平北聮三团卢溪堪以建设县治合将南靖县清寍新安等里漳浦县二三等都分割管摄随地粮差及㸔得卢溪枋头坂地势颇雄宜立廵检司以为防御就将小溪廵检司移建仍量加编弓兵点选乡夫恊同廵逻遇有盗贼随即扑捕再三审㩀通都民人合词执称南靖地方极临边境盗贼易生上䇿莫如设县况今奏凯之后军饷钱粮尚有余剩各人亦愿凿山採石挑土筑城砍伐树木烧造甎瓦数月之内工可告成为照南靖县相离卢溪等䖏委的窎逺难以隄防管束今欲于河头添设县治枋头坂移设廵检司外足以控制饶平隣境内足以压服卢溪诸巢又且民皆乐从不烦官府督责诚亦一劳永逸事颇相应具呈到道呈乞照详等因奉批㸔得开建县治控制两省猺寨以奠数邑民居实亦一劳永逸之圗但未经查勘奏请仍仰该道㑹同始议各官再行该府拘集父老子弟及地方新旧居民审度事体斟酌利害如果逺近无不称便军民又皆乐従事已举兴势难中辍即便具由呈来以慿奏请定夺仍一靣俯顺民情相度地势就于建县地内预行区画街衢井巷务要均适端方可以永乆无弊聴从愿徙新旧人民各先占地建屋任便居住其县治学校仓场及一应该设衙门姑且规留空址待奏准命下之日以次建立仍一靣通行镇廵等衙门公同㑹议此系设县安民地方重事各官务要计䖏周悉经画审当毋得苟且雷同致贻后悔批呈作急勘报等因依䝉拘集坊郭父老及河头新旧居民再三询访各交口称便有地者愿归官丈量以建城池有山者愿聼上砍伐以助木石有人力者又皆忻然相聚挑筑土基业已垂成惟恐上议中止下情难遂等情具呈到臣爲照建立县治固系御盗安民之长䇿但当大兵之后继以重役窃恐民或不堪臣时督兵其地亲行访询父老辄咨道路衆口一词莫不举首愿望仰心乐从旦夕皇皇惟恐或阻臣随遣人私视其地官府未有敎令先已伐木畚上杂然并作裹粮趋事相望于道究其所以皆縁数邑之民积苦盗贼设县控御之议父老相沿已乆人心冀望甚渇皆以爲必湏如此而后百年之盗可散数邑之民可安故其乐事劝工不令而速臣观河头形势实系两省贼寨咽喉今象湖可塘大箭灌诸巢虽已破荡而遗孽残党亦寍无有逃遯山谷者旧因县治不立征剿之后浸复归㩀旧巢乱乱相承皆原于此今诚于其地开设县治正所谓抚其背而扼其喉盗将不觧自散行且化为善良不然不过年余必将复起其时再聚两省之兵又糜数万之费圗之已无及矣臣窃以为开县治于河头以控制群巢于势为便虽使民甚不𣣔犹将强而従之况其祝望欣趋若此亦何惮而不为至于移廵司于枋头坂亦于事势有不容已盖河头者诸巢之咽喉枋头者河头之唇齿势必相湏兼其事体已有成规不过迁移之劳所费无㡬臣等皆巳经画区䖏大畧已备不过数月可无督促而成民之所未敢擅为者惟县治学校湏命下之日乃举行耳伏硕陛下俯念一方荼毒之乆深惟百姓永远之圗下臣等所议于该部採而行之设县之后有不如议臣无所逃其责今新抚之民群聚于河头者二千有余皆待此以息其反侧若失今不图衆心一散不可以复合事机一去不可以复追后有噬脐之悔徒使臣等得以爲辞然已无救于事矣縁系添设县治永保地方事理为此具本请㫖䟽通塩法䟽㩀江西按察司整饰兵备带管分廵岭北道副使杨璋呈奉廵抚江西右副都御史孙燧案验准兵部咨行移各该廵抚官贠今岁俱免赴京议事各要在彼修举职业若有重大军务应议事件益于政体便于军民者明白条陈聼㑹官计议奏请等因已经行仰所属查访去后随㩀吉安临江袁州等府万安泰和清江宜春等县啇民彭拱刘常郭閠彭秀连名状告正徳六年蒙上司明文行令赣州府起立抽分盐厰告示啇民但有贩到闽广塩课由南雄府曾经折梅亭纳过劝借银两止在赣州府发卖者免其抽税硕装至袁临吉三府卖者毎十引抽一引闽塩自汀州过㑹昌羊角水广塩自黄田江九渡水来者未经折梅亭在赣州府发卖毎十引抽一引硕装至袁临吉三府发卖毎十引又抽一引䟽通四年官商両便正徳九年十月内又䝉赣州府告示该奉勘合开称广塩止许南赣二府发卖其袁临吉不系旧例行塩地方不许越境以致数年广塩禁絶淮塩因怯河道逆流滩石险阻止于省城三府居民受其髙价之苦客商阻塞买卖之源乞赐俯念吉临等府与赣州地里相连自昔至今惟食广塩一向未经禁革况广塩许于南赣二府发卖原亦不系洪武旧制乃是正统年间爲建言民情事奉总督两广衙门奏行新例如䝉将广塩查照南赣事例照旧䟽通下流发卖万民幸甚等因又㩀赣州府抽分厰委官照磨汪徳进呈近奉勘合禁止广盐止许南赣发卖不许下流但赣州吉安地理相连水路不过一日之程今年夏骤雨泛涨虽有桥船阻隔水势汹恶冲㫁桥索以致奸商计乗水势聚积百船执持兇噐用强越过后虽拏获数起问罪不过十之一二又有投託势要官豪夹带下流发卖者又有挑担䭾载从兴国赣县南康等䖏小路越过发卖者其弊多端不禁则违事例禁止则势所难行呈乞议䖏等因卷查正徳六年奉总制江西等处地方军务左都御史陈金批㩀江西布政司呈准本司右布政使任汉咨称查得江西十三府俱系两淮行盐地方湖西岭北二道滩石险恶淮盐因而不到商人徃徃越境私贩广盐射利肥巳先䝉总督衙门奏准广盐许行南赣二府发卖仰令南雄照引追米纳价类觧梧州军门官商两便军饷充足当时止是奏行南赣不曾开载袁临吉三府合无遵照敕谕便宜䖏置暂许广盐得下袁临吉三府地方发卖立厰盘掣以助军饷及㩀江西按察司兵备副使王秩亦呈前事随该三司布政等官刘杲等议得委果于事有益于法无碍呈详批允前来遵照立厰照例抽税外正徳九年十月内准户部咨该廵抚都御史周南题该本部覆议内开广东盐课仍照正徳三年题奉钦依事理有引官盐许于南赣二府发卖不许再行抽税袁临吉不系旧例行盐地方不许到彼如有犯者不分有引无引俱照律例问罪没官又经行仰禁革去后今㩀前因随查得正徳六年十一月二十七日设立抽分厰起至正徳九年五月终止共抽过税银四万八百四十余两陆续奉抚镇衙门明文支发三省夹攻大帽山等䖏赏功军饷并犒劳过狼兵官军土兵口粮并取赴饶州征剿姚源军前应用及起造抽八厰㕔浮桥脩理城池买谷上仓预备账济及遵廵抚军门批申借支赣州卫官军月粮等项支过税银三万八千二百九十余两由此观之则地方粮饷之用岁费不赀而仰给于商税独重前项商税所入诸货虽有而取足于盐利独多及查得近为紧急贼情事该兵部题奉钦依转行议䖏停当具由呈报该本道㑹同分守守备衙门议得贼首谢志珊有名大寨三十余䖏拥衆数万盘㩀三省穷兇极恶神怒人怨已经呈详转逹奏闻动调三省官兵㑹剿去后及议得本省动调官兵以三万为率半年为期粮饷等费约用数万查得赣州府库收贮前项税银除支用外止余二千九百余两又是节催起觧赴部之数续收银两止有一千六百余两但恐不日命下尅期进剿军行粮食所当预䖏及查得广东所奏前项盐法准行南赣二府贩卖果系一时权宜不系洪武年间旧例合无查照先年总制都御史陈金便宜事例一靣行令前商许于袁临吉三府贩卖所收银两少为助给一靣别行议䖏以备军饷庶使有备无患不致临期缺乏候事少寍另行具题禁止庶袁临吉三府居民无乏盐之苦南赣二府军门得军饷之利而関津把截去䖏免阻隔意外之变诚为一举而三得矣等因已经备由呈奉廵抚都御史孙燧批㸔得所议盐税既不重累商人抑且有禆军饷舆情允恊事体颇宜但其至赣州府十取其一吉临等府十而取二似乎过重仰行再加详议斟酌适中囬报依奉访得商民贩盐下至三府发卖者倍取其利既许越境贩卖乃其心悦诚服并无税重之辞又经呈详奉批㸔得所议盐税事情商贾䟽通军饷有頼一举两得合遵照钦奉敕谕便宜䖏置事理仰行各道并该府县遵奉仍禁革奸徒不许乗机作弊因而瞒官射利扰害地方具由缴申今照本院抚临理合再行呈请照详等因㩀呈到臣看得赣南二府闽广喉襟盗贼渊薮即今具题夹攻不日且将命下粮饷之费委果缺乏计无所措必湏仰给他省但闻广东以府江之师库藏渐竭湖广以偏桥之讨称贷既多亦皆自给不赡恐无羡余可推若不请发内帑未免重科贫民然内帑以营建方新力或不逮贫民则穷困已极势难复征及照前项塩税商人既已心服公私又皆两便庶亦所谓不加赋而财足不扰民而事办臣除遵照敕谕径自区画事理批行该道暂且照议施行候地方平定之日将抽过税银支用过数目另行具奏抽分事宜照例仍旧停止外縁系地方事理为此具本题知王文成公全书文录卷第四王文成公全书卷之四文录书一与辰中诸生谪居两年无可与语者归途乃得诸友何幸何幸方以为喜又遽尔别去极怏怏也絶学之余求道者少一齐衆楚最易摇夺自非豪杰鲜有卓然不变者诸友宜相砥砺夹持务期有成近世士夫亦有稍知求道者皆因实徳未成而先掲标榜以来世俗之谤是以徃徃隳堕无立反爲斯道之梗诸友宜以是爲鉴刋落声华务于切已䖏着实用力前在寺中所云静坐事非欲坐禅入定盖因吾軰平日爲事物纷拏未知爲已欲以此𥙷小学收放心一段功夫耳明道云才学便湏知有着力处旣学便湏知有得力处诸友宜于此处着力方有进歩异时始有得力处也学要鞭辟近里着已君子之道闇然而日章爲名与爲利虽清浊不同然其利心则一谦受益不求异于人而求同于理此数语宜书之壁间常目在之举业不患妨功惟患夺志只如前日所约循循爲之亦自两无相碍所谓知得洒扫应对便是精义入神也答徐成之汝华相见于逆旅闻成之启居甚悉然无因一面徒增悒怏吾乡学者几人求其笃信好学如吾成之者谁欤求其喜闻过忠告善道如吾成之者谁欤过而莫吾告也学而莫吾与也非吾成之之思而谁思欤嗟吾成之幸自爱重自人之失其所好仁之难成也乆矣向吾成之在乡党中刻厉自立衆皆非笑以爲迂腐成之不爲少变仆时虽稍知爱敬不从衆非笑然尚未知成之之难得如此也今知成之之难得则又不获朝夕相与岂非大可憾欤修已治人本无二道政事虽剧亦皆学问之地谅吾成之随在有得然何从一闻至论以洗凢近之见乎爱莫为助近为成之思进学之功㣲觉过苦先儒所谓志道恳切固是诚意然急迫求之则反爲私已不可不察也日用间何莫非天理流行但此心常存而不放则义理自熟孟子所谓勿忘勿助深造自得者矣学问之功何可缓但恐着意把持振作纵复有得居之恐不能安耳成之之学想亦正不如此以仆所见㣲觉其有近似者是以不敢不尽亦以成之平日之乐闻且欲以是求教也答黄宗贤应原忠昨晚言似太多然遇二君亦不得不多耳其间以造诣未熟言之未莹则有之然郄自是吾侪一段的实工夫思之未合请勿轻放过当有豁然处也圣人之心纎翳自无所容自不消磨刮若常人之心如斑垢驳杂之镜湏痛加刮磨一畨尽去其驳蚀然后纎尘即见才拂便去亦自不消费力到此已是识得仁体矣若驳杂未去其间固自有一点明处尘埃之落固亦见得亦才拂便去至于堆积于驳蚀之上终弗之能见也此学利困勉之所由异幸弗以爲烦难而疑之也凢人情好易而恶难其间亦自有私意气习缠蔽在识破后自然不见其难矣古之人至有出万死而乐为之者亦见得耳向时未见得向里面意思此工夫自无可讲处今已见此一层却恐好易恶难便流入禅释去也昨论儒释之异明道所谓敬以直内则有之义以方外则未毕竟连敬以直内亦不是者已说到八九分矣答汪石潭内翰承批教连日疮甚不能书未暇请益来教云昨日所论乃是一大疑难又云此事关系颇大不敢不言仆意亦以爲然是以不能遽已夫喜怒哀乐情也既曰不可谓未发矣喜怒哀乐之未发则是指其本体而言性也斯言自子思非程子而始有执事既不以爲然则当自子思中庸始矣喜怒哀乐之与思与知觉皆心之所发心统性情性心体也情心用也程子云心一也有指体而言者寂然不动是也有指用而言者感而遂通是也斯言既无以加矣执事姑求之体用之说夫体用一源也知体之所以爲用则知用之所以爲体者矣虽然体㣲而难知也用显而易见也执事之云不亦宜乎夫谓自朝至暮未尝有寂然不动之时者是见其用而不得其所谓体也君子之于学也因用以求其体凢程子所谓既思即是已发既有知觉即是动者皆爲求中于喜怒哀乐未发之时者言也非谓其无未发者也朱子于未发之说其始亦尝疑之今其集中所与南轩论难辩析者盖徃复数十而后决其说则今之中庸註䟽是也其于此亦非苟矣独其所谓自戒惧而约之以至于至静之中自谨独而精之以至于应物之处者亦若过于剖析而后之读者遂以分爲两节而疑其别有寂然不动静而存飬之时不知常存戒慎恐惧之心则其工夫未始有一息之间非必自其不睹不闻而存飬也吾兄且于动处加工勿使间㫁动无不和即静无不中而所谓寂然不动之体当自知之矣未至而揣度之终不免于对㙮说相轮耳然朱子但有知觉者在而未有知觉之说则亦未莹吾兄疑之盖亦有见但其所以疑之者则有因噎废食之过不可以不审也君子之论苟有以异于古姑毋以为决然宜且循其说而䆒之极其说而果有不逹也然后从而㫁之是以其辩之也明而析之也当盖在我者有以得其情也今学如吾兄聦明超特如吾兄深潜缜宻如吾兄而犹有未悉如此何邪吾兄之心非若世之立异自髙者要在求其是而已故敢言之无讳有所未尽不惜教论不有益于兄必有益于我也寄诸用明得书足知迩来学力之长甚喜君子惟患学业之不修科第遅速所不论也况吾平日所望于贤弟固有大于此者不识亦尝有意于此否耶便中时报知之阶阳诸姪闻去岁皆出投试非不喜其年少有志然私心切不以爲然不幸遂至于得志岂不误却此生耶凢后生羙质湏令晦飬厚积天道不翕聚则不能发散况人乎花之千叶者无实为其华羙太发露耳诸贤姪不以吾言为迂便当有进歩处矣书来劝吾仕吾亦非㓗身者所以汲汲于是非独以时当歛晦亦以吾学未成嵗月不待再过数年精神益弊虽欲勉进而有所不能则将终于无成皆吾所以势有不容已也但老祖而下意皆不恱今亦岂能决然行之徒付之浩叹而已答王虎谷承示别后㸔得一性字亲切孟子云尽其心者知其性也知其性则知天矣此吾道之幸也喜慰何可言弘毅之说极是但云既不可以弃去又不可以减轻既不可以住歇又不可以不至则是犹有不得已之意也不得已之意与自有不能已者尚隔一层程子云知之而至则循理为乐不循理为不乐自有不能已者循理为乐者也非真能知性者未易及此知性则知仁矣仁人心也心体本自弘毅不弘者蔽之也不毅者累之也故烛理明则私欲自不能蔽累私欲不能蔽累则自无不弘毅矣弘非有所扩而大之也毅非有所作而强之也盖本分之内不加毫末焉曾子弘毅之说为学者言故曰不可以不弘毅此曽子穷理之本真见仁体而后有是言学者徒知不可不弘毅不知穷理而惟扩而大之以爲弘作而强之以爲毅是亦出于一时意气之私其去仁道尚逺也此寔公私义利之辩因执事之诲而并以请正与黄宗贤所喻皆近思切问足知爲功之宻也甚慰夫加诸我者我所不欲也无加诸人我所欲也岀乎其心之所欲皆自然而然非有所强勿施于人则勉而后能此仁恕之别也然恕求仁之方正吾侪之所有事也子路之勇而夫子未许其仁者好勇而无所取裁所勇未必皆出天理之公也事君而不避其难仁者不过如是然而不知食輙之禄为非义则勇非其所冝勇不得为仁矣然勇为仁之资正吾侪之所尚欠也鄙见如此明者以为何如未尽望便示二使至知近来有如许忙想亦因是大有淂力处也仆到家即欲与曰仁成鴈荡之约宗族亲友相牵绊时刻弗能自由五月终决意徃值烈暑阻者益衆且坚复不果时与曰仁稍㝷傍近诸小山其东南林壑最胜絶处与数友相期候宗贤一至即徃又月余曰仁凭限过甚乃翁督促势不可复待乃从上虞入四明观白水㝷龙溪之源登杖钖至于雪窦上千丈巖以望天姥华顶若可睹焉欲遂従奉化取道至赤城适彼中多旱山田尽龟裂道傍人家徬徨望雨意惨然不乐遂自寕波买舟还余姚徃返亦半月余相従诸友亦㣲有所淂然无大发明其最所歉然宗贤不同兹行耳归又半月曰仁行去使来时已十余日思徃时在京毎恨不淂还故山徃返当益易乃今益难自后精神意气当日不逮前不知囬视今日又何如也念之可叹可惧留居之説竟成虗约亲友以曰仁既徃催促日至滁阳之行难更遅遅亦不能出是月闻彼中山水颇佳胜事亦闲散宗贤有惜隂之念明春之期亦既后矣此间同徃者后軰中亦三四人习气已深虽有羙质亦消化渐尽此事正如淘沙㑹有见金时但目下未可必得耳三滁阳之行相従者亦二三子兼复山水清逺胜事闲旷诚有足乐者故人不忘乆要果能乗兴一来耶得应元忠书诚如其言亦大可喜牵制文义自宋儒巳然不独今时学者遂求脱然洗涤恐亦甚难但得渐能疑辩当亦终有觉悟矣自归越后时时黙念年来交逰益觉人才难得如元忠者岂易得哉京师诸友迩来畧无消息毎因已私难克輙为诸友忧虑一畨诚得相聚一堂早晚当有多少砥砺切磋之益然此在各人非可愿望得四春𥘉姜翁自天台来得书闻山间况味悬企之极且承结亭相待既感深谊复媿其未有以副也甘泉丁乃堂夫人忧近有书来索铭不乆且还增城道途邈絶草亭席虗相聚尚未有日仆虽相去伊迩而家累所牵遅遅未决所举遂成北山之移文矣应原忠乆不得音问想数㑹聚闻亦北上果然否此间徃来极多友道则实寥落敦夫虽住近不甚讲学纯甫近改北騐封且行曰仁又公差未还宗贤之思靡日不切又得草堂报益使人神魂飞越若不能一日留此也如何如何去冬解册吏到承欲与原忠来访此诚千里命驾矣喜慰之极日切瞻望然又自度鄙劣不足以承此曰仁入夏当道越中来此其时得与共载何乐如之五书来及纯甫事不一而足足知朋友忠爱之至世衰俗降友朋中虽平日最所爱敬者亦多改头换面持两端之説以希俗取容意思殊为衰飒可悯若吾兄真可谓信道之笃而执徳之弘矣何幸何幸仆在留都与纯甫住宻迩或一月一见或间月不一见輙有所规切皆发扵诚爱恳恻中心未尝怀纎毫较计纯甫或有所踈外此心直可质诸鬼神其后纯甫转官北上始觉其有恝然者㝷亦痛自悔责以为吾人相与岂宜有如此芥蔕却是堕入世间较计坑䧟中亦成何等胸次当下氷消雾释矣其后人言屡屡而至至有为我愤辞厉色者仆皆惟以前意处之实是未忍一日而忘纯甫盖平日相爱之极情之所钟自如此也旬月间复有相知自北京来备传纯甫所论仆窃疑有浮薄之徒幸吾党间隙皷弄交构增饰其间未必尽出于纯甫之口仆非矫为此说实是故人情厚不忍以此相疑耳仆平日之厚纯甫本非私厚縦纯甫今日薄我当亦非私薄然则仆未尝厚纯甫纯甫未尝薄仆也亦何所容心于其间哉徃徃见世俗朋友易生嫌隙以为彼盖苟合扵外而非有性分之契是以如此私窃叹间自谓吾党数人縦使散处敌国仇家当亦㫁不至是不谓今日亦有此等议论此亦惟冝自反自责而已孟子云爱人不亲反其仁行有不得者皆反求诸巳自非履渉亲切应未识斯言味永而意恳也仆近时与朋友论学惟説立诚二字杀人湏就咽喉上着刀吾人为学当従心髄入㣲处用力自然笃实光辉虽私欲之萌真是洪炉点雪天下之大本立矣若就标末粧缀比拟凢平日所谓学问思辩者适足以为长傲遂非之资自以为进于髙明光大而不知䧟于狼戾险嫉亦诚可哀也巳以近事观之益见得吾侪徃时所论自是向里此盖圣学的传惜乎沦落堙埋已乆往时见得犹自恍惚仆近来无所进只扵此䖏㸔较分晓直是痛快无复可疑但与吾兄别乆无告语䖏耳原忠数聚论否近尝得渠一书所见逈然与旧不同殊慰殊慰今亦寄一简不能详细见时望并出此归计尚未遂旬月后且图再举㑹期未定临楮耿耿六宅老数承逺来重以嘉贶相念之厚媿何以堪令兄又辱书惠礼恭而意笃意家庭旦夕之论必扵此学有相发明者是以波及扵仆喜幸之余媿何以堪别后工夫无因一扣如书中所云大畧知之用力习熟然后居山之说昔人尝有此然亦须得其源吾軰通患正如池面浮萍随开随蔽未论江海但在活水浮萍即不能蔽何者活水有源池水无源有源者由已无源者从物故凢不息者有源作辍者皆无源故耳七得书见相念之厚所引一诗尤恳恻至情读之既感且媿㡬欲涕下人生动多牵滞反不若他流外道之脱然也奈何奈何近收甘泉书颇同此憾士风日偷素所目为善类者亦皆雷同附和以学为讳吾人尚栖栖未即逃避真䖏堂之燕雀耳原忠闻且北上恐亦非其本心仕途如烂泥坑勿入其中鲜易复出吾人便是失脚様子不可不鉴也承欲枉顾幸甚幸甚好事多阻恐亦未易如愿努力圗之笼中病翼或能附㝠鸿之末而归未可知也与王纯甫别后有人自武城来云纯甫始到家尊翁颇不喜归计尚多牴牾始闻而惋然已而复大喜乆之又有人自南都来者云纯甫已莅任上下多不相能始闻而惋然已而复大喜吾之惋然者世俗之私情所爲大喜者纯甫当自知之吾安能小不忍扵纯甫不使动心忍性以大其所就乎譬之金之在冶经烈熖受钳锤当此之时为金者甚苦然自他人视之方喜金之益精炼而惟恐火力锤煅之不至既其出冶金亦自喜其挫折煅炼之有成矣某平日亦毎有傲视行軰轻忽世故之心后虽稍知惩创亦惟支持抵塞扵外而已及谪贵州三年百难备尝然后能有所见始信孟氏生扵忧患之言非欺我也尝以为君子素其位而行不硕乎其外素富贵行乎富贵素贫贱行乎贫贱素患难行乎患难故无入而不自得后之君子亦当素其位而学不愿乎其外素富贵学䖏乎富贵素贫贱患难学䖏乎贫贱患难则亦可以无入而不自得向尝为纯甫言之纯甫深以为然不审迩来用力郄如何耳近日相与讲学者宗贤之外亦复数人毎相聚辄叹纯甫之髙明今复遭时磨励若此其进益不可量纯甫勉之汪景颜近亦出宰大名临行请益某告以变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是能有得力处亦便是用力处天下事虽万变吾所以应之不岀乎喜怒哀乐四者此为学之要而为政亦在其中矣景颜闻之跃然如有所得也甘泉近有书来巳卜居萧山之湘湖去阳明洞方数十里耳书屋亦将落成闻之喜极诚得良友相聚㑹共进此道人间更复有何乐区区在外之荣辱得䘮又足挂之齿牙间哉二纯甫所问辞则谦下而语意之间实自以为是矣夫既自以为是则非求益之心矣吾𥘉不𣣔荅恐荅之亦无所入也故前书因发其端以俟明春渡江而悉既而思之人生聚散无常纯甫之自是盖其心尚有所惑而然亦非自知其非而又故为自是以要我者吾何可以遂已故复备举其説以告纯甫来书云学以明善诚身固也但不知何者谓之善原従何处得来今在何处其明之之功当何如入头当何如与诚身有先后次第否诚是诚箇甚的此等处细㣲曲折尽欲扣求启发而因献所疑以自附扵助我者反覆此语则纯甫近来得力处在此其受病处亦在此矣纯甫平日徒知存心之説而未尝实加克治之功故未能动静合一而遇事輙有纷优之患今乃能推䆒若此必以渐悟徃日之堕空虗矣故曰纯甫近来用功得力处在此然已失之支离外驰而不觉矣夫心主扵身性具于心善原于性孟子之言性善是也善即吾之性无形体可指无方所可定夫岂自为一物可従何处得来者乎故曰受病处亦在此纯甫之意盖未察夫圣门之实学而尚狃于后世之训诂以为事事物物各有至善必湏従事事物物求箇至善而后谓之明善故有原従何处得来今在何处之语纯甫之心殆亦疑我之或堕于空虗也故假是説以发我之蔽吾亦非不知感纯甫此意其实不然也夫在物为理处物为义在性为善因所指而异其名实皆吾之心也心外无物心外无事心外无理心外无义心外无善吾心之处事物纯乎理而无人伪之杂谓之善非在事物有定所之可求也处物为义是吾心之得其冝也义非在外可袭而取也格者格此也致者致此也必曰事事物物上求箇至善是离而二之也伊川所云才用彼即晓此是犹谓之二性无彼此理无彼此善无彼此也纯甫所谓明之之功当何如入头处当何如与诚身有先后次第否诚是诚箇甚的且纯甫之意必以明善自有明善之功诚身又有诚身之功也若区区之意则以明善为诚身之功也夫诚者无妄之谓诚身之诚则欲其无妄之谓诚之之功则明善是也故慱学者学此也审问者问此也慎思者思此也明辩者辩此也笃行者行此也皆所以明善而为诚之之功也故诚身有道明善者诚身之道也不明乎善不诚乎身矣非明善之外别有所谓诚身之功也诚身之始身犹未诚也故谓之明善明善之极则身诚矣若谓自有明善之功又有诚身之功是离而二之也难乎免于毫釐千里之谬矣其间𣣔为纯甫言者尚多纯笔未能详悉尚有未合不妨往复三得曰仁书知纯甫近来用工甚力可喜可喜学以明善诚身只兀兀守此昏昧杂优之心却是坐禅入定非所谓必有事焉者矣圣门宁有是㢤但其毫釐之差千里之谬非实地用功则亦未易辩别后世之学琐屑支离正所谓採摘汲引其间亦宁无小𥙷然终非积本求原之学句句是字字合然而终不可入尧舜之道也四屡得汪叔宪书又两得纯甫书备悉相念之厚感媿多矣近丈见与曰仁书贬损益至三复赧然夫趍向同而论学或异不害其为同也论学同而趍向或异不害其为异也不能积诚反躬而徒腾口说此仆往年之罪纯甫何尤乎因便布此区区临楮倾念无已寄希渊所遇如此希渊归计良是但稍伤急迫若再遅二三月托而行彼此形迹冺然既不激怒于人亦不失已之介矣圣贤处末世待人应物有时而委曲其道未尝不直也若已为君子而使人为小人亦非仁人忠恕恻怛之心希渊必以区区此説为太周旋然道理实如此也区区叨厚禄有地方之责𣣔脱身潜逃固难若希渊所处自冝进退绰然今亦牵制若此乃如古人挂冠觧绶其时亦不易值也二向得林苏州书知希颜在苏州其时守忠在山隂矣近张山隂来知希颜已还山隂矣而守忠又有金华之出徃嵗希颜居乡而守忠客祁今兹复尔二友之毎毎相违岂亦有数存焉邪为仁由已固非他人所能与而相观砥砺之益则友诚不可一日无者外是子雍明徳軰相去数十里决不能朝夕継见希颜无亦有独立无与之叹欤曩评半圭诚然诚然方今山林枯藁之士要亦未可多得去之奔走声利之塲者则逺矣人品不齐圣贤亦因材成就孔门之敎言人人殊后世儒者始有归一之论然而成徳逹材者鲜又何居乎希颜试于此思之定以爲何如也三希颜㷀然在疚道逺无因一慰闻友朋中多言希颜孝心纯笃哀伤过节其素知希颜者宜爲终身之慕毋从毁伤爲也守忠来承手札喻及出䖏此见希颜爱我之深他人无此也然此义亦惟希颜有之他人无此也牵扵世故未能即日引决爲愧爲怍然亦终须如希颜所示耳患难忧苦莫非实学今虽倚庐意思亦须有进向见季明徳书观其意向甚正但未及与之细讲耳学问之道无他求其放心而已盖一言而足至其功夫节目则愈讲而愈无穷者孔子犹曰学之不讲是吾忧也今世无志扵学者无足言幸有一二笃志之士又爲无师友之讲明认气作理㝠悍自信终身勤苦而卒无所得斯诚可哀矣读礼之余与明徳相论否幸以其所造者示知某无大知识亦非好爲人言者顾今之时人心䧟溺已乆得一善人惟恐其无成期与诸君共明此学固不以自任为嫌而避之譬之婚姻聊为诸君之媒妁而已乡里后进中有可言者即与接引此本分内事勿谓不暇也楼居已完否煳口之出非得已然其间亦有说闻朋友中多欲希颜髙尚不出就中亦湏权其轻重使亲老饘粥稍可继则不必言髙尚自不宜出不然却恐正其私心不可不察也四正月𥘉二得家信祖母于去冬十月皆弃痛割之极縻扵职守无由归遁今复恳䟽若终不可得将遂为径徃之图矣近得郑子冲书闻与当事者颇相牴牾希渊徳性谦厚和平其于世间荣辱炎凉之故视之何异飘风浮霭岂得尚有芥蔕于其中耶即而询之果然出于意料之外非贤者之所自取也虽然有人于此其待我以横逆则君子必自反曰我必无礼自反而有礼又自反曰我必不忠希渊克已之功日精日切其肯遂自以为忠乎徃年区区谪官贵州横逆之加无月无有迄今思之㝡是动心忍性砥砺切磋之地当时亦止搪塞排遣竟成空过甚可惜也闻教下士甚有兴起者莆故文献之区其士人素多根噐今得希渊为之师真如时雨化之而已吾道幸甚近有责委不得巳不乆且入闽苟求了事或能乗便至莆一间语不尽不尽与戴子良汝成相见于滁知吾兄之质温然纯粹者也今兹乃得其为志盖将従事于圣人之学不安于善人而巳也何幸何幸有志者事竟成吾兄勉之学之不明已非一日皆由有志者少好徳民之秉彛可谓尽无其人乎然不能胜其私𣣔竟沦䧟于习俗则亦无志而已故朋友之间有志者甚可喜然志之难立而易坠也则亦深可惧也吾兄以为何如宗贤已南还相见且未有日京师友朋如贵同年陈佑卿顾惟贤其他如汪汝成梁仲用王舜卿苏天秀皆尝相见従事于此者其余尚三四人吾见与诸友当自识之自古有志之士未有不求助扵师友匆匆别来所欲爲吾兄言者百未及一沿途歆叹雅意诚切怏怏相㑹未卜惟勇徃直前以遂成此志是望与胡伯忠某徃在京虽极歆慕彼此以事未及从容一叙别去以爲憾期异时相遇决当尽意剧谈一畨耳昨未出京师即已预期彭城之㑹谓所未决扵心在玆行矣及相见又复匆匆而别别又复以爲恨不知执事之心亦何如也君子与小人居决无苟同之理不幸势穷理极而爲彼所中伤则安之而已䖏之未尽扵道或过扵疾恶或伤扵愤激无益扵事而致彼之怨恨讐毒则皆君子之过也昔人有言事之无害扵义者从俗可也君子岂轻扵从俗独不以异俗为心耳与恶人居如以朝衣朝冠坐扵涂炭者伯夷之清也虽袒禓祼裎扵我侧彼焉䏻凂我㢤柳下惠之和也君子以变化气质为学则惠之和似亦执事之所宜从者不以三公易其介彼固未尝无伯夷之清也徳輶如毛民鲜克举之我仪图之惟仲山甫举之爱莫助之仆扵执事之谓矣正人难得正学难明流俗难变直道难容临笔惘然如有所失言不尽意惟心亮与黄诚甫立志之说已近烦渎然为知巳言竟亦不能舍是也志扵道徳者功名不足以累其心志扵功名者富贵不足以累其心但近世所谓道徳功名而已所谓功名富贵而已仁人者正其谊不谋其利明其道不计其功一有谋计之心则虽正谊明道亦功利耳诸友既索居曰仁又将逺别㑹中须时相警发庶不就弛靡诚甫之足自当一日千里任重道逺吾非诚甫谁望邪临别数语彼此闇然终䏻不忘乃为深爱二区区正月十八日始抵贑即兵事纷纷二月徃征漳冦四月班师中间曽无一日之暇故音问缺然然虽扰优中意念所在未尝不在诸友也飬病之举恐巳蹔停此亦顺亲之心未为不是不得以此日萦扵懐无益扵事徒使为善之念不专何䖏非道何䖏非学岂必山林中耶希颜尚谦清伯登第闻之喜而不寐近尝寄书云非为今日诸君喜为阳明山中异日得良伴喜也吾扵诚甫之未归亦然答天宇书书来见平日为学用功之㮣深用喜慰今之时䏻稍有志圣贤之学已不可多见况又果䏻实用其力者是岂易得㢤辱推拟过当诚有所不敢居然求善自辅则鄙心实亦未尝不切切也今乃又得吾天宇其为喜幸可胜言㢤厚意之及良不敢虚然又自叹爱莫为助聊就来谕商确一二天宇自谓有志而不䏻笃不知所谓志者果何如其不䏻笃者又谁也谓圣贤之学䏻静可以制动不知若何而能静静与动有二心乎谓临政行事之际把捉摸拟强之使归扵道固亦䘚有所未䏻然造次颠沛必扵是者不知如何其为功谓𨳩卷有得接贤人君子便自触发不知所触发者何物又赖二事而后触发则二事之外所作何务当是之时所谓志者果何在也凢此数语非天宇实用其力不能有然亦足以见讲学之未明故尚有此耳或思之有得不厌寄示二承书惠感感中间问学之意恳切有加扵旧足知进扵斯道也喜幸何如但其间犹有未尽区区之意者既承不鄙何敢不竭然望详察庶扵斯道有所发明耳来书云诚身以格物乍读不䏻无疑既而细询之希颜始悉其说区区未尝有诚身格物之说岂出扵希颜邪鄙意但谓君子之学以诚意为主格物致知者诚意之功也犹饥者以求饱为事饮食者求饱之事也希颜颇悉鄙意不应有此或恐一时言之未莹耳幸更细讲之又云大学一书古人为学次第朱先生谓穷理之极而后意诚其与所谓居敬穷理非存心无以致知者固相为矛盾矣盖居敬存心之说𥙷扵传文而圣经所指直谓其穷理而后心正初学之士执经而不考传其流之弊安得不至扵支离邪大学次第但言物格而后知至知至而后意诚若穷理之极而后意诚此则朱先生之说如此其间亦自无大相矛盾但扵大学本㫖却恐未尽合耳非存心无以致知此语不独扵大学未尽就扵中庸尊徳性而道问学之㫖亦或有未尽然此等䖏言之甚长非面悉不可后之学者附㑹扵𥙷传而不深考扵经㫖牵制扵文义而不体认扵身心是以徃徃失之支离而䘚无所得恐非执经而不考传之过也又云不由穷理而遽加诚身之功怨诚非所诚适足以为伪而已矣此言甚善但不知诚身之功又何如作用耳幸体认之又言譬之行道者如大都为所归宿之地犹所谓至善也行道者不辞险阻艰难决意向前犹存心也如使斯人不识大都所在而泛焉𣣔徃其不南走越而北走呉㡬希矣此譬大畧皆是但以不辞险阻艰难决意向前别为存心未免牵合之苦而不得其要耳夫不辞险阻艰难决意向前此正是诚意之意审如是则其所以问道途具资斧戒舟车皆有不容已者不然又安在其为决意向前而亦安所前乎夫不识大都所在而泛焉𣣔徃则亦欲徃而已未尝真徃也惟其𣣔徃而未尝真徃是以道途之不问资斧之不具舟车之不戒若决意向前则真徃矣真徃者䏻如是乎此最工夫切要者以天宇之髙明笃实而反求之自当不言而喻矣又云格物之说昔人以扞去外物为言矣扞去外物则此心存矣心存则所以致知者皆是为已如此说却是扞去外物为一事致知又为一事扞去外物之说亦未为甚害然止捍御扵其外则亦未有㧞去病根之意非所谓克巳求仁之功矣区区格物之说亦不如此大学之所谓诚意即中庸之所谓诚身也大学之所谓格物致知即中庸之所谓明善也博学审问慎思明辩笃行皆所谓明善而为诚身之功也非明善之外别有所谓诚身之功也格物致知之外又岂别有所谓诚意之功乎书之所谓精一语之所谓博文约礼中庸之所谓尊徳性而道问学皆若此而已是乃学问用功之要所谓毫釐之差千里之谬者也心之精微口莫能述亦岂笔端所能尽已喜荣擢圵上有期矣倘能迂道江濵谋一夕之话庶㡬能有所发明冗遽中不悉寄李道夫此学不讲乆矣鄙人之见自谓扵此颇有发明而闻者往往诋以爲异独执事倾心相信确然不疑其爲喜慰何啻空谷之足音别后时闻士夫传说近又徐曰仁自西江还益得备闻执事任道之勇执徳之坚令人起跃奋迅士不可以不弘毅任重而道逺诚得弘毅如执事者二三人自足以爲天下倡彼依阿偻儞之徒虽多亦奚以爲㢤幸甚幸甚比闻列郡之始即𣣔以此学爲敎仁者之心自然若此仆诚甚爲执事喜然又甚爲执事忧也学絶道䘮俗之䧟溺如人在大海波涛中且须援之登岸然后可授之衣而与之食若以衣食投之波涛中是适重其溺彼将不以爲徳而反以爲尤矣故凢居今之时且须随机导引因事启沃寛心平气以薫陶之俟其感发兴起而后𨳩之以其说是故为力易而收效溥不然将有扞格不胜之患而且为君子爱人之累不知尊意以为何如耶病䟽已再上尚未得报果遂此图舟过嘉禾面话有日与陆元静书来知贵恙已平复甚喜书中勤勤问学惟恐失坠足知进脩之志不怠又甚喜异时发挥斯道使来者有所兴起非吾子谁望乎所问大学中庸註向尝畧具草稿自以所养未纯未免务外𣣔速之病寻已焚毁近虽觉稍进意亦未敢便以为至姑俟异日山中与诸贤啇量共成之故皆未有书其意㫖大畧则固平日已为清伯言之矣因是益加体认研究当自有见汲汲求此恐犹未免旧日之病也博学之说向巳详论今犹牵制若此何邪此亦恐是志不坚定为世习所挠之故使在我果无功利之心虽钱谷兵甲搬柴运水何徃而非实学何事而非天理况子史诗文之类乎使在我尚存功利之心则虽日谈道徳仁义亦只是功利之事况子史诗文之类乎一切屏絶之说是犹泥扵旧习平日用功未有得力䖏故云尔请一洗俗见还复初志更思平日饮食飬身之喻种树栽培灌溉之喻自当释然融解矣物有本末事有终始知所先后则近道矣吾子之言是犹未是终始本末之一致也是不循本末终始天然之序而𣣔以私意速成之也二尚谦至闻元静志坚信笃喜慰莫踰人在仕途如马行淖田中縦复驰逸足起足䧟其在驽下坐见沦没耳乃今得还故乡此亦譬之小歇田塍若自此急寻平路可以直去康荘驰骋万里不知到家工夫却如何也自曰仁没后吾道益孤致望元静者亦不浅子夏圣门髙弟曾子数其失则曰吾过矣吾离群而索居亦已乆矣夫离群索居之在昔贤已不能无过况吾侪乎以元静之英敏自应未即摧堕山间切磋砥砺还复㡬人深造自得便间亦可写寄否尚谦至此日有所进自去年十二月到今已八踰月尚未肯归视其室非其志有所专宜不能声音笑貌及此也区区两䟽辞乞尚未得报决意两不允则三三不允则五则六必得而后已若再一举辄须三月二举则又六七月矣计吾舟东抵呉越元静之斾当已北指幽冀㑹晤未期如之何则可与希颜台仲明徳尚谦原静闻诸友皆登第喜不自胜非为诸友今日喜为野夫异日山中得良伴喜也入仕之始意况未免摇动如絮在风中若非粘泥贴网恐自张主未得不知诸友却何如想平时工夫亦须有得力䖏耳野夫失脚落渡船未知何时得到彼岸且南赣事极多掣肘缘地连四省各有抚镇乃今亦不过因仍度日自古未有事权不一而能有成者告病之兴虽动恐成虚文未敢轻举𣣔俟地方稍靖今又得诸友在吾终有望矣曰仁春来颇病闻之极忧念昨书来𣣔与二三友去田霅上因寄一诗今录去聊同此懐也与杨仕徳薛尚诚即日巳抵龙南明日入巢四路兵皆已如期并进贼有必破之势某向在横水尝寄书仕徳云破山中贼易破心中贼难区区翦除䑕窃何足为异若诸贤扫荡心腹之冦以收廓清平定之功此诚大丈夫不世之伟绩数日来谅已得必胜之䇿捷奏有期矣何喜如之日孚羙质诚可与共学此时计巳发舟倘未行出此同致意𪠘中事以累尚谦想不厌烦琐小儿正宪犹望时赐督责寄闻人邦英邦正昆季敏而好学吾家两弟得以朝夕亲资磨励闻之甚喜得书备见向徃之诚尤极浣慰家贫亲老岂可不求禄仕求禄仕而不工举业却是不尽人事而徒责天命无是理矣但能立志坚定随事尽道不以得失动念则虽勉习举业亦自无妨圣贤之学若是原无求为圣贤之志虽不业举日谈道徳亦只成就得务外好髙之病而已此昔人所以有不患妨功惟患夺志之说也夫谓之夺志则已有志可夺若尚未有可夺之志却又不可以不深思疑省而早图之每念贤弟资质之羙未尝不切拳拳夫羙质难得而易壊至道难闻而易失盛年难遇而易过习俗难革而易流昆玉勉之二得书见昆季用志之不凢此固区区所深望者何幸何幸世俗之见岂足与论君子惟求其是而已仕非爲贫也而有时乎爲贫古之人皆用之吾何爲独不然然谓举业与圣人之学相戾者非也程子云心苟不忘则虽应接俗事莫非实学无非道也而况扵举业乎谓举业与圣人之学不相戾者亦非也程子云心苟忘之则虽终身由之只是俗事而况扵举业乎忘与不忘之间不能以髪要在深思黙识所指谓不忘者果何事耶知此则知学矣贤弟精之熟之不使有毫釐之差千里之谬可也三书来意思甚恳切足慰逺懐持此不懈即吾立志之说矣源泉混混不舍昼夜盈科而后进放乎四海有本者如是立志者其本也有有志而无成者矣未有无志而能有成者也贤弟勉之色养之暇怡怡切切可想而知交脩罔怠庶吾望之不孤矣地方稍平退休有日预想山间讲习之乐不觉先已欣然与薛尚谦沿途意思如何得无亦有走作否数年切磋只得立志辩义利若扵此未有得力䖏却是平日所讲尽成虚语平日所见皆非实得不可以不勐省也经一蹶者长一智今日之失未必不爲后日之得但已落第二义须从第一义上着力一真一切真若这些子既是更无讨不是䖏矣此间朋友聚集渐衆比旧颇觉兴起尚谦既去仕徳又徃欧阳崇一病归独惟干留此精神亦不足诸友中未有倚靠得者苦扵接济乏人耳乞休本至今未囬未免坐待尚谦更静养㡬月若进歩欠力更来火坑中乗凉如何二得书知日孚停舟郁孤遅遅未发此诚出扵意望之外日孚好学如此豪杰之士必有闻风而起者矣何喜如之何喜如之昨见太和报効人知欧王二生者至不识曾与一言否欧生有一书可谓有志中间述子晦语颇失真恐亦子晦一时言之未莹尔大抵工夫须实落做去始能有见料想臆度未有不自误误人者矣此间贼巢乃与广东山后诸贼相连余党徃徃有从遁者若非斩絶根株意恐日后必相聮而起重为两省之患故须更遅遅旬日与之剪除兵难遥度不可预料大抵如此小儿劳诸公勤勤开诲多感多感昔人谓敎小儿有四益验之果何如耶正之闻已到何因复归区区乆顿扵外徒劳诸友往返念之极切悬悬今后但有至者须诸君为我尽意吐露縦彼不乆留亦无负其来可也三日来因兵事纷优贱躯怯弱以此益见得工夫有得力䖏只是从前大段未曾实落用力虚度虚说过了自今当与诸君努力鞭䇿誓死进歩庶亦收之桑榆耳日孚停舘郁孤恐风气太髙数日之留则可倘更稍乆终恐早晚寒煖欠适区区初拟日下即囬因从前征勦彻兵太速致遗今日之患故且示以乆屯之形正恐后之罪今亦犹今之罪昔耳但从征官属已萌归心更相倡和巳有不必乆屯之说天下事不能尽如人意大抵皆坐此軰可叹可叹闻仕徳失调意思何如大抵心病愈则身病亦自易去縦血气衰弱未便即除亦自不能为心患也小儿劳𨳩敎驽骀之质无复望其千里但得帖然扵皂枥之间斯已矣门戸勤早晚得无亦厌琐屑否不一寄诸弟屡得弟軰书皆有悔悟奋发之意喜慰无尽但不知弟軰果出扵诚心乎亦谩为之说云尔本心之明皎如白日无有有过而不自知者但患不能改耳一念改过当时即得本心人孰无过改之为贵蘧伯玉大贤也惟曰欲寡其过而未能成汤孔子大圣也亦惟曰改过不吝可以无大过而已人皆曰人非尧舜安能无过此亦相沿之说未足以知尧舜之心若尧舜之心而自以为无过即非所以为圣人矣其相授受之言曰人心惟危道心惟㣲惟精惟一允执厥中彼其自以为人心之惟危也则其心亦与人同耳危即过也惟其兢兢业业尝加精一之功是以能允执厥中而免扵过古之圣贤时时自见已过而改之是以能无过非其心果与人异也戒慎不睹恐惧不闻者时时自见已过之功吾近来实见此学有用力䖏但为平日习染深痼克治欠勇故切切预为弟軰言之毋使亦如吾之习染既深而后克治之难也人方少时精神意气既足鼓舞而身家之累尚未切心故用力颇易迨其渐长世累日深而精神意气亦日渐以减然能汲汲奋志扵学则犹尚可有为至扵四十五十即如下山之日渐以微㓕不复可挽矣故孔子云四十五十而无闻焉斯亦不足畏也已又曰及其老也血气既衰戒之在得吾亦近来实见此病故亦切切预为弟軰言之宜及时勉力毋使过时而徒悔也与安之闻安之肯向学不胜欣愿得奋励如此庶不负彼此相爱之情也留都时偶因饶舌遂致多口攻之者环四面取朱子晚年悔悟之说集为定论聊借以觧纷耳门人軰近刻之雩都初闻甚不喜然士夫见之乃往往遂有𨳩发者无意中得此一助亦颇省颊舌之劳近年篁墩诸公尝有道一等编见者先懐党同伐异之念故䘚不能有入反激而怒今但取朱子所自言者表章之不加一辞虽有𥚹心将无所施其怒矣尊意以为何如耶聊往数册有志向者一出指示之所须文字非不欲承命荒踈既乆无下笔䖏耳贫汉作事大难富人岂知之答甘泉旬日前杨仕徳人来领手敎及答子莘书具悉造诣用功之详喜跃何可言盖自是而吾党之学归一矣此某之幸后学之幸也来简勤勤训责仆以乆无请益此吾兄爱仆之厚仆之罪也此心同此理同苟知用力扵此虽百虑殊途同归一致不然虽字字而证句句而求其始也毫釐其末也千里老兄造诣之深涵养之乆㒒何敢望至其向徃直前以求必得乎此之志则有不约而契不求而合者其间所见时或不能无小异然吾兄既不屑屑扵㒒而㒒亦不以汲汲于兄者正以志向既同如两人同适京都虽所由之途间有迂直知其异日之归终同耳向在龙江舟次亦尝进其大学旧本及格物诸说兄时未以为然而㒒亦遂置不复强聒者知兄之不乆自当释然扵此也乃今果获所愿喜跃何可言崑崙之源有时而伏流终必逹扵海也㒒窭人也虽获夜光之璧人将不信必且以谓其为妄为伪金璧入于猗顿之室自此至寳得以昭明于天下仅亦免于遗璧之罪矣虽然是喻犹二也夜光之璧外求而得也此则扵吾所固有无待扵外也偶遗忘之耳未尝遗忘也偶䝉翳之耳叔贤所进超卓海内诸友实罕其俦同䖏西樵又资丽泽所造可量乎仆年未半百而衰疾已如六七十翁日夜思归阳明爲夕死之图䟽三上而未遂𣣔弃印长往以从大夫之后恐形迹大骇必俟允报则须冬尽春𥘉乃可遂也一一世事如狂风骤雨中落叶倐忽之间宁复可定所耶两承楚人之诲此非骨肉念不及此感刻祖母益耄思一见老父亦书来促归扵是情思愈恶所幸吾兄道明徳立宗盟有人用此可以自慰其诸所𣣔请仕徳能有述有所未当便间不惜指示二得正月书知大事已毕当亦稍慰纯孝之思矣近承避地发履塜下进徳脩业善类幸甚传闻贵邑盗势方张果尔则逺去家室独留旷寂之野恐亦未可长也某告病未遂今且蹙告归省去住亦未可必悠悠尘世毕竟作何税驾当亦时时念及幸以敎之叔贤志节逺出流俗渭先虽未乆䖏一见知为忠信之士乃闻不时一相见何耶英贤之生何幸同时共地又可虚度光隂容易失却此大机㑹是使后人而复惜后人也二君曾各寄一书托宋以道转致相见幸问之答方叔贤近得手敎及与甘泉往复两书快读一过洒然如热者之濯清风何子之见超卓而速也真可谓一日千里矣大学旧本之复功尤不小幸甚幸甚其论象山䖏举孟子放心数条而甘泉以为未足复举东西南北海有圣人出此心此理同及宇宙内事皆已分内事数语甘泉所举诚得其大然吾独爱西樵子之近而切也见其大者则其功不得不近而切然非实加切近之功则所谓大者亦虚见而已耳自孟子道性善心性之原世儒往往能言然其学䘚入扵支离外索而不自觉者正以其功之未切耳此吾所以独有喜扵西樵之言固今时对証之药也古人之学切实为已不徒事扵讲说书札往来终不若面语之能尽且易使人溺情扵文辞崇浮气而长胜心求其说之无病而不知其心病之已多矣此近世之通患贤知者不免焉不可以不察也杨仕徳去草草复此诸所𣣔言仕徳能悉与陈国英别乆矣虽彼此音问阔踈而消息动静时时及闻国英天资笃厚加以静养日乆其所造当必大异扵畴昔惜无因一面叩之耳凢人之学不日进者必日退譬诸草木生意日滋则日益畅茂苟生意日息则亦日就衰落矣国英之扵此学且十余年矣其日益畅茂者乎其日就衰落者乎君子之学非有同志之友日相规切则亦易以悠悠度日而无有乎激励警发之益山中友朋亦有以此学日相讲求者乎孔子云徳之不脩学之不讲是吾忧也而况扵吾侪乎㢤复唐虞佐承示诗二韵五章语益工兴寄益无尽深叹多才但不欲以是为有道者称颂耳撤讲慎择之喻爱我良多深知感怍但区区之心亦自有不容巳者圣贤之道坦若大路夫妇之愚可以与知而后之论者忽近求逺舍易图难遂使老师宿儒皆不敢轻议故在今时非独其庸下者自分以为不可爲虽髙者特逹皆以此学为长物视之为虚谈赘说亦许时矣当此之时苟有一念相寻扵此真所谓空谷足音见似人者喜矣况其章缝而来者宁不忻忻然以接之乎然要其间亦岂无滥竽假道之弊但在我不可以此意逆之亦将扵此以求其真者耳正如淘金扵沙非不知沙之汰而去者且十九然亦未能即舎沙而别以淘金为也孔子云与其进也不与其退也唯何甚孟子云君子之设科也来者不拒徃者不追苟以是心至斯受之而已矣盖不愤不启者君子施敎之方有敎无类则其本心焉耳多病之躯重为知已忧惓惓惠喻及此感爱何有穷巳然区区之心亦不敢不为知已一倾倒也行且㑹面悉所未尽王文成公全书王文成公全书别录卷第十王文成公全书卷之十别録议夹剿兵粮䟽准兵部咨该本部题职方清吏司案呈奉本部送兵科抄出巡抚湖广地方兼賛理军务都察院右副都御史秦金题称㑹同巡按御史王度督同都布按三司掌印署都指挥佥事文㳟左布政使周季凤副使恽巍等议照湖广郴桂等䖏所属地方与广东乐昌江西上犹等䖏县猺贼宻尔聮络彼䖏有名贼首龚福全髙仲仁李斌龎文亮蓝友贵等素恃巢穴险固聚衆行刼先年用兵征剿各贼漏殄未除遂致祸延今日臣等仰体皇上好生之心设法抚䖏冀图靖安以成止戈之武柰犬羊之性变诈不同豺狼之心贪噬无厌阳虽聼招隂实肆毒今乃攻打县堡虏官杀人穷兇极恶神人共愤虽经各官兵擒斩数辈稍惧归巢缘其种类繁多出没尚未可料若非三省合兵大彰天讨恶孽终不殄除疆宇何由寍谧所㩀各官会呈乞要大举臣等再三筹议非敢轻启兵端但审时度势诚有不容巳者况彼巢峒既多贼党亦衆东追西窜此出彼藏必湏调发本省土汉官军民兵杀手人等共三万贠名分立哨道刻期进剿其两广南赣仍湏各调官军狼兵把截夹攻恊济大事臣等计算兵粮重大区䖏艰难抑且本省兵荒相继财力匮乏前项合用钱粮预湏计䖏今将应调土汉官军数目供给粮饷事宜及战攻方界开坐具奏该本部覆称阃外兵权贵在专委征伐事宜切忌遥制今郴桂猺贼为害日炽既该湖广镇廵三司官会议兵不可已要行尅期进剿朝廷若复犹预不决徃返会议必致误事但七月进兵天气尚炎况今五月将中三省约会期限太迫再请敕两广总督等官左都御史陈金等及请敕廵抚南赣左佥都御史王守仁各照议定事理钦遵㑹合行事不许违期失误及改拟九月中取齐进兵庶三省路逺不误约会本年五月十一日少保兼太子太保本部尚书王琼等具题奉钦依备咨到臣除钦遵外卷查先㩀江西岭北道副使杨璋及湖广郴桂兵备副使陈璧并广东韶州府各呈申前事臣参㸔得前贼恶贯已盈神怒人怨天讨在所必加但近年以来江西有桃源之役疮痍甫起福建有汀漳之㓂军旅未旋府江之师方集于两广偏桥之讨未息于湖湘若复继以大兵惟恐民不堪命合无申明赏罚容臣等徐为之图惟复约㑹三省并举夹攻已经开陈两端具本上请去后今准前因则巡抚湖广右副都御史秦金所题夹攻事理既奉有成命矣臣谨将南赣二府议䖏兵粮事宜开坐縁系地方紧急贼情事理为此具本请㫖计开一南安府所属大庾南康上犹三县各有贼巢聮络盘㩀有衆数千西接湖广桂阳等县南接广东韶州府乐昌等县三省夹攻必湏湖广自桂阳桂东等䖏进广东自乐昌县进在南安者必湏三县地方并进赣州府所属惟龙南县贼巢与广东惠州府龙川县浰头接境浰头系大贼池大鬓等巢穴有衆数千比之他贼势尤猖獗前此二次夹攻俱𬒳漏网龙南虽有贼徒数伙除之稍易但其倚籍浰头兵力以为声援攻之则奔入浰头兵退则复出为害必湏广东兵自龙川进赣州兵自龙南进庶可使无奔溃一上犹去龙南㡬四百里两䖏进兵必湏一时并举庶无惊溃之患大约计之亦湏用兵一万二千名今拟调南康上犹二县机兵打手一千二百名大庾县机兵打手一千二百名赣州府所属除石城县外寍都信豊二县机兵打手各一千名其余七县机兵打手三千名龙泉县机兵打手一千名安逺县招安义民叶芳老人梅南春等龙南县招安新民王受谢钺等兵共二千名汀州府上杭县打手一千名潮州府程乡县打手一千名共辏一万二千之数但广湖两省之兵皆狼土精悍贼所素畏势必偏奔江西江西之兵最为怯懦望贼而溃乃其素习今所拟调皆新习未练若使严以军法䖏治庶㡬人心齐一事功可成一兵一万二千余名毎名日给米三升一日该米三百七十余石间日折支银一分五釐一日该银一百八十余两以六箇月爲率约用米三万三十余石用银二万余两领哨统兵旗牌等官并使客合用廪给及赏功犒劳牛酒银牌花红鱼盐火药等费约用银二万余两通前二项约共用银五万两二府啇税银两集兵以来日有所费见存银止有四千余两二府并赣县大庾南康上犹四县积谷约计有七八万石但贮积年乆恐舂米不及其数见在前银不足支用就欲别项区䖏但恐缓不及事查得江西布政司并各府县别无蓄积止有该觧南京折粮银两贮库未觧并一应𥿄米赃罚银两合无行廵抚江西都御史孙燧转行布政司并行各府照数借给应用候事寍之日或将以后抽掣啇税或开中盐引另爲计䖏奏请𥙷还庶克有济一合用本省巡按御史随军纪功管理钱粮及统兵领哨官贠除本省三司分守分巡兵备守备并南赣二府官贠临时定委外访得九江府知府汪赖吉安府知府伍文定汀州府知府唐淳惠州府知府陈祥俱各才识练逹程乡县知县张戬抚州府东乡县知县黄堂建昌府新城县知县黄文鸑袁州府萍乡县知县髙桂吉安府龙泉县知县陈允谐俱有才名俱各堪以领兵候命下之日聼臣等取用臣等窃照师期已迫自今七月上旬至九月中旬仅余两月中间合用前项钱粮噐仗及拟调兵快应委官员之类悉皆百未有措又事干各省道途相去近者半月逺者月余万一各官之中违抗推託不肯遵依约束临期误事罪将安归乞照湖广廵抚都御史秦金所奏该部题准事理各官之中敢有抗违失误者许臣等即以军法从事庶㡬警惧事可易集南赣擒斩功次䟽据江西按察司整饬兵备带管分巡岭北道副使杨璋呈据统兵等官南安府知府季斆呈觧生擒大贼首一名陈曰能从贼林杲等二十七名斩获首级十六颗俘获贼属男女十三口及马牛等物并开称捣过禾沙坑船坑石圳上龙狐狸朱雀黄石等贼巢七䖏烧死贼徒不计其数并房屋禾仓三百余间南康县县丞舒富呈觧生擒大贼首一名钟明贵从贼曾能志等二十一名斩获首级四十五颗杀死未取首贼一百一十七名俘获贼属男女一十六名口及牛马驴等物并开称捣过石路坑白水峒杞州坑旱坑茶潭竹皮𫀆樟木坑等贼巢八䖏焼死贼徒三百四十六名并焼毁房屋禾仓四百七十余间赣县义官萧庾呈觧生擒大贼首一名唐洪从贼蒲仁祥等六名斩获首级并射死贼从一百三十八名烧毁贼巢房屋禾仓一百二十间及俘获牛羊器械等物并开称捣过长龙鸡湖杨梅新溪等䖏贼巢四䖏各縁由到道随据统兵官员并乡导人等各呈称自本年正月蒙本院抚临以来募兵练卒各贼探知消息将家属妇女什物俱各寄屯山寨林木茂宻之䖏其各精壮贼徒昼则下山耕作夜则各遯山寨依奉本院方畧于六月二十日子时各哨尅期进剿每巢止有二三十人或四五十人㸔守巢穴见兵举火奋撃俱各惊溃间有射伤药弩即时身死坠于深巖及据县丞舒富义官萧庾各回呈止有上犹县白水峒石路坑二巢南康县鸡湖一巢险峻巢内贼属颇多𬒳兵四靣放火进攻贼无出路烧死数多天明㸔视止存骸骨头靣烧毁莫辨以此难取首级等因案照先为紧急贼情事据上犹县申称四月间𬒳輋巢贼徒不时虏掠耕牛人口请兵追剿乡民稍得莳挿今早谷将登又闻各巢修整战具出刼乞为防遏庶得收割聊生等因并㩀县丞舒富及南安府呈大庾县申同前事该本道查得上犹县隣近巢穴则有旱坑茶潭杞州坑樟木坑石路坑白水峒竹潭川㘭隂木潭等巢南安县则有长龙鸡湖杨梅新溪等巢大庾县则有狐狸坑船坑禾沙坑石圳上龙朱雀黄石坑等巢多则三五百名少则七八十名合无将本院选集之兵委官统领分投剿遏等因已经呈奉本院批㸔得各贼名号日渐僣拟恶毒日加縦肆若果遂其奸谋得以乗虚入广其为患害关繋匪轻除宻行南韶等府分兵防截外仰该道即便部勒诸军定哨分委仍宻召各巢附近𬒳害知因之人堪为郷导者前来分引各兵出城之时不得张扬今正当换班之月就令俱以下班为名昼伏夜行尅期各至分地掩贼不备同时举事分领各官务要严宻奋勇竭忠以副委託如或推奸误事及军士之中敢有后期退缩者悉以军法从事决不轻贷该道亦要亲帅重兵随后继进宻屯贼巢要害䖏所相机接应以防不测一应机宜务湏慎宻周悉仍要严缉各兵所获真正贼徒不许滥加良善等因遵奉统领各兵刻期进剿及加谨防遏今㩀复呈前因通查得各哨共计生擒大贼首三名首从贼徒五十四名斩获首级六十八颗杀死射死贼徒二百四十余名烧死贼徒二百余名捣过巢穴一十九䖏烧毁房屋禾仓八百九十余间俘获贼属男女二十九名口水黄牛马骡羊一百四十四头匹只所据各该领兵等官所报擒斩之贼数固不多而巢穴已空无可捿身积聚已焚无可仰给就使屯集横水桶冈大巢将来人多食少大举夹攻为力已易等因转呈到臣卷查先㩀副使杨璋呈称㩀南安府并上犹等县及县丞舒富各呈申访得大贼首谢志珊号征南王紏率大贼首钟明贵萧规模陈曰䏻唐洪刘允昌等约㑹乐昌髙快马等大修战具并造吕公车𣣔先将南康县打破闻知广东官兵尽调征勦府江就行乗虚入广等因已经批仰该道部勒诸军酌量贼巢强弱派定哨分选委谋勇属官统兵宻召知因向导引领昼伏夜行刻定于六月二十日子时入各贼巢同时举火併力奋击务使噍类无遗去后今㩀前因覆勘得前项贼巢委果荡平殆尽蓄积委果焚燬无遗获功觧报虽少杀伤烧死实多猖炽之势少摧不轨之谋暂阻居民得以秋获地方亦为一寍此皆遵依兵部申明律例事理仰仗天威官兵用命之所致非臣之知谋所能及也臣惟南赣之兵素不练养见贼而奔则其常态今各官乃能夜入贼巢奋勇追击在他所未为可异之功于南赣则实创见之事及照副使杨璋区画賛理比于各官劳勚尤多今夹攻在迩伏乞皇上特加劝赏以作兴勇敢之风庶㡬日后大举臣等得以激励人心除将获功人员量加犒赏生擒贼徒监候审决首级枭示俘获贼属领养牛马赏兵有功人员查审的确造册奏缴外縁系斩获功次事理为此具本题知议夹剿方畧䟽㩀江西岭北道副使杨璋呈奉臣案验准兵部咨该廵抚湖广都御史秦金题为紧急贼情事备行计䖏兵粮约㑹三省将上犹县等䖏贼巢尅期九月中进剿等因遵依随将本道兵粮事宜计呈本院转逹奏闻定夺外随据南安府上犹大庾等县申称各县乡民早谷将登各巢輋贼修整战具要行出刼并据南康县县丞舒富呈访得大贼首谢志珊号征南王紏率桶冈等巢贼首钟明贵等约㑹广东大贼首髙快马等大修战具并吕公车𣣔要先将南康县打破闻知广东官兵尽调府江就行乗虚入广流刼乞要早为扑剿等因已经呈䝉本院宻受方畧行委知府季斆县丞舒富等领兵分剿共生擒大贼首陈曰能等三名首从贼徒五十四名斩获贼首级六十八颗杀死射死贼徒二百四十余名烧死贼徒二百余名捣过巢穴一十九䖏烧燬房屋禾仓八百九十余间俘获贼属二十九名口水黄牛马羊骡一百四十四头匹通经呈报又蒙本院虑贼必将乗间复出行委知府季斆指挥来春等统兵屯南安指挥姚玺县丞舒富统兵屯上犹指挥谢昶千户林节统兵屯南康各于要害去䖏徃来防剿至七月二十五日贼首谢志珊果复统衆一千五百余徒攻打南安府城各官督兵迎敌生擒贼犯杨銮等七名斩获首级四十五颗贼衆大败而去八月二十五日贼首谢志珊又统领二千余徒复来攻打南安府城各官督兵迎敌生擒贼犯龙正等四十二名斩获首级一百五十七颗贼又大败而去即今贼势少挫若乗此机㑹直捣其巢旬月之间可期扫荡但闻湖广之兵既已齐集而广东因府江班师未乆复调狼兵未有定期谨按地图江西之南安有上犹大庾桶冈等䖏贼巢与湖广桂东桂阳接境夹攻之举止该江西与湖广㑹合而广东止于仁化县要害把截夹攻不与焉赣州之龙南有浰头贼巢与广东龙川接境夹攻之举止该江西与广东会合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止该湖广广东二省㑹合而江西止于大庾县要害把截夹攻不与焉名虽三省大举其实自有先后举动次第不相妨碍若不此之察必欲通待三省之兵齐集然后进剿则老师废财为害匪细合将前项事宜约㑹二省以次渐举庶兵力不竭粮饷可省等因㩀呈到臣㸔得三省夹攻必湏彼此尅期定日同时并举斯乃事体之常然兵无定势谋贵从时苟势或因地而异便则事宜量力以乗机三省贼巢连络千里虽声势相因而其间亦自有种类之分界限之隔利则争趋患不相顾乃其性习诚使三省之兵皆巳齐备㑹约并进夫岂不善但今广东狼兵方自府江班师而归𣣔复调集恐非旬月所䏻两省之兵既集乆䪺而不进贼必惊疑愈生其奸悍者奔突黠者潜迯老师费财意外之虞乗间而起虽有智者难善其后诚使先合湖广江西之兵併力而举上犹诸贼建事之毕广东之兵亦且集矣则又合湖广广东之兵併力而举乐昌诸䖏逮事之毕江西之兵又得以少息矣则又合广东江西之兵併力而举龙川方其併力于上犹则姑遣人佯抚乐昌诸贼以安其心彼见广东既未有备而湖广之兵又不及已苟幸旦夕之生必不敢越界以援上犹及夫上犹既举而湖广移兵以合广东则乐昌诸贼其势已孤二省兵力益专其举之益易当是之时龙川贼巢相去辽絶自以为风马牛不相及彼见江西之兵又撤意必不疑班师之日出其不意回军合击蔑有不济者矣臣窃以为因地之宜先后合击之便除臣遵照兵部咨来题奉钦依会兵征勦亦聼随宜㑹议施行事理已将前项事宜移咨广东湖广总督巡抚等官知㑹一靣相机行事外縁系地方紧急贼情事理为此具本题知换敕谢恩䟽近准兵部咨为申明赏罚以励人心事该臣奏该本部覆题节奉圣㫖是王守仁着提督南赣汀漳等䖏军务换敕与他钦此备咨到臣本年九月十一日节该钦奉勅谕江西南安赣州地方与福建汀漳二府广东南韶潮惠四府及湖广郴州桂阳县壤地相接山岭相连其间盗贼不时生发东追则西窜南捕则北奔盖因地分各省事无统属彼此推调难为䖏置先年尝设有都御史一员巡抚前项地方就令督剿盗贼但责任不专类多因循苟且不䏻申明赏罚以励人心致令盗贼滋多地方受祸今因所奏及该部覆奏事理特改命尔提督军务抚安军民修理城池禁革奸弊一应军马钱粮事宜俱聼便宜区画以足军饷但有盗贼生发即便设法调兵剿杀不许踵袭旧弊招抚蒙蔽重为民患其管领兵快人等官员不问文职武职若在军前违期并逗遛退缩者俱聼军法从事生擒盗贼鞫问明白亦聼就行斩首示衆斩获贼级行令各该兵备守巡官即时纪验明白备行江西按察司造册奏缴查照陞赏激勧钦此俱钦遵外窃念臣以凡庸缪膺重寄思逃罪责深求祸源始知盗贼之日炽由于招抚之太滥招抚之太滥由于兵力之不足兵力之不足由于赏罚之不明輙敢忘其僣妄为陛下一陈其梗㮣其实言不量力请非其分方虞戮辱之及陛下特採该部之议不惟不加咎谪而又悉与施行不惟悉与施行而又隆以新命是盖曲从试可之请不忍以人废言也敕谕宣布之日百姓塡衢塞道悚然改观易虑以为圣天子明见万里动察幽㣲占群䇿之毕举知国议之有人莫不警惧振发强息其暴伪息其奸怯者思奋而勇后者思効而前三军之气自倍群盗之谋自阻所谓舞干格苗运于庙堂之上而震乎蛮貊之中者也夫过其言而不酬有志者之所耻也冐宠荣而不顾自好者不为也臣固谫劣亦寍草木无知不思鞭䇿以报知遇虽其才力有所难强而蝼蚁之诚决能自尽虽于利钝不可逆睹而狐兎之穴㫁期扫平臣不胜感恩激切之至交收旗牌䟽准工部咨该本部题称㸔得兵部咨开都御史王守仁奉敕提督军务应合照例给与旗牌以振军威一节既查有例又奉钦依合无于本部收有内给与旗牌八靣副就令原来百户尹麟前去交与本官督军应用务加爱惜不得轻意损壊候到先将收领过日期号数径自奏报查考等因具题奉圣㫖是钦此钦遵备咨到臣随于本年九月十六日㩀百户尹麟领赍令旗令牌八副靣前来除照数收领调度军马应用务加爱惜不敢轻意损壊外縁系交收旗牌事理为此今将收领过日期縁由并号数开坐具本题知议南赣啇税䟽㩀江西按察司分巡岭北道兵备副使杨璋呈奉巡抚江西地方右副都御史孙燧案验备行各道兵备等官有地方重大军务益于政体便于军民果系应议事件即便条列呈报以慿施行等因随㩀南安府呈缴本年春季分折梅亭抽分啇税循环文簿㸔得该府造报册内某日共抽税银若干不见开有某啇人某货若干抽银若干中间不无任意抽报情弊及㸔得一季总数倍少于前原其所自盖因抽分官员止是典史仓官义民等项不惜名节惟嗜贪汚兼以官职卑㣲人心玩视以致过徃客啇或假称权要而挟放或买求官吏而带过及𬒳店牙通同客商买求书算以多作少以有作无奸弊百端卷查前项抽分创于巡抚都御史金泽一则甦大庾过山之夫一则济南赣军饷之用题奉钦依遵行年乆及查赣州龟角尾设立抽分厰建白于总制都御史陈金自正徳六年十一月二十七日起至九年七月终止共抽过啇税银四万二千六百八十六两六钱三分七毫五忽本省大㡌山姚源华林盗贼四起大举夹攻一应军饷俱仰给于此并未奏动内帑之积亦未科派小民之财以此而观则啇税之有益地方多矣縁赣州之税正徳十一年该给事中黄重奏称广货自南雄经南安折梅亭已两税矣赣州之税不无重复已经勘明停止赣河之税近复大举夹攻军饷仰给全在折梅亭之税今所入如此非惟军饷无益实惟奸宄是资随㑹同分守左参议黄宏议照合将南安之税移于龟角尾抽分既有分巡道之监临又有巡抚之统驭访察数多奸弊自少其大庾县顾夫银两合令该县毎季具印信领状赴道批行赣州府支领支尽查算准令复支如此非惟大庾过岭之夫不缺而军饷之用大増合就㑹案呈详等因㩀呈到臣㸔得南赣二府啇税皆因给军饷𥙿民力而设折梅亭之税名虽为夫役而实以给军饷龟角尾之税事虽重军饷而亦以𥙿民力两税虽若二事其实殊途同归但折梅亭虽已抽分而龟角尾不复致诘未免有脱漏之弊若折梅亭既已抽分而龟角尾又复致诘未免有留滞之优况监司既逺胥猾得以恣其侵渔头绪既多彼此得以容其奸隙若革去折梅亭之抽分而总税于龟角尾则事体归一奸弊自消非但有资军饷抑且便利客啇盖分合虽异而于啇税事体无改纎毫转移之间而于民啇利害相去倍蓰除臣钦遵节奉敕谕一应军马钱粮事宜俱聼便宜区画事理将副使杨璋等所议行令该府一靣查照施行外縁系地方事理为此具本题知陞赏谢恩䟽节该钦奉敕得尔奏该福建兵备佥事等官胡琏等统领军兵各分哨路于今年正月十八等日先后攻破长富村象湖山可塘洞等䖏巢穴擒斩首从贼级一千四百二十九名颗及该广东兵备佥事等官顾应祥等统领军兵分哨并进于今年正月二十四等日克破古村箭灌水竹等寨斩贼级一千二百七十二名颗各俘获贼属夺回人口头畜器械等数多贼害既除良民安堵盖由尔申严号令䖏置有方以致各该官员奉行成算有此成功捷奏来闻朕心嘉悦除有功官军民快人等待查勘至日陞赏外陞尔俸一级赏银二十两纻丝二表里仍降敕奨励尔其益竭心力大展才猷脩明武备多方计画务使四省交界之区数年啸聚之党抚勦尽絶地方永获安靖斯称朕委任之意毋或狃于此捷遽生息玩致有他虞钦此钦遵臣惟赏及㣲劳则有功者益劝罚行亲暱则有罪者益警近者闽广之师幸而成功其方畧议于该部成算出于朝廷用命存于诸将戮力因于士卒臣不过申严号令敷布督促之而巳曾有何功而乃冐䝉褒赏增其禄秩钖以金币臣实不胜惭汗惶恐之至然臣尝有申明赏罚之奏矣尝有愿陛下俯从惟重之典以作敢勇之风之请矣巨之㣲劳惧不免于罪而陛下曲从该部之议特赐优渥之恩者所谓赏及㣲劳将以激劝有功也昔人有云死马且买之千里马将至矣臣敢畏避冐赏之戮苟为逊譲以仰辜陛下激励作兴之盛心乎受命之余感惧交集誓竭犬马之力以効㳙埃之报臣不胜受恩感激之至横水桶冈捷音䟽㩀江西布按二司巡守岭北道兵备副使杨璋左叅议黄宏㑹呈㩀一哨统兵赣州府知府邢珣呈督同兴国县典史区澄等官兵于十月十二等日攻破磨刀坑等巢十一月𥘉一等日攻破桶冈洞等巢二十三日会兵击贼于上新地寨共十四䖏共擒斩大贼首雷鸣聪蓝文亨梁伯安等六名颗贼从王礼生等二百四十一名颗俘获贼属并夺回𬒳虏男妇二百五十七名口烧毁贼巢房屋一百七十七间及夺马牛赃仗等项二哨统兵福建汀州府知府唐淳呈督同上杭县县丞陈秉等官兵于十月十二等日攻破左溪等巢十一月𥘉一等日攻破十八磊等巢共十二䖏共擒斩大贼首蓝天凤蓝八蘓景祥等四名颗贼从廖欧保等二百六十四名颗俘获贼属并夺回𬒳虏男妇五百四十四名口烧毁贼巢房屋七百一十二间及夺获马牛器械赃银等项三哨统兵南安府知府季斆呈督同同知朱宪推官徐文英等官兵于十月十二等日攻破稳下等巢十二月𥘉三日击贼于朱雀坑等巢共八䖏生擒大贼首髙文辉何文秀等五名擒斩贼从杨礼等三百六十一名颗俘获贼属并夺回𬒳虏男妇一百七十一名口烧毁贼巢房屋五百七十八间夺获牛马赃仗等物及先于七月二十五等日二次𬒳贼拥衆攻打本府城池统领本营官兵㑹同指挥来春冯翔与贼对敌本职下官兵舎人共擒斩贼从龙正等一百三名颗来春下官兵擒斩贼从王伯崇等二十五名颗冯翔下官兵擒斩贼从刘保等一百三十五名颗四哨统兵江西都司都指挥佥事许清开称督领千戸林节等官兵于十月十二等日攻破鸡湖等巢共九䖏共擒斩大贼首唐洪刘允昌叶志亮谭祐李斌等共一十名颗贼从王志成等一百四十六名颗俘获贼属并夺回𬒳虏男妇一百三名口烧毁贼巢房屋二百间及夺获牛马赃仗等物五哨统兵守备南赣二府地方以都指挥体统行事指挥使郏文呈督领安逺县义官唐廷华官兵于十月十二等日攻破狮子寨等巢二十三日㑹兵击贼于上新地寨斩获首贼蓝文昭等三名颗擒斩贼从许受仔等一百六十六名颗俘获贼属并夺回𬒳虏男妇九十八名口烧毁贼巢房屋四百一十二间及夺获牛马器械等项六哨统兵赣州衞指挥余恩呈统领龙南县新民王受等兵于十月十二等日攻破长流坑等巢共五䖏擒斩大贼首陈贵诚薛文髙刘必深三名颗贼从郭彦秀等一百七十七名颗俘获贼属并夺回𬒳虏男妇九十九名口烧毁贼巢房屋五百一十七间及夺获马驴器械赃银等物七哨统兵寍都县知县王天与呈督同典史梁仪等官兵于十月十二等日攻破樟木坑等巢共䖏擒斩大贼首邓崇㤗王孔洪等八名颗擒斩贼从陈荣汉等一百三十九名颗俘获贼属并夺回𬒳虏男妇二百七十五名口烧毁贼巢房屋一百六间及夺获牛马赃物等项八哨统兵南康县县丞舒富呈统领上犹县义官胡述等兵于十月十二等日攻破箬坑等巢共五䖏擒斩贼从康仲荣等四百一十九名颗俘获贼属并夺回𬒳虏男妇一百八十三名口烧毁贼巢房屋九百九十三间及夺获牛马赃银等项及先于九月二十一等日大贼首谢志田等攻打白靣寨随督发寨长廖惟道等擒斩首从贼徒谢志田等三十五名颗九哨统兵广东潮州府程乡县知县张戬呈统领本县新民等兵于十月二十四日等攻破杞州坑等巢十一月𥘉一等日攻破西山界桶冈等巢共九䖏擒斩大贼首萧贵富钟得昌等六名颗贼从何景聪等二百五十七名颗俘获贼属并夺回𬒳虏男妇一百五十七名口及夺获牛马器械赃银等物十哨统兵吉安府知府伍文定呈统领庐陵县等官兵刘显等于十月二十四等日攻破寨下等巢十一月𥘉一等日攻破上池等巢二十日击贼于稳下等巢共十二䖏擒斩大贼首谢志珊叶三等二十名颗贼从王福儿等二百三十八名颗俘获贼属并夺回被虏男妇二百八十四名口烧毁贼巢房屋一百三十三间及夺获赃仗等物中营随征参随等官推官危受指挥谢昶等各呈蒙提督军门亲统各职等官兵于十月十二等日攻破长龙横水大巢及菴背等巢共七䖏生擒大贼首萧贵模等一十四名擒斩贼从萧容等四百六十五名颗俘获贼属并夺回𬒳虏男妇二百四十八名口烧毁贼巢房屋二百二间及夺获牛马金银赃仗等项各呈报到道查得先为地方紧急贼情事节奉提督军门案验备仰本道计䖏兵粮约会三省官兵将上犹等䖏贼巢尅期进剿奏请定夺外本年六月𥘉五日据大庾上犹等县申并据南康县县丞舒富呈称大贼首谢志珊号征南王紏率桶冈等巢贼首钟明贵等约会广东大贼首髙快马等大脩战具并造吕公车𣣔要先将南康县打破就行乗虚入广乞早为扑捕等因备呈本院行委知府季斆等分兵剿捕获功呈报奏闻讫又经本院行委知府季斆指挥来春姚壐谢昶冯翔县丞舒富千户林节各于要害防遏擒斩功次俱发仰本道纪验觧送本院枭示外随该本道会同分守参议黄宏议照江西地方惟桶冈一䖏该与湖广约㑹夹攻龙川一县该与广东约㑹夹攻其余三县腹心之贼不时奔冲难以止遏合无以次剿捕等因具呈本院移文广东湖广镇巡衙门约㑹以次攻勦间随奉本院分定哨道指授方畧将知府邢珣等刻期进勦备仰各道不妨职事照旧军前纪验賛画等因依奉催督各营官兵进攻去后今呈前因除将擒斩贼徒首级俱类送廵按衙门㑹审纪验明白生擒仍觧提督军门䖏决并贼级照例枭示𬒳虏人口给亲完聚贼属男女并牛马骡变卖银两收候赏功支用器械赃物俱发赣县贮库外职等议照上犹等县横水等巢大贼首谢志珊谢志田谢志富谢志海萧贵模萧贵富徐华谭曰志雷俊臣桶冈大贼首蓝天凤蓝八蘓蓝文昭胡观雷明聪蓝文亨鸡湖大贼首唐洪新溪大贼首刘允昌杨梅大贼首叶志亮左溪大贼首薛文髙髙诵冯祥朱雀坑大贼首何文秀下関大贼首蘓景祥义安大贼首髙文辉宻溪大贼首髙玉瑄康永三丝茅大贼首唐曰富刘必深长河大贼首蔡积富叶三梅伏坑大贼首陈贵诚鼈坑大贼首蓝通海赤坑大贼音谭曰荣双大贼首谭祐李斌等㝠顽兇毒恃险为恶僣拟王号伪称总兵聚集党类数千肆行流毒三省攻围南安南康府县城池杀害千户主簿等官流刼湖广桂阳酃县宜章吉安府龙泉万安泰和永新等县良民子女𬒳其奴戮房屋仓廪𬒳其焚焼道路田土𬒳其阻荒占夺者以千万顷赋税屯粮负累军民陪纳者以千万石其大贼首谢志珊蓝天凤各又自称盘皇子孙收有传流寳印画像蛊惑群贼悉归约束即其妖狐酷鼠之軰固知决无所就而原其封豕长蛇之心实已有不可言比之姚源之王浩八华林之胡雪二东乡之徐仰四建昌之徐九龄均为贼首而奸雄实倍之今则渠魁授首巢穴荡平擒斩既多俘获亦尽数十年之祸害已除三省之冤愤䪺释悉皆仰仗朝廷怜念地方之荼毒大兴征讨之王师并提督军门指授成算号令严明亲临督阵身先士卒以致各哨官兵用命争先捐躯赴敌或臻是捷拟合㑹案呈详施行等因据呈到臣卷查先准兵部咨为申明赏罚以励人心事该本部覆议请敕南赣等䖏都御史假以提督军务名目给与旗牌应用以振军威一应军马钱粮事宜径自便宜区画文职五品以下武职三品以下径自拿问发落如遇盗贼入境即便调兵剿杀不许踵袭旧弊招抚重为民患所部官军若在军前违期逗遛退缩俱聼以军法从事题奉圣㫖是王守仁着提督南赣汀漳等䖏军务换敕与他其余事宜各依拟行钦此及为地方紧急贼情事准兵部咨看得所奏攻治贼盗二说合无行文交与都御史王守仁悉依前项申明赏罚事理便宜行事期于成功不限以时等因题奉圣㫖是这申明赏罚事宜还行与王守仁知道钦此又准兵部咨该巡抚湖广都御史秦金题该本部覆题看得郴桂等䖏与广东江西所辖猺峒宻迩聮络若非三省会兵夹攻贼必遁散合无请敕两广并南赣总督巡抚等官㑹同行事尅期进兵等因节奉圣㫖是都依拟行钦此又该巡按江西监察御史屠侨奏要㑹同湖广江西抚镇等官各量起兵约会尅期夹剿又该本部覆题奉圣㫖是这南赣地方贼情只照依恁部里原拟事宜着都御史王守仁自行量调官军设法剿捕如有该与江西两广廵抚总督等官㑹兵征剿的聼随宜会议施行钦此续准兵部咨该臣题开计䖏南赣二府兵粮事宜及合用本省巡按御史纪功縁由该本部覆题奉圣㫖是都依拟行钦此俱钦遵陆续备咨到臣俱经行江西广东湖广各道兵备守巡等官一体钦遵调取官军兵快尅期夹攻及咨巡抚江西都御史孙燧并行巡按御史屠侨各查照外续㩀领兵县丞舒富等呈称各輋贼首闻知湖广土兵将到集衆㩀险四出杀掠猖炽日甚乞爲急䖏等因到臣当将进兵机宜督同兵备副使杨璋分守参议黄宏统兵知府等官邢珣等议得桶冈横水左溪诸贼荼毒三省其患虽同而事势各异以湖广言之则桶冈诸巢爲贼之咽喉而横水左溪诸巢爲之腹心以江西言之则横水左溪诸巢为贼之腹心而桶冈诸巢为之羽翼今不先去横水左溪腹心之患而𣣔与湖广夹攻桶冈进兵两宼之间腹背受敌势必不利今议者纷纷皆以为必湏先攻桶冈而湖广尅期乃在十一月𥘉一日贼见我兵未集而师期尚逺且以为必先桶冈势必观望未备今若出其不意进兵速击可以得志已破横水左溪移兵而临桶冈破竹之势篾不济矣于是臣等乃决意先攻横水左溪宻切分布哨道使都指挥佥事许清率兵千余自南康县所溪入知府邢珣率兵千余自上犹县石人坑入知县王天与率兵千余自上犹县白面入令其皆㑹横水使守备指挥郏文率兵千余自大庾县义安入知府唐淳率兵千余自大庾县聂都入知府季斆率兵千余自大庾县稳下入县丞舒富率兵千余自上犹县金坑入令其皆会左溪知府伍文定知县张戬候各兵齐集令其亦从上犹南康分入以遏奔冲臣亦亲率兵千余自南康进屯至坪期直捣横水以与诸军㑹而使兵备副使杨璋分守参议黄宏监督各营官兵徃来给饷以促其后分布既定乃于十月𥘉七日夜各哨齐发𥘉九日臣兵至南康𥘉十日进屯至坪使间谍四路分探皆以为诸贼不虞官兵猝进各巢皆鸣锣聚衆来唿噪奔走为分投御敌之状势甚张皇然巳于各险隘皆设有滚木礧石度此时贼已㩀险势未可近臣兵乗夜遂进十一日小饷未至贼巢三十里止舎使人伐木立栅开堑设堠示以乆屯之形夜使报効聴选官雷济义民萧庾分率乡兵及樵竖善登山者四百人各与一旗赍铳砲钩䥥使由间道攀崖悬壁而上分列逺近极髙山顶以觇贼张立旗帜爇茅爲数千灶度我兵且至险则举砲燃火相应十二日早臣兵进至十八靣隘贼方据险迎敌骤闻逺近山顶砲声如雷烟熖四起我兵复唿噪奋逼铳箭齐发贼皆惊溃失措以爲我兵已尽入破其巢穴遂弃险退走臣预遣千户陈伟髙睿分率壮士数十縁崖上夺贼险尽发其滚木礧石我兵乗胜骤进唿声震天地指挥谢昶冯廷瑞兵由间道先入尽焚贼巢贼退无所㩀乃大败奔溃遂破长龙巢破入八靣隘巢破先鵞头巢破狗脚岭巢破菴背巢破白蓝横水大巢先是大贼首谢志珊萧贵模等皆以横水居衆险之中倚以为固闻官兵四进仓卒分衆扼险出御甚力至是见横水烟熖障天铳砲之声撼摇山谷亦各失势弃险走各哨官兵乗之皆奋勇力战而入知府邢珣遂破磨刀坑巢破荼坑巢破荼潭巢知县王天与破樟木坑巢破石王巢都指挥许清破鸡湖巢破新溪巢破杨梅巢俱至横水知府唐淳破羊牯脑巢破上关巢破下关巢破左溪大巢守备指挥郏文破狮寨巢破义安巢破苦竹坑巢指挥余恩破长流坑巢破牛角窟巢破鼈坑巢县丞舒富破箬坑巢破赤坑巢破竹巢知府季斆破上西峰巢破狐狸坑巢破铅厰巢俱至左溪守巡各官亦随后督兵而至是日擒斩首从贼人贼级并俘获贼属男妇夺回𬒳虏人口牛马赃仗数多其余自相蹂践堕岸填谷而死者不可胜计当是时贼路所由入皆刋崖倒树设阱埋签不可行我兵尽夜渉深涧蹈丛棘遇险絶则挂绳崖树鱼贯而上猿臂而下徃徃失足堕深谷幸而不死经数日始能出各兵已至横水左溪皆困甚不复䏻驱逐㑹日已暮遂令收兵屯札次日大雾雨咫尺不辩连数日不开乃令各营休兵享士而使乡导数十人分探溃贼所徃并未破巢穴动静十五日得各乡导报谓诸贼分阵预于各山絶险崖壁立有栅寨为退保之计有复合聚于未破之巢者俱不意我兵骤入未及搬运粮谷若分兵四散追击可以尽获臣等窃计湖广夹攻在十一月𥘉一期已渐迫此去桶冈尚百余里山路崄峻三日始能逹若此中之贼围之不克而移兵桶冈势分备多前后顾瞻非计之得乃令各营皆分兵为竒正二哨一攻其前一袭其后冐雾速进分投急撃十六日知府邢珣攻破旱坑巢窎井巢知府季斆守备指挥郏文攻破稳下巢李家巢十七日知府唐淳攻破丝茅巢十八日都指挥许清攻破朱雀坑巢村头坑巢黄竹㘭巢观音山巢十九日指挥余恩攻破梅伏坑巢石头坑巢二十日知府邢珣又攻破白封龙巢芒背巢知县王天与攻破黄泥坑巢大富湾巢二十二日县丞舒富攻破白水洞巢本日知府伍文定知县张戬兵亦至二十四日知府伍文定攻破寨下巢知县张戬攻破杞州坑巢二十五日知县张戬又破朱坑巢知府伍文定破杨家山巢二十六日知府季斆又破李坑巢都指挥许清又破川㘭巢二十七日守备指挥郏文又破长河洞巢连日各擒斩首从贼人贼级并俘获贼属男妇夺回𬒳虏人口牛马赃仗数多是日各营官兵请乗胜进攻桶冈臣复议得桶冈天险四靣青壁万仞中盘百余里连峯参天深林絶谷不睹日月中所产旱谷薯蓣之类足饷㐫岁徃者亦尝夹攻坐困数月不能俘其一卒竟以招抚爲名而罢及询访乡导其所由入惟鎻匙龙葫芦洞茶坑十八磊新地五䖏然皆架栈梯壑夤悬絶壁而上贼使数人于崖巅坐发鑘石可无执兵而御我师惟上章一路稍平然深入湖广迂回取道半月始至湖兵既从彼入而我师复徃事皆非便今横水左溪余贼皆已奔入其中同难合势为守必力善战者其势险其节短今我𣣔乗全胜之锋兼三日之程长驱百余里而争利彼若拒而不前䪺兵幽谷之底所谓强弩之末不能穿鲁缟矣今若移屯近地休兵养锐振扬威声先使人谕以祸福彼必惧而请服其或有不从者乗其犹豫袭而击之乃可以逞乃使素与贼通戴罪义官李正巖医官刘福泰释其罪并縦所获桶冈贼钟景于二十八日夜悬壁而入期以𥘉一日早使人于鎻匙龙受降贼方甚恐见三人至皆喜乃集衆㑹议而横水左溪奔入之贼果坚持不可徃复迟疑不睱爲备臣遣县丞舒富率数百人屯鎻匙龙促使出而使知府邢珣入茶坑知府伍文定入西山界知府唐淳入十八磊知县张戬入葫芦洞皆于三十日乗夜各至分地遇大雨不得进𥘉一日早冐雨疾登大贼首蓝天凤方就鎻匙龙聚议闻各兵已入险皆惊愕散乱犹驱其衆男妇千余人㩀内隘絶壁隔水爲阵以拒知府邢珣之兵渡水前击张戬之兵冲其右伍文定之兵自张戬右悬崖而下遶贼傍击贼不能支且战且却及午雨霁各兵鼓奋而前乃败走县丞舒富知县王天与所领兵闻前山兵已入亦从鎻匙龙并登各军乗胜擒斩贼悉奔十八磊知府唐淳之兵复严阵迎贼又败然㑹日晚犹扼险相持次早诸军复合势併击大战良乆遂大败知府邢珣破桶冈大巢破梅伏巢破乌池巢知县张戬破西山界巢鎻匙龙巢破黄竹坑巢知府唐淳破十八磊巢知府伍文定破铁木里巢破土池巢破葫芦洞巢知县王天与破员分巢破背水坑巢县丞舒富破太王岭巢擒斩首从贼人贼级并俘获贼属男妇夺回𬒳虏人口牛马赃仗数多贼大势虽败结阵分遁者尚多是日闻湖广土兵将至臣使知府邢珣屯葫芦洞知府唐淳屯十八磊知府伍文定屯大水守备指挥郏文屯下新地知县张戬屯磜头县丞舒富屯荼坑指挥姚玺知县王天与屯板岭而使副使杨璋巡行磜头荼坑诸营监督进止以継其粮饷又使知府季斆分屯聂都以防贼之南奔都指挥许清留屯横水指挥余恩留屯左溪以备腹心遗漏之贼而使参议黄宏留札南安给粮饷以为聂都之继臣亦躬率帐下屯茶寮使各营分兵与湖兵相㑹夹勦遁贼𥘉五日知府邢珣又破上新地巢破中新地巢破下新地巢初七日知府唐淳又破杉木㘭巢破原陂巢破木里巢十一日知县张戬破板岭巢破天台菴巢十三日又破东挑坑巢破龙背巢连日各擒斩俘获数多其间巖谷溪壑之内饥饿病疹顚仆死者不可以数于是桶冈之贼畧尽臣以其暇亲行相视形势㩀险立隘使卒数百斩木栈崖凿山开道又使典史梁仪领卒数百相视横水创筑土城周围千余丈亦设隘以夺其险议以其地请建县治控制三省诸猺㫁其徃来之路事方经营十六日㩀防遏推官徐文英呈称广东鱼黄等巢𬒳湖兵攻破贼党男妇千余突徃鸡湖新地稳下朱雀坑等䖏臣复遣知府季斆分兵趋朱雀坑等䖏知府伍文定趋稳下鸡湖等䖏守备指挥郏文知府邢珣趋上新等䖏各相机急勦二十日知府伍文定兵击贼于稳下寨西峯寨苦竹坑寨长河巢黎坑巢二十三日守备指挥郏文知府邢珣击贼于上新地巢知府伍文定又追击于鸡湖巢十二月𥘉三日知府季斆击贼于朱雀坑寨狐狸坑巢擒斩首从贼徒俘获贼属夺获赃仗数多于是奔遁之贼始尽然以湖广二省之兵方合虽近境之贼悉以扫荡而四逺奔突之虞难保必无乃留兵二千余分屯茶寮横水等隘而以是月𥘉九日回军近县以休息疲劳候二省夹攻尽絶然后班师两月之闲通计捣过巢穴八十余䖏擒斩大贼首谢志珊蓝天凤等八十六名颗从贼首级三千一百六十八名颗俘获贼属二千三百三十六名口夺回𬒳虏男妇八十三名口牛马骡六百八只匹赃仗二千一百三十一件金银一百一十三两八钱一分总计首从贼徒贼属牛马赃仗共八千五百二十五名颗口只件俱经行令转觧纪功官䖏审验纪录去后今呈前因参照大贼首蓝天凤谢志珊等盘㩀千里荼毒数郡僣拟王号图谋不轨基祸种恶且将数十余年而虐熖之炽盛毒流之惨极亦已数年于兹前此亦尝夹勦曾不能损其一毛屡加招抚适足以长其桀骜乃今驱卒不过万余用费不满三万两月之间俘获六千有竒破巢八十有四渠魁授首噍类无遗此岂臣等能贤于昔人是皆仰仗朝廷威徳之被庙堂䖏置得宜既假臣以赏罚之权复专臣以提督之任故臣等得以伸缩自由举动如志奉成算以行事循方畧而指挥将士有用命之羙进止无掣肘之虞则是追获兽兔之捷实由发縦指示之功臣等偶叨任使亦安敢冐非其绩夫谋定于帷幄之中而胜决于千里之外命出于庙堂之上而威行于百蛮之表臣等敢为朝廷国议有人贺且自幸其所遭得以苟免覆餗之戮也及照监军副使杨璋参议黄宏领兵都指挥佥事许清都指挥使行事指挥使郏文知府邢珣季斆伍文定唐淳知县王天与张戬指挥余恩冯翔县丞舒富随征参谋等官指挥谢昶冯廷瑞姚玺明徳同知朱宪推官危寿徐文英知县陈允谐黄文鸑宋瑢陆璥千户陈伟髙睿等以上各官或监军督饷或领兵随征悉皆深历危险备尝艰难各効勤苦之力共成克捷之功俱合甄録以励将来伏愿皇上普彰庙堂之大赏兼收行伍之㣲劳激劝既行功庸益集自然贼盗寝息百姓安生则地方幸甚臣等幸甚立崇义县治䟽据江西巡守岭北道兵备副使杨璋左参议黄宏㑹呈㩀南安府知府季斆呈备所属致仕省祭义官监生杨仲贵等呈称上犹等县横水左溪长流桶冈关田鸡湖等䖏贼巢共计八十余䖏界乎三县之中东西南北相去三百余里号令不及人迹罕到其𥘉輋贼原系广东流来先年奉巡抚都御史金泽行令安挿于此不过砍山耕活年深日乆生长日蕃羽翼渐多居民受其杀戮田地𬒳其占㩀又且潜引万安龙泉等县避役逃民并百工技艺游食之人杂䖏于内分群聚党动以万计始渐虏掠乡村后乃攻刼郡县近年肆无忌惮遂立总兵僣拟王号罪恶贯盈神人共怒今幸奏闻征勦䝉本院亲率诸军捣其巢穴擒其首恶妖氛爲之扫荡地方爲之底寍三县之民欢欣鼓舞如获更生访得各县流来之贼自闻夹攻消息陆续逃出颇衆但恐大兵撤后未免复聚爲患合无三县适中去䖏建立县治实为乆安长治之策等因到道随取各县乡导干军营研深查得前项贼巢系上犹大庾南康三县所属上犹县崇义上保鴈湖三里先年多𬒳贼杀戮田地𬒳其占㩀大庾县义安三里人户间𬒳杀伤田地贼占一半南康县至坪一里人户皆居县城田地𬒳贼阻荒总计贼占田地六里有半随䝉本院委领兵知府邢珣知县王天与黄文鸑亲历贼巢踏勘三县之中适均去䖏无如横水原系上犹县崇义里垉方山水合地土地平坦堪以设县随㑹同分守左参议黄宏议得合无于此建立县治尽将三县贼人占㩀阻荒田地通行割出縁里分人户数少查得南康县上龙一里崇徳一里亦与至坪相接縁至坪三都虽非全里然而地方广阔钱粮数多堪以拆作一里合割併属新县其间人户数少者田粮尚存招人伯买可以复全县治既设东去南康尚有一百二十里要害去䖏则有长龙西去湖广桂阳县界二百余里要害去䖏则有土保南去大庾县一百二十余里要害去䖏则有铅厰俱该设立巡检司查得上犹县过歩巡检司路僻无用宜改移上保备由呈详奉批㸔得横水开建县治实亦事不容已但未经奏请湏候命下方可决议兼之工程浩大一时恐未易就今贼势虽平漏殄尚有且宜遵照本院钦奉敕谕随宜䖏置事理先于横水建立隘所以备目前不测之虞除委典史梁仪等一靣立木栅脩筑土城脩建营房外查得横水附近隘所如至坪鴈湖赖塘等䖏盗贼既平巳为虚设其附近村寨如白靣长潭杰潭不玉过歩果木鸟溪水眼等䖏居民访得多系通贼窝主及各县城郭村寨亦多有通贼之人合将各隘隘夫悉行拨守横水其通贼人户尽数查出编充隘夫水逺守把其不系通贼者量丁多寡抽选编佥轮班更替务足一千余名之数责委属官一员统领常川守把遇有残党啸聚出没即便相机剿捕候县治既立人烟辏集地方果巳寕靖再行议䖏裁损其开建县治本院亲行踏勘再四筹度固知事不可巳但举大事湏顺民情兵革之后尤宜存恤仲该道㑹同分守等官再行拘集地方父老子弟多方询访必湏各县人民踊跃鼓舞争先趋事然后兴工庻㡬事举而人有子来之羙工成而民享偕乐之休仍呈抚按等衙门公同计讥施行等因依奉㑹同参议黄宏遵照批呈事理先于横水设立隘所防范不虞及行该府再行拘集询访外随㩀府县各申拘集父老到官各交口欢欣鼓舞趋事别无民情不便等因备呈到道覆审无异转呈到臣㑹同巡抚江西等䖏地方都察院右副都御史孙燧巡按江西监察御史屠侨讥照前项地方大贼既已平荡后患所当预防今讥立县治并廵司等衙门惩前虑后杜渐防微实皆地方至计及查得横水议建县治䖏所原系上犹县崇义里因地名县亦为相应如蒙皇上悯念地方屡遭荼毒乞敕该部俯顺民情从长议䖏早赐施行并儒学巡司等衙门一体铨选官员铸给印信如此则三省残孽有控制之所而不敢聚三省奸民无潜匿之所而不敢逃变盗贼强梁之区为礼义冠裳之地乆安长治无出于此王文成公全书文录卷第五王文成公全书卷之五文录书与邹谦之别后徳闻日至虽不相面嘉慰殊深近来此意见得益亲切国裳亦已笃信得谦之更一来愈当沛然矣适呉守𣣔以府志奉渎同事者于中国裳汝信惟濬遂令𨳩舘扵白鹿醉翁之意盖有在不专以此烦劳也区区归遯有日圣天子新政英明如谦之亦宜束装北上此㑹宜急图之不当徐徐而来也蔡希渊近已主白鹿诸同志须仆已到山却来相讲尤妙此时却匆匆不能尽意也幸以语之二乡人自广徳来时常得闻动履兼悉政敎之善殊慰倾想逺使弔赙尤感忧念之深所喻猝临盘错盖非独以别利器正以精吾格致之功耳又能以怠荒自惧其进可知矣近时四方来逰之士颇衆其间虽甚鲁钝但以良知之说畧加点掇无不郎有开悟以是益信得此二字真吾圣门正法眼蔵谦之近来所见不审又如何矣南元善益信此学日觉有进其见诸施设亦大非其旧便间更相奨掖之固朋友切磋之心也方治葬事使还草草䟽谢不尽与夏敦夫不相见者几时毎念吾兄忠信笃厚之资学得其要㫁能一日千里惜无因亟㑹亲睹其所谓历块过都者以为快耳昔夫子谓子贡曰赐也汝以予为多学而识之者与对曰然非与子曰非也予一以贯之然则圣人之学乃不有要乎彼释氏之外人伦遗物理而堕扵空寂者固不得谓之明其心矣若世儒之外务讲求考索而不知本诸其心者其亦可以谓穷理乎此区区之心深𣣔就正扵有道者因便辄及之幸有以敎我也区区两年来血气亦渐衰无复用世之志近始奉敕北上将遂便道归省老亲为终养之图矣冗次不尽所懐与朱守忠乍别忽旬余沿途人事扰扰毎得稍暇或遇景感触辄复兴懐赍诏官来承手札知警省不懈幸甚幸甚此意不忘即是时时相见虽别非别矣道之不明皆由吾軰明之于口而不明之于身是以徒腾颊舌未能不言而信要在立诚而已向日谦虚之说其病端亦起于不诚使能如好好色如恶恶臭亦安有不谦不虚时邪虞佐相爱之情甚厚别后益见其真切所恨爱莫为助但愿渠实落做箇圣贤以此为报而已相见时以此意规之谦之当已不可留国裳亦时时相见否学问之益莫大于朋友切磋聚㑹不厌频数也明日当发玉山到家渐可计日但与守忠相去益逺临𥿄怅然与席元山向承敎札及鸣冤录读之见别后学力所到卓然斯道之任庶㡬乎天下非之而不顾非独与世之附和雷同从人悲笑者相去万万而已喜幸何极中间乃有须面论者但恨无因一㑹近闻内台之擢决知必从铅山取道而仆亦有归省之便庶得停舟途次为信宿之谈使人候于分水乃未有前驱之报驻信城者五日怅怏而去天之不假缘也可如何㢤大抵此学之不明皆由吾人入耳出口未尝诚诸其身譬之谈饮说食何由得见醉饱之实乎仆自近年来始实见得此学真有百世以俟圣人而不惑者朋友之中亦渐有三数軰笃信不囬其疑信相半顾瞻不定者多以旧说沈痼且有得失毁誉之虞未能专心致志以聼亦坐相䖏不乆或交臂而别无从与之细说耳象山之学简易直截孟子之后一人其学问思辩致知格物之说虽亦未免沿袭之累然其大本大原㫁非余子所及也执事素能深信其学此亦不可不察正如求精金者必务煅炼足色勿使有纎毫之杂然后可无亏损变动盖是非之悬絶所争毫釐耳用熈近闻巳赴京知公故旧之情极厚倘犹未出亦劝之学问而已存心养性之外无别学也相见时亦望遂以此言致之答甘泉世杰来承示学庸测喜幸喜幸中间极有发明䖏但于鄙见尚大同小异耳随䖏体认天理是真实不诳语鄙说初亦如是及根究老兄命意发端䖏郄似有毫釐未恊然亦终当殊途同归也脩齐治平緫是格物但欲如此节节分䟽亦觉说话太多且语意务为简古比之本文反更深晦读者愈难寻求此中不无亦有心病莫若明白浅易其词畧指路径使人自思得之更觉意味深长也髙明以为何如致知之说鄙见恐不可易亦望老兄更一致意便间示知之此是圣学传心之要于此既明其余皆洞然矣意到恳切䖏不得不直幸不罪其僣妄也叔贤大学洪范之说其用力巳深一时恐难转移此须面论始有可辩正耳㑹间先一及之去冬有方叟者过此传示髙文其人习扵神仙之说谓之志扵圣贤之学恐非其本心人便草草不尽答伦彦式徃岁仙舟过赣承不自满足执礼谦而下问恳古所谓敏而好学扵吾彦式见之别后连冗不及以时奉问极切驰想近令弟过省复承惠敎志道之笃趋向之正勤惓有加浅薄何以当此悚息悚息谕及学无静根感物易动䖏事多悔即是三言尤见近时用工之实㒒罔所知识何足以辱贤者之问大抵三言者病亦相因惟学而别求静根故感物而惧其易动感物而惧其易动是故䖏事而多悔也心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而巳静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻扵无穷矣故循理之谓静从𣣔之谓动𣣔也者非必声色货利外诱也有心之私皆𣣔也故循理焉虽酬酢万变皆静也濂溪所谓主静无𣣔之谓也是谓集义者也从𣣔焉虽心斋坐忘亦动也告子之强制正助之谓也是外义者也虽然仆盖从事扵此而未之能焉聊为贤者陈其所见云尔以为何如便间示知之与唐虞佐侍御相与两年情日益厚意日益真此皆彼此所心喻不以言谢者别后又承雄文追送称许过情末又重以傅说之事所拟益非其伦感怍何既虽然故人之赐也敢不拜受果如是非独进以有为将退而隐扵巖穴之下要亦不失其为贤也巳敢不拜赐昔人有言投我以木桃报之以琼瑶今投我以琼瑶矣我又何以报之报之以其所赐可乎说之言曰学扵古训乃有获夫谓学扵古训者非谓其通于文辞讲说于口耳之间义袭而取诸其外也获也者得之扵心之谓非外铄也必如古训而学其所学焉诚诸其身所谓黙而成之不言而信乃为有得也夫谓逊志务时敏者非谓其饰情卑礼于其外汲汲扵事功声誉之间也其逊志也如地之下而无所不承也如海之虚而无所不纳也其时敏也一于天徳戒惧扵不睹不闻如太和之运而不息也夫然百世以俟圣人而不惑溥博渊泉而时出之言而民莫不信行而民莫不恱施及蛮貊而道徳流于无穷斯固说之所以爲说也以是爲报虞佐其能以郄我乎孟氏云责难之谓恭吾其敢以后世文章之士期虞佐乎颜氏云舜何人也予何人也虞佐其能不以说自期乎人还灯下草草为谢相去益逺临楮怏悒答方叔贤承示大学原知用心于此深宻矣道一而已论其大本大原则六经四书无不可推之而同者又不特洪范之于大学而已此意亦㒒平日于朋友中所常言者譬之草木其同者生意也其花实之䟽宻枝叶之髙下亦𣣔尽比而同之吾恐化工不如是之雕刻也今吾兄方自喜以为独见新得锐意主张是说虽素䝉信爱如鄙人者一时论说当亦未能遽入且愿吾兄以所见者实体诸身必将有疑果无疑必将有得果无得又必有见然后鄙说可得而进也学之不明㡬百年矣近幸同志如甘泉如吾兄者相与切磋讲求颇有端绪而吾兄忽复牵滞文义若此吾又将谁望乎君子论学固惟是之从非以必同为贵至于入门下手䖏则有不容于不辩者所谓毫釐之差千里之谬矣致知格物甘泉之说与仆尚微有异然不害其为大同若吾兄之说似又与甘泉异矣相去逺恐辞不足以逹意故言语直冐不复有所逊譲近与甘泉书亦道此当不以爲罪也二此学蓁芜今幸吾侪复知讲求于此固宜急急遑遑并心同志务求其实以身明道学虽所入之途稍异要其所志而同斯可矣不肖之谬劣已无足论若叔贤之于甘泉亦乃牵制于文义纷争扵辩说益重世人之惑以启呶呶者之口斯诚不能无憾焉忧病中不能数奉问偶有所闻因谦之去辄附此言无伦次渭先相见望併出此与杨仕鸣差人来知令兄已于去冬安厝墓有宿草矣无由一哭伤㢤所委志铭既病且冗须朋友中相知深者一爲之始能有发耳喻及日用讲求功夫只是各依自家良知所及自去其障扩充以尽其本体不可迁就气习以趋时好幸甚幸甚果如是方是致知格物方是明善诚身果如是徳安得而不日新业安得而不富有谓毎日自检未有终日浑成片段者亦只是致知工夫间㫁夫仁亦在乎熟之而已又云以此磨勘先軰文字同异工夫不合常生疑虑又何为其然㢤区区所论致知二字乃是孔门正法眼蔵于此见得真的直是建诸天地而不悖质诸鬼神而无疑考诸三王而不谬百世以俟圣人而不惑知此者方谓之知道得此者方谓之有徳异此而学即谓之异端离此而说即谓之邪说迷此而行即谓之冥行虽千魔万恠眩瞀变幻于前自当触之而碎迎之而解如太阳一出而鬼魅魍魉自无所逃其形矣尚何疑虑之有而何异同之足惑乎所谓此学如立在空中四面皆无倚靠万事不容染着色色信他本来不容一毫増减若渉些安排着些意思便不是合一功夫虽言句时有未莹亦是仕鸣见得䖏足可喜矣但须切实用力始不落空若只如此说未免亦是议拟倣象已后只做得一箇弄精魄的汉虽与近世格物者症候稍有不同其爲病痛一而已矣诗文之习儒者虽亦不废孔子所谓有徳者必有言也若着意安排组织未有不起于胜心者先軰号爲有志斯道而亦复如是亦只是习心未除耳仕鸣旣知致知之说此等䖏自当一勘而破瞒他些子不得也二别后极想念向得尚谦书知仕鸣功夫日有所进殊慰所期大抵吾党既知学问头脑已不虑无下手䖏只恐客气为患不肯实致其良知耳后进中如柯生軰亦颇有力量可进只是客气为害亦不小行时尝与痛说一畨不知近来果能克去否书至来相见出此共勉之前軰之于后进无不欲其入于善则其规切砥励之间亦容有直情过当者却恐后学未易承当得起既不我徳反以我为仇者有矣往往无益而有损故莫若且就其力量之所可及者诱掖奨劝之往时亦尝与仕鸣论及此想能不忘也三前者是备录区区之语或未尽区区之心此册乃直述仕鸣所得反不失区区之见可见学贵乎自得也古人谓得意忘言学苟自得何以言为乎若𣣔有所记札以为日后印证之资则直以已意之所得者书之而已不必一一拘其言辞反有所不逹也中间词语时有未莹病中不暇细为点检与陆元静赍奏人囬得佳稿及手札殊慰闻以多病之故将从事于养生区区往年盖尝弊力于此矣后乃知其不必如是始复一意扵圣贤之学大抵养徳养身只是一事元静所云真我者果能戒谨不暏恐惧不闻而专志于是则神住气住精住而仙家所谓长生乆视之说亦在其中矣神仙之学与圣人异然其造端托始亦惟𣣔引人于道悟真篇后序中所谓黄老悲其贪着乃以神仙之术渐次导之者元静试取而观之其微㫖亦自可识自尧舜禹汤文武至于周公孔子其仁民爱物之心盖无所不至苟有可以长生不死者亦何惜以示人如老子彭籛之徒乃其禀赋有若此者非可以学而至后世如白玉蟾丘长春之属皆是彼学中所称述以为祖师者其得夀皆不过五六十则所谓长生之说当必有所指矣元静气弱多病但遗弃声名清心寡慾一意圣贤如前所谓真我之说不宜轻信异道徒自惑乱聪明弊精劳神废靡岁月乆而不返将遂为病狂䘮心之人不难矣昔人谓三折肱为良医区区非良医盖尝三折肱者元静其慎聼毋忽区区省亲本闻部中已准覆但得㫖即当长遯山泽不乆朝廷且大赉则元静推封亦有日果能访我于阳明之麓当能为元静决此大疑也二某不孝不忠延祸先人酷罚未敷致玆多口亦其宜然乃劳贤者触冒忌讳为之辩雪雅承道谊之爱深切恳至甚非不肖孤之所敢望也无辩止谤尝闻昔人之敎矣况今何止于是四方英杰以讲学异同之故议论方兴吾侪可胜辩乎惟当反求诸已苟其言而是欤吾斯尚有所未信欤则当务求其是不得辄是已而非人也使其言而非欤吾斯既已自信欤则当益致其践履之实以务求于自谦所谓黙而成之不言而信者也然则今日之多口孰非吾侪动心忍性砥砺切磋之地乎且彼议论之兴非必有所私怨于我彼其爲说亦将自以爲衞夫道也况其说本自出于先儒之绪论固各有所慿据而吾侪之言骤异于昔反若凿空杜撰者乃不知圣人之学本来如是而流传失真先儒之论所以日益支离则亦由后学沿习乖谬积渐所致彼既先横不信之念莫肯虚心讲究加以吾侪议论之间或为胜心浮气所乗未免过为矫激则固宜其非笑而骇惑矣此吾侪之责未可专以罪彼为也嗟乎吾侪今日之讲学将求异其说于人邪亦求同其学于人邪将求以善而胜人邪亦求以善而养人邪知行合一之学吾侪但口说耳何尝知行合一邪推寻所自则如不肖者为罪尤重盖在平时徒以口舌讲解而尝尝体诸其身名浮于实行不掩言已未尝实致其知而谓昔人致知之说未有尽如贫子之说金乃未免从人乞食诸君病于相信相爱之过好而不知其恶遂乃共成今日纷纷之议皆不肖之罪也虽然昔之君子盖有举世非之而不顾千百世非之而不顾者亦求其是而已矣岂以一时毁誉而动其心邪惟其在我者有未尽则亦安可遂以人言为尽非伊川晦菴之在当时尚不免于诋毁斥逐况在吾軰行有所未至则夫人之诋毁斥逐正其宜耳凢今争辩学术之士亦必有志于学者也未可以其异巳而遂有所踈外是非之心人皆有之彼其但蔽于积习故于吾说卒未易解就如诸君初闻鄙说时其间宁无非笑诋毁之者乆而释然以悟甚至反有激爲过当之论者矣又安知今日相诋之力不爲异时相信之深者乎衰绖哀苦中非论学时而道之兴废乃有不容于冺黙者不觉叨叨至此言无伦次幸亮其心也致知之说向与惟濬及崇一诸友极论于江西近日杨仕鸣来过亦尝一及颇爲详悉今原忠宗贤二君复徃诸君更相与细心体究一畨当无余藴矣孟子云是非之心知也是非之心人皆有之即所谓良知也孰无是良知乎但不能致之耳易谓知至至之知至者知也至之者致知也此知行之所以一也近世格物致知之说只一知字尚未有下落若致字工夫全不曽道着矣此知行之所以二也答舒国用来书足见为学笃切之志学患不知要知要矣患无笃切之志国用既知其要又能立志笃切如此其进也孰御中间所疑一二节皆工夫未熟而𣣔速助长之爲病耳以国用之所志向而去其𣣔速助长之心循循日进自当有至前所疑一二节自将涣然氷释矣何俟于予言譬之饮食其味之羙恶食者当自知之非人之能以其羙恶告之也虽然国用所疑一二节者近时同志中往往皆有之然吾未尝以告也今且姑爲国用一言之夫谓敬畏之増不能不爲洒落之累又谓敬畏爲有心如何可以无心而出于自然不疑其所行凢此皆吾所谓𣣔速助长之爲病也夫君子之所谓敬畏者非有所恐惧忧患之谓也乃戒慎不睹恐惧不闻之谓耳君子之所谓洒落者非旷荡放逸縦情肆意之谓也乃其心体不累于𣣔无入而不自得之谓耳夫心之本体即天理也天理之昭明灵觉所谓良知也君子之戒慎恐惧惟恐其昭明灵觉者或有所昬昧放逸流于非僻邪妄而失其本体之正耳戒慎恐惧之功无时或间则天理常存而其昭明灵觉之本体无所亏蔽无所牵扰无所恐惧忧患无所好乐忿无所意必固我无所歉馁愧怍和融莹彻充塞流行动容周旋而中礼从心所𣣔而不踰斯乃所谓真洒落矣是洒落生于天理之常存天理常存生于戒慎恐惧之无间孰谓敬畏之増乃反为洒落之累耶惟夫不知洒落为吾心之体敬畏为洒落之功岐为二物而分用其心是以互相牴牾动多拂戾而流于𣣔速助长是国用之所谓敬畏者乃大学之恐惧忧患非中庸戒慎恐惧之谓矣程子常言人言无心只可言无私心不可言无心戒慎不睹恐惧不闻是心不可无也有所恐惧有所忧患是私心不可有也尧舜之兢兢业业文王之小心翼翼皆敬畏之谓也皆出乎其心体之自然也出乎心体非有所为而为之者自然之谓也敬畏之功无间于动静是所谓敬以直内义以方外也敬义立而天道逹则不疑其所行矣所寄诈说大意亦好以此自励可矣不必以责人也君子不蕲人之信也自信而已不蕲人之知也自知而已因先茔未毕功人事纷㳫来使立候冻笔潦草无次与刘元道来喻𣣔入坐穷山絶世故屏思虑养吾灵明必自验至于通昼夜而不息然后以无情应世故且云扵静求之似爲径直但勿流于空寂而已观此足见任道之刚毅立志之不凢且前后所论皆不爲无见者矣可喜可喜夫良医之治病随其疾之虚实强弱寒热内外而斟酌加减调理𥙷泄之要在去病而已初无一定之方不问证候之如何而必使人人服之也君子养心之学亦何以异于是元道自量其受病之深浅气血之强弱自可如其所云者而斟酌爲之亦自无伤且专𣣔絶世故屏思虑偏于虚静则恐既已养成空寂之性虽𣣔勿流于空寂不可得矣大抵治病虽无一定之方而以去病爲主则是一定之法若但知随病用药而不知因药发病其失一而已矣闲中且将明道定性书熟味意况当又不同忧病不能一一信笔草草无次答路賔阳忧病中逺使惠问哀感何已守忠之讣方尔痛心而复不起惨割如何可言死者巳矣生者益孑立寡助不及今奋发砥砺坐待澌尽灯㓕固将抱恨无穷自来山间朋友逺近至者百余人因此颇有警发见得此学益的确简易真是考诸三王而不谬百世以俟圣人而不惑者惜无因复与賔阳一面语耳郡务虽繁然民人社稷莫非实学以賔阳才质之羙行之以忠信坚其必为圣人之志勿为时议所摇近名所动吾见其徳日进而业日广矣荒愦不能多及心亮与黄勉之屡承书惠兼示述作足知才识之迈向道恳切之难得也何幸何幸然未由一面鄙心之所𣣔效者尚尔郁而未申有负盛情多矣君子学以为已成已成物虽本一事而先后之序有不容紊孟子云学问之道无他求其放心而已矣诵习经史本亦学问之事不可废者而忘本逐末明道尚有玩物䘮志之戒若立言垂训尤非学者所宜汲汲矣所示格物说脩道註诚荷不鄙之盛切深惭悚然非浅劣之所敢望于足下者也且其为说亦于鄙见㣲有未尽何时合并当悉其义硕且勿以示人孔子云五十以学易可以无大过矣充足下之才志当一日千里何所不可到而不胜骏逸之气急于驰骤奔放抵突若此将恐自蹶其足非任重致逺之道也古本之释不得已也然不敢多为辞说正恐葛藤缠绕则枝干反为蒙翳耳短序亦尝三易稿石刻其最后者今各徃一本亦足以知初年之见未可据以爲定也二勉之别去后家人病益狼狈贱躯亦咳逆泄泻相仍曾无间日人事纷㳫未论也用是大学古本曽无下笔䖏有辜勤勤之意然此亦自可徐徐图之但古本白文之在吾心者未能时时发明却有可忧耳来问数条实亦无暇作答缔观简末恳恳之诚又自不容己于言也来书云以良知之敎涵泳之觉其彻动彻静彻昼彻夜彻古彻今彻生彻死无非此物不假纎毫思索不得纎毫助长亭亭当当灵灵明明触而应感而通无所不照无所不觉无所不逹千圣同途万贤合辙无他如神此即为神无他希天此即为天无他顺帝此即为帝本无不中本无不公终日酬酢不见其有动终日闲居不见其有静真干坤之灵体吾人之妙用也窃又以为中庸诚者之明即此良知为明诚之者之戒慎恐惧即此良知爲戒慎恐惧当与恻隐羞恶一般俱是良知条件知戒慎恐惧知恻隐知羞恶通是良知亦即是明云云此节论得已甚分晓知此则知致知之外无余功矣知此则知所谓建诸天地而不悖质诸鬼神而无疑百世以俟圣人而不惑者非虚语矣诚明戒惧効验功夫本非两义既知彻动彻静彻死彻生无非此物则诚明戒惧与恻隐羞恶人安得别有一物爲之欤来书云隂阳之气䜣合和畅而生万物物之有生皆得此和畅之气故人之生理本自和畅本无不乐观之鸢飞鱼跃鸟鸣兽舞草木欣欣向荣皆同此乐但为客气物𣣔搅此和畅之气始有间㫁不乐孔子曰学而时习之便立箇无间㫁功夫恱则乐之萌矣朋来则学成而吾性本体之乐复矣故曰不亦乐乎在人虽不我知吾无一毫愠怒以间㫁吾性之乐圣人恐学者乐之有息也故又言此所谓不怨不尤与夫乐在其中不改其乐皆是乐无间㫁否云云乐是心之本体仁人之心以天地万物为一体䜣合和畅原无间隔来书谓人之生理本自和畅本无不乐但为客气物𣣔搅此和畅之气始有间㫁不乐是也时习者求复此心之本体也恱则本体渐复矣朋来则本体之䜣合和畅充周无间本体之䜣合和畅本来如是初未尝有所増也就使无朋来而天下莫我知焉亦未尝有所减也来书云无间㫁意思亦是圣人亦只是至诚无息而已其工夫只是时习时习之要只是谨独谨独即是致良知良知即是乐之本体此节论得大意亦皆是但不宜便有所执着来书云韩昌黎愽爱之谓仁一句㸔来大段不错不知宋儒何故非之以爲爱自是情仁自是性岂可以爱为仁愚意则曰性即未发之情情即已发之性仁即未发之爱爱即已发之仁如何唤爱作仁不得言爱则仁在其中矣孟子曰恻隐之心仁也周子曰爱曰仁昌黎此言与孟周之㫖无甚差别不可以其文人而忽之也云云愽爱之说本与周子之㫖无大相逺樊遅问仁子曰爱人爱字何尝不可谓之仁欤昔儒㸔古人言语亦多有因人重轻之病正是此等处耳然爱之本体固可谓之仁但亦有爱得是与不是者须爱得是方是爱之本体方可谓之仁若只知愽爱而不论是与不是亦便有差处吾尝谓愽字不若公字为尽大抵训释字义亦只是得其大槩若其精㣲奥藴在人思而自得非言语所能喻后人多有泥文着相专在字眼上穿求却是心从法华转也来书云大学云如好好色如恶恶臭所谓恶之云者凢见恶臭无䖏不恶固无妨碍至于好色无䖏不好则将凢羙色之经于目也亦尽好之乎大学之训当是借流俗好恶之常情以喻圣贤好善恶恶之诚耳抑将好色亦为圣贤之所同好经于目虽知其姣而思则无邪未尝少累其心体否乎诗云有女如云未尝不知其姣也其姣也匪我思存言匪我见存则思无邪而不累其心体矣如见轩冕金玉亦知其为轩冕金玉也但无歆羡希觊之心则可矣如此㸔不知通否云云人于寻常好恶或亦有不真切䖏惟是好好色恶恶臭则皆是发于真心自求快足曾无纎假者大学是就人人好恶真切易见䖏指示人以好善恶恶之诚当如是耳亦只是形容一诚字今若又于好色字上生如许意见却未免有执指为月之病昔人多有为一字一句所牵蔽遂致错解圣经者正是此症候耳不可不察也中间云无䖏不恶固无妨碍亦便有受病䖏更详之来书云有人因薛文清过思亦是暴气之说乃欲截然不思者窃以孔子曰吾尝终日不食终夜不寝以思亦将谓孔子过而暴其气乎以愚推之惟思而外于良知乃谓之过若念念在良知上体认即如孔子终日终夜以思亦不爲过不外良知郎是何思何虑尚何过㢤云云过思亦是暴气此语说得亦是若遂𣣔截然不思却是因噎而废食者也来书谓思而外于良知乃谓之过若念念在良知上体认即终日终夜以思亦不为过不外良知即是何思何虑此语甚得鄙意孔子所谓吾尝终日不食终夜不寝以思无益不如学也者圣人未必然乃是指出徒思而不学之病以诲人耳若徒思而不学安得不谓之过思与答刘内重书来警发良多知感知感腹疾不𣣔作答但内重为学工夫尚有可商量者不可以虚来意之辱辄复书此耳程子云所见所期不可不逺且大然而为之亦须量力有渐志大心劳力小任重恐终败事夫学者既立有必为圣人之志只消就自已良知明觉处朴实头致了去自然循循日有所至原无许多门面折数也外面是非毁誉亦好资之以为警切砥砺之地却不得以此稍动其心便将流于心劳日拙而不自知矣内重强刚笃实自是任道之器然于此等处向须与谦之从容一商量又当有见也眼前路迳须放开阔才好容人来徃若太拘窄恐自已亦无展足之地矣圣人之行初不逺于人情鲁人猎较孔子亦猎较鄕人傩朝服而立于阼阶难言之互鄕亦与进其童子在当时固不能无惑之者矣子见南子子路且有不恱夫子到此如何更与子路说得是非只好矢之而已何也若要说见南子是得多少气力来说且若依着子路认箇不是则子路终身不识圣人之心此学终将不明矣此等苦心䖏惟颜子便能识得故曰于吾言无所不恱此正是大头脑䖏区区举似内重亦𣣔内重谦虚其心宏大其量去人我之见絶意必之私则此大头脑䖏自将卓尔有见当有虽𣣔从之末由也已之叹矣大扺竒特斩絶之行多后世希髙慕大者之所喜圣贤不以是为贵也故索隐行怪则后世有述焉依乎中庸固有遯世不见知者矣学絶道䘮之余苟有以讲学来者所谓空谷之足音得似人者可矣必如内重所云则今之可讲学者止可如内重軰二三人而止矣然如内重者亦不能时时来讲也则法堂前草深一丈矣内重有进道之资而㣲失之于隘吾固不敢避饰非自是之嫌而叨叨至此内重宜悉此意弗徒求之言语之间可也与王公弼前王汝止家人去因在妻䘮中草草未能作书人来逺承问惠得闻动履殊慰殊慰书中所云斯道广大无䖏欠缺动静穷逹无徃非学自到任以来钱谷狱讼事上接下皆不敢放过但反观于独犹未是夭寿不二根基毁誉得䘮之间未能脱然足知用功之宻只此自知之明便是良知致此良知以求自慊便是致知矣殊慰殊慰师伊师颜兄弟乆居于此黄正之来此亦已两月余何廷仁到亦数日朋友聚此颇觉有益惟齐不得力而归此友性气殊别变化甚难殊为可忧尔闲及之答董澐萝石问某赋性平直守分毎遇能言之士则以已之遅钝爲惭恐是根噐弱甚此皆未免有外重内轻之患若平日能集义则浩然之气至大至公充塞天地自然富贵不能淫贫贱不能移威武不能屈自然能知人之言而凢诐淫邪遁之词皆无所施于前矣况肯自以爲惭乎集义只是致良知心得其宜为义致良知则心得其宜矣问某因亲弟粮役与之谋败致累多人因思皆不老实之过也如何谓之老实须是实致其良知始得不然却恐所谓老实者正是老实不好也昔人亦有爲手足之情受污辱者然不致知此等事于良知亦自有不安问某因海宁县丞卢珂居官㢘甚而极贫饥寒饿死遂走拜之赠以诗袜归而胸次帖帖然自以爲得也只此自以爲得也恐亦不宜知得自以爲得之非宜只此便是良知矣民之秉彞也故好是懿徳又多着一分意思不得多着一分意思便是私矣问某见人有善行毎好録之时以展阅常见二医一姓韩一姓郭者以利相让亦必录之录善人以自勉此亦多闻多见而识乃是致良知之功此等人只是欠学问恐不能到头如此吾軰中亦未易得也与黄宗贤南行想亦从心所欲职守闲静益得专志于学闻之殊慰贱躯入夏来山中感暑痢归卧两月余变成痰咳今虽稍平然咳尚未已也四方朋友来去无定中间不无切磋砥砺之益但真有力量能担荷得亦自少见大抵近世学者只是无有必为圣人之志近与尚谦子莘诚甫讲孟子鄊原狂狷一章颇觉有所省发相见时试更一论如何闻接引同志孜孜不怠甚善甚善但论议之际必须谦虚简明为佳若自䖏过任而词意重复却恐无益有损在髙明㫁无此因见旧时友朋徃徃不免斯病谩一言之寄薛尚谦承喻自咎罪疾只缘轻傲二字累倒足知用力恳切但知得轻傲䖏便是良知致此良知除郄轻傲便是格物致知二宇是千古圣学之秘向在䖍时终日论此同志中尚多有未彻近于古本序中改数语颇发此意然见者徃徃亦不能察今寄一𥿄幸熟味此是孔门正法眼藏从前儒者多不曽悟到故其说卒入于支离仕鸣过䖍常与细说不审闲中曽论及否谕及甘泉论仕徳䖏殆一时意有所向而云益亦未见其止之叹耳仕徳之学未敢便以为至郎其信道之笃临死不贰眼前曽有㡬人所云心心相持如髠如钳正恐同軰中亦未见有能如此者也书来谓仕鸣海崖大进此学近得数友皆有根力䖏乆当能发挥幸甚闻之喜而不寐也海崖爲谁氏便中寄知之王文成公全书卷之五终王文成公全书王文成公全书别录卷第十一王文成公全书卷之十一别録奏䟽三乞休致䟽臣以菲才遭逢明盛荷蒙陛下涤垢掩瑕曲成噐使旣寛尸素之诛复冐清显之职增其禄秩假以赏罚念其行事之难授以提督之任言行计聴感激深㤙毎思捐躯以效犬马柰何才蹇福薄志欲前而力不逮功未就而病巳先臣自待罪鸿胪即尝以病求退后惧託避难之诛輙复黾勉来此驱驰兵革侵染瘴疠昼夜忧劳疾患愈困自去岁二月徃征闽㓂五月旋师六月至于九月俱有地方之警十月攻横水十一月破桶冈十二月旋师未几今年正月又复出剿浰贼前后一歳有余徃来二三千里之内上下溪涧出入险阻皆扶病从事然而不敢辄以疾辞者诚以朝廷𥘉申赏罚之请再下提督之命惟恐付託不効以辜陛下聴纳之明负大臣荐扬之举且其时盗贼方炽坐视民之荼毒而以罪累后人非仁也巳迯其难而遗人以艰非义也徒有其言而事之不酧非忠也故寕委身以持罪忍死以效职今頼陛下威徳庙堂成算上犹南康之贼既已扫荡而浰宼残党亦复不多旬日之间度可底定决不至于重遗后患则臣之罪责亦既可以少逭于万一但惟臣病月深日亟百疗罔效潮热咳嗽疮疽痈肿手足麻痺巳成废人昔人所谓緜弱之才不堪任重福薄之人难与成功二者臣皆有焉伏惟陛下覆载生成不忍一物失所悯臣舆病讨贼所备尝之苦哀臣忍死待罪不得已之情念福薄之有限怜瘠之无期准令旋师之日放归田里岂曰保全余息尚图他日之效苟遂丘首臣亦感㤙地下能忘㗸结之报乎臣不胜哀恳祈望之至移置驿传䟽据江西按察司分巡岭北道兵备副使杨璋呈奉臣批据南安府大庾县峰山里民朱仕玞等连名告称本里先因敌御輋贼正徳十一年𬒳贼复仇杀害本里妇男一百余命各民惊惶自愿筑砌城垣一座搬移城内告申上司蒙给官银修理三门今幸完成居民无虞正徳十二年六月十九日奉调本里百长谢玉山等五百名前去本府剿贼已获功次觧报未蒙发囬今风闻輋贼又要前来复讐但本城缺兵防守乞赐裁革宰屋龙华二隘人夫前来守城其赤口巡检司缺官就乞委官署掌印信督兵防遏及愿出地迁移小溪驿进城城池驿舎俱保无虞等情奉批岭北道议处依奉㑹同左叅议黄宏议将宰屋龙华二隘人夫拨付该城防守该府照磨邓华空闲合委署掌印信提督该司弓兵并该城兵衆併力防遏其小溪驿迁移峯山城内一节合行该府查勘应否迁移过徃使客有无便益南北水路有无适均移驿之费计算几何縁由呈详本院奉批去隘委官俱准议行移驿事仰行该府作急勘报等因已经行据南安府呈蒙二隘人夫拨付峯山守城行委照磨邓华署掌赤石巡检司印信及查议得小溪旧驿止有人烟数家孤处河边且与鸡湖等贼巢相近曾𬒳强贼来驿执虏官吏烧毁公厅见今贼势猖獗使客輙受惊惶不敢停歇徃年亦曾建议迁驿柰小溪人民俱各包当该驿夫役积年射利得惯官吏𬒳其钤制徃徃告称移驿不便况移驿处所虽在城中离河不逺工程所费亦不过四五十两如此一举委果水陆俱便不惟该驿可保无虞而徃来使客宿歇亦无惊恐等因囬报到道覆议相同据呈到臣簿查先为前事已经批仰该道议处囬报去后今据前因看得小溪旧驿屡𬒳贼患移置峯山城内委果相应如蒙乞勑该部查议相同俯从所请则一劳永逸实爲地方之幸浰头捷音䟽据江西按察司分巡岭北道兵备副使杨璋呈据一哨统兵守备南赣二府地方以都指挥体统行事指挥使郏文呈称统领逺安县义民孙洪舜等兵于本年正月𥘉七日攻破曲潭等巢十一日攻破半迳等巢共五处二月二十六日与贼战于水源等处擒斩大贼首呉积祥陈秀谦张秀鼎等七名颗贼从陈希九等一百二十六名颗俘获贼属男妇五十六名口烧毁贼巢房屋禾仓二百五十三间及夺获噐械等物二哨统兵赣州府知府邢珣呈称督同同知夏克义知县黄天与典史梁仪老人叶秀芳等官兵于正月𥘉七等日攻破方竹湖等巢𥘉九日攻破黄田拗等巢共四处二十五等日覆贼于白沙二月十六日与贼战于芳竹湖等处擒斩大贼首黄佐张廷和王蛮师刘钦等一十名颗贼从黄宻等二百六十名颗俘获贼属男妇八十三名口烧毁贼巢房屋禾仓贰百贰拾二间及夺获赃仗牛马等项三哨领兵广东惠州府知府陈祥呈称督同通判徐玑新民卢琢等官兵于正月𥘉七等日攻破热水等巢𥘉九等日攻破鐡石障等巢共五处二十五等日覆贼于五花障等处二月𥘉二等日与贼战于和平等处擒斩大贼首陈活鹞黄弘闰张玉林等十一名颗贼从李廷祥四百三十一名颗俘获贼属男妇二百二十名口烧毁贼巢房屋禾仓五百七十二间及夺获噐械赃银牛马等项四哨统兵南安府知府季斆呈称统领训导蓝铎百长许洪等官兵于正月𥘉三等日攻破右坑等巢十一日攻破新田迳等巢共四处二十七等日覆贼于北山又与战于风门奥等处擒斩大贼首刘成珍等四名颗贼从胡贵琢等一百三十名颗俘获贼属男妇一百六十五名口烧毁贼巢房屋禾仓七十三间及夺获赃银等物五哨统兵赣州衞指挥佥事余㤙呈称统领新民百长王受黄金巢等兵于正月𥘉七日会同推官危寿千戸孟俊攻破上中下三浰大巢十一日攻破空背等巢共四处二十五日覆贼于银坑水等处擒斩大贼首頼振禄王贵洪李全邹一惟等九名颗贼从頼贱仔等三百五十名颗俘获贼属男妇六十二名口烧毁贼巢房屋禾仓三百二十一间及夺获噐械牛马等项六哨统兵赣州衞指挥佥事姚玺呈称统领新民梅南春等兵于正月𥘉七日攻破淡方等巢𥘉九日攻破岑冈等巢共四处二十七日覆贼于乌虎镇擒斩大贼首谢銮曽用竒等五名颗贼从卢任龙一百九十九名颗俘获贼属男妇一百一十二名口烧毁贼巢房屋禾仓三百七十间及夺获噐械牛马等项七哨统兵赣州府推官危寿呈称统领义官叶方等兵于正月𥘉七日会同指挥余㤙千戸孟俊攻破上中下三浰大巢𥘉十等日攻破镇里寨等巢共四处二十七日覆贼于中村等处擒斩大贼首池仲寕髙允贤池仲安朱万林根等十二名颗贼从黄穏等二百一十一名颗俘获贼属男妇三十三名口烧毁贼巢房屋禾仓三百二十三间及夺获赃仗牛马等项八哨统兵赣州衞千户孟俊呈称统领义官陈英郑志髙新民卢珂等兵于正月𥘉七等日㑹同指挥余㤙推官危寿攻破上中下三浰大巢𥘉十等日攻破大门山等巢兵六处擒斩大贼首谢鳯经呉宇张廷与石荣等九名颗贼从张角子等一百九十二名颗俘获贼属男妇一百四十三名口烧毁贼巢房屋禾仓一百七十三间及夺获噐械牛马赃银等项九哨统兵南康县县丞舒冨呈称统领义民赵志标等兵于正月十一等日攻破旗领等巢共二处二月十四日与贼战于干村等处擒斩贼从刘三等一百七名颗俘获贼属男妇二十一名口烧毁贼巢房屋禾仓五十三间及夺获噐械等物等因各呈报到道查得先为地方紧急贼情事据信豊县所呈称正徳十二年二月𥘉七日龙南县贼首黄秀魁紏合广东贼首池仲容等突来本县杀人放火见今攻城不退乞要发兵救援等因该本道议委经历王祚县丞舒富领兵剿捕斩获贼级四颗𬒳贼杀死报効义士杨习举等十名执去经历王祚随该本道亲诣该县暂将各贼招安拨囬原巢经历王祚送岀叅将失事知县王天爵卢鳯千戸郑铎朱诚洪㤙主簿周镇镇抚刘镗等俱各有罪及将前贼应剿縁由呈详转逹具奏外正徳十三年正月𥘉三日奉提督军门𥿄牌议照上犹等县贼巢既平广东龙川县浰头等处贼巢奉有成命应该㑹剿其大贼首池仲容等本院巳行计诱擒获见今军势颇振若不乗此机㑹出其不意捣其不备坐视以待广兵之来未免有失事机之㑹本院除遵奉勑谕内自行量调官军设法剿捕事理部勒兵衆分布哨道行仰守备指挥并知府等官郏文陈祥等统领各授进止方略外备行本职前去军前纪验功次及催各哨官兵上紧依期进剿仍行巡按衙门前来覈实施行等因随呈巡按江西监察御史屠侨批行本道先行纪验明白通候覈实施行依奉督率各省官兵依期进剿去后今据前因除将前项功次俱类巡按衙门会审纪验明白生擒贼犯觧赴提督军门斩首枭示贼属男妇变卖银两噐械赃仗赃银俱贮库外叅照浰头大贼首池仲容池仲寕池仲安髙允贤李全等盘据一方历有岁年僣称王号伪设官职广东翁源龙川始兴江西龙南信豊安逺会昌等县屡𬒳攻围城池杀害官军焚烧村寨虏杀男妇岁无虗日曾经狼兵夹攻数次俱𬒳漏网是乃衆贼奸雄之巨擘三省群盗之根源也今幸天夺其魄仲容束手就擒仲寕仲安等一时授首各巢贼从擒斩殆尽此皆仰仗朝廷徳威逺播庙堂成筭无遗提督军门赏罚以信而号令严明师出以律而机宜慎宻身先士卒而艰险之不辞洞见敌情而抚剿之有道以是数十年之巨㓂一旦削平连四省之编氓永期安辑呈乞照详转逹等因㨿呈到臣卷查先为地方紧急贼情事准兵部咨该巡按江西监察御史屠侨奏该本部覆题节奉圣㫖是这地方贼情着都御史王守仁自行量调官军设法剿捕钦此及为申明赏罚以励人心事准兵部覆题请勑南赣等处都御史假以提督军务名目给与旗牌应用以振军威一应军马钱粮事宜径自便宜区画如遇盗贼入境即便调兵剿杀不许踵袭旧弊招抚重为民患所部官军若在军前违期逗遛退缩俱聴以军法从事生擒盗贼亦聴斩首示衆贼级聴本处兵备会同该道守巡官即时纪验明白备行江西按察司造册奏缴查照剿杀南方蛮贼见行旧例议拟陞赏等因具题奉圣㫖是王守仁着提督南赣汀漳等处军务换勑与他其余事宜各依拟行钦此又爲地方紧急贼情事准兵部覆题㸔得所奏攻治盗贼二说就令差来人赍文交与都御史王守仁悉依前项申明赏罚事理便宜行事期于功成不限以时相机攻剿等因具题节该奉圣㫖是钦此陆续备咨到臣俱经通行抚属四省各道守巡兵备守备等官一体钦遵并咨总督两广左都御史陈金查照外续该臣㸔得南赣盗贼其在南安之横水桶冈诸巢则接境于湖郴在赣州之浰头桶冈诸巢则连界扵闽广接境扵湖郴者贼衆而势散恃山谿之险以为固连界扵闽广者贼狡而势聚结党与之助以相援臣等遵奉勑谕及查照兵部咨示方略𥘉议先攻横水次攻桶冈而末乃与广东会兵徐图浰头如攻坚木先其易者后其节目自正徳十二年九月臣等议将进兵横水恐浰贼乗虗出优思有以沮离其党臣乃自为告谕具述祸福利害使报効生员黄表义民周祥等徃谕各贼因皆赐以银布一时贼党亦多感动各寨酋长黄金巢刘逊刘粗眉温仲秀等遂皆愿从表等出投惟大贼首池仲容即池大鬓独愤然谓其衆曰我等做贼已非一年官府来招亦非一次此亦何足为慿待金巢等到官后果无他说我等遣人出投亦未为晚其时臣等兵力既未能分意且覊縻令勿出为患故亦不复与较金巢等至臣乃释其罪推诚厚抚各愿出力杀贼立効扵是借其衆五百余悉以为兵使从征横水十月十二日臣等已破横水仲容等闻之始惧计臣等必且以次加兵扵是集其酋豪池仲寕髙飞甲等谋使其弟池仲安率老弱二百余徒亦赴臣所投招求随衆立効意在援兵因而窥觇虗实乗间内应臣逆知其谋阳许之及臣进攻桶冈使领其衆截路扵上新地以逺其归途内严警御之备以防其衅外示寛假之形以安其心隂使人分召邻贼诸县𬒳贼害者皆诣军门计事旬日之间至者数十问所以攻勦之策皆以此贼狡诈兇悍非比他贼其出刼行剽皆有深谋人不能测自知恶极罪大国法难容故其所以扞拒之备亦极险谲前此两经夹勦皆狼兵二三万竟亦不能大捷后虽败遯所杀伤亦畧相当近年以来奸谋愈熟恶熖益炽官府无可柰何毎以调狼兵恐之彼輙谩曰狼兵易与耳縦调他来也湏半年我縦避他只消一月其意谓狼兵之来不能速其留不能乆也是以益无忌惮今已僣号设官奸计逆谋尤非昔比必欲除之非大调狼兵事恐难济臣以为兵无常势在因敌变化而制胜今各贼狃扵故常且谓必待狼兵而后敢攻此所以不必狼兵而可以攻之也乃为宻画方略使数十人者各归部集候我兵有期则㩀隘遏贼十一月贼闻臣等复破桶冈益惧为战守备臣使人至贼所赐各酋长牛酒以察其变贼度不可隠则诈称龙川龙民卢珂郑志髙等将掩袭之是以宻为之防非敢虞官兵也臣亦阳信其言因复阳怒卢珂郑志髙等擅兵讐杀移檄龙川使廉其实且趣各贼伐木开道将囬兵自浰头取道徃讨之贼闻以为臣等实有为之之意又恐假道伐之且喜且惧因遣来谢且请无劳官兵当悉力自防御之卢珂郑志髙陈英者皆龙川旧招新民有衆三千余逺近皆为仲容所脇而三人者独与之抗故贼深讐忌之十二月望臣兵囬至南康卢珂郑志髙等各来告变谓池仲容等僣号设官今巳点集兵衆号召逺近各巢贼首授以总兵都督等伪官使候三省夹攻之兵一至即同时并举行其不轨之谋及以伪授卢珂等官爵金龙覇王印信文书一𥿄粘状来首臣先巳谍知其事及珂等来即阳怒以爲尔等擅兵仇杀投招之人罪已当死今又造此不根之言乗机诬䧟且池仲容等方遣其弟领兵报効诚心向化安得有此遂收缚珂等将斩之时池仲安之属方在营见珂等入首大惊惧至是皆喜罗拜懽唿竞䜣珂等罪悪臣因亦阳令具状谓将并拘其党属尽斩之扵是遂械系卢珂而使人宻喻以阳怒之意欲以诱致仲容诸贼且使卢珂等先遣人归集其衆候珂等既还乃发臣又使生员黄表聴选官雷济徃喻仲容使勿以此自疑宻购其所亲信隂说之使自来投诉二十日臣兵已还赣乃张乐大享将士下令城中今南安贼巢皆已扫荡而浰头新民又皆诚心归化地方自此可以无虞民乆劳苦亦宜暂休为乐遂散兵使各归农示不复用而使池仲安亦领衆归助其兄防守且云卢珂等虽巳繋扵此恐其党致怨或掩尔不虞仲安归具言其放贼衆皆喜遂弛备臣又使指挥余㤙赍历徃赐仲容等令毋撒备以防卢珂诸党贼衆亦喜黄表雷济因复说仲容今官府所以安辑劳来尔等甚厚何可不亲徃一谢况卢珂等日夜哀诉反状乞官府试拘尔等若拘而不至者即可以证反状之实今若不待拘而徃因面诉珂等罪恶官府必益信尔无他而谓珂等为诈杀之必矣所购亲信者复从力賛仲容然之乃谓其衆曰若要伸先用屈赣州伎俩亦湏亲徃勘破遂定议率其麾下四十余人自诣赣臣使人探知仲容已就道乃宻遣人先行属县勒兵分哨道候报而发又使千戸孟俊先至龙川督集卢珂郑志髙陈英等兵然以道经浰巢恐揺诸贼则别赍一牌以拘捕卢珂等党属爲名各贼闻俊徃果遮迎问故俊出牌视之乃皆罗拜相争导送出境俊已至龙川始发牌部勒卢珂等兵衆贼闻之皆以爲拘捕其属不复爲意闰十二月二十三日仲容等至赣见各营官兵皆巳散归而街市多张灯设戏爲乐信以爲不复用兵宻赂狱卒私徃觇卢珂等又果械繋深固仲容乃大喜遣人归报其属曰乃今吾事始得万全矣臣乃夜释卢珂郑志髙等使驰归发兵而令所属官僚次设羊酒日犒仲容等以缓其归正月三日度卢珂等巳至家所遣属县勒兵当已大集臣乃设搞扵庭先伏甲士引仲容入并其党悉擒之出卢珂等所告状讯鞠皆伏遂寘于狱而夜使人趋发属县兵期以𥘉七日同时入巢扵是知府陈祥兵从龙川县和平都入指挥姚壐兵从龙川县乌虎镇入千户孟俊兵从龙川县平地水入指挥余㤙兵从龙南县髙沙保入推官危寿兵从龙南县南平入知府邢珣兵从龙南县太平保入守备指挥郏文兵从龙南县冷水迳入知府季斆兵从信丰县黄田冈入县丞舒富兵从信丰县乌入臣自率帐下官兵从龙南县冷水直捣下利大巢而使各哨分路同时并进㑹扵三浰先是贼徒得池仲容报谓赣州兵已罢归他已弛备散处各巢至是骤闻官兵四路并进皆惊惧失措乃分投出御而悉其精锐千余据险设伏併势迎敌扵龙子岭我兵聚为三冲掎角而前指挥余㤙所领百长王受兵首与贼遇大戦良乆贼败却王受等奋追里许贼伏兵四起奋撃王受推官危寿所领义官叶芳兵鼓噪而前复奋撃贼伏兵后千戸孟俊兵从傍绕出冈背横冲贼伏与王受合兵扵是贼乃大败奔溃唿声震山谷我兵乗胜逐北遂克上中下三浰各哨官兵遥闻三浰大巢已破皆奋勇齐进各贼皆溃败知府陈祥兵遂破热水巢五花障巢指挥姚玺兵遂破淡方巢石门山巢上下陵巢知府邢珣兵遂破芳竹湖白沙巢守备指挥郏文兵遂破曲潭巢赤唐巢知府季斆兵遂破布坑巢三坑巢是日擒斩首从贼人贼级俘获贼属男妇牛马噐仗数多其余堕崖填谷死者不可胜计是夜贼复奔聚未破巢穴次日早乃令各哨官兵探贼所徃分投急撃𥘉九日知府陈祥兵破鐡石障巢羊角山巢获贼首金龙覇王印信旗𫀆知府邢珣兵破黄田拗巢指挥姚玺兵破岑冈巢指挥余㤙兵破塘含洞巢溪尾巢𥘉十日千户孟俊兵破大门山巢推官危寿兵破镇里寨巢十一日知府邢珣兵破中村巢守备郏文兵破半迳巢都坑巢尺八岭巢知府季斆兵破新田迳巢古地巢指挥余㤙兵破空背巢县丞舒富兵破旗岭巢顿冈巢十三日千户孟俊兵破狗脚㘭巢水晶洞巢五湖巢蓝州巢十六日推官危寿兵破风盘巢茶山巢连日各擒斩首从贼人贼级并俘获贼属男妇牛马噐仗𢾗多然各巢奔散之贼其精悍者尚八百余徒复哨聚九连大山扼险自固当臣㸔得九连山势极髙横亘数百余里四面斩絶我兵既不淂进而其内东接龙门山后诸处贼巢若百数以我兵进逼贼必奔徃其间诱激诸巢相连而起势亦难制然彼中既无把截之兵欲从傍县潜军㫁其后路必须半月始逹缓不及事止有贼所屯据崖壁之下一道可通然贼已据险自上发石滚木我兵百无一全于是乃选精锐七百余人皆衣所得贼衣佯若奔溃者乗暮直冲贼所据崖下涧道而过贼以爲各巢败散之党皆从崖下招唿我兵亦佯与唿应贼疑不敢撃已度险遂扼㫁其后路次日贼始知爲我兵并势冲敌我兵已据险从上下击贼不能支乃退败臣度其必溃预令各哨官兵四路设伏以待贼果分队潜遯二十五日知府陈祥兵覆贼于五花障知府邢珣兵覆贼于白沙指挥余恩兵覆贼于银坑水二十七日指挥姚玺兵覆贼于乌虎镇推官危寿兵覆贼于中村知府季斆兵覆贼于北山又战于风门奥其余奔散残党尚三百余徒分迯上下坪黄田㘭诸处各哨官兵复黏踪㑹追二月𥘉二日知府陈祥兵覆与贼战于平和𥘉五日复战于上坪下坪𥘉八日推官危寿指挥余恩兵复与贼战于黄㘭十二日知府陈祥兵复与贼战于鐡障山十四日县丞舒富兵复与贼战于干村又战于梨树十四日知府邢珣季斆兵复与贼战于芳竹湖二十三日县丞舒富兵复与贼战于北顺又战于和洞二十六日守备郏文兵复与贼战于水源战于长吉战于天堂寨连日擒斩首从贼人贼级数多三月𥘉三日据乡导人等四路瓜探皆以为各巢积悪兇狡之贼皆巳擒斩畧尽惟余党张仲全等二百余徒其间多系老弱及逺近村寨一时为贼所躯胁从悪未乆之人今皆势穷计迫聚于九连谷口唿号痛哭诚心投招臣遣报効生员黄表徃验虗实果如所探因引其甲首张仲全等数人前来投见诉其𬒳胁不得已之情臣量加责治随遣知府邢珣徃抚其衆籍其名数遂安挿于白沙𥘉七日据知府邢珣等呈称我兵自去岁二月从征闽㓂迄今一年有余未获少休今幸各巢贼已扫荡余党不多又䝉俯顺招安况今隂雨连绵人多疾疫兼之农功已动人怀耕作合无俯顺下情还师息衆及义官叶芳䓁并各村乡居民亦告前情臣因亲行相视险易督同副使杨璋知府陈祥䓁经理立县设隘可以乆安长治之䇿留兵防守而归盖自本年正月𥘉七日起至三月𥘉八日止前后两月之间通共捣过巢穴三十八处擒斩大贼首二十九名颗次贼首三十八名颗从贼二千零六名颗俘获贼属男妇八百九十名口夺获牛马一百二十二只匹噐械赃仗二千八百七十件把赃银七十两六钱六分总计擒斩俘获夺获共五千九百五十五名颗口只匹件把俱经行令兵备等官审验纪録仍行纪功御史覈实施行具由呈报去后今㩀前因臣等㑹同江西巡按御史屠侨广东巡按御史毛鳯叅照大贼首池仲容等荼毒万民骚优三省隂图不轨积有年岁设官僣号罪恶滔天比之上犹诸贼尤爲桀骜难制盖上犹诸贼虽有僣窃不轨之名而徒惟刼掠焚烧是嗜至扵浰头绪贼虽亦剽刼掳掠是资而实懐僣拟割㩀之志故其招致四方无借隠匿逺近妖邪日夜规图渐成奸计兼之贼首池仲容池仲安等又皆力搏勐虎捷竞飞猱兇恶之名乆已着闻四方贼党素所向服是以负固恃顽屡征益炽前此知其无可柰何亦惟苟且招安以幸无事其实无救荼毒之惨益飬奸宄之谋今乃臣等驱不练之兵资缺乏之费不踰两月而破奸雄不制之虏以除三省数十年之患此非朝廷威徳庙堂成算何以及此臣等切惟天下之事成扵责任之专一而败扵职守之分挠就今事而言前此尝夹攻二次计勦数畨以兵则前者强而今者弱前者数万而今者数千以时则前者期年而今者两月以费则前者再倍而今者什一以任事之人则前者多知谋老练之士而今者乃若臣之迂踈浅劣然而计功较绩顾反有加扵昔何㢤实由朝廷之上明见万里洞察徃弊处置得宜既假臣以赏罚之权复改臣以提督之任既以兵忌遥制而重各省专征之责又虑事或牵狃而抑守臣干预之请授之方略而不拘以制责其功成而不限以时以故诏㫖一颁而贼先破胆夺气咨文一布而人皆踊跃争先効谋者知无沮挠之患而务竟其功希赏者知无侵削之弊而毕致其死是乃所谓得先胜之算扵庙堂收折冲之功扵樽爼实用兵之要道制事之良法也事毎如此天下之治有不足成者矣臣䓁偶叨任使何幸滥竽成功敢是献捷之余拜手稽首以贺伏愿皇上推成功之所自原发縦之有因庶无僣赏以旌始谋及照兵备副使杨璋监军给饷纪功督战备历辛勤宜加显擢守备指挥郏文知府陈祥邢珣季斆推官危寿指挥余㤙姚玺及千户孟俊县丞舒富等皆身亲行陈屡立战功俱合奨擢庶示激扬以为后劝臣本凡庸缪当重任偶逢事机之会幸免覆餗之诛然功非其才福已踰分遂沾痿痺之既成废弃之人除已别行请罪乞休外縁系捷音及该兵部议拟期扵成功不限以时题奉钦依事理为此具本题知添设和平县治䟽㨿江西按察司分巡岭北道兵备副使杨璋广东按察司分巡领东道兵备佥事朱昻㑹呈据赣州府知府邢珣惠州府知府陈祥呈奉臣案验据广东惠州龙川河源等县省祭监生生员耆老陈震余世羙黄宸等连名呈称浰头岑冈等处叛贼池大鬓等魁首动以百十徒党不下数千始则佔耕民田后遂攻打郡县谢玉璘邹训等倡乱扵弘治之末而此贼已为之先锋徐允富张文昌继乱扵正徳之𥘉而此贼复张其羽翼荼毒三省二十余年以来乃为三省逋迯之主遂称羣贼桀骜之魁捉河源县之主簿虏南安府之经历绑龙南县之县官戮信丰所之千戸肆然无忌规图渐广兇悪日増僣称王号伪建元帅总兵都督将军等名目虽屡蒙上司动调官兵多方征剿俱𬒳漏网为患今蒙提督军门亲捣贼巢扫荡残党除数郡之荼毒雪万姓之冤愤若不趂此机㑹建立县治以控制三省贼冲之路切恐流贼复聚祸根又萌切见龙川平和地方山水环抱土地坦平人烟辏集千有余家东去兴寕长乐安逺西抵河源南界龙川北际龙南各有数日之程其间山林阻隔地里辽逺人迹既稀奸宄多萃查得父老相传原系循州一川龙川雷乡二县后因地方优乱人民稀少除去循州雷乡两处止存龙川一县洪武𥘉问龙川尚有五十五里其后州县既除声教不及洪武十九等年贼首谢士真等相继作乱将前项居民尽行杀戮数百里内人烟㫁絶自此贼巢日多民居日耗始将龙川县都圗併作七里迄扵近年民遭荼毒遂至此极如蒙怜念扵和平地方设建县治以控制猺洞兴起学校以移易风俗及将和平巡检司改立浰头屯兵隄备庶几变盗贼之区为冠裳之地实为保安至计等因据呈到院㸔得东南地方但系盗贼盘据即皆深山穷谷阻险辽絶之区是以征剿之后其民类皆愿立县治以控制要害敷施政教而渐次化导之故东南弭盗安民则建立县治亦其一䇿近该本院亲剿浰贼见今住军九连大山徃来浰头和平等处备閲山溪形势讲求贼情民俗深思善后之图实有如各役所呈者但开建县治置立屯所必湏分割都图创起关隘城池宫室之费力役输调之赀未经查勘议处难便奏闻案仰本道即行副使杨璋㑹同佥事朱昻督同府县掌印官拘集各该地方乡老里甲人等备勘和平浰头两处某处可以建筑城池某地宜以添设巡逻某县都图相近可以分割某里村寨接连堪以拨𥙷某所巡司可以移镇某乡丁戸可以编佥其移民以就田调兵以守隘一应工役所需作何区处再行考求啚籍诹谘耆老必求至当归一具由呈来以慿议处定夺仍呈总督总镇巡按衙门公同计议施行等因各职遵依督同龙川县署县事主簿陈甫河源县署县事县丞朱㸅就近拘集龙川县通县并河源县惠化都里老沙海钟秀山等与原呈陈震等到职㑹勘和平峒地方原有二千余家因贼首池大鬓等作耗内有八百余家投城居住尚存一千余家本峒羊子一处地方寛平山环水抱水陆俱通可以筑城立县扵此招囬投城之人复业居住分割龙川县和平都仁义都并广三图共三里及割附近河源县惠化都与接近江西龙南县隣界亦折一里前来共辏一县及将先年各处流来已成家业寓民尽数查出责令立籍拨𥙷絶户图眼一体当差其和平巡检司宜立浰头以控制险阻仍扵本县并龙南县量编隘夫几百名委官管领兼同该司弓兵巡逻使盗贼不得盘据其盖造衙门大小竹木和平浰头各山产有俱派本处人户採办不用官钱其余砖石灰瓦匠作工食之费湏查支官库银两及差委公正府佐贰官一员清查浰头岑冈等处田上除良民产业𬒳贼占耕者照数给主外中间有典与新民得受价银者量追价银一半入官其田给还管业其余同途上盗田土尽数归官卖价以助筑修城池官廨之用其龙川县分割三图止存五图在彼路通冲要荅应繁难查得邻界长乐县所属清化都正与龙川连近乞扵该都分割一图𥙷辏管辖庶为适均等因又㩀龙南县太平等保里老頼本立等呈称本县东南与广东龙川河源二县西南与广东始兴县连界多深山穷谷向因各处流贼过境刼掠太平保设有横冈角二隘上蒙髙沙二保设有牛冈阳陂二隘就扵各保佥点隘夫乡兵守把后因池大鬂等不时出刼各隘烧毁一空今征剿既平宜将前项隘所修筑把守可保四境无虞及照本县止有四里半邑小民寡逓年逋负追併况与龙川县又系隔省窎逺乞免分割以甦民困等因各职併行㑹议得贼平之后经乆良图诚无踰扵添设县治者今龙川县里老人等愿扵和峒羊子铺添设县治及分割都图清卖贼田移置巡司量佥隘夫等情俱相应俯顺惟称又要分折江西赣州府龙南县附近都图縁系两省地方相隔愈逺未免影射差役两无归着难以准行止该于龙南县该管图保修筑旧隘其新兴地方系通始兴县要路宜添设一隘各扵隣近地方多佥乡夫守把及㸔得修筑城池学校仓埸舖舎等项中间有碍百姓田庐税粮亦该委官丈量照数除豁相距龙川县二百里之程该量设舖舎十处一应工程除大小竹木派令人户採办其余砖石灰瓦等项物料各色匠作工食猝难料计应合委官估计通该银若干扣除前项田价银两若干余扵惠州府库相应官银支给尚有不敷另行申请合用人工该起龙川县与河源县惠化都民夫荅应其移置浰头廵检司应隷新县管辖该司弓兵四十名额数寡少合扵龙川县和平仁义广三图量编四百名龙南县量编二百名俱令该县掌印官编佥造册分为二班半年一换俱各委官管领兼同该司官巡逻遇有盗贼生发即随扑获隘夫限满亦湏该班者交代方还各府州县廵捕官俱要不时徃来巡点其清卖贼田修筑城池等项俱各委官分投干办方得集事再照新县里粮数少官员应该减裁且系偏僻之地驿逓不必添设遇有使客徃来总于龙川县雷乡驿应付前项居民𬒳贼残害疮痍未蘓加以创县劳费困苦可矜成县之日凢遇一应杂泛差役坐派钱粮物料䓁项俱各酌量减省期待三年之后方与各县一体差科庻几舆情允惬事体允当䓁因到道㑹同佥事朱昻覆议相同合就㑹案呈详䓁因据呈到臣㑹同钦差巡按广东监察御史毛鳯议照前项地方实系山林深险之所盗贼屯聚之乡当四县交界之隙乃三省闰余之地是以政敎不及人迹罕到其间接连闽广反覆贼巢动以百数据而守之真足以控诸贼之徃来杜奸宄之潜匿弃而不守㫁爲狐䑕之窟穴终萃逋迯之渊薮况前此本亦州县旧区始以县存而民犹恃爲保障后因县废而贼遂据以陆梁是又徃事之明验矣当贼猖獗之日地方父老屡有取复县治之议然其时贼方盘据势有不能今頼朝廷威徳巢穴荡平若不乗此机㑹复建县治以扼其要害将来之事㫁未可知臣䓁班师之日脇从投招者尚不满百今未两月逺近牵引而至且二百矣若县治不立制驭阔踈不过一年汎然投招之人必皆复化为盗其时又复兴师征剿剿而复聚长此不已乱将安穷夫盗贼之患譬如病人兴师征剿者针药攻治之方建县抚辑者饮食调飬之道徒恃针药之攻治而无饮食以调飬之岂徒病不旋踵将元气遏絶症患愈深后虽扁鹊仓公无所施其术矣臣等窃以设县移司实为乆安长治之䇿伏愿皇上鍳徃事之明验为将来之永图念事机之不可失哀民困之不可再俯采臣等所议特勑该部早赐施行及照建县之所地名和平以地名县以为得宜乞从所奏并将该设职官印信即与铨选铸给简员以省费均地以平徭移巡司以据险要寛赋役以蘓穷民如此则夷险为易化盗为良可计日而效不惟臣等得以幸迯日后之谴责朝廷亦免再役之动百姓永享太平之乐矣三省夹剿捷音䟽具广东按察司等衙门整饬兵备监统佥事等官王大用等呈正徳十二年九月内具乐昌县知县李增禀称贼首龚福全髙快马䓁不时出没爲患近蒙军门案验内开三省会兵进剿縁照官兵未到诚恐各贼探知自分必死羣合四出攻刼不惟居民受害抑恐患及城池议要从宜设法以缓其势待军兵到日另行遵奉号令䓁因本职㸔得各贼俱系先前大征漏网招亡纳叛踪迹诡秘爲今之计必先诱其腹心以爲我用然后以次剪其羽翼庶以贼攻贼彼势可孤而我患可保巳经呈奉军门议处设法诱致去后续据知县李増报称岐田山贼犯龙贵等十二名天塘贼犯陈满等十名各挈家赴县首愿擒获同伴觧官扵本年十一月二十八日督同龙贵䓁计诱贼犯萧縁䓁六十名十二月𥘉二日陈满䓁计诱贼犯李廷茂等二十三名等因及据通判邹级仁化县知县李蕚呈称大贼首髙快马带从贼一十五名贼妇二口潜住地名癞痢寨深坑结巢藏住随统民壮兵夫谭志泽等扵閠十二月𥘉一日戍时进兵围寨至𥘉二日早擒捕本贼突出山头迎敌追至始兴县界各兵奋勇同前生擒大贼首髙快马即髙仲仁从贼三名贼妇贼女各一口及行兇噐械并𬒳伤兵夫刘廷珎等开报到道节据知府姚鹏等呈称督率军兵夫快抵巢与贼交锋陆续擒斩首从贼犯李万山頼永逹等一千三百二十名颗俘获贼属男妇七十六名口夺囬𬒳虏男妇一十三名口及赃仗牛马等物又据知县李增呈缉得贼首李斌亡命在湖广乌春山躱住飞报到职当就发遣捕盗老人李攻瓉等星夜潜至地名姜阳峒藏踪缉探始擒本贼余党俱各奔遯縁由各开到道叅称贼首李斌节与髙快马龚福全等紏衆流毒三省屡劳征讨各遵奉军门号令穷追深入一旦就擒各照悬示重赏而知县李增督兵设䇿屡有竒功亦合奨劳以励将来等因俻呈转报到臣亦据整饬兵备兼分巡岭东道监统佥事等官顾应祥等呈据领哨通判莫相等呈称统领汉逹官军民壮打手人等照依刻期进剿上下横溪阙峒深峒等巢贼党坚立排栅统衆迎敌杀伤兵夫彼时军兵恊谋奋勇闘战当将各巢攻破陆续擒斩贼犯呉瑄邓仲玉等共六百九十名颗俘获贼属男妇三百九十五名口夺囬𬒳虏男妇七口及牛马噐械等物觧送前来㑹审又发兵搜斩贼级一十二颗生擒贼人三名并俘获贼属等项随据本官禀称横溪大贼首呉招集亡命遯住地名东田村深山结巢即禀蒙监督佥事顾应祥出给重赏指示方畧宻切发兵抵呉巢穴四面围攻𬒳等乱用药弩射出拒敌我兵冐伤奋勇进剿先用铳箭将呉打倒贼势少却我兵唿噪大进将呉等首从并贼属尽数擒斩共十三名颗俘获贼属六口夺囬𬒳虏妇女二口阵亡兵夫六口縁由呈觧到道㸔得贼首呉系是稔恶巨㓂流刼两省拒敌官军而通判莫相设法防捕致缚前兇应合奨劳等因备呈开报到臣查得先准兵部咨为地方紧急贼情事该巡抚湖广都御史秦金奏该本部覆题㸔得郴桂等处与广东江西诸峒聮络若非三省会兵夹攻贼必遯散他处合无请勑两广并南赣总督巡抚等官㑹同尅期进兵等因具题节奉圣㫖是都依拟行钦此续为申明赏罚以励人心事臣节该钦奉勑谕但有盗贼生发即便严督各该兵备守备守巡并军卫有司设法勦杀其领兵官员不问文职武职若在军前违期并逗遛退缩者俱聴以军法从事仍要选委廉能属官宻切体访或佥所在大戸量加粮赏或购令贼徒自相斩捕皆聴尔随宜处置钦此又准兵部咨为地方紧急贼情事内开节据乐昌县知县李增禀称贼首髙快马等八百余徒在地名柜头村行刼又据乳源县禀称贼徒千余人在洲头街流刼及据湖广郴州申贼首龚福全髙仲仁䓁虽蒙征剿党恶犹存正徳七年兵备衙门招抚龚福全给与冠带设为猺官髙仲仁等给与衣巾设为老人未及两月巳出要路刼杀军民号称髙快马逰山虎金钱豹过天星宻地蜂总兵等官名目正徳十一年七月内流刼乐昌及江西南康等县后蒙抚谕将髙仲仁李斌给与冠带重设猺官未寕半月一起八百余徒出刼乐昌虏捉知县韩宗尭一起七百余徒出刼生员谭明浩等家一起六百余徒从老虎峒等处出刼一起五百余徒从兴寕县出刼呈乞转逹请军夹勦等因各报到臣㸔得前项盗贼恶贯巳盈神怒人怨譬之疽痈之在身若不速加攻治必至溃肺决肠而攻治之方亦有二说等因该本部覆题㸔得所奏攻治盗贼二说大意谓事权隆重若无意扵近功而实足为攻取之几征调四集虽可以分咎而不免为地方之累穷究根本辩析详明言虽两端意实有在合无本部行文就令差来人赍囬交与都御史王守仁悉依前项申明赏罚事理便宜行事期扵成功不限以时相机攻勦等因具题节该奉圣㫖是钦此钦遵节经通行各省及各该道守巡兵备等官一体钦遵勘处调集兵粮尅期攻勦以靖地方续据广东布政司等衙门左布政使等官呉廷举等㑹呈奉臣并总督两广军务兼理巡抚太子太保都察院左都御史陈金案验各准兵部咨备行钦遵查勘计处呈报等因遵依㑹同都布按三司等官欧儒等并岭东道兵备佥事等官王大用等议将应剿贼巢起调汉逹官军上兵员名分定哨道监统把截进攻道路及合用粮饷等项备开呈详随㩀监督兵备佥事王大用等各将进兵机宜呈详到臣叅看得两广总督总兵等官虽巳奉命行取囬京然军马钱粮调度方略悉经区画㑹有成案本院见督官兵征剿浰头等贼未能亲徃督战除分兵设䇿督令副使杨璋等四面防截外仰各官查照原议上紧依期进剿毋得迟疑参错致误事机一应临敌制度俱在各官相机顺应若贼势难为兵力不逮或先离散其党与或隂诱致其腹心声东击西阳背隂袭勿拒一议惟求万全军门遥逺不必一一呈禀反成牵滞又经牌仰上紧相机督剿去后今㩀前因除将各道呈报前项擒斩首从贼人贼级共二千八百九名颗俘获贼属并夺囬𬒳虏男妇五百四名口夺获噐械赃物一百三十二件把牛马八十三只匹总计二千八百八名颗口只匹件把行仰各道径送巡按纪功御史审验纪録造册奏缴外叅照大贼首髙仲仁李斌呉等荼毒三省稔恶多年敌杀官兵攻刼郡县即其奸计虽亦不过妖狐黠鼠之谋就其虐熖乃已渐成封豕长蛇之势今其罪贯既盈神怒人怨数月之间克遂殱殄雪百姓之冤愤觧地方之倒悬此皆仰仗天威庙堂有先胜之算帷幄授折冲之谋贼徒破胆将士用命之所致也臣等获暏成功岂胜庆幸及照巡按纪功御史毛鳯振扬风纪作励将士既尽纪验之职复多调度之方比扵常格劳绩尤异佥事王大用顾应祥等监统督调备效勤劳懋着经营之略共收克捷之功其都指挥王英欧儒知府姚鹏通判邹级莫相知县李增李萼或领兵督哨或追剿防截类皆身亲行阵且历艰难均合甄收普加旌擢伏望皇上既行大赏扵朝复沛覃㤙扵下庶示激奨以劝后功臣以凢庸兼复多病缪膺地方之责属征调四出不能身亲督战然頼总督诸臣先巳布授方略领哨诸将得以遵照奉行戮力効死竟收完绩真所谓碌碌因人成事虽无共济之功实切同舟之幸除先巳具本请罪告病乞休外縁系捷音事理为此具本题知辞免陞廕乞以原职致仕䟽臣扵六月𥘉六日准兵部咨为捷音事该臣题该本部覆题节该奉圣㫖王守仁陞右副都御史廕子一人做锦衣卫世袭百户写勑奨励钦此钦遵臣闻命惊惶莫知攸措感极而惧若坠氷渊切念臣以章句腐儒过蒙朝廷涤瑕掩垢收録扵摈弃之余既又求长扵短㧞之闲散之中授以巡抚之寄其时臣以抱病在告两䟽乞休偶值前官有託避难之嫌该部论奏之义甚严朝廷督责之㫖又切遂不遑他计狼狈就途莅事之后兵耗财匮盗炽民穷缩手四顾莫措一筹朝廷悯念地方之颠危虑臣才㣲力弱必致倾偾谓其责任之不专无以连属人心赏罚之不重无以作兴士气号令之不肃无以督调逺近扵是该部议假臣以赏罸朝廷从而假之以赏罚议给臣以旗牌朝廷从而给之以旗牌议改臣以提督之任朝廷从而改之以提督之任授之方略而不拘以制责其成功而不限以时由是臣以赏罚之柄而激励三军之气以旗牌之重而号召逺近之兵以提督之权而纪纲八府一州之官吏伸缩如志举动自由扵是兵威渐振贼气先夺成军而出一鼓而破横水再鼓而㓕桶冈全师克捷振旅复举又一鼓而破三浰再鼔而下九连皆役不再借兵无挫刃分巡官属赍执旗牌以麾督两广夹剿之师亦莫不畏威用命咸奏成功由是言之其始捉臣之来莅事者该部之议朝廷之㫁也旗牌之能号召者该部之议朝廷之㫁也提督之能纪纲者该部之议朝廷之断也方略之所分布举动之得展舒者该部之议朝廷之㫁也臣亦何功之有而敢冐承其赏乎譬之驽骀之马而得良御齐辑乎㘘衘之际而缓急乎唇吻之和内得扵人心外合扵马志故虽驽下亦能尽日之力而至百里人见其驽而百里因谓之能不知其能致此皆御马者驱䇿之力不然将数里而踣或十数里而止矣马之疲劳或诚有之而遂以归功扵马其可乎况臣驱逐之余疾病交作手足麻痺渐成废人前在贼巢巳尝具本请罪告病乞休日夜伏候允报庶几生还畎畆乃今求退而获进请咎而蒙赏虽臣贪冐垂涎忍耻苟得其如朝廷赏功之典何伏望皇上推原功之所始无使赏有滥及收囬成命臣苟有㣲劳不加罪戮容令仍以原职致仕延余喘扵田野如此则上无恩下无奸赏宣力受任者得免扵覆餗之诛量䏻度分者获遂其知止之愿臣无任感恩惧罪恳切祈望之至再议崇义县治据江西按察司分巡领北道兵备副使杨璋呈奉臣案验准户部咨覆题建立县治以期乆安事卷查先该本道议横水地方应行事宜开列条欵备呈提督军门议委南康县县丞舒富将大庾南康上犹三县机快各点集三百名分作三班专委本官统领来徃巡视如有余党复集即便擒拏有功一体转逹陞赏及扵三县起人夫各一百名分作三班就委本官不妨徃来巡逻兼督採办木植烧造砖瓦等役俱经备行本官将开去事宜查照施行外随奉提督军门批㩀县丞舒富呈称依奉前去横水建立县治处所将县治公𪠘儒学殿庑堂齐布按分司及府舘旌善申明等亭仓厫牢狱养济仓场等房并城中街道带同地理隂阳曽成伦等定立向止分处停当巳经画图贴说呈报外合用木植督令义官李玉玺前去地名左溪关田等处採运随拘各项木作于正徳十三年四月𥘉六日起于兴工即今先将县治并儒学起造将完各分司等衙门料物皆备亦皆陆续起造但甎瓦灰泥等匠工食应该估计不若包工论价庶使工程易完巳经督同备估共该银一千零七十一两七钱九分四釐请给钱粮支用等因批行本道再与详审㸔得所呈修理次第已是停当所议包工论价亦为有见合行赣州府将大征支剰银两照数支给应用及照衙门既已建立必湏城池保障合无仍行通行计处城墻周围髙阔丈尺工食或先筑土城待后包砌或应一时兼举就行本官㑹同各县掌印官查照里分粮数多寡均派修筑与夫城门城楼之费一併估修已经备由通行呈奉抚按衙门依拟施行俱行赣州府照数查发及行县丞舒富遵照支散估修外续㩀县丞舒富呈称量计新县城墻周围五百丈即今新筑土城髙一丈七尺面阔七尺五寸脚阔一丈若令三县里甲自行修筑不无延捱必湏顾倩泰和县上工数百先筑土城自七月十一日起工扣至八月终土城可以通完然后用甎包砌庶得坚乆其三县徴收工价觧给庶得实用并将城门城楼城墻筑砌甎石工食共计估该银八千四十五两六钱七分二釐备由开呈等因奉批仰分廵道再加议㸔施行查得大庾等县共计仅五十二里而估计银两颇多疲弊之民诚所不堪及照大征变卖贼属牛马赃银二千六百七十一两四钱九分及本道问过赃罚𥿄米价银一千余两见在合查啇税银辏𥙷三百七十四两八分二釐共四千四十五两六钱之数先行给发止余四千两查将三县丁粮通融分派责委公正官员徴收监督禁革侵渔骚优等因备由呈奉提督军门批役三县而建横水似亦动衆劳民建横水而屏三县实乃一劳永逸但当疲困之余务以节省为贵议该并县最合事宜非独民减科优抑且财获实用仰悉照议施行仍行各县痛禁里胥不得侵渔骚优暁谕居民各宜乐事劝工毋忘既徃之患共为乆安之图呈缴依奉遵照查支分派修理去后今照前项县治学校分司各该衙门盖造将完而土城扣至八月终亦可完官民住坐可保无虞烧甎包砌计亦不难其街道市㕓俱有次第啇贾徃来渐将贸易縁县名未立官员未除所辖里分之民心罔知趋向所安新民之版籍尚未归着及照县治既建凢百草创为县官者若非熟知地方与凢捕盗安民之术民情土俗之宜皆能洞晓举而用之鲜不败事随会同江西布政司分守岭北道左叄政呉大有议得县丞舒富先因前贼攻围该县戮力拒贼得以保全后因大征领哨获功居多贼首谢志山独为所获续委廵视三县招安新民六百余名帖然安堵复委督修前项县治衙门城池半年俱各就绪今委署掌上犹县事百废俱兴及访本官存心刚直行事公平历官已及四年未有公私过犯虽未出身学校经义亦能通晓合无念新县草创之功百务鼎新之始转逹具奏陞以新县知县职事然而陞授正官或于事例有碍合无量授府州佐贰之职令其署掌新县县事候数年后地方安妥另行改选庶官得其人事得其理而地方可保无虞等因据呈到臣卷查先据副使杨璋叄议黄宏㑹呈上犹等县羣贼猖獗为害幸蒙提督军门躬督诸军荡平巢穴三县之民懽欣鼓舞如获更生但恐大兵撤后余党未免啸聚要扵横水等处建立县治併廵司等衙门以絶后患实为乆安长治之䇿等因巳经批仰该道重覆查勘无异㑹同江西巡抚都御史孙燧巡按江西监察御史屠侨处议明白各具本奏请定夺去后随准户部咨该本部覆题㸔得添设县治既该府按官员㑹议相应依拟合咨提督南赣汀漳军务左佥都御史王守仁同抚按官㑹委该道守巡官选委府县佐贰能干官员先将添设县治合用一应材木甎瓦等物料先为措置收买并顾覔人夫工匠价银逐一估计辏处就便兴修务使工日就而民力不劳物咸俻而财用不乏候城池公宇县治学校仓厫街道民居吏舎等项粗有规制另为会奏以慿上请定拟县名及咨吏礼二部选官铸印施行等因具题奉圣㫖是钦此及准兵部覆题议得勘乱扵已发固为有功弭乱扵未然尤为有见今都御史王守仁与巡抚廵按及守巡官深谋逺虑议建县治巡司以控制无统之民事体民情俱各顺当及先编佥隘夫委官守把事在必行不可犹豫合无本部将开设县治一节移咨户部奏请定立县名速行遵守仍依所奏添设长龙铅厫二廵检司及将过歩巡检司行移吏礼二部选调官员铸换印信条记并行江西布政司查拨吏役编佥弓兵中间一应事宜悉聴都御史王守仁㑹同巡抚都御史孙燧查照原拟从宜处置务在事体穏当贼害絶除期副委任等因具题奉圣㫖是钦此钦遵备行守巡该道一体钦遵施行仍呈抚按衙门知㑹外今呈前因臣会同巡抚江西等处地方都察院右副都御史孙燧巡按江西监察御史屠侨议照该道所呈前项县治学校分司等衙门盖造不日通完而城池砌筑亦巳将俻惟称新县草创之𥘉百务鼎新必湏熟知民情土俗之宜者以为县官及㑹访县丞舒富才力堪任乞要量陞府州佐贰之职令其署掌新县一节实亦酌量时宜保土安民之意伏望皇上悯念逺土凋敝之余小邑草创之始乞勑该部俯採㑹议原由再加审察将县丞舒富量爲陞职管理新县或别行谘访谙晓夷情熟知土俗刚果有为者前来开创整理庶几疮痍之民可以渐起而反覆之地得以永寕矣再议平和县治䟽据福建布政司呈称漳州府知府钟湘关称正徳十二年四月撤兵之时蒙福建叅政陈策副使唐泽批据南靖县儒学生员张浩然等及据本县清宁河头社义民乡老曾敦五林大俊等各呈要扵河头地方添设县治以控制贼巢建立学校以易风俗改移小溪巡检司以防御缓急行仰本职踏勘随即呈蒙漳南道兵俻佥事胡琏督同本职并南靖县知县施祥等踏勘河头大洋陂一处堪设县治枋头板一处堪设巡检司委果人心乐从一劳永逸议将南靖县清河寕里二啚新安里三啚漳浦县二都二图三都十图计一十二图十班人戸查掲册籍割属新设县治管摄其南靖县止有一十八图应当里役邑小事繁办纳不前又查龙溪县原有一百五十二图内有二十一都并二十五图地方与南靖宻迩相应拨𥙷管辖截长𥙷短里甲便扵应当钱粮易扵催办事颇相应转呈镇巡抚按等衙门各具本题奉钦依准扵前项地方添设县治及改移巡司衙门其县名并该设官吏印信行令布政司径自奏请给赐铨拨铸降合用木石灰瓦等料先尽本府并所属县分在库赃罚银两支给买办若有不敷从宜处置不许动支军饷钱粮及科取小民等因随即呈委南靖县知县施祥漳平县知县徐鳯岐董工兴作扵正徳十二年十二月𥘉九日本职督同各官亲到河头告祀社土伐木兴工至次年五月内据知县徐凤岐呈报外筑城垜俱已完俻惟表城因风雨阻滞期在九月工完及据知县施祥呈报县堂衙宇幕仪门六房及明伦堂俱各坚完惟殿庑分司府舘仓库城隍社稷坛亦因风雨阻滞次第修举期在仲冬工完又据南靖县县丞余道呈称带同木石匠陈㤙钦等前到漳汀枋头板地方丈量土城周围一百一十丈顾募乡夫舂筑完固给发官银砍办木植督造巡司公舘前各一座仪门一座鼓楼一座后堂各一座各盖完俻惟土城公舘巡司厢房欠瓦暂将茅覆候秋成农隙修举等因随扵正徳十三年三月𥘉六日行令小溪巡检郭森前去到任前去地方今据各委官员呈报功已垂成势不容缓照得县名湏因土俗本职奉委亲历诸巢询知南靖县河头等乡俱属平河社以此议名平和县及割南靖县清寕里七图新安里五图共计粮三千九百九石六斗七升四合七勺五抄计一十二里合为裁减县分一知一典治之原议漳浦县二都二图三都十图地方隔逺民不乐从今议不必分割再照新县所属多系新民湏得廉能官员庶几开新创始事不烦而民不优其学校教官合无止选一员署印先行提学道将清寕新安二里见在府县儒学生员就便拨𥙷廪增之数其有不足扵府县学年深增附内量拨充𥙷又或不足扵新民之家选取俊秀子弟入学使其改心易虑用图自新及照南靖县邑小事繁分割一十二里添设新县办纳愈见不堪合无亦作裁减县分以一知一典治之又查得龙溪县一百五十二图内将二十一都七图二十五图共计一十二图计粮一千六百八十一石七斗七升三勺八勺三抄拨辏南靖县抵纳粮科又照南靖小溪巡检司既已改立漳汀合改漳汀巡检司印信奏请改铸并新县儒学医隂阳等衙门俱例该铸印信縁由俻申到司转呈到臣卷查先据福建漳南道兵俻佥事胡琏呈前事已经查勘无异具由奏请定夺去后续据该道呈备知府钟湘呈将分割南靖等县都图随近新设县治管摄以办粮差并估计过城垣城楼窝舖等项工料银两数目及查府库各项官银实有一万余两堪以支用要行委官择日兴工筑砌縁由俻呈到臣看得开设县治既以事体相应已行具奏及令该府一面俯顺民情动支银两兴工外其间分割都图议估工价一应事务军门路逺难以遥断皆湏该道及该府亲民各官自行查勘的确果已宜扵民情便扵事体无他私弊即便就行定议以次举行候奏准命下之日应奏闻者若更繁文徃复徒尔迟悞日月无益扵事又经批仰着实干理仍行镇守巡按衙门知㑹间随准户部覆题内开前项情节既该本官勘处停当具奏前来相应依拟合无本部仍行左佥都御史王守仁再查无异准扵前项地方添设县治及改移巡检司衙门等因具题奉圣㫖是这添设县治事宜各依拟行钦此钦遵俻咨前来节经行仰福建布政司及分巡漳南道转行该府一体钦依施行去后今据前因叅㸔得所呈新设县治既已议名平和小溪廵检司改名漳汀巡检司及学校例该一正二副今称草创之𥘉止乞选官一员掌管并拨𥙷廪增生员等项俱扵事体相应除行该司径自具奏外为照南靖县原系全设衙门今既分割都图添𥙷新县委系邑小费繁似应裁减止用一知一典已足敷治又龙溪县一百五十二图将二十一都七图二十五都五图共计一十二图拨辏南靖抵纳粮差揆扵事体颇亦均平伏望皇上俯顺下情乞勅该部议处裁拨庶几量地制邑得繁简之宜而兴事任功从逺近之便縁系裁减官员及拨都图事理为此具本请㫖再请䟽通塩法䟽㩀江西按察司分巡岭比道兵备副使杨璋呈俻赣州府呈蒙俻仰本府即将正徳十二年正月起至九月终止抽过税银及上犹龙川两次用兵支过军饷并今余剰银两查报等因依蒙查得正徳十一年十二月终止旧管银三千五百七十四两三钱一釐二丝一忽九㣲并新收正徳十二年正月起至正徳十三年九月终止共抽过啇税银一万六千七百八十八两五钱八分七釐七毫五丝两次用兵共用过银四万七千二百八十七两二钱二分八釐四毫三丝八忽六㣲米九千九百四十九石五斗六升九合四勺四抄谷五百三十九石四斗内除提督南赣汀漳等处军务都察院左佥都御史王守仁查发𥿄米价银八十九两六钱巡抚江西等处地方都察院右副都御史孙燧查发𥿄米价银二千两本道查发𥿄米价银七千八百二十两二钱七分八釐六毫南赣二府查出在库贼罚缺官柴薪等项银一万九千五十九两四分六釐六毫八忽三㣲外实支用过啇税银一万八千三百一十八两三钱三釐三毫三丝三㣲见今余剰银二千四十四两五钱八分五釐七毫五丝一忽六㣲等因开报到道案查先为比例请官专管抽分以杜奸弊事准户部咨该廵抚右副都御史周南题俻仰本道照奉钦依事理即将所收啇税再行叅酌从䡖定议则例仍严加稽考务使税课所入随多寡以为数而不以多取为能其广东塩课许扵南赣二府发卖不许再行抽税袁临吉三府不系旧例行塩地方不许到彼发卖所抽分啇税除军饷聴巡抚都御史动支外其余不诈擅动年终差人觧部辏支光禄寺賖欠舖行厨料果品支用以省加派小民仍将再议过縁由呈报施行等因行据赣州府呈称依奉将贡水该抽诸货从䡖定拟则例及开称广东塩引不许放过袁临吉三府发卖等因俻呈本院详允出给禁约及将余剰银二千九百六十七两一钱八分二釐二毫三丝一忽九㣲行令起觧间随据该府呈奉巡抚江西等处地方都察院右副都御史陈金批㸔得该府连年用兵之费所积不多近又定拟除减所入亦少况地方盗贼不时窃发别无堪动钱粮将余剰税银暂且存留在库以俻军饷等因已该前兵备副使陈良珊将自正徳六年十一月二十七日立厰抽分起至正徳十二年终止造册差舎人王鼎续该本职将正徳十一年正月起至本年十二月终止造册差舎人屠贤各奏缴讫本年九月二十六日抄奉提督军门案验准户部咨傋行本道照奉钦依事理将广东官塩暂许袁临吉三府发卖自今为始至正徳十三年终止仍将先次未觧并今次抽税过银两支用过数目縁由造册径自奏缴及造清册赉送该部并本院查考除遵奉外查得正徳十三年将终及上犹龙川两处征剿事毕所据商税收支应该造册觧缴俻行该府查报去后今据前因查得南赣地方两次用兵中间啇税实为军饷少助然而啇税之中塩税实有三分之二爲照南赣二府与广东翁源等县壤地接连近该两广具奏征剿前贼乗虗越境难保必无见今府库空虗民穷财尽将来粮饷絶无仰给况此塩利一止私贩复生虽有禁约势所难遏与其利归扵奸人孰若有助于军国合无转达将前项塩税着爲定例许扵袁临吉三府地方发卖照旧抽税以供军饷毎年终依期造报余剰之数觧部转发光禄寺支用以省加派小民如此则奸弊可革军饷有頼光禄寺供用亦得少资诚所谓一举而数得矣呈乞照详转逹等因具呈到臣查得接管卷内先为处置塩鐡以充军饷事江西布政司呈奉总制江西左都御史陈金批查得广西岭北二道滩石险恶淮塩不到啇人徃徃私贩广塩射利肥已先蒙总督衙门奏准广塩许行南赣三府发卖仰令南雄照引追纳采价类觧梧州军门官啇两便军饷充足当时止是奏行南赣不曾开载袁临吉三府合无遵照勑谕便宜处置暂将广塩许下三府发卖立厰盘掣以助军饷随该布政司管官刘杲等议称委果于事有益于法无碍具呈详允批行遵照立厰抽税等因续该戸部覆议内开广东塩课许令南赣二府发卖不许到扵袁临吉三府俻行禁革外正徳十二年正月十五日臣抚临赣州随据副使杨璋呈称奏调三省官兵夹剿上犹等巢粮饷所费约用数万石若不早行计处必致有误军机查得前项塩法准行南赣二府贩卖果系一时权宜不系洪武年间旧例合无查照先年便宜事例行令前啇许令袁临吉三府贩卖所收银两少俻军饷候事少寕另行具题禁止等因呈详到臣㸔得即今调兵夹勦粮饷缺乏遵照勑谕径自区画事理批行该道暂且照议施行候平定之日照旧停止具题去后随准戸部覆议将广东官塩暂扵袁临吉三府发卖至正徳十三年终止行该道官照前抽分将税课供给军饷不许多取妄用至期照旧停止等因具题奉圣㫖是钦此钦遵已经转行该道一体钦遵去后今呈前因为照袁吉等地方溪流湍悍滩石峻险淮塩逆水而上动经旬月之乆广塩顺流而下不过信宿之程故民苦淮塩之难而惟以广塩为便自顷奉例停止官府但有禁革之名其实私塩无日不行何者因地势之便从民心之欲非但不能禁之扵私毎遇水发啇舟动以百数公然蔽河而下如发机之弩官府逻卒寡不敌衆䄂手岸傍立视其过孰得而沮遏之故广塩行则啇税集而用资扵军饷赋省扵贫民广塩止则私贩兴而弊滋扵奸穴利归扵豪右此近事之既验者今南赣盗贼虽已仰仗天威克平巢穴然漏殄残党难保必无且地连三省千数百里之内连峰参天深林蔽日其间已招之新民尚怀反覆未平之贼垒多相勾聮乗间窥窃不时而有方图保戍之䇿未有撤兵之期况后山从化等处见在调兵征剿臣亦缪承方略之命师行粮食势所必然今府库空虗民穷财尽若塩税一革军饷之费苟非科取扵贫民必湏仰给扵内帑夫民巳贫而歛不休是驱之从盗也外巳竭而殚其内是复残其本也矧内帑之发非徒缓不及事抑恐力有未敷臣切以为宜开复广塩着为定例籍其税课以预俻军饷不时之急积其羡余以少助内府缺乏之需实亦公私两便内外兼资夫聚歛以为功臣之所素耻也掊克以招怨臣之所不忍也况臣废日深决扵求退已可苟避地方之责但其事势不得不然若已革而复举是遗后人以所难而扵职守为不忠矣愿皇上悯地方之疮痍哀民贫之已甚虑军资之乏絶察臣心之无他特勑该部俯采所议酌量裁处早赐施行则地方幸甚陞廕谢恩䟽正徳十三年六月𥘉六日准兵部咨为捷音事该臣题该本部覆题节该奉圣㫖王守仁陞右副都御史廕子一人做锦衣卫世袭百户写勑奨励钦此俻咨钦遵臣窃自念功㣲赏重深惧冐滥之诛已扵本月十八日具本乞恩辞免陞廕容照原职致仕复蒙圣㫖王守仁才望素着屡次剿贼成功陛官廕子宜勉遵成命不准休致该部知道钦此备咨钦遵臣闻命自天跼身无地窃惟因劳而进秩者朝廷赏功之典量能而受禄者人臣自守之节故功宜惟重虽圣帝之寛仁而食浮扵行尤君子所深耻陛下之赐行其赏功之典也臣之不敢当者亦惟伸其自守之节而巳军志有之该罚而请不罚者有诛该赏而请不赏者有诛古之人君执其赏罚坚如金石信如四时是以令之所播如轰霆兵之所加无坚敌而功之所成无愆期今日之事兵事也汉臣赵充国云兵事当为后法臣诚自知贪冐之耻然亦安敢狗一巳之小节以乱陛下之军政乎但廕子实非常典私心终有所未安黾勉受命忧惭交集自恨疾病之已缠深惧图报之无日感激洪恩莫知攸措除别行具本请罪乞休外为此具本称谢乞放归田里䟽正徳十三年十月𥘉二日准吏部咨该臣奏为乆病待罪乞恩休致事奉圣㫖王守仁帅师讨贼贤劳懋着偶有㣲者善调理以副委任所辞不允该部知道钦此俻咨钦遵又扵本年十二月二十九日准吏部咨该臣奏为乞恩辞免陞廕容照原职致仕事奉圣㫖王守仁才望素着累次剿贼成功陞官廕子宜勉遵成命不准休致该部知道钦此俻咨钦遵除巳具本谢恩外窃惟圣主之任官也因才而器使不强人以其所不能是以上无废令而下无弃才人臣之受职也量力而承事不强图其所不任是以言有可底之绩而身无鳏旷之诛历攷徃昔盖未有不如此而可以免扵愆谴者也臣以狂愚收録摈废缪蒙推㧞授寄军旅当时极知叨非其分不敢冐膺辞避未伸而迫扵公议仓卒就道既已抵任则复黾勉従事私计迂怯终将偾败遭际圣明徳威震赫扶病䇿驽仰遵成算不意偶能集事苟免颠覆实皆出扵臆料之外然此侥倖之事岂可恃以为常者㢤庙堂之上不暇深察其所以增其禄秩将遂举而委之人苦不自知耳臣之自量则既审且熟深惧戮亡之无日也譬之懦夫驾破败之舟以渉险偶遇顺风安流幸而获济舟中之人既已狼狈失措而岸傍观者尚未之知以爲是或有能焉且将使之积重载冲冐风涛而试洪河大江之中几何其不沦溺也已今四方多故銮舆逺出大小臣工惶惶旦暮臣虽鄙劣竭忠效命以死国事亦其素所刻心安忍託故苟求退遯顾力纎负巨如以蒿支栋据非其任遂使殒身徒以败事亦何益矣且臣比年以来百病交攻近因驱驰贼垒瘴毒侵陵呕吐潮热饥骨羸削或时昏昡偃几仆地竟日不惺手足麻痺已成废人又以百岁祖毋卧病床褥切思一念爲诀悲苦积欝神志耗毦视聴恍惚隔宿之事不复记忆以是求延旦夕之生亦已难矣而况使之当职承务从征讨之后其将能乎夫豢畜牛羊细事耳亦且求良牧而付之况扵军务重任生灵休戚之所关乃以疾废瞶眊之人覆败之戮臣无足论其如陛下一方之寄何伏愿陛下念四省关系之大不可委扵匪人察病废枯杇之才不宜付以重任怜桑榆之短景而使得少遂其乌鸟之私録犬马之㣲劳而使得苟延其蝼蚁之息别选贤能委以兹任放臣暂归田里就医调治倘存余喘尚有报国之日臣不胜感恩待罪恳切哀望之至王文成公全书卷之十一终王文成公全书文录卷第六王文成公全书卷之六文录书三寄邹谦之比遭家多难工夫极费力因见得良知两字比旧愈加亲切真所谓大本逹道舍此更无学问可讲矣随䖏体认天理之说大约未尝不是只要根究下落即未免捕风捉影縦令鞭辟向里亦与圣门致良知之功尚隔一尘若复失之毫釐便有千里之谬矣四方同志之至此者但以此意提掇之无不即有省发只是着实能透彻者甚亦不易得也世间无志之人既已见驱于声利词章之习间有知得自己性分当求者又𬒳一种似是而非之学兠绊覊縻终身不得出头缘人未有真爲圣人之志未免挟有见小欲速之私则此种学问极足支吾眼前得过是以虽在豪杰之士而任重道逺志稍不力即且安顿其中者多矣谦之之学既以得其大原近想涉历弥乆则功夫当益精明矣无因接席一论以资切劘倾企如何范祠之建实亦有禆风敎仆于大字本非所长况已乆不作所湏祠扁必大笔自挥之乃佳也使还值岁冗不𣣔尽言二承示谕俗礼要大抵一宗文公家礼而简约之切近人情甚善甚善非吾谦之诚有意于化民成俗未肯汲汲爲此也古礼之存于世者老师宿儒当年不能穷其说世之人苦其烦且难遂皆废置而不行故今之爲人上而𣣔导民于礼者非详且备之为难惟简切明白而使人易行之为贵耳中间如四代位次及祔祭之类固区区向时欲稍改以从俗者今皆斟酌爲之于人情甚恊盖天下古今之人其情一而已矣先王制礼皆因人情而为之节文是以行之万丗而皆凖其或反之吾心而有所未安者非其传记之讹阙则必古今风气习俗之异宜者矣此虽先王未之有亦可以义起三王之所以不相袭礼也若徒拘泥于古不得于心而㝠行焉是乃非礼之礼行不着而习不察者矣后世心学不讲人失其情难乎与之言礼然良知之在人心则万古如一日苟顺吾心之良知以致之则所谓不知足而为屦我知其不为篑矣非天子不议礼制度今之为此非以议礼为也徒以末世废礼之极聊为之兆以兴起之故特为此简易之说欲使之易知易从焉耳冠婚䘮祭之外附以乡约其于民俗亦甚有𥙷至于射礼似宜别为一书以敎学者而非所以求谕于俗今以附于其间却恐民间以非所常行视为不切又见其说之难晓遂并其冠婚䘮祭之易暁者而弃之也文公家礼所以不及于射或亦此意也欤幸更裁之令先公墓表决不负约但向在纷冗忧病中近复咳患盛作更求假以日月耳施濮两生知觧甚利但已经炉鞲则煅炼为易自此益淬砺之吾见其成之速也书院新成𣣔为诸生择师此诚盛徳之事但刘伯光以家事捉归魏师伊乃兄适有官务仓卒徃视何廷仁近亦归省惟黄正之尚留彼意以登坛说法非吾谦之身自任之不可须事定后郄与二三同志造访因而连留旬月相与砥砺开发效匡翼之劳亦所不辞也祠堂位次祔祭之义徃年曽与徐曰仁备论曰仁尝记其畧今使录一通奉覧以备採择或问文公家礼髙曽祖祢之位皆西上以次而东于心切有未安阳明子曰古者庙门皆南向主皆东向合祭之时昭之迁主列于北牖穆之迁主列于南牖皆统于太祖东向之尊是故西上以次而东今祠堂之制既异于古而又无太祖东向之统则西上之说诚有所未安曰然则今当何如曰礼以时为大若事死如事生则宜以髙祖南向而曽祖祢东西分列席皆稍降而弗正对似于人心为安曾见浦江郑氏之祭四代考妣皆异席髙考妣南向曾祖祢考皆西向妣皆东向各依世次稍退半席其于男女之列尊卑之等两得其宜今吾家亦如此行但恐民间厅事多浅隘而器物亦有所不备则不能以通行耳又问无后者之祔于己之子姪固可下列矣若在祖宗之行宜何如祔阳明子曰古者大夫三庙不及其髙矣适士二庙不及其曾矣今民间得祀髙曾盖亦体顺人情之至例以古制则旣爲僣况在其行之无后者乎古者士大夫无子则爲之置后无后者鲜矣后世人情偷薄始有弃贫贱而不问者古所爲无后皆殇子之类耳祭法王下祭殇五适子适孙适曾孙适玄孙适来孙诸侯下祭三大夫二适士及庶人祭子而止则无后之祔皆子孙属也今民间既得假四代之祀以义起之虽及弟姪可矣徃年湖湘一士人家有曽伯祖与堂叔祖皆贤而无后者𣣔爲立嗣则族衆不可欲弗祀则思其贤有所不忍也以问于某某曰不祀二三十年矣而追爲之嗣势有所不行矣若在士大夫家自可依古族属之义于春秋二社之次特设一祭凢族之无后而亲者各以昭穆之次配祔之于义亦可也三敎札时及足慰离索兼示论语讲章明白痛快足以发朱註之所未及诸生聼之当有油然而兴者矣后世人心䧟溺祸乱相㝷皆由此学不明之故只将此学字头脑䖏指掇得透彻使人洞然知得是自己生身立命之原不假外求如木之有根畅茂条逹自有所不容已则所谓恱乐不愠者皆不待言而喻书院记文整严精确逈尔不群皆是直写胸中实见一洗近儒影响雕饰之习不徒作矣其近来郄见得良知两字日益真切简易朝夕与朋軰讲习只是发挥此两字不出缘此两字人人所自有故虽至愚下品一提便省觉若致其极虽圣人天地不能无憾故说此两字穷刼不能尽世儒尚有致疑于此谓未足以尽道者只是未尝实见得耳近有乡大夫请某讲学者云除却良知还有甚么説得某答云除却良知还有甚么说得不审迩来谦之于此两字见得比旧又如何矣无因一面扣之以快倾渇正之去当能畧尽鄙懐不能一一后世大患全是士夫以虚文相诳畧不知有诚心实意流积成风虽有忠信之质亦且迷溺其间不自知觉是故以之为子则非孝以之为臣则非忠流毒扇祸生民之乱尚未知所抵极今𣣔救之惟有返朴还淳是对症之剂故吾侪今日用工务在鞭辟近里删削繁文始得然鞭辟近里删削繁文亦非草率可能必须讲明致良知之学毎以言于同志不识谦之亦以爲何如也讲学之后望时及之四正之归备谈政敎之善勤勤恳恳开诱来学毅然以斯道为己任其爲喜幸如何可言前书虚文相诳之说独以嘅夫后儒之没溺词章雕镂文字以希世盗名虽贤知有所不免而其流毒之深非得根器力量如吾谦之者莫能挽而囬之也而谦之顾犹歉然𣣔以勐省寡过此正吾谦之之所以爲不可及也欣叹欣叹学絶道䘮之余苟有兴起向慕于是学者皆可以为同志不必铢称寸度而求其尽合于此以之待人可也若在我之所以爲造端立命者则不容有毫髪之或爽矣道一而已仁者见之谓之仁知者见之谓之知释氏之所以为释老氏之所以为老百姓日用而不知皆是道也宁有二乎今古学术之诚伪邪正何啻碔砆羙玉然有眩惑终身而不能辩者正以此道之无二而其变动不拘充塞无间縦横颠倒皆可推之而通世之儒者各就其一偏之见而又饰之以比拟倣像之功文之以章句假借之训其爲习熟既足以自信而条目又足以自安此其所以诳己诳人终身没溺而不悟焉耳然其毫釐之差而乃致千里之谬非诚有求爲圣人之志而从事于惟精惟一之学者莫能得其受病之源而发其神奸之所由伏也若某之不肖盖亦尝䧟溺于其间者㡬年伥伥然旣自以爲是矣赖天之灵偶有悟于良知之学然后悔其向之所为者固包蔵祸机作伪于外而心劳日拙者也十余年来虽痛自洗剔创艾而病根深痼萌蘖时生所幸良知在我操得其要譬犹舟之得舵虽惊风巨浪颠沛不无尚犹得免于倾覆者也夫旧习之溺人虽已觉悔悟而其克治之功尚且其难若此又况溺而不悟日益以深者亦将何所抵极乎以谦之精神力量又以有觉于良知自当如江河之注海沛然无复能有为之障碍者矣黙成深造之余必有日新之得可以警发昬惰者便间不惜欵欵示及之五张陈二生来适归余姚祭扫遂不及相见殊负深情也随事体认天理即戒慎恐惧功夫以为尚隔一尘为世之所谓事事物物皆有定理而求之于外者言之耳若致良知之功明则此语亦自无害不然即犹未免于毫釐千里也来喻以为恐主于事者盖已深烛其弊矣寄示甘泉尊经阁记甚善甚善其间大意亦与区区稽山书院之作相同稽山之作向尝以寄甘泉自谓于此学颇有分毫发明今甘泉乃谓今之谓聪明知觉不必外求诸经者不必唿而能觉之类则似急于立言而未暇细察鄙人之意矣后世学术之不明非为后人聪明识见之不及古人大抵多由胜心为患不能取善相下明知其说之巳是矣而又务为一说以髙之是以其说愈多而惑人愈甚凢今学术之不明使后学无所适从徒以致人之多言者皆吾党自相求胜之罪也今良知之说已将学问头脑说得十分下落只是各去胜心务在共明此学随人分限以此循循善诱之自当各有所至若只要自立门户外假衞道之名而内行求胜之实不顾正学之因此而益荒人心之因此而愈惑党同伐异覆短争长而惟以成其自私自利之谋仁者之心有所不忍也甘泉之意未必由此因事感触輙漫及之盖今时讲学者大抵多犯此症在鄙人亦或有所未免然不敢不痛自克治也如何如何答友人君子之学务求在己而已毁誉荣辱之来非独不以动其心且资之以为切磋砥砺之地故君子无入而不自得正以其无入而非学也若夫闻誉而喜闻毁而戚则将惶惶于外惟日之不足矣其何以爲君子徃年驾在留都左右交谗某于武庙当时祸且不测僚属咸危惧谓群疑若此宜圗所以自觧者某曰君子不求天下之信己也自信而已吾方求以自信之不暇而暇求人之信己乎某于执事为世交执事之心某素能信之而顾以相讯若此岂亦犹有未能自信也乎虽然执事之心又焉有所不自信者至于洪范之外意料所不及若校人之于子产者亦安能保其必无则执事之恳恳以询于仆固君子之严于自治宜如此也昔楚人有宿于其友之家者其仆窃友人之履以归楚人不知也适使其仆市履于肆仆私其直而以窃履进楚人不知也他日友人来过见其履在楚人之足大骇曰吾固疑之果然窃吾履遂与之絶逾年而事暴友人踵楚人之门而悔谢曰吾不能知子而缪以疑子吾之罪也请为友如𥘉今执事之见疑于人其有其无某皆不得而知縦或有之亦何伤于执事之自信乎不俟逾年吾见有踵执事之门而悔谢者矣执事其益自信无怠固将无入而非学亦无入而不自得也矣答友人问问自来儒先皆以学问思辩属知而以笃行属行分明是两截事今先生独谓知行合一不能无疑曰此事吾巳言之屡屡凢谓之行者只是着实去做这件事若着实做学问思辩的工夫则学问思辩亦便是行矣学是学做这件事问是问做这件事思辩是思辩做这件事则行亦便是学问思辩矣若谓学问思辩之然后去行却如何悬空先去学问思辩得行时又如何去得箇学问思辩的事行之明觉精察䖏便是知知之真切笃实䖏便是行若行而不能精察明觉便是㝠行便是学而不思则罔所以必须说箇知知而不能真切笃实便是妄想便是思而不学则殆所以必须说箇行元来只是一箇工夫凢古人说知行皆是就一箇工夫上𥙷偏救弊说不似今人截然分作两件事做某今说知行合一虽亦是就今时𥙷偏救弊说然知行体叚亦本来如是吾契但着实就身心上体履当下便自知得今却只从言语文义上窥测所以牵制支离转说转煳涂正是不能知行合一之弊耳象山论学与晦庵大有同异先生尝称象山于学问头脑䖏见得直截分明今观象山之论却有谓学有讲明有践履及以致知格物为讲明之事乃与晦庵之说无异而与先生知行合一之说反有不同何也曰君子之学岂有心于同异惟其是而已吾于象山之学有同者非是茍同其异者自不掩其为异也吾于晦庵之论有异者非是求异其同者自不害其为同也假使伯夷柳下惠与孔孟同䖏一堂之上就其所见之偏全其议论㫁亦不能皆合然要之不害其同为圣贤也若后世论学之士则全是党同伐异私心浮气所使将圣贤事业作一塲儿戯㸔了也又问知行合一之説是先生论学最要紧䖏今旣与象山之说异矣敢问其所以同曰知行原是两箇字说一箇工夫这一箇工夫须着此两箇字方说得完全无弊病若头脑䖏见得分明见得原是一箇头脑则虽把知行分作两箇说毕竟将来做那一箇工夫则始或未便融㑹终所谓百虑而一致矣若头脑见得不分明原㸔做两箇了则虽把知行合作一箇说亦恐终未有凑泊䖏况又分作两截去做则是从头至尾更没讨下落䖏也又问致良知之说真是百世以俟圣人而不惑者象山已于头脑上见得分明如何于此尚有不同曰致知格物自来儒者皆相沿如此说故象山亦遂相沿得来不复致疑耳然此毕竟亦是象山见得未精一䖏不可掩也又曰知之真切笃实䖏便是行行之明觉精察䖏便是知若知时其心不能真切笃实则其知便不能明觉精察不是知之时只要明觉精察更不要真切笃实也行之时其心不能明觉精察则其行便不能真切笃实不是行之时只要真切笃实更不要明觉精察也知天地之化育心体原是如此干知大始心体亦原是如此答南元善别去忽踰三月居尝思念辄与诸生私相慨叹计归程之所及此时当到家乆矣太夫人康强贵眷无恙渭南风景当与柴桑无异而元善之识见兴趣则又有出于元亮之上者矣近得中途寄来书读之恍然如接颜色勤勤恳恳惟以得闻道为喜急问学为事恐卒不得为圣人为忧亹亹千数百言畧无一字及于得䘮荣辱之间此非真有朝闻夕死之志者未易以涉斯境也浣慰何如诸生逓观传诵相与叹仰歆服因而兴起者多矣世之髙抗通脱之士捐富贵轻利害弃爵禄决然长徃而不顾者亦皆有之彼其或从好于外道诡异之说投情于诗酒山水技艺之乐又或奋发于意气感激于愤悱牵溺于嗜好有待于物以相胜是以去彼取此而后能及其所之既倦意衡心欝情随事移则忧愁悲苦随之而作果能捐富贵轻利害弃爵禄快然终身无入而不自得巳乎夫惟有道之士真有以见其良知之昭明灵觉圎融洞彻廓然与太虚而同体太虚之中何物不有而无一物能为太虚之障碍盖吾良知之体本自聪明睿知本自寛𥙿温柔本自发强刚毅本自斋荘中正文理宻察本自溥愽渊泉而时出之本无富贵之可慕本无贫贱之可忧本无得䘮之可欣戚爱憎之可取舍盖吾之耳而非良知则不能以聼矣又何有于聪目而非良知则不能以视矣又何有于明心而非良知则不能以思与觉矣又何有于睿知然则又何有于寛𥙿温柔乎又何有于发强刚毅乎又何有于斋荘中正文理宻察乎又何有于溥博渊泉而时出之乎故凢慕富贵忧贫贱欣戚得䘮爱憎取舍之类皆足以蔽吾聪明睿知之体而窒吾渊泉时出之用若此者如明目之中而翳之以尘沙聪耳之中而塞之以木楔也其疾痛欝逆将必速去之为快而何能忍于时刻乎故凢有道之士其于慕富贵忧贫贱欣戚得䘮而取舍爱憎也若洗目中之尘而㧞耳中之楔其于富贵贫贱得䘮爱憎之相值若飘风浮霭之徃来变化于太虚而太虚之体固常廓然其无碍也元善今日之所造其殆庶㡬于是矣乎是岂有待于物以相胜而去彼取此激昻于一时之意气者所能强而声音笑貌以为之乎元善自爱元善自爱关中自古多豪杰其忠信沈毅之质明逹英伟之器四方之士吾见亦多矣未有如关中之盛者也然自横渠之后此学不讲或亦与四方无异矣自此关中之士有所振发兴起进其文艺于道徳之归变其气节为圣贤之学将必自吾元善昆季始也今日之归谓天为无意乎谓天为无意乎元贞以病不及别简盖心同道同而学同吾所以告之亦不能有他说也亮之亮之二五月𥘉得苏州书后月适遇王驿丞去草草曽附短启其时私计行斾到家必已乆矣是月三日余门子囬复领手敎始知六月尚留汴城世途之险澁难料毎毎若此也贱躯入夏咳作兼以毒暑大旱舟楫无所徃日与二三子讲息池傍小阁中毎及贤昆玉则喟然兴叹而巳郡中今岁之旱比徃年尤甚河渠曽䝉开浚者百姓皆得资灌溉之利相与啧啧追颂功徳然已控吁无及矣彼奸妬憸人号称士类者乃独谗疾排搆无所不至曾细民之不若亦独何㢤亦独何㢤色养之暇埙箎恊奏切磋讲习当日益深造矣里中英俊相从论学者㡬人学絶道䘮且㡬百年居今之时而苟知趋向于是正所谓空谷之足音皆今之豪杰矣便中示知之窃尝喜晦翁涵育薫陶之说以为今时朋友相与必有此意而后彼此交益近来一二同志与人讲学乃有规砺太刻遂相愤戾而去者大抵皆不免于以善服人之病耳楚国宝又尔忧去子京诸友亦不能亟相㑹一齐衆楚道之不明也我知之矣虽然风雨如晦鸡鸣不已至诚而不动者未之有也非贤昆玉畴足以语于斯乎其余世情真若浮虚之变态亮非元善之所屑闻者也遂不一一及答季明徳书惠逺及以咳恙未平忧念备至感媿良深食姜太多非东南所宜诚然此亦不过蹔时劫剂耳近有一友爲易贝母丸服之颇亦有效乃终不若来喻用养生之法㧞去病根者爲得本源之论然此又不但治病爲然学问之功亦当如是矣承示立志益坚谓圣人必可以学而至兢兢焉常磨錬于事爲朋友之间而厌烦之心比前差少喜幸殊极又谓圣人之学不能无积累之渐意亦切实中闲以尭舜文王孔老诸说发明志学一章之意足知近来进脩不懈居有司之烦而能精思力究若此非朋軰所及然此在吾明徳自以此意奋起其精神砥切其志意则可矣必𣣔如此节节分䟽引证以为圣人进道一定之阶级又连掇数圣人𥿄上之陈迹而入之以此一欵条例之中如以尭之试鲧为未能不惑子夏之启予为未能耳顺之类则是尚有比拟牵滞之累以此论圣人之亦必由学而至则虽有所发明然其阶级悬难反觉髙逺深奥而未见其为人皆可学乃不如末后一节谓至其极而矩之不踰亦不过自此志之不已所积而不踰之上亦必有学可进圣人岂絶然与人异㢤又云善者圣之体也害此善者人欲而已人𣣔吾之所本无去其本无之人欲则善在我而圣体全圣无有余我无不足此以知圣人之必可学也然非有求为圣人之志则亦不能以有成只如此论自是亲切简易以此开喻来学足以兴起之矣若如前说未免使柔怯者畏缩而不敢当髙明者希髙而外逐不能无弊也圣贤垂训固有书不尽言言不尽意者凢㸔经书要在致吾之良知取其有益于学而已则千经万典颠倒縦横皆为我之所用一渉拘执比拟则反为所縳虽或特见妙诣开发之益一时不无而意必之见流注潜伏盖有反为良知之障蔽而不自知觉者矣其云善者圣之体意固已好善即良知言良知则使人尤为易晓故区区近有心之良知是谓圣之说其间又云人之为学求尽乎天而已此明徳之意本𣣔合天人而为一而未免反离而二之也人者天地万物之心也心者天地万物之主也心即天言心则天地万物皆举之矣而又亲切简易故不若言人之爲学求尽乎心而已知行之答大叚切实明白词气亦平和有足启发人者惟贤一书识见甚进间有语疵则前所谓意必之见流注潜伏者之爲病今旣照破乆当自融释矣以效训学之说凢字义之难通者则以一字之相类而易暁者释之若今学字之义本自明白不必训释今遂以效训学以学训效皆无不可不必有所拘执但效字终不若学字之混成耳率性而行则性谓之道脩道而学则道谓之敎谓脩道之为敎可也谓脩道之为学亦可也自其道之示人无隐者而言则道谓之敎自其功夫之脩习无违者而言则道谓之学敎也学也皆道也非人之所能为也知此则又何训释之有所须学记因病未能着笔俟后便为之与王公弼来书比旧所见益进可喜可喜中间谓弃置富贵与轻于方父兄之命只是一事当弃富贵即弃富贵只是致良知当从父兄之命即从父兄之命亦只是致良知其间权量䡖重稍有私意于良知便自不安凢认贼作子者縁不知在良知上用功是以有此若只在良知上体认所谓虽不中不逺矣二老年得子实出望外承相知爱念勤惓若此又重之以厚仪感媿何可当也两广之役积衰乆病之余何能堪此已具本辞免但未知遂能得允否耳来书提醒良知之说甚善甚善所云困勉之功亦只是提醒工夫未能纯熟须加人一已百之力然后能无间㫁非是提醒之外别有一叚困勉之事也与欧阳崇一正之诸友下第归备谈在京相与之详近虽仕途纷扰中而功力畧无退转甚难甚难得来书自咎真切论学数条草有定见非独无退转且大有所进矣文蔚所疑良不为过孟子谓有诸己之谓信今吾未能有诸己是未能自信也宜乎文蔚之未能信我矣乃劳崇一逐一爲我解嘲然又不敢尽谓崇一解嘲之言为口给但在区区则亦未能一一尽如崇一之所解者为不能无愧耳固不敢不勉力也寄陆原静原静虽在忧苦中其学问功夫所谓颠沛必于是者不言可知矣奚必论说讲究而后可以为学乎南元善曽将原静后来论学数条刋入后录中𥘉心甚不𣣔渠如此近日朋軰见之却因此多有省悟始知古人相与辩论穷诘亦不独要自已明白直𣣔共明此学于天下耳盖此数条同志中肯用功者亦时有疑及之然非原静则亦莫肯如此披豁吐露就欲如此披豁吐露亦不能如此曲折详尽故此原静一问其有益于同志良不浅浅也自后但有可相启发者不惜时寄及之幸甚幸甚近得施聘之书意向卓然出于流軰徃年尝窃异其人今果与俗不同也闲中曽相徃复否大事今冬能举得便可无他绊繋如聘之者不妨时时一㑹穷居独䖏无朋友相砥切最是大一患也贵乡有韦友名商臣者闻其用工笃实尤为难得亦曾一相讲否答甘泉音问虽踈道徳之声无日不闻于耳所以启瞶消鄙者多矣向承狂生之谕𥘉闻极骇彼虽愚悖之甚不应遽至于尔既而细询其故良亦有因近复来此始得其实盖此生素有老佛之溺为朋軰所攻激遂髙自矜大以夸愚泄愤盖亦不过恠诞妖妄如近世方士唿雷斩蛟之说之类而闻者不察又从而増饰之耳近已与之痛絶而此生深自悔责若无所措其躬赖其资性颇可或自此遂能改创未可知也学絶道䘮之余苟以是心至斯受之矣忠信明敏之资絶不可得如生者良亦千百中之一二而又复不免于陷溺若此可如何㢤可如何㢤龚生来访自言素沐敎极深其资性甚纯谨惜无可以进之者今复逺求陶铸自此当见其有成也答魏师说师伊至备闻日新之功兼得来书志意恳切喜慰无尽所云任情任意认作良知及作意为之不依本来良知而自谓良知者旣巳察识其病矣意与良知当分别明白凢应物起念䖏皆谓之意意则有是有非能知得意之是与非者则谓之良知依得良知即无有不是矣所疑拘于体面格于事势等患皆是致良知之心未能诚切专一若能诚切专一自无此也凢作事不能谋始与有轻忽茍且之弊者亦皆致知之心未能诚一亦是见得良知未透彻若见得透彻即体面事势中莫非良知之妙用除却体面事势之外亦别无良知矣岂得又为体面所局事势所格即巳动于私意非复良知之本然矣今时同志中虽皆知得良知无所不在一涉酬应便又将人情物理与良知㸔作两事此诚不可以不察也与马子莘连得所寄书诚慰倾渴缔观来书其字画文彩皆有加于畴昔根本盛而枝叶茂理固宜然然草木之花千叶者无实其花繁者其实鲜矣迩来子莘之志得无微有所溺乎是亦不可以不省也良知之说徃时亦尝备讲不审迩来能益莹彻否明道云吾学虽有所受然天理二字却是自家体认出来良知即是天理体认者实有诸己之谓耳非若世之想像讲说者之为也近时同志莫不知以良知为说然亦未见有能实体认之者是以尚未免于疑惑盖有谓良知不足以尽天下之理而必假于穷索以増益之者又以为徒致良知未必能合于天理须以良知讲求其所谓天理者而执之以为一定之则然后可以率由而无弊是其为说非实加体认之功而真有以见夫良知者则亦莫能辩其言之似是而非也莆中故多贤国英及志道二三同志之外相与切磋砥砺者亦复㡬人良知之外更无知致知之外更无学外良知以求知者邪妄之知矣外致知以为学者异端之学矣道䘮千载良知之学乆为赘疣今之友朋知以此事日相讲求者殆空谷之足音欤想念虽切无因面㑹一罄此懐临书惘惘不尽与毛古庵宪副亟承书惠既荷不遗中间歉然下问之意尤足以仰见贤者进脩之功勤勤不懈喜幸何可言也无因促膝一陈鄙见以求是正可胜瞻驰凢鄙人所谓致良知之说与今之所谓体认天理之说本亦无大相逺但㣲有直截迂曲之差耳譬之种植致良知者是培其根本之生意而逹之枝叶者也体认天理者是茂其枝叶之生意而求以复之根本者也然培其根本之生意固自有以逹之枝叶矣𣣔茂其枝叶之生意亦安能舍根本而别有生意可以茂之枝叶之间者乎吾兄忠信近道之资既自出于侪軰之上近见胡正人备谈吾兄平日工夫又皆笃实恳切非若世之狥名逺迹而徒以支离于其外者只如此用力不已自当循循有至所谓殊途而同归者也亦奚必改途易业而别求所谓为学之方乎惟吾兄益就平日用工得力䖏进歩不息譬之适京都者始在偏州僻壌未免经历于傍蹊曲迳之中苟志徃不懈未有不逹于通衢大路者也病躯咳作不能多及寄去鄙录末后论学一书亦颇发明鄙见暇中幸示及之与黄宗贤人在仕途比之退䖏山林时其工夫之难十倍非得良友时时警发砥砺则其平日之所志向鲜有不潜移黙夺弛然日就于頽靡者近与诚甫言在京师相与者少二君必须预先相约定彼此但见微有动气䖏即须提起致良知话头互相䂓切凢人言语正到快意时便截然能忍黙得意气正到发扬时便翕然能收歛得愤怒嗜𣣔正到腾沸时便廓然能消化得此非天下之大勇者不能也然见得良知亲切时其工夫又自不难缘此数病良知之所本无只因良知昏昧蔽塞而后有若良知一提醒时即如白日一出而魍魉自消矣中庸谓知耻近乎勇所谓知耻只是耻其不能致得自己良知耳今人多以言语不能屈服得人为耻意气不能陵轧得人为耻愤怒嗜𣣔不能直意任情得为耻殊不知此数病者皆是蔽塞自己良知之事正君子之所宜深耻者今乃反以不能蔽塞自己良知为耻正是耻非其所当耻而不知耻其所当耻也可不大哀乎诸君皆平日所知厚者区区之心爱莫为助只硕诸君都做箇古之大臣古之所谓大臣者更不称他有甚知谋才畧只是一箇㫁㫁无他技休休如有容而已诸君知谋才畧自是超然出于衆人之上所未能自信者只是未能致得自己良知未全得㫁㫁休休体叚耳今天下事势如沉痾积痿所望以起死囬生者实有在于诸君子若自己病痛未能除得何以能疗得天下之病此区区一念之诚所以不能不为诸君一竭尽者也诸君毎相见时幸黙以此意相规切之须是克去己私真能以天地万物为一体实康济得天下挽囬三代之治方是不负如此圣明之君方能报得如此知遇不枉了因此一大事来出世一遭也病卧山林只好脩药饵苟延喘息但于诸君出䖏亦有痛痒相关者不觉缕缕至此幸亮此情也答以乗宪副此学不明于世乆矣而旧闻旧习障蔽缠绕一旦骤闻吾说未有不非诋疑议者然此心之良知昭然不昧万古一日但肯平心易气而以吾说反之于心亦未有不洞然明白者然不能即此奋志进步勇脱窠臼而犹依违观望于其间则旧闻旧习又从而牵滞蔽塞之矣此近时同志中徃徃皆有是病不识以乗别后意思却如何耳昔有十家之村皆荒其百畆而日惟转籴于市取其嬴余以赡朝夕者邻村之农劝之曰尔朝夕转籴劳费无期曷若三年耕则余一年之食数年耕可积而富矣其二人聼之舍籴而田八家之人竞相非沮遏室人老㓜亦交徧归讁曰我朝不籴则无以爲饔暮不籴则无以爲餐朝夕不保安能待秋而食乎其一人力田不顾䘚成富家其一人不得已复弃田而籴竟贫馁终身焉今天下之人方皆转籴于市忽有舍籴而田者宁能免于非讁乎要在深信弗疑力田而不顾乃克有成耳两承书来皆有迈徃直进相信不疑之志殊爲浣慰人还附知少致切劘之诚当不以爲迂也与戚秀夫徳洪诸友时时谈及盛徳深情追忆留都之㑹恍若梦寐中矣盛使逺辱兼以书仪感怍何既此道之在人心皎如白日虽隂晴晦明千态万状而白日之光未尝増减变动足下以迈特之资而能笃志问学勤勤若是其于此道真如扫云雾而覩白日耳奚假于区区之为问乎病废既乆偶承两广之命方具辞䟽使还正当纷沓草草不尽鄙懐与陈惟濬江西之㑹极草草尚意得同舟旬日从容一谈不谓既入省城人事纷沓及登舟时惟濬巳行矣沿途甚怏怏抵牾后即赴南宁日不暇给亦𣣔遣人相期来此早晚畧暇时可闲话而此中风土絶异炎瘴尤不可当家人軰到此无不病者区区咳患亦因热大作痰痢肿毒交攻度惟濬㫁亦不可以居此又复已之近得聂文蔚书知已入漳患难困苦之余所以动心忍性增益其所不能者宜必日有所进养之以福正在此时不得空放过也圣贤论学无不可用之工只是致良知三字尤简易明白有实下手䖏更无走失近时同志亦巳无不知有致良知之说然能于此实用工者絶少皆缘见得良知未真又将致字看太易了是以多未有得力䖏虽此徃时支离之说稍有头绪然亦只是五十歩百歩之间耳就中亦有肯精心体究者不觉又转入旧时窠臼中反为文义所牵滞工夫不得洒脱精一此君子之道所以鲜也此事必须得师友时时相讲习切劘自然意思日新自出山来不觉便是一年山中同志结庐相待者尚数十人时有书来尽令人感动而地方重务势难䡖脱病躯又日狼狈若此不知天意竟如何也文蔚书中所论逈然大进真有一日千里之势可喜可喜颇有所询病中草草答大畧见时可取视之亦有所发也寄安福诸同志诸友始爲惜隂之㑹当时惟恐只成虚语迩来乃闻逺近豪杰闻风而至者以百数此可以见良知之同然而斯道大明之㡬于此亦可以卜之矣喜慰可胜言耶得虞卿及诸同志寄来书所见比旧又加亲切足验工夫之进可喜可喜只如此用工去当不能有他岐之惑矣明道有云宁学圣人而不至不以一善而成名此为有志圣人而未能真得圣人之学者则可如此说若今日所讲良知之说乃真是圣学之的传但从此学圣人却无有不至者惟恐吾侪尚有一善成名之意未肯专心致志于此耳在㑹诸同志虽未及一一面见固巳神交于千里之外相见时幸出此共勉之王子茂寄问数条亦皆明切中间所疑在子茂亦是更须诚切用功到融化时并其所疑亦皆释然沛然不复有相阻碍然后为真得也凢工夫只是要简易真切愈真切愈简易愈简易愈真切病咳中不能多及亦不能一一备列姓字幸以意亮之而已与钱徳洪王汝中家事赖廷豹紏止而徳洪汝中又相与薫陶切劘于其间吾可以无内顾矣绍兴书院中同志不审近来意向如何徳洪汝中既任其责当能振作接引有所兴起㑹讲之约但得不废其间縦有一二懈弛亦可因此夹持不致遂有倾倒余姚又得应元诸友作兴鼓舞想益日异而月不同老夫虽出山林亦毎以自慰诸贤皆一日千里之足岂俟区区有所警䇿聊亦以此示鞭影耳即日已抵肇庆去梧不三四日可到方入冗塲未能多及千万心亮绍兴书院及余姚各㑹同志诸贤不能一一列名字幸亮二地方事幸遂平息相见渐可期矣近来不审同志叙㑹如何得无法堂前今已草深一丈否想卧龙之㑹虽不能大有所益亦不宜遂遂荒落且存饩羊后或兴起亦未可知余姚得应元诸友相与倡率为益不小近有人自家乡来闻龙山之讲至今不废亦殊可喜书到望为寄声益相与勉之九十弟与正宪軰不审早晚能来亲近否或彼自絶望且诱掖接引之谅与人为善之心当不俟多喋也魏廷豹决能不负所托儿軰或不能率敎亦望相与夹持之人行匆匆百不一及诸同志不能尽列姓字均致此意三徳洪汝中书来见近日工夫之有进足爲喜慰而余姚绍兴诸同志又能相聚㑹讲切奋发兴起日勤不懈吾道之昌真有火然泉逹之机矣喜幸当何如㢤喜幸当何如㢤此间地方悉已平靖只因二三大贼巢爲两省盗贼之根株渊薮积爲民患者心亦不忍不爲一除翦又复遅留二三月今亦了事矣旬月间便当就归途也守俭守文二弟近承夹持启廸想亦渐有所进正宪尤极懒惰若不痛加针砭其病未易能去父子兄弟之间情既迫切责善反难其任乃在师友之间想平日骨肉道义之爱当不俟于多嘱也书院规制近闻颇加脩葺是亦可喜寄去银二十两稍助工费墻垣之未坚完及一应合整备者酌量爲之余情面话不乆答何廷仁区区病势日狼狈自至广城又増水泻日夜数行不得止今遂两足不能坐立须稍定即踰岭而东矣诸友皆不必相候果有山隂之兴即须早鼓钱塘之舵得与徳洪汝中軰一㑹聚彼此当必有益区区养病本去已三月旬日后必得㫖亦遂发舟而东縦未能遂归田之硕亦必得一还阳明与诸友一面而别且后㑹又有可期也千万勿复遅疑徒躭误日月揔及随舟而行沿途官吏送迎请谒㫁亦不能有须臾之暇宜悉此意书至即拨冗徳洪汝中軰亦可促之早为北上之圗伏枕潦草王文成公全书王文成公全书别录卷第十二王文成公全书卷之十二别録飞报宁王谋反䟽正徳十四年六月𥘉五日节该钦奉勑福州三卫军人进贵等胁衆谋反特命尔暂去彼处地方㑹同查议处置叅奏定夺钦此钦遵臣扵本月𥘉九日自赣州启行至本月十五日行至丰城县地名黄土脑据该县知县等官顾佖等禀称本月十四日宁府称乱将孙都御史许副使并都司等官杀死巡按及三司府县大小官员不从者俱𬒳执缚不知存亡各衙门印信尽数收去库藏搬抢一空见监重囚俱行释放舟楫蔽江而下声言直取南京一靣分兵北上各官皆来沮臣不宜轻进其时臣尚未信然迯乱之民果已四散奔溃人情汹汹臣亦自顾单旅危途势难复进方尔回程随有兵卒千余已夹江并进前来追臣偶遇北风大作臣亦张疑设计整舟安行兵不敢逼幸而获免本月十八日回至吉安府据知府伍文定等禀称地方无主乞留暂回区画逺近军民亦皆遮拥唿号随据临江府并新淦丰城奉新等县各差人飞报宁府遣兵四出攻掠拘收印信及拿掌印官员调取兵快水兊粮船尽𬒳驱胁而去等因臣奉前㫖欲遂径徃福建但天下之事莫急扵君父之难若彼顺流东下万一南都失备为彼所袭彼将乗胜北趋旬月之间必且动揺京辅如此则胜负之算未有所归此诚天下安危之大机虑念及此痛心寒骨义不忍舎之而去故遂入城抚慰军民督同知府等官武文定等调集兵粮号召义勇又约㑹致仕乡官右副都御史王懋中飬病评事罗侨等与之定谋设策收合涣散之心作起忠义之气相机乗间务为蹑后之图共成掎角之势牵其举动而使进不得前捣其巢穴而使退无所据日望天兵之速至庶觧东南之倒悬伏望皇上省愆咎巳命将出师因难兴邦未必非此臣以弱劣多病屡䟽乞休况此地方之责本亦非臣之任今兹扶疾赴闽实亦意图便道归省临发之前已具哀恳赍奏之人去才数日适当君父之急不忍失此事机姑复暂留期纾国难候区画少定各官畧可展布朝廷命师一临亦遂遵照前㫖入闽了事就彼归省父疾进不避嫌退不避罪惟民是保而利扵主臣之心也直行其报国之诚而忘其缓命之罪求伸其哀痛之情而甘冐弃职之诛臣之罪也窃照都御史王懋中评事罗侨忠义自许才识练逹知府伍文定果捷能㫁忠勇有谋累立战功皆抑而不赏乆淹外郡实屈而未伸今江西阖省见无一官若待他求缓无所及乞遂将各官授以紧要职任庶可责之拯溺救焚其余若裁革兵备副使罗循飬病副使罗钦徳郎中曾直御史周鲁同知郭祥鹏省亲进士郭持平驿丞李中王思等虽皆本土之人咸秉忠贞之节况亦见在同事当多难之日事宜从权庶克有济再照寕府逆谋既着彼若北趋不遂必将还取两浙南优湖湘窥留都以㫁南北收闽广以益军资若不即为控制急遣重兵必将噬脐无及及照抚州府知府陈槐临江府知府戴徳孺赣州府知府邢珣袁州府知府徐琏宁都县知县王天与丰城县知县顾佖新淦县知县李羙奉新县知县刘守绪㤗和县知县李楫南安府同知朱宪赣州府同知夏克义龙泉县知县陈允谐及阖省各官今见在者乞勑吏部就扵其中推𥙷本省方面知府兵备等官庶可速令供职其有城守之责者亦各量陞职衔重其权势使可展布又照南赣军饷惟资塩啇诸税近因戸部奏革顾募之兵无所仰给悉巳散遣今未两月即遇此变复欲召募将倚何资辄复遵依勑㫖便宜事理仍旧举行然亦缓不及济必湏先扵两广积储军饷数内量借一十余万庶㡬军衆可集地方有頼国难可平縁系飞报地方谋反重情事理为此具本专差舎人来仪亲赍谨题请㫖再报谋反䟽节该钦奉勑福州三卫縁系飞报地方谋反重情事理为此具本先扵本月十九日专差舎人来仪奏报外但叛党方盛恐中途爲所拦截合再具本专差舎人任光亲赍谨题请㫖乞便道省葬䟽臣以父老祖䘮屡䟽乞休未蒙怜准近者奉命扶赴闽意图了事即从此地冐罪迯归旬日之前亦巳具奏不意行至中途遭值寕府反叛此系国家大变臣子之义不容舎之而去又阖省抚巡方面等官无一人见在者天下事机间不容发故复忍死暂留扵此爲牵制攻讨之图俟命师之至即从𥘉心死无所避臣思祖毋自㓜鞠育之㤙不及一面爲诀毎一号恸割裂昬殒日加尫瘠仅存残喘毋䘮权厝祖墓之侧今葬祖毋亦欲因此改葬臣父衰老日甚近因祖䘮哭泣过节见亦病卧苫庐臣今扶病驱驰兵革徃来扵广信南昌之间广信去家不数日欲从其地不时乗间抵家一哭略爲经画葬事一省父病臣区区报国血诚上通扵天不辞㓕宗之祸不避形迹之嫌冐非其任以勤国难亦望朝廷鍳臣之心不以法例䋲缚使臣得少伸乌鸟之痛臣之感恩死且图报抢攘哀控不知所云縁系恳乞天恩便道省葬事理为此具本奏闻奏闻宸濠伪造檄榜䟽正徳十四年七月𥘉一日据吉安府知府伍文定申准领哨通判杨昉千戸萧英在扵墨潭地方捉获寕府赍檄榜官赵承芳等二十员名觧送到臣㸔得檄榜妄言惑衆讥讪主上当即毁裂又以事合闻奏随即固封以进审据赵承芳供系南昌府学教授六月十三日寕府生日次日各官谢宴突起反谋杀死孙都御史许副使囚死黄叅议马主事其余大小职官胁从不遂者俱𬒳监禁追夺印信放囚刼库邀截兊米分遣逋㓂四散摽掠声言要取南京就徃北京十六日亲出城外迎取安福县举人刘飬正十七日迎取致仕都御史李士实该入府内号称军师太师名目二十一日将原禁各官放回各司差人看守二十二日令承芳并叅政季斆代赍伪檄榜文赴丰城吉安赣州南安并王都御史及广东南雄等处俱各不写正徳年号止称大明已卯岁比承芳等不合怕死及因妻子𬒳拘旗校管押只得依聴赍至墨池地方蒙本院防哨官兵将承芳等拿获随审季斆供系先任南安府知府近陞广西叅政装带家小由水路赴任行至省城适遇寕王生日传令庆贺次日随衆谢宴变起仓卒俱𬒳监禁比斆自分死国因妻女在船写书令妻要死夫女俱死毋后因㸔守愈严求死不遂至二十一日放囬本船懵死良乆方甦二十二日又将妻女拘执急唿斆进府将前伪檄榜差旗校十二人督押斆与承芳代赍斆计欲投赴军门脱身报効不期官兵执送前来等因案照先为飞报地方谋反重情事已经二次差人具奏去后今审据前因叅照寕王不守藩服敢此称乱睥眤神器指斥乗舆擅杀大臣放囚刼库稔不韪之罪犯无将之诛致仕都御史李士实恩遇四朝实託心膂举人刘飬正旧假恬退之名新叨録用之典今皆反面事讐为之出谋发虑既同狗彘之行难逭斧钺之诛叅政季斆教授赵承芳义未决扵舎生令已承扵捧檄但暴虐之威恐动扵中鹰犬之徒钤制扵外在法固所当罪㩀情亦有可悯除将赵承芳季斆监禁一面檄召兵民随机应变竭力讨贼一应事宜陆续奏闻处置外臣闻多难兴邦殷忧启圣陛下在位一十四年屡经变难民心骚动尚尔巡逰不已致宗室谋动干戈冀窃大寳且今天下之觊觎岂特一寕王天下之奸雄岂特在宗室言念及此懔骨寒心昔汉武帝有轮台之悔而天下向治唐徳宗下奉天之诏而士民感泣伏望皇上痛自刻责易辙改絃罢出奸䛕以囬天下豪杰之心絶迹巡逰以杜天下奸雄之望定立国本励精求治则太平尚有可图羣臣不胜幸甚为此具本并将伪檄一𥿄封固专差舎人秦沛亲赍谨题请㫖留用官员䟽照得江西寕府谋反据城练兵分兵攻刼囚禁方面官员有操戈向阙之势此君父之大难臣子愤心之日也臣在吉安地方调兵讨贼四路阻絶并无堪用官员适遇钦差两广清军御史谢源刷卷御史伍希儒各赴京复命道经该府不能前进各官奋激思効力讨贼以报朝廷臣亦思军务紧急各官俱有印勑方便行事遂留军前同心戮力经济大难待事寕之日赴京复命縁系留用官员事理未敢擅便为此具本请㫖江西捷音䟽照得先因寕王图危宗社兴兵作乱巳经具奏请兵征剿外随㸔得寕王隂谋不轨巳将十年畜飬死士二万余人招诱四方盗贼渠魁亦以万数举事之日复驱其护衞党与并胁从之徒又六七万人虐熖张炽臣以百数疲弱之卒势不敢轻举骤进乃退保吉安姑为宰制之图时逺近军民刼于寕王之积威道路以目莫敢出声臣一面督率吉安府知府伍文定等调集军民兵快召募四方报効义勇之士会计一应觧留钱粮支给粮赏造作军噐战船奏留公差囬任监察御史谢源伍希儒分职任事一面约㑹该府乡官先任右副都御史致仕王懋中飬病痊可编修邹守益刑部郎中曾直评事罗侨丁忧监察御史张鳌山先任浙江佥事今赴部调用刘蓝依亲进士郭持平军门叅谋驿丞王思李中先任福建按察使致仕刘逊先任叅政致仕黄绣先任嘉兴府知府闲住刘昭等相与激发忠义譬谕祸福移檄逺近布朝廷之深仁暴寕王之罪恶扵是豪杰响应人始思奋区画旬日官兵稍稍四集时寕王声言先取南京臣虑南京尚未有俻恐一时为彼所袭乃先张疑兵扵丰城示以欲攻之势故寕王先遣兵出攻南康九江诸处而自留居省城以御臣至是七月𥘉二日探知臣等兵尚未集乃留兵万余属其心腹宗支郡王仪賔内官并伪授都督都指挥等官使守江西省城而自引兵向阙臣昼夜促各郡兵期以本月十五日㑹临江之樟树而身督知府伍文定等兵径下扵是知府戴徳孺引兵自临江来知府徐琏引兵自袁州来知府邢珣引兵自赣州来通判胡尭元童琦引兵自瑞州来通判谈储推官王暐徐文英新淦知县李羙㤗和知县李楫寕都知县王天与万安知县王冕亦各以其兵来赴十八日遂至丰城分布哨道使知府伍文定为一哨攻广润门入知府邢珣为二哨攻顺化门入知府徐琏攻惠民门入知府戴徳孺攻永和门入通判胡尭元童琦攻章江门入知县李羙攻徳胜门入都指挥余㤙攻进贤门入通判谈储推官王暐知县李楫王天与王冕等各以其兵乗七门之衅傍夹攻击以佐其势是日得谍报寕王伏兵千余于新旧坟厰以俻省城之援臣乃遣奉新知县刘守绪典史徐诚领兵四百从间道夜袭破之以揺城中十九日发市汊臣乃大誓各军申布朝廷之威再暴寕王之恶约诸将一鼓而附城再鼓而登三鼓而不克诛伍四鼓而不克斩将已誓莫不切齿痛心踊跃激愤薄暮齐发二十日黎明各至信地先是城中为俻甚严滚木灰瓶火炮石弩机毒之械无不毕具及臣所遣兵已破新旧坟厰败溃之卒皆奔告城中城中已惊惧至是复闻我师四面骤集皆震骇夺气我师乗其动揺唿譟并进梯絙而登城中之兵土崩瓦觧皆倒戈退奔城遂破擒其居守宜春王栱樤及伪太监万锐等千有余人寕王宫中眷属闻变縦火自焚延及居民房屋臣当令各官分道救火抚定居民散释胁从封府库谨关防搜获原𬒳刼收大小衙门印信九十六颗三司胁从官布政使胡濂叅政刘斐叅议许效廉副使唐锦佥事頼鳯都指挥王玘等皆自首投罪除将擒斩功次发御史谢源伍希儒权令审验纪録一应事宜查审明白陆续具奏及一面分兵四路追蹑寕王向徃相机擒勦另行奏报外窃照寕王逆熖熏天衆号一十八万屠城破郡逺近震慑今其猖獗已一月有余而四方赴难之师尚未有一人应者前项领哨各官及监军御史本主飬病丁忧致仕等官皆从臣起于颠沛危急之际并心恊谋倡率义勇䧟阵先登以克破此坚城据其巢穴此虽臣子职分当然亦其激切痛愤之本心但当此物情暌贰动摇之日非赏罚无以鼓士气今逆贼杀人如草芥又挟其厚货赏赉所及一人动以千万伏愿皇上䖏变从权速将前项各官量加陞赏以励逺近事势难为之日覆宗㓕族之祸臣且不避况敢避邀赏之嫌乎縁系捷音事理为此具本专差千户詹明亲赍谨具题知擒获宸濠捷音䟽照得先因宁王圗危宗社兴兵作乱巳经具奏请兵征勦外随㸔得宁王虐熖张炽臣以百数疲弱之卒未敢轻举骤进乃退保吉安姑为牵制之圗时逺近军民刼于宁王之积威道路以目莫敢出声臣一面督率吉安府知府伍文定等调集军民兵快召募四方报効义勇之士奏留监察御史谢源伍希儒分职任事一面约会该府乡官都御史王懋中编脩邹守益郎中曾直评事罗侨监察御史张鳌山佥事刘蓝进士郭持平参谋驿丞王思李中按察使刘逊参政黄绣知府刘昭等相与激发忠义移檄逺近布朝廷之深仁暴寍王之罪恶于是豪杰响应人始思奋时寍王声言先取南京臣虑南京尚未有备恐为所袭乃先张疑兵于丰城示以𣣔攻之势故寍王先遣兵出攻南康九江而自留居省城以御臣至七月𥘉二日探知臣等兵尚未集乃留兵万余使守江西省城而自引兵向阙臣昼夜促兵期以本月十五日㑹临江之樟树而身督知府伍文定等兵径下于是知府戴徳孺徐琏邢珣通判胡尭元童琦谈储推官王暐徐文英知县李羙李楫王天与王冕各以其兵来赴十八日遂至丰城分哨道使知府伍文定等进攻广润等七门是日得谍报寍王伏兵千余于新旧坟厰以援省城臣乃遣奉新知县刘守绪等从间道夜袭破之以摇城中十九日发市汊大誓各军申布朝廷之威再暴寍王之恶莫不切齿痛心踊跃激愤薄暮齐发二十日黎明各至信地先是城中爲备甚严滚木灰瓶火炮机械无不毕具臣所遣兵巳破新旧坟厰败溃之䘚皆奔告城中城中皆已惊惧至是复闻我师四面骤集益震骇夺气我师乗其动摇唿譟并进梯絙而登城中之兵皆倒戈退奔城遂破擒其居首宜春王拱樤及伪太监万锐等千有余人寍王宫中眷属闻变縦火自焚延各居民房屋臣当令各官分道救火散释胁从封府库谨关防以抚军民除将擒斩功次发御史谢源伍希儒权令审验纪録及一而分兵四路追蹑寍王向徃相机擒勦于本月二十二日已经具题外当于本日据谍报及据安庆迯囬𬒳虏船戸十余人报称寍王于十六日攻围安庆未下自督兵夫运土填堑期在必尅是日有守城军门官差人来报赣州王都堂已引兵至丰城城中军民震骇乞作急分兵归援寍王闻之大恐即𣣔囬舟因太师李士实等阻劝以为必须径徃南京既登大寳则江西自服寍王不应次日遂觧安庆之围移兵泊阮子江㑹议先遣兵二万归援江西寍王亦自后督兵随来等因先是臣等驻兵丰城衆议安庆𬒳围宜引兵直趋安庆臣以九江南康皆已为贼所据而南昌城中数万之衆精悍亦且万余食货充积我兵若抵安庆贼必囬军死闘安庆之兵仅仅自守必不能援我于湖中南昌之兵絶我粮道而九江南康之贼合势挠蹑四方之援又不可望事难图矣今我师骤集先声所加城中必已震慑因而并力急攻其势必下已破南昌贼先破胆夺气失其根本势必归救如此则安庆之围自解而寍王亦可以坐擒矣至是得报果如臣等所料当臣督同领兵知府会集监军及倡义各乡官等官议所以御之之䇿衆多以寍王兵势衆盛气熖所及有如燎毛今四方之援尚未有一人至者彼慿其愤怒悉衆并力而萃于我势必不支且宜歛兵入城坚壁自守以待四邻之援然后徐图进止臣以寍王兵力虽强军锋虽锐然其所过徒恃焚掠屠戮之惨以威刼逺近未尝逢大敌与之竒正相角所以鼓动扇惑其下者全以进取封爵之利为说今出未旬月而辄退归士心既已携沮我若先出锐卒乗其惰归要迎掩击一挫其锋衆将不战自溃所谓先人有夺人之气攻瑕则坚者瑕也是日抚州府知府陈槐兵亦至扵是遣知府伍文定邢珣徐琏戴徳孺合领精兵伍百分道并进击其不意又遣都指挥余恩以兵四百徃来湖上以诱致贼兵知府陈槐通判胡尭元童琦谈储推官王暐徐文英知县李羙李楫王见王轼刘守绪刘源清等使各领兵百余四面张疑设伏候伍文定等兵交然后四起合撃分布既定臣乃大赈城中军民虑宗室郡王将军或为内应生变亲慰谕之以安其心又出给告示凢胁从皆不问虽尝受贼官爵能迯归者皆免死斩贼徒归降者给赏使内外居民及乡道人等四路传播以解散其党二十三日复得谍报寍王先锋已至樵舍风㠶蔽江前后数十里不能计其数臣乃分督各兵乗夜趋进使伍文定以正兵当其前余恩继其后邢珣引兵绕出贼背徐琏戴徳孺张両翼以分其势二十四日早贼兵鼓譟乗风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵前后横击直贯其中贼败走文定恩督兵乗之琏徳孺合势夹攻四面伏兵亦唿譟并起贼不知所为遂大溃追奔十余里擒斩二千余级落水死者以万数贼气大沮引兵退保八字脑贼衆稍稍遁散寍王震惧乃身自激励将士赏其当先者以千金𬒳伤者人百两使人尽发九江南康守城之兵以益师是日建昌知府曽玙引兵亦至臣以九江不破则湖兵终不敢越九江以援我南康不复则我兵亦不能踰南康以蹑贼乃遣知府陈槐领兵四百合饶州知府林珹之兵乗间以攻九江知府曾玙领兵四百合广信知府周朝佐之兵乗间以取南康二十五日贼复并力盛气挑战时夙势不便我兵少却死者数十人臣急令人斩取先却者头知府伍文定等立于铳砲之间火燎其须不敢退奋督各兵殊死并进砲及寍王舟寍王退走遂大败擒斩二千余级溺水死者不计其数贼复退保樵舍连舟为方阵尽出其金银以赏士臣乃夜督伍文定等为火攻之具邢珣撃其左徐琏戴徳孺出其右余恩等各官分兵四伏期火发而合二十六日寍王方朝群臣拘集所执三司各官责其间以不致死力坐观成败者将引出斩之争论未决而我兵已奋撃四面而集火及寍王副舟衆遂奔散寍王与妃嫔泣别妃嫔宫人皆赴水死我兵遂执寍王并其世子郡王将军仪賔及伪太师国师元帅参賛尚书都督都指挥千百户等官李士实刘养正刘吉屠钦王编熊琼卢珩罗璜丁馈王春呉十三凌十一秦荣葛江刘勲何镗王信呉国七火信等数百余人𬒳执胁从宫大监王宏御史王金主事金山按察使杨璋佥事王畴潘鹏参政程果布政梁辰都指挥郏文马骥白昻等擒斩贼党三千余级落水死者约三万余弃其衣甲器仗财物与浮尸积聚横亘若洲焉于是余贼数下艘四散迯溃臣复遣各官分路追勦毋令逸入他境为患二十七日及之于樵舍大破之又破之于呉城擒斩复千余级落水死者殆尽二十八日得知府陈槐等报亦各与贼战于沿湖诸䖏擒斩各千余级臣等既擒寍王而入阖城内外军民聚观者以数万欢唿之声震动天地莫不举首加额真若解倒悬之苦而出于水火之中也除将寍王并其世子郡王将军仪賔伪授太师国师元帅都督都指挥等官各另监覊候解𬒳执胁从等官并各宗室别行议奏及将擒斩俘获功次一万一千有奇发御史谢源伍希儒暂令审验纪録另行造册缴报外照得臣节该钦奉敕谕但有盗贼生发即便严督各该兵备守备守巡并各军卫有司设法调兵勦杀其管领兵快人等官员不问文职武职若在军前违期并逗遛退缩者俱聼以军法从事生擒盗贼鞠问明白亦聼就行斩首示衆斩获贼级行令各该兵备守巡守备官即时纪验明白备行江西按察司造册缴报查照事例陞赏激劝钦此及准兵部题称今后但草贼生发事情紧急该管官司即便依律调拨官军乗机剿捕应合㑹捕者亦即调发䇿应等因节奉钦依备咨前来又节该奉敕如或江西别府报有贼情紧急移文至日尔亦要及时遣兵䇿应毋得违误钦此俱经钦遵外窃照寍王烝淫奸暴腥秽彰闻贼䃑善类剥害细民数其罪恶世所未有不轨之谋已踰一纪积威所刼逺𬒳四方士夫虽在千里之外皆蔽目摇手莫敢论其是非小人虽在幽僻之中且吞声饮恨不敢诉其冤抑兼又招纳叛亡诱致剧贼渠魁如呉十三凌十一之属牵引数千余衆召募四方武艺骁勇力能㧞树排关者亦万有余徒又使其党王春等分赍金银数万隂置奸徒于沧州淮扬山东河南之间亦各数十比其起事之日从其䕶卫姻族连其党与朋私驱胁商旅军民分遣其官属亲䁥使各募兵从行多者数千少者数百㠶樯蔽江衆号一十八万其从之东下者实亦不下八九万余且又矫称宻㫖以胁制逺近伪传檄谕以揺惑人心故其举兵倡乱一月有余而四方震慑畏避皆谓其大事已定莫敢抗义出身与之争衡从亊抱节者仅坚城而自守忠愤者惟集兵以俟时非知谋忠义之不足其气熖使然也臣以孱弱多病之质才不逮于凢庸知毎失之迂缪当玆大变辄敢冐非其任以行旅百数之卒起事于颠沛危疑之中毎月之间遂能克复坚城俘擒元恶以万余乌合之兵而破强㓂十万之衆是固上天之隂隲宗社之黙佑陛下之威灵而庙廊谋议诸臣消祸于将萌而预为之䖏见㡬于未动而潜为之制改臣提督使得扼制上流而凛然有虎豹在山之威申明律例使人自为战而翕然有臂指相使之形敕臣以及时䇿应不限以地而隐然有常山首尾之势故臣得以不俟诏㫖之下而调集数郡之兵数郡之民亦不待诏㫖之督而自有以赴国家之难长驱越境直捣穷追不以非任为嫌是乃伏至险于无形之中蔵不测于常制之外人徒见嬖奚之多获而不知王良之善御有以致之也然则今日之举庙廊诸臣预谋早计之功其又孰得而先之乎及照御史谢源伍希儒监军督哨谋画居多倡勇宣威劳苦备尝领哨知府伍文定邢珣徐琏戴徳孺陈槐曾玙林珹周朝佐署都指挥佥事余恩分哨通判胡尧元童琦谈储推官王暐徐文英知县李楫李羙王冕王轼刘源清刘守绪传南乔随哨通判杨昉陈旦指挥麻玺髙睿孟俊知县张淮应恩王庭顾佖万士贤马津等虽効绩输能亦有等列然皆首从义师争赴国难恊谋并力共收全功其间若伍文定邢珣徐琏戴徳孺等冒险冲锋功烈尤懋乡官都御史王懋中编脩邹守益御史张鳌山郎中曽直评事罗侨佥事刘蓝进士郭持平驿丞王思李中按察使刘逊参政黄绣知府刘昭等仗义兴兵恊张威武运筹賛画夹辅折冲以上各官功劳虽在寻常征勦亦巳甚为难得况当震恐摇惑四方知勇莫敢一膺其锋而各官激烈忠愤捐身狥国乃能若此伏愿皇上论功朝钖之余普加爵赏旌擢以劝天下之忠义以励将来之懦怯仍诏示天下使知奸雄若寍王者蓄其不轨之谋已十有余年而发之旬月辄就擒㓕于以见天命之有在神器之不可窥以定天下之志尤愿皇上罢息巡幸建立国本端拱励精以承宗社之洪休以絶奸雄之觊觎则天下幸甚臣等幸甚縁系捷音事理为此具本专差千户王佐亲赍谨具题知奏闻益王助军饷䟽近䝉益府长史司呈该本司启案查寍藩有变巳经启行外今照见奉提督都御史王案验内称本院已于七月𥘉九日领兵前徃丰城县市汊等䖏住札刻日进攻省城牌差百戸杨锐前来建昌府守取掌印官亲自统兵毋分日夜兼程前进期本月十五十六日俱赴军门面授约束并势追勦及照知府曾玙报称即日领兵起程前赴军门聼调进攻等因㸔得国家之事莫大于戎今寍藩不轨惊动多方提督都御史等官倡义恊谋进攻愤忠思勦上以纾朝廷南顾之忧下以觧生民荼毒之苦况我殿下国朝分封至亲理宜助饷军门共纾国难具本启奉令㫖发银一千两差官胡敬仪卫副陆澄书办官并旗校官等前去提督军务王都御史䖏犒赏敬此敬遵除将银两差官管送前来外合行备由呈乞施行等因到臣为照宁王谋叛稔衅多年积威所刼无不萎靡况其举事之𥘉擅杀重臣衆号一十八万肆然东下虽平日士夫号称忠义莫敢指斥今益王殿下廼心宗社出私帑以给军饷非忠义奋发急于讨贼岂能倡言助正以作兴军士之气如此伏望皇上特勑奨励以激宗室之义以永益王殿下为善之心以夹辅帝室天下臣民不胜幸甚除将原发白银一千两唱名给散军士外縁系宗室出私帑以给军饷事理为此具本请㫖旱灾䟽据吉安等一十三府所属庐陵等县各申称本年自三月至于秋七月不雨禾苗未及生发尽行枯死夏税秋粮无从办纳人民愁叹将及流离理合申乞转逹寛免等因到臣节差官吏老人踏勘委自三月以来雨泽不䧏禾苗枯死续该寍王谋反乗衅鼓乱传布伪命优免租税小人惟利是趋汹汹思乱臣因通行告示许以奏闻优免税粮谕以臣子大义申祖宗休飬之徳泽暴寍王诛求无厌之悪由是人心稍稍安集背逆趋顺老弱居守丁壮出征团保馈饷邑无遗户家无遗夫就使雨旸时若江西之民亦已废耕耘之业事征战之苦况军旅干旱一时併作虽富室大户不免饥馑下户小民得无转死沟壑流散四方乎设或饥寒所迫徴输所苦人自为乱将若之何如䝉乞敕该部暂将江西正徳十四年分税粮通行优免以救残伤之民以防变乱之阶伏望皇上罢冗贠之俸损不急之赏止无名之徴节用省费以足军国之需天下幸甚请止亲征䟽正徳十四年八月十六日准兵部咨该本部等衙门题内开南京守备参賛官连奏十分紧急军情相应急为议䖏合无请命将官一员挂平贼将军印充緫兵官关领符嬐旗牌挑选各营精锐官军三千余名各给赏赐银两布疋交兊正䭾马匹关给军火器械上紧前去南京相机战守再有的报就便会合各路人马征进再请勑都御史王守仁选调堪用官军民快亲自督领于江西东南要路住札把截相机行事仍委浙江布政司左参政闵楷选募䖏州民兵统领定拟住札地方聴调䇿应勦捕再请敕一道赍付都御史王守仁不妨提督军务原任兼廵抚江西地方前项所报军情如果南京守备差人体勘再有的报聼前项领军官出给榜文告示徧发江西地方张挂传说晓谕但有能聚集义兵擒叙反逆贼犯者量其功蹟大小封拜侯伯及陞授都指挥千百户等官世袭贼伙内有能自相擒斩首官者与免本罪具奏定夺等因具题节该奉圣㫖这江西寍王谋为不法事情重大你部里既会官议䖏停当朕当亲率六师奉天征讨不必命将王守仁暂且准行钦此钦遵备咨到臣案查先为飞报地方谋反重情事属者寍王宸濠杀害守臣举兵谋逆臣于六月十九日具本奏闻之后调集军兵择委官属激励七气振扬武勇七月二十日先攻省城墟其巢穴本月二十四等日兵至鄱阳湖与贼连日大战至二十六日宸濠遂已就擒谋党李士实等贼首凌十一等俱已擒获贼从俱已扫荡闽广赴调兵士俱已散还地方惊优之民俱已抚帖臣一念忠愤誓不与贼俱生而迂踈薄劣之才实亦何能办此是皆祖宗在天之灵我皇上圣武之懋昭本兵谋畧之素定官属恊力士卒用命所致臣巳节次具本奏报外窃惟宸濠擅作辟威虐㷔已张干逺睥睨神器隂谋乆蓄于中招纳叛亡辇毂之动静探无遗迹广致姦细臣下之奏白百无一通发谋之始逆料大驾必将亲征先于沿途伏有姦党期为博浪荆轲之谋今逆不旋踵遂已成擒法宜觧赴阙门式昭天讨然𣣔付之部下各官押觧诚恐旧所潜布之徒尚有存者乗隙窃发或致意外之虞臣死且有遗憾况平贼献俘固国家之常典亦臣子之职分臣谨于九月十一日亲自量带官军将宸濠并逆贼情重人犯督觧赴阙外縁系献俘馘以昭圣武事理为此具木专差舍人金昇亲赍谨具题知奏留朝觐官䟽正徳十四年八月十六日臣驻军江西省城据各领哨知府吉安府伍文定赣州府邢珣袁州府徐琏临江府戴徳孺抚州府陈槐饶州府林珹广信府周朝佐建昌府曾玙连名呈称正徳十五年正月𥘉一日例应朝觐近因寍王谋反蒙臣督委各职并各县掌印正官领兵征讨今虽扫平尚留在省防御及安辑地方未得囬任其各县掌印官虽未曽领兵縁各在任防御城池措办粮饷况布按二司及南昌府知府郑瓛瑞州府宋以方俱自本年六月内先𬒳拘执未经复职管事南康九江二府亦𬒳残破近方收复前项文册多未成造縁查旧规行期在即恐致遅误合行呈乞奏知及通行各府州县将册造完行委佐贰首领官员赍缴应朝及布按二司亦乞裁䖏施行等因到臣据此为照三年述职系朝廷大典例该掌印正官赴京应朝但今叛乱虽平地方未辑徴调尚存疮痍之民须抚旱荒犹炽意外之患当防况各官在省方图防守之规未有还任之日若不查例奏留未免顾此失彼后悔无及合准所呈𣣔候奏请命下之日行令各府州县佐贰首领官赍册应朝复恐遅误除一面通行各府州县造册完备行委佐贰首领官依期启行其布按二司候有新任官员及南昌府行见在通判陈旦各造册赴朝其九江南康府县并南康新建二县委系官俱戴罪聼候吏部径自裁䖏外縁系朝觐事理未敢擅便爲此具本请㫖奏闻淮王助军饷䟽近该淮府长史司呈该本司启案查寍藩有变已经启行外今照见奉提督都御史王案验内称本院已于七月𥘉九日领兵前徃丰城县市汊等䖏住札尅日进攻省城牌差百户任全善前来饶州府守取掌印官亲自统兵毋分雨夜兼程前进期本月十五十六日俱赴军门面授约束并势追勦及照知府林珹报称即日领兵起程前赴军门聼调进攻等因㸔得寍王敢爲逆谋肆奸天纪提督都御史王首倡忠义作率智勇身任国家之急事关宗社之虞殿下藩翰之亲忧心既切馈饷之助于理爲宜具本启奉令㫖长史司将发下银伍百两差官胡祥等速赍前去少资提督军门之用敬此敬遵除将银两差官管送前来外合行备由呈乞施行等因到臣照得先该益府出帑饷军助义効忠已经具题外今淮王殿下亦能不靳私帑以助军饷良由身同休戚之情心切门庭之㓂所致伏望皇上特敕奨励以彰淮王殿下助正之心以为宗藩为善之劝天下臣民不胜幸甚恤重刑以实军伍䟽据江西按察司呈据本司经历司呈䝉廵按两广监察御史谢源伍希儒各𥿄牌前事俱奉本院送发犯人裘良辅等二百六十六名转送本司问报等因依蒙问得犯人裘良辅招系南昌府新建县三十二都民纳粟监生给假在家正徳九等年月日不等与同在官南昌前左二卫舍余杨滋杨富军余董俞周大贵及指挥何镗等家人何祥曹成等各不合出入王府生事害人向未事发正徳十四年六月十四日寍王谋反良辅与杨滋等各因畏惧寍王威恶各不合知情从逆做兵领受盘费银二两米一石跟同前去安庆等䖏攻打城池各将银米费用讫于七月十二等日行至湖口等县思系叛逆惧怕官兵就行四散逃囬各𬒳南昌等府县统兵知府等官并地方人等陆续拿获觧赴提督王都御史䖏䝉将良辅等一百八十四名转送谢御史将夏景周大贵熊受等八十二名转送伍御史俱发按察司审问蒙将良辅等研审前情明白取问罪犯杨滋等二百六十五名各招与裘良辅杨滋杨富王伟夏景黄俞周大贵何祥曹成丁进受杨庆童杨贵万徐七万羊七徐四保孙住保周江胡胜福朱泼飬宋贵王明熊明秦兰王仲鑑张雄朱其添喜䔥崇真朱祥彭隆保徐仕贵郭宣舒銮万岳䔥述罗俊江潮汉魏鳯万三罗秀熊福䔥曰贵䔥胜雷天富䔥文尹天受胡进保李銮郑鳯黄信刘胜殷醮仔甘奇余福童郭进福沈仕英李洪珊许鳯李景良江銮江仁李钦邓伦胡福受谭黒仔赵正七朱环二邹秋狗陈良二聂景祥魏仲华王福李寿余与王贯刘松牛才陈珂陈兴陈钊刘添鳯余似虎甘朴谢天鳯郑贵沈昌容万清向楚秀郭銮丁胜福万全龚受熊六保陈谏何晚仔王杰一王琪胡宣杨正曽受王鳯王明雷清皮志渊邹奎髙溤轩四毛守松熊天祥李伯锦杨子秀陈天一廖进禄魏绍魏天孙呉富陈昭弟李伯奇姜福廖奇四夏䒶奇陈善五罗胜七郭谨罗玺朱长子陈瑞竹汉王寛冮天友陈良善召一陈子政庐䔥胜马龙陈大伦陈子偷李钱陈九信徐义徐钊刘仪熊孟华王尚文王天爵傅十二徐受万奇赵仕奇郑朴冯轩二冯进禄周孟贞周江刘朋唐朝贤欧阳南马兴周兴王毛子泰进兴罗兴李保一万元林三十八马爵张进孙髙四谭受呉俊万镗熊守贵钱龙胡通金万春曹太喻钦刘后济胡二王世通魏友子杨章熊禄熊克名童保子余景陈四保许虎保熊受萧文荣杨廷贵罗富丁关保江仕言刘贵丁朋欧阳正王引弟熊富唐天禄王贵周受丘松胡秀李福洪江曽兴丘桂刘镇邓山萧清夏胜四夏由孙甘继张锦谢鲁仙熊华谢鳯夏龙娄奇陆仲英余胜虎李进胡胜阮天祥张全彭天祥洪经仔徐受乐福张奇冯进隆冯诏冯喜子杨烨掲文兴万孔湖易忠黄延曹天右徐大贵萧曰髙䔥曰广李銮呉显二李贵陈英陈昇李胜祖萧天佐陆九成郭钦杨顺丁祖李万杜杨銮袁富杨黄子呉文张銮方灿万天銮胡进童黄胜徳凃祖唐历所犯除不应轻罪外合依谋反知情故縦者律斩决不待时但寍王平昔威恶惨毒上下人心罔不震慑各犯从逆虽是可恶原情终非得已及照南昌前卫军余多系胁从𬒳杀见今军伍缺人合无将各犯免其前罪俱编发本卫永逺充军庶使情法交申卫所填实呈详到臣参㸔得裘良辅等俱曾从逆应该䖏斩但该司参称寍王平昔威恶惨毒上下人心罔不震慑据法在所难容原情亦非得已宥之则失于轻䖏斩似伤于重合无俯顺舆情乞敕该部查照酌量或将各犯免其死罪令其永逺充军不惟情法得以两尽抑且军伍不致缺人縁系恤重刑以实军伍事理为此具本请㫖䖏置官员署印䟽照得先因寍王图危宗社兴兵作乱刼夺江西都布按三司并南昌府县大小衙门印信臣随调集各府官军民快于本年七月二十日攻复省城当于府内搜获前项印信共计一百六颗到臣收候已经捷报外今照寍王已擒余党诛戮地方幸已稍寍所有三司府县衙门俱系钱粮刑名军马城池等项重务关涉匪轻况今兵乱之后人民困苦不可一日缺官干办抚辑但三司等官俱系𬒳胁有罪人数若待别除官员到日非惟人心惶惑抑且事无统纪臣遵照钦奉敕谕便宜事理将三司印信布政司暂令布政使胡濓按察司暂令按察使杨璋各戴罪护管随该新任参议周文光按察使伍文定先后到任各已替管外其都司暂令都指挥马骥提学道关防令副使唐锦南昌道印信令佥事王畴南昌府印信令知府郑瓛南新二县印信令知县陈大道郑公奇各戴罪暂且管理外及照南昌前左二卫并各抚所衙门印信俱各无官管理除用木匣收盛封发按察司仍候事寍有官之日该司径发掌管外縁系䖏置官员署印以安地方事理为此具本题知二乞便道省塟䟽照得先准吏部咨该臣奏称以父老祖䘮屡䟽乞休未䝉怜准近者奉命扶疾赴闽意图了事即从彼地冒罪迯归旬日之前亦已具奏不意行至中途遭値寍府反叛系国家大变臣子之义不容舎之而去又阖省抚廵方面等官无一人见在者天下事机间不容髪故复忍死暂留于此而爲牵制攻讨之图俟命帅之至即从𥘉心死无所避臣思祖母自㓜鞠育之恩不及一面爲诀毎一号恸割裂昏殒日加尫瘠仅存残喘母䘮权厝祖墓之侧今葬祖母亦𣣔因此改塟臣父衰老日甚近因祖䘮哭泣过节见亦病卧苫庐臣今扶病驱驰兵革徃来于广信南昌之间广信去家不数日𣣔从其地不时乗间抵家一哭畧爲经画塟事一省父病臣区区报国血诚上通于天不辞㓕宗之祸不避形迹之嫌冒非其任以勤国难亦望朝廷鍳臣此心不以法例绳縳使臣得少伸乌鸟之痛臣之感恩死且圗报抢攘哀控不知所云等因具本奏奉圣㫖王守仁奉命巡视福建行至丰城一闻宸濠反叛忠愤激烈即便倡率所在官司起集义兵合谋勦杀气节可嘉已有㫖着督兵讨贼兼巡抚江西地方所奏省亲事情待贼平之日来说该部知道钦此备咨到臣除钦遵外近照寍王逆党皆已仰赖皇上神武庙堂神筭悉就擒获地方亦已平靖百姓室家相庆得免徴调之苦复有更生之乐莫不感激洪恩沾𬒳徳泽独臣以父病日深母䘮未塟之故日夜哀苦忧疾转剧犬马驱驰之劳不足齿録而乌鸟迫切之情实可矜悯已蒙前㫖许待贼平之日来说故敢不避斧钺复伸前请伏望皇上仁覆曲成容臣暂归田里一省父病经纪塟事臣不胜哀恳苦切祈望之至䖏置从逆官贠䟽正徳十四年七月二十三日㩀南昌府知府郑瓛自寍王贼中迯出投到本月二十六日又据领兵官临江府知府戴徳孺等临阵夺获先𬒳寍王胁去巡按监察御史王金户部公差主事金山左布政使梁宸参政程杲按察使杨璋副使贺锐佥事王畴潘鹏都指挥同知马骥许清都指挥佥事白昻守备南赣都指挥佥事郏文并胁从用事参政王纶及据先𬒳胁从令赴九江用事佥事师䕫先𬒳胁从贼败脱走镇守太监王宏各投送到臣照得先因寍王宸濠于六月十四日杀害廵抚右副都御史孙燧副使许逵将各官绑缚迫胁时臣奉命福建勘事行至丰城闻变顾惟地方之责虽职各有专而乱贼之讨实义不容避遂连夜奔还吉安督同知府伍文定等调集南赣等府军兵捐躯进勦至七月二十日攻破省城捣其巢穴随有𬒳胁在城右布政使胡濂参政刘斐参议许效㢘副使唐锦佥事赖鳯都指挥佥事王纪各投首到臣彼时军务方殷暂将各官省候督兵擒获宸濠并逆党李士实刘吉凌十一等臣已先后具本奏报去后本年八月二十三日会集知府伍文定等将各事情逐一研审得布政梁宸等各执称本年六月十三日寍王生日延待各官酒席次日进府谢酒不期寍王谋逆喝令官校多人将前各官并先存后监故户部公差主事马思聪叅议黄宏原任叅议今陞陜西参政杨学礼等俱各背绑要杀当将孙都御史许副使押出斩首其余各官俱杻镣发仪衞司等处监禁王纶留府用事知府郑瓛先𬒳寍王诬奏见监按察司瑞州府知府宋以方縁事在省本日俱拏监仪卫司差人将各衙门印信搜夺入府后参议黄宏主事马思聪各不食相继在监身故寍王差人入监踈放各官杻镣王畴郑瓛二人不放本月二十一日将梁宸胡濂刘斐贺锐各放囬本司本日寍王传檄各䖏令人写成布政司咨呈备云檄文转呈府部自将搜去印信印使付与梁宸佥押梁宸不合畏死聼从佥押讫本月二十三日寍王告庙出师祭旗加授王纶賛理军务与刘吉等一同领兵王纶不合畏死聼从本日乆差柴内官等带领人衆将两司库内官银强搬入府梁宸贺锐在司署印不合畏死不行阻当本日将杨璋仍拘仪卫司各官改监湖东道本月二十六七等日寍王差仪賔李琳等将伊收积米谷给散省城军民以邀人心着令程杲潘鹏监放各不合畏死到彼㸔放二十七日寍王因先遣承奉屠钦等带领贼兵徃攻南京各贼屯札鄱阳湖上乆候寍王不出自行攻破南康九江掠取财物二府人民走散寍王要得招抚以收人心押令师䕫前去晓谕不合畏死徃彼安抚本月二十八日寍王因要起程徃取南京恐省城变动𣣔结人心又差伪千户朱真送银五百两与布政司梁宸胡濂刘斐程杲许效廉各不合畏死暂收入巳又将银七百两送按察司杨璋唐锦贺锐王畴师䕫潘鹏赖鳯亦不合畏死暂收入巳又押令刘斐王玘替伊廵守并押令许效廉赖鳯替伊接管放粮各不合畏死守城放米七月𥘉一日差人将胡濂唐锦送还本司杨学礼放令之任将梁宸程杲杨璋贺锐王畴潘鹏马骥许清白昻郏文郑瓛宋以方胁拘上船随行分投差拨仪賔等官张嵩等带领舍校㸔守又将银二百两差伪千户呉景贤分送梁宸胡濂刘斐许效廉等及差万锐送银三百两分送杨璋唐锦贺锐师䕫潘鹏赖鳯各又不合畏死暂收入巳本月𥘉八日至安庆见攻城不克因潘鹏系安庆人差今迯引礼白泓押同潘鹏不合畏死聼从赍捧檄文到彼招降本月十五日宁王因闻提督王都御史兵将至省囬兵归救省城行至鄱阳湖地方屡战屡败至二十六日早蒙大兵突至寍王𬒳擒各官因得脱走前来知府宋以方不知存亡等因随㨿布按二司呈开布政司梁宸胡濂刘斐程斐许效廉按察使杨璋唐锦贺铳王畴师䕫潘鹏赖鳯各令家人首送前银各在本司贮库等因尤恐不的吊取见监擒获逆党刘吉屠钦凌十一等各供称相同为照参政王纶胁受賛理佥事潘鹏师䕫𬒳胁招降抚民情罪尤重王纶师夔又该直隷湖广抚按等衙门各具本参奏知府郑瓛已经别案问结奏请俱合候命下之日遵奉另行外叅照布政梁宸参政刘斐程杲参议许效廉副使贺锐佥事赖鳯都指挥王玘或行咨抚守或盘库放粮势虽由于迫胁事已涉于顺从镇守太监王宏御史王金主事金山布政胡濂按察使杨璋副使唐锦佥事王畴都指挥马骥许清白昻郏文或𬒳拘于城内或胁随于舟中事虽渉于顺从势实由于迫胁以上各官甘𬒳囚虏而不能死忍受贼贿而不敢拒责以人臣守身之节皆巳不能无亏就其情罪轻重而言尚亦不能无等伏愿皇上大奋干刚取其罪犯之显暴者明正典刑以为臣子不忠之戒酌其心迹之堪悯者量加黜谪以存罪疑惟轻之仁庶㡬奸䛕知警国宪可明䖏置府县从逆官员䟽正徳十四年七月二十日该臣兴举义兵勦除逆贼攻开省城本日进城之后随据都布按三司首领等官邢清等南昌府等衙门同知等官何维周等各投首到臣于时逆贼未获军务方殷暂将各官省候本月二十六日宸濠就縳逆党尽擒除已奏报去后随拘邢清等到官审得各供称本年六月十四日寍王谋反将镇廵三司等官俱各𬒳绑胁当将孙都御史许副使杀害随差人将南昌府同知何维周通判张元澄检校曹楫南昌县知县陈大道县丞王儒新建县知县郑公奇南浦驿驿丞王洪南浦逓运所大使张秀俱拿纽镣发监仪卫司随将各官行李并各掌印俱搜检入府彼有邢清与本司都事翟瓉检校董俊理问张𥙿案牍陈学司狱张逹广济库大使胡玉副使姚麟织染局大使秦尚䕫副使戴瓛按察司经历尹鵾知事张澍照磨雷爕都指挥使司㫁事章璠吏目周鹤司狱沈海南昌前卫署指挥佥事夏继春经历周孟礼镇抚忻伟吕昇正副千户徐贤郑春张斌传英唐荣杜昻李瀚陈伟姚钺呉耀百戸徐隆陈韬张纲王春龚昇陈诏冯淮黄鑑李钦梅㮙茆富陈瓉王昇吕辅赵昻董钰姚芳刘璘李琇李祥陆奇南昌府儒学训导张桓瞿云汪潭税课司大使杨纯广济仓大使左仪副使王大本李谱守支大使卓文正陈琳副使邓谔李彬南昌县主簿张誉典史方汝实儒学训导逹賔新建县县丞刘万钟主簿熊辟典史杨儒儒学训导区賔金清俱各闻风迯躱不曽𬒳拿后寍王临行将何维周等释放又将知事张澍拘拿上船至今未知存亡本年七月二十日蒙大兵征勦攻八省城邢清等方得奔走军门投首等因据此除将各官覊候其镇巡并三司堂上官南昌府知府另巳叅奏外参照邢清等𬒳执不死全无伏节之忠闻变即迯莫知讨贼之义俱合重罪但责任既轻贼势复盛力难设施情可矜悯合无行抚按衙门依律问拟以为将来之戒惟复别有定夺收复九江南康参失事官员䟽据委官江西抚州府知府陈槐饶州府知府林城建昌府知府曾玙广信府知府周朝佐各呈先因寍王谋反奉臣案验备㣔各府起兵擒勦各遵依先后㑹集市汊等䖏刻期破城之后又奉臣牌照得九江南康二府先𬒳寍王攻破分留逆党据守城池西扼湖兵之应援南遏我师之追蹑仰赖宗杜威灵幸已克复省城除遣知府伍文定邢珣徐琏戴徳孺分布哨道邀击寍贼务在得获所据逆党占据府县应合分兵勦复牌仰知府陈槐林珹前去九江曾玙周朝佐前去南康相机行事务要攻复城池以扼贼人之咽喉平靖反侧以剪逆党之羽翼居民人等不幸𬒳胁或因而迯窜者就行出给告示分投抚谕使各囬生理务将人民加意赈恤激以忠义抚以寛仁权举有司之职以理庶事查䖏仓库之积以足军资一面分兵邀诱寍贼毋令东下仍备查各官弃城逃走致贼焚掠屠戮之故具由囬报以慿参拿究治等因依奉陈槐选带知县傅南乔陶谔等林珹选带知县马津赵荣显等曽玙选带检校典节知县余莹县丞陈全等周朝佐选带知县谭缙杜民表等各兵快一千余名由水路分哨勦贼十月二十四等日寍贼囬援省城舟至鄱阳湖等处与吉赣等官兵相遇大战职等各行领兵连日在湖䇿应与贼对敌抚州府官兵擒斩贼犯共二百九十余名颗饶州府擒斩贼犯共五百余名颗建昌府擒斩贼犯共四百八十余名颗广信府擒斩贼犯共五百余名颗陆续各解本院转送监察御史谢源伍希儒处覈实䖏决审发讫各官随各统兵直至九江南康府地方照臣牌内行事知府陈槐林珹呈称先该九江兵备副使曹雷同该府知府汪颖等亦行督发瑞昌等县兵快与同九江卫掌印指挥刘勲等收召操军前来声复城池𬒳贼探知官兵齐集先行望风迯遁九江军兵至城守札仍又分兵追至湖口等䖏勦杀贼党职等入城抚囬迯窜男妇万余名口复业生理会案行拘九江府卫里老旗军查访得副使曹雷先于六月𥘉二日带同通判张云鹏前徃彭泽县水次兊粮知府汪颕先因疟痢兼以母病不能视事于十五日暂将印信牒行推官陈深署掌库蔵未经交盘至十七日丑时徳化县老人罗伦口报寍王谋反杀害巡抚等官彼有汪颍㑹同陈深并刘勲等点集城内官军机兵火夫上城照依原分南门迤东由盘石门福星门城上朶子军衞把守南门迤西由湓浦门至望京门城上朶子有司把守东门把守官指挥丁睿等三十四员南门把守官指挥萧纲等二十一员西门把守官指挥孙璋等二十员九江门把守官指挥董方等十二员福星北门把守官指挥李泮等十八员共一百零五员该卫军人先因放操囬屯数多一时不能齐集十八日卯时逆党凃承奉等领船二百余只装载兵至福星北门外札营就临城下喝呌开门指挥李泮等不从各贼忿怒分兵烧毁西门外军民房屋浔阳驿官厅等处杀死虏来四人临门祭旗随用铳砲火枪火箭等噐併力攻打至辰时贼遂梯援上城泮等俱各迯散𬒳贼将鎻钥打脱拥入口称省城南康等府俱已收服廵抚等官俱各𬒳害官民不必迯散只将印信来降时汪颕陈深刘勲等俱在各把门守因见力不能支同徳化县知县徐志道并前各门把守指挥千户镇抚及府县儒学训导仓埸局务大小官员各懐印信从南门迯避去讫内九江卫左千户所百户白昇马贵各遗失本所铜印一颗随𬒳各贼将大盈库银九千一百七十两零徳化县寄库银二百六十三两零湖口县寄库银四百五十九两零钞厰寄库银三千余两司狱司囚重犯十二名轻犯二十九名广盈仓粮米二千四百四十石零尽行刼取释放又将军器库盔甲刀鎗刼去共一十一万九千二百二十四件九江卫𬒳贼刼去军器二千六百三十九件演武军器一万六百三十件并响器八十余件镇抚监贼犯蔡日竒等七名尽行刼取释放及烧毁大哨船五只军舍房屋七十六间驾去大哨船二只小哨船十一只徳化县𬒳贼将县库银共三百二两零预备仓稻谷一万七千二百石零县监轻重囚犯二十名尽行刼放及烧毁官民房屋七百五十九间杀死男妇一十五名浔阳驿𬒳贼烧毁官厅一座耳房二间及站船铺陈等物惟指挥刘勲将兵备衙门赏功支剰银三十两六钱及赃罚银三十二两并运军行粮折银二十九两六钱收贮私家捏开在卫𬒳刼事渉侵欺及查九江府钞厰寄库银两行拘库子皮廷贵等审供侵分料银一千一百零六两四钱情由在官将各犯送府监候拘齐未到人犯追问囬报及查得佥事师䕫持奉伪檄前至九江安抚因见府卫等官不从伪命驾船去讫续查得该俯所属湖口县于六月十七日西时𬒳逆党熊内官等押兵到县因无城池知县章玄梅等带印暂避县后岭背集兵次日对敌杀死逆党魏清等𬒳贼杀死民快壮丁共一百二十名杀死居民一十一名放出县监重囚三名轻犯一十一名烧毁房屋二十间民房一千八百三十五间本县官库银两先已窖蔵及各衙门印信俱各见在止𬒳刼去在仓米一百五十九石在库皮盔鐡铳弓弩三百件鐡弹子三十二斤及衣服靴钞等物并将逺近年分卷册俱各毁壊彭泽县于六月十八日卯时𬒳贼蜂拥上街延烧房屋吏舍一百余间并无掳掠男妇当有知县潘琨督同廵捕官兵守保印信仓库钱粮文卷俱全徳化县于六月十七日𬒳从逆䕶卫指挥丁纲等统带旗校到屯点取军丁致𬒳惊散乡村男妇该县严督兵快人等保守城池俱各无虞除重复查勘明白将湖口彭泽二县𬒳害人民行令该府斟酌𬒳害重轻将见在钱粮加意赈恤其徳化县𬒳害之家縁无钱可支已行该府径申本院请发钱粮赈恤使𬒳害残民得以存济职等仍行多方抚谕激以忠义戒以勤俭人皆感服遵聴遂有更生之乐等因又据知府曾玙周朝佐呈称查勘得南康府六月十六日夜𬒳贼船一千余只冲入本府彼有该府通判俞椿推官王诩公出未囬知府陈霖同知张禄通判蔡譲因见城池新筑未完民兵寡少同附郭星子县掌印佐贰并府县儒学仓场局务等官各带卬信潜避庐山贼遂入城杀死官舍民快刘大等一十二名𬒳搬刼府库金一两五钱零紫阳遗惠仓原贮谷一千七石零刼放府狱重轻囚犯一百一十一名烧毁六房卷宗黄册及掠刼居民房屋家财知府陈霖等潜住各乡集兵陆续擒斩贼犯共二百三十余名颗至二十七日余贼五百余人奔来河下知府陈霖同州县各官督兵擒斩贼犯一百余名颗适遇委官知府曽玙周朝佐各带官兵自王家渡一路追贼到府恊力勦杀各起余贼又擒杀贼共三百三十余名颗各解审讫查得星子县知县王渊之𬒳贼追跌致死署印县丞曹时中当将印信付与吏熊正背负同主簿杨本禄俱入庐山曹时中迯躱不知去向兵快胡碧玉等五名𬒳贼杀死及刼虏居民男妇徐仲徳等五十八名口焚烧房屋并刼掠居民共五百三十六人家刼放狱囚弓正道等四十四名县廊库银九十七两零及赃物钞贯俱𬒳刼去止有银二百一十三两四钱八分系库子戴汶泗收藏囬家首出还官陆续擒获贼犯颜济等二十名又查得都昌县原无城池闻贼入境署印主簿王鼎典史王仲祥率兵迎敌保守仓库俱不曽𬒳刼𬒳贼杀死渰死兵快居民叚容等三十一名焚烧刼掠居民共一千二百一十六家又查建昌县原无城池逆党仪賔李世英等带领贼兵三百余名来县知县方铎县丞钱惠主簿王钺同儒学敎谕唐汶等见势不敌各带印信潜避集兵当𬒳李世英将狱禁囚犯熊澄等八十四名尽行刼放并无刼掠焚烧仓库钱粮官民房屋随𬒳方铎陆续擒获李世英等一百七十五名口觧报讫又查访勘得安义县新创城池未完𬒳逆党旗校火信等领兵到县将官厅烧毁三间六房文卷俱𬒳弃毁知县王轼因见贼势衆多退避集兵主簿董国宣因男董茂隆投入寍府惧罪迯走儒学训导陈仕端等亦随县官避出其仓库狱禁居民房屋俱不曽𬒳焚刼王轼同各官前后领兵擒斩贼共一千余名颗转觧讫抚囬南康府各属县复业迯民一万二千四百余家遵奉通行各属暂令管事及赈恤事宜另行申请等因各呈到臣㑹同各官访勘相同臣等议得九江南康府卫所县大小官员均有守土之寄俱犯失事之律𣣔将各官通革管事待罪縁地方残破之余又系朝觐年分无官可委更代姑从权宜暂行管事其各府县𬒳害人民并缺乏军资已于先取见在钱粮内量数查发前去赈给外参照九江地方当水陆之冲据湖湘之要朝廷以其控带南圻屏蔽江右实为要地故既有府衞之守又特为兵备之设其城池三面临水地势四围险固平时守备若严临变必难骤破各该守备官员安于承平寛縦军士虽预知贼报而仓惶无备及一闻贼至而望风奔走指挥刘勲除监守自盗官钱外与李泮等弃城先遁致贼残破知府汪颍推官陈深知县徐志道等因见守战无兵亦各懐印迯难百户白昇等一印不保安望守城副使曹雷职专兵备防守不严虽城破之日偶幸不与而失事之责终为有因再照南康地方固称土瘠民稀然亦负山阻水虽新创之城尚尔脩筑未完而守土之职惟当效死勿去该府知府陈霖同知陈禄通判蔡让星子县主簿杨永禄等畏缩无备迯难弃城湖口建昌二县知县章玄梅方铎闻贼先遁致残县治安义县知县王轼贼党在境不知先事之圗后虽有功无救地方之变彭泽县知县潘琨都昌县主簿王鼎等印信仓库虽获无虞而都昌𬒳贼杀死兵快彭泽𬒳贼烧刼居民失事之责亦有攸归星子县县丞曹时中安义县主簿董国宣一则脱迯不首一则縦子投贼至于各该府县首领儒学仓场局务等官虽无守土之责俱有弃职之罪以上各官求情固有轻重揆义俱犯宪条虽有后获之功难掩先失之罪及照近年以来士气不振兵律欠严盖由姑息屡行激励之方不立规利避害者获免委身効职者难容是以偷靡成习节义鲜彰伏望皇上大奋干刚肃清纲纪乞敕法司参详情罪轻重通将各官究治如律虽或量功末减亦必各示惩创庶有作新之机足为将来之警王文成公全书文录卷第七王文成公全书卷之七文录序记说别三子序自程朱诸大儒没而师友之道遂亡六经分裂于训诂支离芜蔓于辞章业举之习圣学㡬于息矣有志之士思起而兴之然卒徘徊嗟咨逡廵而不振因弛然自废者亦志之弗立弗讲于师友之道也夫一人爲之二人从而翼之已而翼之者益衆焉虽有难爲之事其弗成者鲜矣一人爲之三人从而危之己而危之者益衆焉虽有易成之功其克济者亦鲜矣故凢有志之士必求助于师友无师友之助者志之弗立弗求者也自予始知学即求师于天下而莫予诲也求友于天下而与予者寡矣又求同志之士二三子之外邈乎其寥寥也殆予之志有未立邪盖自近年而又得蔡希颜朱守中于山隂之白洋得徐曰仁于余姚之马堰曰仁予妹婿也希颜之深潜守中之明敏曰仁之温恭皆予所不逮三子者徒以一日之长视予以先軰予亦居之而弗辞非能有加也姑𣣔假三子者而为之证遂忘其非有也而三子者亦姑欲假予而存师友之饩羊不谓其不可也当是之时其相与也亦渺乎难㢤予有归隐之图方将与三子就云霞依泉石追濂洛之遗风求孔颜之真趣洒然而乐超然而游忽焉而忘吾之老也今年三子者为有司所选一举而尽之何予得之之难而有司者袭取之之易也予未暇以得举为三子喜而先以失助为予憾三子亦无喜于其得举而方且戚于其去予也雕开有言吾斯之未能信斯三子之心欤曾点志于咏歌浴沂而夫子喟然与之斯予与三子之㝠然而契不言而得之者欤三子行矣遂使举进士任职就列吾知其能也然而非所𣣔也使遂不进而归咏歌优㳺有日吾知其乐也然而未可必也天将降大任于是人必先违其所乐而投之于其所不𣣔所以衡心拂虑而增其所不能是玉之成也其在玆行欤三子则焉徃而非学矣而予终寡于同志之助也三子行矣沉潜刚克髙明柔克非箕子之言乎温恭亦沉潜也三子识之焉徃而非学矣苟三子之学成虽不吾迩其为同志之助也不多乎㢤増城湛原明宦于京师吾之同道友也三子徃见焉犹吾见也巳赠林以吉归省序阳明子曰求圣人之学而弗成者殆以志之弗立欤天下之人志轮而轮焉志裘而裘焉志巫医而巫医焉志其事而弗成者吾未之见也轮裘巫医遍天下求圣人之学者间数百年而弗一二见为其事之难欤亦其志之难欤弗志其事而能有成者吾亦未之见也林以吉将求圣人之事过予而论学予曰子盍论子之志乎志定矣而后学可得而论子闽也将闽是求而予言子以越之道路弗之聼也予越也将越是求而子言予以闽之道路弗之聼也夫乆溺于流俗而骤语以求圣人之事其始也必将有自馁而不敢当已而旧习牵焉又必有自眩而不能决已而外议夺焉又必有自沮而或以懈夫馁而求有以胜之眩而求有以信之沮而求有以进之吾见立志之难能也巳志立而学半四子之言圣人之学备矣苟志立而于是乎求焉其切磋讲明之益以吉自取之尚其有穷也㢤见素先生子诸父也子归而以予言正之且以爲何如送宗伯乔白巖序大宗伯白巖乔先生将之南都过阳明子而论学阳明子曰学贵专先生曰然予少而好奕食忘味寝忘寐目无改观耳无改聼盖一年而诎乡之人三年而国中莫有予当者学贵专㢤阳明子曰学贵精先生曰然予长而好文词字字而求焉句句而鸠焉研衆史覈百氏盖始而希迹于宋唐终焉浸入于汉魏学贵精㢤阳明子曰学贵正先生曰然予中年而好圣贤之道奕吾悔焉文词吾媿焉吾无所容心矣子以为奚若阳明子曰可㢤学奕则谓之学学文词则谓之学学道则谓之学然而其归逺也道大路也外是荆棘之蹊鲜克逹矣是故专于道斯谓之专精于道斯谓之精专于奕而不专于道其专溺也精于文词而不精于道其精僻也夫道广矣大矣文词技能于是乎出而以文词技能为者去道逺矣是故非专则不能以精非精则不能以明非明则不能以诚故曰惟精惟一精精也专一也精则明矣明则诚矣是故明精之为也诚一之基也一天下之大本也精天下之大用也知天地之化育而况于文词技能之末乎先生曰然㢤予将终身焉而悔其晚也阳明子曰岂易㢤公卿之不讲学也乆矣昔者卫武公年九十而犹诏于国人曰毋以老耄而弃予先生之年半于武公而功可倍之也先生其不媿于武公㢤某也敢忘国士之交警赠王尭卿序终南王尭卿为諌官三月以病致其事而去交逰之赠言者以十数而犹乞言于予甚㢤吾党之多言也夫言日茂而行益荒吾𣣔无言也乆矣自学术之不明世之君子以名为实凢今之所谓务乎其实皆其务乎其名者也可无察乎尭卿之行人皆以为髙矣才人皆以为羙矣学人皆以为博矣是可以无察乎自喜于一节者不足与进于全徳之地求免于乡人者不可以语于圣贤之途气浮者其志不确心麄者其造不深外夸者其中日陋已矣吾恶夫言之多也虎谷有君子类无言者尭卿过焉其以予言质之别张常甫序太史张常甫将归省告别于司封王某曰期之别也何以赠我乎某曰䖏九月矣未尝有言焉期之别又多乎㢤常甫曰斯邦期之过也虽然必有以赠我某曰工文词多论说广探极覧以爲博也可以爲学乎常甫曰知之辩名物考度数释经正史以爲宻也可以爲学乎常甫曰知之整容色脩辞气言必信动必果谈说仁义以爲行也可以爲学乎常甫曰知之曰去是三者而恬淡其心专一其气廓然而虚湛然而定以爲静也可以爲学乎常甫黙然良乆曰亦知之某曰然知之古之君子惟有所不知也而后能知之后之君子惟无所不知是以容有不知也夫道有本而学有要是非之辩精矣义利之间㣲矣斯吾未之能信焉曷亦姑无以为知之也而姑疑之而姑思之乎常甫曰唯吾姑无以为知之而姑疑之而姑思之期而见吾有以复于子别湛甘泉序颜子没而圣人之学亡曽子唯一贯之㫖传之孟轲终又二千余年而周程续自是而后言益详道益晦析理益精学益支离无本而事于外者益繁以难盖孟氏患杨墨周程之际释老大行今世学者皆知宗孔孟贱杨墨摈释老圣人之道若大明于世然吾从而求之圣人不得而见之矣其能有若墨氏之兼爱者乎其能有若杨氏之为我者乎其能有若老氏之清净自守释氏之究心性命者乎吾何以杨墨老释之思㢤彼于圣人之道异然犹有自得也而世之学者章绘句琢以夸俗诡心色取相饰以伪谓圣人之道劳苦无功非复人之所可为而徒取辩于言词之间古之人有终身不能究者今吾皆能言其畧自以为若是亦足矣而圣人之学遂废则今之所大患者岂非记诵词章之习而弊之所从来无亦言之太详析之太精者之过欤夫杨墨老释学仁义求性命不得其道而偏焉固非若今之学者以仁义为不可学性命之为无益也居今之时而有学仁义求性命外记诵辞章而不为者虽其陷于杨墨老释之偏吾犹且以为贤彼其心犹求以自得也夫求以自得而后可与之言学圣人之道某㓜不问学陷溺于邪僻者二十年而始究心于老释赖天之灵因有所觉始乃沿周程之说求之而若有得焉顾一二同志之外莫予翼也岌岌乎仆而后兴晚得友于甘泉湛子而后吾之志益坚毅然若不可遏则予之资于甘泉多矣甘泉之学务求自得者也世未之能知其知者且疑其为禅诚禅也吾犹未得而见而况其所志卓尔若此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉友意之所在不言而㑹论之所及不约而同期于斯道毙而后巳者今日之别吾容无言夫惟圣人之学难明而易惑习俗之降愈下而益不可囬任重道逺虽已无俟于言顾复于吾心若有不容巳也则甘泉亦岂以予言为缀乎别方叔贤序予与叔贤䖏二年见叔贤之学凢三变始而尚辞再变而讲说又再变而慨然有志圣人之道方其辞章之尚于予若氷炭焉讲说矣则违合者半及其有志圣人之道而沛然于予同趣将遂去之西樵山中以成其志叔贤亦可谓善变矣圣人之学以无我为本而勇以成之予始与叔贤为僚叔贤以郎中故事位吾上及其学之毎变而礼予日恭䘚乃自称门生而待予以先觉此非脱去世俗之见超然于无我者不能也虽横渠子之勇彻臯比亦何以加于此独愧予之非其人而何以当之夫以叔贤之善变而进之以无我之勇其于圣人之道也何有斯道也絶响于世余三百年矣叔贤之羙有若是是以乐为吾党道之别王纯甫序王纯甫之掌敎应天也阳明子既勉之以孟氏之言纯甫谓未尽也请益曰道未之尝学而以敎为职鳏官其罪矣敢问敎何以㢤阳明子曰其学乎尽吾之所以学者而敎行焉耳曰学何以㢤曰其敎乎尽吾之所以敎者而学成焉耳古之君子有诸巳而后求诸人也曰刚柔淳漓之异质矣而尽之我敎其可一乎曰不一所以一之也天之于物也巨微脩短之殊位而生成之一也惟技也亦然弓冶不相为能而其足于用亦一也匠斵也陶垣也圬墁也其足以成室亦一也是故立法而考之技也各诣其巧矣而同足于用因人而施之敎也各成其材矣而同归于善仲尼之答仁孝也孟氏之论货色也可以观敎矣曰然则敎无定法乎昔之辩者则何严也曰无定矣而以之必天下则弓焉而冶废匠焉而陶圬废圣人不欲人人而圣之乎然而质人人殊故辩之严者曲之致也是故或失则隘或失则支或失则流矣是故因人而施者定法矣同归于善者定法矣因人而施质异也同归于善性同也夫敎以复其性而巳由尭舜而来未之有改而谓无定乎别黄宗贤归天台序君子之学以明其心其心本无昧也而欲为之蔽习为之害故去蔽与害而明复匪自外得也心犹水也汚入之而流浊犹鍳也垢积之而光昧孔子告颜渊克巳复礼为仁孟轲氏谓万物皆备于我反身而诚夫巳克而诚固无待乎其外也世儒既叛孔孟之说昧于大学格致之训而徒务博乎其外以求益乎其内皆入汚以求清积垢以求明者也弗可得已守仁㓜不知学陷溺于邪僻者二十年疾疚之余求诸孔子子思孟轲之言而恍若有见其非守仁之能也宗贤于我自为童子即知弃去举业励志圣贤之学循世儒之说而穷之愈勤而益难非宗贤之罪也学之难易失得也有原吾尝为宗贤言之宗贤于吾言犹渴而饮无弗入也毎见其溢于面今既豁然吾党之良莫有及者谢病去不忍予别而需予言夫言之而莫予聼倡之而莫予和自今失吾助矣吾则忍于宗贤之别而容无言乎宗贤归矣为我结庐天台鴈荡之间吾将老焉终不使宗贤之独徃也赠周莹归省序永康周莹徳纯尝学于应子元忠既乃复见阳明子而请益阳明子曰子从应子之所来乎曰然应子则何以敎子曰无他言也惟日诲之以希圣希贤之学毋溺于流俗且曰斯吾所尝就正于阳明子者也子而不吾信则盍亲徃焉莹是以不逺千里而来谒曰子之来也犹有所未信乎曰信之曰信之而又来何也曰未得其方也阳明子曰子既得其方矣无所事于吾周生悚然有间曰先生以应子之故望卒赐之敎阳明子曰子既得之矣无所事于吾周生悚然而起茫然有间曰莹愚不得其方先生毋乃以莹为戯莹䘚赐之敎阳明子曰子之自永康而来也程㡬何曰千里而遥曰逺矣从舟乎曰从舟而又登陆也曰劳矣当兹六月亦暑乎曰途之暑特甚也曰难矣具资粮从童仆乎曰中途而仆病乃舍贷而行曰玆益难矣曰子之来既逺且劳其难若此也何不遂返而必来乎将亦无有强子者乎曰莹至于夫子之门劳苦艰难诚乐之宁以是而遂返又俟乎人之强之也乎曰斯吾之所谓子之既得其方也子之志𣣔至于吾门也则遂至于吾门无假于人子而志于圣贤之学有不至于圣贤者乎而假于人乎子之舍舟从陆捐仆贷粮冐毒暑而来也则又安所从受之方也生跃然起拜曰玆乃命之方也已抑莹由于其方而迷于其说必俟夫子之言而后跃如也则何居阳明子曰子未覩乎爇石以求灰者乎火力具足矣乃得水而遂化子归就应子而足其火力焉吾将储担石之水以俟子之再见赠林典卿归省序林典卿与其弟游于大学且归辞于阳明子曰元叙尝闻立诚于夫子矣今兹归敢请益阳明子曰立诚典卿曰学固此乎天地之大也而星辰丽焉日月明焉四时行焉引类而言之不可穷也人物之富也而草木蕃焉禽兽群焉中国夷狄分焉引类而言之不可尽也夫古之学者殚智虑弊精力而莫究其绪焉靡昼夜极年岁而莫竟其说焉析𧖟丝擢牛尾而莫既其奥焉而曰立诚立诚尽之矣乎阳明子曰立诚尽之矣夫诚实理也其在天地则其丽焉者则其明焉者则其行焉者则其引类而言之不可穷焉者皆诚也其在人物则其蕃焉者则其群焉者则其分焉者则其引类而言之不可尽焉者皆诚也是故殚智虑弊精力而莫究其绪也靡昼夜极年岁而莫竟其说也析蚕丝擢牛尾而莫既其奥也夫诚一而已矣故不可复有所益益之是爲二也二则伪故诚不可益不可益故至诚无息典卿起拜曰吾今乃知夫子之敎若是其要也请终身事之不敢复有所疑阳明子曰子归有黄宗贤氏者应元忠氏者方与讲学于天台鴈荡之间倘遇焉其遂以吾言谂之赠陆清伯归省序陆清伯澄归归安与其友二三子论绎所学赠䖏焉二三子或曰清伯之学日进矣始吾见清伯其气扬扬然若浮云其言滔滔然若流波今而日黙黙尔日慊慊尔日雍雍尔日休休尔有大径庭焉以是知其进也或曰清伯始见夫子一月一至既而旬一至又既而五六日三四日而一至又既而迁居于夫子之傍后乃请于夫子扫庾下之室而旦暮侍焉夫徳莫淑于尊贤学莫遄于亲师故趋权门者日进于势逰市肆者日进于利清伯于夫子之道日加亲附焉吾未遑其他即是可以知其学之进也矣清伯曰有是㢤澄则以为日退也澄闻夫子之敎而茫然已而歆然忽耿然而疑已而大疑焉又闪然大骇乃忽闯然若有覩也当是时则亦㡬有所益矣自是且数月盖悠焉游焉业不加脩焉反而求焉伥伥然頽頽然昏蔽扩而愈进私累息而愈兴衆妄攻而愈固如上滩之舟屡失屡下力挽而不能前以为日退也明日又辞于阳明子二三子偕焉各言其所以阳明子曰其然乎其然乎谓已为日退者进脩之励善日进矣谓人爲日进者与人为善者其善亦日进矣虽然谓已爲日退也而意阻焉能无日退乎谓人为日进也而气歉焉亦能无日退乎斯又进退之机吉凶之所由分也可无慎乎赠周以善归省序江山周以善究心格物致知之学有年矣苦其难而不能有所进也闻阳明子之说而异之意其或有见也就而问之闻其说戚然若有所省归求其故而不合则遅疑旬日又徃闻其说则又戚然若有所省归求其故而不合则又遅疑者旬日如是徃复数月求之既无所获去之又弗能也乃徃告之以其故阳明子曰子未闻昔人之论奕乎奕之爲数小数也不专心致志则亦不可以得也今子入而闻吾之说出而有鸿鹄之思焉亦何怪乎勤而弗获矣于是退而斋洁而以弟子之礼请阳明子与之坐盖黙然良乆乃告之以立诚之说耸然若仆而兴也明日又言之加宻焉证之以大学明日又言之加密焉证之以论孟明日又言之加密焉证之以中庸乃跃然喜避席而言曰积今而后无疑于夫子之言而后知圣贤之教若是其深切简易也而后知所以格物致知以诚吾之身吾喜焉吾悔焉十年之攻徒以毙精神而乱吾之心术也悲夫积将以夫子之言告同志俾及时从事于此无若积之底于悔也庶以报夫子之徳而无负于夫子之敎居月余吿归阳明子叙其言以遗之使无忘于得之之难也赠郭善甫归省序郭子自黄来学踰年而告归曰庆闻夫子立志之说亦既知所从事矣今玆将逺去敢请一言以为夙夜朂阳明子曰君子之于学也犹农夫之于田也既善其嘉种矣又深耕易耨去其蝥莠时其灌漑早作而夜思皇皇惟嘉种之是忧也而后可望于有秋夫志犹种也学问思辩而笃行之是耕耨灌溉以求于有秋也志之弗端是荑稗也志端矣而功之弗继是五谷之弗熟弗如荑稗也吾尝见子之求嘉种矣然犹惧其或荑稗也见子之勤耕耨矣然犹惧其荑稗之弗如也夫农春种而秋成时也由志学而至于立自春而徂夏也由立而至于不惑去夏而秋矣已过其时犹种之未定不亦大可惧乎过时之学非人一己百未之敢望而犹或作辍焉不亦大可哀乎从吾游者衆矣虽开说之多未有出于立志者故吾于子之行卒不能舍是而别有所说子亦可以无疑于用力之方矣赠郑徳夫归省序西安郑徳夫将学于阳明子闻士大夫之议者以为禅学也复已之则与江山周以善者姑就阳明子之门人而考其说若非禅者也则又姑与就阳明子亲聼其说焉盖旬有九日而后释然于阳明子之学非禅也始具弟子之礼师事之问于阳明子曰释与儒孰异乎阳明子曰子无求其异同于儒释求其是者而学焉可矣曰是与非孰辨乎曰子无求其是非于讲説求诸心而安焉者是矣曰心又何以能定是非乎曰无是非之心非人也口之于甘苦也与易牙同目之于妍媸也与离娄同心之于是非也与圣人同其有昧焉者其心之于道不能如口之于味目之于色之诚切也然后私得而蔽之子务立其诚而已子惟虑夫心之于道不能如口之于味目之于色之诚切也而何虑夫甘苦妍媸之无辩也乎曰然则五经之所载四书之所传其皆无所用乎曰孰为而无所用乎是甘苦妍媸之所在也使无诚心以求之是谈味论色而已也又孰从而得甘苦妍媸之真乎既而告归请阳明子爲书其说遂书之紫阳书院集序豫章熊侯世芳之守徽也既敷政其境内乃大新紫阳书院以明朱子之学萃七校之秀而躬敎之于是校士程曽氏採摭书院之兴废爲集而弁以白鹿之规明政教也来请予言以谂多士夫爲学之方白鹿之规尽矣警劝之道熊侯之意勤矣兴废之故程生之集备矣又奚以予言爲乎然予闻之徳有本而学有要不于其本而泛焉以从事髙之而虚无卑之而支离终亦流荡失宗劳而无得矣是故君子之学惟求得其心虽至于位天地育万物未有出于吾心之外也孟氏所谓学问之道无他求其放心而已矣者一言以蔽之故博学者学此者也审问者问此者也慎思者思此者也明辩者辩此者也笃行者行此者也心外无事心外无理故心外无学是故于父子尽吾心之仁于君臣尽吾心之义言吾心之忠信行吾心之笃敬惩心忿窒心𣣔迁心善改心过䖏事接物无所徃而非求尽吾心以自慊也譬之植焉心其根也学也者其培拥之者也灌溉之者也扶植而删锄之者也无非有事于根焉耳矣朱子白鹿之规首之以五敎之目次之以为学之方又次之以䖏事接物之要若各为一事而不相䝉者斯殆朱子平日之意所谓随事精察而力行之庶㡬一旦贯通之妙也欤然而世之学者徃徃遂失之支离琐屑色荘外驰而流入于口耳声利之习岂朱子之敎使然㢤故吾因诸士之请而特原其本以相朂庶㡬乎操存讲习之有要亦所以发明朱子未尽之意也朱子晚年定论序洙泗之传至孟子而息千五百余年濂溪明道始复追㝷其绪自后辩析日详然亦日就支离决裂旋复湮晦吾尝深求其故大抵皆世儒之多言有以乱之守仁蚤岁业举溺志辞章之习既乃稍知从事正学而苦于衆说之纷挠疲尔茫无可入因求诸老释欣然有㑹于心以爲圣人之学在此矣然于孔子之敎间相出入而措之日用徃徃阙漏无归依违徃返且信且疑其后谪官龙场居夷䖏困动心忍性之余恍若有悟体验探求再更寒暑证诸六经四子沛然若决江河而放之海也然后叹圣人之道坦如大路而世之儒者妄开窦径蹈荆棘随坑堑究其为说反出二氏之下宜乎世之髙明之士厌此而趋彼也此岂二氏之罪㢤间尝以此语同志而闻者竞相非议自以为立异好奇虽毎痛反深抑务自搜剔斑瑕而愈益精明的确洞然无复可疑独于朱子之说有相牴牾恒疚于心切疑朱子之贤而岂其于此尚有未察及官留都复取朱子之书而检求之然后知其晚岁固巳大悟旧说之非痛悔极艾至以为自诳诳人之罪不可胜赎世之所传集註或问之类乃其中年未定之说自咎以爲旧本之误思改正而未及而其诸语类之属又其门人挟胜心以附巳见固于朱子平日之说犹有大相缪戾者而世之学者局于见闻不过持循讲习于此其于悟后之论槩乎其未有闻则亦何怪乎予言之不信而朱子之心无以自暴于后世也乎予旣自幸其説之不缪于朱子又喜朱子之先得我心之同然且慨夫世之学者徒守朱子中年未定之说而不复知求其晚岁既悟之论竞相呶呶以乱正学不自知其巳入于异端辄採録而裒集之私以示夫同志庶㡬无疑于吾说而圣学之明可冀矣别梁日孚序圣人之道若大路虽有跛蹩行而不巳朱有不至而世之君子顾以为圣人之异于人若彼其甚逺也其为功亦必若彼其甚难也而浅易若此岂其可及乎则从而求之艰深恍愡溺于支离骛于虚髙率以为圣人之道必不可至而甘于其质之所便日以沦于汚下有从而求之者竞相嗤讪曰狂诞不自量者也呜唿其弊也亦岂一朝一夕之故㢤孟子云徐行后长者谓之弟疾行先长者谓之不弟夫徐行者岂人所不能㢤所不为也世之人不知咎其不为而归咎于其不能其亦不思而巳矣进士梁日孚携家谒选于京过赣停舟见予始与之语移时而别明日又来与之语日昃而别又明日又来日入而未忍去又明日则假馆而请受业焉同舟之人强之北者开譬百端日孚皆笑而不应莫不嚣且异其最亲爱者曰子有万里之行戒僮㒒聚资斧具舟楫又挈其家室经营阅岁而始就道行未数百里而中止此不有大苦必有大乐者乎子亦可以语我乎日孚笑曰吾今则有大苦亦诚有大乐者然未易以语子也子见病狂䘮心者乎方其昬逸瞶乱赴汤火蹈荆棘莫不恬然自信以为是也比遇良医沃之以清冷之浆而投之以神明之剂始甦然以醒告之以其向之所为又始骇然以苦示之以其所从归之途又始欣然以喜且恨遇斯人之晚也彼病狂不复者反从而哂唁之以为是变其常今吾与子之事亦何以异于此矣居无何予以军旅之役出而逺日孚者且两月谓日孚既去矣及旋而日孚居然以待既以委其资斧于逆旅归其家室于故乡泊然而乐若将终身焉扣其学日有所明而月有所异矣然后益叹圣人之学非夫自暴自弃未有不可由之而至而日孚出于流俗殆孟子所谓豪杰之士者矣复留余三月其母使人来谓曰姑北行以毕吾硕然后从尔所好知日孚者亦交以是劝日孚请曰焯焉能一日而去夫子将复赴汤火蹈荆棘矣予曰其然㢤子以圣人之道爲有方体乎爲可拘之以时限之以地乎世未有既醒之人而复赴汤火蹈荆棘者子务醒其心毋徒汤火荆棘之爲惧日孚良乆曰焯近之矣圣人之道求之于心故不滞于事出之以理故不泥于物根之以性故不拘以时动之以神故不限以地苟知此矣焉徃而非学也奚必恒于夫子之门乎焯请暂辞而北疑而复求正予莞尔而笑曰近之矣近之矣大学古本序大学之要诚意而已矣诚意之功格物而已矣诚意之极止至善而巳矣止至善之则致知而已矣正心复其体也脩身着其用也以言乎己谓之明徳以言乎人谓之亲民以言乎天地之间则备矣是故至善也者心之本体也动而后有不善而本体之知未尝不知也意者其动也物者其事也致其本体之知而动无不善然非即其事而格之则亦无以致其知故致知者诚意之本也格物者致知之实也物格则知致意诚而有以复其本体是之谓止至善圣人惧人之求之于外也而反覆其辞旧本析而圣人之意亡矣是故不务于诚意而徒以格物者谓之支不事于格物而徒以诚意者谓之虚不本于致知而徒以格物诚意者谓之妄支与虚与妄其于至善也逺矣合之以敬而益缀𥙷之以传而益离吾惧学之日逺于至善也去分章而复旧本傍爲之什以引其义庶㡬复见圣人之心而求之者有其要噫乃若致知则存乎心悟致知焉尽矣礼记纂言序礼也者理也理也者性也性也者命也维天之命于穆不已而其在于人也谓之性其粲然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周旋中礼矣后之言礼者吾惑焉纷纭器数之争而牵制刑名之未穷年矻矻弊精于祝吏之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何㢤故老庄之徒外礼以言性而谓礼爲道徳之衰仁义之失既已堕于空虚渀荡而世儒之说复外性以求礼遂谓礼止于器数制度之间而议拟倣像于影响形迹以爲天下之礼尽在是矣故凢先王之礼烟蒙灰散而卒以煨烬于天下要亦未可专委罪于秦火者僣不自度尝欲取礼记之所载掲其大经大本而䟽其条理节目庶㡬器道本末之一致又惧其徳之弗任而时亦有所未及也间尝为之说曰礼之于节文也犹规矩之于方圎也非方圎无以见规矩之用非节文则亦无从而睹所谓礼矣然方圎者规矩之所出而不可遂以方圆为规矩故执规矩以为方圎则方圎不可胜用舎规矩以为方圎而遂以方圎为之规矩则规矩之用息矣故规矩者无一定之方圎而方圎者有一定之规矩此学礼之要盛徳者之所以动容周旋而中也宋儒朱仲晦氏慨礼经之芜乱尝欲考正而删定之以仪礼为之经礼记为之传而其志竞亦弗就其后吴㓜清氏因而为纂言亦不数数于朱说而于先后䡖重之间固已多所发明二子之见其规条指画则旣出于汉儒矣其所谓观其㑹通以行其典礼之原则尚恨吾生之晚而未及与闻之也虽然后圣而有作则无所容言矣后圣而未有作也则如纂言者固学礼者之箕裘筌蹄而可以少之乎姻友胡汝登忠信而好礼其为宁国也将以是而施之刻纂言以敷其说而属序于予予将进汝登之道而推之于其本也故为序之若此云象山文集序圣人之学心学也尧舜禹之相授受曰人心惟危道心惟微惟精惟一允执厥中此心学之源也中也者道心之谓也道心精一之谓仁所谓中也孔孟之学惟务求仁盖精一之传也而当时之弊固已有外求之者故子贡致疑于多学而识而以博施济衆为仁夫子告之以一贯而敎以能近取譬盖使之求诸其心也迨于孟氏之时墨氏之言仁至于摩顶放踵而告子之徒又有仁内义外之说心学大坏孟子辟义外之说而曰仁人心也学问之道无他求其放心而已矣又曰仁义礼智非由外铄我也我固有之弗思耳矣盖王道息而伯术行功利之徒外假天理之近似以济其私而以欺于人曰天理固如是不知旣无其心矣而尚何有所谓天理者乎自是而后析心与理而爲二而精一之学亡世儒之支离外索于刑名器数之末以求明其所谓物理者而不知吾心即物理𥘉无假于外也佛老之空虚遗弃其人伦事物之常以求明其所谓吾心者而不知物理即吾心不可得而遗也至宋周程二子始复追㝷孔颜之宗而有无极而太极定之以仁义中正而主静之说动亦定静亦定无内外无将迎之论庶几精一之㫖矣自是而后有象山陆氏虽其纯粹和平若不逮于二子而简易直截真有以接孟子之传其议论开辟时有异者乃其气质章见之殊而要其学之必求诸心则一而已故吾尝㫁以陆氏之学孟氏之学也而世之议者以其尝与晦翁之有同异而遂诋以为禅夫禅之说弃人伦遗物理而要其归极不可以爲天下国家苟陆氏之学而果若是也乃所以为禅也今禅之说与陆氏之说其书具存学者苟取而观之其是非同异当有不待于辩说者而顾一倡群和勦说雷同如矮人之观场莫知悲笑之所自岂非贵耳贱目不得于言而勿求诸心者之过欤夫是非同异毎起于人持胜心便旧习而是已见故胜心旧习之为患贤者不免焉抚守李茂元氏将重刋象山之文集而请一言为之序予何所容言㢤惟读先生之文者务求诸心而无以旧习已见先焉则糠粃精凿之羙恶入口而知之矣观徳亭记君子之于射也内志正外体直持弓矢审固而后可以言中故古者射以观徳徳也者得之于其心也君子之学求以得之于其心故君子之于射以存其心也是故懆于其心者其动妄荡于其心者其视浮歉于其心者其气馁忽于其心者其貌惰傲于其心者其色矜五者心之不存也不存也者不学也君子之学于射以存其心也是故心端则体正心敬则容肃心平则气舒心专则视审心通故时而理心纯故譲而恪心宏故胜而不张负而不弛七者备而君子之徳成君子无所不用其学也于射见之矣故曰为人君者以为君鹄为人臣者以为臣鹄为人父者以为父鹄为人子者以为子鹄射也者射巳之鹄也鹄也者心也各射巳之心也各得其心而巳故曰可以观徳矣作观徳亭记重脩文山祠记宋丞相文山文公之祠旧在庐陵之当田今螺川之有祠实肇于我孝皇之朝然亦因废爲新多缺陋而未称正徳戊寅县令邵徳容始恢其议于郡守伍文定相与白诸廵抚廵按守巡诸司皆以是爲风化之所系也争措财鸠工圗拓而新之恊守令之力不再踰月而工萃圮者完隘者辟遗者举巍然焕然不独庙貌之改观而吉之人士奔走瞻叹翕然益起其忠孝之心则是举之有益于名敎也诚大矣使来请记呜唿公之忠天下之逹忠也结椎异类犹知敬慕而况其乡之人乎逆旅经行犹存尸祝而况其乡之土乎凢有职守皆知尊尚而况其土之官乎然而乡人之慕之也三有司之崇尚之也文公之没今且三百年矣吉士之以气节行义后先炳燿谓非闻公之风而兴不可也然忠义之降激而为气节气节之弊流而为客气其上焉者无所为而为固公所谓成仁取义者矣其次有所为矣然犹其气之近于正者也迨其弊也遂有慿其愤戾粗鄙之气以行其嫉𥚹骜之私士流于矫拂民入于健讼人欲炽而天理㓕而犹自视以为气节若是者容有之乎则于公之道非所谓操戈入室者欤吾故备而论之以朂夫兹乡之后进使之去其偏以归于全克其私以反于正不媿于公而已矣今廵抚暨诸有司之表励崇饰固将以行其好徳之心振扬风敎诗所谓民之秉彛好是懿徳者也人亦孰无是心苟能充之公之忠义在我矣而又何羡乎然而时之表励崇饰有好其实而崇之者有慕其名而崇之者有假其迹而崇之者忠义有诸巳思以喻诸人因而表其祠宇树之风声是好其实者也知其美而未能诚诸身姑以脩其祠宇彰其事迹是慕其名者也饰之祠宇而壊之于其身矫之文具而败之于其行奸以掩其外而袭以阱其中是假其迹者也若是者容有之乎则于公之道非所谓毁瓦画墁者欤吾故备而论之以朂夫后之官兹土者使无徒慕其名而务求其实毋徒脩公之祠而务脩公之行不媿于公而已矣某尝令兹邑睹公祠之圯陋而未能恢既有媿于诸有司慨其风声气习之或弊而未能讲去其偏复有媿于诸人士乐兹举之有成也推其愧心之言而为之记从吾道人记海寍董萝石者年六十有八矣以能诗闻江湖间与其乡之业诗者十数軰为诗社旦夕操𥿄吟呜相与求句字之工至废寝食遗生业时俗共非笑之不顾以为是天下之至乐矣嘉靖甲申春萝石来㳺㑹稽闻阳明子方与其徒讲学山中以杖肩其瓢笠诗卷来访入门长揖上坐阳明子异其气貌且年老矣礼敬之又询知其为董萝石也与之语连日夜萝石辞弥谦礼弥下不觉其席之弥侧也退谓阳明子之徒何生秦曰吾见世之儒者支离琐屑脩饰邉幅为偶人之状其下者贪饕争夺于富贵利欲之塲而尝不屑其所为以为世岂真有所谓圣贤之学乎直假道于是以求济其私耳故遂笃志于诗而放浪于山水今吾闻夫子良知之说而忽若大寐之得醒然后知吾向之所为日夜弊精劳力者其与世之营营利禄之徒特清浊之分而其间不能以寸也幸㢤吾非至于夫子之门则几于虚此生矣吾将北面夫子而终身焉得无既老而有所不可乎秦起拜贺曰先生之年则老矣先生之志何壮㢤入以请于阳明子阳明子喟然叹曰有是㢤吾未或见此翁也虽然齿长于我矣师友一也苟吾言之见信奚必北面而后为礼乎萝石闻之曰夫子殆以予诚之未积欤辞归两月弃其瓢笠持一缣而来谓秦曰此吾老妻之所织也吾之诚积若玆缕矣夫子其许我乎秦入以请阳明子曰有是㢤吾未或见此翁也今之后生晚进苟知执笔为文辞稍记习训诂则已侈然自大不复知有从师学问之事见有或从师问学者则閧然共非笑指斥若怪物翁以能诗训后进从之游者遍于江湖盖居然先軰矣一旦闻予言而弃去其数十年之成业如敉屣遂求北面而屈礼焉岂独今之时而未见若人将古之记传所载亦未多数也夫君子之学求以变化其气质焉尔气质之难变者以客气之为患而不能以屈下于人遂至自是自欺饰非长敖卒归于兇顽鄙倍故凢世之为子而不能孝为弟而不能敬为臣而不能忠者其始皆起于不能屈下而客气之为患耳苟惟理是从而不难于屈下则客气消而天理行非天下之大勇不足以与于此则如萝石固吾之师也而吾岂足以师萝石乎萝石曰甚㢤夫子之拒我也吾不能以俟请矣入而强纳拜焉阳明子固辞不获则计之以师友之间与之探禹穴登炉峯陟秦望寻兰亭之遗迹徜徉于云门若耶鑑湖剡曲萝石日有所闻益充然有得欣然乐而忘归也其乡党之子弟亲友与其平日之爲社者或笑而非或爲诗而招之返且曰翁老矣何乃自苦若是耶萝石笑曰吾方幸逃于苦海方知悯若之自苦也顾以吾爲苦耶吾方扬鬐于渤澥而振羽于云霄之上安能复投网罟而入樊笼乎去矣吾将从吾之所好遂自号曰从吾道人阳明子闻之叹曰卓㢤萝石血气既衰戒之在得矣孰能挺特奋发而复若少年英锐者之为乎真可谓之能从吾所好矣世之人从其名之好也而竞以相髙从其利之好也而贪以相取从其心意耳目之好也而诈以相欺亦皆自以为从吾所好矣而岂知吾之所谓真吾者乎夫吾之所谓真吾者良知之谓也父而慈焉子而孝焉吾良知所好也不慈不孝焉斯恶之矣言而忠信焉行而笃敬焉吾良知所好也不忠信焉不笃敬焉斯恶之矣故夫名利物欲之好私吾之好也天下之所恶也良知之好真吾之好也天下之所同好也是故从私吾之好则天下之人皆恶之矣将心劳日拙而忧苦终身是之谓物之役从真吾之好则天下之人皆好之矣将家国天下无所䖏而不当富贵贫贱患难夷狄无入而不自得斯之谓䏻从吾之所好也矣夫子尝曰吾十有五而志于学是从吾之始也七十而从心所欲不踰矩则从吾而化矣萝石踰耳顺而始知从吾之学毋自以为既晚也充萝石之勇其进扵化也何有㢤呜唿世之营营于物𣣔者闻萝石之风亦可以知所适从也乎亲民堂记南子元善之治越也过阳明子而问政焉阳明子曰政在亲民曰亲民何以乎曰在明明徳曰明明徳何以乎曰在亲民曰明徳亲民一乎曰一也明徳者天命之性灵昭不昧而万理之所从出也人之于其父也而莫不知孝焉于其兄也而莫不知弟焉于凢事物之感莫不有自然之明焉是其灵昭之在人心亘万古而无不同无或昧者也是故谓之明徳其或蔽焉物𣣔也明之者去其物𣣔之蔽以全其本体之明焉耳非能有以増益之也曰何以在亲民乎曰徳不可以徒明也人之欲明其孝之徳也则必亲于其父而后孝之徳明矣欲明其弟之徳也则必亲于其兄而后弟之徳明矣君臣也夫妇也朋友也皆然也故明明徳必在于亲民而亲民乃所以明其明徳也故曰一也曰亲民以明其明徳脩身焉可矣而何家国天下之有乎曰人者天地之心也民者对巳之称也曰民焉则三才之道举矣是故亲吾之父以及人之父而天下之父子莫不亲矣亲吾之兄以及人之兄而天下之兄弟莫不亲矣君臣也夫妇也朋友也推而至于鸟兽草木也而皆有以亲之无非求尽吾心焉以自明其明徳也是之谓明明徳于天下是之谓家齐国治而天下平曰然则乌在其为止至善者乎昔之人固有𣣔明其明徳矣然或失之虗罔空寂而无有乎家国天下之施者是不知明明徳之在于亲民而二氏之流是矣固有欲亲其民者矣然或失之知谋权术而无有乎仁爱恻怛之诚者是不知亲民之所以明其明徳而五伯功利之徒是矣是皆不知止于至善之过也是故至善也者明徳亲民之极则也天命之性粹然至善其灵昭不昧者皆其至善之发见是皆明徳之本体而所谓良知者也至善之发见是而是焉非而非焉固吾心天然自有之则而不容有所拟议加损于其间也有所拟议加损于其间则是私意小智而非至善之谓矣人惟不知至善之在吾心而用其私智以求之于外是以昧其是非之则至于横骛决裂人欲肆而天理亡明徳亲民之学大乱于天下故止至善之于明徳亲民也犹之规矩之于方圆也尺度之于长短也权衡之于䡖重也方圎而不止于䂓矩爽其度矣长短而不止于尺度乖其制矣轻重而不止于权衡失其凖矣明徳亲民而不止于至善亡其则矣夫是之谓大人之学大人者以天地万物为一体也夫然后能以天地万物爲一体元善喟然而叹曰甚㢤大人之学若是其易简也吾乃今知天地万物之一体矣吾乃今知天下之为一家中国之为一人矣一夫不𬒳其泽若已推而内诸沟中伊尹其先得我心之同然乎于是名其莅政之堂曰亲民而曰吾以亲民为职者也吾务亲吾之民以求明吾之明徳也夫爰书其言于壁而为之记万松书院记万松书院在浙省南门外当湖山之间弘治𥘉叅政周君近仁因废寺之趾而改爲之庙貌规制畧如学宫延孔氏之裔以奉祀事近年以来有司相继缉理地益以胜然亦止爲游观之所而讲诵之道未备也嘉靖乙酉侍御潘君景哲奉命来廵宪度丕肃文风聿新既简乡闱收一省之贤而上之南宫矣又以遗才之不能尽取爲憾思有以大成之乃増脩书院益广楼居斋舍爲三十六楹具其器用置赡田若干顷掲白鹿之规抡彦选俊肄习其间以倡列郡之士而以属之提学佥事万君汝信汝信曰是固潮之责也藩臬诸君咸賛厥成使知事严纲董其役知府陈力推官陈箎軰相恊经理阅月踰旬工讫事举乃来请言以纪其事惟我皇明自国都至于郡邑咸建庙学群士之秀专官列职而敎育之其于学校之制可谓详且备矣而名区胜地徃徃复有书院之设何㢤所以匡翼夫学校之不逮也夫三代之学皆所以明人伦今之学宫皆以明伦名堂则其所以立学者固未尝非三代意也然自科举之业盛士皆驰骛于记诵辞章而功利得䘮分惑其心扵是师之所敎弟子之所学者逐不复知有明伦之意矣懐世道之忧者思挽而复之卒亦未知所措其力譬之兵事当玩弛偷惰之余则必选将阅伍更其号令旌旗悬非格之赏以倡敢勇然后士气可得而振也今书院之设固亦此类也欤士之来集于此者其必相与思之曰既进我扵学校矣而复优我于是何爲乎宁独以精吾之举业而巳乎便吾之进取而巳乎则学校之中未尝不可以精吾之业而进取之心自吾所汲汲非有待于人之从而趋之也是必有进于是者矣是固期我以古圣贤之学也古圣贤之学明伦而已尭舜之相授受曰人心惟危道心惟微惟精惟一允执厥中斯明伦之学矣道心也者率性之谓也人心则伪矣不杂于人伪率是道心而发之于用也以言其情则爲喜怒哀乐以言其事则爲中节之和爲三千三百经曲之礼以言其伦则为父子之亲君臣之义夫妇之别长㓜之序朋友之信而三才之道尽此矣舜使契为司徒以敎天下者敎之以此也是固天下古今圣愚之所同具其或未焉者物𣣔蔽之非其中之所有不备而假求之于外者也是固所谓不虑而知其良知也不学而能其良能也孩提之童无不知爱其亲者也孔子之圣则曰所求乎子以事父未能也是明伦之学孩提之童亦无不能而及其至也虽圣人有所不能尽也人伦明于上小民亲于下家齐国治而天下平矣是故明伦之外无学矣外此而学者谓之异端非此而论者谓之邪说假此而行者谓之伯术饰此而言者谓之文辞背此而驰者谓之功利之徒乱世之政虽今之举业必自此而精之而谓不愧于敷奏明试虽今之仕进必由此而施之而后无忝于行义逹道斯固国家建学之𥘉意诸君缉书院以兴多士之盛心也故为多士诵之稽山书院尊经阁记经常道也其在于天谓之命其赋于人谓之性其主于身谓之心心也性也命也一也通人物逹四海塞天地亘古今无有乎弗具无有乎弗同无有乎或变者也是常道也其应乎感也则爲恻隐爲羞恶爲辞譲爲是非其见于事也则爲父子之亲爲君臣之义爲夫妇之别爲长㓜之序爲朋友之信是恻隐也羞恶也辞譲也是非也是亲也义也序也别也信也一也皆所谓心也性也命也通人物逹四海塞天也亘古今无有乎弗具无有乎弗同无有乎或变者也是常道也是常道也以言其隂阳消息之行焉则谓之易以言其纪纲政事之施焉则谓之书以言其歌咏性情之发焉则谓之诗以言其条理节文之着焉则谓之礼以言其欣喜和平之生焉则谓之乐以言其诚伪邪正之辩焉则谓之春秋是隂阳消息之行也以至于诚伪邪正之辩也一也皆所谓心也性也命也通人物逹四海塞天地亘古今无有乎弗具无有乎弗同无有乎或变者也夫是之谓六经六经者非他吾心之常道也故易也者志吾心之隂阳消息者也书也者志吾心之纪纲政事者也诗也者志吾心之歌咏性情者也礼也者志吾心之条理节文者也乐也者志吾心之欣喜和平者也春秋也者志吾心之诚伪邪正者也君子之于六经也求之吾心之隂阳消息而时行焉所以尊易也求之吾心之纪纲政事而时施焉所以尊书也求之吾心之歌咏性情而时发焉所以尊诗也求之吾心之条理节文而时着焉所以尊礼也求之吾心之欣喜和平而时生焉所以尊乐也求之吾心之诚伪邪正而时辨焉所以尊春秋也盖昔者圣人之扶人极忧后世而述六经也犹之富家者之父祖虑其产业库蔵之积其子孙者或至于遗忘散失卒困穷而无以自全也而记籍其家之所有以贻之使之世守其产业库蔵之积而享用焉以免于困穷之患故六经者吾心之记籍也而六经之实则具于吾心犹之产业库蔵之实积种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守视享用其产业库蔵之实积日遗忘散失至于窭人丐夫而犹嚣嚣然指其记籍曰斯吾产业库蔵之积也何以异于是呜唿六经之学其不明于世非一朝一夕之故矣尚功利崇邪说是谓乱经习训诂传记诵没溺于浅闻小见以涂天下之耳目是谓侮经侈淫辞竞诡辩饰奸心盗行逐世垄㫁而犹自以为通经是谓贼经若是者是并其所谓记籍者而割裂弃毁之矣宁复知所以为尊经也乎越城旧有稽山书院在卧龙西冈荒废乆矣郡守渭南南君大吉既敷政于民则慨然悼末学之支离将进之以圣贤之道于是使山隂令呉君瀛拓书院而一新之又为尊经之阁于其后曰经正则庶民兴庶民兴斯无邪慝矣阁成请予一言以谂多士予旣不获辞则为记之若是呜唿世之学者得吾说而求诸其心焉其亦庶乎知所以为尊经也矣重脩山隂县学记山隂之学岁乆弥敝敎谕汪君瀚軰以谋于县尹顾君铎而一新之请所以诏士之言于予时予方在疚辞未有以告也已而顾君入为秋官郎洛阳呉君瀛来代复增其所未备而申前之请昔予官留都因京兆之请记其学而尝有说矣其大意以为朝廷之所以养士者不专于举业而实望之以圣贤之学今殿庑堂舍拓而辑之饩廪条敎具而察之者是有司之脩学也求天下之广居安宅者而脩诸其身焉此爲师爲弟子者之脩学也其时闻者皆惕然有省然于凢所以爲学之说则犹未之及详今请爲吾越之士一言之夫圣人之学心学也学以求尽其心而已尭舜禹之相授受曰人心惟危道心惟㣲惟精惟一允执厥中道心者率性之谓而未杂于人无声无臭至微而显诚之源也人心则杂于人而危矣伪之端矣见孺子之入井而恻隐率性之道也从而内交于其父母焉要誉于乡党焉则人心矣饥而食渴而饮率性之道也从而极滋味之羙焉恣口腹之饕焉则人心矣惟一者一于道心也惟精者虑道心之不一而或二之以人心也道无不中一于道心而不息是谓允执厥中矣一于道心则存之无不中而发之无不和是故率是道心而发之于父子也无不亲发之于君臣也无不义发之于夫妇长㓜朋友也无不别无不序无不信是谓中节之和天下之逹道也放四海而皆凖亘古今而不穷天下之人同此心同此性同此逹道也舜使契为司徒而敎以人伦敎之以此逹道也当是之时人皆君子而比屋可封盖敎者惟以是为敎而学者惟以是为学也圣人旣没心学晦而人伪行功利训诂记诵辞章之徒纷沓而起支离决裂岁盛月新相沿相袭各是其非人心日炽而不复知有道心之㣲间有觉其纰缪而畧知反本求源者则又閧然指为禅学而羣訾之呜唿心学何由而复明乎夫禅之学与圣人之学皆求尽其心也亦相去毫釐耳圣人之求尽其心也以天地万物为一体也吾之父子亲矣而天下有未亲者焉吾心未尽也吾之君臣义矣而天下有未义者焉吾心未尽也吾之夫妇别矣长㓜序矣朋友信矣而天下有未别未序未信者焉吾心未尽也吾之一家饱暖逸乐矣而天下有未饱暖逸乐者焉其能以亲乎义乎别序信乎吾心未尽也故于是有纪纲政事之设焉有礼乐敎化之施焉凢以裁成辅相成巳成物而求尽吾心焉耳心尽而家以齐国以治天下以平故圣人之学不出乎尽心禅之学非不以心爲说然其意以为是逹道也者固吾之心也吾惟不昧吾心于其中则亦已矣而亦岂必屑屑于其外其外有未当也则亦岂必屑屑于其中斯亦其所谓尽心者矣而不知已陷于自私自利之偏是以外人伦遗事物以之独善或能之而要之不可以治家国天下盖圣人之学无人已无内外一天地万物以为心而禅之学起于自私自利而未免于内外之分斯其所以为异也今之为心性之学者而果外人伦遗事物则诚所谓禅矣使其未尝外人伦遗事物而专以存心养性为事则固圣门精一之学也而可谓之禅乎㢤世之学者承沿其举业词章之习以荒秽戕伐其心既与圣人尽心之学相背而驰日骛日逺莫知其所抵极矣有以心性之说而招之来归者则顾骇以为禅而反仇讐视之不亦大可哀乎夫不自知其为非而以非人者是旧习之为蔽而未可遽以为罪也有知其非者矣藐然视人之非而不以告人者自私者也既告之矣旣知之矣而犹㝠然不以自反者自弃者也吾越多豪杰之士其特然无所待而兴者为不少矣而亦容有蔽于旧习者乎故吾因诸君之请而特为一言之呜唿吾岂特为吾越之士一言之而已乎梁仲用黙斋说仲用识髙而气豪既举进士锐然有志天下之务一旦责其志曰于唿予乃太早乌有己之弗治而能治人者于是专心爲巳之学深思其气质之偏而病其言之易也以黙名庵过予而请其方予亦天下之多言人也岂足以知黙之道然予尝自验之气浮则多言志轻则多言气浮者耀于外志轻者放其中予请诵古之训而仲用自取之夫黙有四伪疑而不知问蔽而不知辩㝠然以自罔谓之黙之愚以不言餂人者谓之黙之狡虑人之觇其长短也掩覆以爲黙谓之黙之诬深爲之情厚爲之貌渊毒阱狠自託于黙以售其奸者谓之黙之贼夫是之谓四伪又有八诚焉孔子曰君子耻其言而过其行古者言之不出耻躬之不逮也故诚知耻而后知黙又曰君子𣣔讷于言而敏于行夫诚敏于行而后欲黙矣仁者言也讱非以为黙而黙存焉又曰黙而识之是故必有所识也终日不违如愚者也黙而成之是故必有所成也退而省其私亦足以发者也故善黙者莫如颜子闇然而日章黙之积也不言而信而黙之道成矣天何言㢤四时行焉万物生焉而黙之道至矣非圣人其孰能与于此㢤夫是之谓八诚仲用盍亦知所以自取之示弟立志说予弟守文来学告之以立志守文因请次第其语使得时时观省且请浅近其辞则易于通暁也因书以与之夫学莫先于立志志之不立犹不种其根而徒事培拥灌漑劳苦无成矣世之所以因循苟且随俗习非而卒归于汚下者凡以志之弗立也故程子曰有求为圣人之志然后可与共学人苟诚有求为圣人之志则必思圣人之所以为圣人者安在非以其心之纯乎天理而无人欲之私欤圣人之所以为圣人惟以其心之纯乎天理而无人欲则我之欲为圣人亦惟在于此心之纯乎天理而无人欲耳欲此心之纯乎天理而无人欲则必去人欲而存天理务去人𣣔而存天理则必求所以去人欲而存天理之方求所以去人欲而存天理之方则必正诸先觉考诸古训而凢所谓学问之功者然后可得而讲而亦有所不容己矣夫所谓正诸先觉者既以其人为先觉而师之矣则当专心致志惟先觉之为聼言有不合不得弃置必从而思之思之不得又从而辨之务求了释不敢辄生疑惑故记曰师严然后道尊道尊然后民知敬学苟无尊崇笃信之心则必有轻忽慢易之意言之而聼之不审犹不聼也聼之而思之不慎犹不思也是则虽曰师之犹不师也夫所谓考诸古训者圣贤垂训莫非敎人去人欲而存天理之方若五经四书是已吾惟欲去吾之人欲存吾之天理而不得其方是以求之于此则其展卷之际真如饥者之于食求饱而已病者之于药求愈而巳暗者之于灯求照而已跛者之于杖求行而巳曽有徒事记诵讲说以资口耳之弊㢤夫立志亦不易矣孔子圣人也犹曰吾十有五而志于学三十而立立者志立也虽至于不踰矩亦志之不踰矩也志岂可易而视㢤夫志气之帅也人之命也木之根也水之源也源不濬则流息根不植则木枯命不续则人死志不立则气昬是以君子之学无时无䖏而不以立志为事正目而视之无他见也倾耳而聼之无他闻也如猫捕䑕如鸡覆卵精神心思凝聚融结而不复知有其他然后此志常立神气精明义理昭着一有私𣣔卽便知觉自然容住不得矣故凢一毫私欲之萌只责此志不立即私欲便退聼一毫客气之动只责此志不立即客气便消除或怠心生责此志即不怠忽心生责此志即不忽懆心生责此志即不懆妬心生责此志即不妬忿心生责此志即不忿贪心生责此志即不贪傲心生责此志即不傲吝心生责此志即不吝盖无一息而非立志责志之时无一事而非立志责志之地故责志之功其于去人𣣔有如烈火之燎毛太阳一出而魍魉潜消也自古圣贤因时立敎虽若不同其用功大指无或少异书谓惟精惟一易谓敬以直内义以方外孔子谓格致诚正博文约礼曽子谓忠恕子思谓尊徳性而道问学孟子谓集义飬气求其放心虽若人自为説有不可强同者而求其要领归宿合若符契何者夫道一而已道同则心同心同则学同其卒不同者皆邪说也后世大患尤在无志故今以立志为说中间字字句句莫非立志盖终身问学之功只是立得志而已若以是说而合精一则字字句句皆精一之功以是说而合敬义则字字句句皆敬义之功其诸格致博约忠恕等说无不脗合但能实心体之然后信予言之非妄也约斋説滁阳刘生韶既学于阳明子乃自悔其平日所尝致力者泛滥而无功琐杂而不得其要也思得夫简易可乆之道而固守之乃以约斋自号求所以为约之说于予予曰子欲其约乃所以为烦也其惟循理乎理一而已人欲则有万其殊是故一则约万则烦矣虽然理亦万殊也何以求其一乎理虽万殊而皆具于吾心心固一也吾惟求诸吾心而巳求诸心而皆出乎天理之公焉斯其行之简易所以为约也己彼其胶于人𣣔之私则利害相攻毁誉相制得失相形荣辱相缠是非相倾顾瞻牵滞纷纭舛戾吾见其烦且难也然而世之知约者鲜矣孟子曰学问之道无他求其放心而已其知所以为约之道欤吾子勉之吾言则亦以烦见斋说辰阳刘观时学于潘子既有见矣复学于阳明子尝自言曰吾名观时观必有所见而吾犹懵懵无睹也扁其居曰见斋以自励问于阳明子曰道有可见乎曰有有而未尝有也曰然则无可见乎曰无无而未尝无也曰然则何以为见乎曰见而未尝见也观时曰弟子之惑滋甚矣夫子则明言之以敎我乎阳明子曰道不可言也强为之言而益晦道无可见也妄为之见而益逺夫有而未尝有是真有也无而未尝无是真无也见而未尝见是真见也子未观于天乎谓天为无可见则苍苍耳昭昭耳日月之代明四时之错行未尝无也谓天为可见则即之而无所指之而无定执之而无得未尝有也夫天道也道天也风可捉也影可拾也道可见也曰然则吾终无所见乎古之人则亦终无所见乎曰神无方而道无体仁者见之谓之仁知者见之谓之知是有方体者也见之而未尽者也颜子则如有所立卓尔夫谓之如则非有也谓之有则非无也是故虽𣣔从之末由也已故夫颜氏之子为庶㡬也文王望道而未之见斯真见也已曰然则吾何所用心乎曰沦于无者无所用其心者也荡而无归滞于有者用其心于无用者也劳而无功夫有无之间见与不见之妙非可以言求也而子顾切切焉吾又从而强言其不可见是以瞽导瞽也夫言饮者不可以为醉见食者不可以爲饱子求其醉饱则盍饮食之子求其见也其惟人之所不见乎夫亦戒慎乎其所不覩也已斯真覩也已斯求见之道也已矫亭说君子之行顺乎理而已无所事乎矫然有气质之偏焉偏于柔者矫之以刚然或失则傲偏于慈者矫之以毅然或失则刻偏于奢者矫之以俭然或失则陋凢矫而无节则过过则复爲偏故君子之论学也不曰矫而曰克克以胜其私私胜而理复无过不及矣矫犹未免于意必也意必亦私也故克巳则矫不必言矫者未必能尽于克己之道也虽然矫而当其可亦克己之道矣行其克己之实而矫以名焉何伤乎古之君子也其取名也㢘后之君子实未至而名先之故不曰克而曰矫亦矫世之意也方君时举以矫名亭请予为之说谨斋说君子之学心学也心性也性天也圣人之心纯乎天理故无事于学下是则心有不存而汨其性䘮其天矣故必学以存其心学以存其心者何求㢤求诸其心而已矣求诸其心何为㢤谨守其心而已矣博学也审问也慎思也明辩也笃行也皆谨守其心之功也谨守其心者无声之中而常若闻焉无形之中而常若睹焉故倾耳而聼之惟恐其或缪也注目而视之惟恐其或逸也是故至微而显至隐而见善恶之萌而纎毫莫遁由其能谨也谨则存存则明明则其察之也精其存之也一昧焉而弗知过焉而弗觉弗之谨也已故谨守其心于其善之萌焉若食之充饱也若抱赤子而履春氷惟恐其或䧟也若捧万金之璧而临千仞之崖惟恐其或坠也其不善之萌焉若鸩毒之投于羔也若虎蛇横集而思所以避之也若盗贼之侵陵而思所以胜之也古之君子所以凝至道而成盛徳未有不由于斯者虽尭舜文王之圣然且兢兢业业而况于学者乎后之言学者舍心而外求是以支离决裂愈难而愈逺吾甚悲焉吾友侍御杨景瑞以谨名其斋其知所以为学之要矣景瑞尝游白沙陈先生之门归而求之自以为有见又二十年而忽若有得然后知其向之所见犹未也一旦告病而归将从事焉必底于成而后出君之笃志若此其进于道也孰御乎君遣其子思元从予学亦将别予以归因论君之所以名斋之义以告思元而遂以为君赠夜气说天泽毎过辄与之论夜气之训津津旣有所兴起至是告归请益复谓之曰夜气之息由于旦昼所养苟梏亡之反复则亦不足以存矣今夫师友之相聚于玆也切磋于道义而砥砺乎徳业渐而入焉反而媿焉虽有非僻之萌其所滋也亦已罕矣迨其离群索居情可得肆而莫之警也𣣔可得縦而莫之泥也物交引焉志交䘮焉虽有理义之萌其所滋也亦罕矣故曰苟得其养无物不长苟失其养无物不消夫人亦孰无理义之心乎然而不得其养者多矣是以若是其寥寥也天泽勉之脩道说率性之谓道诚者也脩道之谓敎诚之者也故曰自诚明谓之性自明诚谓之敎中庸为诚之者而作脩道之事也道也者性也不可须臾离也而过焉不及焉离也是故君子有脩道之功戒慎乎其所不睹恐惧乎其所不闻㣲之显诚之不可掩也脩道之功若是其无间诚之也夫然后喜怒哀乐之未发谓之中发而皆中节谓之和道脩而性复矣致中和则大本立而逹道行知天地之化育矣非至诚尽性其孰能与于此㢤是脩道之极功也而世之言脩道者离矣故特着其说自得斋说孟子云君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也夫率性之谓道道吾性也性吾生也而何事于外求世之学者业辞章习训诂工技艺探赜而索隐弊精极力勤苦终身非无所谓深造之者然亦辞章而已耳训诂而已耳技艺而已耳非所以深造于道也则亦外物而巳耳宁有所谓自得逢原者㢤古之君子戒慎不睹恐惧不闻致其良知而不敢须臾或离者斯所以深造乎是矣是以大本立而逹道行天地以位万物以育于左右逢原乎何有黄勉之省曾氏以自得名斋盖有志于道者请学于予而蕲为之说予不能有出于孟氏之言也为之书孟氏之言嘉靖甲申六月朔博约说南元真之学于阳明子也闻致知之说而恍若有见矣既而疑于博约先后之训复来请曰致良知以格物格物以致其良知也则既闻敎矣敢问先博我以文而后约我以礼也则先儒之说得无亦有所不同欤阳明子曰理一而已矣心一而已矣故圣人无二敎而学者无二学博文以约礼格物以致其良知一也故先后之说后儒支缪之见也夫礼也者天理也天命之性具于吾心其浑然全体之中而条理节目森然毕具是故谓之天理天理之条理谓之礼是礼也其发见于外则有五常百行酬酢变化语黙动静升降周旋隆杀厚薄之属宣之于言而成章措之于爲而成行书之于册而成训炳然蔚然其条理节目之繁至于不可穷诘是皆所谓文也是文也者礼之见于外者也礼也者文之存于中者也文显而可见之礼也礼微而难见之文也是所谓体用一源而显微无间者也是故君子之学也于酬酢变化语黙动静之间而求尽其条理节目焉非他也求尽吾心之天理焉耳矣于升降周旋隆杀厚薄之间而求尽其条理节目焉非他也求尽吾心之天理焉耳矣求尽其条理节目焉者博文也求尽吾心之天理焉者约礼也文散于事而万殊者也故曰博礼根于心而一本者也故曰约博文而非约之以礼则其文为虚文而后世功利辞章之学矣约礼而非博学于文则其礼为虚礼而佛老空寂之学矣是故约礼必在于博文而博文乃所以约礼二之而分先后焉者是圣学之不明而功利异端之说乱之也昔者颜子之始学于夫子也盖亦未知道之无方体形像也而以为有方体形像也未知道之无穷尽止极也而以为有穷尽止极也是犹后儒之见事事物物皆有定理者也是以求之仰鑚瞻忽之间而莫得其所谓及闻夫子博约之训既竭吾才以求之然后知天下之事虽千变万化而皆不出于此心之一理然后知殊途而同归百虑而一致然后知斯道之本无方体形像而不可以方体形像求之也本无穷尽止极而不可以穷尽止极求之也故曰虽𣣔从之末由也已盖颜子至是而始有真实之见矣博文以约礼格物以致其良知也亦宁有二学乎㢤惜隂说同志之在安成者间月为㑹五日谓之惜隂其志笃矣然五日之外孰非惜隂时乎离羣而索居志不能无少懈故五日之㑹所以相稽切焉耳呜唿天道之运无一息之或停吾心良知之运亦无一息之或停良知即天道谓之亦则犹二之矣知良知之运无一息之或停者则知惜隂矣知惜隂者则知致其良知矣子在川上曰逝者如斯天不舍昼夜此其所以学如不及至于发愤忘食也尭舜兢兢业业成汤日新又新文王纯亦不已周公坐以待旦惜隂之功宁独大禹为然子思曰戒慎乎其所不睹恐惧乎其所不闻知微之显可以入徳矣或曰鸡鸣而起孳孳为利凶人为不善亦惟日不足然则小人亦可谓之惜隂乎王文成公全书王文成公全书别录卷第十三王文成公全书卷之十三别录奏疏五乞寛免税粮急救民困以弭灾变疏照得正徳十四年七月内节据吉安等一十三府所属庐陵等县各申为旱灾事开称本年自三月至于秋七月不雨禾苗未及发生尽行枯死夏税秋粮无从办纳人民愁叹将及流离申乞转逹寛免等因到臣节差官吏老人踏勘前项地方委百三月以来雨泽不降禾苗枯死续该宁王谋反乗衅鼓乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义申祖宗休养生息之泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗户家无遗夫就使雨旸时若江西之民亦已废耕耘之业事征战之苦况军旅旱干一时併作虽富室大户不免饥馑下戸小民得无转死沟壑流散四方乎设或饥寒所迫徴输所苦人自爲乱将若之何如蒙乞敕该部暂将正徳十四年分税粮通行优免以救残伤之民以防变乱之阶伏望皇上罢冗员之俸损不急之赏止无名之徴节用省费以足军国之需天下幸甚縁由于本年七月三十日具题请㫖未奉明降随蒙大驾亲征京邉官军前后万数㳫至并临填城塞郭百姓戍守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于徴输当是之时鸟惊鱼散贫民老弱流离弃委沟壑狡健者逃窜山泽群聚为盗独遗其稍有家业与良善守死者十之二三又皆颠顿号唿于挺刅捶挞之下郡县官吏咸赴省城与兵马住屯之所奔命聼役不复得亲民事上下汹汹如驾漏船于风涛颠沛之中惟惧覆溺之不暇岂遑复顾其他为日后之虑忧及税赋之不免征科之未完乎当是之时虽臣等亦皆奔走道路危疑仓皇恐不能为小民请一旦之命岂遑为岁月之虑忧及赋税之不免征课之未完而暇为之复请乎若是者又数月京邉官军始将有旅归之期而户部岁额之征已下漕运交兊之文已促督催之使切责之檄已交驰四集矣流移之民闻官军之将去稍稍脇息延望归寻其故业足未入境而颈已繋于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求亟之以征歛当是之时有目者不忍睹有耳者不忍闻又从而其膏血有人心者而尚忍为之乎今逺近军民号唿匍匐诉告喧腾求朝廷出帑藏以赈济乆而未获反有追征之令閧然兴怨谓臣等昔日蠲赋之言为诒已窃相伤嗟谓宸濠叛逆独知优免租税以要人心我軰朝廷赤子皆尝竭骨髄出死力以勤国难今困穷巳极独不蒙少加优恤又从而追征之将何以自全是以令之而益不信抚之而益愤愤谕之而益呶呶甫懐收复之望又为流徙之图计穷势迫匿而为奸肆而为宼两月以来有司之以鼠窃警报者月无虚日无恠也彼无家业衣食之资无父母妻子之恋而又旁有追唿之苦上有捶剥之灾自非礼义之士孰肯闭口枵腹坐以待死乎今朝廷亦尝有寛恤之令矣亦尝有赈济之典矣然寛恤赈济内无帑蔵之发外无官府之储而徒使有司措置措置者岂能神输而鬼运必将取诸富民今富民则又皆贫民矣削贫以济贫犹割心脔肉以啖口口未饱而身先毙且又有侵尅之弊又有渔猎之奸民之赖以生者不能什一民之坐而死者常十九矣故寛恤之虚文不若蠲租之实惠赈济之难及不若免租之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凢有血气皆将不信之矣夫戸部以国计为官漕运以转输为任今岁额之催交兊之促皆其职之使然但民者邦之本邦本一揺虽有粟吾得而食诸伏望皇上轸念地方涂炭之余小民困苦已极思邦本之当固虑祸变之可忧乞敕该部速将正徳十四十五年该省钱粮悉行寛免其南昌南康九江等府残破尤甚者重加寛贷使得渐囬喘息脩复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变卒起即出数百万石既已无救于难矣此其形迹巳见事理甚明者臣等上不能㑹计征歛以足国用下不能建谋设䇿以济民穷徒痛哭流涕一言小民疾苦之状惟陛下速将臣等黜归田里早赐施行以纾祸变缘系寛免税粮急救民困以弭灾变事理爲此具本请㫖计䖏地方䟽臣惟财者民之心也财散则民聚民者邦之本也本固则邦宁故文帝以赐租致富乐之效太宗以𥙿民成给足之风君民一体古今同符臣㑹同廵按江西监察御史唐龙议照宁贼宸濠志穷荒度谋肆併吞其于民间田地山塘房屋等项或用势强占或减价贱买或因官本准折或摭别事抄收有中人之家者一遭其毒即无栖身之所有上农之田者一中其奸即无用锄之地尤且虚填契书以杜人言私置簿籍以增租额利归一已害及万家故先有副使胡世宁直言指陈续该科道等官交章举发言皆有据事非无徴近奉诏书曰宸濠天性兇恶自作不靖强夺官民田产动以万计则陛下明以烛姦深知宸濠田产皆夺诸百姓者也又曰占夺田产悉还本主则陛下仁以悯下尽𣣔举百姓之田产而给还之也圣言犹在昭如日星国信不移坚如金石始者宸濠既败该臣等已行守巡等官将该府及各贼党田地房屋许令府县等官俱抄没在官造报在册矣但委官查勘之时正事变抢攘之际业主惊散俱未宁家上司督责急𣣔了事依契溷查慿人浪报多寡是较占买未分明诏虽有给主之条小民犹抱失业之恨昔之居不得而居也昔之田不得而食也泽未下究怨徒上归况屋无主则毁地不耕则荒故兵马之后瓦柱仅存田野之间草莱渐长兼以势室豪强恣行包侵之计奸徒私窃动开埋没之端及今审䖏不早将来遗失益多再照前项田产多在南昌新建二县受害独深人人𬒳其诛求家家𬒳其检括且贼师起事抄掠尤惨官兵破围伤残未苏财尽巳极民困莫加查得二县额派兊军淮安京库三项粮米共十一万九千石有零淮益二府禄米共四千二石节奏寛免未奉停徴运官守催旗校逼取势急若火案积如山民纳不前官宜为䖏及照一方之统会在于省城各府之钱粮併于司库查得本布政司官库先𬒳贼兵劫抢继因军饷动支官吏徒守乎空柜𥿄笔亦賖于舖家大兵必有荒年民穷必有盗贼万一变生无常衅起不测则寸兵尺铁皆无所需束刍斗粮亦不能办公私失恃缓急可忧再照省城各门城楼窝铺及诸司衙门先是王府占据多属踈隘近因兵火蔓延半遭荡焚夫城楼者一方防御之所关衙门者诸司政令之所出託始创新固无民力因陋就简见有官房如蒙乞敕该部查议将前项抄没过寍府及各贼党下田地山塘房屋等项行令布政司会同按察司各掌印官及分守分巡官并府县官从实覆行查勘明白委系占夺百姓者遵照诏书内事理给还本主管业及将于内官房酌量移改城楼窝铺衙门余外无碍田地山塘房屋仍令各官公同照依时估变价银入官先尽拨𥙷南新二县兊军淮安京库折银粮米及王府禄米外有羡余收贮布政司官库用备缓急仍禁约势豪之家不得用强占买各委官亦不得畏势市恩致招物议九拨给变卖事情若有势豪强占强买及委官畏势市恩各情弊许抚按衙门指实紏劾惩究施行事完该司将各项数目径自造册奏报并呈该部查考是盖以百姓之业纳百姓之粮以地方之财还地方之用民沾惠而国不费事就绪而财不伤书曰守邦在衆易曰聚人曰财惟陛下留意焉縁系计䖏地方事理未敢擅便为此具本请㫖水灾自劾䟽臣惟有官守者不得其职则去受人之牛羊而为之牧者求牧与蒭而不得则反诸其人臣以匪才缪膺江西廵抚之寄今且数月曾未能有分毫及民之政而地方日以多故民日益困财日益匮灾变日兴祸患日促自春入夏雨水连绵江湖涨溢经月不退自赣吉临瑞广抚南昌九江南康沿江诸郡无不被害黍苗沦没室庐漂荡鱼鳖之民聚栖于木杪商旅之舟经行于闾巷溃城决隄千里为壑烟火㫁絶惟闻哭声询诸父老皆谓数十年来所未有也除行各该司府州县脩省踏勘具奏外夫变不虚生縁政而起政不自弊因官而作官之失职臣实其端何所逃罪夫以江西之民遭历宸濠之乱脂膏已竭而又因之以旱荒继之以师旅遂使丰稔连年曲加赈恤尚恐生理未易完复今又重以非常之灾危亟若此当是之时虽使稷契为牧周召作监亦恐计未有措况病废昏劣如臣之尤者而畀之伥然坐尸其间譬使盲夫驾败舟于颠风巨海中而责之以济险不待智者知其覆溺无所矣又况部使之催徴益急意外之诛求未已在昔一方𬒳灾邻省尚有接济之望今湖湘连歳兵荒闽淛频年旱潦两广之征剿未息南畿之供餽日穷淮徐以北山东河南之间闻亦饥馑相属由此言之自全之䇿既无所施而四邻之济又巳絶望悠悠苍天谁任其咎静言思究臣罪实多何者宸濠之变臣在接境不能图于未形致令猖突震惊逺迩乃劳圣驾亲征师徒暴于原野百姓殆于道路朝廷之政令因而阏隔四方之困惫由是日深臣之大罪一也徒避形迹之嫌苟爲自全之计隐忍观望幸而脱祸不能直言极諌以悟主聼臣之大罪二也徒以逢迎附和爲忠而不知日䧟于有过徒以变更迁就爲权而不知日紊于旧章徒以掇拾罗织爲能而不知日离天下之心徒以聚歛征索爲计而不知日积小民之怨此臣之大罪三也上不能有禆于国下不能有济于民坐视困穷沦胥以溺臣之大罪四也且臣忧悸之余百病交作尫羸衰眊视息仅存以前四者之罪人臣有一于此亦足以召灾而致变况备而有之其所以速天神之怒深下民之愤而致灾沴之集又何疑乎伏惟皇上轸灾恤变别选贤能代臣巡抚即以臣为显戮彰大罚于天下臣虽陨首亦云幸也即不以之为显戮削其禄秩黜还田里以为人臣不职之戒庶亦有位知警民困可息人怒可泄天变可弭而臣亦死无所憾重上江西捷音疏照得先因宸濠圗危宗社兴兵作乱已经具奏请兵征勦间蒙钦差总督军务威武大将军总兵官后军都督府太师镇国公朱钧帖钦奉制敕内开一遇有警务要互相传报彼此通知设伏勦捕务俾地方宁靖军民按堵蒙此臣㸔得宸濠虐熖张炽臣以百数疲弱之卒未敢轻举骤进乃退保吉安一面督率吉安府知府伍文定等调集军民兵快召募四方报効义勇之士会计一应解留钱粮支给粮饷造作军器战船奏留囬任监察御史谢源伍希儒分职任事一面约会该府鄊官致仕都御史王懋中飬病痊可编脩邹守益刑部郎中曾直评事罗侨丁忧御史张鳌山先任淛江佥事今赴部调用刘蓝依亲进士郭持平军门叅谋驿丞王思李中致仕按察使刘逊叅政黄绣闲住知府刘昭等相与激发忠义七月𥘉二日宸濠探知臣等兵尚未集乃留兵万余属其心腹宗支郡王仪賔内官并伪授都督都指挥等官使守江西省城而日引兵向阙臣昼夜促各郡兵期以本月十五日会临江之樟树而严督知府等官伍文定等各领兵于十八日遂至丰城分布伍文定等攻广閠等七门是日得报宸濠伏兵千余于新旧坟厰以备省城之援臣遣知县刘守绪等领兵从间道夜袭破之十九日申布朝廷之威再暴宸濠之恶约诸将二十日黎明各至信地我兵四面骤集遂破江西擒其居守宜春王拱樤及伪太监万锐等千有余人宸濠宫中眷属闻变縦火自焚延及居民房屋臣当令各官分道救火抚定居民散释胁从搜获原𬒳刼收大小衙门印信九十六颗三司胁从布政使胡濂叅政刘斐叅议许效廉副使唐锦佥事赖凤都指挥王玘等皆自首投罪除将擒斩功次发御史谢源伍希儒权令审验纪录及一面分兵四路追蹑宸濠向徃相机擒剿二十二日臣等驻兵省城督同知府伍文定等各领兵分道并进撃其不意都指挥余恩领兵徃来湖上诱致贼兵知府等官陈槐等各领兵四面设伏二十三日复得谍报宸濠先锋已至樵舍风帆蔽江前后数十里不能计其数二十四日早贼兵鼓噪乗风而前逼黄家渡臣督各兵四面撃贼遂大溃擒斩二千余级落水死者万数二十五日又督各兵殊死并进砲及宸譹舟宸濠退走遂大败擒斩二千余级溺水死者不计其数二十六日臣夜督伍文定等为火攻之具四面而集火及宸濠副舟衆逐奔败宸濠与其妃嫔泣别妃嫔宫人皆赴水死我兵遂执宸濠并其世子郡王将军仪賔及伪太师国师元帅叅賛尚书都督都指挥指挥千百户等官李士实刘养正刘吉屠钦王纶熊琼卢珩罗璜丁瞶王春呉十三秦荣葛江刘勲何镗王信呉国七火信等数百余人𬒳执胁从太监王宏御史王金主事金山按察使杨璋佥事王畴潘鹏叅政程杲布政梁宸都指挥郏文马骥白昻等擒斩贼党三千余落水死者万余弃其衣甲器仗财物与浮尸积聚横亘十余里余贼数百艘四散逃溃二十七日战樵舍等处又复擒斩千余落水死者殆尽二十八日知府陈槐等各与贼战于沿湖诸䖏擒斩各千余级除将宸濠并其世子郡王将军仪賔伪授太师国师元帅叅賛尚书都督都指挥指挥等官各另监覊候解𬒳执胁从等官并各宗室别行议奏及将擒斩俘获功次一万一千有奇发御史谢源伍希儒暂令审验纪录另行造册缴报外照得臣节该钦奉敕谕但有盗贼生发即便严督各该兵备守备守巡各军衞有司设法调兵勦杀其管领兵快人等官员不问文职武职若在军前违期并逗遛退缩俱聼以军法从事生擒盗贼鞫问明白亦聼就行斩首示衆斩获贼级行令各该兵备守巡官即时纪验明白备行江西按察司造册奏缴查照陞赏激劝钦此及准兵部咨为飞报贼情事该本部题称合无本部通行申明今后但有草贼生发事情紧急该管官司即便依律调拨官军乗机勦捕应合㑹捕者亦就调发䇿应如有仍前朦胧隐蔽不即申报以致聚衆滋蔓贻害地方从重叅究决不轻贷等因题奉钦依备咨前来又蒙钦差总督军门发遣太监张永前到江西查勘宸濠反叛事情安边伯朱㤗太监张忠左都督朱晖各领兵亦到南京江西征勦续䝉钦差总督军务威武大将军总兵官后军都督府太师镇国公朱统率六师奉天征讨及统提督等官司礼监太监魏彬平虏伯朱彬等并督理粮饷兵部左侍郎等官王虑等亦各继至南京臣续又节该奉敕如或江西别府报有贼情紧急移文至日尔要及时遣兵䇿应毋得违误钦此俱经钦遵外臣窃照宸濠烝淫姦暴腥秽彰闻数其罪恶世所未有不轨之谋已踰一纪积威所刼逺𬒳四方而旬月之间遂克坚城俘擒元恶是皆钦差总督威徳指示方畧之所致也及照御史谢源伍希儒监军督哨谋画居多知府伍文定邢珣徐琏戴徳孺陈槐曽玙林珹周朝佐署都指挥佥事余恩通判胡尧元童琦谈储推官王暐徐文英知县李楫李羙王冕王轼刘源清刘守绪傅南乔通判杨昉陈旦指挥麻玺髙睿孟俊知县张淮应恩王庭顾佖万士贤马津等虽効绩输能亦有等列然皆首从义师共收全功其伍文定邢珣徐琏戴徳孺等冒险冲锋功烈尤懋鄊官都御史王懋中编脩邹守益御山张鳌山郎中曽直评事罗侨佥事刘蓝进士郭持平驿丞王思李中按察使刘逊叅政黄绣知府刘昭等仗义兴兵恊张威武以上各官功劳虽在寻常征勦亦已难得伏望皇上论功朝钖之余普加爵赏旌擢以劝天下之忠义以励将来之懦怯縁系捷音事理为此具本请㫖四乞省葬䟽照得先准吏部咨该臣奏称以父老祖䘮屡䟽乞休未䝉怜准近者奉命扶疾赴闽意图了事即从彼地冒罪逃归旬月之前亦已具奏不意行至中途遭値宁府反叛此系国家大变臣子之义不容舍之而去又阖省巡抚方面等官无一人见在者天下事机间不容发故复忍死暂留于此爲牵制攻讨之圗俟命帅之至即从𥘉心死无所避臣思祖母自㓜鞠育之恩不及一面爲诀毎一号痛割裂昏殒日加尫瘠仅存残喘母䘮权厝祖母之侧今葬祖母亦𣣔因此改葬臣父衰老日甚近因祖䘮哭泣过节见亦病卧苫庐臣今扶病驱驰兵革徃来于广信南昌之间广信去家不数日𣣔从其地不时乗间抵家一哭畧为经画葬事一省父病臣区区报国血诚上通于天不辞㓕宗之祸不避形迹之嫌冒非其任以勤国难亦望朝廷鍳臣此心不以法例绳缚使臣得少伸乌鸟之痛臣之感恩死且图报抢攘哀控不知所云等因具本奏奉圣㫖王守仁奉命巡视福建行至丰城一闻宸濠反叛忠愤激烈即便倡率所在官司起集义兵合谋勦杀气节可嘉巳有㫖着督兵讨贼兼巡抚江西地方所奏省亲事情待贼平之日来说该部知道钦此备咨到臣除钦遵外近照宁王逆党皆已仰頼皇上神武庙堂成筭悉就擒获地方亦已平靖百姓室家相庆得免徴调之苦复有更生之乐莫不感激洪恩沾𬒳徳泽独臣以父病日深母䘮未葬之故日夜哀苦忧疾转剧犬马驱驰之劳不足齿录而乌鸟迫切之情实可矜悯已蒙前㫖许待贼平之日来说故敢不避斧钺复申前请伏望皇上仁覆曲成容臣暂归田里一省父病经纪葬事臣不胜苦切祈望之至等因又经具本于正徳十四年八月二十五日差舍人来仪赍奏去后迄今已踰八月未奉明㫖臣旦暮惶惶延颈以待内积悲痛之郁外遭窘局之苦新患交乗旧病弥笃方寸既乱神气益昏目眩耳聩一切世事皆如梦寐今虽抑情强䖏不过闭门伏枕呻吟喘息而已岂能供职尽分为陛下巡抚一方乎夫人臣竭忠委命以赴国事及事之定乃故使之不得一省其亲之疾是沮义士之志而伤孝子之心也且陛下既以许之又复拘之亦何以信于后臣素贪恋官爵志在进取亦非髙洁独行甘心寂寞者徒以疾患纒体哀苦切心不得已而为此今亦未敢便求休退惟乞暂回田里一省父疾经营母葬臣亦因得就医调理少延喘息苟情事稍伸病不至甚即当奔走赴阙终效犬马昔人所谓报刘之日短尽忠扵陛下之日长也臣不胜哀痛号唿恳切控吁之至具本又于正徳十五年三月二十五日差舍人王鼐赍奏去后迄今复六月未奉明㫖臣之痛苦刻骨剜心忧病纒结与死为邻已无足论而臣父衰疾日亟呻吟牀蓆思臣一见昼夜涕洟毎得家书号恸颠殒蘓而复絶夫虎狼恶兽尚知父子乌鸟㣲禽犹怀反哺今臣父病狼狈至此惟欲望臣一归而臣乃依依贪恋官爵未能决然迯去是禽兽之不若何以立身于天地乎夫人之大伦内则父子外则君臣事君以忠事父以孝不忠不孝为天下之大戮縦复幸免国宪然既辱于禽兽则生不如死臣之归省父疾在朝廷视之则一人之私情自臣身言之则一生之大节徃者寍藩之变臣时欲归省父疾然宗社危急唿吸之间存亡攸系故臣捐九族之诛委身以死国难时则君臣之义为重今国难已平兵戈巳息臣待罪廵抚不过素餐尸位以苟岁月而臣父又衰老病笃若此尚尔贪恋禄位而不去此尚可以为子乎不可以爲子者尚可以为臣乎臣今待罪廵抚若不请而迯窃恐传闻逺迩惊骇视聼夫人臣死君之难则捐其九族之诛而不恤至其急父之危则亦捐其一身之戮而不顾今复候命不至臣必冒死逃归若朝廷悯其前后恳迫之请赦而不戮臣死且图结若遂正以国典臣获一见老父而死亦瞑目于地下矣臣不胜痛陨苦切号控哀祈之至除冒死一而移疾舟次沿途问医待罪候命外縁系四乞天恩归省父疾囬籍待罪事理为此具本奏闻开豁军前用过钱粮疏照得先因宁王变乱该臣备行南赣等府起调各项官军兵快人等追勦合用粮饷等项就仰聼将在官钱粮支给间随据吉安府申为䖏置军饷事开称动调兵快数万本府钱粮数少乞为急䖏等情已经通行各府速将见贮不拘何项钱粮以三分为率内将二分解赴军前接济外续为地方事臣又㸔得各䖏军兵虽已起调但前项事情系国家大难存亡所关诚恐兵力不敷未免误事又行牌仰各该官司即选父子鄊兵在官操练聼将官钱支作口粮候臣另有明文一至随即启行去后续照前项首恶并其谋党俱已擒斩原调各䖏军兵乆巳散归就经备行江西布政司通将各府州县自用兵日起至于掣兵日止用过一应在官钱粮等项逐一查明造报以慿施行未报查催间又据江西按察司呈爲紧急军情事开称先准江西布政司照会正徳十四年十月𥘉一日该䝉户部贠外郎黄着案验内开䝉本部题奉钦依差在军前整理粮草今照各哨官军俱集江西省城又闻圣驾亦将征讨跟随官军未知数目驻札月日未知乆近所有粮料草束合仰备行本司掌印等官从长设法䖏置或支动在官银两选委能干官员趂早多买粮草预备支应庶无失误等因到司彼时廵按御史唐龙未到本院押解逆犯宸濠等在途查得江西省城司府及南新二县并南康二府库蔵俱𬒳寍贼抢刼空虚无从措置诚恐临期失误就经㑹同江西布政司一面议借军门发候觧京赃银及南昌府县追到官本等银给发委官汪宪等各领买办粮草供应一面议将各府派银接济縁由㑹呈本院奉批俱准议造册缴报查考等因依奉除南康九江南昌三府县残破未派备行抚州等十府动支在官银两接济续因起解首恶宸濠等并逆党宫眷等项及𥙷还原借解京贼银官本等银紧急又经㑹呈议行各该府县暂借在官银两前来应济共计用过银九千七百七十一两四钱其余见存银两俱系该解之数悉行各府差人领囬聼其收解外呈乞施行等因到臣㸔得所呈前项供应粮料买办草料及自臣起兵以来费用过钱粮中间多系京库折银及兊准粮米等项俱系支给赏劳兵快人等及供应北来官军并犒赈军民紧急支用计出无聊事非得已别无浪费分文据法似应措𥙷但今兵荒残破之余库蔵无不空虚小民无不凋敝逺近人情汹汹方求公帑赈济若复派𥙷必致变生不测其聼解贼赃官本等银实系宁贼抢刼官库积蓄刻剥小民脂膏相应存留以救困竭今又尽数觧京地方空匮委果巳极查得各䖏用兵请给内帑或借别省钱粮接济迩者宁贼非常之变事起仓卒虽𣣔请给内帑势有不及后蒙该部议准许于广东军饷银内支取十万随幸贼势平定前项准借银两亦遂停止分毫不曾取用伏望皇上悯念地方师旅饥馑之余民穷财尽困苦已极近又加以水灾为患流离益甚乞敕该部查照转行江西布按二司将自用兵以来支取用费过各该府县京库折银及兊准粮米等项通行查明各计若干照数开豁免行追𥙷仍仰备造文册部查考庶军民得以少苏而地方可免于意外之虞矣徴收秋粮稽遅待罪䟽据江西布政司呈准布政使陈䇿等咨照得正徳十四年税粮先准叅议周文光奉户部勘合派属徴解随因圣驾南巡各府州县官俱集省城聼用前项钱粮不暇追徴正徳十五年正月𥘉二日蒙巡按江西监察御史唐龙案验爲乞救兵燹穷民以固邦本事该巡抚苏松都御史李充嗣题称江西变乱南昌南康九江等府首𬒳烧刼其余府县大军临省供应浩繁要将该年税粮尽行停免等因备行分守南昌五道勘议得南昌府南新二县𬒳害深重应免粮差三年其余州县并瑞州等一十二府属县俱应免粮差二年囬报到司即转呈本院具题外本年二月内续蒙钦差户部贠外郎龙诰案验爲儧运粮储事备行本司督催该年兊淮钱粮交兊遵依节行催徴间本年三月𥘉五日随准漕运衙门照札坐到兊军本色米八万石折色米三十二万石改兊米一十七万石毎石连耗折银七钱备行作急徴完起运本月二十八日又䝉抚按衙门案验爲地方极疲速赐恩恤以安邦本事该南京工科给事中王纪等奏奉钦依自正徳十四年以前一应钱粮果系小民拖欠未完的俱准暂且停徴还着各该官司设法赈济毋视虚文钦遵通行外又䝉贠外郎龙诰案牌将粮里严加杖併急如星火小民纷纷援例赴司告豁呈蒙抚按衙门批行本司给示晓谕纳粮人户先将兊军徴解小民方肯完纳转行叅议魏彦昭督运续因本官去任又经呈批叅政邢珣暂管督兊本官于五月二十日徧历催儧通将徴完本色米八万石兊完起运讫其折色银两催据广信等府属县陆续徴解近于十一月十三等日抄奉漕运衙门照札备行本司将兊运折色银三十四万三千两务要徴完足数差官恊同运官解部等因依奉通行外今照该年税粮委因事变兵荒经理不前及专管提督官贠更代不常况奉部院明文徴免不一小民不服输纳官府掣肘难行因而稽延若不预将前情转逹诚恐查究罪及未便等因备呈到臣窃照江西钱粮小民所以不肯输纳与有司所以难于追徴者其故各有三而究其罪归则责实在臣何者宸濠之叛首以伪檄除租要结人心臣时起兵旁郡恐其扇惑即时移文逺近宣布朝廷恩徳蠲其租赋许以奏免谕以君臣之分激其忠义之心百姓丁壮出战老弱居守既而旱灾益炽民困益迫然而小民不即离散者以臣既为奏请虽明㫖未下皆谓朝廷必能免其租税尚可忍死以待也夫危急之际则㗖之免租以竭其死力事平之后又罔民而刻取之人懐怨忿不平此其不肯输纳之故一也及宸濠之乱稍定而大军随至供馈愈烦诛求愈急其颠连困踣之状臣于前奏巳畧言之百姓不任其苦强者窜而为宼弱者匿而为奸继而水灾助祸千里之民皆为鱼鼈号哭载途喧腾求赈其时臣等既无帑藏之储又无仓廪可发所以绥劳抚定之者更无别计惟以奏免租税为言百姓睊睊胥䜛谓命在旦夕不能救我而徒曰免税免税岂可待邪盖其心以爲免税巳不待言尚恨其无以赈之也已而旣不能赈又从而追纳之人怨益深不平愈甚此其不肯输纳之故二也当大军之驻省臣等趋走奔命日不暇给亦以爲既有前奏则赋税必在所免不复申请其时廵抚苏松等䖏都御史李充嗣奏称江西首𬒳宸濠之害乞将该年税粮军需等项俱行停免该户部覆题奉圣㫖是各𬒳害地方着抚按官严督所属用心设法赈济钦此又该给事中王纪奏本部覆题奉圣㫖是这地方委的疲因已极自正徳十四年以前一应钱粮果系小民拖欠未完的俱准暂且停徴还着各该官司设法赈济毋视虚文钦此俱钦遵该部备咨前来臣等正苦百姓呶呶咨文一至如解倒悬即时宣布百姓闻之欢声雷动逓相传告旦夕之间深山穷谷无不毕逹自是而后坚守蠲免之说虽部使督临或遣人下鄊催促小民悉以爲诈妄群起而驱缚之催徴之令不复可行此其不肯输纳之故三也郡县之官亲见百姓之困苦又当震荡颠危之日惧其爲变其始惟恐百姓不信免租之说指天画地誓以必不食言既而时事稍平则尽反其说而徴之固巳不能出诸其口矣况从而鞭笞捶挞之其遽忍乎此其难于追徴之故一也三司各官旧者既𬒳驱胁新者陆续而至至则正当优攘分投供应四出送迎官离其职吏失其守紏结纷拏事无专责如羣手杂缲于乱丝之中东牵西绊莫知端绪既而部使骤临𣣔于旬月之间督併完集神输鬼运有不能矣此其难于追徴之故二也夫背信而行势巳不顺若使民间尚有可徴之粟必不得巳剜剥而取之忍心者尚或能办也而民之疮痍巳极矣实无可输之物矣别夫离妇弃子鬻女有耳者不忍闻有目者不忍睹也如是而必𣣔驱之死地其将可行乎此其难于追徴之故三也夫小民之不肯输纳既如彼而有司之难于追徴又如此后値部使身临坐併急于风火百姓怨谤纷腾汹汹思乱复如将溃之隄臣于其时虑恐变生不测谓各官与其激成地方之祸无益国事身膏草野以贻朝廷之忧孰若姑靖地方宁以一身当遅慢之戮乎因谕各官追徴毋急以纾民怨各官内迫于部使外窘于穷民上调下辑如居颠屋之下东撑则西頽前文则后圯强颜陵诟之辱掩耳怨憝之言身营闾阎之下口说田野之间晓以京储之不可缺谕以国计之不得巳或转爲借贷或敎之典拆忍心于捶骨剥脂之痛而浚其血闭目于析骸食子之惨而责其逋共计江西十四年分兊军本色米八万石折色米三十二万石改兊米一十七万石臣始度其势以爲决无可完之理其后数月之间亦复陆续起解完纳是皆出于意料之外在各官诚窘局艰苦疲瘁巳极亦可谓之劳而有功矣今闻部使叅奏且将不免于罪臣窃寃之昔之人固有催科政拙而自署下考者亦有矫制发廪而愿受其辜者各官之以此获罪固亦其所甘心但始之因叛乱旱荒而为之奏免者臣也继之因水灾兵困而复爲申奏者臣也又继之因朝廷两有停徴赈贷之㫖而为之宣布于衆者亦臣也又继之虑恐激成祸变而谕令各官从权缓徴者又臣也是各官之罪皆臣之罪也今使各官当遅慢之责而臣独幸免臣窃耻之夫司国计者虑京储之空匮𣣔重徴收后期者之罪而有罚俸降级之议此盖切于谋国忠于事君者之不得已也亦岂不念江西小民之困苦与各官之难为㢤顾𣣔警衆集事创前而戒后固有不得不然者正所谓救焚身之患不遑恤毛发之焦攻心腹之疾不得避针灼之苦耳伏望皇上悯各官之罪出于事势之无已特从青灾肆赦之典寛而宥之则法虽若屈而理亦未枉必谓行令之始不𣣔苟挠则各官之罪实由于臣即请贬削臣之禄秩放还田里以伸国议如此则不惟情法两得而臣亦可以借口江西之民免于欺上罔下之耻矣臣不胜惶惧待罪之至縁系徴收秋粮稽遅待罪事理为此具本请㫖巡抚地方疏据江西布政司呈奉臣案验照得本院前任巡抚衙门近遭兵火废毁兼以地址僻隘低洼毎遇淋雨潢潦浸灌见今本院在于都司贡院诸䖏衙门寄驻迁徙不常居无定止人无定向妨政失体深为未便合行议取为此仰抄案囬司即便㑹同都按二司官从长议查省城官民没官房屋及革毁一应衙门可以拆脩改造者会议停当呈来定夺毋得违错等因依奉㑹同都指挥佥事王继善按察使伍文定议得前项衙门先年建于永和门内僻在一隅地势低洼切近东湖一遇淫雨輙遭浸漫近因大军驻札人马作践俱各倒塌及查巡按衙门亦皆年乆朽烂偪侧俱难居住𣣔择地盖造縁今地方兵荒之后取之于官则官库空竭歛之于民则民穷财尽反覆思惟无従措置查得承奉司并织造机房各一所系是没官之数俱各空闲地势颇髙规模颇广合无呈请将呈奉司暂改为都察院衙门机房改为巡按衙门委官相度趂时脩理如此则工费不繁民力少节实为两便縁由呈详到臣查得先为计䖏地方事该臣㑹同廵按御史唐龙议奏乞将抄没宁府及各贼党田地房屋令布按二司掌印及守巡并府县官员从实覆查委系占夺百姓遵照诏书内事理各给还本主管业及将于内官房酌量移改城楼窝铺衙门余外田地山塘房屋仍令各官公同照依时估变卖价银入官先尽拨𥙷南新二县兊军淮安京库折银粮米及王府禄米外有余羡收贮布政司官库用备缓急縁由㑹本具题去后未奉明㫖今呈前来为照各项衙门果已废毁当玆兵火之余民穷财尽改创实难今该司议将前项没官房屋暂改不费于官不劳于民工省事易诚亦两便似应准议除行该司一面委官趂时脩改暂且移驻以便聼理候民困既苏财用充给之日力可改创再行议䖏勦平安义叛党䟽据江西按察司按察使伍文定关称奉臣批据南康府通判林寛安义县知县熊价奉新县典史徐诚呈开俱奉本院𥿄牌及廵按御史唐龙朱节等计委追勦逆贼杨本荣等依奉前后诱捕及于沿湖各䖏敌战擒斩共一百二十六名颗并于杨子桥巢内搜获伊原助逆领授南昌䕶卫中千戸所印信一颗合就解呈奉批仰按察司会同都布二司官将解到贼级纪验贼犯鞫审明白解赴军门以慿遵照钦奉敕谕事理就行斩首示衆有功贠役分别等第呈来给赏施行并蒙巡按江西监察御史唐龙批按察司㑹同各掌印官审究及将有功官役并阵亡之人查明具招呈报又䝉巡按江西监察御史朱节批㸔得各犯罪恶贯盈致勤提督衙门调兵擒勦事情重大按察司㑹勘明白中间如有事出胁从情可矜疑者通具呈报等因依奉会同都指挥佥事髙厚左布政使陈䇿等议得贼犯杨正贤等累世穷兇鄱湖剧患近复从逆幸而漏网啸聚刼囚敌杀官兵滔天之罪逺近播闻通判林寛等克承方畧首事缉捕虽有小衂竟收成功知县熊价到任甫及半月仓卒偶当其冲终能有备多所擒获典史徐诚奉调领兵破贼适中机㑹署都指挥佥事冯勲鼓勇而前贼遂奔溃其典史周祐隂谋散党隐然之蹟未可冺弃合无呈乞钧裁将署都指挥佥事冯勲通判林寛知县熊价典史徐诚俱优加犒奨林寛熊价仍旌其除暴安民之劳典史周祐另行赏赉随征南昌前卫千戸马喜新建县县丞黄仲仁南昌县主簿陈纪安义县主簿崔锭建昌县税课局大使江象安义县领哨义官杨震七恊守县治安义县县丞何全典史陈恒昭把截九里三渡南昌前卫指挥梁端千户周镇俱量行犒劳其余获贼吏兵哨长保长总小甲人等查照近日告示事理分别等第一一给赏阵亡阵伤义兵程碧程魁七等俱各优恤其家给赏汤药之费如此庶使有功者録而人知所劝死事者酬而人无所憾矣仍行该府县将逆贼杨正贤等妻男财产估变价银脩筑县城尤为便益縁由同查过功次文册关缴到司备由转呈到臣簿查正徳十五年十一月𥘉十日据江西按察司副使陈槐关称原问犯人胡顺并杨子桥等家属财产通该查抄解报呈详已批该司查照施行务得的实母致亏枉外续据安义县申称依奉拏获杨子桥妻周氏男杨华五华七华八月保并伊同居亲弟杨子楼收监起解间十二月二十二日辰时不期子楼未获男杨本荣统集百十余徒各持鎗刀冲县当同巡捕主簿崔锭督领机兵防御彼贼势勇打入狱门刼去杨华五等并原监杨正江杨绍鑑及别犯胡清等一十八名烧燬总甲张惟胜房屋刼掠铺戸傅甫七等货物随即起集哨长陈魁四等屯兵设法擒获杨华五等仍旧收监一面追获余贼杨子楼等合行申报等情又据通判林寛呈称首恶杨子荣杨华二等照旧立寨啸聚批仰按察司㑹同各官议䖏随据该司呈称依奉㑹同署都指挥佥事王继善左布政使陈䇿副使顾应祥等议得杨本荣等罪恶据法即当督兵擒捕但访得杨姓一族稔恶从乱者有数若使兵刄一加未免玉石未辨合行该县再谕杨本荣等作急投首庶㡬杨绍鑑等之罪可辨杨本荣之情可原若使负固不服即将稔恶贼党指实申来议䖏呈详到臣照得本院前年驻兵省城擒勦叛贼之后即𣣔移兵扑㓕逆党杨子桥等彼因访得各犯亲族亦多良善连居若大兵一临未免玉石俱焚方尔遅疑当据杨子桥等自行投赴军门本院仰体朝廷好生之徳正𣣔保全一方之生灵当即遵照诏书黄榜事理将子桥等量加杖责释放囬家谕令改恶迁善其余党恶悉不根究外后因解京逆党刘吉陈贤等供攀不巳朝廷之意将复发兵加诛则恐失信于下将遂置而不问则一般从逆之人乃至极刑抄没而子桥等独不畧加惩创亦何以警戒将来故照旧释其党从以示信独行拘子桥以明罚其迁徙抄没亦止及于子桥一身朝廷之䖏可谓仁至义尽矣为之亲族党与者正宜感激朝廷浩荡再生之恩皆宜争出到官输诚効欵自相分别洗涤其既徃之愆而显明其维新之善却乃畧不改创辄敢抗逆官府冲县刼囚自求诛㓕据法论情已在必诛无赦但念中间良善尚多止因杨子桥同居稔恶之徒缪以危言激诱族党扇惑鼓动以至于此恐亦非其本心今据三司各官呈议亦与所访畧同准依所议姑且未即加兵就经批行该道守廵官先行分别善恶令其亲族素非同恶者自行告明官司各另屯住其被胁之人若能投首到官亦准免罪有能并力擒捕首恶送官者仍一体给赏俱限一月之内投首输服若过期不出即将各犯背叛情由备细呈来以慿发兵勦㓕一面行仰该县及各附近官司整集兵快义勇固守把截聼候本院进止仍备出告示晓谕逺近外续据通判林寛呈称遵照明文宻唤杨姓良善户丁杨庸杨邦十五等七名到职示以祸福给以犒赏着令分别良善止捕冲县逆贼送官随该杨庸等诱擒逆贼九名到县又获贼犯一十七名随给牌面令通县老人分投抚谕而各贼仍前立寨不服续又擒获贼犯四名后闻官司要捣巢穴连夜鼓挟邻族约有百十余徒掳船奔入鄱阳湖𣣔即率兵追勦缘该县空虚诚恐贼计中途囬锋冲突未可轻出除差人飞报沿河保长立寨防勦一面牒府督率星子建昌都昌兵沿湖巡捕外呈乞施行等因据呈臣㑹同廵按御史等官㸔得贼既入湖良善已分正可四面合兵追勦除行南昌守廵兵备点选兵快就行都司冯勲统领星夜前去跟蹑贼踪设法勦捕就经批仰按察司即便通行该道守廵官及沿湖各该官司地方保甲人等一体集兵防勦追捕毋令逺窜贻患臣等又虑安义县治单弱恐各贼乗虚归刼另行牌调奉新县典史徐诚选兵四百宻从间道星夜前去该县㑹同知县熊价恊力防勦又行牌仰各官于九姓良善之中挑选义勇武艺及于沿湖诸䖏起集习水壮健惯战之人各官身自督领宻取知因乡导四路爪探或蹑贼踪或截要路或归防县治张疑设伏声东撃西一应事机俱聼从宜施行合用粮赏就于司府库内原贮军饷银内支给及差官赍执令旗令牌前去督押行事军兵人等但有军前不聼号令及退缩逗遛侵优良善者遵照敕谕事理就以军法从事各官俱要竭忠尽力慎重勇果杀贼立功以靖地方若畏避轻忽致贼滋蔓贻患地方军令具存决难轻贷完日通将擒斩功次获功人员等项一併开报以慿施行去后今呈前因照得臣先节该钦奉敕谕但有盗贼生发即便设法调兵勦杀聼尔随宜䖏置钦此钦遵除将前项有功官贠支兵人等及阵亡𬒳伤等项俱准议于南昌府动支本院贮库支剰军饷银两除已犒奨给赏优恤外其未经奨犒给赏优恤者批仰该司查照等第逐一𥙷给贼属男妇估价变卖银两亦准脩筑该县城垣支用擒获贼犯鞫问明白仍解军门斩首示衆斩获贼级行令造册缴报并行巡按衙门知㑹外臣等议照叛党杨正贤等肆其兇犷之习恃其族类之繁稔恶一方流刼逺近既积有世代比复兴兵助逆脱漏诛殄畧无悔创乃敢攻县刼狱聚衆称乱恶贯满盈天怒人怨遂尔一旦扫㓕在朝廷固犹疥癣之搔爬在江西实亦疽痈之溃决巡按御史唐龙朱节运谋监督而按察使伍文定布政使陈䇿等相与恊议賛画都指挥冯勲及通判林寛知县熊价等又各趋事効命并力于下论各劳绩皆宜旌録臣守仁卧病待罪之余仅存喘息幸赖诸臣苟免咎愆縁系勦平叛党事理为此具本题知乞便道归省䟽臣于正徳十六年六月十六日钦奉敕㫖以尔昔能勦平乱贼安靖地方朝廷新政之𥘉特玆召用敕至尔可驰驿来京毋或稽遅钦此钦遵巳于本月二十日驰驿起程外窃念臣自两年以来四上归省之奏皆以亲老多病恳乞暂归省视实皆出于人子迫切之至情而其时复以权姦当事䜛嫉交兴非独臣之愚悃无由自明且虑变起不测身罹暧昧之祸冀得因事退归父子苟全首领于牖下故其时虽以暂归为请而实有终身丘壑之念矣既而宗社有灵天启神圣入承大统华故鼎新亲贤任旧向之为谗嫉者皆巳诛斥畧尽阳徳兴而公道显臣于斯时固已欣然改易其退遁之心矣当明良之㑹圣人作而万物睹天下之士孰不颙然有观光之愿而况臣之方在忧危骤获申雪者若出䧟穽而登之春台其为喜幸感激何啻百倍岂不𣣔朝发夕至以一快其拜舞踊跃之私归戴向徃之诚乎顾臣父既老且病顷遭䜛搆之厄危疑震恐汹汹朝夕常有父子不及相见之痛今幸脱洗殃咎复睹天日父子之情固思一见颜面以叙其悲惨离隔之懐以尽菽水懽欣之乐况臣取道钱塘迂程乡土止有一日此在亲交之厚将不能已于情而况父子天性之爱重以连年苦切之思乎故臣之此行其冒罪归省亦情理之所必不容巳者然不以之明请于朝而私窃行之是欺君也惧稽延之戮而忍割情于所生是忘父也欺君者不忠忘父者不孝世固未有不孝于父而能忠于其君者也故臣敢冒罪以请伏望皇上以孝为治范围曲成特寛稽命之诛使臣得以少伸乌鸟之私臣死且图㗸结臣不胜惶惧恳切之至辞封爵普恩赏以彰国典䟽南京兵部尚书王守仁谨奏为辞免封爵普恩赏以彰国典事臣于正徳十六年十二月十九等日节准兵部吏部咨俱为捷音事节该题奉圣㫖江西反贼勦平地方安定各该官贠功绩显着你部里既㑹官集议分别等第明白王守仁封伯爵给与诰劵子孙世世承袭照旧参賛机务钦此王守仁封新建伯奉天翊卫推诚宣力守正文臣特进光禄大夫柱国还兼南京兵部尚书照旧参賛机务歳支禄米一千石三代并妻一体追封钦此前后备咨到臣俱钦遵外臣闻命惊惶莫知攸措窃念臣以凢庸误受国恩在正徳𥘉年以狂言𬒳谴先帝察其无他随加收录荐陟清显缪膺军旅之寄猥承廵抚之令后値宁藩肇变臣时适婴祸锋义当死难不量势力与之掎角赖朝廷威灵幸无覆败既而䜛言朋兴㡬䧟不测臣之心事未及自明先帝登遐无阶控吁乃幸天启神圣陛下龙飞开臣于覆盆之下而照之以日月悯恻慰劳至勤诏㫖怜其乌鸟之情使得归省推大孝之仁优之以存问超历常资授以留都本兵之任恳䟽辞免慰㫖益勤在昔名臣硕辅鲜有获是于其君者而况于臣之卑鄙浅劣亦将何以堪此乎今又加以封爵之崇臣惧功微赏重无其实而冒其名忧祸败之将及也夫人主于嚬笑之微不以假于匪人而况爵赏之重乎人臣之事君也先其事而后其食食且不可而况于封爵乎且臣之所以不敢受爵其说有四然亦不敢不为陛下一陈其实矣宁藩不轨之谋积之十数年矣持满应机而发不旬月而败此非人力所及也上天之意厌乱思治将启陛下之神圣以中兴太平之业故蹶其谋而夺之魄斯固上天之为之也而臣𣣔冒之是叨天之功矣其不敢受者一也先宁藩之未变朝廷固已隂觉其谋故改臣以提督之任假臣以便宜之权使据上游以制其势故臣虽仓卒遇难而得以从宜调兵与之从事当时帷幄谋议之臣则有若大学士杨廷和等该部调度之臣则有若尚书王琼等是皆有先事御备之谋所谓发縦指示之功也今诸臣未蒙显褒而臣独冒膺重赏是掩人之善矣其不敢受者二也变之𥘉起势熖焻炽人心疑惧退沮当时首从义师自伍文定邢珣徐琏戴徳孺诸人之外又有知府陈槐曾玙胡尧元等知县刘源清马津傅南乔李羙李楫及杨材王冕顾佖刘守绪王轼等乡官都御史王懋中编脩邹守益御史张鳌山伍希儒谢源等诸人臣今不能悉数其间或摧锋䧟阵或遮邀伏撃或賛画谋议监録经纪虽其平日人品或有清浊髙下然就玆一事而言固亦咸有捐躯効死之忠戮力勤王之绩所谓同功一体者也今赏当其功者固已有之然施不酬劳之人尚多也其帐下之士若聼选官雷济已故义官萧禹致仕县丞龙光指挥髙睿千戸王佐等或诈为兵檄以挠其进止壊其事机或伪书反间以离其心腹散其党与隂谋秘计盖有诸将士所不与知而辛苦艰难亦有诸部领所未尝历者臣于捷奏本内既不敢琐琐烦渎今闻纪功文册复为改造者多所删削其余或力战而死于锋镝或犯难而委于沟渠陈力効能者尤不可以枚举是皆一时号召之人臣于颠沛抢攘之际今巳多不能记忆其姓名籍贯复有举人冀元亨者为臣劝说宁濠反为奸党搆䧟竟死狱中以忠受祸为贼报雠抱冤赍恨实由于臣虽尽削臣职移报元亨亦无以赎此痛此尤伤心惨目负之于㝠㝠之中者夫倡义调兵虽起于臣然犹有先事者为之指措而戮力成功必赖于衆则非臣一人之所能独济也乃今诸将士之赏尚多未称而臣独蒙冒重爵是袭下之能矣其不敢受者三也夫周公之功大矣亦臣子之分所当爲况区区犬马之㣲劳又皆偶逢机㑹幸而集事者奚足以爲功乎臣世受国恩虀身粉骨亦无以报缪当提督重任承乏戎行苟免鳏旷况又超擢本兵既已叨冒踰分且臣近年以来忧病相仍神昏志散目眩耳聋无复可用于世兼之亲族颠危命在朝夕又不度徳量分自知止足乃冒昧贪进据非其有是忘已之耻矣其不敢受者四也夫殃莫大于叨天之功罪莫甚于掩人之善恶莫深于袭下之能辱莫重于忘已之耻四者备而祸全故臣之不敢受爵非敢以辞荣也避祸焉尔已伏愿陛下鉴臣之辞出于诚恳收还成命容臣以今职终飬老亲苟全余喘于林下以所以滥施于臣者普于衆以明赏罚之典以彰大小之功以慰不均之望以励将来効忠赴义之臣臣死且不朽矣不胜受恩感激恳切愿望之至縁系辞免封爵普恩赏以彰国典事理谨具本题再辞封爵普恩赏以彰国典疏臣于正徳十六年十二月节准兵部吏部咨节该题奉圣㫖江西反贼勦平地方安静各该官贠功绩显着你部里既㑹官集议分别等第明白王守仁封伯爵给与诰劵子孙世世承袭照旧参賛机务钦此王守仁封新建伯奉天翊运推诚宣力守正文臣特进光禄大夫柱国还兼南京兵部尚书照旧参賛机务歳支禄米一千石三代并妻一体追封钦此臣闻命惊惶窃惧功㣲赏重祸败将及已经具本辞免去后随于嘉靖元年七月十九日准吏部咨该臣奏前事节奉圣㫖论功行赏古今令典诗书所载具可考见卿倡义督兵勦除大患尽忠报国劳绩可嘉特加封爵以昭公义宜勉承恩命所辞不允该部知道钦此钦遵臣以积恶深重祸延先人臣方㷀然瘠疚仅未殒絶闻命悸慄魂魄散乱已而伏块沉思臣以㣲劳冐膺重赏所谓叨天之功掩人之善袭下之能忘已之耻者臣于前奏已具陈之矣然而圣㫖殷优独加于臣余皆未䝉採録者岂以江西之功果臣一人之所能独办乎朝廷爵赏本以公于天下而臣以一身掠衆羙而独承之是臣拥阏朝廷之大泽而使天下有不均之望也罪不滋重已乎夫庙堂之赏朝廷之议也臣不敢僣及至于臣所相与恊力同事之人则有不得不为一申白者古者赏不踰时𣣔人速得为善之报也今効忠赴义之士延颈而待已三年矣此而更不一言事日已逺而意日已衰谁复有为之论列者故臣辄敢割痛忍哀冐斧钺而控吁气息奄奄之中忽不自觉其言之躁妄亦其事有所感于昔而情有所激于其中也窃惟宸濠之变实起仓卒其气势张皇积威凌刼虽在数千里外无不震骇失措而况江西诸郡县近切剥牀触目皆贼兵随䖏有贼党当此之时臣以逆旅孤身举事其间虽仰仗威灵以号召逺近然而未受廵抚之命则各官非统属也未奉讨贼之㫖其事乃义倡也若使其时郡县各官果懐畏死偷生之心但以未有成命各保土地为辞则臣亦可何如㢤然而闻臣之调即皆感激奋励或提兵而至或挺身而来是非真有捐躯赴难之义戮力报主之忠孰肯甘粉虀之祸从赤族之诛蹈必死之地以希万一难冀之功乎然则凢在与臣共事者皆有忠义之诚者也夫均秉忠义之诚以同赴国难而功成行赏臣独当之人将不食其余矣此臣所为不敢受也且宸濠之变天实隂夺其魄而摧败之速是以功成之后不复以此同事诸人者为庸使其时不幸而一蹶涂地则粉身㓕族之惨亦同事诸人者自当之乎将犹可以借衆议之解救而除免之乎夫下之人犯必死之难以赴义则上之人有必行之赏以报功今臣独崇爵而此同事诸人者乃或赏或否或不行其赏而并削其绩或赏未及播而罚已先行或虚受陞职之名而因使退闲或冒蒙不忠之号而随以废斥由此言之亦何苦捐身赴义以来此呶呶之口而自求无实之殃乎乃不若退缩引避反可以全身逺害安䖏富贵而逭于衆口之诽也夫披坚执锐身亲行伍以及期赴难而犹不免于不忠之罚则容有托故推奸坐而观望者又将何以加之今不彼之议而独此之察则已过矣昔人有蹊田而夺牛者君子以为蹊田固有责而夺牛则已甚今人驱牛以耕我之田既种且获矣而追究其耕之未尽善也复从而夺之牛无乃太逺于人情乎方今议者或以某也素贪而鄙某也素躁而狂故虽有功而当抑其赏虽有劳而不赎其罪噫是亦过矣当宸濠之变抚按三司等官咸𬒳驱缚或死或从其余大小之职近者就縻逺者逃溃矣当此之时苟知有从我者皆可以为忠义之士尚得追论其平时邪况所谓若贪与鄙者或出于䜛嫉之口而未皆真邪若居常䖏易选择而使犹不免于失人况一时乌合之衆而顾以此㮣之其责于人终无已乎夫考素行别贤否以激扬士风者考课之常典较功力信赏罚以振作士气者军旅之大权故鄙猥之行平时不耻于士列而使贪使诈军事有所不废也急难唿吸之际要在摧锋克敌而已而暇逆计其他乎当此之时虽有御人国门之宼苟能効其智力以恊济吾事亦将用之用之而事果有成亦必赏之况乎均在士人之列同有勤事之忠者乎人于平居无事扼腕抵掌而谈孰不曰我能临大节死大难及当小小利害未必至于死也而或有仓皇失措者有矣又况矢石之下劒刅之间前有必死之形而后有夷㓕之祸人亦何不设以身䖏其地而少亮之乎夫考课之典军旅之政固并行而不相悖然亦不可以混而施之今人方有可録之功吾且遂行其赏可矣纵有既徃之愆亦得以今而赎但据其显然可见者毋深求其隐然不可见者赏行矣而其人之过犹未改也则从而行其黜謪人将曰昔以功而赏今以罪而黜功罪显而劝惩彰矣今也将明军旅之赏而隂以考课之意行于其间人但见其赏未施而罚已及功不録而罪有加不能创奸警恶而徒以阻忠义之气快䜛嫉之心譬之投杯醪于河水而曰是有醪焉亦可饮而醉也非易牙之口将不能辩之矣而求饮者之醉可得乎人臣于国家之难凢其心之可望力之可为涂肝脑而膏髄骨皆其职分所当然则此同事诸臣者遂敢以此自爲之功而邀赏于其上乎顾臣与之同事同功今赏积于臣而彼有未逮臣复抗颜直受而不以一言是使朝廷之上果以其功独归于臣而此诸人者之绩因臣之为蔽而䘚无以自显于世也且自平难以来此同事诸人者非独为已斥诸权奸之所诬搆挫辱而巳也群憎衆嫉惟事指摘搜罗以为快曽未见有鸣其不平而伸其屈抑者幸而陛下龙飞赫然开日月之光英贤辅翼廓清风而鼓震电于是隂气始散而魍魉潜消然而覆盆之下尚或有未能自露者也故臣敢不避矜夸僣妄之戮而辄为诸臣者一诉其艰难抑郁之情昔汉臣赵充国破羌而归人有讽之谦譲功能者充国曰吾老矣爵位巳极岂嫌伐一时事以欺明主㢤兵政国之大事当为后法老臣不以余命一为主上明言其利害䘚使谁当复言之者䘚以实对夫人之忠于国也杀身夷族有不避而乃避其自矜功伐之嫌乎臣始遇变于丰城也盖举事于仓卒茫昧之中其时岂能逆睹其功之必就谓有今日爵赏之荣而爲㢤徒以事关宗社是以不计成败利钝捐身家弃九族但以输忠愤而死节是臣之𥘉心也至于号告三军则虽激之以忠义而实歆之以爵禄延世之荣励之以名节而复动之以恩赏绚耀之羙是非敢以虚言诱之也以爲功而克成则此爵禄恩赏亦有国之常典理所必有也今臣受殊赏而衆有未逮是臣以虚言罔诱其下竭衆人之死而共成之掩衆人之羙而独取之见利忘信始之以忠信终之以贪鄙外以欺其下而内失其𥘉心亦何颜面以视其人乎故臣之不敢独当殊赏者非不知封爵之爲荣也所谓有重于封爵者故不爲苟得耳伏愿陛下鉴臣之言不以爲夸也而因以察诸臣之隐允臣之辞不以爲伪也而因以普诸臣之施果以其赏在所薄与则臣亦不得而独厚果以其赏或可厚与则诸臣亦不得而遂薄也江西同事诸臣臣于前奏亦巳畧举且该部具有成册可查不敢复有所尘渎臣在衰绖忧苦之中非可有言之日事不容巳而有是举不胜受恩感激含哀冒死战慄惶惧恳切祈祷之至王文成公全书文录卷第八王文成公全书卷之八文录五书汪汝成格物卷予于汝成格物致知之说博文约礼之说博学笃行之说一贯忠恕之说盖不独一论再论五六论数十论不止矣汝成于吾言始而骇以拂旣而疑焉又旣而大疑焉又旣而稍释焉而稍喜焉而又疑焉最后与予游于玉泉盖论之连日夜而始快然以释油然以喜㝠然以契不知予言之非汝成也不知汝成之言非予言也于戏若汝成可谓不苟同于予亦非茍异于予者矣卷首汝成之请盖其时尚有疑于予今既释然予可以无言也已叙其所以而归之书石川卷先儒之学得有浅深则其爲言亦不能无同异学者惟当反之于心不必苟求其同亦不必故求其异要在于是而已今学者于先儒之说苟有未合不妨致思思之而终有不同固亦未爲甚害但不当因此而遂加非毁则其为罪大矣同志中徃徃似有此病故特及之程先生云贤且学他是䖏未须论他不是䖏此言最可以自警见贤思齐焉见不贤而内自省则不至于责人已甚而自治严矣议论好胜亦是今时学者大病今学者于道如管中窥天少有所见即自足自是傲然居之不疑与人言论不待其辞之终而已先懐轻忽非笑之意訑訑之声音颜色拒人于千里之外不知有道者从傍视之方为之踈息汗颜若无所容而彼悍然不顾畧无省觉斯亦可哀也已近时同軰中徃徃亦有是病者相见时可出此以警励之某之于道虽亦畧有所见未敢尽以为是也其于后儒之说虽亦时有异同未敢尽以为非也朋友之来问者皆相爱者也何敢以不尽吾所见正期体之于心务期真有所见其孰是孰非而身发明之庶有益于斯道也若徒入耳岀口互相标立门戸以为能学则非某之𥘉心其所以见罪之者至矣近闻同志中亦有类此者切须戒勉乃为无负孔子云黙而识之学而不厌斯乃深望于同志者也与傅生凤祁生傅凤志在养亲而苦于贫徐曰仁之为祁也悯其志尝育而敎之及曰仁去祁生乃来京师谒予遂从予而南闻予言若有省将从事于学然痛其亲之贫且老其继母弟又瞽而愚无所资以为养乃记诵训诂学文辞冀以是干升斗之禄日夜不息遂以是得危疾㡬不可救同门之士百计寛譬之不能已乃以质于予予曰嘻若生者亦诚可怜者也生之志诚岀于孝亲然已䧟于不孝而不之觉矣若生者亦诚可怜者也生闻之悚然来问曰家贫亲老而不为禄仕得为孝乎予曰不得为孝矣𣣔求禄仕而至于成疾以殒其躯得为孝乎生曰不得为孝矣殒其躯而𣣔读书学文以求禄仕禄仕可得乎生曰不可得禄仕矣曰然则尔何以能免于不孝于是泫然泣下甚悔且曰鳯何如而可以免于不孝予曰保尔精毋絶尔生正尔情毋辱尔亲尽尔职毋以得失为尔惕安尔命毋以外物戕尔性斯可以免矣其父闻其疾危来视遂𣣔携之同归予怜鳯之志而不能成也哀鳯之贫而不能赈也悯鳯之去而不能留也临别书此遗之书王天宇卷徐曰仁数为予言天宇之为人予既知之矣今年春始与相见于姑苏话通宵益信曰仁之言天宇诚忠信者也才敏而沉潜者也于是乎慨然有志于圣贤之学非豪杰之士能然㢤出玆卷请予言予不敢虚则为诵古人之言曰圣诚而巳矣君子之学以诚身格物致知者立诚之功也譬之植焉诚其根也格致其培壅而灌溉之者也后之言格致者或异于是矣不以植根而徒培壅焉灌溉焉弊精劳力而不知其终何所成矣是故闻日愽而心日外识益广而伪益増渉猎考究之愈详而所以缘饰其奸者愈深以甚是其为弊亦既可覩矣顾犹泥其说而莫之察也独何欤今之君子或疑予言之为禅矣或疑子言之求异矣然吾不敢苟避其说而内以诬于己外以诬于人也非吾天宇之髙明其孰与信之书王嘉秀请益卷仁者以天地万物爲一体莫非已也故曰己𣣔立而立人己欲逹而逹人古之人所以能见人之善若已有之见人之不善则恻然若已推而纳诸沟中者亦仁而已矣今见善而妬其胜己见不善而疾视轻蔑不复比数者无乃自䧟于不仁之甚而弗之觉者邪夫可欲之谓善人之秉彛好是懿徳故凢见恶于人者必其在己有未善也瑞凤祥麟人争快覩虎狼蛇蝎见者持挺刅而向之矣夫虎狼蛇蝎未必有害人之心而见之必恶爲其有虎狼蛇蝎之形也今之见恶于人者虽其自取未必尽恶无亦在外者犹有恶之形欤此不可以不自省也君子之学爲己之学也爲己故必克己克己则无己无己者无我也世之学者执其自私自利之心而自任以爲爲己焉入于堕堕㫁㓕之中而自任以爲无我者吾见亦多矣呜唿自以爲有志圣人之学乃堕于末世佛老邪僻之见而弗觉亦可哀也夫有一言而可以终身行之者其恕乎强恕而行求仁莫近焉恕之一言最学者所喫紧其在吾子则犹对病之良药宜时时勤服之也见贤思齐焉见不贤而内自省夫能见不贤而内自省则躬自厚而薄责于人矣此逺怨之道也书孟源卷圣贤之学坦如大路但知所从入苟循循而进各随分量皆有所至后学厌常喜异徃徃时入㫁蹊曲径用力愈劳去道愈逺向在滁阳论学亦惩末俗卑汚未免专就髙明一路开导引接盖矫枉救偏以拯时弊不得不然若终迷陋习者已无所责其间亦多兴起感发之士一时趋向皆有可喜近来又复渐流空虚为脱落新奇之论使人闻之甚为足忧虽其人品髙下若与终迷陋习者亦微有间然究其归极相去能㡬何㢤孟源伯生复来金陵请益察其意向不为无进而説谈之獘亦或未免故因其归而告之以此遂使归告同志务相勉于平实简易之道庶无负相期云耳书杨思元卷杨生思元自广来学既而告归曰夫子之敎思元既畧闻之惧不克任请所以砭其疾者而书诸绅予曰子强明者也警敏者也强明者病于矜髙是故亢而不能下警敏者病于浅陋是故浮而不能实砭子之疾其谦黙乎谦则虚虚则无不容是故受而不溢徳斯聚矣黙则慎慎则无不宻是故积而愈坚诚斯立矣彼少得而自盈者不知谦者也少见而自衒者不知黙者也自盈者吾必恶之自衒者吾必耻之而人有不我恶者乎有不吾耻者乎故君子之观人而必自省也其谦黙乎书玄黙卷玄黙志于道矣而犹有诗文之好何耶奕小技也不专心致志则不得况君子之求道而可分情于他好乎孔子曰词逹而巳矣盖世之为词章者莫不以是借其口亦独不曰有徳者必有言有言者不必有徳乎徳犹根也言犹枝叶也根之不植而徒以枝叶爲者吾未见其能生也予别玄黙乆友朋得玄黙所爲诗者见其辞藻日益以进其在玄黙固所爲根盛而枝叶茂者耶玄黙过留都示予以斯卷书此而遗之玄黙尚有以告我矣书顾维贤卷维贤以予将逺去持此卷求书警戒之辞只此警戒二字便是予所最丁寍者今时朋友大患不能立志是以因循懈弛散漫度日若立志则警戒之意当自有不容巳故警戒者立志之辅能警戒则学问思辩之功切磋琢磨之益将日新又新沛然莫之能御矣程先生云学者为气所胜习所夺只好责志又云凢为诗文亦䘮志又言且省外事但明乎善惟尽诚心其文章虽不中不逺矣所守不约泛滥无功学问之道四书中备矣后儒之论未免互有得失其得者不能出于四书之外失者遂有毫釐千里之谬故莫如专求之四书四书之言简实苟以忠信进徳之心求之亦自明白易见与不善人居如入鲍鱼之肆乆而不觉其臭则与之俱化孔子大圣尚赖三益之资致三损之戒吾侪从事于学顾随俗同污不思辅仁之友欲求致道恐无是理矣非笑诋毁圣贤所不免伊川有涪州之行孔子尚㣲服过宋今日风俗益偷人心日以沦溺苟𣣔自立违俗拂衆指摘非笑纷然而起势所必至亦多由所养未深髙自标榜所致学者便不当自立门户以招谤速毁亦不当故避非毁同流合汚维贤温雅朋友中最为难得似非㣲失之弱恐诋笑之来不能无动谗为所动即依阿隐忍乆将沦胥以溺毎到此便须反身痛自切责为巳之志未能坚定亦便志气激昻奋发但知明巳之善立巳之诚以求快足乎巳岂暇顾人非笑指摘故学者只须责自家为巳之志未能坚定志苟坚定则非笑诋毁不足动揺反皆为砥砺切磋之地矣今时人多言人之非毁亦当顾恤此皆随俗习非之乆相沿其说莫知以为非不知里许尽是私意为害不小不可以不察也壁帖守仁鄙劣无所知识且在忧病奄奄中故凢四方同志之辱临者皆不敢相见或不得已而相见亦不敢有所论说各请归而求诸孔孟之训可矣夫孔孟之训昭如日月凢支离决裂似是而非者皆异说也有志于圣人之学者外孔孟之训而他求是舍日月之明而希光于萤爝之㣲也不亦缪乎有负逺来之情聊此以谢荒迷不次书王一为卷王生一为自惠负笈来学居数月皆随衆参谒黙然未尝有所请视其色津津若有所喜然一日衆皆退乃独复入堂下而请曰致知之训千圣不传之秘也一为既领之矣敢请益予曰千丈之木起于肤寸之萌芽子谓肤寸之外无所益欤则何以至于千丈子谓肤寸之外有所益欤则肤寸之外子将何以益之一爲跃然起拜曰闻敎矣又三月思其母老于家告归省视因书以与之书朱守谐卷守谐问为学予曰立志而巳问立志予曰为学而已守谐未逹予曰人之学为圣人也非有必为圣人之志虽𣣔为学谁为学有其志矣而不日用其力以为之虽𣣔立志亦乌在其为志乎故立志者爲学之心也为学者立志之事也譬之奕焉奕者其事也专心致志者其心一也以为鸿鹄将至者其心二也惟奕秋之为聴其事专也思援弓缴而射之其事分也守谐曰人之言曰知之未至行之不力予未有知也何以能行乎予曰是非之心知也人皆有之子无患其无知惟患不肯知耳无患其知之未至惟患不致其知耳故曰知之非艰行之惟艰今执途之人而告之以凢为仁义之事彼皆能知其为善也告之以凢为不仁不义之事彼皆能知其为不善也途之人皆能知之而子有弗知乎如知其为善也致其知为善之知而必爲之则知至矣如知其为不善也致其知为不善之知而必不为之则知至矣知犹水也人心之无不知犹水之无不就下也决而行之无有不就下者决而行之者致知之谓也此吾所谓知行合一者也吾子疑吾言乎夫道一而已矣书诸阳卷妻姪诸阳伯复请学既告之以格物致知之说矣他日复请曰致知者致吾心之良知也是既闻敎矣然天下事物之理无穷果惟致吾之良知而可尽乎抑尚有所求于其外也乎复告之曰心之体性也性即理也天下宁有心外之性寕有性外之理乎宁有理外之心乎外心以求理此告子义外之说也理也者心之条理也是理也发之于亲则为孝发之于君则为忠发之于朋友则为信千变万化至不可穷竭而莫非发于吾之一心故谓端庄静一为养心而以学问思辩为穷理者析心与理而为二矣若吾之说则端荘静一亦所以穷理而学问思辩亦所以养心非谓养心之时无有所谓理而穷理之时无有所谓心也此古人之学所以知行并进而收合一之功后世之学所以分知行为先后而不免于支离之病者也曰然则朱子所谓如何而为温凊之节如何而为奉养之宜者非致知之功乎曰是所谓知矣而未可以为致知也知其如何而为温凊之节则必实致其温凊之功而后吾之知始至知其如何而为奉养之宜则必实致其奉养之力而后吾之知始至如是乃可以为致知耳若但空然知之为如何温凊奉养而遂谓之致知则孰非致知者耶易曰知至至之知至者知也至之者致知也此孔门不易之敎百世以俟圣人而不惑者也书张思钦卷三原张思钦元相将葬其亲卜有日矣南走数千里而来请铭于予予之不为文也乆矣辞之固而请弗已则与之坐而问曰子之乞铭于我也将以圗不朽于其亲也则亦寍非孝子之心乎虽然子以为孝子之圗不朽于其亲也尽于是而已乎将犹有进于是者也夫圗之于人也则曷若图之于子乎传之于其人之口也则曷若传之于其子之身乎故子为贤人也则其父为贤人之父矣子为圣人也则其父为圣人之父矣其与托之于人之言也孰愈夫叔梁纥之名至今为不朽矣则亦以仲尼之为子耶抑亦以他人为之铭耶思钦蹙然而起稽颡而后拜曰元相非至于夫子之门则几失所以圗不朽于其亲者矣明日入而问圣人之学则语以格致之说焉求格致之要则语之以良知之说焉思钦跃然而起拜而复稽曰元相苟非至于夫子之门则尚未知有其心又何以圗不朽于其亲乎请归葬吾亲而来卒业于夫子之门则庶㡬其不朽之圗矣书中天阁勉诸生虽有天下易生之物一日暴之十日寒之未有能生者也承诸君之不鄙毎予来归咸集于此以问学爲事甚盛意也然不能旬日之留而旬日之间又不过三四㑹一别之后辄复离群索居不相见者动经年岁然则岂惟十日之寒而已乎若是而求萌蘖之畅茂条逹不可得矣故予切望诸君勿以予之去留爲聚散或五六日八九日虽有俗事相妨亦须破冗一㑹于此务在诱掖奖劝砥砺切磋使道徳仁义之习日亲日近则世利纷华之染亦日逺日踈所谓相观而善百工居肆以成其事者也相㑹之时尤须虚心逊志相亲相敬大抵朋友之交以相下为益或议论未合要在従容涵育相感以诚不得动气求胜长傲遂非务在黙而成之不言而信其或矜己之长攻人之短粗心浮气矫以沽名讦以为直挟胜心而行愤嫉以圯族败群为志则虽日讲时习于此亦无益矣诸君念之念之书朱守干卷黄州朱生守干请学而归为书致良知三字夫良知者即所谓是非之心人皆有之不待学而有不待虑而得者也人孰无是良知乎独有不能致之耳自圣人以至于愚人自一人之心以逹于四海之逺自千古之前以至于万代之后无有不同是良知也者是所谓天下之大本也致是良知而行则所谓天下之逹道也天地以位万物以育将富贵贫贱患难夷狄无所入而弗自得也矣书正宪扇今人病痛大叚只是傲千罪百恶皆从傲上来傲则自高自是不肯屈下人故为子而傲必不能孝为弟而傲必不能弟为臣而傲必不能忠象之不仁丹朱之不肖皆只是一傲字便结果了一生做箇极恶大罪的人更无解救得䖏汝曹为学先要除此病根方才有地歩可进傲之反为谦谦字便是对症之药非但是外貌卑逊须是中心恭敬撙节退譲常见自己不是真能虚己受人故为子而谦斯能孝为弟而谦斯能弟为臣而谦斯能忠尭舜之圣只是谦到至诚䖏便是允恭克譲温恭允塞也汝曹勉之敬之其毋若伯鲁之简㢤书魏师孟卷心之良知是谓圣圣人之学惟是致此良知而巳自然而致之者圣人也勉然而致之者贤人也自蔽自昧而不肯致之者愚不肖者也愚不肖者虽其蔽昧之极良知又未尝不存也苟能致之即与圣人无异矣此良知所以为圣愚之同具而人皆可以为尭舜者以此也是故致良知之外无学矣自孔孟既没此学失传几千百年赖天之灵偶复有见诚千古之一快百世以俟圣人而不惑者也毎以启夫同志无不跃然以喜者此亦可以验夫良知之同然矣间有聼之而疑者则是支离之习没溺既乆先横不信之心而然使能姑置其旧见而平气以绎吾说盖亦未有不憣然而悔悟者也南昌魏氏兄弟旧学于予既皆有得于良知之说矣其季良贵师孟因其诸兄而来请其资禀甚颕而意向甚笃然以偕计北上不得乆従于此吾虽畧以言之而未能悉也故特书此以遗之书朱子礼卷子礼为诸暨宰问政阳明子与之言学而不及政子礼退而者其身惩己之忿而因以得民之所恶也窒己之慾而因以得民之所好也舍己之利而因以得民之所趋也惕己之易而因以得民之所忽也去己之蠧而因以得民之所患也明巳之性而因以得民之所同也三月而政举叹曰吾乃今知学之可以为政也巳他日又见而问学阳明子与之言政而不及学子礼退而脩其职平民之所恶而因以惩巳之忿也从民之所好而因以窒巳之慾也顺民之所趋而因以舍巳之利也警民之所忽而因以惕巳之易也拯民之所患而因以去巳之蠧也复民之所同而因以明己之性也朞年而化行叹曰吾乃今知政之可以为学也巴他日又见而问政与学之要阳明子曰明徳亲民一也古之人明明徳以亲其民亲民所以明其明徳也是故明明徳体也亲民用也而止至善其要矣子礼退而求至善之说烱然见其良知焉曰吾乃今知学所以为政而政所以为学皆不外乎良知焉信乎止至善其要也矣书林司训卷林司训年七十九矣走数千里谒予于越予悯其既老且贫媿无以为济也嗟乎昔王道之大行也分田制禄四民皆有定制壮者脩其孝弟忠信老者衣帛食肉不负戴于道路死徙无出乡出入相友疾病相扶持乌有耄耋之年而犹走衣食于道路者乎周衰而王迹熄民始有无恒产者然其时圣学尚明士虽贫困犹有固穷之节里闾族党犹知有相恤之义逮其后世功利之说日浸以盛不复知有明徳亲民之实士皆巧文博词以饰诈相规以伪相轧以利外冠裳而内禽兽而犹或自以爲従事于圣贤之学如是而𣣔挽而复之三代呜唿其难㢤吾爲此惧掲知行合一之说订致知格物之谬思有以正人心息邪说以求明先圣之学庶㡬君子闻大道之要小人蒙至治之泽而哓哓者皆视以为狂惑䘮心诋笑訾怒予亦不自知其力之不足日挤于颠危莫之救以死而不顾也不亦悲夫予过彭泽时尝悯林之穷使邑令延为社学师至是又失其业于归也不能有所资给聊书此以遗之书黄梦星卷潮有䖏士黄翁保号坦夫者其子梦星来越従予学越去潮数千里梦星居数月辄一告归省其父去二三月辄复来如是者屡屡梦星质性温然善人也而甚孝然禀气差弱若不任于劳者窃怪其乃不惮道途之阻逺而勤苦无巳也因谓之曰生既闻吾说可以家居养亲而従事矣奚必徃来跋渉若是乎梦星跽而言曰吾父生长海滨知慕圣贤之道而无所従求入既乃获见吾乡之薛杨诸子者得夫子之学与闻其说而乐之乃以责梦星曰吾衰矣吾不希汝业举以干禄汝但能若数子者一闻夫子之道焉吾虽啜粥饮水死填沟壑无不足也矣梦星是以不逺数千里而来従毎归省求为三月之留以奉菽水不许则求为踰月之留亦不许居未旬日即已具资粮戒童仆促之启行梦星涕泣以请则责之曰唉儿女子𣣔以是为孝我乎不能黄鹄千里而思为翼下之雏徒使吾心益自苦故亟游夫子之门者固梦星之本心然不能乆留于亲侧而倐徃倐来吾父之命不敢违也予曰贤㢤䖏士之为父孝㢤梦星之为子也勉之㢤卒成乃父之志斯可矣今年四月上旬其家忽使人来讣云䖏士没矣呜唿惜哉呜唿惜㢤圣贤之学其乆见弃于世也不啻如土苴苟有言论及之则衆共非笑诋斥以为怪物惟世之号称贤士大夫者乃始或有以之而相讲究然至考其立身行己之实与其平日家庭之间所以训督期望其子孙者则又未尝不汲汲焉惟功利之为务而所谓圣贤之学者则徒以资其谈论粉饰文具于其外如是者常十而八九矣求其诚心一志实以圣贤之学督敎其子如䖏士者可多得乎而今亡矣岂不惜㢤岂不惜㢤阻逺无由徃哭遥寄一奠以致吾伤悼之懐而叙其遣子来学之故若此以风励夫世之为父兄者亦因以益励梦星使之务底于有成以无忘乃父之志王文成公全书卷之八终王文成公全书王文成公全书别录卷第十四王文成公全书卷之十四别録辞免重任乞恩养病䟽臣自正徳十四年江西事平之后身罹谗构危疑汹汹不保朝夕幸遇圣上龙飞天开日朗鉴臣蝼蚁之忠下诏褒扬洗涤出臣于覆盆之下进官封爵召还京师因乞便道归省随蒙赐勑遣官奖劳慰谕钖以银币犒以羊酒臣感激天恩虽粉骨碎身云何能报不幸遭继父䘮未获赴阙陈服满之后又连年病卧喘息奄奄苟避形迹皇上天髙地厚之恩迄今六年于此矣尚未能一覩天颜稽首阙廷之下臣实瞻戴恋慕昼夜热中若身在芒刺迩者曾蒙谢恩之召臣之至愿惟不能即时就道顾廼病卧呻吟徒北望感泣神魂飞驰而已今年六月初六日兵部差官赍文前到臣家内开奏奉钦依以两广未靖命臣总制军务督同都御史姚镆等勘䖏者臣闻命惊惶莫知攸措伏自思惟臣于君命之召当不俟驾而行矧兹军旅何敢言辞顾臣病患乆积潮热痰嗽日甚月深毎一发咳必至顿絶乆始渐甦乃者谢恩之行轻舟安卧尚未敢强又况兵甲驱劳岂复堪任夫委身以图报臣之本心也若冐病轻出至于偾事死无及矣臣又伏思两广之役起于土官讐杀比之㓂贼之攻刼郡县荼毒生灵者势尚差缓若䖏置得宜事亦可集姚镆平日素称老成慎重一时利钝前却斯亦兵家之常要在责成难拘速效御史石金㩀事论奏是盖忠于陛下将为国家弘仁覆乆逺之图所以激励镆等使之集谋决䇿收之桑榆也臣本书生不习军旅徃岁江西之役皆偶㑹机宜幸而成事臣之才识自视未及姚镆且近年以来又巳多病况兹用兵举事镆等必尝深思熟虑得其始末条贯中事少沮辄以臣之庸劣叅与其间行事之际所见或有同异镆等益难展布夫军旅之任在号令严一赏罚信果而已慎择主帅授钺分梱当听其所爲臣以为两广今日之事宜专责镆等隆其委任重其威权畧其小过假以岁月而要其成功至于终无底绩然后别选才能兼于民情土俗素相谙悉如南京工部尚书胡世宁刑部尚书李承勋者徃代其任夫朝廷用人不贵其有过人之才而贵其有事君之忠苟无事君之忠而徒有过人之才则其所谓才者仅足以济其一已之功利全躯保妻子而巳耳如臣之迂踈多病徒持文墨议论未必能济实用者诚宜哀其不逮容令养疾田野俟病痊之后不终弃废或可量置闲散之地使自得效其㳙埃则朝廷于任贤御将之体因物曲成之仁道并行而不相背矣臣不敢苟冐任使以欺国事不胜感恩激义恳切祈望之至赴任谢恩遂陈肤见䟽臣于病废之余特蒙恩㫖起用授以两广军旅重寄臣自惟朽才病质深惧不任驱使以误国事具本辞免过䝉圣㫖卿识敏才髙忠诚体国今两广多事方籍卿威望抚定地方用纾朕南顾之懐姚镆已致仕了卿宜星夜前去节制诸司调度军马抚勦贼冦安戢兵民勿再迟疑推诿以负朕望还差官铺马里赍文前去敦趣赴任行事该部知道钦此钦遵兵部移咨到臣捧读感泣莫知攸措伏念世受国恩粉骨虀骸亦无能报又况遭逄明圣温㫖勤拳若是何能复顾其他已于九月初八日扶病起程沿途就医服药调理昼夜前进奈秋暑旱涩舟行甚难至十一月二十日始抵梧州思恩田州之事尚未及㑹同各官查审区䖏然臣沿途渉历访诸士夫之论询诸行旅之口颇有所闻不敢不为陛下一言其畧臣惟岑勐父子固有可诛之罪然所以致彼若是者则前此当事诸人亦宜分受其责盖两广军门专为诸猺獞及诸流贼而设朝廷付之军马钱粮事权亦已不为不专且重若使振其军威自足以制服诸蛮然而因循怠弛军政日坏上无可任之将下无可用之兵一有惊急必须倚调土官狼兵若勐之属者而后行事故此軰得以凭恃兵力日增其桀骜今夫父兄之于子弟苟役使频劳亦且不能无倦况于此軰夷犷之性岁岁调发奔走道途不得顾其家室其能以无倦且怨乎及事之平则又功归于上而彼无所与兼有不才有司因而需索引诱与之爲姦其能以无怒且慢乎既倦且怨又怒以慢始而徴发愆期既而调遣不至上嫉下愤日深月积刼之以势而威益亵笼之以诈而术愈穷由是谕之而益梗抚之而益疑遂至于有今日加以叛逆之罪而欲征之夫即其已暴之恶征之诚亦非过然所以致彼若是巳非一朝一夕之故且当反思其咎姑务自责自励修我军政布我威德抚我人民使内治外攘而我有余力则近恱逺懐而彼将自服顾不复自反而一意愤怒之夫所可愤怒者不过岑勐父子及其党恶数人而巳其下万余之衆固皆无罪之人也今岑勐父子及其党恶数人既云诛戮已足暴扬所遗二酋原非有名恶目自可寛宥者也又不胜二酋之愤遂不顾万余之命竭两省之财动三省之兵使民男不得耕女不得织数千里内骚然涂炭者两年于兹然而二酋之愤至今尚未能雪也徒尔兵连祸结徴发益多财馈益殚民困益深无罪之民死者十已六七山猺海贼乗衅摇动穷迫必死之㓂既从而煽诱之贫苦流亡之民又从而逃归之其可忧危何啻十百于二酋者之为患其事已兆而变已形顾犹不此之虑而汲汲于二酋则当事者之过计矣今当事者之于是役其悴心憔思亦可谓勤且至矣特发于愤激而狃为其难是以劳而未效夫二酋者之沮兵拒险亦不过畏罪逃死苟为自全之计非如四方流刼之贼攻城堡掠乡村虏财物杀良民日为百姓之患人人欲得而诛之者今驱困惫之民使裹粮荷戈以征不为民患素无讐怨之虏此人心之所以不奋而事之所以难济也又今狼逹土汉官兵亦不下数万与万余畏罪逋诛之虏相持已三月有余而未能一决者盖以我兵发机太早而四面防守太宻是乃投之无所徃而示之以必不活益使彼先虑预备并心恊力坚其必死之志以抗我师就使我师将勇卒奋决能取胜亦必多杀士衆非全军之道又况人无战志而徒欲合围待毙坐收成功此我兵之所以虽衆而势日以懈贼虽寡而曰志以合备日宻而气日以锐者也夫当事者之意固无非𣣔计出万全然以用兵而言亦已失之巧迟所谓强弩之末不能穿鲁缟矣臣愚以为且宜释此二酋者之罪开其自新之路而彼犹顽梗自如然后从而杀之我亦可以无憾苟可曲全则且姑务息兵罢饷以休养疮痍之民以絶觊觎之姦以弭不测之变迨于区䖏既定德威既洽蛮夷恱服之后此二酋者遂能改恶自新则我亦岂必固求其罪若其尚不知悛执而杀之不过一狱吏之事何至兵甲之烦哉或者以为征之不克而遽释之则纪纲疑于不振臣窃以为不然夫天子于天下之民物如天覆地载无不欲爱养而生全之宁有撮尔小丑乃与之争愤求胜而谓之振纪纲者惟后世贪暴诸侯强凌弱衆吞寡则必务于求胜而后巳斯固五覇之罪人也昔苗顽不即工舜使禹益徂征三旬苗民逆命禹乃班师振旅夫以三圣人者爲之君帅以征一顽苗谓宜终朝而克捷顾历三旬之乆而复至于班师以归自今言之其不振甚矣然终致有苗之格而万世称圣古之所谓振纪纲者固若是耳臣以匪才缪膺重命得总制四省军务以从事于偏隅之小丑非不知乗此机㑹可以侥倖成功苟免于怯懦退避然此必多调军兵多伤士卒多杀无罪多费粮饷又不足以振扬威武信服诸夷仅能取快于二酋之愤而忘其遗患于两省之民但知徼功于目前而不知投艰于日后此人臣喜事者之利非国家之福生民之庇臣所不忍也臣又闻两广主计之吏谓自用兵以来所费银两已不下数十万梧州库藏所遗不满五万之数矣所食粮米巳不下数十万梧州仓廪所存不满一万之数矣由是言之尚可用兵不息而不思所以善后之图乎臣又闻诸两省士民之言皆谓流官之设亦徒有虚名而反受实祸诘其所以皆云思恩未设流官之前土人岁出土兵三千以聴官府之调遣既设流官之后官府岁发民兵数千以防土人之反覆即此一事利害可知且思恩自设流官以来十八九年之间反者五六起前后征勦曾无休息不知调集军兵若干费用粮饷若干杀伤良民若于朝廷曽不能得其分寸之益而反为之忧劳徴发浚良民之膏血而涂诸无用之地此流官之无益亦㫁然可睹矣但论者皆以为既设流官而复去之则有更改之嫌恐启人言而招物议是以宁使一方之民乆罹涂炭而不敢明为朝廷一言宁负朝廷而不敢犯衆议甚哉人臣之不忠也茍利于国而庇于民死且为之矣而何人言物议之足计乎臣始至地方虽未能周知备历然形势大畧亦可槩见田州切邻交趾其间深山絶谷皆猺獞之所盘㨿动以千百必湏仍存土官则可借其兵力以为中土屏蔽若尽杀其人改土为流则邉鄙之患我自当之自撤藩篱非乆安之计后必有悔思恩田州䖏置事宜俟亊平之日遵照勑㫖公同各官另行议奏但臣既有所闻见不敢不先为陛下一言使朝廷之上早有定处臣等得一意奉行不致徃复查议失误事机可以速安反侧实地方之幸臣等之幸臣不胜受恩感激竭忠愿效之至辞廵抚兼任举能自代䟽嘉靖六年十二月初二日准本院咨节该吏部题奉圣㫖王守仁暂令兼理廵抚两广等处地方写勑与他钦此钦遵外臣闻命之余愈增惶惧窃念臣以迂踈多病之躯缪承总制四省军务之命既巳有不胜其任之忧矣方尔昼夜驱驰图其所以仰副朝廷之重委者而尚未知所措今又加以廵抚之责岂其所能堪乎况两广地方比于他䖏尤繁且难蛮夷獞之巢穴䖏䖏而是攻刼抢掳之警报日日而有近年以来加之以师旅因之以饥馑郡县之凋敝日甚小民之困苦益深廵抚之任非得才力精强者重其事权渐其官阶而乆其职任殆未可求效于岁月之间也盖非重其事权则不可以渐其官阶非渐其官阶则不可以乆其职任非乆其职任则凡所奉动多苟且目前之计而不为日后乆长之谋邀一时之虚名而或遗百年之实祸膏泽未洽于下而小民无爱戴感恋之诚德威未敷于逺而蛮夷无信服归向之志此廵抚两广之任虽才能相继而治效之所以未究也切见致仕副都御史伍文定质性勇果识见明逹徃岁宁藩之变尝从臣起兵讨逆臣备知其能今年力未衰置之闲散诚有可惜若起而用之以为廵抚其于经畧之方抚绥之术必能不负所委及照刑部左侍郎梁材新陞南赣副都御史汪鋐亦皆才能素着抑且旧在两广备谙土俗民情皆足以堪斯任乞勑吏部于三人之中选择而使之臣之驽劣多病俾得专意思田之役幸而了事容令照旧囬还原籍调理非独廵抚得人地方有所倚頼而臣之不肖亦茍免于覆餗之谋矣奏报田州思恩平复䟽嘉靖七年正月二十七日㩀广西田州府目民卢苏陆豹黄笋胡喜邢相卢保罗黄王陈罗寛戴庆等连名具状为悔罪投降陈情乞恩事投称先因本府土官岑勐与泗城州屡年互相讐杀获罪上司于嘉靖五年六月内致蒙奏请官兵征勦临境岑勐自思原无反叛情由意得招抚先自同道士钱一真及亲信家人迯躱归顺州界苏等俱各畏避四散迯入山林止有各䖏寄住客户千余躱避不及冐犯官军俱蒙杀勦目民人等俱不敢抵抗官军惟有陆绶不曾逺遯当被擒斩其余韦好罗河等俱蒙官军陆续搜山杀死蓦于当年九月内归顺土官岑璋书报岑勐见在该州前月巳将道士钱一真功次假作岑勐解报军门尔可作急平定地方来迎尔主苏等聴信遣人节送衣服㯽榔等件岑璋一一收受言说岑勐不可轻易见人官府得知累我续于十月内岑勐又差人促令邀同王受招复乡村因见府治空虚乗便入城休息又遣迎岑勐岑璋回说尔今地方未定姑候来春我当发兵三十余营送尔主来且替尔防守苏等因此迯命屯聚以候岑勐并无叛心嘉靖六年正月有人传说岑勐于天泉嵒内急病身死尸骨被岑璋焼燬金银尽被收获随遣人去归顺探问又𬒳岑璋杀死苏等痛悔无由窃思官男岑邦彦先巳齐村病故今闻岑勐又死无主可靠欲出投诉切见四方军马充斥声言务要尽勦又恐飞䖝附火必损其身又䝉上司隂使王受图杀卢苏又使卢苏图杀王受反覆难信投降无路日切苦痛今幸朝廷寛赦钦命总制天星体天行道按临在此神鬼信服苏等方敢舍命求生率领阖府目民男子大小人等共计四万余名口尽数投降伏乞悯念生灵草命赦死立功以赎前罪哀乞怜悯岑勐原无反叛情罪存其一脉俯顺夷情办纳粮差实为万幸等情并㩀思恩府头目王受卢苏黄容卢平韦文明侣马黄留黄石陆宗覃鑑潘成等亦连名具状吿同前事投称本府原系土官自改立流官开图立里土俗不便柰縁小人冥顽不谙汉法屡次攘乱不定受等同辞恳乞上司仍立目甲不意反致官府嗔惟近又蒙官兵征勦田州要将受等一槩诛㓕必要穷追逐捕只得迯遯山林兼以八寨蛮子原以剽掠为生乗机假受姓名毎毎攻图城邑刧虏鄊村虚名受祸受等即欲挺身投诉见得四方军马把截兼闻隂使卢苏图杀王受又使王受图杀卢苏反覆难信以此连年抱苦控诉无由且受等颇知利害岂敢自速㓕亡今幸朝廷寛恩命总制天星按临在此神鬼信服受等方敢率领所部目民男女大小人等共计三万余名口舍命投降伏乞详情赦死以全草命更望俯顺夷情仍复目甲使得办纳粮差实爲万幸等因各投诉到臣㩀此照得先于嘉靖六年七月初七日爲地方事节奉勑谕先该广西田州地方逆贼岑勐爲乱已令提督两广等官都御史姚镆等督兵进勦随该各官奏称岑勐父子悉已擒斩巢穴荡平捷音上闻已经降勑奖励论功行赏续该各官复奏恶目卢苏倡乱复叛王受攻䧟思恩及节㩀石金所奏前项地方卢苏王受结爲死党互相依倚祸孽日深将来不可收拾又叅称先后抚臣举措失当姚镆等攘夷无䇿轻信寡谋图田州已不可得并思恩胥复失之要得通行查究追夺兵部议奏以各官先后所论事宜意见不同且兵连两广调遣事干邻境地方必得重臣前去总制督同议䖏方得停当今特命尔提督两广及江西湖广等䖏地方军务星驰前去彼䖏即查前项夷情田州因何复叛思恩因何失守督同姚镆等斟酌事势将各夷叛乱未形者可抚则抚反形巳露者当勦即勦一应主客官军从宜调遣主副将官及三司等官悉聴节制公同计议应设土官流官何者经乆利便并先今抚镇等官有功有过分别大小轻重明白奏闻区䖏事体十分重大者具奏定夺朕以尔勲蹟乆着才望素隆特兹简任尔务以体国为心闻命就道竭忠尽力大展谋猷俾夷患殄除地方安靖以纾朕西南之忧仍须深虑却顾事出万全一劳永逸以为广人乆逺之休毋得循例辞避以孤衆望钦此钦遵随于九月内节该兵部咨为辞免重任乞恩养病事臣奏奉圣㫖卿识敏才髙忠诚体国今两广多事方借卿威望抚定地方用纾朕南顾之懐姚镆已致仕了卿宜星夜前去节制诸司调度军马抚勦贼㓂安戢兵民勿再迟疑推诿以负朕望还差官铺马里赍文前去敦趣赴任行事该部知道钦此钦遵当即启行至十一月二十一日抵梧州莅任十二月内续准兵部咨为地方大计紧急用人事该礼部右侍郎方献夫奏节奉圣㫖方献夫所奏关系地方大计郑润朱麟与姚镆事同一体姚镆已着致仕郑润等因贼情未宁暂且留用今既这等说郑润取囘代替的朕自简用朱麟应否去留着兵部㑹议并堪任更代的推举相应官两员来看田州应否设都御史在彼住札还着王守仁议䖏具奏定夺钦此备咨前来知㑹俱经钦遵外本月初五日进至平南县地方与都御史姚镆交代二十二等日太监郑润总兵官朱麟陆续各囘梧州广州等䖏听候新任总兵太监交代去讫当臣公同廵按纪功御史石金右布政林富叅政汪必东邹輗副使祝品林大辂佥事汪溱张邦信申惠呉天挺叅将李璋沈希仪张经及旧任副总兵今闲住都指挥同知张祐并各见在军前用事等官㑹议得思恩田州之役兵连祸结两省荼毒巳踰二年兵力尽于哨守民脂竭于转输官吏罢于奔走即今地方巳如破坏之舟漂泊于颠风巨浪中覆溺之患汹汹在目不待智者而知之矣今若必欲穷兵雪愤以收前功未论其不克纵复克之亦有十患何者今皇上方推至孝以治天下恻怛之仁覆𬒳海宇惟恐一物不得其所虽一夫之狱犹虑有所亏枉亲临㫁决况兹数万无辜之赤子而必欲穷搜极捕使之噍类不遗伤伐天地之和亏损好生之德其患一也屯兵十万日费千金自始事以来所费银米各已数十余万前岁之冬二酋复乱至今且余二年未尝与贼交一矢接一战而其费已若此今若复欲进兵以近计之亦湏数月省约其费亦须银米各十余万计今梧州仓库所余银不满五万米不满一万矣兵连不息而财匮粮絶其患二也调集之兵逺近数万屯戍日乆人懐归思兼之水土不服而前岁之疫死者一二万人衆情忧惑自顷以来疾病死者不可以数无日无之溃散迯亡追捕斩杀而不能禁其未见敌而巳若此今复驱之锋镝之下必有土崩瓦解之势其患三也用兵以来两省之民男不得耕女不得织已余二年衣食之道日穷老稚转乎沟壑今春若复进兵又将废一年之耕百姓饥寒切身群起而为盗不逞之徒因而号召之其祸殆有甚于思田之乱者其患四也论者皆以不诛二酋则无以威服土官是殆不然今所赖以诛二酋者乃皆土官之兵而在我曾无一旅可恃之卒又不能宣布主上威徳明示赏罚而徒以市井狙狯之谋相欺相诱计穷诈见益为彼所轻侮毎一调发旗牌之官十余徃反而彼犹骜然不出反挟此以肆其贪求纵其吞噬我方有赖于彼纵之而不敢问彼亦知我之不能彼禁也益狂诞而无所忌岑勐之僣妄亦由此等积渐成之是欲诛一二逃死之遗孽而养成十数岑勐其患五也两广盗贼猺獞之巢穴动以数千百计军卫有司营堡关隘之兵时尝召募增𥙷然且不敷今复尽取而聚之思田之一隅山海㓂乗间窃发遂至无可捍御近益窥我空虚出掠愈频爲患愈肆今若复闻进兵彼知事未易息逺近相煽蠭起我兵势难中辍救之不能弃之不可其爲惨毒可忧尤有甚于饥寒之民其患六也军旅一动馈运之夫骑征之马各以千计毎夫一名顾直一两马一匹四两马之死者则又追偿其主之直是皆取办于南宁诸属县百姓连年兵疲困苦已极而复重之以此其不亡而为盗者则亦沟中之瘠矣其患七也两省土官于岑勐之㓕已各懐唇齿之疑其各州土目于苏受之讨又皆有狐兎之憾是以遅疑观望莫肯効力所凭恃者独湖兵耳然前岁之疫湖兵死者过半其间固多借倩而来兵囘之日死者之家例有偿命银两总其所费亦以万数今兹复调踣顿道途不得顾其家室亦巳三年劳苦怨郁潜迯而归者相望于道诛之不能止因一隅之小愤而重失三省土人之心其间伏忧隐祸殆难尽言其患八也田州外捍交阯内屏各郡其间深山絶谷又皆獞之所盘㩀若必尽诛其人异时虽欲改土设流亦已无民可守非独自撤藩篱势有不可抑亦借膏腴之田以资猺獞而为邉夷拓土开疆其患九也既以兵克必以兵守岁岁调发劳费无已秦时胜广之乱实兴于闾左之戍且一夫制驭变乱随生反覆相寻祸将焉极其患十也故为今日之举莫善于罢兵而行抚抚之有十善活数万无辜之死命以明昭皇上好生之仁同符虞舜有苗之征使逺夷荒服无不感恩怀徳培国家元气以贻燕翼之谋其善一也息财省费得节缩余以备他虞百姓无椎脂刻髓之苦其善二也乆戍之兵得遂其思归之硕而免于疾病死亡脱锋镝之惨无土崩瓦解之患其善三也又得及时耕种不费农作虽在困穷之际然皆获顾其家室亦各渐有囘生之望不致转徙自弃而为盗其善四也罢散土官之兵各归守其境土使知朝廷自有神武不杀之威而无所恃赖于彼隂消其桀骜之气而沮慑其僣妄之心反侧之姦自息其善五也逺近之兵各归旧守穷邉沿海咸得修复其备御盗贼有所惮而不敢肆城廓鄊村免于惊扰刼掠无虚内事外顾此失彼之患其善六也息馈运之劳省夫马之役贫民解于倒悬得以稍稍甦复起呻吟于沟壑之中其善七也土民释兎死狐悲之憾土官无唇亡齿寒之危湖兵遂全师早归之愿莫不安心定志涵育深仁而感慕徳化其善八也思田遗民得还旧土招集散亡复其家室因其土俗仍置酋长彼将各保其境土而人自为守内制獞外防邉夷中土得以安枕无事其善九也土民既皆诚心恱服不湏复以兵守省调发之费岁以数千官军免踣顿道途之苦居民无徃来骚屑之患商旅通行农安其业近恱逺来徳威覃被其善十也夫进兵行勦之患既如彼罢兵行抚之善复如此然而当事之人乃犹徃徃利于进兵者其间又有二幸四毁焉下之人幸有数级之获以要将来之赏上之人幸成一时之捷以盖日前之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之衆而竟无一战之克则有退缩畏避之毁循土夷之情而拂士夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也杀其身而苟利于国㓕其族而有禆于上皆甘心焉岂以侥倖之私毁誉之末而足以挠乱其志者今日之抚利害较然事在必行㫁无可疑者矣于是衆皆以为然二十六日臣至南宁府乃下令尽撤调集防守之兵数日之内解散而归者数万有余湖兵数千道阻且逺不易即归仍使分留南宁賔州解甲休养待间而发初卢苏王受等闻臣奉命前来查勘始知朝廷亦无必杀之意皆有投生之念日夜悬望惟恐臣至之不速巳而闻太监总兵等官复皆相继召还至是又见防守之兵尽撤其投生之念益坚乃遣其头目黄富等十余人于正月初七日先付军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣前来查勘开尔等更生之路尔等果能诚心投顺决当贷尔之死因复开陈朝廷威徳备写𥿄牌使各持归省谕卢苏王受等大意以为岑勐父子纵无叛逆之谋即其兇残酷暴慢上虐下自有可诛之罪今其父子党与俱已伏其辜尔等原非有名恶目本无大罪至于部下数万之衆尤为无辜今因尔等阻兵负险致今数万无辜之民破家失业父母死亡妻子离散奔迯困苦已将两年又上烦朝廷兴师命将劳扰三省之民尔等之罪固已日深但念尔等所以阻兵负险者亦无他意不过畏罪迯死苟为自全之计其情亦有可悯方今圣上推至孝之仁以子爱黎元惟恐一物不得其所虽一夫之狱尚恐或有亏枉亲临㫁决何况尔等数万之命岂肯轻意勦杀故今特遣大臣前来查勘开尔更生之路非独救此数万无辜之民亦使尔等得以改恶从善舍死投生牌至尔等部下兵夫即可解散各归复业安生尔等即时出来投到决当宥尔之死全尔身家若迟疑观望则天讨遂行后悔无及限尔二十日内尔若不至是朝廷必欲开尔生路而尔必欲自求死路进兵杀尔亦可以无憾矣苏受等得牌皆罗拜踊跃欢声雷动当即撤守备具衣粮尽率其衆扫境来归本月二十六日俱至南宁府城下分屯为四营明日苏受等皆囚首自縳各与其头目数百人赴军门投见号哀控诉各具投状告称前情乞免一死愿得竭力报効臣等看得苏受等所诉情节亦与臣等前后所闻所访大畧相同其间虽有饰说亦多真情良可哀悯因复照前牌谕所称谕以朝廷恩徳以为朝廷既巳赦尔等之死许尔投降宁肯诱尔至此又复杀尔亏失信义尔之一死决当宥尔矣尔可勿复忧疑但尔苏受二人拥衆负险虽由畏死然此一方为尔之故骚扰二年有余至上烦九重之虑下疲三省之民若不畧示责罚亦何以舒泄军民之愤于是下卢苏王受于军门各杖之一百衆皆合辞扣首为之请命乃解其缚谕以今日宥尔一死者是朝廷天地好生之仁杖尔一百者乃我等人臣执法之义于是衆皆扣首恱服臣亦随至其营抚定余衆皆莫不感泣欢唿皆谓朝廷如此再生之恩我等誓以死报及㩀状末告乞怜悯岑勐原无反叛情罪存其一脉俯顺夷情办纳粮差一节自臣奉命而来沿途询诸商贾行旅访诸士夫军民莫不以为宜从夷俗仍立土官庶可永乆无变不然反覆之患终恐不免及臣至此又公同大小各官审度事势屡经酌量议䖏亦皆以为治夷之道宜顺其情臣于先次谢恩本内已经畧具奏闻至是因其控告哀切当即遵照勑谕便宜事理许以其情奏请且谕以朝廷之意无非欲生全尔等尔等但要诚心向化改恶从善竭忠报国勿虑朝廷不能顺尔之情于是又皆感泣欢唿皆谓朝廷如此再生之恩我等誓以死报且乞即愿杀贼立功以赎前罪臣因谕以朝廷之意惟愿生全尔等今尔方来投生岂忍又驱之兵刅之下尔等迯窜日乆家业破荡且宜速归完尔家室及时耕种修复生理至于各䖏盗贼军门自有区䖏不湏尔等勦除待尔家事稍定徐当调发尔等于是又皆感泣欢唿皆谓朝廷如此再生之恩我等誓以死报臣于是遂委右布政林富旧任总兵官张祐分投省谕安揷其衆俱于二月初八日督令各归复业去讫地方之事幸遂平定皆皇上至孝逹顺之德感格上下神武不杀之威震慑鬼神风行于庙堂之上而草偃于百蛮之表是以班师不待七旬而顽夷即尔来格不析一矢不戮一卒而全活数万生灵是所谓绥之斯来动之斯和者也臣以蹇劣缪承任使仰赖鸿休得免罪责快覩盛明岂胜庆幸除将设立土官及地方一应经乆事宜遵照敕㫖公同各官再行议䖏另行具奏外縁系奏报平复地方事理为此具本专差冠帯舎人王洪亲赍谨具题知地方紧急用人䟽先该礼部右侍郎方献夫奏前事节奉圣㫖田州应否设都御史在彼住札还着王守仁议䖏具奏定夺钦此兵部备咨前来知㑹除钦遵外随于今年正月二十七日该思恩田州二府土目卢苏王受等各率衆数万自缚归降该臣遵照勑谕事理悉已抚定当遣广西右布政林富旧任副总兵张祐分投督领各夷各归原土复业安生巳经具本奏报外照得思恩田州连年兵火杀戮之余官府民居悉已烧燬破荡虽蔀屋寻丈之庐亦遭翻穵发掘曾无完土荒村僻坞不遗片瓦尺椽伤心惨目诚不忍见各夷近巳诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存必得老成寛厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲于田州建立流官府治以制御土官修复城池廨宇等项必湏劳民动衆自非素得夷情者爲之经理区画各夷彫弊之余岂复堪此骚屑况议设知府等官皆未曾到一应事务莫有任其责者看得右布政林富慈祥恺悌识逹行坚素立信义见在思田地方安挿各夷合无准如方献夫所奏将林富量改宪职仍聼臣等节制暂于思田地方徃来住札抚循缉理其于事理亦甚相应臣又看得思田地方原系蛮夷獞之区不可治以中土礼法虽流官之设尚且不可又况常设重臣住札其地岂其所堪则其供馈之费送迎之劳必且重贻地方异日之扰斯亦不可不预言之者合无将本官廪给口粮一应合用之费及徃来夫马一应合用之人俱于南宁府卫取办银两于库贮军饷内支给一不以于思田之人俟一年之后各夷生理渐复府治城廓𪠘宇渐以完备则将林富量移别䖏任用而思田止存知府理治或设兵备官一员于賔州住札或就以南宁兵备兼理不时徃来抚循如此则目前既可以得抚定绥柔之益而日后又可以免困顿烦劳之扰臣之愚见所议如此惟复别有定夺均乞圣明裁䖏地方急缺官员䟽先㩀广西副总兵李璋呈前事㸔得柳庆地方新任叅将王继善近因病故地方盗贼生发不可一日缺官乞暂委相应官一员前去代理等因到臣该臣㸔得柳庆地方近因思田用兵不息猺贼乗间出掠叅将王继善既已病故而该道守廵兵备等官又以思田之役皆在军门督饷督哨地方重寄委无一官之托为照叅将沈希仪虽系专设田州住箚官员然田州之事臣与各官见驻南宁自可分理本官旧在桞庆夷情土俗备能谙悉而谋勇才能足当一靣求可委用无踰本官者该臣遵照钦奉勑谕便宜事理就行暂委本官前去管理参将行事聼候奏请外近该思恩田州土目卢苏王受等率衆归降该臣行委右布政林富闲住副总兵张祐分投督领各夷各归原土复业安生今各夷见巳卖刀买牛争事农作度其事势将来或可以无反侧之患则前项驻札叅将似亦可以无设但今议于田州修复流官府治以控制土官则城廓廨宇之役未免劳民动衆疮痍大病之后各夷岂复堪此臣等议调腹里安靖地方官军打手之属约二千名隠然有屯戍之形而实以备修建之役庶㡬工可速就而又得免于起夫之扰然非统驭得人则于各夷或亦未免有所惊疑除布政林富巳另行议奏外㸔得闲住总兵张祐才识通敏计虑周悉将畧堪折冲之任文事兼抚绥之长今又见在思田地方安挿各夷皆能得其欢心乞敕兵部俯从臣议将张祐复其旧职暂委督令前项各兵经理修建之役仍令与布政林富更互徃来于思田之间省谕安抚诸夷其合用廪给夫马之类悉照议䖏林富事例于南宁府卫取办俟一二年后各夷生理尽复府治城廓𪠘宇悉巳完备则将张祐量改他䖏任用而田州止存知府理治仍乞将沈希仪或就改註柳庆地方守备惟复别有定夺均乞圣明裁䖏䖏置平复地方以圗乆安䟽臣闻传说之告髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土邉方之殊流官土袭之不同者岂故爲是多端哉盖亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重命勘䖏兵事于兹土节该钦奉勑谕谓可抚则抚当勦即勦是陛下之心惟在于除患安民未尝有所意必也又节该钦奉勑谕谓贼平之后公同议䖏应设土官流官何者经乆利便是陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能迯于物议其何以能建事而底绩乎是皆不然夫流官设而夷民服何苦而不设流官乎夫惟流官一设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹苟为周身之虑而不为国家思乆长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总鎭鎭廵副叅三司等官太监张赐御史石金等议应设流官土官何者经乆利便不得苟有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势盖蛮夷之性譬犹禽兽麋鹿必欲制以中土之郡县而䋲之以流官之法是群麋鹿于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之爲而不思有以散其党与制其猖獗是纵麋鹿于田野之中而无有乎墻墉之限豮牙童梏之道终必长奔直窜而无以维絷之矣今所以分立土目者是墻墉之限豮牙童梏之道也然分立土目而终无连属纲维于其间是畜麋鹿于苑囿而无守视之人以时守其墻墉禁其群触终将踰垣逺逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隠情也则亦安能保其必行乎则又备历田州思恩之境按行其村落而轻理其城堡因而以其所以䖏之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以乆行而庶或幸免于他日之戮也矣夫然后敢具本以请亦恃圣明在上洞见万里而无㣲不烛故臣得以信其愚忠不复有所顾忌然犹反覆其辞而更互其说者非敢有虞于陛下不能亮臣之愚良以今之士人率多执巳见而倡臆说亦足以摇衆心而偾成亊故臣不避颊舌之腾者亦欲因是以暁之也烦渎圣听臣不胜战慄惶惧之至縁系䖏置平复地方以图乆安长治亊理未敢擅便为此开坐具本请㫖计开一特设流官知府以制土官之势臣等议得思田初服朝廷威徳方新今虽仍设土官数年之间决知可无反侧之虑但十余年后其衆日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其岁办租税之入使之知有所归効虽不莅以中土之等威而操其袭授调发之权使之知有所统摄虽不绳以中土之礼敎而制其朝㑹贡献之期使之知有所尊奉虽不严以中土之法禁而申其冤抑不平之鸣使之知有所赴诉因其岁时伏腊之请庆贺叅谒之来而宣其间隔之情通其上下之义矜其不能敎其不逮寓警戒于温恤之中消倔强于涵濡之内使之日驯月习忽不自知其为善良之归盖含洪坦易以顺其俗而委曲调停以制其乱此今日知府之设所以异于昔日之流官而为乆安长治之䇿也臣等看得田州故地寛衍平旷堪以建设流官衙门但其冲射㓙恶居民弗宁今拟因其城垣畧加改创修理备立应设衙门地僻事简官不必备环府之田二甲皆以属之府官府官既无民事案牍之扰终岁可以专力于农爲之辟其荒芜备其旱潦通其沟洫丁力不足则聼其募人耕种官给牛具种子岁收其入三分之一以廪官吏而其余以食佃人城之内外渐置佃人庐舎而岁益増募招徕以充实之田州旧有商课仍许设于河下薄取其税以资祭祀賔旅柴薪马夫之给凡流官之所湏者一不以及于土夷如此则虽草创之地而三四年后亦可以渐爲富庶之乡若其经营之始则且湏仰给于南宁府库逮其城郭府治完备事体大定然后总㑹其土夷之所输公田之所入商税之所积毎岁若干而官吏之所需者毎岁若干斟酌通融立爲经乆之计又必上同之制用者务从寛假无太苛削官吏其土者得以优𥙿展布无局促牵制之繁此又体悉逺臣绥柔荒服之道也至于思恩旧巳设有流官但因开图立里绳以郡县之法是以其民遂乱今宜照旧仍设流官知府聴其土目各以土俗自治而其连属制御之道悉如臣等前之所议庶可经乆无患均乞圣明裁䖏一仍立土官知州以顺土夷之情臣等议得岑氏世有田州其系恋之私恩乆结于人心今岑勐虽诛各夷无贤愚老少莫不悲怆懐思愿得复立其后故苏受之变翕然蠭起不约而同自官府论之则皆以为苗顽逆命之徒在各夷言之则皆自以爲婴臼存孤之义故自兵兴以来逺近军民徃徃亦有哀怜其志而反不直官府之爲者况各夷告称其先世岑伯颜者尝钦奉太祖髙皇帝勑㫖岑黄二姓五百年忠孝之家礼部好生㸔他着江夏侯护送岑伯颜爲田州府土官知府职事传授子孙代代相继承袭钦此钦遵其后如岑永通岑祥岑绍岑鑑岑镛岑漙皆尝着征讨之绩有保障之功勐之暴虐骚縦罪虽可戮而徃岁姚源之役近年刘召之勦亦皆间关奔走勤劳在人各夷告称官兵未进之先勐尚遣人奉表朝贺贡献又遣人赍本赴京控诉官兵将进之时勐遂率衆逺遯未尝敢有抗拒以此言之其无反叛之谋踪迹颇明今𣣔仍设土官以顺各夷之情而着非岑氏之后彼亦终有未服故今日土官之立必湏岑氏子孙而后可臣等㸔得田州府城之外西北一隅地形平坦堪以居民议以其地降爲田州而于旧属四十八甲之内割其八甲以属之聼以其土俗自治立岑勐之子一人始授以署州事吏目三年之后地方宁靖効有勤劳则授以判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而隷之流官知府其制御之道则悉如臣等前之所议如此则朝廷于讨勐之罪记勐之劳追録其先世之忠俯顺其下民之望者兼得之矣昔文武之政罪人不孥兴㓕继絶而天下之民归心逺近蛮夷见朝廷之所以䖏岑氏者若此莫不曰勐肆其恶而举兵加诛法之正也明其非叛而不及其孥仁之至也録其先忠而不絶其祀徳之厚也不利其上而复与其民义之尽也矜其冥顽而曲加生全恩之极也即此一举而四方之土官莫不畏威懐徳心悦诚服信义昭布而蛮夷自此大定矣此今日知州之设所以异于昔日之土官而为乆安长治之䇿也臣等又看得岑勐之子存者二人其长者为岑邦佐其㓜者为岑邦相邦佐自㓜出继武靖州为知州前者徒以诛勐之故有司奏请安置于漳州然彼实无可革之罪今日田州之立无有宜于邦佐者但武靖当徭贼之冲而邦佐素得其民心其才足能制御迩者武靖之民以盗贼焻炽州民无主之故徃徃来告愿得复还邦佐为知州以保障地方臣等方欲为之上请如欲更一人诸夷未必肯服莫若仍以邦佐归之武靖而立邦相于田州用其强立有能者于折冲捍御之所而存其㓜弱未立者于安守宗祀之区庶为两得其宜至于思恩则岑濬之后已絶自不必复有土官之设矣均乞圣明裁䖏一分设土官廵检以散各夷之党臣等议得土官知州既立若仍以各土目之兵尽属于知州则其势并力衆骄恣易生数年之后必有报讐复怨吞弱暴寡之事则土官之患犹如故也且土目既属于上官而操其生杀予夺之权则彼但惟土官之是从宁复知有流官知府者则流官知府虽欲行其控御节制之道施其绥懐抚恤之仁亦无因而与各土目者相接矣故臣等议以旧属八甲割以立州之外其余四十甲者毎三甲或二甲立以为一廵检司而属之流官知府毎司立土廵检一员以土目之素为衆所信服者为之而听其各以土俗自治其始授以署廵检司事土目三年之后而地方宁靖効有勤劳则授以冠带六年之后而地方宁靖効有勤劳则授以为土廵检其粮税之入则径纳于流官知府而不必转输于州之土官以省其费其军马之出亦径调于流官知府而不必转发于州之土官以重其劳其官职土地各得以传诸子孙则人人知自爱惜而不敢轻犯法其袭授予夺皆必经由于知府则人人知所依附而不敢輙携贰势分难合息朋奸济虐之谋地小易制絶恃衆䟦扈之患如此则土官既无羽翼爪牙之助而不敢縦肆于为恶土目各有土地人民之保而不敢党比以为乱此今日廵检之设所以异于昔日之土目而为乆安长治之䇿也至于思恩事体悉与田州无异亦宜割其目甲分立以为土廵检司聼其以土俗自治而属之流官知府其办纳兵粮与连属制御之道一如田州则流官之设既不失朝廷之旧廵司之立又足以散土夷之党而土俗之治复可以顺逺人之情一举而两得矣均乞圣明裁䖏一田州既改流官亦宜更其府名初岑勐之将变忽有石自田州江心浮出倾卧岸侧其时民间有田石倾田州兵田石平田州宁之謡勐甚恶之禁人勿言宻起百余人夜平其石旦即复倾如是者屡屡已而果有兵变今年二月卢苏等既有投顺归视其石则已平矣皆共喜异传以为祥臣至田州亲视其石闻土人之言如此民间多取田宁二字私拟其名臣等欲乞朝廷遂以此意命之虽非大义所关亦足以新耳目而定人心之一端也其该府所设官员臣等拟于知府之外佐贰则同知或通判一员首领则经历知事各一员吏胥畧具而已今见在者已有通判张华知事林光甫照磨李世亨其知府亦已选有一员陈能然至今尚未到任臣尝访询其故咸谓陈能原奉朝㫖陞广西布政司右叅政管田州府事又赐之勑㫖以重其权吏部奏有钦依令其先赴该司到任然后徃莅田州该司左布政严纮谓其既掌府事即系属官不得于该司到任陈能遂竟还原籍至今亦不复来参照严纮妄自尊大但知立上司之体势而輙敢慢视敕旨蔑废部移固巳深爲可罪陈能则𥚹狭使气徒欲申一已之小愤而遂尔委朝命于草莱弃职任如敝屣使爲人臣者而皆若是则地方之责焉所寄託而朝廷威令何以复行乎臣等所访如此但未委虚的乞将二人通行提究重加惩戒以警将来臣观陈能气性悻悻若此亦非可使以绥柔新附之民者看得广东化州知州林寛旧任南康通判翦缉安义诸贼甚得调理且其才识通敏干办勤励臣时廵抚江西深知其有可用近因田州改建府治脩复城垣地方无官可任巳经行文委令经理其事即若陞以该府同知而使之乆于其职其所建立必有可观迨其累有成绩逐擢以为知府使终身其地彼亦欣然过望必且乐为不倦为益地方决知不少矣大抵田州之乱起于搜剔太甚今其归附皆出诚心原非以兵力强取而得者故不必过为振厉驾抑急其机防反足生变但与之休飬生息畧施控御其间可矣夫走狗逐兎而捕䑕以狸人之才器各有所宜也伏乞圣明乗择一思恩府设立流官亦宜如田州之数其知府一员呉期英见在但巳屡有奔迯之辱难以复临其下然未有可去之罪且宜改用于他所姑使之自効可矣㸔得柳州府同知桂鏊督饷賔州思恩之人闻其行事颇知信向近以脩复思恩府治委之经理其所谋猷虽未见有大过于人然皆平实详审不为浮饰似于思恩之人为宜苟未能灼知超然卓异之才举而用之以一新政化则得如鏊者器而使之姑且修弊补鏬休劳息困以与乆疲之民相安于无事当亦能有所济也乞勑吏部再加裁酌而改用之一田州各甲今拟分设为九土廵检司其思恩各城头今拟分设为九土廵检司各立土目之素为衆所信服者管之其连属之制陞授之差俱巳备有前议但各甲城头既巳分析若无人管理复恐或生弊端臣等遵照敕谕便宜事理巳先行牌仰各头目暂且各照分掌管办纳兵粮候奏请命下然后钦遵施行一田州凌时甲完冠砦陶甲腮水源坤官位甲旧朔勒甲兼州子半甲共四甲半拟立为凌时土廵检司拟以土目龙寄管之縁龙寄先来投顺故分甲比衆独多一田州砦马甲畧罗愽温甲共三甲拟立为砦马土廵检司拟以土目卢苏管之一田州大田子甲那带甲锦飬甲共三甲拟立为大田土廵检司拟以土目黄富管之一田州万洞甲周甲共二甲拟立为万洞土廵检司拟以土目陆豹管之一田州阳院右邓甲控讲水册槐并畔甲共二甲拟立为阳院土廵检司拟以土目林盛管之一田州思郎那召甲舎甲共二甲拟立为思郎土廵检司拟以土目胡喜管之一田州累彩甲子轩忧甲笃忻下甲共三甲拟立为累彩土廵检司拟以土目卢鳯管之一田州怕何甲速甲共二甲拟为怕何土廵检司拟以土目罗玉管之一田州武龙甲里定甲共二甲拟立为武龙廵检司拟以土目黄笋管之一田州拱甲白石甲共二甲拟立为栱甲土廵检司拟以土目邢相管之一田州床甲砦例甲共二甲拟立为床甲土廵检司拟以土目卢保管之一田州婪鳯甲工尭降甲共二甲拟立为婪鳯土廵检司拟以土目黄陈管之一田州下隆甲周甲共二甲拟立为下隆土廵检司拟以土目黄对管之一田州县甲环甫蛙可甲共二甲拟立为县甲土廵检司拟以土目罗寛管之一田州篆甲炼甲共二甲拟立为篆甲土廵检司拟以土目王莱管之一田州砦桑甲义宁江那半甲共一甲半拟立为砦桑土廵检司拟以土目戴徳管之一田州思㓜东平夫棒甲尽甲子半甲共一甲半拟立为思㓜土廵检司拟以土目杨赵管之一田州侯周怕丰甲一甲拟立为侯周土廵检司拟以土目戴庆管之一思恩兴隆七城头兼都阳十城头拟立为土廵检司拟以土目韦贵管之縁韦贵先来向官故授地比衆独多一思恩白山七城头兼丹良十城头拟立为白山土廵检司拟以土目王受管之一思恩定罗十二城头拟立为定罗土廵检司拟以土目徐五管之一思恩安定六城头拟立为安定土廵检司拟以土目潘良管之一思恩古零通感那学下半四堡四城头拟立为古零土廵检司拟以土目覃益管之一思恩旧城十一城头拟立旧城土廵检司拟以土目黄石管之一思恩那马十六城头拟立为那马土廵检司拟以土目苏关管之一思恩下旺一城头拟立为下旺土廵检司拟以土目韦文明管之一思恩都阳中团一城头拟立为都阳土廵检司拟以土目王留管之右各目之内惟田州之龙寄思恩之韦贵徐五事体于各目不同而韦贵又与徐五龙寄稍异盖韦贵于事变之始即来投顺官府又尝効有勤劳宜不待三年而即与之以实授土廵检以旌其功徐五亦随韦贵投顺而効劳不及龙寄虽无功劳而投顺在一年之前二人者宜次韦贵不待三年而即与之以冠带三年而即与之以实授土廵检如此则功罪之大小投顺之先后皆有差等而劝惩之道着矣或又以卢苏王受不当与各土目并立者臣等又以为不然方其率衆为乱则苏受者固所谓罪之魁矣及其率衆来降则苏受者又所谓功之首也况二府目民又皆素服二人今若立各土目而二人不与非但二人者未能帖然于衆目之下衆目固亦未敢安然而䖏其上非所以为定乱息争之道也故臣等仍议以卢苏王受为衆目之首庶㡬事体穏帖而人心允服矣一田州思恩各官目人等见监家属男妇初拟解京今各目人等既已投顺则其家属男妇相应给还领养均乞圣明裁允一田州新服用夏变夷宜有学校但疮痍逃窜之余尚无受之民焉有入学之士况斋膳廪饩俱无所出即欲建学亦为徒劳然风化之原终不可缓臣等议欲于附近府州县学教官之内令提学官选委一员暂领田州学事聼各学生徒之愿改田州府学及各䖏儒生之愿来田州附籍入学者皆令寄名其间所委教官时至其地相与讲肄㳺息或于民间兴起孝弟或倡逺近举行乡约随事开引渐为之兆俟休养生息一二年后流移尽归商旅奏集民居已觉既庶财力渐有可为则如学校及隂阳医学之类典制之所宜备者皆聼该府官以次举行上请然后为之设官定制如此则施为有渐而民不知扰似亦招徕塡实之道鼔舞作新之机也均乞圣明裁䖏一思田去梧州水陆一月之程军门隔逺难于控驭调度兼之府治虽立而规制未成流官虽设而职守未定且疮痍未复人心忧惶湏得重巨抚理臣等巳经具题乞将右布政林富量陞宪职存留旧任副总兵张祐使之更迭徃来于二府地方绥缉经理仍乞赐以便宜勑书将南宁賔州等府卫州县及东兰南丹泗城那地都康向武等土官衙门俱聼林富等节制臣等所议地方经乆事宜候奏请命下之日悉以委之林富等使之钦遵以次施行庶㡬事无堕堕而功可责成矣王文成公全书文录续编卷第二十六王文成公全书卷之二十六续编徳洪葺师文录始刻于姑苏再刻于越再刻于天眞行诸四方久矣同志又以遗文见寄俾续刻之洪念昔葺师录同门巳病太繁兹录若可缓者旣而伏读三四中多简书墨迹皆寻常应酬琐屑细务之言然而道理昭察仁爱恻怛有物各付物之意此师无行不与四时行而百物生言虽近而㫖实逺也且师没旣乆表仪日隔茍得一𥿄一墨如亲面觌况当今师学大眀四方学者徒喜领悟之易而未䆒其躬践之实或有离伦彞日用乐悬虚妙顿以爲得者读此能无省然激衷此吾师中行之证也而又奚以太繁爲病邪同门唐子尭臣佥宪吾浙尝谋刻未遂今年九月虬峯谢君来按吾浙刻师全书检所未录尽刻之凡五卷题曰文录续编师胤子王正亿尝录阳眀先生家乘凡三卷今更名世徳纪并刻扵全书末卷云隆庆壬申一阳日徳洪百拜识大学问大学者昔儒以爲大人之学矣敢问大人之学何以在扵眀眀徳乎阳眀子曰大人者以天地万物爲一体者也其视天下犹一家中国犹一人焉若夫间形骸而分尔我者小人矣大人之䏻以天地万物爲一体也非意之也其心之仁本若是其与天地万物而爲一也岂惟大人虽小人之心亦莫不然彼顾自小之耳是故见孺子之入井而必有憷惕恻隐之心焉是其仁之与孺子而爲一体也孺子犹同类者也见鸟兽之哀鸣觫而必有不忍之心焉是其仁之与鸟兽而爲一体也鸟兽犹有知觉者也见草木之摧折而必有悯恤之心焉是其仁之与草木而爲一体也草木犹有生意者也见瓦石之毁坏而必有顾惜之心焉是其仁之与瓦石而爲一体也是其一体之仁也虽小人之心亦必有之是乃根扵天命之性而自然灵昭不昧者也是故谓之眀徳小人之心旣巳分隔隘陋矣而其一体之仁犹䏻不昧若此者是其未动扵欲而未蔽扵私之时也及其动扵欲蔽扵私而利害相攻忿怒相激则将戕物圯类无所不爲其甚至有骨肉相残者而一体之仁亡矣是故茍无私欲之蔽则虽小人之心而其一体之仁犹大人也一有私欲之蔽则虽大人之心而其分隔隘陋犹小人矣故夫爲大人之学者亦惟去其私欲之蔽以自眀其眀徳复其天地万物一体之本然而巳耳非能扵本体之外而有所增益之也曰然则何以在亲民乎曰眀眀徳者立其天地万物一体之体也亲民者逹其天地万物一体之用也故眀眀徳必在扵亲民而亲民乃所以眀其眀徳也是故亲吾之父以及人之父以及天下人之父而后吾之仁实与吾之父人之父与天下人之父而爲一体矣实与之爲一体而后孝之眀徳始眀矣亲吾之兄以及人之兄以及天下人之兄而后吾之仁实与吾之兄人之兄与天下人之兄而爲一体矣实与之爲一体而后弟之眀徳始眀矣君臣也夫妇也朋友也以至扵山川鬼神鸟兽草木也莫不实有以亲之以逹吾一体之仁然后吾之眀徳始无不眀而眞䏻以天地万物爲一体矣夫是之谓眀眀徳扵天下是之谓家齐国治而天下平是之谓尽性曰然则又乌在其爲止至善乎曰至善者眀徳亲民之极则也天命之性粹然至善其灵昭不昧者此其至善之发见是乃眀徳之本体而即所谓良知者也至善之发见是而是焉非而非焉䡖重厚薄随感随应变动不居而亦莫不自有天然之中是乃民彞物则之极而不容少有议拟增损扵其间也少有拟议增损扵其间则是私意小智而非至善之谓矣自非愼独之至惟精惟一者其孰䏻与扵此乎后之人惟其不知至善之在吾心而用其私智以揣摸测度扵其外以爲事事物物各有㝎理也是以昧其是非之则支离决裂人欲肆而天理亡眀徳亲民之学遂大乱扵天下盖昔之人固有欲眀其眀徳者矣然惟不知止扵至善而骛其私心扵过髙是以失之虚罔空寂而无有乎家国天下之施则二氏之流是矣固有欲亲其民者矣然惟不知止扵至善而溺其私心扵卑琐是以失之权谋智术而无有乎仁爱恻怛之诚则五伯功利之徒是矣是皆不知止扵至善之过也故止至善之扵眀徳亲民也犹之规矩之扵方圆也尺度之扵长短也权衡之扵轻重也故方圆而不止扵规矩爽其则矣长短而不止扵尺度乖其剂矣轻重而不止扵权衡失其凖矣眀眀徳亲民而不止扵至善亡其本矣故止扵至善以亲民而眀其眀徳是之谓大人之学曰知止而后有㝎㝎而后能静静而后䏻安安而后能虑虑而后䏻得其说何也曰人惟不知至善之在吾心而求之扵其外以爲事事物物皆有㝎理也而求至善扵事事物物之中是以支离决裂错杂纷纭而莫知有一㝎之向今焉旣知至善之在吾心而不假扵外求则志有㝎向而无支离决裂错杂纷纭之患矣无支离决裂错杂纷纭之患则心不妄动而䏻静矣心不妄动而䏻静则其日用之间从容闲暇而䏻安矣䏻安则凡一念之彂一事之感其爲至善乎其非至善乎吾心之良知自有以详审精察之而䏻虑矣能虑则择之无不精处之无不当而至善扵是乎可得矣曰物有本末先儒以眀徳爲本新民爲末两物而内外相对也事有终始先儒以知止爲始䏻得爲终一事而首尾相因也如子之说以新民爲亲民则本末之说亦有所未然欤曰终始之说大畧是矣即以新民爲亲民而曰眀徳爲本亲民爲末其说亦未爲不可但不当分本末爲两物耳夫木之榦谓之本木之梢谓之末惟其一物也是以谓之本末若曰两物则旣爲两物矣又何可以言本末乎新民之意旣与亲民不同则眀徳之功自与新民爲二若知眀眀徳以亲其民而亲民以眀其眀徳则民徳亲民焉可析而爲两乎先儒之说是盖不知眀徳亲民之本爲一事而认以爲两事是以虽知本末之当爲一物而亦不得不分爲两物也曰古之欲眀眀徳扵天下者以至扵先修其身以吾子眀徳亲民之说通之亦既可得而知矣敢问欲修其身以至扵致知在格物其工夫次第又何如其用力欤曰此正详言眀徳亲民止至善之功也盖身心意知物者是其工夫所用之条理虽亦各有其所而其实只是一物格致诚正修者是其条理所用之工夫虽亦皆有其名而其实只是一事何谓身心之形体运用之谓也何谓心身之灵眀主宰之谓也何谓修身爲善而去恶之谓也吾身自䏻爲善而去恶乎必其灵眀主宰者欲爲善而去恶然后其形体运用者始䏻爲善而去恶也故欲修其身者必在扵先正其心也然心之本体则性也性无不善则心之本体本无不正也何从而用其正之之功乎盖心之本体本无不正自其意念发动而后有不正故欲正其心者必就其意念之所发而正之凡其发一念而善也好之眞如好好色发一念而悪也悪之眞如悪悪臭则意无不诚而心可正矣然意之所发有善有悪不有以眀其善悪之分亦将眞妄错杂虽欲诚之不可得而诚矣故欲诚其意者必在扵致知焉致者至也如云䘮致乎哀之致易言知至至之知至者知也至之者致也致知云者非若后儒所谓充广其知识之谓也致吾心之良知焉耳良知者孟子所谓是非之心人皆有之者也是非之心不待虑而知不待学而能是故谓之良知是乃天命之性吾心之本体自然灵昭眀觉者也凡意念之发吾心之良知无有不自知者其善欤惟吾心之良知自知之其不善欤亦惟吾心之良知自知之是皆无所与扵他人者也故虽小人之爲不善旣巳无所不至然其见君子则必厌然揜其不善而着其善者是亦可以见其良知之有不容扵自昧者也今欲别善悪以诚其意惟在致其良知之所知焉尔何则意念之发吾心之良知旣知其爲善矣使其不䏻诚有以好之而复背而去之则是以善爲悪而自昧其知善之良知矣意念之所发吾之良知旣知其爲不善矣使其不䏻诚有以恶之而复蹈而爲之则是以恶爲善而自昧其知恶之良知矣若是则虽曰知之犹不知也意其可得而诚乎今扵良知所知之善恶者无不诚好而诚恶之则不自欺其良知而意可诚也已然欲致其良知亦岂影响恍惚而悬空无实之谓乎是必实有其事矣故致知必在扵格物物者事也凡意之所发必有其事意所在之事谓之物格者正也正其不正以归扵正之谓也正其不正者去恶之谓也归扵正者爲善之谓也夫是之谓格书言格于上下格于文祖格其非心格物之格实兼其义也良知所知之善虽诚欲好之矣茍不即其意之所在之物而实有以爲之则是物有未格而好之之意犹爲未诚也良知所知之恶虽诚欲恶之矣苟不即其意之所在之物而实有以去之则是物有未格而恶之之意犹爲未诚也今焉扵其良知所知之善者即其意之所在之物而实爲之无有乎不尽扵其良知所知之恶者即其意之所在之物而实去之无有乎不尽然后物无不格而吾良知之所知者无有亏缺障蔽而得以极其至矣夫然后吾心快然无复余憾而自谦矣夫然后意之所发者始无自欺而可以谓之诚矣故曰物格而后知至知至而后意诚意诚而后心正心正而后身修盖其功夫条理虽有先后次序之可言而其体之惟一实无先后次序之可分其条理功夫虽无先后次序之可分而其用之惟精固有纎毫不可得而缺焉者此格致诚正之说所以阐尧舜之正传而爲孔氏之心印也教条示龙塲诸生诸生相从扵此甚盛恐无能爲助也以四事相规聊以荅诸生之意一曰立志二曰勤学三曰改过四曰责善其愼听母忽立志志不立天下无可成之事虽百工技艺未有不本扵志者今学者旷废隳惰玩岁愒时而百无所成皆由扵志之未立耳故立志而圣则圣矣立志而贤则贤矣志不立如无舵之舟无衘之马漂荡奔逸终亦何所底乎昔人有言使爲善而父母怒之兄弟怨之宗族鄊党贱恶之如此而不爲善可也爲善则父母爱之兄弟恱之宗族鄊党敬信之何苦而不爲善爲君子使爲恶而父母爱之兄弟恱之宗族鄊党敬信之如此而爲恶可也爲恶则父母怒之兄弟怨之宗族鄊党贱恶之何苦而必爲恶爲小人诸生念此亦可以知所立志矣勤学巳立志爲君子自当从事扵学凡学之不勤必其志之尚未笃也从吾逰者不以聪慧警捷爲髙而以勤确谦抑爲上诸生试观侪軰之中苟有虚而爲盈无而爲有讳已之不能忌人之有善自矜自是大言欺人者使其人资禀虽甚超迈侪軰之中有弗疾恶之者乎有弗鄙贱之者乎彼固将以欺人人果遂爲所欺有弗窃笑之者乎茍有谦黙自持无能自处笃志力行勤学好问称人之善而咎已之失从人之长而眀巳之短忠信乐易表里一致者使其人资禀虽甚鲁钝侪軰之中有弗称慕之者乎彼固以无䏻自处而不求上人人果遂以彼爲无能有弗敬尚之者乎诸生观此亦可以知所从事扵学矣改过夫过者自大贤所不免然不害其卒爲大贤者爲其䏻改也故不贵扵无过而贵扵能改过诸生自思平日亦有缺扵廉耻忠信之行者乎亦有薄扵孝友之道䧟扵狡诈偷刻之习者乎诸生殆不至于此不幸或有之皆其不知而误蹈素无师友之讲习规饬也诸生试内省万一有近扵是者固亦不可以不痛自悔咎然亦不当以此自歉遂馁扵改过从善之心但䏻一旦脱然洗涤旧染虽昔爲㓂盗今日不害爲君子矣若曰吾昔已如此今虽改过而从善将人不信我且无赎扵前过反懐羞澁凝沮而甘心扵污浊终焉则吾亦絶望尔矣责善责善朋友之道然湏忠告而善道之悉其忠爱致其婉曲使彼闻之而可从绎之而可改有所感而无所怒乃爲善耳若先暴白其过恶痛毁极诋使无所容彼将发其愧耻愤恨之心虽欲降以相从而势有所不䏻是激之而使爲恶矣故凡讦人之短攻彂人之隂私以沽直者皆不可以言责善虽然我以是而施扵人不可也人以是而加诸我凡攻我之失者皆我师也安可以不乐受而心感之乎某扵道未有所得其学卤莽耳谬爲诸生相从扵此每终夜以思恶且未免况扵过乎人谓事师无犯无隐而遂谓师无可諌非也諌师之道直不至扵犯而婉不至扵隐耳使吾而是也因得以眀其是吾而非也因得以去其非盖斆学相长也诸生责善当自吾始五经亿说十三条元年春王正月人君即位之一年必书元年元者始也无始则无以爲终故书元年者正始也大㢤干元天之始也至㢤坤元地之始也成位乎其中则有人元焉故天下之元在扵王一国之元在扵君君之元在扵心元也者在天爲生物之仁而在人则爲心心生而有者也曷爲爲君而始乎曰心生而有者也未爲君而其用止扵一身旣爲君而其用关扵一国故元年者人君爲国之始也当是时也羣臣百姓悉意眀目以观维新之始则人君者尤当洗心涤虑以爲维新之始故元年者人君正心之始也曰前此可无正乎曰正也有未尽焉此又其一始也改元年者人君改过迁善修身立徳之始也端本澄源三纲五常之始也立政治民休戚安危之始也呜唿其可以不愼乎元年者鲁隐公之元年春者天之春王周王也王次春示王者之上承天道也正月者周王之正月周人以建子爲天统则夏正之十一月也夫子以天下之诸侯不复知有周也扵是乎作春秋以尊王室故书王正月以大一统也书王正月以大一统不以王年而以鲁年者春秋鲁史而书王正月斯所以爲大一统也隐公未尝即位也何以有元年乎曰隐公即位矣不即位何以有元年夫子削之不书欲使后人之求其实也曰隐公即位矣而不书何也曰隐公以桓之㓜而摄焉其以摄告故不即位也然而天下知隐公让国之善而争夺觊觎者知所愧矣曰以摄告则宜以摄书而不书何也曰隐公兄也桓公弟也庻均以长隐公君也奚摄焉然而天下知嫡庻长㓜之分而乱常失序者知所㝎也曰隐公君也非摄也则宜即位矣而不即位焉何也曰诸侯之立国也承之先君而命之天子隐无所承命也然而天下知父子君臣之伦而无父无君者知所惧矣一不书即位而隐公让国之善见焉嫡庻长㓜之分眀焉父子君臣之伦正焉善恶兼着而是非不相揜呜唿此所以爲化工之妙也欤郑伯克叚于鄢书郑伯原杀叚者惟郑伯也叚以弟篡兄以臣伐君王法之所必诛国人之所共讨也而专罪郑伯盖授之大邑而不爲之所縦使失道以至扵败者伯之心也叚之恶旣巳暴着扵天下春秋无所庸诛矣书克原伯之心素视叚爲㓂敌至是而始克之也叚居于京而书于鄢见郑伯之旣伐诸京而复伐诸䣕必杀之而后已也郑伯之扵叔叚始焉授之大邑而聴其収鄙若爱弟之过而过于厚也旣其畔也王法所不赦郑伯虽欲已焉若不容已矣天下之人皆以爲叚之恶在所必诛而郑伯讨之宜也是其迹之近似亦何以异扵周公之诛管蔡故春秋特诛其意而书曰郑伯克叚于鄢辨似是之非以正人心而险谲无所容其奸矣天地感而万物化生实理流行也圣人感人心而天下和平至诚发见也皆所谓贞也观天地交感之理圣人感人心之道不过扵一贞而万物生天下和平焉则天地万物之情可见矣恒所以亨而无咎而必利扵贞者非恒之外复有所谓贞也久扵其道而巳贞即常久之道也天地之道亦惟常久而不巳耳天地之道无不贞也利有攸徃者常之道非滞而不通止而不动之谓也是乃始而终终而复始循环无端周流而不巳者也使其滞而不通止而不动是乃泥常之名而不知常之实者也岂能常久而不巳乎故利有攸徃者示人以常道之用也以常道而行何所徃而不利无所徃而不利乃所以爲常久不巳之道也天地之道一常久不巳而巳日月之所以䏻昼而夜夜而复昼而照临不穷者一天道之常久而不巳也四时之所以能春而冬冬而复春而生运不穷者一天道之常久不巳也圣人之所以䏻成而化化而复成而妙用不穷者一天道之常久不巳也夫天地日月四时圣人之所以䏻常久而不巳者亦贞而巳耳观夫天地日月四时圣人之所以䏻常久而不巳者不外乎一贞则天地万物之情其亦不外乎一贞也亦可见矣恒之爲卦上震爲雷下㢲爲风雷动风行簸扬奋厉翕张而交作若天下之至变也而所以爲风爲雷者则有一㝎而不可易之理是乃天下之至恒也君子体夫雷风爲恒之象则虽酬酢万变妙用无方而其所立必有卓然而不可易之体是乃体常尽变非天地之至恒其孰能与扵此遯隂渐长而阳退遯也彖言得此卦者能遯而退避则亨当此之时苟有所爲但利小贞而不可大贞也夫子释之以爲遯之所以爲亨者以其时隂渐长阳渐消故能自全其道而退遯则身虽退而道亨是道以遯而亨也虽当阳消之时然四阳尚盛而九五居尊得位虽当隂长之时然二隂尚微而六二处下应五盖君子犹在扵位而其朋尚盛小人新进势犹不敌尚知顺应扵君子而未敢肆其恶故㡬微君子虽巳知其可遯之时然势尚可爲则又未忍决然舍去而必扵遯且欲与时消息尽力匡扶以行其道则虽当遯之时而亦有可亨之道也虽有可亨之道然终从隂长之时小人之朋日渐以盛苟一裁之以正则小人将无所容而大肆其恶是将以救敝而反速之乱矣故君子又当委曲周旋修败补罅积小防微以隂扶正道使不至扵速乱程子所谓致力扵未极之间强此之衰艰彼之进图其暂安者是乃小利贞之谓矣夫当遯之时道在扵遯则遯其身以亨其道道犹可亨则亨其遯以行扵时非时中之圣与时消息者不能与扵此也故曰遯之时义大矣㢤眀出地上晋君子以自昭眀徳日之体本无不眀也故谓之大眀有时而不眀者入扵地则不眀矣心之徳本无不眀也故谓之眀徳有时而不眀者蔽扵私也去其私无不眀矣日之出地日自出也天无与焉君子之眀眀徳自眀之也人无所与焉自昭也者自去其私欲之蔽而已初隂居下当进之始上与四应有晋如之象然四意方自求进不暇与初爲援故又有见摧之象当此之时苟䏻以正自守则可以获吉盖当进身之始徳业未着忠诚未显上之人岂能遽相孚信使其以上之未信而遂汲汲扵求知则将有失身枉道之耻懐愤用智之非而悔咎之来必矣故当寛𥙿雍容安处扵正则徳久而自孚诚积而自感又何咎之有乎盖𥘉虽晋如而终不失其吉者以能独行其正也虽不见信扵上然以寛𥙿自处则可以无咎者以其始进在下而未尝受命当軄任也使其巳当职任不信扵上而优𥙿废弛将不免于旷官之责其能以无咎乎时迈十五句武王初克商廵守诸侯朝会祭告之乐歌言我不敢自逸而以时廵行诸侯之邦我勤民如此天其以我爲子乎今以我廵行之事占之是天之实有以右序夫我有周矣何者我之廵行诸侯所以兴废举坠削有罪黜不职者亦聊以警动震彂其委靡頽惰者耳而四方诸侯莫不警惧修省敦薄立懦而兴起夫维新之政至扵懐柔百神而河之深广岳之崇髙莫不感格焉则信乎天之以我爲王而于以君临夫天下矣于是我其宣眀昭布我有周之典章于以式序在位之诸侯我其戢歛夫干戈弓矢以偃夫武功我其旁求懿徳之士陈布扵中国以敷夫文徳则亦信乎可以爲王而能保有上天右序我有周之命矣执竞十四句言武王持其自强不息之心其功烈之盛天下旣莫得而强之矣成康继之其徳亦若是其显而复爲上帝之所皇焉夫继武王之后盖难乎其爲徳也然自成康之相继爲君而其徳愈益彰眀则扵武王无竞之烈爲有光而成康诚可谓善继矣今我以三王之功徳作之扵乐以祈感格而果能䧏福之多且大若此我其可不反身修徳而思有以成之乎我能反身修徳而威仪之反则可享神之福旣醉旣饱而三王之所福我者益将反覆而无穷矣此盖祭武王成王康王之诗也思文八句言思文后稷其徳真可以配上天矣盖凡使我烝民之得以粒食者莫非尔后稷之徳之所建也斯固后稷之徳矣然来牟之种非天不生则是来牟之贻我者实由上帝以此命之后稷而使之徧养夫天下是以天下之民皆有所养而得以复其常道则后稷之徳固亦莫非上天之徳也此盖郊祀后稷以配天之诗故颂后稷之徳而卒归之扵天云臣工十五句戒农官之诗言嗟尔司农之臣工当各敬尔在公之事今王以治农之成法赐汝汝宜来咨来度而敬承毋怠也因并唿农官之属而总诏之曰嗟尔保介当兹暮春之月牟麦在田而百谷未播盖农工之暇也汝亦何所爲乎因问汝所治之新田其牟麦亦如何㢤夫牟麦之茂盛皆上帝之眀赐也牟麦渐熟则行将受上帝之眀赐矣上帝有是眀赐尔茍惰农自安是不克灵承而泯上帝之赐矣尔尚永力尔田以昭眀上帝之赐务底扵丰年有成可也然则尔亦乌可谓兹农工之尚逺而遂一无所事乎汝当命尔衆农乘兹闲暇预修播种之事以具乃田器奄忽之间又将艾麦而兴东作矣暮春周正建寅之月夏之正月也有瞽十三句言有瞽有瞽在周之廷而乐工就列矣设业设虡崇牙树羽应田县鼓鞉磬柷围而乐器具陈矣乐器旣以备陈扵是衆乐乃奏而箫管之属亦皆备举矣由是乐声之喤喤其整宻丽肃者莫非至敬之所寓而雍容畅逹者莫非至和之所宜其肃雝和鸣如此是以幽有以感乎神而先祖是听眀有以感乎人而我客来观厥成者盖武王功成作乐使非继述之孝眞无愧扵文考固无以致先祖之格而非其盛徳之至伐纣救民之举真有以顺乎天应乎人而扵汤有光焉其亦何以能使亡国者之子孙永观厥成而畧无忌嫉之心乎此盖始作乐而合扵祖庙之诗与滁阳诸生并问荅语诸生之在滁者吾心未甞一日而忘之然而濶焉无一字之徃非简也不欲以世俗无益之谈徒徃复爲也有志者虽吾无一字固朝夕如面也其无志者盖对面千里况千里之外盈尺之牍乎孟生归聊寓此扵有志者然不尽列名且爲无志者讳其因是而尚能兴起也或患思虑纷杂不能强禁絶阳眀子曰纷杂思虑亦强禁絶不得只就思虑萌动处省察克治到天理精眀后有箇物各付物的意思自然静专无纷杂之念大学所谓知止而后有㝎也家书墨迹四首一与克彰太叔别久缺奉状得诗见迩来进修之益虽中间词意未尽纯莹而大致加扵时人一等矣愿且玩心髙明涵泳义理务在反身而诚毋急扵立论饰辞将有外驰之病所云善念才生恶念又在者亦足以见实尝用力但扵此处湏加勐省胡爲而若此也无乃习气所缠耶自俗儒之说行学者惟事口耳讲习不复知有反身克已之道今欲反身克已而犹狃扵口耳讲诵之事固宜其有所牵縳而弗䏻进矣夫恶念者习气也善念者本性也本性爲习气所汨者由扵志之不立也故凡学者爲习所移气所胜则惟务痛惩其志久则志亦渐立志立而习气渐消学本扵立志志立而学问之功巳过半矣此守仁迩来所新得者愿毋轻掷若初徃年亦常有意左屈当时不暇与之论至今缺然若初诚美质得遂退休与若初了夙心当亦有日见时爲致此意务相砥砺以臻有成也人行遽不一一恶念者习气也善念者本性也本性爲习所胜气所汨者志不立也痛惩其志使习气消而本性复学问之功也噫此吾师眀训昭昭告太叔者告吾人也可深省也夫徳洪爲亿弟书二与徐仲仁北行仓率不及细话别后日听捷音继得鄊录知秋战未利吾子年方英妙此亦未足深憾惟宜修徳积学以求大成寻常一第固非仆之所望也家君舍衆论而择子所以择子者实有在扵衆论之外子宜勉之勿谓隐微可欺而有放心勿谓聪眀可恃而有怠志养心莫善扵义理爲学莫要扵精专毋爲习俗所移毋爲物诱所引求古圣贤而师法之切莫以斯言爲迂濶也昔在张时敏先生时令叔在学聪眀盖一时然而竟无所成者荡心害之也去髙眀而就污下念虑之间顾岂不易㢤斯诚徃事之鉴虽吾子质美而淳万无是事然亦不可以不愼也意欲吾子来此读书恐未䏻遂离侍下且未敢言此俟后便再议所不避其切切爲吾子言者幸加熟念其亲爱之情自有所不能巳也海日翁爲女择配人谓曰仁聪眀不逮扵其叔海日翁舍其叔而妻曰仁旣后其叔果以荡心自败曰仁卒成师门之大儒噫聪眀不足恃而学问之功不可诬也㢤徳洪䟦三上海翁书寓吉安男王守仁百拜书上父亲大人膝下江省之变昨遣来隆归报大畧想巳如此时宁王尚留省城未敢逺出盖虑男之捣其虚蹑其后也男处所调兵亦稍稍聚集忠义之风日以奋扬观天道人事此贼不久㫁成擒矣昨彼遣人赍檄至欲遂斩其使柰赍檄人乃叅政季斆此人平日善士又其势亦出扵不得巳姑免其死械系之巳彂兵至丰城诸处分布相机而动所虑京师遥逺一时题奏无由即逹命将出师缓不及事爲可忧尔男之欲归巳非一日急急图此巳两年今竟䧟身扵难人臣之义至此岂复容茍逃幸脱惟俟命师之至然后敢申前恳俟事势稍㝎然后敢决意驰归尔伏望大人陪万保爱诸弟必䏻勉尽孝养旦暮切勿以不孝男爲念天茍悯男一念血诚得全首领归拜膝下当必有日矣因闻廵检便草此临书慌愦不知所云七月初二日右吾师逢宁濠之变上父海日翁第二书也自丰城闻变与幕士㝎兴兵之筞恐翁不知爲贼所袭即日遣家人间道趋越至是发兵扵吉安复爲是报慰翁心也且自称姓者别疑也尝闻幕士龙光云时师闻变返风囬舟濠追兵将及师欲易舟潜遯顾夫人诸公子正宪在舟夫人手提劒别师曰公速去母爲妾母子忧脱有急吾恃此以自卫尔及退还吉安将发兵命积薪围公署戒守者曰傥前报不利即举火爇公署时邹谦之在中军闻之亦取其夫人来吉城同誓国难人劝海日翁移家避讐翁曰吾儿以孤旅急君上之难吾爲国旧臣顾先去以爲民望耶遂与有司㝎守城之䇿而自宻爲之防噫吾师扵君臣父子夫妇之间一家感遇若此至今人传忠义凛凛是书正亿得扵故𥿄堆中读之怆然如身值其时晨夕展卷如侍对亲颜嘉靖壬子海夷㓂黄巖全城煨烬时正亿逰北雍内子黄哀惶奔亡不擕他物而独抱木主图像以行是卷亦幸无恙噫岂正亿平时孝感所积抑吾师精诚感通先时身离患难而一墨之遗神眀有以护之耶后世子孙受而读之其知所重也㢤徳洪拜手䟦四岭南寄正宪男初到江西因闻姚公巳在宾州进兵恐我到彼则三司及各领兵官未免出来迎接反致阻挠其事是以迟迟其行意欲俟彼成功然后徃彼公同与之一处十一月初七始过梅岭乃闻姚公在彼以兵少之故尚未敢彂哨以是只得昼夜兼程而行今日巳度三水去梧州巳不逺再四五日可到矣途中皆平安只是咳嗽尚未全愈然亦不爲大患书到可即告祖母汝诸叔知之皆不必挂念家中凡百皆只依我戒谕而行魏廷豹钱徳洪王汝中当不负所托汝宜亲近敬信如就芝兰可也廿二叔忠信好学擕汝读书必能切励汝不审近日亦有少进益否聪儿迩来眠食如何凡百只宜谨听魏廷豹指教不可轻信奶婆之类至嘱至嘱一应租税帐目自宜上紧须不俟我丁宁我今国事在身岂复䏻记念家事汝軰自宜体悉勉励方是隹子弟尔十一月望正亿初名聪师之命名也嘉靖壬辰秋依其舅氏黄久菴寓㽞都值时相更名于朝责洪爲文告师请更今名当时问眠食如何今正亿壮且立男女森列矣噫吾何以不负师托乎方今四方讲会日殷相与出求同志研䆒师㫖以成师门未尽之志庶乎可以慰遗灵扵地下尔是在二子嘉靖丁巳端阳日门人钱徳洪百拜䟦于天眞精舍之传经楼赣州书示四姪正思等近闻尔曹学业有进有司考校获居前列吾闻之喜而不寐此是家门好消息继吾书香者在尔軰矣勉之勉之吾非徒望尔軰但取青𬗋荣身肥家如世俗所尚以夸市井小儿尔軰湏以仁礼存心以孝弟爲本以圣贤自期务在光前𥙿后斯可矣吾惟㓜而失学无行无师友之助迨今中年未有所成尔軰当鉴吾旣徃及时勉力母又自贻他日之悔如吾今日也习俗移人如油渍麫虽贤者不免况尔曹初学小子䏻无溺乎然惟痛惩深创乃爲善变昔人云脱去凡近以逰髙眀此言良足以警小子识之吾尝有立志说与尔十叔尔軰可从抄录一通置之几间时一省览亦足以发方虽传扵庸医药可疗夫眞病尔曹勿谓尔伯父只寻常人尔其言未必足法又勿谓其言虽似有理亦只是一塲迂濶之谈非我軰急务茍如是吾末如之何矣读书讲学此最吾所宿好今虽干戈扰攘中四方有来学者吾亦未尝拒之所恨牢落尘网未能脱身而归今幸盗贼稍平以塞责求退归卧林间携尔曹朝夕切磋砥砺吾何乐如之偶便先示尔等尔等勉焉毋虚吾望正徳丁丑四月三十日又与克彰大叔日来徳业想益进修但当兹末俗其扵规切警励恐亦未免有羣雌孤雄之叹如何印弟凡劣极知有劳心力闻其近来稍有转移亦有足喜所贵乎师者涵育薫陶不言而喻盖不诚未有䏻动者也扵此亦可以验已徳因便布此言不尽意正月廿六日得㫖令守仁与总兵各官解因至㽞都行及芜湖复得㫖囬江西抚㝎军民皆圣意有在无他足虑也家中凡百安心不宜爲人摇惑但当严缉家衆扫除门庭清静俭朴以自守谦虚卑下以待人尽其在我而已此外无庸虑也正宪軰狂穉望以此意晓谕之近得书闻老父稍失调心极忧苦老年之人只宜以宴乐戏逰爲事一切家务皆当屏置亦望时时以此开劝家门之幸也至祝至祝事稍㝎即当先报归期家中凡百全仗训饬照管不一老父疮疾不䏻归侍日夜苦切眞所谓欲济无梁欲飞无翼近来诚到知渐平复始得稍慰早晚更望太叔寛解怡恱其心闻此时尚居䘮次令人惊骇忧惶衰年之人妻孥子孙日夜侍奉承直尚恐居处或有未宁岂有复堪孤疾劳苦如此之理就使悉遵先王礼制则七十者亦惟衰麻在身饮酒食肉处扵内宴饮从扵逰可也况今七十五嵗之人乃尚尔茕茕独苦若此妻孥子孙何以自安乎若使祖母在㝠冥之中知得如此哀毁如此孤苦将何如爲心老年之人独不爲子孙爱念乎况扵礼制亦自过甚使人不可以继在贤知者亦当俯就切望恳恳劝解必湏入内安歇使下人亦好早晚服事时尝逰嬉宴乐快适性情以调养天和此便自爲子孙造无穷之福此等言语爲子者不敢直致惟望太叔爲我委曲开譬要在必从而后已千万千万至恳至恳正宪读书一切举业功名等事皆非所望但惟教之以孝弟而已来诚还草草不尽祖母岑太夫人百岁考终时海日翁夀七十有五矣尤茕茕苫块哀毁踰制师十二失恃鞠扵祖母在赣屡乞终养弗遂至是闻讣已不胜痛割又闻海日翁居䘮之戚将何以爲情欲济无梁欲飞无翼读之令人失涕师之学发眀同体万物之㫖使人自得其性故扵人义天常无不恳至而居常处变神化妙应以成天下之务可由此出其道可以通诸万世而无弊者得其道之中也录此可以想见其槩徳洪䟦寄正宪男手墨二卷即日舟巳过严滩足疮尚未愈然亦渐轻减矣家中事凢百与魏廷豹相计议而行读书敦行是所至嘱内外之防湏严门禁一应宾客来徃及诸童仆出入悉依所㽞告示不得少有更改四官尤要戒饮博专心理家事保一谨实可託不得听人哄诱有所改动我至前途更有书报也舟过临江五鼓与叔谦遇扵途次灯下草此报汝知之沿途皆平安咳嗽尚未巳然亦不大作广中事颇急只得连夜速进南赣亦不能久㽞矣汝在家中凡宜从戒谕而行读书执礼日进髙明乃吾之望魏廷豹此时想在家家衆悉宜遵廷豹教训汝宜躬率身先之书至汝即可报祖母诸叔况我沿途平安凡百想䏻体悉我意钤束下人谨守礼法皆不俟吾喋喋也廷豹徳洪汝中及诸同志亲友皆可致此意近两得汝书知家中大小平安且汝自言能守吾训戒不敢违越果如所言吾无忧矣凡百家事及大小童仆皆湏听魏廷豹㫁决而行近闻守度颇不遵信致牴牾廷豹未论其间是非曲直只是抵牾廷豹便巳大不是矣纪闻其逰荡奢縦如故想亦终难化导试问他毕竟如何乃可宜自思之守悌叔书来云汝欲出应试但汝本领未备恐成虚头汝近来学业所进吾不知汝自量度而行吾不阻汝亦不强汝也徳洪汝中及诸直谅髙明凡肯勉汝以徳义规汝以过失者汝宜时时亲就汝若䏻如鱼之扵水不䏻湏臾而离则不及人不爲忧矣吾平生讲学只是致良知三字仁人心也良知之诚爱恻怛处便是仁无诚爱恻怛之心亦无良知可致矣汝扵此处宜加勐省家中凡事不暇一一细及汝果能敬守训戒吾亦不必一一细及也余姚诸叔父昆弟皆以吾言告之前月曽遣舍人任锐寄书历此时当巳发囬若未发囬可将江西廵抚时奏报批行稿簿一册共计十四本封固付本舍带来我今巳至平南县此去田州渐近田州之事我承姚公之后或者可以因人成事但他处事务似此者尚多恐一置身其间一时未易解脱耳汝在家凡百务宜守我戒谕学做好人徳洪汝中軰湏时时亲近请教求益聪儿已托魏廷豹时常一㸔廷豹忠信君子当能不负所托但家衆或有桀骜不肯遵奉其约束者汝湏相与痛加惩治我归来日㫁不轻恕汝可早晚常以此意戒饬之廿二弟近来砥砺如何守度近来修省如何保一近来管事如何保三近来改过如何王祥等早晚照管如何王祯不逺出否此等事我方有国事在身安能分念及此琐琐家务汝等自宜体我之意谨守礼法不致累我懐抱乃可耳东廓邹守益曰先师阳眀夫子家书二卷嗣子正宪仲肃甫什袭藏之益趋天眞奠兰亭获覩焉喜曰是能授简不忘矣书中读书敦行日进髙明钤束下人谨守礼法及切磋道义请益求教互相夹持接引来学眞是一善一药至吾平日讲学只是致良知三字仁人心也良知之诚爱恻怛处便是仁无诚爱恻怛亦无良知可致是以继志述事望吾仲肃也仲肃日孳孳焉进而书绅退而服膺则大慰吾党爱助之怀而夫子扵昭之灵实宠嘉之又去岁十二月廿六日始抵南宁因见各夷皆有向化之诚乃尽散甲兵示以生路至正月廿六日各夷果皆投戈释甲自縳归降凡七万余衆地方幸巳平㝎是皆朝廷好生之徳感格上下神武不杀之威潜孚黙运以能致此在我一家则亦祖宗徳泽隂庇得无杀戮之惨以免覆败之患俟处置畧㝎便当上䟽乞归相见之期渐可卜矣家中自老奶奶以下想皆平安今闻此信益可以免劳挂念我有地方重寄岂能复顾家事弟軰与正宪只照依我所㽞戒谕之言时时与徳洪汝中軰切磋道义吾复何虑余姚诸弟姪书到咸报知之八月廿七日南宁起程九月初七日巳抵广城病势今亦渐平复但咳嗽终未能脱体耳养病本北上巳二月余不久当得报即踰岭东下则抵家渐可计日矣书至即可上白祖母知之近闻汝从汝诸叔诸兄皆在杭城就试科第之事吾岂敢必扵汝得汝立志向上则亦有足喜也汝叔汝兄今年利钝如何想旬月后此间可以得报其时吾亦可以发舟矣因山隂林掌教归便冗冗中冩此与汝知之我至广城已踰半月因咳嗽兼水㵼未免再将息旬月候养病䟽命下即发舟归矣家事亦不暇言只要戒饬家人大小俱要谦谨小心余姚八弟等事近日不知如何耳在京有进本者议论甚传播徒取快谗贼之口此何等时节而可如此兄弟子姪中不肯畧体息正所谓操戈入室助仇爲㓂者也可恨可痛兼因谢姨夫囬便草草报平安书至即可奉白老奶奶及汝叔軰知之钱徳洪王汝中及书院诸同志皆可上覆徳洪汝中亦湏上紧进京不宜太迟滞近因地方事巳平靖遂动思归之怀念及家事乃有许多不满人意处守度奢淫如旧非但不当重托兼亦自取败坏戒之戒之尚期速改可也寳一勤劳亦有可取只是见小欲速想福分浅薄之故但能改创亦可寳三长恶不悛㫁巳难留湏急急遣囬余姚别求生理有容留者即是同恶相济之人宜并逐之来贵姧惰畧无改悔终湏逐出来隆来价不知近来干办何如湏痛自改省但㸔同軰中有能眞心替我管事者我亦何尝不知添福添㝎王三等軰只是终日营营不知爲谁经理试自思之添保尚不改过归来仍湏痛治只有书童一人实心爲家不顾毁誉利害眞可爱念使我家有十箇书童我事皆有托矣来琐亦老实可托只是太执戆又听妇言不长进王祥王祯务要替我尽心管事但有阙失皆汝二人之罪俱要拱听魏先生教戒不听者责之眀水陈九川曰此先师广西家书付正宪仲肃者也中间无非戒谕家人谨守素训至致良知三字乃先师平素教人不倦者云诚爱恻怛之心即是致良知此晚年所以告门人者仅见一二扵全集中至爲紧要乃扵家书中及之可见先师之所以丁宁告戒者无异扵得力之门人矣仲肃宜世袭之王文成公全书卷之二十六终王文成公全书王文成公全书别录卷第十五王文成公全书卷之十五别録奏䟽七征剿稔恶猺贼䟽据留抚田州思恩等处地方广西布政司右布政林富原任副总兵都指挥同知张祐等㑹呈前事开称田州思恩平复居民悉巳各安生理土夷亦皆各事农耕地方实巳万幸但惟八寨猺贼积年千百成徒流刼州县乡村杀害良民虏掠子女生口财物歳无虗月月无虗旬民遭荼毒冤苦屡经奏告乞要分兵剿㓕者巳不知几百十畨为因地方多事若要进兵未免重为民困是以官府隠忍抚谕冀其悔罪改过而彼乃悍然不顾愈加兇横岀刼益频盖縁此贼有衆数万盘㩀山谷凭恃险阻南通交趾等夷西接云贵诸蛮东北与㫁藤牛肠仙台花相风门佛子及桞庆府江古田诸处猺贼囬旋连络延袤周遭二千余里东掠西窜南摽北突近因思田扰攘各贼乗机出攻州县乡村逺近相煽几为地方大变仰頼朝廷威令传播苟幸未动縁此猺贼之与居民势不两立若猺贼不除则居民决无安生之理乞要乗此军威速加征剿庶不贻患地方縁由呈乞照详施行等因㩀此行间随㨿左江道守巡守备等官左叅议汪必东佥事呉天挺叅将张经等㑹呈为请兵征剿积年穷兇极恶猺贼以除民患事开称㫁藤崃牛肠六寺磨刀等处猺贼上连八寨诸蛮下通白竹古陶罗鳯仙台花相风门佛子等峒各贼累年攻刼郡县乡村杀人放火虏掠子女财畜民遭荼毒迯窜死亡抛弃田业居民日少村落日空延袤千百里内皆巳变爲盗贼之区各处𬒳害军民累奏请兵诛剿爲因地方多事兵力不敷官府隠忍招抚期暂少息而各贼愈肆猖獗近因思田用兵遂与八寨及白竹古陶罗鳯等贼乗势朋比连结杀虏抢刼月无虗旬扇惑摇动将成大变仰頼神武传播幸未举发近幸思田之诸夷感慕圣化悉巳自缚归降逺近向服各山猺獞亦皆出来投抚请给告示愿求自新从此不敢为恶虽其诚伪未可逆料然皆尚有畏惧之心独此㫁藤各巢逆贼自知罪在不赦恃险如故截路刼村畧无忌惮若不乗此军威进兵剿㓕将来祸患焉有纪极縁由㑹案呈详到臣照得臣近因思田之役奉命前来驻军南宁府地方与八塞猺贼相去六日之程朝廷徳威宣布虽外国逺夷皆知震慑向慕输情纳欵而此猺贼独敢拥衆千百四出刼掠武縁等处乡材杀人放火畧无忌惮此臣所亲知即此焻炽桀骜平时抑又可知及照牛肠六寺磨刀古竹古陶罗鳯仙台花相风门佛子等巢稔恶各贼自弘治正徳以来至于今日二三十年之间节该桂平等县𬒳害人戸李子太等前后控奏乞行剿除民害不下数十余次皆有部咨行令勘议计剿若不及今讨伐其为地方之患终无底极诚有如各官所呈者况臣驻箚南宁小民纷然诉告请兵急救荼毒皆为朝不谋夕各贼之恶委巳数穷贯满神怒人怨难复逋诛即𣣔㑹案奏请俟命下之日行事切恐声迹昭彰反致冲突奔窜则虽调十数万之衆以一二年为期亦未易平荡了事照得臣节该钦奉勑谕但遇贼㓂生发即便相机可抚则抚可捕则捕钦此钦遵为照思田变乱之时该前都御史等官姚镆等奏调湖广永保二司土兵前来南寕等处聴用近幸地方悉巳平靖各兵正在班师放囬之际归途所经正与各贼巢穴相去不逺况思田二府新附土目卢蘓王受等感激朝廷生全之㤙屡乞杀贼报效俱各遵奉勑谕事理除一面量调官军恊同前项各兵行委左江道守巡叅将等官监统永保二司宣慰官男领各头目土兵人等分道进剿牛肠六寺仙台花相等贼并行留抚思田布政及右江分巡兵备守备等官监统思田土目兵夫分道进剿八寨等贼所获功次俱仰该道分巡兵备官收觧纪功御史纪騐造册奏报及行緫镇太监张赐宻切公同行事并宻行镇巡等官知㑹外縁系征剿积年稔恶猺贼以除民患以安地方事理为此具本题知举能抚治䟽案照先该礼部右侍郎方献夫奏前事节奉圣㫖田州应否设都御史在彼住箚还着王守仁议处具奏定夺钦此兵部备咨前来知㑹随钦遵外随于今年正月二十七日该思㤙田州二府土目卢蘓王受等各率衆数万自缚归降该臣遵照勑谕事理悉已抚定当遣广东右布政林冨旧任副緫兵张祐分投督领各夷各归原土复业安生巳经具本奏报外为照思㤙田州连年兵火杀戮之余官府民居悉巳烧毁破荡虽蔀屋㝷丈之庐亦遭翻穵发掘曽无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存非得老成寛厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议𣣔于田州建立流官府治以制御土官脩复城池𪠘宇等项必湏劳民动衆自非素得夷情者为之经理区画各夷彫弊之余岂复堪此骚屑况议设知府等官皆未曾到一应事务英有任其责者该臣㸔得右布政林富慈祥恺悌识逹行坚素立信义见在思田地方安揷各夷皆能得其欢心合无准如方献夫所奏将林富量陞宪职仍聴臣等节制暂于思田地方徃来住箚抚循缉理其于事理亦甚相应俟一二年后各夷生理渐复府治城郭𪠘宇渐巳完备则将林富量移别处任用而思田止存知府理治或设兵备官一员于賔州住札或就以南寕兵备兼理不时徃来抚循如此则目前既可以得抚定绥柔之益而日后又可以免困顿劳烦之扰已经具本于本年二月十五日差舎人汤祥赍奏请㫖续为处置平复地方以圗乆安长治事节该臣㸔得思㤙田州二府地方府治虽立而规制未成流官虽设而职守未定且疮痍未服人心忧惶乞将右布政林富量陞宪职及存留旧任副緫兵张祐使之更迭徃来于二府地方绥缉经理仍乞赐以便宜勑书将南寕賔州等府衞州县及东兰南丹泗城那地都康向武等土官衙门俱聴林富等节制臣等所议地方经乆事宜候奏请命下之日悉以委之林富等使之钦遵以次施行庶几事无堕惰而功可责成又经条陈具本于本年四月𥘉六日差承差杨宗赍奏请㫖俱未奉明示本年五月二十二日本官巳蒙钦陞都察院右副都御史抚治湖广郧阳等处地方去讫所有思田二府抚循缉理官员尚未奉有成命如蒙皇上轸念邉方俯従臣等所请乞于两广及邻省附近地方各官内选用庶可令其作速到任不致乆旷职业臣本昧于知人不敢泛然僣举切照广东右布政使王大用湖广按察使周期雍皆才识过人可以任重致逺臣徃年巡抚南赣二臣皆在属司为兵备佥事与之周旋兵革之间知其皆肯实心干事江西未叛一年之前臣尝与周期雍宻论宸濠之恶不可不为之备期雍归去汀漳即爲养兵蓄锐以待及臣遇变丰城传檄各省独期雍与布政席书闻变即发当是时四方援兵皆莫敢动迄宸濠就擒竟无一人至者独席书行至中途复受臣檄归调海沧打手又行至中途闻事平而止其先后引领至江西省城者惟周期雍王大用两人而巳当时以捷奏既上随复谗言朋兴各臣之忠勤遂不及一白臣为之毎懐歉然即是而观其能竭忠赴义不肯上负国家亦可知矣乞勑吏部酌臣所议于二臣之内选用其一非惟地方付託得人永有所頼而臣等亦可以免于身后之戮地方幸甚邉方缺官荐才賛理䟽迩者思恩田州之变诸夷感慕圣化悔罪求生已蒙浩荡之仁宥纳而抚全之地方亦既寕定矣但凋弊之余必湏得人以时绥缉况两府设立流官衙门及脩筑城池营堡等项百务并举若无专官夙夜经理催督则事无统纪功难责成已经臣等具题乞将右布政林富等陞职留抚随蒙将林富陞任去讫又经臣等仍乞推选相应官员替任俱未奉明㫖臣㸔得今岁例当朝觐各该掌印官员不乆皆将赴京而广西布按二司等官适多迁转去任者右布政林富陞郧阳副都御史叅政黄芳陆江西布政副使李如圭陞陜西按察使叅政龙诰叅议汪必东佥事呉天挺等督押湖兵出境徃复之间即湏半年叅议邹輗佥事申惠皆赍捧表笺进京其余虽有一二新任官员皆未到任止存左布政严纮按察使钱宏各掌司印佥事张邦信分巡桂林李杰分巡苍梧而臣在南寕思田等处舆徃来调度再无一官随从賛理者近日止有兵备副使翁素来管右江道事縁其才性乃慈祥恺悌之人用之中土分理司事足为循良而置之邉方瘴多事之乡则其禀质稍弱不耐﨑险易生病似于风土亦非所宜臣㸔得为民副使陈槐平生奋志忠节才既有为而又能不避艰险致仕知府朱衮年力壮徤才识通敏去任副使施儒学明气充忠信果㫁闲住副使杨必进晓练军务识逹事机此四人者皆堪右江兵备之任施儒旧为兵备于朝惠杨必进旧为兵备于府江皆尝着有成绩两地夷民至今思念不忘若于四人之中选用其一其余地方之事必有所济及照田州新附之地知府陈能尚未到任该臣㸔得化州知州林寛旧在江西知其才能足充任使巳经具奏行委见在该府管事但其禀质乃亦不禁炎瘴于风土非宜莅事以来终月卧病呻吟床席躯命且不能保又何能经理地方之亊乎臣又访得潮州府推官李乔木者才力足以有爲而又熟知土俗夷情服于水土但系梧州籍贯稍有乡里之嫌臣㸔得广西军卫有司衙门所属官员及各学教职亦皆多用本省士人今田州虽设流官知府而其所属乃皆土夷自无乡里之嫌可避亦与各教职无异者乞勑吏部改用林寛于别地俯採臣议将李乔木改陞田州同知庶可使之乆于其任以责成功则地方之幸臣之幸也臣惟任贤图治得人实难其在邉夷絶域反覆多事之地则其难尤甚何者反覆邉夷之地非得忠实勇果通逹坦易之才固未易以定其乱有其才矣使不谙其土俗而悉其情性或过刚使气率意径行则亦未易以得其心得其心矣使不耐其水土而多生疾病亦不能以乆居于其地以收积累之効而成可底之绩故用人于邉方必兼是三者而后可即如右江一兵备此臣之所最切心者臣窃为吏部私计其人终夜不寝而思之竟未见有快心如意者盖兼是三者而求之也如前所举四人者固皆可用之才今乃皆为时例所拘弃置不用而更劳心逺索则亦过矣臣近于南寕思田诸处因无可用之才调取其发身科第以迁谪而至者三四人其志向才识果自不羣足可任用但到未旬日而辄以患病告归皆相继狼狈扶携而去矣不得已就其见在者而使之则皆庸劣陋下素不可齿于士类者然无可柰何则畧其全体之恶而用其一肢之能既其终事所就不能以尺寸而破坏则㝷丈矣用是观之亦何怪乎斯土之民愈困乱愈积而祸日以深也哉是固相沿积习之弊不及今一洗而改革之邉患未见其能有瘳也夫今之以朝觐考察而去者固多贪暴不才之人矣其间乃有虽无过人之才而亦无显着之恶尚在可用不可用之间者皆未暇论至其平生磊落自负卓然思有所建立而其学识才能果足以有爲者乃爲一时爱僧毁誉之所乱亦遂忞然就抑而去斯固天下之所共爲不平公论弭彰者孰得而终掩之陛下何不使在位大臣一时各举十余人之可用者陛下合而考之若一人举之而九人不举未可也三人举之而七人不举巳在所察矣五人举之而五人不举其察又宜详矣或七人八人举之而一二人不举则其人之可用亦㫁在不疑者矣若此者亦在朝觐二次三次之后或七年或十年而后一举夫身退十年之后则是非已明公论已定虽有党比自不能容今邉方絶域无可用之人至取其庸劣陋下者而使之以滋益地方之苦弊其豪杰可用之才乃为时例所拘弃置而不用夫所谓时例者固朝廷爲之也可拘而拘不可拘而不拘无不可者陛下何忍一方之祸患日深月积乃惜破例而用一人以救之乎夫考察而去者果皆贪恶庸陋之徒则固营营苟苟无时而不侥倖以求进若磊落自负有过人之见者则虽屈抑而退自放于山水田野之间亦足以自乐今若用之于邉夷困弊之地殆亦未必其所欲但爲朝廷爱惜人才则当此宵旰侧席遑遑求贤之日而使有用之才废弃终身乃不得巳至取其庸劣陋下者而用之以益民困岂不大可惜乎臣因地方缺人心切其事不觉其言之烦渎伏望陛下恕其愚妄下臣议于吏部採择而去取之臣不胜渎冐恐惧之至八寨㫁藤崃捷音䟽据湖广按察司分廵上湖南道监军佥事汪溱广西按察司分巡左江道监军佥事呉天挺分巡右江道监军副使翁素等㑹呈节据广西领哨浔州卫指挥马文瑞王勲唐宏卞琚张缙千戸刘宗本永顺统兵宣慰彭明辅官男彭宗舜保靖统兵宣慰彭九霄及辰州等卫部押指挥彭飞张恩等各呈前事职等遵奉统领各该军兵依期于本年四月𥘉二日宻到龙村埠登岸当蒙统督叅将张经都指挥谢珮督同宣慰彭明辅分布官男彭宗舜头目彭明弼彭杰领土兵一千六百名随同领哨指挥马文瑞头目向永夀严谨领土兵一千二百名随同领哨指挥王勲又督同宣慰彭九霄等分布官男彭荩臣下报効头目彭志明领土兵六百名随同领哨指挥唐宏头目彭九臯领土兵六百名随同领哨指挥卞琚头目彭辅领土兵六百名随同领哨指挥张缙头目贾英领土兵六百名随同领哨千户刘宗本并各哨官员领浔州等衞所及武靖州汉土官兵乡导人等共一千余名永顺进剿牛肠保靖进剿六寺等贼巢刻定𥘉三日寅时一齐抵巢各贼先防湖兵经过各将家属生畜驱入巢后大山潜伏贼首胡縁二等各率徒党团结防拒然访知本院住札南寕寂无征剿消息又不见调兵集粮而湖兵之归又皆偃旗息鼔畧无警备遂皆怠弛不以爲意至是突遇官兵四面攻围各贼仓惶失措然犹恃其骁悍蜂拥来敌当有彭明辅彭九霄彭宗舜并头目田大有彭辅等督率目兵奋不顾身冲突矢石敌杀数合贼锋摧败当阵生擒斩获首贼并次従贼徒贼级六十九名颗俘获男妇及夺囬被虏人口牛只器械等项数多余贼退败复据仙女大山凭险结寨各兵追围攀木縁崖设䇿仰攻至𥘉四日复破贼寨当阵生擒斩获首贼并次従贼徒贼级六十二名颗𥘉五日复攻破油石壁大陂等巢生擒斩获首贼及次従贼徒贼级七十九名颗俘获男妇牛只器械等项数多余贼奔至㫁藤崃横石江邉因追兵紧急争渡覆溺死者约有六百余徒官兵复従后奋勇追杀当阵生擒获斩首贼及次従贼徒贼级六十五名颗俘获男妇牛畜器械等项数多各贼间有一二漏网亦皆奔窜他境官兵追杀至于本月𥘉十日遍搜山峒无遗禀蒙收兵囬至浔州府住箚间随蒙本院宻切牌谕复令职等移兵进勦仙台等贼就于本月十一日夤夜仍前分布各哨官兵遵照牌内方畧永顺于盘石大黄江登岸进剿仙台花相等处保靖于乌江口丹竹埠登岸进剿白竹古陶罗鳯等处刻定于十三日寅时一齐抵巢各贼闻知牛肠等巢破㓕方懐疑惧谋欲据险自固贼首黄公豹廖公田等各率徒党沿途设伏埋签合势出拒官兵骤进翕如风雨各贼虽巳夺气然犹舎死冲敌比之牛肠等贼兇恶尤甚各该官兵奋勇夹击争先䧟阵生擒斩获首贼及次従贼徒贼级四百九十名颗俘获贼属男妇牛畜噐械等项数多各贼奔入永安邉界地名立山恃险结寨当蒙摘调指挥王良辅并目兵彭恺等于本月二十四日亦各分路并进奋勇争先四面仰攻贼乃败散当阵生擒斩获首贼及次従贼徒贼级一百七十二名颗俘获男妇牛畜噐械数多余贼逺窜追杀无遗又据把截邀击叅将沈希仪觧报擒斩首从贼徒贼级八十六名颗把截头目邓宗七抚猺老人陈嘉猷旗军洪狗驴等及贵县典史蘓桂芳把隘指挥孙龙官舎覃铻浔州府捕盗通判徐俊平南知县刘乔等亦各呈觧擒斩首従贼徒贼级八十一名颗俘获男妇噐械等项数多又该督兵右布政林富旧任副緫兵张祐等遵奉本院方畧分督田州府报効头目卢蘓等目兵及官军人等三千名思㤙府报効头目王受等目兵及官军人等二千名韦贵等目兵及官军乡𣢾人等一千一百名照依分定哨道进剿八寨稔恶猺贼刻期于本年四月二十三日卯时一齐抵巢先于二十二日晚于新墟地方集各土目人等申布本院宻授方畧乗夜啣枚速进所过村寨寂然不知有兵黎明各抵贼寨遂突破石门天险我兵尽入贼方惊觉皆以爲兵従天降震骇溃窜莫知所爲我兵乗胜追斩各贼且奔且戦薄午四逺各寨骁贼聚衆二千余徒各执长标毒弩并势唿拥来拒极其勐悍我兵鼓噪奋击而前声震巖谷无不一当十贼既失险夺气而我兵愈戦益奋贼不能支遂大奔溃当阵生擒斩获首贼及次従贼徒贼级二百九十一名颗俘获男妇畜产噐械数多贼皆分阵聚党奔入极髙大山据险立寨我兵亦分道追蹑围勦然巖壁峻絶我兵自下仰攻戦势不便贼従巅崖发石滚木多为所伤于是多方设策夜发精锐掩其不备二十四日我兵复攻破古蓬等寨生擒斩获首贼及次従贼徒贼级共一百三名颗俘获数多二十八日复攻破周安等寨生擒斩获首贼及次従贼徒贼级共一百四十六名颗俘获数多五月𥘉一日复攻破古钵等寨生擒斩获首従贼徒贼级一百二十七名颗俘获数多𥘉十日复攻破都者峒等寨斩获首従贼徒贼级一百四名颗俘获数多本月十二等日复据叅将沈希仪觧到督领指挥孙继武等官军及迁江土目兵夫人等于髙径洛春大潘等处追勦邀击各寨奔贼斩获首従贼徒贼级九十八名颗都指挥髙崧觧到督领指挥程万全等官军及土目兵夫人等于思卢北山等处搜勦截捕各寨奔贼斩获首従贼徒贼级九十一名颗又据同知桂凿监督思㤙土目韦贵徐五等目兵分勦铜盆等寨斩获首従贼徒贼级一百九十二名颗俘获数多又据通判陈志敬督领武縁应虗等处乡兵搜勦大鸣等山奔贼斩获首従贼徒贼级八十六名颗又于本月十七等日卢蘓王受等复攻破黄田等寨斩首従贼徒贼级三百六十二名颗俘获数多六月𥘉七等日复攻破铁坑等寨斩获首従贼徒贼级二百五十三名颗俘获数多又据指挥康寿松千黉王俊等督领官兵于緑茅等处把隘搜截斩获首従贼徒贼级四十八名颗各贼始虽败溃然犹或散或合至是见其渠魁骁悍悉就擒斩遂各深迯逺窜其稍有强力者尚一千余徒将奔徃桞庆诸处贼巢我兵四路夹追及之于横水江各贼皆巳入舟离岸兵不能及然贼衆船小皆层叠而载舟不可运复因争渡自相格鬪适遇飓风大作各船尽覆浮迫登岸得不死者仅二十余徒而巳我兵既无舟渡又风雨益甚遂各归营既晴我兵仍分路入山搜勦各贼茫无踪迹又复深入见崖谷之间颠堕而死者不可胜计臭恶薰蒸不可复前逺近巖峒之中林木之下堆叠死者男妇老少大约且四千有余盖各贼皆仓卒奔迯不曽赍有禾米大雨之中饥饿经旬而既晴之后烈日焚炙瘴毒蒸炽又且半月有余故皆糜烂而死八寨之贼畧已荡尽虽有脱网亦不能满数十余徒矣本院议于八寨之中据其要害移设衞所以控制诸蛮复于三里设县以迭相引带亲临相视思㤙府基景定衞县规则其时暑毒日甚山溪水涨皆恶流臭秽饮者皆成疫痢本院因见各贼既巳扫荡而我兵又多疾疫死亡乃遂班师而出照得各职于本年三月二十三等日先奉本院钧牌据左江道守巡守备等官呈称㫁藤崃等处猺贼上连八寨下通仙台花相等峒累年攻刼郡县乡村被害军民累奏请兵诛剿乞要乗此兵威勦㓕等因行仰各职监统各该官兵进勦各贼谕令未至信地三日之前停军中途候约叅将张经与同守巡各官集议先将进兵道路之险夷逺近各巢贼徒之多寡强弱及所过良民村分之经由徃复面同各乡导人等逐一备细讲究明白务要彼此习熟若出一人然后刻定日时偃旗息鼓寂若无人宻至信地乗夜速发务使迅雷不及掩耳将各稔恶贼魁尽数擒勦以除民害以靖地方除临阵斩获外其余胁従老弱一切皆可宥免今兹之举惟以定乱安民为事不以多获首级为功各官务要仰体朝廷忧悯困穷之心俯念地方乆罹荼毒之苦仍要禁约军兵人等所过良民村分毋得侵扰一草一木有犯令者当依军法斩首示衆各官既有地方责任兼复素怀忠义当兹委任务竭心力以祛患安民事完之日通将获过功次开报纪功御史纪騐以慿奏报奉此各职㑹同叅议汪必东佥事汪溱呉天挺叅将张经都指挥谢珮遵照军门成筭分布各哨官兵申明纪律严督依期进勦前项各贼巢穴获功觧报间随凖叅将张经手本宻奉本院钧牌仰候牛肠事毕即便移兵进勦古陶诸贼就使各贼先已闻风迯遯亦湏整兵深入扫其巢穴以宣声罪致讨之威若其遂能悔罪効顺亦冝姑与招安如其仍前凭险纵恣两征不巳至于三三征不巳至于四务在殄㓕以絶祸根各官就彼分定哨道永顺进勦仙台诸处保靖进勦白竹诸处各分乡导人等引路进兵务在计虑周悉相机而行各毋偏执巳见致有悞事彼中事势叅将张经乆于其地必能知悉仍要本官勇当力任㫁决而行不得含煳两可终难辞责又经遵照方畧依期进勦获功觧报间又于四月𥘉五等日各职先奉本院宻切钧牌据右布政林富副緫兵张祐等呈称八塞猺贼毒害万民千百里内涂炭已极乞要乗此军威急除一方大患等因本院㸔得八寨之贼既极骁勐而石门天险自来兵不能入此可以计取未易以兵力圗者迩者思田既附湖兵尚留彼贼心懐疑惧必已设有备御今各州狼兵悉巳罢散而思田新附之民方各归事农耕湖兵又巳撤囬彼必以我为无复有意于彼是以近日稍稍复出剽掠是殆以此探望官府举动今我若罔闻知且聴其出没彼亦放纵懈弛谓我不复能为此正天亡之时机不可失前者思田各目感激朝廷再生之㤙求𣣔立功报効当时许其休息三月然后调用今巳及期仰右布政林富副緫兵张祐照牌事理即便分投宻切起调各目兵夫迂路前到南寕面聴约束行事各职遵奉起调行至新墟地方又宻奉进兵才畧刻定日期当即遵奉连夜分哨速进遂克攻破巢穴连戦皆捷斩获功次觧报间职等各蒙巡按广西监察御史石金案騐为纪获功次事案行该道各不妨监督如遇叅将张经旧任副緫兵张祐等官各觧到擒斩贼人贼级并俘获贼属男妇牛马俱要就彼审騐真的事完通查获功员役分别首従功次多寡縁由造册赍报以慿覆审奏报等因除遵奉外今剧进剿㫁藤崃谷各哨土目官兵觧到生擒斩获首従贼徒贼级一千一百四名颗俘获贼属五百六十八名口进剿八寨各哨土目官兵觧到生擒斩获首从贼徒贼级一千九百一名颗俘获贼属五百八十七名口両处共计擒斩获三千五名颗俘获贼属一千一百五十五名口除遵照案騐事理再行騐实造册另报外其各哨觧到生擒斩获俘获等项功次数目合先开报职等㑹同叅照㫁藤崃诸贼连络数十余巢盘亘三百余里彼此掎角结聚凭险稔悪流刼郡县乡村自国𥘉以来屡征不服至天顺年间该都御史韩雍统兵二十余万来平両广然后破其巢穴兵退未乆各贼复攻䧟浔州㨿城大乱后复合兵攻勦兼行招抚然后退还巢穴自是而后官府曲加抚处或时暂有数月之安而稍不如意辄复猖獗杀掠愈毒盖其祖父以来狠戾相承兇恶成性不可改化近年以来官府勦抚之计益穷各贼残毒之害日甚盖巳至于不可支持矣至于八寨诸贼尤为兇悍勐恶利镖毒弩莫当其锋且其寨壁天险进兵无路自国初韩都督尝以数万之衆围困其地亦不能破竟従招抚其后屡次合勦一无所获反多挠䘮惟成化年间上官岑瑛素能慑服诸猺尝合各州狼兵一入其巢穴斩获二百余功巳而贼势大涌力不能支当遂退兵亦以招安而罢自是而后莫可谁何流刼逺近歳无虗月民遭荼毒冤苦无所控吁自思田多事两地之贼相连煽动将有不可明言之变千里之间方尔汹汹朝夕今幸朝廷威徳宣扬军门方畧宻授因湖广之回兵而利导其顺便之势作思田之新附而善用其报効之机翕若雷霆如风雨事举而逺近不知有兵兴之役敌破而士卒莫测其举动之端两地进兵各不满八千之衆而三月报绩共巳踰三千之功盖其劳费未及大征十之一而其斩获加于大征三之二逺近室家相庆道路懽腾皆以为数十年来未见其斯举也职等承乏任使虽冲冐炎毒攀援险阻不敢不竭力効命但仅遵奉方畧安能仲賛一筹照得宣慰彭明辅彭九霄官男彭宗舜等扶病冐暑督兵勦贼颠顿崖谷仆而益奋遂能扫荡巢穴殄㓕渠党即其忠义激发诚亦人所难能其思田报効头目卢蘓王受等感激再生之㤙共竭効死之报自备资粮争先首敌遂破贼险捣自昔不到之巢斩自来难敌之㓂盖有仰攻险寨堕崖而碎首者犹曰我死不憾亦有仰受贼弩挂树而裂肢者犹曰我死甘心民间传诵以为卢蘓王受昔未招抚惟恐其为地方之患今既招抚乃复为地方除患啧啧称叹谓其竭忠报徳之诚虽子弟之于父兄亦不能是过矣再照督兵督哨防截给饷等项凡有事于军前各官虽其职有崇卑功有大小然皆冲冐矢石炎瘴备历险阻艰难比之徃来大征合围守困坐待成功其爲利害劳逸相去倍蓰均乞録奏以劝将来等因到臣照得先该各官呈称前项各巢各贼积年穷兇稔恶千百里内𬒳其惨毒万姓冤苦朝不保夕乞要乗此军威急救一方涂炭等因其时臣方驻札南寕目覩其害诚不忍坐视斯民之苦一至此极及查兵部屡次咨来题奉钦依事理要将前项各贼即行发兵计勦以除民患正亦臣等职所当尽之责但虑贼衆势大连络千里可以计破难以力攻𣣔俟再行奏请命下然后举行必致形迹昭闻虽用十万之师图以岁年亦未可克故遂仰遵钦奉勑谕但有贼盗生发当抚则抚可勦则勦及便宜行事事理一面宻切相机行事及宻行緫镇太监张赐知㑹随该镇守两广丰城侯李旻亦相继到任又经转行知㑹外今据各呈前因该臣㑹同緫镇太监张赐緫兵李旻及镇巡三司等官㸔得八寨㫁藤牛肠六寺磨刀古陶白竹罗凤龙尾仙台花相等贼巢穴连络盘据千百余里兇悍骁勐酷虐万姓流毒一方自来征勦所不能克果巳贯盈罪极神怒人怨委有如各官所呈者是诚两广盗贼之渊薮根抵此而不去两广盗贼终未有衰息之渐也乃今于三月之内止因湖广便道之归师及用思田报効之新附两地进兵不满八千而斩获三千有奇巢穴扫荡一洗万民之冤以除百年之患此岂臣等知谋才畧之所能及皆是皇上除患救民之诚心黙賛于天地鬼神而神武不杀之威任人不疑之㫁震慑逺迩感动上下且庙廊诸臣咸能推诚举任公同恊賛惟国是谋与人爲善故臣等得以展布四体无复顾虑信其力之所能爲竭其心之所可尽动无不宜举无弗振诸将用命军士効力以克致此虽未足爲可称之功而朝廷之上所以能使臣等获成是功者实可以爲后世行事之法矣不然则兵耗财竭凋弊困苦之余仅仅自守尚恐未克而况敢望此意外之事哉照得宣慰彭明辅彭九霄官男彭宗舜等皆冲犯暑毒身亲䧟阵事竣之后狼狈扶病而归生死皆未可必其官男彭荩臣者亦遣家丁逺来报効两年之间颠顿道途疾疫死亡诚有人情所不能堪者而彭明辅等忠义奋发畧无悔怠即其一念报国之诚殊亦所不可泯者至于思田报効头目卢苏王受等感激朝廷再生之恩自备资粮力辞军饷实能舎死破敌争先䧟阵惟恐功効不立无以自白其本心谓子弟之于父兄亦不过是诚非虗言此皆臣所亲见者也及照留抚思田右布政林富巳闻都御史之擢而忠义激发犹且不计体面必欲督兵入巢破贼而后出是尤人所难能旧任副总兵张祐叄将张经沈希仪湖广督兵佥事汪溱广西督兵佥事呉天挺叄议注必东副使汪素湖广督兵都指挥谢珮广西都指挥髙崧及各督哨督押指挥等官马文瑞王勲唐宏卞琚张缙彭飞张恩周彻宗赵璇林节刘镗武銮千戸刘宗本等督勦县丞林应聪主簿季本并防截搜捕调度给饷等项官员知府程云鹏蒋山卿同知桂鏊史立诚舒栢通判陈志敬徐俊知州林寛李东谕召知县刘乔县丞杜桐萧尚贤经历周奎等虽其才猷功绩各有大小等级之殊而利害勤苦亦有缓急乆暂之异然当兹炎毒暑雨之中瘴疫薰蒸经冐锋镝之场出入﨑险之地固皆同効捍患勤事之绩均有百死一生之危者也伏望皇上明昭军旅之政既行庙堂恊賛举任之上赏亦録诸臣分职供事之㣲劳及将宣慰彭明辅等特加陞奨官男彭宗舜彭荩臣免其赴京就彼袭替以旌其报国之义土目卢苏王受等亦曲赐恩典或不待三年而遂钖之冠带以励其报効之忠如此庶几功无不赏而益兴忠义之心赏当其功而自息侥倖之望矣臣以懦劣迂踈缪蒙不世之知遇授以军旅重任言无不録计无不行且又慰以温㫖使之不必顾忌臣伏读感泣自誓此生鞠躬尽死以报深㤙今兹之役本无足言然亦自幸苟无覆败以免戮辱但恨身婴危疾自后任劳颇难巳具本告回养病乞赐俯允俾得全复余生尚有图报之日臣不胜愿望处置八寨㫁藤崃以图永安䟽照得臣于去歳奉命勘处思田两府皆蒙皇上天地好生之仁悉从寛宥两府人民今皆复业安居化为无事寕靖之地自此可以永无反覆之患而免于防守屯息之劳矣惟是八寨及㫁藤崃诸贼积年痛毒生民千百里内涂炭巳极臣既目覩其害不忍坐视而不救遂遵奉勑谕事理乗机举兵征勦仰頼神武威徳幸巳剪㓕荡平一方倒悬之苦畧巳为之一觧但将来之患不可以不预防而事机之会亦不可以轻失臣因督兵亲历诸巢见其形势要害各有宜改立卫所开设县治以㫁其脉络而扼其咽喉者若失今不为则数年之间贼以渐复归聚生息不过十年又有地方之患矣臣以多病之故自度精神力量㫁巳不能了此但巳心知其事势不得不然不敢仰负陛下之託俯贻地方之忧辄巳遵奉勑谕便宜事理一面相度举行不避烦渎之诛开陈上请乞赐採择施行实地方之幸臣等之幸计开一移筑南丹卫城于八寨臣等㸔得八寨之贼实为桞庆诸贼之根抵盖其东连桞州陇蛤三都岭三北四等处贼峒以数十北连庆逺忻城东欧莫徃八仙等处贼峒亦以数十西连东兰等州及夷江土者等处贼峒以十数南接思㤙及賔州上林县诸处贼村亦以十数各处贼巢虽多其小者仅百数人大者不过数百人及千人而止各贼巢穴皆有山谿之限险扼之守不相通和至期有急或欲有所攻刼紏合㑹聚然后有一二千之衆多至数千者惟八寨之贼每寨有衆千余四山环合同据一险无事则分路出刼有警急奔入其巢数千之衆皆不紏而聚不约而同不谋而合故名虽为八实则一寨此八寨之贼所以势衆力大而自来攻之有不能克者也各巢之贼皆倚恃八寨为逋逃主毎有缓急一投八寨即无所致其穷诘八寨为之一唿则羣贼皆应声而聚故羣贼之于八寨犹车轮之有轴树木之有本若八寨不除则羣贼决无衰息之期也今幸八寨悉巳破荡正宜乗此平靖之时据其要害建置卫所以控驭羣贼臣等㸔得周安堡正当八寨之中四方贼巢道路之所㑹议于其地创筑一城度可以居数千之衆者而移设南丹一卫于其间盖南丹卫旧在南丹州地方为广西极邉穷苦之地非中土之人所可居者故自先年屡求内徙今巳三迁而至賔州遂爲中土富乐之乡賔州既有守御千戸一所官军而又益以南丹一卫自逺来徙无片田尺土之籍但惟安居坐食取给于賔州州城之内皆职官旗舎之居州民反避处于四逺村寨毎遇粮差徭役然后入城故州官号令不行于城中而政事牵沮地方益弊今计一卫之官军虽不满五百之数盖尽移其家衆则亦不下二千以二千之衆而屯聚于一城其气势亦巳渐盛足充守御遂清理屯田之在八寨者使之屯种又分拨各贼占据之田使各官军得以为业以稍省俸给月粮之费彼亦无所乐从且賔州之城既空又可以还聚居民修复有司之治亦事之两便者也臣等又㸔得迁江八所皆土官指挥千百戸等职旧有狼兵数千以分制八寨猺贼之势后因贼势日盛各官皆不敢复入反遂与之交通结契及为之居停指引分其刼掠之所得共为地方之害巳非一日官府察知其奸欲加惩究则又倚贼为重不可根极近臣督兵其地悉将各官遵照勑谕事理绑赴军门议欲斩首示衆以警逺近而各官哀求免死愿得杀贼立功自赎然其时贼势巳平遂许其各率土兵入屯八寨就与该衞官军分工効力助筑城垣待城完之日就与城外别筑营堡与南丹卫官军掎角而守亦各分拨贼田使之耕种以资衣粮今八所土兵虽巳比旧衰耗然亦尚有四千余衆若留其㣲弱者四所于外以分屯其所遗之田而调其强盛者四所于内合南丹一卫之衆以守亦且四千有余隠然足爲桞庆之间一巨镇矣此镇一立则各贼之脉络㫁咽喉絶自将沮䘮震慑其势莫敢轻动稍有反侧者据险出兵而扑之夕发而旦至各贼之交自不能合如取机上之肉下筯无弗得者此真破车轮之轴而诸辐自觧伐树木之本而衆干自枯不过十年桞庆诸贼不必征勦皆将効顺而服化矣伏乞圣明裁允一改筑思㤙府城于荒田臣等㸔得思㤙旧治原在寨城山内尚历髙山数十余里其后土官岑濬始移出地名乔利就巖险垒石为城而居四面皆斩山絶壁府治亦在确之上芒利砑之石冲射牴触如处戈矛劒㦸之中自岑濬被诛继是二十余年反者数起曾不能有一歳之安人皆以为风气所使虽未可尽信然顽石之上不生嘉禾而隂崖之下必有狐䑕要亦事理之有然者况其地瘴雾昬塞薄午始开中土之人来居辄生疾疫自春𥘉思田归附之后臣时即巳经营料理其事竟未能有相应之地近因督勦八寨复亲徃相度乃于未至桥利六十里外地名荒田者其地四野寛衍皆膏腴之田而后山起伏蜿蜒敷为平原环抱畜两水夹绕后山而出合流于前屈曲数十里入武縁江水逹于南宁四面山势重叠盘㢠皆轩豁秀丽真可以建立府治臣因信宿其地为之景定方向创设规则诸夷来集莫不踊跃欢喜争先趍事赴工遂令署府事同知桂鏊督令各役择日兴工盖思㤙旧治皆在万山之中水道不通故各夷所湏鱼塩诸货类皆逺出展转鬻买徃反旬月十不致一常多匮絶旧府既地险气恶又无所资食故各夷终嵗不一至府治情益踈离易生嫌隙今府治既通江水啇货自集诸夷所湏皆仰给于府朝夕络绎自然日加亲附归向而武縁都里旧尝割属思㤙者其始多因路险地隔不供粮差今荒田就系武縁止戈乡一图二圗之地四望平野坦然大道朝徃夕反无复阻隔则该府之官自可因城头廵检之制循土俗以顺各夷之情又可开图立里用汉法以治武縁之衆夷夏交和公私两便则改筑思㤙府城于荒田者是亦保治安民势不容已之事伏乞圣明裁允一改鳯化县治于三里臣等勘得思㤙旧有鳯化一县然无城郭县治廨宇选来知县等官多借居民村或寄其家眷于賔州诸处而迁徙无常如流寓者然上司怜其无所依泊则委之管理别印或以公务差遣徃来于外以苟岁月故鳯化之在思恩徒寄虗名而实无县治臣近督勦八寨㸔得上林县地名三里者乃在八寨之间其地平广愽衍东西数里外石山周围如城自后极髙石山之间独抽土山一脉起顿昻伏分为两股环抱而前遂有两水夹流上山之外当心交合岀水之口石山十余重错互囬盘转折二三十里极外石山合为城门水从此出是为外隘其间多良田茂林村落相望前此居民十余家皆极饶富后为寨贼所驱杀占㨿遂各四散迯亡不敢归视其土者巳二十余年今各贼既㓕遂空其地不及今创设县治以据其险或有漏殄之贼潜囬其间日渐生息结聚后阻石门之险前守外隘之塞不过数年又将渐为地方之梗矣故臣以为宜割上林上下无虞乡三里之地属之思恩而移设鳯化县治于其内量为筑立城垣廨宇选委才能之官兴督其役远近闻之不过三四月而迯亡之民将尽来归各修复其田业供其粮差蔚然遂可以成一方之保障且其南通南丹新卫五六十里南丹在石门之内鳯化当石门之外内外声势连合而石门之险亡西至思恩一百余里取道于那学沿途村寨荒塞日乆因此两地之人徃来络绎而道途益通又上林旧在大鸣山与八寨各贼之间势极孤悬今得鳯化为之唇齿气势日盛虽割三里之地以与凤化而緑茅緑篠等村寨旧所亡失土田皆将以次归复则亦失之于东而收于西矣及照思㤙虽已设立流官知府然其所属皆土目巡检而旧属鳯化一县亦皆徒寄空名实未尝有今割武縁止戈一图二图之地改筑思㤙府城而又割上林上下无虞三里之地改设鳯化县治固于思㤙亦巳稍有资辅但自鳯化三里至于思恩一百五六十里中间尚隔上林一县臣以为并割上林一县而通以属之思㤙似于事势为便而于体统尤宜何者桞州一府所属二州十县賔州盖桞州所属者且有上林迁江两县今思恩既设流官知府固亦一府之尊而反不若桞州所属之一州也其于体统亦有所未称矣况賔州自有十五里而又有迁江一县虽割上林以与思恩其地犹倍于思恩未为遽损也上林之属賔州与属思㤙均之为一属邑亦未有所加损也然以之属于思恩则思恩始可以成一府之规模而其间有无相湏缓急相援气势相倚流官之体统益尊则土俗之归向益谨郡县之政化日新则夷民之感发日易固有不可尽言之益也夫立新悬以扼据地险改属县以辅成府治是皆所以乂安地方者也伏乞圣明裁允一添设流官县治于思龙照得南寕自宣化县至于田寕逆流十日之程宣化所属如思龙十图等处相去尚有五日六日其间错以土夷村寨地既隔越而穷乡小民畏见官府故其粮差多在县之宿奸老蠧与之包团因而以一科十小民不胜迫脇徃徃逃入夷寨土夷又从而侵暴之地日凋残盗贼日起近年以来思龙之图乡民屡次奏乞添设县治以便粮差盖亦内迫于县民之奸外苦于土夷之暴不得已而然臣因入抚田寕亲历其所民之拥道控告者以千数因停舟其地为之经理相度得村名那乆者其地亦寛平深厚江水萦廻环匝傍有一江来㑹亦正于此合流沿江居民千余家竹树森翳烟火相接且向武各州道路皆经由其傍亦为四通之地若于此分割宣化县思龙一五六七八九十十二及西乡之六八图共十里之地而设立一县治则非独以便穷乡小民之粮差赋役亦足以镇据要害消沮盗贼其间小民村居如那茄马拗三颜那排之类未可悉数皆乆巳沦入于夷今若县治一立则此等村寨诸夷自不得而隠占皆将渐次归复流官而其地遂接比于田寕固可以所设之县而遂以属之田寕矣夫南寕一府所属一州三县而宣化一县自有五十二里今虽分割十里之地以与田寕而宣化尚有四十二里一县之地犹四倍于一府也况田寕又系新创流官府治所统皆土目巡检今得此一属县为之傍辅又自不同臣于前割上林以属思㤙之议已畧言之矣且左江一带自苍梧以逹南寕皆在流官腹里之地自南寕以逹于田寕自田寕以通于云贵交趾则皆夷村土寨稍有疑传易成阏隔今田寕思㤙二府既皆改设流官与南寕鼎峙而立而又得此新创一县以䟽附交连于其间平居无事商货流通厚生利用一旦或有境外之役道路所经皆流官衙门従门庭中度兵更无阻隔之患此亦安民利国之事势所当为者也伏乞圣明裁允仍定赐县名选官给印地方幸甚一增筑守镇城堡于五屯照得㫁藤崃诸贼既平守巡各官议调土汉官兵数千于浔州以防不测该臣㸔得各职既㓕纵有一二漏网其势非三四年亦未能复聚为今之计正宜勦抚并行盖破㓕穷兇各贼者所以惩恶而抚恤向化诸猺者所以劝善今惩恶之余即宜急为劝善之政使军衞有司各官分投遍历向化村寨慰劳而存恤之给以告示赐以鱼塩因而为之选立酋长谕以朝廷所以征勦各巢者为其稔恶也今尔等向化村寨自宜安心乐业益坚为善之志但有反侧悖乱者即宜擒送官府自当重赏以酬尔劳其漏殄诸贼果能诚心悔恶亦皆许其归附待以良民夫使向化者益劝于为善而日加亲附则恶党自孤贼势自散不复能合纵遗一二终将屈而顺服矣乃今则不然贼既破勦而犹屯兵不散使漏殄之徒得以借口摇惑逺近其向化村分又畧不加恤奸恶之民复乗机而驱脇虐害之彼见贼已破㓕而复聚兵巳心懐惊疑矣而又外惑于贼党之扇摇内激于奸民之驱胁遂勾结相连而起也近年以来所以乱始平而变复作皆迷误于相沿之弊而不察也今各贼新破势决未敢轻出虽屯数十之衆不过困顿坐食徒秽扰民居耗竭粮饷而实无益于事吾民乆𬒳贼苦今始一觧其倒悬又复自聚无用之兵以重困之此岂计之得者哉惟于各寨之中相其要害之地创立一镇以控制之此则事理之所当行亦正宜乗此扫荡之余而速图之者其在㫁藤牛肠诸处则既切近浔州府卫不必更有所设至于四方各寨遍历其要害险阻则惟五屯正当风门佛子诸巢穴而西通府江北接荔浦各处猺贼最爲紧要之区宜设一镇以控御逺迩而旧已有千戸所统率官兵亦几及一千之数困于差徭日渐躱避于附近土目村寨官司失于清理止有五百其后上司不闻地方之艰难又于五百之中分调哨守于他所而所余遂不满二百既而贼乱四起守御缺乏则又取调潮州之兵数百以来恊守五屯事既纷乱人无所遵兼以统驭非人故地方遂致大坏且其屯堡墻垣亦甚卑隘不足以壮威设险今宜开拓其地增筑髙城度可以居二千之衆而设守备衙门于其内取囬五百之中分调哨守于他所之兵其自潮州调来恊守者则尽数发还原衞以免两地各兵背离乡土之苦徃复道途之费仍于附近土寨目兵之中清查拣𥙷其原避差役者务足原数一千选委智畧忠勇之官一员重任而专责之使之训练抚摩敷之以威信而懐之以仁恩务在地险既设而士心益和自然动无不克而行无不利叅将兵备各官又不时亲至其地经理而振作之或案行其村寨或劝督其农耕或召其顽梗而曲示训惩或进其善良而优加奖赐或救恤其灾患或聴㫁其是非如农夫之去稂莠而飬嘉禾渐次耕耨而耘锄之无事之时随意取调附近土官兵𣢾或百人或七八十人以恊同哨守为名使之两月一更班而络绎徃来于道路以惯习逺近各巢之耳目自后我兵出入自将无所惊疑果有兇梗当事举动然后宻调精悍可用土目一二千名如㝷常哨守然以次潜集城中畜力飬锐相机而发夫无事而屯数千之兵则一月粮饷费踰千金若毎一年无屯军之费用之以筑城设险犒赏兵士招来逺人亦何事不行何工不就此增筑城堡以据要害所谓谋成而敌自败城完而㓂自觧险设而贼自摧威震而奸自伏正宜及今为之而亦事势之不可巳焉者也伏乞圣明裁允查眀岑邦相䟽准兵部咨该本部题节奉钦依岑邦佐仍武靖知州岑邦相着王守仁再查明白具奏钦此钦遵照得先该臣等具题前事内一件仍立土官知州以顺土夷之情臣等议得岑氏世有田州乆结于人心岑勐虽没诸夷莫不愿得复立其后议于开设流官知府之外就于该府四十八甲之内割其八甲降设田州立岑勐之子一人始授以署州事吏目三年之后地方寕靖効有勤劳则授以为判官六年之后地方寕靖効有勤劳则授以为同知九年之后地方寕靖効有勤劳则授以为知州使承岑氏之祀而隷之流官知府当时臣等通拘该府大小土目及乡老人等审问岑勐之子应该承立者何人乃衆口一词以为岑勐四子长子岑邦佐系正妻张氏所出次子岑邦彦系庶妾林氏所出三子岑邦辅系外婢所生四子岑邦相系次妾韦氏所岀勐嬖溺林氏而张氏失爱故邦佐自㓜出继武靖而以邦彦承袭官职今邦彦既死应该承立者莫宜于邦佐臣等当㸔得武靖地方正当猺贼之冲而邦佐自㓜出继该州之民信服归戴已乆况其才力足能制御各猺近日该州土目人等又相继恳恳来告愿得复还邦佐今欲改立一人亦未有可以代邦佐者臣恐一失武靖各目之心则于地方又多生一事莫若仍还邦佐于武靖一以御地方之患一以顺各夷之情至于田州新立不过苟以无絶岑氏之祀此其才否优劣固有不必深论者因谕以邦佐出继武靖既乆朝廷事体已定不可复还宜立其次者岑邦辅则可于是各目人等又衆口一词以为邦辅名虽岑勐外婢所生其实来历不明阖府之民皆不欲立惟邦相则次妾所生实系岑勐的亲骨血况其质貌厚重谨实衆心归服立继岑氏庶不絶其真正一脉臣等议得仍立土官者专为不絶岑氏之后以顺诸夷之情也今衆心若此亦合俯顺故当时直断邦辅谓非岑勐之子而止谓岑勐之子存者二人亦所以正名慎始杜日后之纷争也但具奏之时因本内事体多端文以繁琐若再加详説诚恐有渎圣听故遂简畧其词今蒙朝廷明见万里洞彻细㣲复命臣等查奏闻命惶惧无所措躬因思岑邦辅尚存当时奏内不曾详开所以不立邦辅之故而直言岑勐之子存者二人果系情节脱落事体欠明臣等踈漏之罪万死有不容赦者矣臣等近复通拘该府土目乡老人等再加审问而衆口一词执说如前陈请益笃臣等反覆思惟其事诚亦必湏如此而后穏帖无弊故仍照原议上请盖此等关系地方之事臣等言虽或有所不敢尽而心已无所不用其极必求事出万全永乆无患然后乃敢具奏伏乞圣明宥其踈漏万死之诛仍勑该部俯从原议立岑邦相于田州以曲顺各夷之情其岑邦辅者聴其以官族名目随住如此则名正事成而人心允服实地方之幸臣等之幸奨励赏赍谢㤙䟽准兵部咨爲奏报平复地方事该臣题该本部覆题节奉圣㫖王守仁受命提督军务莅任未乆乃能开诚布㤙处置得宜致令叛夷畏服率衆归降罢兵息民其功可嘉写勑差行人赍去奖励还赏银五十两纻丝四表里布政司买办羊酒送用钦此随于本年九月𥘉八日该行人冯㤙赍捧敕书并前项綵币银两等项到于广州府地方奉迎人城当除望阙谢㤙钦遵收领外臣时卧病床褥巳余一月扶疾兴伏感激惶惧颠顿昬昡莫知攸措巳而渐复甦息伏自念思㤙田州数万赤子皆畏死迯生本无可诛之罪而前此当事者议欲勦㓕故皆汹汹思乱既已䧟之必死之地而无复生全之心矣仰頼皇上好生之仁轸念逺夷惟恐一物不得其所特遣臣来勘处臣亦何能少効一筹不过宣扬深仁敷昭神武而旬月之间遂皆囬心向化舎死投生面缚来归是皆皇上圣徳格天至诚所感不疾而速是以绥之斯来动之斯和有莫知其所以然而然者此岂臣等知谋才力能致毫髪于其间哉今乃误蒙洪㤙重颁大赏且又特遣行人赍勅逺临事尤出于常格之外臣亦何功而敢当此臣亦何人而敢望此祗受之余战悚惶惑徒有感泣惟誓此生鞠躬尽瘁竭犬马之劳以图报称而巳臣病日亟自度此生恐不复能奔走阙廷一覩天颜以少罄其蝼蚁葵藿之诚臣不胜刻心镂骨感激恋慕之至乞㤙暂容回籍就医飬病䟽臣以忧病跧伏田野六年有余蒙陛下赐之再生之㤙钖之分外之福毎思稽首阙廷一覩天颜以申其蝼蚁感激之诚遂其葵藿倾戴之愿既困疾病复畏讥谗六年之间瞻望太息竟未敢一出门庭夫蒙人一顾之㤙尚必思其所以为酬受人一言之知亦必图其所以为报何况君臣大义天髙地厚之㤙上之所以施于其下者如雨露之霑濡无时或息而下之所以承手其上者乃如顽石杇株畧无生动此虽禽兽异类稍有知觉者亦不能忍于其心是以毎一念及则哽咽涕下徒日夜痛心惕骨行吁坐叹而巳迩者缪蒙陛下过採大臣之议授以军旅重寄自知才不胜任病不任劳辄乃触冐上陈辞谢又蒙温㫖眷覆慰谕有加伏读感泣不复能顾其他即日矢死就道既而沿途备访其所以致此变乱之由熟思其所以经理干旋之计乃甚有牴牾矛盾者而其事势既巳颠覆破漏如将倾之屋半溺之舟莫知所措其惟恐付託不効以孤陛下生成之德以累大臣荐举之明于是始益日夜危惧而病亦愈甚乃不意到任以来旬月之间不折一矢不戮一卒而两顽民帖然来服千里之内去荆棘而成坦途其间虽有数处强大贼巢素为广西衆贼之渊薮根株屡尝征讨而不克者亦就湖广撤囬之兵而乗其取道之便用两广新附之民而鼔其报効之勇财力不致于大费小民不及于疲劳遂皆殱厥渠魁荡平巢穴而逺近畧已寕靖是皆陛下好生之至徳昭格于上下不杀之神武幽賛于神明是以不言而信不怒而威隂祐黙相以克有此固非愚臣意望之所敢及岂其知谋才力爲能办此哉窃自喜幸以爲庶得借此以免于覆败之戮不爲诸臣荐扬之累足矣而臣之病势乃日益增剧百疗无施臣又思之是殆功过其事名浮其实福踰其分所谓小人而有非望之获必有意外之灾者也臣自徃年承乏南赣为炎毒所中遂患咳痢之嵗益滋甚其后退伏林野虽得稍就清凉亲近医药而病亦终不能止但遇暑热辄复大作去嵗奉命入广与旧医偕行未及中途而医者先以水土不复辞疾归去是后既不敢轻用医药而风气益南炎毒益甚今又加以遍身肿毒喘嗽昼夜不息心恶饮食毎日强吞稀粥数匙稍多辄又呕吐当思㤙田州之役其时既已力疾从事近者八寨既平议于其中移卫设所以控制诸蛮必湏身亲相度方敢具奏则又冐暑舆疾上下巖谷出入茅苇之中竣事而出遂尔不复能兴今已舆至南寕移卧舟次将遂自梧道广待命于韶雄之间新任太监总兵亦皆相继莅任各能守法奉公无地方骚扰之患两省廵按等官又皆安靖行事创涤往时烦苛搜刻之弊方务安民今日之两广比之异时庶可谓无事矣臣虽病发而归亦可以无去后之忧者夫竭忠以报国臣之素志也受陛下之深㤙思得粉身虀骨以自效又臣近岁之所日夜切心者也病日就危尚求苟全以图后报而为飬病之举此臣之所大不得巳也惟陛下鍳臣一念报主之诚固非苟为避难以自偷安而悯其濒危垂絶不得巳之至情容臣得暂囬原籍就医调治幸存余息鞠躬尽瘁以报陛下尚有日也臣不胜恳切哀求之至王文成公全书卷之十五终王文成公全书文录续编卷第二十七王文成公全书卷之二十七续编书与郭善甫朱生至得手书备悉善甫相念之恳切茍心同志恊工夫不懈虽隔千里不异几席又何必朝夕相与一堂之上而爲后快耶来书所问数节杨仁夫去适禫事方毕亲友纷至未暇细荅然致知格物之说善甫巳得其端绪但扵此涵泳深厚诸如数说将沛然融释有不俟扵他人之言者矣荒岁道路多阻且不必逺渉湏稍收稔然后乘兴一来不缕缕寄杨仕徳临别数语极奋励区区闻之亦悚然有警归途又徃而樵一过所进当益不同矣此时巳抵家大抵忘巳逐物虚内事外是近来学者时行症候仕徳旣巳㸔破此病早晚自不废药石康节云与其病后能服药不若病前能自防此切喻爱身者自当无所不用其极也病䟽至今未得报此间相聚日衆最可喜但如仕徳谦之旣逺去而惟干复多病又以接济乏人爲苦尔尚谦度未䏻遽出仕徳眀春之约果䏻不爽不独区区之望尤诸同逰之切望也与顾惟贤闻有枉顾之意倾望甚切继闻有夹勦之事盖我独贤劳自昔而然矣此间上犹南康诸贼幸巳扫荡渠魁悉已授首囬军且半月以湖广之故留兵守隘而巳奏捷湏湖广畧有㳄第然后举朱守忠闻在对哨有面会之图此亦一竒遇近得甘泉书巳与叔贤同徃西樵令人想企不䏻一日处此矣承示旣饱不必问其所食之物此语诚有病巳不䏻记当时所指恐亦爲世之专务辨论讲说而不求深造自得者说故其语意之间不无抑扬太过虽然苟诚知求饱将必五谷是资鄙意所重盖以责夫不䏻诚心求饱者故遂不觉其言之过激亦犹养之未至也凡言意所不䏻逹多假扵譬喻以意逆志是爲得之若必拘文泥象则虽圣人之言且亦不䏻无病况扵吾侪学未有至词意之间本巳不䏻无弊者何足异乎今时学者大患不䏻立恳切之志故鄙意专以责志立诚爲重同志者亦观其大意之所在斯可矣惟贤谓有所疑而未解正如饥者之求食若一日不食则一日不饱诚㢤是言果䏻如饥者之求饱安䏻一日而不食又安䏻屏弃五谷而食画饼者乎此亦可以不言而喻矣承示爲益巳多友朋切磋之职不敢言谢何时遇甘泉更出此一正之闽广之役偶幸了事皆诸君之功区区盖坐享其成者但闽㓂虽平而䖍南之㓂乃数倍扵闽善后之图尚未知所出野人归兴空切不知知巳者亦尝爲念及此否也曰仁近方告病与二三友去畊霅上霅上之谋实始扵陆澄氏陆与潮人薛侃皆来南都从学二子并佳士今皆举进士未免又失却地主矣向在南都相与者曰仁之外尚有太常博士马眀衡兵部主事黄宗眀见素之子林逹有御史陈杰举人蔡宗兖饶文璧之属蔡今亦举进士其时凡二三十人日觉有相长之益今来索居不觉渐成放倒可畏可畏闲中有见不妨冩寄庻亦有所警发也甘泉此时巳报满叔贤闻且束装曾相见否霍渭先亦美质可与言见时皆爲承喻讨有罪者执渠魁而散胁从此古之政也不亦善乎顾浰贼皆长恶怙终其间胁从者无㡬朝撒兵而暮聚党若是者亦屡屡矣诛之则不可胜诛又恐以其患遗诸后人惟贤谓政教之不行风俗之不美以至扵此岂不信然然此膏肓之疾吾其旬日之间可柰何㢤故今三省连累之贼非杀之爲难而处之爲难非处之爲难而处之者䏻久扵其道之爲难也贱躯以多病之故日夜冀了此塞责而去不欲复以其罪累后来之人故犹不免扵意必之私未忍一日舍置嗟乎我躬不阅遑恤我后尽其力之所䏻爲今其大势亦幸底㝎如其礼乐以俟君子而巳数日前已还军赣州风毒大作壅肿坐卧恐自此遂成废人行且告休人还草草复承喻用兵之难非独曲尽利害足以开近议之惑其所以致私爱扵仆者尤非浅也愧感愧感但龙川羣盗爲南赣患嵗无虚月勦捕之命屡下所以未敢轻动正亦恐如惟贤所云耳虽今郴桂夹攻之举亦甚非鄙意所欲况龙川乎夏间尝具一疏颇上其事以湖广奉有成命遂付空言今录去一目鄙心可知矣湖广夹攻爲备巳久郴桂之贼爲湖广兵势所迫四出攻掠南赣日夜爲备今始稍稍支持然广东以府江之役尚未调集必待三省齐发复恐老师费财欲视其缓急以次渐举盖桂东上犹之贼湖广与江西夹攻广东无与也昌乐乳源之贼广东与湖广夹持江西无与也龙川之贼江西与广东夹攻湖广无与也事虽一体而其间贼情地势自不相及若先举桂东上犹候广东兵集然后举乳源诸处末乃及扵龙川似亦可以节力省费而易爲功不知诸公之见又何如耳所云龙川亦止浰头一巢盖环巢数邑被害巳极人之痛愤势所不容巳也来谕谓得书之后前疑涣然冰释幸甚幸甚学不如此只是一塲说话非所谓盈科而后进成章而后逹也又自谓终夜思之如汚泥在面而不䏻即去果如汚泥在面有不䏻即去者乎幸甚幸甚自来南赣平生益友离羣索居切磋之间不闻近日始有薛进士軰一二人自北来稍稍各有砥砺又以讨贼事急今屯兵浰头且半月矣浰头贼首池大鬓等二十余人悉巳授首漏网者甲从一二軰其余固可畧也狼兵利害相半若调犹未至且可已之此间所用皆机快之属虽不能如狼兵之犀利且易驱筞就约束闻乳源诸贼已平荡可喜湖兵四哨不下数万所获不满二千始得子月朔日㑹勦依期而徃彼反以先期见责所谓文移时出侵语诚有之此举本渠所倡今所俘获反不能多意有未惬而愤激至此不足爲怪浰头巢穴虽巳破荡然湏建一县治以控制之庶可永絶啸聚之患已檄赣惠二知府㑹议可否髙见且以爲何如南赣大患惟桶冈横水浰头三大贼幸皆以次削平年来归思极切所恨风波漂荡茫无涯涘乃今幸有湾泊之机知已当亦爲吾喜也乳源各处克捷有两广之报区区不敢冐捷然亦且湏题知事毕之日湏备始末知之近得甘泉叔贤书知二君议论既合自此吾党之学廓然同途无复疑异矣喜幸不可言承喻日来进修警省不懈尤足以慰倾望此间朋友亦集亦颇有奋起者但惟鄙人冗疾相仍精气日耗兼之淹滞风尘中未遂脱屣林下相与专心讲习正如俳优塲中奏雅縦复音调尽协终不免扵剧戏耳乞休疏已四上銮舆近闻且南幸以疮疾蹔止每一奏事辄徃复三四月此畨倘得遂请亦湏冬尽春初矣后山应援之说审度事势亦不必然但奉有诏㫖不得不一行此亦公文体面如此闻彼中议论颇不齐惟贤何以备见示区区庶可善处也近得省城及南都诸公书报云即日初十日圣驾北还且云头船巳发不胜喜跃贱恙亦遂顿减此宗社之福天下之幸人臣之至愿何喜何慰如之但区区之心犹懐隐忧或恐湏及霜䧏以后冬至以前方有的实消息其时贱恙当亦平复即可放舟东下与诸君一议地方事遂图归计耳闻永丰新淦白沙一带皆被流刼该道守廵官皆宜急出督捕非但安靖地方亦可乘此机㑹整顿兵马以预备他变今恐事势昭彰惊动逺近且不行文书至即可与各守廵备道区区之意即时一出勿更迟迟轻忽坐视思抑归兴近却如何若必不可巳俟囬銮信的徐图之未晚也近得江西策问深用警惕然自反而缩固有举世非之而不顾者矣其敢因是遂靡然自弛耶易曰知至至之知至者知也至之者致知也此知行之所以合一也若后世致知之说止说得一知字不曾说得致字此知行所以二也病彂荼苦之人巳絶口人间事念相知之笃辄复一及北行不及一面甚阙久别之怀承寄慈湖文集客冗未䏻遍观来喻欲其尤粹者再图翻刻甚喜但古人言论自各有见语脉牵连互有发越今欲就其中以巳意删节之似亦甚有不易莫若尽存以俟具眼者自加分别所云超捷良如髙见今亦但当论其言之是与不是不当逆观者之致疑反使吾心昭眀洞逹之见有所揜覆而不尽也尊意以爲何如与当道书江省之变大畧具奏内此人逆谋巳非一日久而未发盖其心怀两图是以迟疑未决抑亦虑生之蹑其后也近闻生将赴闽必经其地巳视生爲几上肉矣頼朝廷之威灵诸老先生之徳庇竟获脱身乕口所恨兵力寡弱不䏻有爲尔南赣旧尝屯兵四千朝有警而夕可发近爲戸部必欲奏革商税粮饷无所取给故遂放散未三月而有此变复欲召集非数月不能亦且空然无资矣世事之相挠阻每每如此亦何望乎今亦一面号召忠义取调各县机快且先遣疲弱之卒张布声势扵丰城诸处牵蹑其后天夺其魄彼果迟疑而未进若再留半月南都必已有备彼一离窠穴生将奋捣其虚使之进不得前退无所㨿勤王之师又四面渐集必成擒矣此生忆料若此切望诸老先生急赐议处速遣䏻将将重兵声罪而南以絶其北窥之望飞召各省急兴勤王之师此人兇残忌刻世所未有使其得志天下无遗类矣谅在庙堂必有成筭区区愚诚亦不敢不竭尽生病疲尫仅存余息近者入闽已具本乞休必不得巳且容归省不意忽遭此变本非生之责任但阖省无一官见在人情涣散汹汹震摇使无一人牵制其间彼得安意顺流而下万一南都无备将必失守彼又分兵四掠十三郡之民素刼扵积威必向风而靡如此则湖湘闽浙皆不能保及事闻朝廷大兵南下彼之奸计渐成破之难矣以是遂忍死蹔留扵此徒以空言收拾散亡感激忠义日望命帅之来生得以舆疾还越死且瞑目伏惟诸老先生鉴其血诚必赐保全勿遂竭其力所不䏻穷其智所不及出身任事者之戒幸甚幸甚与汪节夫书足下数及吾门求一言之益足知好学勤勤之意人有言古之学者爲已今之学者爲人今之学者湏先有笃实爲已之心然后可以论学不然则纷纭口耳讲说徒足以爲爲人之资而巳仆之不欲多言者非有所靳实无可言耳以足下之勤勤下问使诚益励其笃实爲已之志归而求之有余师矣有䏻一日用其力扵仁矣乎我未见力不足者足下勉之道南之说眀道实因龟山南归盖亦一时之言道岂有南北乎凡论古人得失莫非爲已之学诵其诗读其书不知其人可乎是以论其世也是尚友也果䏻有所得扵尚友之实又何以斯录爲㢤节夫姑务爲已之实无复徃年务外近名之病所得必已多矣此事尚在所缓也凡作文惟务道其心中之实逹意而止不必过求雕刻所谓脩辞立诚者也寄张世文执谦枉问之意甚盛相与数月无能爲一字之益乃今又将逺别矣愧负愧负今时友朋羙质不无而有志者絶少谓圣贤不复可冀所视以爲凖的者不过建功名炫耀一时以骇愚夫俗子之观听呜唿此身可以爲尭舜叅天地而自期若此不亦可哀也乎故区区扵友朋中每以立志爲说亦知徃徃有厌其烦者然卒不䏻舍是而别有所先诚以学不立志如植木无根生意将无从发端矣自古及今有志而无成者则有之未有无志而䏻有成者也逺别无以爲赠复申其立志之说贤者不以爲迂庶勤勤执谦枉问之盛心爲不虚矣与王晋溪司马伏惟眀公徳学政事髙一世守仁晚进虽未获亲炙而私淑之心已非一日乃者承乏鸿胪自以迂腐多疾无复可用扵世思得退归田野苟存余息乃䝉大贤君子不遗葑菲㧞置重地适承前官谢病之后地方亦复多事遂不敢固以疾辞巳扵正月十六日抵赣扶疾莅任虽感恩图报之心无不欲尽而精力智虑有所不及恐不免终爲荐举之累耳伏惟仁人君子器使曲成责人以其所可勉而不强人以其所不能则守仁覊鸟故林之想必将有日可遂矣因遣官诣阙陈谢敬附申谢私扵门下伏冀尊照不备守仁近因輋贼大修战具逺近勾结将遂乘虚而入乃先其未发分兵揜扑虽斩获未尽然克全师而归贼巢积聚亦爲一空此皆老先生申眀律例将士稍知用命以克有此不然以南赣素无纪律之兵见贼不奔亦已难矣况敢暮夜扑剿奋唿追撃功虽不多其在南赣则实创见之事矣伏望老先生特加劝赏使自此益加激励幸甚今各巢奔溃之贼皆聚横水桶冈之间与郴桂诸贼接境生恐其势穷或并力复出且天气炎毒兵难深入逺攻乃分留重卒扵金坑营前扼其要害示以必攻之势使之旦夕防守不遑他图又潜遣人扵巳破各巢山谷间多张疑兵使旣溃之贼不敢复还旧巢聊且与之牵持候秋气渐凉各处调兵稍集更图后举惟望老先生授之以成妙之筭假之以专一之权明之以赏罚之典生虽庸劣无能爲役敢不鞭筞驽钝以期无负推举之盛心秋冬之间地方茍幸无事得以归全病喘扵林下老先生骨肉生死之恩生当何如爲报耶正暑伏惟爲国爲道自重不宣前月奏捷人去曾渎短启计已逹门下守仁才劣任重大惧覆餗爲荐扬之累近者南赣盗贼虽外若稍㝎其实譬之疽痈但未溃决至其恶毒则固日深月积将渐不可瘳治生等固庸医又无药石之备不过从旁抚摩调护以纾目前自非老先生发鍼下砭指示方药安敢轻措其手冀百一之成前者申眀赏罚之请固来求鍼砭扵门下不知老先生肯赐俯从卒授起死囬生之方否也近得輋中消息云将大举乘虚入广盖两广之兵近日皆聚府江生等恐其声东撃西亦已宻切布置将爲先事之图但其事隐而未露未敢显言扵朝然又不敢不以闻扵门下且闻府江不久班师则其谋亦将自阻大抵南赣兵力极爲空踈近日稍加募选训练始得三千之数然而粮赏之资则又百未有措若夹攻之举果行则其势尤爲窘迫欲称贷扵他省则他省各有军旅之费欲加赋扵贫民则贫民又有从盗之虞惟赣州虽有盐税一事迩来旣奉户部明文停止但官府虽有禁止之名而奸豪实窃私通之利又盐利下通扵三府皆民情所深愿而官府稍取其什一亦商人所悦从用是輙因官僚之议仍旧抽放盖事机窘迫势不得巳然亦不加赋而财足不扰民而事办比之他图固犹计之得者也今特具以闻奏伏望老先生曲赐扶持使兵事得頼此以济实亦地方生灵之幸生等得免扵失机误事之诛其爲感幸尤深且大矣自非老先生体国忧民之至何敢每事控聒若此伏冀垂照不具生扵前月二十日地方偶获微功巳扵是月初二日具本闻奏差人旣发始领部咨知夹攻巳有成命前者尝具两可之奏不敢专主夹攻者诚以前此三省尝爲是举乃徃复勘议动经岁月形迹显暴事未及举而贼巳奔窜大半今老先生畧去繁文之扰行以实心㫁以大义一决而㝎机速事果则夹攻之举固亦未尝不善也凡败军偾事皆缘政出多门每行一事旣禀廵抚复禀鎭守复禀廵按徃返需迟之间谋虑旣泄事机巳去昨睹老先生所议谓阃外兵权贵在专委征伐事宜切忌遥制且复除去总制之名使各省事有专责不令掣肘致相推托眞可谓一洗近年琐屑牵扰之弊非有大公无我之心发强刚毅者孰䏻与扵斯矣庙堂之上得如老先生者爲之张主人亦孰不乐爲之用乎幸甚幸甚今各贼巢穴之近江西者盖巳焚毁大半但擒斩不多徒党尚盛其在广东湖广者犹有三分之一若平日相机揜扑则贼势分而兵力可省今欲大举贼且并力合势非有一倍之衆未可轻议攻围况南赣之兵素称疲弱见贼而奔乃其长技广湖所用皆土官狼兵贼所素畏夹攻之日势必偏溃江西今欲请调狼兵以当其锋非惟虑其所过残掠兼恐缓不及事生近以漳南之役亲见上杭程鄊两处机快颇亦可用且在抚属之内故今特调二县各一千名并凑南赣新集起倩共爲一万二千之数若以军法五攻之例必湏三省合兵十万而后可但南赣粮饷无措不得已而从减省若此伏望老先生特赐允可若更少损其数㫁然力不足以支㓂矣腐儒小生素不习兵勉强当事惟恐覆公之餗伏惟老先生悯其不逮敎以方畧使得有所持循幸甚幸甚守仁始至赣即因闽㓂猖獗遂徃督兵故前者渎奉谢启极爲草畧迄今以爲罪闽㓂之始亦不甚多大军旣集乃连络四面而起㡬不可支今者偶获成功皆頼庙堂徳威成筭不然且不免扵罪累矣幸甚守仁腐儒小生实非可用之才盖未承南赣之乏已尝告病求退后以托疾避难之嫌遂不敢固请黾勉至此实恐得罪扵道徳负荐举之盛心耳伏惟终赐指教而曲成之幸甚幸甚今闽㓂虽平而南赣之㓂又数倍扵闽且地连四省事权不一兼之勅㫖又有不与民事之说故虽虚拥廵抚之名而其实号令之所及止扵赣州一城然且尚多牴牾是亦非皆有司者敢扵违抗之罪事势使然也今爲南赣止可因仍坐视稍欲举动便有掣肘守仁窃以南赣之廵抚可无特设止存兵备而统扵两广之总制庻㡬事体可以归一不然则江西之廵抚虽三省之务尚有牵碍而南赣之事犹可自专一应军马钱粮皆得通融裁处而预爲之所犹胜扵今之廵抚无事则开双眼以坐视有事则空两手以待人也夫弭盗所以安民而安民者弭盗之本今责之以弭盗而使无与于民犹专以药石攻病而不复问其饮食调适之宜病有日增而巳矣今廵抚之改革事体关系或非一人私议之间便可更㝎惟有申眀赏罚犹可以稍重任使之权而因以畧举其职故今辄有是奏伏惟特赐採择施行则非独生一人得以稍逭罪戮地方之困亦可以少苏矣非恃道谊深爱何敢冐渎及此万冀鉴恕不宣即日伏惟经纶邦政之暇台候万福守仁学徒慕古识乏周时谬膺简用惧弗负荷祗命以来推寻酿㓂之由率因姑息之弊所敢陈请实恃知已乃蒙天听并赐允从蕃钖宠右恩与至重是非执事器使曲成奨饰接引何以得此守仁无似敢不勉奋庸劣遵禀成畧冀收微効以上答圣眷且报所自乎兹当发师匆遽陈谢伏惟台照不备生惟君子之扵天下非知善言之爲难而能用善言之爲难舜在深山之中与木石居鹿豕逰其所以异扵深山之野人者㡬希舜亦何以异扵人㢤至其闻一善言见一善行沛然若决江河莫之能御然后见其与世之人相去甚逺耳今天下知谋才辩之士其所思虑谋猷亦无以大相逺者然多蔽而不知或虽知而不能用或虽用而不相决雷同附和求其的然眞见其孰爲可行孰爲不可行孰爲似迂而实切孰爲似是而实非㫁然施之扵用如神医之用药寒暑虚实惟意所投而莫不有以曲中其机此非有眀睿之资正大之学刚直之气其孰䏻与扵此若此者岂惟后世之所难能虽古之名世大臣盖亦未之多闻也守仁每诵眀公之所论奏见其洞察之眀刚果之㫁妙应无方之知灿然剖析之有条而正大光眀之学凛然理义之莫犯未尝不拱手起诵歆仰叹服自其识事以来见世之名公巨卿负盛望扵当代者其所论列在寻常亦有可观至扵当大疑临大利害得䘮毁誉眩瞀扵前力不䏻正即依违两可揜覆文饰以幸无事求其卓然之见浩然之气沛然之词如眀公之片言者无有矣在其平时眀公虽已自有以异扵人人固犹若无以大异者必至扵是而后见其相去之甚逺也守仁耻爲佞词以䛕人若眀公者古之所谓社稷大臣负王佐之才临大节而不可夺者非眀公其谁欤守仁后进迂劣何幸辱在驱筞之末奉令承教以効其尺寸所谓驽骀遇伯乐而获进扵百里其爲感幸何如㢤迩者龙川之役亦幸了事穷本推原厥功所自巳畧具扵奏末不敢复缕缕所恨福薄之人难与成功虽仰頼方畧侥倖塞责而病患日深已成废弃昨日乞休疏入辄尝恃爱控其恳切之情日夜瞻望允报伏惟眀公终始曲成使得稍慰老父衰病之怀而百岁祖毋亦获一见爲诀死生骨肉之恩生当何如爲报耶情隘词迫乞冀矜亮死罪死罪近领部咨见老先生之扵守仁可谓心无不尽而凡其平日见扵论奏之间者亦巳无一言之不酬虽上公之爵万户侯之封不䏻加扵此矣自度鄙劣何以克堪感激之私中心藏之不能以言谢然守仁之所以隐忍扶疾身被锋镝出百死一生以赴地方之急者亦岂苟图旌赏希阶级之荣而巳㢤诚感老先生之知爱期无负扵荐扬之言不愧称知巳扵天下而巳矣今虽不䏻大建竒伟之绩以仰答知遇亦幸苟无挠败戮辱遗缪举之羞扵门下则守仁之罪责亦巳少塞而志愿亦可以无大憾矣复何求㢤复何求㢤伏惟老先生爱人以徳器使曲成不责人以其所不备不强人以其所不䏻则凡才薄福尫羸疾废如某者庶可以遂其骸骨之请矣乞休䟽待报已三月尚杳未有闻归魂飞越夕不能旦伏望悯其迫切之情早赐允可是所谓生死而骨肉者也感徳当何如耶辄有私梗仰恃知爱敢以控陈近日三省用兵之费广湖两省皆不下十余万生处所乞止扵三万实皆分毫扣筭不敢稍存赢余已蒙老先生洞察其隐极力扶持尽赐准允后戸部复见沮抑以故昨者进兵之际凡百皆临期那借屑凑殊爲窘急頼老先生指授幸而两月之内偶克成功不然决致败事矣此虽已遂之事然生必欲一鸣其情者窃恐因此遂误他日事耳又南赣盗贼巢穴虽幸破荡而漏殄残党难保必无兼之地连四省深山盘谷迯流之民不时啸聚辄採民情议扵横水大寨请建县治爲久安之图乘间经营已畧有㳄第守仁迂踈病懒扵凡劳役之事实有不堪但筹度事势有不得不然者是以不敢以病躯欲归之故闭遏其事而不可闻苟幸目前之塞责而巳也伏惟老先生并赐裁度施行幸甚守仁不肖过䝉荐奨终始曲成言无不行请无不得旣假以赏罚之权复委以提督之任授之方畧指其迷谬是以南赣数十年桀鷔难攻之贼两月之内扫荡无遗是岂驽劣若守仁者之所䏻㢤昔人有言追获兽兎功狗也发縦指示功人也守仁頼眀公之发縦指示不但得免扵挠败之戮而又且与扵追获兽兎之功感恩怀徳未知此生何以爲报也因奏捷人去先布下恳俟兵事稍间尚当具启修谢伏惟爲国爲道自重不宣迩者南赣盗贼遂获底㝎实皆老先生㝎议授筭以克有此生軰不过遵守奉行之而巳何功之有而敢冐受重赏乎伏惟老先生槖籥元和含洪无迹乃欲归功扵生物物惟不自知其生之所自焉尔苟知其生之所自其敢自以爲功乎是自絶其生也已拜命之余不胜惭惧辄具本辞免非敢茍爲逊避实其中心有不自安者陞官则已过甚又加之廕子若之何其䏻当之负且乘致㓂至生非无贪得之心切惧㓂之将至也伏惟老先生鉴其不敢自安之诚特赐允可使得仍以原职致事而去是乃所以曲成而保全之也感刻当何如㢤渎冐尊威死罪死罪忧危之际不敢数奉起居然此心未尝一日不在门墻也事穷势极臣子至此惟有痛哭流涕而巳可如何㢤生前者屡乞省葬盖犹有隐忍苟全之望今旣未可得以微罪去归田里即大幸矣素䝉知爱之深敢有虚妄神眀诛殛惟鉴其哀恳特赐曲成生死骨肉之感也地方事决知无䏻爲巳闭门息念袖手待尽矣惟是苦痛切肤未免复爲一控亦聊以尽吾心焉尔临启悲怆不知所云自去冬畏途多沮遂不敢数数奉启感刻之情无由一逹缪劣多忤尚获曲全非老先生何以得此中心藏之何日忘之诵此而巳何䏻图报㢤江西之民困苦巳极其间情状计巳传闻无俟复喋今骚求旣未有艾钱粮又不得免其变可立待去岁首爲控奏旣未蒙㫖继爲申请又不得逹今兹事穷势极只得冐罪复请伏望悯地方之涂炭爲朝廷深忧逺虑得与速免以救燃眉幸甚幸甚生之乞归省葬去秋巳䝉贼平来说之㫖冬底复请至今未奉允报生之汲汲爲此非独情事苦切亦欲因此稍避怨嫉素蒙老先生道谊骨肉之爱无所不至扵此独忍不一举手投足爲生全之地乎今地方事残破惫极其间宜修举者百端去岁尝缪申一二奏皆中途被沮而归继是而后遂以形迹之嫌不敢复有所建白兼贱恙日尫瘠又以父老忧危致疾之故神志恍恍终日如在梦寐中今虽复还省城不过闭门昏卧服药喘息而巳此外人事都不复省况能爲地方救灾拯难有所裨益扵时乎所以复有蠲租之请者正如梦中人被锥刺未能不知疼痛縦其手足扑疗不及亦复一呻吟耳老先生幸怜其志哀其情速免征科以解地方之倒悬一允省塟之乞使生得归全首领扵牖下则阖省䝉更生之徳生父子一家受骨肉之恩举含刻扵无涯矣昏懵中控诉无叙临启不胜怆慄屡奉启皆中途被沮无由上逹幸其间乃无一私语可以质诸鬼神自是遂不敢复具然此顚顿窘局苦切屈抑之情非笔舌可尽者必蒙悯照当不俟控吁而悉也日来呕血饮食顿减潮热夜作自计决非久扵人世者望全始终之爱使得早还故鄊万一茍延余息生死骨肉之恩当何如图报耶余情张御史当亦䏻悉伏祈垂亮不备比兵部差官来赍示批札开谕勤惓佐亦随至备传垂念之厚昔人有云公之知我胜扵我之自知若公今日之爱生实乃胜扵生之自爱也感报当何如㢤眀公一身系宗社安危持衡甫旬月畧示举动巳足以大慰天下之望矣百凡起居尤望倍常愼宻珍摄非独守仁之私幸也佐且复北当有别启差官囬便辄先附谢伏惟台鉴不具与陆清伯书屡得书见淸伯所以省愆罪巳之意可谓眞切恳到矣即此便是清伯本然之良知凡人之爲不善者虽至扵逆理乱常之极其本心之良知亦未有不自知者但不能致其本然之良知是以物有不格意有不诚而卒入扵小人之归故凡致知者致其本然之良知而巳大学谓之致知格物在书谓之精一在中庸谓之愼独在孟子谓之集义其工夫一也向在南都尝谓清伯喫紧扵此清伯亦自以爲旣知之矣近覩来书徃徃似尚未悟辄复赘此清伯更精思之大学古本一册寄去时一览近因同志之士多扵此处不甚理会故序中特改数语有得便中冩知之季惟干事善类所共冤望爲委曲周旋之与许台仲书荣擢諌垣闻之喜而不寐非爲台仲喜得此官爲朝廷諌垣喜得台仲也孟子云人不足与适也政不足与间也惟大人爲能格君心之非一正君而国㝎矣碌碌之士未论其言之若何苟言焉亦足尚矣若夫君子之志扵学者必时然后言而后可又不专以敢言爲贵也去恶先其甚者顚倒是非固巳得罪扵名教若搜罗琐屑亦君子之所耻矣尊意以爲何如向时格致之说近来用工有得力处否若扵此见得眞切即所谓一以贯之如前所云亦爲琐琐矣又吾子累然忧服之中顾劳垂念至勤贤郎以书币逺及其何以当其何以当道不可湏臾而离故学不湏臾而间居䘮亦学也而䘮者以荒迷自居言不能无荒迷尔学则不至扵荒迷故曰䘮事不敢不勉宁戚之说爲流俗忘本者言也喜怒哀乐发皆中节之谓和哀亦有和焉发扵至诚而无所乖戾之谓也夫过情非和也动气非和也有意必扵其间非和也孺子终日啼而不嗌和之至也知此则知居䘮之学固无所异扵平居之学矣闻吾子近日有过毁之忧辄敢以是奉告幸图其所谓大孝者可也与林见素执事孝友之行渊博之学俊伟之才正大之气忠贞之节某自弱冠从家君扵京师幸接比邻又获与令弟相徃复其时固巳熟闻习见心恱而诚服矣第以薄劣之资未敢数数有请其后执事徳益盛望益隆功业益显地益逺某企仰益切虽欲忘其薄劣一至君子之庭以濡咳唾之余又益不可得矣执事中遭谗嫉退处丘园天下之士凡有知识莫不爲之扼腕不平思一致其勤惓而况某素切向慕者当如何爲心顾终嵗奔走扵山夷海獠之区力不任重日不暇给无由一申起居徒时时扵交㳺士夫间窃执事之动履消息皆以爲人不堪其忧愤而执事处之恬然从容礼乐之间与平居无异易所谓时困而徳辨身退而道亨扵执事见之矣圣天子维新政化复起执事寄之股肱诚以慰天下之望此盖宗社生民之庆不独知㳺之幸善类之光而已也正欲作一书畧序其前后倾企纡郁未伸之懐并致其欢欣庆忭之意值时归省老亲冗病交集尚尔未能而区区一时侥倖之功连年屈辱之志乃䝉爲之申理诱掖过情而褒赏踰分又特遣人驰报慰谕此固执事平日与人爲善之素心大公无我之盛节顾浅陋卑劣其将何以承之乎感激惶悚莫知攸措使还冗剧草草畧布下悃至扵恩命之不敢当厚徳之未能谢者尚容专人特启不具与杨䆳菴某之缪辱知爱盖非一朝一夕矣自先君之始托交扵门下至扵今且四十余年父子之间受惠扵不知蒙施扵无迹者何可得而胜举就其显然可述不一而足者则如先君之爲祖母乞塟祭也则因而施及其祖考某之承乏扵南赣而行事之难也则因而改授以提督其在广会征偶获微功而见诎扵当事也则竟违衆议而申之其在西江幸夷大憝而见搆扵权奸也则委曲调护旣允全其身家又因维新之诏而特爲之表扬暴白扵天下力主非常之典加之以显爵其因便道而告乞归省也则旣嘉允其奏而复优之以存问其颁封爵之典也出非望之恩而遂推及其三代此不待人之请不由有司之议傍无一人可致纎毫之力而独出扵执事之心者恩徳之深且厚也如是受之者宜何如爲报乎夫人有徳扵巳而不知以报者草木鸟兽也栎之树随之蛇尚有灵焉人也而顾草木鸟兽之弗若耶顾无所可效其报者惟中心藏之而巳中心藏之而辄复言之惧执事之谓其藐然若罔闻知而遂以草木视之也迩者先君不幸大故有司以不肖孤方茕然在疚谓其且无更生之望遂以塟祭赠谥爲之代请颇爲该部所抑而朝廷竟与之以塟祭是执事之心何所不容其厚㢤乃今而复有无厌之乞虽亦其情之所不得巳实恃知爱之笃遂径其情而不复有所讳忌嫌沮是诚有类扵藐然若罔闻知者矣事之顚末别具附启惟执事始终其徳而不以之为戮也然后敢举而行之与萧子雍缪妄迂踈多招物议乃其宜然每劳知已爲之忧念不平徒增悚赧耳荼毒未死之人此身巳非巳有况其外之毁誉得䘮又敢与之乎哀痛稍苏时与希渊一二友喘息扵荒榛丛草间惴惴焉惟免扵戮辱是幸他更无复愿矣近惟教化大行巳不负平时祝望知者不虑其不眀而虑其过察果者不虑其无㫁而虑其过严若夫尊徳乐义激浊扬清以丕变陋习吾与昔人可无间然矣盛价还草草无次与徳洪大学或问数条非不愿共学之士尽闻斯义顾恐借㓂兵而赍盗粮是以未欲轻出且愿诸公与海内同志口相授受矣其有风机之动然后刻之非晚也此意尝与谦之面论当能相悉也江广两途湏至杭城始决若从西道又得与谦之一话扵金焦之间冗甚不及冩书幸转致其畧王文成公全书卷之二十七终王文成公全书王文成公全书别录卷第十六王文成公全书卷之十六别録公移廵抚南赣钦奉敕谕通行各属节该钦奉敕谕江西福建广东湖广各布政司地方交界去处累有盗贼生发因地连各境事无统属特命尔前去巡抚江西南安赣州福建汀州漳州广东南雄韶州惠州潮州各府及湖广郴州地方安抚军民修理城池禁革奸弊一应地方贼情军马钱粮事宜小则径自区画大则奏请定夺但有盗贼生发即便严督各该兵备守御守巡并各军衞有司设法勦捕选委廉能属官宻切体访及签所在大戸并𬒳害之家有智力人丁多方追袭量加犒赏或募知因之人隂爲乡导或购贼徒自相斩捕或聴胁从并亡命窝主人等自首免罪其军衞有司官员中政务修举者量加旌奖其有贪残畏缩误事者径自拏问发落尔风宪大臣湏廉正刚果肃清奸弊以副朝廷之委任钦此钦遵照得抚属地方界连四省山谿峻险林木茂深盗贼潜处其间不时出没剽刼东追则西窜南捕则北奔各省巡捕等官彼此推调观望不肯恊力追勦遂至延蔓日多当职猥以菲才滥膺重寄大惧职业鳏废仰负朝廷委託为照前项地方延袤广逺未能遍历其间绥抚之方随时殊制攻守之䇿因地异宜若非的确询访难以臆见裁度为此仰抄案囬司着落当该官吏照依案騐内事理即行本司该道分巡分守兵备守备等官并所属大小衙门各该官吏公同逐一㑹议要见即今各处城堡关隘有无坚完军兵民快曾否操练某处贼方猖獗作何擒勦某处赋已退散作何抚缉某贼怙终必湏扑㓕某贼𬒳诱尚可招徕何等人役堪为乡导何等大戸可令追袭军不足恃或湏别募精强财不足用或可别为经画某处或有闲田可兴屯以足食某处或多浮费可节省以供军何地湏添寨堡以㫁贼之徃来何地堪建城邑以扼贼之要害姑息隠忍固非乆安之图㑹举夹攻果得万全之䇿一应足财飬兵弭㓂安民之术皆宜悉心计虑折里惟求山川道路之险易必湏亲切画图贼垒民居之错杂皆可按实开注近者一月以里逺者一月以外凢有所见备写掲帖各另呈来以慿採择非独以匡当职之不逮亦将以验各官之所存务求实用毋事虗言各该官吏俱要守法奉公长廉逺耻祛患衞民竭诚报国毋以各省而分彼此务湏恊力以济艰难果有忠勇清勤绩行显着者旌劝自有常典当职不敢蔽贤其或奸贪畏缩志行卑汚者黜罸亦有明条当职亦不敢同恶深惟昧劣庶頼匡襄凢我有官各宜知悉选拣民兵照得府属地方界连四省山谷险隘林木茂深盗贼所盘三居其一乗间刼掠大为民患本院缪当巡抚专以弭盗安民为职钦奉敕谕一应军马钱粮事宜得以径自区画莅任以来甫及旬日虽未遍历各属且就赣州一府观之财用耗竭兵力脆寡卫所军丁止存故借府县机快半应虗文御寇之方百无足恃以此例彼余亦可知夫以羸卒而当强冦犹驱羣羊而攻勐虎必有所不敢矣是以毎遇盗贼猖獗辄复㑹奏请兵非调土军即倩狼逹徃返之际辄巳经年糜费所湏动逾数万逮至集兵举事即巳魍魉潜形曾无可勦之贼稍俟班师旋旅则又䑕狐聚党复皆不轨之羣良由素不练兵倚人成事是以机宜屡失备御益弛徴发无救于疮痍供馈适增其荼毒羣盗习知其然愈肆无惮百姓谓莫可恃竞亦从非夫事缓则坐縦乌合势急迺动调狼兵一皆苟且之谋此岂可常之䇿古之善用兵者驱市人而使战假闾戊以兴师岂以一州八府之地遂无奋勇敢战之夫事豫则立人存政举近据江西分巡岭北道兵备副使杨璋呈将所属各县机快通行拣选委官统领操练即其处分当亦渐胜于前但此等机快止可护守城郭隄备关隘至于捣巢深入摧锋䧟阵恐亦未堪为此案仰四省名兵备官于各属弩手打手机快等项挑选骁勇絶羣胆力出衆之士毎县多或十余人少或八九軰务求魁杰异材缺则悬赏召募大约江西福建二兵备各以五六百名爲率广东湖广二兵备各以四五百名爲率中间若有力能扛鼎勇敌千人者优其廪饩署爲将领召募犒赏等费皆查各属商税赃罸等银支给各县机快除南赣兵备已行编选外余四兵备仍于毎县原额数内拣选精壮可用者量留三分之二就委该县能官统练专以守城防隘爲事其余一分拣退疲弱不堪者免其着役止出工食追解该道以益召募犒赏之费所募精兵专随各兵备官屯札别选素有胆畧属官员分队统押教习之方随材异技噐械之备因地异宜日逐操演聼候徴调各官常加考校以核其进止金皷之节本院间一调遣以习其徃来道途之勤资装素具遇警即发声东击西举动由巳运机设伏唿吸从心如此则各县屯戍之兵既足以护防守截而兵备募召之士又可以应变出奇盗贼渐知所畏而格心平良益有所恃而无恐然后声罪之义克振抚绥之仁可施弭盗之方斯惟其要本院所见如此其间尚有知虑未周措置犹缺者又在各官酌量润色务在尽善期于可乆亮爱民忧国之心既无不同则拯溺救焚之图自不容缓案至即便举行或有政务相妨未能一一亲诣先行各属精为选发先将召募所得姓名及措置支费银粮陆续呈报事完之日通造文册以凭查考十家牌法告谕各府父老子弟本院奉命巡抚是方惟欲剪除盗贼安飬小民所限才力短浅智虑不及虽挟爱民之心未有爱民之政父老子弟凢可以匡我之不逮苟有益于民者皆有以告我我当商度其可以次举行今为此牌似亦烦劳尔衆中间固多诗书礼义之家吾亦岂忍以狡诈待尔良民便欲防奸革弊以保安尔良善则又不得不然父老子弟其体此意自今各家务要父慈子孝兄爱弟敬夫和妇随长惠㓜顺小心以奉官法勤谨以办国课恭俭以守家业谦和以处乡里心要平恕毋得轻意忿争事要含忍毋得辄兴词讼见善互相劝勉有悪互相惩戒务兴礼让之风以成敦厚之俗吾愧徳政未敷而徒以言教父老子弟其勉体吾意毋忽轮牌人毎日仍将告谕省晓各家一番十家牌式某县某坊某人某籍某人某籍某人某籍某人某籍某人某籍某人某籍某人某籍某人某籍某人某籍某人某籍右甲尾某人右甲头某人此牌就仰同牌十家轮日收掌毎日酉牌时分持牌到各家照粉牌查审某家今夜少某人徃某处干某事某日当囬某家今夜多某人是某姓名从某处来干某事务要审问的确仍通报各家知㑹若事有可疑即行报官如或隠蔽事发十家同罪各家牌式某县某坊民戸某人某坊都里长某下甲首军戸则云某所总旗小旗某下匠户则云某里甲下某色匠客户则云原籍某处某里甲下某色人见作何生理当某处差役有寄庄田在本县某都原买某人田亲徴保住人某某若官户则云某衙门某官下舎人舎余若客戸不报写庄田在牌者日后来告有庄田皆不准不报写原籍里甲即系来历不明即湏查究男子㡬丁某某某某某某某某见在家㡬丁若人丁多者牌许增阔量添行格填写一妇女㡬口一门面屋㡬间一寄歇客人案行各分巡道督编十家牌照得本院巡抚地方盗贼充斥因念御外之䇿必以治内为先顾莅事未乆尚昧土俗永惟抚缉之宜懵然未有所措访得所属军民之家多有规图小利寄住来歴不明之人同为狡伪欺窃之事甚者私通輋贼而与之传逓消息窝藏奸宄而为之盘㨿夤縁盗贼不靖职此其由合就行令所属府县在城居民毎家各置一牌备写门户籍贯及人丁多寡之数有无寄住暂宿之人掲扵各家门首以慿官府查考仍编十家为一牌开列各户姓名背写本院告谕日轮一家沿门按牌审察动静但有面目生踈之人踪迹可疑之事即行报官究理或有隠慝十家连罪如此庻居民不敢縦恶而奸伪无所潜形为此仰抄案囬道即行各属府县着落各掌印官照依颁去牌式沿街逐巷挨次编排务在一月之内了事该道亦要严加督察期于着实施行毋使虚应故事仍令各将编置过人户姓名造册缴院以慿查考非但因事以别勤惰且将旌罚以示劝惩告谕各府父老子弟告谕父老子弟今兵荒之余困苦良甚其各休飬生息相勉于善父慈子孝兄友弟恭夫和妇从长惠㓜顺勤俭以守家业谦和以处乡里心要平恕毋懐险谲事贵含忍母轻闘争父老子弟曾见有温良逊譲卑己尊人而人不敬爱者乎曾见有凶狠贪暴利己侵人而人不疾怨者乎夫嚚讼之人争利而未必得利求伸而未必能伸外见疾于官府内破败其家业上辱父祖下累儿孙何苦而为此乎此邦之俗争利徤讼故吾言恳恳于此吾愧无徳政而徒以言教父老其勉聴吾言各训戒其子弟毋忽勦捕漳宼方畧牌㨿福建广东布按二司叅议等官张简等各呈勦捕事宜巳经行仰遵照案騐施行所有方畧恐致泄露不欲备开案内为此另行牌仰广东岭东福建汀漳等处兵备佥事顾应祥胡琏宻切㑹同守巡纪功賛画等官于公文至日便可扬言本院新有明文谓天气向煖农务方新兼之山路﨑险林木蓊翳若雨水洊至瘴雾骤兴军马深入实亦非便莫若于要紧地方量留打手机兵操练隄备其余军马逐渐抽回待秋收之后风气凉冷然后三省㑹兵齐进或宣示逺近或晓谕下人此声既扬却乃大飨军士阳若犒劳给赏为散军之状实则感激衆心作兴士气一面亦将不甚紧关人马抽放一处两处以信其事其实所散人马亦可不逺而复预遣间谍探贼虗实有间可乗即便赍糗枚连夜速发当此之时却湏舍却身家有死无生有进无退若一念转动便成大害劲卒当前重兵继后伺至其地鼓噪而入仍戒当先之士惟在摧锋破阵不许斩取首级后继重兵止许另分五六十骑沿途收斩其余亦不得輙乱行次违者就便以军法斩首重兵之后纪功賛画等官各率数队相继而进严整行伍务令鼓噪之声连亘不絶使诸贼迯遯山谷者闻之不得复聚若贼首未尽探其所如分兵速蹑不得稍缓使贼复得为计巳获渠魁其余解散党与平日罪恶不大可招纳者还与招纳不得贪功一㮣屠戮乗胜之余尤要振兵肃旅如𥘉遇敌不得恃胜懈弛恐生他虞归途仍将巳破贼巢悉与扫荡经过寨堡村落务禁摽掠宜抚恤者即加抚恤宜处分者即与处分毋速一时之归复遗他日之悔本院奉命而来专以节制四省沿邉军职为务即今进兵一应机宜悉宜禀聴本院庶㡬事有总领举动齐一授去方畧敢有故违悉以军法论处各官知㑹之后即连名开具遵依掲帖宻切囬报案行广东福建领兵官进剿事宜据福建广东按察司等衙门备呈到院看得两省剿捕事宜设施布置颇巳详备诚使诸将齐心军士用命并举夹攻巳有必克之势但事干各省举动难一顿兵既乆变故旋生则谋筭机宜旬日顿异亦难各守𥘉议执为定说照得福建军务整缉既乆兼有海沧演城政和诸处打手足可济事诸将咸有以功赎罪之心意气颇锐当道亦皆恊谋并力期收克捷之功利在速战若当集谋之始掩贼不备奋撃而前成功可必今既旷日持乆声势彰闻各巢贼党必有连络紏合阻阱设械以御我师其为奸党当亦日加险宻至于今日巳为持乆之师且宜示以寛懈待间而发而犹执其乗机之说张皇于外以坚贼志是谓知吾卒之可击而不知敌之未可撃也广东之兵集谋稍缓声威未震意在倚重狼逹土军然后举事利于持乆是亦慎重周悉之谋诸贼闻之虽相结聚尚候土兵之集以卜战期其备必犹懈弛若因而形之以缓乗此机候正可奋怯为勇变弱为强而犹执其持重之说必候土军之至以坐失事机是徒知吾卒之未可撃而不知敌之正可撃也善用兵者因形而借胜于敌故其战胜不复而应形于无穷胜负之筭间不容髪乌可执滞除江西南赣地方凡通贼关隘巳行兵备副使杨璋委官隄备截杀及将进剿方畧各另差人封付福建佥事胡琏广东佥事顾应祥㑹同守巡等官宻切遵依行事外仰抄案囬司即行各官务要同心恊徳乗间而动毋得各守一见縻军偾事一应进止不必呈禀以致误事领军等官随机应变就便施行一面呈报如复彼此偏执失误军机定行従重叅拏决不轻贷其军马钱粮纪功给赏等项已行有成规不再更定案行漳南道守巡官戴罪督兵剿贼据福建漳南道右叅政艾洪等呈准左叅政陈䇿副使唐泽手本该三司遵依议委各职随军纪功运谋经畧依蒙前诣南靖县小溪中营住扎查理军情审验功次大约贼衆以四分为率一分就擒一分聴抚俱巳审验查处明白一分逺遯广东境界一分深藏本处山谷狼子野心絶巖峻岭易以计破难以兵碎必湏通将调募见在官军二万二千余名再加议处减冗兵以省费留精兵以守险待贼饥疲随加抚勦庶几军饷不缺农业不废节据各哨委官连日禀报各贼恃居险阻公然拒敌官军不聴招抚合无继处本省钱粮以坚自守之谋催请广东狼兵以助夹攻之计等因随据叅政陈策等呈据镇海衞指挥髙伟呈指挥覃桓县丞纪镛𬒳大伞贼衆突出马䧟深泥𬒳伤身死等因到院簿查先据叅政陈䇿等呈已经批各官酌量事机公同㑹议如是贼虽据险而守尚可出其不趋掩其不备则用邓艾破蜀之䇿从问道以出竒若果贼已盘据得地可以计困难以兵克则用充国破羗之谋减冗兵以省费务在防隐祸于显利之中絶深奸于意料之外万全无失佥谋皆同然后呈来定夺去后今㨿前因叅照指挥髙伟既奉差委督哨自合与覃桓等相度机宜恊谋并进却乃孤军轻率中贼奸计虽称督兵救援先亦颇有斩获终是功㣲罪大难以赎凖广东通判陈䇿指挥黄春千百戸陈洪郑芳等既与覃桓等面议夹攻眼见摧败畧不应援挫损军威坏事匪细俱属违法各该领兵守备兵备守巡等官督提欠严亦属有违合就通行叅究但在紧急用人之际姑且记罪查勘督剿及查添调狼兵一节案查该省节呈兵粮预备巳乆惟俟尅日进攻今始成军而出一遇小挫輙求济师况动调狼兵徃返数月非但临渇掘井缓不及事兼据见在官兵二千有余数已不少兵贵善用岂在徒多况称粮饷缺乏正宜减兵省费安可益军匮财除广东坐视官员及应否动调狼兵另行查议外仰抄案囬道查勘指挥覃桓县丞纪镛是否领兵夹攻被伤身死各官原领军兵若干见在若干其指挥仲钦推官胡寕道知事曾瑶知县施祥等縁何不行策应是否畏避退缩俱要备查明白従实开报其覃桓等所统军兵就仰髙伟管领戴罪杀贼立功自赎仍仰福建布政司作急查处堪以动友银两就呈镇廵衙门知会差官领觧军前接济一面备数呈来以慿查考不许稽迟致悮军机各该官员俱要奋勇恊心乗机进剿毋顿兵遥制以失机宜毋坐待狼兵以自懈弛务湏连营犄角以壮我军之威更休迭出以蓄我军之锐多方以误贼人之谋分攻以疲贼人之守扫荡巢穴靖安地方则东隅可收于桑榆大捷不计其小挫事完之日通查功罪呈来以慿酌量叅奏案行领兵官搜剿余贼据福建左叅政陈䇿副使唐泽㑹案呈准漳南道叅政艾洪佥事胡琏手本督据委官指挥徐麒等呈称督领军兵粘踪迫贼至象湖山贼寨连营拒守遵奉本院宻谕佯言犒衆退兵俟秋再举宻切部勒诸军乗懈奋击云云除将擒斩功次审验监候枭挂外呈乞照详等因到院卷查先准兵部咨前事已经备行福建广东二省漳南岭东二道守巡兵备守备等官钦遵调兵上紧相机剿抚并将进兵方畧行仰各官宻切遵照施行敢有故违悉以军法论处去后续据福建布按二司守巡漳南道右叅政等官艾洪等呈据委指挥髙伟呈称督同指挥等官覃桓等领兵克期夹攻不意大贼衆突出䧟入深泥𬒳伤身死广东官兵在彼坐视不行䇿救呈详到院叅看得各官顿兵日乆老师费财致此败顕是不奉节制故违方畧正行查勘叅提间随据广东按察司等衙门佥事顾应祥等官㑹呈前事开称约㑹福建官兵克期进攻间瓜探福建官军𬒳大贼徒杀死指挥覃桓等情各职随即统兵䇿应当获贼人一名审系贼首罗圣钦执称余贼潜入箭灌巢内率领官兵直抵地名白上村遇贼交战斩获贼级俘获贼属等因呈报前来看得象湖箭灌最为峻絶诸巢贼首悉遁其间贼之精悍尽聚于此自来兵卒所不能攻今各官虽有前挫随能宻遵方畧奋勇恊力竟破难克之寨以收桑榆之功计其大捷足盖小挫但象湖虽破而可塘犹存贼首颇已就擒而余猾尚多迯遁若不乗此机㑹速行剿扑薙草存根恐复滋蔓狡兎入穴获之益难除将功次另行查奏外爲此仰抄案囬道查照先行方畧乗此胜锋急攻可塘破竹之势不可复缓仍一面分兵搜斩余猾毋令复聚爲奸罪恶未稔可招纳者还与招纳毋縦贪功一槩屠戮务收一篑之功勿爲九仞之弃本院即日自漳州起程前来各营督战仍与各官备历已破诸贼巢垒共议经乆之䇿抄案奖励福建官巡漳南道广东守巡岭东道领兵官据福建叅政陈䇿艾洪副使唐泽佥事胡琏都指挥佥事李㣧广东叅议张简佥事顾应祥都指挥佥事杨𢡟各呈称据委官知府通判等官钟湘徐玑等率领军兵夹攻象湖可塘箭灌大伞等处贼巢前后擒斩贼首詹师富罗宗旺等共计一千五百余名颗及俘获贼属牛马器械等数到院看得象湖箭灌诸寨皆系极险最深贼巢自来官兵所不能下今各官乃能运谋设䇿恊力夹攻旬月之间擒斩贼首扫荡巢穴谋勇显着功劳可嘉除将功次查奏外通合先行奖励为此牌仰汀州府上杭县即便动支商税银两买办綵段银花羊酒委官分投领赍备用皷乐迎送各官处用旌勤劳以明奖励之典其余领哨有功官员知府钟湘等就行该道照依定去赏格酌量轻重径自支给官钱买办花红等项一体赏劳仍具由囬报以慿查考告谕新民尔等各安生理父老教训子弟头日人等抚缉下人俱要勤尔农业守尔门户爱尔身命保尔室家孝顺尔父毋抚飬尔子孙无有为善而不蒙福无有为恶而不受殃毋以衆暴寡毋以强凌弱尔等务兴礼义之习永为良善之民子弟羣小中或有不遵教诲出外生事为非者父老头目即与执送官府明正典刑一则彰明尔等为善去恶之诚一则剪除莨莠免致延蔓贻累尔等良善吾今奉命巡抚是方惟欲尔等小民安居乐业共享太平所恨才识短浅虽懐爱民之心未有爱民之政近因督征象湖可塘诸处贼巢悉巳擒斩扫荡住军于此当兹春耕甚欲亲至尔等所居乡村面问疾苦又恐跟随人衆或至劳扰尔民特遣官耆谕告及以布疋颁赐父老头目人等见吾勤勤抚恤之心余人衆多不能遍及各宜体悉此意钦奉敕谕切责失机官员通行各属照得本院于本年六月十五日节该钦奉敕近该巡按福建监察御史程昌奏今年正月内𬒳漳州南靖地方流贼杀死领军指挥覃桓县丞纪镛射死军人打手一十五名叅称指挥髙伟叅政陈䇿艾洪副使唐泽佥事胡琏都指挥李㣧失机误事俱各有罪及称尔膺兹重寄责亦难辞等因下兵部议谓前项贼情自去年七月巳敕彼处抚巡等官相机抚剿日乆未见成功今反堕贼计䘮师失事欲将髙伟陈䇿等姑免提问各令住俸戴罪杀贼并降敕切责令尔立效赎罪朕皆从之敕至尔宜亲诣潮漳二府地方申严号令详审机宜督同守巡领军等官调集官军民快打手人役儧运粮饷指授方畧随贼向徃设法剿捕其福建广东江西官员悉聴尔节制有急督令互相䇿应约㑹夹攻不许自分彼此执抝误事如有不用命及迟误供军者宜照原奉敕内事理径自拏问施行事有应与两广并江西巡抚等官议处者公同计议而行务要处置得宜贼徒殄㓕以靖地方钦此钦遵外照得本院于本年正月十六日抵赣莅事当据福建叅政陈䇿佥事胡琏等呈为急报贼情事已经宻具方畧行各官遵照约㑹广东官兵克期夹攻随据各官呈称指挥覃桓县丞纪镛在广东大伞地方遇贼突出抵战身死又称象湖可塘等寨系极髙絶险自来官兵所不能攻乞添调狼兵俟秋再举等因到院叅看各官顿兵不进致此败显是不奉节制故违方畧正宜恊愤同奋因败求胜岂可輙自退阻倚调狼兵坐失机㑹本院即于当日选兵二千自赣起程进屯汀州一面督令各官宻照方畧火速进剿立功自赎一面查勘失事縁由另行叅奏间随据各官续呈遵奉本院𥿄牌宻谕佯言犒衆班师乗贼怠弛衘枚直捣攻破象湖等寨又经行令各官乗此胜锋速攻可塘破竹之势不可复缓仍一面分兵搜擒余猾毋令复聚为奸本院亦自汀州进军上杭期至贼寨亲自督战随据各官复呈为捷音事开称攻破贼巢三十余处擒斩首从贼人一千四百二十余名颗俘获贼属五百七十余名口烧毁房屋二千余间夺获牛马赃仗无筭即今余党悉愿聴抚出给告示招抚得脇从贼人一千二百三十五名家口二千八百二十八名口乞要班师等因已经具本奏报去后今奉敕谕切责不胜惶恐待罪然犹幸其因人成事偶获收功愧虽难当罪或可免随又访得各贼徒党尚多迯遁诸巢余蘖又复萌芽果尔则忧患方兴罪累日重深思其故恐是各官急于成功不能扫荡或是惮于乆役为此隠瞒本院闻此实切惭惧即欲遵奉敕谕事理亲至漳州体勘查处但今南赣盗贼猖獗方奉钦依来勦师期紧迫军马钱粮必湏调度势难逺出又前项事情出于传闻未委虗的合行查勘为此仰抄捧囬司照依备奉敕谕及查照先今案验内事理即委本司公正堂上官一员㑹同守巡该道官亲诣漳州地方督同知府等官将巳破贼巢逐一查勘前项强贼曾否尽絶所获贼首是否真正徒党有无迯遁余蘖有无萌芽是否各官苟且隠瞒惟复别贼各另生发若贼首果已擒获巢穴果已扫荡是实取具各官不致遗患重甘结状具由呈来如或有所规避欺蔽俱要明白声说以凭叅究施行若有脱漏残党或是别项流贼乗间啸聚事出意外亦要从实开报就将防剿机宜作急议处停当相机行事一面呈来定夺无得畏难推咎以致贻患地方国典具存取罪愈大俱无违错迟延兵符节制先据该道具呈计处武备以便经乆事议将原选聴调人役如寕都杀手廖仲噐之属尽行查出顶𥙷各县选退机兵通拘赣城操演以备征调已经批仰施行去后看得习战之方莫要于行伍治衆之法莫先于分数所据各兵既集部曲行伍合先预定为此仰抄案囬道照依定去分数将调集各兵毎二十五人编为一伍伍有小甲五十人为一队队有总甲二百人为一哨哨有长恊哨二人四百人为一营营有官有叅谋二人一千二百人为一阵阵有偏将二千四百人为一军军有副将偏将无定员临阵而设小甲于各伍之中选材力优者为之总甲于小甲之中选材力优者为之哨长于千百戸义官之中选材识优者为之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍衆务使上下相维大小相承如身之使臂臂之使指自然举动齐一治衆如寡庶㡬有制之兵矣编选既定仍毎五人给一牌备列同伍二十五人姓名使之连络习熟谓之伍符毎队各置两牌编立字号一付总甲一藏本院谓之队符毎哨各置两牌编立字号一付哨长一藏本院谓之哨符毎营各置两牌编立字号一付营官一藏本院谓之营符凡遇征调发符比号而行以防奸伪其诸缉飬训练之方旗皷进退之节要皆逐一讲求务济实用以收成绩事完备造花名手册送院以慿查考发遣预整操练案照先经批仰将聴调人役查拘操演以备征调即今兵威士气以觉渐有可观但诸色人内尚有遗才亦合通拘操演看得龙南等县捕盗老人叶秀芳等部下兵衆亦多经战阵况各役向化日乆皆有竭忠报効之心但其勇力虽有而节制未谙向慕虽诚而情意未洽一时调用亦恐兵违将意将拂士情信义既未交孚心志岂能齐一为此仰抄案囬道通将所属向化义民人等悉行查出照依先行定去分数行令各选部下骁勇之士多者二三百人少者一百人或五十人顺从其便分定班次各役若无别故自行统领或有事故相妨许令推选亲属为衆所服者代领前来赣城皆于教塲内操演除耕种之月放令归农其余农隙俱要轮班上操仍于教塲起盖营房使各有捿息之地人给口粮使皆无供馈之劳効有功勤者厚加犒赏违犯约束者时与惩戒如此则号令素习自然如身臂手指之便㤙义素行自然兴父兄子弟之爱居则有礼动则有威以是征诛将无不可矣选募将领牌看得所属地方盗贼充斤一应抚剿事宜各该兵备等官既以地方责任势难频来面议若专以公文徃来非惟事情不能该悉兼恐机宜多致泻漏为此牌仰郴州兵备道即于所属军卫有司官或义官耆老推选素有胆略才堪将领熟知贼寨险夷备暁盗情向背忠慎周宻可相信任者一二人前来军门凡遇地方机务即与宻切商度徃来计议庶几事可周悉机无踈虞批留岭北道杨璋给由呈据副使杨璋呈给由事看得朝廷设官本因保障臣子尽职匪专给由副使杨璋才力精敏识见练逹乆在军中习知戎务见今盗贼猖炽方尔请兵㑹剿一应军马钱粮皆倚賛画方有次弟若因给由遽尔轻动更代之人岂免事多生踈交承之际必至弊乗间隙遂有出柙之虞何益噬脐之悔仰本官勿以循例给由为急惟以効忠尽职为先益展谋猷仍旧供职地方安靖足申体国之勤懋绩彰闻岂俟天曹之考仍行抚按衙门知㑹呈缴批广东韶州府留兵防守申㸔得本院募兵选士𣣔弭盗安民正恐地利不能齐一措置或有未周故期各官酌量润色务求尽善可乆今据该府各县所呈非惟不能弭盗而适以启盗非徒不能安民而又以扰民此岂本院立法之初意㢤行仰各县掌印官务体本院立法不得已之意各要酌量事势通融审䖏苟无不尽之心自无难䖏之事兵法谓守则不足攻则有余今各县所留之兵止于防守而兵备所选之士将以剿袭防守之兵虽老弱皆可以备数而张威剿袭之士非精锐不可以摧锋而䧟阵况各县所留尚有三分之二而兵备所取止得三分之一其于大势未便亏损今取三分之一而遂以为地方不复可守假使原数止此亦将别无措置之方耶又况剿袭之兵既集则兵威日振声东撃西倐来忽徃贼将瞻前顾后自然不敢轻出各县防守愈易为力此于事理亦皆明白易见各官类皆狃于因循惮于振作惟知取私便之为利而不知妨大计之为害宜各除去偏小之见共为公溥之谋若复推调迟延夹攻在迩巳经奏有成命苟误军机定以军法从事咨报湖广巡抚右副都御史秦防贼奔窜准巡抚湖广都御史奏咨云云已经一体钦遵施行续据江西岭北道副使杨璋看得朱广寨等处系桂阳乐平二县界内贼奔要路今夹攻在迩要行各道预发精兵把截又经备行广东湖广各官起集骁勇机快父子乡兵选委素有能干官员统领各于贼行要路昼夜严加把截或遇前贼奔迯就便详察险易相机截捕或先于朱广鱼黄贼所潜迯诸山寨多张疑兵使贼不敢奔徃务要虑出万全不得堕贼奸计各道仍湏分投瓜探出竒设伏先事预防但得贼中虗实差人飞报军门大抵防㓂如水四面隄防既固但有一处渗漏必致併力溃决贼所奔迯尚恐不止前项诸处仍行各道再加询访但有罅隙即便行文知㑹互相关防必使皆无蚁穴之漏庶可全收草薙之功今准前因为照前项各贼屡经夹攻狡猾有素今闻大举预将妻子搬寄此亦势所必有照得咨开龚福全李斌皆巳搬送妻子近徃桶冈亲识人家除行领北道宻行擒拏一面行文湖广各官将前项窝户姓名宻切知㑹或住近桂阳或住近上犹就仰各该守把官兵相机剿捕外拟合咨报云云钦奉敕谕提督军务新命通行各属正徳十二年九月十一日节该钦奉敕谕江西南安赣州地方与福建汀漳二府广东南韶潮惠四府及湖广彬州桂阳县壤地相接山岭相连其间盗贼不时生发东追则西窜南捕则北奔盖因地分各省事无统属彼此推调难爲处置先年以此之故尝设有都御史一员廵抚前项地方就令督剿盗贼但责任不专类多因循苟且不䏻申明赏罚以励人心致令盗贼滋多地方受祸今因尔所奏及该部覆奏事理特改命尔提督军务常在赣州或汀州住札仍徃前各处抚安军民修理城池禁革奸弊一应军马钱粮事宜俱聴便宜区画以足军饷但有盗贼生发即便严督各该兵备守备守廵并各军衞有司设法调兵剿杀不许踵袭旧弊招抚蒙蔽重为民患其管领兵快人等官员不拘文职武职若在军前违期并逗遛退缩者俱聴以军法从事生擒盗贼鞫问明白亦聴就行斩首示衆斩获贼级行令各该兵备守备官即时纪验明白备行江西按察司造册奏缴查照南方剿杀蛮贼事例陞赏激劝仍要选委廉䏻官员宻切体访或佥所在大户并被害之家及素有智力人丁多方追袭量加粮赏或募知因之人隂为乡导或购令贼徒自相斩捕或许令胁从并亡命窝主人等自行出首免罪皆聴尔随宜处置不必执定一说其应捕人员尤要严加戒约不许妄挐平人及容贼挟讐攀引因而吓诈财物扰害良善军卫有司官员中政务修举者量加奨劝其有贪残畏缩误事者文职五品以下武职三品以下径自孥问发落事有应与各该镇廵官计议者亦湏计议而行尔为风宪大臣受兹新命尤宜廉能刚果肃清积弊以副朝廷委任之意如违责亦有所归焉尔其钦承之毋忽故敕钦此钦遵拟合通行为此仰抄捧回司照依案验备奉敕谕内事理并行该道守廵兵备守备等官及府衞等官及府卫所县大小衙门一体钦遵施行都司呈镇守布政司呈廵抚按察司呈廵按衙门各查照施行咨报湖广廵抚右副都御史秦夹攻事宜准廵抚湖广都御史秦咨内开夹攻江西该分哨道并把截之路及各该官军不无追剿徃来过境必湏各给旗号识别以防错误凢遇贼势纵撗及攻坚去处各领哨官即便发兵䇿应同舟共济又称各省窝贼之家今既各有指实必湏从长计处絶其祸本以收全功烦爲参酌行止并将合行事宜咨报以凭转行各该领兵等官遵守等因准此先该本院访得大庾南康上犹三县近附贼巢良民村寨甚多徃年大征不曾分别善恶给与良民旗号及拨兵护守以致狼土官兵贪功妄杀玉石不分亦有一二良民村寨给与旗号拨兵护守又𬒳不才领兵官员并良民寨主受贼重贿及将有名贼首隠藏其家事定仍复还巢至今贻患及有吉安府龙泉万安泰和三县并南安府所属大庾等三县居民无籍者徃徃携带妻女入輋为盗行刼则指引道路征剿则通报消息尤为可恶即今闻有大兵夹攻俱各潜行囬家遇有盘诘輙称被虏迯归因而得脱诛戮若不通行挨究将来事定仍复入巢地方之患何时可已就预行上犹等三县着落当该掌印官员查出附近贼巢居民村寨通计若干图画申报以凭毎寨给与良善旗号临期拨兵护守仍取各寨主并地方总甲甘结在官如有应剿贼徒来投希图隠匿者许其擒斩送官照例重赏容隠者事发一寨之人通行坐以奸细重罪其大庾龙泉等六乡各给告示晓谕乡村里老人等但有平昔入輋为盗即今潜出许其举首亦行照例给赏容隠事发本家并四邻一体坐罪如此庶良善免于玉石俱焚而盗贼得以根株悉㧞俱经牌仰该道遵照施行外又据委官知府等官季斆等呈称依奉本院方畧分兵于上犹南康等处防遏𬒳贼两次紏衆出攻南安俱幸我兵克捷即今贼势略已衰败若乗此机㑹直捣其巢旬月之间可期扫荡云云本院看得三省夹攻事宜集兵有先后期约有迟速如上犹大庾之贼江西先与湖广夹攻止令广东之兵于仁化把截候广东兵力已齐聴湖广广东约㑹夹攻江西之兵止于大庾把截通候广东湖广夹攻已毕广东之兵移于惠州江西之兵移于龙南又行约㑹夹攻如此庶先后有序事机不失兵力不竭粮饷可省又经移咨贵院查照施行外今准前因看得官军过境必湏各给旗号识别以防错误攻坚去处必湏各领哨官即便发兵䇿应庶得成功持论既极公平所处又甚详悉除行领哨等官遵照施行外惟守备指挥李璋所呈窝贼之家传闻之言未必皆实巳行该道再行查访务求的实㧞絶祸源其进攻次第惟桶冈一处该与湖广之兵㑹合若长流坑左溪等处皆深入南安府所属三县腹心之内见今不次拥衆奔冲势难止遏本院欲将前项贼巢以次相机剿扑候贵治之兵齐集㑹合夹攻桶冈如此则江西腹心之害已除而二省夹攻之举得以併力从事拟合移咨前去烦爲查照定处咨报施行征剿横水桶冈分委统哨牌㨿守把金坑等处领兵县丞舒富等申称探得各輋贼首闻知湖广土兵将到集衆刼掠猖炽日甚凿山开堑爲备益坚又闻于桶冈后山陡絶崖壁结构飞梯自此直入范阳大山延袤千里自来人迹所不能到今皆搬运粮谷设有机隘意在悉力拒战战而不胜即奔入此中截㫁飞梯虽有十万之衆亦无所施其力乞要急爲区处等因到院随将各輋擒获贼徒备细研审亦与所呈略同照得先经具题及备行両省将各处贼巢以次攻剿先约湖广官兵㑹攻上犹诸贼未报但南赣兵力自来疲弱爲贼所轻必资湖广土兵然后行事贼见土兵未至必以爲夹攻尚逺虽若出其不意奋兵合撃先以一哨急趋其后夺其隘口贼既失势殆可尽殪若必俟土兵之至果如各官所呈䧟贼计中老师费财复为他日之患追悔何及本院节准兵部咨题奉钦依南赣地方贼情着都御史王守仁自行量调官军设法剿捕及近奉敕谕云云俱聴以军法从事钦此钦遵除监督守巡官员外令分投先徃上犹大庾等处调度催督外本院身督中军直捣横水大巢所据各哨官兵合就分委督发依期进剿一仰赣州府知府邢珣统领后开官兵自上犹石坑进由上稍石溪入磨刀坑过白封龙一面分兵搜茶潭窎井𣏌州坑正兵经过朱坑早坑入杨梅村攻白蓝横水与都司许清指挥谢昶姚壐知县王天与等兵㑹合共结爲一大营及各选精锐用乡导兵引赍干粮三日四搜附近各山寨如茶潭窎井𣏌州坑寨下等处多方瓜探务期尽絶互相援应毋致踈虞左溪诸贼既尽然后分哨起营过背乌坑穿牛角窟踰梅伏坑过长流坑渉果木口搜芒背上思顺过乌地入上新地中新地下新地攻桶冈峒诸贼与知府唐淳指挥余㤙谢昶等兵合势夹撃贼既败散遂㑹各营连络掎角爲一大营各营精锐开合縦横分布搜扒必噍类无遗候有班师期日方许囬兵领哨各官及兵快人等敢有临阵退缩违犯号令者仰遵照本院钦奉敕谕内事理聴以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有踈虞国典具存罪难轻贷本院即日进屯南康亲临督战一应进止机宜宻切差人俱赴营所禀白牌候事完日缴计开安逺县新民义官某某等名下打手八百名干字营哨长赵某某等名下机兵四百名弓箭手一队铳手八名乡导二十名火药八十斤地图一张军令八十张号色布一千五百件兵旗大小九十面令字蓝绢大旗一面令字黄绢大旗一面军令失误军机者斩临阵退缩者斩违犯号令者斩经过宿歇去处敢有揽扰居民及取人一草一木者斩札营起队取火作食后时迟慢者照军法治因而误事者斩安营住队常如对敌不许私相徃来及輙去衣甲噐仗违者照军法治因而误事者斩凡安营讫非给有各队信牌及非营门而輙出入者皆斩守门人不举告者同罪其出营樵牧汲水方便而擅过营门外者杖一百军中唿号奔走惊衆者斩虽遇贼乗暗攻营将士輙唿动者斩军中卒遇火起除奉军令救火人外敢有喧唿及擅离本队者斩军中守夜巡夜之人毎夜各有号色号色不应者即便收缚军中不许私议军机及妄言祸福休咎惑乱衆心违者皆斩凡入贼境哨探可徃而畏难不徃托故推调及囬报不实者斩军行遇敌人徃冲及有埋伏在傍者不许輙动即便整队向贼牢把相机杀剿违者斩军行遇贼乞衆降恐有奸谋即要驻军严备一面飞禀中军令其逺退自缚来投不许輙与相近遇有自称官吏及地方里老来迎接者亦不许輙与相近即便驻军严备一面飞禀中军审实发落违者皆斩贼使入营及来降之人将士敢与私语及问贼中事宜凡漏泄军情者斩凡临阵对敌一队失全伍皆斩邻队不救邻队皆斩贼败追奔不得太逺一聴号令闻鼓方进闻金即止违者斩贼巢财物并聴杀贼已毕差官勘验给赏敢有临阵擅取者斩乗胜逐贼不许争取首给路有遗下金银寳物不许低头拾取违者皆斩一仰统兵官汀州府知府唐淳统领后开官兵前徃南安府自百歩桥浮江合村等处进屯聂都㑹同把隘推官徐文英将点集守把乡夫于内选取堪为乡导者一百名分引哨路进袭上关破下关乃分兵为三哨中一大哨踰相见岭扑宻溪径攻左溪右一小哨从下关分道搜丝茅复从中大哨于宻溪进攻左溪左一小哨自宻溪搜羊牯脑山复自宻溪从中大哨进攻左溪三哨复合为一与本院㑹于横水遂㑹同守备郏文知府季斆指挥余㤙县丞舒富等兵五营犄角合为一大营乃各选精锐用乡导分引赍干粮二三日四搜山寨多方瓜探务期尽絶互相援应毋致踈虞左溪诸贼既尽聴候本院再授方畧然后分哨起营复自宻溪囬关田推官徐文英仍于关田厚集营阵以待奔窜遗贼勿轻散动本官自关田率兵由古亭进屯上保复自上保歴茶坑由十八磊依期进于木㘭攻桶冈诸贼与知府邢珣指挥余㤙等兵合势夹撃贼既败散遂㑹各营连络掎角为一大营各选精锐开合縦横分布搜扒必使噍类无遗候有班师之日方许囬兵领哨各官及兵快人等敢有临阵退缩违犯号令者仰即遵照本院云云计开一仰南安府知府季斆统领后开官兵自南安府石人背进破义安分兵搜朱雀坑入西峰分兵搜狐狸坑进船厰分兵搜李家坑屯穏下分兵搜李坑遂踰狗脚岭搜隂木坑攻左溪与本院㑹于横水遂与守备郏文知府邢珣唐淳指挥余㤙县丞舒富等兵合连为一大营乃各选精锐赍干粮三日用乡导分引四搜附近山寨多方瓜探务期尽絶互相援应毋致踈虞左溪诸贼既尽然后分哨起营过宻溪搜羊牯脑踰相见岭历上关下关关田经古亭分屯上保茶坑㫁胡芦洞等处贼路四面设伏以待桶冈奔贼为都指挥许清之继探候缓急相机应援必使根株悉㧞噍类无遗候有班师期日方许囬兵领兵各官及兵快人等敢有临阵退缩违犯号令者仰即遵照本院云云一仰江西都司都指挥佥事许清统领后开官兵自南康进破鸡湖扑新地袭杨梅坑攻白蓝与本院㑹于横水遂与知府邢珣等兵㑹合共结为一大营乃各选精锐用乡导分引赍干粮二三日四搜附近各山寨多方瓜探务期尽絶互相援应毋致踈虞横水诸贼既尽聴候本院再授方略然后分哨起营自横水穿牛角窟搜川抝隂木潭㑹左溪入宻溪过相见岭历下关上关关田上华山过鳞潭屯左泉分㫁西山界胡芦洞等贼路四面设伏以待桶冈奔贼仍归屯横水控制诸巢遥与知府季斆相机应援必使根株悉㧞噍类无遗候有班师日期方许囬兵领哨各官及兵快人等敢有临阵退缩违犯号令者仰即遵照本院云云一仰守备南赣二府地方以都指挥体统行事指挥使郏文统领后开官兵前徃南安府自石人坑度汤瓶岭破义安上西峰过铅厰破苦竹坑剿长河洞搜狐狸坑攻左溪与本院㑹于横水遂与知府唐淳季斆指挥余恩县丞舒富等兵营营连络爲一大营乃各选精锐用乡导分引赍干粮二三日四搜附近山寨如天台菴狮子山丝茅等处多方爪探务期尽絶互相援应毋致踈虞左溪附近诸贼既尽聴候本院再授方略然后分哨起营自左溪过宻溪分兵搜丝茅㑹下关入关田过古亭踰上保搜茶坑屯于十八磊分兵㫁下章设伏以待桶冈奔贼为知府唐淳之继使人探候消息相机应援必使远近各贼噍类无遗候有班师期日方许囬兵领兵各官及兵快人等敢有临阵退缩违犯号令者仰即遵照本院云云一仰赣州衞指挥余㤙统领后开官兵自上犹官隘踰独孤岭至营前进金坑屯过歩破长流坑分兵入梅伏坑破牛角窟扑川抝隂木潭与正兵合攻左溪与本院㑹于横水遂与县丞舒富知府唐淳季斆守备郏文等兵连络为一大营乃各选精锐赍干粮二三日用乡导分引四搜附近各山寨多方爪探务期尽絶互相援应毋致踈虞左溪诸贼既尽聴候本院再授方略然后分哨起营过宻溪搜羊牯脑踰相见岭历下关上关关田经华山鳞潭网夹里从左溪人西山界攻桶冈诸贼与知府邢珣唐淳指挥谢昶等兵合势夹撃贼既败散遂㑹各营连络掎角为一大营各选精锐开合縦横分布搜扒必使噍类无遗候有班师期日方许囬兵领兵各官及兵快人等敢有临阵退缩违犯号令者仰即遵照本院云云一仰寕都县知县王天与督同典史梁仪统领后开官兵自上犹官隘员坑过琴江口由白面寨至长潭经杰屯石玉分兵搜樟木坑正兵自黄泥坑过大湾入员分与本院㑹于横水遂与知府邢珣都司许清等兵㑹合四营共结为一大营乃各选精锐用乡导分引赍干粮二三日四搜附近各山寨多方爪探务期尽絶互相援应毋致踈虞横水等处诸贼既尽聴候本院再授方略然后分哨起营过背乌坑牛角窟梅伏坑渉长流渡果木口搜芒背上思顺入乌地经上新地中新地分屯下新地分兵搜扒㫁絶要路四面设伏以待桶冈之贼为知府邢珣之继使人探候缓急乃与县丞舒富声息相接应援必使噍类无遗候有班师期日方许囬兵领兵各官及兵快人等敢有临阵退缩违犯号令者仰即遵照本院云云一仰南康县县丞舒富统领后开官兵自上犹营前金坑进屯过歩破长流坑径攻左溪与本院㑹于横水遂与知府邢珣唐淳季斆守备郏文等兵合四营共结为一大营乃分选精锐赍干粮用乡导分引四搜附近贼巢如鳖坑箬坑赤坑观音山奄塲仙鹤头源陂左溪等处诸贼既尽聴候本院再授方略然后分哨起营复自长流坑过果木口搜芒背搜铁木里狥上池遍搜东桃坑山源竹泉大王岭板岭诸巢遂屯鎻匙龙外四面埋伏以待桶冈奔贼仍与知县王天与声息相接彼此相机应援必使噍类无遗候有班师期日方许囬兵领兵各官及兵快人等敢有临阵退缩违犯号今者仰即遵照本院云云一仰吉安府知府伍文定统领后开官兵前去屯札穏下㑹同守备郏文併谋恊力搜剿稽芜等处贼巢进屯横水聴候本院再授方略然后进攻桶冈诸峒本官仍湏详察地理险易相度机宜恊和行事毋得尔先我后力散势分致失事机国典具存决不轻贷其领哨各官及兵快人等敢有临阵退缩违犯号令者许即以军法从事军中一应事宜亦聴随宜应变应呈报者仍呈军门施行一仰广东潮州府程乡县知县张戬统领部下新民打手乡夫人等搜剿稽芜黄雀抝新地等处贼巢进屯横水聴候本院再授方略然后进攻桶冈诸峒本官仍湏详察云云一仰中军营叅随官案行分守岭北道官兵戴罪剿贼叅看稽芜大山不系进兵隘路若使郁文季斆等遵依本院方略直趋左溪与诸军连营合势兵威既振然后分兵四剿则稽芜等巢自然闻风而靡今乃不遵约束顿兵僻路以攻险絶坚小之㓂反致损威挫锐非但有乖节制抑且违误师期若使各哨官兵皆若季斆等后期不进则左溪横水贼巢根本腹心之地何由攻破诸军何由得有今日之胜论情定罪俱合处以军法但今各营皆已乗胜追逐贼徒四散奔溃正系紧关搜节之际姑令戴罪剿絶以赎前辜为此仰抄案囬道速督各官分投把截搜剿俱要励志奋勇毋徒退缩以自全毋以小挫而自馁务奋渑池之翼以收桑榆之功如复仍前畏缩违误军令具存难再容恕仍将阵亡千户刘彪及𬒳伤兵夫人等查验纪録量加优恤搜剿余党牌照得本院于本月十二日亲督诸军进破横水等巢诸军皆奋勇敢死夺险䧟阵贼乃大败擒斩功次数多良巳可嘉但闻余党徃徃复相啸聚千百为羣设栅阻险复为抗拒官兵之备所据各兵进攻之日攀崖縁壁下上险阻疲困巳极兼之隂雨连日瘴雾咫尺不辩故且容令各兵暂尔休息今天气渐开兵力巳蘓若不乗此破竹之势疾速急撃使诸贼声势复得连络用力益难为此牌仰该道官吏严督各营官兵星夜速进务在三日之内扫荡余蘖必使噍类无遗敢有狃于一胜怠忽因循逗遛不进致误军机者仰即遵照敕谕事理当时以军法从事该道亦要身督各官奋勇前进毋亏一篑务在万全奨励湖广统兵叅将史春牌㨿副使杨璋呈称遵奉本院牌案监督各营官兵照依二省刻定日期于十一月𥘉十日午时攻破桶冈大峒贼徒皆已擒斩巢穴悉巳扫荡但湖广官兵未知恐仍复前来非但无贼可剿抑且徒劳逺渉乞将湖广官兵留屯彼地免其过境实为彼此两便等因到院看得桶冈天险先经夹剿围困半年终不能下乃今一鼓而破斯固诸将用命军士效力实亦湖广兵威大震有以慑服其心故破巢之日不敢四散奔溃以克收兹全功访得湖广统兵叅将史春纪律严明行阵肃整故能逺扬威武致兹克捷虽兵不接刄而先声以张相应差官奖励为此牌差千戸髙睿赍领后开花红礼物前去湖广郴州亲送本官营内传布本院奖励之意以彰本官不显之功设立荼寮隘所照得抚属上犹等县所辖桶冈天险四面青壁万仭中盘二百余里连峰叅天深林絶谷不睹日月贼衆屯据其间东出西没逰刼殆遍人民遭其荼毒地方受其扰害先年亦尝用兵夹剿坐困数月不能俘其一卒竟以招抚为名而罢近该本院奉命征剿仗頼天威悉巳扫荡但恐官兵撤后四方流贼乗间复聚必湏于紧关去处设立隘所分拨军兵委官防御庶使地方得以永寕本院见屯茶寮亲督知府邢玽唐淳等徧历各处险要相视得茶寮正当桶冈之中自来盗贼据以为险西通桂东桂阳南连仁化乐昌北接龙泉永新东入万安兴国堪以设隘保障当因湖广官兵未至各营屯兵坐候因以其暇责委千户孟俊等督领兵夫先行开填基址伐木立栅起盖营房见今规模草创巳具本院即欲移营上犹必湏委官督工庻几垂成之功不致废弛及照茶寮既设隘所就合摘拨官兵防御查得皮𫀆洞隘兵原非紧要合改移茶寮及于邻近上保古亭赤水鲜潭金坑编选隘夫兼同防守庶一劳永逸事可经乆为此仰抄案囘道坐委能干县官一员前去茶寮督工完造务要坚固永乆不得因循迟延一靣查照本院钦奉敕谕随宜䖏置事理即将原拨守把皮𫀆洞隘官兵尽数移就茶寮住札一靣于上保赤水古亭鲜潭金坑等寨量丁多寡毎寨抽选精壮者一二百名兼同防御其合用匠作工食等项行令上犹南康大庾三县量支官钱给用完日具数及起拨官兵数目一併囘报查考仍呈抚镇廵按衙门知㑹牌行招抚官㩀县丞舒富禀称横水等䖏新民廖成廖满廖斌等前来投招随又招出别山余党唐贵安等一百四十二名口俱称原系𬒳胁无辜乞要安挿照例粮差等因到院照得横水桶冈诸贼已经本院亲调官兵将贼首蓝天凤等悉已擒勦奏捷去后近准兵部咨奏奉敕㫖横水桶冈等䖏贼首谢志山蓝天凤萧贵模等既巳擒勦地方宁靖有功官兵俱陞一级不愿陞者照例给赏此后但有未尽余党务要曲加招抚毋得再行勦戮有伤天地之和其横水建立县治俱依所奏施行备咨准此除查照通行外㸔得新民廖成等诚心投抚意已可嘉又能招出余党非但洗其既徃之罪亦当录其图新之功况今奉有敕㫖方欲大普弘仁而廖成等投顺适当其时相应量加陞赏一以见朝廷之寛仁一以励将来之向化为此牌仰县丞舒富即将新民廖成授以领哨义官廖满廖斌等各与廵捕老人名目令其分统招出新民编立牌甲聴候调遣杀贼更立新効以赎旧愆就于横水新建县城内立屋居住分拨田土令其照例纳粮当差本官务加抚恤毋令失所有亏信义仍仰谕各新民俱要洗心涤虑永为良善毋得聼信讐家恐吓妄生惊疑自取罪累及照见今农时已逼新民人等牛具田种尚未能备今特发去啇税银一百两就仰本官置买耕牛农器分给各民督令上紧趂时布种其有见缺食用者亦与量给盐米一应抚安绥来之䇿有可施行俱仰本官悉心议䖏呈来批留兵搜捕呈㸔得乐昌等䖏贼徒构怨连年流毒三省今兵备佥事王大用等乃能身历险阻设谋调度数月之内致此克平论厥功劳良可嘉尚除具本奏报及一靣先行犒奖外所㩀各哨贼徒穴巢虽巳底定而漏殄难保必无况闻湖兵撤后各该巢穴多复啸聚河源龙川诸䖏残贼亦复招群集党连结渐多逆其将来必复炽盛今虽役乆兵疲且宜班师息衆但留兵搜捕亦不可茍毋谓斩木之不蘖死灰之不然苟涓涓之不塞将江河之莫御其狼兵既已罢散难复追留若机快乡兵之属暂令归休即可起集爲轮畨迭出之计务使搜剿之兵若农夫之耘耨庶㡬盗贼之种如莨莠之可除该道仍备行搜捕各官务体此意悉㧞根苗无遗后患批呈缴批将士争功呈㩀兵备佥事王大用呈乐昌县知县李増缉获大贼首李斌等审验明白续㩀湖广永州府推官王瑞之呈称广东差人邀夺等情已拘知县见在人役追出原得获李斌金簮银两荷包见在显是湖广兵快计擒不得妄报掩餙看得迩者大征之举湖广实首其谋江广亦恊其力既名夹攻事同一体湖兵有失是亦广兵之罪广人有获斯亦湖人之功况今贼首既擒则湖广领哨之官亦复何咎虽云因虞得鹿而广东计诱之人亦非无功但求共成厥事何必巳专其伐矧各呈词亦无相逺就如湖广各官所呈即广人乗机捕获之功居然自见就如广东各官所呈则湖官运谋驱逐之劳亦自不掩获级者匹夫之所能争功者君子之大耻仰该道备行湖广守廵等官彼此同心易气各自㩀实造册告谕浰头巢贼本院廵抚是方专以弭盗安民为职莅任之始即闻尔等积年流刼乡村杀害良善民之𬒳害来告者月无虚日本欲即调大兵勦除尔等随徃福建督征漳㓂意待囬军之日勦荡巢穴后因漳㓂既平纪验斩获功次七千六百有余审知当时倡恶之贼不过四五十人党恶之徒不过四千余衆其余多系一时𬒳胁不觉惨然兴哀因念尔等巢穴之内亦岂无胁从之人况闻尔等亦多大家子弟其间固有识逹事势颇知义理者自吾至此未尝遣一人抚谕尔等岂可遽尔兴师翦㓕是亦近于不教而杀异日吾终有憾于心故今特遣人告谕尔等勿自谓兵力之强更有兵力强者勿自谓巢穴之险更有巢穴险者今皆悉已诛㓕无存尔等岂不闻见夫人情之所共耻者莫过于身𬒳为盗贼之名人心之所共愤者莫甚于身遭刼掠之苦今使有人骂尔等为盗尔必怫然而怒尔等岂可心恶其名而身蹈其实又使有人焚尔室庐刼尔财货掠尔妻女尔必懐恨切骨宁死必报尔等以是加人人其有不怨者乎人同此心尔宁独不知乃必欲为此其问想亦有不得已者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切尔等当初去从贼时乃是生人寻死路尚且要去便去今欲改行从善乃是死人求生路乃反不敢何也若尔等肯如当初去从贼时拚死出来求要改行从善我官府岂有必要杀汝之理尔等乆习恶毒忍于杀人心多猜疑岂知我上人之心无故杀一鸡犬尚且不忍况于人命关天若轻易杀之冥冥之中㫁有还报殃祸及于子孙何苦而必欲爲此我毎爲尔等思念及此輙至于终夜不能安寝亦无非欲爲尔等寻一生路惟是尔等冥顽不化然后不得已而兴兵此则非我杀之乃天杀之也今谓我全无杀尔之心亦是诳尔若谓我必欲杀尔又非吾之本心尔等今虽从悪其始同是朝廷赤子譬如一父毋同生十子八人爲善二人背逆要害八人父毋之心湏除去二人然后八人得以安生均之为子父毋之心何故必欲偏杀二子不得已也吾于尔等亦正如此若此二子者一旦悔恶迁善号泣投诚为父母者亦必哀悯而收之何者不忍杀其子者乃父母之本心也今得遂其本心何喜何幸如之吾于尔等亦正如此闻尔等辛苦为贼所得苦亦不多其间尚有衣食不充者何不以尔为贼之勤苦精力而用之于耕农运之于商贾可以坐致饶富而安享逸乐放心縦意游观城市之中优游田野之内岂如今日担惊受怕出则畏官避讐入则防诛惧勦潜形遁迹忧苦终身卒之身㓕家破妻子戮辱亦有何好尔等好自思量若䏻聴吾言改行从善吾即视尔为良民抚尔如赤子更不追咎尔等既徃之罪如叶芳梅南春王受谢钺軰吾今只与良民一槩㸔待尔等岂不闻知尔等若习性已成难更改动亦由尔等任意为之吾南调两广之狼逹西调湖湘之土兵亲率大军围尔巢穴一年不尽至于两年两年不尽至于三年尔之财力有限吾之兵粮无穷縦尔等皆爲有翼之虎谅亦不能迯于天地之外呜唿吾岂好杀尔等哉尔等苦必欲害吾良民使吾民寒无衣饥无食居无庐耕无牛父毋死亡妻子离散吾欲使吾民避尔则田业𬒳尔等所侵夺巳无可避之地欲使吾民贿尔则家资爲尔等所掳掠已无可贿之财就使尔等今爲我谋亦必湏尽杀尔等而后可吾今特遣人抚谕尔等赐尔等牛酒银钱布疋与尔妻子其余人多不能通及各与暁谕一道尔等好自爲谋吾言巳无不尽吾心已无不尽如此而尔等不聼非我负尔乃尔负我我则可以无憾矣呜唿民吾同胞尔等皆吾赤子吾终不能抚恤尔等而至于杀尔痛㢤痛哉兴言至此不觉泪下进剿浰贼方畧照得抚属龙川县地名浰头积年老贼池大鬓等不时紏衆突出河源翁源安远龙南信丰等䖏攻打城池杀掳人口先年亦尝征剿皆因预失防御以致漏网后虽阳为聼招其实隂图不轨班师未㡬肆出刼掠数年以来民受荼毒控告纷纭有不忍言若不趂时计剿地方何以宁谧为此仰抄案回道㑹同分守守备等官即行该府知府陈祥速将合用粮饷等项一面从长议䖏一面即于所属选集精壮骁勇曾经战阵机快兵壮人等三千名少或二千名各备锋利器械编成队伍坐委素能谋勇官员统领一面宻行龙川河源等附近贼巢等县亦各选募惯战杀贼兵快二千名委官分押督同近巢知因𬒳害义官新民头目人等分截要路就仰知府陈祥总督诸军亲至贼巢去䖏指画方畧克期进剿仍行先取知因鄊导数十人令其备将贼巢道路险易画图贴说要见某䖏平坦人马可以直捣某䖏险阻可以把截某䖏系贼必遁之路可以设伏邀撃某䖏贼所不备可以间道扑掩各要一一详察停当务尽机宜具由连图差人马上赍报以慿差官赍执令旗令牌克期倂力进攻必使根株悉㧞噍类无遗以靖地方克期进剿牌案照浰头老贼池大鬓等不时紏衆攻打城池杀掳人口屡征屡叛近年以来隂图不轨恶熖益炽除将贼首池仲容设计擒获外其余在巢贼党若不趂机速剿不无祸变愈大地方何由安息本院已先密切分布哨道行仰知府陈祥统领典史姚思衡驿丞何春廵检张行报効生员陈经世新民卢琢等官军从何平入攻热水巢五花障巢铁石障巢直捣中浰大巢知府邢珣统领知县王天与典史梁仪并老人叶秀芳黄启济义官呉明等官兵从太平入攻艻竹湖巢白沙巢黄田㘭巢中村巢直捣上浰大巢指挥姚玺统领新民梅南春等兵从乌虎镇入攻淡方巢石门由巢直捣岑冈大巢指挥余恩统领百长王受黄金巢等兵从龙子岭入攻溪尾巢塘涵洞巢古地巢空背巢直捣下浰大巢千戸孟俊统领义官陈英郑志髙新民卢琢等官兵从和平入攻平地水巢大门山巢黄狗㘭巢直捣中浰大巢推官危寿统领义民叶芳百长孙洪舜等官兵从南歩入攻脱头石巢镇里寨巢羊角山巢直捣中浰大巢知府季斆兵从信丰县黄田冈入攻新山迳巢古地巢县丞舒富兵从信丰县乌迳入攻旗岭巢顿冈巢及行仰守备指挥郏文监督指挥姚玺余恩千户孟俊等三哨官兵分路进剿本院亦自行督领帐下随征官属兵快人等从冷水迳直捣下浰大巢亲自督战刻期俱于本年正月初七日寅时四路并进外牌仰兵备副使杨璋不妨本道事务遵照本院钦奉敕谕事理前去军前纪验㓛次䖏置粮饷及行催督各哨官兵依期进剿所获功次务要审验明白从实纪録仍候廵按纪功御史至日覆实照例造册奏缴及造青册一本送完查考其军中一应进止机宜俱仰宻切呈来定夺批汀州知府唐淳乞休申㩀知府唐淳申称患病乞赐放归㸔得知府唐淳沉勇多智精敏有爲兼之持守能谨制事以勤近因本院调委领兵征剿南安诸贼効劳备至斩获居多虽克捷之奏已举而赏功之典未颁况汀州所属多系新民投招未乆反侧无常正頼本官威懐缉抚以为保障縦有㣲疾不便起居即其才能岂妨卧治仰该府即行本官不妨养疾照旧管事安心职务善求药饵务竭委身之忠勿动乞休之念申缴告谕告谕百姓风俗不羙乱所由兴今民穷苦已甚而又竞为滛侈岂不重自困乏夫民习染既乆亦难一旦尽变吾姑就其易改者渐次诲尔吾民居䘮不得用鼓乐为佛事竭赀分帛费财于无用之地而俭于其亲之身投之水火亦独何心病者宜求医药不得聼信邪术专事巫祷嫁娶之家丰俭称赀不得计论聘财装奁不得大㑹賔客酒食连朝亲戚随时相问惟贵诚心实礼不得徒饰虚文为送节等名目奢靡相尚街市村坊不得迎神赛㑹百千成群凡此皆靡费无益有不率敎者十家牌邻互相紏察容隐不举正者十家均罪尔民之中岂无忠信循理之人顾一齐衆楚寡不胜衆不知违弃礼法之可耻而惟虑市井小人之非笑此亦岂独尔民之罪有司者教导之不明与有责焉至于孝亲敬长守身奉法讲信修睦息讼罢争之类已尝屡有告示恳切开谕尔民其聼吾诲尔益敦毋怠仰南安赣州府印行告谕牌照得有司之政风俗爲首习俗侈靡乱是用生本院近因地方多盗民遭荼毒驱驰兵革朝夕不遑所谓救死不赡奚睱责民以礼义㢤今幸盗贼稍平民困渐息一应移风易俗之事虽亦未能尽举姑先就其浅近易行者开道训诲为此牌仰本府官吏即将发去告谕照式翻刋多用𥿄张印发所属各县查照十家牌甲毎家给与一通其乡村山落亦照屯堡里甲分散务遵依告谕互相戒勉共兴恭俭之风以成淳厚之俗该府仍行各县于城郭乡村推选素行端方人所信服者几人不时廵行暁谕各要以礼优待作兴良善以励末俗毋得违错禁约榷商官吏照得商人比诸农夫固爲逐末然其终嵗弃离家室辛苦道途以营什一之利良亦可悯但因南赣军资无所措备未免加赋于民不得已而爲此本亦寛恤贫民之意柰何奉行官吏不能防禁奸弊以致牙行桥子之属骚扰客啇求以寛民反以困啇啇独非吾民乎除另行访拏禁约外仰抄案回道即便备行收税官吏今后啇税遵照奏行事例抽收不许多取毫釐其余杂货俱照旧例三分抽一若资本㣲细柴炭鸡鸭之类一槩免抽桥子人等止许关口把守开放不得擅登商船假以查盘为名侵凌骚扰违者许赴军门口告照依军法拏问其客啇人等亦要従实开报不得聼信哄诱隐匿规避因小失大事发照例问罪客货入官及照船税一事亦被总甲侵扰今后官府合行船只俱要实价给顾就行抽分厰查给票帖以防诈伪该道仍将应抽免抽逐一查议则例呈来批赣州府赈济石城县申看得所申赈济既该府议许中户籴买下户给散准如所议施行今出籴之数止及二千而坐济之民不知㡬许附郭者得遂先获之图逺鄊者必有不霑之惠近日赣县发仓其弊可见仰行知县林顺㑹同先委县丞雷仁先选该县殷实忠信可托者十数軰不拘生贠耆老义民各给斗斛候远鄊之民一至即便分曹给散仍选公直㢘明之人数軰在傍紏察如有夤縁顶冐即时擒拏照议罚治庶㡬小民得蒙救急之惠而逺鄊可免乆候之难议䖏河源余贼㸔得河源等䖏贼情本院屡经批仰该道㑹同守廵等官従长计议相机剿捕今复㩀呈㸔得贼势渐盛民患日深该道既以兵力劳惫势未能克即湏㑹同守廵守备等官或亲至贼巢或于附近贼巢䖏所屯札选差知因通贼暁事人役赍执告示榜文权且抚谕各贼委曲开譬或姑赐以牛酒银布耕具种子之类令其收衆入巢趂时耕作因使吾民亦得蹔免防截之役及时尽力农畞一靣选兵励士密切分布哨道候收歛已毕各巢亦积有粮米然后的探虚实克期并举出其不趋掩其不备是乃籍兵于民因粮于贼非独可以稍纾日前之急亦因得以永除日后之患矣今若兵力不足既未能剿又不従权抚挿任其出没徃来则非惟民不安生穷困愈甚抑且贼亦失其农业衣食不给若非掳掠何以爲生是所谓益重吾民之苦而愈长群贼之奸兵粮日耗后𣣔图之功愈难矣仰该道㑹同守廵守备等官上紧议䖏施行囬报毋得徒事徃复致醸后艰其各该官司兵快人等不论或抚或剿俱要时时操练整束密切隄备不得縦弛致有踈虞告谕父老子弟顷者顽卒倡乱震惊逺迩父老子弟甚忧苦骚动彼冥顽无知逆天叛伦自求诛戮究言思之实足悯悼然亦岂独此冥顽之罪有司者抚飬之有缺训廸之无方均有责焉虽然父老之所以倡率饬励于平日无乃亦有所未至欤今倡乱渠魁皆就擒㓕胁従无辜悉已寛贷地方虽已甯复然创今图后父老所以教约其子弟者自此不可以不预故今特为保甲之法以相警戒聮属父老其率子弟慎行之务和尔邻里齐尔姻族徳义相劝过失相规敦礼让之风成淳厚之俗本院奉命抚廵兹土属有哀疚未遑匍匐来问父老疾苦㢘有司之不职究民之利弊而兴除之故先遣谕父老子弟使各知悉方春父老善相保爱督子弟及时农作毋惰行龙川县抚谕新民先㩀推官危寿并龙川县各申依奉本院钧牌将新民卢源陈秀坚谢凤胜等安挿和平及拨田地耕种并拘仇家当靣开释各安生理毋相搆害縁由近访得各民因闻广东征剿従化等贼自生疑惑东迯西窜致令和平居民因而惊扰似此互相扇惑地方何时宁靖本当拏究为首之人绑赴军门斩首示衆但念各民意亦无他姑且记罪晓谕为此牌仰龙川县掌印官即将投城居民谕以前项聼抚新民俱已改恶従善止因广东调兵征剿居民素懐仇隙者因而假此恐吓致令东奔西窜各民意在避兵本非叛招出刼尔等毋得妄生惊疑及差人拘集新民卢珂陈秀坚等谕以广东官兵征剿各有界限尔等縁何轻信恐吓妄自惊窜俱各省令回原村寨安居乐业趂此春和各务农作仍谕卢源陈秀坚谢凤胜等各要严束手下甲衆各念死中得生之幸悔罪畏法保尔首领如或靣従心异外托惊惧之名内懐反覆之计自求诛戮悔后何及优奨致仕县丞龙韬牌访得赣县致仕县丞龙韬平素居官清谨迨其老年归休遂致贫乏不能自存薄俗愚鄙反相讥笑夫贪污者乗肥衣轻扬扬自以爲得志而愚民竞相歆羡清谨之士至无以爲生鄊党邻里不知以爲周恤又从而笑之风俗薄恶如此有司者岂独不能辞其责孟子云使饥饿于我土地吾耻之是亦有司者之耻也爲此牌仰赣州府官吏即便措置无碍官银十两米二石羊酒一付掌印官亲送本官家内以见本院优恤奖待之意仍仰赣县官吏歳时常加存问量资柴米毋令困乏呜嘑养老周贫王政首务况清谨之士既贫且老有司坐视而不顾其可乎逺近父老子弟仍各暁谕务洗贪鄙之俗共敦㢘让之风具依准拜措送过缴牌王文成公全书文录续编卷第二十八王文成公全书卷之二十八续编自劾不职以眀圣治事䟽臣闻之主圣则臣直上易知而下易治今圣主在上泽壅而未宣怨积而不闻臣等曽无一言是甘为容悦而上无以张主之圣下无以解扵百姓之惑也伏惟陛下神眀英武自居春宫万姓仰德及登大寳四夷向风不幸贼臣刘瑾窃弄威柄流毒生灵潜谋僣逆㡬危郊社頼祖宗上天之灵俾张永等早发其奸陛下奋雷霆之断诛灭党与刬涤兇秽复祖宗之旧章吊黎元之疾苦任贒脩政与民更始天下莫不懽忻鼓舞谓陛下固爱民之主而前此皆贼瑾之荼毒知陛下固有为之君而前此皆贼瑾之蒙蔽日夜跂足延颈以朢大平柰何积暴所加民痍未复余烈所煽妖孽连兴㡬及二年愈肆愈横兵屯不解民困日深贼势相连殆遍财匮粮竭旦夕汹汹臣等备位大臣不能展一筹以纾患害寛一縳以苏倒悬抚心反已自知之罪莫可究言至其暴扬扵天下訾詈扵道途而尤难掩饰者大罪有三请自陈其畧以伏厥辜夫朝以出政政以成事陛下每月视朝朔朢之外不过一二岂不以臣等分职扵下事苟无废不朝奚损乎然群臣百司愿时一覩圣颜而不获则忧思徬徨渐以懈弛逺近之民遂疑陛下不复念其困苦而日兴怨怼四方盗贼亦谓陛下未尝有意剪除而益猖獗夫昧爽临朝不过顷刻陛下何惮而不为所以若此则实由臣等不能备言天下汹汹之情以悟陛下是其大罪一也陛下日扵后苑训练兵事皷噪之声震骇城域岂不以㓂盗未平思𣣔奋威讲武乎然此本亦将卒之事兼非宫禁所宜况今前星朱燿震位犹虗而乃劳力扵掣肘耗气扵驰逐群臣惶惑两宫忧危宗社大本无急扵是而臣等不能力劝陛下蓄精养神以衍皇储之庆思患预防以为燕翼之谋是其大罪二也夫日近儒臣讲论道德涵泳义理以培养本原开发志意则耳目日以聪明血气日以和畅穷天地之化尽万物之情优㳺泮涣以与古先神圣为伍此亦天下之至乐矣陛下苟知此则将乐之终身而不能以湏臾舎奚暇逰戏之娯乎今陛下自即位以来经筵之御未能四五而悦心扵骑射疲劳之事皆由臣等不能备陈至乐以易陛下之所好是其大罪三也陛下有尧舜之资臣等不能导陛下扵三代而使天下之民疾首蹙额相告归咎懐愤若汉唐之季臣等死有余罪矣伏愿陛下继自今昧爽以视朝励精而图治端拱玄黙以养天和正关雎之风毓麟趾之祥日御经筵讲求治道悦理义之悦心去逰宴之败度正臣等不职之罪罢归田里举耆德宿望之贤与共天职使天下暁然皆知陛下忧悯元元之本心由臣等不能极言切諌以至扵斯自兹以徃务在休养生息无复有所骚扰躬脩圣政以弭天下之艰屯广圣嗣以定天下之危疑勤圣学以立天下之大本其余习染以次洗刷则民生自遂若阳气至而万物春㓂盗自消若白日出而魍魉灭上以承祖宗之鸿休下以垂子孙之统绪近以慰臣庶之忧惶逺以荅四方之观向臣等虽死之日犹生之年不胜激切颠陨待罪之至具䟽上闻乞恩表扬先德䟽窃照臣父致仕南京吏部尚书王华以今年二月十二日病故臣时𥘉䘮荼苦气息奄奄不省人事有司以臣父忝在大臣之列特爲奏闻兼乞塟祭赠谥事下该部以臣父爲礼部侍郎时尝爲言官所论谓臣父扵暮夜受金而自首清议难明承朝廷遣告而乞归诚意安在又为南京吏部尚书时因礼部尚书李杰乞恩认罪囘话事奉钦依李杰王华彼时共同商议如何独言张昇显是饰词本当重治姑从轻都着致仕伏遇圣慈覆载寛容不轻絶物然犹赐之葬祭感激浩荡之恩阖门粉骨无以为报窃念臣父始淂暗投之金若使其时秘而不宣人谁知者而必以自首其扵心迹可谓清矣乞便道省母扵旣行祭告之后其扵遣祀之诚自无妨矣当时论者不察其详而辄以爲言臣父盖尝具本六乞退休请究其事当时朝廷特爲暴白屡赐温㫖慰谕勉留其事固已明白乆矣乃不意身没之后而尚以此爲罪也臣切痛之正德𥘉年逆瑾肇乱威行中外其时臣爲兵部主事因瑾绑拿科道官员臣不胜义愤斥瑾罪恶瑾怒臣因而怒及臣父旣而使人讽臣父令岀其门臣父不徃瑾益怒然臣父乃无可加之罪后遂推㝷礼部旧事与臣父无干者因传㫖并令臣父致仕以泄其怒此则臣父以守正不阿触忤权奸而为所摈抑人皆知之人皆冤之乃不知身没之后而反以此为咎也臣尤痛之臣父以一甲进士授官翰林院脩撰历陞春坊谕德翰林院学士詹事府少詹事礼部侍郎南京吏部尚书其间充经筵官经筵讲官日讲官又选充东宫辅导官东官讲读官与脩宪庙实录及大眀㑹典通鑑纂要等书积劳乆而𬒳遇深矣故事侍从日讲辅导等官身没之后类得优以殊恩荣以羙谥而臣父独以无实之谤不附权奸之义生𬒳诬抑而没有余耻此臣之所以割心痛骨不得不从陛下而求一表暴者也夫人子之孝莫大扵显亲其不孝亦莫大扵辱亲臣以犬马㣲劳躐致卿位故事在卿佐之列者亲没之后皆得为之乞请恩典臣今未敢有所陈乞以求显其亲而反以无实之诟辱其亲扵身没之后不孝之罪复何以自立扵天地间乎此臣之所尤割心痛骨不得不从陛下而求一表暴者也臣自去岁乞恩便道归省陛下垂悯乌鸟且念臣父系侍从旧臣特推非常之恩赐之存问臣父先扵正德九年尝蒙朝廷推恩进阶臣伏覩制词有云直道见沮扵权奸晚节遂安扵静退则当时先帝固已洞知臣父之枉矣臣又伏覩陛下即位诏书内开自弘治十八年五月十八日以后大小官贠有因忠直諌诤及守正𬒳害去任等项各该衙门备查奏请大臣量进阶级并与应得恩廕臣父以守正触怒逆瑾无故𬒳害去任此固恩诏之所悯录正在量进阶级之列臣父旣耻扵自陈而有司又未爲奏请乃今身没之后而反犹以爲诟臣窃自伤痛其无以自明也臣父中遭屈抑晚遇圣明庶㡬沐浴恩泽以一雪其拂鬰而忽复逝矣岂不痛㢤今又反以爲辱岂不冤㢤臣又查得先年吏部尚书马文昇屠滽等皆尝屡𬒳论劾其后朝廷推原其事卒赐之以赠谥臣父才猷虽或不逮扵二臣而无故𬒳诬实有深扵二臣者惟陛下矜而察之臣以功㣲赏重深忧覆败方尔冐死辞免封爵前后恩典巳惧不克胜荷故扵臣父之没断巳不敢更有乞请乃不意蒙此诬辱臣又安能含羞饮泣不为臣父一致其辩乎夫人臣之扵国也主辱则臣死子之扵父也亦然今臣父辱矣臣何以生为㢤夫朝廷恩典所以报有功而彰有德岂下臣所敢倖乞顾臣父𬒳无实之耻扵身后陛下不为一明其事自此播之天下传之后代孝子慈孙将有所不䏻改而臣父之目不瞑扵地下矣岂不冤㢤夫饰非以欺其上者不忠矫辞以诬扵世者无耻不忠无耻亦所以为不孝若使臣父果有纎毫可愧扵心而臣乃为之文饰矫诬以欺陛下以罔天下后世纵幸逃扵国宪天地鬼神实临殛之臣虽庸劣之甚不忠无耻之事义不忍为也惟陛下哀而察之臣不胜含哀抱痛战慄惶惧激切控吁之至谨具本令舎人王宗海代赍奏闻伏候敕㫖辩诛遗奸正大法以清朝列䟽丁忧南京兵部尚书臣王某谨奏为诛遗奸正大法以清朝列事嘉靖元年十月𥘉十等日准南京兵部咨准都察院咨该廵按广西监察御史张钺奏为前事题奉圣㫖是这所劾张子麟事情还着王守仁伍希儒伍文定看了上紧开具明白奏来定夺钦此又准该部咨准都察院咨该丁忧刑部尚书张子麟奏为辩汚枉清名节以雪大冤事题奉圣㫖是张子麟所奏事情着王守仁等一併看了来説钦此俱钦遵外方在哀经之中忧病哀苦神思荒愦一切世务悉已昏迷恍惚奉命震悚旋复追惟臣先正徳十四年六月𥘉六日奉敕前徃福建查䖏聚衆谋反等事本月十五日行至丰城地方适遇宁藩之变仓卒脱身誓死讨贼十八日囘至吉安督同知府伍文定等起兵七月二十日引兵收复南昌二十三日宸濠还救二十六日宸濠就擒其时余党尚有未尽百务丛集臣因先令各官分兵守视王府各门至月𥘉五六间始克率同御史伍希儒知府伍文定等入府按视宫殿库藏诸䖏其间未经烧毁者重加封识以俟朝命已𬒳残壊者分令各官逐一整检有刑部尚书张子麟启本一封衆共开视云是胡世宁招词臣当与各官啇説此等公文书启之类皆在宸濠未反数年前事虽私与交徃不为无罪而反逆之举未必曽与通谋况此交通之人今或多居禁近分布聮络若存此等形迹恐彼心懐疑惧将生意外不测之变且虑憸人因而点缀掇拾异时根究牵引奸党未必能惩而忠良或反𬒳害昔人有焚吏民交关文书数千章以安反侧之心者今亦宜从其䖏以息祸端遂议与各官公同烧毁后奉刑部题奉钦依原搜簿籍旣未送官封记收掌又事发日乆别生事端委的真伪难辩无慿查考着原搜获之人尽行烧毁钦此钦遵外臣等莫不仰叹圣主包含覆帱之量范围曲成之仁可谓思深而虑逺也已以是臣等不复爲言且谓朝廷扵此等事旣已一槩宥畧与天下洗涤更始矣今御史张钺风闻其事复有论列是亦防闲爲臣之大义效忠扵陛下之心也尚书张子麟力辩其事而都察院覆奏以为世宁之狱悉由该院与子麟无干则诚亦暧昧难明之迹今臣等亦不过㩀事直言其实耳岂能别有所查访然以臣愚度之尝闻昔年宸濠奸党为之经营布置扵外徃徃亦有诈为他人书启归以欺濠而罔利者则此子麟之启无乃亦是类欤不然子麟身为执法大臣非一日矣纵使与濠交通岂畧不知有畏忌而数年之前輙以肆然称臣扵濠耶夫人臣而懐二心此岂可以轻贷然亦加人以不忠之罪则亦非细故矣此在朝廷必有眀断臣偶有所见亦不敢不一言之缘奉钦依这所劾张子麟事情还着王守仁伍希儒伍文定看了上紧开具眀白奏来定夺及张子麟所奏事情着王守仁等一併看了来说事理为此具本差舎人李昇亲赍奏闻伏候敕㫖书同门科举题名录后尝读文中子见唐初诸名臣若房杜王魏之流大抵皆岀其门而论者犹以文中子之书乃其徒伪爲之而托焉者未必其实然也今以䆳庵先生之徒观之则文中子之门又奚足异乎予尝论文中子盖后世之大儒也自孔孟旣没而周程未兴董韩诸子未或有先焉者先生自爲童子即以神奇荐入翰林未弱冠而已爲人师其颕悟之蚤文学之懿比之文中实无所愧而政事之敏卓才识之超伟文中未有见焉文中之在当时尝以策干隋文不及一试而又蚤死先生少发科第入中书督学政典礼太常经畧边陲弭奸戢乱陟司徒登冡宰晋位师相威名振扵夷狄声光𬒳扵海宇功成身退优㳺未老之年以身系天下安危圣天子且将复起之以恢中兴之烈而海内之士日翘首跂足焉则天之厚扵先生者殆文中子所不䏻有也文中之徒虽显扵唐然皆异代隔世若先生之门具体而㣲者亦且㡬人其余或得其文学或得其政事或得其噐识亦各彬彬成章足为名士布列中外不下数十又皆同朝共事并耀扵时其间乔靳诸公遂与先生同升相位相继为冡宰若此者文中子之门益有所不敢望矣且文中子之门其亲经指受若董常程元之流多不及显而章眀扵世徃徃或请益扵片言邂逅扵一接非若今之题名所载皆出扵先生之陶冶其岀扵陶冶而不显扵世若常元之徒殆未暇悉数也先生之在吏部守仁常为之属受知受教盖不止扵片言一接者然以未尝亲岀陶冶不敢憾扵兹录之不与若其岀扵陶冶而有若常元者焉或亦未可以其不显扵世而遂使之不与也续兹录者且以为何如嘉靖甲申季冬望书宋孝子朱夀昌孙敎读源卷敎读朱源见其先世所遗翰墨知其为宋孝子夀昌之裔也旣弊烂矣使工为装缉之因谕之曰孝人之性也置之而塞乎天地溥之而横乎四海施之后世而无朝夕保尔先世之翰墨则有时而弊保尔先世之孝无时而或弊也人孰无是孝岂保尔先世之孝保尔之孝耳保先世之翰墨亦保其孝之一事充是心而已矣源归其以吾言遍谕乡邻苟有慕夀昌之孝者各充其心焉皆夀昌也已正德已卯春三月晦书䖍台之静观轩书汪进之卷程先生云有求爲圣人之志然后可与共学夫苟有必爲圣人之志然后能加爲已谨独之功能加爲已谨独之功然后扵天理人𣣔之辨日精日宻而扵古人论学之得失孰爲支离孰爲空寂孰爲似是而非孰为似诚而伪不待辩説而自眀何者其心必𣣔实有诸已也必𣣔实有诸已则殊途而同归其非且伪者自不得而强入不然终亦忘已逐物徒弊精力扵文句之间而曰吾以眀道非惟有捕风捉影之弊抑且有执指为月之病辩析愈多而去道愈逺矣故某扵朋友论学之际惟举立志以相切砺其扵议论同异之间姑且置诸未辩非不𣣔辩也本之未立虽𣣔辩之无从辩也夫志犹木之根也讲学者犹栽培灌漑之也根之未植而徒以栽培灌漑其所滋者皆萧艾也进之勉之书赵孟立卷赵仲立之判辰也问政扵阳眀子阳眀子曰郡县之职以亲民也亲民之学不眀而天下无善治矣敢问亲民曰眀其眀德以亲民也敢问眀眀德曰亲民以明其明德也曰眀德亲民一乎君子之言治也如斯而已乎曰亲吾之父以及人之父而孝之德眀矣亲吾之子以及人之子而慈之德眀矣眀德亲民也而可以二乎惟夫眀其眀徳以亲民也故䏻以一身为天下亲民以眀其眀德也故能以天下为一身夫以天下为一身也则八荒四表皆吾支体而况一郡之治心腹之间乎书李白骑鲸李太白狂士也其謪夜郎放情诗酒不戚戚扵困穷盖其性本自豪放非若有道之士真能无入而不自得也然其才华意气足盖一时故旣没而人怜之骑鲸之説亦后世好事者为之极怪诞眀者所不待辨因阅此间及之尔书三酸人言鼻吸五斗醋方可作宰相东坡平生自谓放逹然一滴入口便尔闭目攅眉宜其不见容扵时也偶披此图书此发一笑书韩昌黎与太颠坐叙退之与孟尚书书云潮州有一老僧号太颠颇聪眀识道理与之语虽不尽解要自胸中无滞碍因与来徃及祭神扵海上遂造其庐来袁州留衣服为别乃人情之常非崇信其法求福田利益退之之交太颠其大意不过如此而后世佛氏之徒张大其事徃徃见之图画真若弟子之事严师者则其诬退之甚矣然退之亦自有以取此者故君子之与人不可以不慎也春郊赋别引钱君世恩之将归养也厚扵世恩者皆不忍其去先行三日会扵天官郎杭世卿之第以聚别眀日再会扵地官秦国声与者六人守仁与秋官徐成之天官杨名父及世卿之弟进士东卿也世恩以其归也以疾告也皆不至扵是惜别之懐无所扵发而托之诗前后共得诗十首六人者以世恩之犹在也而且再会而不一见其旣去也又可以㡬乎乃相与约为郊饯必期与世恩一面以别至日成之以候㫖东卿以待选世卿名父以各有部事皆势不容岀及饯者守仁与国声两人而已世恩旣去之眀日复会扵守仁各言所以相与感叹咨嗟复成二诗世卿曰世恩之行也终不及一饯虽发之扵诗而不以致之世恩吾心有缺也盍亦章次而将之何如皆曰诺国声得小卷使世卿书首会之作国声与名父东卿分书再会成之书末会谓守仁弱也宜为诸公执笔砚之役以叙嗟乎一别之间而事之叅错者凡㡬虽吾与世恩复期扵来岁之秋以为必得重聚扵此然又何可以逆定乎惟是相勉以道义而相期扵徳业没之污涂之中而质之天日之表则虽断金石旷百世而可以自信其常合然则未忘扵言语之间者其亦相厚之私欤考功正郎乔希大闻之来题其卷端曰春郊赋别给事陈惇贤复为之图皆曰吾亦厚扵世恩也聊以致吾私告谕庐陵父老子弟庐陵文献之地而以徤讼称甚为吾民羞之县令不明不䏻听断且气弱多疾今与吾民约自今非有迫扵躯命大不得已事不得輙兴词兴词但诉一事不得牵连不得过两行每行不得过三十字过是者不听故违者有罚县中父老谨厚知礼法者其以吾言归告子弟务在息争兴让呜唿一朝之忿忘其身以及其亲破败其家遗祸扵其子孙孰与和巽自䖏以良善称扵乡族为人之所敬爱者乎吾民其思之今灾疫大行无知之民惑扵渐染之説至有骨肉不相顾疗者汤药饘粥不继多饥饿以死乃归咎扵疫夫乡邻之道宜出入相友守望相助疾病相扶持乃今至扵骨肉不相顾县中父老岂无一二敦行孝义为子弟倡率者乎夫民䧟扵罪犹且三宥致刑今吾无辜之民至扵阖门相枕籍以死为民父母何忍坐视言之痛心中夜忧惶思所以救疗之道惟在诸父老劝告子弟兴行孝弟各念尔骨肉母忍背弃洒扫尔室宇具尔汤药时尔饘粥贫弗能者宫给之药虽已遣医生老人分行鄕井恐亦虗文无实父老凡可以佐令之不逮者悉巳见告有能兴行孝义者县令当亲拜其庐凡此灾疫实由令之不职乖爱养之道上干天和以至扵此县令亦方有疾未能躬问疾者父老其为我慰劳存恤谕之以此意谕告父老为吾训戒子弟吾所以不放告者非独为吾病不任事以今农月尔民方宜力田苟春时一失则终岁无望放告尔民将牵连而出荒尔田畆弃尔室家老㓜失养贫病莫全称贷营求奔驰供送愈长刁风为害滋甚昨见尔民号唿道路若真有大苦而莫伸者姑一放告尔民之来讼者以数干披阅其词类虗妄取其近似者穷治之亦多凭空架揑曾无实事甚㢤尔民之难喻也自今吾不复放告尔民果有大冤抑人人所共愤者终必彰闻吾自䏻访而知之有不尽知者鄕老㩀实呈县不实则反坐乡老以其罪自余宿憾小忿自宜互相容忍夫容忍羙德衆所悦爱非独全身保家而已嗟乎吾非无严刑峻罚以惩尔民之诞顾吾为政之日浅尔民未吾信未有德泽及尔而先槩治以法是虽为政之常然吾心尚有所未忍也姑申敎尔申敎尔而不复吾听则吾亦不能复贷尔矣尔民其熟思之母遗悔一应公差人贠经过河下验有关文即行照关应付母得留难取罪其无关文及虽有关文而分外需求生事者先将装载户摘拏送县取供即与搜盘行李上驿封贮仍将本人绑拿送县以凭叅究惩治其公差人安分守法以礼自䖏而在官人役辄行辱慢者体访得出倍加惩究不恕借办银两本非正法然亦上人行一时之急计出扵无聊也今上人有急难在尔百姓亦宜与之周旋宁忍坐视不顾又从而怨詈讪讦之则已过矣夫忘身爲民此在上人之自䖏至扵全躯保妻子则亦人情之常耳尔民母责望太过吾岂不愿尔民安居乐业无此等骚扰事乎时势之所值亦不得已也今急难已过本府决无复行追求之理此必奸伪之徒假府为名私行需索自后但有下乡征取者尔等第与俱来吾有以䖏之母遽汹汹今县境多盗良由有司不䏻抚缉民间又无防御之法是以盗起益横近与父老豪杰谋居城郭者十家为甲在乡村者村自为保平时相与讲信脩睦㓂至务相救援庶㡬出入相友守望相助之义今城中畧巳编定父老其各写乡村为图付老人呈来子弟平日染扵薄恶者固有司失扵抚缉亦父老素缺教诲之道也今亦不追咎其各改行为善老人去宜谕此意母有所扰谕示乡头粮长人等上司奏定水次兊运正恐尔軰在县拖延不即起运茍钱粮无亏先期完事岂有必以水次责尔之理纵罪不免比之后期不纳者获罪必轻昨唿兊运军旗面语亦皆乐从不敢有异尔軰第扵水次速兊茍有益扵民吾当身任其咎不以累上官但后期误事则吾必尔罚定限二十九日未时完报今天时亢旱火灾流行水泉枯竭民无屋庐岁且不稔实由令之不职获怒神人以致扵此不然尔民何罪今方斋戒省咎请罪扵山川社稷停催征纵轻罪尔民亦宜觧讼罢争息心火无助烈熖禁民间母宰杀饮前已遣老人遍行街巷其益脩火备察奸民之因火爲盗者县令政有不平身有缺失其各赴县直言吾不惮改昨行𬒳火之家不下千余实切痛心何延烧至是皆由衢道太狭居室太宻架屋太髙无砖瓦之间无火巷之隔是以一遇火起即不可救扑昨有人言民居夹道者各退地五尺以辟衢道相连接者各退地一尺以拓火巷此诚至计但小民惑近利迷逺图孰肯为乆长之虑徒徃徃临难追悔无及今与吾民约凡南北夹道居者各退地三尺为街东西相连接者每间让地二寸为巷又间岀银一钱助边巷者为墻以断风火沿街之屋髙不过一丈五六厢楼不过二丈一二违者各有罚地方父老及子弟之谙逹事体者其即赴县议䖏母忽昨呉魁昊石洪等军民互争火巷魁昊等赴县腾告以为军强民弱已乆在县之人皆请抑军扶民何尔民视吾之小也夫民吾之民军亦吾之民也其田业吾赋税其室宇吾井落其兄弟宗族吾役使其祖宗坟墓吾土地何彼此乎今古安之军比之边塞虽有间然其差役亦甚繁难月粮不得食者半年矣吾方悯其穷又可抑乎今法度严厉一䧟扵罪即投诸邉裔岀乐土离亲戚坟墓不保其守领国典具在吾得而绳之何强之能为彼为之官长者平心一视未尝少有同异而尔民先倡为是説使我负愧扵彼多矣今姑未责尔敎尔以敦睦其各息争安分母相侵陵火巷吾将亲视一不得其吾罪尔矣诉状诸军眀早先行赴县面审谕告父老子弟县令到任且七月以多病之故未能为尔民兴利去弊中间局扵时势且复未免催科之扰德泽无及扵民负尔父老子弟多矣今兹又当北觐私计徃返与父老且有半年之别兼亦行蔵靡定父老其各训戒子弟息忿罢争讲信脩睦各安尔室家保尔产业务为善良使人爱乐勿作兇顽下取怨恶扵乡里上招刑有司呜唿言有尽而意无穷县令且行矣吾民其听之庐陵县公移庐陵县为乞蠲免以苏民困事准本县知县王关查得正德四年十一月二十六日本县抄蒙本府𥿄牌抄奉钦差镇守江西等䖏太监王钧牌差吏龚彰赍原发银一百两到县备仰掌印官督同主簿宋海拘集通县粮里收买葛纱比因知县贠缺主簿宋海官征钱粮典史林嵩部粮止有县丞杨融署印又蒙上司络绎行委催提勘合人犯印信更替不一正徳五年三月十八日本职方才到任随蒙府差该吏郭孔茂到县守併当拘粮里陈江等着令领价收买㩀各称本县地方自来不产葛布原派岁额亦不曽开有葛布名色惟扵正德二年蒙钦差镇守太监姚案行本布政司备查岀产葛布县分行令依时採办无产县分量地方大小出银觧送收买本县奉派折银一百五两当时百姓呶呶衆口腾沸江等迫扵征催一时无由控诉只得各自岀办赔貱正德四年仍前一百五两又复忍苦陪解今来复蒙催督买办又在前项加派一百五两之外百姓愈加惊惶恐自此永为定额遗累无穷兼之岁办料杉楠木炭牲口等项旧额三千四百九十八两今年增至一万余两比之原派㡬扵三倍其余公差徃来骚扰刻剥日甚一日江等自去年以来前后赔貱七十余两皆有实数可查民产已穷征求未息况有旱灾相仍疾疫大作比巷连村多至阖门而死骨肉奔散不相顾疗幸而生者又爲征求所迫弱者逃窜流离强者群聚爲盗攻刼鄕村日无虗夕今来若不呈乞寛免切恐衆情忿怨一旦激成大变爲此连名具呈乞爲转申祈免等情㩀此欲爲备由申请间蓦有鄕民千数拥入县门号唿动地一时不辩所言大意欲求寛贷仓卒诚恐变生只得权辞慰解谕以知县自当为尔等申请上司悉行蠲免衆始退听徐徐散归本月𥘉七日复蒙镇守府𥿄牌催督前事并提当该官吏看得前项事件旣已与民相约岂容复肆科歛非惟心所不忍兼亦势有难行叅照本职自到任以来即以多病不出未免有妨职务坐视民困而不能救心切时弊而不敢言至扵物情忿激拥衆唿号始以权辞慰谕又复擅行蠲免论情虽亦纾一时之急㩀理则亦非万全之谋旣不能善事上官又何以安䖏下位苟欲全信扵民其䏻免祸扵已除将原发银两解府转解外合关本县当道垂怜小民之穷苦俯念时势之难为特赐寛容悉与蠲免其有迟违等罪止坐本职一人即行罢归田里以为不职之戒中心所甘死且不杇等因备关到县准此理合就行教塲石碑正德丁丑猺㓂大起江广湖郴之间骚然且四三年矣扵是三省奉命会征乃十月辛亥予督江西之兵自南康入甲寅破横水左溪诸巢贼败奔庚辛复连战贼奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有竒释其胁从千有余衆归流亡使复业度地居民凿山开道以夷险阻辛丑师旋于乎兵惟㐫噐不得已而后用刻茶寮之石匪以羙成重举事也戊寅正月癸卯计擒其魁遂进兵撃其懈丁未破三浰乗胜追北大小三十余战㓕巢三十有八俘斩三千余三月丁未回军壸浆迎道耕夫遍野父老咸农噐不陈于今五年复我常业还我室家伊谁之力四省之㓂惟浰尤黠拟官僣号潜图孔烝正德丁丑冬輋贼旣殄盖机险阱毒以虞王师我乃休士归农赫赫皇威匪威曷慿爰伐山石用纪厥成铭一首来尔同志古训尔陈惟古为学在求放心心苟或放学乃徒勤勿忧文辞之不富惟虑此心之未纯勿忧名誉之不显惟虑此心之或湮斯湏不敬鄙慢入造次不谨放僻成反观而内照虗已以受人言勿伤扵烦易志勿惰扵因循勿以亡而为有勿以虗而为盈勿遂非而文过勿务外而狥名温温恭人允惟基徳堂堂张也难与为仁卓尔在如愚之囬一贯乃质鲁之参终身可行惟一恕三年之功去一矜不贵其辨贵其讷不患其钝患其轻惟黾焉而时敏乃闇然而日新凡我同志宜鉴兹铭箴一首古之教者莫难严师师严道尊教乃可施严师维何荘敬自持外内若一匪徒威仪施教之道在胜已私孰义孰利辨析毫釐源之弗洁厥流孔而毋忽其细慎独谨㣲毋事扵言以身先之教不由诚曰惟自欺施不以序孰云匪愚庶予知新患在好爲凡我师士宜鉴扵兹阳朔知县杨君墓志铭阳明子谪居贵阳有齐衰而杖者因乡进士郑銮氏而来请曰阳朔令杨尚文卒其孤姪卿来谓銮曰先伯父死无嗣子所知我后人又不竞非得当世名贒朂一言扵墓将先德其泯废无日子辱扵伯父乆亦宜所甚悯其若之何敢遂以卿奉其先人之遗币再拜阶下以请阳明子曰嘻予摈人惧僇辱之弗遑奚取以铭人之墓为其改图诸卿伏阶下泣弗兴郑为之请益固则登其状与币扵席而揖使归曰吾徐思之明日卿来伏阶下泣又明日复来曰不得命无以即䘮次舘下之士多为之请且言尚文之为人曰尚文敦信狷直其居乡不苟与所交必名士巨人视侪軰之弗臧者若凂焉尝召其友饮狂士有因其友愿纳欢者与偕徃尚文拒弗受曰吾爲某不爲若其峻絶如是阳明子曰其然斯亦难得矣今之人惟同污逐垢弗自振立故风俗靡靡至此若斯人又易得耶因取其状视之多若舘下士之言焉乃许爲之志维杨氏之先居杨之㤗州祖㢘爲监察御史擢叅议贵阳卒遂家焉考祥终昭化县尹生三子伯斆仲敞即尚文季敬宰荆门之建阳驿尚文始从同郡都宪徐公授易㝷举乡荐中进士乙榜三爲司训庐江溧阳平乐总试事扵蜀末用大臣荐擢尹桂林阳朔县猺顽弗即工者累年尚文谕以威德皆相率来受约束供赋税流移闻之归复业者以千数部使者以闻将加擢用而尚文死矣得年仅五十有五又无嗣天扵善人何㢤然尚文所历三庠之士思其教阳朔之民怀其惠乡之后进髙其行其与身没而名踣又为人所秽鄙者虽有子若孙何如㢤娶同郡阮氏瑞新昌主簿君女尚文虽无子有卿存焉犹子也铭曰狮山之麓有封若斧左冈右砠栩栩其树爰有周行于封之下乡人过者来视其䖏曰呜唿斯杨尹之墓耶刘子青墓表此浙江按察佥事刘子青之墓呜唿子青㓗其行不㓗其名有其实不宏其声宁藩之讨子青在师相知甚悉吾每叹其才敏而世或訾之以无䏻吾每称其㢘慎而世或诟之以不清岂非命耶安常委命其徃而休人谓子青为愤抑不平以卒殆其不然旣以奠扵子青复以识其墓石祭刘仁徴主事维正德三年嵗次戊辰十一月十八日友生王某谨以清酌庶羞致奠于亡友刘君呜唿仁者必夀吾敢谓斯言之予欺乎作善而降殃吾窃扵君而有疑乎跖硚之得志在徃昔而旣有夷平之馁以称也亦宁独无扵今之时乎人谓君之死瘴疠为之噫嘻彼封豕长蛇膏人之髓肉人之肌者何啻千百曾不彼厄而惟君是罹斯言也吾𥘉不以为是人又谓瘴疠盖不正之气其与人相遭扵幽昧邅难之区也在憸邪为同类而君子为非宜则斯言也吾又安得而尽非之乎于乎死也者人之所不免名也者人之所不可期虽修短枯荣变态万状而终必归扵一尽君子亦曰朝闻道夕死可矣视若夜旦其生也奚以喜其死也奚以悲乎其视不义之物若将凂已又肯从而奔趋之乎而彼认为巳有恋而弗能舎因以沉酗扵其间者近不出三四年或八九年逺及一二十年固巳化为尘埃荡为沙泥矣而君子之独存者乃弥乆而益辉呜唿彼龟鹤之长年蜉蝣亦何自而知之乎属有足疾弗能走哭寄奠一觞有泪盈掬复何言㢤复何言㢤呜唿尚飨祭陈判官文维嘉靖七年月日钦差总制四省军务新建伯兵部尚书兼都察院左都御史王差南宁府推官冯衡南宁卫指挥王佐致祭于已故德庆州陈判官之墓徃年罗滂渌水诸贼为地方患害判官尝与巳故指挥李松议设墟塲以制御贼党安靖地方殚心竭力尽忠国事人皆知之然其时百姓虽稍頼以宁而各贼之不得肆其兇虐者嫉恨日深其后不幸判官与李松竟为贼首赵木子等所害以忠受祸心事未由暴白连年官府亦欲为之讨贼雪愤然以地方多事之故又恐锋刅所加玉石无分滥及良善是以因循未即进兵今贼首赵木子等已为该道官兵用计擒获眀正典刑松与判官之忠勤益以彰着已特遣官以赵木子等各贼首级祭告于李松之墓矣今复遣南宁府卫官祭告于判官之墓死而有知亦可以少泄连年忠愤不平之气也夫祭张广溪司徒呜唿留都之别倐焉二载讵谓迄今遂成永诀呜唿伤㢤悼朋侪之零落悲嵗月之遄逝感时事之艰难叹老成之彫谢伤心触目有泪如泻灵柩南还维江之湄聊奠一觞以寄我悲呜唿伤㢤王文成公全书卷之二十八终王文成公全书王文成公全书别录卷第十七王文成公全书卷之十七别録公移二牌行赣州府集兵䇿应照得本院奉敕前徃福建公干于六月初九日自贑州启行由水路十五日至丰城县地名黄土脑节㩀知县顾佖等幷沿途地方总甲等禀报江西省城突然变乱抚廵三司等官俱遭拘执杀害逺近军民甚是惊惶再三阻遏本院且勿前进本院原未带有官军势难轻进欲驰还赣州起兵则地里相去益逺已暂囬吉安府就近住札一面调集兵粮号召义勇一面差人分投瓜探的确另行外爲此牌仰本府官吏照牌事理幷行附近衞所各行所属起集父子乡兵军余人等昼夜加谨固守城池以保不测仍仰知府邢珣查将贮库钱粮尽数开具印信乎本先行呈报毋得隠匿一面行取安逺等县原操不论上下班次官兵各备锋利噐械通到敎塲日逐操练重加犒饷选委谋勇官贠管领聴候本院公文一至即刻就便发行敢有违误定以军法䖏治决不轻贷咨两广总制都御史杨共勤国难节该钦奉敕福州三卫军人进贵等胁衆谋反特命尔暂去彼䖏地方㑹同查议䖏置叅奏定夺钦此钦遵于六月初九日自贑启行于本月十五日行至丰城县地名黄土脑㩀知县顾佖等禀称本月十四日宁府将廵抚孙都御史许副使等官杀死廵按及三司府县大小官员不从者俱𬒳执縳各衙门印信尽数收去库藏搬抢一空声言直取南京一面分兵北上各官竞阻本职不宜轻进本职自顾单旅危途势难复进方尔回程随有兵卒千余已夹江并进来追偶遇北风大作本职亦张疑设计整舟安行兵不敢逼幸而获免本月十八日回至吉安府㩀知府伍文定等禀称地方无主乞留暂为区画逺近居民亦皆遮拥唿号随又㩀临江府拜新淦丰城奉新等县各差人飞报宁府遣兵四出攻掠拘收印信等因本职奉有前㫖𣣔遂径徃福建但天下之亊莫急于君父之难若彼顺流东下万一南都失备为彼所袭彼将乗胜北趋动揺京辅如此则胜负之筭末有所归此诚天下安危之大机虑念及此痛心寒骨义不忍舎之而去故遂入城抚慰军民督同知府伍文定等调集兵粮号召义勇定谋设䇿收合涣散之心作起忠义之气牵其举动而使进不得前捣其巢穴而使退无所㩀庶几叛逆可擒大难可靖本职自惟弱劣多病屡䟽乞休况地方之责亦非本职原任今兹扶疾赴闽实亦意图便道归省适当君父之急不忍失此事机姑复暂留期纾国难除具奏外为照前项事情系国家大难存亡所关虽经起调吉安等府兵快非惟武艺无素尤恐兵力不敷必须添调兵马方克济事照得南韶惠潮等府各有惯战精兵堪以调用拟合移咨督发为此今咨贵院烦为选取骁勇精壮兵快夫欵打手人等大约四五千名各备锋利噐械选委谋勇胆畧官员或就委岭南道兵备佥事王大用监统给与各兵行粮不分雨夜兼程前来共勤国难谅贵院素秉忠孝之节乆负刚大之气闻此必将奋㭈而起秉钺长驱当在郭汾阳之先肯居祖士逺之后哉纷扰之中莫罄恳切惟髙明速图之案行南安等十二府及奉新等县募兵䇿应切照叛逆天下之大恶讨贼天下之大义国家优礼藩封恩徳隆重乃敢輙萌异图以干宪辟上逆天道下犯衆怒㓕亡之期计日可待本院职任虽非专责危难安忍坐视仗顺伐逆鼓率忠义豪杰四起发谋恊力除行吉安等府县起调兵快防守地方及行广东福建湖广等䖏各调兵䇿应外照得本省所属各府州县衙所见今廵抚都布按等衙门俱各缺官事无统束拟合通行为此仰抄案回府即行所属县分拜衞所衙门各起调官军乡兵固守城池保障地方仍一面分调兵快散布关隘严加把截一面选募骁勇精兵大县约四五千名小县约二三千名以上各备锋利噐械供给粮草择委能干勇力官员管领操练其各项钱粮费用聼将在官钱粮动支随申本院查考其濵江去䖏多备船只聼候本院差官赍捧旗牌至日即刻依期启行进攻仍选差惯便人役多方探聼消息不时飞报以慿区画此系守土官员切责而臣子効忠致身正在今日各宜奋发义气鼓动军民共成㓕贼之功以输报国之念毋得迟违观望失误军机自取罪戾寛恤禁约照得江西省城近遭变乱各府州县兵戈骚动供亿劳费兼值天时亢旱秋成无望人民窘迫言之痛心中间恐有无頼之徒乗机窃发惊扰地方理合寛恤禁约但廵抚衙门见今缺官本院驻军境内不容坐视合就权宜䖏置通行爲此除一面奏闻外仰抄案回府照依案验内事理并行所属各县官员务湏轸念地方痛恤民隐凡一应不急词讼工役俱各停止其军前合用兵夫粮草各官俱要持㢘秉公亲自编派毋得因而科扰及聼信下人受财作弊仍严加暁谕军民人等务要各守本分安居田里不许扇惑搬移妄生事端大户毋逼债负小民毋激仇嫌乡落居民各自㑹推家道殷实行止端荘一人充为约长二人副之将各人户编定排甲自相廵警保守各勉忠义共勤国难敢有抗违生亊惊扰地方者就便拏觧赴官治以军法约长若有乗机侵害衆戸及受财不举许𬒳害之人告发重治仍仰各县将前项寛恤禁约事宜翻刻告示发仰乡村张挂暁谕俟廵抚官员到日再行议䖏俱无违错奖瑞州府通判胡尭元擒斩叛党㩀瑞州府通判胡尭元报称擒获从叛仪賔李蕃斩获叛党九十四名等因看得逆贼称乱天怒人怨诛㓕非乆然今势熖正张本官乃能独奋忠勇首挫贼锋逺近闻之义气自倍合行奖劳以励人心为此牌仰瑞州府官吏即行动支官钱买办花红羊酒委官率领官吏师生送至本官用见本院奖劝之意其余有功人员分别等第量加犒赏被伤兵夫给与汤药阵亡者厚恤其家候功成之日通行造册申报陞赏仍一面起调骁勇精兵固守城池聼候本院调发毋得违误䇿应丰城牌㩀丰城县知县顾佖禀称本县起调乡兵固守城池惟恐兵力不敷必湏请兵䇿应庶保无虞等因㸔系地方重务已经调发龙泉安福永新等县并吉安千户所机快军兵陆续前去䇿应照得发去官兵必湏选委谋勇胆畧官员统领庶㡬调度得宜为此仰通判杨昉即将后开军兵名数督同千户萧英监统恊同知县顾佖等计议攻守方畧相度险夷要害逺斥堠以防奸勤训练以齐衆探知贼人入境即便设竒布伏以逸待劳击其不意务在先发制人毋令乗间抵隙军兵人等务要严为约束毋令侵扰敢有违犯退缩许以军法从事各官尤要同心并力恊和行事共効忠贞之节以纾国家之难如或执抝参错观望逗遛违犯节制致有踈虞军令具存决难轻贷调取吉水县八九等都民兵牌访得吉水县八九等都民人王益题曽思温易弘爵王昭隆等各戸下人丁素习武勇人多尚义前任知县周广曾经起调征进皆系骁勇惯战之人今兹逆党倡乱民遭荼毒应合调取以赴国难爲此访差致仕县丞龙光赍牌前去吉水县着落当该官吏即将各户义兵照数调集各备锋利噐械编成行伍佥选百长总小甲管领就仰该县查支官钱给与口粮暂且就屯本县操演武艺聴候本院指日东下随军进剿照得江西一省人民乆𬒳宁府毒害侵肌削骨破家荡产冤困已极控诉无门今其恶贯满盈天假义兵为民除暴尚闻愚昧之徒阻避宁府威势不敢举动殊不知宁府未叛之前尚为亲王人不敢犯今逆谋既着即系反贼人人得而诛之复何所惮尔等义民正宜感激忠义振扬威武为百姓报讐泄愤共立不世之勲以收勤王之绩毋得稽迟观望自取军法重究差去官员不许假此扰害妄生事端体访得出罪不轻贷预备水战牌案照巳经行仰起调军马前来䇿应日乆尚未见到近㩀探报逆党南下将攻南都计此时南都必已有备各逆党进无所获必退保九江如此则水战之具为急不可不备为此牌仰福建布政司即行选募海沧打手一万名动支官库不拘何项银两从厚给与衣装行粮各备锋利噐械就仰左布政使席书兵备佥事周期雍自行统领星夜前赴军门相机前进并力擒剿仍行廵抚等衙门同心恊力后先监督应援此系叛逆谋危宗社天下荼毒所关唿吸存亡旦暮成败间不容发非比寻常贼情不得迟违观望有亏臣节呜唿主忧臣辱主辱臣死凡有血气孰无是心况各官忠义自任刚大素闻必将奋臂疾驱有不容巳兵快及领兵人等敢有违犯节制有误军机者仰即遵照本院钦奉勑谕事理许以军法从事无得姑息咨都察院都御史颜权宜进剿节该钦奉云云除具题及咨南京兵部知㑹外为照前项事情系国家大难安危所关已经起调吉安等府兵快前去征剿并备行湖广广东福建各调兵䇿应外照得南畿系朝廷根本重地今宁王谋逆搆乱举兵北行图㩀南都必得四面合攻庶克有济及照贵院奉命行勘前事即今逆迹已露别无可勘事情合咨前去烦为随䖏行令所属选取骁勇精兵及民间忠义约二三万名选委谋勇官员分领㑹约邻近省郡合势刻期进讨仍烦贵院亲督兼程前来共勤国难谅贵院平日忠义存心刚直自许况今奉命查勘宁藩正可权宜行事号召逺迩主忧臣辱主辱臣死他复付言纷扰之中莫罄恳切惟髙明速图之权䖏行粮牌㩀抚州府申称建昌抚州广信饶州四府正徳十三年兊军粮米不下十余万石原蒙拨在龙窟聼与抚州建安铅山广信饶州五所军旗交兑因运船阻冻囬迟于今年六月始行较斛开兑其已兑者装载军船未兑者仍在民艘不意十五日省城有变遂行停兑至十八日逆党乗机刼夺各船顺流放至饶州河下得无惊扰但今江河梗塞难以兑运节奏明文动调大军征讨叛逆要将兑军淮粮暂留以备军饷申详到院查得先㩀吉安等府申称为各府官军将临𣣔将官库𥿄米赃罚等银并京库等银及将兑淮粮米从权给支借用等情巳经批仰依拟查取去后今申前因拟合准行为此仰府官吏郎行掌印官查将见在饶州湾泊兑军淮粮准从权宜坐委能干官员无分雨夜督运江西省城聼候支给各兵行粮毋违时刻候事平之日备造印信文册缴报查照仍令委官前去查照免致下人因而侵欺未便牌行吉安府敦请乡士夫共守城池照得宁府反叛本院调兵进剿即日启行各府县掌印正官旣该统兵前进所㩀各该府县城池虽巳行委各佐贰官防守但艰危之际事变不测必须历练老成之人相与维持镇定庶几人心不致惊疑政务有所倚頼为此案行吉安府官吏通行各县署印官员径自以礼敦请老成乡宦衆所推服者一二员在城以备紧急恊同行事该府城池关系尤重查得致仕按察使刘逊素有才望忠义奋激就仰该府请至公舘仍仰署印官待以賔师之礼托以咨决之事一应军机事宜咨禀计议而行以安人心以济大事仍行本官务以国家大难为心尽心竭力共图殄贼毋以休致自嫌谅朝廷报功之典当亦自不相负如误大事咎亦有归通无违错牌行各哨统兵官进攻屯守仰一哨统兵官吉安府知府伍文定即统部下官军兵快四千四百二十一员名进攻广润门就留兵防守本门直入布政司屯兵分兵把守王府内门仰二哨统兵官赣州府知府邢珣即统部下官军兵快三千一百三十余员名进攻顺化门就留兵防守本门直入镇守府屯兵仰三哨统兵官袁州府知府徐琏即统部下官军兵快三千五百三十员名进攻惠民门就留兵防守本门直入按察司察院屯兵仰四哨统兵临江府知府戴徳孺即统部下官军兵快新喻二县三千六百七十五员名进攻永和门就留兵防守本门直入都察院提学分司屯兵仰五哨统兵官瑞州府通判胡尭元童琦即统部下官军兵快四千员名进攻章江门就留兵防守本门直入南昌前衞屯兵仰六哨统兵官泰和县知县李楫即统部下官军兵快一千四百九十二员名夹攻广润门直入王府西门屯兵守把仰七哨统兵官新淦县知县李美即统部下官军兵快二千员名进攻徳胜门就留兵防守本门直入王府东门屯兵守把仰中军营统兵官赣州衞都指挥余恩即统部下官军兵快四千六百七十员名进攻进贤门直入都司屯兵仰八哨统兵官宁都知县王天与即统部下官军兵快一千余员名夹攻进贤门留兵防守本门直入钟楼下屯兵仰九哨统兵官吉安府通判谈储即统部下官军兵快一千五百七十六员名夹攻徳胜门直入南昌左衞屯兵仰十哨统兵官万安县知县王冕即统部下官军兵快一千二百五十七员名夹攻进贤门就守把本门直入阳春书院屯兵仰十一哨统兵官吉安府推官王暐即统部下官军兵快一千余员名夹攻顺化门直入南新二县儒学屯兵仰十二哨统兵官抚州通判邹琥知县傅南乔即统部下官兵三千余员名夹攻徳胜门就留兵防守本门随于城外天宁寺屯兵承委官员务要竭忠奋勇擒剿叛逆以靖国难如或退缩观望违犯节制定以军法论䖏军兵人等敢有临阵退缩者就仰本官遵照本院钦奉勑谕事理就于军前斩首示衆牌候事完日缴告示在城官照得宁王造谋作乱神人共愤法所必诛在城宗支郡王仪賔皆被逼胁如钟宁王无罪削爵建安王父子俱死军民人等或覆宗㓕族或荡家倾产或勒取子女皆恨入骨髓敢怒而不敢言今日之亊岂其本心本院仰仗朝廷威灵调集两广并本省狼逹汉土官兵二十余万即日临城亦无非因民之怨惟首恶是问告示至日宗支郡王仪賔各闭门自保啇贾买卖如故军民弃甲投戈各归生理无得惊疑该府内臣校尉把守人员开门出首或反兵助顺擒斩首恶一体奏闻陞赏其有懐奸稔恶从逆不悛者必杀不赦凡我良善军民即便去恶从善毋䧟族㓕故示示谕江西布按三司从逆官员照得宁王悖逆天道造谋作乱杀戮大臣都布按三司官员各悚于暴虐保其妻子以致临难之际不能自择或俛首幽囚或甘心伏贪生畏死反面事仇春秋之义虽严于无将之诛而志图兴复者尚不忍于峻絶探得各官见今在城闭门自讼者有之临城廵闸者有之出入府库运筹画䇿者有之此皆大义未分孤立无助揆之法理固不容诛推之人情实为可悯即今本院统集狼逹汉土官军二十余万后先临城各官果能去逆归顺尚可转祸为福故今特遣牌谕兵临之日仰各开门出首仍一面将本院发去告示给散张挂抚谕良善百姓宗支仪賔人等各闭门自保毋轻出街市横遭杀戮该府把守内臣校尉人等亦各谕以大义俾知昔逆向顺尚可免死投甲释戈蓬头面缚候本院临审定夺敢有从恶不悛执迷不悞拒敌官兵者必杀无赦仍具改正縁由亲赍投首以慿施行毋得迟违自取族㓕牌具依准缴来告示七门从逆军民督府示谕省城七门内外军民杂役人等除身犯党逆不赦另议外其原被宁府迫胁伪授指挥千百户校尉䕶衞及南昌前衞一应从乱杂色人役家属在省城者仰各安居乐业毋得逃窜有能寄声父兄子弟改过迁善擒获首恶诣军门报捷者一体论功给赏逃囬报首者免其本罪仍仰各地方将前项人役一名名赴合该管门官䖏开报令各亲属一名毎五日一次打卯其有收藏军噐许尽数送官各宜悔过毋取流亡牌行江西二司安塟宁府宫眷照得宁王造反称兵向阙行委伪官万鋭等把守省城音信不通本院所行告示负固不纳以致讨贼安民之义俱未知悉及至统兵攻城该府宫眷一闻铳砲震响闭门缢死焼焚宫空虽宁王背逆罪在不赦而朝廷惇睦之仁何所不至本院已同宗支并原任布按二司及吉安等府知府等官伍文定等亲赴该府验㸔未焚库藏巳封号讫所㩀各宫眷身尸相应埋塟为此合行案仰布按二司即便启知建安王选委各郡王府老成内使火者三四贠㑹同南昌府南新二县官措置棺木以礼安毋得违错不便手本南京内外守备追袭叛首本年七月二十日准钦差南京内外守备掲帖内开烦念南京根本重地宗庙陵寝所在作急整㸃精鋭军兵数万名择将统领星夜兼程前来粘踪追袭攻击其后保固根本重地所统官军烦沿途经过去䖏应付廪给口粮马匹草料事宁之日获功官军具奏陞赏请勿迟延等因卷查先为飞报地方谋反重情亊照得本院奉勑前徃福建地方公干行至丰城县闻宁府谋反遂返吉安住札看系谋危宗社重情随即具题并行吉安赣州等府起调官兵俟衅而发及咨南京兵部并廵抚应天都御史李烦为通行在京大小衙门㑹谋集议作急缮完城守简练舟师设伏沿江旁檄列郡先发操江之兵声义而西约㑹湖湘互为掎角本院亦砥钝䇿驽牵蹑其后以义取暴以直加曲不过两月之间㫁然一鼔可缚去后续㩀本院瓜探人役囬报宁王巳下南京留有逆党内官驱胁官民人等一万余贠名固守城池虐熖昌炽阻絶徃来等因又经节催府县兵快分布哨道亲自统领刻期于七月二十日寅时直抵省城进攻仍𬒳逆党砌塞城门分兵拒固当幸官兵用命奋勇攻破城门各贼遂皆奔溃当即分兵擒搜及差人分投瓜探叛首句徃的确并发官兵前去追袭外今准前因合用手本前去烦爲查照施行咨两广总督都御史杨停止调集狼兵案照本院看得前项事情系国家大难存亡所关虽调各府兵快非惟武艺无素尤恐兵力不敷即随备咨钦差总督右都御史杨烦为选取骁勇兵快大约三五千名就委岭南道兵备佥事王大用监统给与各兵行粮兼程前来共勤国难及行广东布政司转行各道并呈镇守抚按等衙门一体查照知㑹去后节㩀知县顾佖等报宁王已下南京留有逆党内官驱胁官民人等一万余贠名固守城池阻絶徃来等情随该本院催督所调兵快分布哨道亲自统领刻期于七月二十日寅时直抵省城进攻仍𬒳逆党砌塞城门分兵固拒当幸官兵用命奋勇攻破城门各贼遂皆奔溃随即分兵搜擒外今照前项事情见该钦命京邉官军二十余万前来㑹剿及本院见统官兵五万余员名俱在江西省城即今分遣委官监督前去约㑹併势追袭所㩀原调广东土汉狼兵人等未审曽否齐集但今南赣吉安南昌等䖏沿江人民俱各畏惧狼兵悉皆惊惶及又访得狼逹土兵曽受宁王赃物私许助谋効力今调各兵本以为国除害惟恐返为民害不无有悞大事拟合停止为此合行移咨贵院烦为查照希将起调兵快停留本省应用施行牌行抚州知府陈槐等收复南康九江照得宁王谋反兴兵向阙南康九江见𬒳攻破分留逆党㩀守二府城池意图西扼湖兵之应援南遏我师之追蹑仰赖宗社威灵克复省城除遣知府伍文定等分布哨道邀击宁贼务在得获外所㩀逆党占㩀府县应合分兵勦复为此牌仰知府陈槐等各选精兵身自统领星夜前去南康九江地方相机行事务要攻复城池平靖反侧仍将地方人民加意赈恤激以忠义抚以寛仁权举有司之职以理庶事查䖏仓库之积以足军资一靣分兵邀诱寕贼毋令东下并差人瓜探飞报军门各官务要同心併力恊和行事毋得人懐一心彼此参错致误事机兵快人等敢有违犯节制者仰照本院钦奉勑谕事理以军法从事一应事机呈禀徃复虑有稽缓俱聼一靣从宜区画一靣呈报军门仍备查各官弃城迯走致贼焚掠屠戮之故具由申报以凭参挐究治犒赏福建官军㩀福建按察司整饬兵备兼管分廵漳南道佥事周期雍呈称依奉本院案验起取上杭等䖏军兵共五千余名分委指挥刘钦知县邢暄等及起取漳州府海沧打手三千余名行委通判李一寕等管领本道躬亲统督先后启行前来等因到院案照先为飞报地方谋反重情事看系国家大难存亡所関随即备咨南京兵部及廵抚两广湖广等衙门并福建三司等官选取骁勇兵快选委谋勇官员监统兼程前来共勤国难去后今据前因㸔得逆贼已经成擒余党悉渐殄灭除将各该官兵先行发回外切照福建漳南相距江西省城约计程途有一千七八百里之遥该道乃能不满旬月调集官军兵快八千员名之衆首先各省而至足见本官勇畧多谋预备有素忠义之诚足以感激人心敏捷之才足以综理庶务故一唿而集兼程赴难除另行旌奨外及照调来官兵冲冒炎暑逺赴国难忠义既有可嘉劳苦尤为足悯合加犒赏以励将来为此除将支出官银差官领赍该道仰抄案回司即将原调领兵官员并军兵郷夫人等酌量犒赏用见本院奨劳之心以为将来忠勤之劝仍仰该道备查各兵原系操练者照旧在班操练以备紧急调用添募者省令回还田里各安生业务为良善之民共向太平之福毋得分外为非致招身家之累备行廵按衙门知㑹释放投首牌㩀呉国七林十一等口称闵念四等落水身死今访得闵念四等见在宁州界上告要投招前者巳曾发有告示许令胁従新民俱准投首免死给照复业生理近日朝廷有黄榜亦准投首免死今闻各地方居民不体朝廷及本院好生之意輙便起兵勦杀激使不敢出身投首反使朝廷及本院失信于人本当绑拿重究姑且再行诫谕为此牌仰宁州知州汪宪探访前项一起投首之人是否闵念四等正身若果有投首真情即便带领前赴军门发落准与杨子桥等一例释放给与执照各自复业当差如或聚衆不散星夜飞报军门以凭发军勦㓕俱毋违错牌仰沿途各府州县卫所驿逓廵司衙门慰谕军民照得先因宁王谋反请兵征剿续该本院亲督各哨于七月二十日攻复省城二十四等日在鄱阳湖连日与贼大战至二十六日遂将宁王俘执及其谋党李士实等贼首林十一等俱巳前后擒获余党荡平地方稍靖巳于本月三十日具本奏㨗讫近因传报京军复来愚民妄相迯窜徃徃溺水自缢本院亲行抚谕尚未能息殊不知朝廷出兵专为诛剿寕贼救民水火之中况统兵将帅皆系素有威望老臣宿将纪律严明逺近素所称服纵使复来亦必自无扰害况今寕贼已擒地方巳靖京军岂有无事逺渉之理愚民无知转相惊惑深为可悯诚恐沿途一带居民亦多聼信传闻不实之言而北来京军尚或未知宁王已就擒获合行差官沿途暁谕军民及一靣迎候北来官兵烦请就彼囬转除将寕王反逆党与本院亲自量带官兵径从水路觧赴京师外仰沿途军卫有司驿逓等衙门照牌事理即行抄牌备出告示暁谕逺近乡村军民人等使知寕贼巳擒京军巳转免致惊疑酿成他变差去官员仍仰程程䕶送同与迎候京军坚请就彼囬转以免沿途百姓供给之苦仍谕以本院押觧贼犯量帯官兵皆自备行粮廪给沿途经过有司等衙门止备人夫牵拽船只及畧供柴草给付各兵焼用其他一无所扰不得因此科害里甲军民差去官员昼夜前进毋得在途迟滞抄牌官吏各俱依准候本院经过日缴案行江西按察司停止献俘呈㩀江西按察司呈奉钦差提督军务御马监太监张札付内开㑹同钦差提督军务平贼将军充总兵官左都督朱得止兵息民不为无见但照奔溃党恶见该各属日报啸聚流刼亦非已靖党恶闵念四等又系职等行文之后拿获之数亦或尚多抚按守臣当此新乱之余正宜留心抚绥地方聼候勘明觧京良由不知前因固执一见輙要自行获觧私请回师再照妃媵系宗藩眷属外官押觧恐有妨碍设或越分擅为咎归何人职等体念民力不堪供给军饷责令将官将所领官兵分布各府住札聼掣当职止带合用参随执打旗号等项人员径趋江西公同廵抚等官查验巢穴及遍给告示暁谕抚安地方一靣具请定示另行除差委锦衣卫都指挥佥事马骥前来外札仰本司各该官吏照依札付内事理即便遵照钧帖内事理备行廵抚都御史王等将已获贼犯留彼聼候明㫖钦遵施行等因备呈到院卷查先为飞报地方谋反重情事云云本职将宁王并其逆党亲自量带官兵径赴水路照依原拟日期启行觧赴京师已至广信地方今准前因为照前项逆党俱已擒获其余胁从遵照钦黄榜事例俱已许令投首觧散宗藩眷属俱系取到各将军府内使管伴监守保无他嫌今钦差提督賛画机宻军务御用监太监张及钦差提督军务御马监太监张钦差提督军务平贼将军充领兵官左都督朱忧国爱民之心素闻逺近况号令严明秋毫无犯今来体勘逆贼巢穴果已破平百姓贫困颠连必能大加抚谕安辑以仰布朝廷懐惠小民之仁本职纵使复回省城亦安能少効一筹不过牲返道途违误奏过程期有损无益为此仰抄案回司着落当该官吏照依案验内事理即便备呈前去烦请径自查照施行咨兵部查验文移照得本职巳将宁王宸濠并其党与及宫眷人等照依原拟具奏日期起程亲自觧赴阙下间随㩀南康府申并江西按察司呈各奉钦差提督军务御马监太监张札付内开访得宸濠巳该本职擒获克复省城等语未曾亲到江西又无堪信文移止是见人传说遽难凭㩀况系宗藩人衆中间恐有拨置同谋逆党未尽等因及节准钦差提督賛画机宻军务御用监太监张揭帖开称将各犯委的当人员用心防守调摄饮食献俘阙下㑹官封记库藏俱候按临地方区画等因又准钦差提督军务充总兵官安边伯朱手本开称即查节次共擒斩叛贼级若干内各䖏原奏报有名若干无名若干有名未获漏网并自首及得获马骡器械等项各若干连获官军衞所职役姓名备查明白俱各存留江西省城聼候审验仍查余党有无奔溃及曾否殄㓕尽絶縁由通行开报以慿回报等因各到职为照宸濠并其同谋党与俱已擒获余孽亦就诛戮虽有脇从数亦不多皆非得巳随即遵奉钦黄榜暁谕俱赴所在官司投首觧散其库藏等项该本职㑹同多官于未准掲帖之先眼同封贮在官聼候命下定夺官军兵快擒斩功次见该原经奏留两广监察御史谢源伍希儒查造奏缴及照宸濠并各重犯宫眷人等见觧广信地方设若徃返恐致踈虞及违悞本职奏报原拟日期除照旧督觧前赴阙下献俘以昭圣武及具掲帖各另回覆外今照前因照得本职缪当军旅重寄地方安危所关三军死生攸系一应事机若非奉有御寳勑㫖及兵部印信咨文安敢轻易慿信今前顷各官文移旣非祖宗旧章成宪就使果皆出于上意亦湏贵部行有知㑹公文万一奸人假托各官名目乗间作弊致有不测变乱本职虽死亦何所及除奉钦差总督军务威武大将军总兵官后军都督府太师镇国公朱钧帖曾奉朝㫖相应遵奉其余悉遵旧章施行外縁前项各官文移未委虚的俱合备行咨报贵部为此备抄掲帖粘连咨请查验施行案行浙江按察司交割逆犯暂留养病照得当职先因患病具本乞休间奉敕扶病前徃福建公干六月十五日行至江西丰城地方适遇宁王兴兵作乱看系君父大难义不忍去复回吉安府督同知府伍文定等起调兵夫招集义勇扶病亲行统领于七月二十日攻复省城本月二十四五六等日于鄱阳湖连日大战擒获宁王宸濠及逆党李士实刘飬正王春等贼首呉十三凌十一闵念四呉国七闵念八等先后具本奏报外随闻大驾南征礼当觧赴军门又因宸濠连日不食虑恐物故无以献俘奏凯彰朝廷讨贼之义兼之合省内外人情汹汹或生他变当具本题知于九月十一日启行将宸濠及逆党宫眷觧赴军门当职力疾沿途医药亲行押觧行至广信地方又奉钦差总督军务钧帖备仰照依制谕内事理即便转行所属司府衞所州县驿逓等衙门钦遵施行等因遵依通行间续准钦差提督军务御马太监张照㑹及准钦差总督军务充总兵官安边伯朱手本各遣官邀回本职并将所觧宸濠等逆犯回省聼候㑹审本职看得既奉总督军门钧帖自合觧赴面受节制若复退还省城坐待驾临恐渉迟谩且误奏过程期又复扶病日夜前进行至浙江杭州府地方前病愈加沉重不能支持请医调治间适遇钦差提督賛画机宻军务御用监太监张奉命前来江西体勘宸濠等反逆事情及查理库藏宫眷等事当准钧帖开称宸濠等待亲临地方覆审明白具奉军门定夺等因爲照本职先因父老祖䘮累䟽乞休未䝉俞允随扶病赴闽意图了事即从彼地冐罪迯归旬日之前亦已具奏不意行至中途遭值宁王反叛此系国家大变臣子之义不容舎之而去又阖省廵抚地方等官无一人见在天下事机间不容髪故复忍死暂留爲牵制攻讨之图候命师既至地方稍靖即从初心死无所避臣区区报国血诚上通于天不辞㓕宗之祸不避形迹之嫌冒非其任以勤国难亦望朝廷鉴臣此心不以法例绳缚使得少申乌鸟之私等情具奏外今照前事本职自度病势日重猝未易愈前进既有不能退回愈有不可若再遅延必成两误除本职暂留当地请医调治俟稍痊可一靣仍回省城或仍前进沿途迎驾一靣具本乞恩养病另行外所㩀原觧逆犯合就查明交割带回省城聼候驾临审䖏通行为此仰抄案回司着落官吏备呈钦差提督军务賛画机宻军务御用监太监张烦请㑹同监军御史公同当省都布按三司等官将见觧逆首宸濠及逆党刘吉等各犯并宫眷马匹等项逐一交查明白仍请经自另委相应官贠兵快人等管押帯回省城从宜审䖏施行仍备呈兵部查照知㑹抄案依准并行过日期先行呈来告谕军民告谕军民人等尔等困苦已极本院才短知穷坐视而不能救徒含羞负愧言之实切痛心今京邉官军驱驰道路万里逺来皆无非为朝廷之事抛父母弃妻子𬒳风霜冐寒署颠顿道路经年不得一顾其家其为疾苦殆有不忍言者岂其心之乐居于此㢤况南方卑湿之地尤非北人所宜今春气渐动瘴疫将兴乆客思归情懐益有不堪尔等居民念自己不得安宁之苦即湏念诸官军乆离乡土抛弃家室之苦务敦主客之情勿懐怨恨之意亮事宁之后凡遭兵困之民朝廷必有优恤今军马塞城有司供应日不暇给一应争闘等项词讼俱宜含忍止息勿輙告扰各安受尔命宁柰尔心本院心有余而力不足聊布此苦切之情于尔百姓其各体悉无怨钦奉诏书寛宥胁从节该伏覩诏书朕亲统六师正名讨罪除首恶宸濠并同谋有名逆贼不赦外其余胁从之徒尽行寛宥释放钦此钦遵照得先因宁府作乱该本院出给告示官兵临城之日惟首恶是问宗支郡王仪賔人等各闭门自保商贾买卖如故军民弃甲投戈各归生理毋得惊疑其有懐奸稔恶不悛者必杀无赦胁从人等但能赴官投首即与释放免罪等情已经发仰逺近张挂暁谕外后宸濠既擒被胁之徒前后赴官投首不下千余皆经查审释放其间尚有𣣔赴首官司多被地方拦阻本院随又督觧逆犯出外以是一向迟疑未即出投续该钦差提督军务各衙门临省前项被胁之人始各赴官投首就与本院事体一同即是去恶从善之民近访得有等无籍之徒用言扇惑乗机诈害致使惊疑未安生理除访挐究问外仰按察司抄捧回司即便大书出给告示发仰人烟辏集去䖏常川张挂暁谕自破城以后但有𬒳胁旗校军民人等改恶迁善已经赴官投首验有执照者皆系良善俱仰遵照前项诏书内事理尽行寛宥释放各安生理毋得信人恐吓自生猜疑地方里邻总甲人等敢有懐挟私讐罗织扰害诳言扇惑诈骗财物者仰即赴院告理以慿拏问发遣仍取各首到官姓名并给过告示晓谕縁由呈报批追徴钱粮呈㩀江西布政司呈看得江西一省重遭大患民困已极屡经奏免粮税日乆未奉明㫖近因南科奏停随复部使催督一以为蠲免一以为追徴非惟下民无所遵守亦且官府难于施行今该司议谓兑淮起运系京储额数而王府禄米亦岁月难缺要行所属先纳兑淮次及京库折银次及南京仓米次及王府禄米其余俱候明降等因此亦深覩民患𣣔济不能委曲调停计出无柰仰司即如所议备行各该府州县查照施行后有恩㫖当亦止免十五年以后钱粮其十四年以前拖欠必湏带徴终有不免莫若速了为便各府州县宜以此意备暁下民姑忍割肉之痛以救燃眉之急呜唿目击贫民之疾苦而不能救坐视徴求之急迫而不能止徒切痛楚之懐曾无拯援之术伤心惨目汗背赧颜此皆本院之罪其亦将谁归咎各府州县官务体此意虽在催科恒存抚字仍备出告示使各知悉此缴再批追徴钱粮呈㩀江西布政司呈看得本省十四年以前一应钱粮已经给事等官奉奏明㫖果系小民拖欠俱准暂且停徴还着各该官司设法赈济毋视虚文此朝廷之深仁厚徳悯念穷民诚爱恻怛之所发小民莫不欢欣鼓舞臣子所当遵守奉行乃今停徴之令甫下而催併之檄复行赈济之仁未布而箠橽之苦巳加法令如此有司何以奉行下民何所取信夫爲人臣者上有益于国下有益于民虽死亦丼爲之今日所行上使朝廷失信于民下使百姓归怨于上重贫民之困益地方之灾纵使钱粮果可立办忍心害理亦不能爲况旬月之间而𣣔追併了絶就使神输鬼运亦于事势不能徒使歛怨殃民何益于事除本院身爲廵抚不能爲国爲民自行住俸待罪外仰布政司行各该府县官以理劝化小民且谕以今日之举非关朝廷失信实由京储缺乏司国计者势不得已兴起其忠君亲上之心勉令渐次刻期完纳果克济事两月之后亦未爲迟其各该官员本非其罪不必住俸革去冠带行令照旧尽心职业勿因亊变之难有灰爱民之志后有违慢之戮本院自当其罪仍呈提督漕运行督粮官及廵按衙门知㑹此缴批南昌府追徴钱粮呈㩀南昌府所申凋弊徴求之苦本院缪当斯任实切忧惭部堂诸公非无恤民之念但身司国计不得不以空乏为虞在外有司非无国计之忧但目击民痍不能不以抚恤为重若使平民尚堪朘削一时忍痛并徴以输国用岂非臣子之心但恐徒尔虐民无济国事非徒无济兼恐生虞斟酌调停事在善䖏仰布政司㑹同二司各官将该府所申事理即加酌议或先徴新粮将旧粮减半带征或尽其力量可及分作㡬限令民依期逐渐办纳但可通融调摄皆湏悉心议䖏务使穷民不致重伤而国用终亦无损一靣备行各该府县查照施行一靣具由呈来以慿咨奏此缴褒崇陆氏子孙㩀抚州府金谿县三十六都儒籍陆时庆告㸔得宋儒陆象山先生兄弟得孔孟之正传爲吾道之宗派学术乆晦致使湮而未显庙堂尚缺配享之典子孙未沾褒崇之泽仰该县官吏将陆氏嫡派子孙差役查照各䖏圣贤子孙事例俱与优免其间有聪明俊秀堪以入学者具名送提学官䖏选送学肄业务加崇重之义以扶正学之哀具依准缴告谕安义等县渔户告谕安义县等渔户及逺近军民人等地方不幸近遭大变加以师旅征输人民困苦已极府官思𣣔休养赈恤而无其由近闻渔户人等曾𬒳寕王驱胁者虑恐官府追论旧恶心不自安徃徃废弃生业询其所以皆由讐家煽动意在激使为恶因而䧟之死地以快其愤不知朝廷巳屡有搒文凡被宁贼驱胁者一槩释而不问况访得安义等䖏渔户各系诗礼大家素敦良善虽或间有染于非僻及为王府所胁诱者然乡里逺近自有公论善恶终不可混近㩀通判林寛禀称各戸痛惩旣徃巳将渔船折缷似此诚心改行亦复何所忧惧为此特仰南康府通判林寛将本院告谕眞写翻刋亲赍各戸逐一颁谕务使舎旧图新各安生理不得轻信人言妄有疑猜自求罪累其素敦诗礼良善者愈加劝勉务益兴行礼让讲信修睦以为改恶从善者之倡族党之中果有长恶不悛不聼劝谕者衆共拘执送官明正典刑以安善类毋容稂莠致害嘉禾若旧虽为显恶今能诚心改化者亦不得怀记旧讐搜求罗织激使为非事发究竟责有所归呜唿吾民同胞不幸䧟于罪戮侧然尚不忍见岂有追寻旧恶必𣣔置之死地之理本院旧在南赣曾行十家牌式军民颇安盗贼颇息除各该地方行分廵分守官编置外前项渔戸人等就仰通判林寛照式逐一编置务在着实举行以收成効特兹告谕各宜知悉批按察使伍文定患病呈㩀江西按察司呈㸔得按察使伍文定茂着戎功新膺宪命当其衆难交攻尚以一身独任偶兹㣲恙岂妨供职谅本官自切百姓疮痍之忧岂遑一身痛痒之顾仰该司即行本官照旧管事果有疾患一靣调理毋得再呈辞致旷职业缴批临江府耆民建立生祠呈㩀临江府清江县耆民董惟谦等呈立知府戴徳孺生祠㸔得知府戴徳孺素坚清白之守乆着循良之政今其去任而郡民建祠报徳此亦可见天理之在人心自不容巳仰该府县官俯顺民情量行拨人㸔守非徒激励后人俾有所兴且以成就民徳使归于厚缴批吉安府救荒申㩀吉安府申备庐陵县申㸔得所申要将陈腐仓谷赈给贫民此本有司之事当兹灾患正宜举行但诚于爱民者不徒虚文之举忠于谋国者必有深长之思故目前之灾虽所宜恤而日后之患尤所当防以今事势而观后患决有难测近㩀崇仁县知县祝鳌申要将预备仓谷㐫荒之时则倍数借给以济贫民收成之日则减半还官以实储蓄颇有官民两便已经本院批准照议施行㸔得各县事体不甚相逺此议或可通行仰布政司再加裁酌议䖏施行各属遇灾地方凡积有稻谷者俱查照此议而行仍仰各该掌印官务要身亲给散使贫民得实惠之沾官府无虚出之弊乃可其一应科派物料等项当兹兵乱之余加以水灾民不聊生岂堪追併仰布政司酌量缓急分别重轻畧定徴收先后之次备行各属以渐而行庶㡬用一缓二之意少免医疮剜肉之苦通仰该司定议施行回报批抚州府同知汪嵩乞休呈㩀抚州府同知汪嵩呈㸔得同知汪嵩乆存恬退遇难复留以尽报国之忠仍坚归田之请出䖏得宜诚可嘉尚但本官政素获民年未甚老已经勉留照旧供职而本官称疾愈笃求退益恳仰府再行查㸔如果病势难留准令就彼致仕该府以礼起送还乡仍备行原籍官司岁时以礼优待务奖恬退以励鄙薄此缴批提学佥事邵锐乞休呈㩀江西按察司呈㸔得提学佥事邵锐求归诚切坚守考槃之操而按察使伍文定挽留恳至曲尽缁衣之情是亦人各有志可谓两尽其羙然求归者虽亦明哲保身使皆㓗身而去则君臣之义或㡬乎息挽留者虽以为国惜贤使皆颜在位则髙尚之风亦日以㣲况本院自𣣔求退而未能安可沮人之求退仰该司备行本官再加酌量于去就之间务求尽合于天理之至必𣣔全身逺害则挂冠东门亦遂聼行所志若犹眷顾宗国末忍割情独徃且可见危受命同舟共艰稍湏弘济却遂初心则临难之义既无苟免于抢攘之日而恬退之节自可求伸于事定之余兴言及此中心怆切礼取副提举舒芬牌照得当职奉命提督军务兼理廵抚深虑才㣲责重无以仰称任使合求贤能以资賛翼访得福建市舶提举司副提举舒芬志行髙古学问深醇直道不能趋时长才足以济用合就延引以匡不及为此牌仰福建布政司官吏即行泉州府措办羊酒礼币赍送本官用见本院优礼之意仍照例起关应付前赴军门以慿谘访本官职任就委别官暂替南赣乡约咨尔民昔人有言蓬生蔴中不扶而直白沙在泥不染而黒民俗之善恶岂不由于积习使然㢤徃者新民盖常弃其宗族畔其乡里四出而爲暴岂独其性之异其人之罪㢤亦由我有司治之无道敎之无方尔父老子弟所以训诲戒饰于家庭者不早薰陶渐染于里闬者无素诱掖奖劝之不行连属叶和之无具又或愤怨相激狡伪相残故遂使之靡然日流于恶则我有司与尔父老子弟皆宜分受其责呜唿徃者不可及来者犹可追故今特为乡约以恊和尔民自今凡尔同约之民皆宜孝尔父母敬尔兄长教训尔子孙和顺尔乡里死䘮相助患难相恤善相劝勉恶相告戒息讼罢争讲信修睦务为良善之民共成仁厚之俗呜唿人虽至愚责人则明虽有聪明责已则昏尔等父老子弟毋念新民之旧恶而不与其善彼一念而善即善人矣毋自恃为良民而不修其身尔一念而恶即恶人矣人之善恶由于一念之间尔等愼思吾言毋忽一同约中推年髙有徳为衆所敬服者一人为约长二人为约副又推公直果㫁者四人为约正通逹明察者四人为约史精徤廉干者四人为知约礼仪习熟者二人为约賛置文簿三扇其一扇备写同约姓名及日逐岀入所为知约司之其二扇一书彰善一书纠过约长司之一同约之人毎一㑹人出银三分送知约具饮食毋大奢取免饥渴而巳一㑹期以月之望若有疾病事故不及赴者许先期遣人告知约无故不赴者以过恶书仍罚银一两公用一立约所于道里均平之䖏择寺观寛大者为之一彰善者其辞显而决紏过者其辞隠而婉亦忠厚之道也如有人不弟毋直曰不弟但云闻某于事兄敬长之礼颇有未尽某未敢以为信姑书之以俟凡紏过恶皆例此若有难改之恶且勿紏使无所容或激而遂肆其恶矣约长副等湏先期隂与之言使当自首衆共诱掖奖劝之以兴其善念姑使书之使其可改若不能改然后紏而书之又不能改然后白之官又不能改同约之人执送之官明正其罪势不能执戮力恊谋官府请兵㓕之一通约之人凡有危疑难䖏之亊皆湏约长㑹同约之人与之裁䖏区画必当于理济于亊而后已不得坐视推託䧟人于恶罪坐约长约正诸人一寄庄人户多于纳粮当差之时躱回原籍徃徃负累同甲今后约长等劝令及期完纳应承如蹈前弊告官惩治削去寄庄一本地大戸异境客啇放债收息合依常例毋得磊算或有贫难不能偿者亦宜以理量寛有等不仁之徒輙便捉鎻磊取挟写田地致令穷民无告去而为之盗今后有此告诸约长等与之明白偿不及数者劝令寛舍取巳过数者力与追还如或恃强不聼率同约之人鸣之官司一亲族乡邻徃徃有因小忿投贼复讐残害良善酿成大患今后一应闘殴不平之事鸣之约长等公论是非或约长闻之即与暁谕觧释敢有仍前妄为者率诸同约呈官诛殄一军民人等若有阳为良善隂通贼情贩买牛马走传消息归利一己殃及万民者约长等率同约诸人指实劝戒不悛呈官究治一吏书义民总甲里老百长弓兵机快人等若揽差下乡索求赍发者约长率同呈官追究一各寨居民昔𬒳新民之害诚不忍言但今既许其自新所占田产巳令退还毋得再懐前讐致扰地方约长等常宜暁谕令各守本分有不聼者呈官治罪一投招新民因尔一念之善贷尔之罪当痛自克责改过自新勤耕勤织平买平卖思同良民无以前目名目丼心下流自取㓕絶约长等各宜时时提撕暁谕如踵前非者呈官惩治一男女长成各宜及时嫁娶徃徃女家责聘礼不充男家责嫁装不丰遂致愆期约长等其各省谕诸人自今其称家之有无随时婚嫁一父母䘮葬衣衾棺椁但尽诚孝称家有无而行此外或大作佛事或盛设宴乐倾家费财俱于死者无益约长等其各省谕约内之人一遵礼制有仍蹈前非者即与紏恶簿内书以不孝一当㑹前一日知约预于约所洒扫张具于堂设告谕牌及香案南向当㑹日同约毕至约賛鸣皷三衆皆诣香案前序立北靣跪聼约正读告谕毕约长合衆扬言曰自今以后凡我同约之人祗奉戒谕齐心合徳同归于善若有二三其心阳善隂恶者神明诛殛衆皆曰若有二三其心阳善隂恶者神明诛殛皆再拜兴以次出㑹所分东西立约正读乡约毕大声曰凡我同盟务遵乡约衆皆曰是乃东西交拜兴各以次就位少者各酌酒于长者三行知约起设彰善位于堂上南向置笔砚陈彰善簿约賛鸣皷三衆皆起约賛唱请举善衆曰是在约史约史出就彰善位扬言曰某有某善某能改某过请书之以为同约劝约正遍质于衆曰知何衆曰约史举甚当约正乃揖善者进彰善位东西立约史复谓衆曰某所举止是请各举所知衆有所知即举无则曰约史所举是矣约长副正皆出就彰善位约史书簿毕约长举杯扬言曰某能为某善某能改某过是能修其身也某能使某族人为某善改某过是能齐其家也使人人若此风俗焉有不厚凡我同约当取以为法遂属于其善者善者亦酌酒酬约长曰此岂足为善乃劳长者过奨某诚惶怍敢不益加砥砺期无负长者之教皆饮毕再拜谢约长约长答拜兴各就位知约撤彰善之席酒复三行知约起设紏过位于堦下北向置笔砚陈紏过簿约賛鸣皷三衆皆起约賛唱请紏过衆曰是在约史约史就紏过位扬言曰闻某有某过未敢以为然姑书之以俟后图如何约正遍质于衆曰如何衆皆曰约史必有见约正乃揖过者出就紏过位北向立约史复遍谓衆曰某所闻止是请各言所闻衆有所闻即言无则曰约史所闻是矣于是约长副正皆出紏过位东西立约史书簿毕约长谓过者曰虽然姑无行罚惟速改过者跪请曰某敢不服罪自起酌酒跪而饮曰敢不速改重为长者忧约正副史皆曰某等不能早劝谕使子䧟于此亦安得无罪皆酌自罚过者复跪而请曰某既知罪长者又自以为罚某敢不即就戮若许其得以自改则请长者无饮某之幸也趍后酌酒自罚约正副咸曰子能勇于受责如此是能迁于善也某等亦可免于罪矣乃释爵过者再拜约长揖之兴各就位知约撤紏过席酒复二行遂饭饭毕约賛起鸣鼓三唱申戒衆起约正中堂立扬言曰呜唿凡我同约之人明聼申戒人孰无善亦孰无恶为善虽人不知积之既乆自然善积而不可掩为恶若不知改积之既乆必至恶极而不可赦今有善而为人所彰固可喜苟遂以为善而自恃将日入于恶矣有恶而为人所紏固可愧苟能悔其恶而自改将日进于善矣然则今日之善者未可自恃以为善而今日之恶者亦岂遂终于恶㢤凡我同约之人盍共勉之衆皆曰敢不勉乃出席以次东西序立交拜兴遂退旌奖节妇牌访得吉水县民人陈文继妻黄氏庐陵县生贠胡兖妻曾氏俱各少年守制节操坚厉逺近传扬士夫称叹当兹风俗頽靡之时合行旌奖以励浇薄为此仰府官支即行吉水庐陵二县掌印官支给无碍官钱买办礼仪前去各家盛集乡邻老㓜之人宣扬本妇志节之羙务使姻族知所崇重里巷知所表式用奖贞节以激偷鄙仍备述各妇节操志行始末及将奨励过縁由同依准随牌缴报以凭施行兴举社学牌㸔得赣州社学乡舘敎读贤否尚多淆杂是以诗礼之教乆已施行而淳厚之俗未见兴起为此牌仰岭北道督同府县官吏即将各舘敎读通行访择务学述明正行止端方者乃与兹选官府仍籍记姓名量行支给薪米以资勤苦优其礼待以示崇劝以各童生之家亦各通行戒饰务在隆师重道教训子弟毋得因仍旧染习爲偷薄自取愆咎颁定里甲杂办㩀龙南县申称先年里甲使用俱系丁粮分派照日应当以致多寡不均要将正徳十六年里甲通行查审除逃絶人丁外将一年使用春秋祭祀军需岁报使客夫马等项俱于丁粮议䖏毎石出银若干陆续称收贮库推举老人公同里长使用註簿傥有余剰照多寡给还等因到院簿查先该赣州府知府盛茂同知夏克义议过赣县里长额办杂办已经批仰岭北道再加酌议续㩀副使王度呈称查算本县额办使用该银三千七百三十一两七分二釐四毫九丝原辖里长一百一十里内除十里迯絶止有一百里十六年分毎粮一石算一分人丁二丁算一分一年丁粮共该一千一百二十六分半毎分该出银三两三钱一分二釐一毫一丝一忽合行该县印钤收银文簿一扇将各都该办银两分为二次查追贮库又置文簿二扇一写本县支出数目一发支用人役註附毎月选有行止老人二名公同直日里长赴县支领毎月备具用过揭帖二本一送都察院一分廵道一本府各不时稽察年终羡余并聼上司查䖏以𥙷无名徴需府县不得擅支仍将各里该纳分数刷印告谕遍张乡村晓谕如有官吏额外科派及收银人役多取火耗秤头并里甲恃顽不办许各呈告以慿拏问呈乞照详又经批仰照议即行该县永永查照仍备刻告示遍行晓谕及多行刷印颁给各里收照以防后奸今申前因㸔与本院新定则例相同及照宁都等九县及南安所属大庾等县事体民情当不相逺合就通行查编为此仰抄案回道即便速行各县俱查本院近定规则各照丁粮多寡派编银两追收贮库选委行止端实老人公同该日里长支用置簿稽察刋榜暁谕禁约事宜悉照原议施行敢有违犯者就便拏问呈详通取各县派定过縁由类报查考批江西布政司设县呈㩀江西布政司呈将新淦县知县田邦杰建言设县縁由㸔得近来各䖏设县皆因穷山絶谷盗贼盘㩀人迹罕通声教不及不得已而爲权宜之计若腹里平衍四通五逹之区止宜减并不贵増添盖增一县即增一县之事官吏供给学校仓库囹狱差徭一应烦费未易悉举且又有彼此推避之奸互相牵制之患计其爲利不偿所害古人谓省吏不如省官省官不如省事凡今作事贵在谋始仰布政司再行㑹同二司各官从长计议设县之外果无别䇿可以致理具议呈夺缴议䖏官吏廪俸照得近来所属各州县衞所仓塲等衙门大小官吏以赃问革者相望而冒犯接踵究询其由皆云家口衆多日给不足俸资所限本以凉薄而近例减削又复日甚加有上下接应之费出入供送之繁穷窘困迫计出无聊中间亦有丼贫食苦刻励自守者徃徃狼狈蓝缕至于任满职革债负纒结不得去归其乡夫贪墨不才法律诚所难贷而其情亦可矜悯夫忠信重禄所以劝士在昔任人既富方谷庶民在官禄足代耕此古今之通义也朝廷赋禄百司厚薄既有等级要皆使各𥙿其资养免其内顾然后可望以尽心职业责以亷耻节义今定制所限既不可得而擅增至于例所应得又从而裁削之使之仰事俯育且不能遂是䧟之于必贪之地而责之以必亷之守中人之资将有不能而况其下者之衆乎所㩀前项事理非独人情有所未堪其于政体亦有所损合行㑹议查䖏叅酌事理轻重及查在外官贠自二品至九品并杂职吏胥等俸米除本色外其折色原例毎石作银若干于何年月裁减作银若干应否复旧或量行加增务要议䖏停当呈来定夺施行咨六部伸理冀元亨照得湖广常徳府武陵县举人冀元亨忠信之行孚于逺迩孝友之徳化于乡闾本职徃年謪官贵州本生曾从讲学近来南赣延之教子时因宁藩宸濠潜谋不轨虐熖日张本职封疆连属𣣔为曲突徙薪之举则既无其由将为发奸摘伏之图则又无其实偶值宸濠饰诈要名礼贤求学本职因使本生乗机徃见宸濠冀得因事纳规开陈大义沮其邪谋如其不可劝喻亦因得以审察动静知其叛逆迟速之机庶可宻为御备本生旣与相见议论大相矛盾宸濠以本职所遣一时虽亦含忍遣发而毒怒不已隂使恶党四出访缉𣣔加䧟害本生素性愿恪初不之知而本职风闻其说当遣宻从间道潜回常徳以避其祸后宸濠既败痛恨本职起兵攻剿虽反噬之心无所不至而天理公道所在无因得遂其奸乃以本生系本职素所爱厚之人輙肆诋诬谓与同谋将以泄其讐愤且本生既与同谋则宸濠举叛之日本生何故不与共事却乃反回常徳聚徒讲学宸濠素所同谋之人如李士实刘飬正王春之流宸濠曾不一及而独口称本生与之造始此其挟讐妄指盖有不待办说行道之人皆能知者但当亊之人不加详察輙尔聼信遂䧟本生一至于此本生笃事师之义懐报国之忠蹈不测之虎口将以转化㐫恶潜消奸宄论心原迹尤当显䝉赏录乃今身䧟俘囚妻子奴虏家业荡尽宗族遭殃信奸人之口爲叛贼泄愤报讐此本职之所爲痛心刻骨日夜冤愤而不能自己者也本职义当与之同死㡬𣣔爲之具奏伸理而本生虽在拘囚传闻不一或以爲既释或以爲候㫖兼虑当事之人或不见谅反致激成其罪故复隐忍到今又恐多事纷纭之日万一玉石不分竟使忠邪倒置徒以沮义士之志而快叛贼之心则本职后虽继之以死将亦无以赎其痛恨为此合行具咨贵部烦请咨询鍳察特赐扶持分辩施行奖励主簿于旺㸔得近来所属下僚鲜能持㢘守法访得兴国县主簿于旺独能操持清白䖏事详审近委管理抽分纎毫无玷奸弊刬革抚属小官之内诚不多见相应奖励以劝其余为此牌仰官吏即便支给商税银两买办花红彩段羊酒各一事并将本院发去官马一匹带鞍一付备用皷乐差官以礼送付本官用见本院奖励之意申谕十家牌法本院所行十家牌谕近来访得各䖏官吏类多视为虚文不肯着实奉行查考㩀法即当究治尚恐未悉本院立法之意故今特述所以再行申谕凡置十家牌湏先将各家门靣小牌挨审的实如人丁若干必查某丁为某官吏或生员或当某差役习某技艺作某生理或过某房出赘或有某残疾及戸籍田粮等项俱要逐一查审的实十家编排既定照式造册一本留县以备查考及遇勾摄及差调等项按册䖏分更无躱闪脱漏一县之事如视诸掌毎十家各令挨报甲内平日习爲偷窃及喇唬教唆等项不良之人同具不致隐漏重丼结状官府爲置舎旧图新簿记其姓名姑勿追论旧恶令其自今改行迁善果能改化者爲除其名境内或有盗窃即令此軰自相挨缉若系甲内漏报仍并治同甲之罪又毎日各家照依牌式轮流沿门暁谕觉察如此即奸伪无所容而盗贼亦可息矣十家之内但有争讼等事同甲即时劝觧和释如有不聼劝觧恃强凌弱及诬告他人者同甲相率禀官官府当时量加责治省发不必收监淹滞凡遇问理词状但渉诬告者仍要查究同甲不行劝禀之罪又毎日各家照牌互相劝谕务令讲信修睦息讼罢争日渐开导如此则小民益知争闘之非而词讼亦可简矣凡十家牌式其法甚约其治甚广有司果能着实举行不但盗贼可息词讼可简因是而修之𥙷其偏而救其弊则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以徳而训以学则礼乐可兴凡有司之有髙才逺识者亦不必更立法制其于民情土俗或有未备但循此而润色修举之则一邑之治真可以不劳而致今特畧述所以立法之意再行申告言之所不能尽者其各为我精思熟究而力行之毋徒𥿄上空言搪塞竟成挂壁之虚文则庶乎其可矣申谕十家牌法增立保长先该本院通行抚属编置十家牌式为照各甲不立牌头者所以防胁制侵扰之弊然在乡村遇有盗贼之警不可以无统纪合立保长督领庶衆志齐一为此仰抄案囘司即行各道守廵兵备等官备行所属各府州县于各乡村推选才行为衆信服者一人为保长专一防御盗贼平时各甲词讼悉照牌谕不许保长干与因而武㫁乡曲但遇盗警即仰保长统率各甲设谋截捕其城郭坊巷乡村各于要地置皷一靣若乡村相去稍逺者仍起髙楼置皷其上遇警即登楼击皷一巷击皷各巷应之一村击皷各村应之但闻皷声各甲各执器械齐出应援俱聼保长调度或设伏把隘或并力夹击但有后期不出者保长公同各甲举告官司重加罚治若乡村各家皆置皷一靣一家有警撃皷各家应之尤为快便此则各随才力为之不在牌例之内俱仰督令各县即行推选増置仍告谕逺近使各知悉各府仍要不时稽察务臻实效毋得虚文搪塞查访得出定行究治不贷颁行社学教条先该本院㩀岭北道选送教读刘伯颂等颇已得人但多系客寓日给为难今𣣔望以开导训诲亦湏量资勤苦已经案仰该道通加礼貎优待给薪米𥿄笔之资各官仍要不时劝励敦勉令各教读务遵本院原定教条尽心训导视童䝉如己子以启廸为家事不但训饬其子弟亦复化喻其父兄不但勤劳于诗礼章句之间尤在致力于徳行心术之本务使礼让日新风俗日羙庶不负有司作兴之意与士民趋向之心而凡教授于兹土者亦永有光矣仍行该县备写案验事理掲置各学永逺遵照去后今照前项教条因本院出廵忙迫失于颁给合就查发为此牌仰本道府即将发去教条毎学教读给与二张掲置座右毎日务要遵照训诲诸生该道该府官贠亦要不时亲临激励稽考毋得苟应文具遂令日就废弛清理永新田粮㩀叅议周文光呈㸔得江西田粮之弊极于永新相传已非一日今𣣔清理丈量实亦救时切务但恐奉行不至未免反滋弊端依议定委通判谈储推官陈相指挥髙会同该县知县翁玑设法丈量该道仍要再加区尽曲尽物情务仰各官秉公任事正已格物殚知竭虑削弊除奸必能一劳永逸方可发谋举亊如其虚文塞责则莫若熟思审䖏以俟能者事完之日悉照该道所议造册永永遵守施行缴批宁都县祠祀知县王天与申㩀宁都县申㸔得知县王天与旧随本院征剿横水桶冈诸贼屡立戦功后随本院讨平宁藩竟死勤事况其平日居官政务修举威爱兼行仰该县即从士民之请建祠报祀用伸士夫之公论以慰小民之遗思暁谕安仁余干顽民牌照得安仁余千各有梗化顽民数千余家近住东乡迯避山泽沮逆王化已将数年即其罪恶俱合诛夷无赦但本院抚临未及况查本院新行十家牌谕各官因各民顽梗尚未编查若遽行擒剿似亦不教而杀为此牌仰抚州府同知陆俸督同东乡县知县黄堂及安仁县知县汪济民余千县知县马津亲诣各民村都沿门挨编推选父老子弟知礼法者暁谕敎饰令各革心向化自求生路限在一月之内仇者释其怨愤者平其心逋者归其负罪者伏其辜具由呈来仍旧待以良善若过限不改不必再加隐忍姑息徒益长奸纵恶即便宻切指实申来以慿别有区䖏施行告谕顽民告谕安仁余千东乡等县父老子弟自本院始至江西即闻三县间有顽梗背化之民数千家其时本院方事剿平闽广湖郴诸蛮㓂且所治止于南赣政教有所未及自去岁征讨逆藩朝廷复有兼抚是方之命随因圣驾南廵奔走道路故亦未遑经理今复还省城备询三司府县各官及逺近士夫军民皆谓尔民梗化日乆积恶深重已在必诛无赦夫朝廷威令雷厉风行于九夷八蛮之外而中土郡县之民乃敢悖抗若此不有诛㓕以示惩戒亦将何以为国𣣔即发兵勦捕顾其间尚多良善恐致玉石无辨且前此有司所以䖏之亦有未善何者安仁余千里分本少于东乡而地势又限以山谷顾乃割小益大以启尔民规避之端其失一矣既而两邑之民徭赋不平争讼竞起其时若尽改复旧亦有何说顾又使其近东乡者归安仁近安仁者附东乡以益尔民纷争之谤其失二矣及尔等抗拒之迹既成尚当体悉尔等中间或有难忍之怨屈抑不平之情亦湏爲之申泄㫁理或惩或戒使两得其平若终难化谕者即宜㫁然正以国法顾乃惮于身任其劳一切惟事姑息外迯租赋遂从而免其租赋𣣔迯逋债遂从而贷其逋债于彼则务隐忍之政而聼其外附于此又信一偏之词而责其来归纪纲不立冠履倒置长奸纵恶日增月炽以成尔民背叛之罪而䧟之必死之地其失三矣然尔等罪恶皆在本院未临之前自本院抚临以来尚未曾有一言开谕尔等况查本院新行十家牌谕以弭盗息讼劝善紏恶而各该县官又因尔等恃顽梗化皆未曾编查暁谕尔等皆未知悉其间或有悔创自新之愿亦未可知若遽行擒勦是亦不敎而杀虽尔等在前之恶受此亦不为过然于吾心终有所未尽也近日抚州同知陆俸来禀尔等尚有可悯之情各懐求生之愿故特委同知陆俸亲赍本院告谕徃谕尔等父老子弟因而查照本院十家牌式通行编排暁谕使各民互相劝戒紏察痛惩已徃之恶共为维新之民尔等父老子弟其间知识明逹者盍亦深思熟虑之世岂有不纳粮不当差与官府相对背抗而可以长乆无事终免于诛戮者乎世岂有恃顽树党结怨搆仇刼衆拒捕不伏其辜而可以长乆无事终免于诛戮者乎就使尔等各有子弟奴仆与尔抗拒背逆若此尔等当何以䖏之夫宁王宸濠挟奸雄之资籍宗室之势谋为不轨积十余年诱聚海内巨冦猾贼动以万计奋其财力甲兵之强自以为无敌于天下矣一旦称乱举事本院奉朝廷威令兴一旅之师不旬日而破㓕之如虏疋雏尔軰縦顽梗兇悍自视以为孰与宸濠吾若声汝之罪不过令一徧禆领衆数百立虀粉尔軰如机上肉耳顾念尔等皆吾赤子其始本无背叛之谋止因规利争忿肆恶长奸日迷日䧟遂至于此夫父母之于子岂有必𣣔杀之心惟其悖逆乱常之甚将至于覆宗㓕戸不得巳而后置之法苟有改化之机父母之心又未尝不𣣔生全之也前此官府免尔租税蠲尔债负除尔罪名而遂谓尔可以安居复业是终非所以生汝吾今则不然不免尔租赋不蠲尔债负不除尔罪名尔能聼吾言改恶从善惟免尔一死限尔一月之内释怨觧仇迯税者输其赋负债者偿其直有罪者伏其辜吾则待尔如故尔不聼吾言任汝軰自爲之吾心既无不尽吾可以无憾矣尔后无悔批江西都司掌管印信㸔得三司各官推举该卫所掌印佥书等官颇已得宜俱依议仰行按察司将本院原发贮库印信㸔验明白照议给领掌管兹当该卫改革之初仍行各官务在图新更如端本澄源共惟同心同徳之美以立可乆可大之规不独显功业于当时必𣣔垂模范于来裔上不负庙堂之特选而下可副诸司之举任其或庸碌浮沉甚至欺公剥下岂徒败其身名亦难免于刑宪其余空闲各官观其才识皆可器使但以阙少人多未及尽用各官惟务持身励志藏器待时但恐见用而无才勿虑有才而未用若果囊中之锥无不脱颍而出毋谓上人不知輙自頽靡是乃自弃非人弃汝矣俱仰备行各官查照施行牌行崇义县查行十家牌法㸔得新开崇义县治虽经本院委官缉理经画大畧规模已具终是草创之初经制未习该县官员若不假以威权聼其从宜整理则招徕安习之功亦未可责效除行守廵兵备等衙门外牌仰知县陈瓉上紧前去该县首照十家牌谕查审编排连属其形势辑睦其邻里务要治官如家爱民如子一应词讼差徭钱粮学校等项俱聼因时就事従宜区䖏应申请者申请应兴革者兴革务在畜衆安民不必牵制文法大抵风土习尚虽或有异而天理民彛则无不同若使为县官者果能殚其心力悉其聪明致其恻怛爱民之诚尽其抚辑敎飬之道虽在蛮貊无不可化况此中土郡县之区向附新民本多善类我能爱之如子彼亦焉有不爱我如父者乎夫仁慈以惠良善刑罚以锄兇暴固亦为政之大端若此新民之中及各县分割都图人戸果有顽梗强横不服政化者即仰遵照本院钦奉勑谕事理具由申请即行擒拏治以军法毋容纵恣益长刁顽牌谕都指挥冯勲等振旅还师牌谕都指挥冯勲通判林寛典史徐诚等本月二十一日据知县熊价所禀己知安义叛贼畧平所漏无㡬俟余党一尽各官即行振旅而还就将所擒叛贼通行牢固绑缚分领觧赴军门各官在途务要肃整行伍申严纪律禁缉军兵不得犯人一草一木今差叅随官詹明赍执各官原领令旗令牌监军而回但有违令侵扰于人者即行斩首示衆其奋命当先被杀𬒳伤义勇之士及获功人役各官务要从公从实开报以凭优恤给赏不得互分彼此辄有偏私轻重但能推功让羙者勤劳虽微亦在褒赏若有争功专利者功蹟虽茂亦从摈抑其奉新兵快徃年从征多犯禁令令既効有勤劳尤宜保全始终毋蹈前非自取军法重罪知县熊价不必觧贼且可在县抚安𬒳扰军民令各安居乐业既行申严十家牌谕互相保障仍量留九姓义勇分班守县候事体定帖以渐散回批瑞州知府告病申㸔得知府胡尧元始以忠义兴讨贼之功继以刚果着及民之政虽获上之诚或有未孚而守身之节初无可议据申告病情由亦似意有所为大抵能絜矩者必推已及人当大任者在动心忍性仰布政司即行本官照旧尽心管理府事毋因一朝之忿遂忘三反之功事如过激𣣔抗弥卑理苟不渝虽屈匪辱此缴赈恤水灾牌㩀南康建昌抚州宜黄等县申称非常水灾乞赐大施赈恤急救生灵流移等情㸔得撗水非常下民昬垫实可伤悯但计府县所积无多实难溥赈其地方被水既广而民困朝不谋夕若候查实报名造册给散未免旷日迟乆反生冒滥已行二府各委佐贰官及行所属𬒳水各县掌印等官用船装载谷米分投亲至𬒳水鄊村验果贫难下戸就便量行赈给为照南昌所属水灾尤剧但居民稠杂数多顽梗若赈给之时非守廵临督于上或致腾踊纷争为此仰分守廵南昌官吏即便分督该府县官于预备仓内米谷用船装运亲至𬒳水乡村不必扬言赈饥专以踏勘水灾为事其间验有贫难下户就便量给升斗暂救目前之急给过人户畧记姓名数目完报查考不必造册扰害所至之地就督各官申严十家牌谕通加抚慰开导令各相安相恤仍督各官俱要视民如子务施实恵不得虚文搪塞徒费钱粮无救民患取罪不便仰湖广布按二司优恤冀元亨家属照得湖广常徳府武陵县举人冀元亨忠信之行孚于远迩云云巳经备咨六部院寺等衙门详办去后今照冀元亨该科道等官交章申暴各该官司办无干碍先巳释放不期复染疟痢身故该部司属官贠及京师贤士大夫莫不痛悼相与资给衣棺本院亦已具舟差人扶柩归葬但恐本生原借官司一时未知详悉仍将家属覊监未免枉受淹禁除将本生节义另行具本奏请褒录外拟合通行为此牌仰抄案囬司即行常徳府速将举人冀元亨家属通行释放财产等项亦就查明给还收管仍将本生妻子特加优恤使奸人知事乆论定之公而善类无作徳降殃之惑其于民风士习不为无𥙷矣批江西按察司故官水手呈㸔得佥事李素䖏心和易居官淸諥生既无以为家死复无以为殓寡妻弱妾旅榇万里死䘮之哀实倍恒情该司议𣣔加拨长夫水手护送非独僚友之情实亦惇亷周急之义准议行令各府佥拨长夫水手照例起关差人䕶送还鄊仰南康府劝留敎授蔡宗兖据南康府儒学中㸔得敎授蔡宗兖徳任师儒心存孝义今方奉慈母而行正可乐英才之化况职主白鹿当宋儒倡道之区胜据匡庐又昔贤栖隐之地偶有亲疾自可将调輙兴挂冠之请似违奉檄之心仰布政司备行南康府掌印官以礼劝留仍与脩葺学宫供给薪水稍厚飬贤之礼以见崇儒之意批江西布政司礼送致仕官呈据江西布政司呈查勘新建知县李时告送佥事李素䘮归云南任内无碍縁由㸔得知县李时所呈量才能而如止已见恬退之节因友䘮而求去尤见交谊之敦既经查勘明白亦合遂其髙致仰司即行该府聼令本官以礼致仕动支无碍官银置备綵帐羊酒从厚送饯加拨长夫水手资送还郷该司仍将本官致仕縁由行原籍官司用彰行谊之羙以为风俗之劝缴王文成公全书卷之十七终王文成公全书文录续编卷第二十九王文成公全书卷之二十九续编是卷师作扵弘治𥘉年筮仕之始也自题其稿曰上国逰洪葺师录自辛巳以后文字釐爲正录已前文字则间採外集而不全录者盖师学静入于阳明洞得悟于龙塲大彻于征宁藩多难殷忧动忍增益学益彻则立教益简易故一切应酬诸作多不彚入是卷已废阁逸稿中乆矣兹刻续录复检读之见师天禀夙悟如玉岀璞虽未就追琢而闇闇内光因叹师禀夙智若无学问之全功则逆其所造当只止此使学者智不及师肯加学问之全功则其造诣日精当亦莫御若智过扵师而功不及师则终无所造自负其质者多矣乃复取而刻之俾读师全录者闻道贵得真修徒恃其质无益也嘉靖辛酉德洪百拜识鸿泥集序鸿泥集十有三卷燕居集八卷半闲龙先生之作也其子佥宪君致仁将刻诸梓而属其序于守仁曰斯将来之事也然吾家君老矣及见其言之传焉庻以悦其心吾子以为是传乎守仁曰是非所论也孝子之事亲也求悦其心志耳目惟无可致力无弗尽焉况其言语文辞精神之所存非独意玩手泽之余其得而忽也旣思永其年又思永其名笃爱无已也将务悦其亲宁是之与论乎君曰虽然吾子言之守仁曰是乃所以自尽者夫必其弗传也斯㡬扵不仁必其传之也斯不知其传也属之巳其传之弗传之也属之人姑务其属之已也已君曰虽然吾子必言之守仁曰绘事之诗不入扵风雅孺子之歌见称扵孔孟然则古之人其可传而弗传者多矣不冀传而传之者有矣抑传与不传之间乎昔马谈之史其传也迁成之班彪之文其传也固述之卫武公老矣而有抑之戒盖有道矣夫子删诗列之大雅以训扵世吾闻先生年八十而愽学匪懈不忘乎警惕又尝数述六经宋儒之绪论其扵道也有闻矣其扵言也足训矣致仁又尊显而张大之将益兴起乎道德而发挥乎事业若泉之逹其放诸海不可限而量是集也其殆有传乎致仁起拜曰是足以为家君夀矣霓也敢忘吾子之规遂书之为叙澹然子序澹然子四易其号其始曰凝秀次曰完斋又次曰友葵最后为澹然子阳眀子南迁遇于潇湘之上而语之故且属诗焉诗而叙之其言曰人天地之心而五行之秀也凝则形而生散则游而变道之不凝虽生犹变反身而诚而道凝矣故首之以凝秀道凝扵已是为率性率性而人道全斯之谓完故次之完斋斋完者尽已之性也尽已之性而后能尽人之性尽万物之性至扵草木至矣葵草木之㣲者也故次之以友葵友葵同扵物也内尽扵已而外同乎物则一矣一则脗然而天游混然而神化同归而殊途一致而百虑天下何思何虑矣故次之以澹然子终焉或曰阳眀子之言伦矣而非澹然子之意也澹然之意玄矣而非阳明子之言也阳明子闻之曰其然岂其然乎书之以质扵澹然子澹然子世所谓滇南赵先生者也诗曰两端妙阖辟五运无留停藐然覆载内真精谅斯凝鸡犬一驰放散失随飘零惺惺日收歛致曲乃明诚明诚为无忝无忝斯全归深渊春冰薄千钧一丝㣲肤髪尚如此天命焉可违参乎吾与尔免矣幸无亏人物各有禀理同气乃殊曰殊非有二一本分澄淤志气塞天地万物皆吾躯炯炯倾阳性葵也吾友于孰葵孰为予友之尚为二大化岂容心繄我亦何意悠㢤澹然子乗化自来去澹然匪㝠然勿忘还勿助夀杨母张太孺人序考功主事杨名父之母张太孺人以敏慧贞肃为乡邑女氏师凢乡人称闺阃之良必曰张太孺人而名父亦以孝行闻苟拟人物有才识行谊无问知不知必首曰名父名父盖今乡评士论之公则尔也今年六月太孺人夀六十有七大夫卿士羙杨氏母子之贒以爲难得举酒毕贺扵是太孺人之长女若婿从事扵京师且归太孺人一旦欣然治装欲与俱南名父帅妻子从亲戚百计以留太孺人曰噫小子无庸尔焉自尔举进士爲令三邑今爲考功前后且十有八年吾䏻一日去尔㢤尔爲令吾见尔岀入以劳民务昕夕不遑而尔无怠容吾知尔之䏻勤然其时监司督扵上或尔有所畏也见尔之食贫自守一介不以苟而以色予养吾知尔之能㢘然其时方有以贿败者或尔有所惩也见尔毁滛祠崇正道礼先贒之后旌行举孝拳拳以风俗爲心吾知尔䏻志扵正然其时逺近方以是烨尔或以是发闻也自尔入爲部属且五年庶㡬得以自由而尔食忘味寝忘寐鸡鸣而作候予寝而岀朝扵上疾风甚雨雷电晦暝而未尝肯以一日休予然后信尔之诚扵勤身与妻子为清苦而澹然以为乐交天下之士而莫有以苞苴馈遗至予然后信尔之诚扵㢘凡交尔而来者予耳其言非文学道义之相资则朝廷之政邉徼之务是谋磨砻砥砺惟不及古之人是忧焉予然后信尔之诚志扵正而非有所色取扵其外吾扵是而可以无忧尔也巳且尔弟亦善养吾老矣姻族乡党之是懐南归予乐也名父跽请不已太孺人曰止而独不闻之夫煦煦焉饮食供奉以为孝而中衡拂之孰与乐亲之心而志之养乎名父惧乃不敢请缙绅士夫闻太孺人之言者莫不咨嗟叹息以为虽古文伯子舆之母何以加是扵是相与倡为歌诗以颂太孺人之贤而嘉名父之能养某扵名父厚也比而序之对菊聮句序职方南署之前有菊数夲阅岁旣稿李君贻教为正郎于时天子居亮闇西北方多事自夏徂秋荒顿窘戚菊发其故丛髙及扵垣署花盛开且衰而贻教尚未之知也一日守仁与黄眀甫过贻教语开轩而望始见焉计其时重阳之节旣去之旬有五日相与感时物之变衰叹人事之超忽发为歌诗遂成聮句鬰然而忧深悄然而情隐虽故托辞扵觞咏而沉痛惋悒终有异乎昔之举酒花前剧饮酣歌陶然而乐者矣古之人谓菊为花之隐逸则菊固惟涧谷巖洞村圃篱落之是宜而以植之簿书案牍之间殆亦昔之所谓吏而隐者欤守仁性僻而野尝思鹿豕木石之群贻教与眀甫虽各惟利噐䖏剧任而飘然毎有烟霞林壑之想以是人对是菊又当是地呜唿固宜其重有感也巳东曹倡和诗序正德改元之三月两广缺总制大臣朝议以东南方多事其选扵他日宜益慎重扵是湖南熊公由兵部左侍郎且满九载秩矣擢左都御史以行衆皆以两广为东南巨镇海外诸蛮夷之所向背如得人而委之天子四方之忧可免二焉虽扵资为屈而以清德厚望选重可知矣然而司马执兵之枢居中干旋以运制四外不滋为重欤方其𥘉议时亦有以是言者虑非不及而当事者卒以公之节操才望爲辞谓非公不可其意实欲因是而出公扵外也扵是士论閧然以爲非宜然已命下无及矣爲重镇得贒大臣而抚之朝议以重举而公以德升物议顾怏然而不满也衡物之情以行其私而使人懐不满焉非夫忘世避俗之士不能无忧焉自命下暨公之行曹属之爲诗以写其睠留之情者凡若干人以前驱之骤发也叙而次之仅十之一遮公御而投之庸以寄其私焉豫轩都先生八十受封序弘治癸亥冬守仁自会稽上天目东观扵震泽遇南濠子都玄敬扵吴门遂偕之入玄幕登天平还值大雪次虎丘凢相从旬有五日予与南濠子为同年盖至是而始知其学之无所不窥也归造其庐获拜其父豫轩先生与予坐而语盖屯然其若避而彚趋也秩然其若歛而阳煦也予塪然而心撼焉倐而色惭焉倐而目骇焉亡予之故先生退守仁谓南濠子曰先生殆有道者欤胡为乎色之不存予而德之予薫也南濠子笑而颔之曰然子其知人㢤吾家君扵艺鲜不通而人未尝见其学也扵道鲜不䆒而人未尝知其有也夫善之弗彰也则扵子乎避虽然吾家君则甚恶之吾子旣知之也穆其敢隐乎几穆之所见知扵吾子皆吾家君之所弗屑也故乡之人无闻焉非吾子之粹扵道其宁孰识之夫南濠子之学以该洽闻四方之学者莫不诵南濠子之名而莫有知其学之岀自先生者先生之学南濠子之所未能尽而其乡人曾莫知之古所谓潜世之士㢤彼且落其荣而核之存彼且固灵株而塞其兊彼且𬒳褐而懐玉离形迹遁声华而以为知己者累孰比比焉迹形骸而求之其逺㢤今年先生夀八十神完而气全齿髪无所变八月甲寅天子崇徽号扵两宫推恩臣下扵是南濠子方为冬官主事得𬒳异数封先生如其官同年之任扵京者羙先生之髙夀乐南濠子之获荣其亲也集而贺之夫乐夀康宁世之所慕而予不敢以为先生侈章服华宠世之所同贵而予不敢以为先生荣南濠子以予言致之先生亦且以予为知言乎乙丑十月序送黄敬夫先生佥宪广西序古之仕者将以行其道今之仕者将以利其身将以行其道故䏻不以险夷得䘮动其心而惟道之行否为休戚利其身故懐土偷安见利而趋见难而惧非古今之性尔殊也其所以养扵平日者之不同而观夫天下者之逹与不逹耳吾邑黄君敬夫以刑部员外郎擢广西按察佥事广西天下之西南徼也地卑湿而土踈薄接境扵诸岛蛮夷瘴疠欝蒸之气朝夕弥茫不常睹日月山獞海獠非时窃发鸟妖蛇毒之患在在而有固今仕者之所惧而避焉者也然予以为中原固天下之乐土人之所趋而聚居者然中原之民至今不加多而岭广之民至今不加少何㢤中原之民其始非必尽皆中原者也固有従岭广而迁居之者矣岭广之民其始非必尽皆岭广者也固有从中原而迁居之者矣乆而安焉习而便焉父兄宗族之所居亲戚坟墓之所在自不䏻一日舍此而他也古之君子惟知天下之情不异扵一乡一乡之情不异扵一家而家之情不异扵吾之一身故视其家之尊卑长㓜犹家之视身也视天下之尊卑长㓜犹乡之视家也是以安土乐天而无入不自得后之人视其兄之扵已固已有间则又何怪其险夷之异趋而利害之殊节也㢤今仕扵世而䏻以行道为心求古人之意以逹观夫天下则岭广虽逺固其乡闾岭广之民皆其子弟郡邑城郭皆其父兄宗族之所居山川道里皆其亲戚坟墓之所在而岭广之民亦将视我为父兄以我为亲戚雍雍爱戴相眷恋而不忍去况以为惧而避之耶敬夫吾邑之英也㓜居扵乡乡之人无不敬爱长徙扵南畿之六合六合之人敬而爱之犹吾乡也及举进士宰新郑新郑之民曰吾父兄也入为冬官主事岀治水扵山东改秋官主事擢贠外郎僚宷曰吾兄弟也盖自居扵乡以至扵今经历且十余地而人之敬爱之如一日君亦自为童子以至扵为今官经历且八九职而其所以待人爱衆者恒如一家今之擢广西也人咸以君之贒宜需用扵内不当任逺地君曰吾则不贒使或贒也乃所以宜扵逺呜唿若君者可不谓之志扵行道素养逹观而有古人之风也欤夫志扵为利虽欲其政之善不可得也志扵行道虽欲其政之不善亦不可得也以君之所志虽未有所见吾犹信其䏻也况其赫烨之声奇伟之绩乆熟扵人人之耳目则吾扵君之行也颂其所难而易者见矣性天卷诗序钖之崇安寺有浮屠浄觉者扁其居曰性天因地官秦君国声而请序于予予不知浄觉顾国声端人也而浄觉托焉且尝避所居以延国声诵读其间此其为人必有可与言者矣然性天旣非浄觉之所及而性与天又孔子之所罕言子贡之所未闻则吾亦岂易言㢤吾闻浮屠氏以寂㓕为宗其教务抵扵木稿灰死影絶迹㓕之境以为空幻则净觉所谓性天云者意如此乎浄觉旣巳习闻而复予请焉其中必有愿也吾不可复以此而渎告之姑试与浄觉观扵天地之间以求所谓性与天者而论之则凡赫然而明然而生訇然而惊油然而兴凡荡前拥后迎盻而接眒者何适而非此也㢤今夫水之生也润以下木之生也植以上性也而莫知其然之妙水与木不与焉则天也激之而使行扵山颠之上而反培其末是岂水与木之性㢤其奔决而仆天固非其天矣人之生入而父子夫妇兄弟岀而君臣长㓜朋友岂非顺其性以全其天而已耶圣人立之以纪纲行之以礼乐使天下之过弗及焉者皆扵是乎取中曰此天之所以与我我之所以为性云耳不如是不足以为人是谓䘮其性而失其天而况扵絶父子屏夫妇逸而去之耶吾儒之所谓性与天者如是而已矣若曰性天之流行云则吾又何敢躐以䙝浄觉乎㢤夫知而弗以告谓之不仁告之而躐其等谓之诬知而不为焉者谓之惑吾不敢自䧟扵诬与不仁观浄觉之所与与其所以请亦岂终惑者邪旣以复国声之请遂书扵其卷送陈懐文尹宁都序木之产扵邓林者无弃材马之岀扵渥洼者无凡足非物性之有异其种类土地使然也剡溪自昔称多贒而陈氏之居剡者尤为特盛其先有讳过者仕宋为侍御史子匡由进士为少詹士匡之四世孙圣登进士判䖏州子頥征着作頥子国光元进士官大理卿光姪彦范为越州路总管至懐文之兄尭由乡进士掌教濮州弟璟蜀府右长史珂进士刑曹主事衣冠文物辉映后先岂非人之所谓邓林渥洼者乎宜必有瓌奇之材絶逸之足干青云而蹑风电者出乎其间矣懐文始与予同举扵乡望其色而异耳其言而惊求其世则陈氏之产也曰嘻异㢤土地则尔他时柱廊庙而致千里者非彼也欤旣而匠石靡经伯乐不遇遂复困寂寞而伏塩车者十有五年斯则有司之不明扵懐文固无病也今年赴选铨曹授尹江西之寕都夫以懐文合抱之具此宜无适而不可顾寕都百里之地吾恐懐文之骥足有所不展也然而行逺之迩登髙之卑自今日始矣则如予之好扵懐文者扵其行能无言乎赠之诗曰矫矫千金骏欝欝披云枝跑风拖雷电梁栋惟其宜寒林栖落日暮色江天巵元龙湖海士客衣风尘缁牛刀试花县鸣琹坐无为清濯庐山云心事良独奇悠悠西江水别懐谅如斯送骆藴良潮州太守序昔韩退之为潮州刺史其诗文间亦有述潮之土风物产者大抵谓潮为瘴毒﨑险之乡而海南帅孔戣又以潮州小禄薄特给退之钱千十百周其阙乏则潮盖亦邉海一穷州耳今之岭南诸郡以饶足称则必以潮为首举甚至以为虽江淮财赋之地亦且有所不及岂潮之土地啬扵古而今有所丰抑退之贬谪之后其言不无激扵不平而有所过也退之为刑部侍郎諌迎佛骨天子大怒必欲置之死裴度崔群軰为解始得贬潮州则潮在当时不得为羙地亦畧可见今之所称则又可以身至而目击固非出扵妄传特其地之不同扵古则要为有自也予尝谓牧守之治郡譬之农夫之治田农夫上田一岁不治则半收再岁不治则无食三嵗不治则化为芜莾而比扵瓦砾茍尽树艺之方而勤耕耨之节则下田之收与上等江淮故称富庻当其兵荒之际凋残废瘠固宜有之乃今重熈累洽之日而其民徃徃有不堪之叹岂非以其俗素习扵奢逸而上之人又从而重歛繁役之刓剥环四面而集则虽有良守牧亦一暴十寒其为生也无㡬矣潮地岸大海积无饶富之名其民贡赋之外皆得以各安地利业俭朴而又得守牧如退之李德𥙿陈尧佐之徒相望而抚掬梳摩之所以积有今日之盛实始扵此迩十余年来富盛之声旣扬则其势不䏻乆而无动有司者又将顾而之焉则吾恐今日之潮复为他时之江淮其甚可念也今年潮知府贠缺诸暨骆公藴良以左府经历擢是任以徃公尝守安陆至今以富足号遂用是建重屏其地继后循其迹而治之者率多有声闻及入经历左府都督事兵府政清自府帅下迨幕属军吏礼敬畏戴不谋而同其扵潮州也以其治安陆者治之而又获夫上下之心如今日之在兵府将有为而无不从有革而无不听政绩之羙又果足为后来者之所遵守则潮之富足将终保扵无恙而一郡民神为有福矣夫为天子延一郡之福功岂小乎㢤推是以进他日所成其又可论公僚友李载旸軰请言导公行予素知公之心且稔其才自度无足为赠者为潮民庆之以酒而颂之以此言髙平县志序髙平志者髙平之山川土田风俗物产无不志焉曰髙平则其地之所有皆举之矣禹贡职方之述巳不可尚汉以来地理郡国志方舆胜览山海经之属或畧而多漏或诞而不经其间固巳不䏻无憾惟我朝之一统志则其纲简扵禹贡而无遗其目详扵职方而不冗然其规模宏大濶畧实为天下万世而作则王者事也若夫州县之志固又有司者之职其亦可缓乎弘治乙卯慈谿杨君明甫令泽之高平发号出令民旣悦服乃行田野进父老询邑之故将以脩废举坠而邑旧无志无所于考明甫嘅然太息曰此大阙责在我遂广询愽採搜秘阙疑旁援直㩀辅之以已见遵一统志凡例总其要节而属笔扵司训李英不踰月编成于是繁剧纷沓之中不见声色而数千载散乱沦落之事弃废磨㓕之迹灿然复完明甫退然若无与也邑之人士动容相庆骇其昔所未闻者之忽睹而喜其今所将泯者之复明也走京师请予序予惟髙平即古长平战国时秦白起攻赵坑降卒四十万扵此至今天下冤之故自为童子即知有长平慷慨好奇之士思一至其地以吊千古不平之恨而不可得或时考图志以求其山川形势扵彷彿间予尝思睹其志以为逺莫致之不谓其无有也盖尝意论赵人以四十万俯首降秦而秦卒坑之了无哀恤顾忌秦之毒虐固巳不容诛而当时诸侯其先亦自有以取此者夫先王建国分野皆有一定之规画经制如今所谓志书之类者以纪其山川之险夷封疆之广狭土田之饶瘠贡赋之多寡俗之所宜地之所产井然有方俾有国者之子孙世守之不得以已意有所增损取予夫然后讲信修睦各保其先世之所有而不敢冐法制以相侵陵战国之君恶其害已不得骋无厌之欲也而皆去其籍扵是强陵弱衆暴寡兼并僣窃先王之法制荡然无考而奸雄遂不复有所忌惮故秦敢至扵此然则七国之亡实由文献不足证而先王之法制无存也典籍图志之所关其不大㢤今天下一统皇化周流州县之吏不过具文书计岁月而以赘痝之物视图志不知所以宜其民因其俗以兴滞𥙷弊者必扵志焉是頼则固王政之首务也今夫一家且必有谱而后可齐而况扵州县天下之大州县之积也州县无不治则天下治矣明甫之独䏻汲汲扵此其所见不亦逺乎明甫学愽而才优其为政㢘明毁淫祠兴社学㪟伦厚俗扶弱锄强实皆可书之扵志以为后法而明甫谦让不自有也故予为序其畧于此使后之续志者考而书焉送李柳州序柳州去京师七千余里在五岭之南岭南之州大抵多卑湿瘴疠其风土杂夷从自昔与中原不类唐宋之世地尽荒服吏其土者或未必尽皆以谴谪而以谴谪至者居多士之立朝意气激轧与时抵忤不容扵侪衆扵是相与摈斥必致之逺地故以谴谪而至者或未必尽皆贒士君子而贒士君子居多予尝论贤士君子扵平时随事就功要亦与人无异至扵䖏困约之乡而志愈励节益坚然后心迹与时俗相去逺甚然则非必贤士君子而后至其地至其地而后见贒士君子也唐之时柳宗元岀为柳州刺史刘蕡斥为柳州司户蕡之忠义旣已不待言宗元之岀始虽有以自取及其至柳而以礼教治民砥砺奋发卓然遂有闻扵世古人云庸玉女扵成也其不信已夫自是寓逰其地若范祖禹张廷坚孙觌髙颖刘洪道胡梦昱軰皆忠贒刚直之士后先相继不絶故柳虽非中土至其地者率多贒士是以习与化移而衣冠文物蔚然为礼义之邦我皇明重熈累洽无间迩遐世和时㤗瘴疠不兴财货所岀尽扵东南扵是遂为岭南甲郡朝廷必择㢘能以任之则今日之柳州固已非唐宋之柳州而今日之官其土者岂惟非昔之比其为重且专亦较然矣弘治丙辰柳州知府贠缺内江李君邦辅自地官正郎膺命以徃人皆以邦辅居地官十余年绰有能声为缙绅所称许不当逺去万里外予于邦辅知我也亦岂不惜其逺别顾邦辅居地官上曹着㢘声有能绩徐速自如优㳺荣乐之地皆非人所甚难人亦不甚为邦辅屈不知其中之所存今而间关数千里䖏险僻难为之地得以试其坚白扵磨涅则邦辅之节操志虑庻㡬尽白扵人人而任重道逺真可以无负今日缙绅之期望岂不羙㢤夫所䖏冐艰险之名而节操有相形之羙以不满人之望加之以不自满之心吾扵邦辅之行所以独欣然而私喜也送吕丕文先生少尹京丞序昔萧望之为諌议大夫天子以望之议论有余才任宰相将观以郡事而望之坚欲拾遗左右后竟岀试三辅至元帝之世而望之遂称贒相焉古之英君其将任是人也旣已纳其言又必考其行将欲委以重则必老其才所以用无不当而功无不成若汉宣者史称其综核名实盖亦不为虗语矣新昌吕公丕文以礼科都给事中擢少尹南京兆给事諌官也京兆三辅之首也以给事试京兆是諌官试三辅也是其先后名爵之偶同扵望之非徒以宠直道而开谠言固亦㣲示其意扵其间耳吕公以纯笃之学忠贞之行自甲辰进士为諌官十余年其所论扵朝而建明者何如也致于上而替可否者何如也声光在人公道在天下圣天子询事考言方欲致股肱之良以希唐虞之盛耳目之司顾独不重㢤然则公京兆之擢固将以信其夙所言者扵今日而须其大用扵他时也其所以贒而试之有符扵汉宣之扵望之而其所将信而任之则吾又知其决非彼若而已也君行矣旣巳审上意之所在公卿大夫士倾耳维新之政以劵其所言且谓日需其效以俟庸也其得无念扵斯行乎㢤学士谢公与公有同举同乡之好飮以饯之谓某也宜致以言予惟君之文学政事扵平常旣巳信其必然知言之弗能毫末加也而超擢之荣又不屑为时俗道若夫名誉之羙期俟之盛则固君之所宜副而实诸公飮饯之情也故比而序之以为赠庆吕素菴先生封知州序朝廷褒德显功因其子以及其亲斯固人情事理之所宜然盖亦所谓忠厚之至也然旧制京官三载举得推恩而州县之职非至扵数载之外屡为其上官所荐扬则终不可幸而致故京官之淂推恩非必其皆有奇绩异䏻者苟得及乎三载皆可以坐而有之州县之职非必其皆无奇绩异能苟其人事之不齐得扵民矣而不获乎上信扵已矣而未孚扵人百有一不如式则有司者以例䋲之虽累方岳欲推恩如其京官之三载者焉不可得也夫父母之所以教养其子而望其荣显夫我者岂有异情㢤人子之所以报扵其亲以求乐其心志者岂有异情㢤及其同为王臣而其乆近难易相去悬絶如此岂不益令人重内而轻外也夫惟其难若此其乆若此而后䏻有所成就故其教子之荣显亲之志亦因之而有盛于彼皆扵此见焉浙之新昌有隐君子曰素菴吕公者今刑部贠外郎中原之父也自㓜有㓗操髙其道不肯为世用优㳺烟壑专意教其子使之尽学夫修已治人之方凡其所欲为而不及为者皆一以付之曰吾不能有𥙷扵时不可使吾子复为独善者学成使之仕成化庚子中原遂领乡荐与家君实同登焉甲辰举进士出守石州石故号难治中原至即除旧令之不便扵民者布教条为约束以其素所习扵家庭者坐而治之民皆靡然而从翕然而起士夫之腾扵议者部使之扬荐者曰某㢘吏某勤吏某才而有䏻某贒而多智必皆扵中原是归焉有司奉旧典推原中原厥绩所自而公之所以训诲其子之功为大天子下制褒扬封公为奉直大夫配某氏封宜人以宠荣之乡士夫皆曰子为京职而䏻克享褒封者于今皆尔此不足甚异公之教其子为其难而独能易其获此则不可以无贺扵是李君軰皆为诗歌而来属予言予惟天下之事其得之也不难则其失之也必易其积之也不乆则其发之也必不宏今夫松栢之拂穹霄而击车轮也其始盖亦必有蔽扵蓬蒿而厄扵牛羊以䏻有成立公之先世自文惠公以来相业吏治世济其羙固宜食报扵其后矣而不食以钟扵公公之道自足以显扵时矣而不显以致扵其子且复根盘节错而中为之䖏焉乃有所获是岂非所谓积之乆而得之难者欤则其他日所发之宏大其子之陟公卿而树勲业身享遐龄以永天禄扵无穷盖未足以尽也然则公之可贺者在此而不专在扵彼某也敢赘言之贺监察御史姚应隆考绩推恩序御史姚君应隆监察江西道之三年冡宰考其绩有成以最上扵是天子进君阶文林郎遂下制封君父坡隣公如君之阶君母某氏为孺人及君之配某氏扵是僚友毕贺谓某尤厚扵君属之致所以贺之意某曰应隆之㓜而学之也坡隣公之所以望之者何将不在扵树功植名以光大其门闾已乎坡隣公之教之而应隆之所以自期之者何将不在扵显扬其所生以不负其所学巳乎然此亦甚难矣铢铢而积之皓首而无成者加半焉幸而有成得及其富盛之年以自奋扵崇赫之地者㡬人是㡬人者之中方起而踬半途而废垂成而毁者又徃徃有之可不谓之难乎应隆年二十一而歌鹿鸣扵乡明年遂举进士由郎官陟司天子耳目谓非富盛之年以自奋扵崇赫之地不可也英声发扵新喻休光着扵沛邑而风裁振扵朝署三年之间遂得以成绩𬒳天子之宠光扵其父母谓非树功植名以光大其门闾而显扬其所生不可也坡隣之所望应隆之所自期扵今日而两有不负焉某也请以是为贺虽然君子之成身也不惟其外惟其中其事亲也不惟其文惟其实应隆之所以自奋扵崇赫之地者果足以树身植名而成其身已乎外焉而已耳应隆之所以𬒳宠光扵其父母者果足以为显扬其所生而为事亲之实已乎文马而已耳夫子曰成身有道不明乎善不成其身矣斯之为中悦亲有道反身不诚不悦扵亲矣斯之谓实应隆内明而外通动以古之豪杰自标凖其忠孝大节皆其素所积蓄虽隐而不扬其所以成身而事亲者自若也况其外与文者又两尽焉斯其不益足贺乎送绍兴佟太守序成化辛丑予来京师居长安西街乆之文选郎佟公实来与之隣其貌颀然以秀其气熈然以和介而不絶物寛而有分剂予尝私语人以为此真廊庙噐也旣而以他事外𥙷不相见者数年弘治癸丑公为贰守扵苏苏大郡繁而尚侈机巧而多伪公至移侈以朴消伪以诚勤扵职务日夜不懈时予趍京见苏之士夫与其民之称颂之也扵是始知公之不独有其德噐又䏻循循吏职甲寅移守嘉兴嘉兴财赋之地民苦扵兼并俗残扵武断公大锄强梗剪其芜蔓起嘉良而植之予见嘉之民欢趍鼓舞及其士夫之钦崇之也扵是又知公有刚明果决之才不独能循循吏事乃叹其不可测识固如此今年吾郡太守缺吾郡繁丽不及苏而㪟朴或过财赋不若嘉而淳善则踰是亦论之通扵吴越之间者然而迩年以来习与时异无苏之繁丽而亦或有其糜无嘉之财赋而亦或效其强毎与士大夫论輙叹息兴懐以为安得如昔之化苏人者而化之乎安得如昔之变嘉民者而变之乎方思公之不可得而公适以起服来朝又惧吾郡之不能有公也而天子适以为守士大夫动容相贺以为人所祝愿而天必从之意者郡民之福亦未艾也公且行相与举杯酒为八邑之民庆又不䏻无惧也公本廊庙之噐出居扵外者十余年其为苏与嘉京师之士论旣巳惜其归之太徐其为吾郡能㡬月日且天子之意与其福一郡孰与福天下之大也虽然公之去苏与嘉亦且数年德泽之流今未替也公虽不乆扵吾郡矣如其不得公也则如之何送张侯宗鲁考最还治绍兴序胶州张侯宗鲁之节推吾郡也中清而外慎寛持而肃行大获扵上下以平其政刑三载而绩成是为弘治十三年将上㝡天曹吾父老闻侯之有行也皆出自若耶山谷间送扵钱清江上侯曰父老休矣吾无德政相及徒勤父老吾惧且怍父老休矣吾无以堪也父老曰明府知斯水之所以为钱清者乎昔汉刘公之去吾郡也吾侪小人之先亦皆出送各有所赠献刘公不忍违先民之意乃人取一钱已而投之斯水因以名焉所以无忘刘公之清德且以志吾先民之事刘公其勤如此也今明府之行吾侪小人限扵法制旣不敢妄有所赠献又不获奔走服役致其惓惓之懐其如先民何固辞不可复行数十里始去三月中旬侯至扵京师天曹以㝡上明日遂驾以行乡先生之仕于朝者闻之皆出饯且邀止之曰侯之逺来亦旣劳止适有司之不暇是以未䏻羞一觞扵从者是何行之速耶侯俯而谢复止之曰侯之劳扵吾郡三年有余今者行数千里无非为吾民其勤且劬也事旣竣矣吾党不得相与为一日之从容其如吾民何侯谢而起守仁趋而进曰诸先生毋为从者淹侯之急扵行也守仁则知之矣佥曰谓何曰昔者汉郭伋之行部也与诸童爲归期及归而先一日遂止于野亭湏期乃入曰惧违信扵诸儿也吾闻侯之来也乡父老与侯爲归期矣而复濡迟扵此以狥一朝之乐堕其所以期父老者此侯之所惧而有不容已扵急行也毋爲侯淹侯起拜曰正学非敢及此然敢不求承吾子之教送方夀卿广东佥宪序士大夫之仕扵京者其繁剧难爲惟部属爲甚而部属之中惟刑曹典司狱讼朝夕恒窘扵簿书案牍口决耳辩日证心求身不暂离扵公座而手不停挥扵铅椠盖部属之尤甚者也而刑曹十有三司之中惟云南以职在京畿广东以事当权贵其剧且难尤有甚扵诸司者若是而得以行其志无愧其职焉则固有志者之所愿爲而多才者之所欲成也然而纷揉杂沓之中又从而拂抑之牵制之言未岀扵口而辱巳加扵身事未解扵倒悬而机巳发扵䧟穽议者以爲䖏此而能不挠扵理法不罹扵祸败则天下无复难为之事是固然矣然吾以为一有惕扵祸败则理法未免有时而或挠苟惟理法之求伸而欲不必罹扵祸败吾恐圣人以下或有所不能也讼之大者莫过扵人命恶之极者无甚扵盗贼朝廷不忍一民冐极恶之名而无辜以死也是俗之论皆然而夀卿独以佥事为乐此其间夫亦容有所未安是以寕䖏其薄与淹者以求免扵过慝欤夫知其不安而不䖏过慝之惧而淹薄是丼焉是古君子之心也吾扵夀卿之行请以此为赠提牢厅壁题名记京师天下狱讼之所归也天下之狱分听扵刑部之十三司而十三司之狱又并繋扵提牢厅故提牢㕔天下之狱皆在焉狱之繋岁以万计朝则皆自提牢㕔而岀以分布扵十三司提牢者目识其状貌手披其姓名口询耳听鱼贯而前自辰及午而始毕暮自十三司而归自未及酉其勤亦如之固天下之至繁也其间狱之巳成者分为六监其轻若重而未成者又自为六监其桎梏之缓急扄钥之启闭寒暑早夜之异防饥渇疾病之殊养其㣲至扵箕箒刀锥其贱至扵涤垢除下虽各司扵六监之吏而提牢者一不与知即弊兴害作执法者得以议拟扵其后又天下之至猥也狱之重者入扵死其次亦皆徒流夫以共工之罪恶而舜姑以流之扵幽州则夫拘繋扵此而其情之苟有未得者又可以轻弃之扵死地㢤是以虽其至䌓至猥而其势有不容扵不身亲之者是盖天下之至重也旧制提牢月更主事一人至是弘治庚申之十月而予适来当事夫予天下之至拙也其平居无恙一遇纷扰且支离厌倦不能酬酢况兹多病之余疲顿憔悴又其平生至不可强之日而毎岁决狱皆以十月下旬人懐疑惧多亦变故不测之虞则又至不可爲之时也夫其天下之至繁也至猥也至重也而又适当天下至拙之人值其至不可强之日与其至不可爲之时是亦岂非天下之至难也以予之难不敢忘昔之治扵此者将求私淑之而㕔壁旧无题名搜诸故牒则存者仅百一耳大惧泯没使昔人之善恶无所考征而后来者益以畏难苟且莫有所观感扵是廼悉取而书之㕔壁虽其旣亡者不可复追而将来者尚无穷巳则后贤犹将有可别择以为从违而其间苟有天下之至拙如予者亦得以取法明善而免过愆将不为无小𥙷然后知予之所以为此者固亦推己及物之至情自有不容扵巳也矣弘治庚申十月望重修提牢㕔司狱司记弘治庚申七月重修提牢㕔工毕又两越月而司狱司成扵是余姚王守仁适以次来提督狱事六监之吏皆来言曰惟兹㕔若司建自正统破敝倾圯且二十年其卑浅隘陋则草创之制无尤焉矣是亦岂惟无以凛观瞻而严法制将治事者风雨霜雪之不免又何暇扵职务之举而奸细之防㢤然玆部之制修废补败有主事一人以专其事又壊不理吾侪小人无得而知之者独惟拓隘以广易朽以坚则自吾刘公实始有是吾侪目覩其成而身享其逸刘公之功不敢忘也又曰六监之囚其罪大恶极何所不有作孽造奸吏数逢其殃而民徒益其死独禁防之不宻㢤亦其间容有以生其心自吾刘公始岀己意创为木闲令不苛而宻奸不弭而消桎梏可弛缧绁可无吾侪得以安枕无事而囚亦或免扵法外之诛则刘公之功扵是为大小人事㣲而谋窒无䏻为也敢以布扵执事实重图之扵是守仁旣无以御其情又与刘公为同僚嫌扵私相羙誉也乃谓之曰吾为尔记尔所言书刘公之名姓使承刘公之后者益修刘公之职继尔軰而居此者亦无忘刘公之功则扵尔心其亦已矣皆应曰是小人之愿也遂记之曰黄楼夜涛赋子瞻与客宴扵黄楼之上已而客散日夕瞑色横楼明月未岀乃隐几而坐哈焉以息忽有大声起于穹窿徐而察之乃在西山之麓倐焉改聴又似夹河之曲或隐或隆若断若逢若揖让而乐进歙掀舞以相雄触孤愤扵厓石驾逸气扵长风尔乃乍阖复辟旣横且縦㧿㧿沨沨汹汹瀜瀜若风雨骤至林壑崩奔振长平之屋瓦舞㤗山之乔松咽悲吟扵下浦激高响扵遥空恍不知其所止而忽已过扵吕梁之东矣子瞻曰噫嘻异㢤是何声之壮且悲也其乌江之兵散而东下感帐中之悲歌慷慨激烈吞声飮泣怒战未巳愤气决臆倒戈曵载纷纷籍籍狂奔疾走唿号相及而复会扵彭城之侧者乎其赤帝之子威加海内思归故乡千乗万骑雾奔云从车辙轰霆旌旗蔽空击万夫之皷撞千石之钟唱大风之歌按节翺翔而将返扵沛宫者乎扵是慨然长噫欠伸起立使童子启户凭栏而望之则烟光巳散河影垂虹㠶樯泊扵洲渚夜气起扵郊埛而明月固已岀扵芒砀之峯矣子瞻曰噫嘻予固疑其爲涛声也夫风水之遭扵澒洞之濵而爲是也兹非南郭子綦之所谓天籁者乎而其谁倡之乎其谁和之乎其谁聴之乎当其滔天浴日湮谷崩山横奔四溃茫然东翻以与吾城之争扵尺寸间也吾方计穷力屈气索神惫懔孤城之岌岌觊湏臾之未壊山頺扵目懵霆击扵耳瞶而岂复知所谓天籁者乎及其水退城完河流就道脱鱼腹而岀涂泥乃与二三子徘徊兹楼之上而聴之也然后见其汪洋涵浴潏潏汨汨澎湃掀簸震荡滭渤吁者为竽喷者为箎作止疾徐钟磬祝敔奏文以始乱武以居呶者嗃者嚣者嘷者翕而同者绎而从者而啁啁者而嘐嘐者盖吾俯而聴之则若奏箫咸扵洞庭仰而闻焉又若张钧天扵广野是盖有无之相激其殆造物者将以写千古之不平而用以盪吾胸中之壹欝者乎而吾亦胡爲而不乐也客曰子瞻之言过矣方其奔腾漂荡而以厄子之孤城也固有莫之爲而爲者而岂水之䏻爲之乎及其安流顺道风水相激而爲是天籁也亦有莫之爲而爲者而岂水之䏻爲之乎夫水亦何心之有㢤而子乃欲㩀其所有者以爲欢而追其旣徃者以爲戚是岂逹人之大观将不得爲上士之妙识矣子瞻展然而笑曰客之言是也乃作歌曰涛之兴兮吾闻其声兮涛之息兮吾泯其迹兮吾将乗一气以逰扵鸿蒙兮夫孰知其所极兮弘治甲子七月书于百歩洪之养浩轩来雨山雪图赋昔年大雪会稽山我时放迹逰其间巖岫皆失色崖壑俱改颜历髙林兮入深峦银幢寳纛森围圜长矛利㦸白齿齿骇心慄胆如穿虎豹之重关涧谿埋没不可辨长松之杪修竹之下时闻寒熘声潺潺沓嶂连天凝华积铅嵯峨嶃削浩荡无颠嶙峋眩耀势欲倒溪廻路转忽然当之却立仰视不敢前嵌窦飞瀑忽然中泻氷磴崚嶒上通天罅枯藤古葛倚㠂而高挂如痩蛟老螭之蟠纠蜕皮换骨而将化举手攀援足未定鳞甲纷纷而乱下侧足登龙虬倾耳俯聴寒籁之飕飕陆风蹀蹑直际缥缈恍惚最高之上头廼是仙都玉京中有上帝遨逰之三十六瑶宫傍有玉妃舞婆娑十二层之琼楼下隔人世知㡬许真境倒照见毛髪凡骨高寒难乆㽞划然长啸天花坠空素屏缟障坐不厌琪林珠树窥玲珑白鹿来飮涧骑之下千峰寘猿怨鹤时一呌彷彿深谷之底唿其侣苍茫之外争行蹙阵排天风鑑湖万顷寒𪷟𪷟双䄂拂开湖上云照我须眉忽然皓白成衰翁手掬湖水洗双眼回㸔群山万朶玉芙蓉草团蒲帐青莎蓬浩歌夜宿湖水东梦魂清彻不得寐干坤俯仰真在氷壶中幽朔隂巖地岁暮常多雪独无湖山之胜使我毎毎对雪长欎结朝回䇿马入秋台高堂大壁寒崔嵬恍然昔日之湖山双目惊喜三载又一开谁能缩地法此景何来石田画师我非尔胸中胡为亦有此来君神骨清莫比此景奇絶酷相似石田此景非尔不䏻摸来君来君非尔不可当此图我尝亲游此景得其趣为君题诗非我其谁乎诗雨霁逰龙山次五松韵晴日须登独秀台碧山重叠画圗开闲心自与澄江老逸兴谁还白髪来潮入海门舟乱发风临松顶鹤双廻夜凭虗阁窥星汉殊觉诸峰近斗魁严光亭子胜云台雨后髙凭逺目开乡里正湏吾軰在湖山不负此公来江邉秋思丹枫尽霜外缄书白鴈廻幽朔㑹传戈甲散巳闻南檄授渠魁雪窓闲卧夣廻双阙曙光浮懒卧茅斋且自由巷僻料应无客到景多唯拟作诗酬千巖积素供开卷叠嶂廻溪好放舟破虏玉关真细事未将吾笔遂轻投次韵毕方伯写懐之作孔颜心迹臯䕫业落落干坤无古今公自平生懐真气谁能晚节负𥘉心猎情老去惊犹在此乐年来不费㝷矮屋低头真局促且从峰顶一髙吟春晴散歩清晨急雨过林霏余点烟稍尚滴衣隔水霞明桃乱吐沿溪风暖药𥘉肥物情到底能容懒世事从前且任非对眼春光唯自领如谁歌咏月中归又祗用舞霓裳巖花自举觞古崖松半朽阳谷草长芳径竹穿风磴云萝绣石床孤吟动梁甫何䖏卧龙冈次魏五松荷亭晚兴入座松隂尽日淸当轩野鹤复时鸣风光于我能留意世味酣人未解醒长拟心神窥物外休将姓字重乡评飞腾岂必皆伊吕归去山田亦可耕又醉后飞觞乱掷梭起从风竹舞婆娑踈慵已分投箕颕事业无劳问保阿碧水层城来鹤驾紫云双阙笑金娥搏风自有天池翼莫倚蓬蒿斥鷃窠次张体仁聮句韵眼底湖山自一方晚林云石坐高凉闲心最觉身多繋逰兴还堪鬓未苍树杪风泉长滴翠霜前巖菊尚余芳秋江画舫休轻发忍负良宵灯烛光又山寺幽㝷亦惜忙长松落落水浪浪深冬平野风烟淡斜日沧江鸥鹭翔海内交㳺唯酒伴年来踪迹半僧房相过未尽青云话无柰官程促去航又青林人静一灯归囘首诸天隔翠㣲千里月明京信逺百年行乐故人稀已知造物终难定唯有烟霞或可依总为迂踈多牴牾此生何忍便脂韦题郭诩濂溪图郭生作濂溪像其类与否吾何从辨之使无手中一圈盖不知其为谁矣然笔画老徤超然自不妨为名笔郭生挥写最超群夣想形容恐未真霁月光风千古在当时黄九解传神西湖醉中谩书湖光㶑灔晴偏好此语相传信不诬景中况有佳賔主世上更无真画图溪风欲雨吟堤树春水新添没渚蒲南北双峰引髙兴醉携靑竹不湏扶文衡堂试事毕书壁棘闱秋鎻动经旬事了惊㸔白髪新造作曾无酣蚁句支离莫作画蛇人寸丝拟得长才𥙷五色兼愁过眼频䄂手虗堂聴明发此中豪杰定谁真诸君以予白髪之句试观予鬓果见一丝予作诗实未尝知也谩书一絶识之忽然相见尚非时岂亦殷勤效一丝緫使皓然吾不恨此心还有尔䏻知逰㤗山飞湍下云窟千尺泻高寒昨向山中见真如画里㸔松风吹短鬓霜气肃群峦好记相从地秋深十八盘雪巖次苏颕濵韵客途亦幽㝷窈窕穿谷底尘土填胸臆到此方一洗仰视劔㦸锋㠝岏颡有泚俯窥蛟龙窟匍伏首如稽絶境固灵秘兹逰实天启𣑽宇遍巖壑檐牙相角觝山僧出延客经营设酒醴道引入云雾峻陟历堂陛石田唯种椒晚炊仍有米张灯坐小轩矮榻便倦体清逰感畴昔陈李两昆弟侵晨访旧迹古碣埋荒荠试诸生有作醉后相㸔眼倍明絶怜诗骨逼人清菁莪见辱真惭我胶常存底用盟沧海浮云悲絶域碧山秋月动新情忧时谩作中宵坐共聴萧䔥落木声再试诸生草堂深酌坐寒更蜡炬烟消落绛英旅况最怜文作会客心聊喜困还亨春囘马帐慙桃李花满田家忆紫荆世事浮云堪一笑百年持此竟何成夏日登易氏万卷楼用唐韵高楼六月自生寒沓嶂廻峰拥碧䦨乆客巳忘非故土此身兼喜是闲官幽花傍晚烟𥘉暝深树新晴雨未干极目海天家万里风尘关塞欲归难再试诸生用唐韵天涯犹未隔年囘何䖏严光有钓台樽酒可怜人独逺封书空有鴈飞来渐惊雪色头颅改莫漫风情笑口开遥想阳明旧诗石春来应自长莓苔次韵陆文顺佥宪春王正月十七日薄暮甚雨雷电风卷我茅堂岂足念伤兹岁事难爲功金縢秋日亦巳异鲁史冬月将无同老臣正忧元气泄中夜起坐心忡忡太子桥乍寒乍煖早春天随意㝷芳到水邉树里茅亭藏小景竹间石熘引清泉汀花照日犹含雨岸柳垂隂渐满川欲把桥名㝷野老凄凉空说建文年与胡少叅小集细雨𥘉晴蠛蜢飞小亭花竹晚凉㣲后期客到停杯乆逺道春来得信稀翰墨多凭消旅况道心无頼入禅机何时喜遂风泉赏卝作山中一白衣再用前韵赋鹦鹉低垂犹忆陇西飞金鎻长覊念力㣲秪为䏻言离土逺可怜折翼叹群稀春林羞比黄鹂巧晴渚思忘白鸟机千古正平名正赋风尘谁与惜毛衣送客过二桥下马溪邉偶共行好山当靣正如屏不縁送客何因到还喜门人伴独醒小洞巧容危膝坐淸泉不厌洗心听经过转眼俱陈迹多少高厓漫勒铭复用杜韵一首濯缨何䖏有清流三月㝷幽始得幽送客正逢催驿骑笑人且复任沙鸥厓傍石偃门双启洞口萝垂箔半钩淡我平生无一好独扵泉石尚多求先日与诸友有郊园之约是日因送客后期小诗写懐郊园隔宿有幽期送客三桥故故迟樽酒定应湏我乆诸君且莫向人疑同逰更忆春前日归醉先拚日暮时郄笑相朢才咫尺无因走马送新诗自欲探幽肯后期若为尘事故能迟缓归已受山童促乆坐翻令溪鸟疑竹里清醅应㡬酌水邉相候定多时临风无限停云思囘首空歌伐木诗三桥客散赴前期縦辔还嫌马足迟好鸟花间先报语浮云山顶尚堪疑曾传江阁邀賔句颇似篱邉送酒时便与诸公湏痛飮日斜潦倒更题诗待诸友不至花间望眼欲崇朝何事诸君迹尚遥自䖏岂宜同俗驾相期不独醉春瓢忘形尔我虽多缺义重师生可特招自是清逰湏秉烛莫将风雨负良宵夏日逰阳明小洞天喜诸生偕集偶用唐韵古洞闲来日日游山中宰相胜封侯絶粮每自嗟尼父愠见还时有仲由云里高厓㣲入暑石间寒熘已含秋他年故国懐诸友䰟夣还湏到水头将归与诸生别于城南蔡氏楼天际层楼树杪开夕阳下见鸟飞囘城隅碧水光连座槛外青山翠作堆颇恨眼前离别近惟余他日夣䰟来新诗好记同游䖏长扫溪南旧钓台诸门人送至龙里道中二首蹊路高低入乱山诸贒相送愧间关溪云压㡌兼愁重峰雪吹衣着鬓斑花烛夜堂还共语桂枝秋殿聴跻攀相思不用勤书札别后吾言在订顽雪满山城入暮天归心别意两茫然及门真愧从陈日㣲服还思过宋年樽酒无因同岁晚缄书有鴈寄春前莫辞秉烛通宵坐明日相思隔陇烟赠陈宗鲁学文湏学右脱俗去陈言譬若千丈木勿为藤蔓纒又如崑崙派一泻成大川人言古今异此语皆虗传吾苟得其意今古何异焉子才良可进望汝师圣贒学文乃余事聊云子所偏醉后歌用燕思亭韵万峰櫕簇高连天贵阳乆客经徂年思亲谩想斑衣舞寄友空歌伐木篇短鬓萧踈夜中老急管哀丝为谁好歛翼樊笼恨巳迟奋翮云霄苦不早𬗟懐冥寂巖中人萝衣佩芙蓉巾黄精紫芝满山谷採石不愁仓菌贫淸溪常伴明月夜小洞自报梅花春高闲岂说商山皓绰约真如藐姑神封书逺寄贵阳客胡不来归浪相忆记取靑松涧底枝莫学杨花满阡陌题施总兵所翁龙君不见所翁所画龙虽画两目不点瞳曾闻弟子误落笔即时雷雨飞腾空运精入神夺元化浅夫未识徒惊诧操蛇移山律囘阳世间不独所翁画高堂四壁生风云黒雷紫电白昼昏山崩谷䧟屋瓦震雨声如㵼长平军头角峥嵘㡬千丈倐忽神灵露干象小臣正抱乌号思一堕胡髯不可上视乆眩定凝心神生绡漠漠开嶙峋乃知所翁遗笔迹当年爲写苍龙真只今旱剧枯原野万国苍生望霑洒凭谁拈笔点双睛一作甘霖遍天下王文成公全书卷之二十九终王文成公全书王文成公全书别录卷第十八王文成公全书卷之十八别録公移钦奉敕谕通行嘉靖六年七日𥘉七日节该钦奉敕谕先该广西田州地方逆贼岑勐为乱已令提督两广等官都御史姚镆等督兵进勦随该各官奏称岑勐父子悉已擒斩巢穴荡平捷音上闻已经降敕奨励论功行赏及将该设流官添设参将等事条陈又经该部议拟覆奏施行去后续该各官复奏恶目卢苏倡乱复叛王受攻䧟思恩又经切责各官计䖏不审行令将失事官贠戴罪督兵勦捕及调江西輋兵湖广永保二司土兵并力勦杀务收全功并敕廵按御史石金纪功外但节㩀石金所奏前项地方卢苏王受结爲死党互相依倚祸孽日深将来不可收拾又参称先后抚臣举措失当姚镆等攘夷无䇿轻信寡谋图田州已不可得并思恩胥复失之要得通行查究追夺朕以事难遥度姚镆等前功难泯后有踈虞得㫖切责之后能自奋励平冦有功亦未可知难遽别议乃下兵部议奏以各官先后所论事宜意见不同且兵连两广调遣事干邻境地方必得重臣前去总制督同议䖏方得停当今特命尔提督两广及江西湖广等䖏地方军务屋驰前去彼䖏即查前项夷情田州因何复叛思恩因何失守督同姚镆等斟酌事势将各夷叛乱未形者可抚则抚反形已露者当勦则勦一应主客官军从宜调遣主副将官及三司等官悉聼节制治以军法明示威信务要计䖏合宜仍令御史石金随军纪验功次从实开报以慿陞赏贼平之后公同计䖏应设土官流官何者经乆利便并先今抚镇等官有功有过分别大小轻重明白奏闻区䖏凡用兵进止机宜及一应合行之事敕内该载未尽者悉聼便宜从长䖏置事体十分重大者具奏定夺朕以尔勲绩乆着才望素隆特玆简任尔务以体国为心闻命就道竭忠尽力大展谋猷俾夷患殄除地方安靖以纾朕西南之忧仍湏深虑却顾事出万全一劳永逸以为广人乆逺之休毋得循例辤避以孤衆望尔钦㢤故谕钦此钦遵照得当爵猥以菲才滥膺重寄多病之余精力旣已减耗乆废之后事体又复阔踈大惧弗堪有负委托及照両广之与江西湖广虽云相去辽逺而攘地相连士夫军民徃来络绎传闻既多议论有素况在无嫌之地是非反得其眞且䖏傍观之时区画宜有其当合行谘询以辅不逮除委用职官及调遣军马临时相机另行外拟合通行为此仰抄捧回司照依案验备奉敕谕内事理即行本司掌印佐贰及各道分廵兵备守备等官并所属大小衙门各该官吏凡有所见勿惮开陈其间或抚或勦孰为得宜设土设流孰为便利与凡积弊宿蠧之宜改于目前逺虑深谋之可行于乆逺者备写掲帖各另呈来以慿採择各该官吏俱要守法奉公长亷逺耻祛患衞民竭忠报国毋以各省而分彼此务在恊力以济艰难果有忠勇清勤绩行显着者旌劝自有常典当爵不敢蔽贤其或奸贪畏缩志行卑汚者黜罚亦有明条当爵亦不敢同恶深帷昧劣庶頼匡襄凡我有司各宜知悉仍行镇守抚按等衙门知㑹一体钦遵施行湖兵进止事宜㩀广西桂林道右参政龙诰佥事申惠㑹禀原调永保二司宣慰官舎土兵共六千余贠名八月自辰州府起行九月尽可到省城各职即目起程前去全州兴安等䖏接应督押为照大兵进止自有机宜今未奉节钺抚临莫知适从查得旧规兵至即发哨径趋賔州聼遣如至賔州而未用恐接境思田二府不无致生疑变合无将各兵前赴梧州府屯札聼候军门抚临调度等因照得本年八月二十四日先准兵部咨该本爵㸔得先任总督廵抚都御史姚巳蒙钦准致仕而本爵又以扶病就医聼候辞本命下未即起程况湖兵未至秋暑尚深遥计贼情正在懈弛机有可乗事宜从便已经行仰各该失事带罪立功守廵参将及各领兵督哨等官务要相度机宜若各叛目诚心投抚中间尚有可悯之情朝廷岂以必杀爲事且宜从权抚挿聼候本爵督临查䖏若是阳投隂叛谲诈反覆度其事势终难曲全则宜宻切相机乗间行事务在获厥渠魁不得滥加无罪各官务要恊和行事既无参错牴牾有乖共济之义亦无贪功轻率仰戾好生之仁又经行仰各遵照施行去后今㩀前因㸔得湖兵既至势难中止非徒无事漫行有失逺人之信亦且师老财费重爲地方之忧但闻诸道路传诸啇旅皆谓各目投抚之诚今已甚切致乱之情尚有可原且朝廷以好生爲徳下民无必死之讐是以本爵尚尔迟疑𣣔候督临乃决进止顾传闻未真兵难遥度各官身亲其事必皆的知况原任总督虽已致政尚在统领老成慎重当无随䇿若果事在不疑即宜乗机速举一劳永逸以靖地方如其尚有可生之道亦且毋爲必杀之谋匪曰姑息将图乆安及照各䖏流贼素爲民患非止一巢若用声东击西之术则湖兵之来未爲徒行各官俱宻切慎图务出万全本爵亦已扶病昼夜速进军中事宜从便施行一靣呈禀抚镇廵按等衙门一体通行知㑹俱毋违错牌谕安逺县旧从征义官叶芳等徃年本爵提督南赣汀漳等䖏军务因地方盗贼未平身亲军旅四出勦除尔叶芳等乃能率领兵夫来随帐下奋勇杀贼効劳为多后遭宁藩之变尔叶芳又能坚辞贼贿一闻本爵起调牌到当即统领曾徳礼等及部下兵衆昼夜前来逺赴国难一念忠义诚有可嘉备历辛苦立有战功赏未酬劳予心慊慊尝𣣔表奏尔一官以励忠勤随因本爵守制还家未及举行今兹奉命总制四省军务复临是境㸔得旧时从征军士多𬒳忌功之徒百般屈抑心殊为之不平念尔叶芳旧劳未酬合就先行奖励故特差典史张缙将带花红羊酒亲至尔家用旌尔功尔其益谨礼法以缉下人益殚忠勤以报上徳省谕部下之人务要各安生理各守家业人惟不为善未有为善而不获善报者人惟不为恶未有为恶而不受恶殃者闻尔所居之地傍近各寨新民虽云向化其间尚多与尔为讐尔宜髙尔墙垣严尔警备以戒不虞尔等尝与杜栢孙洪舜等不和各宜消释讲信脩睦安集地方吾所以惓惓诲谕尔等者实念尔等辛勤从我日乆吾视尔等不啻如父子虽𣣔已于言情有所不容已也吾今以军机重务即赴两广不得乆留赣城尔等但体吾敎戒之意各安室家不必逺来候见徒劳无益其曾徳礼等俱各谕以此意批南康县生员张云霖复学词㸔得张云霖原系本院檄召起兵从征人数立有功次已经核实造报皆本院所亲知后因忌功之徒捜求罗织遂令此生屈抑至此言之诚为痛愤仰分廵岭北道即与查审敎官费廷芳招案有无干渉功赏银两曽否收给仍行提学道收送复学则有功之士不致于抱冤愤而本生仗义勤王之节庶亦不负其𥘉心矣批赣县生贠雷瑞词同放囬各䖏官军牌照得先因田州等䖏变乱前任军门抽拨两省官军及差官取调左右两江土官目兵前赴南寍等䖏驻札聴候征勦今照各夷皆来告要诚心向顺巳渐有平复之机且各䖏城池边隘缺人防守徃徃来告盗贼乗间窃发亦不可不爲之虑况今春气萌动东作方兴各兵屯顿日乆霜眠草宿劳苦万端应合放囬爲此牌仰本官即将军门原调各䖏官军机兵打手及各土官目兵尽数撤散放囬休息及时农种防守城池惟湖广永保二司土兵姑留聼候俟沿途夫马粮草完备然后发囬各具由囬报毋得违错犒谕都康等州官男彭一等㸔得广西某州县官孙族某官男头目某等统领土兵前来南寕宾州地方屯哨日乆劳苦良多即今岁暮天寒各兵逺离乡土岂无室家之念故今特加犒劳通放归复业安生本族官目务要严整行伍经过地方毋得侵优人家一草一木有犯令者即时照依军法斩首到家之后仰本州县官仍要爱惜下人辑和邻境毋得恃强凌弱倚衆暴寡越理踰分自取罪系遵守朝廷法制保尔土地人民牌仰本州县官执照遵守到家之日俱依准回报札付永顺宣慰司官舎彭宗舜冠带聼调㩀湖广永顺等䖏军民宣慰使司领征官带舎把彭明伦田大有等呈称统兵土舎彭宗舜系致仕宣慰彭明辅嫡生次男伊兄彭宗汉身故本舎应该袭替嘉靖五年宗汉奉征田州蒙军门札付冠带杀贼惟本舎见统目兵聼用又自备家丁三千报効切恐未授官职军威无所瞻肃呈乞比照故兄彭宗汉事体授职便益等因到爵为照军旅之政非威严则不肃等级之辩非冠带无以章今官舎彭宗舜于常调之外自备家丁随父报効不避艰险勤劳王事固朝廷之所嘉与况又勘系应袭次男今以土舎领兵于体统未肃合就遵照敕谕便宜事理给与冠帯以便行事除事宁另行具奏外为此札仰官舎彭宗舜先行冠带望阙谢恩仍湏秉节持身正巳律下申严约束而使兵行所在无犯秋毫作兴勇敢而使兵威所加有如破竹务竭忠贞以图报称功成之日具奏旌赏国典具存先具冠带日期依准缴报仍行本省镇廵衙门知㑹毋得违错批广西布按二司请建讲堂呈㩀叅政汪必东佥事呉天挺呈请建讲堂号舎以便生员肄业事㸔得感发奋励见诸生之有志作兴诱掖实有司之盛心不有藏修之地难成讲习之功况境接诸蛮之界最宜用夏变夷而时当梗化之余尤当敷文来逺虽亦爼豆之事实关军旅之机准如所议动支军饷银両即为起盖务为经乆之计毋饰目前之观完日开数缴报批立社学师耆老名呈㩀思明府申称要令土人谭勣稣彪加以社学师名号乡老黄永坚加以耆老名号㸔得教民成俗莫先于学然湏诚爱恻怛实有视民如子之心乃能涵育薫陶委曲开导使之感发兴起不然则是未信而劳其民反以为厉已矣㩀本县所申是亦良法但湏行以实心节用爱民施为有渐不致徒饰一时之名务垂百年之泽始可该道守廵官仍加劳耒匡直开其不逮备行该府查照施行议䖏江古诸䖏猺贼节㩀各道哨守官兵呈报照得广西府江古田洛容诸䖏猺贼日来势益猖炽皆由近年以来大征之举既为虚文而鵰勦又复絶响是以为彼所窥肆无忌惮今思田事体渐就平息湖兵西归有日正可相机行事为此牌行左布政严纮宻切㑹同参政龙诰按察使钱宏副使李如圭翁素将各稔恶贼巢务访的确宻拘知因乡道备询我兵所由道路险夷逺近及各贼巢所在议谋既定即可迎约湖兵决机行事要在声东击西后发先至但诛其罪大恶极者一䖏両䖏其余且可悉行寛抚容令呚恶从善务在去暴除残惩一戒百不必广捕多杀致令玉石无分惊疑逺迩后难行事若其事势连络广逺关系重大亦且不宜轻动本院尚驻南宁彼中事机势难遥度谅各官平日素有深谋沉勇秉义奋功一切机宜自能周悉近报刬平之获巳见用心之勤尚湏后効一并奏请凡有申禀宻切封来批岭西道立营防守呈㩀佥事李香呈称顾募打手立营防守縁由看得所议既得其要畧但屯兵固不可分而合兵又不宜顿必湏该道及统兵官时将屯聚之兵督率于贼盗出没要害徃来廵视操演因而或修复营堡或开通道路或戒饰反侧猺寨或抚安凋弊民村廵行惯熟逺近不疑择其长恶不悛者间行鵰勦惩一戒百如农夫之植禾必逐渐而耕耨如园丁之去草必以次而芟除庶屯聚之兵无坐食之患而有日新之功矣仰备行各官查照施行犒送湖兵照得先该军门奏调湖广永顺保靖二宣慰司土官目兵前来征勦田州等䖏今照各夷自縳归地方平靖为照宣慰彭明辅彭九霄虽未及冲冒矢石摧坚破敌然䟦渉道途间関山海不但劳苦之备尝且其勤事之忠赴义之勇不战而胜全师以归隐然之功亦不可掩所㩀宴劳之礼相应照旧举行其沿途该用廪给口粮等项亦合计算总支庶免阻滞及省偏州下邑之扰为此牌仰本官行㑹左参政龙诰佥事呉天挺参议汪必东督行南宁府于赏功綵叚金银花枝银两内照依开数支出赍送各宣慰并给赏各舎目收领以慰其劳仍将永保二司官舎头目人等合用廪给口粮等项查取见在确数各有若干亦行南宁府查自本府起至梧州府止计算㡬县毎驿扣算该银若千就于军饷银内支给又自梧州起至桂林府止查算县驆若千亦就行该府支银应付又自桂林府起照前计算至全州止银两亦行该府查给其各州县止是应付人夫再不许别项科派于民仍通行南宁浔州梧州平乐桂林全州各查照单内预行整办犒劳下程聼候各官舍目到彼分送犒劳给赏施行批岭西道抚䖏盗贼呈㸔得各䖏盗贼全在抚䖏得宜绥柔有道使之畏威懐徳岁改月化自然不敢为恶乃为善䇿虽鵰勦之举亦不得已而后一行至于待其猖獗肆恶然后悬金以购首级之获掩袭以求斩捕之多抑亦末矣今后该道官务思抚䖏绥柔之长䇿如驾舟之舵御马之辔操持有要而运动由已若舎舵与辔而广求驾御之术虽极工巧习熟终亦不免倾跌之虞一应赏罚量功大小以为多寡军门原有旧规军职累功陞级亦有见行事例临阵退缩仰遵敕谕事理当时以军法从事俱仰查照施行缴禁革轻委职官㩀广东布政司呈参广州左等四衞掌印指挥王冕海信杜隆冯凝千户陆宗等百户刘恺等不脩职业委弃城池逺出经句肆无忌惮应合参问参㸔擅离职役律有明条今各䖏军衞有司官徃徃輙因私事弃职逺出或因上司经由过爲趋謟越境送迎徃回动经旬月上下相安恬不爲异仰布政司通行禁革究治今后不系紧急军机重务其余问候申请等项虽亦公事势有轻缓者止役吏胥差使不许轻委职官非但廪给夫马骚扰道途劳费不少抑且城池库狱一有亏失贻累匪轻各该衙门首领官今后俱要置立文簿凡遇掌印佐贰及带俸等官公事出入俱要开记月日因某事到某䖏送迎或承何衙门到某䖏差委某年月日回任岁终缴报本院以慿查究大抵天下之不治皆由有司之失职而有司之失职独非小官下吏偷惰苟安侥倖度日亦由上司之人不遵国宪不恤民事不以地方为念不以职业经心既无身率之教又无警戒之行是以荡弛日甚亦宜分受其责可矣仰布政司备行各该守廵各兵备守备及府州县衞所等大小衙门仰各查照施行该衞掌印等官姑记未究其陆宗刘恺遵照本院钦奉敕谕事先行提究以警其将来此缴分派思田土目办纳兵粮照得思恩田州二府各设流官知府治以土俗其二府原旧甲分城头除割田州八甲分立土官知府以存岑氏之后其余悉照旧规不必开图立里但与酌量分析各立土目之素为衆所信服者以为土官廵检属之流官知府聼其各以土俗自治照旧办纳兵粮効有勤劳逓加陞授其袭授调发必皆经由于知府其官职土地皆得各传其子孙除具题外为照各甲城头既已分析若不先令各目暂行分管诚恐事无统纪别生弊端为此牌仰田州府土目龙寄等遵照后开甲分毎岁应该纳办官粮查照开数依期完纳出办一应供役征调等项事情悉聼知府调度约束本目仍要守法奉公正已律下爱飬小民保安境土毋得放縦恣肆踰分干纪自取罪累后悔无及候奏请命下仰各钦遵施行计开凌时甲毎年纳夏税秋粮米八十八石八斗七升七合毎调出兵三百八十四名毎年表笺用银三钱二分湏知一本赴广西用银一钱一分湏知二本赴京用银八钱八分毎年纳官猪等例银一十三両毎年纳官禾四十担重一百斤毎年供皂禾七担完冠砦陶甲案行广西提学道兴举思田学校照得田州新服用夏变夷宜有学校但疮痍迯窜之余尚无受㕓之民即𣣔建学亦为徒劳然风化之原终不可缓云云除具题外拟合就行为此仰抄案回道着落当该官吏备行所属儒学遵照但有生员无拘廪增愿改田州府学及各豦儒生硕附籍入学者各赴告本道径自查发选委敎官一贠暂领学事相与讲肄游息或兴起孝弟或倡行乡约随事开引渐为之兆俟休飬生息一二年后该府建有学校然后将各生徒通发该学肄业照例充𥙷增廪以次起贡俱无违错掲阳县主簿季本郷约呈㩀掲阳县主簿季本呈为鄊约事足见爱人之诚心亲民之实学不卑小官克勤细务使为有司者皆能以是实心脩举下民焉有不𬒳其泽风俗焉有不归于厚者乎但本官见留军门聼用该县若无委官相继督理未免一暴十寒况本院近行十家牌谕虽经各府县编报然访询其实类是虚文搪塞且编写人丁惟在查考善恶乃闻加以义勇之名未免生事优衆已失本院息盗安民之意访得潮州府通判张继芳持身端确行事详审仰该府掌印官将发去牌式再行暁谕所属就委张继芳遍历属县督令各该县官勤加操演务要不失本院立法𥘉意仍先将牌谕所开事理再四䌷绎必湏明白透彻真如出自已心庶㡬运用皆有脉络而施为得其调理该县鄊约仰委县丞曹森管理毋令废堕赈给思田二府照得近因思田二府攘乱该前总镇等官奏调三省汉土官军兵快人等前来南寕府屯住防守军民大小男不得耕女不得织而湖兵安歇之家骚扰尤甚今虽地方平靖湖兵已回然疮痍未起困苦未蘓况自三月已来天道亢旱种未入土民多缺食诚可悯念巳经行仰同知史立诚遍查停歇湖兵之家开报相应量行赈给爲此牌仰南宁府着落当该官吏专委同知史立诚即将十名以上七十一家各给米二石盐鱼二十觔五名以上三百五十六家各给米一石三斗咸鱼十三觔五名以下四百五十四家各给米一石咸鱼十觔就于该府军饷米鱼内支给开报其余大小军民之家谕以本院心虽无穷而钱粮有限各宜安心生理勤俭立家毋縦骄奢毋习游惰比之丰亨豫大之日虽不足而方之兵戈优攘之时则有余矣牌行灵山县延师设敎㸔得理学不明人心䧟溺是以士习日偷风教不振近该本院乆驻南宁该府及附近各学师生前来朝夕聼讲已觉渐有奋发之志但穷鄊僻邑本院既未暇身至其地则诸生亦何由耳闻其说合行委官遍行训告㸔得原任监察御史今合浦县丞陈逅理学素明志存及物见在军门相应差委除行本官外为此牌仰灵山县当该官吏即便具礼敦请本官于该县学安歇率领师生朝夕考徳问业务去旧染卑汚之习以求圣贤身心之功该县诸生应该赴试者临期起送不该赴试者如常朝夕聼讲或时出与经书䇿论题目量作课程不得玩易怠忽虚应故事湏加时敏之功庶有日新之益该县仍要日逐供给薪米之类候该县掌印官应朝之日本官不妨训廸诸生就行兼署该县印信牌行委官陈逅设教灵山㸔得理学不明云云除行亷州府及所属县外牌仰本官即便前去该府及所属县行各掌印官召集各该县师生遍行开导训告务行立志敦本求为身心之学一洗旧习之陋度量道里折中䖏所于灵山县儒学住歇令各县师生可以就近聼讲其诸生该赴试者临期起送不该赴试者如常朝夕聚㑹考徳问业毋令一暴十寒虚应文具亦或时出经书䇿论题目量作课程就与讲析文义以无妨其举业之功大抵学絶道䘮之余人皆骇于创闻必湏包蒙俯就育薫陶庶可望其改化谅本官平日素能孜孜汲引则此行必能循循善诱该县掌印官应朝之日本官不妨训廸诸生就行兼署该县印信待后县官应朝回日方许交还牌行南宁府延师设教㸔得理学不明人心䧟溺是以士习益偷风教不振近该本院乆住南宁与该府县学师生朝夕开道训告颇觉渐有兴起向上之志本院又以八寨进兵前徃贵州等䖏调度则兴起诸生未免又有一暴十寒之患㸔得原任监察御史今揭阳县主簿季本乆抱温故知新之学素有成已成物之心即今见在军门相应委以师资之任除行本官外仰南宁府掌印官即便具礼率领府县学师生敦请本官前去新创敷文书院閳明正学讲析义理各该师生务要专心致志考徳问业毋得玩易怠忽徒应虚文其应该赴省考试者扣算程期临时起送不该赴试者仍要如常朝夕质疑问难或时出与经书题目量作课程务加时敏之功以求日新之益该府县仍要日逐量送柴米供给牌行委官季本设敎南宁㸔得理学不明人心云云除行该府掌印官率属敦请外仰本官就于新创敷文书院内安歇毎日拘集该府县学诸生为之勤勤开诲务在兴起圣贤之学一洗习染之陋其诸生该赴考试者临期起送不该赴试者如常朝夕聚㑹考徳问业之外或时出与经书论䇿题目量作课程就与讲析文义以无妨其举业之功大抵学絶道䘮之余未易觧脱旧闻旧见必湏包蒙俯就涵育薫陶庶可望其渐次改化谅本官平素最能孜孜汲引则今日必能循循善诱诸生之中有不率教者时行槚楚以警其惰本院回军之日将该府县官贠师生查访勤惰以示劝惩批岭东道额编民壮呈据岭东道廵守官呈议将各额编民壮存留照旧守城并追工食雇募打乎调用看得本院自行十家牌式若使有司果能着实举行则䖏䖏皆兵家家皆兵人人皆兵防守之备既宻则追捕之兵自可以渐减省以节民财以寛民力但今有司类皆视为虚文未曾实心脩举一旦遂将额设民壮三分减一则意外不测之虞果亦有如各官所呈者合且姑従所议将各民壮照旧存留备行该道所属查照施行仍仰各官务要用心举行十家牌式不得苟且因循惟事支吾目前徒倚繁难自弊之术以为上䇿反视易简乆安之法以为迂缓噫果有爱民之诚心䖏官事如家事者其忍言者之谆谆而聼之乃尔其藐藐耶凡我各官戒之敬之此缴裁革文移㩀布政司呈今后但有牌案行属者则于备仰语后止令奉行官吏具遵行过縁由回报㸔得近来官府文移日烦如造册依准等项果系徒劳徒费虚文无𥙷本院𣣔革此弊乆矣因军务纷剧未及举行㩀呈前因可谓先得我心之同然者自今事関本院除例该奏报及仓库钱粮金帛赃罚𥿄价预备稻谷等项仍于毎岁终开项共造手册一本送院査考外其余一应不大紧要文册及依准等项通行裁革务従简实以省劳费凡我有官皆要诚心实意一洗从前靡文粉饰之弊各竭为徳为民之心共图正大光明之治通备行各该衙门查照施行批右江道调和寨目呈㩀副使翁素呈湖润寨目兵径赴镇安取调准议备出印信下帖给与该府该司各永永执照以杜后争湖润既已自知原属镇安自此必益供事大之职镇安既𣣔自求仍统湖润自此必益施字小之仁湏要诚心恊和庶可永絶祸患若徒迫脇矫诬于一时终必反覆变乱于日后此乃自取㓕亡后悔何及仰各知悉遵照毋违此批南宁府表扬先哲申㩀南宁府申称北门外髙岭原有庙宇以祠宋枢宻使狄武襄公青经畧使余公靖枢宻直学士孙公沔邕州太守忠壮蘓公缄推官忠愍谭公必縁年乆倾頽山存基址今思田既平所宜脩复以系属人心以耸示诸夷㸔得表扬先哲以激励有位此正风教之首况旧基犹存相应脩复准支在库无碍官银重建祠宇其牌位祭物等项照旧脩举完日具由回报此批增城县改立忠孝祠申㩀增城县申称参得广东参议王纲字性常洪武年间因靖潮冦父子贞忠大孝合应崇祀于城南门外天妃庙改立忠孝祠㸔得表扬忠孝树之风声以兴起民俗此最为政之先务而该县知县朱道澜乃能因该学师生之请振举废坠若此则其平日职业之修志向之正从可知矣仰行该县悉如所议施行其神像牌位及祭物等项俱聼从宜酌䖏完日具由回报此批叅政张懐奏留朝觐官呈据左叅政张懐所呈悯念兵荒𣣔留府县正官足见留心地方但今岁应朝事体颇重朝廷励精图治必有维新之政各该正官正宜一行以快观感似难通行奏留仰各照例依期起程况该道守廵既得贤能官员各肯忧劳尽心若此各府州县虽无正官其各佐贰亦必警戒脩省自堪驱䇿其间果有阘冗不才不任委寄者该道即行别委相应官贠署管仰即通行查照施行毋再疑滞经理书院事宜㩀佥事呉天挺呈称将南寕城东西二壕花利通收府库支与书院师生应用剰银脩理仍置教官私宅号房以为定规㸔得所呈事宜足见该道官留心学校兴起士习之羙意俱准照议施行但事无成规难垂乆逺而管理非人终归废坠该道仍湏置立文簿将区䖏过事宜逐件开载给付该府县学及管理书院官各收一本存照相继查考举行以防日后埋没侵渔之弊仍于各教官内推举学行端方堪为师范者呈来定委专管书院诸务训励诸生庶㡬法立事行人存政举而今日书院之设为不虚矣仍行提督学校官知㑹一体查督举行及备行该府县学官吏师生查照施行俱毋违错此牌行南宁府延师讲礼照得安上治民莫善于礼冠婚䘮祭诸仪固宜家谕而戸暁者今皆废而不讲𣣔求风俗之羙其可得乎况玆边方逺郡土夷错杂顽梗成风有司徒事刑驱势迫是谓以火济火何益于治若教之以礼庶㡬所谓小人学道则易使矣近㩀福建莆田儒学生员陈大章前来南宁逰学进见之时毎言及礼因而扣以冠婚乡射诸仪果亦颇能通暁㸔得近来各学诸生类多束书髙阁饱食嬉游散漫度日岂若使与此生朝夕讲习于仪文节度之间亦足以收其放心固其肌肤之㑹筋骸之束不犹愈于博奕之为贤乎为此牌仰南宁府官吏即便舘谷陈生于学舍于各学诸生之中选取有志习礼及年少质羙者相与讲觧演习自此诸生得于观感兴起砥砺切磋脩之于其家而𬒳于里巷逹于乡村则边徼之地自此遂化为邹鲁之鄊亦不难矣诸生讲习已有成效该府仍要从厚措置礼币以申酬谢仍备由差人送至广西提督学校官以次送发各府州县一体演习其于风教要亦不为无𥙷札付同知林寛经理田宁照得思田二府平复议将田宁府改设流官见今无官管理㸔得化州知州林寛才识通敏干办勤励本爵廵抚江西知其可用近因改建府治修复城垣已经委令经理即若陞以该府同知而使乆于其职必有可观已经具题奉有明㫖续该本院㸔得南宁自宣化县至于田宁逆流十日之程其间错以土夷村寨奸弊百出本爵近因躬抚南宁思龙诸图鄊民拥道控告硕立县治因为经理相度得村名那乆者寛平深厚江水萦廻居民千余家竹树森翳且向武各州道路皆经由其傍亦为四通之地堪以设立县治属之田宁亦足以镇㩀要害消沮盗贼又经具题外为照新陞知府张钺尚未到任合就札仰本官即便管理府事抚绥目民其脩筑城垣𪠘字及那乆新立县冶等项事宜公同各该委官用心督理务在脩筑坚固工程早完以图经乆候知府张钺到任仰本官专督思龙县治务要清查所割图里钱粮明白毋令奸民飞诡影射致贻纷争本官素有才识志在建功立业况奉新命擢佐专城逺近土目人等侧耳注目思有维新之政本官务要竭心殚力展布才猷以仰答朝廷之恩俯慰下民之望中无负于军门之委託如其因循玩愒隳事废功不但声名毁辱抑且罪责难迯札付同知桂鏊经理思恩照得思田二府平复已经具题将柳州府同知桂鏊经理思恩府事休劳息困当有所济续该本爵㸔得岑濬新移府治皆斩山絶壁如䖏戈矛劔㦸之中况瘴雾昬塞薄午始开本爵近因督勦八寨亲徃相度㸔得地名荒田寛衍膏腴可以建府治而上林县地名三里者乃在八寨之间其地多良田茂林村落相望堪以移设鳯化县治量筑城垣𪠘宇招抚迯亡可以成一方之保障仍将上林一县通割以属思恩似于事势为便等因又经具题外为照署掌府印迁筑府城新创县治及盖𪠘宇等项皆不可缺人督理合就札仰本官即便星驰前去思恩府署掌印信抚绥目民其迁筑府城于荒田移设县治于三里及创建𪠘宇等项一应事宜公同各该委官用心督理云云如其因循玩愒隳事废功岂徒身名毁辱兼亦罪责难迯牌行南昌府保昌县礼送故官照得保昌县县丞杜洞乆在军门管理军赏清介自持贤劳茂着郡属之中实爲翘然今不幸病故使人检其行槖萧然无以爲归殡之资殊可伤悼今寻常故官小吏无洞一日之劳者犹且有水手殡殓之例况洞从征恶冦䟦渉险阻冲冒瘴毒又且乎日才而且贤所谓以死勤事者矣焉可以不从厚待之是贤不肖畧无所办也爲此牌仰本府官吏即于库贮无碍官钱内给与水夫二名棺殓银十两就行照例起関应付船只脚力查照家属名数给与口粮务要从厚资送还乡开报及仰保昌县官吏即便佥拨长行水手二名棺殓银二十两及将本官应得俸粮马夫银两照数支给交付伊男及差的当人役䕶送还鄊毋致稽悞调发土兵照得各州土兵征调频数本非良法非但耗费竭财抑且顿兵剉锐必湏各州轮年调发一以省供馈之费一以节各兵之劳庶㡬土人稍有休息之期而官府亦获精锐之用已经行仰该司遵照备行南丹州官族莫振亨即就拣选勇敢精锐目兵三千名躬亲统领照依尅定日期前赴广西省城聼调杀贼果能输忠报効立有竒功即与具奏准袭该州官职自今八月𥘉一日为始至下年八月𥘉一日止却调东兰州土兵依期更替自今各州目兵军门㫁不轻易调发致令奔疲劳苦亦决不姑息隠忍縦令骄惰玩弛但有稽抗迟悞违犯节制䡖则量行罚治重则拏究革去冠带又重则贬级削地又重则举兵诛讨㫁不虚言通行各土官兵目知悉俱仰改心易虑毋蹈前非自贻后悔去后今㩀所呈为照本院军令既出难再轻改失信下人但本官呈称鵰勦缺兵固亦一时权宜况称原系本州先年自愿报効不在秋调之数亦合姑从所请暂准取调为此牌仰本官即便㑹同镇守太监傅伦行仰该州土官韦虎林照数精选目兵前赴省城聼各官调遣勦贼待三两月间事毕随即撤放回州遵照军门批行事理依期更班聼调不许乆留失信其所呈鵰勦事宜悉聼㑹同三司掌印守廵兵备等官依拟施行事完之日通将获过功次用过钱粮数目开报查考俱毋违错仍行总镇总兵镇廵等衙门知㑹犒奨儒士岑伯髙照得思田之乱上厪九重命将出师动调四省军马钱粮两年功未告成而变日不测本院前来勘䖏是固仰頼皇上好生之仁格于天地至诚动物不疾而速是以宣布威徳而旬月之间诸夷即尔革心向化翕然来归然而奔走服役固有効劳于下者其间乃有深谋秘计之士潜开黙导以㑹合事机其功隐而难见此惟主将知之功成行赏是所谓首功者也照得儒士岑伯髙素行端介立心忠直积学待时安贫飬毋一毫无所苟取而人皆服其亷一言不肯轻发而人皆服其信游学横州南宁之间逺近士夫及各䖏土官土夷莫不闻风向慕仰其髙节本院抚临之𥘉即用此生使之深入诸夷仰布朝廷之徳下宣本院之诚是以诸夷孚信之速至于如此本生实与有力焉当时平复奏内即𣣔具列本生之功而事变方息深谋秘计未𣣔张布于诸夷但本生志在科第发身不肯异途苟进坚辞力请本院不𣣔重违雅志遂尔未及奏列今思田既已大定凡有微劳于兹役者莫不开列而本生之功冺然未表其于报功励忠之典诚有未当仰抄案回司即于军饷银内动支一百两及置买彩币羊酒礼送本生以见本院慰赏犒劳之意仍仰遵本院钦奉敕谕便宜事理给与军功冠带以荣其身该司仍备给札付执照并行原籍官司以礼优待免其杂泛差徭明朝廷赏功之典彰军门激励之道既以遂其飬毋之愿且以遂其髙尚之心是后本生志求科第其冠带自不相妨仍行两广总镇总兵镇廵等衙门知㑹征勦八寨㫁藤崃牌㩀留抚田州思恩等䖏地方右布政使林富原任副总兵都指挥同知张祐连名呈称田州思恩平复居民悉已各安生理土夷亦皆各事农耕地方实已万幸惟八寨猺贼云云合就仰遵敕谕事理量拨官兵恊同卢蘓王受等土兵分路进勦除差官舎赍捧令旗令牌分投督押土兵本院亲至賔州思恩等䖏相机调度靣授方畧外为此牌仰右布政使林富副总兵张佑即便督领官军督发土目卢蘓王受等兵夫从公尭思恩取路进勦后开寨分务要声言各贼累年杀害良民攻刼州县鄊村之罪殱厥渠魁及其党与罪恶显着者明正天讨以絶祸根除临阵擒斩外其余脇从老弱一切皆可宥免今兹之举惟以定乱安民为事不以黩武多获为功各官务要仰体朝廷忧悯困穷之心俯念地方乆遭盗贼屠戮之苦督各官兵目兵人等务殱真正恶目一洗民冤永除民患以靖地方仍禁兵马所过鄊村毋得侵优民间一草一木有犯令者仰即遵本院钦奉敕谕事理当即䖏以军法俱毋有违节制方畧自取罪戾牌行领兵官牌行左叅将署都指挥佥事张经㑹同该道守廵守备官及湖广督兵佥事汪溱都指挥谢珮督永顺宣慰彭明辅统兵进勦牛肠诸贼云云及监都保靖宣慰彭九霄统兵进勦六寺磨刀等寨诸贼云云未至信地三日之前停军中途候约参将张经与同守廵各官集议先将进兵道路之险易逺近各巢贼徒之多寡强弱及所过良民村分之经由徃复靣同各鄊道人等逐一备细讲究明白务要彼此习熟通暁若出一人然后尅定日时偃旗息鼓寂若无人宻至信地乗夜速发务使迅雷不及掩耳将各稔恶贼魁尽数擒勦以除民害以靖地方除临阵斩获外其余脇从老弱一切皆可宥免今兹之举惟以定乱安民爲事不以多获首级爲功各官务要仰体朝廷忧悯困穷之心俯念地方乆罹荼毒之苦仍要禁约军民人等所过良民村分毋得侵扰一草一木有犯令者当以军法斩首示衆本官既有地方责任兼复素怀忠义当玆委用务竭心力大展才猷以祛患安民一应机宜牌内该载不尽者聼公同各官计议从便施行一靣呈报事完之日通将获过功次开报纪功御史衙门纪騐以慿奏报仍宻行总镇镇廵等衙门知㑹俱毋违错戒谕土目案照先经行委副总兵张祐督率官土目兵人等进勦思恩八寨猺贼今㩀头目卢蘓王受等禀报皆巳攻破各寨斩获贼级虽未日乆苦亦无多且又未见获有真正首恶中间恐有容隐脱放情弊合行戒谕督促为此牌仰本官上紧亲行督谕各头目及土兵人等俱要恊力齐心竭忠报効务图勦㓕以絶祸根庶可以表明各目尽忠图报之真心若是少有縦容复留遗孽亦是徒劳一埸不足爲功适足爲罪非惟不能仰报朝廷再生之恩其于本院所以勤勤恳恳不顾利害是非务要委曲成就尔等之意亦辜负矣牌至即以此意勉谕各目各兵此举非独爲除地方之害亦爲尔等建子孙乆长之业尽此一畨辛苦便可一劳永逸矣发去良民其榜可给则给可止则止一应事机俱仰相机而行其号色等项已付思田报効人役径自带回分俵亦宜知悉追捕逋贼㩀同知桂鏊禀报领兵土目卢蘓王受等各已屯兵八寨斩获贼首贼従数多巢穴悉已破荡即今方在分兵四路捜勦及称附近上林县一十八村俱搬移上山躱住又访得铁坑那埋二堡贼村界连迁江洛春髙径大潘思卢北三向北夷獞村分今皆逃徃潜住又访得八寨贼徒我兵未进之前陆续出刼鄊村今皆不敢回巢散入賔州渌里并贵县凉伞叠𥿄等夷獞村分藏躱合行分兵捜捕等因㸔得八寨猺贼稔恶多年攻刼鄊村杀害人民掳掠财畜百姓怨恨痛入骨髓今悪贯满盈民怨神怒巢穴破荡分崩离析如失林之枭投罝之兎迷魄䘮魂正可蒐猎而尽是乃上天𣣔亡此贼之秋若不乗此机㑹奉行天讨以雪百姓之冤以舒神人之怒以除地方之祸存其遗孽复为他日根芽此岂为民父毋之心乎及访得平日哨守八寨官兵人等徃徃与贼交通者㩀法俱应明正典刑今且姑未拏究容其杀贼报効立功自赎除各差官督勦外为此牌仰指挥程万全督率迁江所土官指挥黄禄千戸黄瑞百戸凌显等各起集管下土兵人等前去北三思卢等䖏捜捕各贼仍行暁谕各良善向化村寨务将迯躱各贼尽数擒斩以泄军民之愤获功觧报一体给赏若是与贼通谋容留隐蔽访究得出国宪难迯如是各贼果有诚心悔罪愿来投抚立功报効者亦准免其一死带来军门抚谕安挿各官务要尽忠竭力上报国恩下除民患副军门之委託立自已之功名仍督平日与贼交通之人令其向道追捕痛加惩改及此机㑹立功自赎果能奋不顾身多获真正恶贼非但免其既徃之罪抑且同受维新之赏若犹疑贰观望意图苟免定行斩首示衆㫁不虚言本院数日之后亦且亲临地方躬行赏罚仰各上紧立功毋自取悔牌行委官林应骢督谕土目㸔得田州思恩领兵头目卢蘓王受等所领目兵皆系骁勇惯战之人今又各为身家子孙之计自愿出力报効立功赎罪既已攻破贼巢分屯其地则其捜捕溃散之贼当如探囊取物数日可尽今已半月有余尚未见有成功气势日见委靡此必军中收有贼巢妇女等项贪恋女色财物不肯割舎脱离奋勇杀贼苟且偷安遂致兵气日衰军威不振若诸贼闻此消息乗此懈怠掩袭不备我军必致挠败如此则是各目此举本𣣔立功而反败事本𣣔赎罪而反增罪非惟不能仰报朝廷之徳抑且有损军门之威矣正名定罪后悔何及为此牌仰原任戸部郎中今降徐闻县县丞林应骢赍执令旗令牌㑹同总兵监军等官公同署田州府事知州林寛身督领兵头目卢蘓等阅视各营但有收得贼巢妇女财物者通行捜出俱各开纪名数别立老营一所选委老成头目另拨谨实小心兵夫昼夜管守将名贪恋女色财物不肯奋勇杀贼头目兵夫姑且免其罚治责令即出捜山果能多有擒斩旬日之内功成班师仍将前项妇女财物照名给还亦不追究前罪若有贪恋女赃违犯军令仍前不肯効力者仰即遵照军门号令当时斩首示衆㫁毋姑息容忍致败三军大事盖前日之招抚专以慈爱恻怛为念者乃是本院怜悯两府之民无罪而就死地乃是父母爱子之心惟恐一民不遂其生也至于今日用兵邞湏号令严明有功必赏有罪必戮者乃是本院𣣔安两府之民使之立功赎罪以定其身家而因以除去地方之患是乃帅师行军之道不如此不足以取胜而成功也差去旗牌官员务要星火催督毋事姑息若旬日之后再无成功本院亲临分地定先将监军督军等官明正军法其推奸避事不肯奋勇杀贼头目通行斩首决不虚言牌委指挥赵璇留勦余贼牌仰指挥赵璇前去督哨副总兵张祐䖏查审各寨稔恶猺贼曾否勦絶各兵见住何䖏闻已出屯三里仰就各营土兵目夫凡有疾病老弱者俱令在营将息调理其精壮骁勇目兵仍仰本官务要三四日或五六日督令入山廵勦一畨出意外之竒以示不测之武湏候各山果无潜遁之奸各巢已无复归之贼俟军门牌至方许回兵仍谕土目卢蘓王受等以加此炎毒天气如此暑雨连绵各兵乆在山中辛勤劳苦本院非不惓惓忧念但一则𣣔为尔等立功一则𣣔为地方除害心虽不忍乆劳尔等而势有所不能已也尔等其务体本院之意再耐旬日之苦以成百年之功毋得𣣔速一时致贻后悔事完之日通至賔州本院亲行犒赏就领牌札仰各知悉牌行副总兵张祐捜勦余巢访得上林相近地方如渌茅等村皆系阳招隂叛与八寨诸贼里应外合积年流毒地方即其罪恶尤有甚于八寨诸贼若不勦㓕终遗祸根为此今差指挥赵璇赍牌前去督哨副总兵张祐䖏计议仰即宻召领兵头目卢蘓王受等令各挑选精兵一千或一千五百以捜廵八寨为名当日乗夜速发分道夹勦后开各贼村分务要殱除党与荡平巢穴若是各贼奔窜大名深山各兵就可留屯其地食其禾米六畜分兵探贼向徃追捕本院先曾发有武縁鄊兵分捜大名诸山遥计此时各贼正回山下各村躱住及今徃勦正合事机仰谕各目务要潜机速发不得迟留隔宿必致透漏消息徒劳无功发兵进勦之后一靣差人飞报计开绿茅通亲绿小批头罗煖其余各巢不能尽开湏要量其罪恶大小可勦则勦可抚则抚相机而应犒劳从征土目照得思田二府头目卢蘓王受等率领部下兵夫自备衣粮征勦八寨猺贼渠魁殄㓕群党削平即今地方宁靖旋师奏凯实由各目兵夫不避炎蒸奋勇効劳但进兵以来妨废一年耕种况今青黄不接之时部下兵夫家属未免缺乏相应量为赈给以慰人心为此牌仰同知桂鏊即便㑹同南宁府掌印官将该府军饷粮米鱼盐内照依开数支给各头目收领但念思恩南宁道里相去隔逺粮米搬运不便合就于武縁县见贮军饷米内支给与各领用以见本院体恤之心仍开给散过数目报查考毋得违错绥柔流贼㩀左江道参议等官汪必东等呈称古陶白竹石马等贼近虽诛勦然尚有流出府江诸䖏者诚恐日后为患乞调归顺土官岑兵一千名万承龙英共五百名或韦贵兵一千名住札平南桂平冲要地方及该府知府程云鹏等亦申量留湖兵及调武靖州狼兵防守等因始观论议似亦区画经乆之图徐考成功终亦支吾目前之计盖用兵之法伐谋为先䖏夷之道攻心为上今各徭征勦之后有司即宜诚心抚恤以安其心若不服其心而徒𣣔乆留湖兵多调狼卒慿籍兵力以威刼把持谓为可乆之计则亦末矣殊不知逺来客兵怨愤不肯为用一也供馈之需稍不满意求索訾詈将无抵极二也就居民间骚优浊乱易生讐隙三也困顿日乆资财耗竭适以自弊四也𣣔借此以衞民而反为民增一苦𣣔借此防贼而反为吾招一冦各官之意岂不虞各贼乗间突出故𣣔振扬兵威以苟幸目前之无事抑亦不睹其害矣前岁湖兵之调既已大柫其情乃今复欲留之其可行乎夫刑赏之用当而后善有所劝恶有所惩劝惩之道明而后政得其安今稔恶各徭举兵征勦刑既加于有罪矣然破败奔窜之余即𣣔招抚彼亦未必能信必湏先从其傍良善各巢加厚抚恤使为善者益知所劝而不肯与之相连相比则党恶自孤而其势自定使良善各巢传道引谕使各贼咸有回心向化之机然后吾之招抚可得而行而凡绥懐御制之道可以次而举矣夫柔逺人而抚戎狄谓之柔与抚者岂专恃兵甲之盛威力之强而已乎古之人䏻以天地万物为一体故能通天下之志凡举大事必顺其情而使之因其势而导之乗其机而动之及其时而兴之是以为之但见其易而成之不见其难此天下之民所以隂受其庇而莫知其功之所自也今皆反之岂所见若是其相逺乎亦由无忠诚恻怛之心以爱其民不肯身任地方利害为乆逺之图凡所施为不本于精神心术而惟事𥙷辏掇拾支吾粉饰于其外以苟幸吾身之无事此盖今时之通弊也合就通行计䖏仰抄案回道即行知府程云鹏公同指挥周㣧宗及各县知县等官亲至已破贼巢各邻近良善村寨以次加厚抚恤给以告示犒以鱼塩待以诚信敷以徳恩喻以朝廷所以诛勦各贼者为其稔恶不悛若尔等良善守分村寨我官府何尝轻动尔等一草一木尔等各宜益坚向善之心毋为彼所扇惑揺动从而为之推选衆所信服立为酋长以连属之优其礼待厚其犒赏以渐绥来调习使之日益亲附又喻以稔恶各贼彼若不改一征不已至于再再征不已至于三至于四五至于六七必使㓕絶而复已此后官府若行勦除尔等但要安心乐业无有惊疑若各贼果能改恶迁善实心向化今日来投今日即待以良善即开其自新之路决不追既徃之恶尔等即可以此意传告开喻之我官府亦未尝有必𣣔杀彼之心若彼贼果有相引来投者亦就实心抚安招来之量给盐米爲之经纪生业亦就为之选立酋长使有统率毋令涣散一面清查侵占田土开立里甲以息日后之争禁约良民毋使乗机报复以激其变如农夫之植嘉禾而去稂莠深耕易耨芸菑灌漑专心一事勤诚无惰必有秋获夫善者益知所劝则助恶者日衰恶者益知所惩则向善者益衆此抚柔之道而非专有恃于兵甲者也至于本院近行十家牌谕诚亦弭盗安民之良法而今之有司槩以虚文抵塞莫肯实心推求举行虽已造册缴报而尚不知其间所属何意所䖏地方该道仍要用心督责整理诚使此法一行则不待调发而䖏䖏皆兵不待屯聚而家家皆兵不待蓄飬而人人皆兵无餽运之劳而粮饷足无関隘之设而守御固习之愈乆而法愈精行之弥广而功弥大其前项区䖏摘调之兵有虚名而无实用可张皇于暂时而不可施行于永乆者劳逸烦简相去逺矣惟有该府议𣣔散撤雇倩机快等项调取武靖州土兵使之就近防守一节区画颇当然以三千之衆而常在一䖏屯顿坐食亦未得宜必湏分作六班毎五百名为一班毎两箇月日而更一次若有鵰勦等项然后通行起调然必湏于城市别立营房毋使与民杂䖏然后可免于骚扰嫌隙盖以十家牌门之兵而为守土安民之本以武靖起调之兵而备追捕勦截之用此亦经权交济相湏之意合就准行仰该道仍将行粮等项再议停当备行该州土目人等遵照奉行自今以后免其秋调各䖏哨守等役专在浔州地方聼慿守备参将调用凡遇紧急调取即要星驰赴信地不得迟违时刻守廵各官仍要时加戒谕抚辑毋令日乆玩弛又成虚应故事本院踈才多病精力不足不能躬亲细务独其忧患地方𣣔为建立乆安长治一念真切自不能已是以不觉其言之叨叨各官务体此意毋厌其多言而必务为䌷绎毋谓其迂逺而必再与精思务竭其忠诚务行其切实同心恊徳共济时艰通行总镇总兵镇廵等衙门知㑹仍行三司各道守廵守备等官事有相类者悉以此意推而行之发去鱼盐或有不足再行计䖏定夺告谕村寨近年牛膓等寨积年稔恶是以举兵征勦尔等良善村寨我官府自加抚恤决无侵优各宜益坚为善之心共享太平之乐其间平日縦有罪犯从今但能中心改过官府决不追论旧恶毋自疑沮或为彼所扇惑自取㓕亡后悔无及就使已勦余党果能悔罪自新官府亦待以良善一体抚恤若是长恶不悛一勦十勦至于百勦必加殄㓕㫁不虚言尔等各寨为善为恶日后自见各宜知悉议立县衞㸔得八寨猺贼稔恶为患巢穴连络千里实为广西衆贼之渊薮近该本院进勦扫荡巢穴若不及今设置军屯衞县据其心腹要害以阨塞各贼唿吸之咽喉㫁絶各贼牵引之脉络不过数年又将屯聚生息祸根终未剪除本院身亲督调各兵㸔得周安堡正当八寨之中而三里堡亦当八寨之隘俱各山势回抱堪以筑立城郭移衞设县但未经广询博访详审水土之善恶民情之逆顺中间有无利害得失拟合再行查访为此牌仰分廵右江道兵备副使翁素㑹同该道分守官即便督同同知桂鏊指挥孙纲等帯领髙年知识亲至其地经营相度若果风气包完水土便利即行料理规制景定方向各另画图贴说仍要咨访父老子弟通暁贼情习知民俗者即今移立衞县其于四逺贼巢果否足能控制民情有无便益妨损务在人心乐顺足为经长永乆之计然后备由呈来以慿㑹奏就将筑立城垣合用木石甎灰人夫匠作料价工食等项议估停当具掲呈来以慿先行一靣委官分督办理及时兴工毋得忽意苟且玩愒迟延致悞事机抚恤来降㩀叅将张经呈称武靖州耕守黄璋等一十四名𬒳十冬总甲黄邓䕶等妄揑窝贼乞行释放仍给榜谕㸔得本院屡经牌仰该道该府等官将各向化良善村寨加意抚恤懐柔以收其散亡之势而坚其向善之心庶使逺近知劝而恶党自孤各官畧不体承本院勤勤恳恳之意肆志妄行轻信十冬奸民之言輙便推求徃事爲之报复旧讐沮抑归向之望惊疑反侧之心聼其所爲必成激变后虽寸斩奸民之骨固亦何救地方之患所㩀违法各官即合治以军法姑且记罪再行饰谕仰将见监黄璋李举等一十四名即行释放仍加慰谕令其复业宁家其十冬黄邓䕶等监候本院抚临觧赴军门发落今后仍要备细开谕该府该县十冬里老人等各要守法安分务以宁靖地方为重不得乗机挟势侵剥新旧投抚之人恊取财物泄愤报怨及至酿成变乱却又贻累地方劳烦官府今后有违犯者体访得出或𬒳人告发决行拿送军门治以军法㫁不轻恕仍将发去告示即行刋刻给赴十冬里老人等遵照奉行具遵行过縁由报批广东市舶司提举故官水手呈㸔得广东市舶司提举已故钱邦用平日果系清白自守足称亷能乃今客死逺乡情殊可悯仰广州府即与量拨水手起关资送还鄊其原领文慿发该衙门转缴此缴王文成公全书卷之十八终王文成公全书文录续编卷第三十王文成公全书卷之三十续编三征公移逸稿徳洪昔裒次师文尝先刻奏䟽公移凡二十卷名曰别录爲师征濠之功未明扵天下也旣后刻文录志在删繁取公移三之二而去其一沈子启原冲年即有志师学捜猎遗文若干篇录公移所遗者类爲四卷名曰三征公移逸稿将增刻文録续编用以𥙷其所未备也出以示余余读而叹曰吾师学敦大源故发诸政事澜涌川决千态万状时出而无穷是稿皆据案批答平常説去殊不经意而仁爱自足以沦人心髓思虑自足以彻人机智文章又足以皷舞天下之人心若金沙玉屑散落人世人自不䏻弃之又奚病扵繁耶乃爲条掲其纲以遗之使读者即吾师应感之陈迹可以推见性道之渊微云隆庆庚午八月朔日徳洪百拜识南赣公移批漳南道教练民兵呈据兵备佥事胡琏呈将各县民快操练教习颇成㸔得事苟庇民岂吝小费功有实效何恤浮言叅据呈词区画允当仰该道依拟施行再照兵不在多惟贵精练事𣣔可久尤湏简严所募打手等项更宜逐一校閲必皆技艺絶伦骁勇出衆因䏻别队量材分等使将有余勇兵有余资庶平居不致扵冗食临难可免扵败师批呈缴批漳南道进勦呈据兵备佥事胡琏呈卢溪等洞贼首詹师富等势甚猖獗备将畵圗贴说待期攻勦㸔得兵难遥度事贵乗时今打手民快等兵既巳募集仰该道上紧宻切相机勦扑惟在殱耴渠魁毋致横加平善其大举夹攻行详议呈缴教习骑射牌㸔得五兵之用弓矢爲先南方之技骑射所短最宜习演以脩长技今南赣绪䖏军兵所操弓矢类皆脆弱十歩之外不穿鲁缟以是御敌真同児戯访得福建省城弓矢颇胜他䖏合行选取为此牌仰福建漳南道转行福建都司选取精巧惯习弓兵四名该道量给口粮脚夫送赴军门成造弓矢事完仍发原伍着役批南安府请兵䇿应呈据知府季斆呈各巢贼党衆多本府兵力寡弱乞添兵恊勦该岭北道议将南康二班頼养介兵拨𥙷县丞舒富兴国谢庄兵雩都张英才兵拨𥙷冯廷瑞统领其本府仍用添兵营䇿应及行该府起立军营二䖏听候官兵到彼安挿其南康上犹二县俱该一体起立回报㸔得頼养介谢庄张英才所统准令与峯山䨇秀等兵更𥙷预建营房议尤适当即行该府议行务要地势雄壮沟堑深高虽系一时之谋亦为可乆之计㸔得南安上犹所聚兵衆毎䖏不下二千防遏勦袭略已足用各官犹以兵少爲辞不䏻运谋出竒亦巳可见今可行令各官分部原领各兵一意防遏另调坎字营一千二百人令指挥来春统领徃屯南安又调艮字营一千二百人令指挥姚壐统领徃屯上犹二营人马专以相机勦袭爲事声东撃西务使踪迹靡定倐聚复散毎念变态无常该道即将该去各兵查给口粮二十四日已时起营前去仍行该府县官务要恊力同心相为掎角之势共成夹勦之功呈批岭北道攻守机宜呈批兵备副使杨璋呈称访得前项贼徒俱𬒳逃徃横水桶冈大巢屯聚所平巢穴未免复来营给合行知府季斆统领巽字营兵一千二百名防遏大庾县贼巢县丞舒富仍统震字营兵一千二百名防遏上犹南康二县贼巢㸔得各巢贼党虽已溃散计其势穷食絶必将复出剽虏所议防遏事理照议施行仍行县丞舒富务要在扵贼巢总㑹䖏所屯札多遣乖觉乡导分路爪缉探知贼徒将岀即便设伏擒勦务竭忠诚以副委任毋得虚文粉饰此后但有推奸坐视定行治以军法再照前项贼徒今皆聚扵横水桶冈若遣重兵直捣其地示以必攻之势彼将团结自守不暇势必不敢分衆出掠不过旬余两巢之贼可以坐取仍仰该道密议直捣方略呈来定夺呈批漳南道给由呈据佥事胡琏呈给由事㸔得本官才器充逹执履坚方始因军机重务以致考满过期今盗贼旣靖合准给由但乆安之图尚切资扵经理招抚之衆方有待扵缉绥仰本官给由事毕即便作急回任勿爲桑梓之遅有孤闾阎之望呈批兵备道奖励官兵呈据副使杨璋呈据知府季斆等依奉本院方略攻破禾沙石路坑等巢一十九䖏擒斩首从贼人陈曰䏻钟明贵唐洪衆及杀烧死贼从俘获贼属夺获马牛骡羊器械等项爲照各贼肆毒无厌名号轨若使遂其奸谋得以乗虚入广其爲患害何可胜言副使杨璋乃䏻先事运谋潜行勦袭一夕之间攻破巢穴扑燎原之火扵方燃障溃㟁之波扵已决知府季斆指挥冯翔等亲领兵衆屡挫贼锋相应奖励以旌功能其各营将士俱能用命効力奋勇擒斩亦合一体赏劳爲此仰赣州府官吏即便支给商税银两买辨后开礼物及将发去银牌羊酒就委府卫掌卬官备用綵亭皷乐迎送各官用旌勦袭之功以明奨励之典仍将发去赏功银两照名给赏其阵亡射伤兵夫亦各查给优恤各官务要益竭忠贞恊谋幷勇大作三军之气共收万全之功调用三省夹攻官兵准兵部咨该湖广廵抚都御史秦题云云巳经开陈两端具本上请去后今准前因除南赣二府兵粮事宜另行外所据领兵等官俱在得人必湏先委访得九江府知府汪隷吉安府知府伍文定汀州府知府唐淳乆习军旅惠州府知府陈祥器度深沉俱各才识练逹程乡县知县张戬近征大伞等䖏独统率新民奋勇当先功劳尤着抚州府东乡县知县黄堂建昌府新城县知县黄文鸑袁州府萍乡县知县高桂吉安府龙泉县知县陈允谐素有才名堪以领兵但事干各府各官之中或有违抗推託临期必玫误事除具本题请但有不遵约束许以军法从事合就通行知㑹爲此仰抄案回府即行本官密切整备衣装及将上杭县义官李福英名下打手再行㨂选务要骁勇精悍者一千名给与资装器械听候命下另有公文至日即便不分星夜兼程前进军门以凭调用施行夹攻防守咨准湖广廵抚都御史秦咨云云㸔得龙泉一县与上犹县诸巢接境将来三省夹攻使龙泉所守不固则吉安属县俱𬒳骚扰必湏大兵一哨就从此路进勦方可止贼奔冲已行吉安府知府伍文定备行所属龙泉万安太和等县永新安福等所精选民间打手或在官机兵共二千名编成队伍督同知县陈允谐等分统俱赴龙泉县屯札该县乡夫即日起集守把隘口听候刻期夹剿外今准前因合就咨报爲此备由移咨前去烦爲查照施行行岭北道催督进勦牌案照先经行仰该道守廵官分投先徃上犹大庾等䖏住札听候各哨官兵至日即便催督进勦去后今照领兵等官已该本院坐委合行分投催督爲此仰抄案回道即便催督各哨官兵遵照方略依期星夜直抵巢穴务将前贼扫荡扑灭以靖地方毋遗芽蘖致贻后患本官仍行各官详察地里险易相度机宜慎重行事毋得轻率寡谋及逗遛退缩致误事机定行军法从事军中未尽事宜亦听随机应变施行仍呈夲院知㑹俱毋违错刻期㑹勦咨准廵抚湖广都御史秦咨议照㑹勦事情巳该兵部议奉钦依刻期扵九月中进兵职等督理兵粮粗有次第近因杨总兵病故又爲两广路逺约㑹颇难只得改期十月𥘉旬衡州取齐听候分哨㑹兵具题及差官约㑹进勦即今所调汉土官兵不旬日间俱集若令住札候至闰十二月方行㑹勦非惟粮饷不敷亦恐地方骚扰况贼情狡诈必致乗虚奔逸除移文两广总镇军门查照作急㑹议一面严督布守官兵谨把贼路防其奔逸一面督发兵粮委官分哨相机䇿应勦杀外备咨贵职查照事理至期督发各哨夹勦仍希由咨报等因案照先爲紧急军务事本职㸔得进攻次第江西惟桶冈一䖏该与湖广之兵㑹合其长流左溪横水等䖏皆深入南安府所属三县腹心之内见今不次拥衆奔冲势难止遏欲将前项贼巢以次相机勦扑候贵治之兵齐集夹攻桶冈又经移咨贵职外续据县丞舒富等呈称各夺贼首闻知湖广上兵将到欲奔桶冈集衆拒战战而不胜奔入范阳大山乞急爲区䖏等因到院随将领兵知府邢珣等指受方略刻期扵十月十二日子时发兵进兵夲院即日进屯亲临南康督战遂破横水左溪等巢但贼首未获方行各哨追袭今准前因照得江西兵粮粗已齐集及照十一月𥘉一日之期亦已不逺除行兵备等官监督各哨一面分投追袭未获贼徒一面行令务在十一月𥘉一日移兵径趋桶冈等䖏分布夹攻不许后期误事及行兵备副使杨璋移文叅将史春知㑹外爲此合咨前去烦请贵院查照早爲督发切勿后时横水建立营塲牌照得本院亲督诸军进破横水等巢贼徒已就诛戮但山高林密诚恐漏殄之徒大军撤后仍复啸聚必湏建立营塲委官防守爲此牌仰典史梁仪恊同千户林节统领宁都机兵四百名信丰机兵六百名就在横水大村砍伐木植相视地势雄阜去䖏建立营塲一所周围先竖木栅逐旋脩筑土城听候本院回军住札以凭委官留兵防守各官务要同力恊谋精勤干理工完之日照依军功论赏所领兵衆如有不聼约束许以军令责治其合用夫匠等项听扵南安所属上犹南康等县取用该县俱要即时应付毋得遅违误事搜扒残寇咨据知府邢珣唐淳㑹呈各职近奉夲院调发扵本年十一月𥘉一日依湖广刻期夹攻桶冈峒诸巢遵依攻破茶寮等䖏擒斩贼党已尽见今各兵四散搜扒无贼可捕访得官兵未进之先各贼带领家属逃徃桂东县连界大山藏躱及将捕获贼人黄顺等备细研审相同但今彼䖏官兵未见前来若不移文催督诚恐先遁各贼乗虚在彼奔窜各营官兵难扵过境搜扒呈乞照详等因到院查卷先为前事已经通行湖广江西广东三省该道兵备守廵等官调集官军把截夹攻及严督府卫所州县等官起集兵快乡夫各扵贼行要路昼夜把截若贼奔遁就便相机擒捕去后今据前因照得桶冈贼徒陆续潜逃所据守隘等官未暇叅䆒但今各贼乆在彼䖏藏躱若不速行搜扒将来大兵既撤诸贼必将复归桶冈重贻后患爲此合咨贵院烦将原调官兵量摘三四千前来桂东连界大山逐一搜扒必使果无噍类然后班师庶㡬一劳永逸而彼此两无遣憾及请戒令各兵止扵连界大山搜扒不得过境深入尤爲地方之幸批准惠州府给由呈据知府陈祥申给由事㸔得知府陈祥政着循良才堪统驭近因兴师之举且遅考绩之行今夲官亲从本院征勦叛贼効劳备至斩获居多巢穴悉皆扫平地方已就宁靖既喜奏功扵露布允宜上最扵天曹际赏功之典另行外仰该府即便照例起送给由申缴批攻取河源贼巢呈据佥事王大用呈河源朱峒吴天王曹总兵邓都督等一十三围并上下二山共有先峰三千余兵五府六部俱全声言起城立殿势诚猖獗㸔得所呈各贼聚衆三千设官僣号即其事势亦岂一朝一夕之故而各该府县等官前此曾无一言申报据法即合拏究但称所呈亦据传闻未委虚的又虑万一果如所呈各该官吏正在紧关勦截之际姑且俱未叅提仰该道再行查勘的实果如前情即便一面严督各该官司加谨防遏一面议䖏机宜或移夹勦之囬师或促候调之狼卒度量缓急相机而行如其事未猖扬情犹可抚亦要周防安挿区䖏得宜俱仰火速具由呈来以凭议奏仍呈总督廵按等衙门公同计议施行呈缴批赣州府赈济呈据赣州府呈本府赣县等七县将在仓稲谷粜银赈济㸔得兵革之余民困未苏加以雨水爲灾农务多废虽将来之患固宜撙节预防而目前之急亦湏酌量赈济据该府所申计处得宜合行各县照议施行仍仰各掌印官务湏严禁富豪之规利痛革奸吏之夤縁庶官府不爲虚文之应而贫民果沾实惠之及各具由回报申缴批岭北道脩筑城垣呈据副使杨璋呈所属府卫县城垣倒塌数多而石城一县尤甚应该估计脩理合委知府季斆邢珣不妨府事督脩本府城垣龙南县署印推官危夀兴国县知县黄泗瑞金县知县鲍珉各委督脩本县城垣惟石城县知县林顺柔懦无为合行同知夏克义估计督脩㸔得城垣倒塌地方急务幸兹盗贼荡平正可及时修筑若患至而备则事已无及该道即行各该承委官员查照估算工程措置物料一应事宜各自从长议䖏呈夺各官务要视官事如家事惜民财如己财因地任力计日验功役不踰时而成坚乆之绩费不扰民而有节省之美庶称保障之职以副才䏻之举呈缴查访各属贤否牌节该钦奉勑谕军卫有司官员中政务脩举者量加奨劝其有贪残畏缩误事者文职五品以下武职三品以下径自拿问发落钦此钦遵切照当职抚临赣州等䖏向因亲勦群贼多在军前所据大小衙门官员中间志行之贤否政务之脩废类皆未暇采访拟合通行查报爲此除布按二司本院自行询访外牌仰本道官吏即便从公查访所属军卫有司官员要见某官㢘勤公谨某官贪婪畏缩某官罢软无爲某官峻刑酷暴备细开造小册就扵前件下填註印封密切马上差人赍报以凭覆奏黜陟拿问施行毋得循情查报不公致有物议自取叅䆒仍行本道各将掌印佐贰等官年甲籍贯到任年月日期亦开前件掲帖一本印信各令差人赍报不得稽迟一仰广东守廵岭东岭南道福建守廵漳南道湖广守廵上湖南道同行漳南道禁支税牌照得上杭河税原系夲院钦奉敕谕军马钱粮径自便宜区画事理专爲军饷而设自来非奉夲院明文分毫不许擅自动支与该省各衙门原无干预牌仰该道官吏今后凡有相应动支止许具由呈禀夲院听候批允不得一槩申请有乖事体渐开多门之弊反生侵渔之姦具依准牌禁约驿逓牌照得水西驿逓旧例毎遇公差验有真正关文随即送赴军门挂号此乃防奸革弊定规本院抚临赣州未㡬即因盗贼猖獗屡出勦平尚未淸查访得近来多有姦诈之徒起一关文輙就洗改或改一名爲二三名者或改红船为站船者或改口粮爲廪给者或改下等马爲中等上等马者或该有司支应而夤縁驿逓应付者又有或㸔望亲朋或经过买卖因与驿逓官吏相识求买关文诈伪百端若不挂号淸查非惟奸人得计仰且有乖事体爲此牌仰本驿所官吏即便印钤厚白申𥿄装钉方尺文簿一様二夲送赴军门毎遇公差关文验无前项奸弊就与誊换随送军门挂号给付如或夲院出廵就赴该道兵备挂号中间若有交通私与关文或不经本院挂号潜行应付者定行拿问赃罪决不轻贷仍仰今后差拨舡只迎送止许各至交界驿逓倒换立限回还敢有贪图过关米粮或权要逼勒过界者就便指实申来以凭拿问仍行岭北道一体查照施行申明便宜敕谕节该钦奉敕广东淸逺从化后山等䖏与尔所辖南韶等府壤地相接事体互相有关近该彼䖏镇廵官奏称盗贼生发师行有日如遇彼䖏行文征兵恊勦亦要随即发兵前去防勦应援以收全功毋得自分彼此致失事机钦此钦遵照得南雄府界连南赣大庾信丰龙南等县而惠州河源兴宁亦各逼近贼巢俱系紧关奔遯潜匿之䖏进攻防截之路访得前贼爲患日乆虽奉成命徴兵恊勦诚恐贼计狡猾诈变东追则西窜南捕则北奔若不早爲查䖏未免有悮军机爲此仰抄案囬司㑹同三司掌印及各该守廵兵备等官上紧调集兵粮聼候克期防勦并将应勦贼巢通行查岀行拘熟知地利险易乡导责令画圗贴说要见某䖏贼巢连近某䖏乡落某巢界抵某䖏系是良善村寨某䖏系是善恶相兼某䖏平坦可以直捣某䖏险阻可以把截某䖏系贼必遁之路可以设伏邀击某䖏贼所不备可以间道掩扑何䖏官军可以𧺫调何官可以委用可以监统粮饷何䖏措办住札何䖏聼候各要查䖏停当备由马上差人飞报夲院以凭遵照钦奉敕谕与各该镇廵官计议而行其有军中一应进止机宜亦要明白呈报毋分彼此致有踈虞国典具存罪难容恕仍呈总督镇守廵按衙门知㑹犒赏新民牌据招抚新民张仲全陈顺珠等呈解擒斩贼首池满仔屠天佑等八名颗到院爲照张仲全等始能脱离恶党诚心向善已爲可取又能擒斩叛贼立功报効即其忠勇尤足嘉尚所据张仲全合陞授以百长陈顺珠合陞爲总甲各给银牌以酬其功其兵衆三百余人皆䏻齐心恊力擒捕叛贼俱合犒赏为此牌差百户周芳前去龙南县着落当该官吏即将赍去银牌给与张仲全陈顺珠牛酒及赏功银两照数给与部下有功兵衆仍仰督同张仲全等整束部下兵衆㑹同王受郑志高等并力夹勦残贼务要尽数搜擒照例从重给赏其屠天祐手下走散兵夫原由牵引哄诱皆可免死仍仰张仲全遣人告谕但䏻悔恶来归仍与安挿或能擒斩同伙归投者准其赎罪仍与给赏各役俱听推官危夀等节制调度务要竭忠尽力愈加奋勇期收全功以圗报称行岭北等道议䖏兵饷节该钦奉敕谕一应军马钱粮事宜俱听便宜区画以足军饷钦此钦遵照得近因夹勦上犹桶冈等贼粮饷无措当时仰頼朝廷威徳两月之间偶速克捷不然必致缺乏今各巢虽已扫定而遗党窜伏难保必无况广东后山等处方议征勦万一奔决过境调兵遏勦粮饷爲先查得见行措置军饷以防民患事例今后江西南赣等府有兵备去处各该军卫有司所问囚犯审有家道颇可者不拘笞杖徒流并杂犯死罪各照做工年月毎日折收工价银一分送府收贮以备廵抚衙门军情缓急之用虽有别项公务不得擅支仍要按季申报合干上司以凭稽考等因照得近来官吏因循不行查照槩将问追工价等银俱称类解买糓遂致军饷无备甚属故违具访前项银两埋没侵渔甚衆今姑未查究再行申明仰抄案囬道着落当该官吏并行南赣二府卫所县今后奉到问理等项笞杖徒流杂犯斩绞罪除有力纳米照旧外其家道颇可者俱要查照先行事例折纳工价俱收贮该府以备本院军情缓急敢有故违者定行叅以赃罪决不轻贷仍仰各置文簿二扇按季循环开报查考毋致隐匿仍呈抚按衙门知㑹再批攻勦河源贼巢呈据广东岭东道佥事朱昻等㑹呈河源县贼巢一十三䖏势相聮络互爲应援贼首吴何俊等并㡌子峰贼首谭广护等招亡纳叛不止二千余衆累岁荼毒生灵况又僣称天王总兵都督等号罪恶滔天人神共怒必湏请调大兵勦絶根由庶足以雪军民之冤但此黠贼性尤兇强必借狼兵可以捣巢攻寨大约以军兵二万有余方克济事合行布政司查议粮饷并赏功银两等项又据惠州府云云㸔得贼衆兵寡委难集事但动调狼兵亦利害相伴况开报贼巢前后不同合用粮赏俱合预行查䖏为此仰抄案回道㑹同各守廵兵备等官将各巢穴再行备细查访若果贼巢衆多官兵分哨不敷必湏添调狼兵仰即径自呈请该省总督等衙门上紧起调若见在官兵略以足用可以不调狼兵亦免骚扰地方就仰选委谋勇官督同府卫县所等官将各汉逹官军兵快乡夫预先起集选练扵该府及近贼县分密切屯札勿令张扬候尅期已定然后昼伏夜行出其不意併击合勦合用粮饷赏功等银备行广东布政司查照上年大征事体及时措备毋致临期悮事如是兵粮措置俱巳齐备仰即马上差人飞报军门以凭亲临督战或差官赍执令旗令牌分督进勦其各贼奔遁关隘相应江西防截者亦要上紧查报以凭调发各毋稽违致有失误国典具存决难轻贷先选熟知贼情三四人赴军门听用军中一应进止或未尽机宜应呈报者亦就上紧呈报仍呈总镇镇守廵按等衙门查照知㑹优礼谪官牌照得本院奉命提督军务征勦四省盗贼深虑才微责重惧无以仰称任使合求贤能以资谋略访得潮州府三河驿驿丞王思志行高古学问渊源直道不能趋时长才足以济用惠州府通衢马驿驿丞李中坚忍之操笃实之学身困而道益亨志屈而才未展合就延引以匡不及为此牌仰该府照牌事理措办羊酒礼币差委该县教官赍送本官䖏用见本院优礼之意仍照例起关应付以礼起送前赴军门以凭谘访该驿印记别行委官署掌先具依准及礼过縁由缴牌批漳南道设立军堡呈据兵备佥事周期雍呈深田半砂等处负山濵海地僻人稀以致贼徒诱结势渐猖獗今虽议立军堡一时未得完工合行署都指挥佥事侯汴暂且住札南韶设法擒捕候军堡已完行令遵照钦奉敕谕前徃武平县驻札㸔得所呈深田等䖏盗贼日渐猖炽各该廵捕等官因循坐视致令滋蔓俱合拏赴军门但当用人之际姑且记罪仰该道严加督捕在目下靖絶以功赎罪及照该道原议设立军堡十䖏毎堡军兵不过二三十人势分力弱恐亦不足以振军威而扼贼势仰该道㑹同守备官再加酌量如果军堡工费浩大且可停止将各堡该戍军兵分作两营选委勇官二员分统扵各该盗贼出没地方络绎搜捕毎月限定徃来次数就仰经过县分按月开报兵备官䖏不时考较督责其该设军堡止扵毎日程途所到去处建立一所以备宿歇非独省费易举亦且势并力合地方可恃以无恐盗贼闻风而自息矣但事难遥度该道仍湏计审详议一面呈报务求至当亦无苟从再照前项地方盗贼日盛备御未立准议暂委守备侯汴前徃南韶住札严勦捕以靖地方稍候武备既设施行有次仍旧还归武平住札该道照议批呈事理即便备行本官查照施行俱毋违错再申明三省敕谕节该钦奉敕该兵科给事中周文熈奏湖广郴衡地方徭贼不乗时䖏置抑恐遗孽复滋重贻后患乞要推举抚治宪臣一员前去㑹同湖广广东江西镇廵三司等官相度事宜或设添卫所县治或置立屯戍屯堡或仍敕尔毎年春夏在南赣等䖏秋冬在郴衡等䖏住札整理庶㡬委任专一有备无患等因该部议谓宜如所奏施行今特敕尔亲诣郴衡等䖏地方照依周文熈所奏并查照御史王度唐濂及佥事顾英等建言事理从长议䖏定立长治久安之法应施行者径自㑹同各该镇廵等官从长施行事体重大者奏请定夺尔爲风宪大臣受兹委托尤宜广询慱访择善而行务使盗息民安地方有頼钦此钦遵卷查先准兵部咨爲圗议邉方后患事该兵科给事中周文熈奏该本部覆题已经案仰湖广都布按三司即行该道守廵兵备等官一体钦遵各诣郴桂衡州等处督同各该掌印等官相度山川险易之势谘访贼情起伏之由查照各官建言事理从长议处方略要见某处可以开建县治某处相应添设卫所某䖏营堡宜修某䖏道路宜开备询高年有识务宜土俗民情如或开建添设等项有劳扵民无𥙷扵事亦要明白声说毋拘成议附和雷同别有防奸御患长䇿俱要备细呈夺毋惮改作仰惟朝廷采纳羣䇿非徒茍为文具谅在各官恊心承委决无了塞公移务竭保民安土之谋共圗乆安长治之䇿应施行者就便具由呈来以凭㑹议施行若有事体重大该具奏者亦即呈来奏请定夺去后今奉前因拟合通行爲此仰抄案回司即行掌印并各该道守廵兵备守备等官一体查照钦遵作急议报施行毋得稽违仍行镇守廵抚总督总镇廵按衙门知㑹批赣州府给由呈据知府邢珣申给由事照得知府邢珣乆劳郡政屡立战功合有赏功之典出扵报最之外今三年之考既因事久稽而六载之期亦计日非逺况地方盗贼虽平疮痍未起仰行本官照旧支俸益弘永圗苟有善可及民何厌久扵其道微疾已痊即起视事给由一节六年并考申缴行岭北道裁革军职廵捕牌访得南赣廵捕军职官员有名无实毎遇火盗生发坐视观望曾不以时策应中间更有不守法律在扵私宅接受词讼吓取财贿𥿄米或捕获一贼则招攀无干之人乗机诈骗佥充总小甲则需索拜见更换铺夫则索要年例稍或不从百般罗织又如前徃所属廵逻则索要折干刻取酒食甚至容隐贼徒窃分赃贿欲便拏䆒縁无指实查行间爲此仰抄案回道即将廵捕军职官员就便裁革一应地方事宜俱令府县捕盗等官管理中间倘有未尽事宜该道再行议处呈夺仍候考选之日备呈鎭廵等衙门查照知㑹遵奉钦依行福建三司淸查钱粮准兵部咨云云查得先准夲部咨题奉钦依备行前来已经案仰福建都布按三司并行所属一体钦遵仍查各该府县卫所毎年额徴各项秋屯粮米各计若干中间起运毎石折银若干鱼课折银若干存留数内应否输纳本色折收银两见今小民拖欠者已徴若干未征若干有无已徴揑作未徴其各卫所军士该支月粮某卫所若干石见今某卫所已缺支若干月共该𥙷给米若干石起运秋屯粮米要查是何年月奉何事例分派某府卫所解京今经㡬年是否巳为定例设若存留必湏先查各属官吏师生旗军人等岁用钱粮大约共计若干有无足勾及查该司并各府州县见贮库内银两某项共计若干中间可以借支俟后追𥙷如是扣算不敷应否将前起运存留并查汀漳二府用兵之时所用粮饷系何项钱粮曾否将官军月粮借辏务要备查明白具由差人马上赍报一面㑹同三司掌印守廵各官将一应利弊相应兴革者逐一查议停当俟本院抚临之日呈夺去后今准前因合再通行查䖏爲此仰抄案回司即行掌印并各道守廵等官公同本院委官速将前项事情再加用心查议务要事体稳当以便经乆明白具由开呈以凭㑹䖏中间若有未尽事宜亦就查议呈夺毋得虚应故事茍且目前复遗后患罪有所归议䖏添设县所城堡廵司咨准兵部咨云云续据湖广按察司呈奉廵抚湖广都御史秦案验爲计䖏地方以弭盗贼事准兵部咨该本院题备由呈报及移咨到院案候间今准前因爲照添设县所查䖏更夫并设屯堡置廵司等项事宜俱奉有成命况皆经廵抚衙门悉心区画各已虑无遗䇿岂䏻别有议䖏惟称分割乳源乐昌二县里分节行广东该道㑹勘未报尚恐两省各官未免互分彼此不肯恊和成事必湏贵院不惮一行亲临其地约㑹总督两广军务都御史杨面会一䖏庶㡬两省之事可以一言而决及照建立三屯摘发湖广各卫所官军恊同廵检弓兵守把一节以今事势而论亦爲久长之防但访得各卫所官军皆有安土重迁之懐无故摘拨必致奏告推搪非惟无𥙷扵防御兼且徒益扵纷扰似湏更爲一䖏必使人情乐从庶㡬事功易集本职见奉朝命前往福建廵视地方䖏置军人作乱事情不日启行必湏遵照敕㫖候事完回日方可亲诣郴衡地方面㑹贵院议䖏但恐旷日弥久行事益遅为此合咨贵院烦请先为查䖏施行督责哨官牌照得本院见往福建公干所有调来赣州教塲操备宁都等县兵快虽分四哨管领已有定规惟恐本院逺出因而懈怠废弛头目人等亦或受财放逃必湏委官管领操备为此仰千百户孙𥙿等各照军门原分哨分用心管领不时操练务使行伍整肃武艺精通中间若有拒顽不聼约束者轻则量情责治重则论以军法㫁䖏其各兵快义官百长人等口粮各照近日减去五分则例毎月人各二钱义官百长各三钱五分总小甲各二钱五分俱仰前去赣州府支给亦不许冐名顶替关支查访得出定行追给还官仍问重罪发落承委各官务称委托不得假此生奸扰害未便委分廵岭北道暂管地方事据副使杨璋呈奉兵部札付题称福建军人作乱事情请敕提督南赣等䖏军务都御史王前去䖏置其南赣等䖏地方事情合行兵备副使杨璋暂且代替管理一应紧急贼情悉聼杨璋径自从宜施行不许失悮候䖏置福建事宁之日照旧等因题奉钦依备由札仰钦遵外今照本职陞任本司按察使启行在迩缺官管理合就通行呈详等因㸔得本官既已陞任本院不日又徃福建公干南赣贼情及该道印信必湏得人经理已经案仰江西按察司速委风力老成堂上官一员毋分星夜前赴该道暂且管理去后今照前因爲照本院已奉敕书的扵本月𥘉九日启行但分廵该道官员未至所有各䖏逓报一应公文多系地方事务若待议置停当前去未免顾此失彼愈加积滞合行䖏置为此仰抄案回府凡遇各该官司赍到一应公文除地方贼情重事俱仰差人送赴分廵该道议䖏径自施行仍呈本院知㑹其余地方盗息民安缴报批申呈词招由不急之务就便收候类赍本院仍仰作急备行该道查照施行俱毋违错思田公移行广西统领军兵各官剿抚事宜牌先据领兵叅政等官龙诰等禀称湖兵巳至巳经行令相机行事去后近访得各兵已入深地利在速战若旷日持久未免师老气衰且临敌易将进退之间唿吸成败是以本院沿途且行且访而传闻不一未有的报爲此牌仰统兵各官公同计议若已在进兵之际则宜遵照旧任提督军门约束齐心并力务在了事方许旋回军门叅谒若犹在遅疑观望之地而王受卢蘓等尚有可生之道朝廷亦岂以必杀爲心则宜旋军左次开其自新之路聼候本院督临审䖏俱毋违错仍行提督总镇总兵及廵按等衙门知㑹务在进退合宜不得轻忽误事行南韶二府招集民兵牌牌仰韶州南雄府当该官吏即扵该府地方及所属各县不拘机兵打手各色人内访求武艺骁勇胆力之士超群出衆以一当百者毎府三名或四名毎县二名或三名无者扵别县通融取𥙷务要年齿少壮三十岁以下者毎月给与工食八钱就扵机快工食内顶贴仍与办衣装器械各名备开年貌亲族邻里限一月之内送赴军门应用毋得遅违奨留佥事顾溱批呈㸔得士大夫志行无惭不因毁誉而有荣辱君子出䖏有义岂以人言而爲去留况公论自明物情巳覩夲官素有学术涵养正宜动心忍性以増益其所不䏻岂可托疾辞归以求申其愤激此缴批岭西道议䖏兵屯事宜呈据佥事李香呈㸔得财匮扵兵冗力分扵备多此是近日大弊相应议䖏所呈打手且不必添募仰将该道屯哨分布打手通行查出大约共有若干再加精选去其劣弱大约共得骁勇若干及查某䖏屯堡可裁某䖏关隘可革大约共用打手若干某哨堪备操演分聚开阖若何而力不分若何而财不费若何而免扵屯兵坐食若何而可以运谋出竒该道㑹同分守道通融斟酌务求简易可乆之道呈来施行批广州卫议䖏哨守官兵呈据指挥赵璇呈㸔得军门哨守官军两班共该一千余名类皆脆弱不堪征调兼亦逺离乡土往往多称疾故逃亡非徒无益扵公家之用而抑未便扵军士之情仰苍梧守廵道公同㑹议酌量利害之多寡审察人情之顺逆务求公私两便经久可行之䇿呈来定夺施行此都指挥李翶操演哨守官兵呈㸔得都指挥李翶所呈足见留心职任不肯偷惰茍安有足嘉尚仰分廵苍梧道公同坐营官张輗将见在哨守军兵打手人等分立班次发与李翶在扵教塲轮班操演使兵识将意将识士情庶职任不虚缓急可用仰行各官查照施行行两广都布按三司选用武职官员准兵部咨云云爲照两广地方广阔武职官员数多当爵镇之𥘉贤否一时未䏻备知拟合通行询访为此仰抄案回司备云该部题奉钦依内事理合行掌印守廵等官钦遵严加询访不拘已用未用曾否减革武职官员但有谋勇素着雄才大畧堪任将领者从公举保以凭具奏推用不许循情滥举赃犯人员自贻玷累毋得违错都司仍转行总兵等官一体钦遵查照施行行两广按察司稽查冒滥关文准兵部咨云云拟合通行为此仰抄捧回司照依案验备奉钦依内事理即行都布二司一体钦遵仍转行镇守主副叅将等官今后除地方机宻重情应该㑹奏者各具本共差一人扵批文列㑹奏职衘其余常行事务各自行奏报者必湏积至二三起以上方许差人亦扵批文开坐朱语以便稽考毋得泛塡公务字様若是专为已私假借公干擅便分给符验关文挂号并承委人等越例索要应付定行从公叅䆒治罪俱母违错给思明州官孙黄永寕冠帯札付牌据左江兵备佥事呉天挺呈据思明府族目王瑙等状告先蒙军门行取思明州官孙黄永寕颇兵听调乞给冠带管辖夷民等情勘得官孙黄永寕𬒳占年乆今奉㫁明若非宠异无以示信合请照依黄泽冠带事理使地方知爲定主实心归向呈详到院相应给与爲此牌仰官孙黄永寕遵照本院钦奉勅谕内便宜事理就彼暂行冠带望阙谢恩该袭之时具告抚按衙门另行具奏施行本官孙黄务要持身律下谦以睦邻修复州治保安境土凡遇征调竭忠効命以报国恩毋得因此輙兴越分之思自取侵凌之祸苟违法制罚罪难逃戒之敬之省发土官罗廷凤等牌㸔得那地等州土官罗廷凤泗城州土舎岑施东兰州知州韦虎林南丹州土舎莫振亨等带领兵夫屯守日乆劳苦良多即今岁暮天寒岂无室家之念牌至仰本官径自前来军门面聼发放给迁隆寨廵检黄添贵冠带牌据广西左江道佥事呉天挺呈称查得方舆胜境内开思明路下有迁隆州縁无志书案卷可考沿革但查逓年黄册及审各目老皆称迁隆洞黄添贵果系官户宗枝凡有征调黄添贵亦果领兵立功其地界广有百里虽止征粮四十石而烟㸑多踰二千虽额属思明而征兵则各自行管束委因失其衙门印信以致地方懐疑生奸合无准行暂立爲思明府迁隆寨廵检司就授黄添贵职事听其以后立功积效渐次陞改庶人心知劝地方可定等因到院查得先该前廵抚都御史张累经案仰广西都布按三司及该道兵备守廵等官查勘相同设立廵司似亦相应除另行具题外縁黄添贵正在统兵行事合无遵照钦奉敕谕便宜事理先与冠带以便行事爲此牌仰黄添贵就彼冠带望阙谢恩暂署土廵检司事候命下之日方许实授本官务要奉法严束下人辑和邻境保守疆土毎遇调遣即便出兵报効立有功劳赏陞不吝如或贪残恣肆国典具存罪亦难逃批左州分俸养亲申据左州申知州周墨分俸回太仓州养亲㸔得本官发身科甲乆困下僚虽艰苦备尝而贫淡如故虽折挫屡及而儒朴犹存凡所施爲多不合扵时尚而原其䖏心终不失爲善人即其分俸一事亦岂今之仕宦扵外者所汲汲而夲官申乞不已虽屡遭厌抑之言而愈申恳切之请固流俗共指以爲迂而君子反有取焉者也案照先任军门盖已屡经批发而公文至今未到想亦道途脩阻不易通逹之故本官近该给由道经原籍合就批仰亲自赍逓仰蘓州府太仓州当该官吏查照军门先今批行事理即将本官分回俸给照数查考以慰其一念孝亲之诚具由报仍行太平府及该州知㑹此缴批右江道㫁复向武州地土呈据叅议邹輗佥事张邦信呈勘䖏都康向武二州争佔安寳峒地土合㫁还向武州管业縁由㸔据所呈官男冯一执称安寳峒深入地方都康界内逺隔向武六十余里以近就近应该都康管业其言扵人情似亦爲便王仲金又执称国𥘉设立郡州原要犬牙相制今安寳地方深入都康正是祖宗法制其言扵国典又爲有据况慱访民间物论亦多是向武而疑都康今该道又审得王仲金旧藏吏部勘合奉有圣㫖安寳峒村庄还着向武州管是实先年都康州又曾有印信吐退文书今以此地㫁还向武其扵天理人心公论国法悉已允当事在不疑不必再行后湖查册徃复劳扰该道又审得王仲金先年混将都康州村峒人畜杀虏要依土俗责令陪偿亦扵事理相应悉照所议取具王仲金冯一情愿陪偿吐退归一亲笔供词备冩札付用印钤连送赴军门重加批判给付各州永爲执照以杜后争此缴批左江道推立土官呈据叅议汪必东呈称武靖州缺官管事乞推相应上官子孙一员仍授该州职事理办兵粮仰布政林富㑹同各守廵兵备副叅等官再行从公酌量计议採诸物论度诸人情务要推选素有爲该州人民信服爱戴者坐名呈来以凭上请不得苟避一时之嫌疑不顾百年之祸患轻忽妄举异时事有乖缪追咎始谋责亦难辞此批遣还夷人归国申据兵备副使范嵩呈称畨人柰邦等不系畨贼又无别项爲非重情合行琼州府查支官银买办船只量给米饭送回该国若有便舡搭附随宜其原搜获葫芦五箇给还收领鎗等物入官以防在海刼夺之患㸔得各夷既审进贡是实又无别项诈伪相应听其回还本国却淹留日乆致令死亡数多而郡县徒增供馈之扰䖏置失宜贻累不少仰该道即如所议行令琼州府查支官银买办舡只及措与粮米等项趂此北风未尽上紧送发回国若再㑹议徃复则愈加遅悮备行合干衙门知㑹施行批苍梧道脩理梧州府城呈据佥事李杰呈梧州府城垣脩复串楼等项合用木石甎瓦扵府库抽收竹木银两动支㸔得城上串楼虽有风雨崩塌之备亦有兵火焚毁之防得失相半诚有如该道所虑者今议修复虽亦旧贯之仍若损多益少则亦终为浪费该道再行计䖏或将见在串楼间节折卸毎隔二三十丈则存留三四间或四五间以居防守之兵夫而拓其空地以絶延烧之患一以便人马徃来之奔突旗皷刀枪之运用以其折卸之材料脩𥙷焚烧之空缺当亦绰然有余而更楼火铺之类亦可借此以脩理矣但地利土宜随䖏各异未可以夲院一时之见悬㫁遥度仰该道广询愽访如果有益无损即查本院所议斟酌施行若是得失相半准如该道所呈一面动支银两脩理一面㑹同各官再加量度计议具由呈报缴批永安州知州乞休呈据佥事申惠呈永安州知州陈克恩立心持已举无可议委因感岚瘴心气不时举发仍称母老在家乆缺奉侍情甚恳切㸔得知州陈克恩虽患前病是实然其年力尚强才器可用非可准令休致之时但以母老多病固求归养情词恳迫志已难夺其恬退之节孝母之心诚有可尚合照所议准令致仕还乡仰道仍备行本官原籍官司务要以礼相待以崇奨恬退孝行之风行叅将沈希仪守八寨牌爲照八寨巢穴及㫁藤崃等贼素与柳庆所割地方猺獞村寨连络交通诚恐乗机奔突亦合督兵防捕爲此牌仰叅将沈希仪照牌事理即便督率官兵人等扵贼冲要路严加把截如遇奔突相机擒捕毋容逃遁仍要严禁下人惟在殄除真正贼徒不得妄杀无辜及侵扰良善一草一木敢有违犯者即照军法斩首示衆所获功次解送该道分廵官纪验聼候纪功御史覆验造报军中事宜牌内该载不尽者亦听本官径自酌量而行一面禀报俱毋违错行左江道勦抚仙台白竹诸牌照得白竹古陶罗凤仙台花相石马等巢诸贼皆稔恶多年在所必诛巳经牌仰各官督兵进剿近据叅将张经续禀仙台花相石马等猺一月之前皆各出投抚愿给告示从此不敢爲恶㸔得各猺投抚诚伪虽未可料但既许其改恶若复进兵袭勦未免亏失信义无以心服蛮夷亦合暂且寛宥容其舎旧圗新其白竹古陶罗凤等贼负险桀骜略无忌惮若不加勦何以分别善恶明示劝惩为此牌仰左江道守廵守备等官叅议汪必东佥事吴天挺叅将张经㑹同湖广督兵佥事汪溱都指挥谢珮督同各宣慰等官俟牛肠等䖏事完之日即便移兵进勦白竹古陶罗凤诸贼其领哨官员及引路向导人等俱聼叅将张经督同指挥周㣧宗等分俵停当照例逐一讲明然后分投速进縦使诸贼先巳闻风逃避亦要严兵深入捣其巢穴以宣明本院声罪致讨之义一勦不获至扵再再勦不获至扵三至四至五至絶终祸根不得以今次斩获之少或遂滥及巳招贼巢亏失信义所损反多经过良善村分尤要严禁官土军兵不得侵犯一草一木有犯令者即以军法斩首示衆委土目蔡徳政统率各土目牌爲照前项城头兵粮等项虽经行令各目暂行管理但在流官知府处必湏通暁事体土目一人专一在府聼候传布政令通逹土情不然未免上下之情亦有扞格查得土目蔡徳政平日颇能通暁事情相应选委爲此牌仰本目统率各土目供应人役专一在府听候荅应凡遇差遣及催督公事等项就便遵照传布督催各管城头上目人等或有未便情由亦与申逹本府务通上下之情以成一府之治就将七䖏一城头拨与本目永逺食用流传子孙本目务要奉公守法尽心答应其或违犯节制轻则该府官量行究治重则具由三府军门治以军法批左江道查给狼田呈据佥事呉天挺呈称遵奉军门方略勦平牛肠六寺磨刀等贼所有贼田合行清查免致纷争宜选委府卫贤䏻官亲查酌量应给还狼民者明立界至给还原主耕种系贼开垦者丈量顷𤱔均给各里十名招狼佃种俱候成业一年方行起科纳粮免差本院之意正欲如此区䖏据呈足见该道各官用心之勤悉准照依所议就仰行委该府卫贤能官各一员亲临踏勘淸查明白酌量给派招佃具由呈报行浔州府抚恤新民牌照得浔州等䖏稔恶猺贼既已明正讨伐其奔窜残党亦合抚䖏但其惊惧之余未能遽信必湏先将附近良善厚加抚恤使为善者益知劝勉然后各贼渐知归向方可以渐招抚除行守廵该道施行外牌仰知府程云鹏等即行㑹同指挥等官周㣧宗等及各县知县等官分投亲至良善各寨照依案验内开谕事情谆复暁谕就将发去告示鱼盐量行分给务使向善之心愈加坚定毋爲残贼所扇诱则良民日多而恶党日消又因而使之劝谕各贼令各改过自新果有诚心来投者即与招抚就便清查侵占田土以絶后争推选衆所信服之人立爲头目使各统领毋令散乱以渐化导务使日益亲附庶㡬地方可安而后患可息各官务要诚爱恻怛视下民如已子䖏民事如家事使徳泽垂扵一方名实施扵四逺身荣功显何所不可如其茍且目前虚文抵塞欺上罔下假公营私非但明有人非幽有鬼责抑且物议不容批兴安县请发粮饷申据兴安县申称本县库内并无军饷银两亦无堪以动支官钱诚恐湖兵猝至不无误事合无请给发军饷银两下县先顾船马叅㸔湖兵归途合用廪给口粮下程犒劳等项已经各有成议自南宁府至梧州止又自梧州至桂林府止又自桂林至全州止各经过㡬县㡬驿毎县驿扣算该银若干各扵该府军饷银内照数一并支给各州县止是应付人夫数十名再不许别项科派劳扰已行该道守廵等官通行各该府县查照施行去后今已两月有余而各州县尚罔闻知不知该道各官所理何事似此紧急军务尚尔遅慢其余抑又可知姑记未究外仰按察司将该吏先行提问仍备行各道守廵官今后该行职务各要自任其责可行即行可止即止悉心计䖏事体重大自难裁决者即爲定议呈禀必使政无多门之弊人有画一之守毋得虚文委下推避傍观州县小官无所遵承纷然申扰奔走道路延误日月矌职废事积弊滋奸推厥所由罪归该道各具不违依准回报查考缴行廉州府清查十家牌法案照本院先行十家牌谕专爲息盗安民访得各该官员因循怠惰不行经心干理虽有委官遍歴城市乡村查编亦止取具地方开报代爲造缴其实未曾编行且承委人员反有假此科取𥿄张供给或乗机清查流民分外骚扰是本院之意务要安民而各官反以扰民也本𣣔拏究縁出传闻姑侯另行所有前项牌谕必湏专委贤䏻官员督查清理为此牌仰㢘州府推官胡松先将该府及所属州县原编牌谕不论军民在城在乡逐一挨查务着实举行仍湏责令勤加操演若各官仍前虚文搪塞者指实叅究果有科罚骚扰等项仰即拏问究治仍行各官务将牌谕讲究明白必使胸中洞彻沛然若出巳意然后施行庶㡬事有条理而功可责成各府州县以次清理非独因事以别勤惰且将旌罚以示劝惩各具讲究过依准报查考又访得各䖏军民杂居之地多有桀骜军职及顽梗军旗不服有司清查约束妨碍行事者仰行重加惩治应叅职官指名申来以凭拏究㫁不轻恕行右江道招回新民牌仰右江道副使翁素即便选委的当官员带同上林县知因暁事之人将一十八村搬移上山者通行招回复业给与良民旗榜使各安守村寨仍谕以其间有与贼交通结亲徃来者但䏻搜捕贼徒立功自赎即不追论既徃一体给赏仍要催督分差各官上紧搜捕毋令各贼奔逃渐逺晓谕各该地方良善向化村寨务将逃躲各贼尽数擒斩以泄军民之愤获功解报一体给赏若是与贼通谋容留隠蔽访究得出国宪难逃如是各贼果有诚心悔罪愿来投抚立功报効者亦准免其一死带来军门抚谕安挿各官务要尽心竭力上报国恩下除民患副军门之委託立自己之功名仍督平日与贼交通之人令其向导追捕痛加惩改及此机㑹立功自赎果䏻奋不顾身多获真正恶贼非但免其既徃之罪抑且同受维新之赏若犹疑贰观望意圗苟免定行斩首示衆㫁不虚言各官舎目兵人等若有解到功次即与纪验明白以凭照例给赏事完之日通送纪功御史衙门覆验奏报一应机宜牌谕所不䏻尽者就与副总兵张祐计议施行一靣呈报夲院不乆亦且亲临各该地方躬行赏罚仰各上紧立功毋自贻悔委官賛画牌今差知州林寛赍文前徃賔州思恩等䖏公干就仰本官在右江道守廵官䖏随军賛画一应机宜不时差人前赴军门禀报其领兵头目卢苏等亦要遣人催促上紧剿捕立功报效毋得怠惰放縦玩废日月徒劳无功本官务要尽心竭虑以副委託行叅将沈希仪计剿八寨牌近因八寨猺贼稔恶已经调发思田目兵攻破贼巢方在分投捜捕访得八寨后路潜通柳州又有一路与韦召假贼巢相通皆未委虚的合行宻切查处爲此牌仰叅将沈希仪即行宻访若果有潜通贼路就仰夲官从宜相机行事或从彼地掩袭韦召假贼巢就从彼巢径趋八寨后路或以迎候夲院爲名径来賔州督调别项军兵就从八寨取道然须将勇兵精又得知因向导可以必胜夲院亦无意必之心俱听本官相机行事量力可行即行可止即止牌至务在愼宻毋令一人轻泄调发土官岑瓛牌牌仰归顺州官男岑瓛挑选部下骁勇惯战精兵二千名各备锋利噐械亲自统领前赴军门面授约束有事差委所带兵夫但在精勇不许徒多军门不差旗牌官员正恐张扬事势骚扰地方故今止差叅随百户扈濂前去密切督调前月官男赴军门叅见已曽当面分付牌至限三日内即便起程星夜前来毋得循常迟慢违误刻期定行究治决无虚言分调土官韦虎林进勦事宜牌除行守备叅将沈希仪相机行事及差南宁鎭抚朱钰赍捧令旗令牌前去督调外牌仰东兰州知州韦虎林挑选骁勇惯战精兵三四千名亲自统领就于该州附近三旺徳合等处取道宻切进兵扑勦下岜中寨㝷令东鄕马拦南岭新村莫村落村等寨贼首韦召蛮召旷召假召僚召号召旺天腊公线仲言转周韦马覃广覃文祥等务要尽数擒斩以靖地方所获功次通行觧赴军门以慿纪验给赏如遇叅将沈希仪已到地方仍听节制行事若是尚未来到仰即火速进勦不必等候以致张扬泄漏失误事机罪有所归行通判陈志敬查禁田州府私徴啇税牌据委官通判陈志敬呈称查得田州府旧例盐毎百斤税银一分夲府河埠税银四分半经纪税银三分㯽榔毎百斤税银一钱夲府税课并经纪各税银二钱其杂货亦各税不一除买办应用年终俱归夲府此岑勐之余烈也今尚因之而未除要行照依南宁府事例止容一税等因到院叅看得思田二府近该夲院㑹议设立流官知府控制土官各以土俗自治其官吏合用柴薪马匹及春秋祭祀等项仍许啇课设于河下薄取其税以资给用而本院明文尚未有行乃敢辄先私立抽分巧取民利甚属违法合当拿问缘无指实合行查究爲此牌仰本官即查前项抽分奉何衙门明文惟复积年奸猾私立巧取侵骗税银肥巳务要从实查明具由星驰呈报一面宻切差人访拿觧赴军门究治以军法论毋得容情回䕶自取罪戾批南宁衞给发土官银两申据南宁衞申原收王仲金陪偿都康州银二百两令官男冯一差头目黄淰等四人来领看得王仲金倍偿银两旣该冯一差有的当头目黄淰赍有该州印信领状前来关领仰卫审验是实即将银两照数给与黄淰等带领回州付与冯一收受取收过日期回报仍行该道守廵官备行冯一王仲金务要洗涤旧嫌讲信脩睦各保土地人民安分守巳同爲奉法循礼之官共享太平无事之乐如其不能自爲主张听信小民扇惑规图近利懐挟前仇徒使利分下人恶归一巳贯满罪极㓕身亡家前车可鉴后悔何及各遵照奉行此缴批左江道纪验首级呈㩀佥事吴天挺呈获过牛肠六寺古陶罗鳯等处山巢贼级中间无小功者应否纪验看得各处用兵多因贪获首级不肯奋庸破敌徃徃多致失事是以前月发兵之日本院分付督兵各官务以破巢诛恶爲事不以多获首级爲功今若以无小功之故不与纪验即与前日号令自相矛盾矣其湖兵破巢首级虽无小功仰该道仍与纪验至于官军人等勦捕所获仍照常规施行缴行左江道犒赏湖兵牌照得湖广永保二州官舎头目土兵先该本院撤放回还道经浔州等处已经行仰该道守廵等官督押前进乗便勦除稔恶贼随巳破荡巢穴擒斩数多回报前来就经牌仰各官仍押各兵直抵桂林地方交替及行叅议汪必东就于梧州府库量支军饷银一二千两带去省城听候本院亲行犒赏今照本院因地方有事兼患肿毒未能亲徃行委该道佥事吴天挺前去省城代行赏劳爲此牌仰本官即查前项银两若未动支就于该府军饷银内照数动支二千两委官管领随带广西省城听候支给犒赏湖兵等项应用完日开数查考奖劳督兵官牌照得先因广西思田等处土酋倡乱徴调湖广永保二司宣慰舍目人等坐委佥事汪溱都指挥谢珮统领前来听调勦杀后因各酋自縳投顺班师回还又该军门行委各官统领乗便征勦浔州牛肠六寺及平南仙台花相等山积年稔恶贼㓂遂能攻破坚巢多有斩获虽各宣慰素抱报国之心舎目人等并心恊力奋勇効命亦由监督各官设䇿运谋用能致有成功今师旋有日所据宴劳之礼相应举行但本院见征八寨徭贼未能亲至省城大享军士合就先行奖劳爲此仰夲官即便亲谙省城公同布按二司掌印等官将军门发去綵叚银花等物照数备用鼓乐导送佥事汪溱等收领用见本院嘉奖宴劳之意仍行鎭廵衙门知㑹计开佥事汪溱盘盏一副十两段二疋十两银花二枝二两席面一卓银十两都指挥谢珮盘盏一副十两段二疋十两银花二枝二两席面一卓银十两部押指挥二员毎员银牌五两银花一枝五钱席面银二两分押千户八员毎员银牌三两银花一枝五钱席面银一两土舎彭荩臣军前冠带札付据湖广上湖南佥事汪溱呈据辰州卫部押指挥张恩呈据舎目彭九臯等告称嘉靖五年奉调征勦田州有廕袭官男彭虎臣同弟彭良臣自备衣粮报效蒙投彭虎臣冠带杀贼后因阵亡蒙军门奏奉钦依勘合内开彭虎臣殁于王事情可矜怜赠指挥佥事移恩弟彭良臣就彼冠带袭替宣慰使职事免其赴京伊父彭九霄仍升湖广布政司右叅政准令致仕除遵依外近奉军门复调征勦行令致仕宣慰彭九霄亲统启行不意宣慰使彭良臣在任病故有彭荩臣系宣慰的亲次男见年一十四岁与故兄彭良臣同毋冉氏所生应该承袭别无违碍乞比照永顺土舎彭宗舜事例赐给冠带抚管地方等情爲照土官袭替必经原籍该管衙门委官重覆查勘今彭荩臣不在随征之列未经结勘但伊父彭九霄见在统兵本舎又称选带家丁三千名前徃报効似应俯从呈详到院爲照彭荩臣本以章一早着英风自选家丁随父报効即其一念报国之诚已有可嘉况有查系应袭次男近日报効家丁于浔州平南诸处又能奋勇破贼斩获数多则荩臣身虽不出戸庭而功已着于异省除别行具题外合就遵照钦奉勑谕内便宜事理给与冠带爲此札仰官舎彭荩臣先行冠带就彼望阙谢恩抚管地方仍须立志持身正已律物顾章服之在躬思成人之有道念传世之旣逺期绍述于无穷益竭忠贞以图报称先具冠带日期依准缴报仍径行夲省鎭廵衙门知㑹毋得违错奖劳永保二司官舎土目牌照得先因思田等处土酋倡乱复调永保二司宣慰彭明辅彭九霄各统领舎目听调勦贼后因各酋自缚投顺班师回还又该军门行委各官统领乘便征勦浔州牛肠六寺及平南仙台花相等山稔恶贼㓂遂能攻破坚巢多有斩获是皆各宣慰及伊官男平日素抱忠诚报国之心故能身督各舎目人等并心恊力奋勇効命致有成功今师旋有日所据宴劳之礼相应举行但本院见征八寨猺贼未能亲至省城大享军士合就先行奨劳爲此牌仰本官即便亲诣省城公同布按二司掌印等官将军门发去礼物照依后开数目各用鼓乐送发宣慰彭明辅彭九霄等收领用见夲院嘉奖宴劳之意各宣慰官舎目兵人等查照单开等则逐一支出赏犒就彼督发各兵回还休息支过数目开单查考俱仍行鎭廵衙门知㑹计开保靖宣慰司宣慰彭九霄盘盏一副十两段二疋一两重金花一枝一两重银花一枝席面银五十两官男彭荩臣银花二枝各一两叚二疋席面银二十两永顺宣慰司宣慰彭明辅盘盏一副十两叚二疋一两重金花一枝一两重银花一枝席面银五十两官男彭宗舜银花二枝各一两叚二疋席面银二十两冠带把总头目毎名三两重银牌一面领征管队冠带头目毎名二两重银牌旗甲小头目洞老毎名一两重银牌一面随征土兵毎名银二钱家丁银一钱病故头目毎名银四两病故土兵毎名银二两首级毎颗银一两贼首银三两生擒毎名银二两调发武缘乡兵搜勦八寨残贼牌先该本院进勦八寨贼巢已破但余党逃遁尚须追捕访得各处乡民素𬒳前贼刼害多有自愿出力杀贼报雠及访得武缘县地方婴墟等处乡兵素称骁勇惯战皆肯爲民除害已经牌差经歴罗珍等前去起调诚恐各官因循姑未究治看得通判陈志敬莅官日乆前项婴墟等处乡兵曽经训缉颇得其心合委催督爲此牌仰本官速徃婴墟等处即将前项乡兵量行选调多或一千五百名少或八九百名各备锋利器械仍督经历罗珍等分统前赴賔州照名关支行粮等项就彼相机搜勦前贼仍听叅将沈希仪调度节制获有功次一体重加旌赏仍谕以当此农忙暑月本院亦不忍动劳尔民但欲爲尔民除去地方之害不得已而爲此尔等各宜仰体此情务要尽心効力以报尔雠是亦一劳永逸之事先将调过名数并起程日期随牌回报查考行右江道犒赏卢苏王受牌㸔得思田头目卢苏王受等率领部下兵夫征勦八寨搜屯日乆劳苦寔多合行量加犒劳爲此牌仰右江道分廵官即行賔州起拨夫役人等将见贮军饷粮米照依后开数日运赴三里地方各目札营去处分给各兵以见本院犒赏之意开数缴报查考计开卢苏二百石王受一百五十石给土目行粮牌照得本院见在进兵征勦八寨贼而鎭安头目岑瑜等率领目兵四百五十名前赴军门自愿随军杀贼报効意有可嘉除量行犒赏外仰分廵右江道官将各目兵即行照名给与行粮一月就发都指挥高崧哨内听凭督调杀贼获有功次一体觧验以凭给赏施行批右江道移置鳯化县南丹衞事宜呈据副使翁素呈议得南丹衞城垣并鳯化县城垣合用银两㸔得该道议于八寨地方移立南丹衞三里地方移设鳯化县俱各查访相应人心乐从其筑立城垣起造公𪠘等项料价工食一应合用银两既经该道守廵官公同计议停当南丹衞该银三千六百四十五两鳯化县该银三千一百七十六两其食米南丹衞一万石鳯化县八千石毎石价银三钱共该银五千四百两见今各处仓廒贮有粮米尚彀支给候缺米之日照数给价先各量支一半收贮听用南丹衞一千五百两鳯化县一千二百两准议于南宁府库贮军饷银内支给该道各官仍要推选力量亷能官各一员委同该衞指挥孙纲及该县掌印哨守官亲至南宁府照数支出三面秤对匣收领付賔州库寄贮置立支销文簿该道用印钤记各付一夲收执毎用银两即同该州官开封动支照数登记务在实用不得花费分毫工完之日开数缴报通将各支销簿㑹合查考该道守廵官仍要不时亲诣调度督促工程务在精致坚牢永乆无坏当兹盗贼荡㓕之余况又秋冬天气正可及时工作各官务在上紧催督昼夜鸠工不日而成一则可以速屯防守之官兵二则可以不妨来岁之农作城完之日本院自行旌保擢用决不虚言各官视官事须如家事刻刻尽心仰称朝廷之官职中副上司之委任内以建自已之功劳外以垂一方之事业岂不事立身荣功成名显垂誉无穷者哉若其因循玩愒隳绩废事非独自取败坏抑且罪责难逃仰该道备行各官查照施行期务体勤勤嘱付之意毋负毋负此缴行左江道赈济牌案照先因南宁府军民困苦骚扰二年有余况天道亢旱青黄不接已经行仰同知史立诚将停歇湖兵之家量行赈给然各色军民人等同𬒳骚扰均合行赈爲此牌仰本道官吏㑹同分廵道即行南宁府备查府城内外大小人户照依后开等第就于军饷米内照数通行赈给务使各沾实惠毋容奸吏斗级人等作弊尅减有名无实事完开报查考计开乡官举人监生之家毎家三石生员毎家二石大小人戸毎家一石贫难小官通行查出量分差等呈来给赈批右江道议筑思恩府城垣呈据副使翁素呈估计起造思恩府城池等项通用银八千五百七十七两零看得思恩府城垣仰行知府桂鏊自行督工起筑合用料价工食等项银两准照议于南宁府军饷银内动支就仰桂鏊公同该府掌印官当堂秤明匣鎻领回寄贮賔州库内查明前批南丹衞事理置立文簿支销该道守廵官仍要不时亲至地方料理催督务要修筑坚固工程早完事毕开报查考缴奖劳勦贼各官牌照得八寨积爲民患今克勦㓕罢兵息民此实地方各官与逺近百姓之所同幸昨者敷文之宴已与百姓同致其喜而犒赏尚未及行爲此牌仰南宁府官吏即便动支库贮军饷银两照依后开则例买办綵币羊酒分送各官用见本院嘉劳之意开报查考计开副总兵张𥙿副使翁素各花二枝二两叚四疋十两羊四只三两酒四埕一两叅政沈良佐佥事呉天挺副总兵李璋叅将张经冯勲各花二枝二两叚二疋六两羊二只酒二埕共二两知府桂鏊同知陈志敬林寛推官冯衡同上行福建漳州府取回岑邦佐牌照得田州府土官岑勐稔恶不悛搆祸邻境该前军门奏奉调兵征勦并将伊妾子女岑邦相等及各目家属觧京给付功臣之家爲奴及将出继武靖州次男岑邦佐迁徙已将岑邦佐及毋妻人口家当差委指挥周㣧宗等觧发福建漳州府安置爲民及将岑邦相等押发南雄府监候听觧去后续照本爵钦奉勑谕特命尔提督两广及江西湖广等处地方军务星驰前去彼处即查前项夷情可抚则抚当勦即勦公同计议应设土官流官何者经乆利便奏闻区处钦此钦遵随据头目卢苏等率衆自縳来降军门仰体朝廷好生之德俯顺其情安挿复业及因其告乞怜悯岑勐原无反叛情罪存其一脉等因巳该本爵议将该府四十八甲内割八甲降立田州立其子一人以承其后云云合将岑邦佐仍爲武靖州知州保障地方而立邦相于田州以安守其宗祀庶爲两得其宜己经具题外今照前项地方抚处宁靖所据各男应合取回议处爲此牌仰福建漳州府官吏卽将发去安置爲民岑邦佐并毋妻人口家当通取到官照例起关沿途给与脚力口粮差委的当人员押送军门以慿面审施行仍行本省鎭廵衙门及布政司知㑹俱毋违错批叅将沈良佐经理军伍呈看得五屯系逺年贼巢要害之处而备御废弛若此正宜及此平荡之余经理修复今该道各官公同议处要将城垣展拓建置守备等衙门及将该所分调各处哨守旗军尽数取回调用广东恊守官军发回原衞缺伍獞军清查足数毎年贴貱藤县甲首银一百两通行除免查编甲军务足千名之数议处悉当除本院已经依议具奏外仰该道各官照议施行仍行总鎭总兵及鎭廵等衙门知㑹该府县衞所等官俱仰查照施行缴告谕新民告谕各该地方十冬里老人等今后各要守法安分务以宁靖地方爲心不得乗机挟势侵迫新旧投抚獞等人因而胁取财物报复旧雠以致惊疑逺近阻抑向善之心有违犯者官府体访得出或被人告发定行拏赴军门处以军法决不轻恕批佥事吴天挺乞休呈据佥事吴天挺呈乞要致仕看得本官识见练逹才行老成且于左江一道夷情土俗熟谙乆习今地方又在紧急用人之际本院方切倚任况精力未衰偶有疾患不妨就医调理岂得遽尔恳辞求归近因征勦浔州诸处贼巢冐暑督兵备历艰阻功劳茂着不日朝廷必有旌擢之典仰本官且行安心管理该道印信勉进药饵暂辍归图以慰上下之望毋再固辞有孤重委此缴批苍梧道创建敷文书院呈㩀佥事李杰呈据梧州府并苍梧县学生员黎黻严肃等连名呈欲于县之侧照依南宁书院规制鼎建书院一所看得崇正学以淑人心者是固该道与有司各官作兴人才之盛心亦足以见该学师生之有志举而行之夫岂不可但谓本院能讲明是学而后人心兴起则吾岂敢当哉该学师生既称号房缺少不足以爲讲论游息之地合准于旧书院之傍开拓地基増建学舎该道仍爲相度经理合用银两亦准于该府库内照数动支务速成功以底实効毋徒浪费以饰虚文完日缴报改委南丹衞监督指挥牌先该本院分道进勦八寨及于八寨周安堡移设南丹衞以控制要害查将迁江等所通贼指挥王禄等明正典刑斩首示衆及将各该目兵通发烟瘴地方哨守后因王禄等哀求免死容令各领目兵杀贼赎罪该道守廵兵备等官亦爲恳请遂遵照钦奉勑谕便宜事理容令报効赎罪就委南丹衞指挥孙纲监督王禄等各头土目兵夫人等与同该衞所官军前去八寨周安堡相兼屯札搜勦及将移设衞所估筭合用木石甎瓦匠作人夫工食等项一面择日兴工先筑土城设立营房以居民衆又委南宁府同知陈志敬支领官饷银两前去恊同督理俱具奏行事外今访得王禄等与孙纲旧连姻娅而该衞各官又皆亲旧狎恩恃爱不听约束所据违梗各官俱合从重究治姑且记罪合行改委看得指挥李楠年力富强才识通敏颇有操持能行纪律爲此牌仰夲官卽便前去守备賔州及新改南丹衞地方遵照本院钦奉勑谕便宜事理暂以都指挥体统行事仍听副总兵及该道守廵兵备官节制该衞各官及土官王禄等敢有违犯约束者当卽治以军令本官务要殚忠竭力展布才猷与同南宁府同知陈志敬上紧起筑城垣相机抚勦余贼务建竒功以靖地方以副委任事完之日奏功推用决不相负若玩愒日月苟且因仍事无成効罪亦难逭一应机宜牌内该载不尽者俱听从宜区处就近于该道守廵等官处计议施行事体重大者一面申禀军门本官合用廪给等项听于賔州军饷银内支给指挥孙纲仍照旧掌管衞印通行总鎭总兵及鎭廵衙门知㑹王文成公全书卷之三十终王文成公全书王文成公全书外集卷第十九王文成公全书卷之十九外集一赋骚七首太白楼赋歳丙辰之孟冬兮泛扁舟予南征凌济川之惊涛兮览层搆乎任城曰太白之故居兮俨髙风之犹在蔡侯导余以从陟兮将放观乎四海木萧萧而乱下兮江浩浩而无穷鲸敖敖而涌海兮鹏翼翼而承风月生辉于采石兮日留景于岳峰蔽长烟乎天姥兮渺匡庐之云松嘅昔人之安在兮吾将上下求索而不可蹇予虽非白之俦兮遇季真之知我羌后人之视今兮又乌知其不果吁嗟太白公奚爲其居此兮余奚爲其复来倚穹霄以流盻兮固千载之一哀昔夏桀之颠覆兮尹退乎莘之野成汤之立贤兮廼登庸而伐夏谓鼎爼其要说兮维党人之挤诟曾圣哲之匡时兮夫焉前枉而直后当天寳之末代兮淫好色以信䜛恶来妹喜其猖獗兮衆皆狐媚以贪婪判独毅而不顾兮爰命夫以㒒妾之役寍直死以顑颌兮夫焉患得而局促开元之绍基兮亦遑遑其求理生逢时以就列兮固云䑓麟阁而容与夫何漂泊于天之涯兮登斯楼乎延伫信流俗之嫉妬兮自前世而固然懐夫子之故都兮沛余涕之湲湲庙堂之偃蹇兮或非情之所好惟不合于斯世兮恣沉酣而逺眺进吾不遇于武丁兮退吾将颜氏之箪瓢奚曲蘖其昏迷兮亦夫子之所逃管仲之辅紏兮孔圣与其改行佐璘而失节兮始以见道之未明覩夜郎之有作兮横逸气以徘徊亦𥘉心之无他兮故虽悔而弗摧吁嗟其谁无过兮抗直气之为难轻万乗于褐夫兮固孟轲之所叹旷絶代而相感兮望天宇之漫漫去夫子其千祀兮世益隘以周容媒妇妾以驰骛兮又从而为之吮痈贤者化而改度兮兢规曲以为同卒曰峄山青兮河流泻风飕飕兮澹平野凭髙楼兮不见舟楫纷兮楼之下舟之人兮俨服亦有庶㡬夫子之踪者九华山赋循长江而南下指青阳以幽讨启鸿𪷟之神秀发九华之天巧非效灵于坤轴孰搆竒于玄造渉五溪而径入宿无相之窈窕访王生于邃谷掏金沙之清潦凌风雨乎半霄登望江而逺眺歩千仞之苍壁俯龙池于深窅吊谪仙之遗迹跻化城之缥缈钦钵盂之朝露见莲花之孤标扣云门而望天柱列仙舞于晴昊俨双椒之辟门真人驾阳云而独硚翠盖平临乎石照绮霞掩映乎天姥二神升于翠微九子邻于积稻炎燺起于玉甑烂石碑之文藻囬澄秋于枕月建少㣲之星旐覆瓯承滴翠之余沥展旗立云外之旌纛下安禅而歩逍遥览双泉于松杪踰西洪而憇黄石悬百丈之灏灏瀬流觞而萦纡遗石船于涧道唿白鹤于云峰钓嘉鱼于龙沼倚透碧之峗屼谢尘寰之纷扰攀齐云之巉鑑琉璃之浩溔沿东阳而西历飱九节之蒲草樵人导余以冥探排碧云之瑶岛群峦翳其缪蔼失隂阳之昬暁垂七布之沉沉灵龟隐而复佻履髙僧而招贤开白日之杲杲试明茗于春阳汲垂云之渊湫凌绣壁而据石屋何文殊螺髻之蟠紏梯拱辰而北盻堕遗光于拾宝缁裳迓于黄匏休圎寂之幽俏鸟唿春于丛篁和云韶之鷕鷕唤起促余之晨兴落星河于橑䕶山嘠其惊飞恠游人之太早揽卉木之如濯𬒳晨晖而争姣静鑱声之剥啄幽人劚参蕨于㝠杳碧鸡哕于青林鷴翻云而失皓隐捣药于樛萝挟提壶饼焦而翔绕凤鳯承盂冠以相遗饮沆之仙醥羞竹实以嬉翺集梧枝之袅袅岚欲雨而霏霏鸣湿湿于蘴葆躐三游而转青峭拂天香于茫渺席泓潭以濯缨浮桃泻而扬缟淙澌澌而落䕃饮猿猱之捷狡睨斧柯而昇大还望㑹仙于云表悯子京之故宅欵知微之碧桃倐金光之闪映睫累景于穹㘭弄玄珠于赤水舞千尺之潜蛟并花塘而峻极散香林之廽飈抚浮屠之突兀泛五钗之翠涛袭珎芳于絶巘袅金歩之揺揺莎罗踯躅芬敷而灿燿幢玉女之妖娇搴龙须于灵寳墯钵囊之飘飖开仙掌于嵚嵌散青馨之迢迢披白云而踸崇夀见叅错之僧寮日既夕而山㝠挂星辰于窿㟼宿南台之明月虎夜啸而罴嘷鹿麋群游于左右若将侣幽人之岑寥逈髙寒其无寐闻氷壑之洞箫溪女厉晴泷而曝术杂精苓之春苗邀予觞以玉液饭玉粒之琼瑶溘辞予而逺去飒霞𥚑之飘飘复中峰而怅望或仙踪之可招廼下见阳陵之蜿蝘忽有感于子明之宿要逝予将遗世而独立採石芝于层霄虽长䖏于穷僻廼永离乎豗嚣彼苍黎之缉缉固吾生之同胞苟颠连之能济吾岂靳于一毛矧狂胡之越獗王师局而奔劳吾寍不𣣔请长缨于阙下快平生之郁陶顾力㣲而任重惧覆败于或邅又出位以图逺将无诮于鹪鹩嗟有生之迫隘等㓕没于风泡亦富贵其奚为犹荣蕣之一朝旷百世而兴感蔽雄杰于蓬蒿吾诚不能同草木而腐朽又何避乎群喙之呶呶巳矣乎吾其鞭风霆而骑日月𬒳九霞之翠𫀆搏鹏翼于北𬈑钓三山之巨鳌道崑崙而息驾聴王母之云璈唿浮丘于子晋招勾曲之三茅长遨游于碧落共太虚而逍遥乱曰蓬壶之藐藐兮列仙之所逃兮九华之矫矫兮吾将于此巢兮匪尘心之足搅兮念鞠育之劬劳兮苟𥘉心之可绍兮氷矢弗挠兮吊屈平赋正徳丙寅某以罪谪贵阳取道沅湘感屈原之事爲文而吊之其词曰山黯惨兮江夜波风飕飕兮木落森柯汎中流兮焉泊湛椒醑兮吊湘累云㝠㝠兮月星蔽晦氷崚兮霰又下累之宫兮安在怅无见兮愁予髙㟁兮崎纷紏错兮樛枝下深渊兮不恻穴澒洞兮蛟蠄山岑兮无极空谷谽谺兮逈寥寂猿啾啾兮吟雨熊罴嘷兮虎交蹟念累之穷兮焉托䖏四山无人兮骇狐䑕魈魅游兮群跳啸瞰出入兮为累姦宄嫉累正直兮反诋为殃昵比上官兮子兰为臧幽丛薄兮畴侣懐故都兮增伤望九疑兮参差就重华兮陈辞沮积雪兮磵道絶洞庭渺邈兮天路迷要彭咸兮江潭召申屠兮使骖娥鼓瑟兮冯夷舞聊遨游兮湘之浦乗囬波兮泊兰渚睠故都兮独延伫君不还兮郢为墟心壹郁兮𣣔谁语郢为墟兮函崤亦焚䜛鬼逋戮兮快不酬冤历千载兮耿忠愊君可复兮排帝阍望遁迹兮渭阳箕罹囚兮其徉以狂艰贞兮晦明懐若人兮将予退蔵宗国沦兮摧腑肝忠愤激兮中道难勉低囬兮不忍溘自沉兮心所安雄之謏兮䜛喙衆狂稺兮谓累扬巳为魈为魅兮为䜛媵妾累视若䑕兮佞䫙有泚累忽举兮云中龙旂晻霭兮飃风横四海兮倐忽驷玉虬兮上冲降望兮大壑山川萧条兮渀寥廓逝逺去兮无穷懐故都兮蜷局乱曰日西夕兮沅湘流楚山嵯峨兮无冬秋累不见兮涕泗世愈隘兮孰知我忧思归轩赋阳明子之官于䖍也𪠘之后乔木蔚然退食而望若处深麓而游于其乡之园也构轩其下而名之曰思归焉门人相谓曰归乎夫子之役役于兵革而没没于徽缠也而靡寒暑焉而靡昏朝焉而发萧萧焉而色焦焦焉虽其心之固嚣嚣也而不免于呶呶焉哓哓焉亦奚为乎稿中竭外而徒以劳劳焉为乎㢤且长谷之迢迢也穷林之寥寥也而耕焉而樵焉亦焉徃而弗宜矣夫退身以全节大知也歛徳以亨道大时也怡神养性以游于造物大熈也又夫子之夙期也而今日之归又奚以思为乎㢤则又相谓曰夫子之思归也其亦在陈之懐欤吾党之小子其狂且简伥伥然若瞽之无与偕也非吾夫子之归孰从而裁之乎则又相谓曰嗟乎夫子而得其归也斯土之人为失其归矣乎天下之大也而皆若是焉其谁与为理乎虽然夫子而得其归也而后得于道惟夫天下之不得于道也故若是其贸贸夫道得而志全志全而化理化理而人安则夫斯人之徒亦未始为不得其归也而今日之归又奚疑乎而奚以思为乎阳明子闻之怃然而叹曰吾思乎吾思乎吾亲老矣而暇以他为乎虽然之言也其始也吾私焉其次也吾资焉又其次也吾㡬焉乃援琴而歌之歌曰归兮归兮又奚疑兮吾行日非兮吾亲日衰兮胡不然兮日思予旋兮后悔可迁兮归兮归兮二三子之言兮咎言正徳丙寅冬十一月守仁以罪下锦衣狱省愆内讼时有所述既出而录之何玄夜之漫漫兮悄予懐之独结严霜下而増寒兮皦明月之在隙风呶呶以憎木兮鸟惊唿而未息魂营营以惝恍兮目窅窅其焉极懔寒飈之中人兮杳不知其所自夜展转而九起兮沾予襟之如泗胡定省之弗遑兮岂荼甘之如荠懐前哲之耿光兮耻周容以爲比何天髙之㝠㝠兮孰察予之衷予匪戚于累囚兮牿匪予之爲恫沛洪波之浩浩兮造云坂之𪷟𪷟税予驾其安止兮终予去此其焉从孰瘿瘰之在颈兮谓累足之何伤熏目而弗顾兮惟盲者以爲常孔训之服膺兮恶讦以爲直辞婉娈期巷遇兮岂予言之未力皇天之无私兮鉴予情之靡他寍保身之弗知兮膺斧锧之谓何蒙出位之爲愆兮信愚忠而蹈亟茍圣明之有禆兮虽九死其焉恤乱曰予年将中歳月遒兮深谷崆峒逝息游兮飘然凌风八极周兮孰乐之同不均忧兮匪脩名崇仁之求兮出处时从天命何忧兮守俭弟归曰仁歌楚声为别予亦和之庭有竹兮青青上乔木兮鸟嘤嘤妹之来兮弟与偕行竹青青兮雨风鸟嘤嘤兮西东弟之归兮兄谁与同江云闇兮暑雨江波渺渺兮愁予弟别兄兮须臾兄思弟兮何䖏景翳翳兮桑榆念重闱兮离居路脩逺兮﨑崄沮风波兮江湖山有洞兮洞有云深林窅窅兮涧道曛松落落兮葛累累猿啾啾兮鹤怨群山之人兮不归山鬼昼啸兮下上烟霏风袅袅兮桂花落草萋萋兮春日遅葺予屋兮云间荒予圃兮溪之阳驱虎豹兮无践我藿优麋鹿兮无骇我塲觧予绶兮钟阜委予佩兮江湄徃者不可追兮叹鳯徳之日衰将沮溺其耦耕兮孰接舆之避予囬予驾兮扶桑鼓予枻兮沧浪终携汝兮空谷採三秀兮徜徉祈雨辞呜唿十日不雨兮田且无禾一月不雨兮川且无波一月不雨兮民已爲疴再月不雨兮民将奈何小民无罪兮天无咎民抚廵失职兮罪在予臣呜唿盗贼兮爲民大屯天或罪此兮赫威䧏嗔臣则何罪兮玉石俱焚呜唿民则何罪兮天何遽怒油然兴云兮雨兹下土彼罪曷逋兮哀此穷苦归越诗三十五首游牛峰寺四首洞门春霭蔽深松飞磴缠空转石峰勐虎踞厓如出柙㫁螭蟠顶讶悬钟金城綘阙应无䖏翠壁丹书尚有踪天下名区皆一到此山殊不厌来重萦纡鸟道入云松下数湖南百二峰巖犬吠人时出树山僧迎客自鸣钟凌飈陟险真扶病异日探竒是旧踪欲扣灵关问丹诀春风萝薜隔重重偶寻春寺入层峰曽到浑疑是梦中飞鸟去边悬栈道冯夷宿䖏有幽宫溪云晚度千巗雨海月凉飘万里风夜拥苍厓卧丹洞山中亦自有王公一卧禅房隔歳心五峰烟月聼猿吟飞湍映树悬苍玉香粉吹香落细金翠壁年多霜藓合石牀春尽雨花深胜游过眼俱陈迹珎重新题满竹林又四絶句翠壁㸔无厌山池坐益清深林落䡖叶不道是秋声恠石有千窟老松多半枝清风洒巖洞是我再来时人间酷暑避不得清风都在深山中池边一坐即三日忽见巗头碧树红两到浮峰兴转剧醉眠三日不知还眼前风景色色异惟有人声似世间姑苏呉氏海天楼次邝尹韵晴雪吹寒春事浓江楼三月尚残冬青山暗逐囬廊转碧海真成捷径通风暖牙双燕剧云深帘幙万花重倚䦨天北疑囬首想像丹梯下六龙山中立秋日偶书风吹蝉声乱林卧惊新秋山池静澄碧暑气亦已收青峰出白云突兀成琼楼袒裼坐溪石对之心悠悠倐忽无定态变化不可求浩然发长啸忽起双白鸥夜雨山翁家偶书山空秋夜静月明松桧凉沿溪歩月色溪影揺空苍山翁隔水语酒熟唿我尝褰衣渉溪去笑引开竹房谦言值暮夜盘飡百无将露华明橘柚摘献氷盘香洗盏对酬酢浩歌人苍茫醉拂巗石卧言归遂相忘寻春十里湖光放小舟谩寻春事及西畴江鸥意到忽飞去野老情深只自留日暮草香含雨气九峰晴色散溪流吾侪是䖏皆行乐何必兰亭说旧逰西湖醉中谩书二首十年尘海劳魂梦此日重来眼倍清好景恨无苏老笔乞归徒有贺公情白凫飞处青林晚翠壁明边返照晴烂醉湖云宿湖寺不知山月堕江城掩映红粧莫谩猜隔林知是藕花开共君醉卧不须到自有香风拂面来九华山下柯秀才家苍峰抱层嶂翠瀑绕双溪下有幽人宅萝深客到迷夜宿无相寺春宵卧无相月照五溪花掬水洗双眼披云㸔九华巗头金佛国树杪谪仙家彷彿闻笙鹤青天落綘霞题四老围棋圗世外烟霞亦许时至今风致后人思却懐刘项当年事不及山中一着棋无相寺三首老僧巗下屋绕屋皆松竹朝闻春鸟啼夜伴巗虎宿坐望九华碧浮云生暁寒山灵应秘惜不许俗人㸔静夜闻林雨山灵似𣣔留只愁梯石滑不得到峰头化城寺六首化城髙住万山深楼阁慿空上界侵天外清秋度明月人间㣲雨结浮隂钵龙降䖏云生座巗虎归时风满林最爱山僧能好事夜堂灯火伴孤吟云里轩窓半上钩望中千里见江流髙林日出三更暁幽谷风多六月秋仙骨自怜何日化尘縁翻觉此生浮夜深忽起蓬莱兴飞上青天十二楼云端鼓角落星斗松顶袈裟散雨花一百六峯开碧汉八十四梯踏𬗋霞山空仙骨塟金椁春暖石芝抽玉芽独挥谈尘柫烟雾一笑天地真无涯化城天上寺石磴入星躔云外开丹井峰头耕石田月明猿聼偈风静鹤参禅今日揩双眼幽懐二十年僧屋烟霏外山深絶世譁茶分龙井水饭带石田砂香细云岚杂窓髙峰影遮林栖无一事终日弄丹霞突兀𨳩穹阁氤氲散暁钟饭遗黄稻粒花发五钗松金骨蔵灵塔神光照逺峰㣲茫竟何是老衲话遗踪李白祠二首千古人豪去空山尚有祠竹深荒旧径藓合失残碑云雨罗文藻溪泉系梦思老僧殊未觧犹自索题诗谪仙栖隐地千载尚髙风云散九峰雨巗飞百丈虹寺僧传旧事词客吊遗踪回首苍茫外青山感慨中双峯凌崖望双峰苍茫竟何在载拜西北风爲我扫浮霭莲花峰夜静凉颷发轻云散碧空玉钩挂新月露出青芙蓉列仙峰灵峭九万丈参差生暁寒僊人招我去挥手青云端云门峯云门出孤月秋色坐苍涛夜乆群籁絶独照宫锦袍芙蓉阁二首青山意不尽还向月中㸔明日归城市风尘又马鞍巖下云万重洞口桃千树终歳无人来惟许山僧住书梅竹小画寒倚春霄苍玉杖九华峰顶独归来柯家草亭深云里却有梅花傍竹开山东诗六首登㤗山五首暁登㤗山道行行入烟霏阳光散巗壑秋容淡相辉云梯挂青壁仰见蛛丝微长风吹海色飘飖送天衣峰顶动笙乐青童两相依振衣将徃从凌云忽髙飞挥乎若相待丹霞闪余晖凢躯无健羽怅望未能归二天门何崔嵬下见青云浮泱絶人世逈豁髙天秋暝色从地起夜宿天上楼天鸡鸣半夜日出东海头隐约蓬壶树缥缈扶桑洲浩歌落青㝠遗响入沧流唐虞变楚汉灭没如风沤藐矣鹤山僊秦皇岂堪求金砂费日月頽颜竟难留吾意在龎古冷然驭凉飕相期广成子太虚显遨逰枯藁向巗谷黄绮不足俦三穷厓不可极飞歩凌烟虹危泉泻石道空影垂云松千峰互攅簇掩映青芙蓉髙台倚巉削倾侧临崆峒失足墯烟雾碎骨顚厓中下愚竟难暁摧折纷相从吾方坐日观披云笑天风赤水问轩后苍梧呌重瞳隐隐落天语阊阖开玲珑去去勿复道浊世将焉穷四尘网苦覊縻富贵真露草不如骑白鹿东游入蓬岛朝登太山望洪涛隔缥缈阳辉出海云来作天门暁遥见碧霞君翩翩起贠峤玉女𬗋鸾笙双吹入晴昊举首望不及下拜风浩浩掷我玉虚篇读之殊未了傍有长眉翁一一能指道从此炼金砂人间迹如扫五我才不救时匡扶志空大置我有无间缓急非所赖孤坐万峰巓嗒然遗下块巳矣复何求至精谅斯在澹泊非虚杳洒脱无苶蔕世人闻予言不笑即吁恠吾亦不强语惟复笑相待鲁叟不可作此意聊自快㤗山髙次王内翰司献韵欧生诚楚人但识庐山髙庐山之髙犹可计寻丈若夫㤗山仰视恍惚吾不知其尚在青天之下乎其已直出青天上我𣣔倣拟试作㤗山髙但恐培塿之见未能测识髙大笔底难具状扶舆磅薄元气钟突兀半遮天地东南衡北恒西㤗华俯视伛偻谁争雄人寰茫昧乍隐见雷雨𥘉觧开鸿𪷟绣壁丹梯烟霏霭䨴海日𥘉涌照燿苍翠平麓逺抱沧海湾日观正与扶桑对聼涛声之下泻知百川之东㑹天门石扇豁然中𨳩幽崖邃谷襞积隐埋中有遯世之流龟潜雌伏飱霞吸秀于其间徃徃恠谲多僊才上有百丈之飞湍悬空络石穿云而直下其源疑自青天来巗头肤寸出烟雾须臾滂沱遍九垓古来登封七十二主后来相效纷纷如雨玉检金函无不为只今埋没知何许但见白云犹复起封中㫁碑无字天外日月磨刚风飞尘过眼倐超忽飘荡岂复有遗踪天空翠华逺落日辞千峰鲁郊获麟岐阳㑹鳯明堂既毁閟宫兴颂宣尼曵杖逍遥一去不复来幽泉鸣咽而含悲群峦拱揖如相送俯仰宇宙千载相望堕山乔岳尚𬒳其光峻极配天无敢颉颃嗟予瞻眺门墻外何能彷彿窥室堂也来攀附摄遗迹三千之下不知亦许再拜占末行吁嗟乎㤗山之髙其髙不可极半壁囬首此身不觉巳在东斗傍京师诗八首忆龙泉山我爱龙泉寺寺僧颇踈野尽日坐井栏有时卧松下一夕别山云三年走车马媿杀巗下泉朝夕自清泻忆诸弟乆别龙山云时梦龙山雨觉来枕簟凉诸弟在何许终年走风尘何似山中住百歳如转蓬拂衣从此去寄舅老舅近何如心性老不改世故恼情懐光隂不相待借问同軰中乡邻㡬人在从今且爲乐旧事无劳悔送人东归五洩佳山水平生思一游送子东归省莼鲈况复秋幽探须及壮世事苦悠悠来歳春风里长安忆故丘寄西湖友予有西湖梦西湖亦梦予三年成濶别近事竟何如况有诸贤在他时终卜庐但恐吾归日君还轩冕拘赠阳伯阳伯即伯阳伯阳竟安在大道即人心万古未尝改长生在求仁金丹非外待缪矣三十年于今吾始悔故山鑑水终年碧云山尽日闲故山不可到幽梦毎相关雾豹言长隐云龙𣣔共攀縁知丹壑意未胜𬗋宸班忆鑑湖友长见人来说扁舟毎独逰春风梅市晚月色鑑湖秋空有烟霞好犹为尘世留自今当勇徃先与报江鸥狱中诗十四首不寐天寒歳云暮氷雪关河逈幽室魍魉生不寐知夜永惊风起林木骤若波浪我心良匪石鉅为戚欣动滔滔眼前事逝者去相踵厓穷犹可陟水深犹可泳焉知非日月胡为乱予衷深谷自逶迤烟霞日悠永匡时在贤逹归㢤盍耕壠有室七章有室如周之崇墉窒如穴处无秋无冬耿彼屋漏天光入之瞻彼日月何嗟及之倐晦倐明凄其以风倐雨倐雪当昼而蒙夜何其矣靡星靡粲岂无白日窹寐永叹心之忧矣匪家匪室或其启矣殒予匪恤氤氤其埃日之光矣渊渊其鼓明既昌矣朝既式矣日既夕矣悠悠我思曷其极矣读易囚居亦何事省愆惧安饱瞑坐玩羲易洗心见微奥乃知先天翁画画有至敎包䝉戒为寇童牿事宜早蹇蹇匪为节未违道遯四获我心蛊上庸自保俛仰天地间触目俱浩浩箪瓢有余乐此意良匪矫幽㢤阳明麓可以忘吾老歳暮兀坐经旬成木石忽惊歳暮还思乡髙白日不到地深夜黠䑕时登床峰头霁雪开草阁瀑下古松闲石房溪鹤洞猿尔无恙春江归棹吾相将见月屋罅见明月还见地上霜客子夜中起旁皇涕沾裳匪为严霜苦悲此明月光月光如流水徘徊照髙堂胡为此幽室奄忽踰飞扬逝者不可及来者犹可望盈虚有天运叹息何能忘天涯天涯歳暮氷霜结永巷人稀罔象游长夜星辰瞻阁道暁天钟鼓隔云楼思家有泪仍多病报主无能合逺投留得昇平双眼在且应簑笠卧沧洲屋罅月幽室不知年夜长昼苦短但见屋罅月清光自亏满佳人宴清夜繁丝激哀管朱阁出浮云髙歌正凄婉寍知幽室妇中夜独愁叹良人事游侠经歳去不返来归在何时年华忽将晚萧条念宗祀泪下长如霰别友狱中居常念朋旧簿领成濶絶嗟我二三友胡然此簮盍累累囹圄间讲诵未能辍桎梏敢忘罪至道良足恱所恨精诚眇尚口徒自蹶天王本明圣旋巳但中热行蔵未可期明当与君别愿言无诡随努力从前哲赴谪诗五十五首答汪抑之三首去国心已恫别子意弥恻伊迩怨昕夕况玆万里隔恋恋岐路间执手何能黙子有昆弟居而我逺亲侧囬思菽水懽羡子何由得知子念我深夙夜敢忘惕良心忠信资蛮貊非我戚北风春尚号浮云正南驰风云一相失各在天一涯客子懐徃路起视明星稀驱车赴长坂迢迢入岚霏旅宿苍山底雾雨昏朝弥间关不足道嗟此白日㣲切磋懐良友硕言毋心违闻子赋茆屋来归在何年索居间楚越连峰郁参天缅懐巗中隐磴道穷扳缘江云动苍壁山月流澄川朝採石上芝暮漱松间泉鹅湖有前约鹿洞多遗编寄子春鸿书待我秋江船阳明子之南也其友湛元明歌九章以赠崔子钟和之以五诗于是阳明子作八咏以答之君莫歌九章歌以伤我心微言破寥寂重以离别吟别离悲尚浅言㣲感逾深瓦缶易谐俗谁辩黄钟音其二君莫歌五诗歌之増离忧岂无良朋侣洵乐相遨游譬彼桃与李不为仓囷谋君莫忘五诗忘之我焉求其三洙泗流浸㣲伊洛仅如线后来三四公瑕瑜未相掩嗟予不量力跛蹩期致逺屡兴还屡仆惴息㡬不免道逢同心人秉节倡予敢力争毫釐间万里或可勉风波忽相失言之泪徒泫其四此心还此理寍论已与人千古一嘘吸谁为叹离群浩浩天地内何物非同春相思辄奋励无为俗所分但使心无间万里如相亲不见宴游交徴逐胥以沦其五器道不可离二之即非性孔圣欲无言下学从泛应君子勤小物藴蓄乃成行我诵穷索篇于子既闻命如何圜中士空谷以爲静其六静虚非虚寂中有未发中中有亦何有无之即成空无欲见真体忘助皆非功至㢤玄化机非子孰与穷其七忆与羙人别赠我青琅函受之不敢发焚香始开椷讽诵意弥逺期我濂洛间道逺恐莫致庶㡬终不惭其八忆与羙人别惠我云锦裳锦裳不足贵遗我氷雪肠寸肠亦何遗誓言终不渝珎重羙人意深秋以为期南游三首元明与予有衡岳罗浮之期赋南游申约也南游何迢迢苍山亦南驰如何衡阳鴈不见燕台书莫歌澧浦曲莫吊湘君祠苍梧烟雨絶从谁问九疑其二九疑不可问罗浮如可攀遥拜罗浮云奠以双琼环渺渺洞庭波东逝何时还人生不努力草木同衰残其三洞庭何渺茫衡岳何崔嵬风飃廽鴈雪羙人归未归我有𬗋瑜珮留挂芙蓉台下有蛟龙崃徃徃兴云雷忆昔答乔白巖因寄储柴墟三首忆昔与君约玩易探玄㣲君行赴西岳经年始来归方将事穷索忽复当逺辞相去万里余后㑹安可期问我长生诀惑也吾谁欺盈亏消息间至㢤天地机圣狂天渊隔失得分毫釐其二毫釐何所辩惟在公与私公私何所辩天动与人爲遗体岂不贵践形乃无亏硕君崇徳性问学刋支离无爲气所役毋爲物所疑恬淡自无𣣔精专絶交驰博奕亦何事好之甘若饴吟咏有性情䘮志非所宜非君爱忠告斯语容见嗤试问柴墟子吾言亦何如其三柴墟吾所爱春阳溢鬓眉白巗吾所爱慎黙长如愚二君廊庙器予亦山泉姿度量较齿徳长者皆吾师置我五人末庶亦忘崇卑迢迢万里别心事两不疑北风送南鴈慰我长相思一日懐抑之也抑之之赠既尝答以三诗意若有歉焉是以赋也一日复一日去子日以逺惠我金石言沉郁未能展人生各有际道谊尤所眷甞嗤児女悲忧来仍不免𬗟懐沧洲期聊以慰遅晚其二遅晩不足叹人命各有常相去忽万里河山郁苍苍中夜不能寐起视江月光中情良自抑羙人难自忘其三羙人隔江水彿彷若可覩风吹蒹葭雪飘荡知何䖏羙人有瑶瑟清奏含太古髙楼明月夜惆怅为谁鼓梦与抑之昆季语湛崔皆在焉觉而有感因纪以诗三首梦与故人语语我以相思才为旬日别宛若三秋期令弟坐我侧屈指如有为须臾湛君至崔子行相随肴醑旋罗列语笑如平时縦言及㣲奥㑹意忘其辞觉来复何有起坐空嗟咨其二起坐忆所梦黙遡犹歴历𥘉谈自有形继论入无极无极生徃来徃来万化出万化无停机徃来何时息来者胡为信徃者胡为屈㣲㢤屈信间子午当其屈非子尽精㣲此理谁与测何当衡庐间相携玩羲易其三衡庐曽有约相携尚无时去事多翻覆来踪岂前知斜月满虚牖树影何参差林风正萧瑟惊鹊无寍枝邈彼二三子惄焉劳我思因雨和杜韵晚堂踈雨暗柴门忽入残荷泻石盆万里沧江生白发㡬人灯火坐黄昏客途最觉秋先到荒径惟怜菊尚存却忆故园耕钓䖏短簑长笛下江村赴谪次北新关喜见诸弟扁舟风雨泊江关兄弟相㸔梦寐间巳分天涯成死别寍知意外得生还投荒自识君恩逺多病心便吏事闲携汝耕樵应有日好移茅屋傍云山南屏溪风漠漠南屏路春服𥘉成病眼开花竹日新僧巳老湖山如旧我重来层楼雨急青林逈古殿雪晴碧嶂廽独有幽禽觧相信双飞时下读书台卧病静慈写懐卧病空山春复夏山中幽事最能知雨晴谐下泉声急夜静松间月色遅把卷有时眠白石觧缨随意濯清漪呉山越峤俱堪老正奈燕云系逺思移居胜果寺二首江上但知山色好峰廽始见寺门开半空虚阁有云住六月深松无暑来病肺正思移枕簟洗心兼得逺尘埃富春咫尺烟涛外时倚层霞望钓台病余巗阁坐朝曛异景相新得未闻日脚倒明千顷雾雨声髙度万峰云越山阵水当呉峤江月随潮上海门便𣣔携书从此老不敎猿鹤更移文忆别忆别江干风雪隂艰难歳月两侵寻重㸔骨肉情何限况复斯文约旧深贤圣可期先立志尘凢未脱谩言心移家便住烟霞壑緑水青山长对吟泛海险夷原不滞胸中何异浮云过太空夜静海涛三万里月明飞钖下天风武夷次壁间韵有舆飞度万峰云囬首沧波月下闻海上真为沧水使山中又遇武夷君溪流九曲𥘉谙路精舍千年始及门归去髙堂慰垂白细探更拟在春分草萍驿次林见素韵奉寄山行风雪瘦能当㑹喜江花照野航本与宦途成懒散颇因诗景受闲忙乡心草色春同逺客鬂松梢晚更苍料得烟霞终有分未须连夜梦溪堂王山东岳庙遇旧识严星士忆昨东归亭下路数峰箫管隔秋云肩舆欲到妨多事鼓枻重来㑹有云春夜絶怜灯节近溪声最好月中闻行蔵无用君平卜请㸔沙边鸥鹭群广信元夕蒋太守舟中夜话楼台灯火水西东箫鼓星桥渡碧空何䖏忽谈尘世外百年惟此月明中客途孤寂浑常事逺地相求见古风别后新诗如不惜衡南今亦有飞鸿夜泊石亭寺用韵呈陈娄诸公因寄储柴墟都宪及乔白巖太常诸友廿年不到石亭寺惟有西山只旧青白拂挂墻僧已去红䦨照水客重经沙村逺树凝春望江雨孤篷入夜聼何䖏故人还笑语东风啼鸟梦𥘉醒怅望沙头成乆坐江洲春树何青青烟霞故国虚梦想风雨客途真惯经白璧屡投终自信朱絃一絶好谁聼扁舟心事沧浪旧从与渔人笑独醒过分宜望钤冈庙共传峰顶树古庙有灵神楚俗多尊鬼巫言觧惑人望禋存旧典捍御及斯民世事浑如此题诗感慨新杂诗三首危栈㫁我前勐虎尾我后倒崖落我左絶壑临我右我足复荆榛雨雪更纷骤邈然思古人无闷聊自有无闷虽足珍警惕忘尔守君观真宰意匪薄亦良厚其二青山清我目流水静我耳琴瑟在我御经书满我几措足践坦道恱心有妙理顽㝠非所惩贤逹何靡靡干干懐徃训敢忘惜分晷悠㢤天地内不知老将至其三羊肠亦坦道太虚何隂晴灯窓玩古易欣然获我情起舞还再拜圣训垂明明拜舞讵踰节顿忘乐所形歛袵复端坐玄思窥沉𬈑寒根固生意息灰抱阳精沖漠际无极列宿罗青㝠夜深向晦息始闻风雨声袁州府宜春台四絶宜春台上还春望山水南来眼未尝却笑韩公亦多事更从南浦羡滕王台名何事只宜春山色无时不可人不用烟花费粧点尽敎刋落尽嶙峋持脩江藻拜祠前正是春风𣣔暮天童冠尽多归咏兴城南兼说有温泉古庙香灯㡬许年増脩还费大官钱至今楚地多风雨犹道山神驾鐡船夜宿宣风舘山石崎岖古辙㾗沙溪马渡水犹浑夕阳归鸟投深麓烟火行人望逺村天际浮云生白发林间孤月坐黄昏越南冀北俱千里正恐春愁入夜魂萍乡道中谒濂溪祠木偶相沿恐未真清辉亦复凛衣巾簿书曽屑乗田吏爼豆犹存畏垒民碧水苍山俱过化光风霁月自传神千年私淑心䘮后下拜春祠荐渚苹宿萍乡武云观暁行山径树髙低雨后春泥没马蹄翠色絶云𨳩逺嶂寒声隔竹隐晴溪已闻南去艰舟楫漫忆东归沮杖藜夜宿仙家见明月清光还似鑑湖西醴陵道中风雨夜宿泗洲寺次韵风雨偏从险道甞深泥没马䧟车箱虚传鸟路通巴蜀岂必羊肠在太行逺渡渐㸔连暝色晚霞㑹喜见朝阳水南昏黒投僧寺还理羲编坐夜长长沙答周生旅倦憇江观病齿废谈诵之子特相求礼殚意弥重自言絶学余有志莫与共手持一编书披历见肝衷近希小范踪逺为贾生恸兵符及射艺方技靡不综我方惩创后见之色亦动子诚仁者心所言亦屡中硕子且求志藴蓄事涵泳孔圣固遑匕与点乐归咏囬也王佐才闭戸避邻閧知子信羙才大搆中梁栋未当匠石求滋植务培壅愧子勤绻意何以相规讽养心在寡欲操存舍即縦岳麓何森森遗址自南宋江山足游息贤迹尚堪踵何当谢病来士气多沉勇渉湘于迈岳麓是遵仰止先哲因懐友生丽泽兴感伐木寄言二首客行长沙道山川郁稠缪西探指岳麓凌晨渡湘流踰冈复陟巘吊古还寻幽林壑有余采普贤此藏脩我来实仰止匪伊事盘游衡云闲暁望洞野浮春洲懐我二三友伐木増离忧何当此来聚道谊日相求其二林间憇白石好风亦时来春阳熈百物欣然得予懐缅思両夫子此地得徘徊当年靡童冠旷代登堂阶髙情讵今昔物色遗吾侪顾谓二三子取瑟为我谐我弹尔为歌尔舞我与偕吾道有至乐富贵真浮埃若时乗大化勿愧点与囬陟冈採松栢将以遗所思勿採松栢枝两贤昔所依縁峰践台石将以望所期勿践台上石両贤昔所跻両贤去邈矣我友何相违吾斯未能信役役空尔疲胡不此簮盍丽泽相遨嬉渇饮松下泉饥飱石上芝偃仰絶余念迁客难乆稽洞庭春浪濶浮云隔九疑江洲满芳草目极令人悲已矣从此去奚必玆山为恋系乃从𣣔安土惟随时晚闻冀有得此外吾何知逰岳麓书事醴陵西来渉湘水信宿江城沮风雨不独病齿畏风湿泥潦侵途絶行旅人言岳麓最形胜隔水𬈑𪷟隐云雾赵侯需晴邀我游故人徐陈各传语周生好事屡来速森森雨脚何由住暁来隂翳稍披拂便携周生渉江去戒令休遣府中知徒尔劳人更妨务橘洲僧寺浮江流鸣钟出延立沙际停桡一至答其情三洲连绵亦佳䖏行云散漫浮日色是时峰峦益开霁乱流荡桨济倐忽系檝江边老檀树㟁行里许入麓口周生道予勤指顾柳蹊梅堤存彷彿道林林壑独如故赤沙想像虚田中西屿倾頽今塜墓道乡荒趾留突兀赫曦逺望石如皷殿堂释菜礼从宜下拜朱张息㳺地凿石开山面势改双峰辟阙见江渚闻是呉君所规画此举良是反邅忌九仞谁亏一篑功叹息遗基独延伫浮屠观阁摩青霄盘据名区遍寰宇其徒素为儒所摈以此方之反多愧爱礼思存告朔羊况此实作匪文具人云赵侯意颇深隐忍调停旋脩举昨来风雨破栋嵴方遣圬人𥙷残敝予闻此语心稍慰野人𬞞蕨亦罗置欣然一酌才举盃津夫走报郡侯至此行隐迹何由闻遣骑候访自吾寓潜来鄙意正为此仓率行庖益劳费整冠出迓见两盖乃知王君亦同御肴羞层叠丝竹繁避席兴辞恳莫拒多仪劣薄非所承乐阕觞周日将暮黄堂吏散君请先病夫沾醉须少憇入舟暝色渐㣲茫却喜顺流还易渡严城灯火人已稀小巷曲折忘归路僊宫酣倦成熟寐暁闻声复如注昨游偶遂寔天假信知行乐皆有数渉躐差偿夙好心尚有名山敢多慕齿角盈亏分则然行李虽淹吾不恶次韵答赵太守王推官诘朝事䖍谒玄居宿斋沐积霖喜新霁风日散清燠兰挠渡芳渚半渉见水陆溪山俨新宇雷雨荒大麓皇皇絃诵区斯文昔炳郁兴废尚屯疑使我懐悱懊近闻牧守贤经营亟乗屋方舟为予来飞盖遥肃肃花絮媚晚筵韶景正柔淑浴沂谅同情及玆授春服令徳倡髙祠混珠愧鱼目努力崇脩名迂踈自巗谷天心湖阻泊既济书事挂席下长沙瞬息百余里舟人共扬眉予独忧其駚日暮入沅江抵石舟果圯𥙷敝诘朝发冲风遂龃龉瞑泊后江湖萧条旁垒月黒波涛惊蛟鼍互睥睨翼午风益厉狼狈收断汜天心数里间三日但遥指甚雨迅雷电作势殊未巳𬈑𬈑云雾中四望渺涯涘篙浆不得施丁夫尽嗟譩淋漓念同胞吾寍忍暴使饘粥且倾槖苦甘吾与尔衆意在必济粮絶亦均死慿陵向髙浪吾亦讵容止虎怒安可撄志同稍足倚且令并㟁行试渉湖濵沚收舵幸无事风雨亦浸弛逡廵縁沚湄迤逦就风势新涨翼囬湍倐忽逝如矢夜入武阳江渔村穏堪籴市谋晚炊且为衆人喜江醪信漓浊聊复盪胸滓济险在需时徼倖岂常理尔軰勿轻生偶然非可恃去妇叹五首委身奉箕箒中道成弃捐苍蝇间白璧君心亦何愆独嗟贫家女素质难为妍命薄良自喟敢忘君子贤春华不再艶頽魄无重圎新欢莫终恃令仪慎周还依违出门去𣣔行复遅遅邻妪尽出别强语含辛悲陋质容有缪放逐理则宜姑老籍相慰缺乏多所资妾行长已矣㑹面当无时妾命如草芥君身比琅玕奈何以妾故废食懐愤冤无爲伤姑意燕尔且爲欢中厨存宿㫖爲姑备朝飱畜育意千绪仓卒徒悲酸伊迩望门屏盍从新人言夫意巳如此妾还当谁颜去矣勿复道巳去还踌蹰鸡鸣尚闻响大恋犹相随感此摧肝肺泪下不可挥冈囬行渐逺日落群鸟飞群鸟各有托孤妾去何之空谷多凄风树木何潇森浣衣涧氷合採苓山雪深离居寄巗穴忧思托鸣琴朝弹别鹤操暮弹孤鸿吟弹苦思弥切㠝岏隔云岑君聪甚明哲何因闻此音罗旧驿客行日日万峰头山水南来亦胜逰市谷鸟啼村雨暗刺桐花暝石溪幽蛮烟喜过青杨瘴郷思愁经芳杜洲身在夜郎家万里五云天北是神州沅水驿辰阳南望接沅州碧树林中古驿楼逺客日怜风土异空山惟见瘴云浮耶溪有信从谁问楚水无情只自流却幸此身如野鹤人间随地可淹留钟皷洞见说水南多异迹巗头时有皷钟声空遗石壁千年在未信金砂九转成逺地星辰瞻北极春山明月坐更深来年夷险还忘却始信羊肠路亦平平溪舘次王文济韵山城寥落闭黄昏灯火人家隔水村清世独便吾职易穷途还赖此心存蛮烟瘴雾承相徃翠壁丹厓好共论畎畆投闲终有日小臣何以答君恩清平卫即事积雨山途喜乍晴煖云浮动水花明故园日与青春逺敝緼凉思白苎轻烟际卉衣窥絶栈峰头戍角隐孤城华夷节制严冠履漫说殊方列省卿兴隆卫书壁山城髙下见楼台野戍参差暮角催贵竹路从峰顶入夜郎人自日边来莺花夹道惊春老雉堞连云向晚开尺素屡题还屡掷衡南那有鴈飞囬七盘鸟道萦纡下七盘古藤苍木崃声寒境多竒絶非吾土时可淹留是谪官犹记边峰传羽檄近闻苗俗化衣冠投簮实有居夷志垂白难承菽水懽𥘉至龙埸无所止结草菴居之草菴不及肩旅倦体方适开棘自成篱土阶漫无级迎风亦潇踈漏雨易𥙷缉灵瀬向朝湍深林凝暮色群獠环聚讯语龎意颇质鹿豕且同游玆类犹人属汚樽映瓦豆尽醉不知夕缅懐黄唐化畧称茅茨迹始得东洞遂改为阳明小洞天三首古泂閟荒僻虚设疑相待披莱历风磴移居快幽垲营炊就巗窦放榻依石垒穹窒旋薫塞夷坎仍洒扫卷帙澷堆列樽壶动光彩夷居信何陋恬淡意方在岂不桑梓懐素位聊无悔童仆自相语洞居颇不恶人力免结搆天巧谢雕凿清泉傍厨落翠雾还成幕我軰日嬉偃主人自愉乐虽无棨㦸荣且逺尘嚣聒但恐霜雪凝云深衣絮薄我闻筦尔笑周虑愧尔言上古䖏巢窟杯饮皆污樽沍极阳内伏石穴多冬暄豹隐文始泽龙蛰身乃存岂无数尺榱轻裘吾不温邈矣箪瓢子此心期与论谪居粮絶请学于农将田南山永言寄懐谪居屡在陈从者有愠见山荒聊可田钱镈还易办夷俗多火耕倣习亦颇便及玆春未深数畆犹足佃岂徒实口腹且以理荒宴遗穗及鸟雀贫寡发余羡出耒在明晨山寒易霜霰观稼下田既宜稌髙田亦宜稷种𬞞湏土䟽种蓣湏土湿寒多不实秀暑多有螟去草不厌频耘禾不厌宻物理既可玩化机还黙识即是参賛功毋为轻稼穑採蕨採蕨西山下扳援陟崔嵬逰子望乡国泪下心如摧浮云塞长空頽阳不可囬南归㫁舟楫北望多风埃巳矣供子职勿更贻亲哀猗猗猗猗涧边竹青青巗畔松直干历氷雪宻叶留清风自期永相托云壑无违踪如何两分植憔悴叹西东人事多翻覆有如道上蓬惟应歳寒意随䖏还当同南𬈑南𬈑有瑞鸟东海有灵禽飞逰集上苑结侣珎树林硕言饰羽仪共舞箫韶音风云忽中变一失难相寻瑞鸟既遭縻灵禽投荒岑天衢雨雪积江汉虞罗侵哀哀鸣索侣病翼飞未任群鸟亦千百谁当㑹其心南岳有竹实丹熘青松隂何时共栖息永托云泉深溪水溪石何落落溪水何泠泠坐石弄溪水欣然濯我缨溪水清见底照我白发生年华若流水一去无囬停悠悠百年内吾道终何成龙冈新搆诸夷以予穴居颇隂湿请搆小庐欣然趋事不月而成诸生闻之亦皆来集请名龙冈书院其轩曰何陋谪居聊假息荒秽亦湏治凿巘薙林条小搆自成趣开牎入逺峰架扉出深树墟寨俯逶迤竹木互蒙翳畦𬞞稍溉锄花药颇襍莳宴适岂专予来者得同憇轮奂非致羙毋令易倾敝营茅乗田隙泠旬始苟完𥘉心待风雨落成还羙观锄荒既开径拓樊亦理园低避松偃踈土行竹根勿翦墻下棘束列因可藩莫撷林间萝䝉笼覆云轩素缺农圃学因玆得深论毋为轻鄙事吾道固斯存诸生来蕳滞动罹咎废幽得幸免夷居虽异俗野朴意所眷思亲独疚心疾忧庸自遣门生颇群集樽斚亦时展讲习性所乐记问复懐林行或沿涧洞逰还陟巘月榭坐鸣琴云牎卧披卷澹泊生道真旷逹匪荒宴岂必鹿门栖自得乃髙践西园方园不盈畆𬞞卉颇成列分溪免瓮灌𥙷篱防豕蹢芜草稍焚薙清雨夜来歇濯濯新叶敷荧荧夜花发放锄息重隂旧书澷披阅倦枕竹下石醒望松间月起来歩闲谣晚酌下设尽醉即草铺忘与邻翁别水濵洞送逺憇岨谷濯缨俯清流沿溪渉危石曲洞蔵深幽花静馥常閟熘暗光亦浮平生泉石好所遇成淹留好鸟忽双下鯈鱼亦群逰坐乆尘虑息澹然与道谋山石山石犹有理山木犹有枝人生非木石别乆寍无思愁来歩前庭仰视行云驰行云随长风飘飘去何之行云有时定逰子无还期髙梁始归燕题鴂已先悲有生岂不苦逝者长若斯巳矣复何事商山行采芝无寐二首烟灯暧无寐忧思坐长徃寒风振乔林叶落闻牎响起窥庭月光山空逰罔象懐人阻积雪崖氷㡬千丈其二穷厓多杂树上与青冥连穿云下飞瀑谁能识其源但闻清猿啸时见皓鹤翻中有避世士㝠寂栖其巅繄予亦同调路絶难攀縁诸生夜坐谪居澹虚寂眇然懐同游日入山气夕孤亭俯平畴草际见数骑取径如相求渐近识颜面隔树停鸣驺投辔鴈鹜进携榼各有羞分席夜堂坐綘䗶清樽浮鸣琴复散帙壶矢交觥筹夜弄溪上月暁陟林间丘村翁或招饮洞客偕探幽讲习有真乐谈笑无俗流缅懐风沂兴千载相为谋艾草次胡少叅韵艾草莫艾兰兰有芬芳姿况生幽谷底不碍君稻畦艾之亦何益徒令香气衰荆棘生满道出刺伤人肌持刀忌触手睨视不敢挥艾草须艾棘勿为棘所欺鳯雏次韵答胡少叅凤雏生髙厓风雨摧其翼养疴深林中百鸟惊辟易虞人视爲妖举网争弹弋此本王者瑞惜㢤谁能识吾方哀其穷胡忍复相亟鸱枭据丛林驱鸟恣搏食嗟尔独何心枭鳯如白黒鹦鹉和胡韵鹦鹉生陇西群飞恣鸣逰何意虞罗及充贡来中州金绦縻华屋云泉谢林丘能言实阶祸吞声亦何求主人有隐㓂窃发闻其谋感君惠飬徳一语思所酬惧君不见察杀身反为尤诸生人生多离别佳㑹难再遇如何百里来三宿便辞去有琴不肯弹有酒不肯御逺陟见深情寍予有弗顾洞云还自栖溪月谁同歩不念南寺时寒冮雪将暮不记西园日桃花夹川路相去倐㡬月秋风落髙树富贵犹尘沙浮名亦飞絮嗟我二三子吾道有真趣胡不携书来茆堂好同住游来僊洞早发道中霜风清木叶秋意生萧踈冲星䇿暁骑幽事将有徂股虫乱飞掷道狭草露濡倾暑特晨发征夫巳先途淅米石间熘炊火巗中庐烟峰上𥘉日林鸟相嘤唿意欣物情适战胜癯色腴行乐信宇宙富贵非吾圗别友幽寻意方结奈此世累牵凌晨驱马别持盃且爲传相求苦非逺山路多风烟所贵明哲士秉道非苟全去矣崇令徳吾亦行归田赠黄太守澍歳宴乡思切客乆亲旧踈卧疴闭空院忽来故人车入门辩眉宇喜定还惊吁逺行亦安适符竹膺新除荒郡号难理况兹征索余君才素通敏窘剧宜有纾蛮乡虽瘴毒逐客犹安居经济非复事时还理残书山泉足逰憇鹿麋能友予澹然穹壌内容膝皆吾庐惟萦垂白念旦夕懐归图君行勉三事吾计终五湖寄友用韵懐人坐沉夜帷灯暧幽光耿耿积烦绪忽忽如有忘玄景逝不䖏朱炎化㣲凉相彼谷中葛重隂殒衰黄感此游客子经年未还乡伊人不在目丝竹徒满堂天深鴈书杳梦短关塞长情好矢无斁硕言觊终偿惠我金石编徽音激宫商驰辉不可即式尔増予伤馨香袭肝膂聊用中心蔵秋夜树暝栖翼喧萤飞夜堂静遥穹出晴月低入峰影窅然坐幽独憷尔抱深警年徂道无闻心违迹未屏萧瑟中林秋云凝松桂冷山泉岂无适离人懐故境安得驾云鸿髙飞越南景採薪二首朝採山上荆暮採谷巾栗深谷多凄风霜露霑衣湿採薪勿辞辛昨来㫁薪拾晚归隂壑底抱瓮还自汲薪水良独劳不愧食吾力倚担青厓际历斧厓下石持斧起环顾长松百余尺徘徊不忍挥俯畧涧边棘同行笑吾馁尔斧安用历快意岂不能物材各有适可以相天子衆稺讵足识龙冈谩兴五首投荒万里入炎州却喜官卑得自由心在夷居何有陋身虽吏隐未忘忧春山卉服时相问雪寨蓝舆毎独游拟把犂锄从许子谩将絃诵止言㳺旅况萧条寄草堂虚落日自生凉芳春已共烟花尽孟夏俄惊草木长絶壁千寻凌杳霭深厓六月宿氷霜人间不有宣尼叟谁信申枨未是刚路僻官卑病益闲空林惟聼鸟间关地无医药慿书卷身䖏蛮夷亦故山用世谩懐伊尹耻思家独切老莱斑梦魂兼喜无余事只在耶溪舜水湾卧龙一去忘消息千古龙冈漫有名草屋何人方管乐桑闲无耳聼咸英江沙漠漠遗云鸟草木萧箫动甲兵好共鹿门龎䖏士相期採药入青冥归与吾道在沧浪颜氏何曽击柝忙枉尺已非贤者事斵轮徒有古人方白云晚忆归岩洞苍藓春应遍石床寄语峰头双白鹤野夫终不乆龙埸答毛拙菴见招书院野夫病卧成踈懒书卷长抛旧学荒岂有威仪堪法象实惭文檄过称扬移居正拟投医肆虚席仍烦避讲堂范我定应无所获空令多士笑王良老桧老桧斜生古驿傍客来系马觧衣裳托根非所还怜汝直干不挠终异常风雪凛然存节㮣刮摩聊尔见文章何当移植山林下偃蹇从渠拂汉苍却巫卧病空山无药石相传土俗事神巫吾行乆矣将焉祷衆议纷然反见迂积习片言容未觧舆情三月或应孚也知伯有能为厉自笑孙侨非丈夫过天生桥水光如练落长松云际天桥隐白虹辽鹤不来华表烂僊人一去石桥空徒闻鹊驾横秋夕谩说秦鞭到海东移放长江还济险可怜虚却万山中南霁云祠死矣中丞莫谩疑孤城援絶乆知危贺兰未㓕空遗恨南八如生定有为风雨长廊嘶鐡马松杉隂雾卷灵旗英魂千载知何䖏歳岁边人赛旅祠春晴林下春晴风渐和髙巗残雪巳无多逰丝冉冉花枝静青璧迢迢白鸟过忽向山中懐旧侣㡬从洞口梦烟萝客衣尘土终须换好与湖边长芰荷陆广暁发𥘉日曈瞳似暁霞雨㾗新霁渡头沙溪深㡬曲云蔵崃树老千年雪作花白鸟去边囬驿路青崖鈌䖏见人家遍行奇胜才经此江上无劳羡九华雪夜天涯乆客歳侵寻茆屋新𨳩枫树林渐惯省言因病齿屡经多难觧安心犹怜未系苍生望且得闲为白石吟乗兴最堪风雪夜小舟何日返山隂元夕二首故园今夕是元宵独向蛮村坐寂寥赖有遗经堪作伴喜无车马过相邀春还草阁梅先动月满虚庭雪未消堂上花灯诸弟集重闱应念一身遥去年今日卧燕台铜皷中宵隐地雷月傍苑楼灯彩淡风传阁道马蹄廻炎荒万里频囬首羌笛三更谩自哀尚忆先朝多乐事孝皇曽为两宫开家僮作𥿄灯寥落荒村灯事赊蛮奴试巧剪春纱花枝绰约含轻雾月色玲珑映绮霞取办不徒酬令节赏心兼是惜年华何如京国王侯第一盏中人产十家白云堂白云僧舍市桥东别院廻廊小径通歳古松存独干春还庭竹发新丛晴牕暗映群峰雪清梵长飘髙阁风迁客从来甘寂寞青鞋时过月明中来僊洞古洞春寒客到稀緑苔荒径草霏霏书悬絶壁留僧偈花发层萝绣佛衣壶榼逺从童冠集杖藜随䖏宦情㣲石门遥鎻阳明鹤应笑山人乆不归木阁道中雪痩马支离縁絶壁连峰窅窕入层云山村树暝惊鸦阵涧道雪深逢鹿群冻合衡茅炊火㫁望迷孤戍暮笳闻正思讲席诸贤在綘蜡清醅坐夜分元夕雪用苏韵二首林间暮雪定归鸦山外铃声报使车玉盏春光传栢叶夜堂银烛乱花萧条音信愁边鴈迢递关河梦里家何日扁舟还旧隐一簑江上把鱼义寒威入夜益㢘纎酒瓮炉床亦戒严乆客渐怜衣有结蛮居长叹食无盐饥豺正尔群当路冻雀从渠自宿檐隂极阳囬如不逺兰芽行见发春尖暁霁用前韵书懐二首双阙钟声起万鸦禁城月色满朝车竟谁诗咏东曹桧正忆梅开西寺花此日天涯伤逐客何年江上却还家曾无一字堪驱使谩有虚名拟八义涧草巗花𣣔闘纎溪风林雪故争严连岐尽说还宜麦煑海何曽见作盐路断蹔怜无过客病余兼喜曝晴谪居亦自多清絶门外群峰玉笋尖次韵陆佥宪元日喜晴城里夕阳城外雪相将十里异隂晴也知造物曽何意底是人心苦未平栢府楼台啣倒影茆茨松竹泻寒声布衾莫谩愁僵卧积素还多逹曙明元夕木阁山火荒村灯夕偶逢晴野焼峰头䖏䖏明内苑但知鳌作岭九门空说火为城天应为我开奇观地有玆山不世情却恐炎威𬒳松栢休敎玉石遂同頳夜宿汪氏园小阁蔵身一斗方夜深虚白自生光梁间来下徐生榻座上惭无荀令香驿树雨声翻屋瓦龙池月色浸书床他年贵竹传遗事应说阳明旧草堂春行冬尽西归满山雪春𥘉复来花满山白鸥乱浴清溪上黄鸟双飞绿树间物色变迁随转眼人生岂得长朱颜好将吾道从吾党归把渔竿东海湾村南花事纷纷春𣣔酣杖藜随歩过村南田翁开野敎新犊溪女分流浴种𧖟稺犬吠人依宻槿闲凫照影立晴潭偶逢江客传乡信归卧枫堂梦石龛山途二首上山见日下山隂隂欲开时日欲沉晚景无多伤逺道朝阳莫更沮云岑人归暝市分渔火客舍空林依暮禽世事验来还自颔古人先已得吾心南北驱驰任板舆谪乡何地是安居家家细雨残灯后䖏䖏荒原野焼余江树𣣔迷逰子望朔云长断故人书茂陵多病终萧散何事相如赋子虚白云白云冉冉出晴峰客路无心䖏䖏逢已逐肩舆度青壁还随孤鹤下苍松此身愧尔长多系他日从龙谩托踪㫁鹜残鸦飞欲尽故山囬首意重重答刘羙之见寄次韵休疑迁客迹全贫犹有沙鸥日见亲勲业巳辞沧海梦烟花多负故园春百年长恐终无𥙷万里寍期尚得身念我不劳伤鬂雪知君亦𣣔拂衣尘寄徐掌敎徐稺今安在空梁榻乆悬北门倾盖日东鲁校文年歳月成超忽风云易变迁新诗劳寄我不愧鸟鸣篇书庭蕉前蕉叶緑成林长夏全无暑气侵但得雨声连夜静不妨月色半床隂新诗旧叶题将满老芰踈梧根共深莫笑郑人谈讼鹿至今醒梦两难寻送张宪长左迁滇南大参次韵世味知公最饱谙百年清徳亦何惭栢台藩省官非左江汉滇池道益南絶域烟花怜我逺今宵风月好谁谈交逰若问居夷事为说山泉颇自堪南菴次韵二首隔水樵渔亦㡬家縁冈石路入溪斜松林晚映千峰雨枫叶秋连万树霞渐觉形骸逃物外未妨逰乐在天涯频来不用劳僧榻巳僣汀鸥一席沙斜日江波动客衣水南深竹见巗扉渔人收网舟𥘉集野老忘机坐未归渐觉云间栖翼乱愁㸔天北暮云飞年年歳晚长为客闲杀西湖旧钓矶观傀儡次韵䖏䖏相逢是戏埸何须傀儡夜登堂繁华过眼三更促名利牵人一线长穉子自应争诧说矮人亦复浪悲伤本来面目还谁识且向樽前学楚狂徐都宪同游南菴次韵巗寺蔵春长不夏江花映日艶于桃山隂入户川光暮林影浮空暑气髙树老岂能知歳月溪清真可鑑秋毫但逢佳景须行乐莫遣风霜着鬓毛即席次王文济少参韵二首揺落休敎感客途南来秋兴未全孤肝肠已自成金石齿髪从渠变栁蒲倾倒酒懐金谷罚逼真词格辋川圗谪乡莫道贫消骨犹有新诗了旧逋此身未拟泣穷途随䖏翻飞野鹤孤霜冷㡬枝存晚菊溪春两度见新蒲荆西冦盗纡筹䇿湘北流移入画圗莫怪当筵倍凄切诛求满地促官逋赠刘侍御二首蹇以反身困以遂志今日患难正阁下受用䖏也知之则䖏此当自别病笔不能多及然其余亦无足言者聊次韵某顿首刘侍御大人契长相送溪桥未隔年相逢又过小春天忧时敢负君臣义念别羞为儿女怜道自升沉寍有定心存气节不无偏知君巳得虚舟意随䖏风波只晏然夜寒际重隂覆夜寒石炉松火坐更残穷荒正讶乡书絶险路仍愁归梦难僊侣春风懐越峤钓船明月负严滩未因谪宦伤憔悴客鬂逺羞镜里㸔冬至客牀无寐聼潜雷珎重𥘉阳夜半囬天地未尝生意息氷霜不耐鬓毛催春添衮线谁能𥙷歳晚心丹自动灰料得重闱强健在早㸔消息报牎梅春日花间偶集示门生闲来聊与二三子单夹𥘉成行暮春改课讲题非我事研㡬悟道是何人阶前细草雨还碧下小桃晴更新坐起咏歌俱实学毫釐须遣认敎真次韵送陆文顺佥宪贵阳东望楚山平无奈天涯又送行杯酒豫期倾盖日封书烦慰倚门情心驰魏阙星辰逈路遶郷山草木荣京国交游零落尽空将秋月寄猿声次韵陆佥宪病起见寄一赋归来不硕余文园多病滞相如篱边竹笋青应满洞口桃花红自舒荷蒉有心还击磬周公无梦欲删书云间宪伯能相慰尺素长题问谪居次韵胡少参见过旋营小酌典春裘佳客真惭竟日留长怪岭云迷楚望忽闻呉语破乡愁镜湖自昔堪归老杞国何人独抱忧莫讶临花倍惆怅赏心原不在枝头雪中桃次韵雪里桃花强自春萧踈终觉损精神却惭幽竹节逾劲始信寒梅骨自真遭际本非甘冷淡飘零须信委风尘从来此事还希濶莫恠临轩赏更新舟中除夕二首扁舟除夕尚穷途荆楚还怜俗未殊䖏䖏送神悬楮马家家迎歳换桃符江醪信薄聊相慰世路多岐谩自吁白发频年伤逺别綵衣何日是庭趋逺客天涯又岁除孤航随䖏亦吾庐也知世上风波满还恋山中木石居事业无心从齿发亲交多难絶音书江湖未就新春计夜半樵歌忽起予淑浦山夜泊淑浦山边泊云间见驿楼滩声廻逺树崖影落中流柳放新年绿人归隔岁舟客途时极目天北暮隂愁遇江门崖三年谪宦沮蛮氛天放扁舟下楚云归信应先春鴈到闲心期与白鸥群晴溪𣣔转新年色苍壁多遗古篆文此地从来山水胜它时囬首忆江门辰州虎溪龙兴寺闻杨名父将到留韵壁间杖藜一过虎溪头何䖏僧房是惠休云起峰头沉阁影林踈地底见江流烟花日煖犹含雨鸥鹭春闲欲满洲好景同来不同赏诗篇还为故人留武陵潮音阁懐元明髙阁慿虚台十寻卷帘踈雨动㣲吟江天云鸟自来去楚泽风烟无古今山色渐疑衡岳近花源欲问武陵深新春尚沮东归楫落日谁堪话此心阁中坐雨台下春云及寺门懒夫睡起正开轩烟芜涨野平堤緑江雨随风入夜喧道意萧踈惭歳月归心迢逓忆乡园年来身迹如漂梗自笑迂痴𣣔手援霁夜雨霁僧堂钟磬清春溪月色特分明沙边宿鹭寒无影洞口流云夜有声静后始知群动妄闲来还觉道心惊问津乆已惭沮溺归向东臯学耦耕僧斋尽日僧斋不厌闲独余春睡得相关前水涨遂无地江外云晴忽有山逺客趂墟招渡急舟人晒网得鱼还也知世事终无𥙷亦复心存出䖏间徳山寺次壁间韵乗兴㸔山薄暮来山僧迎客寺门开雨昏碧草春申暮云卷青峰善卷台性爱烟霞终是僻诗留名姓不须猜岩根老衲成灰色枯坐何年觧结胎沅江晚泊二首去时烟雨沅江暮此日沅江暮雨归水漫逺沙村市改泊依旧店主人非草深𪠘宇无官住花落僧房自鸟啼䖏䖏春光萧索甚正思荆棘掩巗扉春来客思独萧骚䖏䖏东田没野蒿雷雨满江喧日夜扁舟经月住风涛流民失业乗时横原兽争群薄暮号却忆鹿门栖隐地杖藜壶榼饷东臯夜泊江思湖忆元明扁舟泊近渔家晚茅屋深环栁港清雷雨骤开江雾散星河不动暮川平梦囬客枕人千里月上春堤夜四更𣣔寄愁心无过鴈披衣坐聼野鸡鸣睡起写懐江日熈熈春睡醒江云飞尽楚山青闲观物态皆生意静悟天机入窅冥道在险夷随地乐心忘鱼鸟自流形未须更覔羲唐事一曲沧浪击壌聼三山晚眺南望长沙杳霭中鵞羊只在暮云东天髙双橹哀明月江濶千㠶舞逆风花暗渐惊春事晚水流应与客愁穷北飞亦有衡阳鴈上苑封书未易通鵞羊山福地相传楚水阿三年春色两经过羊亡但有𥘉平石书罢谁笼道士鵞礼斗坛空松影静歩虚台逈月明多巗房一宿犹縁薄遥忆开云住薜萝泗洲寺渌水西头泗洲寺经遇转眼又三年老僧熟认直唿姓笑我清癯只似前毎有客来㸔宿䖏诗留佛壁作灯传开轩扫榻还相慰惭愧维摩世外缘再经武云观书林玉玑道士壁碧山道士曽相约归路还来宿武云月满僊台依鹤侣书留苍壁㸔鵞群春巗多雨林芳淡暗水穿花石熘分奔走连年家尚逺空余魂梦到柴门再过濂溪祠用前韵曽向圗书识面真半生长自愧儒巾斯文乆已无先觉圣世今应有逸民一自支离乖学术竞将雕刻费精神瞻依多少髙山意水漫莲池长绿苹王文成公全书卷之十九终王文成公全书文录续编卷第三十一王文成公全书卷之三十一续编行吉安府収囤兊粮牌据赣县兴国永新等县县丞等官李富雷鸣岳等呈称各䝉差押粮里装运正徳十三年兊淮米到于吉安水次听候交兊经今数月未见粮船囬还况今省城变乱被将各处兊米尽行搬用恐被奸人乘机越来搬抢等因到院爲照所呈系干兊淮钱粮合行处置爲此抄案仰囬府即便处置空闲仓厫或寛敞寺观去处令各粮里暂将运来兊淮粮米収囤候官军囬日听其交兊毋得迟悮致有他虞仍行管粮官知会行吉安府禁止鎭守贡献牌据吉安府守御千戸所旗甲马思禀称䝉所批差领解鎭守江西太监王发买葛布银三封及本所出备葛布折银幷贡礼银共三千两前赴本鎭今因途阻不敢前去等情叅照该所掌印官旣该鎭守衙门发银买布若势不容巳只合照价两平収买爲当乃敢不动原封分外备办礼银馈送若非设计巧取必是科尅旗军事属违法本当叅拏䆒问但今江而变乱姑行从轻查理爲此牌仰吉安府即查前项布价幷贡献礼银务见的确如称各军名下粮银就仰会同该所唱名给散取领备照若是各官自行出备合仰収入官库听候军饷支用毋得纵容侵収入已及查报不实未便行福建布政司调兵勤王及照福建浙江系江西邻省今宁府逆谋旣着彼若北趋不遂必将还取闽浙若不先行发兵乘间擣虚将来之噬脐何及除行湖广广东及行漳南道即将见在上杭敎塲操练兵快幷取漳州铳手李栋等责委谋勇官员统领直抵本院住札吉安府随兵进勦外仰抄案囬司会行都按二司转行各道幷行鎭廵等衙门各一体查照知会选调兵马选委忠勇胆略堂上官督领各项交界地方加谨防截相机夹勦仍知会浙江都布按三司一体遵照施行俱毋违错预行南京各衙门勤王咨爲照前事系天下非常之变宗社安危之机虽今备行江西吉安等府及湖广福建广东等处调集军兵合势征勦外但彼声言欲遂顺流东下窃据南都看得长江天险南北之限留都根本咽喉所关虽以朝廷威徳人心効顺逆谋断无有成但其谲奸隂图已非一日兼闻潜伏奸细扵京城期爲内应万一预备无素爲彼所掩震惊逺迩噬脐何及爲此合咨贵部烦爲通行在京及大小衙门㑹谋集议作急缮完城守简练舟师设伏沿江以防不虞之袭传檄傍郡以张必讨之威先发操江之兵声义而西约㑹湖湘互爲掎角本职亦砥钝䇿驽牵蹑其后以义取暴以直加曲不过两月之间断然一鼓可縳惟髙明速图之抚安百姓告示示仰逺近城郭乡村军民人等近日倡乱之徒上逆天道下失人心本院驻军扵此已有定计勤王之师四面巳集仰各安居乐业毋得惊疑敢有擅自搬移因而扇惑扰攘者地方里甲人等绑赴军门治以军法其有忠义豪杰能献计効力硕从义师击反叛者俱赴军门投见差官调发梅花等峒义兵牌近因省城遭变戕害守臣正人心思奋忠义効用之时访得永新县梅花峒及龙田上乡樟枧关北诸处人民精悍见义䏻勇拟合起调爲此今差千戸髙赍牌前去该县着落知县柯相即便起集梅花峒等乡精勇民兵大约一千名各备便用坚利器械选差该乡义官良民部领就委该县谋勇胆畧官一员总领其合用行粮或募役之费就扵本县在官钱粮查支不分雨夜兼程前进军门听候调遣此系紧急事理毋比寻常贼情敢有故违定以军法从事行吉安府踏勘灾伤照得本院驻兵吉安节㩀庐陵等县人民告称自五月以来天时亢旱田禾枯死衣食无所仰给税粮难以措办近䝉佥点民兵保守把截农业旣妨天时不利人心皇皇莫知所依等因到院叅照迩者省城反叛煽动军民各属调发官军佥点民壮保障城池把絶要隘团结保甲随同征进人皆爲兵不暇耕种况兼三月不雨四郊赤地民之危急莫甚扵此本院除具题外爲此仰抄案回府着落掌印正官即便亲临踏看灾伤轻重分数覆查相同取具乡都里老及官吏不致扶同重甘结状申报本院火速径自差人具奏本年各项钱粮暂且停徴候命下之日另行区处毋得迁延坐视重贻民患取䆒不便行吉安府知㑹纪功御史牌照得江西宁府㩀城谋叛云云仰抄案囬府即便备行廵按两广监察谢御史伍御史查照知会凡军中一应事宜悉要本官賛理区画以匡本院之不逮各哨官兵俱听监督获有功次俱慿本院送发本官验实纪录官兵人等但有骚扰所过地方及军前逗遛观望畏避退缩者就行照依本院钦奉勑谕事理治以军法抄案官吏具行过日期同依准申缴行知县刘守绪等袭勦坟厰牌爲照本院亲督诸军刻期扵夲月二十日进攻南昌府省城以破逆党巢穴探得逆党先曾伏兵三千扵老坟厰新坟厰诸处以爲省城应援若不先行密爲扑勦诚恐攻城之日或从间道掩袭我师未免亦爲牵制爲此牌仰奉新县知县刘守绪靖安县知县万士贤各统精兵三千密扵而山地界约会刻期分哨设伏运竒并力夹勦各官务要详察险易相度机宜不得尔先我后力散势分致有踈失仍一面差人瓜探声息飞报军门擒斩功次审验解院转发纪録照例具奏陞赏兵快人等敢有临阵退缩者许照本院钦奉勑谕事理就以军法从事各官务竭忠贞以勤国难茍或观望逗遛违误事机军令具存罪亦难逭督责知府伍文定等同心勦贼牌切照天下之事成扵同而败扵异本院选调吉安赣州临江袁州等府卫所军民兵快委各该文武等官知府伍文定邢珣等统领分立哨分授以方畧令其併力进勦互相䇿应今访得各官各持己见自爲异同累有事机可乘坐视辄致违错本当拏究治以军法但以用人之际姑且容恕及照逆贼归援声息巳逼虑恐各官仍蹈覆辙临期或致偾事拟合申饬通行爲此牌仰本官即便督率原领军兵在扵见驻札处所务要遵依方畧与各哨领兵官同心而行誓竭并力进死之志毋爲观望苟生之谋敢有仍前人懐一心互有异同以致悮事定行罪坐所由断依军法斩首的不食言先具不致异同重甘结状并不违依准随牌缴来行南昌府清查占夺民产照得宁王自正徳二年以来图爲不轨诛求财货强占田土池塘屋基立表所至敢怒而不敢言税粮在戸而租利尽入王府家眷在室而房屋巳属他人流移困苦无所赴愬见今天厌其虐自速㓕亡一应侵占等项合行改正以甦民困爲此案仰南昌府即便淸查宁王并内官校尉倚势强占不问省城内外查系黄册军民该载税粮明白即与清复管业収租住坐不许邻佑佃民仍前倚势争夺其曾经奏请如阳春书院等处虽有侵占难以擅动俟另行处治外仍行官吏务要尽心淸查以副委用毋得偏私执抝致生弊端通毋违错批江西按察司优恤孙许死事㨿按察司呈副使许逵家眷日食乆缺幷孙都御史未曾殡殓等情叅看得各官𬒳贼杀害委可矜怜合扵本司库内各支银三十两以礼殡殓候装回日盘费水手另行呈夺许副使家眷缺食亦听支银五十两给付应用取具各该领状拜殡殓过由同批呈缴行南昌府礼送孙公归榇牌照得江西廵抚都御史孙燧𬒳宁贼杀害续该本院统兵攻复省城当给银两买棺装殓间随据伊男孙庆带领家人前来扶柩还乡所据护送人员拟合行委爲此牌仰府官吏即扵见在府卫官内定委一员送至原籍浙江绍兴府余姚县河下交割幷行沿途经过军卫有司驿逓廵司等衙门各拨人夫程程护送仍仰照例从厚佥拨长行水手起关应付人夫脚力验口给与行粮毋得稽迟未便讨叛勑旨通行各属节该钦奉圣㫖勑近该南京内外守备叅賛等官太监黄伟等先后奏报江西宁王杀害廵抚等官烧燬府县肆行反逆等项事情已下兵部会官议处停当朕当亲率六师奉天征讨先差安邉伯朱泰爲前哨统领各邉官军前去南京相机勦杀太监张忠左都督朱晖统领各边官军前去江西擣其巢穴又命南和伯方夀祥及南直隷江西湖广各该鎭廵等官各照拟定要路住札把截今特命尔照依该部会奏事理㑹同鎭守太监王宏选调堪用官军民快亲自督领在扵所属紧要地方分布防御仍委浙江布政司左布政闵楷选募处州民快定拟住札地方听候调用军中事务俱要互相传报彼此通知一遇有警勿误䇿应或就㑹合各路人马设法勦捕仍出给榜文告示遍发江西及各该地方张挂晓谕但有能聚集义兵擒杀反逆贼犯者量其功绩大小封拜侯伯及陞授都指挥指挥千百戸等官世袭贼伙内有能自相擒斩首官者与免本罪仍量加恩典不许乘机挟讐妄杀平人一应军中事宜勑内该载未尽者俱听尔随宜区处尔爲风宪大臣受兹重託宜罄竭忠诚扫除叛贼尤要详审愼重计出万全务俾地方宁靖军民安堵以纾朕南顾之忧庻称委任钦此钦遵拟合就行爲此仰都布按三司照依案验备奉勑内事理通行所属一体钦遵施行咨南京兵部议处献俘船只照得属者宁王宸濠杀害守臣举兵谋逆云云拟扵九月十一日亲自督解赴阙但应解人犯幷护解官兵数多本地驿逓残破红站座船俱被虏毁无存议顾民船自浙取道而北须烦兵部扵南京济州江淮二卫马快船内各拨十只中途接载庻克有济爲此移咨特差千戸林节主簿于旺前去烦请选拨马快船二十只点齐撑驾人役差委的常官员与差去官预先押至鎭江河下候本职到彼替换装载而行实爲两便谅宁藩之叛逆固天下臣民之所共愤则今日之献俘扵京以彰天讨必亦忠臣义士之所共欲当不吝扵烦劳也仍希先示之行江西三司清查被刼府库起运钱粮照得本年六月十四日宁王谋反尽将江西都布按三司及附郭南昌等府县库盘检去讫中间多系各府州县解到起运等项钱粮未经转解若不严加查考恐滋侵欺爲此仰抄案囬司即便弔取原行卷簿到官责令该库官攅幷经手人役从公清查要见某项原収某府州县解到某色起运钱粮若干某项原系贮库𥿄米赃罚金银器物等件各若干宁王盘检若干中间有无官吏库役人等乗机侵骗情弊即今见在若干务要通行查明备造印信手本火速缴报以慿查考施行仍行南昌等府州县一体遵照将起解赴库钱粮查报俱毋违错行江西布按二司㸔守宁府库藏照得宁府库藏已经本院督同戴罪三司官员幷各府知府公同封识完固合就委官监督看守爲此仰抄案回司即行该司掌印官督同南昌府同知何继周及南新二县掌印官定委老成晓事官二员分领佥定大户人等毎夜上宿看守东西二库仍令兵快把守宁府南东西三门昼夜廵逻不许移动一草一甎二司掌印幷该道分廵官不时廵视闸点毋得视常虚应故事倘致踈失责有所归委按察使伍文定纪验残孽照得节该钦奉勅谕但有生擒盗贼鞫审明白亦听就行斩首示衆贼级行令各该兵备守廵官即时纪验明白备行江西按察司造册奏缴查照事例陞赏激劝钦此钦遵爲照宁王谋反随夲院调兵巳将宁王俘执谋党李士实刘养正王春等幷贼首凌十一闵念四等亦就擒获即今见该本院不日亲自督解赴阙式昭圣武及纪功御史谢源伍希儒亦各赴京复命所有各哨官兵尚在搜勦残孽惟恐解报前来不无缺官纪录爲此仰抄案囬司即行新任按察使伍文定如遇各哨官兵解到叛贼拜赃仗等项务要从实审验应处决者照依本院勑谕事理就行斩首贼级枭挂明白纪录备造印钤文册差人径自奏缴仍造淸册一本缴报本院查考毋得违错不便委知府伍文定邢珣防守省城牌照得江西大乱勦平地方幸巳稍靖但廵抚官员被杀廵按及三司府州县卫所等官俱各戴罪听叅本院即今又督官兵押解宁王幷其党与赴京省城居民久遭荼苦疮痍未起惊疑未息虽经抚谕诚恐本院去后或有意外之虞拟合委官留兵防守爲此牌仰领兵知府伍文定邢珣等即便照依后开班次轮流各行量带官兵昼夜固守城池保障地方抚安居民禁革骚扰候抚按官员及三司等官到任事定之日方许囬还照旧管事毋得违错计开一班知府伍文定邢珣二班徐琏戴徳孺三班曾玙四班周朝佐林城行江西布按二司釐革抚绥条件照得江西未乱之前民伪颇滋吏政多弊抚治之责巳号烦难况大乱之后钱粮有侵尅之费军伍有缺乏之虞奸恶伪兴灾旱荐作法度申明之未至官吏怠玩之或生本院讨贼平乱功虽告成釐革抚绥力尚未徧若不条析处分深爲未便爲此仰抄案囬司照依案验内事理逐一遵照施行务使事各举行民沾实惠毋得虚应故事取罪不便计开一省城大乱固已勦平地方守备难便废弛除南新二县机兵令分廵该道分拨守门外仰布按二司掌印官会同于所属邻近府州酌量原编机兵多寡量取辏二千名各委相应人员带领来省操练以备不虞仍行南昌道分廵官较视点闸其各兵口粮就令各该县分动支预备仓米谷计日分给候事完之日停止一十四年起运兊淮间有被贼虏掠其未兊及未到水次幷偏僻去处未经贼掠者尚多诚恐官吏粮里人等乘机隐匿揑故侵欺合先行查仰布按二司掌卬官即行各该府州县将巳兊粮数通查要见见在若干果被贼虏若干取具重甘结状造册报以慿议处其见在粮米就扵所在地方暂且囤贮看守如有未兊揑作巳兊不曾𬒳贼揑作贼刼者照例问发充军官吏坐拟赃罪不恕一南昌九江南康三府被贼残害尤宜矜恤仰布按二司掌卬官作急查勘呈来以凭议处一南昌左卫旗军多因从逆擒斩以致缺伍仰布按二司官即便出给告示许令在逃旗军幷余丁投首照依榜例免其罪名着令顶补军役暂委官员管领以备操守一建昌安义二县贼首虽巳擒获遗漏余党尚多今旣奉有牓例合与更新仰布按二司转行该县出给告示许各自新痛改前恶即爲良民有司照常抚恤团保粮里不得挟私䧟害如有不悛仍旧爲非者擒捕施行一宁王庄田基屋湖地幷宁府官员人役及投入用事从逆等项人犯田产例应籍没合先查理除将内官黄瑞基屋改作东湖书院以便学者讲习外其余仰布按二司掌印官会同南昌道分廵官行委的当官员逐一淸查如田庄要见坐落地名何处田畞若干山塲树木若干湖地广濶若干房屋㡬间今年见在花利即便収贮所在地方责人看守通造手册缴报其有原系占夺民间物业相应给还及估价发卖仍佃者俱候查明之日从容呈议审处敢有隐匿及指以原业揑称借贷辄行据占者先行拏问不恕一省城各衙门幷公廨有残圯应合脩理者仰布按二司掌印官会同该道官叅酌缓急行令府县移拆无用房屋量加修理毋得虚费财物一省城湖地仰布按二司行南昌府县其城濠行都司各委人看守鱼利公同变収入官以备公用不许私取及致人偷盗一今年鄊试因乱废格除应否𥙷试另行议奏外其未乱之前巳经举行未毕事件合先查䆒仰布政司将原发修理贡院席舍幷发买物料等项银两若干委何人管即今巳修完幷巳买到物料若干见存银两若干查明造报毋得因循致令吏胥乘机隐匿作弊其巳买物料有不堪贮者姑令变价还官以俟再买以后未举事件有应合预处者㑹同按察司幷该道官一面议处施行按察司仍行提学官转行所属知悉行江西按察司知会逆党宫眷姓名仰抄案囬司着落当该官吏即便查照施行仍呈钦差提督军务御马监太监张钦差提督军务充总兵官安邉伯朱知会俱毋违错计开宁王郡王将军也子共十六名见在十四名宸濠拱栟觐铤拱樤宸洧宸瀛觐宸汲宸汤宸沨宸浐宸澜大世子一哥已故二名拱槭二世子二哥谋党重犯六十七名见在五十九名刘吉凃钦乐平黄瑞傅明陈贤尹秀梁伟沈鏊熊绶周瑞呉松张暠李蕃于全秦荣萧竒徐辂贺俊李琳丁璝王储甘桂王琪杨昇张隆刘勲葛江杨允徐锐丁纲夏振唐玉何受朱煜冯旻周勇周鼎于琦张鳯袁贵闻鳯顾正顾雄徐纪倪六王鳯唐全闵念八李世英徐淦鳯张宣闵念四凌十一万贤一朱会价万贤二熊十四熊十七巳故八名万锐陆程刘养正余祥甘楷王信卢铺刘子逹宫眷四十三口赵氏万氏钟氏徐氏宣氏张氏张氏陆氏蒋氏陆氏赵氏王氏王氏李氏朱氏郑氏陈氏徐氏刘氏何氏张氏祥瑞王氏锦英王氏徐氏周氏周氏桂祥陈氏春受刘氏顾氏陈氏婆氏王氏艾儿碧云刘氏串香异兰爱莲彭氏小火者二口乐秋乐萱马八匹金册十二副计二十四叶行江西按察司编审九姓渔戸牌爲照贼首呉十三凌十一闵念四念八等俱巳擒获党类亦多诛勦虽有胁从之徒皆非得巳节该本院备奉钦降黄榜通行给发暁谕许其自首改过自新安揷讫数内杨子桥等九姓渔戸又该知县王轼引赴军门投首审各执称𬒳胁情有可矜当该本院量行责治仍发本官带囬安抚外今访得前项渔户尚有隐匿未报及巳报在官而乘势爲非者况查沿江湖港等处亦有渔戸以打鱼爲由因而刼杀人财虽尝缉捕禁约而官吏因循禁防废弛合就通行查处爲此仰抄案囬司即便选委能干官员㑹同安义等县掌印捕盗等官拘集杨子桥等九姓渔戸到官从公查审要见戸计若干丁计若干已报在官若干未报在官若干各驾大小渔船若干原在某处地方打鱼生理着定年貌籍贯编成牌甲毋十名爲一牌内佥衆所畏服一名爲小甲地方多寡毎五牌或六牌爲一甲内佥衆所信服一名爲总甲责令不时管束戒谕仍扵原驾船梢粉饰方尺官爲开写姓名年甲籍贯住址及註定打鱼所在用鐡打字号火烙卬记开造印信手册在官毎月朔望各具不致爲非结状亲自赴县投逓用慿稽考点闸中间如有隐匿不报者俱许投首免罪亦就照前行若有已报在官仍前乘机爲非抗顽不行到官就仰从长计议应抚应捕遵照本院钦奉勑谕随宜处置事理径自施行今后但有上戸官民客商人等被害就扵夲处追䆒务在得获明正典刑仍即通行南昌等一十三府及各州县一体查处编立牌甲严加禁约施行造册缴报查考如或故违定将首领官吏拏问决不轻贷献俘揭帖准钦差提督画机宻军务御用监太监张揭帖开称今照圣驾亲率六师奉天征讨巳临山东南直隷境界所据前项人犯宜合比常加谨防守调摄待候驾临江西省下之日查勘起谋根由明白应否起解斩首枭挂等项就彼处分定夺若不再行移文知会诚恐地方官员不知事理不行奏请明㫖那移他处或擅自起解致使临难对证有悮事机难以悔罪等因准此卷查先爲飞报地方谋反重情事云云本职巳将宁王幷逆党亲自量带官兵径从水路照依原拟日期启行解赴京师巳至广信地方外今又准前因及该差官留本职幷宁王及各党类囬省爲照前项人犯先监按察司责委官员人等昼夜严加关防有病随即拨医调治数内谋党李士实王春刘养正等已多医治不痊俱各身故随差官吏仵作人等前去相验责付浅殡拨人㸔守其宁王及谋党刘吉等俱系恶熖久张之人设若淹禁不行解报縦有官兵加谨防守恐或扇诱别生他奸今若留回省城中途踈虞尤爲可虑兼且人犯多生疟痢沿途亦即拨医调治又有数内鎭国将军拱槭幷世子二哥各行身故又经差官相明买棺装殓责仰贵溪县拨人㸔守其余尚未痊可若更往返跋渉未免各犯性命愈加狼狈相继死亡终无解京人犯抑恐惊摇逺近变起不测本职亲解宁王先巳奏闻朝廷定有起程日期岂敢久滞因循不即解献违慢踈虞罪将焉逭及照库藏册籍等项未准揭帖之先巳㑹多官封贮在府待命定夺况新任按察使伍文定及戴罪三司官领兵知府等官俱各见在封识明白别无可疑除将宁王宸濠等各另差官分押宫眷妇女行各将军府取有内使管伴俱照旧亲自解京外所有库藏等项奉有明㫖自应查盘起解就请公同三司幷各府等官眼同径自区处爲此合用揭帖前去烦请查照施行行袁州等府查处军中备用钱粮牌据吉安府申奉本院钧牌查得本府在库止有赃罚𥿄米银一万五千四百三十一两零其各县寄库银四万六千一百五十九两零俱系转解之数似难支动见今动调各处军快人等数多诚恐支用不敷及查庐陵等九县贮库钱粮亦多称乏合行邻近府分幇助支用縁由到院爲照江西宁府变乱虽经本院起调广东福建二省汉土狼逹官军江西南赣等处兵快计有二十余万合用粮饷大约且计三四月之费今该府所申堪支𥿄米等银止有一万五千四百有零其余俱系解京之数就便从权支用亦有未敷必湏扵各府县见贮钱粮数内查支接济庻不误事拟合通行爲此牌仰本府即将收贮在库不拘何项钱粮作急通行查出三分爲率内将二分称封明白就委相应官员不分雨夜领解军门以慿接支应用此系征讨叛逆军机重务毋得稽迟时刻定以军法论处决不轻贷行江西布按二司淸查军前取用钱粮案照先因宁王变乱该本部备行南赣等府起调各项军兵追勦合用粮饷等项就仰听将在官钱粮支给间随据吉安府申称动调兵快数万本府钱粮数少乞爲急处等情已经通行各府速将见贮不拘何项钱粮以三分爲率内将二分解赴军前接济外续看前项事情系国家大难存亡所关诚恐兵力不敷又牌行各该官司即选父子乡兵在官操练聴将官钱支作口粮候本院另有明文一至启行去后今照前项首恶幷其谋党俱巳擒斩原调各处军兵久巳散归所据用过粮饷等项合行查造爲此仰抄案囬司即查各府州县自用兵日起至掣兵日止要见某项钱粮差何人役解赴军前应用若干有无获奉批廽在卷又将某项钱粮差何人役解赴某官处支给官兵口粮等项若干自某月日期起至某月日止各支若干或系那借惟复措置之数务要淸查明白类造文册星驰差人送院查考中间如有官吏人等通同作弊重支冐领或以少作多侵欺揑报者就便拏问照例发遣毋得违错防制省城奸恶牌照得江西省城近遭宁王之变廵逻无官非但军门凋弊禁防疎濶兼又军马充斥街巷难辨眞伪有等无借小民因而售奸爲恶恐致日久酿成大患必湏预防早戒庶使地方有頼查得江西都司都指挥马骥素有干材军民畏服合就行委爲此牌仰抄案囬司即行本官不妨原任严督府卫所县军民兵快幷地方总小甲人等扵省城内外昼夜廵逻固守城池保障地方洁静街道禁缉喧争但有盗贼即便设法擒捕务在得获解官问招呈详不许妄拏平人攀诬无干良善及縦令积年刁徒吓诈财物扰害无辜仍要严加省谕逺近乡村居民各安生理毋得非爲及容隐面生可疑之人在家通诱贼情坐地分赃敢有故违仰即拏赴军门治以军法承委官员务在地方爲事用心管要以称委用不得因循怠忽取䆒未便行江西按察司查禁因公科索民财照得圣驾南征所有供应军马粮草幷合用器皿等项巳该江西布按二司分派各府州县支给在库官钱均派经过府县应用近访得各该官吏多有不遵法度或将官库钱粮通同侵欺入已乘机科派民间出办或取金银器皿银两或要牛马猪羊等物辄差多人下郷狐假乕威扰害殆徧中间积年刁徒又行百般需索稍有不遂辄称殴打抗拒耸信官府添人捉拏加以刑辱重行追索若不查禁处置深爲民患爲此仰抄案囬司即便㑹同布政司掌印官速行计处先将各应支银两查解应用若有不足就将在库不拘何项银两给支接济俱要造册开报以慿查考事毕之日再行议处作正支销或设法追𥙷其各府州县科取民间财物即行查䆒禁革未到官者毋再追倂巳在官者照数给还中间敢有隐瞒纤毫不发体访得出或𬒳人首告定行拏问赃罪决不轻贷仍先出给告示发仰所属张挂暁谕务使知悉俱毋违错禁省词讼告谕近据南昌等府州县人等诉告各项情词到院看得中间多系戸婚田土等事虽有一二地方重情又多繁琐牵撦不干巳事在状除情可矜疑者亦量轻重准理其余不行外爲照江西地方近因宁王变乱比来官军见省城空虚况闻圣驾将临有司官员俱各公占委用分理不暇逺近居民又有差役荅应奔走无休本院志在抚安地方休息军民当此多事之时岂暇受理词讼必待地方宁靖兵衆旣还官府稍暇方从容听断爲此合行出给告示暁谕各府州县军民人等暂且各囬生理保尔家室毋轻忿争一应小事各宜含忍不得辄兴词讼不思一朝之忿锱铢之利遂致丧身亡家始谋不臧后悔何及中间果有赃官酷吏豪奸巨贼虐衆殃民患害激切者务要简切直言字多不过一二行陈告亦须自下而上毋致蓦越其余一切事情俱候地方宁谧官军班还之日各赴该管官司告理若剖断不公或有亏枉方许申诉敢有故违仍前告扰者定行痛责仍照例枷号问发决不轻贷再禁词讼告谕照得本院屡出告示暁谕军民人等令其含忍宁耐止息争讼而军民人等全不体息纷纷告扰不巳及㸔所告情词多系小事忿争全是繁文牵撦细字叠书殊可厌恶当此多事日不暇给词状动以千百徒费精神何由遍览除巳前情词俱巳不行外爲此再行暁谕敢有仍前不遵告谕故违告扰者定行照例枷号从重问发的不虚示计开一本院系风宪大臣职当秉持大体正肃百僚非琐屑听理词讼之官今后军民人等一应戸婚田土鬪争债负钱粮差役等事俱要自下而上府州县问断不公方许告守廵按察衙门守廵按察问断不公方许赴本院陈告敢有越诉渎冐宪体者痛责征藩公移下开报征藩功次赃仗咨准钦差整理兵马粮草等项兵部左侍郎兼都察院左佥都御史王咨内开烦爲查照将征剿防守有功官军人等俱照功次分别眀白造册咨送以慿查议等因卷查先爲飞报地方谋叛重情事本职奉命前往福建公干中途遭遇宁府反叛谋危宗祀系国家大难义不容舍之而往当即保吉安随具本奏闻及星夜行文各府起调兵快召募四方报効义勇适遇廵按两广御史谢源伍希儒囬京复命又行具本奏留军前恊谋行事各哨官兵俱听监督获有功次俱慿本职送发各官审验纪录去后续督官兵前后攻复省城俘执宸濠幷其党与剧贼起解间随准南京兵部咨开称前事照得江西逆贼旣巳擒获逆党巳经剪平所获功次合行纪验除原差科道官前来外烦将征剿逆贼官军民兵召募义勇及乡官人等所获功次分别竒功头功次功造册覆验等因案经备行江西按察司查照施行去后今准前因㸔得征剿宸濠之时止是分布哨道设伏运谋以攻城破敌爲重擒斩贼徒爲轻且攻城破敌虽系本职督领各哨官兵恊谋倂力缘任非一人事非一日各官俱系同功一体难以分别等弟其擒斩贼徒虽有等级自有下手兵夫难以加扵各官之上止将各哨擒斩贼犯送发御史谢源伍希儒审验明白从实直纪縁各官不曾奉有纪功之命但照本职钦奉勅谕便宜事理从权审验纪录难以分别奇功头功次功等项名目止扵造册内开写某人擒斩某贼首某贼从重轻多寡据实造册中间等苐亦自可见除行各官再行查照造册径缴外所据擒获功次总数及官军兵快报効人等员名数目合行开造咨报施行计开一提督领兵官一员钦差提督南赣汀漳等处军务都察院右副都御史王一协谋讨贼审验功次官二员钦差廵按两广监察御史谢源伍希儒一领哨官十员冲锋破敌吉安府知府伍文定赣州府知府邢珣袁州府知府徐琏临江府知府戴徳孺邀伏截杀赣州卫署都指挥佥事余恩抚州府知府陈槐建昌府知府曾玙饶州府知府林珹广信府知府周朝佐瑞州府通判胡尭元一分哨官十一员邀伏截杀吉安府泰和县知县李楫临江府新淦县知县李美吉安府万安县知县王冕南康府安义县知县王轼瑞州府通判童琦守把截杀吉安府通判谈储吉安府推官王暐南昌府进贤县知县刘源淸南昌府奉新县知县刘守绪南昌府推官徐文英抚州府临川县知县傅南乔一随哨官四十六员邀伏截杀吉安府通判杨昉吉安守御千戸所指挥同知麻玺赣州府同知夏克义赣州卫指挥佥事孟俊永新守御千戸所指挥同知髙睿南昌府通判陈旦南昌府丰城县知县顾佖袁州府推官陈辂南昌府宁州知州汪宪饶州府余干县知县马津瑞州府上髙县知县张淮瑞州府髙安县知县应恩吉安府永新县知县柯相南康府建昌县知县方泽南昌府靖安县知县万士贤守把截杀广信府沿山县知县杜民表广信府永丰县知县谭缙瑞州府同知杨臣瑞州府新昌县知县王廷饶州府安仁县知县杨材广信府通判俞良贵广信府通判安节广信府推官严铠临江府同知奚钺临江府通判张郁广信府同知桂鏊瑞州府推官金鼎赣州府赣县知县宋瑢赣州卫正千戸刘镗赣州卫正千戸杨基广信守御千戸所千戸秦逊永新县儒学训导艾珪瑞州府髙安县县丞卢孔光饶州府余干县县丞梅霖南昌府靖安县县丞彭龄吉安府万安县县丞李通南昌府武宁县县丞张翶赣州府兴国县主簿于旺瑞州府高安县主簿胡鑑饶州府余干县龙津驿驿丞孙天𥙿南昌府南昌县市义驿驿丞陈文瑞吉安府吉水县致仕县丞龙光赣州府赣县听选官雷济南昌府丰城县省祭官文栋材赣州府赣县义官萧庾南安府上犹县义官尹志爵一协谋讨贼乡官十二员致仕都御史王懋中养病痊可编修邹守益丁忧御史张鳌山飬病郎中曾直养病评事罗侨调用佥事刘蓝玫仕按察使刘逊玫仕叅政黄绣闲住知府刘昭依亲进士郭持平叅谋驿丞王思叅谋驿丞李中一戴罪杀贼官一十七员九江兵备副使曹雷九江府知府汪颕九江府徳化县知县何士凤九江府彭泽县知县潘琨九江府湖口县知县章玄梅南康府知府陈霖南康府同知张禄南康府通判蔡让南康府通判俞椿南康府推官王诩南康府星子县主簿杨永禄南康府星子县典史叶昌南昌府知府郑瓛南昌府同知何继周南昌府通判张元澄南昌府南昌县知县陈大道南昌府新建县知县郑公竒一提调各哨官军兵快人等除分布把守外临阵共一万四千二百四十三员名一擒斩首从贼人贼级幷俘获宫人贼属夺囬𬒳胁𬒳虏招抚畏服官民男妇等项共一万一千五百九十六名颗口生擒六千二百七十九名首贼一百零四名从贼六千一百七十五名内审放一千一百九十二名斩获贼级四千四百五十九颗俘获宫人四十三名贼属男妇二百三十八名口夺囬被胁𬒳虏官民人等三百八十四员名口招抚畏服投首一百九十三位名一夺获诰命符验幷各衙门印信关防金银赃仗等物诰命一道符验一道印信关防一百零六颗金幷首饰六百二十三两一钱二分银首饰器皿八万三千八百九十七两一钱五分八釐五毫赃仗一千八百九十件器械一千一百九十九件牛三十头马一百零八匹驴骡一十三头鹿三只一追获金玺二颗金册二付一烧燬贼船七百四十六只一阵亡兵六十八名进缴征藩钧帖卷查先奉钦差总督军务威武大将军总兵官后军都督府太师鎭国公朱钧帖节该钦奉制谕江西宸濠悖逆天道谋爲不轨欲图社稷得罪祖宗兹特命尔綂率六师往正其罪殄除叛逆以安地方其随军内外提督及各处鎭廵等官悉听节制钦此钦遵合行钧帖仰提督南赣汀漳兼廵抚江西等处右副都御史王守仁照依制谕内事理即便转行所属司府卫所州县驿递衙门一体钦遵施行等因已经依奉备行各属钦遵及具不违依准备由呈缴去后本职遵奉总督军门节制方畧领部下官军克复南昌府城擒获叛党宜春王栱樤及将军仪賔从逆守城人等一千有余随扵鄱阳湖等处连日大战擒获叛首宁王宸濠幷其谋主李士实刘养正王春等大贼首呉十三凌十一等及其党与胁从人等共一万一千有竒除将擒斩縁由先后具奏外窃照宸濠谋危宗社隂蓄异图十有余年及其称兵倡乱远近忧危海内震动仰頼总督军门统领六师奉天征讨督率内外提督等官及运谋设䇿分布前来南京江西等处相继进剿故旬月之间扫平逆党奠安宗社此皆总督军门神武英畧奇谋妙算一振不杀之威遂収平㝎之绩而内外提督等官恊谋賛成幷力効命之所致也职等仰仗徳威遵奉方略不过奔走驱逐少效犬马之劳而巳何功之有所有原奉钧帖今巳事完理合进缴除部下获功官兵人等备行纪功官径自查审缴报外縁系十分紧急军情及奏缴钧帖事理合行具由呈乞施行行江西三司搜剿鄱阳余贼牌照得江西鄱阳湖等处盗贼节行告示晓谕各安生理而稔恶不悛者尚多又有应捕人等相率同盗或名虽投首实隂懐反侧近因本院住札省城月余节据官民赴告盗贼縦横随行廵捕等官上紧缉捕未见以时获报各官平素怠玩夲当叅拿究治姑且记罪另行所据前贼若不速剿未免酿成大患爲此仰抄案囬司即便备行督捕都指挥佥事冯勲分守该道分廵该道宻切赍文分投近湖各府县该司等衙门着落掌印捕盗等官各选骁勇机快人等各备锋利刀鎗弓箭火铳等项顾惯经风浪船只及䏻谙水势水手撑驾查将在库官钱给作口粮选委胆略官员管领俱听都指挥佥事冯勲总统约束分布哨道多差知因人役探贼向往就便刻期剿杀务限一月之内尽获无留芽孽遗患若违限不获先将各官住俸杀贼若怠玩两月之外通行解赴军门治以军法其兵快人等若有违限逗遛畏缩悞事者就仰总统官扵军前查照本院钦奉勅谕事理量以军法罚治仍要戒约应捕不许妄拏平人及容贼妄攀吓诈财物幷卖放眞盗滥及无辜敢有故违一体治以军法承委各官务要愼重行事不得轻率寡谋中贼奸计所获功次俱仰解赴该道从实纪录造报以慿查考功罪轻重罚赏如违节制国典具存罪不轻贷其军中未尽拨宜该道径自处置施行仍一面先督所属府县查照夲院先颁十家牌式上紧编举以爲弭盗安民之夲俱毋违错追剿入湖贼党牌据南康府通判林寛呈称后港逆犯杨本荣等百十余人掳船逃入鄱阳湖等处乞行南昌饶州等府县及沿湖廵司居民人等截捕看得贼旣入湖良善巳分正可乘机合兵捕剿爲此牌仰守廵南昌道即行点选骁勇军快六七百名各执备锋利器械给与口粮一月就行督捕都指挥佥事冯勲统领星夜蹑贼向往用心缉捕获功人役一体重赏如有违令退缩者遵照钦奉勅谕事理听以军法从事夲官务要申严纪律相机而行毋得退避轻忽有失机宜致贼远窜贻患地方军法具存罪亦难逭行岭北道淸查贑州钱粮牌照得本院及岭北守廵该道幷赣州府卫所县问完批申呈词囚犯𥿄米工价赃罚等项及官厰日逐收到商税银两俱经该官府追收贮库以备军饷年久未经淸查该府官吏更换不常中间恐有那移侵渔隐漏等情爲此仰抄案囬道即便亲诣赣州府库督同该府官先将正徳十二年二月起至正徳十五年九月终止各项𥿄米工价赃罚商税等项银两卷簿逐一淸查盘理要见军前用过若干即今见在若干有无侵渔隐漏若干及有衣物等项年久朽坏相应变贸若干备查开册缴报本院查考如有奸弊就便拏究追问具招呈详毋得故縦未便申行十家牌法凡立十家牌专爲止息盗贼若使毎甲各自紏察甲内之人不得容留贼盗右甲如此左甲复如此城郭郷村无不如此以至此县如此彼县复如此逺近州县无不如此则盗贼亦何自而生夫以一甲之人而各自紏察十家之内爲力甚易使一甲而容一贼十甲即容十贼百甲即容百贼千甲即容千贼矣聚贼至扵千百虽起一县之兵而剿除之爲力固巳甚难今有司往往不严十家之法及至盗贼充斥却乃兴师动衆欲扵某处屯兵某处截捕不治其本而治其末不爲其易而爲其难皆由平日怠忽因循未尝思念及此也自今务令各甲各自紏举甲内但有平日习爲盗贼者即行捕送官司明正典刑其或过恶未稔尚可敎戒者照依牌谕报名在官令其改化自新官府时加点名省谕又逐日督令各家轮流沿门晓谕觉察如此则奸伪无所容而盗贼自可息矣大抵法立弊生必湏人存政举若十家牌式徒尔编置张挂督劝考较之法虽或暂行终归废弛仰各该县官务于坊里郷都之内推选年髙有徳衆所信服之人或三四十人或一二十人厚其礼貌特示优崇使之分投廵访劝谕深山穷谷必至敎其不䏻督其不率面命耳提多方化导或素习顽梗之区亦可间行乡约进见之时咨询民瘼以通下情其于邑政必有禆补若廵访劝谕着有成効者县官备礼亲造其庐重加奖励如此庻㡬敎化兴行风俗可美后之守令不知敎化爲先徒恃刑驱势迫由其无爱民之实心若使果然视民如已子亦安忍不施敎诲劝勉而辄加箠楚鞭挞孟子云善政不如善敎之得民也况非善政乎守令之有志扵爱民者其盍思之行江西布政司清查没官房产照得逆党没官房屋田产等项近经司府出佃与人暂管候命下之日定夺近访得官民之家不论告佃年月先后地里逺近应否一槩混争若不预爲查处立定规则将来必致大兴告扰渐起衅端爲此仰抄案囬司即查前项没官房屋田产实计若干处所某月日期经由某衙门与某人务以年月先后爲次先尽本县人户然后及扵异县先尽本府人戸然后及扵异府中间多有势豪之徒不遵则例妄起争讼或不由官府私擅占管占住者该司通行查出呈来以慿拏问叅䆒施行毋得容隐及查报不淸未便批再申十家牌法呈据江西按察司呈㸔得盗贼之纵横由扵有司之玩弛沿流推夲实如所呈失事各官俱合提究以警将来但地方多事未完缺人管理除该府县掌印官姑且记罪责令惩创奋励修败𥙷隙务収桑榆之功以赎东隅之失其廵捕等官即行提问以戒怠弛仍备行各府县掌印廵捕等官自兹申戒之后悉要遵照本院近行十家牌谕及扵各街巷郷村建置锣皷等项事理上紧着实举行严督查考务鉴前车之覆预爲曲突之徙毋得仍前玩忽怠弛但有踈虞定行从重拏究断不轻贷此缴批各道廵历地方呈据江西按察司呈㸔得南昌湖西湖东九江各道地方兵荒之余民穷财尽盗贼蠭起刼库掠乡无月无警府县各官事无纲纪申请旁午文移日繁政务日废仰各分廵官不时往来该道临督所属设法调度用其所长而不责其备敎其不及而勿挠其权兴廉激懦祛弊惩奸务以息讼弭盗康宁小民毋惮一身之劳终岁逸居省城坐视民患藐不经心俱仰备行各官查照施行缴禁约释罪自新军民告示告示一应平日随从逆府舍余军校人等论罪俱在必诛虽经自首奉有诏宥据法亦当迁徙边远烟瘴之地但念其各巳诚心悔罪故今务在委曲安全仰各洗心涤虑改恶从善本分生理保守身家毋得仍蹈前非或又投入各王府及鎭守抚按三司等衙门充作军牢伴当皂隷防夫等项名目挟持复讐定行擒拏追坐从逆重刑知情容留官司叅究论以窝藏逆党同甲邻佑不举首者连坐以罪除已奏请外仰各遵照毋违某县某坊第㡬甲释罪自新一户某人左邻某人右邻某人仰各邻毋念旧恶务要与之和睦相处早晚仍须劝化钤束毋令投入各府及鎭守抚按三司等衙门充当军牢伴当皁隷防夫等项名目挟势害人定行坐以知情容隐逆党重罪决不轻贷批湖广兵备道设县呈据整饬郴桂衡永等处兵备湖广按察司副使汪玉呈称本道接管㸔得议奏计处地方以弭盗贼事件内一件审处贼遗田地俱经查勘明白属宜章者拨与该图领种属临武者各归原主属桂阳者原议候设立大堰三堡拨给各堡军兵顶种续奉廵抚衙门批委同知鲁玘再行踏勘计处一件添设屯堡以严防御见奉提督衙门案验区处其第一件设县所以便抚御最爲紧要重大县所旣设则更夫有所归着哨营可以掣散至扵添屯堡处廵司倂县堡审田地四事可以次第兴行但先因广东守廵兵备等官所见或异致䝉该部请命提督大臣亲诣勘处又缘别有机务未即临勘至扵今日本职窃意广东各官决无不肯协和成事之心盖因比时多事未暇细阅文书及查原经委官止有同知鲁玘见在原奉提督衙门行令径自约㑹广东各官速将设县事情及添设屯所事宜查议除行同知鲁玘前去约会广东该道委官议处本职仍亲诣适中地方约㑹外理合呈详施行等因到院卷查先爲圗议邉方后患事淮兵部咨续据湖广按察司呈奉廵抚湖广都御史秦案验候本院抚临至日㑹行议处具奏定夺施行各无苟且搪塞去后今呈前因叅照前项立县等事关系地方安危逺近人心悬望恨不一日而成本院虽奉勅㫖别有机务不暇亲诣而该道前任守廵各官皆有地方重责自当遵照昼夜经营却乃因循二年之上尚未完报纵使国法可以倖免不知此心亦何以自安今照接管副使汪玉久负体用之学素有爱民之心据所呈报旣巳深眀事机洞知缓急遂使举而行之固当易扵反掌合再督催以速成蹟爲此仰抄案囬道即往彼地约会各该道守廵等官速将设县等项事情议处定当具由呈夺应施行者一面施行务爲羣䇿毕举之图以収一劳永逸之绩毋再因循仍蹈前辙未便仍行都布按三司一体查照㑹议施行督剿安义逆贼牌牌仰典史徐诚即行调选罗坊等处骁勇惯战兵夫四百名各备锋利器械就仰该县官扵堪动银两内先行给与口粮二月统领星夜前赴安义县听慿通判林寛调度追勦获功人员一体从重给赏但有不遵号令及逗遛退缩扰害平人者仰即遵照本院钦奉勅谕事理听以军法从事本官务要申严纪律整束行伍必使所过之地秋毫无犯所捕之贼噍类不遗庶称委任如或縦弛怠忽致有踈虞军令具存罪亦难贷截勦安义逃贼牌看得安义逆贼巳经本院严督官兵四路邀截诚恐无所迯窜或归冲县治除行知县熊价专一防守县治以守爲战通判林寛专一追勦逃贼以战爲守及行都指挥冯勲选领南昌府卫军快督兵截剿外牌仰饶州南康九江府掌印官知府张愈严王念等各行起集兵快身自督领扵沿湖要害邀截迎击仍督令余干乐平都昌建昌湖口彭泽等县掌印官领兵把截沿湖紧关隘路江口毋令此贼得以出境逺遁一面多差知因乡导探贼向往互相传报合势粘踪追勦一应机宜俱聼从宜区处各官务要竭力殚智杀贼立功以靖地方毋得畏缩因循轻忽踈略致贼滋漫军法具存罪难轻贷批议赏获功阵亡等次呈据江西按察司呈㸔得获功阵亡等员役俱查照赣州事例获贼首者赏银十两次贼首七两从贼三两老弱二两奋勇对敌阵亡者十两杀伤死者七两五钱𬒳伤者三两其有军民人等各扵贼势未败之先自行帅衆擒获送官者仍照出给告示贼首赏二十两次贼首十两从贼首五两务查约实一例给赏毋吝小费致失大信俱仰行南昌府扵夲县支剰军饷银内公同赏功官照数支给开数缴报查考覆应天廵抚派取船只咨据江西布政司呈据应天府呈开江西九江等府原派船五十只装运营建官空物料乞查处督发奉批查处呈夺议照江西南康南昌等府并无马快船只虽有额造红船爲因宸濠谋反被贼烧燬往来使客及粮运尚且无船装送疲困已极委果无从区处呈详到院爲照江西各府师旅饥馑疲困已极况兼夲职气昏多病坐视民痍莫措一筹前项船只果难措置南京素称富庶今虽亦有供餽之烦然得贵院抚缉有方兼以长才区画何事不济且江西之疲弊亦贵院所备知尝䝉轸念为之奏蠲租税江西之民无不感激独此数十艘廼不䝉一为分处乎爲此合咨贵院烦请查照悯念疲残之区终始徳惠别爲处拨装运施行批东乡叛民投顺状词据东乡县民陈和等连名诉㸔得朝廷添设县治本图以便地方而顺民情但割小益大安仁之民旣称偏损亦宜爲之处分在官府自有通融裁制各民惟宜听顺果有未当又可从容告理而乃辄称背抗稔恶屡年愈抚愈甚不得巳而有擒捕之举亦惟彰国法禁顽梗小惩大戒期在安缉抚定非必杀爲快也今各民旣来投顺官府岂欲过求但未审诚伪恐因擒捕势廹暂来投顺以求延缓亦未可知仰按察司㑹同都布二司将各情词备加详审及查立县始末縁由其各都啚应否归附某县各县粮差应否作何区处各民违抗迯叛之罪应否作何理断通行议处呈夺批江西布政司淸查造册呈据江西布政司呈㸔得造册淸查之法旣巳详悉备具但人存政举使奉行不至则革弊之法反爲流弊之源仰布政司照议上紧施行仍备行总理及各守廵官同以此事爲固本安民之首各至分地临督各该府州县正官且将别项职事牒委佐贰官分理俱要专心致志身亲综核照式依期淸量查造务使积弊顿除后患水絶以苏民困中间但有不行尽心查理止慿吏胥茍且了事者即行拏治问发提调等官一体叅究其各官分定地方该司具名开报缴行丰城县督造浅船牌仰抄案囬县即行知县顾佖速差䏻干官前来樟树接驾浅船到县照依该道估价扵官库支给各船旗军收领就便择日催督县丞沈廷用遵照夲院面授水帘桅等法兴工修筑务将前船衔结勾连多用串关扇束缚坚牢足障水势以便施工毋爲摧盪虚费财力行江西按察司审问通贼罪犯牌照得本院扵正徳十四年六月内因宁王谋反起兵征剿具本奏闻当差赣州卫舎人王鼐赍奏却乃设计诈病推托不前显有通贼情弊及至擒获逆贼差赍紧关题本赴京奏报却又迂道私赴太监张忠处揑报军中事情㡬至酿成大变及将原领题本通同邀截囬还所据本犯罪难轻贷爲此牌仰夲司即将发去犯人王鼐从公审问明白依律议拟具招呈详毋得轻纵未便行江西按察司清查军前解囬粮赏等物卷查先该本院督解宸濠中途奉㫖仍解回省随将前项赏功银牌花红綵叚及粮饷等项牌差县丞等官龙光等解发江西按察司查收贮库仍候本院明文施行去后今照前项粮赏等银巳支未支清查应该起解者未审曾否尽数解京拟合查报爲此牌仰本司即查原发粮赏等银各计若干要见扵何年月日奉本院批呈或𥿄牌支取某项若干给与某起官军人等行粮或犒劳兵快应用其应解金册一十二付上髙新昌玉印二颗银盆六面及衣服等件曾否尽数解京中间有无遗漏等情备查明白具数囬报以慿查对稽考毋得迟延未便批广东按察司立县呈据副使汪玉呈称云云卷查先爲图议边方后患事准兵部咨云云续据湖广按察司呈奉湖广廵抚都御史秦案验候本院抚临至日会行议处具奏定夺施行随据副使汪玉呈云云看得立县之举今且三年而两省会议犹是道傍之谈似此往复不已毕竟何时定计自昔举事须顺人情凡今立县专爲弭乱若使两地人心未协遂尔执已见而行则是今日定乱之图反爲异时起争之本今江西安仁东乡各县纷纭奏告连年不息即今征矣除行该道兵备官上紧约㑹广东各官亲诣地方拘集里老年髙有识者备询舆论务在衆议调停两情和恊就行相度地势㑹计财力监追起工然后各自囬任若使议终不合必欲各自立县亦须酌裁适均要见广东扵髙宿立县都图若干湖广扵笆篱立县都图若干城池髙广若干官员裁减若干异时赋役两地逃躱若何区处盗贼彼时出没若何缉捕一应事宜逐条开议须扵不同之中务求通融之术不得徒事空言彼此推託茍延目前不顾后患异时追论致祸之因罪亦终有不免除批行湖广该道兵备官查照外仰抄案回司㑹同布政司各行该道守廵兵备等官约会湖广各官面议停当一面会计工料委官及时兴工一面备由开详以慿覆奏毋再推延执抣致有他虞断行叅究不恕仍行两广提督幷廵按衙门查照催督施行行江西三司停止兴作牌先该本院看得江西兵荒之余重以洪水爲灾民穷财尽正当体养抚息各该衙门一应修理公廨工役俱宜停止已经案仰各司即将工役悉行停止其势不容已者亦待秋成之后民困稍苏方许以次呈夺去后近因本院出廵访得各该官员不思地方兵变水患小民困苦巳极方求蠲赋税出内帑欲赈而未能辄复纷然修理事属故违本当叅究但传闻未的姑再查禁爲此仰各抄案回司即查前项工程前此果否悉行停止近来是否重复兴工具由呈报以慿施行毋得隐讳违错不便行岭北道申明教塲军令照得本院调到宁都等县官兵机快人等见在赣州敎塲住札操阅中间恐有不守军令罪及无辜应合禁约随据副使王度呈开合行事宜叅酌相同爲此仰抄案回道即行出给告示张挂敎塲暁谕官兵机快各加遵守如有违犯事情重大者拏送军门依军令斩首其事情稍轻者该道径自究治发落仍呈本院查考计开一各兵但有擅动地方一草一木者照依军令斩首示衆一各兵但有管哨官总指称神福馈送打点等项名色科派银物自一分以上俱许赴该道面告究治一管哨官凡遇歇操之日并在营房居住钤束机兵教演武艺敢有在家逰荡及挟妓飮酒朋伙喧譁者访出綑打一百一各兵但有疾病事故许管哨官禀明医验不许顾人顶替如有用财买求地方光棍替身上操仰该管总小甲拏获首送该道枷号如隐情不首事发连总小甲一体枷号一各兵在市买办柴米酒肉等项俱要两平交易如有恃强多占分两被人告发枷号示衆一管哨官凡遇各兵鬪殴喧閙等项小事量行惩治大事禀该道拏问不许纵容争竸嚣乱辕门一各歇操之日各将随有器械务在整刷锋利鲜明毋得临时有悮如平日懒惰不行修理上操之际弦矢断折铳砲不响旗帜不明查出綑打一百一各兵遇上班之日不许因便赴该道府诉告家郷戸婚田土等项事情查出痛责四十一各兵上街行走俱要悬带小木牌一面上写某哨官总下某人年甲籍贯辨别如有隐下兵打名色另着别様衣冠暗入府县挟骗官吏及来军门幷道门首打听消息访出枷号不恕一各兵领到工食银两俱要撙节用度谨愼收放如有奢侈用尽及被人偷盗纵来诉告缺失俱不准理仍重加责治一各该上班兵夫如有限期未满先行逃囬者差人原籍拏来用一百斤大枷枷号教塲门首三箇月满日綑打一百仍依律问发边逺充军一各哨官幷兵夫有军门一应便宜及利所当兴害所当革者许赴军门及该道直白条陈不许诸人阻当行雩都县建立社学牌照得本院近扵赣州府城设立社学乡馆教育民间子弟风俗颇渐移易牌仰雩都县掌印官即扵县起立社学选取民间俊秀子弟备用礼币敦请学行之士延爲师长查照本院原定学规尽心敎导务使人知礼让戸习诗书丕变偷薄之风以成淳厚之俗毋得违延忽视及虚文搪塞取咎王文成公全书卷之三十一终王文成公全书王文成公全书外集卷第二十王文成公全书卷之二十外集二诗逰瑞华二首簿领终年未出郊此行聊觧俗人嘲忧时有志怀先逹作县无能愧旧交松古尚存经雪干竹髙还长拂云稍溪山䖏䖏堪行乐正是浮名未易抛其二万死投荒不拟囬生还且复荷栽培逄时已负三年学治剧兼非百里才身可益民宁论屈志存经国未全灰正愁不是中流砥千尺狂澜岂易摧古道古道当长坂肩舆入暮天苍茫闻驿皷泠落见炊烟冻烛寒无熖泥炉湿未燃正思江槛外闲郄钓鱼船立春日道中短述腊意中宵尽春容傍晓生野塘冰转緑江寺雪消晴农事沾泥犊覊怀听谷莺故山梅正发谁守𣣔归情公舘午饭偶书行台依独寺僧屋自成邻殿古凝残雪墻低入早春巷泥晴淖马日暖堪人雪散小岩碧松梢挂月新午憇香社寺脩程动百里徃徃饷僧居佛皷迎官急禅床为客虚桃花成井落云水接郊墟不觉泥涂澁㸔山兴有余京师诗二十四首夜宿功徳寺次宗贤韵二絶山行𥘉试夹衣轻脚软黄尘石路生一夜洞云眠未足湖风吹月渡溪清水邉杨柳覆茅楹饮马春流更一登坐乆遂忘归路夕溪云正泻暮山青别方叔贤四首西樵山色逺依依东指江门石路微料得楚云台上客乆悬秋月待君归自是孤云天际浮箧中枯蠧岂相谋请君静后㸔羲画曾有陈篇一字否休论寂寂与惺惺不妄由来即性情笑却慇懃诸老子翻从知见覔虚灵道本无为只在人自行自住岂湏邻生中便是天台路不用渔郎更问津白湾六章宗巖文先生居白浦之湾四方学者称曰白浦先生而不敢以姓字某素高先生又辱为之僚因为书白湾二字并诗以咏之浦之湾其白漫漫彼美君子在水之盘湾之浦其白弥弥彼美君子在水之涘云之溶溶于湾之湄君子于䖏民以为期云之油油于湾之委君子于兴施及四海白湾之渚于逰以䖏彼美君子兮可以容与白湾之洋于濯以湘彼美君子兮可以徜徉寄隠巖毎逄山水地便有卜居心终岁风尘里何年沧海浔洞寒泉滴细花瞑石房深青壁湏留姓他时好共寻香山次韵㝷山到山寺得意却忘山巖树坐来静壁萝春自闲楼台星斗上钟磬翠微间顿息尘寰念清溪踏月还夜宿香山林宗师房次韵幽壑来㝷物外情石门遥指白云生林间伐木时闻响谷口逄僧不记名天壁倒涵湖月晓烟梯髙接纬堦平松堂静夜浑无寐到枕风泉䖏䖏声乆落泥途惹世情𬗋崖丹壑是乎生养真无力常懐静窃禄未归羞问名树隠洞泉穿石细云廻溪路入花平道人只住层萝上明月峯头有磬声别湛甘泉二首行子朝欲发驱车不得留驱车下长坂顾见城东楼逺别情已惨况此艰难秋分手诀河梁涕下不可收车行望渐杳飞埃越层丘迟回岐路侧孰知我心忧其二我心忧以伤君去阻且长一别岂得巳母老思所将奉命危难际流俗反猜量黄鹄万里逝岂伊爲稻梁栋火及毛羽燕雀犹栖堂跳梁多不测君行戒前途逹命谅何滞将母能忘虞安居尤穽擭关路非𡵨岖令徳崇易简可以知险阻结茆湖水隂幽期终不忘伊尔得相就我心亦何伤世艰变倐忽人命非可常斯文天未坠别短㑹日长南寺春月夜风泉闲竹房逄僧或停檝先扫白云床赠别黄宗贤古人戒从恶今人戒从善从恶乃同汚从善翻滋怨纷纷嫉兴指谪相非讪自非笃信士依违多背面宁知竟漂流沦胥亦汚贱卓㢤汪陂子奋身勇厥践拂衣还旧山雾隐期豹变嗟嗟吾党贤白黒匪难辩归越诗五首四明观白水二首邑南富巖壑白水尤奇观兴来每思徃十年就兹观停驺指絶壁渉涧缘危蟠百源旱方歇云际犹飞湍霏霏洒林薄漠漠凝风寒前闻若未惬仰视终莫攀石隂暑气薄流触遡廻澜兹逰讵盘乐养静意所关逝者谅如斯哀此岁月残择幽虽得所避时时犹难刘樊古方外感慨有余叹千丈飞流舞白鸾碧潭倒影镜中㸔藤萝半壁云烟湿殿角长年风雨寒野性从来山水癖直躬更觉世途难卜居㫁拟如周叔高卧无劳比谢安杖钖道中用张宪使韵山鸟懽唿𣣔问名山花含笑似相迎风廻碧树秋声早雨过丹巖夕照明雪岭挿天开玉帐云溪环碧抱金城悬灯夜宿茅堂静洞鹤林僧相对清又用曰仁韵毎逄佳䖏问山名风景依稀过眼生归雾忽连千嶂暝夕阳偏放一溪晴晚投巖寺依云宿静爱枫林送雨声夜久披衣还起坐不禁风月照人清书杖钖寺杖钖青冥端涧壁环天险垂巖下陡壑渉水攀絶巘溪深听喧瀑路絶骇危栈扪萝登峻极披翳见平衍僧逋寄孤衲守废遗荒殿伤兹穷僻墟曾未诛求免探幽冀累息愤时翻意惨拯援才巳踈栖遅心益眷哀猿啸春嶂悬灯宿西崦诛茆竟何时白云愧舒卷滁州诗三十六首梧桐江用韵鳯鸟乆不至梧桐生高冈我来竟日坐清隂洒衣裳援琴俯流水调短意苦长遗音满空谷随风逓悠扬人生贵自得外慕非所臧颜子岂忘世仲尼固遑遑已矣复何事吾道归沧浪林间睡𧺫林间尽日扫花眠秪是官闲媿俸钱门径不妨春草合斋居长对晚山妍毎疑方朔非真隠始信杨雄误太玄混世亦能随地得野情终是爱丘园赠熊彰归门径荒凉蔓草生相求深媿逺来情千年絶学蒙尘土何䖏澄江无月明坐㸔逺山凝暮色忽惊废叶起秋声归途望岳多幽兴爲问山田待耦耕别易仲辰州刘易仲从予滁阳一日问道可言乎予曰哑子喫苦瓜与你说不得尔要知我苦还湏你自喫易仲省然有悟久之辞归别以诗迢逓滁山春子行亦何逺累然良苦心惝恍不遑饭至道不外得一悟失群闇秋风洞庭波逰子归巳晚结兰意方勤寸草心先㫁末学久仳离頽波竟谁挽归㢤念流光一逝不复返送守中至龙盘山中未尽师生六日情天教风雪阻西行茅堂岂有春风坐江郭虚留一月程客邸琴书灯火静故园风竹夣魂清何年稳闭阳明洞榾柮山炉煑石羹龙蟠山中用韵无柰青山䖏䖏情村沽日日办山行真惭廪食虚官守只把山逰作课程谷口乱云随骑逺林间飞雪点衣轻长思澹泊还真性世味年来久絮羔瑯琊山中三首草堂寄放瑯琊间溪鹿巖僧且共闲氷雪能囬草木死春风不化山石顽六经散地莫收拾丛棘𬒳道谁刋删已矣驱驰二三子鳯圗不出吾将还狂歌莫笑酒盃增异境人间得未曾絶壁倒翻银海浪逺山真作玉龙腾浮云野思春前动虚室清香静后凝懒拙惟余林壑计伐檀长自媿无能风景山中雪后増㸔山雪后亦谁曾隔溪巖犬迎人吠饮涧飞猱踔树腾归骑林间灯火动鸣钟谷口暮光凝尘踪正自縚笼在一宿云房尚未能答朱汝徳用韵东去蓬瀛合有津若为风雨动经旬同来海岸登舟在俱是尘寰欲渡人弱水洪涛非世险长年三老定谁真青鸾眇眇无消息怅望烟花又暮春送惟干二首独见长年思避地相从千里欲移家惭予岂有万间庇借尔刚余一席沙古洞幽期攀桂树春溪归路问桃花故人劳念还相慰回鴈新秋寄綵霞簦笈连年愧逺求本来无物若为酬春城驿路聊相送夜雪空山且复留江浦云开庐岳曙洞庭湖阔九疑浮悬知再皷潇湘柁应是芙蓉湘水秋别希颜二首中歳幽期亦㡬人是谁长负故山春道情暗与物情化世味争如酒味醇耶水云门空旧隐青鞋布袜定何晨童心如故容颜改惭愧年年草木新后㑹难期别未轻莫辞行李滞江城且留南国春山兴共听西堂夜雨声归路终知云外去晴湖想见镜中行为㝷洞里幽栖䖏还有峰头双鹤鸣山中示诸生五首路絶春山久废㝷野人扶病强登临同逰仙侣湏乗兴共探花源莫厌深鸣鸟逰丝俱自得闲云流水亦何心从前却恨牵文句展转支离叹陆沉其二滁流亦沂水童冠得㡬人莫负咏归兴溪山正暮春其三桃源在何许西峰最深䖏不用问渔人沿溪踏花去其四池上偶然到红花间白花小亭闲可坐不必问谁家其五溪邉坐流水水流心共闲不知山月上松影落衣班龙潭夜坐何䖏花香入夜清石林茅屋隔溪声幽人月出毎孤徃栖鸟山空时一鸣草露不辞芒屦湿松风偏与葛衣轻临流欲写倚兰意江北江南无恨情送徳观归省二首雪里闭门十日坐开门一笑忽青天茅檐正好负暄日客子胡为思故园椿树惯经霜雪老梅花偏向歳寒妍瑯琊春色如相忆好放山隂月下船瑯琊雪是故园雪故园春亦瑯琊春天机动䖏即生意世事到头还俗尘立雪浴沂传故事吟风弄月是何人到家好谢二三子莫向长沮错问津送蔡希颜三首正徳癸酉冬希渊赴南宫试访予滁阳遂留阅歳既而东归问其故辞以疾希渊与予论学瑯琊之间于斯道既释然矣别之以诗风雪蔽旷野百鸟冻不翻孤鸿亦何事噭噭遡寒云岂伊稻梁计独徃求其群之子眇万钟就我滁水濵野寺同逰请春山共攀援鸟鸣幽谷曙伐木西涧曛清夜湛玄思晴牕玩竒文寂景赏新悟微言欣有闻寥寥絶代下此意冀可论群鸟喧北林黄鹄独南逝北林岂无枝罗弋苦难避之子丹霞姿辞我云门去山空响流泉路僻迷深树长谷何盘纾𬗋芝春可茹求志蹔栖巖避喧宁遯世繄予辱风尘送子媿云雾匡时已无术希圣徒有慕倘入阳明峰爲㝷旧栖䖏何事憧憧南北行望云依阙两䦕情风尘蹔息滁阳驾鸥鹭还寻鑑水盟悟后六经无一字静余孤月湛虚明从知归路多相忆伐木山山春鸟鸣赠守中北行二首江北梅花雪易残山牕一树自家㸔临行掇赠聊数颗珎重清香是岁寒来何匆促去何遅来去何心莫漫疑不为髙堂双雪鬓岁寒寕受北风欺郑伯兴谢病还鹿门雪夜过别赋赠三首之子将去逺雪夜来相寻秉烛耿无寐怜此岁寒心歳寒岂徒尔何以赠逺行圣路塞巳久千载无复㝷岂无群儒迹蹊径榛茆深濬流湏㝷源积土成高岑揽衣望逺道请君从此征濬流湏有源植木湏有根根源未濬植枝派宁先蕃谓胜通夕话义利分毫间至理匪外得譬犹镜本明外尘荡瑕垢镜体自寂然孔训示克巳孟子垂反身明明贤圣则请君勿与谖鹿门在何许君今鹿门去千载庞徳公犹存栖隠䖏洁身匪乱伦其次乃避地世人失其心顾瞻多外慕安宅舎弗居狂驰惊奔骛高言诋独善文非遂巧智琐琐功利儒宁复知此意门人王嘉秀实夫萧琦子玉告归书此见别意兼寄声辰阳诸贤王生兼养生萧生颇慕禅迢迢数千里拜我滁山前吾道既匪佛吾学亦匪仙坦然由简易日用匪深玄始闻半疑信既乃心豁然譬彼土中镜闇闇光内全外但去昬翳精明烛媸妍世学如翦綵粧缀事蔓延宛宛具枝叶生理终无縁所以君子学布种培根原萌芽渐舒发畅茂皆由天秋风动归思共皷湘江船湘中富英彦徃徃多及门临𡵨缀斯语因之寄拳拳滁阳别诸友滁阳诸友从逰送子至乌衣不能别及暮王性甫汝徳诸友送至江浦必留居俟予渡江因书此促之归并寄诸贤庶㡬共进此学以慰离索耳滁之水入江流江潮日复来滁州相思若潮水来徃何时休空相思亦何益欲慰相思情不如崇令徳掘地见泉水随䖏无弗得何必驱驰爲千里逺相即君不见尭羔与舜墻又不见孔与跖对面不相识逆旅主人多慇懃出门转盻成路人寄浮峰诗社晚凉庭院坐新秋微月𥘉生亦满楼千里故人谁命驾百年多病有孤舟风霜草木惊时态砧杵关河动逺愁饮水曲肱吾自乐茆堂今在越溪头栖云楼坐雪二首才㸔庭树玉森森忽漫阶除巳许深但得诸生通夕坐不妨老子半酣吟琼花入座能欺酒氷熘垂檐欲墯针却忆征南诸将士未禁寒夜铁衣沉此日栖云楼上雪不知天意爲谁深忽然夜半一言觉又动人间万古吟玉树有花难结果天机无线可通针暁来不觉城头皷老懒羲皇睡正沉与商贡士二首见説浮山麓深林遶石溪何时拂衣去三十六巖栖其二见説浮山胜心与浮山期三十六巖内爲选一巖竒南都诗四十七首题歳寒亭赠汪尚和一觉红尘夣𣣔残江城六月滞风湍人间炎暑无逃遯归向山中卧岁寒与徽州程毕二子句句糠粃字字陈却于何䖏覔知新𬗋阳山下多豪俊应有吟风弄月人山中懒睡四首竹里藤床识懒人脱巾山麓任吾真病夫巳乆逃方外不受人间礼数嗔扫石焚香任意眠醒来时有客谈玄松风不用蒲葵扇坐对青崖百丈泉古洞幽深絶世人石床风细不生尘日长一觉羲皇睡又见峰头上月轮人间白日醒犹睡老子山中睡却醒醒睡两非还两是溪云漠漠水泠泠题灌山小隐二絶茆屋山中早晚成任他风雨任他晴男婚女嫁多年毕不待而今学向平一自移家入𬗋烟深林住乆遂忘年山中莫道无供给明月清风不用钱六月五章六月乙亥南都熊峰少宰石公以少宗伯召南都之士闻之有恻然而戚者有欣然而喜者其戚者曰公端介敏直方爲留都所倚重今兹徃善类失所恃群小罔以严辨惑考学者曷从而讨究剖政㫁疑者曷从而咨决南都非根本地乎而独不可以公遗之其喜者曰公之端介敏直宁独留都所倚重其在京师独无善类乎独无群小乎独无辨惑考学剖政㫁疑者乎且天子之召之也亦宁以少宗伯将必大用大用则以庇天下斯彚征之庆也公闻之曰戚者非吾之所敢喜者乃吾之所忧也吾思所以逃吾之忧者而不得其道若之何阳明子素知于公既以戚衆之戚喜衆之喜而复忧公之忧乃叙其事爲赋六月庸以赠公之行六月凄风七月暑雨倐雨倐寒道脩以阻允允君子廸尔寝兴毋沾尔行国歩斯频哀此下民靡届靡极不有老成其何能国吁嗟老成独遗典刑若屋之倾尚支其楹心之忧矣言靡有所如彼喑人食荼与苦依依长谷言采其芝人各有能我归孔时昔彼叔季沉湎以逞耄集以咨我人自靖允允君子淑慎尔则靡曰休止民何于极日月其逝如彼沧浪南北其望如彼参商允允君子毋沾尔行如日之升以曷不光守文弟归省携其手歌以别之尔来我心喜尔去我心悲不为倚门念吾宁舎尔归长途正炎暑尔行慎兴居凉茗勿频啜节食但无饥勿出船旁立忽登岸上嬉收心毎澄坐适意时观书申洪皆冥顽不足长嗔笞见人勿多说慎黙真如愚接人莫轻率忠信持谦卑从来爲已学慎独乃其基纷纷多嗜欲尔病还尔知到家良足乐怡颜报重闱昨秋童蒙去今夏成人归长者爱尔敬少者恱尔慈亲朋称啧啧羡尔能若兹信㢤学问功所贵在得师吾匪崇外饰𣣔尔沽名爲望尔日慥慥圣贤以爲期九兄及印弟诵此共勉之书扇面寄舘賔湖上群山落照晴湖邉万木起秋声何年归去阳明洞独棹扁舟鑑里行用实夫韵诗从雪后吟偏好酒向山中味转佳巖瀑随风杂钟磬水花如雨落袈裟㳺牛首山春寻指天阙烟霞眇何许双峰乆相违千巖来旧主浮云刺中天飞阁凌风雨探秀涧阿入萝隂息筐筥灭迹避尘缨清朝入深沮风磴仰门歴淙壑屡窥俯梯云跻石阁下榻得吾所释子上方候鸣钟出延伫頽景耀囬盻层飈翼轻举暧暧林芳暮泠泠石泉语清宵耿无寐峰月升烟宇㑹晤得良朋可以寄心腑送徽州洪侹承瑞平生举业最踈慵挟册虚烦五月从竹院检方时论药茆堂放鹤或开笼忧时漫有孤忠在好古全无一艺工念我还能来夜雪逄人休说坐春风病中大司马乔公有诗见懐次韵奉答二首十日无縁拜后尘病夫心地欲生榛诗篇极见怜才意伎俩惭非可用人黄阁望公长秉轴沧江容我老垂纶保釐珍重回天手㑹㸔春风万木新一自多𡵨分路尘堂堂正道遂生榛聊将肤浅窥前圣敢谓心传启后人淮海帝圗湏节制云雷大造㸔经纶枉劳诗句裁风雅欲借盘铭献日新送诸伯生归省天涯送尔独伤神嵗月龙山夣里春为谢江南诸故旧起居东岳太夫人闲中书卷堪时展静里工夫要日新能向尘途薄轩冕不妨簑笠老江濵寄冯雪湖二首竿竹谁隐扶桑东白眉之叟今庞公隔湖闻鸡谢墅接渡海有鹤蓬山通卤田经岁苦秋雨浪痕半壁惊湖风歌声屋低似金石点也此意当能同海岸西头湖水东他年簑笠拟从公钓沙碧海群鸥借樵径青云一鸟通席有春阳堪坐雪门垂五柳好吟风于今犹是天涯夣怅望青霄月色同诸用文归用子美韵为别一别烟云歳外深天涯相见二毛侵孤㠶江上亲朋意樽酒灯前故国心冷雪晴林还作雨鸟声幽谷自成吟饮余莫上峰头望烟树迷茫思不禁题王实夫尽随䖏山泉着草庐底湏松竹掩柴扉天涯逰子何曾出画里孤㠶未是归小酉诸峰开夕照虎溪春寺入烟霏他年还向辰阳望却忆题诗在翠微赠潘给事五月沧浪濯足归正堪荷叶制初衣甲非乙是君休问酉水辰山志未违沙鸟不湏疑雀舫江云先爲扫鱼矶武陵溪壑犹深僻莫更移家入翠微与沅陵郭掌教记得春眠寺阁云松林水鹤日为群诸生问业冲星入稚子拈香静夜焚世事暗随江草换道情曾许碧山闻别来点瑟还谁皷怅望烟花此送君别族太叔克彰情深宗族谊同方消息那堪别后荒江上相逄疑未定天涯独去意重伤身闲最觉湖山静家近殊闻草木香云路莫嗟遅发轫世涂﨑曲尽羊肠登凭虚阁和石少宰韵山阁新春负一登酒邉孤兴晚堪乗松间鸣瑟惊栖鹤竹里茶烟起定僧望逺毎来成乆坐伤时有涕恨无能峰头见说连阊阖㡬欲排云尚未曾登阅江楼絶顶楼荒旧有名髙皇曾此驻龙旌险存道徳虚天堑守在蛮夷岂石城山色古今余王气江流天地变秋声登临授简谁能赋千古新亭一怆情狮子山残暑湏还一雨清高峰极目快新晴海门潮落江声急吴苑秋深树脚明烽火正防胡骑入羽书愁见朔云横百年未有㳙埃报白髪今朝又㡬茎逰清凉寺三首春㝷载酒本无期乗兴还嫌马足遅古寺共怜春草没逺山偏与夕阳宜雨晴涧竹消苍粉风煖巖花落𬗋㽔昬黑更湏凌絶项高懐想见少陵诗其二积雨山行已后期更堪多病益遅迟风尘渐觉𥘉心负丘壑真于野性宜緑树隂层新作盖紫兰香细尚余㽔辋川图尽能如许絶是无声亦有诗其三不顾尚书此日期欲为花外板舆遅繁丝急管人人醉竹径松堂䖏䖏宜双树暗芳春寂寞五峰晴秀晚羲㽔暮钟杳杳催归骑惆怅烟光不尽诗寄张东所次前韵逺趋君命忽中违此意年来识者稀黄绮曾为炎祚出子陵终向富春归江船一话千年阔尘夣今惊四十非何日孤㠶过天目海门春浪扫渔矶别余缙子绅不湏买棹徃来频我亦携家向海濵但得青山随鹿豕未论黄阁画麒麟䘮心疾已千年痼𧺫死方存六籍真归向兰溪溪上问桃花春水正迷津送刘伯光五月茅茨静竹扉论心方洽忽辞归沧江独棹冲新暑白髪高堂恋夕晖谩道六经皆註脚还谁一语悟真机相知若问年来意巳傍西湖买钓矶冬夜偶书百事支离力不禁一官栖息病相侵星辰魏阙江湖逈松栢茅茨岁月深欲倚黄精消白髪由来空谷有余音曲肱已醒浮云夣荷蒉休疑击磬心寄潘南山秋风吹散锦溪云一笑南山雨后新诗妙尽从言外得易微谁见画前真登山脚徤何妨老留客情深不计贫朱吕月林传故事他年还许上西邻送胡廷尉钟陵雪后市灯残箫皷江船发晓寒山水总怜南国好才猷湏济朔方艰綵衣得侍仙舟逺春色行应故里㸔别去中宵瞻北极五云飞䖏是长安与郭子全相别翻怜相见时碧桃开尽桂花枝光隂如许成虚掷世故催人总不知云路不湏朱去归㠶且得綵衣随岚山风景濂溪近此去还应自得师次栾子仁韵送别四首子仁归以四诗请用其韵答之言亦有过者盖因子仁之病而药之病已则去其药从来尼父欲无言湏信无言巳跃然悟到鸢鱼飞跃䖏工夫原不在陈编操持存养本非禅矫枉寕知已过偏此去好从根脚𧺫竿头百尺未湏前野夫非不爱吟诗才欲吟诗即乱思未㑹性情涵泳地二南还合是淫辞道聼涂传影响前可怜絶学遂多年正湏闭口林间坐莫道青山不解言书悟真篇答张太常二首悟真篇是误真篇三註由来一手笺恨杀妖魔图利益遂令迷妄竞流传造端难免张平叔首祸谁诬薛𬗋贤直説与君惟箇字从头去㸔野狐禅悞真非是悟真篇平叔当时已有言只为世人多恋着且从情欲𧺫因縁痴人前岂堪谈夣真性中难更説玄爲问道人还具眼试㸔何物是青天赣州诗三十二首丁丑二月征漳宼进兵长汀道中有感将略平生非所长也提戎马入汀漳数峰斜日旌旗逺一道春风皷角扬莫倚贰师能出塞极知充国善平羌疮痍到䖏曾无𥙷翻忆钟山旧草堂囬军上杭山城经月驻旌戈亦复幽寻到薜萝南国已忻囬甲马东田𥘉喜出农簑溪云晓度千峰雨江涨新生两岸波暮倚七星瞻比极絶怜苍翠晚来多喜雨三首即㸔一雨洗兵戈便觉光风转石箩顺水飞樯来贾舶絶江喧浪舞渔簔片云东望懐梁国五月南征想伏波长拟归耕犹未得云门𥘉伴渐无多辕门春尽犹多事竹院空闲未得过特放小舟乗急浪始闻幽碧出层萝山田旱乆兼逄雨野老欢腾且縦歌莫谓可塘终㩀险地形原不胜人和吹角峰头暁散军横空万骑下氤氲前旌已带洗兵雨飞鸟犹惊卷阵云南𤱔渐忻农事动东山休共凯歌闻正思锋镝堪挥泪一战功成未足云闻曰仁买田霅上携同志待予归二首见説相携霅上耕连簑应巳出乌程荒畬𥘉垦功湏倍秋熟虽微税亦轻雨后湖舠兼学钓饷余堤树合闲行山人久有归农兴犹向千峰夜度兵月色高林坐夜沉此时何限故园心山中古洞隂萝合江上孤舟春水深百战自知非旧学三驱犹媿失前禽归期乆负云门伴独向幽溪雪后寻祈雨二首旬𥘉一雨遍汀漳将谓汀䖍是搂疆天意岂知分彼此人情端合有炎凉月行今巳虚纒毕斗杓何曾解挹浆夜𧺫中庭成乆立正思民瘼欲沾裳见説䖍南惟苦雨深山毒雾长隂隂我来偏遇一春旱谁解挽囬三日霖㓂盗郴阳方出掠干戈塞北还相㝷忧民无计泪空堕谢病㡬时归海浔还赣积雨雩都道山途喜乍晴溪流遅渡马冈树隐前旌野屋多移灶穷苗尚阻兵迎趋勤父老无𥙷媿廵行借山亭借山亭子近如何乗兴时从夣里过尚想清池环醉影犹疑花径驻鸣珂踈帘细雨灯前局碧树凉风月下歌传语诸公合频赏休令歳月亦蹉跎桶冈和邢太守韵二首䖏䖏山田尽入畬可怜黎庶丰无家兴师正为民痍甚陟险宁辞鸟道斜胜世眞如瓴水建先声不碍岭云遮穷巢容有遭驱脇尚恐兵锋或滥加戢乱兴师既有名挥戈眞己见风行岂云簿劣能驱䇿实仗皇威自震惊烂额尚惭为上客徙薪尤觉费经营主恩未报身多病旋凯湏还陇上耕通天巖青山随地佳岂必故园好但得此身闲尘寰亦蓬岛西林日𥘉暮明月来何早醉卧石牀凉洞云秋未扫逰通天巖次邹谦之韵天风吹我上丹梯始信青霄亦可跻俯视氛寰成独慨却怜人世尚多迷东南眞境埋名乆闽楚诸峯入望低莫道仙家全脱俗三更日出亦闻鸡又次陈惟濬韵四山落木正秋声独上髙峰望眼明树色遥连闽蟜碧江流不尽楚天清云中想见双龙转风外时传一笛横莫遣新愁添白髪且唿明月醉沉觥忘言巖次谦之韵意到已忘言兴剧复忘饭坐我此巖中是谁凿混沌尼父欲无言逹者窥其本此道何古今斯人去则逺空巖不见人真成面墻立巖深雨不到云归花亦湿圆明洞次谦之韵群山走波浪出没龙蛇嵴岩栖寄盘涡沉沦遂成癖我来汲东𬈑烂煑南山石千年熟一炊欲饷岩中客潮头岩次谦之韵潮头起平地化作千丈雪棹舟者何人试问巖头月天成素有志于学兹得告东归林居静养其所就可知矣临别以此𥿄索赠漫为赋此遂寄声山泽诸贤予有山林期荏冉风尘际髙秋送将归神徃迹还滞囬车当盛年养痾非遯世垂竿鑑湖云结庐浮峰树爱日遂庭趋芳景添逰请掎生悟玄魄妙静息縁虑眇眇素心人望望沧洲去东行访天沃云中倘相遇坐忘言巖问二三子㡬日巖栖事若何莫将佳景复虚过未妨云壑淹留乆终是尘寰错误多涧道霜风踈草木洞门烟月挂藤萝不知相继来逰者还有吾侪此意么留陈惟濬闻说东归𣣔问舟清逰方此复离忧却㸔隂雨相淹滞莫道山灵独苦留薜荔巖高兼得月桂花香满正宜秋烟霞到手休轻掷尘土驱人易白头栖禅寺雨中与惟干同豋絶顶深泥冐雨扳天于佳景亦多悭自怜乆客频移棹颇羡高僧独闭关江草逺连云夣泽楚云长㫁九嶷山年来出䖏浑无定惭愧沙鸥尽日闲茶寮纪事万壑风泉秋正哀四山云雾晚初开不因王事兼程入安得闲行向北来登陟未妨安石兴縦擒徒羡孔明才乞身已拟全师日归扫溪邉旧钓台回军九连山道中短述百里妖氛一战清万峯雷雨洗回兵未能干羽苗顽格深媿壶浆父老迎莫倚谋攻爲上策还湏内治是先声功微不愿封侯赏但乞蠲输絶横征回军龙南小憩王石巖䨇洞絶竒徘佪不忍去因寓以阳明别洞之号兼留此作二首甲马新从鸟道回覧竒还更陟崔嵬㓂平渐喜流移复春煖兼欣农务开两窦髙明行日月九关深黒闭风雷投簮最好支茅地恋土犹懐旧钓台洞府人寰此最佳当年空自费青鞵麾幢旖旎悬仙仗台殿高低接纬阶天巧固应非斧凿化工无乃太安排欲将点瑟携童冠就揽春云结小斋阳明山人旧有居此地阳明景不如但在干坤俱逆旅曾留信宿即吾庐行窝已许人先号别洞何妨我借书他日巾车还旧隐应怀兹土复乡闾再至阳明别洞和邢太守韵二首春山随处欵归程古洞幽虚道意生涧壑风泉时逺近石门萝月自分明林僧住乆炊遗火野老忘机罢席争习静未縁成久坐却惭尘土逐虚名山水平生是课程一淹尘土遂心生耦耕亦𣣔随沮溺七纵何縁得孔明吾道羊膓湏蠖屈浮名蜗角任龙争好山当靣驰车过莫漫寻山説避名夜坐偶懐故山独夜残灯夣未成萧萧总是故园声草深石径鼪鼯笑雪静空山猿鹤惊漫有缄书懐旧侣常牵缨晃负𥘉情云溪漠漠春风转𬗋黄花又自生懐归二首深惭经济学封侯都付浮云自去留徃事毎因心有得身闲方喜世无求狼烟幸息昆阳患蠡测空懐𣏌国忧一笑海天空阔䖏从知吾道在沧洲身经多难早知非此事年来识者稀老大有情成旧徳细谋无计解重围意常不足真夷道情到方浓是险机怅望衡茅无事日漫吹松火织秋衣送徳声叔父归姚守仁与徳声叔父共学于家君龙山先生叔父屡因塲屋一旦以亲老辞廪归养交逰强之出輙笑曰古人一日养不以三公易吾岂以一老母愽一弊儒冠乎呜唿若叔父眞知内外轻重之分矣今年夏来赣视某留三月飘然归兴不可挽因谓某曰秋风尊鲈如子之兴无日不切然时事若此恐即未能脱吾不能俟子之归舟吾先归爲子开荒阳明之麓如何呜唿若叔父可谓真知内外轻重之分矣某方有诗戒叔父曰吾行子可无言輙为赋此犹记垂髫共学年于今鬓髪两苍然穷通只好浮云㸔歳月真同逝水悬归鸟长空随所适秋江落木正无邉何时却返阳明洞萝月松风扫石眠示宪児㓜児曹聼教诲勤读书要孝弟学谦恭循礼义节饮食戒逰戯毋説谎毋贪利毋任情毋鬪气毋责人但自治能下人是有志能容人是大器凢做人在心地心地好是良士心地恶是兇类譬树菓心是蒂蒂若坏菓必坠吾教汝全在是汝谛聼勿轻弃赠陈东川白沙诗里莆阳子尽是相逄逆旅间开口向人谈古礼拂衣从此入云山江西诗一百二十首鄱阳战捷甲马秋惊皷角风旌旗晓拂阵云红勤王敢在汾淮后恋阙眞随江汉东群丑漫劳同吠犬九重端合是飞龙㳙埃未遂酬沧海病懒先湏伴赤松书草萍驿九月献俘北上驻草萍时已暮忽传王师巳及徐淮遂乗夜速发次壁间韵纪之二首一战功成未足竒亲征消息尚堪危邉𤇺西北方传警民力东南已尽疲万里秋风嘶甲马千山斜日度旌旗小臣何尔驱驰急欲请囬銮罢六师千里风尘一劒当万山秋色送归航堂垂䨇白虚频䟽门已三过有底忙羽檄西来秋黯黯关河北望夜苍苍自嗟力尽螳蜋臂此日回天在庙堂西湖灵鹫高林暑气淸竺天石壁雨痕晴客来湖上逄云𧺫僧住峰头话月明世路乆知难直道此身那得尚虚名移家早定孤山计种菓支茅却易成寄江西诸士夫甲马驱驰巳四年秋风归路更茫然惭无国手医民病空有官衘縻俸钱湖海风尘虽暂息江湘水旱尚相沿题诗忽忆并州句囬首江西亦故园太息一日复一日中夜坐叹息庭中有嘉树落叶何淅沥蒙翳乱藤纒寕知絶根脉丈夫贵刚膓光隂勿虚掷头白眼昬昏吁嗟亦何及宿凈寺四首老屋深松覆古藤覊栖犹记昔年曾棋声竹里消闲昼药褁牕前对病僧烟艇避人长暁出高峰望逺亦时豋而今更是多牵系欲似当时又不能常苦人间不尽愁毎拚湏是入山休若爲此夜山中宿犹自中宵煎百忧百战西江方底定六飞南甸尚淹留何人真有囬天力诸老能无取日谋百战归来一病身可㸔时事更愁人道人莫问行藏计已买桃花洞里春山僧对我笑长见说归山如何十年别依旧不曾闲归兴一丝无𥙷圣明朝两鬂徒㸔长二毛自识淮隂非国士由来康节是人豪时方多难容安枕事巳无能𣣔善刀越水东头寻旧隐白云茅屋数峰高即事漫述四首从来野性只山林翠壁丹梯䖏䖏㝷一自浮名萦世网遂令真诀负𥘉心夜驰险㓂天峰雪秋虏强王汉水隂辛苦半生成底事始怜荘舄亦哀吟百战深秋始罢兵六师冬尽尚南征诚微未足囬天意性僻还多拂世情烟水沧江从鹤好风云𬈑海任龙争他年若访陶元亮五柳新居在赤城窅窅深愁伴客居江船风雨夜灯虚尚劳车驾臣多缺无𥙷疮痍术巳踈亲老岂堪还逺别时危那得久无书明朝且就君平卜要使吾心不负𥘉茅茨松菊别多年底事寒江尚客船强所不能儒作将付之无柰数由天徒闻诸葛能兴汉未必田单解误燕最羡渔翁闲事业一竿明月一簑烟泊金山寺二首但过金山便一豋鸣钟出迓毎劳僧云涛石壁深龙窟风雨楼台逈佛灯难后诗懐全𣣔减酒邉孤兴尚堪凭巗梯未用妨苦滑曾踏天峰雪栈氷醉入江风酒易醒片㠶西去雨冥冥天廻江汉留孤柱地缺东南着此亭沙渚乱更新世态峰峦不改旧时青舟人指点龙王庙欲话前朝不忍听舟夜随䖏㸔山一叶舟夜深霜月亦兼愁翠华此际逰何地画角中宵起戍楼甲马尚屯淮海北旌旗𥘉散楚江头洪涛滚滚乗风势容易开㠶不易收舟中至日岁寒尤叹滞江濵渐喜阳回大地春未有一丝添衮绣谩提三尺净风尘丹心倍觉年来苦白髪从教镜里新若待完名始归隐桃花笑杀武陵人阻风冬江尽说风长北偏我北来风便南未必天公眞有意却逄人事偶相叅残农得暖堪登获破屋多寒且曝檐果使困穷能稍济不妨经月阻江潭用韵答伍汝眞莫恠乡思日夜深干戈衰病两相侵孤膓自信终如铁衆口从教尽铄金碧水丹山曾旧约青天白日是知心茅茨歳晚饶风景云满清溪雪满岑过鞋山戏题曾驾䨇虬渡海东青鞋失脚堕天风经过巳是千年后踪迹依然一夣中屈子慢劳伤世隘杨朱空自泣途穷正湏坐我匡庐顶濯足寒涛歩暁空杨邃菴待隐嘉园名待隐专待主人归此日眞归隐名园竟不违巖花如共语山石故相依朝市都忘却无劳更掩扉其二大隐眞㕓市名园陋给孤留侯先谢病范老竟归湖种竹非医俗移山不是愚对时存爕理经济自成谟其三緑野春深地山隂夜静时氷霜縁迳滑云石向人危平难心仍在扶㒹力未衰江湖兵甲满吟罢有余思其四兹园闻已久今度始来窥市里烟霞静壸中结搆竒胜逰湏继日虚席亦多时莫道东山僻苍生或未知其五芳园待公隐屯世待公亭花竹深台榭风尘暗甲兵一身良得计四海未忘情语及艰难际停盃泪欲倾登小孤书壁人言小孤殊阻絶从来可望不可攀上有颠崖势欲墯下有剑石交巉顽崃风闪壁船难进洪涛怒撞蚊龙关㠶樯摧缩不敢越徃徃退次依前山崖傍沙岸日东徙忽成巨浸通西湾帝心似悯舟楫苦神斧夜辟无痕斑风雷倐翕见万恠人谋不得容其间我来鋭意欲一徃小舟微服沿囬澜侧身脇息仰天窦悬空絶栈蛛丝悭风吹卯酒眼花落冻滑丹梯足力孱青鼍吹雨出仍没白鸟避客来复还峰头四顾尽落日宛然风景如瀛寰烟霞未觉三山逺尘土聊乗半日闲竒观江海讵为险世情平地犹多艰呜唿世情平地犹多艰囬瞻北极双泪潺豋蟂矶次草泉心刘石门韵二首中流片石倚孤雄下有冯夷百尺宫灔滪西蟠浑失地长江东去正无穷徒闻吴女埋香玊惟见沙鸥乱雪风徃事凄微何足问永安宫阙草莱中江上孤臣一片心㡬经漂没水痕深极怜撑住即从古正恐崩頽或自今藓蚀秋螺残老翠蟂呜春雨落空音好携䨇鹤矶头坐明月中宵一朗吟望庐山尽説庐山若箇竒当时圗画亦堪疑九江风浪非前日五老烟云岂定期眼惯不妨层壁险足跰湏着短笻随香炉瀑布微如线欲决天河泻上池除夕伍汝眞用待隐园韵即席次答五首一年今又去独客尚无归人世伤多难亲庭叹久违壮心都欲尽衰病特相依旅舘聊随俗桃符换早扉其二向忆青年日追欢兴不孤风尘淹歳月漂泊向江湖济世浑无术违时竟笑禺未湏悲蹇难列圣有遗谟其三正逄兵乱地况是岁穷时天运终无息人心本自危忧疑纷并集筋力顿成衰千载商山隐悠然获我思其四世道从巵漏人情尺管窥年华多渉歴变故益新竒莫惮颠危地曾逄全盛时海翁机已息应是白鸥知其五星穷囬暦纪贞极起元亨日望天廻驾先沾雨洗兵雪犹残歳恋风已旧春情莫更辞蓝尾人生未㡬倾元日雾元日昬昏雾塞空出门咫尺误西东人多失足投坑堑我亦停车泣路穷欲斩蚩尤开白日还排阊阖拜重瞳小臣谩有澄清志安得扶摇万里风二日雨昨朝隂雾埋元日向暁寒云迸雨声莫道人为无感召从来天意亦分明安危他日湏周勃痛哭当年笑贾生坐对残灯愁彻夜静听晨皷报新睛三日风一雾二雨三日风田家卜歳疑凶丰我心惟愿兵甲解天意岂必斯民穷虎旅归思懐旧土銮舆消息望还宫春盘浊酒聊自慰无使戚戚干吾衷立春二首才见春归春又来春风如旧鬂毛衰梅花未放天机泄萱草先将地脉回渐老光隂逄世难经年懐抱欲谁开孤云渺渺亲庭逺长日斑衣羡老莱天涯霜雪叹春遅春到天涯思转悲破屋多时空杼轴东风无力起疮痍周王车驾穷南服汉将旌旗守北陲莫讶春盘㫁生菜人间菜色正离仳逰庐山开元寺僻性㝷常惯受猜㸔山又是百忙来北风留客非无意南寺逄僧即未回白日高峰开雨雪青天飞瀑㵼云雷縁溪踏得支茆地修竹长松覆石台又次壁间杜牧韵春山路僻问归樵爲指前峰石迳遥僧与白云还瞑壑月随沧海上寒潮世情老去浑无頼逰兴年来独未消回首孤航又陈迹踈钟隔渚夜迢迢舟过铜陵埜云县东小山有铁船因徃观之果见其彷彿因题石上青山滚滚如奔涛铁船何䖏来停桡人间刳木宁有此疑是仙人之所操仙人一去巳千载山头日日长风号船头出土尚彷彿后冈有石云船稍我行过此费忖度昔人用心无乃忉由来风波平地恶縦有铁船还未牢秦鞭驱之未能动奡力何所施其篙我𣣔乗之访蓬岛雷师皷舵虹为缫弱流万里不胜芥复恐驾此成徒劳世路难行毎如此独立斜阳首重搔山僧巖下萧然老病僧曾求佛法礼南能论诗自许窥三昧入圣无梯出小乗高阁松风飘夜磬石床花雨落寒灯更深月岀山牕曙潄齿焚香诵法楞江上望九华山二首当年一上化城峯十日高眠雷雨中霁色暁开千嶂雪涛声夜渡九江风此时隔水㸔图画㡬歳縁云住桂丛却负洞仙蓬海约玉函丹诀在崆峒穷探虽得尽幽竒山势湏从逺望知㡬朶芙蓉开碧落九天屏嶂列旌麾高同华岳应无忝名亚匡庐却稍卑信是谪仙还具眼九华题后竟难移观九华龙潭飞流三百丈洞秘灵湫崃坼开雷斧天虚下月钩化形时试钵吐气或成楼吾欲鞭龙起爲霖遍九州庐山东林寺次韵东林日暮更豋山峰顶高僧有兰若云萝磴道石参差水声深涧树高下逺公学佛却援儒渊明嗜酒不入社我亦爱山仍恋官同是干坤避人者我歌白云聴者寡山自点头泉自泻月明壑底忽惊雷夜半天风吹屋瓦又次邵二泉韵昨逰开元殊草草今日东林逰始好手持苍竹拨层云直上青天招五老万壑笙竽松籁哀千峯晻映芙蓉开坐俯西巖窥落日风吹孤月江东来莫向人间空白首富贵何如一杯酒种莲栽菊两荒凉惠逺陶潜骨何朽乗风我𣣔还金庭三洲弱水连沙汀他年海上望庐顶烟际浮萍一点青逺公讲经台逺公説法有髙台一朶青莲云外开台上久无狮子吼野狐时复聴经来太平宫白云白云休道本无心随我迢迢度逺岑拦路野风吹蹔㫁又穿深树候前林书九江行台壁九华眞实是竒观更是庐山亦耐㸔幽胜未穷三日兴风尘已觉再来难眼余王老晴光碧衣染天池积翠寒却恠寺僧能好事直来城市索诗刋又次李佥事素韵省灾行近郊探幽指层麓囬飈振玄冈頽阳薄西陆菑田收积雨禾稼泛平菉取径歴村墟停车问耕牧清溪厉月行暝洞披云宿淅米石涧熘斧薪涧底木四翁来聚观中宵尚驰逐将迎愧深情疮痍惭抚掬幽枕静无寐风泉朗鸣玉虽缪真诀传颇苦尘縁熟终当遁名山錬药洗凢骨椷辞谢亲交流光易超忽繁昌道中阻风二首阻风夜泊柳邉亭懒夣还乡午未醒卧稳从教波浪恶地深长是水云冥入林沽酒村童引隔水放歌渔父听颇觉㸔山縁独在蓬牕刚对一峯青东风漠漠水澐澐花柳沿村春事殷泊久渔樵来作市心闲麋鹿渐同群自怜失脚趋尘土长恐归期负海云正忆山中诗酒伴石门延望㡬斜曛江邉阻风散歩至灵山寺归船不遇打头风行脚何縁到此中幽谷余寒春雪在虚檐斜日暮江空林间古塔无僧住花外仙源有路通随䖏㸔山随䖏乐莫将踪迹叹萍蓬泊舟大同山溪间诸生闻之有挟册来㝷者扁舟经月住林隈谢得黄莺日日来兼有清泉堪洗耳更多修竹好啣盃诸生渉水携诗卷童子和云扫石苔独柰华峰隔烟雾时劳䇿杖上崔嵬巖下桃花盛开携酒独酌小小山园㡬树桃安排春色候停桡开樽旋扫花隂雪展席平临松顶涛地逺不湏防俗驾溪晴还好着渔舠云问石路稀人迹深䖏容无避世豪白鹿洞独对亭五老隔青冥㝷常不易见我来骑白鹿凌空陟飞巘长风卷浮云褰帷始窥面一笑仍旧颜媿我鬂先变我来尔为主干坤亦邮传海灯照孤月静对有余眷彭蠡浮一觞宾主聊酬劝悠悠万古心黙契可无辨丰城阻风北风休叹北船穷此地曾经拜北风句践敢忘尝胆地齐威长忆射钩功桥邉黄石机先授海上陶朱意颇同况是倚门衰白甚歳寒茅屋万山中江上望九华不见五旬三过九华山一度隂寒一度雨此来天色稍晴明忽复昬霾起亭午平生山水最多縁独此相逄容有数人言此山天所秘山下居人不常睹蓬莱渉海或可求瑶水崑崙俱旧逰洞庭何止吞八九五岳曾向囊中收不信开云扫六合手扶赤日照九州驾风骑气览八极视此琐屑真浮沤江施二生与医官陶埜冐雨登山人多笑之戯作歌江生施生颇好竒偶逄陶埜竒更痴共言山外有佳寺劝予徃逰争愿随是时雷雨云雾塞多传险滑难车骑两生力陈道非逺埜请豋高觇路𡵨三人冐雨陟冈背既仆复起相牵携同侪咻笑招之返奋𬒮径徃凌﨑归来未暇顾沾湿且説地近山迳夷青林宿霭渐开霁碧巘绛气浮微䂀津津指譬在必徃兴剧不到傍人嗤予亦对之成大笑不觉老兴如童时平生山水巳成癖歴深探隐忘饥疲年来世务颇覊縳逄塲遇境心未衰埜本求仙志方外两生学士亦尔爲世人趋逐但声利赴汤踏火甘倾危解脱尘嚣事行乐尔軰狂简翻见讥归与归与吾与尔阳明之麓终尔期逰九华道中微雨山路滑山行入轻舟桃花夹岸迷逺近㢠峦叠嶂盘深幽竒峰应接劳囬首瞻之在前忽在后不道舟行转屈曲但恠青山亦奔走薄午雨霁云亦开青鞋布袜无尘埃梅蹊柳径度村落长松白石穿林限始攀风磴出木杪更俯悬崖听瀑雷乱山髙顶藏平野茆屋高低自成社此中那得有人家恐是当年避秦者西巖日色渐欲下且向前林秣吾马世途浊隘不可居吾将此地营兰若芙蓉阁九华之山何崔嵬芙蓉直傍青天栽刚风倒海吹不动大雪裂地冻还开夜半峰头挂明月宛如玉女临粧台我拂沧海写图画题诗还媿谪仙才重逰无相寺次韵四首逰兴殊未尽尘寰不可留山青只依旧白尽世间头其二人迹不到地茆茨亦数间借问此何䖏云是九华山其三抜地千峰起芙蓉挿晓寒当年㸔不足今日复来㸔其四瀑流悬絶壁峯月上寒空鸟鸣苍磵底僧住白云中豋莲花峰莲花顶上老僧居脚踏莲花不染泥夜半花心吐明月一颗悬空黍米珠重逰无相寺次旧韵旧识仙源路未差也从谷口问桃花屡攀絶栈经残雪㡬度清溪踏月华虎穴相隣多异境鸟飞不到有僧家频来休下仙翁榻只借峰头一片霞豋云峰望始尽九华之胜因复作歌九华之峰九十九此语相传俗人口俗人眼浅见皮肤焉测其中之所有我豋华顶拂云雾极目竒峰那有数巨壑中藏万玉林大剑长鎗攅武库有如智者深韬藏复如淑女避谗妬闇然避世不求知卑巳尊人羞逞露何人不道九华竒竒中之竒人未知我𣣔穷搜尽拈出秘藏恐是天所私旋解诗嚢旋收拾脱颕露出锥参差从来题诗李白好渠于此山亦潦草曾见王维画辋川安得渠来拂纎缟䨇峯遗柯生乔尔家䨇峯下不见䨇峯景如锥䖏嚢中深藏未脱颕盛徳心愈卑幽人迹多屏悠然望䨇峯可以发深省归途有僧自望华亭来迎且请诗方自华峰下何劳更望华山僧援故事要我到渠家自谓逰巳至那知望转佳正如酣醉后醒酒却湏茶无相寺金沙泉次韵黄金不布地倾沙泻流泉潭净长开镜池分或铸莲兴云爲大雨济世作丰年纵有贪夫过清风自洒然夜宿天池月下闻雷次早知山下大雨三首昨夜月明峰顶宿隐隐雷声在山麓暁来却问山下人风雨三更卷茆屋野人权作靑山主风景朝昏颇裁取巖傍日脚半溪云山下雷声一村雨天池之水近无主木魅山妖竞偷取公然又盗山头云去向人间作风雨文殊台夜观佛灯老夫高卧文殊台拄杖夜撞青天开散落星辰满平野山僧尽道佛灯来书汪进之太极巖二首一窍谁将混沌开千年様子道州来湏知太极元无极始信心非明镜台始信心非明镜台湏知明镜亦尘埃人人有箇圎圈在莫向蒲团㘴死灰劝酒平生忠赤有天知便𣣔欺人肯自欺毛髪暗从愁里改世情明向笑中危春风脉脉回枯草残雪依依恋旧枝谩对芳樽辞酩酊机关识破巳多时重逰化城寺二首爱山日日望山晴忽到山中眼自明鸟道渐非前度险龙潭更比旧时淸㑹心人逺空遗洞识面僧来不记名莫谓中丞喜忘世前途风浪苦难行山寺从来十九秋旧僧零落老比丘檐松尽长青冥榦瀑水犹悬翠壁流人住层崖嫌洞浅鸟鸣春磵觉山幽年来别有闲㝷意不似当时孟浪逰逰九华九华原亦是移文错恠山头日日云乗兴未甘回俗驾𥘉心终不负灵均𬗋芝香煖春堪茹青竹泉高晚更分幽夣巳分尘土累清猿正好月中闻弘治壬戌尝逰九华值时隂雾竟无所覩至是正徳庚辰复徃逰之风日清朗尽得其胜喜而作歌昔年十日九华住云雾终旬竟不开有如昬夜入寳藏两目无覩成空囬毎逄好事谈竒胜即思䇿蹇还一来频年驱逐事兵革出入贼垒冲风埃恐恐昼夜不遑息岂复山水能徘徊鄱湖一战偶天幸逺随归凯停江隈是时军务颇多暇况复我马方虺陨旧逰诸生亦群集遂将童冠登崔嵬先晨霏霭尚暝晦却疑山意犹嫌猜肩舆一入青阳境忽然白日开西岭长风拥篲扫浮隂九十九峰如夣醒群峦踊跃争献竒儿孙俯伏摩其顶今来始识九华面恨无诗笔爲传影层楼叠阁写未工千朶芙蓉抽玉井恠㢤造化亦安排天下竒山此兼并揽衣豋高望八荒䨇阙下见日月光长江如带绕山麓五湖七泽皆陂塘蓬瀛海上浮拳石举足可到虹可梁仙人爲我启阊阖鸾軿鹤驾纷翺翔从兹脱屣谢尘世飘然拂䄂凌苍苍巖头闲坐漫成尽日巖头坐落花不知何䖏是吾家静听谷鸟迁乔木闲㸔林蜂散午衙翠壁泉声穿乱石碧潭云影透晴沙痴儿公事眞难了湏信吾生自有涯将逰九华移舟宿寺山二首逄山未惬意落日更移船崃寺縁溪迳云林带石泉钟声先度岭月色巳浮川今夜巖房宿寒灯不待悬其二维舟谷口傍烟霏共説前冈石径微竹杖穿云寻寺去藤筐採药带花归诸生晚佩聮芳杜野老春霞缀衲衣风咏不湏沂水上碧山明月更清辉豋云峰二三子咏歌以从欣然成謡二首淳气日凋薄邹鲁亡眞承世儒倡臆说愚瞽相因仍晚途益沦溺手援吾不能弃之入烟霞高歴云峯层开茅傍虎穴结屋依巖僧岂曰事高尚庶免无予憎好鸟求其侣嘤嘤林间鸣而我在空谷焉得无良朋飘飘二三子春服来从行咏歌见眞性逍遥无俗情各勉希圣志毋爲尘所萦深林之鸟何间关我本无心云自闲大舜亦与木石䖏醉翁惟在山水间晴牕展卷有㑹意絶壁题诗无厚颜顾谓从行二三子随逰麋鹿俱忘还有僧坐巖中巳三年诗以励吾党莫恠巖僧木石居吾侪真切㡬人如经营日夜身心外剽窃糠粃齿颊余俗学未堪欺老衲昔贤取善及陶渔年来奔走成何事此日斯人亦起予春日逰齐山寺用杜牧之韵二首即㸔花发又花飞空向花前叹式微自笑半生行脚过何人未老乞身归江头鼓角翻春浪云外旌旗闪落晖羡杀山中麋鹿伴千金难买芰荷衣倦鸟投枝巳乱飞林间暝色渐霏微春山日暮成孤坐逰子天涯正忆归古洞湿云含宿雨碧溪明月弄淸晖桃花不管人间事只笑山人未拂衣重逰开元寺戏题壁中丞不解了公事到䖏㸔山复㝷寺尚为妻孥守俸钱至今未得休官去三月开花两度来寺僧倦客门未开山灵似嫌俗士驾溪风拦路吹人回君不见富贵中人如中酒折腰觧酲湏五斗未妨适意山水间浮名于我亦何有贾胡行贾胡得明珠藏珠剖其躯珠藏未能有此身巳先无轻巳重外物贾胡一何愚请君勿笑贾胡愚君今奔走声利途鑚求富贵未能得役精劳形骨髓枯竟日惶惶忧毁誉终宵惕惕防艰虞一日仅得五升米半级仍甘九族诛胥靡接踵略无悔请君勿笑贾胡愚送邵文实方伯致仕君不见埘下鸡引类唿群啄且啼稲梁已足脂渐肥毛羽脱落充庖厨又不见笼中鹤歛翼垂头困牢落笼开一旦入层云万里翶翔从廖廓人生山水湏认真胡爲利禄纒其身高车驷马尽桎梏云台麟阁皆埃尘鸱夷抱恨浮江水何似乗舟逃海濵舜水龙山予旧宅譲公且作烟霞伯拂衣便拟逐公囬爲予先扫峰头石纪夣正徳庚辰八月廿八夕卧小阁忽夣晋忠臣郭景纯氏以诗示予且极言王导之奸谓世之人徒知王敦之逆而不知王导实隂主之其言甚长不能尽録觉而书其所示诗扵壁复爲诗以纪其畧嗟乎今距景纯若干年矣非有实恶深冤郁结而未暴宁有数千载之下尚懐愤不平若是者耶秋夜卧小阁夣逰沧海濵海上神仙不可到金银宫阙高嶙峋中有仙人芙蓉巾顾我宛若平生亲欣然就语下烟雾自言姓名郭景纯携手歴歴诉衷曲义愤感激难具陈切齿尢深怨王导深奸老猾长欺人当年王敦觊神器导实隂主相縁夤不然三问三不答胡忍使敦杀伯仁寄书𣣔㧞太眞舌不相爲谋敢尔云敦病巳笃事巳去临哭嫁祸复卖敦事成同享帝王贵事败仍为顾命臣㡬微隐约亦可见世史掩覆多失眞䄂出长篇再三读觉来字字能书绅开牎试抽晋史阅中间事迹颇有因因思景纯有道者世移事徃千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁能视死如轻尘烛微先㡬炳易道多能余事非所论取义成仁忠晋室龙逄龚胜心可伦是非顚倒古多有吁嗟景纯终见伸御风骑气逰八垠彼敦之徒草木粪土臭腐同沉沦我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦者佣罔顾天经与地义不然百口未负托何忍置之死我扵斯时知有分日中斩柴市我死何足悲我生良有以九天一人抚哭晋室诸公亦可耻举目山河徒叹非携手登亭空洒泪王导真奸雄千载人未议偶感君子谈中及重与写真记固知仓卒不成文自今当与频谑戯倘其爲我一表扬万世万世万万世右晋忠臣郭景纯自述诗盖予夣中所得者因表而出之无题巖头有石人为我下嶙峋脚踏破履五十两身披旧衲四十斤任重致逺香象力餐霜坐雪金刚身夜寒䨇虎与温足雨后秃龙来伴宿手握顽砖镜未光舌底流泉梅未熟夜来拾得遇寒山翠竹黄花好共㸔同来问我安心法还解将心与汝安逰落星寺女娲炼石𥙷天漏璇玑昼夜无停走自从堕却玉衡星至今七政迷前后浑仪昼夜徒揣摩敬授人时亦何有玉衡堕却此湖中眼前谁是𥙷天手逰通天巖示邹陈二子邹陈二予皆好逰一徃通天十日留候之来归乆不至我亦乗兴聊㝷幽巖扉日出云气浮二子晞髪登巖头谷转始闻人语响苍壁杳杳长林秋嗒然坐我亦忘去人生得休且复休採芝共约阳明麓白首无惭黄绮俦青原山次黄山谷韵咨观歴州郡驱驰倦风埃名山特乗暇林壑盘萦回云石縁欹迳夏木深层隈仰穷岚霏际始覩台殿开衣传西竺旧构遗唐宋材风松溪熘急湍响空山哀妙香隐玄洞僧屋悬穹崖扳依俨龙象陟降临纬阶飞泉泻灵窦曲槛连云榱我来慨遗迹胜事多湮埋邈矣西方教流传遍中垓如何皇极化反使吾人猜剥阳幸未絶生意存枯荄伤心眼底事莫负生前盃烟霞有本性山水乞归骸﨑岖羊肠坂车轮㡬倾催萧散麋鹿伴涧谷终追陪恬愉返眞澹閴寂辞喧豗至乐发天籁丝竹谢滛哇千古自同调岂必时代偕珎重二三子兹逰非偶来且从山叟宿勿受役夫催东峰上烟月夜景方徘徊睡起偶成四十余年腄夣中而今醒眼始朦胧不知日已过停午𧺫向髙楼撞暁钟起向髙楼撞晓钟尚多昏睡正懵懵縦令日暮醒犹得不信人间耳尽聋立春荒村乱后耕牛絶城郭春来见土牛家业苟存郷井恋风尘先幸甲兵休未能布徳惭时令聊复题诗写我忧为报胡雏湏逺塞暂时邉将驻南州逰庐山开元寺清晨入谷到斜曛徧歴青霞蹑紫云阊阖逺从䨇剑辟银河眞自九天分驱驰此日原非暇夣想当年亦自勤㫁拟罢官来驻此不教林鹤更移文豋小孤次陆良弼韵㸔尽东南百二峰小孤江上是眞龙攀龙我𣣔乗风去高蹑层霄絶世踪月下吟三首露冷天清月更辉可㸔逰子倍沾衣催人歳月心空在满眼兵戈事渐非方朔本无金马意班超惟愿玉门归白头应倚庭前树恠我还期秋又违江天月色自清秋不管人间底许愁谩拟翠华旋北极正怜白髪倚南楼狼烽絶塞寒𥘉入鹤怨空山夜未休莫重三公轻一日虚名真觉是浮沤依依牕月夜还来渺渺乡愁坐未囬素位也知非自得白头无柰是亲衰当年竹下曾裘仲何日花前更老莱恳䟽乞骸今㡬上中宵翘首望三台月夜二首高台月色倍新晴极浦浮沙逺树平客乆欲迷乡国望乱余愁聴皷鼙声湖南水潦频移粟碛北风烟且罢征濡手未辞援溺苦白头方切倚闾情举世困酣睡而谁偶独醒疾唿未能起瞪目相恠惊反谓醒者狂群起环闘争洙泗辍金铎濂洛传微声谁鸣涂毒皷闻者皆昬冥嗟尔欲奚为奔走皆营营何当闻此皷开尔天聪明雪望四首风雪楼台夜更寒暁来霁色满山川当歌莫放阳春调㡬䖏人家未起烟𥘉日湖山雪未融野人村落闭重重安居信是丰年兆爲语田夫莫惰农霁景朝来更好㸔河山千里思漫漫茅檐日色犹堪曝应是边关地更寒法象冥蒙失巨纎连朝风雪费粧严谁将尘世化珠玉好与贫家聚米盐火秀宫次一峯韵三首兹山堪遁迹上应少微星洞里干坤别壸中日月明道心空自警尘夣苦难醒方峤由来此虚无隔九𬈑其二清溪曲曲转层林始信桃源路未深晚树烟霏山阁静古松雷雨石坛隂丹炉遗火飞残药仙乐浮空寄絶音莫道山人才一到千年陈迹此重寻其三落日下清江怅望阁道晚人言玉笥更竒絶漳口停舟路非逺肩舆取径沿村落心目先驰嫌足缓山昏欲就云储眠踈林月色与风泉夣魂忽忽到真境侵晓循迹来洞天洞天非人世予亦非世人当年曾此寄一迹屈指忽复三千春巖头坐石剥落尽手种松栢枯龙麟三十六峰仅如旧涧谷渐改溪流新空中仙乐风吹㫁化为皷角惊风尘风尘惨淡半天地何当一扫还吾真从行诸生骇吾説问我恐是兹山神君不见广成子髙卧崆峒长不死到今一万八千年阳明真人亦如此归懐行年忽五十顿觉毛髪改四十九年非童心独犹在世故渐改渉遇坎稍无馁毎当快意事退然思辱殆倾否作圣功物覩岂不快柰何桑梓懐衰白倚门待啾啾吟知者不惑仁不忧君胡戚戚眉䨇愁信歩行来皆坦道凭天判下非人谋用之则行舎即休此身浩荡浮虚舟丈夫落落掀天地岂顾束縳如穷囚千金之珠弹鸟雀掘土何烦用镯镂君不见东家老翁防虎患虎夜入室啣其头西家児童不识虎执竿驱虎如驱牛痴人惩噎遂废食愚者畏溺先自投人生逹命自洒落忧谗避毁徒啾啾居越诗三十四首归兴二首百战归来白髪新青山从此作闲人峯攅尚忆冲蛮阵云𧺫犹疑见虏尘岛屿微茫沧海暮桃花烂熳武陵春而今始信还丹诀却笑当年识未真其二归去休来归去休千貂不换一羊裘青山待我长爲主白髪从他自满头种菓移花新事业茂林脩竹旧风流多情最爱沧州伴日日相唿理钓舟次谦之韵珍重江船冐暑行一宵心话更分明湏从根本求生死莫向支流辨浊清久柰世儒横臆说竞搜物理外人情良知底用安排得此物由来自浑成再逰浮峰次韵廿载风尘始一回豋高心在力全衰偶懐胜事乗春到况有良朋自逺来还指松萝㝷旧隐拨开云石翦蒿莱后期此别知何地莫厌花前劝酒盃夜宿浮峯次谦之韵日日春山不厌㝷野情原自懒朝簮㡬家茅屋山村静夹岸桃花溪水深石路草香随鹿去洞门萝月聼猿吟禅堂坐久发清磬却笑山僧亦有心再逰延夀寺次旧韵歴歴溪山记旧踪寺僧遥住翠微重扁舟曾泛桃花入𡵨路心多草树封谷口鸟声兼伐木石门烟火出深松年来百好俱衰薄独有幽探兴尚浓碧霞池夜㘴一雨秋凉入夜新池邉孤月倍精神潜鱼水底传心诀栖鸟枝头説道真莫谓天机非嗜欲湏知万物是吾身无端礼乐纷纷议谁与青天扫宿尘秋声秋来万木发天声点瑟回琴日夜清絶调逈随流水逺余音细入晚云轻洗心真巳空千古倾耳谁能辨九成徒使清风传律吕人间瓦缶正雷鸣林汝桓以二诗寄次韵为别㫁云徴日半晴隂何䖏高梧有鳯鸣星汉浮槎先入夣海天波浪不湏惊鲁郊巳自非常典膰肉宁爲脱冕行试向沧浪歌一曲未云不是九韶声尭舜人人学可齐昔贤斯语岂无稽君今一日真千里我亦当年苦旧迷万理由来吾具足六经原只是阶梯山中尽有闲风月何日扁舟更越溪月夜二首万里中秋月正晴四山云霭忽然生湏臾浊雾随风散依旧青天此月明肯信良知原不昧从他外物岂能撄老夫今夜狂歌发化作钧天满太清䖏䖏中秋此月明不知何处亦群英湏怜絶学经千载莫负男児过一生影响尚疑朱仲晦支离羞作郑康成铿然舎瑟春风里点也虽狂得我情秋夜春园花木始菲菲又是高秋落叶稀天逈楼台含气象月明星斗避光辉闲来心地如空水静后天机见隠微深院寂寥群动息独怜乌鹊绕枝飞夜坐独坐秋庭月色新干坤何䖏更闲人高歌度与清风去幽意自随流水春千圣本无心外诀六经湏拂镜中尘却怜扰扰周公夣未及惺惺陋巷贫心渔爲钱翁希明别号题有渔者歌曰渔不以目惟以心心不在鱼渔更深北𬈑之鲸殊小小一举六鳌未足歆敢问何如其为渔耶曰吾将以斯道为网良知爲纲太和爲饵天地爲舫絜之无意散之无方是谓得无所得而忘无可忘者矣豋香炉峰次萝石韵曾从炉鼎蹑天风下数天南百二峰胜事縦为多病阻幽懐还与故人同旌旗影动星辰北皷角声回沧海东世故茫茫浑未定且乗溪月放归观从吾登炉峰絶顶戏赠道人不柰登山癖日暮犹思絶栈云巖底独行穿虎穴峰头清啸乱猿群清溪月出时㝷寺归棹城隅夜欵门可咲中郎无好兴独留松院坐黄昏书扇赠从吾君家只在海西隈日日寒潮去复廻莫遣扁舟成久别炉峰秋月望君来嘉靖甲申冬二十一日再豋秦望自弘治戊午登后二十七年矣将下适董萝石与二三子来复坐乆之暮归同宿云门僧舎𥘉冬风日佳杖䇿登崔嵬自予覊宦迹久与山谷违屈指廿七载今兹复一来沿溪㝷徃路歴歴皆所懐跻险还屡息兴在知吾衰薄午际峰顶旷望未能回良朋亦偶至归路相徘徊夕阳飞鸟静群壑风泉哀悠悠观化意点也可与偕山中谩兴清晨急雨度林扉余滴烟稍尚湿衣雨水霞明桃乱吐沿溪风煖药𥘉肥物情到底能容懒世事从前顿觉非自拟春光还自领好谁歌咏月中归挽潘南山圣学宫墻亦乆荒如公精力可升堂若爲千古经纶手只作终年着述忙末俗浇漓风益下平生辛苦意难忘西风一夜山阳笛吹尽南冈落木霜和董萝石菜花韵油菜花开满地金鹁鸠声里又春深闾阎正苦饥民色畎畆常懐老圃心自有牡丹堪富贵也从蜂蝶谩追㝷年年开落浑闲事来赏何人共此襟天泉楼夜坐和萝石韵莫厌西楼坐夜深㡬人今夕此豋临白头未是形容老赤子依然混沌心隔水鸣榔闻过棹映牕残月见踈林看君巳得忘言意不是当年只苦吟咏良知四首示诸生箇箇人心有仲尼自将闻见苦遮迷而今指与真头面只是良知更莫疑问君何事日憧憧烦恼埸中错用功莫道圣门无口诀良知两字是叅同人人自有定盘针万化根縁总在心却笑从前顚倒见枝枝叶叶外头㝷无声无臭独知时此是干坤万有基抛却自家无尽藏沿门持钵效贫児示诸生三首尔身各各自天真不问求人更问人但致良知成徳业谩从故𥿄费精神干坤是易原非画心性何形得有尘莫道先生学禅语此言端的爲君陈人人有路透长安坦坦平平一直㸔尽道圣贤湏有秘翻嫌易简却求难只从孝弟爲尭舜莫把辞章学柳韩不信自家原具足请君随事反身观长安有路极分明何事幽人矌不行遂使蓁茅成间塞尽教麋鹿自縦横徒闻絶境劳悬想指与迷途却浪惊冐险甘投蛇虺窟颠崖堕壑竟亡生答人问良知二首良知却是独知时此知之外更无知谁人不有良知在知得良知却是谁知得良知却是谁自家痛痒自家知若将痛痒从人问痛痒何湏更问爲答人问道饥来喫饭倦来眠只此修行玄更玄説与世人浑不信却从身外覔神仙寄题玉芝庵尘途骏马劳千里月树鹪鹩足一枝身既了时心亦了不湏多羡碧霞池别诸生绵绵圣学巳千年两字良知是口传欲识浑沦无斧凿湏从䂓矩岀方圆不离日用常行内直造先天未画前握手临𡵨更何语慇懃莫媿别离筵后中秋望月歌一年两度中秋节两度中秋一様月两度当筵望月人㡬人犹在㡬人别此后望月㡬中秋此㑹中人知在否当筵莫惜慇懃望我巳衰年半白头书扇示正宪汝自冬春来颇解学文义吾心岂不喜顾此枝叶事如树不植根暂荣终必瘁植根可如何愿汝且立志送萧子雝宪副之任衰疾悟止足闲居便静修採芝深谷底考槃南涧头之子亦早见枉㠶经旧丘幽㝷意始结公期巳先遒星途触来暑拯焚能自由黄鹄一高举刚风翼难收懐兹恋丘陇回顾未忘忧徃志局千里岂伊枋榆投哲士营四海细人聊自谋圣作正思治吾衰亮何酬所望登才俊济济扬鸿休隐者嘉肥遯仕者当谁俦宁无瘳寂念宜急疮痍廖舎藏应有时行矣毋淹留中秋去年中秋隂复晴今年中秋隂复隂百年好景不多遇况乃白髪相侵㝷吾心自有光明月千古团圆永无缺山河大地拥清辉赏心何必中秋节嘉靖丙戌十二月庚申始得子年已五十有五矣六月静斋二丈昔与先公同举于乡闻之而喜各以诗来贺蔼然世交之谊也次韵为谢海鹤精神老益强晚途诗价重圭璋洗児惠比金钱贵烂目光呈奎井祥何物敢云䋲祖武他年只好共爷长偶逄灯事开汤饼庭树春风转岁阳其二自分秋禾后吐芒敢云琢玉晚珪璋漫凭先徳余家庆岂是生申降岳祥携抱且堪娱老况长成或可望书香不辞歳岁临汤饼还见吾家第㡬郎两广诗二十一首秋日饮月巖新搆别王侍御湖山久系念块䖏限形迹遥望一水间十年靡由即军旅起衰废驱驰岂遑息前旌道回冈取捷上畸侧新搆鬰层椒石门转深寂是时霜始降风凄群卉拆壑静响江声牕虚涵海色夕隂下西岑凉月穿东壁观风此余情抚景见髙臆匪从群公饯何因得良觌南徼方如燬救焚敢辞亟来归幸有期终遂幽㝷僻复过钓台忆昔过钓台驱驰正军旅十年今始来复以兵戈起空山烟雾深徃迹如夣里微雨林径滑肺病䨇足胝仰瞻台上云俯濯台下水人生何碌碌高尚当如此疮痍念同胞至人匪为巳过门不遑入忧劳岂得巳滔滔良自伤果㢤末难矣右正徳巳卯献俘行在过钓台而弗及登今兹复来又以兵革之役兼肺病足疮徒顾瞻怅望而巳书此付桐庐尹沈元材刻置亭壁聊以纪经行岁月云耳嘉靖丁亥九月廿二日书时从行进士钱徳洪王汝中建徳尹杨思臣及元材凢四人方思道送西峰西峰隐真境微境临通衢行役空屡屡过眼𬒳尘迷青林外延望中閟何由窥方子巖廊器兼巳云霞姿毎逄泉石䖏必刻棠陵诗兹山秀常玉之子嚢中锥群峯灏秋气乔木含凉吹此行非佳饯谁爲发幽竒柰何眷清赏局促牵至期悠悠伤絶学之子亦如斯爲君指周道直徃勿复疑西安雨中诸生出候因寄徳洪汝中并示书院诸生㡬度西安道江声暮雨时机关鸥鸟破踪迹水云疑仗钺非吾事传经媿尔师天真泉石秀新有鹿门期徳洪汝中方卜书院盛称天真之竒并寄及之不踏天真路依稀二十年石门深竹迳苍崃泻云泉泮壁环胥海龟畴见宋田文明原有象卜筑岂无縁寄石潭二絶仆兹行无所乐乐与二公一㑹耳得见闲斋固已如见石潭矣留不尽之兴扵后期岂谓乐不可极耶闻尊恙已平复必扵不出见客无乃太以界限自拘乎奉次二絶用发一笑且以致不及请教之憾见説新居止隔山肩舆暁出暮堪还知公久已藩篱撤何事深林尚闭关乗兴相㝷渉万山扁舟亦复及门还莫将身病爲心病可是无关却有关长生长生徒有慕苦乏大药资名山遍探歴悠悠鬓生丝微躯一系念去道日逺而中岁忽有觉九还乃在兹非炉亦非鼎何坎复何离本无终始究宁有死生期彼㢤逰方士诡辞反增疑纷然诸老翁自传困多𡵨干坤由我在安用他求爲千圣皆过影良知乃吾师南浦道中南浦重来夣里行当年锋镝尚心惊旌旗不动山河影皷角犹传草木声巳喜闾阎多复业独怜饥馑未寛征迂踈何有甘棠惠惭愧香灯父老迎重豋黄土脑一上高原感慨重千山落木正无穷前途且与停西日此地曾经拜北风剑气晚横秋色浄兵声寒带暮江雄水南多少流亡屋尚诉征求杼轴空过新溪驿犹记当年筑此城广徭湖宼正纵横人今乐业皆安堵我亦经过一驻兵香火沿门惭老稚壸浆逺道及从行峰山拏手疲劳甚且放归农莫送迎梦中絶句此予十五岁时夣中所作今拜伏波祠下宛如夣中兹行殆有不偶然者因识其事于此卷甲归来马伏波早年兵法鬂毛皤云埋铜柱雷轰折六字题诗尚不磨谒伏波庙二首四十年前夣里诗此行天定岂人爲徂征敢倚风云阵所过湏同时雨师尚喜逺人知向望却惭无术救疮痍从来胜算归廊庙耻説兵戈定四夷楼船金皷宿乌蛮鱼丽群舟夜上滩月遶旌旗千嶂静风传铃柝九溪寒荒夷未必先声服神武由来不杀难想见虞廷新气象两堦干羽五云端破㫁藤崃才㸔干羽格苗夷忽见风雷起战旗六月徂征非得巳一方流毒巳多时迁賔玉石分湏早柳庆云霓怨莫遅嗟尔有司惩既徃好将恩信抚遗黎平八寨见説韩公破此蛮豼貅十万骑连山而今止用三千卒遂尔收功一月间岂是人谋能妙算偶逄天助及师还穷搜极讨非长计湏有恩威化梗顽南宁二首一驻南宁五月余始因送逺过僧庐浮屠絶壁经残燹井灶沿村见废墟抚恤尚惭凋弊后逰观正及省耕𥘉近闻襁负归猺獞莫陋夷方不可居劳矣田人莫逺迎疮痍未定犬犹惊燹余破屋湏先缉雨后荒畬莫废耕归喜逃亡来负襁贫怜繻绔缀旗旌圣朝恩泽寛如海甑鲋盆鱼縦尔生徃岁破桶冈宗舜祖世麟老宣慰实来督兵今兹思田之役乃随父致仕宣慰明辅来从事目击其父子孙三世皆以忠孝相承相尚也诗以嘉之宣慰彭明辅忠勤晚益敦归师当五月冐暑净蛮氛九霄虽巳老报国意尤懃五月冲炎署回军立战勲爱尔彭宗舜少年多战功从亲心巳孝报国意尤忠题甘泉居我闻甘泉居近连菊坡麓十年劳夣思今来快心目徘徊𣣔移家山南尚堪屋渴饮甘泉泉饥飡菊坡菊行㸔罗浮云此心聊复足书泉翁壁我祖死国事肇禋在增城荒祠幸新复适来奉𥘉蒸亦有兄弟好念言思一㝷苍苍兼葭色宛隔环瀛深入门散图史想见抱膝吟贤郎敬父执童仆意相亲病躯不遑宿留诗慰慇懃落落千百载人生㡬知音道通着形迹期无负𥘉心王文成公全书卷二十终王文成公全书文录续编卷第三十一下王文成公全书卷之三十一山东乡试録四书所谓大臣者以道事君不可则止负大臣之名尽大臣之道者也夫大臣之所以为大臣正以能尽其道焉耳不然何以称其名哉昔吾夫子因季子然之问以由求可为大臣而告之以为大臣之道未易举也大臣之名可轻许乎彼其居于庙堂之上而为天子之股肱处扵辅弼之任而爲群僚之表帅者大臣也夫所谓大臣也者岂徒以其崇高贵重而有异扵群臣巳乎岂亦可以奔走承顺而无异扵群臣巳乎必其扵事君也经徳不回而凡所以启其君之善心者一皆仁义之言守正不挠而凡所以格其君之非心者莫非尭舜之道不阿意顺㫖以承君之欲也必䋲愆纠缪以引君扵道也夫以道事君如此使其爲之君者扵吾仁义之言说而弗绎焉则是志有不行矣其可诎身以信道乎扵吾尭舜之道从而弗改焉则是諌有不听矣其可枉道以狥人乎殆必奉身而退以立其节虽万钟有弗屑也固将见㡬而作以全其守虽终日有弗能也是则以道事君则能不枉其道不可则止则能不辱其身所谓大臣者盖如此而岂由求之所能及哉尝观夫子许由求二子以为国则亦大臣之才也巳而于此独不以大臣许之者岂独以隂折季氏之心诚以古之大臣进以礼退以义而二子之于季氏既不能正又不䏻去焉则亦徒有大臣之才而无其节是以不免为才之所使耳虽然比之覊縻扵爵禄而不知止者不既有间矣乎齐明盛服非礼不动所以脩身也尽持敬之功端九经之本夫脩身为九经之本也使非内外动静之一扵敬焉则身亦何事而脩哉昔吾夫子告哀公之问政而及扵此若曰九经莫重扵脩身脩身惟在扵主敬诚使内志静专而罔有错杂之私中心明洁而不以人欲自蔽则内极其精一矣冠冕佩玉而穆然容止之端严垂绅正笏而俨然威仪之整肃则外极其检束矣又必克已私以复礼而所行皆中夫节不但存之扵静也遏人欲扵方萌而所山不睽扵礼尤必察之扵动也是则所谓尽持敬之功者如此而亦何莫而非所以脩身哉诚以不一其内则无以制其外不齐其外则无以飬其中脩身之道未备也静而不存固无以立其本动而不察又无以胜其私脩身之道未尽也今焉制其精一扵内而极其检束扵外则是内外交飬而身无不脩矣行必以礼而不戾其所存动必以正而不失其所飬则是动静不违而身无不脩矣是则所谓端九经之本者如此而亦何莫而不本扵持敬哉大抵九经之序以身为本而圣学之要以敬为先能脩身以敬则笃恭而天下平矣是盖尧舜之道夫子举之以告哀公正欲以兴唐虞之治扵春秋而子思以继大舜文武周公之后者亦以明其所传之一致耳后世有能举而行之则二帝三王之治岂外是哉斯固子思之意也禹思天下有溺者由巳溺之也稷思天下有饥者由已饥之也圣人各有忧民之念而同其任责之心夫圣人之忧民其心一而已矣所以忧之者虽各以其职而其任之于已也曷尝有不同哉昔孟子论禹稷之急扵救民而原其心以爲大禹之平水土也虽其所施无非决川距海之功而民可免扵昏垫矣然其汲汲之心以爲天下若是其广也吾之足迹既有所未到之地则夫水之未治者亦必有之矣水之汎滥既有所不免之地则夫民之遭溺者亦容有之矣夫民之䧟溺由水之未治也吾任治水之责使水有不治以溺吾民是水之溺民即吾之溺民也民之溺扵水实吾之溺之也吾其救之可不急乎后稷之教稼穑也虽其所爲无非播时百谷之事而民可免扵阻饥矣然其遑遑之心以为万民若是其衆也吾之稼穑固未能人人而靣诲矣䏻保其无不知者乎民之树艺既未能人人而必知矣能保其无不饥者乎夫民之有饥由谷之未播也吾任播谷之责使谷有未播以饥吾民是饥之厄民即吾之厄民也民之饥扵食实吾之饥之也吾其拯之可以缓乎夫禹稷之心其急扵救民盖如此此其所以虽当治平之世三过其门而不入也欤虽然急扵救民者固圣贤忧世之夲心而安扵自守者又君子持巳之常道是以颜子之不改其乐而盂子以为同道扵禹稷者诚以禹稷颜子莫非素其位而行耳后世各狥一偏之见而仕者以趋时为通逹隐者以忘世为高尚此其所以进不䏻忧禹稷之忧而退不能乐颜子之乐也欤易先天而天弗违后天而奉天时大人扵天黙契其未然者奉行其巳然者夫大人与天一而巳矣然则黙契而奉行之者岂有先后之间哉昔文言申干九五爻义而及此竟谓大人之扵天形虽不同道则无异自其先扵天者言之时之未至而道隐扵无天未有为也大人则先天而为之盖必经纶以造其端而心之所欲暗与道符裁成以创其始而意之所爲黙与道契如五典未有也自我立之而与天之所叙者有脗合焉五礼未制也以义起之而与天之所秩者无差殊焉天何尝与之违乎以其后于天者言之时之既至而理显于有天已有爲也大人则后天而奉之盖必穷神以继其志而理之固有者祗承之而不悖知化以述其事而理之当行者钦若之而不违如天叙有典也立爲政敎以道之五典自我而敦矣天秩有礼也制爲品节以齐之五礼自我而庸矣我何尝违于天乎是则先天不违大人即天也后天奉天天即大人也大人与天其可以二视之哉此九五所以爲天下之利见也欤大抵道无天人之别在天则爲天道在人则爲人道其分虽殊其理则一也衆人牿于形体知有其分而不知有其理始与天地不相似耳惟圣人纯于义理而无人欲之私其体即天地之体其心即天地之心而其所以爲之者莫非天地之所爲也故曰循理则与天爲一河出图洛岀书圣人则之天地显自然之数圣人法之以作经焉甚矣经不徒作也天地不显自然之数则圣人何由而法之以作经哉大传言卜筮而推原圣人作易之由其意盖谓易之用也不外乎卜筮而易之作也则法乎圗书是故通于天者河也伏羲之时天降其祥龙马负圗而出其数则以五生数统五成数而同居其方是为数之体焉中于地者洛也大禹之时地呈其瑞神龟载书而出其数则以五竒数统四偶数而各居其所是为数之用焉圗书出矣圣人若何而则之彼伏羲则图以画卦虗五与十者太极也积二十之竒而合二十之偶以一二三四而为六七八九则仪象之体立矣析四方之合以爲干坤坎离补四隅之空以为兊震巽艮则八卦之位定矣是其变化无穷之妙何莫而不本于圗乎大禹则书以叙畴实其中五者皇极也一五行而二五事三八政而四五纪第于前者有序而不乱也六三德而七稽疑八庻征而九福极列于后者有条而不紊也是其先后不易之序何莫而不本于书乎吁圣人之作易其原出扵天者如此而卜筮之用所以行也欤大抵河图洛书相为经纬八卦九章相为表里但伏羲先得乎圗以画卦无所待于书大禹独得乎书以叙畴不必考于圗耳若䆒而言之则书固可以爲易而圗亦可以作范又安知圗之不爲书书之不爲圗哉噫理之分殊非深扵造化者其孰能知之书王懋昭大德建中于民以义制事以礼制心垂𥙿后昆予闻曰䏻自得师者王大臣告君既勉其脩君道以贻诸后必证以隆师道而成其功夫君道之脩未有不隆师道而能致者也大臣之论如此其亦善于告君者哉吾想其意若谓新徳固所以属人心而建中斯可以尽君道吾王其必勤顾諟之功以明其徳求此中之全体而自我建之以爲斯民之极也操日跻之敬以明夫善尽此中之妙用而自我立之以爲天下之凖也然中果何自而建邪彼中见于事必制以吾心之裁制使动无不宜而后其用行矣中存于心必制以此理之节文使静无不正而后其体立矣若是则岂特可以建中于民而巳邪本支百世皆得以承懿范于无穷而建中之用绰乎其有余裕矣子孙千亿咸得以仰遗矩于不坠而建中之推恢乎其有余地焉然是道也非学无以致之盖古人之言以为传道者师之责人君苟能以虗受人无所拂逆则道得于巳可以为建极之本而王者之业益以昌大矣考徳者师之任人君果能愿安承教无所违拒则徳成于身足以为立凖之地而王者之基日以开拓矣是则君道脩而后其及逺师道立而后其功成吾王其可以不勉于是哉抑尝反覆仲虺此章之㫖懋徳建中允执厥中之余绪也制心制事制外养中之遗法也至于能自得师之一语是又心学之格言帝王之大法则仲虺之学其得于尧舜之所授受者深矣孟子叙道统之传而谓伊尹莱朱爲见而知者而说者以莱朱为仲虺其信然哉继自今立政其勿以憸人其惟吉士大臣勉贤王之为治惟在严以逺小人而专于任君子也盖君子小人之用舎天下之治忽系焉人君立政可不严于彼专于此哉周公以是而告成王意岂不曰立政固在于用人而非人适所以乱政彼吉士之不可舎而憸人之不可用盖自昔而然矣继今以立政而使凡所以治其民者不致苟且而因循则其施为之详固非一人所能任也而将何所取乎继此以立政而使凡所谓事与法者不致懈怠而废弛则其料理之烦亦非独力所能举也而将何所用乎必其于憸人也去之而勿任于吉士也任之而勿疑然后政无不立矣盖所谓憸人者行伪而坚而有以饰其诈言非而辩而有以乱其真者也不有以逺之将以妨吾之政矣必也严防以塞其倖入之路慎选以杜其躁进之门勿使得以戕吾民坏吾事而挠吾法焉所谓吉士者守恒常之徳而利害不能憷抱贞吉之操而事变不能揺者也不有以任之无以成吾之治矣必也推诚信而彼此之不疑隆委托而始终之无间务使得以安吾民济吾事而平吾法焉吁严以去之则小人无以投其衅专以任之则君子有以成其功国家之治也其以是欤抑考之于书禹益伊傅周召之告君至君子小人之际毎致意焉盖君徳之隆替世道之升降其原皆出于此非细故也秦汉以下论列之臣鲜知此义惟诸葛孔明之言曰亲君子逺小人先汉所以兴隆也其竟独与此合故论者以为三代之遗才云诗不遑启居玁狁之故戍者自言劳之未息由患之未息也夫玁狁之患不可以不备则戍役之劳自有所不免矣王者于遣戍之时而代为之言若此所谓叙其情而风之以义者欤此诗之意盖谓人固有不䏻忘之情然亦有不容巳之义彼休息之乐吾岂独无其情乎启居之安吾宁独无其念乎诚以王命出戍则此身既巳属之军旅而势不容扵自便耳是以局促行伍之间奔走风尘之下师出以律而号令之严其敢违军法有常而更代之期何敢后则吾虽有休息之情而固所不暇矣虽懐启居之念而亦所不遑矣然此岂上人之故欲困我乎岂吾君之必欲劳我乎诚以玁狁猾夏则是举本以卫夫生灵而义不容于自巳耳彼其侵扰疆埸之患虽亦靡常而慿陵中国之心实不可长使或得肆猖獗则腥羶之忧岂独在于廊庙如其乘间窃发则涂炭之苦遂将及于吾民是我之不遑休息者无非保乂室家而玁狁之是备也我之不暇启居者无非靖安中国而外宼之是防也吁叙其勤苦悲伤之情而风以敌忾勤王之义周王以是而遣戍役此其所以劳而不怨也欤大抵人君之为国好战则亡忘战则危故用兵虽非先王之得已而即戎之训亦有所不敢后也观此诗之遣戍不独以见周王重于役民悯恻哀怜不容巳之至情而亦可以见周之防御玁狁于平日者盖亦无所不至故玁狁之在三代终不得以大肆其荼毒后世无事则懈弛有事则张皇戎之不靖也有由然哉孔曼且硕万民是若新庙制以顺人心诗人之颂鲁侯也夫人君之举动当以民心爲心也鲁侯脩庙而有以顺乎民焉诗人得不颂而美之乎鲁人美僖公之脩庙而作是诗及此谓夫我公之脩庙也材木尽来甫之良经画殚奚斯之虑意以卑宫之俭可以自奉而非致孝乎鬼神则新庙之作虽甚曼焉亦所宜矣茅茨之陋可以自处而非敬事其先祖则新庙之脩虽甚硕焉亦非过矣是以向之卑者今焉增之使高而体制极其巍峩盖斯革斯飞孔曼而长也向之隘者今焉拓之使广而䂓模极其弘逺盖闲如奕如且硕而大也然庙制之极美者岂独以竭我公之考思实所以从万民之仰望盖以周公皇祖徳洽下民而庙之弗称固其所愿改作也今之孔曼亦惟民之所欲是从耳泽流后世而庙之弗缉固其所愿脩治也今之孔硕亦惟吾民之所愿是顺耳是以向之有憾于弗称者今皆翕然而快睹莫不以为庙之曼者宜也非过也向之致怨于弗缉者今皆欣然而满望莫不以为庙之硕者非过也宜也吁庙制脩于上而民心顺于下则其举事之善于此可见而鲁公之贤亦可想矣抑考鲁之先君自伯禽以下所以懐养其民人者无非仁爱忠厚之道而周公之功徳尤有以衣被而渐渍之是以其民乆而不忘虽一庙之脩亦必本其先世之泽而颂祷焉降及秦汉干戈之际尚能不废弦诵守礼义为主死节而汉髙不敢加兵圣人之泽其逺矣哉春秋楚子入陈楚子围郑晋荀林父帅师及楚子战于邲晋师败绩楚子㓕萧晋人宋人卫人曹人同盟于清丘外兵顺而伯国自亵其威旣可贬外兵黩而伯国徒御以信尤可讥此楚以争伯为心而晋失待之之道春秋所以两示其法也自夫晋景无制中夏之畧而后楚庄有窥北方之圗始焉县陈以讨罪也而征舒就戮继焉入郑以贰巳也而潘尫遂盟一则讨晋之所未讨一则平郑之所欲平是虽未免以力假仁然其义则公其辞则顺矣晋欲强之必脩德以俟观衅而动斯可也顾乃兴无名之师而师之以林父楚子退师矣而犹欲与之战先縠违命矣而不能行其辟遂致邲战既北而晋遂不支则是主晋之师者林父也弃晋之师者林父也责安所逃乎春秋于陈书入于郑书围者所以减楚之罪而于邲之战则独书林父以主之用以示失律䘮师之戒也自夫晋人之威既䙝而后楚人之势益张伐萧不巳而围其城围萧不巳而溃其衆以吞噬小国之威为恐动中华之计是其不能以礼制心而其志已盈其兵巳黩矣晋欲御之必信任仁贤脩明政事斯可也顾乃为清丘之盟而主之以先縠不能强于为善而徒刑牲㰱血之是崇不能屈于羣䇿而徒要质鬼神之是务故其盟亦随败而晋卒不竞则是主斯盟者䘮师之縠也同斯盟者列国之卿也责安所归乎春秋不称萧溃特以㓕书者所以断楚之罪而清丘之盟则类贬列卿而人之用以示谋国失职之戒也吁楚荘之假仁晋景之失䇿不待言说而居然于书法见之此春秋之所以为化工欤抑又论之仗义执言桓文之所以制中夏者也晋主夏盟虽世守是道犹不免为三王之罪人而又幷其先人之家法而弃之顾汲汲于会狄伐郑而以讨陈遗楚使楚得风示诸侯于辰陵则是时也虽邲之战不败清丘之盟不渝而大势固巳属之楚矣呜唿孔子沐浴之请不用于哀公而鲁替董公缟素之说见用于高帝而汉兴愚于是而重有感也楚子蔡侯陈侯许男顿子沈子徐人越人伐吴春秋纪外兵而特进夫逺人以事有可善而类无可絶也盖君子与人为善而世类之论亦所不废也然则徐越从楚伐吴而春秋进之者非以此哉慨夫庆封就戮楚已见衘于吴东鄙告入吴复致怨于楚至是楚子内搂诸侯外连徐越而有伐吴之役然何以见其事有可善邪盖庆封之恶齐之罪人也吴子纳而处之是为崇恶楚子执而戮之是为讨罪彼曲此直公论巳昭于当时矣夫何吴子违义举兵困三邑之民报朱方之憾岂非狄道哉楚子率诸侯以伐之声崇恶之过问违义之由是乃以有名而讨无名以无罪而讨有罪也揆之彼善于此之义固有可善者矣又何以见其类无可絶邪盖徐越之夷夏之变于夷者也徐本伯益之后越本大禹之后元徳显功先世尝通于周室矣惟其后人渎礼称王甘心于僣伪得罪于典常故爲狄道耳君子正王法以黜之上虽不使与中国等下亦不使与夷狄均盖以后人之僣伪固法所不贷而先世之功徳亦义所不泯也揆之赏延于世之典殆非可絶者欤夫事既有可善类又无可絶故越始见经而与徐皆得称人圣人以爲楚之是伐比吴爲善其从之者又皆圣贤之后则进而称人可也春秋之慎于絶人也如是夫抑论吴楚在春秋亦徐越而巳矣吴以㤗伯之后而称王楚以祝融之后而称王故春秋亦以待徐越者待之猾夏则举号慕义则称人及其浸与盟会亦止于称子曾不得以本爵通焉盖待之虽恕而其法固未始不严也然则僣伪者其能逃于春秋之斧钺邪礼记君子慎其所以与人者君子之所谨者交接之道也夫君子之与人交接必有其道矣于此而不谨乌能以无失哉记礼器者其㫖若曰观礼乐而知夫治乱之由故君子必慎夫交接之具君子之与人交接也不有礼乎而礼岂必玉帛之交错凡事得其序者皆是也礼之得失人之得失所由见是礼在所当慎矣不有乐乎而乐岂必钟鼓之铿锵凡物得其和者皆是也乐之邪正人之邪正所从着是乐在所当慎矣君子于和序之徳固尝慎之于幽独之地而于接人之际又和序之徳所从见也其能以无慎乎君子于礼乐之道固尝谨之于制作之大而于与人之时亦礼乐之道所由寓也其可以不谨乎故其与人交接也一举动之㣲若可忽矣而必兢兢焉常致其检束务有以比于礼而比于乐其与人酬酢也一语黙之细若可易矣而必业业焉恒存夫戒谨务有以得其序而得其和所与者鄕邦之贱士而其笑语率获肃然大賔是接也况其所与之尊贵乎所对者闾阎之匹夫而其威仪卒度严乎大祭是承也况其所对之严惮乎君子之慎其所以与人者如此此其所以动容周旋必中夫礼乐而无失色于人也欤抑论礼乐者与人交接之具慎独者与人交接之本也君子戒慎于不睹不闻省察于莫见莫显使其存于中者无非中正和乐之道故其接于物者自无过与不及之差昔之君子乃有朝会聘享之时至于失礼而不自觉者由其无慎独之功是以阳欲掩之而卒不可掩焉耳故君子而欲慎其所以与人必先慎独而后可心好之身必安之君好之民必欲之内感而外必应上感而下必应夫君之于民犹心之于身也虽其内外上下之不同而感应之理何尝有异乎昔圣人之意谓夫民以君为心也君以民为体也体而必从夫心则民亦必从夫君矣彼其心具于内而体具于外内外之异势若不相蒙矣然心惟无好则已一有所好而身之从之也自有不期然而然如心好夫采色则目必安夫采色心好夫声音则耳必安夫声音心而好夫逸乐则四肢亦惟逸乐之是安矣发于心而慊于巳有不勉而能之道也动于中而应于外有不言而喻之妙也是何也心者身之主心好于内而体从于外斯亦理之必然欤若夫君之于民亦何以异于是彼其君居于上而民居于下上下之异分若不相关矣然君惟无好则巳一有所好而民之欲之也亦有不期然而然如君好夫仁则民莫不欲夫仁君好夫义则民莫不欲夫义君而好夫暴乱则民亦惟暴乱之是欲矣倡于此而和于彼有不令而行之机也出乎身而加乎民有不疾而速之化也是何也君者民之主君好于上而民从于下固亦理之必然欤是则内外上下夲同一体而此感彼应自同一机人君之于民也而可不慎其所以感之邪抑论之身固必从乎心矣民固必从乎君矣抑孰知心之存亡有繋于身而君之存亡有系于民乎爲人君者但知下之必从夫上而不知上之存亡有繋于下则将恣己狥欲惟意所爲而亦何所忌惮乎故夫子于下文必继之曰君以民存亦以民亡噫可惧乎论人君之心惟在所飬人君之心顾其所以养之者何如耳养之以善则进于髙明而心日以智养之以恶则流于污下而心日以愚故夫人君之所以养其心者不可以不慎也天下之物未有不得其养而能生者虽草木之㣲亦必有雨露之滋寒煖之剂而后得以遂其畅茂条逹而况于人君之心天地民物之主也礼乐刑政教化之所自出也非至公无以絶天下之私非至正无以息天下之邪非至善无以化天下之恶而非其心之智焉则又无以察其公私之异识其邪正之归辩其善恶之分而君心之智否则固繋于其所以养之者也而可以不慎乎哉君心之智在于君子之养之以善也君心之愚在于小人之养之以恶也然而君子小人之分亦难乎其爲辩矣人心惟危道心惟㣲尭舜之相授受而所以丁宁反覆者亦惟以是则夫人君之心亦难乎其爲养矣而人君一身所以投间抵隙而攻之者环于四靣则夫君心之养固又难乎其无间矣是故必有匡直辅翼之道而后能以飬其心必有洞察机㣲之明而后能以飬其心必有笃确精专之诚而后能以飬其心斯固公私之所由异邪正之所从分善恶之所自判而君心智愚之关也世之人君孰不欲其心之公乎然而毎失之于邪也孰不欲其心之善乎然而毎失之于恶也是何也无君子之飬也飬之以君子而不能不间之以小人也则亦无惑乎其心之不智矣昔者太甲颠覆典刑而卒能处仁迁义爲有商之令主则以有伊尹之圣以飬之成王孺子褓襁而卒能祗勤于徳爲成周之盛王则以有周公之圣以飬之桀纣之心夫岂不知仁义之爲美而卒不免于荒淫败度则其所以飬之者恶来飞㢘之徒也呜唿是亦可以知所飬矣人虽至愚也亦宁无善心之萌虽其贤智也亦宁无恶心之萌于其善心之萌也而有贤人君子扩充培植于其间则善将无所不至而心日以智矣于其恶心之萌也而有小夫憸人引诱逢迎于其侧则恶亦无所不至而心日以愚矣故夫人君而不欲其心之智焉斯已矣苟欲其心之智则贤人君子之飬固不可一日而缺也何则人君之心不公则私不正则邪不善则恶不贤人君子之是与则小夫憸人之是狎固未有漠然中立而两无所在者一失其所飬则流于私而心之智荡矣入于邪而心之智惑矣溺于恶而心之智亡矣而何能免于庸患之归乎夫惟有贤人君子以爲之飬则义理之学足以克其私心也刚大之气足以消其邪心也正直之论足以去其恶心也扩其公而使之日益大扶其正而使之日益强作其善而使之日益新夫是之谓匡直辅翼之道而所以飬其心者有所頼然而柔媚者近于纯良而兇憸者类于刚直故士有正而见斥人有憸而获进而卒无以得其匡直辅翼之资于是乎慎释而明辩必使居于前后左右者无非贤人君子而不得有所混淆于其间夫是之谓洞察㡬㣲之明而所以养其心者无所惑然而梗直者难从而謟䛕者易入也拂忤者难合而阿顺者易亲也则是君子之飬未㡬而小人之飬已随养之以善者方退而养之以恶者已入故夫人君之于贤士君子必信之笃而小人不得以间任之专而邪佞不得以阻并心悉虑惟匡直辅翼之是资焉夫是之谓笃确专一之诚而所以飬其心者不至于有鸿鹄之分不至于有一暴十寒之间夫然后起居动息无非贤士君子之与处而所谓飬之以善矣夫然后私者克而心无不公矣邪者消而心无不正矣恶者去而心无不善矣公则无不明正则无不逹善则无不通而心无不智矣夫然后可以絶天下之私可以息天下之邪可以化天下之恶可以兴礼乐脩教化而爲天地民物之主矣而此何莫而不在于其所养邪何莫而不在于养之以善邪人君之心惟在所养范氏之说盖谓养君心者言也而愚之论则以爲非人君有洞察之明专一之诚则虽有贤士君子之善养亦无从而效之而犹未及于人君之所以自养也然必人君自养其心而后能有洞察之明专一之诚以资夫人而其所以自养者固非他人之所能与矣使其勉强于大庭昭晣之时而放纵于幽独得肆之地则虽有贤人君子终亦无如之何者是以人君尤贵于自养也若夫自养之功则惟在于存养省察而其要又不外乎持敬而已愚也请以是爲今日献表拟唐张九龄上千秋金鑑録表开元二十四年八月五日具官张九龄上言恭遇千秋圣节谨以所撰千秋余鑑録进呈者臣九龄诚惶诚恐顿首顿首伏以古训有获成宪无愆自昔致治之明君莫不师资于徃典故武王有洪范之访而高宗起旧学之思兹盖伏遇乃武乃文好问好察赤龙感唐尭之瑞白鱼兆周武之兴是以诞应五百载之昌期而能起绍亿万年之大綂时维八月节届千秋凡兹鼎轴之臣皆有宝镜之献祝颂所寓恭敬是将臣九龄学本靣墻忠存自牗窃谓群臣所献虽近正冠之喻揆诸事君以礼尚亏懋徳之䂓顾瓌竒之珍则尚方所自有而珠玉是宝虽诸侯以爲殃仰窥文皇以人爲鑑之谟窃取伏羲制噐尚象之义覃思古昔效法丹书粗述废兴谬名金鑑盖搜㝷旧史无非金石之言而採掇前闻颇费陶镕之力躬铅椠以实录敢粉饰乎虚文鼓铸尧舜之模鑪治商周之范考是非之迹莫遁妍媸观兴替所由真如形影彼六经之道夫岂不明而诸子之谈亦宁无见顾恐万机之弗暇愿摅一得而少禆虽未能如贾山之至言或亦可方陆生之新语善可循而恶可戒情状具在目前乱有始而治有源仪刑视诸掌上公私具烛光涵阳徳之精幽隐毕陈寒照隂邪之胆盖华封之祝未罄于三而魏徴所亡聊献其一若陛下能自得师或亦可近取诸此视逺亦维明矣反观无不了然诚使不蔽于私自当明见万里终能益磨以义固将洞察纎毫维兹昧爽所需用爲缉熈之助伏愿时赐披阅无使遂掩尘埃宜监于殷励周宣之明发顾諟天命效成汤之日新永惟丕显之昭昭庶识微衷之耿耿月临日照帝德运于光天岳峙川流圣夀同于厚地臣无任瞻天仰圣激切屏营之至谨以所述千秋金鑑録随表上进以闻䇿五道问王者功成作乐治定制礼故功大者乐备治徧者礼具而五帝不沿乐三王不袭礼也自汉而下礼乐日衰既不䏻祖𫐠宪章以复三代之旧制则亦不过苟且因循以承近世之陋习而巳盖有位无德固宜其然也惟我太祖太宗以圣人在天子之位故其制作之隆卓然千古诚有不相沿袭者独其广大渊㣲有非世儒所能测识耳夫合九庙而同堂其有倣于古乎一郊社而并祭其有见于经乎声容之爲备而郊祭之舞去干戚以爲容雅颂之爲美而燕享之乐属教坊以司颂是皆三代所未闻而创爲之者然而治化之隆超然于三代之上则其间固宜自有考诸三王而不谬者而非圣人其孰能知之夫鲁吾夫子之鄕而先王之礼乐在焉夫子之言曰吾学周礼今用之吾从周斯固鲁人之所世守也诸士子必能明言之圣人之制礼乐非直爲观美而巳也固将因人情以爲之节文而因以移风易俗也夫礼乐之说亦多端矣而其大意不过因人情以爲之节文是以礼乐之制虽有古今之异而礼乐之情则无古今之殊传曰知礼乐之情者能作识礼乐之文者能述作者之谓圣述者之谓明故夫钟鼓管磬羽籥干戚者乐之噐也屈伸俯仰缀兆舒疾者乐之文也簠簋爼豆制度文章者礼之噐也升降上下周旋裼袭者礼之文也夫所谓礼乐之情者岂徒在于钟鼓干戚簠簋制度之间而巳邪岂徒在于屈伸缀兆升降周旋之间而已邪后世之言礼乐者不本其情而致详于形噐之末是以论明堂则惑于吕氏考工之说议郊庙而局于郑氏王肃之学钟吕纷争于秬黍而尺度牵泥于周天纷纷借借卒无一定之见而礼乐亦因愈以废坠是岂知礼乐之大端不过因人情而爲之节文者乎传曰礼也者义之实也恊诸义而恊则礼虽先王未之有可以义起也孟子曰今之乐犹古之乐也今夫行礼于此而有以即夫人心之安焉作乐于此而使闻之者欣欣然有喜色焉则虽义起之礼世俗之乐其亦何异于古乎使夫行礼于此而有以大拂乎人之情作乐于此而闻之者疾首蹙额而相告也则虽折旋周礼而戞击咸韶其亦何补于治乎即是说而充之则执事之所以下询者虽九庙异制可也合而同堂亦可也郊社异地可也一而并祭亦可也声容之备固善矣而苟有未备焉似亦无伤也雅颂之纯固美矣而苟有未纯焉或亦无患也呜唿此我太祖太宗之所以爲作者之圣而有以深识夫礼乐之情者欤窃尝伏观祖宗之治化功徳荡荡巍巍蟠极天地之外真有以超越三代而嫓美于唐虞者使非礼乐之尽善尽美其亦何以能致若是乎草莽之臣心亦能知其大而口莫能言之故尝以爲天下之人苟未能知我祖宗治化功徳之隆则于礼乐之盛固宜其有所未识矣虽然先王之制则亦不可以不讲也祭法天子七庙三昭三穆与太祖之庙而七益以文武世室而爲九庙门皆南向主皆东向各擅一庙之尊而昭穆不紊焉则周制也郊社之礼天尊而地卑郊以大报天而社以神地道故燔柴于泰坛祭天也瘗埋于泰折祭地也其不并祭乆矣祭天之用乐则吕氏月令以仲夏命乐师脩鼗鞞鼓均琴瑟管箫执干戚戈羽调竽笙竾簧饬钟磬柷敔而用盛乐以大雩帝则祭天之乐有干戚戈羽矣子夏告魏文侯以古乐以爲进旅退旅和正以广弦匏笙簧㑹守拊鼓始奏以文复乱以武治乱以相讯疾以雅而所谓及优侏儒者谓之新乐夫国家郊庙之礼虽以义起固亦不害其为恊诸义而恊矣虽然岂若恊于义而合于古之爲尤善乎国家祀享之乐虽不效古固亦不害其爲因人情而爲之饰矣虽然岂若因人情而又合于古之尤善乎昔者成周之礼乐至周公而始备其于文武之制过者损之不及者益焉而后合于大中至正此周公所以爲善继善述而以逹孝称也儒生稽古之谈固未免于拘滞所敢肆其狂言则恃有善继善述之圣天子在上也问佛老爲天下害已非一日天下之讼言攻之者亦非一人矣而卒不能去岂其道之不可去邪抑去之而不得其道邪将遂不去其亦不足以爲天下之患邪夫今之所谓佛老者鄙秽浅劣其妄𥘉非难见而程子乃以爲比之杨墨尤爲近理岂其始固自有说而今之所习者又其糟粕之余欤佛氏之传经传无所考至于考子则孔子之所从问礼者也孔千与之同时未尝一言攻其非而后世乃排之不置此又何欤夫杨氏之爲我墨氏之兼爱则诚非道矣比之后世贪冐无耻放于利而行者不有间乎而孟子以爲无父无君至比于禽兽然则韩愈以爲佛老之害甚于杨墨者其将何所比乎抑不知今之时而有兼爱爲我者焉其亦在所辟乎其将在所取乎今之时不见有所谓杨墨者则其患止于佛老矣不知佛老之外尚有可患者乎其无可患者乎夫言其是而不知其所以是议其非而不识其所以非同然一辞而以和于人者吾甚耻之故愿诸君之深辨之也天下之道一而巳矣而以为有二焉者道之不明也孔子曰道之不明也我知之矣知者过之愚者不及也道之不行也我知之矣贤者过之不肖者不及也呜唿道一也而人有知愚贤不肖之异焉此所以有过与不及之弊而异端之所从起欤然则天下之攻异端者亦先明夫子之道而巳耳夫子之道明彼将不攻而自破不然我以彼为异端而彼亦将以我为异端譬之穴中之鬪䑕是非孰从而辨之今夫吾夫子之道始之于存养慎独之㣲而终之以化育参賛之大行之于日用常行之间而逹之于国家天下之逺人不得焉不可以为人而物不得焉不可以为物犹之水火菽帛而不可一日缺焉者也然而异端者乃至与之抗立而为三则亦道之不明者之罪矣道苟不明茍不过焉即不及焉过与不及皆不得夫中道者也则亦异端而巳矣而何以攻彼爲哉今夫二氏之说其始亦非欲以乱天下也而卒以乱天下则是为之徒者之罪也夫子之道其始固欲以治天下也而未免于二氏之惑则亦爲之徒者之罪也何以言之佛氏吾不得而知矣至于老子则以知礼闻而吾夫子所尝问礼则其为人要亦非庸下者其脩身养性以求合于道𥘉亦岂甚乖于夫子乎独其专于爲巳而无意于天下国家然后与吾夫子之格致诚正而逹之于脩齐治平者之不同耳是其为心也以为吾仁矣则天下之不仁吾不知可也吾义矣则天下之不义吾不知可也居其实而去其名歛其噐而不示之用置其心于都无较计之地而亦不以天下之较计动于其心此其爲念固亦非有害于天下者而亦岂知其弊之一至于此乎今夫夫子之道过者可以俯而就不肖者可以企而及是诚行之万世而无弊矣然而子夏之后有田子方子方之后为荘周子弓之后有荀况荀况之后为李斯盖亦不能以无弊则亦岂吾夫子之道使然哉故夫善学之则虽老氏之说无益于天下而亦可以无害于天下不善学之则虽吾夫子之道而亦不能以无弊也今天下之患则莫大于贪鄙以为同冐进而无耻贪鄙为同者曰吾夫子固无可无不可也冐进无耻者曰吾夫子固汲汲于行道也嗟乎吾以吾夫子之道以为奸则彼亦以其师之说而为奸顾亦奚为其不可哉今之二氏之徒苦空其行而虗幻其说者既已不得其原矣然彼以其苦空而吾以其贪鄙彼以其虗幻而吾以其冐进如是而攻焉彼既有辞矣而何以服其心乎孟子曰经正则庶民兴庶民兴斯无邪慝矣今不皇皇焉自攻其弊以求明吾夫子之道而徒以攻二氏为心亦见其不知本也夫生复言之执事以攻二氏为问而生切切于自攻者夫岂不喻执事之㫖哉春秋之道责巳严而待人恕吾夫子之训先自治而后治人也若夫二氏与杨墨之非则孟子辟之于前韩欧诸子辟之于后而岂复俟于言乎哉执事以为夫子未尝攻老氏则夫子盖尝攻之矣曰鄕愿徳之贼也盖鄕愿之同乎流俗而合乎汗世即老氏之所谓和其光而同其尘者也和光同尘之说盖老氏之徒为之者而老氏亦有以启之故吾夫子之攻鄕愿非攻老氏也攻鄕愿之学老氏而又失之也后世谈老氏者皆出于鄕愿故曰夫子盖尝攻之也问古人之言曰志伊尹之所志学颜子之所学诸君皆志伊学颜者请遂以二君之事质之夫伊尹之耕于有莘之野而乐尧舜之道也固将终身尔矣汤之聘币三徃而始幡然以起是岂苟焉者而后世至以爲割烹要汤斯固孟子巳有明辩至于桀则固未尝以币聘尹也而自徃就之至再至五昔人谓其急于生人而徃速其功也果尔其不类于以割烹要之欤颜渊之学于孔子也其详且要无有过于四勿之训兹四言者今之初学之士皆自以为能知而孔门之徒以千数其最下者宜其犹愈于今之人也何独唯颜子而后可以语此乎至于箪瓢陋巷而不改其乐此尤孔子之所深嘉屡叹而称以为贤者而昔之人乃以爲哲人之细事将无类于今之𥘉学自谓能知四勿之训者乎夫尹也以汤之圣则三聘而始徃以桀之虐则五就而不辞颜之四勿孔门之徒所未闻而今之𥘉学自以爲能识箪瓢之乐孔子以爲难而昔人以爲易也兹岂无其说乎不然则伊尹之志荒而颜子之学浅矣求古人之志者必先自求其志而后能辨其出处之是非论古人之学者必先自论其学而后能识其造诣之深浅此伊尹之志颜子之学所以未易于窥测也尝观伊尹耕于有莘之野而乐尧舜之道固将终其身于畎亩虽禄之以天下有弗顾者其后感成汤三聘之勤而始幡然以起是诚甚不易矣而战国之士犹以为割烹要汤向非孟氏之辩则千载之下孰从而知其说之妄乎至于五就桀之说则尚有可疑者孟子曰徃役义也徃见不义也夫尹以庶人而徃役于桀可也以行道而徃就于桀不可也尹于成汤之圣犹必待其三聘者以为身不可辱而道不可徃也使尹不俟桀之聘而自徃则其辱身枉道也甚矣而何以为伊尹乎使尹之心以为汤虽圣臣也桀虽虐君也而就之则既以为君矣又可从而伐之乎桀之暴虐天下无不知者彼置成汤之圣而弗用尚何有于伊尹使尹不知而就之是不知也知而就之是不明也就之而复伐之是不忠也三者无一可而谓伊尹为之乎柳宗元以为伊尹之五就桀是大人之欲速其功且曰吾观圣人之急生人莫若伊尹伊尹之大莫大于五就桀苏子瞻讥之以为宗元欲以此自觧其从叔文之非可谓得其心矣然五就之说孟子亦尝言之而说者以为尹之就桀汤进之也则尹惟知以汤之心为心而巳是在圣人固必自有以处此而愚以为虽诚有之亦孟子所谓有伊尹之志则可耳不然吾未见其不为反覆悖乱之归也至于颜子四勿之训此盖圣贤心学之大有未易以言者彼其自谓能知则譬之越南冀北孰不知越之爲南而冀之爲北至其道理之曲折险易自非所尝经历莫从而识之也今以四勿而询人则诚未见其有不知者及究其所谓非礼则又莫不喑然而无以爲答也今夫天下之事固有似礼而非礼者矣亦有似非礼而实为礼者矣其纎悉毫釐至于不可胜计使非尽格天下之物而尽穷天下之理则其疑似㡬㣲之间孰能决然而无所惑哉夫于所谓非礼者既有未辨而断然欲以之勿视聼言动是亦告子之所谓不得于言而勿求于心耳其何以能克已复礼而为仁哉夫惟颜子愽约之功巳尽于平日而其明睿所照既巳略无纎芥之疑故于事至物来天理人欲不待议拟而巳判然然后行之勇决而无疑滞此正所谓有至明以察其㡬有至徤以致其决者也孔门之徒自子贡之颕悟不能无疑于一贯则四勿之训宜乎唯颜子之得闻也若夫箪瓢之乐则颜子之贤尽在于此盖其所得之深者周子尝令二程㝷之则既知其难矣惟韩退之以爲颜子得圣人爲之依归则其不忧而乐也岂不易顾以爲哲人之细事初若无所难者是盖言其外而未究其中也盖箪瓢之乐其要在于穷理其功始于慎独能穷理故能择乎中庸而复理以爲仁能慎独故能克已不贰过而至于三月不违盖其人欲净尽天理流行是以内省不疚仰不愧俯不怍而心广体胖有不知其手舞足蹈者也退之之学言诚正而弗及格致则穷理慎独之功正其所大缺则于颜子之乐宜其得之浅矣嗟乎志伊尹之志也然后能知伊尹之志学颜子之学也然后能知颜子之学生亦何能与于此哉顾其平日亦有所不敢自暴自弃而心融神会之余似亦㣲有所见而执事今日之问又适有相感发者是以輙妄言之幸执事不以爲僣而教之也问风俗之美恶天下之治忽关焉自汉以来风俗之变而日下也犹江河之日趋于海也不知其犹可挽而复之古乎将遂徃而不返也孔子谓齐一变至于鲁鲁一变至于道而说者以爲二国之俗有美恶故其变而之道也有难易夫风俗之在三代也不知其凡㡬变矣而始爲汉其在汉也又不知其凡㡬变矣而始为唐为宋就使屡变而上焉不过为汉而上耳为唐而止耳而何以能遂复于三代乎今之风俗则贾谊之所太息者有之矣皇上之德过于汉文诸士苟有贾生之谈焉固所喜闻而乐道也天下之患莫大于风俗之頽靡而不觉夫风俗之頽靡而不觉也譬之潦水之赴壑浸淫泛滥其始若无所患而既其末也奔驰溃决忽焉不终朝而就竭是以甲兵虽强土地虽广财赋虽盛邉境虽宁而天下之治终不可为则风俗之頽靡实有以致之古之善治天下者未尝不以风俗为首务武王胜殷未及下车而封黄帝尭舜之后下车而封王子比干之墓释箕子之囚式啇容之闾当是时也拯溺救焚之政未暇悉布而先汲汲于为是者诚以天下风俗之所关而将以作兴其笃厚忠贞之气也故周之冨强不如秦广大不如汉而延世至于八百年者岂非风俗之美致然欤今天下之风俗则诚有可虑者而莫能明言之何者西汉之末其风俗失之懦东汉之末其风俗失之激晋失之虚唐失之靡是皆有可言者也若夫今之风俗谓之懦则复类于悍也谓之激则复类于同也谓之虗则复类于琐而谓之靡则复类于鄙也是皆有可虑之实而无可状之名者也生固亦有见焉而又有所未敢言也虽然圣天子在上贤公卿在位于此而不直是无所用其直矣请遂言之孔子曰鄕愿德之贼也孟子曰非之无举也刺之无刺也居之似忠信行之似廉洁同乎流俗合乎污世自以为是而不可与入尧舜之道阉然媚于世者是鄕愿也盖今风俗之患在于务流通而薄忠信贵进取而贱㢘洁重儇狡而轻朴直议文法而略道义论形迹而遗心术尚和同而鄙狷介若是者其浸淫习染既非一日则天下之人固已相忘于其间而不觉骤而语之若不足以为患而天下之患终必自此而起泛而观之若无与于鄕愿而徐而察之则其不相类者㡬希矣愚以为欲变是也则莫若就其所藐者而振作之何也今之所薄者忠信也必从而重之所贱者㢘洁也必从而贵之所轻者朴直也必从而重之所遗者心术也必从而论之所鄙者狷介也必从而尚之然而今之议者必以为是数者未尝不振作之也则亦不思之过矣大抵闻人之言不能平心易气而先横不然之念未有能见其实然者也夫谓是数者之未尝不振作之也则夫今之所务者果忠信欤果流通欤所贵者果进取欤果㢘洁欤其余者亦皆以是而思之然后见其所谓振作之者盖亦其名而实有不然矣今之议者必且以为何以能得其忠信㢘洁之实而振作之则愚以为郭隗之事断亦可见也为人上者独患无其诚耳苟诚心于振作吾见天下未有不翕然而向风者也孟子曰伯夷圣之清者也柳下惠圣之和者也故闻伯夷之风者顽夫廉懦夫有立志闻柳下惠之风者鄙夫敦薄夫寛夫夷惠之风所以能使人闻于千载之下而兴起者诚焉而巳耳今曰吾将以忠信㢘洁振作天下而中心有弗然焉则夫情愿之所谓居之似忠信而行之似廉洁者固亦未尝无也问明于当世之务者惟豪杰为然今取士于科举虽未免于记诵文辞之间然有司之意固惟豪杰是求也非不能钩深索隐以探诸士之愽覧然所以待之浅矣故愿相与备论当世之务夫官冗矣而事益不治其将何以釐之赋繁矣而财愈不给其将何以平之建屏满于天丅而赋禄日増势将不掉其将何以处之清戎遍于海内而行伍日耗其将何以筹之蝗旱相仍流离载道其将何以拯之狱讼烦滋盗贼昌炽其将何以息之势家侵利人情怨咨何以裁之戎胡窥窃邉鄙未宁何以攘之凡此数者皆当今之急务而非迂儒曲士之所能及也愿闻其说执事询当世之务而以豪杰望于诸生诚汗颜悚息惧无以当执事之待然执事之问则不可虗也生请无辞以对盖天下之患莫大于纪纲之不振而执事之所问者未及也夫自古纪纲之不振由于为君者垂拱宴安于上而为臣者玩习懈弛于下今朝廷出片𥿄以号召天下而百司庶府莫不震憟悚惧不可谓纪纲之不振然而下之所以应其上者不过簿书文墨之间而无有于贞固忠诚之实譬之一人之身言貌动止皆如其常而神气恍然若有不相摄者则于险阻烦难必有不任其劳矣而何以成天下之亹亹哉故愚以为当今之务莫大于振肃纪纲而后天下之治可从而理也是以先进纪纲之说而后及执事之问夫官冗而事不治者其弊有三朝廷之所以鼓舞天下而奔走豪杰者名噐而巳孔子曰惟名与噐不可以假人今者不能慎惜而至或加之于异道憸邪之軰又使列于贤士大夫之上有志之士吾知其不能与之齿矣此豪杰之所以解体而事之所以不治者名噐之太滥也至于陞授之际不论其才之堪否而槩以年月名次之先后为序使天下之人皆有必得之心而无不可爲之虑又一事特设一官或二人而共理一軄十羊九牧徒益纷扰至于邉逺疲弊之地宜简贤能特加抚缉功成绩着则优其迁擢以示崇奖有志之士宜亦无不乐爲者而乃反委之于庸劣遂使日益凋瘵则是选用太忽之过也天下之治莫急守令而令之于民尤爲切近昔汉文之时爲吏者长子孙居官以軄爲氏今者徒据𥿄上之功绩凾于行取而责效于二三年之间彼爲守令者因是亦莫不汲汲于求去而莫有诚确乆逺之圗此则求效太速之使然耳赋繁而财不给者此无益之费多而冗食之徒衆也去是二者而又均一天下之赋使毎郡各计其所入之数而均之于田不得有官民三则之异则诡射之弊息而赋亦稍平矣至于建屏之议尤爲当今之切务而天下之人莫敢言者欲求善后之䇿则在于朝廷之上心于继志而不以更改为罪建议之臣心于为国而不以获罪自阻然后可以议此不然虽论无益矣盖昔者汉之诸侯皆封以土地故其患在强大而不分分则易弱矣今之藩国皆给以食禄故其患在衆多而不合合则易办矣然鼌错一言而首领不保天下虽悲错之以忠受戮其谁复敢言乎清戎之要在于因地利而顺人情盖南人之习于南而北人之习于北是谓地利南之不安于北而北之不安于南是谓人情今以其清而巳得者就籍之于其本土而以其清而不得者之粮餽输之于邉募骁勇以实塞下或亦两得之矣蝗旱相仍而流离载道者官冗而事益不治之所致也狱讼繁滋而盗贼昌炽者赋繁而财愈不给之所起也势家侵利而人情怨咨则在于制之以礼而一转移于向背之间而已昔田蚡请考工地以益宅武帝怒曰何不遂取武库蚡惧而退夫以田蚡之横而武帝一言不敢复纵况未及蚡者诚有以禁戒惩饬之其亦何敢肆无忌惮也哉胡戎窥窃而邉鄙未宁则在于备之不预而畏之太深之过也夫戎虏之患既深且乆足可为鉴矣而当今之士苟遇邉报稍宁则皆以为不复有事解严弛备恬然相安以苟岁月而所谓选将练兵蓄财养士者一且置之度外纵一行焉亦不过取具簿书而实无有于汲汲皇皇之意及其一旦有事则仓黄失措若不能以终日盖古之善御戎狄者平居无怠忽苟且之心故临事无纷张缪戾之患兢惕以备之谈笑以处之此所以为得也若夫制御之䇿则古今之论详矣在当事者择而处之生不能别为之说也夫执事之所以求士者不专于记诵文辞之间故诸生之文亦徃徃出于科举之外惟其说之或有足取则执事幸採择之山东鄕试録后序弘治甲子秋八月甲申山东鄕试録成考试官刑部主事王守仁既序诸首简所以纪试事者慎且详矣鼎承乏执事后有不容无一言以申告豋名诸君子者夫山东天下之巨藩也南峙㤗岱为五岳之宗东滙沧海会百川之流吾夫子以道德之师钟灵毓秀挺生于数千载之上是皆穷天地亘古今超然而独盛焉者也然陟㤗岱则知其髙观沧海则知其大生长夫子之邦宜于其道之髙且大者有闻焉斯不愧为邦之人矣诸君子登名是録者其亦有闻乎哉夫自始学焉读其书聚而为论辩发而为文词至于今资借以阶尺寸之进而方来未已者皆夫子之绪余也独于道未之闻是固学者之通患不特是邦为然也然海与岱天下知其高且大也见之真而闻之熟必自东人始其于道则亦宜若是焉可也且道岂越乎所读之书与所论辩而文词之者哉理气有精粗言行有难易穷逹有从违此道之所以鲜闻也夫海岱云者形胜也夫子之道德也者根本也虽若相㕘并立于天地间其所以为盛则又有在此而不在彼者矣鼎实陋于闻道幸以文墨从事此邦冀所録之士有是人也故列东藩之盛乐为天下道之王文成公全书王文成公全书外集卷第二十一王文成公全书卷之二十一外集三书答佟太守求雨昨杨李二丞来备传尊教且询致雨之术不胜惭悚今早谌节推辱临复申前请尤为恳至令人益増惶惧天道幽逺岂凡庸所䏻测识然执事忧勤为民之意真切如是仆亦何可以无一言之复孔子云丘之祷乆矣盖君子之祷不在扵对越祈祝之际而在扵日用操存之先执事之治吾越㡬年扵此矣凡所以爲民祛患除弊兴利而致福者何莫而非先事之祷而何俟扵今日然而暑旱尚存而雨泽未应者岂别有所以致此者欤古者歳旱则爲之主者减膳彻乐省狱薄赋修祀典问疾苦引咎赈乏爲民遍请扵山川社禝故有叩天求雨之祭有省咎自责之文有归诚请改之祷盖史记所载汤以六事自责礼谓大雩帝用盛乐春秋书秋九月大雩皆此类也㒒之所闻扵古如是未闻有所谓书符呪水而可以得雨者也唯后世方术之士或时有之然彼皆有髙洁不汚之操特立坚忍之心虽其所爲不必合于中道而亦有以异扵寻常是以或能致此然皆出小说而不见扵经传君子犹以为附㑹之谈又况如今之方士之流曾不少殊于市井嚣顽而欲望之以挥斥雷电唿吸风雨之事岂不难㢤仆谓执事且宜出斋于厅事罢不急之务开省过之门洗简冤滞禁抑奢繁淬诚涤虑痛自悔责以爲八邑之民请于山川社稷而彼方士之祈请者聼民间从便得自爲之但弗之禁而不专倚以爲重轻夫以执事平日之所操存苟诚无愧于神眀而又临事省惕躬帅僚属致恳乞诚虽天道亢旱亦自有数使人事良修旬日之内自宜有应㒒虽不肖无以自别扵凡民以诚使可有致雨之术亦安忍坐视民患而恬不知顾乃劳执事之㒒㒒岂无人之心者耶一二日内㒒亦将祷扵南镇以助执事之诚执事其但为民悉心以请毋惑扵邪说毋急扵近名天道虽逺至诚而不动者未之有也答毛宪副昨承遣人喻以祸福利害且今勉赴太府请谢此非道谊深情决不至此感激之至言无所容但差人至龙埸陵侮此自差人挟势擅威非太府使之也龙埸诸夷与之争闘此自诸夷愤愠不平亦非某使之也然则太府固未尝辱某某亦未尝傲太府何所得罪而遽请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之说某亦尝讲之君子以忠信为利礼义为福苟忠信礼义之不存虽禄之万钟爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况扵流离窜逐之微乎某之居此盖瘴疠蛊毒之与䖏魑魅魍魉之与逰日有三死焉然而居之泰然未尝以动其中者诚知生死之有命不以一朝之患而忘其终身之忧也太府苟𣣔加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而巳尔魑魅魍魉而已尔吾岂以是而动吾心㢤执事之谕虽有所不敢承然因是而益知所以自励不敢茍有所隳堕则某也受教多矣敢不顿首以谢与安宣慰某得罪朝廷而来惟窜伏隂厓幽谷之中以御魍魉则其所宜故虽夙闻使君之髙谊经旬月而不敢见若甚简伉者然省愆内讼痛自削责不敢比数扵冠裳则亦逐臣之礼也使君不以为过使廪人餽粟庖人餽肉园人代薪水之劳亦宁不贵使君之义而谅其为情乎自惟罪人何可以辱守土之大夫惧不敢当輙以礼辞使君复不以为罪昨者又重之以金帛副之以鞍马礼益隆情益至某益用震悚是重使君之辱而甚逐臣之罪也愈有所不敢当矣使者坚不可郄求其说而不得无已其周之乎周之亦可受也敬受米二石𬗋炭鸡鵞悉受如来数其诸金帛鞍马使君所以交扵卿士大夫者施之逐臣殊骇观聴敢固以辞伏惟使君䖏人以礼恕物以情不至再辱则可矣二减驿事非罪人所敢与闻承使君厚爱因使者至闲问及之不谓其遂逹诸左右也悚息悚息然已承见询则又不可黙凡朝廷制度定自祖宗后世守之不可以擅改在朝廷且谓之变乱况诸侯乎縦朝廷不见罪有司者将执法以绳之使君必且无益縦幸免扵一时或五六年或八九年虽逺至二三十年矣当事者犹得持典章而议其后若是则使君何利焉使君之先自汉唐以来千㡬百年土地人民未之或改所以长乆若此者以能世守天子礼法竭忠尽力不敢分寸有所违是故天子亦不得喻礼法无故而加诸忠良之臣不然使君之土地人民富且盛矣朝廷悉取而郡县之其谁以爲不可夫驿可减也亦可増也驿可改也宣慰司亦可革也由此言之殆甚有害使君其未之思耶所云奏功陞职事意亦如此夫刬除冦盗以抚绥平良亦守土之常职今缕举以要赏则朝廷平日之恩宠禄位顾将欲以何为使君为叅政亦已非设官之旧今又干进不巳是无抵极也衆必不堪夫宣慰守土之官故得以世有其土地人民若叅政则流官矣东西南北惟天子所使朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之叅政使君将恐辞去之不速其又可再乎凡此以利害言揆之扵义反之扵心使君必自有不安者夫拂心违义而行衆所不与鬼神所不嘉也承问及不敢不以正对幸亮察三阿贾阿札等畔宋氏为地方患传者谓使君使之此虽或出扵妬妇之口然阿贾等自言使君尝钖之以毡刀遗之以弓弩虽无其心不幸乃有其迹矣始三堂两司得是说即欲闻之扵朝既而以使君平日忠实之故未必有是且信且疑姑令使君讨贼茍遂出军勦扑则传闻皆妄何可以滥及忠良其或坐观逗遛徐议可否亦未为晚故且隐忍其议所以待使君者甚厚既而文移三至使君始出衆论纷纷疑者将信喧腾之际适㑹左右来献阿麻之首偏师出解洪边之围群公又复徐徐今又三月余矣使君称疾归卧诸军以次潜囬其间分屯寨堡者不闻擒斩以宣国威惟増剽掠以重民怨衆情愈益不平而使君之民罔所知识方扬言扵人谓宋氏之难当使宋氏自平安氏何与而反为之役我安氏连地千里拥衆四十八万深坑絶坉飞鸟不能越猿猱不能攀縦遂髙坐不为宋氏出一卒人亦卒如我何斯言已稍稍传播不知三堂两司已尝闻之否使君诚乆卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥衆四十八万孰与中土之一都司深坑絶坉安氏有之然如安氏者环四面而居以百数也今播州有扬爱恺黎有杨友酉阳保靖有彭世麒等诸人斯言茍闻扵朝朝廷下片𥿄扵杨爱诸人使各自爲战共分安氏之所有盖朝令而夕无安氏矣深坑絶坉何所用其险使君可无寒心乎且安氏之职四十八支更迭而爲今使君独传者三世而群攴莫敢争以朝廷之命也苟有可乗之衅孰不𣣔𧺫而代之乎然则扬此言扵外以速安氏之祸者殆渔人之计萧墻之忧未可测也使君宜速出军平定反侧破衆谗之口息多端之议弭方兴之变絶难测之祸𥙷既徃之愆要将来之福某非为人作说客者使君幸熟思之答人问神仙询及神仙有无兼请其事三至而不答非不𣣔答也无可答耳昨令弟来必𣣔得之仆诚生八岁而即好其说今已余三十年矣齿渐揺动髪巳有一二茎变化成白目光仅盈尺声闻凾丈之外又常经月卧病不出药量骤进此殆其効也而相知者犹妄谓之能得其道足下又妄听之而以见询不得已姑为足下妄言之古有至人淳徳凝道和扵隂阳调扵四时去世离俗积精全神逰行天地之间视听八逺之外若广成子之千五百岁而不衰李伯阳歴商周之代西度凾谷亦尝有之若是而谓之曰无疑扵欺子矣然则唿吸动静与道为体精骨完乆禀扵受气之始此殆天之所成非人力可强也若后世㧞宅飞昇点化投夺之类谲怪竒骇是乃秘术曲技尹文子所谓幻释氏谓之外道者也若是而谓之曰有亦疑扵欺子矣夫有无之间非言语可况存乆而明养深而自得之未至而强喻信亦未必能及也盖吾儒亦自有神仙之道颜子三十二而卒至今未亡也足下能信之乎后世上阳子之流盖方外技术之士未可以为道若逹磨慧䏻之徒则庶㡬近之矣然而未易言也足下𣣔闻其说湏退䖏山林三十年全耳目一心志胸中洒洒不挂一尘而后可以言此今去仙道尚逺也妄言不罪答徐成之承以朱陆同异见询学术不明扵世乆矣此正吾侪今日之所宜明辨者细观来教则舆庵之主象山既失而吾兄之主晦庵亦未为得也是朱非陆天下之论定乆矣乆则难变也虽微吾兄之争舆庵亦岂䏻遽行其说乎故仆以为二兄今日之论正不必求胜务求象山之所以非晦庵之所以是穷本极源真有以见其㡬微得失扵毫忽之间若明者之听讼其事之曲者既有以辨其情之不得已而辞之直者复有以察其䖏之或未当使受罪者得以伸其情而获伸者亦有所不得辞其责则有以尽夫事理之公即夫人心之安而可以俟圣人扵百世矣今二兄之论乃若出扵求胜者求胜则是动扵气也动扵气则扵义理之正何啻千里而又何是非之论乎凡论古人得失决不可以意度而悬㫁之今舆庵之论象山曰虽其专以尊徳性为主未免堕扵禅学之虚空而其持守端实终不失为圣人之徒若晦庵之一扵道问学则支离决裂非复圣门诚意正心之学矣吾兄之论晦庵曰虽其专以道问学为主未免失扵俗学之支离而其循序渐进终不背扵大学之训若象山之一扵尊徳性则虚无寂灭非复大学格物致知之学矣夫既曰尊徳性则不可谓堕扵禅学之虚空堕扵禅学之虚空则不可谓之尊徳性矣既曰道问学则不可谓失扵俗学之支离失扵俗学之支离则不可谓道问学矣二者之辨间不容髪然则二兄之论皆未免扵意度也昔者子思之论学盖不下千百言而括之以尊徳性而道问学之一语即如二兄之辨一以尊徳性为主一以道问学为事则是二者固皆未免扵一偏而是非之论尚未有所定也乌得各持一是而遽以相非为乎故仆硕二兄置心扵公平正大之地无务求胜夫论学而务以求胜岂所谓尊徳性乎岂所谓道问学乎以其所见非独吾兄之非象山舆庵之非晦庵皆失之非而吾兄之是晦庵舆庵之是象山亦皆未得其所以是也稍暇当面悉姑务养心息辨毋遽二昨所奉答适有逺客酬对纷纭不暇细论姑硕二兄息未定之争各反䆒其所是者必已所是已无丝髪之憾而后可以及人之非早来承教乃为仆漫为含胡两解之说而细绎辞㫖若有以隂助舆庵而为之地者读之不觉失咲曾谓吾兄而亦有是言耶仆尝以为君子论事当先去其有我之私一动扵有我则此心已䧟扵邪僻虽所论尽合扵理既已亡其本矣尝以是言扵朋友之间今吾兄乃云尔敢不自反其殆䧟扵邪僻而弗觉也求之反复而昨者所论实未尝有是则斯言也无乃吾兄之过欤虽然无是心而言之未尽扵理未得为无过也仆敢自谓其言之已尽扵理乎请举二兄之所是者以求正舆庵是象山而谓其专以尊徳性为主今观象山文集所载未尝不教其徒读书穷理而自谓理㑹文字颇与人异者则其意实欲体之扵身其亟所称述以诲人者曰居䖏恭执事敬与人忠曰克已复礼曰万物皆备扵我反身而诚乐莫大焉曰学问之道无他求其放心而已曰先立乎其大者而小者不能夺是数言者孔子孟轲之言也乌在其为空虚者乎独其易简觉悟之说颇为当时所疑然易简之说出扵系辞觉悟之说虽有同扵释氏然释氏之说亦自有同扵吾儒而不害其为异者惟在扵㡬微毫忽之间而已亦何必讳扵其同而遂不敢以言狃扵其异而遂不以察之乎是舆庵之是象山固犹未尽其所以是也吾兄是晦庵而谓其专以道问学为事然晦庵之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离扵湏臾之顷也是其为言虽未尽莹亦何尝不以尊徳性为事而又乌在其为支离者乎独其平日汲汲扵训解虽韩文楚辞隂符参同之属亦必与之註释考辩而论者遂疑其玩物又其心虑恐学者之躐等而或失之扵妄作使必先之以格致而无不明然后有以实之扵诚正而无所谬世之学者挂一漏万求之愈繁而失之愈逺至有敝力终身苦其难而卒无所入而遂议其支离不知此乃后世学者之弊而当时晦庵之自为则亦岂至是乎是吾兄之是晦庵固犹未尽其所以是也夫二兄之所信而是者既未尽其所以是则其所疑而非者亦岂必尽其所以非乎然而二兄徃复之辩不能一反焉此仆之所以疑其或出扵求胜也一有求胜之心则已亡其学问之本而又何以论学为㢤此仆之所以惟硕二兄之自反也安有所谓含胡两解而隂为舆庵之地者㢤夫君子之论学要在得之扵心衆皆以为是苟求之心而未㑹焉未敢以爲是也衆皆以爲非苟求之心而有契焉未敢以爲非也心也者吾所得扵天之理也无间扵天人无分扵古今苟尽吾心以求焉则不中不逺矣学也者求以尽吾心也是故尊徳性而道问学尊者尊此者也道者道此者也不得扵心而惟外信扵人以爲学乌在其爲学也已仆尝以爲晦庵之与象山虽其所爲学者若有不同而要皆不失爲圣人之徒今晦庵之学天下之人童而习之既已入人之深有不容扵论辨者而独惟象山之学则以其尝与晦庵之有言而遂藩篱之使若由赐之殊科焉则可矣而遂摈放废斥若碔砆之与美玉则岂不过甚矣乎夫晦庵折衷群儒之说以发明六经语孟之㫖扵天下其嘉惠后学之心真有不可得而议者而象山辨义利之分立大本求放心以示后学笃实为巳之道其功亦宁可得而尽诬之而世之儒者附和雷同不究其实而㮣目之以禅学则诚可冤也已故仆尝欲冐天下之讥以为象山一暴其说虽以此得罪无恨仆扵晦庵亦有罔极之恩岂𣣔操戈而入室者顾晦庵之学既已若日星之章明扵天下而象山独蒙无实之诬于今且四百年莫有为之一洗者使晦庵有知将亦不䏻一日而安享扵庙庑之间矣此仆之至情终亦必为吾兄一吐者亦何肯漫为两解之说以隂助扵舆庵舆庵之说仆犹恨其有未尽也夫学术者今古圣贤之学术天下之所公共非吾三人者所私有也天下之学术当为天下公言之而岂独为舆庵地㢤兄又举太极之辨以为象山扵文义且有所未䏻通暁而其强辨自信曾何有扵所养夫谓其文义之有未详不害其为有未详也谓其所养之未至不害其为未至也学未至扵圣人寕免太过不及之差乎而论者遂欲以是而盖之则吾恐晦庵禅学之讥亦未免有激扵不平也夫一则不审扵文义一则有激扵不平是皆所养之未至昔孔子大圣也而犹曰假我数年以学易可以无大过仲虺之賛成汤亦惟曰改过不吝而已所养之未至亦何伤扵二先生之为贤乎此正晦庵象山之气象所以未及扵颜子明道者在此吾侪正当仰其所以不可及而黙识其所未至者以为涵养规切之方不当置偏私扵其间而有所附㑹増损之也夫君子之过也如日月之食人皆见之更也人皆仰之而小人之过也必文世之学者以晦庵大儒不宜复有所谓过者而必曲为隐饰増加务诋象山扵禅学以求伸其说且自以为有助扵晦庵而更相倡引谓之扶持正论不知晦庵乃君子之过而吾反以小人之见而文之晦庵有闻过则喜之美而吾乃非徒顺之又从而为之辞也晦庵之心以圣贤君子之学期后代而世之儒者事之以事小人之礼是何诬象山之厚而待晦庵之薄邪仆今者之论非独为象山惜实为晦庵惜也兄视仆平日扵晦庵何如㢤而乃有是论是亦可以谅其为心矣惟吾兄去世俗之见宏虚受之咸勿求其必同而察其所以异勿以无过为圣贤之髙而以改过为圣贤之学勿以其有所未至者为圣贤之讳而以其常懐不满者为圣贤之心则兄与舆庵之论将有不待辨说而释然以自解者孟子云君子亦仁而已何必同惟吾兄审择而正之答储柴墟盛价来适人事纷纭不及细询比来事既还却殊怏怏承示刘生墓志此实友义所关文亦缜宻独叙乃父侧室事颇伤忠厚未刻石删去之为佳子扵父过諌而过激不可以为㡬称子之美而发其父之隂私不可以为训宜更详之喻及交际之难此殆谬扵私意君子与人惟义所在厚薄轻重已无所私焉此所以为简易之道世人之心杂扵计较毁誉得䘮交扵中而眩其当然之则是以䖏之愈周计之愈悉而行之愈难夫大贤吾师次贤吾友此天理自然之则岂以是为炎凉之嫌㢤吾兄以仆扵今之公卿若某之贤者则称谓以友生若某与某之贤不及扵某者则称谓以侍生岂以矫时俗炎凉之弊非也夫彼可以为吾友而吾可以友之彼又吾友也吾安得而弗友之彼不可以为吾友而吾不可以友之彼又不吾友也吾安得而友之夫友也者以道也以徳也天下莫大扵道莫贵扵徳道徳之所在齿与位不得而干焉仆扵某之谓矣彼其无道与徳而徒有其贵与齿也则亦贵齿之而已然若此者与之见亦寡矣非以事相临不徃见也若此者与凡交㳺之随俗以侍生而来者亦随俗而侍生之所谓事之无害扵义者从俗可也千乗之君求与之友而不可得非在我有所不屑乎嗟乎友未易言也今之所谓友或以艺同或以事合狥名逐势非吾所谓辅仁之友矣仁者心之徳人而不仁不可以爲人辅仁求以全心徳也如是而后友今特以技艺文辞之工地势声翼之重而鷔然𣣔以友乎贤者贤者弗与也吾兄技艺炎凉之说贵贱少长之论殆皆有未尽欤孟子曰友也者不可以有挟孟献子之友五人无献子之家者也曽以贵贱乎仲由少颜路三岁囬由之赠䖏盖友也囬与曾点同时参曰昔者吾友曾以少长乎将矫时俗之炎凉而自畔扵礼其间不能以寸矣吾兄又以仆扵后进之来其质美而才者多以先后軰相䖏其庸下者反待以客礼疑仆别有一道是道也奚有扵别凡后进之来其才者皆有意扵斯道者也吾安得不以斯道䖏之其庸下者不过世俗泛然一接吾亦世俗泛然待之如乡人而巳昔伊川𥘉与吕希哲为同舎友待之友也既而希哲师事伊川待之弟子也谓敬扵同舎而慢扵弟子可乎孔子待阳货以大夫待囬赐以弟子谓待囬赐不若阳货可乎师友道废乆后进之中有聪明特逹者颇知求道徃徃又为先軰待之不诚不谅其心而务假以虚礼以取恱扵后进干待士之誉此正所谓病扵夏畦者也以是师友之道日益沦没无由复明仆常以为世有周程诸君子则吾固得而执弟子之役乃大幸矣其次有周程之髙弟焉吾犹得而私淑也不幸世又无是人有志之士伥伥其将焉求乎然则何䏻无忧也忧之而不以责之已责之已而不以求辅扵人求辅扵人而待之不以诚终亦必无所成而已耳凡仆扵今之后进非敢以师道自䖏也将求其聪明特逹者与之讲明因以自辅也彼自以后进求正扵我虽不师事我固有先后軰之道焉伊川瞑目而坐㳺杨侍立不敢去重道也今世习扵旷肆惮扵检饰不复知有此事幸而有一二后进畧知求道为事是有复明之机又不诚心直道与之发明而徒阉然媚世苟且阿俗仆诚痛之惜之传曰师严然后道尊道尊然后民知敬学夫人必有所严惮然后言之而聼之也审施之而承之也肃凡若此者皆求以明道皆循理而行非有容私扵其间也伊尹曰天之生斯民也使先知觉后知使先觉觉后觉予天民之先觉也非予觉之而谁也是故大知觉扵小知小知觉扵无知大觉觉扵小觉小觉觉扵无觉夫已大知大觉矣而后以觉扵天下不亦善乎然而未能也遂自以小知小觉而不敢以觉扵人则终亦莫之觉矣仁者固如是乎夫仁者已𣣔立而立人已𣣔逹而逹人仆之意以为已有分寸之知即𣣔同此分寸之知扵人已有分寸之觉即𣣔同此分寸之觉扵人人之小知小觉者益衆则其相与为知觉也益易以明如是而后大知大觉可期也仆扵今之后进尚不敢以小知小觉自䖏譬之冻馁之人知耕桑之可以足衣食而又偶闻艺禾树桑之法将试为之而遂以告其凡冻馁者使之共为之也亦何嫌扵已之未甞树艺而遂不以告之乎虽然君子有诸已而后求诸人仆盖未尝有诸已也而可以求诸人乎夫亦谓其有意扵仆而来者耳承相问辄缕缕至此有未当者不惜徃复二昨者草率奉报意在求正不觉芜冗承长笺批答推许过盛殊増悚汗也来喻责㒒不以师道自䖏恐亦未为诚心直道顾仆何人而敢以师道自䖏㢤前书所谓以前后軰䖏之者亦谓仆有一日之长而彼又有求道之心者耳若其年齿相若而无意扵求道者自当如常待以客礼安得例以前后軰䖏之是亦妄人矣又况不揆其来意之如何而抗颜以师道自居世宁有是理邪夫师法者非可以自䖏得也彼以是求我而我以是应之耳嗟乎今之时孰有所谓师云乎㢤今之习技艺者则有师习举业求声利者则有师彼诚知技艺之可以得衣食举业之可以得声利而希美官爵也自非诚知已之性分有急扵衣食官爵者孰肯从而求师㢤夫技艺之不习不过乏衣食举业之不习不过无官爵巳之性分有所蔽悖是不得为人矣人顾明彼而暗此也可不大哀乎徃时仆与王寅之刘景素同逰太学毎季考寅之恒居景素前列然寅之自以为讲贯不及景素一旦执弟子礼师之仆毎叹服以为如寅之者真可为豪杰之士使寅之易此心以求道亦何圣贤之不可及然而寅之能扵彼不能扵此也曾子病革而易箦子路临絶而结缨横渠撤虎皮而使其子弟从讲扵二程惟天下之大勇无我者能之今天下波頽风靡为日已乆何异扵病革临絶之时然又人是巳见莫肯相下求正故居今之世非有豪杰独立之士的见性分之不容已毅然以圣贤之道自任者莫之从而求师也吾兄又疑后进之来其资禀意向虽不足以承教若其齿之相逺者恐亦不当㮣以客礼相待仆前书所及盖与有意扵斯道者相属而言亦谓其可以客可以无客者耳若其齿数邈絶则名分具存有不待言矣孔子使阙党童子将命曰吾见其居扵位也见其与先生并行也非求益者也𣣔速成者也亦未尝无诲焉虽然此皆以不若己者言也若其徳器之夙成识见之超诣者虽生扵吾后数十年其大者吾师次者吾友也得以齿序论之㢤人归遽剧极潦草便间批复可否不一一答何子元来书云礼曽子问诸侯见天子入门不得终礼废者㡬孔子曰四又问诸侯相见揖入门不得终礼废者㡬孔子曰六而日食存焉曽子曰当祭而日食太庙火其祭也如之何孔子曰接祭而巳矣如牲至未杀则废孟春扵此有疑焉天子崩太庙火后夫人之䘮雨霑服失容此事之不可期或适相值若日食则可预推也诸侯行礼独不容以少避乎祭又何必专扵是日而匆匆扵接祭㢤牲未杀则祭废当杀牲之时而不知日食之候者何也执事幸以见教千万千万承喻曽子问日食接祭之说前此盖未尝有疑及此者足见为学精察深用叹服如某浅昧何足以辨此古者天子有日官诸侯有日御日官居卿以底日日御不失日以授百官之朝岂有当祭之日而尚未知有日食者夫子答曾子之问窃意春秋之时日官多失其职固有日食而弗之知者矣尭命羲和敬授人时何重也仲康之时去尭未逺羲和已失其职迷扵天象至日食罔闻知故有㣧之征降及商周其职益轻平王东迁政教号令不及扵天下自是而后官之失职又可知矣春秋所书日食三十有六今以左传考之其以皷用牲币于社及其他变常失礼书者三之一其以官失其职书者四之二凡日食而不书朔日者杜预皆以为官失之故其必有考也经恒公十七年冬十月朔日有食之传曰不书日官失之也僖公十五年夏五月日有食之传曰不书朔与日官失之也则传固已言之矣襄公之二十七年冬十二月乙卯朔日有食之而传曰辰在申司暦过也再失闰矣夫推候之缪至扵再失闰则日食之不知殆其细者矣古之祭者七日戒三日斋致其诚敬以交扵神明谓之当祭而日食则固已行礼矣如是而中辍之不可也接者疾速之义其仪节固已简略接祭则可两全而无害矣况此以天子尝禘郊社而言是乃国之大祀若其他小祭则或自有可废者在权其䡖重而䖏之若祭于太庙而太庙火则亦似有不得不废者然此皆无明文窃意其然不识髙明且以为何如也上晋溪司马郴衡诸䖏群孽漏殄尚多盖縁进勦之时彼省土兵不甚用命而广兵防夹又复稍迟是以致此其在目今若无㐫荒之灾兵革之衅料亦未敢动作但恐一二年后则有所不能保耳今大征甫息势既未可䡖举而地方新邅土兵之扰复不堪重困将纾目前之患不过添立屯堡若𣣔稍为经乆之圗亦不过建立县治然此二端彼省镇廵已尝㑹奏举行生虽复徃岂能别有区画但度其事势屯堡之设虽可以张布声威然使守了日乆未免怠弛散归无事则虚具名数冐费粮饷有急则张皇贼势复湏调兵此其势之所必至者惟建县一事颇为得䇿又闻所设县分乃瓜分两省三县之地彼此各吝土地人民岂肯安然割巳所有以资异省别郡必有纷争异同之论未能归一则立县之举势亦未易克就既承责委亦巳遣人再徃询访苟有利弊稍可禆益者当复举请但因闽事孔棘遥闻庙堂之议亦𣣔缪以见责故且未敢辄徃郴桂然敕书又未见到则闽中亦不敢遽徃旦夕谘访其事颇悉㒹末大槩闽中之变亦由积渐所致其始作扵延平继发扵邵武又继发扵建宁发扵汀漳发扵沿海诸卫所其间惊閧虽小大不一然亦皆因倡扵前者畧无惩创遂敢效尤而兴今省城渠魁虽已授首人心尚尔惊惶未定邵武诸䖏尤不可测急之必致变縦而不问将来之祸尤有不可胜言者盖福建之军縦恣骄骜已非一日既无漕运之劳又无征戍之役饱食安坐徭赋不及居则朘民之膏血以供其粮有事返借民之子弟而为之闘有司豢养若骄子百姓疾畏如虎狼稍不如意唿呶群聚而起焚掠居民绑笞官吏气𦦨所加帖然惟其所𣣔而后已今其势既盈如将溃之隄岌乎汹汹匪朝伊夕虽有智者难善其后固非迂劣如守仁者所能办此也又况积弱之躯百病侵剥近日复闻祖母病危日夜痛苦方寸巳乱岂复堪任临期败事罪戮益重辄敢先以情诉伏望曲加矜悯改授能者使生得全首领归延残息扵田野非生一人之幸实一省数百万生灵之幸也情蹙辞隘忘其突冐死罪死罪二赍奏人回毎辱颁教接引开慰勤惓恳恻不一而足仁人君子爱物之诚与人之厚虽在木石亦当感动激发而况扵人乎无能报谢铭诸心腑而已生始恳䟽乞归诚以祖母掬育之恩思一面为诀后竟牵滞兵戈不及一见卒抱终天之痛今老父衰疾又复日亟而地方已幸无事且蒙朝廷曾有贼平来说之㫖若再拘缚使不获一申其情后虽万死无以赎其痛恨矣老先生亦何惜一举手投足之劳而不以曲全之乎今生已移疾舟次若复候命不至㫁亦逃归死无所憾老先生亦何惜一举手投足之劳而必𣣔置之有罪之地乎情隘辞迫渎冐威严临𥿄涕泣不知所云死罪死罪上彭幸庵不孝延祸先子自惟罪逆深重乆摈絶扵大贤君子之门矣然犹强息忍死未即殒灭又复有所控吁者痛惟先子平生孝友刚直言行一出其心之诚然而无所饰扵其外与人不为边幅而至扵当大义临大节则毅然奋卓而不可囬夺忝从大夫之后逮事先朝亦既荐𬒳知遇中遭逆瑾之变退伏田野忠贞之志抑而不申近幸中兴之㑹圣君贤相方与振废起旧以彂舒幽枉而先子则长已矣徳藴壅阏而未宣终将冺溷扵俗岂不痛㢤伏惟执事才徳勲烈动一世忠贞之节刚大之气屹然独峙百撼不揺真足以㢘顽而立懦天子求旧圗新复起以相海内仰望其风采凡天下之韬伏堙滞窒而求通绌而求直者莫不延颈跂足望下风而奔诉况先子素辱知与不肖孤亦尝受教扵门下近者又蒙为之刷垢雪秽缪承推引之恩盖不一而足者反自踈外不一以其情为请是委先子扵沟壑而重弃扵大贤君子也不孝之罪不滋为甚欤先子之没有司以赠谥乞非执事之悯之也而为之一表白焉其敢觊觎扵万一乎荒迷恳迫不自知其僣罔渎冒死罪死罪寄杨邃庵阁老孤闻之昔古之君子之葬其亲也必求名世大贤君子之言以圗其不朽然而大贤君子之生不数数扵世固有世有其人而不获同其时者矣又有同其时而限扵势分无由自通扵门墻之下者矣则夫图不朽扵斯人者不亦难乎痛惟先君宅心制行庶亦无愧扵古人虽已忝在公卿之后而邅时未乆志未大行道未大明取嫉权奸歛徳而归今则复长已矣不孝孤将以是岁之冬举葬事图所以爲不朽者惟墓石之志爲重伏惟明公道徳文章师表一世言论政烈仪刑百辟求之昔人盖欧阳文忠范文正韩魏公其人也所谓名世之大贤君子非明公其谁欤不幸而生不同时也则亦已矣幸而犹及在后进之末虽明公固所不屑挥之门墻之外犹将冐昧强颜而入焉况先君素辱知与不肖孤又尝在属吏之末受敎受恩懐知已之感有道谊骨肉之爱迩者又尝辱使临吊宠之以文词恻然悯念其遗孤而不忍遽弃遗之者是以忘其不孝之罪犯僣踰之戮而輙敢以志爲请伏惟明公休休容物笃厚旧故甄陶一世之士而各𣣔成其名收録小大之才而惟恐没其善则如先君之素受知爱者其忍靳一言之惠而使之泯然无闻扵世耶不腆先人之币敢以陆司业之状先扵将命者惟明公特垂哀矜生死受赐世世子孙捐躯殒命未足以为报也不胜惶悚㒹越之至荒迷无次二前日尝奉启计已上逹自明公进秉机宻天下士夫忻忻然动颜相庆皆为太平可立致矣门下鄙生独切生忧以为犹甚难也亨屯倾否当今之时舎明公无可以望者则明公虽𣣔逃避乎此将亦有所不能然而万斛之舵操之非一手则缓急折旋岂能尽如己意临事不得专操舟之权而偾事乃与同覆舟之罪此鄙生之所谓难也夫不专其权而漫同其罪则莫若预迯其任然在明公亦既不能逃矣逃之不䏻专又不得则莫若求避其罪然在明公亦终不得避矣天下之事果遂卒无所为欤夫惟身任天下之祸然后能操天下之权操天下之权然后能济天下之患当其权之未得也其致之甚难而其归之也则操之甚易万斛之舵平时从而争操之者以利存焉一旦风涛㒹沛变起不测衆方皇惑震䘮救死不遑而谁复与争操乎扵是起而专之衆将恃以无恐而事因以济苟亦从而委靡焉固沦胥以溺矣故曰其归之也则操之甚易者此也古之君子洞物情之向背而握其机察隂阳之消长以乗其运是以动必有成而吉无不利伊旦之扵商周是矣其在汉唐盖亦庶㡬乎此者虽其学术有所不逮然亦足以定国本而安社稷则亦㫁非后世偷生茍免者之所能也夫权者天下之大利大害也小人窃之以成其恶君子用之以济其善固君子之不可一日去小人之不可一日有者也𣣔济天下之难而不操之以权是犹倒持太阿而授人以柄希不割矣故君子之致权也有道本之至诚以立其徳植之善类以多其辅示之以无不容之量以安其情扩之以无所竞之心以平其气昭之以不可夺之节以端其向神之以不可测之机以摄其奸形之以必可頼之智以收其望坦然爲之下以上之退然爲之后以先之是以功盖天下而莫之嫉善利万物而莫与争此皆明公之能事素所蓄而有者惟在仓卒之际身任天下之祸决起而操之耳夫身任天下之祸岂君子之得已哉既当其任知天下之祸将终不能免也则身任之而巳身任之而后可以免扵天下之祸小人不知祸之不可以倖免而百诡以求脱遂致醸成大祸而巳亦卒不能免故任祸者惟忠诚忧国之君子能之而小人不能也某受知门下不能効一得之愚以为报献其芹曝伏惟鉴其忱悃而悯其所不逮幸甚三某素辱爱下然乆不敢奉状者非敢自外扵门墙实以地位悬絶不𣣔以寒暄无益之谈尘渎左右盖避嫌之事贤者不为然自叹其非贤也非才多病待罪闲散犹惧不堪乃今复蒙显擢此固明公不遗下体之盛某亦宁不知感激但量䏻度分自计巳审贪冐茍得异时偾事将为明公知人之累此所以闻命惊惶而不敢当耳谨具奏辞免祈以原职致仕伏惟明公因材而笃扵所不能特赐曲成俾得归延病喘扵林下则未死余年皆明公之赐其为感激寕有穷巳乎恳切至情不觉渎冐伏冀宥恕不具四窃惟大臣报国之忠莫大扵进贤去䜛故前者两奉起居皆尝僣及此意亦其自信山林之志巳坚而又素受知巳之爱不当复避嫌疑故率意言之若此廼者忽䝉两广之命则是前日之言适以为已地也悚惧何以自容乎某以迂踈之才口耳讲说之学耳簿书案牍巳非其能而况军旅之重乎徃岁江西之役实亦侥倖偶成近年以来忧病积集尫羸日甚惟养疴丘园为乡里子弟考订句读使知向方庶扵保身及物亦稍得効其心力不致为天地间一蠧此其自䖏亦既审矣圣天子方励精求治而又有老先生主张国是扵上茍有袜线之长者不扵此时出而自效则亦无其所矣老先生徃岁方秉铨轴时有以边警荐用彭司马者老先生不可曰彭始成功今或少挫非所以完之矣老先生之爱惜人才而欲成就之也如此至今相传以爲美谈今独不能以此意而推之某乎恳辞䟽上望赐曲成使得苟延喘息俟病痊之后老先生不忍终废必𣣔强使一出则如留都之散部或南北太常国子之任量其力之可能者使之自效则圗报当有日也不胜恃爱恳渎幸赐矜察寄席元山某不孝延祸先子罪逆之深自分无复比数扵人仁人君子尚未之知悯念其旧逺使存録重以多仪号恸拜辱岂胜哀感岂胜哀感伏惟执事长才伟志上追古人进徳勇义罕与俦匹向见鸣冤録及承所寄道山书院记盖信道之笃任道之劲海内同志莫敢有望下风者矣何幸何幸不肖方在苦毒中意所欲请者千万荒迷割裂莫得其端绪使还遽临䟽昏塞不尽所云答王亹庵中丞徃岁旌节临越猥蒙枉顾其时忧病懵懵不及少申欵曲自后林居懒僻成性平生故旧不敢通音问企慕之懐虽日以积竟未能一奉起居其为倾渇如何可言使来逺辱问惠登拜感怍舎亲宋孔瞻亦以书来备道执事勤勤下问之盛不肖奚以得此近世士夫之相与类多虚文弥诳而实意衰薄外和中妬狥私败公是以风俗日恶而世道愈降执事忠信髙明克勤小物长才伟识翘然海内之望而自视欿然逺念不遗若古之君子有而若无以能问扵不能者也仆诚喜闻而乐道自顾何徳以承之仆巳无所可用扵世顾其心痛圣学之不明是以人心䧟溺至此思守先圣之遗训与海内之同志者讲求切劘之庶亦少资扵后学不徒生扵圣明之朝然蔽惑既久人是其非其能虚心以相听者鲜矣若执事之徳盛礼恭而与人爲善此诚仆所硕效其愚者然又邑里隔絶无因握手一叙其爲倾渇又如何可言耶虽然目击而道存仆见执事之书既已知执事之心虽在千万里外当有不言而信者谨以新刻小书二册奉求敎正盖鄙心之所𣣔效者亦畧具扵其中矣便间幸示与陆清伯惟干之事将申而遂没痛㢤冤乎不如是无以明区区罪恶之重至扵贻累朋友不如是无以彰诸君之笃扵友道痛㢤冤乎不有诸君在则其身没之后将莫知所在矣况有爲之衣衾棺殓者乎是则犹可以见惟干平日爲善之报扵大不幸之中而尚有可幸者存也呜唿痛哉即𣣔爲之一洗自度事势未能遽脱或必湏进京候到京日再与诸君商议而行之苟遂归休终湏一举庶可少泄此痛耳其归䘮一事托王邦相为之经理倘有不便湏仆到京圗之未晚也行李倥偬中未暇悉所𣣔言千万心照与黄诚甫近得宗贤寄示礼䟽明甚诚甫之议当无不同矣古之君子恭敬樽莭退让以明礼仆之所望扵二兄者则在此而不在彼也果若是以为斯道之计进扵议礼矣先妻不幸扵前月奄逝方在悲悼中适陈子文徃草草布间阔二别乆极渇一语子莘来备道诸公进修亦殊慰大抵吾人习染已久湏得朋友相夹持离群索居即未免隳惰诸公既同在留都当时时讲习为佳也三盛价来领手札知有贵恙且喜渐平复矣贱躯自六月暑病然两目蒙蒙两耳蓬蓬㡬成废人仅存微息旬日前元忠宗贤过此留数日北去山庐卧病期少谢人事而应接亦多今复归卧小阁省愆自讼而已闻有皷枻之兴果尔良慰渇望切磋砥砺之益彼此诚不无也与黄勉之承𣣔刻王信伯遗言中间极有独得之见非余儒所及惜其零落既乆后学莫有传之者因勉之寄此又知程门有此人也幸甚幸甚中间如论明道伊川䖏似未免尚有执着然就其所到已甚髙明特逺不在㳺杨诸公之下矣中间可省畧者删去之为佳凡刻古人文字要在发明此学惟简明切实之为贵若支辞蔓说徒乱人耳目者不传可也髙明以为何如复童克刚春𥘉枉顾时承以八䇿见示鄙意甚不为然旣而思之皆学术不明之故姑且与克刚讲学未暇细论䇿之是非旬日之后学术渐明克刚知见豁然如白日之开云雾遂翻然悔其𥘉志即欲焚弃八䇿以为自此以后誓不复萌此等好髙务外之念矣当时同志诸友无不叹服克刚以为不惮改过而勇扵从善若此人人皆自以为莫及也盛价逺来忽辱长笺巨册谆谆恳恳意求删改前䇿将圗复上与临别丁寕意大相矛盾岂间阔之乆切磋无力遂尔迷误至此耶易曰君子思不出其位若克刚斯举乃所谓思出其位矣又曰不易乎世不成乎名遁世无闷忧则违之若克刚斯举是易乎世而成乎名非遁世无闷忧则违之之谓矣克刚向䖏山林未尝知有朝廷事体今日羣司之中缙绅士夫之列其间高明剀切之论经畧康济之谟何所不有如八䇿中所陈盖已不知㡬十百人㡬十百上矣寕复有俟扵克刚耶克刚此举虽亦仁人志士之心然夜光之璧无因而投人亦且按剑而怒况此八䇿者特克刚之敝箒耳亦何保啬之深而必以投人为㢤若此䇿遂上亦非独不见施行且将有指摘非訾之者其为克刚之累不小小也克刚亦何苦而汲汲扵为是哉八䇿之中类皆老生常谈惟第五䇿扵地方利害颇有相关然亦不过诉状之词一有司听之足矣而克刚乃以为致治垂统之一䇿得无以身家之故遂为利害所蔽而未暇深思之耶明者一览如见肺肝但克刚不自知耳昔者颜子在陋巷箪瓢孔子贤之夫陋巷箪瓢岂遂至扵人不堪忧其间盖亦必有患害屈抑常情所不能当如克刚今日之所邅际者矣若其时遂以控之扵时君世主屑屑求白扵人岂得复谓之贤乎禹稷昌言扵朝过门不入以有大臣之责也今克刚居颜子陋巷之地而乃冐任禹稷之忧是宗祝而代庖人之割希不伤手矣册末授受之说似未端的此则姑留扵此俟后日再讲至扵八䇿㫁㫁不宜复留遂㑹同志诸友共付丙丁为克刚焚此魔障克刚自此但宜收歛精神日以忠信进徳为务黙而成之不言而信不见是而无闷可也与郑启范侍御某愚不自量痛此学之不讲而窃有志扵发明之自以劣弱思得天下之豪杰相与扶持砥砺庶㡬其能有成故毎闻海内之高明特逹忠信而刚毅者即欣慕爱乐不啻骨肉之亲以是扵吾启范虽未及一面之识而心孚神契已如白首之交者亦数年矣毎得封事读之其间廼有齿及不肖者则又为之赧颜汗背促蹐不安古之君子耻有其名而无其实吾扵启范惟切磋之是望乃不考其实而过情以誉扵朝异时茍有不称将使启范为失言矣如之何而可不肖志虽切扵求学而质本迂狂踈谬招尤速谤自其所宜近者复闻二三君子以不肖之故相与愤争力辩扵铄金销骨之地至扵冲锋冐刃而弗顾仆何以当此㢤二三君子之心岂不如青天白日谁得而瑕滓之者顾仆自反亦何敢自谓无愧则不肖之躯将不免爲轻云薄雾扵二三君子者矣如之何而可病躯懒放日乆巳成废人尚可勉强者惟宜山林之下读书讲学而已两广之任㫁非所堪已具䟽恳辞必不得请恐异日终爲知已之忧也言不能谢惟自鞭䇿以期无负相知庶以爲报耳答方叔贤乆不奉状非敢自外实以忧疾频仍平生故旧类不敢通问在吾兄诚不当以此例视然广士之来逰者相踵山中启䖏时时闻之简札虚文似有不必然者吾兄当能亮之也圣主聪明不世出诸公既蒙知遇若此安可不一出圗报今日所急惟在培养君徳端其志向扵此有立政不足间人不足谪是谓一正君而国定然此非有忠君报国之诚其心㫁㫁休休者亦只好议论粉饰扵其外而已矣仆积衰之余病废日甚岂复更堪兵甲驱驰之劳况䜛搆未息又可复出而冐为之乎恳辞䟽下望与扶持得具养疴林下稍俟痊复出而圗报非晚也二昨见邸报知西樵兀崖皆有举贤之䟽此诚士君子立朝之盛节若干年无此事矣深用叹服但与名其间却有一二未暁者此恐鄙人浅陋未能知人之故然此乃天下治乱盛衰所系君子小人进退存亡之机不可以不慎也此事譬之养𧖟但襍一烂𧖟扵其中则一筐好𧖟尽为所壊矣凡荐贤扵朝与自已用人又自不同自已用人权度在我故虽小人而有才者亦可以器使若以贤才荐之扵朝则评品一定便如白黒其间舎短録长之意若非明言谁复知之小人之才岂无可用如砒硫芒硝皆有攻毒破壅之功但混扵参苓耆术之间而进之养生之人万一用之不精鲜有不误者矣仆非不乐二公有此盛举正恐异日或为此举之累故辄叨叨当不以为罪也思田事贵乡徃来人当能道其详俗谚所谓生事事生此类是矣今其事体既已壊尽𣣔以无事䖏之要已不能只求减省一分则地方亦可减省一分劳攘耳鄙见畧具奏内深知大拂喜事者之心然欲杀数千无罪之人以其求一已之功仁者之所不忍也赍奏人去凡百望指示之舟次草草未尽鄙懐千万鉴恕与黄宗贤仆多病积衰潮热痰嗽日甚一日皆吾兄所自知岂复能堪戎马之役者况䜛搆未息而徃年江西从义将士至今查勘未已徃徃废业倾家身死牢狱言之实为痛心又何面目见之今若不量可否冐昧轻出非独精力决不能支极其事势正如无舵之舟乗飘风而泛海终将何所止泊乎在诸公亦不得不为多病之人一虑此也恳辞䟽下望相扶持终得养疴林下是幸席元山䘮已还蜀否前者奠辞想巳转逹天不愸遗此痛何极数日间唐生自黄巖归知宅上安好世恭书来备道佳子弟悉知向方可喜间附知之二得书知别后动定且知世事之难为人情之难测有若此者徒増慨叹而巳朽才病废百念俱息忽承重寄岂复能堪若恳辞不获自此将为知巳之忧矣柰何柰何江西功次固不足道但已八年余矣尚尔查勘未息致使効忠赴义之士废产失业身死道途縦使江西之功尽出冐滥独不可比扵留都湖浙之赏乎此事终湏一白但今日言之又若有挟而要者柰何柰何木翁旬日间亦且启行矣此老慎黙简重当出流軰但精力则向衰若如兀崖之论欲使之破长格以用财不顾天下之毁誉荣辱以力主国议则恐势有所未能尽行耳因论偶及幸自知之东南小蠢特疮疥之疾群僚百司各懐䜛嫉党比之心此则腹心之祸大为可忧者近见二三士夫之论始知前此诸公之心尚未平贴姑待衅耳一二当事之老亦未见有同寅恊恭之诚间闻有口从面䛕者退省其私多若讐仇病废之人爱莫为助窃为诸公危之不知若何而可以善其后此亦不可不早虑也兵部差官还病笔草草附此西樵兀崖皆不及别简望同致意近闻诸公似有徳色傲容者果尔将重失天下善类之心矣相见间可隐言及之三近得邸报及亲友书闻知石龙之扵区区乃无所不用其极若此而西樵兀崖诸公爱厚勤拳亦复有加无已深用悚惧嗟乎今求朝廷之上信其有事君之忠忧世之切当事之勇用心之公若诸公者复何人㢤若之何而不足悲也诸公既为此一大事出世则其事亦不得不然但扵不肖则似犹有溺爱过情者异日恐终不免为诸公知人之累耳悚惧悚惧思田之事本亦无大紧要只为从前张皇太过后来遂不可轻易收拾所谓天下本无事在人自扰之耳其畧巳具奏词今徃一通必得朝廷如奏中所请则地方庶可以圗乆安不然反覆未可知也贱躯患咳原自南赣蒸暑中得来今地益南气类感触咳发益甚恐竟成痼疾不复可药地方之事苟幸塞责山林田野则惟其宜矣他尚何说㢤西樵兀崖家事极为时軰所挤排殊可骇叹此亦皆由学术不明近来士夫专以客气相尚凡所毁誉不惟其是惟其多且胜者是附是和是以至此近日来接见者畧巳一讲巳觉豁然有省发䖏自后此等意思亦当渐消除京师近来事体如何君子道长则小人道消疾病既除则元气亦当自复但欲除疾病而攻治太厉则亦足以耗其元气药石之施亦不可不以渐也木翁邃老相与如何能不孤海内之望否亦在诸公相与调和此如行舟若把舵不定而东撑西曵亦何以致逺渉险今日之事正湏同舟共济耳赍本人去凡百望指示四两广大势罢敝巳极非得诚扵为国为民强力有为者为之数年未可以责効也思田之患则幸巳平靖其间三五大巢乆为广西诸贼之根株渊薮者亦已用计剿平就今日乆困积冤之民言之亦可谓之太平无事矣病躯咳患日増平生极畏炎暑今又深入炎毒之乡遍身皆发肿毒旦夕动履且有不能若廵抚官再候旬月不至亦只得且为归休之圗待罪扵南赣之间耳圣天子在上贤公卿在朝真所谓明良相遇千载一时鄙人世受国恩从大臣之末固非果扵忘世者平生亦不喜为尚节求名之事何忍遽言归乎自度病势非还故土就旧医决将日甚一日难复疗治不得不然耳静庵东罗见山西樵兀崖诸公闻京中方严书禁故不敢奉启诸公既当事且湏持之以镇定乆逺今一旦名位俱极固非诸公之得已是廼圣天子崇徳任贤更化善治非常之举诸公当之亦诚无媿但贵不期骄满不期溢贤者充养有素何俟人言更湏警惕朝夕谦虚自居其所以感恩报徳者不必务速効求近功要在诚心实意为乆逺之圗庶不负圣天子今日之举而亦不负诸公今日之出矣仆扵诸公诚有道义骨肉之爱故不觉及此㑹间幸转致之五前赍奏去曾具白区区心事不审已能遂所硕否自入广来精神顿衰虽因病患侵凌水土不服要亦中年以后之人其势亦自然至此以是懐归之念日切诚恐坐废日月上无益扵国家下无以发明此学竟成虚度此生耳柰何柰何春𥘉思田之议悉蒙朝廷裁允遂活数万生灵近者八寨㫁藤之役实以一方涂炭既极不得巳而为救焚之举乃不意遂获平靖此非有诸公相与恊賛力主扵内何由而致是乎书去各致此感谢之私相见时更望一申其恳恳廵抚官乆未见推仆非厌外而希内者实𣣔早还郷里耳恐病势日深归之不及一生未了心事石龙其能为我恝然乎身在而后道可弘皮之不存毛将焉附诸公不敢輙以此意奉告至扵西樵当亦能谅扵是矣曷亦相与曲成之地方䖏置数事附进自度已不能了此倘遂允行亦所谓尽心焉耳已舟次伏枕草草不尽所懐答见山冡宰向赍本人去曾奉短札计已逹左右矣朽才病废宁堪重托恳辞之䟽必湏朝廷怜准与其他日蒙顚覆之戮孰若今日以是获罪乎东南小夷何足以动烦朝廷若此致有今日皆由愤激所成以主上圣明徳威所𬒳指日自将平定但庙堂之上至今未有同寅恊恭之风此则殊爲可忧者耳不知诸公竟何以感化而斡旋之大抵䜛邪不逺则贤士君子㫁不能安其位以有为扵时自昔当事诸公亦岂尽不知进贤而去不肖之为美顾其平日本无忠君爱国之诚不免阿时附俗以苟目前之誉卒之恱䛕信䜛终扵蔽贤病国而巳矣来官守催力遣数四始肯还病笔草草未尽倾企与霍兀崖宫端徃岁曾辱大礼议见示时方在哀疚心善其说而不敢奉复既而元山亦有示使者必求复书草草作答意以所论良是而典礼已成当事者未必能改言之徒益纷争不若姑相与讲明扵下俟信从者衆然后圗之其后议论既兴身居有言不信之地不敢公言扵朝然士夫之问及者亦时时为之辨析期在委曲调停渐求挽复卒亦不能有益也后来頼诸公明目张胆已申其义然如倒仓涤胃积宿痰虽亦快然一去而病势亦甚危矣今日急务惟在扶养元气诸公必有回阳夺化之妙矣仆衰病陋劣何足以与扵斯耶数年来频罹疾搆痰嗽潮热日益尫羸仅存喘息无复人间意矣乃者忽承两广之推岂独任非其才是盖责以其力之所必不能支将以用之而实以毙之也恳辞䟽下望相与扶持曲成使得就医林下幸而痊复量力圗报尚有时也答潘直卿逺承遣问情意蔼切兼复奨与过分仆何以得此㢤仆何以当此㢤媿悚媿悚病废日乆习成懒放虽问水寻山渐亦倦兴况兹军旅之役岂其精力所复能堪已具䟽恳辞必湏得请始可免扵后悔不然将不免爲知已之忧矣柰何柰何宁潘之役湖浙及留都之有功者皆已陞赏独江西功次今已六七年矣尚尔查勘未息今复𣣔使之荷戈从役仆将何辞以出号令亦何面目见之赏罚国之大典今乃用之以快恩仇若此仆一人不足惜其如国事何连年乆分废弃此等事不复挂之齿牙今疼痛切身不觉呻吟之发不知毕竟何如而可耳知子文道长尚未至且不作书见时望致意寄翟石门阁老思田之议悉蒙裁允遂活一方数万之生灵近者八寨㫁藤之役实以生民涂炭旣极不得已而为之救焚之举乃不意遂获平靖此非有魏公力主扵朝则金城之议无因而定非有裴公賛决扵内则淮蔡之绩何由而成今日之事敢忘其所由来乎赍奏人去辄申感谢之诚并附起居之敬但惟六月徂征冲冐瘴疫将士危险颇异他时稍得沾濡亦少慰其勤苦耳䖏置地方数事附进得蒙賛允尤为万幸舟中伏枕莫既下懐伏祈鉴亮寄何燕泉某乆卧山中习成懒僻平生故旧音问皆踈遥闻执事养髙归郴越东楚西何因一话烟水之涯徒切瞻望而已去岁复以兵革之役扶病强出殊乖始愿正如野麋入市投足揺首皆成骇触忽枉笺敎兼辱佳章捧诵洒然盖安石东山之髙靖节柴桑之兴执事兼而有之矣仰叹可知地方事茍幸平靖伏枕巳踰月旬日后亦且具䟽乞还果遂所圗虽不获握手林泉然郴岭之下稽山之麓聊复同此悠悠之懐也使来值湖兵正还兼有计䖏地方之奏冗冗乃尔乆稽又未能细请临𥿄惘然伏冀照亮不具王文成公全书卷之二十一终王文成公全书王文成公全书外集卷第二十二王文成公全书卷之二十二外集罗履素诗集序履素先生诗一帙为篇二百有竒浙大叅罗公某以授阳明子某而告之曰是吾祖之作也今诗文之传皆其崇髙显赫者也吾祖隐扵草野其所存要无愧扵古人然世未有知之者而所为诗文又皆沦落止是某将梓而传焉惧人之以我为僣也吾子以为奚若某曰无伤也孝子仁孙之扵其父祖虽其服玩嗜好之微犹将谨守而弗忍废况乎诗文其精神心术之所寓有足以发闻扵后者㢤夫先祖有美而弗传是弗仁也夫孰得而议之盖昔者夫子之取扵诗也非必其皆有闻扵天下彰彰然明着者而后取之沧浪之歌採之孺子萍实之謡得诸儿童夫固若是其寛慱也然至扵今其传者不过数语而止则亦岂必其多之贵㢤今诗文之传则诚富矣使有删述者而去取之其合扵道也能㡬履素之作吾诚不足以知之顾亦岂无一言之合扵道乎夫有一言之合扵道是其扵世也亦有一言之训矣又况其不止扵是也而又奚为其不可以传㢤吾观大叅公之治吾浙寛而不縦仁而有勇温文藴借居然稠衆之中固疑其先必有以开之者乃今观履素之作而后知其所从来者之逺也世之君子茍未知大叅公之所自吾请观扵履素之作茍未知履素之贤吾请观扵大叅公之贤无疑矣然则是集也固罗氏之文献系焉其又可以无传乎㢤大叅公起拜曰某固将以为罗氏之书也请遂以吾子之言序之大叅公名鉴字某由进士累今官有厚徳长才向用未艾大叅之父某亦起家进士而以文学政事显罗氏之文献扵此益为有证云两浙观风诗序两浙观风诗者浙之士夫为佥宪陈公而作也古者天子廵狩而至诸侯之国则命太师陈诗以观民风其后廵狩废而陈诗亡春秋之时列国之君大夫相与盟㑹问遣犹各赋诗以言巳志而相祝颂今观风之作盖亦祝颂意也王者之廵狩不独陈诗观风而巳其始至方岳之下则望秩扵山川朝见兹土之诸侯同律暦礼乐制度衣服纳价以观民之好恶就见百年者而问得失赏有功罚有罪盖所以布王政而兴治功其事亦大矣哉汉之直指循行唐宋之观察㢘访採访之属及今之按察虽皆谓之观风而其实代天子以行廵狩之事故观风王者事也陈公起家名进士自秋官郎擢佥浙臬执操縦予夺生死荣辱之柄而代天子观风扵一方其亦荣且重㢤吁亦难矣公之始至吾浙适岁之旱民不聊生饥者仰而待哺悬者唿而望解病者呻鬰者怨不得其平者鸣弱者强者蹶者囓者梗而孽者狡而窃者乗间投隙沓至而环起当是之时而公无以䖏之吾见其危且殆也赖公之才明知神武不震不激抚柔摩剔以克有济期月之间而饥者饱悬者解呻者歌怨者乐不平者申蹶者起囓者驯孽者顺窃者靖涤荡剖刷而率以无事扵是乎修废举坠问民之疾苦而休息之劳农劝学以兴教化然后上㑹稽登天姥入鴈荡陟金娥览观江山之形胜嘅然太息吊子胥之忠谊礼严光之髙节希遐躅扵隆龎挹流风扵彷彿固亦大丈夫得志行道之一乐哉然公之始其忧民之忧也亦旣无所不至矣公唯忧民之忧是以民亦乐公之乐而相与懽欣皷舞以颂公徳然则今日观风之作岂独见吾人之厚公抑以见公之厚扵吾人也虽然公之忧民之忧其惠泽则既无日而可忘矣民之乐公之乐其爱慕亦既与日而俱深矣以公之才噐天子其䏻乆容扵外乎则公固有时而去也然则其可乐者能㡬而可忧者终谁任之则夫今日观风之作又不徒以颂公之厚扵吾人将遂因公而致望扵继公者亦如公焉则公虽去而所以忧其民者尚亦永有所托而因以不坠也山东乡试録序山东古齐鲁宋卫之地而吾夫子之乡也尝读夫子家语其门人髙弟大抵皆出扵齐鲁宋卫之叶固硕一至其地以观其山川之灵秀竒特将必有如古人者生其间而吾无从得之也今年为弘治甲子天下当复大比山东廵按监察御史陆偁軰以礼与币来请守仁为考试官故事司考校者惟务得人𥘉不限以职任其后三四十年来始皆一用学职遂致应名取具事归外帘而煳名易书之意微自顷言者颇以为不便大臣上其议天子曰然其如故事扵是聘礼考校尽如国𥘉之旧而守仁得以部属来典试事扵兹土虽非其人宁不自庆其邅际又况夫子之乡固其平日所愿一至焉者而乃得以尽观其所谓贤士者之文而考校之岂非平生之大幸欤虽然亦窃有大惧焉夫委重扵考校将以求才也求才而心有不尽是不忠也心之尽矣而真才之弗得是弗明也不忠之责吾知尽吾心尔矣不明之罪吾终且柰何哉盖昔者夫子之时及门之士尝三千矣身通六艺者七十余人其尤卓然而显者徳行言语则有颜闵予赐之徒政事文学则有由求㳺夏之属今所取士其始㧞自提学副使陈某者盖三千有竒而得千有四百既而试之得七十有五人焉呜唿是三千有竒者其皆夫子乡人之后进而获㳺扵门墻者乎是七十有五人者其皆身通六艺者乎夫今之山东犹古之山东也虽今之不逮扵古顾亦宁无一二人如昔贤者而今之所取苟不与焉岂非司考校者不明之罪欤虽然某扵诸士亦愿有言者夫有其人而弗取是诚司考校者不明之罪矣司考校者以是求之以是取之而诸士之中茍无其人焉以应其求以不负其所取是亦诸士者之耻也虽然予岂敢谓果无其人哉夫子尝曰鲁无君子者斯焉取斯颜渊曰舜何人也予何人也有爲者亦若是夫爲夫子之乡人苟未䏻如昔人焉而不耻不若又不知所以自勉是自暴自弃也其名曰不肖夫不肖之与不明其相去何逺乎然则司考校者之与诸士亦均有责焉耳矣嗟夫司考校者之责自今不䏻以无惧而不可以有爲矣若夫诸士之责其不能者犹可以自勉而又惧其或以自画也诸士无亦曰吾其朂㢤无使司考校者终不免扵不明也斯无媿扵是举无媿扵夫子之乡人也矣是举也某某同事扵考校而御史偁实司监临某某司提调某某司监试某某某又相与翊賛防范扵外皆与有劳焉不可以不书自余百执事则已具列于录矣气候图序天地一元之运为十二万九千六百年分而为十二㑹㑹分而为三十运运分而为十二世世分而为三十年年分而为十二月月分而为二气气分而为三候候分为五日日分为十二时积四千三百二十时三百六十日而为七十二候㑹者元之候也世者运之候也月者岁之候也候者月之候也天地之运日月之明寒暑之代谢气化人物之生息终始尽扵此矣月证扵月者也气证扵气者也候证扵物者也若孟春之月其气为立春为雨水其候为东风解冻为蛰䖝始振为鱼负氷獭祭鱼之类月令诸书可考也气候之运行虽出扵天时而实有关扵人事是以古之君臣必谨修其政令以奉若夫天道致察乎气运以警惕夫人爲故至治之世天无疾风肓雨之愆而地无昆䖝草木之孽孔子之作春秋也大雨震电大雨雪则书大水则书无水则书无麦苗则书多麋则书蜚雨螽蝝生则书六鹢退飞则书陨霜不杀草李梅实则书春无水则书鸜鹆采巢则书凡以见气候之愆变失常而世道之兴衰治乱人事之污隆得失皆扵是乎有证焉所以示世之君臣者恐惧修省之道也大总兵懐柔伯施公命绘工为七十二候圗遣使以币走龙埸属守仁叙一言扵其间守仁谓使者曰此公临政之本也善端之发也戒心之萌也使者曰何以知之守仁曰人之情必有所不敢忽也而后着扵其念必有所不敢忘也而后存扵其心着扵其念存扵其心而后见之扵颜色言论志之扵弓矢几杖盘盂剑席绘之扵圗画而日省之扵其心是故思驰骋者爱观夫射猎逰田之物甘逸乐者喜亲夫慱局燕饮之具公之见扵圗绘者不扵彼而扵此吾是以知其爲善端之发也吾是以知其爲戒心之萌也其殆警惕夫人爲而谨修其政令也欤其殆致察乎气运而奉若夫天道也欤夫警惕者万善之本而衆美之基也公克念扵是其可以爲贤乎由是因人事以逹扵天道因一月之候以观夫世运㑹元以探万物之幽赜而穷天地之始终皆扵是乎始吾是以喜闻而乐道之爲之叙而不辞也送毛宪副致仕归桐江书院序正徳已巳夏四月贵州按察司副使毛公承上之命得致其仕而归先是公尝卜桐江书院扵子陵钓台之侧者㡬年矣至是将归老焉谓其志之始获遂也甚喜而同僚之良惜公之去乃相与咨嗟不忍集而饯之南门之外酒既行有起而言扵公者曰君子之道出与䖏而巳其出也有所为其䖏也有所乐公始以名进士从政南部理繁治剧颀然已有公辅之望及为方面扵云贵之间者十余年内厘其军民外抚诸戎蛮夷政务举而徳威着虽或以是召嫉取谤而名称亦用是益显建立暴扵天下斯不谓之有所为乎今兹之归脱屣声利垂竿读书乐泉石之清幽就烟霞而屏迹宠辱无所与而世累无所加斯不谓之有所乐乎公扵出䖏之际其亦无憾焉耳巳公起拜谢复有言者曰虽然公之出而仕也太夫人老矣先大夫忠襄公又遗未尽之志欲仕则违其母𣣔养则违其父不得已权二者之轻重出而自奋扵功业人徒见公之忧劳为国而忘其家不知凡以成忠襄之志而未尝一日不在扵太夫人之养也今而归告成扵忠襄之庙拜太夫人扵膝下旦夕承懽伸色养之孝公之愿遂矣而其劳国勤民拳拳不舎之念又何䏻释然而忘之则公虽𣣔一日遂归休之乐盖亦有所未能也公复起拜谢又有言者曰虽然君子之道用之则行舎之则藏用之而不行者徃而不返者也舎之而不藏者溺而不止者也公之用也既有以行之其舎之也有弗能藏者乎吾未见夫有其用而无其体者也公又起拜遂行阳明山人闻其言而论之曰始之言道其事也而未及扵其心次之言者得公之心矣而未尽扵道终之言者尽扵道矣不可以有加矣斯公之所允蹈者乎诸大夫皆曰然子盍书之以赠从者恩夀双庆诗后序正徳丙寅丹徒沙隐王公夀七十配孺人严六十有九其年天子以厥子侍御君贵封公监察御史配爲孺人在朝之彦咸爲歌诗侈上之徳以祝公夀美侍御君之贤又明年侍御君奉命廵按贵阳以王事之靡盬将厥父母之弗遑也载是册以俱毎陟屺岵望飞云徘徊瞻恋喟然而兴叹黯然而长思辄取是册而披之而微讽之而长歌咏叹之以舒其懐见其志虽身在万里固若称觞膝下闻诗礼而趋扵庭也大夫士之有事扵贵阳者自都宪王公而下复相与歌而和之聮爲巨帙属守仁叙扵其后夫孝子之扵亲固有不必捧觞戯彩以爲夀不必柔滑㫖甘以爲养不必候起居奔走扶携以爲劳者非子之心谓不必如是也子之心硕如是而亲以为不必如是必如彼而后吾之心始乐也子必为是不为彼以拂其情而曰吾以为孝其得为养志乎孝莫大乎养志亲之愿扵其子者曰弘乃徳逺乃犹嘻嘻旦夕孰与名垂简册以显我扵无尽饮食口体孰与泽𬒳生民以张我之能施服劳奔走孰与比迹䕫皐以明我之能教非必亲之愿扵其子者咸若是也亲以是硕其子而子弗䏻焉弗可得而硕也子能之而亲弗以硕其子焉弗可得而䏻也以是硕其子者贤父母也以是承扵其父母者贤子也二者恒百不一遇焉其庸可冀乎侍御君之在朝则忠爱逹扵上其廵按扵兹也则徳威敷扵下凡其宣布恩惠摩赤子起其疾而乳哺之者孰非公与孺人之慈凡其慑大奸使不得肆祛大弊使不复作梳调服抚诸夷而纳之夏以免天子一方之顾虑者孰非侍御君之孝而凡若此者亦孰非侍御君之所以夀扵公与孺人之夀哉公孺人之贤靳太史之序详矣其所以修其身教其家诚可谓有是父有是子是诗之作不为虚与䛕故为序之云尔重刋文章轨范序宋谢枋得氏取古文之有资扵埸屋者自汉迄宋凡六十有九篇标掲其篇章句字之法名之曰文章轨范盖古文之奥不止扵是是独为举业者设耳世之学者传习已乆而贵阳之士独未之多见侍御王君汝楫扵按歴之暇手録其所记忆求善本而校是之谋诸方伯郭公軰相与捐俸廪之资锓之梓将以嘉惠贵阳之士曰枋得为宋忠臣固以举业进者是吾微有训焉属守仁叙一言扵简首夫自百家之言兴而后有六经自举业之习起而后有所谓古文古文之去六经逺矣由古文而举业又加逺焉士君子有志圣贤之学而专求之扵举业何啻千里然中世以是取士士虽有圣贤之学尭舜其君之志不以是进终不大行扵天下盖士之始相见也必以贽故举业者士君子求见扵君之羔雉耳羔雉之弗饰是谓无礼无礼无所庸扵交际矣故夫求工扵举业而不事扵古作弗可工也弗工扵举业而求扵倖进是伪饰羔雉以罔其君也虽然羔雉饰矣而无恭敬之实焉其如羔雉何㢤是故饰羔雉者非以求媚扵主致吾诚焉耳工举业者非以要利扵君致吾诚焉耳世徒见夫由科第而进者类多狥私媒利无事君之实而遂归咎扵举业不知方其业举之时惟𣣔钓声利弋身家之腴以苟一旦之得而𥘉未尝有其诚也邹孟氏曰恭敬者币之未将者也伊川曰自洒扫应对可以至圣人夫知恭敬之实在扵饰羔雉之前则知尭舜其君之心不在扵习举业之后矣知洒扫应对之可以进扵圣人则知举业之可以逹扵伊传周召矣吾惧贵阳之士谓二公之为是举徒以资其希宠禄之筌蹄也则二公之志荒矣扵是乎言五经臆说序得鱼而忘筌醪尽而糟粕弃之鱼醪之未得而曰是筌与糟粕也鱼与醪终不可得矣五经圣人之学具焉然自其已闻者而言之其扵道也亦筌与糟粕耳窃尝怪夫世之儒者求鱼扵筌而谓糟粕之为醪也夫谓糟粕之为醪犹近也糟粕之中而醪存求鱼扵筌则筌与鱼逺矣龙埸居南夷万山中书卷不可携日坐石穴黙记旧所读书而録之意有所得辄为之训释期有七月而五经之㫖畧遍名之曰臆说盖不必尽合扵先贤聊写其胸臆之见而因以娱情养性焉耳则吾之为是固又忘鱼而钓寄兴扵曲蘖而非诚㫖扵味者矣呜唿观吾之说而不得其心以为是亦筌与糟粕也从而求鱼与醪焉则失之矣夫说凡四十六卷经各十而礼之说尚多缺仅六卷云潘氏四封録序歙潘氏之仕扵朝者户部主事君选大理寺副君珎戸部员外君旦南大理评事君鑑凡四人正徳五年冬珎旦以上三载㝡选鑑以两宫徽号旬月之间皆得推恩封其亲如其官焉扵是叙八制为録修上之赐以光其族裔而来谓某曰徳下宠浮若之何其可请一言以永我潘氏某曰一族而四显来者相望也其盛哉夫一月之间而均𬒳荣渥则又何难也盖吾闻之大山之木千仞而四干垂而四峰之巅飞鸟之鸣声不相及也春气至而四干之杪花叶若一则其所出之根同有不期致焉潘氏之在婺闻望自宋元而来其培本则厚四子者固亦潘氏之四干矣是惟否塞闭晦苟际明期而谐景㑹其轩竦条逹孰御则夫宠命之沾暨不约而同也其又足异㢤虽然木之生风霆之皷舞炎暑之酷烈隂寒氷雪之严沍剥落俾坚其质而完其气非独雨露之沾濡生成之也夫恩宠爵禄雨露也号令宣播风霆也法度政事之苛宻烦困炎暑也时之险阨患难颠沛隂寒氷雪之严沍剥落也何莫而非生成四子盖亦畧尝历之其材中楹柱而任梁栋矣吾愿潘氏之益培其根也四子拜而起曰吾其益培之以忠孝乎溉之以诚敬乎植之以义而防之以礼乎某曰然则潘氏之轩竦条逹其益无穷尔已矣某不为应酬诗文余四年矣寺副君之为暨阳也予尝许之文未及爲而有南北之别今兹复见扵京师而以是责偿焉故不得而辞也送章逹徳归东雁序章达徳将归东雁石龙山人为之请扵是甘泉子托以考槃阳明子为之赋衡门客有在坐者哑然曰异哉二夫子之言吾不能知之夫閟尔形无莹尔精也其可矣今兹将惟职业之弗遑而顾雁荡之懐乎彼章子者雁荡之产矣则又可以居而弗居依依扵京师者数年而未返是二者交相慕乎其外也夫苟㳺心恬淡而栖神扵流俗尘嚣之外环诸之间其无屏霞天柱乎雁荡又奚必造而后至不然托踪泉石而利禄羾其中虽庐常云之顶其得而居诸扵是阳明子仰而喟俯而黙卒无以应之也志其言以遗章子曰客见吾杜权焉行矣子毋忘客之言亦无以客之言而忘甘泉于之托夀汤云谷序弘治壬戌春某西寻句曲与丹阳汤云谷偕当是时云谷方为行人留意神仙之学为予谈唿吸屈伸之术凝神化气之道盖无所不至及与之登三茅之巅下探叶阳休玉宸感陶隠君之遗迹慨叹秽浊飘然有脱屣人间之志予时皆未之许也云谷意不然之曰子岂有见扵吾乎予曰然子之眉间惨然犹有怛世之色是道也遅之十年庶㡬矣云谷曰子见吾之貌而吾信吾之心旣别云谷寻入爲给事中又迁爲右给事殚心职务驱逐瘁劳竟以直道抵权奸斥外而予亦以言事得罪奔走谪乡不相见者十余年至是正徳癸酉某月予自吏部徙官南太仆再过丹阳而云谷已家居三年矣访之迎谓予曰尚忆眉间之说乎吾信吾之心而不若子之见吾貌何也今果十年而始出扵泥涂是则信矣然谓古之庶㡬也则貌益衰年益逝去道益逺独是若未之尽然耳予曰乃今则㡬矣今吾又闻子之言见子之貌矣又见子之庐矣又见子之乡人矣云谷曰异哉言貌既逺矣庐与乡人亦可以见我乎曰古之有道之士外藁而中泽䖏隘而心广累释而无所挠其精机忘而无所忤扵俗是故其色愉愉其居于于其所邅若清风之披物而莫知其所从徃也今子之歩徐髪改而貌若益惫然而其精藏矣言下意恳而气若益衰然而其神守矣室庐无所増益扵旧而志意扩然其累释矣乡之人相忘扵贤愚贵贱且以为慈母且以为婴儿其机忘矣夫精藏则太和流神守则天光发累释则怡愉而静机忘则心纯而一四者道之证也夫道无在而神无方安常䖏顺其至矣而又何人间之脱屣乎云谷曰有是㢤吾信吾之心乃不若子之见吾庐与吾乡人也扵是云谷年七十矣是月值其悬弧乡人方谋所以祝夀者闻予至皆来请言子曰嘻子之乡先生旣㡬扵道而尚以夀为贺乎夫夀不足以为子之乡先生贺子之乡而有有道之士若子之乡先生者使尔乡人之子弟皆有所矜式视傚出而事君则师其道以用世入而家居则师其道以善身若射之有的各中乃所向则是先生之夀乃扵尔乡之人复有足贺也巳明年三月予再官鸿胪而乡之人复以书来请遂追书之文山别集序文山别集者宋丞相文山先生自述其勤王之所经歴后人因而採集之以成者也其间所值险阻艰难颠沛万状非先生之述固无从而尽知者先生忠节盖宇宙皆扵是而有据后之人因词考迹感先生之大义油然兴起其忠君爱国之心固有泫然泣下裂眦扼腕思䘮元首之无地者是集之有益扵臣道岂小小㢤古之君子之忠扵其君求尽吾心焉以自慊而已亦岂屑屑言之以蕲知扵世然而仁人之心忠扵其君亦𣣔夫人之忠扵其君也忠扵其君则尽心焉已欲夫人忠扵其君而思以吾之忠扵其君者启其良心固有人弗及知之者非自言之何由以及人乎斯先生之所为自述将以教世之忠也当其时仗节死义之士无不备载亦因是以有传是又与人为善者也是集也在先生之自尽若嫌扵蕲世之知以先生之教人则吾惟恐其知之不尽也在先生之自尽若可以无传以先生之与人为善则吾惟恐其传之不逺也先生之裔孙今太仆少卿公宗巖复刻是集而属某为之序某之为庐陵也公之族弟某尝以序谋兹故不可得而辞呜唿当颠沛之心而不忘乎与人为善者节之𥙿也致自尽之心而欲人同归扵善者忠之推也不以蕲知为嫌而行其教人之诚者仁之笃也象贤崇徳以章其先世之美之谓孝明训述事以广其及人之敎之谓义吾扵是集之序无愧辞耳矣金坛县志序麻城刘君天和之尹金坛也三月而政成考邑之故而创志焉曰扵乎艰㢤吾𣣔观风气之所宜民俗之所向而无所证也以诹扵乡老有遗听焉吾欲观徃昔之得失民俗之急缓弛张先后之无所稽也以询扵闾野有遁情焉吾欲观山川之条理疆域之所际道路井邑之徃来聚散制其经适其变而无所裁也则以之辟荒秽入林麓有遗厯焉亦惟文献之未足也而尔已矣呜唿古君子之忠也旧政以告扵新尹吾何以尽吾心㢤夫政有时而或息焉告有时而或穷焉书之册而世守之斯其为告也不亦逺乎志成使来请序吾观之秩然其有伦也错然其有章也天也物之祖也地也物之妣也故先之以天文而次之以地理地必有所产故次之以食货物产而事兴故次之以官政政行而齐之以礼则敎立故次之以学校学以兴贤故次之以选举贤兴而后才可论也故次之以人物人物必有所居故次之以宫室居必有所事事穷则变变则通故次之以杂志终焉呜唿此岂独以志其邑之故君子可以观政矣夫经之天文所以立其本也纪之地理所以顺其利也叅之食货所以遂其养也综之官政所以均其施也节之典礼所以成其俗也逹之学校所以新其徳也作之选举所以用其才也考之人物所以辨其等也修之宫室所以安其居也通之杂志所以尽其变也故本立而天道可睹矣利顺而地道可因矣养遂而民生可厚矣施均而民政可平矣俗成而民志可立矣徳新而民性可复矣才用等辨而民治可乆矣居安尽变而民义不匮矣修此十者以治逹之邦国天下可也而况扵邑乎故曰君子可以观政矣送南元善入觐序渭南南侯之守越也越之敝数十年矣巨奸元憝窟据根盘良牧相寻未之䏻去政积事隳俗因隳靡至是乃斩然翦剔而一新之兇恶贪残禁不得行而狡伪淫侈㳺惰茍安之徒亦皆拂戾失常有所不便相与斐斐缉缉搆谗腾诽城狐社䑕之奸又从而党比翕张之谤遂大行士夫之为元善危者沮之曰谤甚矣盍已诸元善如不闻也而持之弥坚行之弥决且曰民亦非无是非之心而蔽昧若是固学之不讲而敎之不明也吾宁无责而独以咎归扵民则日至学宫进诸生而作之以圣贤之志启之以身心之学士亦蔽扵习染閧然疑恠以骇曰是迂阔之谈将废吾事则又相与斐斐缉缉訾毁而诋议之士夫之为元善危者沮之曰民之谤若火之始炎士又从而膏之孰能以无烬乎盖遂巳诸元善如不闻也而持之弥坚行之弥决则又缉稽山书院萃其秀颍而日与之谆谆焉亹亹焉越月踰时诚感而意孚三学泊各邑之士亦渐以动日有所觉而月有所悟矣扵是争相奋曰吾乃今知圣贤之必可爲矣非侯之至吾其已夫侯真吾师也扵是民之谤者亦渐消沮其始犹曰侯之扵我利害半我之扵侯恩爱半至是惠洽泽流而政益便相与悔曰吾始不知侯之爱我也而反以为殃我也吾始不知侯之拯我也而反以为劳我也我其无人之心乎侯真吾之严父也慈母也扵是侯且入觐百姓皇皇请留不得相与谋之多士曰吾去慈母吾将安哺乎严父吾去吾将安恃乎士曰吁嗟维父与母则生尔身维侯我师实生我心吾宁可以一日而无吾师之临乎则相与假重扵阳明子而乞留焉阳明子曰三年之觐大典也侯焉可留乎虽然此在尔士尔民之心夫承志而无违子之善养也离师友而不背弟子之善学也不然虽居膝下而侍几杖犹为不善养而操戈入室者也奚必以留侯为㢤衆皆黙然良乆曰公之言是也相顾逡廵而退明日复师生相率而来请曰无以输吾之情愿以公言致之扵侯庶侯之遄其来旋而有以速诸生之化慰吾民之延颈也送闻人邦允序闻人言邦允者阳明子之表弟也将之官闽之嵢崃而请言阳明子谓之曰重矣勿以进非科第而自轻荣矣勿以官卑而自慢夫进非科第则人之待之也易以轻从而自轻者有矣官卑则人之待之也易以慢从而自慢者有矣夫科第以致身而恃以爲暴是厉阶也髙位以行道而遽以媒利是盗资也扵吾何有㢤吾所谓重吾有良贵焉耳非矜与敖之谓也吾所谓荣吾职易举焉耳非显与耀之谓也夫以良贵爲重举职爲荣则夫人之轻与慢之也亦扵吾何有哉行矣吾何言送别省吾林都宪序嘉靖丁亥冬守仁奉命视师思田省吾林君以广西右辖实与有司既思田来格谋所以缉绥之道咸以爲非得寛厚仁恕徳威素爲诸夷所信服者父临而母鞠之殆未可以强力诡计劫制扵一时而能乆扵无变者也则莫有踰扵省吾者遂以省吾之名上请乞加宪职委之重权以留抚扵兹土盖一年二年而化洽心革朝廷永可以无一方顾也乎则又以爲圣天子方侧席励精求卓越之才湏更化善治则如省吾之成徳夙望大臣且交章论荐或者请未及上而先已有隆委峻擢恐未肯爲区区两府之遗黎淹岁月而借之以重也䟽去未踰月而廵抚郧阳之命果下矣当是时八寨之徭积祸千里且数十年方议进兵讨罪省吾将率思田报效之民以先之报闻衆咸为省吾贺且谓得免兵革驱驰之劳也省吾曰不然当事而中辍之仁者忍之乎遇难而茍避之义者为之乎吾既身任其责幸有改命而亟去之以为吾心吾能如是哉遂弗停驱而徃冐暑雨犯瘴毒乗危破险竟成八寨之伐而出嗟乎今世士夫计逐功名甚扵市井刀锥之较稍有患害可相连及辄设机阱立党援以巧脱幸免一不遂其私瞋目攘臂以相抵捍钩摘公然为之曾不以为耻而人亦莫有非之者盖士风之衰薄至扵此而亦极矣而省吾所存独与时俗相反若是古所谓托孤寄命临大节而不可夺者省吾有焉正徳𥘉某以武选郎抵逆瑾逮锦衣狱而省吾亦以大理评触时讳在系相与讲易扵桎梏之间者弥月盖昼夜不怠忘其身之为拘囚也至是别已余二十年而始复㑹扵此省吾貌益充气益粹议论益平实而其孜孜讲学之心则固如昔加恳切焉公事之余相与订旧闻而考新得予自近年偶有见扵良知之学遂具以告扵省吾而省吾闻之沛然若决江河可谓平生之一快无负扵二十年之别也矣今夫天下之不治由扵士风之衰薄而士风之衰薄由扵学术之不明学术之不明由扵无豪杰之士者为之倡焉耳省吾忠信仁厚之质得之于天者既与人殊而其好学之心又能老而不倦若此其徳之日以新而业之日以广也何疑乎自此而明学术变士风以成天下治将不自省吾为之倡也乎扵省吾之别庸书此以致切劘之意若夫期望扵声位之间而系情扵去留之际是奚足为省吾道之㢤王文成公全书卷二十二终王文成公全书王文成公全书外集卷第二十三王文成公全书卷之二十三外集五兴国守胡孟登生像记弘治十年胡公孟登以地官副郎谪贰兴国越三年㩴知州事公旣久扵其治乃奸锄利植而民以大和又眀年壬戌擢浙江按察司佥事以去民旣留公不可则相率祀公之像以报公徳而学宫之左有疉山祠以祀宋臣谢枋得者旧矣其士曰合祀公像扵是呜唿吾州违胡元之乱以入扵皇朝虽文风稍振而陋习未除士之登名科甲以显扵四方者相望如晨天之星数不能以一二盖至于今遂茫然絶响者凡㡬科矣自公之来斩山斥地以恢学宫洗垢摩钝以新士习然后人知敦礼兴乐而文采蔚然扵湖湘之间荐扵鄊者一嵗而三人盖夫子之道大明扵兴国实自公始公之徳惠固无庸言而化民成俗扵是爲大祀公扵此其宜㢤民曰不可其爲公别立一庙公之未来也吾民外苦扵盗贼内残扵苛政滨湖之民死扵鱼课者数千余家自公之至而盗不敢履兴国之界民违勐虎鱼鼈之患而始释戈而安寝歌唿相慰以嬉扵里巷公之惠泽吾独不能出诸口耳呜唿公有大造扵吾民乃不能别立一庙而使并食扵谢公扵吾心有未足也士曰不然公与谢公皆以迁謪而至吾州谢公以文章节义爲宋忠臣而公之气㮣风声实相辉映祀公扵此所以见公之庇吾民者不独以其政事而吾民之所以懐公扵不忘者又有在扵长养恩恤之外也其扵尊严崇重不滋爲大乎扵是其民相顾喜曰果如是我亦无所憾矣然其谁纪诸石以传之士曰公之经厯四方也久矣四方之人其闻公之贤亦既有年矣然而屡遭谗嫉而未畅厥猷意亦知公之深者难也公尝令扵余姚以吾人之知公则其人宜扵公爲悉乃走币数千里而来请扵某且告之故某曰是姚人之愿不独兴国也公之去吾姚巳二十余年民之思公如其始去每有自公而来者必相与环聚问公之起居饮食及其履之险夷丰采状貌须髪之苍白与否退则相传告以爲欣戚以吾姚之思公知兴国之爲是举亦其情之有不得巳也然公之始去吾姚既尝有去思之碑以纪公徳今不可以重复其说而兴国之绩吾虽闻之甚详然扵其民爲逺虽极意揄扬之恐亦未足以当其心也姑述其请记之辞而诗以系之公讳瀛河南之罗山人有文武长才而方向扵用诗曰扵维胡公允毅孔直惟直不挠以来兴国惟此兴国实荒有年自公之来辟爲良田㓂乘于垣死课于泽公曰吁嗟兹惟予谴勤尔桑禾谨尔室家歳丰时和民謡以歌乃筑泮宫敎以礼让弦诵诗书溢于里巷庶民谆谆庶士彬彬公亦欣欣曰惟家人维公我父惟公我母自公之去夺我恃怙维公之政不专扵寛雨旸维若时其燠寒维公文武亦周于艺射御工力展也不器我拜公像从我父兄率我子弟集于泮宫父兄相谓毋尔敢望天子用公训于四方新建预备仓记仓廪以储国用而民之不给亦扵是乎取故三代之时上之人不必其尽输之官府下之人不必其尽藏扵私室后世若常平义仓盖犹有所以爲民者而先王之意亦既衰矣及其大弊而仓廪之蓄遂邈然与民无复相关其遇凶荒水旱民饿莩相枕借茍上无赈贷之令虽良有司亦坐守键闭不敢彂升合以拯其下民之视其官廪如仇人之垒无以事其刃爲也呜唿仓廪之设岂固如是也㢤绍兴之仓目如坻大有之属凡三四区中所积亦不下数十万然而民之饥馁稍不稔即无免焉嵗癸亥春融风日作星火宵陨太守佟公曰是旱征也不可以无备既命民间积谷谨藏则复鸠工度地得旧太积库地扵郡治之东而建以爲预备仓扵是四月不雨至扵八月农工大坏比室磬悬民陆走数百里转嘉湖之粟以自疗市火间作贸迁无所居公帅僚吏遍祷扵山川社稷廼八月已酉大雨洽旬禾稿复颖民始有十一之望渐用苏息公曰呜唿予所建今兹之旱虽诚无补扵后患其将有裨廼益遂厥营九月丁卯工毕凡爲廪三面廿有六楹约受谷十万㡬千斛前爲厅事以司出纳而以其无事时则凡宾客部使之徃来而无所寓者又皆可以馆之扵是极南阻民居限以髙垣东折爲门出之大衢并门爲屋廿有八楹自南亘北以居商旅之贸迁者而月取其值以实廪粟又扵其间区画而综理之盖积三嵗而可以有一年之备矣二守钱君谓其僚曰公之是举其惠扵民岂有穷乎夫后之民食公之徳而弗知其所自是吾侪无以公扵今日而又以泯其绩扵后也扵是相率来属某以记某曰唯唯夫悯灾而恤患庇民之仁也未患而预防先事之知也已患而不怠临事之勇也创今以图后敷徳之诚也行一事而四善备焉是而可以无纪也乎某虽不文也愿与执事而从事平山书院记平山在酆陵之北三里今杭郡守杨君温甫蚤嵗尝读书其下鄷人之举进士者自温甫之父佥宪公始而温甫承之温甫既贵建以爲书院曰使吾鄊之秀与吾杨氏之子弟诵读其间翘翘焉相继而兴以无亡吾先君之泽扵是其鄊多文士而温甫之子晋复学成有器识将绍温甫而起盖书院爲有力焉温甫始爲秋官郎予时实爲僚佐相懐甚得也温甫时时爲予言平山之胜耸秀奇特比扵峩嵋望之巖厉壁削若无所容而其上乃寛衍平博有老氏宫焉殿阁魁杰伟丽闻扵天下俯览大江烟云杳霭暇辄从朋侪徃游其间鸣湍絶壑拂云千仞之木隂翳亏蔽书院当其麓其髙可以眺其䆳可以隐其芳可以采其清可以濯其幽可以栖吾因而望之以含逺之楼蛰之以寒香之摀揭之以秋芳之亭澄之以洗月之池息之以栖云之窝四时交变风雪晦暝之朝花月澄芬之夕光景超忽千态万状而吾诵读扵其间盖冥然与世相忘若将终身焉而不知其他也今吾汩没扵簿书案牍思平山之胜而庶㡬梦寐焉何可得耶旣而某以病告归阳眀温甫㝷亦出守杭郡钱塘波涛之汹怪西湖山水之秀丽天下之言名胜者无过焉噫温甫之居是地当无憾扵平山耳矣今年与温甫相见扵杭而亹亹扵平山者犹昔也吁亦异矣岂其沉溺扵兹山果有不能忘情也㢤温甫好学不倦其爲文章追古人而并之方其读书扵平山也优游自得固将发爲事业以显扵世及其施诸政事沛然有余矣则又益思致力扵问学而其间又自有不暇者则其眷恋扵兹山也有以㢤温甫既巳成已则不能忘扵成物而建爲书院以倡其鄊人处行义之时则不能忘其隐居之地而拳拳扵求其志者无穷巳也古人有言成已仁也成物知也温甫其仁且知者欤又曰隐居以求其志行义以逹其道吾闻其语矣未见其人也温甫殆其人也非欤温甫属予记予未尝一至平山而平山巖巖之气象斩然壁立而不可犯者固可想而知其不异扵温甫之爲人也以温甫之语予者记之何陋轩记昔孔子欲居九夷人以爲陋孔子曰君子居之何陋之有守仁以罪謪龙塲龙塲古夷蔡之外扵今爲要绥而习类尚因其故人皆以予自上国徃将陋其地弗能居也而予处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳龎质素之遗焉盖古之法制未备则有然矣不得以爲陋也夫爱憎面背乱白丹浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无爲陋乎夷之人廼不能此其好言恶詈直情率遂则有矣世徒以其言辞物采之眇而陋之吾不谓然也始予至无室以止居扵丛棘之间则郁也迁扵东峯就石穴而居之又隂以湿龙塲之民老稚日来视予喜不予陋益予比予尝圃扵丛棘之右民谓予之乐之也相与伐木阁之材就其地爲轩以居予予因而翳之以桧竹莳之以卉药列堂阶辩室奥琴编图史讲诵逰适之道畧具学士之来逰者亦稍稍而集扵是人之及吾轩者若观扵通都焉而予亦忘予之居夷也因名之曰何陋以信孔子之言嗟夫诸夏之盛其典章礼乐圣修而传之夷不能有也则谓之陋固宜扵后蔑道徳而专法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗砺顽梗而椎斧尚有施也安可以陋之斯孔子所爲欲居也欤虽然典章文物则亦胡可以无讲今夷之俗崇巫而事鬼凟礼而任情不中不节卒未免扵陋之名则亦不讲扵是耳然此无损扵其质也诚有君子而居焉其化之也盖易而予非其人也记之以俟来者君子亭记阳眀子既爲何陋轩复因轩之前营驾楹爲亭环植以竹而名之曰君子曰竹有君子之道四焉中虚而静通而有间有君子之徳外节而直贯四时而柯叶无所改有君子之操应蛰而出遇伏而隐雨雪晦眀无所不宜有君子之时清风时至玉声珊然中采齐而恊肆夏揖逊俯仰若洙泗羣贤之交集风止籁静挺然特立不挠不屈若虞廷羣后端冕正笏而列扵堂陛之侧有君子之容竹有是四者而以君子名不愧扵其名吾亭有竹焉而因以竹名名不愧扵吾亭门人曰夫子盖自道也吾见夫子之居是亭也持敬以直内静虚而若愚非君子之徳乎遇屯而不慑处困而能亨非君子之操乎昔也行扵朝今也行扵夷顺应物而能当虽守方而弗拘非君子之时乎其交翼翼其处雍雍意适而匪懈气和而䏻恭非君子之容乎夫子盖谦扵自名也而假之竹虽然亦有所不容隐也夫子之名其轩曰何陋则固以自居矣阳眀子曰嘻小子之言过矣而又弗及夫是四者何有扵我㢤抑学而未能则可云尔耳昔者夫子不云乎汝爲君子儒无爲小人儒吾之名亭也则以竹也人而嫌以君子自名也将爲小人之归矣而可乎小子识之逺俗亭记宪副毛公应奎名其退食之所曰逺俗阳眀子爲之记曰俗习与古道爲消长尘嚣溷浊之旣逺则必髙眀清旷之是宅矣此逺俗之所由名也然公以提学爲职又兼理夫狱讼军赋则彼举业辞章俗儒之学也簿书期㑹俗吏之务也二者公皆不免焉舎所事而曰吾以逺俗俗未逺而旷官之责近矣君子之行也不逺扵微近纎曲而盛徳存焉广业着焉是故诵其诗读其书求古圣贤之心以蓄其徳而逺诸用则不逺扵举业辞章而可以得古人之学是逺俗也巳公以处之眀以决之寛以居之恕以行之则不逺扵簿书期会而可以得古人之政是逺俗也巳苟其心之凡鄙猥琐而徒闲散踈放之是托以爲逺俗其如逺俗何㢤昔人有言事之无害扵义者从俗可也君子岂轻扵絶俗㢤然必曰无害扵义则其从之也爲不茍矣是故苟同扵俗以爲通者固非君子之行必逺扵俗以求异者尤非君子之心象祠记灵博之山有象祠焉其下诸苗夷之居者咸神而事之宣慰安君因诸苗夷之请新其祠屋而请记扵予予曰毁之乎其新之也曰新之新之也何居乎曰斯祠之肇也盖莫知其原然吾诸蛮夷之居是者自吾父吾祖遡曾髙而上皆尊奉而禋祀焉举之而不敢废也予曰胡然乎有庳之祠唐之人盖尝毁之象之道以爲子则不孝以爲弟则傲斥扵唐而犹存扵今毁扵有庳而犹盛扵兹土也胡然乎我知之矣君子之爱若人也推及扵其屋之乌而况扵圣人之弟乎㢤然则祀者爲舜非爲象也意象之死其在干羽既格之后乎不然古之鷔桀者岂少㢤而象之祠独延扵世吾扵是益有以见舜徳之至入人之深而流泽之逺且久也象之不仁盖其始焉尔又乌知其终之不见化扵舜也书不云乎克谐以孝烝烝乂不格姦瞽瞍亦允若则已化而爲慈父象犹不弟不可以爲谐进治扵善则不至扵恶不抵扵姦则必入扵善信乎象盖巳化扵舜矣孟子曰天子使吏治其国象不得以有爲也斯盖舜爱象之深而虑之详所以扶持辅导之者之周也不然周公之圣而管蔡不免焉斯可以见象之既化扵舜故能任贤使能而安扵其位泽加扵其民旣死而人怀之也诸侯之卿命扵天子盖周官之制其殆倣扵舜之封象欤吾扵是益有以信人性之善天下无不可化之人也然则唐人之毁之也㨿象之始也今之诸夷之奉之也承象之终也斯义也吾将以表扵世使知人之不善虽若象焉犹可以改而君子之修徳及其至也虽若象之不仁而犹可以化之也卧马冢记卧马冢在宣府城西北十余里有山隆然来自苍茫若涌若滀若奔若伏布爲层裀拥爲覆釜漫衍陂迤环抱涵逈中凝外完内缺门若合流泓洄髙岸屏塞限以重河敷爲广野桑干燕尾逺泛近挹今都宪怀来王公实葬厥考大卿扵是方公之卜兆也祷扵大卿然后出从事屡如未迪末廼来兹顾瞻徘徊心契神得将归而加诸卜爰视公马眷然跽卧嚔嗅盘旋缱绻嘶秣若故以启公之意者公曰呜唿其弗归卜先公则旣命扵此矣就其地窆焉厥土五色厥石四周融润喣㳤面势环拱旣葬弗震弗崩安靖妥谧植树蓊蔚庶草芬茂禽鸟哺集风气凝毓产祥萃休祉福骈降鄊人谓公孝感所致相与名其封曰卧马以志厥祥从而歌之七大夫之闻者又从而和之正徳戊辰守仁謪贵阳见公扵廵抚台下出闻是扵公之鄊人客有在坐者曰公其休服扵无疆㢤昔在士行牛眠协兆峻陟三公公兹实类扵是守仁曰此非公意也公其慎厥终惟安亲是图以庶㡬无憾焉耳巳岂以徼福扵躬利其嗣人也㢤虽然仁人孝子则天无弗比无弗祐匪自外得也亲安而诚信竭心斯安矣心安则气和和气致祥其多受祉福以流衍扵无尽固理也㢤他日见扵公以鄊人之言问焉公曰信以守仁之言正焉公曰呜唿是吾之心也子知之其遂志之以训扵我子孙母替我先公之徳賔阳堂记传之堂东向曰賔阳取尭兴寅賔出日之义志向也賔日羲之职而传冐焉传职賔賔羲以賔賔之寅而賔日传以賔日之寅而賔賔也不曰日乃阳之属爲日爲元爲善爲吉爲亨治其扵人也爲君子其义广矣备矣内君子而外小人爲泰曰賔自外而内之传将以賔君子而内之也传以賔君子而容有小人焉则如之何曰吾知以君子而賔之耳吾以君子而賔之也賔其甘爲小人乎㢤爲賔日之歌日出而歌之賔至而歌之歌曰日出东方再拜稽首人曰予狂匪日之寅吾其怠荒东方日出稽首再拜人曰予惫匪日之爱吾其荒怠其翳其暳其日惟霁其昫其雾其日惟雨勿忭其昫倐焉以雾勿谓终翳或时其暳暳其光矣其光熈熈与尔偕作与尔偕宜倐其雾矣或时以熈或时以熈孰知我悲重修月潭寺建公馆记隆兴之南有巖曰月潭壁立千仞檐垂数百尺其上澒洞玲珑浮者若云霞亘者若虹霓豁若楼殿门阙悬若鼓钟编磬幨幢缨络若抟风之鹏飜集翔鹄螭虺之紏蟠猱猊之骇攫谲竒变幻不可具状而其下澄潭邃谷不测之洞环秘囬伏乔林秀木垂䕃蔽亏鸣瀑清谿停洄引映天下之山萃扵云贵连亘万里际天无极行旅之徃来日攀缘下上扵穷崖絶壑之间虽雅有泉石之癖者一入云贵之途莫不困踣烦厌非复夙好而惟至扵兹巖之下则又皆洒然开豁心洗目醒虽庸俦俗侣素不知有山水之逰者亦皆徘徊顾盻相与延恋而不忍去则兹巖之胜盖不言可知矣巖界兴隆偏桥之间各数十里行者至是皆惫顿饥悴宜有休息之所而巖麓故有寺附巖之戍卒官吏与凡苗夷犵狇之种连属而居者岁时令节皆扵是焉釐祝寺渐芜废行礼无所宪副滇南朱君文瑞按部至是乐兹巖之胜悯行旅之艰而从士民之请也乃捐资化材新其寺扵巖之右以爲釐祝之所曰吾闻爲民者顺其心而趋之善今苗夷之人知有尊君亲上之礼而憾扵弗伸也吾从而利道之不亦可乎则又因寺之故材与址架楼三楹以爲部使者休食之馆曰吾闻爲政者因势之所便而成之故事适而民逸今旅无所舍而使者之出师行百里饥不得食劳不得息吾图其可久而两利之不亦可乎使逰僧正观任其劳指挥逖逺度其工千户某某相其役逺近之施舍勤助者欣然而集不両月而工告毕自是饥者有所炊劳者有所休逰观者有所舍釐祝者有所瞻依以爲竭䖍效诚之地而兹巖之竒若増而益胜也正观将记其事扵石适予过而请焉予惟君子之政不必专扵法要在宜扵人君子之敎不必泥扵古要在入扵善是举也盖得之矣况当法纲严宻之时衆方喘息忧危动虞牵触而乃能从容扵山水泉石之好行其心之所不愧者而无求免扵俗焉斯其非见外之轻而中有㝎者能若是乎是诚不可以不志也矣寺始扵戍卒周斋公成扵道僧徳彬增治扵指挥刘瑄常智李胜及其属王威韩俭之徒至是凡三缉而公馆之建则自今日始玩易窝记阳眀子之居夷也穴山麓之窝而读易其间始其未得也仰而思焉俯而疑焉函六合入无微茫乎其无所指孑乎其若株其或得之也沛兮其若决了兮其若彻菹出焉精蕐入焉若有相者而莫知其所以然其得而玩之也优然其休焉充然其喜焉油然其春生焉精粗一外内翕视险若夷而不知其夷之爲阨也扵是阳眀子抚几而叹曰嗟乎此古之君子所以甘囚奴忘拘幽而不知其老之将至也夫吾知所以终吾身矣名其窝曰玩易而爲之说曰夫易三才之道备焉古之君子居则观其象而玩其辞动则观其变而玩其占观象玩辞三才之体立矣观变玩占三才之用行矣体立故存而神用行故动而化神故知周万物而无方化故范围天地而无迹无方则象辞基焉无迹则变占生焉是故君子洗心而退藏扵宻斋戒以神眀其徳也盖昔者夫子尝韦编三絶焉呜唿假我数十年以学易其亦可以无大过巳夫东林书院记东林书院者宋龟山杨先生讲学之所也龟山没其地化爲僧区而其学亦遂沦入于佛老训诂词章者且四百年成化间今少司徒泉斋邵先生始以举子复聚徒讲诵扵其间先生既仕而址复荒属于邑之华氏华氏先生之门人也以先生之故仍让其地爲书院以昭先生之迹而复龟山之旧先生既巳纪其废兴则以记属之某当是时辽阳髙君文豸方来令兹邑闻其事谓表眀贤人君子之迹以风励士习此吾有司之责而顾以勤诸生则何事爰毕其所未备而亦遣人来请呜唿物之废兴亦决有成数矣而亦存乎其人夫龟山没使有若先生者相继讲眀其间龟山之学邑之人将必有传岂遂沦入于老佛词章而莫之知求当时从龟山逰不无人矣使有如华氏者相继修葺之縦其学未即眀其间必有因迹以求道者则亦何至沦没扵四百年之久又使其时有司有若高君者以风励士习爲巳任书院将无因而圮又何至化爲浮屠之居而荡爲草莽之野是三者皆宜书之以训后若夫龟山之学得之程氏以上接孔孟下启罗李晦菴其统绪相承㫁无可疑而世犹议其晚流扵佛此其趋向毫釐之不容扵无辨先生必尝讲之精矣先生乐易谦虚徳器溶然不见其喜怒人之悦而从之若百川之趋海论者以爲有龟山之风非有得扵其学宜弗䏻之然而世之宗先生者或以其文翰之上或以其学术之䆳或以其政事之良先生之心其殆未以是足也从先生㳺者其以予言而深求先生之心以先生之心而上求龟山之学庻乎书院之复不爲虚矣书院在钖百渎之上东望梅村二十里而遥周太伯之所从逃也方华氏之让地爲院鄊之人与其同门之士争相趋事若耻扵后太伯之遗风尚有存焉特世无若先生者以倡之耳是亦不可以无书应天府重修儒学记应天京兆也其学爲东南敎本国初以爲太学洪武辛酉始改创焉再修扵正徳之巳酉自是而后浸以敝圯正徳壬申府尹张公宗厚始议新之未成而迁中丞以去白公辅之相继爲尹乃克易朽兴頽大完其所未备而又自以俸余増置石栏若干楹扵櫺星门之外扵是府丞赵公时宪亦恊心赞画故数十年之废一旦修举焕然改观师模士气亦皆鼓动兴起庙学一新敎授张云龙等与合学之士二百有若干人撰序二公之绩徴予文爲记予既不获辞则谓之曰多师多士若知二公修学之爲功矣亦知自修其学以成二公之功者乎夫立之师儒区其斋庙昭其仪物具其廪庖是有国者之立学也而非士之立学也缉其弊坏新其圬墁给其匮之警其怠弛是有司者之修学也而非士之修学也士之学也以学爲圣贤圣贤之学心学也道徳以爲之地忠信以爲之基仁以爲宅义以爲路礼以爲门廉耻以爲垣墙六经以爲戸牖四了以爲阶梯求之扵心而无假扵雕饰也其功不亦简乎措之扵行而无所不该也其用不亦大乎三代之学皆此矣我国家虽以科目取士而立学之意亦岂能与三代异学之弗立有国者之缺也弗修焉有司者之责也立矣修矣而居其地者弗立弗修是师之咎士之耻也二公之修学旣尽有司之责矣多师多士无亦相与自修其学以逺扵咎耻者乎无亦扩乃地厚乃基安乃宅辟乃门戸固乃垣墙学成而用大之则以庇天下次之则以庇一省一郡小之则以庇其鄊闾家族庶亦无负扵国家立学之意有司修学之心㢤若乃旷安宅舍正路圯基坏垣倚圣贤之门户以爲姦是学校之爲萃渊薮也则是朝廷立之而爲士者倾之有司修之而爲士者毁之亦独何心㢤应天爲首善之地豪杰俊伟先后相望其文采之炳蔚科甲之盛多乃其所素余有不屑扵言者故吾因新学之举嘉多师多士忻然有维新之志而将进之以圣贤之学也扵是乎言重修六合县儒学记六合之学敝乆矣师生因仍以苟嵗月有司者若无覩也故废日甚正徳甲戌县尹安福万廷珵氏旣和辑其民始议拓而新之维时敎谕长兴徐丙氏来就圯舍日夜砥新厥士尹因谓曰子爲我造士而讲肄无所斯吾责何敢不力顾兵荒之余民不可重困吾姑日积月累而徐图焉其可乎民闻相谓曰学谕方急训吾子弟无宁居尹不忍困吾民而躬苦节省吾侪独坐视非人也扵是耆民李景荣首出百金以倡从而应者相继不终日聚金五百以告尹尹喜曰吾民尚义若此吾事不难办矣然吾职务繁剧孰可使以鸠吾事者乎学谕曰尹爲吾师生甚劳苦父老奋义捐金旣费其财又尽其力而与一二僚请无妨敎事以敦民闻相谓曰尹不忍困吾民学谕方急训吾子弟又不忍吾劳而身董之吾侪独坐视非人也扵是耆民王彰陈模首请任其役从而应者十夫以告尹尹喜曰吾民尚义如此吾事不难办矣提学御史张君适至闻其事而嘉之衆益趋以劝十月辛卯尹乃兴事学谕经度规制以襄训导某典史某察其勤惰稽其出纳修大成殿修两庑神厨库前爲㦸门又前爲棂星门又前爲泮宫坊皆以石殿后爲眀伦堂爲东西斋又后爲尊经阁明伦堂之左爲三廨以宅三师前区三圃圃前爲名宦祠又前爲鄊贤祠又前爲崇文仓明伦堂之右爲致斋所又右爲馔房又右爲射圃而亭其圃之北曰观徳致斋之外爲宰牲所又前爲六号凡爲屋百九十有七楹十二月丁巳工告毕役未逾时也闾闬之民尚或未知其兴作闻而来聚观者皆相顾唶愕以爲是何神速尔是何井井尔焕焕尔庠生某撰考其事来请予记予曰甚㢤诚之易以感民也甚㢤民之易以诚感也有司者赋民奉国鞭笞累絷不䏻得则反仇视今县尹学谕一言而民应之若响使天下之爲有司学职者咸若是天下其有不治乎此可以爲天下之爲有司学职者倡矣民之爱其财与力至争刀虽靳举手投足宁殆其身而不悔今六合之民感其上之一言捐数十百金効力争先恐后使天下之爲民者咸若是天下其有不治乎此可以爲天下之民倡矣民之蔽扵欲而厚扵利苟有以感之然且不惮费已之财劳已之力以赴上之所欲爲士秀扵民而志扵道修其眀徳亲民之学以应邦家之求固不费财劳力而可能也茍有以感之有不翕然而兴者乎吾闻徐谕之教六合不数月而士习巳爲之一变使由此日迁扵髙眀广大以洗俗学之陋则夫兴起圣贤之学以爲天下士之倡者将又不在扵六合之士邪将又不在扵六合之士邪时雨堂记正徳丁丑奉命平漳㓂驻军上杭旱甚祷扵行台雨日夜民以爲未足廼四月戊午班师雨眀日又雨又眀日大雨乃出田登城南之楼以观民大恱有司请名行台之堂爲时雨且曰民苦扵盗久又重以旱将谓靡遗今始去兵革之役而大雨适降所谓王师若时雨今皆有焉请以志其实呜唿民惟稼穑徳惟雨惟天隂隲惟皇克宪惟将士用命去其螣蜮惟乃有司实耨获之庶克有秋乃予何徳之有而敢叨其功然而乐民之乐亦不容扵无纪也廵抚都御史王守仁书是日叅政陈䇿佥事胡琏至自班师重修浙江贡院记古之选士者其才徳行谊皆论㝎扵平日而以时升之故其时有司之待士一惟忠信礼义而无有乎防嫌逆诈之心也士之应有司一惟廉耻退让而无有乎奔竞侥倖之图也迨世下衰科举之法兴而忠信廉耻之风薄上之人不䏻无疑扵其下而防范日宻下之人不䏻无疑扵其上而鄙诈日生扵是乎至有搜检廵绰之事而待之不能以礼矣有煳名易书之制而信之不䏻以诚矣有志之士未尝不叹惜扵古道而千数百年卒无以改殆亦风气习染之所成学术教化之所积势有不可得而误焉者也虽然古人之法不可得而复矣所以斟酌古人之意而黙行之者不犹有可尽乎后世之法不可得而改矣所以匡持后世之弊而善用之者不犹有可爲乎有司之奉行其识下者昧古之道而益浚之以刻薄猥琐之意其见髙者鄙时之弊而遂行之以忽慢苟且之心是以陋者益心求士之诚乎慢令始禁罔使䧟扵非僻而后摧辱之其爲狎悔士类亦甚矣无亦张其纪度眀其视听使人不戒而肃以全其廉耻庶亦待士以礼之意乎扵是新选秀堂而轩扵其前爲三楹新至公堂而轩扵其前爲五楹庖湢器用无不备具又拓眀逺楼以爲三楹而上崇三檐下疏三道创石台扵四隅而各亭其上以爲眺望之所其诸防闲之道靡不恪修夫然后入而观焉则森严洞逹供事者莫敢有轻忽慢易之心而就试者自消其囬邪非僻之念盖不费财力而事修扵旬月之间不大声色而政令行粛观向一新若诸君者诚可谓能求古人之意而黙行之者矣能匡后世之弊而善用之者矣诸君之尽心其可见者如此至其妙运扵心术之微而务竭扵得爲之地不可以尽见者固将无所不用其极可知也是举也其必有才徳行谊之士如三代之英者出以应诸君之求已乎工讫使来请记辞不克而遂爲书之呜唿天下之事所以弊扵今而不可复扵古者宁独科举爲然乎诚使求古人之意而黙行善用之皆如诸君今日之举焉其扵成天下之治也何有㢤濬河记越人以舟楫爲舆马滨河而㕓者皆巨室也日规月筑水道隘畜洩旣亡旱潦频仍商旅日争扵途至有闘而死者矣南子乃决沮障复旧防去豪商之壅削势家之侵失利之徒胥怨交谤从而謡之曰南守瞿瞿实破我庐瞿瞿南守使我奔走人曰吾守其厉民欤何其谤者之多也阳眀子曰迟之吾未闻以佚道使民而或有怨之者也旣而舟楫通利行旅欢唿络绎是秋大旱江河龟拆越之人收获输载如常眀年大水民居免扵垫溺逺近称忭又从而歌之曰相彼舟人矣昔掲以曵矣今歌以楫矣旱之熇也微南侯兮吾其燋矣霪其弥月矣微南侯兮吾其鱼鼈矣我输我获矣我逰我息矣长渠之活矣维南侯之流泽矣人曰信㢤阳眀子之言未闻以佚道使民而或有怨之者也纪其事于石以诏来者王文成公全书卷之二十三终王文成公全书王文成公全书外集卷第二十四王文成公全书卷之二十四外集说杂着白说字贞夫说白生说常太保康敏公之孙都宪敬斋公之长子也敬斋賔予而冠之阼旣醮而请曰是儿也尝辱子之门又辱临其冠敢请字而教诸曰字而教诸说也吾何以字而教诸吾闻之天下之道说而已天下之说贞而巳干道变化扵穆流行无非说也天何心焉坤徳阖辟顺成化生无非说也坤何心焉仁理恻怛感应和平无非说也人亦何心焉故说也者贞也贞也者理也全乎理而无所容其心焉之谓贞本扵心而无所拂扵理焉之谓说故天得贞而说道以亨地得贞而说道以成人得贞而说道以生贞乎贞乎三极之体是谓无巳说乎说乎三极之用是谓无动无动故顺而化无巳故诚而神诚神刚之极也顺化柔之则也故曰刚中而柔外说以利贞是以顺乎天而应乎人说之时义大矣㢤非天下之至贞其孰能与扵斯乎请字说曰贞夫敬斋曰广矣子之言固非吾儿所及也请问其次曰道一而巳孰精粗焉而以次爲君子之徳不出乎性情而其至塞乎天地故说也者情也贞也者性也说以正情之性也贞以说性之命也性情之谓和性命之谓中致其性情之徳而三极之道备矣而又何二乎吾姑语其畧而详可推也本其事而功可施也目而色也耳而声也口而味也四肢而安逸也说也有贞焉君子不敢以或过也贞而已矣仁而父子也义而君臣也礼而夫妇也信而朋友也说也有贞焉君子不敢以不致也贞而巳矣故贞者说之干也说者贞之枝也故贞以养心则心说贞以齐家则家说贞以治国平天下则国天下说说必贞未有贞而不说者也贞必说未有说而不贞者也说而不贞小人之道君子不谓之说也不伪则欲不佞则邪奚其贞也㢤夫夫君子之称也贞君子之道也宇说曰贞夫勉以君子而已矣敬斋起拜曰子以君子之道训吾儿敢不拜嘉顾谓说曰再拜稽首书诸绅以蚤夜祗承夫子之命刘氏三子字说刘毅斋之子三人当毅斋之始入学也其孟生名之曰甫学始举扵鄊也其仲生名之曰甫登始从政也其季生名之曰甫政毅斋将冠其三子而问其字扵予予曰君子之学也以成其性学而不至扵成性不可以爲学字甫学曰子成要其终也学成而登庸登者必以渐故登髙必自卑字甫登曰子渐戒其骤也登庸则渐以从政矣政者正也未有已不正而䏻正人者字甫政曰子正反其本也毅斋起拜曰干也旣承教岂独以训吾子南冈说浙大叅朱君应周居莆之壶公山下应周之名曰鸣阳盖取诗所谓凤皇鸣矣于彼朝阳之义也莆人之言曰应周则诚吾莆之鳯矣其居青琐进谠言而天下仰望其风采则诚若鳯之鸣扵朝阳者矣夫鳯之栖必有髙冈则壶公者固其所从而栖鸣也扵是号壶公曰南冈盖亦取诗所谓鳯皇鸣矣于彼髙冈之义也应周闻之曰嘻因予名而拟之以鳯焉其名也人固非鳯也因壶公而号之以南冈焉其实也固亦冈也吾方愧其名之虚而思以求其号之实也因以南冈而自号大夫鄊士爲之诗歌序记以咏叹揄扬其羙者旣巳连篇累牍而应周犹若未足勤勤焉以蕲扵予必欲更爲之一言是其心殆不以誉称颂之爲喜而以乐闻规切砥砺之爲益也吾何以答应周之意乎姑请就南冈而与之论学夫天地之道诚焉而已耳圣人之学诚焉而已耳诚故不息故久故徴故悠逺故博厚是故天惟诚也故常清地惟诚也故常宁日月惟诚也故常眀今夫南冈亦拳石之积耳而其广大悠久至与天地而无疆焉非诚而能若是乎故观夫南冈之厓石则诚厓石尔矣观夫南冈之溪谷则诚溪谷尔矣观夫南冈之峰峦巖壑则诚峰峦巖壑尔矣是皆实理之诚然而非有所虚假文饰以伪为扵其间是故草木生焉禽兽居焉寳藏兴焉四时之推寒暑晦眀烟岚霜雪之变态而南冈若无所与焉鳯皇鸣矣而南冈不自以爲瑞也乕豹藏焉而南冈不自以爲威也养生送死者资焉而南冈不自以爲徳云雾兴焉而见光怪而南冈不自以爲灵是何也诚之无所为也诚之不容巳也诚之不可揜也君子之学亦何以异扵是是故以事其亲则诚孝尔矣以事其兄则诚弟尔矣以事其君则诚忠尔矣以交其友则诚信尔矣是故藴之为徳行矣措之为事业矣发之为文章矣是故言而民莫不信矣行而民莫不悦矣动而民莫不化矣是何也一诚之所发而非可以声音笑貌幸而致之也故曰诚者天之道也思诚者人之道也应周之有取扵南冈而将以求其实者殆亦无出扵斯道也矣果若是则知应周岂非思诚之功欤夫思诚之功精矣微矣应周盖尝从事扵斯乎异时来过稽山之麓尚能为我一言其详悔斋说悔者善之端也诚之复也君子悔以迁扵善小人悔以不敢肆其恶惟圣人而后能无悔无不善也无不诚也然君子之过悔而弗改焉又从而文焉过将日入扵恶小人之恶悔而益深巧焉益愤谲焉则恶极而不可解矣故悔者善恶之分也诚伪之关也吉凶之机也君子不可以频悔小人则幸其悔而或不甚焉耳吾友崔伯栾氏以悔名其斋非曰吾将悔而巳矣将以求无悔者也故吾爲之说如是题汤大行殿试䇿问下士之登名礼部而进于天子之廷者天子临轩而问之则钖之以制皆得受而归藏之扵庙以辉荣其遭际之盛盖今世士人皆尔也丹阳汤君某登弘治进士方爲行人以其尝所受之制属某䟦数语扵其下嗟夫眀试以言自虞廷而然乃言底可绩则三代之下吾见亦罕矣君之始进也天子之所以咨之者何如耶而君之所以对之者何如耶夫矫言以求进君之所不爲也巳进而遂忘其言焉又君之所不忍也君扵是乎朝夕焉顾諟圣天子之眀命其将曰是天子之所以咨询我者也始吾旣如是其对扬之矣而今之所以持其身以事吾君者其亦果如是耶抑其亦未践耶夫伊尹之所以告成汤者数言而终身践之太公之所以告武王者数言而终身践之推其心也君其志扵伊吕之事乎夫辉荣其一时之遭际以夸世君所不屑矣不然则是制也者君之所以鑑也昔人有恶形而恶鑑者遇之则揜袂却走君将揜袂却走之不暇而又乌揭之焉日以示人其志扵伊吕之事奚疑㢤君其勉矣上帝临汝母贰尔心某亦常缪承眀问虽其所以对扬与其所以爲志者不可以望君然亦何敢忘自朂示徐曰仁应试君子穷逹一听扵天但旣业举于便须入塲亦人事宜尔若期在必得以自窘辱则大惑矣入塲之日切勿以得失横在胸中令人气馁志分非徒无益而又害之塲中作文先湏大开心目见得题意大槩了了即放胆下笔縦昧出处词气亦条畅今人入塲有志气局促不舒展者是得失之念爲之病也夫心无二用一念在得一念在失一念在文字是三用矣所事宁有成耶只此便是执事不敬便是人事有未尽处虽或幸成君子有所不贵也将进塲十日前便须练习调养盖寻常不曾起早得惯忽然当之其日必精神恍惚作文岂有佳思须每日鸡初鸣即起盥栉整衣端坐抖薮精神勿使昏惰日日习之临期不自觉辛苦矣今之调养者多是厚食浓味剧酣谑浪或竟日偃卧如此是挠气昏神长傲而召疾也岂摄养精神之谓㢤务须絶饮食薄滋味则气自清寡思虑屏嗜欲则精自明㝎心气少眠睡则神自澄君子未有不如此而能致力扵学问者兹特以科塲一事而言之耳每日或倦甚思休少偃即起勿使昏睡旣晚即睡勿使久坐进塲前两日即不得翻阅书史杂乱心目每日止可㸔文字一篇以自娱若心劳气耗莫如勿㸔务在怡神适趣忽充然滚滚若有所得勿便气轻意满益加含蓄醖酿若江河之浸泓衍泛滥骤然决之一泻千里矣每日闲坐时衆方嚣然我独渊黙中心融融自有眞乐盖出乎尘垢之外而与造物者㳺非吾子槩尝闻之宜未足以与此也龙塲生问荅龙塲生问扵阳眀子曰夫子之言扵朝侣也爱不忘乎君也今者谴扵是而汲汲扵求去殆有所渝乎阳眀子曰吾今则有间矣今吾又病是以欲去也龙塲生曰夫子之以病也则吾旣闻命矣敢问其所以有间何谓也昔为其贵而今为其贱昔处扵内而今处扵外欤夫乗田委吏孔子尝为之矣阳眀子曰非是之谓也君子之仕也以行道不以道而仕者窃也今吾不得爲行道矣虽古之有禄仕未尝奸其职也曰牛羊茁壮会计当也今吾不无愧焉夫禄仕爲贫也而吾有先世之田力耕足以供朝夕子且以吾爲道乎以吾爲贫乎龙塲生曰夫子之来也谴也非仕也子扵父母惟命之从臣之扵君同也不曰事之如一而可以拂之无乃爲不恭乎阳眀子曰吾之来也谴也非仕也吾之谴也乃仕也非役也役者以力仕者以道力可屈也道不可屈也吾万里而至以承谴也然犹有职守焉不得其职而去非以谴也君犹父母事之如一固也不曰就养有方乎惟命之从而不以道是妾妇之顺非所以爲恭也龙塲生曰圣人不敢忘天下贤者而皆去君谁与爲国矣曰贤者则忘天下乎夫出溺扵波涛者没人之䏻也陆者冐焉而胥溺矣吾惧扵胥溺也龙塲生曰吾闻贤者之有益扵人也惟所用无择扵小大焉若是亦有所不利欤曰贤者之用扵世也行其义而已义无不宜无不利也不得其宜虽有广业君子不谓之利也且吾闻之人各有能有不能惟圣人而后无不能也吾犹未得为贤也而子责我以圣人之事固非其拟矣曰夫子不屑扵用也夫子而苟屑扵用兰蕙荣扵堂阶而芬馨被扵几席萑苇之刈可以覆垣草木之微则亦有然者而况贤者乎阳眀子曰兰蕙荣扵堂阶也而后芬馨被扵几席萑苇也而后可刈以覆垣今子将刈兰蕙而责之以覆垣之用子为爱之耶抑为害之耶论元年春王正月圣人之言眀白简实而学者每求之扵艰深隐奥是以为论愈详而其意益晦春秋书元年春王正月盖仲尼作经始笔也以予观之亦何有扵可疑而世儒之为说者或以为周虽建子而不改月或以为周改月而不改时其最为有㨿而为世所宗者则以夫子尝欲行夏之时此以夏时冠周月盖见诸行事之实也纷纷之论至不可胜举遂使圣人眀易简实之训反为千古不决之疑嗟夫圣人亦人耳岂独其言之有逺扵人情乎㢤而儒者以为是圣人之言而必求之扵不可窥测之地则巳过矣夫圣人之示人无隐若日月之垂象扵天非有变怪恍惚有目者之所覩而及其至也巧历有所不能计精扵理者有弗能尽知也如是而巳矣若世儒之论是后世任情用智拂理乱常者之爲而谓圣人为之耶夫子尝曰吾从周又曰非天子不议礼不制度生乎今之世反古之道灾及其身者也仲尼有圣徳无其位而改周之正朔是议礼制度自巳出矣其得为从周乎圣人一言世为天下法而身自违之其何以训天下夫子患天下之夷狄横诸侯强背不复知有天王也扵是乎作春秋以诛僣乱尊周室正一王之大法而已乃首改周之正朔其何以服乱臣贼子之心春秋之法变旧章者必诛若宣公之税畆紊王制者必诛若郑荘之归祊无王命者必诛若莒人之入向是三者之有罪固犹未至扵变易天王正朔之甚也使鲁宣郑荘之徒举是以诘夫子则将何辞以对是攘邻之鸡而恶其为盗责人之不弟而自殴其兄也岂春秋忠恕先自治而后治人之意乎今必泥扵行夏之时之一言而曲为之说以为是固见诸行事之验又引孟子春秋天子之事罪我者其惟春秋之言而证之夫谓春秋为天子之事者谓其时天王之法不行扵天下而夫子作是以眀之耳其赏人之功罚人之罪诛人之恶与人之善盖亦据事直书而褒贬自见若士师之㫁狱辞具而狱成然夫子犹自嫌扵侵史之职眀天子之权而谓天下后世且将以是而罪我固未尝取无罪之人而论㫁之曰吾以眀法扵天下取时王之制而更易之曰吾以垂训扵后人法未及眀训未及乘而巳自䧟扵杀人比扵乱逆之党矣此在中世之士稍知忌惮者所不为而谓圣人而为此亦见其隂党扵乱逆诬圣言而助之攻也巳或曰子言之则然耳为是说者以伊训之书元祀十有二月而证周之不改月以史记之称元年冬十月而证周之不改时是亦未爲无㩀也子之谓周之改月与时也独何㩀乎曰吾㩀春秋之文也夫商而改月则伊训必不书曰元纪十有二月秦而改时则史记必不书曰元年冬十月周不改月与时也则春秋亦必不书曰春王正月春秋而书曰春王正月则其改月与时巳何疑焉况礼记称正月七月日至而前汉律历至武王伐纣之嵗周正月辛卯朔合辰在斗前一度戊午师度孟津眀日巳未冬至考之太誓十有三年春武成一月壬辰之说皆足以相为发眀证周之改月与时而予意直㩀夫子春秋之笔有不必更援是以为之证者今舍夫子眀白无疑之直笔而必欲傍引曲㩀证之扵穿凿可疑之地而后巳是惑之甚也曰如子之言则冬可以为春乎曰何为而不可阳生扵子而极扵巳午隂生扵午而极扵亥子阳生而春始尽扵寅而犹夏之春也隂生而秋始尽扵申而犹夏之秋也自一阳之复以极扵六阳之干而为春夏自一隂之姤以极扵六隂之坤而爲秋冬此文王之所演而周公之所系武王周公其论之审矣若夫仲尼夏时之论则以其关扵人事者比之建子为尤切而非谓其为不可也启之征有扈曰怠弃三正则三正之用在夏而巳然非始扵周而后有矣曰夏时冠周月此安㝎之论而程子亦尝云尔曾谓程子之贤而不及是也何㢤曰非谓其知之不及也程子盖泥扵论语行夏之时之言求其说而不得从而为之辞盖推求圣言之过耳夫论语者夫子议道之书而春秋者鲁国纪事之史议道自夫子则不可以不尽纪事在鲁国则不可以不实道并行而不相悖者也且周虽建子而不改时与月则固夏时矣而夫子又何以行夏之时云乎程子之云盖亦推求圣言之过耳庸何伤夫子尝曰君子不以人废言使程子而犹在也其殆不废予言矣书东斋风雨卷后悲喜忧快之形扵前初亦何尝之有㢤向之以为愁苦凄郁之鄊而今以为乐事者有矣向之歌舞欢愉之地今过之而叹息咨嗟泫然而泣下者有矣二者之相寻扵无穷亦何以异扵不䏻崇朝之风雨而顾执而留之扵胸中无乃非逹者之心欤吾观东斋风雨之作固亦写其一时之所感遇风止雨息而感遇之懐亦不知其所如矣而犹讽咏嗟叹扵十年之后得非类扵梦为仆役觉而涕泣者欤夫其隐几扵蓬窓之下听芹波之春响而咏夜檐之寒声自今言之但觉其有幽闲自得之趣殊不见其有所苦也借使东斋主人得时居显要一旦失势退䖏寂寞其感念畴昔之懐当与今日何如㢤然则录而追味之无亦将有洒然而乐廓然而忘言者矣而和者以为眞有所苦而类为垂楚不任之辞是又不可与言梦者而扵东斋主人之意失之逺矣竹江刘氏族谱䟦刘氏之盛散扵天下其在安成者出长沙定王发今昔所传有自来矣竹江之谱断自竹溪翁而下不及扵㝎王见素子曰大夫不敢祖诸侯礼也夫大夫之不祖诸侯也盖言祭也若其支系之所自则鲁三桓之属是实不可得而翦孔子曰吾犹及史之阙文也盖孔子之时史之阙疑者旣鲜矣竹江之不及定王阙疑也可以为谱法也巳王道不明人伪滋而风俗坏上下相罔以诈人无实行家无信谱天下无信史三代以降吾观其史若江河之波涛焉聊以知其起伏之槩而巳尔士夫不务诚身立徳而徒夸诩其先世以为重冐昧攀缘适以絶其类乱其宗不知桀纣幽厉之出扵禹汤文武而颜闵曾孟之先未始有显者也若竹江之谱其可以为世法也㢤孔子曰斯民也三代之所以直道而行充是心虽以复三代之淳可也且竹溪翁之后其闻扵世者厯厯尔至其十一祖敬斋公而遂以淸节大显扵当代录名臣者以首廉吏敬斋之孙南峯公又以清节文学显徳业声光方为天下所属望竹江之后祖敬斋而宗南峰焉亦不一足矣况其世贤之多也而又奚必长沙之为重也大书察院行台壁正徳丁丑三月奉命征漳㓂驻车上杭旱甚祷扵行台雨日夜民以为未足四月戊午㓂平旋师是日大雨明日又雨又明日复雨登城南之楼以观农事遂谒晦翁祠扵水南览七星之胜槩夕归志其事扵察院行台谕俗四条为善之人非独其宗族亲戚爱之朋友乡党敬之虽鬼神亦隂相之为恶之人非独其宗族亲戚恶之朋友乡党怨之虽鬼神亦隂殛之故积善之家必有余庆积不善之家必有余殃见人之为善我必爱之我能为善人岂有不爱我者乎见人之为不善我必恶之我苟为不善人岂有不恶我者乎故凶人之为不善至扵陨身亡家而不悟者由其不䏻自反也今人不忍一言之忿或争铢两之利遂相搆讼夫我欲求胜扵彼则彼亦欲求胜扵我讐讐相报遂至破家荡产祸贻子孙岂若含忍退让使乡里称为善人长者子孙亦䝉其庇乎今人为子孙计或至谋人之业夺人之产日夜营营无所不至昔人谓为子孙作马牛然身没未寒而业巳属之他人讐家羣起而报复子孙反受其殃是殆为子孙作蛇蝎也吁可戒㢤题遥祝图薛母太孺人曾方就其长子俊养于玉山仲子侃旣举进士告归来省孺人曰吾安而兄养子出而仕侃曰吾斯之未能信曰然则盍往学扵是擕其弟侨姪宗铠来就予于䖍其室在掲阳别且数年未遑归视踰年五月望日为孺人初诞之晨以命不敢往遥拜而祝其友正之廷仁崇一軰相与语曰薛母之敎其子可谓贤矣薛子之养其亲可谓孝矣吾侪与薛子同学因各励其所以事亲之孝可谓益矣而不获登其堂申其敬乃命工绘遥祝之图寓诸玉山以致称觞之意请扵予予为题其事书诸阳伯卷诸阳伯偁从予而问学将别请言予曰相与数月而未尝有所论别而后言也不旣晚乎曰数月而未敢有所问知夫子之无隐扵我而冀或有所得也别而后请言已自知其无所得而虑夫子之或隐扵我也予曰吾何所隐㢤道若日星然子惟不用目力焉耳无弗覩者也子又何求乎道在迩而求诸逺事在易而求诸难天下之通患也子归而立子之志竭子之目力若是而有所弗覩则吾为隐扵子矣书陈世杰卷尧允恭克让舜温恭允塞禹不自满假文王微柔懿恭小心翼翼望道而未之见孔子温良恭俭让盖自古圣贤未有不笃扵谦恭者向见世杰以足恭为可耻故遂入扵简抗自是简抗自是则傲矣傲凶徳也不可长足恭也者有所为而为之者也无所为而为之者谓之谦谦徳之柄温温恭人惟徳之基堂堂乎张也难与并为仁矣仲尼赞易之谦曰谦尊而光卑而不可踰君子之终也故地不谦不足以载万物天不谦不足以覆万物人不谦不足以受天下之益昔者颜子以䏻问扵不能有而若无盖得夫谦道也愼独致知之说旣尝反覆扵世杰则百凡私意之萌自当退听矣复嚽嚽扵是盖就世杰气质之所急者言之躬自厚而薄责扵人则逺怨见贤思齐见不贤而内自省则徳修母谓巳爲已知而辄以诲人母谓人爲不知而辄以忽人终日但见巳过黙而识之学而不厌则扵道也其庻矣乎谕泰和杨茂你口不䏻言是非你耳不能听是非你心还能知是非否如此你口虽不如人你耳虽不如人你心还与人一般大凡人只是此心此心若䏻存天理是箇圣贤的心口虽不䏻言耳虽不䏻听也是箇不䏻言不能听的圣贤心若不存天理是箇禽兽的心口虽能言耳虽䏻听也只是箇䏻言能听的禽兽你如今扵父母但尽你心的孝扵兄长但尽你心的敬扵乡党邻里宗族亲戚但尽你心的谦和恭顺见人怠慢不要嗔怪见人财利不要贪图但在里面行你那是的心莫行你那非的心縦使外面人说你是也不湏听说你不是也不湏听你口不䏻言是非省了多少闲是非你耳不能听是非省了多少闲是非凡说是非便生是非生烦恼听是非便添是非添烦恼你口不能说你耳不能听省了多少闲是非省了多少闲烦恼你比别人到快活自在了许多我如今敎你但终日行你的心不消口里说但终日听你的心不消耳里听书栾惠卷栾子仁访子扵䖍舟遇扵新淦嗟乎子仁久别之怀兹亦不足为慰乎顾兹簿领纷沓之地虽固道无不在然非所以从容下上其议时也子仁归矣乞骸之䟽已数上行且得报子仁其候我扵桐江之浒将与子盘桓扵云门若耶间有日也闻子仁之居乡尝以乡约善其族党固亦仁者及物之心然非子仁所汲汲孔子云言忠信行笃敬虽蛮貊之邦行矣然惟立则见其参扵前在舆则见其倚扵衡也而后行子仁其务立参前倚衡之诚乎至诚而不动者未之有也不诚未有能动者也聊以是爲子仁别去之赠书佛郎机遗事见素林公闻宁濠之变即夜使人范钖爲佛郎机铳并抄火药方手书勉予竭忠讨贼时六月毒暑人多道暍死公遣两仆裹粮从间道冐暑昼夜行三千余里以遗予至则濠巳就擒七日予发书爲之感激涕下盖濠之擒以七月二十六距其始事六月十四仅月有十九日耳世之君子当其任能不畏难巧避者鲜矣况已致其事而能急国患踰其家如公者乎盖公之忠诚根扵天性故老而弥笃身退而忧愈深节愈励呜唿是岂可以声音笑貌爲㢤尝欲列其事于朝顾非公之心也爲作佛郎机私咏君子之同声者将不能已扵言耳矣佛郎机谁所爲截取比干肠褁以鸱夷皮苌弘之血衅不足睢阳之怒恨有遗老臣忠愤寄所洩震惊百里贼胆披徒请尚方剑空闻鲁阳挥段公笏板不在兹佛郎机谁所爲正徳戊寅之冬福建按察佥事周期雍以公事抵赣时逆濠奸谋日稔逺近汹汹予思预爲之备而濠党伺觇左右揺手动足朝闻暮逹以期雍官异省当非濠所计及因屏左右语之故遂与定议期雍归即隂募骁勇具械束装部勒以俟予檄晨到而期雍夕发故当濠之变外援之兵惟期雍先至适当见素公书至之日距濠始事亦仅月有十九日耳初予尝使门人冀元亨者因讲学说濠以君臣大义或格其奸豪不怿巳而滋怒遣人隂购害之冀辞予曰濠必反先生宜早计遂遁归至是闻变知予必起兵即日濳行赴难亦适以是日至见素公在莆阳周官上杭冀在常徳去南昌各三千余里乃皆同日而至事若有不偶然者辄附录扵此聊以识予之耿耿云题夀外母蟠桃图某之妻之母诸太夫人张今年夀八十十二月二十有二日其设帨辰也某縻扵官守不能归捧一觞扵堂下幕下之士有郭诩者因爲作王母蟠桃之图以献夫王母蟠桃之说虽出扵僊经异典未必其事之有无然今世之人多以之祝愿其所亲爱固亦古人冈陵松栢之意也吾从衆可乎遂用之以寄遥祝之私而诗以歌之云维彼蟠桃千嵗一华夫人之夀兹维始葩维彼蟠桃千岁一实夫人之寿益坚孔硕维华维实厥根弥植维夫人孙子亦昌衍靡极书徐汝佩卷壬午之冬汝佩别予北上赴南宫试已而门下士有自京来者告予以汝佩因南宫䇿问若隂诋夫子之学者不对而出遂浩然东归行且至矣予闻之黯然不乐者久之士曰汝佩斯举有志之士莫不钦仰歆服以爲自尹彦明之后至今而始再见者也夫人离去其骨肉之爱赍粮束装走数千里以赴三日之试将竭精弊力惟有司之好是投以蕲一日之得希终身之荣斯人人之同情也而汝佩扵此独能不爲其所不爲不欲其所不欲斯非其有见得思义见危授命之勇其孰能声音笑貌而为此乎是心也固富贵不能滛贫贱不能移威武不能屈者矣将夫子闻之跃然而喜显然而嘉与之也而顾黯然而不乐也何居乎予曰非是之谓也士曰然则汝佩之爲是举也尚亦有未至欤岂以汝佩骨肉之养且旦暮所不给无亦随时顺应以少苏其贫困也乎若是则汝佩之志荒矣予曰非是之谓也士曰然则何居乎予黙然不应士不得问而退他日汝佩旣归士往问扵汝佩曰向吾以子之事问扵夫子矣夫子黯然而不乐予云云而夫子云云也子以爲奚居汝佩曰始吾见发䇿者之隂诋吾夫子之学也盖怫然而怒愤然而不平以爲吾夫子之学则若是其简易广大也吾夫子之言则若是其眞切着明也吾夫子之心则若是其仁恕公普也夫子悯人心之䧟溺若已之堕扵渊壑也冐天下之非笑诋詈而日谆谆焉亦岂何求扵世乎而世之人曾不觉其爲心而相嫉诋毁之若是若是而吾尚可与之并立乎巳矣吾将从夫子而长往扵深山穷谷耳不与之相闻而目不与之相见斯已矣故遂浩然而归归途无所事事始复专心致志沉潜扵吾夫子致知之训心平气和而良知自发然后黯然而不乐曰嘻吁乎吾过矣士曰然则子之爲是也果尚有所不可欤汝佩曰非是之谓也吾之爲是也亦未不可而所以爲是者则有所不可也吾语子始吾未见夫子也则闻夫子之学而亦尝非笑之矣诋毁之矣及见夫子亲闻良知之诲恍然而大窹醒油然而生意融始自痛悔切责吾不及夫子之门则㡬死矣今虽知之甚深而未能实诸巳也信之甚笃而未能孚诸人也则犹未免扵身谤者也而遽尔责人若是之峻且彼盖未尝亲承吾夫子之训也使得亲承焉又焉知今之非笑诋毁者异日不如我之痛悔切责乎不如我之深知而笃信乎何忘巳之困而责人之速也夫子冐天下之非笑诋毁而日谆谆然惟恐人之不入扵善而我则反之其间不䏻以寸矣夫子之黯然而不乐也盖所以爱珊之至而忧珊之深也虽然夫子之心则又广矣大矣微矣㡬矣不覩不闻之中吾岂䏻尽以语子也汝佩见备以其所以告扵士者爲问予颔之而弗答默然者乆之汝佩悚然若有省也明日以此卷入请曰昨承夫子不言之敎珊倾耳而听若震惊百里粗心浮气一时俱䘮矣请遂书之题梦槎奇游诗卷君子之学求尽吾心焉尔故其事亲也求尽吾心之孝而非以爲孝也事君也求尽吾心之忠而非以爲忠也是故夙兴夜寐非以爲勤也剸繁理剧非以爲䏻也嫉邪袪蠧非以爲刚也规切諌诤非以爲直也临难死义非以爲节也吾心有不尽焉是谓自欺其心心尽而后吾之心始自以爲快也惟夫求以自快吾心故凡富贵贫贱忧戚患难之来莫非吾所以致知求快之地苟富贵贫贱忧戚患难而莫非吾致知求快之地则亦宁有所谓富贵贫贱忧戚患难者足以动其中㢤世之人徒知君子之扵富贵贫贱忧戚患难无入而不自得也而皆以爲独䏻人之所不可及不知君子之求以自快其心而巳矣林君汝桓之名吾闻之盖久然皆以爲聪明特逹者也文章气节者也今年夏闻君以直言被謪果信其爲文章气节者矣又踰月君取道钱塘则以书来道其相爱念之厚病不能一往爲恨且惓惓以闻道爲急问学爲事呜唿君盖知学者也志扵道徳者也宁可专以文章气节称之巳而郡守南君元善示予以梦槎竒游卷盖京师士友赠之南行者予读之终篇叹曰君知学者也志扵道徳者也则将以求自快其心者也则其奔走扵郡县之末也犹其従容扵部署之间也则将地官郎之议国事未尝以爲抗而徐闻丞之亲民务未尝以爲琐也则梦槎未尝以爲异而南游未尝以爲奇也君子乐道人之善则张大而从䛕之是固赠行者之心乎予亦以病不及与君一面感君好学之笃因论君子之所以爲学者以爲君赠爲善最乐文君子乐得其道小人乐得其欲然小人之得其欲也吾亦但见其苦而巳耳五色令人目盲五声令人耳聋五味令人口爽驰骋田猎令人心发狂营营戚戚忧患终身心劳而日拙欲縦恶积以亡其生乌在其爲乐也乎若夫君子之爲善则仰不愧俯不怍明无人非幽无鬼责优优荡荡心逸日休宗族称其孝乡党称其弟言而人莫不信行而人莫不恱所谓无入而不自得也亦何乐如之妻弟诸用明积徳励善有可用之才而不求仕人曰子独不乐仕乎用明曰爲善最乐也因以四字扁其退居之轩率二子阶阳日与鄕之俊彦读书讲学扵其中巳而二子学日有成登贤荐秀鄕人啧啧皆曰此亦爲善最乐之效矣用明笑曰爲善之乐大行不加穷居不损岂顾扵得失荣辱之间而论之闻者心服仆夫治圃得一镜以献扵用明刮土而视之背亦适有爲善最乐四字坐客叹异皆曰此用明爲善之符诚若亦不偶然者也相与咏其事而来请扵予以书之用以训其子孙遂以朂夫鄊之后进客坐私祝但愿温恭直谅之友来此讲学论道示以孝友谦和之行徳业相劝过失相规以教训我子弟使毋䧟扵非僻不愿狂懆惰慢之徒来此博奕饮酒长傲饰非导以骄奢淫荡之事诱以贪财黩货之谋㝠顽无耻扇惑鼓动以益我子弟之不肖呜唿由前之说是谓良士由后之说是谓凶人我子弟苟逺良士而近凶人是谓逆子戒之戒之嘉靖丁亥八月将有两广之行书此以戒我子弟并以告夫士友之辱临扵斯者请一览教之王文成公全书卷之二十四终王文成公全书王文成公全书外集卷第二十五王文成公全书卷之二十五外集易直先生墓志易直先生卒鄊之人相与哀思不已从而纂述其行以诔之曰呜唿先生之道谅易平直内笃扵孝友外孚扵忠实不戚戚扵穷不欣欣扵得翦彻厓幅扵物无牴于于施施率意任眞而亦不干扵礼艺学积行将施于邦六举扵乡竟弗一获以死呜唿伤㢤自先生之没鄊之子弟无所式爲善者无所倚谈经䆒道者莫与考论含章秘迹林栖而泽遁者莫与遨游以处天胡夺吾先生之速耶先生姓王名衮字徳章古者贤士死则有以易其号今先生没且三年而犹袭其常称其谓鄊人何盍相与私谥之曰易直扵是先生之姪守仁闻而泣曰叔父有善吾子姪弗能纪述而以辱吾之鄕老亦奚爲扵子姪请得志诸墓呜唿吾宗江左以来世不乏贤自吾祖竹轩府君以上凡积徳累仁者数世而始发扵吾父龙山先生叔父生而勤修砥砺䏻协成吾父之志人谓相继而兴以昌王氏者必在叔父而又竟止扵此天意果安在㢤叔母叶孺人先叔父十有三年卒生二子守礼守信继孺人方氏生一子守恭叔父之生以正统已已十月戊午得寿四十有九而以弘治戊午之八月廿三卒卒之岁太夫人岑氏方就养扵京泣曰湏吾归视其柩扵是壬戌正月太夫人自京归始克以十月甲子葬叔父扵邑东穴湖山之阳南去竹轩府君之墓十武而近去叶孺人之墓十武而遥未合葬盖有所俟也陈处士墓志铭处士讳泰字思易父刚祖仲彰曾祖胜一世居山隂之钱清刚戍辽左娶马氏生处士正统甲子处士生十二年矣始从其父自辽来归当是时陈虽巨族然已三世外戍基业凋废殆尽处士归与其弟耕扵淸江之上数年遂复其故处士狷介纯笃处其郷族亲党无内外少长戚踈朴直无委曲又好面折人过不以毛髪假借不爲斩险刻削故其生也人争信惮其死也莫不哀思之处士扵书史仅渉猎不专扵文敦典崇礼务在躬行郡中名流以百数皆雕绘藻饰熻熠以贾声誉然称隐逸之良必扵处士皆以爲有先太丘之风焉弘治癸亥正月庚寅以疾卒年七十二九月已丑其子琢卜葬于郡西之廽龙山初处士与同郡罗周管士弘朱张弟涎友以善交称成化间涎以岁贡至京某时爲童子闻涎道处士心窃慕之至是归求其庐则旣死矣涎姪孙节与予游以世交之谊爲处士请铭且曰先生扵处士心与之久矣即爲之铭亦延陵挂剑之意耶予曰诺明日与琢以状来请惟陈氏世有显闻刚之代父戍辽也甫年十四主帅壮其爲人召与语大説遂留参幙下累立战功出竒计当封赏辄爲当事者沮抑竟死牖下处士亦状貌魁岸㓜习边机论议根核的然可施扵用性孝友属其家多难収养其弟姪之孤掇拾扶持不忍舍去遂终其身琢亦能诗有行次子玠三孙徕冲彶皆向扵学夫屡抑其进其后将必有昌者铭曰嗟惟处士敦朴厚坚犹玉在璞其辉熠然秉义掲仁乡之司直邈矣太丘其孙孔式胡溘而逝其人则亡徳音孔迩乡人相告母或而弛无宁处士愧其孙子廽龙之冈其郁有苍毋尔刍伐处士所藏平乐同知尹公墓志铭尹自春秋爲着姓降及汉唐代不乏贤至宋而太常博士源中书舍人洙及其孙焞皆以道学爲世名儒其后有爲点检者自洛徙越之山隂迨公七世矣公父逹祖性中曾祖齐贤皆有闻扵乡公生十八年选爲郡庠弟子以诗学知名逺近从之逰者数十往往取髙第跻显级而公乃七试有司不偶天顺年诏求遗才可经济大用者扵是有司以公应诏而公亦适当贡遂卒业大学成化某甲子授广西南宁通判时郡中久苦猺患方议发兵人情汹汹公至请守得缓旬日稍图之乃单骑入猺峒唿酋长与语诸酋仓卒不暇集谋相与就公问所由来公曰斯行爲尔曹乞生无他疑也因爲具陈祸福言辨爽慨诸酋感动顾谓其党曰何如皆曰愿从使君言遂相率罗拜定约而出寻督诸军讨木头等峒皆捷大臣交章荐公可大用庚子擢同知平乐府事平乐地皆嶃山互壑猺慿险出没深翳非时剽掠居民如处穽中动虑机触不敢轻往来农末俱废闻公至喜曰南宁尹使君来吾无恐耳巳居月余公从土着间行巖谷尽得其形势縦火悉焚林薄猺失籍溃散公因尽筑城堡要害据守猺来无所匿从髙巓逺觇叹息踟蹰而去盖自是平乐遂爲安土居三年屡以老请辄爲民所留弘治改元以庆贺赴京师力求致仕以归家居十四年乃卒得夀若干公性孝友淳笃自其贫贱时即委产三弟拾取其遗少壮衰老虽盛暑急遽未尝见其不以祗服与物熈然无牴至其莅官当事奋毅敢直析法绳理势悍无所挠避庻㡬古长者而今亡矣先后娶陈氏朱氏殷氏子骐孙公贵公荣卒之又明年癸亥将葬骐以币状来姚请铭某㓜去其鄕闻公之爲人恨未尝从之逰铭固不辞也公讳浦字文渊葬在郡东保山合殷氏之兆铭曰赫赫尹氏望扵宗周源洙比颍焞畅厥休自洛徂越公启其闇君子之泽十世未斩笃敬忠信蛮貊以行一言之烈雄扵九军岂惟威仪式其党里岂惟友睦笃其昆弟彼保之阳维石巖巖尹公之墓今人所瞻徐昌国墓志正徳辛未三月丙寅太学博士徐昌国卒年三十三士夫闻而哭之者皆曰呜唿是何促也或曰孔门七十子颜子最好学而其年独不永亦三十二而亡说者谓颜子好学精力瘁焉夫颜虽旣竭吾才然终日如愚不改其乐也此与世之谋声利苦心焦劳患得患失逐逐终其身耗劳其神气奚啻百倍而皆老死黄馘此何以辨㢤天扵羙质何生之甚寡而坏之特速也夫鼪鼯以夜出凉风至而玄鸟逝岂非凡物之盛衰以时乎夫嘉苗难植而易稿芝荣不踰旬蔓草薙而益繁鸱枭虺蝮遍天下而麟鳯之出间世一覩焉商周以䧏清淑日浇而浊秽薫积天地之气则有然矣扵昌国何疑焉始昌国与李梦阳何景明数子友相与砥砺扵辞章旣殚力精思杰然有立矣一旦讽道书若有所得叹曰弊精扵无益而忘其躯之毙也可谓知乎巧辞以希俗而捐其亲之遗也可谓仁乎扵是习飬生有道士自西南来昌国与语恱之遂䆒心玄虚益与世泊自谓长生可必至正徳庚午冬阳眀王守仁至京师守仁故善数子而亦尝没溺扵僊释昌国喜驰徃省与论摄形化气之术当是时增城湛元明在坐与昌国言不恊意沮去异日复来论如初守仁笑而不应因留宿曰吾授异人五金八石之秘服之冲举可得也子且谓何守仁复笑而不应廼曰吾隳黜吾昔而㳺心高玄塞兊歛华而灵株是固斯亦去之竞竞扵世逺矣而子犹余拒然何也守仁复笑而不应扵是黙然者久之曰子以予爲非耶抑又有所秘耶夫居有者不足以超无践器者非所以融道吾将去知故而宅扵埃壒之表子其语我乎守仁曰谓吾爲有秘道固无形也谓吾谓子非子未吾是也虽然试言之夫去有以超无无将奚超矣外器以融道道器爲偶矣而固未尝超乎而固未尝融乎夫盈虚消息皆命也纎巨内外皆性也隐微寂感皆心也存心尽性顺夫命而已矣而奚所趋舍扵其间乎昌国首肯良久曰冲举有诸守仁曰尽鸢之性者可以冲扵天矣尽鱼之性者可以泳扵川矣曰然则有之曰尽人之性者可以知化育矣昌国俛而思蹶然而起曰命之矣吾且爲萌甲吾且爲流澌子其煦然属我以阳春㢤数日复来谢曰道果在是而奚以外求吾不遇子㡬亡人矣然吾疾且作惧不足以致逺则何如守仁曰悸乎曰生寄也死归也何悸津津然旣有志扵斯已而不见者踰月忽有人来讣昌国逝矣王湛二子驰往哭尽哀因商其家事其长子伯虬言昌国垂殁整袵端坐託徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作冥冥漠漠四字余遂不可辨而神气不乱呜唿吾未竟吾説以时昌国之及而昌国乃止扵是吾则有憾焉临殁之託又可负之昌国名祯卿世姑苏人始举进士爲大理评事不能其职扵是以亲老求改便地爲养当事者目爲好异抑之已而䧏爲五经博士故虽爲京官数年卒不获封其亲以爲憾所着有谈艺录古今诗文若干首然皆非其至者昌国之学凡三变而卒乃有志扵道墓在虎丘西麓铭曰惜也昌国吾见其进未见其至早攻声词中廼谢弃脱淖垢浊修形鍊气守静致虚恍若有际道㡬朝闻遐夕先逝不足者命有余者志璞之未琢岂方顽砺隐埋山泽有虹其气后千百年曷考斯志凌孺人杨氏墓志铭古之葬者不封不树葬之有铭非古矣然必其贤者也然世之皆有铭也亦非古矣而妇人不特铭妇人之特铭也则又非古矣然必其贤者也贤而铭虽妇人其可㢤是故非其人而铭之君子不与也铭之而非其实君子不爲也吾扵铭人之墓也未尝敢以易至扵妇人而加审焉必有其证矣凌孺人杨氏之铭也曷证㢤证扵其夫之状证扵其子之言证扵其鄕人之所传其贤者也孺人之夫爲封监察御史凌公石巖讳云者也石巖之状谓孺人爲通怀逺将军之曾孙女茂年十八而未归姑舅爱之族党称之乡闾则之不悉数其行则贤可知矣子佥宪相与同年贤也地官员外郎楷又贤也孺人之慈训存焉相尝爲予言孺人之贤十余年矣与今石巖之状同也吾鄕之士逰业扵通者以十数称通之巨族以凌氏爲最凌氏之贤以石巖爲最则因及扵孺人之内助其所称举与今之状又同也夫夫或溺誉焉子或溢羡焉吾乡人之言不要而实契斯又何疑矣孺人之生以正统丁卯十二月九日卒扵正徳癸酉十一月九日夀盖六十七男四长即相次棋早卒次即楷次栻女二孙男八女三曾孙男一女一相将以乙亥正月内丙寅附葬孺人扵祖茔之左而格扵其次廼以石巖之状来请铭且问葬合葬非古也周公以来未之有改也先孺人附扵祖茔之左昭也家君百嵗后将合焉葬左则疑扵阳虚右则疑扵隂若之何则可予曰附也则祖爲之尊左阳右隂也阳兼隂而主变者也隂从阳而主常者也阳在左则居左而在右则居右隂在左则从左而在右则从右其虚右而从左乎扵是孺人之葬虚右而从左铭曰孺人之贤予岂䆒知知子若夫鄕议是符如彼作室则观其隅彼昏懵懵谓予尽诬狼山之西祖茔是依左藏右虚孺人之居文橘菴墓志髙吾之丘兮胡然其岿岿兮乡人所培兮髙吾之木兮胡然其赜赜兮乡人所植兮髙吾之行兮胡然其砥砥兮乡人所履兮阳明子曰呜唿兹橘菴文子之墓耶冀元亨曰昔阳明子自贵移庐陵道出辰常间遇文子扵武陵溪上与之语三夕而不辍旬有五日而未能去门人问曰夫子何意之深耶阳明子曰人也朴而理直而虚笃学审问比耄而不衰吾闻其莅官矣执而恕惠而节其张叔之俦欤吾闻其居乡矣励行饬已不言而俗化其太丘之俦欤呜唿扵今时爲难得也矣别以其墓铭属阳明子心许之而不诺门人曰文子之是请也殆犹未逹欤阳明子曰逹也曰逹何以不诺也曰古之葬者不封不树铭非古也后世则有铭旣葬而后具豫不可也曰然则恶在其爲逹矣曰死生之变大而若人尽夜视之不以讳非逹欤盖晋之末有陶潜者尝自志其墓文子旣殁其子棐棠东集栻葬之髙吾之原阳明子乃掇其所状而爲之铭文子名澍字汝霖号橘菴举进士历官刑部郎中出爲重庆守巳而忤时贵改思州遂谢病去文子之先爲南昌人曾祖均玉始避地桃源门人有闵廷圭者爲之行状甚悉登仕郎马文重墓志铭沛汉台里有马翁者长身而多知渉书史少喜谈兵交四方之贤指画山川道里弛张阖辟自谓功业可掉臂取尝登芒砀山左右眺望嘻吁慷慨时人莫测也中年从县司辟爲掾巳得选忽不惬复弃去授登仕郎归与家人力耕致饶富辄以散其族党鄕邻葬死恤孤赈水旱修桥梁惟恐有间旣老乃益循饰邑人望而尊之以爲大賔焉年八十六正徳丙子四月三日无疾而卒长子思仁时爲鸿胪司仪署丞勤而有礼予旣素爱之至是闻父䘮恸毁㡬絶以状来请予铭又哀而力遂不能辞按状翁名珎字文重父某祖某曾某皆有隐徳子男若干人女若干人以是年某月某日葬祖茔之侧爲之铭曰丰沛之间自昔多魁若汉之萧曹使不遇髙祖乘风云之会固将老终其身扵刀笔之间世之懐奇不偶无以自见于时名湮没而不着者何可胜数若翁者亦其人非耶然考其爲迹亦异矣呜唿千里之足困扵伏枥连城之珎或混瓦砾不琢其章扵璧何伤不驾以骧奚损扵良呜唿马翁兹焉允臧明封刑部主事浩斋陆君墓碑志封君之葬也子澄毁甚失明病不能事事以问扵阳明子曰吾湖俗之葬也咸竭资以盛賔主至扵毁家不则以爲俭其亲也不肖孤则何费之敢靳大惧疾之不任遂底扵顚殒以重其不孝敢请巳之如何阳明子曰不亦善乎棺椁衣衾之得爲也者君子不以俭其亲狥湖俗之所尚是以其亲遂非而导侈也又况以殆其遗体乎吾子巳之旣葬而以礼告人岂有非之者将湖俗之变必自吾子始矣一举而三善吾子其已之旣而复以志墓之文请阳明子辞之不得则谓之曰志墓非古也古之葬者不封不树孔子之葬其亲也自以爲东西南北之人不可以无识也而封之崇四尺其扵季札之葬则爲之识曰有呉延陵季子之墓后之志者若是焉可矣而内以诬其亲外以诬扵人是故君子耻之吾子志扵贤圣之学茍卒爲贤圣之归是使其亲爲贤圣者之父也志孰大焉吾子曷巳之封君之存也甞以其田二顷给吾党之贫者以资学是扵斯文爲有襄也而又重以吾子之好无已则如夫子之扵札也乎因爲之题其识墓之石曰皇明封刑部主事浩斋陆君之墓而书其事扵石之隂君讳璩字文华湖之归安人墓在樊泽子澄举进士方爲刑部员外郎澄之兄曰津谥襄惠两峰洪公墓志铭特进光禄大夫柱国太子太保刑部尚书兼都察院左都御史致仕洪公以嘉靖二年四月十九日薨时年八十有一矣讣闻天子遣官九谕祭钖谥襄惠赐葬钱塘东穆坞之原其嗣子澄将以明年乙酉月日举葬事以币以状来请铭维洪氏世显扵鄱阳自宋太师忠宣公皓始赐第扵钱塘西湖之葛岭三子景伯景严景卢皆以名徳相承遂爲钱塘望族八世祖讳其二仕宋爲浙东安抚使元兴避地上虞曾祖讳荣甫祖讳有恒迨皇朝建国廼复还家钱塘有恒初名洪武昌忌者上书言其名犯年号髙皇帝亲录之曰此朕兴之兆耳御书有恒易之父讳薪徽州街口批验所大使自曾祖以下皆以公贵赠太子太保刑部尚书妣皆赠一品夫人公讳钟字宣之自㓜岐嶷不凡成化戊子年二十六以易经领鄕荐乙未举进士授官刑部主事谙习宪典时相继爲大司㓂者皆耆徳宿望咸器重礼信之委总诸司章奏疑议大狱取裁扵公声闻骤起庚子陞员外郎仍领诸司事癸卯丁内囏丙午起复陞郎中寻虑囚山西乙已江西福建流贼甫定公承命往审处之归言福建之武平上抗清流永定江西之安逺龙南广东之程鄕皆流移混杂习扵鬪争以武力相尚是以易閧而乱譬若羣豺虎而激怒之欲其无相攫噬难矣宜及其平时令有司多立社学以训诲其子弟销其兵器易之以诗书礼让庶㡬濳化其奸宄时以爲知本之论弘治已酉陞江西按察副使癸丑陞四川按察使所在发奸擿伏无所挠避而听决如流庭无宿讼由是横豪屏息自土官宣慰使皆懔懔奉约束安氏世有马湖恃力骄僭爲地方患公从容画䇿去之请吏于朝遂以帖定丙辰入觐陞江西右布政使丁已转福建左布政使着绩两省戊午陞都察院右副都御史廵抚顺天等府兼整饬蓟州诸边备时朶颜虏势日猖獗公以边备积弛乃建议增筑边墻自山海关界岭口西北至宻云古北口黄花鎭直抵居庸延亘千余里缮复城堡三百七十悉城沿边诸县官无浪费而民不知劳自是缓急有頼又奏减防秋官兵六千人嵗省輓输犒赏之费以数万创建浮桥扵通州以利病渉毁永平陶窰以息军民横役之苦夺民产及牧圉草塲之入扵权贵者而悉还之逺近大悦名称籍甚然权贵人之扼势失利者数短公扵上遂改云南廵抚再改贵州顷之召还督理漕运兼廵抚鳯阳诸处正徳丁卯陞右都御史仍董漕政戊辰命掌南京都察院事寻陞南京刑部尚书已巳改北京工部复改刑部兼都察院左都御史加太子少保赐玉带庚午特命出总川陜湖河四省军务时沔阳洞庭水㓂丘仁杨清等攻掠城邑其锋甚锐官军屡失利公至以计擒灭之蓝五起蜀与鄢老人等聚衆徃来㓂暴川陜间逺近骚动公渉险阻深入贼巢运谋设奇躬冐矢石前后斩获招䧏以十数万擒其渠酋二十八人露布以闻土官杨友杨爱相仇激爲变衆至三万余流刼重庆保宁诸州县公随调兵剿平之复其故业朝廷七䧏勅奖励赐白金麒麟服进太子太保公辞不获则引年恳䟽乞归章七上始允之圣谕优奖赐驰驿还仍进光禄大夫录其孙一人入胄监公旣归筑两峰书院扵西湖之上自号两峰居士日与朋旧徜徉诗酒以爲乐如是者十有一年嘉靖改元之壬午朝廷念公夀耉诏进公阶特进光禄大夫柱国赐玄纁羊酒遣有司劳问士夫之议者咸以公先朝之老抱负经济年虽若迈而精力未衰优之廊庙足倚以爲重思复起公扵家而公巳不可作矣公元娶郑氏累赠一品夫人继周氏徐氏又继魏氏南京吏部尚书文靖公之女女卒赠一品夫人二子魏出长澄乡进士才识英敏方向扵用次涛廕授南京都察院都事先卒女二侧岀长适漕运叅将张奎次适国子生李綦孙男四楩楠桥檀女七墓合魏夫人之兆铭曰桓桓襄惠嶷然人杰自其始仕声闻已掲于臬于藩益弘以骞畧于西陲寔屏寔垣旣荒南服圻漕是督亟命于南亟召于北司空司㓂邦宪是肃帝曰司㓂尔总子师㓂贼奸宄维尔子治旣獀旣遏豕毙狐逸曁其成功卒以老乞天子曰俞可长尔劬西湖之湄徉徉于于圣化维新聿怀旧臣公巳不作维时之屯天子曰咨谥钖有隮哀荣终始其畴则如穆坞之原有郁其阡诗此贞石垂千万年赠翰林院编修湛公墓表呜唿圣学晦而中行之士鲜矣世方弇阿爲工方特爲厉纷縦倒置孰定是非之归㢤盖公冶长在缧绁之中仲尼明非其罪匡章通国称不孝孟子辩之夫然后在所礼貌焉刚狷振砺之士独行违俗爲世所嫉卒以倾废踣堕又凂以非其罪者可胜道㢤予读恰菴志而悲之怡菴湛公英者广之增城人介直方严刻行砥俗乡之善良咸服信取则倚以扶弱御侮然不辞色少贷人面斥人过恶至无所容狡狯之徒动见矫拂嫉视如讐聚谋必覆公扵恶毋使抗吾爲公直行其心不顾竟爲所搆诬愤发病以死公旣死其徒恶益行乡之人遂皆谓湛公行义顾报戾其施而恶者自若吾侪何以善爲后十余年爲奸者贯盈翦灭浸尽而公子若水求濂洛之学爲世名儒举进士官国史编修推原㝷绎公徳益用表着朝廷赠官如子日显赫竦耀乡人相与追嗟慕叹爲善之报何如向特未定耳呜唿古有狷介特行之士直志犯衆恶之死靡悔湛公殆其人非邪向使得志立朝当大节其肯俛首爲奸人仆役呴濡喘息以蕲缓湏臾死其不䏻矣夫脂韦佞恱亦何能缓急有毫毛之頼爲国者当何取㢤予悲斯人之不遇而因重有所感也昔者君子显微阐幽以明世警瞶信暴者无庸扬矣彼忞然就抑䝉溷垢而弗雪其可以无表而出之节菴方公墓表苏之崑山有节菴方翁麟者始爲士业举子巳而弃去从其妻家朱氏居朱故业商其友曰子乃去士而从商乎翁笑曰子乌知士之不爲商而商之不爲士乎其妻家劝之从事遂爲郡从事其友曰子又去士而从从事乎翁笑曰子又乌知士之不爲従事而从事之不爲士乎居久之叹曰吾愤世之碌碌者刀锥利禄而屑爲此以矫俗振頽乃今果不能爲益也又复弃去会岁歉尽出其所有以赈饥乏朝廷义其所爲荣之冠服后复遥授建宁州吏目翁视之萧然若无与与其配朱竭力农耕植其家以士业授二子鹏鳯皆举进士官方面翁旣老日与其鄕士爲诗酒会鄕人多能道其平生皆磊落可异顾太史九和云吾尝见翁与其二子书亹亹皆忠孝节义之言出扵流俗类古之知道者阳明子曰古者四民异业而同道其尽心焉一也士以修治农以具养工以利器商以通货各就其资之所近力之所及者而业焉以求尽其心其归要在扵有益扵生人之道则一而已士农以其尽心扵修治具养者而利器通货犹其士与农也工商以其尽心扵利器通货者而修治具养犹其工与商也故曰四民异业而同道盖昔舜叙九官首稷而次契垂工益虞先扵䕫龙商周之代伊尹耕扵莘野傅说板筑扵巖胶鬲举扵鱼盐吕望钓扵磻渭百里奚处扵市孔子爲乘田委吏其诸仪封晨门荷蒉斵轮之徒皆古之仁圣英贤髙洁不羣之士书传所称可考而信也自王道熄而学术乖人失其心交骛扵利以相驱轶扵是始有歆士而卑农荣宦游而耻工贾夷考其实射时罔利有甚焉特异其名耳极其所趋驾浮辞诡辨以诬世惑衆比之具养器货之益罪浮而实反不逮吾观方翁士商从事之喻隐然有当扵古四民之义若有激而云者呜唿斯义之亡也久矣翁殆有所闻欤抑其天质之羙而黙有契也吾扵是而重有所感焉吾尝获交扵翁二子皆颍然敦古道敏志扵学其居官临民务在济世及物求尽其心吾以是得其源流故爲之论着之云耳翁旣殁葬扵于邑西马鞍山之麓配朱孺人有贤行合葬焉鄕人爲表其墓曰明赠礼部主事节菴方公之墓呜唿若公者其亦可表也矣湛贤母陈太孺人墓碑湛子之母卒扵京师塟扵增城阳明子迎而弔诸龙江之浒已湛子泣曰若水之辱扵吾子盖人莫不闻吾母殁而子无一言人将以病子阳明子曰名者爲之铭矣表者爲之表矣某何言虽然良亦无以纾吾情吾闻太孺人之生七十有九其在孀居者余四十年端靖严洁如一日旣老虽其至亲卑㓜之请谒见之未尝踰阈也不亦贞乎绩庥舂粱敎其子以显尝使从白沙之门曰宁学圣人而未至也不亦知乎恤其庻姑与其庶叔化厉爲顺抚孤与女爱不违训不亦慈乎巳膺封钖禄养备至而缟衣䟽食不改其𥘉不亦俭乎贞知慈俭老而弥坚不亦贤乎请着其石曰湛贤母之墓湛子拜泣而受之旣行人曰湛母之贤信矣若湛子之贤则吾犹有疑焉湛子始以其母之老不试者十有三年是也复出而取上第爲羙官则何居母亦老矣又去其郷而迎养旣归复往卒扵旅则何居阳明子曰是乌足以疑湛子矣夫湛子纯孝人也事亲以老扵畎畆其志也其出而仕母命之也其迎之也母欲之也旣归而复往母泣而强之也是能无从乎无大拂扵义将东西南北之惟命彼湛子者亦岂以人之誉毁扵外者以易其爱亲之诚乎曰湛子而是则湛母非欤曰乌足以非湛母矣夫湛父之早世也属其子曰必以显吾世故命之出者行其夫之志也就之养者安其子之心也强之往者勉其子之忠以卒其夫之愿也昔者孟母断机以励其子盖不归者㡬年君子不以孟子爲失养孟母爲非训今湛母之心亦若此而湛子又未尝违乎养也故湛母贤母也湛子孝子也然犹不免扵世惑吾虽欲无言也可得乎程守夫墓碑吾友程守夫以弘治丁巳之春卒扵京去今嘉靖甲申二十有八年矣呜唿朋友之墓有宿草则勿哭而吾扵君尚不能无澘然也君之父味道公与家君爲同年进士相知甚厚故吾与君有通家之谊弘治壬子又同举扵鄕巳而又同卒业扵北雍宻迩居者四年有余凡风雪之晨花月之夕山水郊园之游无不与共盖爲时甚久而爲迹甚宻也而未甞见君有愤词忤色情日益笃礼日以恭其在家庭雍雍于于内外无间交海内之士无贵贱少长咸敬而爱之虽粗鄙暴悍遇君未有不薫然而心醉者当是时予方驰骛扵举业词章以相矜髙爲事虽知爱重君而尚未知其天资之难得也其后君旣殁予亦入仕往往以粗浮之气得罪扵人稍知创艾始思君爲不可及寻謪贵阳独居幽寂穷苦之乡困心衡虑乃从事扵性情之学方自苦其胜心之难克而客气之易动又见夫世之学者率多嫉险隘不能去其有我之私以共明天下之学成天下之务皆起扵胜心客气之爲患也扵是愈益思君之美质盖天然近道者惜乎当时莫有以圣贤之学启之有启之者其油然顺道将如决水之赴壑矣呜唿惜㢤乃今稍见端绪有足以启君者而君已不可作也已君之子国子生烓致君临没之言欲予与林君利瞻爲之表志林君旣爲之表而君之葬巳乆志已无所及则爲书其墓之碑聊以识吾之哀思夫君者不徒嬉游征逐之好而巳君讳文楷世居严之淳安其详已具扵墓表太傅王文恪公传公讳鏊字济之王氏其先自汴扈宋南渡讳百八者始居呉之洞庭山曾祖伯英祖惟道考光化知县朝用皆赠光禄大夫柱国少傅兼太子太傅戸部尚书武英殿大学士妣三代皆一品夫人公自㓜颍悟不凡十六随父读书太学太学诸生争传诵其文一时先逹名流咸屈年行求爲友侍郎叶文庄提学御史陈士贤咸有重望于时见而奇之曰天下士扵是名声动逺迩成化甲午应天鄕试第一主司异其文曰苏子瞻之流也录其论䇿不易一字乙未会试复第一入奉廷对衆望翕然执政忌其文乃置一甲第三时论以爲屈授翰林编修闭门力学避逺权势若将浼焉九载陞侍讲宪庙实录成陞右谕徳寻荐爲侍讲学士兼日讲官每进讲至天理人欲之辩君子小人之用舍必反覆规谕务尽启沃方春上游后苑左右諌不听公讲文王不敢盘于游田上爲罢游讲罢常召所幸广戒之曰今日讲官所指殆爲若等好爲之时东宫将出阁大臣请选正人以端国本首荐用公以本官兼谕徳寻陞少詹事兼侍讲学士旣而吏部阙侍郎又遂以爲吏部时北虏入㓂公上筹边八事虽忤权倖而卒多施行公辅之望日隆扵是尖异内阁谢公引咎求退遂举公以自代武宗在亮闇内侍八人荒游乱政台諌交章中外汹汹公协韩司徒率文武大臣伏阁以请上大惊怒有㫖召公等至左顺门中官传谕甚厉衆相视莫敢发言公曰八人不去乱本不除天下何由而治议论侃侃韩亦危言继之中官语塞一时国论倚以爲重然自是八人者竟分布要路瑾入柄司礼而韩公遂逐内阁刘谢二公亦去矣诏𥙷内阁缺瑾意欲引冢宰焦衆议推公瑾虽中忌而外难公论遂与焦俱入阁瑾方威钳士类按索徴瑕輙枷械之㡬死者累累公亟言扵瑾曰士大夫可杀不可辱今既辱之又杀之吾尚何颜扵此由是类从寛释瑾啣韩不已必欲置之死无敢言者又欲以他事中内阁刘谢二公前后力救之乃皆得免大司马华容刘公以瑾旧怨逮至京将坐以激变土官岑氏罪死公曰岑氏未叛何名爲激变乎刘得减死或恶石淙杨公扵瑾谓其筑边太费屡以爲言公曰杨有髙才重望爲国修边乃可以功爲罪乎瑾议焚废后呉氏之䘮以灭迹曰不可以成服公曰服可以不成葬不可以苟景泰汪妃薨疑其礼公曰妃废不以罪宜复其故号葬以妃祭以后皆从之当是时瑾权倾中外虽意不在公然见公开诚与言𥘉亦间聴及焦专事媕阿议弥不协而瑾骄悖日甚毒流缙绅公遏之不能得居常戚然瑾曰王先生居髙位何自苦乃尔耶公日求去瑾意愈咈衆虞祸且不测公曰吾义当去不去乃祸耳瑾使伺公无所得且闻交贽亦絶乃笑曰过矣扵是恳䟽三上许之赐玺书乘传嵗夫月米以归时方危公之求去咸以爲异数云公旣归呉屏谢纷嚣翛然山水之间䆒心理性尚友千古至其与人淸而不絶扵俗和而不淆扵时无贵贱少长咸敬慕恱服有所兴起平生嗜欲澹然呉中士夫所好尚珎赏观游之具一无所入惟喜文辞翰墨之事至是亦皆脱落雕绘出之自然中年尝作明理克已二箴以进徳砥行及充养旣久晚益纯明凡有着述必有所发其论性善云欲知性之善乎盍反而内观乎寂然不动之中而有至虚至灵者存焉湛兮其非有也窅兮其非无也不堕扵中边不离扵声臭当是时也善且未形而恶有所谓恶者㢤恶有所谓善恶混者㢤恶有所谓三品者㢤性其犹鑑乎鑑者善应而不留物来则应物去则空鑑何有焉性惟虚也惟灵也恶安从生其生扵蔽乎气质者性之所寓也亦性之所由蔽也气质异而性随之譬之珠焉䃍扵澄渊则明䃍扵浊水则昏䃍扵汚秽则秽澄渊上智也浊水凡庶也汚秽下愚也天地间腷塞充满皆气也气之灵皆性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之心者月之魄也性者月之光也情者光之发扵物者也其所论造后儒多未之及居闲十余年海内士夫交章论荐不辍及今上即位始遣官优礼岁时存问将复起公而公巳没时嘉靖三年三月十一日夀七十五矣赠太傅谥文恪祭葬有加礼四子延喆中书舍人延素南京中军都督府都事延陵郡学生延昭尚㓜皆彬彬世其家史臣曰世所谓完人若震泽先生王公者非邪内𥙿伦常无俯仰之憾外际明良极禄位声光之显自爲童子至扵耆耋自庙朝下逮闾巷至扵偏隅或师其文学或慕其节行或仰其徳业随所见异其称莫或有瑕疵之者所谓夀福康宁攸好徳而考终命公殆无媿尔矣无钖邵尚书国贤与公婿徐学士子容皆文名冠一时其称公之文规模昌黎以及㤗汉纯而不流于弱奇而不渉于怪雄伟俊洁体裁截然振起一代之衰得法扵孟子论辩多古人未发诗萧散淸逸有王岑风格书法清劲自成得晋唐笔意天下皆以爲知言阳明子曰王公所深造世或未之能尽也然而言之亦难矣着其性善之说以微见其槩使后世之求公者以是观之平茶寮碑正徳丁丑猺㓂大起江广湖郴之家骚然且三四年矣扵是三省奉命会征乃十月辛亥予督江西之兵自南康入甲寅破横水左溪诸巢贼败奔庚申复连战奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有奇释其胁从千有余衆归流亡使复业度地居民凿山开道以夷险阻辛丑师旋扵乎兵惟凶器不得已而后用刻茶寮之石匪以羙成重举事也提督军务都御史王某书平浰头碑四省之㓂惟浰尤黠拟官僣号潜图孔烝正徳丁丑冬輋猺旣殄益机险阱毒以虞王师我乃休士归农戊寅正月癸卯计擒其魁遂进兵撃其懈丁未破三浰乘胜归北大小三十余战灭巢三十有八俘斩三千余三月丁未囬军壶浆迎道耕夫遍野父老咸懽农器不陈扵今五年复我常业还我室庐伊谁之力赫赫皇威匪威曷慿爰伐山石用纪厥成提督军务都御史王某书田州立碑嘉靖丙戌夏官兵伐田随与思恩之人相比复煽集军四省汹汹连年于时皇帝忧悯元元容有无辜而死者乎廼命新建伯王守仁曷徃视师其以徳绥勿以兵䖍班师撤旅信义大宣诸夷感慕旬日之间自縳来归者七万一千悉放之还农两省以安昔有苗徂征七旬来格今未朞月而蛮夷率服绥之斯来速扵邮传舞干之化何以加焉爰告思田毋忘帝徳爰勒山石昭此赫赫文武圣神率土之濵凡有血气莫不尊亲田州石刻田石平田州宁田水萦田山迎千万世巩皇明嘉靖嵗戊子春新建伯王守仁勒此石告后人陈直夫南宫像賛夫子称史鱼曰直㢤邦有道如矢邦无道如矢谓祝鮀宋朝曰非斯人难免乎今之世矣予甞三复而悲之直道之难行而謟䛕之易合也岂一日㢤鱼之直信乎后世其在当时不若朝与鮀之易容也悲夫吾越直夫陈先生严毅端洁其正言直气放荡佞䛕之士嫉视若讐彼宁无知之卒扵已非便也故先生举进士不久辄致仕而归屡荐复起又不久辄退以是也㢤然天下之言直者必先生与焉始予拜先生扵钱淸江上欢然甚得先生奚取扵予殆空谷之足音也世日趋扵下先生而在虽执鞭之事吾亦爲之今旣没矣其子子钦以先生南宫图像请识一言先生常尘视轩冕岂一第之爲荣闻之子钦盖初第时有以相遗者受而存之先生没子钦始装潢将藏诸庙则又爲子者宜尔也诗曰有服䄡䄡有冠翼翼在彼周行其容孔式秉笏端弁中温且栗旣醉以酒旣饱以徳彼何人斯邦之司直邦之司直宜公宜孤旣来旣徂爲冠爲模孰久其道衆听且孚如江如河其趋弥污邦之司直今也则亡三箴呜唿小子曾不知警尭讵未圣犹日兢兢旣坠于渊犹恬履薄旣拆尔股犹迈奔蹶人之冥顽则畴与汝不见壅肿砭廼斯愈不见瘘痺剂廼斯起人之毁诟皆汝砭剂汝曾不知反以爲怒匪怒伊色亦反其语汝之冥顽则畴之比呜唿小子告尔不一旣四十有五而曾是不忆呜唿小子愼尔出话懆言维多吉言维寡多言何益徒以取祸徳黙而成仁者言讱孰黙而讥孰讱而病誉人之善过情犹耻言人之非罪曷有巳呜唿多言亦惟汝心汝心而存将日钦钦岂遑多言上帝汝临呜唿小子辞章之习尔工何爲不以钓誉不以蛊愚佻彼优伶尔视孔丑覆蹈其术尔颜不厚日月踰迈尔胡不恤弃尔天命昵尔讐贼昔皇多士亦胥兹溺尔独不鉴自抵伊亟南鎭祷雨文惟神秉灵毓秀作鎭扵南实与五岳分服而治维是扬州之域咸頼神休以生以养凡其疾疫灾青之不时雨旸寒暑之弗若无有逺近莫不引颈企足惟神是望怨有归功有底神固不得而辞也而况绍兴一郡又神之宫墙辇毂之下乎谓宜风雨节而寒暑当民无疾而五谷昌特先诸郡以霑神惠而乃入夏以来亢阳爲虐连月弗雨泉源告竭黍苗荐稿岁且不登民将无食农夫相与咨扵野商贾相与憾扵市行旅相与怨扵途守土之官帅其吏民奔走唿号维是祈祷告请亦无不至矣而犹雨泽未应旱烈益张是岂吏之不职而贪墨者衆欤赋歛繁刻而狱讼冤滞欤祀典有弗修欤民怨有弗平欤夫是数者皆吏之讁而民何咎之有夫怒吏之不臧而移其讁扵民又知神之所不忍也不然岂民之冥顽妄作者衆将奢滛暴殄以怒神威神将罚而惩之欤夫薄罚以示戒神之威灵亦旣彰矣百姓震惧忧惶请罪无所遂弃而絶之使无噍类神之慈仁固应不爲若是之甚也夫民之所頼者神神之食于兹土亦非一日矣今民不得巳有求扵神而神无以应之然则民将何恃而神亦何以信扵民乎某生长兹土犹乡之人也乡之人以某尝读书学道缪以爲是乡人之杰者其有得扵山川之秀爲多借之以爲吾愚民之不能自逹者通诚扵山川之神其宜有感夫某非其人也而冐有其名人而冐以其名加我我旣不得而辞矣又何敢独辞其责耶是以冐昧辄爲之请固知明神亦有所不得而辞也谨告瘗旅文维正徳四年秋月三日有吏目云自京来者不知其名氏携一子一仆将之任过龙塲投宿土苗家予从篱落间望见之隂雨昏黒欲就问讯北来事不果明早遣人觇之巳行矣薄午有人自蜈蚣坡来云一老人死坡下傍两人哭之哀予曰此必吏目死矣伤㢤薄暮复有人来云坡下死者二人傍一人坐叹询其状则其子又死矣明日复有人来云见坡下积尸三焉则其仆又死矣呜唿伤㢤念其暴骨无主将二童子持畚锸徃瘗之二童子有难色然予曰嘻吾与尔犹彼也二童悯然涕下请徃就其傍山麓爲三坎埋之又以只鸡饭三盂嗟吁涕洟而告之曰呜唿伤㢤繄何人繄何人吾龙塲驿丞余姚王守仁也吾与尔皆中土之产吾不知尔郡邑尔乌爲乎来爲兹山之鬼乎古者重去其乡游宦不踰千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌爲乎以五斗而易尔七尺之躯又不足而益以尔子与仆乎呜唿伤㢤尔诚恋兹五斗而来则宜欣然就道乌爲乎吾昨望见尔容蹙然盖不任其忧者夫冲冐雾露扳援崖壁行万峰之顶饥渴劳顿筋骨疲惫而又瘴厉侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何㢤吾念尔三骨之无依而来瘗尔乃使吾有无穷之怆也呜唿痛㢤縦不尔瘗幽崖之狐成羣隂壑之虺如车轮亦必能葬尔扵腹不致乆暴露尔尔旣巳无知然吾何能爲心乎自吾去父母鄕国而来此二年矣瘴毒而苟能自全以吾未尝一日之戚戚也今悲伤若此是吾爲尔者重而自爲者轻也吾不宜复爲尔悲矣吾爲尔歌尔听之歌曰连峰际天兮飞鸟不通游子怀乡兮莫知西东莫知西东兮维天则同异域殊方兮环海之中逹观随寓兮奚必予宫魂兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾茍死扵兹兮率尔子仆来从予兮吾与尔遨以嬉兮骖𬗋彪而乘文螭兮登望故乡而嘘唏兮吾苟获生归兮尔子尔仆尚尔随兮无以无侣悲兮道傍之塜累累兮多中土之流离兮相与唿啸而徘徊兮飱风饮露无尔饥兮朝友麋鹿暮猿与栖兮尔安尔居兮无爲厉扵兹墟兮祭郑朝朔文维正徳九年岁次甲戌七月壬戌朔越十有六日丁丑南京鸿胪寺卿王守仁驰奠于监察御史亡友郑朝朔之墓呜唿道之将行其命也与道之将废其命也与呜唿朝朔命实爲之将何如㢤将何如㢤辛未之冬朝扵京师君爲御史余留铨司君因世杰谬予是资予辞不获抗颜以尸君尝问予圣学可至余曰然㢤克念则是隐辞奥义相与剖析探本穷原夜以继日君喜谓予昔迷今悟昔䧟多岐今由大路呜唿絶学㡬年于兹孰沿就绎君独奋而古称豪杰无文犹兴有如君者无媿斯称当是之时君疾已搆忍痛扶孱精微日究人或劝君盍亦休只君曰何㢤夕死可矣君遂疾告我亦南行君与世杰访予阳明君疾亦笃遂留杭城天不与道善类云倾呜唿痛㢤呜唿痛㢤时予祖母亦婴危疾汤药自湏风江阻渉君䘮遂行靡由一诀扶榇而南事在世杰负恨负愧予复何说嗟予颛弱实頼友朋砥砺切磋庶㡬有成死者生者索居离羣静言永怀中心若焚墓草再靑甫兹驰奠遥望岭云有泪如霰呜唿哀㢤予复何言尚飨祭浰头山神文维正徳十三年戊寅二月十五日甲申提督军务都御史王某谨以刚鬛柔毛昭告于浰头山川之神惟广谷大川阜财兴物以域民畜衆故古者诸侯祭封内山川亦惟其有功扵民然地灵则人杰人之无良亦足以爲山川之羞兹土爲盗贼所盘据且数十年逺近之称浰头者皆曰贼巢耻莫大焉是岂山川之罪㢤虽然清洌之井粪秽而不除久则同扵厠溷矣丹鳯之穴鸱狐聚而不去久则化爲妖窟矣粪秽之所过者揜鼻妖孽之窟人将持刅燔燎环而攻之何者其积聚招致使然也诚使除其粪秽刮剜涤荡将不终朝而复其淸洌鸱狐逐而鸾鳯归妖孽之窟还爲孕祥育瑞之所矣今兹土之山川亦何以异扵是守仁奉天子明命来镇四陲愤浰贼之兇悖民苦荼毒无所控吁故迩者计擒渠魁提兵捣其巢穴所向克捷动获如志斯固人怨神怒天人顺应之理将或兹土山川之神厌恶兇残思欲洗其积辱隂有以相协假手扵予今驻兵扵此弥月余旬虽巢穴悉巳扫荡擒斩十且八九然漏殄之徒尚有潜逃小民不能无怨于山川之神爲之逋逃主萃渊薮也今子提兵深入岂独除民之害亦爲山川之神雪其耻夫安旧染弃新图非中人之情而况扵鬼神乎今此残徒势穷力屈亦方遣人投招将顺而抚之则虑其无革心之诚复遗患扵日后逆而弗受又恐其或出扵诚心杀之有不忍也神其隂有以相协使此残㓂而果诚心邪即隂佑其衷俾尽携其党类自縳来投若水之赴壑予将隄沿停畜之如其设诈怀奸即隂夺其魄张我军威风驱电扫一鼓而殱之兹惟下民之福亦惟神明之休坛而祀之神亦永永无怍惟神实鉴图之尚飨祭徐曰仁文呜唿痛㢤曰仁吾复何言尔言在吾耳尔貌在吾目尔志在吾心吾终可柰何㢤记尔在湘中还尝语予以夀不䏻长久予诘其故云尝游衡山梦一老瞿昙抚曰仁背谓曰子与颜子同徳俄而曰亦与颜子同夀觉而疑之予曰梦耳子疑之过也曰仁曰此亦可柰何但今得告疾早归林下冀从事扵先生之教朝有所闻夕死可矣呜唿吾以爲是固梦耳孰谓乃今而竟如所梦邪向之所云其果梦邪今之所传其果眞邪今之所传亦果梦邪向之所梦亦果妄邪呜唿痛㢤曰仁尝语予道之不明㡬百年矣今幸有所见而又卒无所成不亦尤可痛乎愿先生早归阳明之麓与二三子讲明斯道以诚身淑后予曰吾志也自转官南赣即欲过家坚卧不出曰仁曰未可纷纷之议方驰先生且一行爰与二三子姑爲饘粥计先生了事而归呜唿孰谓曰仁而乃先止扵是乎吾今縦归阳明之麓孰与予共此志矣二三子又且离羣而索居吾言之而孰听之吾倡之而孰和之吾知之而孰问之吾疑之而孰思之呜唿吾无与乐余生矣吾巳无所进曰仁之进未量也天而䘮予也则䘮予矣而又䘮吾曰仁何㢤天胡酷且烈也呜唿痛㢤朋友之中能复有知予之深信予之笃如曰仁者乎夫道之不明也由扵不知不信使吾道而非邪则已矣吾道而是邪吾能无蕲扵人之不予知予信乎自得曰仁讣盖哽咽而不能食者两日人皆劝予食呜唿吾有无穷之志恐一旦遂死不克就将以托之曰仁而曰仁今则已矣曰仁之志吾知之幸未即死又忍使其无成乎扵是复强食呜唿痛㢤吾今无复有意扵人世矣姑俟冬夏之交兵革之役稍定即拂袖而归阳明二三子苟有予从者尚与之切磋砥砺务求如平日与曰仁之所云縦举世不以予爲然者亦且乐而忘其死惟百世以俟圣人而不惑耳曰仁有知其尚能启予之昬而警予之惰邪鸣唿痛㢤予复何言祭孙中丞文呜唿弇阿苟容生也何庸慷慨激烈死也何恫勤劳施扵国而惠泽𬒳于民孰谓公之死而非生乎守臣节以无亏秉大义而不屈孰谓公之归而非全乎方逆熖之已炎公盖力扑其燎原之势而不能屡䟽乞免又不获请则旁行曲成冀缓其怒而徐爲之图盖公处事之权而人或未之尽知也比其当危临难伏节申忠之死靡囬然后见公守道之常心迹如靑天白日而天下之人始洞然无疑矣呜唿逆藩之谋积之十有余年而败之旬日岂守仁之智谋才力能及此乎是固祖宗之徳泽朝廷之神武而公之精忠愤烈隂助黙相扵冥冥之中是亦未可知也公之子挟刃赴仇奔走千里至则逆贼已擒遂得改殡正殓扶公榇而还父子之间忠孝两无所愧矣亦何憾㢤守仁扵公旣亲且友同举扵鄕同官扵部今又同遭是难岂偶然㢤灵辀将发薄奠冩哀言有尽而意无穷呜唿祭外舅介菴先生文呜唿自公之葬兹土逮今二十有六年乃始复一拜墓下中间盛衰之感死生之戚险夷之变聚散之情可悲可愕可扼腕而流涕者何可胜道呜唿伤㢤死者日以逺生者日以谢而少者日以老矣自今以往其可悲可愕可扼腕而流涕者其又可胜道耶二十六年而始获一拜自今以往获拜公之墓下者知复䏻㡬呜唿伤㢤惟是公之子姓羣然集扵墓下皆鸾停鹤峙振羽翮而翺乎云霄未巳也所以报纯徳而慰公于地下者庶亦在兹巳乎某奉召北行便道归省甫申展谒辄巳告辞言有尽而意无穷顾瞻丘壠岂胜凄断尚飨祭文相文呜唿文相迈往直前之气足以振頽靡而起退懦通敏果决之才足以应烦剧而解纷拏激昻奋迅之谈足以破支辞而折多口此文相之所以超然特出乎等夷而世之人亦方以是而称文相者也然吾之所望扵文相则又宁止扵是而巳乎与文相别数年矣去嵗始复一㑹扵江浒握手半日之谈豁然遂破百年之惑一何快也吾方日望文相反其迈往直前之气以内充其寛𥙿温厚之仁歛其通敏果决之才以自昭其文理宻察之智收其奋迅激昻之辨以自全其发强刚毅之徳固将日趋扵和平而大会扵中正斯乃圣贤之德之归矣岂徒文章气节之士而已乎惜乎吾见其进而未见其止也一疾奄逝岂不痛㢤闻讣实欲渡江一恸以舒永诀之哀暑病且冗欲往不能临风长号有泪如雨呜唿文相予复何言又祭徐曰仁文呜唿曰仁别我而逝兮十年于今葬兹丘兮宿草㡬靑我思君兮一来寻林木拱兮山日深君不见兮窅嵯峨之云岑四方之英贤兮日来臻君独胡爲兮与鹤飞而猿吟忆丽泽兮欷歆奠椒醑兮松之隂良知之说兮闻不闻道无间扵隐显兮岂幽明而异心我歌白云兮谁同此音祭国子助敎薛尚哲文呜唿良知之学不眀扵天下㡬百年矣世之学者蔽扵见闻习染莫知天理之在吾心而无假扵外也皆舍近求逺舍易求难纷纭交骛以私智相髙客气相竞日䧟扵禽兽夷狄而不知间有独觉其非而畧知反求其本源者则又羣相诟笑斥爲异学呜唿可哀也巳盖自十余年来而海内同志之士稍知讲求扵此则亦如晨星之落落乍明乍㓕未见其能光大也潮阳在南海之濵闻其间亦有特然知向之士而未及与见间有来相见者则又去来无常自君之弟尚谦始从予扵留都朝夕相与者三年归以所闻扵予者语君君欣然乐听不厌至忘寝食脱然弃其旧业如敝屣君素笃学髙行爲乡邦子弟所宗依尚谦自㓜受业焉至是闻尚谦之言遂不知已之爲兄尚谦之爲弟巳之尝爲尚谦师而尚谦之尝师扵已也尽使其羣子弟姪来学扵予而君亦躬枉辱焉非天下之大勇能自胜其有我之私而果扵徙义者孰能与扵此㢤自是其邑之士若杨氏兄弟与诸后进之来者源源以十数海内同志之盛莫有先扵潮阳者则实君之昆弟之爲倡也其有功扵斯道岂小小㢤方将因借毘頼以共明此学而君忽逝矣其爲同志之痛何可言㢤虽然君扵斯道亦旣有闻则夕死无憾矣其又奚悲乎吾之所爲长号涕洟而不能自巳者爲吾道之失助焉耳天也可如何㢤相望千里靡由走哭因风寄哀言有尽而意无穷呜唿哀㢤祭朱守忠文呜唿圣学之不明也久矣予不自量犯天下之诋笑而冐非其任恃以无恐者谓海内之同志若守忠者爲之胥附先后终将必有所济也而自十余年来若吾姚之徐曰仁潮阳之郑朝朔杨仕徳武陵之冀惟干者乃皆相继物故其余诸同志之尚存足可倚頼者又皆离羣索居不能朝夕相与以资切磋砥砺之益今守忠又复弃我而逝天其或者旣无意扵斯文巳乎何其善类之难合而易暌善人之难成而易䘮也呜唿痛㢤守忠之扵斯道旣巳识其大者又䏻乐善不倦旁招博采引接同志而趋之同归扵善若饥渴之扵饮食视天下之务不啻其家事每欲以身殉之今兹之没也实以驱贼山东昼夜劳瘁至陨其身而不顾呜唿痛㢤始守忠之赴山东也过予而告别云节扵先生之学诚有终身几席之愿顾事功之心犹有未能脱然者先生将何以裁之予曰君子之事进徳修业而巳虽位天地育万物皆已进徳之事故徳业之外无他事功矣乃若不由天徳而求骋扵功名事业之塲则亦希髙慕外后世髙明之士虽知向学而未䏻不爲才力所使者犹不免焉守忠旣巳心觉其非固当不爲所累矣呜唿岂知竟以是而忘其身乎守忠之死盖御灾捍患而死勤事能爲忠臣志士之所难能矣而吾犹以是爲憾者痛吾道之失助爲海内同志之不幸焉耳呜唿痛㢤灵輀云迈一奠永诀岂无良朋孰知我心之悲呜唿痛㢤祭洪襄惠公文呜唿公以雄特之才豪迈之气际明良之会致位公孤勲业振扵当时声光被扵逺迩功成身退全节令终若公眞可谓有济时之具而爲一世之杰矣悲夫才之难成也干云合抱岂岁月所能致任之栋梁已不爲不见用矣又辍而置之闲散者十余年不亦大可惜也乎天岂以公有克肖之子将歛其所未尽者而大发诸其后人也乎公优游林下以乐太平之盛其没也天子钖之祭葬褒以羙谥生荣死哀亦复何憾矣而予独不䏻无悲且感者方公之生人皆知公之才羙而忌者抑之使不得尽用时之人顾亦槩然视之曾不知以爲意呜唿岂知其没也遂一仆而不可复起矣老成典刑爲世道计者能无悲伤乎㢤先君子素与扵公守仁虽晚亦辱公之知爱公子尝以公之墓铭见属曾不能发扬盛羙兹公之葬又不䏻奔走执绋驰奠一觞聊以寓其不尽之衷焉尔呜唿哀㢤尚飨祭杨士鸣文呜唿士鸣吾见其进也而遽见其止邪往年士徳之殁吾已谓天道之无知矣今而士鸣又相继以逝吾安所归咎乎呜唿痛㢤忠信明睿之资一郡一邑之中不能一二见而顾萃扵一家之兄弟又皆与闻斯道以承千载之絶学此岂出扵偶然者固宜使之得志大行发圣学之光辉翼斯文扵悠逺而乃栽培长养则若彼其艰而倾覆摧折又如此其易其果出扵偶然倐聚倐散而天亦畧无主宰扵其间邪呜唿痛㢤潮郡在南海之涯一郡耳一郡之中有薛氏之兄弟子姪旣足盛矣而又有士鸣之昆季其余聪明特逹毅然任道之器后先颉顽而起者以数十其山川灵秀之气殆不能若是其淑且厚则亦宜有盈虚消息扵其间矣乎士鸣兄弟虽皆中道而逝然今海内善类孰不知南海之濵有杨士徳士鸣者爲成徳之士如祥麟瑞凤争一睹之爲快因而向风兴起者比比则士鸣昆季之生其潜启黙相以有绩扵斯道岂其微㢤彼黄馘稿毙与草木同腐者又何可胜数求如士鸣昆季一日之生以死又安可得乎呜唿道无生死无去来士鸣则旣闻道矣其生也奚以喜其死也奚以悲独吾党之失助而未及见斯道之大行也则吾亦安能以无一恸乎呜唿痛㢤祭元山席尚书文呜唿元山眞可谓豪杰之士社稷之臣矣世方没溺扵功利辞章不复知有身心之学而公独超然逺览知求絶学于千载之上世方党同伐异狥俗苟容以钩声避毁而公独卓然定见惟是之从盖有举世非之而不顾世方植私好利依违反覆以垄断相与而公独世道是忧义之所存冐孤危而必吐心之所宜经百折而不囬盖其所论虽或亦有动扵气激扵忿而其心事磊磊则如靑天白日洞然可以信其无他世方谗险排胜巳以嫉髙明而公独诚心乐善求以伸人之才而不自知其身之爲屈求以进贤扵国而不自知怨谤之集扵其身盖所谓断断休休人之有技若已有之者此大臣之盛徳自古以爲难非独近世之所未见也呜唿世固有有君而无臣亦有有臣而无君者矣以公之贤而又遭逢主上之神圣知公之深而信公之笃不啻金石之固胶之投非所谓明良相逢千载一时者欤是何天意之不可测其行之也方若巨舰之遇顺风而其倾之也忽中流而折樯舵其植之也方尔枝叶之敷荣而摧之也遂根株而蹶㧞其果无意扵斯世斯人也乎呜唿痛㢤呜唿痛㢤某之不肖屡屡辱公过情之荐自度终不能有济扵时而徒以爲公知人之累每切私怀惭愧又忆往年与公论学扵贵州受公之知实深近年以来觉稍有所进思得与公一面少叙其愚以求质正斯亦千古之一快而公今复巳矣呜唿痛㢤闻公之讣不能奔哭千里设位一恸割心自今以往进吾不能有益于君国退将益修吾学期终不负知已之报而已矣呜唿痛㢤言有尽而意无穷呜唿痛㢤祭呉东湖文呜唿呉公吾不可得而见之矣公之才如干将莫邪随其所试皆迎刃而解公之志如长川逝河信其所趣虽百折不囬公之节如坚松古栢必嵗寒而后见公之学如深林䆳谷必穷探而始知自其筮仕迄扵退休敭中外㡬扵四十年而天下皆以爲未能尽公之才登陟崇显至扵大司空而天下皆以爲未能行公之志虽未甞捐躯䘮元而天下信其有成仁死义之勇虽未尝讲学论道而天下知其有辟邪卫正之心呜唿若公者眞可谓一世之豪杰无所待而兴者矣某扵公未获倾盖而向慕滋切未获识公之面而久已知公之心公扵某其教爱勤惓不特篇章之稠叠而过情推引亦复荐剡之频烦长愧菲薄何以承公之教而惧其终不免爲知人之累也今兹承乏是土而来正可登堂请谢论心求益而公则避我长逝巳一年矣呜唿伤㢤幸与公并生斯世而复终身不及一面茫茫天壤竟成千古之神交岂不痛㢤薄奠一觞以哭我私公神有知尚来格斯祭永顺寳靖土兵文维湖广永顺寳靖二司之土兵多有物故扵南宁诸处者嘉靖七年六月十五日乙卯钦差总制四省军务尚书左都御史新建伯王委南宁府知府蒋山卿等告扵南宁府城隍之神使号召诸物故者之魂魄以牛二羊四豕四祭而告之曰呜唿诸湖兵壮士伤㢤尔等皆勤国事而来死扵兹土山谿阻絶不能一旦归见其父母妻子旅魂飘飖扵异域无所依倚呜唿痛㢤三年之间两次调发使尔络绎奔走扵道途不获顾其家室竟死客乡此我等上官之罪也复何言㢤复何言㢤古者不得巳而后用兵先王不忍一夫不获其所况忍羣驱无辜之赤子而塡之扵沟壑且兵之爲患非独锋镝死伤之酷而已也所过之地皆爲荆棘所住之处遂成涂炭民之毒苦伤心惨目可尽言乎迩者思田之役予所以必欲招抚之者非但以思田之人无可勦之罪扵义在所当抚亦正不欲无故而驱尔等扵兵刃之下也而尔等竟又以疾病物故扵此则岂非命耶呜唿伤㢤人孰无死岂必穷乡絶域能死人乎今人不出户庭或饮食伤多或逸欲过节医治不痊亦死矣今尔等之死乃因驱驰国事捍患御侮而死盖得其死所矣古之人固有愿以马革褁尸不愿死扵妇人女子之手者若尔等之死眞无媿扵马革褁尸之言矣呜唿壮士尔死何憾乎今尔等徒侣皆巳班师去矣尔等游魂漂泊正可随之西归尔等尚知之乎尔等其收尔游魂歛尔精魄驾风逐雾随尔徒侣去归其乡依尔祖宗之坟墓以栖尔魂享尔妻子之蒸尝以庇尔后尔等徒侣或有征调之役则尔等尚鼓尔生前义勇之气以隂助尔徒侣立功报国爲民除患岂不生爲壮烈之夫而没爲忠义之士也乎予因疾作不䏻亲临祭所一哭尔等以舒予伤感之怀临文悽怆涕下沾臆今委知府布告予衷尔等有灵尚知之乎呜唿伤㢤祭军牙六纛之神文惟神秉扬神武三军司命今制度聿新威灵丕振伏惟仰鎭国家缉定祸乱平服蛮夷以永无穷之休尚飨祭南海文天下之水萃于南海利济四方涵濡万类自有天地厥功爲大今皇圣明露䧏河淸我实受命南荒以平隂阳表里维海効灵乃陈牲帛厥用告成尚飨祭六世祖广东叅议性常府君文于维我祖效节于髙皇之世肇禋兹土嵗久沦芜无宁有司之不遑实我子孙门祚衰微弗克灵承显扬盖㝠迷昏隔者八九十年言念怆恻子孙之心亦徒有之恭惟我祖晦迹长遁迫而出仕务尽其忠岂曰有身没之祀父死扵忠子殚其孝各安其心白刃不见又知有一祀之荣乎顾表扬忠孝树之风声实良有司修举国典以宣流王化之盛羙我祖之烈因以复彰见人心之不泯我子孙亦借是获申其怆郁永有无穷之休焉及兹庙成而末孙某适获来蒸事若有不偶然者我祖之道其殆自兹而昌乎某承上命来抚是方上无补扵君国下无益扵生民循例省绩实懐多惭至扵心之不敢以不自尽则亦求无忝扵我祖而已矣承事之余敢告不忘以五世祖秘湖渔隐先生彦逹府君配尚飨王文成公全书卷之二十五终王文成公全书王文成公全书年谱卷第三十二王文成公全书卷之三十二附録一年谱一先生讳守仁字伯安姓王氏其先出晋光禄大夫览之裔本瑯琊人至曾孙右军将军羲之徙居山隂又二十三世廸功郎夀自逹溪徙余姚今遂为余姚人夀五世孙纲善鑑人有文武才国𥘉诚意伯刘伯温荐为兵部郎中擢广东叅议死苗难子彦逹缀羊革褁尸归是为先生五世祖御史郭纯上其事扵朝庙祀增城彦逹号秘湖渔隠生髙祖讳与凖精礼易尝着易微数千言永乐间朝廷举遗逸不起号遁石翁曾祖讳世杰人唿爲槐里子以明经贡太学卒祖讳天叙号竹轩魏尝斋瀚尝立传叙其环堵萧然雅歌豪唫胸次洒落方之陶靖节林和靖所着有竹轩稿江湖杂稿行扵世封翰林院脩撰自槐里子以下两世皆赠嘉议大夫礼部右侍郎追赠新建伯父讳华字徳辉别号实菴晚称海日翁尝读书龙泉山中又称为龙山公成化辛丑赐进士及第第一人仕至南京吏部尚书进封新建伯龙山公常思山隂山水佳丽又为先世故居复自姚徙越城之光相坊居之先生甞筑室阳明洞洞距越城东南二十里学者咸称阳明先生云宪宗成化八年壬辰九月丁亥先生生是为九月三十日太夫人郑娠十四月祖母岑夣神人衣绯玉云中皷吹送儿授岑岑惊窹已闻啼声祖竹轩公异之即以云名乡人传其夣指所生楼曰瑞云楼十有二年丙申先生五岁先生五岁不言一日与群児嬉有神僧过之曰好箇孩児可惜道破竹轩公悟更今名即能言一日诵竹轩公所尝读过书讶问之曰闻祖读时已黙记矣十有七年辛丑先生十岁皆在越是年龙山公举进士第一甲第一人十有八年壬寅先生十一岁寓京师龙山公迎养竹轩翁因擕先生如京师先生年才十一翁过金山寺与客酒酣拟赋诗未成先生从傍赋曰金山一点大如拳打破维扬水底天醉倚妙髙台上月玉箫吹彻洞龙眠客大惊异复命赋蔽月山房诗先生随口应曰山近月逺觉月小便道此山大扵月若人有眼大如天还见山小月更阔明年就塾师先生豪迈不覊龙山公常懐忧惟竹轩公知之一日与同学生走长安街遇一相士异之曰吾为尔相后湏忆吾言须拂领其时入圣境须至上丹台其时结圣胎须至下丹田其时圣果圆先生感其言自后毎对书輙静坐凝思尝问塾师曰何为第一等事塾师曰惟读书登第耳先生疑曰登第恐未为第一等事或读书学圣贤耳龙山公闻之笑曰汝𣣔做圣贤耶二十年甲辰先生十三岁寓京师母太夫人郑氏卒居䘮哭泣甚哀二十有二年丙午先生十五岁寓京师先生出逰居庸三关即慨然有经畧四方之志询诸夷种落悉闻备御䇿逐胡児骑射胡人不敢犯经月始返一日夣谒伏波将军庙赋诗曰卷甲归来马伏波早年兵法鬓毛皤云埋铜柱雷轰折六字题文尚不磨时畿内石英王勇盗起又闻秦中石和尚刘千斤作乱屡𣣔为书献扵朝龙山公斥之为狂乃止孝宗弘治元年戊申先生十七岁在越七月亲迎夫人诸氏扵洪都外舅诸公养和为江西布政司叅议先生就官署委禽合卺之日偶闲行入鐡柱宫遇道士跌坐一榻即而叩之因闻养生之说遂相与对坐忘归诸公遣人追之次早始还官署中蓄𥿄数箧先生日取学书比归数箧皆空书法大进先生尝示学者曰吾始学书对模古帖止得字形后举笔不轻落𥿄凝思静虑拟形扵心乆之始通其法既后读明道先生书曰吾作字甚敬非是要字好只此是学既非要字好又何学也乃知古人随时随事只在心上学此心精明字好亦在其中矣后与学者论格物多举此爲证二年巳酉先生十八岁寓江西十二月夫人诸氏归余姚是年先生始慕圣学先生以诸夫人归舟至广信谒娄一斋谅语宋儒格物之学谓圣人必可学而至遂深契之明年龙山公以外艰归姚命从弟冕阶宫及妹壻牧相与先生讲析经义先生日则随衆课业夜则搜取诸经子史读之多至夜分四子见其文字日进尝愧不及后知之曰彼已㳺心举业外矣吾何及也先生接人故和易善谑一日悔之遂端坐省言四子未信先生正色曰吾昔放逸今知过矣自后四子亦渐歛容五年壬子先生二十一岁在越举浙江乡试是年塲中夜半见二巨人各衣绯緑东西立自言曰三人好作事忽不见已而先生与孙忠烈燧胡尚书世宁同举其后宸濠之变胡发其奸孙死其难先生平之咸以为竒验是年为宋儒格物之学先生始侍龙山公于京师徧求考亭遗书读之一日思先儒谓衆物必有表里精麄一草一木皆涵至理官署中多竹即取竹格之沉思其理不得遂遇疾先生自委圣贤有分乃随世就辞章之学明年春㑹试下第缙绅知者咸来慰谕宰相李西涯戏曰汝今岁不第来科必为状元试作来科状元赋先生悬笔立就诸老惊曰天才天才退有忌者曰此子取上第目中无我軰矣及丙辰㑹试果为忌者所抑同舎有以不第为耻者先生慰之曰世以不得第为耻吾以不得第动心为耻识者服之归余姚结诗社龙泉山寺致仕方伯魏瀚平时以雄才自放与先生登龙山对奕聮诗有佳句輙为先生得之乃谢曰老夫当退数舎十年丁已先生二十六岁寓京师是年先生学兵法当时邉报甚急朝廷推举将才莫不遑遽先生念武举之设仅得骑射搏撃之士而不可以收韬畧统驭之才扵是留情武事凡兵家秘书莫不精究每遇賔宴甞聚果核列阵势为戯十一年戊午先生二十七岁寓京师是年先生谈养生先生自念辞章艺䏻不足以通至道求师友于天下又不数遇心持惶惑一日读晦翁上宋光宗䟽有曰居敬持志为读书之本循序致精为读书之法乃悔前日探讨虽愽而未甞循序以致精宜无所得又循其序思得渐渍洽浃然物理吾心终若判而爲二也沉郁既久旧疾复作益委圣贤有分偶闻道士谈养生遂有遗世入山之意十有二年已未先生二十八岁在京师举进士出身是年春㑹试举南宫第二人赐二甲进士出身第七人观政工部䟽陈邉务先生未第时甞夣威寕伯遗以弓剑是秋钦差督造威寕伯王越坟驭役夫以什伍法休食以时睱即驱演八阵图事竣威寕家以金帛谢不受乃出威寕所佩寳剑为赠适与夣符遂受之时有星变朝廷下诏求言及闻逹虏猖獗先生复命上邉务八事言极剀切十有三年庚申先生二十九岁在京师授刑部云南清吏司主事十有四年辛酉先生三十岁在京师奉命审録江北先生録囚多所平反事竣遂逰九华作逰九华赋宿无相化城诸寺是时道者蔡蓬头善谈仙待以客礼请问蔡曰尚未有顷屏左右引至后亭再拜请问蔡曰尚未问至再三蔡曰汝后堂后亭礼虽隆终不忘官相一笑而别闻地藏洞有异人坐卧松毛不火食歴嵓险访之正熟睡先生坐傍抚其足有顷醒惊曰路险何得至此因论最上乗曰周濂溪程明道是儒家两箇好秀才后再至其人已他移故后有㑹心人逺之叹十有五年壬戍先生三十一嵗在京师八月䟽请告是年先生渐悟仙释二氏之非先是五月复命京中旧逰俱以才名相驰骋学古诗文先生叹曰吾焉能以有限精神为无用之虚文也遂告病归越筑室阳明洞中行导引术乆之遂先知一日坐洞中友人王思舆等四人来访方出五云门先生即命仆迎之且歴语其来蹟仆遇诸途与语良令衆惊异以为得道乆之悟曰此簸弄精神非道也又屏去已而静乆思离世逺去惟祖母岑与龙山公在念因循未决乆之又忽悟曰此念生扵孩提此念可去是㫁灭种性矣明年遂移疾钱塘西湖复思用世徃来南屏虎跑诸刹有禅僧坐关三年不语不视先生喝之曰这和尚终日口巴巴说甚么终日眼睁睁㸔甚么僧惊起即开视对语先生问其家对曰有母在曰起念否对曰不能不起先生即指爱亲本性谕之僧涕泣谢明日问之僧已去矣十有七年甲子先生三十三岁在京师秋主考山东乡试廵按山东监察御史陆偁聘主鄕试试録皆出先生手笔其䇿问议国朝礼乐之制老佛害道由扵圣学不明纲纪不振由扵名器太滥用人太急求效太速及分封清戎御夷息讼皆有成法録出人占先生经世之学九月改兵部武选清吏司主事十有八年乙丑先生三十四岁在京师是年先生门人始进学者溺扵词章记诵不复知有身心之学先生首倡言之使人先立必为圣人之志闻者渐觉兴起有愿执贽及门者至是专志授徒讲学然师友之道乆废咸目以为立异好名惟甘泉湛先生若水时为翰林庶吉士一见定交共以倡明圣学为事武宗正徳元年丙寅先生三十五岁在京师二月上封事下诏狱谪龙埸驿驿丞是时武宗𥘉政奄瑾窃柄南京科道戴铣薄彦徽等以谏忤旨逮繋诏狱先生首抗䟽救之其言君仁臣直铣等以言为责其言如善自宜嘉纳如其未善亦宜包容以开忠谠之路乃今赫然下令逺事拘囚在陛下不过少示惩创非有意怒絶之也下民无知妄生疑惧臣切惜之自是而后虽有上关宗社危疑不制之事陛下孰从而闻之陛下聪明超絶苟念及此寕不寒心伏愿追收前㫖使铣等仍旧供职扩太公无我之仁明改过不吝之勇圣徳昭布逺迩人民胥恱岂不休㢤䟽入亦下诏狱已而廷杖四十既絶复甦㝷谪贵州龙埸驿驿丞二年丁卯先生三十六岁在越夏赴谪至钱塘先生至钱塘瑾遣人随侦先生度不免乃托言投江以脱之因附啇船逰舟山偶遇飓风大作一日夜至闽界比登岸奔山径数十里夜扣一寺求宿僧故不纳趋野庙倚香案卧盖虎穴也夜半虎遶廊大吼不敢入黎明僧意必毙于虎将收其囊见先生方熟睡唿始醒惊曰公非常人也不然得无恙乎邀至寺寺有异人甞识于鐡柱宫约二十年相见海上至是出诗有二十年前曾见君今来消息我先闻之句与论出䖏且将逺遁其人曰汝有亲在万一瑾怒逮尔父诬以北走胡南走奥何以应之因为蓍得明夷遂决䇿返先生题诗璧间曰险夷原不滞胸中何异浮云过太空夜静海涛三万里月明飞钖下天风因取间道由武夷而归时龙山公官南京吏部尚书从鄱阳徃省十二月返钱塘赴龙埸驿是时先生与学者讲授虽随地兴起未有出身承当以圣学为已任者徐爱先生妹婿也因先生将赴龙埸纳贽北面奋然有志于学爱与蔡宗兖朱节同举乡贡先生作别三子序以赠之三年戊辰先生三十七岁在贵阳春至龙场先生始悟格物致知龙场在贵州西北万山丛棘中蛇虺魍魉蛊毒瘴疠与居夷人鴃舌难语可通语者皆中土亡命旧无居始教之范上架木以居时瑾憾未巳自计得失荣辱皆能超脱惟生死一念尚觉未化乃为石墎自誓曰吾惟俟命而已日夜端居澄黙以求静一乆之胸中洒洒而从者皆病自析薪取水作糜饲之又恐其懐抑郁则与歌诗又不恱复调越曲杂以诙笑始能忘其为疾病夷狄患难也因念圣人䖏此更有何道忽中夜大悟格物致知之㫖窹寐中若有人语之者不觉唿跃从者皆惊始知圣人之道吾性自足向之求理扵事物者误也乃以黙记五经之言证之莫不脗合因着五经亿说居乆夷人亦日来亲狎以所居湫湿乃伐木搆龙冈书院及寅賔堂何陋轩君子亭玩易窝以居之思州守遣人至驿侮先生诸夷不平共殴辱之守大怒言诸当道毛宪副科令先生请谢且谕以祸福先生致书复之守惭服水西安宣慰闻先生名使人餽米肉给使令既又重以金帛鞍马俱辤不受始朝廷议设卫扵水西既置城已而中止驿传尚存安恶据其腹心𣣔去之以问先生先生遗书折其不可且申朝廷威信令甲议遂寝已而宋氏酋长有阿贾阿札者叛宋氏为地方患先生复以书诋讽之安悚然率所部平其难民頼以宁四年已已先生三十八岁在贵阳提学副使席书聘主贵阳书院是年先生始论知行合一始席元山书提督学政问朱陆同异之辨先生不语朱陆之学而告之以其所悟书懐疑而去明日复来举知行本体证之五经诸子渐有省徃复数四豁然大悟谓圣人之学复覩扵今日朱陆异同各有得失无事辩诘求之吾性本自明也遂与毛宪副脩葺书院身率贵阳诸生以所事师礼事之后徐爱因未㑹先生知行合一之训决扵先生先生曰试举㸔爱曰如今人已知父当孝兄当弟矣廼不能孝弟知与行分明是两事先生曰此𬒳私欲隔㫁耳非本体也圣贤教人知行正是要人复本体故大学指出真知行以示人曰如好好色如恶恶臭夫见好色属知好好色属行只见色时已是好矣非见后而始立心去好也闻恶臭属知恶恶臭属行只闻臭时已是恶矣非闻后而始立心去恶也又如称某人知孝某人知弟必其人已曾行孝行弟方可称他知孝知弟此便是知行之本体爱曰古人分知行为二恐是要人用工有分暁否先生曰此正失却古人宗㫖某甞説知是行之主意行实知之功夫知是行之始行实知之成已可理㑹矣古人立言所以分知行为二者縁世间有一种人懵懵然任意去做全不觧思惟省察是之为冥行妄作所以必说知而后行无缪又有一种人茫茫然悬空去思索全不肯着实躬行是之为揣摸影响所以必说行而后知始真此是古人不得已之教若见得时一言足矣今人却以为必先知然后能行且讲习讨论以求知俟知得真时方去行故遂终身不行亦遂终身不知某今説知行合一使学者自求本体庶无支离决裂之病五年庚午先生三十九嵗在吉陞庐陵县知县先生三月至庐陵为政不事威刑惟以开导人心为本莅任𥘉首询里役察各乡贫富奸良之实而低昻之狱牒盈庭不即㫁射稽国𥘉旧制慎选里正三老坐申明亭使之委曲劝谕民胥悔胜气嚚讼至有涕泣而归者由是囹圄日清在县七阅月遗告示十有六大抵谆谆慰父老使教子弟母令荡僻城中失火身祷返风以血禳火而火即灭因使城中辟火巷定水次兊运絶镇守横征杜神㑹之借办立保甲以弭盗清驿逓以延賔旅至今数十年犹踵行之语学者悟入之功先是先生赴龙埸时随地讲授及归过常徳辰州见门人冀元亨蒋信刘观时軰俱能卓立喜曰谪居两年无可与语者归途乃幸得诸友悔昔在贵阳举知行合一之教纷纷异同罔知所入兹来乃与诸生静坐僧寺使自悟性体顾恍恍若有可即者既又途中寄书曰前在寺中所云静坐事非𣣔坐禅入定也盖因吾軰平日为事物纷拏未知为已欲以此𥙷小学收放心一叚功夫耳明道云才学便湏知有用力䖏既学便湏知有得力䖏诸友宜扵此䖏着力方有进歩异时始有得力处也冬十有一月入觐先生入京舘扵大兴隆寺时黄宗贤绾为后军都督府都事因储柴墟巏请见先生与之语喜曰此学乆絶子何所闻对曰虽粗有志实未用功先生曰人惟患无志不患无功明日引见甘泉订与终日共学按宗贤至嘉靖壬午春复执贽称门人十有二月陞南京刑部四川清吏司主事论实践之功先生与黄绾应良论圣学久不明学者欲爲圣人必湏廓清心体使纎翳不留真性始见方有操持涵养之地应良疑其难先生曰圣人之心如明镜纎翳自无所容自不消磨刮若常人之心如斑垢驳蚀之镜湏痛刮磨一畨尽去驳蚀然后纎尘即见才拂便去亦不消费力到此已是识得仁体矣若驳蚀未去其间固自有一点明䖏尘埃之落固亦见得才拂便去至于堆积扵驳蚀之上终弗之能见也此学利困勉之所由异幸勿以为难而疑之也凡人情好易而恶难其间亦自有私意气习缠蔽在识破后自然不见其难矣古之人至有出万死而乐为之者亦见得耳向时未见得里面意思此功夫自无可讲䖏今已见此一层却恐好易恶难便流入禅释去也按先生立教皆经实践故所言恳笃若此自掲良知宗㫖后吾党又觉领悟太易认虚见为真得无复向里着已之功矣故吾党颕悟承速者徃徃多无成甚可忧也六年辛未先生四十岁在京师正月调吏部验封清吏司主事论晦菴象山之学王舆菴读象山书有契徐成之与辩不决先生曰是朱非陆天下论定乆矣乆则难变也虽微成之之争舆菴亦岂能遽行其说乎成之谓先生漫为含煳两解君有以隂助舆菴而为之地者先生以书解之曰舆菴是象山而谓其专以尊徳性为主今观象山文集所载未甞不教其徒读书而自谓理㑹文字颇与人异者则其意实𣣔体之扵身其亟所称述以诲人者曰居䖏恭执事敬与人忠曰克已复礼曰万物皆备扵我反身而诚乐莫大焉曰学问之道无他求其放心而已曰先立乎其大者而小者不能夺是数言者孔子孟轲之言也乌在其为空虚乎独其易简觉悟之説颇为当时所疑然易简之説出扵繋辞觉悟之説虽有同于释氏然释氏之说亦自有同于吾儒而不害其为异者惟在扵㡬㣲毫忽之间而已亦何必讳扵其同而遂不敢以言狃扵其异而遂不以察之乎是舆菴之是象山固犹未尽其所以是也吾兄是晦菴而谓其专以道问学为事然晦菴之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离扵湏臾之顷也是其为言虽未尽莹亦何甞不以尊徳性为事而又乌在其为支离乎独其平日汲汲扵训解虽韩文楚辞隂符参同之属亦必与之註释考辩而论者遂疑玩物又其心虑恐学者之躐等而或失之扵妄作必先之以格致而无不明然后有以实之扵诚正而无所谬世之学者挂一漏万求之愈烦而失之愈逺至有弊力终身苦其难而卒无所入而遂议其支离不知此乃后世学者之弊而当时晦菴之自为则亦岂至是乎是吾兄之是晦菴固犹未尽其所以是也夫二兄之所信而是者既未尽其所以是则其所疑而非者亦岂尽其所以非乎仆甞以为晦菴之与象山虽其所以为学者若有不同而要皆不失爲圣人之徒今晦菴之学天下之人童而习之既已入人之深有不容扵论辩者而独惟象山之学则以其甞与晦菴之有言而遂藩篱之使若由赐之殊科焉则可矣而遂摈放废斥若碔砆之与美玉则岂不过甚矣乎故仆甞𣣔冐天下之讥以爲象山一暴其説虽以此得罪无恨晦菴之学既已章明扵天下而象山犹蒙无实之诬于今且四百年莫有为之一洗者使晦菴有知将亦不能一日安享扵庙庑之间矣此仆之至情终亦必为兄一吐露者亦何肯漫为两解之説以隂助于舆菴已乎二月爲㑹试同考试官是年僚友方献夫受学献夫时为吏部郎中位在先生上比闻论学深自感悔遂执贽事以师礼是冬告病归西樵先生为叙别之十月陞文选清吏司员外郎送甘泉奉使安南先是先生陞南都甘泉与黄绾言扵冡宰杨一清改留吏部职事之暇始遂讲聚方期各相砥切饮食启䖏必共之至是甘泉出使安南封国将行先生惧圣学难明而易惑人生别易而㑹难也乃为文以赠畧曰颜子没而圣人之学亡曾子唯一贯之㫖传之孟轲絶又二千余年而周程续自是而后言益详道益晦孟氏患杨墨周程之际释老大行今世学者皆知尊孔孟贱杨墨摈释老圣人之道若大明扵世然吾从而求之圣人不得而见之矣其能有若墨氏之兼爱者乎其能有若杨氏之为我者乎其能有若老氏之清浄自守释氏之究心性命者乎吾何以杨墨老释之思㢤彼扵圣人之道异然犹有自得也而世之学者章绘句琢以夸俗诡心色取相餙以伪谓圣人之道劳苦无功非复人之所可为而徒取辩扵言辞之间古之人有终身不能究者今吾皆能言其畧自以爲若是亦足矣而圣人之学遂废则今之所大患者岂非记诵辞章之习而弊之所从来无亦言之太详析之太精者之过欤某㓜不问学䧟溺扵邪僻者二十年而始究心扵老释赖天之灵因有所觉始乃沿周程之説求之而若有得焉顾一二同志之外莫予冀也岌岌乎仆而复兴晚得扵甘泉湛子而后吾之志益坚毅然若不可遏则予之资扵甘泉多矣甘泉之学务求自得者也世未之能知其知者且疑其为禅诚禅也吾犹未得而见而况其所志卓尔君此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉有意之所在不言而㑹论之所及不约而同期扵斯道毙而后已者今日之别吾容无言夫惟圣人之学难明而易惑习俗之降愈下而抑不可囬任重道逺虽巳无俟扵言顾复扵吾心若有不容已也则甘泉亦岂以予言为缀乎七年壬申先生四十一岁在京师三月陞考功清吏司郎中按同志考是年穆孔晖顾应祥郑一𥘉方献科王道梁谷万潮陈鼎唐鹏路迎孙瑚魏廷霖萧鸣凤林逹陈洸及黄绾应良朱节蔡宗兖徐爱同受业十二月陞南京太仆寺少卿便道归省与徐爱论学爱是年以祁州知州考满进京陞南京工部员外郎与先生同舟归越论大学宗㫖闻之踊跃痛快如狂如醒者数日胸中混沌复开仰思尭舜三王孔孟千圣立言人各不同其㫖则一今之传习録所载首卷是也其自叙云爱因旧说汨没始闻先生之教实骇愕不定无入头䖏其后闻之既久渐知反身实践然后始信先生之学爲孔门嫡传舎是皆傍蹊小径㫁港絶河矣如説格物是诚意功夫明善是诚身功夫穷理是尽性功夫道问学是尊徳性功夫博文是约礼功夫惟精是惟一功夫诸如此类皆落落难合其后思之既乆不觉手舞足蹈八年癸酉先生四十二岁在越二月至越先生𥘉计至家即与徐爱同逰台荡宗族亲友绊弗能行五月终与爱数友期候黄绾不至乃从上虞入四明观白水㝷龙谿之源登杖钖至雪窦上千丈巖以望天姥华顶𣣔遂从奉化取道赤城适乆旱山田尽龟折惨然不乐遂自宁波还余姚绾以书迎先生复书曰此行相从诸友亦微有所得然无大发明其最所歉然宗贤不同兹行耳后軰习气巳深虽有美质亦渐消尽此事正如淘沙㑹有见金时但目下未可必得耳先生兹逰虽为山水实注念爱绾二子盖先生点化同志多得之登逰山水间也冬十月至滁州滁山水佳胜先生督马政地僻官闲日与门人逰遨瑯琊瀼泉间月夕则环龙潭而坐者数百人歌声振山谷诸生随地请正踊跃歌舞旧学之士皆日来臻扵是从逰之衆自滁始孟源问静坐中思虑纷杂不能强禁絶先生曰纷杂思虑亦强禁絶不得只就思虑萌动䖏省察克治到天理精明后有箇物各付物的意思自然精专无纷杂之念大学所谓知止而后有定也九月甲戍先生四十三岁在滁四月陞南京鸿胪寺卿滁阳诸友送至乌衣不能别留居江浦候先生渡江先生以诗促之归曰滁之水入江流江潮日复来滁州相思若潮水来徃何时休空相思亦何益𣣔慰相思情不如崇令徳掘地见泉水随䖏无弗得何必驱驰为千里逺相即君不见尭羔与舜墻又不见孔与跖对面不相识逆旅主人多慇懃出门转盻成路人五月至南京自徐爱来南都同志日亲黄宗明薛侃马明衡陆澄季本许相卿王激诸偁林逹张寰唐愈贤饶文璧刘观时郑骝周积郭庆栾惠刘暁何鳌陈杰杨杓白説彭一之朱箎軰同聚师门日夕渍砺不懈客有道自滁游学之士多放言髙论亦有渐背师教者先生曰吾年来欲惩末俗之卑汚引接学者多就髙明一路以救时弊今见学者渐有流入空虚为脱落新竒之论吾已悔之矣故南畿论学只教学者存天理去人欲为省察克治实功王嘉秀萧惠好谈仙佛先生尝警之曰吾㓜时求圣学不得亦甞笃志二氏其后居夷三载始见圣人端绪悔错用功二十年二氏之学其妙与圣人只有毫釐之间故不易辨惟笃志圣学者始能究析其隐微非测亿所及也十年乙亥先生四十四嵗在京师正月䟽自陈不允是年当两京考察例上䟽立再从子正宪为后正宪字仲肃季叔易直先生兖之孙西林守信之第五子也先生年四十四与诸弟守俭守文守章俱未举子故龙山公为先生择守信子正宪立之时年八龄是年御史杨典荐改祭酒不报八月拟諌迎佛䟽时命太监刘允乌思藏赍幡供诸佛奉迎佛徒允奏请盐七万引以为路费许之辅臣杨廷和等与户部及言官各䟽执奏不聼先生欲因事纳忠拟疏𣣔上后中止疏请告是年祖母岑太夫人年九十有六先生思乞恩归一见为诀疏凡再上矣故辞甚恳切十有一年丙子先生四十五岁在南京九月陞都察院左佥都御史廵抚南赣汀漳等䖏是时汀漳各郡皆有巨㓂尚书王琼特举先生十月归省至越王思舆语季本曰阳明此行必立事功本曰何以知之曰吾触之不动矣十有二年丁丑先生四十六岁正月至赣先生过万安遇流贼数百沿途肆劫商舟不敢进先生乃聮商舟结爲阵势扬旗鸣鼓如趋战状贼乃罗拜于岸唿曰饥荒流民乞求赈济先生泊岸令人谕之曰至赣后即差官抚挿各安生理毋作非爲自取戮灭贼惧散归以是年正月十六日开府行十家牌法先是赣民爲洞贼耳目官府举动未形而贼已先闻军门一老奸尤甚先生侦知之唿入卧室使之自择生死乃输情吐实先生许其不死试所言悉验乃扵城中立十家牌法其法编十家爲一牌开列各户籍贯姓名年貌行业日轮一家沿门按牌审察遇面生可疑人即行报官究理或有隐匿十家连坐仍告谕父老子弟务要父慈子孝兄爱弟敬夫和妇随长惠㓜顺小心以奉官法勤谨以办国课恭俭以守家业谦和以䖏乡里心要平恕毋得轻易忿争事要含忍毋得輙兴词讼见善互相劝勉有悪互相惩戒务兴礼让之风以成敦厚之俗选民兵先生以南赣地连四省山险林深盗贼盘据三居其一窥伺剽掠大为民患当事者毎遇盗贼猖獗輙复㑹奏请调上军狼逹徃返经年糜费逾万逮至集兵举事即已魍魉潜形班师旋旅则又䑕狐聚党是以机冝屡失而备御益弛先生乃使四省兵备官扵各属弩手打手机快等项挑选骁勇絶群胆力出衆者毎县多或十余人少或八九人务求魁杰或悬召募大约江西福建二兵备各以五六百名为率广东湖广二兵备各以四五百名为率中间更有出衆者优其廪饩署为将领除南赣兵备自行编选余四兵备官仍扵毎县原额数内拣选可用者量留三分之二委诙县贤能官统练专以守城防隘为事其余一分楝退疲弱不堪者免其着役止出工食追解该道以益募赏所募精兵专随各兵备官屯札别选官分队统押教习之如此则各县屯戍之兵既足以护守防截而兵备募召之士又可以应变出竒盗贼渐知所畏平良益有所恃而无恐矣二月平漳宼𥘉先生道闻漳宼方炽兼程至赣即移文三省兵备克期起兵自正月十六日莅任才旬日即议进兵兵次长富村遇贼大战斩获颇多贼奔象湖山拒守我兵追至莲花石与贼对垒㑹广东兵至方欲合围贼见势急遂溃围而出指挥覃桓县丞纪镛马䧟死之诸将请调狼兵俟秋再举先生乃责以失律罪使立功自赎诸将议犹未决先生曰兵宜随时变在唿吸岂宜各持成说耶福建诸军稍缉咸有立功赎罪心利在速战若当集谋之始即掩贼不备成功可必今既声势彰闻各贼必聮党设械以御我师且宜示以寛懈而犹执乗机之説以张皇扵外是徒知吾卒之可撃而不知敌之未可撃也广东之兵意在倚重狼逹土军然后举事诸贼亦候吾土兵之集以卜战期乗此机候正可奋怯为勇变弱为强而犹执持重之説以坐失事机是徒知吾卒之未可撃而不知敌之正可撃也善用兵者因形而借胜扵敌故其战胜不复而应形扵无穷胜负之算间不容髪乌可执滞㢤扵是亲率诸道锐卒进屯上杭宻敕群哨佯言犒衆退师俟秋再举宻遣义官曾崇秀觇贼虚实乗其懈选兵分三路俱扵二月十九日乗晦夜㗸枚并进直捣象湖夺其隘口诸贼失险复据上层峻壁四面滚木礧石以死拒战我兵奋勇鏖战自辰至午唿声振地三省竒兵从间鼓噪突登乃惊溃奔走遂乗胜追勦已而福建兵攻破长富村等巢三十余所广东兵攻破水竹大重坑等巢一十三所斩首从贼詹师富温火焼等七千有竒俘获贼属辎重无算而诸洞荡灭是役仅三月漳南数十年逋宼悉平是月奏捷具言福建佥事胡琏叅政陈䇿副使唐泽知府钟湘广东佥事顾应祥都指挥杨懋知县张戬劳绩赐敕奨赉其余陞赏有差𥘉议进兵谕诸将曰贼虽据险而守尚可出其不意掩其不备则用邓艾破蜀之䇿从间道以出若贼果盘据持重可以计困难以兵尅则用充国破羗之谋减冗兵以省费务在防隐祸于显利之中絶深奸扵意料之外此万全无失者也已而桓等狃扵小胜不从间道故违节制以致挫䘐诸将志沮遂请济师先生独以为见兵二十有余已为不少不宜坐待济师以自懈遥制以失机也遂亲督兵而出卒成功四月班师时三月不雨至于四月先生方驻军上杭祷于行台得雨以爲未足及班师一雨三日民大恱有司请名行䑓之堂曰时雨堂取王师若时雨之义也先生乃爲记五月立兵符先生谓习战之方莫要扵行伍治衆之法莫先扵分数将调集各兵毎二十五人编爲一伍伍有小甲五十人爲一队队有总甲二百人爲一哨哨有长有恊哨二人四百人爲一营营有官有叅谋二人一千二百人爲一阵阵有偏将二千四百人爲一军军有副将偏将无定贠临事而设小甲扵各伍之中选才力优者爲之总甲扵小甲之中选才力优者爲之哨长扵千百户义官之中选材识优者爲之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍衆务使上下相维大小相承如身之使臂臂之使指自然举动齐一治衆如寡庶㡬有制之兵矣编选既定仍毎五人给一牌备列同伍二十五人姓名使之连络习熟谓之伍符毎队各置两牌编立字号一付总甲一藏本院谓之队符毎哨各置两牌编立字号一付哨长一藏本院谓之哨符毎营各置两牌编立字号一付营官一藏本院谓之营符凡遇征调发符比号而行以防奸伪其诸缉养训练之方旗皷进退之节务济实用行之奏设平和县移枋头廵检司先生以贼据险久爲民患今幸破灭湏爲拊背扼吭之䇿乃奏请设平和县治于河头移河头廵检司于枋头盖以河头爲诸巢之咽喉而枋头又河头之唇齿也且曰方贼之据河头也穷兇极恶至动三军之衆合二省之力而始克荡平若不及今爲乆逺之图不过数年势将复起后悔无及矣盖盗贼之患譬诸病人兴师征讨者针药攻治之方建县抚辑者饮食调摄之道徒恃攻治而不务调摄则病不旋踵后虽扁鹊仓公无所施其术也按是月闻蔡宗兖许相卿季本薛侃陆澄同举进士先生曰入仕之始意况未免揺动如絮在风中若非粘泥贴网亦自主张未得不知诸友却何如想平时工夫亦湏有得力䖏耳又闻曰仁在告买田霅上爲诸友乆聚之计遗二诗慰之六月䟽请䟽通盐法始都御史陈金以流贼军饷扵赣州立厰抽分广盐许至袁临吉三府发卖然起正徳六年至九年而止至是先生以勅谕有便冝䖏置语䟽请暂行待平定之日仍旧停止从之九月改授提督南赣汀漳等䖏军务给旗牌得便宜行事南赣旧止以廵抚莅之至都御史周南㑹请旗牌事毕还不为定制至是先生䟽请遂有提督之命后不复更䟽以我国家有罚典有赏格然罚典止行于参提之后而不行于临阵对敌之时赏格止行于大军征勦之日而不行扵㝷常用兵之际故无成功今后凡遇讨贼领兵官不拘军卫有司所领兵衆有退缩不用命者许领兵官军前以军法从事领兵官不用命者许总统官军前以军法从事所领兵衆有对敌擒斩功次或赴敌阵亡从实具报覆实奏闻陞赏如制若生擒贼徒问明即押赴市曹斩之以狥庶使人知警畏亦可比于令典决不待时者如此则赏罚既明人心激励盗起即得扑灭粮饷可省事功可建又曰古者赏不踰时罚不后事过时而赏与无赏同后事而罚与不罚同况过时而不赏后事而不罚其何以齐一人心作兴士气虽使韩白为将亦不能有所成诚得以大军诛赏之法责而行之扵平时假臣等令旗令牌便宜行事如是而兵有不精贼有不灭臣等亦无以逃其死矣事下兵部尚书王琼覆奏以为宜从所请扵是改廵抚为提督得以军法从事钦给旗牌八面悉听便宜既而镇守太监毕眞谋于近倖请监其军琼奏以为兵法最忌遥制若使南赣用兵而必待谋扵省城镇守㫁乎不可惟省城有警则听南赣䇿应事遂寝按敕谕有曰江西南安赣州也方与福建汀漳二府广东南韶潮惠四府及湖广郴州桂阳县壌地相接山岭相连其间盗贼不时生发东追则西窜南捕则北奔盖因地方各省事无统属彼此推调难为䖏置先年甞设有都御史一员廵抚前项地方就令督勦盗贼但责任不专类多因循苟且不能申明赏罚以励人心致令盗贼滋多地方受祸今日所奏及各该部覆奏事理特改命尔提督军务抚安军民脩理城池禁革奸弊一应军马钱粮事宜但听便宜区画以足军饷但有盗贼生发即便设法调兵勦杀不许踵袭旧弊招抚蒙蔽重为民患其管领兵快人等官员不问文职武职若在军前违期并逗遛退缩者俱听军法从事生擒盗贼鞠问明白亦聼就行斩首示衆抚谕贼巢是时漳宼虽平而乐昌龙川诸贼巢尚多啸聚将用兵勦之先犒以牛酒银布复谕之曰人之所共耻者莫过扵身𬒳为盗贼之名人心之所共愤者莫过扵身遭刼掠之苦今使有人骂尔等为盗尔必愤然而怒又使人焚尔室庐刼尔财货掠尔妻女尔必懐恨切骨宁死必报尔等以是加人人其有不怨者乎人同此心尔宁独不知乃必𣣔为此其间想亦有不得已者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切耳尔等当时去做贼时是生人㝷死路尚且要去便去今𣣔改行从善是死人求生路乃反不敢耶若尔等肯如当𥘉去做贼时拚死出来求要改行从善我官府岂有必要杀汝之理尔等乆习恶毒忍扵杀人心多猜疑岂知我上人之心无故杀一鸡犬尚且不忍况扵人命关天若轻易杀之㝠㝠之中㫁有还报殃祸及扵子孙何苦而必欲为此我毎为尔等思念及此輙至扵终夜不能安寝亦无非欲为尔等㝷一生路惟是尔等㝠顽不化然后不得已而兴兵此则非我杀之乃天杀之也今谓我全无杀人之心亦是诳尔若谓必欲杀尔又非吾之本心尔等今虽从恶其始同是朝廷赤子譬如一父母同生十子八人为善二人背逆要害八人父母之心湏去二人然后八人得以安生均之为子父母之心何故必𣣔偏杀二子不得已也吾扵尔等亦正如此若此二子者一旦悔恶迁善号泣投诚为父母者亦必哀悯而赦之何者不忍杀其子者乃父母之本心也今得遂其本心何喜何幸如之吾扵尔等亦正如此闻尔等为贼所得苦亦不多其间尚有衣食不充者何不以尔爲贼之勤苦精力而用之扵耕农运之扵商贾可以坐致饶富而安享逸乐放心縦意逰观城市之中优㳺田野之内岂如今日出则畏官避讐入则防诛惧勦潜形遁迹忧苦终身卒之身灭家破妻子戮辱亦有何好乎尔䓁若能听吾言改行从善吾即视尔爲良民更不追尔旧恶若习性已成难更改动亦由尔等任意爲之吾南调两广之狼逹西调湖湘之土兵亲率大军围尔巢穴一年不尽至扵两年两年不尽至于三年尔之财力有限吾之兵粮无穷縦尔等皆为有翼之虎谅亦不能迯扵天地之外矣呜唿民吾同胞尔等皆吾赤子吾终不䏻抚恤尔等而至扵杀尔痛㢤痛哉兴言至此不觉泪下按是谕文蔼然哀怜无辜之情可以想见虞廷干羽之化矣故当时酋长若黄金巢卢珂等即率衆来投硕效死以报疏谢陞赏朝廷以先生平漳宼功陞一级银二十两纻丝二表里降敕奨励故有谢疏疏䖏南赣商税始南安税商货于折梅亭以资军饷后多奸弊仍併府北龟角尾以䟽闻十月平横水桶冈诸宼南赣西接湖广桂阳有桶冈横水诸贼巢南接广东乐昌东接广东龙川有浰头诸贼巢大贼首谢志珊号征南王紏率大贼钟明贵萧䂓模陈曰䏻等约乐昌髙快马等大脩战具并造吕公车闻广东官兵方有事府江欲先破南康乗虚入广先是湖广廵抚都御史陈金题请三省夹攻先生以桶冈横水左溪诸贼荼毒三省其患虽同而事势各异以湖广言之则桶冈为贼之咽喉而横水左溪为之腹心以江西言之则横水左溪为之腹心而桶冈为之羽翼今议者不去腹心而𣣔与湖广夹攻桶冈进兵两宼之间腹背受敌势必不利今议进兵横水左溪克期在十一月朔贼见我兵未集师期尚逺必以为先事桶冈觐望未备乗此急击之可以得志由是移兵临桶冈破竹之势成矣扵是决意先攻横水左溪分定哨道指授方畧宻以十月已酉进兵至十一月已已凡破贼巢五十余擒斩大贼首谢志珊等五十六从贼首级二千一百六十八俘获贼属二千三百二十四衆请乗胜进兵桶冈先生复以桶冈天险四塞中坚其所由入惟琐匙龙葫芦洞察坑十八磊新池五䖏然皆架栈梯壑扵崖巅坐发磥石可以御我师虽上章一路稍平然迂廻半月始逹湖兵从入我师复徃事皆非便况横水左溪余贼悉奔入同难合势为守必力善战者其势险其节短今我欲乗全胜之锋兼三日之程争百里之利以顿兵于幽谷所谓强弩之末不䏻穿鲁缟矣莫若移屯近地休兵养威使人谕以祸福彼必惧而请伏或有不从乗而袭之乃可以逞因使其党徃説之贼喜方集议而横水左溪奔入之贼果坚持不可徃复遅疑不睱为备而我兵分道疾进前后合击贼遂大败破巢三十余摛斩大贼首蓝天鳯等三十四从贼首级一千一百四俘获贼属二千三百捷闻赐敕奨谕是役也监军副使杨璋叅议黄宏领兵都指挥许清指挥使郏文知府邢珣季斆伍文定唐淳知县王天与张戬指挥余恩冯翔县丞舒富随征叅谋等官指挥谢㫤冯廷瑞姚壐同知朱宪推官危夀徐文英知县陈允谐黄文鸑宋瑢陆璥千户陈伟髙等咸上功酋长谢志珊就擒先生问曰汝何得党类之衆若此志珊曰亦不容易曰何曰平生见世上好汉㫁不轻易放过多方钩致之或縦其酒或助其急待其相徳与之吐实无不应矣先生退语门人曰吾儒一生求朋友之益岂异是㢤十二月班师师至南康百姓沿途顶香迎拜所经州县隘所各立生祠逺乡之民各肖像于祖堂岁时尸祝闰十二月奏设崇义县治及茶寮隘上堡铅厰长龙三廵检司先生上言横水左溪桶冈诸贼巢凡八十余界乎上犹大庾南康之中四方相距各三百余里号令不及以故爲贼所据今幸削平必建立县治以示控制议割上犹崇义等三里大庾义安三里南康至坪一里而特设县治于横水道里适均山水合抱土地平坦仍设三廵检司以遏要害茶陵复当桶冈之中西通桂阳桂东南连仁化乐昌北接龙泉永新东入万安兴国宜设隘保障令千户孟俊伐木立栅移皮𫀆洞隘兵而益以隣近隘夫守焉议上悉从之县名崇义十有三年戊寅先生四十七岁在赣正月征三浰与薛侃书曰即日已抵龙南明日入巢四路皆如期并进贼有必破之势矣向在横水甞寄书仕徳云破山中贼易破心中贼难区区翦除䑕窃何足爲异若诸贤扫荡心腹之宼以收廓清平定之功此诚大丈夫不世之伟绩数日来谅巳得必胜之䇿奏捷有期矣何喜如之梁日孚杨仕徳诚可与共学廨中事累尚谦小儿正宪犹望时赐督责时延尚谦为正宪师兼倚以衙中政事故云二月奏移小溪驿小溪驿旧当南康南安中丙子大庾峰山里民惧贼讐杀自硕筑城为卫至是年二月奏移驿其中三月疏乞致仕不允以病也袭平大㡌浰头诸宼先生议攻取之宜先横水次桶冈次与广东徐图浰头方进兵横水时恐浰头乗之乃为告谕颇多感动惟池仲容曰我等为贼非一年官府来招非一次告谕何足凭待金巢等无事降未晚也金巢等至乃释罪推诚抚之各愿目投扵是择其衆五百人从征横水横水既破仲容等始惧遣其弟池仲安来附意以缓兵先生觉之比征桶冈使截路上新池以迂其归内严警备外若寛假𬒳害者皆言池氏㓙狡两经夹勦无功其曰狼兵易与耳调来湏半年我避不湏一月谓来不䏻速留不䏻久也咸请济师不从乃宻昼方畧使各归部集候期遏贼及桶冈破贼益惧私为战守之备复使人赐酋牛酒以察其变贼度不可隐诈称龙川新民卢珂郑志髙等将行掩袭故豫为防非虞官兵也佯信之因怒珂等擅兵讐杀移檄龙川使廉实将伐木开道讨之贼闻且信且惧复使来谢㑹珂等告变先生欲借珂以绐三浰宻语珂曰吾姑毁状汝当再来来则受杖三十繋数旬乃可珂知既喜诺先生复授其意叅随宻示行杖人令极轻至是假怒珂数罪状且将逮其属尽斩之而隂縦其弟集兵先生先期召廵捕官佯曰今大征已毕时和年豊可令民家盛作皷乐大张灯㑹乐之亦数十年一竒事也又曰乐戸多住龟角尾恐招盗曷迁入城来扵是街巷俱然灯鸣皷已旬余又遣指挥俞恩及黄表颁暦三浰推心招徕之时仲容等疑先生图已既得暦稍安黄表軰从容曰若軰新民礼节生踈我来颁暦若可髙坐乎扵是仲容率其党九十二人皆猂酋来营教塲而自以数人入见先生呵曰若皆吾新民不入见而营教塲疑我乎仲容惶恐曰听命耳即遣人引至祥符宫见物宇整洁喜出望外是时十二月二十三也先生既遣叅随数人舘伴复制青衣油靴教之习礼以察其志意所向审其贪残终不可化而士民咸诟于道曰此养㓂贻害先生始决殱魁之念矣踰日辞归先生曰自此至三浰八九日今即徃岁内未必至家即至又当走拜正节徒自取劳苦耳闻赣州今岁有灯曷以正月归乎数日复辞先生曰正节尚未犒赏柰何𥘉二日令有司大烹扵宫以次日宴是夕令龙光潜入甲士诘旦尽殱之先生自惜终不䏻化日已过未刻不食大昡晕呕吐先时甞宻遣千戸孟俊督珂弟集兵以防其变及是夜将半自率军从龙南冷水直捣下浰贼故阻水石错立水中先生蹑屩先行诸军继之无溺者门坚甚先生摘百人卷旗持炮火縁后山登湏臾后山炮火四发旗帜满山守者狼顾门遂破时正月七日丁未也兵备副使杨璋守备指挥郏文知府陈祥邢珣季斆推官危夀指挥余恩姚壐县丞舒富皆从凡破巢三十有八擒斩贼首五十八从贼二千余余奔九连山徃议九连山横亘数百里四面陡絶湏半月始逹而贼已据险先生选精鋭七百余皆衣贼衣佯奔溃乗暮至贼崖下贼下招之我兵佯应既度险扼其后路次日从上下撃西路伏起一皷擒之抚其降酋张仲全等二百余人视地里险易立县置隘留兵防守而归先生未至赣时已闻有三省夹攻之议即谓夹攻大举恐不足以灭贼乃进攻治疏谓朝廷若假以赏罚使得便宜行事动无掣肘可以相机而发一寨可攻则攻一寨一巢可朴则扑一巢量其罪恶之浅深而为剿抚之先后则可以省供馈征调之费日剪月削澌尽灰灭此则如昔人㧞齿之喻齿㧞而儿不觉者也若欲夹攻以快一朝之忿则计贼二万湏兵十万积粟料财数月而事始集兵未出境贼已深迯锋刃所加不过老弱脇从之軰耳况狼兵所过不减于盗近年江西有姚源之役福建有汀漳之宼府江之师方集扵两广偏挢之讨未息扵湖湘若复加以大兵民将何以堪命此则一㧞去齿而児亦随毙者也是疏方上而夹攻成命已下矣先生又以爲夹攻之䇿名虽三省大举其实举动次第自有先后如江西之南安有上犹大庾桶冈等䖏贼巢与湖广桂东桂阳接境夹攻之举止宜江西与湖广㑹合而广东扵仁化县要害把截不与焉赣州之龙南有浰头贼巢与广东龙川接境夹攻之举止宜江西与广东㑹合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止宜湖广广东二省㑹合而江西扵大庾县要害把截不与焉若不此之察必𣣔通待三省兵齐然后进剿则老师费财为害匪细矣今併力扵上犹也则姑遣人佯抚乐昌诸贼以安其心彼见广东既未有备而湖广之兵又不及已乃幸旦夕之生必不敢越界以援上犹及上犹既举而湖广移兵以合广东则乐昌诸贼其势已孤二省兵力益专其举益易当是之时龙川贼巢相去辽絶自以为风马牛不相及彼见江西之兵又彻意必不疑班师之日出其不意囬军合撃蔑有不济者矣䟽上朝廷许以便宜行事桶冈既灭湖广兵期始至恐其徒劳逺渉即奨励统兵叅将史春使之即日囬军及计斩浰头广东尚不及闻皆与前议合四月班师立社学先生谓民风不善由扵教化未明今幸盗贼稍平民困渐息一应移风易俗之事虽未䏻尽举姑且就其浅近易行者开导训诲即行告谕发南赣所属各县父老子弟互相戒勉兴立社学延师教子歌诗习礼出入街衢官长至俱义手拱立先生或賛赏训诱之乆之市民亦知冠服朝夕歌声逹扵委巷雍雍然渐成礼譲之俗矣按训蒙大意示教读刘伯颂等曰今教童子者当以孝悌忠信礼义㢘耻为专务其培植养之方则宜诱之歌诗以发其志意遵之习礼以肃其威仪讽之读书以开其知觉今人徃徃以歌诗习礼为不切时务此皆末俗庸鄙之见乌足以知古人立教之意㢤大抵童子之情乐嬉戯而惮拘检如草木之始萌芽舒畅之则条逹摧挠之则衰痿故凡诱之歌诗者非但发其志意而已亦所以洩其跳号唿啸扵咏歌宣其幽抑结滞扵音节也导之习礼者非但肃其威仪而已亦所以周旋揖让而动盪其血脉拜起屈伸而固束其筋骸也讽之读书者非但开其知觉而已亦所以沉潜反复而存其心抑扬讽诵以宣其志也若责其检束而不知导之以礼求其聪明而不知养之以善彼视学舎如囹狱而不肯入视师长如宼讐而不欲见矣求其为善也得乎五月奏设和平县和平县治本和平峒羊子地为三省贼冲要路其中山水环抱土地坦平人烟辏集千有余家东去兴宁长乐安逺西抵河源南界龙川北际龙南各有数日程其山水阻隔道路辽逺人迹既稀奸宄多萃相传原非循州龙川雷乡一州二县之地后爲贼据止存龙川一县洪武中贼首谢士真等相继作乱遂极陵夷先生谓宜乗时脩复县治以严控制改和平廵检司扵浰头以遏要害议上悉从之六月陞都察院右副都御史廕子锦衣卫世袭百户辞免不允旌横水桶冈功也先生具䟽辞免曰臣过蒙国恩授以廵抚之寄时臣方抱病请告偶值前官有托疾避难之嫌朝廷谴之简书臣遂狼狈莅事当是时兵耗财匮盗炽民穷束手无䇿朝廷念民命之颠危虑臣力之薄劣本兵议假臣以赏罚则从之议给臣以旗牌则从之议改臣以提督则从之授之方畧而不拘以制责其成功而不限以时由是臣得以伸缩如志举动自由一皷而破横水再皷而灭桶冈振旅复举又一鼓一破三浰再皷而下九连皆本兵之议朝廷之㫁也臣亦何功之有而敢冐承其赏乎况臣福过灾生已甞恳䟽求告今乃求退获进引咎蒙赉其如赏功之典何奏入不允七月刻古本大学先生出入贼垒未暇寕居门人薛侃欧阳徳梁焯何廷仁黄弘纲薛俊杨骥郭治周仲周冲周魁郭持平刘道袁夣麟王舜鹏王学益余光黄槐宻黄蓥吴伦陈稷刘鲁扶黻吴鹤薛侨薛宗铨欧阳昱皆讲聚不散至是囬军休士始得专意于朋友日与发明大学本㫖指示入道之方先生在龙塲时疑朱子大学章句非圣门本㫖手録古本伏读精思始信圣人之学本简易明白其书止爲一篇原无经传之分格致本扵诚意原无缺传可𥙷以诚意爲主而爲致知格物之功故不必增一敬字以良知指示至善之本体故不必假扵见闻至是録刻成书傍为之释而引以叙刻朱子晚年定论先生序畧曰昔谪官龙塲居夷䖏困动心忍性之余恍若有悟证诸六经四子洞然无复可疑独扵朱子之说有相牴牾恒疚扵心切疑朱子之贤而岂其扵此尚有未察及官留都复取朱子之书而检求之然后知其晚岁固已大悟旧说之非痛悔极艾至以为自诳诳人之罪不可胜赎世之所传集註或问之类乃其中年未定之说自咎以为旧本之误思改正而未及而其诸语类之属又其门人挟胜心以附巳见固扵诸子平日之说犹有大相缪戾者而世之学者局扵见闻不过持循讲习扵此其扵悟后之论㮣乎其未有闻则亦何恠乎予言之不信而朱子之心无以自暴扵后世也乎予既自幸説之不缪扵朱子又喜朱子之先得我心之同然且慨夫世之学者徒守朱子中年未定之说而不复知求其晚岁既悟之论竞相呶呶以乱正学不自知其已入扵异端輙採録而裒集之私以示夫同志庶几无疑扵吾説而圣学之明可冀矣与安之书曰留都时偶因饶舌遂至多口攻之者环四面取朱子晚年悔悟之説集为定论聊借以解纷耳门人軰近刻之雩都𥘉闻甚不喜然士夫见之乃徃徃遂有开发者无意中得此一助亦颇省颊舌之劳近年篁墩诸公甞有道一等编见者先懐党同伐异之念故卒不能有入反激而怒今但取朱子之所自言者表章之不加一辞虽有𥚹心将无所施其怒矣有志向者一出指示之八月门人薛侃刻传习録侃得徐爱所遗传习録一卷序二篇与陆澄各録一卷刻于是年爱卒先生哭之恸爱及门独先闻道亦早甞逰南岳夣一瞿昙抚其背曰尔与颜子同徳亦与颜子同夀自南京兵部郎中告病归与陆澄谋耕霅上之田以俟师年才三十一先生毎语輙伤之九月脩濂溪书院四方学者辐辏始寓射圃至不䏻容乃脩濂溪书院居之先生大征既上捷一日设酒食劳诸生且曰以此相报诸生瞿然问故先生曰始吾登堂毎有赏罚不敢肆常恐有愧诸君比与诸君相对乆之尚觉前此赏罚犹未也扵是思求其过以改之直至登堂行事与诸君相对时无少增损方始心安此即诸君之助固不必事事烦口齿为也诸生闻言愈省各畏十月举乡约先生自大征后以为民虽格面未知格心乃举乡约告谕父老子弟使相警戒辞有曰顷者顽卒倡乱震惊逺迩父老子弟甚忧苦骚动彼㝠顽无知逆天叛伦自求诛戮究言思之实足悯悼然亦岂独㝠顽者之罪有司抚养之有缺训廸之无方均有责焉虽然父老之所以倡率饰励扵平日无乃亦有所未至欤今倡乱渠魁皆就擒灭脇从无辜悉巳寛贷地方虽以宁复然创今图后父老所以教约其子弟者自此不可以不豫故今特爲保甲之法以相警戒联属父老其率子弟慎行之务和尔邻里齐尔姻族徳义相劝过失相䂓敦礼譲之风成淳厚之俗十有一月再请疏通盐法据戸部覆疏所允南赣暂行盐税例止三年先生念连年兵饷不及小民而止取盐税所谓不加赋而财足所助不少且广盐止行扵南赣其利小而淮盐必行扵袁临吉以滩髙也故三府之民长苦乏盐而私贩者水发舟多蔽河而下寡不敌衆势莫䏻遏乃上议以为广盐行则商税集而用资扵军饷赋省扵贫民广盐止则私贩兴而弊滋扵奸宄利归扵豪右况南赣巢穴虽平残党未尽方图保安之䇿未有撤兵之期若盐税一革军饷之费苟非科取扵贫民必湏仰给扵内帑夫民已贫而歛不休是驱之从盗也外已竭而殚其内是复残其本也臣窃以为宜开复广盐着为定例朝廷从之至今军民受其利王文成公全书卷之三十二终王文成公全书王文成公全书年谱卷第三十三王文成公全书卷之三十三附録二年谱二十有四年巳卯先生四十八岁在江西正月疏谢陞廕以三浰九连功廕子锦衣卫世袭副千戸上疏辞免谓廕子实非常典私心终有未安疾病已纒图报无日疏入不允疏乞致仕不允以祖母疾亟故也上书王晋溪琼曰郴衡诸䖏群孽漏殄尚多盖縁进勦之时彼省土兵不甚用命广兵防夹稍遅是以致此闽中之变亦由积渐所致始扵延平继扵邵武又发扵建宁扵汀漳扵沿海诸卫所将来之祸不可胜言固非迂劣如某所能办此也又况近日祖母病危日夜痛苦方寸已乱望改授使全首领以归六月奉敕勘䖏福建叛军十五日丙子至丰城闻宸濠反遂返吉安起义兵时福州三卫军人进贵等脇衆谋叛奉敕徃勘以六月𥘉九日启行十五日午至丰城知县顾佖迎告濠反先生遂返舟先是宁藩世蓄异志至濠奸恶尤甚正徳𥘉与瑾纳结尝风南昌诸生呈举孝行抚按诸司表奏以张声誉安成举人刘养正素有诗文名屈致皷衆株连富民朘剥财产縦大贼闵念四凌十一等四出劫掠以佐妄费按察使陆完因濠器重遂相倾附及为本兵首复护卫树羽翼而濠欲隂入第二子为武宗后其内官阎顺等潜至京师发奏朝廷置不问且谪顺等孝陵净军濠益无忌完改吏部王琼代为本兵度濠必反乃申军律督责抚臣脩武备以待不虞而诸路戒严捕盗甚急凌十一繋狱刼逃琼责期必获濠始恐复风诸生颂巳贤孝挟当道奏之武宗见奏惊曰保官好陞保寕王贤孝欲何为耶是时江彬方宠倖太监张忠欲附彬以倾钱宁闻是言乃宻应曰钱宁臧贤交通宁王其意未可测也太监张锐𥘉通濠复用南昌人张仪言附忠彬自固而御史熊兰居南昌素讐濠少师杨廷和亦欲革䕶衞免患交爲内主上廼令太监韦霦传㫖故事王府奏事人辞见有常今稽违非制于是试御史萧淮上䟽曰近奉勑㫖王人无事不得延留京师臣有以仰窥陛下㣲意矣臣不忍隐黙窃见宁王不遵祖训包藏祸心多杀无辜横夺民产虐害忠良招纳亡命私造兵器潜谋不轨交通官校有年如致仕侍郎李仕实前鎭守太监毕真及诸前后附势者皆今日乱臣贼子关系宗社安危非细故也或逮繋至京或坐名罢削布政使郑岳副使胡世寕皆守正䝉害宜亟起用庶㡬人知顺逆祸变可弥矣䟽入忠彬等賛之欲内阁䧏勅责鎭廵而给事中徐之鸾御史沈约等又具奏其不法廷和恐祸及欲濠上䕶衞自赎同官外廷不知也一日驸马都尉崔元遣问琼曰适闻宣召明早赴阙何事琼问廷和廷和佯惊曰何事琼㣲笑曰公勿欺我廷和忸怩徐曰宣德中有疑于赵尝命驸马袁泰徃谕竟得释或此意也明旦琼至左顺门见元领勅谓曰此大事何不廷宣乃留当廷领之勑有曰萧淮所言关系宗社大计朕念亲亲不忍加兵特遣太监頼义驸马都尉崔元都御史颜頥夀徃谕革其䕶衞元领勅旣行廷和复令兵部发兵观变琼曰此不可洩近给事中孙懋易讃建议选兵操江爲江西流贼设备䟽入留中日乆第请如拟行之备兵之方无出此矣廷和黙然㑹濠侦卒林华者闻朝议二三不得实昼夜奔告値濠生辰宴诸司闻言大惊以爲诏使此来必用昔日蔡震擒荆藩故事且旧制凢抄觧宫眷始遣驸马亲臣固不记赵王事也宴罢宻召士实刘吉等谋之飬正曰事急矣明旦诸司入谢即可行事是夜集兵以俟比旦诸司入谢濠出立露䑓宣言于衆曰汝等知大义否都御史孙燧对曰不知濠曰太后有宻㫖令我起兵监国汝保驾否燧曰天无二日民无二王此是大义不知其他濠怒令縳之按察司副使许逵从下大唿曰朝廷所遣大臣反贼敢擅杀耶骂不絶口校尉火信曵出惠民门外同遇害是时日午天忽隂曀遂劫镇廵诸司下狱夺其印扵是太监王宏御史王金公差主事马思聪金山布政使胡濂叅政陈杲刘斐叅议许效亷黄宏佥事顾凤都指挥许清白昻皆在繋思聦宏不食死濠乃伪置官属以吉暨余钦万鋭等为太监迎士实为太师先期迎养正南浦驿为国师闵念四等各为都指挥叅政王伦为兵部尚书季斆暨佥事潘鹏师䕫軰俱听役脇布政使梁宸按察使杨璋副使唐锦都指挥马骥移咨府部传檄逺近革年号斥乗舆分遣所亲娄伯王春等四出收兵始濠闻武宗嬖伶官臧贤乃遣秦荣就学音乐餽万金及金丝寳壶一日武宗幸贤贤以壶注酒讶其精泽巧丽曰何从得此贤吐实武宗曰宁叔何不献我是时小刘新得幸濠失贿深啣之比罢归小刘咲曰爷爷尚思宁王物寕王不思爷爷物足矣不记荐䟽乎武宗乃益疑忠彬因賛萧䟽遂及贤贤不知也濠遣人留贤家多复璧外钥木橱开则长巷后通屋甚隐人无觉者有㫖大索贤家林华遽走㑹同舘得马故速归𥘉宁献王臞仙传惠靖康三王康王乆无子宫人南昌冯氏以成化丁酉生濠康王夣蛇入宫啖人殆尽心恶之𣣔弗举以内人争免遂匿优人家与秦濚同寝䖏稍长淫宫中康王忧愤且死不令入诀弘治丙辰袭位通书史歌词至是谋逆期以八月十五日因入试官吏生校举事比林华至始促反十九日疏上变濠既戕害守臣因劫诸司据㑹城乃悉拘护卫集亡命括丁壮号兵十万夺运船顺下戊寅袭南康知府陈霖等遁已卯袭九江兵备曹雷知府汪颕指挥刘勲等遁属县闻风皆溃濠𥘉谋𣣔径袭南京遂犯北京故乗胜克期东下先生闻变返舟値南风急舟弗䏻前乃焚香拜泣告天曰天若哀悯生灵许我匡扶社稷愿即反风若无意斯民守仁无生望矣湏臾风渐止北帆尽起濠遣内官喻才领兵追急是夜乃与幕士萧禹雷济等潜入鱼舟得脱然念两京仓卒无备欲沮挠之使遅留旬月扵是故为两广机宻大牌备兵部咨及都御史颜咨云率领狼逹官兵四十八万江西公干令雷济等飞报揺之濠见檄果疑惧遅延未发先生四昼夜至吉安明日庚辰上䟽告变乃与知府伍文定等计传檄四方暴发逆濠罪状檄列郡起兵以勤王䟽留复命廵按御史谢源伍希儒纪功张疑兵于丰城又故张接济官军公移备云兵部咨题准令许㤗郄永分领邉军四万从凤阳陆路进刘晖桂勇分领京邉官军四万从徐淮水陆并进王守仁领兵二万杨旦等领兵八万陈金等领兵陆万分道并进尅期夹攻南昌且以原奉机宻勅㫖为据故令各兵徐行待其出城遮击前后以误之又为李士实刘养正内应伪书贼将凌十一闵念四投降宻状令济光等亲人计入于濠濠乃留兵㑹城以观变至七月三日谍知非实乃属宗支栱樤与万锐等留兵万余守南昌遣潘鹏持檄説安庆季斆说吉安而自与宗支栱栟士实养正等东下贼衆六万人号十万以刘吉为监军王纶叅賛军务指挥葛江为伪都督总一百四十余队分五哨出鄱阳过九江令师䕫守之直趋安庆时钦凌等攻围虽已浃旬知府张文锦守备都指挥杨锐指挥使崔文同守不下按是时廵抚南畿都御史李克嗣飞章告变琼请㑹议左顺门衆观望犹不敢斥言濠反琼独曰竖子素行不义今仓卒举乱殆不足虑都御史王守仁据上㳺蹑之成擒必矣乃从直房顷刻覆十三䟽首请下诏削濠属籍正贼名次请命将出师趋南都命伯方夀祥防江都御史俞諌率淮兵翊南都尚书王鸿儒主给饷次请命守仁率南赣兵由临吉都御史秦金率湖兵由荆瑞㑹南昌充嗣镇镇江许廷光镇浙江丛兰镇仪真遏贼冲传檄江西诸路但有忠臣义士能倡义旅以擒反者封侯又请南京守备操江武职并五府掌印佥书官各自陈取上裁务在得人以固根本诏悉从之先生在吉安守益趋见曰闻濠诱叶芳兵夹攻吉安先生曰芳必不叛诸贼旧以茅为屋叛则焚之我过其巢许其伐鉅木创屋万余今其党各千余不肯焚矣益曰彼从濠望封拜可以寻常计乎先生黙然良乆曰天下尽反我軰固当如此做益惕然一时胸中利害如洗次早复见曰昨夜思之濠若遣逮老父柰何已遣报之急避他所壬午再告变叛党方盛恐中途有阻故再上疏乞便道省葬不乆先生起兵未奉成命上便道省葬疏意示遭变暂留姑为牵制攻讨俟命师之至即从𥘉心时奉㫖着督兵讨贼所奏省亲事待贼平之日来説疏上伪檄六月二十二日叅政季斆同南昌府学教授赵承芳旗校十二人赍伪檄榜谕吉安府至墨潭领哨官縳送军门先生即固封以进其疏畧曰陛下在位一十四年屡经变难民心骚动尚尔廵逰不已致使宗室谋动干戈冀窃大寳且今天下之觊觎岂特一宁王天下之奸雄岂特在宗室言念及此懔骨寒心昔汉武帝有轮台之悔而天下向治唐徳宗下奉天之诏而士民感泣伏望皇上痛自克责易辙改絃罢出奸䛕以回天下豪杰之心絶迹廵逰以杜天下奸雄之望则太平尚有可图群臣不胜幸甚甲辰义兵发吉安丙午大㑹于樟树已酉誓师庚戍次市汊辛亥㧞南昌先生闻濠兵既出乃促列郡兵尅期㑹于樟树自督知府伍文定等及通判谈储推官王暐以十三日甲辰发吉安扵是临江知府戴徳孺袁州知府徐琏赣州知府邢珣瑞州通判胡尭元童琦南安推官徐文英赣州都指挥余恩新淦知县李美㤗和知县李楫寕都知县王天与万安知县黄冕各以其兵来赴已酉誓师于樟树次丰城谍知贼设伏于新旧厰以爲省城之应乃遣奉新知县刘守绪领兵从间道夜袭破之庚戍发市汊分布既定薄暮齐发辛亥黎明各至信地先是城中为备甚严及厰贼溃奔入城一城皆惊又见我师骤集益夺其气衆乗之唿譟梯絙而登遂入城擒栱樤万锐等千有余人所遗宫眷縦火自焚先生乃抚定居民分释脇从封府库收印信人心始宁扵是胡濓刘裴许效亷唐锦頼凤王玘等皆自投首𥘉㑹兵樟树衆以安庆𬒳围急宜引兵赴之先生曰今南康九江皆为贼据我兵若越二城直趋安庆贼必囬军死闘是我腹背受敌也莫若先破南昌贼失内据势必归援如此则安庆之围自解而贼成擒矣卒如计云遂促兵追濠甲寅始接战乙卯战于黄家渡丙辰战于八字脑丁已获濠樵舎江西平𥘉濠闻南昌告急即𣣔归援遂解安庆围移沅子港先分兵二万趋南昌身旋继之二十二日先生侦知其故问衆计安出多以贼势强盛宜坚壁观衅徐图进止先生曰贼势虽强未逄大敌惟以爵赏诱人今进不得逞退无所归衆巳消沮若出竒击惰不战自溃所谓先人有夺人之气也㑹抚州知府陈槐进贤知县刘源清提兵亦至乃遣伍文定邢珣徐琏戴徳孺各领兵五百分道并进撃其不意又遣余恩以兵四百徃来湖上诱致之陈槐胡尭元童琦谈储王暐徐文英李美李揖王冕王轼刘守绪刘源清等各引兵百余四面张疑设伏候文定等合撃之分布既定甲寅乗夜急进文定以正兵当贼锋恩继之珣遶出贼后琏徳孺张两翼以分其势乙卯贼兵皷譟乗风逼黄家渡气骄甚文定恩佯北以致之贼争趋利前后不相及珣从后横击直贳其中文定恩乗之夹以两翼四面伏起贼大溃退保八字脑濠惧厚赏勇者且令尽发九江南康守城兵益之是日建昌知府曽玙兵亦至先生以为九江不破则湖无外援南康不复则我难后蹑乃遣槐领兵四百合饶州知府林瑊兵攻九江以广信知府周朝佐取南康丙辰贼复併力挑战我兵少却文定立鋭砲间火燎其须殊死战砲入濠副舟贼大败擒斩二千余溺死者无算乃聚樵舎连舟为方阵尽出金银赏士先生乃宻为火攻具使珣击其左琏徳孺出其右恩等设伏期火发以合丁巳濠方晨朝群臣责不用命者将引出斩之争论未决我兵掩至火及濠副舟衆遂奔散妃嫔与濠泣别多赴水死濠为知县王冕所执与其世子眷属及伪党士实养正刘吉余钦王纶熊琼卢衍卢横丁樻王春吴十三秦荣葛江刘勲何塘王行呉七火信等数百复执脇从官王宏王金杨璋金山王畴程杲潘鹏梁宸郏文马骥白昻等擒斩三千落水二万余衣甲器械财物与浮尸横十余里余贼数百艘逃溃乃分兵追剿戊午及于昌邑大破之至呉城复斩擒千余死水中殆尽已未得槐等报各擒斩复千余盖自起兵至破贼曾不旬日纪功凡一万一千有竒𥘉先生屡䟽力疾赴闽値宁藩变臣子义不容舎又阖省方面并无一人事势㡬㑹闲不容髪故复图爲牵制攻守以俟命师之至䟽入未报即以捷闻洪尝见龙光述张疑行间事甚悉尝问曰事济否先生曰未论济与不济且言疑与不疑光曰疑固不免曰但得渠一疑事济矣后遇河图爲武林驿丞又言公𣣔稽留宸濠何时非间何事非间尝问光曰曾㑹刘养正否光对曰熟识即使光行间移养正家属城内善饮食之縳赍檄人欲斩济蹑足遂不问一日发牌票二百余左右莫知所徃临省城先以顺逆祸福之理谕官民闻锐与瑞昌王助逆遣其心腹胡景隆招囬各兵以离其党人徒见成功之易而不知其伐谋之神也黄弘纲闻安吉居人疑曰王公之戈未知何向亟入告先生笑而不答出兵誓师斩失律者殉营中军士股慄不敢仰视不知即前赍檄人也后贼平张许谤议百出天下是非益乱非先生自信于心乌能遽白㢤先是先生思豫备㑹汀漳兵备佥事周期雍以公事抵赣知可与谋且官异省屏左右语之雍归即隂募骁勇部勒以俟故晨奉檄而夕就道福建左布政使席书岭东兵备佥事王大用亦以兵来道闻贼平乃还致仕都御史林俊闻变夜范钖为佛狼机铳并火药法遣仆从间道来遗勉以讨贼〇先生入城日坐都察院开中门令可见前后对士友论学不輙报至即登堂遣之有言伍焚髪状暂如侧席遣牌斩之还坐衆咸色怖惊问先生曰适闻对敌小却此兵家常事不足介意后闻濠已擒问故行赏讫还坐咸色喜惊问先生曰适闻宁王已擒想不伪但伤死者衆耳理前语如常傍观者服其学濠就擒乗马入望见逺近街衢行伍整肃笑曰此我家事何劳费心如此一见先生輙託曰娄妃贤妃也自始事至今苦諌未纳适投水死望遣葬之比使徃果得尸盖周身皆𥿄䋲内结极易辩娄爲谅女有家学故䖏变能自全八月疏諌亲征是时兵部㑹议命将讨贼武宗诏曰不必命将朕当亲率六师奉天征讨扵是假威武大将军镇国公行事命太监张永张忠安邉伯许㤗都督刘晖率京邉官军万余给事祝续御史张纶随军纪功虽捷音久上不发皆云元悪虽擒逆党未尽不捕必遗后患先生具䟽諌止畧曰臣扵告变之后选将集兵振威扬武先攻省城虚其巢穴继战鄱湖撃其惰归今宸濠已擒谋党已获从贼已扫闽广赴调军士已散地方惊搅之民已帖窃惟宸濠擅作辟威睥睨神器隂谋乆蓄招纳叛亡辇毂之动静探无遗迹广置姦细臣下之奏白百不一通发谋之始逆料大驾必将亲征先扵沿途伏有姦党期为博浪荆轲之谋今逆不旋踵遂已成摛法宜解赴阙门式昭天讨然欲付之部下各官诚恐潜布之徒乗隙窃发或虞意外臣死有余憾矣盖时事方艰贼虽擒乱未已也是月疏免江西税益王淮王饷军留朝觐官恤重刑以实军伍䖏置署印府县从逆人叅九江南康矢事便道省葬前后凡九上再乞便道省葬不允与王晋溪书曰始恳疏乞归以祖母鞠育之恩思一面爲诀后竟牵滞兵戈不及一见卒抱终天之痛今老父衰疾又复日亟而地方已幸无事何惜一举手投足之劳而不以曲全之乎九月壬寅献俘钱塘以病留九月十一日先生献俘发南昌忠㤗等𣣔追还之议将縦之鄱湖俟武宗亲与遇战而后奏凯论功连遣人追至广信先生不聼乗夜过玉山草萍驿张永候扵杭先生见永谓曰江西之民乆遭濠毒今经大乱继以旱灾又供京邉军饷困苦既极必逃聚山谷爲乱昔助濠尚爲脇从今爲穷迫所激奸党群起天下遂成土崩之势至是兴兵定乱不亦难乎永深然之乃徐曰吾之此出爲群小在君侧𣣔调护左右以黙辅圣躬非爲掩功来也但皇上顺其意而行犹可挽囬万一若逆其意徒激群小之怒无救扵天下大计矣扵是先生信其无他以濠付之称病西湖浄慈寺武宗尝以威武大将军牌遣锦衣千戸追取宸濠先生不肯出迎三司苦劝先生曰人子扵父母乱命若可告语当涕泣以从忍从䛕乎不得已令叅随负勅同迎以入有司问劳锦衣礼先生曰止可五金锦衣怒不纳次日来辞先生执其手曰我在正徳间下锦衣狱甚乆未见轻财重义有如公者昨薄物出区区意只求备礼闻公不纳令我惶愧我无他长止善作文字他日当为表章令锦衣知有公也扵是复再拜以谢其人竟不䏻出他语而别奉勅兼廵抚江西十一月返江西先生称病欲坚卧不出闻武宗南廵已至淮扬群姦在侧人情汹汹不得已从京口将径趋行在大学士杨一清固止之㑹奉㫖兼廵抚江西遂从湖口还忠等方挟宸濠搜罗百出军马屯聚糜费不堪续纶等望风附㑹肆为飞语时论不平先生既还南昌北军肆坐慢骂或故冲导起衅先生一不爲动务待以礼豫令廵捕官谕市人移家于乡而以老羸应门始欲犒赏北军㤗等预禁之令勿受乃传示内外谕北军离家苦楚居民当敦主客礼毎出遇北军丧必停车问故厚与之榇嗟叹乃去乆之北军咸服㑹冬至节近预令城市举奠时新经濠乱哭亡酹酒者声闻不絶北军无不思家泣下求归先生与忠等语不稍狥渐巳知畏忠㤗自居所长与先生较射于教塲中意先生必大屈先生勉应之三发三中毎一中北军在傍哄然举手啧啧忠㤗大惧曰我军皆附王都耶遂班师十有五年庚辰先生四十九岁在江西正月赴召次芜湖寻得㫖返江西忠㤗在南都谗先生必反惟张永持正保全之武宗问忠等曰以何验反对曰召必不至有诏面见先生即行忠等恐语相违复拒之芜湖半月不得已入九华山毎日宴坐草菴中适武宗遣人觇之曰王守仁学道人也召之即至安得反乎乃有返江西之命始忠等屡矫伪命先生不赴至是永有幕士顺天检校钱秉直急遣报故得实先生赴召至上新河为诸幸谗阻不得见中夜黙坐见水波拍岸泊泊有声思曰以一身蒙谤死即死耳如老亲何谓门人曰此时若有一孔可以窃父而逃吾亦终身长徃不悔矣江彬欲不利扵先生先生私计彬有他即计执彬武宗前数其图危宗社罪以死相抵亦稍偿天下之忿徐得永解其后刑部判彬有曰虎旅夜惊巳幸寝谋于牛首宫车宴驾那堪遗恨扵豹房若代先生言之者以晦日重过开先寺留石刻读书台后词曰正徳已卯六月乙亥宁藩濠以南昌叛称兵向阙破南康九江攻安庆逺近震动七月辛亥臣守仁以列郡之兵复南昌宸濠擒余党悉定当此时天子闻变赫怒亲统六师临讨遂俘宸濠以归扵赫皇威神武不杀如霆之震靡击而折神器有归孰敢窥窃天鉴扵宸濠式昭皇灵嘉靖我邦国正徳庚辰正月晦提督军务都御史王守仁书从征官属列扵左方明日逰白鹿洞徘徊久之多所题识二月如九江先生以车驾未还京心懐忧惶是月出观兵九江因逰东林天池讲经台诸䖏是月还南昌三月请寛租江西自巳卯三月不雨至七月禾苗枯死继遭濠乱小民乗隙爲乱先生尽心安戢许乞优恤至是部使数至督促日迫先生上䟽畧曰日者流移之民闻官军将去稍稍脇息延望归㝷故业足未入境而颈巳繋扵追求者之手矣夫荒旱极矣而因之以变乱变乱极矣而又加之以师旅师旅极矣而又加之以供馈益之以诛求亟之以徴歛当是之时有目者不忍观有耳者不忍闻又从而其膏血有人心者尚忍乎寛恤之虚文不若蠲租之实惠赈济之难及不若免税之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凢有血气者皆将不信之矣按是年与廵按御史唐龙朱节上䟽计䖏寕藩变产官银代民上纳民困稍蘓三䟽省葬不允五月江西大水疏自劾是年四月江西大水漂溺公私庐舍田野崩䧟先生上疏自劾四罪且曰自春入夏雨水连绵江湖涨溢经月不退自赣吉临瑞广抚南昌九江南康沿江诸路无不𬒳害黍苗沦没室庐漂荡鱼鳖之民聚栖扵木杪商旅之舟经行扵闾巷溃城决堤千里为壑烟火㫁絶惟闻哭声询之父老皆谓数十年所未有也伏惟皇上轸灾恤变别选贤能代臣廵抚即不以臣为显戮削其禄秩黜还田里以爲人臣不职之戒庶亦有位知警民困可息天变可弭人怒可泄而臣亦死无憾矣按是时武宗犹覊南畿进諌无由姑叙地方灾异以自劾冀君心开悟而加意黎元也六月如赣十四日从章口入玉笥大秀宫十五日宿云储十八日至吉安逰青原山和黄山谷诗遂书碑行至泰和少宰罗钦顺以书问学先生答曰来教训某大学古本之复以人之学但当求之扵内而程朱格物之説不免求之扵外遂去朱子之分章而削其所𥙷之传非敢然也学岂有内外乎大学古本乃孔门相传旧本耳朱子疑其有脱误而改正𥙷缉之在某则谓其本无脱误悉从其旧而已矣失在过信孔子则有之非故去朱子之分章而削其传也夫学贵得之心求之扵心而非也虽其言之出扵孔子不敢以爲是也而况其未及孔子者乎求之扵心而是也虽其言之出扵庸常不敢以爲非也而况其出扵孔子者乎且旧本之传数千载矣今读其文辞既明白而可通论其功夫又易简而可入亦何所按据而㫁其此叚之必在扵彼彼叚之必在扵此与此之如何而缺彼之如何而误而遂改正𥙷缉之无乃重扵背朱而轻扵叛孔已乎来教谓如必以学不资扵外求但当反观内省以为务则正心诚意四字亦何不尽之有何必入门之际使困以格物一叚工夫也诚然诚然若语其要则脩身二字亦足矣何必又言正心正心二字亦足矣何必又言诚意诚意二字亦足矣何必又言致知又言格物惟其工夫之详宻而要之只是一事所以为精一之学此正不可不思者也夫理无内外性无内外故学无内外讲习讨论未甞非内也反观内省未甞遗外也夫谓学必资扵外求是以已性爲有外也是义外也用智者也谓反观内省爲求之扵内是以已性爲有内也是有我也自私者也是皆不知性之无内外也故曰精义入神以致用也利用安身以崇徳也性之徳也合内外之道也此可以知格物之学矣格物者大学之实下手䖏彻首彻尾自始学至圣人只此工夫而已非但入门之际有此一叚也夫正心诚意致知格物皆所以脩身而格物者其所以用力日可见之地故格物者格其心之物也格其意之物也格其知之物也正心者正其物之心也诚意者诚其物之意也致知者致其物之知也此岂有内外彼此之分㢤理一而已以其理之凝聚而言则谓之性以其主宰而言则谓之心以其主宰之发动而言则谓之意以其发动之明觉而言则谓之知以其明觉之感应而言则谓之物故就物而言谓之格就知而言谓之致就意而言谓之诚就心而言谓之正正者正此也诚者诚此也致者致此也格者格此也皆所谓穷理以尽性也天下无性外之理无性外之物学之不明皆由世之儒者认理爲外认物为外而不知义外之説孟子盖尝辟之乃至袭䧟其内而不觉岂非亦有似是而难明者欤不可以不察也凡执事所以致疑扵格物之説者必谓其是内而非外也必谓其专事扵反观内省之为而遗弃其讲习讨论之功也必谓其一意扵纲领本原之约而脱畧扵支条节目之详也必谓其沉溺扵枯藁虚寂之偏而不尽扵物理人事之变也审如是岂但获罪扵圣门获罪扵朱子是邪説诬民叛道乱正人得而诛之也而况扵执事之正直㢤审如是世之稍明训诂闻先哲之绪纶者皆知其非也而况执事之髙明乎㢤凢某之所谓格物其扵朱子九条之説皆包罗统括扵其中但为之有要作用不同正所谓毫釐之差耳然毫釐之差而千里之谬实起扵此不可不辩是月至赣先生至赣大阅士卒教战法江彬遣人来觇动静相知者俱请囬省无蹈危疑先生不从作啾啾吟解之有曰东家老翁防虎患虎夜入室㗸其头西家小儿不识虎持竿驱虎如驱牛且曰吾在此与童子歌诗习礼有何可疑门人陈九川等亦以为言先生曰公等何不讲学吾昔在省城䖏权竖祸在目前吾亦帖然縦有大变亦避不得吾所以不轻动者亦有深虑焉耳洪昔葺师疏便道归省与再报濠反疏同日而上心疑之岂当国家危急存亡之日而暇及此也当是时倡义兴师濠且旦夕擒矣犹疏请命将出师若身不与其事者至諌止亲征䟽乃叹古人䖏成功之际难矣㢤七月重上江西捷音武宗留南都既乆群党𣣔自献俘袭功张永曰不可昔未出京宸濠已擒献俘北上过玉山渡钱塘经人耳目不可袭也扵是以大将军钧帖令重上捷音先生乃节畧前奏入诸人名于䟽内再上之始议北旋尚书霍韬曰是役也罪人已执犹动衆出师地方已宁乃杀民奏捷误先朝扵过举揺国是扵将危盖忠泰之攘功贼义厥罪滔天而续纶之诡随败类其党恶不才亦甚矣御史黎龙曰平藩事不难于成功而难扵倡义盖以逆濠之反实有内应人懐观望而一时勤王诸臣皆捐躯亡家以赴国难其后忌者搆为飞语欲甘心之人心何由服乎后有事变谁复肯任之者费文献公宏送张永还朝序曰兹行也定祸乱而不必功出扵已开主知而不使过归乎上节财用不欲久困乎民扶善类而不𣣔罪移非辜且先是发瑾罪状首以规护卫为言实以逆谋之成萌扵护卫之复其早辩预防非有体国爱民之心不能及此洪谓平藩事不难扵倡义而难扵䖏忠㤗之变盖忠㤗挟天子以偕乱莫敢谁何豹房之谋无日不在畏即㨿上㳺不敢骋卒能保乗舆还宫以𧺫世宗之正始开先勒石所谓神器有归孰敢窥窃又曰嘉靖我邦国则改元之兆先徴扵兹矣噫岂偶然㢤先生在赣时有言万安上下多武士者先生令叅随徃纪之命之曰但多膂力不问武艺已而得三百余人龙光问曰宸濠既平纪此何为曰吾闻交阯有内难出其不意而捣之一机㑹也后二十年有登庸之役人皆相传先生有预事谋而不知当时计有所在也八月咨部院雪冀元亨冤状先是宸濠揽结名士助已凢仕江右者多隆礼际武陵冀元亨为公子正宪师忠信可託故遣徃谢徉与濠论学濠大咲曰人痴乃至此耶立与絶比返赣述故先生曰祸在兹矣乃卫之间道归及是张许等索衅不得遂建元亨备受考掠无片语阿顺扵是科道交疏论辩先生备咨部院白其冤世宗登极诏将释前已得疾后五日卒扵狱同门陆澄应典軰备棺殓讣闻先生爲位恸哭之元亨字惟乹举乡试其学以务实不欺为主而谨扵一念在狱视诸囚不异一体诸囚日涕泣至是稍稍听学自慰湖广逮其家妻李与二女俱不怖曰吾夫平生尊师讲学肯有他乎手治麻枲不辍暇则诵书歌诗事白守者𣣔出之李曰不见吾夫何归按察诸僚妇欲相㑹辞不敢赴已乃洁一室就视则囚服不释麻枲有问者答曰吾夫之学不出闺门袵席间闻者悚愧元亨既卒先生移文恤其家罗洪先赠女兄夫周汝方序畧曰忆龙冈尝自赣病归附庐陵刘子吉舟刘与阳明先生素厚善曽母死徃请墓志实濠事暗相邀结不合而返至舟顾龙冈呻吟昏瞀意其熟寝也唿门人王储叹曰𥘉意专倚阳明两日数调以言若不喻意更不得一肯綮不上此船明矣此事将遂巳乎且吾安得以一身当重担也储拱手曰先生气弱今天下属先生先生安所退託阳明何足爲有无㢤刘曰是固在我多得数人更好阳明曾经用兵尔储曰先生以阳明为才乎吾见其怯也刘曰诚然赣州峒贼髦头耳乃终日练兵若对大敌何其张皇㢤相与大笑而罢龙冈反舎语予若此已卯二月也其年六月濠反子吉与储附之七月阳明先生以兵讨贼八月俘濠是时议者纷然予与龙冈窃叹莫能辩比见诋先生者问之曰吾恶其言是而行非盖其伪也龙冈舌尚在至京师见四方人士犹有为前言者否乎盍以语予者语之其后养正既死先生过吉安令有司葬其母复为文以奠辞曰嗟嗟刘生子吉母死不葬爰及干戈一念之差遂至于此呜唿哀㢤今吾葬子之母聊以慰子之魂盖君臣之义虽不得私于子之身而朋友之情犹得以尽扵子之母也呜唿哀哉其事在是年六月闰八月四疏省葬不允𥘉先生在赣闻祖母岑太夫人讣及海日翁病欲上䟽乞归㑹有福州之命比中途遭变疏请命将讨贼因乞省葬朝廷许以贼平之日来説至是凢四请尝闻海日翁病危𣣔弃职逃归后报平复乃止一日问诸友曰我𣣔逃囬何无一人賛行门人周仲曰先生思归一念亦似着相先生良乆曰此相安能不着九月还南昌先生再至南昌武宗驾尚未还宫百姓嗷嗷乃兴新府工役檄各院道取濠废地逆产改造贸易以济饥代税境内稍甦甞遗守益书曰自到省城政务纷错不复有相讲习如中者虽自已舵柄不敢放手而滩流悍急湏仗有力如吾谦之者持篙而来庶能相助更上一难耳㤗州王银服古冠服执木简以二诗为贽请见先生异其人降阶迎之既上坐问何冠曰有虞氏冠问何服曰老莱子服曰学老莱子乎曰然曰将止学服其服未学上堂诈趺掩面啼哭也银色动坐渐侧及论致知格物悟曰吾人之学饰情抗节矫诸外先生之学精深极微得之心者也遂反服执弟子礼先生易其名为艮字以汝止进贤舒芬以翰林谪官市舶自恃慱学见先生问律吕先生不答且问元声对曰元声制度颇详特未置宻室经试耳先生曰元声岂得之管灰黍石间㢤心得养则气自和元气所由出也书云诗言志志即是乐之本歌永言歌即是制律之本永言和声俱本扵歌歌本扵心故心也者中和之极也芬遂跃然拜弟子是时陈九川夏良胜万潮欧阳徳魏良弼李遂舒芬及裘衍日侍讲席而廵按御史唐龙督学佥事邵鋭皆守旧学相疑唐复以彻讲择交相劝先生答曰吾真见得良知人人所同特学者未得启悟故甘随俗习非今苟以是心至吾又为一身疑谤拒不与言于心忍乎求真才者譬之淘沙而得金非不知沙之汰者十去八九然未能舎沙以求金为也当唐邵之疑人多畏避见同门方巾中衣而来者俱指为异物独王臣魏良政良器钟文奎吴子金等挺然不变相依而𧺫者日衆十有六年辛巳先生五十岁在江西正月居南昌是年先生始掲致良知之教先生闻前月十日武宗驾入宫始舒忧念自经宸濠忠泰之变益信良知真足以忘患难出生死所谓考三王建天地质鬼神俟后圣无弗同者乃遗书守益曰近来信得致良知三字真圣门正法眼藏徃年尚疑未尽今自多事以来只此良知无不具足譬之操舟得舵平澜浅瀬无不如意虽遇颠风逆浪舵柄在手可免没溺之患矣一日先生喟然发叹九川问曰先生何叹也曰此理简易明白若此乃一经沉埋数百年九川曰亦为宋儒从知解上入认识神为性体故闻见日益障道日深耳今先生拈出良知二字此古今人人真靣目更复奚疑先生曰然譬之人有冐别姓坟墓为祖墓者何以为辩只得开圹将子孙滴血真伪无可逃矣我此良知二字实千古圣圣相传一点滴骨血也又曰某扵此良知之説从百死千难中得来不得巳与人一口说尽只恐学者得之容易把作一种光景玩弄不实落用功负此知耳先生自南都以来凢示学者皆令存天理去人欲以爲本有问所谓则令自求之未尝指天理爲何如也间语友人曰近欲发挥此只觉有一言发不出津津然如含诸口莫能相度乆乃曰近觉得此学更无有他只是这些子了比更无余矣旁有徤羡不已者则又曰连这些子亦无放䖏今经变后始有良知之説録陆象山子孙先生以象山得孔孟正传其学术乆抑而未彰文庙尚缺配享之典子孙未沾褒崇之泽牌行抚州府金谿县官吏将陆氏嫡派子孙彷各䖏圣贤子孙事例免其差役有俊秀子弟具名提学道送学肄业按象山与晦翁同时讲学自天下崇朱説而陆学遂泯先生刻象山文集为序以表彰之席元山甞闻先生论学扵龙塲深病陆学不显作鸣冤録以寄先生称其身任斯道庶几天下非之而不顾五月集门人扵白鹿洞是月先生有归志欲同门乆聚共明此学适南昌府知府呉嘉聪欲成府志时蔡宗兖为南康府教授主白鹿洞事遂使开局扵洞中集夏良胜舒芬万潮陈九川同事焉先生遗书促邹守益曰醉翁之意盖有在不专以此烦劳也区区归遁有日圣天子新政英明如谦之亦宜束装北上此㑹宜急图之不当徐徐而来也庚辰春甘泉湛先生避地髪履塜下与霍兀厓韬方叔贤同时家居为㑹先生闻之曰英贤之生何幸同时共地又可虚度光隂失此机㑹耶是秋兀厓过洪都论大学輙持旧见先生曰若传习书史考正古今以广吾见闻则可若𣣔以是求得入圣门路譬之採摘枝叶以缀本根而𣣔通其血脉盖亦难矣至是甘泉寄示学庸测叔贤寄大学洪范先生遗书甘泉曰随意体认天理是真实不诳语究兄命意发端却有毫釐未恊脩齐治平总是格物但𣣔如此节节分䟽亦觉说话太多且语意务为简古比之本文反更深晦莫若浅易其词畧指路径使人自思得之更觉意味深长也遗书叔贤曰道一而已论其大本一原则六经四书无不可推之而同者又不特洪范之扵大学而已譬之草木其同者生意也其花实之疏宻枝叶之髙下亦𣣔尽比而同之吾恐化工不如是之雕刻也君子论学固惟是之从非以必同为贵至扵入门下手䖏则有不容扵不辩者先是伦彦式以训尝过䖍中问学是月遣弟以谅遗书问曰学无静根感物易动䖏事多悔如何先生曰三言者病亦相因惟学而别求静根故感物而惧其易动感物而惧其易动足故䖏事而多悔也心无动静者也故君子之学其静也常觉而未尝无也故常应常寂动静皆有事焉是之谓集义集义故䏻无祇悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相迎扵无穷矣故循理之谓静从𣣔之谓动六月赴内召寻止之陞南京兵部尚书叅賛机务遂疏乞便道省葬六月十六日奉世宗敕㫖以尔昔䏻勦平乱贼安静地方朝廷新政之𥘉特兹召用敕至尔可驰驿来京毋或稽遅先生即扵是月二十日𧺫程道由钱塘辅臣阻之潜讽科道建言以为朝廷新政武宗国䘮资费浩繁不宜行宴赏之事先生至钱塘上疏恳乞便道归省朝廷准令归省陞南京兵部尚书叅賛机务按乞归省䟽畧曰臣自两年以来四上归省奏皆以亲老多病恳乞暂归省视复权姦谗嫉恐罹暧昧之祸故其时虽以暂归爲请而实有终身丘壑之念矣既而天启神圣入承大统亲贤任旧向之爲谗嫉者皆以诛斥阳徳兴而公道显臣扵斯时若出䧟穽而登之春台也岂不欲朝发夕至一快其拜舞踊跃之私乎顾臣父老且病顷遭谗搆朝夕常有父子不相见之痛今幸脱洗殃咎复覩天日父子之情固思一见颜面以叙其悲惨离隔之懐况臣取道钱塘迂程乡土止有一日此在亲交之厚将不䏻巳扵情而况父子乎然不以之明请扵朝而私窃行之是欺君也惧稽延之戮而忍割情扵所生是忘父也欺君者不忠忘父者不孝故臣敢冐罪以请与陆澄论养生京中人回闻以多病之故将从事扵养生区区徃年盖尝毙力扵此矣后乃知养徳养身只是一事元静所云真我者果䏻戒谨恐惧而专心扵是则神住气住精住而仙家所谓长生乆视之説亦在其中矣老子彭籛之徒乃其禀赋有若此者非可以学而至后世如白玉蟾丘长春之属皆是彼所称述以为祖师者其得夀皆不过五六十则所谓长生之説当必有所指也元静气弱多病但宜清心寡慾一意圣贤如前所谓真我之说不宜轻信异道徒自惑乱聪明毙精竭神无益也八月至越九月归余姚省祖茔先生归省祖茔访瑞云楼指藏胎衣地抆泪乆之盖痛母生不及养祖母死不及殓也日与宗族亲友宴逰随地指示良知徳洪昔闻先生讲学江右乆思及门乡中故老犹执先生徃迹为疑洪独潜伺动支深信之乃排衆议请亲命率二姪大经应扬及郑寅俞大本因王正心通贽请见明日夏淳范引年吴仁柴凤孙应奎诸阳徐珊管州谷钟秀黄文焕周于徳杨珂等凢七十四人十有二月封新建伯制曰江西反贼勦平地方安定各该官员功绩显着你部里既㑹官集议分别等第明白王守仁封新建伯奉天翊卫推诚宣力守正文臣特进光禄大夫柱国还兼两京兵部尚书照旧叅賛机务嵗支禄米壹千石三代并妻一体追封给与诰劵子孙世世承袭正徳十六年十二月十九日准兵部吏部题差行人赍白金文绮慰劳兼下温㫖存问父华扵家赐以羊酒至日适海日翁诞辰亲朋咸集先生捧觞为夀翁蹙然曰宁濠之变皆以汝为死矣而不死皆以事难平矣而卒平䜛搆朋兴祸机四发前后二年岌乎知不免矣天开日月显忠遂良穹官高爵滥冐封赏父子复相见扵一堂兹非其幸欤然盛者衰之始福者祸之基虽以爲幸又以为惧也先生洗爵而跪曰大人之教儿所日夜切心者也闻者皆叹㑹遇之隆感盈成之戒王文成公全书王文成公全书年谱卷第三十四王文成公全书卷之三十四附录年谱三嘉靖元年壬午先生五十一嵗在越正月䟽辞封爵先是先生平贼擒濠俱琼先事爲谋假以便宜行事毎䟽捷必先归功本兵宰辅憾焉至是欲阻先生之进乃抑同事诸人将纪功册改造务爲删削先生曰册中所载可见之功耳若夫帐下之士或诈爲兵檄以挠其进止或伪书反间以离其腹心或犯难走役而塡扵沟壑或以忠抱冤而搆死狱中有将士所不与知部领所未尝厯幽魂所未及泄者非册中所能尽载今扵其可见之功而又裁削之何以励效忠赴义之士耶乃上䟽乞辞封爵且谓殃莫大扵叨天之功罪莫大扵掩人之善恶莫深扵袭下之能辱莫重扵忘已之耻四者备而祸全此臣之不敢受爵者非以辞荣也避祸焉尔已䟽上不报二月龙山公卒二月十二日已丑海日翁年七十疾且革时朝廷推论征藩之功进封翁及竹轩槐里公俱爲新建伯是日部咨适至翁闻使者巳在门促先生及诸弟出迎曰虽仓遽乌可以废礼问已成礼然后瞑目而逝先生戒家人勿哭加新冕服拖绅饬内外含禭诸具始举哀一哭顿絶病不䏻胜门人子弟纪丧因才任使以仙居金克厚谨恪使监厨克厚出纳品物惟谨有不愼者追还之内外井井室中斋食百日后令弟姪軰稍进干肉曰诸子豢养习久强其不能是恣其作伪也稍寛之使之各求自尽可也越俗宴弔客必列饼糖设文绮烹鲜割肥以竞丰侈先生尽革之惟遇髙年远客素食中间肉二器曰斋素行于幕内若使弔客同孝子食非所以安高年而酬賔旅也后甘泉先生来弔见肉食不喜遗书致责先生引罪不辩是年克厚与洪同贡扵乡连举进士谓洪曰吾学得司㕑而大益且私之以取科第先生常谓学必操事而后实诚至敎也先生卧病远方同志日至乃掲帖扵壁曰某鄙劣无所知识且在忧病奄奄中故凡四方同志之辱临者皆不敢相见或不得巳而相见亦不敢有所论说各请归而求诸孔孟之训可矣夫孔孟之训昭如日月凡支离决裂似是而非者皆异说也有志扵圣人之学者外孔孟之训而他求是舍日月之明而希光扵萤爝之微也不亦缪乎七月再䟽辞封爵七月十九日准吏部咨钦奉圣㫖卿倡义督兵勦除大患尽忠报国劳绩可嘉特加封爵以昭公义宜勉承恩命所辞不允先是先生上䟽辞爵乞普恩典盖以当国者不明军旅之赏而隂行考察或赏或否或不行赏而并削其绩或赏未及播而罚巳先行或虚受陞职之名而因使退闲或胃蒙不忠之号而随以废斥乃叹曰同事诸臣延颈而待且三年矣此而不言谁复有爲之论列者均秉忠义之气以赴国难而功成行赏惟吾一人当之人将不食其余矣乃再上䟽曰日者宸濠之变其横气积威虽在千里之外无不震骇失措而况江西诸郡县近切剥床者乎臣以逆旅孤身举事其间然而未受巡抚之命则各官非统属也未奉讨贼之㫖其事乃义倡也若使其时郡县各官果畏死偷生但以未有成命各保土地爲辞则臣亦可如何㢤然而闻臣之调即感激奋励挺身而来是非眞有捐躯赴难之义戮力报主之忠孰肯甘粉虀之祸从赤族之诛以希万一难冀之功乎然则凡在与臣共事者皆有忠义之诚者也夫考课之典军旅之政固并行而不相悖然亦不可混而施之今也将明军旅之赏而隂以考课之意行干其间人但见其赏未施而罚已及功不録而罪有加不䏻创奸警恶而徒以阻忠义之气快谗嫉之心譬之投杯醪扵河水而求饮者之醉可得乎䟽上不报时御史程启充给事毛玉倡议论劾以遏正学承宰辅意也陆澄时爲刑部主事上䟽爲六辩以折之先生闻而止之曰无辨止谤尝闻昔人之教矣况今何止扵是四方英杰以讲学异同议论纷纷吾侪可胜辨乎惟当反求诸已茍其言而是欤吾斯尚有未信与则当务求其非不得辄是已而非人也使其言而非与吾斯旣以自信与则当益求扵自慊所谓黙而成之不言而信者也然则今日之多口孰非吾侪动心忍性砥砺切磋之地乎且彼议论之兴非必有所私怨扵我亦将以爲卫夫道也况其说本自出扵先儒之绪论而吾侪之言骤异扵昔反若凿空杜撰者固宜其非笑而骇惑矣未可专以罪彼爲也是月徳洪赴省试辞先生请益先生曰胸中须常有舜禹有天下不与气象徳洪请问先生曰舜禹有天下而身不与又何得丧介扵其中九月葬龙山公于石泉山二年癸未先生五十二嵗在越二月南宫䇿士以心学爲问隂以辟先生门人徐珊读䇿问叹曰吾恶能昧吾知以倖时好耶不答而出闻者难之曰尹彦明后一人也同门欧阳徳王臣魏良弼等直发师㫖不讳亦在取列识者以爲进退有命徳洪下第归深恨时事之乖见先生先生喜而相接曰圣学从兹大明矣徳洪曰时事如此何见大明先生曰吾学恶得遍语天下士今会试录虽穷乡深谷无不到矣吾学旣非天下必有起而求眞是者邹守益薛侃黄宗明马明衡王艮等侍因言谤议日炽先生曰诸君且言其故有言先生势位隆盛是以忌嫉谤有言先生学日明爲宋儒争异同则以学术谤有言天下从逰者衆与其进不保其往又以身谤先生曰三言者诚皆有之特吾自知诸君论未及耳请问曰吾自南京已前尚有郷愿意思在今只信良如眞是眞非处更无揜藏逥护才做得狂者使天下尽说我行不揜言吾亦只依良知行请问乡愿狂者之辨曰乡愿以忠信㢘洁见取扵君子以同流合污无忤扵小人故非之无举刺之无刺然䆒其心乃知忠信廉洁所以媚君子也同流合污所以媚小人也其心巳破坏矣故不可与入尧舜之道狂者志存古人一切纷嚣俗染举不足以累其心眞有凤凰翔于千仞之意一克念即圣人矣惟不克念故濶畧事情而行常不掩惟其不掩故心尚未坏而庻可与裁曰郷愿何以断其媚世曰自其讥狂狷而知之狂狷不与俗谐而谓生斯世也爲斯世也善斯可矣此郷愿志也故其所爲皆色取不疑所以谓之似三代以下士之取盛名扵时者不过得郷愿之似而已然䆒其忠信㢘洁或未免致疑扵妻子也虽欲纯乎乡愿亦未易得而况圣人之道乎曰狂狷爲孔子所思然至于传道终不及琴张軰而传曾子岂曾子亦狷者之流乎先生曰不然琴张軰狂者之禀也虽有所得终止扵狂曾子中行之禀也故能悟入圣人之道先生与黄宗贤书曰近与尚谦子华宗明讲孟子乡愿狂狷一章颇觉有所警发相见时须更一论四方朋友来去无定中间不无切磋砥砺之益但眞有力量能担荷得者亦自少见大抵近世学者无有必爲圣人之志胸中有物未得淸脱耳闻引接同志孜孜不怠甚善但论议须谦虚简明爲徍若自处过任而词意重复却恐无益而有损与尚谦书曰谓自咎罪疾只縁轻傲二字足知用力恳切但知轻傲处便是良知致此良知除却轻傲便是格物得致知二字千古人品髙下眞伪一齐觑破毫髪不容揜藏前所论鄕愿可熟味也二字在䖍时终日论此同志中尚多未彻近于古本序中改数语颇发此意然见者往往亦不能察今寄一纸幸更熟味此乃千古圣学之秘从前儒者多不曾悟到故其说入于支离外道而不觉也九月改葬龙山公扵天住峰郑太夫人扵徐山郑太夫人尝附葬余姚穴湖旣改殡郡南石泉山及合葬公开圹有水患先生梦寐不宁遂改葬十有一月至萧山见素林公自都御史致政归道钱塘渡江来访先生趋迎于萧山宿浮峰寺公相对感慨时事慰从行诸友及时勉学无负初志张元冲在舟中问二氏与圣人之学所差毫釐谓其皆有得扵性命也但二氏扵性命中着些私利便谬千里矣今观二氏作用亦有功扵吾身者不知亦湏兼取否先生曰説兼取便不是圣人尽性至命何物不具何待兼取二氏之用皆我之用即吾尽性至命中完养此身谓之仙即吾尽性至命中不染世累谓之佛但后世儒者不见圣学之全故与二氏成二见耳譬之㕔堂三间共爲一㕔儒者不知皆吾所用见佛氏则割左邉一间与之见老氏则割右邉一间与之而已则自处中间皆举一而废百也圣人与天地民物同体儒佛老庄皆吾之用是之谓大道二氏自私其身是之谓小道三年甲申先生五十三岁在越正月门人日进郡守南大吉以座主称门生然性豪旷不拘小节先生与论学有悟乃告先生曰夫吉临政多过先生何无一言先生曰何过大吉厯数其事先生曰吾言之矣大吉曰何曰吾不言何以知之曰良知先生曰良知非我常言而何大吉笑谢而去居数日复自数过加宻且曰与其过后悔改曷若预言不犯爲佳也先生曰人言不如自悔之眞大吉笑谢而去居数日复自数过益宻且曰身过可勉心过奈何先生曰昔镜未开可得藏垢今镜明矣一尘之落自难住脚此正入圣之机也勉之扵是辟稽山书院聚八邑彦士身率讲习以督之扵是萧璆杨汝荣杨绍芳等来自湖广杨仕鸣薛宗铠黄梦星等来自广东王艮孟源周冲等来自直隷何秦黄弘纲等来自南赣刘邦采刘文敏等来自安福魏良政魏良器等来自新建曾忭来自泰和宫刹卑隘至不䏻容盖环坐而听者三百余人先生临之只发大学万物同体之㫖使人各求本性致极良知以止扵至善功夫有得则因方设教故人人恱其易从海宁董澐号萝石以䏻诗闻扵江湖年六十八来游会稽闻先生讲学以杖肩其瓢笠诗卷来访入门长揖上坐先生异其气貌礼敬之与之语连日夜澐有悟因何秦强纳拜先生与之徜徉山水间澐日有闻忻然乐而忘归也其乡子弟社友皆招之反且曰翁老矣何乃自苦若是澐曰吾方幸逃扵苦海悯若之自苦也顾以吾爲苦耶吾方扬鬐扵渤澥而振羽于云霄之上安䏻复投网罟而入樊笼乎去矣吾将从吾之所好遂自号曰从吾道人先生爲之记八月宴门人于天泉桥中秋月白如昼先生命侍者设席于碧霞池上门人在侍者百余人酒半酣歌声渐动久之或投壶聚筭或撃鼓或泛舟先生见诸生兴剧退而作诗有铿然舍瑟春风里点也虽狂得我情之句明日诸生入谢先生曰昔者孔子在陈思鲁之狂士世之学者没溺于富贵声利之塲如拘如囚而莫之省脱及闻孔子之敎始知一切俗缘皆非性体乃豁然脱落但见得此意不加实践以入扵精微则渐有轻灭世故濶畧伦物之病虽比世之庸庸琐琐者不同其爲未得扵道一也故孔子在陈思归以裁之使入扵道耳诸君讲学但患未得此意今幸见此正好精诣力造以求至扵道无以一见自足而终止扵狂也是月舒栢有敬畏累洒落之问刘侯有入山养静之问先生曰君子之所谓敬畏者非恐惧忧患之谓也戒愼不睹恐惧不闻之谓耳君子之所谓洒落者非旷荡放逸之谓也乃其心体不累扵欲无入而不自得之谓耳夫心之本体即天理也天理之昭明灵觉所谓良知也君子戒惧之功无时或间则天理常存而其昭明灵觉之本体自无所昏蔽自无所牵扰自无所歉馁愧怍动容周旋而中礼从心所欲而不踰斯乃所谓眞洒落矣是洒落生扵天理之常存天理常存生扵戒愼恐惧之无间孰谓敬畏之心反爲洒落累耶谓刘侯曰君子养心之学如良医治病随其虚实寒热而斟酌补泄之要在去病而已初无一定之方必使人人服之也若专欲入坐穷山絶世故屏思虑则恐旣已养成空寂之性虽欲勿流扵空寂不可得矣论圣学无妨于举业徳洪擕二弟徳周仲实读书城南洪父心渔翁往视之魏良政魏良器軰与游禹穴诸胜十日忘返问曰承诸君相擕日久得无妨课业乎答曰吾举子业无时不习家君曰固知心学可以触类而通然朱说亦须理会否二子曰以吾良知求晦翁之说譬之打蛇得七寸矣又何忧不得耶家君疑未释进问先生先生曰岂特无妨乃大益耳学圣贤者譬之治家其产业第宅服食器物皆所自置欲请客出其所有以享之客去其物具在还以自享终身用之无穷也今之爲举业者譬之治家不务居积专以假贷爲功欲请客自㕔事以至供具百物莫不遍借客幸而来则诸贷之物一时丰𥙿可观客去则尽以还人一物非所有也若请客不至则时过气衰借贷亦不备终身奔劳作一窭人而已是求无益扵得求在外也明年乙酉大比稽山书院钱楩与魏良政并发解江浙家君闻之笑曰打蛇得七寸矣是时大礼议起先生夜坐碧霞池有诗曰一雨秋凉入夜新池邉孤月倍精神潜鱼水底传心诀栖鸟枝头说道眞莫谓天机非嗜慾须知万物是吾身无端礼乐纷纷议谁与青天扫旧尘又曰独坐秋庭月色新干坤何处更闲人高歌度与淸风去幽意自随流水春千圣本无心外诀六经须拂镜中尘却怜扰扰周公梦未及惺惺陋巷贫盖有感时事二诗已示其微矣四月服阕朝中屡䟽引荐霍兀厓席元山黄宗贤黄宗明先后皆以大礼问竟不答十月门人南大吉续刻传习录传习录薛侃首刻扵䖍凡三卷至是年大吉取先生论学书复増五卷续刻扵越四年乙酉先生五十四嵗在越正月夫人诸氏卒四月祔葬于徐山是月作稽山书院尊经阁记畧曰圣人之扶人极忧后世而述六经也犹之富家者之父祖虑其产业库藏之积其子孙者或至扵遗亡失散卒困穷而无以自全也而记籍其家之所有以贻之使之世守其产业库藏之积而享用焉以免扵困穷之患故六经者吾心之记籍也而六经之实则具扵吾心犹之产业库藏之实种种色色具存扵其家其记籍者特名状数目而已而世之学者不知求六经之实扵吾心而徒考索扵影响之间牵制扵文义之末硁硁然以爲是六经矣是犹富家之子孙不务守成规享用其产业库藏之实积日遗忘散失至扵窭人丐夫而犹嚣嚣然指其记籍曰斯吾产业库藏之积也何以异扵是按是年南大吉匾政之堂曰亲民堂山隂知县呉嬴重修县学提学佥事万潮与监察御史潘倣拓新万松书院扵省城南取试士之未尽录者廪饩之咸以记请先生皆爲作记六月礼部尚书席书荐先生服阕例应起复御史石金等交章论荐皆不报尚书席书爲䟽特荐曰生在臣前者见一人曰杨一清生在臣后者见一人曰王守仁且使亲领诰劵趋阙谢恩扵是杨一淸入阁办事明年有领劵谢恩之召寻不果九月归姚省墓先生归定会于龙泉寺之中天阁毎月以朔望初八廿三爲期书壁以勉诸生曰虽有天下易生之物一日暴之十日寒之未有䏻生者也承诸君之不鄙毎予来归咸集扵此以问学爲事甚盛意也然不能旬日之留而旬日之间又不过三四会一别之后輙复离羣索居不相见者动经年嵗然则岂惟十日之寒而已乎若是而求萌蘖之畅茂条逹不可得矣故予切望诸君勿以予之去留爲聚散或五六日八九日虽有俗事相妨亦湏破冗一会扵此务在诱掖奖劝砥砺切磋使道徳仁义之习日亲日近则势利纷蕐之染亦日逺日踈所谓相观而善百工居肆以成其事者也相会之时尤须虚心逊志相亲相敬大抵朋友之交以相下爲益或议论未合要在从容涵育相感以成不得动气求胜长傲遂非务在黙而成之不言而信其或矜已之长攻人之短麄心浮气矫以沽名讦以爲直挟胜心而行愤嫉以圮族败羣爲志则虽日讲时习扵此亦无益矣答顾东桥璘书有曰朱子所谓格物云者是以吾心而求理扵事事物物之中如求孝子之理扵其亲之谓也求孝之理果在扵吾之心耶抑果在扵亲之身耶假而果在扵亲之身而亲没之后吾心遂无孝之理与见孺子之入井必有恻隐之理是恻隐之理果在孺子之身与抑在扵吾身之良知与以是例之万事万物之理莫不皆然是可以见析心与理爲二之非矣若鄙人所谓致知格物者致吾心之良知扵事事物物也吾心之良知即所谓天理也致吾心之天理扵事事物物则事事物物皆得其理矣故曰致吾心之良知者致知也事事物物皆得其理者格物也是合心与理而爲一者也合心与理而爲一则凡区区前之所云与朱子晚年之论皆可不言而喻矣又曰心者身之主也而心之虚灵明觉即所谓本然良知也其虚灵明觉之良知应感而动者谓之意有知而后有意无知则无意矣知非意之体乎意之所用必有其物物即事也如意用扵事亲即事亲爲一物意用扵治民则治民爲一物意用扵读书即读书爲一物意用扵听讼即听讼爲一物凡意之所在无有无物者有是意即有是物无是意即无是物物非意之用乎格字之义有以至字训者如格于文祖必纯孝诚敬幽明之间无一不得其理而后谓之格有苗之顽实文徳诞敷而后格则亦兼有正字之义在其间未可专以至字尽之也如格其非心大臣格君心之非之类是则一皆正其不正以归扵正之义而不可以至字爲训矣且大学格物之训又安知不以正字爲义乎如以至字爲义者必曰穷至事物之理而后其说始通是其用功之要全在一穷字用力之地全在一理字也若上去一穷字下去一理字而直曰致知在至物其可通乎夫穷理尽性圣人之成训见扵繋辞者也苟格物之説而果即穷理之义则圣人何不直曰致知在穷理而必爲此转折不完之语以启后世之弊耶盖大学格物之说自与繋辞穷理大㫖虽同而微有分辨穷理者兼格致诚正而爲功也故言穷理则格致诚正之功皆在其中言格物则必兼举致知诚意正心而后其功始备而宻今偏举格物而遂谓之穷理此非惟不得格物之㫖并穷理之义而失之矣其末继以㧞本塞源之论其畧曰圣人之心视天下之人无内外远近凡有血气皆其昆弟赤子之亲莫不安全而敎养之以遂其万物一体之念天下之人心其始亦非有异扵圣人也特其间扵有我之私隔扵物欲之蔽大者以小通者以塞甚有视其父子兄弟如仇讐者圣人有忧之是以推其天地万物一体之仁以敎天下使之皆有以克其私去其蔽以复其心体之同然其敎之大端则尭舜禹之相授受所谓道心惟微惟精惟一乆执厥中而其节目则舜之命契所谓父子有亲君臣有义夫妇有别长㓜有序朋友有信五者而巳当是之时人无异见家无异习安此者谓之圣勉此者谓之贤而背此者虽启明如朱亦谓之不肖下至闾井田野农工商贾之贱莫不皆有是学而惟以成其徳行爲务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然则人亦孰不能之乎学校之中惟以成徳爲事有长扵礼乐长扵政敎长扵水土播植者则就其成徳而因使益精其䏻迨夫举徳而任则用之者惟知同心一徳以共安天下之民视才之称否而不以崇卑爲轻重效用者亦惟知同心一徳以共安天下之民茍当其能则终身安扵卑琐而不以爲贱当是时才质之下者则安其农工商贾之分各勤其业以相生相养而无有乎希髙慕外之心才能之异若臯䕫稷契者则出而各效其䏻或营衣食或通有无或备器用集谋并力以求遂其仰事俯育之愿譬之一身目不耻其无聪而耳之所渉目必营焉足不耻其无执而手之所探足必前焉盖其元气充周血脉条畅是以痒痾唿吸感触神应有不言而喻之妙此圣人之学所以惟在复心体之同然而知识技能非所以与论也三代以䧏敎者不复以此爲敎而学者不复以此爲学覇者之徒窃取先生之近似者假之扵外以内济其私天下靡然宗之圣人之道遂以芜塞世之儒者慨然悲伤蒐猎先圣王之典章法制而掇拾脩补扵煨烬之余圣学之门墙遂不可复观扵是乎有训诂之学而传之以爲名有记诵之学而言之以爲博有词章之学而侈之以爲丽相矜以知相轧以势相争以利相髙以技䏻相取以声誉其出而仕也理钱谷者则欲并夫兵刑典礼乐者又欲与扵铨轴处郡县则思藩臬之髙居台諌则望宰执之要故不䏻其事则不得以兼其官不通其说则不可以要其誉记诵之广适以长其敖也知识之多适以行其恶也闻见之博适以肆其辩也辞章之富适以饰其伪也呜唿以若是之积染以若是之心志而又讲之以若是之学术宜其闻吾圣人之教而视之以爲赘疣柄凿矣非豪杰之士无所待而兴者吾谁与望乎十月立阳明书院扵越城门人爲之也书院在越城而郭门内光相桥之东后十二年丁酉廵按御史门人周汝贠建祠扵楼前匾曰阳明先生祠五年丙戌先生五十五歳在越三月与邹守益书守益謪判广徳州筑复古书院以集生徒刻谕俗礼要以风民俗书至先生复书賛之曰古之礼存扵世者老师宿儒当年不䏻穷其说世之人苦其烦且难遂皆废置而不行故今之爲人上而欲导民扵礼者非详且备之爲难惟简切明白而使人易行之爲贵耳中间如四代位次及祔祭之类向时欲稍改以从俗者今皆斟酌爲之扵人情甚协盖天下古今之人其情一而巳矣先王制礼皆因人情而爲之节文是以行之万世而皆凖其或反之吾心而有所未安者非其传记之讹阙则必古今风气习俗之异宜者矣此虽先王未之有亦可以义起三王之所以不相袭礼也后世心学不讲人失其情难乎与之言礼然良知之在人心则万古如一日苟顺吾心之良知以致之则所谓不知足而爲屦我知其不爲蒉矣非天子不议礼制度今之爲此非以义礼爲也徒以末世废礼之极聊爲之兆以兴起之故特爲此简易之说欲使之易知易从焉耳冠婚䘮祭之外附以乡约其扵民俗亦甚有补至扵射礼似宜别爲一书以敎学者而非所以求谕扵俗今以附扵其间却恐民间以非所常行视爲不切又见其说之难晓遂并其冠婚丧祭之易晓者而弃之也文公家礼所以不及扵射或亦此意也与按祠堂位祔之制或问文公家礼髙曾祖祢之位皆西上以次而东扵心切有未安先生曰古者庙门皆南向主皆东向合祭之时昭之迁主列扵北牖穆之迁主列扵南牖皆统扵太祖东向之尊是故西上以次而东今祠堂之制旣异扵古而又无太祖东向之统则西上之说诚有所未安曰然则今当何如曰礼以时爲大若事死如事生则宜以髙祖南向而曽祖祢东西分列席皆稍䧏而弗正对似扵人心爲安曾见浦江之祭四代考妣皆异席髙考妣南向曾祖祢考皆西向妣皆东向各依世次稍退半席其扵男女之别尊卑之等两得其宜但恐民间㕔事多浅隘而器物亦有所不备则不䏻以通行耳又问无后者之祔扵已之子姪固可下列矣若在髙曾之行宜何如祔先生曰古者大夫三庙不及其髙矣适士二庙不及其曾矣今民间得祀髙曾盖亦体顺人情之至例以古制则旣爲僣况在行之无后者乎古者士大夫无子则爲之置后无后者鲜矣后世人情偷薄始有弃贫贱而不嗣者古所谓无后皆殇子之类耳祭法王下祭殇五适子适孙适曾孙适玄孙适来孙诸侯下祭三大夫二适士及庻人祭子而止则无后之祔皆子孙属也今民间旣得假四代之祀以义起之虽及弟姪可矣往年湖湘一士人家有曾伯祖与堂叔祖皆贤而无后者欲爲立嗣则族衆不可欲弗祀则思其贤有所不忍以闻扵某某曰不祀二三十年矣而追爲之祀势有所不行矣若在士大夫家自可依古族厉之义扵春秋二社之次特设一祭凡族之无后而亲者各以昭穆之次配祔之扵义亦可也四月复南大吉书大吉入觐见黜扵时致书先生千数百言勤勤恳恳惟以得闻道爲喜急问学爲事恐卒不得爲圣人爲忧畧无一字及扵得䘮荣辱之间先生读之叹曰此非眞有朝闻夕死之志者未易以渉斯境也于是复书曰世之髙抗通脱之士捐富贵利害弃爵禄决然长往而不顾者亦皆有之彼其或从好扵外道诡异之说投情扵诗酒山水技艺之乐又或奋发扵意气牵溺扵嗜好有待扵物以相胜是以去彼取此而后能及其所之旣倦意衡心鬰情随事移则忧愁悲苦随之而作果能捐富贵轻利害弃爵禄快然终身无入而不自得巳乎夫惟有道之士眞有以见其良知之昭明灵觉廓然与太虚而同体太虚之中何物不有而无一物能爲太虚之障碍故凡慕富贵忧贫贱欣戚得丧爱憎取舍之类皆足以蔽吾聪明知之体窒吾渊泉时出之用如明目之中而翳之以尘沙聪耳之中而塞之以木揳也其疾痛郁逆将必速去之爲快而何能忍扵时刻乎关中自古多豪杰横渠之后此学不讲或亦与四方无异矣自此有所振发兴起变气节爲圣贤之学将必自吾元善昆季始也今日之归谓天爲无意乎答欧阳徳书徳初见先生扵䖍最年少时已领乡荐先生恒以小秀才唿之故遣服役徳欣欣恭命虽劳不怠先生深器之嘉靖癸未第进士出守六安州数月奉书以爲初政倥偬后稍次第始得与诸生讲学先生曰吾所讲学正在政务倥偬中岂必聚徒而后爲讲学耶又尝与书曰良知不因见闻而有而见闻莫非良知之用故良知不滞扵见闻而亦不离扵见闻孔子云吾有知乎㢤无知也良知之外则无知矣故致良知是圣门敎人第一义今云专求之见闻之末则落在第二义矣若曰致其良知而求之见闻则语意之间未免爲二此与专求之见闻之末者虽稍不同其爲未得精一之㫖则一也徳洪与王畿并举南宫俱不廷对偕黄弘纲张元冲同舟归越先生喜凡初及门者必令引导俟志定有入方请见毎临坐黙对焚香无语八月答聂豹书是年夏豹以御史廵按福建渡钱塘来见先生别后致书谓思孟周程无意相遭扵千载之下与其尽信扵天下不若眞信扵一人道固自在学亦自在先生答书畧曰读来谕诚见君子不见是而无闷之心乃区区则有大不得巳者存乎其间非以计人之信与不信也夫人者天地之心天地万物本吾一体者也生民之困苦荼毒孰非疾痛之切扵吾身者乎不知吾身之疾痛无是非之心者也是非之心不虑而知不学而能所谓良知也良知之在人心无间扵圣愚天下古今之所同也世之君子惟务致其良知则自能公是非同好恶视人犹已视国犹家而以天地万物爲一体求天下无治不可得矣古之人所以能见善不啻若已出见恶不啻若已入视民之饥溺犹已之饥溺而一夫不获若已推而纳诸沟中者非故爲是而蕲天下之信已也务致其良知求其自慊而已矣后世良知之学不明天下之人外假仁义之名而内以行私利之实诡词以阿俗矫行以干誉掩人之善而袭以爲已长讦人之私而窃以爲已直忿以相胜而犹谓之狥义险以相倾而犹谓之疾恶妬贤嫉能而犹自以爲公是非恣情縦慾而犹自以爲同好恶相凌相贼自其一家骨肉之亲已不䏻无彼此藩篱之隔而况扵天下之大民物之衆又何䏻一体而视之乎仆诚頼天之灵偶有见扵良知之学以爲必由此而后天下可得而治是以毎念斯民之䧟溺则爲之戚然痛心忘其身之不肖而思以此救之亦不自知其量者天下之人见其若是遂相与非笑而诋斥以爲是病狂丧心之人耳呜唿吾方疾痛之切体而暇计人之非笑乎昔者孔子之在当时有议其爲谄者有讥其爲佞者有毁其未贤诋其爲不知礼而侮之以爲东家丘者有嫉而阻之者有恶而欲杀之者晨门荷蒉之徒皆当时之贤士且曰是知其不可而爲之者与鄙㢤硁硁乎莫已知也斯已而已矣虽子路在升堂之列尚不能无疑扵其所见不恱扵其所欲往而且以之爲迂则当时之不信夫子者岂特十之一二而已乎然而夫子汲汲遑遑若求亡子扵道路而不暇扵暖席者宁以蕲人之信我知我而已㢤仆之不肖何敢以夫子之道爲已任顾其心亦巳稍知疾痛之在身是以徬徨四顾相求其有助扵我者相与讲去其病耳今诚得豪杰同志之士共明良知之学扵天下使天下之人皆知自致其良知一洗谗妬胜忿之习以跻扵大同则仆之狂病固将脱然以愈而终免扵丧心之患矣岂不快㢤会稽素号山水之区深林长谷信歩皆是寒暑晦明无时不宜良朋四集道义日新天地之间宁复有乐扵是者孔子云不怨天不尤人下学而上逹仆与二三同志方将请事斯语奚暇外慕独其切肤之痛乃有未能恝然者輙复云尔按豹初见称晚生后六年出守苏州先生巳违世四年矣见徳洪王畿曰吾学诚得诸先生尚冀再见称䞇今不及矣兹以二君爲证具香案拜先生遂称门人十一月庚申子正亿生继室张氏出先生初得子乡先逹有静斋六有者皆踰九十闻而喜以二诗爲贺先生次韵谢答之有曰何物敢云绳祖武他年只好共爷长之句盖是月十有七日也先生初命名正聪后七年壬辰外舅黄绾因时相避讳更今名十二月作惜隂说刘邦采合安福同志爲㑹名曰惜隂请先生书会籍先生爲之说曰同志之在安成者间月爲会五日谓之惜隂其志笃矣然五日之外孰非惜隂时乎离羣而索居志不䏻无少懈故五日之会所以相稽切焉耳呜唿天道之运无一息之或停吾心良知之运亦无一息之或停良知即天道谓之亦则犹二之矣知良知之运无一息之或停者则知惜隂矣知惜隂者则知致其良知矣子在川上曰逝者如斯夫不舍昼夜此其所以学如不及至扵发愤忘食也尭舜兢兢业业成汤日新又新文王纯亦不已周公坐以待旦惜隂之功宁独大禹爲然子思曰戒愼乎其所不覩恐惧乎其所不闻知微之显可以入徳矣或曰鸡鸣而起孳孳爲利凶人爲不善亦惟日不足然则小人亦可谓之惜隂乎按先生明年丁亥过吉安寄安福诸同志书曰诸友始爲惜隂之会当时惟恐只成虚语迩来乃闻逺近豪杰闻风而至者以百数此可以见良知之同然而斯道大明之㡬扵此亦可以卜之矣明道有云宁学圣人而不至不以一善而成名此爲有志圣人而未䏻眞得圣人之学者则可如此说若今日所讲良知之说乃眞是圣学之的传但从此学圣人却无不至者惟恐吾侪尚有一善成名之意未肯专心致志扵此耳六年丁亥先生五十六嵗在越正月先生与宗贤书曰人在仕途比之退处山林时工夫难十倍非得良友时时警发砥砺平日志向鲜有不潜移默夺弛然日就頽靡者近与诚甫言京师相与者少二君必湏彼此约定但见微有动气处即湏提起致良知话头互相规切凡人言语正到快意时便截然能忍黙得意气正到发扬时便翕然䏻收歛得愤怒嗜慾正到腾沸时便廓然䏻消化得此非天下之大勇不能也然见得良知亲切时其功夫又自不难縁此数病良知之所本无只因良知昏昧蔽塞而后有若良知一提醒时即如白日一出魍魉自消矣中庸谓知耻近乎勇只是耻其不䏻致得自已良知耳今人多以言语不䏻屈服得人意气不能陵轧得人愤怒嗜慾不䏻直意任情爲耻殊不知此数病者皆是蔽塞自已良知之事正君子之所宜深耻者古之大臣更不称他知谋才畧只是一箇断断无他技休休如有容而已诸君知谋才畧自是超然出扵衆人之上所未䏻自信者只是未䏻致得自已良知未全得断断休休体叚耳须是克去已私眞䏻以天地万物爲一体实康济得天下挽囬三代之治方是不负如此圣明之君方能不枉此出世一遭也四月邹守益刻文录扵广徳州守益录先生文字请刻先生自标年月命徳洪类次且遗书曰所录以年月爲次不复分别体类盖专以讲学明道爲事不在文辞体制间也明日徳洪掇拾所遗请刻先生曰此便非孔子删述六经手段三代之教不明盖因后世学者繁文盛而实意衰故所学忘其本耳比如孔子删诗若以其辞岂止三百篇惟其一以明道爲志故所取止此例六经皆然若以爱惜文辞便非孔子垂范后世之心矣徳洪曰先生文字虽一时应酬不同亦莫不本扵性情况学者传诵日久恐后爲好事者搀拾反失今日裁定之意矣先生许刻附录一卷以遗守益凡四册五月命兼都察院左都御史征思田六月䟽辞不允先是广西田州岑勐爲乱提督都御史姚镆征之奏称勐父子悉摛已䧏勅论功行赏讫遗目卢苏王受搆衆煽乱攻陷思恩镆复合四省兵征之久弗克爲巡按御史石金所论朝议用侍郎张璁桂蕚荐特起先生总督两广及江西湖广军务度量事势随宜抚勦设土官流官孰便并覈当事诸臣功过以闻且责以体国爲心毋或循例辞避先生闻命上䟽言臣伏念君命之召当不俟驾而行矧兹军旅何敢言辞顾臣患痰疾増剧若冐疾轻出至扵偾事死无及矣臣又复思思田之役起扵土官讐杀比之㓂贼之攻刼郡县荼毒生灵者势尚差缓若处置得宜事亦可集镆素老成一时利钝亦兵家之常御史石金㩀事论奏所以激励镆等使之善后收之桑榆也臣以爲今日之事宜专责镆等隆其委任重其威权畧其小过假以岁月而要其成功至扵终无底绩然后别选才能兼谙民情土俗如尚书胡世宁李承勋者往代其任事必有济䟽入诏镆致仕遣使敦促上道八月先生将入广尝爲客坐私嘱曰但愿温恭直谅之友来此讲学论道示以孝友谦和之行徳业相劝过失相规以敎训我子弟使无䧟扵非僻不愿狂懆惰慢之徒来此博奕飮酒长傲饰非导以骄奢滛荡之事诱以贪财黩货之谋寘顽无耻扇惑鼓动以益我子弟之不肖呜唿由前之说是谓良士由后之说是爲凶人我子弟苟逺良士而近凶人是谓逆子戒之戒之嘉靖丁亥八月将有两广之行书此以戒我子弟并以告夫士友之辱临扵斯者请一览敎之九月壬午发越中是月初八日徳洪与畿访张元冲舟中因论爲学宗㫖畿曰先生说知善知恶是良知爲善去恶是格物此恐未是究意话头徳洪曰向如畿曰心体旣是无善无恶意亦是无善无恶知亦是无善无恶物亦是无善无恶若说意有善有恶毕竟心亦未是无善无恶徳洪曰心体原来无善无恶今习染旣久觉心体上见有善恶在爲善去恶正是复那本体功夫若见得本体如此只说无功夫可用恐只是见耳畿曰明日先生启行晚可同进请问是日夜分客始散先生将入内闻洪与畿候立庭下先生复出使移席天泉桥上德洪举与畿论辩请问先生喜曰正要二君有此一问我今将行朋友中更无有论证及此者二君之见正好相取不可相病汝中须用徳洪功夫徳洪湏透汝中本体二君相取爲益吾学更无遗念矣徳洪请问先生曰有只是你自有良知本体原来无有本体只是太虚太虚之中日月星辰风雨露雷隂霾饐气何物不有而又何一物得爲太虚之障人心本体亦复如是太虚无形一过而化亦何费纎毫气力徳洪功夫须要如此便是合得本体功夫畿请问先生曰汝中见得此意只好黙黙自修不可执以接人上根之人世亦难遇一悟本体即见功夫物我内外一齐尽透此颜子明道不敢承当岂可轻易望人二君巳后与学者言务要依我四句宗㫖无善无恶是心之体有善有恶是意之动知善知恶是良知爲善去恶是格物以此自修直跻圣位以此接人更无差失畿曰本体透后扵此四句宗㫖何如先生曰此是彻上彻下语自初学以至圣人只此功夫初学用此循循有入虽至圣人穷䆒无尽尭舜精一功夫亦只如此先生又重嘱付曰二君以后再不可更此四句宗㫖此四句中人上下无不接着我年来立敎亦更㡬畨今始立此四句人心自有知识以来已爲习俗所染今不敎他在良知上实用爲善去恶功夫只去悬空想箇本体一切事爲俱不着实此病痛不是小小不可不早説破是日洪畿俱有省甲申渡钱塘先生游呉山月巖严滩俱有诗过钓台曰忆昔过钓台驱驰正军旅十年今始来复以兵戈起空山烟雾深往迹如梦里微雨林径滑肺病双足胝仰瞻台上云俯濯台下水人生何碌碌髙尚乃如此疮痍念同胞至人匪爲已过门不遑入忧劳岂得已滔滔良自伤果㢤末难巳䟦曰右正徳已卯献俘行在过钓台而弗及登今兹复来又以兵革之役兼肺病足疮徒顾瞻怅望而已书此付桐庐尹沈元材刻置亭壁聊以纪经行嵗月云耳时从行进士钱徳洪王汝中建徳尹杨思臣及元材凡四人丙申至衢西安雨中诸生出候因寄徳洪汝中并示书院诸生㡬度西安道江声暮雨时机关鸥鸟破踪迹水云疑仗钺非吾事传经媿尔师天眞泉石秀新有鹿门期徳洪汝中方卜筑书院盛称天眞之竒并寄及之不踏天眞路依稀二十年石门深竹径苍崃㵼云泉泮璧环胥海龟畴见宋田文明原有象卜筑岂无縁今祠有仰止祠环海楼太极云泉㵼云诸亭戊戌过常山诗曰长生徒有慕苦乏大药资名山遍深厯悠悠鬓生丝微躯一繋念去道日逺而中岁忽有觉九还乃在兹非炉亦非鼎何坎复何离本无终始䆒宁有死生期彼㢤游方士诡辞反增疑纷然诸老翁自传困多岐干坤由我在安用他求爲千圣皆过影良知乃吾师十月至南昌先生发舟广信沿途诸生徐樾张士贤桂軏等请见先生俱谢以兵事未暇许囬途相见徐樾自贵溪追至余干先生令登舟樾方自白鹿洞打坐有禅定意先生目而得之令举似曰不是已而稍变前语又曰不是已而更端先生曰近之矣此体岂有方所譬之此烛光无不在不可以烛上爲光因指舟中曰此亦是光此亦是光直指出舟外水面曰此亦是光樾领谢而别明日至南浦父老军民俱顶香林立塡途塞巷至不能行父老顶舆传逓入都司先生命父老军民就谒东入西出有不舍者出且复入自辰至未而散始举有司常仪明日谒文庙讲太学扵明伦堂诸生屏拥多不得闻唐尭臣献茶得上堂旁听初尧臣不信学闻先生至自乡出迎心已内动比见拥谒惊曰三代后安得有此气象耶及闻讲沛然无疑同门有黄文明魏良器軰笑曰逋迯主亦来投䧏乎尧臣曰须得如此大捕人方能䧏我尔軰安能至吉安大会士友螺川诸生彭簮王钊刘阳欧阳瑜等偕旧游三百余迎入螺川驿中先生立谈不倦曰尭舜生知安行的圣人犹兢兢业业用困勉的工夫吾侪以困勉的资质而悠悠荡荡坐享生知安行的成功岂不误已误人又曰良知之妙眞是周流六虚变通不居若假以文过饰非爲害大矣临别嘱曰工夫只是简易眞切愈眞切愈简易愈简易愈眞切十一月至肇庆是月十八日抵肇庆先生寄书徳洪畿曰家事頼廷豹紏正而徳洪汝中又相与薫陶切劘于其间吾可以无内顾矣绍兴书院中同志不审近来意向如何徳洪汝中旣任其责当能振作接引有所兴起会讲之约但得不废其间纵有一二懈弛亦可因此夹持不致遂有倾倒余姚又得应元诸友作兴鼓舞想益日异而月不同老夫虽出山林亦毎以自慰诸贤皆一日千里之足岂俟区区有所警䇿聊亦以此视鞭影耳即日已抵肇庆去梧不三四日可到方入穴塲绍兴书院及余姚各㑹同志诸贤不䏻一一列名字乙未至梧州上谢恩䟽二十日梧州开府十二月朔上䟽曰田州之事尚未及㑹议审处然臣沿途谘访颇有所闻不敢不爲陛下言其畧臣惟岑勐父子固有可诛之罪然所以致彼若是者则前此当事诸人亦宜分受其责盖两广军门专爲诸猺獞及诸流贼而设事权实专且重若使振其兵威自足以制服诸蛮夫何军政日壊上无可任之将下无可用之兵有警必须倚调土官狼兵若勐之属者而后行事故此軰得以慿恃兵力日増桀骜及事之平则又功归于上而彼无所与固不䏻以无怨愤始而征发愆期旣而调遣不至上嫉下愤日深月积刼之以势而威益䙝笼之以诈而术愈穷由是谕之而益梗抚之而益疑遂至扵有今日今山猺海贼乘衅摇动穷迫必死之㓂旣从而煽诱之贫苦流亡之民又从而迯归之其可忧危奚帝十百扵二酋者之爲患其事已兆而变已形顾犹不此之虑而汲汲扵二酋则当事者之过计矣臣又闻诸两广士民之言皆谓流官久设亦徒有虚名而受实祸诘其所以皆云未设流官之前土人岁岀土兵三千以听官府之调遣旣设流官之后官府嵗发民兵数千以防土人之反覆即此一事利害可知且思恩自设流官十八九年之间反者数起征勦日无休息浚良民之膏血而涂诸无用之地此流官之无益亦断可识矣论者以爲旣设流官而复去之则有更改之嫌恐招物议是以宁使一方之民久罹涂炭而不敢明爲朝廷一言宁负朝廷而不敢犯衆议甚㢤人臣之不忠也苟利扵国而庇扵民死且爲之而何物议之足计乎臣始至虽未䏻周知备厯然形势亦可槩见矣田州切近交趾其间深山絶谷猺獞盘据动以千百必须存土官借其兵力以爲中土屛蔽若尽杀其人改土爲流则邉鄙之患我自当之自撤藩篱后必有悔奏下尚书王时中持之得㫖守仁才畧素优所议必自有见事难遥度俟其会议熟处要须情法得中经久无患事有宜亟行者听其便宜勿懐顾忌以贻后患初总督命下具䟽辞免及豫言处分思田机宜凡当路相知者皆寓书致意与杨少师曰惟大臣报国之忠莫大扵进贤去䜛自信山林之志已坚而又素受知已之爱不复嫌避故辙言之乃今适爲已地也昔有以边警荐用彭司马者公独不可曰彭始成功今或少挫非所以完之矣公之爱惜人才而欲成全之也如此独不䏻以此意推之某乎果不忍终弃病痊或使得备散局如南北大常国子之任则图报当有日也与黄绾书曰往年江西赴义将士功久未上人无所劝再出何面目见之且东南小丑特疮疥之疾百辟谗嫉朋比此则腹心之祸大爲可忧者诸公任事之勇不思何以善后大都君子道长小人道消疾病旣除元气自复但去病太亟亦耗元气药石固当以渐也又曰思田之事本无紧要只爲从前张皇太过后难収拾所谓生事事生是巳今必得如奏中所请庻图久安否则反覆未可知也与方献夫书曰圣主聪明不世出今日所急惟在培养君徳端其志向扵此有立是谓一正君而国定然非眞有体国之诚其心断断休休者亦徒事其名而已又曰诸公皆有荐贤之䟽此诚君子立朝盛节但与名其间却有所未喻者此天下治乱盛衰所系君子小人进退存亡之机不可以不愼也譬诸养𧖟但杂一烂𧖟其中则一筐好𧖟尽爲所坏矣凡荐贤于朝与自巳用人不同自己用人权度在我若荐贤于朝则评品宜定小人之才岂无可用如砒䟽芒硝皆有攻毒破痈之功但混扵参苓蓍术之间而进之鲜不误矣又曰思田之事已坏欲以无事处之要已不能只求减省一分则地方亦可减省一分之劳扰耳此议深知大拂喜事者之心然欲杀数千无罪之人以求成一将之功仁者之所不忍也十有二月命暂兼理巡抚两广䟽辞不允七年戊子先生五十七嵗在梧二月思田平先生䟽畧曰臣奉有成命与巡按纪功御史石金布政使林富等副使祝品林文辂等叅将李璋沈希仪等㑹议思田之役兵连祸结两省荼毒已踰二年兵力尽扵哨守民脂竭扵转输官吏罢扵奔走今日之事已如破坏之舟漂泊扵颠风巨浪覆溺之患汹汹在目不待知者而知之矣因详其十患十善二幸四毁反覆言之且曰臣至南宁乃下令尽撤调集防守之兵数日之内解散而归者数万惟湖兵数千道沮且远不易即归仍使分留賔宁解甲休养待间而发初苏受等闻臣奉命处勘始知朝廷无必杀之意皆有投生之念日夜悬望惟恐臣至之不速已而闻太监总兵相继召还至是又见守兵尽撤其投生之念益坚乃遣其头目黄富等先赴军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣处勘开尔等更生之路尔等果能诚心投顺决当贷尔之死因复露布朝廷威徳使各持归省谕克期听䧏苏受等得牌皆罗拜踊跃欢声雷动率衆扫境归命南宁城下分屯四营苏受等囚首自縳与其头目数百人赴军门请命臣等谕以朝廷旣赦尔等之罪岂复亏失信义但尔等拥衆负固虽由畏死然骚动一方上烦九重之虑下疲三省之民若不示罚何以泄军民之愤扵是下苏受扵军门各杖之一百乃解其縳谕扵今日宥尔一死者朝廷天地好生之仁必杖尔示罚者我等人臣执法之义扵是衆皆叩首恱服臣亦随至其营抚定其衆凡一万七千濈濈道路踊跃欢闻皆谓朝廷如此再生之恩我等誓以死报且乞即硕杀贼立功赎罪臣因谕以朝廷之意惟欲生全尔等今尔等方来投生岂忍又驱之兵刅之下尔等迯窜日乆且宜速归完尔家室脩复生理至扵请路羣盗军门自有区处徐当调发尔等扵是又皆感泣欢唿皆谓朝廷如此再生之恩我等誓以死报臣扵是遂委布政使林富前副总张祐督令复业方隅平定是皆皇上神武不杀之威风行扵庙堂之上而草偃扵百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也䟽入勑遣行人奨励赏银五十两纻丝四袭所司备办羊酒其余各给赏有差先生爲文勒石曰嘉靖丙戌夏官兵伐田随与思恩之人相比相煽集军四省汹汹连年于时皇帝忧悯元元容有无辜而死者乎廼今新建伯王守仁曷往视师其以徳绥勿以兵䖍班师撤旅信义大宣诸夷感慕旬日之间自縳来归者一万七千悉放之还农两省以安昔有苗徂征七旬来格今未期月而蛮夷率服绥之斯来速于邮传舞干之化何以加焉爰告思田毋忘帝徳爰勒山石昭此赫赫文武圣神率土之滨凡有血气莫不尊亲四月议迁都㙜于田州不果先是有制王守仁暂令兼理廵抚两广旣受命先生乃䟽言臣以迂踈多病之躯谬承总制四省军务之命方怀不胜其任之忧今又加以巡抚之责岂其所能堪乎且两广之事实重且难巡抚之任非得才力精强者重其事权进其官阶而久其职任殆未可求效扵嵗月之间也致仕副都御史伍文定往嵗宁藩之变常从臣起兵具见经畧侍郎梁材南赣副都御史汪鋐亦皆才能素着足堪此任愿选择而使之㑹侍郎方献夫建白宜扵田州特设都御史一人抚绥诸夷下议先生复䟽言布政使林富可用或量改宪职仍听臣等节制暂扵思田住札抚绥其衆然而要之蛮夷之区不可治以汉法虽流官之设尚且弗便而又可益之以都台乎今且暂设凡一切廪饩舆马悉取办于南宁府卫取给于军饷不以干思田之人俟年余经畧有次思田止责知府理治或设兵备宪臣一人于賔州或以南宁兵备兼理如此则目前旣得辑宁之效而日后又可免烦劳之扰矣又以柳庆缺叅将特荐用沈希仪且请起用前副总兵张佑俾与富恊心共事未㡬陞富副都御史抚治郧阳以去先生再荐布政使王大用按察使周期雍又以邉方缺官且言副使陈槐施儒杨必进知府朱衮皆堪右江兵备之任知州林寛可爲田州知府推官李乔木可爲同知且言任贤图治得人实难其在邉方反覆多事之地其难尤甚盖非得忠实勇果通逹坦易之才未易以定其乱有其才矣使不谙其土俗则亦未易以得其本心得其心矣使不耐其水土亦不䏻以乆居其地以成其功故用人扵边方必兼是三者而后可如前四人者固皆可用之才今乃皆爲时例所拘弃置不用而更劳心逺索则亦过矣䟽上俱未果行兴思田学校先生以田州新服用夏变夷宜有学校但疮痍迯窜尚无受廛之民即欲建学亦爲徒劳然风化之原又不可缓也乃案行提学道着属儒学但有生员无拘廪増愿改田州府学及各处儒生硕附籍入学者本道选委敎官暂领学事相与讲肄游息兴起孝弟或倡行乡约随事开引渐爲之兆俟建有学校然后将各生徒通发该学肄业照例充补廪増起贡五月抚新民先生因左江道叅议等官汪必东等称古陶白竹石马等贼近虽诛勦然尚有流出府江诸处者诚恐日后爲患乞调归顺土官岑瓛兵一千名万承龙英共五百名或韦贵兵一千名住札平南桂平冲要地方及该府知府程云鹏等亦申量留湖兵及调武靖州狼兵防守乃谕之曰始观论议似亦区画经久之计徐考成功终亦支吾目前之计盖用兵之法伐谋爲先处夷之道攻心爲上今各猺征勦之后有司即宜诚心抚恤以安其心若不服其心而徒欲久留湖兵多调狼卒慿借兵力以威刼把持谓爲可久之计则亦末矣殊不知远来客兵怨愤不肯爲用一也供馈之需稍不满意求索訾詈将无抵极二也就居民间骚扰浊乱易生讐隙三也困顿日久资财耗竭适以自四也欲借此以卫民而反爲民増一苦欲借此以防贼而反爲吾招一㓂其可行乎合行知府程云鹏公同指挥周㣧宗及各县知县等官亲至已破贼巢各邻近良善村寨以次加厚抚恤给以吿示犒以鱼盐待以诚信敷以徳恩谕以朝廷所以诛勦各贼者爲其稔恶不悛若尔等良善守分村寨我官府何尝轻动尔等一草一木尔等各宜益坚向善之心毋爲彼所扇惑揺动从而爲之推选衆所信服立爲酋长以连属之若各贼果䏻改恶迁善实心向化今日来投今日即待以良善决不追旣往之恶尔等即可以此意传告开谕之我官府亦就实心抚安招来量给盐米爲之经纪生业亦就爲之选立酋长使有统率毋令焕散一面淸查侵占田土开立里甲以息日后之争禁约良民毋使乘机报复以激其变如农夫之植嘉禾以去稂莠深耕易耨芸菑灌慨专心一事勤诚无惰必有秋获夫善者益知所劝则助恶者日衰恶者益知所惩则向善者益衆此抚柔之道而非专有恃扵甲兵者也又曰该府议欲散撤顾倩机快等项调取武靖州土兵使之就近防守一节区画颇当然以三千之衆而常在一处屯顿坐食亦未得宜必湏分作六班毎五百名爲一班毎两箇月日而更一次若有鵰勦等项然后通行起调然必须于城市别立营房毋使与民杂处然后可免扵骚扰嫌隙盖以十家牌门之兵而爲守土安民之本以武靖起调之兵而备追捕勦截之用此亦经权交济相湏之意也自今以后免其秋调各处哨守等役专在浔州地方听慿守备参将调用凡遇紧急调取即要星驰赴信地不得迟违时刻守巡各官仍要时加戒谕抚辑毋令日久玩弛又成虚应故事六月兴南宁学校先生谓理学不明人心䧟溺是以士习日偷风敎不振日与各学师生朝夕开讲巳觉渐有奋发之志又恐穷乡僻邑不䏻身至其地委原任监察御史䧏合浦县丞陈逅主敎灵山诸县原任监察御史䧏掲阳县主簿季本主敎敷文书院仍行牌谕曰仰本官毎日拘集该府县学诸生爲之勤勤开诲务在兴起圣贤之学一洗习染之陋其诸生该赴考试者临期起送不该赴试者如常朝夕聚会考徳问业之外或时出与经书论策题目量作课程就与讲析文义以无妨其举业之功大抵学絶道䘮之余未易解脱旧闻旧见必湏包蒙俯就涵育薫陶庶可望其渐次改化谅本官平素最䏻孜孜汲引则今日必能循循善诱诸生之中有不率教者时行槚楚以警其惰本院囬军之日将该府县官员师生查访勤惰以示劝惩又牌谕曰照得安上治民莫善扵礼冠婚丧祭固宜家喻而户晓者今皆废而不讲欲求风俗之美其可得乎况兹邉方逺郡土夷错杂顽梗成风有司徒具刑驱势迫是谓以火济火何益扵治若敎之以礼庻㡬所谓小人学道则易使矣福建莆田生员陈大章前来南宁游学扣以冠婚乡射诸仪颇能通晓近来各学诸生类多束书髙阁饱食嬉游散漫度日岂若使与此生朝夕讲习扵仪文节度之间亦足以收其放心固其肌肤之会筋骸之束不犹愈扵博奕之爲贤乎仰南宁府官吏即便馆谷陈生扵学舎扵各学诸生之中选取有志习礼及年少质美者相与讲解演晳自此诸生得扵观感兴起砥砺切磋修之扵其家而𬒳扵里巷逹扵乡村则邉徼之地遂化爲邹鲁之乡亦不难矣七月袭八寨龂藤崃破之八寨断藤崃诸蛮贼有衆数万负固稔恶南通交趾诸夷西接云贵诸蛮东北与牛塲仙台花相风门佛子及柳庆府江古田诸猺廻旋连络延袤二千余里流刼出没爲害嵗久比因有事思田势不暇及至是先生以思田旣平苏受新附乃因湖广保靖归师之便令布政使林富副总兵张祐等出其不意分道征之富祐率右江及思田兵进勦八寨诸贼叅议汪必东副使翁素佥事汪溱率左江及永保土兵进勦断藤崃诸贼令该道分廵兵备收解纪功御史册报及行太监张赐并各鎭廵知会一月之内大破其衆斩获三千有奇先生见诸贼巢穴旣已扫荡而我兵疾疫遂班师奏捷按䟽言断藤崃诸贼犄角屯聚自国初以来屡征不服至天顺间都御史韩雍统兵二十万然后破其巢穴撤兵无何贼复攻䧟浔州㨿城大乱后复合兵量从勦抚自后窃发无时兇恶成性不可改化至扵八寨诸贼尤爲兇勐利镖毒弩莫当其锋且其寨壁天险进兵无路自国初都督韩观尝以数万之衆围困其地亦不能破竟从招抚而罢报后兴师合勦一无所获反多挠丧惟成化间土官岑瑛尝合狼兵深入斩获二百已而贼势大涌力不能支亦从抚罢今因湖广之囬兵而利导其顺便之势作思田之新附而善用其报效之机两地进兵各不满八千之衆而三月报捷共已踰三千之功两广父老皆以爲数十年来未有此举也䟽请经畧思田及八寨断藤崃初先生旣平思田乃上䟽曰臣以迂庸缪当兵事扵兹土承制假以抚勦便宜是陛下之心惟在扵除患安民未尝有所意必也又谕令贼平之后议设土流孰便是陛下之心惟在扵安民息乱未尝有所意必也始者思田梗化旣举兵而加诛矣因其悔罪投䧏遂复宥而释之固亦莫非仰承陛下不嗜杀人之心惓惓忧悯赤子之无辜也凡爲经畧事宜有三特设流官知府以制土官之势仍立土官知府以顺土夷之情分设土官廵检以散各夷之党拟府名爲田宁以应䜟謡而定人心设州治于府之西北立勐第三子邦相爲吏目待其有功渐陛爲知州分设思恩土廵检司九田州土廵检司十有八以苏受并土目之爲衆所服者世守之旣而复破八寨断藤崃又上䟽曰臣因督兵亲厯诸巢见其形势要害各有宜改立卫所开设县治以断其脉络而扼其咽喉者若失今不爲则数年之间贼复渐来必归聚生息不过十年又有地方之患矣臣以遵制便宜相度举行凡爲经畧事宜有六移南丹卫城于八寨改筑思恩府治于荒田改鳯化县治于三里增设隆安县治置流官于思龙以属田宁増筑守鎭城堡于五屯事下本兵持之户部复请覆勘学士霍韬等上䟽曰臣等广人也是役也臣等尝爲守仁计曰前当事者凡若三省兵若干万梧州军门费用军储合千万复从广东布政司支用银米若干万杀死疫死官兵土兵若干万仅得田州小宁五十日而思恩叛矣今守仁不杀一卒不费斗米直宣扬威徳遂使思田顽叛稽首来服虽舜格有苗何以过此乃若八寨贼㫁藤崃贼又非思田之比八寨爲诸贼渊薮而㫁藤崃爲八寨羽翼也广西有八寨诸贼犹人有心腹病也八寨不平则两广无安枕期也今守仁沉机不露一举平之百数十年豺乕窟穴扫而淸之如拂尘然臣等是以叹服守仁䏻体陛下之仁以懐绥思田向化之民又䏻体陛下之义以讨服八寨龂藤梗化之贼仁义两得之也夫守仁之成功有八善焉乘湖兵归路之便兵不调而自集一也因思田效命之助劳而不怨二也机出意外贼不能遁所诛者渠恶非滥杀报功者比三也因归师无粮运费四也一举成功民不知扰五也平八寨平断藤崃则极恶者先诛其细小巢穴可渐徳化得抚勦之宜六也八寨不平则西而柳庆东而罹旁渌水新宁思平之贼合数千里共爲窟穴虽调兵数十万未易平伏今八寨平定则诸贼可以渐次抚勦两广良民可以渐次安业纾圣明南顾之忧七也韩雍虽平㫁藤崃贼矣旋复有倡乱者八寨乃百六十年所不䏻诛之剧贼今守仁旣平其巢窟即徙建城邑以鎭定之则恶贼失险后日不能爲变逋贼来归且化爲良民矣诛恶绥良得民父母之体八也或议守仁奉命有事思田遂勦八寨可乎臣则曰昔呉楚反攻梁景帝诏周亚夫救梁亚夫不奉诏而絶呉楚粮道遂破呉楚而平七国安汉社稷传曰阃以外将军制之又曰大夫出疆有可以安国家利社稷专之可也古之道也是故亚夫知制呉楚在絶其食道而不在扵救梁是故虽有诏命有所不受今守仁知思田可以徳懐也遂纳其䧏而安定之知八寨诸贼未易服也遂因时伏义而讨平之虽无诏命先发后闻可也况有便宜从事之㫖乎或曰建置城邑大事也区处钱粮户部职也不先奉闻而辄兴工可乎臣则曰昔者范仲淹之守西边也欲筑大顺城虑敌人争之乃先具版筑然后廵邉急速兴工一月成城西夏觉而争之已不及矣守仁于建置城邑之役不仰足户部而后有处其以一肩而分圣明南顾之忧不以爲功反以爲过可乎臣等目撃八寨之贼爲地方大患百数十年一旦仰頼圣明任用守仁以底平定不胜庆忭今兵部功赏未行户部覆题再勘臣恐机会一失大功遂阻城堡不筑逋贼复聚地方可虑是故冐昧建言唯圣明察焉九月䟽谢奨励赏赉赏思田功也九月初八日行人冯恩赍捧钦赐至鎭故有谢䟽与徳洪畿书地方事幸遂平息相见渐可期矣近年不审同志聚会如何得无法堂前今已草深一丈否想卧龙之㑹虽不能大有所益亦不宜遂尔荒落且存饩羊后或兴起亦未可知余姚得应元诸友相与倡率爲益不小近有人自家乡来闻龙山之讲至今不废亦殊可喜书到望遍寄声益相与勉之九十弟与正宪軰不审早晚能来亲近否诱掖接引之功与人爲善之心当不俟多喋也魏廷豹决能不负所托儿軰或不能率教亦望相与夹持之十月䟽请告先生以疾剧上䟽请告具言臣自往年承乏南赣爲炎毒所中遂患咳痢之疾岁益滋甚其后退休林野稍就医药而疾亦终不能止自去嵗入广炎毒益甚力疾从事竣事而出遂尔不复能兴今巳舆至南宁移卧舟次将遂自梧道广待命于韶雄之间夫竭忠以报国臣之素志也受陛下之深恩思得粉身虀骨以自效又臣之所日夜切心者也病日就危而尚求苟全以图后报而爲养病之举此臣之所以大不得巳也䟽入未报谒伏波庙先生十五岁时尝梦谒伏波庙至是拜祠下宛然如梦中谓兹行殆非偶然因识二诗其一曰四十年前梦里诗此行天定岂人爲徂征敢倚风云阵所过如同时雨师尚喜逺人知向望却惭无术救疮痍从来胜筭归廊庙耻说兵戈定四夷其二诗曰楼船金鼓宿乌蛮鱼丽羣舟夜上滩月遶旌旗千嶂静风传铃木九溪寒荒夷未必先声服神武由来不杀难想见虞廷新气象两阶干羽五云端是月与豹书近嵗山中讲学者往往多说勿忘勿助工夫甚难问之则云才着意便是助才不着意便是忘所以甚难区区因问之云忘是忘箇甚么助是助箇甚么其人黙然无对始请问区区因与说我此间讲学却只说箇必有事焉不说勿忘勿助必有事焉者只是时时去集义若时时去用必有事的工夫而或有时间断此便是忘了即须勿忘时时去用必有事的工夫而或有时欲速求效此便是助了即须勿助其工夫全在必有事焉上用勿忘勿助只就其间提撕警觉而巳若是工夫原不间断即不须更说勿忘原不欲速求效即不湏更说勿助此其工夫何等明白简易何等洒脱自在今却不去必有事上用工而乃悬空守着一箇勿忘勿助渀渀荡荡只做得箇沉空守寂学成一箇痴騃汉事来即便牵滞纷扰不复能经纶宰制此皆由学术误人之故甚可悯矣又与邹守益书曰随处体认天理勿忘勿助之说大约未尝不是只要根究下落即未免捕风捉影纵令鞭辟向里亦与圣门致良知之功尚隔一尘若复失之毫釐便有千里之缪矣世间无志之人旣已见驱扵声利辞章之习间有知得自已性分当求者又被一种似是而非之学兠绊覊縻终身不得出头縁人未有眞爲圣人之志未免挟有见小欲速之私则此种学问极足支吾眼前得过是以虽在豪杰之士而任重道逺志稍不力即且安顿其中者多矣祀增城先庙先生五世祖讳纲者死苗难庙祀增城是月有司复新祠宇先生谒祠奉祀过甘泉先生庐题诗扵壁曰我祖死国事肇禋在增城荒祠幸新复适来奉初蒸亦有兄弟好念言思一㝷苍苍见葭色宛隔环瀛深入门散图史想见抱膝吟贤郎敬父执童仆意相亲病躯不遑宿留诗慰慇懃落落千百载人生㡬知音道同着形迹期无负初心又题甘泉居曰我闻甘泉居近连菊坡麓十年劳梦思今来快心目徘徊欲移家山南尚堪屋渇饮甘泉泉饥食菊坡菊行㸔罹浮云此心聊复足与徳洪畿书书来见近日工夫之有进足爲喜慰而余姚绍兴诸同志又䏻相聚会讲切奋发兴起日勤不懈吾道之昌眞有火燃泉逹之机矣喜幸当何如㢤此间地方悉巳平靖只因二三大贼巢爲两省盗贼之根株渊薮积爲民患者心亦不忍不爲一除剪又复迟留二三月今亦了事矣旬月间便当就归途也守俭守文二弟近承夹持启迪想亦渐有所进正宪尤极懒惰若不痛加针砭其病未易能去父子兄弟之间情旣迫切责善反难其任乃在师友之间想平日骨肉道义之爱当不俟扵多嘱也与何性之书区区病势日狼狈自至广城又増水㵼日夜数行不得止至今遂两足不䏻坐立须稍定即踰岭而东矣诸友皆不必相候果有山隂之兴即须早鼓钱塘之舵得与徳洪汝中軰一㑹聚彼此当必有益区区养病本去已三月旬日后必得㫖亦遂发舟而东纵未能遂归田之愿亦必得一还阳明洞与诸友一面而别且后㑹又有可期也千万勿复迟疑徒躭误日月总及随舟而行沿途官吏送迎请谒断亦不能有须臾之暇宜悉此意书至即拨冗徳洪汝中軰亦可促之早爲北上之图伏枕潦草十一月乙卯先生卒扵南安是月廿五日踰梅岭至南安登舟时南安推官门人周积来见先生起坐咳喘不已徐言曰近来进学如何积以政对遂问道体无恙先生曰病势危亟所未死者元气耳积退而迎医诊药廿八日晚泊问何地侍者曰靑龙舗明日先生召积入乆之开目视曰吾去矣积泣下问何遗言先生微哂曰此心光明亦复何言顷之瞑目而逝二十九日辰时也赣州兵备门人张思聪追至南安迎入南埜驿就中堂沐浴衾歛如礼先是先生出广布政门人王大用备羙材随舟思聪亲敦匠事铺梱设褥表里裼袭门人刘邦采来奔丧事十二月三日思聪与官属师生设祭入棺明日舆榇登舟士民逺近遮道哭声振地如丧考妣至赣提督都御史汪鋐迎祭于道士民沿途拥哭如南安至南昌廵按御史储良材提学副使门人赵渊等请改嵗行士民昕夕哭奠八年己丑正月丧发南昌是月连日逆风舟不䏻行赵渊祝扵柩曰公岂爲南昌士民留耶越中子弟门人来候乆矣忽变西风六日直至弋阳先是徳洪与畿西渡钱塘将入京殿试闻先生归遂迎至严滩闻讣正月三日成丧于广信讣告同门是日正宪至初六日㑹于弋阳初十日过玉山弟守俭守文门人栾惠黄洪李珙范引年柴鳯至二月庚午丧至越四日子弟门人奠柩中堂遂饰丧纪妇人哭门内孝子正宪擕弟正亿与亲族子弟哭门外门人哭幕外朝夕设奠如仪毎日门人来弔者百余人有自初丧至卒葬不归者书院及诸寺院聚会如师存是时朝中有异议爵廕赠谥诸典不行且下诏禁伪学詹事黄绾上䟽曰忠臣事君义不苟同君子立身道无阿比臣昔爲都事今少保桂蕚时爲举人取其大节与之交友及臣爲南京都察院经厯见大礼不明相与论列相知二十余年始终无间昨臣荐新建伯王守仁堪以柄用蕚与守仁旧不相合因不谓然小人乘间搆隙然臣终不以此废蕚平生也但臣扵事君之义立身之道则有不得不明者臣所以深知守仁者盖以其功与学耳然功髙而见忌学古而人不识此守仁之所以不容扵世也盖其功之大者有四其一宸濠不轨谋非一日内而内臣如魏彬等嬖幸如钱宁江彬等文臣如陆完等爲之内应外而鎭守如毕眞刘朗等爲之外应故当时中外诸臣多怀观望若非守仁忠义自许身任讨贼之事不顾赤族之祸倡义以勤王运筹以伐谋则天下安危未可知今乃皆以爲伍文定之功是轻发纵而重走狗岂有兵无胜筭而濠可徒搏而擒者乎其二大帽茶寮浰头桶冈诸贼寨势连四省兵连累嵗若非蚤平南方自此多事守仁临鎭次第底定其三田州思恩搆衅有年事不得息民不得巳故起守仁以往定以兵机感以诚信乃使卢王之徒崩角来䧏感泣受杖遂平一方之难其四自来八寨爲两广腹心之疾其间守戍官军与贼爲党莫可柰何守仁假永顺狼兵卢王䧏卒并而袭之遂去两广无穷之巨害实得兵法便宜之筭夫兵凶战危守仁所立战功皆除大患卒之以死勤事夫兵政国之大事宜爲后世法可以终泯其功乎其学之大要有三一曰致良知实本先民之言盖致知出扵孔氏而良知出扵孟轲性善之论二曰亲民亦本先民之言盖大学旧本所谓亲民者即百姓不亲之亲凡亲贤乐利与民同其好恶而爲絜矩之道者是巳此所㨿以从旧本之意非创爲之说也三曰知行合一亦本先民之言盖知至至之知终终之只一事也守仁发此欲人言行相顾勿事空言以爲学也是守仁之学弗诡扵圣弗畔扵道乃孔门之正传也可以终废其学乎然以蕚之非守仁遂致陛下失此良弼使守仁不获致君尭舜谁之过与臣不敢以此爲蕚是也况赏罚者御世之权以守仁之功徳劳扵王事乃常典不及削罚有加废褒忠之典倡党锢之禁非所以辅明主也守仁客死妻子孱弱家童载骨藁埋空山鬼神有知当爲恻然臣实不忍见圣明之世有此事也假使守仁生扵异世犹当追崇况在今日㢤且永顺之衆卢王之徒素慕守仁威徳如此举措恐失其望关系夷情亦非细故臣昔与守仁爲友㡬二十年一日愤寡过之不能守仁从而觉之若有深省遂复师事之是臣扵守仁实非茍然相信如世俗师友者也臣扵君父之前处师友之间旣有所怀不敢不尽昔蕚爲小人所谗臣谓之愤旣而得白臣谓之喜固非臣之私也今守仁之抱冤亦犹蕚之负屈伏愿扩一视之仁特勑所司优以䘏典赠谥仍与世袭并开学禁以昭圣政若此事不明则蕚之与臣终不䏻以自忘故臣敢言及扵此所以尽事陛下之忠且以补蕚之过亦以尽臣之义也䟽入不报扵是给事中周延抗䟽论列谪判官十一月葬先生扵洪溪是月十一日发引门人㑹葬者千余人麻衣衰屦扶柩而哭四方来观者莫不交涕洪溪去越城三十里入兰亭五里先生所亲择也先是前溪入怀与左溪会冲啮右麓术者心嫌欲弃之有山翁梦神人绯袍玉带立扵溪上曰吾欲还溪故道明日雷雨大作溪泛忽从南㟁明堂周濶数百尺遂定穴门人李珙等筑治更畨昼夜不息者月余而墓成