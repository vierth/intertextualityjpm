北窗炙輠录提要钦定四库全书子部十二北忩炙輠录小説家𩔖一提要等谨案北窓炙輠录一卷宋施徳操撰徳操有孟子发题已着录是书炙輠之名葢取义淳于髠事然所记多当时前辈盛徳可为士大夫观法者实不以滑稽嘲弄为主未审何以命此名也徳操与张九成友善故孟子发题附刻于横浦集末其学问则九成纯耽禅悦徳操多称道二程虽间一及苏氏而不甚郑重其第一条即言王氏新法由于激成以阐明程子之意则宗洛而不宗蜀其微意固可概见惟林灵素妖妄蛊惑实方士中桀黠之雄而徳操称其有活人之心未免好为异论又解孟子万物皆备一条尤近荀卿性恶之㫖其横浦之学偶相渐染故立是异説欤瑕瑜不掩分别观之可也徳操病废终身行事无可表见志乗至不载其姓名其书明以来𫝊本亦希朱彛尊始得是本于海盐乃稍稍𫝊抄流播残编蠧蚀几佚幸存亦可云希靓之秘笈矣干隆四十一年十月恭校上总纂官纪昀陆钖熊孙士毅总校官陆费墀北窗炙輠录卷上钦定四库全书北牕炙輠録卷上宋施徳操撰新法之变议者纷然伯淳见介甫介甫闻伯淳至盛怒以待之伯淳既见和气蔼然见眉宇间即笑谓介甫曰今日诸公所争皆非私实天下事求相公少霁威色且容大家商量管子云下令如流水之源令顺民心也管子犹知尔况乃相公髙明乎何苦作逆人事介甫为伯淳所薫不觉心醉即谓伯淳曰业已如此柰何伯淳曰尚可改也介甫遂有改法之意许明日见上白之及明日见上有张天骥者实横渠弟也自处士征为諌官遂于上前面折荆公之短荆公不胜其忿遂不肯改故伊川尝谓诸公曰新法之弊吾辈当中分其罪使当时尽如伯淳何至此哉以诸公不能相下遂激怒而成尔范尧夫罢相与伊川相见责尧夫曰曩者某事相公合言何为不言尧夫谢罪又曰某事相公亦合言何为又不言尧夫又谢罪如此连责数事尧夫皆谢罪及他日伊川偶见尧夫剳子一箧凡伊川责尧夫所言皆已先言之矣但不与伊川辨一词惟谢罪耳此前辈之度量不可及也韩魏公与范文正公议西事不合文正径拂衣起去魏公自后把住其手云希文事便不容商量魏公和气满面文正意亦解只此一把手间消融几同异魏公所以能当大事者正以此也欧公语易以为文言大系皆非孔子所作乃当时易师为之耳魏公心知其非然未尝与辩但对欧公终身不言易孙威敏不肯读温成皇后䇿文仁宗再三令授之威敏不受仁宗曰卿既不读何不掷去威敏曰掷则不敢掷读亦不敢读立朝之节若此吕吉甫既叛介甫介甫再用遂令人亷其事乃得吉甫託秀水通判张君济置田一事君济置田时吉甫有舅郑不知其名谓之郑三舅徃来君济间介甫乃发其事即拘君济郑皆下狱郑遂死狱中已而奉勅张君济决配某州临刑日士大夫莫不哀伤之决讫有内臣出白纸一大幅辄印其嵴血而去人大惊问之荅曰欲呈相公也呜唿介甫酷烈乃至如此乎姚进道在学士日每夜必市两蒸饼未尝食明日辄以饲斋仆同舍皆怪之子韶问曰公所市蒸饼不食徒以饲仆何耶进道曰固也某来时老母戒某云学中夜间饥则无所食冝以蒸饼为备某虽未尝饥然不敢违老母之戒也市之如初进道名华亭人进道尝渡扬子江遭大风浪舟人皆号唿进道乃徐顾一亲徐徳立遽以名唿之曰周公保取吾来徳立强忍为取之曰姚生不为不义事江神倘有知乎使吾言不虚风浪即止不尔者请就溺死俄而风霁禹钖髙祖谓之陶四翁开染肆尝有紫草来四翁乃出四百万钱市之数日有驵者至视之曰此伪草也四翁曰何驵者曰此蒸坏草也泽皆尽矣今色外实伪物也不可用四翁试之信然驵者曰毋忧某当为翁遍诸小染家分之四翁曰诺明日驵者至通事之人曰驵至翁尽取四伯万钱草对其人一爇而尽曰寕我悞岂可悞他人耶时陶氏赀尚薄其后冨盛累世子孙登第者亦数人而禹钖其一也禹钖名与谐钱塘人子韶説天生徳于予桓魋其如予何以为外物岂可必而圣人之言乃如此盖圣人之气不与兵气合故知必不死于桓魋此天下髙论古人所未到也予亦以谓古人文字皆圣贤之气所发虽一诗一文亦天地之秀气今人懒于文字者盖其气不与圣贤之气及天地之秀气合故不得不懒也龟山为余杭宰郑季常本路提学季常特迂路见龟山执礼甚恭龟山辞让久之察其意果出于至诚即问之曰提学治诗否曰然龟山曰提学治诗虽声满四海然只恐未曽治季常曰何以教之龟山曰孔子云诵诗三百授之以政不达使于四方不能专对虽多亦奚以为今诵诗三百篇倘授之以政果能达欤使于四方果能专对欤倘能了此事则可不然是原不曽治诗也季常不能对子韶既魁天下己身为禁从使归教学圣钖既魁天下乃不逺千里始来从子韶学此皆天下竒特事又子才妻圣钖乃以书充奁具此亦异事也赵清献初入京赴试每经塲务同行者皆欲𨼆税过独清献不可以谓为士人已欺官况他日在仕路乎竟税之赵元镇丞相未第时尝投牒索逋二百緍其县令曰秀才不亲至乃令仆来耶因判其牒曰某人同赵秀才出头理对元镇视其牒曰必欲赵秀才出头乎奉赠三百千遂置其牒天经曰介甫既封荆公后遂进封舒王合之为荆舒故东坡诗曰未暇辟杨墨且复惩荆舒此皆门人不学之过胡安定自草泽召有司令习仪安定不可有司问之曰某事父则知事君之义在乡里则知朝廷之仪安用习为当时谓其倔强及他日人皆属目视之而安定拜舞之容登降之节蔼然如素官于朝者衆乃大服陈伯脩作五代史序东坡曰如锦宫人裹孝幞头嗟乎伯脩不思也昔太冲三都赋就人未知重也乃徃见𤣥晏𤣥晏为作序増价百倍古之人所以为人序者本以其人轻而我之道已信于天下故假吾笔墨为之増重耳今欧公在天下如泰山北斗伯脩自揣何如反更作其序何不识轻重也沈元用人或以前辈诗文字求其题跋者元用未曽敢下笔此最识体正夫曰明皇本无意治天下何以言之颜真卿如何名徳及禄山反真卿独全平原乃始曰朕不知有此人又异时欲相张嘉贞乃不记其名姓不知逐日用心在甚处正夫曰人有话当与通晓者言之与不通晓者言徒尔费力于彼此无益反复之余只令人闷耳陆宣公之于徳宗横説直説口説笔説不知説了多少话徳宗卒不晓其后宣公竟不免忠州之行至于汉髙祖踏着脚便㑹荆公论扬子云投阁事此史臣之妄耳岂有扬子云而投阁者又剧秦美新亦后人诬子云耳子云岂肯作此文他日见东坡遂论及此东坡云某亦疑一事荆公曰疑何事东坡曰西汉果有扬子云否闻者皆大笑仁宗尝郊时潞公作宰相百官已就位上忽暴中风左右大惊扰潞公急止之曰毋譁因诫左右曰事不得闻幄外乃扶上就汤药遂称摄行事至礼毕百官无知者当时但是乐减一奏识者疑之及出人始知之皆大惊且服潞公之能当大事也范文正公云凡为官者私罪不可有公罪不可无天下名言也张道望吾乡长者人也尝作秀州司户遇大旱本府所以望山川祷佛祠祀土龙坐蜥蝪纵徙市所谓致雨之术无不试卒不雨后欲乞水于海盐县神山之龙池衆白太守以为张司户为人忠厚诚悫使为之祷宜有所感动遂遣之及望道乞水囬至中道果大雨村人皆罗拜雨中自后州境有水旱使望道祈之徃徃辄应当时号为感应司户蔡元长苦大肠祕固医不能通盖元长不肯服大黄䓁药故也时史载之未知名徃谒之阍者龃龉久之乃得见已诊脉史欲示竒曰请求二十钱元长曰何为曰欲市紫苑耳史遂市紫苑二十文末和之以进须臾遂通元长大惊问其説曰大肠肺之𫝊送今之秘无他以肺气渴耳紫苑清肺气此所以通也此古今所未闻不知用何汤下耳钱塘有人小肠秘百方通之不效有一道士钱宗元视之反下缩小小便药俄而遂通人皆怪之以问宗元曰以其秘故医者聚通之聚通之则小便大至水道愈溢而小便愈不得通矣今吾缩之使小便稍寛此所以得流也此一事殊为特见黄师文云男子服建中汤女子服四物汤徃徃十七八得但时为之损益耳有男子病小腹一大痈其诸弟侮之曰今日用建中汤否师文曰服建中汤俄而痈溃葢小便腹痈为虚其热毒乘虚而入建中汤既补虚而黄茋且溃脓也子才有婢子得面热病每一面热至赤且痒絶闷絶问师文师文曰经候来时尝为火所逼也问之曰无之已而思之曰昨者经候来适为孺人粘衣裳伛偻曝日中甚昏裂火炙以孺人趣其物不敢已由是面遂热师文曰是也四物汤加防风获差师文用药大率皆如此平江有妇人卧病垂三年状如痨医者皆疗治不差师文徃视之曰此食隂物时遭大惊也问之其妇人方自省曰曩日方食水团忽人报其夫堕水由此一惊遂荏苒矣师文以丸子药一帖与之用鸡粪汤下湏臾取一痰块下抉其痰正包一小团盖其当时被惊央央在中而不自觉也其后妇人遂安问为何药师文曰吾只去朱二郎家用十文赎青木香丸一帖与之曰何为用鸡粪汤下曰以鸡喜食糯也此师文谲耳未必然也师文父病口疮师文治之不愈心讶之乃察访诸婢果父尝昼同婢子寝明日疮作师文即详其时节明日即伺其父所寝时㑹其父净濯足以某药帖脚心差又妇人舌风丹每酒贴唇则风丹重叠而起痒刺骨殆不可活师文令服五积散约数服以杯酒试之如其言饮酒已丹不作徳昭一婢尝苦风丹亦似此闻其説遂服五积散亦差又师文用五积散治产㵼产㵼最难治师文用此殊効周正夫曰仁宗皇帝百事不㑹只㑹做官家正夫曰人不可不识主人位自汉以来识主人位者惟四人西汉之张子房东汉之陈太丘蜀之诸葛亮晋之陶渊明是也子房既识主人位遂坐其位子房既去陈太丘识之遂坐子房之位太丘既去诸葛亮识之又坐太丘之位孔明既去陶渊明识之遂坐孔明之位自此以徃则宾主莫辨而坐席纷然矣印説颜子不贰过以为无第二念亦快钱塘有两处士其一林和靖其一徐冲晦和靖居孤山冲晦居万松岭两处士之庐正夹湖相望予尝馆于冲晦之孙㣼㣼之居即冲晦之故庐也有一菴岧嶤于岭之上东望江西瞰湖瞰湖之曲正与孤山相值而和靖之室𨼆见于烟云杳霭之间遐想当时之事使人慨然也和靖虽庐孤山后有一室正在凌云涧之侧和靖多居此室耳然冲晦比和靖则和靖名字尤髙而冲晦以数学显冲晦数学当时士大夫皆宗之然㣼尝亲与余言曰先祖有诫子孙世世不得离钱塘以钱塘永无兵燹陶𨼆居孙真人皆以药𨼆亦𨼆之善未能活国且复活人不亦可乎近林灵素沈洞𤣥真有活人心平生施药不可以数计余与洞𤣥别二十年闻其别后医益工巧视病罕诊脉止令作咳嗽声辄知病之所在不知此何法也在经有见而知之者上也闻而知之者次也洞𤣥之法非闻而知之者乎凡有病至不惟与药地稍逺者必设盃其贫者馆之日与饮食如此则亦难继矣故人之所以餽洞𤣥者亦厚临死日犹有逋三十緍葢尽费于此也察洞𤣥之心自孙真人以来一人而已张永徳守郑州其军下有人诣阙告变者太祖械送其人于永徳使自治之永徳止笞十智哉永徳东坡性简率平生衣服饮食皆草草至杭州时尝喜至祥符寺琴僧惟贤房闲憩至则脱巾裭衣露两股榻上令一虞候搔及起观其岸巾止用一麻绳约髪再又筑新堤时坡日徃视之一日饥令具食食未至遂于堤上取筑堤人飰器满贮其陈仓米一器尽之大抵平生简率𩔖如此徳昭母年近八十得疾冬苦寒夏苦热八十非帛不煖则老人之苦寒尚矣至夏则又酷畏热徳昭昆仲至冬则为重裀复幙贮药炙炭所以致煖之术无不具其昆仲遂不复入寝室皆㑹卧宿于其母之帐庶几人气有以温之也至夏则二人居帐外居帐中者交手挥箑以伺其母之动息至倦则止热甚则帐外二人更之谓婢妾不足委皆不用呜唿事亲若此亦可以无愧于古人矣友人史幼明任县尹余告之曰有官君子所最忌二事在己则賍在公家则聚歛他罪恶犹可免犯此二者终身不可齿士君子之列今时或有处身最亷然掊克百姓上以媚朝廷下以谄权贵辄得美官虽不入已其入已莫任焉暗中伸手此小偷也公然聚歛以期贵显真刼盗也章子厚谓温公为贼光正可对盗跖谓孔子为盗丘也宇文虚中在北作三诗曰满腹诗书漫古今频年流落易伤心南冠终日囚军府北雁何时到上林开口催頺空抱朴胁肩奔走尚腰金莫邪利剑今安在不斩姦邪恨最深遥夜沉沉满幙霜有时归梦到家乡传闻已筑西河馆自许能肥北海羊囬首两朝俱草莽驰心万里絶农桑人生一死浑闲事裂眦穿胸不汝忘不堪垂老尚蹉跎有口无辞可柰何强食小儿犹解事学粧娇女最怜他故衾愧见沾秋雨裋褐宁忘拆海波倚杖循环如可待未愁来日苦无多此诗始陷北中时作所谓人生一死浑闲事云云岂李陵所谓欲一效范蠡曹沬之事后虚中仕金为国师遂得其柄令南北讲和大母获归徃徃皆其力也近传明年八月间果欲行范蠡曹沬事欲挟渊圣以归前五日为人告变虚中觉有警急发兵直至北主帐下北主几不能脱遂为所擒呜唿痛哉寔绍兴乙丑也审如是始不负太学读书耳老子曰不见可欲使心不乱孙次卿曰老子此语衍二字何不言见可欲心不乱次卿名邦杭新城人家兄门生也尝为户郎文有西汉风温公初官凤翔府年尚少家人每见其卧斋中忽蹶起着公服执手板坐乆之人莫测其意范纯甫尝从容问其説公乃曰吾念天下安危事不敢不敬范蜀公言储嗣事章十九上待罪百余日须髪尽白呜唿君子于天下国家事其精诚至于如此古所无有也真使人敬仰温公与蜀公平生友善温公自谓吾与景仁寔兄弟但姓异耳观二君子此事良哉朋友子容尝言淮南监司童贯客也坐累罢去寔子容叔氏微言之其监司往见贯公不得通乃私事其使臣使臣曰吾亦不能为公通姓名但伺相公出公立于道左我唱拜公即拜此见相公之道也其人曰诺他日贯出其人遂立于道左使臣果唱拜其人遂拜贯问曰何人对曰某人贯曰这厮在此乃唿使过马首问之其人遂随贯至其第叅拜讫贯曰汝不饥否乃令取酒一盃劳之遣去后贯为雪其罪遂复得淮南转运使呜唿方其为监司时鼻息上云汉威声动山岳不知来处乃如此当时出蔡氏诸阉门者往往多此辈耳子容名元广姓张氏华亭人沈元用有三大节元用自奉使囬正二圣北狩伪楚僣窃时元用即欲仰药时焕卿沈子晹尚在元用幕下二公急前抱持之为翻其药曰事未可知姑少迟之元用自此尝纳药于夹袋中曰伪命至则饮此旡何伪命至元用时适病遂以病免此一大节也及时元用知某州一闻其事即日致仕此二大节也丁一箭之起屠戮人至酷既经江西州县望风奔溃时元用知宣州曰此贼死于此矣乃㑹士卒自解髻剪顶心髪烧灰投诸酒与士卒饮之曰吾与汝辈誓死此城士卒皆奋自此元用遂宿城上不复归家贼射城上箭如雨元用不为动数日元用临城谓贼帅曰吾城中无有汝不知过吾已与三军誓死此城矣不信请射我遂披胸使射羣贼大惊皆罗拜城下而去此三大节也张邦昌僣叛论者谓非出邦昌本心凡邦昌之立止为捄一城生灵吾乡傅商曰此何言也当时邦昌之分止有一死耳除一死更无可言吾当知死分耳何知一城生灵耶邦昌不立未必累一城生灵设令累之则二圣北狩一城死之适其义复何恨哉商名岩叟余寓秀州学三年止得子容子才二人时余年二十七而子才才年十八子才渐渐少年中性复滑稽俊发则翻倒一斋及其荘语俨然而坐衣裾不动者终日余固心喜之一日范文正公有言宁可终身无爵禄不可一日忘忠义遂抚案咨嗟乆之余由是遂与之亲厚子容罕在斋一日自华亭来参见余未之熟也时同舍言其乡人近以捕盗改官皆有歆羡意独子容愀然叹息曰使张某他日忝一第决不肯捕贼改官余喜曰何得此仁人之言由是益相亲厚余旧与先觉在乡中多游大慈坞时经行诸寺闲观壁间前辈题名诗句于祖塔得惠先觉一诗曰谷口两三家平田一望賖春深多遇雨夜静独鸣蛙云暗未通月林香始辨花谁惊孤枕晓涛白卷江沙又于静明寺尘壁中诗两句云澜深鱼自跃风暖客还来惠先觉最为东坡米元章所礼甚为朴野布衣草履绳棕榈为带时夜半起槌其法嗣门索火甚急法嗣知其得句也或称无油辄唿疾燃竹得火即疾书之诗人之得句葢如此先觉诗浑然天成无一毫斧凿痕雍容闲逸最有唐人风气但七言殊未称盖学力未至耳陈齐之谒茂实茂实方挞其子齐之曰公挞令嗣何为茂实曰小儿辈须与挞之齐之曰以某观之正不当挞挞之所以败之也要须喻以道理尔小儿辈自孩提时即当喻以道理曰如是是天下好事如是是天下不好事如是者可行如是者不可行如是者可耻如是者不足耻孩提虽无知而吾日聒之所以入耳者熟㑹当渐入处如此则着脚下便使识士君子道路矣所谓箠挞岂可无哉不得已而出之使辅吾之道理尔平日未尝出一旦忽出之被吾箠楚其恐惧愧耻之心为如何若然则岂不谓之善教子今之教子者都不喻以道理但箠挞之彼胸中固无知又日被吾箠挞者已熟遂顽然无耻矣若是则教之非所以败之欤齐之此言可谓教子之法黄致一初看科塲方十三嵗时出腐草为萤赋题未审有何事迹同塲以其儿童易之漫告之曰萤则有若所谓聚萤读书草则若所谓青青河畔又若所谓君子之徳风小人之徳草皆可用也其事皆牢落不覊同塲姑以此塞其问元非事实也致一乃用此为一偶句云昔年河畔常叨君子之风今日囊中复照圣人之典遂发解刘无言年十七嵗在太学时称俊杰才先季试偶读司马穰苴𫝊曰将在军君命有所不受乃谓同舍曰某明日䇿中必用此句明日问神宗实録问与昨日事殊无言乃对曰秉笔权犹将也虽君命有所不受此一䇿甚竒诸长皆拱手遂作魁此皆一时英妙可笑故事无工拙顾在下笔何如耳诸葛孔明每见龎徳公辄拜牀下龎公初不令止子韶曰拜牀下者以为诸葛孔明而受拜于牀上者其人何如哉诚哉是言然则诸葛孔明观龎徳公则其人物为何如然其平生所有乃付之灰埃草莽自鹿门一𨼆之后遂不见踪迹呜唿非其徳盛何以至此又安得使孔明不为之屡拜乎孔明视徳公固为晩进矣然孔明在妙龄时才气如何当下视一世乃肯拜徳公于牀下此所以为诸葛孔明也没量之人只为此一㸃摩拂不下徳先言一僧曰吾佛法岂有他哉见人倒从东边去则为他东边扶起见人倒从西边去则为他西边扶起见渠在中间立则为他推一推中间之説煞好徳先名兴仁徳昭弟也张思叔伊川髙弟也本一酒家保喜为诗虽拾俗语为之往往有理致谢显道见其诗而异之遂召其人与相见至则眉宇果不凡显道即谓之曰何不读书去思叔曰某下贱人何敢读书显道曰读书人人有分观子眉宇当是吾道中人思叔遂问曰读何书曰读论语遂归买论语读之读毕乃见显道曰某已读论语毕奈何曰见程先生思叔曰某何等人敢造程先生门显道曰第往先生之门无贵贱髙下但有志于学者即受之耳思叔遂往见伊川显道亦先为伊川言之伊川遂留门下一日侍坐伊川问曰记曰有所忿则不得其正有所恐惧则不得其正有所好乐则不得其正有所忧患则不得其正正却在何处思叔遂于言有省其后伊川之学最得其传者惟思叔今伊川集中有伊川祭文诗十首惟思叔之文理极精微卓乎在诸公之上也天经乆疟忽梦一人眉宇甚异对天经哦一诗云塞北勒铭山色逺洛中遗爱水声长秋天菜扁舟滑夏日荷花甲第香病遂瘥殊可怪也天经囙续其诗曰识面已惊眉宇异闻言更觉肺肝凉洛中塞北非吾事菜荷花兴不忘天经于文艺皆超迈人后竟不第人或以为洛中塞北之句不合谢絶之如此然亦岂有是理乎天经姓叶名楙字伯林婺州人以旧字行天经曰异时尝在旅邸中见壁间诗一句云一生不识君王面辄续其下云静对菱花拭泪痕他日见其诗使人羞死乃王建宫词也其诗曰学画蛾眉便出羣当时人道便承恩一生不识君王面花落黄昏空掩门唐人格律自别至宫体诗尤后人不可及也人见渊明自放于田园诗酒中谓是一踈懒人耳不知其平生学道至苦故其诗曰悽悽失羣鸟日暮犹独飞徘徊无定止夜夜声转悲厉响思清越去来何依依囙植孤生松歛翼遥来归劲风无荣木此䕃独不衰系身已得所千载真相违其苦心可知既有㑹意处便一时放下阳关词古今和者不知几人彦柔偶作一絶句云客舍休悲栁色新东西南北一般春若知四海皆兄弟何处相逢非故人自古悲愁怨憝之思一扫而尽阳关词至此当止矣彦柔姓陈名刚中英伟人也后以江隂佥判与子韶诸公同贬知䖍州安逺县卒余所谓歌行引本一曲尔一曲中有此三节凡欲始发声谓之引引者谓之导引也既引矣其声稍放焉故谓之行行者其声行也既行矣于是声音遂纵所谓歌也今之播鼗者始以一小鼓引之诗所谓应田悬鼓是也既以小鼓引之于是人声与鼓声参焉此所谓行可也既参之矣然后鼓声大合此在人声之中若所谓歌也歌行引播鼗之中可见之惟一曲备三节故引自引行自行歌自歌其音节有缓急而文义有终始故不同也正如今大曲有入破滚煞之𩔖今诗家既分之各自成曲故谓之乐府无复异制矣今𨕖中有乐府数十万篇或谓之行或谓之引或谓之谣或谓之吟或谓之曲名虽不同格律则一今人强分其体制者皆不知歌行引之説又未尝广见古今乐府故亦便生穿凿耳髙抑崇始封进剳子以为非和气不足以治天下上首肯之抑崇乃问上曰陛下以为如何是和气凡人始上殿皆皇恐战汗惟恐应对失词未有反致诘于上者上为仓卒一问亦愕然乃曰今疾疠不作螟蝗不生年谷丰熟百姓安康即和气也抑崇曰此万物和气陛下和气安在上黙然嗟乎非和气不足以治天下古人未能发也抑崇发之至哉斯言余观近世能尽斯道者其程伯淳乎张子公为户侍苦用度窘欲出祠部改盐钞见秦丞相秦曰若干年不出若干年不改盐钞矣且止张乃具陈当时利害俱不听张怒乃勃然曰相公言大好看势不可行今日事势如此安得沽虚誉妨事实一旦缓急相公何处措力遂拂衣而起见赵相公曰如何张复陈其利害丞相乃賛之曰甚善甚善子能留心执事如此吾复何疑然于天下财赋乎曰未也丞相曰若此则子亦小失契勘矣如某州有米若干某州有米若干某州有钱若干某州有钱若干复数数州张但呀然赵相曰今所以不即发来者发来国家便有无限财赋也因尝行文字令且只就本府使万一有缓急某亦粗有备矣如子之请姑乃迟也勿吝见教张乃大服曰若此岂不是宰相秦桧之都不知国家虚实利害但以虚词葢人人心安得而服龟山作梅花一诗寄故人云欲驱残腊变春工先遣梅花作𨕖锋莫把踈英轻鬬雪好藏清艶月明中时故人正作监司见此诗遂休官诸司造舩吏夤縁为盗毎造七百料舩率破钉四百斤曽处善为某路转运使偶见破舰一阁滩上乃遣人拽上以焚之人亦不测其意既焚得钉二百斤于是始知用钉之实朝廷于是立例凡造七百料舩给钉二百斤自处善始晏元献为宰相兼枢宻使范文正参知政事韩魏公富郑公枢宻副使一时人物之盛如此而范韩二公与元献有旧故荐之而富公其壻也元献以嫌欲避位而仁宗不许夫宰相用人正当如此顾人才何如耳安问亲旧乎崔祐甫一日除吏八百亲旧居其半此乃天下之公道也后之避嫌者虽才如元凯以亲故避不敢举而㺯权盗柄者又托此以市私恩植党与此人君之用人所以为难也应求谓余曰使成安君果用李左车韩信果擒乎或自有处也观当时之䇿信乎殆矣予曰不然韩信入井陉在李左车不用之后也使不知敌人所取予遽顿兵四险地非甚庸将不至此况韩信乎大凡用兵必先为敌人计然后始能伐敌人故邓公之军黥布司马仲达之军公孙渊皆出于此李左车之计虽赵之上䇿然左车未陈此计时乃先在韩信算中矣故其䇿虽妙安能施于信哉但成安君用李左车则赵亦未易下禹钖问余曰周伯仁救王导始阳言曰今年杀诸贼奴取金印如斗大系肘后逮事已解固当同车入见虽告之以相救之意庸何伤卒不告后竟遇害伯仁亦余曰不然此所以见古人用心处也元帝与王导岂他君臣比同甘共苦相与奋起于艰难颠沛之中今以王敦遂相猜忌如此君子所以深惜也故伯仁之救导欲其尽出于元帝不出于己所以全君臣始终之义伯仁之贤正在于此余尝爱茂实谓有一武王必有一伯夷有一陈平必有一王陵有一霍光必有一严延年有一姚元之必有一宋广平不如是无双人道矣子韶与正夫论仁宗朝人物正夫曰未説设施只𥪡起几个人物在庙堂上也须教太平正夫谓子韶曰昨强幼安来説话引援甚富某谓之曰若此者六一语若此者温公语若此者东坡语若此者山谷语强幼安语却在甚处幼安无语陈明作为西浙漕来谒正夫正夫囙语次曰昨日热陈亦曰夜来大热正夫曰公安知热陈笑曰如正夫学问髙明议论英发固某所不敢望至于寒暑天下人共知之乃谓某不知热何也正夫曰公安知热如某乃知热耳某在闲处无一毫事到心故四时之变化寒暑之盛衰此身皆知之言今日寒则信寒矣于是増衣裘言今日热则信热矣于是减絺绤以予言今日温今日凉皆与隂阳之候不差毫厘今左右簿书狱讼纷然在前而利害祸福之心交战于中性命且不知所在又安得知寒暑也陈乃叹息曰真髙论魏公夫人尝蓄婢而魏公不知也教以歌舞至魏公生朝乃出之使上寿公见其辨爽悦之其婢既上寿毕忽泣下公怪而问之婢曰念妾父在时每生朝婢子辈上寿亦必歌此曲今忽感其事不知泪之所从也公曰汝父为何人曰某人常为某州通判公大惊责夫人曰此士大夫女安得辄取为婢夫人谢不知公即令与诸女列后择一有官人厚嫁之魏公判北京有术者上谒言能视笏文知吉㓙魏公语其人明日至明日魏公作饭召通判而术者遂预焉公预与通判易笏令视之术者视魏公笏言某日当拜再召在朝位若干年视通判笏曰某日当进秩当至某官既毕魏公使人厚谢之通判曰狂生敢欺罔相公如此罪应诛乃反厚餽之何也公曰琦先欺也正夫曰茅菴草屋风雨一兴辄欲颠扑至广厦大堂虽震风疾雷顿撼天地而安若泰山藩篱鸟雀风劲草摇则惊飞窜伏而丰牛巨𧰼虽长鞭大箠犹抶之不行人之度量其相悬亦如此沈元用以四六自负以谓当今四六未有如晦者其谢解起一聫云谷寒难暖喜二气之或私风引辄囬怅三山之不到真为絶唱也惜其过贪翻近芜秽耳先觉论文以谓退之作古子厚复古此天下髙论董应求以汉文有真才文帝才一寛厚长者耳初无一毫英武气优㳺不事若无能为者当是时外有强藩悍将内有权臣孽君乃中外恬然故虽有七国之强乃髙祖过制非文帝之罪然亦终文帝之世不敢有为非有真才而何欤彼以智术把持天下者可同年而语哉应求名天民泉州人北牕炙輠録卷上北窗炙輠录卷下钦定四库全书北牕炙輠録卷下宋施徳操撰温公为儿时与羣儿戏有一儿堕水瓮中羣儿怖奔公独不去乃亟取石就瓮下作一窍以出水水流出其儿乃救公为儿时其仁术已如此矣平江有富人谓之姜八郎后家事大落索逋者雁行立门外势大窘谓其妻曰无他䇿惟有逃耳顾难相挈以行乃伪作一休书遣之曰吾今往投故人某于信州汝无戚心事幸谐即返尔将逃乃心念曰委债而逃吾负人多矣使吾事事倘谐他日还乡即负钱千缗当偿二千缗多寡倍受遂行信州道中有逆旅妪夜梦有羣羊甚富有人欲驱之有一人呵之曰此姜八郎羊也毋得驱逐恍然而觉明日姜适至其所问津妪问其姓曰姜问其第几曰八妪大惊延入其家所以馆遇之甚厚乆之乃谓姜曰妪有儿不幸早死有妇怜妪老义不嫁留以侍妪妪甚怜之欲择一赘壻乆之未获观子状貎非终寒薄者顾欲以妇奉箕箒可乎姜辞以自有妻不可妪请之坚姜亦以道途大困不得已从之其妻一日出撷菜顾有白兎逐不可得欲返兎即止又逐之又不可得欲返兎又止如是者屡遂追之一山上兎乃入一石穴中妻探其穴失兎所在乃得一石烂然照人持归以语夫姜视之曰此殆银鑛也冶之果得银姜遂携其银往寻其故人竟无得而归因思曰吾闻信州多银坑向之穴非银坑乎遂与其妻往攻之果银坑也其后竟以坑冶致大富姜于是携其妻与妪复归平江迎其故妻以归召昔所负钱者皆倍利偿之此亦怪矣余思其后妻怜其姑之老义不嫁此天下髙节而姜临逃亦有倍偿所负之誓亦足以见其人也囙縁㑹合夫妇相际天其以是报善人乎子范谓余曰刘信叔守合淝厥功髙矣然此一事亦有天幸者余曰如何子范曰闻其始与金人战金人布阵西北是日东南风大急尘沙击面金人大败他日战金人据上风刃未接风急反尘沙甚焉金人又大败若是非天幸者乎余曰自金人南下内外将士无一人为国家捐躯干出死力一见敌人之前驱者望风奔溃相袭为常惟刘信叔守庐州甲兵脆薄粮食单寡当时将卒闹然欲散信叔乃折箭为誓动狥忠义谕以祸福然后三军之士皆为之奋左右支吾卒能以孤垒折咆哮百万之师而夺之气然则返风之异安知其非精忠有以感动天地乎安得遽以为天幸也明道知金华县有人借宅居者偶发地得钱窖千余缗其主人至曰吾所藏也客曰吾所藏也遂致讼二人争不已明道问主人曰汝藏此钱几何时曰乆矣自建宅时即藏此钱在地矣汝借宅几何时曰三年明道乃取其钱尽以钱文𩔖之明道既视其钱文乃谓客曰此主人钱也客争之曰某之钱明道曰汝尚敢言汝借宅才三年吾徧閲钱文皆乆逺年号无近嵗一钱何谓汝所藏也其人遂服有富人于氏卒惟一子忽一日有一医蓦入其家言吾乃父也其子惊问之曰汝实吾子异时乞汝于汝父今吾老矣汝从吾归其子不服遂致讼其医具致其乞子于于氏词明道曰汝有何据曰有据曰何据曰某尚记一药方簿志其嵗月也明道令取药方至则帋墨甚古其后书云某年月日以第几子与本县于二翁明道留其方明日问其子曰汝年几何曰几何曰汝父寿几何曰几何明道以其子之言騐医所书嵗月合乃谓医曰汝诈也医曰某安敢诈明道曰汝所记嵗月与其子之年信合矣此特得其嵗月耳然汝有一缺漏处乃不觉医曰其有何缺漏明道曰以汝云嵗月考于氏之年时于氏之年三十四耳何得谓之翁其医遂语塞又有一富人亦有一子方孩无母乃有一壻将死属其壻曰吾以子累君幸君善抚之他日吾子长当使家赀中分之乃出手泽付其壻及其长不肯如父约其壻乃以手泽诉于县明道乃宻谓其子曰汝父智人也不如是汝之死乆矣惟其壻有半赀之望故汝保全得至今虽如是某人亦贤也不然方汝幼时岂不能杀汝取全赀耶今岂当较其半耶其子悟遂半分之明道在邑中视其民如家人或有所诉至有不持牒竟造庭口述者邑中事无晨夜得以闻尝夜半有杀人者明道惊曰吾邑中安得有此事已而思之曰当是某村某人也问之果然皆大惊以问明道明道曰曩者吾尝行诸乡遍閲诸乡人惟此人有悖戾气是以知之其明察如此尝有监司问明道借两夫取桑白皮曰本司非乏人顾闻桑白皮出土者杀人故非其人不可使惟公至诚格物所使皆忠厚可委所以奉凂耳富郑公知郓州有士人出入一娼家乆其后与娼竞乃挝其面碎之湼以墨遂败其面其娼号泣诉于府公大怒立追士人至即下之狱数日当决遣其士素有才名府幕皆更进言于郑公曰此人实髙才有声河朔间今破除之深为可惜公曰惟其髙才所以当破除也吾亦知其人非乆于布衣者当未得志其贼害乃如此以如斯人而使大得志是虎生翼者今不除之后必为民患竟决之沈文通来知杭州时有士人任康敖即作薄媚及狐狸者也粗有才然轻薄无行尝与一娼闹亦墨其面后文通知杭州闻其事志之一日文通出行春燕望湖楼凡往来乘骑者至楼前皆步过惟敖不下马乃骤辔扬鞭而过文通怒立遣人擒至即敖也顾掾吏案罪即判曰今日相逢沈紫微休吟薄媚与崔徽蟾宫此去三千里且作风尘一布衣遂于楼下决之此可为轻薄者之戒家兄门生有沈君章无他竒但性颇孝喜为狭邪逰一日宿妓馆因感寒疾以归苦两股疼其母按其股曰儿读书良苦常深夜閲书学中乏薪炭故为冻损耳君章谓余言其闻老母此语时直觉天下无容身处即心誓曰自此不复游妓馆矣后余察之信然此亦可谓善改过矣家兄门生有汤良器人品甚髙诗文字画皆肃然事继母至孝家兄既捐馆于江西殡洪州时良器已登第为江西司运司属官遭罹兵革乆不与家兄闻问相及舎姪横往扶䕶偶于一客次见之良器闻家兄死沛然流涕乃极力佐舎姪营办扶䕶事良器实贫甚乃尽取妻子首饰授舎姪家兄旅榇得以万里䕶归者良器之力十居七八予与良器欵不乆然心知其贤者其后果与子才善又大为李伯纪所前席其人固可知今又观于家兄尽力如此益信其为贤也故家兄之贤弟子惟孙力道陆虞仲汤良器萃先觉陈徳昭他余亦不能尽知在诸公间惟先觉不第而卒而徳昭犹在塲屋良器名不幸早世遂终于江西运司云家兄门生有施大任常知秀水嘉兴县始视事讼牒逾千纸大任皆不问独摘其无理者得七八十皆科罪是日决挞至暮其不尽者明日又行之自后妄状者往往皆屏迹徳昭有亲王子思知海盐县视事之初其讼牒亦如大任时子思不问独摘其一无理者对衆痛杖之杖讫子思起入宅堂去乃令一吏传教云知县以飰诸讼者飰罢指挥其无理用钱抽取其牒去及子思飰罢出已失其半矣由此言之为政不可无术正夫曰人言汉髙祖能用张子房髙祖安能用子房哉实子房用髙祖耳然观髙祖一村汉颇识道理能听人言语遂将驱使之见其时来因为成就之耳正夫曰人言陶渊明𨼆渊明何尝𨼆正是出耳正夫谓子才入有间妙矣然犹未若怀禅师云雁过长空影説寒则天无留雁之心雁无遗迹之意正夫曰譬之射者左亦见是的右亦见是的前亦是的后亦是的射者左射右射面射背射不论如何只是要中的如何是的曰仁正夫曰宰相须识体若不识体如何做得他王荆公为宰相毎与百官争一事皆亲书细字至数十札子犹不已岂是宰相体正夫曰天下有几等人譬如以物自地累至天上不知有几层也自家须要在第一层上立坐地始得正夫尝论杜子美陶渊明诗云子美读尽天下书识尽万物理天地造化古今事物盘礴郁结于胸中浩乎无不载遇事一触则发之于诗渊明随其所见指㸃成诗见花即道花遇竹即説竹更无一毫作为故余常有诗云子美学古胸万卷郁含蓄遇事时一麾百怪森动目渊明淡无事空洞抚便腹物色入眼来指㸃诗句足彼直发其藏义但随所瞩二老诗中雄同人不同曲盖发于正夫之论也渊明诗云山色日夕佳飞鸟相与还此中有真意欲辨已忘言时达摩未西来渊明早㑹禅此正夫云谓惠胜仲曰孔子在陈蔡之间弦歌不絶或几于遣胜仲曰胡为其然也弦歌自是日用乃不变常耳安得谓之遣子韶甚喜胜仲之言以告正夫正夫曰固也然圣人既当厄亦当辍其日用事以图所以出厄之道至图之不可乃安之如平日耳不然水火既逼兵革交至乃安坐不顾是愚耳何得为圣哉故孔子所以虽弦歌不辍终微服而过宋也正夫説万物皆备于我所谓狠如羊贪如狼勐如虎毒如蛇虺我皆备之正夫谓子才曰子路未可量如子路拱而立三嗅而作当是子路自有省处东坡待过客非其人则盛列妓女奏丝竹之声聒两耳至有终晏不交一谈者其人往返更为待巳之厚也至有佳客至则屏去妓乐盃酒之间惟终日笑谈耳旧传陈无已端砚诗云人言寒士莫作事神夺鬼偷天破碎神言夺鬼言偷天言破碎此下字最工今本乃作鬼夺客偷殊玉石矣此当言鬼神不可言客也窃闻王补之性至钝每课百字至五百遍始能成诵然精苦不已积久忽自通达王补之之名闻于四海故知学者有不勉耳勉之其有不至者乎性之利钝不计也子思曰有弗学学之弗能弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之若是者虽愚必明虽柔必强毛泽民题西湖灵芝寺可观房紫竹一絶颇佳云堦前紫玉似人长可怪龙孙乆未骧第放烟梢出檐去此君初不畏风霜有一相识妙于医沈元用谓今世和扁而论者弗之过年来颇觉声稍减以予思之良以好贿重故也子容曰医者好货重财已非其道况一好贿则有命于其间矣病者之瘥则系其命之厚薄也近人之多失岂非坐是乎天经尝言一箪食一瓢饮在陋巷人不堪其忧囘也不改其乐此孔子所以贤颜子也今人亦云箪瓢陋巷我能安之岂不可笑也夫颜子负王佐之才使小出所长取卿相如拾地芥然不肯茍进乃安于陋巷此所以贤也今之人无才无徳本是穷饿之人乃亦曰我能安贫欲将何为盖庙堂之上本是颜子着身之地今乃陋巷非颜子之地矣然乃能安之此所以为颜子也闾阎沟壑是汝着身之地今在闾阎沟壑中适其所尔又何言安焉天经之説极然今无志气人往往皆以此自安孔子曰贫与贱是人之所恶也不以其道得之不去也夫贫贱岂君子之乐哉然而不去者以我无贫贱之道故也既有贫贱之道安得不求去之如之何为去贫贱之道岂不以学不讲欤岂不以行不修欤岂不以不才无能欤此所以贫贱也既以此得贫贱在我者求去之如何日夜讲学日夜修身日夜进其所不能三日既尽求其穷我者已不得矣然后贵贱贫富举付之于无足道尔今乃惰慢荒逸一无所为而曰我能安贫是安于不材无状耳安得谓之安贫贱哉又曰贫者士之常且只问他何如是士子韶常夜梦陈子尚梦中忆其已死乃问曰公尚留滞幽㝠子尚曰公既不厌于生我亦何厌于死此语殊有理陈履常以监司非其人置其酒食于㕔角余既书之续以语茂实实大以为过当曰譬如阳货餽孔子豚孔子不应弃之亦食之而已余深不喜此论一时未有以荅茂实且方与他客语遂罢已而思之阳货之豚孔子未必食何以知之孔子曰吾食于少施氏未尝不饱以施氏食我以礼故知孔子食于他或不饱也推孔子不饱之意则阳货之豚安知其食也孟子曰请无以辞却之以心却之余深疑此事君子于辞受之际受则受却则却岂有受之而曰心却余因此知孟子之言所谓心却之者受之而不用也古人如此者倘实受享其利而曰心却是妄语耳货之豚正心却之物也魏公应为徽州司理有二人以五更乙㑹甲家如期往甲至鸡鸣往乙家唿乙妻曰既相期五更今鸡鸣尚未至何也其妻惊曰去已久矣复囘甲家乙不至至晓遍寻踪迹于一行业中获一尸乃乙也随身有轻赍物皆不见妻号恸谓甲曰汝杀吾夫也遂以甲诉于官狱久不成有一吏问曰乙与汝期乙不至汝过乙家只合唿乙汝舎乙不唿乃唿其妻是汝杀其夫也其人遂无语一言之间狱遂成游师雄殿院子也知真定县时朝廷新得燕山其仓廪北人皆席卷去燕山大饥朝廷命府州县输粮调牛车所在鼎沸惟寂然无所为吏人惧更进言之曰姑去诉县粮已集将行矣吏人皆叩头言罪不细且此事非仓猝可办今尚未蒙处分奈何诸县且行矣曰候诸县行乃白已而诸县皆行乃口召其民曰输粟事如何民咸曰晩矣曰不然吾所以不敷汝粮调汝牛车者正以吾自有粮在燕山故也民惊曰如何曰汝第往燕山固自有粮也汝毎乡止择能办事者数人赍轻赀往籴之民皆惘然遂敷出金银一一为区处毕临行又谓其人曰有余金当盛买牛车以归民至燕山所在粮运坌集米价顿落焉河北等路米有余遂籴纳之先至者以粮兑久不得纳皆卖牛车以自给其遣人遂以余金买之皆乘而归后其事达朝廷遂擢为河北运使邓光祖知严州某县时当绍兴中国家方创都钱塘所需林木甚大期且急所在鼎沸而光祖殊不经意乃徐集诸里正各置之即以朝廷所降木色丈尺人一纸令各具其界中凡寺凡庙凡驿凡官道有木与所降式様合者供不得脱一根既供乃令匠往视之皆合遂令里正伐之官特与粮不须臾木乃大集所得倍其数他郡县皆望青斩伐所残人家墓及民家要害甚衆而吏复夤縁求乞于其间所在骚然惟光祖丝毫无侵于民且不出一吏所得乃过诸县二者颇相𩔖故併及之有落解者作启事痛诋试官时丁葆光为试官复其启曰俯知有司之不明仰见君子之所养又云当俾志气塞乎天地之间无使精神见于肝膈之上又曰韫匵而藏何妨于待价之玉踊跃自试真所谓不祥之金郑毅夫以国子监第五人发举意不平为谢主试启事云李广事业自谓无双杜牧文章止得第五此犹可也又云骐骥已老甘驽马以先之巨鳌不灵置顽石而在上子韶言旧闾巷有人以卖饼为生以吹笛为乐仅得一饱赀即归卧其家取笛而吹其嘹然之声动隣保如此有年矣其隣有富人察其人甚熟可委以财也一日谓其人曰汝卖饼若何不易他业其人曰我卖饼甚乐易他业何为富人曰卖饼善矣然囊不余一钱不幸有疾患难汝将何赖其人曰何以教之曰吾欲以钱一千缗使汝治之可乎平居则有温饱之乐一旦有患难又有余赀与汝卖饼所得多矣其人不可富人坚谕之乃许诺及钱既入手遂不闻笛声矣无何但闻筹筭之声尔其人亦大悔急取其钱送富人退之于是再卖饼明日笛声如旧刘若虚言京师有富人欲得一行头难其人有人荐一人以徃富人却之其人谓其所荐曰某何以得却幸试问之荐者问富人富人曰我观其人不能忍饥此不足掌财荐者告其人其人曰某诚不能忍饥只能忍饱富人闻之遂召用之果满意子韶言某在史馆方知作史之法无他在屡趣其文耳俞与材説其所知史保人家京师有卖勃荷者其家常买之一日天大暑勃荷者至渴甚乞水于史史乃以尊酒劳之其人遂感激而去后京城被围史缒城出时城外悉已煨烬四顾人马复寂然史茫茫然行野中忧恐甚俄而见茅店两间史急趋之则一人家主人见史大惊曰官人为何至此此去咫尺即大兵不可前幸当留此所以慰借史者甚厚史乃问汝为谁其人曰官人忘之乎即卖勃荷者也异时尝蒙官人尊酒之赐时不忘今日官人幸至此某报尊酒之赐也史曰今京师外皆灰灭汝独能存何也曰某与一千人长厚善故获保全至今然行即遁耳且谓史曰斯人今当至官人宜伏牀下语犹未毕所谓千人长者果至与其人语久之乃去史方出问曰汝何为与斯人善曰家本旅店斯人曩时作河北商来京师已十余年则金人谋我国家已久矣所谓崛起者非一旦也史独以尊酒之惠其人感恩遂能免于死恩之施人其报效乃如此法言诎身将以信道也如诎道以信身虽天下不为也叔祖曰身所以信道也道之诎信系吾身也岂有身诎而道信者乎南子礼所当见也阳货礼所当敬也二者皆礼也非诎也孰谓见所不见敬所不敬乎杨永功之䘮余在焉有弔客至或先哭而后拈香或先拈香而后哭者二孰是余谓先哭而后拈香是盖其人始死往见其柩则哀情已生是时何暇为礼便当哭尔哭毕乃拈香跪奠始与之为礼且今孝子出见当先与之哭乎当先致其慰之辞乎是必先与之哭尔生死之情一也故商人先拜而后稽颡周人先稽颡而后拜孔子曰吾从周六义之説新义以风雅颂即诗之自始伊川谓一诗中自有六义或有不能全具者六义之説则风雅颂安得与赋比兴同处于六义之列乎盖一诗之中自具六义然非深知诗者不能识之夫赋比兴者诗也风雅颂者所以为诗者也有赋比兴而无风雅颂诗者非诗矣取之于人则四体者赋比兴也精神血脉者风雅颂也有人之四体使无精神血脉以妙于其间则块然弃物而已矣夫惟善其事者使精神血脉焕然于制作间于是有风雅颂焉风者何诗之含蓄者也雅者何诗之合于俗者也颂者何诗之善形容者也此三者非妙于文辞者莫能之三百篇皆制作之极致而圣人之所删定者也故三物皆具于诗中而风尤妙盖风有含蓄意此诗之微者也诗之妙用尽于此故曰言之者无罪闻之者足以戒非诗之尤妙者乎此所以居六义之首也欧阳公论今之诗曰冩难状之景如在目前含不尽之意寄之言外知冩难状之景如在目前此近于六义之颂也含不尽之意寄之言外此近于六义之风也子尚説君子向晦入宴息以谓向晦入宴衆人皆同之而未尝息惟君子然后能息言心之休息也叔祖善歌诗每在学至休沐日辄置酒三行率诸生歌诗于堂上闲居独处杖䇿步履未尝不歌诗信乎深于诗者也𫝊曰兴于诗兴者感发人善意之谓也六经皆义理何谓诗独能感发人善意而今之读诗者能感发人善意乎盖古之所谓诗非今之所谓诗古之所谓诗者诗之神也今之所谓诗者诗之形也何也诗者声音之道也古者有诗必有声诗譬若今之乐府然未有有其诗而无其声者也三百篇皆有歌声所以振荡血脉流通精神其功用尽在歌诗中今则亡矣所存者章句耳则是诗之所谓神者已去独其形在尔顾𣣔感动人善心不亦难乎然声之学犹可髣髴今观诗非他经比其文辞葩藻情致宛转所谓神者固寓焉玩味反复千载之上余音遗韵犹若在尔以此发之声音宜自有抑扬之理余叔祖善歌诗其㫖当不出此龟山教人学诗又谓先歌咏之歌咏之余自当有㑹意处不然分析章句推攷虫鱼强以意求之未有能得诗者也蘓仲虎説公用射隼于髙墉之上获之旡不利孔子系之辞殊可怪也曰隼者禽也谁道兽来射之者人也谁道鬼来如此安用释为三复其言乃知圣人有微㫖盖公用射隼于髙墉之上释之曰隼者禽也而射之者人也而词中本先已恭之孔子乃增一句云弓矢者器也此何理哉惟射隼者弓矢今词中乃不见弓矢是所谓藏器于身也圣人之㫖岂不微哉仁宗尝与宫人博才出钱千既输却即提其半走宫人皆笑曰官家太穷相又惜不肯尽与仁宗曰汝知此钱为谁钱也此非我钱乃百姓钱也我今日已妄用百姓千钱又一夜在宫中闻丝竹歌笑之声问曰此何处作乐宫人曰此民间酒楼作乐处宫人因曰官家且听外间如此快活都不似我宫中如此冷冷落落也仁宗曰汝知否我因如此冷落故得渠如此快活我若为渠渠便冷落矣呜唿此真千古盛徳之君也仁宗一日视朝色不豫大臣进曰今日天颜若有不豫然何也上曰偶不快大臣疑之乃进言宫掖事以为陛下当保养圣躬上笑曰寕有此夜来偶失饥耳大臣皆惊曰何谓也上曰夜来微馁偶思食烧羊既无之乃不食复由此失饥大臣曰何不令供之上曰朕思之于祖宗法中无夜供烧羊例朕一起其端后世子孙或踵之为故事不知夜当杀几羊矣故不欲也呜唿仁矣哉思一烧羊上念祖宗之法度下虑子孙之多杀故宁废食呜唿仁矣哉宜其四十二年之间深仁厚泽横被四海也家兄门生有孙力道在乡校与一同舎舒子进相友善子进本富家子后大贫有孀妇挟二孤累然从子进既不能为之资年寖老嫁无售者力道深怜之每自念使我忝一第必娶之无何力道果登第时年虽近四十然美丰姿贵官达宦争欲婿之者十数力道皆谢去遂归语舒氏婚及舒氏归已白髪满头矣力道与之懽如平生呜唿世称刘廷式之义谓千载一人今力道之事岂减廷式哉力道蚤年以贫不娶乃独以教学养遗孤平生所行皆忠厚事然未尝与人言亦罕有能知者力道名朝宗钱塘人终于江山县丞家兄门生有陆虞仲崇宁初同家兄赴省试明日省榜出是夜举子无睡者惟虞仲酣寝如平日黎明报虞仲遇同舎皆譟以入曰虞仲公遇矣虞仲方觉乃徐问曰彦发遇否同舍曰偶遗虞仲曰彦发不遇吾事不可知复酣寝如初人皆服其度量自登第后愈笃学其在仕路以风节着后以监察御史召未及供职而卒虞仲名韶之即子正父也二家兄蚤年力学冬夜苦睡思乃以纸剪团靥如大钱置水中每睡思至即取靥贴两太阳则涣然而醒其苦如此治诗善讲説其讲説多自设问荅以辞气抑扬其中故能感发人意故子韶谓家兄讲説有古法如公羊谷梁之文然江浙间治诗者多出家兄门前后登第者数十人而家兄反不第岂非命耶曩乆困太学尝有启事一聨云池塘緑遍又是春风河汉夜明忽惊秋月当时太学同者皆诵此语后推恩为某州㑹昌县主簿卒家兄讳国光字彦发祸福报应之理浅言之则不騐深言之则近怪故儒者之于祸福可以黙㑹难以言谈也古今论祸福者多矣惟子韶立论以为唐虞三代之时圣人在上其气在正其气正故祸福之应亦正也唐虞三代之下圣人不作故其气乱其气乱则祸福之应亦乱也然其间不能无小差者尧之圣而丹朱失天下舜之圣而商均失天下其善报为何如瞽之不仁而舜兴鲧之不仁而禹兴其恶报为何如以大槩言之则子韶之论然如向之所论则祸福之报莫切于父子之亲当尧舜之身故不能无疑然作善降之百祥作不善降之百殃本不差毫厘奈何不达理者指夫颜夭跖夀之事便疑其不騐也善哉老氏之言曰天网恢恢踈而不漏倘因此言推而达之则祸福之神理庻乎能黙㑹矣子韶省榜中有春秋试官一门生亦与试其试官尽授以平生所作春秋又云塲中当出某题某题冝熟记之有人微知其情且以告陈阜卿盖阜卿宗卿皆春秋也曰春秋额最窄此不可不记阜卿曰有命他日考试毕择明日奏名是夜有一试官忽羣䑕鬬不可睡听之䑕鬬落卷笼中其试官起驱之则寂然无有再睡其鬭如初审听之果落卷笼中也又起驱之复寂然如是者三其试官乃心动曰岂是中有卷子乎燃烛尽取落卷閲之果得一书卷大佳试官曰事已定虽得此何为姑留之明日试官方㑹茶俄而下座有一小试官起白知举曰春秋止当取二人取三人已侵他经分数矣今只取若干卷于书额大亏矣乞行处分遂䄂中出一状称説云云知举曰业已定奈何其试官曰固知无及矣然今日论列之万一有谪罪庻几免罪尔衆试官曰去一春秋易耳顾何所得书卷乎其夜试官陈䑕鬭之事皆大骇因出书卷观之衆皆称善遂出一春秋正其门生也其春秋试官犹争不已衆人不可竟见黜而阜卿兄弟皆遇岂不谓有天理乎阜卿名文茂常州人子韶榜中有许叔微尝梦有人告之曰汝无及第分叔微梦中遂恳其人以何道使某可第其人曰分止尔奈何叔微曰行隂徳可否其人颔首而去叔自此遂学医颇有得亡何其乡中大疫叔微遂极力拯疗之往往获全活者颇多一夕复梦其人唱四句云唿卢殿上请何事主王陈间隔唿六为五及是榜子韶既魁王郊第四人陈祖吉第五人叔微第六人叔微又应该恩升一名遂得第五人恩例所谓王陈间隔唿六得五其亲切如此唿卢者传胪之谓也关子开颇有前辈气尝为乡校直学令开图书匠开一图书匠姓蒋年七十余子开时亦年五十余蒋既开图书至索价若干子开售以若干不可又售以若干复不可子开素负气乃掷图书于地曰老畜生乃尔爱钱乃叱曰去安用汝甲为蒋色不动乃俯拾其图书徐纳怀中曰直学无怒老夫虽贱然尝与先长官徃来子开闻之悚然乃拱手至膝曰唯唯又曰长官尝有一帖不知昨日遂失礼于吾已受公家拜四世矣且可六拜延嗣既拜而起乃抚之如子姪然前辈受拜各自不同吕原明言欧公有故人子来拜者但手受初不辞让至荆公温公始荅拜至其人通寒温叙父兄交契毕再拜始不荅如此则受半礼矣吾乡关子开子东兄弟见米元章拜之元章曰忝蒙先长官不弃不敢荅拜遂平受八拜前辈受拜礼不同如此然以余意观之荆公温公最得中制云进道尝酒酣书乘流则行遇坎则止攻苦食淡吾素怀也或人厚我使红裙𫝊觞盘列珍羞吐之则忤人茹之则忤已当此之时但付之一笑陶渊明所谓觞来为之尽既去无吝情其此之谓廷光见此语乃指乘流则行遇坎则止谓余曰要湏古人下语至进道之言吐之则忤人茹之则忤已此语便然又曰必如此乎进道此一段为此宛转廷光意直须随波逐浪方明自在姑留于此使后人观之果庭光语然乎进道语然乎进道禖书云上士虽不读书亦进下士虽读天下之书亦不进惟在我辈正当读书耳进道此语殊有味虽然上士安可不读书进道第一等人乃自处以自必读书盖可知矣余隣人嵗畜一犬每满一嵗则卖之屠者至捕犬其犬跳梁号呌虽屠儿不能近其主人者往焉其犬正窘急间见主人乃揺尾贴耳作吚音声至以首揩摩其主人以为获所恃也俄而擒之以授屠者使人不欲视余谓隣人曰汝无卖犬犬可怜如是况平日有吠盗之功乎犬直几何吾当嵗授汝直隣人感余言亦不卖犬张九何镇蜀凡官于蜀者既不得以子属行及到官例置婢惟九何公不置婢官属遂无敢置婢者公闻遂买两婢官属乃敢畜之公将去任唿婢母嘱之曰当善嫁此女且厚赠遣之二处子也杜祁公请乞得请旅于洛中置一宅居之时欧公为留守祁公入宅即携具往庆欧公见门巷陋隘谓公曰此岂相公所居者当别寻一第稍寛者迁之公曰某今日忝备国家宰相居此屋谓之小固宜然异日齐郎承务居之大是过当竟不许曹彬平江南回诣阁门称曹彬勾当江南公事回而杜祁公罢相归乡里书谒称前乡贡进士前辈所以取功名富贵如斯而已温公每至夜辄焚香告天曰司马光今日不作欺心事夫君子行已固求合于道既合于道何必天地知之而天地亦岂不知温公何必告此哉公之为此葢自警之术也刘器之问道于温公温公曰自不妄语入自谓平生不妄语此事不学而能及细看之始知人岂得不妄语如与人通书问叙间濶必曰思仰推此以往皆妄语也赵清献公既致政归其清修益至每浣中衣不敢悬空处曰恐触汚神灵乃挂于牀使隂干推此其有欺暗室事乎清献平时𩔖蔬食不得已止一肉及对宾客殽核皆尽吴十朋家买鳗一觔得一枚其婢治之破其腹尾急纒其臂解去乃段之复急纒其臂至段尽其尾方定又异日学中烹鳝汤正腾沸乃以鳝投之鳝皆跳踯汤中有一鳝飞至屋梁乃复堕地而死呜唿可怪也已故鳗鳝不可不戒贪生怕死同于人也杭州江涨桥有富人黄氏惟嗜鼈日羔数鼈一日其庖者炰鼈以为熟也揭签盖有一大鼈仰伏于盖顶乃复入釜中须臾揭之其鼈又仰焉庖人怜之其厨适临河乃纵诸河羞余鼈以进主翁为讶其少以为盗之也鞭之两脾流血庖人痛甚卧灶下既觉顿觉痛止视两脾则青泥封其疮讶之俄而见鼈自河负泥而上庖人大怪之具以实告主翁主翁感其事遂不食鼈后遂舍其庐为寺即今之黄家寺是也有孚维心亨説者曰君子身虽处险而其心常亨予窃以为不然凡易言亨皆一字句以为必如是乃亨耳维心亨又坎岂曰置身之地故君子在坎不求所以出坎之道但曰维心亨乎彖曰坎险也行险而不失其正乃以刚中此也释有孚之辞夫刚中之徳行险而不失其正则君子处险之道尽矣然则维心亨乃言出险之道也亨者出险之谓谓君子欲出险乎维有此心耳吾心术能出险之道圣人既陈所以出险之道又指人以出险之路其释坎之辞始两尽矣他日子正过论易曰近思有孚维心亨未得其説偶一日闲昼卧乃闻隔壁两脚夫当渡江一夫曰钱塘江甚险汝託得此心否某乃抚席而起曰此有孚维心亨也余曰余此説旧矣子正名景端熈仲姪子正谓余曰孟子论浩然之气曰是气也至大至刚以直飬而无害则塞乎天地之间伊川则以至大至刚以直为句其下止曰飬而无害介甫则以至大至刚为句下曰以直飬而无害以伊川为句止能形容浩然之气于直字毫无功用以介甫为句直字方有力余深喜其説以为子正于学问知求日用处矣然有大不然者浩然之气安能无一直字无一直字则不成浩然之气矣何者直正是浩然正是飬无一直居其中则必至粗暴大则成荒唐又安能配义与道乎陈齐之谓余曰子贡以知见许故孔子特告之以汝与回也孰愈盖欲其自中入子贡不领反入知见中走故曰回也闻一以知十赐也闻一以知二孔子复晓之曰吾与回皆为知见作不为知见所困者惟颜子耳故曰汝不如齐之名长方本福宁人今居平江髙抑崇説修其天爵而人爵从之以谓修其天爵而人爵来从其不来奈何若不来是天爵无騐也若欲其来则与修天爵以要人爵何以异也所谓从者非此之从也从者任之而已兹四人廸哲于商不言成汤于周不言武王説者纷然子才曰无逸一篇皆谓享国长乆所以不言汤武耳然后衆説皆破文字有如此分明而不见者亦可怪也余尝爱族姪庭先説诗以为言之不足使言之可足却只如此也嗟叹之不足故咏歌之使嗟叹之可足却只如此也咏歌之不足故不知手之舞之足之蹈之也使咏歌之可足却只如此也惟都了他不得故独为之舞蹈耳滕元发始至殿前已取作第三人以犯谏见黜后复至殿前仍居第三时郑獬殿头杨绘第二人或问元发曰公平生以大魁自负今止得第三何其次也元发曰只为郑的獬杨的绘也王沂公作三元人皆贺之衆交賛其三元之盛公正色曰曽当时牕下读书意本不为此二字又在太学时至贫冬月止单衣无绵背心寒甚则二兄弟乃以背相抵昼夜读书人或遗之以衣服皆不受盖是时已气盖天下矣安得不亨达刘得初白蒙亨刘观皆太学名士太学魁往往三人皆专之一日尝在塲中㑹卷子得初先出之犯讳二人不言次蒙亨出之又犯讳二人亦不言最后观出之复犯讳二人亦不言三人者皆自喜谓二人犯讳魁将谁归及见黜始知皆犯讳此何容心有一青阳衍治周礼赴上京试其隣坐有人过午犹阁笔衍素不识其人遂起揖之曰日晩矣未下笔何也其人曰今偶困此题犹未有处奈何衍即与卷子令体之其人得衍文㑹其意须臾立就榜出衍魁其人本经第二人文至今载荣遇集中一人云乡中有士人某在塲中虽骨肉至亲扣之卒不告一辞而其人实髙才平生诗文混之东坡集中人莫能辨也今年且六十矣犹困塲屋陈阜卿兄弟居常卷子令所知恣观然兄弟皆早第由是言在彼不在此也章子平盐赋云运启元圣天临兆民监行事以为戒纳斯民于至纯方进卷子读运启元圣上动容叹息曰此谓太祖读天临兆民叹息曰此谓太宗读监行事以为戒叹息曰此谓先帝至读纳斯民于至纯乃竦然拱手曰朕何敢当遂魁天下此赋虽不切题然规模甚伟自应作状元当时破此四句亦岂有此意偶作如此看由是知世间淂失往往皆𩔖此耳庭先见予书王信伯始见伊川事以为侍立七十余日止得不为血气所迁一句庭先以为七十余日不语便是矣正不在此一句止此庭先具眼处但只此一句亦不是容易尝有数相识闲㑹话有一相识言旧有人于常买家以钱三千得一子石即石卵也漫用压纸有人见其石欲得之遽酬钱数千其人见其着价髙心疑之未与遂复増至二十缗其人见其着价愈髙其心益疑以为寳也遂不与然持此石屡年无他异人亦无顾者但见所知则摩挲其石曰此尝有人酬二万钱矣如是又屡年其亲知谓其人曰公持厥石乆矣谁有畴昔之价且卒无他异为公计不如一剖之恐其中或有异就如其价不过失二十缗而平生之疑以决岂不快哉其人然其説遂破之乃有一鱼跃出其中泓然清流也人皆异之但不知其人欲得此将何为峕何子楚在座曰是必有用也异时有人亦畜一石初不以为异胡人见之惊叹不已遂愿得此石遽酬万缗其人亦以酬价髙犹豫未与胡人守其石不去遂増至十万缗乃与之人问胡人此石何异也胡人遂取盆水以石置水中使人谛视之乃有一马现石中有飞动之状人问曰此石固异矣然何用也胡人曰此龙驹石以水浸之饮马生龙驹此无价寳也由是言之则其人之欲得子石意者亦若有此𩔖用耳余杭万氏有水盆徒一寻常瓦盆耳然冬月以水沃之皆成花所谓花者非若今之茶花之𩔖才形似之也盖趺蕚檀蕋皆成真花或时为梅或时为菊或时为桃李以至芍药牡丹诸名花辈皆交出之以水沃之后随其所变看成何花初不可定其色目也万氏嵗必一宴客观水盆花人亦携酒就观焉政和间天下既奏祥瑞而徽宗复喜玩物天下异寳咸辐辏颇皆得爵赏万氏以为吾之盆天下至异使吾盆徃当出贡献上蒙爵赏最厚遂进之及盆入乃不复成花矣几获罪呜唿人之爵赏岂容滥取也万氏水盆闻于江浙乆矣挹水浸之即成花顷刻无差一冒爵赏遂失其花岂偶然哉世之无义无命贪冒爵赏者观万氏之盆亦可以少省矣花之白者𩔖多香其红者殊无香今花以香名于世者白花居十七红居三惟荷花瑞香之种而香亦才𤨏碎小红耳不惟名于世者篱落田野间杂花之香者不可胜数大率皆白色而红色者无一二也固知戴其角者阙其齿傅以翼者两其足此理在天地间无物不然也本草云椒合口者杀人桑白皮出土者杀人鱼无目者与鳞逆者杀人如此十余种鱼无目者与鳞逆固未之见也今人烹炰岂皆能去椒之合口者店家桑白皮安能保其无出土者然亦未尝见杀人他物亦尔是果古人不足信欤余窃观本草之论药如左氏之论祸福凡人一威仪之失度一言语之不中节以为皆得祸本草言椒实之合口桑白皮之出土皆以为杀人一威仪之失度一言语之不中节未必遽得祸而左氏断之以必得祸盖有得祸之理也一椒实之合口一桑白皮之出土未必遽杀人而本草断之以杀人盖有杀人之理也既有得祸杀人之理则安得不慎今人食物或不死者盖其五脏和平血气强盛幸有以胜之耳不幸而是中失调血脉方乱则又以一物杀之祸莫测也北牕炙輠録卷下