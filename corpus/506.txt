孝经孝经序孝经序唐玄宗皇帝御制朕闻上古其风朴略虽因心之孝巳萌而资敬之礼犹简及乎仁义旣有亲誉益着圣人知孝之可以敎人也故因严以敎敬因亲以敎爱于是以顺移忠之道昭矣立身扬名之义彰矣子曰吾志在春秋行在孝经是知孝者德之本欤经曰昔者明王之以孝理天下也不敢遗小国之臣而况于公侯伯子男乎朕甞三复斯言景行先哲虽无德敎加于百姓庶几广爱刑于四海嗟乎夫子没而微言绝异端起而大义乖况泯绝于秦得之者皆煨烬之末滥觞于汉传之者皆糟粕之余故鲁史春秋学开五传国风雅颂分爲四诗去圣逾逺源流益别近观孝经旧註踳駮尤甚至于迹相祖述殆且百家业擅专门犹将十室希升堂者必自开户牖攀逸驾者必骋殊轨辙是以道隐小成言隐浮伪且传以通经爲义义以必当爲主至当归一精义无二安得不翦其繁芜而撮其枢要也韦昭王肃先儒之领袖虞翻刘邵抑又次焉刘炫明安国之本陆澄讥康成之註在理或当何必求人今故特举六家之异同会五经之旨趣约文敷畅义则昭然分註错经理亦条贯写之琬琰庶有补于将来且夫子谈经志取垂训虽五孝之用则别而百行之源不殊是以一章之中凡有数句一句之内意有兼明具载则文繁略之又义阙今存于䟽用广发挥孝经孝经卷第一孝经一卷开宗明义章第一仲尼居曾子侍子曰先王有至德要道以顺天下民用和睦上下无怨女知之乎曾子避席曰参不敏何足以知之子曰夫孝德之本也敎之所由生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿脩厥德天子章第二子曰爱亲者不敢恶于人敬亲者不敢慢于人爱敬尽于事亲而德敎加于百姓刑于四海盖天子之孝也甫刑云一人有庆兆民赖之诸侯章第三在上不骄髙而不危制节谨度满而不溢髙而不危所以长守贵也满而不溢所以长守富也富贵不离其身然后能保其社稷而和其民人盖诸侯之孝也诗云战战兢兢如临深渊如履薄冰卿大夫章第四非先王之法服不敢服非先王之法言不敢道非先王之德行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也诗云夙夜匪懈以事一人士章第五资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀盖士之孝也诗云夙兴夜寐无忝尔所生庶人章第六用天之道分地之利谨身节用以养父母此庶人之孝也故自天子至于庶人孝无终始而患不及者未之有也三才章第七曾子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其敎不肃而成其政不严而治先王见敎之可以化民也是故先之以博爱而民莫遗其亲陈之以德义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻孝治章第八子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉德行四国顺之圣治章第九曾子曰敢问圣人之德无以加于孝乎子曰天地之性人爲贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之德又何以加于孝乎故亲生之膝下以养父母日严圣人因严以敎敬因亲以敎爱圣人之敎不肃而成其政不严而治其所因者本也父子之道天性也君臣之义也父母生之续莫大焉君亲临之厚莫重焉故不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子不贵也君子则不然言思可道行思可乐德义可尊作事可法容止可观进退可度以临其民是以其民畏而爱之则而象之故能成其德敎而行其政令诗云淑人君子其仪不忒纪孝行章第十子曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄爲下不乱在丑不争居上而骄则亡爲下而乱则刑在丑而争则兵三者不除虽日用三牲之养犹爲不孝也五刑章第十一子曰五刑之属三千而罪莫大于不孝要君者无上非圣人者无法非孝者无亲此大乱之道也广要道章第十二子曰敎民亲爱莫善于孝敎民礼顺莫善于悌移风易俗莫善于乐安上治民莫善于礼礼者敬而巳矣故敬其父则子恱敬其兄则弟恱敬其君则臣恱敬一人而千万人恱所敬者寡而恱者衆此之谓要道也广至德章第十三子曰君子之敎以孝也非家至而日见之也敎以孝所以敬天下之爲人父者也敎以悌所以敬天下之爲人兄者也敎以臣所以敬天下之爲人君者也诗云恺悌君子民之父母非至德其孰能顺民如此其大者乎广扬名章第十四子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣谏争章第十五曾子曰若夫慈爱恭敬安亲扬名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得爲孝乎应感章第十六子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也脩身愼行恐辱先也宗庙致敬鬼神着矣孝悌之至通于神明光于四海无所不通诗云自西自东自南自北无思不服事君章第十七子曰君子之事上也进思尽忠退思补过将顺其美匡救其恶故上下能相亲也诗云心乎爱矣遐不谓矣中心藏之何日忘之丧亲章第十八子曰孝子之丧亲也哭不偯礼无容言不文服美不安闻乐不乐食旨不甘此哀慼之情也三日而食敎民无以死伤生毁不灭性此圣人之政也丧不过三年示民有终也爲之棺椁衣衾而举之陈其簠簋而哀戚之擗踊哭泣哀以送之卜其宅兆而安措之爲之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣孝经一卷