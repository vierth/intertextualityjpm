孝经定本提要钦定四库全书经部六孝经定本孝经类提要等谨案孝经定本一卷元吴澄撰澄有易纂言己着録此书以今文孝经为本仍从朱子刋误之例分列经传其经则合今文六章为一章其传则依今文为十二章而改易其次序朱子所删一百七十二字与古文闺门章二十四字并附录于后后有大徳癸卯澄门人河南张恒跋称澄观邢疏而知古文之伪观朱子所论知今文亦有可疑因整齐诸説附入已见为家塾课子之书不欲传之未尝示人云云葢心亦有所不安也其谓汉初诸儒始见此书葢未考吕氏春秋已引孝经之语至其据许氏説文所引古文孝经仲尼居无闲字知古文之仲尼闲居为刘炫所妄増人据桓谭新论称古文千八百七十二字与今文异者四百余字今刘炫本止有千八百七字多于今文八字除増闺门一章二十四字外与今文异字仅二十余字则较司马贞之攻古文但泛称文句鄙俗者持有根据所定篇第虽多分裂旧文而诠解简明亦秩然成理朱子刋误既不可废则澄此书亦不能不存葢至是而孝经有二改本矣干隆四十六年十二月恭校上总纂官纪昀陆钖熊孙士毅总校官陆费墀孝经定本孝经定本钦定四库全书孝经定本元吴澄撰仲尼居曽子侍子曰先王有至徳要道以顺天下民用和睦上下无怨女知之乎曽子避席曰参不敏何足以知之子曰夫孝徳之本也教之所由生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身爱亲者不敢恶于人敬亲者不敢慢于人爱敬尽于事亲而徳教加于百姓刑于四海葢天子之孝也在上不骄髙而不危制节谨度满而不溢髙而不危所以长守贵也满而不溢所以长守富也冨贵不离其身然后能保其社稷而和其民人葢诸侯之孝也非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀葢士之孝也用天之道分地之利谨身节用以养父母此庶人之孝也故自天子至于庶人孝无终始而患不及者未之有也右经一章子曰昔者明王事父孝故事天明事母孝故事地察长㓜顺故上下治故虽天子必有尊也言有父也必有先也言有兄也宗庙致敬不忘亲也修身慎行恐辱先也宗庙致敬鬼神着矣天地明察神明彰矣孝弟之至通于神明光于四海无所不通诗云自西自东自南自北无思不服右传之首章子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉徳行四国顺之右传之二章曽子曰敢问圣人之徳无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎右传之三章曽子曰甚哉孝之大也子曰夫孝天之经也地之义也民之行也天地之经而民是则之则天之明因地之义以顺天下是以其教不肃而成其政不严而治右传之四章子曰君子之教以孝也非家至而日见之也教以孝所以敬天下之为人父者也教以弟所以敬天下之为人兄者也教以臣所以敬天下之为人君者也诗云岂弟君子民之父母非至徳其孰能顺民如此其大者乎右传之五章子曰教民亲爱莫善于孝教民礼顺莫善于弟移风易俗莫善于乐安上治民莫善于礼礼者敬而已矣故敬其父则子恱敬其兄则弟恱敬其君则臣恱敬一人而千万人恱所敬者寡而恱者衆此之谓要道也右传之六章子曰父子之道天性也君臣之义也父母生之续莫大焉君亲临之厚莫重焉故亲生之膝下以养父母日严圣人因严以教敬因亲以教爱故不爱其亲而爱他人者谓之悖徳不敬其亲而敬他人者谓之悖礼圣人之教不肃而成其政不严而治其所因者本也右传之七章子曰孝子之事亲也居则致其敬养则致其乐病则致其忧䘮则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也子曰五刑之属三千而罪莫大于不孝要君者无上非圣人者无法非孝者无亲此大乱之道也右传之八章子曰君子之事上也进思尽忠退思补过将顺其美匡救其恶故上下能相亲也诗云心乎爱矣遐不谓矣中心蔵之何日忘之右传之九章子曰君子之事亲孝故忠可移于君事兄弟故顺可移于长居家理故治可移于官是以行成于内而名立于后世矣右传之十章曽子曰若夫慈爱恭敬安亲扬名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎右传之十一章子曰孝子之䘮亲也哭不偯礼无容言不文服美不安闻乐不乐食旨不甘此哀戚之情也三日而食教民无以死伤生也毁不灭性此圣人之政也䘮不过三年示民有终也为之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之为之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣右传之十二章孝经章句曩因朱子刋误校定子文受读厯观唐注宋疏及诸家解其说虽详其义亦有未明畅者乃辑此训释授之谆切卑𤨏葢取䝉穉易晓而已吴澄识刋误大雅云无念尔祖聿脩厥徳甫刑云一人有庆兆民頼之诗云战战兢兢如临深渊如履薄氷诗云夙夜匪懈以事一人诗云夙兴夜寐无忝尔所生先王见教之可以化民也是故先之以博爱而民莫遗其亲陈之以徳义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻以顺则逆民无则焉不在于善而皆在于凶徳虽得之君子不贵也君子则不然言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令诗云淑人君子其仪不忒子曰闺门之内具礼矣乎严父严兄妻子臣妾犹百姓徒役也孝经定本