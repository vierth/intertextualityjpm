万如禅师语录万如和尚语录序昔如来以一大事因缘出兴于世续其命者荷担之责无时可懈故未悟悟难悟己守难守己行难往往有善力偶谐虽名唱道秪属世谛流布于祖父田园未免抛家失业非具正见达圆机如覆载无心顺应不滞者不能堪斯任也吾于万如大师深向往焉师受法天童老人不事矜炫深居一庵与二三衲子草衣木食多历年所昨冬亲觐老人还适缁素合词坚请方起诺之会闽江善信不远千里虚曹山法席请师开炉于是飞钖南指勉应一期复弃而还则龙池勤旧赍彼中名公暨诸檀护尺牍请师继席龙池为祖父开化地慈音胜轨昭然在前照耀等于日月自非本际契合若磁石之于铁自然相吸者安能践其位披其衣行其令哉师虽每事恬退而时缘稔会法尔难辞况通真达俗等心普爱随宜摄受真得一行三昧者今读其语有收有放全杀全生肘后灵符逗机发药殆所谓腕头不费丝毫力恢恢乎游刃有余地者矣夫顺风之唿应者加疾当两世化缘已熟缵其绪者暨茨丹雘以终厥图事半功倍前哲有光使人谓禹门不死天童复生盖深蓄厚养培之者有素也为报百川来朝此地请歌唐人龙池篇为左券焉晋昌唐世济敬题万如禅师语录序万如大师住持东塔随机响应广度含灵余谒师禅室中偶举因缘数则丝来线去大有作家风规且喜天童一枝佛法又与么流将去也海岸道人黄端伯拜题万如禅师语录序德山入门便打临济入门便喝何处更着文字语言然浮山以一偈识白云祥庵主以一转语识聪老香林远在云门作侍者十八年称大悟辞行时一语不惬更留三年古人重言句如此盖贵知其落处耳末法淆讹雌黄莫辩非具正知正见续佛慧命嫡嫡相承谁能于十斛驴乳以一滴狮子乳迸散却万如大师天童密和尚法嗣也天童得法于幻老人上溯临济为第三十世源流历然谱牒具在单拈白棒掀翻窠臼穿尽天下衲僧鼻孔令十方参学义路偷心无处栖泊万大师于师传秘密深入阃奥亲承嘱累宗风大振今所居龙池故幻老人选佛场云山钟拂提唱重新遂使幻老人当年灯花熚爆声雷轰电掣照天照地孙祖同堂灵山一会俨然未散岂非栴檀之宿缘震旦之胜事哉所愿一切有情于此法语若见若闻若相传颂如闻涂毒鼓丧身失命去佛弟子梁谿高世泰斋沐书万如禅师语录序临济一宗代有杰起至天童密老人乃复载振凡瓶钖所临法筵龙象师师济济遐迩四众闻风神肃猗欤休哉可称极盛矣吾万大师参承有年得印心印今其据座敷扬拈条白棒断人命根若方便接引处横说竖说有说无说俱是大师婆心昊也捧读大师语录见其扫尽枝蔓抉剔本根斩绝理路单明向上真机所谓狮子出窟百兽潜踪亿千载之下何时何地何人而不归向于大师也哉斯临济一宗得密老人而中兴而大师于老人又始称克家之子谨序檇李如如居士黄承昊敬题万如禅师语录序万如和尚于崇祯辛巳间开法如如禅院剎竿方建日绕千指岁殣洊臻香积无匮尔时语录初就即属埽道人为序序曰尝论震旦圣贤之书一言半句尽可彻底不得彻者滞语言文字也于是大部般若西来以梵书左行滴骨滴髓开示何言非棒喝何句非麻三斤干屎橛无奈语言文字习气熟烂认翻译不认般若辜负黄面老子婆心无出头吐气分于是面壁老子西来抹煞翻译经典单提直指人心见性成佛讵知八字流传益添烂熟话头公案支离曼衍三车八藏难分轩轾认得棒喝字麻三斤干屎橛字者曾不认得西来意无乃此方语言文字实为魔崇何若并此八字梵书左行之教震旦人摸索鼻孔不着庶得少分相应有日㘞地一声响耶昔高坐道人不学晋语非简应对之烦的是面壁前直指一着子今万如和尚幻住苎溪微尘剎里机缘凑泊说法炽然只眼冷看却不曾道着一字句一时骑临济项筑天童肋掀倒黄面面壁两老子窠臼总是到家后白地风光不许旁人将甜颂蜜多浇佛头一点也倘此时有菩提流支在应弹指赞叹仍翻梵书左行转流西土两老子见之咄咄怪叱震旦中语言文字尽的的西来意的的威音王那畔事无有差别云此序自明迨清巳阅沧桑万和尚延主龙池整顿祖庭历有岁年复经鼎革于顺治丁酉示寂之后法嗣介为重梓如如曹山禹门三会语录送入楞严紫柏院经坊附藏流通拮据将事可谓法门干子矣奈因龙池原本付嘱机缘辄多更无异同于是同门昆季自立素严中明古镜松若古鑑法海永如尔初一辈法嗣群起有言和尚语录行世多册自于丁酉春汇刻全部删存十之一二编为十卷时欲送入藏坊因梓叙不恭留镇龙池覆按生前原本持论确有证据质成于埽道人稍加点定字句真蹟得还旧观此慧命衣钵所关法语义难假借片时率尔徐复翻然因为录成原序明着事宜以白诸方而昭千古谓是震旦中语言文字可谓是西来意梵书左行亦可而万和尚光明且长炳于三千大千世界矣顺治巳亥春仲国子司业前戊辰二甲进士虞衡郎副廷尉曹溪憨祖弟子福征道一居士谭贞默槃谈谨譔万如禅师语录目录卷首序文传卷第一住浙江嘉兴府如如禅院语录卷第二住福建兴化府曹山上生禅寺语录卷第三住荆谿龙池山禹门禅寺语录卷第四荆谿龙池山禹门禅寺语录卷第五荆谿龙池山禹门禅寺语录卷第六荆谿龙池山禹门禅寺语录卷第七示众机缘卷第八法语拈古颂古卷第九书问真赞自赞卷第十佛事杂着偈行实行状塔铭万如禅师语录目录荆溪龙池老和尚列传檇李严大参吕嘉祐仝校正师浙之禾郡秀水张氏子也讳通微号万如婴龄丧父随母金氏育于外家稍长从世父习业遽有出尘之志年十九投郡南兴善寺礼涵初公脱白后参方受具戒阅禅关策进遂提撕无字公案历扣名宿偶阅楞严至诸可还者自然非汝不汝还者非汝而谁恍有所得往参湛然澄和尚问无梦无想话一日湛上堂云众兄弟且道一切放下阿那个是主人公竖拂子云举头天外看谁是我般人师闻若暗入明特归养母遂卜居于华严桥之西刱凈明菴居处是时密云师翁住盐官金粟寺师造其室翁一见便问者位僧那里师便喝翁云老僧过在什么处云再犯不容云犯后如何师拟议翁便打云该我打你师汗流浃背从此心中疑塞仍归事母朝夕克证一日入城闻人家打小厮云看你藏在那里去师闻之释然遂口占偈云没处藏没处藏全身独露在街坊堪笑华亭摆渡汉葛藤打得太郎当虽然尚未自肯适因母逝遂再之金粟由是情不移物立志益劲一日见僧问师翁云如何是佛法的的大意曰近前来僧近前曰老僧从来未曾眼花僧罔措师闻洞彻玄旨顿释从前宝惜及观经诸公案是甚么弄猢孙圈缋欣归旧隐有居士黄清伯者与师道契日深遂鸠资买民屋易名桐月菴迁师居之寒暑一衲学不杂习经史传纪一目知源师虽了悟纵夺随方意不傲物交接沖和禾之士大夫咸推师德请主东塔师辞让不巳遂勉赴焉一时闻风趋影道俗具瞻于是结拈花社以策励仝志居三载四方耆宿咸来咨决于师师每却席以待如杭郡司李端伯黄公临禾必问道于师机缘载语录中师临众宽直所是必进之以礼非是则规之以道及辞院之日内外眷恋如失依怙焉崇祯乙亥冬天童老人七十大庆师怀香拜祝入门便喝翁云胡喝乱喝师又喝翁又云胡喝乱喝师遂礼拜翁打云你再喝喝看师云苍天苍天便行翁唿云万如我直下疑你者两喝道道看师云歇歇与和尚道遂出自兹师翁钟契固留住山师以院事辞归未久退院寻依座下命典客司次侍巾缶方亲智证咨辩益新一日翁问师云般若无知无所不知速道速道师拍膝而出又侍次举一翳在眼空花乱坠你如何会师诺声便出又一日问师云薰风自南来殿阁生微凉汝作么生会师云严霜初降彻骨皆寒曰天地悬隔师拂袖出复呈颂云薰风自南来殿阁生微凉遍界寒毛竖将身衲被藏鼻息鼾鼾一觉醒从来越国是南方师翁深加器重岁丁丑履素黄公承昊致书迎师归旧隐翁遂授师大法之嘱因山主履素别号如如居士故欣然书如如菴匾额是以改桐月为如如菴也于时德声益彰三年如菴遂成丛席辛巳冬檀护躬请开法四众骈集千指悦依壬午履素公莅任闽宪公清风俭节一临境俗易民欢闻曹山法席久虚钟鼓声沉杳公驰书有住持之请师欣然以赴进院之日公亲临请法升座其参叩盈室而风行闽粤是岁天童师翁示寂于台之通玄师闻计奔往且迎翁全身入塔于天童时癸未二月也居无何而随有龙池之请龙池者元一源禅师受得法师某逢龙即止之识始卓钖于上龙池次成丛林于中址当是时源师三赐号五敕大剎俱辞谢而独休老乎其间其骨塔遗颓幻祖在日嘱迁共一塔焉有凭虚阁避暑窟尚在余废莫知其代迄神庙间林壑寥落于时有毘陵唐太常凝菴公者居京师问道于幻祖机契执弟子礼遂延祖南来卜居于此即今下龙池是也重辟堂宇大成法席题曰禹门院而济上宗风从兹得振于南矣历甲寅幻祖西归密翁礼奉三祀方鄙接踵开法因仝门眷属不相为谋遂拂衣长往一虚此席念有三载维时翁主金粟赴黄檗迁育王后居天童所至道风遐播王公贵戚无不倾仰翁虽时恋祖庭不免千里间隔且眷属藩衍日久事生勤旧涤尘公者商之郡邑檀护议请天童法嗣择其德量相宜者来继此席俾山门尊重檀护悦其言辄致书天童敦请适因师翁葬事同门毕集众兄弟咸推师主龙池为久远之计遂以书敦请师慨然应诺踵幻祖绳规而虚巳接物和风渗人一住十六载明道德之广振祖父之条内外远近一时悦服始信众举之不谬耳师初入院薪不继炊廪无储积甫三载适遭鼎革烽烟遍布剑戟封林村埜之民辄城移山遯所留僧伽黎辈兀然萧寺中凭陵冠盗时恐吣肤及骨有谓师曰事将逼迫奈何师曰行教化临患难自古不免况祖塔重系奚可委而去之宁束手俟命而巳众闻师语併力坚持幸无恙呜唿为祖拥护为道持身而临难不惧者求之于时孰若师乎历乙酉越丙壬间虽天步初安道路间尚草窃充斥但闻入龙池者喟然兴善迁义或操戈入院瞻师颜聆师语皆拜谢而去繇是樵採入山之童牧俱沾师德云当是时禾中檀护屡致书迎师谓如菴为师发迹之地欲求重理缘兵燹之后芜秽不治师不忍从前心力隳于一旦于巳丑春至禾晤诸檀越耑为如菴嘱托务求得人泊一夕即返毘陵不意山中忽被横累有囚执僧行去者师闻之骇异不知殃及何由适常郡协镇曹公虎慕师拜访一见投诚叙次有山中书报遂对众开缄始知波及之累即将事细白于曹公公曰龙池虽密迩寇穴海内谁不钦仰为祖师道场即全身担任亲提面鞠其事一山之安赖公之佑也此非道德所感何机偶若斯耶时又屡经岁馑海内丛林俱告窘唯山来众甚多执事谓师曰廪虚库乏将若何师意殆欲言时尚未出口座下弟子各以意领而罄囊典衣捐金持化来众以安于是口碑载道参慕争先四方列剎莫不渴仰师至时径山天童兴善累次求请师以祖庭塔立刱守非易概谢不赴顺治癸巳仲夏师临花甲之庆缁白披诚而祝者罔辞远迩跋涉称一时盛事云师三建法幢任必先劳早夜勤督弗倦衲子升堂入室者机融利钝病去膏肓抚众御下老幼咸宜猥屑顽愚者师亦恕容相待聆师之诲皆抱谢负愧焉众中有病者师必躬临抚慰恒以香资备药饵调治师历尝甘苦自居禹门祖道重新百废具举道胜之韵应若春姁人人实往虚归乃至林木增翠草色遥香檀信云凑雨合皆不期然而然洵德符道化所至也师阐化念有余载有语录若干卷行于世师世寿六十四法腊四十五所化者数千嗣印者数十剃度者二百余人丁酉元夜舟在燕都普济院忽得梦境自立露地见大雪飘身口齿俱堕遂以手捧牙而觉遂增疑虑急欲遄归次日告其院主主曰此梦中幻境何足怪焉勉留坚请结夏解制于秋八月旋南至冬月抵常之龙兴院正拟谒师不俄顷而惊闻讣至心翳语绝逮奔赴师入灭七昼夜矣呜唿师逝也智灯灭焰法海停波天人悲集道俗失仪山光揜映泉鸟咽声大众孜孜兀兀若婴儿之丧怙也是山有娑罗树二株围数抱高百余尺相传谓一源禅师手植向甚凋落及师入院花叶荣盛师化之后花叶顿然衰萎亦异矣哉越明年八月十九日奉师全身入塔塔在山门前若干步塔基为毘陵唐氏所施师诞于万历甲午五月十五日示寂于顺治丁酉十月二十九日梁谿学宪汇旃高公世泰为师铭其塔顺治十七年岁次巳亥清和月嗣法门人行舟谨述万如禅师语录卷第一嗣法门人行猷等编住浙江嘉兴府如如禅院语录师于崇祯辛巳年十一月二十日诸乡绅孝廉文学等请开堂师拈疏云大众者道符子从作家手中出来诸佛妙义祖师骨髓尽在里许却请维那对众剖露宣毕指法座云三世诸佛历代祖师咸登此座提持法印诸人还知么若也未知为汝指点去也遂陞拈香云此一瓣香端为祝延今上皇帝圣寿万岁万岁万万岁伏愿道超尧舜德迈成康睿筭等南山至尊齐北极次拈香云奉为满朝文武天下官僚及本郡各位尊官今辰请主暨现前四众人等伏愿禄位崇高寿基永固同明出世胜因共证真常妙理又拈香云此一瓣香一十五年拨草瞻风东边请益西边寻讨觅得些儿如贫人暴富便有许多境界末后撞着箇老作家噼头一棒直得瓦解冰消今日对众拈出爇向炉中端为供养已经六据大剎现住明州天童堂上传曹谿正脉第三十四世密云大和尚用酬法乳之恩歛衣敷坐上首白椎云法筵龙象众当观第一义师云数载荒村藏我拙夜图一觉日三餐今朝推上华王座指出人人旧面颜众中还有举一明三底衲僧么不妨出来互相激扬看僧问大冶金圣凡不立正当师资契合未审如何分付师云也要你委悉进云恁么则千年古令重拈出万派朝宗一脉来师云不妨伶俐进云满院馨香谁不足几番彻底在长安师云好语多同僧举坐具云谢师答话师打云不可放过问世尊出世为一大事因缘祖师西来直指见性成佛和尚出世斩新条令一句作么生道师便打进云恁么则今日重光灵鹫事法音震处利群生师云赞叹有分进云声前一句超调御鼓腹讴歌乐太平师复打问选佛场开人天普集学人有一句子举似和尚得么师云合取狗口僧喝师便打问未结制前即不问正当结制时如何师云行住坐卧在其中进云结制意旨蒙师指还许学人单刀直入么师云恐不是者手脚僧喝师云果然僧复喝师便打乃云当阳显露迥绝週遮觌面提持顿超语路苟能机先领略立处皆真言外知归头头合辙便可向孤峰顶上盘结草庵不离十字街头灰头土面十字街头灰头土面不离孤峰顶上盘结草庵从教出没卷舒纵横自在直下坐断报化佛头揭示顶门正眼无一法不为妙用无一物不是真乘然后兴慈运悲广作梯航接引未悟同登觉岸秪如彻骨彻髓一句作么生道还委悉么巨灵抬手无多子擘破华山千万重复举保寿开堂三圣推出一僧寿便打圣云恁么为人非但瞎却者僧眼瞎却镇州一城人眼去在寿掷下拄杖便归方丈师云保寿虽则全提正令有宗师作略检点将来未免龙头蛇尾若是山僧待三圣道非但瞎却者僧眼瞎却镇州一城人眼去在即时摈出为甚如此诸人但晓逢强弱惟有山僧棒硬人上首白椎云谛观法王法法王法如是小参未举念时早蹉过才拟心处即染污个中消息少人知不是英灵徒露布到者里纵饶玄沙不出岭高亭不渡江脚跟下早喫三十棒况复三登九上一句千山虽然若一向把住牢关汝诸人向甚么处摸索不妨少垂方便使汝得箇入处竖拂子云大众还见么若也见得文殊即汝汝即文殊山河大地万象森罗一一为汝发机击拂子云还闻么如其闻得观音即汝汝即观音松声鹤唳鹊噪鸦鸣悉使󵋇本归源只如山僧未举拂子诸人未见未闻已前毕竟是箇甚么还委悉么知音不在频频举达者须教暗里惊上堂人能弘道非道弘人天高地厚海阔山深向上一关岂立主宾东西南北处处通津从门入者不是家珍胸襟流出着着皆亲拈拄杖云欲识箇中端的旨蟭螟一口吞干坤卓一卓下座上堂举西天国王问波罗提尊者曰我欲作佛不知何者是佛尊者曰见性是佛曰师见性否尊者曰我见佛性曰性在何处尊者曰性在作用曰是何作用我今不见尊者曰今现作用王自不见曰于我有否尊者曰王若作用无有不是王若不用体亦难见曰若作用时几处出现尊者曰若出现时当有其八曰八处佛性当为我说尊者曰在胎曰身处世名人在眼曰见在耳曰闻在鼻嗅香在舌谈论在手捉持在足运奔遍现俱该沙界收摄在一微尘识者知是佛性不识唤作精魂王闻是言心即开悟师召众云西天国王且置现前大众二六时中四威仪内还是佛性耶精魂耶若也定当得出可与西天国王同一开悟同一证入其或未然只知事逐眼前过不觉老从头上来上堂一大藏教有奇特事笑倒街头赵十四一大藏教无奇特事铁牛踏出虚空髓澄澄剎海月孤圆历历云山尽流翠子规啼血唤人归痴顽正被无明醉道不离人人自离寒山拾得槌胸背灵山空费老婆心少林直指阿谁会大众且道那咤忿怒菩萨慈悲相去多少竖拂子云一点水墨两处成龙上堂十五日已前总有西来大意诸佛玄机不得举着何故过去已过去十五日已后虽是白鹭下田千点雪黄鹂上树一枝花亦不得道着何故未来犹未来正当十五日天是天地是地僧是僧俗是俗穿衣喫饭运水搬柴未尝欠少一丝毫为甚十箇有五双不知落处如如不妨放开一线使汝诸人得箇入路竖拂子云拂子𨁝跳上天变成金翅鸟王将两翼一扇直得海水俱分把寿尽诸龙一时噉尽你诸人还知么良久云恶腊八上堂二千年前腊月八夜明星现时释迦老子蓦地抬头便知本命元辰着落处流传至今谓之佛成道日正当恁么时明星尚未出现诸人还知本命元辰着落处么若也知得超过释迦老子一头地何故为伊有箇明星在傥其未知更为指陈去也蓦拈拄杖云还委悉么千圣相传心地印当阳抛出大家看掷拄杖下座上堂宗门一着离言说万象森罗早漏洩睦州担板赵州无看来犹是多饶舌不饶舌顿超越陜府铁牛吼一声沧州狮子喫一跌旁观抚掌笑呵呵六月炎天飞白雪喝一喝除夕小参年穷月尽日无余拶到罗纹结角时但得转身亲吐气方能不负两茎眉东村王老烧钱讫西墅卢童鼓乱椎一段天然真境界惟除知有许谁知且道正恁么时如何通信卓拄杖云否极泰来通变化春回腊尽不颟顸元旦上堂僧问世尊拈花迦叶微笑未审笑箇甚么师云笑你不唧熘僧喝师云果然乃云元正启祚千山寒色改仪容万物维新在处冰河齐发燄新年头佛法是有石牛耕破劫前田新年头佛法是无处处敲锣并击鼓直得尧风普扇四夷八表乐昇平瑞雪呈祥蛮洞谿山蒙化育所谓庆集一人福流沙界且道林下衲僧以何报答遂插香云香爇一炉沉水供万年长祝圣明君天童专使送法衣至上堂僧问大庾岭头提不起如今已得在师边如何是祖祖相传底事师提衣角示之进云恁么则一句迥超千圣外满筵目击尽知音师云伶俐衲僧一拨便转乃云祖祖相传即此衣师师相授本无欺如今披上华王座普使人天着眼窥大众且道承受后又作么生将此深心奉尘剎相逢即便用钩锥喝一喝下座上堂春到阴晴不一那事从来条直日出万象光辉雨下虚空打湿日宫天子与四海龙王战斗不休舜若多神吓得通身冷汗出蓦然突出须菩提无诤法门为宣说自此各各罢干戈人人拍手生欢悦大众既是阴晴不一且道无位真人在阴处耶在晴处耶良久云依稀似曲才堪听忽地翻腾调不同上堂天地与我同根万物与我一体庭前指出牡丹花途路之人唤方止昨夜三更虎咬大虫天明起来蛇鳖鼻沧州狮子喫一鞭陕府铁牛流出血汝等诸人且作么生会良久云参晚参举僧问洞山云寒暑到来如何回避山云何不向无寒暑处回避僧云如何是无寒暑处山云寒时寒杀阇黎热时热杀阇黎师云洞山老汉能向百沸锅中下一杓冷水虽得暂时宁静犹未得永久清凉如有人问如如寒暑到来如何回避山僧亦云何不向无寒暑处回避待伊问如何是无寒暑处向他道退后着诸人还知么若也未知更听一偈热时白汗通身出冷彻寒毛遍体撑退后若能知落处从来寒暑不相侵上堂古路坦然平堂堂绝回互不动到其中举足即蹉过扬岐三脚驴玄沙白额虎秘魔爱擎叉禾山解打鼓咸谓度众生实无众生度虽然官不容鍼私通车马蓦竖拂子云还委悉么掷拂子下座解制上堂僧问草鞋踏破千山月瓦钵还余旧岁霜楖栗横担即不问竿头进步请敷扬师云近前来与汝道僧咳嗽师便打乃云心源湛寂澄澄不露智海渊深滔滔不竭鼓起春风扑面门无位真人遍体皆寒揭开丽日照虚空西来大意漏洩无多直得亘古亘今无别法前圣后圣悉同源不落功勋纵横自在且道布袋头开一句如何分付虽然竿木随身走须看途中绊脚绳上堂僧问古人云自从一见桃花后直至如今更不疑如何是不疑处师云待山僧有疑即道僧礼拜师便打问从门入者不是家珍如何是家珍师云领取者一问乃云灵云见桃花眼中着屑香严闻击竹耳里着水玄沙𡎺破脚指痛苦自家知雪峰九上洞山草鞋虚踏破者一队汉总是把髻投衙如如虽则不管闲非也要与诸人指箇正路卓拄杖云我见灯明佛本光瑞如此上堂举云门和尚一日拈拄杖云凡夫实谓之有二乘析谓之无缘觉谓之幻有菩萨当体即空衲僧见拄杖但唤作拄杖行但行坐但坐总不得动着师云云门恁么分疏未免令人作鬼家活计蓦拈拄杖云拄杖子在有破有在无破无在幻破幻在空破空凡夫二乘缘觉菩萨以拄杖画一画云许多闲名闲字一齐划断衲僧见拄杖不唤作拄杖行不唤作行坐不唤作坐直须动着何故住着即不堪上堂举叶县省禅师云广教有验人关截人机活人句还有人道得么若道不得孤负平生师云如如且无验人关截人机活人句惟有一条拄杖未入头底与伊一顿使伊入头已入头底与伊一顿使伊离其窠窟已离窠窟底亦与伊一顿前两顿诸人皆知后一顿莫说初学摸索不着纵饶久参禅客亦未知落处在卓拄杖下座上堂举南岳让和尚问僧云道一曾为人说法也未总不见持箇消息来僧云已为人说法了也遂令访彼待伊陞座但出问云作么生有甚言句持将来其僧依教往问一云自从胡乱后三十年不少盐酱其僧回举似南岳大称赏之师云马祖如贫儿暴富对人卖美家私南岳大为称赏亦似怜儿不觉丑如如当时若见便与一坑埋却何故曹谿波浪如相似无限平人被陆沉上堂猫有歃血之功虎有起尸之德声闻念念趋寂菩萨当体全空北俱卢洲长粳米饭食者满面春风文殊忽起佛见法见贬向二铁围山且道达磨九年面壁又作么生卓拄杖云罕遇知音上堂在天而天在人而人不求解脱本自无绳文殊自文殊文喜自文喜苟能如是见何须别问津龙蛇混杂凡圣交参若也不荐蹉过目前云门煳饼赵州茶曹山白酒金牛饭虽然滋味十分佳沾着些儿通身烂且道你有拄杖子与你拄杖子你无拄杖子夺却你拄杖子又如何话会还明得么干坤容我懒名利任他忙上堂一勐直前万牛挽不转全身退后千圣不知踪不前不后一句子三世诸佛不能诠历代祖师提不起直须盖天盖地耀古腾今正眼洞明迥无依倚更须知有宾主相见底事却如大将临敌自有鬼神不测之机岂不见僧问百丈如何是奇特事丈云独坐大雄峰僧礼拜丈便打若是箇中人一些瞒他不得苟或意地踌躇未免乡关万里上堂曹谿路上不许别开蹊径少室峰前那许指东话西若是倚墙靠壁之徒到者里未免茫然偶忆旧因缘两则不妨举来重为註破六祖问南岳云甚处来可谓探竿在手岳云嵩山来忒杀朴实头祖云什么物恁么来不可咬名嚼字岳云说似一物即不中计穷力尽祖云还假修证也无重重勘验非好手岳云修证即不无污染即不得难出鬼窟家乡祖云即此不污染诸佛所护念汝既如是我亦如是误赚几多人又二祖神光问达磨云诸佛法印可得闻乎举心即错动念即乖磨云诸佛法印不从人得你来东土作么光云我心未安乞师与安泼油救火磨云将心来与汝安惯会就窠打劫光云内外觅心了不可得什么所在去了磨云我与汝安心竟且信一半所以三世诸佛历代祖师实无一法与人只解解粘去缚使箇箇独脱无依人人自繇自在今有将佛祖言教以为宗旨密室商量递相传授他日阎罗面前喫铁棒有日在不见巖头云若将实法与人土也难消拈拄杖云大众且道者箇是实法耶非实法耶若道是实法土也难消若道非实法茫茫业识还委悉么此处不能明实际他年怎透死生关卓一卓下座上堂十方无壁落四面亦无门杲日正当空内外悉明彻过去诸佛现在诸佛未来诸佛各各住于本位山自青水自绿松自直棘自曲未尝变易一丝毫秪如诸佛出世祖师西来更为甚么事忽有师僧闻恁么道呵呵大笑而退山僧即唤维那明窗下安排何故不见道伶俐衲僧难得上堂水不洗水金不博金雨下地湿日出天晴释迦老子雪山受了六年饥冻徒自苦辛明星现时似乎证入却也未真临济大师三度于黄檗处问佛法的的大意三度被打忍气吞声且道极则一句又作么生卓拄杖云碧岫云生上堂有水皆含月无山不带云壶公瓢子里别有一干坤若也知消息归家罢问程所以道其住也坐断天下老和尚舌头其去也千人万人罗笼不住到者里更须知有照用同时人境俱夺始得上堂迷之原无失悟之原无得得失既忘怀扶桑耀红日喝一喝下座上堂威音那畔空劫已前者一着子未尝动着一丝毫及乎万姓纷纭千差显露者一着子亦未尝动着一丝毫只贵伶俐汉子直下承当便能得大受用苟或三撘不回岂免沉迷苦海秪如龙潭吹灭纸灯处德山见甚道理便尔自肯虾蟆吞大虫上堂释迦掩室于摩竭净名杜口于毘耶明明鬼窟藏身普慧云兴二百问普贤瓶泻二千酬要且葛藤不少直饶二途不涉别有出身之路正好朝打三千暮打八百秪如古德云你有拄杖子与你拄杖子你无拄杖子夺却你拄杖子大众既无拄杖子又夺箇甚么千古万古黑漫漫填沟塞壑无人会上堂一大藏教是箇切脚正文从来无人读着山僧今日从头读去也空手把锄头步行骑水牛人从桥上过桥流水不流忽有箇师僧出来道也是切脚山僧即向伊道许阇黎具眼且道是醍醐句毒药句上堂即色明心附物显理白鹭下田千点雪黄鹂上树一枝花千峰顶上浪滔天大洋海里火光燄露柱着衫南岳去灯笼沿壁上天台秪如华严会上五十三员善知识各显家风引得善财童子百城烟水走得脚皮穿毕竟有何所得释迦参见然灯上堂举古德云忍忍三世如来从此尽饶饶万祸千灾从此消默默无上菩提从此得慈受禅师云会得此三转语好箇不快活汉慈受正是得人一牛还人一马泼水相唾插嘴厮骂卓拄杖云平出平出师云慈受禅师恁么批判初看时似有超宗异目见解仔细检点将来却是自无决胜之策一味纳币讲和且道如如意在甚么处铁鞭击碎珊瑚树惊起土神藏北斗上堂良久云若恁么承当去分明头上安头更或别有商量未免斩头觅活到者里直饶将佛祖言教一时会尽亦是噇酒糟汉于本分事了无交涉把三千大千世界中物一时觑破唤作逐物奔驰直至弥勒下生未有歇脚处在岂不见经中道无色无受想行识无眼耳鼻舌身意无色声香味触法无眼界乃至无意识界忽有师僧出来道既无五蕴六根六尘六识得非落空乎山僧向伊道浮云散尽虚空阔自有孤轮耀古今上堂言中有响句里呈机举一明三道头知尾若是者般汉自然外不见有山河大地内不见有见闻觉知上不见有诸圣下不见有凡愚直得一念不生全机独脱千差合妙触处圆成至于一动一静一语一默一去一来一出一入似金博金如水投水全凭此箇威光不向别处流转且即事即真一句作么生道风暖鸟声碎日高花影重上堂心不是佛智不是道千手大悲何处寻讨欲寻讨须及早海上诸峰半插空必须亲到蓬莱岛无目仙人遍界观丈六金身一茎草西风急林叶扫熟睡东山王大老须弥顶上浪拍天长安城外日杲杲喝一喝下座上堂百草颠头一句子久参未免踌躇一毫端上三千界伶俐衲僧罔措若是其中人自然机先领略言外知归直与过去诸佛现在诸佛未来诸佛同一眼见同一耳闻同一鼻嗅同一舌尝同一身触同一意思凡一举动无不皆同虽然秪如无位真人又同箇甚么掷拄杖下座上堂腰包顶笠紧峭芒鞋万水千山参寻知识此唤作舍己从人向外求觅见得箇事牢牢把定二六时中未得脱洒唤作骑驴弗下病在膏肓还有不堕二种窠窟者么如有出来通箇消息如如为汝证明如无其人蓦拈拄杖云看看惟有者条拄杖子亦不舍己从人亦不骑驴弗下信手拈来着着超今迈古截断凡情圣解独露本有光明只如透出情尘一句作么生道心花顿发轮回息高步毘卢顶上行受福建曹山上生禅寺请上堂拈帖示众云二千里外有知音特地来通箇消息大众若欲悉端倪却请维那朗宣出宣毕僧问闽城消息即不问临行一句是如何师云紧峭草鞋进云未审常随多少众师云只是山僧乃云衲僧家风毋固必出入都来难较量若道我行我却住若道我住我却行所以道动若行云止犹谷神既无心于彼此宁有象于去来云月是同建水吴山不隔线随身竿木八闽两浙脚跟头在处即真遇缘即应不用安排拍拍是令且箭锋相拄一句作么生道相逢不拈出举意便知有上堂如如院里无禅道可参无佛法可学一味栽田博饭引水浇蔬你诸人向诸方学得底本子上看得底必须一齐飏下做箇洒洒落落衲僧设或宝惜不舍总名噇酒糟汉莫谓山僧不道破便下座上堂妙峰顶上从来不许商量直得风飕飕地第二峰头不妨说七道八未免闹浩浩地若有箇汉出来两头坐断中道不安自谓见识超卓若到如如门下正未有喫棒分在何故不见道你恁么我却不恁么你不恁么我却恁么且道毕竟如何若无举鼎拔山力千里乌骓不易骑上堂举教中道见见之时见非是见见犹离见见不能及师云大小释迦老子话作两橛好与三十拄杖蓦竖拂子云还委悉么野色更无山间断天光直与水相连击拂子下座万如禅师语录卷第一万如禅师语录万如禅师语录卷第二嗣法门入行猷等编住福建兴化府曹山上生禅寺语录师于崇祯壬午年四月初六日入院三门我此法门八字打开脚下无私直往直来且入门一句作么生道拽拄杖便入佛殿灵山一会俨然未散直下见得不隔一线从他三十二相八十种好山僧到者里都卢盖覆却展坐具伽蓝堂护教伽蓝丛林之主山僧敬爇一炉香灵山受嘱尽在此拈香便烧祖师堂默然坐地巳成话堕才涉言诠葛藤露布而今截断两重关一句当阳绝回互拈香云大众急着眼觑据室摩竭掩室毘耶杜词虽然坐断古今要且不堪为法且山僧如何施设纵饶铁额铜头汉几煅红炉始放行上堂师指法座云坐断报化佛头独踏毘卢顶上诸人若欲共观瞻普请大家高着眼遂陞拈香祝圣毕又拈香云此一瓣香冲风冒雨一十五年未得歇脚末后撞到金粟峰前打破疑团如如巳曾酬价今日第二回拈出爇向炉中专为供养现住浙江台州府通玄堂上传曹谿正脉第三十四世密云大和尚用酬法乳歛衣敷坐维那白椎毕师云飘飘一叶过莆中列岫浑呈世外容千古曹山亲到此不妨重展旧家风众中还有擎头戴角底衲僧么出来试𨁝跳看僧问远离秀水到曹山济济人天共仰观五位君臣即不问斩新一句请师宣师云万古长空一朝风月乃云揭千圣正眼阐向上宗乘只贵法脉流通当阳直截所以从上古德或行棒下喝或辊毬打鼓或建立五位君臣或说六相妙义或言满天下或默然面壁门庭虽异无非显扬此箇威光若是伶俐汉子举着便知落处直下家邦安贴其或未然山僧更为当阳披露去也竖拂子云麈尾头边亲荐得卷舒杀活总临时复举僧问本寂禅师世间何物最贵寂云死猫头僧云死猫头何为最贵寂云无人着价师云本寂拈出死猫头无人着价包藏臭秽直至如今山僧今日既继其席不免与伊拨开一线放出恶辣气息一任熏天炙地毋论有鼻孔无鼻孔闻着管取裂破脑门脱或未然听取一颂曹山拈出死猫头千古令人价莫酬日炙风吹狼借尽腥膻扑鼻卒难收小参夏共秋来口懒开须知箇事绝安排诸人直下明端的方见山僧为尔侪大众还知曹山为人处么若也知得日用之中四威仪内便能如天普盖似地普擎如日普照如风普吹自然头头获妙处处逢源如其未能且向三条椽下七尺单前高着蒲团挺起嵴梁觑捕看毕竟是甚么道理今日也觑捕明日也觑捕忽然一日觑捕得透亦莫生满足之想更须觑捕到尽十方世界无非此事乃至婬房酒肆虎穴魔宫无边香水海浮幢王剎无一处不是此事无一法不是此事全身契入始得自繇脚跟稳密胸次无疑坐断报化佛头直踏毘卢顶上婢视声闻奴唿菩萨到与么地方好来山僧手里请棒喫喝一喝归方丈闇斋黄兵备请上堂僧问佛祖门风即不问台旆光临事若何师云谁不瞻仰进云可谓门内有君子门外君子至师云知心能几人进云与么只有好风来席上更无闲话落人间师云寒毛卓竖一句作么生道进云直得通身庆快去也师云真箇那进云不妨高着眼师云分付自巳问作家相见即不问如何是佛法的的意师云雨过万山青进云谢师指示师便打乃云堂堂独露离是绝非赫赫灵明辉今耀古宽廓非外十方世界目前观寂寥非内无边剎海毛孔里不落二途千圣罔测超出格量触处皆玄所以桂花香处裂破山谷鼻孔蛙鼓鸣时打失子韶眼睛尽谓穷途落魄谁知衣锦还乡今日明眼人前岂敢囊藏被盖直与当阳拈出竖拂子云还会么天上有星皆拱北人间无水不朝东上堂明头合暗头合直得虚空活鱍鱍日往月来岂暂停亘古亘今不坏灭日面佛月面佛千变万化何曾歇灵山拈出一枝花迦叶头陀笑不辍说时默默时说空生巖畔花如蝶英灵岂向那边寻扫尽自己闲枝叶两堂首座蓦相逢彼此同时下一喝伶俐衲僧眼未清劳他临济分明说大众且道分明说箇甚么不见道宾主历然喝一喝下座上堂放下便安稳直得四稜蹋地撩起任纵横管教八面玲珑东胜神洲打鼓西牛贺洲起舞拄杖子蓦跳上兜率陀天将弥勒法座一掀掀倒惊得诸天怖走蟭螟虫把四大海水一吸吸干诸大龙王不觉齐声大叫大众且道叫箇甚么卓拄杖云从今窠窟无安立直得全身没处藏上堂佛佛道同祖祖相印旷劫只在目前不落言思动静直得天高地厚海阔山长于一毫端现宝王剎坐微尘里转大法轮易短寿作长年改禾茎为粟柄自然罪花顿落转祸为祥惟凭者着子不用别商量大众且道如何是者着子喝一喝下座上堂天晴日头出雨落地上湿若也荐得时万事俱了毕傥其不荐未免茫茫业识山僧少垂方便不动旗鎗使汝诸人坐享太平顾视左右云幸然家里坐不用别追寻上堂觌面荐得犹涉途程机先领略乡关万里更若谈玄谈妙论性论心满脸风尘通身泥水须知此事三世诸佛说不到历代祖师提不起惟贵格外衲僧等闲坐断千差亲证不生灭地自然不落第二见不落第二机直得孤迥迥峭巍巍谁敢当阳觑着秪如古人道须参活句莫参死句且道如何是活句良久云参罢归堂喫茶上堂一念不生万缘脱落超出格量天宽地廓佛祖尚未知他人焉摸索碧眼胡僧入大梁满把珍珠蓦面撒东海龙王伎俩穷笑倒街头徐八伯拈拄杖云大众且道碧眼胡僧还带得者箇来么复云若不带来将甚么撒喝一喝下座上堂举起便明触着便断毫发无差难逃识见问着不会拶着不识铁壁银山犹未透得山僧别有箇指示处卓拄杖云天不能盖地不能载随处称尊迥绝对待复卓一下上堂举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉唤僧僧应诺泉云去汝不会我语师云若论摩尼珠非惟者僧摸索不着直饶南泉亦未知落处在众中还有与古人雪屈者么有则出来与山僧拄杖子相见如无听取一颂摩尼珠光烁烁千手大悲难摸索惟许英灵勐丈夫当阳拈出济贫乏喝一喝下座上堂道无方所那堪住着道绝功勋岂容造作道非知解安许卜度道非形相胡为执捉洞山拈出麻三觔赵州直指庭前柏龙女献珠世尊纳受善财南参入弥勒阁虽然路径各别要且同归者着秪如扇子𨁝跳上三十三天触着帝释鼻孔东海鲤鱼打一棒雨似盆倾又作么生商量良久云金刚与泥人揩背一擦骨出上堂他家自有通霄路十圣三贤皆罔措同道之八方许明不是知音徒话堕棒如雨点谩施呈喝似雷奔总蹉过纵饶言下即知归早被灯笼来看破所以道参禅须是铁汉着手心头便判直趣无上菩提一切是非莫管且不落阶级一句如何通信以拂子打圆相云若能未举知端的千圣齐教立下风上堂士问如何是夺人不夺境师云门外山河秀庵中坐寂寥如何是夺境不夺人师云堂堂常独露大地无寸土如何是人境两俱夺师云追到乌江刎江山尽属刘如何是人境俱不夺师云圣主垂衣治渔樵乐太平乃举盘山云心月孤圆光吞万象光非炤境境亦非存光境俱忘复是何物洞山云光境未忘复是何物师蓦拈拄杖云冲开碧落松千丈截断红尘水一谿卓拄杖下座上堂法无二相道绝多岐但能蓦直行将去透过云门一字关相逢敲出金刚髓截断楞严义八还到者里若说有生有死有去有来总是正眼未开寐语不醒山僧忆得宝公一偈举示大众鸡鸣丑一颗圆光明已久不见头亦无手天地坏时渠不朽未了之人听一言只者如今谁动口喝一喝下座通玄讣音至上堂昔日世尊涅槃会上告众云汝等若谓吾灭度非吾弟子若谓吾不灭度亦非吾弟子本师大和尚于本年七月七日午时示寂于通玄堂上且道是示寂耶非示寂耶如其未知岂不见道当阳一着不落两头脚下无私贵传正脉且道正恁么时如何施设普请大众齐诣真前烧香供养上堂路逢达道人不将语默对拈出死猫头膻风遍界起或有触着时牙爪通身备直得花开雪谷春日出冰壶晓不萌枝上凤凰飞无影树下狮子遶喝一喝下座上堂眨得眼来早巳蹉过笑杀旁观现成公案放汝三十棒颟顸不少台山婆子我为汝等勘破水中咸味我当时若见一棒打杀与狗子喫贵图天下太平梦里惺惺若是久参宿学一一自知落处傥或晚进初机难免银山铁壁所以道单明自己不明古今此人工夫未到田地未稳若明古今不明自己亦是关键不透眼目不开直饶明得自己透得古今若到曹山门下正好喫棒何故欲作我家亲嫡子还须痛受恶钳鎚上堂一句明千句万句悉皆明一机透千机万机一齐透五百尊者变作牛却使赵州笑破口集云峰下四藤条梵志两处亲负堕百草头上荐老僧直得面南看北斗若是风吹不入雨打不着底衲僧直下向朕兆未形已前一觑觑破自然无人无我绝是绝非得失短长一时坐断于二六时中四威仪内一语一默一动一静尽是本地风光西来大意只如直显本宗一句作么生道石虎空中吞皓月泥牛海底吐风雷上堂法离见闻见闻非法道绝言诠言诠非道若是箇中人自然顶门上具眼脚跟下无私出没卷舒得大自在万缘脱落千圣莫窥得失两忘是非杳绝蓦拈拄杖云大众还会么如其不会听取一颂金刚妙智离名相赫赫光明耀大千欲识当阳一句子试看火内绽青莲连卓拄杖下座冬至上堂群阴剥尽一阳生铁树枝头花正新佛道儒宗同泰运冷灰爆出一星星直得万物光辉千山改色虽然如是犹是生灭边事若是箇中消息往复无间动静一如宽若太虚明如杲日且道毕竟如何以拂子打圆相云独露当阳无向背不随寒暑自相亲上堂僧问古人道佛来与祖来总与三十棒未审利害在甚么处师打云在者里进云莫便是和尚为人处么师云莫谤曹山好僧喝师复打乃云一九二九林林落木赤条条仲冬季冬叠叠云山呈面目望州亭与汝相见了也乌石岭与汝相见了也僧堂前与汝相见了也乃是彻底婆心如何是佛麻三觔如何是佛殿里底如何是佛新妇骑驴阿家牵可谓十分成现果是通方上士便见物物归元迷性之流难免头头逐妄山僧总与绝断使诸人各各归家稳坐以拄杖画一画云虽然说得十分真不若一番亲见面上堂十五日以前踏破铁鞋趁不及十五日以后尽其伎俩跳不出正当十五日涧水碧枫树红须信禅门触处通拈拄杖云一条楖栗纵横用直指当机达本宗卓拄杖下座上堂便恁么去两重公案不恁么去痴猫守窟恁么不恁么总与截断须知当人分上如天普盖似地普擎直得净裸裸赤洒洒本自圆成岂容外觅良繇群情不了所以劳他先圣出来应病发药随机设教但为救迷原无实事众中或有箇汉才闻恁么道撩起便行千棒打不回头然后向有佛世界互为宾主无佛世界独自称尊扫尽名言惟传正脉使依草附木之徒各各自成自立方不忝为佛祖儿孙且道不从人得一句如何通信释迦老子贫如洗迦叶头陀富有余上堂经中道应如是知如是见如是信解不生法相蓦拈拄杖云大众唤者箇作甚么若唤作法相却是曹山拄杖子若唤作曹山拄杖子唤甚么作法相苟向者里检点得出管教一切处作奇特事不动一丝毫脚跟下亘坚密身遍尘沙界坐断千差路不出四威仪含古今于一念空人我于剎那直下是箇现成公案岂用纤尘造作秪如无障碍一句作么生道三十六条花柳巷晨昏曾不禁人行上堂谈玄谈妙业识茫茫说有说无葛藤窠窟行棒行喝鼓粥饭气举古举今守株待兔更说向上一关末后一句大似钻冰取火掘地觅天到者里直饶伶俐衲僧无处下手且道毕竟如何即是数声清磬是非外一箇闲人天地间上堂诸佛是了事凡夫凡夫是不了事诸佛只缘一念迷悟便有圣凡之别岂不见天龙竖箇指头俱胝忽然悟彻鸟窠一吹布毛慧通当下休歇我此门中只贵直截根源那许寻枝摘叶果能如是相应纵遇锋刀常坦坦假饶毒药也闲闲通身不挂一丝毫坐断十方孤迥迥秪如不落常情一句作么生道一切圣贤如电拂大千沙界海中沤上堂才见山僧鼓两片皮说黄道黑便作佛法会殊不知山河大地万象森罗风动尘起云腾鸟飞皆为诸人显扬第一义谛若也会得便可归家稳坐虽然如是劫火洞然大千俱坏且道第一义谛在甚么所在卓拄杖云不是苦心人不知上堂莺化为鸠眼在鱼化为龙鳞在凡化为圣心在拈拂子云拂子化为天大将军无在不在有时把此世界掷于他方世界中有时把他方世界向此世界安着其中众生不觉不知击拂子云天大将军复化为拂子此世界原依此世界住他世界原依他世界住未常动着一丝头何以见得旷劫至今日从来不变迁掷拂子下座腊八上堂巖头道从门入者不是家珍须向自己胸襟流出方始盖天盖地大众秪如世尊睹明星成道还是从门入耶胸襟流出耶若道从门入者埋没先圣若道胸襟流出诳惑后贤还有知得落处者么若也知得落处许汝具辨古今眼苟或未能卓拄杖云总被拄杖子领过上堂僧问不守自家活计不遵先圣规仪和尚还许他也无师云不堪共语进云孤月照临山岳静几多人向此中休师云休将鹤唳当莺啼进云怎奈学人遭钝置吾师惯得夺人机师便打僧喝师复打乃云有时语说凡道圣何凭据有时默黑山鬼窟谁相委若是夙因不昧汉子直下坐断两头别有通霄活路傥机思迟钝缁素不分未免逗入邪途拈拄杖云惟有拄杖子语时说伊不着默时该伊不得指出时人正眼掀翻从上窠窟既有如是奇特且道从甚么处得来不繇南岳天台出岂可从人觅得来元旦解制上堂今辰三百六十日之首衲僧箇箇尽知有亦是二十四气之初家家户户换桃符直得人人怀恭揖让各各和气蔼然新年头佛法全彰旧岁里无明俱化山僧放开线路一任七纵八横百草头边突出祖师巴鼻长街短巷显露诸佛玄机者边那边咸是祖翁田地江南岭北无非本地风光且放行一句作么生道驱出群牛去从教踏遍春上堂僧问桃红柳绿皆真智燕语莺啼向上机四众临筵即不问师登宝座意如何师以拂子左拂进云龙袖拂开全体现象王行处绝狐踪师以拂子右拂乃云前三三后三三箇中消息许谁谙春风处处花成锦秋水澄澄月一湾唤作真如不坏法此人会未踏乡关唤作无常生死法管教累劫受余殃敢问诸人毕竟作么生即是以拂子打圆相云生佛未形消息露不知若箇肯担当掷拂子下座上堂西天梵语东土唐言两彩一赛日丽长天狮子吼时草头流翠象王行处花落巖前竖拂子召大众云过去诸佛现在诸佛未来诸佛总在拂子头上异口同音云吾不敢轻于汝等汝等皆当作佛上堂有句原非有无句实非无有无成一片古今作范模如藤倚却树令人解路多千里卖布单通身没奈何树倒与藤枯句子归何处笑倒沩山老古锥直至如今爬不起拖泥带水独眼龙提得醒来甚处用有处用曹家女子颜无共劫初田地不栽他独种梧桐以栖凤喝一喝下座上堂僧问时节若至其理自彰今日是十五学人道了也和尚又如何举扬师云风和嫩柳垂金线进云恁么则空劫今时独露目前师云日暖梨花展玉容乃云惺惺直是惺惺蒙懂直是蒙懂从来疆界甚分明旷劫至今谁敢动弃本执法妄修行大似灵禽拘竹笼西天外道九十六一毫之差成邪种拈拄杖云大众唤作拄杖子是具缚凡夫不唤作拄杖子是落空外道纵饶二途不涉别有生涯亦未是到家消息且毕竟如何卓拄杖云觌面无回互当机任卷舒上堂举古德与僧云有五件事替你不得余皆替得僧云那五件事德云着衣喫饭疴屎送尿拖箇死尸在路上行其僧忽然悟去师云若论者僧悟去只悟得今时门头事未是威音那畔事何故若是威音那畔事决不在着衣喫饭疴屎送尿拖个死尸路上行且道如何是威音那畔事父母所生口终不向汝说上堂朔风噼面来触着寒毛竖底事甚分明何烦言直指物物显真常头头扬妙理若是伶俐人自然知所止洞达佛祖心岂复寻言语宛如日处空无不在光里一句绝商量冰河红焰起上堂猫有歃血之功虎有起尸之德大悲菩萨千手眼舜若多神无形质妙德空生直得分疏不下将欲请问老瞿昙憍梵波提连声叫云不消不消何故此事从来不欠少上堂僧问花笑莺啼已洩全机妙用山青水绿觌露本有风光既是三贤十圣因甚不明宗旨师云为落阶级进云玄机密运周沙界灵鑑高县耀古今师云未是放身命处在进云顿超三际外已见不磨心师卓拄杖云者箇又作么生僧喝师云乱喝僧又喝师便打乃云玄机独露妙体虚灵不假修证本自圆成于此悟入者未免粘皮搭骨独脱无依底自然触处玲珑直得须弥顶上波涛滚滚大洋海底赤焰腾腾天台五百尊罗汉赶斋路绝舜若多神叫屈连声大众且道是何意旨拍香几云吾无隐乎尔晚参举丹霞问僧从甚么处来僧云山下来霞云喫饭也未僧云喫饭了霞云将饭与汝喫底人还具眼么僧无语后来长庆问保福将饭与人喫报恩有分因甚却不具眼福云施者受者二俱瞎汉庆云尽其机来还成瞎否福云汝道我瞎得么师云丹霞幸是问着者僧若问着箇作家直教头破为七分长庆保福恁么酬唱大似盲人摸象难免旁观者哂曹山恁么批判意在于何还有人明么只除英俊衲僧会那许麤狂学者知万如禅师语录卷第二万如禅师语录万如禅师语录卷第三嗣法门人行猷等编住荆谿龙池山禹门禅寺语录师于崇祯十六年四月十六日入院三门师翁以虚空为门户是以本师亦从此出今日不肖儿孙拨转路头天下衲僧阿谁识得喝一喝便入佛殿紫磨金色身慈容满月相觌面见得时依然成两样不两样撒开坐具大家看突出光明更无上便礼拜伽蓝堂卫护丛林惟我与汝觌面一炉香不必重为举拈香便烧祖师堂赤县神洲俱有大乘根器默默坐地商量却似穿窬之贼虽然如是若不是者一队老古锥向外驰求之徒决定自信不及方丈据座云不学维摩默然岂效达磨面壁喝喝使伊全彰棒棒令渠见血且道独脱无依底来又作么生亦好与三十拄杖何故放过则不可卓拄杖便起上堂师至座前拈疏云言言显扬无上妙门句句披露正法眼藏若向箇中荐得自然绝后光前其或未然却请维那宣过宣毕指法座云须弥灯王彻骨彻髓为汝诸人了也若见得彻各请归家稳坐其或未然山僧更上一崚嶒去也遂陞拈香云此一瓣香包罗天地抚育万灵爇向炉中端为祝延今上皇帝圣躬万岁万岁万万岁复拈香云奉为满朝文武暨珇任各位尊官今辰请主阖邑缙绅及诸春元文学远近檀那诸山耆宿现前缁白等伏愿同明大事因缘共证无生法忍次拈香云奉为开山一源祖师及幻有师翁敬爇瓣香均申供养又拈香云此一瓣香踏破铁鞋无觅处得来全不费工夫禹门堂上第三回拈出爇向炉中专申供养先住龙池后住天童传曹谿正脉第三十四世密云大和尚用酬法乳之恩歛衣趺坐维那白槌云法筵龙象众当观第一义师云山僧未入院时诸人未到座前早落第二义及至高陞此座鼓舌摇唇巳是落七落八还有明得第一义底衲僧么出来呈露看僧问远离秀水来赴龙池秀水龙池则不问如何是兴波作浪句师云打得你血出进云恁么则大地含生皆有赖八蛮四表悉沾恩师云一雨普施问昔日世尊居鹫岭今朝和尚主龙池未审正法眼藏如何举唱师便打进云宝藏拨开于此日五叶千灯事转新师云更须拔却眼中楔僧呈坐具云天人群生类皆承此恩力去也师云不唧熘汉乃云目前无异路尽大地无不通同格外绝千差遍法界俱成一辙者边那边无可不可长水荆谿了无固必辱承众护法台翰远颁山僧勉尔允赴今日既登此座岂得缩手藏锋将祖翁田地一锄翻转先师未了因缘一句全收建法幢于山中立宗旨于宇内俾云水师僧知有向上一着不泥文字语言各各擎头戴角立处惊人箇箇六臂三头迥然超卓且不涉功勋一句作么生道鵰弓已挂狼烟息万姓讴歌乐太平复举僧问幻有师翁云如何是西来意翁云屋北鹿独宿僧云不会翁云谿西鸡齐啼师云师翁答者两句话致令天下衲僧咬嚼不破山僧忍俊不禁直截吐露去也屋北鹿独宿谿西鸡齐啼的的西来意惟除作者知连卓拄杖维那白椎云谛观法王法法王法如是师诞日上堂乃拈拄杖云只者箇不与千圣周廛不与万法为似三圣闻之胆丧十地见之魂惊驱邪外不留踪迹指人天直了本因或时虎穴里横身或时孤峰顶侧立建立也在我扫荡也在我建立时金刚圈栗棘蓬跳者跳吞者吞万象之中不致冷清清地扫荡时圣凡皆绝有无不存尽十方世界直得寒威威地所谓我为法王于法自在且超出数量一句如何道生死两关俱坐断风行草偃自繇人卓一卓下座上堂金刚正眼洞彻无遗妙净明心超今越古宽若太虚明如杲日当阳显赫智者犹迷袖里藏锋作家罔措净裸裸绝承当赤洒洒莫可把故云常在动用中动用中收不得到者里还容得三玄五位么还容得黑白圆相么还容得一字三句么还容得六相十玄么既总不容只贵直下坐断默尔知归如夜光在盘横斜莫测太阿在握杀活自繇且道随流得妙一句作么生道白鹭下田千点雪黄鹂上树一枝花师过显亲寺诸护法请上堂无边法界一尘中百亿须弥不露踪检点将来犹空缺当知别有一家风所以道大人具大见大智得大用掀翻野狐窠窟截断生死根株若宝月之行空如吹毛之出匣杀活擒纵佛祖不知出入行藏鬼神莫测圆融无际妙用恒沙烜赫光明辉腾今昔兹承众护法命陞此座山僧不敢自秘直与当阳拈出竖拂子云还见么历劫无明字分明觌体彰达磨言不识彻底为敷扬掷拂子下座开炉上堂僧问商量极处见题目途路穷时入试场拈起毫端风雨快者回不做探花郎请问和尚如何是状元消息师云头上花冠色正鲜进云恁么则出群须是英灵汉敌胜还他狮子儿师云切莫诈明头问如何是结制底意师云涧深流水聚进云学人把住牢关去也师云山峻鸟飞迟乃云天寒人寒滴水冰生红炉初架烈燄腾腾诸禅德须惺惺箇事从来本现成九十日间休外觅行住坐卧在其中卓拄杖喝一喝复举永首座同慈明辞汾阳后从二十年不得休歇一夕围炉夜深明以火箸敲炭召云永首座永首座永咄云野狐精明以手指云讶郎当汉又恁么去永于言下顿悟师云永首座虽然悟去却被火炉看破慈明纵有起死回生手段且不出野狐见解若到龙池门下总与一坑埋却设有旁不甘底师僧出来道未审龙池有甚长处开恁么大口山僧噼嵴便棒云棒头有眼明如日验尽龙蛇方始休当晚小参僧堂内几人坐卧达者方明日用中一切仍旧知音始谙若是作家相见岂用形言目击道存如镜照镜傥或根基暗钝不能领略机先山僧今夜掀翻窠窟截断淆讹拈出当阳急须着眼蓦拈拄杖卓一下云诸人若向者里会去龙池未肯点头在复卓一下云诸人若向者里会去山僧便合掌赞叹敢问诸人前一卓后一卓本无差别为甚肯一不肯一还有人知得落处么若也知得非惟山僧被你看破三世诸佛历代祖师心肝五脏总被你一时觑透如其未悉端倪待正月十五日与诸人道破上堂悬崖撒手须是其人绝后再甦欺君不得若非夙具灵根那能当下领略不见张秀才参石霜霜问秀才尊姓拙云姓张名拙霜云箇中觅箇巧字尚不可得拙自何来拙于言下大悟即说偈云光明寂照遍河沙凡圣含灵共我家一念不生全体现六根才动被云遮断除妄想重增病趋向真如亦是邪随顺世缘无罣碍涅槃生死等空华张拙秀才打开自家宝藏七珍八宝用之不竭石霜手段非惟点铁成金亦使转凡成圣可谓伯牙与子期不是闲相识贰公吴孝廉入山请上堂僧问临济重光即不问禹门接续事如何师云波浪滔天进云昔日世尊以佛法付嘱国王大臣今日和尚恩归何地师云上大人丘乙己进云不昧灵山亲付嘱故能此世作金汤师云可知礼也乃云秘密妙严圣凡莫测圆融无际杀活自繇不滞一隅随方得妙所以有时把住要关万别千差齐截断有时群机普应三草二木悉沾恩直得一切国土中遍彰奇特事无边法界内剎剎现全身泛慈航于苦海波中驾牛车于火宅门外了此出世本怀方为尔我事办令日贰公居士入山且道如何施设相逢自有知音知何必清风动天地上堂僧问灵鹫拈花赵州指柏未审和尚作么生师云山僧不恁么进云等闲识得东风面万紫千红总是春师云如何是东风面进云山花开似锦涧水湛如蓝师云迷己逐物乃云佛祖顶𩕳一机除佛祖何能知其落处衲僧箇中消息非衲僧焉能明其的旨降斯以下直是蚊子上铁牛无伊下口处所以灵鹫拈花当时百万人天悉皆罔措惟迦叶头陀破颜微笑故有正法眼藏涅槃妙心付嘱之说以至西天四七心心相契印印无差及乎初祖东来神光觅心了不可得曹谿散席之后列剎相望各各全机出没杀活纵横若也究其底蕴总不出拈花一着子故云万派千流皆渤澥七金五岳总须弥竖拂子云者一队老古锥被山僧拂子穿却鼻孔缚作一束掷于他方世界去也使诸人各各自成自立免得倚他门户傍他墙却被时人唤作郎掷拂子下座长至上堂一阳才复和气渐调君子道长小人道消惟有山僧拄杖子从年历岁赤条条拈拄杖卓一下云有时卓在千峰上划断飞云不放高上堂朔风凛凛人人寒毛卓竖滴水冰生箇箇彻骨彻髓明明绝覆藏历历无向背若是伶俐衲僧才闻举着如龙得水似虎靠山便能向佛祖顶上行佛祖顶上住佛祖顶上坐佛祖顶上卧既作法中王于法得自在傥或机思迟钝未能领略山僧不惜眉毛更为道破去也举拂子云千峰势倒岳边止万派声归海上消上堂大慈悲为室柔和忍辱衣诸法空为座大众且道何人住此室披此衣坐此座纵然检点得者里分明犹在半途何故不见道识得根源认得伊全身犹堕在尘围假饶和座俱翻却尚有烟霞遶翠微到者里须是英灵汉子便能踢翻大海掀倒须弥尽十方界是箇自己尽十方界是箇光明藏也无佛也无祖也无禅也无道若也说佛说祖说禅说道总是钵盂安柄画蛇添足喝一喝下座上堂一机拈处万机圆一句全提万句全坐立俨然非别物分明突出未生前木童岭上一声笛惊起巖前石虎眠露柱灯笼齐拍手狸奴白牯话生缘诸人更问还元旨平地兴波浪拍天上堂只者箇便是头上安头离此别求拨波寻水两头坐断中道不安正是业识茫茫无本可据所以道须参活句莫参死句活句下荐得便能铁树上生花红炉中鼓浪称鎚里捏汁黄连内取蜜了无圣凡情见打破生死关头彼我不立是非两忘方是独脱无依大人境界还委悉得么山堂夜静蒲团冷汝等诸人合自知荐严请上堂般若妙智岂容生死金刚宝剑截断淆讹证入处本无多子受用处千圣难知到者里说有也得说无也得说亦有亦无也得说非有非无也得说即四句也得说离四句也得蓦拈拄杖云大众还是有耶无耶亦有亦无耶即四句耶离四句耶若也知得落处便知群灵一源假名为佛体竭形消而不灭金流扑散而常存干坤未判生佛未分一着子直至如今未常变易未常增减圆融无际物我一如且托生胜地一句如何道极乐无边清净土管教随处现全身腊八上堂弃却王宫入雪岭六年饥冻对谁宣抬眸忽睹明星现突出光明照大千智慧德相人人具妄想执着隔天渊遗失自家本来面却于心外觅真传蓦拈拄杖云大众还见么世尊见明星出现豁然大悟诸人见山僧拄杖子还曾大悟也无若也大悟可与世尊把手并行如其不然且道淆讹在什么所在有一等痴汉道世尊见明星所以悟我等秪见拄杖子所以不悟明星拄杖固是不同见明星拄杖底汝道差别在甚么处苟或有血气底才闻举着撩起便行等闲坐断要津直证不生灭地然后向万别千差处指出正眼为迷途指南作苦海航筏且诸病不侵一句作么生道卓拄杖云能为万象主不逐四时凋上堂举临济大师云有时一喝如金刚王宝剑有时一喝如踞地狮子有时一喝如探竿影草有时一喝不作一喝用师遂喝一喝云大众还是金刚王宝剑耶踞地狮子耶探竿影草耶一喝不作一喝用耶若也检点得出非惟临济鼻孔一捏粉碎历代祖师性命俱在你手里便能驱耕夺食拔楔抽钉擒纵人天提持一切其或尚怀观听意地踌躇山僧与诸人勦绝去也连喝两喝下座上堂行见俱到宗说皆通揭露人天眼目剖出佛祖心胸假饶德山棒如雨点浑似水中捞月临济喝若雷轰犹如捉影捕风俱胝竖指青原垂足总属驴前马后认奴作郎龙池门下不动旗鎗各使安家乐业打开无尽宝藏运用不穷自然千差绝迹万派朝宗显示正法眼松涛响众峰且迷途之中如何指导般若智灯才一照千年黑暗悉通明上堂见闻不及处风清月白思虑不及时山高水深庭槐放绿岸柳舒金杜鹃枝上声声唤青山无限好犹道不如归直得玄沙三种病人盲者见聋者闻哑者言将谓有多少奇特得来不异本真行不越岭渡不过江纵饶未曾踏破草鞋早已摇动脚跟其余三登投子九上洞山一宿曹谿藤条四下非惟不唧熘亦自显颟顸还知龙池落处么拈拄杖卓一下云等闲一掷成龙去换却时人眼里睛上堂经云三世诸佛皆从此经出又云是法平等无有高下纵饶见得十分真大似无灯走黑夜石女腰间一宝刀卖遍天涯无着价归来放在卧床头截断梦中诸话杷到者里假使云门餬饼赵州茶将来供养也不顾何故不堪齿嚼上堂金生丽水玉出崑冈月从西没日涌扶桑法法仍旧物物真常只为迷心着相睹影颠狂昇沉不息六道茫茫若能回光返照顿见本有法王步步脚踏实地在在总是帝乡盐官云虚空为鼓须弥为槌什么人打得南泉云王老师不打者破鼓大众为甚王老师不打良久云虽然不打其声如雷上堂有一人在孤峰顶上目视云汉把三世诸佛一口吞尽不见有众生可度好与三十拄杖何故事上不足有一人在十字街头三头六臂合水和泥随机接引亦好与三十拄杖何故理上不足有一人不离十字街头和泥合水常在孤峰顶上目视云汉若到龙池门下正未有语话分在且道龙池为人在甚么处横拈楖栗当门踞狮象狐狼一併敲岁旦上堂举香严云去年贫未是贫今年贫始是贫去年贫犹有卓锥之地今年贫锥也无真净云去年富未是富今年富始是富去年富惟有一领黑黪布衫今年添得一条百衲袈裟岁朝抖擞呈禅众实谓风流出当家师云香严贫实未贫犹有家私未尽倾真净富实未富遮得东边西边露龙池者里也不贫也不富黄虀澹饭挨排过新年原是旧年人赢得春风满面播上堂一句中具三玄一玄中具三要青天喫棒谩商量杲杲红日当空耀木童骑鹤上扬州石女梳籹越样俏壁上灯笼笑不休阶前露柱齐声道未审道箇什么良久云毘婆尸佛早留心直至如今不得妙上堂举僧问临济云如何是三眼国土济云我共汝入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛师云临济恁么答话欲作百世宗师恐未得在汝诸人还知龙池意么如其未知更为道破法身报身化身都来立号安名拈出金刚宝剑截断陈烂葛藤上堂僧问如何是从上佛祖的的大意师云江南地暖进云如何是和尚示人的的意师云塞北天寒进云谢师指示师云又恁么去也乃云一饱忘百饥一觉精神足一念了生死一言悟尘俗风来树树凉月照山山玉达本忘情者闲闲若空谷谁是箇中人共把云峰斸大众且道德山棒临济喝还明甚么边事众中有知得落处者么如无其人龙池自道去也卓拄杖喝一喝下座上堂僧问圣凡共集缁素临筵谩劳棒喝如风急直截根源事若何师云手长衫袖短进云不借时机请师别道师云脚瘦草鞋宽乃云龙池一滴润林丘枯木枝枝叶自稠不是一番亲到此焉能解得渴咽喉大众且道如何是龙池一滴以拂子左右洒云晴干不肯走直待雨淋头上堂僧问天得一以清地得一以宁君王得一天下太平未审衲僧得一又作么生师云平地风波乃云十方法界一尘中活鱍全机用莫穷却把虚空敲出髓掀翻海岳觅无踪相逢直指本来事觌面提持向上宗甘雨普施三草木千峰顶上播真风所以德山入门便棒临济入门便喝使人独脱无依不居惑地超出格量迥越有无到者里管教尽大地是箇解脱门尽大地是沙门一只眼尽大地是当人自己既是尽大地是当人自己且道四圣六凡蹲坐在甚么处良久云有眼如盲上堂过去未来现在一念顿超三世东西南北中央究竟从来无定故经云应生无所住心若心有住即为非住果能无住自然不住凡不住圣不住迷不住悟不住生死不住涅槃不住空不住有不住权不住实然后见山是山见水是水见僧是僧见俗是俗是谓一种平怀更无他物且道实证本分一句作么生指示卓拄杖云不须更费纤毫力击碎金圈栗棘蓬上堂现成公案放汝三十棒夫子门前讲孝悌撞着道伴交肩过一生参学事毕时清休唱太平歌虽然如是也须实到者箇田地莫学矮子看戏随人哭笑他时后日大有事在且道如何是自成自立一句以拂子击禅床下座上堂水不洗水金不博金灵山一脉本自现成堪笑从上老古锥横担拄杖紧峭草鞋天涯海角遍觅无亲忽然洗面摸着鼻孔喫饭咬着舌头呵呵一笑千真万真既然如是须弥山突出在你诸人额角边大海水倾入你诸人耳朵里为甚么不觉不知良久云不烦节外更生枝上堂僧问不问有言不问无言请师答话师打云且道是有言是无言进云恁么则觅水和烟得担泉带月归师云失却也不知乃云芭蕉闻雷而长葵花向日而开海底泥牛吼似雷巖前石虎衔儿走蟭螟吞却七金山惊得南辰藏北斗堪笑临济三度问黄檗佛法的的大意三度被打雪峰三登投子九上洞山却于鳌山打失鼻孔争如龙池者里一众惺惺伶俐伶俐惺惺何故不须更费纤毫力日用头头总现成上堂如来禅祖师禅水在长江月在天南北东西通踏遍不知何处觅真传德山棒临济喝巖前石虎奔入穴香象忙忙失却威丰干那敢多饶舌台山路上蓦直婆赵州勘破谁能瞥古今无限作家翁十箇五双口挂壁良遂敲门许自明却对学徒一一说亮公一唤便知归直入西山绝消息拈拄杖召大众云消息既绝且道者箇从甚么处得来若知来处自然见超佛祖独步大方如其未知不见道未明三八九难免自沉吟解制留两序上堂春日晴春鸟鸣春水漾虚碧春山叠乱青大众三月以来虽然把住绳头那容静处躲跟不是担沙运土便是舂米负薪还知山僧为汝诸人处么今日布袋虽开钵囊不得动着何故岂不见道单丝不成线独木不成林大家出只手扶起破沙盆各依本位住莫向外边寻默默养成法器一鸣直使惊人传续佛祖慧命永作照世明灯且道解制后如何行履黄虀粥饱无余事白日天长任运过上堂此事从来活卓卓不是生心可卜度觅遍天涯绝影踪无意见时却撞着泥牛翻转石板田木马踏杀云中鹤干闼婆城蓦地崩阿修罗王念菩萨大众且道是何意旨无风荷叶动决定有鱼行上堂离心意识参绝凡圣路学无手人行拳无舌人演法打尽四天下不费纤毫力说完大藏教唇皮未动着所以道参须参到无参处学还学到无学时无参是真参无学是真学虽然如是你拟向者里躲跟不免死水里浸杀喝一喝下座上堂诸供养中法供养为最大众还明得法么若于此明得自然在天同天在人同人随处自在曾无住着如其未能不免别垂方便去也蓦拈拄杖云过去诸佛现在诸佛未来诸佛俱在拄杖头上异口同音宣说平等法门未证入者令其证入未解脱者令其解脱未离苦者令离诸苦众生各各受益若是衲僧分上总用不着何故金屑虽贵落眼成翳万如禅师语录卷第三万如禅师语录万如禅师语录卷第四嗣法门人行猷等编荆谿龙池山禹门禅寺语录结制上堂出一丛林入一保社铁鞋踏破无踪迹那边经冬者边过夏妄想如苗逐日增若是皮下有血底汉子自己犹是冤家岂肯向人求禅求道傥或机思迟钝且向九十日内挨拶明白谩谩与汝商量上堂十方同聚学无为抵死和他战一回选佛场中须及第莫教孤负两茎眉喝一喝下座上堂打破从来窠臼觌露当人者着山巅黄鸟声声陌上桃花灼灼此事本来成现切忌生心卜度休卜度祥麟只有一只角喝一喝下座上堂弥勒真弥勒分身千百亿时时示时人时人自不识若也识却将影子当真实如不识鬼窟之中坐白日拈拄杖云拄杖子朝到西天暮归东土其间几多青山突兀绿水波腾只是不敢动着一丝毫何故目前无异法不用强安排卓拄杖下座上堂心王不妄动六国一时通罢拈三尺剑休弄一张弓此是古德直指诸人稳坐家邦绝无意外之忧且有天然之乐虽然如是仔细检点将来亦未出阴界窠窟在龙池亦有一偈非敢与古人较短论长也要大家委悉心王本来妙在处自圆通拈出吹毛剑邪魔绝影踪上堂圣人无二道百姓无二心眼睛原在眉毛下鼻孔依然撘上唇若向者里领略得去禹门与你草鞋正好行脚如其未能三世诸佛亦救你不得诸禅德还有全身证入者么拈拄杖云人平不语水平不流冬至上堂群阴消尽一阳生铁树枝头花正新卖被卖牛俱不涉寒炉迸出一星星蓦拈拂子云大众寒炉迸出底只者是掷下云见之不取思之千里上堂知有底道不得道得底不知有信手斫却月中桂自有清光辉宇宙六不立一不守才涉思惟剑去巳久车行陆地水行舟七七元来四十九喝一喝下座上堂根源直截岂落阶梯大用现前不存轨则一切处风行草偃二六时耀古腾今三世诸佛于一毫头上现出无边妙相十方国土何处去觅封疆只此公案现成岂借他人之力且应时及节一句如何通信西风吹落木千山露本颜上堂钵盂口向天拄杖长靠壁晨朝有粥噇斋时有饭喫不妨信手擎来要且不借他力到者里为甚么十箇有五双问着口如木橛良久云只为分明极翻令所得迟上堂僧问雪峰在德山作饭头一日饭迟德山擎钵下法堂值雪峰晒饭巾次乃曰钟未鸣鼓未响托钵向甚么处去德山便低头归方丈意旨如何师云千圣不能明进云峰举似巖头头云大小德山未会末后句在甚么处是他未会末后句师云杓卜听虚声进云山令侍者唤巖头问汝不肯老僧那头密启其意如何是密启其意师云道破即不堪进云山明日陞堂果与寻常不同那里是他不同处师云换却汝眼睛进云头在僧堂前拊掌大笑云且喜者老汉会末后句甚么处是他会末后句师云向汝道杓卜听虚声进云虽然如是也只得三年活因甚果符其言师云疑杀天下人进云公案已蒙师指示别展旗鎗请师接师云放汝一顿乃云参禅直要离心识学道应须不住功脚下果然红线断从教南北与西东故云有一物上拄天下拄地常在动用中动用中收不得收不得绝踪迹东掷西抛会未失智者自能暗点头拟议思量堕鬼窟勿思量莫寻觅鲁祖见僧便面壁和盘呈露绝商量雨过千山如黛泼彬然首座入塔上堂顶门上眼开万象不能逃影质脚跟下着实千差踏断绝淆讹从此展舒大用杀活自繇无不纵横无不玄妙正堪于迷途之中为人解黏去缚拔楔抽钉不意时节忽至撒手那边于胜热门头直趋而过无缝塔里正好安身当下坐断古今湛然凝寂且道向后如何受用苍松翠竹常围绕日倚青山看白云腊八上堂最初净裸裸末后赤条条从来绝遮障不了徒忉忉所以黄面瞿昙雪山坐了六年到腊月八夜抬眸触着明星便知者一着子落处忙忙出来说法四十九年谈经三百余会本欲显扬者一着子未免说真方卖假药谁知并无一实末后拈花当时百万人天罕闻就体知归多见韩卢逐块惟有饮光尊者破颜微笑即将正法眼藏涅槃妙心付嘱摩诃迦叶从上西天四七东土二三递相印证以为心法及乎南岳青原之后便有五宗之别临济以立三要三玄曹洞以五位君臣云门以一镞破三关分明箭后路沩仰以父慈子孝唱拍相随法眼以三界惟心万法惟识直得异端纷起邪法难扶人人陷于参天荆棘之中拈拄杖画一画云今日山僧一齐画断使诸人不堕窠窟箇箇活卓卓地去卓拄杖下座上堂透过向上牢关罗笼不住踏着本有田地在处纵横自然头头玄妙物物天真敏捷不类举止超群虽然更须向高高山顶立深深海底行养成头角以待风云喝一喝云天外一声雷震起万山烟雨尽为霖上堂举三圣问雪峰透网金鳞以何为食峰云待汝出网来向汝道圣云一千五百人善知识话头也不识峰云老僧住持事繁师云硬者硬如并州铁软者软似兜罗绵虽然气岸不相同不妨用来各尽妙众中忽有箇师僧出来道龙池恁么批判大有人未肯在山僧与伊二十拄杖何故赏渠大胆上堂诸佛心地藏包含万有祖师正法眼不立纤尘什么物恁么来觌面使伊亲荐取说似一物即不中当机直下便相呈还假修证也无真金不碍重重煅修证即不无污染即不得光前绝后没商量可谓风行草偃水到渠成鍼芥相投师资契合虽然如是龙池众中若有箇汉亦恁么答话即时趁出何故丈夫气宇如王岂踏他人故步喝一喝下座上堂举临济云第一句下荐得堪与佛祖为师第二句下荐得堪与人天为师第三句下荐得自救不了师拈拄杖云大众且道是第一句耶第二句耶第三句耶若也检点得出龙池与伊三十拄杖若检点不出亦与三十拄杖检点不出三十拄杖且置只如检点得出者为甚亦与三十拄杖卓一下云不入祖师室茫然趋两头上堂林间勐虎肉为命何故不食自己子杲日当空无不明片云遮却从何起大地都来一火坑得何三昧不烧死禅人一一透将来拟议思量千万里喝一喝下座上堂忘功绝照十方剎海黑沉沉大用纵横四圣六凡齐听令棒头点着使伊顿见旧生涯喝下分明宾主历然曾不昧所以箇中人相见如镜照镜似空合空只如正恁么时一句如何通信竖拂子云借得东君力千山尽改容解制上堂有一句到你诸人瞎却汝眼无一句到你诸人哑却我口若是二途截断非惟汝诸人无处摸索直饶三世诸佛历代祖师到来亦无着眼处只贵没量大人方能领略于机先不肯滞情于句下且放开一线如何指示南北东西不是你喝一喝下座上堂问拟将心意学玄宗大似西行却向东和尚陞座如何指南师云待汝离却心意即向汝道进云者便是垂慈处么师云错僧拟进语师便打乃云南泉一刀斩却猫赵州头戴草鞋走玄沙错过验当人普化风颠打筋斗镇州萝卜重三觔青州衫子谁知有千圣不传一着子蓦然触着便哮吼惊起巖前老大虫踏杀嗥嗥子湖狗以拂画一画云还会么便下座上堂拈拄杖云为万物之根源作天地之太祖或时孤峰顶上啸月眠云不记春或时十字街头敲落空花千万朵善财于此未能了茫茫烟水百城参弥勒于此见未圆犹待龙华方结果所以只贵勐烈丈夫一肩担荷自然罗笼不住唿唤不回便能握土成金风行草偃卓拄杖下座大士诞辰上堂涧水潺潺不断声黄莺呖呖树头鸣普天之下皆如是尽是观音入理门入理门且置只如观音菩萨即今在甚么所在安身立命还委悉么宝陀石上端然坐剎剎尘尘现妙身上堂日面月面佛动转施为活鱍鱍万机休罢绝商量诸圣到来口似结腊月莲九夏雪不是知音空漏洩无手之人挥一拳无舌之人叫不辍善法堂中钟乱鸣东海龙王遭一跌水族众生共叹奇此事谁人能谙悉竖拂云暑往寒来春复秋广劫至今无变灭南涧和尚入山扫塔请上堂僧问昔日世尊拈花迦叶微笑便恁么相承教外别传之旨只如阿难倒却剎竿意旨如何师云眉横鼻直进云恁么则弟承兄力子酬父恩去也师云你那里见得进云不妨好手重呈玅更借师机较一筹师云放汝一顿僧喝师便打僧礼拜师云晴天不走直待雨淋乃云灵机独运揭正眼于言前大用纵横截千差于杖底有时把住直饶佛祖未免茫然有时放行咸使人天各各知有是谓真风普扇皎月临空在在沾恩波波顿现所以向上人行处如火消冰不执一隅随方导物或有廉纤搭滞底即与斩断管教独脱无依故云善知识者似优昙华出现千载难逢今南涧和尚过禹门扫塔欲为一切人作牓样复命山僧陞座是以不敢固辞山中大众久仰玄音下座统序申请伏希垂示上堂太虚寥廓含万象以无遗正眼洞明鉴千差而不漏大用现前佛祖莫近一念未生人天罔测击开大解脱门独露本来面目且本来面目是何形相拈拄杖卓一下云三脚虾蟆吞却月结夏上堂僧问护生须是杀杀尽始安居正值者时节请师格外施师云三千里外绝淆讹进云作家宗师天然犹在师云更要棒喫那进云钢刀虽快不斩无罪之人师云招状现在进云恁么则学人退身有分师云怕死底岂是好汉僧喝师打云果然难逃乃云龙池结夏匝地风生衲僧安禅通身毛竖说甚么护生须是杀杀尽始安居直得人人独脱无依箇箇通身庆快迥绝淆讹坐断今古秪如水牯牛为甚东触西触良久云不是箇中人不知当晚小参踞菩萨乘不落声闻缘觉修寂灭行岂容妄想嗔痴以大圆觉为我伽蓝一有多种二无两般身心安居平等性智释迦自释迦弥勒自弥勒正当恁么时且道把柄在甚么人手里若也知得落处四月十五结元无可结七月十五解亦无可解直得年年如是月月如是日日如是时时如是是谓忘功绝照打成一片苟或未能必须发起新鲜志气顿开特达之怀把本参话头如十字街头遇着杀父冤雠相似便欲一刀两段如堕千尺井底求出念念不移如猫捕鼠四脚跳兆争跳兆争首尾一直果能如是用心定有到家消息珍重珍重上堂灵山会上谈经三百余座末后拈花当阳显示不得迦叶微笑却成一场戏设少室峰前面壁九载虽然口缝未开巳是狼借不少若非神光断臂看伊坐到驴年蓦拈拄杖卓一下云大众且道者一卓落在释迦老子分上落在达磨大师分上若也检辩得出非但识破二老心肝五脏管教历代祖师鼻孔一捏粉碎如其未能白日只陪人事过青春那得再来时晚参结夏以来第六日脚下依然浮逼逼欲将安享太平时须是一番白汗出白汗出能独立方才不作倚门客金毛狮子奋全威千妖百怪潜踪迹喝一喝归方丈上堂举金刚经云须菩提诸菩萨摩诃萨应如是生清净心不应住色生心不应住声香味触法生心应无所住而生其心师云释迦老子惯会拖泥带水好与三十拄杖新州卢行者向葛藤窠里打失鼻孔也好与三十拄杖堪笑后来座主们註底註笺底笺大似掉棒打月亦好与三十拄杖何故不见道八百余家呈妙手都来依样画葫芦上堂三世诸佛不知有突出当阳便哮吼狸奴白牯却知有须弥顶上浪飞走放行把住不繇他堂前铁树花开久薰风𩖼𩖼殿生凉触着寒毛似壁陡西来祖意草头边谁肯将身藏北斗顾鑑之机接钝根堪笑人前伸出手未了之人听一言七七从来四十九喝一喝下座端阳上堂僧问处处龙舟竞家家角添香争如穷衲子风味自寻常寻常风味则且置衲僧巴鼻事如何师云天左旋地右转进云只如天童老和尚竖拳云只将者两箇粽子供养大众还出斯旨也无师云塞断你咽喉也不知僧喝师便打乃云今朝却是端阳节俗舍人家循旧例艾虎檐头处处县灵符门上重重贴禹门寺里古家风从来节序多疏失只有一事众须知说法忉忉不动舌娄东旧识请上堂瞬目扬眉俱漏洩若人直下便承当四圣六凡顿超越且道承当后作何行履一句当天八万门二六时中活鱍鱍上堂举五祖演和尚因诸寺长老入山上堂云临济入门便喝是什么热碗鸣声德山入门便棒拗曲作直云门三句洞山五位大开眼了作梦何故如此国清才子贵家富小儿骄师云五祖恁么批判却被四大老在常寂光中呵呵大笑且道笑箇甚么笑箇大开眼了作梦上堂豁开顶门正眼觑破梦幻空花胸中疑念顿消管教四稜蹋地现成公案岂落阶梯在处家乡随流获妙昨夜那咤太子发怒把须弥山一掴直得百杂碎惊起陕府铁牛撞破虚空三千大千世界一时震动你诸人因甚瞌睡不知不觉上堂今辰却是五月半山田处处栽秧遍殿角薰风阵阵来明明拂着本来面衲僧家欠灵变三条椽下如临战大似掘地觅青天须知此事本成现长空万古日轮明岂容更作别方便喝一喝下座上堂仲夏暑蒸人通身白汗淋明明无别物岂用外求真殿角薰风拂都来彻骨惺情忘诸见泯众苦不相侵且道正恁么时一句如何通信竖拂子云青莲才放清波上扑鼻馨香不假寻上堂开口成双橛无言丧本宗须知此段事谁敢强形容竖拂子云箇中识得文殊老管取无烦过别峰上堂举十方同聚会箇箇学无为此是选佛场心空及第归师云庞居士信口道出耀古腾今多少师僧咬嚼不破龙池不惜唇皮更为下箇註脚十方同聚会人人离向背箇箇学无为宝剑时时挥此是选佛场登者绝商量心空及第归日出浮云驱你诸人拟向山僧註脚下领略料掉没交涉不向註脚下领略别有见处杜撰不少何故聻一有多种二无两般上堂台山婆道蓦直去多少禅和不知止秘魔见僧便擎叉拟议不来叉下死十箇有五双到者里望风而退所以道我若一向举扬宗教法堂前草深一丈倩人看院始得若也放开一线便见三百五百攒攒簇簇商量向上向下全提半提果如是何有宗门事哉且道如何是宗门事崑崙骑象舞三台解夏上堂四月十五结制高挂钵囊不许丝毫走作七月十五解制横担楖栗从教海角天涯当处不迷此世他生不说梦顿忘诸念树凋叶落露金风所以道是法住法位世间相常住正恁么时如何分付虽然入眼青山好须信前途有断津晚参举仰山坐次大禅佛到翘一足云西天二十八祖亦如是唐土六祖亦如是和尚亦如是某甲亦如是仰山下禅床打四藤条师云大众仰山为甚不打五藤条三藤条只打四藤条还有人明得落处么众中有般漆桶商量道为伊道箇四如是所以仰山打四藤条如此见解要称祖师门下客不知面皮厚多少上堂僧问铁牛之机即不问祖师心印请师拈师便打进云恁么则曹谿一脉传今古五叶千灯事更新师云你本分中道一句看进云眉毛分八字鼻孔大头垂师云未本分在僧喝师复打乃云诸佛妙心不涉功勋祖师密意岂容造作不落见闻不堕声色不与万法为侣不与千圣同廛自然高超十地迥出三贤到者里卷舒收放杀活擒纵无不纵横无不自在只贵有力大人一肩担荷秪如坚固不退一句作么生道雪后始知松柏操事难方见丈夫心上堂举法眼问觉铁嘴近离甚处觉云赵州眼云承问赵州有柏树子话是否觉云无眼云往来皆谓僧问如何是祖师西来意州云庭前柏树子上座何得道无觉云先师实无此语和尚莫谤先师好师云龙池有五十拄杖十拄杖打者僧不合问祖师西来意十拄杖打赵州不合道庭前柏树子十拄杖打法眼不合道有此语十拄杖打觉铁嘴不合道无此语还有十拄杖待打箇人忽有师僧出来问未审打甚么人山僧噼嵴便棒云只者漆桶上堂僧问风穴云若立一尘家国兴盛野老颦蹙不立一尘家国丧亡野老安贴请问和尚立即是不立即是师云截断两头进云只如五祖演道若立一尘法堂前草深一丈不立一尘锦上铺花又作么生师云也是语脉里转却乃云好日多同作者知铺花锦上妙难思灵明廓彻先天地透出重关岂有师云散日辉冰释水风来香喷劫前枝欲识他年亲切句真心发现道根基喝一喝下座师造寿塔讫上堂举昔有僧为疏山造寿塔竟白山山曰将多少钱与匠人僧曰一切在和尚山曰为将三文钱与匠人为将两文钱与匠人为将一文钱与匠人若道得与我亲造寿塔来僧无语后僧举似大岭闲和尚岭曰还有人道得么僧曰未有人道得岭曰汝归与疏山道若将三文钱与匠人和尚此生决定不得塔将二文钱与匠人和尚与匠人共出一只手若将一文钱与匠人累他匠人眉须堕落僧回如教而说山具威仪望大岭作礼叹曰将谓无人大岭有古佛放光射到此间虽然如是也是腊月莲花大岭后闻此语曰我恁么道早是龟毛长丈二师云者僧与疏山造寿塔问着非惟口似磉盘亦且传言送语疏山虽得寿塔匠工钱至今未酬讫罗山古佛註脚分明即不无只是少了一转语直至如今亦未结绝争如自调道坚大林三禅人为山僧造寿塔匠工钱一一不欠少山僧亦不问伊伊亦不去传言送语今同众信请山僧陞座不妨因斋庆赞复为说偈森森松竹万山中三塔巍峨撼晓风看取烟霞笼岁月玲珑八面振纲宗重阳上堂举真净和尚云九日无白醪饱餐黄栗糕十日有黄菊催人打禾谷五更钟未鸣邻鸡巳数声将军不下马各自奔前程师云真净老人应时及节可谓即世相而谈实相仔细检点将来未免使人奔驰太杀山僧亦有一偈不妨举似大众九日无白醪苵萸茶自饶十日有黄菊金风撼巖屋五更钟未鸣频闻落叶声本来成现事何必涉途程孔闻上座请上堂灵鹫峰前一大事师师相授始无欺不须别处问端的直欲当阳显大机显大机绝支离杀活纵横截所疑孔闻道契今来此老僧用处亦无欺他时指点群生类悉使迷途人自归万如禅师语录卷第四万如禅师语录万如禅师语录卷第五嗣法门人行猷等编荆谿龙池山禹门禅寺语录开炉上堂僧问弘开炉𩏕陶铸圣凡宾主相逢如何酬唱师便打进云如何是宾中宾师云客路如天远迢迢去问津如何是宾中主师云踏着故乡田自然有本据如何是主中宾师云拄杖横拈着时中直指人如何是主中主师云霜刀曾未举直得斗牛寒进云宾主已蒙亲指示末后一句请师宣师云速退速退乃云堆起死柴头点着无烟火便将黄金白银顽铁赤铜俱入红炉一煅判然真假不同鎚鎚敲去渣滓下下要见全功各各使成法器突出八面玲珑遍界无人酬价是为超世大雄只如不受红炉煅底来又作么生亦好与三十拄杖何故打从门下过争敢不低头上堂龙池施设异诸方一日普梆敲两番不是挑柴即肩树通身白汗湿衣裳白汗出妙难量脱体风流绝覆藏百草头边舒正眼孤峰顶上驾慈航蓦拈拄杖云大众过去诸佛现在诸佛未来诸佛俱在拄杖头上现大人相发大妙音穿过你诸人髑髅刺破你诸人眼睛为甚不觉不知卓一卓云不妨亲切上堂黄檗佛法无多子天涯踏遍只者是鲁祖见僧便转身堂堂独露难回避山鸟山花更发扬见彻方知自家底南泉刀下血淋漓赵州草履风流布龙池从来百不能日惟打眠三五度秪如道海底泥牛衔月走巖前石虎抱儿眠铁蛇钻入金刚眼崑崙骑象鹭鸶牵内中有一句能纵能夺能杀能活若人检点得出一生参学事毕大众且道是那一句若也未知山僧道破去也卓拄杖云通身无影象遍界不能藏上堂举兴化谓克宾维那曰汝不久为唱导之师宾曰不入者保社化云汝会了不入不会不入宾云总不恁么化便打云克宾维那法战不胜罚钱五贯设饡饭一堂仍须出院云居舜云大冶精金应无变色其奈兴化令行太严不是克宾维那也大难承当总似而今泛泛之徒翻转面皮多少时也径山杲云云居恁么道未免拗曲作直径山则不然要作临济烜赫儿孙直须翻转面皮始得师云云居径山只在面皮上作活计若是兴化克宾就中一着要且摸索不着虽然当时幸有箇面皮容伊葛藤若是无面皮底不知二老向甚么处下嘴上堂孤光贯彻劫初前无位真人赤肉团荆棘丛林俱踏倒通霄活路直如弦棒头指出金刚眼喝下能摧万仞巅把住要关消息断从他诸圣显颟顸冬至上堂仲冬严寒雪覆山巅泉鸣涧底法法天然释迦世尊空谈四十九载达磨大师徒然面壁九年斯事原无欠少何劳掘地觅天秪如否极泰来一句又作么生道六爻未动群阴塞一气方回万象新上堂日中一食夜间一宿不在谿南便在谿北锄一片畬下一箩粟活计丰腴胜如种菊南泉云我十八上便解作活计赵州云我十八上便解破家散宅竖拂子云大众者箇还是南泉底还是赵州底还是龙池底良久云直饶检点得出也是玄沙道底一揆取副寺入塔上堂佛祖命脉生死根株达人分上原无有殊所以山河大地全露清净妙身万象森罗齐显无生法忍到此地位自然生未尝生灭未尝灭来未尝来去未尝去故云是法住法位世间相常住且道取副寺毕竟向甚么处安身立命竖拂子云青山常在白云中上堂一句随他语千山走衲僧三遭喫痛棒点着始知归如龙得滴水便解鼓风雷故云不是一番流白汗焉能触处悉光辉到者里不妨唤南作北指东为西将十方世界纳一微尘中碎一微尘散十方界内无不自在无不融通虽然犹是出世边事若诸佛未出世祖师未西来已前一着直饶大悲千手摸索不着大悲千眼鑑视不到会么知音不在频频举达者须教暗里惊腊八上堂妙道绝方所亦复离名相旷劫至于今最尊无有上若肯自承当佛祖亦不让日用任纵横永绝诸遮障出生诸功德真实不虚妄可怪当年老释迦错认明星成卤莽喝一喝下座上堂僧问沩山道有句无句如藤倚树如何是有句师云泥牛吼月如何是无句师云面对青山如何是有无句师云刀斧斫不开乃云日面月面无剎不现无实无虚起坐不拘向上玄关西来大意海底起蓬尘山头跃鲤鱼若是英俊衲子一些谩他不得苟或懵懂禅和撞着还如铁壁且道总不恁么又作么生道大地撮来粟米粒无边法界一毫端上堂僧问龙池一滴信知源远流长白纸三张谩说子承父业今日首座师入山未审和尚将何款待师云云门餬饼赵州茶进云谢和尚供养师云未到你口在进云秪如玄沙当时封三方白纸上雪峰意旨如何师云多少人摸索不着进云雪峰道君子千里同风又作么生师云好事不出门进云和尚蹉过也不知师云今日且放过你乃云县崖撒手大地平沉绝后再甦罗笼不住所以道根本若真正眼洞明风行草偃在处为尊纵饶文殊普贤德山临济到来尽作参徒且道他参阿谁喝一喝下座上堂举古德云风动心摇树云生性起尘若明今日事昧却本来人又古德云万法是心光诸缘惟性晓本无迷悟人只要今日了师云二古德大似见处偏枯将常住田地分疆列界各执一边今日山僧不免多处添些子少处减些子使箇箇圆成去也蓦竖拂子云大众不是本来人击拂子云不是今日事若向者里领略得去自然日用事无别立处总皆真如其未能更听一颂从来一片闲田地四至分明不属他指出当阳无向背急须荐取莫蹉跎上堂凫短鹤长松直棘曲有米煮饭无米煮粥随家丰俭事事皆足孤山种梅彭泽种菊水底游鱼山头走鹿一一尽显天真不用东卜西卜兴化赴箇村斋途中遇着卒风暴雨向古庙里躲得过蓦拈拄杖云且道拄杖子在古庙里在古庙外还有人委悉得么如无其人龙池自道去也卓拄杖便下座上堂龙池钳鎚迅疾钩锥应机而出纵饶伎俩通身管取一时顿失你欲离我者里用钩钩你直饶草鞋狞似虎拄杖活如龙走尽天涯海角也不能离我者里你若住我者里用锥锥你却如须弥山撼摇不动早已千里万里忽有箇不去不住底汉子到来还是用钩即是用锥即是良久云分身两处看上堂现成公案弗劳打筭南北东西浑无界畔春水滔滔舟移两岸万别千差同归一贯虽然如是只得一半那一半佛眼觑不见打破赵州关总是腊月扇苟或力未充龙池为汝判蓦拈拄杖卓一下云须弥顶上一声钟看取三门骑佛殿上堂沙裹淘金用工深者得文字求道脱言诠者明巖中默坐花雨纷纷说法台前石头点首者般境界生灭门中许伊着脚临济门下正好拦腮噼嵴到者裹是也剷非也剷圣也剷凡也剷向上也剷向下也剷何也无孔铁鎚当面掷佛来祖来俱不识上堂举教中道居一切时不起妄念于诸妄心亦不息灭住妄想境不加了知于无了知不辩真实师云天高地厚海阔渊深天台五百罗汉逐日赶斋应供蓦地撞着焦尾大虫哮吼一声却向蟭螟眼里躲得过且道以何为证卓拄杖云以此为证解制上堂真心无相处处全彰奇特事真佛无形头头显露本来人即之不得离之却在劫火洞然渠不坏为万法根源作诸圣太祖普应群机发千钧弩谂公参见南泉镇州萝卜真箇大黄檗六十乌藤敲出白拈似勐虎蓦拈拄杖云大众唤作拄杖则触不唤作拄杖则背毕竟唤作什么若也明得落处便知一句中具三玄一玄中具三要有权有实有照有用傥其未知直饶说得名相纷飞总是无本可据只如布袋头开一句如何分付卓一下云果得脚跟红线断杖头在处起清风上堂我有一言绝虑忘缘巧说不到只用心传还会一言么若会一言千言万言一时明得若也未会拄杖子与你道破去也蓦拈拄杖云虽然佛法无多子拈出当阳耀古今卓一卓下座上堂直下荐得已是涉泥涉水更复打葛藤扯露布何有宗门事哉所以道向上一路千圣不传学者劳形如猿捉影便恁么坐断去死水不藏龙若也随缘事事了难逃识见坑且不落窠臼一句作么生道喝一喝下座师到平陵广教寺上堂世尊一音演说法众生随类各得解卓拄杖一下云大众还闻么若也闻去可谓一根既󵋇源六根成解脱六根既解脱六尘亦解脱六尘既解脱六识既解脱六识既解脱以至山河大地万象森罗情与无情无不解脱虽然如是也须到者箇田地始得若是依依稀稀彷彷彿彿欲求解脱安可得哉岂不见陆亘大夫问南泉云肇法师也甚奇怪解道天地与我同根万物与我一体南泉指庭前牡丹云大夫时人见此一株花如梦相似陆亘大夫认金谷园以为安宅南泉为伊指出本有家乡直得明月清风不唿自至青山绿水本自天然今溯端上人同诸护法恭请山僧举扬大事因缘欲使人人知有若论此事本自现成不假造作只贵当人回光󵋇照便乃觌体现前恐其未能更听一偈此事从来本现成超今迈古绝功勋当机直下知端的火里优昙花正春师到法藏寺心达上人同诸护法请上堂僧问乞食城中分卫俨如舍卫弘宗法藏荆谿不异曹谿今日缁白临筵当何所示师卓拄杖一下进云更别有指示处么师云待汝别问即道进云先后一揆之旨又且如何师云一字不着画进云恁么则秋水长天一色落霞孤鹜齐飞师云闲言语乃云道无方所明之即圣法无住着了之即真所以一处明千处万处一齐明一处了千处万处一齐了直得弥纶万有遍满四生无处不周无处不足故云佛身充满于法界普现一切群生前随缘赴感靡不周而恒处此菩提座大众还知随缘赴感底道理么若也知得则树凋叶落头头体露金风花灿心田烁烁光明遍界其或未然三世诸佛说不到历代祖师提不起底一机因心达上人同诸护法虔请陞座直与当阳剖露去也卓拄杖云千圣相传真命脉光明烜赫贵知音师到梁谿南禅寺上堂僧问古德道宗教两俱通如日处虚空请问和尚如何是宗师便喝如何是教师云如是我闻进云宗教已蒙师指示非宗非教事如何师便打乃云自出山来无定期募粮一路到梁谿相逢不用多饶舌自有通方作者知拈拄杖云大众唤作拄杖则触不唤作拄杖则背不得有语不得无语毕竟唤作甚么若向者里会得便能随处作主遇缘即宗如其未能不免重为指示卓一下云莫向他方寻落处和盘托出在当阳师到琴川维摩寺上堂僧问世尊降诞檀信设斋锦上铺花一场奇特如何是不二法门师云有口只堪喫饭进云净心受食者如何师云常安常乐进云无舌人解语时如何师云你那里见无舌人来僧喝师便打乃云空生大觉中如海一沤发左右若逢源途中即故宅有语葛藤桩无言堕鬼窟坐断两头关千圣同一脉拈出一丝毫遍界成狼借如龙得滴水万卉悉受泽动转与施为步步脚踏实坐享太平年佛祖不能惑师到娄东潮音寺上堂僧问转天关回地轴盖是寻常擘太华吸沧海未为奇特秪如不动干戈坐致太平时如何师良久进云一人有庆兆民赖之师云知恩须是报恩人士问自从认得曹谿路了知生死不相关如何是曹谿路师云脚跟下荐取士云谢师指示师云又恁么去也乃云达磨西来若言有法与人正是诳吓闾阎若言无法与人毕竟来作甚么若也直下领略得去自然目前无阇黎此间无老僧列诸圣于下风独踏毘卢顶上然后奋起全机太用杀活纵横电卷星驰圣凡莫测故云须知空劫从来事只在而今二六时师回如如庵上堂僧问舞掉呈挠即不问到家一句事如何师云大家在者里进云摄足歛衣登宝座满筵尽是故乡人师云瞒禅人不得进云请和尚归方丈师云你管甚闲事乃云屈指从头数不觉已七年今来复相会两鬓皆皤然世事无穷尽光阴去莫延须明箇中意免被死生牵若是得底人如杲日丽天无幽不烛似太阿在手谁敢当锋显露佛祖大机开凿人天正眼秪如直达本分一句作么生道莫言此事无门路须信当人亘古今师回兴善寺上堂僧问掀翻大地拨转干坤心空及第即不问衣锦还乡事若何师云双塔巍峨都漏泄进云雨洗花颜澹烟笼幢色寒如何是兴善境师云一带清波遶寺门进云耳倾四海眼盖须弥如何是境中人师云口吞佛祖从来事乃云千圣不传一着子舌根未动巳宣扬英灵直下知端的天上人间绝覆藏大丈夫汉顶门上豁开正眼脚跟下不挂一丝全提向上钳鎚勦绝衲子命根向无明窟里指出无尽家珍生死岸头剷尽葛藤露布果能如是始不负出世一番山僧离此三十余年暂回本寺承诸旧识敦请陞于此座且道如何是暂回底意旨相逢相见呵呵笑更有春风春又春护法王直臣请师东塔上堂天长地久海阔山遥威音那畔岂异今朝所以或来或去或住或行随流得妙在处皆真如象王回顾狮子嚬呻狐狼绝迹野犴潜形从来不借他人力日用施为总现成且道如何是现成一句山头翻白浪海底起红尘素鹤庄侍郎为夫人王氏请对灵小参僧问阐千华之戒律拈少室之心宗现在蒙恩即不问未审王氏夫人高超何所师云无处不称尊进云恁么则地狱天堂留不住九莲池畔露全身师云赖得阇黎共证明进云谢师答话师云又恁么去也乃云大智慧光烁破昏衢之黑暗吹毛利剑截断生死之根株受用处诸圣难知透脱时头头自在所以道一切法不生一切法不灭若能如是解诸佛常现前诸佛既现前自然生也不可得死也不可得来也不可得去也不可得亘古亘今湛然常住秪为情生智隔想变体殊着境迷心致使轮回不息以拄杖点一点云更为当阳点出直令󵋇本还源顿消幻影空花永证金刚妙体且道王氏夫人毕竟在什么处安身立命还会么地狱天堂俱不住九莲花内现全身结制上堂禹门寺里实劳碌逐日茫茫无了局不去东霞埠出坡挑米便向合矶山挑柴几束日里手脚不得停夜间两眼睡不足若作佛法商量累及平人受涂毒若作世谛流布佛祖慧命谁相续可中有箇伶俐汉子定然不去东卜西卜傥或机思迟钝且把住绳头九十日中不许丝毫走作上堂水中盐味色里胶青决定是有难见其形拈拄杖云拄杖子朝到西天暮归东土穷年历岁不曾遇着一人何故从来无伴侣在处独称尊晚参举寒山诗云我见瞒人汉如篮盛水走一气走到家篮里何曾有保宁勇拍手大笑云有意气时添意气不风流处也风流师云保宁虽向山穷水尽处指出一条活路却是坑坎堆阜人不堪行山僧另指出五达通衢不妨东去西去遂卓拄杖云还会么荡荡一条官驿路晨昏曾不禁人行冬至上堂群阴剥尽一阳复生岂改旧时天地天晴日出雨下地湿不闻烂坏虚空虽然节序循环何碍随流得妙任他卖被买牛那管月头月尾但愿来年蚕麦熟罗候罗儿与一文上堂相逢不拈出举意便知有识得谢三郎原是钓鱼叟打开三要门抹杀子湖狗一句绝商量风吹佛殿走上堂百草头荐取老僧闹市里识取天子纵饶见得十分真禹门未敢深相许所以道借一句是指月其中事是话月从上来事如节度使信旗相似若是不受欺瞒底汉子拈出金刚王宝剑才有丝毫当下截断直得孤迥迥峭巍巍千圣寻觅无踪万灵皈投无地秪如壁立万仞一句如何道青天轰霹雳平地起风云上堂举玄沙示众云诸方老宿尽道接物利生或遇三种病人来作么生接患盲者拈椎竖拂他又不见患聋者语言三昧他又不闻患哑者教伊说又说不得且作么生接若接此人不得佛法无灵验有僧请益云门门云你礼拜着僧礼拜起门以拄杖挃僧退后门云你不是患盲复唤僧近前僧近前门云你不是患聋乃竖起拄杖云还会么僧云不会门云你不是患哑其僧于此悟去师云玄沙犹自可云门笑杀人者僧虽然悟未免好肉剜疮上堂一念不生面目现在三心无得作者犹迷万树笼云呖呖莺声俱漏泄千山流翠潺潺涧水润焦枯秪如洞山道有一物黑似漆常在动用中动用中收不得既收不得且道即今在甚么处大众还知落处么若也不知龙池为诸人指示去也竖拂子云突出当阳活卓卓通身是眼莫能窥掷拂子下座解制上堂豁开顶门正眼睛绿水青山绝点尘官塘步步长安道立处明明觌体真岭头幽鸟啼春树江上扁舟天际行前途忽有人问汝一喝须还具主宾拟议不来诚可笑被伊穿却鼻头绳且绵密无间一句作么生道休把脚跟轻着地上人门户枉劳辛上堂云生青嶂水泛前谿鸟啼春树花放南枝头头呈妙理物物显真机者里明得自然脚踏实地迥脱离微根源透彻全体如如苟或未明更为诸人道破去也卓拄杖云晷运密移上堂有一人于此事尽形寿求箇入头处不得入头有一人于此事尽形寿求箇出头处不得出头若到禹门各与二十拄杖何故不得入头底使伊入头不得出头底使伊出头且道向后如何行履竖拂子云见月休观指归家罢问程上堂心是根法是尘两种犹如镜上痕痕垢尽时光始现心法两忘性即真蓦拈拄杖云无事晚来江上望三三两两钓鱼艇上堂灵明廓彻湛寂常恆诸佛以之为本源众生以之为佛性当人直下了得踏破化城亲归宝所自然二六时中头头显露四威仪内处处全彰且道不是心不是佛不是物毕竟是箇甚么良久云切忌咬名嚼字上堂僧问昔日世尊陞座今朝和尚上堂未审是同是别师云一字两头垂进云恁么则今入即是古人也师云古人在甚么处僧喝师便打乃云摩竭掩室毘耶杜词咸谓全提向上岂知鬼窟藏身最初一着末后一句不入祖师室茫然趋两头须知此一段事诚如击石火闪电光眨得眼来已是千里万里那堪伫思其间所以从上提持纲宗者只有三句咬去咬住欲去不去欲住不住或时一向不去或时一向不住明眼汉没窠臼若论战也箇箇力在转处却物为上逐物为下直下坐断要津不存丝发知见然后遇茶喫茶遇饭喫饭百不知百不会如痴呆人相似一切人测识他不着渠却知一切人来处果能如此始不负最初行脚且道策进一句如何指示若不此生亲打彻他年苦海没头沉过毘陵龙兴禅院请上堂古镜高悬万象岂能逃影质吹毛在握千差截断悉无余尽十方界普现色身遍尘沙剎作殊胜事到者里自然空有不异动静无别古今同时死生一揆着着显箇中消息头头彰本地风光且道正恁么时又如何通信卓拄杖云相逢不必重征问自有知音默点头师禾中回寓龙兴曹总镇请上堂正眼洞明千差绝迹全机杀活佛祖难知直得尘尘解脱物物皆真有超宗越格底气岸离见绝情底根元干坤倒覆而不疑万象纷纭而不惑至于一动一静一语一默总是本有底妙用自来不借他人力兹曹居士捐赀供佛供僧敦请山僧陞座举扬妙法将此功德耑祈国泰民安千祥骈集袛如直截根源一句又作么生道拈起拄杖云还委悉么千圣共传不二法英灵一见便心开万如禅师语录卷第五万如禅师语录万如禅师语录卷第六嗣法门人行猷等编荆谿龙池山禹门禅寺语录端阳上堂僧问久医谙药性得效敢传方全杀全生句当机请举扬师云放汝一顿进云文殊去后无消息今朝且喜遇知音师云知音知后更谁知进云百草头边无限意一回拈出一回新师云是甚么意僧呈坐具云亦能杀人亦能活人师云放下着举笑巖和尚端阳日举大慧上堂云今朝又是五月五大鬼拍手小鬼舞蓦然撞着桃符神双手搥胸叫冤苦大众大慧恁么道大似少箇禁方何谓向青天白日里见神见鬼笑巖则不然今朝正是五月五云从龙风从虎山僧要与十方现前诸大圣凡赌箇赌信手拈来百草头甜者甜兮苦者苦师云笑巖老人虽不见神见鬼只是舌头不得休歇何故岂不知甜底苦底俱要尝过龙池又且不然今朝却是五月五不说桃神并艾虎以拂子打圆相于中书箇日字云当阳书出一灵符诸般妖怪皆潜躲蒲似剑榴如火池内青莲香欲吐虽无角黍与雄黄众信斋馐箇箇普上堂把住牢关佛祖亦须歛衽放开一线含生咸归正觉施格外钳鎚有所得底当下冰消瓦解秉杀活宝剑廉纤搭滞管教截断无余若是箇中人闻山僧恁么道自然如暗得灯如贫获宝只如初入门底境界毕竟如何通信寻常一样窗前月才有梅花便不同上堂佛祖相传不二心含灵共禀少知音劳他普化摇铃铎复有丰干骑虎行船子垂钩一鳞足禾山打鼓普皆闻无非尽显从来事为要人人两眼明喝一喝下座上堂僧问前百丈云不落为甚么堕野狐身师云我也不信进云后百丈云不昧为甚么脱野狐身师云向你道我也不信乃云有作思惟生死缠无心难免落空边有无俱遣非真旨不拨纤尘业识牵向上一关明若日淆讹坐断碧天宽所以道各各当人分上有一段大事辉腾今昔含裹十虚如洪钟在虡有扣皆鸣水上葫芦捺着便转不因修得本自天然不堕见闻灵明独妙只如子湖放出狗子南泉斩却猫儿又作么生商量当阳纵夺谁能晓杀活全提作者知词林周茹公荐严请上堂僧问掀翻四海大地平沉踢倒须弥虚空粉碎未审相公向何处安身立命师云吾无隐乎尔进云威音一点真消息独露当阳几箇知师云独许阇黎进云恁么则不遇中郎鑑还同野舍薪师云一钓便上乃云佛祖顶𩕳一机超诸岐路衲僧面门一着不落阶梯明明离向背法法归源历历绝覆藏尘尘获妙如驾海之慈航直趋彼岸如丽天之杲日万暗俱明只贵勐烈丈夫一肩担荷便能随所住处常安乐其或未然不免少垂方便经云知幻即离不作方便离幻即觉亦无渐次到者里全心即佛全佛即心心佛无二觌体纯真今辰茹公居士因令先君挹斋相公三週忌辰敦命山僧陞座举扬般若奉荐相公高超三界迥脱四生见彻心源了明性地证圆常于一念消诸妄于剎那且道相公即今在甚么处安身立命尘劳界内高超出兜率宫中现妙身师诞辰上堂山僧今年五十九随顺世缘说世寿须知寿量非口宣威音那畔亦不守诸人寿量亦如然一念回光即复旧梦幻沤花岂足歆正眼观来原不有丈夫气宇当如王岂肯落在他人后擎头戴角绝罗笼在处不妨狮子吼喝一喝下座上堂广额屠儿放下屠刀云我是千佛一数平地登高易文殊师利乃七佛之师于迦文会里作弟子从空放下难不落因果五百生堕野狐身为甚么却作人语不昧因果当下脱野狐身犹有野狐气息在众中还有知得龙池落处者么苟或知得不妨出来剖露看如其未然不见道释迦弥勒是他奴那箇男儿不丈夫上堂举傅大士云须弥芥子父芥子须弥爷山水坦然平敲冰来煮茶师云傅大士恁么道若是平常一路略较些子傥遇蟠根错节则用不着在大众且道山僧意在甚么处如其未知听取一偈芥纳须弥人罕信须弥纳芥悉无疑一拳打破野狐窟大用纵横绝所知曹镇台为严慈请上堂僧问纛旗南下誓不杀以扬威一苇东来示无生而设化祖令王师还可同舟共济也无师云有何不可进云恁么则草木恩沾同雨露大家齐唱太平歌师云但愿如是进云皇天无亲惟德是辅师云者一句少不得乃云自性天真佛诸福妙庄严起坐未常离十方即目前所以道空生大觉中如海一沤发有漏微尘国皆依空所生须知大觉真心有如是奇特广大玄妙只贵有力丈夫一肩担荷自然圆机普应遍界光辉古镜高悬千差泯迹直得尘尘剎剎独露真常物物头头齐舒妙用总镇曹公幼离严慈恒缺晨昏之奉劬劳恩重每怀寤寐之思是以捐俸入山供佛供僧供诸贤圣修诸善事特请山僧陞座举扬大法将此功德专祈严慈寿山高耸福海渊深转祸为祥全身远害且道如何是孝诚感格一句瑞气生麟甲祥光映彩衣上堂入荒田不拣却也特地显颟顸有佛处不得住无佛处急走过不知何处可住脚得人一马还人一牛未免徒费精神见僧来便面壁也是好肉剜疮若是纯钢打就汉子直得孤迥迥峭巍巍当下坐断四路葛藤视释迦佛是老比丘三乘十二分教是拭疮疣纸一千七百则公案是弄猢狲圈圚诸方提唱是热碗鸣声还有恁么人么如无其人拄杖子使神通去也连卓拄杖下座上堂宝鑑当轩光吞万象吹毛在握凡圣潜踪直得人人常光现前个个壁立万仞到者里若说有修有证岂免头上安头若说无修无证巳是堕空落外汝诸人向山僧未出方丈汝等未到座前时领略得去方有少分相应若待挝动法鼓撞起洪钟山僧陞座摇唇鼓舌说黄道黑汝等攒攒簇簇注耳侧听总不出见闻觉知鬼家活计大众还信得及么分身诸佛皆云集多宝如来绝覆藏祈雨上堂诸佛本源绝思绝虑祖师心印无古无今苟或热毒顿除自然清凉遍界若是万里不挂片云青天直须喫棒秪如感应道交一句又作么生雷声震处天关转四野云兴雨必来上堂寸丝不挂赤条条万里无云月正高蛙鼓池塘人荐去桃花触着事难描古今不改虚空相寒暑难将此道凋不见昔人曾有语圣凡名号总虚标所以道有是便有非有事仍有理是非事理两俱忘自然深证无生旨世尊道若见诸相非相即见如来法眼云若见诸相非相即不见如来还是世尊是耶法眼是耶若道世尊是法眼岂可不是若道法眼是世尊岂可不是到者里如香象渡河截流而过苟或绳子慕膻不免为唾所粘喝一喝下座天童老和尚忌辰拈香昔日几番遭毒手今朝忆着恨弥深因缘会遇难回避且把黄檀蓦鼻熏便烧上堂山河走大地旋箇中消息许谁宣千眼大悲觑不破无舌之人说炽然逞小慧使神通弃本逐末诚愚庸忽然一日知端的自有家珍用不穷西风急黄叶飘繁枝脱尽赤条条生涯岂向他方觅手握吹毛神鬼号上堂妙法本无生灭真常岂属变迁僧俗曾无异致山青水绿依然所以道古之天地日月犹今之天地日月古之万物性情犹今之万物性情天地日月固无异也万物性情固无变也道何为而独变乎大众还知不变之道么若也知得便好饥来喫饭寒则添衣更有甚么事如其未知龙池为汝道破去也良久云人天本竖畜生本横上堂一日复一日一年复一年未来数不及童貌忽衰颜悟底人证入真常迷底人念逐变迁变迁只因昧本衲僧行处不然打破死生关捩管教触处皆圆梦幻空华俱舍却泥牛耕破劫初田卓拄杖下座中元上堂画地为牢明眼人前真笑具解开布袋草鞋踏破脚跟浮所以龙池四月十五不结制七月十五不解制彼自无疮勿伤之也众中若有个汉出来亦同此见拄杖子未有喫分苕帚柄自领去三门外打三十何故罕逢未举先知客多见韩卢逐块人上堂肘后符灵顶𩕳眼活提持向上纲宗直与抽钉拔楔所以道有时恁么有时不恁么有时恁么中不恁么有时不恁么中却恁么此是衲僧底家常茶饭如何是出格一句嘉州大象吞蒺藜陕府铁牛流出血上堂当堂慵正坐那赴两头机但得随流妙腾腾任所之山空云自在天净鹤高飞的的无生旨应知不自欺若也未能如是纵饶南泉斩却猫未免手忙舌沸赵州顶草履亦乃笑杀旁观云门放洞山三顿棒惹得饭袋子开张大口直至于今合不得拈拄杖云拄杖子朝到西天暮归东土还是神通妙用耶还是法尔如然耶卓一下云夜行莫踏白不是水便是石上堂从来不借借当阳常显露旷劫受沉沦不能自担荷果能自担荷梦境都打破三世如来一口吞万缘脱落横身卧般若功勋妙莫量一念不生全体露上堂卓拄杖一下喝一喝云棒非德山棒喝非临济喝用出当阳活鱍鱍闻时何啻三日聋触着直教亲见血若是知恩解报恩丈夫意气天然别金毛狮子奋全威野犴狐狼俱屏迹大众且道屏迹后如何天下太平各安其业上堂举庞居士问马祖不与万法为似者是什么人祖云待汝一口吸尽西江水即向汝道五祖演和尚有颂云一口吸尽西江水洛阳牡丹新吐蕊𥳽土扬尘没处寻回头撞着自家底师蓦拈拄杖云者个是龙池底那个是你诸人自家底若有知得落处者到方丈里来请棒喫重阳上堂碧树秋深叶转黄篱花初绽乱飘香远山历历撑天外近水潺潺投涧凉鴈叫星河惊蝶梦猿啼客路断人肠非惟济北门风泄佛祖家私尽发扬大众还委悉么欲知此日登高事且向深深海底行上堂毘陵众居士施法衣一顶恭请山僧陞座说法且道说甚么法即是若说六度十二因缘四谛五戒十善法者个巳是雪山大沙门打过底葛藤若提三玄三要四料拣四宾主四照用巳是临济老人吐下底残羹馊饭若也便尔休去怎奈诸人未肯歇心不免放开一线别有个指示处拈起衣角云还会么若能直下了得如远客还故乡泗洲见大圣其或未能听取一颂觌面相呈万法圆何须更用口谈玄当人若领机先旨万象森罗说炽然上堂举僧问马祖离四句绝百非请师直指西来意祖云我今日劳倦不能为汝说问取知藏去僧问藏藏云我今日头痛不能为汝说问取海兄去僧问海海云我到者里却不会僧回举似祖祖云藏头白海头黑师云且道三大老还答者僧话不答者僧话若道答者僧话答个甚么若道不答者僧话又埋没古人衲僧家须具千里定淆讹眼方始不虚踏破草鞋者个且置秪如藏头白海头黑又作么生会若非言外知端的未免多从语脉寻结制上堂僧问霜风飒飒树头空纵目疏林露远峰觌体真机都漏洩何须打鼓又搥钟今日禹门未审如何结制师云水泄不通进云恁么则结制二字无处安着师云错下註脚僧喝师便打僧又喝师复打乃云天涯觅遍无相似徒把芒鞋脚底穿拄杖持来且靠壁钵盂高挂绝攀缘三条椽下真风露七尺单前面目全㘞地一声消息断虎头戴角出林间当晚小参即心即佛兔马有角非心非佛牛羊无角不是心不是佛不是物纵饶见得十分真仔细看来第二月是故从上古德亲造到彻头彻尾住无所住超出名言理路胸次中虚凝湛寂无欲无依保养年深或露锋芒如倚天长剑才有一物现前直下斩为三段管教诸天献花无路魔外丧胆亡魂汝等既未能如是必须向去不得处着实挨拶挨拶来挨拶去挨拶到情穷理极寝食两忘蓦地冷灰荳爆便见枯木花开那时来方丈里喫棒上堂举僧问香严如何是道严云枯木里龙吟僧云如何是道中人严云髑髅里眼睛僧又问石霜如何是枯木里龙吟霜云犹带喜在如何是髑髅里眼睛霜云犹带识在又问曹山如何是枯木里龙吟山云血脉不断如何是髑髅里眼睛山云干不尽遂有颂云枯木龙吟真见道髑髅无识眼初明喜识尽时消息尽当人那辩浊中清师云三箇老汉恁么廉纤幸作他家种草若是临济门中正好买草鞋行脚去上堂山河大地炽然说从古至今无间歇当人若也早知归老僧不用多饶舌不饶舌巳漏洩不见庞公曾有言日用之中事无别秪如超情离见一句作么生道卓拄杖云云边木马飞如电海底泥牛吼似雷上堂钳鎚妙密剷尽廉纤宝剑全提淆讹截断直向石火电光中接人洪波浩渺里利物果是个汉便合来时拟议思量白云万里复举僧问云门云不离三德六味还有佛法也无门云即恐你不问僧云请师道门云三德六味供佛及僧师云云门答话虽然不负来机只是葛藤不能勦绝致使者僧不了如有人问龙池不离三德六味还有佛法也无噼嵴便棒云即今欠少箇甚么岂不使伊脚踏实地晚参或是或非人不识逆行顺行天莫测踢倒须弥没影踪掀翻大海无涓滴大众且道是甚么人境界卓拄杖云此时若不究根源直待当来问弥勒冬至剃度弟子为师预庆请上堂群阴剥尽一阳生万象甦回各有神触目冰河俱发焰岭头梅放泄先春众徒为我先申祝我寿从来难可评旷劫至今无变异沤生沤灭不须论喝一喝下座监院一如同诸眷属预祝请上堂僧问昔日如来寿量历劫靡穷而今和尚六袟如何分别师云古之今之乃云山僧今年恰六十五月十五是生日承诸法属预为祝箇箇发心皆真实伐鼓考钟请上堂举扬般若波罗蜜竖拂子云大众者箇是龙池拂子唤什么作般若波罗蜜击拂子云者箇是般若波罗蜜唤什么作龙池拂子向者里缁素得分明自然千眼顿开十方坐断显露通身活计不听他人处分如其未能更为指示去也掷拂子云果知扑落非他物始信纵横不是尘师诞上堂无孔铁鎚当面掷佛祖难窥金刚宝剑截淆讹魔妖远遁直得遍界绝遮拦干坤常独露用去超宗越格收来耀古腾今本无寿量可祝说甚鹤算龟龄只如亲切受用一句作么生道夜来床荐煖一觉到天明合明蒋孝廉请上堂一念不生遍法界无非清净妙身一念才生尽十方处处全彰妙用所以道空生大觉中如海一沤发有漏微尘国皆依空所生到者里惟同道者方知同得者方证若是箇中人闻恁么道如水投水似空合空能见无见之色能闻无闻之声拨转向上一关箇箇超佛越祖秪如植福培因一句作么生道三心无得消诸障一念纯真福慧隆上堂俱胝竖指雪峰辊毬汾州莫妄想鸟窠吹布毛者一队老古锥只知一机一境向人前鼓弄若是末后一关正未透在众中还有透得末后一关底么如有透得便能权衡佛祖镕鍜圣凡换斗移星旋天转地秪如尘中解脱一句作么生道万景徒有象孤云本无心上堂佛祖顶𩕳一着惟出格汉子方能直下见彻衲僧面门一机独箇中人谩伊一点不得或时坐断千差朝宗万派或时小中现大大中现小于一毫端现宝王剎坐微尘里转大法轮且道何物高于天生天者是何物厚于地育地者是何物宽于虚空包虚空者是何物超越佛祖位植佛祖位者是到者里管教一一绝罗笼头头成解脱单嗣灵山正音密授少林的旨秪如出群一句作么生道令人常忆李将军万里天边飞一鹗上堂虚空划破不堪言笑断春风莫记年不是克家亲嫡子目前妄见许多般所以有等人忽得箇身心顿空便尔坐着本有神通光明不得发现又有等虽能透过不堕胜妙境中便尔随流忘返有甚用处直饶超出两路别有转身句子正好喫棒未有了日况乎粘皮撘骨觅妙寻玄那堪其语只如极尽一句如何指示待离墨山点头与汝诸人道破上堂打破死生关独露本来面不落知见坑何曾有顿渐触处自圆成天真原不变烜赫于目前只贵当人荐果能荐得时稳坐空王殿喝一喝下座上堂青山白云古寺禅房万缘顿歇卓立超方门前涧水流无竭屋角梅花递远香伶俐衲僧自得通身受用懵懂汉子未免着境生狂秪如超情离见一句又作么生道观音菩萨将钱买餬饼放下手却是箇馒头解制上堂还乡尽是儿孙事祖父从来不出门由此观之出门二字便是祸根既是祸根解制何为秪缘诸人九十日中眉毛厮结沉于死水今日不免把缆放船直泝其源只是不得动着脚跟何故虾跳不出斗道场和尚入山上堂德山棒临济喝禾山打鼓雪峰辊毬华亭撑船沩山牧牛者一队老古锥尽力提持只提持得向下事若是向上事正未梦见在且道如何是向上事山僧到者里亦只钳口有分兹蒙道场和尚象驾入山扫塔兼祝贱诞大众当殷勤劝请必为道破众法嗣请上堂老僧今年寿六十明朝便是我生日法嗣预祝请上堂怎奈老僧口门窄口门窄牙齿天生一具骨佛法虽有不须宣自是诸人先漏洩拈拄杖卓一下云临济未是白拈贼上堂众生处处贪着日与境缘亲狎不知生老病死四面火来烧杀父母妻儿在前毕竟不能替却若是有力丈夫截断生死绳索勐操智慧宝刀披起忍辱铠甲稳坐诸法空座管教在在解脱直取无上菩提契证真如妙乐便好兴慈运悲普与愚夫发药使其转凡成圣破迷为觉者是出家本分莫效寻常落魄且不昧初因一句作么生道打破祖师关捩子方为出格自繇人上堂功勋不立独露当阳慧剑单提淆讹截断所以道寒窗皎月万里不挂片云春水船高千江涌滔天之浪到者里只贵全身契入自然脱体风流苟或拟议思量未免新罗过鹞且出格一句如何通信万仞峰头趺足坐十方世界掌中观上堂心法无形相不离四大五蕴圣智绝言诠岂碍大藏小藏演出一大藏教字字尽从此中出演入一大藏教包含万有悉无余欲证者箇境界须是过量汉子自然如天普盖似地普擎便能纵目所观全体文殊显现随耳所闻咸是观音妙用随心所知无非普贤境界只如一念未生已前又作么生委悉五眼不能亲觑破惟除实证始方知上堂举世尊常在尼俱律树下坐次因二商人问世尊还见车过否世尊曰不见曰还闻否世尊曰不闻曰莫禅定否世尊曰不禅定日莫睡眠否世尊曰不睡眠商人乃叹日善哉世尊觉而不见大众世尊既不见不闻不禅定不睡眠毕竟在甚么所在着倒若也知得落处日费斗金非分外如其未明管教粒米亦难消上堂竖拂子云只者箇非有非无绝非绝是不堕威音那畔岂在今世门头不落语默动静寻常独露当阳你才拟心觑捕眨眼鹞过新罗到者里须是格外汉子方能领略且道三门走入佛殿灯笼倒挂露柱杨岐三脚驴儿踏杀大雄勐虎又作么生商量良久云确上堂举道吾云高不在绝顶富不在福严乐不在天堂苦不在地狱相识满天下知心能几人大慧云高在绝顶富在福严乐在天堂苦在地狱谁知席帽下原是昔愁人师云二大老恁么提唱大似徐六担板各见一边且道龙池又作么生拈拄杖云秪者箇不唤作拄杖则万事俱了毕竟唤作甚么卓一卓云不可咬名嚼字万如禅师语录卷第六万如禅师语录万如禅师语录卷第七嗣法门人行猷等编示众示众举祖师云正说知见时知见即自心当心即知见知见即如今师云若是脚跟着实肘后符灵底汉子虽终日知见其间觅一毫知见相了不可得者箇且置毕竟如何是如今底事卓拄杖云雪里鹭鸶飞始见柳中鹦鹉语方知示众灵云见桃花悟道香严闻击竹明心长庆卷帘透彻玄沙𡎺指豁然大众且道者四大老毕竟悟箇甚么还会么当知此事不是等闲古人为一则因缘不明千里万里求人决择如僧问大随劫火洞然大千俱坏未审者箇坏不坏随云坏僧云恁么则随他去也随云随他去僧不肯后参投子子问何处来僧云大随来子云和尚好么僧云来时万福子云何不在彼住僧云因缘不契子云有甚因缘不契僧举前话子云你不肯伊么僧云是子展坐具向西川拜云大随古佛放光到此谓僧云速去忏悔僧如教到大随随已迁化复到投子子亦迁化因有一句随他语千山走衲僧之说须知不是小事诸佛出世为一大事因缘祖师西来为向上一着要且无一法与人直欲使人自证自悟然有几种人不得入道一种在册子上看得明明白白自谓了当不知依他作解障自悟门焉得亲切受用一种持戒精严更不信有此事自谓如是行持不负生平不见楞严经云持戒但束身非身无所束岂不亦要你明心见性又有种不信有悟门你既不信直饶读尽五车书贯通三藏教千七百则公案註解得如瓶泻水总唤作多知鬼去道转远所以道参须真参悟须实悟今生若不打教彻去未免三涂一报五千劫出得头来是几时漏泽寺观音诞辰请示众二月园林渐放花黄莺枝上语声嘉分明直示圆通境试问诸人会也么若也会得各请归家稳坐如或未然山僧为汝诸人打葛藤去也拈拄杖云大众还见么观世音菩萨在山僧拄杖头上降生了也现妙色身出微妙音而告之日我之降生不为别事只为众生不了妄随生死流转是故剎剎现身随类度脱若以佛身得度者即现佛身而为说法若以菩萨身得度者即现菩萨身而为说法若以声闻缘觉身得度者即现声闻缘觉身而为说法若以帝释梵王身得度者即现帝释梵王身而为说法若以长者居士宰官身得度者即现长者居士宰官身而为说法若以比丘比丘尼优婆塞优婆夷身得度者即现比丘比丘尼优婆塞优婆夷身而为说法乃至天龙夜叉干闼婆阿修罗迦楼罗紧那罗摩睺罗伽人非人等身得度者即皆现之而为说法喝一喝云观世音菩萨被山僧一喝走入拄杖里去了若唤作拄杖又是观世音菩萨若唤作观世音菩萨又是拄杖正恁么时佛身也不可得菩萨身也不可得声闻缘觉身也不可得帝释梵王身也不可得长者居士宰官身也不可得比丘比丘尼优婆塞优婆夷身也不可得天龙夜叉干闼婆阿修罗迦楼罗紧那罗摩睺罗伽人非人等身也不可得观世音也不可得拄杖也不可得既皆不可得无人无我绝是绝非一道平等浩然大均且迥绝罗笼一句又作么生道卓一卓云天高群象正海阔百川朝示众人人无欠少箇箇本圆成惟其不自悟犹似隔关津茫茫随境转喧寂搅胸襟回光能返照日用自然亲森罗及万象独露本来身从上诸佛祖方堪把手行丈夫当如是安可漫因循岂不见庞居士问石头和尚不与万法为似者是什么人头遂掩其口士有省复参马祖亦如前问祖曰待汝一口吸尽西江水即向汝道士大彻玄旨遂呈偈云十方同聚会个个学无为此是选佛场心空及第归者是在家办道第一个样子又不见李文和参石门聪禅师叩及宗门中事聪举崔赵公见径山国一禅师因缘李忽契悟亦呈偈云参禅须是铁汉着手心头便判直趣无上菩提一切是非莫管者便是在家办道第二箇样子还有第三箇样子诸人还知么苟或未知山僧亦不说破何故若说破恐后无人承当喝一喝示众春溢重山翠欲流子规啼血正绸缪纸钱灰满千家冢哭到斜阳恨未休此是清明即事古人感悼语也大都人生一世美到临末梢头总不出者一场把戏惟我衲僧家以尽十方世界作箇安身处生也在里许死也在里许凡也在里许圣也在里许至于一动一静无不在里许山河大地万象森罗亦在里许不见世尊一日见文殊在门外立乃曰文殊文殊何不入门来文殊曰我不见有一法在门外何以教我入门若是踏着源头底人到者里直下如镜照镜未常移易一丝毫许虽然者犹是格内事未是格外事在且道如何是格外事以拄杖击空云一击虚空扑落地三世如来脱垢衣入室机缘僧入师问瞎驴灭却正法眼后人以何为眼目僧喝师云当不得僧连喝而出师云便逃走僧入师问香严道一击忘所知那里是他忘所知处僧竖一拳师云未在僧喝师云再喝喝看僧云更要第二杓恶水那师便打僧入师竖拳问云向者里道一句看僧云天寒请和尚袖手师袖手云我袖手了汝作么生僧云老老大大随人脚跟转师打云且道赏你罚你僧礼拜退僧入师问德山托钵下堂因甚被雪峰一拶便归方丈僧云不风流处逞风流师云那里是巖头密启其意僧云疑杀天下人师云你自还疑么僧云有疑堪作甚么师打云也不得放过僧入师问如何是末后一句僧呈起坐具师云者是最初底僧云错师云错错僧云看破了师便打僧云草贼大败师复打僧入师问屏却咽喉道一句看僧云今日冷如昨日师正色云话头也不识僧云苍天苍天师便打僧入师问不落因果为甚堕野狐身僧云莫谤他好师云不昧因果为甚脱野狐身僧云换却多少人眼睛师云恁么道又争得僧云不得压良为贱师便打僧入师问你向未动唇吻已前道一句来僧展两手师云还别有么僧云放和尚三十棒师便打僧入师问世尊初生古今牓样为甚云门要打杀他僧云那箇男儿不丈夫师云未在僧喝师云你者一喝还是喝世尊喝云门僧云一任和尚分疏师便打僧入师问觌面相呈一句作么生道僧云放和尚三十棒师便打僧入师问恁么也不得不恁么也不得你又作么生僧以坐具作摵势师云乱做僧喝师云再喝喝看僧礼拜云苍天苍天师便打僧入师问马祖道三十年不少盐酱你作么生会僧云尽情吐露师云你聻僧举坐具师便打僧入师以拄杖画一圆相云者是沩仰家风为甚从山僧画出僧即以脚抹杀师便打僧喝师复打僧入师问达磨祖师那里去了僧举坐具云和尚见么师云真箇那僧礼拜师云假底假底勘辩机缘僧参师便喝僧亦喝师便掌僧亦掌师复掌云我打你有落处你落在甚么处僧亦掌云请师道看师连掌托开僧云今日亲见作家师云莫乱道且坐喫茶僧参师问那里来云弁山师云做甚么工夫云参谁字师云参几时了云三年师云一谁谁了三年僧无语师便打师偶不调诸衲子问候师云不动脚行两步看皆无语请师代师行两步一僧云动了师举足云动了甚么僧看春秋传师云伍子胥过昭关也未云已过久矣师云为甚须发不白云莫眼花师便打师问僧一念未生前时如何云露师云生后如何云七纵八横师休去僧参师问甚处来云径山师拈拄杖云径山还有者箇么僧云少卖弄师便打僧云不得草草师云且喜打着一箇僧喝师复打僧参师云那里来云天童师云天童和尚鼻孔深多少僧拟议师打云你不从天童来僧参师云闻你掩关如何是关中主云觌面无回互师云背后底聻僧掷坐具礼拜师便打坐次师复举一句中具三玄一玄中具三要即竖拳云者是第二句如何是第一句云尽力道不出师掌云伎俩只如此僧喝师复掌师问僧你正发无明时佛在那里僧喝师云你还喝佛喝无明云请和尚道看师便打僧参师问甚处来云杭州师云杭州甚么所在云长明师云既是长明来做甚么僧拟议师打出僧参师问那里住云古佛堂师云古佛聻云弟子初出家求和尚开示师云出家几年了云六七年师云逢人不得错举二僧参师问一僧云那里来云漳州师云脚跟下一句作么生道云不会官话师云你何曾会乡谈来僧拟议师便打复顾一僧你是何处人云亦是漳州师顾前僧云你与他打打乡谈看僧拟议师云同坑无异土僧参师问曾见甚么人来云金栗和尚师云有何言句僧云忘却了也师云你管甚么事僧拟议师便喝出师问僧云一子出家九族解脱为甚目连母亲入地狱云甜瓜彻蒂甜苦瓠连根苦师以拄杖画一画云者一画又作么生僧便喝师便打师问僧云不涉廉纤道一句看僧作圆相抛向后师云涉廉纤了僧拂袖便出师云出丑师问僧如何是你实受用一句云三冬破衲煖烘烘师云未在僧礼拜师云伎穷力尽师问僧你是江西么云是师举拄杖云江西还有者箇么云有师云何不呈似老僧僧作掌势师便打师问僧你心上可太平云和尚照顾性命师打云者草贼云苍天苍天师复打问答机缘同参过访问日落西山去林中事若何师云虎行樵子径鸟宿故枝头问如何是夺人不夺境师云土旷人稀相逢者少如何是夺境不夺人师云扑落非他物纵横不是尘如何是人境两俱夺师云狼烟通扫尽塞北一齐收如何是人境俱不夺师云太平世界朝天日野老频𢋫稚子歌问未结制时如何师云十方世界任纵横云结制后如何师云凡圣绝行踪云和尚见何道理便指示人师举起拂子云如何得入师放下拂子云未开口前又作么生师打一拂子问运水搬柴即不问参禅学道事如何师云放下着僧举手向前云又作么生师云放不下在问法性周遍时如何师云北俱卢洲人在那里说甚么话僧拟议师便打问麻三觔意旨如何师拽僧耳云会么僧云晓得了晓得了师云你晓得箇甚么速道速道僧无语师连棒打出问如何是无厌足王师云照顾手足如何是弥勒楼阁师云即今是甚么所在云人人有箇影子寸步不离为甚踏不着师云却较些子问如何是父母未生前本来面目师云黄河九曲师不安僧问和尚还是身病心病师掌云是身是心云还我不病底来师复掌问来朝结制将何煅炼衲子师便打云除却棒还有么师云一脚踢杀你僧喝师复打问云生四野雾起长空时如何师云山僧也欢喜僧礼拜师打云直待雨淋头问一归何处即不问青州布衫意如何师云难为你提来提去僧喝师云你为甚恶发僧拂袖而出师噼嵴便棒问如何是宾中宾师云赤脚髼头走四邻如何是宾中主师云独坐无知已如何是主中宾师云拄杖头边一点春如何是主中主师云倚天长剑逼人寒僧礼拜云谢师答话师云是何言欤问鸭吞螺蛳意旨如何师云眼睛突出问和尚手中底唤作甚么师便打僧拟夺师连打退问古今同一色如何是一色师云千差万别问大通智胜佛十劫坐道场佛法不现前不得成佛道为甚么佛法不现前师云何须头上安头问不在内不在外不在中间未审主人公在何处安身立命师云高声问来僧拟议师便打问如何是东塔境师云绿树撑天拄清波遶屋流如何是境中人师云终日闲闲地常年坦坦然如何是触目事师云瞎僧喝师便打问如何是明中暗师云白日扶篱如何是暗中明师云黑夜摸枕僧云明暗两关如何透脱师打云不快漆桶问如何是主人公师云你曾游庐山么僧罔措师云身在其中总不知问如何是目前事师云遍界金风起云意旨如何师云林间黄叶堕问如何是临济宗师云穿过髑髅如何是云门宗师云百万军中标赤帜如何是曹洞宗师云枯树花开劫外春如何是沩仰宗师以竹篦打圆相云多少人出者箇不得如何是法眼宗师云森罗齐稽首云五家宗旨蒙师指东塔门风事若何师云不是拳头便是掌问如何是佛师云肥人偏汗多如何是法师便打如何是僧师云速礼三拜僧便拜师打云逐块汉司理黄元公过访坐次问云四面贼来时如何师以手一扑云今日和赃捉败云人人有个影子寸步不离为甚踏不着师云跳不出云如何是无寸草处师云莫出门云如此无作用也师举足云谁人碍得我云方丈容得多少众师云十万八千云恁么则和尚无容身之地矣师云宽廓有余云云门天童是同是别师云一箇鼻头两孔出气云可谓天童真子也师云居士莫涂污人公大笑问狮子窟中狮子吼如何是狮子吼师云脑裂也不知问晴空闪电时如何师云烁破汝面门问年荒米贵大众如何度日师云从来不肚饥云恁么则不曾嚼着一粒米师云那里得者消息来僧喝师便打问大修行人当遵佛行因甚不守毘尼师云怪伊不得问云门饼赵州茶拈向一边未审和尚又作么生相待师云放汝一顿僧礼拜云谢供养师便打问千里屯兵即不问当场决战事如何师云败将不斩僧喝师便打问树高千丈事如何师云叶落归根云春来又作么生师云莫生枝叶问千句万句总是一句如何是一句师云少室峰前问清风送明月意旨如何师云彼此两无心问倩女离魄未审那箇是真底师打云还会么问世尊初生为甚指天指地师云打草要惊蛇问调达堕无间地狱何故如三禅天乐师云同道者方知问文殊是七佛之师为甚出女子定不得师云深山藏独虎云罔明乃下方菩萨因甚出得女子定师云浅草露群蛇问如何是新年最初句师云今日是初一如何是学人自己师云问我作么问万法归一一归何处师抓头云山僧头痒问既是人人具足为甚达磨又来东土师云为汝瞌睡问某甲做工夫没箇巴鼻求和尚指示师云待山僧有巴鼻即指示汝问吹毛用了急须磨如何是吹毛剑师云照顾性命云灵光一点异万古照人间师云血流也不知问超凡越圣须识自己如何是自己师云问我即不得云某甲为甚不识师云恰好僧喝师便打问今朝四众皆云集师将何法利人天师云雨下地上湿云谢师指示师云照顾袈裟角问语默涉离微如何通不犯师云黄河九曲水出崑崙云恁么则纵横妙用去也师云未信汝在云争奈我何师呵呵大笑问一念不生全体现一念若生全体在甚么处师云俱见汝问话僧礼拜师云拟议思量隔万山问如何是常住真心师云鹤飞千尺雪僧云不会师云龙起一潭冰问久仰和尚今日到来未审如何接待师便打云是即是只是费力太多师复打云不知痛痒汉万如禅师语录卷第七万如禅师语录万如禅师语录卷第八嗣法门人行猷等编法语示石航英侍者达磨西来直指人心见性成佛初无者也之乎所以德山见僧入门便棒临济见僧入门便喝使其当下知归做箇洒洒落落出格汉子今时学者情窦日凿不能尽底掀翻一味依草附木而诸大宗师眼不耐见便乃易格变通凡出言句如铁钉饭木札羹直得无下口处若是未举先知底衲僧自然一咬百杂碎傥或根机迟钝未免望崖而退有等或于见闻觉知上着倒或向黑山鬼窟里藏身俾单传直指之道如九鼎悬于一丝况法门凋丧狐兔成群惟赖有志后昆办久远铁石之心造到古人田地方能力救其獘石航侍者山僧居如如庵时便来同住服劳最久用心亦苦是可谓有志者矣一日辞去掩关因书数语切嘱示德藏知藏世尊谈经三百余会皆应机方便末后拈花示其本怀当时百万人天悉皆罔措惟迦叶头陀破颜微笑世尊云吾有正法眼藏涅槃妙心付嘱摩诃迦叶从此西天四七东土二三以心印心间不容发曹谿之后列为二派分作五宗各擅门墙提持法要临济德山唯以棒喝接人或喝下领略或棒下翻身无不活卓卓地今时人心不古弃本逐末或向册子上寻讨或向宗师嘴唇边求觅直饶𡎺得一肚皮邪知邪见到临末梢头总用不着德藏知藏参老僧于如庵又相随于禹门直心直行竭力为众始终如一忽一日袖纸求老僧法语遂书从上牓样示之为牢关钥尔示复生典座从上诸大老为心地未明或千里万里求真善知识朝参暮请陆沉贱役为法忘躯或十年二十年不发明大事不已所以流芳后世名振当时岂不见善财童子百城烟水参五十三员善知识后入弥勒楼阁方得稳当又不见雪峰三登投子九上洞山却于鳌山成道无不皆从艰苦中来精进中得耳复生典座始参老僧于如庵复相随于八闽老僧后住龙池执劳用力作事皆先故示法语一纸以助竿头进步示怀玉琦侍者古人为己事不明亲近知识辅弼丛林未尝不尽其心力所以香林参云门十八年为侍者凡一言半句皆录之纸衣内如高峰妙为雪巖钦侍者一复尽心尽力于是名振当时芳流百世琦侍者自老僧与伊披剃后任劳任怨不遗余力而于本分事上密密用功一些谩伊不得然不自矜拟学西山亮辈老僧实爱之特书数语为诛茆之本示季总上座脚踏实地底不与万法为侣不与千圣同廛立处既孤危自然中虚外顺彻证无心寻常只守闲闲地及至为物作则便如风旋电转待伊眨得眼来已是千里万里自然出人一头地岂不见末山尼空室道人郑十三娘皆见彻法源应机时自然恰好不堕偏枯兹季总道人处富贵不被富贵所笼络于此事穷参力究既有省发楚来吴参老僧于龙池屡征诘而当机不让且操履苦心遂书偈付云曹谿一滴无多子时节若到便兴波分付道人深蓄养提携同类出娑婆示吴醒斋居士我佛如来因游四门便悟生老病死之苦是以欲求出离不获其门于是弃王宫投雪岭穷究六年腊月八夜明星现时忽然大悟便成正觉正恁么时欲觅生死之相若火里寻冰历劫不明之事豁尔现前回观四生六道无不具足喟然叹云奇哉众生具有如来智慧德相皆以妄想执着而不证得此是大慈悲父实证实语今人不肯自信贪世间快乐作久远计殆至临末梢头悔之何及老居士是莆阳英杰夙有根器必须勐加精彩造到透顶透底大安乐之乡与释迦老子同一证入同一受用那时方可放参示朱胥庭居士佛祖无上妙道只贵有力丈夫向一念未生时全身担荷直饶千圣到来无他下口处有者箇骨力有者箇气概方可说行亦禅坐亦禅语默动静体安然尘劳内无非解脱之场火宅中尽作清凉之所傥其未能且于古人方便门头深自参取如僧问赵州狗子还有佛性也无州云无只者箇无字便是截生死底金刚剑渡苦海底大法船日用中念兹在兹默默自叩蠢动含灵皆有佛性为甚狗子无佛性行也如是参坐也如是参至于迎宾待客亦莫间断挨到情穷理极处忽然㘞地一声直得虚空粉碎那时坐享太平矣示承爱塘居士世尊有密语迦叶不覆藏若是伶俐汉才闻举着便直下知得落处把无量劫来生死业识尽底掀翻欲觅一丝毫生死相了不可得然后目之所见耳之所闻鼻之所嗅身之所触无不是迦叶不覆藏底所谓佛法遍在一切处者是也居士决意超脱生死但将世尊有密语迦叶不覆藏话置之怀抱昼参夜参忽一日觑透山僧所示皆为剩语矣示于特千居士若论此箇法门一举便知落处已是落二落三更或寻言觅句意地丹青那堪齿录纵饶向威音那畔更那畔一时坐断亦是钉桩摇橹盖为今人机思迟钝不能直下了明所以古德有教人参话头之说若肯遵而行之自然不落岐路如僧问赵州狗子还有佛性也无州云无只者无字如金刚王宝剑便欲断人命根苟或未能必须穷参力究勐力挨拶到情穷理极身心顿空正恁么时却要牢把话头讨个下落忽然㘞地一声始知怀州牛喫禾益州马腹胀是时方好来龙池手里喫棒示祖印尼古德云棒下无生忍棒在老僧手里且道无生忍在甚么处道人若知得无生忍处便知得棒头落处知得棒头落处则一切法皆从此出方不落虚岂不见六祖示慧明上座云不思善不思恶正恁么时那箇是明上座本来面目明即大悟云如人饮水冷煖自知复进云上来密言密语外还有密意否祖云我说非密汝若返照自己面目密在汝边自此心地太平道人果能如是契证便不向外驰求歇尽诸般妄想直契本源苟或未能更忆高峰上堂云万法归一一归何处左右顾视下座一併录示道人当置之案头苦心参究拈古举百灵问庞居士云石头得力底句还曾举似人否士云亦曾举似人灵云举似阿谁士点胸云庞公灵云直得妙德空生也赞叹不及士却问灵云阿师石头得力底句还曾举似人否灵云亦曾举似人士云举似阿谁灵戴笠便行大慧云者箇话端若不是庞公几乎错举似人虽然如是百灵输他庞公一着何故当时若无箇破笠子遮却髑髅有甚面目见他庞公师云大慧只见锥头利不见凿头方殊不知百灵才戴笠时庞公虽有通身手眼欲见他面目长短鼻孔浅深正未得在举外道问佛不问有言不问无言世尊良久外道赞叹云世尊大慈大悲开我迷云令我得入外道去后阿难问佛外道有何所证而言得入世尊云如世良马见鞭影而行雪窦云邪正不分过由鞭影大慧云邪正两分正由鞭影师云世尊默对外道外道便乃得入语对阿难阿难却也茫然正所谓东土衲僧不及西天外道若是雪窦大慧荆谿纸贵一状领过举六祖受道之后过法性寺坐廊庑间暮夜风飏剎旛二僧对论一云风动一云旛动往复不已祖曰可容俗流辄预高论否二僧曰愿闻其义祖曰不是风动不是旛动仁者心动师云龙池有四十拄杖二十拄杖打二僧不合道风动旛动十拄杖打六祖不合道仁者心动十拄杖待打箇人忽有师僧出来道未审打甚么人山僧噼嵴便棒云惯钓鲸鲵澄巨浸却嗟蛙步𩥇泥沙举青原思和尚问六祖当何所务即不落阶级祖云汝曾作甚么来思云圣谛亦不为祖云落何阶级思云圣谛尚不为何阶级之有祖深契之师云若无举鼎拔山力千里乌骓不易骑举沩山问云巖云承闻子在药山是否巖云是沩云药山大人相作么生巖云涅槃后有沩云如何是涅槃后有巖云水洒不着云巖却问百丈大人相作么生沩云巍巍堂堂炜炜煌煌声前非声色后非色蚊子上铁牛无汝下嘴处师云云巖摹拟药山大人相竭力形容只得一半沩山形容百丈大人相虽是当阳不昧可惜装点太多如有人问龙池天童大人相作么生即向伊道僧繇难下手道子枉劳心举南泉云江西马大师说即心即佛王老师不恁么道不是心不是佛不是物恁么道还有过么赵州礼拜而出时有僧随问赵州云上座礼拜了便出意作么生州云汝去问取和尚僧上问云适来谂上座意作么生泉云他却领得老僧意旨师云笑杀人者僧驼个漆桶走上走下着甚死急虽然殊不知南泉赵州总被伊看破举僧问南泉摩尼珠人不识如来藏里亲收得如何是藏泉云王老师与汝往来者是藏僧云直得不往来时如何泉云亦是藏僧云如何是珠泉唤僧僧应诺泉云去汝不会我语师云南泉虽则头正尾正不能令人瞥地者僧驼个漆桶但不知几时生光龙池当时若见即与一棒打破管教伊庆快平生举临济与普化同赴施主家斋济问毛吞巨海芥纳须弥为复是神通妙用法尔如然化乃趯倒饭床济云太麤生化云者里是什么所在说麤说细济来日又同赴施主家斋复问今日供养何似昨日化亦趯倒饭床济云太麤生化云瞎汉佛法说甚么麤细济不觉吐舌师云临济一味廉纤普化十分卤莽检点将来二俱不了龙池恁么道众中还有为二大老雪屈者么良久云纵有好与三十拄杖举法眼因僧问如何是曹源一滴水眼云是曹源一滴水师云法眼恁么答话大似顺朱填墨今日若有人问龙池如何是曹源一滴水即向伊道不是曹源一滴水此语有得失两意具眼衲僧切须辩取举丹霞访忠国师值睡次乃问侍者耽源国师在不者云在即在秪是不见客霞云太深远生者云莫道上座佛眼也觑不见霞云龙生龙子凤生凤儿师睡起侍者举似师乃打二十棒趁出丹霞闻之乃云不谬为南阳国师师云丹霞恁么问答赞叹少伊不得侍者喫棒出院何处不闻名国师虽然据令而行要且瞌睡未醒龙池恁么批判还有人知得落处么脚下若无泥水路机先直透万重关举云门道直得触目无滞达得名身句身一切法空山河大地是名名亦不可得唤作三昧性海俱备犹是无风匝匝之波直得忘知与觉觉即佛性矣唤作无事人更须知有向上一窍在师云云门恁么分疏不出座主见解若无末后一句几乎笑杀旁观举德山一日有僧才相看便近前作相扑势山云你恁么无礼合喫山僧手中棒僧拂袖出去山云饶你与么也只得一半僧转身便喝山便打云须是我打你始得僧云诸方自有明眼人在山云汝天然有眼僧以手擘开眼云猫山云黄河三千年一度清师云者僧虽则久经行阵到德山面前却也自纳降款德山虽欲坐致太平被者僧旗鎗一展直得伎俩俱露未免旁观觑破大众且道谁是旁观者若也识得龙池痛与一顿何故有功者赏举赵州云金佛不度炉木佛不度火泥佛不度水真佛内里坐雪巖钦云揭示如来正体发明向上宗猷赵州固是好手只是不合节外生枝新龙兴见处又且不然金佛度炉木佛度火泥佛度水真佛聻切忌话堕师云赵州三佛不能度却将真佛困于鬼窟之乡雪巖三佛虽能度欲觅真佛要且杳无消息龙池也不管你金佛度炉不度炉木佛度火不度火泥佛度水不度水真佛内里坐不内里坐何故不见道佛之一字吾不喜闻举兴化见同参来才上法堂化便喝僧亦喝化又喝僧复喝化近前拈棒僧又喝化云你看者瞎汉犹作主在僧拟议化直打下法堂侍者问适来者僧有何相触忤化云是他适来也有权也有实也有照也有用我将手向伊面前横两遭到者里便去不得似者般瞎汉不打更待何时师云兴化验人有据只是费力太多者僧初时相见大似作家末后无功赢得一顿棒喫虽然秪如兴化道我将手向伊面前横两遭便去不得大众那里是他横两遭处还知落处么若也未知切忌钻龟打瓦举洞山云须知有佛向上事僧问如何是佛向上事洞山云非佛云门云名不得状不得所以言非师云二老汉恁么道只道得佛向下事若是佛向上事恐未得在且道如何是佛向上事拈拄杖卓一下云父母所生口终不为汝说举真净和尚上堂云衲僧门下无非是过量境界自在禅定喝一喝云岂不是过量境界又咳嗽一声云岂不是自在禅定阿呵呵将此深心奉尘剎是则名为报佛恩师云真净和尚虽能显示过量境界自在禅定只是费力太多反成不自在龙池则不然听取一颂红芍药边观蝶舞绿杨堤畔听莺啼归来茶熟能消渴兀坐山堂日转西举保宁勇禅师云风鸣条雨破块晓麦枕上莺声碎虾蟆蚯蚓一时鸣妙德空生都不会三箇成群四箇作队向前村后村折得梨花李花一佩两佩师云保宁恁么道虽则风流逸格事理双彰未免向百花争艳处着脚若是秋空皎月木落飘金千山露骨万水澄渟总未知消息在颂古世尊未离兜率巳降王宫未出母胎度人巳毕兜率降王宫母胎度人毕口款甚分明也须棒血出棒血出衲僧行处无伦匹世尊于腊月八夜明星出时忽大悟云奇哉一切众生具有如来智慧德相但以妄想执着不能证得才出明星豁两眸梅花雪夜更香幽虽然不比群芳艳扑着众生鼻孔头世尊一日陞座大众才集定文殊白椎云谛观法王法法王法如是世尊便下座丹桂枝头月正盈含灵咸共一光明何须更假金风力送得蝉声聒耳门魏府兴化院存奖禅师在三圣会里为首座常日我向南方行脚一遭拄杖头上不会拨着一箇会佛法底人后大觉闻举遂曰作么生得风吹到大觉门里来师后到大觉为院主一日觉唤院主我闻你道向南方行脚一遭拄杖头不曾拨着一箇会佛法底你凭箇甚么道理与么道师便喝觉便打师又喝觉又打师来日从法堂过觉云我直下疑你昨日者两喝师又喝觉又打师再喝觉又打师曰存奖于三圣师兄处学得箇宾主句总被师兄折倒了也愿与存奖箇安乐法门觉曰者瞎汉来者里纳败缺脱下衲衣痛打一顿师于言下荐得临济于黄檗处喫棒底道理师后开堂日拈香日此一炷香本为三圣师兄三圣于我太孤本为大觉师兄大觉于我太赊不如供养临济先师画饼如何充得饥棒头有眼不饶伊衲衣脱下无藏处彻见先师喫棒时万法归一一归何处春至百花开秋来还叶落饶他过量人到底难摸索南泉心不是佛智不是道万里云烟绝影踪一轮皎月印长空世间无限人来往几箇亲曾到此中首山竹篦背触俱非直举扬吹毛利剑凛如霜箇中更欲寻言句此去新罗未是长灵云见桃花桃花一见绝狐疑不用重栽眼上眉争奈旁观添註脚至今描画未尝无万如禅师语录卷第八万如禅师语录万如禅师语录卷第九嗣法门人行猷等编书问与道场山翁和尚龙池僻处一隅自法幢徙建西吴尚未驰片楮讯候自媿疏慵歉仄为甚日者闻有孚之窒而惕中不吉虽先辈主持大法每涉风波矧当末运则偶尔小失其何损乎至德酷暑蒸逼伏乞为众珍调临楮瞻望不既辞天童两序诸公前者设供遣使时便以天童龙池二祖庭有不可彼此去就之理有不得彼此去就之势何则以先师翁中兴道场且先师脱白明道于此是龙池较天童为重且大病朽荒乱时冒突艰难支撑到今傥一他往不保无虞是龙池较天童为难且急兹蒙二法姪冒暑进山极宜如命兹又违戾出不得已若同门未住祖庭者诸公可议别请不惟二祖庭两全而病朽暮景亦幸暂安感激容有尽乎不悉复闇斋黄宪长双径诸师来蒙翰谕极宜领教但龙池是先师翁及先师道场况山中未宁不可一日离也双径祖席甲于江南非不欲赴请第祖父遗业不可顿弃而兴外慕耳如别请一道大德备者主之则山头鲤鱼重跃于今日也谨复复贰公吴孝廉前接尊谕并承额书因结制事冗未及裁谢来教白昼碌碌多属虚掷惟向晚琉璃光际一坐蒲团少息尘机非夙于般若中留心曷能如此若论工夫只贵究明本有本有既明则头头皆道不见庞居士问马祖云不与万法为侣者是什么人祖云待汝一口吸尽西江水即向汝道士遂大悟辄述偈云心空及第归门下既恐虚掷即参箇不与万法为侣是什么人向二六时中四威仪内密密参究刻刻挨拶拶到没滋味处越要把定自有到家时节但请深信决不相赚与茹公周词林古云心为一身之主若不究明难免轮回请问阁下何者是心若善念是心是善非心若恶念是心是恶非心除此二途将何为心若也不知落处是失其本矣苟失其本则一动一静一语一默总是业识茫茫如何免得轮回乎阁下灵根夙植道悟机先决不肯自欺也与启凡金司马往年蒙谒天童先师于梅谿又承枉驾如庵不获面聆清诲至今耿耿大兵以来江山迢递道路梗塞况埜衲所居僻处虽云水进山切讯起居然无的耗近闻高迁北上忻慰殊甚方今祖道垂秋法门衰替谅阁下坚持愿力始终不忘灵山付嘱庶佛法得以稍振尔不宣与上慎戴给谏书前者闻门下不忘灵山付嘱发大愿心脩荒山志并撰碑记此固山野素心况是千古不朽胜功德门下成之亦即千古不朽矣今粗定稿大约倣天童志款例稍省之兹遣自立禅人一併赍上盖门下识高见远不在山野忉怛凡禅林法席惟主持演法为正余不繁赘亦犹人王法王之所以一致也但名公巨乡骚人韵士游览本山有题咏者亦烦採入且龙池从未有志于丛林关系非浅浅谅妙致清裁自为法门经画周到使一言重于九鼎耳与汇旃高学宪佛法至要即常住真心也人若昧之日用无非妄想但妄想不实便流转无穷门下不昧夙因自能见彻法源二六时中皆妙用矣与尔采马进士门下与般若有大因缘且用心坚勐自有到家消息第此事只贵言外知归不许言中取则所以达磨西来不立文字语言直指人心见性成佛若落言句必在意地思惟古人呵为鬼家活计谅门下自能见彻岂在埜衲多嘱复周振伯居士来教云见老和尚始知有最上乘事昨问及主人公殊觉茫然又欲埜衲开示方便入门埜衲所问主人公者即方便开示也但于茫然处毕竟讨箇下落拶到一旦豁然便知入门已久若别有方则是画蛇添足矣与黄复仲居士居士第于埜衲一指处知得落处便见得孔子与释迦同箇鼻孔出气子韶云学佛然后知儒岂虚语哉与石渠吴督学若论此事固人人本具箇箇不无盖缘背驰己久非是一番亲证终为自欺方寸亦无宁贴惟在勐力直前不明白越要明白越要明白越不明白拶到结角罗纹无有转身之处尽力一挨忽然卒地断爆地折便有通天活路即是到家消息也复清伯黄居士来教云恨钝根未能拨尘见佛清夜踌躇惟有挥泪此极真切之言也但未踌躇未挥泪巳前回观是么光景若于此觑得透不须拨尘自然万象之中独露矣复光倩顾居士接手教足征居士于本分事苦心有年矣每呈见处皆途中事非到家消息即最后见处似属本分未到本分田地何也此乃极则依通见解耳秪如灵云偈云自从一见桃花后直至如今更不疑玄沙云谛当甚谛当敢保老兄未彻在且道那里是他未彻处若向者里下得一转语谛当山埜方肯竖摇头耳真赞观音大士持数珠惟念观音佛云何不念他与巳无干涉普示诸群迷咸令自悟彻广大慈悲心千江正落月须菩提衣红顶雪手捉杖藜行而复立不涉山谿善能解悟真空旨无碍观瞻东与西初祖廓然不识露寒光扫尽烟云宁八荒罕遇知音空自怅萧萧一苇渡沧浪去梁国历魏邦赢得儿孙满大唐又梁皇殿上道不识少室峰前又狼借却将皮髓妄披分只履西归何自迫若言直指于单传大似晴空轰霹雳天童密老和尚严威面目没人情坐断干坤孰敢亲棒下击开千圣眼拂尖点处悉通津曹源流脉将枯涸太白波涛复大兴幸我昔年不沾滴也无欢喜也无嗔又拈条白棒直截痛快扫尽魔风掀翻佛界高坐天童道闻海外起临济宗古今独迈唐京堂像不尽虚空妙性中轮珠随处露真风苍松怪石西来旨一句无言万法宗朗涵吴孝廉行乐图古云尺壁易求千丈石黄金难买一生闲若如此看来尽世间人直忙到老欲觅半刻闲了不可得兹朗翁老居士青桐树下四缘石上兀坐闲闲逍遥自得讵可以黄金买耶龙池老僧忍俊不禁遂援毫以书此李次公放牛图胁下无字鼻上无绳谿山云月信步腾腾若蕉老师像天地为庐据坐匡床身无遮障常飘戒香轮珠百八一任沧桑木子知藏小像一人自牧一头牛空阔谿山信步游大树阴森日色少牵回放去在绳头天地变我何愁蓑衣箬笠卖风流忽然扯断娘生鼻拍手呵呵笑不休吴九蓬头小像若道寸丝不挂却也穿条犊鼻若道衣冠俱整大半身又露出山僧亦不管伊幻仙幻佛幻山幻水幻人物且问渠缘何把父母未生前底面目如此狼借鑑虚上人请蒲团默坐究无生三际无从万法新鑑得虚空脱落地长年松石伴闲身六休侍者小像一根返源六根解脱一念无生万缘休息蒲团兀坐无依面目分明漏洩自赞印虚猷西堂请面上慈悲胸中荆棘拈条白棒问着噼嵴贫底富有余富者贫彻骨若恁般为人岂可作标格咄永泰模首座请者汉无准的人天皆罔测或时拈条白棒敲出虚空骨髓或时鼓两片唇皮说破从前消息未见面时价逾连城见面后分文不值平生杜撰莫穷安可以为轨则铁关能西堂请一句当天圣凡莫测分付西堂以此为则古帆楫首座请一句全提人天罔测一机才展魔外绝迹截断从上葛藤桩指出当人本烜赫分付古帆楫首座权衡佛祖为标格佛可式首座请佛佛授手祖祖传心龙池老汉无法与人导迷亲切句一棒一条痕中明恭西堂请者箇村僧嗔喜难必喜时弥勒世尊让他一头地嗔时阿修罗王伎俩都打失喫佛祖茶饭翻佛祖窠窟禅道无些些问着棒噼嵴智菴宁堂主请百丈付禅板沩山送拄杖仔细检点时彼此成卤莽龙池老秃奴从来没两样一句截流机千圣绝伎俩介为舟维那请者阿师佛不让接方来一条杖拟思量拦腮掌使其独露本颜岂许依稀相像或时展出与人看大似虚舟泛波上箭机敏首座请机发如箭箭发似机机箭两忘佛祖难知恁般持去衣锦而归介石登西堂请者箇汉莫说他人不识和自己亦不识真实告报与人家私尽底狼借登上座莫信渠便是从上轨则楚水古知客请吴山历历楚水滔滔老僧面目现在岂用蘸墨挥毫恁么持去待看平地起波涛昙舸麟上座请龙池老汉难可测量随机说法原无定向棒头击处绝商量佛来魔来总不让灵玄鼎西堂请者汉从来曾不别虽然说法弗动舌掀翻玄要不留踪日应群机竟无竭明初复侍者请一明箇事复还本初老僧面目即此无余恁么传去历劫如如临济正脉自然属渠响谷彻副寺请耀古腾今者着子佛祖以此导群生龙池老僧即不然惟将拄杖指迷津杀活纵横无准的者些活计自超伦大博干知藏请旷劫只者箇所贵自担荷量廓包干坤恶风瞥尔过道人气岸能如斯说甚西来老达磨自立惠知客请者老汉只贵自成自立那许倚墙摸壁临机杀活纵横千圣有所不及石航英侍者请者阿师面上慈悲心中不善好肉剜疮以贵为贱说禅如扇挥风觅时丝毫不见家业原无多子六月常飞雪霰素严渊侍者请月明帘外单提向上一关紫罗帐里撒出七珍八宝棒头敲出玉麒麟狮象狐狼通踏倒松若昭书记请千圣顶𩕳一着龙池用处出格直使伎俩顿空佛祖亦难凑泊难凑泊一任填沟与塞壑不惑慧知客请者箇老汉截断两头关中道亦不守戒定慧弗修贪嗔痴尽有灭却临济宗打杀子湖狗当阳一喝如雷吓得崑崙倒走午明旭侍者请老汉用处却别懒把葛藤饶舌棒如雨点喝如雷英俊衲僧当下决古镜符知客请闲看青山消白昼长天万里一虚空水云接踵来参问棒下令伊省旧容觉天文知客请拈条白棒岂论疏亲问着便打令渠自醒时人若问何知识向道龙池微老僧愍生念上座请巍然而坐绝商量体露真风岁月长问着乌藤噼嵴搂使伊永劫不能忘曦崑玉维那请从来没伎俩岂用别商量夙具灵根者直下便承当咄廓堂遍维那请老汉太无状佛祖不肯让没法与水云问着噼嵴杖恁么称宗师讵堪为牓样古鑑彰维那请老僧不打葛藤禅向上玄关非口宣扫尽诸般错知解棒头直指未生前断疑果侍者请巍坐禹门院里向上全提正令直教草偃风行千圣到来难近大木训知藏请面上慈悲嗔怒少临机杀活绝思惟纵饶铁额铜头汉到此无能措一词文弱盈知藏请坐断干坤绝较量一轮红日涌扶桑草鞋走杀参玄士赢得虚名众口扬永如龄知客请雪顶庞眉一老僧惟将者着指当人横拈麈尾巍然坐万象森罗尽作宾尔初正侍者请据坐胡床全体显现宾主蓦相逢驱雷掣电或时饱饭拽杖游倒骑三门走佛殿卓菴岳知客请卓然而立便是家菴箇中一着不落言诠我真亦复如是直须恁么流传若水由知藏请者汉曾无别伎俩彻骨彻髓一条杖直饶佛来与祖来噼嵴拦腮亦不放堪笑恁么样阿师也有人来描供养大歇芳西堂请无歇之歇是大歇临机纵夺活鱍鱍老僧拄杖亦如然点着当人顶眼豁顶眼豁十方世界等聚沫闲云海知藏请终日闲闲地如云常在山有时飞出谷一雨润尘寰老僧亦复尔提持向上关当机直下荐自此绝追攀咄法海涯知藏请禹门无法说拄杖如龙活扫尽葛藤禅当机直下决直下决任施设法海滔滔天样阔潜辉铭副寺请拙守龙池无法可传水云参叩蓦面麤拳化中庆书记请者汉有时风行草偃逼塞虚空有时珠回玉转迥绝罗笼揭露人天眼目恢张佛祖家风文裕衡知藏请虚空内擦骨闪电中穿鍼佛祖不能测降斯窥无门且道何人境界便是龙池老僧衡世融知客请面有慈悲胸无岸畔斩尽廉纤直指旧案南山起云老僧亦复尔提持向上关当机直下荐自此绝追攀噙法海涯知藏请禹门无法说拄杖如龙活扫尽葛藤禅当机直下决直下决任施设法海滔滔天样阔潜辉铭副寺请拙守龙池无法可传水云参印蓦面麤拳铭副寺悟机先夺得骊珠光灿烂须教他日耀中天化中庆书记请者汉有时风行草偃逼塞虚空有时珠回玉转迥绝罗笼揭露人天眼目恢张佛祖家风年来老大成疏懒担荷吾宗有化中文裕衡知藏请虚空内擦骨闪电中穿鍼佛祖不能测降斯窥无门且道何人境界便是龙池老僧野菴智知藏请龙池家风无别麈尾横拈漏洩当机若也拟思量一条拄杖蓦头楔其人更或未知音问取野菴为汝决衡世融知客请面有慈悲胸无岸畔斩尽廉纤直指旧案南山起云北山雨遍箇是阿谁龙池老汉唯一宗上座请者汉生来最倔强舌根不动惟用杖截断圣凡差别踪直指灵机更无上行宗但恁持将去是则名为真供养瑞明震知藏请瑞明传我真我真难思议有时满面嗔有时却慈悲云水来参问不惜两行眉彻骨彻髓一条棒直指当人毋自欺孔闻熹上座请龙池老汉别无所长赤心为人一条拄杖直截当机岂容依傍熹公熹公堪作榜样体圆足知客请句中全杀活棒下洩玄微不用纤毫力令人勿自欺勿自欺龙池老僧直指归相隐伊上座请说法不动舌处处露真风伶俐衲僧见便知个事同相隐描我像我像实难穷一任持将去相逢话此宗逸叟高侍者请巍然默坐绝多岐日应群机不落思天童传得临济旨龙池用处没支离没支离许谁知如此持将士真我克家儿自谦让侍者请日面佛月面佛二六时中活鱍鱍一句当天百万门杖拂未拈巳漏洩巳漏洩老僧不用重饶舌怀玉侍者请可笑者汉曾无有伴指点当机出身白汗叠叠青山不去观巍巍端坐空王殿德藏直岁请无量劫来翻覆的的不离者箇德藏直下承当坐断千般蹉路月映典座请者汉戒定慧弗修贪瞋痴具足言言扫尽葛藤棒棒打人见血月映典座合应知打刀须用并州铁密音侍者请只者便是曾无两样坐断千圣顶𩕳更靡有上或时放开一线迥绝遮障若问父母未生前直使当机喫拄杖达心副寺请赤手提持曾无拣择直指当机复还故宅一句当阳孰敢亲杀活纵横自出格咄张子才居士请描我像求我赞赞得亲只一半若也必欲十分真识取当人旧公案万如禅师语录卷第九万如禅师语录万如禅师语录卷第十嗣法门人行猷等编佛事金栗石车和尚掩龛生擒勐虎活捉狞龙杖头断衲子命根喝下了当机大事者是我法兄石车和尚寻常用底茶饭而今末后提持直使人人彻骨彻髓且把住要津一句作么生道遂掩龛云巍巍坐断十方界谁敢当阳正眼窥净菴禅人入塔西风急叶归根皮肤炼尽真实存红尘闹市无心入险峻高峰亦不停净禅人须惺惺家山莫向外边寻直向此中明落处大地山河一片银道助维那火脚跟着实底顶门上自然眼活胸次安贴者生死岸不用挨排所以道助维那虽未利生自信不从人得临行撒手却也绝后光前山僧固是无法与人不免铺花锦上撺下火炬云与汝一把火遍体悉光明耆旧玄猷师火来时不挂一丝头撒手县崖得自由箇里了无生死相驰求心念悉皆休恭惟玄猷师于绿阴浓处抽身红焰光中进步直得瑞气腾空烟云匝地且道毕竟向甚么处安身立命踏破化城归宝所莲花国土任遨游耆旧幻空师火四大都来总一空幻生幻灭了无踪但恁去绝罗笼佛国天堂触处通谦光禅人火太湖水龙池山此事从来无覆藏不向他方求的旨管教步步是家乡只者是绝商量子规啼处落花香普照禅人火妄念顿息云散长天虚空迸裂日涌山巅普照普照欲识末后句烈焰了生缘觉然上人入塔真觉光明焕灵然无间断撒手忽西归遗下者公案付与丙丁公露出本来面欲识本来面且向塔中须自看续灯师入塔师举灵骨云半世苦奔驰辅弼先师无二念一生能事毕武林精舍即归真弥勒内院却参胜热门庭皮肤炼尽坚实皆存遂放下灵骨云此处安身妙云霞四面生拙生禅人火举炬云拙生拙生触处圆成信脚行去步步皆亲三途成解脱佛国不留情古今当念了剎境一毫明汝若信得及我不再叮咛脱或未然烈焰光中休放过无位真人露面门遂下火徐无隐居士火举炬云道人行履无留恋浙水闽山成一片勐然觑破死生关不妨是处作禅苑恭惟无隐居士时中清净护衣珠而尝在随流得妙了当处以湛然囊橐萧萧视世相若空花道心切切操真常之不变及乎临末稍头内无所累外无所牵结趺长往了一生案虽然恐其见处未圆行处不到更听一偈无位真人无背面直下荐得犹隔线一炬红光相助公管教触处自成现遂撺炬祖权维那火执火炬云虚空既迸裂火里急翻身去去原无去是处乐天真梅谷侍者火触目是家乡脚跟红线断箇中既不昧岂复有变迁飘然恁么去处处无余欠火光从地发独露春风面成唯寮元火生来死去原一贯亘古亘今无间断放下许多闲念头全身证入空王殿成唯寮元还会么如其未能大火炬中煅一番管教脱体风流现杂着梅谿庵序道无贵贱无男女无老幼无智愚无僧俗惟不明道者起种种情计如道己明自然忘彼我融万物廓如也朝闻夕死岂我欺哉昔庞公弃家私于湘水参石头和尚问云不与万法为侣者是什么人头遂掩其口公有省即述偈日用事无别云云又参马祖如前问祖云待汝一口吸尽西江水即向汝道公大悟遂述心空及第归之句遍谒诸方日益智证脚跟未点地者莫敢当其锋是真在家访道参禅样子若善财一生取办龙女八岁献珠憍梵波提念苕帚而彻悟广额屠儿放下屠刀千佛一数安有贵贱男女老幼智愚僧俗哉长水冶堂居士生华屋植善果参名宿访古梅谿而结庵兀坐蒲团研穷向上不逊前代诸公虽然觑破一念未生前消息方知插一茎草建梵剎竟那时谁敢向居士面前撒沙撒土也跋楚文上人血书华严经有大经卷在一微尘中量等三千大千世界惟过量人能剖而出之缘一切含灵迷而不觉故遮那世尊共诸菩萨忉忉怛怛打了一部华严葛藤今上人深体佛意刺血书成使无量法门无边法界悉皆血滴滴地且道遮那未动舌根巳前唤甚么作经向者里下得一转语不移寸步不劳弹指巳见五十三员善知识矣祭贰公吴孝廉于戏先生清标玉立川岳钟灵树骏腾芳南国之杰士翊宗崇教西方之伟人缅昔禹门墙堑者寡惟我石翁弘其檀护先师道契龙池聿振哲人云逝伊谁其荫所幸先生遹追厥志剪荆棘以卫我籓篱值桑沧而禅林安戢方祝遐社于将来谓九如其罔斁胡年逾强仕遽乃奄忽兀坐空山惊闻易箦先生生兮如大海之波扬先生蜕兮如碧天之云散有生死兮无生死不变常兮有变常我固知先生瞑目兮玉树森森且先生不死兮满箧瑶琨山苍苍兮云悠悠挽杖履兮不少留谨供伊蒲载焚柏子为写忧心聊申道素信犹不昧灵其来格于戏尚飨偈题拈花社拈花微笑有来繇只为痴狂向外求幸得社中无此辈人人铁额与铜头春日寄空林禅师春日桃花烂熳开吴山越地两徘徊清宵频掬鸳湖水自有天童月到来辞禾中檀越赴闽拙守鸳湖巳有年因风垂钓闽江渊屡蒙赤手为墙堑几赖真心结胜缘不是多生熏般若岂能末世信单传无私一句酬檀度影落谿流月在天舟中作野性从来懒去留临谿轻泛一扁舟寻常最怕低低睡却把青山作枕头示法旨禅人无影枝头一点春鸟啼花笑泄天真顶门若具超方眼南北东西罢问津示天咏禅人居山世上红尘噼面来居山松竹不须栽䦆头边事能端的历劫无明当下灰礼幻有传祖塔灵山法脉到师翁一滴龙池太白弘闽地远来瞻礼毕抬眸松柏叶藂藂示汤居士八十七年只者箇回光直下须担荷黄莺深处一声声佛祖本怀俱说破初入龙池一入龙池憩此身万山罗列作嘉宾声声黄鸟啼清昼不必山僧更指陈路僻林深人迹稀青山唯见白云归闲携拄杖三桥步惊起幽禽遶树飞赠道助知浴掩关黄檗棒头出临济龙池滴下有知音天然沾着通身快虽未兴云罢问津示陆侍川居士欲识真常理最玄山河大地炽然宣薰风阵阵吹毛孔荐得方知有别传示陶渊盛居士觌面堂堂复是谁老梅斜放映清池馨香扑鼻无多子泄漏春光一段奇示吴国佐居士无位真人赤肉团面门出入好生看碧天云散孤蟾耀遍界流光影自寒示蒋奉明居士西来祖意庭前柏蓦把家私当面掷顶眼豁开笑不禁方知赵老白拈贼輓问卿吴孝廉儒门宗主佛金汤清净心田洵是刚富贵不能笼铁汉尘缘安得系檀郎才闻西土青莲放忽见东方白玉藏阳燄波翻空世梦禅林千古逗余芳示蒋西来居士大地都来不二门黄莺啼在绿阴村豁开正眼无余事天上人间我独尊示杨光甫居士庞公弃却家财后一见石头便知有再叩江西马大师吸尽西江绝所守金沙有箇杨居士苦志参禅日巳久把此因缘说与渠他日相逢须哮吼若还拟议意丹青一条拄杖噼嵴搂示毛德卿居士绿暗红稀景自幽薰风拂动钓鱼舟一归何处亲知得始与庞公把臂游示陆萃林居士参禅须是勐烈汉如一人与万人战扫尽烟尘见太平看取三门骑佛殿司寇朱广原居士丧子求偈人人具有真常道悟彻方为长寿仙大福德公可担荷小根茎辈岂能肩前来眷属曾无面现世亲姻亦暂缘挥动金刚王宝剑尘劳截断复先天秋日酬黄老居士见寄隹什之韵情忘何处觅亲冤大地都来作一轩足下条条皆觉路目前物物总家园明心岂用寻章句见性方知没半言寄与毘耶黄居士秋风庭际叶偏反题钱尔赤居士南询手卷童子南参五十三家家有路透长安虽然不出门庭去自信毫端法界宽赠鹿苑道人鹿苑道人者昔晤濑水今幸又同寓龙兴院因山野上堂领意遂呈偈故书为赠从门入者非家珍一着明明日用亲大地撮来栗米粒此中惟证独惺人夙植灵苗大有因脚头才举便通津目前万象难穷数信手拈来不是尘示声远金邑侯道在当人扣已参心花顿发绝言诠圆明光照三千界纵处尘缘不受缠吴萃凡居士荐母性安罗氏乞偈日前一着离名相无証无修无死生全凭者段真消息能与冥途作慧灯凭虚阁数椽小阁架虚空四面群峰盻莫穷不是歇心人到此焉能把住岭头风輓许振侯春元儒释殊形道自同因耽言句背圆通临行指汝书中旨不昧虚灵生死空春日偶吟村中住无一事穷年竟日闲闲地人来相唤喫盃茶鲜能知味空垂饵有人问直指示拦胸搊住难回避拟议还他噼面拳要伊识取自家底衲僧家心无累孤云野鹤堪同髅佛祖洪名不喜闻谁能更着贪嗔使柳舒青桃放炽分明泄尽天机秘杜宇声声叫蚤归时人正被无明醉日用间原不异纵横游戏无不备曾将的旨向人拈蟭螟吞却嘉州骥先和尚全录存日自订共十卷为上下部计乙百陆拾参叶序文三叶目录二叶并附行实三叶行状尾连塔铭九叶共计乙百捌拾叶于顺治丁酉冬日起梓于龙池禹门寺至戊戍孟夏工竣遂送入嘉兴府楞严寺藏经房永远印行嗣法门人行舟较正监梓万如禅师语录卷十终行实辛巳十一月二十一晚两序执事息干化林等恳师说行实师云夙生不昧如释迦老子初生下地便显扬此事堪为万古规模山僧始初行脚不遇大作家受尽艰辛今日既蒙诸职事坚请不妨尽情吐露山僧生禾中思贤里俗姓张五岁失怙母金氏居外家山僧依伯氏资生幼而失学十九礼兴善寺涵初师出家二十三过苕谿圆证寺刺血书法华呗诵三年每遇耆硕即求开示一僧持禅关策进相示山僧如获大宝意谓必是出生死法门一着但不知如何用工惟看无字疑情渐发杂念稍轻适常住请闻谷大师心窃喜之比至问如何用工谷为开示且云速上径山做工夫去山僧依命即往蒙首座南明师开导昼夜奋励过二年回禾阅楞严经至诸可还者自然非汝不汝还者非汝而谁恍然有得心中了了开口又却疑似闻云门湛和尚显圣开堂遂往参问正睡着时无梦无想主人公在甚么处安身立命湛云汝是箇无主孤魂山僧拟对湛摇手云拟议即不堪进堂三七不许坐惟东行西行一日湛上堂云众兄弟且道一切放下阿那箇是主人公竖拂子云举头天外看谁是我般人山僧如黑暗中跳出期毕复回禾住静养母每忆古人十死九生几番悟彻方到大休歇场如何便歇手闻本师和尚住金栗结制往参茶次问者位僧那里山僧便喝本师云老僧过在甚么处山僧云再犯不容本师云犯后如何山僧拟议本师打云该是我打你山僧通身流汗伎俩都尽同伴者促归朝夕放不下一日入城闻人家打小厮云看你藏在那里去即便身心踊跃口占一偈云没处藏没处藏全身独露在街坊堪笑华亭摆渡汉葛藤打得太郎当终日快活却被快活境所转默默检点依旧信不过乃因先母去世送灵骨入云栖塔回弃静室复参本师时同寮淑之空林惟一雪济诸兄日夕提本分事山僧转放不下一日有僧问如何是佛法的的大意本师云近前来僧近前本师云老僧从来未曾眼花僧罔措山僧闻之顿释从前宝惜亲见佛祖及一切含灵立地处回观佛经公案是甚么弄猴狲圈缋因念历劫沉迷今幸发明深蓄厚养为生生计亦不去方丈通消息便归静室时年三十九也众檀延主东塔冬结拈花社故有问答机缘语乙亥年本师七旬山僧预到天童祝寿入门便喝本师云胡喝乱喝山僧又喝本师复云胡喝乱喝山僧礼拜本师打云你再喝喝看山僧云苍天苍天茶毕礼出本师云万如我直下疑你者两喝道道看山僧云歇歇与和尚道便行次日本师固留山僧云待回去退了院来亲近和尚遂回禾清理常住交付檀越入山充侍者一日侍本师洗面次问今日是几时山僧云腊月二十四俗家送灶日本师云送在甚处去山僧大笑本师复云甚处烧饭喫山僧云从来不饥烧甚么饭本师休去又一日侍话次本师云般若无知无所不知速道山僧拍膝而出又一晚侍次本师举一翳在眼空花乱坠你如何会山僧诺声便出又一日侍次本师云薰风自南来殿阁生微凉汝作么生会山僧云严霜初降彻骨皆寒本师云天地县隔山僧拂补便出复呈颂云薰风自南来殿阁生微凉遍体寒毛竖将身纳被藏鼻息鼾鼾一觉醒从来越国是南方本师颔之早晚提诲日益智证丁丑春旧檀闇斋黄公请归如庵因辞出山本师遂付嘱山僧于此禁足数年便成丛席大众者是山僧不唧熘所以走却许多屈路若有力汉子如古人娘肚皮里便作狮子吼岂不出释迦老子一头地若看山僧样子便耽误了众兄弟多少好光阴久立伏惟珍重行状公讳通微字万如禾中人族姓张氏父卒公方孩提其母金携之育外家至踰龆龀未知所学乃从其诸父习世间资生之业既而矢志出尘年十九依本郡兴善寺涵初上人剃染凡四载过苕上圆证寺会有所感沥血手书法华经继以读诵历三寒暑不辍公具有夙种遇法中耆宿即恳示出世法有僧授公云栖禅关策进一帙公阅宝之谓出生死一着在是也遂提撕赵州无字话诸念屏绝适圆证将延瓶窑闻谷大师者公心窃喜谷至公求示用功方便谷策令上径山有首座南明为公开导公朝夕奋励坐两夏出山回禾怀疑未泮偶阅楞严诸可还者自然非汝处恍有所得遂渡钱塘入云门山以无梦无想话请益湛然和尚于湛语下如破重昏旋归禾公之所以往来桑梓者时母在温清甘旨未能去心然念古人三登九上必悟彻到大休歇地方为了手会先师天童老人方结茅天台通玄峰顶海昌蔡子縠居士请住盐之金栗公抠衣来参于棒下汗流遍体打失从前伎俩愤盖切一日入城闻路傍人家殴咤小厮云看你藏在那里去公不觉跃然口占一偈云没处藏没处藏全身独露在街坊堪笑华亭摆渡汉葛藤打得太郎当自此庆快无似然时中默炤云未能自信缘母逝公尽丧事抱母骨入云栖藏诸窣堵复弃旧隐之金栗居行食单是岁余亦在老人会里公寮中有淑之空林惟一盐梅诸同参与余善皆具有气岸晨夕克究以本分事相激发余每入寮见诸抗论切磋语常譁公独默默坐单头上私自惟曰此古所谓铁橛子禅也从是敬畏公渐成相识踰时会有僧问老人如何是佛法的的大意老人日近前来僧方近前老人咄云老僧从来未曾眼花公在旁闻之顿释所疑从前宝惜一时放下自谓亲见佛祖及一切含灵立地处回观佛经公案是甚么弄猴狲圈缋其年盖三十九公既了彻不自表暴径归静室余尝与今雪窦和尚过禾必晤公或倾倒即去或留连浃旬见公尝提古宿语于近代则爱雪峤老人语脱洒有致夫禾之道俗知公者日渐归信檀护闻风延住东塔结拈华社一时扣击囊锥少露崇祯乙亥冬老人从育王迁主天童已五载雄工庀材丛席方新又值七旬诞四方趋庆公瓣香来祝入门便喝老人云胡喝乱喝公又喝老人复云胡喝乱喝公遂礼拜老人棒之云你再喝喝看公云苍天苍天将出老人蓦唿云万如我直下疑你者两喝道道看公曰歇歇与和尚道便行诘朝相见老人提奖公令住座下公衔命仍以东塔归檀护寻入山居侍寮后复典客在老人左右质勘不一公日益智证行实自详载之丁丑春宪副闇斋黄公致书山中邀公归旧隐公辞行老人始以大法嘱累之公前后住静数载又三年如菴成老人为书其额已卯先老人以修祖塔事杖屦飘然渡江将之南岳道经檇李黄公闻之迎住素园与公居隔带水适同学林野奇公亦至余三人泛舴艋晨往夕归在老人侧踧踖而侍归菴怡怡如也辛已禾中檀护请公就如菴开法与余古南相去仅一舍弟子常往来于门彼此无间壬午赴闽中曹山之请是岁先老人示寂通玄峰公奔讣跋履山川恰先老人入塔天童癸未之二月矣公与同门昆季重晤太白峰下相叙悲喜葬事甫讫公将还禾随有龙池之请先是龙池自一源禅师卓钖后林壑寂寥幻祖住台山秘魔巖燕都普照寺时与毘陵唐太常凝菴公为方外契于是延祖重辟榛莽复搆禅宇临济一宗中兴于斯海内龙象如闻谷印抱璞莲雪峤信无择某靡不走参于山犹登龙门冀一变其骨逮先老人受幻祖付嘱于此开法寻意有不合拂衣上江西其席遂虚虽多历年所任眷属相守檀护无异议者叶落归根盖复望先老人还山也至是告寂胥愕然陨涕曰向之所以虚此席者待天童也今其逝矣如此席何莫若告于幻祖阄其法嗣之可者众皆曰善乃首阄余众为然矣先老人侍者昌公号续灯者进曰龙池自先老人出山二十余年禅规大弛眷属蕃衍甚难乎住持也古南为人不受委曲傥入山万一不相合是可为虑莫若择其间慈和平易者内可以调众外不倦应酬庶几祖庭之福天听民听其揆一也于是勤旧从其言以檀护书迎公归龙池焉公初至谷无十石储所谓眷属少者他迈年老而皤然者尚二十余辈公一加意抚循内外和上下安法化大行一住十五年得法者五十辈剃度弟子二百余增置禅室山产皆半于先仓库盈溢昌公之言于是乎验也沧桑之后青山白云萑苻充斥或告公日事将不测盍去诸公日祖塔在我将何之卒不应时径山卜住持合山勤旧阄公于伽蓝前遂得一声宏和即致淛吴荐绅具书登请旧等跪求必赴公固却虽天童虚席檀护及同门坚请累次力谢不往又禾中兴善乃公脱白之所同寺馥生馨公于癸已岁持诸士大夫书躬请开堂于寺欲建立法范以传久远而启后昆公以兹山危嵲概谢绝呜唿捐躯卫祖庭求于古人乃不多得又谁复如公者乎当其时操戈者屡屡入院公不少避亲为劝谕幸来者瞻公颜色聆公语话皆载拜而去至途遇缁素称往龙池者悉不犯噫非公愿力弘大至诚感人与兹山有缘其能若是乎哉昔司马头陀相沩山大吉堪为禅林必得其人居之百丈祖曰老僧若何头陀日和尚多骨此山多肉不称丈祖乃令头陀遍相会下人得佑典座者头陀日此真沩山主人矣佑遂居之后果成丛林共住千五百衲子名着海内公之住龙池殆相合焉公世寿六十四僧腊四十六生于万历甲午五月十五日寅时于顺治丁酉十月廿九日已时示寂其徒以讣来告余抱同条之戚即入山弔之为掩龛在山月余当岁穷雨雪交作见溧阳溧水金坛句曲建平广德淳溪等邑道信越峻岭沙泥泞尚憧憧不绝以一到龙池为幸则公存日之奔赴必相倍蓗又可知矣信乎庄生之言日水之积也不厚则其负大舟也无力风之积也不厚又何能搏扶摇九万里而图南耶公初于金栗发悟自誓深蓄厚养为隐居之地名庄曹圩村舍数椽一行童事薪水朴实恭谨余常过公公或他出行童见客如法款留暨公归喜见眉宇促膝相对茗碗共之谊甚浃洽其寻常不事外饰不尚杂学口齿之间惟拈提已躬事意必恢张法门及夫时节既至果熟香飘向之村舍焕成宝坊其入龙池也道风遐播缁流云赴檀施川积皆不期然而然要亦有所本与公天性温厚事师处友念甚笃挚生平慈摄居多曩如菴见公如此今无异焉是皆公具真实荷众心而天龙默为相之余于以见公缘之能称其心也又因以见公法化入人之深也盖得五祖御下之遗意焉方病甚有檀信请陞堂垂示众苦公为辞谢公曰彼到山者皆几百里不惮辛苦来求法我可不耐片时之劳为一开导乎乃命侍者掖登法座满其初愿其心慈切不倦如此公往住静夜寐夙兴不杂用心能拺辨古人言句后在天童典客余忝记室一日扣公曰云门出雪峰之门语大奇峭雪峰见学人有问多云是甚么何也公曰云门之机如险崖绝不可攀揽雪峰非无变通要亦揭示全机所谓语不失宗便休二老似有不同其实无优劣时余谢不敏从是知公所见出世后三会语甚多至晚年自订二册行世皆切实本色衲子具眼目者竞求之公之塔在山门之左下坡若干步山为唐氏所施公在时剃度弟子某化造公自题额日青山常在其诸弟子将奉全身藏于兹塔上一片石将乞大手笔铭之以垂不朽念公生平悟由虽表道行未详复念宗长中与其师契阔而无间者莫如余知其师一生履历行事者又莫如余且首座永泰模西堂铁关能皆先从余于古南而介为舟者又素知余主张丛林纲纪不失发言不阿乃同辞请为状余虽不敏义弗能拒略述如此奔弔之日輓以四诗中有云主宾互换明宗旨棒喝同时建法幢盖公开法时节适与余同主宾互换余苏人而住檇李公禾人而住荆溪借明所住之巧皆实事也曾共鸳湖朝夕泛或随渔父咏歌旋盖忆先老人寓黄公素园时与公追随之景余主太白记公腊六旬遥以诗为寿云春风相送两来舟忆别松陵又五秋两来舟者巳丑春公送介姪住如菴而返余从虞山法席挂帆而南相值于吴江也是后余以病嬾遂至契阔末章云尺素岂难通问讯一枝私愧异行藏乃余又自状也雪窦和尚重阳登山礼幻祖塔小阳四日至润云龙池病甚余心恻然未几而讣至所以云桂香虚问清秋疾枫老遄奔近塔霜盖伤迟暮之年同条奄忽宗社凋零感慨系之用附于末耳说者云达磨西来面壁九年不立文字黄檗谓若也形于纸墨何有吾宗抑潜符密证克绍箇事山林之分如斯而巳曷俟乎刻画其面目点缀其行事章章表于世耶余日绝书契废纪牒佛祖无以闻圣贤无以镜日月虽照有生不将冥冥然若处长夜矧向上一路又谁喻之夫宇宙所以有文字者乃天地生人之眼目上瞩千古下昭百世世出世间不可巳者存其人留其范然后吾宗斯久住于世惟当世主张斯道王公大人儒释一贯宗说两通立言君子採此芜辞钖之珠玉贲我山林则灵山付嘱有在谨状住京口鹤林寺同门法弟通门述塔铭龙池万如禅师以丁酉冬迁化明年春其徒介为乞塔铭于予予虽辱与师周旋然所谓卿用卿法我用我法者安得作家如张无尽为湛堂点出光明哉既不获辞乃阅师生平语录与山志中所载前后因缘铭其塔曰龙池金地源公卓钖毒龙听戒白虎侍侧龛内神光至今晔晔幻公后启来自台山一笠之覆大千攸关蔼然提奖拍膝而还再传密公服勤杂佣独授心印扶临济宗往开法席于彼天童天童楖栗敲尽窠窟又传铁汉坚苦竖嵴历劫沉疑一朝大彻虽经炉锤自出标格禹门田园从此掀翻三池泉脉是是歕未了因缘仝收片言参学就之春风霁月士绅同瞻敬松爱栝应机而启何迷不豁幻之慈悯密之风霆更泯色相而斩葛藤于劫火中振此迦陵是万如师超然果位曹溪嫡传三十五世山静泉深主兹福地师之结宇娑罗再荣师之藏骨石塔峥嵘绵绵法嗣同证圆成赐进士出身奉议大夫湖广提刑按察司提督通省学政佥事梁谿高世泰敬譔并书