冥寥子游屠隆撰序余性好游岁强圉大渊献由淀泖泛五湖跨三竺南望普陀浮钱唐历雁荡登天台寻刘阮故迹转陟四明循鸟道渐入仙窟追羲农之绝轨蹑二老之玄踪遇一道人秀目白颊披衲垂瓢趺坐松下旁若无人余心揣其非凡流也长揖造请道人不一盼余愧汗津津膝行而前不对不敢起道人冁然顾笑步入松林余肩随之道人曰子何随曰随道人曰道何在曰道随在曰何为道曰道即道道人敛容闭目良久语曰道岂易言哉言何容易哉余长跽下风茫然自失道人手一编示余题曰冥寥子游余庄诵之道人忽不见余观是编浑形骸忘物我齐得丧一死生须弥非大芥子非小轩冕非华鹑结非渺彭篯非寿殇子非夭泯色空以合其迹忽于有而得于玄释二名之同出消一无于三幡抱其一处其和游神于庭仝于大顺行坐披阅语语烟霞头头是道道人其冥寥子乎彼有营营于修短戚戚于穷通谭匿情礼不典昼夜煎熬其形而不知止者视此亦可以少休矣余不佞不欲秘其传以为己藏也因引其端以广吾同志云九峰赤松侣书于烟霞洞天卷上冥寥子为吏困世法与人吐匿情之谭行不典之礼何谓匿情之谭主宾长揖寒暄而外不敢多设一语平生无斯须之旧一见握手动称肺腑掉臂去之转盼胡越面颂盛德则夷也不旋踵而背语跖也燕坐之间实辨有口乃托简重身有秽行谬为清言惧里言漏实庄语触忌则一切置之而别为浮游不根之谈甚而假优伶之讴歌以乱之即耳目口鼻悉非我有嗔喜笑骂总属不真俗已如此虽欲力矫之不能何谓不典之体宾客酬应无论尊贵虽其平交终日磬折俯首何雠于天而目与之远何亲于地而日与之近贵人才一启口诺声如雷一举手而我头已抢地矣彼此相诣绝不欲见而下马投刺徒终日仆仆夫往来通情非举行故事也先王制礼固如是乎褒衣束带缚如槛猿虱口替肤痒甚而不可扪跬步间行辄恐逾官守马上以目注鼻视不越尺寸视越尺寸人即从旁侦之溺下至不可忍而无故莫敢驻足其大者三尺在其前清议在其后寒暑撼其外得失煎其中岂惟绳墨之夫哉虽有豪杰快士通脱自喜不涉此途则已一涉此途不得不俯而就其笼络冥寥子将纵心广意而游于漭瀁之乡矣或曰吾闻之道士处静不枯处动不喧居尘出尘无缚无解俄而柳生其左肘有鸟巢于其顶此亦冥静泬寥之极也供爨下之役拾地上之残此亦卑琐秽贱之极也而至人皆冥之子厌仕路之局蹐而乐奇游之清旷无乃心为境杀乎冥寥子曰得道之人入水不濡入火不焦触实若虚蹈虚若实靡入不适靡境不冥则其固然余乃好道非得道者也得道者把柄在我虚空粉碎投之嚣喧秽贱若浊水青莲淤而不染故可无择乎所之余则安能若柳之从风风宁则宁风摇则摇若沙之在水水清则清水浊则浊余尝终日清静以晷刻失之终岁清静以一日失之欲听其所之而在境不乱不可得也使天子可以修道则巢许何以箕颖使国王可以修道则释迦何以雪山使列侯可以修道则子房何以谢病使庶官可以修道则通明何以挂冠余将广心纵意而游于漭瀁之乡矣或曰愿闻子游冥寥子曰夫游者所以开耳目舒神气穷九洲览八荒采真访道庶几至人啖云芝逢石髓御风骑气冷然而飘眇不知其何之然后归而掩关面壁了大事矣余非得道者宅神以内养德以澹游气以虚敢不力诸然而未也宅神以内忽而驰于外养德以澹忽而移于浓游气以虚忽而着于意其中不宁则稍假外镇之其心无以自得则或取境娱之故余之游迹奇矣挟一烟霞之友与俱各一瓢一衲百钱自随不取盈而欲令百钱常满以备非常两人乞食无问城郭村落朱门白屋仙观僧庐戒所乞以食不以酒以蔬不以肉其乞辞以孙不以哀畀则去之其不畀者亦去之要以苟免饥而已有疑物色者晦而自免去有见凌者屈体忍之有不得已无所从乞即以所携百钱用其一二遇便即补足焉非甚不得已不用也行不择所之居不择所止其行甚缓日或十里或二十里或三十四十五十里而止不取多多恐其罢也行或遇山川之间青泉白石水禽山鸟可爱玩即不及住选沙汀磐石之上或坐而眺焉邂逅樵人渔父村氓野老不通姓氏不作寒暄而约略谈田野之趣移晷乃去别而不关情也大寒大暑必投栖止焉而不行惧寒暑之气侵人也行必让路津必让渡江湖风涛则止不渡或半渡而风涛作则凝神定气委命达生曰苟渡而溺天也即恐宁免乎如其不免则游止矣幸而获免游如初遭恶少年于道或误触之少年行其无礼则孙辞谢之谢之而不免则游止矣幸而获免游如初有疾病则投所止而调焉其同行者稍为求药而己则处之泰然内视反听无怖死如是则重病必轻轻病立愈如其大运行尽则游止矣幸而获免游如初踪迹所至逻者疑焉而以细人见禽或以情脱或以智免如其不免则游止矣幸而获免游如初行而托宿石庵茅舍无论也托宿而不及即寺门嵓阿穷檐之外大树之下可以偃息或山鬼伺之虎狼窥之奈何山鬼无能为苦虎狼无术以制之不有命在天乎以四大委之而神气了不为动卒填其喙数也则游止矣幸而获免游如初其游以五岳四渎洞天福地为主而以散在九州之名山大川佐之亦止及九州所辖人迹所到而已其在赤县神州之外若须弥昆仑及海上之十洲三岛身无羽翼恐不能及也所遇亦止江湖之士山泽之臞而已若扶桑青童谷神王桐柏小有王母云林诸真身无仙骨恐不得觏也其登五岳也竦立罡风之上游览四海之外万峰如螺万水如带万木如荠星河摩于巾领白云出于怀袖鹯鹞举手可拾日月掠双鬓而过之即啸语亦不敢纵非惟惊山灵殆恐咫尺通乎帝座矣上界晴灏万里无纤翳下方雷雨晦冥而不知微闻霹雳声细于儿啼斯时也目光眩瞀魂气跃跃出圹垠即欲乘长风而去何之乎或西日欲匿东月初吐烟霞晃射紫翠倏奕峰峦远近乍浓乍淡又或五夜闻钟声大殿门不关虎啸有风飒飒去披衣起见则兔魄斜坠残雪在半岭烟光溟蒙前山不甚了了于斯时清冷逼人心意欲绝又或岳帝端居群灵来朝幢节参差铃管萧萧殿角云气幕紴霞绡恍惚可睹似近而遥快哉灵人之音何彼冷风之断之也五岳而外名山复不少矣若四明天台金华括苍金庭天姥武夷匡庐峨眉终南中条五台太和罗浮会稽茅山九华林屋诸洞天福地称仙灵之窟宅神明之奥区者莫可殚数芒屦竹杖纵不能遍历随其力之所能到而遨焉饮神瀵之水问仙鼠之名啖胡麻之饭餐柏上之露或绝壁危峰陡插天表人不能到则以索自ㄌ而登或石梁中断玉扉忽闻奋而阑入无恐谽砑穴上舛下之洞深黑而不见底仅通一线仰逗天光以火自执上火下而入焉无恐以寻高流羽士肉芝瑶草及仙人之遗蜕处游于大川若洞庭云梦瞿塘巫峡具区彭蠡扬子钱塘空阔浩淼鱼龙神怪之所出没微风不动空如镜也神龙不怒抱珠卧也水光接天明月下照龙女江妃试轻绡蹑文履张羽盖吹洞箫而出凌波径度良久而灭胡其冷爽也恶风击之洪涛隐起鸱夷贾怒天吴助之大地若磨焉寓县若簸焉恍乎张龙公挟九子擘青天而飞去胡其险壮也又秀媚靓妆莫如虎林之西湖柳杨夹岸桃花临水则丽华贵嫔之开晓镜也菱叶吐华芙蓉濯濯朝光澄鲜芳香袭人则宜主合德之出浴也天清日朗风物明媚朱阁朝临兰桡夕泛则杨家妃子之笑也烟雨如黛群山黯淡奇绝变幻亦大可喜则吴王西施之颦也冥寥子散步西冷六桥已而深入天竺灵鹫礼古先生罢而出访丁野鹤于烟霞石屋之间入潮音落迦则冥寥子之家山也观音大士道场在焉采莲花而观大海岂不胜哉意兴既远汗漫而行万里足下耳目偶惬其性或旬日居之终朝趺坐以炼三宝道德五千言其窍与妙乎玉清金笥其忘与觅乎扶桑玉书其不问邻乎阴符二篇其机在目乎太上指其观心古佛操其定慧因禅定以求参同则兀如非枯也仙灵之官真如之寺金身妙相焜耀如日月烛既明矣香既清矣羽人衲子分蒲团而坐啜茗进果繙经阅藏小倦则相与调息入定久之而起则月在藤萝萧籁閴然沙弥以头触地童子据药炉而瞑于斯之时虽有尘心何由而入也若在旷野矮墙茅屋酸风吹扉淡日照林牛羊归乎长坂饥鸟噪于平田老翁敝衣乱发而曝短桑之下者妇以瓦盆贮水而进麦飰当其情境凄绝亦萧瑟有致哉若道人之游以此为厌薄则不如无游也若入通都大邑人烟轮辏车马填委冥寥子行歌而观之着集百货者若屠沾者若倚门而讴者若列肆而卜者若聚讼者若戏鱼龙角抵者若樗蒲蹴踘着冥寥子无不寓目焉兴到入酒肆沽浊醪焚枯鱼生菜两人对饮微酲长吟采芝之曲徘徊四顾意豁如也惊咤市人何物道者披蓝缕萧然而风韵乃尔乎众共疑之盖仙人云须臾径去不见高门大第王公贵人置酒为高会金钅义盈座玉盘进醴堂上乐作歌声遏云老隶守门拄杖在手道人闯入乞食焉双眸炯碧意度轩轩而高唱曰诸君且勿暄听道人歌花上露花上露何盈盈不畏冷风至但畏朝阳生江水既东注天河复西倾铜台化丘陇田父纷来畊三公不如一日醉万金难卖千秋名请君为欢调凤笙花上露浓于酒清晓光如珠如珠惜不久高坟郁累累白杨起风吼狐狸走其前狝猿啼其后流香渠上红粉残祈年宫里苍苔厚请君为欢早回首歌罢若有一客怒曰道者何为吾辈饮方欢而渠馨来败人意亟以胡饼遣之道人则受胡饼趋出一客谓其从者曰急追还道者前一客曰饮方欢恨渠来溷人以胡饼逐之善矣何故追还后一客曰仆察道者有异欲令还而熟视之前一客曰乞儿也何异之有彼渠意所需一残羹冷炙而足又一客曰味初歌词小不类乞者座上若有一红绡歌姬离席曰以儿所见此道者天上谪神仙也儿察其眉宇清淑音吐俊亮谬为乞儿状而举止实微露其都雅歌辞深秀乃金台宫中语固非人间下里之音况吐乞儿口哉神仙好晦迹而游人间急追之勿失最后一客曰何关渠事亦饮酒耳试今追还道者固无奇矣红绡者不服曰儿固与诸公无缘又若有一青绡者复离席曰诸公等以此为赌墅可乎试令返道者果有异则言有异者胜返之而无奇则言无奇者胜诸公大哄曰善令从者追之化为乌有先生矣从者返命前一客曰吾固知其不可测也红绡者揪然曰是甫出门而即乌有耶惜哉失一异人冥寥子曳杖逍遥而出郭门连经十数大城皆不入至一处见峰峦背郭楼阁玲珑琳宫梵宇参差掩映下临清池时方春日韶秀鸟鸣嘉树百卉敷荣城中士女新装衤立服雕车绣鞍竞出行春或荫茂树而飞觥或就芳草而布席或登朱楼或棹青雀或并辔而寻芳或连袂而蹋歌冥寥子乐之为之踟蹰良久俄而有一书生肤清神爽翩翩而来长揖冥寥子曰道者亦出行春乎仆有少酒在前溪小阁樱桃之下朋侪不乏而欲邀道者助少趣能从我去乎冥寥子欣然便行至其处若见六七书生皆少年俊雅先一书生笑谓诸君曰吾辈在此行春无杂客适见此道者差不俗今日之尊罍欲与道者共之诸君以为如何咸应曰善于是以次就坐道者坐末席酒酣畅洽谈议横生臧否人物扬扢风雅有称怀春之诗者有咏采秀之篇者有谈廊庙之筹策者有及山林之远韵者辨博纷纶各极其至道人在座饮啖而已先书生虽在剧谈中顾独数目道人曰道者安得独无言道人曰公等清言妙理听之欣赏而不能尽解又何能出一辞少选诸君尽起行陌上折花攀柳时多妖丽艹縻芜芍药往往目成而道人独行入山径良久而出诸君曰道者独行入山何为曰贫道适以双柑斗酒往听黄鹂声耳一书生曰道者安得作许语差不俗庸知非黄冠中之都水贺监耶道人深自谦抑诸君复还就坐一人曰今日之游不可无作一人应曰良是有一人则先成一诗曰疏烟醉杨柳微雨沐桃花不畏清尊尽前溪是酒家一人曰厨冷分山翠楼空入水烟青阳君不醉风雨送残年一人曰戏问怀春女轻风吹绣襦不嗔亦不答只自采艹縻芜一人曰金鞭掷道旁宝马桃花汗何故掷金鞭侬将试纨扇一人曰青山带城郭绿水明朝阳日莫那能返阅帘延月光道人曰诸公开美诗各佳甚一人曰道人能尝吾辈之诗必善此技某等愿闻道人起立谦让再三诸君固请不辍道人不得已徐曰诸公信一时之秀艺各擅场贫道蝉噪蛙鸣以博诸公喷飰乃吟曰沿溪踏沙行水绿霞红处仙犬忽惊人吠入桃花去诸君大惊起拜曰咄咄道者作天仙之语我辈固知非常人也于是竞问道人姓名但笑而不答问者不已道人曰诸公何用知道人名云水野人邂逅一笑即见唿以云水野人可矣诸君既心异道人于是力欲挽入城郭道人笑曰贫道浪游至此四海为家诸公谬爱即追随入城无所不可遂相携入城以次更宿诸君家自是或登高堂或入曲房或文字之饮或歌舞之场道人无不往者城中传闻有一云水野人好事者争相致之道人悉赴人与之饮酒即饮酒与之谈诗文即谈诗文挈之出游即出游询以姓名则笑而不答其谈诗文剖析今古规合体裁颇核或称先王间及世务兼善诙谐人愈益喜之而尤习于养生家言偶观歌舞近靡曼或调之以察其意道人欣然似类有标韵者至主人灭烛留髡燕笑媟狎即正容危坐人莫能窥夜尝少卧借主人一蒲团结跏趺其上倦则即其上假寐而已人以此益异焉居月余一日忽告去诸君苦留之不可得各出金钱布帛诸物相赠作诗送行临别诸公皆来会惆怅握手有泣下者冥寥子至郭门第备足百钱悉出诸公所赠诸物散给贫者而去诸公闻之益叹息莫测所以卷下冥寥子行出一山路深窅峭隘乔木千章藤萝交荫仰视不见天日人烟杏然樵牧尽绝但闻四旁鸟啼猿啸阴风萧萧而恐人冥寥子与其友行许久忽见一老翁庞眉秀颊目有绿筋发垂两肩抱膝而坐大石之上冥寥子前揖之老翁为起注目良久不交一言冥寥子长跽进曰此深山无人处安得有跫然者翁殆得道异人也弟子生平好道中岁无闻石火膏油心切悲叹愿垂慈旨以开迷老翁佯为弗闻固请之乃稍教以虚静无为之旨无何别去目送久之而灭山深境绝处安得无若而翁者耶又或随其所到有故人在焉畴昔以诗文交者以道德交者以经济交者以心相知者以气相期者思一见之则不复匿姓名径造其家故人见肃见冥寥子衣冠稍异怪问之答曰余业谢人间事通明季真吾师也曰公婚嫁毕乎未也以俟其毕如河之清向子平去则不返余又将指家山聊以适吾姓尔于是款之清斋追往道故数十年之前俯仰一笑俱属梦境友人乃低回既叹且羡冥寥子其无累之人耶夫贵执高张荣华渗漉人之所易溺也白首班行龙钟盘跚犹恋此物而不肯舍一旦去之攒眉向人业问车马而迟行出国门而回首既返田舍不屑屑焉艺种禾击理麻豆面日夜间长安之耗或遗书当路故人焉胸中数往数来直至属纩乃已有大拜命下之日即其属纩之辰有目瞑数时而朝使后至者大可笑也子何修而能早自脱屣若此冥寥子曰余间中观焉殆有所伤而悟也余观于天日月星汉何冗而早夜西驰今日之日一去即失虽有明日非今日矣今年之年一去即失虽有明年非今年矣天日自长吾日自短三万六干朝而外吾不得而有也天年自幻吾年自短百岁而外吾不得而有也又况其所谓百者所谓三万六千者人生常不得满而其间风雨忧愁尘劳奔走之日常多良时嘉会风月美好胸怀宽闲精神和畅琴歌酒德乐而婆娑者知能几何日月之行疾于弹丸当其毂辘而欲坠西岩虽有拔山扛鼎之力不能挽之而东虽有苏张之口不能说之而东虽有樗里晏婴之智不能转之而东虽有触虹蹈海之精诚不能感之而东古今谈此事以为长恨余观于地高岸为谷深谷为陵江湖汤汤日夜东下而不止方子先生曰余自接待以来已三见沧海为桑田矣余观于万物生老病死为阴阳所摩如膏之在鼎火下熬之不斯须而干尽如烛在风中摇摇然泪枯烬落顷刻而灭如断梗之在大海前浪推之后浪叠之泛泛去之而莫知所栖泊又况七情见戕声色见伐忧喜太极思虑过劳命无百年之固而气作千秋之期身坐膏火之中而心营天地之外及其血气告衰神明不守安得不速坏乎王侯将相甲第如云击钟而食动以千指平旦开门宾客拥入日昃张晏粉黛成行道人过之呵声雷鸣而不敢窥后数十年又过之则蔓草瓦砾被以霜露风凄日冷不见片瓦儿童放牛牧豕之场乃畴昔燕乐歌舞处也方其鼎盛豪华谐谑欢笑时宁知遂有今日大荣衰歇何其一瞬也岂止金谷铜台披香太液经百千年而后沦没哉暇日出郭登丘陇郁郁累累燕韩耶晋魏耶王侯邪厮养邪英雄邪騃子邪黄坏茫茫是乌可知吾想其生时耽荣好利竞气争名规其所难图而猎其所无益忧劳经营畴不其然一朝长寝万虑俱毕余尝宿于官舍送往迎来不知其更几主也余尝阅乎朝籍去故登新不知其更几名也余尝出关门临津渡陟高岗眺原野舟车络绎山川莽苍不知其送人几许也叹息沉吟或继以涕泗则吾念灰矣友人曰晏子有言古而无死则爽鸠氏之乐也齐景公流涕悲伤识者讥其不达今吾子见光景之驶疾知代谢之无常而感慨系之至于沉痛得无屈达人之识乎冥寥子曰不然代谢故伤伤乃悟也齐景公恨荣华之难久而欲据而有之以极生人之乐我则感富贵之无常而欲推而远之以了性命之期趋不同也曰子今者遂已得道乎冥寥子曰余好道非得道者也曰子好道而游者何冥寥子曰夫游岂道哉余厌仕路局蹐人事烦嚣而聊以自放者也欲了大事须俟闭关曰子一瓢一衲行歌乞食有以自娱乎冥寥子曰余闻之师盖有少趣在澹烹羊宰牛水陆毕陈其始亦甚甘也及其餍饱膨脝滋觉其苦不如青苏臼饭气清体平习而安之殊有余味妖姬娈童尽态极妍挝鼓吹笙满堂鼎沸其始亦甚乐也及其兴尽意败转生悲凉不如焚香摊书兀兀晏坐气韵萧疏久而益远某虽常滥进贤冠家无负郭橐无阿堵止有图书数卷载之以西波臣惧为某累一举而捐之水滨此身之外遂无长物境寂而累遣体逸而心间其趣讵不长哉一衲一瓢任其所之居不择处与不择物来不问主去不留名在冷不嫌入嚣不溷故吾之游亦学道也其人乃欣然而喜曰聆子之言如服清凉散不自知其烦热之去体也子既好道愿闻其旨夫三教亦有异乎曰无有异也今夫儒者在世之法也释道者出世之法也儒者用实而至其妙处本虚释道用虚而至其现处本实譬之人嘉谷以济饥甘浆以止渴以浆济饥不济以谷止渴不止儒者以其道治世修明人伦建立纪纲法精网密人待以为命然而世法荣华易生健羡世法无常易生得失世法束缚易生厌苦世法勤劳易生烦燥至于释道贵寂莫而去荣华重性灵而轻得失离束缚而尚摆落舍烦躁而就凄凉故儒者譬则谷食也释道譬则浆饮也以释道治世若以浆济饥固无所用之欲存儒而去释道若食谷而不饮浆如烦渴何故三教并立不可废也曰释与道亦有异乎曰无有异也释贵虚静道亦贵虚静释贵无为道亦贵无为释之所重在神故但修性而不言命灵明之极万劫不坏是性自该命也道之所重在形故多修命然必性命双修以性立命而后超凡度世是命不能离性也道家炼精还气炼气还神炼神还虚以成大丹而出有入无是有为而无为也释家戒生定定生慧至于慧则灵光所在亦丹也是全以无为无为之为其道愈大也释家一证真空万劫不坏长生其所不必言者道家形神俱妙自然长生初非贪长生而修道以长生为言者盖为学人设而非黄老之本旨也道家有专言修命者其道不大虽足延年易坏所谓地仙之辈是也释家修性不彻则其形既坏而其神有未能独立不免投胎夺舍所谓清灵之鬼是也要而言之佛道若成仙何论乎修仙者以佛修仙仙道乃大二氏微有不同其大处同也友人曰子之论三教核矣何患不成冥寥子曰夫道知之非难行之难而不知若盲者之索涂也知而不行画饼其可充饥乎于是里中之人稍稍有知冥寥子者相期来视冥寥子惧其疲于酬应乃辞友人而行至一处乞食或见官府五百缚一贫者而鞭之甚楚索钱不得五百愈怒贫者声泪俱下一豪家于鲜衣怒马从者如云陵轹市人市人屏息屠儿持利刃宰牛刲羊豕唿声极哀诸鱼鳖蚌蛤鳅鳝堵积如丘山腥秽闻数十里或妇与姑反唇者或子与父谇语者彳交童妇饰而诲淫妖娼当门而挑客作过种种冥寥子愍之乃唿集市人广为设法阐菩提之果论天人之福拈三生之缘指善恶之报无住而修行则为大乘清虚而修行则为仙品有漏而修行则生天界抱欲而修行则成魔道嗔心而修行则成修罗坏法而谤道则名阐提虺暴而淫毒则化罗刹弃善而纵恶则堕地狱恶极而罪大则沉阿鼻其言凯切听者悚然多有因而改悔者俄而一书生至与冥寥子论辨书生曰仙与佛果有之乎曰是何言欤今夫凡夫纵欲忧劳则心气愦耗偶时日清心寡欲则神识爽然人能密纬真气保和灵光则成仙作佛又何疑也吾姑浅言之佛道两藏及高僧传神僧传传灯录列仙传诸书往往出至人大儒手百千万亿岁以来彼岂尽无其事而妄言之以欺诳后世者耶神怪鬼魅且人尝有见闻者有鬼神则有仙佛何言其无即为谤道曰所谓东岳酆都阎罗冥官果有之乎曰是何言与今夫明有阎浮提天子宰割四海其下则有宰相六曹监司群牧宣教达情以恩威庆赏整齐万民而后成世道人天之上有天帝端居统治下士其下则有天神诸将三官万灵考校人间善恶分别赏罚以彰神理子谓神灵无有宁谓上帝亦无有乎有上帝而无神灵一孤帝巍然于玉清之上乎又何以赏罚善恶而行其教令也曰善恶报应三世因果果有之乎曰作善降之百祥作不善降之百殃儒者之言也欲知前世因今生受者是欲知来世因今生作者是释氏之言也今夫愚騃薄恶之子终身富贵庆流子孙非其今生足以受之也或以其前世种福根深也聪明好修之夫夭札坎土禀后嗣零落非其今生有以取之也或以前世之修福业薄也不然则此二事遂不可解而上帝赏罚之权倒置矣顷之一少年来戟手而骂冥寥子曰道人乞食得食即去饶舌何为是妖人也吾且闻之官攘臂欲殴冥寥子冥寥子笑而不答或劝之乃解于是冥寥子行歌而去夜宿逆旅或有妇人冶容艳态而窥于门须臾渐迫微辞见调冥寥子私念此非妖也耶端坐不应妇人曰吾仙人也愍子勤心好道故来度子且与子宿缘幸无见疑吾将与子共游于度索蓬莱之间矣冥寥子又念昔闾成子学道荆山试而不遇卒为邪鬼所惑失其左目遂不得道而绝真诰以为犹是成子用志不专颇有邪心故也夫鬼狐惑人伤生殒命固也不可近即圣贤见试不遇亦非所以专精而凝神也端坐如初妇人瞥然不见为鬼狐为魔试皆不可知矣冥寥子游三年足迹几遍天下目之所见耳之所闻身之所接物态非常情境靡一无非炼心之助虽浪迹不为无补哉于是归而葺一茆四明山中终身不出