第一卷盛京长白山为我朝发祥之地高二百余里绵亘千里山上有潭曰闼门周八十里鸭绿混同爱滹三江出焉明中叶有望气者言其地将生圣人统一诸国山之东有布库里山山下有池曰布尔湖里相传有天女名佛库伦浴于池浴竟有神鹊衔朱果置衣上长吞之遂有身寻产一男生而能言体貌奇异及长母告之故且命之曰天生汝以定乱国其以爱新觉罗为姓语毕母凌空去子乘小舠顺流至河步登岸折柳及野蒿为坐具端趺其上适其地有三姓搆兵不解有取水者奇其貌归告众走问所来具以实告众惊曰天生圣人也舁归奉为主居长白山东俄漠惠之野俄朵里城国号满洲十数传至太祖高皇帝英明神武灭哈达辉发乌喇叶赫诸国开拓疆土建元天命再传至世祖章皇帝拯民水火统一天下我国家亿万年无疆之福肇基于此考诸往古元鸟降祥姜嫄履武后先同揆信有真也范文肃公文程为本朝开国元勋文臣第一人天命二年文程见太祖高皇帝于抚顺伟其貌询知家世谓诸贝勒曰此名臣后也天聪三年从征有功时官文馆尚未有大学士职衔而文肃所领皆枢密事崇德元年改六馆为内三院授秘书院大学士每议大政必资筹画八年拨隶正黄旗是岁世祖章皇帝即位明年为顺治元年四月闯贼陷明北京明山海关总兵吴三桂来乞师遂召文肃于汤泉决策进兵时抱病力疾趋朝建议曰自闯寇猖狂中原涂炭近且倾覆京师戕厥君后此必讨之贼也虽拥众百万横行无惮揆其败道有三逼殒其主天怒矣刑辱缙绅拷劫财货士忿矣掠民赀淫人妇火人庐舍民恨矣备此三败行之以骄可以一战破也我国家上下同心兵甲选练诚声罪以临之恤其士夫拯厥黎庶兵以义动何功不成复言好生者天之德也兵者圣人不得已而用之自古未有嗜杀而得天下者国家欲统一区夏非乂安百姓不可于是大军遂发扶病随征申严纪律妄杀者有罪二十二日败流贼兵二十万于山海关我兵长驱而西民多逃匿为草檄宣谕言义兵之来为尔等复君父仇非杀百姓也今所诛者惟闯贼官来归者复其官民来归者复其业必不汝害民心遂安师入燕京文肃建议首先为明帝发丧易梓宫备仪卫文肃亲纪其事国初有内三院一国史院二秘书院三宏文院各设大学士一员学士一员顺治十五年九月改内三院为殿阁一中和殿二保和殿三文华殿四武英殿五文渊阁六内阁十六年初以觉罗巴纳哈为中和殿大学士额色赫为保和殿大学士蒋赫德为文华殿大学士洪承畴为武英殿大学士文渊内阁未补人裁三院学士官另设翰林院掌院学士一员以折库纳为之十八年七月复改殿阁为内三院康熙九年复改内三院为殿阁复设翰林院天聪八年四月太宗文皇帝命礼部考取通满洲蒙古汉书文义者为举人取中满洲习满书者刚林敦多惠满洲习汉书者察不害恩国泰汉人习满书者宜成格汉人习汉书者齐国儒朱灿然罗绣锦梁正大雷兴马国柱金柱王来用蒙古习蒙古书者俄博特石岱苏鲁木共十六人俱赐为举人并赐衣一袭免四丁宴于礼部崇德三年八月赐新中式举人罗硕常鼐胡邱阿济格毕礼克图王文奎苏宏祖杨方兴曹京张大任于变龙等十名朝衣各一领授半个牛录章京品级免四丁六年七月赐新中式举人满洲鄂貌图赫德蒙古杜当汉人崔光前卞三元章于天卞为凤缎朝衣各一领是时取土之额虽少名臣多出其中太宗文皇帝用范文程议特选士于盛京沈文奎登第一名字清远浙江会稽人世居曹娥村客游遵化大兵破城挈之行受知登第充秘书院纂修官顺治元年护从入关累官至兵部尚书人皆知本朝开科进士第一人为傅以渐不知实自沈文奎始也顺治三年丙戍科状元傅以渐山东聊城人授修撰官至大学士榜眼吕缵祖直隶沧州人授编修官至侍讲学士探花李奭棠顺天大兴人授编修官至侍郎是科会试首题百姓足君孰与不足百姓不足君孰与足次题见而民莫不敬言而民莫不信行而民莫不说三题王道之始也会元即李奭棠三艺浑穆蔚然开国气象二甲七十七人三甲二百九十三人国初诸大老皆出此科大学士四人傅以渐李霨魏裔介冯溥尚书八人沙澄高景傅维鳞冀如钖朱之弼艾元征魏象枢刘楗督抚三人袁懋功朱之钖林起龙左都御史一人刘鸿儒侍郎十五人李奭棠石厥张尔素陈协王天眷胡兆龙梁清宽梁清远田六善杨时荐于嗣登朱裴季棠馥杨运昌王度左副都御史一人董笃行右副都御史一人张汧通政使二人晋淑轼刘士兰大理卿一人王景祚内院学士一人夏敷九宛平王文靖公熙顺治四年进士时年甫二十改庶吉士习满书拔前列世祖召见宏文院命以满语奏对大加褒赏寻升国子监司业累官至大学士先时廷对策俱用四六顺治己丑科世祖临轩策士命不用四六旧套刘子壮对策称旨亲定一甲一名与榜眼熊伯龙齐名熊典试浙江一榜得三状元乙未史大成甲辰严我斯庚戍蔡启僔士林荣之山阴孟月心永光工写真明季薄游辽东后归本朝以画祗候内廷为世祖所知命内侍张笃行受其笔法合肥龚尚书鼎孳归本朝后颇与涿州相国龃龉当时两非之后顾黄公弔尚书有云天寿还陵寝龙輀葬大行义声归御史疏稿出先生浮议千秋白余生七尺轻当年沟渎死苦志竟谁明文人之笔能为人文过如此顺治己丑探花张次修天植由编修至太常转通政端午世祖召人龙舟赐宴人称异数顺治七年织造龙衣机上有异光三日不止钦天监占以为一统天下政治文明之瑞顺治壬辰会试分满汉为二榜蒙古入满洲榜汉军入汉人榜是科满榜中式五十人殿试一甲一名麻勒吉二名折库纳三名巴海乙未科满榜亦取五十人殿试一甲一名图尔宸二名贾勤三名索泰自此两科以后仍停满榜与蒙古汉榜合而为一无钖邹忠倚字子度幼游钱塘祈梦于忠肃祠见忠肃倚其身授以瓜子一握数之得五十四粒因名忠倚后闲居其夫人戏以瓜子排作状元二字壬辰会试中式五十四名殿试果一甲一名与梦俱合顺治乙未冬召日讲官五人进讲王熙讲尚书尧典称旨并命嗣后讲官不必立讲遂侍坐其后讲官因得侍坐自王熙始徐元粲字道力顺治乙未进士廷试时为文敏捷上顾见起草奇之及召对便殿例举少年习清书者中选元粲列最后上问其年对曰臣年五十二上曰不欺翰林居清要须用不欺之臣遂用为庶吉士陈泽州相国初名敬殿试榜有通州同姓名者上命加廷字以别之官学士时奉命进所作诗上览其咏石榴子云风霜历后含苞实只有丹心老不迷诵之至再官至大学士仍兼经筵故事大臣入阁不复侍经筵兼之者桐城泽州二相盖旷典也涿州冯文敏公铨归本朝官中和殿大学士顺治十年铨母范太夫人寿八十有七世祖特命画中绘铨母像加宝玺以宠之冯文敏公次子源济年十九成进士改庶吉士授编修迁至秘书院侍读学士缘事降东城兵马司指挥迁淮安府山清同知丁忧起复授翰林院侍讲官至国子监祭酒宦迹亦奇无钖秦松龄顺治乙未进士改庶吉士授检讨召试咏鹤诗有高鸣常向月善舞不迎人之句上大加称赏以为有品蔚州魏敏果公象枢顺治丙戍进士由庶吉士改刑科给事中时世祖初亲政象枢上言宜慎起居尽启沃责备时宰人皆危之上深嘉纳在谏垣时疏凡三十余上寻因事牵涉左迁康熙初召授贵州道御史具疏言科臣余司仁欺罔不法湖南布政使刘显贵侵公帑不当内升数年间官至左都御史劾最贪知州曹廷俞荐举清廉知县陆陇其又举学道公明者二人去贪墨者二人吏治肃然迁刑部尚书上言臣忝司风纪职多未尽敢援汉臣汲黯自请为郎故事乞辞新命而领现职上鉴其无欺从之仍加刑部尚书衔尝曰法自天子宽之则为施仁自刑官宽之则为骫法以病乞归御书寒松堂额赐之以宠其行顺治己亥会元朱锦上海人由庶吉士授编修先是同邑潘尚书有家人朱锦其子游庠入谢潘潘曰汝子系朝廷士子可以门生礼见勿再论主仆也因还其券朱感泣矢报潘曰我富且贵安赖汝报朱吁请不已乃曰现今文庙圮坏汝能修葺贤于报我远矣朱欣然营缮栋宇一新此百余年前事至康熙壬子会元公殁同日文庙正梁朽坏下折刻有建造人姓名与会元同始知即其后身也顺治己亥状元徐元文康熙庚戍探花徐干学癸丑探花徐秉义同胞三及第前明三百年来所未有马章民世俊性朴素释褐时贫不能具轩策蹇驴老苍头携宫袍随之传为士林佳话张文贞公玉书文春容典雅沨▉乎盛世之音其拖诺仙狼居胥山二碑叙述圣武神功尤为详赡足以昭示万世纪平定江南事纪灭闯献二贼事纪三路进师下云南事皆端绪详明足以彰开国之鸿烈纪顺治间乐章及钱粮户口三篇皆资掌故纪陕西殉难官事一篇足与史传相参他若游玉泉山记游化育沟苑后苑记游喀喇河屯后苑记游热河后苑记皆足揄扬太平恺乐之象其余碑志亦多国初将相事迹可备考益都冯相国溥二十一岁乡举报到酣眠不醒太夫人大惊以水噀面乃张目曰梦登泰山云气拥身而行至一殿上碧霞元君迎之置锦幔张乐饮酒未终见海日如车轮大惊而醒醒时犹带酒气顺治癸巳正月十八日夜大风山东恩县祁村陂中冰卓立成山广四丈高二丈许峰峦秀拔谿壑回环一磴委蛇相通观者云集造物之巧有不可思议如此者即墨蓝见渚润顺治丙戍进士官翰林性廉介不异儒素故事直隶江南皆以台员视学世祖特简词臣以润为安徽学使尽剔积弊上谓廷臣曰居官如蓝润可法也会直省监司多不称上以翰林官习法度以润品行端方出为福建参政此词臣为监司之始嘉善曹子顾尔堪顺治壬辰进士改庶吉士授职编修召试瀛台南院上霁颜顾问久之尝与吴学士伟业等同注唐诗书成称旨特被褒嘉儒林以为佳话顺治十四年二月给事中张文光言鲁哀公诔孔子曰尼父汉平帝元始元年加谥曰宣尼父后魏太和十六年改益文圣尼父唐太宗贞观十二年尊为宣圣尼父明皇开元二十一年始进谥文宣王元武宗至大元年加谥大成至圣文宣王明嘉靖九年改为至圣先师孔子神位前祭酒李若琳不加考订请易为大成至圣文宣先师孔子不过仍元武宗旧谥而不称王耳臣谓大成文宣四字岂足以尽孔子请仍改至圣先师孔子神位上从之徐立斋元文为诸生时赴试金陵船家一哑子见之忽迎笑曰状元来矣后果如其言造一船与之俾温饱终身立斋官修撰时尝从幸南苑赐乘御马命学士折库纳执鞚乃元文馆师也逊谢不敢乃改命侍卫又尝晚对便殿夜分赐馔世祖又问从者得毋饥乎命侍卫与之食尝被命进孚斋说一篇孚斋世祖读书所也上赐览称善为刊行之顺治戊子顺天乡试第四名张永祺壬辰榜眼第五名戴王纶乙未榜眼第八名熊伯龙己丑榜眼同榜三榜眼亦奇镇国公敬一主人世祖章皇帝之庶兄也居沈阳性淡泊如枯禅老衲好读书善弹琴工诗画精曲理乐与文士游以康熙九年七月薨着有恭寿堂诗法黄石若真母梦应真入室而生故名若真学问淹博顺治乙酉以五经中式丙戍成进士由编修再迁秘书院侍读与时相不合外用浙江道调福建御郑寇有功迁浙江按察使平反王式诬告案浙人诧为神明新城傅丽农扆修躯伟貌须眉如戟博学强记尝过一友家其女为狐所崇闻傅至曰傅公正人将来必贵吾去矣果不复来傅中顺治乙未进士官至江西道御史国初时山东有李神仙者游行京邸庚子北闱乡试前有两生密询试题曰公等皆道德仁艺中人也无庸卜题出乃志于道全章辛丑会试又有以场题问者李曰五后四可场中首题乃知止而后有定一节次题乃夫子之文章一章三题乃易其田畴二节果五后字四可字吴县黄端木向坚父孔昭作宰滇中姚江道梗不得归向坚于顺治八年十二月徒步出门涉历艰险周遍于猺獞之地趼足黧面至白盐井始遇二亲以十年六月归里承欢二十年父母殁负土营葬不再期得疾以殉世称完孝好事者为谱三溪记传奇至今世多演之赵恒夫吉士读书灵隐偶憩冷泉亭见文宗屏去驺从携一小童入寺良久步行去寺僧告赵云黄公以尊名问僧递与文宗云寺中有一士子未识其面夜过午书声不辍当培植之文宗唯唯而去僧来报喜也赵询之方知所僦居之旁有黄中丞鸣俊者系文宗房师避静寺中绝无人知前辈之敛迹韬光而不惮提奖后进如此句容笪重光未第时梦其父曰汝功名在朝天宫某道士身上觉而异之访其人与订交焉既而辛卯金陵填榜即某道士也折卷到笪官欲易之道士已闻唱直书官呵曰尔知笪字如何写道士曰竹下加旦字官曰数也国初时浙江用兵诸暨陈氏女年十六被地匪所掠逼之不从杭人郭宗臣朱瞻生尚御公者方创义醵金赎难民闻女之贞亟赎之方至家忽友人赎一童子至问之即其夫也翌日赎两妪即其母与姑也正惊喜问讯间有两翁踉跄至觅其妻盖即女之父与翁也两家骨肉一时完聚人皆以为贞节所感三人为之治酒餚具衣帨合卺而归之高义亦足多也五岳皆祭于山独恒岳祭于曲阳自汉宣帝神爵元年始而恒山实在浑源州相传舜望于山川北至大茂山大雪不能前有石飞堕遂祀焉即今曲阳庙石长不满丈阔仅四尺余濮阳苏侍郎谷疑石晋后燕云陷辽宋遂遥祀于此然史叹唐书之文甚明不始宋也沈存中笔谈云北岳谓之大茂山半属契丹以大茂嵴为界岳祠旧在山下石晋之后稍迁近内今祠乃在曲阳苏说本此也明宏治中马端肃公曾请改祠于山事下礼部竟格于倪文毅公按南园漫录云倪公父谦奉命祀曲阳祷于神神指旁侍一人与之生公因名岳以是固执不肯改祀云顺治十七年上允刑科给事中黏本盛之请罢曲阳庙祀改祀浑源千年因循之误至是始釐正焉顺治甲午四明金良于乡试前梦见天榜解元乃金良也寤而喜甚及揭晓解元乃钟朗梦中仅见其半耳又己亥八月再行会试朱若臣士绶梦看榜会元朱姓单名金字偏傍左边不甚了了因具呈礼部更名镕榜发会元则朱锦也二事相类岂神或戏之与不然何其巧也赛图字麟阁满洲科目解元幼贫尝爇马通读书尤好为诗满洲文学之开实自赛公始而满洲文字则创于达海公故谥曰文成金坛蒋虎臣超顺治丁亥探花以编修督学顺天事竣即告归不过里门溯巴崃至峨嵋寓伏虎寺至癸丑正月端坐说偈而逝初生时其祖母梦峨嵋老僧至其家故幼不茹荤至是果验刘克猷子壮少颖慧读书一目数行属文奇肆中崇祯庚午举人领荐后梦神告之曰尔须朱之弼作房考方中春榜及至京偶出寓散步见数童子携书包经其门一童特秀出执手与谈见其书上写学名朱之弼也大惊随至其家见其父乃开柴厂者赠笔砚数事珍重而别后遭流寇之乱屡次不赴春官及本朝顺治己丑会试之弼已为分校得首卷即刘也本朝最重易名之典京朝官惟阁臣尚书总宪得赐谥侍郎以下不得与如叶文敏文霭沈文恪荃以久在侍从宋端悫文运以廉介受知加太子太保皆予谥盖异数也顺治乙未进士李赞元原名立由翰林迁御史奉命按湖北收汉阳大猾段世昌杖毙之世昌谓家人曰少时遇道士叩以终身言他日遇非桃非杏非坐非行即禄尽时也长洲宋维新懋禧顺治癸已补博士弟子员秋闱报罢即绝意进取多智略三遇暴客俱以计脱晚耽禅悦受戒退翁和尚常作八悔警言曰幼不习学老时悔富不惜福贫时悔酒不节饮醒时悔赌不戒贪输时悔建不养生卧病悔贫不顾身倾家悔善事因循临回悔恶念缠绵堕落悔真见道之言也崑山王圣开室毕氏名着书韬文歙县人国初时着父剿流贼阵亡尸为贼所得众议请兵复仇着谓请兵则旷日贼知备即于是夜率精锐入贼营贼方饮酒惊骇间着手刃其渠众溃以兵追之多自相践踏死者舆父尸还葬于金陵于归后裙布钗荆无往时义勇气矣其诗集序中有云梨花枪万人无敌铁胎弓五石能关又云入军营而杀贼虎穴深探夺父尸以还山龙潭妥葬又云室中椎髻何殊孺仲之妻陇上携锄可并庞公之耦其自纪杀贼夺尸事有云相期智勇士慨焉赋同仇蛾贼一时净万年固金瓯忠孝义勇兼而有之可谓奇女子矣第二卷康熙初孙芑瞻在丰为侍讲学士时尝言圣祖勤学前古所无坐处环列皆书籍尤好性理五经四书所坐室中颜曰敬天左曰以爱己之心爱人右曰以责人之心责己皆御笔自书书法直逼欧颜见章奏有德迈二帝功过三王等语谓二帝三王岂朕所能过戒群臣以后不许如此陆清献公陇其尝谨述其事静海宫梦仁初名宏宗久困场屋一夕梦乡前辈林会元春以一册予之春字子仁因更名梦仁康熙庚戍果中会元崑山徐司寇干学为礼部侍郎时朝鲜使者郑载嵩诉其国王受枉语颇悖妄干学上疏劾其不敬上喜曰此文有关国体遂升左都御史已而王果上表请罪吴人张姓以星卜游公卿间尝许缪念斋彤状元康熙丁未果第一人及第吴中惊以为神门外车马不绝张亦自高声价累致千金韩宗伯菼时教授陋巷托友代问张厉声曰此人来岁当死还问功名乎及韩中会状张遁去卢陵张贞生少人塾受经即有志圣贤之学官侍讲学士时言事激切命下考功议革职上爱其才止镌二级出都时王阮亭司寇等贼诗饯行张留别诗云秋风送客复乘船江远帆孤一梦悬焚草灯前期报国披肝殿上愿回天圣明岂是诚难格臣戆还惭术未全赖有宗工交劝勉临岐申赠绕朝鞭归二年诏以原官起用至京卒尝书至危是人禽之界吃紧在义利之关二语于座右以自警湖州沈阁学涵于康熙辛未闰端午御试紫禁朱樱出上阑诗上阅至末句云结根幸荷滋培久长抱丹心对紫微嘉叹久之曰沈涵故自不凡康熙四年十二月两江总督郎廷佐奏报溧阳县民获玉玺篆文人心惟危道心惟微惟精惟一允执厥中十六字命贮宝库赏获玺人顾起龙等各银五十两山东邱县孝子王祚昌刲肝疗父父病立起奉特旨给旌后不为例本朝高文良公其倬诗为勋业所掩实一代作手也尝赋恩赏花瓴黄马褂诗云冠飘孔翠天风细衣染鹅黄御气浓庄雅独绝汤文正公既官参议康熙己未举鸿博召试授侍讲命录平日诗文进览首篇系亲耕耤田颂上肃然改容曰此世祖章皇帝时事又阅诗至末首有年老才将尽忧多道转亲之句上伫思久之曰何谓忧多道转亲对曰臣幼遭乱离半生在忧患中常随事体认于道转觉亲切诗辞朴拙不胜惶恐天颜和霁从容顾问甚详一时咸叹优礼儒臣为国家盛事范忠贞公承谟大学士文程子初充侍卫复举壬辰进士改庶吉士授宠文院编修官至浙闽总督死耿逆之难有画壁诗传于世槜李董汉策尚书份元孙博闻宏览忠贞特荐以科道用旋被台参放归忠贞殉难后浙人建祠于孤山董往谒诗云泪洒西台梦欲迷怒涛风急拍长堤天涯渺渺无知己埋剑金庭伴鹤栖握机密启意踌蹰箧有阴符返五湖却悔囊锥犹未试女墙望见夜啼乌康熙庚戍一甲一名德清蔡宫赞启僔二名德清孙司空在丰三名长洲徐司寇干学即于是年十二月召对宏德殿赋诗即日被命同直南书房又同主顺天乡试为鼎甲盛事孙司空在丰充讲官时护驾南苑围内有獐突出上以御用弓矢授在丰射得之上大喜顾大臣曰孙在丰文武材也丹稜人杨鼎幼失怙母子茕茕相守茅屋一椽仅蔽风雨鼎力耕养母暇则钓于溪得鱼以为母日用言笑起居不敢有违偶与人争母唿之立解虽曲直勿论也年近三十卒其母悲痛目为之昏所居荒棘中心多怖一夕梦鼎语曰母勿怖儿为母伴惊觉足底有物晨起视之则大蛇蟠屈其上母骇甚恍悟梦中语曰得非儿所化耶果尔当首肯蛇昂首若颔之者母牀以大竹为之竹节皆通可藏物蛇自牀下入竹中夕则复来邻里闻之叹为奇事后数年母去依舅氏临行启视竹中蛇已不知所往康熙十七年御史成其范题为星占之理可凭捷音之来伊迩请敕令军士应期征剿以奏荡平事臣窃惟天道至微而难窥非浅学所可轻议臣以愚陋书生何敢妄谈但事关军国大计不敢不据实为我皇上陈之臣谨按五星之占验往往不爽惟荧惑一星其应尤速此司马迁所谓天子必视荧惑所在也天文志曰荧惑行无常出则有兵入则兵败各以其舍命国为乱为贼为疾为丧为饥为民所居国受殃天官书曰荧惑反道二舍以上居上三月有殃殃速至虽大当小久而至当小反大今年十一月十五火星退度其在柳土者无可占验也惟自十二月十八火星退鬼金之宿二十二火星退并木之宿自三十一度起直至十八年正月初九退至二十五度而留留至正月十七而止夫鬼金之分野贵州平越府是也井木三十一度至二十五度之分野云南大理武定姚安等府是也据星占而论论其时则自十二月十八至正月十七止论其地则自贵州平越府起至云南八府止此内当主贼兵自相残害一月之内端倪必见五月之内消灭无余此必至之应也说者曰火星退度亦有未必尽应者臣以为火星退在四水宿则不应盖水能克火火故不能为厉也火星退在四土宿则亦不应盖火土相生火亦不能为厉也至于火退鬼金则火能烁金火退井木则火逢木而愈炽况火旺南方鬼井皆南方之宿也云贵皆南方之地也反道正居其野则逆寇之灭亡所必然耳臣不知彼地之情形亦不知兵家之进退但以星气之占验其理如此请敕军士速应星象以图翦灭则荡平指日可期矣如果臣言不谬伏乞睿鉴施行奉旨知道了该都知道钦此是年吴三桂病死次年世璠伏诛云南平归安严侍郎我斯尝梦至一山僧舍中见座师及房师诸同年俱僧服讶之诸公曰宁忘却此地耶因问山何名僧云崧山忽悟曾晒鞋于阶视之尚未燥寻寤数日卒口占偈云误落人间七十年今朝重返旧林泉崧山道侣来相访笑指黄花白鹤前山西卫既齐官检讨以言事忤旨谪霸州州判翰林建言既齐其一也历官至顺天府尹御史陆清献公陇其亦以言事当谪既齐面奏陆为县令时深得民心今皆恐其远谪遂得邀免卫与陆初不相识自后亦不相往来正如祁奚不见叔向之事人两贤之丹徒张九裁字礼存九岁通五经壬午未冠领乡荐丁未对策直刺部院督抚陋弊读卷者叹曰此长沙痛哭书也既奏擢一甲二名授编修平原董讷字兹重康熙丁未探花由编修历官至江南总督以阅河事镌级补侍读学士民为立生祠次年上南巡民数千执香祠前求仍放讷为江南官上回銮召讷至舟前曰汝做官好江南人为汝盖一小庙矣因大笑旋升漕运总督德清蔡石公启僔领顺治甲午乡荐时尚未举子夫人私蓄三十金为置一妾妾至垂泣蔡怪而问之曰吾夫以负营债故至此蔡乃夜往其夫家语之曰吾为尔消释此事然我不可归归则心迹不明即补被卧其家天明召营卒至谓曰汝辈违法今不汝较即缴券付金卒亦感动不取息命轿舁妇还夫然后归夫人逾年即举子是科公车北上有妓欲从蔡蔡赋罗江怨词云功名念风月情两般事日营营几番搅扰心难定欲待要倚翠偎红舍不得黄卷青灯玉堂金马人钦敬欲待要附凤攀龙舍不得玉貌花容芙蓉帐里恩情重怎能两事都成遂功名又遂恩情三杯御酒嫦娥共竟去不复顾康熙庚戍果以第一人及第德清蔡翁筑室落成梦人授以四红笺各书大一字后孙奕琛官至一品曾孙启僔庚戍状元元孙升元壬戍状元彬辛酉解元方悟四一字之兆翁寿至百八岁吴逆叛兵逼建城镇帅怯而耄欲即降其属张游击者请战数却贼张好着羊绒绛袍单马入阵战酣辄袒露半袖骁勇绝伦军中号曰半边红镇帅忌之诬陷以死一军皆哭后人弔以诗曰汉将一身当敌骑楚歌千古怨兰丛何事茅檐诸故老负暄闲说半边红平湖陆阁学葇九岁时值鼎革其父为马将军所获葇伏草中跃出求代父死将军爱其文秀以扇示之曰儿能读扇上诗即赦汝父葇朗诵曰收兵四解降王缚教子三登上将台此宋人赠曹武惠王诗也将军不杀人即今之武惠王矣将军大喜释其父乞为己子葇哭别其父而去已而将军物故得脱归康熙己未举鸿博入词林圣祖爱其才一日七迁官至内阁学士打箭炉故旄牛徼外地也雅州西去大渡河五日程羌蛮混杂连山接野鸟路沿空汉永平中白狼槃木唐菆等百余国举踵奉贡越山坂负襁而至皆此种类蜀汉时武侯征孟获于此造箭因名打箭炉唐韦臯拒吐蕃李德裕拒南诏皆扼大渡河为险要宋建隆三年王全斌平蜀议欲因兵威复越隽艺祖以玉斧画所绘图曰外此吾不有也于是为黎雅之极也曩时河道平广可通漕舟自玉斧画河之后河之中流急陷五六十丈河流至此澎湃如瀑从空而落春撞号怒船筏不通名曰噎口殆天设险以限羌蛮也元明时番人俱于此地互易茶马自明末流寇之变商民避兵讨河携茶贸易而乌斯藏亦适有喇嘛到炉彼此交易汉番杂处于是有坐炉之营官管束往来贸易诸番我朝定鼎德威所被直通西域打箭炉一区尽入幅员矣圣祖御干清宫讲官张玉书进讲毕上问理学之名始于宋否对曰道理具在人心宋儒讲辨加详耳上曰日用常行无非此理自有理学名目彼此辨论言行不符者甚多终日讲理学而所行全与所言背谬岂可谓之理学若口虽不讲而行事吻合此即真理学也大哉圣人之言伪学闻之汗浃襟矣康熙癸丑春天子御讲筵从容谓学士欲得文学之臣朝夕置左右惟职经史讲诵给内庐以居之不令与外事其慎择醇谨通达者以闻时举编修桐城张英名入对上心识之自是再四谘询对者无异词遂有内廷供奉之命赐邸舍于瀛台之西辰而入终戍而退上旧所御读书处曰南书房在干清宫之西南隅命处其中饮膳给于大官执书使中涓纸笔之属出自御府珍果之属撤自御馔者日数至焉上御干清门听政后则召至懋勤殿辰已前讲经书午后讲史率以为常此南书房供奉之殆高文端公之父都统嵩瞻赠弟斌诗云与君一世为兄弟今日相逢第二场想见勋戚大臣国尔忘家之义顾八代字文起镶黄旗人以军功授户部笔帖式擢使部文选司郎中康熙十四年圣祖御试旗员擢八代第一迁翰林院侍讲学士自他职改入翰林官实自八代始康熙二十一年六月上谕部院诸臣朕因天气炎热移驻瀛台今幸天下少安四方无事然每日侵晨御门听政未尝暂辍卿等各勤职掌时来启奏曾记宋史所载赐诸臣于后苑赏花钓鱼传为美谈今于桥畔悬设罾网以待卿等游钓可于奏事之暇各就水次举网得鱼随其大小多寡携归邸舍以见朕一体燕适之意谁谓东方曼倩割肉之事不可见于今日也特谕仰见圣朝喜起明良一心一德之盛桐城张相国英长子廷瓒康熙己未进士由编修两岁中迁至侍读学士乙亥六月上召翰詹八人至畅春园赐宴赐扇英父子皆与焉长洲彭定求康熙丙辰会状弟宁求康熙壬戍探花孙启丰雍正丁未会状弟兄鼎甲并祖孙会状为吴中盛事康熙己未状元常熟归允肃授修撰兼日讲官进讲周易毛诗举止端详敷奏明畅汤文正公斌叹曰讲筵是正人天下有赖矣康熙十七年诏举博学鸿词十一月初一日奉旨各大臣官员题举才学诸人俟全到之日考试其中恐有贫寒难支者交与户部酌给量给与衣食用副朕求贤重文之意钦此户部议酌俸廪并柴炭银两真旷典也次年三月初一日平明荐举人员齐集太和门以鱼贯入上御太和殿鸿胪唱行三跪九叩首礼毕命赴体仁阁下大学士捧题出题二道璇玑玉衡赋省耕诗俱坐地作文巳刻大学士传旨赐宴凡会试殿试馆试状元庶吉士俱不赐宴此乃皇上十分隆重之意宣讫命赴体仁阁设高桌五十张每张设四高椅光禄寺设馔十二色皆大碗高攒赐茶二通时果四色后用馒首卷子红绫饼粉汤各二套白米各一大盂又赐茶讫复就试陪宴者大学士掌院学士满汉各二员皆南北向坐谓之主席以宾席皆东西向也余官皆不与钦取彭孙遹等二十人为一等李来泰等三十人为二等已仕者照品级授讲读宫坊编修等官未仕者概授检讨总充明史馆纂修长洲吴廷桢字山抡少试有司二十三次皆第一顾不得中尝梦泥金报至已名第八丙子入陕西籍获隽又以冒籍黜己卯召试第一钦赐举人癸未殿试二甲五名合一甲数之适符梦兆高文良公改庶吉士后即乞假归闭户读书数年然后就职前辈之虚心好学如此徐州李蟠为举子时尝梦神入衣冠甚伟手一榼付之中有黄金丝纠结成状元二字果以康熙丁丑第一人及第姜西溟宸英工古文布衣时圣祖即知其名屡试不售荐人史馆纂修明史分撰一统志月给俸钱衣儒生衣杂坐公卿之次丁卯顺天乡试已拟第二因二场有点窜尧典舜典一语为监场御史所贴后以丁丑会试中试殿试进呈卷在二甲第四上问有浙江姜宸英乎内阁学士韩菼对曰宸英在史馆识其字迹第七卷当是上曰老名士也积学能文至老犹笃可拔置一甲三名为天下读书人劝本朝进士出身最奇者三人一杞县任暄猷明末团练乡勇以御流冠后归南京为后军都督王师下江南投诚隶旗下顺治壬辰进士以磨勘被黜又中乙未进士一邵阳吴芳崇祯己卯举人官至左都御史投诚后愿以科第进中康熙甲辰进士一五河钱世熹鼎革后弃官为浮屠久之还俗应试为诸生康熙庚戍成进士年已七十余矣叶文敏公方霭官翰林学士时修四书讲义至羔裘元冠不以弔为圣讳商于同僚俱不能对翰林典簿穆维干对曰大字当仍原字以尊经小注改元字以避讳方霭问何所本维干曰中庸慎独乃原字小注改谨字方霭大悟曰余自幼疑此始知朱子为避讳也深加敬礼人服其虚中王司寇士正谒武侯祠诗云武兴城郭乱山青肃肃丹青古殿阴三代仅存鱼水契千年犹听卧龙吟世家瞻尚成忠孝祖德高光式鉴临礼乐可兴身未死中原人识老臣心全集不载想系初稿后删之也康熙四十年圣驾驻跸郭哈密图七立有索和诺蛇哈密献麟草一方奏云此草产于鸣鹿山雷风岭必俟千月乃成非遇圣朝未易呈瑞鄞县屠纯甫粹忠垂髫时读书里中董氏大书戊戍成名四字于壁间后果中顺治戊戍进士累官至兵部尚书先是圣祖以粹忠老年矍铄御书修龄堂扁额赐之又赐御临赵孟頫行书曰白鹿城头百万兵碧油幢下一书生如今始识为儒贵卧听元戎报五更乃大司马之预兆也宜兴任葵尊宏嘉官御史上疏请定服色三品以上始许衣貂裘猞猁狲王阮亭先生口占戏赠云京堂詹翰两衙门齐夺貂裘猞猁狲昨夜五更寒彻骨满朝谁不怨葵尊康熙壬午顺天乡试五经监生二人江南武进庄令舆浙江桐乡俞长策初以五经违例贴出仍具题请旨赐为举人一体会试嗣后愿做五经者听合肥李相国天馥服阕入都其壬戍诸门生已多通显置酒新第史侍读夔即席贼诗有即君馆阁称前辈弟子门墙半列卿之句时人比诸唐人弯掖鲤庭之盛陆清献公令嘉定时被参魏果敏公象枢上疏力争其略曰陆陇其清操饮冰爱民如子贤声播于都下臣心窃重之谓异日可步于成龙之后尘者此人也今被议革职例之所在臣不敢问但有此清介之官正当为群僚作榜样为百姓作慈母今之有司守与德为难耳既知其守与德矣何不留以长养百姓云云有旨报闻一时传诵后累官至顺天巡抚辛酉岁入觐上赉予甚厚并赐诗有郊圻王化始锁钥重臣膺之句寻擢两江总督如陆公之遭际圣君可谓不负所守矣宣城孙榜眼卓之父勷故给事中也父孙翁艰于嗣一日见市中一僧以火然指问之曰愿得一茅庵足供大士像旁可坐卧诵经足迹不出门而免持钵之苦久之无一檀越办此者故然指耳翁曰吾为师了此愿僧即罢爇延至其家为结茅如僧言居三年一日送客忽见僧入后堂问之则夫人临蓐得一子矣方骇异间庵中人来云僧已坐化子一指然痕怨然刘吏部体仁客凤阳一日同友人苏茂游铭过龙兴寺访老衲流连竟日始别苏归邸中梦刘来笑吟诗云六十年来一梦醒飘然四大御风轻与君昨日龙兴寺犹是拖泥带水行觉而异之忽闻剥啄声则刘仆至云已坐脱矣第三卷本朝大典礼例由翰林编检以上撰文壬寅冬掌院静海励文恭公询于青阳吴文简公曰记得庶常中有一人善四六文者为谁吴曰华亭黄之隽文恭立授数题令作奏上多称旨庶吉士撰文自此始康熙庚辰溧阳史文靖公贻直年十九释褐后请假归娶于扬州许氏绘玉堂归娶图题咏甚伙郭元釪一绝云彩镫十道簇香轮花满游缨踏路尘似有行人传盛事公然许史是天亲洪洞李检讨因笃康熙初膺荐举以母老家贫力辞不赴既被敦促入都召试入翰林即上疏乞养情词恳切昔人比李令伯之陈情殆又过之钮玉樵以为国初两大文字之一部议以纂明史不允其请奉旨特准终养出都之日士大夫诗文赠送者数百人海内高之其疏云臣某奏为微臣母老多病独子万难远离泣血陈情吁恩归养事臣窃惟幼学而壮行者人臣之盛节辞荣而乞养者人子之苦心故求贤虽有国之经而教孝实人伦之本伏蒙皇上敕谕内外诸臣保举学行兼优之人比有内阁学士臣某等旁彩虚声先后以臣因笃姓名联尘荐牍获奉俞旨吏部遵行陕西抚臣促臣应诏赴京臣自念臣母年逾七十属岁多病又缘避寇坠马左股受伤昼夜呻吟久成废疾困顿牀褥转侧需人臣止一弟因材从幼过继于臣叔曾祖家分奉小宗之祀臣年四十有九儿女并无母子茕茕相依为命躬亲扶持跬步难离随经具呈哀辞次第移咨吏部谓咨中三人其中称亲援病恐有推诿一概驳回窃思己病或可伪言亲老岂容假借臣虽极愚不肖讵忍借口所生指为推卸之端痛思臣母垂暮之年不幸身婴残疾臣若贪承恩诏背母远行必致倚门倚闾夙病增剧况衰龄七十久困扶牀辇路三千难通啮指一旦祷北辰而已远回西景以无期万一有为子所不忍言者则是毛义之捧檄不逮其亲温峤之绝裾自忘其母风木之悲何及瓶罍之耻奚偿即臣永为名教罪人亏子职而负圣朝非臣愚之所敢出也皇上方敬事两宫聿隆孝治细如草木咸被矜容自能推钖类之仁推于士庶宁忍孑然母子饮泣向隅夺其乌鸟私情置之仕路盖阁臣去臣最远故以虚誉彩臣而不知臣之有老亲也臣云翼与臣皆秦人虽所居里闬非远知臣有老母而不知其既病且衰委顿支离至于此极也即部臣推诿之语概指三人而言非谓臣当必舍其亲而不之顾也且臣谫陋而同时荐臣者皆朝廷大臣其于君亲出处之义闻之熟矣如臣猎名违母则其始进已乖不惟渎斁天伦无颜以对皇上而循陔负疚躁进贻讥则于荐臣亦为有腼面目去岁台司郡邑络绎遣臣长行急若风火臣趋朝之限虽迫于戴星而问寝之私倍悬于爱日然唿天莫应号泣就途志绪荒迷如堕云雾低头转瞬辄见臣母在前寝食俱忘肝肠迸裂其不可渎官常而干禄位也明矣况皇上至孝至仁以尧舜之道治天下郭伦厚俗远迈前朝而臣甘违离老亲致伤风化有臣如此安所用之乃臣自抵都以来屡次具吴具疏九重严邃情壅上闻随于三月初一日扶病考试蒙皇上拔之前列奉旨授臣翰林院检讨与臣同官纂修明史闻命悚惶忝窃非分念臣衡茅下士受皇上特达之知天恩深重何忍言归但臣于去秋入京奄更十月数接家信云臣母自臣远离膝下哀痛弥侵昼夜思臣流涕无已双目昏眊垂至失明臣仰图报君俯迫谂母欲留不可欲去不能瞻望阙廷进退维谷乃于五月二十一日具呈吏部未蒙代题臣孺切下情惟有哀祈君父查见行事例凡在京官员门无以次人丁听其终养臣身为独子与例相符伏愿皇上特沛恩慈许臣遄归扶养其母叨沐圣泽以终天年臣母残病余生统由再造不惟臣母子衔环镂骨誓竭毕生而报国方长策名有日益图力酬知遇务展涓埃矣臣无任激切待命之至缘系陈情事理字都逾格贴黄难尽统祈鉴宥施行秀水徐嘉炎既举词科后从益都相国修稧于万柳堂会者十六人酒半相国问包咸注浴乎沂是祓濯仰是澡洗宣城施愚山云沂水之上则非澡洗矣嘉炎谓古无裸体入水者惟齐懿被弒时有邴歜阎职入申池浴池与沂水不同且是贱者之事非士大夫所行又时属夏月非暮春也暮春入水恐无是理众以为然康熙辛酉王师收滇黔群臣默颂甚伙惟嘉炎独仿饶歌鼓吹曲自圣人出至文德舞止凡二十四章因事立名与缪袭韦昭何承天辈相表里乙丑元夕上于南海子大放灯火使臣民纵观都卢寻橦鱼龙曼衍之属毕进群臣从观者皆有诗独嘉炎作红门花火记文笔奇丽称于一时圣祖南巡江南民王来熊献炼金养身秘书一册上曰此等事朕素不信其掷还之圣训煌煌足破汉唐宋明诸主轻信方士之谬康熙三十二年鄂罗斯察汉汗遣使进贡上曰鄂罗斯人材颇健从古未通中国距京师甚远自嘉峪关行十一二日至哈密自哈密行十二三日至吐鲁番吐鲁番有五种部落过吐鲁番即鄂罗斯之境闻其国有二万余里汉张骞出使西域或即彼处史载霍去病曾出塞五千里想或有之今塞外尚有碑记可考至外藩朝贡虽属盛事恐传至后世未必不因此反生事端总之中国安宁则外衅不作故当以培养元气为根本要务耳江都汪舟次楫由赣榆县训导荐举授检讨二十一年春琉球国王请封爵旧典用给事中行人各一员往上重其选特命廷臣会推可使者以闻入朝人多俯首畏缩楫独鹤立班中大臣遂以楫对充正使赐一品服至琉球国王宴楫手自弹琴以悦宾楫故善音乐纵谈琴理王大悦乞楫书殿榜纵笔为擘窠书王大惊以为神累官至布政使引疾归上南巡楫强起迎谒伏道左上熟视曰汝老耶朕几不识矣赐御书以荣之朱竹垞彝尊年五十由布衣荐举鸿博召试一等授检讨旋充日讲起居注官出典江南省试拜命之日即不见客将渡江誓于神试毕入京无所携惟载书两麓而已盗劫其居得钱二千白金不及一镒已靡覆不发矣后以吏议当落职上特宥之仅左迁焉相传竹垞性嗜酒尝与高念祖同入都日暮泊舟辄失朱所在迹之已阑入酒肆玉山颓矣其跌荡如此而清操如彼所谓大德不逾小德出入者耶宿迁徐侍讲用钖充康熙乙未房考严绝请托或衔之耸御史劾其把持科场圣祖谦得其情将本掷还金坛王虚舟澍精金石考订之学钱香树先生见于京邸左图右史积帖充栋昕夕丹铅辨析不少置戏曰子欲为张仲杨柯丹邱其人耶澍曰人各有癖乐此不疲也尝道经秦邮泛舟珠湖仰见天际白云如竹数百枝枝叶皆具下有云片若怪石俨然图画因作竹云题跋嘉定孙松坪致弥工诗康熙初上命御前大臣採访朝鲜文献致弥膺荐赐一品服策遣奉使诗有甘茂漫数从博望马周只恐负常何之句后登戊戍进士官至侍读学士以布衣先假一品服而后登第服官事亦奇矣嘉兴马维翰貌仅中人而抱负甚大中康熙辛丑进士内大臣验看诸人皆跪马不可九门提督隆科多诃之马夷然不动隆转笑曰不料渺小丈夫风骨乃尔马曰区区一跪未足见维翰风骨也汤文正公斌顺治己丑进士历官至工部尚书以理学自任抚吴时以上方山五通庙惑民士女烧香祭赛大为风俗累上疏请废其庙得旨允行于是海内五通庙悉行撤毁神像投之水火一时快之公由江苏巡抚内升尚书至京陛见上曰天下官有才者不少操守清谨者不多见尔前陛辞时自信平日不敢自欺今在江苏洁已率属实心任事克践前言朕用嘉悦故行超擢尔其勉之仰见圣主知人之明而公之简在帝心从可想见矣长洲冯勉曾勖由布衣荐举鸿博召试一等十三名授检讨性至孝父尝馆闽中己与祖及母家居岁凶乏食为村塾师得升斗奉养与妻彩荇以食后父客死阻兵弗获归榇徒步入京游公卿间膺荐得官乞假归入闽寻父榇不得伏地哀恸有老人指视其处遂扶以归人谓孝思所格神示之也华亭黄之隽康熙辛丑进士在翰林日聚同巷八人为八仙会以杜少陵饮中姓氏为上八仙人取其一以自署又以世俗所传钟离洞宾辈分署之为下八仙彼以上八仙唿此以下八仙应故为参错不得唿姓字称谓错者罚饮时号酒仙着香屑集十八卷皆集唐八句为古今体诗九百三十余首对偶工整浑若天成可谓前无古人后无来者长洲尤西堂侗明季诸生我朝以选拔授永平府推官以事免少时有声庠序所作骈俪各种脍炙人口尝以西厢词句题作文流闻禁中世祖知为徐立斋元文师因取观之叹曰真才子及召试官翰林偕诸儒进平蜀诗文上见其名曰此老名士西堂以此六字刻堂柱左曰章皇天语右曰今上玉音极文人之荣施愚山闰章少孤事叔誉至孝一日值叔诞辰大集亲戚上寿而叔以小故忤意坚卧不起愚山跪榻前移晷辛亥客都门每忆叔辄涕泗事叔如此世所希有蔡文勤公世远康熙己丑进士出安溪李文贞公之门是时文贞以程朱之学教后进公故习宋儒书既见文贞毅然以圣贤自励颜其所居室曰二希言学问不敢望朱文公庶几真希元事业不敢望诸葛武侯庶几范希文可见其志矣王楼村式丹少知名年六十始领康熙壬午乡荐癸未捷会状当乡试时已定解矣及得吴楚琦卷改王为第六其实吴远不逮王知三元亦前定数也海宁查慎行初名嗣琏康熙癸未庶吉士胞弟嗣瑮官编修族姪升官谕德时称三查上赐鲜鱼慎行纪恩诗云笠檐蓑袂平生梦臣本烟波一钓徒颇称旨一日忽奉内传烟波钓徒查翰林盖以别二查也慎行又有烟蓑雨笠寻常事惭愧犹蒙记忆中之句一时以为佳话康熙癸末会试十八名进士宫懋言之祖名伟璆系崇祯癸未中式十八名且俱系诗四房房考俱翰林李姓初懋言公车北上梦祖与之履觉而喜曰此绳祖武之兆也常熟蒋文肃公廷钖康熙癸未进士官至文华殿大学士少时工写生名与恽南田埒及贵都中极重之大抵以逸笔写生而风神生动非识超胆大笔有仙韵者莫能为之性爱士一艺可观者皆罗致门下指授之故其客潘马所作皆能乱真而文肃真本不可多得高邮贾国维以工书侍内廷食俸圣祖常以内翰林唿之举顺天乡试以冒籍被劾蒙恩赐复会议落第又特赐进士一体殿试遂以第三人及第异数也松江钱少司寇艰于嗣偕夫人祈子于天童大师为集众僧问谁愿随钱居士往众未应一饭头老矣自言愿往已而司寇果生子初名鼎瑞易名芳标中丙午顺天乡试官中书舍人既而假归一日与客坐斋中有僧持一缄至门云自天童来舍人拆视殊不骇讶但云仓卒奈何明日晨起索笔书一偈云来从白云来去从白云去笑指天童山是我旧游处掷笔而逝武进赵太史熊诏恭毅公申乔长子也生前一夕祖梦神授一轴云彩蟠结熊诏二字因名之果中康熙己丑状元熊相国赐履官侍郎时上万言疏有名臣风度其略曰臣荆楚鄙儒猥蒙先帝简拔授以清班继荷皇上殊恩累迁今职圣恩高厚中夜汗流伏念臣虽至愚自幼读书辨志窃以圣贤为师数年以来恭遇皇上高拱深居经筵未举区区献纳微忱无由上达且以出位陈辞典制有禁因循缄默尸素至今臣之罪也兹者伏遇皇上恪谨天戒轸念民依虚己下询彩及葑菲正微贱小臣图报涓埃之日也臣备员侍从谨仰遵明诏殚竭愚衷庶几高深之一助惟皇上留神省览则天下幸甚伏读诏书有曰今闻直隶各省人民多有失所疾苦穷困深可轸念或因官吏贪酷朘削民生或因法制未便致失民业呜唿皇上此心乃二帝三王之心此言乃二帝三王之言也夫民生至今日某困苦亦孔亟矣国家日言生聚而凋敝愈甚日言轸恤而疮痍不起日言招集言蠲免而流亡满目逋欠浸多近而畿甸远而直省流离琐尾之状所在皆是惟官吏之朘削傜赋之科征有以致之诚有如圣谕所云者盖小民终岁勤劳耕耨仅能自给而复税秋粮朝催暮督卖丝粜谷十室九空私派倍于官征杂项浮于正额况乎分外之诛求无名之赔补种种朘刻剥肤及髓一有不应而老弱疾病俱已颠顿唿号于捶挞敲扑之下闾阎之膏液有尽而猾吏之贪囊无底愚蒙之皮骨仅存而有司之欲壑无厌就使年丰岁稔尚难保须臾不绝之命一旦水旱其不至转徙流亡填沟渠而委道路者几何哉蠲征则吏收其实而民受其名赈济则官增其肥而民重其瘠此固民情之大可悯而国计之重可忧者也虽然此不独守令之过上之有监司又上之有督抚朝廷方责之以廉而上官实教之以贪皇上固授以养民之职而上官日课以厉民之行今日之守令诚有难言者督抚廉则监司廉守令亦不得不廉督抚贪则监司贪守令亦不敢不贪表直影端源污流浊此又理势之所必然者也今之为督抚者求所谓精白一心为国家安辑地方爱养黎庶者臣亦不敢谓遂无其人独是国家以全省付畀有察吏安民之权兴利除害之任其待之不为不隆而任之不为不重矣乃日望其察吏而吏治日坏日望其安民而民生日蹙日望其兴利除害而一利未之兴一害未之除也大抵有司之职业在地方上官之激劝凭举劾年来督抚之所荐称循卓者果小民之戴为父母而尊若神君者乎其所劾为贪庸者果百姓之畏若豺虎而疾如蛇蝎者乎是未可知也以督责为能而不问其慈惠以催科为政而不问其抚绥以夤缘之巧拙为优劣而不问其才干之短长以礼节之厚薄为殿最而不论其品谊之高下此风一倡争相效尤交蟠互结牢不可破如是而欲其激浊扬清兴利袪弊也是何异适越而北其辕炊沙而望成饭耶所以比年来旱涝频闻死亡载道而此辈竟若越人视秦人之肥瘠漠然不加喜戚于其心不知其为国敛怨已不可解在廷诸臣习为瞻徇务相容隐不肯举发其贪污之迹以告皇上间有一二指名纠参者亦不过微示其意曾未尝直暴其污秽残酷之所在而皇上亦遂莫得洞悉其蠹国殃民之实状故此辈得以久窃威权贪恋禄位方恃此以为垄断之长计而无辜赤子之颠连而无告者正未知何日而有再苏之望也伏乞皇上将现任督抚大加甄别其贤而能者加衔久任其贪污不肖者立即罢斥无令久居人上荼毒生民嗣后遇督抚缺出不拘内外大小臣工果有端方清正能事才优如古大臣其人者敕部院大臣从公保举授以兹任其考课也以民生之苦乐为守令之贤否以守令之贪廉为督抚之优劣则督抚得其人监司自得其人监司得其人守令亦必得其人廉者劝贪者惩有利必兴有害必除而民之不获其所者寡矣盖任之非其人行之失其意虽周官周礼祇足为厉民祸世之具传曰有治人无治法又曰人存政举此不易之论也此圣谕之所已及而臣详切言之者也虽然内臣者外臣之表也京师者四方之倡也本原之地亦在朝廷而已朝廷一举一动万方之则效九土之观瞻于是乎出而其大者则在于立纲陈纪用人行政之间此其鼓舞化导之权转移感动之机固有不问之草野而问之廊庙者今朝政之可议者不止一端臣请择其至大者言之一曰政事极其纷更而国体因之日伤也从来圣君贤相开国承家必取一代之典章法制为之斟酌损益釐为百世不易之令模以善建于不拔远之子孙率由无愆忘变乱之患近之臣民遵守无纷扰丛脞之虞三代圣王所以保世滋大无疆惟休者此也我国家章程法度一踵先朝之旧虽其势之极重而难返事之极敝而难行者类无不承讹袭陋苟且因仍曾不闻略加整顿去其所为太甚之弊而急公喜事之辈又从而意为更变于其间但知趋目前尺寸之利以便其私而就中莫大之忧无穷之患潜倚暗伏于冥冥之内而皆不知所以为之计朝举夕罢倏弛倏张王言屡亵朝政滋繁议论日多成功绝少此时之最当讲究者也伏乞皇上敕下议政王贝勒大臣九卿科道将国家制度文为详慎会议何者当沿何者当革何者宜益何者宜损参以古制酌以时宜务期振衣挈领纲举目张勒为会典着为成宪则上有道揆下有法守贻谋垂裕作述于昭而亿万年无疆之业在此矣奏上上深嘉纳饬部议行之康熙三年以八比多剿袭乡会试改用策论甲辰会试海宁沈昭子珩以二场拟上太祖太宗尊号表最工中会元钱唐高澹人士奇以诗受知于圣祖不由科甲钦赐翰林官至詹事陪宴唱和扈从不离左右恩宠无比异数也无钖社云川诏改诸生迎圣祖驾于惠山进迎銮词及梁溪望幸词蒙召见御舟赐绫书诗一幅已而被召至京一日特召待诏者八人入南书房命写御制金莲花赋各赋纪恩诗一首诏又独进一词蒙恩发置第一旋命纂修历代诗余又命修词谱辛卯举京兆试壬辰会试钦赐进士改庶吉士为诸生时每乡试前辄梦试题是子之燕居一节卒不验及辛卯领荐主司为赵公申乔乃悟前梦之巧康熙二十六年四月浙江巡抚金鋐疏称海宁县民陈云生母林氏年一百八岁尚勤纺织请旨旌表敕部给银建坊赐名贞寿康熙庚戍六合县民王振家庭树产白乌二总督麻勒吉表进于朝聊城丁姓女幼孤无兄弟依母以居及笄母欲议婚女曰母老矣又鲜兄弟儿不愿适人愿终身养母母不能强及母卒从兄某为议婚又不许独处三十余年闺范严肃里中人咸称曰贞女堂邑黄中丞图安七十丧偶闻贞女名遣聘焉先一日贞女召其从兄语曰明日当有议婚者吾将许之兄及娣姪辈漫应之弗信也诘旦黄氏蹇修至先是贞女缟衣数十年至是乃易吉服既许字卜葬其母然后于归年五十余犹处子也中外子孙多人待之皆有恩礼东昌人至今称之余姚劳麟书中世为农躬耕养母年十七读朱子大学中庸序慨然发愤以道学自任举动纤悉必依于礼终身弗懈引进后学委曲尽诚虽佣工下隶皆引之向学闻者莫不爽然里中贩卖者近麟书居不忍货伪物刍儿牧童戏为矰缴机阱者闻麟书讲学悉毁之年五十九无疾卒门人桑伊佐调元为刻余山遗书行于世吴江金文通公之俊生时母梦人告曰与汝子龙睛将来位极人臣公入阁后萧山瞽者陈生善相人试令相之曰乞儿相也众大笑已而摩挲至目大惊曰此龙睛也当贵极人臣众乃服文登赛从俭卜葬其亲有里邻与之争地神示梦云是宜为赛氏兆当世科第尔不能葬此也乃罢争康熙丙午元旦五更时近村人见赛茔前有二炬绕行是秋从俭曾孙玉纮举乡试明年登第己酉元旦复然玉纮子璋亦于是科联捷以后每发一科甲辄见火炬率以为常然而风水之说未尽子虚矣叶石林每令诸子女儿妇列坐说春秋武林黄夫人顾氏名若璞着有卧月轩文集多经济大篇有西京气格常与妇女宴坐则讲究河漕屯田马政边备诸大计巾帼中有此等人亦奇事也第四卷康熙三十九年十月皇太后六秩圣寿上恭进佛三尊御制万寿无疆赋围屏一架御制万寿如意太平花一枝御制龟鹤遐龄花一对珊瑚进贡一千四百四十分自鸣钟一架寿山石群仙拱寿一堂千秋洋镜一架百花洋镜一架东珠珊瑚金珀御风石等念珠一九皮裘一九羽缎一九哆啰呢一九哔叽缎一九沉香一九白檀一九降香一九云香一九通天犀珍珠汉玉玛瑙雕漆官窑等古玩九九宋元明书册卷九九攒香九九大号手帖九九小号手帖九九金九九银九九缎九九连鞍马六疋并令膳房粒米一万粒作万国玉粒饭及肴馔等物进献四十九年皇太后七旬大庆先期谕礼部蟒式舞者乃满洲筵宴大礼至隆重欢庆之盛典向来皆诸王大臣行之今朕欲亲舞称觞壬午进宴上近前起舞进爵圣天子大孝尊亲诚旷古未有也圣祖谕大学士等曰书册所载有不可尽信者如风不鸣条雨不破块风不鸣条何以散天地抑郁之气鼓荡万物雨不破块何以播种又云囊萤读书朕曾取百枚盛以大囊照书字画竟不能辨此书之不可尽信者亦有似乎荒谬而竟实有其事者东方朔记北方有层冰千尺冬夏不消今年鄂罗斯来朝云其地去北极二十度以上名为冰海坚冰凝结人不能至始知东方朔所云不谬又从前有书吏三人遍传西边异兽形图部议重罪具奏朕从宽免死令其往觅是兽后将军祁里德等来自军前奏云果有是兽目在乳傍口在脐傍巡哨侍卫等曾亲见之蒙古名其兽曰鄂布又有飞者名曰积布蒙古名恶人为鄂布泰积布泰是即山海经所谓刑天无首以乳为目以脐为口也故将发遣书吏放还又神异经云北方层冰之下有大鼠肉重千斤名为鼢鼠穿地而行见日月光即死今鄂罗斯近海北地有鼠如象穴地以行见风日即毙其骨类象牙土人以制碗碟梳篦朕亲见其器方信为实又古人以天市垣为中国分野朕始疑其说细玩天球合以地图中国去赤道二十度至四十度在谷雨立夏小满三节气上天市垣亦去赤道二十度恰与中国对照始知古人分野之说确有所据此又书之不可信而可信者也康熙五十四年谕大学士等曰朕常立小旗占风并令直省凡起风下雨之时一一奏报见有京师是日西北风而山东是日东南风者古人云隔里不同风此言最确又尝考验雷声不出百里之外易云震惊百里若霹雳则不过七八里也至于炮声竟可闻于二三百里从前卢沟桥演炮天津皆闻之此其验也书中云北方苦寒之地冰结十丈春夏不消今果有其地又渊鉴类函有云鼢鼠有重至万斤者今亦有之其身如象牙亦似象牙但稍黄耳此皆与古书相符者也又地理上应天文中国山脉皆由崑崙而来彼地四面有江土人唿崑崙为枯陇推算天象中国与瀚海俱在赤道四十五度之西四十五度之南水皆向南而东流四十五度之北俱向北流此皆天文地理之相合者也圣学渊深非管窥蠡测者所能拟议矣杭州柴南屏谦作中书时恭和圣祖御制冬至诗有雪花欲共梅花落春意还同腊意舒之句上嘉赏谓有翰苑才寻升御史杜云川送友之官天长仆马已戒口占一绝赠行云招寻有约竟何尝判袂匆匆语未遑半晌花前嫌日短至第四句属思未就少顷疾书曰一帆江上到天长真巧对也明季士大夫争立门户互相倾轧不特贤奸如水火之不相入即贤与贤奸与奸又复龂龂不已本朝定鼎后屡奉谕旨痛改明季陋习此风渐息郭瑞卿琇为御史参明珠余国柱等可谓不避权贵铮铮有声者矣然如靳文襄公辅治河功业昭然言官多有指摘郭亦不免訾议康熙二十七年圣祖谕大学士曰近来议论靳辅者甚多靳辅为总河有年挑河筑堤漕运并未迟误谓之毫无效力不可但屯田下河之事亦难逃罪即欲置之重典亦须留七八年朕曾阅河防一览于治河洞悉凡事皆虑永久等谕于是浮议始息仰见圣明在上干济之臣得以保全禄位长享荣名不可谓非厚幸也靳文襄公过邯郸吕祖祠见壁有题诗云富贵荣华五十秋纵然一梦也风流而今落拓邯郸道要与先生借枕头墨迹未干踪迹其人乃秀水陈天裔也一见遂为知己天裔名潢明钩戈之法复精奇门步算凡河防得失变态并有先见一时治河诸员以师事之康熙二十三年五月上南巡问靳曰尔必有通今博古之人辅尔靳以陈潢对即蒙召见特赐参议衔以幕友邀恩遽膺四品冠服可谓奇人有奇遇也仁和姚少宰三辰之祖善医尝採药入山迷径失足堕溪中以手摸石有涎蠕蠕而动负姚而上意是巨蛇回视两目如灯照见须角委姚地上腾空而去始知为龙也两手触涎处香数月不散以手撮药病辄愈愈后不受人谢由是皆唿之为摸龙阿太及其孙贵人谓阴德之报康熙戊辰状元秀水沈原衡廷文年二十时父仲霖于大兵入粤时被执监禁廷文哭诉军府得释年已七十矣及廷文官修撰为介寿征诗同里陶越作引言有孝子身经百险幸觏止于鲸波鳄沫之余孤臣迹越千乡正徬徨于电闪沙惊之候之句都下盛传圣祖南巡山东巡抚王国昌进海物并生鹿侍卫传旨不用海物又不食特杀将鹿发还蒋陈钖恭纪诗云鹿脯何曾减凤麟须知特杀不沾唇诸花作膳逾珍馔翘首天厨近玉宸圣祖驻跸德州有不用烟酒之谕蒋陈钖恭纪诗云碧碗冰浆筵滟开肆筵先已戒深杯瑶池宴罢云屏敞不许人间烟火来康熙四十八年上谕大学士等曰明季事迹卿等所知往往纸上陈言万历以后所用内监曾有在御前服役者故朕知之独详明朝费用甚奢兴作亦广其宫中脂粉钱四十万两供应银数百万两至世祖皇帝登极始悉除之紫禁城内砌地砖横竖七层一切工作俱派民间宫女九千人内监至下万人饭食不能遍及日有饿死者今则宫中不过四五百人而已明季宫中用马口柴红螺炭以数千万斤计俱取诸昌平等州县今此柴仅天坛焚燎用之马口柴约长三四尺净白无点黑两端刻两口故谓之马口柴李西池华国康熙初武探花及第后即引疾归工山水名于时殆所谓将军不好武者耶耿逆叛时浙闽间土寇出没道路梗阻新选闽中邑令王公挈眷之任涂遇寇掠夫人走避相失比晓不知夫所在恐辱于贼以垢涂面乞食于野访至西安仍杳然乃啮指血题绝命诗于襟欲投井死村人救而免达之邑宰询悉颠末嘉其节款留内署为女公子师出示访王下落未几王公适来投刺见宰延入详询历难状独不以夫人告而使夫人亲治馔以进酒半王泣下宰故询之曰此味绝类亡荆所治且断葱亦以寸为度见之不觉感触耳宰佯为叹息既而请以妹娶之王不允强而后可乃别设馆舍治奁具而以王夫人妇之属仆婢辈勿泄王犹不乐交拜入掩面泣目不一及夫人固知之至是则悲喜交集不及待即泣而语曰王郎犹念及糟糠乎王视之乃妻也相抱而哭各述流离状知宰之盛德而诡词以合之也时王公文凭已失宰为详咨补给得之官自是两家谊同至戚使问不绝宰寻以行取擢御史人谓盛德之报钱唐朱臯亭雍模年九十六犹工画山水秀水王声伟侃年九十余犹能画大帧云龙皆熙朝人瑞也康熙二十二年十月陆清献公陇其述云间王庆孙之言崇明有吴老人年九十有九妇九十有七老人生四子壮年家贫鬻子以自给四子尽为富家奴及四子长咸能自立各自赎身娶妇遂同居而共养父母焉卜居于县治之西列肆五间伯开花米店仲开布庄叔开腌腊铺季开南北杂货铺中一间为出人之所四子奉养父母曲尽孝道始拟膳每月轮一家週而复始其媳曰翁姑老矣若一月一轮则历三月后方得侍奉颜色太疏复拟每日一家週而复始媳又曰翁姑老矣若一日一轮历三日后方得侍奉颜色亦疏乃以一餐为率加早餐伯则午餐仲晚餐叔明日早餐季週而复始逢五及十则四子共设于中堂父母南向坐东则四子及诸孙辈西则四媳及诸孙媳辈分昭穆坐定以次称觞献寿率以为常老人饮食之所后置一橱橱中每家各置钱一串每串五十文老人每食毕反手于橱中随意取钱一串往市中作童子嬉橱中钱缺其子潜补之不令老人知也老人间往所知家博四子辄遣人密持钱二三百文安置其家并嘱佯输于老人老人胜踊跃持钱归老人亦不知也率以为常数十年无异老人夫妇至今无恙长子年七十有七余子皆班白孙曾二十余人崇明刘总镇兆表其门曰百龄夫妇齐眉五世儿孙绕膝洵不诬也清献公为作崇明老人说吴楞香苑康熙壬戍进士由编修历官祭酒故事凡国子生初谒者有贽见礼岁满咨部者有咨部费俱禁之时称贤祭酒上元胡状元任舆康熙辛酉解元尝梦登高山手摘香橼二颗神赠以诗有手弄双丸天下小之句甲戍大魁会试题乃孔子登东山而小鲁登太山而小天下也任宗伯兰枝未遇时偶经田野间见一人口衔一刀手执两刀趑趄不进寻绕越而过遥望半里许入丧者之家讶之以告人知者以为煞神卜其必贵后果然徐太史用钖未遇时偶如厕见大肉块遍身有眼知为太岁因记书载鞭太岁者转祸为福遂击之每击一眼则遍身眼愈加闪烁是岁领荐连捷己丑进士官至侍讲长洲文与也点衡山裔孙明季弃举子业依墓田以居肆力于诗古文辞兼善书画尝舍于城中僧寺卖书画自给人或以多金迫促之则不可得也巡抚汤文正公屏驺从入寺访治吴之要所论皆彩行而未尝有私渎汤公益重之后族人有引见者圣祖问曰文点是你何人则知点之名早达九重矣任待庵辰旦康熙丁未进士官上海县令有布客魏丙贸布市中失橐金三百两讼于官待庵素善谳至是狱不能定乃祷于城隍庙梦有人右手抱细女左手挈衣与之及接视则裙襕也寤而思之曰夫赐衣而得裙襕则非衣也岂有裴姓其人耶以问捕捕曰似也闾左有裴爱者素无赖不事家人产其人僦居旅舍傍与布客居相近或见财起意耶待庵曰然则其抱细女者抑可知矣夫细女爱女耳吾闻纳音之数阳姓从左今左非衣而右爱女其为裴爱无可疑者遂收裴拷之得实狱具邑中称神明焉海宁张仲张英康熙癸丑进士出桐城张文端公之门师生同一姓名当时以为奇及戊午分校北闱文端公子廷瓒复出仲张门更奇陈迦陵维崧少有文名数奇落魄年四十余尚困诸生一日过京口有相士熟视良久曰君五十后当入翰林然不由科甲人皆嗤以为妄宣城梅杓司赠诗云朝来日者桥边过见说功名似马周后果以荐举鸿博授检讨洪昉思升问诗法于施愚山闰章施曰余师言诗如华严楼阁弹指即现又如五城十二楼缥缈俱在天际余则譬作室者瓴甓木石一一俱就平地筑起洪曰此禅宗顿渐义也仁和沈开平筠上海钱越江金甫同膺荐廷试授检讨又同中戊午己未乡会试改庶吉士两入翰林儒者荣之沈尤敦内行尝刲股肉和药以疗父病既而母病亦如之其至性如此不仅以文学传也睢州徐干妻孙氏侍姑疾脱簪珥求医不解带不交睫匍匐于牀褥之间者近三旬姑病且殆孙氏仓皇吁祷不应不得已潜入其室拒户左持刃置右臂于机欲割之手弱刀屡下始断一脔血濡缕而已其夫身外至见之惊仆孙氏投刀掖之起戒勿出声然后裂帛裹创卒为羹以进姑既食病良已家人初无知者田蒉山兰芳之女孙氏娣也察其异诘之不肯言久而得其详以白父蒉山叹曰此可以愧天下之为人妇而漠视其舅姑者钱学士金甫甚贫敝裘羸马处之泰然足不履权贵门时与乡党故人为文酒之会坐有语及官资迁擢者辄恚之后会其人不速至竟引避其崖岸高峻如此然能急人之忧有师卒于官竭奉钱为治丧俄而邻人不戒于火延及师舍亟率力士负棺出火燎其须不顾也又有被遣者三日当出关为称贷拮据两昼夜追及其车恸哭而返客有暴卒于都亭外时己亦有疾强起至卢沟桥经纪其丧或陷于狱祸不测力援之得解其笃于师友如是故其为诗缠绵悱恻不失温柔敦厚之遗秀水朱竹垞为论而序之仁和凌绍雯康熙戊辰进士对策用清书汉书两体违式例不得与上第读卷官奏请上裁置二甲之末改庶吉士土鲁番于顺治十三年入贡康熙十二年国王玛墨忒塞伊忒韩复遣其臣兀鲁和墱等献马其表略云土鲁番国某上言于乃圣乃仁天下治平皇帝陛下恭惟皇上一统攸同何异于古之占什特惠泽群生相同乎昔之达剌汗法纪军威比隆于楷黑塞劳聪明格物媲美乎伊思谦达尔皇上睿知天钖如日升之无不照皇上拨乱为治如月恒之无不临旌旗闪烁超越乎墨乌戚尔皇恩浩荡实出于度量宽仁国祚无疆而万国咸宁洪福靡际而皇图应运后称一千八十三年二月十八日康熙己酉大西洋傅而都嘉利亚国贡使玛讷撒尔达聂入贡奉旨该国从来未通中国凡赐赉皆如一等康熙二十一年土鲁番上言伏以我皇上犹昔者斯堪达尔之君一统金瓯扎穆西特之君藻鉴五行亦若化日普临率土景星光照万灵抑犹哈他穆之君广施恩惠汝思他穆之君勇力绝伦譬之矛锋之锐龙爪之威莫敢正向而视兹者恭候圣安切照前经遣发进乌卢火者曾奉上谕五年一次进贡钦此所以误此进贡者原因臣国遭逢荒乱今幸太平亟遣亦思喇木火者前往进贡至于以后应进贡物合当照密尔焦地音阿克剌覃进贡旧例但天朝建都极东臣国地居极西应否照旧进贡表请裁夺康熙二十一年蒙古为请旨事外藩蒙古王贝勒贝子公台吉等诸臣诚惶诚恐谨奏者向因逆贼吴三桂相率叛乱军民极其荼毒幸我皇上不惮身心之劳孜孜图治仰见天朝早臻太平是以祭告太祖皇帝太宗皇帝世祖皇帝复上皇太后徽号涣颁恩诏大赦天下爰加赐赉率土俱欢恭上我皇帝尊号为至神大德治平天下圣皇帝伏祈皇上俯准臣等所奏臣等不胜欣跃奉旨朕自御极以来夙夜孜孜勤求化理期于中外乂安生民乐业今逆寇虽已荡平治化尚未孚洽前诸王大臣等请上尊号已经有旨这藩王等所请亦不必行该部知道荷兰国自康熙六年入贡至二十五年台湾平设郡县荷兰国王耀汉连氏甘勃氏遣陪臣宾先吧芝复奉表进贡其略云外邦之丸泥尺土乃是中国飞埃异域之勺水蹄涔原属天家滴露云云贡物大珊瑚珠一串照身大镜二面奇秀琥珀二十四块大哆啰绒十五疋中哆啰绒十疋织金大绒毯四领乌羽缎四疋绿倭缎一疋新机哗叽缎八疋中哔叽缎十二疋织金花缎五疋白色杂样细软布二百十九疋文采细织布十五疋大细布三十疋白毛里布三十疋大自鸣钟一座大琉璃灯一圆聚耀烛台一悬琉璃盏异式五百八十一块丁香三十担冰片三十二斤甜肉荳蔻四瓮厢金小箱一只内丁香油蔷薇花油檀香油桂花油各一罐葡萄酒二桶大象牙五支厢金鸟铳二十把厢金马铳二十把精细马铳十把彩色皮带二十佩厢金马铳中用绣彩皮带十佩精细马铳中用精细小马铳二十把短小马铳二十把精细鸟铳十把厢金佩刀十把起花佩刀二十把厢金双利剑十把双利阔剑十把起花金单利剑六把照星月水镜一执江河照水镜二执雕制夹板三只康熙二十三年暹罗国进表云启奏大清国皇帝陛下伏以圣明垂统继天立极无为而治德教孚施万国不动而化风雅泽及诸彝巍巍莫则荡荡难名卑国世荷皇恩久沾德化微臣继袭践祚身属遐方莫能仰瞻天颜幸遇贡期敢效输款颛遣正贡使臣坤孛述列瓦提二贡使臣坤巴实提瓦扌子三贡使臣坤司吝塔瓦喳正通事坤思吝塔披彩辨事文披述嗒新礼等梯航渡海赍捧金叶表文方物译书前至广省差官伴送京师朝贡进献代伸拜舞之诚恪尽臣子之职恭祝皇图巩固帝寿遐昌伏冀俯垂鉴纳庶存怀远之义微臣瞻天仰圣不胜屏营之至康熙二十三年册封琉球翰林院检讨汪楫中书舍人林麟焻等疏言中山王尚贞亲诣馆舍云下国僻处弹丸常惭鄙陋执经无路向学有心稽明洪武永乐年间常遣本国生徒入国子临读书今愿令陪臣子弟四人赴京受业云云敕下礼部议覆奏蒙恩准二十七年琉球国王遣耳目官魏应伯等恭进朝贡方物又遣陪臣子弟梁成楫郑秉均阮维新蔡文溥等四人同贡使赴京入监读书于正贡方物处敬加屏风纸三千张嫩蕉布五十疋我朝开国以来文德武功遐荒普被海隅出日罔不率俾其梯山航海重译来庭者指不胜屈集隘不能备载敬录数则以见声教四讫之盛云仁和吴托园任臣学问淹通兼精音律尝于市上见编钟一枚曰此大吕钟也涤视款识果然又有人书鄦医殳二字问之吴曰鄦同许本说文长笺医殳同也本秦权古文闻者叹服上虞徐仲山咸清明兵部尚书人龙子母俞夫人自以识字稍鲁发愿惜字每见弃纸辄检阅有字则留之并募人收买聚而焚之久则沉其灰于江仲山生一岁即能识字五岁通一经甫束发即有文名尝博取训纂说文玉篇篇海诸书以正字形取切韵唐韵广韵集韵诸书以正字声而纵考经史子集暨唐宋元诸大小篇帖凡有系于说文者悉搜彩以正字义名曰资治文字凡一百卷己未召试拆卷时上卷中斥去一卷上命择一有名者补之益都相国以仲山荐上问有着作乎曰有资治文字若干卷旁一学士曰字书小学也遂置不问诸臣各有所荐上不允特取严绳孙卷补之惠砚溪周惕康熙辛未进士由翰林改官知县尝送友出门诗云饥寒逼腐儒颠倒作奇想二语不言出门而神理已到可谓体会入微砚溪之子士奇亦成进士入翰林督学粤东每封门后危坐大堂温理史汉等书朗诵一过即起绕座循环背诵一字不遗诸生大惊曰吾辈非人矣一淬于学粤东人至今以为师法翰林最重前辈凡隔七科或官至掌坊庶子其初入院庶吉士终身称晚生不改虽至入阁后亦然故事六部尚书途遇内阁亦落轿惟冢宰则落半轿门生师长相遇则彼此落轿候师长先行故往往相避而行德州赵进士其星尝月夜露坐仰见一女子妆饰甚都如乘鸾鹤一人持宫扇卫之逡巡入月而没仙邪非邪不可得而知矣赵恭毅公申乔为浙江巡抚时因钱唐江岸日圯请易土为石贯以铁事闻于朝报可将施工斋戒三日率僚属赴江干为文以祭忽风狂潮大至浪搏人若弩激矢观者奔辟公朝服屹立不少动距祭所百丈余潮遽止公跪祷愿假数旬以毕事嗣是潮不至者七旬而工竣诚之所格如此康熙二十三年圣祖东巡周公后裔七十三代孙世袭奉祀生员东野沛然上疏吁恩奉旨交礼部议部臣议驳奏上奉旨周公承接道统继往开来功德昭着其裔孙应给职衔着九卿詹事科道会同确议会议得周公后裔应授官职拨给祀田修葺庙宇行文该抚查明以沛然世袭五经博士如孔颜会孟仲氏例先是沛然上疏行在上问周公姬姓尔疏称东野何故沛然对曰昔鲁公伯禽季子鱼赐东野田一成因以为氏上曰周公庙何在对曰在曲阜城东北二里上悦随御制祭文命恭亲王致祭礼部尚书介山御前侍卫观保鸿胪寺卿穆成格阎兴邦太常寺寺丞张量馨山东提学副使唐赓尧陪祭此东野氏世袭博士之始总河梅麓朱公之钖有遣婢帖见池北偶谈其略云此女原无大过只是娃子气好言教导不甚知省诚恐声色相加流入婢子一类所以量给衣饰还其父母初时原是待年五六日后便有遣归之意故自后并无半语谐谑犹然处子也可将此段缘由向其父母中媒昌言之以便此女将来易于择婿云云真盛德事也相传朱公今为河神宜哉于清端公成龙用兵如神尤善治盗官两江总督时江宁有巨盗曰鱼壳兇悍莫敢近公莅任时单车入署一切供张俱屏不受属吏不知所出或从容向公言之请以一餐为公寿公曰以饮食寿我不如以鱼壳寿我属吏喻公意乃以千金募名捕雷翠亭往雷侦知鱼壳方会群盗饮佯为乞者伺左右鱼壳望见疑之以刀贵肉饲雷雷仰而吞神色不动鱼壳矍然曰好男子非丐也为于青天来禽我耳遂俯首就缚雷拥之赴狱是夕公秉烛治官书樑上有物堕烛之一男子持匕首叱问何人则鱼壳也云本欲乘间刺公如有物击而堕地公神人也公部有司执付市曹自是境内肃然第五卷康熙五十二年三月万寿节宴直隶各省八旗满洲蒙古汉军大臣官员士庶年九十以下六十以上者于畅春园六十一年正月宴满汉文武大臣及斥退人员年六十五以上者三百四十人于干清宫前御制七言律诗一首命与宴者各作诗纪盛名曰千叟宴诗宴毕各颁赉有差圣祖天纵聪明留心格物尝谕廷臣曰如雷击木必于略无瑕疵枝叶整齐者方击之如击马已割耳鼻之马亦不击再书册所载雷斧雷楔大约得自深林者皆石得自卑原者皆铜朕所得最多将小石一块置于泉水搅之即可祈雨蒙古谓之查达齐书册则曰查达也谨按陶南村辍耕录载蒙古人祈雨以水浸石子弄之即可致雨名曰鲜答即查达也康熙三十一年上御干清门取性理展阅谓诸臣曰律吕新书所言算数专用径一围三之法朕观此法必不能合盖径一尺则围当三尺一寸四分一釐有奇若积累至于百丈所差至十四丈有奇等而上之舛错可胜言耶因取诸图指示诸臣曰所言径一围三止可算六角之数若围圆则必有奇零理甚明显朕观八线表中半径勾股之法极其精微凡圆者可以方算开方法即从此出至隔八相生之说声音高下循环相生复还本音必须隔八此一定之理随命乐人取笛和瑟次第审音至八声仍还本音又曰算数精密即河道闸口流水亦可算昼夜所流分数其法先量闸口阔狭计一秒所流几何积至一昼夜则所流多寡可以计矣康熙四十三年谕大学士等户部呈样之斛斗升朕俱注水详加测量其样升上下四角宽窄不匀算积数见方得三万一千三百八十二分有零其样斗上下四角宽窄亦不匀算积数得见方三十一万六千七百六十四分零其样铁斛算积数见方得一百六十万分其数不相符查性理大全嘉量篇第十二内每斛积一百六十二万分与今之铁斛较多二万分因铁斛用之已久不可轻改是以依今之铁斛五斗为准造新样斗一具方径八寸深五寸积数见方得三十二万分又造新样升一具方径四寸深二寸积数见方得三万二千分若依此样十升一斗五斗一斛毫釐不差因出新样铜斗升付部以铁照式为之康熙四十四年十一月大学士等以鄂罗斯贸易来使赍至原文翻译进呈上阅之曰此乃喇提诺托多乌祖克鄂罗斯三种文也外国文亦有三十六字母者亦有三十字五十字母者朕交喇嘛详考视之其来源与中国同但不分平上去声而尚有入声其两字合音甚明中国平上去入四韵极精两字合音不甚紧要是以学者少渐至弃之问翰林院四声无不知者问两字合音则不能知中国所有之字外国亦知之特不全耳圣祖谕廷臣曰中国与西洋地方俱在赤道北四十度内海洋行船中国人多论更次西洋人多论度数自彼国南行八十度至大狼山始复北行入广东界尝六阅月在海中不见一山又自西洋至中国有陆路可通因隔鄂罗斯诸国行人不便故皆从水路而行郭罗斯距京师约万二千里西洋及土儿虎特地方皆与鄂罗斯接界鄂罗斯倚土儿虎特马匹土儿虎特用鄂罗斯皮张往年鄂罗斯与雪西洋战土儿虎特助之大败雪西洋又回子温都斯坦布海儿夜儿根等处产绵制甲四十层可敌浙江绵八十层曾以鸟枪试验知之又过哈密六百里有吐鲁番去雪山百余里其人昼伏至夜始出耕种其地甚热而多石若日出时耕种辄然死又哈萨克郎古阳关地其人心好斗常结队以杀掳为事人心亦齐若妇女被人掳去其妇女必乘间手刃其人而回此地亦热草极肥盛马皆汗血所产苹果葡萄梨等物皆大而美又西北回子种类极多皆元太祖后裔又有一支在小西洋约十万人皆住帐房惟北极下为最寒往时有人筑室而居明年人往视之其人已无复存者但见林间雪深数丈而已昔人云北海有积冰数百丈向以为荒诞以此观之信不诬也总之西北地方极大其风土亦各不相同朕曾详悉访问是以一一週知耳康熙五十八年上谕朕于地理从幼留心故遣使臣至崑崙西番诸处凡大江黄河黑水金沙澜沧诸水发源之地皆目击详悉载入舆图大概中国大水皆发源于东南诺莫浑乌巴西大干内外其源委可得缕晰也黄河之源出西宁外枯尔坤山之东众泉涣散不可胜数望之灿如列星蒙古谓之敖郭他拉西番谓之梭罗木中华谓之星宿海是为河源汇为萨陵鄂陵二泽东南行折北复东行由归德堡积石关入兰州岷江之源出于黄河之西巴颜哈拉岭士七喇哈纳番名岷尼雅克撮汉书所谓岷山在西徼外江水所出是也而禹贡导江之处在今四川黄胜关外之乃褚山古人谓江源与河源相近禹贡岷山导江乃引其流非源也斯言实有可据其水自黄胜关流至灌县分数十支至新津县复合而为一东流至叙州府与金沙江合流金沙江之源自达赖喇嘛东北乌厄尹乌苏峰流出乌厄尹乌苏峰中华谓之乳牛山其水名移鲁斯乌苏东南流入喀木地又经中甸入云南塔城关名金沙江至丽江府又名丽江至永北府会打冲河东流经武定府入四川界至叙州府流入岷江经夔州府入湖广界由荆州府至武昌府与汉江合汉水源出陕西宁羌州北蟠冢山名漾水东流至南郑县为汉水入湖广界东南流至汉阳县汉口合岷江此诸水在东南诺莫浑乌巴西大干之内源发于西番入于中国也澜沧江有二源一源于喀木之格尔机礻集噶尔山名杂褚河一源于济鲁肯他拉名敖母绰河二水会木察木多庙之南名拉克褚河流入云南境为澜沧江南流至车里宣抚司合九龙江流入缅国澜沧之西为喀喇乌苏即禹贡之黑水今云南所谓潞江也其水自达赖喇嘛东北哈拉脑儿流出东南流入喀木界又东南流入怒彝界为怒江入云南大塘隘更名潞江南流经永昌府潞江安抚司境入缅国潞江之西为龙川江龙川江之源从喀木所属春多岭流出南流入云南大塘隘西流为龙川江至汉龙关入缅国此诸水在东南诺木浑乌巴西大干之外皆流入南海又云南边境有槟榔江者其源发自阿里之冈底斯东达木朱喀巴卜山译言马口也有泉流出为雅鲁藏布江从南折东流经藏危地过日噶云噶儿城旁合噶尔诏母伦江又南流经公佈部落地入云南古勇州为槟榔江出铁壁关入缅国而冈底斯之南有山名郎千喀布卜译言象口也有泉流出入马皮木达赖又流入郎噶脑儿两河之水西流至桑南地冈底斯之北有山名僧格喀巴卜译言狮子口也有泉行出西行亦至桑南地二水合而南行又折东行至那克拉苏母多地与冈底斯西马卜家喀巴卜山所出之水会焉卜家喀巴卜者译言孔雀口也其水南行至那克拉苏母多地会东行之水东南流至厄纳忒可克国为冈噶母伦江即佛法所谓恒河也佛国记载魏法显顺恒河入南海至山东之渤海入口应即此水矣梵书言四大水出阿耨达山下有阿耨达池以今考之意即冈底斯是唐古时称冈底斯者犹云众山水之根与释典之言相合冈底斯之前有二湖连接土人相传为西王母瑶池意即阿耨达池又梵书言普陀山有三一在厄纳忒可克之正南海中山上有石天宫观自在菩萨游舍是云真普陀一在浙江之定海县海中为善才第二十八参观音菩萨说法处一在土伯特今番名布塔拉山也亦谓观音现身之地释氏之书本自西域故于彼地山川亦可引以为据也禹贡导黑水至于三危旧注以三危为山名而不能知其所在朕今试考其实三危者犹中国之三省也打箭炉西南达赖喇嘛所属为危地拉里城东南为喀木地班禅额尔德尼所属为藏地合三地为三危耳哈拉乌苏由其地入海故曰导黑水至于三危入于南海也至于诸番名号虽与史传不同而亦有可据者今之土伯特即唐之突厥唐太宗时以公主下降公主供佛像于庙今番人名招招者译言如来也其地犹有唐时中国载去佛像明成化中乌斯藏大宝法王来朝归时以半驾卤簿送之遣内监护行内监至四川边境即不能前进而返留其仪仗于佛庙至今往来之人多有见之此载于明实录者王阮亭司寇云京官旧例各衙门称谓俱有一定仪注不可那移如翰詹称老先生吏部称选君印君员外以下称长官科称长科道称道长是也自丙子祭告回京见闻顿异各部司及中行评博无不称老先生矣翰林吏部官揖尚右谓之南礼科道官揖尚左谓之北礼郭瑞卿琇先官御史及为学士遇翰林官只行北礼宋牧仲荦抚吴时为唐六如修墓韩文懿公题云在昔唐衢常恸哭祗今宋玉与招魂眼前语信手拈来便成绝对洪昉思升为王贞女作金环曲云王家有女字秀文少小绰约兰惠芬项郎名族学诗礼金镮为聘结婚姻十余年来人事变富儿那必妇贫贱一朝别字豪贵家三日悲啼泪如霰手摘金镮自吞食将死未死救不得柔肠九曲断还续卧地祗存微气息讵料国工赐灵药吐出金镮定魂魄至性由来动彼苍一夜银河驾乌鹊嗟哉此女贞且贤项郎对之悲复怜朝来笼倚镜台立代系金镮云鬓边此种诗足以维持风化何必借长生殿以传耶曹练亭尚衣每出肩舆中必携书一本观之不置人问公何好学曰非也我非地方官而百姓见我必起立我心不安故借此遮目耳素与陈太守鹏年不相中及陈获罪乃密疏荐陈人以此重之李文贞公光地以耆硕特备顾问尝承旨纂修朱子全书周易折中性理精义律吕韵学诸书自言晚年学问始进得力于圣训居多朱竹垞游扬州康山有有约江春到之句后六十余年康山主人江颖长春修葺其地恭迓翠华临幸极一时之盛其姓名恰与竹垞诗句合亦奇任邱庞雪崖垲守福建建宁府甫到任浦城令以严苛激变邑人乘夜焚册局杀册书垲闻信驰往传学典诸员集绅士于明伦堂数令罪而谕士民毋生乱查仓库及册局收未焚余册变遂定时制府恶民俗刁悍欲重惩之而浦令与绅士为仇有罗织意垲大言曰令实已甚吾可杀人以媚人乎仅坐重辟一人流二人而已浦人尸祝之或书于九仙山壁云庞公判事皎日当空慈心弥勒白面包公王阮亭选士子诗商邱宋荦郃阳王又旦安邱曹贞吉黄冈叶封江都汪懋麟曲阜颜光敏晋江丁炜德州田雯谢重辉江阴曹禾也高阮怀咏少时梦行市上见大幅字铺满街心不敢践寻侧径迤逦入不觉轻举凌云忽至一听楼阁壮丽逾桥入门有黑而髯者目光如电拥皂纛自内出避之神睇而顾问纛卒有所言者再乃去遂及门门左冕而执笏者甚众心知为天庭窃讶何缘至此俄有导者引至右旁殿额曰三官堂有公坐三黄絪画臯比私念何可据三官坐遂出复引至文昌宫以第三座命之曰可坐此惊而寤壬子贡入成均应廷试至五凤楼金水河彷彿梦中以为兆应矣及召试授检讨入史馆复梦前境心恶之遂引疾归里每语人曰当以二十八日辞世究不言其故果以次年二月二十八日卒其生有自来而终反其位耶不可得而知矣仁和王桂山嗣槐少工骈体晚乃专为大家之文二体并传于世己未荐举不中授中书舍人戊辰太皇太后升祔礼成恭进孝德广运颂上南巡奉献于灵隐寺后群臣送圣驾至河干特召嗣槐谕以所进文字已看过天颜温霁尚有数语以御舟迅发听未真观者莫不荣之王麓台原祁康熙庚戍进士圣祖知其善画命供奉内迁鉴定古今名书画充书画馆总裁尝在南书房被命画山水圣祖凴几而观不觉移晷并赐以诗其隆重如此人乞其画者踵相接然应诏不遑大抵宾客弟子辈代笔者十之七八其真迹不可多得也康熙壬辰有三庶吉士一为长洲顾侠君嗣立散馆后即告归居秀野草堂有元诗选初二三四集注韩昌黎温飞卿两家诗一为无钖社云川诏以养亲归与道士荣连僧天钧结三逸社选唐诗叩弹集一为江都程伍乔梦星不就职归注李义山诗三人者可谓不慕爵禄超然荣利之外矣王阮亭在京师与同人为销夏会以五月卖松风人间本无价为题一时名作如林庞雪崖垲云闲傍苍松置短牀南风潇洒透衣裳人间第一清凉散休把千金比禁方嘒嘒鸣蜩毒热新松枝轻飐午风习此间好似清凉国遮莫铺金肯售人龙雷岸燮云岸帻被襟意爽然凭谁索价且高悬东坡只欲时人买刚道清风直万钱满袖携归且啸歌纷纷触热客何多凉风争似凉州好此价惟须问孟佗常熟汪玉轮绎康熙丁丑会试第三未与殿试至庚辰以一甲一名及第胪唱后归第马上口占诗有归计讵谋千顷竹浮生只办十年官之句乙酉年奉命校全唐诗于扬州事竣而卒计自通籍至其时仅九年耳前诗已为之谶矣顺治间徽州汪曰衡梦见天榜会元汪士鋐因改名应之竟不第至康熙丁丑汪退谷士鋐中会元相隔四十余年曰衡已物故其孙记乃祖之言以告人相与叹造物弄人亦觉无谓此事与朱士绶改名朱镕相似而事更奇钱唐顾侍御豹文弹劾不避权贵然卒无妄言尝曰言而当足以裨国是言之不当虽天子不以为罪使异日轻谏官非计也旨哉斯言可为台谏法于清端公成龙总督两江其族弟襄勤公亦名成龙知江宁府同姓同名同时同官一城且同以清节着闻位又同至一品古所未有人家科第在绩学种德风水之说不足道也然亦有灼然可信者全椒吴榜眼昺之曾祖为父卜吉壤延闽人简尧坡择兆三年不得辞归吴翁固留之一日同往梅花山中遇大雪同饮陈家酒楼简倚槛远眺久之罢酒起曰异哉吾远近求之三年不得乃在此乎即同往三里许审视良久曰是矣雪晴更往观之喜曰天赐也然葬后君之子未即发至孙乃大发发必兄弟同之两面文峰秀绝发必鼎甲然稍偏未必鼎元或第二三人未可知亦不仅一世而止翁如言卜葬其后孙国鼎中崇祯癸未进士国缙中顺治己丑进士国对国龙挛生国对中探花国龙成进士至昺兄弟亦先后成进士而昺则中榜眼简之术亦神矣哉辛未名臣如陈恪勤公鹏年文章事业为一代伟人诗更潇洒有句云隔帘幽韵上焦桐一曲湘灵奏未终略记年时春雨后海棠初试小熏笼关中李天生因笃仁和吴志伊任臣俱寓益都相国邸中一日会饮李阁学天馥家天寒天生衣短貉裘而来毛色粗恶李曰是当内其毛而衣之天生怫然曰是反衣也独不闻反裘而负薪者乎传曰皮之不存毛将焉附是内毛者反里也李曰然则羊裘如何曰羊裘贱服恐负薪者所衣即此但毛色所尚古无明文然定无从内向者时毛大可奇龄在座李以问之大可曰毛色不内向极是但羊裘用纯黑论语羔裘元冠缁衣羔裘以冠衣黑色表毛色也诗曰羔羊之皮素丝五紽惟黑毛向外当用白丝五条嵌之使黑白分明以为饰此非外向乎至狐羊贵贱不可考然礼记黼裘誓省大裘非古解者谓以黑羊杂狐白相间而成文者谓之黼裘纯黑羊裘谓之大裘是天子用纯黑羊裘诸侯用之即谓之非古是非尊黑羊而贱狐白乎李以问志伊志伊曰观黼裘誓省狐裘祭腊论语狐貉之厚以居则狐用卑亵自不如羊裘祀天之尊也用桧诗曰羔裘逍遥狐裘以朝则羊裘狐白虽皆可用为朝服然狐多羊少则诗人讥之此亦羊贵狐贱之一验也天生乃笑曰田文以一狐白脱秦患而五羊之皮则秦人薄之国策曰千羊之皮不如一狐之腋若此果何贵何贱也志伊曰羊之价焉得如狐然历观群书似乎羊裘价贱而用贵狐裘价贵而用反贱也坐客皆是其言康熙二十六年四月副教御史徐元珙疏请釐正祀典其略云臣按历代祀典唐望祀北海于洛州即今河南府也宋望祀北海于孟州即今怀庆府也明亦望祭天怀庆府我朝典制东海祀于莱州南海祀于广州二祀近海诚为允当西海则于蒲州望祭盖西海遥远循宋明之旧而望祭之宜也至北海则仍祭于怀庆夫宋都于汴而怀庆在其北彼时幽燕皆非宋土即出国门而望北一祭亦权宜之计有明定鼎燕京仍往南而祭北海我朝因之殆非宅中以莅四海之义伏查北镇医无闾山在奉天府属今为北镇山海关迤北之海非北海乎况盛京发祥重地土厚水深源流緜邈皇上声教四讫幅员之大从古未有长白山水并乌龙鸭绿诸江亦尽朝宗于海则北海之祭不应仍在怀庆此祀典之急宜釐正者伏查顺治十七年科臣黏本盛题请改祭北岳于浑源州祈下部议嗣后告祭更定于迤北近海地界云云奉旨九卿詹事科道会议上言明臣邱濬言京师东北乃古碣石沦海之地于此立祠就海而祭为宜濬所云碣石今在永平府但我朝幅员广大混同江水发源长白流入北海今北海之祭应改混同江边望祭可也奉旨准行康熙二十二年二月驾幸五台驻跸完县召父老慰问赐金有蔡丹桂者自陈县学生员家贫无以为养上命讲飞龙在天利见大人及德輶如毛毛犹有伦句称旨赐白金五两金盘苹婆果六枚谕曰尔当努力读书开卷有益也陈铁山常夏家贫力学尝为人佣书顺治辛丑会元授米脂令孙子未襄幼孤贫鬻某家为伴读代主人子作文师廉知之以告主人遂加礼焉后中康熙乙丑进士官至通政司参议人顾可不自立耶尤西堂尝戏作浴乎沂风乎舞雩二句题诗云洗耳自同高士洁披襟不让大王雄后山左李少詹呈祥谪塞外有人以此二语赠之及到辽东解官为高姓名士洁者抵戍所即有王侍郎名舜踵至舜原名雄二语适与相符亦奇孙子未襄尝于其师徐华隐坐中见一贫客乃徐年家子也仰体师意招致家中遇之甚厚一日忽谓孙曰受恩未报明年当生公家未几卒孙生一女六岁时戏抱之语家人曰此华隐师客也云来报恩乃是女儿安所望报耶女勃然曰爷憎我女耶当再生为男逾十日以痘殇明年果举一子顶有痘瘢名于簠字庄夫后中雍正乙卯举人潍县姜云一国霖少有至性父游京师遘疾云一往省则已殁贫不能市棺乞于市以敛之复以其丧乞食而还族党怜之为醵金以葬母善怒怒则致疾云一百计解之一日怒甚云一跪膝前作小儿嬉戏状持母手挞其面母笑而罢自是不复怒时云一年五十矣昌乐阎怀庭循观与之善问喜读何书曰论语终身味之不尽也尝自述生平学力年四十始能不以贫富撄其心五十始能不以死生动其心怀庭为作姜先生言行记施愚山闰章官湖西道时新淦有虎患愚山为文祷于山神翌日有虎曳尾入村中一妇人以舂杵掷而杀之虎患遂绝潍县刘衍泗继圣由教职升湖南慈利县时滇寇甫平人民凋敝刘以宽为政不忍轻用刑杖与民语常唿为儿有人被罪法当笞刘便戚然曰儿何苦忍痛耶慈利人感之寻引疾去民吁留不得群醵金送之刘不受民固请始人受一钱凡数万时谓今之刘宠云诸城刘弢子棨文正公之父也年十一补诸生康熙乙丑登进士第出知长沙县三十七年迁宁羌州是岁关中大饥刘请于监司假厅仓粟以活州民宁羌民故贫多逋税遂听民便密栗笋蕨悉充税而自卖家中田代之输下车之日城中居民仅七家期年而辐凑矣一日出郭见出多槲树宜蚕乃募里中善蚕者载茧种数万至教民蚕茧成复教之织州人利之名曰刘公绸吴江计甫草东顺治丁酉举人少负奇气过顺德府知归震川先生尝佐是郡有厅记二篇访求遗碑不得入置旁废圃中瓣香再拜又尝至吴中知黄向坚之孝投刺称门生焉真奇人奇事也长洲褚苍书篆学问淹博天爵自尊韩文懿公以父执敬礼之康熙己巳圣祖南巡召见于行在所命书笺二幅御书海鹤风姿四字赐之时年已九十六矣人瑞也第六卷康熙四十年七月圣祖驾幸索尔哈济有喇里达番头人进彩鹞一架青翅蝴蝶一双上问此二物产于何地头人回奏云生于穹谷山中鹞能擒虎蝶能捕鸟上赐以金而遣之长洲惠砚溪周惕子士奇孙栋三世以经学传家二百年来东南第一家也着作甚多钦定四库全书中多有採入者康熙十七年命一等侍卫狼瞫颁孝昭皇后尊谥于朝鲜吴人孙致弥为副奉命彩东国诗归奏致弥撰朝鲜採风录诗甚多不及备载录其送诏使还京诗序云皇土纪元之十七年戊午上驷武备二大人颁大行皇后谥于下国时则不佞谬膺寡君傧命之托驰迓龙湾因护其行抵王京二大人传宣帝命以寡君有疾停郊迎仪前度使臣之回奏也小邦君臣且感且悸惟是饮冰之行莫肯虚徐请少留而不可得时值大歉公私未立殆不能备供亿之礼二大人大加伤一革浮费所索惟诗文与书法而已寡君命朝绅或制或写以应橐中所赍萧然若寒士前此所未有也武备公仍将两朝宸翰示不佞暨都监诸官其书曰正大光明者即先皇帝笔今皇帝手书跋尾者也其曰清慎勤者今皇帝笔也生龙活蛟之蜿蜒银钩铁画之劲健真可以参造化惊风雨跋语珠光玉洁自有不可掩之华盖公世懋酬庸钖予蕃庶最以此珍玩不以出疆而舍之云海外鲰生非蒙天使眷顾则亦何途之从而获此大观也哉自临境至回旆首尾四十有二日不佞又伴至鸭绿江上大人征诗若序要作他日不忘之资顾不佞素短于章句重以筮仕数十载劳攘簿书抛弃翰墨自惭不足以副大人之勤教也辞之益固命之益恳因略叙其概兼呈篇什以供一粲云尔诗五言十韵其警句云纸上风雷隐毫端造化奇城路风旌掣沧江鼓角悲末署伴送使资宪大夫行司宪府大司宪兼成均馆大司成广州后人归岩李元桢康熙丁末夏荷兰国甲娄吧王油烦吗绥极遣陪臣卑独攀呵闰等入贡内有刀剑八枚其柔绕指檀树四株各长二丈许西洋小白牛四高一尺七寸长二尺有奇白质斑文项有肉峰荷兰马四锐头卓耳形态殊异又玻璃箱牡丁香哆啰尼绒之属是岁暹罗国王森烈拍腊照古龙拍腊马嘑陆坤遣贡使握坤司答喇耶迈低礼贡六足龟孔雀驯象等物回回国贡牛三角三目南昌腾王阁毁于金声桓之乱顺治中蔡尚书士英开府江右重新之海内名流赋诗甚多惟海盐彭羡门孙遹诗为最其警句云依然极浦生秋水终古寒潮送夕阳康熙己酉科浙士有祈梦于忠肃祠者神告之曰尔功名在署中醒而不解所谓是科领荐首题乃知之者一节始悟署为四者字中者中式也神固已明示之矣周司空清原肄业太学时诗名籍甚有咏白丁香句云月明有水皆为影风静无尘别递香一时传诵上彻宸聪比官翰林召见时犹诵其诗句奖之潘次耕耒由布衣荐举召试授翰林院检讨幼时聪颖异常过目成诵试以宪书与之读一过即能背诵首尾不遗一字兄柽章有史才颇承受其学又从顾亭林徐昭法戴耘埜游故其学贯穿淹给无所不通旁及历算悉有神会昭法殁后无尺寸之产举孀妇孤孙以托潘恤之终其身其古谊有如此者盖不仅以博雅称也米紫来汉雯王文贞公崇简之婿也性放浪不羁尝以翰林典云南乡试故事试差覆命不得过年米以六月朔赴云南事竣浪迹江楚至十二月犹未还妇兄王瞿庵遣人敦迫乃就道及至都自言我为相公押解来京都人士笑之靳文襄公治河功绩彪炳人寰其河防奏议至今行水者奉为圭臬而其他建白尚多知者盖鲜兹录其请减专差疏以为尝鼎一脔其词曰臣惟皇上因在外诸臣于民生疾苦不以上闻朝廷诏旨不行下达废弛驿站侵冒钱粮民隐莫申民冤无诉于是屡遣在内诸臣访查察究此皇上轸念民瘼惟恐一夫不获其所是以不得不然也但天使之车尘马迹一经络绎于道途则闾阎之苍首黔黎未免嗟咨于草野在奉差之臣未尝不以皇上之心为心未尝俱有示威勒掯之事并未尝尽纵家人跟役等需索地方官也然往来供应虽盏酒粒粟片肉只鸡尽皆小民膏血况地方官员贤能廉介者少平庸畏事者多一闻钦差将至惟恐有所驳诘莫不力图要结以悦之行贿与否姑置弗论而饮食之费已属不少上司虽戒之曰尔无科民有司亦随答之曰断不妄派究竟无神输之术也更值不肖官员借端多敛则又不堪言矣此等事务臣虽未得确情并无指实然揆之情势在所不免臣愚以为除军机重务必须口授庙谟于兵主确酌商行者自当专差驰驿又在外贪官污吏督抚不行题参被科道纠参或旁人告发并督抚扶同犯法肆行贪婪之事亦必须遴选部院能员秉公确审者无庸置议外他如整顿驿站料理军需查勘海疆恤刑督赈诸务似应责成督抚盖督抚为封疆大吏皇上将数千里地方数千万百姓托之绥怀抚治乃不夙夜黾勉力报君恩将此等分内之事阘茸贻误甚至捏冒侵渔致烦皇上左顾右虑另差近臣代理似此不职之督抚虽立置重典亦不足惜然天下督抚贤愚不同未必尽皆不肖也臣请嗣今以后凡督抚司道不能料理必须差员之事自当照旧遴差其督抚司道能行之事俱责成督抚司道料理停其另差如有贻误生弊等情即将该督抚司道立行从重处分以为大吏溺职之戒如此庶地方不至因供应而扰民矣康熙辛丑科得人最盛名臣名儒多出其中官尚书者一嘉兴钱陈群官侍朗者二静海励宗万鄞县邵基官总督者二上蔡陈元章平越王士俊官巡抚者四新喻晏斯盛滋阳乔世臣安居王恕汉军孙国玺名儒则德州卢见曾孝感夏力恕会稽鲁曾煜宜兴储大文归安陆奎勋金溪冯咏闽县谢道承皆是科庶吉士也海盐彭羡门孙遹顺治己亥进士康熙中官至吏部侍郎兼充讲官上特命进讲大学乐只君子一节音吐宏亮极加称奖时明史久纂未成命为总裁赐专敕异数也松江滨海一日两潮历久不易康熙戊戌重九日华亭王相国顼龄拜入阁之命是日潮忽三至咸以为异朱竹垞以检讨被命纂修明史有上总裁七书最为详赡兹录其一曰彝尊来自田间学无师法一旦入着作之庭备员纂史受命以来憢▉惴惴伏念史尚三长而不有其一何以克副厥任犹幸有阁下总率之可以无恐今开局逾月矣顾未见体例颁示窃有所陈造门者再未值归沐之暇敢奏记于左右历代之史时事不齐体制因之有异班固书无世家而有后戚传已不同于司马氏矣范蔚宗书无表志后人因取司马彪续汉书志以为志又不同于班氏矣盖体例本乎时宜不相沿袭故汉之光武唐之孝明宋之真宗皆行封禅之礼作史者不必效史记而述封禅之书也德星庆云醴泉甘露不绝于世作史者不必效北魏南齐而述符瑞之志也此志之不相沿袭也班史第古今人表上及于皇初欧阳子纪宰相世系下逮于子姓辽之游幸金之交聘他史无同焉者此表之不相沿袭也史记列传有滑稽日者五代史有家人义儿伶官宋史有道学他史无之此传之不相沿袭也至若皇后一也尊之则附于帝纪卑之则冠于臣传公主一也或为之传或为之表释老一也或为之志或为之传余如天文五行或分为二职官氏族或合为一然则史盖因时而变其例矣明三百年事有创见者建文之逊国革除长陵之靖难裕陵之夺门宜何以书跻兴献王于庙存之则为无统去之则没其实宜何以书志河渠者前史第载通塞利害而已明则必兼漕运言之而又有江防海防御倭之术宜何以书志刑法者前史第陈律令格式而已明则必兼厂卫诏狱廷杖宜何以书若夫志地理则安南之郡县朵颜之三卫曾入版图旋复弃之又藩封又建置卫所之参差宜何以书至于土司之承袭恭顺有勤王之举反侧者兴征讨之师入之地志则不能详其事入之官志则不能着其人宜何以书凡此皆体例之当先定者也又魏定黔成英监淮诸国衍圣一公咸与明相终始则世家不可不立惟是张道陵之后受世禄奉朝请于义何居若竟置不录难免阙漏宜何以书此亦体例之宜审量者也又承阁下委撰明文皇帝纪本之实录参之野纪削繁证谬屏诬善之辞拟藁三卷已上之史馆矣昨睹同馆所纂建文帝纪具书燕王来朝一事合之鄙藁书法相违匪敢扬己之长暴人之短但史当取信百世讵可以无为有明太祖之崩在洪武三十一年五月遗诏诸王各于本国哭临不必赴京俞月而讣至燕燕王抵准安敕令归国斯太祖实录史臣曲笔谓用事者矫诏却还当在是年之秋也时方执周王橚废为庶人东齐王抟有罪召人京留之燕王方虑祸及归国后恐因简壮士为护卫迨齐王之入燕且益惧焉肯以次年来朝身犯危地而且傲慢无礼由皇道入登陛不拜致监察御史曾凤韵户部侍郎卓敬一劾王大不敬请徙封南昌建文帝不报而燕世子及弟高煦适以三月至京师譬诸虎离其穴尽将虎子入于陷阱之中缚之一二猎夫力耳虽至愚者弗为而谓智虑过人之燕王为之乎且燕世子之来在三月则是时燕王犹未反国野史称文皇遣之来谁实遣之姜清秘史据南京锦衣卫百户潘暄贴黄册内载校尉潘安二十三日钦拨随侍燕王还北平以为来朝之验似若可征然稽之实录靖难师驻龙潭帝顾望钟山怆然下泪诸将请曰祸难垂定何以悲为帝曰吾异日渡江即见吾亲此为奸恶所祸不渡此江数年今至此吾亲安在瞻仰孝陵是以悲耳然则太祖崩后燕王未尝入朝可知盖革除年事多不足信即燕王来朝不足信者一也金川门之变实录称建文帝阖宫自焚中使出其尸于火越七日备礼葬之遣官致祭辍朝三日野记则云松阳王景请以天子之礼葬文皇从之夫既葬以天子之礼未有不为之置陵守冢者而钟山左右无之则备礼云者亦史臣欺人耳目焉耳况孝陵既葬文皇责建文以庶人之礼葬其祖又岂肯以天子之礼葬建文乎不足信二也北京金山口景陵之北相传有天下大师之塔谓是建文皇帝坟此尤无据常登房山山隅有乱塔寺瘗僧骨不可数计绕山村落田中亦多僧塔或题司空或题司徒或题帝师国师盖辽金元旧制则然所称天下大师不足为异乃诬为建文帝墓既云不封不树矣其谁为之立石为表不足信三也从亡随笔称太祖预贮红箧于奉先殿侧四围以铁锢之锁二亦灌以铁汁程济破之得三度牒济为帝祝发既扶帝出聚宝门矣不应复折而至神乐观不足信四也致身录载帝至鬼门从者八人牛景先用铁棒启之而出考是日乙丑文皇一入金川门即命分诸将守京城及皇城鬼门非无人之境为景先者持铁棒启门守城将士岂无一人见者不足信五也方孝孺衰杖哭阙下语文皇曰成王安在此事之所有也至文皇谓曰独不顾九族耶答曰便十族如何因并其弟子友朋为一族戮之此则三家村夫子之说矣欧阳夏侯尚书虽云九族者父族四母族三妻族二而马郑俱云九族上自高祖下至元孙九峰蔡氏从之故世之言九族者名为九族其实本宗一族耳迨秦汉诛及三族为最酷而造为是说使文皇果用是刑无遽舍母妻之族而遽诛及于弟子友朋者且正学之友最莫逆者如宋仲珩王孟温仲缙郑叔度林公辅诸人故叔度之弟叔美叔端仲缙之子叔丰皆为及门高弟诸君惟仲缙早卒其余当日咸不及于难辑其遗文以传足以破野史之谬不足信六也实录载文皇入都即收齐泰黄子澄至阙同磔于市所榜奸党二十五人郑赐黄福尹昌隆在其列不闻伏法又靖难师起北平所司州县弃职远避朱宁等二百一十九人亦未尝悉诛独大理寺少卿胡闰野史谓抄提男女二百一十七人俱死外遣戍者又一百一十四人而奉天刑赏录载茅大芳妻死上命饲狗不应若是之酷不足信七也万历初以建文帝所遗三诗宣付史馆窃疑是点窜元之故臣忆庚申君之作若天命潜移四海心之句岂出之帝口乎不足信八也铁铉二女没人教坊世传七言二诗乃吴人范宽题老妓卷而作载皇明珠玉集中好事者巧为附会不足信九也河西佣川中补锅匠东湖樵夫雪庵僧洁其身隐其名姓据传以书奚而不可乃凭转轮殿鼠啮余册一一实之不足信十也实录载壬午岁七月命前工部尚书严震直户部尚书王钝应天府尹薛正言分往山西山东陕西巡视俾奏利弊震直受诏至山西九月卒于泽州公廨初不闻震直督饷山东为北兵缚置布囊夹以两马舁至京后使安南回滇有吞金之事不足信十一也至若因杨行详事而移之杨应熊因史仲彬之名而造为致身录久而附益之不足信十二也论者以革除靖难之事载诸实录者皆曲笔无宁取之野史然实录之失患在是非之不公然人物可稽岁月无舛后人不难论定至逊国诸书往往以黎邱之鬼眩人观听以虚为实以伪乱真其不滋惑焉者寡矣阁下宜辨去其惑晓然开谕同馆毋相矛盾作史之贵乎有识者此也故因燕王来朝一事兼及之惟阁下垂鉴焉建德宋白山维藩所善方尚节者善卜易以白山为东道主或经岁不归方春始和白山必令占一卦以卜岁祥戊午春占卦毕忽唿奇奇语白山曰今岁必有人自天子所来召君者谨识之白山笑曰所以烦君卜者姑以问安石何如耳穷闾隘巷于外间隔孰为翰音登于天者而有命自天乎方曰书言之固然谓余不信请徐俟之可也及开制科辟书至乃信方之术神也朱秋崖克生云宝应西北七十里曰张公铺属天长县康熙四年二月二日张公铺人见平地忽拥官舰数十帆樯楼橹毕具船首列羽旗大纛之属仪卫森然所过之地迅如鸟迹草木皆靡竟不知是何祥也益都泠孝子名升邑诸生父植元好远游崇祯己卯适岭表鼎革后兵戈阻绝三十年孝子发愤依肇庆道赵韫退进美往端州冀便咨访一日有乔某者亦山东人往西粤孝子跪请访求阅岁乔返微闻其父殁于龙州土司孝子遂辞去溯牂牁而上历三百七十余滩自横州达南宁又经迁隆思明行五千里遇那利人蔡郑二叟询知与其父旧为龙州土司客乃与偕往复与葬师谭姓者遇竟得父榇于龙州北门交带桥侧负骸骨归孝午自余其事为龙州扶榇记夫以一寒士父殁三十年竟能觅遗骸于万里之外虽欲不谓之孝其可得乎亟书之以愧世之蔑视其亲者康熙间泰安知州某行泰山下忽见片云自山巅下云中一人端立初以为仙及坠地乃一童子也惊问之曰曲阜孔姓方十岁母病私祷泰山府君愿殒身续母命母病寻愈私来舍身岩欲践夙约不知何以至此知州大嗟异命舆载之以归叶丙霞映榴顺治辛丑进士由庶常累官湖北督粮道戊辰夏包子之乱从容拜疏公服自刭死奉旨褒嘉特赠工部侍郎己巳圣祖南巡其子叶敷迎驾上谕礼部等衙门当楚省兵哗之际叶映榴尽节捐躯朕心深切悯悼特诏所司优赠亚卿兼子荫恤今巡行江南见其子叶敷迎伏道旁弥增轸恻忠节之臣应特予谥以彰异数尔等会议具奏钦此部议上奉旨赐谥忠节圣朝褒忠旷典迥出令甲之外叶公死不朽矣米侍讲汉雯令建昌时有水夫文三郎者颇文雅不类俗人米谢事居南昌三郎亦随役一日见家僮辈两素扇一画梅一画兰竹又书唐人绝句二首问之即文三郎妻徐蓉所作年才二十三睢州汤文正公族人家有佣工夫妇每闻主人与客谈诗文辄窃听如是者数年一旦扃门去留书千言文词博奥援据古今多出意表竟不知谁何也此事与文三郎相类而踪迹尤奇孙文定公廷铨为童子时尝五鼓入塾道遇一长人如方相状目睢盱可畏直前欲搏之公方错愕间顿觉己身骤长与之等且搏且却至半里许其物忽不见又书斋常有狐为祟公读书其中久之无所睹邪不胜正从兹可想余姚黄梨洲宗羲明御史忠端公尊素子少补仁和诸生忠端公死魏阉之难崇祯初梨州年十九刺血缮疏袖长锥入京讼冤至国门而忠贤伏诛恤典已下刑部鞫阉党许显纯等召梨州对簿即出锥锥许血被体又殴崔应元拔其须归而祭忠端神主前已又击杀狱卒颜咨叶仲文盖显纯为大理时锻鍊忠端公罪而绝命于二狱卒手梨州冒死报仇时以忠义孤儿宥之后以攻讦阮大鋮被逮值大兵南下事得解康熙戊午己未学士叶子吉都御史徐立斋先后荐于朝以老病辞后圣祖复以海内遗献问徐司寇干学仍举以对且言其衰老乃止盩厔李中孚容父信吾死流寇之难容母子相依虽贫不受人餽遗母卒三年后徒步之襄城求父骨不得知县张允中闻之为立信吾祠且造冢于古战场以慰其心乃取其冢土归告于母墓更持服如初丧累荐不就圣祖西巡欲见之陕督传旨容惊泣以废疾辞特赐关中大儒四字宠之闽中有鬼孝子者七岁丧父家赤贫孝子虽幼即能以力养母数年孝子死邻人将夺母志孝子为祟于其家以止之且托梦于母曰儿虽死犹能以力养母母泣曰儿已鬼矣安所用力为曰母第适市语负担者令加重焉儿阴佐之力使能胜则其佣可倍获母取其赢以给赡也母如其言果赖以存活守节至老宋射陵曹为作鬼孝子传见虞初新志世之生而忘亲者愧比鬼康熙甲申四月命侍卫拉钖等探视河源初四自京起程五月十三至青海十四至唿唿布拉克六月初七至星宿海之东有泽名鄂陵週二百余里鄂陵至有泽名札陵週三百余里二泽相隔三十里初九至星宿海蒙古名鄂郭塔拉登南山视星宿海之源小泉万亿不可胜数周围群山蒙古名库尔衮即崑崙也南有山名古尔班吐尔哈西南有山名布胡珠尔黑西有山名巴尔布哈北有山名阿克塔因七奇东北有山名乌阑柱石古尔班吐尔哈山下诸泉西藩国名为噶尔马塘巴尔布哈山下诸泉名为噶尔马春穆朗阿克塔因七奇山下诸泉名为噶尔马沁尼三山之泉流出三支河即古尔班索罗谟也三河东流入札陵罗自札陵一支流入鄂陵泽自鄂陵流出乃黄河也除此他山之泉与平地之泉流为小河者不可胜数尽归黄河东下使者自星宿海于六月十一日回程向东南行二日登哈尔吉山见黄河东流至唿唿托罗海山又南流绕撤除克山之南又北流至巴尔托罗海山之南次日至冰山之西其山最高云雾蔽之蒙古言此山长三百余里有九高峰自古至今未见冰消终日云雾蔽之常雨雪一月中三四日晴而已自此回行十六日至席拉库特尔之地又向南行过僧库里高岭行百余里至黄河岸见黄河自巴尔托罗海山向东北流于归德堡之北达喀山之南从尔山崃中流入兰州自京至星宿海共七千六百余里宁夏之西有松山至星宿海天势渐低地势渐高人气闭塞故多喘息靖逆侯张勇字飞熊国初定鼎即仗剑出关求见英王王大奇之提督甘肃知吴三桂将反命子云翼间道入都首发其奸圣祖亲解御袍赐之功成后谥襄壮相传其封公梦夏侯惇而生侯薨后葬坟掘地得夏侯碑碣亦奇事也金会公德嘉顺治庚子举人就安陆府教授不赴会试一日梦有人投刺来拜视之乃门弟刘子壮五字奇之因北上康熙壬戌会试总裁掌院学士朱之弼乃刘子壮会试房师也果中第一梦兆之异如此张清恪公伯行康熙乙丑进士历官至江苏巡抚素以清节理学着名四十八年大计尽除吏之贪婪不职者万民鼓舞而总督噶礼贪黩怙势素与龃龉辛卯科场事发上命刑部尚书张鹏翮往鞫亦畏其势伯行抗疏上言噶礼营私坏法有曰仰祈皇上大奋干纲除两江之民害快四海之人心振万古之纲常培一时之士气人皆传诵噶礼亦诬伯行不肯出洋数事上命并解任命工部尚书张廷枢来鞫并拟革职上责诸臣颠倒是非革噶礼职留伯行巡抚任谕诸大臣曰伯行乃天下第一清官噶礼办事历练操守联未能信若非张伯行在彼江南地方受其侵削一半矣中外无不颂圣祖知人之明海宁查嗣韩以五经乡荐不第留京住西华厂刘廷玑宅之无倦轩攻书身素弱刘劝慰之曰吾非不知曾梦神赠书有五色云中第二人句是以恋恋冀其一验耳至康熙戊辰果以榜眼及第孙松坪致弥康熙戊辰进士官编修髫龄即以诗供奉禁中四十余年有归舟口号云有泪何曾洒路穷小船欹侧逆流中科头白眼倾尊酒饱看人家使顺风其襟怀磊落可想余姚汪鉴少任侠及从劳麟书游研心朱子之学粹然儒者矣其父殁云南鉴扶榇归至汉江遇大风舟将覆鉴凭棺号哭誓以身殉风忽止得泊沙岸以免人咸谓孝思所感第七卷正白旗汉军陈梦球康熙甲戌进士未与馆选上特召试圣人之本论一篇称旨补选庶吉士异数也高安朱文端公轼少好学用志不纷塾师尝会饮公不与读书不辍师命饷以酒内置座间若无睹也每于古大儒名臣循吏之行辄笔记之康熙癸酉领乡荐第一甲戌进士改庶吉士累官文华殿大学士有可亭十三种行于世康熙甲戌丹徒裴之仙偕数人入都会试有善扶乩者同往问中否乩判一贵字众不解后裴中会元裴故眇一目始悟向所判贵字乃中一目人也吴文简公襄之父与一僧善后僧患足疾坐山中一日忽见僧自外至径趋入内迹之则夫人方坐蓐诞一子即文简公也由癸巳翰林历官礼部尚书康熙壬寅二月恭与千叟宴纪恩诗云六旬今列千官宴两榜原登万寿科宋牧仲荦先抚湖北后抚江苏振拔名流提挈后进士林德之性嗜古精鑑赏名人书画一见即别真赝尝写水墨兰竹小幅汤西崖题诗云竹箭美必彩泽兰香宜纫公乎镇东南空谷无幽人偶然托墨妙写此平生心咨嗟魏公俦小笔乃尔神借图颂德洵非谀语康熙间梁溪陆生者忘其名少好学弱冠游庠家小康以好施故中落妻父故富翁也颇轻薄之翁婿往还踪迹日稀后值乡试陆以无力纳卷且妻已有妊八月余虑无人周顾意不欲往同人固强之捐资以助陆不能却阴属人闻于妻父母冀免内顾忧而翁夫妇若不闻也者陆为同伴所迫怏怏而去仓卒终场归则妻患痢甚剧医决不起陆徬徨无措夜半妻渴甚索饮欲温之苦无薪足下有破板将取以燎火板甫揭见白蚁蠕动拨视之下有巨瓮盛白镪焉喜欲告妻闻扣扉甚急启关未及询众拥而入乃报录人也正错愕间又闻妻大声作喘视之已生一子哌哌在牀矣一息之间三喜毕集信所谓困极而享者耶康熙四十一年九月十五日兵部尚书兼都察院右都御史总督河道军务臣张鹏翮河工告成疏曰河工一事每廑睿虑亲临阅视洞悉原委宸衷独断区画精详拆拦黄坝以通海口筑挑水坝开陶庄引河以导河北行培高堰筑六坝以束淮敌黄挑张福口裴家场张家庄等引河以畅淮流修归仁堤以节宣睢水塞时家马头以杜黄水旁溢开王家营减水坝挑盐河以泄黄淮涨水凿戚字堡诸引河逢湾取直以分水势杜邵伯更楼诸口修运河两岸排桩濬深运河改修中河以利漕运疏人字芒稻河泾涧诸河以泄运河涨水挑海沟虾须等河以泄下河积水建高邮南关车逻诸滚水坝以资蓄泄工程次第完毕今岁伏汛黄淮并涨逾月不消水势大过三十五年而堤防保固海口通畅运道深通民获耕获黄童白叟感戴圣恩欢声如雷洋溢原野此皆我皇上神谟睿虑上与天通烛照于事前符验于事后用能臻地平天成万世永赖之鸿休伟绩等语有旨明岁阅视河工四十二年圣驾南巡三月以淮黄告成颁诏天下赖塔拉巴图鲁从征耿逆一日浴于溪觉水底有物槎枒如古木因缚以绳引出之乃一龙首须鬣宛然所缚者乃其角也见者惊走赖神色不变徐解其缚少顷雷雨晦冥龙腾空而上自是人唿赖为缚龙巴图鲁钱香树陈群为翰林时舟行失足入水家人救以篙得免谓人曰吾闻坠水者必有鬼物凭之倘遇李太白便把臂去矣次日过李白楼题云昨夜未曾逢李白今朝乘兴一登楼楼中人已骑鲸去楼影当空占上游海盐徐个臣容乡试前祈梦于忠肃祠神告之曰归语汝祖以吴三桂一事报汝也容心恶之既而榜发竟入彀而终不悟所谓吴三桂者归语其祖年已及耄亦茫然不知久之乃曰是矣三十余年前有仆吴姓与婢女名三桂者有私汝曾祖母掠治之吾力谏得免即以三桂配吴不谓为神明所鉴贻福于汝汝其勉之武进周清原祈梦于忠肃祠忠肃迎揖之有童子立户侧吟一片冰心在玉壶句读壶为衡窃讶之不敢问顷辞出忠肃送及阶握手言曰余事在尔尔事在余觉后不解所谓入都谒侍讲董公讷公一见如故留馆其家先是董公梦忠肃拜访若有所嘱未及咨而寤质明周至故异而优礼之己未应试鸿博赋题璇玑玉衡恍悟前梦文思沛然一如夙构遂取一等第九名授检讨纂修明史周适分得于忠肃传同官有以易储事议之者周立辩其诬论始定初周赴试后有平韩卿者精于数董公使为周占之当得祭酒董云太尊曰否则助教及命下谢恩章服未具假之平原张良哉官助教者始信平言有验也西藏达卜喇岩前有前朝纪功碑漫漶剥蚀仅存十六字云云山为剑风树为旗用彰我武永靖边夷不知建于何时本朝康熙六十年蒙古王贝勒贝子公台吉及土伯特酋长以西藏平定请于彼地建碑纪绩奉旨准行以御制碑文颂发泐石仰见皇威广播声教遐敷千古为昭矣康熙辛丑状元聊城邓悔庐钟岳工书法友爱诸弟或暮归过时必俟于门诸弟不敢夜出乡党重之李文襄公之芳由顺治丁亥进士官至文华殿大学士刚正沉毅总督浙江时平定耿逆不动声色以身系天下之重使数千里危而复安真社稷臣也黄陂王宗伯泽宏未第时自黄冈赴京过庐山宿莲花宫未晚而睡梦坐大殿见众僧诵经取案上枣数枚啖之遂醒口中尚有余味正讶间忽见众僧掌灯列席问之是日乃此庵主净月上人忌辰众方祭祀宗伯大异起视所供枣顶上微缺如少数枚者乃悟前身即净月也士未遇时遭人白眼得志后犹忆及之甚或见诸语言文字间要非盛德事也然亦有足快人意者德清蔡状元启僔赴公车时有同年为山阳令投刺往谒令批其刺令阍人查明回复蔡怫然而去及第后令以厚帑谢过却之寄诗云一肩行李上长安风雪谁怜范叔寒寄语山阳贤令尹查明须向榜头看孙侍郎在丰官侍讲时上命讲性相近也对曰性本圣愚一样但此论义理之性若气质之性便不能一样上曰义理气质有两个性乎对曰义理即在气质之中二者一也上嘉赏之康熙二十二年正月十四日上御干清门宴内阁大学士学士各部院等堂官翰林院学士讲读日讲编检詹事坊局科道掌印官九十三员敕诸臣欢忻畅饮笑语无禁宴毕覆命近御座前观灯更赐卮酒霑醉者令内官扶掖而行明日御制昇平嘉宴诗序首唱丽日和风被万方句群臣集太和殿下仿柏梁体以次赋诗九十三韵宣上德而通下情虽卿云纠缦之辞不是过也安溪李文贞公光地未达时祈梦于神赠以一联云富贵无心想功名总不成觉而恶之后中康熙庚戌科进士官至相国方知戌字似成而非成字想字去心恰是相字蔡宗伯升元纪恩集载其传胪诗云入对彤廷策万言句胪高唱帝临轩君恩独被臣家渥十二年间两状元一时传诵以为科名盛事范忠贞公承谟抚浙时杭之西溪有虎攫人遣卒往捕不得公患之一日自诣水月和尚卜之告以故和尚答云山头大虫任打门内大虫莫惹公不悟未几迁闽督殉逆藩之难乃悟门内大虫闽字也事由前定信然易州范良鼒女许字未婚而夫死女闻之自缢庭前海棠一株方花甚秾艳烈女死花忽尽变为白一时文士歌咏甚多江南尤生将赴乡试而苦无赀夜梦人告曰市桥下有白金二锭重二十两五更可往取之如言而往无所见再梦再往亦如之桥侧有银工某怪其数早行邀询之以实告且叹鬼神之弄人也至晚又梦且促其早往至则果有白金如数银工觇得之又邀而问焉对以故且示之金银工曰误矣吾昨闻君述梦以为痴聊熔铅钖以戏君耳不意误取箧中金以往然神先告君特假手于我此定数也即举以相赠是科尤领荐乃倍酬银工顺天万维岳嵩顺治丁酉解元康熙庚戌进士其入学题乃夫子循循然善诱人食饩则博我以文约我以礼丁酉领解首题即颜渊喟然章明年世祖御试题克己复礼为仁自谓平生与复圣有因缘比庚戌会试题无颜子语意颇不怿及榜发中式房师乃曲阜颜主事光敏也宣城自本朝来科甲最少康熙己未施愚山闰章高阮怀咏孙予立卓以辟荐茆楚畹荐馨以鼎甲同时入翰林时施园有梅三月复开四花恰应四人所居方位咸以为异绘图题咏焉康熙十六年四月十五日内大臣觉罗武一等侍卫兼亲随侍卫首领耀色一等侍卫臣塞护礼三等侍卫臣索奉上谕长白山系本朝发祥之地今乃无确知之人尔等四人前赴镇守兀喇地方将军处选取识路之人往看明白以便酌量行礼钦此钦遵于五月初四日起行八月二十一日回京覆命疏称臣等于五月十四日至盛京十六日由盛京起行二十三日至兀喇地方转宣上谕于将军等随查兀喇宁古塔及兀喇猎户所居村庄等处俱无确知长白山之人佥云曾远望见惟都统尼雅汉之宗族戴穆布鲁原系彩猎之人今已老退闲自称我辈原在额赫讷阴地方居住我虽不曾跻长白山之巅曾闻我父云如往猎于长白山脚下获鹿肩负以归途中三宿第四日可至家以此度之长白山离额赫讷阴地方不甚遥远我不知其他等语因访问虽不曾至长白山如赴额赫讷阴地方水路几日可至陆路几日可至亦有知往额赫讷阴地方陆路之人否据管猎户噶喇大额黑等口称如乘马由陆路前赴额赫讷阴地方十日可至如乘小舟由水路而往途中全无阻滞二十日可至倘遇水涨阻滞难计日期有猎户喀喇者知赴额赫讷阴地方陆路等语臣等随议每人携三月粮而往又思或三月粮尽或马匹倒毙不能归家亦不可定随语镇守宁古塔将军巴海可载一船米于额赫讷阴地方豫备我辈粮尽以便于彼处取用将军巴海云大船不能过松阿里河大险处当即载米十七小船至额赫讷阴豫备臣等即拟于六月初二日起行又思由水路而往倘遇水涨阻滞稽迟时日不能即至因与噶剌大额黑约我辈乘此马匹肥壮速由陆路往看俟看过长白山回时再由水路逆流而上前赴额赫讷阴地方约定臣等带领固山大萨布素于六月初二日起行经过文德痕河阿虎山库勒讷林祁尔萨河滹沱河沙布尔堪河纳丹佛勒地方辉发江法河木敦林巴克塔河纳尔浑河敦敦山卓龙窝河等处至讷阴地方江干不意噶喇大额黑乘小舟而行半月程途七日齐至因语固山大萨布素我辈乘小舟由江中逆流前赴额赫讷阴地方汝带领官兵马匹由瓦努湖河逆流而上由佛多和河顺流而下前来额赫讷阴相会约定遣发去后臣等于十一日至额赫讷阴地方固山大萨布素等于初十日巳至因前进无路一望林木臣等与固山大萨布素商议令萨布素闲散章京喀达与识路径之喀喇带领每旗甲士二十名前行伐木开路并谕如望见长白山可将行几日方得望见有几许路程相度明确来报我辈住二日亦即起行矣随于十二日遣发前行去后本日据固山大萨布素差人顾素前来报称我等别大人们行三十里至一山顶上望见长白山不甚遥远似止有一百七八十里等语又续差艾喀来报称先差人来后又至一高山顶上望见长白山甚明约有百余里山上见有片片白光等语臣等趁未有雨水之时急往看验长白山因留噶喇大额黑督捕珠蚌于十三日起行十四日与固山大萨布素等会于树林中揣摩开路前进十六日黎明闻鹤鸣六七声十七日云雾迷漫不知山在何处因向鹤鸣处寻路而行知遇路蹊由此前进直至长白山脚下见一处周围林密中央平坦而圆有草无木前面有水其林离住扎处半里方尽自林尽处有白桦木宛如栽植香木丛生黄花灿烂臣等随移于彼处住扎步出林外远望云雾迷山毫无所见臣等近前跪诵纶音礼拜甫毕云雾开散长白山历历分明臣等不胜骇异又正值一路可以跻攀中间有平坦胜地如筑成台基遥望山形长阔近观地势颇圆所见片片白光皆冰雪也山高约有百里山顶有池有五峰围绕临水而立碧水澄清波纹荡漾殊为可观池畔无草木臣等所立山峰去池水约有五十余丈地周围宽阔约有三四十里池北岸有立熊一望之甚小其绕池诸峰势若倾颓颇骇瞻视正南一峰较诸峰稍低宛然如门池水不流山间处处有水由左流者则为扣阿里兀喇河右流者则为大讷阴河小讷阴河绕山皆平林远望诸山皆低相视毕礼拜下山之际峰头有鹿一群他鹿皆奔独有七鹿如人推状自山峰陆续滚至山下闲散章京毕杨武里等驻立之处臣等不胜骇异因思正在乏食此殆山灵所赐随望山叩谢收其七鹿臣等上山之时原有七人也自得鹿之处退至二三十步回首瞻望又忽然云雾迷山臣等因清净胜地不宜久留于十八日言旋回视先望见长白山之处因云雾蒙笼遂不得复见山光矣二十一日回至二讷阴河合流之处二十五日回至恰库河此河乃讷阴东流会合之所二十八日正行之际适遇颁到敕旨臣等不胜欢忭捧读敕旨感激靡尽当经叩头谢恩讫二十九日因马瘦不堪驰驱自恰库河水路乘小舟而归经过色克腾险处图白黑险处噶尔汉险处噶大浑险处萨满险处萨克钖险处法克钖险处松阿里大险处多浑险处乘一叶小舟历此大江九险得以无恙而渡者皆仰赖皇上洪福之所致也七月初二日回至兀喇地方又往看宁古塔等处地方于十二日至宁古塔遍看会宁府等处地方毕于七月十七日自宁古塔起行回京臣等奉命于人迹罕到之处创辟路径行于不见日色深林之内无一日阻滞得见长白山皆我皇上敬念祖宗诚心感格神明之效也谨疏奏闻奉旨长白山祖宗发祥重地奇迹甚多山灵宜加封号永着祀典以昭国家茂膺神贶之意着礼部议奏礼部议覆应将长白山封为长白山之神相择吉地建祠照五岳例每年春秋二季致祭祭祀所行礼仪应用等物亦照五岳今未建祠之前应特遣大臣往封致祭其封神祭文及每年春秋二次祭文交与翰林院撰拟工部酌量题请建造祠宇成日始行春秋二祭可也侯官陈解庵学夔康熙己酉举人耿逆之变抗节匿橘园洲三年不受伪职寻丁父忧庐墓侧任司寇克溥首荐之略曰昔长安卖赋洛阳之纸顿贵今全节骂贼睢阳之舌犹存时服未阕郡县迫之赴京吁乞终丧得请归后授宁阳令兴利除弊抚臣钱公珏疏荐升兵部朱竹垞检讨研经博学上彻九重其所着述固巳风行海内矣即一二绪余亦有颖异独绝者幼时塾师举王瓜使属对即应声曰后稷师怒之而心服其对之工在京师时与人会饮各举古人男女成对者为酒令得太白小青无咎莫愁灌夫漂母武子文君东野西施等字又尝举四书一句合四声得康子餽药兵刃既接二语又除夕集唐作对联云且将酩酊酬佳节未有涓埃答圣朝罢官后集联云圣朝无弃物余事作诗人汤文正公为庶子时夜梦登高山已陟其半忽一人自后越之汤鼓勇至山巅有室悬麻姑仙坛记既觉不知所谓癸亥冬阁学缺出特用左春坊王鸿绪甲子阁学又出缺汤遂继擢是年六月特简江苏巡抚盖麻姑坛在抚州而蔡经家在吴县洞庭山也事之前定如此康熙二十四年十月丙午五色庆云见时方克复雅克萨城命萨布素等撤兵鄂罗斯遣使乞和康熙二十五年谕礼部翰林院自古帝王致治隆文典籍具备犹必博採遗书用充秘府益以广见闻而资掌故甚盛事也朕留心艺文晨夕披览虽内府书籍篇目粗陈而裒集未备因思通都大邑应有藏编野乘名山岂无善本今宜广为访辑凡经史子集除寻常刻本外其有藏书秘录作何给值採集及借本钞写事宜尔部院会同详议具奏务令搜罗罔轶以副朕稽古崇文之至意闰四月礼部等遵旨议覆购求遗书应令直隶各省督抚出示晓谕如得遗书令各有司会同儒学教官转详督学及该督抚酌定价值汇送礼部其无刻板者亦令各有司僱募缮写交翰林院进呈有愿自行呈送者交礼部汇缴得旨自古经史书籍所重发明心性裨益政治必精览详求始成内圣外王之学朕披阅载籍研究义理凡厥指归务期于正诸子百家泛滥奇诡有乖经术今搜访藏书善本惟以经学史乘实有关系修齐治平助成德化者方为有用其他异端稗说概不准收录该部院即遵谕行汪苕文琬以鸿词科改翰林院编修入史馆仅六十日讲史传一百七十余篇遽以疾请归终不复出甲子冬圣祖南巡至苏州在籍诸臣恭迎圣驾于河干上召抚臣汤斌谕曰汪琬久在翰林院文名甚着近又闻其居乡不与闻外事可嘉赐御书一轴以荣之凡翰林赐宴瀛台定在暑节每趁早凉入西苑门大柳星稀高槐露下宫墙缘岸间安步徐行菰蒲四面水禽啁哳与江南水乡无异暨渡板桥则荷香袭衣闸流滴耳宛在梦中听筝筑声然后复从内苑墙入小红门剨然大湖有红板长桥横跨水面桥夹朱栏栏外维列鱼罾凡朝官渡桥者俱许抽罾捉鱼得即携归于是迤逦达瀛台门惟赐宴时则诏从闸口北上直西浮道通梁中有层亭两面帐房如号舍排列上命登舟泛太液池即从过船亭登舟芰荷十里望如蕃锦北面望金色摇曳则别一境地矣李石台来泰应制诗云红桥循蚁渡绿树贯鱼归盖纪实也台州洪虞邻若臯敬事吕祖顺治戊子领乡荐壬辰会试前与邻生何陈二姓同祷于吕祖问南宫捷否拜起见炉灰书中阿二字是科仅中陈何始悟析二姓之半而成阿字也乙未会试前洪梦神赠以诗云大固崔巍正展旗春光逗发远为期君家福分非轻浅先报琼林第一枝是科果捷万柳堂为益都冯相国溥别业每逢不巳辄与朝士修稧其中饮酒赋诗壬戌上巳益都将有致政之意首倡诗第六句云水萍风约故沿留徐健庵春坊和云尽日行吟步屟留施尚白侍讲和云回溪时有断云留陆义山编修和云落花香倩蝶须留方渭仁编修和云烟宿含山翠欲留徐华隐检讨和云小雨泥看履印留高阮怀检讨和云羽觞泛泛去还留汪蛟门主事和云轻阴时为落花留林玉岩中书和云槛拂垂杨叫栗留骋妍角胜佳句如云相国叹赏不绝而意似未属后至潘稼堂检计和云东山身为草堂留相国拍案而起称为第一米紫来汉雯顺治辛丑进士授长葛令到任后清静无事民皆安之米故善度曲时有剃头待诏罗汉者业既猥而貌又甚寝人咸侮之一日方为米剃发家童有吹笛者罗汉忽曰误矣命作一弄甚妙又令吹笙曰必胡琴和之乃可翌日自制胡琴和而吹之果异凡调虽吴中曲师不能过也米由是异之常与究极音律康熙癸丑米在长葛见邸报中会试题其孟子题乃尽其心者一节米叹其难适罗汉在侧为阐发传注名理灿然又曰此章与宗门某公案相发明因引诸尊宿语录如翻水米益奇之叩其所学颇记唐人诗数百首兼晓篆隶米以宾礼馆之一日忽辞去自言有母在河北当来一别即往五台不归矣后竟不来吴江徐电发釚幼颖敏年十三赋诗即有惊人句由翰林外用乞归着书自娱有菊庄乐府早行于世朝鲜贡使仇元吉见之以金饼购去有诗云中朝携得菊庄词读罢烟霞照海湄北宋风流何处是一声铁笛起相思其为远人所慕如此山阳张毅文鸿烈康熙己未荐举授检讨二十三年十月黄河涨发淮水下注山阳盐城高邮宝应兴化泰州江都七邑受害御史李时谦奏请疏濬淮扬下河以拯七邑之民恭值圣祖南巡相度地势发帑救民遣官督理张上疏言淮扬水患关系运道民生淮安以南则山阳盐城高邮宝应兴化泰州江都七邑受害淮安以北则清河桃源宿迁邳州雎宁沭阳安东海州八邑受害今皇上准台臣李时谦条议疏濬淮扬下河以救七邑之民适值圣驾省方亲过淮扬洞察情形特命大臣查勘后复经会议发帑经理大哉帝德如天好生七邑之黎何幸至此但台臣祇知淮安以南七邑之害而不知淮安以北八邑之害其苦一也祇知七邑民田昔受决口之水今受滚坝之水而不知八邑民田在黄河岸以内者其苦尤甚也臣籍隶淮安何忍不为八邑生灵再请命于圣主之前乎伏气皇上命总河确勘具题到日再议上从之京城观象台上旧有元郭守敬所制浑天仪简仪铜球量天尺诸器本朝康熙二年以旧仪年久多不可用御制新仪凡六曰天体仪曰赤道仪曰黄道仪曰地平经仪曰地平纬仪曰纪限仪陈于台上至今遵用其旧仪移藏台下龙中允燮作琼华梦传奇盛行于时一日置酒招王阮亭辈观之阮亭酒酣赋诗有自掐檀痕亲顾曲江东谁似阿龙超之句蒋静山仁钖和云玉崑崙碎为檀超阮亭叹绝宋漫堂中丞选江左十五子诗厥后其中大魁一人官大宗伯者一人大学士者一人其余任宫坊人翰林者指不胜屈高邮李百药必恒独以诸生终然其诗格之高才力之大实为十五人之冠第八卷康熙二十三年驾幸金陵上亲谒明太祖孝陵由甬道旁行谕扈从诸臣皆于门外下马上行三跪九叩头礼诣宝城前行三献礼出复由甬道旁行赏赉守陵内监及陵户人等有差谕禁樵彩命地方宫严加巡察父老从观者数万人皆感泣总督王新命刻石纪事古今未有之盛举也杜文端公立德德器厚重人不见其喜愠之色京师有无赖子偶与公驺卒哄乘醉随公舆后辱署公若不闻无赖子随至邸第署不止久之公遣问曰署可已乎无赖子归酒醒或告以昨辱相公仓皇诣第谢罪公慰遣之予二金令改行生理无赖子感泣而去卒为善人此真休休有容之度凡为士大夫者当以此为法太仓王相国掞未入阁前大病几危或荐方士李姓禳之独闭一室礼拜七日启户曰尚书无恙昨斗府已送扁署云熙朝元老康熙某年月日为王掞立未几病瘳后果如期宣麻至雍正初罢相始悟熙朝二字之验韩文懿公菼癸丑会状撤闱后上取墨卷览之称主司得人是年冬召至起居馆作太极图说命将平日窗稿进呈遂以刻本五十篇进上召至宏德殿讲大学毕上问平日所作必尚多时馆师学士熊赐履代奏曰尚有三十三篇以题目小不敢进呈上曰不妨都进来其三篇即乡试墨卷上悉留览其以时文受主知如此前代所未有也明隆庆中长洲韩侍郎世能居陆墓家故贫祖永椿喜放生每早持帚扫河滩螺蛳尽放水中久而不倦侍朗乡试时梦神告之曰汝祖放生功德大当合累代贵显后官至少宗伯使朝鲜赐一品服文懿公即其后人也南宫张太史光豸康熙戊午赴乡试时父病不欲往强之行至旅店梦一人以白帽与之寤而恚甚欲归而父书至病良已遂终场归家未几报至则光豸中解元矣贺客麇至内有一客云邑中自前明大司马白圭领解后久无继者君能继之殊足贺矣光豸始恍然太原傅青主山母梦老比邱而生生复不啼一瞽僧至门云既来何必不啼乃啼六岁食黄精不乐谷食强之乃食读十三经诸子史如宿通者崇祯中袁临侯继咸被诬逮问傅橐饘左右伏阙上书白其冤马君常世奇作义士传比之裴瑜魏邵鼎革后隐于黄冠己未荐举鸿博固辞不可特旨免试放归授中书舍人以宠之鄂西林相同作侍卫时咏怀诗云看来四十犹如此便到百年已可知若不料后此之出将入相者及为七省经略登甲秀楼绝句云炊烟卓午散轻丝十万人家饭熟时问讯何年招济火斜阳满树武乡祠居然以武侯自命与未得志时气象迥异康熙壬寅京口檄造战舰江都刘氏园中有银杏一株百余年物也亦被伐及工人施刀锯则木之文理有观音大士像二妙鬘天然众共骇异乃施之城南福缘庵中孔太守兴训渡鄱阳湖见有物甚长黑质黄文自空飞入湖掉尾行数里风恬浪静竟不知何物也钱塘沈方舟用济为红兰主人客其配朱道珠绘故乡山水图题诗其上以寄方舟主人为作诗云应怜夫婿无归信翻画家山远寄来方舟感动未几言旋当时传为佳话江阴王韩起景琦以名节自负康熙中学使者某以母寿祈福于古寺寺僧悬孔子拜释迦像韩起见之怒卷画归学使知之拘韩起至讯之韩起曰生恐累公得罪名教故奉圣像归耳即学使前裂去佛像拜而焚之学使者诎于理婉言谢之而已长洲缪洗马曰藻十岁时能作擘窠大字阊门西禅寺扁额是其手笔今寺宇屡经更葺仍就旧额钩勒新之无有能更书者潘荆山兆吾为浙闽总督满保幕友康熙五十四年台湾奸民朱一贵滋事事闻省城时方二鼓潘谓满公曰兵贵神速须尽此夜了之即灯下书牒顷刻数十言未三鼓而部署定黎明发兵两日至厦门五日至鹿耳门贼大怖以为神兵自天而下骇散无敢斗者凡七日而台湾平满公欲奏请恩奖潘固辞不受奇人也陈恪勤公被逮入都时遣人市米潞河主人问客何来曰陈太守所曰是湘潭陈公耶曰然曰廉吏也不受直餽米十石且遗以书云天子必再用公公宜以一节终始毋失天下望书末不署姓名问担米夫曰主人姓魏迹之已闭户他出不知所之殆尘隐也纳兰容若性德大学士明珠子康熙癸丑进士少聪敏过目成诵年十七为诸生十八举乡试十九成进士二十二授侍卫拥书数万卷萧然若寒素弹琴歌曲评书画以自误人不知为宰相子也副都统朱涵斋伦瀚康熙壬辰武进士年四岁时以煤涂壁肖人鬼鸟兽状见者惊诧一日攀煤车取煤压伤右手中指治痊则此指甲独厚而锐有微凹能容墨遂以指代笔圣祖尝书其所画扇赐高丽国王王复请于朝具币帛乞画一时传为美谈长白留少宰保幼年气盛善怒太夫人屡戒之及长使于四方跪太夫人前乞一杖授老仆曰尔后见我怒即以杖示我每怒必悚然曰母在怒辄平其纯笃如此康熙五十一年五月图理琛奉使士尔扈特由喀尔喀俄罗斯至其他五十四年三月还京述其道路所经为异域录一卷进呈御览首冠以舆图次为行记以所历之地为纲而按日纪载以为目干隆间奉旨採入四库全书康熙间西域贡狮子二形如图画后口外打围遇两罴人不能胜召狮子搏得之老狮力尽而毙小狮继亦逸去其罴皮实之以草置雍和宫殿庭悬牌于腰间一重一千三百余斤一重八百余斤郑芝龙初据台湾时厦门人有掘地得石者文曰生女灭鸡十亿相倚人初不解康熙二十三年会稽姚熙止启圣为福建总督台湾平或曰十亿兆也加女姚也郑字酉旁鸡也灭鸡灭郑也郑逆窃据四十余年而其谶已先定盖天早厌之矣德清徐方虎倬康熙癸丑进士官翰林院侍读归田十余年恭遇圣祖南巡进呈全唐诗录百卷特加礼部侍郎衔年登大耋子列六卿真盛世伟人也禹州十一龄童子朱姓打虎救父州牧史君廷桂奖以粟帛萧山毛大可奇龄作打虎儿行秀水周青士篔嗜学工诗吟诵不辍有郡丞行署与周为邻闻其声达旦不寐恚甚遣吏勾捉将加扑抶乡先生闻之固请始得免肉食之鄙一至于此真堪绝倒歙人某娶妇甫一月即行贾妇刺绣易食以其余积岁置一珠以彩丝系之比夫妇妇殁已三载启箧得珠已积二十余颗汪千鼎洪度为作纪岁珠诗云珠累累天涯归未归较白香山商人重利轻别离之句尤觉婉约可悲康熙戊申年京师正阳门外挑濬御河得玉印如升篆文人不能识礼部出榜访问并印原印于后数十日无辨之者少宰孙北海家居闻之曰此元顺帝祈雨时所刻龙神印也各门俱有之盖雨后即埋地下耳因取一书送礼部上刻印文注释甚详一时叹为博物雍正元年江南山东所产麦谷皆两枝双穗蜀黍一干四穗内池莲房同茎分蒂诸瑞叠呈大学士等上言此皆皇上盛德之所感召请宣付史馆雍正癸卯状元金坛于振榜眼上元戴瀚探花钟祥杨炳上以登极首科恩施格外俱着在南书房行走旷典也圣祖时乡会试二场以孝经为论题后改用太极图说通书西铭正蒙雍正元年上以宋儒虽足羽翼经传不若圣言之广大悉备仍改用孝经湖南向无贡院士子俱赴湖北乡试雍正元年七月奉上谕湖南赴湖北必由洞庭湖六七月间风浪尤险间有覆溺之患着分湖南湖北两闱即于明年豫备场屋从此湖南多士永无秋风涉险之虞感颂皇仁于无既矣向例殿试进士在太和殿丹墀癸卯年十月二十七日殿试时天寒砚冻上命移至殿内两傍并令太监多置火炉俾殿内和暖使诸贡士得尽心作文写卷世宗之优恤士子如此雍正元年十一月二十九日奉上谕新科进士于引见前朕欲先行考试再引见一应仍照殿试预备朕将诗文四六各体出题视其所能或一篇或二三篇或各体俱作悉听其便此进士朝考之始雍正二年礼部遵旨应从祀孔庙宜复者六人林放蘧瑗秦冉颜何郑康成范宁宜增祀者二十人县亶牧皮乐正子公都子万章公孙丑诸葛亮尹焞魏了翁黄干陈淳何基王柏赵复金履祥许谦陈澔罗钦顺蔡清陆陇其入崇圣祠者一人张迪宜增置博士者四人冉雍冉伯牛子张有若雍正三年上谕各省学政与正副主考朕皆就其为人谨慎者派往并未考试文艺其中恐有荒疏年久不能衡文者着将应差翰林并进士出身各部院官查奏俟朕试以文艺再行派差此考差之始安州陈状元德华少时读书静室有东邻之女窃窥正色拒之事与明朝曹鼐相似每于座右书曹鼐不可四字雍正甲辰果以第一人及第郃阳张大有为漕运总督奏言写字手颤请奏折代书上谕云忙时令人代书亦可若密折仍须亲写即字画粗大略带行草亦属无妨辞达而已敬不在此仁和孙士毅为两广总督时亦有是旨我朝待大臣之宽容脱略如此雍正癸卯江西乡试题学而优则仕一节有周学健者名士也文思幽奥房考张不能句读怒而批抹之归寝忽呓语自批其颊曰如此佳文而汝不知尚腼然作房考乎家人以为中风急唿各房考视之见所抹卷曰试荐之何如时正主考任宗伯兰枝阅之惊曰此奇文通场所无可以冠多士也副主考德公方假寐几上伺其醒告之德问何字号曰男字第三号德曰不必阅文竟定压卷可也任问故曰我寝方酣忽见神贺我曰汝第三儿子中解元矣今果男三号岂非验乎榜定后众问张房考呓语故茫然不知若或使之也雍正五年浙江巡抚李卫进瑞谷群臣上言皇上至德光昭太和翔洽是以宇内遍产嘉禾浙江又呈瑞谷奉旨此非朕凉德所能致想浙省浇漓之习必然丕变是以感召上苍如此瑞应朕深为浙省臣民庆幸命晓谕浙江通省先是因查嗣庭悖逆停浙江人乡会试故也雍正六年三月安徽巡抚魏廷珍言乡民违例演戏应严禁奉旨州县村堡之间借演戏为名敛钱耗费招唿朋类开设赌场种种不法眼则地方有司所当严禁者至于有力之家祀神酬愿欢庆之会歌咏太平在民间有必不容已之情在国法无一概禁止之理今但称违例而未分晰原由则是凡属演戏皆为犯法国家无此科条也朕立法皆准情理至当其有不便而难行者则奉行之不善也河南孟津县居民翟世有拾获陕西人秦泰买花银一百七十两寻主给还并不受谢大吏入告奉旨给与七品顶戴仍赏银一百两又商邱贫人陈怀金拾获遗金二十四两全数付主力辞酬谢奉旨嘉奖给九品顶戴赏银五十两又兖州车兵李中伦拾银二封归还原主奉旨赏银六十两仰见我国家久道化成民敦古处而圣主之懋赏殊恩与人为善亦旷古罕有也乡试房考向例选州县中科甲出身者只许入闱一次雍正元年五月奉上谕考官以鉴拔为主不论曾否入闱临场时监临试以时艺一篇其文理优长者为内帘房考荒疏者俱外场执事雍正癸卯九月会试礼部请定取中进士名数上定一百八十名仍令总裁朱轼张廷玉此外不拘省分不限额数有可取佳卷选出另行具奏康熙时编检多至二百人庶吉士五六十人雍正元年上谕内阁大学士会同掌院学士秉公择其学优工书善翻译者留馆办事修书外其或才具练达可当科道吏部之选或长于吏治编检可为府道庶吉士可为州县者一一分别具奏雍正丙午江南乡试房考有张垒者科分最久自居前辈每晚焚香拜祝神佑如有积德之士求暗中指示各房笑其痴咸揶揄之伺其灯下阅卷时以一细竿穿牖入挑其冠张惊以为神拜祝如前众伺其坐定又挑之张遂捧卷上堂主考已寝张叩门告以神明指示之故主考阅之笑曰此文甚佳取中有余君何必神道设教乎众噤不敢言及榜发此卷已中式各哗然告张曰我辈弄君耳张正色曰此非我为君等所弄乃君等为鬼神所弄耳此论甚正雍正六年上命诸臣各保举一人衡永郴道汪榯保举其父原任刑部司官汪沄学问优裕政事练达忠爱之性出于至诚奉旨补授四川叙州府知府此可见圣世用人勿疑之意而汪榯亦可谓内举不避亲者矣徐公士林巡抚江苏凡谳狱先摘定案大略牌示于外而后发缮文册所以杜胥吏之撞骗也世宗尝谓曰尔风格凝重当为名臣武陵杨太史绪权奇倜党抱负不凡雍正间苗民蠢动王师征之太史学郦生单身入洞说之群苗罗拜乞降亦奇事也建昌李司空凤翥康熙丁丑翰林雍正七年五月奏贺瑞芝本内自称蓬荜陋儒贺庆云本又称掷地才疏敢含毫而赋五色上谕李凤翥既以儒者自居则陈奏本章自应加意慎重不当作游戏之词若未曾作赋而云作赋则所奏尽属虚文若实曾作赋便当进呈朕览若自知不能而作浮词凑成谦语陈于君父之前岂儒者之道乎李凤翥受朕深恩由翰林擢至工部侍郎似此轻慢疏忽尚得谓之儒者乎此可为陈奏不明体制者戒康熙庚辰科二名相一为桐城张文和公廷玉雍正四年进所着性理全书上谕此书发明圣贤之义蕴为后学之津梁有益于身心有关于品谊凡属士大夫皆当身体力行服膺弗失又奉敕纂修明史三百三十二卷积十有五年而成义例为唐宋以来诸史所不及一为溧阳史文靖公贻直官侍郎时奉命赴闽审案上命教导督臣高其倬抚臣刘世明贻直遵旨至闽宣述圣意其语有大凡人臣事君不但当以身事更当以心事此心惟知有君而不知有人此心惟知有君而并不知有己甚合上意朱批云高其倬刘世明能从与否尚须观其后效朕先庆得一堪为股肱之史贻直矣嵇文敏公曾筠总督河道时中牟将筑堤梦有兜牟而短须者直入一揖遂上坐曰某堤须筑某所才保无虞公颔之已而思其人状貌乃一武夫言复椎鲁何遽公然抗礼意颇不怿次日赴工次过张桓侯庙小住啜茶见神像宛然梦中所见乃亲祷于神一如所指钱唐沈暗斋近思幼孤贫依灵隐寺谛辉和尚延师课读遂成通儒有项姓者识其非常以女妻之后登庚辰进士由知县行取为吏曹官至侍郎以清介称项姓之为女相攸物色寒畯犹是恒情若谛辉之独具慧眼可谓大善知识矣松江顾小崖成天康熙丁酉举人公车至京寓宗人府丞蔡嵩宅中雍正七年闰七月嵩缘事逮问簿录其家得顾诗稿有圣祖輓词六章辞意悲切上览之凄然堕泪谓大臣曰彼未登仕籍之人而感恩戴德之诚若此其秉性善良居心忠厚可知命江南督抚送部引见八年至京时庚戌科会试已过钦赐为编修列名入于是科庶吉士之列人皆以为奇遇后官至侍讲蒋文恪公溥雍正庚戌进士官至大学士少时读书平台每唤人辄有应声而无人至一夜欲溲窗外月不甚明唿所随仆但应而不入启户见一人方枕墙门而卧其头向内而应初以为家僮诃之如故谛视之人长三尺方巾皂服白须如世所塑土地像然喝之冉冉入地而没人以为土地伺班后必大贵已而果验雍正七年三月初七日滇粤二省同时庆云见自午至酉八年正月景陵宝成山上产瑞芝三本命宣付史馆雍正癸丑殿试大学士尹泰等将策十卷进呈上阅至第五本字画端楷策内有云僚彩之际善则相劝过则相规无诈无虞必诚必信则同官一体也内外亦一体也文武亦一体也广而至于百司庶司何莫非臂指手足之相关此则纯臣之居心庶不负千载一时之遭逢赞襄太和之上理数语极为恳挚颇有古大臣之风因拔置一甲三名及拆号乃大学士张文和公廷玉之子若霭上意深悦因遣人往谕廷玉廷玉再三恳辞云天下人材众多莫不想望鼎甲臣蒙恩现居政府而子若霭登一甲三名占寒士之先于心实有不安倘蒙皇上天恩名列二甲已为荣幸之极上云汝家忠荩积德有此佳子弟中一鼎甲亦人所共服何必逊让廷玉跪奏云皇上至公诸臣亦无私曲只算臣情愿让与天下寒士求皇上怜臣愚衷若君恩祖德佑庇臣子留其福分以为将来上进之阶更为美事上乃从其请以张若霭改为二甲一名即将原拟二甲一名沈文镐改为一甲三名文镐崇明人浔州谢梅庄济世为御史时奏劾河东总督田文镜朝廷疑有指使逮问命刑部严讯曰指使者有人孔子孟子问何谓指使曰读孔孟书便当尽忠直言上怜其直谪军前效力时雍正丙午十二月也有次东坡狱中寄子由韵二首寄其从弟云严霜初陨陡回春留得冲寒冒雪身纶綍乍传浑似梦亲朋相庆更为人敢愁弓剑趋戎幕已免锒铛礼狱神早晚扶归君莫恸般女姗勃窣亦前因尚方借剑心何壮牍背书词气渐低已分黄泉埋碧血忽闻丹阙放金鸡花看上苑期吾弟护树高堂仗老妻且脱南冠北庭去大宛东畔贺兰西高宗登极放归乞外用授湖南粮道长沙人士至今称之方恪敏公观承本名家子祖父皆以诗文名于时以族人累徙居塞外公弱冠归金陵家无一椽借居清凉山僧寺有中州僧知为非常人厚遇之公与兄观永往来南北营塞久菽水之资重趼徒步并日而食怡然安之雍正壬子平郡王为定边将军征准噶尔夙知公才奏为记室世宗命以布衣召见赐中书衔偕往凯旋以军功实授内阁中书累官至直隶总督年六十有一以八月十四日生子公赋诗云与翁同甲子添汝作中秋高宗闻之喜甚抱至御前解所佩金丝荷囊赐之雍正癸犯殿试二甲一名张廷珩奉旨即授检讨并命同三鼎甲在南书房行走传胪榜下授职前此未有也诸城刘文正公统勋雍正二年进士以检讨入直内廷官左都御史时人多惮其刚直时桐城张姚二姓官最多文正上疏曰大学士张廷玉与伊戚姚文然本系巨族科第渐多仕宦实盛至今名登仕籍者有张廷璐姚孔鈵等数十员臣闻圣祖仁皇帝时曾命廷臣中因升迁太速特谕停止升转原任大学士王熙之孙王景曾亦在其内臣以为宜仿此意将张姚两姓部册有名者亲房近支累世密戚现在之员开列奏闻三年以内除奉旨特升外其余一概停升奏上饬交部议吏部覆称臣部官册所载张姚两姓出仕各员与所奏详加核对张姓出仕者十三员姚姓出仕者十员惟姚孔鈵系大学士张廷玉之甥姚孔鋐系张廷玉之婿臣等核其升转在京侍郎在外司道知府多由特旨简用亦有督抚保题升用之员或因大学士张廷玉为皇上简用大臣该管上司或存瞻顾之情亦未可知臣等酌议将张姚现任之员开列名单行文在京各部院在外各该督抚令其察看嗣后除臣部论俸仍应照例升转外如有才具优长应行保题者应于折内将该员系大学士张廷玉亲戚之处声明与臣等确查该员历傣深浅是否合例之处核覆具奏如不能称职亦即据实纠参务期一秉至公不得稍存瞻徇庶举措咸得其平矣奉旨依议一时朝议翕然夫以张姚世禄之家簪缨相望循资升转原无偏私而文正之不避嫌怨蹇谔立朝亦从可想见矣雍正六年七月上谕内务府总管常明于卢沟桥盖造官房令赴京应试举子无盘查行李之扰并令崇文门查税官员严饬巡役毋得借端稽留额外苛索至今着为功令圣朝作养人才体恤周至古未有也第九卷雍正六年十月二十九日恭遇万寿令节滇南省城五色庆云捧日经辰巳午三时至十一月朔绚烂倍常呈现两日实从古未有之祥总督鄂尔泰奏报奉旨朕每遇此嘉祥不敢丝毫庆幸惟倍加敬畏况此实卿忠义所感而献于朕寿日者正表卿爱戴之忱也命宣付史馆海宁陈文勤公世倌官山东巡抚时雍正二年六月阙里孔庙灾上命世倌修庙遵旨正殿用黄琉璃瓦两庑用绿琉璃瓦以黄瓦镶砌屋嵴圣像选内务府匠人到东用脱胎之法敬谨装塑钦定大门曰圣时二门曰宏道八月圣像成九年命监修孔林去墓四十余步陷出一穴广尺余内有石榻上朱棺已朽有白骨一具甚伟旁置铜剑长丈余莹绿色有竹简数十页皆蝌蚪文取视成灰意此尚在孔子之先因加石封之为设少牢之礼焉世宗尝谕朱纲曰昔圣祖赐朕眼镜朕眼目原不似今精明因圣祖升遐之时痛哭出涕较少时反觉倍好似此人言哭多伤目之论未确彼时朕在养心殿办理政事坐卧不离此处者三年面三年内每遇暑天未有如此殿之凉者朕曾蒙圣祖慈训戒急用忍故殿中匾额即用此四字仍敬书上谕二字于上东暖阁匾额取惟仁二字对联云诸恶不忍作众善必乐为西暖阁匾额取为君难三字对联云原以一人治天下不以天下奉一人可见我朝圣圣相承心传有自鲁亮侪之裕雍正间作令河南与田总督文镜不洽每被劾一次世宗召见必升一官真奇遇也干隆初官至直隶清河道奉新甘庄恪公汝来既贵其父万达弟汝蓬子禾始以雍正丙午科同领乡荐三世同榜古今罕觏钱塘王介眉延年雍正丙午举人着有通鑑编年纪事本末少时尝梦至一室榻上坐一叟短身白发见客不起亦不言又有一人颀而黑揖介眉而言曰余汉之陈寿也作三国志黜刘帝魏实出无心不料后人以为口实指榻上人曰赖彦威先生以汉晋春秋正之汝乃先生之后身闻方撰历代编年纪事夙根在此须勉而成之言讫手授一卷书俾题六绝句而寤寤后仅记二句曰惭无汉晋春秋笔敢道前身是彦威至高宗朝年八十余成书进呈赐翰林院侍讲襄城刘芳草青芝雍正丁未翰林与兄青藜甚友爱筑江村七一轩同居所谓七一者仿欧阳公六一居士之义而多一弟故名七一先生孙文定公嘉淦康熙癸巳翰林以直言敢谏受知世宗洊升都察院左副都御史干隆间历官至大学士立朝刚直多面折廷诤不避权贵天下想望丰采乙丑秋审册内有福建蒋邦龄致死族匪一案公上疏曰查旧例同族之中果有兇悍不法偷窃姦宄之人倘事起一时合族公愤不及鸣官以家法致死报官审明死者所犯应死与不应死者将为首者分别拟杖减等免抵嗣于干隆二年五月据广督鄂奏称旧例虽属体顺人情但恐朋比串害地方官岂能洞烛无遗倘民间恃有减等免抵条例相习成风其中难免冤抑奏请酌删经刑部律例馆议称族大人众贤愚莫分或以富贵而招众怨或以刚直而致同仇一人煽诱群相附和共挟微嫌辄图报复因而驾捏串害难免冤抑之处况生杀乃朝廷之大权如有不法自应明正刑章不宜假手族人以开其隙奏请删除在案臣等伏思旧例乃一时惩创兇悍权宜之法行之久远必滋流弊夫族众之中爱憎多端或以侮慢招衅或以戆直生嫌或假义忿以树己威或借公义以报私怨一豪强倡论于先众朋党附和于后仓猝致死情罪难明如一家之中莫尊于祖父母父母其子孙若违犯教令欧之杀之宜无不可然殴杀则律应满杖故杀则律应杖六十徒一年是祖父母父母之于子孙尚且不得擅杀何况其他再捉奸例内卑幼不得犯尊长犯则依故杀伯叔母姑兄姊律科罪尊长杀卑幼亦按服律拟诚以伦纪攸关防微杜渐也夫以朝廷之尊明罚敕法于凡应死罪人犹令法司详加核议至于法无可逭必令三次覆奏圣天子用刑慎重如此奈何任匹夫之好恶操生杀之大权横行于一族乎是旧有之例必不可存族匪之条不须另设于比拟定罪则当临时参酌虚衷援引务使轻重得宜方为允协等语奉旨饬部议行其他嘉谟谠论甚多不及备载录此以见一班雍正十年七月山东巨野县民李恩家牛产瑞麟麕身牛首遍身皆甲甲缝有紫毫玉定文顶光彩烂生抚臣岳濬奏请诏付史馆宣示中外奉旨山东前岁被水今闻产瑞麟实深愧悚该抚所请皆属虚文将朕朝干夕惕对越上天之悃忱晓谕天下知之钦此仰见圣天子持盈保泰敬天勤民之至意仁和吴太常隆元奏天坛折内有蜈蚣八字墙字样世宗命交部严议以其不敬也十三年谕廷臣曰凡奏章遇有坛庙等字怀中囊中俱可携行不可夹带鞋袜之间世宗之诚敬如此博野尹会一元孚雍正甲辰进士累官工部侍郎文章经济兼而有之尝有敬陈末议疏条奏豫省农桑事宜言之亲切有味其词曰臣窃惟衣食为生民之至计农桑实务本之良图我皇上轸念民依重农贵粟特颁谕旨明示劝课之方覆命廷臣详筹教稼之法臣伏读纶音遵照部议业已饬令各属随地制宜因民利导设立老农兴修水利实力奉行惟是臣生长田间颇知农务谨就豫省情形悉心筹画谬抒管见敬为我皇上陈之一天时之宜乘也凡物之生长必有其候故农时以不违为先而力田以早种为主盖早种则先得土气根株深固发生必盛收成必倍今豫省百姓罔知节候往往有时宜播种而水举耜者有时宜耘耔而始播种者既失天时遂违物性臣查播麦之期务在白露如天气尚暖当于白露十日后种之种高粱当临清明节种早谷当临谷雨节种棉花当在春末夏初豆子晚谷则于五月刈麦之后在麦地播种荞麦于中伏以内芝麻多种于棉花地旁即有气候不同寒暄各异之处要必按时下种不可迟缓应令地方官刊刻告示遍户晓谕并责令老农督率劝勉仍钦遵圣谕州县官不拘时日轻骑减从亲往各乡查勘如逾时而未种者即询明缘由面加训饬倘有工本不足者许老农开具名结借以仓谷秋后照例还仓则天时无失而耕种得宜庶百谷繁昌收获自丰矣一人力之宜尽也南方种田一亩所获以石计北方种地一亩所获以斗计非尽南智而北拙南勤而北惰南沃而北瘠也盖南方地窄人稠一夫所耕不过十亩多则二十亩力聚而功专故所获甚厚北方地土辽阔农民惟图广种一夫所耕自七八十亩以至百亩不等意以多种则多收不知地多则粪土不能厚壅而地力薄矣工作不能遍及而人事疏矣是以小户自耕己地种少而常得丰收佃户受地承耕种多而收成较薄应令地方官劝谕田主多招佃户量力授田每佃所种不得过三十亩至耘耔之法又须去草务尽培壅甚厚犁则以三覆为率粪则以加倍为准锄则以四次为常棉花又不厌多锄则地少力专佃户既获丰收田主自享其利且分多种之田以给无田之人则游民亦少仍饬地方官善于奉行不得强抑勒派以滋扰累一树艺之宜广也夫木之佳者以桑为尚其余如枣梨桃杏榆柳椿杜等均堪利用臣查豫省地方每多碱飞沙之地小民因难以垦种大半荒弃不知碱之地挖去三尺必无咸味飞沙之地挖去三尺必有湿气而村尾沟头篱边屋角隙地颇多虽不可播种五谷未始不可栽植树木似应令地方官责成乡耆保长广为劝谕就所宜之木随处种植加意培养如乡耆保长有能于一年之内劝民种桑五百株梨枣等树一千株者据实册报印官给以花红三年内能每年添种如前数者给匾奖励则地无旷土而利赖更溥矣一女工之宜勤也窃以蚕桑之利固属无穷而布疋之需为用尤广查江南苏松两郡最为繁庶而贫乏之民得以俯仰有资者不在丝而在布女子七八岁以上即能纺絮十二三岁即能织布一日之经营尽足以供一人之用度而有余今棉花产自豫省而商贾贩于江南则以豫省之民旷费女工故也臣愚以为寸丝之直可买尺布衣布之人百倍衣丝且织布易而织丝难教以难者或未必其率从教以易者庶可冀其就业但豫省未尝不织布而家有机杼者百不得一应令地方官晓谕有力之家或多造机杼贷于织布之户量取赁直或将无碍公项可以动支打造者令其报名给领俟一年之后缴还原项并广谕妇女凡牌甲之内有一家织布者即令同甲倣效行之久而比户连村无不各勤纺织似亦推广蚕桑之一道也以上四条臣仰体我皇上重农务本富民足食之至意窃就豫省地方董率官民措施办理但臣知识浅陋是否有当伏乞训示遵行雍正十二年元旦立春恰遇甲寅年丙寅月戊寅日甲寅时瑞雪缤纷竟日盈尺考之占书最为祥瑞诸臣上表称贺上却之世宗登极恩科有因回避考官未曾应试者钦派大臣拟题奏请钦定于内阁考试寻取四卷又命大学士王顼龄尚书励廷仪吏部侍郎史贻直户部侍郎张伯行李周望兵部侍郎阿克敦副都御史李绂同南书房翰林检阅落卷取前二名俱赐为举人特恩也华亭黄石牧之隽于雍正元年七月奏呈中元祭圣祖文称旨次日召见养心殿时之隽尚在庶常特蒙赐貂授职编修他日上命检查档案凡撰文称很好称好者列名给赏时陈编修万策邓修撰钟岳陆庶常奎勋钱庶常陈群皆赐内府缎一匹之隽得二匹圣祖祔主太庙干清宫早朝两大礼侍班躬觏其盛人咸羡其遭际云雍正十二年四月直隶总督顾琮奏永定一河全赖下口深通庶上流畅注入淀乃陶河以南渐积填淤正议挑濬仰赖皇上至诚感格天赐引河开刷二十余里有四千余丈之远不劳民力悉出天工云云奉旨展祀以答神贶雍正三年四月吏部议原任检讨董玘乞终养应准所请俟亲终来京候补云云奉旨为人子无不欲父母常存今云亲终候补人子闻之何以为情似此不仁之语朕不忍阅着删去具奏圣主孝治天下之意如此雍正七年八月浙江署督性桂署抚蔡仕舢奏进湖州民王文隆家万蚕同织一幅长五尺八寸宽二尺三寸自然成就不由人工王大臣上表称庆上谕朕每遇休征必加干惕倘蒙上天钖福黎庶衣食充盈乃朕心所谓祥瑞也雍正十一年大学士管掌院事张廷玉遵旨议奏新科庶吉士恩给廪饩每月给银四两五钱器用什物工部支取并拨给官房一所为教习馆令肄业其中桐城张宝臣廷璐康熙戊戌榜眼文端公之三子也督学河南除夫马取给地方外其幕友束脩家口养赡俱无所出上闻之问其兄户部尚书廷玉遂以实对上命抚臣田文镜酌议每岁夫马银一千六百两幕脩银一千两养赡家口银一千两供给杂用银三千两每岁银六千六百两三年共需银二万两河南学臣养廉之优自此始雍正十八年八月赐湖北巡抚王士俊花屯绢蜜荔枝其谢恩折有云缝衣有耀顶踵皆被龙光怀核亲尝肺腑长含玉液上览之批云衣只被身何及顶踵核岂足尝难入肺腑凡司章奏者当知之新安汪谨堂由敦寄籍杭州入钱塘学时巡抚徐元梦闻其名延致幕中迨徐升工部尚书汪援例入成均偕至都雍正元年徐疏荐之奉旨充明史馆纂修官故事史局编纂例用词臣汪以诸生被命时人荣之无钖邹小山一桂雍正丁未传胪官至内阁学士兼礼部侍郎工写生设色明秀佈置自如南沙相国不是过也祁阳陈文肃公大受雍正癸丑翰林官至大学士卒后其子营葬于祖茔卜有日矣梦有持帖来拜者曰河神王清本十二人也惊而寤次日到坟伐其树之碍路者树文有王清本三字数之十二枝也遂命停伐翰林学习国书盖以备翻译编纂之任故须专心熟习辨析精微积学深功与年俱进始为不负所选康熙年间馆选之例庶吉士年四十五岁以下者悉皆分读清书世宗御极以来祇择年少资敏者每科不过十余人盖取其年富力强可收记诵翻译之功也而翰林甫经散馆遂谓无从考验束置高阁以致教习三年转为虚设雍正十一年四月上谕嗣后庶吉士等虽经授职或数年以后或十年朕当再加考验能否若仍然精熟必从优录用以示鼓励其或遗忘错误亦必加以处分此翻译翰林大考之始雍正十一年十月初三日大学士张廷玉请假回里奉旨给与驿递夫马其所过地方派拨弁兵并文武官员迎接悉照上年鄂尔泰进京之例至明年回京亦照此例向例馆选不分省以致边省多缺通江李雪原钟峨官太常寺少卿雍正四年疏言康熙四十五年至六十年七科不分大小省俱有庶吉士至元年癸犯汉军及河南四川进士无馆选者二年甲辰蒙古及山西河南陕西湖南四川广东广西云南贵州诸省进士俱无馆选之人请广储才之路上交部议准行今各省皆有馆选自钟峨疏奏始景州魏君璧廷珍以李文贞公荐由举人入直内廷同王兰生梅珏成在馆充校对官编乐历渊源诸书尝被命与文贞参酌乐律韵学士林以为荣后中康熙癸巳探花世宗时官至工部尚书慎郡王世宗宪皇帝庶弟也工诗善画山水笔致超逸有山静日长小景高宗纯皇帝御题云即景绘为图笔法特高老一峰插天青波面池亭小峰腰瀑布飞亭畔清流绕更无别装点写意殊了了我闻诗兼画妙品古来少摩诘真迹无元镇清风渺吾叔乃升堂况值青年早从知天授奇不凭人力巧恭读一过想见王之画笔世所罕及也雍正十一年六月广西巡抚金鉷疏称郁林所属之富民乡藤釐坡忽涌瑞泉二穴味甘色清足灌田三千余亩奉旨建祠奉祀泉神桂林朱蕴叔龙耀为蒲令邑处万山中高峻陡坂非雨泽不能有秋乃刊区田图说劝民为之区田者始于伊尹古法不可考已元王桢农推本汜胜之之法以为每田一亩广十五步每步五尺计七十五尺每行占地一尺五寸计分五十行其长十六步每步五尺计八十尺每行占地一尺五寸计分五十三行长广相乘得二千六百五十区空一行种一行隔一区种一区留空以便浇灌且可疏风不致熟坏而以余土壅根也除隔空外可种六百六十二区区深一尺用熟粪二升骤用生粪恐峻热害苗也与区土相和布种匀覆以手按实令土与种相着苗出时每一寸留一株每行十株每区十行留百株别制广一寸长柄小锄锄多则糠薄若锄至八遍每谷一斗得米八升如雨泽时降则可坐享其成旱则浇灌不过五六次即可收成结实时锄四旁土深壅其根不致被风吹折其为区当于闲时旋旋掘下春种大麦宛豆夏种粟米黑豆高粱糜黍秋种小麦随天时早晚地气寒暖物土之宜节次为之不必贪多毋论平地山庄岁可常熟近家濒水为上其种不必牛犁惟用锹䦆垦属刂更便贫家大率区田一亩足食五口丁男兼作妇人童子量力分工定为课业若粪治得法灌溉以时虽遇灾旱不能损耗作衢州詹文焕监督大通于官舍隙地为之计一亩之收五倍常田又聊城邓钟音于雍正末亦尝行之一亩之收多常田二十斛劝农治生者当考镜焉漳浦蓝任庵鼎元少孤力学读书山中贫不能具蔬月携白盐一罐点以侑餐同学咸揶揄之蓝怡然作白盐赋以自励雍正初以恩贡入成均校书内廷分修大清一统志献青海平定雅三篇临雍颂日月合璧五星连珠颂河清颂各一篇一时声噪都下高安朱相国荐举授广东普宁县引见时上顾廷臣曰此人用做道府亦绰然有余之官三载与观察使不合劾免总督鄂专折奏复奉特旨赴京十一年三月引见奏对良久命署广州府赐御书貂皮等物遭际圣明真异数也第十卷雍正十一年四月奉上谕国家声教覃敷人文蔚起加恩科目乐育群材彬彬乎盛矣惟博学宏词之科所以待卓越淹通之士俾之黼黻皇猷润色鸿业膺着作之任备顾问之选圣祖仁皇帝康熙十七年特诏内外大臣荐举博学宏儒召试授职一时名儒硕彦多与其选得人号为极盛迄今数十年馆阁词林储材虽广而宏通博雅淹贯古今者未尝广为搜罗以示鼓励自古文教休明之日必有瑰奇大雅之材况蒙圣祖仁皇帝六十余年寿考作人之盛涵濡教泽薄海从风朕延览维殷辟门吁俊端崇实学谕旨屡颁宜有品行端醇文材优赡枕经葄史殚见洽闻足称博学宏词之选所当特修旷典嘉与旁求除现在翰詹官员无庸再膺荐举外其他已仕未仕之人在京着满汉三品以上各举所知汇送内阁在外着督抚会同该学政悉心体访遴选考验保题送部转交内阁务斯虚公详慎搜拔真才朕将临轩亲试优加录用广示兴贤之典茂昭稽古之荣应行事宜着会议具奏钦此雍正十三年二月奉上谕朕令荐举博学宏词以广育才之典为督抚者自应秉公採访加意搜罗以副朕爱惜人才之至意乃降旨已及两年而外省之奏存者寥寥无几以江浙两省人材众多之地至今未见题达此非人才之不足应选乃督抚等奉行不力之故也大凡荐举之典臣工得以行其私者往往踊跃从事争先恐后若不能行其私则观望迟回任意延缓其迹似乎慎重周详其实视公事如膜外也凡督抚学臣之所考取者不过就耳目见闻之所及彼伏处岩隅学问淹雅素有抱负之士未必肯以文章笔墨求售于有司以幸邀一日之遇合是在督抚学臣留心访察加意旁求屏虚名而崇实学以佐国家右文之治如李卫吴应棻合举二人吴应棻又独举二人就中则有宣化府进士夫以宣化北边一郡尚有可举之人何况各省内地之大可见李卫吴应棻乃实心为国家留意人材者着再通行宣谕无论已奏未奏之省俱着再行遴选倘因朕此旨而遂冒滥以行其私亦难逃朕之鉴察若果有才华出众而与例不符者着具折陈奏候朕降旨其在京三品以上之大臣均有荐举之责将此一并晓谕知之钦此雍正十三年十一月奉上谕国家久道化成人文蔚起皇考乐育人材特降谕旨令直省督抚及在朝大臣各保举博学宏词以备着作之选乃直省奉诏已及二年而所举人数寥寥朕思天下之大人材之众岂无足膺是举者一则各怀慎重观望之心一则鉴衡之明视乎在已之学问或己实空疏难以物色流品此所以迟回而不能决也然际此盛典安可久稽朕用再为申谕凡在内大臣及各省督抚务宜悉心延访速行保荐定于一年之内齐集京师候旨廷试倘直省中实无可举亦即具本题覆钦此本朝自康熙己未至干隆丙辰两开制科得人之盛旷古罕闻伏读两朝谕旨可想见圣主思贤若渴之至意焉干隆元年九月召试荐举博学鸿词二百十人于保和殿后钦命试题策问二道五六天地之中合赋山鸡舞镜七言排律黄钟为万事根本论上临轩亲试取一等五名二等十名次年补试临场未到并续荐二十六人钦命试题策问二道指佞草赋良玉比君子七言排律复见天心论钦取一等一名二等三名是科较康熙己未取数较隘然榜首刘文定公纶起家词赋洊历政枢明良契合千载一时实与王文恭公后先媲美云嘉定张南华鹏翀性颖异读书如夙习诗画无不敏捷雍正丁未入词林馆课雁字诗日未晡成七律三十章众皆叹服干隆二年御试众词臣日未午有交卷者皆曰必南华也果受知于高宗擢高等官至正詹张文敏公照同南华人朝值春雪初霁南华见午门外檐下冰柱赋七律一章文敏疑为宿构南华请面试文敏出所佩小玉羊为题南华应声云宛尔成形质居然或寝讹方欲续下有旨命和汤圆诗南华立成二十四韵以进其警句云甘白俱能受升沉总不惊文敏叹服曰不料仓卒间犹能自见身份也钱文端公陈群早岁诗名与沈宗伯德潜相埒天下称诗者以二公为宗高宗南巡御制诗俱寄沈与钱赓和相传为二臣遭际之异数也高宗纯皇帝天纵多能文不加点词臣中罕能赓和者钱文端公尝侍上于干清宫元宵联句上思若涌泉言言珠玉文端得一联云风团谢家絮霜点洞庭橙一时王公大臣推为五字长城岳大将军钟琪状貌奇伟食饮兼人而工于吟诗遇赦后种菜于四川之百花洲既而有诏起用督师征金川过邯郸题壁云只因未了尘寰事又作封侯梦一场干隆丙辰张文和公梦见其父文端公文和请问今科状元文端书钰字示之问何姓曰姓徐及胪唱一甲一名乃金德瑛也始悟钰字中已藏其姓名继云姓徐又以德字偏旁合姓告之真不可思议涪州周大司马煌其祖峨嵋山樵也年九十九未娶一日忽于溪中得金银若干与所善贫人吴翁谋迁居城中且属为媒愿以万金为聘但非处子不可吴笑诺之归告妪谓九十九老翁谁肯与为婚者时吴女年十九忽跪而请曰父母贫且老生女不生男何恃今周叟高年骤获多金天将福之未必遽终于此女愿嫁之父母得万金之聘可以娱老矣人各有命女如薄相嫁年少者未必不孀也吴夫妇奇其言以告叟喜甚即日委禽成婚后年余生一子时叟年百岁矣及见其子游庠食饩抱孙后乃卒寿一百四十岁矣女先一岁卒已五十九矣信人瑞也无钖顾祭酒栋高康熙辛丑进士以中书谢职归田干隆辛未以经学征召见之日上问以治道对曰以俭德示天下赐官国子监司业丁丑迎銮晋祭酒衔着有春秋大事表萃公谷之微言正杜孔之义疏宋元以后诸儒鲜及其精确也曹洛禋麟书晚年受知高宗官至侍读学士上书房行走予告归里自述生平曾入黄山遇老人传道人问纳交当从子夏乎从子张乎曰朝廷之上从子夏乡党之间从子张张南华宫詹侍直干清门有旨宣召而南华已归上以诗责之云传宣学士为吟诗勤政临轩未退时试问羔羊三首内可曾此际许委蛇命依韵和呈聊当自讼南华遵旨和进上喜赐以克食南华又进谢恩诗有温语更欣天一笑翻教赐汝得便宜之句古来君臣唱和如虞廷赓歌周室巷阿尚已三代后如汉武帝唐太宗元宗宋仁宗皆有赓扬之辞然皆君唱臣和从未有臣作诗而君和者干隆七年庶子张南华鹏翀奏进经史蒙召对赐御书鹏翀以所画春林淡霭图进呈并题六诗于上末用头字韵云珍秘瑯函特许求他年拟结赐书楼天公定遣云霞护长有龙光在上头上用韵赐和六首以君而俯和臣诗从古帝王未有此冲然若谷者也是日赐松花石砚上有御制铭以静为用是以永年八字上天纵多能鹏翀诗才敏捷每日宣召至再至三词馆诸臣艳称奇遇一日又以所画日长山静便面进呈上题云彷彿前生是葛三画禅潇洒擅江南大痴更擅坡仙笔勍敌江山两不惭盖以东坡许之其宠异如此干隆十九年琉球国中山王尚穆遣陪臣毛元翼蔡宏谋等上表请封二十一年五月初七日上遣侍读全魁中允周煌往封六月二十二日渡海舟泊姑米山候风忽飓风大作经三昼夜接封大夫郑秉和请易小舟登岸暂避使者以诏敕在舟不从二十四日风愈暴四股椗索十余一齐皆断柁走龙骨触礁而折底穿入水是既昏黑兼大雷雨帆叶厨棚吹落殆尽倏见神火飞向桅木焚招风旗而坠又海面一灯浮来若烟雾笼罩状于是众悉唿曰天后遣救至矣须臾船身直趋向岸一礁石透入船腹不动亦不沉因令解杉板小舟下水捧诏节陆续登岸同舟二百余人举庆更生皆云皇上洪福所庇舟到姑米港谒庙行香献愿大能成四字扁额其对联云神为德其盛乎唿吸回天登彼岸臣何力之有也忠诚若水证平生以答神贶方颠播时使者虔告天后若默佑平安当为神乞请封号并于册封之年明颁谕祭至是具奏请加封谕祭上命部议部查天后亦称海神康熙十九年敕封海神天妃为孚国庇民妙灵昭应宏仁普济天妃二十年福建提臣万正色以天后着灵具奏诏封妙灵昭应仁慈天后五十九年检讨海宝册封奏请春秋致祭干隆二年闽督奏称守备陈元美在洋遇风祷天后获安奉旨加封福佑群生四字今应如所奏奉旨加诚感咸护四字并书明封号即于怡山院天后宫举行祭事干隆丙辰为高宗登极首科馆选多至六十七人名臣如蔡相国新曹尚书秀先秦尚书蕙田金总宪德瑛仲总宪永檀鹤总督年钟总督音皆出其中可谓盛矣会稽傅玉笥王露康熙乙未翰林归田四十年以着述自娱年逾八旬尚能挥翰干隆初年上眷注旧臣恩加宫允儒林荣之江宁燕子矶宏济寺僧默默于干隆辛未年恭迎圣驾上问其年奏云一百二岁上笑曰和尚还有二十年寿随赐紫衣默默谢恩而出干隆二十年乙亥竟圆寂矣方信天语之成谶谢侍郎道承尝引疾乞休以养母人问何不奏终养而奏病耶曰为人子养可也闻终字便伤心耳其忆母诗云儿来前自尧经今凡几年儿可记自尧经今凡几帝儿时应对稍逡巡母怒变色旋喝嗔陈箧逊志学人责稽古胡不如妇人吁嗟母言在耳儿颜犹泚安得我母常嗔儿常泚于今劝学无闻矣读此诗而不劝于孝励于学者非人情矣陈句山兆仑雍正庚戌进士干隆初荐举入翰林官至顺天府尹生平和易近人人有才美爱不去口有以诗文请质者备极奖借故人乐亲之书法兰亭取意简远梁侍讲同书云本朝不以书名而书必传者陈文简公元龙及句山先生两人而已齐次风召南雍正己酉副贡干隆初荐举入翰林官至礼部侍郎少颖敏读书十行俱下目光炯炯能瞩一二十里尝登杭州凤凰山视隔江西兴渡人皆历历可辨应征北上谒某邑宰留宿署中见架上有异书八册借观竟夕天明还之主人讶其阅之速询之则一一成诵矣为阁学时高宗得古镜于宁古塔未详款式问朝臣莫有对者齐引证书史罗列具奏天颜大悦谓左右曰是不愧博学鸿词矣沈文悫公德潜尝因奏言天台石樑之奇高宗询及齐对曰荒山硗确不足以劳圣驾人讶其率易然可见其伉直也后因上书房退直归马惊坠地破脑目睛眩转神魂飞越蒙古医生以牛脑实之即用生牛皮冒首使真气聚而不泄且遍体椎扑使十二经脉复具本初三百六十五骨节各还部位三日而知痛五日而知饥不三月而能起立然生平所读书不能记忆只字前后如两人云回文诗诗家以为小道罕有为之者如张月槎汉秋夜一首云烟深卧阁草凝愁冷梦惊回几树秋悬壁四山云上下隔帘一水月沉浮翩翩影落飞鸿雁皎皎光寒静斗牛前路客归萤点点边城夜火似星流字字熨贴巧合自然岂复庸手所能为仁和钱相人琦应丁巳会试公车将发友人吴某治酒饯行至则不见酒餚而主人有愧色怪而诘之曰寒家素有狐仙今日已治具忽被摄去奈何钱戏曰主人惜费而托故于狐耶吴窘甚邀客往厨下验之爨火未熄毛血之属尚存而肴核全失钱大唿曰我有一言奉问此去若能登第狐仙还我酒餚否则竟请全啖之我亦无颜相扰矣言毕出未久吴笑而至曰恭喜今科必中酒餚已还在案矣欢饮而罢是科吴果成进士陈学士大仑初入学时年十九偶病剧梦紫衣僧自称元圭大师握其手曰汝背我到人间盍归来乎陈未及答僧笑曰且住且住汝尚有琼林一杯酒瀛台一碗羹吃了再来未迟屈其指曰此别又须十七年也言毕而去陈惊醒病遂瘥己未成进士入翰林官至侍读学士三十六岁秋痢不休因忆前梦十七年之期笑谓家人曰大师未来或又改期亦未可知一日早起焚香沐浴索朝衣冠着之曰吾师已来吾去矣跏趺而逝新建裘文达公曰修为编修时两典江南乡试两典浙江乡试一典湖北乡试旋奉命视巴里坤军务赐御用冠服以宠其行归朝奏对称旨遂命在军机处行走洊历六卿兼司撰所述作文以欧阳文忠公为宗常游滁州得文忠画像乞上题之文达书仿张即之上以内藏即之书华严经残本命补书人莫能辨尝奉命往河南山东江南经理河渠当是时河南水溢数郡所被灾州县甚多文达疏水之达于淮者四枝流六十有三民得永远宁居所治克副圣虑而直隶如永定大通等处孰宜提堰孰宜疏濬以达诸海凡上指授方略悉以属之无不允协尝治某水时有田夫突至舆前如欲有言者左右呵止之文达唿与语竟得地势高下之宜久而无患其虚衷博採类如此年六十二卒前一日语家人曰我本江宁燕子矶河神今将复位汝等扶榇还江西必过彼可求签于关帝庙如系上上第三签则知我仍为水神否则或有谴谪不能复位矣家人闻之疑信参半有老仆独信之曰公为王太夫人所生太夫人本籍江宁渡江时曾求子于燕子矶水神夜梦袍笏者来曰与汝佳儿逾年生公后以公之丧归至燕子矶如其言卜于关帝庙果得第三签遂立木主于旁两江总督尹文端公继善为立石作诗纪其事尹文端公爱才如命总督两江时有王主簿发桂派令管理省城行宫王有句云愧我衙官无一事宫门持帚扫闲花公大器重之又解秀才中发谒见鲍雅堂在座适十四公子庆宝至前鲍问年几何曰十四岁鲍戏出对云十四世兄年十四解应声曰三千弟子路三千公即聘解为西席长洲沈宗伯德潜以名诸生久困场屋干隆元年荐举鸿博召试不售归戊午己未联捷入词垣年已六十余矣壬戌散馆试殿上日未昳黄门卷帘上出赐诸臣问谁是沈德潜沈跪奏臣是也上曰文成乎对曰未也上曰汝江南老名士而亦迟迟耶翌日授编修六月引见奏对毕上曰沈德潜系老名士命和消夏十咏余愿和者亦和于内阁分给笔札赐饮及饼饵瓜果自午至未成诗六章有旨嘉奖赐文纱越葛旋升中允少詹事典湖北乡试归召入上书房再迁礼部侍郎乞假省墓诏赠其先人如其宫并赠诗褒之云清朝旧名士吴下老诗翁向每诵新句犹然见古风同官皆谨依此二十字为韵仿贺知章还四明例赠行假满还京典戊辰会试次年请告归里上命恭校御制诗集毕乃行上赋诗以赐覆命加尚书衔在籍食俸时嘉兴钱司寇陈群亦予告在籍食俸上称两诗翁文臣之荣无出其右钱文端公典庚午江西乡试写榜吏陈巨儒须鬓如雪求公手书以为荣自陈年七十手写文武三十二榜矣公赠诗云桂籍凭伊腕力传白头从事地行仙自言作吏中书省曾侍朱衣四十年十月复写武榜解首则其孙腾蛟也名初唱掀髯一笑笔堕于地中丞喜极索彭方伯家屏赠诗时蒋苕生士铨在幕府代作一绝云榜头题处笑开眉七十年来鬓若丝官烛两行人第一夜阑回忆抱孙时第十一卷干隆九年重修翰林院落成十月二十七日圣驾临幸送两掌院大学士入署御书匾额二曰稽古论思曰集贤清秘赐宴赋诗以唐张说丽正书院诗东壁图书府五律四十字为韵御制东字音字韵敕诸臣各分一字是日与宴者一百六十余人燕次中和清乐奏玉署延英之曲令伶人演唐沈佺期宋之问昆明赋诗故事更仿柏梁体联句召至御前赐酒者大学士而下十三人上谕大学士掌院诸大臣曰政治当崇实政为学当务躬行勿专尚文词我君臣所宜共勉燕毕复拜御集文绮彩笺之赐并赐古今图书集成一部贮院中是日上御清秘堂小憩复得七律一章亦宣示诸臣翰林院宴毕驾幸贡院周览号舍轸劳士子辛勤御制七律四章勒石至公堂自古帝王未有之盛举也干隆十四年十一月初二日奉上谕圣贤之学行本也文末也而文之中经术其根柢也词章枝叶也翰林以文学侍从近年来因朕每试诗赋颇致力于文章而求沉酣六籍含英咀华究经术之阃奥者不少概见岂笃志正学者鲜欤抑有其人而未之闻欤夫穷经不如敦行然知务本则于躬行为近崇尚经术良有关于世道人心有若故侍郎蔡闻之宗人府府丞任启运研穷经术敦仆可嘉近者侍郎沈德潜学有本源虽未可遽目为通儒收明经致用之效而视獭祭为工翦彩为丽者迥不侔矣今海宇昇平学士大夫举得精研本业穷年矻矻宗仰儒先者当不乏人奈何令终老牖下而词苑中寡经术士也大学士九卿外督抚其公举所知不拘进士举人诸生以及退休闲废人员能潜心经学者慎重遴访务择老成敦厚纯朴淹通之士以应精选嗣内外所保举四十九人十六年谕大学士九卿再行虚公核实确举以闻如果众所共信即不必考试于是公同会核得陈祖范吴鼎梁钖玙顾栋高等四人上谕既众论佥同其平日研穷经义必见之着述朕将亲览之以观实学在京送内阁进呈在外行督抚取不必另行缮录致需时日启剿袭赝鼎之弊于是吴鼎进象数集说一部集说附录一部易问一部春秋传选义一部易堂问目一部考律绪言一部梁钖玙进易经揆一一部吏部带领引见奉旨俱以国子监司业用各赏纱一匹召对勤政殿上曰你们以经学保举朕所以用你们去教人但穷经不在口耳须要躬行实践方能教人寻将进士陈祖范顾栋高俱授司业职衔鹤山梁兆榜干隆庚午辛未联捷场前梦神人告曰汝三甲二十八名也及殿试榜发竟得三甲第八名上以二甲人数过多命将二十卷分置三甲于是仍为三甲二十八名始信数由前定也秦涧泉大士干隆壬申状元散馆前求签于正阳门关帝庙有静来常把此心扪之句疑己有隐慝而神儆之云然时自讼终不解也及试钦定赋题松柏有心以题为韵第四段忘却心字本韵阅卷大臣俱未检及上指出笑曰状元有无心之赋主司无有眼之人始悟神已先示之矣卢学士文弨有张迁碑拓手甚工涧泉爱而乞之卢不与一日乘卢外出入其书舍攫取而去卢归知之追至其室仍夺还未半月秦暴亡卢往奠毕袖中出此碑哭曰早知君将永诀我当时何苦如许吝耶今耿耿于心特来补过取帖向灵前焚之颇有延陵挂剑之风干隆己未新进士朝考题赋得因风想玉珂袁简斋枚有句云声疑来禁苑人似隔天河诸总裁以语涉不庄将摈之尹文端公力争曰此人肯用心思必年少有才者特未解应制体裁耳此庶吉士之所以必需教习也倘进呈时上有驳问我当独奏于是群议始息简斋馆选后乞假归娶朝士赠诗甚多毗陵程文恭公景伊一绝云金灯花下沸笙歌宝帐流香散绮罗此日黄姑逢织女漫言人似隔天河盖戏之也费云轩元龙干隆丙辰进士知四川绵州时有恶棍为地方害费廉得其罪状杖毙之阅三日复活后殴其母母持一坛来控曰此逆子藏魂坛也先将生魂炼藏此坛内官用刑乃血肉之躯以久炼魂治新伤体三日即平复如故求先毁其坛散其魂庶逆子可除如其言果毙杖下传言晋杀秦谍七日而苏此种事自古有之然邪不胜正况又逆伦天壤间岂容枭獍漏网哉阳湖蒋太史麟昌干隆己未进士馆选时年甫十九生时其祖梦异僧担十三经至其门俄而长孙生故小名僧寿及长自梦一僧画麒麟一幅与之故名麟昌二十五岁卒卒后三日其孤甫三岁牵帷见其父僧衣冠端坐其中人以为戒律僧托轮回者然生平又痛诋佛法不可解也连江胡给谏鹏南巡视中城一日闻姊病往视之姊已昏迷闻胡至耸然起曰弟来省我甚善然弟宜速归胡不肯姊起用手推之家人不解其故胡既去姊语家人曰我方死去押差将我送至城隍庙路遇一役曰旧城隍升去新城隍将到任汝且暂候问新城隍何人即鹏南也我惊醒不意鹏南恰坐我牀上故劝令回家汝等可往探之如其言觇胡则已沐浴朝服而逝矣史文靖公馆课庶常出春日即事题管水初一清诗中有一联云雨三点雨逢寒食廿四番风到杏花文靖叹赏拔置第一时人以管杏花唿之杭州有负贩者目不识丁而酷好度曲与人言往往五七言连属若歌谣然人笑之而已其母死哭曰叫一声哭一声儿的声音娘惯听如何娘不应一字一泪出于至诚真天籁也储宗丞麟趾庚辰奉命祭告岳渎宿邮亭一夕灯花散彩倏忽变现喷烟高二三尺有风雾回旋唿家人聚观共相诧异戒勿动比寝梦仙人五六辈招至一所上书赤云冈三字唿储为云麾使者诸仙列坐联句有称海上神翁者首唱曰莲炬今宵散瑞芝次至五松丈人续曰群仙佳会飘吟髭又次至东方青童曰春风欲换扬柳枝旁一女仙曰此云麾过凌河句也奈何窃之相与一笑忽灯花如爆竹声储惊醒亦无他异尹文端公总督江南时年才三十人唿为小尹海宁杨次也守知康熙庚辰进士以道员候补南河年七十矣文端知为老名士所以奖慰之者甚厚杨喜自指其鬓曰蒙公盛意惜守知老矣夕阳无限好只是近黄昏文端应声曰不然岂不闻天意怜幽草人间重晚晴乎杨骇然出语人曰不谓小尹少年科甲竟能吐属清新若此干隆八年十月十六日上自盛京还道入榆关登澄海楼望海雪霁千峰波明万顷天容海色洵属奇观时张文敏公照梁文庄公诗正侍从因奉命联句凡字画涉水部者概不用仿欧阳咏雪禁体也十九年秋上自吉林至盛京恭谒三陵礼成旋跸以十月二日入关再登澄海楼距癸亥前游週一纪矣星霜亟易风景犹新爰举成例命汪由敦刘纶用禁体叠前韵既畅登临并志岁月洵昇平佳话也庄滋圃有恭干隆己未第一甲第一名进士历官至吏部尚书协办大学士官浙江巡抚时干隆二十七年圣驾三次南巡过嘉兴侍上游鸳鸯湖登烟雨楼楼中旧有钱陈群书赵孟頫耕织图诗屏并敬书御制镈钟特磬二铭于壁上指陈群所书以问有恭奏言臣目近视实不能见上大笑随召有恭联句用石鼎体自来上联句皆召扈从诸臣未有独命大吏者真异数也罗江李石亭化楠干隆壬戌进士为浙江余姚令民有犯窃者讯系初次即喟然曰此良民也为饥寒所迫坐无业故蹈此耳捐俸钱构屋三十椽令居其中募城中技能之师假官钱为资本授以所业业成其师具保状领出习其业以餬口终身不再犯化莠为良之法莫妙于此人性本善谅哉钱稼轩维城干隆乙丑四月梦见天榜状元为金溪李建中己为探花及榜发钱竟为状元李乃在二甲三十名谓梦为无据耶何以姓名巧合谓梦为有真耶不应前后颠倒岂临期亦有更换耶王司农际华年十七入钱唐学偶游湖鸣寺梦影堂老僧以线香五十四枝与之曰汝乃我弟子也官刑名后当来归后中干隆乙丑探花由编修累官至户部尚书兼署刑部寿五十四而终长洲蒋时庵元益雍正己酉科乡试人头场之日其祖母顾太夫人梦天门开一星冠羽衣人自日中出手持黄纸一卷冉冉而下自言我斗府真人也太夫人笃信二氏亟拜之因问我孙乡试有名否真人不答展手中黄纸示之乃第一名蒋元益六字及榜发报至乃中九十五名方讶名次之不符所梦至干隆乃丑竟中会元始知前所梦见者会试榜也相去十六年早经注定耶与稼轩事又适相反矣李尚书宏总督南河尝有句云过颡应知因搏致彻桑须及未阴时二语隐括治河要指凡从事河工者当有味斯言漳浦蔡相国新干隆丙辰传胪改庶吉士累官至礼部尚书大学士年八十予告上优崇故旧御书盛世耆英四字以赐之初公以康熙己丑年十二月初五日生有日者推之曰福星也位极人臣寿享大耋已而果验干隆九年舒少司马赫德上废科目疏其略云科举凭文而取案格而官已非良法况积弊已深侥倖日众古人询事考言其所言者即其居官所当为之职事也今之时文徒空言而不适于用此其不足以得人者一墨卷房行辗转抄袭肤辞诡说蔓衍支离以为苟可以取科第而止此其不足以得人者二士子各占一经每经拟题多者不过百余少者仅止数十古人毕生活之而不足今则数月为之而有余此其不足以得人者三表判可以预拟而得答策就题敷衍无所发明此其不足以得人者四且人材之盛衰必于心术之邪正今之侥倖求售者弊端百出探本清源应将考试条款改移而更张之别思所以遴拔真才实学之道云云奉旨饬议时鄂文端公为首相力持议驳云谨按取士之法三代以上出于学汉以后出于郡县吏魏晋以来出于九品中正隋唐至今出于科举科举之法每代不同而自明至今则皆出于时文三代尚矣汉法近古而终不能复古自汉以后累代变法不一而及其既也莫不有弊九品中正之弊毁誉出于一人之口至于贤愚不辨阀阅相高刘毅所云下品无高门上品无寒士者是也科举之弊诗赋则只尚浮华而全无实用明经则专事记诵而文义不通唐赵匡举所谡习非所用用非所习当官少称职吏者是也时文之弊则今舒赫德所陈奏是也圣人不能使立法之无弊在乎因时而补救之苏轼有言观人之道在于知人知人之道在于责实盖能责实则虽由今之道而振作鼓舞人才自可奋兴若专务循名则虽高言复古而法立弊生于造士终无所益今舒赫德所谓时文经义以及表判策论皆为空言剿袭而无所用者此正不责实之过耳夫凡宣之于口笔之于书者皆空言也何独今之时文为然且夫时文取士自明至今殆四百年人在其弊而守之不变者非不欲变诚以变之而未有良法美意以善其后且就此而责其实则亦未尝不适于实用而未可一概訾毁也盖时文所论皆孔孟之绪余精微之奥旨未有不深明书理而得称为佳文者今徒见世之腐烂抄袭以为无用不知明之大家如王鏊唐顺之瞿景淳薛应旂等以及国初诸名人皆寝食经书冥搜幽讨殚智毕精殆于圣贤之义理心领神会融洽贯通然后参之经史子集以发其光华范之规矩准绳以密其法律而后乃称为文虽曰小技而文武干济英伟特达之才未尝不出于其中至于奸邪之人迂懦之士本于性成虽不工文亦不能免未可以为时艺咎若今之抄袭腐烂乃是积久生弊不思力挽末流之失而转咎作法之凉不已过乎即经义表判策论等苟求其实亦岂易副经文虽与四书并重而积习相沿慢忽既久士子不肯专心肄习诚有如舒赫德所云数月为之而有余者今若着令为甲非工不录则服习讲求为益匪浅表判策论皆加核实则必淹洽乎词章而后可以为表通晓乎律令而后可以为判必有论古之识断古之才而后可以为论必通达古今明习时务而后可以为策凡此诸科内可以见其本原之学外可以验其经济之才何一不切于土人之实用何一不见之于施为乎必变今之法行古之制则将治宫室养游士百里之内置官立师狱讼听于是军旅谋于是又将简不率教者屏之远方终身不齿毋乃徒为纷扰而不可行又况人心不古上以实求下以名应兴孝则必有割股庐墓以邀名者矣兴廉则必有恶衣菲食弊车羸马以饰节者矣相率为伪其弊尤繁甚至借此虚名以干进取及乎莅官之后尽反所为至庸人之不若此尤近日所举孝廉方正中所可指数又何益乎若乃无大更改而仍不过求之语言文字之间则论策今所见行表者赋颂之流是诗赋亦未尝尽废至于口问经义背诵疏文如古所为帖括者则又仅可以资诵习而于文义多致面墙其余若三传科史科名法书学算崇文宏文生等或驳杂芜纷或偏长曲枝尤不足以崇圣学而励真才矣则莫若惩循名之失求责实之效由今之道振作补救之为得也我皇上洞见取士源流所降谕旨纤悉毕照司文衡职课士者果能实心仰体力除积习杜绝侥倖将见数年之后士皆束身诗礼之中潜心体用之学文风日盛真才日出矣然此亦特就文学而言耳至于人之贤愚能否有非文字所能决定者故立法取士不过如是而治乱盛衰初不由此无俟更张定制为也舒赫德所奏应毋庸议奏上奉旨依议科目之不废者文端之力也齐次风少宗伯目力过人尝消夏万松山中见云起处必牵一缕如丝系于峰颠踪迹之获石数枚有文印之成书画形后积聚渐多因以作谱用东坡石鼓韵题长歌纪之一时名流咸属和焉干隆甲戌科首题唐棣之华至未之思也场中文有用肠一日而九回句者上以言孔孟言不应袭用汉书语先是命方苞选录四书文颁行至是命再颁礼部顺天府外帘存贮俾试官知衡文正鹄并严重磨勘以下科为始磨勘试卷俱于卷面填写衔名以向来磨勘俱视为具文是以特派大臣详加校阅除试帖初添可稍宽至制艺既经人彀不应复有疵谬也二十四年秦司寇蕙田进呈磨勘顺天等省试卷上阅顺天第四名边向禧文有饮君心于江海之语上云揆其命意不过如饮和食德常言而芜鄙杂凑遂至不成文义此岂字句小疵虽不宜以一语摈弃亦何至滥厕前茅着将该士子及主考官交部随义边向禧罚停会试五科主考官夺俸并谕嗣后定议叙议处例有原勘京堂等官全未磨出经覆勘大臣指出者交部严议有原勘出一二经大臣覆勘尚多挂漏者亦交部议有能悉心检阅秉公举出覆勘无遗者交部议叙于是乎磨勘始严而场层之文斤斤绳墨矣蒋编修士铨修南昌府志夜梦一伟丈夫来见兜牟戎服叉手不揖自批其颈曰吾头岂白斲者蒋惊醒知有冤抑查旧志有段将军乃史阁部麾下副将死于扬州者新志并无其人亟为载入忠义传中南康谢蕴山启昆知扬州府时修葺明史阁部祠墓毕梦阁部来见因问为公修葺祠墓公知之否曰知之此守士者之责也然要非俗吏所能为问己官阶曰不患无位患所以立问将来有子否曰与其有子而名灭不如无子而名存因问公祠中尚少一联应作何语曰一代兴亡归气数千秋庙貌傍江山谢为书丹泐石今存祠内嘉定秦簪园大成干隆己卯举于乡断弦续娶婚夕新妇悲啼不止问之曰妾幼许邻村李氏子父母嫌贫逼休改嫁窃念身更二姓名节有乖是以痛耳秦闻之悚然曰何不早言几成吾过乃趋避外舍命仆召李李至语之故且曰今夕良辰可于敝庐合卺所有奁资举以相赠李感激涕零莫知所对三朝后夫妇叩谢而去癸未会试秦中第三名殿试前梦至文昌宫适关帝至问今岁状元何人文昌以某对忽见一妇人跪帝前云某为我夫弟夫死后某凌虐备至忧郁致死文昌曰此人短行安可大魁为期已近谁可易者命吏查后科状元何人吏捧册呈阅文昌曰秦大成本以孝行该中丙茂状元查伊又有还妻一事擢早三年亦为允协帝曰然秦遂寤是科竟大魁天下历代帝后图像向贮内库干隆十四年命工重加装潢移藏于南薰殿自太皞伏羲氏而下为轴者六十有八为册者七为卷者三先圣先贤图册五详定位置次第甲乙岁以盛夏曝而庋之扃钥惟谨又明诸帝玉册向贮工部外库今附藏殿之西室仰见我国家优礼先朝随在尽其诚敬如此干隆癸酉科江西分宜县知县天门陈大经分校乡闱入帘前一夕梦迎天榜鼓乐甚盛送一匾额至其家书曰三元及第己而本房取中工人内三人为乐平胡羽尧翘元大庾戴筤圃第元南昌彭芸楣元瑞后皆登进士第所谓三元及第也胡官至光禄寺卿戴官至太仆寺卿彭官至协办大学士干隆壬申会试榜发后恩命落第举子年逾耄耋者给与职衔当涂徐位山文靖年逾九十钦赐翰林院检讨着有山河两戒考禹贡会笺皇极经世考管城硕记又尝以之乎者也矣焉哉七字冠首为七言长句十章奇才赡思为前人所未有其仲子应枢博求故实逐句为训亦佳士也向例礼部会试榜发后呈进会试登科录内俱有恭进皇太后及皇后各一本等语干隆二十八年奉上谕此系沿袭具文非事关典礼者可比况我朝官闱肃穆不惟一切政务从不与闻即寻常细事亦无丝毫干预似此相沿相套徒费抄写自应停止以后着为令梁阶平国治父官刑部司狱向诣狱者司狱官辄有所索梁独屏不受督狱卒洁蠲惟谨一切可以方便者多方调护之二十年如一日擢刑部主事卒后阶平大魁天下官至大学士人谓阴德所致第十二卷康熙间特恩开千叟宴自王大臣以及士庶年六十以上者皆预干隆间高宗复举行旷典与宴人数视昔加倍年九十以上者召至御前侍食天颜和煦恩赉优隆一时杖朝而出感颂皇仁欢腾闾巷又干隆四十八年普宴宗室于干清宫自王贝勒至四品顶戴者一千三百八人有事不与宴者五百六十九人各赐如意朝珠文玩绮帛银两有差国家养老亲亲至意实为旷古所未有干隆三十八年二月命开四库馆校定永乐大典访购天下奇书着各省督抚探访汇集上于朝仍命翰林注明月日俟呈乙览办竣后乃给还本家领回书进时派总裁总纂等官办理书成钦定为四库全书此汉唐以来未有之盛举也于时在朝诸臣及各省绅士纷纷奏进惟鲍士恭马裕范懋柱汪启淑四家多至六七百种上嘉之赐内府古今图书集成一部其朝臣黄叔贤励守谦纪昀绅士周厚堉蒋曾莹吴玉墀孙仰曾汪汝瑮等各进呈一百种以上赐内府初印佩文韵府各一部昌乐阎怀庭循观少颖敏读书过目不忘年十八举于乡其学一以程朱为宗而孝行尤笃少而孤及长每承祭哀慕累日其父母墓卑湿值霪雨众水交汇每夏秋之交天将雨辄不食绕墓哭以是致羸疾后行营乞假卜吉兆而迁焉后登干隆己丑进士官吏部主事滋阳半真谷运震雍正癸丑进士干隆初荐举博学鸿词廷试未取后官陕西秦安平番等县有政声尝与人书云仆为县官有三字曰俭简检而己俭者薄于自奉量入为出所谓以约失之者鲜此不亏空不婪赃之本也简者令繁则民难遵体亢则下难近一切反之母苛碎母拘执母听陋例母信俗讳仪从可减则减之案牍可省则省之检者天有理人有情吏部有处分上司有考课豪强将吾伺奸吏将吾欺入一钱乙诸简将毋纳贿施一杖榜诸册将毋滥刑此捡字诀也后年五十三无疾而殁殁之前数日屡梦游金碧楼台醒语家人曰吾将寻吾好梦设不醒慎勿惊果唾去岂慧业文人赴玉楼之召耶抑醇儒循吏殁而为神耶未可知也纳兰慎斋峻德诗格幽秀尝寓盘山天城寺与水月庵僧然西以诗往还系于小犬之项云相望一峰隔相唿恐不闻寄诗凭小犬好去度深云僧答诗有昔有鸿传信今凭犬寄书之句盖不知陆机黄耳千岁宝掌白犬故事也但犬寄诗则古所未有可为廖融添一诗奴金匮梅里黄氏女年十九归同里吴希言三年生一子甫三月希言与其子相继殁姑以哭子及孙亦殁翁名德星故疏旷不善治生黄哭慰之尽卖嫁时衣以供甘旨且买妾进焉翁怜其诚许之妾入门五月甫有身而翁又死黄仰天唿曰吴氏之祀斩矣天若闵子志夺子算而畀吴氏以男也可既而妾果举子不三月妾复去帷黄自抱翁子于怀哺以糜啼则以乳就之时黄已丧儿两载乳绝潼矣无何乳忽至遂终乳之人谓黄氏一女子于翁为忠为孝丁夫为节于翁子为慈其行卓有可传者观于绝乳复生不可谓非诚之所感也崑山曹孝子起凤父子文贾于蜀岁寄金银归俄而耗绝孝子年十六遇蜀客云其父已死然弗知死所孝子大恸将往求父骨贫不能行长洲潘君为缙赠以百金遂就道陆行由豫入秦至蜀南抵滇界西达金川书牒于背逢人辄哭诉所由久之无知者金尽反成都乞于乡人之为客者合助之又得数十金孝子大哭曰此行不得父骨金无由再致吾亦不复生还矣乃祷于诸葛武侯祠神示令东向行失道七日无人踪及酉阳积雪盈尺足趼不能前踣土穴中两日有士人项生许生过之郡鸦绕穴而呜异之见僵尸气微属视背牒诧曰孝子孝子掖以归灌之苏问故止宿进酒肉孝子弗食曰不见父棺不食此矣其夕梦经荒原一老父与数人坐林中见孝子至抚掌大笑语曰月边古蕉中鹿两壬申可食肉觉而志之遂辞去两人留之不可偕送之行数里不忍别忽经荒原如梦所见白杨下有棺累然孝子心动泣不止两人问故语之梦两人曰有微人胡姓者居此日久相距不远盍往询之从之见胡生良久曰噫信颇记十年前乡人曹姓客死殡于是以所遗牙牌纳棺中其殆是乎然非自诸官莫验也遂引诉之酉阳巡检白州牧饬里长察诸棺多有主名而一棺独无启棺见骨孝子渍血验之没骨棺有牙牌文曰蕉鹿孝子曰是矣月边古胡也蕉下鹿牌也何疑乎遂抚棺大哭收骨行项生许生为设祭祭毕以馂肉食孝子曰向子之不食肉者以未见父棺耳今则既见矣忆与子遇十穴中日在壬申今六十有一日又值壬申梦尽验矣岂非天哉孝子再拜谢两人交餽之赆遂负骨归过洞庭湖风作两日不得渡同舟者疑之且大索孝子恐祷于洞庭君风立止既归葬其父庐墓以终干隆四十九年卒寿七十二长洲庄太守学和作曹孝子纪略李眉山锴正黄旗汉军人官笔帖式少司寇辉祖之子祖国索额图之婿也家世贵显而性耽清寂偕其配隐居盘山鹿青峰下号鹿青山人又号焦明子喜行无人径尝历溪谷中犯雨雪遇蛇虎不顾也岁一至教郡留一二日辄归人罕见其面时谓有静癖诗文古奥峭削自辟门径视世之以笃花为国妆以红粟为法物者超然远矣丙辰词科之征有祖父以己未鸿博起家而其后人复膺荐辟者三人秀水朱竹垞检讨孙稻孙华亭王文恭公孙祖庚宣城施愚山侍读孙念曾两世俱应大科之召亦盛事也西人测算之法本于周髀自中士失其传西人改易名目以衍其术世遂奉为绝学余姚邵子政昂霄通中西之术推测布算细析豪芒手制仪象西人见者咸服其精巧着有万青楼图编十六卷专论天文算数之术分十有四目皆援引汉晋以来天官家言及欧逻巴之说颇为精密归安沈东甫炳震世居竹墩为东南望族东甫少时即淬厉于学为诸生有声屡困场屋遂谢举子业专攻古学于经史子集多丹黄钩纂考订博辨而新旧唐书合钞二百六十卷尤生平注力积十数年而成丙辰应召试不遇归后钱香树司寇以唐书合钞奏闻奉旨付词馆採取刊刻颁布天下时东甫已殁可谓郁于生前荣于身后者矣绵州李雨村调元干隆癸未进士改庶吉士至丙戌春同年崇庆何希颜明礼计偕入都抵寓甫一日即梦见李端坐堂上然烛翻书书中所载隐约皆官爵姓氏煌煌大书旁若有神护持之者意此中秘书非人间有也已而李散馆改吏部主事始悟何梦中所见乃铨部官册耳仪征张孝女巧姑父曰天相病痹不能起立两兄佣他所孝女独与父居干隆九年正月十八夜比邻不戒于火火延及门孝女狂号负父出未及门而仆与父俱死年甫十四明日出其尸灰烬中犹肩承父尸握父手弗释邑人建石幢书孝女死父状志其处谨录之以俟採风者长清曾孝女衍纶宗圣裔也父尚增以庶吉士出为知县累迁知郴州衍纶年十一从父于官母病痿不能起衍纶侍汤药凡四载不少休衍纶惫甚一夕母谓衍纶暂假寐命老妪秉烛侍帏侧火然及帏老妪突出唿救衍纶突火入抱母号父自外闻之趋至亟唿救者挟衍纶出衍纶啮其手至骨挟者痛释手衍纶大唿曰速救夫人夫人出我乃出已复突火入而烟幕牀救者不得入遂与母俱烬既灭火衍纶身覆母挛结不可解此干隆二十三年十二月乙亥事也巡抚闻于朝得旌如制郴人为祠祀焉干隆二十九年苏州乐桥有李氏子每晨鬻菜于道得钱以养母一日拾遗金一封归而遗其母发之内题四十五两母骇而却之曰汝一窭人计力所得日不过百钱分也今什伯之不祥且彼遗金者或别有主遭鞭责死矣促持至其所遗金者适至语以故还之其人得金立驰去市人怪其弗谢也聒之令分金酬卖菜者其人不肯诡曰矛金固五十两彼已匿其五又何酬焉市人大哗有司过而讯之佯怒卖菜者鞭之五而发金指其题谓遗金者曰汝金故五十两今题四十五两非汝金矣以授卖菜者曰汝妄得吾鞭以是偿汝且而母所谓不祥者验矣促持去一市称快宣城汤鹏千伟康熙二十九年领乡荐至干隆初始得选江宁教谕年已七旬天真烂漫若童子然夏月葛衣摇扇与群儿嬉或上树扑枣童子环啖之汤曰盍留苦败者偿老子劳耶其风趣如此时学舍穿漏每大雨汤辄持伞坐承熘下白发淋漓客骇问之则蹙然曰大成殿未修先圣露居某敢即安乎绅士闻之肃然未几争相营构宫墙焕然干隆四十三年夏刘文正公为东阁大学士早朝至东华门在肩舆中端坐而逝鼻垂五箸长尺余户部尚书额驸福公隆安奏闻高宗震悼辍朝即日圣驾亲至东直门阳邸临其丧时文正子墉官江西按察使未归上抚其孙慰之诸大臣劝上回跸上哭至干清门流涕谓军机大臣曰朕失一股肱矣可想见圣主贤臣明良契合之盛干隆三十一年吴县张酉峰书勋以举人就挑得知县行捧檄出都矣及会榜发获隽廷对竟得大魁以知县中状元奇遇也相传是年酉峰公车未发时资斧无措商于至戚某翁翁故盛德然力无以应吴中有所谓七贤会者每人各出金若干以六赤置盎中覆而三摇之彩胜者先收金而后称息以偿数月一举遍七人而止翁有会已两举尚未得彩是月值会期私念若得之可百金足以济张用矣然得失未能逆料也届期因伪为疾而约同会五人饮于其家酒半将卜彩令老妪传语曰主人畏风卧帏中可延客至卧榻前夺彩乎客曰诺传筹至翁名遽唿持盎入帏中客静听三响毕持盎出帏外揭视之六子皆赤皆大笑曰得彩得彩勿药有喜矣客既散翁蹙然曰余生平不作欺人事今为张孝廉计不得已出此可愧耳盖翁预置琼畟与盎各两先列上彩色样易以示客计在必得也已而笑谓所卜之彩究竟何色揭盎试观亦六子皆赤是年张捷南宫人谓文星所照神或助之若某翁之不惮自污以济人急其高谊不可及也钱塘王文庄公际华干隆乙丑一甲第三人及第通籍三十一年蒙恩赏福字二十四幅乙未冬重加装潢悬赐第之东颜曰二十四福堂太常寺署中有蝴蝶黄色大如茶碗吏人欲见之唿曰老道则飞至掌中有欲害之心则飞去相传自明嘉靖至今三百年物也干隆戊申冬高宗斋宿郊坛询太常寺卿乃以盒盛进有御制太常仙蝶诗命仍送归寺内米万钟得异石于大房束牲载书以告甬东薛冈见之复代石报米书二书当时传诵以为韵事此石弃置良乡县多年干隆间命运至昆明湖之乐寿堂赐名青芝岫有御制诗当日委诸榛莽一旦托足蓬瀛士之愿致青云者观此可以兴矣赣州邓慕濂元昌为诸生有声年二十五得宋五子书读之遂屏弃举子业一以理学为归慕濂有长兄瞽而顽大小事必禀而后行后母性琐刻每怒慕濂必长跪请罪得解乃已后母弟早夭弟妇有子请于慕濂曰感伯之德愿留守待儿之有立也慕濂泣拜之自是遂不入处室挟其子与弟之子寝于堂课督之慕濂有田在城南秋熟视获挟小学书坐城隅见贫人子拾秉穗者招之曰来汝母然近吾吾教汝读书能背诵者量谷与汝群儿争昵就之慕濂始则使识字既使讽章句既以俚语譬晓之群儿踊跃受教既卒获群儿嗥曰获卒先生且归奈何有泣者自是每秋获群儿辄就学焉城南人无少长智愚皆曰我邓先生见有衣冠问邓先生者则曰是我先生客耶渴则进饮饥则进食市井人见慕濂过必起立如弟子之敬师长然十室之邑必有忠信此其验矣长洲沈立方执中邑诸生屡试不售年五十余弃举子业循览儒先传注旁通内典久之有省题其室曰心太平居作太平吟四首以恬淡虚无分属焉其一曰国太平境无虎家太平人安堵身太平扬蹈舞心太平去城府艺砚田逃税户抱遗经唾尘腐山水缘月三五蝴蝶梦日卓午四海大胥乐土三万场毕吏部子孙鲁笃斯祜天甚普人何苦其二曰国太平烟无堠家太平蔬满囿身太平随左右心太平泯声臭一瓢饮安且富五柳风入宽袖繁华梦牛马走锦绣林严霜帚醉山水不在酒淡荡友对清昼疏松奏长眉寿石可漱居何陋其三曰国太平圣神代家太平高曾在身太平退藏会心太平绝瑕类一炷香无晨晦半轮月空罣碍几点烟渺泰岱想非非梦环珮耳到顺通天载原出崃放宇内云可栽镜相对纷藻绘休滓秽其四曰国太平巍荡天家太平宁谧边身太平无事仙心太平不二禅仰碧落识太元俯混茫忘鱼筌浮云去何处牵清虚来自在眠绘声手不在川忘言诗不着篇浮沤幻月轮圆看转旋识几先颇有康节行窝伊川击壤之乐吴县周景曾圣与每以尽伦为穷理之实尝榜其室曰学吃亏寻快活长洲何沤山灴邑诸生常佩一囊一筴途中见字纸粒米必拾取之家贫课徒自给而性好放生有余辄济亲友人以穷孟尝目之晚耽禅悦八旬外犹健饭日行五六十里不知疲时高宗诏钖老榜官沤山年例应得检讨人劝之试曰吾福相薄骤邀恩赐恐生灾患耳嘉庆初奉诏举孝廉方正当道将以沤山名应征辞曰扪心自问字字负疚何敢冒为且不就老科而就制科更折福矣年九十有七无疾而终长洲余仲林萧客与汪竹香元亮周定生琳以道义文章相切劘所着五经钩沉彭大司马彩以进呈奉旨入四库全书儒林重之崑山张潜文予焯早岁有至行父疾刲臂肉和药以进父殁终身孺慕弗衰性好施出私财为族人亲戚营葬不计数漆工祁天章者年四十贫不能娶张与金劝令娶祁诺受金去明日过祁察其容甚戚诘之不肯告询其邻曰是以金归而道遗张反其金如前往语之曰尔有遗乎曰否如是者三张曰尔欺我出金袖中曰此非尔遗乎祁大喜以为诚然张又尝遇卖菜佣失百钱忿欲死张唿至家令家人平菜而阴纳钱菜甲中钱堕地张佯惊曰尔钱乃在用是家中落而施不衰人唿之曰张善人江州崔进士念陵需次京师聘某姓女鸾媖为妾崔故贫士归家省亲不能俱载寄媖于其母家母强售之于千户某媖求死不得入门展拜即唿千户为父而诉以故千户义之不夺其志仍以归崔人颂千户之高义而媖之急智亦不可及也靖逆侯张仁宗之配高夫人诗才清绝张侯家财数百万以好客喜施不二十年而罄薨逝后其子谦袭职贫不能支门户太夫人示以藏镪处所发之得三十万赖以资用盖侯在时太夫人已逆料之而预为地也其识力有过于丈夫者岂复寻常闺阁中所能知六安夏秀才宝传少任侠出雅雨卢公之门卢谪戌僮仆无肯从者夏奋然往居三年卢蒙赐镮始与俱归厚赠以报之不受人以此高之干隆庚子科以年过八十钦赐举人杭州吴修撰鸿视学湖南壬午科典试者为嘉定钱竹汀大昕韩城王伟人杰三公皆衡文巨眼也诸生出闱后各以闱卷呈吴吴所最赏者丁甡丁正心张德安石鸿翥陈圣清五人曰此五卷失一吾此后不复论文矣榜发之日吴使人走探俄而钞榜来自第六名至末仅有陈圣清一人吴旁皇莫释未几五魁报至则四生已各冠其经矣吴大喜一时省下传为佳话干隆五十二年贵筑李尚书世杰督蜀令民沿城皆植芙蓉垂柳今皆合抱花时烂若云锦人比之召伯甘棠云往在成都见三异人其一曰卖回子系西域回鹘人童颜鹤发类有道之士住礼拜寺冬夏不设茵席以小石子堆一炕夜则兀坐日则闲游街市出言玄奥人莫能晓餽以食有受有不受其一曰徐疯子语音类秦人疥癣满身行乞于市夜则栖身东洞子门途见所弃死猫鼠则携回烧之供飧病者向索药徐随手拾土石与之服无不立愈其一曰笑和尚终日不言见人惟一味憨笑喜吸烟向人索之其人必多吉利事故人争与之转有固却者居宝光寺寺僧恶其懒故迟其饭或未明即食及举箸笑和尚辄在邻有张裁缝者讶其非常人俟其出游必瞷之一日笑和尚忽谓张曰尔寒暑无间俟吾六载必有所欲但吾性懒不耐为人师有徐瞷疯者道行高堪为尔师我当送尔至彼即偕往适徐爇火炙死鼠饮白醅遥见之责笑和尚曰尔不耐为人师又何苦拉别人乎言讫大笑时朔风正劲城门外寒气更甚笑和尚与徐皆赤足露顶将及三鼓徐脱身上破衲与张曰服之可御寒张披之奇暖而香后徐张与笑和尚同日不见惟卖回子至今尚存长白那兰长海父为镇安将军以恩荫宜得官引疾不赴补爱易水之雷溪筑室居之自号雷溪居士吟讽不辍尝袭裘弔所亲丧见其贫不能办即解裘与之归中途见异书亟欲买之又解其衷衣以质焉由是得寒疾伏枕夷然李眉山尝赠诗云二月轻寒拥鹿皮人间独有马卿痴夜来灶底无烟火自咏梅花绝调诗可想见其人矣奉天于紫亭宗瑛为襄勤公之孙干隆甲戌进士改庶吉士历官至御史性简淡不趋荣利所在扫地焚香似韦左司之为人诗笔沖淡亦酷似左司着有来鹤堂集胡恪靖公宝臬世居徽州父官松江府教授遂家焉生公之夕教授公寓居王文成公祠梦文成手一金轴曰五十年后烦送吾乡干隆十六年恭扈圣驾南巡至会稽御祭王文成命公赍金軕读祝堂下方知前梦之征也恪靖公未遇时赴礼部试有友人托其代赍文书投部者为奴子误事致愆期其人不得与试公知之曰吾累吾友不得入闱吾安忍独试遂不入闱寻考授中书历官巡抚第十三卷干隆三十六年皇太后八旬万寿赐三班九老宴游香山次日命画工艾启蒙绘图文职九老显亲王衍璜恒亲王崇志大学士刘统勋协办大学士官保吏部尚书托庸户部尚书素尔讷刑部尚书杨廷璋刑部侍郎吴绍诗工部侍郎三和武职九老都统四格曹瑞散秩大臣国多欢甘都副都统伊崧阿萨哈岱李生辉富僧阿色瑞察致仕九老刑部尚书衔钱陈群内大臣福禄礼部尚书陈德华兵部侍郎彭启丰礼部侍郎衔邹一桂副都御史吕炽内阁学士陆宗楷詹事府詹事陈浩国子监司业衔王世芳此国家崇禧之旷典亦山灵未有之奇遭也干隆十三年九月上御集凤轩集侍卫于大西门楼校射上亲发二十矢中十九矢有集凤轩纪事诗勒石齐召南大西门观御射恭纪诗云瞳昽初日照西山百尺楼开紫翠间御苑经寒欣草浅秋风讲武值农闲虎熊的画君臣鹄鸿鹭墀分左右班何幸此时叨侍从大弓亲睹至尊弯侍臣如堵并唿嵩巧力分明不可同容节中和天子射弛张高下圣人弓曾闻作赋夸双免更说题词数六熊何似我皇能百中闲临矍相教群工御园十种蒲桃一伏地公领孙二伏地黑蒲桃三伏地玛瑙蒲桃四哈密公领孙五琐琐蒲桃六哈密绿蒲桃七哈密红蒲桃八哈密黑蒲桃九哈密白蒲桃十马乳蒲桃翰苑诸臣时蒙恩赐恭纪诗甚多不及备录康熙中钦定古今图书集成一万卷凡三十二典曰干象典岁功典历法典庶征典坤舆典职方典山川典边裔典皇极典宫闱典官常典家范典交谊典氏族典人事典闺媛典艺术典神异典禽虫典草木典经籍典学行典文学典字学典选举典铨衡典食货典礼仪典乐律典戎政典祥刑典考工典每典复分门类共六千一百九部计书五百二十函又目录二函年久铜字残缺过半干隆三十八年易以木字印四库书应刊样本赐名聚珍板有御制诗干隆三十八年奉旨特开四库全书馆翰林院为办理处武英殿为缮写处自殿板馆书外诏征天下遗书共一万三千七百二十五种旧存明代永乐大典残缺几半命词臣分类纂出整书八十五种散片二百八十四种分存书存目二项纂辑提要以该一书大旨按期轮进书之佳者皆蒙御制题词以冠简首其四部条目与前代稍异经部十类曰易曰书曰诗曰礼曰春秋曰乐曰孝经曰四书曰总经解曰小学易类别卜筮入子部术数礼类别历代仪注入史部故事乐类别宫调丝竹谱小学类别八法俱入子部艺术史部十五类曰正史曰编年曰诏令奏议曰别史曰杂史曰传记曰史钞曰载记曰故事曰时令曰地理曰职官曰政书曰目录曰史评杂史类别琐碎记录入子部小说杂家子部十四类曰儒家曰兵家曰法家曰农家曰医家曰天文算法曰术数曰艺术曰谱录曰杂家曰类书曰小说曰释家曰道家集部五类曰楚词曰别集曰总集曰诗文评曰词曲其编录叙次遵奉谕旨经首易注史首史记子首老子集依时代而圣祖世宗皇上御制集冠于本朝集首每库缮写四分仿浙江范氏天一阁式建文渊文源文津文溯四阁贮之并有御制记又择其精醇为荟要计全书三之一缮写二分一藏大内一藏圆明园凡编录十三年竣事四库共存书三千四百六十种计七万五千八百五十四卷辑简明目录以便稽览底本仍贮翰林院内此古今来未有之大观也干隆甲子御制贡院诗有从今不薄读书人言孔孟言大是难之句一时士林传诵为之感泣张南华鹏翀和诗云添得青袍多少泪百年雨露万年心盖纪实也干隆二年命易盖国子监大成殿屋瓦改用黄瓦干隆三十年钦颁礼器牺尊一雷纹壶一子爵一内言卣一康侯鼎一明簋一雷纹觚一召仲簠一素洗一牺首罍一皆周时法物命陈设殿庭干隆五十年建辟雍宫于国子监集贤门内宫四面出向周以环池有桥四前有碑亭二是年二月上丁高宗亲行释奠临雍讲学举行盛典有御制国学新建辟雍圜水工成碑记御制上丁释奠后临新建辟雍讲学诗四首御制三老五更说皆勒石诸臣皆有圣主临雍礼成恭纪诗干隆九年诏编内廷秘笈为天禄琳瑯干隆四十年重为补缉以经史子集为纲以宋金元明刊版朝代为次其一书而载数本用遂初堂书目例详其题跋姓名收藏印记兼用铁网珊瑚例至各冠御题品评甲乙则自来册府储藏未闻斯盛矣袭封简亲王德沛贝子福存之子应袭封镇国将军让与从子而己托疾入山读书世宗朝召见问所欲曰愿得侧身孔庙分特豚之餽世宗重之授兵部侍郎高宗登极迁湖广总督调任江南寻内擢尚书袭封简亲王常诣成均讲大学桥门俯听者千余人皆悦服助教河间王仲颖之锐前曰犹未尽王请益曰自天子以至于庶人一节圣经毕矣其本乱以下数语乃重申之以见吾儒所以异于二氏之义王欣然揖谢贤王之虚己好学从可想见矣崑山朱以载厚章天资超绝五官并用尝于座间手录孝子传而令二人左右隅坐各操纸笔口授令书一成骈体序文一成长律已而各书竟合座传观诗文俱工所录孝子传精楷无一讹字真奇才也着有多师集丹徒余文圻京工诗植品沈归愚宗伯与订车笠交伯乡魏念廷观察爱其诗欲令往见文圻曰往役义也以诗为羔雁非礼也卒不往以布衣终着有江干诗钞元和蒋震牧曾荦有至性父子宣病肢体卷曲中夜含泪拊摩跪中庭吁天求代风露所侵得湿气病又迎医至数百里外触炎暑犯霜雪如是者数载竟以瘵疾卒士林以其少年死孝咸惋惜焉钱唐诸生徐尔炽之配汪氏年二十二归于徐事舅姑以孝闻甫七月而夫卒汪誓欲殉雉经者再绳辄中断将自刭小婢瞷知之以告舅姑亟救之时汪已孕四五月矣舅姑谕以宗祀为重乃泣受命阅五月遗嗣维康生及长躬亲课读维康有声庠序娶妇蓝氏七年甫有娠而维康遘疾蓝祷于神请以身代剜臂肉以和药卒罔效蓝绝粒欲死姑从容谕之曰余延未亡之命以至于今为遗嗣故也汝归我家七年未生子今复有娠若男也则徐氏血食又绵延矣语未竟妇姑皆哭失声逾三月而生子承恩家益落蓝养姑训子衣食膏火之资尽给于十指间因积劳成疾汪六十六岁卒守节四十四年蓝五十八岁卒守节三十年承恩既成立白于有司请旌如例杭人至今称徐氏两世遗腹不绝如线实有天幸传曰明德之后必有达人吾知其嗣之必昌矣会稽吴鉴南璜征士朴存之子也少负诗名力学不倦干隆庚辰成进士榜下授主事改官四川重庆府通判殉木果木之难箧中有黄琢山房集令家人怀之脱出曰我死弗令此诗失其同年友毕制府沅为序而刻之汜水县东南四十里有山名曰五云高绝千寻形势嶣峣与三峰兰若东西相峙中忽耸起关一邑旺气上有古清凉观汜水人士或读书其中每见白云入户因名五云观有浮屠九级不知建自何代明宣德中有雷姓者利其砖毁之以为观中阶基其中得石径尺泐曰逢雷必破土人神之至今以塔山名绝顶有泉曰野狐窦水从石罅出不溢不涸宛转层崖怪石间亦水之奇者干隆癸未挑贾鲁河查探水源得之始纂入县志打箭炉在成都西南九百二十里相传蜀汉诸葛武侯南征遣偏将郭达造箭于此山嵴有郭达庙极着灵应土人敬奉维虔天文分野并鬼之域为中华之极西西域之极东天时多寒少暑层峦峻岭峭壁悬崖中隔鱼通河形势险峻本朝添设军粮厅分驻炉城专司夷务兼理五台粮运明正土司甲克木参同驻于此辖十二锅庄约束新附土司干隆丙午敕建惠远庙于城西山麓金碧辉映光照山谷番民所居碉楼亦极宏壮炉定桥在飞越岭西南六诏孔道桥跨两山间沪水经其下不施梁柱熔铁鍊为桥每炼重二千四百斤长二十四丈有奇阔六丈以九炼为桥身四炼为护栏栏穿小炼如字形略铺薄板以济行人每板离尺许满则恐为狂风鼓荡两岸埋铁柱四横木以绾铁鍊每柱镌炼柱斤重每柱重四万八千斤天全州有王姓者世业锻能悬炉于炼鼓鞲施锤名曰飞火遇有损坏辄召令兴修他姓不能办也巴塘沃野千里水泉环绕日丽风和豁人心目物产类中土西行十里有河曰竹巴龙即金沙江之上游北通孔宣土司南与滇之丽江接壤有土司二以辖番众前明授以宣抚司敕秩二品长曰阿什错副曰阿什滚曾随嘉勇公福渡台征林爽文屡立战功干隆丙午台湾平论功入奏赐奇勇巴图鲁名号以宠荣之临阵用鸟枪能及远二百步内击人无不中者捷如猿猱所向披靡夷民慑服暇则邀汉官大贾至寨宴饮度曲恂恂儒雅不类夷产西藏古曰乌斯藏即唐古忒前藏名曰佈达拉距京师万里乃坤维极远之地天文入井三十度四时观北斗祇见其半南极出地十六度唐高宗以宗女文成公主妻其国王始封为海西郡王康熙五十九年平定西藏敕封康济鼐为贝勒阿尔布为贝子隆布鼐为公颇罗鼐以军功叠邀恩命封至郡王领藏事子孙世袭焉干隆十五年谋逆伏诛藏王之爵遂除高宗以其地赐达赖喇吗管辖以后藏属班禅额尔德尼佛管辖国人酷信佛法自改封后颇称宁谧班禅住扎什伦布距前藏一千余里干隆四十五年入觐高宗纯皇帝赐四体字玉册玉印五十九年仍还扎什伦布驻钖其地与廓尔喀接壤故贸易多西洋货物行使银钱每枚重一钱五分面铸干隆藏宝四字五十八年奏准在藏议局鼓铸赐名宝藏局由四川总督派员往董其事干隆四十一年奉敕撰胜朝殉节诸臣录十二卷凡三千六百余人分专谥通谥祠祀三等人各录其事迹为传仰见圣人之心大公至正视天下之善如一不以异代而岐视也干隆四十三年奉敕撰西清研谱二十四卷凡陶之属六卷石之属十五卷共研二百为图四百六十有四附录三卷则今松花紫金驼基红丝倣制澄泥诸品共研四十有一为图百有八每研皆正背二图亦间及侧面凡御题及诸家铭识一一钩摹精好自有研谱以来无如此之全备干隆丁未庶常散馆钦定赋题太液池人字柳赋以题为韵谨按人字柳在太液池干隆间风吹一枝着地本株倾欹欲倒命以折枝撑拄既而成活与本株作人字形因以名之有御制赋并诗伏读御制句云借问人称谁氏依稀彭泽先生可想见此柳之风致矣陶南村辍耕录载黑玉酒瓮玉有白章随其形刻为鱼兽出没波涛之状其大可贮酒三十余石径四尺五寸高二尺围圆一丈五尺至元二年告成敕置广寒殿由元迄明至本明垂四百年此瓮委弃人间久矣干隆十年重进于朝奉敕建石亭于承光殿之南以贮之御制玉瓮歌镌于瓮内内廷翰林恭和诗甚多秀水郑吞松虎文诗云天启圣瑞玉瓮出惟圣克受昭声歌臣愚未睹法宫宝伏读睿藻心为摹瓮文三尺容五石随形凹凸浮圆荷刻画类铸鼎象物长风蹴踏万里波腥涎怪雾走蛟蜃呀呷睒瞲腾鼋鼍阳冰不冶阴火间怪变灭没吞江河伊谁铲削运鬼斧或巨灵掌吴刚柯吾思此玉当在璞块然万古藏嵯峨百灵孕合胚太极润及草木辉岩阿原为圣役剖凿出宛转人世袭臼窠那知德薄不能有供玩耳目羞媕婀如延津剑泗水鼎神物终化理不讹于时恭承陛下圣万方献瑞声猗那八无遗贤物鲜弃希世宝肯终烟萝熊熊龙气光烛夜乃迹而得归搜罗转敕内府输朽贯千金易致驷马驮陈之广殿重图训奠如金瓯无倾颇龙翔凤翥发天唱四十八人鸣相和呜唿隐见会有遇委弃道院岁已多冬菹实腹泥没足学士凭弔资吟哦拂拭偶及光万国经天不掩同羲娥甄幽拔隐寄深慨谁其会者空摩挲异物且贵况奇士努力盛世无蹉跎此诗奉敕镌勒石亭楹柱长白祥药圃鼐干隆丙戌进士由工部主事累官至布政使尝作酒帘诗云送客船停枫叶岸寻春人指杏花楼都下盛传戏唿之曰祥酒帘满洲烈妇希光吏部尚书协办大学士永贵之媳员外郎伊嵩阿之宝也夫病割股以疗不验矢以死从因女弱无依恐贻舅姑累苦守十年女嫁之次日赋七言律诗二章见志自缢死翁录其诗奏上悯之特予旌遗稿多有可採铁尚书保选入熙朝雅颂集中凡二十首其烈妇叹二首为大学士舒文襄子妇栋鄂乐作盖自伤同志也长洲黄协周林事亲至孝母病祷于北斗愿以身代积四十九日方假寐忽闻异香幡幢蔽空下中拥神人如世所肖斗母状唿其名曰尔诚孝柰尔母数尽何黄搏颡哀求神曰怜尔孝心当延尔母数旬寿尔已而果然长洲林煜奇蕃钟少孤嗜学年十八补诸生干隆戊子举于乡性恺悌族人有亲死不能敛者与之钱为具棺木同年生死遗寡妻贫且病贷金周之交友以急告者倾囊与之不足则出所藏卷轴使质钱为用久而不归亦未尝往索也与人同行人指所识妓门曰吾故人家也牵之入见粉黛者觉其绐辄引去或招饮于舟酒半唿妓至则辞以溲登岸脱归其任恤狷洁如此后谒选得教谕年三十九卒长子衍潮敦行力学如其父甫得一衿遽婴瘵疾以卒年仅二十六天之所以待端人者顾若是耶吴县顾童子年九岁遘母病且殆药不效童子窘从邻家赁剃发刀归止户外爇火煮汤持刀割肱肉投铛中会母唿汤倾盏中以进母饮之病良已童上袖间血漉漉出恬然无所苦母病起童子创亦合上海曹御史鸿书为之记赵云松翼未第时其戚张某为女鬼所祟医祷罔效赵往省之坐其榻上张恍惚闻小语曰赵探花至矣姑避之及赵出祟如故张家苦求赵补被宿其处旬日颇安赵归家祟大作而张竟不起赵登干隆辛巳一甲三名官至迤西道吴县诸生陈和叔黄中少通敏长于史学深究前代治乱往复所由以达于当世之务发为文磊落不可控制干隆丙辰应博学鸿词科廷试未取客游燕齐豫楚闽浙间时高宗纯皇帝登极之初中外大臣仰承圣意延致天下豪俊虚衷谘访和叔故善海宁陈相国因上书论用人理财治兵三大事其条用人之目有十曰分科取人曰慎择举主曰重名节曰辨邪正曰加俸曰汰冗员曰宽法网曰核名实曰惩贪曰酌道里以铨选条理财之目有六曰定旂制曰权钱币曰兴西北水利曰轻征榷曰减漕粟曰定盐政条治兵之目有六曰谨边防曰严海禁曰练士兵曰修军器曰简帅臣曰加月饷相国韪其言会诏求骨鲠质朴之士相国欲举之和叔辞已而倦游归里下帷着书成宋史藁一百七十卷又着新唐书刊误国朝谥法考殿阁部院年表督抚年表十余卷诗文集四卷贫不能付梓年五十九卒不能治丧具亲友以金赙者妻张固却之曰奈何以贫故伤夫子义遂粥居以葬其展氏之风欤第十四卷干隆十六年三月初十日奉上谕朕时巡至杭州禹陵在望缅惟平成之德万世永赖皇祖圣祖仁皇帝曾亲祀焉爰东渡浙江涉会稽式遵皇祖旧典躬荐馨于宇下厥有姒氏子姓世居陵侧应世予八品官奉祀该督抚择其有品行者一人充之以昭崇德报功之至意钦此钦遵由阁部移咨督抚行据司府县结报详题请将姒恒甸世袭八品官奉祀等因到部具题奉旨准行干隆二十二年二月二十八日奉上谕朕昨至浙江省城礼部未奏请遣祭已故大学士徐本询其故则以未入贤良祠例不致祭为对徐本历事两朝宣力多年勤慎懋着即如前者过常州时已故巡抚潘思榘礼部尚犹奏请徐本视潘思榘为何如耶朕巡幸所经郡县名臣旧辅皆即致祭乃国家念旧酬功之典该部自当慎重办理何得胶柱鼓瑟乃尔徐本着入本省贤良祠并着该部奏请遗官致祭钦此仰见国家眷念旧臣有加无已之至意凡在臣工宜如何感激奋兴耶干隆十六年圣驾南巡进治河方略之生员俞堉赏缎一匹貂皮二张大荷包一对进诗赋之吴楷顾于观姜抡元王世球于尧臣各赏缎一匹大荷包一对其余王新铭等十五人各赏大荷包一对原任太仆寺卿张映辰编修梁启心各赏缎一匹貂皮二张续进诗赋之魏近思等二十名各赏缎一匹荷包一对严长明等五十二名各赏荷包一对二十二年圣驾南巡进献诗赋书画人员进一册者赏缎一匹进二册者赏缎二匹其进万寿生生图之罗学旦进苏诗补注之查开各赏缎四匹二十七年圣驾南巡进献诗册之胡绍鼎李宗袁王诚吴灿英各赏大荷包一对小荷包二个进献黄山图之员外郎许荫材进献龙井见闻录之举人汪孟鋗各赏缎二区进献画册之临生朱方蔼童生吕师说言世永各赏缎一匹进献唐诗之李清馥赏缎二匹三十年圣驾南巡进献诗赋之汤世昌等三十人各赏缎一匹承办金山墨刻之程堂姚思康各赏缎二匹江广达赏貂皮四张大小荷包各一对以上俱见南巡盛典后自庚子至甲辰銮辂经临行庆施惠不胜殚述干隆二十七年李鹤峰因培督学江苏按试淮郡方唱名时地忽震西风大作辕门外旗竿被风刮入云中不知所往时河湖盛涨水与高家堰平西风加劲淮扬危在顷刻河督以下各官面色如土方恐怖间忽转东风天低若盖见有黑龙在云中修尾下垂湖水上吸一炊许逻兵来报消水三尺众心大安与试诸生欢声雷动石埭县教谕沈公目击其事纪文达公昀中干隆丁卯顺天解元二场表题拟干隆十一年上特召宗室廷臣分日赐宴瀛台赋诗联句赏花钓鱼赐赉有差群臣谢表纪作高华典贵进呈御览其词曰伏以皇慈雾洽雅叶夫酒醴笙簧圣渥天浮道契夫赓歌扬拜秋深桂苑蓼萧沾浓露之华日丽缯峰葵藿依太阳之照集公姓公族以式燕玉牒生光合大臣小臣以分荣冰衔动色灵槎八月真同海客之游广乐九成似返钧天之梦屏藩有庆簪组腾欢臣等诚惶诚恐稽首顿首上言窃惟世道昇平着太和于有象朝廷清暇敷恺乐以无疆鼓吹休明必有咏歌之作润色鸿业爰申燕乐之文故象协凤梧志卷阿之雅会兴传鱼藻留镐邑之遗风鹿鸣以下共六诗君歌臣答白华而后为一什谊美恩明天王燕则诸侯毛司仪夙传其职掌正歌备而太师告礼经亦着为典章在先王皆具有明征及后世乃别名曲宴柏梁台上藩封以迨于郎官葡萄宫中宰执兼随以学士五王共宴花萼楼头三等分评曲江亭畔咸亨之会二王同太子俱从丽正之筵两相暨礼官咸在情契荆枝之句兴庆移銮诗吟花柳之天乐游置酒莫不燕衎于暇豫用以祝颂夫太平然而大陵享神归藏既诞洞庭张乐庄叟尤夸汾水新词不入西山之录瑶池旧事浪传汲冢之书虽有其文盖无足道至于宁哥喷帝黄幡绰于以解嘲婉儿评诗宋之问斗其警句牙光帽小汝阳旋舞以簪花飞白书成常侍登牀而乞字每嫌轻薄岂曰风流未有沐浴深仁醉以酒而饱以德昭宣盛典礼同节而乐同和如今日者也兹盖伏遇皇帝陛下虹璧当阳龙图启运泽洽四表薰风入舜帝之琴德讫八荒瑞露浮高辛之瓮云生牖松生栋无为宰万化之原乐为御德为车有道识一人之庆固已民康物阜不殊华胥之游远乂迩安宛似春台之乐九年耕而三年食世登含哺鼓腹之天十日雨而五日风人识位育中和之化史官载笔于玉署频登大有之书天颜有喜于瑶阶爰下推恩之典用相交于上下务兼备夫情文乃移法驾之清尘焚香洒酒聿举趯陂之高会鼓瑟吹笙乘泰运者百三年再行旷礼过中秋者十二日先及懿亲或庆衍于螽斯或派分于麟趾文昭武穆尽周家子姓之班东平河间皆汉室宗盟之望昔年故事曾裁桐叶以分圭此际遭逢更叶棣化以待宴未央二十万之赐方此未多唐皇十六字之荣觉其尚陋迢乎翼日遂及群臣落望后之仙蓂尚余两叶问重阳之瑞菊尚隔十朝则有辅弼依垣列三台以拱极卿士惟月分九道以从星鹓鸾集藜阁之英鳌峰日晓犭解鹿映柏台之绣乌署霜寒官司盐梅俱陪嘉会班联槐棘咸预清行职尽清华郑鲜之未容启事人兼风宪李栖筠亦得从游仪肃冠裳列分左右时乃仙车九九降来五色云中玉佩双双随过百花桥上参差贝殿疑浮弱水之三千隐见珠楼似见崑崙之十二沧洲晓气化为宫阙之形阊阖秋风吹入金银之树舟浮太液惊黄鹄以翻飞帐启昆明凌石鲸而问渡指天河之牛女路接银潢搴秋水之芙蓉域开香国寻芳曲径惹花气于露中垂钓清波起潜鳞于荷下檀林瑶草似开金谷之郁芬桂饵翠纶喜看银盘之拨剌大官赐膳图云刻雷之尊光禄传餐渍桂酿花之酒青龙布席白虎执壶四溟作杯五岳为豆琳瑯法曲舜韶奏而凤凰仪浑穆元音轩乐张而鸟兽骇红牙碧管飞逸韵以干云羽衣霓裳惊仙游之入月莫不神飞色舞共酌太和咸觉心旷神怡同餐元气遂乃集枚马唿应刘歌咏清平揄扬盛美天章首焕落一串之骊珠御笔高标扛百斛之龙鼎葛天浩唱不推羲绳以前丛云奥词漫道娲簧而后因之句成七字仿汉事以联吟人赋五言分唐诗而探韵宫鸣商应俱协和声璧合璋分细裁丽制歌叶八伯盈廷依纠缦之华颂出九如联袂上冈陵之祝当此扬言以拜手弥增嘉慰于宸衷鸳绮七襄抽仙丝于香草鸾笺十色分妙制于桃花织天女之金梭名高蜀郡砑吴都之银粉价压胶东玉井波寒濯瓜桃于悬圃铁舡渡远分莲藕于华山带去归鞍香拂青丝之笼传来中使光摇赤玉之盘皆得携出人间争识来从天上西苑赐游之佳话曾何足云北门侍宴之恩荣无能过此笑贞观丰年之庆筵启丙辰陋开元麦秋之登樽移端午千秋旷礼万古奇逢洵哉游豫之风允矣泰交之象臣等才同樗栎器谢栋樑藻有愧于掞天赋未堪以掷地滥列金章之宠叨分玉局之班簪白笔而莫效涓埃侍黄门而多惭献替六鳌双凤知点窜之难工九几五筵属遭逢之有幸得与鹿苹之会弥增凫藻之思伏愿化洽郅隆治超皇古无逸而乃可以逸常轸夫康功田功已安而益求其安每惕夫一日二日抚池台之胜概则思灵囿之子来对鱼鸟之亲人则思姒王之咸若观九族之燕笑则思自亲睦以至平章顾千官之肃雍则思正朝廷以及邦国赏花而念贡花之非礼勿信其小忠垂饵而知食饵之不情务察其大伪供来芳馔莫忘东作之耕人捧出霜绡当廑西江之浣女乐谐韶灌致戒夫琴瑟之专诗被管弦务亲夫风雅之正则宫为君商为臣角为民征为事羽为物音有五而协气长调肃时雨乂时旸哲时燠谋时寒圣时风畴次八而休征咸应银绳玉检不数夫七十二君玉烛金瓯永固于百千万世矣臣等无任瞻天仰圣激切屏营之至谨奉表称谢以闻按文达公其时年甫弱冠场屋中乃有此赡丽之文洵不愧一代作手蔡葛山相国奉敕校四库全书时其幼孙误吞铁钉医家以朴硝等药攻之不下奄奄就毙适校至苏沈良方见有误吞铁物方云剥新炭皮为末调粥三碗与食其铁自下依方试之果炭屑裹铁钉而出乃知方技杂书俱有用处苏沈者苏东坡沈存中也宋人集其所论为此书云曹来殷仁虎由召试中书登干隆辛巳进士在京师时昼寝梦一伟丈夫来拜自称黄昆圃偕至一处宫殿巍然中有尊神面正方着本朝衣冠请曹入见曰吾三人皆翰林衙门官只行后辈礼不行僚属礼坐定目曹曰卿十一岁时行一大好事上帝知之故特召卿到此受职卿可即来曹茫然不记幼所行何事惟力陈家寒子幼不愿来尊神意不怿向黄曰再劝掖之语毕而入黄笑谓曹曰翰林衙门甚苦何恋恋不肯来耶曹又哀求至再黄曰我姑为卿说情或者可免但卿以后逢火日不可出门慎无忘也曹唯唯因问尊神何人曰张京江相国问此间何地曰天曹都察院曹惊醒后每出门必避火日虽庆弔亦不往数年后渐不记忆干隆三十三年腊月二十三日严舍人长明邀曹至程太史晋芳家作诗会俗以此日礼灶遂以为题席间酒数巡曹伏案睡去摇之不醒客大惊疑诗中有侮灶神语故神示之谴乃群向灶神礼拜祈请至三鼓曹始苏自言恍惚出门如行泥沙中身不知所泊亦了无恐怖忽见黑袍神迎面拦阻去路因送之归次日取时宪书阅之二十三日乃火日也曹后官至侍读学士卒无他异干隆甲寅四川解元黄多益场前梦人示以题为益者三友章因改名应之榜发果得榜首干隆三十年高宗纯皇帝巡幸江浙训导王世芳接驾时年一百七岁奉旨赏给匾额并赏缎二匹三十六年入都恭祝皇太后万寿时世芳年一百十三岁赐翰林院侍讲衔还乡与第三子同行白发飘萧背转伛偻不似乃翁之矍铄问其年曰八十五岁又干隆辛未圣驾南巡有湖南汤老人来接驾年一百四十岁上赐扁额云古稀再度皆熙朝人瑞也无钖王晋川会汾干隆丁巳翰林官至吏部侍郎家故贫刻厉读书馆选后犹键户下帷勤读无间人以为难癸亥御试翰詹第一一岁三迁洊陟卿贰立朝蹇蹇有古大臣风上方倚重将畀中枢会京察自陈举侍讲学士齐召南自代推贤让能朝野重之南丰李恭毅公湖干隆己未进士由知县累官至广东巡抚时番禺茭塘湾为盗薮出没数百人劫掠官民无数大吏不敢问恭毅下车即硒访得实商之巴总督延三委汪臬使新广州李知府天培率兵千余人捕之四面设伏夜半鼓噪而入直捣直巢巢名老鼠山三面临海其贼首梁亚香闻风即率其丑类拒捕官兵踊跃争先擒其贼百余人亚香见势不敌即遁至海边扳倒枯树掷之海中腾身抱树而逃汪命善泅者驾小舟追至海中擒之奏闻上嘉之命严鞫其党匝月狱成共审得首从一百八十人所劫数百案磔于市令铸大铁猫于老鼠山以镇之盗风始息粤人为之歌曰广东真乐土来了李巡抚圣眷正隆而积劳成疾遂卒于官敛时见其面目手足作黄金色光耀照人亦一奇也刘文定公为相时王司寇述庵以公事诣邸第商酌时夜半天寒甚公唿三公子具酒脯而厨传已空仅得白枣数枚以侑酒公自愧其陋然俭德如此不可及也丙辰征士武林桑▉甫之父文侯家贫性至孝父病膈医者云须羊脂和粥以为饵文侯每日侵晨市脂煮粥以供父父殁文侯抱铛以哭若孺子然里人为绘抱铛图作诗纪其事万光泰一首最悲切云羊脂数合米一掬病父在牀惟啖粥父能啖粥子亦甘粒米胜于五鼎肉升屋臯某无归魂束薪断火铛寡恩牀前唿父铛畔哭抱铛三日铛犹温呜唿恨身不作铛中米临殁犹能进一匕谓铛不闻铛有耳高邮夏醴谷之蓉雍正癸丑进士由教谕膺荐举入翰林典试闽中督学粤东于治经外示以古文之学两省文风因此蒸蒸日上星轺所至综所见闻系诸篇什着有駪征集归田后仍日事丹铅手不释卷耆德盛名学者以为矜式会稽周学士长发雍正甲辰进士改庶吉士散馆以知县用寻改教职干隆初由荐举重入祠馆奉命祭告嵩华江淮吴山等处乞假省母恩赐内缎丰貂令归为母寿极儒臣之荣华亭王厉斋祖庚为相国文恭公长孙幼颖异公爱其类己且生同甲故名曰祖庚字曰生同雍正丙午丁未联捷榜下选山西闻喜县调兴县岁旱申请开仓平粜不待报即令民赴仓买谷民赖以安干隆丙辰荐举应召试不售寻奉旨纂修经史出知隰州卓荐升顺德府调保定府恭逢圣驾巡幸及秋狝木兰诸大典屡荷召见奏对悉称在任八年卓荐者再然终以未得入词馆为歉两子绍曾显曾皆膺馆选而意终不乐亦见文人结习未忘也山阴胡雉威天游两中副榜干隆丙辰荐举召试因持服未与次年补试又以污卷见遗居京师馆任宗伯兰枝第晨夕商榷读书未尝挟一刺以干公卿公卿慕其名者欲一见而不可得每广座作文落纸辄数千言见者嗟服骈体文得唐燕许二公之遗会一统志成当进御鄂文端张文和两相国属齐检讨召南作表齐推稚威文端欲招之卒不至其任气不肯下人如是桐城张文和公七十寿辰高宗赐对联云潞国晚年犹矍铄吕端大事不煳涂常州陈文恭公薨赐对联云执笏无惭真宰相盖棺还是老书生钱唐梁文庄公乞假养亲赐诗云翻祝还朝晚卿家庆更深天语之肫挚如此知明良之契合深矣吴县陶部郎筱之妾李氏年二十四而寡抚所生子望潜甫弥月教养成人为之授室媳陈氏有娠六月而望潜又殁时陈氏年甫十七痛不欲生勉从姑命以待生男延宗祀也已而举一女孀姑恐伤寡媳心亟请于族党公议以犹子绪澧为嗣又十年而李氏卒计守节二十九年陈氏命绪澧循例请旌建坊墓道绰楔巍然工费不赀典质簪珥殆尽亲族贤之干隆壬子陈氏年四十一岁西邻不戒于火延爇将及卧室举家徙避陈氏守伯姬之戒端坐不出时西风大作火势忽迎风返转阖门得免于厄天之厚待苦节此其显而易见者也闻绪澧之子亮彩已有声庠序陈氏犹及见其孙之成名食报正未有艾耳长洲蒋重光女有至性父病痪日久女随生母晨夕侍会天暑蚊集嘬遍体婢媪辈欲挥之女不可曰蚊得一饱便绝他噬宁使噬吾肤毋令再噬吾亲也婢媪为之泣下其感人如此女年十四字同里陈珏未娶而夭女誓不再字父母不忍夺其志遂归于陈持服如制立嗣娶媳而嗣子又殁乃与孀媳抚遗腹孙廷椒以养以教守节三十余年而卒廷椒呈请详题得旌典焉程香岩荫贵中干隆己卯举人授四川大竹令有政声公余以诗画自娱翩翩一书生绝不料其有干济才也金川用兵上官察其能委办南路科多站程以其子烈随行西军失守贼势方张渐及科多程下令籍隶役兵夫尽力死守数月贼不得逞黠者教以火攻贼乃积薪纵火既炽程身先出战手刃二贼遂遇害其子亦不屈死事闻赠道衔祭葬荫赉如例若程君父子可谓忠孝萃于一门矣第十五卷高宗纯皇帝御极六十年寿寓宏开笃生人瑞各直省奏报耆民五世同堂亲见七代八代者屡见邸抄然未有如长洲蒋氏之盛者干隆丙寅春内阁中书应焻之祖文源年九十配张氏年八十九翰林院编修元益之祖文涵年八十九配顾氏年八十八俱五世同堂亲见八代应焻元益同日给假回籍祝寿海内荣之时徐雨峰士林为巡抚制联称祝云登甲登科五代儿孙绕膝难兄难弟九旬夫妇齐眉洵为熙朝盛事干隆庚戌恭逢高宗纯皇帝八旬万寿先期有诏以戊申乡试己酉会试为正科己酉乡试庚戌会试为恩科己酉典江南试者胡阁学高望贺考功贤志选士公明闱中向例于万寿节将各房考首先呈荐之卷取中一名名曰恩卷然间有二三场疵累或事故不到不能入彀者是科金山令奉天于沧来鳌图房中首荐一卷主司亟加称赏即时批中及填榜拆阅弥封姓名乃知是卷为元和王寿祺主司监临及监试帘官辈无不额手称庆圣天子寿考作入髦士嘉名适符瑞应也长洲钱宫声中谐康熙己未博学鸿词科官翰林院编修时汤文正公为江苏巡抚赠以题额曰奎壁凝晖干隆己亥宫声元孙棨以第一人举于乡辛丑公车北上时梦五色云自空飞下中有苍龙直前蟠舞因以左手持龙角右手取笔大书奎壁凝晖四字于龙头上龙即腾空去寻中会状自前明正统商文毅公辂后三百三十六年来一人自唐元和张公又新至是九百七十六年中第八人也高宗纯皇帝御制三元诗赐之有王曾如可继违弼我心存之句草茅新进而简在帝心如此岂非厚幸与干隆甲辰余在四川成都府城隍庙见一道士清臞如鹤发半白问其年曰不知也因言今岁圣驾南巡惜未得瞻仰天颜余异其言因问吾师曾至江浙否道士备述圣祖六幸江浙诸庆典并沿途景亭名胜所在历历如绘非躬逢其盛者不能道殆二百岁人也崇化屯属之刮耳岩为大金川要道蜿蜒线栈约长三里山岩如削石壁崚俯耸作欲堕状下视大江苍茫无际涛声雷动往来者扪壁附石转侧伛偻势与俱倾苟一瞑眩颠蹷无底王师平定噶拉依循岩筑石为栏行人过此咸诵阿文成公之伟烈北行七十里名龙登碉即福贝子驻兵处福贝子康安后追封郡王大学士傅忠勇公次子年十九以头等侍卫统兵随定西温将军福征大金川叛酋莎罗奔进驻龙登碉木果木兵溃贝子以众寡不敌且战且退行至刮耳岩痧胀坠马家人恐惧委之而遁重庆营战兵王贵见贝子呻吟草中奇其状貌负而疾驰七十里抵沃什站适阿文成公自西路撤兵至沃一面饬令随营太医诊视立遣将备以安舆送入关五十年贝子节制全蜀阅兵至渝忆及王贵刮耳岩之功立谕镇将查访时王贵辞粮已久孑然一身补履为业以自给贝子既悯其迈又感其劳欲官千夫长以酬之王因年老力辞贝子知其性耽麴櫱为置千金之产俾得醉饱终其身蜀人咸称王之淳朴而多贝子之勇于报德也干隆辛未四月圣驾南巡至山东抚臣准泰奏称山东之沂州府旧为瑯琊郡地嗣号临沂本朝因之曰沂州寻升为郡考之通志该地为汉臣诸葛亮及晋臣王祥王览唐臣颜杲卿颜真卿故里是以城内旧有景贤祠为合祀亮与祥览及杲卿真卿等五臣之所及忠孝祠专祀亮祥于内今各祠宇虽皆年久堙圮而志乘载之里民思之并有诸葛城孝感河诸遗蹟存焉此五臣者如诸葛亮之鞠躬尽瘁殚忠汉室伟业丰功史册炳然至如王祥之纯孝格天王览之友于感母洵皆至性出于醇笃非仅为一代名臣已也若夫颜杲卿颜真卿之节烈萃于一门孤忠标于千古尤为正气凛然是亮等不独学术事功彪炳载籍且其忠孝友悌实为千古人伦坊表今事远年湮各迹虽沈榛莽然里民之怀想芳徽犹昭昭可考兹当我皇上翠华巡狩聿修庆典可否仰恳天恩将此五臣或赐匾额或赐诗章一经圣主褒嘉则五臣之忠孝亮节既得上随奎藻天章永垂不朽而圣主表忠教孝之化益觉光昭万祀矣奏上蒙赐七言诗一首旷典也浙江萧山张氏观五彩五昆仲俱以资入为郎出宦山东福建干隆丁未岁其家后园荒地上忽出大竹两竿枝叶凌霄诧为奇事是年秋观五擢东昌府知府彩五擢汀州府知府干隆辛丑十月萧山陆敬轩为永城尉署中旧有柳树一株年久半藁命工伐之锯板见天然画一幅如淡墨写成左右峰石峻削悬崖上有松一株老树一株枝叶倒垂松上缠藤累累下有一叟扶杖立高冠长袖须眉宛然左手纳袖中着胸前右脚前行露其舄左脚隐衣下回顾若听泉状虽妙手写生不是过也造物之巧真有不可思议者毕秋帆沅为陕西巡抚时曾上华山顶宿僧舍梦有人长身玉立着古衣冠拜之曰某居此山中已及千年近有僧人以大铜钟挂吾左臂吾甚苦之乞为解释明日入寺果见有钟一口挂大银杏树上因命山僧移钟别置他所秋帆先生生平于古人中最服膺苏文忠公每于十二月十九日辄为文忠作生日会悬明人陈老莲所画文忠小像于堂上命伶人吹玉箫铁笛自制迎神送神之曲率幕士及属吏门生衣冠趋拜拜罢张晏设乐即席赋诗秋帆首唱和者积至千余家当时传为盛事浙江金华吴紫廷凤来干隆庚辰进士任广西象州知州境内有山山上有龙潭旱时祈雨甚灵吴不信尝带从役数十人入山祷雨初见潭水甚清一无鳞介俄顷忽见有红白鱼数头出没其间从者罗拜曰龙神见矣吴不信引弓射之一鱼血淋漓带箭去众惶惧不知所为吴大言曰果系龙神当现真相吾始信耳言未毕四山昏黑作云雾对面不辨人潭水决起数丈龙头仰浮水面其状如牛双角有须两眼若漆而所射之鱼仍带箭游泳于龙之左右若侍从然吴始信服再拜谢过未几大雨如注琵琶亭在江西九江府浔阳江畔题咏甚多干隆间唐蜗寄英司榷九江置纸笔于亭上贾客能诗者辄令赋诗开列姓名交关吏投进唐读其诗分高下以酬之投赠无虚日坐是亏累变产以偿怡然绝不介意去官后过客思之为建白太傅祠肖唐公像于旁至今尚存江阴李芥轩崧隐居不仕与其配薛素仪更唱迭和有前明赵凡夫陆卿子之风一日夫妇对酌偶以瓜子仁排作数行芥轩云细剥瓜仁排雁阵素仪应声云轻移杯底印连环一时传为佳话歙县程道平坦少习制举业不售去而学贾生平敬惜字纸每行街市辄注目四顾恐有字纸弃地也人以为痴程乐此不疲倡惜字会僱人拾剟砌炉焚之灰则附客舟载至江而沉之如是者五十年年八十余无疾而终殁后旬日示梦于其子曰我前身乃文帝坐下白骡也夙根不昧惜字一生今往浙江托生为士人早掇科第食其报矣此干隆五十九年事常州孙氏祖茔在府城西门外十里干隆间茔上忽生连理木二本上合为一枝干拳曲人所罕见至丁未科裔孙星衍中进士第二人由翰林累官至山东督粮道曾作记刻石墓间干隆己丑殿试进呈十卷中吴县潘榕臯弈隽名列第七以得信迟误保和殿御试不到改为内阁中书一日刘文正公指潘笑谓同列曰此天子唿来不上船者吴县潘芝轩世恩生于干隆己丑十二月诞生前一夕其祖贡湖赠公梦一玉麒麟自空降于庭赠公取置掌中宛转化为婴儿比长天姿聪颖器宇端凝中癸丑进士第一人历践清华年四十官至尚书干隆癸酉太仓王生赴省试有同乡友三人托预定寓定恐临期仓猝也王因为之税屋三椽而己下榻于其房屋内越数日王卧病恍惚见吕祖入门手持香圆三枚王起迎之吕祖摇首微笑曰到口乃可吞耳王不解所谓翌日三人来王亦病瘥场事毕三人皆捷一解元吴溶一第八名吴一桂一十一名吴锷也长洲蒋氏族最繁衍其先世光禄公可竹墓在娄门外坝基桥五年合族会祭于舟次肆筵宴剧观者如堵干隆壬辰二月届会祭之期黎明有一白鹤舞于墓前旋绕者再四围喜鹊结队相随逾时始散是年少司马元益膺覃恩一品封诰四世俱仙鹤补服阅二年奉命典浙江乡试撤闱后得旨给假回籍省墓里人荣之蒋参议祠在虎邱祀明天津兵备参议灿孙赠兵部右侍郎之逵配焉干隆乙酉高宗南巡至虎邱见参议祠前斗标林立上曰这是那一家时扈跸大臣以山东学政蒋元益家祠对上曰原来是唸书人家胜国名臣重邀温谕尤为异数迄今里人尚唿为旗桿场云蒋佚圃赠公旧第在郡城福济观西门首贞节坊为赠公嗣母盛太夫人建自康熙初至今绰楔巍然左右屡遭回禄坊独保全干隆五十年间邻近大火太夫人元孙媳陈氏亦节妇也居第内后楼望见火势方炽一星冠羽衣人凌空指挥若保护此坊也者因得无恙陈氏夜梦太夫人语曰上帝嘉我生前贞节故临灾之际神明庇佑今吴县节孝祠中木主首列者即太夫人也后裔成进士者十二人登贤书者三十余人其食报如此高邮州廨东有状元墩祀文昌神神前有一骑裕唿曰白特甚着灵显王文肃安国夏筠庄之芳夏醴谷之蓉三公为诸生时会文于此文肃尝夜入文昌祠祠前故有一小桥履桥上软如绵初不觉也既至祠僧惊曰桥圮矣君何从来文肃茫然次早见神前白特四足泥淖尚津津然疑夜所履者即此也后三人皆成进士入翰林惟文肃官至尚书俞贞女名杏贞金匮人翰林肯堂女弟也许字高邮明经金兰未嫁而兰卒女闻绝食死女能诗尝过露筋祠作诗曰遗烈传千古闻名似读铭噬肤空幻相屹石护贞灵未见野莲白惟伤沙草青崇祠留砥柱多少女郎经时人以为诗谶所着有杏轩集苏州周勖斋明德官蜀中最久尝随福郡王入西藏见唐古忒风俗人死即脔割以喂鹰犬谓之天葬地葬又割天灵盖作盂贮酥油供佛明德乃禀驻藏大臣出示禁止其略云钦差驻藏大臣示为禁止脔割死尸以重人伦以厚风俗事照得天地至大凡一切知觉运动之类惟人最灵惟人最贵无论山陬海澨但系人类莫不有父母焉但有人性莫不有不忍之心焉既有此心则君臣父子夫妇兄弟朋友俱至亲至爱之人生时团聚欢乐死后哀戚悲恸人有同心理固然也乃唐古忒欲崇佛教赋性愚顽积习相沿无情无理之事不可枚举即如人死残割与鹰犬掠食谓为天葬地葬竟与禽兽无异本部堂奉命驻藏治理斯民蒿目疚心不忍不广为训诲俾佛地番民共晓圣教而遵王法从此养生送死伦纪无乖乃至愿焉查律载笞杖徒流斩五等所以治罪人也至于剉尸枭首尤为极重之刑其谋反叛逆弒父杀兄妻杀夫乖乱伦常之人方予凌迟处死今唐古忒民人各有父母兄弟妻子在生极其怜爱迨其死后即将尸碎割以喂鹰犬其子其弟其妇在旁观瞩不以为惨反谓得受好处有是理乎试思尔之父母生而获罪为王法所加或斩或剐其子尚为哀痛或尔之父兄为仇人残害其子弟尚欲报复焉有一生无罪幸得善终反被自己妻子凌迟残忍兇恶一至于此虽日夜诵经忏悔何能消罪于万一耶尔将父母尸身残毁喂鹰喂犬故尔之子孙亦将尔尸照样割裂此即明示报应可不勐然省悟乎嗣后人死概不许残毁以喂鹰犬自己有庄田者于庄田内埋葬如无庄田之贫民现由达赖喇嘛拨出荒山立为义冢公地报官即与掩埋倘有无知番民仍不遵奉即治以不孝之罪凌迟处死母贻后悔特示自示之后唐古忒民人感化凛遵顿改恶俗仁人之言其利溥哉山东庠生张大美素奉关帝甚虔干隆乙亥张患病甚剧恍惚间梦至关帝庙见帝方升殿理事着本朝衣冠威仪严肃张憷息不敢仰视有顷闻唿张名张匍匐至阶下帝在殿上语之曰吾庙中楹柱对联肤泛俚俗甚不惬意尔与吾有香火缘其为吾改之张跪诵一联云数定三分扶汉室削魏伐吴辛苦备尝未了平生事业志存一统佐熙朝伏寇降魔威灵丕振只完当日精忠帝深加叹赏曰此四十二字尔来岁当知好处也张叩谢出遂寤不解来岁何云次年乡试首场张坐矮屋中构思未就倦而假寐梦帝肘之曰起起尔忘对联字数乎张惊醒文思沛然援笔立成三艺如宿构然是科中式第四十二名苏州府城圆妙观之东为临顿里有钱某者以卖药为业谨愿性成市价不二里人重之一日钱方据柜板修治药料忽有一癞道士抱一臃肿幼童置柜上抚弄之间三遗其矢店伙大恚将加诟谇钱谕止之道士曰居士善人吾令吾徒自己收拾可耳即唿童俯拾所遗矢纳口中钱察其异亟夺之道士已肩此童去步如飞遥望之所负非幼童乃一葫芦耳因悟此道士必吕祖也柜上遗矢之处异香经月不散人有异疾不能瘳者试刮板屑少许和药以进病良已不逾月柜板洞焉时人咸以钱家药店吕祖曾到利市三倍云梁溪俞蓉汀大鸿幼警悟嗜学工诗画得唐宋人意及长循例入太学肄业岁需膏火自顾弗遑也有吉水某与俞素相善游学至都遘疾不起俞经纪其丧尽罄己资且抚育其十岁孤儿延师课读数年学大就适俞以考职发河工将出都以某尚未归葬其子不能独留都下急托其乡人给资令扶榇同归其子旋游庠食饩感俞高义至今尸祝之俞年四十九无疾卒着有蓉湖吟草定州唐河近村为西山众水所归骤长丈计依阜而居者时遭水厄有王某者耕于田见水忽至急趋至家遇妻在户即负之走妻大声唿止之曰母在内何先顾我也某舍而负母置之阜归救妻则水已及丈居毁而妻无迹矣奔告母母痛甚望水泣不已寻见一尸浮近阜某力挽出之即妻也母痛益抚尸大恸某亦视而泣妻忽苏张目如梦醒然形气无恙母子告以故始觉再生未几水落仍安居如故盖造物嘉其孝特活之数外也容城张进士南川父某以岁贡铨恒山学博食俸十二年积金八十孺人以公年届六旬己年亦五十有七子嗣无望力劝归田公从之乞休返行装萧索不及一肩次保阳旅邸闻邻妇老少相泣异而询之知老妇有子为催科役亏官粮三十余金限甚追其妻计无所出将自鬻以偿是以悲耳公恻然欲解囊以济虑孺人中沮太息不止孺人先亦询知始末亦以力薄敛容不敢请公会其意以告孺人慨然如数代偿全其骨肉焉次早车过西城旧石坊下闻空中云该死者至矣又有人云昨以积善免且有一子登第语甫毕石坊崩去车尾仅尺许既归孺人以车中所闻语告公曰一念感天君或者其有后乎劝之置妾不可未几孺人信水复至居然生子即南川也远近闻而异之南川幼聪颖年十七成进士出宰百里二老人就养任所俱享大年积善之报也江北张某为人经纪收债于江宁岁暮将归黎明肩行李出城门未启立市檐以待倦甚以置金之布搭坐身下方闭目城遽启忘携身上布搭仅肩行李趋出行里许始觉急返觅旧所已各肆俱张人如云集而布搭不知去向矣于此愁眉观望徘徊不已一老者询故以实告邀张入曰今早启门得有遣物未识相符否张曰为东人归者两大封其小封则己物也锭数分量各若干老者验系原物即还之张感泣愿以己金奉老者笑曰吾果爱财顷则不言矣君何不谅也张不敢强因拜谢各道姓名而别张纸江待渡而风大作渡舟多覆溺人无算张恻然曰吾所携之金失而复得吾命亦属再生矣悉出己金买救生者操舟往救立拯数十人皆感谢彼此通姓氏中有一少年江宁人往江北贸易回家度岁即还金老者之子也张异而告以故闻者莫不叹息后二氏结婚姻焉可见济人即自济也元和施季子漋性至孝父病目翳以舌餂之二十日尽去目复明母病痢五月不止割臂肉和药以进病立起母思食梨时尚未有忽来一老妪遗之漋上有三兄伯早卒仲叔常客游漋奉父母索逋于东昌一夕梦黄衣老人曰尔父病亟漋惊起即刻束装归至江口阴云四合将有大风舟人相戒无渡漋涕泣叩头一老篙工哀其诚渡之中流舡几覆忽闻空中语云谨护施孝子厥后其孙文燽举于乡请旌如制第十六卷歙县洪桐生梧干隆庚子恭应南巡召试钦赐举人后中庚戌科进士散馆授职编修嘉庆元年正月太上皇帝授宝礼成群臣上表称贺翰苑诸臣各进持赋词章俱蒙睿赏颁赉有差桐生独出机杼敬撰万全全韵颂进呈洋洋万余言导扬盛轨无一肤泛语圣心嘉悦拜蟒袍文绮之赐是年冬简授山东沂州府知府先是桐生之兄名朴名榜者俱以召试邀恩历官至知府后先接踵若合符节亦见文人遭际之隆也嘉庆九年八月奉上谕朕兄成亲王自幼精专书法深得古人用笔之意博涉诸家兼工各体数十年来临池无间近日朝臣文士之工书者罕出其右早应摹勒贞珉俾广流传而王捴谦自矢不肯遽付钩镌昨特命军机大臣传旨谕令将平日所书各种自行选择刻石始据王具折陈谢遵旨于回京后觅工摹刻着照所请以贻晋斋名颜其卷帙王即缮朕此旨勒冠简端以当制序本日王所奏之折亦着另书一通附刊于后以志一时翰墨欣赏之盛钦此王遵旨泐石寿世艺林宝贵珍若球琳洵熙朝盛事也钱唐钱声谷槐弱冠游庠屡困场屋尝祈梦于忠肃祠梦忠肃示一纸大书十六字曰尚早尚早来不凑巧若问功名绿衣人小醒而不乐谓中期尚远也然绿衣句不解所谓嘉庆甲子潘芝轩司农典浙江试声谷始领荐年已六旬谒见座主询及入学年岁具以实对潘拱手致敬曰前辈前辈是年家大人入学某尚未生也因悟梦兆之巧此事与刘子壮梦出朱之弼房中相似嘉庆辛酉郫县天后宫紫橦花盛开花类牵牛有小鸟翔鸣其间丹喙金距文采遍体形似凤而小群鸟随之不可胜数居人以得见为祥不能比岁然也石门顾辑五述嘉庆乙丑三月简州徐刺史鼎奉檄赴嘉定催铜夜梦五人从东来自称行疫使者将赴成都问何时回去曰过年看龙灯方回后徐回省适见瘟疫流行忆及所梦告之总督令府县晓谕民间以五月朔大张灯火如元宵故事自锦江门以达盐市口金鼓震地灯火烛天花炮烟火彻夜不绝各官复捐俸延僧道设坛诵经如是者五日时疫遂平岂厉鬼亦可以术绐之耶或曰是良有司恫▉在抱足以感嘉祥而消沴气也播州老瀛山之白瀛观志称老君修炼于此山门前石梯百余级水经石窦中淙淙可听崖上镌梯步鸣琴四大字笔力苍劲山门之左瀑布千尺从崖泻下彷彿庐山面目观之南两峰夹峙处跨以石桥势若飞虹下临绝壑名曰飞仙桥桥南石笋一株峻削直上石下一洞内供大士像题曰卧云枕月石笋稍南有玉井焉甃以白石覆以松桧相传饮此者多寿棋盘崖石几石椅状皆极肖远望之如悬峭壁间崖路一线猱援而上山上异景颇多不能殚述其最奇者莫如香碑削壁万仞崖际忽吐一石如舌形大似三间屋围以石楠香碑嵌石壁上字类古篆文模煳不甚可辨游人以绢拭之携归其香经月不散从玉井左转以铁链承木架浮梁以达香碑余于甲子春过播州游白瀛观见一老道士类百余岁人操秦音喜着高脚木屐其行甚捷问其年笑而不答或曰明季避流冠时即居此国初时尚与乡先生赋诗赠答年来益与世俗相远观中住持即其徒孙年亦九旬矣盖道士皆饮玉井泉者故多寿云邛州火井槽产盐而乏柴草灶户全赖井火以煎熬色类萤火以猪尿胞吸其气能携之远方用大针刺一孔以火爇之即然光大如豆终夜不灭余过邛州时曾亲试之余幼时读庄子北溟有鱼其名为鲲化而为鹏其翼若垂天之云以为庄叟寓言未必实有是物也后阅南汇县志载国初时有大鱼过海口其高如山蠕蠕而行过七昼夜始尽终未见其首尾嘉庆甲子山东登州府蓬莱县滨海处一日忽有大鸟从空飞过两翼垂天昼为之暝城内外人观者亿万咸恐惧罗拜逾时始不见岂即庄子所谓鲲鹏耶嘉庆丙子十月江苏海州据报沿海有大鱼一头两目已剜去计长三十六丈目背嵴至腹高七丈有余居民咸脔食之其肪甚厚腥不可闻较诸南汇县志所载渺乎小矣嘉庆丁巳南康谢蕴山启昆为浙江布政使辟署中园屋得永平砖八块大喜以为晋惠帝时物遂名此室曰八砖书舫赋诗纪之一时和者百余人或以为明永平厂所造非晋砖也方伯曰区区瓦砾何足深究尝见鉴古家每得一物龂龂聚讼甚至穿凿附会何不如方伯之见超也无钖唐孝女素少有至性慕北宫女之为人居惠山之麓卖书画以养父母至老不字士大夫重其人往往函金购尺帧视若奇珍嘉庆初邑绅请于有司详题得旌典闻今尚健在年近七十矣长洲张孝女寿姑居浒墅关有殊色尤精女工髫年丧母其父为之择婿某喜狭邪游染恶疮溃烂无人理舅姑不得已央原媒退婚女父本窭人心窃喜盖关部丁胥艳女久争欲聘之千金可立致也女持不可曰儿一人宁字两姓耶父曰吾小家何所忌女曰家有大小礼无大小也儿愿终身事父十指足以供甘旨矣父悯而从之后父病奉侍四十余日目尽肿夜祷天愿以身代刲臂肉以进病良已阅三年父又病奉侍吁祷如昔仍刲肉以进愈匝月而殁女出衣饰尽鬻之以治丧具既葬归自沉于宅后尤家浜时六月盛暑殓之日面色如生异香喷溢闾里咸为叹息嘉庆甲戌得旌如制嘉庆甲戌春潞河白洗马镕督学安徽幕士吴秋舫潮访知青阳徐孝子事闻于使者使者曰表微励俗余之责也按试日询诸生皆曰信遂表其庐曰至性感人并为之传其略曰孝子姓徐氏名守仁世业农孝子四岁而孤未尝读书事母孝晨昏视问悉如礼为人佣得值则市酒肉归奉母母唿孝子共食辄以持斋谢盖不忍分其甘也母年七十六而终孝子哀慕若孺子既葬孝子露处墓侧号泣十余日蛇虺附体不顾也乡人怜而为之庐且饮食之孝子乃并奉其父木主以居有弔问者镪楮外悉不受既免丧或劝之归孝子曰必俟母过八十寿而后归于是守墓凡四十有二月归时则鬓发垂一尺许矣使者闻而叹曰吾人自束发受书少而负笈长而服官大抵奉亲之日少而违亲之日多及抱恨终天又或牵于尘累求如孝子之尽礼者终不可得乃致父母有富贵子不如有贫贱子可胜痛哉崑山徐孝子者轶其名大司寇干学之玄孙也父某为邑诸生放诞不善治生家赀荡然生徒亦散尽孝子年十三学未竟即为县胥钞写得值以奉父母父故嗜酒每饭无三爵不能举箸孝子力不给贳于肆久之不能偿恐市侩之怒之也日过肆中学柳敬亭抵掌谈三国随唐演义声色俱肖市人悦之竟不问酒值已而遂佯狂歌唱借此易酒肉甘旨幸无阙父殁母病孝子又苦目眚不能作书居然抱弦索弹盲词以为故业矣昆邑于雍正十年分设新县曰新阳另建城隍庙于城东之罗汉桥即叶文敏家半茧园故址也孝子每日歌于斯听者云集日将午辄告归强留之则泣下众异之或尾之去则以所得金钱市饮膳归母食已馂而后复来率以为常或询其家世则伪为聋状憨笑而已盖以操术既卑不欲污先人门阀也其母死孝子遂不见或曰自沈于河矣众唿之曰徐痴呜唿是真痴也耶是孝子也亟书之以寤世之不痴而痴者嘉庆庚申恩科浙江解元崔懋骃嘉兴人江南解元崔钖华荆溪人系近族分居占籍两省同时领解首次年辛酉正科江南解元崔暄即钖华一家同族两科三解元古所未有山东诸城刘沁芳尚书祖母颜太夫人前相国文正公之继配文清公之母也嘉庆辛未尚书督学江南迎养太夫人于江阴使署值太夫人九十诞辰文清公恭奉恩命前赴江南为母介寿天章炳耀钖予便蕃朝野荣之公卿大夫各有嘏辞联句赠行记其一联云帝祝期颐举朝祝期颐合三代之门生亦共祝期颐八座恩荣昭海内夫为宰相哲嗣为宰相备六官之文孙又将为宰相九旬福曜荫江南一时传诵洵古今所罕有也嘉庆丁巳忻州崔酉山映辰令山东兰山时署中有老民池姓者担水夫也相传自康熙间受僱供役其时年已四旬生平无所嗜好亦未有室家所得佣值辄分给其曹偶人咸昵之历任县令亦知其愿自勤令督率诸夫俨然颐指气使不徒恃力作矣干隆三十年年逾九十循例宜邀粟帛之赐令欲为之请池坚辞曰小人薄福相天特予之寿幸矣一旦廖膺恩钖恐折将来寿算盍少留之以绵未尽之年乎令韪其言事遂寝至是酉山为之详请题咨蒙赏六品顶带时年一百二十六岁余在兰山亲见其人体臞而神清声啾啾如婴儿隆冬常科首汗气蒸蒸上腾庶几其能葆真者四川松茂河水湍急力如劲弩不宜舟楫乃施石柱于两岸绳亘其水上系木莆其名曰橦欲渡者以绳自缚于橦两手缘索而进即至彼岸复自解之嘉庆甲子蜀人张远峰言其曾祖某弱冠时过此河缚甫竟辄解身已离橦瞑眩欲堕恍惚中似有人为之维系又从而推挽之者因得渡后生八子二十孙及见曾孙十一人而殁寿八十有九谚云大难不死必有大福不其然乎嘉庆庚午四月高邮州西门外监湖石堤倾圮河帅委员修筑有州署幕友夏友香者督工役往来于堤上曰将暮矣忽见湖中城市显然林木繁茂断岸一带小桥亘之桥旁有斥堠列栅拒马咸备桥上有人持破伞作迎风急走势而柳阴之下二驴龁噬于其间其时落日沉山暮霞四起适当湖中城门隙处金碧万道沿堤水纹如縠与夕阳相激盪光怪陆离不可名状城中炊烟缕缕人影幢幢杰阁嵯峨浮图高耸钟声如在耳也晚风乍起而所谓城市林木桥亭斥堠者渐淡渐远然已数刻矣尝闻山东登州莱州有海市四川青城锦城有山市今高邮更有湖市亦奇观也长洲蒋竹浦封翁以厚德推重乡里督课子姪期望甚殷嘉庆戊午八月初八日封翁长子云甚名泰阶赴秋闱封翁诣关旁庙祈签得四句云万人丛里逞英豪便欲飞腾霄汉高争奈承流风未便青灯黄卷且勤劳笔强圃汽甚中式第四名首句之验己巳捷南朕笔己巳捷南宫入薇省次句之验中间三荐春闱一取誊录一挑教职三四句之验云甚座师为万和圃侍郎名承风姓名悉见于签尤奇嘉庆戊辰七月望日蒋竹浦封翁诣关帝庙祈签首句羡君兄弟好名声末句巍巍科甲两同登是科乡试封翁仲子琴史名庆均与堂弟莼汀名庭芝同榜阅六年甲戌会试琴史又与堂兄建堂名元封同榜甲戌殿试前封翁诣吕祖庙祈签有衣冠身惹御炉香之句琴史果馆选又琴史公车至都在正阳门关帝庙求签有彼此怀疑不相信之句果以提塘报条错误家中迟报十日又琴史祈签有萱堂快乐未渠央之句时封翁母陈太恭人尚在堂亲见两孙联登馆阁一时称为盛事封翁宅在郡城西花桥巷之东巷西有张氏旗桿年久溃烂倒地嘉庆癸酉秋大雨积潦盈尺旗桿顺流浮抵蒋氏门首而止明年琴史入翰林盖已为之兆矣岭西蓝祥善绘事年一百四十四岁犹能画大幅人物嘉庆初恩赐六品顶带壬申年钱唐梁侍讲同书得其所画寿星一幅为之题识泐石时梁亦年至九十矣国琛人瑞此之谓与吴县城西北有桃花坞方志称为宋枢密章楶别业唐解元寅筑居于此有梦墨亭有祠祀六如居士及祝京兆允明文待诏征明天启时杨端孝大濚改为准提庵国初宋中丞荦重加修葺增建才子亭百数十年来行就隤废嘉庆六年善化唐观察仲冕和吴县事因拓庵东别室移祀唐祝文三君像颜其室曰桃花仙馆且访得六如居士墓在胥门外横塘王家村封植而题识焉并赋七律八首一时和者如云不可胜记记其原唱云绮罗弦管总成尘一种才华阅世新纵酒地为浇酒地看花人是种花人可怜谢客无遗宅何必逋仙有后身燕麦兔葵芟剔尽绛桃依旧占芳春第一风流自爱名佯狂独得圣之清奏书不逐严夫子挝鼓真同祢正平半偈悟惮空电逝小楼读画尚花明饶他文洒求余韵三百年来识此生吾宗衢后数尤奇牢落悲深旷代知司马青衫同洒泪尚书红杏旧题词衔碑土近要离冢拾翠人归短簿祠千古英豪齐下马况传华冑备官司荒烟蔓草剩寒灯仙馆重开问寺僧五十步分樵彩路三千界埽辟支乘乞花好句留楹帖梦墨遗编付剡藤表墓式闾吾岂敢名流好事写韩陵白玉楼成隔两尘水村山郭几番新未知若个眠云处想见当年荷锸人兰若旧藏题后碣菰芦雅称梦中身横塘十里秋声馆合与芳园一例春荒邱冥漠不书名访到山桥涧水清指点青磷孤月出侵寻黄壤乱云平一抔马鬣新封大三尺鸡碑小记明过客莫歌蒿里曲早归兜率悟无生菱芡重重鼎俎奇横阡设祭暮雅知唐风剩有毛苌传楚些曾无宋玉词地以沧桑沈断础人于伏腊走丛祠秋来雁税从新占凭仗村翁社媪司文人慧业照元灯烟穗前生记老僧花坞吟樽延客赏石湖钓艇沛吾乘城开更注十年漆松茂长搴百尺藤疑冢却嗤铜雀伎空教卖履望西陵新进士释褐后谒国子师大司成例得坐受无少逊且当新贵展拜时戒不得动若头动则于一甲第一名不利左右手动则于一甲二三名不利俗说如此然辄有奇验嘉庆辛未天门蒋丹林祥墀为祭酒一甲一名蒋修撰立镛即祭酒子也父子行此大典莫不羡其遭际有朝士赠诗云回忆趋庭学礼时国恩家庆喜难支阿翁不敢掀髯笑怪底郎君拜起迟诗近谐亦佳话也苏州府城东史家巷蒋氏有二第门首俱竖旗桿一为庸德堂干隆癸巳夏雷震旗桿木明年甲午肯庵明府基顺天中式乙未联捷会魁一为亦政堂嘉庆丁巳除夕邻家祀神爆竹火爇旗桿上光烛通衢明年戊午云甚主事泰阶中乡魁己巳恩科成进士识者以为雷震火炎皆文光腾上之征也苏州府城阊门外南濠之黄家巷古名雁宕里相传都少卿读书灯即其地也明时尚系近城旷地烟户甚稀至国朝生齿日繁人物殷富闾阎且千鳞次栉比矣巷内何姓素称积善数十年来耆瑞屡征天之所以待之者亦厚也干隆壬午何厚斋名麟之妻周氏年八十八以五世同堂有司上其事于朝得旌如制干隆壬寅厚斋之子何墨耕永鉅年八十二又以五世同堂得旌典至嘉庆丙寅墨耕之子何勉耘涟年八十四又以五世同堂请旌邀恩赐八叶衍祥匾额闾里荣之祖孙相继三次以五世同堂得旌世所罕有淮安太守赵公名璠因公赴徐州途次见推小车者将客人行李抛掷路旁怒形于色不愿推送客错愕无所措赵停车问之车夫乃言曰小人自徐州受僱推送此客行三日矣尚不知其姓今日偶问及知伊姓秦小人姓岳安能为仇家作仆御耶赵大笑因谕之曰秦岳之仇乃六百年前事尔何憾于客耶车夫乃悟赵与之钱二千文命仍送客往此与皮匠杀秦桧事相类真赤子之心也干隆甲辰岁潘树庭世荣与其弟芝轩世恩同游于庠有梅溪居士者为作棣萼联芳图以贺之三十年来芝轩官至尚书树庭以中书引疾归里嘉庆丁丑树庭两子曾彦曾锜亦同游泮宫居士又作紫薇双照图为赠系以诗云棣萼才名本出群一枝先发上苍雯惟君独享山林福不作人间出岫云三十年前事偶同秀才原是旧家风春来第一开心事又见双双入泮宫可添入玉堂佳话元和俞冠三濂于干隆戊寅年入学时有白鹤翔于庭咸以为瑞至嘉庆丁丑冠三年巳八十矍铄异常又见白鹤来翔拟于戊寅秋应恩科乡试是冬循例应得重游泮宫亦熙朝人瑞也熙朝新语本书说明