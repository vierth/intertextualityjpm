为霖禅师旅泊菴稿X卍XXX旅泊菴稿序天地一逆旅也日月往来山河流峙逆旅中之世界也二乘禅寂四生升沉逆旅中之众生也三世诸如来历代诸祖师逆旅中之舟航也三藏十二部三千七百则逆旅中之舆杖也粤自道法东嬗龙象代兴或乘运而生或应缘而起虽庄严梵行而视缘境常若空华虽广坐道场而等此身有如幻寄首楞严经云旅泊三界示一住还昭此旨也为霖霈公禅师佩洞上之法印续石鼓之灯传自其开法兹山唱道双塔抉去风尘之翳眼喝破道路之迷关三十年于此矣辛亥之秋顿谢曲彔长扶楖𣗖山陬水涘任意以逍遥佛境魔宫随缘而自在然而杖钖所至即成丛林搥拂偶拈皆为法社师之迹愈晦而道愈显矣于是会城缁素启请慇懃宝福舟车重茧往反师不能终遁遂以是岁之夏振钖还山余逐队迎谒屡夕谘参因得读师近刻语录师自署曰旅泊菴稿嗟乎十余年来大海为游龙之旷宅虗空作云鹤之家乡师真所谓去无所粘来无所至者矣旅泊之名意在期乎是集曲随机宜洞中肯綮彻佛祖之骨髓探宗教之源流至其杂着诸编亦复海涵岳负玉润珠圆一代之法匠宗工舍大师其谁归乎X法华经云有一导师善知通塞险难道路故能导彼众人前至宝所今而后茫茫无涯之苦海有岸知归杳杳无尽之重关无幽不剖逆旅中人请各留心如其不然其不为舍父逃逝之穷子者几希矣旹康熈甲子皐月上浣温陵弟子龚钖瑗盥手拜譔旅泊菴稿序原夫大地羣生迷失真性认物为已流转生卧不知其几千万劫由是佛祖出世随宜说法喝破迷关令其返本其间或出或处或语或嘿各因其时不失其正而巳岂有实法哉吾师霖公和尚之谢事石鼓也痛法门之混滥世变之日下輙思中峯四居之意山边水边任缘漂泊以自晦养乃取首楞严旅泊三界示一往还之语名其菴曰旅泊志无住住也廼法乳沦浃徧地皆周杖钖所至四众环集蔚成丛林如风行水上涣然成文而初非有心得无旅人无家而无处非家耶然桂性弥辣冰心愈冷初至富沙俯从众请建殿立塔有同插艹聚沙大功落成即弃之去凡遇名闻利养杂然横陈如经蛊毒之乡水亦不敢沾着一滴葢师弱冠参X方早巳覰破世相志求大法以自利利他不为世间石火电光瞥转间虗妄声利也故出世说法近三十年而超然物表卓然独立令人可仰而不可即且生平不畜长物随得随散惠施不悋而独慎重大法不轻以与人故作不轻授受论以见志葢其择法严明不忍以相似学解而混淆真源尝叹今时学者于如来圣教量大经大论弁髦视之于古德亲悟亲证机缘初入门来便相傚颦师资欺诳作世谛流布甚至大言不惭坏却心术故在鼓山时即禁止上堂小参及拈颂等后居旅泊及手纂金刚刊定记略既而又纂华严疏论二部乃法门大典刊布天壤间葢欲得一二夙有灵骨者从般若门入华藏海栖心法界繁兴普行庶借此药其痼疾挽其颓澜不然何所砥止哉自清凉枣栢而下仅一见之其卫道之功不可思议讵能赞一辞惟是旅泊有稿若法语若偈颂以及杂着序论传记等体非一格文兼众长要皆自慧海流出无非阐佛祖之心宗开后学之智眼惩末流之积弊烛迷涂之重昏集成鉅轴不轻示人追随憾晚感激恩深一日侍师于宝福方丈得一盥读乃喟然叹曰师其乘大愿轮现旅人身而为说法者欤何其荷担大法奋力向往有若此也因与同学飞卿启钥二公请梓流通用广法施天下后世必有具择法眼洞见吾师出处语默无非因时捄弊护持正法为后学者作抉膜金錍当不徒作文字观也谨焚香X扫素僭为序诸卷首旹康熈二十二年六月朔旦学般若富沙弟子道本谢宏钟盥沐拜题旅泊菴稿目录卷第一法语首序白云崇梵禅寺语录开元广福诸录卷第二法语宝福禅寺语录颂纪贤传十玄谈提纲着语卷第三杂着序卷第四杂着题䟦文书记赞铭偈疏联X旅泊菴稿非家叟说弟子太泉录重兴白云崇梵禅寺语录师于康熈七年冬十月念一日进寺三门昔出此门去今入此门来可笑寒山子赤脚下天台喝一喝佛殿基空王殿上谁是知音明月堂前无人能到虽然如是只如现宝剎于毛端转法轮于尘里时如何白云本是无心物又被清风引出来韦䭾祠护法护人唯此一杵且道此杵从甚么处得来喝一喝伽蓝祠入火不焚凭谁之力灵山授记正在今日祖师堂有法可传诳惑自已无法可传诳惑于人毕竟如何青天无电影火里自生莲觉皇宝殿陞梁上堂拈香祝圣竟乃云白云禅窟列祖宗风斯道常存千古如昨山僧今日向这里重插一茎草虽则虗空楼阁却从实地兴修须知这一片实地人人本具未尝欠少无量劫来常在其中经行坐卧只是不曾踏着既常在其中为甚么不曾踏着不见道日用不知若也知得一任经天纬地旋干转坤热恼场中开辟清凉世界X红尘堆里建立水月道场普与尽大地一切有性无性同明此事同证此法同度生死河同达涅槃岸图报莫报之恩仰助无为之化只如今日直竖擎天玉柱高陞承栋綵梁实地上一句如何道究竟不曾离脚下须知步步自腾腾复举僧问开山约祖和尚不坐偏空堂不居无学位此人合向什么处安置祖云青天无电影师云山僧则不然今日有人问不坐偏空堂不居无学位此人合向什么处安置但向他道烦恼海中为雨露无明山上作云雷且道与约祖是同是别有人辨得出许渠具眼觉皇宝殿告成上堂师拈拄杖云华严经中道华藏世界所有尘一一尘中见法界宝光化佛如云集此是如来剎自在所以尽法界虗空界无一剎一尘不有释迦如来坐宝宫殿为一切众生转大法轮尽未来际无有间断山僧今日向一毛端上拈出一剎与彼众剎互相照耀互相涉入是我现前众位宰官居士善男信女以及法门眷属各舍所有共相赞成亦是我释迦如来福慧庄严海中流出究竟清净无二无别况如来功流万世而常存道通百劫而弥固无一人不霑其法泽无一物不被其慈光见闻随喜同屇觉场合掌低头齐成佛道只如今日一铺功德圆满告成毕竟功归何处密密善根盘性地滔滔福海涌灵源卓拄杖下座师到如是菴请隐含禅师住持白云上堂莲源暨公X福地云山约祖道场乃卓拄杖云总在这里建立这里是甚么所在敢道天下人摸索不着唯有隐公禅师受业兹地得法龙唐本色住山道久行于两浙实心为物德巳洽于八闽可谓末劫津梁狂澜砥柱故能向这里赤身担荷不借他力只如今日亲到山头主宾道合一句如何道噼开华岳连天秀放出黄河到海清复云盘山陟岭到如是敦请隐公住白云且喜全身为担荷堦前花雨巳缤纷卓拄杖下座师到董巖傅公羡昆仲同母卢氏请上堂尽大地是箇极乐世界何处更着娑婆尽大地是箇阿弥陀何处更有众生既无众生亦无诸佛既无娑婆亦无净土露躶躶赤洒洒没可把忽有箇不慕诸圣不重已灵底汉子直下承当向万仞崖头撒开两手全身抛下气息不存然后甦醒起来于无佛处作佛无法处说法无众生处度生仰报四恩普资三有始不愧为释迦老子脚下儿孙此山自云阳和尚开山寿昌博山真寂三位老人过化至今龙象济济真风不坠山僧今日到此吐露一上巳是向洁白地上撒却不净了也还有为山僧扫除者么唤来好与三十痛棒师到寿山封君李公白生居士请上堂僧问临济则不问如何是曹洞宗师曰杀人不见血进云世尊拈花迦叶微笑意旨如何师曰大众笑你进云请师证明师曰汝作么生会僧无语师便打乃云三世诸佛只是悟的众生一切众生只是迷的诸佛迷则採空X花于翳眼悟则破梦境于多生故众生悟即是佛佛迷即是众生忽有箇汉出来问诸佛几时迷不免向他道阇黎几时悟到这里直饶道得箇转身句子迷悟两忘生佛俱尽鼓山门下正好买草鞋行脚何也为他方在途中未是到家消息且如何是到家一句乃卓拄杖云游遍恒沙国从来不出门复云寿山潭上古禅林仰荷檀那愿力深不负灵山亲嘱付金汤大法度迷津下座师到报亲菴王时御居士领众设斋请上堂父母非我亲谁是最亲者诸佛非我道谁是最道者昔日古老人在这里开箇铺席以供养爷娘香火作佛事要使一切人知有真父母如那咤太子析骨还父析肉还母然后现本身为父母说法始能报父母之恩山僧今日到此喜其丛林无恙衣钵有传敢借主人威光特与大众商略只如析却骨肉还父母了毕竟如何是诸人自已本身良久云莫对曾参问曾晳从来孝子讳爹名董巖悟实上座等请示众师云董巖自云阳和尚开山以来巳百有余载寿昌老祖及博山真寂诸大善知识皆开法于此可谓天下希有法窟僧众住此者放下身心动经三四十载可谓天下希有僧众自檀越赵豫斋老居士至今爱公先生子孙护持凡四世可谓天下希有檀越山僧蒙召来山终日吃斋吃茶未敢轻易开口今晚因悟实三位上座请为大众开X小不免因风吹火为大众叨呾一上三界六道中唯人身为难得而遇佛法出家者尤难苟不知出家为何事终日忙忙不解反本岂不辜负平生且道出家毕竟为甚么事岂不闻世尊云辞亲出家识心达本解无为法名曰沙门何以要识心耶葢为众生不识真心认着妄想造业受报沉沦生死无有出期故首楞严经云一切众生皆由不知常住真心性净明体用诸妄想此想不真故有轮转所以沙门释子贵要识得自已真心若人识得心大地无寸土更有甚么生死耶何以要达本耶世间万法皆有根本何独人而无本乎楞严经中有二种根本一者无始生死根本即众生认攀缘心为自性者二者菩提涅槃元清净体即识精元明能生诸缘缘所遗者若也辨得明白自能返妄归真会物为已始名沙门何以要解无为法耶葢为众生贪着有为殊不知有为之法因缘所生似有非实故金刚般若云一切有为法如梦幻泡影其无为法非生因之所生唯了因之所了故解得无为法始名沙门今日有人问山僧如何是心向他道山河大地问如何是本向他道未有山河大地时会取问如何是无为法向他道运水搬柴若向这里直下领荷得去撩起便行不历化城直屇宝所岂不快哉如或不然且放下身心十二时中静坐片时返观始得古德云若不安禅静虑到这里总须茫然故须摄念坐禅用心体究以岁月磨之无有不相应X者又六时课诵起于庐山东林远法师当时同社缁素一百一十人皆生净土董巖六时课诵诸方所无果能以至诚心深心回向发愿心精懃礼念六时不缺为净土资粮乃是我辈沙门释子把本修行临命终时不被业缘牵去堕落三恶道往生净土花开见佛识心达本解无为法决定无疑又半月诵戒三世诸佛仪式发露忏悔改往修来全在此举不可忽略如上所举三件大众果不以人弃言大家互相䇿励决志力行自然丛林鼎盛龙象杰出转化将来报佛恩德沙门之义庶几无媿矣良久云夜深大众久立且止葛藤孝子杨镳忏血盆斋请示众师云凡有身者莫不有亲凡有心者莫不知报亲然而二亲之恩如天之高明如地之博厚如日月之照临何以能报若其卧冰而鲤跃泣竹而笋生是孝亲之形者也囓指而心痛刻木而血流是孝亲之神者也夫形神感格有如此者然但可以致孝于现生之亲非大孝也何者一切众生无始以来于六道中舍身受身不啻其几千万亿经云所积身骨如毗富罗山所饮母乳如四大海水故六道众生皆是我父母能孝养一切众生即是孝养多生父母娑婆世界唯释迦老子一人能修大孝故称大孝释迦尊累劫报亲恩积因成正觉是由修孝行而致成佛况人天福报耶孝子杨镳能体佛之心修佛之行特为亡考若屿公妣张氏持斋三载X诵经满藏黄金殿上礼三世之慈尊盂兰盆中供十方之僧众仰酬罔极用展孝思驯至成佛永不退转皆基此一念至孝之心且道这一念毕竟从甚么处起乃卓拄杖云灵根盘劫外叶覆在今时珍重佛事纯一谢居士新塑伽蓝开光恭惟白云山崇梵禅寺叶嵆吕三圣菩萨曾向灵山亲受记分身处处卫招提白云一片袈裟地尤赖神心密护持只如今日宝殿重兴灵仪再塑拈起龟毛之笔点开不夜之光一句作么生遂点睛云无量劫来原不昧辉天鉴地岂由他礼开山约祖禅师塔翠微之胤白云之宗水陆不涉直到其中其中事作么生一塔稜层尊祖祢千峯罗列拜儿孙礼作祖禅师塔圣箭分灯到此间富沙法化起云山古今无间真消息一带清溪遶座间礼报亲古航和尚塔潭上多年驾铁舡至今遗韵尚泠然我来瞻礼元无间一缕檀云绕塔前本师和尚父母神主前上供拈香师道是吾道师亲即我亲瓣香才举处法界现全身三世佛开光三世如来一法身真光点出见丰神大众还见侬家X么旋螺绀发千峯碧满月慈容万国春隐含和尚迁化搂空生死窟推倒涅槃山两头俱坐断撒手出重关恭惟白云堂上隐公和尚续耶溪脉秉龙唐令立足那畔垂手今时大开五位玄门直指一心捷径善说法要顿教魔外潜踪惯穿金针任是衲僧罔措精勤荷道朴实为人既因真而果真乃头正而尾正方期法雨久霔讵意慧月西沉大地无光丛林失色呜唿哀哉虽然如是预定归期在今日正令全提甚绵密推入虗空掩上门直教佛眼覰不及咦遂封隐公面目不曾藏山苍苍兮水泱泱生耶死耶谩度量千古万古一炉香隐公别去巳三年白塔岿然傍院边今日我来扫寒叶一轮明月蘸前川恒璞禅师迁化云山化雨正缤纷忽报西归不忍闻自是羣生福力薄人天眼灭讵胜愁只如今日荐此一盃香茗恒公和尚还肯诺否良久云夜明帘外金风冷万象森罗尽点头以性空之火焚泡沫之身身外无火火即是身火外无身身即是火火不烧火身不焚身直饶身火两忘犹未是恒公栖泊处大众还知恒公落处么胜热门前风凛凛刀山火聚自如如遂撺入火炬诗X邑侯余公设供次潘明府士云居士韵诸公皆国士连辔出东方论政知民瘼谈禅有智光餐香方得味入佛始无旁冬日何和蔼浑忘𩯭巳霜谢简生广文过访次扇头韵奉答佛儒千载有同心今日相寻意特深不老溪山曾识面一新钟鼓欲闻音出迎未倒熊峯履济物先期傅说霖满握清风来不尽更遗唾玉在珠林福先寺礼慈济慈戒二大师真身和白玉蟾韵大道浑今古真身孰后先伹知心是佛何用别求仙俯视人多昧仰观物尽禅留慈为度世香火几经年十四景诗余幼脱白此山不知此山面目浪游方外余三十年今日再来一一周覧颇领其趣乃收前后左右诸形胜名字可考者列为一十四景系之以七言绝句用征诸名公佳作以光泉石抛砖之诮余曷敢辞鹤舞丹霄何年飞舞下云间一望昂然出众山清唳一声天地晓氤氲瑞气满尘寰鸾骖古渡汉室当年事巳倾挂冠归去学长生跨鸾道士今何在渡口犹传仙子名X仙翁撒网石烂松枯局巳终却来撒网取金龙巍巍独拥云山后捧出辉煌释梵宫二童讲书二童讨论竟忘年欲尽羲皇一画前讲到忘言最深处笑看明月落前川梅峯朝座五叶花开献座前冰肌雪骨照人妍等闲拈出谁相委却忆头陀一笑贤梨岳矗云东南屏帐起高峯拂汉摩云势自雄不用登临劳屐齿朝朝爽气入帘栊勐虎跳墻鸿蒙剖判巳成形蹲踞巖阿似听经欲跳重垣过远岫恐惊师子下云屏白鹭衔鳅何处飞来立水濵鳅鱼衔口活𥻘𥻘春风春雨青如黛失却通身白似银双象前伏驯性由来不用牵双伸长鼻卷湖边蛮奴钩杖浑无用独许山花相对眠孤燕下巢紫燕孤飞下遶来结巢于此岂安排乳儿不用衔虫力自有天花点绿苔X清溪遶带匹练横拖遶寺来青山勒转水潆洄风停波静平如掌殿阁峯峦一镜开沧洲铺氊沧洲平旷若铺氊老圃纷纷竞灌园倚杖门前聊纵望沙鸥惊起碧溪边游鱼上下上下孤山一似鱼游扬拟到白云居任公不用轻垂钓万古风云只自如宝葢飞飏亭亭宝葢自天垂绾带遥飞到水湄将向梵宫持献佛一溪隔断自嶷嶷旅泊菴稿非家叟说弟子同录开元广福诸录开元寺大雄宝殿陞梁上堂僧问梵宇轮奂即不问如何是接物利生底句师云空中书梵字进云恁么即重重宝阁云中现万象森罗尽点头师云古殿正重兴僧礼拜师乃云插标建剎充塞十方剖尘出经掘开宝藏向无佛处作佛五綵绘虗空于无法处说法万窍鸣天籁海底之泥牛驾浪云中之木马嘶风X夜明帘外振家声无影树头布春色正当恁么时开元古殿轮奂维新林泉旧踪徽猷不替勇破四魔成佛名曰大雄广辟华藏玄门来者直入若千林之互照如两镜之含光涉入重重无坏无杂严佛土于亿劫赞皇图于永年诱引诸子推排出火宅之门拯拔迷流踊跃登菩提之岸且道毕竟从甚么处建立良久云拈出红炉一点雪长作人间六月冰复举开元莹禅师上堂语云有一面镜到处悬挂凡圣不来谁上谁下拈拄杖云这箇是拄杖那箇是镜良久云万古碧潭空界月再三捞摝始应知师云历劫无名彰为古镜只要诸人知有不为他影子所惑莹禅师大有为人处山僧今日亦有一偈不免举似大众有一面镜到处悬挂凡圣普现非内非外竖拂子云这箇是镜唤甚么作拂子还委悉么分明觌面别无真休更迷头犹认影下座多宝佛塔合尖陞座师云浮图再造多宝独露全身舍利斯藏释迦巳分半座坛场严净即是三变净土缁素云集何异十方分身风鸣万窍如来亲说法华鸟噪千林宝塔出声赞善古今一际凡圣一源体用一如因果一法灵山一会俨然未散也更看巍巍宝顶高踞七级之巅灿灿金光遍照普天之下直使有眼者见有耳者闻有心者知有口者说乃至童子嬉戏散心念佛以及合郡官民绅士男女老幼施食施财搬砖运土凡于此塔举一念舍一钱用一力者皆X在如来授记之中不特人天胜福而巳诸人还自信么良久云我不敢轻于汝等汝等皆当作佛下座翠巖寺建殿陞梁示众师云一毛端上现宝王剎百福庄严普天欢洽梁柱枋桷主伴重重共相成立无作之功正恁么时且道如何是主中主乃云宝梁才架起佛日永昌明吴如公居士七袠诞辰请陞座师云未出胞胎以前万劫剎那既出胞胎之后剎那万劫大众还知这一剎那么释迦老子在剎那里降神兜率诞质王宫指天指地以称尊自觉觉他而成佛度羣生于沙界转法轮于大千历代祖师在剎那里不立文字直指人心见性成佛如公居士在剎那里学儒学佛着述立言年届古稀刃游道玅乃至三教九流四民万姓以及蠢动含灵蠉飞蝡动总在剎那里放光动地各得随宜受用无欠无余须知这一剎那如天普覆似地普载穷先天而不见其首究后天而不见其踪更说什么轩辕甲子循环往复直饶数尽尘点劫犹未知他边际在且道这一剎那毕竟是什么人建立还知么良久云观河不改初年见世数论量空里花若问如公居士寿但看此见更何涯宝善菴开塔请舍利如来愿力遍周法界舍利流辉处处无碍重开宝塔昭示天人释迦多宝竝现真身富沙城南巍巍窣堵请分三七用镇千古放光现瑞开发有缘永为羣生X广作福田封塔宝山深处舍利斯藏历劫不坏万古流光弟子赵本真挂幢旛法语古锦幢旛彩色绚然风动旛动福越人天万法本空一真本有清净常乐历劫不朽根本玅智洞彻性源了无一物逈脱葢缠六度万行檀波第一无相功德如空曜日生生世世不昧正因圆修福智广度迷津为霖禅师旅泊菴稿X卍XXX旅泊菴稿非家叟说弟子心亮录宝福语录柘浦吴尚卿居士请示众师云三世诸佛只是箇无心的凡夫大地众生只是箇多事的诸佛须知众生原无事即非众生诸佛本无心亦非诸佛老僧今日拂子头上一串称来一箇八两一箇半斤无欠无剩不重不轻水不洗水金不博金有箇汉向这里直下信得及见得彻荷担得去则知旷劫来事觌体圆明一切诸佛与大地众生威音王巳前一时成佛巳竟既非劫石所能算数亦岂心识所能较量哉正当恁么时生佛未形巳前一旬作么生良久云吴尚卿居士父子昆仲登山请法远来不易下座X示众举中峯禅师示禅人云要学佛么要学祖么要学善知识么一大藏教诸灯语录遗言往行皆是学佛学祖学善知识之张本不妨向此真履实践一回但行之不移守之不易久之纯熟所谓佛祖善知识不待学而成矣或者谓丈夫自有冲霄志不向如来行处行成佛作祖到善知识地位会须先将一大藏教诸灯语录遗言往行拈向他方世界之外单提一把吹毛利劒逢佛杀佛逢祖杀祖直教一物不得当其前一法莫能随其后久之和手中箇杷柄子一齐拈却扬身物外独步大方自然头头合辙处处逢原虽然当知此二说总是窠臼语你若瞥生一念向此垛跟则落窠臼了也要成佛成祖成善知识未知其可也且舍此二途毕竟依何标准而至佛祖善知识田地幻住到此直得结舌有分诸方大有老尊宿不妨一一持此话以扣之师曰巳上三条乃中峯老人平生巳经过之大路出入往来得大自在归家稳坐更复何言故令持此话扣问诸方即此三条大路还在那一条路上履践诸人试自检点看虽然如是也不得躐等须一一经历过始得如或不然只是箇掠虗汉有什么共语处庚申除夕大雪示众云老僧在宝福山中扫除劫灰剪开荆棘架起几间草屋几箇慕道兄弟相从长年口吧吧地谈宗说教葛藤满地看来也是嚼饭餧婴儿逗到今朝不觉腊月三十日到来冷冰冰地雨又X下雪又来大家团圞头吃脱粟咬菜根乐欣欣地又说几句淡话以当分岁似这般穷趣味走遍大清国恐不多见也记得昔日筦山凝禅师住山有偈曰地炉无火客囊空雪似杨花落岁穷拾得乱蔴缝破衲不知身在寂寥中古德住山清况可想见也老僧效颦亦有一偈不免举似大众无柴无炭过三冬雨雪纷纷落不穷冻杀法身赤骨𩪸三更幸有日头红且道与古人相去几何试甄别看良久云大众无事归堂好珍重辛酉元旦示众师云新年原是旧年人虽换衣衫不换身祝圣贺正相唱惹山中礼乐亦堪陈大众且道是佛法是世谛相逢休下马各自奔前程除夕示众师云住山年巳久舌上长青苔今宵逢岁尽一句为君开且道是那一句春风方解冻明日是新年壬戌元旦大雪示众师云岁朝白雪和阳春一曲冷然越㨾新大地山河同一色更于何处着纤尘虽然如是只如日出后作么生散为人世真甘露三草二木尽滋荣除夕示众师云一年三百六十日流水茫茫去不回惟有青山常不动千古万古自巍巍所以昔日僧问兴善禅师如何是道善云大好山寿昌师翁初入道时向这里大起疑情穷参力究一日因开田搬石大悟乃述偈曰欲参无上菩提道急急疏通大好山知X道始知山不好翻身跳出祖师关大众兴善道好师翁道不好且道节文在什么处知么不得春风花不开花开又被风吹落癸亥元旦示众师云昨日举出一座大好山无奈天下人推不动攀不上即古人道箇仰之弥高钻之弥坚瞻之在前忽焉在后也是望崖而退到这里教老僧说箇什么虽然也不可缄却口去不免与诸人葛藤一上欲识佛性义当观时节因缘时节若至其理自彰且道即今是什么时节昨日旧年尾今日新年头有头更有尾学道更何愁所以昔疎山参石霜诸禅师问如何是头霜曰只须知有曰如何是尾霜曰尽却今时曰有头无尾时如何霜曰吐得黄金堪作什么曰有尾无头时如何霜曰犹有依倚在曰只得头尾相称时如何霜曰渠不作箇解会亦未许渠在古人只为慈悲之故于无渐次中立渐次没规矩中立规矩譬如空中鸟迹海底鱼踪虽则不可撮摩也须一一经历过始得只如经历过底毕竟是什么人良久云还乡尽是儿孙事祖父从来不出门珍重寿昌师翁忌辰拈香年年正月十七空中现出鸟迹虽然遍界不藏离娄觑之不及毕竟如何委悉今日分明指示栽田博饭是家常冒雨冲风力自强大地耕翻无寸土异苗翻茂久昌昌只如今日逢忌荐斋一句作么生X大好山山不好唯有波斯识得宝觌面拈来与众看今古青青一般草蓦召大众云高着眼真寂师太忌辰拈香立宝善丛林开建州法窟迄今七十余年法化如新不没今朝逢忌荐斋不免对众举出且道作么生举喝一喝云仪峯鼗鼓震若雷云栖正令明如日海内无敌手鼓山是对头一回思忆着令人恨不休为甚么恨不休召大众云知么两箇泥牛鬬入海一度烧香一度愁五云深处一枝大树荫覆天下人久矣葢由根深本大故尔枝叶阴浓花果繁密虽则叶落归根四十有七载而宝福山中日日香烟夜夜灯俨然犹在今者腊月十七日正值师翁埋光铲彩之日不肖在这里烧一瓣香以申供养且道师翁即今在什么处人间耶天上耶诸佛净土耶良久云权挂垢衣云是佛却装珍御复名谁鼓山先师老和尚忌辰拈香一离鼓山三处设忌白云镜湖开元寺里处处得逢渠直是难回避大众还见老和尚么良久云我适曾供养今复还亲觐去年此日热心香今年此日心香热吾师有愿不来来鉴此红炉一点雪吾师法界身触处无向背非圣亦非凡无外亦无内我此一片香供养法中王灵根盘劫外遍界不曾藏X师年九十九未出剎那际木马骤清风泥牛耕实地劫外自高歌幻海恣游戏痴儿不解事岁岁空相忆一盃清茗一炉香万古千秋只如是金鸡呌出三更月百岁儿童头似雪今日亲从那畔来描不成兮畵不得既来为甚么描畵不得良久云刀斧砍不开相见不相识丁酉与辛酉五五二十五岸行舟不行木人挝石鼓大众还见老和尚藏身处么日出衔山月圆当户宝福山中逢忌烧香恰熏着鼻两孔袭袭生烟直得通天彻地惟有一处熏不着且道是那一处良久云莫言老汉不慈悲诸佛从来不出位生之年死之日打破虗空寻鸟迹大众还见老和尚么热似月兮冷如日年年此日修归忌勿问吾师来不来但看深山十月菊家家都向此时开扫塔违师不觉忽三年休咎疾疴常示梦我心师心同一体此恩何啻丘山重一片旃檀爇塔前梦中惊破玉人眠吾师说法原无间试听雷音震大千百岁庆忌扫塔百年三万六千日日日分明一百年经历百千无量劫吾师寿量未曾迁一缕檀云笼塔顶半轮秋月挂峯巅当机觌面无回互万古江山在目前X颂举华严行愿品云一切如来有长子彼名号曰普贤尊我今回向诸善根愿诸智行悉同彼颂曰尘剎如来之长子克担家法曰普贤愿周法界真因满德遍尘方觉果圆位后位前同一际即缘即性总无边一毛孔内深深处智行何曾有间然举觉经四节颂经云居一切时不起妄念颂曰心体离念起不可得随念漂流凡夫着贼经云于诸妄心亦不息灭颂曰虗妄之心性本寂灭见妄可息二乘智劣经云住妄想境不加了知颂曰妄境即真住无所住有真可知尚堕缘虑经云于无了知不辨真实颂曰无了知处即真实相能所未亡青天吃棒总颂井底泥牛方作梦火中木马正初惺林间石虎啸白月门前刍犬吠天明举楞伽经云前圣所知转相传授妄想无性颂曰妄机不息生死根深始于无始今而又今胎卵溼化往复升沉知妄无性圆证一心举不是心不是佛不是物是箇什么颂曰拈出当年漆钵盂箇中非实亦非虗包含万有浑无物今古何人识得渠X举古德云惟有春风无厚薄贫家桃李也成阴师别云惟有秋风无厚薄富家桃李也凋零毕竟如何折合去乃云石上无根树枯荣各不知颂曰富者实贫人尽晓贫家真富且难知花开花谢非他物劫外灵葩也大奇举观身不净颂曰诳惑迷心一片皮莹如美玉滑如脂若云里许是何物九孔流来自得知纪贤传鼓山纯一阿阇黎传公讳道悟字纯一湖广长沙归善县人姓刘氏年二十余出家于南岳无碍和尚会下执劳办事行业惟谨众皆推誉后至博山值閴然谧禅师乃署今名崇祯庚辰春由柘浦天心逦迤至鼓山一见先师老和尚大惬宿怀遂倾心师事之乃以尽形寿自期时丛林方兴备历诸职靡不踊跃担荷虽神疲力竭不以为难丁酉冬先师迁化余忝继席一住十四载时上下两院工役繁兴皆公与脉公递为监寺互相股肱不以前后二其心时难易其志惟期于有成而后巳以故若缁若素人人德之称鼓山老监院矣庚申冬公与脉公同至宝福请余还山不果今壬戌四月八日复约脉公持众护法绅士书远来重申前请以谓山门典型废坠殆尽稽首叩地痛哭流涕者弥月奈余老死空山之志巳决不能曲顺彼情公乃抱病郁X郁而去脉公亦得疾不及同还至七月二日卒于宝福弟子正平等捧灵骨还山以念八日到塔所合山大众鸣钟出迎而公亦于前三日卒茶毗方竟大众捧灵骨同时上供寄寓权厝俟大寒节入塔焉呜唿公与脉公三四十年同志同行荷负丛林而死生以之死之后一具骨石虽远隔谿山乃不期而会讵非平生行愿真诚所感耶余离山十余载历观丛林知事如两公者殊不多见岂宿有重愿来兴兹山耶抑亦应真大士但有利益无不兴崇耶不然何其精诚不倦若此公平生禅净圆修而尤勤于持诵每为病者持呪輙多灵应衣钵之外不畜一钱有施之者随得随散世寿八十有一僧腊六十鼓山一脉阇黎归真感应记壬戌之夏四月八日脉公同纯公到宝福脉公朝暮礼诵甚勤余劝其节劳公曰去日无几矣安敢自缓至五月十日忽感冒风寒凡十余日而愈既而起居弗常复感者再遂至不起忆公始卧疾时即为余叙平生语后事又请举火偈曰吾终于此山得和尚一炬火志愿足矣余复何事余曰当此之时正宜放下万缘一心系念摩诃般若回向净土可也公曰摩诃般若云何念乎余曰当观五阴十二处十八界无我无人当体空寂一性圆明古今不坏了无生灭去来之相公默契点首合掌谢之余又曰大地众生未证无为总居有漏皆有托生处惟西方净土是归宿之X地切宜注意十六观经云阿弥陀佛是法界身遍入一切众生心想中众生念佛时是心即是如来三十二相八十随形好是心作佛是心是佛故解脱长者云我欲见安乐世界阿弥陀佛随意即见公还信否曰平生所学何事安有不信之理余曰若然则公之根本深矣愿加勉旃自是以来公于病中了无一事惟一心系念净土后其病日见沉笃余谓之曰公当即于病中受用曰如何受用余曰岂不见昔日维摩诘居士卧疾毗耶离城室中空诸所有唯置一床寝疾而卧诸来问疾者即以病说法曰诸仁者是身无常无强无力无坚速朽之法不可信也此身明智者所不怙此可厌患当乐佛身佛身者即法身也从无量功德智慧生所以昔日洞山病中惟看不病者果能如是看不病者则见法身即不见有病也又涅槃经五行中有病行是菩萨所修故云病者众生之良药然以病为药者良由众生血气刚强恣心造业难以理化可以病治葢病者知身有苦然后知求所以出苦之法岂非病者反为众生之良药乎故古人有不求无病无愿以是故耳公卧疾月余余日往说法公闻之未尝不爽然大快霍然病巳至七月初二日公求大众晚课以助往生是夜公身心安乐如无病然次日余仍依华严经临终劝念佛示尊像令瞻敬之语乃请西方三圣像焚香燃灯供于榻前令其一心注念公瞪目而视合掌微笑良久泊然而化无怠X禅人及徒子德安始终给侍左右无怠亲为薙发沐浴更以新衣肢体柔软顶门如炙面目若生益光润焉既入龛以暑气炎蒸不能久留明日巳刻即送茶毗将至窑所有庆元县善信张太朗吴兴善同望见窑中有西方三圣像高三尺许金光射人龛既到山而印经善人张玄卿亲于窑中见之乃炷香礼拜以谓是常日供养其中者既举火遂失所在三人各述所见共相叹讶以为希有乃向众说之不巳余谓阿弥陀佛四十八愿摄受念佛众生往生净土万修万去古今感应不一而足脉公一瞻圣像即失沉疴一归茶毗三圣现于窑中为清信善男子三人共见何足疑哉阿弥陀经云不可以少善根福德因缘得生彼国公可谓多善根多福德因缘者何也公髫年出家白首抱道置身丛林荷负大众三十余年如一日未尝少懈平生矢志净业礼诵勤劳其善根不亦多乎又广募众缘铸造西方三圣像大悲千手眼像及造桥铺路种种功德一一回向净土是多福德也今当临终感三圣接引往生净土为众所目覩则知其平日所修诸功德实心实行故末后灵应昭着若是佛言不妄事有可征故特记之以示诸来者公三山人出于何氏幼师智光耆德披剃受戒于博山无异老和尚闻法于先师云头陀山素安坦公寿塔铭夫山以头陀名者志苦行也父老相传宋季铁关枢X禅师尝隐居是山修杜多之行后为众物色逼请出世开法天宝得其嗣逆川顺公其道遂大行于天下故山以是得名今住山素安坦公者南山之白眉也年四十余值清明交际人心世道皆失其常深厌浮幻乃舍诸徒众一杖一笠飘然入山当其时草莾荒秽虎狼纵横拨烟霞而进影乃即其址缚屋以居人无知者久之诸孙曾辈若启钥郁文等踪迹得之众络绎而来各效其力辟土开山刀耕火种遂成兰若金像晃耀殿阁参差时果名花芳馨浮于深谷青松菉竹苍翠暎于羣峦居其中者心旷神怡不知有人间世也公则修般若以安心仰普贤以练行日课华严为业以净土是归三十余年如一日未尝少懈其诸孙则能一遵公训修六和之敬履八正之道晨昏禅诵佛号经声震动林野当兹末法人乐放逸安于怠惰若公不出户庭家教严密二利成就顾可易得耶公讳元坦素安其字也建阳游氏子宋大儒廌山先生之裔八岁入光孝礼仲晏灿公为师授诸经业若宿习然禀戒于掌石老人闻经于演门法师今年七十有八鹤发飞霜精神康王不减少壮时启钥等为公营寿藏于本山之阳坐某向某工既竣特怀香入山请铭于余余忝与公为忘年交屈指五十余年形迹虽疎而心神洞照殊无间然公数访余山中共话畴昔而余年来驻钖东和以道路相左不克一造头陀谒公公不以我为慢况启钥佐余建开元大殿X造多宝佛塔刊刻金刚般若有同志同修之谊铭余曷敢辞于是谨焚香洗砚铨次其始末而为之铭但愧不文无以发扬公盛德耳铭曰南山峩峩公实钟秀德腊俱高福慧竝茂早求戒法终隐巖阿超然物外莲出菉波不出户庭教化成就兰孙竞出光前启后巍巍𡨔堵兹山之阳灵光洞彻千载弥光同安察禅师十玄谈提纲着语十玄谈为同安察禅师所作前五首彻法源底后五首履践玄涂葢以慈悲之故于无方便中垂方便无渐次中立渐次乃照心之明镜归家之大道禅病之良剂法门之大全且其辞明白简易悲哀恳切每风清月白之下时一吟咏不啻耳提面命令人感发如善财入慈氏楼阁具见历劫修证之事如在目前无以异也但恐后学智眼未开妄意揣摩有失作者之意乃于题下首为提纲而后于每句各着一语用开一线俾其稳驾白牛直达宝所不至迷误失错欷歔涕泣于岐路之间也旹康熈壬戌首夏非家叟道霈题于宝福山中心印问君心印作何颜心印谁人敢授传历劫坦然无变色唿为心印早虗言须知本自灵空性将喻红炉火里莲莫谓无心便是道无心犹隔一重关祖意X祖意如空不是空玄机争堕有无功三贤尚未明斯旨十圣那能达此宗透网金鳞犹滞水回途石马出纱笼慇懃为说西来意莫问西来及与东玄机迢迢空劫莫能收岂为尘机作系留玅体本来无处所通身何更有踪由灵然一句超羣象逈出三乘不假修撒手那边千圣外回程堪作火中牛尘异浊者自浊清者清菩提烦恼等空平谁言卞璧无人鑑我道骊珠到处晶万法泯时全体现三乘分处假安名丈夫自有冲天志莫向如来行处行佛教三乘次第演金言三世如来亦共宣初说有空人尽执后非空有众皆缘龙宫满藏医方义鹤树终谈理未玄真净界中才一念阎浮早巳八千年X还乡曲勿于中路事空王䇿杖应须达本乡云水隔时君莫住雪山深处我非忘寻思去日颜如玉嗟叹来时󱢴似霜撒手到家人不识更无一物献尊堂破还乡曲返本还源事亦差本来无住不名家万年松径雪深覆一带峯峦云更遮宾主睦时纯是妄君臣合处正中邪还乡曲调如何唱明月堂前枯木花转位涅槃城里尚犹危陌路相逢没定期权挂垢衣云是佛却装珍御复名谁木人夜半穿靴去石女天明戴帽归万古碧潭空界月再三捞摝始应知回机披毛戴角入鄽来优钵罗花火里开烦恼海中为雨露无明山上作云雷镬汤炉炭吹教灭劒树刀山喝使摧金锁玄关留不住行于异类且轮回正位前枯木崖前差路多行人到此尽蹉跎鹭鸶立雪非同色明月芦花不似他了了了时无可了玄玄玄处亦须呵慇懃为唱玄中曲空里蟾光撮得么汾阳昭禅师五位颂註五位参寻切要知丝毫才动即相违金刚透匣谁能用唯有那叱第一机举目能令三界静振铃还使九天归正中玅挟通回互拟议锋铓失却威为霖禅师旅泊菴稿X卍XXX旅泊菴稿非家叟着弟子净焕录杂着华严经疏论纂要序大方广佛华严经者乃毗卢遮那世尊于菩提场始成正觉七处九会称性顿演如来果海羣生性源及因地六位菩萨修证之轨范也夫说既称性则是恒常之说所谓众生说国土说三世一切说处穷法界时彻三际旨趣宏深言诠无尽既非海墨所能书抑X岂贝叶而可悉但随机见闻广略有异耳按西域记此经有三本上本有十箇三千大千世界微尘数偈一箇四天下微尘数品中本有四十九万八千八百偈一千二百品下本有十万偈四十八品葢摩诃衍藏是文殊师利与阿难海于铁围山间结集此经收入龙宫后龙树菩萨入宫见上中二本非阎浮提人心力能持遂记下本归于人间今传来此方者晋义熙十四年北天竺三藏佛度䟦陀罗所译六十卷唐证圣元年于阗三藏实叉难陀所译凡八十卷皆是十万偈之略以译未尽故其具本言在遮拘槃国然经虽未尽义亦周圆染指知味存乎其人其八十卷经清凉国师有疏钞枣栢长者有论世所盛行疏钞则穷源极委章分句析不唯是此经标准实乃如来世尊一代时教之标准也论则广论佛意会归自心不唯是此经阃奥实乃宗门之阃奥也禅者喜读论而不知疏钞之广大精微讲者喜读疏钞而不知论之直捷痛快两者皆失之也道霈年二十五始遇华严如贫获摩尼饥餐王饍悲喜踊跃无以云喻昔人谓亡躯得其死所竭思有其所归斯言不我欺也遂矢志生生依经修证自是涵泳经文研穷疏论余三十年麤知门户次第但疏论异旨悟者难于和会文言广博读者惮于浩繁于是不揣漫于疏论纂其精要合註本经窃欲令大地含生凡厥有心者同入斯门启自心文殊决择玅慧圆自性X普贤恒沙功德愿周法界则毗卢是师果办一生则善财为友于一毛端顿周尘剎参礼知识于剎那际徧穷劫海津济羣生仰报佛恩少尽卑愿云尔法华经集註序夫玅法莲华经者乃一化之根本五时之极唱普记众生究竟成佛此吾世尊出世之本怀故曰如来唯为一大事因缘故出现于世欲令众生开示悟入佛之知见岂徒然哉陈隋间天台智者大师证法华三昧得旋陀罗尼亲见灵山一会俨然未散南岳思大禅师见而印之曰灵山同听法华宿缘所追今再来矣非子莫证非吾莫识子所得者名旋陀罗尼大师于是开阐法华九旬谈玅以释经题说文句以解经文着摩诃止观以明玅行至唐荆溪尊者作释签文旬记辅行以申明之谓之三大部当时大师纵无碍之办升座演说而弟子章安者默识于心结集成书以传于世天下古今皆其遵之曰天台宗故谚尝有云天台之有章安犹世尊之有阿难非浪誉也一经大旨大师所释不出权实本迹权则九界三乘实则佛果圆乘本谓久远成佛迹谓果后施化前十四品是迹门开权显实后十四品是本门开迹显本三周七喻而莲喻为总七喻为别倾无余蕴矣三周者初法说周为上根人作三乘一乘说舍利弗一人得悟即方便品所谈是也二譬喻周为中根人作三车一车说迦叶等四大弟子领解即譬喻品所说是也三X因缘周为下根人作宿世因缘说千二百声闻得记即化城喻品所明是也迹门施化终于三周周者终也终必对始上根始于鹿苑禀小终于法华得记中根例知下根始于大通下种终于因缘开会三周之说大约如是七喻者一火宅喻喻三界不安隐二穷于喻喻小乘无大乘功德法财三药草喻喻有漏诸善皆能除恶而无漏之善为最四化城喻喻二乘真空涅槃防见思之非御生死之敌五衣珠喻喻王子结缘下一乘了因之种六髻珠喻喻中道实相极果所宗以上六喻皆喻迹门开权显实也七医子喻喻大医王徧疗一切众生之病唯此一喻喻迹门开迹显本也此乃大师亲悟亲证亲口所说者大旨总不越是后代机浅智劣罔测高深虽久在法门而于三大部有白首而不敢轻一展卷者此佛法所以日衰而圣师所说竟付之野马蠧鱼似于已无涉为可叹也故近世硕师大德随顺机宜依文解释以便初学凡有数家若要解若知音若击节及大窾笺註等虽门户浅深有若不同而其大纲原不背于天台允称法坛鉅匠足翼天台于不穷也富沙谢晋公居士夙植智种欣乐玅法杜门阅经餍饫法味乃取温陵环师要解金庭润师笺註合释此经务期理鬯文顺读者易于晓悟耳蝇头大字躬自秉笔书成全部寄以相示且征序言余不恤烦琐之诮乃举天台智者大师所证所释以为一经之大纲格冠于篇首俾读者X寻流得源优入圣域庶不负居士一片渴法苦心深植菩提种子穷极如来出世一大事因缘同一授记究竟成佛云尔重刻僧护经序僧护经者佛子日用照心之明镜也九达静主募众刊板用广流通其利博哉昔僧护尊者禀和尚舍利弗及世尊之命为五百商人作说法师既而入龙宫为四龙子教授阿含游历地狱见诸罪相又度五百仙证阿罗汉果能事既毕还归佛所说如上事世尊慰安巳一一示其宿因明其现果如面临镜𡟎妍毕露无可隐遁者也然狱中罪人皆迦叶佛时出家者与众中当事僧何也葢为出家者不修出家法知众者无为众之心故也经中世尊重告僧护言地狱中出家者众白衣尠少所以者何出家之人多喜犯戒不顺毗尼互相欺凌私用僧物或分饮食不能平等是故汝今当勤持戒乃至云持戒最安乐身不受诸恼睡眠得安隐寤则心欢喜以此观之持戒为出苦之因欺众为取堕之本故佛子不可不慎也或问地狱实耶虗耶曰性空故非实业果不失故非虗何以知之曰以圣教量知之维摩诘经宝积长者赞佛偈曰说法不有亦不无以因缘故诸法生无我无造无受者善恶之业亦不亡其意谓世出世间若依若正因缘所生无有自性无何等性无我性无造业性无受报性世尊常依此义说不有法曰未曾有一法不X从因缘生是故一切法无不是空者又世出世间若依若正因缘所生业果不失世尊常依此义说不无法曰假使百千劫所作业不忘因缘会遇时果报还自受虽业果不失而举体性空虽举体性空而业果不失譬如梦事虽了无真实而受用宛然虽受用宛然而了无真实十法界皆尔不独地狱界也然十界起于因缘因缘现于藏识藏识之于真如非一非异以非一故凡圣岐分因果不爽以非异故十界空寂因果无寄葢藏识心相也真如心体也相似起灭而体无变易故起信云唯心相灭非心体灭行人日用果能洞明此旨冥合自心则虽不出世间而不落世间也若然则是经重刊为不唐劳苟若忽而不读读而不信抛弃冷地封野马而养蠧鱼不知是何等故纸更或借口性空拨置因果恣心所为了无忌惮此辈如来名为可怜愍者虽以宿植微善得于释迦法中削发披缁而为沙门乃反于法中造业自取沉沦至弥勒佛时恐未有出地狱分亦如今日僧护所见等无有异为可叹也敬于经首综而序之以告夫真比丘僧俾其知病识药明所趋避云尔重刻月上女经序谢石公茂才刻月上菩萨经印施流通为报母也其缘起于郡隍请悬明讲师诵月上女经五百部祈母转女身云管东溟公以因缘序之于前而龙山和尚以劫初事䟦之于后谢子一日持经见过而咨以经X中大旨余曰众生无始劫来沉沦欲海无由得出月上菩萨以同体大悲示作端正女人发其欲意即晓欲之重患而令入离欲真际所谓先以欲钩牵后令入佛智者是也经云若有起欲来观者乃得清净无欲心不其然乎众人欲意既息即引向佛所而途中遇舍利弗摩诃迦叶等欲勘验其得忍与否月上纵其无碍之辨而直与本分相见即维摩诘弹叱诸声闻人令入大乘无以异也舍利弗问月上言汝于今者行何乘也为行声闻乘为行辟支佛乘为行大乘月上报言如舍利弗所证法者为行声闻乘为行辟支佛乘为行大乘舍利弗报彼女言非也月上所以者何然彼法者无可分别亦无言说非别非一亦非众多尔时月上报言舍利弗是故不应分别诸法一相异相无别异相于诸法中无有可住故涅槃者实无可灭迹斯语也政所谓佛祖位中留不住夜深依旧宿芦花者也舍利弗辈以女相求之而欲试验岂非捕风捉影者乎月上既见佛而记其往生极乐供养弥陀及贤劫中诸佛然后成佛即名月上以此观之今禅者徒执理性而篾视净土不肯发愿亲觐诸佛者不唯失见佛之纵恐相似悟头而于理性实未曾大通也更有甚者直诋念佛求生净土为下根而障人进修者是月上亦下根人而世尊记其往生极乐不亦谬乎自误误人其害匪细故特表出之以告诸同志者谢子懽忭踊跃再拜请即次其说以冠诸X经首余不得而辞金刚经疏论纂要刊定记略序金刚般若生佛同具虽有隐显而无减增所以毋论智愚咸乐持诵亦乐註释自古皆尔不特今日斯葢本觉内熏之力无师自然智之影响也伹师承未禀臆说空陈期达佛心反资异见圭山所云口讽牛毛心通麟角此语殆不诬矣昔西域有无着菩萨位登初地因读是经罔辨涯涘乃入日光定上昇兜率谘请慈氏如来为说偈八十行以释无着以偈转授弟天亲菩萨各造论释偈传译震旦而青龙大云等诸法匠各本之作疏然而醇疵相半是非弗一后学无所适从有唐圭峯宗密禅师乃依据二论以定宗旨旁採诸疏用补文义命名纂要其言简古其理精邃譬诸夫子𠜂诗定礼足为万世法程一字不可加损至宋长水子璇法师虑学者难通乃因石壁师旧记而刊定之成七卷援经引论字分句释极为详明而学者惊怖其言犹河汉无极不敢展卷即老师宿衲亦罕一寓目圣师玅论般若正宗所以寂寥于世仅封闭龙藏而巳业是经者唯于时註中讨义路鲜于圣文内究真空以讹传讹转滋迷惑良足悲哉康熈辛亥秋余谢事鼓山振钖擕瓶任缘旅泊至建州为众所留插艹聚沙作空华佛事至乙卯首夏工毕归隐秦谿福山兰若而禅者孤月昙美等追随以至优婆塞谢大材潘道靖黄太广章道立谢道本等亦复X负笈相从诸君子儒宗柱石斯文主盟而欣慕大法有若云水衲子一日相与请益金刚般若余不敢别开蹊径乃启宝善大藏请纂要刊定示之其纂要简古难通处则于刊定考之刊定烦冗轇轕处余则僭为拣择之去取之下务使言简理尽雅合佛心巧逗机宜而巳稿成诸君子佥请曰是疏记圣圣相传祖祖相授印先佛之心宗开后学之智眼宜亟镌梓流通广佈般若种子余唯唯而禅人坦然愿施鉅梨启钥禅友任募刻赀起手于丙辰秋九月毕工于明年春二月是固仗诸圣师庥廕之恩于兵戈乱离之际咄嗟成办亦见当人金刚智慧炳炳烺烺不容埋没也或有问于余者曰鼓山先师释金刚经弃二论而不宗而子宗之何切切耶余答曰先师不宗二论而不悖二论是善宗二论者也今人不见二论而妄逞胸臆其犹舍绳墨而裁曲直抛权衡而定重轻非愚即狂矣余为此惧故特为拈出以告夫真心学般若者余岂是古而非今哉葢以圣心释圣言有终不容弃者耳问者唯而退因併纪之以志一时缘起云金刚演古序原夫般若功德不可思议者由其照破世出世间诸相洞见性源故也众生随顺无明长居此岸流转生死菩萨随顺般若立登彼岸高证涅槃葢般若者度苦海之慈航破长夜之明炬诸佛所师诸天敬奉可不信哉世尊二十年中为诸弟子广谈般若搜穷二X我直彻三空微细淘汰其大般若经凡六百卷四处一十六会金刚般若当第二处第九会第五百七十七卷传至此土凡六译时所宗尚皆弘秦本天竺有无着菩萨位登初地因读此经罔辨涯涘乃入日光定上昇兜率亲从慈氏禀受八十行偈以释此经又将此偈转授弟天亲菩萨各造论解释天亲约断疑执以释无着约显行位以释唐圭峯宗密禅师撮二论之精要科经唯约天亲释义即兼无着亦傍求余论採集诸疏题云疏论纂要有宋长水法师子璇又作刊定记七卷释之此金刚般若经真源的派列圣相传遡流及源长水宗圭峯圭峯宗二论二论宗兜率兜率亲禀灵山言言有据字字无差如取家券而治祖业复何疑哉后学安于寡闻此古疏记有毕生未曾寓目者甚至恣巳臆见辄形註释毫釐之差天地悬隔疑误将来其害匪细寒辉阇黎禅晏之暇以是经为印心之明镜涵泳古疏记有年但其文简古不便初学乃删繁取要又从而敷演挑剔之名之曰演古俾读者开卷了然发四心而兴万行破羣疑而彻三空其有功于学般若者甚大故乐为序诸卷首佛祖三经指南序佛祖之道高而无上深不可测然造之必有门行之必有渐求可为蒙学之指南作千里之跬步者其唯三经欤昔世尊始成道机缘未熟不堪大法于是于鹿苑中隐实施权循循善诱三乘五乘咸备焉四十X二章是也诸乘既经法华开显如来出世事毕于是于双树间唱入无余涅槃扶律谭常以为最后深诲遗教是也是二经者时虽有始终意实无二轨但始则近而详终则严而切防妄情流逸峻正法藩篱谓非如来开物之玅权羣机必由之要道乎第去圣既遥根器日劣往往出家之士亡失正因于如来大师始终明训不啻秦人视越人之肥瘠所以圆颅方服虽类乎僧而实去婆罗门不远此沩山警䇿所由作也葢其言拨乱反正儆俗救弊深得先佛之遗旨可翼二经于不坠故古德合之目为佛祖三经以传于世使后之学者于佛祖高深之道知所造诣不至堕于匪类废于半涂则其为益岂不大哉弱冠始礼老和尚于荷山和尚愍其愚钝首授是经且俾力行迨今十余年所矣出入禅讲孜孜矻矻不至于畔道者此三经力也顷因山中无事客有扣余者曰昔大洪遂禅师于兵火之余草衣木食为学者释三经其言简其理精葢所谓药因救病出金瓶也今去大洪之世五百有余载而世道法道交相为病益烈子能发其蕴以药之乎余唯然起曰是余之志也乌敢饰让于是顿忘孤陋黾勉从事凡朞月而稿成自署名曰指南葢欲使始发意者知所向往不至迷误失错入于险道耳若是药病与否则余葢不暇计云旹岁在乙酉正月上元日序中峯禅师施食科仪序X元天目中峯本禅师撮瑜伽旨要作施食科文其法简而精其仪轨略而备其宣扬第一义谛详明痛切葢欲使天人神鬼一言之下顿破大梦直彻性源饱餐甘露立地成佛食等法等其功德利益曷可思议万历间寿昌无明师翁北游五台得于古寺残经中如获至宝佩以南归凡遇节腊及诸佛事躬自登座如法修设屡感征应但原本唯呪无印唯法语无赞咏先师永觉老人隐荷山日重为治定前后一一补足其归依三宝为众生发菩提心赞则引永嘉真觉禅师发愿文中成语余皆新制其首又增香文香赞水文水赞而科仪益大备灿然可观矣后为俗僧杂以𦦨口唱诵务取热閙观听乃乱其本真大失作者本意惟东溪龙头山大云菴数处所藏者是其真本南山启钥上座与徒子郁文奉行有年乃请挍订书刻流通以广古德三檀等施之遗意真佛子之用心也敬为叙其缘起如此天宝藻鑑禅师语录序昔铁关禅师于镆干山中拾得一块钝铁入闽居天宝牢铸祖关把断凡圣唯逆川顺善识机宜横身拶入父唱子和格古调高极一时宗风之盛迄今三百有余年人亡政息未有继起之者藻鑑和尚乘愿而来据铁关座唱新丰曲金鍼玉线玅叶旁通海口澜翻灵机圆活葢一言半句皆自平生遍历诸方苦心苦行实地中来虽色泽未敷而得者巳争宝之矣然X化门既旺百废咸举众皆以为铁关再来无何遽偃法幢未获尽展厥蕴众又惜之其子文觉海久侍巾瓶嗣灯继席恢弘其师之道又裒其遗语镌板流通鸣唿若文可谓善得师心克绍前烈者矣一日捧录见示敬为书诸首简宝善古樗禅师语录序近年以来宗门扫地极矣盲盲相牵投坑赴壑言之令人恶心闻之令人洗耳余当时不觉堕在其中至于今日欲引东海之水洗此名字而不可得唯自悔自叹而巳若夫上智之士早巳识破栈绝世涂怀宝自遁青山白云中珍重传持使天下人不得而摸索佛祖一线慧命庶几赖之若无此辈则羣生佛性种子断灭久矣尚何言哉吾弟古樗善公久侍先师巾瓶见闻自是超卓出住宝善藏身戒律意谓免矣不期每逢节腊为禅者所逼口门不闭家丑外扬东语西话积成卷轴噫吾不知为技痒难禁耶抑亦路见不平耶虽然若道古樗有法可说是谤古樗若道无法可说是诳自已离斯二见别具正眼方可读是录如或不然矮子观场且莫恠古樗好觉海禅师语录序今天宝住山觉海文侄禅师得法先天宝藻鑑真公公曾见博山老人当公在众时文即倾心依附参方出世无不与俱前后追随凡三十载未尝一日去左右故深得其心法亲承记莂及公入寂接继住持大X其门阀每岁开戒结制四众云奔如水赴壑观其上堂提唱之语鼻孔肖似不失家法葢所谓有本者如是是之取耳近代宗门之风尚虗不尚实所有言句虽或文藻过之而视其中枵然无有也此录尚质不尚文识者读之如尝太羮玄酒得其真味然后始知余言之有在五祖大干禅师语录序余居大云一日嘉禾禅人持五祖大干禅师遗语一编请序付梓究观其见地勦绝语不廉纤其发扬第一义谛俾学人直下顿见更不之乎也者鞠其端倪葢自十八㵎中流出源清流净有自来矣近时诸方说法非不攒花簇锦灿然可观大约如西施效颦愈效愈不肖读五祖此录虽不加点染而自有一段天真本色开人心眼识者一见当自知之毋俟余赘嘉禾久亲椎拂又能珍重此录广为流佈其亦有志衲子也欤五经宗趣序永明寿禅师晦无师智而用众智为智集经律论及西天东土诸圣师以及六经子史百家之言为宗镜录一百卷所谓举一心为宗照万法为镜如融众器以为金汇百川而为海明白示人如指诸掌法施之大不可思议但时当末法人安寡闻每一展卷罔测涯涘所以束置高阁封野马而饱蠧鱼者在在皆是也渊雷静主粤东香山人为空隐老人执侍弟子见X地稳实履行精严习静建溪之高山二十余载以是录为炤心之明镜涵泳其中凡遇拈提法华楞严圆觉维摩金刚处輙手抄出成两鉅帙名曰五经宗趣葢欲使读者得其宗趣以明经由经以入宗镜炤了一心融通万法持以示予且征序焉予惟法华开佛知见楞严巧示真心圆觉指体投机净名弹偏折小金刚则顿空诸相诸相既空则可以入不二之门证圆明之性至一切事究竟坚固之地而如来出世一大事因缘究竟圆满矣是乃游法海之慧舟开宝藏之金钥不特为宗镜发起而巳渊公法施之心亦不可思议敬弁数语以为来者劝云南乡放生会序人生斯世惟罪与福杀生害命乃罪之极大者也戒杀放生乃福之极大者也葢立长寿无病之因感生人生天乃至成佛之报所以世尊立戒无论五戒十戒二百五十戒与夫菩萨大戒莫不皆以戒杀为首条岂非远罪之阶梯集福之要务哉况此土上古圣贤立言立行亦未尝不谆谆以此为诫劝如成汤解网子产畜鱼孔子不网不射孟子见闻动不忍之心埀远庖之训葢此一念仁慈恻隐之心本有触物兴怀不容暧昧耳乡南为芝郡名邦烟村之稠密户口之殷繁与夫善男信女之多其乐福善修净土殆家谕而户晓独放生之化未尝举行康熈戊午夏余经由其地蒙诸善信大兴供养香花载道鼓乐喧空乃X沿村应之敬与众约每乡各立放生会一所禁溪养鱼袭子产之仁风禁山游猎广成汤之慈德又劝募阖乡善男信女童男童女每月各出分钱若干文敛集一处赎买生命羽毛纵之山林鳞甲放之溪壑行之既久渐成风俗俾三尺之童咸知戒杀放生为福之极大而杀生害命为罪之极大虽蜎飞蠕动犹不敢戕害况大物命乎如此则人人怀好生之心物物遂天年之乐善庆日增吉祥来集莫不皆本此戒杀放生之一念耳愿诸仁者勉力行持递相劝化功莫大焉是为序沈中翰觉非先生诗集序余至富沙有建塔之役倚杖南郊之芝山凡两载获与郡守补石沈公游公当危疑之际一以救民为念暇即作字撇竹以见意天趣洒然过人远甚一日出先太翁觉非先生诗集见示且征序焉余山野鄙人安能知诗惟因公而知先生亦惟因先生而知先生之诗得性情之正匪徒事风云花鸟求句之工体之肖而巳何者夫人莫不有是性亦莫不有是情天赋全者得其正则形诸语言见诸行事皆足为天下后世法先生当立朝为国进贤受命犒边赈饥发粟抗疏辞荣是乃生平大节见诸行事者也至致仕林下虽遭逢多故而厌饫山水饮酒赋诗且时与郡公辈联句鼓琴陶然自乐其浑然之句得之天性岂区区刻画者所能彷彿哉是乃生平襟怀形诸语言者也X先生本先朝素封亲历鼎革备尝险阻而风流余韵令人兴起语云关睢乐而不淫哀而不伤先生有之塔成余返钖秦溪旧隐举先生集置之案头日吟咏之恍然与先生神游于鸳湖之上竟不知身之在闽山越水间也管窥蠡测聊弁数言于卷首以表向慕之诚云沈补石郡守拈古录序此事不落句不落非句句是增益非句是损减二俱是谤唯证者超然独脱不出语默不落语嘿等闲埀一语如掷劒挥空无论及与不及句非句皆近傍他不得补石居士以菩萨心来剌芝城日夕焦劳唯以救民水火为念其他不遑恤且素留心祖道深究性命之源公暇之余时拈古德现成公案与大周公各出手眼共相评隲所谓借他家之酒盃浇胸中之磊块慧目肃清灵机圆活为官之本良在于兹谓非于此事深有所证入畴克尔耶其自序云活句此句死句亦此句乃至活中死死中活不死不活即死即活皆此句且道是甚么句即四句求之和麸粜面离四句求之拨波求水毕竟如何石牛吐出三春雾灵雀不栖无影林请即以此题之简首太上感应篇引经註图序三教圣人入世无非诫恶劝善诫劝不同教分殊异圆机之士一以贯之归于至善则不知孰为同孰为异也感应篇开章云善恶之报如影随形后云诸恶X莫作众善奉行二语皆如来金口亲宣也者惑者讳涉浮图不敢道及不知太上早巳釆之为一篇纲领世出世间诫劝之理宁复外是宜乎太上用之不疑而天下古今传诵之不衰也羼提居士补石织帘先生之裔冰玉秉操仁慈宅心敬敷五教不茹不吐凡有利于民者皆殚心力为之期载之间德风披拂莫不从化又以善恶理微昧者不觉乃辑太上感应篇付之良梓首笺註以释其旨次引经以明其义后图说以彰其报俾智愚同观雅俗共赏庶几人人寓目而中心惕然感动远恶迁善转祸为福培植元气复还淳风是即居士之木铎将以震告天下后世也岂特一郡一时而巳哉工竣嘱序顿忘谫陋率尔操觚聊以发太上立言之本旨与夫居士为政之实地云尔湛菴禅公诗草序余与湛菴禅公缔方外交四十年所矣余逃于禅而公游于诗余禅无所得而公诗日臻其玅葢阅世日久闻见益亲学问淹博性地愈明故发为诗辞意句俱到情境皆真匪徒留连风月雕刻字句巳也一日示我鉅轴诸体皆备而尤长于五言近体浑然老句深得辋川浩然之法每一展翫不忍释手今秋山中无事乃特于全集中擢其尤者若干首付之梓人以传读者果能得其句中之意意中之趣则所谓诗耶禅耶俱剩语矣敬题数言冠于篇首以发其概云X十二影诗序天地万物总是箇影子举世之人是箇弄影的汉殊不知形为影本影自形生而于影上求影转见差错黄公宇珍隐居邨落年德既高眼目亦明乃作十二影诗即其近者言之令易晓耳读者苟能即其诗以求其影即影以求其非影则宇翁此作实有深益非浪语也若徒留连于风月吟咏于字句则劒去久矣方乃刻舟余又不能无弄影之叹云吴子哂草序凡有心者莫不有言观其言而心之善恶清浊可见矣吴子石凝樵川之善人也学佛知儒至诚无妄游心般若不着梦幻其写怀诗有曰市尘久巳离自觉神无恶往事惜居诸新吟清耳目阅世日觉烦探玄日觉熟物情空劳劳吾怀自穆穆宁甘与众违莫使𦦨逐鹿观此则知其敛锷藏锋澡心育德久矣虽不出尘而飘然尘垢之外有非假名练若所能企及者然则吴子之心得不于此可概见乎其余诸作措意之玅敲推之工与夫遇境会心吐露天趣乃其绪余土苴具眼者一覧知玅更不俟余详评云董蕺山明府寿诗序夫寿冠五福而源本于常住真心葢此心乃人生寿命之枢机亘古今而莫渝历寒暑而不变贯万象洞三际世出世间无有一法非此心流通发扬者况堂堂六尺之躯独立于梦幻之场与夫干坤日月风雨X晦冥互相磨盪而不失者乎夫是之谓真寿无量寿者也孔子曰仁者寿仁固语其一端而亦言其全体惟真仁者然后得此真寿非浪阶也董明府蕺山公越山阴鉅族以名进士起家仁慈宅心廉明莅物令松源一十二载清如止水朗若藻镜治道宽勐相济民咸悦服德风所被俗为之变解任将十载而农夫樵子以及闾阎负贩思其去怀其人踊跃鼓舞歌扬赞颂者比比皆是况通邑人士之贤者乎易曰鸣鹤在阴其子和之我有好爵吾与尔靡之其是之谓乎辛酉之秋属公花甲初度而诸及门皆各献诗以祝黄子讳钖奇者裒而序之谋寿诸梨枣以传一日寄以见示且征言焉余历观诸作虽各骋才华诸体不一竞登风雅要皆咏公茂德懿绩真语实语匪徒事谀词也余于是益知公之仁而其所得真寿正未有艾乌可量乎漫为书诸首简乡宾纯一谢公七十寿序余沗与纯公道交四十余载公当六十初度余既为文寿之矣今丁巳七月十有四日属公古稀届诞而吾乡荐绅先生亲友知识及公宗族昆弟子姪等咸以寿言为请余不得辞何者葢尝谓公所宜寿者六公冠游庠序老困场屋其中磨炼涵养所宜寿者一公早归佛乘禀菩萨戒修诸万行所宜寿者二公性忧人之忧乐人之乐仁者之心所宜寿者三公为人解纷挫锐拔苦与乐是其素行所宜寿者四甲乙丙X三载以来兵马络绎桂林当孔道公挺身而出率众迎送供给一无失事地方以宁人人德之所宜寿者五其埀诫子孙别无他嘱谆谆然唯上体仰谷公而下数世相承归奉三宝护持佛法事无鉅细皆以忠诚厚道以培植元气此所宜寿者六其他细心密行难以枚举此姑述其大概云尔虽然此乃公之绪余土苴俯随世好故现如是寿者之相而公之自受用三昧原不在是何者公宅心物表游神道玅区区世俗之寿顾可以同日而语哉忆余寿公六十初度序曰夫寿者人之神明也如盐在水如胶在色量包干坤而不大明逾日月而弥昏盘根空劫垂荫万象剎那洞贯十世微尘横互十方匪有假于他术乃自性之常分耳善慧大士偈曰有物先天地无形本寂寥能为万象主不逐四时凋吾尝以此不凋者自寿今举以寿吾纯公道兄葢将与公立足威音之先而握手楼至之后坐水月之道场修空花之佛事如一众生未成佛终不于此取泥洹其为寿也宁有量乎以此观之公寿真寿而吾言真言不唯公六十七十以此言寿之即八十九十百岁千岁乃至殑伽沙劫以至尽未来际亦不外是葢余言不妄而公寿不虗般若因缘适相会遇故特为拈出以告诸识者耳众皆翕然称善乃即铨次其语为公大年之祝是为序少司马山翁郑公六袠荣寿序癸亥之夏六月念有七日恭际山翁先生六袠岳诞X令辰诸山知识及诸禅剎缁侣莫不人人欢忭踊跃各于所居三宝座前讽经唱呗烧香散花以申九如之祝既而复以序言见属然余于公虽未识荆而神交道契将念载于兹邮筒往来屡岁不替文余宜为未可以不文辞也于是窃试论之曰惟至人诞生于人间世也岂徒然哉禀天地之正气赋五行之精华乘嘉运而託生于其间为国之光为民之瑞凡有利于国家天下者惟若人是赖以故人人望之不啻景星凤凰瞻仰爱慕而不置余于公见其人矣公蚤年登巍科未几试牛刀于靖凡十余载德政所及雷厉风飞今上皇帝闻其名召居辇毂之下铨衡则仕路公明司马而姦宄澄清其道德文章朝野悦服中虗外顺忠爱油然指日陟台阶而秉钧轴以副天下苍生霖雨之望莫不皆拭睫以竣且公又深知有吾觉皇氏出世之大道宅心广大智慧福德慈悲喜舍皆萃厥一身故于诸法门竭力外护于诸方外衲子道同气合法喜往还即较之唐之庞裴宋之杨李又何让哉葢以公之心即诸佛菩萨天地日月之心根深叶茂源远流长硕体发明位高爵高名高寿高其光明硕大有如此者况庭前兰桂森森福海汪洋正未有艾何莫非公之寿量光明流通而发扬者即谓公之寿与诸佛菩萨天地日月同为休明共垂不朽可也于是谨铨次其俚言为公大年无尽之祝李伟吾居士五十庆九序X余来富沙兴建白云开元两殿辱长者伟吾李公行檀波罗密而功德有成又每䇿马过从论道谈心亹亹不倦可见夙具般若因缘一旦会遇非偶尔也辛亥之冬十月十有九日值公大衍用九之辰念无可为公寿乃织芜语而进之以申曝献之诚甞闻之古德曰福观人量寿观人用心意谓量之大小则福之有无见焉用心之厚薄则寿之丰歉见焉公之量包含恩怨和融上下汪汪然若万顷陂池搅之而不浑注之而不溢纳百渎而滙众水其为量也讵谿㵎盆盂之量可测而知哉公量如此则其福德深广曷可涯涘公之用心也虽身处尘劳而心游物表问道诸山津梁广佈宛有摩诘老庞之风其造佛饭僧印经济众皆公之无作玅行矣公之用心孳孳在此则其寿量曷可量乎公今方当五十知命之年正如赫日方中普天照耀而余与公同游如来大光明藏中互为宾主相为激扬即一语一默一动一静无非公之寿光掩暎岂世俗龟龄鹤筭日升月恒之论可同日而语哉至于法身无相寿量无量根盘天地之先光逾日月之上则公巳默契于言外矣岂区区笔舌所能尽姑述公之雅量广大与用心福善为公大福大年之卜云鼓山纯一悟公八十寿序余惟寿者之相为般若所遣然亦为洪范首福福者所以福其性天而遣者遣其着相故惟不着相者为X能冥合真性而自福寿于无穷也纯一悟公年四十余上鼓山礼觐先师永老人座下即以尽形寿自矢备历诸职若化士若知客若维那监寺等靡不殚厥心力为之未甞少懈先师既殁余忝继席余谢事静公继席公历职办事如先师无恙时不以前后二其心时难易其志若缁若素莫不人人德之口碑啧啧称鼓山老监寺矣今康熈庚申孟秋念日属公八十初度其徒子兴勤兴粤持素缣怀香顶礼请予一言为公大寿之祝余惟公四十余年禅诵精勤履践不辍言行不苟因果真实即此数者公之福寿巳无量矣恶俟余言之赘哉余惟举公平生存神般若建立玅行不着诸相冥合性空以自福自寿于无穷者为公大年之祝鼓山一脉源公七十寿序余顺治戊戌春承乏兹山一住十四载相与建立三宝弘通大法左旋右转互相夹辅者惟两耆年一曰纯一悟公一曰一脉源公悟公去秋七月念日年跻八袠余既为文寿之矣今秋九月三日属源公七十悬弧令旦而福城弟子何成钊陶等修薛代圣罗以佐陈兴津薛兴栋等佥具书请余文为公寿余曰公之美德茂行余所宜寿恶俟请为然既重以诸公之请曷可缓乎因窃试论之曰夫真身无相真寿无量剎那本自无生起灭当处湛寂所以劫火烧空而彻体清凉大浸稽天而通身不溼世相常住法住法位X以具如是真身故有如是真寿羣生同有日用不知一念回光一得永得源公其达此者故敢以是进之公三山人出于何氏族多名士而公不乐世氛幼入缁门礼智光师落髟纳戒于博山无异老人年三十余上鼓山归先师座下一见许其参堂与余单次相隣日夕磨砺时丛林方兴百务猬集众举公执劳办事公弗获巳乃就职先师既掩化权余忝补处凡所以为佛为法为僧及山门所未竟之业勇于补葺莫不与公同心协力为之公不以难易二其心劳苦移其志冒霜雪而犯风涛危而后安者不知其凡几也鞠躬尽瘁殚厥心力期于有成是公之志也辛亥之秋余谢事出山举静公继席公如余在山时无异竭力辅相不二三其德虽别立十人轮流值院事公乘是退休而山门之大纲大领未甞不左挈而右提之更以余力建万寿石桥于上堭甃石路自水部门外直达于白云廨院刊刻梵册梵网四十二章遗教诸经装潢严饰散施丛林先年既以铁铸西方三圣于大殿之后又铜范大悲千手眼像于吸江兰若皆涂以黄金端严玅丽甲于闽中公朝夕礼忏甚为恳倒丁巳冬公扫塔寿昌博山云栖瓶匋诸处复游金陵礼报恩舍利塔燃灯供养以表诚敬明年春还山乃谢外务掩关吸江兰若蜜自调炼凡两年余先是余纂华严疏论成公因发愿领缘刊佈为大地含生植金刚种及余缮写成书命工绣梓以公方在静摄未X敢以闻久之公知乃特破关买舟偕纯一公溯流而上见余政和宝福山中悲喜交集以谓生平相师建立功德如形影相随毫无差互岂可一旦竟食前言而自绝分于大法乎于是以所余卷轴领归省会募诸同志镌板流通是乃公弘法之心始终不替耳山中大殿先是顺治庚子巳经大修方二十余载山高濒海风雨漂荡又复穿漏公不以年老疲于津梁乃毅然肩修葢之任以是知公之于山门愿力坚深究竟不退耳兹值公大寿届期余以衰老养疴深谷不克躬造山头炷一瓣香为公上寿又坐贫乏无一物可以致敬惟举公生平辅相知识荷负丛林及种种菩萨大行大愿以昭示来兹俾后之具大志愿者见贤思齐跃然兴起庶山门不至寂寥而法道亦借是有赖矣是则公之寿即合山大众之寿亦是从上佛祖之寿与夫真身同其无相真寿同其无量又何忝哉是为序巃崶湛菴禅公七十寿序余惟建溪之巃崶独首出诸山者非以其形胜之秀拔也基搆之弘厂也山林田园之深旷演沃也孙枝济济之蕃衍也实以有大福大德大寿者匡维总持于其间故能使形胜者愈奇丽基搆者愈雄伟山林田园愈增广而贤子孙日益繁盛古有云山不在高有仙则名讵非地以人故有足重欤即今当代住山湛菴禅公是巳公垂髫之年即入太祖独峯公之室X为驱乌沙弥洒扫应对执劳办事罔替晨昏祖深器之授以经义又命执侍先师永老人于荷山及先师出世鼓山公三十余年往还无间深领法喜又与桂林纯一谢公缔方外交心同志同四五十年间风晨月夕促膝晤语未甞不以佛法大义相期其子姪若简子钦子御千辈皆以叔父行事之故谢公一门虽以儒术传家而实以佛之心修佛之行与公相求于空闲寂寞之濵葢数十年如一日矣忆公少年时即能以铜范普贤菩萨圣像供于私室日夕顶礼跪诵大方广佛华严经普贤菩萨入不思议解脱境界行愿品则知其存神法界繁兴大愿可知矣故经中有云此人善得胜寿命此人善来人中生此人不久当成就如彼普贤菩萨行以今日观之公之福寿广大因果相符良不差矣然巃崶自天真道觉禅师之后为太祖独峯公重兴一锄之功创家立业年余八十而化继之者为本空乘公凡山门百务皆心扩充继乘公者为信机公年五十余即殁时值鼎革之后诸难蜂起乃得公与瑞天祥公同心协力内外调摄不唯解纷御难而更光大前业语云创业难守成不易祥公与公年相若先后登古稀实称法门难兄难弟矣当兹后五百岁鬬诤坚固之时弟兄和好契同水乳共荷法门家务讵多见耶公善诗触物兴怀每多隹句脍炙人口而尤长于五言近体有浩然摩诘之风余甞于公集中擢其尤者若干首序而付之梓近X又集唐句为山居百韵如出一已极为浑然了无缝隙信登作者之坛矣仲秋九日属公七十初度譬如昙花示现凡在亲友莫不共相欣庆谋所以祝公者纯公乃以寿言见属余忝与公同学于先师之门最久而以此道相切磋最密不敢以椎鲁无文辞因甞窃试论之曰上自天子以至庶人莫不皆有家虽贵贱大小悬殊然皆持以福德之力如水之有源木之有本苟源本或亏则其枯涸可立而待也易称积善余庆诗咏求福不回皆所以立其源本也方外道场乃如来法王之家苟得福德寿考之人住持于其间则能荫庇大众兴隆三宝传薪火于无穷行道化于无尽余观湛公之住巃崶也真其人矣因即铨次其语为公大福大德大寿之祝正当以赵州七百甲子期之不特期颐而巳矣是为序碧洲屿公六十寿序碧洲屿公居松源之深处曰永庆菴凡二十余年赋性纯庞敦固缁素皆德其为人且鼎新菴宇置立经书法器山林田园凡所以供奉三宝者无不毕备其自修也虽不拘拘于绳墨而徒子辈或求戒于诸方或住静于山谷竞竞谋道不堕尘缘皆公之所教诏也今秋菊月十有三日属公六十初度徒子寂启孙照鼎乃请一言为公祝余惟五福九如龟龄鹤筭皆世俗祝语常套乌足为公轻重当以吾道进之庶于公有所警发乎首楞严经世尊金口垂问波斯匿王X曰汝此肉身为同金刚常住不朽为复变坏王言世尊我今此身念念迁谢新新不住终从变灭佛言汝知身中有不灭耶王言我实不知佛言汝几岁见恒河水王言我生三岁慈母擕我谒耆婆天经过此流尔时即知是恒河水佛言汝今年六十有二观恒河与三岁观河之见有童耄否王言无以异也佛言汝面虽皱而此见性实未曾皱皱者为变不皱者非变变者受灭彼不变者元无生灭王闻佛言踊跃欢喜得未曾有夫王既悟此身念念密移终从灭变则超出博地凡夫妄认四大为身岁月为寿者不啻霄壤之隔矣况又因佛言而于生灭身中知有不生灭之性非寒暑所能变迁童耄所能改易其踊跃欢喜何可言量耶故古德山居诗有曰观河不改初年见种菊惟期晚节香葢惟悟此而后能馨于晚节夫是之谓真寿命真标表也孰不闻而欣慕之乎请即以是为公祝惟公勉旃是为序培元堂分关序木本水源之论由来尚矣本厚培而支茂源深𤀹而流长人之源本亦然公祖父母身之源本也道德仁义心之源本也固可以不厚培而深𤀹之乎余历观古今天下子孙蕃衍世泽流长之家皆自厚培深𤀹而得非漫然无因而至也孟子曰不揣其本而齐其末方寸之木可使高于岑楼舍本趋末之诫无过此语矣又曰仲尼何取于水原泉混混不舍昼夜盈科X而后进放乎四海有本者如是是之取尔务本之劝宁复有加于此者乎由是观之人生于霄壤之间本之不可不固源之不可不𤀹也审矣桂林谢氏宋大儒驸马公之后裔为建溪鉅族诗书之盛户口之殷甲于郡东纯一公与余同门道交四十余载如一日葢学释而知儒者也遡自仰谷公献可公至公与其二丈夫子曰简子钦子四世相传家世奉佛虽攻举业取科第而立心行事皆本诸佛法时当兵宼纷扰公父子为一族诸剎御灾捍害造福于人不胜枚举故其家世益广子孙益盛源源而来方进未艾今康熈丁巳七月十有四日属公古稀届诞乃以从上家产房屋器皿什物等件均为二分付与简子钦子金玉二房虽所遗者不甚丰而所责任者甚重葢欲其厚培源本广积福善继志述事勿坠前修以传诸无尽耳纯公从此向平累毕得以一志净业而简子钦子之贤又能仰遵父命克世其家者故乐为序诸卷首缁林尺牍序缁林以谋道为急辞章非其所重也然日用交际旦夕所需则尺牍犹不可废葢尺牍者以通人情以达事变解惑启蒙拣魔辨异极之至于开万古之心胸𤀹千圣之血脉必有借此管城君流通发扬固未可遽以白纸三幅踵玄沙之故步也浑朴古公博山无异老人弟子久依先师座下孤硬饱参下视流辈顺X治初年典藏石鼓禅晏之暇饱猎羣籍乃採古今书札辑之成帙目之曰缁林尺牍自六朝以至今日凡三宗老师硕衲酬宾寄友排难鸣道之书第有系于法门者见则急录之且人不一二幅手眼严明去取精确试一展玩使人神思焕发不劳遍探而众美具在甚苦心也今春公迁化于柘浦之南明山临行嘱其徒以原稿见託余为讐校付之梓人以传学者诚能熟此广其见闻正其知见他日执法坛牛耳飞鸿四出可以光扬大道城堑正法岂比夫世谛交情人事往还清言挥霍徒藻绘风云之态描摸声色之情而巳哉故不揣肤陋为弁其端云宝福僧堂规约序夫僧堂者乃陶炼身心磨励志气之所也葢为僧者弗居此堂放下诸缘静慧观察则何以知死生之苦发出世之心穷本有之真源坚度生之弘誓续佛慧命仰报四恩乎故有智之士一入此堂兴决烈志开特达怀亡躯为法克苦履践久之自然恶习渐消真光透露而平生之志愿偿矣古德云但能一生不离丛林敢保大事成办岂虗语哉宝福山剎乃余隐居之地二三子追随有年志越常流不走今时蹊径切意向上期明大法现生悟证不徒事空言而巳乃为建立此堂俾大家聚首共相究竟禅床上高敷蒲团敲出空王骨髓明牕下展开故纸挑出古圣眼睛当祖风凌夷之秋忽然冷灰豆爆跳出一箇半箇药今X时之痼疾挽末流之颓风未可量也爰立本分规绳数则愿共遵守勉力行持庶几报莫报之洪恩竟未竟之大事云尔为霖禅师旅泊菴稿X卍XXX旅泊菴稿非家叟着弟子心亮录杂着题新制华严经赞后经本无赞赞乃后人所作赞美经中太旨华严经旧赞不知何人所制一会多品唯共一赞更加泛词与经无涉兹因本山重刻方册经板乃僣为改作有一品一卷则一卷一赞有一品数卷则数卷共一赞有一卷二三品则二三品共一赞略提品会纲领使读者唱咏之下得其大意而巳诸大德不以人弃言愿请流通如谓不然幸勿吝指示题茂林上座翻刻法华经后众生本来是佛奈何不自知不自信不肯承当流转生死曷有穷极故我世尊成道后三七日中为诸一乘圆顿大士称性说华严经既而复为在座聋哑三乘根器脱珍着弊四十余年经历阿含方等般若费尽舌头说半说满说权说实种种方便多方诱引逗到法华会上根器既熟三周七喻开权显实废权立X实说出自意故云开方便门示真实相又云十方佛土中惟有一乘法无二亦无三为诸人等从头一一授记始畅出世本怀然授记者不独为佛世诸大声闻而巳即今末法中博地凡夫能于此经受持一四句偈等皆在如来授记之中又不独持经凡散心念佛指爪画佛积土成庙聚沙为塔等皆一一授记竟譬如张漫天大网尽大地众生一网打尽靡有孑遗唯除一类阐提不自信作佛者耳至此如来出世一大事因缘彻始彻终究竟圆满无剩义矣茂林上座真心实行受持是经以为成佛宝券净土资粮复募众刊板普劝持诵是亦常不轻之心广为四众授记即有不信以杖木瓦石而打掷之者亦强毒之为其下种耳刻工告竣敬为书诸经末题老僧即如所书法华经后玅法莲华经开方便门示真实相会三乘归于一乘废三车驾以一车不住化城直届宝所乃如来出世之绝唱众生成佛之宝券也所以合掌低头皆成佛道受持书写悉蒙记莂如析旃檀而片片皆香似截琼枝而尘尘是玉无一法非佛法无一事非佛事若能一念回光直下担荷不假外求本来是佛也翠巖寺比丘即如年八十余思慕双亲不置念无以报罔极乃手书此经一部笔力端劲点画有法且亲自装潢极为严丽借此功德回向亡亲庶几尽无尽之孝思报莫报之恩德云尔X题高云客居士所持金刚经后世尊二十余年深谈般若以治众生着有之病有病既去空药亦亡药病俱遣是真般若故经云知我说法如筏喻者然而生死海濶涅槃岸遥苟非般若舟航曷由克济故未到岸者未可轻易舍筏也胡子旅堂以精楷书写金刚般若三山高子云客居士得之珍重受持有年康熈庚申春远寄建溪见示且征䟦焉余观此经白者是纸黑者是墨不见字相不见义相书写受持者俱不可得然而字义炳然此经如故凡受持是经者应作如是观又高子来书云前岁山妻既逝去秋敝庐复焚梦幻之相巳见一班若然则高子一部金刚般若日用中全体现前实无一时无一处无一事非高子持经所在又安用区区东行卖心肝以求之哉书等韵指月后等韵反切出于释氏余幼忝入释而韵学素未甞关心一日黄子季瑜持所编韵法横图音切指月索序一为展卷不啻于菟之视水车了不见其缝隙序曷可为虽然甞闻之清凉国师曰字母是一切字根本如迦佉誐伽等三十四字以娑婆枲嘶等十二音入此三十四字则一字中成十二字复有二合三合乃至六合出一切字故名为母梵天之书千古无易不同此土篆𨽻随时也观此则世人徒知等韵字母能切字而不知其能生一切诸字也徒知始于神X珙而不知珙实本诸经论为世尊金口亲宣也顾可以不学乎字彚音切横直二图出于等韵最为简便而黄子指月一书又出于字彚是简便中之简便凡留心韵学者能因指月而入字彚因字彚而入等韵因等韵而了一切诸字因字而了尽万法譬如寻流得源伐树得根而季瑜嘉惠后学一段苦心庶不至唐捐云题三教圣人观太极图太极未分巳前儒释道三教许多名目不知在甚么处安立既分之后清者为天浊者为地三圣人强出头来割裂虗空分疆立界各说异端仲尼则曰吾道一以贯之伯阳则曰道可道非常道瞿昙则曰正直舍方便但说无上道从此葛藤蔓延惑乱天下后世晚生小子未有了日总无一人出来为渠勦绝甚是叵耐一日其西潘子持三圣人观太极图请题不觉失声大笑曰当初只道茅长短烧了方知地不平题十八罗汉卷十八应真受佛遗嘱留身住世应供四天下为众生福田教中云斋百凡僧有圣僧预其会宋学士东坡苏公得唐贯休所画十八罗汉像赞而藏之每岁父母忌辰及自生日展而供之茶皆化为乳此其验也其西潘子斋戒严谨读书究理悠然自得葢儒而佛者也骨董箱中有十八罗汉卷葢倣李龙眠笔极为精工一日持以示余且请题诸左方余观十八尊者X各逞神通混同人世而世人不知不见有能知见而供养之者其所得福德不可思议且道如何知得见得南岳天台无覔处分明只在画图中题护法论后护法者非护释迦之法乃护当人自已一心之法也若毁佛法是毁自心自戕其慧命断佛种性流入诸趣永劫沉沦葢谤法之罪不通忏悔此护法论不得不作不得不重翻刻广佈天壤间以示诸人人也开其至理解其迷惑起其信根其利博哉富沙道友纯一谢公于佛法中具正信修实行得此论读之悲喜交集亟捐资倡梓以行是不可不记也因併书诸卷后罗念菴状元醒世诗䟦罗公洪先江西吉水人嘉靖八年状元天下之士望中状元如望登仙而不可得公中状元极荣显矣又能乘机休官游方学道此中境量岂世人所得而知之乎中状元花世人之眼目休却官了自已之性命葢由智眼精明彻底看破世上功名富贵是非荣辱与夫死生梦幻一毫瞒他不得譬诸鹤出樊笼翱翔云表月离薄蚀圆照无方故其所作醒世诗字字鍼砭句句痛切若能默识心通豁然醒寤不惟解世桎梏亦可以洗心瑕疵古德云只知朱紫贵辜负本来人呜唿公可谓不辜负矣兹因重镌梓流布乃发其意如此X题沈补石郡守富沙多宝塔记补公往矣墨迹如生读此记俨然与公陟七级塔顶指点溪山挥霍风云时无以异也物在人亡令人不胜死生之感戊午春过翠巖冰若禅人出此帖见示敬为题诸册首题广文简生谢公文集后简翁师于三庠皆以文行着名读其所着古文词诸体兼备庄重典雅如其为人且其言粹然而无疵气充然而无阙其识正其论确波澜跌荡风格秀整葢自八大家炉鞴中煅炼来才学识兼备有关世道之文匪徒事雕龙绣凤也他日必有鉅匠运如椽之笔为公发其天衷以昭后世姑以是识诸简末云题六书大成后予素不善字学而乐闻字学谈者娓娓不倦余闻亦津津有得鹿苑李公平生究心此道善篆隷古文考覈精详而一本于许氏说文知其学有渊源也晚年集六书大成一书予未见其书但见其序历指古今字学源委如指诸掌虽未见犹见也初学者苟能致力于此即知其门户次第期于升堂入室况久留心玩索者乎古云读书须识字不识字不可谓读书凡有志读书识字者当于大成求之不可因循苟且蹈亥豕之咎也文答客难X旅泊道者一日坐多宝塔下方与诸子论聚沙成佛之旨有客坐旁气色艴然犯众而出曰吾儒圣经一章其中格致诚正修齐治平八条乃孔门之大纲领佛家窃去前一半作明心见性工夫而将后一半抛了陷为无父无君之人此某所以素抱不平欲排之而不暇今子又夸诩成佛之理以张大其门庭得无重欺吾人乎道者欣然而笑曰圣经八条工夫前半佛家窃得去后半抛得下而子儒者反窃不去抛不下窃不去所以利欲扰其心轩冕累其志抛不下所以不自信作佛甘作阐提人亦无恠其然也坐吾试语汝以儒佛各具八条之理异而同同而异未可入主出奴作矮人观场之见也夫儒所谓格物者格事物之物致知致见闻觉知之知诚意诚意根之意正心正虗妄生灭之心修身则修四大之身齐家则齐一已之家治国则治一区之国平天下则平率土之天下此内圣外王之学孔子治世圣人化导人类设教不得不然也八者备而后为真儒否则优孟之衣冠而巳夫佛所谓格物者格转物为已之物致知者致般若无知之知诚意者诚意识本空全体玅观察智之意正心者正本有常住之真心修身则修幻身即法之身齐家则齐三界之家治国则治三千大千之国平天下则平尽法界虗空界极十方三世微尘剎土之天下此乃尽理尽性之学释迦世出世大圣人普接三根及最上乘大根器设教广大精微如此X苟学佛而不能入此大法门虽不滞于人天亦必堕于小乘若与儒较量则佛教之浅浅巳为名教之深深更兴窃前抛后之论而欲排之是徒泥其迹而昧其本也所云无君父者得无谓其薙发毁形辞亲离党高蹈物表乎良由不知方外之教而以方内求之误矣故古人有言事君以治一国未若弘道以济万邦事亲以成一家未若弘道以济三界且被袈裟振钖杖饮清流咏般若虽公王之服八珍之饍铿锵之声炜烨之色不与易也以此观之所重者在此而不在彼耳客于是释然悟曰某溺名相苟不遇子几空度一生焉知佛法庭宇广大深远若此者乎而今而后更不敢轻议乎佛矣乃再拜而去良久问侍僧曰适来梦语哆啝道箇甚么侍僧无对道者亦嗒然忘言不轻授受论乙卯中秋后三日余与孤月静主夜坐广福东楼时月出高冈林木尽白寒蛩唧唧人境悄然主乃进而问曰古德出世意在求人递相授受续佛慧命昔博山无异老人开法三十余载中兴洞上一宗道得所及如雷震耳龙象争趋似水赴壑然而究竟未曾付嘱一人今和尚出世亦将二十载其福慧圆备人天归崇不减博山无恙时然亦牢把祖关不轻许可诸X方皆议和尚不肯为人徒蹈博山故辙有乖出世之意不审此语诚然否乎余曰噫嘻是难言也坐吾语汝夫时有污隆心无高下然既入这箇行户苟不求人出世何益所谓求人者师家具择法眼勘辩来机微细披剥务使其彻法源底炉鎚玅密多方成褫考其德业验其言行意在存千圣嫡血于一线可以为末法人天师者所谓见与师齐减师半德智过于师方堪传授故数十年来未遇机缘且秘其事忍死待来吾所期如此耳若只图门庭热閙无论贤不肖皆欲罗致座下以为得人此乃勾贼破家以讹传讹展转差谬匪徒无益反坏先宗退俗人之信心瞎后学之智眼吾为此惧所以珍重慎择不敢妄相倣傚滥相授受诚有待于大心凡夫可以一肩担荷者耳故华严经离世间品云法器众生待世而化又云以微玅法授非其人是为魔业以此观之顾可容易耶当时博山老人一生慎重大法不肯轻易流布者岂无所见而然耶山甞谓余中丞集生居士曰宗门中事贵在心髓相符不在门庭相绍苟得其人见知闻知先后一揆绝未甞绝若不得人乳添水而味薄乌三写而成马存岂真存故吾意宁不得人勿授非器不得人者嗣虽绝而道眼自无伤于大法授非器者嗣虽存而道伪反自破其先宗有智之士当知所择呜唿博山血泪诚言佛天在所昭鉴虽当时未曾付嘱似为缺嗣今其道在天下如杲日当空凡横目之民X孰不瞻其休光承其照映诸方不择臧否混滥相传狂瞽后学其自破之状无所不有现为人厌弃之不暇况他日哉古德云他人住处我不住他人行处我不行不是与人难共聚大都缁素要分明此颂尽之矣余复何言主于是再拜受教请即铨次其语以昭云来兹余不得而辞诫烧蜂建宁四乡夏秋间有纵火烧蠭夺其蠭子或自食或以鬻人者且其味甚毒其利甚微其情状甚惨其罪业甚大胡弗思也然彼生前含毒中人故堕身蠭类䘍芒在尾犯者輙剌乃夙习使然况彼羣类穴土以居自採而食自相生养与人何害无故取草虫夹竹竿上引之而来以轻毛系彼腰间为号彼得虫尾之而去得其穴门遂纵火焚之擣其巢穴灭其族类动亿万计靡有孑遗然后挖穴取其轮房房房有子形状备具取其子肉内油镬中烹而食之以为得意其苦痛之状怨恨之情试一返思之可忍乎可为乎若以为可忍可为则其人人心巳灭尽矣人心灭尽尚乌得谓之人乎且见杀驴者现身变作驴屠牛者死见牛来触宰猪者临终作猪鸣捕蟹者死入蟹山地狱见羣蟹来钳食其肉安知烧蠭食蠭者他日不为彼烧彼食者乎一命一偿何有了日因果昭然毫发不爽故我苦口奉劝诸人宜速改业何事不可为何物不可食而偏欲作是极恶极惨之大罪业乎人身X难得佛法难逢一念回光立登彼岸愿诸智者递相劝诫福莫大焉诫捕黄蛤百丈山黄蛤者廼虾蟆之种族也每临春候牝牡羣来盈于田畴塞于道路止图生男育女不知避死趋生乡人无知竞取而食不啻拾砾之易也枭其首而剥其皮刳其肠而戮其肉血流满地宛与人血无殊头集成堆竟与人头何异痛苦莫忍而杀者不知怨恨彻天而食者不恤相传昔黄巢尝聚兵于此劫杀民命感报如斯夫杀人而为人所杀因果无差食蛤而转身作蛤酬偿不爽至于牛羊犬豕鸡鹅鸭鸽鱼鳖鳅鳝虾蚬螃蟹螺蛳之类但有生命而杀食之者其填报一如黄巢之于黄蛤等无异耳生生常在轮转世世无繇解脱匪凭三宝之力曷释累劫之愆崇祯癸未冬余住静此山尝集同袍代为忏悔二十余年此类绝迹至于近年又复繁盛后生辈沿其故习争相捕食不念他命死苦惟资我舌味甘皆由未遇佛法不信因果不知罪福故造兹杀业酿现世他生无穷之苦也今康熈辛亥秋余复游芝城乃特邀诸善友倣癸未故事为蛤与食蛤者同伸忏悔所冀佛光洞照法力冥资俾捕蛤者凶心顿息不噉蛤肉而免堕蛤身为蛤者慧性增明不衔冤报而永超蛤趣慈眼相视彼此无杀害之心法会同登人物有恩亲之乐期生安养毕证菩提是所愿也惟祈高明者转X相劝化功莫大焉祭潘士阁居士文于戏阁翁学海文龙早占经选中沐宗风余三十年唯法是乐殚精研思讨论盘错神交道契殊无间然久而愈敬一出于天往覆手书淋漓翰墨互相鍼砭期于道德仲春告别巳知疲劳强言慰谕心实难抛我之念翁犹翁念我人孰知之惟佛印可经数阅月鴈音未断祷佛持呪尚期无患胡意中夏竟以讣闻不觉恻怆泪雨缤纷云翁属纩了无缱纟眷读余手书两目即瞑死生之理翁久判然怡怡顺化波澄巨川翁形虽往翁神不灭万古常存了无间歇愿乘悲智早驾慈航于兹末劫广佈津梁谨以香供奠翁灵几写露心章翁必笑喜愿翁念之不动而格鉴我微忱歆兹葵藿呜唿尚飨奠谢纯一老居士文呜唿公往耶其亦有不往者耶夫往者人世之幻迹也六尺之躯虽顶立于天地之间如泡沫如闪电须臾变易不可把玩葢可知矣其不往者公之神明与诸佛等与众生等与山河大地森罗万象等贯满十虗弥纶万有亘古亘今不变不易此乃公平生学佛与余共相讨论深自悟明者也于此而欲覔生死之相去来之迹是何异取浮沤于烈𦦨摘空花于水底耶虽然若追幻迹而论之公以弱冠之年蜚声艺苑文章道德为世推重虽则以儒业起家而年方三十X遂归心大觉断去荤羶禀菩萨大戒其宅心行事无非求福积善二利圆修至老不倦其同余发愿兴建白云开元大殿造城南多宝佛塔皆尽厥心力捐诸所有是公之见诸行事者也其独力任书华严疏论纂要而又捐赀领众刊佈于世是公之心存大法修普贤行愿之广大智慧者也且福寿康宁种种圆备贤子佳孙济济然争绕膝下行年七十有六而以微恙正念烱烱神思不乱及读余手书遂泊然考终命于正寝以此观之公之福德智慧有始有卒如此而举世茫茫求如公者顾可易得耶虽然真耶幻耶是乃对待之法而公之立足处原不囿于是故吾欲以幻迹哭之而不敢而又不能忘乎幻迹也故闻讣之日五内如割乃谋所以奠公者既而追念其生平永夜不寐乃起唿灯呵冻为文昭告于公皆幻迹也呜唿公其鉴念之乎尚飨发愿文归命十方三世佛本师和尚释迦尊一乘无量玅法门文殊普贤诸大士摩诃迦叶阿难陀诸大声闻贤圣僧惟愿三宝众龙天不舍慈悲哀摄受我比丘某甲与法界一切众生自从无始至于今生沉沦三界之中流转五道之内未明一真之性徒认四大之身平等法中妄兴人我之见虗幻境上横生执着之心纵贪瞋痴发身口意无业不造无恶不为尘沙劫波生死不绝所幸夙培智种今报人伦生震旦中具丈X夫相六根完备三业纯和乘正信以出家遇明师而入道勤修三学圆悟一乘了万法之本真达一心之常住但以道不胜习识不知微八风每动于心源四蛇常侵于幻殻道果无因成熟觉树何日敷荣仰凭忏悔之功允登修证之路惟愿三宝真慈曲垂加被使我及一切众生永尽障缘深证大法具大福智发大机用作大佛事建立三宝弘通大乘正法流布于普天真风恒存于末劫示八正道开四摄门广化众生同归正觉至于舍报之日空慧不昧佛境现前径生西方极乐世界亲见阿弥陀佛观音势至诸大圣众亲承供养亲闻玅法入正定聚得陀罗尼具十神通开三秘藏莲居上品果记一生然后称法界性起法界用不离安养而身遍十方常侍弥陀而亲炙诸佛尘尘剎剎有佛住处而身在其前为佛长子请转根本法轮在在处处众生悲仰而身赴其感为众慈航导归涅槃彼岸现形异类提挈四生六波罗密念念圆成诸总持门心心证入无佛处作佛若桂轮影现于千江无法处说法似空谷音传于万口有感必应无愿不从等观音之大悲具普贤之玅行始从今日尽于未来众生界空我愿方毕惟冀三宝同赐哀怜鉴我微诚满我所愿书复弁山且拙和尚书前岁有禅者自宝山来示以金刚般若尊註展读之X下但见辨锋凛烈慧海汪深不落常涂别出手眼始知义山古佛出现放大光明久矣瞻仰之私匪一旦夕限于山川每以不获亲炙为歉辛亥秋杪游建溪白云忽令嗣巢鸣磐石二公见顾拜领惠书竝尊录宛如面覩慈容亲聆謦咳懽忭踊跃无以云喻窃惟我洞上一宗盛于唐衰于宋故当时明教和尚有大旱引孤泉之喻然其人虽落落一一皆法门龙象悟门既真道德大备投子而下如芙蓉大洪真歇宏智诸祖皆足肩任大法传化将来至于今日济宗不在言即本宗往往不问人之可否唯以得之为胜充塞闾巷退人信心正恐绝此一线不在人少而在人多为可忧也座下所得既真发用广大力荷法门慷慨激烈真有程婴公孙杵臼之心但此风大行不知何所抵止道孤力薄目击时弊救之既无术随之又岂肯所以近日退院舍众急欲于无人处卓自了菴随缘遣日又安用以闲名字流落人间与时辈相颉颃耶往岁有人来索语录行实所以不敢与者意亦在此其人不谅密怀生灭乃为座下所检点不免劳动一番神用则又之罪过也既不敢固执前见谨略录数则上呈以便笔削路远无可将意唯有望弁峰而跂瞻耳诸惟慈谅不尽答檀园大师书窃惟博山先老祖嵓岸太高眼目太空非东苑与先鼓山之得人以布盇天之网则何有于今日也X意者谓和尚年甚富德甚重化缘甚旺门庭甚尊即向风依依如某者有同天隔世之怀况及其门入其室承其法叨其惠者乎其毋使他日有如某者其人而憾于博峤幸矣师答曰博山老人非不求人只是当时无人可求耳故宁绝其人存其道以待后来岂如今人之滥相授受便谓之得人可乎博山甞谓余集生居士曰宗门中事贵在心髓相符不在门庭相绍若实得其人见知闻知先后一揆绝而非绝若不得其人则乳添水而味薄乌三写而成马存岂真存故我意宁不得人勿授非器不得其人嗣虽绝而道自真自无伤于大法授非器者嗣虽存而道自伪反自破其先宗有智之士当知所择以此观之则博山当时非无所见而甘作断佛种人愚见亦尔故十余载来欲觅一箇半箇有真心者不可得又岂肯随波逐浪以佛祖慧命作世谛流布乎座下有志荷担切在传持志固可嘉然亦当知所择断不可欲速而落今时之行户也记廪山祖堂记夫佛祖出世务在择法严明得人真正庶佛种不断正法常存嘉隆间宗风衰替宇内不闻名字吾祖廪山崛起西江而寿昌承之其道遂洋溢于天下譬如江出岷山其始泫然滥觞漫衍而至楚则为际天之云涛葢有本者如是耳祖讳常忠号蕴空宜黄黄氏X冠岁出家于邑之曹山孑影参方勤求至道依少室小山书和尚凡十余载乃承印记后归隐新城之廪山修杜多之行随机演法人无知者时寿昌师翁无明老和尚年方二十有一发意出家念无可师之者至廪山参礼一见心折曰是吾师也遂从剃染祖知是法器乃以本分炉鞴陶铸之师翁一日与诸兄弟论金刚义甚快祖曰宗眼不明非为究竟师翁即问如何是宗眼祖拂衣而起翁甚疑之后凡有请益祖但曰吾不知汝自看益增迷闷偶阅传灯见僧问兴善如何是道善曰大好山疑情顿发一日因开田搬石豁然大悟如梦忽丑乃述偈呈祖祖曰悟即不无要受用得着不然则汞银禅也师翁再拜受教遂礼辞结茅于峩峰形影相吊克苦履践一夕山境喧甚不觉心动因忆祖之嘱曰小境尚动况生死乎即秉烛信手抽传灯阅之适值圭禅师为岳神受戒曰汝能害空与汝乎遂廓然无畏山境亦寂乃曰圣人无死地今日果然遂作偈寄祖祖曰此子见地超旷他日弘扬佛祖之道吾不及也师翁隐峩峯足不下山者凡二十有八载至年五十余而祖巳迁化塔木亦拱矣师翁于是出山应宝方之请乃先至廪山扫塔然后入院有倏然三十年忘却来时道之语未几以住山日久未及徧参为歉乃北走中原参无言宗主于少室主闻绪论乃大赏识誉之于众后游台山参瑞峯老人问古机缘数则峯一一具答而复征师翁X颂翁一一颂出机缘相契主宾欢洽有同水乳乃别归宝方开法众谓师翁必嗣台山或少林而片香拈出乃嗣于祖众大悦服葢师翁之于祖也以心法相符不在机语相接也后移寿昌而得博山鼓山天界相继而起其道遂大震于天下宗支蕃衍各化一方源远流长有自来矣祖圆寂以来将百余载众议于祖塔之下创建祖堂安奉灵仪以便香火且立田以充香灯买山以资樵採令僧世守之其倡举者五世孙大智经营首事者曰兴运功竣而运化去其徒法勤不远入闽请纪其事以昭后世霈生也晚况前事多轶无从考究但举昔所闻于先师及吾老祖当时接师翁一段因缘以法煅炼期于智证师资雅契真有刀斧斫不开者非台山少林可以同日论也凡后之派下子孙当仰法先踪企及往行毋落今时行户以玷祖风庶从上一线之脉不至废坠则吾宗幸甚是为记重兴开元寺大雄宝殿记芝郡古称佛地十禅鉅剎列佈四郊而城南开元寺为最葢据溪山之胜得禅律之源者也按志开创于晋永隆间号林泉律寺其址系吴下潺陵侯吕公蒙故宅舍以建寺世以律居李唐改今额至宋之中叶始革为禅而莹禅师出焉其上堂语曰有一面镜到处悬挂凡圣不来谁上谁下遂拈拄杖曰这箇是拄杖那箇是镜良久云万古碧潭空界月再三捞摝始X应知当时宗风之盛可以想见也嗣后谱言牒失存无从考覈其殿宇历朝废兴亦不一今大雄宝殿则明正统间顺聪二公所建凡历一十三载始克有成迄今二百有余年栋宇差脱梁柱朽腐虽以小木东拄西撑而势巳不可复支矣康熙十一年岁在壬子二月朔余应供寺中僧众鸣钟出迎入殿礼佛举首仰观则岌乎疑将压焉不觉悚然于是耆德尚节君颂元栋性彻等稽首请曰此殿朽弊极矣苟一旦倾仆则佛菩萨圣像俱成虀粉矣和尚可不施一茎草为兹殿重兴发起之缘乎余恻然于中唯然而诺窃思此寺溪山形胜擅名上郡森森古栢偃蹇殿前且历晋宋齐梁陈隋唐宋以来巳经千有余载禅律硕德代出于其间至于今日殿宇朽弊梁柱倾颓岂无黄金再佈绀宇重隆者乎于是寺众佥然发心各输衣钵后复领缘募化四方求大木于辰山之麓伐磉石于水北之源储食粮陶砖瓦起手于明年癸丑正月念有八日告竣于腊月八日共糜金谷二千五百余两皆求诸施者诸缘辐辏一载成功是皆我佛慈荫之恩龙天协相之力离诸障缘咄嗟成办后又重装圣像彩饰殿宇瑞光掩暎金碧交辉俨然移释梵龙天之宫于人间世凡发一念正信之心登斯殿礼斯佛植菩提真种于觉场开优钵罗华于性海端在是耳灵山一会俨然未散岂虗语哉又越八载庚申秋八月复重建天王殿尽撤朽弊而一新之寺众亦各X捐所有而复各领缘以募四方不日告成亦如大殿于是总摭巅末镌诸琬𤥻以垂永久俾后之来者见贤思齐绳绳相继毋坠前修可也综理殿务至于底绩者比丘正梁优婆塞谢大材李太勇综理天王殿工者比丘圆琮真觉例得竝书是为记重兴宝福禅寺记宝福东和古剎也在邑治之东距城二十余里而遥按志开创于唐贞观间永隆改元有碧峯禅师驻钖颇成兰若然历年既远谱言牒失存递代废兴不可考至明嘉靖四十年住山清璧重建殿宇庄严像设置立田畞充为香灯实有功于是山天启七年大殿朽弊寺僧复新之然皆蜂房蚁穴人各为家虽具苾刍之形殊昧熏修之实康熈辛亥秋厄于回禄一夕而烬荡无孑遗鞠为瓦砾坵墟者凡八阅寒暑老僧三四辈茅屋两三楹鼓钟寂寞香火黯如弃之不能居之不安住僧兴福有慨于衷余时居庆元之镜湖乃率法眷太和兴宝法殿特賷香供入山恳请余感其诚亲履其地相其溪山形胜堪为道人隐居之所因诺其请时壬子仲冬也既而余归富沙建造塔寺兴福前后往返持众护法绅士书币凡经八请至己未春三月始获入山即谋诸众伐石抡材工役大兴改正寺基建造调御宝殿左右辅以客厅殿后为潮音堂凡七楹前为慈氏殿凡五楹东西两序翼如也左为库司为香积为禅悦堂右为法藏室为那伽室为X留云室又左为梵行寮为高楼右为仓库为浴室至是规模麤备其殿中严设三世佛像大悲千手眼像伽蓝祖师前殿韦天慈氏像金光熌烂辉暎林间四方衲子有志慕道者渐集常余千指朝暮禅诵晨昏鼓钟琅琅法音盈于耳目可谓一方真阿练若正修行地所费金谷一文一粒皆出自檀门及师僧善信各舍所有共相成立本寺香灯恒产凡二十五石零又支院经竹菴凡二石八斗零皆四房充入常住以供三宝及诸龙象永为丛林千年常住至癸亥冬华严疏论镌刻告成鼓山大众几经逼请明春将往应之适法子寒辉阇黎入山省觐合寺僧众及邑侯姚公护法绅士等固请继席化导一方辉不得辞唯然而受众皆踊跃于是谨纪其始末贞之于石昭示来兹俾后之居斯食斯焚修于斯者内坚谋道之志外弘不诤之风修身有戒治心有慧彼此慈眼相视慈心相照以法共住仰报佛恩庶无负余建立三宝之意及檀那净施之德愿尔后人宜各勉旃是为记五祖山大悲阁记千手眼大悲观世音者称体发用也始于从闻思修极至生灭既灭寂灭现前而七难二求三十二应十四无畏四不思议无量功德悉皆圆现况千手眼乎葢法界是其真身万象皆其手眼伹云千手眼者特随机所见耳此手此眼人皆本有玅用常然皆由不信不解日用不知故若无也试观现前六尺微躯居X天地之间奚啻千林一叶然而从朝至暮自幼至老所起心念念念各殊不知其几千万亿发之至于六根六尘六识各有其用一念一手眼圆满具足无欠无剩然则众生与菩萨有何别乎众生心念起于无明菩萨手眼起于大智大悲之心故菩萨以大悲着名而众生以无明用事所以凡圣悬殊迷悟逈隔若能达无明本空真性本有则众生日用差别之心即是菩萨智悲手眼全体发现有何差别是在智者能自审耳富沙南山素安坦公早岁禀戒于掌石老人预餐法味至四十余值世沧桑兵戈扰攘乃挈徒孙悟关周岱辈于龙渡深处曰五祖山开辟草莱搆菴以居菴凡五楹中为大殿左右为禅房久之复广其基搆扩其殿宇金像巍巍照耀山谷殿之后为高阁供奉大悲圣像端严玅丽慈威并现四十二臂臂各异执皆有所表见者莫不革去凡心起敬起信一门聚集雍雍肃肃经声佛号无间晨昏信为一方真阿练若所糜金谷共若干皆倾已衣钵为之不干扰檀门也余观世之为僧泪没尘劳自幼至老不能于佛法中生一念正信者滔滔皆是譬如坐井中而受渴入宝山而空回岂不重可惜哉今安公与法子法孙远城寺而居山林甘寂寞而乐枯淡佛法僧宝日事庄严福德智慧深加培植安公开创于其前而悟关周岱等扩充于其后源源而来政未有艾讵非甘蔗之苗裔苾刍之真种者乎不然何其度越流辈若此X也是阁也成于康熙戊午七月七日大悲圣像陞座于腊月八日周岱具石请记用垂不朽余每念乃祖乃孙兴隆三宝仆仆不懈故不敢以衰老辞乃特为举大士手眼一一自大悲心流出而众生现前念念圆明悉皆具足不假外求一念回机即同本得愿后之来者深体此意善继善述毋坠前修庶不负为空王弟子安公法胤也是为记赞世尊菩提树下成正觉赞菩提树下觉道初成水中捉月梦里惺惺不是云门早觑破至今冤屈难伸呵呵相识满天下知心能几人世尊着衣持钵赞佛是西天老比丘着衣持钵逞风流长街曲巷区区去总为羣生强出头世尊千辐轮足灵蹟赞维我世尊四心无量临趋涅槃蹈此石上轮足圣蹟印文炳然留兹嘉瑞福荫人天前后八毁不坏不失割水吹光了无缝隙是知法身徧于剎尘不住声色觌体全真万劫希逢再泐玄石堪忍界中永悬慧日世尊旃檀瑞像赞如来真相原无相巧匠如何刻得成无那优王思见佛却将相好慰凡情三十二相都雕出唯有梵音雕不来广长舌覆三千X界溪声说法语如雷自心忆佛自心现非自非他无背面目连摄匠上天庭刻得十分还不见旃檀瑞像到中华金口当年记不差度尽众生愿始满不知何日返流沙观音大士赞一片老婆心现形十法界端的是何人得恁么自在本无名字亦无家只因欠了阎浮债顶戴弥陀深观自在五蕴本空了无罣碍随缘赴感如水中月若能反观圆满无缺金刀剌血舌上迸流通身即是不用他求顶戴弥陀叉手行同流九界徧寻声箇中若遇知音者不动干戈定太平贱卖慈悲未肯休是凡是圣等随流只因欠了众生债险恶道中强出头惟观世音是大慈母抚育羣生如保赤子感之即应唿之即来似月临水如蕉闻雷咨尔佛子应生正信大士与我同一真性称名礼敬全体现前有愿必遂福慧绵绵惟吴道子竟是何人笔尖能幻大士全神玅相慈容端严自在处处分形徧于九界如日普热如月普凉寻声救苦应现无方道子观音观音道子是一是二何彼何此自然观音赞X大士真慈即石而见相好天然普门示现见月律师所畵观音出山像赞瘦若枯柴清如止水心若灭灯慈如老母见月忘指得意忘象是真观音正好供养建州开元寺辟支佛牙赞出无佛世受长大身先佛弘化转正法轮真身常存充塞法界观此牙相历劫不坏达磨祖师赞特泛重溟来震旦萧君知面不知心折芦暗自渡江去千古清风动少林寒拾二大士赞寒山拾得是冤讐共入天台扫石头骂尽世人人不醒自歌自笑却忘忧呵呵一自寒巖归去后只今明月照丹丘谢石公茂才书经作佛像其字画细如毛发精心玅手不可思议敬为之赞以佛视经是说法主以经视佛是诸佛师非一非异即师即资谢子笔端有经有佛其运笔者竟是何物若能反观自已身相亦复如是更无二样至圣孔子赞余读诸家孔子赞皆各得其一偏未见大全窃欲作孔子全赞而不可得一日读中庸至仲尼祖述一章始知子思子巳赞之矣以孔子配天地而称为至圣宁复有加于此者乎宋儒不达乃分为两X章使文理隔断迷乱后学乃特录一篇寄潘士阁道兄不知鄙见有当否仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物竝育而不相害道竝行而不相悖小德川流大德敦化此天地之所以为大也唯天下至圣为能聪明睿知足以有临也宽裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不说是以声名洋溢乎中国施及蛮貊舟车所至人力所通天之所覆地之所载日月所照霜露所坠凡有血气者莫不尊亲故曰配天三笑图赞三门一室三人一心蓦然会着笑破古今试看虎溪苍松明月三笑之声至今未歇关夫子云长公赞春秋大义惟扶汉直使贼臣心胆倾一片丹衷贯今古何须秉烛见光明韩文公参大颠禅师赞佛骨一疏潮阳万里一见大颠知饭是米白侍郎参鸟窠禅师赞止恶行善婴儿亦知八十翁翁行之尤迟吕真人参黄龙禅师赞X未逢正法勤苦修炼一遇黄龙金鍮立辨关将军参玉泉智者大师赞神见玉泉亲禀大戒关公打化千古犹在孙鹿园郡守赞是身若浮沤姓名亦虗立身名尚匪真何况二千石死生来去事空中寻鸟迹唯有本来人尊贵无伦匹觌面露堂堂圣凡都不识张羮如先生赞钟黄华之灵秀揽武夷之精英掇科第如拾芥抚蒸民若保婴虽见危而致命乃效忠以达情嗣续源源方未艾盐梅从此起家声潘惕铭先生赞枢公家子临难不屈忠孝根心有如曒日斯文正宗富沙名族子孙振振森然如玉天形道貌如松如竹即之俨然清芬可掬谢献可先生赞东山钟秀桂林挺枝家传耕读寿茂期颐子既跨灶孙愈岐嶷身逸心闲性静神怡宾于上庠季世所师噫斯人也吾无得而称之谢纯一居士赞行儒之行用佛之心游法界海入杂华林百城询友一道栖神繁兴万行枯木长春潘士阁居士赞文心浩荡气宇雍容得儒之髓彻佛之宗寿世以德X传家以文秦水华山灵秀氤氲张子发居士赞贵介之质衲僧之心津梁不倦愿行惟深巍然趺坐蒲团上不言不语笑吟吟章岐生居士赞惟公上世全城渥泽萃公厥身绳祖大德文行既彰贤良是则参以心宗慧光愈赫谢简生居士赞出自僊里德性天生知儒知佛有言有行学海深广笔阵纵横师于三庠斯道权衡魏梦苏居士赞苏胡既去魏胡复来同气相感梦里眼开噫吾不知其苏梦魏耶魏梦苏耶蝴蝶庄周如未醒魏苏公案未容猜吴石凝居士小影坐竹林下明月在天琴置于左飘然有自得之意赞曰相识满天下知心唯此君微风戞幽响清籁不胜闻起坐常与俱君子忍离羣琴心付明月声色徒纷纭吴子璘生图余像与郡守沈公同㡧请赞沈公补石来守富沙捄乱扶危政事如麻时过芝山扣关问道胸次浩然那知世閙苍松之下清风徐来趺坐唔语其声如雷吴子璘生为公赏识一图描出空中鸟迹白云隐含禅师赞X面冷而心热气柔而骨刚握曹洞之正印振宗教之颓纲竖法幢于六剎播德誉于诸方匪丹青所能描邈岂闻见可以搏量白云影里青山色从教万古仰徽光宝善古樗禅师赞出鼓山门继宝善位克绍前徽家声不坠坐镇兹山一十四年慈德广被缁白具瞻示疾月余安闲洒落说偈辞众萧然坐脱唯斯数者逈出寻常载观遗像末世津梁自赞毗卢愿力周法界老汉卑心亦复然一雨普滋三草润一春回处百花繁森罗万象逞丰神巧匠如何畵得真一笔丹青漫涂污庭前枯木自生春入山复出山起殿又起塔无事讨事作直令人笑杀休笑杀志公不是闲和尚雪岭原非真悉达这箇老衲阿阿剌剌观其貌不越众人而心颇豁达葢欲将尽法界虗空界一切众生摄入一尘而示以根本法轮又欲将尽法界虗空界一切诸佛收入毛端而坐宝王剎且志不图目前而在生生直待生佛界空而方乃结杀太虗可殒此心莫遏如上所供竝是诣实不妨令人疑着偶来松树下散步一披襟俛仰干坤里若箇是知音太虗常廓尔日月自浮沉惟有忘机者始得一相寻X大圆镜中了无朕迹突出这箇晴空霹雳是圣是凡非异非一唯有舜若多却与渠相识铭黄龙涔伯和尚塔铭师之心兮博山之心师之行兮博山之行修已训徒与夫食息起居一皆奉博山之正令冥真宗于自心传毗尼于后胤年届古稀方矍铄怡然忽入那伽定黄龙山色古犹今巍巍白塔斯常镇白云隐含禅师塔铭祖庭秋晚孰振颓纲维我隐公法将之良道扬洞上脉衍龙唐六住古剎厥化弥昌本无去住岂涉存亡根归崇梵日隐西冈巍巍窣堵玉骨斯藏永垂令范万古常光宝善古樗禅师塔铭石鼓之音不落宫商苕溪之浪岂涉汪洋樗公继之厥化弥昌一十四年甘露瀼瀼溺者以济幽者以光风飞雷厉道韵铿锵化权既戢辞众坐亡归根实地日隐西冈巍巍窣堵吴坑之阳告诸来者景行毋忘福山同归塔铭晴空净眼有花乱坠起灭无从谁会不会金刚正体百炼愈新本无一物那有纤尘无阴阳地不萌之艹香象深藏时弄牙爪一身多身多身一身同归此塔枯木长春白云崇梵禅寺钟铭X崇梵古剎列祖禅关红炉辊出永镇兹山人人耳根具三真实击击现前寂寂历历咨尔佛子顿息狐疑天真而玅不假修持开元寺钟铭唐之开元晋之林泉龙象蹴踏禅律后先修身以戒明心以禅舍斯二者莫知所天洪钟起铸宝殿告圆铭斯玄旨昭示后贤永安万寿禅寺钟铭洪音震处梵剎永安皇王万寿四海腾懽多宝佛塔钟铭塔顶余铜范此洪钟永镇宝塔高插穹窿不经三灾长膺五福凡在见闻悉皆成佛偈金刚经六如颂梦长寝无明室神游梦梦新一身原不动万境自虗陈非法还生法无人忽有人缅怀大觉者梦破见天真幻黎耶大幻师心术起诸幻凡圣既分岐爱憎自离乱山河竞流峙宫殿亦成办幻幻本寂然非真亦非赝泡性海本澄渟迷激浮泡起倐生即倏灭何成复何毁流转六道中沉沦方寸里寻流忽得源究竟不离水影X昧却自真形生生只弄影媸妍妄分别憎爱徒驰骋水月探痴猿盃蛇病疑叟回光独照时心境二俱泯露清晨花上露点点若珠圆非无顷刻润难保片时坚身世只如此古今亦复然何须待日出一照始知捐电观察心如电红光射斗间推开长夜暗照见万重山明暗原无间去来孰可攀试看起灭处碧汉自幽闲演善导和尚劝念佛偈渐渐鸡皮鹤发光阴密密催拶见他老态堪怜不解自已观察须知是身非身一似瀑流聚沫普劝及时念佛勿待气衰力脱看看行步龙钟咫尺千里难通回想当年足力枉自蹭蹬尘中未曾踏着实地那解反省已躬普劝及蚤念佛下坡快便难逢直饶金玉满堂日夜打算思量一旦撒开两手都属别人主张昧却自家宝藏贪他瓦砾仓忙普劝尽施念佛西方乃是宝方难免衰残老病世间若箇能信只恃气血刚强那思老病跟定一旦缠绵枕蓆八苦交煎难禁劝君趂徤念佛直入莲胎托孕任你千般快乐岂知乐是苦因通身都是罪业永劫不免沉沦善恶冥中有簿件件录上姓名普劝一心念佛慧光烛破迷情X无常终是到来万般一旦抛开空占青山片地徒将白骨深埋了无一物是我岂有纤毫带回普劝预先念佛莲根厚自栽培唯有径路修行一日胜过千生只贵当人行愿亦复仗佛光明三昧时时成就罪垢念念冰清普劝信心念佛莲台上品标名但念阿弥陀佛不须别求法门直下转凡成圣一似北溟化鲲句句珠联不断字字镜照毋昏见佛随念即见娑婆净土休论圆觉大光明藏颂觉性圆明非内外婆伽云入示玄津古今一际无时节凡圣同源孰主宾灵木阴森春不涉孤峯独露雾常屯箇中幻出黄金界父子团圝话转新康熈辛亥腊末至荷山礼先师和尚遗蹟侍师卓钖此山巅一别俄惊四十年汲水每思驰峻岭採莲时忆踏深田沧桑人世经如许泡沫衰颜敢自怜欲问吾师端的意门前松竹尚苍然黄梅菴度岁康熈辛亥腊月念五日在白云约谢飞卿黄鳌载潘士阁魏梦苏诸道友游东溪诸胜剎即日至荷山礼先师遗蹟明日过万善菴访悟公士阁别先归又明日至黄梅飞卿亦归予与鳌载梦苏遂度岁于黄梅主者一如知化道谊甚勤主宾懽洽除夕元旦各有诗纪其事X尽道浮生皆逆旅那知到处即家山围炉煑茗话前事宾主浑忘一笑间百岁光阴强过半一年除去一年来直饶除尽芥城劫庭栢青青雪莫摧凤历初开岁日新遥瞻八极紫云屯夜来一雨千林足草木欣欣尽向春空山寂历杳无声钟磬交加梵呗清一炷旃檀祝尧寿共看四海乐昇平至龙头山访智光老友建溪胜剎擅龙山念载重来扣竹关相见依依问行履焚香煑茗翠微间岿然跃起压诸峯俯瞰前山翠几重松迳逶迤容客到苍苔蹋破月明中赠黄鳌载居士老年学道念尤真荤酒都捐道入神心地戒从心地受羣生普载出迷津赠陈学夔居士颜生陋巷不堪忧渠却忘怀乐自由识得阿侬真乐处穷通于我等浮沤赠魏梦苏居士东坡慧业葢天下却被溪声山色埋唤醒侬家憨梦处山河倒走入茅斋寿宁三峯寺题壁鳌阳南国涌三峯赵宋初开释梵宫佛火薪传常不X烬法音雷动每闻钟门前古道留新月谷口疎林咽晚风今日我来询往事夜深清梦发幽踪老僧七十寿筵开南至熏风拂石台茶献赵州如雾涌馔呈香积似云来慈能化暴离山谷力解编桥渡水隈万口颂声常载道古稀又古是初回丈夫气宇自如王摆脱尘缰更炜煌一叶扁舟游幻海三更孤月照虗廊巳知实地原明玅却叹浮生空热忙满目繁华成故事几人于此解回光三门罗列古杉松石磴逶迤觉路通玉殿蔽亏云气白金容晃耀日轮红利名常逐高车客宠辱无干百衲翁一卷华严方课罢楼头不觉又传钟赠寿令李公风流仙吏饶清福讼简民和竟日闲斗酒百篇酬逸兴箇中天地非人间俯仰干坤一弹丸鳌阳蕞尔万山攒牛刀自试原非小却忆磻溪把钓竿余居镜湖吴如公居士过访次韵赠之忆昔庞公善患聋今朝深喜晤如公衣珠灿烂昏衢晓法海纵横玅理融悉达何曾生竺国仲尼原不出山东箇中端的凭谁委夜半湖心日正红寿吴如公居士七十初度我居镜湖山逈在万峯里山径殊险仄往复不易耳乃有举溪翁闻之笑见齿毅然杖屦来一见如乳水披襟论大道九流皆渣滓纵笔註梵经才识多新美X集之成卷轴付孙为镌梓意欲广播扬诱世归佛理但观此一着时辈安可比逐逐不知归毕生误金紫今秋值悬弧篱菊放新蘂南山寿岳高古稀才一纪真寿不可量尘点喻不似试看此色身两曜莫移晷我本物外人安禅忘誉毁聊寿翁一言天地为终始光孝寺栽璎珞栢城南佛国擅南山乔木菁葱境自闲今日复栽璎珞栢道根永固启禅关智药亲持觉树子曾于光孝原栽培须知人地原非异必有肉身大士来白云寺栽璎珞栢觉树亲栽实地中新根穉干叶阴秾性空法雨时滋长奕代从兹起象龙广庭宝树正当阳璎珞垂垂支本长春雨春风宜此日少林嫩桂复昌昌次韵赠建令梁公昭子建地久荒芜贤侯治业殊丰姿追五柳诗兴亚三苏疾苦清风起顽嚚德化无常思贵已者醉饱在天厨大道寂寥久孤心谁与行括囊来毁誉韫匮露珠璎野鹤恣愚性蜉蝣叹此生欣逢摩诘士默契共忘情寿郑威如明府幻泡未生前何方着甲子兆形天地间岁月如云驶先生岳诞人风度自闲美弱冠战文塲取第在弹指X十载令江南清明如止水童叟共讴歌甘棠荫千祀今夏值悬弧数符大衍理赫日正中天殊方皆溥被我本物外人辱公录知已叮咛造浮图合郡皆仰止祇惭福力微无以称台旨敢不自勉旃赴公所望尔夏木正阴森熏风自南起默契未兆先寿量安可拟杨子江中水千古来未巳聊举以寿公此道贯终始赠龚起凡居士持华严经虽在尘中不住尘却归兰若寄闲身心游法界干坤小体合毗卢愿行真九会语言标月指五周因果劫前春普贤毛孔深多少童子忙忙去问津示黄莲实道人四大和合假名为身毕竟空寂无我无人生老病死梦境非实正眼豁开了无踪蹟若于生死有怖畏心当依佛力即得清宁一句弥陀罪灭亿劫佛光照烛如汤沃雪宜发大愿决定往生花开见佛广度含情輓林涵斋居士居士莲华国中人也无端赚落阎浮开眼大梦六十余年中荣枯得丧襍然横陈而居士御之如一叶之舟傲颠风而舞澎湃随波上下了无留滞至于今日因圆果满乃闭却两眼恍然大寤复归本位道霈闻之数百里外不觉悲喜交集喜者喜居士裂三界之牢笼释四大之桎梏悲者悲儒林失其龟镜法门丧其金汤乃作輓章恭呈灵座知居士于常寂光中必欣然点首以余为知言也其词X曰无位真人赤𩨘𩪸露躶躶兮光奕奕直饶佛祖不知名天上天下谁能匹无端赚落阎浮提梦境千差乱若丝两眼闭时忽大寤庄周蝴蝶不须疑十载相期无别事心心常在莲花土哲人去矣不复回临风不觉泪如雨有感祖师慧命若悬丝四海茫茫覔法嗣几箇男儿是嫡血叮咛择法莫差迟如来金口亲垂记末法浇漓事莫差今日分明都见了千钧一发寄谁家孟继美兵宪以诗见赠次韵奉答不拨尘缘宛是僧天机自与道相应禅心一似月临水逸韵浑如象摆绳倾葢即闻歌白雪此离何日论真乘百年眨眼俱成梦金紫袈裟孰是非赠剌史补石沈公官佛同时选风规却自幽爱民如赤子阅世等虗舟墨玅传玄石禅心澹素秋浮图瞻德望岂止破千愁宝善菴启塔请舍利安奉富沙多宝佛塔邀迎圣瑞共承欢迅橹如飞到碧峦塔户重开金殿冷法身亲见玉光寒浮图逼汉云同白舍利腾辉日竝丹事起一时人尽讶福垂千古孰能观輓白云隐含禅师云山五载振纲维一片孤心许孰知定入那伽唿不X起影悬丈室语还悲残编道在金錍利白塔身存正令危珍重时人休拟议那边原不涉离微病中自嘲病而又病将弥月一息奄奄瘦若柴问疾诸贤常满室愧无一法答高才空箧无人只四蛇互相啮嚼亦堪嗟看他毒气炎炎起笑倒空王老作家病与不病不干他眼里何曾着得沙唯置一床寝疾卧从教历乱落空花无量劫来只此身无量劫来只此病世尊出世号医王说尽医方人不信哭郡守补石沈公方外知交世所希辱公与我志无违七层塔额亲书遍八邑民心德化归梦境横陈谁独醒幻身撇去自忘机山僧犹未忘情谓泪洒西风对落晖幅巾杖履意幽闲时过芝山一扣关风度萧疎苏学士襟怀旷达白香山潭中月影非沉没空际浮云任往还塔记譔书俱巳就千秋墨蹟未斓班康熈丙辰秋为诸衲子开示起信论喜谢简生居士预席别后以诗见寄次韵答之法会因缘非一日多生巳入慈悲室今朝邂逅是重逢沐浴法渊何玅密了知身世总无生物外相期忘得失一心二门三大旨祖意佛心非异一诸子慇懃请提唱喜君夙慧独委悉般若门高懽喜登似箭离X弦势甚疾羣生热恼孰清凉火云烧空望瑞霱秋风起时订再来劲翼摩空胜楖𣗖悼孤月阇黎众星皎皎月轮孤影入澄潭色有无照见侬家真面目月沉波动费分疎十载相依问法勤冰霜心事孰如君方违旬日成终诀泪洒西风未忍分楼阁门中弹指入重重法界集毫端许君徧历诸尘剎箇里何曾有易难涅槃门户从来辟生死根株不受栽二铁围山推倒去大沩水牯早归来新篁出苞便有凌云势历夏浑无热恼心一个两个千万个萧萧洒洒自成林春鸟歌二章催耕好哥哥青春快过好哥哥且谩蹉跎自家田地莫荒么春不耕兮秋不获来年枵腹当如何好哥哥青春快过好哥哥且谩蹉跎杜宇归去好归去好古今无限人归了为甚君犹恋异乡异乡虽乐终难保何如急早办前程勿待临时空懊恼归去好归去好古今无限人归了劝禁溪放生X羣鱼居水族父母妻子全与人了无异恩爱相纠缠乃有毒心人毒药投深渊毒杀万万命命命皆含冤贪他一块肉造下百世愆牵连诸恶道填命无了年我佛立众戒不杀戒为先杀生罪业重放生福寿坚普劝善男女广结大因缘禁溪同放生福寿长绵绵诫烧蠭蠭兮蠭兮甚么讐盘山蹑岭苦蒐求纵火擣穴灭其族一命一偿何时休示维人上座僧海滔滔去不返超方衲子自鍼锥如来慧命丝悬鼎含识迷情铁吸磁步步直教行实地心心切忌落今时狂澜輓转千钧力一念无私勿自欺輓黄鳌载居士我本烟霞物外人与公聚首道方亲如何一别长归去梦想依稀泪不禁勉公道业继前圣五百年来喜有君学佛知儒诚不愧胡为遽尔丧斯文毗耶示疾老维摩不二门开见也么一默如雷千古震铁船巳驾出烟波是身无我亦无人死死生生念念新荐取不生不灭底空花烂熳劫前春示正受老衲不受诸受名正受何妨广受一切物如镜现像非即X离无心普应即是佛寿郁文上座年方齐大衍慧日正中天住世情无着看经解不偏四心尘里发六度镜中圆永寿如来命真风播大千赠僧书华严经须弥聚笔海量墨难写华严一字门拈起毫端彰法界须知字字彻根源示法眉谢善友本来无形段何处安眉目亲见未生前此物非他物康熈戊午秋同谢纯一居士在翠巖鼎建大殿起手缮写华严疏论纂要凡四阅月大殿告成纂要巳终三十余卷赋以志喜大方境量自重重摄入毛端宝剎中插艹立成金色界挥毫顿发襍华丛清凉释法如天廓枣栢论心似日东喜得与君相择乳同游慧海渺何穷示冰莹禅人参父母未生前父母未生前一着虗时肯钻也教穿穿过那畔又那畔泥牛出海不须鞭百丈静室四景诗华严菴华严真法界含摄此菴中十方诸剎土影现自重重啸月台空净无云翳一镜挂当中登高发长啸遗响夺天风藏云谷X深谷杳无际长年藏白云清风忽引出霖雨落缤纷卓钖峯何年飞到此卓立在当门巍然常不动永伴此朝昏己未春重游百丈静室此山高百丈草屋是吾居扫叶煑寒瀑开畬种野蔬谈经频聚石入定每逃虗别久重游止巖峦尚识余去山三十载今日喜重来松石还无恙茅芦巳别开看云时出谷啸月复登台见道忘山者幽然破雪梅赠吴母郑孺人一百四寿东和吴禹𤀹老居士尊堂郑孺人年一百有四岁五官聪利精神䦆铄持斋念佛无间晨昏早生三丈夫子长公禹𤀹年八十有三次公际会年七十有七季公禹洄年七十有四诸孙曾济济团绕膝下皆醇醇儒者方进而未艾每当佳节芳辰争奉觞上寿为乐率以为常余惟时当末劫人不根善疵疠夭札往往有之即年登七十者巳称古稀矣况今日有百岁巳上之慈母七十八十巳上之老子乎此乃多生以来戒杀放生之报福善所钟聚为一门真政邑之嘉瑞闽国之耆英者也余已未仲春应宝福之请道经邑中蒙禹𤀹公约詹王范孙诸鉅公设供欵留茶话间因得悉吴公高堂大寿懽忭踊跃叹为希有乃敬赋拙句少颂大德之万一云我从富沙来拟向宝福去首晤诸鉅公千载欣一遇X得闻吴母贤寿高百有四耳目皆聪明绩纺尚赑屃净业自精修寒暑心不二抚育诸老儿不啻如幼穉诸儿奉甘旨色色能养志孙曹满庭中推排竞嬉戏老母一粲然梨栗次第赐训诫本诗书善引物比类子孙皆贤达一一遵所示俱各攻其业思不出其位茫茫堪舆间人心有万异一门无间然是谓人中瑞聊以赋诗篇为母颂德懿瓜瓞何绵绵孝思常不匮寿谢月恒居士明月绕须弥游行四天下时刻不差移印江非荡漾黑白莫盈亏寒暑岂代谢聊举以寿翁清光常照夜寿郑辑之居士未入胞胎前一着只在如今花甲中花甲既周又起甲璇玑历尽转无穷辑公胸次有丘壑笔端幻出殊非作山川人物及鸟兽神情毕具令人愕客来惠我武夷春转以寿公寿日新试问武夷君几寿却言公是葛天民康熈已未冬偕纯一谢公过大云菴建造后殿书写华严疏论纂要两功有成赋以志喜建殿书经事等闲相期扶杖过他山微尘佛国非关造一字法门何处删海墨淋漓濡且尽梵宫突兀竖维艰新诗写就君长笑留与儿孙一揽攀熊子伟居士书华严经疏论纂要竟作此赠之海墨难书一字门喜君三载竟微言毫光吐彩成金X轴墨浪飞花泼梵园不用忮求知息妄惟修福智自培根何时聚首深云里再把遗编细较论寿奇子李公古稀初度白龙江上垂竿老钓尽烟波兴愈豪阅世不知头忽白着书且喜识尤高庭前紫栢培方茂篱下黄花植巳牢我欲寿公何以寿潮声日夜鼓寒涛鼓山大众逼请还山有感一苇翩翩溯上游为寻老衲到荒丘依依相见无他语只劝还山泪迸流没用头陀老且病家山咫尺若登天虽然有约重归去犹自逡巡步莫前夏日送若谷徐公还武林熏风巳南至送君还故乡极厌闽山崄深思浙水长补篱恣养鹿得路岂亡羊此去西湖上荷花日正香处士游公子六八月念二日遣书存问念八日下世诗以吊之惟公于我有同心鸿鴈飞来数寄音手墨未干随化去灵光独耀岂须寻着书自巳行寰宇象学谁传定古今玉树森然方竞秀金风动处响秋林康熈癸亥腊月八日刊刻华严经疏论纂要告竣赋以志喜华严性海杳无边疏论慈航任往还纂刻微言功巳竣弘通终古愿尤坚佛恩浩荡诚难报法泽汪洋实莫宣勿谓当机人不见善财依旧向南旋X日用四事古德有十可行余年老气衰眠食之余仅能晏坐经行看经念佛四事而巳每事之下各缀一偈书置座右时自观焉人法双亡好坐禅万年一念绝中边诸天无处寻踪迹漫把天花散座前琉璃地上自经行进止安徐步履轻诸上善人同集会交肩平过寂无声老年无事消闲昼日展金经子细详契券分明田地稳那知人世有沧桑弥陀与我有冤讐忆着令人恨不休夺得乐邦归忍土更于何处问西游观音善财骑师子盘菴阇黎请题善财何处覔观音历尽云山杳莫寻一旦普陀巖上见千峯蓝色碧岑岑大师子与小师子父子骑来弄爪牙游徧剎尘下不得未知何日是归家疏鼓山先师老和尚百岁庆忌疏语伏以师道无方历万劫而不坏法恩有在毕终古以无违一念万年剎那百岁敬陈象教少效蚁诚恭惟鼓山堂上传曹洞正宗第三十二世本师和尚法讳元贤幻生于明万历戊寅年七月十九日巳时幻灭于清顺治丁酉年十月初七日子时切念本师祖庭X师匠末世津梁正未正之纲宗传不传之玅道据兴圣座雷音洪震于普天衍寿昌宗法雨均霑于大地人天归敬神鬼钦承泥洹于八旬之年庆忌于百岁之日真风不替昙花再现于斯时化日常新昏衢永耀于无尽由是即于寿日就本菴启建水月道场三永日讽诵大方广佛华严经梵行净行行愿三品金刚般若波罗密经顶礼八十八佛洪名宝忏敷陈净供聊尽採蘩之诚讽演秘章仰借真光之庇既毕法事再展金科施法食于幽灵洒甘露于火宅所积微因少酬大德者伏愿不起灭定现法界无尽之身云广播宗风捄丛林末法之痼疾续如来濒危之慧命剔祖室久熄之心灯法雨洋溢于人间真风浩荡于季世广开后学之智眼永绳列祖之真规用报四恩普资三有谨摅凡悃用凟圣慈谨疏起手写华严经疏论纂要求加被疏华藏庄严世界海最中央无边玅华光香水海中普照十方炽然宝光明世界种第十三层十三佛剎微尘数世界中娑婆世界百亿四天下中一四天下南赡部洲大清国福建建宁府建安县广福兰若弘法比丘道霈深信大乘最上乘优婆塞弟子谢大材潘道靖书写弟子王大奇熊伸等同禀精诚稽首百拜上言恭惟大方广佛华严经五时首唱称性极谈萨埵六位修证之康庄善财一人经历之大道因果交彻事理圆融尘含法界念包三世圆满真诠不可思X议圣师既疏论于前凡愚得纂要于后务使雅契佛心巧适机智弘传慧命遐益将来兹者敬择康熈戊午年七月廿五日吉辰正当发笔誊写之初虔设香供具疏陈情惟愿毗卢遮那如来大圣普贤菩萨文殊师利菩萨弥勒菩萨善财菩萨及华严会上剎剎尘尘一切圣贤愿赐证明乞垂加被俾我比丘道霈迷云顿开慧日圆照剖微尘之经卷彻法海之渊源功期速成愿无虗设长被佛光之照永无魔障之侵更祈弟子谢大材等晚景光耀添福海之洪源慧业维新建法门之殊绩恩有普沐恩波法界同霑法利谨疏宝福祈雨疏切念入夏以来淫雨交作既有阻于殿功乃恳祷于古佛果蒙哀悯即赐晴明成就胜缘功思过半但以弥月不雨万物焦枯禾苗来𧎬蠈之侵黎民动饥馑之虑由是敬择七月十三日集诸清众献苹蘩之净供诵大悲之总持敢露心章再申恳祷惟愿不舍洪愿俯赴舆情大布慈云饱垂甘雨俾谷稼成熟乡井有丰穰之休疫疠潜消人物无夭札之患大地同沾德泽普天共沐恩波凡在起居悉蒙慈被谨疏其二切念三伏不雨大地焦枯田开龟坼之形民切饿莩之虑吁天叩地祷佛祈龙虽注杯水之滋难救车薪之厄由是本寺敬卜七月七日集诸清众登临宝殿X加持大悲神呪称扬般若鸿名以兹功德专伸回向十方常住三宝护法八部龙天惟愿赐如盆之霖获有年之福普天沃足率土霑恩家有丰穰之休人无札瘥之疾冐干圣慈无任恳倒之至谢雨疏切念天道好生施雨旸而有准凡心易乱小旱潦而兴悲吁天叩地之无从祷彿诵经而恐后定光古佛不违众生之心娑竭龙王能赴羣生之愿一申请雨之祷数降倾盆之霖人物咸苏艹木竝足敬献伊蒲之供仰酬浩荡之恩伏愿阴云敛散慧日炳临疾病潜消于四方谷稼成熟于徧地野有鼓腹之乐家无鸣豫之凶人发慈善之心共享亨嘉之福谨疏其二切念蚩蚩黎民何非皇天赤子离离禾黍尽皆大地精醇念旱魃之为殃致田畴之受厄请祈痛切在处同诚由是本寺敬立坛仪加持神呪诸天敬重般若故称般若洪名神龙保持国土乃为国土虔祷果蒙慈应大赐鸿庥敛畏日而山川出云注甘霖而枯稿尽茂普天沃足率土霑濡世无岁歉之忧民有丰年之乐虽捐躯殒命莫报昊天之恩惟进德修业少尽凡夫之悃敬陈菲供聊达谢忱惟愿从今巳往直至未来常无水旱之悬忧永有雨晹之时若兵疴宁谧国界安和敬罄凡情仰希圣鉴谨疏宝善修大悲忏疏X伏以法海弘深普天滋其渥泽慈云广荫大地被其清凉敬展葵藿之心仰鉴莲华之日切念阖会众等夙植微善报处人伦生居震旦国中得遇如来正法深达罪福之相复知因果之源须福慧以圆修必自他而兼利恭闻大悲神呪诸佛弘传观世音菩萨始闻于千光王静住如来遡流及源展转授受乃至九十九亿殑伽沙诸佛其来既远非劫数可知玅相难思岂下位能测一聆呪语顿超八地于初心才发愿言圆彰手眼于一体解缠身之恶疾遂现求之愿心似一月印于千江若空谷传于万口随感即应无愿不从功德无边赞扬靡尽故四明尊者依经立忏秉观修持今古流通灵应不爽由是敬募延建众信于某日即于本院启建护国祐民忏悔请福道场顶礼大悲忏法一期严净坛仪敷陈供养忏悔发愿烧香散花期三七以精修悉一心而入道威仪无闲徧法界诸佛之前观行入微彻自性寂光之境普为法界众生开忏悔之门集人天之福立大悲之弘愿满菩提之正因所愿上祝一人有庆四海无虞兵氛永靖于八纮皇极长安于万世风雨时若谷稼丰穰普天歌何有之风率土乐无为之化更祈在会众等求功名而志遂业贷殖而资赢求嗣者早得福慧之男延年者竟登仁寿之域乃至御灾捍患请福祈安以及修净业而上品标名发觉心而究竟成佛赴我有求之感仰称无缘之慈X辞岁切念某等忝为佛子滥服田衣三学修而弗成一心具而未证身口之累久积我法之执恒坚三百六十日日日无新一日十二时时时仍旧况当修造砍伐损害尤多种植垦掘伤杀滋甚居苦苦之地事莫能辞造黑黑之愆罪何可逭况当岁尽之候静思一年之非惟凭忏悔之功庶改自新之辙由是谨卜今腊某日集诸清众入佛事伏愿佛光洞烛法力冥资俾现前一众人等道与日俱新若春风之发生万物障随腊皆尽似杲日之融泮轻冰山门无灾殄之忧僧行有道德之乐檀门衍庆世界清宁虫蚁尽获超升有生共登解脱伏冀洪慈希垂昭鉴祀灶功司鼎鼐恭惟监斋使者大圣紧那罗王及五行司命府君兹者腊月念四日岁功告毕谨严洁厨灶奉荐香馐加持经呪仰答神庥惟愿丛林鼎盛僧海安和香积常丰供佛僧而靡尽法门有庆保水火以无虞人人怀道德之谋箇箇息鬬诤之气四时廸吉日用常宁袭沩山典座之芳规继雪峯饭头之遗范成就法器接引后来伏望神聪俯垂昭鉴刻华严经疏论纂要告成礼忏谢恩疏伏以尘尘佛剎莫非法界真源字字灵文尽是遮那智海私淑圣师疏论採集大部精醇如水银泼地而珠珠皆圆似琼枝雕琢而器器尽玉大功云竣具疏X陈情切念末法下凡叨佛庥廕衣食教诲得出火宅之门动止兴居常在清凉之境慈恩浩荡法泽汪洋游泳华严纂述疏论窃窥圆顿之旨深植见闻之因经历六载书刻告成若非我佛愍念之恩安成希有难思之业虽捐躯而莫报即殒命以何酬唯资弘法之诚少效轻埃之志兹者将藏板于石鼓名山期流通于阎浮末世䖍择癸亥之年腊八之日敬礼诸佛少答鸿休惟愿此板天龙护持神人协相俾舟陆而攸利祈水火以无虞庶法眼常存心灯永耀檀门衍庆僧海归宗雷音圆震于大千法乳滂流于沙界谨疏复三山众护法公启伏以法无定相乃随缘以即宗岁既潜流宜索居而用晦既重以摩诘之命敢恤其冯妇之讥谨摅愚诚仰尘慧鉴恭惟郑翁老先生及邵陈王列位大护法台下人中龙凤法苑金汤参彻心宗混融东鲁西竺高悬慧日洞照幽谷平原齐家治国固是寻常问道访僧尤称格外铁船浮水庞襄州之玅用常然磨盘走空杨内翰之灵机未坠瞻斗日久识荆未遑忽辱鼎言召还故止词峯叠叠直令艹木生光道念殷殷亦使林泉易色窃惟石鼓列祖法窟省会名蓝先师既高蹈于前小子忝继踵于后但以道孤德薄殊无补于法门藏拙守愚乐潜居于林薮倐逾一纪几见花落花开眇兹微躬不觉年来年往镜里之形容顿X改顶上之霜雪交侵即祗承而未能累固辞而不获尚容春风解冻当图振钖南来一觐台光永慰仰止灵山嘱付政为末法浇漓少室单传尤见今时衰替惟借鉅力挽转颓澜先此陈情并申谢悃谨启复联句白云寺大殿百草头边紫磨身色见声求早巳当面错过一毛端上宝王剎心空玅尽何妨信手拈来殿前三门圣朝天子地解脱门开谁肯入贤劫法王家浮生梦觉自知归建州开元寺大殿法身无相而为现相之宗九十七种玅丽端严若千江印于宝月真说离言而为立言之本三百余会权实半满犹万窍吼于长风广福菴尽大地是福田庄处处异苗翻茂徧法界为普光宅尘尘华藏庄严斋堂千圣共传无底钵大家同喫一茎虀白云禅堂大启洪炉是圣是凡皆入选X抛开骨董非心非佛且同参光孝寺花亭虗亭迥迥南来北来莫不承兹庥廕二水滔滔东去西去悉皆到此朝宗城隍庙报应无差祸福由片念之善恶神明有赫予夺司一郡之权衡梅仙山鸾鹤久无踪尚有此山留姓氏仙凡原不隔每传清梦到人间弥勒殿此世界上有万般可笑可笑真箇可笑这布袋中无一物打开打开且谩打开宝福寺大殿华藏真境尘剎庄严于一毛端顿现宝王剎海遮那玅体十身具足在弹指顷圆彰法界身云斋堂金钵展开五观三匙皆有准香饭消后一心十界总无踪不用老僧频作舞但教佛子善加餐大悲堂身发玅用现只手以至千手手手撑开正法眼呪诵真诠持一字以至多字字字流出大悲心X禅堂清净觉地迥绝圣凡岂涉识情之境大冶玄炉陶铸佛祖宜煅渣滓之心客堂苔封古径行踪杳笑问高贤何处来三门今古常流双㵎碧晨昏时霭万峯青东岳庙地藏殿地狱几时空此愿此心无满日众生本即佛是灯是火有知期X附集禅海十珍小序夫别传之道呵教劝离然而垂手接人则不废言说故六传之后二支五派浩浩说禅性海汪洋恒沙法宝聚集其中智者得之不自内出不从外入乃自心本有性功德耳但时当末运人根渐下上者争以世智论量大法下者甘自守愚菽麦不分且贪多务得终身役役而不知其所归可不哀耶无已乃特拈此十篇纲宗之言为来学之标准其言虽约神而明之存乎其人实不在篇什之多耳苟或失旨即掀翻三藏教海挑尽五灯微言如数他宝于已何益乎故此集之行愿与智者共之康熈丁卯夏首安居日非家叟道霈题于圣箭堂禅海十珍目录七佛偈初祖菩提达磨大师入道四行X三祖僧璨大师信心铭六祖大鉴禅师二种三昧永嘉真觉禅师证道歌石头希迁禅师参同契镇州临济义玄和尚法语洞山良价禅师宝镜三昧同安察禅师十玄谈浮山远禅师九带禅海十珍闽鼓山嗣祖沙门道霈集七佛传法偈毗婆尸佛偈曰身从无相中受生犹如幻出诸形相幻人心识本来无罪福皆空无所住尸弃佛偈曰起诸善法本是幻造诸恶业亦是幻身如聚沫心如风幻出无根无实性毗舍浮佛偈曰假借四大以为身心本无生因境有前境若无心亦无罪福如幻起亦灭拘留孙佛偈曰见身无实是佛身了心如幻是佛幻了得身心本性空斯人与佛何殊别X拘那含牟尼佛偈曰佛不见身知是佛若实有知别无佛智者能知罪性空坦然不怖于生死迦叶佛偈曰一切众生性清净从本无生无可灭即此身心是幻生幻化之中无罪福释迦牟尼佛偈曰幻化无因亦无生皆即自然见如是诸法无非自化生幻化无生无所畏论曰七佛世尊传法各以一偈偈偈皆破身心之见良以众生无始劫来迷失真性妄认四大为身六尘缘影为心既巳迷已为物而复认物为已从迷入迷展转差谬沉沦苦海浩尔无涯故佛佛出世力为道破令即于身心中究竟悟明身心之性了不可得法身真智觌体圆明所谓了得身心本性空斯人与佛何殊别是真语实语读者不可觌面错过也或谓七佛偈不见翻译之师何也曰此乃祖师当时面授二祖者岂假翻译如祖初见梁武帝一问一答梵语唐言岂有间乎古人谓之禅源知言哉宋景德间道原禅师集传灯录而以七佛偈冠于篇首真得佛祖心法故后代续灯录者皆仍之真万世法程也初祖菩提达磨大师入道四行夫入道多途要而言之不出二种一是理入一是行入理入者谓借教悟宗深信含生同一真性伹为客尘妄想所覆不能显了若也舍妄归真凝住壁观无自无他凡圣等一坚住不移更不随于文教此即与X理冥符无有分别寂然无为名之理入行入者谓四行其余诸行悉入此中何等四耶一报冤行二随缘行三无所求行四称法之行云何报冤行谓修道行人若受苦时当自念言我从往昔无数劫中弃本从末流浪诸有多起冤憎违害无限今虽无犯是我宿殃恶业果熟非天非人所能见与甘心忍受都无冤诉经云逢苦不忧何以故识达故此心生时与理相应体冤进道故说言报冤行二随缘行者众生无我并缘业所转苦乐齐受皆从缘生若得胜报荣誉等事是我过去宿因所感今方得之缘尽还无何喜之有得失从缘心无增减喜风不动冥顺于道是故说言随缘行也三无所求行者世人长迷处处贪着名之为求智者悟真理将俗反安心无为形随运转万有斯空无所愿乐功德黑暗常相随逐三界久居犹如火宅有身皆苦谁得而安了达此处故舍诸有息想无求经云有求皆苦无求乃乐判知无求真为道行故言无所求行也四称法行性净之理目之为法此理众相斯空无染无着无此无彼经云法无众生离众生垢故法无有我离我垢故智者若能信解此理应当称法而行法体无悭于身命财行檀舍施心无恡惜达解三空不倚不着但为去垢称化众生而不取相此为自行复能利他亦能庄严菩提之道檀施既尔余五亦然为除妄想修行六度而无所行是为称法行X论曰祖师既传法而复示以理行二门者盖欲后人即其所见而履践之耳故当时有期城太守杨衒之问祖曰西天五印相承为祖其道如何祖曰明佛心宗解行相应名之曰祖后来六祖问南岳让祖曰什么物恁么来让曰说似一物即不中祖曰还假修证否让曰修证则不无染污即不得以此观之岂可徒恃其所见而拨去脩证乎何者盖见道而不修报冤行体冤入道则有冤必报鼓忿恨风吹心识火可乎苟不修随缘行当得胜报荣誉等事则心生贪着为喜风所飘荡可乎苟不脩无所求行则贪心炽盛四方驰求何时休息乎苟不脩称法之行则虽不废脩六度而堕于有为矣若然则与未见道者何以异乎故见道者当称法而行贪求永息知缘无生不生执着冤亲平等岂求冤报能如是则可谓明佛心宗解行无玷而名厕祖图庶几无媿矣故祖师以此四行示人谓一切诸行悉入此中令其即事入道最为切要凡真心履道者当一日三复而生生力行之可也三祖僧璨大师信心铭至道无难唯嫌拣择但莫憎爱洞然明白毫厘有差天地悬隔欲得现前莫存顺逆违顺相争是为心病不识玄旨徒劳念静圆同太虗无欠无余良由取舍所以不如莫逐有缘勿住空忍一种平怀泯然自尽止动归止止更弥动唯滞两边宁知一种一种不通X两处失功遣有没有从空背空多言多虑转不相应绝言绝虑无处不通归根得旨随炤失宗须臾返炤胜却前空前空转变皆由妄见不用求真唯须息见二见不住慎莫追寻才有是非纷然失心二由一有一亦莫守一心不生万法无咎无咎无法不生不心能随境灭境逐能沉境由能境能由境能欲知两段元是一空一空同两齐含万象不见精粗宁有偏党大道体宽无易无难小见狐疑转急转迟执之失度必入邪路放之自然体无去住任性合道逍遥绝恼系念乖真昏沉不好不好劳神何用踈亲欲取一乘勿恶六尘六尘不恶还同正觉智者无为愚人自缚法无异法妄自爱着将心用心岂非大错迷生寂乱悟无好恶一切二边良由斟酌梦幻空华何劳把捉得失是非一时放却眼若不睡诸梦自除心若不异万法一如一如体玄兀尔忘缘万法齐观归复自然泯其所以不可方比止动无动动止无止两既不成一何有尔究竟穷极不存轨则契心平等所作俱息狐疑尽净正信调直一切不留无可记忆虗明自炤不劳心力非思量处识情难测真如法界无他无自要急相应唯言不二不二皆同无不包容十方智者皆入此宗宗非促延一念万年无在不在十方目前极小同大忘绝境界极大同小不见边表有即是无无即是有若不如此必不须守一即一切一切即一但能如是何虑不毕信心不二不二信心言语道断X非去来今论曰三祖信心铭凡五百八十四言一百四十六句句句为后学直指心体拣去心病示归元之路兴无作之功令其自信自肯不向外求耳法华经须菩提等四大弟子一生信解即蒙授记古德云一入信门便登祖位岂虗语哉虽然心是何物而可信信是何物而信心水不洗水金不愽金故云信心不二不二信心言语道断非去来今若更作义解商量早是开眼作梦六祖大鉴禅师二种三昧祖一日谓众曰诸善知识汝等各各净心听吾说法汝等诸人自心是佛更莫狐疑外无一物而能建立皆是本心生万种法故经云心生种种法生心灭种种法灭若欲成就种智须达一相三昧一行三昧若于一切处而不住相彼相中不生憎爱亦无取舍不念利益成坏等事安闲恬静虗融澹泊此名一相三昧若于一切处行住坐卧纯一直心不动道场真成净土名一行三昧若人具二三昧如地有种能含藏长养成就其实一相一行亦复如是我今说法犹如时雨溥润大地汝等佛性譬如种子遇兹霑洽悉得发生承吾旨者决获菩提依吾行者定证妙果论曰六祖八十生为善知识示不识文字而宗说圆明二种三昧乃行人日用践履玄涂之捷径据祖意一相则于境上洞达实相不住幻相一行则X心常质直安住实相不落第二念心境皆空与理冥符谓之三昧文殊般若经云何名一行三昧佛言法界一相系缘法界是名一行三昧入一行三昧者尽知恒沙诸佛法界无差别相夫法界一相即一相三昧系缘法界即一行三昧是理行之别而祖意二种皆行以冥契于理而究竟无二达者详焉永嘉真觉禅师证道歌君不见绝学无为闲道人不除妄想不求真无明实性即佛性幻化空身即法身法身觉了无一物本源自性天真佛五阴浮云空去来三毒水泡虗出没证实相无人法剎那灭却阿鼻业若将妄语诳众生自招拔舌尘沙劫顿觉了如来禅六度万行体中圆梦里明明有六趣觉后空空无大千无罪福无损益寂灭性中莫问觅比来尘镜未曾磨今日分明须剖晰谁无念谁无生若实无生无不生唤取机关木人问求佛施功早晚成放四大莫把捉寂灭性中随饮啄诸行无常一切空即是如来大圆觉决定说表真乘有人不肯任情征直截根源佛所印摘叶寻枝我不能摩尼珠人不识如来藏里亲收得六般神用空不空一颗圆光色非色净五眼得五力唯证乃知谁可测镜里看形见不难水中捉月争拈得常独行常独步达者同游涅槃路调古神清风自高貌悴骨刚人不顾穷释子口称贫实是身贫道不贫贫则身常披X缕褐道即心藏无价珍无价珍用无尽利物应时终不恡三身四智体中圆八解六通心地印上士一决一切了中下多闻多不信伹自怀中解垢衣谁能向外夸精进从他谤任他非把火烧天徒自疲我闻恰似饮甘露销融顿入不思议观恶言是功德此则成吾善知识不因讪谤起怨亲何表无生慈忍力宗亦通说亦通定慧圆明不滞空非但我今独达了河沙诸佛体皆同师子吼无畏说百兽闻之皆脑裂香象奔波失却威天龙寂听生欣悦游江海涉山川寻师访道为参禅自从认得曹谿路了知生死不相干行亦禅坐亦禅语默动静体安然纵遇锋刀常坦坦假饶毒药也闲闲我师得见然灯佛多劫曾为忍辱仙几回生几回死生死悠悠无定止自从顿悟了无生于诸荣辱何忧喜入深山住兰若岑崟幽邃长松下优游静坐野僧家閴寂安居实萧洒觉即了不施功一切有为法不同住相布施生天福犹如仰箭射虗空势力尽箭还坠招得来生不如意争似无为实相门一超直入如来地但得本莫愁末如净琉璃含宝月既能解此如意珠自利利他终不竭江月炤松风吹永夜清宵何所为佛性戒珠心地印雾露云霞体上衣降龙钵解虎钖两股金环鸣历历不是标形虗事持如来宝杖亲踪迹不求真不断妄了知二法空无相无相无空无不空即是如来真实相心镜明鉴无碍廓然莹彻周沙界万象森罗影现中一颗圆明X非内外豁达空拨因果漭漭荡荡招殃祸弃有着空病亦然还如避溺而投火舍妄心取真理取舍之心成巧伪学人不了用修行真成认贼将为子损法财灭功德莫不由斯心意识是以禅门了却心顿入无生知见力大丈夫秉慧剑般若锋兮金刚𦦨非但能摧外道心早曾落却天魔胆震法雷击法鼓布慈云兮洒甘露龙象蹴蹋润无边三乘五性皆惺悟雪山肥腻更无杂纯出醍醐我常纳一性圆通一切性一法徧含一切法一月普现一切水一切水月一月摄诸佛法身入我性我性还共如来合一地具足一切地非色非心非行业弹指圆成八万门剎那灭却三祇劫一切数句非数句与吾灵觉何交涉不可毁不可赞体若虗空勿涯岸不离当处常湛然觅则知君不可见取不得舍不得不可得中只么得默时说说时默大施门开无壅塞有人问我解何宗报道摩诃般若力或是或非人不识逆行顺行天莫测吾早曾经多劫修不是等闲相诳惑建法幢立宗旨明明佛勅曹溪是第一迦叶首传灯二十八代西天记法东流入此土菩提达磨为初祖六代传衣天下闻后人得道无穷数真不立妄本空有无俱遣不空空二十空门元不着一性如来体自同心是根法是尘两种犹如镜上痕痕垢尽除光始现心法双亡性即真嗟末法恶时世众生福薄难调制去圣远兮邪见深魔强法弱多怨害闻说如来顿教门恨不灭除令瓦碎X作在心殃在身不须怨诉更尤人欲得不招无间业莫谤如来正法轮栴檀林无杂树郁密深沉师子住境静林闲独自游走兽飞禽皆远去师子儿众随后三岁即能大哮吼若是野干逐法王百年妖怪虗开口圆顿教勿人情有疑不决直须争不是山僧逞人我修行恐落断常坑非不非是不是差之毫𨤲失千里是即龙女顿成佛非即善星生陷坠吾早年来积学问亦曾讨疏寻经论分别名相不知休入海算沙徒自困却被如来苦诃责数他珍宝有何益从来蹭蹬觉虗行多年枉作风尘客种性邪错知解不达如来圆顿制二乘精进勿道心外道聪明无智慧亦愚痴亦小騃空拳指上生实解执指为月枉施功根境法中虗揑怪不见一法即如来方得名为观自在了即业障本来空未了还须偿宿债饥逢王饍不能餐病遇医王争得差在欲行禅知见力火中生莲终不坏勇施犯重悟无生早时成佛于今在师子吼无畏说深嗟懵懂顽皮靼只知犯重障菩提不见如来开祕诀有二比丘犯淫杀波离萤光增罪结维摩大士顿除疑还同赫日销霜雪不思议解脱力妙用恒沙也无极四事供养敢辞劳万两黄金亦销得粉骨碎身未足酬一句了然超百亿法中王最高胜河沙如来同共证我今解此如意珠信受之者皆相应了了见无一物亦无人亦无佛大千沙界海中沤一切圣贤如电拂假使铁轮顶上旋定慧圆明终不失日可X冷月可热众魔不能坏真说象驾峥嵘谩进途谁见螗蜋能拒辙大象不游于兔迳大悟不拘于小节莫将管见谤苍苍未了吾今为君诀论曰永嘉真觉禅师丱岁出家徧探三藏精天台圆妙法门于四威仪中常冥禅观因读维摩诘经廓然大悟乃定宗旨于曹溪观其振钖遶祖并答祖数语只于寻常酬酢之间直超格外深入阃奥祖安得不深肯之哉仅留一宿时号一宿觉非浪称也乃作证道歌一首发明禅宗教外别传之道拣去权浅之病皆自证心流出其摧邪显正如出匣镆铘光芒烛天势不可犯自有宗门以来仅一见之因思古今得道者众要如大海水阿修罗以及鱼龙虾蠏恣其所饮各满其量而巳若永嘉可谓掀翻大海倾竭无余真禅关之枢要别传之显诀传布西天共美之曰证道经不诬也石头希迁禅师参同契竺土大仙心东西密相付人根有利钝道无南北祖灵源明皎洁枝派暗流注执事元是迷契理亦非悟门门一切境回互不回互回而更相涉不尔依位住色本殊质象声元异乐苦暗合上中言明明清浊句四大性自复如子得其母火热风动摇水湿地坚固眼色耳音声鼻香舌咸醋然依一一法依根叶分布本末须归宗尊卑用其语当明中有暗勿以暗相遇当暗中有明勿以明相覩明暗各相对比如前后步X万物自有功当言用及处事存函盖合理应箭锋拄承言须会宗勿自立规矩触目不会道运足焉知路进步非近远迷隔山河固谨白参玄人光阴莫虗度论曰石头和尚因读肇论会万物为已之言遂悟圣人无已靡所不已又梦与六祖同乘灵智游于性海此参同契所由作句句皆法盖欲人承言会宗触目会道耳此外别无一法与人也镇州临济义玄和尚法语今时学人且要明取自已真正见解若得自已见解即不被生死染去住自由不要求他殊胜自备如今道流且要不滞于惑要用便用如今不得病在何处病在不自信处自信不及即便忙忙狥一切境脱大德若能歇得念念驰求心便与祖师不别汝欲识祖师么即汝目前听法底是学人信不及便向外驰求得者只是文字学与他祖师大远在莫错大德此时不遇万劫千生轮回三界狥好恶境向驴牛肚里去也如今诸人与古圣何别汝且欠少什么六道神光未曾间歇若能如此见是一生无事人一念净光是汝屋里法身佛一念无分别光是汝报身佛一念无差别光是汝化身佛此三身即是今日目前听法底人为不向外求有此三种功用据教三种名为极则约山僧道三种是名言故云身依义而立土据体而论法性身法性土明知是光影大德且要识取弄光影人是诸佛本源是一切道流归舍处大德四大身X不解说法听法虗空不解说法听法是汝目前历历孤明勿形段者解说法听法所以山僧向汝道五蕴身田内有无位真人堂堂显露无丝发许间隔何不识取心法无形通贯十方在眼曰见在耳曰闻在手执捉在足运奔心若不生随处解脱山僧见处坐断报化佛头十地满心犹如客作儿等妙二觉如担枷带鎻罗汉辟支犹如粪土菩提涅槃系驴马橛何以如斯盖为不达三祇劫空有此障隔若是真道流尽不如此如今略为诸人大约话破自看远近时光可惜各自努力珍重论曰滹沱老人法语景德传灯诸方广语中仅录此一篇以是根本之言留作后人入道之捷径若领悟不真堕于古人所呵谓认识神则过在后人非师之咎是在智者具择法眼善自简择耳洞山价禅师宝镜三昧如是之法佛祖密付汝今得之宜善保护银盌盛雪明月藏鹭类之弗齐混则知处意不在言来机亦赴动成窠臼差落顾伫背触俱非如大火聚但形文彩即属染污夜半正明天晓不露为物作则用拔诸苦虽非有为不是无语如临宝镜形影相覩汝不是渠渠正是汝如世婴儿五相完具不去不来不起不住婆婆和和有句无句终不得物语未正故重离六爻偏正回互叠而为三变尽成五如荎草味如金刚杵正中妙挟敲唱双举通宗通途挟带挟路错然则吉X不可犯忤天真而妙不属迷悟因缘时节寂然昭着细入无间大绝方所毫忽之差不应律吕今有顿渐缘立宗趣宗趣分矣即是规矩宗通趣极真常流注外寂中摇系驹伏鼠先圣悲之为法檀度随其颠倒以缁为素颠倒想灭肯心自许要合古辙请观前古佛道垂成十劫观树如虎之缺如马之馵以有下劣宝几珍御以有惊异黧奴白牯羿以巧力射中百步箭锋相值巧力何预木人方歌石女起舞非情识到宁容思虑臣奉于君子顺于父不顺非孝不奉非辅潜行密用如愚若鲁但能相续名主中主论曰宝镜三昧乃洞宗之源也开端即曰如是之法佛祖密付汝今得之宜善保护可见此法为知有者言令善保护而巳一不善保护即不相应所谓毫忽之差不应律吕是也于中立宗趣设规矩奉顺君父涤除法执无非令知有者保护此法如空中鸟迹迹迹皆空原无实法苟不知有而徒穿凿于言句则剑去久矣方乃刻舟悲哉同安察禅师十玄谈心印问君心印作何颜心印谁人敢授传历劫坦然无变色唿为心印早虗言须知本自灵空性将喻红罏火里莲莫谓无心便是道无心犹隔一重关祖意祖意如空不是空玄机争堕有无功三贤尚未明斯X旨十圣那能达此宗透网金鳞犹滞水回途石马出纱笼殷勤为说西来意莫问西来及与东玄机迢迢空劫勿能收岂为尘机作系留妙体本来无处所通身何更有踪由灵然一句超羣象逈出三乘不假修撒手那边千圣外回程堪作火中牛尘异浊者自浊清者清菩提烦恼等空平谁言卞璧无人鉴我道骊珠到处晶万法泯时全体现三乘分处假安名丈夫自有冲天志莫向如来行处行佛教三乘次第演金言三世如来亦共宣初说有空人尽执后非空有众皆缘龙宫满藏医方义鹤树终谭理未玄真净界中才一念阎浮早巳八千年还乡曲勿于中路事空王䇿杖还须达本乡云水隔时居莫住雪山深处我非忘寻思去日颜如玉嗟叹来时𩯭似霜撒手到家人不识更无一物献尊堂破还乡曲返本还源事亦差本来无住不名家万年松迳雪深覆一带峰峦云更遮宾主睦时纯是妄君臣合处正中邪还乡曲调如何唱明月堂前枯木花转位涅槃城里尚犹危陌路相逢没定期权挂垢衣云是X佛却装珍御复名谁木人夜半穿靴去石女天明戴帽归万古碧潭空界月再三捞摝始应知回机披毛戴角入廛来优钵罗花火里开烦恼海中为雨露无明山上作云雷镬汤炉炭吹教灭剑树刀山喝使摧金鎻玄关留不住行于异类且轮回正位前枯木巖前差路多行人到此尽蹉跎鹭鸶立雪非同色明月芦花不似他了了了时无可了玄玄玄处亦须诃殷勤为唱玄中曲空里蟾光撮得么论曰十玄谈前五首彻法源底后五首履践玄涂与洞山五位冥然契合盖以慈悲之故于无方便中垂方便无渐次中立渐次乃炤心之明镜归家之大道禅病之良剂法门之大全且其辞明白简易悲哀恳切每风清月白之下时一吟咏不啻耳提面命令人愤发如善财入慈氏楼阁具见历劫修证之事无以异也有志者可不于此洗心涤虑深自研穷渐次而入以期现证乎浮山远禅师九带浮山于示徒之际徧举宗门语句而学者编集乞师名之师因其类聚目之曰佛禅宗教义九带集盖拟班固九流之作也佛祖正法眼藏夫真实之理证成法身炤用之功作为报土诸佛之X本因既尔诸祖之洪范亦然五部分宗万派之精蓝碁布一灯分𦦨十方之法席鳞差又华严经云如来不出世亦无有涅槃昔灵山会上世尊以青莲目瞬示四众无能领其密意惟大迦叶独领解佛旨经云佛告大迦叶云吾有正法眼藏涅槃妙心付嘱与汝汝当流布勿令断绝又临涅槃告阿难言十二部经汝当流通告优婆离言一切戒律汝当奉持付大迦叶偈云法本法无法无法法亦法今付无法时法法何曾法于是大迦叶持佛袈裟于鸡足山中入寂灭定待慈氏下生两手分付佛法藏带夫三乘教外诸祖别传万象之中逈然独露纤尘未泯阻隔关山拟议差殊千生万劫三贤未晓十圣那知截断众流如何凑泊圣人曲成万物而不巳刻雕众形而无功而况如来藏乎所谓藏者该括三世过现未来诸佛法藏其间有大小乘小乘为声闻缘觉大乘诸菩萨于中支分为八谓三藏五乘其三藏谓经律论五乘谓声闻缘觉菩萨而兼摄人天然则教分名数依根所立而不离一乘法华经曰于一乘道分别说三又曰尚无二乘何况有三又曰唯此一事实余二则非真此名依根立权如华严说如来藏以法界为体如来藏无前后际无成坏法无修证位绝对待义所以文殊偈曰一念普观无量劫无去无来亦无住如是了知三世事超诸方便成十力圣人说X了义不了义并是依根安立诸佛随宜说法意趣难辨三藏五乘各有宗旨于一乘论圆顿半满并是权立唯华严一经以法界为体量佛与众生同一体性本无修证本无得失无烦恼可断无菩提可求人与非人性相平等理贯带夫声色不到语路难诠今古历然从来无间以言显道曲为今时竖拂扬眉周遮示诲天然上士岂受提撕中下之机钩头取则投机不妙过在何人更或踌躇转加钝置理贯带者理即正位也其正位中而无一法空同实际其实际理地不受一尘事贯带夫日月炤临不到天地覆载不着刼火坏时彼常安万物泯时全体露随缘不变处閙常宁一道恩光阿谁无分华严经云剎说众生说三世国土一时说理事纵横带夫触目是道佛事门中绝迹无私通贯实际圆融事理运用双行器量堪任随机赴感门风露布各在当人建立宗乘强生枝节出门问路指东划西历刼顽嚚如何扣发屈曲垂带夫垂者圣人垂机接物也屈曲者脱珍御服着弊垢衣也同安云权挂垢衣云是佛却装珍御复名谁珍御名不出世垢衣名出世僧问石门彻和尚云光法X师为甚么却作牛去彻云陋巷不骑金色马回途却着破襕衫圣人成佛后却为菩萨导利众生是名不住无为不尽有为矣文殊师利问维摩诘云菩萨云何通达佛道摩诘云菩萨行于非道是名通达佛道妙叶兼带汝州风穴和尚示众云夫参学眼目临机直须大用现前莫自拘于小节设使言前荐得犹是滞殻迷封纵饶句下精通未免触途狂见劝汝诸人应是从前依他作解明昧两岐凡圣疑情一时扫却直教箇箇如师子儿哮吼一声壁立万仞谁敢正眼觑着觑着则瞎却渠眼金鍼双鎻带夫鸡足分灯之后少林传芳以来各阐玄风互兴佛事若凭言诠为据断灭法门更成造作修功平沉先圣头头显露物物明真不用踌躇直截便道平怀常实带洛浦和尚示众云末后一句始到牢关把断要津不通凡圣寻常向汝诸人道任从天下乐忻忻我独不肯何故灵龟负图自取丧身之兆凤萦金纲拟趣霄汉以何期寻常向汝诸人道须于旨外明机莫向言中取则所以道石人机似汝也解唱巴歌汝若似石人雪曲也应和僧问南泉如何是道泉云平常心是道如达平常心是道见山即是山见水耶是水信手拈来艹无可无不可设使风来树动水长船高春生X夏长秋収冬藏有何差异但得风调雨顺国泰民安边方宁静君臣道合岂在麒麟出见凤皇来仪方显祥瑞哉但得理归其道事乃平实无圣可求无凡可舍内外平怀泯然自尽所以诸圣语言不离世谛随顺世间会则途中受用不会则世谛流布师云据圆极法门本具十数今此九带巳为诸人说了也更有一带诸人还见么若也见得亲切分明却请出来说看说得相应则通前九带圆明道眼若也见不亲切说不相应但依吾语言以为已解则名谤法无有是处诸人到此合作么生众皆罔措师遂叱散论曰浮山立九带统明佛禅宗教义之大纲格谓是佛之禅宗教义依主释也谓正法眼藏带彰世尊教外别传付嘱大龟氏之源始及付嘱阿难优波离传持教律之源始也佛法藏带明佛一代所说三藏五乘并是随宜依根安立唯华严以法界为体量诸佛众生皆同一性无修无证性相平等也理贯带即正位事贯带即偏位言贯者理事贯通正是即偏之正偏是即正之偏理事纵横带言事则唯事言理则唯理纵横无碍偏正无迹也屈曲垂带言圣人脱珍看弊俯应羣机也妙叶兼带明临机之际大用现前不存轨则以风穴语定洞上宗也金鍼双鎻带头头显露物物明真全体现前不落二边也平怀常实带谓如上所立原无玄X妙只在当人日用平常之间也又云据圆极法门本具十数今此九带巳为诸人说了也更有一带诸人还见么鼓山谓这一带阿谁不见唯前九带释迦老子不敢正眼觑着觑着则瞎浮山叶县之子首山之孙得道后复依大阳会中最久深得洞上之道如上理贯事贯理事纵横屈曲垂带妙叶兼带金鍼双鎻带力为发明可见嫡血相承水乳相合其接投子以续大阳正脉洞上一宗勃然兴起岂偶然哉是必乘愿力而来亦犹仰山谶临济之道遇大风则止即发愿云将此深心奉尘剎是则名为报佛恩当时风穴上堂每至垂涕恐当其谶后得首山其道遂大振于后世盖首山即仰山再来与浮山投子之事若合符节此乃文殊普贤大人境界非小根魔子于太虗空妄设门户深自牢闭者所能窥测也尝问之圭山云海宝千般先求如意此十篇乃从上佛祖纲宗之言真禅海如意也鼓山老人特拈出以示来学果能即之于心究竟悟明何法门而不具且每篇加之以论评如张僧繇画龙一经点眼便有破壁飞腾之势但识宝波斯不知谁其人耳敬书梓流通以广师法施于无尽云弟子高兆焚香拜书于白云堂禅海十珍