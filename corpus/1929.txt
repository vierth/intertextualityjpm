草木子提要钦定四库全书子部十草木子杂家类三提要等谨案草木子四卷明叶子竒撰子竒有太元本㫖已着録考子竒所着诸书有范通元理二卷诗十六卷文二十卷本草医书节要各十卷齐东野语三卷又余録若干卷纪元季明初事最详今惟太元本㫖及此书存此书黄衷序云二十二篇郑善夫序又云二十八篇正徳丙子其裔孙溥以南京御史出知福州重刻之约为八篇曰管窥曰观物曰原道曰钩元曰克谨曰杂志曰谈薮曰杂爼每二篇为一卷即此本也善夫序又云旧本今纂为四野语今纂为二併曰草木子则似此四卷已合野语为一书然四卷二卷当为六卷不当为八卷野语今无别本无由质其异同莫之详也子竒学有渊源故其书自天文地纪人事物理一一分析颇多㣲义其论元代故事亦颇详核惟贾鲁劝托克托开河北水田造至正交钞求禹河故道功过各不相掩子竒乃竟斥之为邪臣则不若宋濓元史之论为平允也书前有子竒自序题戊午十一月乃洪武十一年即子竒罢巴陵主簿逮繋之嵗此书盖其狱中所作云干隆四十二年八月恭校上总纂官纪昀陆钖熊孙士毅总校官陆费墀目录钦定四库全书草木子目録卷一管窥篇观物篇卷二原道篇钩𤣥篇卷三克谨篇杂制篇卷四谈薮篇杂俎篇原序草木子原序洪武戊午春有司以令甲于二月望致祭于城隍神未祭羣吏于后窃饮猪脑酒县学生发其事吏惧凂衆为之言别生复言于分臬余适至学亦以株连而就逮幽忧于狱恐一旦身先朝露与草木同腐实切悲之因思虞卿以穷愁而着书左丘以失明厥有国语马迁以腐刑厥有史记是皆因愤难以摅其思志庶几托空名于天地之间也圄中独坐闲而无事见有旧籖簿烂碎遂以瓦研墨遇有所得即书之日积月累忽然满卷然其字画糢煳畧辨而已及事得释归而续成之因号曰草木子万一后之览者牺尊而青黄以文之未可知也弃而为沟中之断亦未可知也容讵必之乎故语才识之髙下理义之浅深虽不敢比伦于数子出于穷愁疾痛而用心则一也千虑一得尚期穷理者择焉洪武十一年岁次戊午冬十一月二十又七日括苍龙泉静斋叶子竒世杰序草木子卷一钦定四库全书草木子卷一明叶子竒撰管窥篇天始惟一气尔庄子所谓溟涬是也计其所先莫先于水水中滓浊歴嵗既久积而成土水土震荡渐加凝聚水落土出遂成山川故山形有波浪之势焉于是土之刚者成石而金生焉土之柔者生木而火生焉五行既具廼生万物万物化生而变化无穷焉洪范五行之生成以微着为渐次盖以数言之也水火气也故微木金形也故着四行莫不待土以生成焉其质最大故居后盖土所以成始而成终者也南北二极所以定子午之位歴家因二极而立赤道所以定卯酉之位北极瓜之蔕也南极瓜之攒花处也赤道瓜之腰围也指南针所以通二极之气也赤道为天之腰围正当天之濶处黄道自是日行之道月之九道又自月行之道也天度本无广少之分由浑法分天而有斜长之处始分广少天如劲风旋转局大块于中吾恐日月星辰之上则愈髙愈清愈劲愈光明而无穷矣或人见天裂处见其霞光闪烁于此足以知之矣崑崙天下山之顶也廼天下山之至髙处山之起势处其东面中原也所以江淮河济水皆东流也其西面西域诸国也自流沙以西水皆西流也南自吐蕃两广水皆南趋也北即沙漠又天下冈嵴至髙之处直北虎林至海都木钵子田地地势又逐渐而低水皆北流南视隂山之地反为极南之境矣以此观之地形如一亭子中髙而四方下崑崙乃其结顶处四下之檐乃四方之国土考其流水可见必皆㑹同于四海天以气言故无穷地以形言故有尽天阳宗故日最盛是以日常员而月则缺也地隂宗故水最盛是以水常满而火则伏也天主神地主鬼神主伸鬼主屈伸主聚屈主散此二者所以生万物死万物之大端也包含徧覆无非天也天包水水承地地载万物天南为阳北为隂地北为阳南为隂对待之理也山以南为阳北为隂水以北为阳南为隂亦对待之理也天动而无静亘古亘今无息也地静而无动亦亘古亘今无息也此天地之道所以为物不贰也及其生物益久莫知其所以然而然也故不测焉空即天也自地而上无非空也即天也地间亦有动时亦气动之耳天依形地附气天地自相依附康节之言尽之矣天道不以理言则归于幻妄耳天之生物匪物物刻而雕之也而世之善雕刻者莫能及此其所以为妙也天地得其位则万物莫不循其常也一或有失则为灾为妖为乱矣天裂时火光现阳精之极也地裂时泉水溢隂精之盛也天为阳宗故风火在上地为隂统故水土在下地为隂故火隐而不现击石有火至刚而后生也两木相摩则火至动而后生也刚动皆阳也有形无声木石也有声无形雷霆也有形有声人物也无形无声鬼神也冬属水而一阳巳生于冬夏属火而一隂巳生于夏此水火之所互根也春木秋金而非隂阳始生之月此金木之所以不互根也金者石中之精液水出石中故曰金生水也素问枢式曰水自西而东流也西金位也故曰金生水亦一説也水生于北方隂位而阳巳生火生于南方阳位而隂巳形故水火互根也木生于阳方阳时金生于隂方隂时而隂阳无所生故金木不互根也火日外光照影在外金水内明照影在内阳施而隂受之理也月亦受光于日而含内影而照物亦影在外者光盛于金水也火阳根隂离中虚也水隂根阳坎中满也于卦象亦可见也火外明而内暗根隂也水外暗而内明根阳也二物之象亦可见也圣人作八卦以之配五行水火纯乎气者也而无所杂故各以坎离一卦配金木土有隂阳刚柔之质故各以二卦配之干刚金兊柔金震阳木巽隂木艮髙土坤卑土邵子曰日食月以精月食日以形是以君子用智小人用力此见君臣之理也又曰月受日之光不受日之精相望中弦则光为之食甚矣精之不可以二也窃料太阳乃火之精其气亦类于人间之火也火正当气燄之上必有黑晕观之灯烛可见星家谓之闇虚想即此也受光则稍偏受精则正对以月正对此黑晕之中所以食也月食时辰多天下见之其分数皆同日食时辰少天下见之其分数皆不同由日食月以精其所亏之分其明全尽所以天下皆同也月食日以形其亏之分正当其下则分数同及侧逺望之则分数或少或多所以天下多不同也日之食月闇虚之精大故食时辰多月之食日其形小故食时辰小月食隂抗阳而不胜犹可言也日食隂掩阳而胜之不可言也是以春秋书日食而不书月食诗云此月而食则为其常彼日而食于何不臧即取此义列宿所以定经天之体七曜所以布四时之政彗星之生在东则西指在西则东指由其从日生也此其常又有东西偏扫者又其变也太白史或书昼见或书经天盖巳时当丙位则为经天以其当君祸尤大也其余方位则止书昼见也康节邵子曰天书夜常见日见于昼月见于夜而半不见星半见而半不见尊卑之等也天为父日为子是以天左旋而日右行也日为夫月为妇是以日东生而月西出也可谓因象而及理矣列星之为象也在朝象官在人象事在野象物各因其变而占焉日月星辰天之四象水火土石地之四象康节言土石而不言木金盖木乃土之华金乃石之精也是知康节皆以体数言也风雨云雾雷天之用也吹喷嘘呵唿人之用也天人一理也但有小大之差耳风露能生物亦能杀物顺隂阳之气也风阳也故其气清通而无形云隂也故其气昏浊而可见邵子推雨风露雷而分水火土石曰水雨霖火雨滴土雨蒙石雨雹水风温火风热土风和石风冽水雾黑火雾赤土雾黄石雾白水雷火雷虩土雷连石雷雳五星在天髙则景小低则景大素问安然雪寒在上故髙山多雪霜寒在下故平地多霜日在地时多故地热而井水寒也日在地上时少故地寒而井水温也地居天之中地平不当天之半地上天多地下天少是以日出落时见日大近人也日中天时见日小逺人也日初出时见日大宜当热而尚寒凉者隂凝而阳未胜也日中天时见日小宜寒凉而反渐暖渐热者阳积盛而隂巳消也申未热愈于午者阳尤积盛故也广海冬热由冬日南行正当戴日之下故热朔北夏寒夏日虽北行朔北直当隂山之背处日光斜及故寒由此观之南北寒热亦由于日也日为衆阳之宗故其暖热之气皆出乎日也凉寒则日气之不及处尔日渐长故暖日极长则热矣日渐短故凉日极短则寒矣暖则阳气之盛也而极则斯热凉则隂气之盛也而极则斯寒隂胁阳而为雹沴气也隂凝而未尽胜阳则为霰正气也是以春秋书雹而不书霰以人事验之沸汤以器密盛之沈于寒泉则氷此雹之理雪积而日炙之先必为后此霰之理也康节云世有温泉而无凉火盖隂能从阳阳不能从隂也此説固然乃常理也然北方萧山亦有凉火也山川之气积为列星光芒辉焕精之盛也精耗神竭于是乎有陨星星自天横飞而过则为流自下复上则为奔自上而下则为陨星陨精气竭也川竭水脉絶也山崩地脉絶也当其所主之地则为灾海水不潮亦水脉絶也海潮天地之喘息也天有昼夜故潮有朝汐随月进退从其类也昼长则多热昼短则多寒寒热进退皆由于日也月满则潮盛月亏则潮衰潮汐进退皆由于月也岭外録江浙之潮自有定候钦㢘之潮则朔望大潮谓之先水日止一潮谓之小水琼海之潮半月东流半月西流潮之大小随长短星不系月之盛衰岂不异哉世间特一阳气之周流尔阳气不及之处则为隂观之姤复之理可见斗一南而万物生一北而万物死日一北而万物生一南而万物死斗日互行而成岁功也斗随天而左旋故一日而进一度日退天而右转故一日而不及天一度斗日一周而成一嵗也二十八宿万古不移所以定天之体而分十二宫也日一月而徧一宫月一月而徧十三宫而复追及于日而成一月也月因日而有晦朔弦望而道疾不由日而由孛也五星却因日而有迟留伏逆日与天㑹为嵗月与日㑹为月日行地盘一位为时至于刻乃歴家自细分之耳每时刻八刻六分刻之二共成一百刻也刻分初正由子午中分天运盖子初四刻犹属本日正四刻始作明日筭也由铜漏刻之于籖故有刻之名也岁日与天㑹法也月日与月㑹法也日日与度㑹法也时日与辰㑹法也故时有十二日有三十月有十二嵗有三百六十晦朔弦望皆因于日也晦月与日㑹全无光也朔㑹而复苏也弦有上下相去四分天之一也望则相对相去四分天之二也每时计九十日每节计四十五日每气一十五日每候计五日故候有七十二日气有二十四节有八时有四各为三百六十也气盈于三百六十五朔虚于三百五十四合气盈朔盈而闰生焉十九年七闰而气朔分齐而特余三时尔是为一章也七十六年为一蔀凡为四章四三一十二复得全日一一章该二百三十五朔一蔀该九百四十朔故以二百三十五闗为三时以九百四十闗为一日是以合四章而为一蔀故四三一十二而朔亦无余分也嵗日与天㑹之法也以节气为定年月与日㑹之法也以朔望为定故年必以元旦嵗则有后先也交于立春时有春夏秋冬风有东西南北是亦风气一周而成一嵗也然恒风不应而有休废之气是则时政之失而废天常也于是而有风角之占焉嵗差法见天道自古及今日渐不同也歴家但拘常而推所以误焉随时修改以与天合元歴得之矣观物篇天生万物有色声香味使无目耳鼻口以收摄之则天地之工或几于熄矣故色为之目声为之耳香为之鼻味为之口此天人之所以交也人则得其正者也物则偏焉此其所以灵于万物也如蝇攻臭秽鸱鸦嗜鼠麋鹿食荐蝍蛆甘𢃄数者孰知天下之正味哉至于义理则惟心可以通之人则可以贯全体物则局于一偏也物之偏者如蜂蚁君臣虎狼父子雎鸠有别豺獭报本是也然人禀其气之浊且塞者则亦有偏者也惟圣贤则全夫人形之所以生也必资于精气血三者精之荣以须气之荣以眉血之荣以发形之所以立也必资于筋骨肉三者骨之余也齿筋之余也爪肉之余也手阳也故指长足隂也故指短上阳下隂人也猿猴四手皆阳也故轻捷而在上猪狗四足皆隂也故奔突而在下邵子曰形统于首神统于目气统于唇人阳物之灵也故能化火龙隂物之灵也故能化水动物本诸天所以头顺天而唿吸以气植物本诸地所以根顺地而升降以津故动物取气于天而乗载以地植物取津于地而生养以天善乎素问之言曰出入废则神机化灭升降废则气立孤危无不出入无不升降器有小大数有逺近盖谓此也动物本诸天而体则温植物本诸地而体则冷隂阳之谓也素问又曰根于内者命曰神机神去则机息根于外者命曰气立气止则化灭亦指动植之物而言之启𤣥子皆以为人血气之变殊失其旨矣人顺生草木倒生禽兽横生大抵草木之性情不如禽兽之性情禽兽之性情不如人之性情大抵人则女丽而艶禽则雄綵而文兽则不甚相较也此造物为之制也欤植物去皮则死气在外也动物伤内则死神在中也物有贵贱乎曰有也胎生者九窍卯生者八窍是胎生贵于卵生也卵而陆生目能开闭卵而湿生者则不能矣是陆又贵于湿矣化生者非胎非卵随气化而成其为物益微矣是湿又贵于化生也此动物有此四种之异也曰植物亦以此而推之可乎曰可也夫草木可挿而活者胎生类也以实而产者卵生类也荷芡湿生也芝菌化生也此植物亦有四种之异也虽然号物之数谓之万不可胜穷也不分而异不免乎四者之异欲合而同须究其一原之同此学者所当思也鳞䖝皆卵生也独海鲨胎生故其为鱼也最巨佛氏以胎卵湿化四者穷推万类之生生又以有无色想六者穷推万类之情识盖有色是有牝牡之属鸠鸽是也无色是无雌雄之属螺是也若有想是为蚕为蛾时也若无想是为蛹为蚁时也若非有想若非无想此物又极微极细其情识在乎恍惚𣺌茫之间如人身之积䖝似卵白似血片似动非动似生非生之属是也佛氏论说生类可谓穷深极微矣胎生者眼胞自上而瞑卵生者眼胞自下而暝湿生者眼无胞也常不瞑也故不寐化生者眼无窍惟有黑㸃尔又其微也蛤蚌则无目也益末矣䖝鱼之子与草木之子一生即千百者以其为物至微至贱也草木一荄之细一核之微其色香葩叶相傅而生也经千年而不变其根干有生死其神之傅初未尝死也傅花接菓当接傅之上则为是花是菓当接傅之下或有断折及其萌蘖再出则为元花元菓此见造物之主宰处物之气类万古不移此主宰所以谓之帝也草木一核之微而色香臭味花实枝叶无不具于一仁之中及其再生一一相肖此造物所以显诸仁而藏诸用也世谓海棠无香西蜀潼川府路所属昌州而海棠独有香故昌州号曰海棠香国州治前有香霏阁每花或二十余叶香气醲郁世间万物无不生䖝木水土之中生䖝至多固其常也至于火中生䖝则火鼠也极南方有之其毛以为火浣布而大南鸡亦食火也隂山以北积雪歴世不消其中生蛆其大如瓠北人谓之雪蛆味极甘美张子和医者着儒门事亲书言见民家一铁锅底上起一铁泡鎚破有一红䖝其走如飞其嘴至硬是金铁中亦有䖝也邵康节云鱼水族也䖝风族也故䖝皆由风化寻常榛栗之类外殻完固而䖝已长于腹中岂是外物遗种当由风化使然江之水族如扬子大江族类各有所限江蠏至浔阳则少鲥鱼至鸭栏矶则少面条鱼惟城陵矶冬至前后始有之其理犹鸜鹆不踰济貉踰淮而死当由地气使然世间小䖝如一丝半粟之细以至目不可辩而手足头目动静食息无不皆具此可以见天命之流行无一之或遗无微之不入喘蝡之䖝多蛾生也翘蛸之物多水䖝生也虫风族也鱼水族也介䖝石之族也是以螺蛎多附于石从其类也甲䖝木之族也萤腐草生也车羊腐木生也皆食于草木而附于草木亦从其类也林栖之羽似叶草宿之毛似草亦从其类也蝤蛴蚯蚓土族也故土居而土食礜石蚕食之则肥鼠食之则死气感各异也鳞䖝有蛰龙蛇是也羽䖝有蛰莺燕是也毛䖝有蛰黄鼠是也介䖝有蛰龟鳖是也夫蛰物又造物减其半功也故其用不能全石决明海中大螺也生于南海崖石之上海人泅水取之乗其不知用手一捞则得茍其觉知虽用斧凿亦不脱矣南海中秋有月则蚌胎生珠无月则否也雉善听狼善视狐善疑骆駞善知泉象善知地虚实澣布以灰濯锦以鱼洗金以盐马蹄圆为阳牛蹄拆为隂马之卧也起则自前足牛之卧也起则自后足隂鸟之飞也头缩而足伸阳鸟之飞也头伸而足缩牛虽有耳而听以鼻龟虽有鼻而息以耳邵子曰陆生之物水中必具犹形之于影也巨于陆者水中必细细于陆者水中必巨今试推之鱼飞鸟类也龙蝘蜓类也蠏蜘蛛类也虾蚕类也石虱类也石蚕蚕类也龟鳖甲䖝类也螺蛳胎生类也鼍蜮走类也蛙黾倮䖝类也计必有海人甞闻海贾云南海时有海人出形如僧人颇小登舟而坐至则戒舟人寂然不动少顷复沈水否则大风翻舟又大金时有龙见燕京旧塘泺手托一婴儿如少年中官状红袍玉𢃄略无畏怖之容经三时始没由此观之水亦有人类也但幽明相隔不可相知耳观温太真牛渚燃犀事理亦可见疥有䖝予尝使明视者针而得之其大不能以半粟也详细察之有觜黝然有足纎然有背隆然善止善行且踪且横尝窃计其为䖝也人之肤革完全也必非外物能遗之种因人气血之不和乃化而生焉及其既生也能好也能畏也能就也能避也能饥也能饱也能动也能静也能佚也能劳也能吸也能嘘也八窍之具神机之用未始有一之不足者焉未始有一之不能者焉于此可以观性命之理矣于此可以观造化之妙矣虽然是其形也有大小也是其理有大小乎世必有能辩之者鱼有骨在内者有骨在外者有多骨者有少骨者有无者万不同也然其所同者盖水也草木之叶有大者有小者有长者有短者有厚者有薄者有圆者有匾者有尖者有䰄者有花镂者亦万不同也然其所同者均含生意也兹可以求万物之一原者乎鹰鹯能抟鴐鴈而反受逐于鹡鸽非其力不及也智不及也崖鹘能抟鸧鹭而不能得飞鸽非其飞不能及也不能颉颃也由此观之物皆以智相制不独以力也物有相资以生者璅蛣腹蟹也物有相待以动者水母目虾也凡物得气之盛者必有异于物龙之异以骨故能吸气精龟之异以殻故可卜而先知犀之异以角故孕星蚌之异以珠故胎月麝之异以脐故香可通闗鹿之异以角又独皮褁而可补食獭之异以肝故月生叶而可祛瘵猩猩之异以血故可染物而不渝又能知徃也玳瑁之异以甲故可器鲨鱼胎生也其异以皮故可鞘麟角凤觜也其异以胶可以续断弦以至象以牙翠以羽鱼以魫是皆有异于物而得气之盛者也故圣人之生也得五行秀中之至秀者焉其必有异于人也欤有物命一物一命也有国命万民一命也一物一命物之自生自死是也万民一命屠城坑卒是也此説闻之莆阳郑先生厚云或问之草木子曰物固有知乎曰有之知乎知不知乎不知曰物固有能乎曰有之能乎能不能乎不能曰物固有知而不能能而不知者乎曰有之瞽者无以与乎文章之观固尝知文章矣痿者无以与乎康庄之途固尝知康庄矣曰固有知而不可得而知能而不可得而能者乎曰有之也且之知也之能也知者不自能知也有知知能者不自能能也有能能盖语不能显黙不能藏可以意授不可以言𫝊也水鱼不瞑土䖝不息鴈顺隂阳而南北鱼顺隂阳而上下莺燕虵蛙顺隂阳而出入鲦浮水面鮠沈水底鲫游水中有雌而无雄其名大腰龟鳖是也有雄而无雌其名细腰蜂虿是也物性可齐乎曰不可也曰何也子独不见乎物有直行者狗马是也有曲行者虵蚓是也有横行者郭索是也有却行者夔踵考也有两头行者率然是也有屈伸行者尺蠖是也有动其胁腹缩缩循行者蝡之虫是也是固然矣闻以有翼飞者矣得非鹰鹯乎闻以有翼而不飞者矣得非鸭鵞乎未闻以无翼飞者焉然亦有之龙与螣虵是也是其形既异不能不与之变岂非形动而天随者乎之诸虫也又何知夫物之植者有然乎曰有之有有叶有枝者松柏是也有有叶无枝者荷芡是也有无叶有枝者木贼是也有无叶无枝者豨苓茯苓马勃是也不独此也固亦有有花有实者有如桃李乎亦有有花无实者有如菊萱乎亦有无花无实者有如蕨薇乎然则岂无有实而无花者焉固有其物也且此物也可以衣被生灵有大功于天下独与羣物异也而人莫得而知之蚤至微也天地生之以食人人至灵也天地生之以食万物虽然人能食物又能理物故可与天地参焉中冷泉钖器盛之则漏是水之至精者也昆吾之刀可以切玊是金之至精者也沈香遇水即沈是木之至精者也金刚钻可以钻石是石之至精者也故物之至精者必有异乎物以此推之物之精者水有金有木有石有物既皆有之人独无乎哉人之精也者圣人也鹤粪可以化石成尘龟尿可以和墨写字入石蟾酥可以润玊可割是皆气物之相感制飞之至髙者鹤也鹄也天鹅也鹰鹯也余皆下风也万物既生如是形矣其为技也有不待教而后能且鸟也百舌合百舌而成一舌故善变声啄木舌端有棘针故善取蠧鹦鹉舌似人故能言一受其成形故不待教而后能妙矣哉造物之生羣动也随大随小无不各自取足焉无所待于外也是故夔一足也人两足也马四足也蜘蛛六足也螃蠏八足也蝍蛆四十足也蚿百足也带无足也无者不资于多而后行多者不见其多而反迟于行动其天机不言而喻多者不见其为有少者不见其为无故曰惟䖝能䖝惟䖝能天轿人马也锄人牛也舟人鱼也牛觝角马蹄啮天也络马首穿牛鼻人而天也庄子尽归之人非也庄子曰百昌皆生于土皆归于土此土者所以始万物而终万物者也观物者所以玩心于其物之意也是故于草木观生于鱼观自得于云观闲于山观静于水观无息草木子卷一草木子卷二钦定四库全书草木子卷二明叶子竒撰原道篇尧舜传心以中周孔论易以元武箕作范以极孔曾传道以一思孟语德以诚皆圣贤讲道㑹要之总名所以为传心之典也易上经气化之始也故首干坤下经形化之始也故重咸恒在易则浑然一理在人则湛然一心以是心感以是理应故问焉而以言其受命也如响莫测其所以然之妙也干取象于龙以其具天之用也坤取象于牝马以其行地无疆也中国得诗书之传通之者始知其人世古今四夷之国耳目有所不及皆不能知尚同洪荒之世也春秋刑书也易筮卜书也春秋言人事易言天道天人之道一也庄子曰易以道隂阳春秋以道名分春秋鲁国之史也因一国以见天下纲目天下之史也因天下以存诸国春秋书日有食之纲目止书日食从省文也礼有容乐有声声阳也容隂也声容交而天地熹合矣大抵乐惟取其和后世乐多悲壮所以不善古人云心和则形和形和则气和气和则声和声和则天地之和应之矣今之世安得知礼乐大意之人与之论礼乐情文之盛哉古人定律吕以考中声迨今罕得其真莫若因古人之遗器庶得其声之近若今道家金钟玊磬及琴笙埙箎之属皆古之遗器也以协其声使与革木之类毋相夺伦谅必得中和之调岂不胜于致详致荒而甘用世俗之乐也俗乐多胡乐也声皆宏大雄厉古乐声皆平和歌调且因今之曲调而谐之以雅辞庶乎音韵和而歌意善则得矣毋但泥古而废之而长用胡乐也古之父子爵既不同礼即异数由此推之祭古人自宜用礼器祭今人自宜用今器使各安其性也庶免生乎今之世反古之道为失周子曰乐声淡则听心平乐辞善则歌者慕故风移而俗易也妖声艶辞之化人也亦然此不易之确论也孟子谓今乐犹古乐救时之论也纲目真经世之大典也纲目有汤武之时者三秦新隋皆以大义絶之夫人得而讨之也故书兵起而不书叛书莽大夫扬雄死所以病扬子也然为莽大夫者不知其几不书又所以因贬而见褒也书大丞相帅师伐魏所以正统也书晋处士陶潜卒特书以褒之所以贤之也书唐五王为武三思所杀讥五王之失刑也书周太师中书令瀛王冯道卒任之重者责之深也或问伊尹耕于有莘之野以乐尧舜之道答曰耕破一犁春雨盖言对时育物之心乐而得其所也孔门问仁夫子答之各不同虽各因其材而笃焉正夫子之泛应曲当处用各不同所谓贯也然仁乃仁体之一欤天下归仁朱子训归为与字或者浅其説愚谓茍人克己行一事合天理问之家而准问之乡而准问之国而准问之天下而准所谓天下莫不与也由此言之放之天而准放之地而凖放之古而凖放之今而凖放之东海而凖放之西海而凖放之南海而凖放之北海而凖考诸三王建诸天地质诸鬼神百世以俟圣人而不缪不悖无疑不惑者也此则与字可通之理也若谓克己天下皆囿于吾仁之中如吕与叔克己斋铭云洞然八荒皆在我闼读之气象虽豁然可喜事理则茫然无据浴沂气象见圣贤超然于万物之表逍遥脱洒处又曰即此便是尧舜气象何也曰饭糗茹草若将终身及为天子若固有之何有一毫滞碍説文以步戌为嵗此附㑹秦以建亥为水正之説也然实非也岁自当以夏时为正大学乃设教之书朱子则忧百家之乱治中庸乃传道之书朱子独忧二氏之乱真深玩序文可见大学六先字所以逆推其工夫之端绪七后字所以顺推其效验之次序格物是梦觉闗诚意是人鬼闗程子曰涵养须用敬进学则在致知朱子曰存之于端庄静一之中以为穷理之本穷之于学问思辨之际以致尽心之功可谓知行两进矣孝弟慈三者大学之言达道知仁勇三者中庸之言达德也达德所以行达道也恂慄威仪是明明德之止于至善亲贤乐利是言新民之止于至善至善乃大学一书之标的曾子传心之要也正心章不言私之害公邪之害正盖意既诚自无私邪之杂矣惟恐人于忿惧好患等意思留滞在心而不能察及其应物遂至于欲动情胜用之所行每过于分数不能不失其平也平天下章反覆以用人理财两者为説盖用得其人则上下皆安财得其理则大小皆足此天下所以平也其要在于絜矩则上下大小皆平矣中庸是直指人心见性之书中和是就人心上指示中庸是就人事上指示费隠是就人物上指示心统性情事兼德行物通彼我心之虚灵知觉虚是能包万事万物之理灵是能通万事万物之理知是识其理之所当然觉是悟其理之所以然中者不偏不倚无过不及天然之体也庸者亘古亘今不迁不变当然之道也天命实理之原也性其在物之实体道其当然之实用而教也者又因性道之实而品节之也朱子言天以隂阳五行化生万物气以成形而理亦赋焉犹命令也此盖本太极图之説而约言之也道不可离由其自本自根无物不有无时不然也戒惧是存养工夫是于至静之中存天理之本然是致其致中之功也谨独乃省察工夫是于情动之时遏人欲于将萌是致其致和之功也君子致中和而成位育之功者此道通乎上下天子有天下之天地万物诸侯有一国之天地万物大夫有一家之天地万物庶民有一身之天地万物由其分有崇卑故其功有大小吾之心正则天地之心亦正是致中之功效也吾之气顺则天地之气亦顺是致和之功效也中和以性情言之中庸以徳行言之费隐又以人物兼观之此理之无乎不在信手拈来头头皆是吁其妙矣乎中对和则中为静而和为动故止以不偏不倚释之中对庸则庸为常而中则该动静二义故以不偏不倚无过不及而并言之故曰中庸之中实兼中和之义费隐是在人在物上看此理因用以原体见此理之无物不在也鬼神就无形无影上看此理由微而验显见此理之无物不体也人物明而可见故先説费而后説隐鬼神幽而难知故先言微而后言显人之为道而逺人子思言此之时佛氏之教未入中国已虑其絶人伦去人事始谓之辨道矣其虑可不谓逺已乎丧服自期已下诸侯絶大夫降此自周公制此贵贵之礼也盖诸侯之贵大夫不得以属籍通故大夫不得属戚君也郊社所以祀天地是天子之职宗庙所以祭祖先是子孙之职祭必受福职之所当也淫祀无福职之所不当也至诚是由此道之极其实至圣是造此理之极其至故曰至诚之道非至圣莫能知至圣之徳非至诚莫能为尽性致中也尽人物之性致和也经纶大经致和也立天下之大本致中也赞天地之化育是以人而参赞之是圣人犹与天为二知天地之化育是于天道有黙契焉是圣人与天为一私意自蔽则局乎其小矣故不广大私欲自累则卑乎其汚矣故不髙明祖述宪章是道贯乎古今上律下袭是道该乎穹壤如天渊尚有彼此之别则圣人尚与天为二其天渊更无彼此之别则圣人乃与天为一或问浩然之气答曰一片花飞减却春盖言浩然是无亏欠时也慾是不能集义刚是浩然之气孟子言勿正勿忘此养气之节制也正是用心大过忘是不用心孟子夜气之説是水静而清时浩然之气是水盛而大时髙不可贬卑不可抗道有定体也语不能显黙不能藏道无定形也周子曰无极而太极无极是无有方体就万物统体言之太极是㑹其要领就一物根柢言之无无极则太极无所本无太极则无极无所寓太极图性命书也西铭理一分殊之义也四勿箴由中应外制外养中之训也无思也无为也寂而不动先天也感而遂通天下之故后天也先天体也后天用也先天惟湛然一理耳至后天始有形象之可言先天是未用也至后天始入用尔易是已入用之书故多説刚柔少説隂阳无思虚之极无为静之笃虚则理明静则性定隂阳絪緼吾以观其始正其命天有风雨云雾雷人有吹喷嘘呵唿天地是大万物万物是小天地地沖气所以能生万物也沖气所以为和也隂阳合一存乎道仁智合一存乎圣内外合一存乎诚虚所以具衆理灵所以应万事不昧所以为明也知者心之神明寂而常觉动而常定非不动不静也溥万物而无容心焉可也欲尽流注其可得乎明天地之性者不可惑以神怪知万物之情者不可罔以非类此君子所以贵穷理也鬼者人之影死者生之终诚天道性天德善者万理之縂名也性者万理之全体也仁者万理之全德也孔门传道以仁大学言道以善中庸原道以性诚者理之实元者善之长一者数之始中者物之心极者理之至皆圣贤论道之极则也人心是根于气耳目口鼻之欲是也道心是原于理仁义礼智之性是也新故事物为之今古也得失人事为之存亡也治乱世运为之变更也古今分于一息人物同于一原因粗而精因畧而详此古今之用智而得其正也因精而拙因详而荒此古今之用智而失其中也程子曰不必以既屈之气复为方伸之气或者指游魂之变为轮逥未之思也张子曰风雷有象不疾于心所谓潜天而天潜地而地也心见闻不𢎞于性所谓人能𢎞道非道𢎞人也横浦之学以觉为性曰觉之一字衆妙之门是止认智为性金谿之学曰收歛精神自作主宰有何欠缺至于私欲未为病才涉于思即是害事全似告子临川之学分心迹为内外内面是精外面是粗故托佛老之似以乱孔孟之真假仁义之言以济功利之实洓水之学可谓博极羣言纯乎实践金华之学之于濓洛也可谓金石相宣已永康之学以汉唐皆王道纯以事功言也南浦之学其视紫阳犹孟子之于孔子也永嘉之学之于濓洛也可谓步则歩者矣许鲁斋北方之学者未能或之先也刘静脩次之用之则行于留侯武侯见之舍之则藏于靖节康节见之古惟有此二人才德及之可以当此言也相近之性兼乎气性善之性纯乎理荀子曰性者恶也为善者伪也杞栁桮桊之喻也扬子曰人之性善恶浑性无分于善不善犹水之无分于东西之説也达摩云我见佛性云何佛性作用是性生之谓性之説也苏氏曰善恶皆出于性而非性之所有胡氏曰善不足以言性孟子道性善犹佛氏善哉善哉盖赞叹之辞即性无善无不善之説也韩子説性有三品即性有善有不善之説也后世诸説纷纭纵横孟子当时已一一加辨可见儒书之不可无孟子今之道教近乎杨今之释教近乎墨丹经言鼎炉是安身立命也採药是收精歛神也火候是操存之意也沐浴是日新之功也抽添是勤怠之节也佛言离一切物别有自性不知人外无道道外无人也佛氏谓一切衆生种种幻化皆生如来圆觉妙心譬如从空而有幻花虽灭空性不壊此东坡言性之本旨也离物而言性此佛氏所以沦于空寂舍器而言道此老氏所以溺于虚无故大学之始教所以不出于民生日用彞伦之外也东土初祖曰人性本善不假勤苦修行直下便是此则弥近理而大乱真矣欧阳公云佛氏怕死故每以寂灭无生为説老氏贪生故每以返老还童为説惟安时处顺哀乐不能入者惟至尔钩𤣥篇易卦自下而上其植物之象乎𤣥家自上而下其动物之象乎动物本乎天植物本乎地此易𤣥之所以不同者也欧阳子曰易六爻之文占辞也大衍之数占法也凡欲为君子者学圣人之言欲为占者学大衍之数陈希夷玉钥匙白法即周易圆围之象也以二至而为之主冬至顺而夏至逆姤复之道也逆顺之道依乎日司马温公之潜虚五十五行其象以为原为为本为鑛为基具五生数也以丅为委为焱为末为双为冡具五成数也以吉㐫臧否平定其占以旺相休囚死推其理天地之间至坚惟金石尔金有时而销石有时而泐至坚且然而况于人乎故知神仙可以久生而不可以长生云雷雨雪皆至半空风则薄乎天愈髙愈劲风云雷雨天也蠢动草木地也莫不有聚莫不有散以成变化死生之道聚皆属之阳散皆属之隂隂阳天地之大经也霖雨既霁闲云在天皆神化之糟粕矣阳道日变而日生隂道日变而日消阳之变也有形隂之化也无迹一切生聚者阳之长也一切散败者隂之消也张子曰太虚不能无气气不能不聚而为万物万物不能不散而为太虚循是出入是皆不得已而然也知此可以言生死之理矣可以生顺死安矣造化无全功巧其音者拙其羽丰其实者啬其花方言各不相通也所以传其意通其义则一也善乎贾生之言曰天地为炉兮造化为工隂阳为炭兮万物为铜或化为人兮又何足患或化为物兮又何足抟由此推之理之常然者固莫论其理之变者莫可得而晓也如月令雀入大水为蛤是羽䖝化为甲䖝也田鼠化为鴽是毛䖝化为羽䖝也松树化为老人无情化为有情也妇人望夫化为石有情化为无情也牛哀化为虎江夏王氏之母浴于川化为鼋没于深渊汉末马生人名马异亡入于胡后汉刘聪后刘氏生一虵一勐兽各伤人而走慕容燕时有女子化为男宋徽宗时有妇人生须度为女道士有男子生子蓐母不能收更七人而逸凡此者造物游气变化纷扰不可得而测也其常变之兆祯孽之萌各有所主焉山则本同而支异水则原异而委同地理也天下同归而殊途一致而百虑人事也五德王天下之説于运祚脩短本无所损益或谓水徳王则刻深其刑以应之则害于道矣知人帝王之盛节三代而下汉髙为最昭烈次之光武唐太宗伯仲间尔正谊不谋利明道不计功董子可谓得先难后获之旨矣语尤明快胡氏曰㑹人物于一身万物异形而同体通古今于一息百王异世而同符此所以本诸身徴诸庶民考诸三王而不谬建诸天地而不悖质诸鬼神而无疑百世以俟圣人而不惑者也张子曰贤才出国将昌子孙才族将大家国皆然也成立之难如升天从善如登也覆坠之易如燎毛从恶如崩也详于刑者有法外之遗姦秦皇是也坑儒生而得刘项工于数者有术中之隐祸魏武是也杀杨脩而得司马懿化国之日舒以长由其事简也乱国之日短以促由其事繁也事繁则长日如短事简则短日如长谚云闲觉日偏长是也或者谓有道之国日行上道而长遂加赋于民欺矣哉仁人之诎国将乱也小人得位亦国将乱也是以汉之党锢唐之朋党宋之奸党三党兴天下遂至于衰亡矣穷理须是用心自有悟处管子曰思之思之又重思之思之不已鬼神将告之非鬼神告之也乃精气之极也玩是视之精索是求之至诗者不发其胸中湮郁之气则畅其心下喜乐之情故以出于自然者为工不以流于巧丽者为富易于近者非知言者也谚云心不负人面无惭色即浩然之气配义与道也又曰偷人胆失即行有不慊于心则馁矣举世皆梦也梦梦也不梦亦梦也梦乎梦不梦乎不梦是故得失蕉鹿也物我蝴蝶也荣枯黄粱也梦之大端二想也因也想以目见因以类感南人不梦駞北人不梦象缺于目所不见无想也谚云南人不梦駞北人不梦象缺于所不见也盖寤则神舍于目寐则神栖于心盖目之所见则为心之所想所以形于梦也因马而念车因车而念盖因类而感也不闻闻闻不闻闻闻不闻不闻不闻闻从真起应闻不闻摄应遂真闻闻感而遂通不闻不闻湛然常寂色香臭味天之所生也耳目鼻口人之所具也目知色耳知声鼻知臭口知味此四者天人之相交也使无耳目则声色又乌用生之哉则造化或几乎熄矣此天地之所以善藏其用也至于心则又所以具此理而应此事者也宰制四者于中而各听命焉此其所以官天地役万物者也故并于两间而为三木皆中实也而娑罗树则中空竹皆中空也而广藤则中实此皆因地而反生其类也物之有形有声者人畜是也有声无形者雷霆是也有形无声者木石是也无形无声者此体物而不可遗者也学者所当思也程子曰鬼神于若有若无之间断遣得去则知之矣邵子曰鬼者人之影也野人锄地蚯蚓中断两头俱跳此时安身立命在何处乎曰尸居余气两头俱脱曰打虵断尾时如何曰末去而本犹存也曰断头时如何曰本去则末不存矣曰立命岂无其所乎曰有之存乎神神去则机息矣儒佛言性之旨譬之明珠均之为蚌生也儒谓珠由内出生于蚌胎佛谓珠由外入寄在蚌胎儒本诸天佛由诸己此学者当辨其理也生顺死安而无容心焉至矣彼语寂灭者徃而不返告子义外之论是于事上分内外却不知心不可以内外分也事外无道道外无事故事愈近而道愈切庄子曰哀莫大于心死而形死次之诵之令人有生意盗贼至为不道矣人茍面称之为盗则勃然而怒可见其羞恶之心未尝忘也夷狄华夏之人其俗不同者由风气异也状貌不同者由土气异也土美则人美土恶则人恶是谓之风土冬至用阳遁顺行九宫夏至用隂遁逆行九宫从天道也天道日也嵗必三百六十五日零三时而交春月必三十日丑时二刻而交节此天道常行之数也日与天㑹法也歴家分一日八刻于十二时每时该八刻六分刻之二术家欲取时之上四刻天之清气故以八千四维配之而成二十四位五行相生父子之道也相克君臣之道也毗和兄弟之道也配合夫妇之道也相得朋友之道也八字不易之定体二运流行之妙用不易所以定平生流行所以定时下星术以七曜四余定所遇得失以太阳定立命以太隂定立身以百年定行限以生克制化定人吉凶夀夭多有验者此亦可以见人身各具一干坤也术家以十二肖配十二辰每肖各有不足之形焉如鼠无牙牛无齿虎无脾兎无唇龙无耳蛇无足马无胆羊无神猴无臀鸡无肾犬无肠猪无筋人则无不足也又以十二肖同类之属分隂阳配为二十八星禽如虎则豹配是也每辰二禽四正之辰三禽近世卜者多用京氏易以纳甲配干支以生克配六亲以时日配六神以八宫定世应于以推人吉㐫休咎成一家之言然与古易絶不相通矣亦以见易道无所不通矣差谷古有其説也其法最畧古惟有刚柔二日内事用柔日外事用刚日及汉用寳义制伐德五日其法以六十甲子以上下生克推之犹未离乎二气五行也及唐百忌歴行其拘忌愈繁隂阳愈乱吉㓙愈无慿也惑世诬民于斯为甚识者取其昭然有理者可也不必尽法也乗数阳息也归数隂消也息所以进消所以退此隂阳之理见乎数也兵家遁法即白法也开休生三吉门开即六白休即一白生即八白耶律楚材以生克制化论五星郭去非以战鬭伏降刑冲破合论三命皆臻其理也为老氏之学者其术多稔便有为我意思其髙处是清虚庄子曰鸡鸣犬吠人莫不闻知不能以意亿其所自化又不能以意逆其所将来精至于无伦大至于不可围庄子曰道在秕稗在瓦砾在尿溺每况愈下盖以道无乎不在也闗尹喜曰瞻之在前忽焉在后用之弥满太虚废之莫知其所亦非有心者所能得逺亦非无心者所能得近广成子曰无视无听抱神以静形将自正养气此语最精鹖冠子曰贱生于无所用中流失船一壶千金贱亦有时而贵不见当乱之世金章紫绶照耀奴台之躯乎自释迦拈青莲华迦叶呵呵微笑自此示机直至达磨説出能作能用即是佛性此即教外别传更无别旨自此禅宗皆祖此释氏扫去财色直截无为其行超絶至髙易以动人故以寂灭为乐也徇生执有者物而不化故以长生为乐也张子曰二者虽有间以言乎失性则均也佛居大地之隂西域也日必后照地皆西倾水皆西流也故言性以空孔子居大地之阳中国也日必先照地皆东倾水皆东流也故言性以实意者亦地气有以使之然欤佛得性之影儒得性之形是以儒以明人佛以明鬼佛氏以性为自底不涉于天不知于何处求天以山河大地为幻妄有时破壊不知于何处求地以四大为假合本来非有不知于何处求人佛氏之徒曰无生者是畏死之论也老之徒曰不死者是贪生之説也死生天地之常理畏者不可以茍免贪者不可以茍得也禅宗一达此旨便为了此一大事公案只知能作用者便是更不论义理所以䟽通者流于恣肆固滞者归于枯藁禅宗止一悟为功如曰随縁放荡任性逍遥但尽凡心别无圣解律师有佐据禅师无捞摸达磨曰作用是性变现俱该沙界收摄在一微尘佛氏于性宗功夫深老氏于命宗工夫深轮逥举世皆言之可见佛教入人之深也此理能穷造化之理者始足语之飞昇有乎曰此必有术不可得而测也必也至人能之乎然天上实无着处大藏经云四句乃实句义句法句淍句也大般若经云四数乃数分筭分计分喻分也草木子卷二草木子卷三钦定四库全书草木子卷三明叶子竒撰克谨篇禹贡曰攻山取铜铁凿地数百丈销隂之精地藏空虚不能含气出云水旱之灾未有不由此也智襄子为美室士茁曰髙山峻原不生草木松柏之下其土不肥今土木胜臣惧其不安人也室成三年而智氏亡伯阳父曰阳伏而不能出隂迫而不能烝于是有地震是阳失其所而镇于隂也昔伊洛竭而夏亡河竭而商亡三川竭岐山崩而周亡其国不过十年数之纪也隂变则静者动阳蔽则明者晻师旷云岁欲丰甘草先生嵗欲苦苦草先生嵗欲恶恶草先生嵗欲旱旱草先生嵗欲雨雨草先生嵗欲病病草先生嵗欲流流草先生秦符坚出师武库刀鎗自鸣辽主天祚亲征阿骨打刀鎗皆放光宋童贯出师约夹攻大辽无故忽失二认旗其后兵皆败衂至正未乱之先江浙大雨忽有二鱼落省台上盖鳞介失所之象也卒为兵祸在昔晋时亦有是异元刘太保迁元京北城取居庸闗水入城冀稍润其土然亦不及百年祸变亦作岂地数有限而致然耶易曰消息盈虚与时偕行天道也孟子曰天下之生久矣一治一乱人事也管辂曰土地悠长尚有兴衰之运地理也由今监古气化盛衰人事得失未尝不相因岂徒然哉至正初扬子江一夕忽竭舟檝皆阁于途中露有钱货无数盖是累年覆舟之遗物也人争取之潮至輙走潮退复然亦有走不及而渰死者如是累日江复安流识者曰此江啸也其后果先失江南昔元戊寅年间荆州分域有鬼夜呌云苦也苦几时泥到襄阳府居人皆闻之而不见其形及早视之凡树木不论大小皆用泥和狗猪毛离根一二尺泥之至树分枝处则止后又改呌云苦也苦几时泥到成都府盖古今未闻之异也元至正丙戌冬日色如血昔至正六年当天下正升平司天监奏天狗星坠地血食人间五千日始于楚遍及齐赵血食人间五千日终于吴其光不及两广其后天下之乱事事皆应丁亥春正既望月夜出无光是时庚申君天久不郊宗庙久不祀盖已怠荒矣至正戊子永嘉大风海舟吹上平陆髙坡上三二十里死者千数世人谓之海笑其后海寇方国珍据海为盗攻剽濒海数州朝廷终莫能制至正九年间河内民家养蚕及熟而上箔共结成一幅宛如旗状又一家蚕数千万共结成一茧大如数石瓮盖亦倮䖝之孽为兵之兆也鄜州路宜君县孟皇村唿景贤母舅石氏养蚕三十箔其蚕忽变万蚕合併为千千化为百百化为十十化为一巨蚕大如瓜瓠及老而簇吐条计重一十五斤当时以为瑞及元末小縂兵王保保与庆阳李思齐治兵相攻屠剪其村石氏遂灭盖倮䖝之孽也又唿家其母养蚕将老蚕忽唧唧有声次年母卒又张思道出师二百人为一屯野宿刀鎗各作一攒挿地夜半鎗忽自然火甚炽须臾煨烬惟金刃存其后兵果散败是不戢自焚之应也至正己丑冬十一月天裂天汉之傍其后卒因河决聚役徒而叛庚寅年冬温霹雳暴雨时行衢饶处等州雨黑黍大如小麦色黑咬破视其内白如粉草木皆萌芽吐花雪中雷电自至正至庚寅巳后屡屡见之盖隂阳差舛之气异乎常也辛亥春其变轻癸丑春正月十一日雷而大雪者凡三四日又其甚也至正十一年春正月二十日夜京师清宁殿火焚寳玩万计由宦官熏䑕故也未几天下大乱淮东贼毛㑹逼都城而退又京师齐化门东街达达一妇人生髭须长一尺余辛卯冬至雷电大雪同至天下遂兵乱人民死者大半又辛卯年岳州府门忽自倒柱脚向天次年城䧟于倪寇壬辰夏四月朔日食既至正壬辰间贬丞相脱脱诏书端明殿忽倾仄如倒状天兆其戒卒不之悟悲夫元朝之亡盖决于此壬辰间江淮芦荻多为旗鎗人马之状节间折开有红晕成天下太平四字雨粉针湖广民家门戸柱壁之间有粉痕如针様无数不知何物从何而生至正壬辰癸巳间浙江潮不波其时彭和尚以妖术为乱陷饶信杭徽等州未几尅复又为张九四所据浙西不复再为元有昔宋末海潮不波而宋亡元末海潮不波而元亡亦天数之一终也盖杭州是閙潮不閙是其变至正癸巳春三月月食太白是时江淮羣寇起张九四据髙邮韩山童男据临濠徐贞一倪蛮子陈友谅乱汉沔丞相脱脱统大师四十万出征声势赫然始攻髙邮城未下庚申君入丞相亚麻之谗谓天下怨脱脱贬之可不烦兵而定遂诏散其兵而窜之师遂大溃而为盗有天下之事遂不可复为矣后亚麻虑脱脱再入相矫诏酖杀之后一年东南州郡多陷其言不验始杖而贬死癸巳秋大旱溪涧皆渇甲午春大风拔木甲午年春大雨凡八十余日两浙大饥是夏赤星见岳州父老言甲午年大雨群龙皆穴地变化而出者无数识者知其为天发杀机也甲午乙未间河北山东多陨石大或如屋陷深入地丈余洛阳有大星陨地衮行数十丈草木皆焦北抵山石其土石皆融液而流须臾复望西飞去此又其特异者也至正甲午乙未年龙泉县人家有一鸡二形一边毛羽纯雄一邉毛羽纯雌既能雄鸣又解雌伏盖气之乖乱羽䖝之孽也次年青田山贼陷县治至正乙未年三月三日黄雾四塞日暗无光是年六月二十日贼陷县大掠乙未年中江淮间羣䑕拥集如山尾尾相衔度江过江东来湖广羣䑕数十万度洞庭湖望四川而去夜行昼伏路皆成蹊不依人行正道皆遵道侧其羸弱者走不及多道毙至正乙未冬湖广雨黑雪是时倪文俊陷湖广威顺王妃主子女皆为所掳其后诸子皆为所杀陜西省某县至正十五年间一夜大风雨有一大山西飞者十五里山之旧基积为深潭丁酉夏六月温州没千余家戊戌冬十月有两日相击黑光摩盪至正戊戌冬十二月朔雨雪中东方有赤虹贯于中天处州青田山中竹生米可食至正十九年元京子规啼昔邵康节在洛阳天津桥闻之已知宋室将乱况元京在洛阳北尤逺非南方之鸟所至地气自南而北又符康节天下将乱之语岂非天数也己亥秋九月晦日天甫明西南方天裂红光烛地移时始复冬十月白虹贯日己亥冬盛寒之月蜂蝶竞出多入人家香炉上立后多冻死按此物当春暖花香则出苦寒出非其时此变也变不虚生宜有其証后龙凤年间多选良家子弟为湖务间官少年多以事被戮是其应也庚子间太原雨雹大如数斗器牛马多死是时天下大乱丞相孛罗称兵犯阙欲废髙丽氏太子而立雍吉剌所生幼子髙丽后奔沧州太子奔太原王保保举兵诛孛罗太子复位雍吉刺皇后以忧死幼子雪山其母家取归直北海都田地至正二十二年间黄河自河东清者千余里河鱼歴歴大小可数庚申帝闻之惨然不乐者数日羣臣奏曰河清王者之瑞胡为不乐耶上曰传云黄河清圣人生当有代朕者羣臣复曰皇太子生子是陛下圣孙即其应也上笑而释丙午夏平江路当午天大雷雨有一富家正㕔安置匡床胡椅圆炉䑓卓㕔旁一室封锁如故雷震壁破一孔如盏大其牀椅炉卓皆从此孔入堆叠满室人皆不解其异次年张九四陷城据有东南五州之地享其富贵十余年盖小能容巨贱能居贵之象也至正丁未太原地大震凡四十余日后又大震裂居民屋宇皆倒壊火从裂地中出烧死者数万人次年太原陷至正戊申九月庚申帝弃元京遁居应昌府先三日国朝常国公遇春等统兵至栁林去元京甚近庚申帝召文武百官军民议战守之计迟明㑹议端明殿及开门忽有二狐自殿上出帝见叹且泣曰宫禁严密此物何得至此殆天所以告朕朕其可留哉朕不可复作徽钦衔璧求活为天下笑即命北狩未三日元京遂没己酉冬十二月朔天裂西南又元京未陷数日前有一饿鸱鸣端明殿上作灭国之声帝命善射者射之终莫能中庚戌年岳州府羣蚁同穴无故自鬭而死处处皆积成小堆其后独岳州将臣张斌军师大败于潞州死庚申帝履位之后月凡食既者三其后卒于其身失国岂夷狄中国之隂也不于日示咎而于月欤庚申帝幼年逺贬南服舟氾清江忽有二老猴登舟献菓而拜及去使人尾之至山洞中羣猴凡四五百上命近寺僧每日设饭饲之及癸酉还都登极羣猴相率拜送余猴数百皆去忽其中大猴卒死者三十六枚当时皆惘然莫知所以盖申肖猴迎拜见祥也送死示孽也庚申帝既贬而得国在位凡三十六年而亡国盖天示之象也在昔唐明皇酉生肖鸡明皇好鬭鸡兵争象也其后卒有禄山之乱元朝自世祖混一之后天下治平者六七十年轻刑薄赋兵革罕用生者有养死者有葬行旅万里宿泊如家诚所谓盛也夫大抵北人性简直类能倾心以听于人故世祖既得天下卒赖姚枢牧菴先生许衡鲁斋先生诸贤启沃之力及施治于天下深仁累泽浃于元元惜乎王以道文统行吏道以杂之以文案牵制虽足以防比人恣肆之姦而真儒之效遂有所窒而不畅矣元京军国之资久倚海运及失苏州江浙运不通失湖广江西运不通元京饥穷人相食遂不能师矣兼之中原连年旱蝗野无遗育人无食脯蝗为粮南阳府㢘访佥事保保巡按至彼忽初更闻鸡啼曰此荒鸡也不久此地当为丘墟天下其将乱乎遂弃官而隠后南阳果陷盖初更啼即为荒鸡祖逖闻鸡声蹴刘琨起曰此非恶声也遂起而舞即此事也嘉兴府海盐县故富家赵君举及衰替别营一小室以居落成之日宰猪为享礼猪小肠皆脩治忽起地如虵蜿蜒而走将及一里许而止间一年所营小室亦卖家国将亡而妖孽见盖其理也处州府遂昌县书忽有大声如钟自天而下无形盖鼔妖也次年县中官民俱灾遂昌县徐孟芳母舅见沙洲一石自行自走异之遂拾以归后碎之实石也他无所有恐至隂生阳之兆也元京未陷先一年当午有红云一朶宛然如一西畨塔虽刻画莫能及凝然至晚方散后帝师以国事不振奔还其国其教遂废盖其物象见祥也饰武备以脩文德两尽其道古之教也元朝自平南宋之后太平日久民不知兵将家之子累世承袭骄奢淫佚自奉而已至于武事畧之不讲但以飞觞为飞砲酒令为军令肉阵为军阵讴歌为凯歌兵政于是不脩也久矣及乎天下之变孰能为国爪牙哉此元之所以卒于不振也元初有王华蔡五九等之乱旋致勘定庚申帝初年秦王伯颜为政变乱旧章江西有朱光卿在后有李致甫罗天伦之变国力犹全寻皆殄灭至正戊子间海寇方国珍始为乱先是蔡乱头剽刼海商始悬格命捕之方为台之杨氏人慕赏功官爵募衆至数千人时台州縂管焦鼎等纳蔡之赂薄其罪而不加诛玩忽嵗月方遂入海为寇官兵皆不战而败朝廷恐为海运之梗招安之即啗之以海运千戸及既定濒海之民共愤之与万户萧载之谋袭杀之不果又叛朝廷命参政孛罗元帅董抟霄率兵加讨兵未交皆先溃郝万户为所获方拘置舟中使求招安郝故出髙丽后位下请托得行遂特旨释之进爵已拜㕘矣呜唿邉方贪官既失之于始中宫宠后又失之于终当赏而不赏当刑而不刑刑赏之柄既失纪纲于是乎大壊而中原之寇起矣方国珍台之宁海人其居有山在中曰杨氏尝有童謡云杨氏青出贼精其初亦欲向功为国宣力后失赏遂出忿言曰蔡能为盗我岂不能耶遂叛生平力能走及奔马与弟国彰国英姪亚初同为乱朝廷屡招国珍为司徒弟姪皆平章院判矣天下治平之时台省要官皆北人为之汉人南人万中无一二其得为者不过州县卑秩盖亦仅有而絶无者也后有纳粟获功二途富者徃徃以此求进令之初行尚犹与之及后求之者衆亦絶不与南人在都求仕者北人目为腊鸡至以相訾诟盖腊鸡为南方馈北人之物也故云及方寇起濒海豪杰如蒲圻赵家戴纲司家陈子游等倾家募士为官收捕至兄弟子姪皆殱于盗手卒不沾一命之及屯膏吝赏至于此其大盗一招再招官已至极品矣于是上下解体人不向功甘心为盗矣又获功之官于法非得风宪体覆牒文不辄命官宪使招权非得数千缗不与行遣故有功无钱者徃徃事从中辍皆抱怨望其后盗塞寰区空名宣勑遇微功即填给人已不荣之矣向使用于初乱之时岂复有寇如此昌炽何其始之啬而终之滥耶且功则不与贼则与之刑赏倒施何其谬哉呜唿爵命之设上以尊有德下以待有功此岂人君私器而专用私人也哉后之有天下者可以监矣太史公曰存亡在出令信夫方之初乱有宣数道勑十数道悬以购人立功及有功亦竟不与可为太息昔汉陈豨反代地髙祖即白见千戸者四人以慰赵父老可谓知用天下之机徐州盗韩山童叛先是至正庚寅间㕘议贾鲁以当承平之时无所垂名欲立事功于世首劝脱脱丞相开河北水田务民屯种脱脱从之于大都开田以试之前后所费凡十数万锭及开西山水闸灌水山水迅暴几壊都城遂止又劝其造至正交钞楮币窳恶用未久輙腐烂不堪倒换遂与至元寳钞俱澁滞不行物价腾贵及河决南行又劝脱相求夏禹故道开使北流身专其任濒河起集丁夫二十六万余人朝廷所降食钱官吏多不尽支河夫多怨韩山童等因挟诈隂凿石人止开一眼镌其背曰莫道石人一只眼此物一出天下反预当开河道埋之掘者得之遂相为惊诧而谋乱是时天下承平已久法度寛纵人物贫富不均多乐从乱曽不旬月从之者殆数万人以赵宋为名韩山童诈称徽宗九世孙伪诏畧曰藴玉玺于海东取精兵于日本贫极江南富夸塞北盖以宋广王走崖山丞相陈宜中走倭托此説以揺动天下当时贫者从乱如归朝廷发师诛之虽擒获而乱阶成矣及既定下诏降徐州路为武安州后其党毛㑹田丰杜遵道等复奉其子为主㓂掠汴汝淮泗之间死者成积中原丘墟汝宁盗韩山童男䧟汴梁僭称帝改韩为姓国号宋改元龙凤分兵攻掠其下有刘太保者每䧟一城以人为粮食人既尽复陷一处故其所过赤地千里大抵山东河北山西两淮悉为残破毛㑹等兵已犯阙王师极力战守始退败蕲州盗徐贞一叛先是浏阳有彭和尚能为偈颂劝人念弥勒佛号遇夜燃火炬名香念偈拜礼愚民信之其徒遂衆徐本湖南人姿状龎厚无他长生平以贩布为业徃来蕲黄间及妖彭衆欲为乱思得其主一日徐于盐塘水中浴衆见其身上毫光起衆皆惊异遂立为帝反于蕲春天下响应东南遂大乱湖广江西江浙三省城池多陷没开莲台省于蕲春然资性寛纵权在羣下徒存空名尔后其臣伪汉王陈友谅下兵攻台谋簒位乃勒死于采石沔阳盗倪文俊号蛮子聚衆従为乱倪世以渔业居黄州黄陂其生之夕母梦有白虎入室遂生及徐僭号倪为伪相用多桨船疾如风昼夜兼行湖江出人不意故多克捷所至杀害掳威顺王诸子妻其妃子庚申帝特降诏招抚然乱端已成俱无所及王诸子竟为所杀荆鄂潭岳黄蕲礼六常德寳庆江䖍洪信等州皆为所据然骄恣不抚其下后竟为其下所杀前夕母复梦白虎死遂遇戮又一二日前有大星落蛮子舟前蛮子曰又有大官人当吾手中死不知乃自己应天象也呜唿区区一盗使之为乱以祸天下而亦内符母梦上应天象也岂徒然哉其弟倪文郁同乱后封长沙王镇岳州及蛮子诛文郁亦见杀独季弟倪七不从乱亦不及祸至今尚居汉川县畊稼为业富于牛田汝宁余寇尚炽丞相脱脱命其弟中台御史大夫野先不花董师三十万讨之至城下与贼未交锋即跃马先遁汝宁守官某执马不听其行即拔佩刀欲斫之曰我的不是性命遂逸师遂大溃汝宁不守委积军资如山率为盗有脱脱匿其败反以捷闻既而西台以文弹劾脱脱奏台宪不许建言违者坐罪此则脱脱欺掩之私也嗟乎命将不于其才惟于其亲此其所以败也昔杨国忠为相任鲜于仲通为将使征云南䘮师一十万房琯为相用琴士李廷兰为将使拒安禄山丧师四万王介甫为相命门客李复圭为将使攻西夏永洛城䘮师亦数万是皆取非才于亲暱皆由君不知将将不知兵未有不败其国者也后之为人君者可不监诸髙邮盗张九四叛至正壬辰年朝廷命脱脱丞相征之中散其兵兵遂溃张廼陷平江盗贼附之如蚁其党遂剽掠淮汴间朝齐暮赵朝廷不能制张为盐场网司牙僧以公盐夹带私盐并縁为姦利然资性轻财好施甚得其下之心当时盐丁苦于官役遂推其为主作乱朝廷命脱脱讨之王师号百万声势甚盛衆谓其平在晷刻及抵其城下毛葫芦军已有登其城者矣疾其功者曰不得縂兵官命令如何輙自先登召其还及再攻之不下未几下诏贬脱脱师遂溃叛乙未张汎海以数千人陷平江路海运遂絶后朝廷力不能制以诏招之累官至司徒自号成王据有平江嘉兴杭州绍兴五路之地其后天下处处盗起陜西有金花娘子江西有欧道人山东有田丰襄阳有莽张岳州有泼张安庆有双刀赵四川有旻眼子各据州郡此其大者大抵江淮皆属淮㓂湖广皆属徐㓂惟此两枝为盛庚子嵗伪汉王陈友谅杀其君徐贞一称帝于采石五圣庙先是徐虽为君权皆在倪蛮子友谅其所部也倪为丞相颇骄恣待其下无恩陈因与其党袭杀之其党复谋杀之事泄见杀于是大权悉归于陈封伪汉王欲举兵收台兵至采石谋称帝而后下兵遂遣其党杀徐僭号曰汉改元大义引兵攻台大败而归营江州为都友谅原沔阳人承平为县贴书及从为盗弟兄四五人专兵为卫既杀倪杀徐遂谋为帝既败于建康复弃江州而遁回武昌于是洪䖍吉贑袁瑞抚饶皆归建康壤地益蹙竭力制舟师谋图报复合兵攻隆兴久不下台兵至合战番阳前后相持者八十余日大战者五六死者六七万人兵既不支欲退出至湖口为流矢所中而卒其下复立其子为帝袭位居武昌改元徳夀台兵攻围一年不拔泼张以潭岳兵赴援兵败见执遂俱降国亡重庆盗旻眼子僭号称帝国号大夏改元旻先沔阳人瞎一目为巡司弓兵牌子头随倪蛮子为盗分兵攻四川陷成都杀戮既尽退居重庆陈矫徐命使㑹兵建康既而愤陈之杀逆竟引兵归曰汝能为帝我岂不能帝耶据有全蜀之地絶不与陈通居位六年后为其弟所杀其妻复图杀其弟立其子为帝袭位以其党戴牌为冡宰事皆专之小旻主拥虚名而已辛亥台兵攻之七月四川破遂同其母俱降其后母召入宫以海舟送小旻主同德夀陈少主去髙丽飘飘然入于海矣元朝是时长淮以北尚皆晏然山东则王信陜西则李思齐陇西则思道太原则王保保汴梁则太子开抚军司以縂之既而诸将积不相能至戊申七月共谗王保保欲叛诏削其军权九月台兵北行处处皆望风崩溃曽无一战王信首以山东降兵竟攻东昌遂擣京师庚申帝遁不三日元京陷直趋山西至泽潞台兵稍失利遂至太原王保保不支亦遁西指潼闗李思齐遁既而妻子被俘亦出降张思道等皆䧏秦陇悉定顷以皇孙为崇礼侯庚申帝弃元京出居应昌府己酉嵗都督李保保轻兵袭之时庚申帝已于其年四月二十有七日以滞下疾崩皇太子独脱身走去而皇孙就擒有掌符寳郎以歴代灵草凡四十余颗降上以其不忠剐之山东降有降将百余名皆枢宻院判之类丞相李善长言其人物魁梧可用上疑其结党皆杀之辛亥攻四川平之伪夏旻氏母子降天下混一呜唿治天下之道至公而已尔公则胡越一家私则肝胆楚越此古圣人所以视天下为一家中国为一人也元朝自混一以来大抵皆内北国而外中国内北人而外南人以至深闭固拒曲为防䕶自以为得亲疏之道是以王泽之施少及于南渗漉之恩悉归于北故贫极江南富称塞北见于伪诏之所云也迄今天禄之迁尽归于南于此可以见乘除胜复之理也故自慢藏于方寇诲盗于韩寇奖乱于野先败事于荅麻而天下之势十已去七八矣于是山东西河南北淮左右皆为冦壤城郭丘墟积骸如山后来虽命李察罕收复河维不幸轻信降寇为田丰之所龙杀其子王保保杀田而代领其衆粮匮师骄不相统一孛罗又生内变称兵犯阙谋易太子譬之羸病之人日以粥药扶救犹恐不济况复以峻导毒剂继之哉纵无外冦尚且䘮亡况台以百万之兵振之哉其能淹延数嵗直至戊申而后失国亦云幸矣杂制篇井田之法非独为均田制禄而已盖所以隂寓设险守国之意故中原平衍设立许多沟浍许多阡陌使车不得方其轨骑不得骋其足故也岂非寓至险于大顺之中者乎观晋郄克欲使齐人尽东其畆以便戎车吴玠在蜀于天水军作地纲以阻金兵之骑于此可以验之也兵法始于黄帝而井田亦始于黄帝八阵图亦出于井田公田即中军也私田八家即八阵也歴法斗建天行也日辰日行也斗顺天而西行日逆天而东转斗日互行至复㑹于元分之所以为一岁故曰天周嵗终此歴之大纲也歴自上古黄帝以后莫不随时考验以与天合故歴法无数更之弊及秦灭先世之术置闰于嵗终古法殚废矣由汉而下以积年日法为推歩之准以至于今夫天运流行而不息欲以一定之法拘之未有久而不差之理差而必改其势有不得不然者乃命改造仪象日测月验以与天合庶永终无弊元诏汉太初歴凡十九年七闰为一章章者至朔分齐闰无余分也二十七章五百一十三嵗为一㑹㑹者日月交㑹一终也凡三㑹八十一章一千五百三十九岁为一统闰朔并无余分但非甲子嵗首也凡三统二百四十三章四千六百一十七岁为一元至是闰朔并无余分又值甲子岁首也此扬子云拟之以作太𤣥也唐太衍歴亦以初年甲子日子时朔旦冬至在嵗次甲子之首谓之至朔同日第二十年为第二章首复得至朔同日然非甲子先之期夜半乃是癸卯日卯时第三十九年至朔同于癸未日午时第五十八年为第四章首至朔复同于癸亥日卯时第七十七年至朔又复同于癸卯日子时因其至朔同在夜半与初年第一章同遂以七十六年名一蔀蔀者蔽暗昧之时也凡四章为一蔀縂二十蔀名曰一纪计一千五百二十年必然至朔同于甲子日之先期夜半但非甲子嵗首耳总三纪积四千五百六十年至朔同于甲子之先期夜半又甲子嵗首总㑹如初名曰一元此僧一行推之演大易也歴説虽多不出此一家之术也定歴名曰授时取尧典敬授人时之义自古歴多用一定之法故未久而差由不知天为动物而嵗亦畧有差也古歴虽立差法五十年差一度又太过一百年差一度又不及七十五年差一度稍为近之尚未精密元朝以八十一年而差一度筭已徃减一筭筭将来加一筭始为精密又随时以仪象歴代立八尺之表以量日景故表短而晷景短尺寸易以差元朝立四丈之表于二丈折中开窍以量日景故表长而晷景长尺寸纵有毫抄之差则少矣元朝立简仪为员室一间平置地盘二十四位于其下屋背中间开一员窍以漏日光可以不出户而知天运矣铜漏之外又有灯漏沙漏皆竒制也玲珑仪镂星象于其体就腹中仰以观之此出色目人之制也更有五更更有五㸃前后多寡相补其数相齐此可以见古人于小事亦有法也元熊朋来律论黄钟流行诸律本无间断也筭法之起殆因律琯有长短此筭家因律以命术非律以命筭也犹之方田焉田生五谷岂知我为圭箕弧环律知五声岂知我为正变倍半皆筭家命之尔故古之钟律者以耳齐其声后人不能始假数以正其度雅乐之不可兴声音之不可传也黍命于律律不命于黍吾于筭法亦云又谓空围九分乃筭家内周非空中容九方分律有半吕有倍使有半周倍用变各有伦理凡以羽翼蔡氏之书非求异也讳法自周以前无之至周公立制人生既冠以字易名及有爵者死而定谥则固以弥文矣后世遵之其法愈严如始皇名政改正月之正音征至今不改汉吕氏讳雉改雉名野鸡人患雉者名野鸡疾晋宣帝讳昭改昭穆为招穆至唐李贺父名晋肃谓贺不当举进士犯其父偏名为讳昌黎韩文公至为作辩讳宋有礼筵名曰大排凡所招亲賔则改请其三代名讳筵中倡优杂戱歌曲皆逐一刋定回避然后呈进及入人家皆先问父祖讳然后接谈冀无误犯歴代讳法之严如此至于元朝起自漠北风俗浑厚质朴并无所讳君臣徃徃同名后来虽有讳法之行不过临文略缺㸃画而已然亦不甚以为意也初不害其为尊以至士大夫间此礼亦不甚讲歴代多崇徽号褒美多至十余言以上皆后世群臣之导谀也后世人谁诵之初亦何益如尧舜禹汤无谥初不害其为有道之君至周公旦始立谥法谥其父兄为文为武止特一字而已当时谥法之行亦出于公皆攷行以定名如幽厉无道加谥以恶虽孝子慈孙百世犹不能改何则以公也及始皇奋其私智一革谥法谓子不可以议父臣不可以议君直以贤圣自居何则实出于私己也汉谥尚少亦死而定名至唐而生加美谥至字最多至为无谓元朝此等皆絶而不为及死而始为之谥亦止于一二字而已初不掩其行之善恶是非此亦可以为法也自周立谥至诸侯卿大夫皆有之歴世遵行廼其常也至元朝秦王太师潜行不轨欲要誉于天下以私钱十万锭济怯怜口站戸之乏庚申帝下诏曰有臣如此宜极褒嘉加以美称凡十四字此又古之大臣所未有也此又殆九钖之渐者乎幸而未几事败而陨此则权臣窃命元朝之变例也歴代送终之礼至始皇为甚侈至穷天下之力以崇山坟至倾天下之财以满藏郭至尽后宫之女以殉埋葬坟土未干而国丘墟矣其他如汉唐宋陵寝埋殉货物亦多如汉用即位之年上供钱帛之半其后变乱多遭发掘形体暴露非徒无益盖有损焉元朝官里用梡木二片凿空其中类人形小人合为棺置遗体其中加髹漆毕则以黄金为圏三圏定送至其直北园寝之地深埋之则用万马蹴平俟草青方解严则已漫同平坡无复考志遗迹岂复有发暴露之患哉诚旷古所无之典也夫葬以安遗体遗体既安多赀以殉何益山唿汉制也自武帝祀嵩岳始舞蹈唐制也自武后赐宋之问始尝读酉阳杂俎书见其记汉礼天子临朝赞者云天子为宰相起去则临轩送之御史大夫大将军三公之官皆然尚犹存此等体貌大臣之礼汉遵秦尊君臣卑之制尚未尽废后世之待大臣直奴仆尔直牛羊尔三代之时天子当宁而立以朝羣臣未至偃然以临其下后世益以陵夷也歴代累封孔子为至圣文宣王元朝加大成二字于其上诏辞略曰先孔子而圣者非孔子无以明后孔子而圣者非孔子无以法所谓祖述百王师表万世者也文亦精雅蝉冠朱衣汉制也幞头大袍隋制也今用蝉冠朱衣方心曲领玉珮珠履是革隋而用汉也此则公裳纱帽圎领唐服也仕者用之巾笠襕衫宋服也巾环襈领金服也㡌子系腰元服也方巾圆领明服也庶民用之朝服一品二品用犀玉𢃄大团花紫罗袍三品至五品用金𢃄紫罗袍六品七品用绯袍八品九品用緑袍皆以罗流外授省札则用檀褐其幞头皂靴自上至下皆同也官民皆带㡌其檐或员或前员后方或楼子盖兠鍪之遗制也其髪或辫或打钞练椎庶民则椎髻衣服贵者用浑金线为纳失失或腰线绣通神襕然上下均可服等威不甚辨也繖盖授宣者用褐罗授勑者用青罗北人华靡之服㡌则金其顶袄则线其腰靴则鵞其顶元诏信州路龙虎山三十六代张天师朝京钖以金印封留国公主领江南三山符録道教事真人吴闲闲为宗师留辇下真人丘长春能烧金佐世祖军国之用以功封以金印主全真教于其外又有白莲教满摩教回回教头陀教不合不遍各自有宗元太祖起龙朔破大金世祖得襄阳平南宋天下一统取大易大哉干元之义国号曰大元取至哉坤元之义年号曰至元设经陈纪以垂后世立中书省以总庶务立枢密院以掌兵要立御史台以纠弹百司世祖尝言中书朕左手枢密朕右手御史台是朕医两手的此其立台之旨歴世遵其道不变持国正论谓之台纲后世渐狥私情谓非亲不举非雠不弹执此之论反谓当然而国论遂大不正矣自庚申帝御极太平王燕帖木儿为相即用其弟买里古思为御史大夫太平既败继用秦王伯颜为相即用其兄子脱脱为御史大夫幸脱脱听其馆客吴行可之説发其逆谋秦王贬死遂以功命脱脱为相亦用其弟野先不花为御史大夫及脱脱见贬荅麻矫诏酖之遂以荅麻为相即用其弟雪雪为御史大夫当时国事已去矣嗟乎世祖设是官本以防权姦胶固党与盘结之患使之有所防范击刺以正国势及其末世省台要任廼皆萃于一门殊失养猫捕鼠畜狗防姦之意幸其才智短拙谋不逮心旋致败灭向使莽操懿温之伦居之元之为元已不逮顺帝而后宗社为墟也元中台建于大都西台建于陜西南台建于建康其余各道设廉访司𨽻于三台每嵗巡歴州县纠察官吏询民瘼元朝建中台为御史大夫者自陈缑山始开科为状元自张起巖始缑山以德业举起巖以人物举元朝一品衙门用三台金印二品三品用两台银印其余大小衙门印虽大小不同皆用铜其印文皆用八思麻帝师所制蒙古字书惟宣命之寳用玉以玉筯篆文此其异也元之宣勑皆用纸一品至五品为宣色以白六品至九品为勑色以赤虽异乎古之诰勑用织绫亦甚简古而费约可尚也元君立另设一帐房极金碧之盛名为斡耳朶及崩即架阁起新君立复自作斡耳朶元朝后妃及大臣之正室皆带姑姑衣大袍其次即带皮帽姑姑高员二尺许用红色罗盖唐金步摇冠之遗制也元朝正后皆用雍吉刺氏自太祖与其族帐设誓同取天下世用其女为后犹契丹有国世用萧氏为后也自正后之下复立两宫其称亦曰二宫皇后三宫皇后三日一轮幸即书宣以召之茍有子则为验遵大金之遗制也与赵宋之法不同宋后宫无三日之制但遇幸者皆内朝之时则所幸者具礼服谢恩掌宫者即书其姓名他日有子以为验北人女使必得高丽女孩童家僮必得黑厮不如此谓之不成仕宦元为札刺儿氏太祖与雍吉刺氏同取天下约曰我男长为帝汝女长为后元朝人死致祭曰烧饭其大祭则烧马元世祖既一天下问刘太保曰今之定都惟上都大都耳两处何为最佳刘曰上都国祚短民风淳大都国祚长民风淫遂定都燕之计元分天下为十一省二十三道每州皆为路在内为中书省在外为行中书省按歴代疆理天下三代分天下为九州或十二州秦分天下为三十六郡汉分天下为十三部一百六郡晋分天下为十五道唐十道宋分天下为四京三十三路此其大略也元路州县各立长官曰达鲁花赤掌印信以总一府一县之治判署则用正官在府则縂管在县则县尹达鲁花犹华言荷包上压口㮏子也亦犹古言总辖之比元各路立万户府各县立千戸所以压镇各处其所部之军每嵗第迁口粮府县闗支而各道以宣慰司元帅总之元世祖定天下之刑笞杖徒流绞五等笞杖罪既定曰天饶他一下地饶他一下我饶一下自是合笞五十止笞四十七合杖一百十止杖一百七天下死囚审谳已定亦不加刑皆老死于囹圄自后惟秦王伯颜出天下囚始一加刑故七八十年之中老稚不曽覩斩戮及见一死人头輙相惊骇可谓胜残去杀黎元在海涵春育之中矣元惠民有局养济有院重囚有粮皆仁政也元自世祖以来凡遇天夀圣节天下郡县立山棚百戱迎引大开宴贺至庚申帝当诞日禁天下屠宰不宴贺虑其多杀以烦民也元世祖定大兴府为大都开平府为上都每年四月迤北草青则驾幸上都以避暑颁赐于其宗戎马亦就水草八月草将枯则驾回大都自后官里岁以为常车驾虽每嵗徃来于两都间他无巡狩之事山岳河海惟遣使致祭别无封禅繁缛之礼欲以震耀古今然亦莫掩其盛也元西域胡僧八思麻知纬候佐世祖定天下制蒙古字书以七音为本特定一代之文封为帝师诏尊之曰一人之下万人之上西方佛子大元帝师卒葬于京其墓上天雨寳花令天下郡国皆立帝师殿其制一同文庙呜唿谬哉元朝行移文字其正书则自前而后蒙古书则自后而前畏吾儿字则横书别立译史乐则郊祀天地祭宗庙祀先圣大朝㑹用雅乐盖宋徽宗所制大晟乐也曲宴用细乐胡乐驾行前部用胡乐驾前用清乐大乐其部队遵依金制驾后用马军栲栳队其俗有十六天魔舞盖以珠璎盛饰美女十六人为佛菩萨相而舞惟郊天则脩大驾而用辇其余巡行两都多用氊车散乐则立教坊司掌天下妓乐有驾前承应杂戯飞竿走索踢弄藏等伎元世祖中统至元间立钞法以至元寳为母中统交为子子母相推而行中统二贯准至元二伯文一贯准至元一伯文行之四五十年中统以费工本多寻不印行独至元钞法通行用以权百货轻重民甚便之至正间丞相脱脱当承平无事入邪臣贾鲁之说欲有所建立以求名于后世别立至正交钞料既窳恶易败难以倒换遂澁滞不行及兵乱国用不足多印钞以贾兵钞贱物贵无所于授其法遂废呜唿葢尝考之非其法之不善也由后世变通不得其术也元之钞法即周汉之质剂唐之钱引宋之交㑹金之交钞当其盛时皆用钞以权钱及当衰叔财货不足止广造楮币以为费楮币不足以权变百货遂澁而不行职此之由也必也欲立钞法须使钱货为之本如盐之有引茶之有引引至则茶盐立得使钞法如此乌有不行之患哉当今变法宜于府县各立钱库贮钱若干置钞准钱引之制如张泳四川行交子之比使富室主之引至钱出引出钱入以钱为母以引为子子母相权以制天下百货出之于货轻之时收之于货重之日权衡轻重与时宜之未有不可行之理也譬之池水所入之沟与所出之沟相等则一池之水动荡流通而血脉常活也借使所入之沟虽通所出之沟既塞则水死而不动惟有涨满浸滛而有滥觞之患矣此其理也当时不知徒知严刑驱穷民以必行所以刑愈严而钞愈不行此元之所以卒于无术而亡也又如富人粜谷以给批行批得谷其批行矣贫人给批以无谷批乃虚文又何以行之哉元朝止行钞法而不铸钱独至大官里行至大二等钱当五以蒙古字书小钱以楷书及至正官里脱脱为相立寳泉提举司铸至正钱值世道变寻亦罢铸参较改正至今百有余年畧无讹舛其法诚为不刋之典元朝至元寳钞凡十等壹拾文为半钱贰拾文为一钱叁拾文为一钱半伍拾文为二钱半壹伯文为五钱贰伯文为一贯叁伯文为一贯五钱伍伯文为二贯五钱壹贯为五两贰贯为十两伍箇壹贯为半锭伍箇贰贯为锭元世祖立盐法濒海州郡立塲差官主治差盐亭戸丁煮盐至十月结塲住煎及额而止盐商于各省府运司买引就各处盐塲支盐后盐积而不售均𣲖戸口收买令其入钱县官收市其中贫富不等皆令入钱吏胥并縁为姦民甚苦之嗷然皆言其不便事寻罢复令富商收市尝攷歴世盐法在夏禹时惟止入贡至齐管仲始煮盐以富国及汉武始立𣙜法为牢盆之制自是歴代皆踵行之计其利于军国之资略于其半唐宋及元因之有加无瘳大抵率由养兵多而资费广故不能革也元朝于江西及湖广立提举司使之产茶路分卖引照茶以行批验所验引无弊即放行至卖处收税御茶则建宁茶山别造以贡谓之噉山茶山下有泉一穴遇造茶则出造茶毕即竭矣比之宋朝蔡京所制龙凤团费则约矣民间止用江西末茶各处叶茶元海运自朱瑄张壁始嵗运江淮米三百余万石以给元京四五月南风至起运得便风十数日即抵直沽交卸朝廷以二人之功立海运万戸府以官之赐钞印听其自印钞色比官造加黑印朱加红富既埒国虑其为变以法诛之而海运自后岁以为常及张九四据有浙西而海道又有方国珍运道遂梗而国已不国矣传命陆有马站水有水站州县凡十里立一舖大事则遣使驰驿起船马有札子小事文书以舖兵传送酒法用器烧酒之精液取之名曰哈刺基酒极醲烈其清如水盖酒露也每岁于冀宁等路造蒲萄酒八月至太行山中辨其真伪真者不氷倾之则流注伪者杂水即氷凌而腹坚矣其久藏者中有一块虽极寒其余皆氷而此不氷盖蒲萄酒之精液也饮之则令人透腋而死二三年宿蒲萄酒饮之有大毒亦令人死此皆元朝之法酒古无有也北人茶饭重开割其所佩小箆刀用镔铁定䥫造之价贵于金实为犀利王公贵人皆佩之延席则排卓五蔬五菓五按酒置壶瓶台盏马盂于别卓于两楹之间把盏则三跪谓举盏至尊者前半跪退三步执台全跪俟尊者饮毕起进前接盏又半跪平交则平礼尊者赐卑者进接盏半跪退三步全跪饮其尊者从人相齐同跪接盏退盏不敢复还尊者汤食非五则七割挈设而散酒行无筭挈设盖茶饭中之体荐也胡语言挈设上宾则用羊背皮马背皮之类其余宾用前手后手之类或鵞则用胸于上宾余宾多寡随分北方有诈马筵席最其筵之盛也诸王公贵戚子弟竞以衣马华侈相高豆腐始于汉淮南王刘安之术也饮茶始于唐陆羽着为经也糖霜始于宋自蜀遂宁州人贡宣和始蒲萄酒答刺吉酒自元朝始草木子卷三草木子卷四钦定四库全书草木子卷四明叶子竒撰谈薮篇十室之邑必有数家居货财而无数人能文学何天工轻彼之付而啬此之施诚以文章学问廼干坤之清气也世人类曰德行本也文艺末也德则不务而文艺是轻是何世人之矫枉而过直也盖文章学问是智德上事亦德也行处是仁德上事亦德也荆南髙士戴如髙曰百家之中不下一二十家有钱粟而无一二人能文章可以见造物取与之轻重矣香之多者色减花之盛者实稀天地于是乎无全功矣唐以诗文取士三百年中能文者不啻千余家专其美者独韩栁二人而已栁稍不及止又一韩能诗者亦不啻千余家专其美者独李杜二人而已李颇不及止又一杜世之至寳非独造物所恡惜而亦造物所难成呜唿悕哉人徒知李杜为诗人而已矣而不知其行之高识之卓也杜甫能知君故陷贼能自拔而从明肃于抢攘之中也李白能知人故陷贼而有赦以能知郭汾阳于卒伍之中也治世以中道高谈道德者多失之疎卑谈功利者每失之陋文科举其英武科举其雄文武并用英雄陈力长世久逺之道也盖文以程其智网罗收拾所以制治于未乱图难于其易昧者不知欲举而废之岂知所以定天下之机哉观乎刘灵之于晋高尚之于唐可知矣传世之盛汉以文晋以字唐以诗宋以理学元之可传独北乐府耳宋朝文不如汉字不如晋诗不如唐独理学之明上接三代元朝文法汉欧阳𤣥虞集是也字学晋赵孟頫鲜于枢是也诗学唐杨载虞集是也道学之行则许衡刘因是也亦皆有所不逮唐之辞不及宋宋之辞胜于唐诗则逺不及也宋朝有诗狱诸儒之过也夫子言诗可以观可以羣可以怨故言之者无罪闻之者足以戒古人得意句如王荆公青山扪虱坐黄鸟挟书眠黄山谷人得交游是风月天开图书即江山皆警语也又山谷尝云杜荀鹤诗举世尽从愁里过正好对韩退之诗谁人肯向死前休王荆公亦尝云杜甫诗当面输心背面笑可对其结交行翻手为云覆手雨又温公云石曼卿对长吉天若有情天亦老之句月如无恨月常圎皆颇中的真西山未第时将㑹试于行在道吾括约友人郑达道同祈梦于梓潼庙下入谒于神遂击其鼓题诗于上曰大叩则大应小叩则小鸣我来一扣动天地四海五湖闻其声是夜得吉梦其年果中贾似道当国时一日退居湖山有一蜀僧徘徊于其侧问之曰汝为何僧对曰某诗僧也贾适见湖中有渔翁遂命咏之僧请韵贾以天字为韵僧应口对曰篮里无鱼欠酒钱酒家门外系渔船几回欲脱蓑衣当又恐明朝是雨天贾大器之贾似道有异志有一术士能拆字贾以策书地作竒字与之拆术者曰公相之志不谐矣道立又不可道可又立不成公黙不语礼而遣之恐泄其事使人害诸途宋枢密文及翁尝咏一雪辞乃百字令其辞云没巴没鼻霎时间做出谩天谩地不问高低并上下平白都教一例鼓弄滕六招邀巽二只恁施威势识他不破至今道是祥瑞最是鵞鸭池边三更子夜误了吴元济东郭先生都不管挨上门儿穏睡一夜东风三竿红日万事随流水东皇笑道山河元是我底此盖讥贾相之打量也吕文焕游浔阳琵琶亭龙麟洲见之吕令赋诗麟洲即席为诗曰老大蛾眉负所天忍将离怨付哀絃夜深正好㸔秋月却抱琵琶过别船吕见之大慙盖讥其负宋而降元也宋亡丽水浮云乡有栁机察者为冦欲逼栁味道同起攻掠味道誓不为非义用冦怒缢之于松而胁之栁味道占一诗云国破家亦破年穷命亦穷浮云诸逆贼送我上青松竟死于松下宋㑹稽诸陵多发于杨搃统有林景禧唐玊蟾亲自收拾遗骨改葬于他处尝有诗云昭陵玉匣走天涯金粟堆寒几暮鸦水向兰亭转呜咽不知真帖落谁家又一首云珠亡忽震龙蛇匣轩敝仍忘犬马情亲拾寒琼出瑶草四山风雨鬼神惊赵仲穆者子昂学士之子宋秀王之后也能作兰木竹石有道士张伯雨题其墨兰诗曰滋兰九畹空多种何似墨池三两花近日国香零落尽王孙芳草遍天涯仲穆见而愧之遂不作兰吾括林君度先生家藏穛堂集不知何许人也其语有曰耕尧田者有九年之水耕汤田者有七年之旱耕心田者日日丰年又曰东家富财车马接踵西家富德风雪满门又曰画工数笔术者片言僧道一经一呪动博千金文士刳精呕血不博人一笑吁士贱何独在秦哉元世祖皇帝思太祖创业艰难俾取所居之地青草一株置于大内丹墀之前谓之誓俭草盖欲使后世子孙知勤俭之节至正间大司农达不花公作宫辞十数首其一云墨河万里金沙漠世祖深思创业难却望䦨干䕶青草丹墀留与子孙㸔梁王登寳位时自建康之京都途中尝作一诗云穿了氁衫便着鞭一钩残月栁梢边两三㸃露滴如雨六七箇星犹在天犬吠竹篱人过语鸡鸣茅店客惊眠须臾捧出扶桑日七十二峯都在前至正壬辰丞相脱脱统兵征南淮兵甫及高邮荅麻奏天下乱皆由怨脱脱之故罢脱脱盗自宁息上入其説即军中贬之脱脱释兵奉诏赴贬所兵遂大溃大率皆归红巾相与为盗贼遂不可复制荅麻复矫诏杀之荅麻与脱脱初无雠恨但欲谋其相位杜其再来之路尔邪臣谋身悮国遂至于此未几荅麻坐配死或以诗粘国门曰虾蟇水上浮雪雪见日消定住不开口汪家奴只一朝国事休矣雪雪荅麻弟也为御史大夫党兄为奸定住缄黙汪终日酣饮而已靼鞑哑御史春日与一瞽者并马出游晋阳因戱赠以诗就鞍和袖绾丝缰也逐王孙出晋阳人笑但闻夸景物风来应解审笙簧马蹄响处无芳草莺舌调时有緑杨休道不知春色好东风桃李一般香此作不待吟讽亦知其为瞽者之诗也后至元间太师秦王伯颜专权变法谋为不轨贬岭南道江西死于荐福寺遂殡于是有人以诗弔之曰人臣位极更封王欲逞聪明乱旧章一死有谁为孝子九泉无面见先王辅秦应已如商鞅辞汉终难及子房虎视南人如草芥天教遗臭在南荒盖其在生出令北人殴打南人不许还报刷马又欲刷子女天下骚动伯颜丞相与张九元帅席上各作一喜春来辞伯颜云金鱼玉带罗栏扣皂盖朱幡列五侯山河判断在俺笔尖头得意秋分破帝王忧张九辞云金装寳剑藏龙口玉𢃄红绒挂虎头緑杨影里骤骅骝得志秋名满凤凰楼帅才相量各言其志廉访司官分巡州县每岁例用巡尉司弓兵旗帜金鼔迎送其音节则二声鼔一声锣起解杀人强盗亦用巡尉司金鼓则用一声鼔一声锣后来风纪之司贜汚狼籍有轻薄子为诗嘲之曰解贼一金并一鼓迎官两鼓一声锣金鼓㸔来都一様官人与贼不争多及元之将乱上下诸司其滥愈甚又有无名子为诗嘲之曰丞相造假钞舍人做强盗贾鲁要开河搅得天下閙于此观之民风国势于是乎可知矣浙东佥宪余阙字廷心按吾郡时中秋夜望月尝作一诗题于分司官舍其诗曰𤣥武夕始正华月升秋旻徘徊出西陆照曜此瓯闽金波何穆穆緑枝满中轮余波洞轩房紫兰含微津皇天降丰嵗王政亦已陈乐哉一杯酒允矣同庶人此诗清婉蔼然有与民同乐之意后为淮西宣慰守安庆孤城六年上下援絶淮冦益炽城遂陷府前有一大池自刎死于池妻子亦同死赠淮南行省右丞进平章政事谥文贞公其先河西人伊吾儿氏程雪楼为闽守任满归民有献箭旗者以百数公于内取其一聨云闽中有雪方为贵天下无楼如此高曹雪斋有妇人作竹枝歌一首曰美人絶似董妖娆家住阊门第二桥不肯随人过江去月明夜夜自吹箫造语颇工宋宫人王昭仪名惠清字沖华丙子北行题驿中有满江红辞云太液芙蓉全不似旧时颜色常记春风雨露玊阶金阙名播椒兰妃后里欢承笑语君王侧听一声鼙鼔掲天来繁华歇龙虎散风云灭铜駞恨何堪説对山河百二泪沾襟血驿馆夜惊尘土梦宫车晓转闗山月问姮娥垂顾肯相容从圎缺中原士人多诵之但惜末句欠尔处之龙泉县飞溪季君问妻万氏守节不再适咏枕上绣梅诗曰洒洒英标别一竒嵗寒心事有谁知妾心正欲同贞白枕上慇懃绣一枝至正乙未青田冦侵浦城西北隅徐嗣元女为所掠尝作诗曰万水千山去路賖青鞋踏破几层沙登山絶顶重逄岭渡水尤深又复涯鴈字只传夫与子鱼书难寄母和爷囘头遥望乡闗处云下峰前是我家此诗写其颠沛流离之状语意悲切至元十三年冬王师渡江至天台有千戸掠得一王氏妇夫家临海人妇有美色千戸尽杀其舅姑与夫欲强胁之不可明年春遂驱以北行至嵊县清风岭妇乃啮指出血题诗于石上曰君王无道妾当灾弃女抛儿逐马来夫面不知何日见妾身此去几时囘两行珠泪频偷滴一片愁眉锁不开今夜清风江上月存亡二字苦哀哉写毕遂投崕而死至今此诗雨中尤可读至治间官为之立庙以旌之永嘉五峰李孝光为之记元至正间衢州陷龙游有一大家妇何氏为兵所掠裂帛题一诗云妾长朱门十九春岂期今逐虏囚奔失身无补君王事死节难酬夫壻恩江静从教沈弱质月明谁与吊归魂只愁父母难相见愿与来生作子孙书毕即投于江而死吁诚可尚已至正壬辰红巾盗起江西吉安敖城旷家妇为盗所得欲妻掠之妇乃先刃其子题诗于壁亦自尽闻者哀之诗曰泾渭能分浊与清妾身岂肯堕风尘孤儿未必从他姓一女何曾侍二人白刃自伤心似铁黄泉要见骨如银深山落日猿啼处过客闻之亦惨神呜唿烈哉绍兴路有一女子失其姓氏年及笄欲守志不嫁因秦王伯颜乱法欲刷天下子女其父母不获已嫁之及定情之夕题一诗于壁上云我年一十有九面貌如花似栁父母逼勒成亲只得欢喜忍受自小六根清净如何一夜弄丑洞房花烛休休清风明月皎皎既写掷笔而逝乡里异焉近时有一妇人姓张氏不知谁之女也善属文尝寄外兄弟一诗曰山之高月出小月之小何皎皎我有所思在逺道一日不见兮我心悄悄採苦採苦于山之南忡忡忧心其何以堪又一首云汝心金石坚我操氷霜洁拟结百嵗盟忽成一朝别朝云暮雨心去来千里相思共明月二诗美则美矣未免桑间濮上之音尔姚牧菴学士致政于家年八十时夏日沐浴有侍妾在其侧公因私焉公起妾前拜曰主公年老贱妾倘有娠家人必见疑愿赐识验公因捉其围肚题诗于上曰八十年来遇此春此春遇后更无春纵然不得扶持力也作坟前拜扫人公薨后此妾果有子家人疑其外通妾出诗遂解当时士大夫与其子交者皆传诵以为笑姚公名镛字希声虞伯生学士幼年过蓟门酒楼题诗于壁曰连十八书其诗曰耳目聪明一丈夫飞行八极隘寰区剑吹白雪妖邪灭袖拂春风朽藁苏气集酒酣双国士情如花拥万天姝如今一去无消息只有中天月影孤当时皆以为吕洞宾作也争传诵之至顺辛未间福建廉访使密兰沙求仙诗云刀笔相从四十年非非是是万千千一家富贵千家怨半世功名百世愆牙笏紫袍今已矣芒鞋竹杖任悠然有人问我蓬莱事云在青山水在天白云平章求仙于燕京西山顶一日适出滕玉霄访之不值因戱题于壁曰西风短褐吹黄埃何不从我游蓬莱振衣长啸下山去后夜月明骑鹤来竟不留名白云疑吕仙过之朝野辐凑宠赉山积后知其玊霄题白云公戒以勿泄厚赂之箕仙所作多有所验建宁郑子晋为闽省理问所吏尝问其功名之事有诗云独驾扁舟下紫芝三山夜夜梦西归不须更望长安道花老香山白板扉子晋不逾月而卒龙泉汤良臣赴金陵聘之后予尝为其问所除有诗云此君出处底匆匆路入金陵似梦中见説椿花已零落一生事业逐秋风时其父已卒果丁忧归又胡仲渊正提兵取温城适问他事其题诗云金甲霜寒十载秋丧师蹙国尽虚谋西风不作封侯梦此老安能正首丘读者不知其所谓遂诘之曰此赠胡㕘军也次年胡移兵取建宁为叅政陈友定所擒死于福州徐大山江西人尹处州龙泉县尝有一僧献一楮衾并上以诗曰寒泉泻出剡溪藤白胜秋霜冷若氷愿比一廉清似水梅花纸帐伴孤灯大山见之大喜因与之宴令一婢隔西壁而歌僧闻其曲韵悠扬因窥之乃一老婢天黥满面丑不可状因再作一诗云隔壁时闻一曲歌浑疑七寳帐中花瞥然一见翻成恨元出卢仝处士家杭州经山寺僧至慧铢积既充复欲还俗乃作一诗曰少年不肯戴儒冠强把身心赴戒坛雪夜孤眠双足冷霜天剃髪髑髅寒朱楼美酒应无分红粉家人不许㸔死去定为惆怅鬼西天依旧黑漫漫松阳县诗人程渠南滑稽之士也与僧信道元同斋食蕈道元请渠南赋蕈章诗应声作四句云头子光光脚似丁祗宜豆腐与波稜释迦见了呵呵笑煑杀许多行脚僧闻者絶倒洛阳贾元礼尝诵一士人咏手诗曰一唾功名在目前岂期抟虎奋空拳文章误我终投笔志气凌云肯执鞭沧海钓鱼终有日碧霄攀凤㸔他年扶持社稷心中事要与苍生解倒悬语甚警拔胡仲困在番阳参恩宁普参政军事时尝降箕仙问以时事有韩湘子来临题一诗于灰上曰干坤清泰庆垂裳底事风尘撼八荒虎豹在闗天浩𣺌豺狼当道日苍黄孔明有志能全蜀李泌焉能及盛唐堪笑湖山山上客红尘两脚为谁忙明首座东南行脚僧也有母八十余尝肩担而行至正间来游鴈荡山值母生日以饭一盂经一卷为母之夀而作偈曰今朝是我娘生日剔起佛前长命灯自米自炊还自喫与娘斋得一员僧李黼字子威守江州日妖冦彭和尚攻之城陷死之其姪随侍不去亦被杀先城未陷时尝有诗云弥勒何神孕祸胎鼪鼯动地起风埃烟销郡国民生苦血染江淮鬼物哀人世百年遭此厄天戈万里几时来石田也有蓝田玉可惜同成一炬灰鬼作晚翠亭诗云一径入青松飞流澹晴緑道人晚归来长歌振林谷山深不知求落叶下枯木须臾翠烟开月色照綵服危太朴学士与范德机先生秋夜同步先生得二句云雨止脩竹间流萤夜深至喜甚既而曰语太幽殆类鬼作亦近似也元将亡都下有骂玉郎曲极其淫泆之状岂桑间濮上之风居变风之极也圣上有佳句云鸟啼红树里人在翠微中深得诗趣皇太子作新月诗云昨夜严陵失钓钩何人移上碧云头虽然未得团圎相也有清光徧九州真储君之诗也元朝初朱张二万户以通海运功上宠之诏赐钞印令自造行用自是富倍王室及事败死于京有赠以诗弔之曰祸有胎兮福有基谁人识破这危机酒酣吴地花方笑梦断燕山草正肥敌国富来犹未足全家破后始知非春风只有门前栁依旧双双燕子飞李公纪字仲脩号素行斋曰栖白晚年得荐于朝选授应天府治中阶奉议大夫曾作诗云五品京官亦美哉腰间银带象牙牌有时街上骑驴过人道逰春去不回予谓不回不若未回字不回字诚恐诗䜟后果然近时有以张巡传煳忩者有一士人见之而题四句于其右云坐守睢阳当豹闗江淮赖此得全安至今青史虽零落犹障忩风一面寒宋末宫中好养鸽太学诸生题之曰万鸽盘旋遶帝都暮收朝放费工夫何如养取南鴈沙漠能传二圣书昔宋丞相史弥逺薨已久一夕忽有人扣其家门曰丞相归家人莫不怪之及入门升堂纱灯轿从皆具子妇罗拜毕语话一如平生歴歴分付家事及去索笔书遗嘱皆其手迹既而竟去人皆怪之久思不得其理忽一日悟曰乃宋室将亡隂盛阳微之兆也未几宋果亡元乱之初处州薛氏子年甫弱冠早死一日其家仆上冯公岭暑甚浴于溪次忽见所亡薛氏子戎衣跃马𢃄徒而来遥唿其名仆甚讶之语卒嘱曰汝归告老官人我今上帝差我为西帝筑建德城遂引徒从而去时国家初得严州又杭州士人久已卒忘其名其友于市遇之语戒以勿泄且言当今皆是我辈人汝不信请试㸔即以袖掩其面潜见满市皆无头带刀伤血淋漉之徒遂赠以钱而别又淮东一人其嫂氏久已死忽一日以事经泰安州见嫂氏配一屠者坐肆上遥相认聚话且留宿食临别赠以行资一二物皆世所用者虽失记其名字殆与史相之事相类其亦阳微隂盛之兆所以鬼盛与人同也后元亦亡杂俎篇古之圣贤立心至公无我其官人之道必曰禄罔及私官惟其能爵罔及恶德惟其贤此其所以能为天地立心为生民立命也元朝天下长官皆其国人是用至于风纪之司又杜絶不用汉人南人宥密之机又絶不预闻矣其海宇虽在混一之天而肝胆实有胡越之间不过视官爵为已私物其视古圣立贤无方之道果如何哉不知天位天禄天以命有德宁能屯膏吝赏久蔽于汉人南人哉是以不及百年大乱继踵而爵禄皆归中原之人盖祸福乘除其数然也由是观之人谋岂能夺天造哉孰若均平天施无有南北之分惟才是任惟贤是使譬之水泽使百川分流则大有所潴小有所洩滔滔汩汩庶为悠久若使壅併防遏蓄而不洩及其溃决小则为灾大则致败必然之理也治天下者不使利遗一孔亦必致败岂惟名爵独然末流之竭当穷其源枝叶之枯必在根本元朝末年官贪吏汚始因蒙古色目人罔然不知廉耻之为何物其问人讨钱各有名目所属始叅曰拜见钱无事白要曰撒花钱逢节曰追节钱生辰曰生日钱管事而索曰常例钱送迎曰人情钱勾追曰赍发钱论诉曰公事钱覔得钱多曰得手除得州美曰好地分补得职近曰好窠窟漫不知忠君爱民之为何事也元初法度犹明尚有所惮未至于汎滥自秦王伯颜专政台宪官皆谐价而得徃徃至数千缗及其分巡竞以事势相渔猎而偿其直如唐债帅之比于是有司承风上下贿赂公行如市荡然无复纪纲矣肃政廉访司官所至州县各带库子检钞秤银殆同市道矣春秋传曰国家之败由官邪也官之失徳宠赂章也岂不信夫仕途自木华黎王等四怯薛大根脚出身分任省台外其余多是吏员至于科目取士止是万分之一耳殆不过粉藻太平之具世犹曰无益直可废也岂时运使然耶何唐宋不侔之甚也元末有危素大朴江西人游京师专以倡鸣科举无人才为説以耸动观听人多信之彼固以文章德行自居也及夷攷之至正辛卯天下之乱能死节者惟彭城张桓安庆余阙江州李黻燕京陈子山皆举人也危是时已累位至㕘政独首鼠皈降上以其失节屡辱之决以夏楚安置滁州而死呜唿科目虽非古果不足以得人耶岂尽如或人之言也时人监此则可以省已元朝甲寅年开科取士九成殿芝生北人不识字使之为长官或缺正官要题判署事及写日子七字钩不从右七转而从左十转见者为笑立怯里马赤盖译史也以通华夷言语文字昔世祖尝问孔子何如人或应之曰是天的怯里马赤世祖深善之盖由其所晓以通之深得纳约自牖之义俳优戯文始于王魁永嘉人作之识者曰若见永嘉人作相宋当亡及宋将亡迺永嘉陈宜中作相其后元朝南戱尚盛行及当乱北院本特盛南戱遂絶北方自朱邪赤心起于唐季至李克用遂有太原之地至阿保机起于木叶山其势遂盛其子耶律德光受晋石敬塘闗南燕门幽燕十六州之献遂据之而建国曰大辽其势与大宋并矣其后金兴遂亡辽而逐宋据有天下大半而都汴矣及元朝又亡金而平南宋始混一六合百有余年而后江南得国盖自朱邪赤心始盛至于元亡首尾将五百余年此北朝兴衰之一终孟子云五百年必有王者兴其间必有名世者此之谓也岂徒然哉达达即鞑靼耶律即契丹大金即完颜氏生达达自虎林田地来其性至实无一毫之伪而上天以宇宙畀之而不畀之他部族其故何哉岂不以其极诚而无妄也极诚而无妄圣贤传心之学也初大元世祖命刘太保筑元京城及开基得一巨穴有红头䖝不知其几万世祖以问刘曰此何祥也刘曰异日亡天下者乃此物也世祖既定天下从容问刘太保曰天下无不败之家无不亡之国朕之天下后当谁得之刘曰西方之人得之世祖以八思麻帝师有功佐平天下意其类当代有天下思为子孙长久计欲隂损其福而泄其气于是尊其爵至于一人之下万民之上丰其养至于东南数十郡之财不足以资之隆其礼至于王公妃主皆拜伏如奴𨽻甚而为授记籍地以髪摩顶以足代马凳子以嵴极其卑贱及其既死复于西方再请一人以袭其位事之一遵其制其所以待之如此者盖所以虚隆其至贵之礼冀隂消其天下之福以延其国家之命岂知歴数不可以虚邀福禄为彼之妄得改歆为秀徒祸其身岂其然哉世祖生子口哑即裕宗及壮当有室使其游都市使择其意之所可者为妻独指一屠人妇世祖即为娶之迺妲吉妃子也腹生二帝都下受戒自妃子以下至大臣妻室时时延帝师堂下戒师于帐中受戒诵呪作法凡受戒时其夫自外归闻娘子受戒则至房不入妃主之寡者间数日则亲自赴堂受戒恣其淫泆名曰大布施又曰以身布施其流风之行中原河北僧皆有妻公然居佛殿两庑赴斋称师娘病则于佛前首谢许披袈裟三日殆与常人无异特无髪耳僧之有舍利由其心源澄寂澹然无欲秘耀含灵真积力久气血精华结而成之也故及其火化炳然独存圣灯名山之大者徃徃皆有之世人多归之佛氏之神如眉县峨眉山成都圣灯山简州天光观衡山圣灯岩匡庐之神灯岩明州天童山高丽之太白山数处圣灯时现盖山之精英之气发为光怪尔山发白银亦有光人迹其光而求多见鑛脉一珠之大者光犹照乗况名山为寳藏兴焉之所宁独无光怪焉石韫玉则气如白虹石生丹砂则光如红霞皆其光晶之着也前后黄金如王莽末年省中尚有六十余万斤后世黄金絶少由其所耗之途广也金一为箔无复再还元矣玊为寳中至贵且以一身求之天地之理玉则髓也金筋也石骨也水血脉也草木毛髪也土肉也山头也泽腹也盖髓为一身元气所以为至贵也故君子比德于玊行则必珮抑有旨哉人之食性亦有不同者如文王嗜昌歜曾晳嗜羊枣屈倒嗜芰是也其同则脍炙也北人杀小牛自嵴上开一孔逐旋取去内头骨肉外皮皆完揉软用以盛乳酪酒湩谓之潬脱打捕鹰坊万戸府嵗用喂养肉三千余万斤海东青鹘之至俊者也出于女真在辽国已极重之因是起变而契丹以亡其物善擒天鹅飞放时旋风羊角而上直入云际能得头鵞者元朝官里赏钞五十锭蒲萄汉张骞使西域中国始有种西瓜元世祖征西域中国始有种刚叔王先生出葡萄二颗各食一颗先生曰千颗如一颗予曰万年如今年王则因此而识彼予则因徃而知来或问日生月落古今异乎曰同也云白山青古今异乎曰同也夏葛冬裘古今异乎曰同也曰天同也地同也人同也人寓形于天壤之间特须臾耳宜流浪大化之中以顺其同焉可也饮酒者肝气微则面青心气微则面赤脉勇怒则面青骨勇怒则面白血勇怒则面赤山气多男泽气多女水气多喑风气多聋木气多伛石气多力险阻气多瘿暑气多残云气多夀谷气多脾丘气多尫衍气多仁陵气多贪匏瓠牛践苖则子苦虵怒时毒在头尾凡冡井间气秋夏中之杀人先以鸡毛投之毛直下无毒逥舞而下不可犯当以酒数斗浇之方可入矣蠼短狐踏影蛊皆中人古人避影为此画彩佛像铄目放光或言曾青和壁鱼设色则近日有光画神鬼目随人转㸃眸极正则尔北魏崔劭曰鹊巢避风雉去恶政乃是鸟之一长狐性多疑犹性多预可谓兽之一短甲䖝影伏羽䖝体伏食草者多力而愚食肉者勇敢而悍龁吞者八窍而卵生咀嚼者九窍而胎生无角者膏而先前有角者脂而先后食叶者有丝食土者不息食而不饮者蚕饮而不食者蝉不饮不食者蜉蝣蛚属却行蜻属纡行蜻虭属注鸣蜩属旁鸣发皇翼鸣蚣蝑股鸣荣原胃鸣蜩三十日而死鳣鱼三月上官于孟津鹧鸪向日飞凤骨黑雌雄夕旦鸣各异其雄声其雌音雄鸣节节雌鸣足足行鸣曰归嬉止鸣曰提柣麒麟牡鸣曰逝圣牝鸣曰归和春鸣曰扶助夏鸣曰养绥鼈无耳为守神虎五指为貙鱼二千斤为蛟武阳小鱼一斤千头蛇有水草木土四种孔雀尾端一寸名珠毛鹤左右脚里第一指名兵爪蜀郡无兎鸽江南无狼马朱提以南无鸠鹊鸮楚鸠所生螺不滋乳瓜瓠子曰犀胡桃仁曰虾蟇虾蟆无肠龟肠属于头科斗尾脱则足生鸟兽未孕者为禽鸟养子曰乳蛇蟠向王鹊巢背太嵗燕伏戊巳虎奋衡破干鹊知来猩猩知徃鹳影抱虾蟇声抱蝉化齐后鸟生杜宇唐郑复礼言波斯舶土多养鸽鸽能飞行数千里輙放一只至家以为平安信鹦鹉能言衆鸟趾前三后一惟其四指齐分凡鸟下脸上独此鸟两脸俱动如人目舌亦如人夜行游女恶鸟也夜飞昼隠如鬼神凡人饴小儿不可露处小儿衣亦不可露晒毛落衣中当落衣中为或以血㸃其衣为志或言产死所化鬼车鸟相传昔有十头能收人魂一首为犬所噬秦中天隂时有声如力车鸣训狐恶鸟也鸣则后窍应之狮子尾拂夏月蝇蚋不敢集其上旧説苏合香狮子粪也象性久识见其子皮必泣牙生埋必因雷声象胆随四时在四腿春在前左夏在前右如龟无定体也鼻端有爪可拾针肉有二十般惟鼻是其本肉恶闻大声耳后有穴薄如鼔皮一刺而毙胸前小横骨灰之酒服令人能浮水出没食其肉令人体重象孕五嵗始生虎须治齿齿痛拔挿齿间即愈虎杀人能令尸起自解衣方食之虎威如乙字长一寸在脇两傍皮内尾端亦有之佩之临官佳能役伥鬼解衣马四嵗两齿至二十岁齿尽平戎马八尺田马七尺驽马六尺猪槽饲马石灰泥汗而系门三事落驹牛有独肝者食之杀人相牛法岐胡有夀膺匡欲广毫筋欲横常有声有黄也角冷有病旋毛在珠泉无夀睫乱触人衔乌角偏妨主毛少骨多有力溺射前良牛也疎肋难养三嵗二齿四岁四齿五歳六齿六嵗以后每一年接嵴骨一节隂虹属颈隂虹双筋自尾属颈也犀之通天者必恶影常饮浊水角之理物似百物犀角通者是其病角有鸩处必有犀也犀三毛一孔狼作声诸窍皆沸䏶中筋大如鸭卵如织络小囊䖝所作也狼粪烟直上烽火用之狒狒饮其血可以见鬼力负千斤笑则上吻掩额状如猕猴作人言如鸟声能知生死血可染绯髪可为发鲤嵴中鳞一道每鳞有小黑㸃大小皆三十六鳞唐制取得鲤鱼即宜放卖者杖六十石班鱼好与蛇交鲎雌常负雄而行渔者必得其双雄者少肉鲎十二足殻可为冠尾可为小如意也瑇瑁䖝不再交者虎鸳与瑇瑁也鲵鱼如鲇四足长尾能上树天旱輙含水上山如草叶覆身张口鸟来饮水因吸食之声如小儿崃中人食之先縳于树鞭之身上白汗出如构汁去此方可食不尔有毒蚌当雷声则㾭蠏腹中有稻芒长寸许八月向东输与海神未输不可食菀国出百足蠏长九尺四螯煎为胶谓之螯胶胜风喙胶也蛑大者长尺余两螯至强八月能与虎鬭虎不胜随大潮退殻一退一长奔䱐一名瀱非鱼非鲛色如鲇有两乳在腹下雌雄隂阳类人顶上有孔通头气出吓吓作声必大风相传懒妇所化杀一头得膏三四斛取之烧灯照读书纺绩輙暗照欢乐之处则明即江豚也蛤蜊候风雨能以殻为趐飞拥剑一螯极小以大者鬭小者食寄居殻似蜗一头小蠏一头螺蛤也寄在殻间常候蜗开出食螺欲合遽入殻中牡蛎言牡非谓雄也介䖝中惟牡蛎是咸水结成也数丸形似彭蜞竞取土各作丸丸数三百而潮至颠当巢深如蚓穴网丝其中土盖与地平大如榆筴常仰扞其盖伺蝇蠖过輙翻盖捕之才入复闭与地一色并无丝隟可寻也其形似蜘蛛冷蛇申王有肉疾腹垂至骭𤣥宗诏南方取冷蛇数条赐之蛇长数尺色白不螫人执之冷如握氷申王腹有数约夏月置于约中不复觉烦暑度古似书带色类蚓长二尺余首如铲背上有黑黄栏稍触则断常趂蚓蚓不复动乃上蚓掩之良久蚓化惟腹泥如綖有毒鸡喫輙死俗唿土蛊蚺蛇其胆上旬近头中旬在心下旬近尾蝗或言鱼子变近之矣食谷为灾由部吏侵渔百姓所致䖝身黑头赤武吏也头黑身赤儒吏也松今言两粒五粒粒当言鬛五鬛松皮不鳞松命根遇石则偃盖不必千年也竹花曰蕧死曰䈙六十年一易根则结实枯死桃枝竹以四尺为一节木瓜一尺一百二十一节木兰去皮不死荆木心方豆以二七为枎粟累十二为寸柿俗谓柿树有七絶一夀二多隂三无鸟巢四无䖝五霜叶可翫六嘉实七落叶肥大赤白柽大者为炭复入灰汁可以煑铜为银构谷曰久废必生构叶有瓣曰楮无曰构黄杨木性难长世重黄杨以无火或曰以水试之沈则无火取此木必以隂晦夜无一星则伐之为枕不裂陵霄花中露水损人目胡椒出南海其苖蔓生极柔弱叶长半寸有细条与叶齐条上结子两两相向其叶晨开暮合合则褁其子于叶中荜拨出海南苖长四五尺茎细如筋叶似蕺叶子似桑椹瓦松土木气泄则生博邪在屋曰昔邪在墙曰垣衣生于久屋之瓦又本草瓦衣谓之屋游瓜恶香香中尤恶麝一或该之一蔕不实菱四角三角曰芰四角曰菱金灯一名无义草花叶不相见合离根如芋魁有游子十二环之相须而生而实不连以气相属一名独揺一名离母茄欲其子繁待其花时取叶布于过路以灰规之人践之子必繁也俗谓之嫁茄木中根固柿为最俗谓之柿盘虾姑状若蜈蚣管虾鵞警䴔䴖压灾孔雀辟恶乌贼鱼墨汁为书如淡墨有为伪劵以脱人者当知之经年墨消二至前后垂土炭于衡两端轻重均隂气至则土重阳气至则炭重又云政治感低昂犹铁炭低昂可信也盖以铁易土尔古人之节抑有义焉如元旦上已重午七夕重阳皆以竒阳立节偶月则否此亦扶阳抑隂之义也至于元夕以灯花朝以花中秋以月皆以望日此特因其时物之盛者尔蠓飞硙则天风舂则天雨竿影上元竖一丈竿候月午影至七尺大稔九尺一丈有水五尺嵗旱三尺大旱祖宗富贵自诗书中来子孙享富贵则贱诗书矣家业自勤俭中来子孙得家业则忘勤俭矣此所以多衰门也戒之哉贵而忘贱灾自骄生迷而不返祸因感起贵骄败之端也富奢衰之始也甚靳必大费过恡必多亡失乎中道也人生平能惩忿窒慾心气沖和荤酒不昏情气不乱故久而血白也谚云宁人负我推而大之忠恕之事也毋我负人守而固之知命之事也忠厚之道也宁我负人毋人负我者反是大抵知是非少计利害者儒人也知利害不计是非者吏人也是非理也利害事也汉末三互法拘忌至姻聮所谓国将亡必多制眚灾肆赦怙终贼刑千古赦刑之折衷也杀人者死伤人及盗抵罪千古明刑之折衷也草木子卷四