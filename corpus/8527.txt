玄沙师备禅师语录X卍XXX玄沙大师语录序闻夫不落阶级嘱云好去寻思洞贯金针不意中途折担布单才展乃云不敢自欺凡圣削除方向胸中流出磕着足指处顿悟苦乐无生当场盘诘时报道非干西土故知宗乘有据血脉相传近来诸方唱导者师法无凭谈禅者出世未准自称悟道妄意为人诘其来繇无可指的追惟往昔玄沙大师远传鹫岭近接曹溪为石头之亲孙作雪峰之真子心印列祖教贯楞严勐虎当前直云是汝死蛇活弄不让于师故诸方硕德多就决疑日本高丽不远万里予生末世去古时遥昔入闽中曾询古剎窣坡如昨石柱尚存抚心无地欲住焉能兹喜林得山居士重修遗址蒐辑法言专人走越欲予题词顾予博地庸愚机思迟钝少伸大概用播将来若大玄风妙旨备在书中即他颂古拈提旁及录外随中边而食蜜罗宝网以交光倘其扬鞭不瞬觌面犹迷若乃入手便知昔人如在悟必繇缘录亦非字天启丙寅暮春传曹洞正宗东越云门寺住持散木湛然圆澄撰X刻玄沙语录缘起余初知学佛时便喜宗门下语而喜玄沙尤甚曲彔牀上如缾建屋如鸟飞空绝无停迹令读者一过如应声虫唿其所忘輙复禁声当时与七百众激扬箇事中兴石头之宗下卑法眼之传是以雪峯之门得玄沙而道益尊凡诸方衲子与日本高丽咸奔辏以决心疑门风机括极一时之盛矣旧有大小录行世今无有存者余山居之暇蒐覧诸集彚为三卷以问云门和尚和尚序而行之夫涂毒鼓一挝闻者皆丧无问远近也师去七百除年矣只今莫有闻而丧者乎一字一句涂毒鼓声也李忠定公有言曰莫道钓鱼人巳寂只今说法语如雷把臂古人扶竖今时则是录之刻真不可少也闽中得山居士林弘衍焚香敬书于钟山僧舍X福州玄沙宗一禅师语录卷之上闽中得山居士林弘衍编次师名师备福州闽县人也姓谢氏幼好垂钓泛小艇于南台江狎诸渔者唐咸通初年甫三十忽慕出尘乃弃钓舟投芙蓉灵训禅师落发往豫章开元寺道玄律师受具布衲芒屦食才接气常终日宴坐众皆异之与雪峰义存本法门昆季而亲近若师资雪峰以其苦行唿为头陀一日欲遍历诸方参寻知识携囊出岭筑着脚指流血痛楚叹曰是身非有痛从何来便回雪峯峰一日问那箇是备头陀对曰终不敢诳于人异日雪峯召曰备头陀何不遍参去师曰达摩不来东土二祖不往西天峯然之暨登象骨山廼与师同力缔构玄徒臻萃师入室咨决罔替晨昏又阅楞严经发明心地由是X应机敏捷与修多罗冥契诸方玄学有所未决必从之请益至若与雪峯和尚征诘亦当仁不让雪峯曰备头陀再来人也上堂诸禅德汝诸人尽巡方行脚来称我参禅学道为有奇特去处为当只恁么东问西问若有试通来我为汝证明是非我尽识得还有么若无当知只是趂謴是汝既到这里来我今问汝汝诸人还有眼么若有即今便合识得还识得么若不识便被我唤作生盲生聋底人还是么肯恁么道么禅德亦莫自屈是汝真实何曾是恁么人十方诸佛把汝向顶上着不敢错误着一分子只道此事惟我能知会么如今相继绍尽道承他释迦我道释迦与我同参汝道参阿谁会么大不容易知莫非大悟始解得知若是限剂所悟亦莫能觏汝还识大悟么不可是汝向髑髅前认他鉴照不可是汝说空说无说这边那边有世间法有一箇不是世间法和尚子虗空犹从迷妄幻生如今若是大肯去何处有这箇称说尚无虗空消息何处有三界业次父母缘生与汝桩立前后如今道无尚是诳语岂况是有知么是汝多时行脚和尚子称道有觉悟底事我今问汝只如巅山巖崖逈绝人处还有佛法么还裁辨得么若辨不得卒未在我寻常道亡僧面前正是触目菩提万里神光顶后相若人觏得不妨出得阴界脱汝髑髅前意想都来只是汝真寔人体何处更别有一法解盖覆汝知么还X信得么解承当得么大须努力上堂佛道闲旷无有程途无门解脱之门无意道人之意不在三际故不可昇沉建立乖真非属造化动则起生死之本静则醉昏沉之乡动静双泯即落空亡动静双收瞒顸佛性必须对尘对境如枯木寒灰临时应用不失其宜镜照诸像不乱光辉鸟飞空中不杂空色所以十方无影像三界绝行踪不堕往来机不住中间意钟中无鼓响鼓中无钟声钟鼓不相交句句无前后如壮士展臂不借他力师子游行岂求伴侣九霄绝翳何在穿通一段光明未曾昏昧若到这里体寂寂常的的日赫𦦨无边表圆觉空中不动摇吞烁干坤逈然照夫佛出世者元无出入名相无体道本如如法尔天真不同修证抵要虗闲不昧作用不涉尘泥箇中纤毫道不尽即为魔王眷属句前句后是学人难处所以一句当天八万门永绝生死直饶得似秋潭月影静夜钟声随扣击以无亏触波澜而不散犹是生死岸头事道人行处如火销氷终不决成氷箭既离弦无返回势所以牢笼不肯住唿唤不回头古圣不安排至今无处所若到这里步步登玄不属邪正识不能识智不能知动便失宜觉即迷旨二乘胆颤十地魂惊语路处绝心行处灭直得释迦掩室于摩竭净名杜口于毗耶须菩提唱无说而显道释梵绝听而雨花若与么见前更疑何事没栖泊处离去来今限约不得心思路绝不因庄严X本来真净动用语笑随处明了更无欠少今时人不语箇中道理妄自涉事涉尘处处染着头头系绊纵悟则尘境纷纭名相不实便拟凝心歛念摄事归空闭目藏睛终有念起旋旋破除细想才生即便遏捺如此见解即是落空亡底外道魂不散的死人冥冥漠漠无觉无知塞耳偷铃徒自欺诳这里分别则不然也不是隈门傍户句句现前不得商量不涉文墨本绝尘境本无位次权名箇出家儿毕竟无踪迹真如凡圣地狱人天祇是疗狂子之方虗空尚无改变大道岂有昇沉悟则纵横不离本际若到这里凡圣也无立处若向句中作意则没溺杀人若向外驰求又落魔界如如向上没可安排恰似焰炉不藏蚊蚋此理本来平坦何用刬除动静扬眉是真解脱道不强为意度建立乖真若到这里纤毫不受指意则差便是千圣出头来也安一字不得久立珍重上堂我今问汝诸人且承当得个甚么事在何世界安身立命还辨得么若辨不得恰似揑目生花见事便差知么如今见有山河大地色空明暗种种诸物皆是狂劳花相唤作㒹倒知见夫出家人识心达本源故号为沙门汝今既巳剃发披衣为沙门相即便有自利利他分如今看着尽黑漫漫地墨汁相似自救尚不得争解为得人仁者佛法因缘事大莫作等闲相似聚头乱说杂话趂謴过时光阴难得可惜许大丈夫儿何不自省察看是甚么事祇如从上宗乘X是诸佛顶族汝既承当不得所以我方便劝汝但从迦叶门接续顿超去此一门超凡圣因果超毗卢妙庄严世界海超他释迦方便门直下永劫不教有一物与汝作眼见何不自急急究取未必道我且待三生两生久积净业仁者宗乘是甚么事不可由汝用工庄严便得去不可他心宿命便得去会么祇如释迦出头来作许多变弄说十二分教如瓶灌水大作一场佛事向此门中用一点不得用一毛头伎俩不得知么如同梦事亦同寐语沙门不应出头来不同梦事盖为识得知么识得即是大出脱大彻头人所以超凡越圣出生离死离因离果超毗卢越释迦不被凡圣因果所谩一切处无人识得汝知么莫祇长恋生死爱网被善恶业拘将去无自由分饶汝鍊得身心同虗空去饶汝到精明湛不摇处不出识阴古人唤作急流水流急不觉妄为恬静恁么修行尽出他轮𢌞际不得依前被轮𢌞去所以道诸行无常直是三乘功果如是可畏若无道眼亦不究竟何似如今愽地凡夫不用一毫功夫便顿超去解省心力么还愿乐么劝汝我如今立地待汝搆去更不教汝加功炼行如今不恁么更待何时还肯么便下座上堂汝诸人如在大海底坐没头浸却了更展手问人乞水喫夫学般若菩萨须具大根器有大智慧始得若有智慧即今便出脱得去若是根机迟钝直须勤苦耐志日夜忘疲无眠失食如丧考妣相似恁么X急切尽一生去更得人荷挟尅骨究实不妨易得搆去且况如今谁是堪任受学底人仁者莫祇是记言记语恰似念陀罗尼相似蹋步向前来口里哆哆和和地被人把住诘问着没去处便嗔道和尚不为答话恁么学事大苦知么有一般坐绳床和尚称善知识问着便摇身动手点眼吐舌瞪视更有一般说昭昭灵灵灵台智性能见能闻向五蕴身田里作主宰恁么为善知识大赚人知么我今问汝汝若认昭昭灵灵是汝真寔为甚瞌睡时又不成昭昭灵灵若瞌睡时不是为甚么有昭昭灵灵时汝还会么这个唤作认贼为子是生死根本妄想缘气汝欲识根由么我向道昭昭灵灵祇因前尘色声香等法而有分别便道此是昭昭灵灵若无前尘汝此昭昭灵灵同于龟毛兔角仁者真寔在甚么处汝今欲得出他五蕴身田主宰但识取汝秘密金刚体古人向汝道圆成正遍遍周沙界我今少分为汝智者可以譬喻得解汝还见南阎浮提日么世间人所作兴营养身活命种种心行作业莫非皆承日光成立祇如日体还有许多般心行么还有不周遍处么欲识金刚体亦须如是看祇如今山河大地十方国土色空明暗及汝身心莫非尽承汝圆成威光所现直是天人群生类所作业次受生果报有情无情莫非承汝威光乃至诸佛成道接物利生莫非尽承汝威光祇如金刚体还有凡夫诸佛么汝既有如是奇特当阳出身处何X不发明取因何却随他向五蕴身田中鬼趣里作活计直下自谩去忽然无常杀鬼到来眼目诪张身见命见恁么时大难支荷如生脱龟殻相似大苦仁者莫把瞌睡见解便当却去未解盖覆得毛头许汝还知么三界无安犹如火宅且汝未是得安乐底人祇大作群队干他人世这边那边飞走野鹿相似伹求衣食若恁么争行他王道知么国王大臣不拘执汝父母放汝出家十方施主供汝衣食土地龙神荷护汝也须具惭愧知恩始得莫孤负人好长连床上排行着地销将去道是安乐未在皆是粥饭将养得汝烂冬瓜相似变将去土里埋将去业识茫茫无本可据沙门因甚么到恁么地祇如大地上蠢蠢者我唤作地狱劫住如今若不了明朝后日入驴胎马腹里牵犁拽杷衔铁负鞍碓擣磨磨水火里烧煑去大不容易受大须恐惧好是汝自累知么若是了去直下永劫不曾教汝有这个消息若不了此烦恼恶业因缘不是一劫两劫得休直与汝金刚体齐寿知么上堂夫古佛真宗常随物现堂堂应用处处流辉隐显坦然高低尽照是以沙门上士道眼惟先契本明心方为究竟森罗万像一体同源廓尔无边谁论有滞尘劫中事都在目前时人旷隔年深致乖常体迷心认物以背真宗执有滞空不遇良朋道友只自私心作解纵有商量浑成意度及至寻穷理地不辨邪正况平生自已未曾捞摝若乃先贤古德便自知时X克已惟功菴巖石室古德云情存圣量犹落法尘已见未忘还成渗漏不可持斋持戒长坐不卧任意观空凝神入定便当去也有甚么交涉西天外道入得八万劫定凝神寂静闭目藏睛灰身灭智劫数满后不免轮𢌞盖为道眼不明生死源根不破夫出家儿即不然不可同他外道也莫非真实明达具大知见能与诸佛同彻寂照忘知虗含万像如今甚么处不是汝甚么处不分明甚么处不露现何不与么会去若无遮个田地时中争柰诸般渗漏何总成虗妄阿那个便是平生得力处如实未有发明切须在急时中忘餐失𥨊似救头然如丧身命冥心自救放舍闲缘歇却心识方有少许相亲若不如是明朝后日尽被识情带将去有甚么自由分如今却不如他无情之物敷唱分明土木石头说法非常真实只是少人能听若闻此说始可商量且道无情说底法作么生商量试道看不可道无言无说也无视无听也不可道无问而自说称叹所行道不见善财童子参五十三人善知识末后见弥勒弹指之顷得入门才入门后其门自闭于楼阁中观百千诸佛过去舍身受身所参一百二十人知识化境于楼阁中一时俱现为其证明善财疑心顿息大凡三条椽下具遮个真实发明即可商量便向四生六道中同于诸佛净土更惧何生死且阿谁知他一切诸法都无实体至于灵山会上迦叶亲闻犹如话月古德云善恶都莫思量X还同指月乃至三乘行位解脱菩萨涅槃圣德圣果并如空花兔角不见道却来观世间犹如梦中事有为心法不可相依日久年深全无利益只为违真弃本厌离凡情折心圣道作此见知不出他限量抛他五阴不去不见道诸行无常是生灭法汝只拟向前争能明得可中彻去方得知之若未究得当知尽是虗头世间难信之法具大根器方能明达今生若彻去万劫亦然古德云直向今生须了却谁能累劫受余殃珍重上堂太虗日轮是一切人成立太虗见在诸人作么满目觑不见满耳听不闻此两处不省得便是瞨睡若明彻得坐却凡圣坐却三界梦幻身心无一物如鍼缝许为缘为对直饶诸佛出来作无限神通变现设如许多教网未曾措着一分毫惟助初学成信之门还会么水鸟树林却解提纲他甚端的自是少人听非是小事天魔外道是辜恩负义天人六趣是自欺自诳如今沙门不荐此事翻成弄影汉生死海里浮沉几时休息去自家幸有此广大门风不能绍继得更向五蕴身田里作主宰大地载不起虗空包不尽岂是小事若要彻即今这里便明彻去不教仁者取一法如微尘大不教仁者舍一法如毫发许还会么时有僧问从上宗旨如何师默然僧再问师乃叱之僧问从何方便门令学人得入师曰入是方便僧问初心人来师如何指示师曰甚么处得初心来僧X问学人创入丛林乞师提接师以杖指之僧曰学人不会师曰我恁么为汝却成抑屈于人如今若的自肯当人分上不论初学入丛林可谓共诸人久践与过去诸佛无所乏少如大海水一切鱼龙初生至老吞吐受用悉皆平等所以道初发心者与古佛齐肩奈何汝无始积劫动诸妄情结成烦恼如重病人心狂热闷颠倒乱见都无实事如今所覩一切境界皆亦如是对汝诸根尽成颠倒古人以无穷妙药医疗对治直至十地未得惺惺将知大不容易古人思惟如丧考妣如今兄弟见似等闲何处别有人为汝了得可惜时光虗度何妨密密地自究子细观寻至无着力处自息诸缘去纵未发萌种子犹在若总取我傍家打皷弄粥饭气力将此造次排遣生死赚汝一生有何所益应须如实知取好无事珍重上堂仁者如今事不获巳教我抑下如是威光苦口相劝百千方便如此如彼共汝相知闻尽成㒹倒知见将此咽喉唇吻祇成得个野狐精业谩汝我还肯么祇如有过无过惟我自知汝争得会若是恁么人出头来甘伏呵责夫为人师匠大不容易须是善知识始得知我如今恁么方便助汝犹尚不能搆得可中纯举宗乘是汝向甚么处安措还会么四十九年是方便祇如灵山会上有百万众惟有迦叶一人亲闻余尽不闻汝道迦叶亲闻底事作么生不可道如来无说说迦叶不闻闻便当得去不可是汝修因成X果福智庄严底事知么且如道吾有正法眼藏付嘱大迦叶我道犹如话月曹谿竖拂子还如指月所以道大唐国内宗乘中事未曾见有一人举唱设有人举唱尽大地人失却性命如无孔铁鎚相似一时亡锋结舌去汝诸人赖遇我不惜身命共汝㒹倒知见随汝狂意方有伸问处我若不共汝恁么知闻去汝向甚么处得见我会么大难努力珍重上堂是汝诸人见有险恶见有大虫刀剑诸事逼汝身命便生无限怕怖如似什么恰似世间画师一般自画作地狱变相作大虫刀剑了好好地看了却自生怕怖汝今诸人亦复如是百般见有是汝自幻出自生怕怖亦不是别人与汝为过汝今欲觉此幻惑么但识取汝金刚眼睛若识得不曾教汝有纤尘可得露现何处更有虎狼刀剑解胁吓得汝直至释迦如是伎俩亦覔出头处不得所以我向汝道沙门眼把定世界函盖干坤不漏丝发何处更有一物为汝知见知么如是出脱如是奇特何不究取师上堂时久大众尽谓不说法一时各归师乃呵云看总是一样底无一个有智慧但见我开这两边皮尽来簇着覔言语意度是我真实为他却总不知看恁么大难大难师疾大法难举罕遇上根学者依语生解随照失宗廼示纲宗三句曰第一句且自承当现成具足尽十方世界更无他故祇是仁者更教谁见谁闻都来是X汝心王所为全成不动智只欠自承当唤作开方便门使汝信有一分真常流注亘古亘今未有不是未有不非者然此句只成平等法何以故伹是以言遣言以理逐理平常性相接物利生耳且于宗旨犹是明前不明后号为一味平实分证法身之量未有出格之句死在句下未有自由分若知出挌量不被心魔所使入到手中便转换落落地言通大道不堕平怀之见是谓第一句纲宗也第二句回因就果不着平常一如之理方便唤作转位投机生杀自在纵夺随宜出生入死广利一切逈脱色欲爱见之境方便唤作顿超三界之佛性此名二理双明二义齐照不被二边之所动妙用现前是谓第二句纲宗也第三句知有大智性相之本通其过量之见明阴洞阳廓周法界一真体性大用现前应化无方全用全不用全生全不生方便唤作慈定之门是谓第三句纲宗也玄沙师备禅师语录X卍XXX玄沙语录卷之中师垂语云诸方老宿尽道接物利生祇如三种病人汝作么生接患盲者拈槌竖拂他又不见患聋者语言三昧他又不闻患痖者教伊说又说不得若接不X得佛法无灵验时有僧出曰三种病人还许学人商量否师曰许汝作么生商量其僧珍重出师曰不是不是罗汉曰桂深现有眼耳口和尚作么生接师曰惭愧便归方丈中塔曰三种病人即今在什么处又一僧曰非惟谩他兼亦自谩法眼曰我语当时见罗汉举此僧我便会三种病人云居钖曰祇如此僧会不会若道会玄沙又道不是若道不会法眼为什么道我因此僧语便会三种病人上座无事上来商量人家要知云居元曰地藏如龙无角玄沙似蛇有足玄沙只有先锋且无殿后两人病在膏肓鍼药之所不到山僧为汝诸人点破拈拄杖云棒头有眼明如日要识真金火里看有僧请益云门门曰汝礼拜着僧礼拜起门以拄杖挃之僧退后门曰汝不是患盲么复唤近前来僧近前门曰汝不是患聋么门曰会么僧曰不会门曰汝不是患痖么僧于是有省雪窦显举了便喝云这盲聋瘖痖汉若不是云门驴年去如今有底或拈槌竖拂他又不管教伊近来他又不来还会么又不应诸方还柰何得么雪窦若不柰何汝这一队驴汉又堪作什么以拄杖一时趂散本觉一云云门雪窦也是因风吹火见兔放鹰争如地藏逆水之波当时闻玄沙恁么道便出众曰某甲有眼有耳有口请师接玄沙云惭愧便乃呵呵大笑非但玄沙尽西天此土X诸佛诸祖被这一拶不免退身有分蓦拈拄杖云放过则不可径山杲云这僧虽然悟去只悟得云门禅若是玄沙禅更买草鞋行脚天童华云云门平展这僧实酬且道什么处是这僧悟处不救之疾难为鍼艾龙门远云好兄弟还知真实相为么今日不惜眉毛为诸人说破只如诸人有双眼又何曾见来有双耳又何曾闻来有片口又何曾说来既无说无闻无见何处有色声香味事虽然如是能有几人到这般田地颂盲聋瘖痖杳绝机宜天上天下堪笑堪悲离朱不辨正色师旷岂识玄丝争如独坐虗牕下叶落花开自有时复云还会么无孔铁槌退后近前兼对辩相逢邂逅难回面春风蓦地撼庭前还见落花千万片云门老子手亲眼亲因风吹火不费精神盲者便视聋者便闻虽然无语挂在口唇三种病人一种法门盲聋瘖痖接不得玄沙枉费闲心力扁鹊卢医拱手归三人俱是膏肓疾玄沙三种病人语透出云门六不收莫待是非来入耳从前知已反为雠权生聋瞽痖𤸷痲要显吾宗验作家金刚截铁如泥碎透金才动失玄沙X欲知三种人应用理常新未有纤毫法能为中外尘一二三见闻觉更是谁顿销铄花簇簇处鹧鸪啼草薰薰时鸳鸯飞玄沙老玄沙老赖遇当年欠一着谛当之言徒唯然中间树子半零落玄沙三种接人诸人口耳现在不要开眼尿床特地移山塞海花里幽禽语不休风光满地谁人买玄沙三种病人有理不在高声引得香严老子却来树上悬身玄沙以毒出人毒三种病人同一屋堪笑云门老古锥河里失钱河里摝盲聋瘖痖不相干莫被玄沙恣热谩一句与君重剖露老君头戴楮皮冠聋盲瘖痖捉败了也更问如何聋盲瘖痖曲设多方验作家有谁亲见老玄沙耳聋口痖眼睛瞎五浊众生数似麻雪峯上堂曰要会此事犹如古镜当台胡来胡现汉来汉现师曰忽遇明镜来时如何峯曰胡汉俱隐师曰老和尚脚跟犹未点地在师因参次闻燕子声乃曰深谈实相善说法要便下座时有僧请益曰某甲不会师曰去谁信汝颂紫燕飞来绕𦘕梁深谈实相响浪浪千言万语无X人会又逐流莺过短墻薄宦奔南北长怜客路尘蒙蒙烟雨里深忆故园春杀活交驰千里不共救得眉毛失却鼻孔闽王送茘枝与师师拈起示众云这个茘枝得恁么红这个茘枝得恁么赤诸人作么生会若道一色犹是儱侗若道是众色又落断常诸人作么生有僧出云不可不识茘枝师自代云只是茘枝智证传曰夫以言遣言以理遣理皆世谛流布非能见道楞伽经曰如楔出楔如玄沙尝曰学者当用处不换机而虽老于丛林者亦莫识此语可叹也玄沙尝食茘枝问众曰这个茘枝得与么红这个茘枝得与么赤汝诸人且作么生若道一色又是儱侗若道是众色只成个断常汝诸人且作么生彦瑫曰也只和尚自分明玄沙曰这儱侗愚痴有什么交涉冲机曰都来只是一色玄沙曰总与么儱侗有什么了时乃回顾问皎然汝作么生道皎然曰不可不识茘枝玄沙曰只是茘枝又曰汝诸人如许多时在我这里总与么说话不辨缁素不识吉㐫我比来向汝道用处不换机因什么只管对话有什么交涉道巘禅师曰先圣悯汝㒹倒驰逐将一句子解落汝知是般事掉放闲处自着些筋力却于机语上答出话头将作禅道非惟自赚亦乃赚人X师与雪峯夹篱次师问夹篱处还有佛法也无峯曰有师曰如何是夹篱佛法峯撼篱子一下师曰某甲不与么峯曰子又作么生师曰穿过篾头来师辞雪峯云启和尚人人自由自在某甲如今下山去峯曰是谁与么道师曰是和尚与么道峯曰汝作么生师曰不自由自在峯曰知长庆来师问除却药忌作么生道庆曰放憨作么师曰雪峰山橡子拾食来这里雀儿放粪师因僧礼拜师曰因我得礼汝颂拜我得礼汝自笑没道理岂独玄沙翁天下人不是因我得礼汝扶倒又扶起要行即便行要止即便止夫子不识字达磨不会禅玄沙无此语切莫妄流传利刀自断命根不要依草附木若有一法与人永入拔舌地狱因我得礼汝牵牛去饮水岸上蹄踏蹄水中嘴对嘴因我得礼汝崑崙卧潭底虽然浪拍天身上无滴水因我得礼汝分明好惭愧玄沙不是痴咄开眼休瞌睡X说汝说我转见话堕大地众生元无一个老鼠咬生銕十分滋味别猫儿左右看嚥唾也不彻因我得礼汝穷源须到底九九八十一阎罗王是鬼因我得礼汝事从叮嘱起谁知白苹风不在秋江里因我得礼汝莫放屁撒屎蔕累天下人错认自家底问如何是亲切底事师曰我是谢三郎颂本是钓鱼船上客偶除须发着袈裟祖佛位中留不住夜来依旧宿芦花亲伸端的向君言莫比流沙少室传昨夜雁回双岭后谢家人立月明前闽山沧海浪悠悠父子生涯一钓舟忽尔踏翻亲勐省大家收拾去来休杪秋时节水云乡千顷芦花未着霜江景不将零碎卖一时分付谢三郎萧萧芦苇映江流独棹孤蓬漾小舟细雨斜风浑不顾一心只在钓竿头侍雪峯次二僧从堦下过峯曰此二人堪为种草师曰某甲不与么峯曰汝作么生师曰便好与三十棒镜清问学人乍入丛林乞师指个入路师曰还闻偃X水声否曰闻师曰是汝入处颂从这里入头上脚下俱湿虽然通得咽喉未免一塲气急风浙浙浪悠悠清风何处起人在木兰舟一滴偃溪水四海少人闻直饶玄会得也是弄精魂天生碧眼崑崙儿有艺过人自不知几度黑风翻大海波心出没自闲嬉风飘碎玉千峯雪雨滴岩花万国春堪听偃溪流水意潺潺终日不闻闻投老玄沙怤镜清返闻来听偃谿声如今洗耳沧浪在谁肯临流便濯缨滔滔无问说只为太亲切有谁曾共闻山河齐漏泄玄沙指示太深深引线须凭一寸鍼闻与不闻门外语劝君休向偃溪寻干坤独立从这里入风吹不着雨打不湿一派寒泉下翠微玄沙拈出为真机镜清虽向闻中入流水何曾洗是非雪峯示众云南山有一条鼈鼻蛇汝等诸人切须好看长庆云今日堂中大有人丧身失命云门以拄杖撺向雪峯前作怕势僧举似师师云须是稜兄始得虽然如此我即不恁么僧云和尚作么生师曰用南X山作什么真净示众举雪峯云南山有条鼈鼻蛇汝等诸人切须好看雪峯无大人相然则蛇无头不行恰似新妇儿怕阿家相似便道堂中大有人丧身失命云门拽拄杖撺向雪峯面前作怕势为蛇添足玄沙云用南山作什么道我见处亲切不免只在窠窟里更无一人有些子天然气槩报宁门下则不然莫有天然气概的么不敢望汝别悬慧日独振玄风且向古人鹘臭布衫上知些子气息也难得颂象骨岩高人不到到者须是弄蛇手稜师备师不柰何丧身失命有多少韶阳知重拨草南北东西无处讨忽然突出拄杖头抛对雪峯大张口大张口兮同闪电剔起眉毛还不见如今藏在乳峯前来者一一看方便喝云看脚下雪峯一日在僧堂内烧火闭却前后门乃呌云救火救火师将一片柴从窻櫺中抛入雪峯便开门鼓山来师作一圆相示之山曰人人出这个不得师曰情知汝向驴胎马腹里作活计山曰和尚又作么生师曰人人出这个不得山曰和尚与么道却得某甲为甚么道不得师曰我得汝不得雪窦显云只解贪观白浪不知失却手桡云峯悦云道得道不得总在玄沙圈里如今作没生出得玄沙圈昭觉勤云灼然这一条路作者方知X直得穷天地亘万古而不移消劫石空芥城而无尽便是透关底也须着眼始得一等是恁么时节为甚么我得汝不得切忌向驴胎马腹里作活计净因成云丛林中往往作鼓山未到玄沙境界会诸人要识玄沙鼓山么不见道尽出这个不得南华昺云捩转鼻孔换却眼睛若无这个手段如何扶竖宗乘虽然如是直是好笑笑须三十年且道笑个什么情知汝在驴胎马腹里作活解地藏恩别云不免起动和尚东禅观云某甲当时若作鼓山待玄沙道人人出这个不得即云和尚元来别有长处不图成就前功且要与玄沙驴胎马腹里相见颂作者好来无病药马腹驴胎何处着鼓山当日可怜生鼻孔遭人白拈却一日众集师将拄杖一时趂下却回向侍者道我今日作得一解险入地狱如箭射者曰喜得和尚再复人身翠巖芝云大小玄沙前不搆村后不至店且作么生道得出身之路道吾真云大小芝老只是偏枯若是道吾即不然玄沙侍者一人具一只眼云居舜云此话众中举得烂如泥且作么生会山僧道侍者不在言也玄沙也是荆棘里求旃檀东禅观云大小玄沙性命在付者手里X僧侍立次师以杖指面前地上白点曰还见么曰见如是三问三答师曰你也见我也见为什么道不会颂你见我见十分成现打破荆棘林方知无背面一点从教彻古今黑白未分何处辨师尝访三斗菴主才相见主曰莫怪住山年深无坐具师曰人人尽有菴主为什么无主曰且坐食茶师曰庵王原来有师因雪峯指火曰三世诸佛在火𦦨里转大法轮师曰近日王令稍严峯曰作么生师曰不许搀行夺市云门偃曰火𦦨为三世诸佛说法三世诸佛立地听南际到雪峯峯令访师师问古人道此事惟我能知长老作么生际曰须知有不求知者师曰山头和尚喫许多辛苦作么雪峯普请畬田次见一蛇以杖挑起召众曰看看以刀芟为两段师以杖抛于背后更不顾视众愕然峰曰俊哉侍雪峯游山次峯指面前地曰这一片地好造个无缝塔师曰高多少峯乃顾视上下师曰人天福报即不无和尚若是灵山授记未梦见在峯曰汝又作么生师曰七尺八尺瑯邪觉云国清才子贵家富小儿娇雪峯曰世界濶一尺古镜濶一尺世界濶一丈古镜X濶一丈师指火炉曰火炉濶多少峯曰如古镜濶师曰老和尚脚跟未点地在镜清怤问僧为复古镜致火炉与么濶火炉致古镜与么濶西院明云与么问人也未可在云门偃云馊饭泥茶炉上堂良久曰我为汝彻困也还会么僧问寂寂无言时如何师曰𥧌语作么曰本分事请师道师云瞌睡作么曰学人即瞌睡和尚何如师曰争得恁么不识痛痒又曰可惜许大师僧千里万里行脚到这里不消个瞌睡𥧌语便屈去问四仪外如何奉王师曰汝是王法罪人争会问事问古人拈槌竖拂还当宗乘也无师曰不当曰古人意作么生师举拂子僧曰宗乘中事如何师曰待汝悟始得问如何是金刚力士师吹一吹普请往海坑砍柴次见一虎天龙曰和尚虎师曰是汝虎归院后天龙问适来见虎云是汝未审尊意如何师曰娑婆世界有四种极重事若人透得不妨出得阴界东禅齐曰上座古人见了道我身心如大地虗空如今人还透得么雪窦云要与人天为师前面端的是虎颂前虎后虎急须看取凛烈威风生狞爪距今古樵X人不回顾丧身失命如何数若回顾雄雄坐断出前路勐虎当途独振威爪牙真个利如锥可怜不觉亡身者碎骨收来良可悲宗师方寸大慈悲是汝之言实古锥万里神光腾顶后肯将生死吓愚痴欲识玄沙虎当面是谁覩直下透牢关全机超佛祖玄沙见虎是汝多少人明自已色声逼满太虗有底纤毫依倚老玄沙太饶舌觌面明明重漏泄衲僧于此便承当验来未免眼中屑屑屑谁甄别火发新罗烧脚热山中有虎人世上有人虎常磨笑里刀利牙爪可怖寄语花狸奴莫教渠上树前面有虎元来是汝更问如何冤苦冤苦闽王送师上船师扣船召曰大王争能出得这里去王曰在里许得多少时也归宗柔别云不因和尚不得到这里师问文桶头下山几时归曰三五日师曰归时有无底桶子将一担归文无对归宗柔代云和尚用作什么师与地藏在方丈说话夜深侍者闭却门师曰门总闭了汝作么生得出去藏曰唤甚么作门X雪窦显别云珍重便行清凉钦别云和尚莫欲歇去么师问长生维摩观佛前际不来后际不去今则无住汝作么生观生曰放皎然过有个道处师曰放汝过作么生道生良久师曰教阿谁委悉生曰徒劳侧耳师曰情知汝向鬼窟里作活计崇寿云别长生云唤甚么作如来问古人皆以瞬视接人未审和尚以何接人师曰我不以瞬视接人曰学人为甚道不得师曰畐塞汝口争解道得法眼云古人恁么道甚奇特且问上座口是甚么师问镜清教中道不见一法为大过患且道不见什么法清指露柱曰莫是不见这个法么师曰浙中清水白米从汝喫佛法未会在玄觉云且道玄沙恁么道意在什么处不见僧问洞山云不见一法为大过失此意如何洞山云不见一法好言语上座一宿觉云不见一法即如来是则名为观自在普贤又云不见一法是大过患是一个是两个试断看雪窦显云大小镜清被玄沙热谩我当时若见伹向道灵山授记也未到如此沩山喆云若不是镜清几乎忘前失后何故不逢别者终不开拳颂X雪老门高儿女盛又能情重贵天伦把家干蛊虽相似也有贪盃落草人密机深设穽利刃疾交锋汗马无人识重论盖代功师因僧问如何是清净法身师曰脓滴滴地颂滴滴通身是烂脓钓鱼船上显家风时人只看丝纶上不见芦花对岸红脓滴滴地金色光法身全体露堂堂钓螺江上曾分化一叶渔舟泛渺茫清净法身无可比病后依前滴滴脓燕鸿呌断秋光老落叶飘来一样红滴滴通身是烂脓更无一点落西东若言不是知音者未免风吹别调中师示众云若论此事喻一片田地四至界分结契卖与诸人了也只有中心树子犹属老僧在颂万事由王老师树子未属汝在广额屠儿成佛二祖大师偿债祖父田园都卖了四边界至不曾留柰何犹有中心树恼乱春风卒未休祖父田园俱属我中间树子岂由他连枝连叶和根拔要见儿孙意气豪玄沙曾指上头关四海禅流觉未闲惟有汉朝天X子贵彭城𡊨上信旌还问如何是学人自已师曰用自已作么云门曰没量大人被语脉里转却僧问如何是学人自已门曰忽然路上有人唤衲僧斋汝也随分得饭喫颂是汝自已莫相钝置衲子两两三三祇道早眠晏起玄沙驴前云门马后更问如何合取狗口问凡有言句尽落裷䙌不落裷䙌请和尚商量师曰抝折秤衡来与汝商量问承古有言举足下足无非道场师曰没却汝曰为甚么得恁么难见师曰祇为太近法眼曰也无可得近直下是上座师问明真大师善财参弥勒弥勒指归文殊文殊指归佛处汝道佛指归甚么处对曰不知师曰情知汝不知法眼别云唤什么作佛大普玄通到礼觐师谓曰汝在彼住莫诳惑人家男女对曰玄通只是开个供养门晚来朝去争敢作恁么事师曰事难曰真情是难师曰什么处是难处曰为伊不肯承当师便入方丈拄却门泉守王公请师登楼先语客司曰待我引大师至楼前便舁却梯客司禀旨公曰请大师登楼师视楼复X视其人了曰佛法不是此道理法眼云未舁梯时一日几度登楼师与泉守在室中说话有一沙弥揭帘入见却退步而出师曰那沙弥好与二十拄杖曰恁么即某甲罪过师曰佛法不恁么镜清云不为打水有僧问不为打水意作么生耶镜清云青山碾为尘敢保勿闲人东禅斋云只如玄沙意作么生或云直饶恁么去也好与拄杖或云事在当机或云拈破会处此三说还会玄沙意也无师问雪峰某甲如今大用去和尚作么生峰遂将三个木毬一时抛出师遂作斫牌势峰曰汝亲在灵山方得如此师云也祇是自家事妙喜云祇许老胡知不许老胡会灵云见桃花颂云三十年来寻剑客几回落叶又抽枝自从一见桃花后直至如今更不疑沩山云从缘入者永不退失汝善护持师云谛当甚谛当敢保老兄未彻在众疑此语师问地藏我恁么道汝作么生会地藏云不是桂琛即走杀天下人五祖演云说甚么谛当更参三十年始得妙喜云一家有事百家忙僧问石霜咫尺之间为甚不覩师颜霜曰我道徧界不曾藏僧后问雪峰徧界不曾藏意旨如何峰曰什么处不是石霜僧回举似石霜霜云遮老汉着甚么X死急师云山头老汉蹉过也师在雪峰时光侍者谓师曰师叔若学得禅某甲打铁船下海去师住后问光曰打铁船也未光无对法眼代云和尚终不恁么法灯代云请和尚下船玄觉代云贫儿思旧债汾阳昭云只见锥头利不见凿头方慧林本云昨日过新罗云居元云禅也未曾参得何用思量旧事忽然被他撑动铁船玄沙堪作什么师一日遣僧送书上雪峰峰开缄见白纸三幅问僧会么曰不会峰云不见道君子千里同风僧回举似师师曰山头老汉蹉过也不知曰和尚如何师曰孟春犹寒也不解道五祖戒云将谓胡须赤黄龙南云雪峰不道无长处既被玄沙识破直至于今雪不出明昭谦云玄沙三幅白纸曾柰文彩巳彰雪峰千里同风何故不知蹉过不见道养子莫教大大了作家贼颂故遣驰书通远信不干文字示家风回来却报玄沙语蹉过分明理更封玄沙封白纸雪老却同风蹉过人难会古曲调不同玄沙封白纸雪老把火披元来不识字白日走须弥玄沙象骨眼睛乌白纸三番便当书千里同风多X错会一条拄杖两人扶踏翻渔艇承家业笑出芦花月正圆地濶天长三幅纸同风千里为谁宣白纸三张通信去展开千里却同风阳春转入胡笳曲不是风吹别调中三番白纸问寒暄千里同风月满船夺得高标全用处盘蛇口内打秋千白纸连封寄雪峰雪峰由是喜同风中间蹉过无人识斋后江城打暮钟白纸驰来上雪峰雪峰千里却同风玄沙蹉过人难会熨斗煎茶铫不同鵽𩾗夜夜连声呌月下同人不忍闻啼到血流无用处不如缄口过残春三张白纸千里同风宗师蹉过衲子迷踪金乌飞出海门东风从虎兮云从龙千里同风见不差僧持此语报玄沙不知蹉过如何也莫是玄沙蹉过他问承和尚有言尽十方世界是一颗明珠学人如何得会师曰尽十方世界是一颗明珠用会作么僧便休师来日却问其僧尽十方世界是一颗明珠汝作么生会曰尽十方世界是一颗明珠用会作么师曰知汝向鬼窟里作活计玄觉云一般恁么道为甚么却成鬼窟去问如何是无缝塔师曰这一缝大小X韦监军来谒乃曰曹山和尚甚奇怪师曰抚州取曹山几里韦指傍僧曰上座曾到曹山不曰曾到韦曰抚州取曹山几里曰百二十里曰恁么则上座不到曹山韦却起礼拜师曰监军却须礼此僧此僧却具惭媿云居钖云什么处是此僧具惭媿若检得出许上座有行脚眼承天京云这僧可悲可痛直饶玄沙具金刚眼睛蹉过韦监军了也西天有声明三藏至闽帅请师辨验师以铁火筯敲铜鑪问是甚么声藏曰铜铁声师曰大王莫受外国人谩藏无对法眼代云大师久受大王供养法灯代云却是和尚谩大王雪窦显别云大王宜加敬信又代三藏云莫谩外国人净因成云既不是铜铁声玄沙唤作什么声然则三藏只知渡水不觉湿衣玄沙偏解诬人争柰国有宪章且道三藏谩大王何似玄沙谩大王天童觉云理契则神贫子获衣中之宝情封则物力士失额上之珠三藏只解瞻前不能顾后还知么诬人之罪以罪加之问僧干闼婆城汝作么生会曰如梦如幻法眼别敲物示之雪峰因僧问牧童能歌能舞时如何峰便下绳床作X舞师云这老汉脚跟未点地在峰云子又作么生师抚掌三下雪峰陞座众集定乃辊出木毬师遂去捉来安于旧处师以杖拄地问长生曰僧见俗见男见女见汝作么生见曰和尚还见皎然见处么师曰相识满天下问承和尚有言闻性遍周沙界雪峰打鼓这里为甚么不闻师曰谁知不闻问险恶道中以何为津梁师曰以眼为津梁曰未得者如何师曰快救取好师举志公曰每日拈香择火不知身是道场乃曰每日拈香择火不知真个道场玄觉云祇如此二尊宿语还有亲疎也无师与韦监军喫果子韦问如何是日用而不知师拈起果子曰喫韦喫果子了再问之师曰只者是日用而不知普请搬柴师曰汝诸人尽承吾力一僧曰既承师力何用普请师叱之曰不普请争得柴归师初到莆田百戱迎之次日问小塘长老昨日许多喧閙向什么处去小塘提起袈裟角师云料掉没交涉法眼益别云昨日有多少喧閙清凉钦别云今日更好笑沩山哲云大沩则不然忽有问遂鸣指一下如有个衲子出来云料掉没交涉却肯他X何故大丈夫汉捋虎须也是本分且道利害在甚处黄龙新云奇怪诸禅德扶竖宗乘须是小塘长老始得玄沙为什么道料掉没交涉我即不然昨日许多喧閙向什么处去天共白云晓水和明月流昭觉勤云或有问山僧只向道又是从头起他若道料掉没交涉噼嵴便棒何故曹溪波浪如相似无限平人被陆沉南华昺云玄沙恁么道还有得失是非也无若谓有当人未具眼在若谓无因甚么道料掉没交涉还会么是非巳去了是非里荐取颂夜壑藏舟澄源着棹鱼龙未知水为命折筯不妨聊一搅玄沙师小塘老函盖箭锋探竿影草潜缩也老龟巢莲游戏也华鳞弄藻今日静愀愀昨日閙啾啾风定花犹落鸟鸣山更幽人前根起袈裟角堪笑无端露丑恶二老风流出当家未明向上那一着罗汉同中塔侍师次师乃打中塔一棒云就名就体中塔不对乃问罗汉云作么生会罗汉云这僧着一棒不知来处师因韦监军云占波国人语稍难辨何况五天梵语还有人辨得么师提起橐子云识得这个即辨得云门偃云玄沙何用繁辞又云适来道什么X师问僧甚处来云德山来师云德山近日有何言句僧云和尚一日大众集定撺拄杖向前便归方丈掩却门师云赚举了僧却问作么生是某甲赚举师云更请上座举其僧又举师云不违种草师因雪峰至谓师云近有僧来礼拜我我打伊一棒便回头我向伊道是什么渠便有个会处师云和尚莫错保持人也须验过始得师后去山中果见其僧遂问云山中和尚见兄来打一棒云是什么是不僧云是师拂袖去雪峰见师乃问云那僧何似生师云那僧荒也峰云何处荒师云四边荒躶躶地大沩陞座有僧出云请和尚为众说法沩云我为汝得彻困也僧便作礼雪峰闻云古人得与么老婆心切师云山头和尚蹉过古人事峰问师什么处是老僧蹉过古人事处师云大小沩山被那僧一问直得百杂碎峰骇然师问僧甚处来僧云瑞巖来师云瑞巖有甚么言句云和尚寻常唤主人翁自应曰诺惺惺着佗后莫受人谩师云一等弄精魂犹较些子师有时云深山悬崖千年万年人迹不到处还有佛法也无若道有唤甚么作佛法若道无佛法却有不到处问从上宗乘如何理论师曰少人听曰请和尚直道师曰患聋作么师有时谓众曰是汝真实如是又有时云达磨如今X现在汝诸人还见么师因雪峰迁化为丧主三朝集众煎茶次师于灵前拈起一只盏问大众先师在日即且从你道如今且作么生道若道得则先师无过若道不得则过在先师还有人道得么如是三问众无对师遂扑破盏子归院后问中塔作么生会塔云先师有甚么过师便面壁塔便出去师复召塔塔回首师问汝作么生会塔便面壁师休去师一日见三人新到遂自去打普请鼓三下却归方丈新到具威仪了亦去打普请鼓三下却入僧堂久住来白师云新到轻欺和尚师云打钟集众勘过大众集新到不赴师令侍者去唤新到才至法堂却向侍者背上拍一下云和尚唤汝侍者至师处新到便归堂久住乃问和尚何不勘新到师云我与汝勘了也颂玄沙明修栈道新到暗度陈仓夜行各不相投投明共到咸阳严号令按条章明明四海清如镜更于何处覔边疆师示众曰世尊道吾有正法眼藏付嘱摩诃大迦叶犹如画月曹溪竖拂犹如指月时鼓山出众云月聻师曰这个阿师就我覔月山不肯却归众云道我就他覔月雪窦显云玄沙与鼓山如排百万大阵祇抛瓦砾X相击或有衲僧辨得当知正法眼藏付嘱有在护国元云玄沙鼓山各说道理要且未识月在诸人要识月么幸无偏照处刚有未明人师因侍雪峰游山次峰云欲将此一片地作长生地师云看此一片地好造个无缝塔峰乃作量势师云是即是某甲不与么峰云汝作么生师云造塔峰云好好偈三首万里神光顶后相没顶之时何处望事亦成意亦休此个元来触处周智者撩着便提取莫待须臾失却头颂神光顶后照无遗万里区区岂足言若问玄沙端的意霜天夜半髑髅寒玄沙游径别时人切须知三冬阳气盛六月降霜时有语非关舌无言切要词会我最后句出世少人知奇哉一灵叟那顿许吺吺风起引箜篌迷子曾头凑设使总不是虾蟆大张口开口不开口终是犯灵叟欲识个中意南星真北斗X玄沙师备禅师语录X卍XXX玄沙语录卷之下罽宾国王诣师子尊者前斩之出白乳王臂自落师云大小师子尊者不能与头作主玄觉云玄沙恁么道要人作主不要人作主若也要人作主蕴即不空若不要人作主玄沙恁么道意在什么处试断看青原令石头驰书呈南岳大慧云回日与子个鈯斧子住山去石头到后便问不慕诸圣不重已灵时如何慧云子问太高生何不向下问将来头云宁可永劫受沉沦不于诸圣求解脱便归青原问子返何速书信达不头曰信亦不通书亦不达乃举前话复云去日蒙和尚许鈯斧子而今便请师垂下一足石头便作礼师云大小石头被大慧推倒至今起不得灌溪因僧问久向灌溪到来只见沤麻池溪云汝只见沤麻池要且不见灌溪僧云如何是灌溪溪云噼箭急师云更学三十年来会禅鲁祖见僧来便面壁南泉闻乃云我寻常向僧道佛未出世时会取尚不得一个半个他恁地驴年去罗山闲云陈老师若见背上与五火抄师云我当时若见也与五火抄云居钖云罗山玄沙总与么道为复一般为复别有道理若择得出X许上座佛法有去处太原孚到投子子云久向太原孚上座莫便是么孚作掌势子云老僧招得孚便出子云且听诸方断看孚便回首子便打师云莫是投子招得么沩山问仰山甚处来仰山云田中来沩山云田中多少人仰山插锹叉手而立沩云今日南山有人割茆仰拽锹而去师云我若见即踏倒锹子有人问镜清怤云插锹意旨何如云狗啣赦书诸侯避道又问玄沙踏倒锹意如何云不柰船何打破戽斗荷泽到思和尚处问什么处来泽云曹溪思云曹溪意旨如何泽振身而立思曰犹带瓦砾在泽云和尚此间莫有真金与人不思云设有与汝向什么着师云果然云居钖云只如玄沙道果然是真金是瓦砾大耳三藏云得他心通肃宗命忠国师试验三藏才见师云汝得他心通耶藏云不敢师云汝道老僧即今在什么处藏云和尚是一国之师何得在西川看竞渡师良久再问汝道老僧即今在什么处藏云和尚是一国之师何得向天津桥上看弄猢狲至第三次问三藏良久罔知去处师叱云这野狐精他心通在什么处藏无对X师征云汝道前两度还见么忠国师一日唤侍者侍者应诺如是三唤三应师曰将谓吾孤负汝却是汝孤负吾师云却是侍者会报慈问僧云甚处是侍者会处僧云若不会争解与么应慈云汝少会在又云若于此见得便识玄沙云居钖云且道侍者会不会若道会国师又道孤负吾若道不会玄沙又道却是侍者会且作么生商量香严问僧甚处来僧云沩山来严问和尚近日有何言句僧云有人问如何是西来意竖起拂子严乃云彼中兄弟作么生会僧云彼中商量道即色明心附物显理严云会便会不会着甚么死急僧却问严师意如何严还举拂子师云只这香严脚跟相未点地在云居钖云什么处是香严脚跟未点地在僧问香严如何是道严曰枯木里龙吟僧曰学人不会严曰髑髅里眼睛师别云龙藏枯木俱胝将顺世谓众曰吾得天龙一指头禅一生用不尽言讫示灭师曰我当时若见抝折指头玄觉云且道玄沙恁么道意作么生云居钖云只如玄沙恁么道肯伊不肯伊若肯伊何言抝折指头若不肯俱胝过在什么处X忠国师因同肃宗到官前乃指石师子云陛下这石师子奇特下取一转语帝曰朕下语不得请师下语师曰山僧罪过后躭源问忠国师皇帝还会么师云皇帝会且置汝作么生会师云大小国师被侍者勘破云巖一日扫地次道吾云太区区生巖曰须知有不区区者吾云恁么则有第二月也巖竖起扫帚云这个是第几月吾休去师代云正是第二月长庆问云被他倒转扫帚拦面摵又作么生师休去沩山云道吾平地生堆云巖因行掉臂玄沙道正是第二月面皮厚多少且道云巖竖起扫帚意作么生十分好个金刚钻摊向门前卖与谁泉州王延彬因入佛殿指钵盂问殿主这个是什么钵主云药师钵彬云只闻有降龙钵主云待有龙即降彬云忽遇拏云攫浪来又作么生主云他亦不顾彬云话堕也师云尽汝神力走向什么处去师形短小精神可掬应机接物仅三十载致青原石头之𤀹流转导来际所说法要有大小录行世得法弟子罗汉琛天龙真国泰瑫卧龙球僊宗符昇出希螺峰奥大章如庵主莲华兴南台诚睡龙和尚天台德国清静上座师尝问罗汉曰三界惟心汝作么生会罗汉指椅子曰和尚唤这个作什么师曰椅子曰X和尚不会三界惟心师曰我唤这个作竹木汝唤作什么曰桂琛亦唤作竹木师曰尽大地覔一个会佛法底人不可得琛自尔愈加激励卧龙问师如何是第一月师曰用汝个月作么龙从此悟入师尝谓如庵主曰子禅巳逸格则他时要一人侍立于后也无如自此不务聚徒不畜童侍隐于小界山刳大朽杉为庵容身而巳静上座始闻师示众云汝诸人但能一生如丧考妣吾保汝究得彻去静乃蹑前语而问曰只如教中道不得以所知心测度如来无上知见又作么生师曰汝道究得彻底所知心还测度得知否静自此信入梁开平二年戊辰十一月二十七日师示疾而终先时闽帅王氏遣子问疾仍密请继座者谁师曰球子得王氏默领遗旨又问鼓山曰卧龙法席孰当其任鼓山举城下具道眼者十有一人王氏亦识之至开堂日官僚僧侣云集法筵王氏忽问众曰谁是球上座于是众目属球王氏便请上堂师寿七十有四腊四十有四闽帅为树塔今塔院存