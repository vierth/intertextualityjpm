道德真经指归正统道藏三家本十三卷洞神部玉诀类道德眞经指归能五昔者老子之作道德经也原本形气以至神明性命所始情意所萌进退感应唿吸屈伸叅以天地稽以阴阳变化终始人物所安穷微极妙以覩自然演要伸类着经二篇叙天之意见地之心将以爲国善物生民章有表里不得易位章成体备若本与根文辞相践不可上下广被道德若龙与麟增一字即成疣赘损一文即成瘢疮自大陈小爲之上纪道论德谓之经始焉上德不德化由于道而道不爲之主故授之以昔之得一昔之得一动由反行非有性莫之能闻故授之以上士上士性高聪明深远独闻傲世轻物唯道是荷故授之以道生一道生一至虚无名禀受混冥造化清浊陶冶太和故授之以天下至柔天下至柔纤妙无形贯坚穿远无所不胜故授之以身有名货身有名货则强大强大则祸生故授之以大成大成若虚空无名货万物类通故授之以天下有道天下有道在于人君人君无欲万物以存故授之以不出户不出户以知万民之性命顺受乐安故授之以爲学日益爲学日益文生事起伤神害民故授之以圣人无心圣人无心合民之神愼民性命归之素眞故授之以出生入死出生入死动损精神去无归有不得长存故授之以道生之道生之以虚无无所不存寂泊不动无所不然故授之以天下有始天下有始无爲是宗以通万事无所不明故授之以使我有知使我有知道修而行恐失自然祸及子孙故授之以善建善建以德与物相连泽及后世流末繁昌故授之以含德之士含德之士体道履神比于赤子若无见闻故授之以知者不言知者不言阴阳玄化内以正身身以及家家以及人故授之以政治国以正治国无令而行外方异俗不制自賔故授之以方而不割方而不割万物以全无所不克天道大光故授之以治大国治大国者不可大作大爲大作大爲大乱大动则亡故授之以大国大国形便天下愿之静下见归躁上多兵故授之以道物道物之凿凿得之者通寳之者存保之者玄故授之以爲无爲爲无爲则运变无形不见所治而万物滋生故授之以其安易持未兆易谋持以若愚不见所事而百祸自亡万福自来故授之以古之爲道古之爲道以愚万民絶端灭绪冥塞知门故授之以江海江海不知虚静处下以至百谷故授之以天下谓我大似不肖不肖之道独合天心兴师动衆无敌无胜故授之以用兵用兵之理因天应人自本而起不由我心故授之以吾言易知吾言易知无识无明无言无务使事自然故授之以知不知知不知去心去意生而若死存而若亡废我巧态以逐祸患故授之以民不畏威民不畏威轻禁易入身陷于司大命絶天故授之以勇于敢勇于敢动其贼心杀生失理法废灭亡故授之以民不畏死民不畏死多欲不禁适情顺意以至困穷故授之以人之饥也人之饥也重税多赋好征营营坚强躁实以伐其生故授之以人之生也人之生也柔弱畏敬和淖纤微聪明日益其死也坚强故授之以天之道天之道损满益空养柔顺弱败坚破刚故授之以天下莫柔弱于水柔弱于水以至坚强安微乐小危以爲宁故授之以小国小国之君形虚势弱悬命于邻故授之以信者信者万民之所助而将相之所存天地之所祐而道德之所助也君平说二经目庄子曰昔者老子之作也变化所由道德爲母效经列首天地爲象上经配天下经配地阴道八阳道九以阴行阳故七十有二首以阳行阴故分爲上下以五行八故上经四十而更始以四行八故下经三十有二而终矣阳道奇阴道偶故上经先而下经后阳道大阴道小故上经衆而下经寡阳道左阴道右故上经覆来下经反往反覆相过沦爲一形冥冥混沌道爲中主重符列验以见端绪下经爲门上经爲户智者见其经效则通乎天地之数阴阳之纪夫妇之配父子之亲君臣之仪万物敷矣道德真经指归正统道藏三家本十三卷洞神部玉诀类道德眞经指归卷之七蜀郡严遵字君平撰谷神子註上德不德是以有德下德不失德是以无德上德无爲而无不爲下德爲之而有以爲上仁爲之而无以爲上义爲之而有以爲上礼爲之而莫之应则攘臂而仍之故失道而后德失德而后仁失仁而后义失义而后礼礼者忠信之薄而乱之首前职者道之华而愚之始是以大丈夫处其厚不处其薄处其实不处其华去彼取此指归天地所由物类所以道爲之元德爲之始神明爲宗太和爲祖道有深微德有厚薄神有清浊和有高下清者爲天浊者爲地阳者爲男阴者爲女人物禀假受有多少性有精粗命有长短情有美恶意有大小或爲小人或爲君子变化分离剖判爲数等故有道人有德人有仁人有义人有礼人敢问彼人何行而名号殊谬以至于斯庄子曰虚无无爲开导万物谓之道人清静因应无所不爲谓之德人兼爱万物博施无穷谓之仁人理名正实处事之义谓之义人谦退辞让敬以守和谓之礼人凡此五人皆乐长生尊厚德贵高名各愼其情性任其聪明道其所长归其所安趋务舛驰或否或然变化殊方建号万差德有优劣世有盛衰风离俗异民命不同故或有溟涬玄寥而无名或蒙澒芒芒而称皇或汪然漭汎而称帝廓然昭昭而称王或远通叅差而称伯此其可言者也然而伯非伯而王非王而帝非帝而皇非皇而有非有而无非无千变万化不可爲计重累亿万不可爲名何以明之夫易姓而王封于太山襌于梁父者七十有二义其有形兆圻堮髣髴不可识者不可称言此其性命不同功名不齐者耶非也是故上德之君体道而存神与化伦德动玄冥天下王之莫有见闻德归万物皆曰自然下德之君体德而行神与化游德配皇天天下王之或见或闻德流万物复反其君夫何故哉上德之君性受道之纤妙命得一之精微性命同于自然情意体于神明动作伦于太和取舍合乎天心神无所思志无所虑聪眀玄远寂泊空虚动若无形静若未生功若天地事如婴儿遗形藏志与道相得溟涬蒙澒天下莫知潼溶方外翶翔至远阴阳爲使鬼神爲谋身与道变上下无穷进退推移常与化俱故恬淡无爲而德盈于玄域玄默寂寥而化流于无极恩不可量厚不可测兼包大营泽及万国知不足以伦其化言不足以导其俗天下咮咮喁喁皆蒙其化而被其和若此者元无絶而不知爲之者何谁也下德之君性受道之正气命得一之下中性命比于自然情意几于神明动作近于太和取舍体于至德託神于太虚隐根于玄冥动反柔弱静归和平载规履矩镜视太清变化惚恍因应无形希夷茫昧几无号谥方地随天与化爲常德盛泽流洋溢万方美德未形天下童蒙四海爲一荡荡玄默与民俯仰与物相望当此之时大道未分醇德未剖六合之内一人独处其务损而不益其事修而不作所爲者寡所守者约民敦厚而忠信世和愼而寂泊水草爲稸积裘褐爲盛服巨木爲廓庙巖穴爲室宅主如天地民如草木被道合德恬淡无欲阴阳和洽万物蕃殖无有制令宇内賔伏嘉禾朱草勺药而生神龙凤凰与人相託甘露降而不霁祥风动而不息无义无仁六合之内和合天亲无节无祀四海之内亲爲兄弟亲而不和敬而不恭天地人物混沌玄通上仁之君性醇粹而清明皓白而博通心意虚静神气和顺管领天地无不包裹覩微得要以有知无养生处德爱民如子昭物遭变响应影随经天之分明地之理别人物之宜开知故之门生事起福以益万民録内略外导之以亲积思重厚以招殊方法禁平和号令宽柔举措得时天下欢喜雷霆不暴作风雨不卒起草木不枯瘁人民不夭死跂行喙息皆乐其生蜎飞蝡动尽得其所老弱羣游壮者耕桑人有玄孙黄髪儿齿君如父母民如婴儿德流四海有而不取上义之君性和平正而达通情察究利害辩智聪明心如规矩志如尺衡平静如水正直如绳好举大功以建鸿号乐爲福始恶爲祸先秉权操变以度时世崇仁励义以临万民因天地之理制万物之宜事亲如奉神履民如临深兼听万国折之以中威而不暴和而不淫严而不酷察而不刻原始定终立势御民进退与时流屈伸与化俱事与务变礼与俗化号令必信制分别明网要而不疏法正而不淫万事决于臣下权势独断于君廷正以愼道显善以发姦作五刑刻肌肤敬元贵始常与名俱因节而折循理而割权起势张威震海内去己因彼便民不苛纤芥之恶贬秋豪之美举内施王室外及人物承弊通变存亡接絶扶微起幼仁德复发有土传嗣子孙不絶上礼之君性和而情柔心疏而志欲举事则阴阳发号顺四时纪纲百变网罗人心尊宠君父卑损臣子正上下明差等序长幼别夫妇合人伦循交友归奉条贯事有差品拘制者褒録不羁者削贬优游强梁包裹风俗导以中行顺心从欲以和节之迫情禁性防隄未萌牵世系俗使不得淫絶人所不能以强人所不能行劳神伤性事衆费烦乱得以治危得以宁知故通达醇殻消亡大道灭絶仁德不兴天心不洽四位失常雷霆毁折万物夭伤父子有丧而天下爲之和昼夜悽悽而世不爲之化钟磬喤喤而俗不爲之变沈吟雅韵而风不爲之移谦退辞让天下不信守柔伏雌天下不亲悬爵设赏贤人不下攘臂执圭君子不来夫何故哉辞丰貌美而诚心不施故也是故帝王根本道爲元始道失而德次之德失而仁次之仁失而义次之义失而礼次之礼失而乱次之凡此五者道之以一体而世主之所长短也故所爲非其所欲也所求非其所得也不务自然而务小薄夫礼之爲事也中外相违华盛而实毁末降而本衰礼薄于忠权轻于威信不及义德不逮仁爲治之末爲乱之元诈伪所起忿争所因故制礼作乐改正易服进退威仪动有常节先识来事以明得失此道之华而德之末一时之法一隅之术也非所以当无穷之世通异方之俗者也是故祸乱之所由生愚惑之所由作也何以明之庄子曰夫天地之应因于事事应于变变无常时是以事不可预设而变不可先图犹痛不可先摩而痒不可先折五味不可以升斗和琴瑟不可以尺寸调也故至微之微微不可言而至妙之妙妙不可传忠信之至非礼之所能饰而时和先后非数之所能存也故聪明博达智虑四起覩阴之纲得阳之纪明鬼神之道通万物之理仰则见天之裹俯则见地之裹教民不休事至不止以此致平非所闻也比夫万物之託君也犹神明之居身而井水之在庭也水不可以有爲清也神不可以思虑宁也夫天地之间万物并兴不可以有事平也是以大丈夫之爲化也体道抱德太虚通洞成而若缺有而若亡其静无体动而无声忠信敦殻不知爲首玄默暗昧朴素爲先损心弃意不见威仪无务无爲若龙若蛇违礼废义归于无事因时应变不预设然秉微统要与时推移取舍屈伸与变俱存祸乱患咎求之于己百祥万福无情于人昔之得一者天得一以清地得一以宁神得一以灵谷得一以盈侯王得一以爲天下正其致之天无以清将恐裂地无以宁将恐发神无以灵将恐歇谷无以盈将恐竭侯王无以爲正而贵高将恐蹷故贵以贱爲本高以下爲基侯王自谓孤寡不谷唯斯以贱爲本与非耶故造舆于无舆不欲碌碌如玉落落如石经反者道之动弱者道之用天地之物生于有有生于无指归一者道之子神眀之母太和之宗天地之祖于神爲无于道爲有于神爲大于道爲小故其爲物也虚而实无而有圆而不规方而不矩绳绳忽忽无端无绪不浮不沈不行不止爲于不爲施于不与合囊变化负包分理无无之无始始之始无外无内混混沌沌芒芒汎汎可左可右虚无爲常清静爲主通达万天流行亿野万物以然无有形兆窅然独存玄妙独处周密无间平易不改混冥皓天无所不有陶冶神明不与之同造化天地不与之处禀而不损收而不聚不曲不直不先不后高大无极深微不测上下不可隐议旁流不可揆度潢尔舒与皓然銲生銲生而不与之变化变化而不与之俱生不生也而物自生不爲也而物自成天地之外毫釐之内禀气不同殊形异类皆得一之一以生尽得一之化以成故一者万物之所导而变化之至要也万方之准绳而百变之权量也一其名也德其号也无有其舍也无爲其事也无形其度也反其大数也和其归也弱其用也故能知一千变不穷万轮不失不能知一时凶时吉持国者亡守身者没是故昔之得一者天之性得一之清而天之所爲非清也无心无意无爲无事以顺其性玄玄默默无容无式以保其命是以阴阳自起变化自正故能刚徤运动以致其高清明大通皓白和正纯粹眞茂不与物糅礭然大易干干光耀万物资始云蒸雨施品物流形元首性命玄玄苍苍无不尽覆地之性得一之宁而地所爲非宁也无知无识无爲无事以顺其性无度无数无忧无利以保其命是以山川自起刚柔自正故能信顺柔弱直方和正广大无疆深厚清静万物资生无不成载神之性得一之灵而神之所爲非灵也不思不虑无爲无事以顺其性无计无谋无响无首以保其命是以消息自起存亡自正故老能复壮死能复生困能复达废能复荣变化不极反覆不穷物类託之不失其中谷之性得一以盈而谷之所爲非盈也不欲不求无爲无事以顺其性不仁不义不与不施以保其命是以实虚自起盛衰自正故能蒸山流泽以爲通德涓涓不息绵绵不絶皓皓洋洋脩远无极以盈江海深大不测侯王之性得一之正而侯王之所爲非正也去心去志无爲无事以顺其性去聪去眀虚无自应以保其命是以和平自起万物自正故能体道合德与天同则抱神履和包裹万物声飞化物盈溢六合德导天地明照日月制世御俗宇内爲一凡此五者得一行之兴而不废成而不缺流而不絶光而不灭夫何故哉性命自然动而由一也是故使天有爲动不顺一爲高得卑爲清得裂阴阳谬戾纲弛纪絶和气隔塞三光消灭雷霆妄作万物皆失使地有爲动不顺一爲直得枉爲宁得发山川崩絶刚柔卷折气化不通五行毁缺百谷枯藁羣生疾疫使神有爲动不顺一爲达得困爲灵得歇变化失序缔滞消竭盛衰者亡弛张者殁使谷有爲动不顺一爲有得亡爲盈得竭虚实反覆流泽不入侯王有爲动不顺一爲贵得贱爲正得蹶乱扰迷惑事由己出百官失中丧其名实万民不归天地是絶凡此五者性命淳美变化穷极进退屈伸不离法式得一而存失一而没况乎非圣人而王万民废法式而任其心者哉是故天人之道物类化变爲寡者衆爲贱者贵爲高者卑爲成者败益之者损利之者害处其反者得其覆爲所求者失所欲是以贤君圣主势在民上爵尊天下泽连万物德怀四海道之所祐天地所助万物所归鬼神所与厉身起节自谓孤寡处卑守微躬涉劳苦损心挫志务设民下不爲贵故擅民之命不爲高故常在民上不欲也故无所不有不爲也故无所不宰万物纷纭身无所与故能爲之本非独王道万事然矣夫工之造舆也爲圆爲方爲短爲长爲曲爲直爲纵爲横终身揳揳卒不爲舆故能成舆而令可行也夫玉之爲物也微以寡而石之爲物也巨以衆衆故贱寡故贵玉之与石俱生一类寡之与衆或求或弃故贵贱在于多少成败在于爲否是以圣人爲之以反守之以和与时俯仰因物变化不爲石不爲玉常在玉石之间不多不少不贵不贱一爲纲纪道爲桢干故能专制天下而威不可胜全活万物而德不可量贵而无忧贱而无患高而无殆卑而愈安审于反覆归于玄默明于有无反于太初无以身爲故神明不释无以天下爲故天下与之俱夫何故哉因道而动循一而行道之至数一之大方变化由反和纤爲常起然于否爲存于亡天地生于太和太和生于虚冥上士闻道勤而行之中士闻道若存若亡下士闻道大笑之不笑不足以爲道故建言有之明道若昧进道若退夷道若颣上德若谷大白若辱盛德若不足建德若偷质眞若渝大方无隅大器晚成大音希声大象无形道隐无名夫唯道善贷且成指归道德天地各有所章物有高下气有短长各乐其所乐患其所患见其所见闻其所闻取舍殊缪畏喜殊方故鹑鷃高飞终日驰骛而志在乎蒿苗鸿鹄高举迳历东西通千达万而志在乎陂池鸾凤翶翔万仞之上优游太清之中而常以爲卑延颈舒翼凌苍云薄日月高翔远逝旷时不食往来九州栖息八极乃得其宜三者殊便皆以爲娱故无穷之原万寻之泉神龙之所归小鱼之所去高山大丘深林巨壑茂木畅枝鸿鸟虎豹之所喜而鸡狗之所恶悲夫三代之遗风褐儒墨之流文诵诗书修礼节歌雅颂弹琴瑟崇仁义祖洁白追观往古通明术数变是定非已经得失身宁名荣乡人传业中士之所道上士之所废也闲居幽思强识万物设伪饰非虚言名实趋翔进退升降跪集治闺门之礼偶时俗之际倾侧偃仰务合当世阿富顺贵下衆耳目获尊蒙宠流俗是则此下士之所履而中士之所弃故规矩不相害殊性孰相安贤圣不爲匹愚智不爲羣大人乐恬淡小人欣于戚戚堂堂之业而不喻于衆庶栖栖之事不悦于大丈夫鸟兽并兴各有所趣羣士经世各有所归是以捐聪明弃智虑反归眞朴游于太素轻物傲世卓尔不污喜怒不婴于心利害不接于意贵贱同域存亡一度动于不爲览于玄妙精神平静无所章载抱德含和帅然反化大圣之所尚而上士之所务中士之所昡爚而下士之所大笑也是故中士所闻非至美也下士所见非至善也中士所眩下士所笑乃美善之美善者也夫陈大言舒至论表自然穷微妙则中士眩而下士笑浮言游说生息百变起福兴利成功遂事则中士论而下士觉彼非喜凶而恶吉贵祸而贱福也性与之远情与之反若处黄泉听视九天辽远絶灭不能见闻而已矣故圣人建言曰有之有之者言道之难知推柄自然之归以统万方之指者能有之非庸庸者之所能闻也夫何故哉圣人之道深微浩远魁魁忽忽冥冥昭昭虚无寂泊万物以往纤微高大无有形象穷而极之则知不能存也要而约之则口不能言也推移离散则书不能传也何则进道若退亡道若存欲治天下还反其身静爲虚户虚爲道门泊爲神本寂爲和根啬爲气容微爲事工居无之后在有之前弃捐天下先有其身养神积和以治其心心爲身主身爲国心天下应之若性自然是故夷道若颣使正玄起除其法物去其分理从民之心听其所有灭其文章平其险阻折关破键使姦自止城散狱使民自守休卒偃兵爲天下市万方往之如川归海德如溪谷不施不与不爱不利不处不去无爲而恩流不仁而泽厚长育群生爲天下母大白青青常如惊恐无制而势隆无寄而权重德交造化与天下爲友出白入黑不爲美好逐功逃名乃长昭昭盛德之人敦敦悾悾若似不足无形无容简情易性化爲童蒙无爲无事若痴若聋身体居一神明千之变化不可见喜欲不可闻若闭若塞独与道存建德若偷无所不成涂民耳目饰民神明絶民之欲以益民性灭民之乐以延民命损民服色使民无营塞民心意使得安宁质眞若渝爲民玄则生之以道养之以德导之以精神和之以法式居以天地照以日月变以阴阳食以水谷制以无形系以无极天下喁喁靡不賔服宇内康宁万物蕃殖若非其功而非其德大而似小醇而似薄大方不矩无所不包方于不方直于不直无圻无堮无法无式不方不直万物自得不直不方天地自行在爲之阴居否之阳和爲中主分理自明与天爲一与地爲常是故大器晚成无所不有变于无形化于无眹动而无声爲而无体威德不可见功业不可视祸息于冥冥福生于窅窅寂泊而然是谓至巧万物生之莫知所以勉勉而成故能长乆是以大音希声告以不言言于不言神明相传默然不动天下大通无声而万物骇无音而万物唱天地人物无期俱和若响应声大象无形大状无容进而万物存退而万物丧天地与之俯仰阴阳与之屈伸效之象之若影随形是知道盛无号德丰无谥功高无量而天下不以爲大德弥四海而天下不以爲贵光耀六合还反芒昧夫何故哉道之爲化也始于无终于末存于不存贷于不贷动而万物成静而天下遂也道德眞经指归卷之七道德真经指归正统道藏三家本十三卷洞神部玉诀类道德眞经指归卷之八能六蜀郡严遵字君平撰谷神子註道生一一生二二生三三生万物万物负阴而抱阳冲气以爲和人之所恶唯孤寡不谷而王公以名称损之而益益之而损人之所教亦我教之强梁者不得其死吾将以爲教父指归有虚之虚者开导禀受无然然者而然不能然也有虚者陶冶变化始生生者而生不能生也有无之无者而神明不能改造存存者而存不能存也有无者纤微玄妙动成成者而成不能成也故虚之虚者生虚虚者无之无者生无无者无者生有形者故诸有形之徒皆属于物类物有所宗类有所祖天地物之大者人次之矣夫天人之生也形因于气气因于和和因于神明神明因于道德道德因于自然万物以存故使天爲天者非天也使人爲人者非人也何以明之庄子曰夫人形腐何所取之聪明感应何所得之变化终始孰者爲之由此观之有生于无实生于虚亦以明矣是故无无无始不可存在无形无声不可听视禀无授有不可言道无无无之无始未始之始万物所由性命所以无有所名者谓之道道虚之虚故能生一有物混沌恍惚居起轻而不发重而不止阳而无表阴而无里旣无上下又无左右通达无境爲道纲纪懐壤空虚包裹未有无形无名芒芒澒澒混混沌沌冥冥不可稽之亡于声色莫之与比指之无向搏之无有浩洋无穷不可论谕潢然大同无终无始万物之庐爲太初首者故谓之一一以虚故能生二二物并兴妙妙纤微生生存存因物变化滑淖无形生息不衰光耀玄冥无向无存包裹天地莫覩其元不可逐以声不可逃以形谓之神明存物物存去物物亡智力不能接而威德不能运者谓之二二以元之无故能生三三物俱生浑浑茫茫视之不见其形听之不闻其声搏之不得其绪望之不覩其门不可揆度不可测量冥冥窅窅潢洋堂堂一清一浊与和俱行天人所始未有形朕圻堮根于一受命于神者谓之三三以无故能生万物清浊以分高卑以陈阴阳始别和气流行三光运群类生有形脔可因循者有声色可见闻者谓之万物万物之生也皆元于虚始于无背阴向阳归柔去刚清静不动心意不作而形容脩广性命通达者以含和柔弱而道无形也是故虚无无形微寡柔弱者天地之所由兴而万物之所因生也衆人之所恶而侯王之所以自名也万物之原泉成功之本根也故贤君圣主以至尊之位强大之势处孤寡居不谷逐所求逃所欲去大爲小安卑乐损出无迹入无朕动于福先静于祸始无爲无事天下自已不视不听抱和以静神明生息形容自正进退有常不变其行德化凌风理于蒸庶天地是祐万物是归衆人则不然见闻知病见闻知病合于成事不覩未然之变故贵坚刚大权造势衆务不制深度柔弱远絶微寡动与道舛静与天迕神明溃浊衆事并兴思虑迷惑妄喜妄怒福禧出门妖㜸入户天网以发不可解之也滂然祸生怆尔觉悟屈约而言卑将死而辞善虽欲改过爲新反于微寡自然不释与生路远破国亡家祸及子孙故衆人之教变愚爲智化弱爲强去微归显背隐爲彰暴宠争逐死于荣名圣人之教则反之愚以之智辱以之荣微以之显隐以之彰寡以之衆弱以之强去心释意务于无名无知无识归于玄冥殊涂异指或存或亡是以强秦大楚专制而灭神汉龙兴和顺而昌故强者离道梁者去神生主以退安得长存不求于己怨命尤天圣人悲之以爲教先书之竹帛明示后人终世反之故罹其患天下之至柔驰骋天下之至坚无有入于无间吾是以知无爲之有益不言之教无爲之益天下希及之指归道德至灵而神明賔神明至无而太和臣清浊太和至柔无形包裹天地含囊阴阳经纪万物无不维纲或在宇外或处天内人物借之而生莫有见闻毳不足以爲号弱不足以爲名圣人以意存之物也故字曰至柔名曰无形是以无形之物不以坚坚不以壮壮故能弊天地销铜铁风驰电骋经极日月周流上下过飘历忽安固翶翔沦于无物何以效其然也夫响以无声不可穷影以无形不可极水以淖弱贯金石沈万物地以柔顺成大功胜草木舌耳无患角齿伤折由此观之柔者弊坚虚者驰实非有爲之自然之物也是以地狭民少兵寡食鲜意妙欲微神明是守与天相叅视物如子德盛化隆恩深泽厚吏忠卒信主忧将恐累柔积弱常在民后被羞蒙辱国爲雌下诸侯信之比于赤子天下往之若归父母人物同欲威势自起强者不能凌大者不能取终始反覆强弱变化天地爲助神明爲辅时至不制爲天下主夫何故哉以道柔弱而体微寡也故地广民衆国富兵强吏勇卒悍主能将严赏重罚峻削直刻深百官战慄若在君前势便地利爲海内雄轻敌乐战易动师衆合变生奇凌天侮地诸侯执服靡不悬命威震境外常爲枭俊人忧物恐威动天地道德不载神明是离衆弱同心万民不附身死国亡族类流散夫何故哉体坚刚而积憍吝也夫道以无有之有通无间游无理光耀有爲之室澄清无爲之府出入无外而无坼经历珠玉而无朕何以效其然也夫有形鎌利不入无理神明在身出无间入无孔俯仰之顷经数千里由此言之有爲之爲有废无功无爲之爲成遂无穷天地是造人物是兴有声之声闻于百里无声之声动于天外震于四海言之所言异类不通不言之言阴阳化天地感且道德无爲而天地成天地不言而四时行凡此二者神明之符自然之验也是以圣人虚心以原道德静气以存神明损聪以听无音弃明以视无形览天地之变动劝万物之自然以覩有爲乱之首也无爲治之元也言者祸之户也不言者福之门也是故絶圣弃智除仁去义发道之心扬德之意顺神养和任天事地阴阳奉职四时驰骛乱原以絶物安其处世主恬淡万民无事教以不言之言化以不化之化示以无象之象而归乎玄妙奄民情欲顺其性命使民无知长生乆视故我无言而天地无爲天地无爲而道德无爲三者并兴总进相乗和气洋溢太平滋生人物集处宇内混同祸门以闭天下童蒙世无耻辱不覩吉凶知故窒塞自然大通家获神明之福人有圣智之功当此之时主如天地民如婴儿饮主之德食主之和阳出阴入与道卷舒君父在上若有若无天下惘惘味味喁喁不知若鷇无爲若雏生而不喜死而不忧闵闵輓輓性命有余莫有求之万福自来夫何故哉人王不言而道无爲也无爲之关不言之机在于精妙处于神微神微之始精妙之宗生无根蒂出入无门常于爲否之间时和之元故可闻而不可显也可见而不可阐也可得而不可传也可用而不可言也柄而推之要而归之易爲智老陈难爲浅闻者言也何则广大深远而衆人莫能及也上而若反而衆人莫能入也淡淡滥滥而世人莫能闻也窅窅冥冥而俗主莫能行也名与身孰亲身与货孰多得与亡孰病是故甚爱必大费多藏必厚亡故知足不辱知止不殆可以长乆指归我性之所禀而爲我者道德也其所假而生者神明也其所因而成者太和也其所託而形者天地也凡此数者然我而我不能然也故法象莫崇乎道德稽式莫高乎神明表仪莫广乎太和着明莫大乎天地道德神明常生不死清浊太和变化无穷天地之道存而难亡阴阳之事动而难终由此观之祸极于死福极于生是以圣人上原道德之意下揆天地之心崇高显荣吉祥盛德深闳浩大尊宠穷极莫大乎生万物陈列奇怪珍寳金玉珠璧利深得巨莫大乎身祸世之匠乱国之工絶逆天地伤害我身莫大乎名生憍长溢困民贫国扰浊精神使心多欲叛天违道争爲盗贼天下不亲世多兵革一人爲之伤败万国主死民亡物蒙其毒莫大乎货故得之与亡或病或利得名得货道德不居神明不留大命以絶天不能救失名失货道德是祐神明是助名显自然富配天地故细身大名未可与论至道也轻身重国未可与图利也夫无名之名生我之宅也有名之名丧我之橐也无货之货养我之福也有货之货丧我之贼也是故甚爱其身至建荣名爲之行之力之劳之强迫情性以损其神多积货财日以憍盈憍亡之道货名俱终故神明不能活天地不能全也夫何故哉道德之化天地之数一阴一阳分爲四时离爲五行纶爲罗网设爲无间万物之性各有分度不得相干造化之心和正以公自然一槩正直平均无所爱恶与物通同剂长续短损盈益虚不足者养有余者丧贪叨多积自遗祸殃不足不止利心常起智以诈愚强以大取自然均之名利归主失之而忧得之而喜一喜一忧魂魄浮游一忧一喜神明去矣身死名灭祸及子孙故名利与身若炭与冰形性相反势不俱然名终体极身存世昌者天下无之是故扰心猾意用情事神夙夜趋务饰容治辞忧怀衆庶创事立功励身起节以显荣名是损所以有身而益所以亡身也竭筋力忍饥渴犯寒暑践危狭薄衣恶食不适口腹迎朝送夜被耻蒙辱精奔神驰汲汲不止逆道干荣多入爲有危身以宁货积神亡祸患自来憍亡俱至则是爲福以亡福求利以去利故成败之事在爲与否存亡之道在去与来是以知足之人体道同德絶名除利立我于无身养物而不自生与物而不自存信顺之间足以存神室家之业足以终年常自然故不可杀处虚无故不可中细名轻物故不可污欲不欲故能长荣知止之人贵爲天子不以枉志贫处巖穴不以幽神进而不以爲显退而不以爲穷无祸无福无得无丧不爲有罪不爲有功不求不辞若海若江游扬玄域神明是通动顺天地故不可危殊利异害故能常然是以精深而不拔神固而不脱魁如天地照如日月旣精且神以保其身知足而止故能长存此谓遯名而名我随逃利而利我追者也大成若缺其用不弊大盈若冲其用不穷大直若屈大巧若拙大辩若讷躁胜寒静胜热能静能清爲天下正指归道德无爲而神明然矣神明无爲而太和自起无爲而万物自理或无根而生或无足而走或无耳而听或无口而鸣殊类异伦皆与之市母忧其子子忧其母男女相兼物尊其主巢生而啄胎生而乳鸟惊而散兽惊而聚阴物穴居阳物巢处火动炎上水动润下万物青青春生夏长秋成冬熟皆归于土非有政教物自然也由此观之爲不生爲否不生否明不生明晦不生晦不爲不否不明不晦乃得其纪也故大道坦坦不出门户其岀弥远其知弥寡道在于身不在于野化自于我不由于彼万物常治智慧不起是以圣人柄和履正治之无形游于虚廓以镜太清遗魂忘魄休精息神无爲而然玄默而信窅然荡荡昭旷独存髣髴輓逮其事素眞其用不弊莫之见闻夫何故哉微妙周密清静以眞未有形声变化其元开导如阳闭塞如阴堤如地运动如天文武玄作盛德自分是以盈而若冲实而若虚不显仁义不见表仪不建法式不事有爲上欲不欲天下自化敦厚朴素民如婴儿蒙蒙不知所求茫茫不知所之其用不穷流而不衰不耕自有食不织自有衣暑则静于倮寒则躁于裘无有忌讳与糜鹿居被髪含哺相随而游主有余德民有余财化袭万物无所不爲光景不见独玄有奇天地人物与之俱化乗空载虚与道徘徊厉度四海周流六虚浩洋无穷栖息至无夫何故哉直而若屈正而若枉世主爲声天下爲响世主爲形人物爲影故不郊祀而天心和不降席而正四海故曰大巧若拙天道自卑无律历而阴阳和无正朔而四时节无法度而天下賔无赏罚而名实得隐武藏威无所不胜弃捐战伐无所不克无号令而民自正无文章而海内自明无符玺而天下自信无度数而万物自均是以羸而若绌得之若丧无钟鼓而民娱乐无五味而民食甘无服色而民美好无畜积而民多盈夫何故哉因道任天不事知故使民自然也天地之道一进一退而万物成遂变化不可闭塞屈伸不可障蔽故阴之至也地裂而冰凝清风飂冽霜雪严严鱼鳖蛰伏万物宛拳当此之时处温室临鑪火重狐狢袭毳绵犹不能御也及至定神安精动体劳形则是理泄污流捐衣出室暖有余身矣阳之至也煎砂烂石飞鸟絶水虫疾万物枯藁江河消竭当此之时入沉清泉岀衣絺绤燕高台服寒石犹不能任也及至解心释意託神清静形捐四海之外游志无有之内心平气和凉有余矣夫知故之爲术也治人事育群形德延天地功配阴阳及其生乱也发于无形起于无声与政卷舒与化推移得人如湿逮人若阴犹响应言影不离形爲之愈乱治之益烦明智不能领严刑不能禁是无爲者有爲之君而成功之主也政教之元而变化之母也其除祸乱犹躁之胜寒而静之胜暑也是以圣人去知去虑虚心专气清静因应则天之心顺地之意政举化流如日之光祸乱消灭若云之除天下象之无所不爲万物师之无所不事天下有道却走马以粪天下无道戎马生于郊罪莫大于可欲祸莫大于不知足咎莫大于欲得知足之足常足矣指归人之生也悬命于君君之立也悬命于民君得道也则万民昌君失道也则万民丧万民昌则宗庙显万民丧则宗庙倾故君者民之源也民者君之根也根伤则华实不生源衰则流沬不盈上下相保故能长乆是以世主得道宇内不扰诸侯賔服百蛮雍喜四海同风兵革不起徼捍之人无所效其言果壮之士无所施其功聪明辩智随泽而耕骐骥骅骝婴舆而作天下宴闲各乐其业世惇俗厚民人专一总织而衣总耕而食天心和洽万物丰熟嘉祥屡臻吉符并集非天降福世主道德也天子失道诸侯不朝谿异谷别法制舛殊四方背叛力正相凌举兵争权弱者爲虏强者爲君是以天下选将简士砥砺甲兵悬烽烈火四面相望深姦大诈谋于庙堂作变生奇结纵连横轻车枭骑兴敌相当士马生郊历年不还化高诈力政当首功当此之时饰养戎马不遑亲戚奔郊先至常食菽粟贪夫坐而爲宰庸仆之徒畜而爲贼百姓罢极财殚力倦长傜兵役乆而不息时念归家悽怆慷慨想亲罢老泣涕于外慈父惠母忧愁伤心肝胆气志摧折于内士卒双头结踵骸骨暴露流离于中野者不可胜计道路憧憧皆爲孤子思慕号令踊泣而起何罪苍天遭离此咎牝者无夫幼稚无父怨恸悲痛不期而聚大者爲率中者爲宰上下相护中外相保非有血脉亲如兄弟总苗爲旌穿地爲鼓操兵便械趋行案伍常习战斗意议其主至精相感气化相动是以天地钤结阴阳隔闭星辰散乱日月斗蚀诈逆萌生灾变并发非天降祸世主无道夫遭天之鸿命继先圣之后贵爲天子富有四海爵尊宠极莫与比列布衣麤裘而天下以爲好蔬食藜羹而天下谓之美变世化俗犹风之靡草民之从化犹鱼之赴水不务崇道广德修身正己忧劳元元以承祭祀光显祖考业传子孙德与神明争流名与天地相保反以骄奢取名求势不止逆天迕地无不凌侮是以不訾之士相矫而起轻举深入先到爲右敌人远至莫与之交党离朋絶中外不恃身死国亡宗庙崩弛可欲之故非天下之罪也是故威势尊宠穷极民上名号显荣覆盖天下而不知足者猎祸之具而危亡之大数也夫道德神明陶冶变化已得爲人保合精神而有大形动作便利耳目聪明游于昭旷之域听𦕑天地之间上观自然之法式下察古将之得失凿井而饮耕田而食长妻生子与命相极是足之足者也何况乎万乗之主千乗之君哉其可足亦明矣故不在于道也利心常起贪人壤土欲人财寳兼并不休增加不已者追患之大数而得咎之至要也自今及古飞鸟走兽含气有类之属未有不欲得而全其性命者也故居君者爲虏居虎者爲鼠名在青云之上身处黄泉之下居牛马之位者无牛马之患託犬羊之列者无犬羊之咎是以得道之主建心于足游志于止辞威让势孤特独处捐弃万物唯神是秉身存名荣乆而不殆天下归之无有不制不岀户知天下不窥牖见天道其出弥远其知弥少是以圣人不行而知不见而名不爲而成指归道德变化陶冶元首禀授性命乎太虚之域玄冥之中而万物混沌始焉神明交清浊分太和行乎荡荡之野纤妙之中而万物生焉天圆地方人纵兽横草木种根鱼沉鸟翔物以族别类以群分尊卑定矣而吉凶生焉由此观之天地人物皆同元始共一宗祖六合之内宇宙之表连属一体气化分离纵横上下剖而爲二判而爲五或爲白黑或爲水火或爲酸咸或爲征羽人物同类或爲牝牡凡此数者亲爲兄弟殊形别乡利害相背万物不同不可胜道合于喜怒反于死生情性同生心意同理何以言之庄子曰一人之身俱生父母四支九窍其职不同五脏六腑各有所受上下不相知中外不相覩头足爲天地肘膝爲四海肝胆爲胡越眉目爲齐楚若不同生异躯殊体动不相因静不相待九天之上黄泉之下未足以喻之然而头有疾则足不能行胸中有病则口不能言心得所安则耳目聪明屈伸调利百节轻便者以同形也人主动于迩则人物应于远人物动于此则天地应于彼彼我相应出入无门往来无户天地之间虚廓之中辽远广大物类相应不失毫釐者同体故也是以圣人不出于户上原父母下揆子孙危宁利害反于死生之说察于是非之理通于利害之元达于治乱之本以己知家以家知彼事得其纲物得其纪动知所之静知所守道德爲父神明爲母清静爲师太和爲友天下爲家万物爲体视彼如己视己如彼心不敢生志不敢举捐弃知故絶灭三五因而不作巖居穴处不杀群类不食生草未成不服未终不采天地人物各保其有夫原我未兆之时性命所以精神所由血气所始身体所基以知实生于虚有生于无小无不入大无不包也本我之生在于道德孕而未育所以成形至于出冥以知深微纤妙和弱润滑之大通也无知无识无爲无事之有大功也视我之爲婴儿至于壮大有知以覩柔之生刚弱之生强小之生大短之生长愚之生智晦之生明也察我唿吸屈伸以知损爲益首益爲损元进爲退本退爲进根福爲祸始祸爲福先也上陵仰坂历阻过险形疲喘悸劳而静处则神平气和中外相保以知清静虚无无爲变化之大功也四支九窍趋务舛驰异能殊形皆元一心以知百方万物利害之变皆生于主稽之天地验之古今动不相违以知天地之道毕于我也故家者知人之本根也身者知天之渊泉也观天不由身观人不由家小近大远小知大迷去家出户不见天下去身窥牖不知天道其出逾远其知益少周流四海其迷益甚求之益大功名益小不视不听求之于己天人之际大道毕矣故圣人不见一家之好恶而命万家之事无有千里之行而命九州之变足不上天而知九天之心身不入地而知九地之意阴阳进退四时变化深微隐匿窅冥之事无所遁之何则审内以知外原小以知大因我以然彼明近以喻远也故圣人之爲君也犹心之于我我之于身也不知以因道不欲以应天无爲以道世无事以养民玄玄兽默使化自得上与神明同意下与万物同心动与之反静与之存空虚寂泊使物自然道德眞经指归卷之八道德真经指归正统道藏三家本十三卷洞神部玉诀类道德眞经指归卷之九能七蜀郡严遵字君平撰谷神子註爲学日益爲道日损损之又损之至于无爲而无以爲将欲取天下者常以无事及其有事不足以取天下指归道德之化变动虚玄荡荡默默汎汎无形潢漭慌忽浑沌无端视之不见听之不闻开导禀授无所不存功成遂事无所不然无爲之爲万物之根由此观之不知之知知之祖也不教之教教之宗也无爲之爲爲之始也无事之事事之元也凡此数者神明所因天地所归玄圣所道处士所传也逮至仁义浅薄性命不眞不覩大道动顺其心陷溺知故渐渍忧恩情意多欲神与物连深谋逆耳大论迕心非道崇知上功贵名是以作术治数集辞着文载之篇籍以教万民纲纪天地经纬阴阳剖判人事离散祖宗淳朴变化设伪万方转移风俗倾正败常改正易服万事尽彰钟鼓琴瑟间以竽笙升降进退饰象趋翔礼仪三百威仪三千分舛并争兴事儛文以辩相诎以巧相胜毫举毛起益以无穷是以天下背本去根向末归文博学深问家知户贤甚者拟圣以立君臣同意者无能而官异心者功大而亡是以天下骚骚不遑其亲追习纤纤务顺其君故和五味以养其口肥香甘脆不顾羣生变五色以养其目玄黄纤妙不计民贫调五音以养其耳极钟律之巧不忧世淫高台榭广宫室以养其意不惧民穷驰骋田猎以养其志多获其上不顺天心凡此数者非以爲善务也以悦其君也天下相放养伪饰姦消灭和睦长暴之原浸以爲俗巧利爲贤损民大命以增民劳伤人美性以益民烦当此之时谿谷异君四海各王尊名贵势强大爲右忿争相踰力正任武强者拘弱衆者制寡以乳代治以非图是臣弑其君子弑其父争之愈大莫之能守求者甚衆得之者寡道路悲忧尽言军旅詾詾謷謷至相烹煮夫何故哉饰文益事务以相序也是以圣人释仁去义归于大道絶智废教求之于己所言日微所爲日寡消而灭之日夜不止包以大冥使民无耻灭文丧事天下自已损之损之使知不起遁名亡身保我精神秉道德之要固存亡之机不爲事主不爲知师寂若无人至于无爲天地自作羣美相随万物自象百蛮自和万民蚩疑不知所之随明出人託于四时优游精神不外心志意中空虚如木之浮如壤之休不识仁义不达礼仪心不知欲志不知爲行步蹎蹎瞻视顚顚语言默默意气玄玄外似禽兽中独异焉寂而不爲若无君臣不爲而治敦厚忠悫至于大安神休精息性命自全万物相袭与道德邻夫何故哉主无教令而民无闻也是以将取天下常于无事不言爲术无爲爲教无欲爲寳不知爲要能行以道无不开导释虚反实以极爲事上知天高下知地厚明阴阳之分知万物之数昼见星于天夜见鱼于渊耳比八风之调目领羣兽之毛此思虑之极也无益于存力什乌获势百孟贲勇千夏育威执三军进若光景退若浮云撃如雷霆不动若阴此强之极无益于胜使日下之民皆执礼易通诗书明律比知诏令家一吏里一令乡一仓亭一库明察折中强武求盗天下重足而立侧目而视父子不相隐兄弟不相容此事之极无益于治是故以知知与天相离以爲爲与天相奇以事事失天之意爲国日益百残尽备爲而不成求而不得天下相驱归之于乱圣人无常心以百姓心爲心善者吾善之不善者吾亦善之得善矣信者吾信之不信者吾亦信之得信矣圣人在天下惵惵乎爲天下浑心百姓皆注其耳目圣人皆骇之指归道德无形而王万天者无心之心存也天地无爲而万类顺之者无虑之虑运也由此观之无心之心心之主也不用之用用之母也何以明之庄子曰我之所以爲我者岂我也哉我犹爲身者非身身之所以爲身者以我存也而我之所以爲我者以有神也神之所以留我者道使然也託道之术留神之方清静爲本虚无爲常非心意之所能致非思虑之所能然也故知者之居也耳目视听心意思虑饮食时节穷适志欲聪明并作不释昼夜经历百方筹策万事定安危之始明去就之路将以全身体而延大命也若然则精神爲之损血气爲之败魂魄离散大命伤夭及其寐也心意不用聪明闭塞不思不虑不饮不食精神和顺血气生息心得所安身无百疾遭离凶害大疮以瘳断骨以续百节九窍皆得所欲夫以一人之身去心则危者复宁用心则安者将亡而况乎奉道德顺神明承天心养群生者哉是以圣人建无身之身怀无心之心有无有之有託无存之存上含道德之化下包万民之心无恶无好无爱无憎不与凶人爲雠不与吉人爲亲不与诚人爲媾不与诈人爲怨载之如地覆之如天明之如日化之如神物无小大视之如身爲之未有治之未然絶祸之首起福之元去我情欲取民所安去我智虑归之自然动之以和导之以冲上含道德之意下得神明之心光动天地德连万民民无赋役主无职负俱得其性皆有其神视无所见听无所闻遗精忘志以主爲心与之俯仰与之浮沉随之卧起放之屈伸不言而天下应不爲而万物存四海之内无有号令皆变其心善者至于大善日深以明恶者性变浸以平和信者大信至于无私伪者情变日以至诚残贼反善邪伪反眞善恶信否皆归自然当此之时溷沉太虚霑溺至和民忘心意芒洋浮游失其所恶而获其所求与天进退与道周流非迫禁而去恶非拘教而后移也无爲爲之而变化不自知也夫何故哉世主之化虚无寂寞容如枯藁心如橐籥志如江海施如谿谷不别东西不异南北不辩甘苦不嫌白黑不正方圆不定曲直详于玄妙务自隐匿与物无治浮游无极废我之所欲爲裹天之所欲得万物纷纷皆注其耳目世主无爲涣如俨容天地爲炉太和爲橐神明爲风万物爲铁德爲大匠道爲工作天下青青靡不润泽故能陶冶民心变化时俗上无不包下无不克成遂万物无不斟酌感动群生振骇八极天下芒芒不识美恶玄效昧象自成法式动万物以归于道随其所宜而成法式也岀生人死生之徒十有三死之徒十有三而民生动之死地十有三夫何故以其生生之厚盖闻善摄生者陆行不避兕虎入军不被甲兵兕无所投其角虎无所措其爪兵无所容其刃夫何故哉以无死地指归道德神明清浊太和浑同沦而爲体万物以形形之所託英英荣荣不覩其字号之曰生生之爲物不阴不阳不可揆度不可测量深微不足以爲称玄妙不足以爲名光耀恍惚无有形声无状无象动静无方游于虚寂之野处于无有之乡得之者存失之者亡夫生之于形也神爲之蒂精爲之根营爽爲宫室九窍爲户门聪明爲候使情意爲乗舆魂魄爲左右血气爲卒徒进与道推移退与德卷舒翶翔柔弱栖息虚无屈伸俯仰与时和俱轻死与之反欲生与之仇无以爲利则不可去有以爲用则不可留故无爲生之宅有爲死之家也夫立则遗其身坐则忘其心澹如赤子泊如无形不视不听不爲不言变化消息动静无常与道俯仰与德浮沉与神合体与和屈伸不贱爲物不贵爲人与王侯异利与万姓殊患死生爲一故不别存亡此治身之无爲也春生夏长秋收冬藏奉主之法顺天之命内慈父母外絶名利不思不虑不与不求独往独来体和袭顺辞让于入不与时争此治家之无爲也尊天敬地不敢亡先修身正法去己任人审实定名顺物和神参伍左右前后相连随时循理曲因其当万物并作归之自然此治国之无爲也冠无有被无形抱空虚履太清载道德浮神明秉太和驱天地驰阴阳骋五行从羣物涉玄冥游乎无功归乎无名此治天下之无爲也贪生利寿唯恐不得强藏心意闭塞耳目导引翔步动摇百节吐故纳新吹煦唿吸被服五星饮食日月形神并作未尝休息此治身之有爲也废释天时独任人事贱强求贵贫强求富饥名渴势心常载求衣食奢泰事过其务此治家之有爲也富国兼壤轻战乐兵底威起节名显势隆刑严罚峻峭直刻深法察网周操毒少恩诸侯畏忌常爲俊雄公强求伯伯强求王此治国之有爲也祖孝悌宗仁义修礼节教民知饰修治色味以顺民心钟鼓琴瑟以和民志主言臣听主动臣随表功厉行开以恩厚号令声华使民亲附诸事任己百方仰朝此治天下之有爲是故虚无清静微寡柔弱卑损时和啬凡此十三生之徒实有浊扰显衆刚强高满过泰费此十三者死之徒也夫何故哉圣人之道动有所因静有所应四支九窍凡此十三死生之外具也虚实之事刚柔之变死生之内数也故以十三言诸夫虚生充实无生常存清则聪达静则内明微生章显寡则生衆柔生刚健弱生坚强卑则生高损则生益时则通达和则得中啬则有余是谓益生能行此道与天地同爲身者乆爲国者长虽欲不然造化不听实生空虚有生消亡浊则听塞扰则失明显则生微衆则生寡刚生柔韏强生弱殃高生卑贱满生损空过则闭塞泰则困穷费则招祸是俱不祥有行此道动而之穷爲身不乆爲国不平虽欲不然天地不从而民皆有其生而益之不止皆有其身而爱之不已动归有爲智虑常起故去虚就实絶无依有出清入浊背静治扰变微爲显化寡爲衆离柔反刚废弱兴强损卑归高弃损取盈纵时造过释和作泰将以有爲除啬施费夫何故哉大有其身而忘生之道也是故摄生之士超然大度卓尔远逝不拘于俗不系于世损形于无境浮神于无内不以生爲利不以死爲害兼施无穷物无细大视之如身无所憎爱精神隆盛福德并会道爲中主光见于外自然之变感而应之天地人物莫之能败陆行则兕虎不能伤入军则五兵不能害非加之而不能克投之而不能制也神气相通伤害之心素自爲废夫何故哉声响相应物从其类兕虎不加无形而五兵不系无质摄生之士贼害之心亡于中而死伤之形亦亡于外也道生之德畜之物形之势成之是以万物尊道而贵德道尊德贵夫莫之爵而常自然道生之德畜之长之育之成之熟之养之覆之生而不有爲而不恃长而不宰是谓玄德指归圣知之术不自天下不由地出内在于身外在于物督以自然无所不通因循效象无所不竭故道虚德无不失其心天尊地卑不违其节何则以有知无由人识物物类之无者生有虚者生实见微知着观始覩卒非有巧能自然之物圣人因之与天周密是故知道以大虚之虚无所不禀知德以至无之无无所不授道以无爲之爲品于万方而无首德以无设之设遂万物之形而无事故能陶性命治情意造志欲化万事何谓性命情意志欲所禀于道而成形体万方殊类人物男女圣虑勇怯小大脩短仁廉贪酷强弱轻重声色状貌精粗高下谓之性所授于德富贵贫贱夭寿苦乐有宜不宜谓之天命遭遇君父天地之动逆顺昌衰存亡及我谓之遭命万物陈列吾将有事举错废置取舍去就吉凶来祸福至谓之随命因性而动接物感寤爱恶好憎惊恐喜怒悲乐忧恚进退取与谓之情因命而动生思虑定计谋决安危通万事明是非别同异谓之意因于情意动而之外与物相连常有所悦招麾祸福功名所遂谓之志顺性命适情意牵于殊类系于万事结而难解谓之欲凡此六者皆原道德千变万化无有穷极唯闻道德者能顺其则性精命高可变可易性麤命下可损可益若得根本不滞有无是故天地人物含心包核有类之属得道以生而道不有其德得一而成而一不求其福万物尊而贵之亲而忧之而无报其德夫何故哉道高德大深不可言物不能富爵不能尊无爲爲物无以物爲非有所迫而性常自然故道之爲物窥之无户察之无门捪之无体象之无容意不能尽而言不能通万物以生不爲之损物皆归之不爲之盈上下不穷广大无涯消息嬴诎不可度訾游于秋毫不以爲少包裹万天不以爲多青紫光耀不爲易志幽冥枯藁不爲变化运行无施无所爱好禀授性命无所不爲德流万物而不可复恩结泽缔而不可归瞻足天下而不费成功遂事而不衰其于万物也岂直生之而已哉生之形之设而成之品而流之停而就之终而始之先而后之旣託其后又在其前神明以处太和以存清以上积浊以下凝天以之圆地以之方阴得以阴阳得以阳日月以照星辰以行四时以变化五行以相胜火以之热水以之寒草木以柔金石以刚味以甘苦色以玄黄音以高下变以纵横山陵以滞风雨以行鳞者以游羽者以翔兽以之走人以聪明殊类异族皆以之存变化相背皆以之亡万天殊状水土异形习俗相违利害不同容貌诡谬意欲不通阴阳所不能及日月所不能明皆以之始皆以之终开口张目屈伸倾侧俯仰之顷喘息之间神所经历心意所存恩爱所加雌雄所化无所不导无所不爲生之而不以爲赀爲之而不以有求长之而无以爲有天下迷惑莫之能知或曰道德天地之神明也天地道德之形容也何以明之道德包万天也庄子曰夫天地有类而道德无形有类之徒莫不有数无形之物无有穷极以有数之物託于无穷若草木离土衆星离天不足以喻焉而谓之不然则是不通乎有无相包虚实相含犹瓜瓠之瓣不覩区蔓之有邻也虮虱藏于裘褐不知都邑之多人也是故宇宙之外营域之内拘以无禁束以无制安危消息无有中外同风共指和顺仰制全活姣好靡有伤败百祥万福道爲之盖功玄事冥不开于世天下莫见爲而不废天下有始以爲天下母旣得其母以知其子旣知其子复守其母没身不殆塞其兊闭其门终身不勤开其兊济其事终身不救见小曰明守柔曰强用其光复归其明无遗身殃是谓袭常指归夫道之爲物无形无状无心无意不忘不念无知无识无首无向无爲无事虚无澹泊恍惚清静其爲化也变于不变动于不动反以生覆覆以生反有以生无无以生有反覆相因自然是守无爲爲之万物兴矣无事事之万物遂矣是故无爲者道之身体而天地之始也无爲微妙周以密矣滑淖安静无不制矣生息聪明巧利察矣通达万方无不溉矣故曰有爲之元万事之母也圣人得之与物反矣故能达道之心通天之理生爲之元开事之户因万方之知穷衆口之辩尽异端之巧竭百家之伎且道人事与时化转因之修之终而复始变化忽然通神使鬼形于无形事无不理穷于无穷极乎无有以能雕琢复反其母旣覆又反爲天下本游于玄冥终身不殆故能塞其聪明闭其天门关之以舌键之以心非时不动非和不然国家长乆终身无患夫何故哉不听之闻与天同聪不视之见与天同明不言之化与天同德不爲之事与天同功所守者要所然者详道德之明不蔽而天地之虑达通故能响应影随照物不穷爲福元始爲化祖宗周流蔓延沦于大中身存物顺天下不勤故力视损明力听损聪疾言沮德巧伪败功是故口以大开耳目急张知故并起万物孳蕃奋心扬虑显遂功名名成功遂祸至福终动罗天网静陷地殃神明不能祐造化不能生庶人没命国家以丧是以圣人退爲之爲去事之事体道之心履德之意统无穷之机秉自然之要翔于未元集于玄妙聪作未闻明作未见萌芽未动朕圻未判昭然独覩无形之变通于无表达于无境毫毛之恶不得生赫赫之患不得至爲之行之絶言灭虑积柔体弱反于无识诛暴救寡与神同化无敌之不胜无事之不爲知力不得加天下不能谋治人理物与阴阳配内用其光而外不违衣食耕获桑织有余福积祸消人给家赡心不载求贱不望贵贫不幸富纤微尊俭内外不过奉上养下人道尽备复归其内神明不耗槃积固畜不敢以爲智如江海与天同虑絶灭三五害之以事填而塞之使不可识爲瘴爲聋与天地同爲玄爲默与道穷极去凶离咎违患废贼浮德载和无所不尅故人能入道道亦入人我道相入沦而爲一守静致虚我爲道室与物俱然浑沌周密反初归始道爲我袭使我介然有知行于大道唯施是畏大道甚夷而民好迳朝甚除田甚芜仓甚虚服文采带利剑厌饮食财货有余是谓盗夸非道哉指归道德不爲智巧故能陶冶天地造化阴阳而天地不能欺也天地不爲知巧故能含吐变化杀生群类而万物不能逃也道释自然而爲知巧则身不能自存而何天地之所能造阴阳之所能然也天地释自然而爲知巧则身不能自生而何变化之所包何万物之所能全故虚无无爲无知无欲者道德之心而天地之意也清静效象无爲因应者道德之动而天地之化也何以明之庄子曰道之所生天之所兴始始于不始生生于不生存存于不存亡亡于不亡凡此数者自然之验变化之常也故人之动作不顺于道者道不祐也不顺于德者德不助也不顺于天者天不覆也不顺于地者地不载也夫道德之所不祐助天地之所不覆载此患祸之所不远而福德之所不近也是以玄圣处士负达抱通提聪挈明顺道奉德弃知亡身厉志忧畏唯恐蹉跌故勉于巧不巧之巧务于明不明之明信顺柔弱躬耕而食常于止足归乎无名战战慄慄恐失自然患至天地祸及人民是以吉祥之应福德之至如影之与形响之应声非有期会动若俱生是故大道甚夷其化无形若远而近若晦而明平夷而无秽要约而易行无爲而功成无事而福盈天地由之万物以生而民背之用其聪明任伪废道反地逆天尊知贵巧欺鬼侮神饰治邪淫归伪去眞创作改制起事遂功丰屋荣观大户高门饰以奇怪加以采文以知爲准以巧爲绳诈爲之斧伪爲之斤秉术操数简织贱耕田秽不修节莠并生田苗不起囷仓虚空衣重五采锦绣玄黄冰纨绮縠靡鹿光辉利剑坚甲强弩劲弓轻车骏马多侠凶人权重名显威势流行伐杀絶里臣役细民妬廉嫉让疾忠毒信结邪连伪与善爲怨尚争贵武无不侵凌使通境外常议弑君食重五味残贼群生刳胎杀鷇逆天之心居常醉饱取求不厌多藏金玉畜积如山所有珍寳拟于人君出入奇异荣盛光显离衆絶俗超然独存乱世高之称爲大人过衆恶大罪重祸深贤父不畜眀主不臣道所不祐神所不在天所不覆万物所怨有人若此丧之受祸生之受患身苟不获事及子孙善建者不拔善抱者不脱子孙祭祀不辍修之于身修之于家其德有余修之于乡其德乃长修之于国其德乃丰修之于天下其德乃普故以身观身以家观家以乡观乡以国观国以天下观天下吾何以知其然哉以此指归天地之间广大修远殊风异俗物类衆巨变化无穷利害谬诡故能不能制而爲不能爲也我爲天下而天下亦爲我彼我相遇则彼衆而我寡以寡遇衆则衆宁而寡殆故以己知立则知夺之以己巧立则巧伐之以己力立则力威之唯无所爲莫能败之何以效其然也夫默而求响响不我应託阴求影影不我从畏响而扣金响愈我应恶影而处阳影益我从由此观之无爲不能遁福有爲不能逃患是以圣人去力去巧去知去贤建道抱德摄精畜神体和袭弱履地戴天空虚寂泊若亡若存中外俱默变化于玄无爲无事反朴归眞无法无度与变俱然抱小託大牧养万民方圆先后常与身存体正神宁传嗣子孙德积化流洋溢无穷衰而复盛与天俱终故治之于身则性简情易心达志通远所不远明所不明重神爱气轻物细名思虑不惑血气和平筋骨便利耳目聪明肌肤润泽面理有光精神专固生生青青身体轻劲美好难终治之于家则夫信妇贞父慈子孝兄顺弟悌九族和亲耕桑时得畜积殷殷六畜蕃殖事业修治常有余财乡邑愿之治之于乡则覩纲知纪动合中和名实正矣白黑分明曲直异理是非自得姦邪不起威严尊显令行禁止奉上化下公若父子敬爱信向上下欢喜百姓和集官无留负职修名荣称爲君子常有余德没身不殆治之于国则主明臣忠朝不壅贤士不妬功邪不蔽正谗不害公和睦顺从上下无怨百官乐职万事自然远人怀慕天下同风国富民实不伐而疆宗庙尊显社稷永宁阴阳永合祸乱不生万物丰熟境内大宁邻家託命后世蕃昌道德有余与天爲常治之于天下则主阴臣阳主静臣动主圆臣方主因臣唱主默臣言正直公方和一大通平易无爲寂泊无声德驰相告神骋相传运动无端变化若天不行而知不爲而成功与道伦宇内反眞无事无忧太平自兴是故我身者彼身之尺寸也我家者彼家之权衡也我乡者彼乡之规矩也我国者彼国之准绳也人主者天下之腹心也天下者人主之身形也故天下者与人主俱利俱病俱邪俱正主民俱全天下俱然家国相保人主相连苟能得己天下自然故可以知我者无所不知可以治我者无所不治便于我者无所不可利于我者无所不宜不可于我而可于彼者天下无之道德眞经指归卷之九道德真经指归正统道藏三家本十三卷洞神部玉诀类道德眞经指归卷之十能八蜀郡严遵字君平撰谷神子註含德之厚比于赤子毒虫不螫攫鸟不搏勐兽不据骨弱筋柔而握固未知牝牡之合而䘒作精之至终日嘷而嗌不嗄和之至知和曰常知常曰明益生曰祥心使气曰强物壮则老衰坚强谓之非道体祸殃不道早已大命丧指归道德虚无神明寂泊清静深微太和滑淖听之寂寥视之虚易上下不穷东西无极天不能裹地不能囊规不能圆矩不能方度不能度而量不能量金玉不能障蔽水火不能壅落万物莫之能领患祸莫之能作沉浮翶翔浑沌磅礴心无所栖形无区宅陶冶禀授万天以作群物得之滋滋哑哑知虑不能得有爲不能获思之逾远爲之益薄执之不我擒纵之不我释唯无欲者身爲之宅藏之于心故曰含德夫德之在人犹父母之于身也其于万物犹珠玉之与瓦鈆也是以含德之士重身而轻天下犹慈父孝子不以其有易其邻大身而细物者犹良贾察啇不以珠玉易瓦鈆也其无欲也非恶货而好廉也天下之物莫能悦其心也其爲虚也非好静而恶扰也天下之事莫足爲也夫何故哉所有重而天下轻也眀于轻重之称通于利害之变故万物不能役而天下不能傜也故不爲虚而虚自起不爲静而静自生不休神而神自定不和气而气自平是以不听而闻无声之声不视而见无形之形不思而领是非之意不虑而达同异之乡神沦天地德遵阴阳不请福而天地祐之不辞祸而患害去之不杀戮而天下畏之不施与而天下爱之鼔腹而乐俯仰而娱食草而美饮水而甘乔木之下精神得全巖穴之中心意常欢欣贫乐其业贱忘其卑穷而恬死困而忘危功与地配德与天齐反愚归朴比于婴儿是故建身爲国诚以赤子爲容则是天下尊道贵德各重其身名势爲垢万物爲尘贪夫逃爵残贼反仁积柔集弱唯德是修而作福生乱者有何由然悲夫天地之道深以远妙以微能识之者寡行之者希智惠不能得唯赤子爲体之夫赤子之爲物也知而未发通而未达能而未动巧而居掘生而若死新而若弊爲于不爲与道周密生不生之生身无身之身用无用之用闻无闻之闻无爲无事无意无心不求道德不积精神旣不思虑又无障截神气不作聪明无识柔弱虚静魂魄无事乐无乐之乐安无欲之欲生不枉神死不幽志故能被道含德与天地同则蜂虿虫蛇无心施其毒螫攫鸟勐兽无意加其攫搏骨弱筋柔握持坚固不覩牝牡阴阳以化精神充实人物并归啼号不嗄可谓志和爲之行之与道爲常执之守之时曰聪明自然生息动合百祥心意玄作气顺坚强无所爲故无所不克无所欲故动无所丧自然通达衆美萌生天地爱祐祸乱素亡夫何故哉以含德和神而体童蒙也及其有知也去一而之二去晦而之明身日饰而德日消智逾多而迷益深故重天下而轻其神贵名势而贱其身深思远虑离散精神背柔弃弱力进坚刚陷于欲得溺于求生开于危殆塞于万全故福如天地视而不能见祸若雷霆听而不能闻出无入有日造祸殃动而之穷爲而之亡修身爱国爲国不祥祭燎而天地是伐祷祀而鬼神是丧非命之罪事物自当也知者不言言者不知塞其兊闭其门挫其锐解其忿和其光同其尘是谓玄同不可得而亲不可得而疏不可得而利丧不可得而害不可得而贵不可得而贱爲天下贵指归道无常术德无常方神无常体和无常容视之不能见听之不能闻旣不可望又不可扪故达于道者独见独闻独爲独存父不能以授子臣不能以授君犹母之识其子婴儿之识其亲也夫子母相识有以自然也其所以然者知不能陈也五味在口五音在耳如甘非甘如苦非苦如啇非啇如羽非羽而易牙师旷有以别之其所以别之者而口不能言也也故无状之状可视而不可见也无象之象可效而不可宣也无爲之爲可则而不可陈也无用之用可行而不可传也是故得道之人见之如子之识亲履之如地戴之若天被之服之体之如身爲之行之与之浮沉与之卧起与之屈伸神与化游志与德运聪明内作外若聋盲思虑玄起状若痴狂故口不能言而意不能明也譬犹梦爲君王履危临深忧喜相反中心独然觉而道之不能以喻其邻也失道之人则不然见其外不覩其内识其流不获其源秉其末不穷其根然其所以然不然其所不然故道在于外不在于身中主不定守不固坚心狐志疑情与物连聪明眩燿以伪爲眞若是若非若亡若存和气易动若病在人阳泄神越恶默好言方言之时心有所虑志有所思聪明并外精神去之音声内竭外实有余道德离散日日远之言之益疾而己愈不见造之益衆而己愈不知是故言者逆道之要也而距德之数也反天之匠覆地之具也是故得道之士损聪弃明不视不听若无见闻闭口结舌若不知言挫其锐释其所之意无所守廓似无身解其所思散其所虑奄若不知匿若独存灭祸无首反于太素容貌不异服色不诡因循天地与俗变化深入大道与德徘徊无言以言言无爲以爲爲清静以治己平和以应时与世浑沌与俗玄同要物之本秉事之根独与衆异天下莫闻游于亲疏之户翶翔利害之门浮于贵贱之野固守我之精神遁隐无形之境放佚荒荡之乡贫贱不以爲辱富贵不以爲荣欲隐而隐欲彰而彰阴阳不能损益人主不能蔽明魁然独立卓尔无双声色不能悦五味不能甘万物不能与之争知力不能与之讼无取无与无得无去闭门杜户絶端灭绪神明爲制道爲中主动与化邻静与然交和顺时得故能长乆佚荡无常莫能先后故好之不能近恶之不能远赏与不能加赋税不能取爵禄不能高贫贱不能下无奈万物何故万物不能役无以天下爲故天下不能有也以正治国以奇用兵以无事取天下吾何以知其然哉天下多忌讳而民弥贫民多利器国家滋昏人多伎巧奇物滋起法令滋彰盗贼多有圣人之言云我无爲而民自化我无事而民自富我好静而民自正我无欲而民自朴其政闷闷其民偆偆其政察察其民缺缺祸兮福之所倚福兮祸之所伏孰知其极其无正正覆爲奇善复爲妖人之迷其日固乆矣指归道德之情正信爲常变化动静一有一亡覆载天地经纬阴阳纪纲日月育养群生逆之者死顺之者昌故天地之道一阴一阳阳气主德阴气主刑刑德相反和在中央春生夏长秋收冬藏终而复始废而又兴阳终反阴阴终反阳阴阳相反以至无穷故王道人事一柔一刚一文一武中正爲经刚柔相反兵与德连兵终反德德终反兵兵德相保法在中央法数相参故能大通是以明王圣主损欲以虚心虚心以平神平神以知道得道以正心正心以正身正身以正家正家以正法正法以正名正名以正国正国纲纪分明察理元元本本牵左连右参伍前后物如其所正名以覆实审实以督名一名一实平和周密方圆曲直不得相失赏罚施行不羸不缩名之与实若月若日一名正而国家昌一名奇而国家役养国之密无有所常屈伸取与与时俱行继乱任法遭逆任兵守平以道体德爲常大小相遇以正相望失正则化之不从则禁之不止则制之不伏则伐之若夫小国迫于大国之间遭无道之君以正事之不可则去之去之不可则割地而予之予之不可则率衆而避之避之不可则杖策而遁之遁之不可则患及万民祸将及我故奋计而图之是争之所爲起而兵之所爲生也吾欲选将练士砥砺甲兵积粮高垒营而自守百姓糜弊国家虚空是战之所爲作也而正之所爲兴也吾欲以正入则我寡而彼衆我弱而彼强如卵投石爲敌受殃三军必败士卒死伤天心不得宗庙灭亡下悲万民之命上畏天地之心是权之所爲动也而奇之所爲运也故建反往之计招覆来之事开万民之心生诸侯之谋明我道德之祐阐我天地之助以浑四海之心同万国之意百姓应我若响邻国随我若影飞鸟走兽与我俱往是计之所爲用而奇之所爲行也上顺道德之意下合天地之心危宁利害视民若身体无形之形处太阴之阴发无爲之爲扬无声之声异彼灭化之罪明彼逆天之功显天之所降见地之所生有名无实有实无名名实相违或正或倾纵横反覆合于冥冥天灾自起妖孽自生离其父子絶其弟兄杀其雄将戮其忠臣天下怨恨莫与同心魁然独立受天之兵战胜大喜四海安宁此用奇之上也慉天下之怒积能奇之人飞耳游目延聪益明游士四达结友合亲生息变怪因道应姦饰权养势以实其民飞言儛事以惑敌人卑辞降下以闭其君轻使重利以开其臣君臣有隙因制其神变作于阴权动于微悬其死命因其枢机使敌狂惑不得有爲随时进退无有常仪不攻而敌自诎不战而敌自危克其君不及其臣诛其将不及其师战胜民喜诸侯畏之此用奇之次也制其地形御其君臣卑体重赏以顺其外阴谋云布以乱所亲姦从彼来道从此兴数城而封将连国以予姦姦来如鬼谋计如神方略不测奇变不穷分彼之力疑彼之心如出于地若生于天离其左右散其所连起权生变以制其死阻其计谋使不得信折其强辅以孤其志因形立胜如环无端乗时而发和爲之恒动攻其害静絶其粮褫而夺之饥而渴之重而累之水而火之劳而苦之冻而暍之利而诱之狂而惑之卒而迫之窘而薄之从高击下以衆制寡坚校部曲官队相伍上护其下下救其上三军相保亲如父子竒阵分合隐伏参处营前经后陵左败右燿以旌旗惑以金鼔进如波腾退如风雨发如崩溃合战如虎守不可攻攻不可守战胜威行天下大恐此用奇之下也祸乱旣夷万物丰宁天心大得宇内欣欣藏奇损智忠信爲务清静简易退事止言夫何故哉道德变化无所不生物有高下指向不同趋舍殊缪或西或东各推其性以活其身吉人以善足凶人以恶传诚人以信显邪人以伪容各效其知以避祸凶求而不赡智者诈生劳而不息忠者起姦拘迫惨怛信者驰谩穷困不已贤者不仁故主好知则民伪主好利则民祸主好赏则民困主好罚则民怨何则事由于主行之在臣赏出于主财出于民法出于主受之在臣主有所欲天下向风故用心思公不若无心之大同也有欲禁过不若无求之得忠也喜怒时节不若无爲之有功也思虑和德不若无事之大通也明于俞附之术岐鹊之数以治之不若使世无病之德丰也挟黄帝太公之虑秉孙吴氏之要以胜之不若使天下不事智力之不营也故道德之所生爱不能利也天地之所成爲不能致也唯无爱者能利之唯无爲者能遂之是故明王圣主无欲无求不创不作无爲无事无载无章反初归朴海内自宁何以明之庄子曰夫起福生利成功遂事备物致用使人大富天下奢僣财货不足民人愈丑福满山泽金玉成积国愈不安民益少利饰智相愚以诈相要防隄邪淫姦伪之路密分别同异是非之变衆则国家昏而政事衰作方遂伎雕琢文彩竒变异怪以褒有德以别尊卑巧故滋起俊出愈奇令速赏深罚峻刑严凿肌肤断四支疏远不隐亲近不和罪至夷灭赏至封侯天地振慄盗贼愈多故圣人之言云我无爲而民自化夫何故哉主者天下之心也气感而体应心动而身随声响相应形影相随不足以爲喻是故人主诚爲无爲之爲则天下之心皆无所之被道含德无思无求无令无法万民自化人主诚能事无事之事则天下无效无象无知无识不赏不与万民自富人主诚能安无静之静乐无清之清则天下不学不问无闻无见无刑无罚万民自正人主诚能欲不欲之欲则天下心虚志平大身细物动而反止静而归足不拘不制万民自朴故人主之正不孝不仁不施不予闵闵缦缦万民慁輓墨墨偆偆好恶不别是非不分故得所欲性命以全人主之政布德施利明目察察万民昭昭皆知祸福孝悌仁义万事差别偟偟知伪缺缺故失所安性命天絶福生于祸祸生于福福之与祸同营异域俱亡俱存异情同服相随出入同来异极非有圣人莫能独得故去福则无祸无祸则无福无福之福至微玄默天下好知莫能穷极唯无爲者能顺其则正在祸福之间无所不克失正则竒生竒生而民惑善人爲妖是非反覆天下大迷而不复也方而不割廉而不刿直而不肆光而不耀治人事天莫如啬夫唯啬是以蚤服重积德则无不克莫知其极可以爲国有国之母啬以长乆深根固蒂长生乆视指归道无不有而不施与故万物以存无所不能而无所不爲故万物以然何以明之夫道体虚无而万物有形无有状貌而万物方圆寂然无音而万物有声由此观之道不施不与而万物以存不爲不宰而万物以然然生于不然存生于不存亦明矣故王者兴师动利则民欲民欲而以方方则割以割爲方则邪者进而方者退忠臣蒙其毒万民受其害贵货则民求民求而以廉廉则刿以刿爲廉则贪者显而廉者弊忠臣蒙其咎而万民受其败开争则民曲民曲而以直直则肆以肆爲直则枉者翶翔直者深伏忠臣蒙其祸万民受其败上好名则民伪民伪而以光光则耀以耀爲光则大德隐而小惠章忠臣蒙其死而万民受其殃数者以施货流情通所以谓方者不方廉者不廉直者不直光者不光名缪实易正失德亡人主独立臣下双身养主之意阿主之心塞主之听蔽主之明此国之所以危而宗庙之所以丧也是以明王圣主独有而不与也独知而不教也独能而不使也方于己而不以也廉于万物而不有也直秉天心而不恃也德光四海而不怙也夫何故哉去福以方使下自公割于不割使民不讼事情自达万物自通莫之爲吉莫之爲凶天下荡荡莫之其常非不割也割剥伐击诛骄制暴而无瘢创也去货以廉使天下自平刿于不刿使人无争贪叨者息洁白自生莫之爲浊莫之爲清名不虚谥实不倚倾非不刿也善廉美让章含显盗而辩无藏也去争以直使下自克肆于不肆使民自伏匡邪振乱化淫矫俗莫之爲祸莫之爲福天下荒荒万物自得非不肆也举正扬直表过章恶贬邪削枉明人之失天下尽正而动无声也去名以光使下自当耀于不耀使民自明莫之爲照莫之爲冥天下浑浑万物滋生德与天比化与道同非不耀也德光四海照万物而化无形也上下相象中表相应出入无朕往来无间若影之与形响之与声故治国之道生民之本啬爲祖宗是故明王圣主损形容卑官室絶五味灭声色智以居愚明以语默建无状之容立无象之式恐彼知我藏于不测故未动而天下应未命而万民集未战而素胜之未攻而天下服是以不勤劳而民有功不分争而得其职不刑戮而万民畏不微妙而得天福祸乱不生群祥并集无爲而无不成不争而无不克故万物玄同天下和洽浮沉轧軮与道相得若终而始若乱而纪虚而实无而有疏而密迟而疾无形影无根朕彷彿浑沌莫知所以独知独见独爲独不变化无常畜积无府阴阳离合屈伸张弛冥冥窅窅芒昧玄默魁如天地不可穷极自修有余故能有国治人理物子孙不絶夫何故哉以其啬也爲啬之道不施不予俭爱微妙盈若无有诚通其意可以长乆形小神大至于万倍一以载万故能轻举一以物然与天同道根深蒂固与神明处眞人所体圣人所保也治大国者若烹小鲜以道莅天下其鬼不神非其鬼不神其神不伤人非其神不伤人圣人亦不伤人两不相伤德交归焉指归日昃阴生燥至风起谿谷小动海波大兴高下相临差以百寻者以其形大故也千仞之岸万丈之崖物类登之崖隤下顚蚊虻蝼蚁适足以游翔而犀象虎豹之糜骸者以其形重也飘风隆盛发屋折木石飞铁扬山陵崩弛而人血脉不爲之伤者以其暴大也隙穴之风不动鬓眉及其中人也生百病而成死亡者以其纤介也夫大国者江海犀象之徒也而德化者飘风隙穴之类也故其福不可大生也其利不可暴兴也其善不可大处也其恶不可大丧也大生之则大亡暴兴之则暴倾大处之则大去大丧之则大至何以明之庄子曰夫饥而倍食渴而大饮热而投水寒而入火所苦虽除其身必死胸中有瘕不可凿喉中有疾不可剥也蟁虻着面不可射也虮虱着身不可斫也何则欲除小患而生大贼也是以明王圣主之治大国也若柄纤微若通小水若察秋毫如听无有若亡若存若非若是如行如留如爲如休爲在爲不爲之域化在有无有之野福微利鲜言希禁寡动于无形功流四海夫何故哉以道爲父以德爲母神明爲师太和爲友清静爲常平易爲主天地爲法阴阳爲象日月爲仪万物爲表因应爲元诚信爲首殊分异职绳绳玄默引总纪纲举大要而求之于己是以民如胎鷇主如赤子智伪无因而生巧故无由而起万物齐均莫有盈损和洽顺从万物丰茂鬼神与人合而俱市动于自然各施所有寂如无君怕如无鬼万物尽生民人尽寿终其天年莫有伤天主若不仁鬼若不神主非不仁也兼施博爱德运六合而无阿怜也鬼非不神浮于惚恍载于纤微经历万方与时变化神全万物不以伤人也非不伤人圣人在上与天相叅人物顺比大化流行智故不作奇物不生莫之爲满莫之爲盈天下喁喁万物齐均旣不起高又不造深不攻金石不壅水泉人不远徙食不煞生世皆可赏莫之可形草木黄而后落人化尽而后终是故天之所胞地之所函太一之所主天一之所将四时所归五行所监群臣毒害变化运行各有分部不得相干周流万物莫之可伤是故鬼神治阴圣人治阳治阴者杀偶治阳者杀奇虚无清静鬼神养之纤微寡鲜鬼神辅之盛壮有余鬼神害之盈满亢极鬼神杀之不属其类圣人奉之忠信顺善圣人与之雄俊豪特圣人察之作变生奇圣人杀之故动于阴者鬼神周之动于阳者圣人制之唯无所爲者莫能败之圣人在上奇不得起诈不得生故鬼以其神养物于阴圣人以其道养物于阳福因阴始德因阳终鬼神降其泽圣人流其恩交归万物若性自然流道沉德洽和同眞大国者天下之所流天下之所交天下之牝牝以静胜牡牝以静爲下故大国以下小国则取小国小国以下大国则取大国故或下而取之或下而取于人夫大国不过欲兼畜人小国不过欲入事人夫皆得其所欲大者宜爲下指归天地并起阴阳俱生四时共本五行同根忧喜共户祸福同门故所以爲宁者所以爲危者也而所以爲危者所以爲宁者也所以爲存者所以爲亡者也而所以爲亡者所以爲存者也何以明之夫虎豹以其形容脩广爪牙坚强肌肤盛大毛物丰文章眀故执百兽而制于人荣华香草以其所有光曜芬香故悦于衆谷而伤其根大国之君以其地广民衆势尊形宠威隆名显故张其邻国而危其身有道则固于磐石宁于太山失道则危于累卵轻于鸿毛俱弱则先困俱乱则先亡是故大国者霸王之梯而亡灭之阶也是以大国之君独立无偶名山四塞三面成阻鸿川并流万物浮下爲诸侯毂膏腴之府强大之尸权势之主偕不测之固要阨狭之口肥饶广易方数千里珍寳奇怪无所不有民鲜傜役马牛从处舟舆万数兵食陵聚居者安乐过者留止人如草木畜满山野耕桑田猎得获深倍故天下之所欲归将相之所欲附车骑奋击带甲百万处易守险形便地利顺天而攻顺地而守悬人之命制人之死与之则有势背之则失宗庙故诸侯之所欲交天下之所畏也施道足以并兼尊宠足以发号伐之足以崇仁治之足以明义兼之足以广地得之足以爲富故诸侯之所好而将相之所利也是故自古及今天下之牝以静胜牡千世不易万世不变夫何故哉以虚受实以无应有不以爲大务以爲小不以爲高常以爲卑也是故明王圣主之处大国也施而不以置下而不以求地裹诸侯之国而无所不畏德包诸侯之力而无所不事折节下之以附人意忠廉诚信以先士吏割地东西以招贤俊疾耕力织以裒畜积结纵连横以戒不虞发仓庾散财币养耆老食孤弱振穷达困显巖穴之士受而不取授而不予柔弱简易无爲而处诸侯虽有贪鄙残贼骄矜恃力不好顺从欲图逆者犹以文武之势威德之重静而下之则彼修身愼行改过自新割地献寳归命杀身请爲子弟之国藩墻之臣其处小弱也因道而动修理而行富以舟舆实以甲兵忠顺诚素尚朴贵耕耕织有分不取民有上下和集亲如父子君如腹心民如形体国专和一可与俱死上下顺从可与邻市大国之君虽负衆强上权右势左德下仁心如饥虎怒如涌泉不好施予常欲吞人犹以得天之心获民之意将相诚信邻人之助发源泉之敌扬不测之威辱身厚体竭诚悬命欵欵惓惓事以清静则彼神感精喻心释意坏怒移祸徙与我爲妖上而取人者形大势丰德博权重人之所利也下而取于人者地狭民少权轻德鲜人之所易也故不战而坏人之邑不攻而降人之城地广号尊宗庙显功德流是大国之所期也交于大国接和结亲岁有灾害则大国忧之邻国难至则大国救之屈一人之下伸万人之上社稷尊宗庙显国富兵强人物全济延于无穷小国之所愿也故接地邻境悬权不动先下先得卑者制倨静者胜躁处大之势小下大得夫何故哉自然之道不可强致水动下流人动趋利释下任事衆弱爲一出于不意此强大之所以亡也故大宜下之道德眞经指归卷之十道德真经指归正统道藏三家本十三卷洞神部玉诀类道德眞经指归卷之十一能九蜀郡严遵字君平撰谷神子註道者万物之奥善人之寳不善人之所不保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不曰求以得有罪以免故爲天下贵指归木之生也末因于条条因于枝枝因于茎茎因于本本因于根根因于天地天地受之于无形华实生于有气有气生于四时四时生于阴阳阴阳生于天地天地受之于无形吾是以知道以无有之形无状之容开虚无导神通天地和阴阳宁调四时决万方殊形异类皆得以成变化终始以无爲爲常无所爱恶与物大同羣类应之各得所行善人得之以翕以张清凈柔弱默默沌沌仁宛和淖润泽虚平大小周密纤微无形玄达万事以归无名终始反覆万福自生动得所欲静失所患在人之上威德自明攻坚胜大莫与爲双凶人得之以发以张坚刚以疏实动以先骄溢以壮大盛满以强极广修大以无疆照察察以劳荧显的的以彰彰彊大终小不祸自生动失所欲静得所伤心忧志削乃反正常神气烦促趋翕去张郁约而辞卑拘制而体降迫险而賔伏𢡖怛而忠信改容而易节与君子同罪定而言善临死而爱身一奉天数变性易情安贫乐困卑贱爲常尊天敬鬼视人如王上比牛马下列犬羊天网以发自然不听吁嗟痛哉爲戒甚明二者殊涂皆由道行在前在后或存或亡故言行者治身之狱也时和先后大命之所属也是以君子之立身也如喑如聋若朴若质藏言于心常处玄默当言深思发声若哭和顺时适成人之福应对辞让直而不饰故言满天下而不多振动四海而不速连接万物而不有辞动天下各得所欲其经世也气志窅冥而形容隐匿居如惊恐貌似不足偆偆漻漻消如冰释遇时而伸遭世而伏与天同忧中心恻恻计画不行随时反侧谦虚止足卑损自牧乐下如水乆而不忒下之又下之至于元极天下应之故能有国夫何故哉人之情性乐尊宠恶卑耻损之而怨益之而喜下之而悦止之而鄙古今之通道而人心之正理也贤者旣然小人尤甚是故尊美言行事无患矣古之将民何弃之有桀纣之吏可令顺信秦楚之卒可令顺善故能得其心天下可有不得其意妻妾不使何以效其然也夫爵尊天下富有四海威势无量专权擅柄人之所畏也去徒步离卒伍鸿举龙兴起佐天子发道扬德施行所有恩流万姓光显祖考人之所利也以人之所畏求人之所利言不美行不敬虽执大璧操珍物而进之安车驷马而载之则是贤者之心疑惑下否玄圣深隐君子不来言行修于内则神气踰于外无有驷马之劳寳璧之费海内之士响应风起俊雄英豪辐至峰止圣人下之朝多君子古之所以贵此道者夫何故哉言顺天地而不己行合人心而不恃名成而不显功遂而不有情性自然不以爲取将以顺道不以爲己万物归之爲天下宰爲无爲事无事味无味大小多少报怨以德图难于易爲大于细难事作于易大事作于细是以圣人终不爲大故能成其大轻诺者必寡信多易者必多难圣人犹难之故终无难指归神明之数自然之道无不生无有不生有不无不有乃生无有由此观之忧不生忧喜不生喜不忧不喜乃生忧喜故居祸者得福居福者得祸祸福之主在于元首爲之无形听之无声无形声则深远故无功之功大而有功之功小有德之德薄而无德之德厚是以圣人不爲有不爲亡不爲死不爲生游于无有之际处于死生之间变化因应自然爲常故不视而明不听而聪扶安天地饰道养神提挈万物帝国治民解情释意俱反始眞不爲生业不爲起事不加以仁不施以利教以不能导以无识絶民所乐以顺民情纵民所恶以得民意也出天伤之户入长生之路翶翔玄冥优游太素昧昧茫茫莫知其故敦若昏晦天下无事味之于无味察之于无形故能分同异之类明是非之情爲之未有定之未倾勇功不见知名不称福不得起祸不得生无福之福与于无声无祸之祸息于无名主安民乐天下太平故主患而忧之长福而救之戮君而死之辱父而雠之造难而折之作乱而灭之召寇而杀之招逆而伐之勇功见而与天违知名兴而与道反动而民悦者劳而德小爲而民喜者爲而恩少是以忠信沮坏正事消亡自然伏窜知故翶翔窃功者显偷权者彰暴乱者利邪伪者昌是非覆逆天下大倾物失其命家国以丧故善除患者不若无患之大也起事致治者不若默然者之贵也是以君子动未始之始静无无之无布道施德变化于玄怒于不怒言于不言攻于不敢守于无端威于不武报怨未萌图难于易治其本根絶之未兆使不得然事如秋毫功如太山爲大于细治之緜緜敬而愼之若始若新不爲所欲不求所便常与事反独守其元与时俱益日进无疆虽欲不大事物自然是故大难之将生也犹风邪之中人未然之时愼之不来在于皮毛汤熨去之入于分理微箴取之在于藏府百药除之入于骨髓天地不能忧而造化不能治夫大事之将兴也犹水之出于山也始于润湿见于游涟绵绵涓涓流爲溪谷汨汨汤汤济舟漂石以成江海深大不测是以圣人之建功名也微故能显幽故能明小故能大隐故能彰志在万民之下故爲君王威振宇内四海尽匡悬命受制莫有能当德与天地相参明与日月同光故言多诺者事衆而信不可然也心多所易者难积而变不可推也是以圣人心默而不动口默而不言目默而不视耳默而不听动如天地静如鬼神不爲而成不言而信进则无敌退则不穷身无纤介之忧国无毛髪之患夫何故哉危于不危亡于不亡昭然独见运于无形其安易持其未兆易谋其脆易破其微易散爲之未有治之未乱合抱之木生于毫末九重之台起于累土百仞之高始于足下爲者败之执者失之故圣人无爲则无败无执则无失民之从事常于几成而败之愼终如始则无败事是以圣人欲不欲不贵难得之货学不学复衆人之所过辅万物之自然而不敢爲指归未疾之人易爲医也未危之国易爲谋也萌牙之患易事也小弱之祸易忧也何以效之庄子曰任车未亏僮子行之及其倾覆也顚高堕谷千人不能安卵之未剖也一指摩之及其爲飞鸿也奋翼凌云罾缴不能连也胎之新乳也一绳制之及其爲牡也罗网不能禁也虎也执羣兽食牛马剑戟不能难也故涟滴之流久久而成江海小蛇不死化爲神龙积微之善以至吉祥小恶不止乃至灭亡是故继体之君无怨无恶将相和一百姓賔伏邻国交市无有谗贼平易不动上下和集当此之时守之不用威持之不用力无爲无事莫之能克及至国家将危万民将殆患害将兴萌而未兆当此之时安危在已不在于彼谋之不必圣人忧之不必力士正之于枕席而患祸以亡矣及至人君失道大臣怨憝邻国不市百官衰废祸患已生小弱柔毳当此之时贤人深谋生事起势未动而患危不加而祸碎及至人君失正大臣谋误邻国怨恨百姓犹豫患祸已起根木末据姦雄将兴未得人助或合而不结或结而不固当此之时尊贤下衆折肝胆听微谏求过于己患心不怨谋士底兵未发而散故祸福作于无名存亡生于微妙一者云错变动风号屈伸波浑进退殽乱听之不可闻视之不可见机巧不能事智慧不能判是故圣人化之以道教之以身爲之未有治之未然不置而物自安不养而物自全动与福同室静与祸异天窅窅冥冥莫覩其元治之未乱正之未倾禁姦之本制伪之端闭邪之户塞枉之门萌牙未动形兆未生絶之未见灭之未存教以无教导以无名知以无知状以无形治不得起乱不得生天下无爲性命自然夫太山之木本据于阴末託于阳垂枝布叶华实青青大而合抱高连百寻者生于无大成于不爲九重之台广大拟于丘陵百仞之高昭昭冥冥干于青霄者以爲卑小不爲高大也故爲大者不大爲小者不小爲高者不高爲卑者不卑不大不小乃生大小不高不卑乃生高卑故爲之者不爲之迹也不爲者爲之涂也是以爲成者败爲利者害爲生者死爲兴者废执所欲者所欲亡执所思者所思逝执其身者其身殁执其神者其神退故圣人无爲爲之以生万物无执执之以制所欲犹二匠之造高台而天地之生巨木自然而已夫道德不嫉神明不贼和无不通大无不克存亡自从吉凶自得人穷事败者释自然而任知力去其反而处其覆夫何故哉以求所求而欲所欲夫诚能愼终如始爲所不欲守所不处动于未元反于未始爲若不爲有若不有虽若不成物自然也夫使神扰精浊聪明不达动失所求静丧所欲者货与学也唯能鍊情易性变化心意安无欲之欲乐无事之事者道与德也是故想道如念亲恶货如失身思无思之思求无求之求明白四达以学不知巧雕万物以学不能反衆人之所务而归乎虚无欲不欲而造虚玄学不学而穷妙极达人之所不能通穷人之所不能测成人之所不能爲有人之所不能得心志玄玄形容睦睦卧如死尸立如藁木不思不虑若无所识使物自然令事自事空虚寂泊身无所与万物纷纷各如其处魁如阜楬澹如巨表举错废置常与物反万物应之故能深远天下大覆与神运转辅天助地不敢生善古之善爲道者非以明民将以愚之民之难治以其知之以智治国国之贼不以智治国国之福知此两者亦楷式常知楷式是谓玄德玄德深矣远矣与物反至于大顺指归道德神明清浊太和天地人物若末若根数者相随气化连通逆顺昌衰同于吉凶道德之意天地之心安生乐息憎恶杀伤故命圣人爲万物王利物受其福不利则获其恐圣人大惧恐后有患深原所由莫善自然自然之路要在无形何以明之庄子曰夫天地不知道德之所爲故可爲然也万物不覩天地之所以故不可存也万民不识主之所务故可安也四肢九窍不谕心之所导故可全也夫万物之有君犹形体之有心也心之于身何后何先流行血脉无所不存上下表里无所不然动与异事虚以含神中和外否故能俱全是以昔之帝王经道德纪神明总清浊领太和者非以生知起事开世导俗务以明民也将以涂民耳目塞民之心使民不得知归之自然也是以立民于昭昭而身处乎混冥教以不知导以无形孝悌不显仁义不彰君王无荣知者无名无教之教洽流四海无爲之爲通达八方动与天地同节静与道德同容万物并兴各知其所名实俱起各知其当和气流通宇内童蒙无知无欲无事无功心如木土志如死灰不覩同异不见吉凶故民易治而世可平也是故安者民之所利也生者民之所归也民之所以离安去生而难治者以其知也民知则欲生欲生则事始事始则功名作功名作则忿争起忿争起则大姦生大姦生则难治矣故以知爲国则天下智巧诈伪滋生奇物并起嗜欲无穷奢淫不止邪枉纤纤豪特争起溪谷异名大祸兴矣臣惑其主子乱其父以白爲黑以亡爲有名变实异劫杀生矣恍恍不可安易易不可全卷甲轻举海内相攻死者无数血流成川悲痛怨恨气感皇天星辰离散日月不光阴阳失序万物尽伤山枯谷竭赤地数千天下穷困至于食人非天之辜上好智能而教万民也废弃智巧玄德淳朴独知独虑不见所欲因民之心塞民耳目不食五味不服五色主如天地民如草木巖居安处安乐山谷饮水食草不求五谷知母识父不覩宗族沌沌偆偆不晓东西男女不相好父子不相恋不贱木石不贵金玉丛生杂处天下一心八极共㫖九州同风蠹虫不作毒兽不生神龙与人处麟凤游于庭翔风𠺪𠺪醴泉涓涓甘露漠漠朱草荣荣嘉禾丰茂万物长生非天之之福主知不知而名无名也是以覩智识愚与道同符知愚知智与道同㫖政教由之或病或利明于病利大平自至明于利病万物自正是故愚智之识无所不克清凈宁地爲类阴福衆世莫见故曰玄德玄德深矣不可量测远矣不可穷极与物反矣莫有能克玄德之沦罔荡輓遁恍惚无形反物之务和道德导神明含万国总无方六合之外毫釐之内靡不被德蒙仁以存性命命终天年保自然哉江海所以能爲百谷王者以其下之故能爲百谷王是以圣人其欲上民以言下之其欲先民以身后之故在上而民不重居民之前而民不害天下乐推而上之而不知猒非以争故天下莫能与之争指归道德不生万物而万物自生焉天地不舍羣类而羣类自託焉自然之物不求爲王而物自王焉故天地亿万而道王之衆阳赫赫而天王之阴气漻漻而地王之倮者穴处而圣人王之羽者翔虚而神凤王之毛者跖实而麒麟王之鳞者水居而神龙王之介者泽处而灵龟王之百川并流而江海王之凡此九王不爲物主而物自归焉无有法式而物自治焉不爲仁义而物自附焉不任知力而物自畏焉夫何故哉体道合和无以物爲而物自爲之化是故江海之王也非积德政累仁爱流神明加恩惠以怀之又非崇礼义广辞让饰知故设巧能以悦之也又非出奇行变起权立势奋武扬威重生累息百事以制之也清静处下虚以待之无爲无求而百川自爲来也百川非闻海之美被其德化归慕之也又非拘禁束教有界道画东西而趋之也然而水之所以贯金触石钻崖溃山驰骋丘阜以赴随江海无有还者形偶性合事物自然也由此观之卑损之爲道也大矣百害不能伤知力不能取不战而强不威而武默然无爲与万物市夫溪谷爲卑不爲东西故能达而不穷江海处下不爲广大故能王而不休是以明王圣主之欲尚民也以自然之性盛德之恩容卑辞敬比于庶人视身如地奉民若天昭然独知而不可测卓尔独能而不可原深察博达而不可塞聪明并流而不可壅不以役物反以后民故民履之如地託之若神常在民上王土配天其欲先人处穷宠秉至尊长生乆视乐以无患则去志无身以安万民身劳而民佚身后而民先在上而民以生在前而民以安民以生故戴之而不以爲重民以安故后之而不以爲患是以天下推而上之引而先之喜而不倦乐而不猒故圣人之王也非求民也民求之也非利民也民利之也非尚民也民尚之也非先民也民先之也故能极弊通变救衰匡乱以至太平上配道德下及神明沦唐唐含冥冥驰天地骋阴阳夫何故哉以去心意而后其身也是故不争之德因人之力与道变化与神穷极唯弃知者能顺其则故王事自然不得妄起得之全命持之有理圣知有性治之有道失其理则王事不成去其道则性情不则是以圣人信道不信身顺道不顺心动不爲己先以爲人无以天下爲故天下争爲之臣天下谓我大似不肖夫唯大故似不肖若肖乆其小矣我有三寳持而保之一曰慈二曰俭三曰不敢爲天下先慈故能勇俭故能广不敢爲天下先故能成器长今释慈且勇释俭且广释后且先则死矣夫慈以战则胜以守则固天将救之以慈卫之善爲士者不武善战者不怒善胜敌者不与善用人者爲之下是谓不争之德用人之力是谓配天古之极指归物有同而异有异而同有非而是有是而非此君子之所以无患而衆世之所以忧悲也何以效之庄子曰夫日月之出入也同明人之死生也同形春秋之分也同利玄圣之与野人也同容通者之与闭塞也同事道士之与赤子也同功凡此数者中异而外同非有圣人莫之能明是以天下嫌疑眩燿结构纷缪是非是以圣人似不肖夫何故哉得道之士外亡中存学以变情爲以治己实而若虚浑浑冥冥若无所以容疏言讷貌朴而鄙情达虚无性通无有寂泊无爲若无所止遁名逃势与神卧起执道履和物无不理不合时俗与天地友衆人僣伪以直爲丑殃涂异指谓之病矣夫小人则不然博学多识以钓智名异行显功以疑仁贤诈世治俗饰辞盛容卑体阿顺以揄爱恩先指承意以获衆心朋党相结多挟贼人劳鲜而禄重功寡而爵尊国贫而家富主微而身贵动权生变窃乗盛势名号隆盛震动境外憍奢暴逆纵恣不制顺心而卑情忤而夺动丧民命静生物秽张目而物伤开口而民害此时俗之所荣而世之所谓肖者也若然者道德所离神明所去天地所憎阴阳所恶物类不比民人不附动无所不终静无所不得生爲患害死爲福喜衆俗迷妄浸以相导所获者微其日甚乆故得道之士则不然体虚积慈视物如已检形促容归于微纤玄默託后不爲物先合和顺理以应自然动静与衆反出入异门户不以勇勇故不怒而天下恐不以广广故不施而天下往不以先先故不言而天下长是故岀慈入勇出俭入广释后且先反和逆神动违自然福与之远祸与之邻大命以絶神气散分天地不能安道德不能存临死不觉怨命尤天非命薄也非人贼也安憍乐势废道而上力也夫慈之爲行也甚和以眞动得人力静合天心卑损弱小爲万物君匡世救俗和顺天人战不可败守不可攻夫何故哉天地并生变化无穷方战之日地爲之动天爲之震天降变怪地出风盲鬼神并见爲敌起殃祐我将相助我万民怒我士卒以至羣生牛絶其纼马絶其粮飞禽拊翼兽下而行虎兕可战攫鸟可将敌人惊恐伏甲受兵故贤佐胜将之立身也不强不大不坚不刚柔弱畏武敌即消亡战则损心外意崇体和平辞小託后动静应天不以愠起怒不以武兴兵其欲胜敌常以反行计运无形以收敌神动因彼之所有变因彼之所爲反之覆之以处其奇故使彼邪我正彼言我听彼怒我喜彼动我静开其所利以利其命用人则下之以言示之以利陈之以诚使之自至是以不争不求以得民意以顺民心秉其要忌彼人离散而我顺比敌欲不亡而不能我欲不存而不得当此之时道爲之无德爲之始神明爲经太和爲纪清浊爲家万物爲子三光爲佐四时爲辅静爲物根动爲化首物类託之无有患咎德与天齐乆而不殆自今及古圣智之道变化终始自天而王皆由此矣道德眞经指归卷之十一道德真经指归正统道藏三家本十三卷洞神部玉诀类道德眞经指归卷之十二能十蜀郡严遵字君平撰谷神子註用兵有言吾不敢爲主而爲客不敢进寸而退尺是谓行无行攘无臂执无兵仍无敌祸莫大于轻敌轻敌几丧吾寳指归道无不有有无不爲体和服弱括囊大威生育羣类莫有能违无有形象爲万物师得之者安失之者危天地体之乆而不衰何以效之庄子曰夫阴而不阳万物不生阳而不阴万物不成由此观之有威无德民不可治有德无威宗庙必倾无德无威谓之引殃遭运时变身死亡国故人主者国之腹心也兵者国之威神也夫天地之间万国并兴小大愚智皆愿爲君智尽而服力屈乃穷非有余力而屈膝乐爲人臣也是以明王圣主放道效天清静爲首和顺爲常因应爲始诚信爲元名实爲纪赏罚爲纲左德右威以应不祥天下仰制莫能毁伤故国可保而民可全也夫德之与兵若天之与地阴之与阳威德文武表里相当隐之玄域不得已而后行故人君失道好战自损正事不修邪事作起强大憍奢纪灭纲弛雕琢宫室盈饰狗马高台大囿声色在后刳屠忠谏尊宠姣好简傲宗庙欺侮诸父残贼暴虐孤人稚子反逆天地刑戮阴阳黥劓道德破碎神眀和气溃浊变化不通冬雷夏霜万物夭伤纵横击搏谋图不祥大国惊怖小国奔亡老弱离散啼哭而行天下愤怨万民思兵相率而起我爲后行夫何故哉惟彼先祖皆有神明之德通于天地圣智之劳加于万民故剖符丹书受土赐姓列爲君王光显祖考业流子孙是天地之心万载之功而继体者不务屈身厉节摩精鍊神修道行德以奉其先乃忽小善而易小恶日以消息月以陵迟宗庙崩弛国爲丘墟族类离散长无所依鬼神孤魂无所栖息乎嗟夫岂不衰哉是以喻我豪俊说我士卒卷甲释兵且令休息激役心移幸于反覆改过自新变容易则遂往不反爲天下贼百姓穷极财殚力屈海内之忧日以长息苍天降应祸集其国虽欲未诛自然不得天人同心我不能克故事爲而神否身往而志还形反我志事逆我身悲彼先圣伤彼万民无罪于天遇此何辜虽曰忽然民命在兵发号申令效以信诚先服者赏后服者伤小下者利大下者昌壤邑者爵降城者封城邑不下未克勿丧有罪者免有能者官老弱得养死者得葬德泽洽润恩爱流行慈惠和结衆情发扬默然爲之神气相通彼三军与我同心姦爲我使盗爲我工教我以其计虑告我以其地形因彼所有奇变乃通法律不苛险阻虚空天人相得胜出若神前无留敌计谋不丧敌虽衆多与我搆因两军相距前若无人战虽万全敌不可易易敌生姦亡时失利福去祸来爲天所疾是故虽获天祐得人之助犹守之以忧持之以畏出险乗虚宿舍有备休息处便必依水草填隙塞恶与敌相距变运无形奇出无眹错胜无穷功战无有深微窅窅变化无始自我亲近不知我之所爲彼之知力何得于己故在家者晏然而乐在师者欣然而喜人怀至诚若爲其子去家越境若衆趣市疾耕力织暮休早起竒入模列不敢独有以供师徒如奉父母悬权争胜敌人不起未战而海内正不攻而诸侯下天地覆载日月所照覩皇皇莫莫各安其土夫何故哉慈哀发动因天之心不敢由于我也吾言甚易知甚易行而天下莫能知莫能行言有宗事有君唯无我知是以不吾知知我者希则我贵矣是以圣人被褐而怀玉指归夫无形无声而使物自然者道与神也有形有声而使物自然者地与天也神道荡荡而化天地默默而告荡而无所不化默而无所不告神气相传感动相报反沦虚无甚微以妙归于自然无所不导故言言之言者自然之具也爲爲之爲者丧眞之数也无爲无言者成功之至而长存之要也是以圣人言不言之言爲不爲之爲言以絶言爲以止爲絶言之道去心与意止爲之术去人与智爲愚爲悫无知无欲无欲则静静则虚虚则实实则神动归于太素静归自然保身存国富贵无患群生得志以至长存此言之易知而事之易行者也而天地莫能知莫能行也夫何故哉世主好知务顺其心不覩大道不识自然以爲爲爲以言言言息知生事以趣所安寖以爲俗终世被患性变情易深惑远迷精浊神扰外实内虚强兽生咎强静生患故视之而不见告之而不闻非以自嫉以爲不然夫圣人之言宗于自然祖于神明常处其反在默言之间甚微以妙归于自然明若无见听若无闻通而似塞达而似穷其事始于自然流于神明常处其和在爲否之间清静柔弱动作纤微简易退损归于无爲虚无以合道恬泊以处生时和以固国立教以畜民养以无欲导以自然赠以天地赐以山川富以年岁贵以有身虞以无忧宁以无患无欲之不得无乐之不存民若无主主若无民亡于知力依道倚天万国和顺并爲一君是事之盛而业以隆者也而天下谓之不然也夫世之莫我知者非我道小而不足以知也又非我之事薄而不足爲也又非世之好败恶成喜祸乐患而故不我从也天性与我反情欲与我殊智陷于情欲终世弱于所闻神气不我我而心意不我然故其明不我能见聪不我能闻是以深言反而受谤大行远而得毁独见之明不用于世独闻之聪见羞于民事顺神明者不合于俗功配天地者不悦于衆夫至论大言者总百变要万方剖判毫釐之内明显虚无恍惚之外周密无间归于漭昧此乃小节之士所不能闻而隅曲之人所不能逮也夫鸿鹄高飞终日驰骛而不知宇宙之外制法之人拘教之士累年学问终身谈论而不知道德之大也且神明有所不能领天地有所不能理况乎守衆世之论不覩大要之所由不亦宜乎是故衆俗之所薄贱而得道者之所独游也是以圣人知而弗爲能而不任仁义而不以爲号通达而不以爲名坚强而不以爲显高大而不以爲荣言不可闻动不可形心若江海志若苍天废爲以立道损善以益性寂然荡荡莫之能明皎然昭昭莫覩其情頽然默默魁然独存薄外厚内贱己卑名去衆离俗与道爲常知不知上不知知病夫唯病病是以不病圣人不病以其病病是以不病指归道德之教自然是也自然之验影响是也凡事有形声取舍有影响非独万物而已也夫形动不生形而生影声动不生声而生响无不生无而生有覆不生覆而生反故道者以无爲爲治而知者以多事爲扰婴儿以不知益高年以多事损由此观之愚爲智巧之形也智巧爲愚之影也无爲遂事之声也遂事无爲之响也智巧扰乱之罗也有爲败事之纲也故万物不可和也天地不可适也和之则失和适之则失适弗和也而后能和之弗适也而后能适之故安世不知危乱不知治若影随形无所逃之也不动求影无所得之也故知而絶知不困于知不知用知亦不困于知其所以不困则异矣而于爲不困则一也是故圣人操通达之性游于玄默之野处无能之乡託不知之体寂若虚空奄忽如死心无所图志无所治聪明运动光耀四海涂民耳目示以无有庖厨不形声色不起知故不生祸乱息矣不言而宇内治无爲而天下已民俯而无放仰而无效敦悫忠正各守醇性惘惘洋洋皆终天命死者无谥生者无号若此相继亿万无量其次情无所乐性无所喜心无所安志无所利疾不知孝病不知弟旣不覩仁又不识义无有典礼守其贞干一如麋鹿一如鸿鴈不在忧喜亦不离乱若盲若聋无所见闻主无官室民无城郭国无制令世无耻辱病故不病与道相託不言不爲威德自作天地和顺浑沌磅礴溷若浊流焕若俨客人物皆愚归于寂寞动无形脔静无坼堮主民俱昌天下哑哑亡于小利而享大福默而治者计不能计而度不能度何以效之夫道德废淳朴亡竒物并作知故流行礼节起分度明万物有条贯百事有纪纲封疆画界治邑屋州乡里国有忠臣家有孝子録内略外双身爲友损彼益此务以相厚彊大重垒小弱亡有郊祀天地名山大水封于太山襌于梁父流渐相承或然或否断狱万数黥人满道臣杀其君子杀其父亡国破家不可胜数天下享其知故之利获于死亡之咎由此观之絶知爲福好知爲贼亦明矣故使有德之君变志易心生息万事以教其民祷祝请福以至大治者自然不听也使彼亡国之君废智去欲絶爲止事修道行德弃其心意而欲死亡者形亦不从也是故趋舍废置王道之形声也吉凶存亡趋舍之影响也夫圣人所以能动与天和静与道合旣能保身又能全国翶翔乎有爲之外优游乎无事之内取福于纤妙之中而舒之于四海之外丧明者之目杜知者之口窒聪者之耳斩巧者之手与时相随与和俯仰不爲而自成不教而民治恩加走兽泽及飞鸟者以其损聪弃智废爲而任道也是以顺情从欲穷极心意动导天地静陶万事神灵在己不察不燎身不降席而万国自备虽欲不亡自然不置也民不畏威则大威至无挟其所居无厌其所生夫唯不厌是以不厌是以圣人自知不自见自爱不自贵去彼取此指归道德之㫖神明之务太和之心天地之意祸莫甚乎亡福莫甚乎存非独天道人物亦然故存身之道莫急乎养神养神之要莫甚乎素然常体忧畏慄慄震震失神之术本于纵恣丧神之数在于自专故太上畏道其次畏天其次畏地其次畏人其次畏身昌衰吉凶皆由己出不畏于微必畏于章患大祸深以至灭亡忧畏元始至于无形运翔戒愼未兆其道大光动得所欲静得所安福禄深微沦于无方正言若反明而若昏辽远潢洋莫之能闻伺命在我何求于天至福以祸大吉若凶天下醉饱莫之能明是以世俗见近闻浅不识窅冥之道蔽于微妙之常塞于神明之理察于毫毛之利不覩丘山之祸肆情行态无所畏忌言顺所然行顺所善力能而取心顺妄与骄奢瓷睢自专损己忠信所爱欺殆父母侵凌天地简傲其主将顺情欲以违天道故起巧立名以代其身施惠流恩以获大咎遁福天外追患四海福德求之不能得矣患奔祸驰无所逃矣大威以至乃始爲善当此之时道德不能救天地不能解非天之罪也乐高喜大负威任势忘忧失畏不求于己也故忧于身者不恐于人畏于己者不制于彼顺于小者不惧于大诫于近者不悔于远是以不小其位而居之以敏不薄所处而厚修其礼不苦卑微而革其大始不厌困危而絶其所以乐穷如达安死如寿虽欲且留亦不得乆何以明之庄子曰天地之道始必有终终必有始阳气安于潜龙故能铄金阴气宁于履霜故能凝冰木善秋毫故能百寻水乐涓涓故能成海飞禽逸于卵鷇故能高翔群兽预于胎䍮故能远走是以圣人智达无穷能与天连变化运动洞于大常犹以积德重厚释心意隐聪明忧于溷輓畏于无形窜端匿迹遁貌逃情反于虚无归于玄冥身重天地而不自高德大阴阳而不自彰託微处寡后下万民饮食无味衣服无文方于自饰志不敢淫秉道操德与物浮沉养民如子遇衆若君德归之天功移于人天下辞让恩厚固深故祸而患不能患福不能逃而德不能遁非道有和而天地偏也戒始愼微和弱忠信奉道顺天与物相参忧畏得意安乐困穷成败存亡求之于身勇于敢则杀勇于不敢则活常知此两者或利或害天之所恶孰知其故天之道不争而善胜不言而善应不召而自来坦然而善谋天网恢恢䟽而不失指归天地之道生杀之理无去无就无夺无与无爲爲之自然而已正直若绳平易如水因应效象与物俱起损益取舍与事终始深浅轻重万物自取殊形异类各反其所生爲杀元杀爲生首二者相形吉凶着矣故知生而不知杀者逆天之纪也知杀而不知生者反地之要也故喜怒有分生杀有节受天之殃得地之罚当怒不怒子爲豺狼弟爲兕虎当斗不斗妻爲敌国妾爲大寇当杀不杀受天之害爲物所制当喜不喜蒙天之灾获地之咎当生不生人君失国庶人没命故君子杀民如杀身活人如活己执德体正不得已而后然存身宁国在于生杀之间生杀得理天地佑之喜怒之节万物归之故刚毅质直操击深酷疾邪养正勇敢先失达于守战明于开塞长忿美快安静乐杀便国利民不避彊大威振百蛮权倾境外得善之半也柔弱畏敬恐情损言深思达虑临正讨怨务长寡和博厚积恩利而不害以明其善与而不夺以显其名赏而不罚以立其惠生而不杀以成其仁得善之半凡此二功勇敌敢均计策桀驰射身相非与天异意与地异心奋情舒志各肆所安或以千乗变爲亡虏或以匹夫化爲君王故物或生之而爲福或生之而爲祸或杀之而爲福或杀之而爲贼二者深微莫能穷测故生之而爲福者天下之所祐生之而爲祸者天下之所恶也养天下之所恶者伤天下之所祐养天下之所祐者伤天下之所恶一反一覆或爲玄德一覆一反或爲玄贼父事天地子孙是得故长养而后世昌者生当生也生物而后亡者生当亡也杀戮而福至者杀当亡也丧物而祸来者杀当生也天之所恶不敢活也天之所祐不敢杀也天之所损不敢与也天之所益不敢夺也是故敢于不敢者之敢动与天同符静与地同极天心所恶莫之能辩夫天地之道一阴一阳分爲四时离爲五行流爲万物精爲三光阳气主德阴气主刑覆载群类含吐异方玄默无私正直以公不以生爲巧不以杀爲工因应万物不敢独行吉之与吉凶之与凶损损益益杀杀生生爲善者自赏造恶者自刑故无爲而物自生无爲而物自亡影与之交响与之通不求而物自得不拘而物自从无察而物自显无问而物自情故不争而无所不胜不言而无所不应不召而无所不来寂然盪盪无所不图惚恍之罗设而无状之网施汎淫瀇漠辽远留迟密察无间与物推移故在前而不可远在后而不可先静作而不可闻进退而不可见终始祸福吉凶自反非出天外莫之能遁也民不畏死奈何以死惧之若使民常畏死而爲奇者吾得执而杀之夫孰敢矣常有司杀者杀而代司杀者杀是代大匠斲夫代大匠斲希不伤其手指归人之情性不知而忠信有知而诞谩得意而安宁失意而图非穷困而轻死安宁而爱身何以明之庄子曰夫婴见未知而忠信于仇雠及其壮大有识欺殆兄嫂三军得意则下亡虏穷溪之兽不避兕虎其性非易事理然也由此观之民心不得性命不全则号令不能动也忧愁𢡖怛乐非轻死则刑罚不能恐也是故好知之君忧世劳民祭燎天地除祸去患招善请福祷祝鬼神变化万事动以悦民家知户辩里有仁贤违天之像专任人心以所见爲明以所论爲当废名实背事情道理塞而非誉兴天下大扰百姓遑遑劳若疲极困穷生姦敢败者荣而有功轻死者肥而安宁积善者瘦而多忧畏法者饥而多患寡弱者苦而思死衆强者乐而君王是以天下趋名争势不计是非析毫剖芒视死如归乃始告以峻法严刑则是禁以所易而制以所轻也故刑戮并作姦邪不止赏禄施行而大臣不使万民不附诸侯不市国非其国身非其身也是以圣人之牧民也人主无爲而民无望民无获而主无丧也其业易得而难失也其化难犯而易行也其衣易成而难弊也其食易足而难穷也故天下除嗜废欲乐生恶死者皆重其神而爱其身故形可制而势可禁也是以俊雄英豪达通之人不敢作福不敢起威故法立而不用赏设而不施夫何故哉身重天地物轻鸿毛法峻刑严知不敢淫也是故帝王之道无事无爲目无所视耳无所听心无所图口无所言前后左右各有所任因应以督安其成功授以所懐归以所行爵加明主禄施进贤作福者身死窃威者宗亡百官趋职主无与焉释臣任主则疏远隐匿亲近尊显君道隔塞政事亡矣威严两立邪伪并起陪臣陞进君者得咎君之威势灭而不扬姦雄豪特令行禁止百姓冤结万方失理忠臣悲忧佞巧大喜名实失当赏罚妄举是犹使尸起哭而代大匠斲也夫死人无爲而子弟悲者以爲死而不爲哭也不与方圆而处大堂者任大匠面身无作也使尸起哭则哭者亡主人代匠斲则功不成是以明王圣主正身以及天谋臣以及民法出于臣秉之在君令出于君饰之在臣臣之所名君之所覆也臣之所事君之所谋也臣名不正自丧大命故君道在阴臣道在阳君主专制臣主定名君臣隔塞万事自明故人君有分羣臣有职审分明职不可相代各守其圆大道乃得万事自明寂然无事无所不尅臣行君道则灭其身君行臣事必伤其国道德眞经指归卷之十二道德真经指归正统道藏三家本十三卷洞神部玉诀类道德眞经指归卷之十三能十一蜀郡严遵字君平撰谷神子註人之饥也上食税之多是以饥百姓难治以上有爲是以不治民之轻死求生之厚是以轻死无以生爲是贤于贵生指归道德之生人也有分天地之足人也有分王侯之守国也有分臣下之奉职也有分万物之守身也有分禀受性命陶冶群形开导心意己得以生藏府相承血气流行表里相应上下相任屈申便利视听聪明道德之所以分人也含吐覆载云行雨施雷风动作日月更代春生夏长秋收冬藏阴阳和洽万物丰盛民人动作皆足以生天地之所以分人也因道修德顺天之则竭精尽神趣时不息抱信效素归于无极纤微损俭爲天下式各守其名皆修其德乐生安俗四海賔伏侯王之所以守任也大通和正直方不曲忠信顺从奉其分职善善恶恶不变名实不小其位不贱其服臣下之所以守贞也小心敦朴节俭强力顺天之时尽地之力适形而衣和腹而食日岀而作日入而止不薄所处不厌所食万民之所以守其身也动静失和失道之分耕织不时失天之分去彼任己失君之分创作知伪失臣之分衣食不适失民之分失道之分性不可然失天之分家不可安失主之分国不可存失臣之分命不可全失民之分身不可生守分如常与天地通损己余分与道俱行祭祀不絶后世繁昌过分取大身受不祥重累相继后世有殃此古人之所以弃损形骸饥寒困穷者以其动静不和耕织不时适情顺性嗜欲不厌食穷五味衣重文綵丽靡奢淫不知畏天功劳德厚不尅其分衣食之费倍取兼人也是以身获其患事及子孙故布衣弊而不周疏食乏而不厌百姓之所以偷利化恶公废私行营家者富图国者贫直者先死廉者困穷风流俗败是伪非眞豪乱丰扰君子深藏衆寡相暴强弱相凌贫者臣役富家如王以其淫主乱君不覩自然反情纵欲违道去天饰知创作以顺其心也以是淳消朴灭巧故孳生奇物日进不可胜形佞谄亲幸邪伪者封臣术大胜君道浸壅弊欺之路饰灭危之患生忠正之士疏而日远诈世之人群而并翔煞人不死奸禁不论权立势行威动三军目之所视意之所指应声而至在所欲存俱过于世或如彼或如此恍惚悒悒存不如亡生不如死志勇胆横瞋目相视君臣相谋父子相揆汤镬不能畏鈇钺不能止民之所以细其命而大财寳乗危狭触重禁赴白刃冒流矢不顾其身得利爲右者以其欲名之荣而求生之厚也是以失财亡爵或伤肠折肝狂易绞颈损精弃神心常乐死擢刃自刑或赴深水是以自然之道常与物反无身者生有身者死趋利者逢患求福者得祸不召自来不迎而遇我虽欲勿然世不得解故生生趋利爲死之元也无身去利爲生之根也雌下无名可以无患卑贱污辱可以无咎蔬食藜羹可以长厌布衣鹿裘可以长好无以民爲可以康宁无以生爲可以长乆是故能除分损己至于无取卧则如尸立则如表不异变化不殊生死不贵侯王不贱奴虏唯在所遇听造化者煞之不忧生之不喜然后与道爲人与天地友长生乆视终而复始富贵无期爲天下市人之生柔弱其死坚强草木之生柔脆其死枯藁故坚强者死之徒柔弱者生之徒故兵强不胜木强则共强大处下小弱处上指归有物俱生无有形声旣无色味又不臭香出入无户往来无门上无所蔕下无所根清静不改以存其常和淖纤微变化无方与物糅合而生乎三爲天地始阴阳祖宗在物物存去物物亡无以名之号曰神明生于太虚长于无物禀而不衰授而不屈动极无穷静极恍惚大无不包小无不入周流无物之外经历有有之内天犇地驰而不能及阴骋阳骛而不能逮响穷竭而不能应影糜散而不能类取而不能以息予而不能以费去取有分无所憎爱留柔居弱归于空虚进退屈伸常与德俱爲道先倡物以疏瞿受多者圣智得少者痴愚故神明圣智者常生之主也柔弱虚静者神明之府也夫神明之在人也得其所则不可去失其所则不可存威力所不能制而智惠所不能然苟能摄之富贵无患常在上位乆而益安是以人始生也骨弱筋柔血气流行心意专一神气和平面有荣华身体润光动作和悦百节坚精时日生息旬月聪明何则神居之也及其老也骨枯筋急髪白肌羸食饮无味听视不聪气力日消动作月衰思虑迷惑取舍相违及其死也形藁容枯舌缩体伸何则神去之也草木之始生也枝条润泽华叶青青丰茂畅美柔弱以和何则阳气存也其衰也华叶黄悴物色焦殃及其死也根茎枯藁枝条坚刚何则阳气去之也故神明所居危者可安死者可活也神明所去宁者可危而壮者可煞也阳气之所居木可卷而草可结也阳气之所去气可凝而冰可折也故神明阳气生物之根也而柔弱物之药也柔弱和顺长生之具而神明阳气之所託也万物随阳以和弱也故坚强实满死之形象也柔弱滑润生之区宅也凡人之性憎西邻之父者以其强大也爱东邻之儿者以其小弱也燔烧枯藁者以其刚强也簪珥荣华者以其和淖也是故上无天子诸侯相侵敌国争权举兵相临柔弱者胜坚强者穷夫何故哉强大之兵非以顺天地本和弱主慈爱诛骄暴救不足破贪叨也将恃国家之势民人之衆好起功名效其态故利人壤土欲人财货乐煞安伤夷人宗庙丧人社稷以显其威重屈约而畏下乗人之利而申其志亲之者死事之者祸咎责絶逆人心煞戮不合天意生而天下病死而天下利衆弱爲一同忧共谋虽有强名实不得胜夫何故哉毒流死结天道不祐也何以明之昔强秦大楚灭诸侯并郡邑富有国家贵爲天子权倾天下威振四海尊宠穷极可谓强矣垂拱而诸侯忧硚足而天下恐发号而天心悲举事而神明扰亡国破家身分爲数夫何故哉去和弱而爲刚强也及至神汉将兴遯逃龙隐万民求之遂不得免父天母地爱民如子赏功养善师于天士当敌应变计如江海战胜攻取降秦灭楚天下欣欣立爲天子夫何故哉顺天之心而爲慈小也非独人事万物然矣夫巨木高百寻大连抱头剖中门尾判中户不蒙华实常在于下千枝万木舒条布叶青青葱葱共生其上者以其形大而势强也是故神明之道天地之理小不载大轻不载重故强人不得爲王强木不得处上何则强人爲王万国愁忧强木处上则根本枯藁衆人爲大故居下圣人爲小故居上强大居下小弱居上者物自然也天之道其犹张弓高者案之下者举之有余者损之不足者补之天之道损有余补不足人之道则不然损不足奉有余孰能损有余而奉天下唯有道者是以圣人爲而不恃成功不居不欲见贤指归天地未始阴阳未萌寒暑未兆明晦未形有物参立一浊一清清上浊下和在中央三者俱起天地以成阴阳以交而万物以生失之者败得之者荣夫和之于物也刚而不折柔而不卷在天爲绳在地爲准在阳爲规在阴爲矩不行不止不与不取物以柔弱气以坚强动无不制静无不与故和者道德之用神明之辅天地之制群生所处万方之要自然之府百祥之门万福之户也故智者见之谓之智仁者见之谓之仁天下以之日夜不释莫之能覩夫何故哉以其生物微而成事妙也是以天地之道不利不害无爲是守大通和正顺物深厚不虚一物不主一所各正性命物自然矣故盛者自毁张者自弛隐者自彰微者自显不足者益有余者损存者自亡生者自死是非自反吉凶自取损不可逃益不可距祸无常留福无常处各受一分不得兼有故鳞者无毛毛者无羽𧣻者无牙角者无齿见于昼者灭于夜得于前者失于后再便重利未之尝有不大不小固一不变已中其惘不可得解是以日中而昃月满而缺四时变化一消一息高山之下必有深谷大泉之流必有激波烁金汤石存于凝冰裂地之端阴阳所成百工所爲靡不由然夫弓人之爲弓也旣煞旣生旣翕旣张制以规矩督以准绳弦高急者宽而缓之弦弛下者摄而上之其有余者削而损之其不足者补而益之弦质相任上下相权平正爲主调和爲常故弓可抨而矢可行也夫按高举下损大益小天地之道也反天以顺民逆民以顺道贤者爲佐圣人爲主务爱有余以爲左右智者居上痴者居下能大爵高伎小官卑功尟赏微劳大禄重侯王之道欺敦悫侮忠信侵暴寡弱臣役愚民夺弛以与张损小以益强逆微顺显以容其身此衆人之道也以大居小以明居晦以强居弱以衆居寡以达居穷以高居下故高而不可剂盈而不可毁大而不可破满而不可损刚而不可折柔而不可卷孤而不可制弱而不可取愚而不可贱无而不可有天地祐之若子人民助之若母与和常翔与道终始天人交顺神明是守至人之道也是以圣人之动无名爲务和弱爲主隐而不穷荣而不显辞贵让富余力不取盈国不入盈人不友恒若有失惕若遭咎履道合和常与物友通天之经达地之理成功不居德流不有逃名遁势玄冥是处灭端匿迹无形是守寂寞虚空莫能夺与魁然独立与天同道夫何故哉惮道之殃不敢见贤也天下莫柔弱于水而攻坚强者莫之能先其无以易之矣夫水之胜强柔之胜刚天下莫不知莫之能行圣人言云受国之垢是谓社稷之主受国不祥是谓天下之王正言若反和大怨必有余怨安可以爲善是以圣人执左契不以责于人有德司契无德司辙天道无亲常与善人指归道德所包天地所载阴阳所化日月所照物类并兴纷缪杂乱盛衰存亡与时变化积坚者败体柔者胜万物之理自然之称也是故水之所以能触石贯金崩山溃堤周流消息沦于无赀广大无穷脩远无涯明不可蔽强不可加浊而能清少能复多危能复宁疾能复迟与时变化死而复生浸濡万物养育群形布施而不费赡物而不衰注四海而不有功配天地而无以爲优游毫釐之内翶翔九野之外泽及苍天之上槃积黄壤之下强扶天地弱沉毛羽微积集少以成江海上下无常终而复始进退屈伸近于道者也以其形体柔弱动静待时不设首向和淖润滑也故百工之治殊事异方沤烂金石破坚折刚平微正妙解缓群形和调五味荡涤臭腥攻坚陷大非水不行夫何故哉衆物态能莫之与双也故水之灭火砥之利金角齿伤折舌耳无患卑损制骄暴雌辱胜大怨天下莫不知世俗莫不闻皆用私心不已莫有能行故言爲祸匠默爲害工进爲妖式退爲孽容劳而无德苦而无功长去昭昭乆陷冥冥大变爲小存化爲亡是故明王圣主将传国家必有誓言受国之垢爲社稷之主受国不祥爲天下王何谓受国之垢曰食民所吐服民所丑居民所使乐民所苦务在顺民不遑适己故民託之如父爱之如母愿爲臣妾与之俱死是以处寒系之地沙石之壤僻迥之国阨狭之野因辱爲荣存其宗祖变祸爲福长爲民主何谓受国不祥曰忍民所丑受民所恶当民大祸不以爲德计在丧国不失天心虑在杀身不失民福天地与之俯仰人物与之反侧随之东西附之南北所加者亡所图者服天下荡荡并爲一域向风仰化靡不蒙泽故能矫邪振乱无所不克变化淫败以爲敦朴功德至大名势穷极夫何故哉柔心弱志轻己重民安于丑辱也是故正言若反莫之能覆近而若远莫之能测求之大远莫之能得何则奢侈在己素俭于人邪枉在躬求正于民患祸生我请福于天天地示之不能见神明告之不能闻释是废然好用和心身动于此事应于天去己怨彼天下大昏罔以明法诛以信刑名实有孚赏罚得中公平无私逾失天意正直不邪益失民心刑戮并用而姦益起赏深赐重而乱益生当此之时善人中罔贤者陷刑虽得名实何可善焉是以圣人执道之符操德之信合之于我不以责人故有德之主将欲有爲必稽之天将欲有行必验符信求过于我不尤于民归祸于己不怨于人故是非自定白黑自分未动而天下应未令而万物然无德之人务适情意不顾万民政失乱生不求于身专司民失督以严刑人有过咎家有罪名百姓怨恨天心不平其国乱扰后世有殃是故天地之道与人俱行无适无莫无疏无亲感动相应若响与声静作相随若影与形不邪不佞正直若常造恶与之否行善与之通柔弱与之相得无爲与之合同小国寡民使人有什伯之器而不用使民重死而不远徙虽有舟舆无所乗之虽有甲兵无所陈之使人结绳而用之甘其食美其服乐其俗安其居邻国相望鸡犬之声相闻民至老死不相往来指归国有大小地有险易民有衆寡货有多少形有高卑涂有远近势有强弱权有轻重大胜小易胜险富胜贫衆胜寡高胜卑近胜远强胜弱轻胜重物之理也强弱在将安危在相得失在主存亡在道天无常与民无常处有德者归之无德者见背自然之道也故地广民衆将勇主严不足以爲强甲坚士练城高池深不足以爲安辩利听察甘言浮说假借阿顺不足以爲亲割地献賔结纵连横党衆兴盛不足以爲全唯有道者无所不制德厚泽深无所不胜小变爲大弱转爲强轻化爲重寡易爲衆故君子所处虽小必存小人所居虽大必亡是以小国之君地狭民少德薄权轻诸侯不市刑制不禁无有丘阜之阻江河之险邻国之亲孤特独处存乎大国之间地寒而不足割寳币轻而不足献将相不附百姓轻往邻人重求故无磐石之固山陵之安常处乎累卵之危然则伐之不足以爲暴德之不足以爲多故小国者危亡之枢而安宁之机也是以圣人之治小国也转祸爲福因危爲宁富以舟舆实以甲兵器械便利衣食有余牛马蕃息畜积充满什伯邻国以固民心能而不爲知而不作滋味不治庖厨不饰絶身灭色身爲之式饮而后食劳而后息暑服一单寒衣一复期于和适不厚其服务以便生不爲口腹赋鲜徭寡民有余力并兼之原絶而增加之流息风俗敦厚遵俭忠悫有而若亡能而若劣夫何故哉建之以道抱之以德劳佚危宁与民若一平心适和听以督实敬顺逊辞以褒其神聪明盛德以匡流失邻国不动百姓和集乐生安寿恶爲盗贼当此之时无钟鼓而万物足百姓和洽臣主相得安土乐生故死于巖穴迁徙去乡利虽百倍不离其国家有舟舆无所运乗户有甲兵无所施力何则将相明知人君有道民务耕织多积爲好鄙朴在上柔弱爲右贵忠敬信下力贱巧法明俗定上下相保未令而民从不战而敌恐求利者不议难胜趋名者不图无罪块然独安百姓不扰捐知弃伪复归太古结绳而识期素情而语事约物修文亡言寡志皆合自然各得其所蔬食藜羹无味爲甘布衣鹿裘无文爲好危狭险阻慄慄爲宁寒僻迥厉以爲厚安乐謡俗便习水土道隆德盛和睦鳏寡接地邻境各自保守精神不耗魂魄不毁性命全完意欲穷尽鸡狗之音相闻民人薪菜登山相视涧溪共浴相去甚近君臣不相结男女不相聚自生至老老而至死非传主命莫有来往信言不美美言不信知者不博博者不知善者不辩辩者不善是故圣人无积旣以爲人己愈有旣以与人己愈多天之道利而不害圣人之道爲而不争指归虚实相归有无相生寒暑相反明晦相随阴消而阳息阳息而阴消本盛则末毁末毁则本衰天地之道变化之机也凡此数者聪明之门情伪之根嫌疑之尺寸眩燿之权衡也因其本修其无开以天心督以自然要而推之约而归之察近知远观覆覩反闻名识实见始知卒听声见形以喻得失则是千岁之情同符而万世之爲共术天地之心可见而鬼神之意可毕况乎人事哉人懐自然之道达人情之理秉造化之元明异同之纪故苦言中适淡淡和德谓之信者下之所仰于上彼之所取于此强大之元威令之始民人所助成功之首权势所因名号所起也故一人唱而千人和一人动而万人随破强敌陷大衆赴水火之危亡死不旋踵而民不恨者信也甘言流说衆诺美大谓之不信何谓不信言而不然谓之不信人而不信德泽不立威势不行权重不显名号不明赏之不使罚之不禁故上下不附举事无功虽贵而无位高而无民孤特独处社稷不宁天下望幸尽遇罪刑者美言也反本归根离末去文元元始始寡以然衆一以应万要以制详约守眞一谓之少闻少闻故能知何谓知达人之情以及神明之谓知知者保身之数全国之具也上之所依下之所附导天之经达道之路也故总安危之大范秉治乱之至要使海内之士尽忠竭能分职奉公以宁其上权势流行威德隆盛者知也心识万端目闚人事无所穷极衆臣分散谓之博闻博闻故不知何谓不知嫌于天道疑于人事之谓不知不知之徒安乐万事内多思虑外多喜欲旣有所憎又多所恶易诱以生可胁以死故见竒而动临危而畏眩燿物类诡诳时变违通背达归于穷困动与患邻静与祸比宗庙危殆万民散离者博闻也四通博达容䟽言讷谓之不辩輓輓而成默默而信故能成善何谓成善动合天心静得地意言无不通默无不利谓之善夫善者君子所本百行所长吉祥所合万福所往流而不竭用而不絶万王不变异俗不易天地所与神眀所益故上以顺天下以顺人爲治元始事之恒常成理万物覆载群生天下怀慕继之无穷者善也不识元首不覩根本诬天诬地诬人诬鬼属辞变意故谓之辩抱嫌履疑顺心妄动尚言美辞故生不善何谓不善动与天逆静与地反言伤人物默而害鬼之谓不善不善之人分道别德散朴浇醇变化文辞依义託仁设物符验连以地天因主熊罴世俗所尊反指覆意逃实遁名耀人寂泊惑人无端废直立伪务以谄君饰辞以愉其上朋党以趋主心开知故之迹闭忠正之门操阿顺之术以倾国家之权生息暴乱长育大姦天下上舌世浊主昏壅蔽闭塞以之危亡者辩也是故圣人愼戒其始絶其未萌去辩去知去文去言虚静柔弱玄默素眞隐知藏善导以自然是非白黑昭如日月同异眞伪如地如天空虚无积与物俱变无爲爲之与物俱然畜之不盈散之未旣包裹万方博者深思不见其绪辩者远虑不闻其端施而不屈变化不穷终而复始大明若昏旣以爲人己愈佚尽以治人己益眀旣以生人己愈寿尽以教人己愈益旣阳且阴阴而又阳利而不害与天地同生而不杀与神明通建德流泽常处显荣辞巧让福归于无名爲而不恃与道俱行道德眞经指归卷之十三