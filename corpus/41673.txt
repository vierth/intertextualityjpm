一绪论近年以来热心爱国之士奔走于国中唿号于海外曰中国宜自立中国宜速自立不自立必灭亡必瓜分太息流涕几于唇焦舌敝矣闲尝深考之其闻此说而兴起者虽间有之而所谓中国自立之效见之于实事者竟杳如捕风茫如捉影徬徨乎无所获焉昔者法国卢梭孟的斯鸠之书出现于世界而欧洲政体大变美洲亦行独立及是书发现于日本也而日本又大变世界之视此书几如医国之善药服之无乎不效乃若中国也者卢梭民约论则译之矣孟的斯鸠万法精理则译之矣弥儿自由之理则译之矣法国革命史美国独立檄文亦译之矣达尔文赫胥黎斯边塞人种竞争自存优胜劣败之进化学亦稍译之矣然求其如欧美日本朝出此书夕倡自立羣情汹汹不变不止者渺乎不可得而闻也虽曰中国之人尚在智识幼稚时代不及欧美日本远甚何其药之无灵至于如此耶余尝昧昧思之语曰见小者不可以语大见近者不可以语远生于世界上文明最早河山最大海陆最广物产最丰气象最伟之中国北方若有铁木真铁木儿则铁蹄可以直践欧非之境南方若有纳耳逊则航业可以全握万国海上之权则中国者将为世界之主人万国之盟长矣此一千四百五十一州县与及满蒙新疆青海西藏诸属部有铁路以通之有轮舟以辅之亦数日半月之程耳曷言乎大曷言乎远然而自一统以后各安其居无争竞则无远征无远征则无交涉无交涉则彼此不相闻问不相亲爱故此省之视彼省也与秦人视越人之肥瘠无以异也于邻省尚然况中国之名于其身泛而不切尊而不亲大而无所属远而无所见欲志士舍头富商舍财勇士舍命以图其自立非仁人杰士有高瞻远瞩之心长驾远驭之志者断乎未能有能动者也夫治公事者不如治私事之勇救他人者不如救其家人亲戚之急爱中国者不如爱其所生省份之亲人情所趋末如何也故窥现今之大势莫如各省先行自图自立有一省为之倡则其余各省争相发愤不能不图自立各省既图自立彼不能自立之省必归併于能自立之省省省自立然后公议建立中国全部总政府于各省政府之上如日耳曼联邦合众国联邦之例即谓全中国自立可也此之注意有四者焉一因人心视其生省份之亲切易于鼓舞二因专力一省易为措置三因一省自立各省得以感动奋起不致如泛言中国各存观望而无实志四因一省自立即为中国自立人人视其省为中国之土地而图自立则视此中国自为切实将来联合亦自容易有是四者故一省自立之说不可不大明也吾广东人请言自立自广东始姑名是议曰新广东以谂我广东人欲享新国之福份者二论广东有自立特质呜唿自中日战争以后天下皆知朝廷之不可恃有志之士知非急图自立不足就亡国亡种之祸而共屈指各省之可以自立不至为西人犬马奴隶之籍刀俎鱼肉之场者莫不曰其广东哉其广东哉广东如不自立虽谓中国全亡可也噫广东其关系于中国如是乎且夫我广东亦不过中国行省之一耳何所表见于天下而顾为天下所注目齐视只言相待特许为可以自立免犬马奴隶之籍刀俎鱼肉之惨者何哉岂其漫无所据而谬为是说以媚广东人欤抑以广东人之不能自立反重言以刺之欤我广东人广东人其亦思之否乎盖我广东有特质异于各省者数端而其为中国精华之所注则古所称沃野千里天府之国华实之毛则九州之上腴防御之阻则天地之奥区者也试浅言之一曰人才之出众广东通商最早风气最开其能通外事知内情者所在而有故自有洋务以来其变国政之形式者若开平矿务局招商局制造局等事变国民之精神者若开报馆开学堂开学会开国会等事无不发起于广东人之手而他省无闻焉其在中国之内部如此若夫在海外者除福建人外则皆广东人也间有能谈时事开报馆遣子弟入外国学堂者惟广东人为多而近年又有一大会以团海外数百万人为一体讲爱国爱种之策俨成一外中国新中国焉于是中国全部之事几于有广东人则兴无广东人则废外人之论中国者辄谓命脉在于广东诚非虚语也兼之英勇通达之士游学各国而通其政治理财武备制造之精者指不胜屈此人才之超于各省者也一曰财力之雄厚广东以财雄闻于天下中外所公认也咸同以来政府若有兵事赈荒国债赔款需大款大饷等项莫不向广东而搜括其数常数倍于各省岁出达数千万万以上此广东之财耗于政府者也而贪官污吏尤以广东为窟穴其各省无赖之子人类所不齿者辄相借贷捐官以取倍称之息分省得广东则亲戚友朋置酒而相贺到任才数月莫不满载而归嗟我广东人其饱虎狼之吞噬者岁不知几何矣此广东之财耗于官吏者也至于洋货之进口以广东为大宗此广东之财耗于外洋者也然而统稽一县之财往往比他贫瘠之一省而有余机比之欧洲小国亦未见其不足固由出外洋善经商之故而其饮食起居器用奢丽之程度各省常为惊羡所未见盖粤人一月之费足比一岁之费者常多则财力之厚可知此财力之超于各省者也一曰地方之握要中国汉人本部可以建京师以临全局者有五省焉北京无论已江苏可以建东京以收东海之利四川可以建西京以制卫藏之势武昌可以建中京以集中央之权其背负扬子江面对南洋千万岛屿者厥惟广东是可以建南京以握东西两洋之吭然广东地势有独立性质异于他省者一则北部诸省或共黄河之流域中部诸省或共扬子江之流域而广东则特受珠江之流域二则各省或为水陆交通之势或为背山面海之形其间风气皆可以相通而广东则背横长岭万余里焉与中原声气邈绝其言语风俗往往不同三则外国文明输入中国者以广东为始东西两洋轮舶之所必经海外万岛皆其种族之所流寓即谓之广东殖民地亦非过也四则广东港口纷歧与海外交通之便利万物皆可运入无能留阻不独南部诸省所独即北中二部诸省亦所不能此地势之别于各省者也一曰户口之繁殖广东人口滋生之易世界殆无其比每年疾疫水旱风鱼之灾死亡者动逾百万其接踵而生者转瞬即过于其旧一则地当温带生产易盛二则海舶纷来偏灾易救若夫高原诸省一旱则饿莩相望河流江流诸省大水则淹没无数而且地方寒瘠谋食甚难一经灾殄有百年而元气未复者乃广东孳孕力之雄厚不独充塞其本部其澎涨海外者且至数百万焉与欧美诸大国并矣彼丁抹瑞典葡萄牙西班牙诸邦其人口有不及广东之一县一府者此人口之逾于各省者也三论当自立之义夫以人才众多如此财力雄厚如此地势握要如此人口繁殖如此当今万国称为富强者实不过此数者焉而谓我广东人有此尚不足以自立有是理乎然而我广东人方嬉笑醉梦不知瓜分之惨已在目前甘为西人之牛马奴隶刀俎鱼肉方指言自立者之为多事而从而攻之也吾请即攻者之意而解之彼岂不曰外人之要我广东也必我朝廷许之我朝廷许之我民焉敢抗之我则曰诸君亦知广东之土地乃我广东人世世聚身家妻子性命财产之所朝廷未尝将其身家妻子性命财产委于广东乎则其视广东如他人之物则其以广东土地卖于他人为居处广东人民卖与他人为奴隶如以他人之物赠与他人而已岂足动其心哉夫以自己之身家性命妻子财产无端为他人所卖其当理论与否庸人皆能知之矣且今所谓朝廷者乃鞑靼之种其部落居于满洲长白山之下在万里长城之外本与我中国皇帝之子孙不同种族者也彼乘明季之乱侵我中国其时张献忠李自成蹂躏行省者十有八年矣杀人如麻遍地皆赤中国之人死亡殆尽或致数千里无人烟彼满洲率然闯入复行屠洗内力疲败不能驱之遂不得已而为臣服试问彼朝廷所居之土地非强借吾中国祖先之土地而谁乎夫借居我中国人之土地则应守之既不能守则应以土地还之中国人岂得以势力衰弱求好他邦私以吾土地赠之夫中国者中国人之中国也中国人以土地与人尚且不可何况其他此无理无义有人心者所公愤也此宜自立者一吾又历取所谓朝廷者之心术而言之自入关以后汉满歧视彼君臣常以防家贼为至策所行之政无一为汉人者虽以圣祖之仁亦不过外施仁义笼络汉人于股掌之上以消灭我中国人恢复之热心然而自外衅以来属国尽割从不顾惜即一纸以告吾民所以割弃之故亦从来不一见夫主人之赠奴婢于人也亦必问曰愿从此人否乎奴婢曰愿则赠否则否何况赠国赠民之事绝不一告于民则是视民曾奴婢之不若也夫以奴婢事人彼犹不肯以奴婢怜我非自立岂有望哉此宜自立者二攻者又曰吾非不知拒外国为义举奈朝廷指我为叛逆夹兵以锄我奈何吾则曰诸君诸君我中国人之甘为顺民也以朝廷能保我也朝廷不能保我而反弃我是朝廷先为叛逆也夫悖于义之谓叛违乎理之谓逆君弃其民父弃其子夫弃其妻此其悖义违理昭然显着为何如也孟子曰君之视臣如草芥则臣视君如寇仇视如草芥尚以寇仇报之况乎不能保我而割我弃我卖我夫不准我之自保偕他人而杀我则是其为寇仇何如矣斯时君臣之义既绝彼非我君我非彼民来侵者一例以敌人视之且靖内且拒外铁血流澌以换国民之幸福而已不然者则如强盗掳人妇女以为妻妾缚人子弟以为奴仆一旦势去复委之于他盗是生生世世永为羊灸之烹子子孙孙长饱牛刀之口奴婢之契永无脱期天日之明终古不见此宜自立者三诸君诸君亦知今日所谓朝廷者其势力衰弱不能自保过于我民乎彼其祖宗发祥之地累叶天潢盘据之场非满洲东三省乎中日战后岌岌自危使李鸿章使俄密订条约愿附属于俄人领土之下噫当其祖宗盛时率塞外铁骑蹂躏中原翦灭汉种兇威所加率土慴伏而今其子孙乃尽其所有托庇俄人以求一夕之安何其衰耶彼既不能自保岂复能保我彼既曰卖地卖民以求自安其种类我亦何可不求自立以求安我种类乎此宜自立者四且夫自立者天地之大义生人之本分不可不担当不力行者也我人日呻吟于专制政体之下不得平等自由登进文明之路早宜树独立旗击自由钟以奋我国民之精神以复我天赋之权利虽满清政府未到如斯地位尚需早图自立以除阻我文明之进步矣何况其衰颓至于今日者乎此宜自立者五若夫广东者去朝廷愈远弃之尤为不恤故割去之数比各省尤多一割香港再割澳门三割广州湾四割新安今又闻割香山全县矣当其割香港澳门也广州湾新安之人必不料及我也当其割新安广州湾也香山全县之人必不料其及我也然则合广东之人试揣某州某县必割某州某县必不割吾恐无一人能断也然则广东全省皆有趋于为他人犬马奴隶鱼肉刀砧之势何不联为一气以图自立之为愈乎省城为财赋之区故朝廷不欲遽弃之以其便于罗掘也然河南则弃之矣省城为全省所观瞻故全国不欲遽取之以触全粤之怒也然河南则踞之矣以时与势考之亟矣此宜自立者六四论自立之当预备与去俗见并广东不知自立之害诸君诸君其乃有疑于自立之说否乎若不以为大谬也则请陈自立之策夫合中国人而言自立则规模自有不同然我与诸君皆广东人也请先言我广东人之自立夫自立之策多矣或有不可明言不可豫言者今惟即可以明言豫言者相告而已夫天下之事非图之于数十年之前而根基不立未有毫无预备而可以临局裕如者书曰凡事豫则立不豫则废诚哉是言也波亚之抗英也古巴之抗西班牙也其深谋至计皆于无事之事而阴为佈置波亚总统骨碌架愤英人之侵其国权而思动其国人之怒日日愤言曰不与我自由宁与我死室中悬此二语以自刺激大有子胥使人日唿夫差无忘父仇之意故与天下最强之英开衅一战而掳其将帅后虽屡胜屡负而血战数年全无所屈大地之上以小国而拒大国至于如此之久者历史中殆罕见也今虽局犹未终然使地球强邦知灭人之寸土尺地皆须血肉相搏头颅相换则吞噬之心比稍有所戢盖知与自由之国民战必丧其许多之性命必费其许多之财帑必延其许多之时日而始得人尺寸之地得不偿失人情所不乐为也古巴未起时其义士密开同盟会派人各邦阴联同志大集巨资而又将西班牙贪暴之虐政与岛人受害之惨状绘布流传俾全岛见之而切齿扼腕慷慨流涕曰吾誓图自立虽死不悔矣痛心之至坚忍之至故能以小岛区区之众而抗西班牙全国之师困难三年卒得外助以脱其羁绊而获今日之安全焉诸君诸君试观政府之于吾民其与英人之于波亚西班牙之于古巴果何如也然吾恐诸君不觉也我中国人奴隶犬马性质既种于数千年来无论官吏之如何贪酷政治之如何昏乱法律之如何横弛国家之如何倾复皆无所动其中必待淫其妻子烧其田庐杀其父兄搜其财帛始遽然觉也然苟非刀加于颈绳束于身犹或以为可以倖免焉欲其如波亚古巴之预为蓄谋必万万不可得盖其不知廉耻为何事报复为何义无所不忍无所不受刺之不知激之不动如小说家所谓铜皮铁骨之人非中其咽喉绝不知痛呜唿人类至于如此殆与禽兽等矣吾何忍言哉然新安广州湾之义举诸君耳目间殆有所闻见也其受害之惨殆有以触兔死狐悲之念也然则欲图自立其得失之林亦鑑于所割沿海地之前辙而已矣计所割沿海地除广东四割外曰海参崴曰澎湖曰台湾曰胶州湾曰旅顺曰大连湾曰威海卫而台湾为最大中国人言自立者以台湾为起点当台湾未割时志士亦知危亡矣颇倡开会以图自立之说然台湾之权在富绅官吏亦仰其鼻息富绅之资常至千万以上其数百万数十万十余万者盖多有之皆以财得官愚昧不悟其事遂止迫闻割归日本台民大怒始知朝廷难靠始仓促而立总统而倡自主而图自保而建新军而富绅之为身家计者阴纳款于日本引由间道取台是时台湾无战船而淮军广军横行淫掠于内与台军大为冲突而台军只知守海口间道反寂然无人焉日军一入淮广二军大乱奋走总统亦遁全台遂溃其所谓先机投诚之富绅资业乃咸为日本所夺至不敢归台漂流内地以延残喘焉呜唿今日之富绅其异于台湾者有几哉其毋为汉奸以自误矣吾尝考台湾所以失计之故一台湾四面环海港道太多无海军必不能守与他省异二先事不立临局创举三内乱不除兵权不一四汉奸输情内事不密此数者皆言自立者所当知也吾又请言我广东之新安新安之人素称强悍初闻割地恃其地险人众咸谓英人必不敢来俄而有碧眼红髯见率数十头扎红巾身长丈余黑面狰狞之摩罗国人履声霍霍而至插旗于地指为新界曰汝朝廷既割此地与我矣汝等今归我国管辖田庐屋舍皆须号门牌缴枪炮丈量田土报名税租矣新安之人乃惊走相告曰红毛鬼果来也其壮者曰拒之顷刻荷泥耡携竹竿挺废枪合围而至聚而歼之翌日香港拨英兵百余名意以乡民非真有意抗拒欲恐吓而散之也而道路不熟尽为伏要隘之乡兵所灭于是香港一夜数惊西妇之居于尖沙嘴等处者惧乡兵之袭也咸泣涕而迁于香港然乡兵虽胜并无统帅并无军火并无粮储仅有破庙一间借为公所以议事主之者只二三蒙师其富者观望不前守财不肯相助其贫者挺戈而出终日不得一杯水及归而家人散尽无所得食忍饥永夜战伤者舁归公所则无医无药无人扶视死者无人殓埋民心稍稍懈矣而公所所设四隅之侦探员皆洋烟之瘾极深重者不惟不事侦而且虚造谣言俄顷报曰敌人从东方入矣则乡兵蜂拥而东俄顷报曰敌人从西方来矣则乡兵蜂拥而西俄顷又报曰敌人从南方至矣则乡兵蜂拥而南一日之间奔走骇汗数十百里而不见敌踪盖既自疲弊矣然英人不知虚实欲动大兵又恐香港震动乃电民贼总督谭某派兵以剪义民其内地之为洋行买办通事与本地中之坏种者密为汉奸以情通敌凡乡民所设之险皆引而避之俾直冲于无备之处乡兵本乌合无器械所恃者人心之愤与山溪之阻耳于时既闻官兵夹剿又为敌人冲入枪弹既尽死者三人遂不复起是役也总计英兵死者数十人乡兵死者才十余人耳且夫英兵之与乡民器械之精粗悬殊也纪律之有无悬殊也乃能御之如此岂非由于民气之勇哉当乡兵烈战时西人疾首蹙頞曰举中国如新安之民我白种人无驻足地矣奚暇谋人国乎哉然而新安卒为所割者何也一人心不固富者拥资出外贫者含饥御敌二统帅不立粮食既无所出佈置不知所从三汉奸不察内情既输于外要害即不能守四不知自立之大义以抗官为有罪以中止为得计呜唿以轻死重义忘家爱国如新安之民尚以失此四者不能自立惜哉然大本之误皆在未能于未割之时预料其必割而早为之所急图自立之谋今新安全土之民其世世祖宗子孙所居之田宅不能自有之必听英人之命以为暂居久居其所谓富家大族之祠堂祖墓为电线之所插道路之所毁巡捕房之所飞压者举目皆是也一触英人之怒则拉辫数十人相属以一差掌之如驱群豕焉举目皆是也毋亦有悔其昔日之拥资观望甘为汉奸而受此惨报否乎此又言自立者所当知也若夫海参崴旅顺大连湾胶州湾威海卫广州湾之相继沦陷无不与台湾新安同出一辙而我民之田庐为他人所佔妻女为他人所淫父兄为他人所杀子弟为他人所残村庄为他人所焚坟墓为他人所挖者殆不可胜计矣至如寓金州一千余之同胞顷刻为俄人轰枪勐击而死黑龙江六千之同胞一旦为俄人尽驱入江中而死妇女尽闭于一室中任兵士取为淫乐至如北京之乱大庙震惊乘舆出走历朝所藏宝器归于外邦西后白玉之床洋酋鼾睡所谓状元宰相当朝一品之夫人或为洋人轮姦而死所谓亲王贝勒御史翰林院之大员或为洋人担水烹茶其无医无食无家无室变作沟中之瘠化为刀头之鬼者异日青史氏或能详言之吾哀从中来不暇细举矣诸君诸君吾言广东自立何不一及而顾泛称博引岂以支离漫衍之辞以误诸君之听哉盖不知自立之害往往在于过信朝廷以为保国之事彼为上者责任我民何能为力此第一大误也诸君亦知所谓国者乃一大公司乎公司者合无数股东而成国者合无数人民而成人民各有身家性命财产妻子不能不图保护而保护之道又莫如公立政府我民各出租税以养之而事有所专责如公司股东甚多不能人人在铺惟公举掌柜与司事以理之故夫人民者股东也政府者掌柜也中国者四万万人之公司也四万万人者中国之股东也朝廷者中国股东之掌柜也凡生于中国之一人即有中国之一份中国之事皆其身内之事非在身外之事无所不当亲理无所不当干涉故夫掌柜者日受股东之薪金不能为股东扩充商务既为失职矣况于日事吞蚀日事歌舞不以股东之事为事生意既将倒闭而股东之身家性命财产妻子亦为所卖焉则为股东者宜何如乎其默尔而息乎抑将掌柜与司事人辞退而别图振起乎吾知即掌柜广有奥援盘据不去亦必当拆股自理矣盖此公司无限股东之公司非掌柜一人一家之私业不得任其颠倒煳涂置之不问也然则所谓朝廷政府者日食吾民之毛日践吾民之士我民之深仁厚泽谅既洽入其心矣宜何如激发天良感恩图报以致我国之富强以报我民于万一乃不惟尸位无能不称其职而且忘恩背义卖国卖民则我中国四万万之股东其默尔而息乎抑将掌柜与司事辞退而别图振起乎夫中国之掌柜其根深蒂固盘据有年骤拔之亦甚难矣若夫自行拆股自行开舖则于人情天理毫不相违者也中国人可为广东人尤易为何为乎何不为乎且我中国之股东亦大自愚矣自误矣安有以商务交于掌柜数百年不一问者虽以吾广东至老招牌之陈李济药材店只两家子孙之交涉耳尚不能不招顶矣矧以中国之大数百年之久绝无一人过问其生种种弊端固不足怪而我中国人过于贪安乐过于自暴弃过于自涣散绝无政治国家之思想徒倚他人代为掩复代为安置其罪可胜言哉则其自取灭亡自取鱼肉如鸡犬牛羊生长牢笼惟知饱食一旦为他人买卖烹割不能自脱又无可哀怜不宜爱惜者也西人公法家以残待野蛮人为无罪野蛮者不知自立之谓也此又言自立者所当知也诸君诸君孔子曰人无远虑必有近忧夫无远虑则必有远忧此人所知也乃圣人则曰必有近忧圣人之言岂欺我哉诸君试检中国三千年之史册欧洲二十世纪之蓝皮书观其间亡国累累败家累累亦足使人泪下欷歔矣而考其致此之由孰不基于无远虑如贾生所谓寝于积薪之上火未及燃因谓之安者乎当其危机已动灭亡在即旁观者为之大声疾唿亲爱者垂涕泣谏而彼冥然罔觉顽钝如故其见识之暗真有如谚所云目光如豆不见三寸远者然问其何恃而不恐则彼有独得最妙最奇之策在一则曰由天吩咐二则曰天道循环彼盛必有衰我衰必有盛徐以待之而已呜唿奴隶之根种于脑筋而不可拔奴隶之契传于子孙而不可脱而自立性质累世不能发现者皆此言之故此第一大误也夫天或昭昭或梦梦高矣远矣谁能测之姑以圣贤所传之经语考之岂不曰皇天无亲惟德是辅乎岂不曰天之生物必因其材而笃之栽者培之倾者复之乎夫已无自立之德而望天之辅我如人无自立之性而望亲戚友朋之助我虽强求之必不能助亲戚友朋且然况天之无亲者乎无亲则无情故恆视其人能自立与否为断能自立者则因而长养之不能自立者则因而摧灭之非天能长养人摧灭人也人既自能长养天故不能不长养之人既自甘摧灭天亦不能不摧灭之盖其长养者不可摧灭其摧灭者不可长养天亦无如何也地球之上存者仅六十余国耳其亡者不知几千百十矣此几千百十亡国之君与民当其未亡时其由天吩咐之念与守天道循环之说冀天之哀怜而不摧灭之也必不减于我今中国之人然天卒不因其听吩咐而哀怜之不惟不哀怜之而且大殄灭之俾无孑遗焉天之手段亦辣矣哉倘几千百十亡国之君与民其无知也则已若其有知也岂不自怨信天之太过而不知自立之大害哉且天之性情也以杀为生以摧折为辅助者也试观万物熙熙莫盛乎春夏而天必使之经深秋之风雨严冬之雪霜扫荡夷伤以试万物之能相御与否不能则杀之故其独立青青者皆与天战胜者也其他则一望荒芜草腐木僵干死相望生气萎绝盖皆为天所杀矣然则天者不独不可恃且须有以御之乃可以生存御之如何亦曰自立而已矣西人达尔文倡物竞天择之说谓万物皆争自存其优胜者天择而传之其劣败者天弃之而至于绝种夫争自存者争自立也不能自立即不能自存即为他人所灭即为天所弃诸君诸君即不欲自立独欲自存否乎夫欲自存则惟信自己无天可恃也此又言自立者所当知也且夫朝廷顽固党推翻新政以后日以卖国民为事扬子江诸省则许为英吉利势力圈矣云南两广则许为法兰西势力圈矣山东则许为德意志势力圈矣福建则许为日本势力圈矣东三省则许为俄罗斯势力圈中矣夫人虽至愚未有无端为他人所要挟曰汝屋甚大无人理之不如送我代为经理汝田甚多无人耕之不如送我代为招耕汝子女甚众无人养之不如送我代为抚养汝可安坐而食长享无事之福己即信之而签押与人者而满清政府乃能一切不顾此国来则许此国彼国来则许彼国今者香山一事虽以最衰颓贱弱之葡萄牙而亦许之有如败家之子将其祖父汗血辛勤锱铢聚敛所得之无限良田美宅一旦而尽畀他人求其回头一顾而亦不可得满清政府岂真慷慨好施朋情深厚如此哉盖以此二十一行省者乃我中国汉人之土地为彼满洲祖宗兵力所厌服盗取非汉人心悦而诚服也故时时恐我汉人有英雄豪杰者出夺回原物不得不密为罗网阴为束缚以锄其气以死其心然而二百年来满汉歧视汉人所得之权利全不敢望满人之肩背而汉人之蟊贼也者日为严刑峻法以箝制汉种以媚满人几于无微不至虽以洪杨起义奄有中国之半转瞬即复我汉家而汉人之蟊贼也者乃大链灭共同种削尽其骨肉以延满人之残喘呜唿汉人之死心踏地而作奴隶而作狗马以事所谓满清朝廷者至矣尽矣虽张全义之出妻献妾易牙之杀子飨君亦不过如是矣审如是其将得人主之欢心不复以仇仇犬马缚束网罗相待而稍与利权矣然而所谓朝廷者其疑忌之虑仍有加无已且以为家贼而日日练兵制械以防之而满贼相传之心法则曰如中国为家贼所得不如赠之他国此其以中国为家贼以他国为友朋所以以中国土地人民为其龙凤礼饼水陆各种之赠品今日割一城明日割十城举二十一行省尽默许为他国之属土任意割弃无复留恋者也奴仆之事主人也有为主人之害者则共杀以媚之冀其优待我也乃主人不惟不优待之且深虑此能杀彼者亦能杀我不如卖诸残虐之他家以箝制之以除其害而后高枕焉故推其赠于他国之意谓此婢终不为我利不如假手于友朋以扼其性命使汉人永无自立之望且可得友朋之感情焉而矣然而彼扬子江东三省云南广西福建山东诸省虽云默许诸国而土地则完全如故若广东则四分五裂矣诸省虽云割弃然或专归一国而广东则祭仲之妻所云人尽夫也不知身属何姓矣以现势论之站立广东地图之中央者非英法葡之三国乎异日潮州或连福建而为日本所争惠嘉或因教会而为德国所据西江诸府县或因商务铁路而为美国所要割又必至之势也然则广东地图其变为红色绿色白色蓝色者实可预料而各国既据有广东之一隅不能无生嫌隙无备战争各国不能远调兵来则不能不就近用广东人以为兵用广东人以为兵则是驱广东此县之人以杀广东彼县之人驱广东彼府之人以杀广东此府之人广东人既为所驱处处相残岁岁相杀不待他端广东业自寻于尽矣而各国乃凭轼而观拍掌而笑如鸣锣而观猴战持挺而观犬斗力尽则举而歼之莫予毒也已英之灭印度也以印度人攻印度人杀印度人印度之人既相杀欲尽英人乃从旁而收渔人之利数千年文明最先堂堂印度国忽化为英属矣印度人所以不得不永伏于英人羁轭之下者岂无其故哉听他人之嗾使同类相戕贼故也至今英国凡有战事莫不驱印度人以当前敌少壮为兵老耄未娶故共人口日渐消灭或者谓其永无复兴之望矣夫以一国之人不能自立而专属于一异国之下共惨状尚如斯况以一省之人不能自立而分属于数异国之下其惨状更何言哉共合备府州县预起一大坟墓为义冢以备他日广东人为各国嗾战而死者之葬所庶无塞月照骨饿鹰啄肉之悲乎呜唿以此不能自立无名之秽骨恐山川有所不容天地有所不受草木有所不屑与同腐矣且夫广东人又富于财暗于义者也既已分属各国一有兵争可以不须筹饷惟捉广东人之猪则可立至巨款此非吾刻薄之言也盖广东人爱国趋义之心甚淡而谄谀洋人与官之心则甚浓试举一二事言之如香港贺维多利亚万寿立域多利亚纪念碑此英人自尊其君耳何与华商之事乃相率而捐款者数十万矣英募恤南非洲战士之死者此英人自爱其同类耳亦何与华商之事乃相率而捐款者又数十万矣多于英人自捐数倍矣至于我中国频年丧乱骨肉流离新运稍开义举斯众并未闻有首倡抚恤兼助新政者北人凄惨南人笑南部烟花北部荒则又何也夫其视同胞如秦越引异类为胶漆托洋人之大脚甘为之阿更羊牯惟恐不得其当既如此异时属各国或更踊跃焉以冀其一顾未可知矣故尝论之外国之有富商足以兴国强国中国之有富商足以亡国灭国无他知爱国与不知爱国而巳惟其知爱国也故恐其国之不兴不强而尽出其富有以助能兴能强之人彼岂不知致此富之艰难而留以自享并以遗娇妻美妾骄子爱儿之用哉岂其见识不如中国人不知广置姬妾置田宅长子孙朝歌夕舞以乐余年以偿昔时之辛苦哉然而彼不屑为之者则以为国且不保家于何有己身易过子孙奈何与其无国而无家不若破家以救国国存则家存国亡则家亡犹太之人富甲地球矣只因无国之故到处为人所逐等于无告之民香港育才书社发起人之伊嘉理氏者即犹太人也其言曰我无国可归虽多财无用合中国危亡众华商尚不早为之所其将蹈吾犹太人之覆辙乎其言可悲其事尤可鉴也昔拿破崙之蹂躏欧洲也独英约与国抗之英既自筹军费又须为各国代筹军费问何所出则皆出于英伦富商之乐助拮据数年始得流拿破崙于荒岛而英国乃有今日倘无爱国富商英之亡久矣及夫华盛顿倡独立于美洲也血战八年虽由议会筹款而富商巨室协济之力为多至今天下称国之富者皆称美国矣岂知当日无富商之坚忍不拔慷慨捐输虽以华盛顿之英雄不能建国如今日之爱尔兰焉可预断也此外国富商兴国强国之效也若夫不知爱国者则惟坐视其国之亡与危苟于其身无恙虽天崩地坼可也故内媚奸官外媚洋人兔营三窟鼠穿数穴以保其蜂蚁之性命腐臭之皮囊其媚官也将谓富可以致贵与显者来往乡里其畏敬我也故洋行买办未有不捐三品街而带蓝翎者也其媚洋人也恐一旦失官之欢无所依附若借洋人为护符官亦无如我何凡洋人所居之地预买田宅于其中中原有乱则挈家走处虽中国如何糜烂如何瓜分彼亦可逍遥事外挟重资拥美妾作富家翁其藏身之固立心之巧虽封神传杨戬七十二变之奇不能及也今夫中国之人北方则贪于权势以官而至富南方则习于奢淫以富而得官其以国家为身外之物危亡不足以动其念者则一也惟夫忧时之士草泽之民旅外之商恋其祖宗世世所生之国不忍离弃目见其祖宗世世所生之国日即分裂不忍膜视而思有以救之中国有一线之可望其在此乎然上焉者无北方之权势下焉者无南方之富厚白手空拳能济何事况能如英美富商之知爱国而思自主者寥寥也乎诸君诸君吾非敢将华商一概例之然其不知直立如我所言者不既多乎外国人外省人往往谓中国将亡于粤人痛责广东富商大贾甲于各省既开通又挟多财可以无所不为而乃不爱国或为洋人之奸细以害其国焉则吾虽广东人亦不能不受其责不能为之辩也然而吾恐广东人有犹太人之惨也盖既分属各国则国非其国凡广东之土地肘产皆属他国之物广东人不能专有之非如今日犹有国在外人尚以有国之民待我也则虽积有多金亦只为他人作外府耳台湾富翁林维源者共前车也夫然则广东不能自立广东之地必全属于他人广东之财必尽夺于异种广东之人必尽沦于锋镝则此广东者将如印度数百年主权利权授于英人海口尽为英扼印人蛰居老死于山谷间终不得生独立之念如埃及街衢宫室华丽等于欧美而居其中者尽他国人而其行乞累累者乃埃及人也既已沦为贱种长居黑暗之天将尽生涯无复雄飞之想生也无味死也无名欲如今日之昂首伸眉呜喑叱咤以图自立之策者岂可得哉岂可得哉不知广东人言念及此其泪下沾衿乎抑投袂而起乎抑犹以为伪蠢蠢然如虱之缘裤中不知死之将至乎西望埃及印度之丘墟兮东望旅顺大连湾各口岸同胞之惨死兮内顾我广东之疆土惨惨而将沦豆剖兮伤哉人兮岂不如走肉与行尸我广东人广东人庶其思之此又广东言自立者所当知也五论广东人须知为自己之物并陈自立三策诸君诸君吾广东席可以自立之地位用可以自立之资格乘可以自立之时机自立哉自立哉谁能阻之况夫不能自立则前有印度埃及之惨状远有台湾新安奋海口之泪痕近有河南香山之警报苍苍者天莫肯救我赫赫朝廷莫肯爱我灼灼洋人莫能庇我我广东人广东人虽欲不自立而岂得哉是故明于自立之事倚天不可倚朝廷不可倚洋人不可而断断然以合广东之人力财力图广东之自立为第一义盖广东自立之事乃广东人切肤之事凡广东人人人皆有其责任有其权利不能委诸他人待诸他人而此事与他人无关亦非他人所能旁贷所能为力故广东不发奋则广东人世世子孙受其害于他人无顶也广东而振兴则广东人世世子孙享其福亦于他人无预也广东利害祸福皆广东人自当之无可躲避无可幸获然则舍誓死以图自立之外更有何策哉夫冻者必自衣不自衣求他人为之衣则立可冻死饥者必自食不自食必待他人为之食则立可饥死有手不动有脚不行放弃一身之自由破灭天地之公义不思目立皆自取灭亡者也诸君不见鸡豚犬马乎人与之食则得食不与则不得食然其性命悬于人之意欲欲生则生欲死则死欲杀则杀欲割则割毫无抗拒虽宛转哀号无人怜救无他不能自立故耳呜唿物犹如此人何以堪我广东人宜如何为计哉鄙人敢有一言奉告诸君必梦寐思想时刻不忘乃可以树起自立之精神者则曰广东者广东人之广东也非他人之广东也广东为广东人之广东非他人之广东是广东人者为广东之地主矣广东人实为广东地主则广东之政权财权兵权教育权警察权铁路矿山权土地所有权森林权海权莫不宜自操而自理之以广东之人办广东之事筑成广东自立之势以建全中国自立之起点窦融所谓保守地方归命朝廷西人所谓地方自治属土自主以助政府稽之于中国则有征考之于各国则有例此并无不合义理之处万宜急办者也然吾恐诸君犹有疑于地主之说姑且舍地主而言广东广东者诸君之所明也今试问各埠商家凡铺中之利权非其股东之自操乎何以他人不操而独归其股东盖此铺者乃其铺股东之铺也广东之事何以必须广东人自治之则以广东者广东人之广东也广东全省亦如一铺焉广东人者广东铺之股东也广东不自操其利权将如吾前所论为掌柜所卖而不自知呜唿为掌柜所卖者数矣香港澳门新安广州湾河南已矣其盗卖未发者尚不知凡几矣广东人广东人其乐为奴婢以听人之变卖乎抑乐为主人而享生人之幸福乎若犹乐为主人而享生人之福也则请革去其奴婢之积习而树起自立自主之精神鄙人虽浅陋愿执鞭箠为马前卒以从其事焉今试陈自立之大略且夫自立之精神非用武不能激发非教育不能日新此万国历史之公例也然用武既非仓猝可办教育亦非渐渍不成二者既难而急教之策所为佈置筹画者又有不可详言之处则可详言者不过老生常谈而已吾岂敢故以老生常谈以渎诸君之明哉然自主之根亦颇有在于是者不能不拳拳也一曰开自立报馆中国通商口岸报馆渐兴报论亦颇有佳者然曾通论时事泛及中西为多而省报自闽粤外则罕有焉然所谓省报亦不过设于省中共体例亦与各口岸日报无异非有专言一省之如何危亡如何关系如何愤发如何联合如何经营如何改革始可使全省人民智识开通张独立不羁之精神不受朝廷之束缚不受他邦之吞噬者昔者谭烈士嗣同唐烈士才常开湘报于长沙日日发论湖南之当自立如萨摩长长门之于日本慷慨激昂全湘风动湘人以军功闻天下号强悍至是知外事知爱国有国家之思想焉是为中国省报言自立者之始贼臣张之洞惧扬其恶屡电阻之而不能禁卒以戊戌之变牵连而止然湖南省山泽之国也居扬子江之上流西通川陕东下吴越北走豫晋旁连云贵为中国南部之中央为进取中原之根据地异日群雄混起所必争之所也而与海口邈绝交通不便运输不便其人民又贫瘠虽有豪杰无所取资以为自立固非若广东之与万国通商转输甚易又有香港澳门为彼贪官污吏禁令之所不能行可以为言立者之所托足日播其自立之风潮以灌注广东全部人之脑筋以活其自立之思想焉而后自立之方略可徐而图也且夫自立之谋施之实事而已岂可张扬其辞日日登诸报论以触奸官之怒哉诸君诸君当必有以此论存心而欲惠教鄙人者然鄙人亦惟此惧而又知其不必惧也彼夫天津上海香港之各大新闻以主持国是救我中华为念虽宫庭相臣之隐恶督抚大吏之阴私莫不穿其沙包搜共跟脚登报以示天下而中国士民之耳目心思不至全为独夫民贼所愚弄蔽塞墨墨而死者赖有此耳彼宫庭相臣督抚大吏势焰熏天杀生在手非不费尽许多气力发尽许多威风用尽许多计仔欲禁灭之而卒无能为虽以荣禄之操莽再世诡谲万端自开一报于海上欲颠倒是非以敌天下之口又遍贿各报主笔以弥缝之其间不顾廉耻斯文败类听其贿嘱者盖亦有焉而终迫于公议顷刻弃甲曳兵而走矣夫与朝廷大官为敌日日暴露共短尚不能为害况夫自立者乃我民人自行其本分当为之事当尽之职与朝廷无伤与大官无损扬诸报论又何妨乎且自立何以必须开报馆也救火必鸣钟知失火者必闻钟声美国独立之钟铿铿然闻于天而后美人知脱英之羁绊而自立矣其未自立之先有新闻记者日发言美洲独立不宜受英虐政久之此论渐中于人心三州之团体始立而后起总议会开独立厅举华盛顿为总帅而布美国独立之文于万国也是美洲开国之始也是报馆之为功也至于欧洲各国报馆之权几于主持一国之议论而一国之人倾听焉故其国或欲立一义行一事莫不以报馆为之先声报馆者全国人之咽喉也拿破崙曰开一报馆胜于千枪诚以报之激动人心发其知觉愤耻与枪之勐烈震人之耳目无以异也然枪之为功止于其数百枪则百枪之功而已千枪则千枪之功而已至于报馆者则合全国人之耳目咸震动而发觉焉故其功效尤胜也今吾中国能知自立者有几人哉我广东能知自立者有几人哉夫不知自立而欲与图自立则戛戛乎其难古今东西不啻如一辙矣然则欲使其知自立则宜将所以必当自立之原因与若能自立之结果一一而详列之并所以不自立之害一一而详陈之使彼自择使彼自哀使彼自愤使彼自耻使彼自爱久之久之自立之义大动于人之心思自立之说大震于人之耳目自立之事大见于人之行为如火山之裂如江河之流不可向迩不可遏抑至是而广东自立之势成矣若是者非开自立报馆不为功此广东自立宜开自立报馆者一也一曰开自立学堂广东之有水陆师学堂也夫人而知之矣乃自贼臣刚毅守其满洲祖宗所传汉人强满人亡之六字诀敛财南下将各省学堂悉数裁撤其言曰学堂徒养汉奸而已不能成人才无用不如将此每年数十万经费上报朝廷之恩呜唿刚毅刚毅其知言哉倘非有此等学堂使中国人得闻外国政治宪法之精独立不羁之美则汝满洲者将永永愚弄汉人于叩头谢恩八股弓石之下而绝无知识永永将我中国黄帝之子孙为其牛马奴隶永永盘据我中国汉人四百余州之禹域永永将中国土地为其满洲私家之业而不肯交回永永将中国任意赠人以求其满洲一族子孙之安乐而汉人不复有出头自治之日矣故其痛恨学堂如仇仇焉其意以为此学堂学生日讨论外事使汉人心有所感触而不自安情有所刺激而不能止他日者汉人脱满人之羁轭其在此乎若是则我满人无幸焉不若早撤之使彼无知无识乐就牢笼之为得也虽然刚毅之所谓汉奸者乃以恢复汉人之权利不愿为满人之奴隶故目之为奸耳此真吾汉人独立之种子不可不培养者也万国之初变政也其朝廷莫不踞高以虐下民其下民莫不吞声以怨其上然而无敢发者惟夫深明大义教学之蒙师痛心国事蒿目时艰疾政府之专横愤生民之涂炭日与其徒指斥在位者虐民之罪并痛陈改革之方朝廷闻之怒此蒙师者与为冲突不便其私乃捕而杀之或放流之其学生乃散于四方而所以指斥在位者虐民之罪与痛陈改革之方仍如故也久而久之全国之人咸为此论所吹嘘所熏感而参与政权之念起民遂与朝廷争朝廷独而人民群朝廷寡而人民众朝廷曲而人民直争之不巳朝廷大败朝廷不得不废而为国家人民不得不进而为国民而其国乃为独立自主之国今试溯诸强国独立自主之所由来孰非彼学堂中之师徒以血购之者乎学堂之关系全国也如此然则广东之图自立可不于学堂为急务乎哉且夫以自立为学堂之宗旨者盖以学堂为广东全省命脉之所在欲将自立之嘉种遍布焉使全省人民皆有自立之精神不畏朝廷之压抑不畏外国之侵陵而后建国之规模可起也而此事殆非财力不可然以吾考之广东每岁供满洲朝廷淫嬉之费以亿万计此外各善堂捐赈各省者亦每岁数十万近且赌捐酒捐房捐灯捐烟膏捐锅捐货船捐等之名目日出无已无非为剥民计乃独于全省命脉所在之学堂不过费数十万区区之款督抚诿为难办士商视为缓图惄然不举坐以待亡近闻既改广雅书院为东省大学堂是亦因循苟且改其名而不改其实与无学堂无异也大云乎哉日本人之言曰世界衰亡之国未有能注意自立而立大学堂者而有大学堂之国能知自立亦未有能灭亡之者盖有自立之学堂其学生既能通外国专门之学而又习于体操体魄强壮其精神所注又皆有为国牺牲坚忍不屈之气概虽欲亡之乌得而亡之即或亡也他日必有能复兴其国土而酬其志者矣彼夫希腊脱土耳其之轭也比利时脱荷兰之轭也古巴脱西班牙之轭也此数国者岂别有奇谋异能乎哉皆由其人民各立学堂日日讨论自立之策日日磨砺自立之气日见其土地为他人并以奴蜱相待一切权利不能自操生而抱大辱不如逮死耳乃不得不奋思自立以取还生人之权利以进入文明之阶级虽悬其首于国门屠其身于朝市而有所不顾矣虽积头如山流血成川而有所不恤矣盖为国家大事国民义举杀身成仁舍生取义非乡邻械斗愚人较枪可得而比也故夫自立之热风鼓盪于国中自立之义旗飞扬于眼里故夫敷十年压制臣服之缰锁一朝而决破截去之如高洋之治乱丝一刀两断而其国乃成独立盖其国民之注意不至争回自立之权利而不止倘无学堂其亡乃真亡矣虽然满洲朝廷既以学堂为养汉奸之大患虽经议和赔款假行新政以愚内外之心三年以来昏乱犹昔欲其立学堂以培我民之自立岂有是理哉且即有学堂亦不过以奴隶教育施之直奴隶学堂耳岂足望以自立哉然则此事将如何而可吾则日诸君不欲自立则已若其欲自立也岂无法以处此乎诸君诸君亦知欧洲变政之初其所立学堂非尽出于其朝廷之意而多起于民间之私立乎是时其民愤在上者愚弄之压制之必思取回自立之权而既欲与官争权不能不先与官争智争智必由学堂故其民间竞立学堂以自开其智以振自助之元气不求人助惟靠自己本事帮助自己西人谓之自助以成地方自治之制绝不倚靠朝廷而始为之也盖开自智自助之事乃民间自己之事不宜倚靠朝廷譬如身之与衣食须自衣自食乃受其益非他人所能代之衣代之食者也虽能代之其益何在其民知之故绝不倚靠朝廷之力而大起学堂其朝廷亦知民间有不倚靠之心而学堂为栽培人才又至公至正之事绝无违碍朝廷朝廷万不能禁然窃念民问有学堂朝廷无学堂民间之智将日开朝廷之智将日塞民间之才将日盛朝廷之才将日衰民间之精神将日振奋朝廷之精神将日颓惰朝廷不如民间其要此朝廷胡为哉于是其朝廷大惧大觉亦效民间大立学堂以开智以育才相摩相荡相激相射官民相争相奋人才相胜相平而学堂遂遍于国中民权乃勃焉令列国学堂皆有公立私立二者公立者国家所立之学堂也私立者民间自立之学堂也倘非民间能先立学堂以自开其智则彼朝廷者将利民之愚永无公立学堂之事即或有之如吾前所云奴隶学堂奴隶教育而已即或其间有能自立亦由其人自有独立不羁之气建国开明之心非彼奴隶教育之所能笼络然此非常之才与超群之识殆千百人中数人耳岂能多哉然则广东之思自立望朝廷之立学堂固为难事而如泰西日本民间私立学堂殆亦可仿行之乎省城时敏学堂创之数年而规横未立汕头东文学堂为惠潮嘉人之合办主持其事者高才实意远识热诚假之岁月必有可观然僻在省东不足以动全部人之耳目惟失香港省城之近地倡立一自立学堂仿日本庆应义塾专门学校之例择全省聪慧通达志气高尚之子弟习业其中专讲求广东自立之术一年十余万金即可布置一切三年不过数十万金耳此之善堂赈捐各省之项仅用其一年之费而人才既不可胜用矣夫振捐房捐等类昔如出钱以填大海耳毫无益于广东根本之事尚犹为之况诸君与我皆广东人为其至亲至切之广东为世世子孙图谋脱去犬马奴隶之籍进享太平文明之幸福可不致意乎哉此广东自立宜开自立学堂者一也一曰联秘密社会万国人民曾有公会私会二者与其国家皆有绝大之关系者也公会者其宗旨可表白于天下其行为可明着于人群公享其益公着其利故其会友最众西国公会指不胜屈而其最大而显者一曰国会二曰议会其他教会学会商会工会天文地理与及凡百术业莫不有会合一国人之聪明材力为一国立法律讦安全合一国人之聪明材力与异国争富强竞雄长故民气日强国威日壮其国非朝廷之私国乃为国民之公国凡公会众多之国莫不强焉此现今立宪政体诸国之现状也然而行刺君主行刺总统行刺大臣之事几于无岁无之无国无之此谁人所为乎曰私会此私会何自起乎曰起于在上者政治之不平遂陷人民于不安之地而不平之心生焉不平之事出焉其在专制之国君权无限凡所设施皆为顺其一人一己之私固其一家一族之计人民毫不能与闻政事有议朝政者则捕而罪之有智识者则锄而去之人民之憔悴死亡全不在意以一国为彼私产以人民为其刍狗不平则倾于是乎私会兴其在宪政之国其人民所享之权利或荣于此族而枯于彼族其政府所施之政策或顺于此党而逆于彼党其一时所主之议论或宜于此等而不宜于彼等大都以多数之人民而压少数之人民此少数人民者既不能与此多数人民显相抗拒而欲享我权利施我政策主我议论之心断不能为彼多数人民所压灭于是乎暗相联络暗布党援踪迹诡秘莫可究诘总之以得达其意愿为主乃时时有埋炸药轰短枪之举以惊破此多数人民之心胆俾不敢挟其一朝权在手便把令来行之势专为一族之人一党之人一等之人计而必为国中全部人民计此俄罗斯虚无党意大剥灰炭党欧美各国之无政府党之所由起也其宗旨不可表白于天下其行为不可明着于人群故谓之曰私会以其行事秘密誓不外洩故又谓之秘密社会此秘密社会也者与国中公会实为表里为阴阳故专制之国惮其志气不能不变而为宪法立宪之国惮其精神不能不速而为进步此秘密社会之为功于国与公会初无异也若夫我中国则何如则公会无一而私会遍天下也伊昔宋明时代士大夫以讲学为高尚而学会兴焉中国无民与官争权之事而有士与朝廷争论议之事故历代独夫民贼犹有所忌惮而不敢尽肆其虐者皆此儒者时与相冲突之功也然士只有议论之权而毫无政治之权君主虽阳敬之而实阴忌之至大不便于暴君污吏阴私之际往往触其所怒而尽罗诛杀士亦骈首就戮而毫无怨辞呜唿此中国自秦以来之历史一治一乱皆君权与士权迭相起伏之时也而士常不胜者一在拘守君臣之偏义虽桀纣复生残民以逞而终不敢起拨乱反治之思一在困于士民之隔绝恐触朝廷之忌故士与民无往来而遂无能为兴兵除暴之举一在执杀一不辜而得天下不为之义故以仁为主虽群情爱戴而终不敢创龙战虎争之业一在执束脩自好独善其身之义故以智自全虽天下丧乱而徒守其木偶冢骨之常不敢为先总之误认国家为君主之私业而不知为生于此国者之公业以为吾尽吾士职其他何顾焉此数千年腐儒之大弊也而孰知民依于士士亡则民亡国依于民民亡则国亡此南宋奸臣韩侘胄禁庆元会党而元人遂灭中国明季奸臣魏忠贤杀东林会党而满洲又灭中国五百年间而中国再见灭迩来陷于满洲之手者二百余年矣世无中国盖既久矣满洲既以异种灭中国欲长据此土以为子孙帝王万世之业也非窒塞汉人之耳目断绝汉人之躯体干死汉人之心思则不可得高枕卧思汉人通耳目团躯体活心思之妙物莫如学会是非严禁之则汉人将死灰而复燃也于是顺治窃国之初即制卧碑文禁天下不得结盟立会讲学联社议论时事有犯此者即以大逆不道论谋叛论顺康雍干四朝以文字之微屡兴大狱朝野株连无辜而诛死者盖数百万人其妒忌汉人士气消磨剥削不遗余力矣然而仍用八股取士使之终身埋头伏案奔走驰驱其侥幸而猎虚荣者则上顾粒顶下顾荷包终身做叩头虫其不得者三年两科考数科不得家计日逼自顾不遑则亦气短心灰老且死矣何暇议论谋人家国事哉此满洲朝廷所自以为得计从容淫宴而旁观吾汉人自生自灭于共彀中以为笑乐之具也夫以禁绝学会之故士与士不相通则士气静士与民不相通则民气静民与国不相通则国气静此真君权专制之国之利而恃为长治久安者也然而静与死相近亦与散相近意者中国为满洲所灭满洲之国今既静而将死将散虽外局日扰而永不复动断无振兴之想则中国者亦随之永死永散乎非也中国者今日将死而复生散而复聚静而复动灭而复兴之大机会也机会何在日在私会私会何在曰在中国内外吾试详言之且夫满洲今日沐浴汉人之文化者盖已久矣其野蛮举动虽未脱游牧旧习而残暴性质则既减其半矣尚有能追忆其入关之始之行为者乎然而吾言私会则不能不溯其所始也彼其入关之始借口为明复仇愚弄汉人耳目一得燕京即改国号尽灭明之宗室福王唐王桂王鲁王求尺地奉明社稷延残喘于江淮寄余生于闽粤举四千年神灵挺生之禹域而让之于鸭绿江边之异族而求得些残山剩水以存汉族之衣冠虽天下忍人当亦哀怜而许之矣而满洲则一网打尽斩草除根忠臣义士间关万死遁走滇黔外蜷伏苗黎僮傜之森林中亦与满洲无害无争矣而满洲犹不能释然又贿缅甸土人尽诱而杀之中原大陆之地不可容身沿海各省亦经糜烂不得不图海外郑成功于是辟台湾而居之台湾者郑成功仅存汉种恢复神州之根本地也郑成功以兴复明窒讨灭满洲为己任在位二十年中无岁不兴兵伐闽浙迄不得意还顾左右之人既无雄材大略断难以武力与满族争衡嗣子非材台湾亦难久据不得不为九世复仇之计乃起天地会焉其部下多漳泉人福建与台湾相隔一衣带水遗臣志士流寓尤多知满清根基已定非有私会潜通各省行之百年之久乘其衰弊不能克复汉家乃私立口号私立文字私立仪式重其誓愿严其洩漏入会者亲如兄弟未入会者父子亦如秦越其所志在复明故因洪武年号自称洪家旗帜服色首以红为尚洪字三点水故三合三点等会名目出焉以明有光耀之象故名亦多用光耀荣炳等字其人分为三等一曰白扇先生也二曰红棍大哥也三曰草鞋走卒也白扇先生略如总内务部红棍大哥略如兵部草鞋走卒略如外部邮运部侦探部入会之人昔自相保护又皆能以招人入会为事故会党潜滋暗长蔓延各省闽粤以南则名三合三点扬子江七省则名哥老会其中有名关帝会者亦附之焉虽规矩各有不同而宗旨则一盖满洲既无政治江湖又多其人非入其党水陆舟车益有不便其势然也沿海诸省之民流寓于外洋者又多守其遗风益加扩大暹罗星架坡香港新旧金山檀岛南北中美各属莫不有大公司以为之总而各小公司林立焉此中国南部各省以及海外私会大概之情形也然而别有一派突起中国南部之上流其财力之雄合中国各省私会无能及之其守其宗旨奉行不懈亦非各私会所能其人数之众亦几与洪家等足为满清致府之隐忧者则斋会是也满清唿之为教匪此教之起创于碓头和尚和尚初为寺仆五祖圆寂夜中以天盘授之遂逃民间民间有夫妇二人受法于是不剃发而修行及夫妇食斋者众矣其教中之视祖师俨如臣民之视皇帝尊严无比分中国为四部设四总督以理之其官爵有天恩引恩正恩等名目其徒皆能敝衣恶食远涉山海引人入教见富翁之无子寡妇之多财者尤务设法招之盖以此等人能尽舍身家性命财产而纳之寺中故其富无敌于天下其徒散布于十八行省南出南洋数百岛无不有其教会然不标教会而多开某堂如药材店之类开某宫如琼花宫水月宫之类故人多不觉当其中叶有曾祖师者道出九江见其徒非人不足以传道乃阴以天盘授其丫头素清潜归四川开西华法会及曾殁其徒检其身后而天盘失焉闻素清已开西华乃别立三花堂以敌之西华在四川最富三花则遍于各省外洋人最多其教颇与日本亲鸾佛教相近然日本尊亲鸾佛教为国教其后裔且封伯爵而斋会则满清目为斋匪故常潜踪匿影引地方缙绅富商入教为保护入数者须做七日静坐工夫能坐四十九日不饮不食不言不笑者则能前知清政不纲士君子不得志于时者大都遁于此途各省深山大泽既多其僧寮梵宇出游又有挂单之例故足迹无所不至目见都会人民众多为彼少数奸官蠹吏所害不能不动其不平之心于是乎经干隆六次南巡天下枯弊豪杰发愤而起纵横遍数省至嘉庆七八年始力屈焉呜唿于亚洲大陆之场而能与满洲作难惊世人之观听者自太平天国以前殆以川楚教会为首届一指令虽阗然无声而其仰视天俯画地之状犹不能一日息南方私会稍现名于世界之上者以此二宗为最矣其关系于中国全局之安危者亦可谓大矣哉至于扬子江北岸之东方自哥老会以外即有大刀小刀等会起焉其间宗旨与之大异而行为与之相同者则有安清道友会乃满洲与旗籍人睹满清之危阽而思安之与荣禄刚毅用义和拳借扶清灭洋名目相近统中国私会无不以灭满扶汉为目的惟此会最为特别然人数不众盖满人所为附和者寡也江淮河之间以贩私盐为业以运丁车为托足在营者则以当兵为职事自江苏洋以至山东洋直隶洋各口港道纷歧帆船云集自清江浦以至芦沟桥自芦沟以至通州骤路络绎林深途回皆大刀小刀辈出没隐现之所也大刀小刀会名虽小异而规矩略同其他不称会而称教者则有若白莲教在理教八卦教广仁教等类惟白莲教最着名自前明既盛行初亦道家者流以清修为主颇近采补之术入教男女皆收有红灯照一事遂致末流桑悦徐鸿儒之徒改扮女妆诱姦良家子女而满清数朝中亦时见发露为当途之所诛焉在理八卦广仁教规各异而题目大略以茹素淡服博施济众为名在理八卦头目称祖师或称师兄广仁头目称祭长合大刀小刀白莲在理八卦广仁等会遂成去年义和团焉燕齐之间尚拳技犹南方称教拳技师为教师义和团多习拳故又称义和拳焉山海关以东热海以北吉林奉天黑龙江以至俄人西伯利亚铁路之旁其人身材高大生于游牧之地长于骑射故往往伺行人所过而劫其资焉林中唿咈一声豪客骑马四应故世目之为响马贼一路所经逐段有头目管辖不能侵越其权力最大又能与官场往来官场出远往往依之以安名曰保标保标派人送客途中插小旗一面于马上马贼远见即为退避盖保标者马贼之显面也其头目武勇其徒党刚勐不服满洲不服俄人颇有独立之志世传韩边外刘弹子皆其头目之一耳昔年北京大乱彼党欲据辽东半岛以成自立求台湾总督转达日本政府助其器械日人惧俄之有辞也谢之其事遂已然异日中国北方有事其在斯人乎其在斯人乎太行山之西黄河之北甘肃陕西新疆之所属则回部聚族而居之地洪杨踞东南时回酋白彦虎亦乘机踞新疆而理之外与英俄通商内安行旅境中帖然俨成一大国矣满洲乃使左宗棠逐而夺之今虽属清而回人之桀鷔阴鸷不服羁绊之心犹如故也回人强悍与汉种杂居然汉种愚惰不读书不事事穴居不出户外播谷种听其自生及其熟也度足一岁食有余则委弃不顾无储积无远谋其稍聪明能读书识字者回人为多回人善游猎喜经商跃骏马驰驱高原万里之地度越沙漠与俄罗斯波斯印度交易耐寒耐苦而又笃守宗教凡同其宗教之人被人侮害则相与寻仇回人既有笃守宗教之力而羁绊于不同宗教政府之下必不能久安满清虽得其地亦仅羁縻其人而实无法以治之回人之居其地亦各分疆域而常不能安其心夫土耳共以黄种异族居欧洲白种列强之间久而不灭岂其政术有异人哉诚以其国民恐白人之灭其宗教故出死力以抗之以保其宗教之国耳回人如是爱其宗教他日或因宗教而触其建国之心未可知也去岁西报云德皇遣土耳其派人入甘肃煽惑回民使归土属虽事有无不足道然以回人之强悍刚勐轻死尚气有大英雄以驰率之吾恐嘉峪关以西非满清有也回人重宗教与私会颇异然其宗教不为国家所重与四川斋教一例故列之为私会焉且夫以帝王之尊政府之力禁天下不得结盟聚会立社议事犯者以大逆不道论是以戴之南山集胡中藻之老佛诗曾之知新录戮其人火其书外雍正且着为上谕与大义觉迷录欲以王言纶綍笼罩天下宜若可以无恐矣乃以吾考之此数十私会者即起于其政令最严烈之余今且遍于各行省其他不得而知者犹难缕数也中国之人岂真愍不畏死哉老子曰民不畏死奈何以死惧之此满洲朝廷所以岁岁杀人月月杀人日日杀人时时杀人而私会且日增月盛也此私会之起也于满洲盛时历溯二百数十年中时时有霹雳一声惊醒朝廷之清梦者至洪杨遂大发难几复汉人全部乃以蹉跌中道未竟大业然满清自此役后人才兵力之衰内政外治之乱和盘托出中外皆知矣夫学会即以禁而不得开私会又以伏而在下天下之人戢戢受治群痿同床静以待死而外国之合群而好动者且相率而求商埠要铁路要矿产割土地割人民矣朝廷以倘来之物不甚爱惜欲削则割欲与则与彼伏而在下者呻吟于满洲朝廷已有所不得已今更舍而之他不如求自立之为愈矣故各商埠弃地与外人为难者皆此等私会为多盖此私会之充斥于中国本部溢于海外抱其复汉之热心不有以善用之将各不相合而互为攻杀适足以为渔人之利也若得有重望所归者而善联之则近之以强本部远之以御外侮有何难焉法兰西革命之初其人亦非上等豪杰不过起于民间之私会耳日本浮浪子岂尽忠臣义士哉只数维新领首能运动之以为正用故一变而为侠士烈夫然则此秘密社会者亦言自立之一大关键也则图自立于广东又岂可忽乎哉广东之有秘密社会也以三点三合为最盛而考其流行之迹似由福建而来故其势皆自东而西一由陆行自福建汀洲而过广东嘉应内入龙川永安连平和平以及南雄韶州外走江西之龙南赣州至北江而合大约东边闽赣粤三省交界之地沿岭南向一带莫不同此派焉北江以北出湖南界则与歌老会相合北江之西诸州县则有广宁与广西之怀集为两粤会党秘密之通津焉一由海行自福建漳州沿岸而达潮州之潮揭惠州之海陆丰归广州之东新渐由海岸而达于内河惠嘉之上流东江之所出也而关帝会兴焉近亦转为三合沿东江之北流若河源龙增从番亦此宗之所衍也横渡广州海口而抵西岸之香新以入肇庆之恩开等处其干渐达腹里而逆西江以上其枝沿阳江电白而极盛于雷琼廉钦之地其逆西江以上者与广西梧州各水域相通其沿海岸而及西省者由钦州上陆澎涨于南宁龙州法越交界之区盖广西私会之显着有势力者皆广东之产流寓彼地者也洪杨余党尤众焉尝考海陆二道所以使私会盛行之故一由托予山医命卜之行客无所不至一由因于连岸帆船之相接无所不通故其势不可遏也统计广东省内东西北三部私会皆极盛而中部则以打劫为生抽行水为业虽有堂名与私会立志迥别而近年以来官兵所逼立脚不住多逃出洋不能不入私会以容其身矣自洪杨灭后湘楚霆淮四军横行各省中国称私会之众者以哥老会为称首而广东则罕有焉以湘粤之人相视为仇故其会不能行也然自湘人迭为粤督湘军随行者遇裁撤不能归或削发为和尚或为流民行乞滞于北江者颇多故间有哥老会焉虽不能盛也然凡湘军所至之地则皆是矣去岁拳事之起以诛洋人灭洋教为名风声所播各省进西教者心胆俱裂恐会党相应而起西人与中国之官不能保护或继直隶教民之惨辙昔皇皇然有惧色故广东之间颇投入私会以求保其身家及夫京畿瀹陷和议事兴惠州之乱又平教民之势复炽广东各处竞办善后所指为匪乡匪族匪人者又相率而入洋教以求保其身家有举乡而同时进洋教者有举族而同时进洋教者有举家而同时进洋教者官无如之何也且中国之兵大都无业之游民非私会中人鲜有做游民者既为游民求其可以不织而衣不耕而食者莫如为兵故中国兵者私会之人居其大半不独哥老会蔓延长江诸省营中已也即广东之兵而私会亦居其半且有居其八九者焉然则私会之中变相百出谁得而辨之谁得而理之且夫关涉外交者莫如教靖治内乱者莫如兵而轇轕牵连不可分别既如斯矣虽有管乐不能不于秘密社会致之意矣以此为阳以彼为阴而自立之机即在于是矣或者曰此私会也人类不齐流品最杂为纳污藏垢之巢窟其入会也不过便于出门过埠无敢欺凌已耳或倚人众以行强或借放马以煳口已耳至于扑满扶汉之宗旨有所谓大佬先生亦不知为何物者不惟不见其行事且不闻其一言有言及此者则曰静待天时而已此外别无妙策盖其毫无远志忘近南先生之遗训久矣世俗鄙之为无赖曰是乌可与有为哉余曰非也无赖者独立之精神也凡人有依赖他人之性质则不能奋起独立之精神斯谓之奴隶欲脱奴隶之籍必须拔去奴隶之根必须刬除依赖他人之性质欲刬除依赖他人之性质必须明吾为人有顶天立地之能非如禽兽待人而理故无所倚赖之人其胸中浩浩落落其行为活泼自由他人所尽为而我独不为他人所尽不敢为而我独为无恐怖无烦恼无沾滞无怨悔一往无前死生不易而惟义之是向是日真独立今私会之众能如吾之所言真独立精神者固无几人然而自立于朝廷之外独来独往而潜结徒众以自为保护隐然一团体形式一独立形式虽有不全不备流弊滋多亦恶可厚非哉中国之大人民之众士与士不相团体商与商不相团体农与农不相团体工与工不相团体以不相团体之故遂至失其自主之权如虫如沙任人蹈践任人吞噬乃有似于不士不商不农不工之人又有似亦士亦商亦农亦工之人不即不离而别立一大团体于无声无息之中占全国人一大部分此真我中国社会之稍有基础者也而广东之中几占六大部分之二天生此部分之二其以为赘疣耶抑留以有用耶其留以有用无疑矣独惜此私会者经百余年之久人数愈多而忘其宗旨愈甚诚有如或者所言不过取便于出门过埠非真有兴复汉室之雄心者然而无人言之则相与寂然而不动苦于不知觉耳若有高才远识之英鼓舞而生发之追论私会之所由来与立会之所用意将此三十六誓二十壹例发愤告天斩牲励众之故一一而原其祖先心血之所注仰而望俯而思必有投袂而兴拔剑而起者无他兴复汉人中国乃此会之真面目真精神真宗旨也今使之扪心自思曰我中国何存矣举目一望曰我汉人何若矣则必有所触曰我中国不存矣我汉人衰极矣不可不思恢复矣如是而犹有舍其公义而乐私斗者必非人矣守其固陋不思变通者必非人矣虽然其会经百余年之久会事既经腐败会章亦多不行而今之时势亦与前数十年大异纵使章程极为美善亦必求通达热诚之人改革精良以图进步而会中之精神乃振纵使陈近南先生复生必从吾言不易矣语曰识时务者为俊杰私会之在今日实有不能不变通之势矣若其不能变通而徒守其人人皆知之口号仪式以相夸耀各私会口号仪式行之百数年而不知更改洩漏既多会外人亦多知之矣特彼会中独视为宝贝耳出门挂号以便关知虽未尝无所小益而所以为汉人复仇之志何存矣不特此志无存也且生数大害焉一此私会与彼私会不能相通之害二此私会与此私会不能相通之害三私会与会外绝不相通之害夫各私会各有口号仪式之异而行为习惯亦复限于山川之相隔言语之不同风俗之殊尚故甲之私会与乙之私会无往来丙之私会与丁之私会无往来既无往来矣则会章自不通行故甲私会之会章不能通行于乙丙私会之会章不能通行于丁观今各省之私会林立而此省之私会与被省之私会界若鸿沟淡如秦越褪如仇仇平日既如此矣一旦有事中原欲其相为响应以助栉风沐雨之劳与建钟鼎河山之业岂可得哉岂可得哉吾恐其不惟不助且将为敌人所用夹而图我矣洪杨之败于湘楚人之手其覆辙矣夫据洪家者所说各省皆有彼党分五色旗若用叶子一通即能相应夫年年岁岁月月日日阅报章所载各省州县无不有乱事起焉而终未闻有他省应之者岂未尝发叶子通之耶抑叶子无灵不能通之耶今且勿论他省即以广东湖南而论试问广东有事湖南肯助之否也湖南有事广东肯助之否也不肯相助则广东湖南之私会既自相杀无已时矣何暇言扑满洲乎中国南部私会之大而悍者北沿扬子江流诸省则称哥老会南向南洋沿岸诸省则称三合会而两私会乃素不相通素为仇视兄弟阋墙仇家喜庆则适为满洲之俎醢耳前者满洲即以南方私会灭南方私会异日有事而复行此政策也必矣观于广东有乱满洲往往调湖南兵来剿而阵中投降者广东之人亦往往不顾而妄杀之盖其相仇之念特殊于他省矣鸣唿我恐中国南部自立之局将必亦有因此而生大波澜者未知南部有心人亦曾深念及此否也以此私会与彼私会不能相通之害也夫以此私会与彼私会不能相通犹可曰省份之不同党派之差别乃若同一广东同一党派而格格不入如冰炭水火之不能相容又胡为者吾考其故一由于言语之不同一由于种族之争竞一由于士夫之谬说广东言语约分三种一客家二福佬三本地本地之族据省之中部受珠江之流水运四达交通最便扼中央之权其语遂为粤语正宗客家之族则东据惠嘉而连江西西据钦廉而连广西大约背山岭而面海口其错入广肇中部与本地杂居者亦多有焉福佬之族则据福建一省而连潮州一府其形势与客家相近亦与客家杂居为多本地则罕有之故能福语者多能客语能客语者亦多能福语语言颇能相通故亦不甚隔膜惟本地则相隔颇远故本地之视客家福佬也如异族客家福佬之视本地也亦如异族此因于言语者也客家福佬本地既各随所据之地聚族而居日益澎涨种族繁盛交涉之事日多而争竞之端亦日着往往以薄物细故辄生嫌隙而动大干戈者衅端一开数年不息伏尸流血举族流离其初莫不起于同声之相助愤同声之为人所侮故福与客斗客与土争往往呈楚汉相争之大观焉而官吏又视贿赂之多寡以为其族之曲直械斗恶俗而可诬以谋叛之大罪挟兵以剿之者如昔年土客之斗不犹在诸君之耳目间乎今虽烟消烬灭其事之是非不必辨矣乃犹有抱此劣意于心中而交出菲薄之言以相訾者此因于种族者也虽然其不知此三者种族同出一源不过因声音而异抱此劣见犹之可也乃有所谓学士大夫亦徇于自贵相贱之陋习谓某族为黄帝之子孙某族为三苗之遗种然此等无稽之言只可用之以考古岂可与论今哉无论此三者种族智识心思脑轮角度形体精神不相上下即以其族谱而言其祖先莫不由中原丧乱越岭南迁故本地之族多由南雄而至广肇客家之族多由赣州而至惠嘉福佬之族多由江浙而至福潮其声音之异亦由所居之地而变迁焉常有壹姓祖父子孙不同声音者居福潮则言福潮之话矣居惠嘉则言惠嘉之话矣居广肇则言广肇之话矣然则因其言而定其为客为土为福者谬因其客言土言福言而定其为黄族苗族尤不可也大约三者祖先初到闽越之时闽越声音与中原异既居其乡不能不染其土昔福佬本地染闽越之土音者多而客家则守其中原方音变异稍少敞于官话为近然以大体考之福佬本地皆有官话字眼皆有可通非若苗族也然则三者同为种族无可疑也或曰广东皆黄帝子孙则旧时苗族何在曰有苗氏既为黄帝所逐平原之地河流之地江流之地往往为黄帝子孙所夺渐入渐深即山岭之地亦多据之苗族乃远遯于万峰杂沓林榛密深高不可登深不可测之处黄帝子孙既据有平原广潭大山大海易于交通至于高峰万叠跋履艰辛之地往往弃之而苗族乃得安其居焉如今川楚滇黔湘粤山中犹存一大种族虽有苗傜黎僮种种之异名然皆有苗氏之后裔共性情举动与黄帝子孙绝不相同者也况南方自古以为蛮夷然其地温暖万物繁生觅食甚易至其地者往往乐而忘归故中原苟大乱一次汉种迁徙而南者必多一次中国自秦汉之乱三国之乱五胡之乱六朝之乱五代之乱北宋南宋之乱元末明末之乱汉种因流离远徙其宗且遍于海外如日本之为汉裔南洋多福潮人种哥仑布未到美洲以前三十年既有中国入来者相传烟翦即中国遗种未知是否然汉种之澎涨于海外且如斯于亚洲大陆更何论也于广东一省区区之地更何论也故自山中苗族以外其余不论客家本地福佬无分彼此皆黄帝子孙神明之裔也语曰同是南来一路人又曰五百年前是一家其可为广东三种异声之人同出一源之证矣善乎唐烈士才常之言曰今南方各省族姓溯其祖宗之所出皆云来自中原始闻之莫不笑其伪托继而思之新种盛则旧种灭不易之理也如今欧人所至之地红种黑种粽种莫不渐次消灭况当日汉种如水滔天如火烈泽苗族遯走荒山无路交通老死仅存则兹芸芸者非汉种而何此言也可以解千古之惑矣而余更有一确凿之证据在焉如凡举一姓无论客家本地福佬问其南来之始祖大都莫不相同而宗支且可以排出次第然则客家本地福佬之名几可以不必立而三邑西邑之分争至于互相残杀更无论矣合中国汉种之始祖黄帝也合中国汉种各族姓所自出黄帝之子孙也汉种虽千万姓如一族也所恨者以声之不同遂生出无数衅端无数惨状耳乃自学士之谬说兴士夫既相歧视而下此者更不知所谓同种相锄至于私会尚义气刬姓界入会皆称手足兄弟颇有四海皆兄弟之义可谓平等之极矣乃亦中于谬说之毒南洋一带福客人多而本地人少而福佬私会与客家私会不相通美洲之北本地人多而客家人少而本地私会与客家私会不相通美洲之南客家人多而本地人少而客家私会与本地私会不相通甚至福佬与福佬私会不相通客家与客家私会不相通本地与本地私会不相通其所争之缘起极为微末琐屑卑污苟贱言之令人齿冷而其纠众相仇有数岁而不相面者一堂之内荆棘丛生一室之中戈矛林立私会之视私会有如敌国则此相争相妒相残相杀尚不知何时了结奚暇言天下事乎无事时尚然何况有事时乎此因于谬说者也此此私会与此取会不能相通之害也既入私会恐满清之官见害有着红鞋者之相窥伺也不得不为秘密于是凡遇会外人不敢与之谈心其会例最戒洩漏固其然也然因是之故则生固陋之患于大局不知于时事不识于内治外交更懵然无所闻其有志者徒欲效昔时揭竿斩木之拙谋其无志者不过取现时出门过埠之利便规模狭隘见识卑微既不以求英雄豪杰主持会事乘时建业为心而英雄豪杰视此只图出门过埠利便之徒不足以商大事亦往往不顾而之他盖私会所以骄人者以其党之众耳然见利则争见害则避如乌之合如沙之散虽多亦奚以为况以广东而论私会只六分之二二分不听用尚有共六分之人可用天下事在人为只视用之何如耳若私会不知变革将来成事者出于他党则此私会必致有咄咄书空之恨矣至此始为追悔嗟何及哉此会内与会外不能相通之害也夫私会有此三大害所以百十年中跳梁屡见而不闻中外助之诚以其顽钝守旧与满清之官无异一旦得意其骄横无礼殆害众民恐有甚于满清者故以洪秀全之蹂躏名城几有中国全部而所以为敌而摧灭之者乃反出于汉人此汉人甘为满洲之奴自残骨肉以媚之诚为可罪然问为汉人岂无种族之情何以决然不顾而甘为他人效力自残其骨肉如此毋亦洪杨之暴乱有以激之欤洪杨与其徒党起于草泽无赖其举动野蛮初何可道及夫有权有位则宜蠲去旧习洗刷行径延接天下豪杰之士讲求内治外交之术中国本部全是汉人全为同种岂有不心悦而诚服者乃稍得土地即以为安封王数百彼此争功不惟不知求豪杰而收用之以服天下之心并不讲明外交以求外国之助且抱共才来见者咸摈弃不纳夫此有才之人平居日夜抚髀苦于无事矣此不能用则必求所以自见且观洪杨行动众畔亲离手足干戈旦夕待灭既无爱我汉人之心残虐过于满人而满人又能用彼于是不顾同种而摧灭之以图富贵嗟唿诸君诸君以汉人灭汉人虽至愚昧何至如此乃观中国秦汉千年之史若刘石之乱华金元之寇夏满清之入关孰不有汉人为之功狗以刬灭销磨华种以奉异族之钟磬哉汉人无爱其同种之力固由民族之义不彰国家之学不明自立之说不着况于当今万国政治兵力远非刘石金元之比加以汉人之不相亲爱如昔岂有望哉然而汉人岂真毫无血性狂妄丧心甘自灭其种族者哉能相容则合不能相容则离人情之大端也诚此私会者能鉴于洪杨之覆辙殷求豪俊廓其规模改良行径睹会中之不善者则务革之睹会中之有善者则务兴之又时时将朝廷政治与己会之规模比较优劣如何其优于我则务上之其劣于我则务进之又将其人才财力地位机会比较优劣如何日日存振刷心日日存愤恨心日日存恐惧心日日存量度心日日存恢宏心务合汉族以复汉土务联汉才以干汉事以救中国则中国可兴以立广东则广东可立盖今日之秘密会党能改革进步以从豪杰之命即异日中国国会议会各公会之起点政党之始基也岂特可以及外国之私会且可以升为万国之公会矣其光荣何可胜道私会其有人否乎吾将与披肝沥胆而道之此广东自立宜联秘密社会者一也六结论诸君诸君夫自立必有自立之政体自立之海陆军自立之财政自立之外务种种所当筹及者乃吾之言自立仅区区数者简单疏陋殊不完备然政体诸端皆既自立后之所有事非于未自立前而搆造自立之基础也故俟有自立端倪而后将政体诸端请精通斯学者编成一书以相饷而此时姑阙焉噫广东人不自立何以对天下何以对广东之山川则请聚广东人而告之曰广东者广东人之广东也广东人其力行广东于是乎自立为各省倡为南部独立国与万国并广东形势论中既略及之然广东海国也欲进而逐鹿于中原限于秦岭则必右取广西背取湖南而后大陆之声气可通故经画南部之事者多主于湘粤相合盖一则据江流之中部一则扼海上之商权长沙截川陕之足岳州踞江鄂之巅兵家形胜之地俨如意大利之居地中海当欧洲之门户昔马希范以工商立国余风犹末艾也然苟不得广东以为出口一旦上下游之路为他人所闭塞朝夕可以毙命然广东不得湖南亦无进取之途必终身困守岭表就越汉之故居无复与江淮豪杰登龙争虎斗之大舞台虽然广东人有心而湖南人未必允也既未必允则就两粤之土地人民以成自立亦泱泱乎大风矣广西之人本粤东流寓而生疆土既相昆连情义复相亲挚于联邦最为易事此地理人种关于天然界者也不独两广为然即就现今中国本部总督所辖之地而分立为国土亦地理人种天然界之相合者如直隶总督所辖直隶山东山西河南四省为一独立国两江总督所辖江苏安徽江西三省为一独立国两湖总督所辖湖北湖南云贵总督所辖云南贵州陕甘总督所辖陕西甘肃闽浙总督所辖浙江福建皆两省为一独立国四川总督所辖四川一省为一独立国置之欧罗巴强国中疆域之广未有能及之者也即不然而或因河流江流海流分为北中南三大部阴山以南黄河以北诸省合为一独立国黄河以南杨子江以北诸省合为一独立国杨子江南岸南洋北岸诸省合为一独立国三大干并立固近世非常之雄国也然而不论南部中部北部亦不论诸省相合为一与否而苟有独立之一省起于其间则南省必归于南部中省必归于中部北省必归于北部可无疑也即或因声音风俗政体之异北省不归北部而归中部中省不归中部而归南部南省不归南部而归中部而苟能自立虽任其意之所向可也或曰如是不同于瓜分乎外国日欲瓜分我而乃自瓜分之乎曰非也我之倡一省自立以刺激各省自立之心为各省自立之起点耳岂与瓜分同哉即以瓜分而论中国自分之中国自合之亦易事耳几曾见此省人与彼省人不相和合而致动干戈者哉不过为满洲之官者有自残其骨肉以邀赏顶戴耳其他黄帝子孙罕相往来亦罕相仇杀盖犹受大一统之余荫者也况自立者各省未必无同心乎若夫望中国全体直立既不可得而复不许中国一省之自立则是大开门户引群盗而来杀同归于尽无复片土之遗余以俟后人之兴复茫茫大陆竟无用武英雄混混众生尽是有笼鸡犬下民何辜我罪伊何菁天高高兮而不应海水寂寂兮而无声余为代答之曰下民无辜不自立乃其辜我亦无罪不自立乃我罪彼不许一省倡自立之事者其辜其罪更加万万矣或日彼各省为满洲所卖即别有主人翁矣一旦自立则在其势力圈之国必来干涉奈何曰当今世界上至大之问题即中国之问题中国若有自立则世界之风云必为之变色万国之政策必为之推移虽周孔复生亦必不能止其不来干涉然亦视我内治外交何如耳内治若有方彼纵欲涉而无辞外交若得法且可转干涉而为援助然而彼视我为奴隶与满洲无异而其谋尤毒尤深中国不思自立则已如思自立也第一宜打断怕外人干涉之心非谓以野蛮行径待外人也盖自立者天地间万国人民之公义不可压抑者也若彼以干涉阻我自立是与公义相反也我以不能自立至为奴隶乃思自立以尽国民之义务既思自立以尽国民之义务矣彼又阻我使之不能自立是自立之公敌也斯时惟有与此公敌相周旋以伸我自立之公义而已非律宾杜兰斯哇世界何等之国乎其疆土人数随举我之一省皆过之一则与天下最富之美国血战年余虽未成自立而树自立之旗于白种人之外者厥惟是也一则与天下最强之英国为敌英兴二十余万之精兵以围其全国而杜国之人仅有此数卒能支持数年使英罢战讲和卒成自立虽曰中国之自立必有干涉然干涉而已岂若非岛杜国与地球最富强之英美为敌之难哉而且英荑犹告蹶焉请告欲自立者曰可以壮矣可以观矣可以起矣奚为乎有大世界不享有自由幸福不乐而偷生苟死为数层奴隶为