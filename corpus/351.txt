礼记大全提要钦定四库全书经部四礼记大全礼类三提要等谨案礼记大全三十卷明胡广等奉勅撰元延祐科举之制易用程子朱子书用蔡氏诗用朱子春秋用胡氏仍许叅用古註疏然郑註古奥孔疏浩博均猝不能得其要领故广等作是书独取其浅近易明者以陈澔集説为宗澔书之得列学官实自此始其採掇诸儒之説凡四十二家朱彛尊经义考引陆元辅之言谓当日诸经大全皆攘窃成书以罔其上此亦必元人之成书非诸臣所排纂云云虽颇渉邻人窃鈇之疑然空穴来风桐乳来巢以他经之盗袭例之或亦未必无因欤诸经之作皆以明理然理非虗悬而无薄故易之理丽于象数书之理丽于政事诗之理丽于羙刺春秋之理丽于褒贬礼之理丽于节文皆不可以空言説而礼为尤甚陈澔集説畧度数而推义理疎于考证舛误相仍纳喇性徳至专作一书以攷之凡所驳诘多中其失广等乃据以为主根柢先失其所援引亦不过笺释文句与澔説相发明顾炎武日知録曰自八股行而古学弃大全出而经説亡洪武永乐之间亦世道升降之一㑹诚深见其陋也特欲全録明代五经以见一朝之制度姑并存之云尔干隆四十六年四月恭校上总纂官纪昀陆钖熊孙士毅总校官陆费墀总论钦定四库全书礼记大全总论程子曰礼记杂出于汉儒然其间传圣门绪余及格言甚多如礼记学记之类无可议者檀弓表记坊记之类亦甚有至理惟知言者择之如王制礼运礼器其书亦多传古意若闲居燕居三无五起之说文字可疑又曰礼记除中庸大学唯乐记为最近道学者深思自得之礼记之表记其亦近道矣乎其言正永嘉周氏曰经礼三百威仪三千皆出于性非伪貌饰情也天尊地卑礼固立矣类聚群分礼固行矣人者位乎天地之间立乎万物之上尊卑分类不设而彰圣人循此制为冠昏䘮祭朝聘乡射之礼以行君臣父子兄弟夫妇朋友之义其形而下者见于饮食器服之用其形而上者极于无声无臭之微衆人勉之贤人行之圣人由之故所以行其身与其家与其国与其天下者礼治则治礼乱则乱礼存则存礼亡则亡上自古始下逮五季质文不同罔不由是然而世有损益惟周为备夫子尝曰郁郁乎文哉吾从周逮其弊也忠信之薄而情文之繁林放问礼之本孔子欲从先进葢所以矫正反弊也然岂礼之过哉为礼者之过也秦氏焚灭典籍三代礼文大壊汉兴购书礼记四十九篇杂出诸儒传记不能悉得圣人之㫖考其文义时有牴牾然而其文繁其义博学者博而约之亦可弗畔葢其说也粗在应对进退之间而精在道徳性命之要始于童㓜之习而卒于圣人之归惟达古道者然后能知其言能知其言然后能得于礼然则礼之所以为礼其则不逺矣延平周氏曰夫礼者性命之成体者也葢道徳仁义同出于性命而所谓礼者又出乎道徳仁义而为之节文者也方其出于道徳仁义则道徳仁义者礼之本也故曰仁者人也亲亲为大义者宜也尊贤为大亲亲之杀尊贤之等礼所生也方其为之节文则道徳仁义反有资于礼也故曰道徳仁义非礼不成呜唿此礼之所以为礼者也若夫吉凶之殊军賔之别其言不尽于意其意必寓于象故一服饰一器械有以存于度数之间者象也象则文也及推而上之有以见于度数之表者意也意则情也所谓意者归于性命而已矣书曰天秩有礼自我五礼有庸哉葢其以故灭命以人废天者圣人不为惟其天秩之所有是乃圣人之所庸者也然圣人所以庸之者岂特使天下后世知有尊卑之分而苟自异于禽兽耳葢又将为入道之资也圣人既没礼经之残阙久矣世之所传曰周礼曰仪礼曰礼记其间独周礼为太平之成法仪礼者又次之礼记者杂记先王之法言而尚多汉儒附会之疵此学者所宜精择朱子曰或谓礼记是汉儒说恐不然汉儒最纯者莫如董仲舒仲舒之文最纯者莫如三策何尝有礼记中说话来如乐记所谓天髙地下万物散殊而礼制行矣流而不息合同而化而乐兴焉仲舒如何说到这里想必是古来流传得此个文字如此虙氏曰礼记乃仪礼之传仪礼有冠礼礼记则有冠义以释之仪礼有昏礼礼记则有昏义以释之仪礼有乡饮酒礼礼记则有乡饮酒义以释之仪礼有燕礼礼记则有燕义以释之仪礼有聘礼礼记则有聘义以释之其他篇中虽或杂引四代之制而其言多与仪礼相为表里但周礼仪礼皆周公所作而礼记则汉儒所録虽曰汉儒所録然亦仪礼之流也何以言之周礼虽得之于河间献王时无有传之者武帝以为末世渎乱之书何休以为六国隂谋之书至于汉末乃行于世惟仪礼之书汉初已行故髙堂生传之萧奋萧奋传之孟卿孟卿传之后苍后苍传之戴徳戴圣二戴因习仪礼而録礼记故知礼记仪礼之流也礼记大全卷一钦定四库全书礼记大全卷一明胡广等撰曲礼上第一经曰曲礼三千言节目之委曲其多如是也此即古礼经之篇名后人以编简多故分为上下张子曰物我两尽自曲礼入曲礼曰毋不敬俨若思安定辞安民哉毋禁止辞朱子曰首章言居子修身其要在此三者而其效足以安民乃礼之本故以冠篇范氏曰经礼三百曲礼三千可以一言蔽之曰毋不敬程子曰心定者其言安以舒不定者其辞轻以疾刘氏曰篇首三句如曾子所谓君子所贵乎道者三而笾豆之事则有司存之意葢先立乎其大者也毋不敬则动容貌斯逺暴慢矣俨若思则正颜色斯近信矣安定辞则出辞气斯逺鄙倍矣三者修身之要为政之本此君子修己以敬而其效至于安人安百姓也敖不可长欲不可从志不可满乐不可极朱子曰此篇杂取诸书精要之语集以成篇虽大意相似而文不连属如首章四句乃曲礼古经之言敖不可长以下四句不知何书语又自为一节皆禁戒之辞应氏曰敬之反为敖情之动为欲志满则溢乐极则反贤者狎而敬之畏而爱之爱而知其恶憎而知其善积而能散安安而能迁朱子曰此言贤者于其所狎能敬之于其所畏能爱之于其所爱能知其恶于其所憎能知其善虽积财而能散施虽安安而能徙义可以为法与上下文禁戒之辞不同应氏曰安安者随所安而安也安者仁之顺迁者义之决临财毋苟得临难毋苟免狠毋求胜分毋求多毋苟得见利思义也毋苟免守死善道也狠毋求胜忿思难也分毋求多不患寡而患不均也况求胜者未必能胜求多者未必能多徒为失己也疑事毋质直而勿有朱子曰两句连说为是疑事毋质即少仪所谓毋身质言语也直而勿有谓陈我所见听彼决择不可据而有之专务强辨不然则是以身质言语矣若夫坐如尸立如齐疏曰尸居神位坐必矜庄坐法必当如尸之坐人之倚立多慢不恭虽不齐亦当如祭前之齐朱子曰刘原父云此乃大戴礼曾子事父母篇之辞曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇葢取彼文而若夫二字失于删去郑氏不知其然乃谓此二句为丈夫之事误矣礼从宜使从俗郑氏曰事不可常也吕氏曰敬者礼之常礼时为大时者礼之变体常尽变则达之天下周旋无穷应氏曰大而百王百世质文损益之时小而一事一物泛应酬酢之节又曰五方皆有性千里不同风所以入国而必问俗也夫礼者所以定亲疏决嫌疑别同异明是非也疏曰五服之内大功以上服麤者为亲小功以下服精者为疏若妾为女君期女君为妾若服之则太重降之则有舅姑为妇之嫌故全不服是决嫌也孔子之䘮门人疑所服子贡请若䘮父而无服是决疑也本同今异姑姊妹是也本异今同世母叔母及子妇是也得礼为是失礼为非若主人未小歛子游裼裘而弔得礼是也曾子袭裘而弔失礼非也礼不妄说人不辞费求以恱人已失处心之正况妄乎不妄恱人则知礼矣躁人之辞多君子之辞达意则止言者烦听者必厌礼不踰节不侵侮不好狎踰节则招辱侵侮则忘让好狎则忘敬三者皆叛礼之事不如是则有以持其庄敬纯实之诚而逺于耻辱矣脩身践言谓之善行行脩言道礼之质也人之所以为人言行而已忠信之人可以学礼故曰礼之质也郑氏曰言道言合于道也礼闻取于人不闻取人礼闻来学不闻往教朱子曰此与孟子治人治于人食人食于人语意相类取于人者为人所取法也取人者人不来而我引取之也来学往教即其事也道徳仁义非礼不成道犹路也事物当然之理人所共由故谓之道行道而有得于心故谓之徳仁者心之徳爱之理义者心之制事之宜四者皆由礼而入以礼而成葢礼以敬为本敬者徳之聚也教训正俗非礼不备立教于上示训于下皆所以正民俗然非齐之以礼则或有教训所不及者故非礼不备分争辨讼非礼不决朱氏曰争见于事而有曲直分争则曲直不相交讼形于言而有是非辨讼则是非不相敌礼所以正曲直明是非故此二者非礼则不能决君臣上下父子兄弟非礼不定一主于义一主于恩恩义非礼则不能定宦学事师非礼不亲宦仕也仕与学皆有师事师所以明道也而非礼则不相亲爱班朝治军涖官行法非礼威严不行班朝廷上下之位治军旅左右之局分职以涖官谨守以行法威则人不敢犯严则人不敢违四者非礼则威严不行祷祠祭祀供给鬼神非礼不诚不庄祷以求为意祠以文为主祭以养为事祀以安为道四者皆以供给鬼神诚出于心庄形于貌四者非礼则不诚不庄今按供给者谓奉荐牲币器皿之类也是以君子恭敬撙节退让以明礼是以承上文而言撙裁抑也礼主其减鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀鹦鹉鸟之慧者陇蜀岭南皆有之猩猩人面豕身出交趾封谿等处禽者鸟兽之总名鸟不可曰兽兽亦可曰禽故鹦鹉不曰兽而猩猩则通曰禽也聚犹共也兽之牝者曰麀是故圣人作为礼以教人使人以有礼知自别于禽兽朱子曰圣人作絶句太上贵徳其次务施报礼尚往来往而不来非礼也来而不往亦非礼也太上帝皇之世但贵其徳足以及人不贵其报其次三王之世礼至三王而备故以施报为尚人有礼则安无礼则危故曰礼者不可不学也礼者安危之所系自天子至于庶人未有无礼而安者也夫礼者自卑而尊人虽负贩者必有尊也而况富贵乎负者事于力贩者事于利虽卑贱不可以无礼也富贵而知好礼则不骄不淫贫贱而知好礼则志不慑马氏曰富贵之所以骄淫贫贱之所以慑怯以内无素定之分而与物为轻重也好礼则有得于内而在外者莫能夺矣人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐朱子曰十年曰幼为句絶学字自为一句下至百年曰期皆然吕氏曰五十曰艾发之苍白者如艾之色也古者四十始命之仕五十始命之服官政仕者为士以事人治官府之小事也服官政者为大夫以长人与闻邦国之大事者也才可用则使之仕徳成乃命为大夫也耆者稽久之称不自用力惟以指意使令人故曰指使传谓传家事于子也耄惛忘也悼怜爱也耄者老而知已衰悼者㓜而知未及虽或有罪情不出于故故不加刑人夀以百年为期故曰期饮食居处动作无不待于养故曰颐大夫七十而致事致还其职事于君也若不得谢则必赐之几杖不得谢谓君不许其致事也如辞谢代谢亦皆却而退去之义几所以冯杖所以倚赐之使自安适也行役以妇人适四方乘安车疏曰妇人能养人故许自随古者四马之车立乘安车者一马小车坐乘也自称曰老夫于其国则称名吕氏曰老夫长老者之称己国称名者父母之邦不敢以尊者自居也越国而问焉必告之以其制应氏曰一国有贤衆国所仰故越国而来问文献不足则言礼无证故必告之以其制言举国之故事以答之也谋于长者必操几杖以从之长者问不辞让而对非礼也谋于长者谓往就长者而谋议所为也长者之前当执谦虚不辞让非事长之礼应氏曰操几杖以从非谓长者所无也执弟子之役其礼然耳凡为人子之礼冬温而夏凊昏定而晨省在丑夷不争温以御其寒清以致其凉定其衽席省其安否丑同类也夷平等也一朝之忿忘其身则害及其亲故在羣衆侪辈之中壹于逊让夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也言为人子谓父在时也古之仕者一命而受爵再命而受衣服三命而受车马有车马则尊贵之体貌备矣今但受三赐之命而不与车马同受故言不及车马也君之有赐所以礼其臣子之不受不敢并于亲也二十五家为闾四闾为族五百家为党二千五百家为州一万二千五百家为乡孝之所该者大故其称最广曰慈曰弟曰仁曰信皆孝之事也僚友官同者执友志同者同师之友其执志同故曰执友交游则泛言逺近之往来者见父之执不谓之进不敢进不谓之退不敢退不问不敢对此孝子之行也父之执父同志之友也谓之命之也敬之同于父夫为人子者出必告反必面所游必有常所习必有业出则告违反则告归又以自外来欲省颜色故言面游有常身不他往也习有业心不他用也恒言不称老恒言平常言语之间也自以老称则尊同于父母而父母为过于老矣古人所以斑衣娯戏者欲安父母之心也年长以倍则父事之十年以长则兄事之五年以长则肩随之肩随并行而差退也此泛言长少之序非谓亲者羣居五人则长者必异席古者地敷横席而容四人长者居席端若五人会则长者一人异席也为人子者居不主奥坐不中席行不中道立不中门室西南隅为奥主奥中席皆尊者之道也行道则或左或右立门则避枨闑之中皆不敢迹尊者之所行也古者男女异路路各有中门中央有闑闑之两旁有枨也食飨不为槩食飨如奉亲延客及祭祀之类皆是不为槩量顺亲之心而不敢自为限节也祭祀不为尸吕氏曰尸取主人之子行而已若主人之子是使父北面而事之人子所不安故不为也听于无声视于无形先意承志也疏曰虽听而不闻父母之声虽视而不见父母之形然常于心想像似见形闻声谓父母将有教使已然不登高不临深不苟訾不苟笑孝子不服闇不登危惧辱亲也疏曰不服闇者不行事于暗中一则为卒有非常二则生物嫌故孝子戒之吕氏曰苟訾近于谗苟笑近于謟服闇者欺人所不见登危者行险以徼幸是忘亲也非特忘之不令之名且将加之皆辱道也父母存不许友以死不有私财不许友以死谓不为其友报仇也亲在而以身许人是有忘亲之心亲在而以财专已是有离亲之志为人子者父母存冠衣不纯素疏曰冠纯冠饰也衣纯深衣领縁也孤子当室冠衣不纯采吕氏曰当室谓为父后者问䘮曰童子不缌唯当室缌亦指为父后者所谓不纯采者虽除䘮犹纯素也惟当室者行之非当室者不然也幼子常视毋诳视与示同常示之以不可欺诳所以习其诚童子不衣裘裳立必正方不倾听吕氏曰裘之温非童子所宜裳之饰非童子所便立必正所向之方或东或西或南或北不偏有所向士相见礼云凡燕见于君必辨君之南面若不得则正方不疑君疑谓邪向之也长者与之提擕则两手奉长者之手负剑辟咡诏之则掩口而对刘氏曰长者或从童子背后而俯首与之语则童子如负长者然长者以手挟童子于脇下则如带剑然葢长者俯与童子语有负劒之状非真负劒也辟偏也咡口旁诏告语也掩口而对谓童子当以手障口气而应对不敢使气触长者也从于先生不越路而与人言遭先生于道趋而进正立拱手先生与之言则对不与之言则趋而退吕氏曰先生者父兄之称有徳齿可为人师者犹父兄也故亦称先生以师为父兄则学者自比于子弟故称弟子从长者而上丘陵则必乡长者所视登城不指城上不唿高而有向背者为邱平而人可陵者为陵乡长者所视恐有问则即所见以对也城人所恃以为安固者有所指则惑见者有所唿则骇闻者石梁王氏曰先生年徳俱高又能教道人者长者则直以年为称也将适舍求毋固戴氏曰就馆者诚不能无求于主人然执平日之所欲而必求于人则非为客之义将上堂声必扬户外有二屦言闻则入言不闻则不入上堂升主人之堂也扬其声者使内人知之也古人脱屦在户外客虽衆脱屦于户内者惟长者一人言有二屦则并户内一屦为三人矣三人而所言不闻于外必是宻谋故不入也将入户视必下入户奉扄视瞻毋回户开亦开户阖亦阖有后入者阖而勿遂入户入主人之户也视下不举目也扄门闗木也入户之时两手当心如奉扄然虽视瞻而不为回转嫌于千人之私也开阖皆如前不违主人之意也遂阖之尽也嫌于拒后来者故勿遂毋践屦毋踖席抠衣趋隅必慎唯诺复下曰舄单下曰屦毋践屦谓后来者不可蹋先入者所脱之屦也踖犹躐也玉藻曰登席不由前为躐席是登席当由前也抠提也抠衣与论语摄齐同欲便于坐故抠之趋隅由席角而升坐也唯诺皆应辞既坐定又当谨于应对也大夫士出入君门由闑右不践阈闑门橛也当门之中闑东为右主人入门而右客入门而左大夫士由右者以臣从君不敢以賔敌主也凡与客入者每门让于客客至于寝门则主人请入为席然后出迎客客固辞主人肃客而入让于客欲客先入也为犹布也疏曰天子五门诸侯三门大夫二门礼有三辞初曰礼辞再曰固辞三曰终辞吕氏曰肃客者俯手以揖之所谓肃拜也主人入门而右客入门而左主人就东阶客就西阶客若降等则就主人之阶主人固辞然后客复就西阶入右所以趋东阶入左所以趋西阶降等者其等列卑于主人也主人固辞者不敢当客之尊己也主人与客让登主人先登客从之拾级聚足连步以上上于东阶则先右足上于西阶则先左足让登欲客先升也客不敢当故主人先而客继之拾级涉阶之级也聚足后足与前足相合也连步步相继也先右先左各顺入门之左右也帷薄之外不趋堂上不趋执玉不趋堂上接武堂下布武室中不翔疏曰帷幔也薄帘也接武足迹相接也陈氏曰文者上之道武者下之道故足在体之下曰武卷在冠之下亦曰武执玉不趋不敢趋也室中不翔不可翔也行而张拱曰翔朱氏曰帷薄之外无人不必趋以示敬堂上地迫室中地尤迫故不趋不翔也并坐不横肱授立不跪授坐不立横肱则妨并坐者不跪不立皆谓不便于受者凡为长者粪之礼必加帚于箕上以袂拘而退其尘不及长者以箕自乡而扱之粪除秽也少仪云埽席前曰拚义与粪同吕氏读扱为揷音然凡气之出入嘘则散吸则聚今以收歛为义则吸音为是疏曰初持箕往时帚置箕上两手举箕当扫时一手捉帚举一手衣袂以拘障于帚前且扫且迁故云拘而退扱歛取也以箕自向歛取粪秽不以箕向尊者奉席如桥衡如桥之高如衡之平乃奉席之仪也请席何乡请衽何趾设坐席则问面向何方设卧席则问足向何方疏曰坐为阳面亦阳也卧为隂足亦隂也故所请不同席南乡北乡以西方为上东乡西乡以南方为上朱子曰东向南向之席皆尚右西向北向之席皆尚左也若非饮食之客则布席席间函丈非饮食之客则是讲说之客也疏曰古者饮食燕享则賔位在室外牖前列席南向不相对相对者惟讲说之客席之制三尺三寸三分寸之一则两席并中间空地共一丈也主人跪正席客跪抚席而辞客彻重席主人固辞客践席乃坐跪而正席敬客也抚以手按止之也客不敢居重席故欲彻之主人固辞则止客践席将坐主人乃坐也主人不问客不先举席坐既定主人以客自外至当先有所问客乃答之客不当先举言也将即席容毋怍两手抠衣去齐尺衣毋拨足毋蹶刘氏曰将就席须详缓而谨容仪毋使有失而可愧怍也仍以两手抠揭衣之两旁使下齐离地一尺而坐以便起居免有蹑踬失容也坐后更须整叠前面衣衽毋使拨开又古人以膝坐久则膝不安而易以蹶动坐而足动亦为失容故戒以毋动也管宁坐席嵗久惟两膝着处穿是足不动故然耳先生书策琴瑟在前坐而迁之戒勿越疏曰坐亦跪也弟子将行若遇师诸物或当已前则跪而迁移之戒慎不得踰越虚坐尽后食坐尽前坐必安执尔颜长者不及毋儳言古者席地而俎豆在其前尽后谦也尽前恐污席也儳暂也亦参错不齐之貌长者言事未竟未及其他少者不可举他事为言暂然错杂长者之说正尔容听必恭毋勦说毋雷同必则古昔称先王上言执尔颜谓颜色无或变异此言正尔容则正其一身之容貌也听必恭亦谓听长者之言也擥取他人之说以为己说谓之勦说闻人之言而附和之谓之雷同如雷之发声而物同应之也惟法则古昔称述先王乃为善耳侍坐于先生先生问焉终则对问终而后对欲尽闻所问之㫖且不敢杂乱尊者之言也请业则起请益则起请业者求当习之事请益者再问未尽之藴起所以致敬也父召无诺先生召无诺唯而起父以恩师以道故所敬同吕氏曰诺者许而未行也侍坐于所尊敬无余席见同等不起所尊敬谓先生长者及有徳有位之人也毋余席谓己之席与尊者之席相近则坐于其端不使有空余处近则应对审也同等之人与已无尊卑故不为之起烛至起食至起上客起烛至而起以时之变也食至而起以礼之行也上客至而起以其非同等也烛不见䟦䟦本也古者未有蜡烛以火炬照夜将尽则藏其所余之残本恐客见之以夜久欲辞退也尊客之前不叱狗方氏曰不以至贱骇尊者之听让食不唾嫌于似鄙恶主人之馔也侍坐于君子君子欠伸撰杖屦视日蚤莫侍坐者请出矣气乏则欠体疲则伸撰犹持也此四者皆厌倦之容恐妨君子就安故请退侍坐于君子君子问更端则起而对吕氏曰问更端则起而对者因事有所变而起敬也侍坐于君子若有告者曰少间愿有复也则左右屏而待居左则屏于左居右则屏于右郑氏曰复白也言欲须少空闲有所白也屏犹退也吕氏曰屏而待不敢干其私也毋侧听毋噭应毋淫视毋怠荒上言听必恭侧耳以听非恭也应答之声宜和平高急者悖戾之所发也淫视流动邪眄也怠荒谓容止纵慢游毋倨立毋跛坐毋箕寝毋伏游行也倨傲慢也立当两足整齐不可偏任一足箕谓两展其足状如箕舌也伏覆也歛发毋髢疏曰髢髲也垂如髲也古人重髪以纚韬之不使垂冠毋免劳毋袒暑毋褰裳䘮有䘮冠吉有吉冠非当免之时不可免有袒而露其裼衣者有袒而割牲者因劳事而袒则为䙝褰揭也涉浅而揭则可暑而揭其裳亦为䙝侍坐于长者屦不上于堂解屦不敢当阶侍长者之坐于堂故不敢以屦升若长者在室则屦得上堂而不得入室户外有二屦是也解脱也屦有綦系解而脱之不敢当阶为妨后升者就屦跪而举之屏于侧疏曰此侍者或独暂退时取屦法也就犹着也初升时解置阶侧今下着之先往阶侧跪举取之故云就屦跪而举之也屏于侧者屏退不当阶也乡长者而屦跪而迁屦俯而纳屦疏曰此明少者礼毕退去为长者所送则于阶侧跪取屦稍移之面向长者而着之迁徙也就阶侧跪取稍移近前也俯而纳者既取因俯身向长者而纳足着之不跪者跪则足向后不便故俯也虽不并跪亦坐左纳右坐右纳左离坐离立毋往参焉离立者不出中间方氏曰两相丽之谓离三相成之谓参应氏曰出其中间则立者必散而不成列矣故君子谨之男女不杂坐不同椸枷不同巾栉不亲授内则註云植者曰楎横者曰椸枷与架同置衣服之具也巾以涗洁栉以理髪此四者皆所以逺私䙝之嫌嫂叔不通问诸母不潄裳不通问无问遗之往来也诸母父妾之有子者潄浣也裳贱服不使潄裳亦敬父之道也外言不入于梱内言不出于梱梱门限也内外有限故男不言内女不言外女子许嫁缨非有大故不入其门许嫁则系以缨示有所系属也此与幼所佩香缨不同大故大事也姑姊妹女子子已嫁而反兄弟弗与同席而坐弗与同器而食女子子重言子者别于男子也专言兄弟者逺同等之嫌父子不同席尊卑之等异也男女非有行媒不相知名非受币不交不亲行媒谓媒氏之徃来也名谓男女之名也受币然后亲交之礼分定故日月以告君齐戒以告鬼神为酒食以召乡党僚友以厚其别也日月娶妇之期也媒氏书之以告于君厚其别者重慎男女之伦也取妻不取同姓郑氏曰为其近禽兽故买妾不知其姓则卜之卜其吉凶寡妇之子非有见焉弗与为友有见才能卓异也若非有好徳之实则难以避好色之嫌故取友者谨之贺取妻者曰某子使某闻子有客使某羞吕氏曰贺者以物遗人而有所庆也着代以为先祖后人子之所不得已故不用乐且不贺也然为酒食以召乡党僚友则遗问不可废也故其辞曰闻子有客使某羞舍曰昏礼而谓之有客则所以羞者佐其供具之费而已非贺也作记者因俗之名称贺贫者不以货财为礼老者不以筋力为礼应氏曰无财不可以为悦而财非贫者之所能办非强有力者不足以行礼而强有力非老者之所能勉名子者不以国不以日月不以隐疾不以山川常语易及则避讳为难故名子者不之用男女异长各为伯仲示不相干杂之义也男子二十冠而字冠而字之敬其名也父前子名君前臣名吕氏曰事父者家无二尊虽母不敢以抗之故无长幼皆名不敢致私敬于其长也事君者国无二尊虽父不可以抗之故无贵贱尊卑皆名不敢致私敬于其所尊贵也春秋鄢陵之战栾书欲载晋侯其子鍼曰书退此君前臣名虽父亦不敢抗也女子许嫁笄而字许嫁则十五而笄未许嫁则二十而筓亦成人之道也故字之凡进食之礼左殽右胾食居人之左羮居人之右脍炙处外醯酱处内葱㳿处末酒浆处右以脯脩置者左朐右末肉带骨曰殽纯肉切曰胾骨刚故左肉柔故右饭左羮右分燥湿也脍炙异馔故在殽胾之外醯酱食之主故在殽胾之内葱㳿烝葱亦菹类加豆也故处末酒浆或酒或浆也处羮之右若兼设则左酒右浆疏曰脯训始始作即成也脩亦脯脩训治治之乃成薄析曰脯捶而施姜桂曰服脩朐谓中屈也左朐朐置左也脯脩处酒左以燥为阳也吕氏曰其末在右便于食也食脯脩者先末客若降等执食兴辞主人兴辞于客然后客坐降等谓爵齿卑于主人也不敢当主賔之礼故食至则执之以起而致辞于主人主人见客起辞故亦起而致辞于客客乃复就其坐也主人延客祭祭食祭所先进殽之序徧祭之古人不忘本毎食必每品出少许置于豆间之地以报先代始为饮食之人谓之祭延导之也祭食之礼主人所先进者则先祭之后进者后祭各以殽之次序而祭之徧也朱子曰古人祭酒于地祭食于豆间有板盛之卒食彻去三饭主人延客食胾然后辩殽疏曰三饭谓三食也礼食三飱而告饱须劝乃更食三饭竟而主人乃导客食胾也公食大夫礼云賔三饭以湆酱郑云每饭歠湆以殽擩酱食正馔也所以至三饭后乃食胾者以胾为加故三飱前未食食胾之后乃可徧食殽也主人未辩客不虚口疏曰虚口谓食竟而饮酒荡口使清洁及安食也用浆曰漱以洁清为义用酒曰酳酳训演演养其气也侍食于长者主人亲馈则拜而食主人不亲馈则不拜而食馈进馔也方氏曰凡以称礼之施而已共食不饱共饭不泽手吕氏曰共食者所食非一品共饭者止饭而已共食而求饱非让道也不泽手者古之饭者以手与人共饭摩手而有汗泽人将恶之而难言毋搏饭毋放饭毋流歠毋搏者疏云若取饭作搏则易得多是欲争饱也朱氏曰放谓食之放肆而无所节也流谓饮之流行而不知止也毋咤食毋啮骨毋反鱼肉毋投与狗骨毋固获咤食谓当食而叱咤疏谓以舌口中作声毋咤恐似于气之怒也毋啮嫌其声之闻也毋反鱼肉不以所余反于器郑云谓已歴口人所秽也毋投与狗骨不敢贱主人之物也求之坚曰固得之难曰获固获谓必欲取之也毋扬饭饭黍毋以箸扬谓以手散其热气嫌于欲食之急也毋以箸贵其匕之便也毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭羮之有菜宜用梜不宜以口嚃取食之也絮就器中调和也口容止不宜以物刺于齿也醢宜咸歠之以其味淡也客或有絮羮者则主人以不能烹饪为辞客或有歠醢者则主人以贫窭乏味为辞濡肉齿决干肉不齿决毋嘬炙濡肉殽胾之类干肉脯脩之类决断也不齿决则当治之以手也疏曰火灼曰炙若食炙不一举而併食併食之曰嘬是贪食也卒食客自前跪彻饭齐以授相者主人兴辞于客然后客坐自从也齐酱属也饭齐皆主人所亲设故客欲亲彻此亦谓降等之客耳敌者不亲彻也侍饮于长者酒进则起拜受于尊所长者辞少者反席而饮长者举未釂少者不敢饮尊所置尊之所也饮尽爵曰釂吕氏曰古之饮酒贵贱长幼无不及乡饮之礼堂下之賔乐工及笙无不与献特牲馈食礼賔兄弟弟子公有司私臣无不与献其献也皆主人亲酌授之此侍饮者亦长者亲酌授之所以有拜受于尊所之节也惟燕礼以宰夫为献主故君不亲酌乡饮射馈食礼皆尊于房户之间賔主共之也燕礼大射皆尊于两楹之西尊面向君君专之也燕礼乡饮礼皆不云拜受于尊所以礼与侍饮异也长者赐少者贱者不敢辞辞而后受賔主平交之礼非少贱事尊贵之道赐果于君前其有核者懐其核敬君赐故不敢弃核御食于君君赐余器之溉者不写其余皆写御食于君者君食而臣为之劝侑也君以食之余者赐之若陶器或木器可以洗涤者则即食之或其器是萑竹所织不可洗涤者则传写于他器而食之不欲口泽之渎也馂余不祭父不祭子夫不祭妻尸馂鬼神之余臣馂君之余贱馂贵之余下馂上之余皆馂也此谓助祭执事或为尸而所得馂之余肉以归则不可以之祭其先虽父之尊亦不以祭其子夫之尊亦不以祭其妻以食余之物亵也一说此祭是毎食必祭之祭食人之余及子进馔于父妻进馔于夫皆不祭而食葢敬主人之馔故祭而后食食人之余而祭则亵施于卑者则非尊者之道御同于长者虽贰不辞偶坐不辞御侍也贰益物也侍食者虽获殽馔之重而不辞其多者以此馔本为长者设耳偶者配偶之义因其有賔而已亦偶配于坐亦以此席不专为己设故不辞也羮之有菜者用梜其无菜者不用梜梜箸也无菜者汁而已直歠之可也为天子削𤓰者副之巾以絺为国君者华之巾以绤为大夫累之士疐之庶人龁之疏曰削刊也副析也絺细葛也刊其皮而析为四解又横解而以细葛巾覆之而进也华半破也绤麤葛也诸侯礼降故破而不四析亦横断之用麤葛巾覆之而进也尔雅𤓰曰华之郭璞云食啖治择之名累倮也不巾覆也疐谓脱花处疐之者去疐而已龁啮也龁之不横断也此等级不同非谓平常之日当是公庭礼会之时刘氏曰大夫以上皆曰为者有司为之也士庶人不曰为者自为之也方氏曰巾以絺绤者当暑以凉为贵也父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故此言养父母疾之礼不栉不为饰也不翔不为容也不惰不及他事也疏谓惰讹不正之言琴瑟不御以无乐意也犹可食肉但不至厌饫而口味变耳犹可饮酒但不至醺酣而颜色变耳齿本曰矧笑而见矧是大笑也怒骂曰詈怒而至詈是甚怒也皆为忘忧故戒之复故复常也有忧者侧席而坐有丧者专席而坐有忧谓亲疾或他祸患侧独也独坐一席不设待賔之席为有忧也一说侧席谓偏设之变于正席也亦通专单也贵贱之席各有重数居䘮则否吕氏曰专席不与人共坐也水潦降不献鱼鼈水涸鱼鼈易得不足贵故不献献鸟者佛其首畜鸟者则勿佛也佛谓捩转其首恐其喙之害人也畜者不然顺其性也献车马者执䇿绥疏曰䇿是马杖绥是上车之绳车马不上于堂但执䇿绥呈之则知有车马献甲者执胄献杖者执末疏曰甲铠也胄兜鍪也铠大兜鍪小小者易举执以呈之耳杖末拄地不净故执以自向献民虏者操右袂民虏征伐所俘获之人口也持其右袖所以防异心献粟者执右契献米者操量鼔疏曰契者两书一札同而别之右者先书为尊鼔量器名也米云量则粟亦量粟云契则米亦书但米可即食为急故言量粟可久储为缓故云书书比量为缓也献孰食者操酱齐疏曰酱齐为食之主执主来则食可知如见芥酱必知献鱼脍之类献田宅者操书致书致谓详书其多寡之数而致之于人也吕氏曰古者田宅皆属于公非民所得而有而此云献者或上所赐予可为己有者如采地之属故可献欤凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜弓之体角内而筋外尚使之在上也皆取其势之顺也箫梢末也疏云剡之差斜似箫故名弣中央把处也佩巾也客主尊卑相等则授受之际皆稍磬折而见其帨之垂也此时弓尚在客手故不容答主人之拜而少逡巡迁延以避之辟犹开也谓离其所立之处吕氏曰下于上曰献上于下曰赐敌者曰遗主人自受由客之左接下承弣乡与客并然后受自受者以敌客不当使人受也由从也从客左边而受则客在右矣于是王人郄左手以接客之下而承其弣又覆右手以捉弓之下头而受之此时则主客并立而俱向南也方氏曰賔主异等则授受异向此賔主敌故乡与客并也进剑者左首疏曰进亦遗也首劒拊环也客在右主人在左劒首为尊以尊处与主人也假令对授则亦左首首尊左亦尊为宜也进戈者前其鐏后其刃疏曰戈钩孑㦸也刃当头而利鐏在尾而钝不以刃授敬也进矛㦸者前其镦疏曰矛如鋋而三廉㦸今之㦸也镦为矛㦸柄尾平底以平向人敬也亦应并授不云左右而云前后者互文也若相对则前后也若并授则左右也进几杖者拂之拭去尘也效马效羊者右牵之效陈献也以右手牵之为便效犬者左牵之以右手防其啮噬执禽者左首禽鸟也首尊主人在左故横捧而以首授主人饰羔鴈者以缋饰覆之也画布为云气以覆羔与鴈为相见之贽也受珠玉者以掬谓以两手共承之也受弓劒者以袂谓以衣袂承接之不露手也饮玉爵者弗挥谓不可振去余沥恐失坠凡以弓劒苞苴箪笋问人者操以受命如使之容苞者苞裹鱼肉之属苴者以草借器而贮物也箪圆笥方皆竹器问遗之也使者受命之时操持诸物即习其威仪进退如至彼国之仪容也凡为君使者已受命君言不宿于家受命即行君言至则主人出拜君言之辱使者归则必拜送于门外至则拜命归则拜送皆敬君也若使人于君所则必朝服而命之使者反则必下堂而受命吕氏曰使人于君所不下堂反则下堂受命者始以已命往终以君命归故使者反而后致其敬往则否也博闻强识而让敦善行而不怠谓之君子博闻强识而让所谓有若无实若虚者敦善行而不怠所谓孳孶为善者皆君子之道也陈氏曰闻识自外入善行由中出自外入者易实故处之以虚由中出者易倦故济之以勤君子不尽人之欢不竭人之忠以全交也吕氏曰尽人之欢竭人之忠皆责人厚者也责人厚而莫之应此交所以难全也欢谓好于我也忠谓尽心于我也好于我者望之不深尽心于我者不要其必致则不至于难继也礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乘必以几疏曰祭天地社稷山川四方百物及七祀之属皆有尸外神不问同姓异姓但卜之吉则可为尸祭胜国之社稷则士师为尸惟祭殇无尸吕氏曰抱孙不抱子古礼经语也曾子问曰孙幼则使人抱之抱孙之为言生于孙幼且明尸必以孙以昭穆之同也古之祭祀必有尸尸神象也主人之事尸以子事父也尸必筮求诸神而不敢专也在散斋之日或道遇之故有为尸下之礼大夫士言见君言知者葢君或不能尽识有以告则下之致其敬也尸不下君而式之者庙门之外尸尊未全不敢亢礼而答之故式之而已亢礼而答则下之矣如在庙中主人拜无不答也古者车中以式为敬式车前横木也冯之以礼人首必小俛以是为敬式视马尾俯首之节也几尊者所冯以养安也故尸之乘车用之齐者不乐不弔吕氏曰古之有敬事者必齐齐者致精明之徳也乐则散哀则动皆有害于齐也不乐不弔者全其齐之志也居䘮之礼毁瘠不形视听不衰升降不由阼阶出入不当门隧门隧门之中道也疏曰居䘮许羸瘦不许骨露见骨为形之主故谓骨为形吕氏曰先王制礼毁不灭性毁瘠形视听衰㡬于灭性送死之大事且将废而莫之行则罪莫大焉不由阼阶不当门隧执人子之礼而未忍废也居䘮之礼头有创则沐身有疡则浴有疾则饮酒食肉疾止复初不胜䘮乃比于不慈不孝沐浴与饮酒食肉以权制者也故疾止则复初朱子曰下不足以传后故比于不慈上不足以奉先故比于不孝五十不致毁六十不毁七十唯衰麻在身饮酒食肉处于内五十始衰故不极毁六十则又衰矣故不可毁七十之年去死不逺略其居䘮之礼者所以全其易尽之期也生与来日死与徃日与犹数也成服杖生者之事也数死之明日为三日歛殡死者之事也从死日数之为三日是三日成服者乃死之第四日也知生者弔知死者伤知生而不知死弔而不伤知死而不知生伤而不弔方氏曰不知生而弔之则其弔也近于謟不知死而伤之则其伤也近于伪应氏曰弔者礼之恤乎外伤者情之痛于中弔丧弗能赙不问其所费问疾弗能遗不问其所欲见人弗能馆不问其所舍以货财助䘮事曰赙此三事不能则皆不问者以徒问为可愧也赐人者不曰来取与人者不问其所欲赐者君子与者小人朱氏曰君子有守必将之以礼故不曰来取小人无厌必节之以礼故不问其所欲适墓不登垄助葬必执绋垄坟堆也登之为不敬绋引棺索执之致力也临䘮不笑以哀为主揖人必违其位出位而揖礼以变为敬也望柩不歌入临不翔当食不叹不歌与不笑义同临哭也不翔不为容也唯食忘忧非叹所也邻有䘮舂不相五家为邻相者以音声相劝相葢舂人歌以助舂也里有殡不巷歌适墓不歌哭日不歌二十五家为里巷歌歌于巷也送䘮不由径送葬不辟涂潦临䘮则必有哀色执绋不笑不由径不苟取其速也不避泥潦嫌于惮劳也临乐不叹亦为非叹所也介胄则有不可犯之色故君子戒慎不失色于人此章自揖人必违其位当食不叹临乐不叹介胄则有不可犯之色四句之外皆是凶事之礼节记者详之如此每事戒慎则无失礼之愧不但不可失介胄之色而已国君抚式大夫下之大夫抚式士下之礼不下庶人君与大夫或同途而出君过宗庙而式则大夫下车士于大夫犹大夫于君也庶人卑贱且贫富不同故经不言庶人之礼古之制礼者皆自士而始也先儒云其有事则假士礼而行之一说此为相遇于途君抚式以礼大夫则大夫下车大夫抚式以礼士则士下车庶人则否故云礼不下庶人也刑不上大夫大夫或有罪以八议定之议所不赦则受刑周官掌囚凡有爵者与王之同族奉而适甸师氏以待刑杀而此云不上大夫者言不制大夫之刑犹不制庶人之礼也刑人不在君侧人君当近有徳者又以虑其怨恨而为变也阍弑余祭刑人在侧之祸也兵车不式武车绥旌徳车结旌疏曰兵车革路也尚武勐无推让故不式武车亦革路也取其建戈刃即云兵车取其威勐即云武车也旌车上旌旛也尚威武故舒散若垂緌然玉金象木四路不用兵故曰徳车徳美在内不尚赫奕故纒结其旌于竿也史载笔士载言疏曰不言简牍而曰笔者笔是书之主则余载可知言谓盟会之辞旧事也方氏曰史国史也载笔将以书未然之事载言欲以阅已然之事前有水则载青旌疏曰王行宜警备故前有变异则举类示之青旌者靑雀也是水鸟前有尘埃则载鸣鸢鸢鸱也鸱鸣则风生风生则尘埃起前有车骑则载飞鸿鸿鴈也鴈飞有行列与车骑相似前有士师则载虎皮虎威勐亦士师之象士师非所当警备者而亦举类以示衆或者禁止暴横之意欤前有挚兽则载貔貅挚兽虎狼之属貔貅亦有威勐举此使衆知为备但不知为载其皮为画其形耳行前朱鸟而后𤣥武左青龙而右白虎招摇在上急缮其怒行军旅之出也朱鸟𤣥武青龙白虎四方宿名也以为旗章其旒数皆放之龙旗则九旒雀则七旒虎则六旒龟蛇则四旒也招摇北斗七星也居四方宿之中军行法之作此举之于上以指正四方使戎阵整肃也旧读缮为劲今从吕氏说读如字其怒士卒之怒也吕氏曰急迫之也缮言作而致其怒先儒以缮为劲不必改也进退有度左右有局各司其局疏曰进退有度者牧誓云不愆于六步七步乃止齐焉四伐五伐乃止齐焉一击一刺为一伐少者四伐多者五伐又当止而齐正行列也左右有局者局部分也军之左右各有部分不相滥也各司其局者军行须监领也父之讐弗与共戴天兄弟之讐不反兵交游之讐不同国不反兵谓常以杀之之兵器自随也吕氏曰杀人者死古今之达刑也杀之而义则无罪故令勿讐调人之职是也杀而不义则杀者当死宜告于有司而杀之士师之职是也二者皆无事乎复讐也然复讐之文杂见于经传考其所以必其人势盛缓则不能执故遇则杀之不暇告有司也父者子之天不能复父讐仰无以视乎皇天矣报之之意誓不与讐俱生此所以弗共戴天也四郊多垒此卿大夫之辱也地广大荒而不治此亦士之辱也四郊者王城之外四面近郊五十里逺郊百里侯国亦各有四郊里数则各随其地之广狭而为逺近也垒者屯军之壁卿大夫不能谋国数见侵伐故多垒土广人稀荒秽不理此二者固皆卿大夫之责士卑不与谋国而田里之事则其职也故言亦士之辱临䘮不惰祭服敝则焚之祭器敝则埋之龟筴敝则埋之牲死则埋之吕氏曰人所用则焚之焚之阳也鬼神所用则埋之埋之隂也凡祭于公者必自彻其俎疏曰此谓士助君祭也若大夫以上则君使人归其俎若大夫以下自祭其庙则使人归賔俎吕氏曰执臣子之敬毋敢视賔客故自彻其俎以出也卒哭乃讳礼不讳嫌名二名不偏讳葬而虞虞而卒哭凡卒哭之前犹用事生之礼故卒哭乃讳其名嫌名音同者不偏讳谓可单言逮事父母则讳王父母不逮事父母则不讳王父母逮及也庶人父母早死不闻父之讳其祖故亦不讳其祖有庙以事祖者则不然也君所无私讳大夫之所有公讳私讳不避于公朝大夫则讳其先君也诗书不讳临文不讳不因避讳而易诗书之文改行事之语葢恐有惑于学者有误于承用也庙中不讳庙中之讳以卑避尊如有事于髙祖则不讳曾祖以下也夫人之讳虽质君之前臣不讳也妇讳不出门大功小功不讳质犹对也夫人之讳与妇之讳皆谓其家先世门者其所居之宫门也大功以下恩轻服杀故亦不讳入竟而问禁入国而问俗入门而问讳马氏曰问禁虑得罪于君也问俗虑得罪于衆也问讳虑得罪于主人也外事以刚日内事以柔日甲丙戊庚壬为刚乙丁己辛癸为柔先儒以外事为治兵然巡狩朝聘盟会之类皆外事也内事如宗庙之祭冠昏之礼皆是凡卜筮日旬之外曰逺某日旬之内曰近某日䘮事先逺日吉事先近日疏曰今月下旬筮来月上旬是旬之外日也主人告筮者云欲用逺某日此大夫礼士贱职䙝时至事暇可以祭则于旬初即筮旬内之日主人告筮者云用近某日天子诸侯有杂祭或用旬内或用旬外其辞皆与此同丧事谓葬与二祥是夺哀之义非孝子所欲但不获已故先从逺日而起示不宜急微伸孝心也吉事谓祭祀冠昏之属少牢云若不吉则及逺日是先近日也曰为日假尔泰龟有常假尔泰筮有常卜筮不过三卜筮不相袭曰命辞也为字去声读为卜吉日故曰为日卜则命龟曰为日假尔泰龟有常筮则命蓍曰为日假尔泰筮有常假因也託也泰者尊上之辞有常言其吉凶常可凭信也此命蓍龟之辞不过三者一不吉至再至三终不吉则止而不行袭因也卜不吉则止不可因而更筮筮不吉则止不可因而更卜也龟为卜筴为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之筴蓍也旧说读践为善文义甚迂疏引王氏说践履也必履而行之当读如字疏曰说文犹兽名与亦兽名二物皆进退多疑人之多疑惑者似之故谓之犹与吕氏曰凡常事卜不吉则不筮筮不吉则不卜献公卜纳骊姬不吉公曰筮之此相袭也若大事则先筮而后卜洪范有龟从筮从或龟从筮逆龟筮并用也晋卜纳襄王得黄帝战坂泉之兆又筮之遇大有之睽亦龟筮并用也故知不相袭者非大事也信时日者卜筮而用之不敢改也敬鬼神者人谋非不足而犹求于鬼神知有所尊而不敢必也畏法令者人君法令有疑者决之卜筮则君且不敢专况下民乎嫌疑者物有二而相似也犹与者事有二而不决也如建都邑某地可都某地亦可都此嫌疑也如战或曰可战或曰不可战此犹与也卜筮以决之定之此先圣王以神道设教也有疑而筮既筮而不信诹日而卜既卜而弗践是为不诚不诚之人不能得之于人况可得于鬼神乎君车将驾则仆执策立于马前此下言乘车之礼策马杖也仆者执之立于马前所以防奔逸也已驾仆展軨效驾已驾驾马毕也軨车之辖头车行由辖仆者展视軨徧即入而效白于君言车驾竟奋衣由右上取贰绥跪乘疏曰仆先出就车于车后自振其衣以去尘从右边升上必从右者君位在左避君空位也贰副也绥登车索也正绥拟君之升副绥拟仆右之升仆先试车时君犹未出未敢依常而立所以跪而乘之以为敬执策分辔驱之五步而立疏曰辔驭马索也车一辕而四马驾之中央两马夹辕者名服马两边名騑马亦曰骖马诗云两服上襄两骖鴈行鴈行者言与中服相次序也每一马有两辔四马八辔以骖马内辔系于轼前其骖马外辔并两服马各二辔六辔在手右手执杖以三辔置空手中以三辔置杖手中故云执策分辔也驱之者试驱行之也五步而立者跪而驱马以行五步即止而倚立以待君出君出就车则仆并辔授绥左右攘辟疏曰君出就车则仆并六辔及策置一手中以一手取正绥授于君令登车于是左右侍驾陪位诸臣见车欲进行皆迁郄以避车使不妨车之行也车驱而驺至于大门君抚仆之手而顾命车右就车门闾沟渠必步疏曰车上君在左仆人中央勇士在右既至大门恐有非常故回命车右上车至门闾沟渠而必下车者一则君子不诬十室过门闾必式君式则臣当下也二则沟渠险阻恐有倾覆亦须下扶持之也仆不下者车行由仆仆下则车无御故不下也凡仆人之礼必授人绥若仆者降等则受不然则否凡为车之仆者必以正绥授人不但臣于君为然也若仆之等级卑下如士于大夫之类则授绥之时直受之而已无辞让也非降等者则不受若仆者降等则抚仆之手不然则自下拘之降等者虽当受其绥然犹抚止其手如不欲其亲授然然后受之亦谦让之道也不降等者已虽不欲受而彼必授则却手从仆之手下而自拘取之也客车不入大门妇人不立乘犬马不上于堂马氏曰客车不入大门所以敬主主人出大门迎之所以敬客故觐礼偏驾不入王门公食大夫礼賔乘车在大门外西方若诸侯不以客礼见王则墨车龙旂可以入大门故觐礼墨车龙旂以朝妇人乘安车故不立乘犬马充庭实故不上堂以犬马献人则执緤靮而已以马合币则达圭而已奉马而觐则授人而已皆不上堂之谓也故君子式黄发下卿位入国不驰入里必式式黄髪敬老也下卿位敬大臣也礼君出则过卿位而登车入则未到卿位而下车入国不驰恐车马躏轹人也十室犹有忠信二十五家之中岂无可敬之人故入里门必式所谓不诬十室也郑氏曰发句言故明此衆篇杂辞也君命召虽贱人大夫士必自御之御读为迓迎也自迎之所以敬君命介者不拜为其拜而蓌拜介甲也朱子曰蓌犹言有所枝拄不利屈伸也祥车旷左乘君之乘车不敢旷左左必式疏曰祥犹吉也吉车谓生时所乘葬时用为魂车车上贵左仆在右空左以拟神也王者五路玉金象木革王自乘一余四从行臣乘此车不敢空左空左则似祥车凶也左必式者不敢自安故恒凭式乘车君皆在左若兵戎革路则君在中仆御妇人则进左手后右手疏曰仆在中妇人在左进左手持辔使身微相背逺嫌也御国君则进右手后左手而俯疏曰御君者礼以相向为敬故进右手既御不得常式故但俯俛而为敬国君不乘奇车车上不广欬不妄指奇车奇邪不正之车也方氏曰不广欬者虑声容之骇人听不妄指虑手容之骇人视也立视五巂式视马尾顾不过毂立谓立于车上也疏曰巂规也车轮一周为一规乘车之轮髙六尺六寸径一围三得一丈九尺八寸五规为九十九尺六尺为歩总为十六歩半在车上所视则前十六歩半也马引车其尾近车阑车上凭式下头时不得逺瞩但瞻视马尾毂车毂也若转头不得过毂论语云车中不内顾是也国中以策彗䘏勿驱尘不出轨疏曰入国不驰故不用鞭策但取竹带叶者为杖形如埽帚故云策彗微近马体搔摩之䘏勿搔摩也轨车辙也行缓故尘埃不飞扬出轨外也朱子曰策彗疑谓策之彗若今鞭末韦带耳国君下齐牛式宗庙大夫士下公门式路马下谓下车也疏引熊氏说此文误当云国君下宗庙式齐牛乘路马必朝服载鞭策不敢授绥左必式此言人臣习仪之节路马君驾路车之马也既衣朝服又鞭策则但载之而不用皆敬也君升车则仆者授绥今臣以习仪而居左则自驭以行不敢使车右以绥授已也左必式者既在尊位当式以示敬步路马必中道以足蹙路马刍有诛齿路马有诛步谓行步而调习之也必当路之中者以边侧卑䙝不敬或倾跌也蹙与蹴同刍草也齿评量年数也诛罚也马氏曰察马之力必以年数马之年必以齿凡此戒其慢君物也先王制礼图难于其易为大于其细凡以止邪于未形而已耳礼记大全卷一礼记大全卷二钦定四库全书礼记大全卷二明胡广等撰曲礼第二凡奉者当心提者当带䟽曰物有宜奉持者有宜提挈者奉者仰手当心提者屈臂当带深衣之带也古人常服深衣执天子之器则上衡国君则平衡大夫则绥之士则提之䟽曰上高也衡平也平正当心天子器不宜下故臣为擎奉皆高于心诸侯降于天子故臣为奉持器与心平大夫降于诸侯故其臣奉器下于心绥下也士提之则又在绥下凡执主器执轻如不克执主器操币圭璧则尚左手行不举足车轮曳踵大夫称主此则通上下贵贱言之如不克似不能胜也聘礼曰上介执玉如重尚左手谓左手在上左阳尊也踵脚后也执器而行但起其前而曵引其踵如车轮之运于地故曰车轮曵踵方氏曰左手不如右强尚左手所以为容下右手所以致力立则磬折垂佩主佩倚则臣佩垂王佩垂则臣佩委偻折如磬之背而玉佩从两邉悬垂此立容之常然臣之于君尊卑殊等则当视其高下之节而倍致其恭敬之容可也㣲俛则倚于身小俛则垂大俛则委于地皆于佩见其节执玉其有借者则裼无借者则袭古人之衣近体有袍襗之属其外有裘夏月则衣葛或裘或葛其上皆有裼衣裼衣上有袭衣袭衣之上有常着之服则皮弁服及深衣之属是也掩而不开谓之袭若开而见出其裼衣则谓之裼也又聘礼註云曲礼云执玉其有借者则裼无借者则袭所谓无借谓圭璋特逹不加束帛当执圭璋之时其人则袭也有借者谓璧琮加于束帛之上当执璧琮时其人则裼也曲礼所云专主主璋特而袭璧琮加束帛而裼一条言之先儒乃以执圭而垂缫为有借执圭而屈缫为无借此则不然窃详经文裼袭是一事垂缫屈缫又别是一事不容混合为一说国君不名卿老世妇大夫不名世臣姪娣士不名家相长妾不名不以名唿之也䟽曰上卿贵故曰卿老世妇两媵也次于夫人而贵于诸妾也世臣父在时老臣也姪是妻之兄女娣是妻之妹从妻来为妾也大夫不世爵此有世臣者子贤袭父爵也家相助知家事者长妾妾之有子者君大夫之子不敢自称曰余小子大夫士之子不敢自称曰嗣子某不敢与世子同名列国之君与天子之大夫其子皆不敢自称余小子避嗣天子之称也列国之大夫与士之子不敢自称嗣子某避嗣诸侯之称也吕氏曰世子君之适子也诸臣之子不敢与之同名亦避君也若名之在世子之前则世子为君亦不避谷梁传曰衞齐恶衞侯恶何为君臣同名也君子不夺人名不夺人亲之所名君使士射不能则辞以疾言曰某有负薪之忧吕氏曰射者男子之所有事不能可以疾辞不可以不能辞也负薪贱役士之所亲事者疾则不能矣故曰负薪之忧也侍于君子不顾望而对非礼也吕氏曰顾望而后对者不敢先他人而言也应氏曰有察言观色之意君子行礼不求变俗祭祀之礼居丧之服哭泣之位皆如其国之故谨修其法而审行之言卿大夫士有徙居他国者行礼之事不可变其故国之俗皆当谨修其典法而审慎以行之去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法去夲国虽已三世而旧君犹仕其族人于朝以承祖祀此人往来出入他国仍诏告于本国之君其宗族兄弟犹存则必有宗子凡冠娶妻必告死必赴不忘亲也若去国三世朝无仕宦之列出入与旧君不相闻其时已乆其义已絶可以改其国之故矣然犹必待兴起而为卿大夫乃从新国之法厚之至也君子已孤不更名名者始生三月之时父所命也父没而改之孝子所不忍也已孤暴贵不为父作谥文王虽为西伯不为古公公季作谥周公成文武之徳亦不敢加太王王季以谥也吕氏曰父为士子为天子诸侯则祭以天子诸侯其尸服以士服是可以已之禄养其亲不敢以己之爵加其亲也父之爵卑不当谥而以己爵当谥而作之是以己爵加其父欲尊而反卑之非所以敬其亲也居丧未葬读丧礼既葬读祭礼丧复常读乐章居丧不言乐祭事不言凶公庭不言妇女复常除服之后也乐章弦歌之诗也吕氏曰读是书非肄业也当是时不知是事不以礼事其亲者也吉凶之事不相干哀乐之情不可以贰故丧凶事也不言乐祭吉事也不言凶公私之事不可相干私事不可言于公庭故公庭不言妇女振书端书于君前有诛倒筴侧龟于君前有诛人臣以职分内事事君每事当谨之于素文书簿领己至君前乃始振拂其尘埃而端整之卜筮之官龟筴其所奉以周旋者于君前而有颠倒反侧之状此皆不敬其职业而慢上者故皆有罚龟筴几杖席盖重素袗絺绤不入公门龟筴所以问吉凶嫌豫谋也几杖所以优髙年嫌自尊也席所以坐卧盖所以蔽日与雨絺绤所以凉体袗单也单则见体而䙝此三者宴安之具也重素衣裳皆素也以非吉服故亦不可以入公门苞屦扱衽厌冠不入公门苞读为藨以藨蒯之草为齐衰丧屦也扱衽以深衣前衽扱之于带也盖亲初死时孝子以号踊履践为妨故扱之也厌冠丧冠也吉冠有纚有梁丧冠无之故厌帖然也此皆凶服故不可以入公门书方衰凶器不以告不入公门方版也书方者条録送死物件于方版之上也衰五服之衰也凶器若棺椁墙翣明器之属不以告不入公门谓告则可入者盖臣妾有死于宫中者君亦许其殡而成丧然必先告乃得将入也公事不私议马氏曰季孙使冉有访田赋于仲尼仲尼不对而私于冉有何也季氏用田赋非孔子所能止其私于冉有岂得已哉君子将营宫室宗庙为先廐库为次居室为后君子有位者也宗庙所以奉先故先营之廐以养马库以藏物欲其不乏用也故次之居室则安身而已故又次之凡家造祭器为先牺赋为次养器为后牺赋亦以造言者如周官牛人供牛牲之互与盆簝之类郑註互若今屠家悬肉格盆以盛血簝受肉笼也䟽曰家造谓大夫始造家事也诸侯大夫少牢此言牺牛也天子之大夫祭祀赋歛邑民供出牲牢故曰牺赋无田禄者不设祭器有田禄者先为祭服君子虽贫不粥祭器虽寒不衣祭服为宫室不斩于丘木吕氏曰祭器可假服不可假也丘木所以庇宅兆为宫室而斩之是慢其先而济吾私也大夫士去国祭器不踰竟大夫寓祭器于大夫士寓祭器于士吕氏曰臣之所以有宗庙祭器以事其先者君之禄也今去位矣乃挈器以行是窃君之禄以辱其先此祭器所以不踰竟也寓寄于爵等之同者使之可用也马氏曰㣲子抱祭器而之周何也君子为己不重为人不轻抱君之祭器可也抱己之祭器不可也大夫士去国踰竟为坛位乡国而哭素衣素裳素冠彻縁鞮屦素簚乘髦马不蚤鬋不祭食不说人以无罪妇人不当御三月而复服坛位除地而为位也乡国向其夲国也彻縁去中衣之采縁而纯素也鞮屦革屦也周礼註云四夷舞者所屝素簚素白狗皮也簚车覆䦨也既夕礼云主人乘恶车白狗幦是也髦马不翦剔马之髦鬛以为饰也蚤治手足爪也鬋剔治须发也祭食食盛馔则祭先代为食之人也不说人以无罪者己虽遭放逐而出不自以无罪解说于人过则称己也御侍御寝宿也凡此皆为去父母之邦捐亲戚去坟墓失禄位亦一家之变故也故以凶丧之礼自处三月为一时天气小变故必待三月而后复其吉服也大夫士见于国君君若劳之则还辟再拜稽首此言大夫士出聘他国见于主君君若问劳其道路之勤苦则旋转退避乃再拜稽首也君若迎拜则还辟不敢答拜聘賔初至主国大门外主君迎而拜之賔则退郄不敢答拜而抗賔主之礼也大夫士相见虽贵贱不敌主人敬客则先拜客客敬主人则先拜主人敬而先拜谓大夫士聘于他国而见其卿大夫士也同国则否凡非弔丧非见国君无不答拜者弔丧而不答主人之拜者以为助执丧事之凡役而来非行賔主之礼也故士丧礼有賔则拜之賔不答拜是也士见夲国之君尊卑辽絶故君不答拜此二者之外无不答拜也大夫见于国君国君拜其辱士见于大夫大夫拜其辱同国始相见主人拜其辱君拜大夫之辱大夫拜士之辱皆谓初为大夫初为士而来见也此后朝见则有常礼矣士相见礼士见国君君答拜者亦以其初为士而敬之也主人拜辱拜其先施也此谓尊卑相等者言同国则异国亦当然矣君于士不答拜也非其臣则答拜之大夫于其臣虽贱必答拜之君于士虽不答拜然不以施之他国之士者以其非己之臣也大夫答贱臣之拜避国君之体也男女相答拜也男女嫌疑之避亦多端矣然拜而相答所以为礼岂以行礼为嫌哉故记者明言之国君春田不围泽大夫不掩羣士不取麛卵春田蒐猎也泽广故曰围羣聚故曰掩麛鹿子凡兽子亦通名之麛卵㣲故曰取君大夫士位有等降故所取各有限制此与王制文异方氏曰用大者取愈广位卑者禁愈严嵗凶年谷不登君膳不祭肺马不食谷驰道不除祭事不县大夫不食梁士饮酒不乐膳者羙食之名肺为气主周人所重故食必先祭肺言不祭肺示不杀牲为盛馔也驰道人君驱驰车马之路不除不埽除也祭必有钟磬之县今不县言不作乐也大夫食黍稷以粱为加公食大夫礼设正馔之后乃设稻粱所谓加也自君至士各举一事尊者举其大者卑者举其小者其实互相通耳君无故玉不去身大夫无故不彻县士无故不彻琴瑟故谓灾变丧疾之类士有献于国君他日君问之曰安取彼再拜稽首而后对安取彼犹言何所得彼物也大夫私行出疆必请反必有献士私行出疆必请反必告君劳之则拜问其行拜而后对大夫士以私事出疆皆请于君其反也大夫有献而士不献不以卑者之物凟尊上也故但告还而已劳之者慰劳其道路之劳苦问其行者询其㳺歴之所至也先拜后答急谢见问之宠也国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死衆士死制死社稷谓国亡与亡也死衆谓讨罪御敌败则死之也死制受命于君难毋苟免也方氏曰国君曰死社稷而大夫士不曰死宗庙坟墓何也盖止其去者存乎私情死其事者存乎公义也赵氏曰社所以祭五土之神稷所以祭五谷之神稷非土无以生土非稷无以见生生之效故祭社必及稷以其同功均利以养人故也周礼大司徒设社稷之壝壝者累土以为髙也不屋而坛社坛在东稷坛在西君天下曰天子朝诸侯分职授政任功曰予一人天子者君临天下之总称臣民通得称之予一人则所自称也践阼临祭祀内事曰孝王某外事曰嗣王某践履也阼主阶也履主阶而行事故曰践阼也宗庙之事为内郊社之事为外祝辞称孝王某者事亲之辞嗣王某者事神之辞也临诸侯畛于鬼神曰有天王某甫天子廵狩而至诸侯之国必使祝史致鬼神当祭者之祭以不亲往故祝辞称字曰某甫甫者丈夫之美称也吕氏曰畛犹畦畛之相接然与交际之际同义方氏曰望秩之礼必于野外故以畛言之畛田间道也祭于畛而谓之畛犹祭于郊而谓之郊也天子适诸侯非其常盖有时也故于是特言有焉崩曰天王崩复曰天子复矣告丧曰天王登假措之庙立之主曰帝自上坠下曰崩亦壊败之称王者卒则史书于䇿曰天王崩复者人死则形神离古人持死者之衣升屋北面招唿死者之䰟令还复体魄冀其再生也故谓之复天子复者升屋招唿之辞臣子不可名君故唿曰天子复也䟽云以例言之则王后死亦唿王后复也告丧赴告侯国也吕氏读假为格音引王假有庙与来假来享言其精神升至于天愚谓遐乃逺邈之义登遐言其所升髙逺犹汉书称大行行乃循行之行去声以其往而不反故曰大行也措置也立之主者始死则凿木为重以依神既虞而埋之乃作主以依神也吕氏曰考之礼经未有以帝名者史记夏殷之王皆以帝名疑殷人祔庙称帝迁据世夲当有所考至周有谥始不名帝欤天子未除丧曰予小子生名之死亦名之郑氏曰生名之曰小子王死亦曰小子王也普有小子侯是僭号也吕氏曰春秋书王子勐卒不言小子者臣下之称与史䇿之辞异也天子有后有夫人有世妇有嫔有妻有妾三夫人九嫔二十七世妇八十一御妻自后而下皆三因而増其数妾之数未闻天子建天官先六大曰大宰大宗大史大祝大士大卜典司六典此六大者天官之属也以其所掌重于他职故曰先天子之五官曰司徒司马司空司士司冦典司五衆此五官与天官列而为六五衆者五官属吏之羣衆也天子之六府曰司土司木司水司草司器司货典司六职府者藏物之所此府主藏六物之税天子之六工曰土工金工石工木工兽工草工典制六材此六材者六工之所用也故不曰典司而曰典制已上四条旧说皆为殷制其实无所考证皆臆说耳五官致贡曰享吕氏曰嵗终则司徒以下五官各致其功献于王故谓之享贡功也享献也五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君司徒以下五官之长者天子之三公也伯者长大之名三公无异职即六卿中三人兼之任左右之职谓之相九命而作伯则分主畿外诸侯如公羊云自陜而东者周公主之自陜而西者召公主之是也是职方者言二伯于是职主其所治之方也天子之吏摈者之辞也此伯若是天子同姓则天子称之为伯父若异姓则称为伯舅皆亲之之辞也此伯皆有采地在天子畿内自称于私土采地之外则曰公自称于采地之内则曰君也九州之长入天子之国曰牧天子同姓谓之叔父异姓谓之叔舅于外曰侯于其国曰君天下九州天子于每州之中择诸侯之贤者一人加之一命使主一州内之列国取牧养下民之义故曰牧叔父叔舅降于伯父伯舅也自称于所封国之外则曰侯若与国内臣民言则自称曰君也其在东夷北狄西戎南蛮虽大曰子于内自称曰不谷于外自称曰王老九州之外不过子男之国天子亦选贤以为牧但以卑且逺故不以牧称亦不称父舅朝见之时摈辞惟曰子虽或有功益地至侯伯之数其爵亦不过子故云虽大曰子也如楚在春秋虽大国而其爵则称子也谷善也于内与其臣民言也外谓夷狄之境也自称王老言天子之老臣也庶方小侯入天子之国曰某人于外曰子自称曰孤四夷之君其来荒逺故以庶方名之庶衆也某人若牟人介人之类䟽曰于外曰子者此君在其本国外四夷之中自称依其夲爵若男亦称男也若自与臣民言则称孤孤者特立无徳之称也天子当依而立诸侯北面而见天子曰觐天子当宁而立诸公东面诸侯西面曰朝郑氏曰春朝受挚于朝受享于庙秋觐一受之于庙朝者位于内朝而序进觐者位于庙门外而序入䟽曰依状如屏风以绛为质髙八尺东西当戸牖之间绣为斧文亦曰斧依天子见诸侯则依而立负之而南面以对诸侯也宁者尔雅云门屏之间谓之宁人君视朝所宁立处盖宁立以待诸侯之至故云当宁而立也诸侯春见曰朝秋见曰觐又曰凡天子三朝一在路门内谓之燕朝大仆掌之二是路门外之朝谓之治朝司士掌之其三是臯门之内库门之外谓之外朝朝士掌之诸侯亦有此三朝诸侯未及期相见曰遇相见于郄地曰㑹未及期在期日之前也郄地闲隙之地也下言相见及期日也遇有遇礼㑹有㑹礼诸侯使大夫问于诸侯曰聘比年小聘三年大聘小聘大夫往大聘则卿往约信曰誓涖牲曰盟约信者以言语相要约为信也用誓礼涖临也春秋所书遇㑹盟聘皆有之惟无誓耳䟽云盟之为法先凿地为方坎杀牲于坎上割牲左耳盛以珠盘又取血盛以玉敦用血为盟书成乃㰱血而读书置牲坎中加书于上而埋之谓之载书也诸侯见天子曰臣某侯某其与民言自称曰寡人其在凶服曰适子孤臣某侯某如云臣齐侯小白臣晋侯重耳之类摈者告天子之辞也凡自称皆曰寡人不独与民言也此略言之耳适子孤亦摈者告賔之辞也临祭祀内事曰孝子某侯某外事曰曾孙某侯某死曰薨复曰某甫复矣内外事见前章曽孙犹晋平公祷河而称曾臣彪之类天子徳厚流光故外事称嗣王某诸侯不敢言继嗣推始封之君而祖之故称曽孙也薨之为言瞢也幽晦之义本国史书之辞复称字臣不名君也既葬见天子曰类见言谥曰类吕氏曰继先君之徳乃得受国而见天子故曰类见诔先君之善而请谥于天子故亦曰类诸侯使人使于诸侯使者自称曰寡君之老寡君之老惟上大夫可称见玉藻天子穆穆诸侯皇皇大夫济济士跄跄庶人僬僬吕氏曰穆穆幽深和敬之貎皇皇壮盛显明之貎济济修饰齐一之貎跄跄翔举舒扬之貎庶人见乎君不为容进退趋走僬僬虽无所考大抵趋走促数不为容之貎也天子之妃曰后诸侯曰夫人大夫曰孺人士曰妇人庶人曰妻郑氏曰妃配也后之言后也夫之言扶孺之言属妇之言服妻之言齐公侯有夫人有世妇有妻有妾夫人自称于天子曰老妇畿内诸侯之妻因助祭于王后或因献茧之属故得以见天子陈氏曰不以老称不足以任其事不以妇称非所以能事人故称老妇应氏曰年髙者固可称老妇其始嫁者宜如何称则亦曰妇而配之以卑小之名耳自称于诸侯曰寡小君䟽曰此诸侯谓他国君也古者诸侯相飨夫人亦出故得自称也坊记云阳侯杀缪侯而窃其夫人故大飨废夫人之礼君之妻曰小君而云寡者亦从君为谦也自称于其君曰小童自世妇以下自称曰婢子小童未成人之称婢之言卑也子于父母则自名也自称其名列国之大夫入天子之国曰某士自称曰陪臣某于外曰子于其国曰寡君之老使者自称曰某某士摈者称其人曰某国之士也普韩起聘于周摈者曰普士起盖列国卿大夫其命数与天子之士等也陪重也诸侯为天子之臣己又为诸侯之臣也于外曰子者亦摈者辞在他国则摈者称其姓而曰子春秋闵二年齐髙子来盟髙傒是也于其国曰寡君之老谓在己国与人语则以此自称也使者自称曰某某名也若为使在他国与彼君语则称名也天子不言出诸侯不生名君子不亲恶诸侯失地名灭同姓名䟽曰君子不亲恶者谓孔子书经见天子大恶书出以絶之诸侯大恶书名以絶之君子不亲此恶人故书出名以罪之也吕氏曰贤者贵者皆谓之君子天子无外安得而言出然而言出者徳不足以君天下而位号存焉耳诸侯不生名惟死而告终然后名之然有生名者徳不足以名君子而位号存焉耳故天子不言出诸侯不生名皆谓君子不亲恶故也陈氏曰言出所以外之生名所以贱之春秋书天王出居于郑讥之也书以蔡侯献舞归以其失地也书卫侯燬灭邢以其灭同姓也夫天子之言出诸侯之生名皆有大恶在所弃焉君子所以不亲也然春秋书天王居于某地者二而不言出诸侯失地而奔者十五灭同姓者三而有不生名者莫非出居而事有异同莫非失地灭同姓而罪有轻重故也盖诸侯义莫大于保国仁莫大于亲亲不能保国而至于失地不能亲亲而至于灭同姓其名之也宜矣为人臣之礼不显諌三谏而不聼则逃之陈氏曰孔子之于鲁百里奚之于秦未尝諌而去龙逢之于夏比干之于殷则死于谏而不去何也盖事有轻重势有可否君子以礼为守以义为行迹虽不同其趋一也子之事亲也三谏而不聼则号泣而随之吕氏曰君臣义合也父子天合也君臣其合也与父子同其不合也去之与父子异也君有疾饮药臣先甞之亲有疾饮药子先甞之医不三世不服其药吕氏曰医三世治人多用物熟矣功已试而无疑然后服之亦谨疾之道也儗人必于其伦䟽曰不得以贵比贱为不敬也方氏曰禹稷颜回时不同矣孔子俱以为贤儗之以道也夷惠伊尹迹不同矣孟子俱以为圣儗之以心也子夏以有若似孔子徒儗之以貎而已不知圣贤之徳不伦也公孙丑以管仲比孟子徒拟之以位而已不知王覇之道不伦也问天子之年对曰闻之始服衣若干尺矣若如也未定之辞数始于一而成于十干字从一从十故言若干谓或如一或如十凡数之未定者皆可言颜註食货志云干箇也谓当如此箇数意亦近之问国君之年长曰能从宗庙社稷之事矣㓜曰未能从宗庙社稷之事也为国以礼而礼莫重于祭宗庙社稷事无有先于此者能则知其长未能则知其㓜问大夫之子长曰能御矣㓜曰未能御也古者五十命为大夫故不问其年而问其子之长㓜御谓御车也御者六艺之一㓜则未能䟽曰御谓主事也官有世功子学父业故有御事之因问士之子长曰能典谒矣㓜曰未能典谒也谒请也典谒者主賔客告请之事士贱无臣下自典告也问庶人之子长曰能负薪矣㓜曰未能负薪也负薪者庶人力役之事长则能问国君之富数地以对山泽之所出数地举其土地之广狭如百里七十里五十里各言之也山泽所出如鱼盐蜃蛤金玉钖石之类也问大夫之富曰有宰食力祭器衣服不假宰邑宰也有宰则有采地矣食力谓食下民赋税之力衣服祭服也问士之富以车数对上士三命得赐车马故问士富则以车数对也问庶人之富数畜以对庶人受田有定制惟畜牧之多寡在乎人故数畜以对也天子祭天地祭四方祭山川祭五祀嵗徧诸侯方祀祭山川祭五祀嵗徧大夫祭五祀嵗徧士祭其先吕氏曰此章泛论祭祀之法冬日至祭天夏日至祭地四时各祭其方以迎气又各望祭其方之山川五祀则春祭户夏祭灶季夏祭中霤秋祭门冬祭行此所谓嵗徧诸侯有国国必有方祭其所居之方而已非所居之方及山川不在境内者皆不得祭故曰方祀祭法天子立七祀加以司命㤗厉诸侯五祀有司命公厉而无户灶大夫三祀有族厉而无中霤戸灶士二祀则门行而已是法考于经皆不合曽子问天子未殡五祀之祭不行士丧礼祷乎五祀则自天子至士皆祭五祀祭法言渉恠妄不经至于所称庙制亦不与诸经合凡祭有其废之莫敢举也有其举之莫敢废也非其所祭而祭之名曰淫祀淫祀无福吕氏曰废之莫敢举如已毁之宗庙变置之社稷不可复祀也举之莫敢废如己修之坛墠而辄毁已正之昭穆而辄变也非所祭而祭之如法不得祭与不当祭而祭之者也鲁立武宫立炀宫举其废也跻僖公废其举也鲁之郊禘与祀文王祀爰居祭所不当祭也滛过也以过事神神弗享也故无福方氏曰可废而废可举而举者存乎义因所废而莫敢举因所举而莫敢废者存乎礼盖礼有经义有权也天子以牺牛诸侯以肥牛大夫以索牛士以羊豕毛色纯而不杂曰牺养于涤者曰肥求得而用之曰索䟽曰此谓天子大夫士也若诸侯大夫即用少牢士则用特牲其丧祭则大夫亦得用牛士亦用羊豕故杂记云上大夫之虞也少牢卒哭成事祔皆大牢下大夫之虞也特牲卒哭成事祔皆少牢是也支子不祭祭必告于宗子䟽曰支子庶子也祖祢庙在适子之家庶子贱不敢辄祭若宗子有疾不堪当祭则庶子代摄可也犹必告于宗子然后祭吕氏曰别子为祖继别为宗百世不迁者大宗也继祢继祖继曽祖继髙祖五世则迁者小宗也宗子上继祖祢族人兄弟皆宗之冠娶妻必告死必赴况于祭乎所宗乎宗子者皆支子也支子不敢祭也如诸侯不敢祖天子大夫不敢祖诸侯尊者之祭非卑者所敢尸也故宗子为士庶子为大夫以上牲祭于宗子之家祝曰孝子某为介子某荐其常事则支子虽贵可以用其禄而不敢专其事也宗子去在他国则支子摄主以祭其礼有杀凡祭宗庙之礼牛曰一元大武此以下凡二十一物元头也武足迹也牛肥则迹大豕曰刚鬛豕肥则鬛刚豚曰腯肥腯者充满之貌羊曰柔毛羊肥则毛细而柔弱鸡曰翰音翰长也鸡肥则鸣声长犬曰羮献犬肥则可为羮以献凡煑肉皆谓之羮特牲礼云羮饪颕考叔曰未甞君之羮是也雉曰䟽趾雉肥则两足开张故曰䟽趾兎曰明视兎肥则目开而视明故曰明视脯曰尹祭尹正也脯欲旉割方正槀鱼曰商祭槀干也商度也商度其燥湿之宜鲜鱼曰脡祭脡直也鱼之鲜者不馁败则挺然而直水曰清涤水𤣥酒也水可溉濯故曰清涤酒曰清酌古之酒醴皆有清有糟未泲者为糟既泲者为清也黍曰芗合黍熟则黏聚不散其气又香故曰芗合粱曰芗萁粱谷之强者其茎叶亦香故曰芗萁稷曰明粢稷粟也明则足以交神祭祀之饭谓之粢盛稻曰嘉蔬蔬与䟽同立苗䟽则茂盛嘉美也韭曰丰本其根本丰盛也盐曰咸鹾咸鹾盐味之厚也玉曰嘉玉无瑕之玉也币曰量币中广狭长短之度也䟽曰此等诸号若一祭并有则举其大者或惟有犬鸡惟有鱼兎则各举其号故经备载其名天子死曰崩诸侯曰薨大夫曰卒士曰不禄庶人曰死在牀曰尸在棺曰柩羽鸟曰降四足曰渍死冦曰兵䟽曰卒毕竟也士禄以代耕不禄不终其禄也死者澌也消尽无余之谓尸陈也古人病困气未絶之时下置在地气絶之后更还牀上所以如此者凡人初生在地病将死故下复其初生冀得脱死重生也若其不生复反本牀既未殡歛陈列在牀故曰尸也吕氏曰柩久也此化者无使土亲肤故在棺欲其久也羽鸟飞翔之物降而下则死矣兽能动之物腐败则死矣渍谓其体腐败渐渍也兵者死于冦难之称也祭王父曰皇祖考王母曰皇祖妣父曰皇考母曰皇妣夫曰皇辟曰皇曰王皆以君之称尊之也考成妣嫓辟法也妻所法弍也为之宗庙以鬼享之不得不异其称谓也生曰父曰母曰妻死曰考曰妣曰嫔寿考曰卒短折曰不禄嫔者妇人之美称嫔犹賔也夫所賔敬也短折夭横而死也此言卒与不禄与上文大夫士之称同者彼以位之尊卑言此以数之脩短言也又按吕氏说死冦曰兵之下当以此二句承之盖错简也谢氏曰易曰有子考无咎又曰意承考也又书言事厥考厥长之类皆非死而后称盖古者通称后世乃异之耳天子视不上于袷不下于带国君绥视大夫衡视士视五歩天子视谓视天子也袷朝服祭服之曲领也妥頽下之貎视国君者目不得平看于面当视其面之下袷之上也衡平也大夫之臣视大夫平看其面也士视五歩者士之属吏视士亦不得髙面下带而得旁视左右五歩之间也凡视上于面则敖下于带则忧倾则姦吕氏曰上于面者其气骄知其不能以下人矣下于带者其神夺知其忧在乎心矣视流则容侧必有不正之心存乎胷中矣此君子之所以慎也君命大夫与士肄在官言官在府言府在库言库在朝言朝人君有命令则大夫士相与肄习之其事或在官或在府或在库或在朝随其所在而谋议之官者职守司存之总名府库者货器藏贮之异号朝则君臣㑹见之公庭也朝言不及犬马犬马㣲贱不当言之于朝辍朝而顾不有异事必有异虑故辍朝而顾君子谓之固朝仪当肃不宜为左右之顾异犹他也敬心不存则形诸外此所以知其有他事他虑也固谓鄙野不达于礼也在朝言礼问礼对以礼朝廷之上凡所当言者皆礼也一问一对必稽于礼孔子在宗庙朝廷便便言唯谨尔尽此道也大享不问卜不饶富吕氏曰冬至祀天夏至祭地日月素定故不问卜至敬不坛扫地而祭牲用犊酌用陶匏席用藁秸视天下之物无以称其徳以少为贵焉故不饶富凡挚天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也挚与贽同执物以为相见之礼也鬯酿秬黍为酒曰秬鬯和以鬰金之草则曰鬰鬯不以鬰和则直谓之鬯言其芬香条畅于上下也天子无客礼而言挚者用以礼见于神而已圭命圭也公桓圭侯信圭伯躬圭子谷璧男蒲璧此不言璧略也羔取其羣而不失类且洁素也鴈取其知时且飞有行列也雉取其性之耿介且文饰也匹读为鹜野鸭曰凫家鸭曰鹜不能飞腾如庶人之终守耕稼也童子不敢与成人为礼或见师友而执贽则奠委于地而自退避之也缨马之繁缨即马鞅也拾射鞴也矢箭也或野外或军中随所有用之也妇人之挚椇榛脯脩枣栗椇形似珊瑚味甜美一名石李榛似栗而小脯即今之脯也脩用肉煅治加姜桂干之脯形方正脩形稍长并枣栗六物妇初见舅姑以此为挚也左传女挚不过榛栗枣脩以告䖍也纳女于天子曰备百姓于国君曰备酒浆于大夫曰备埽洒吕氏曰不敢以伉俪自期愿备妾媵之数而已皆自卑之辞也礼记大全卷二礼记大全卷三钦定四库全书礼记大全卷三明胡广等撰檀弓上刘氏曰檀弓篇首言子游及篇内多言之疑是其门人所记公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右公仪氏仲子字鲁之同姓也檀弓鲁人之知礼者袒免本五世之服而朋友之死于他邦而无主者亦为之免其制以布广一寸从项中而前交于额又却向后而绕于髻也适子死立适孙为后礼也弓以仲子舍孙而立庶子故为过礼之免以弔而讥之何居怪之之辞犹言何故也此时未小敛主人未居阼阶下犹在西阶下受其弔故弓弔毕而就子服伯子于门右而问之也曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙曰弓之问也犹尚也亦犹拟议未定之辞伯邑考文王长子微子舍孙立衍或是殷礼文王之立武王先儒以为权或亦以为遵殷制皆未可知否则以德不以长亦如太王传位季歴之意欤邱氏曰檀弓黙而不复言子游疑而复求正非夫子明辨以示之孰知舍孙立子之爲非乎事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年饶氏曰左右音佐佑非也左右即是方养不止饮食之养言或左或右无一定之方子之于亲不分职守事事皆当理会无可推托事师如事父故皆无方有方言左不得越右右不得越左有一定之方臣之事君当各尽职守故曰有方朱氏曰亲者仁之所在故有隐而无犯君者义之所在故有犯而无隐师者道之所在故无犯无隐也刘氏曰隐皆以谏言父子主恩犯则为责善而伤恩故㡬谏而不可以犯颜君臣主义隐则是畏威阿容而害义故匡救其恶勿欺也而犯之师生处恩义之间而师者道之所在谏必不见拒不必犯也过则当疑问不必隐也隐非掩恶之谓若掩恶而不可扬于人则三者皆当然也惟秉史笔者不在此限就养近就而奉养之也致丧极其哀毁之节也方丧比方于亲丧而以义并恩也心丧身无衰麻之服而心有哀戚之情所谓若丧父而无服也季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭刘氏曰成寝而夷人之墓不仁也不改葬而又请合焉亦非孝也许其合而又命之哭焉矫伪以文过也且寝者所以安其家乃处其家于人之冡上于汝安乎墓者所以安其先乃处其先于人之阶下其能安乎皆不近人情非礼明矣子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则从而隆道汚则从而汚伋则安能爲伋也妻者是爲白也母不爲伋也妻者是不爲白也母故孔氏之不丧出母自子思始也子上之母子思出妻也礼爲出母齐衰期期而为父后者无服心丧而已伯鱼子上皆为父后礼当不服者而伯鱼乃期而犹哭夫子闻之曰甚而后除之此贤者过之之事也子思不使白丧出母正欲用礼耳而门人以先君子之事为问则子思难乎言伯鱼之过礼也故以圣人无所失道为对谓圣人之听伯鱼丧出母者以道揆礼而为之隆杀也惟圣人能于道之所当加隆者则从而隆之于道之所当降杀者则从而杀之汚犹杀也是于先王之礼有所斟酌而随时隆杀以从于中道也我则安能如是哉但为我妻则白当为母服今既不为我妻则白为父后而不当服矣子思是欲守常礼而不欲使如伯鱼之加隆也孔子曰拜而后稽颡頽乎其顺也稽颡而后拜颀乎其至也三年之丧吾从其至者此言丧拜之次序也拜拜賔也稽颡以头触地哀痛之至也拜以礼賔稽颡以自致谓之顺者以其先加敬于人而后尽哀于己为得其序也颀者恻隐之发也谓之至者以其哀常在于亲而敬暂施于人为极自尽之道也夫子从其至者亦与其易也宁戚之意朱子曰拜而后稽颡先以两手伏地如常然后引首向前扣地也稽颡而后拜者开两手而先以首扣地却交手如常也孔子既得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子父墓在防故奉母丧以合葬墓茔域也封土为垄曰坟东西南北之人言其宦逰无定居也识记也为垄所以为记识一则恐人不知而误犯一则恐已或忘而难寻故封之髙四尺也孔子先反门人后雨甚至孔子问焉曰尔来何迟也曰防墓崩孔子不应三孔子泫然流涕曰吾闻之古不脩墓雨甚而墓崩门人修筑而后反孔子流涕者自伤其不能谨之于封筑之时以致崩圯且言古人之所以不修墓者敬谨之至无事于修也孔子哭子路于中庭有人弔者而夫子拜之既哭进使者而问故使者曰醢之矣遂命覆醢子路死于孔悝之难遂为卫人所醢孔子哭之中庭师友之礼也闻使者之言而覆弃家醢葢痛子路之祸而不忍食其似也朱子曰子路仕卫之失前辈论之多矣然子路却是见不到非知其非义而苟为也曾子曰朋友之墓有宿草而不哭焉草根陈宿是期年之外可无哭矣子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣附于身者袭歛衣衾之具附于棺者明器用器之属也方氏曰必诚谓于死者无所欺必信谓于生者无所疑丧三年以为极亡则弗之忘矣故君子有终身之忧而无一朝之患故忌日不乐丧莫重于三年既葬曰亡中庸曰事亡如事存虽已葬而不㤀其亲所以为终身之忧而忌日不乐也祭义曰君子有终身之丧忌日之谓也冢宅崩毁出于不意所谓一朝之患惟其必诚必信故无一朝之患也或曰殡葬皆一时事于此一时而不谨则有悔惟其诚信故无此一时不谨之患孔子少孤不知其墓殡于五父之衢人之见之者皆以爲葬也其慎也盖殡也问于郰曼父之母然后得合葬于防不知其墓者不知父墓所在也殡于五父之衢者殡母丧也礼无殡于外者今乃在衢先儒谓欲致人疑问或有知者告之也人见柩行于路皆以为葬然以引观之殡引饰棺以輤葬引饰棺以柳翣此则殡引耳按家语孔子生三嵗而叔梁纥死是少孤也然颜氏之死夫子成立乆矣圣人人伦之至岂有终母之世不寻求父葬之地至母殡而犹不知父墓乎且母死而殡于衢路必无室庐而死于道路者不得己之爲耳圣人礼法之宗主而忍为之乎马迁为野合之诬谓颜氏讳而不告郑註因之以滋后世之惑且如尧舜瞽瞍之事世俗不胜异论非孟子辞而辟之后世谓何此经杂出诸子所记其间不可据以为实者多矣孟子曰主痈疽与侍人瘠环何以为孔子愚亦谓终身不知父墓何以为孔子乎其不然审矣此非细故不得不辨邻有丧舂不相里有殡不巷歌说见曲礼丧冠不緌冠必有笄以贯之以纮系笄顺頥而下结之曰缨垂其余于前者谓之緌丧冠不緌葢去饰也有虞氏瓦棺夏后氏堲周殷人棺椁周人墙置翣瓦棺始不衣薪也堲周或谓之土周堲者火之余烬葢治土为甎而四周于棺之坎也殷世始为棺椁周人又为饰棺之具葢弥文矣墙柳衣也柳者聚也诸饰之所聚也以此障柩犹垣墻之障家故谓之墙翣如扇之状有尽为黼者有尽为黻者有尽云气者多寡之数随贵贱之等周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇十六至十九为长殇十二至十五为中殇八嵗至十一为下殇七嵗以下为无服之殇生未三月不为殇夏后氏尚黒大事歛用昏戎事乗骊牲用𤣥殷人尚白大事歛用日中戎事乗翰牲用白周人尚赤大事歛用日出戎事乗騵牲用骍禹以治水之功得天下故尚水之色汤以征伐得天下故尚金之色周之尚赤取火之胜金也大事丧事也骊黒色翰白色易曰白马翰如騵赤马而黒鬛尾也穆公之母卒使人问于曾子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿幕鲁也穆公鲁君申参之子也厚曰饘稀曰粥幕所以覆于殡棺之上卫以布为幕诸侯之礼也鲁以绡为幕葢僭天子之礼矣晋献公将杀其世子申生公子重耳谓之曰子盖言子之志于公乎世子曰不可公安骊姬是我伤公之心也此事详见左传重耳申生异母弟即文公也盖何不也明其谗则姬必诛是使君失所安而伤其心也曰然则盖行乎世子曰不可君谓我欲弑君也天下岂有无父之国哉吾何行如之重耳又劝其奔他国而申生不从也何行如之言行将何往也使人辞于狐哭曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以为恭世子也狐申生之傅辞犹将去而告违葢与之永诀也申生自经而死䧟父于不义不得为孝但得谥恭而已疏曰註云伯氏狐哭别氏者狐是总氏伯仲是兄弟之字字伯者谓之伯氏字仲者谓之仲氏故传云叔氏其忘诸乎又此下文云叔氏专以礼许人是一人之身字则别为氏也鲁人有朝祥而莫歌者子路笑之夫子曰由尔责于人终无己夫三年之丧亦已久矣夫子路出夫子曰又多乎哉踰月则其善也朝祥旦行祥祭之礼也朝祥莫歌固为非礼特以礼教衰废之时而此人独能行三年之丧故夫子抑子路之笑然终非正礼恐学者致疑故俟子路出乃正言之其意若曰名为三年之丧实则二十五月今已至二十四月矣此去可歌之日又岂多有日月乎哉但更踰月而歌则为善矣葢圣人于此虽不责之以备礼亦未尝许之以变礼也鲁庄公及宋人战于乗丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也乗邱鲁地战在庄公十年县卜皆氏也凡车右以勇力者为之大崩曰败绩公坠车而佐车授之绥以登是登佐车也佐车副车也绥挽以升车之索也末之卜者言卜国微末无勇也二人遂赴鬬而死圉人掌马者及浴马方见流矢中马股间之肉则知非二子之罪矣生无爵则死无谥殷大夫以上为爵士虽周爵卑不应谥庄公以义起遂诔其赴敌之功以爲谥焉方氏曰诔之为义达善之实而不欲饰者也谥则因诔之言而别之有诔则有谥矣曽子寝疾病乐正子春坐于牀下曽元曽申坐于足童子隅坐而执烛病者疾之甚也子春曽子弟子元与申曽子子也童子曰华而睆大夫之箦与子春曰止曾子闻之瞿然曰唿曰华而睆大夫之箦与曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没华者画饰之美好睆者节目之平莹箦簟也止使童子勿言也瞿然如有所惊也唿者叹而嘘气之声曰童子再言也革急也变动也彼谓童子也童子知礼以为曽子未尝为大夫岂可卧大夫之箦曽子识其意故然之且言此曽大夫季孙之赐耳于是必欲易之易之而没可谓毙于正矣朱子曰易箦结缨未须论优劣但㸔古人谨于礼法不以死生之变易其所守如此便使人有行一不义杀一不辜而得天下不为之心此是𦂳要处又曰季孙之赐曾子之受皆为非礼或者因仍习俗尝有是事而未能正耳但及其疾病不可以变之时一闻人言而必举扶以易之则非大贤不能矣此事切要处正在此毫釐顷刻之间始死充充如有穷既殡瞿瞿如有求而弗得既葬皇皇如有望而弗至练而慨然祥而廓然疏曰事尽理屈为穷亲始死孝子匍匐而哭之心形充屈如急行道极无所复去穷急之容也瞿瞿眼目速瞻之貌如有所失而求觅之不得然也皇皇犹栖栖也亲归草土孝子心无依託如有望彼来而彼不至也至小祥但慨叹日月若驰之速也至大祥则情意寥廓不乐而已方氏曰下篇述颜丁之居丧则言皇皇于始死言慨焉于既葬问丧则言皇皇于反哭所言不同者葢君子有终身之丧思亲之心岂有隆杀哉先王制礼略爲之节而已故其所言不必同也邾娄复之以矢盖自战于升陉始也鲁僖公二十一年与邾人战于升陉鲁地也邾师虽胜而死伤者多军中无衣复者用矢释云邾人唿邾声曰娄故曰邾娄夫以尽爱之道祷祠之心孝子不能自已冀其复生也疾而死行之可也兵刃之下肝脑涂地岂有再生之理复之用矢不亦诬乎鲁妇人之髽而弔也自败于台鲐始也古时以纚韬髪凶则去纚而露其髻故谓之髽狐鲐之战在鲁襄公四年葢为邾人所败也髽不以弔时家家有丧故髻而相弔也方氏曰矢所以施于射非所以施于复髽所以施于丧非所以施于弔因之而弗改则非矣南宫縚之妻之姑之丧夫子诲之髽曰尔毋从从尔尔毋扈扈尔盖榛以为笄长尺而总八寸縚妻夫子兄女也姑死夫子教之为髽从从髙也扈扈广也言尔髽不可太髙不可太广又教以笄总之法笄即簪也吉笄尺二寸丧笄一尺斩衰之笄用箭竹竹之小者也妇为舅姑皆齐衰不杖期当用榛木为笄也束髪谓之总以布为之既束其本末而总之余者垂于髻后其长八寸也孟献子禫县而不乐比御而不入夫子曰献子加于人一等矣孟献子鲁大夫仲孙蔑也禫祭名禫者澹澹然平安之意大祥后间一月而禫故云中月而禫或云祥月之中者非小记云中一以上而祔亦谓间一世也礼大夫判县县而不乐者但县之而不作也比御而不入者虽比次妇人之当御者而犹不复寝也一说比及也亲丧外除故夫子美之孔子既祥五日弹琴而不成声十日而成笙歌有子葢既祥而丝屦组缨有子孔子弟子有若也礼既祥白屦无絇缟冠素纰组之文五采今方祥即以丝为屦之饰以组为冠之缨服之吉者也此二者皆讥其变吉之速然葢者疑辞恐记者亦是得于传闻故疑其辞也引孔子之事者以见余哀未忘也死而不弔者三畏厌溺方氏曰战陈无勇非孝也其有畏而死者乎君子不立巖墙之下其有厌而死者乎孝子舟而不游其有溺而死者乎三者皆非正命故先王制礼在所不弔应氏曰情之厚者岂容不弔但其辞未易致耳若为国而死于兵亦无不弔之理若齐庄公于杞梁之妻未尝不弔也愚闻先儒言明理可以治惧见理不明者畏惧而不知所出多自经于沟渎此真为死于畏矣似难专指战陈无勇也或谓鬬狠亡命曰畏子路有姊之丧可以除之矣而弗除也孔子曰何弗除也子路曰吾寡兄弟而弗忍孔子曰先王制礼行道之人皆弗忍也子路闻之遂除之行道之人皆有不忍于亲之心然而遂除之者以先王之制不敢违也太公封于营丘比及五世皆反葬于周君子曰乐乐其所生礼不忘其本古之人有言曰狐死正丘首仁也太公虽封于齐而留周为太师故死而遂葬于周子孙不敢忘其本故亦自齐而反葬于周以从先人之兆五世亲尽而后止也乐生而敦本礼乐之道也生而乐于此岂可死而倍于此哉狐虽微兽邱其所窟藏之地是亦生而乐于此矣故及死而犹正其首以向邱不忘其本也倍本㤀初非仁者之用心故以仁目之疏曰周公封鲁其子孙不反葬于周者以有次子在周世守其采地春秋周公是也伯鱼之母期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之伯鱼之母出而死父在为母期而有禫出母则无禫伯鱼乃夫子为后之子则于礼无服期可无哭矣犹哭夫子所以叹其甚舜葬于苍梧之野盖三妃未之从也季武子曰周公盖祔天子以四海为家南廵而崩故遂葬苍梧之野舜长妃娥皇无子次妃女英生商均次妃癸比生二女霄明烛光三妃后皆不从舜之葬此记者言合葬之事古人未有因引季武子之言谓自周公以来始祔葬也书陟方乃死蔡氏曰史记舜崩于苍梧之野孟子言卒于鸣条未知孰是今零陵九嶷有舜冡云曽子之丧浴于爨室士丧礼浴于适室无浴爨室之文旧说曽子以曽元辞易箦矫之以谦俭然反席未安而没未必有言及此使果曽子之命为人子者亦岂忍从非礼而贱其亲乎此难以臆说断之当阙之以俟知者大巧废业或曰大功诵可也业者身所习如学舞学射学琴瑟之类废之者恐其忘哀也诵者口所习稍暂为之亦可然称或曰亦未定之辞也子张病召申祥而语之曰君子曰终小人曰死吾今日其庶几乎申祥子张子也终者对始而言死则澌尽无余之谓也君子行成德立有始有卒故曰终小人与羣物同朽腐故曰死疾没世而名不称为是也子张至此亦自信其近于君子也曽子曰始死之奠其余阁也与始死以脯醢醴酒就尸牀而奠于尸东当死者之肩使神有所依也阁所以庋置饮食葢以生时庋阁上所余脯醢为奠也曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然委曲也曲巷犹言陋巷细民居于陋巷不见礼仪而鄙朴无节文故讥小功不为位是曲巷中之礼也言思子游之子申详妻之昆弟也马氏曰凡哭必为位者所以叙亲踈恩纪之差嫂叔疑于无服而不为位故曰无服而为位者惟嫂叔葢无服者所以逺男女近似之嫌而为位者所以笃兄弟内丧之亲子思哭嫂为位妇人倡踊以妇人有相为娣姒之义而不敢以己之无服先之也至于申详之哭言思亦如子思葢非礼矣妻之昆弟外丧也而既无服则不得为哭位之主矣记曰妻之昆弟为父后者死哭之适室子为主袒免哭踊夫入门右由是言之哭妻之昆弟以子为主异于嫂叔之丧也以子为主则妇人不当倡踊矣古者冠缩缝今也衡缝故丧冠之反吉非古也疏曰缩直也殷尚质吉凶冠皆直缝直缝者辟积襵少故一前后直缝之衡横也周尚文冠多辟积不一一直缝但多作襵而并横缝之若丧冠质犹踈辟而直缝是与吉冠相反时人因言古丧冠与吉冠反故记者释之云非古也止是周世如此耳古则吉凶冠同直缝也曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起三日中制也七日则几于灭性矣有扶而起者有杖而起者有面垢而已者曽子曰小功不税则是远兄弟终无服也而可乎税者日月已过始闻其死追而为之服也大功以上则然小功轻故不税曾子据礼而言谓若是小功之服不税则再从兄弟之死在逺地者闻之恒后时则终无服矣其可乎疏曰此据正服小功也小记曰降而在缌小功者则税之其余则否伯髙之丧孔氏之使者未至冉子摄束帛乗马而将之孔子曰异哉徒使我不诚于伯髙摄货也十箇为束每束五两葢以四十尺帛从两头各卷至中则每卷二丈为一箇束帛是十箇二丈今之五匹也乗马四马也徒空也伯髙不知何人意必与孔子厚者冉子知以财而行礼不知圣人之心则于其诚不于其物也虽若自责之言而实则深责冉子矣伯髙死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯髙而来者勿拜也告死曰赴与讣同己太也马氏曰兄弟出于祖而内所亲者故哭之庙父友聨于父而外所亲者故哭之庙门外师以成己之德而其亲视父故哭诸寝友以辅己之仁而其亲视兄弟故哭诸寝门之外至于所知又非朋友之比有相趋者有相揖者有相问者有相见者皆泛交之者也孔子哭伯髙以野为太疏而以子贡为主君子行礼其审详于哭泣之位如此者是其所以表微者欤方氏曰伯髙之于孔子非特所知而已由子贡而见故哭于子贡之家且使之为主以明恩之有所由也为子贡而来则弔生之礼在子贡知伯髙而来则伤死之礼在伯髙或拜或不拜凡以称其情耳故夫子诲之如此石梁王氏曰为尔哭也来者一句曽子曰丧有疾食肉饮酒必有草木之滋焉以为姜桂之谓也丧有疾居丧而遇疾也以其不嗜故加草木之味以为姜桂之谓一句乃记者释草木之滋亦或曾子称礼书之言而自释之欤子夏丧其子而丧其明曾子弔之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离群而索居亦已久矣以哭甚故丧明也洙泗鲁二水名西河子夏所居索散也久不亲友故有罪而不自知张子曰子夏丧明必是亲丧之时尚强壮其子之丧气渐衰故丧明然而曾子之责安得辞也疑女于夫子者子夏不推尊夫子使人疑夫子无以异于子夏非如曾子推尊夫子使人知尊圣人也方氏曰子夏不尊于师而尊于己不隆于亲而隆于子犹以为无罪此曽子所以怒之也然君子以友辅仁子夏之至于三罪者亦由离朋友之羣而散居之久耳以离羣故散居也夫昼居于内问其疾可也夜居于外弔之可也是故君子非有大故不宿于外非致斋也非疾也不昼夜居于内内者正寝之中外谓中门外也昼而居内似有疾夜而居外似有丧应氏曰致斋居内非在房闼之中葢亦端居深处于宎奥之内耳髙子臯之执亲之丧也泣血三年未尝见齿君子以为难子臯名柴孔子弟子疏曰人涕泪必因悲声而出血出则不由声也子臯悲无声其涕亦出如血之出故云泣血人大笑则露齿本中笑则露齿微笑则不见齿衰与其不当物也宁无衰齐衰不以边坐大功不以服勤疏曰物谓升缕及法制长短幅数也边坐偏倚也丧服宜敬坐起必正不可着衰而偏倚也齐衰轻既不倚斩重不言可知大功虽轻亦不可着衰服而为勤劳之事也马氏曰衰不当物则乱先王之制而后世疑其传无衰则礼虽不行而其制度定于一犹可以识之故曰与其不当物也宁无衰孔子之卫遇旧馆人之丧入而哭之哀出使子贡说骖而赙之子贡曰于门人之丧未有所说骖说骖于旧馆无乃已重乎夫子曰予乡者入而哭之遇于一哀而出涕予恶夫涕之无从也小子行之旧馆人旧时舍馆之主人也驾车者中两马为服马两旁各一马为骖马遇一哀而出涕情亦厚矣情厚者礼不可薄故解脱骖马以为之赙凡以称情而已客行无他财货故也恶夫涕之无从者从自也今若不赙则是于死者无故旧之情而此涕为无自而出矣恶其如此所以必当行赙礼也旧说孔子遇主人一哀而出涕谓主人见孔子来而哀甚是以厚恩待孔子故孔子为之赙然上文既曰入而哭之哀则又何必迂其说而以为遇主人之哀乎孔子在卫有送葬者而夫子观之曰善哉为丧乎足以爲法矣小子识之子贡曰夫子何善尔也曰其徃也如慕其反也如疑子贡曰岂若速反而虞乎子曰小子识之我未之能行也往如慕反如疑此孝子不死其亲之至情也子贡以为如疑则反迟不若速反而行虞祭之礼是知其礼之常而不察其情之至矣夫子申言小子识之且曰我未之能行则此岂易言哉颜渊之丧馈祥肉孔子出受之入弹琴而后食之弹琴而后食者盖以和平之声散感伤之情也孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左吉事尚左阳也凶事尚右隂也此盖拱立而右手在上也孔子蚤作负手曳杖消摇于门歌曰泰山其頺乎梁木其坏乎哲人其萎乎既歌而入当户而坐子贡闻之曰泰山其頺则吾将安仰梁木其坏哲人其萎则吾将安放夫子殆将病也遂趋而入作起也负手曳杖反手却后以曳其杖也消摇寛纵自适之貌泰山为衆山所仰梁木亦衆木所仰而放者犹哲人为衆人所仰望而放效也夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而没犹在阼犹賔之者孝子不忍死其亲殡之于此示犹在阼阶以为主犹在西阶以为賔客也在两楹间则是主与賔夹之故言与而不言犹也孔子其先宋人成汤之后故自谓殷人畴发语之辞昔之夜犹言昨夜也梦坐于两楹之间而见馈奠之事知是凶徴者以殷礼殡在两楹间孔子以殷人而享殷礼故知将死也又自解梦奠之占云今日明玉不作天下谁能尊己而使南面坐于尊位乎此必殡之兆也自今观之万世王祀亦其应矣孔子之丧门人疑所服子贡曰昔者夫子之丧颜渊若丧子而无服丧子路亦然请丧夫子若丧父而无服以后章二三子绖而出言之此所谓无服盖谓弔服加麻也疏云士弔服疑衰麻谓环绖也五服绖皆两股惟环绖一股后章从母之夫疏云凡弔服不得称服方氏曰若丧父而无服所谓心丧也孔子之丧公西赤爲志焉饰棺墙置翣设披周也设崇殷也绸练设旐夏也公西氏赤名字子华孔子弟子也疏曰孔子之丧公西赤以饰棺荣夫子故为盛礼备三王之制以章明志识焉于是以素为禇禇外加墙车边置翣恐柩车倾亏而以绳左右维持之此皆周之制也其送葬乗车所建旌旗刻缯为崇牙之饰此则殷制及绸承旌旗之竿以素锦于杠首设长寻之旐此则夏礼也诗虡业维枞疏云悬钟磬之处以采色为犬牙其状隆然谓之崇牙练素锦也缁布广终幅长八尺旐之制也子张之丧公明仪为志焉禇幕丹质蚁结于四隅殷士也疏曰禇者覆棺之物若大夫以上其形似幄士则无禇公明仪尊其师故特为禇不得为幄但似幕形故云禇幕以丹质之布而为之也又于禇之四角画蚍蜉之形交结徃来故云蚁结于四隅此殷礼士葬饰也子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬬不反兵者不反而求兵言恒以兵器自随曰请问居昆弟之仇如之何曰仕弗与共国衘君命而使虽遇之不鬬曰请问居从父昆弟之仇如之何曰不为魁主人能则执兵而陪其后疏曰朝在公门之内阍人掌中门之禁兵器但不得入中门耳其大询衆庶在臯门之内则得入也设朝或在野外或在县鄙乡遂但有公事之处皆谓之朝兵者亦谓佩刀以上不必要是矛㦸也方氏曰市朝犹不反兵则无所往而不执兵矣曲礼云兄弟之雠不反兵此言遇之不鬬者彼据不仕者言之耳孔子之丧二三子皆绖而出羣居则绖出则否弔服加麻者出则变之今出外而不免绖所以隆师也羣者诸弟子相为朋友之服也仪礼註云朋友虽无亲有同道之恩相为服缌之绖带亦弔服也故出则免之易墓非古也疏曰易谓芟治草木不使荒秽古者殷以前墓而不坟不易治也子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也有其礼而无其财则礼或有所不足哀敬则可自尽也此夫子反本之论亦宁俭宁戚之意曽子弔于负夏主人既祖填池推柩而反之降妇人而后行礼从者曰礼与曽子曰夫祖者且也且胡爲其不可以反宿也刘氏曰负夏卫地也葬之前一日曽子往弔时主人已祖奠而妇人降在两阶之间矣曾子至主人荣之遂彻奠推柩而反向内以受弔示死者将出行遇賔至而为之暂反也亦事死如事生之意然非礼矣柩既反则妇人复升堂以避柩至明日乃复还柩向外降妇人于阶间而后行遣奠之礼故从者见柩初已迁而复推反之妇人已降而又升堂皆非礼故问之而曾子答之云祖者且也是且迁柩为将行之始未是实行又何爲不可复反越宿至明日乃还柩遣奠而遂行乎疏谓其见主人荣已不欲指其错失而绐说答从者此以衆人之心窥大贤也事之有无不可知其义亦难强解或记者有遗误也所以彻奠者奠在柩西欲推柩反之故必先彻而后可旋转也妇人降阶间亦以奠在车西故立车后今柩反故亦升避也从者又问诸子游曰礼与子游曰饭于牖下小歛于户内大歛于阼殡于客位祖于庭葬于墓所以即远也故丧事有进而无退曾子闻之曰多矣乎予出祖者从者疑曾子之言故又请问于子游也饭于牖下者尸沐浴之后以米及贝实尸之口中也时尸在西室牖下南首也士丧礼小歛衣十九称大歛三十称歛者包裹歛藏之也小歛在户之内大歛出在东阶未忍离其为主之位也主人奉尸歛于棺则在西阶矣掘肂于西阶之上肂陈也谓陈尸于坎也置棺于肂中而涂之谓之殡及启而将葬则设祖奠于祖庙之中庭而后行自牖下而户内而阼而客位而庭而墓皆一节逺于一节此谓有进而往无退而还也岂可推柩而反之乎多矣乎予出祖者多犹胜也曽子闻之方悟已说之非乃言子游所说出祖之事胜于我之所说出祖也曽子袭裘而弔子游裼裘而弔曽子指子游而示人曰夫夫也爲习于礼者如之何其裼裘而弔也主人既小敛袒括髪子游趋而出袭裘带绖而入曽子曰我过矣我过矣夫夫是也疏曰凡弔丧之礼主人未变服之前弔者吉服吉服者羔裘𤣥冠缁衣素裳又袒去上服以露裼衣此裼裘而弔是也主人既变服之后弔者虽着朝服而加武以绖武吉冠之卷也又掩其上服若是朋友又加带此袭裘带绖而入是也方氏曰曽子徒知丧事为凶而不知始死之时尚从吉此所以始非子游而终善之也子夏既除丧而见予之琴和之而不和弹之而不成声作而曰哀未㤀也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉均为除丧而琴有和不和之异者葢子夏是过之者俯而就之出于勉强故余哀未㤀而不能成声子张是不至者跂而及之故哀已尽而能成声也司㓂惠子之丧子游为之麻衰牡麻绖文子辞曰子辱与弥牟之弟游又辱爲之服敢辞子游曰礼也惠子卫将军文子弥牟之弟惠子废适子虎而立庶子故子游特为非礼之服以讥之亦檀弓免公仪仲子之意也麻衰以吉服之布为衰也牡麻绖以雄麻为绖也麻衰乃吉服十五升之布轻于弔服弔服之绖一股而环之今用牡麻绞绖与齐衰绖同矣郑注云重服指绖而言也文子初言辱为之服敢辞者辞其服也文子退反哭子游趋而就诸臣之位文子又辞曰子辱与弥牟之弟游又辱爲之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位次言敢辞者辞其立于臣位也此时尚未喻子游之意及子游言固以请则文子觉其讥矣于是扶适子正丧主之位焉而子游之志达矣趋就客位礼之正也疏曰大夫之賔位在门东近北家臣位亦在门东而南近门并皆北向将军文子之丧既除丧而后越人来弔主人深衣练冠待于庙垂涕洟子游观之曰将军文氏之子其庶几乎亡于礼者之礼也其动也中将军文子即弥牟也主人文子之子也礼无弔人于除丧之后者亦无除丧后受人之弔者深衣吉凶可以通用小祥练服之冠不纯吉亦不纯凶庙者神主之所在待而不迎受弔之礼也不哭而垂涕哭之时已过而哀之情未㤀也庶几近也子游善其处礼之变故曰文氏之子其近于礼乎虽无此礼而为之礼其举动皆中节矣疏曰深衣即间传所言麻衣也制如深衣縁之以布曰麻衣縁之以素曰长衣縁之以采曰深衣练冠者祭前之冠若祥祭则缟冠也始死至练祥来弔是有文之礼祥后来弔是无文之礼言文氏之子庶几堪行乎无于礼文之礼也动举也中当于礼之变节也幼名冠字五十以伯仲死谥周道也疏曰凡此之事皆周道也又殷以上有生号仍为死后之称更无别谥尧舜禹汤之例是也周则死后别立谥朱子曰仪礼贾公彦疏云少时便称伯某甫至五十乃去某甫而专称伯仲此说为是如今人于尊者不敢字之而曰几丈之类绖也者实也麻在首在要皆曰绖分言之则首曰绖要曰带绖之言实明孝子有忠实之心也首绖象缁布冠之缺项要绖象大带又有绞带象革带齐衰以下用布朱子曰首绖大一搤是拇指与第二指一围要绖较小绞带又小于要绖要绖象大带两头长垂下绞带象革带一头有彄子以一头串于中而束之掘中霤而浴毁灶以缀足疏曰中霤室中也死而掘室中之地作坎以牀架坎上尸于牀上浴令浴汁入坎也死人冷强足辟戾不可着屦故用毁灶之甓连缀死人足令直可着屦也及塟毁宗躐行出于大门殷道也学者行之疏曰毁宗毁庙也殷人殡于庙至塟柩出毁庙门西边墙而出于大门行神之位在庙门西边当所毁宗之外生时出行则为坛币告行神告竟车躐行坛上而出使道中安隐如在坛今向毁宗庙处出仍得躐行此坛如生时之出也学于孔子者行之效殷礼也子柳之母死子硕请具子柳曰何以哉子硕曰请粥庶弟之母子柳曰如之何其粥人之母以葬其母也不可既葬子硕欲以赙布之余具祭之子柳曰不可吾闻之也君子不家于丧请班诸兄弟之贫者子柳鲁叔仲皮之子子硕之兄也具谓丧事合用之器物也何以哉言何以为用乎谓无其财也郑云粥谓嫁之也妾贱取之曰买布钱也不家于丧恶因死者而为利也班犹分也不粥庶弟之母者义也班兄弟之贫者仁也夫以粥庶母以治葬则乏于财可知矣而不家于丧之言确然不易古人之安贫守礼葢如此君子曰谋人之军师败则死之谋人之邦邑危则亡之应氏曰衆死而义不忍独生焉得而不死国危而身不可独存焉得而不亡公叔文子升于瑕邱蘧伯玊从文子曰乐哉斯邱也死则我欲葬焉蘧伯玊曰吾子乐之则瑗请前二子皆卫大夫文子名㧞伯玊名瑗刘氏曰伯玉之请前盖始从行于文子之后及闻文子之言而恶其将欲夺人之地自为身后计遂讥之曰吾子乐此则我请前行以去子矣示不欲与闻其事也可谓长于风喻者矣弁人有其母死而孺子泣者孔子曰哀则哀矣而难爲继也夫礼爲可传也爲可继也故哭踊有节弁地名孺子泣者其声若孺子无长短髙下之节也圣人制礼期于可传可继故哭踊皆有其节若无节则不可传而继矣叔孙武叔之母死既小敛举者出尸出户袒且投其冠括髪子游曰知礼礼始死将斩衰者笄纚将齐衰者素冠小歛毕而彻帷主人括髪袒于房妇人髽于室举者出举尸以出也括髪当在小歛之后尸出堂之前主人为将奉尸故袒而括髪耳今武叔待尸出户然后袒而去冠括髪失礼节矣故註以子游知礼之言为嗤之也冯氏曰经文作戸出户上户字乃尸字之讹也郑註云尸出户乃变服义甚明然註文尸亦讹为户遂解不通扶君卜人师扶右射人师扶左君薨以是举君疾时仆人之长扶其右体射人之长扶其左体此二人皆平日赞正服位之人故君既薨遇迁尸则仍用此人也方氏释师为衆应氏以卜人为卜筮之人从母之夫舅之妻二夫人相爲服君子未之言也或曰同爨缌从母母之姊妹舅母之兄弟从母夫于舅妻无服所以礼经不载故曰君子未之言时偶有甥至外家见此二人相依同居者有丧而无文可据于是或人为同爨缌之说以处之此亦原其情之不可已而极礼之变焉耳或问从母之夫舅之妻皆无服何也朱子曰先王制礼父族四故由父而上为族曾祖父缌麻姑之子姊妹之子女子子之子皆由父而推之也母族三母之父母之母母之兄弟恩止于舅故从母之夫舅之妻皆不为服推不去故也妻族二妻之父妻之母乍㸔似乎杂乱无纪子细㸔则皆有义存焉丧事欲其纵纵尔吉事欲其折折尔故丧事虽遽不陵节吉事虽止不怠故骚骚尔则野鼎鼎尔则小人君子盖犹犹尔纵纵给于趋事之貌折折从容中礼之貌丧事虽急遽而不可陵躐其节次吉事虽有立而待事之时而不可失于怠惰若骚骚而太疾则鄙野矣鼎鼎而太舒则小人之为矣犹犹而得缓急之中君子行礼之道也丧具君子耻具一日二日而可爲也者君子弗爲也丧具棺衣之属君子耻于早为之而毕具者嫌不以久生期其亲也然六十嵗制七十时制八十月制九十日修盖虑夫仓卒之变也一日二日可办之物则君子不豫为之所谓绞紟衾冒死而后制者也丧服兄弟之子犹子也盖引而进之也嫂叔之无服也盖推而远之也姑姊妹之薄也盖有受我而厚之者也方氏曰兄弟之子虽异出也然在恩为可亲故引而进之与子同服嫂叔之分虽同居也然在义为可嫌故推而逺之不相为服姑姊妹在室与兄弟姪皆不杖期出适则皆降服大功而从轻者葢有受我者服为之重故也言其夫受之而服为之杖期以厚之故于本宗相为皆降一等也食于有丧者之侧未尝饱也应氏曰食字上疑脱孔子字曾子与客立于门侧其徒趋而出曽子曰尔将何之曰吾父死将出哭于巷曰反哭于尔次曽子北面而弔焉其徒门弟子也次其人所寓之馆舍也士丧礼主人西面賔在门东北面此曾子所以北面而弔之也孔子曰之死而致死之不仁而不可爲也之死而致生之不知而不可爲也是故竹不成用瓦不成沬木不成斵琴瑟张而不平竽笙备而不和有钟磬而无簨簴其曰明器神明之也刘氏曰之往也之死谓以礼往送于死者也往于死者而极以死者之礼待之是无爱亲之心爲不仁故不可行也往于死者而极以生者之礼待之是无烛理之明为不知故亦不可行也此所以先王为明器以送死者竹器则无縢縁而不成其用瓦器则麄质而不成其黑光之沫木器则朴而不成其雕斵之文琴瑟则虽张絃而不平不可弹也竽笙虽备具而不和不可吹也虽有钟磬而无悬挂之簨簴不可击也凡此皆不致死亦不致生而以有知无知之间待死者故备物而不可用也备物则不致死不可用则亦不致生其谓之明器者葢以神明之道待之也有子问于曾子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曽子曰参也与子游闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也仕而失位曰丧桓司马即桓魋靡侈也南宫敬叔反必载寳而朝夫子曰若是其货也丧不如速贫之愈也丧之欲速贫爲敬叔言之也敬叔鲁大夫孟僖子之子仲孙阅也尝失位去鲁后得反载寳而朝欲行赂以求复位也曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司㓂将之荆盖先之以子夏又申之以冉有以斯知不欲速贫也定公九年孔子为中都宰制棺椁之法制也四寸五寸厚薄之度将适楚而先使二子继往者盖欲观楚之可仕与否而谋其可处之位欤陈庄子死赴于鲁鲁人欲勿哭缪公召县子而问焉县子曰古之大夫束修之问不出竟虽欲哭之安得而哭之大君讣于他国之君曰君之外臣寡大夫某死庄子齐大夫名伯齐强鲁弱不容略其赴县子名知礼故召问之修脯也十脡为束问遗也为人臣者无外交不敢贰君也故虽束修微礼亦不以出竟今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏交政于中国言当时君弱臣强大夫专盟会之事以与国君相交接也此变礼之由也爱之哭出于不能已畏之哭出于不得已哭伯髙于赐氏义之所在也哭庄子于县氏势之所迫也仲宪言于曽子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡为而死其亲乎仲宪孔子弟子原宪也示民无知者使民知死者之无知也为其无知故以不堪用之器送之爲其有知故以祭器之可用者送之疑者不以为有知亦不以为无知也然周礼惟大夫以上得兼用二器士惟用鬼器也曽子以其言乃曰其不然乎再言之者甚不然之也葢明器祭器固是人鬼之不同夏殷所用不同者各是时王之制文质之变耳非谓有知无知也若如宪言则夏后氏何为而忍以无知待其亲乎石梁王氏曰三代送葬之具质文相异故所用不同其意不在于无知有知及示民疑也仲宪之言皆非曽子非之末独讥其说夏后明器盖举其失之甚者也公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也公叔木卫公叔文子之子同父母之兄弟期则此同母而异父者当降而为大功也礼经无文故子游以疑辞答之鲁人齐衰三月之服行之久矣故子夏举以答狄仪而记者云因狄仪此问而今皆行之也此记二子言礼之不同郑氏曰大功是子思之母死于卫柳若谓子思曰子圣人之后也四方于子乎观礼子盖慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉柳若卫人伯鱼卒其妻嫁于卫有其礼谓礼所得为者然无财则不可为礼时为大有礼有财而时不可为则亦不得为之也县子𤨏曰吾闻之古者不降上下各以其亲滕伯文为孟虎齐衰其叔父也爲孟皮齐衰其叔父也县子名𤨏疏曰古者殷时也周礼以贵降贱以适降庶惟不降正耳而殷世以上虽贵不降贱也上下各以其亲不降之事也上谓旁亲族曾祖从祖及伯叔之班下谓从子从孙之流彼虽贱不以己尊降之犹各随本属之亲轻重而服之故云上下各以其亲滕国之伯名文爲孟虎着齐衰之服者虎是文之叔父也又为孟皮着齐衰之服者文是皮之叔父也言滕伯上为叔父下为兄弟之子皆着齐衰也后木曰丧吾闻诸县子曰夫丧不可不深长思也买棺外内易我死则亦然后木鲁孝公子惠伯巩之后冯氏曰此条重在不可不深长思一句买棺之时外内皆要精好此是孝子当为之事非是父母豫所属託而曰我死则亦然记礼者讥失言也曾子曰尸未设饰故帷堂小敛而彻帷仲梁子曰夫妇方乱故帷堂小敛而彻帷始死去死衣用敛衾覆之以俟浴既复之后揳齿缀足毕具脯醢之奠事虽小定然尸犹未袭敛也故曰未设饰于是设帷于堂者不欲人䙝之也故小敛毕乃彻帷仲梁子谓夫妇方乱者以哭位未定也二子各言礼意郑云敛者动摇尸帷堂为人䙝之言方乱非也仲梁子鲁人小敛之奠子游曰于东方曽子曰于西方敛斯席矣小敛之奠在西方鲁礼之末失也疏曰仪礼小敛之奠设于东方奠又无席鲁之衰末奠于西方而又有席曽子见时如此将以为礼故云小敛于西方斯此也其敛之时于此席上而设奠矣故记者正之云小敛之奠所以在西方是鲁人行礼末世失其义也今按仪礼布席于户内註云有司布敛席也在小敛之前及陈大敛衣奠则云奠席在馔北敛席在其东註云大敛奠而有席弥神之也据此则小敛奠无席县子曰绤衰繐裳非古也方氏曰葛之麄而却者谓之绤布之细而疎者谓之繐五服一以麻各有升数若以绤为衰以繐为裳则取其轻凉而已非古制也子蒲卒哭者唿灭子臯曰若是野哉哭者改之灭子蒲之名也复则唿名哭岂可唿名也野哉言其鄙野而不达于礼也子臯孔子弟子髙柴杜桥之母之丧宫中无相以爲沽也疏曰沽麄略也孝子丧亲悲迷不复自知礼节事仪皆须人相导而杜桥家母死宫中不立相待故时人谓其于礼为麄略也夫子曰始死羔裘𤣥冠者易之而已羔裘𤣥冠夫子不以弔疏曰养疾者朝服羔裘𤣥冠即朝服也始死则去朝服着深衣时有不易者又有小敛后羔裘弔者记者因引孔子行礼之事言之子游问丧具夫子曰称家之有无子游曰有无恶乎齐夫子曰有毋过礼苟亡矣敛首足形还葬县棺而封人岂有非之者哉丧具送终之仪物也恶乎齐言何以爲厚薄之剂量也毋过礼不可以富而踰礼厚葬也还葬谓敛毕即葬不殡而待月日之期也县棺而封谓以守县绳而下之不设碑繂也人不非之者以无财则不可备礼也司士贲告于子游曰请袭于牀子游曰诺县子闻之曰汰哉叔氏专以礼许人贲司士之名也礼始死废牀而置尸于地及复而不生则尸复登牀袭者敛之以衣也沐浴之后商祝袭祭服褖衣盖布于牀上也饭含之后迁尸于袭上而衣之袭于牀者礼也后世礼失而袭于地则䙝矣司士知礼而请于子游子游不称礼而答之以诺所以起县子之讥也汰矜大也言凡有谘问礼事者当据礼答之子游专輙许诺则如礼自已出矣是自矜大也叔氏子游字宋襄公葬其夫人醯醢百瓮曽子曰既曰明器矣而又实之夏礼专用明器而实其半虚其半殷人全用祭器亦实其半周人兼用二器则实人器而虚鬼器孟献子之丧司徒旅归四布夫子曰可也疏曰送终既毕赙布有余其家臣司徒承主人之意使旅下士归还四方赙主人之泉布时人皆贪而献子家独能如此故夫子曰可也善其能廉左传叔孙氏之司马鬷戾是家臣亦有司徒司马也读赗曾子曰非古也是再告也车马曰赗赗所以助主人之送葬也既受则书其人名与其物于方板葬时柩将行主人之史请读此方版所书之赗盖于柩东西面而读之古者奠之而不读周则既奠而又读焉故曽子以为再告也成子髙寝疾庆遗入请曰子之病革矣如至乎大病则如之何成子髙齐大夫国伯髙父谥成也遗庆封之族革与亟同急也大病死也讳之之辞子髙曰吾闻之也生有益于人死不害于人吾纵生无益于人吾可以死害于人乎哉我死则择不食之地而葬我焉不食之地谓不耕垦之土子夏问诸夫子曰居君之母与妻之丧居处言语饮食衎尔君母君妻虽皆小君皆服齐衰不杖期然恩义则浅矣故居其丧则自处如此衎尔和适之貌此章以文势推之丧下当有如之何夫子曰字旧说谓记者之略亦或阙文欤又否则问当作闻賔客至无所馆夫子曰生于我乎馆死于我乎殡生既馆之死则当殡应氏曰朋友以义合谓之賔客者以自远方而来也国子髙曰葬也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉国子髙即成子髙也疏曰子髙之意人死可恶故备饰以衣衾棺椁欲其深邃不使人知今乃反更封壤为坟而种树以标之哉国子意在于俭非周礼孔子之丧有自燕来观者舍于子夏氏子夏曰圣人之葬人与人之葬圣人也子何观焉延陵季子之葬其子夫子尚往观之今孔子之葬燕人来观亦其宜也然子夏之意以为圣人葬人则事皆合礼人之葬圣人则未必皆合于礼也故语之曰子以为圣人之葬人乎乃人之葬圣人也又何观焉盖谦辞也昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎哉此言封土有此四者之形封筑土为坟也若堂者如堂之基四方而髙也坊堤也若坊者上平旁杀而南北长也若覆夏屋者旁广而卑也若斧者上狭如刃较之上三者皆用功力多而难成此则俭而易就故俗谓之马鬛封马鬃鬛之上其肉薄封形似之也今一日者谓今封筑孔子之坟不假多时一日之间三次斩板即封毕而已止矣其法侧板于坎之两旁而用绳以约板乃内土于内而筑之土与板平则斩继约板之绳而升此板于所筑土之上又实土于中而筑之如此者三而坟成矣故云三斩板而已封也尚庶几也乎哉疑辞亦谦不敢质言也妇人不葛带礼妇人之带牡麻结本卒哭丈夫去麻带服葛带而首绖不变妇人以葛为首绖以易去首之麻绖而麻带不变所谓不葛带也既练则男子除绖妇人除带妇人轻首重要故也然此谓妇人居齐斩之服者如此若大功以下轻者至卒哭则并变为葛与男子同有荐新如朔奠朔奠者月朔之奠也未葬之时大夫以上朔望皆有奠士则朔而已如得时新之味或五谷新熟而荐之则其礼亦如朔奠之仪也既葬各以其服除三月而葬葬而虞虞而卒哭亲重而当变麻衰者变之其当除者即自除之不俟主人卒哭之变也池视重霤疏曰池者柳车之池也重霤者屋之重霤也以木为之承于屋檐水熘入此木中又从木中而霤于地故云重霤也天子之屋四注四面皆有重霤诸侯四注而重霤去后大夫惟前后二士惟一在前生时屋有重霤故死时柳车亦象宫室而设池于车覆鼈甲之下墙帷之上盖织竹为之形如笼衣以青布以承鼈甲名之曰池以象重霤也方面之数各视生时重霤君即位而为椑嵗一漆之藏焉疏曰君诸侯也人君无论少长体尊物备即位即造为亲尸之棺葢杝棺也漆之坚强甓甓然故名椑每年一漆示如未成也藏焉者其中不欲空虚如急有待故藏物于中一说不欲令人见故藏之复揳齿缀足饭设饰帷堂并作始死招魂之后用角柶拄尸之齿令开得饭含时不闭又用燕几拘缀尸之两足令直使着屦时不辟戾也饭者实米与贝于尸口中也设饰尸袭敛也帷堂堂上设帷也作起为也复至帷堂六事一时并起故云并作也仪礼亦总见一图父兄命赴者疏曰生时与他人有恩识者今死则其家宜使人徃相赴告士丧礼孝子自命赴者若大夫以上则父兄命之也君复于小寝大寝小祖大祖库门四郊天子之郭门曰臯门明堂位言鲁之库门即天子臯门是库门者郭门也疏君王侯也前曰庙后曰寝室有东西厢曰庙无东西厢有室曰寝小寝者髙祖以下寝也王侯同大寝天子始祖之寝诸侯太祖之寝也小祖者髙祖以下庙也王侯同太祖者天子始祖之庙诸侯太祖之庙也马氏曰寝所居处之地祖有所事之地门所出入之地郊所尝至之地君复必于此者盖魂气之往亦未离生时熟习之地也观此则死生之说可知矣今按马氏以小寝大寝为燕寝正寝与旧说异丧不剥奠也与祭肉也与剥者不巾覆也脯醢之奠不恶尘埃故可无巾覆凡覆之者必其有祭肉者也既殡旬而布材与明器材为椁之木也布者分列而暴干之也殡后旬日即治此事礼献材于殡门外註云明器之材此云材与明器者葢二者之材皆干之也朝奠日出夕奠逮日逮日及日之未落也方氏曰朝奠以象朝时之食夕奠以象夕时之食孝子事死如事生也父母之丧哭无时使必知其反也未殡哭不絶声殡后虽有朝夕哭之事然庐中思忆则哭小祥后哀至则哭此皆哭无时也使者受君之任使也小祥之后君有事使之不得不行然反必祭告俾亲之神灵知其已反亦出必告反必面之义也练练衣黄里縓縁疏曰练小祥也小祥而着练冠练中衣故曰练也练衣者以练为中衣黄里者黄为中衣里也正服不可变中衣非正服但承衰而已縓浅绛色縁谓中衣领及褎之縁也葛要绖绳屦无絇小祥男子去首之麻绖惟余要葛也故曰葛要绖绳屦者父母初丧菅屦卒哭受齐衰蒯藨屦小祥受大功绳麻屦也无絇谓无屦头饰也朱子曰菅屦疏屦今不可考今略以轻重推之斩衰用今草鞋齐衰用麻鞋可也麻鞋今卒伍所着者角瑱瑱充耳也吉时君大夫士皆有之所以掩于耳君用玉爲之初丧去饰故无瑱小祥后微饰故用角为之也鹿裘衡长袪袪裼之可也疏曰冬时吉凶衣里皆有裘吉则贵贱有异丧则同用鹿皮为之小祥之前裘狭而短袂又无袪小祥稍饰则更易作横广大者又长之又设其袪也裼者裘上之衣吉时皆有丧后凶质未有裼衣小祥后渐向吉故加裼可也按如此文明小祥时外有衰衰内有练中衣中衣内有裼衣裼衣内有鹿裘鹿裘内自有常着襦衣今按袪者袖口也此所谓袪则是以他物为袖口之縁既袪以为饰故裼之可也有殡闻远兄弟之丧虽缌必徃非兄弟虽邻不往三年之丧在殡不得出弔然于兄弟则恩义存焉故虽缌服兄弟之异居而远者亦当往哭其丧若非兄弟则虽近不往所识其兄弟不同居者皆弔冯氏曰上二句既主生者出弔徃哭为义则下一句文意当同所识当为句若所知之谓也死者既吾之所知识则其兄弟虽与死者不同居我皆当弔之所以成徃来之情义也天子之棺四重水兕革棺被之其厚三寸杝棺一梓棺二四者皆周水牛兕牛之革耐湿故以为亲身之棺二革合被为一重杝木亦耐湿故次于革即前章所谓椑也梓木棺二一为属一为大棺杝棺之外有属棺属棺之外又有大棺四者皆周言四重之棺上下四方悉周帀也帷椁不周下有茵上有抗席故也棺束缩二衡三衽每束一古者棺不用钉惟以皮条直束之二道横束之三道衽形如今之银则子两端大而中小汉时唿为小要不言何物爲之其亦木乎衣之缝合处曰衽以小要连合棺与盖之际故亦名衽先凿木置衽然后束以皮每束处必用一衽故云衽每束一也柏椁以端长六尺天子以柏木为椁端犹头也用柏木之头为之其长六尺天子之哭诸侯也爵弁绖䊷衣诸侯薨而赴于天子天子哭之爵弁䊷衣本士之祭服爵弁弁之色如爵也䊷衣丝衣也郑氏曰绖衍字也周礼王弔诸侯弁绖缌衰疏曰天子至尊不见尸柩不弔服此遥哭之故不服缌衰而服爵弁䊷衣也或曰使有司哭之郑氏曰非也哀戚之事不可虚爲之不以乐食疏曰此是记者之言非或人之说也天子之殡也菆涂龙輴以椁加斧于椁上毕涂屋天子之礼也疏曰菆丛也菆涂谓用木丛棺而四面涂之也龙輴殡时用輴车载柩而画辕为龙也以椁者此丛木象椁之形也绣覆棺之衣为斧文先菆四面为椁使上与棺齐而上犹开以此棺衣从椁上入覆于棺故云加斧于椁上也毕尽也斧覆既竟又四注为屋以覆于上而下四面尽涂之也今按菆涂龙輴是輴车亦在殡中非脱去輴车而殡棺也唯天子之丧有别姓而哭诸侯朝觐天子爵同则其位同今丧礼则分别同姓异姓庶姓使各相从而爲位以哭也鲁哀公诔孔丘曰天不遗耆老莫相予位焉呜唿哀哉尼父作谥者先列其生之实行谓之诔大圣之行岂容尽列但言天不留此老成而无有佐我之位者以寓其伤悼之意而已耳称孔丘者君臣之辞此与左传之言不同郑氏曰尼父因其字以为之谥也国亡大县邑公卿大夫士皆厌冠哭于太庙三日君不举或曰君举而哭于后土厌冠丧冠也说见曲礼盛馔而以乐侑食曰举后土社也应氏曰哭于大庙者伤祖宗基业之亏损哭于后土者伤土地封疆之朘削也不举自贬损也曰君举者非也孔子恶野哭者所知吾哭诸野夫子尝言之矣盖哭其所知必设位而帷之以成礼此所恶者或郊野之际道路之间哭非其地又且仓卒行之使人疑骇故恶之也方氏说哭者唿灭子臯曰野哉孔子恶者以此恐未然未仕者不敢税人如税人则以父兄之命税人以物遗人也未仕者身未尊显故内则不可专家财外则不可私恩惠也或有情义之所不得已而当遗者则称尊者之命而行之士备入而后朝夕踊国君之丧诸臣有朝夕哭踊之礼哭虽依次居位踊必相视为节不容有先后也士卑其入恒后士皆入则无不在者矣故举士入为毕而后踊焉祥而缟是月禫徙月乐疏曰祥大祥也缟谓缟冠大祥日着之马氏曰祥禫之制施于三年之丧则其月同施于期之丧则其月异杂记曰十一月而练十三月而祥十五月而禫此期之丧也父在为母有所屈三年所以为极而至于二十五月者其礼不可过以三年之爱而断于期者其情犹可伸在禫月而乐者听于人也在徙月而乐者作于己也君于士有赐帟帟幕之小者置之殡上以承尘也大夫以上则有司供之士卑又不得自爲故君于士之殡以帟赐之也礼记大全卷三礼记大全卷四钦定四库全书礼记大全卷四明胡广等撰檀弓下君之适长殇车三乘公之庶长殇车一乘大夫之适长殇车一乘此言送殇遣车之礼君谓国君亦或有地大夫通得称君也公专言五等诸侯也十六至十九为长殇𦵏此殇时柩朝庙毕将行设遣奠以奠之牲体公折包裹用此车载之以遣送死者故名遣车车制甚小以置之椁内四隅不容大为之也礼中殇从上君适长三乘则中亦三乘下则一乘也公庶长一乘则中亦一乘下则无也大夫适长一乘则中亦一乘下殇及庶殇并无也公之丧诸达官之长杖方氏曰受命于君者其名达于上故谓之达官若府史而下皆长官自辟除则不可谓之达矣受命于君者其恩厚故公之丧惟达官之长杖今按凡官皆有长贰此以长言则不及贰也君于大夫将葬弔于宫及出命引之三步则止如是者三君退朝亦如之哀次亦如之弔于宫于其殡宫也出柩已行也孝子攀号不忍君命引之夺其情也引者三步即止君又命引之如是者三柩车遂行君即退去君来时不必恒在殡宫或当柩朝庙之时亦如之或已出大门至平日待賔客次舍之处孝子哀而暂停柩车则亦如之五十无车者不越疆而弔人始衰之年不可以筋力为礼也季武子寝疾蟜固不説齐衰而入见曰斯道也将亡矣士唯公门说齐衰武子曰不亦善乎君子表微及其丧也曾㸃倚其门而歌季武子鲁大夫季孙夙也蟜固人姓名㸃字晳曾子父也武子寝疾之时蟜固适有齐衰之服遂衣凶服而问疾且曰大夫之门不当释凶服惟君门乃说耳此礼将亡我之凶服以来欲以救此将亡之礼也武子善之言失礼之显着者人皆可知若失礼之微细者惟君子乃能表明之也武子执政人所尊畏固之为此欲以易时人之观瞻据礼而行武子虽憾不得而罪之也若倚门而歌则非礼矣其亦狂之一端欤记者盖善蟜固之存礼讥曾㸃之废礼也大夫弔当事而至则辞焉弔于人是日不乐妇人不越疆而弔人行弔之日不饮酒食肉焉大夫弔弔于上也大夫虽尊然当主人有小敛大敛或殡之事而至则殡者以其事告之辞犹告也若非当事之时则孝子下堂迎之妇人无外事故不越疆而弔是日不乐不饮酒食肉皆为余哀未忘也弔于葬者必执引若从柩及圹皆执绋引引柩车之索也绋引棺索也郑氏曰示助之以力疏曰弔葬本为助执事故必相助引柩车凡执引用人贵贱有数数足则余人皆散行从柩至下棺窆时则不限人数皆悉执绋也引者长逺之名故在车车行逺也绋是拨举之义故在棺棺惟拨举不长逺也丧公弔之必有拜者虽朋友州里舍人可也弔曰寡君承事主人曰临此谓国君弔其诸臣之丧弔后主人当亲往拜谢丧家若无主后必使以次䟽亲往拜若又无疏亲则死者之朋友及同州同里及丧家典舍之人往拜亦可也寡君承事言来承助丧事此君语摈者传命以入之辞主人曰临者谢辱临之重也君遇柩于路必使人弔之蒉尚画宫受弔不如杞梁之妻知礼而此言弔于路何也盖有爵者之丧当以礼弔此谓臣民之微贱者耳礼不下庶人也言必使人弔者是汎言衆人之丧也大夫之丧庶子不受弔大夫之丧适子为主拜賔或以他故不在则庶子不敢受弔不敢以卑贱为有爵者之丧主也妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室此闻妻兄弟之丧而未往弔时礼也父在己之父也为父后妻之父也门外之人以来弔者告若是交游习狎之人则径入哭之情义然也疏曰女子子适人者为昆弟之为父后者不降以其正故也故姊妹之夫为之哭于适室之中庭子为主者甥服舅缌故命己子为主受弔拜賔也袒免哭踊者冠尊不居肉袒之上必先去冠而加免故凡哭哀则踊踊必先袒袒必先免故袒免哭踊也夫入门右者谓此子之父即哭妻兄弟者有殡闻逺兄弟之丧哭于侧室无侧室哭于门内之右同国则往哭之侧室者燕寝之旁室也门内大门之内也上篇言有殡闻逺兄弟之丧虽缌必往其亦谓同国欤方氏曰哭于侧室欲其逺殡宫也于门内之右者不居主位示为之变也同国则往者以其不逺也子张死曾子有母之丧齐衰而往哭之或曰齐衰不以弔曾子曰我弔也与哉以丧母之服而哭朋友之丧踰礼已甚故或人止之而曾子之意则曰我于子张之死岂常礼之弔而已哉今详此意但以友义隆厚不容不往哭之又不可释服而往但往哭而不行弔礼耳故曰我弔也与哉刘氏曰曽子尝问三年之丧弔乎夫子曰三年之丧练不羣立不旅行君子礼以饰情三年之丧而弔哭不亦虚乎既闻此矣而又以母丧弔友必不然也凡经中言曽子失礼之事不可尽信此亦可见有若之丧悼公弔焉子㳺摈由左悼公鲁君哀公之子摈賛相礼事也立者尊右子㳺由公之左则公在右为尊矣少仪云诏辞自右者谓传君之诏命则诏命为尊故传者居右时相丧礼者亦多由右故子游正之也齐谷王姬之丧鲁庄公为之大功或曰由鲁嫁故为之服姊妹之服或曰外祖母也故为之服谷读为告齐襄公夫人王姬卒在鲁庄之二年赴告于鲁其初由鲁而嫁故鲁君为之服出嫁姊妹大功之服礼也或人既不知此王姬乃庄公舅之妻而以为外祖母又不知外祖母服小功而以大功为外祖母之服其亦妄矣郑氏曰春秋周女由鲁嫁卒则服之如内女服姊妹是也天子为之无服嫁于王者之后乃服之晋献公之丧秦穆公使人弔公子重耳且曰寡人闻之亡国恒于斯得国恒于斯虽吾子俨然在忧服之中丧亦未可乆也时亦不可失也孺子其圗之献公薨时重耳避乱在狄故穆公使人往弔之弔为正礼故以且曰起下辞寡人闻之者此使者传穆公之言也恒于斯言常在此死生交代之际也俨然端静持守之貌丧失位也丧不可久时不可失者勉其奔丧反国以谋袭位故言孺子其图之也此时秦已有纳之之志矣以告舅犯舅犯曰孺子其辞焉丧人无宝仁亲以为宝父死之谓何又因以为利而天下其孰能说之孺子其辞焉舅犯重耳舅狐偃字子犯也公子既闻使者之言入以告之子犯犯言当辞而不受可也失位去国之人无以为宝惟仁爱思亲乃其宝也父死谓之何事正是凶祸大事岂可又因此凶祸以为反国之利而天下之人孰能解说我为无罪乎此所以不当受其相勉反国之命也公子重耳对客曰君惠弔亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私公子既闻子犯之言乃出而答客惠弔亡臣重耳谢其来弔也不得与哭泣之哀言出亡在外不得居丧次也以为君忧者致君忧虑我也他志谓求位之志辱君惠弔之义也不私不再与使者私言也子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也郑註用国语知使者为公子絷字子韅故读显为韅也丧礼先稽颡后拜谓之成拜为后者成拜所以谢弔礼之重今公子以未为后故不成拜也爱父犹言哀痛其父也不私与使者言是无反国之意是逺利也爱父逺利皆仁者之事故称之曰仁夫公子重耳帷殡非古也自敬姜之哭穆伯始也礼朝夕哭殡之时必褰开其帷敬姜哭其夫穆伯之殡乃以避嫌而不复褰帷自此以后人皆傚之故记者云非古也穆伯鲁大夫季悼子之子公甫靖也丧礼哀戚之至也节哀顺变也君子念始之者也孝子之哀发于天性之极至岂可止遏圣人制礼以节其哀盖顺以变之也言顺孝子之哀情以渐变而轻减也始犹生也生我者父母也毁而灭性是不念生我者矣复尽爱之道也有祷祠之心焉望反诸幽求诸鬼神之道也北面求诸幽之义也行祷五祀而不能囘其生又为之复是尽其爱亲之道而祷祠之心犹未忘于复之时也望反诸幽望其自幽而反也鬼神处幽暗北乃幽隂之方故求诸鬼神之幽者必向北也拜稽颡哀戚之至隠也稽颡隠之甚也隠痛也稽颡者以头触地无复礼容就拜与稽颡言之皆为至痛而稽颡则尤其痛之甚者也饭用米贝弗忍虚也不以食道用美焉尔实米与贝于死者口中不忍其口之虚也此不是用饮食之道但用此美洁之物以实之焉尔铭明旌也以死者为不可别已故以其旗识之爱之斯录之矣敬之斯尽其道焉耳士丧礼铭曰某氏某之柩初置于檐下西阶上及为重毕则置于重殡而卒涂始树于肂坎之东疏云士长三尺大夫五尺诸侯七尺天子九尺若不命之士则以缁长半幅䞓末长终幅广三寸半幅一尺也终幅二尺也是总长三尺夫爱之而录其名敬之而尽其道曰爱曰敬非虚文也重主道也殷主缀重焉周主重彻焉礼註云士重木长三尺始死作重以依神虽非主而有主之道故曰主道也殷礼始殡时置重于殡庙之庭暨成虞主则缀此重而悬于新死者所殡之庙周人虞而作主则彻重而埋之也奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也郑氏曰哀素言哀痛无饰也凡物无饰曰素哀则以素敬则以饰礼由人心而已方氏曰士丧礼有素俎士虞礼有素几皆其哀而不文故也丧葬凶礼故若是至于祭祀之吉礼则必自尽以致其文焉故曰唯祭祀之礼主人自尽焉尔然主人之自尽亦岂知神之所享必在于此乎且以表其心而已耳辟踊哀之至也有算为之节文也疏曰抚心为辟跳跃为踊是哀痛之至极若不裁限恐伤其性故有算以为之凖节每一踊三跳三踊九跳为一节士三日有三次踊大夫四日五踊诸侯六日七踊天子八日九踊故云为之节文也袒括发变也愠哀之变也去饰去美也袒括发去饰之甚也有所袒有所袭哀之节也疏曰袒衣括发形貌之变也悲哀愠恚哀情之变也去其寻常吉时之服饰是去其华美也去饰虽多端惟袒而括发又去饰之中最甚者也理应常袒何以有袒时有袭时葢哀甚则袒哀轻则袭哀之限节也弁绖葛而葬与神交之道也有敬心焉周人弁而葬殷人冔而葬居丧时冠服皆纯凶至葬而吾亲託体地中则当以礼敬之心接于山川之神也于是以绢素为弁如爵弁之制以葛为环绖在首以送葬不敢以纯凶之服交神者示敬也故曰有敬心焉歠主人主妇室老为其病也君命食之也疏曰亲葬歠粥之时主人亡者之子主妇亡者之妻无则主人之妻也室老家之长相此三人并是大夫之家贵者为其歠粥病困之故君必命之食疏饭也若士丧君不命也丧大记言主妇食疏食谓既殡之后此主妇歠者谓未殡前反哭升堂反诸其所作也主妇入于室反诸其所养也此堂与室皆谓庙中也卒窆而归乃反哭于祖庙其二庙者则先祖后祢所作者平生祭祀冠昏所礼之处也所养者所馈食供养之处也反哭之弔也哀之至也反而亡焉失之矣于是为甚賔之弔者升自西阶曰如之何主人拜稽颡当此之时亡矣失矣不可复见吾亲矣哀痛于是为甚也賔弔毕而出主人送于门外遂适殡宫即先时所殡正寝之堂也殷既封而弔周反哭而弔孔子曰殷已悫吾从周殷之礼窆毕賔就墓所弔主人周礼则俟主人反哭而后弔孔子谓殷礼太质悫者盖亲之在土固为可哀不若求亲于平生居止之所而不得其哀为尤甚也故弔于墓者不如弔于家者之情文为兼尽故欲从周也葬于北方北首三代之达礼也之幽之故也北方国之北也殡犹南首未忍以鬼神待其亲也葬则终死事矣故葬而此首三代通用此礼也南方昭明北方幽暗之幽释所以北首之义既封主人赠而祝宿虞尸柩既至城门公使宰夫赠𤣥纁束既窆则用此𤣥纁赠死者于墓之野此时祝先归而肃虞祭之尸矣宿读为肃进也虞犹安也葬毕迎精而反日中祭之于殡宫以安之也男则男子为尸女则女子为尸尸之为言主也不见亲之形容心无所系故立尸使之着死者之服所以使孝子之心主于此也禫祭以前男女异尸异几祭于庙则无女尸而几亦同矣少牢礼云某妃配是男女共尸既反哭主人与有司视虞牲有司以几筵舍奠于墓左反日中而虞士之礼虞牲特豕几所以依神筵坐神之席也席敷陈曰筵孝子先反而视牲别令有司释奠以礼地神为亲之託体于此也舍读为释奠者置也释置此祭馔也墓道向南以东为左待此有司之反即于日中时虞祭也葬日虞弗忍一日离也郑氏曰弗忍其无所归是日也以虞易奠卒哭曰成事始死小敛大敛朝夕朔月朝祖赗遣之类皆丧奠也此日以虞祭代去丧奠故曰以虞易奠也卒哭曰成事者盖祝辞曰哀荐成事也祭以告为成卒哭之祭乃吉祭故也是日也以吉祭易丧祭明日祔于祖父吉祭卒哭之祭也丧祭虞祭也卒哭在虞之后故云以吉祭易丧祭也祔之为言祔也祔祭者告其祖父以当迁他庙而告新死者以当入此庙也礼云明日以其班祔明日者卒哭之次日也卒哭时告于新主曰哀子某来日隮祔尔于尔皇祖某甫及时则奉新主入祖之庙而并告之曰适尔皇祖某甫以隮祔尔孙某甫孙必祔祖者昭穆之位同所谓以其班也毕事虞主复于寝三年丧毕遇四时之吉祭而后奉新主入庙也虞祭间一日而卒哭与祔则不间日其变而之吉祭也比至于祔必于是日也接不忍一日未有所归也上文所言皆据正礼此言变者以其变易常礼也所以有变者以有他故未及葬期而即葬也据士礼速葬速虞之后卒哭之前其日尚賖不可无祭之徃也虞徃至吉祭其礼如何曰虞后比至于祔遇刚日而连接其祭若丁日葬则己日再虞后虞改用刚日则庚日三虞也此后遇刚日则祭至祔而后止此孝子不忍使其亲一日无所依归也殷练而祔周卒哭而祔孔子善殷孝经曰为之宗庙以鬼享之孔子善殷之祔者以不急于鬼其亲也君临臣丧以巫祝桃茢执戈恶之也所以异于生也丧有死之道焉先王之所难言也桃性辟恶鬼神畏之王莽恶髙庙神灵以桃汤洒其壁茢苕帚也所以除秽巫执桃祝执茢小臣执戈盖为其有凶邪之气可恶故以此三物辟祓之也临生者则惟执戈而已今加以桃茢故曰异于生也君使臣以礼死而恶之岂礼也哉然人死斯恶之矣故丧礼实有恶死之道焉先王之所不忍言也丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬子之事亲出必告反必面今将葬而奉柩以朝祖固为顺死者之孝心然求之死者之心亦自哀其违离寝处之居而永弃泉壤之下亦欲至祖考之庙而诀别也殷尚质敬鬼神而逺之故大敛之后即奉柩朝祖而遂殡于庙周人则殡于寝及葬则朝庙也孔子谓为名器者知丧道矣备物而不可用也此孔子善夏之用明器从葬哀哉死者而用生者之器也不殆于用殉乎哉此孔子非殷人用祭器从葬以人从死曰殉殆几也用其器则近于用人其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉谓之明器者是以神明之道待之也涂车以泥为车也束草为人形以为死者之从衞谓之刍灵畧似人形而已亦明器之类也中古为木偶人谓之俑则有面目机发而太似人矣故孔子恶其不仁知末流必有以人殉葬者赵氏曰以木人送葬设机而能俑跳故名之曰俑穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有穆公鲁君哀公之曽孙为旧君服见仪礼齐衰章孟子言三有礼则为之服冦讐何复之有与此章意似队诸渊言置之死地也戎首为冦乱之首也悼公之丧季昭子问于孟敬子曰为君何食敬子曰食粥天下之达礼也悼公鲁哀公之子昭子康子之曾孙名强敬子武伯之子名捷吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食三臣仲孙叔孙季孙之三家也敬子言我三家不能居公室而以臣礼事君者四方皆知之矣勉强食粥而为毁瘠之貌我虽能之然岂不使人疑我非以哀戚之真情而处此瘠乎不若违礼而食食也应氏曰季子之问有君子补过之心而孟氏之对可谓小人之无忌惮者矣衞司徒敬子死子夏弔焉主人未小敛绖而往子游弔焉主人既小敛子游出绖反哭子夏曰闻之也与曰闻诸夫子主人未改服则不绖司徒以官为氏也主人未小敛则未改服故弔者不绖子夏绖而徃弔非也其时子游亦弔俟其小敛后改服乃出而加绖反哭之则中于礼矣曾子曰晏子可谓知礼也已恭敬之有焉有若曰晏子一狐裘三十年遣车一乘及墓而反晏子齐大夫曾子称其知礼谓礼以恭敬为本也有若之言则曰狐裘贵在轻新乃三十年而不易是俭于己也遣车一乘俭其亲也礼窆后有拜賔送賔等礼晏子窆讫即还俭于賔也此三者皆以其俭而失礼者也国君七个遣车七乘大夫五个遣车五乘晏子焉知礼遣车之数天子九乘诸侯七乘大夫五乘天子之士三乘诸侯之士无遣车也大夫以上皆太牢士少牢个包也凡包牲皆取下体每一牲取三体前胫折取臂臑后胫折取骼少牢二牲则六体分为三个太牢三牲则九体大夫九体分为十五段三段为一包凡五包诸侯分为二十一段凡七包天子分为二十七段凡九包每遣车一乘则载一包也曾子曰国无道君子耻盈礼焉国奢则示之以俭国俭则示之以礼曾子主权有子主经是以二端之论不合国昭子之母死问于子张曰葬及墓男子妇人安位子张曰司徒敬子之丧夫子相男子西鄕妇人东鄕国昭子齐大夫葬其母以子张相礼故问之夫子孔子也主人家男子皆西向妇人皆东向而南賔在衆主人之南女賔在衆妇之南礼也曰噫母曰我丧也斯沾尔专之賔为賔焉主为主焉妇人从男子皆西鄕昭子闻子张之言叹息而止之言我为大夫齐之显家今行丧礼人必尽来觇视当有所更改以示人岂宜一循旧礼尔当专主其事使賔自为賔主自为主可也于是昭子家妇人既与男子同居主位而西鄕而女賔亦与男賔同居賔位而东鄕矣斯尽也沾读为觇此记礼之变穆伯之丧敬姜昼哭文伯之丧昼夜哭孔子曰知礼矣哭夫以礼哭子以情中节矣故孔子美之文伯之丧敬姜据其床而不哭曰昔者吾有斯子也吾以将为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫以为贤人必知礼矣故凡我平日出入公室未尝与俱而观其所行盖信其贤而知礼也至死而觉其旷礼故叹恨之郑氏曰季氏鲁之宗卿敬姜有会见之礼季康子之母死陈亵衣敬姜曰妇人不饰不敢见舅姑将有四方之賔来䙝衣何为陈于斯命彻之敬姜康子之从祖母也应氏曰敬姜森然法度之语有子与子㳺立见孺子慕者有子谓子游曰予壹不知夫丧之踊也予欲去之乆矣情在于斯其是也夫有子言丧礼之有踊我常不知其何为而然壹者专一之义犹常也我乆欲除去之矣今见孺子之号墓若此则哀情之在于此踊亦如此孺子之慕也夫子游曰礼有微情者有以故兴物者有直情而径行者戎狄之道也礼道则不然子㳺言先王制礼使贤者俯而就之不肖者企而及之虑贤者之过于情也故立为哭踊之节所以杀其情故曰礼有微情者微犹杀也虑不肖者之不及情也故为之兴起衰绖之物使之睹服思哀故曰有以故兴物者此二者皆制礼者酌人情而为之也若直肆己情径率行之或哀或不哀漫无制节则是戎狄之道矣中国礼义之道则不如是也人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼此言乐极生哀之情但舞斯愠一句终是可疑今且据疏刘氏欲于犹斯舞之下增一矣字而删舞斯愠三字今亦未敢从疏曰喜者外境㑹心之谓斯语助也陶谓欝陶心初悦而未畅之意欝陶之情畅则口歌咏之也咏歌不足渐至动摇身体乃至起舞足蹈手扬乐之极也外境违心之谓愠凡喜怒相对哀乐相生若舞节形疲厌倦事与心违所以者怒生愠怒之生由于舞极故曲礼云乐不可极也此凡九句首末各四句是哀乐相对中间舞斯愠一句是哀乐相生愠斯戚者怒来触心愤恚之余转为忧戚忧戚转深因发叹息叹恨不泄遂至抚心抚心不泄乃至跳踊奋击亦哀之极也故夷狄无礼朝殡夕歌童儿任情倐啼歘咲今若品节此二涂使踊舞有数则能乆长故云斯之谓礼品阶格也节制断也孙氏曰当作人喜则斯陶陶斯咏咏斯犹犹斯舞舞斯蹈矣人悲则斯愠愠斯戚戚斯叹叹斯辟辟斯踊矣盖自喜至蹈凡六变自悲至踊亦六变此所谓孺子慕者之真情也舞蹈辟踊皆本此情圣人于是为之节人死斯恶之矣无能也斯倍之矣是故制绞衾设娄翣为使人勿恶也以其死而恶之以其无能而倍之恐太古而无礼之时人多如此于是推原圣人所以制礼之初意止为使人勿恶勿倍而已绞衾以饰其体蒌翣以饰其棺则不见死者之可恶矣始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也故子之所刺于礼者亦非礼之訾也始死即为脯醢之奠将葬则有包裹牲体之遣既葬则有虞祭之食何尝见死者享之乎然自上世制礼以来未闻有舍而不为者为此则报本反始之思自不能已矣岂复有倍之之意乎先王制礼其深意盖如此今子刺丧之踊而欲去之者亦不足以为礼之疵病也呉侵陈斩祀杀厉师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何鲁哀公元年呉师侵陈斩祀伐祠祀之木也杀厉杀疫病之人也大宰行人皆官名夫差呉子名是夫犹言此人指嚭也多言犹能言也盍何不也尝试也师必有名者言出师伐人必得彼国之罪以显我出师之名也今衆人称我师谓之何名乎大宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎二毛班白之人也子谓所获臣民也还其侵略之地纵其俘获之民是矜而赦之矣岂可又以无名之师议之乎此言嚭善于辞令故能救败亡之祸石梁王氏曰是时呉亦有大宰嚭如何颜丁善居丧始死皇皇焉如有求而弗得及殡望望焉如有从而弗及既葬慨焉如不及其反而息颜丁鲁人皇皇犹栖栖也望望徃而不顾之貌慨感怅之意始死形可见也既殡柩可见也葬则无所见矣如有从而弗及似有可及之处也葬后则不复如有所从矣故但言如不及其反又云而息者息犹待也不忍决忘其亲犹且行且止以待其亲之反也盖葬者往而不反然孝子于迎精而反之时犹如有所疑也子张问曰书云髙宗三年不言言乃讙有诸仲尼曰胡为其不然也古者天子崩王世子听于冢宰三年言乃讙者命令所布人心喜悦也知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出知悼子晋大夫名罃平公晋侯彪也凡三酌者既罚二子又自罚也平公唿而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也言尔之初入我意尔必有所谏教开发于我我是以不先与尔言乃三酌之后竟不言而出尔之饮旷何说也蒉言桀以乙卯日死纣以甲子日死谓之疾日故君不举乐在堂在殡也况君于卿大夫比葬不食肉比卒哭不举乐悼子在殡而可作乐燕饮乎桀纣异代之君悼子同体之臣故以为大于子卯也诏告也罚其不告之罪也尔饮调何也曰调也君之䙝臣也为一饮一食忘君之疾是以饮之也言调为近习之臣贪于一饮一食而忘君违礼之疾故罚之也尔饮何也曰蒉也宰夫也非刀匕是共又敢与知防是以饮之也非犹不也宰夫职在刀匕今乃不专供刀匕之职而敢与知谏争防闲之事是侵官矣故自罚也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举扬觯举觯也盥洗而后举致洁敬也平公自知其过既命蒉以酌又欲以此爵为后世戒故记者云至今晋国行燕礼之终必举此觯谓之杜举者此言觯乃昔者杜蒉所举也春秋传作屠蒯文亦不同公叔文子卒其子戍请谥于君曰日月有时将葬矣请所以易其名者文子衞大夫名拔君灵公也大夫士三月而葬有时犹言有数也死则讳其名故为之谥所以代其名也君曰昔者衞国凶饥夫子为粥与国之饿者是不亦惠乎昔者衞国有难夫子以其死衞寡人不亦贞乎夫子听衞国之政修其班制以与四邻交衞国之社稷不辱不亦文乎故谓夫子贞惠文子鲁昭公二十年盗杀衞侯之兄絷时齐豹作乱公如死焉此衞国之乱也班者尊卑之次制者多寡之节因旧典而修举之也据先后则惠在前论小功则贞为重故不曰惠贞而曰贞惠也此三字为谥而惟称文子者郑云文足以兼之石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以龟为有知也骀仲衞大夫曰沐浴佩玉则兆卜人之言也方氏曰兆亦有凶卜者以求吉为主故经以兆言吉也陈子车死于衞其妻与其家大夫谋以殉葬定而后陈子亢至以告曰夫子疾莫养于下请以殉葬子车齐大夫子亢其兄弟即孔子弟子子禽也疾时不在家家人不得以致其养故云莫养于下也于是欲杀人以殉葬定谓已议定所杀之人也子亢曰以殉葬非礼也虽然则彼疾当养者孰若妻与宰得已则吾欲己不得已则吾欲以二子者之为之也于是弗果用宰即家大夫也二子谓妻与宰也子亢若但言非礼未必能止之今以当养者为当殉则不期其止而自止矣子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还葬而无椁称其财斯之谓礼世固有三牲之养而不能欢者亦有厚葬以为观美而不知䧟于僣礼之罪者知此则孝与礼可得而尽矣又何必伤其贫乎还葬说见上篇衞献公出奔反于衞及郊将班邑于从者而后入柳庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班献公以鲁襄十四年奔齐二十六年归衞羁所以络马靮所以鞚马庄之意谓居者行者均之为国不当独赏从者以示私恩衞有太史曰栁庄寝疾公曰若疾革虽当祭必告公再拜稽首请于尸曰有臣柳庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也以衣服赠死者曰襚裘县潘二邑名万子孙谓庄之后世也庄之疾公尝命其家若当疾亟之时我虽在祭祀亦必入告及其死也果当公行事之际遂不释祭服而往因释以襚之又赐之二邑此虽见国君尊贤之意然弃祭事而不终以诸侯之命服而襚大夫书封邑之劵而纳诸棺皆非礼矣陈干昔寝疾属其兄弟而命其子尊己曰如我死则必大为我棺使吾二婢子夹我陈干昔死其子曰以殉葬非礼也况又同棺乎弗果杀属如周礼属民读法之属犹合也聚也记者善尊己守正而不从其父之乱命仲遂卒于垂壬午犹绎万入去籥仲尼曰非礼也卿卒不绎仲遂鲁庄公子东门襄仲也为鲁卿垂齐地名祭宗庙之明日又设祭礼以寻绎昨日之祭谓之绎殷谓之肜言壬午则正祭辛巳日也万舞执干以舞也籥舞吹籥以舞也万入去籥者言此绎祭时以仲遂之卒但用无声之干舞以入去有声之籥舞而不用也陈氏曰春秋之法当祭而卿卒则不用乐明日则不绎故叔弓之卒昭公去乐卒事君子以为礼仲遂之卒宣公犹绎而万入去籥圣人以为非礼诗记曰万舞二舞之总名也干舞者武舞之别名籥舞者文舞之别名文舞又谓之羽舞郑氏据公羊以万舞为干武误也春秋书万入去籥言文武二舞皆入去其有声者故云籥焉公羊乃以万舞为武舞与籥武对言之失经意矣若万舞止为武舞则此诗何为独言万舞而不及文舞左传孝仲子之宫将万焉妇人之庙亦不应独用武舞也然则万舞为二舞之总名明矣出诗缉简弓註愚按左传楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎据此则万舞信为武舞矣吕氏岂偶忘之耶季康子之母死公输若方小敛般请以机封将从之公肩假曰不可夫鲁有初公输氏若名为匠师方小年尚㓜也敛下棺于椁也般若之族素多技巧见若掌敛事而年㓜欲代之而试用其技巧也机窆谓以机关转动之器下棺不用碑与繂也鲁有初言鲁国自有故事也公室视丰碑三家视桓楹丰碑天子之制桓楹诸侯之制疏曰凡言视者比拟之辞丰大也谓用大木为碑穿凿去碑中之木使之空于空间着鹿卢两头各入碑木以绋之一头系棺缄以一头绕鹿卢既讫而人各背碑负绋末头听鼓声以渐却行而下之也桓楹不似碑形如大楹耳通而言之亦曰碑说文桓邮亭表也如今之桥旁表柱也诸侯二碑两柱为一碑而施鹿卢故郑云四植也般尔以人之母尝巧则岂不得以其母以尝巧者乎则病者乎噫弗果从疏曰尝试也言尔欲以人母尝试己之巧事谁有强逼于尔而为此乎岂不得休己者哉又语之云其无以人母尝试己巧则于尔病者乎言不得尝巧岂于尔有所病假言毕乃更噫而伤叹于是衆人遂止一説则岂不得以其母以尝巧者乎作一句言尔以他人母试巧而废其当用之礼则亦岂不得自以己母试巧而不用礼乎则于尔心亦有所病而不安乎盖使之反求诸心以己度人而知其不可也应氏曰周衰礼废而诸侯僣天子故公室之窆棺视丰碑大夫僣诸侯故三家之窆棺视桓楹其陵替承袭之弊有自来矣战于郎公叔禺人遇负杖入保者息曰使之虽病也任之虽重也君子不能为谋也士弗能死也不可我则既言矣与其邻童汪踦往皆死焉鲁人欲勿殇童汪踦问于仲尼仲尼曰能执干戈以衞社稷虽欲勿殇也不亦可乎战于郎鲁哀公十一年齐伐鲁也禺人昭公子公为也遇鲁人之避齐师而入保城邑者疲倦之余负其杖而息于涂禺人乃叹之曰徭役之烦虽不能堪也税敛之数虽过于厚也若上之人协心以御冦难犹可塞责也今卿大夫不能画谋䇿士不能捐身以死难岂人臣事君之道哉甚不可也我既出此言矣可不思践吾言乎于是与其隣之童子汪踦者皆往鬭而死于敌鲁人以其有成人之行欲以成人之丧礼葬之而孔子善其权礼之当也子路去鲁谓颜渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下哭墓哀墓之无主也不忍邱垄之无主则必有返国之期故为行者言之墓与祀人所易忽也而能加之敬则无往而不用吾敬矣敬则无适而不安故为居者言之也方氏曰凡物展之则可省而视故省谓之展工尹商阳与陈弃疾追呉师及之陈弃疾谓工尹商阳曰王事也子手弓而可手弓子射诸射之毙一人韔弓又及谓之又毙二人每毙一人掩其目止其御曰朝不坐燕不与杀三人亦足以反命矣孔子曰杀人之中又有礼焉工尹楚官名追呉师事在鲁昭公十二年子手弓而可为句使之执弓也手弓商阳之弓在手也韔弓衣也谓之再告之也掩目而不忍视止御而不忍驱有恻隠之心焉商阳自言位卑礼薄如此亦可以称塞矣孔子谓其有礼以败北之师本易穷而商阳乃能节制其纵杀之心是仁意与礼节并行非事君之礼止于是也特取其善于追败者亦非谓临敌未决而不忍杀人也疏曰朝与燕皆在寝若路门外正朝则大夫以下皆立若燕朝在于路寝则大夫坐于上如孔子摄齐升堂是也升堂则坐矣燕亦在寝燕礼献卿大夫之后西阶上献士无升堂之文是士立于下也郑註射者在左戈盾在右御在中央谓兵车参乘之法此谓凡常战士若是元师则在中央皷下御者在左戈盾亦在右若天子诸侯亲将亦居皷下若非元帅则皆在左御者在中若非兵车则尊者在左诸侯伐秦曹桓公卒于㑹诸侯请含使之袭曹伯之卒鲁成公十三年也袭贱者之事诸侯从之不知礼也襄公朝于荆康王卒荆人曰必请袭鲁人曰非礼也荆人强之巫先拂柩荆人悔之荆禹贡州名楚立国之本号鲁僖公元年始称楚鲁襄公以二十八年朝楚适遭楚子昭之丧鲁人知袭之非礼而不能违于是以君临臣丧之礼先之及其觉之而悔己无及矣此其适权变之宜足以雪耻滕成公之丧使子叔敬叔弔进书子服惠伯为介及郊为懿伯之忌不入惠伯曰政也不可以叔父之私不将公事遂入滕成公之丧在鲁昭公之三年敬叔鲁桓公七世孙惠伯则桓公六世孙也于世次敬叔称惠伯为叔父懿伯则惠伯之叔父而敬叔之五从祖进书奉进鲁君之弔书也介副也刘氏曰左传註云忌怨也敬叔先有怨于懿伯故不欲入滕以惠伯之言而入传言叔弓之有礼也此疏云敬叔尝杀懿伯为其家所怨恐惠伯杀己故不敢先入惠伯知其意而开释之记惠伯之知礼也二说不同而皆可疑如彼註言礼椒为之避仇怨则当自受命之日辞行以礼之不当及郊而后辞入也如此疏言恐惠伯杀己而难之则鲁之遣使而使其仇为之副不恤其相仇以弃命害事亦非善处也且叔弓为正使得仇怨为介而不请易之非计之得也又同使共事而常以仇敌搆之而往反于鲁滕之路亦难言也使椒果欲报仇则其言虽善安知非诱我耶而遂入又非通论也按左传云及郊遇懿伯之忌此作为二字虽异而皆先言及郊而后言忌可见是及郊方遇忌也或者忌字只是忌日懿伯是敬叔从祖适及滕郊而遇此日故欲缓至次日乃入故惠伯以礼晓之曰公事有公利无私忌乃先入而叔弓亦遂入焉此说固可通然亦未知然否阙之可也哀公使人弔蒉尚遇诸道辟于路画宫而受弔焉哀公鲁君辟于道辟读为辟谓除辟道路以画宫室之位而受弔焉曾子曰蒉尚不如杞梁之妻之知礼也齐庄公袭莒于夺杞梁死焉其妻迎其柩于路而哭之哀鲁襄公二十三年齐侯袭莒袭者以轻兵掩其不备而攻之也左传言杞殖华还载甲夜入且于之隧且于莒邑名隧狭路也郑云或为兑故读夺为兑梁即殖以战死故妻迎其柩庄公使人弔之对曰君之臣不免于罪则将肆诸市朝而妻妾执君之臣免于罪则有先人之敝卢在君无所辱命肆陈尸也妻妾执拘执其妻妾也左传言齐侯弔诸其室孺子䵍之丧哀公欲设拨问于有若有若曰其可也君之三君犹设之颜柳曰天子龙輴而椁帱诸侯輴而设帱为榆沈故设拨三臣者废輴而设拨窃礼之不中者也而君何学焉䵍哀公之少子旧説以拨为绋未知是否三臣鲁之三家也颜柳言天子之殡用輴车载柩而画辕为龙椁帱者丛木为椁形而覆帱其上前言嘉斧于椁上是也诸侯輴而设帱则有輴而无龙有帱而无椁也榆沈以水浸榆白皮之汁以播地取其引车不澁滞也今三家废輴不用而犹设拨是徒有窃礼之罪而非有中用之实者也方氏曰为輴之重也故为榆沈以滑之欲榆沈之散也故设拨以发之无輴则无所用沈无所用沈则无所用拨三臣既知輴之可废而不知拨之不必设是窃礼之不中者也拨虽无所经见然以文考之为榆沈故设拨则是以手拨榆沈而洒于道也先儒以为绋失之矣今按方说如此亦未知其是否阙之可也悼公之母死哀公为之齐衰有若曰为妾齐衰礼与公曰吾得已乎哉鲁人以妻我以妻我以为我妻也此哀公溺情之举文过之辞疏曰天子诸侯絶旁期于妾无服惟大夫为贵妾缌季子臯葬其妻犯人之禾申祥以告曰请庚之子臯曰孟氏不以是罪予朋友不以是弃予以吾为邑长于斯也买道而葬后难继也刘氏曰季子臯孔子弟子髙柴也夫子尝曰柴也愚观家语所称及此经所记泣血三年及成人为丧之事观之贤可知矣此葬妻犯禾亦为成宰时事有无固不可知然曰孟氏不以是罪予朋友不以是弃予者以犯禾之失小而买道之害大也何也以我为邑宰尚买道而葬则后必为例而难乎为继者矣此亦愚而过虑之一端然出于诚心非文饰之辞也郑註谓其恃宠虐民而方氏又加以不仁不恕之説则甚矣岂有贤如子臯而有是哉仕而未有禄者君有馈焉曰献使焉曰寡君违而君薨弗为服也王制云位定然后禄之此盖初试为士未赋廪禄者有馈于君则称献出使他国则称寡君此二事皆与羣臣同独违离之后而君薨则不为旧君服此则与羣臣异所以然者以其未尝食君之禄也方氏曰汤之于伊尹学焉而后臣之方其学也賔之而弗臣此所谓仕而未有禄者若孟子之在齐是也惟其賔之而弗臣故有馈焉不曰赐而曰献将命之使不曰君而曰寡君盖献为贡上之辞而寡则自谦之辞故也以其有賔主之道而无君臣之礼故违而君薨弗为服也其曰违则居其国之时固服之矣虞而立尸有几筵未葬之前事以生者之礼葬则亲形已藏故虞祭则立尸以象神也筵席也大敛之奠虽有席而无几此时则设几与筵相配也卒哭而讳生事毕而鬼事始已卒哭而讳其名盖事生之礼已毕事鬼之事始矣已语辞既卒哭宰夫执木铎以命于宫曰舍故而讳新自寝门至于库门周礼大丧小丧宰夫掌其戒令故卒哭后使宰夫执金口木舌以铎振之以命令于宫也其令之之辞曰舍故而讳新故谓髙祖之父当迁者讳多难避故使之舍旧讳而讳新死者之名也以其亲尽故尽故可不讳库门自外入之第一门亦曰臯门二名不偏讳夫子之母名征在言在不称征言征不称在二名二字为名也此记避讳之礼军有忧则素服哭于库门之外赴车不载櫜韔櫜甲衣韔弓衣甲不入櫜弓不入韔示再用也方氏曰战胜而还谓之恺则败谓之忧宜矣素服哭以丧礼处之也必于库门之外者以近庙也师出受命于祖无功则于祖命辱矣赴车告赴于国之车凡告丧曰赴车以告败为名与素服同义有焚其先人之室则三日哭故曰新宫火亦三日哭先人之室宗庙也鲁成公三年焚宣公之庙神主初入故曰新宫春秋书二月甲子新宫灾三日哭註云书其得礼此言故曰者谓春秋文也孔子过太山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政勐于虎也闻其哭式而听之与见齐衰者虽狎必变之意同圣人敬心之所发盖有不期然而然者壹似重有忧者言甚似重叠有忧苦者也而曰乃曰也虎之杀人出于仓卒之不免苛政之害虽未至死而朝夕有愁思之苦不如速死之为愈此所以勐于虎也为人上者可不知此哉鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作㑹而民始疑苟无礼义忠信诚悫之心以涖之虽固结之民其不解乎周丰必贤而隠者故哀公屈己见之乃曰不可者盖古者不为臣不见故不敢当君之临见也我其已夫已止也不强其所不愿也有心之固结不若无心之感孚其言甚正但大禹征苗已尝誓师誓非始于殷也禹㑹诸侯于涂山㑹亦不始于周也此言誓之而畔㑹之而疑则始于殷周耳丧不虑居毁不危身丧不虑居为无庙也毁不危身为无后也刘氏曰丧礼称家之有无不可勉为厚葬而致有败家之虑家废则宗庙不能以独存矣毁不灭性不可过为哀毁而致有亡身之危以死伤生则君子谓之无子矣此二者皆所以防贤者之过礼延陵季子适齐于其反也其长子死葬于嬴博之间孔子曰延陵季子呉之习于礼者也往而观其葬焉呉公子札让国而居延陵故曰延陵季子嬴博齐二邑名其坎深不至于泉其敛以时服既葬而封广轮揜坎其髙可隠也既封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎不至于泉谓得浅深之宜也时服随死时之寒暑所衣也封筑土为坟也横曰广直曰轮下则仅足以掩坎上则才至于可隠皆俭制也左袒以示阳之变右还以示阴之归骨肉之归土隂之也魂气之无不之阳之升也隂阳气也命者气之所钟也季子以骨肉归复于土为命者此精气为物之有尽谓魂气则无不之者此逰魂为变之无方也夀夭得于有生之初可以言命魂气散于既死之后不可以言命也再言无不之也者愍伤离诀之至情而冀其魂之随己以归也不惟适旅葬之节而又且通幽明之故宜夫子之善之也然为疑辞而不为决辞者葢季子乃随时处中之道称其有无而不尽拘乎礼者也故夫子不直曰季子之于礼也合矣而必加其乎二字使人由辞以得意也读者详之石梁王氏曰还与环同邾娄考公之丧徐君使容居来弔含曰寡君使容居坐进侯玉其使容居以含考公之丧徐国君使其臣容居者来弔且致珠玉之含言寡君使我亲坐而行含以进侯玉于邾君侯玉者徐自拟天子以邾君为己之诸侯言进侯氏以玉也其使容居以含者容居求即行含礼也疏曰凡行含礼未敛之前士则主人亲含大夫以上即使人含若敛后至殡葬有来含者亲自致璧于柩及殡上者谓之亲含若但致命以璧授主人主人受之谓之不亲含石梁王氏曰坐当训跪有司曰诸侯之来辱敝邑者易则易于则于易于杂者未之有也邾之有司拒之言诸侯之辱来邾国者人臣来有其事简易则行人臣简易之礼人君来而其事广大则行人君广大之礼于犹迂也有广逺之意今人臣来而欲行人君之礼是易于相杂矣我国未有此也容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人也不敢忘其祖容居又答言事君者不敢忘其君我奉命如此今不能行是㤀吾君也为人子孙当守先世之训故亦不敢遗吾祖也居盖徐之公族耳且言昔者我之先君驹王济河而西讨无一处不用此称王之言自言其疆土广大乆矣行王者之礼也又自言我非谲诈者乃鲁钝之人是以不敢忘吾祖欲邾人之信其言也此着徐国君臣之僣且明邾有司不能终正当时之僣也子思之母死于衞赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室伯鱼卒其妻嫁于衞之庶氏嫁母与庙絶族故不得哭之于庙天子崩三日祝先服五日官长服七日国中男女服三月天下服疏曰祝大祝商祝也服服杖也是丧服之数故唿杖为服祝佐含敛先病故先杖也故子亦三日而杖官长大夫士也病在祝后故五日国中男女谓畿内民及庶人在官者服齐衰三月而除必待七日者天子七日而殡殡后嗣王成服故民得成服也三月天下服者谓诸侯之大夫为王繐衰既葬而近除者亦不待三月今据逺者为言耳何以知其或杖服或衰服按丧大记及丧服四制云云然四制云七日授士杖此云五日士杖者崔氏云此据朝廷之士四制言邑宰之士也虞人致百祀之木可以为棺椁者斩之不至者废其祀刎其人虞人掌山泽之官也天子之棺四重而椁周焉亦奚以多木为哉畿内百县之祀其木可用者悉斩而致之无太多乎畿内之美材固不乏矣奚独于祠祀斩之乎废其事刎其人又何法之峻乎礼制若此未详其说一云必命虞人致木不用命者然后国有常刑虞人非一未必尽命之也齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死曽子闻之曰微与其嗟也可去其谢也可食蒙袂以袂䝉面也辑屦辑敛其足言困惫而行蹇也贸贸垂头丧气之貌嗟来食叹闵之而使来食也从就也微与犹言细故末节谓嗟来之言虽不敬然亦非大过故其嗟虽可去而谢焉则可食矣邾娄定公之时有弑其父者有司以告公瞿然失席曰是寡人之罪也曰寡人尝学断斯狱矣臣弑君凡在官者杀无赦子弑父凡在宫者杀无赦杀其人坏其室洿其宫而猪焉盖君踰月而后举爵瞿然惊怪之貌在官者居臣也在宫者家人也天下之恶无大于此者是以人皆得而诛之无赦之之理惟父有此罪则子不可讨之也君不举爵以人伦大变亦教化不明所致故伤悼而自贬耳疏曰猪是水聚之名石梁王氏曰註疏本作子弑父凡在宫者杀无赦为是晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先夫于九亰也北面再拜稽首君子谓之善颂善祷晋献旧説谓晋君献之谓贺也然君有赐于臣岂得言献疑献文二字皆赵武谥如贞惠文子之类诸大夫发礼往贺记者因述张老之言轮轮囷髙大也奂奂烂衆多也歌祭祀作乐也哭死丧哭泣也聚国族燕集国賔聚会宗族也颂者美其事而祝其夀祷者祈以免祸也张老之言善于颂武子所答善于祷也郑氏曰晋卿大夫之墓地在九原疏曰领颈也古者罪重腰斩罪轻颈刑先大夫文子父祖也石梁王氏曰歌于斯谓祭祀歌乐也大夫祭无乐春秋时或有之仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首䧟焉狗马皆有力于人故特示恩也路马死埋之以帷谓君之乘马死则特以帷埋之不用敝帷也方氏曰鲁昭公乘马堑而死以帷裹之季孙之母死哀公弔焉曽子与子贡弔焉阍人为君在弗内也曽子与子贡入于其廏而修容焉子贡先入阍人曰乡者已告矣曽子后入阍人辟之乡者已告言先已告于主人矣涉内霤卿大夫皆辟位公降一等而揖之君子言之曰尽饰之道斯其行者逺矣内霤门屋后檐也行者逺犹言感动之大也刘氏曰此章可疑二子弔卿母之丧必自尽礼以造门不当待阍者拒而后修容尽饰也且既饰而阍人辞或当再请于阍若终不得通退可也何必以威仪悚动之以求入耶其入而君卿大夫敬之者以平日知其贤也非素不相知创见其容饰之美而加敬也而君子乃曰尽饰之道斯其行者逺则是二子之德行不足以行逺惟区区之外饰乃足以行逺耶阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民说殆不可伐也阳门宋之国门名介夫甲士之守卫者宋武公讳司空改其官名为司城子罕乐喜也戴公之后觇闚视也孔子闻之曰善哉觇国乎诗云凡民有丧扶服救之虽微晋而已天下其孰能当之孔子善之以其识治体也诗邶风谷风之篇扶服致力之义微无也夫子引诗而言宋国虽以子罕得人心可无晋忧而已然天下亦孰能当之甚言人心之足恃也一説微弱也虽但弱晋之强使不敢伐而已然推此意则民既悦服必能亲其上死其长而举天下莫能当之矣前说为是鲁庄公之丧既葬而绖不入库门士大夫既卒哭麻不入庄公为子般所弑而庆父作乱闵公时年八嵗绖葛绖也诸侯弁绖葛而葬葬毕闵公即除凶服于库门之外而以吉服嗣位故云绖不入库门也士大夫则仍麻绖直俟卒哭乃不以麻绖入库门盖闵公既吉服不与虞与卒哭之祭故羣臣至卒哭而除记祸乱恐迫礼所由废孔子之故人曰原壤其母死夫子助之沐椁原壤登木曰乆矣予之不託于音也歌曰貍首之斑然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也或问朱子原壤登木而歌夫子为弗闻而过之待之自好及其夷俟则以杖叩胫莫太过否曰这说却差如壤之歌乃是大恶若要理㑹不可但己只得且休至其夷俟之时不可不教诲故直责之复叩其胫自当如此若如今説则是不要管他却非朋友之道矣胡氏曰数其母死而歌则壤当絶叩其夷踞之胫则壤犹故人耳盛德中礼见乎周旋此亦可见冯氏曰母死而歌恶有大于此者乎宜絶而不絶盖以平生之素而事有出于一时之不意者如此善乎朱子之言曰若要会理不可但己只得且休其有以深得圣人之处其所难处者矣刘氏曰原壤母卒夫子助之治椁壤登已治之椁木而言乆矣我之不託兴于咏歌之音也如貍首之斑言木文之华也卷与拳同如执女手之拳言沐椁之滑腻也壤之废败礼法甚矣夫子佯为不闻而过去以避之从者见其无疑夫子必当已絶其交故问曰子未当已絶之乎夫子言为亲戚者虽有非礼未可遽失其亲戚之情也为故旧者虽有非礼未可遽失其故旧之好也此圣人隠恶全交之意赵文子与叔誉观乎九原文子曰死者如可作也吾谁与归文子晋大夫名武叔誉叔向也言卿大夫之死而葬于此者多矣假令可以再生而起吾于衆大夫谁从乎文子盖设此説欲与叔向共论前人贤否也叔誉曰其阳处父乎文子曰行并植于晋国不没其身其知不足称也处父晋襄公之傅并者兼衆事于己是专权也植者刚强自立之意所行如此故为狐射姑所杀不得善终其身是不智也其舅犯乎文子曰见利不顾其君其仁不足称也叔誉又称子犯可归文子言子犯从文公十九年于外及反国危疑之时当辅之入以定其事乃及河而授璧以辞此盖为他日髙爵重禄之计故以此言要君求利也岂顾其君之安危哉是不仁也我则随武子乎利其君不忘其身谋其身不遗其友晋人谓文子知人文子自言我所愿归者惟随武子乎武子士㑹也食邑于随左传言夫子之家事治言于晋国无隠情盖不忘其身而谋之知也利其君不遗其友皆仁也文子其中退然如不胜衣其言呐呐然如不出诸其口中身也见仪礼乡射记退然谦卑怯弱之貌呐呐声低而语缓也如不出其口似不能言者所举于晋国管库之士七十有余家生不交利死不属其子焉管键也即今之鎻库之藏物以管为开闭之限管库之士贱职也知其贤而举之即不遗友之实虽有举用之恩于其人而生则不与之交利将死亦不以其子属託之廉洁之至叔仲皮学子栁叔仲皮死其妻鲁人也衣衰而缪绖叔仲衍以告请繐衰而环绖曰昔者吾丧姑姊妹亦如斯末吾禁也退使其妻繐衰而环绖缪绞也谓两股相交五服之绖皆然惟弔服之环绖一股疏曰言叔仲皮教训其子子栁而子栁犹不知礼叔仲皮死子栁妻虽是鲁人妇人犹知为舅着齐衰而首服缪绖衍是皮之弟子栁之叔见当时妇人好尚轻细告子栁云汝妻何以着非礼之服子栁见时皆如此亦以为然乃请于衍令其妻身着繐衰首服环绖衍又答云昔者吾丧姑姊妹亦如此生既同室死当同穴故善鲁疏曰祔合葬也离之谓以一物隔二棺之间于椁中也鲁人则合并两棺置椁中无别物隔之朱子曰古者椁合衆材为之故大小随人所为今用全木则无许大木可以为椁故合葬者只同穴而各用椁也礼记大全卷四礼记大全卷五钦定四库全书礼记大全巻五明胡广等撰王制第五疏曰王制之作在秦汉之际卢植云文帝令博士诸生作王者之制禄爵公侯伯子男凡五等孟子言天子一位子男同一位诸侯之上大夫卿下大夫上士中士下士凡五等孟子言君一位凡六等疏曰五等虞夏周同殷三等公侯伯也天子之田方千里公侯田方百里伯七十里子男五十里不能五十里者不合于天子附于诸侯曰附庸此言天子诸侯田里之广狭不能犹不足也不合于天子者不与王朝之聚会也民功曰庸其功劳附大国而达于天子故曰附庸天子以下皆言田而不言地者以地有山林川泽原隰险夷之不同若限以地里而不计田里则井地不均谷禄不平矣里数有二分田之里以方计如方里而井是也分服之里以袤计如二十五家为里是也后章言方千里者为田九万畆此以方计者也自恒山至于南河千里而近此以袤计者也分服则计道里逺近以为朝贡之节分田则计田畆多寡以为赋禄之制此所以为均平也天子之三公之田视公侯天子之卿视伯天子之大夫视子男天子之元士视附庸此言王朝有位者之田亦与孟子不同方氏曰三公而下食采邑于畿内禄之多少以外诸侯为差元士上士也与元子元侯称元同不言中士下士则视附庸惟上士也制农田百畆百畆之分上农夫食九人其次食八人其次食七人其次食六人下农夫食五人庶人在官者其禄以是为差也此言庶人之田井田之制一夫百畆肥饶者为上农墝瘠者为下农故所养有多寡也府史胥徒之属皆庶人之在官者其禄以农之上下为差多者不得过食九人之禄寡者不得下食五人之禄随其髙下为五等之多寡也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄此言大国也视上农夫者得食九人之禄也次国之卿三大夫禄君十卿禄小国之卿倍大夫禄君十卿禄程子曰孟子之时去先王未逺载籍未经秦火然而班爵禄之制已不闻其详今之礼书皆掇拾于煨烬之余而多出于汉儒一时之傅会奈何欲尽信而句为之解乎然则其事固不可一一追复矣朱子曰孟子此章之説与周礼王制不同葢不可考阙之可也方氏曰次国小国不言大夫士者多寡同于大国可知由卿而上三等之国所异由大夫而下三等之国所同者葢卿而上其禄浸厚苟不为之杀则地之所出不足以供大夫而下其禄浸薄苟亦为之杀则臣之所养不能自给此所以多寡或同或异也次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫此言三等之国其卿大夫頫聘并会之时尊卑之序如此郑云爵位同则小国在下谓二人同是卿则小国卿在大国卿之下爵异固在上者谓若大国是大夫小国是卿则位于大国大夫之上也其有中士下士者数各居其上之三分郑氏曰谓其为介若特行而并㑹也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九疏曰今大国之士既定在朝会若其有中国之士小国之士者其行位之数各居其上国三分之二谓次国以大国为上而次国上九当大国中九次国中九当大国下九是各当其大国三分之二小国以次国为上小国上九当次国中九小国中九当次国下九亦是居上三分之二也是各居上之三分凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国九州并王畿而言此但言毎一州所可容者如此凡八州余以例推皆言畿外之制下文始言天子畿内之制也天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田郑注畿内九大国者三为三公之田又三为三公致仕者之田余三待封王之子弟也次国二十一者六为六卿之田又六为六卿致仕者之田又三为三孤之田余六亦待封王子弟也小国六十三者二十七大夫之田并大夫致仕之田共五十四余九亦待封王子弟也三孤无职虽致仕犹可即而谋故不副愚意此无明证皆郑氏臆説况周制六卿兼公孤则所余之田尚多然如周召之支子在周者皆世爵禄则累朝之王子弟未必能尽有所封也疏曰畿外诸侯有封建之义故云不以封畿内之臣不世位有朌赐之义故云不以朌朱子曰恐只是诸儒做箇如此算法其实不然建国必因山川形势无截然可方之理又曰非惟施之当今有不可行求之昔时亦有难晓石梁王氏曰天子县内以封者或三分之一或半之又除山川城郭涂巷沟渠则奉上者几何凡九州千七百七十三国天子之元士诸侯之附庸不与九州而千七百七十三国者内一州为王圻容九十三国外八州容一千六百八十国并畿内为千七百七十三国也元士附庸不与者以上文所算止五十里而元士附庸皆不能五十里故不与也石梁王氏曰註引千八百国之説谓夏制要服内七十里与五服五千之言不合天子百里之内以共官千里之内以为御共官谓供给王朝百官府文书之具泛用之需御谓凡天子之服用葢皆取之租税也方氏曰以百里所出之少资百官之所共疑若不足然卑者所称不为不足以千里所出之多为一人之御疑若有余然尊者所称不为有余且以其近者与人则欲其易给而无劳以其逺者奉己则欲其难致而有节百里之内非不以为御也要之以共官为主耳千里之内非不共官也要之以为御为主耳千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯春秋传曰自陜以东周公主之自陜以西召公主之此即天子之上公分主天下之侯国也八伯为八州之伯二伯则天下之伯也千里之内曰甸千里之外曰采曰流方氏曰甸服四面五百里则为方千里矣王畿千里之外莫近于侯服而采又侯服之最近者莫逺于荒服而流又荒服之最逺者举其最逺最近则绥要之服在其中矣天子三公九卿二十七大夫八十一元士石梁王氏曰唐虞稽古建官惟百夏商官倍註独引明堂位谓夏官百非也大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人马氏曰天子六卿而二卿一公故有三公而六卿之中又有三孤焉天子六卿而大国三卿乃其统之属也至于大夫士则又三卿之属焉下大夫五人二卿之下下大夫各二人一卿之下下大夫一人周官所谓设其参即三卿也传其伍即下大夫五人也陈其殷即上士二十七人也有上中下之大夫而独言下大夫者对卿而言也其实大夫有上中下之辨士亦有上中下而独言上士者对府史而言也其实士又有上中下之异天子使其大夫为三监监于方伯之国国三人监者监临而督察之也自王朝出权亦尊矣一州三人则二十四人也此大夫之在朝必无职守者使有常职岂可遣乎不然则特命也天子之县内诸侯禄也外诸侯嗣也畿内之地王朝百官食禄之邑在焉畿外乃以封建使其子孙嗣守然内亦谓之诸侯者三公之田视公侯卿视伯大夫视子男元士视附庸也制三公一命巻若有加则赐也不过九命制者言三公命服之制也命数止于九天子之三公八命着鷩冕若加一命则为上公与王者之后同而着衮冕故云一命衮若为三公而有加衮者是出于特恩之赐非例当然故云若有加则赐也人臣无过九命者大宗伯再命受服与此不同马氏曰三公衮服有降龙无升龙次国之君不过七命小国之君不过五命大国之卿不过三命下卿再命小国之卿与下大夫一命方氏曰大国之卿不过三命下卿再命则知次国之卿再命一命也小国之卿与下大夫一命则知三等之国其大夫皆一命而已大国对下卿言卿指上中可知小国特言卿则兼三等之卿可知言下大夫而不及上中者葢诸侯无中大夫而卿即上大夫故也前言上中下之所当与此不同者位虽视其命不能无详略之异也凡官民材必先论之论辨然后使之任事然后爵之位定然后禄之爵人于朝与士共之刑人于市与衆弃之论谓考评其行艺之详也论辨则材之优劣审矣任事则能胜其任矣于是爵之以一命之位而养之以禄焉疏曰爵人于朝殷法也周则天子假祖庙而拜授之刑人于市亦殷法谓贵贱皆刑于市周则有爵者刑于甸师氏也是故公家不畜刑人大夫弗养士遇之涂弗与言也屏之四方唯其所之不及以政示弗故生也公家不畜刑人旧説以为商制以周官墨者守门劓者守闗宫者守内刖者守囿髠者守积也唯其所之者量其罪之所当徃适之地而居之如虞书五流有宅五宅三居是也不及以政赋役不与也示弗故生不授之田不赒其乏示不故欲其生也诸侯之于天子也比年一小聘三年一大聘五年一朝比年毎嵗也小聘使大夫大聘使卿朝则君亲行天子五年一巡守舜典曰五载一巡守周官大行人曰十有二嵗王巡守殷国孟子曰巡守者巡所守也嵗二月东巡守至于岱宗柴而望祀山川觐诸侯问百年者就见之嵗二月当巡守之年二月也岱泰山也宗尊也东方之山莫髙于此故祀以为东岳而称岱宗也柴本作柴今通用燔燎以祭天而告至也东方山川之当祭者皆于此望而祀之遂接见东方之诸侯问有百嵗之人则即其家而见之以其年髙故不召见也命大师陈诗以观民风命市纳贾以观民之所好恶志淫好辟大师乐官之长诗以言志采録而观览之则风俗之美恶可见政令之得失可知矣物之供用者皆出于市而价之贵贱则系于人之好恶好质则用物贵好奢则侈物贵志流于奢淫则所好皆邪僻矣命典礼考时月定日同律礼乐制度衣服正之典礼掌礼之官也考时月定日即舜典所云协时月正日也考校四时及月之大小时有节气早晚月有弦望晦朔日有甲乙先后考之使各当其节法律礼乐制度衣服皆王者所定天下一君不容有异异则非正矣故因巡守所至而正其不同者使皆同也山川神祗有不举者为不敬不敬者君削以地凡祭有其举之莫敢废也故不举者为不敬山川地之望也故削地焉宗庙有不顺者为不孝不孝者君绌以爵宗庙不顺如紊昭穆之次失祭祀之时皆不孝也爵者祖宗所传故绌爵焉变礼易乐者为不从不从者君流革制度衣服者为畔畔者君讨不从违戾也流者窜之逺方讨者声罪致戮孟子曰天子讨而不伐此章四君字皆谓国君有功徳于民者加地进律应氏曰律者爵命之等加地而进之所以示劝也五月南巡守至于南岳如东巡守之礼八月西巡守至于西岳如南巡守之礼十有一月北巡守至于北岳如西巡守之礼归假于祖祢用特假至也归至京师即以特牛告至于祖祢之庙天子将出类乎上帝宜乎社造乎祢诸侯将出宜乎社造乎祢类宜造皆祭名后章言天子将出征则此出为巡守也诸侯则朝觐会同之出欤天子无事与诸侯相见曰朝考礼正刑一徳以尊于天子无事无死丧冦戎之事也考礼者稽考而是正之使无违僭也正刑者行以公平使无偏枉也一徳无贰心也三者皆尊天子之事天子赐诸侯乐则以柷将之赐伯子男乐则以鼗将之柷形如漆桶方二尺四寸深一尺八寸中有椎柄连底撞之令左右击所以合乐之始鼗如鼓而小有柄持而摇之则旁耳自击所以节乐之终将之谓使者执此以将命也疏曰柷节一曲之始其事寛故以将诸侯之命鼗节一唱之终其事狭故以将伯子男之命诸侯赐弓矢然后征赐鈇钺然后杀鈇莝斫刀也钺斧也赐圭瓒然后为鬯未赐圭瓒则资鬯于天子圭瓒璋瓒皆酌鬯酒之爵以大圭为瓒之柄者曰圭瓒酿秬鬯为酒芬香条鬯于上下故曰鬯祭酒灌地降神必用鬯故未赐圭瓒则求鬯于天子赐圭瓒然后得自为也天子命之教然后为学小学在公宫南之左大学在郊天子曰辟雍诸侯曰頖宫疏曰百里之国国城居中面有五十里二十里置郊郊外仍有三十里七十里之国国城居中面有三十五里九里置郊郊外仍有二十六里五十里之国国城居中面有二十五里三里置郊郊外仍有二十二里此是殷制若周制则畿内千里百里为郊诸侯之郊公五十里侯伯三十里子男十里近郊各半之天子诸侯皆近郊半逺郊此小学大学殷制周则大学在国小学在西郊辟明也雍和也君则尊明雍和于此学中习道艺使天下之人皆明达谐和也頖之言班所以班政教也张子曰辟雍古无此名葢始于周周有天下遂以名天子之学説文云頖宫诸侯乡射之宫也旧説辟雍水环如璧泮宫半之葢东西门以南通水北无水也天子将出征类乎上帝宜乎社造乎祢禡于所征之地受命于祖受成于学禡行师之祭也受命于祖卜于庙也受成于学决其谋也出征执有罪反释奠于学以讯馘告获罪人而反则释奠于先圣先师而告讯馘焉讯谓其魁首当讯问者馘所截彼人之左耳告者告其多寡之数也天子诸侯无事则嵗三田一为干豆二为宾客三为充君之庖无事无征伐出行丧凶之事也嵗三田者谓毎嵗田猎皆是为此三者之用也干豆腊之以为祭祀之豆实也疏曰先宗庙次賔客者尊神敬賔之义无事而不田曰不敬田不以礼曰暴天物天子不合围诸侯不掩羣书曰暴殄天物合围四面围之也掩羣者掩袭而举羣取之也天子杀则下大绥诸侯杀则下小绥大夫杀则止佐车佐车止则百姓田猎杀获也获所驱之禽兽也绥旌旗之属也下偃仆之也佐车即周礼驱逆之车驱者逐兽使趋于田之地逆者要逆其走而不使之散亡也此言田猎之礼尊卑贵贱之次序獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢梁絶水取鱼者周礼註云水堰也堰水为闗空以笱承其空月令仲春鹰化为鸠此言鸠化为鹰必仲秋也罻罗皆捕鸟之网麛兽子之通称殀断杀之也夭禽兽之稚者此十者皆田之礼顺时序广仁意也冢宰制国用必于岁之杪五谷皆入然后制国用用地小大视年之丰耗以三十年之通制国用量入以为出以三十年之通者通计三十年所入之数使有十年之余也葢每岁所入均析为四而用其三每年余一则三年而余三又足一岁之用矣此所以三十年而有十年之余也郑註以九年言之葢积三十年内闰月当一岁也一説二十七年则有九年之余言三十者举成数耳祭用数之仂郑註以仂为十一疏以为分散之名大槩是总计一岁经用之数而用其十分之一以行常祭之礼也䘮三年不祭唯祭天地社稷为越绋而行事䘮用三年之仂䘮凶事祭吉礼吉凶异道不得相干故三年不祭唯祭天地社稷者不敢以卑废尊也未葬以前常属绋于輴车以备火灾䘮在内而行祭于外是踰越䘮绋而往也䘮三年而除中间礼事繁难故总计三岁经用之数而用其十之一也䘮祭用不足曰暴有余曰浩祭丰年不奢凶年不俭暴者残败之义言不齐整也浩者汎滥之义所谓以美没礼也惟其制用有一定之则是以岁有丰凶而礼无奢俭此记者之言杂记云凶年祀以下牲孔子之言也国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐饥而食菜则色病故云菜色杀牲盛馔曰举周礼王日一举鼎十有二物皆有爼以乐侑食又云大荒则不举者葢偶值凶年虽有备亦当贬损耳天子七日而殡七月而葬诸侯五日而殡五月而葬大夫士庶人三日而殡三月而葬三年之䘮自天子达诸侯降于天子而五月大夫降于诸侯而三月士庶人又降于大夫故踰月也今总云大夫士庶人三日而殡此固所同然皆三月而葬则非也其以上文降杀俱两月在下可知故略言之欤孔氏引左传大夫三月士踰月者谓大夫除死月为三月士数死月为三月是越踰一月故言踰月耳诚如此则是大夫四月士三月谓大夫踰越一月犹可岂得谓士踰越一月乎此不可通当从左氏説为正庶人县封葬不为雨止不封不树䘮不贰事此言庶人之礼庶人无碑繂县绳下棺故云县窆也不封不为丘垄也大夫士既葬公政入于家庶人则终䘮无二事也自天子达于庶人䘮从死者祭从生者中庸曰父为大夫子为士𦵏以大夫祭以士父为士子为大夫𦵏以士祭以大夫葢葬用死者之爵祭用生者之禄与此意同支子不祭説见曲礼天子七庙三昭三穆与大祖之庙而七诸侯五庙二昭二穆与大祖之庙而五大夫三庙一昭一穆与大祖之庙而三士一庙庶人祭于寝诸侯大祖始封之君也大夫太祖始爵者也士一庙侯国中下士也上士二庙天子诸侯正寝谓之路寝卿大夫士曰遇室亦谓之适寝庶人无庙故祭先于寝也天子诸侯宗庙之祭春曰礿夏曰禘秋曰甞冬曰烝郑氏曰此盖夏殷之祭名周则春曰祠夏曰礿以禘为殷祭䟽曰礿薄也春物未成祭品鲜薄也禘者次第也夏时物虽未成宜依时次第而祭之甞者新谷而甞也烝者衆也冬时物成者衆也郑疑为夏殷祭名者以其与周不同其夏殷之祭又无文故称盖以疑之天子祭天地诸侯祭社稷大夫祭五祀天子祭天下名山大川五岳视三公四渎视诸侯诸侯祭名山大川之在其地者天子诸侯祭因国之在其地而无主后者视三公视诸侯谓视其饔饩牢礼之多寡以为牲器之数也因国谓所建国之地因先代所都之故墟也今无主祭之子孙则在王畿者天子祭之在侯邦者诸侯祭之以其昔甞有功徳于民不宜絶其祀也周官制度云五祀见于周礼礼记仪礼杂出于史传多矣独祭法加为七左传家语以为重该修熙句龙之五官月令以为门行户灶中霤然则所谓五祀者名虽同而祭各有所主也郑氏以七祀为周制五祀为商制然大宗伯亦云祭社稷五祀仪礼士疾病祷五祀则五祀无尊卑隆杀之辨矣愚意郑氏已是臆说祭法之言亦未可深信天子犆礿祫禘祫甞祫烝祫合也其礼有二时祭之祫则羣庙之主皆升而合食于太祖之庙而毁庙之主不与三年大祫则毁庙之主亦与焉天子之礼春礿则特祭者各于其庙也禘甞烝皆合食石梁王氏曰特礿者春物全未成止一时祭而已于此时不祫也夏物稍成可于此时而祫秋物大成冬物毕成皆可祫故曰祫禘祫甞祫烝而礿则特也诸侯礿则不禘禘则不甞甞则不烝烝则不礿南方诸侯春祭毕则春来朝故阙禘祭西方诸侯夏祭毕而秋来朝故阙尝祭四方皆然石梁王氏曰诸侯岁朝为废一时之祭王事重也诸侯礿犆禘一犆一祫尝祫烝祫犆礿礿犆非有异也变文而已祫尝祫烝与尝祫烝祫亦然诸侯所以降于天子者禘一犆一祫而已言夏祭之禘今岁犆则来岁祫祫之明年又犆不如天子每岁三时皆祫也石梁王氏曰物稍成未若大成其成亦未可必故夏禘之时可祫可犆不可尝也秋冬物成可必故此二时必可祫故不云犆而云甞祫烝祫此一节専为祫祭发也愚按此章先儒以为夏殷之制然禘王者之大祭也今以为四时常祭之名何欤岂周更时祭之名而后禘専为大祭欤又周官制度云先王制礼必象天道故月祭象月时享象时三年之祫五年之禘象闰又云王制之言祫非三年之制也天子社稷皆太牢诸侯社稷皆少牢大夫士宗庙之祭有田则祭无田则荐庻人春荐韭夏荐麦秋荐黍冬荐稻韭以卵麦以鱼黍以豚稻以雁祭有常礼有常时荐非正祭但遇时物即荐然亦不过四时各一举而已註云祭以首时荐以仲月首时者四时之孟月也祭天地之牛角茧栗宗庙之牛角握宾客之牛角尺如茧如栗犊也握谓长不过肤侧手为肤四指也賔客之用则取其肥大而已诸侯无故不杀牛大夫无故不杀羊士无故不杀犬豕庶人无故不食珍烹牛羊豕必为鼎实鼎非常用之器有礼事则设所以无故不杀也珍之名物见内则庶人无故亦以非冠昏之礼欤庶羞不踰牲燕衣不踰祭服寝不踰庙羞不踰牲者如牲是羊则不以牛肉为庶羞也此三者皆言薄于奉己厚于事神也大夫祭器不假祭器未成不造燕器此一节旧在庶人耆老不徒食之后今考其序当移在此大夫有田禄则不假借祭器于人无田禄者不设祭器则假之可也凡家造祭器为先养器为后古者公田借而不税孟子曰殷人七十而助助者借也但借民力以助耕公田而不取其私田之税市廛而不税廛市宅也赋其市地之廛而不征其货也关讥而不征关之设但主于讥察异服异言之人而不征其往来货物之税也林麓川泽以时入而不禁山泽采取之物其入也虽有时然与民共其利即孟子所谓泽梁无禁也夫圭田无征圭田者禄外之田所以供祭祀不税所以厚贤也曰圭者洁白之义也周官制度云圭田自卿至士皆五十亩此专主祭祀故无征然王制言大夫士宗庙之祭有田则祭无田则荐孟子亦曰惟士无田则亦不祭既云皆有田何故又云无田则荐以此知赐圭田亦似有功德则赐圭瓒耳用民之力歳不过三日用民力如治城郭涂巷沟筑宫庙之类周礼丰年三日中年二日无年则一日而已若师旅之事则不拘此制田里不粥墓地不请田里公家所授不可得而粥墓地有族葬之序人不得而请求已亦不得以擅与故争墓地者墓大夫听其讼焉司空执度度地居民山川沮泽时四时量地逺近兴事任力书曰司空掌邦土执度度地量地逺近葢定邑井城郭庐舍之区域也山川沮泽有燥湿寒暖之不同以时候其四时知其气候早晚使居者不失寒暖之宜也兴事任力亦谓公家力役之征也方氏曰小而水所止曰沮大而水所钟曰泽凡使民任老者之事食壮者之食老者食少而功亦少壮者功多而食亦多今之使民虽少壮但责以老者之功程虽老者亦食以少者之饮食寛厚之至也凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜修其教不易其俗齐其政不易其宜居谓储积以备用如懋迁有无化居之居材者夫人日用所须之物如天生五材之材天地之气东南多煖西北多寒地势髙者必燥卑者必湿因其地之所宜而为之备如氊裘可以备寒絺绤可以备暑车以行陆舟以行水此皆因天地所宜也广谷大川自天地初分其形制已不同矣民生异俗理有固然其情性之缓急亦气之所禀殊也饮食器械衣服之有异圣王亦岂必强之使同哉惟修其三纲五典之教齐其礼乐刑政之用而已所谓裁成辅相以左右民也中国戎夷五方之民皆有性也不可推移冯氏曰五方之民以气禀之不齐兼习俗之异尚是以其性各随气禀之昏明习俗之薄厚而不可推移焉若论其本然之性则一而已矣郑氏亦曰地气使之然东方曰夷被发文身有不火食者矣南方曰蛮雕题交趾有不火食者矣西方曰戎被髪衣皮有不粒食者矣北方曰狄衣羽毛空居有不粒食者矣雕刻也题额也刻其额以用青湼之交趾足拇指相向也东南地气煖故有不火食者西北地寒少五谷故有不粒食者中国夷蛮戎狄皆有安居和味宜服利用备器俗虽不同亦皆随地以资其生无不足也五方之民言语不通嗜欲不同达其志通其欲东方曰寄南方曰象西方曰狄鞮北方曰译方氏曰以言语之不通也则必达其志以嗜欲之不同也则必通其欲必欲达其志通其欲非寄象鞮译则不可故先王设官以掌之寄言能寓风俗之异于此象言能倣象风俗之异于彼鞮则欲别其服饰之异译则欲辨其言语之异周官通谓之象胥而世俗则通谓之译也刘氏曰此四者皆主通逺人言语之官寄者寓也以其言之难通如寄託其意于事物而后能通之象像也如以意倣像其形似而通之周官象胥是也狄犹逖也鞮戎狄屦名犹履也逺履其事而知其意意之所在而通之周官鞮屦氏亦以通其声歌而以舞者所履为名译释也犹言誊也谓以彼此言语相誊释而通之也越裳氏重九译而朝是也凡居民量地以制邑度地以居民地邑民居必参相得也九夫为井四井为邑田有常制民有定居则无偏而不举之弊地也邑也居也三者既相得则由小以推之大而通天下皆相得矣此所谓井田之良法也无旷土无游民食节事时民咸安其居乐事劝功尊君亲上然后兴学刘氏曰富而后教理势当然若救死恐不赡则必疾视其上而欲与偕亡矣虽欲兴学其可得乎此篇自分田制禄命官论材朝聘巡守行赏罚设国学为田渔制国用广储蓄修葬祭定赋役安迩人来逺人使中国五方各得其所而养生丧死无憾是王道之始也至此则君道既得而民德当新然后立乡学以教民而兴其贤能下文司徒修六礼以下至庶人耆老不徒食皆化民成俗之事是王道之成也后段自方一里者为田九百亩以下至篇终是王制传文司徒修六礼以节民性明七教以兴民德齐八政以防淫一道德以同俗养耆老以致孝恤孤独以逮不足上贤以崇德简不肖以绌恶此乡学教民取士之法而大司徒则总其政令者也六礼七教八政见篇末皆道德之用也道德则其体也体既一则俗无不同矣命乡简不帅教者以告耆老皆朝于庠元日习射上功习乡上齿大司徒帅国之俊士与执事焉此下言简不肖以绌恶之事乡畿内六乡也在逺郊之内每乡万二千五百家庠则乡之学也耆老乡中致仕之卿大夫也元日所择之善也期日定则耆老皆来会聚于是行射礼与乡饮酒之礼射以中为上故曰上功乡饮则序年之髙下故曰上齿大司徒教官之长也率其俊秀者与执礼事葢欲使不帅教之人得于观感而改过以从善也不变命国之右乡简不帅教者移之左命国之左乡简不帅教者移之右如初礼左右对移以易其藏修游息之所新其师友讲切之方庶几其变也不变移之郊如初礼不变移之遂如初礼不变屏之逺方终身不齿四郊去国百里在乡界之外遂又在逺郊之外葢示之以渐逺之意也四次示之以礼教而犹不悛焉则其人终不可与入德矣于是乃屏弃之命乡论秀士升之司徒曰选士司徒论选士之秀者而升之学曰俊士此言上贤崇德之事刘氏曰论者述其德艺而保举之也苗之颖出曰秀大司徒命卿大夫论述乡学之士才德颖出于同辈者而礼賔之升其人于司徒司徒考试之量才而用之为乡遂之吏曰选士选者择而用之也其有才德又颖出于选士不安于小成而愿升国学者司徒论述其美而举升之于国学曰俊士俊者才过千人之名也升于司徒者不征于乡升于学者不征于司徒曰造士既升于司徒则免乡之徭役而犹给徭役于司徒也及升国学则并免司徒之役矣造者成也言成就其才德也乐正崇四术立四教顺先王诗书礼乐以造士春秋教以礼乐冬夏教以诗书此以下言国学教国子民俊及取贤才之法乐正掌其教司马则掌选法也术者道路之名言诗书礼乐四者之教乃入德之路故言术也文王世子言春诵夏絃与此不同者古人之教虽曰四时各有所习其实亦未必截然弃彼而习此恐亦互言耳非春秋不可教诗书冬夏不可教礼乐也旧註隂阳之説似为拘泥王大子王子羣后之太子卿大夫元士之适子国之俊选皆造焉凡入学以齿皆造皆来受教于乐正也惟次长幼之序不分贵贱之等将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学不变王三日不举屏之逺方西方曰棘东方曰寄终身不齿古之教者九年而大成出学九年之期也小胥大胥皆乐官之属郑注以棘为𤏡又以𤏡训偪𤏡本西戎地名愚谓不若读如本字急也欲其迁善之速也寄者寄也暂寓而终归之意葢虽屏之终身不齿然犹为此名以示不忍终弃之意葢国子皆世族之亲与庶人疎贱者异故亲亲而有望焉方氏曰贱者至于四不变然后屏之贵者止于二不变遂屛之者陈氏谓先王以衆庶之家为易治世禄之家为难化以其易治也故乡遂之所考常在三年大比之时以其难化也故国子之出学常在九年大成之后以三年之近而考焉故必四不变而后屏之以九年之逺而简焉则虽二不变屏之可也疏曰周立四代之学于国而以有虞氏之庠为乡学大乐正论造士之秀者以告于王而升诸司马曰进士疏曰司马掌爵禄但入仕者皆司马主之司马辨论官材论进士之贤者以告于王而定其论论定然后官之任官然后爵之位定然后禄之刘氏曰古者乡学教庶人国学教国子及庶人之后而其仕进有二道乡学秀者之升曰选士国学秀者之升曰进士其选士者不过用为乡遂之吏而选用之权在司徒也其进士则必命为朝廷之官而爵禄之定其权皆在大司马此乡学国学教选之异所以为世家编户之别然庶人仕进亦是二道故为选士者司徒试用之此其一也司徒升之国学则论选之法与国子弟同矣此其二也大夫废其事终身不仕死以士礼葬之废其事如战阵无勇而败国殄民或荒淫失行而悖常乱俗生则摈弃死则贬降有发则命大司徒教士以车甲发师旅之役也方氏曰先王设官未尝不辨亦未尝不通司徒掌教司马掌政是分职而辨之也有发则司徒教士以车甲造士则司马辨论官才是聨事而通之也凡执技论力适四方臝股肱决射御射御之技四方惟所之然但论力之优劣而已所以擐衣而出其股肱者欲以决胜负而示武勇也凡执技以事上者祝史射御医卜及百工凡执技以事上者不贰事不移官出乡不与士齿仕于家者出乡不与士齿不贰事则所业弥至于精不移官恐他职非其所长以技名者贱为大夫之臣亦贱故不得与为士者齿列然必出乡乃尔者于其夲乡有族人亲戚之为士者或不忍卑之故也司冦正刑明辟以聴狱讼必三刺有㫖无简不聴附从轻赦从重周礼以三刺断庶民狱讼之中一曰讯羣臣二曰讯羣吏三曰讯万民刺杀也有罪当杀者先问之羣臣次问之羣吏又问之庶民然后决其轻重也若有发露之㫖意而无简覈之实迹则难于聴断矣于是有附有赦焉附而入之则施刑从轻赦而出之则宥罪从重所谓与其杀不辜宁失不经也凡制五刑必即天伦邮罚䴡于事制断也天伦天理也天之理至公而无私㫁狱者体而用之亦至公而无私邮与尤同责也凡有罪责而当诛罚者必使罚与事相附丽则至公无私而刑当其罪矣凡聴五刑之讼必原父子之亲立君臣之义以权之意论轻重之序愼测浅深之量以别之悉其聪明致其忠爱以尽之疑狱氾与衆共之衆疑赦之必察大小之比以成之父为子隠子为父隠而直在其中者以其有父子之亲也刑乱国用重典以其无君臣之义也推类可以通其余顾所以权之何如耳父子君臣人伦之重者故特举以言之亦承上文天伦之意所犯虽同而有轻重浅深之殊者不可概议也故别之所谓权也明视聪聴而察之于词色之间忠爱恻怛而体之于言意之表庶可以尽得其情也汎犹广也其或在所可疑则泛然而广询之衆见焉衆人共谓可疑则宥之矣比犹例也小者有小罪之比大者有大罪之比察而成之无往非公也成狱辞史以狱成告于正正聴之正以狱成告于大司冦大司冦聴之棘木之下大司冦以狱之成告于王王命三公㕘聴之三公以狱之成告于王王三命然后制刑成狱词者谓治狱者责取犯者之言辞已成定也史掌文书者正士师之属聴察也棘木外朝之卿位也又当作宥周礼一宥曰不识再宥曰过失三宥曰遗忘谓行刑之时天子犹欲以此三者免其罪也自下而上咸无异说而天子犹必三宥而后有司行刑者在君为爱下之仁在臣有守法之义也凡作刑罚轻无赦冯氏曰此言立法制刑之意虽轻无赦所以使人难犯也惟其当刑必刑轻且不赦而况于重者乎故君子不容不尽心焉刑者侀也侀者成也一成而不可变故君子尽心焉疏曰侀是刑体马氏曰刑之所以为刑者犹人之有侀也一辞不具不足以为刑一体不备不足以为成人辞之所成则刑有所加而不可变故君子尽心焉君子无所不尽其心至于用刑则尤愼焉者也析言破律乱名改作执左道以乱政杀剖析言辞破坏法律所谓舞文弄法者也变乱名物更改制度或挟异端邪道以罔惑于人皆足以乱政故在所当杀作淫声异服竒技竒器以疑衆杀行伪而坚言伪而辨学非而博顺非而泽以疑衆杀假于鬼神时日卜筮以疑衆杀此四诛者不以聴淫声非先王之乐也异服非先王之服也竒技竒器如偃师舞木之类书云纣作竒技淫巧以悦妇人所行虽伪而坚不可攻所言虽伪而辨不可屈如白马非马之类所学虽非正道而涉猎甚广则亦难于穷诘顺非文过也所行虽非而善于文饰其言滑泽无滞衆皆疑其为是也至于假託鬼神之祸福时日之吉凶卜筮之休咎皆足以使人惑于见闻而违悖礼法故乱政者一疑衆者三皆决然杀之不复审聴亦为其害大而辞不可明也凡执禁以齐衆不赦过立法有典司刑有官虽过失不赦所以齐衆人之不齐也若先示之以赦过之令则人将轻于犯禁矣岂能齐之乎有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市方氏曰此所以禁民之不敬金璋以金饰之考工记大璋中璋黄金勺青金外者是矣用器不中度不粥于市兵车不中度不粥于市布帛精麤不中数幅广狭不中量不粥于市姦色乱正色不粥于市此所以禁民之不法用器人生日用之大器也数升缕多寡之数也布幅广二尺二寸帛广二尺四寸锦文珠玉成器不粥于市衣服饮食不粥于市此所以禁民之不俭五谷不时果实未熟不粥于市木不中伐不粥于市禽兽鱼鳖不中杀不粥于市此所以禁民之不仁凡十有四事皆所以齐其衆而使风俗之同也关执禁以讥禁异服识异言刘氏曰凡上文所当禁戒之事虽有司刑司市之属以治之然不有以讥察之则犯者衆而获者寡矣故令司关者执禁戒之令以讥察之见异服则禁之闻异言则识之衣服异见故直曰禁言语难知故必曰识闗境上门举闗则郊门城门亦在其中矣司徒之属有司门司闗者皆其识之大略也太史典礼执简记奉讳恶天子齐戒受谏周官太史典厯代礼仪之籍国有礼事则豫执简策记载所当行之礼仪及所当知之讳恶如庙讳忌日之类奉而进之天子天子重其事故齐戒以受其所教诏谏犹教诏也不言大宗伯者体貌尊惟诏相大礼于临时耳司会以歳之成质于天子冢宰齐戒受质司会冢宰之属掌治法之财用会计及王与冢宰废置等事故岁之将终也质平其一岁之计要于天子而先之冢宰冢宰重其事而齐戒以受其质质者质于上而考正其当否也大乐正大司㓂市三官以其成从质于天子大司徒大司马大司空齐戒受质市司市也周官司市下大夫二人司会所质冢宰既受之矣此三官各以其计要之成从司会而质于天子则司徒司马司空亦齐戒而受之百官各以其成质于三官大司徒大司马大司空以百官之成质于天子百官齐戒受质然后休老劳农成岁事制国用百官位卑不敢专达故但质于三官三官达于司徒司马司空而为之质于天子天子与六卿受而平断毕则还报其平于下故百官齐戒以受上之平报焉君臣上下莫不齐戒以致其敬者以天功天职不敢忽也六官独不言大宗伯者宗伯礼乐事行则天子六卿皆在无可岁㑹者惟大乐正教国子及一岁礼乐之费用当质正之尔然虽不言宿伯而先言太史典礼于前则其尊重礼乐之意可见矣已上并刘氏说石梁王氏曰太史典礼以下至制国用此一节与周制异与夏殷无考凡养老养老之礼其目有四养三老五更一也子孙死于国事则养其父祖二也养致仕之老三也养庶人之老四也一岁之间凡七行之饮养阳气则用春夏食养隂气则用秋冬四时各一也凡大合乐必遂养老谓春入学舍菜合舞秋颁学合声则通前为六又季春大合乐天子视学亦养老凡七也有虞氏以燕礼燕礼者一献之礼既毕皆坐而饮酒以至于醉其牲用狗其礼亦有二一是燕同姓二是燕异姓也夏后氏以飨礼飨礼者体荐而不食爵盈而不饮立而不坐依尊卑为献数毕而止然亦有四焉诸侯来朝一也王亲戚及诸侯之臣来聘二也戎狄之君使来三也享宿卫及耆老孤子四也惟宿卫及耆老孤子则以酒醉为度酒正云殷人以食礼食礼者有饭有殽虽设酒而不饮其礼以饭为主故曰食也然亦有二焉大行人云食礼九举及公食大夫之类谓之礼食其臣下自与賔客旦夕共食则谓之燕食也飨食礼之正故行之于庙燕以示慈惠故行之于寝也周人脩而兼用之春夏则用虞之燕夏之飨秋冬则用殷之食周尚文故兼用三代之礼也五十养于乡六十养于国七十养于学逹于诸侯乡乡学也国国中小学也学大学也逹于诸侯者天子飬老之礼诸侯通得行之无降杀也八十拜君命一坐再至瞽亦如之九十使人受人君有命人臣拜受礼也惟八十之老与无目之人为难备礼故其拜也足一跪而首再至地以备再拜之数九十则又不必亲拜特使人代受此言君致享食之礼于其家而受之之礼如此然他命则亦必然矣五十异粻六十宿肉七十贰膳八十常珍九十饮食不离寝膳饮从于游可也粻粮也异者精粗与少者殊也宿肉谓恒隔日备之不使求而不得也膳食之善者每有副贰不使阙乏也常珍常食皆珍味也不离寝言寝处之所恒有庋阁之饮食也美善之膳水酱之饮随其常游之处而为之备具可也六十嵗制七十时制八十月制九十日修唯绞紟衾冒死而后制此言渐老则渐近死期当豫为送终之备也嵗制谓棺也不易可成故嵗制衣物之难得者须三月可办故云时制衣物之易得者则一月可就故云月制至九十则棺衣皆具无事于制作但每日修理之恐或有不完整也绞所以收束衣服为坚急者也紟单被也绞与紟皆用十五升布为之凡衾皆五幅士小歛缁衾頳里大歛则二衾冒所以韬尸制如直裳上曰质下曰杀其用之先以杀韬足而上次以质韬首而下齐于手士缁冒頳杀象生时𤣥衣纁裳也此四物须死乃制以其易成故也五十始衰六十非肉不饱七十非帛不煖八十非人不煖九十虽得人不煖矣五十杖于家六十杖于乡七十杖于国八十杖于朝九十者天子欲有问焉则就其室以珍从杖所以扶衰弱五十始衰故杖未五十者不得执也廵守而就见百年者泛言衆庻之老也此就见九十者专指有爵者也祭义又言八十君问则就之者亦异礼也珍与常珍之珍同从之以徃致尊飬之义也七十不俟朝八十月告存九十日有秩不俟朝者谓朝君之时入至朝位君出揖即退不待朝事毕也此谓当致仕之年而不得谢者告犹问也君每月使人致膳告问存否也秩常也日使人以常膳致也五十不从力政六十不与服戎七十不与賔客之事八十齐䘮之事弗及也方氏曰力政力役之政也服戎兵戎之事也力政事之常者故五十已不从矣服戎则事之变者必六十然后不与焉从谓行其事也与则与之而已及则旁有所加之谓以其老甚非特不能从与于事而事固不当及于我矣五十而爵六十不亲学七十致政唯衰麻为䘮五十而爵命为大夫也不亲学以其不能备弟子之礼也致政事以其不能胜职任之劳也或有死䘮之事惟备衰麻之服而已其他礼节皆在所不责也有虞氏飬国老于上庠养庶老于下庠行飬老之礼必于学以其为讲明孝弟礼义之所也国老有爵有徳之老庻老庻人及死事者之父祖也国老尊故于大学庶老卑故于小学上庠大学在西郊下庠小学在国中王宫之东夏后氏飬国老于东序飬庶老于西序东序大学在国中王宫之东序小学在西郊殷人飬国老于右学飬庶老于左学右学大学在西郊左学小学在国中王宫之东周人飬国老于东胶飬庶老于虞庠虞庠在国之西郊东胶大学在国中王宫之东虞庠小学在西郊有虞氏皇而祭深衣而养老皇收冔皆冠冕之名然制度详悉则不可考矣深衣白布衣也夏后氏收而祭燕衣而养老燕衣黒衣也夏后氏尚黒君与羣臣燕饮之服即诸侯日视朝之服也其冠则𤣥冠而缁带素韠白舄也殷人冔而祭缟衣而养老缟生绢亦名素此缟衣则谓白布深衣也周人冕而祭𤣥衣而养老𤣥衣亦朝服也缁衣素裳十五升布为之六八为𤣥七八为缁故缁衣亦名𤣥衣也又按夏氏尚黑衣裳皆黑殷尚白则衣裳皆白周兼用之故𤣥衣而素裳凡诸侯朝服即天子燕服而诸侯之行燕礼亦此服也凡三王养老皆引年四海之内老者衆矣安得人人而养之待国老庻老之礼毕即行引户校年之令而恩赐老者焉八十者一子不从政九十者其家不从政废疾非人不养者一人不从政父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政从政谓给公家之力役也方氏曰将徙欲去者来徙已来者夫人莫衰于老莫苦于疾莫忧于丧莫劳于徙此王政之所宜恤者故皆不使之从政焉旧说将徙于诸侯者谓大夫采地之民徙于诸侯为民自诸侯来徙者谓诸侯之民来徙于大夫之邑以其新徙当复除诸侯地寛役少故惟二月不从政大夫役多地狭欲令人贪慕故期不从政一说谓从大夫家出仕诸侯从诸侯退仕大夫未知孰是少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩左传崔杼生成及彊而寡是无妻者亦可言寡也皆有常饩谓君上养以饩廪有常制也瘖聋跛躃断者侏儒百工各以其器食之瘖者不能言聋者不能聼跛者一足废躃者两足俱废断者支节脱絶侏儒身体短小者也百工衆杂技艺也器犹能也此六类者因其各有技艺之能足以供官之役使故遂因其能而以廪给食养之䟽引国语戚施植鏄等六者为证道路男子由右妇人由左车从中央凡男子妇人同出一涂者则男子常由妇人之右妇人常由男子之左为逺别也父之齿随行兄之齿鴈行朋友不相踰父之齿兄之齿谓其人年与父等或与兄等也随行随其后也鴈行并行而稍后也朋友年相若则彼此不可相踰越而有先后言并行而齐也轻任并重任分班白者不提挈并已独任之也分析而二之也君子耆老不徒行庶人耆老不徒食方氏曰徒行谓无乘而行也徒食谓无羞而食也应氏曰非人皆好徳而士不失职安能使在路无徒行之贤非人各有养而俗尚孝敬安能使在家无徒食之老方一里者为田九百亩步百为亩是长一百步阔一步亩百为夫是一顷长阔一百步夫三为屋是三顷阔三百步长一百步屋三为井则九百亩也长阔一里孟子曰方里而井井九百亩方十里者为方一里者百为田九万亩方百里者为方十里者百为田九十亿亩一箇十里之方既为田九万亩则十箇十里之方为田九十万亩一百箇十里之方为田九百万亩今云九十亿亩是一亿有十万十亿有一百万九十亿乃九百万亩也方千里者为方百里者百为田九万亿亩计千里之方为方百里者百一箇百里之方既为九十亿亩则十箇百里之方为九百亿亩百箇百里之方为九千亿亩今乃云九万亿亩与数不同者若以亿言之当云九千亿亩若以万言之当云九万万亩经文误也应氏曰自此至篇末皆覆解篇首及中间井田封建地里之界自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山方氏曰不足谓之近有余谓之遥应氏曰此独言东海者东海在中国封疆之内而西南北则夷徼之外也南以江与衡山为限百越未尽开也河举东西南北者河流萦带周遶虽流沙分际亦与河接也自秦而上西北袤而东南蹙秦而下东南展而西北缩先王盛时四方各有不尽之地不劳中国以事外也禹贡东渐西被朔南咸暨特声教所及非贡赋所限也凡四海之内断长补短方三千里为田八十万亿一万亿亩方百里者为田九十亿亩山陵林麓川泽沟渎城郭宫室涂巷三分去一其余六十亿亩为田八十万亿一万亿亩者以一州方千里九州方三千里三三为九为方千里者九一箇千里有九万亿亩九箇千里九九八十一故有八十一万亿亩于八十整之下云万亿是八十箇万亿又云一万亿言八十箇万亿之外更有一万亿是共为八十一万亿亩先儒以万亿二字为衍非也此并䟽义然愚按方百里为田九十亿亩则方三千里当云八万一千亿亩如䟽义亦承误释之也古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分䟽曰古者八寸为尺以周尺八尺为步则一步有六尺四寸今以周尺六尺四寸为步则一步有五十二寸是今步比古步每步剩出一十二寸以此计之则古者百亩当今东田百五十二亩七十一步有余与此百四十六亩三十步不相应又今步每步剩古步十二寸以此计之则古之百里当今百二十三里一百一十五步二十寸与此百二十一里六十步四尺二寸二分又不相应经文错乱不可用也愚按䟽义所筭亦误当云古者八十为尺以周尺八尺为步则一步有六尺四寸今以周尺六尺四寸为步则一步有五尺一寸二分是今步比古步每步剩出一尺二寸八分以此计之则古者百亩当今东田百五十六亩二十五步一寸六分千分寸之四与此百四十六亩三十步不相应里亦倣此推之方氏曰东田者即诗言南东其亩也言南则以庐在其北而向南言东则以庐在其西而向东严氏説南东其亩云或南其亩或东其亩顺地势及水之所趋也方千里者为方百里者百天下九州王畿居中外八州每州各方千里是一百箇百里以开方之法推之合万里也封方百里者三十国其余方百里者七十公侯皆方百里封三十箇百里剩七十箇百里又封方七十里者六十为方百里者二十九方十里者四十伯七十里封六十箇七十里是占二十九箇百里四十箇十里于三十箇百里内剩六十箇十里其余方百里者四十方十里者六十又封方五十里者百二十为方百里者三十其余方百里者十方十里者六十除上封二等国共占六十箇百里外止剩四十箇百里及六十箇十里于此地内封子男五十里之国者百二十箇每一百里封四箇实占三十箇百里通三等封止剩十箇百里六十箇十里伯国方七十里七七四十九是四十九箇十里子男方五十里五五二十五是二十五箇十里名山大泽不以封其余以为附庸闲田诸侯之有功者取于闲田以禄之其有削地者归之闲田除名山大泽之外皆为附庸之国及闲田天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六此倣上章畿外之法推之可见畿外封国多而余地少广封建之制于天下也畿内封国少而余地多备采邑之分于王朝也诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人此言大国之数次国之卿食二百一十六人君食二千一百六十人次国大夫亦食七十二人卿三大夫禄故食二百一十六人小国之卿食百四十四人君食千四百四十人小国大夫亦食七十二人卿倍大夫禄故食百四十四人次国之卿命于其君者如小国之卿䧏于天子所命也天子之大夫为三监监于诸侯之国者其禄视诸侯之卿其爵视次国之君其禄取之于方伯之地禄视诸侯之卿可食二百八十八人者也方伯为朝天子皆有汤沐之邑于天子之县内视元士谓之汤沐者言入至畿内即暂止顿于此齐洁而往也春秋传谓之朝宿之邑惟方伯有之其余否许慎云周千八百诸侯若皆有之则尽京师地亦不能容诸侯世子世国大夫不世爵使以徳爵以功未赐爵视天子之元士以君其国诸侯之大夫不世爵禄世子世国畿外之制也天子大夫不世爵而世禄先王使人爵人必取其有徳有功者列国之君薨其子未得爵赐则其衣服礼数视天子之元士赐爵而后得如先君之旧也诸侯之大夫不世爵禄而有大功徳者亦世之左传言官有世功则有官族六礼冠昏䘮祭乡相见今所存者士冠士昏士丧特牲少牢馈食乡饮酒士相见七敎父子兄弟夫妇君臣长幼朋友賔客八政饮食衣服事为异别量数制六礼七敎八政皆司徒所掌礼节民性教兴民徳修则不坏明则不渝然非齐八政以防滛则亦礼敎之害也事为者百工之技艺有正有邪异别者五方之械器有同有异度量则不使有长短小大之殊数制则不使有多寡广狭之异若夫饮食衣服尤民生日用之不可阙者所以居八政之首齐之则不使有僣儗诡异之端矣此篇先儒谓杂举歴代之典虽一一分别而不能皆有明证又且多祖纬书岂可泱然无疑哉朱子有言汉儒説制度有不合者多推从殷礼去此亦疑其无徴矣然只据大纲而言兴学以上修六礼以下其坦明者亦可为后王之法也礼记大全卷五礼记大全卷六钦定四库全书礼记大全卷六明胡广等撰月令第六吕不韦集诸儒着十二月纪名曰吕氏春秋篇首皆有月令言十二月政令所行也月用夏正令则杂举三代及秦事礼家记事者抄合为此篇孟春之月日在营室昏参中旦尾中孟春夏正建寅之月也营室在亥娵訾之次也昏时参星在南方之中旦则尾星在南方之中疏曰月令昏明中星皆大略而言不与歴同但一月之内有中者即得载之二十八宿星体有广狭相去有逺近或月节月中之日昏明之时前星已过于午后星未至正南又星有明暗见有早晚所以昏明之星不可正依歴法但举大略耳其日甲乙春于四时属木日之所系十干循环独言甲乙者木之属也四时皆然其帝大皥其神句芒太皥伏羲木德之君句芒少皥氏之子曰重木官之臣圣神继天立极生有功德于民故后王于春祀之四时之帝与神皆此义其虫鳞其音角律中太蔟其数八其味酸其臭羶其祀户祭先脾鳞虫木之属五声角为木单出曰声杂比曰音调乐于春以角为主也律者候气之管以铜为之或云竹为之中犹应也太蔟寅律长八寸阴阳之气距地面各有浅深故律之长短如其数律管入地以葭灰实其端其月气至则灰飞而管通是气之应也天三生木地八成之其数八成数也通于鼻者谓之臭臭即气也在口者谓之味酸羶皆木之属户者人所出入司之有神此神是阳气在户之内春阳气出故祀之祭先脾者木克土也蔡邕独断曰户春为少阳其气始出生养祀之于户祀户之礼南面设主于门内之西东风解冻蛰虫始振鱼上氷獭祭鱼鸿鴈来此记寅月之候振动也来自南而北也天子居青阳左个靑阳左个註云太寝东堂北偏也疏云是明堂北偏而云太寝者明堂与太庙太寝制同北偏者近北也四面旁室谓之个朱子曰论明堂之制者非一窃意当有九室如井田之制东之中为靑阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为总章太庙西之南即南之西为总章左个西之北即北之西为总章右个北之中为𤣥堂大庙北之东即东之北为𤣥堂右个北之西即西之北为𤣥堂左个中为太庙太室凡四方之太庙异方所其左右个则青阳左个即𤣥堂之右个青阳右个即明堂之左个明堂右个即总章之左个总章之右个乃𤣥堂之左个也但随其时之方位开门耳太庙太室则每季十八日天子居正欤古人制事多用井田遗意此恐然也乗鸾路驾仓龙载靑旂衣靑衣服仓玉食麦与羊其器疏以达鸾路有虞氏之车有鸾铃也春言鸾则夏秋冬皆鸾也夏云朱冬云𤣥则春靑秋白可知仓与苍同马八尺以上为龙服玉冠冕之饰及佩也麦以金王而生火王而死当属金而郑云属木兑为羊当属金而郑云火畜皆不可晓疏云郑本五行传言之然阴阳多涂不可一定故今于四时所食及彘尝麦雏尝黍之类皆略之以俟知者疏以达者春物将贯土而出故器之刻镂者使文理麄疏直而通达也是月也以立春先立春三日太史谒之天子曰某日立春盛德在木天子乃齐立春之日天子亲帅三公九卿诸侯大夫以迎春于东郊还反赏公卿大夫于朝命相布德和令行庆施惠下及兆民庆赐遂行毋有不当谒告也春为生天地生育之盛德在于木位也迎春东郊祭太皥句芒也后倣此推之疏曰节气有早晚是月者谓是月之气不谓是月之日也乃命太史守典奉法司天日月星辰之行宿离不贷毋失经纪以初为常宿犹止也离犹行也言占候躔次不可差贷贷与忒同经纪者天文进退迟速之度数也初者歴家推步之旧法以此为占候之常也是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸侯大夫皆御命曰劳酒元日上辛也郊祭天而配以后稷为祈谷也元辰郊后吉日也日以干言辰以支言互文也参参乘之人也保介衣甲也以勇士为车右而衣甲御者御车之人也车右及御人皆是参乘天子在左御者居中车右在右以三人故曰参也置此耕器于参乘保介及御者之间天子籍田千亩收其谷为祭祀之粢盛故曰帝籍九推之后庶人终之反而行燕礼羣臣皆侍士贱不与耕故亦不与劳酒之赐也是月也天气下降地气上腾天地和同草木萌动王命布农事命田舍东郊皆修封疆审端径术善相丘陵坂险原隰土地所宜五谷所殖以教道民必躬亲之田事既饬先定准直农乃不惑田田畯也舍居也天子命田畯居东郊以督耕者皆使修理其封疆谓井田之限域也步道曰径术与遂同田之沟洫也审而端之使无迂壅封疆有界限径术有濶挟土地有髙下五种有宜否皆须田畯躬亲教饬之以定其准直则农民无所疑惑也是月也命乐正入学习舞教学者以习舞之事乃脩祭典命祀山林川泽牺牲毋用牝不欲伤其生育禁止伐木以盛德在木也毋覆巢毋杀孩虫胎夭飞鸟毋麛毋卵毋聚大衆毋置城郭掩骼埋胔孩虫虫之稚者胎未生者夭方生者飞鸟初学飞之鸟麛兽子之通称胔骨之尚有肉者是月也不可以称兵称兵必天殃兵戎不起不可从我始毋变天之道毋絶地之理毋乱人之纪天地大德曰生春者生德之盛时也兵凶器战危事不得已而御㓂犹可也兵自我起以杀戮之心逆生育之气是变易天之生道断絶地之生理而紊乱生人之纪叙矣其殃也宜哉孟春行夏令则雨水不时草木蚤落国时有恐此已火之气所泄也言人君于孟春之月而行孟夏之政令则感召咎证如此后皆倣此疏曰孟月失令则三时孟月之气乗之仲月失令则仲月之气乗之季月失令则季月之气乘之所以然者以同为孟仲季气情相通如其不和则迭相乗之行秋令谓孟秋之令则其民大疫猋风暴雨緫至藜莠蓬蒿并兴此申金之气所伤也尔雅扶摇谓之猋风谓风之回转也藜莠蓬蒿并兴者以生气逆乱故恶物乗之而茂也行冬令谓孟冬之令则水潦为败雪霜大挚首种不入此亥水之气所淫也挚伤折也与挚兽鸷虫之义同百谷惟稷先种故云首种仲春之月日在奎昏弧中旦建星中奎宿在戌降娄之次疏曰余月昏旦中星皆举二十八宿此云弧与建星者以弧星近井建星近斗井斗度多星体广不可的指故举弧建以定昏旦之中其日甲乙其帝大皥其神句芒其虫鳞其音角律中夹钟其数八其味酸其臭羶其祀户祭先脾夹钟夘律长七寸二千一百八十七分寸之千七十五始雨水桃始华仓庚鸣鹰化为鸠此记夘月之候仓庚鹂黄也鸠布谷也王制言鸠化为鹰秋时也此言鹰化为鸠以生育气盛故鸷鸟感之而变耳孔氏云化者反归旧形之谓故鹰化为鸠鸠复化为鹰如田鼠化为鴽则鴽又化为田䑕若腐草为萤雉为蜃爵为蛤皆不言化是不再复本形者也天子居靑阳太庙乗鸾路驾仓龙载靑旂衣靑衣服仓玊食麦与羊其器疏以达靑阳太庙东堂当太室是月也安萌芽养幼少存诸孤生气之可见者莫先于草木故首言之安谓无所摧折之也存亦安也择元日命民社令民祭社也郊特牲言祭社用甲日此言择元日是又择甲日之善者欤召诰社用戊日命有司省囹圄去桎梏毋肆掠止狱讼囹牢也圄止也疏云周曰圜土殷曰羑里夏曰钧䑓囹圄秦狱名也在手曰梏在足曰桎皆木械肆陈尸也掠捶治也止谓谕使息争也是月也𤣥鸟至至之日以太牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前𤣥鸟燕也燕以施生时巢人堂宇而生乳故以其至为祠禖祈嗣之候髙禖先禖之神也髙者尊之之称变媒言禖神之也古有禖氏祓除之祀位在南郊禋祀上帝则亦配祭之故又谓之郊禖诗天命𤣥鸟降而生商但谓简狄以𤣥鸟至之时祈于郊禖而生契故本其为天所命若自天而降下耳郑註乃有堕卵吞孕之事与生民诗註所言姜源履巨迹而生弃之事皆怪妄不经削之可也后妃帅九嫔御者从徃而侍奉礼事也礼天子所御者祭毕而酌酒以饮其先所御幸而有娠者显之以神赐也韣弓衣也弓矢者男子之事也故以为祥是月也日夜分昼夜各五十刻雷乃𤼵声始电蛰虫咸动启戸始出谓始穿其穴而出也先雷三日以节气言在春分前三日奋木铎以令兆民曰雷将𤼵声有不戒其容止者生子不备必有凶灾容止犹言动静不戒容止谓房室之事䙝渎天威也生不备谓形体有损缺凶灾谓父母日夜分则同度量钧衡石角斗甬正权概丈尺曰度斗斛曰量称上曰衡百二十斤为石甬斛也权称锤也概执以平量器者同则齐其长短小大之制钧则平其轻重之差角则较其同异正则矫其欺枉是月也耕者少舍乃脩阖扇寝庙毕备毋作大事以妨农之事少舍暂息也门戸之蔽以木曰阖以竹苇曰扇凡庙前曰庙后曰寝寝是衣冠所藏之处大事谓军旅之事是月也毋竭川泽毋漉陂池毋焚山林漉亦竭也三者之禁皆谓伤生意天子乃鲜羔开氷先荐寝庙古者日在虚则藏氷至此仲春则献羔以祭司寒之神而开氷先荐寝庙者不敢以人之余奉神也上丁此月上旬之丁日必用丁者以先庚三日后甲三日也命乐正习舞释莱天子乃帅三公九卿诸侯大夫亲徃视之仲丁又命乐正入学习乐乐正乐官之长也习舞释莱谓将教习舞者则先以释莱之礼告先师也是月也祀不用牺牲用圭璧更皮币不用牲谓祈祷小祀耳如太牢祀髙禖乃大典礼不在此限稍重者用圭璧稍轻者则以皮币更易之也仲春行秋令则其国大水寒气緫至㓂戎来征酉金之气所伤也行冬令则阳气不胜麦乃不熟民多相掠子水之气所淫也行夏令则国乃大旱煖气早来虫螟为害午火之气所泄也螟食苗心者季春之月日在胃昏七星中旦牵牛中胃宿在酉大梁之次也七星二十八宿之星宿也其日甲乙其帝大皥其神句芒其虫鳞其音角律中姑洗其数八其味酸其臭羶其祀户祭先脾姑洗辰律长七寸九分寸之一桐始华田䑕化为鴽虹始见萍始生此记辰月之候鴽鹑䳺之属天子居靑阳右个乘鸾路驾仓龙载靑旂衣靑衣服仓玊食麦与羊其器疏以达靑阳右个东堂南偏是月也天子乃荐鞠衣于先帝鞠衣衣色如鞠花之黄也註云黄桑之服者色如鞠尘象桑叶始生之色也鞠字一音去六反先帝先代木德之君荐此衣于神坐以求蚕事命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实舟牧主乘舟之官五覆五反所以详视其罅漏倾侧之处也因荐鲔并祈麦实是月也生气方盛阳气𤼵泄句者毕出萌者尽达不可以内句屈生者萌直生者不可以内言当施散恩惠以顺生道之宣泄不宜吝啬闭藏也天子布德行惠命有司𤼵仓廪赐贫穷振乏絶开府库出币帛周天下勉诸侯聘名士礼贤者长无谓之贫穷暂无谓之乏絶振犹救也周济其不足也在内则命有司奉行在外则勉诸侯奉行皆天子之德惠也是月也命司空曰时雨将降下水上腾循行国邑周视原野脩利隄防道达沟渎开通道路毋有障塞司空掌邦土此皆其职也田猎罝罘罗网毕翳餧兽之药毋出九门罝罘皆捕兽之罟罗网皆捕鸟之罟小网长柄谓之毕以其似毕星之形故名用以掩兎也翳射者用以自隠也餧㗖之也药毒药也七物皆不得施用于外以其逆生道也路门应门雉门库门臯门城门近郊门逺郊门关门凢九门也是月也命野虞毋伐桑柘鸣鸠拂其羽戴胜降于桑具曲植籧筐野虞主田及山林之官拂羽飞而翼拍身也戴胜织纴之鸟一名戴鵀鵀即头上胜也此时恒在桑言降者重之若自天而下也曲薄也植槌也所以架曲与籧筐者籧圆而筐方后妃齐戒亲东乡躬桑禁妇女毋观省妇使以劝蚕事东乡迎时气也躬桑亲自采桑也禁妇女毋观者禁止妇女使不得为容观之饰也省妇使者减省其箴线缝制之事也此二者皆为劝勉之使尽力于蚕事也蚕事既登分茧称丝效功以共郊庙之服毋有敢惰登成也分茧分布于衆妇之缫者称丝效功以多寡为功之上下是月也命工师今百工审五库之量金铁皮革筋角齿羽箭干脂胶丹漆毋或不良工师百工之长也五库者金铁为一库皮革筋为一库角齿为一库羽箭干为一库脂胶丹漆为一库视诸物之善恶皆有旧法谓之量一説多寡之数也审而察之故云审五库之量也干者诸器所用之木材也百工咸理监工日号毋悖于时毋或作为淫巧以荡上心此时百工皆各理治其造作之事工师监临之毎日号令必以二事为戒一是造作器物不得悖逆时序如为弓必春液角夏治筋秋合三材寒定体之类是也二是不得为淫过竒巧之器以摇动君心使生奢侈也是月之末择吉日大合乐天子乃帅三公九卿诸侯大夫亲往视之郑氏曰其礼亡是月也乃合累牛腾马游牝于牧牺牲驹犊举书其数春阳既盛物皆产育故合其累繋之牛腾跃之马而游纵之使牡者就牝者于刍牧之地欲其孶生之蕃也若其中牺牲之用者及马之驹牛之犊皆书其数者以备稽校多寡也命国难九门磔攘以毕春气难之事在周官则方相氏掌之裂牲谓之磔除祸谓之攘春者阴气之终故磔攘以终毕厉气也旧説大陵八星在胃北主死䘮昴中有大陵积尸之气气佚则厉鬼随之而行此月初日在胃从胃歴昴故敺疫之事当于此时行之也九门説见上章季春行冬令则寒气时𤼵草木皆肃国有大恐丑土之气所应也肃者枝叶减缩而急栗也大恐讹言相惊动也旧説孟春有恐是火讹以其行夏令也此行冬令当致水讹汉王商尝止之矣行夏令则民多疾疫时雨不降山陵不收未土之气所应也行秋令则天多沉阴淫雨蚤降兵革并起戌土之气所应也不收谓无所成遂也孟夏之月日在毕昏翼中旦婺女中毕宿在申实沈之次其日丙丁其帝炎帝炎帝大庭氏即神农也赤精之君其神祝融颛顼氏之子名黎火官之臣其虫羽其音征律中中吕其数七其味苦其臭焦其祀灶祭先肺羽虫飞鸟之属征音属火中吕已律长六寸万九千六百八十三分寸之万二千九百七十四地二生火天七成之七者火之成数也苦焦皆火属夏祭灶火之养人者也祭先肺火克金也蔡邕独断曰灶夏为太阳其气长养祀灶之礼在庙门外之东先席于门奥面东设主于灶陉也蝼蝈鸣蚯蚓出王𤓰生苦莱莠此记已月之候王𤓰注云萆挈本草作菝葜音同谓之𤓰者以根之似也亦可酿酒朱氏曰王𤓰色赤感火之色而生苦菜味苦感火之味而成天子居明堂左个太寝南堂东偏乗朱路驾赤駵载赤旂衣朱衣服赤玊食菽与鸡其器髙以粗駵马名色浅者赤色深者朱用器髙而粗大象物之盛长也是月也以立夏先立夏三日太史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説立春言诸侯大夫而此不言诸侯者或在或否不可必同故略之也迎夏南郊祭炎帝祝融也乃命乐师习合礼乐以将饮酎故也命太尉赞桀俊遂贤良举长大行爵出禄必当其位太尉秦官也桀俊以才言赞则引而升之之谓贤良以德言遂谓使之得行其志也长大以力言王制言执技论力举谓选而用之也当其位者爵必当有德之位禄必当有功之位也是月也继长増髙毋有壊堕毋起土功毋𤼵大衆毋伐大树长者继之而使益长髙者増之而使益髙壊堕则伤已成之气起土功发大衆皆妨蚕农之事故禁止之伐树则伤条达之气故亦在所禁一説伐大木谓营宫室是月也天子始絺絺葛布之细者命野虞出行田原为天子劳农劝民毋或失时失时谓失农时命司徒循行县鄙命农勉作毋休于都勉其兴作于田野之内禁其休息于都邑之间皆恐其失农时也是月也驱兽毋害五谷毋大田猎夏猎曰苗正为驱兽之害禾苗者耳与三时之大猎自不同农乃登麦天子乃以彘尝麦先荐寝庙登升之于场也是月也聚畜百药靡草死麦秋至聚药为供医事也靡草草之枝叶靡细者阴类阳盛则死秋者百谷成熟之期此于时虽夏于麦则秋故云麦秋也断薄刑决小罪出轻繋刑者上之所施罪者下之所犯断者定其轻重而施刑也决如决水之决谓人以小罪相告者即决遣之不收繋也其有轻罪而在繋者则直纵出之也蚕事毕后妃献茧乃收茧税以桑为均贵贱长幼如一以给郊庙之服后妃献茧谓后妃受内命妇之献茧也收茧税者外命妇养蚕亦用国北近郊之公桑近郊之税十一故亦税其茧十之一其余入已而为其夫造祭服一説再命受服服者公家所给故税其十一者为给其夫祭服也受桑多则税茧多少则税亦少皆以桑为均齐也贵谓卿大夫之妻贱谓士妻长幻妇之老少也如一皆税十一也郊庙之服天子祭服也是月也天子饮酎用礼乐重酿之酒名之曰酎稠醲之义也春而造至此始成用礼乐而饮之盖盛会也孟夏行秋令则苦雨数来五谷不滋四鄙入保申金之气所泄也行冬令则草木蚤枯后乃大水败其城郭亥水之气所伤也行春令则蝗虫为灾暴风来格秀草不实寅木之气所淫也以孟夏之月而行孟秋孟冬孟春之令故感召灾异如此四鄙四面边鄙之邑也保与堡同小城也入保入而依以为安也格至也仲夏之月日在东井昏亢中旦危中东井在未鹑首之次其日丙丁其帝炎帝其神祝融其虫羽其音征律中蕤宾其数七其味苦其臭焦其祀灶祭先肺㽔宾午律长六寸八十一分寸之二十六小暑至螳螂生鵙始鸣反舌无声此记午月之候小暑暑气未盛也螳螂一名蚚父一名天马言其飞㨗如马也鵙博劳也反舌百舌鸟凡物皆禀阴阳之气而成质其阴类者宜阴时阳类者宜阳时得时则兴背时则废疏又以反舌为虾蟇未知是否天子居明堂太庙乗朱路驾赤駵载赤旂衣朱衣服赤玉食菽与鸡其器髙以粗明堂太庙南堂当太室也养壮佼壮谓容体硕大者佼谓形容佼好者择此类而养之亦顺长养之令是月也命乐师修鼗鞞鼔均琴瑟管箫执干戚戈羽调竽笙竾簧饬钟磬柷敔凡十九物皆乐器也鼗鞞鼔三者皆革音鼗即鼗也鞞所以裨助鼔节琴瑟皆丝音管箫皆竹音管如篴而小干戚戈羽皆舞器干盾戚斧也竽笙竾皆竹音竽三十六簧笙十三簧竾即箎也长尺四寸簧笙之舌盖管中之金薄鍱也竽笙竾三者皆有簧也钟金音磬石音柷敔皆木音柷如漆桶敔状如伏虎柷以合乐之始敔以节乐之终修者理其弊均者平其声执者操持学习调者调和音曲饬者整治之也以将用盛乐雩祀故谨备之命有司为民祈祀山川百源大雩帝用盛乐山者水之源将欲祷雨故先祭其本源三王祭川先河后海示重本也雩者吁嗟其声以求雨之祭周礼女巫凡邦之大烖歌哭而请亦其义也帝者天之主宰盛乐即鼗鞞以下十九物并奏之也乃命百县雩祀百辟卿士有益于民者以祈谷实百县畿内之邑也百辟卿士谓古者上公句龙后稷之类是月也农乃登黍天子乃以雏尝黍羞以含桃先荐寝庙今用登麦谷例移农乃登黍四字在是月也之下旧註以内则之雏为小鸟此雏为鸡未详孰是含桃樱桃也令民毋艾蓝以染蓝之色青青者赤之母刈之亦是伤时气毋烧灰火之灭者为灰禁之亦为伤火气也毋暴布暴暴之于日也布者阴功所成不可以小功干盛阳也门闾毋闭一则顺时气之宣通一则使暑气之宣散关市毋索索者搜索商旅匿税之物盖当时气盛大之际人君亦当体之而行寛大之政也挺重囚益其食挺者㧞出之义重囚禁繋严密故特加寛假轻囚则不如是益其食者加其养也游牝别羣则絷腾驹班马政季春游牝于牧至此妊孕已遂故不使同羣拘絷腾跃之驹者止其踶囓也班布也马政养马之政令也周礼圉人圉师所掌是月也日长至阴阳争死生分至犹极也夏至日长之极阳尽午中而微阴眇重渊矣此阴阳争辨之际也物之感阳气而方长者生感阴气而已成者死此死生分判之际也君子齐戒处必掩身毋躁止声色毋或进薄滋味毋致和节耆欲定心气齐戒以定其心掩蔽以防其身毋或轻躁于举动毋或御进于声色薄其调和之滋味节其诸事之爱欲凢以定心气而备阴疾也百官静事无刑以定晏阴之所成刑阴事也举阴事则是助阴抑阳故百官府刑罚之事皆止静而不行也凡天地之气顺则和逆则竞故能致灾咎此阴阳相争之时故须如此谨备晏安也阴道静故云晏阴及其定而至于成则循序而徃不为灾矣是以未定之前诸事皆不可忽也鹿角解蝉始鸣半夏生木堇荣此又言午月之候解脱也是月也毋用火南方南方火位又因其位而盛其用则为微阴之害故戒之可以居髙明可以逺眺望可以升山陵可以处台榭凢此皆顺阳明之时仲夏行冬令则雹冻伤谷道路不通暴兵来至子水之气所伤也行春令则五谷晚熟百螣时起其国乃饥夘木之气所淫也行秋令则草木零落果实早成民殃于疫酉金之气所泄也螣食苗叶之虫也百螣者言害稼之虫非一类季夏之月日在栁昏火中旦奎中栁宿在午鹑火之次也火大火心宿其日丙丁其帝炎帝其神祝融其虫羽其音征律中林钟其数七其味苦其臭焦其祀灶祭先肺林钟未律长六寸温风始至蟋蟀居壁鹰乃学习腐草为萤此记未月之候至极也蟋蟀生于土中此时羽翼犹未能远飞但居其穴之壁至七月则能逺飞而在野矣学习雏学数飞也腐草得暑湿之气故变而为萤朱氏曰温风温厚之极凉风严凝之始腐草为萤离明之极故幽类化为明类也天子居明堂右个乘朱路驾赤駵载赤旂衣朱衣服赤玉食菽与鸡其器髙以粗明堂右个南堂西偏也命渔师伐蛟取鼍登龟取鼋蛟言伐以其暴恶不易攻取也龟言登尊异之也鼍鼋言取易而贱之也命泽人纳材苇蒲苇之属生于泽中而可为用器故曰材泽人纳之职也此皆烦细之事非专一月所为故不以是月起之是月也命四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福四监即周官山虞泽虞林衡川衡之官也前言百县兼内外而言此百县乡遂之地也秩常也歛此刍为养牺牲之用各有常数故云秩刍也是月也命妇官染采黼黻文章必以法故无或差贷黑皇仓赤莫不质良毋敢诈伪以给郊庙祭祀之服以为旗章以别贵贱等给之度周礼典妇功典枲染人等皆妇官此指染人也白与黒谓之黼黒与青谓之黻青与赤谓之文赤与白谓之章染造必用旧法故事毋得有参差贷变皆欲质正良善也旗旌旂也章者画其象以别名位也详见春官司常石梁王氏曰给当为级是月也树木方盛命虞人入山行木毋有斩伐以其方盛故也不可以兴土功不可以合诸侯不可以起兵动衆毋举大事以摇养气毋𤼵令而待以妨神农之事也水潦盛昌神农将持功举大事则有天殃大事即兴土功合诸侯起兵动衆之事摇养气谓动散长养之气也𤼵令而待谓未及徭役之期而豫𤼵召役之令使民废已事而待上之㑹期也神农农之神也季夏属中央土土神得位用事之时谓之神农者土神主成就农事也东井主水在未故未月为水潦盛昌之月此时神农将主持稼穑之功举大事而伤其功则是干造化施生之道矣故有天殃也是月也土润溽暑大雨时行烧薙行水利以杀草如以热汤可以粪田畴可以美土疆溽湿也土之气润故蒸鬰而为溼暑大雨亦以之而时行皆东井之所主也除草之法先芟薙之俟干则烧之烧薙者烧所薙之草也大雨既行于所烧之地则草不复生矣故云利以杀草时暑日烈其水之热如汤草之烧烂者可以为田畴之粪可以使土疆之美凡土之磊磈难耕者谓之疆季夏行春令则谷实鲜落鲜洁而堕落也国多风欬风欬因风而致欬疾也民乃迁徙辰土之气所应也行秋令则丘隰水潦禾稼不熟乃多女灾妊孕多败戌土之气所应也行冬令则风寒不时鹰隼蚤鸷四鄙入保丑土之气所应也中央土土寄旺四时各十八日共七干二日除此则木火金水亦各七十二日矣土于四时无乎不在故无定位无专气而寄旺于辰戌丑未之末未月在火金之间又居一嵗之中故特揭中央土一令于此以成五行之序焉其日戊己戊己十干之中其帝黄帝黄精之君轩辕氏也其神后土土官之臣颛顼氏之子黎也句龙初为后土后祀以为社后土官阙黎虽火官实兼后土也旧说如此其虫倮人为倮虫之长郑氏以为虎豹之属其音宫律中黄钟之宫宫音属土又为君故配之中央黄钟本十一月律诸律皆有宫音而黄钟之宫乃八十四调之首其声最尊而大余音皆自此起如土为木火金水之根本故以配中央之土土寄旺于四时宫音亦冠于十二律非如十二月以候气言也其数五天五生土地十成之四时皆举成数此独举生数者四时之物无土不成而土之成数又积水一火二木三金四以成十也四者成则土无不成矣其味甘其臭香甘香皆属土其祀中霤祭先心古者陶复陶穴皆开其上以漏光明故雨霤之后因名室中为中霤亦土神也祭先心者心居中君之象又火生土也蔡邕独断曰季夏土气始盛其祀中霤霤神在室祀中霤设主于牖下天子居太庙太室中央之室也乘大路驾黄駵载黄旂衣黄衣服黄玉食稷与牛其器圜以闳圜者象土之周匝四时闳者寛广之义象土之容物也孟秋之月日在翼昏建星中旦毕中翼宿在已鹑尾之次建星说见仲春其日庚辛其帝少皥其神蓐收其虫毛其音商律中夷则其数九其味辛其臭腥其祀门祭先肝少皥白精之君金天氏也蓐收金官之臣少皥氏之子该也夷则申律长五寸七百二十九分寸之四百五十一九金之成数也辛腥皆属金秋隂气出故祀门祭先肝金克木也蔡邕独断曰门秋为少隂其气收成祀之于门祀门之礼北靣设主于门左枢凉风至白露降寒蝉鸣鹰乃祭鸟用始行戮此记申月之候鹰欲食鸟之时先杀鸟而不食似人之食而祭先代为食之人也用始行戮顺时令也天子居总章左个太寝西堂南偏乘戎路兵车也驾白骆白马黒鬛曰骆载白旂衣白衣服白玉食麻与犬其器廉以深亷稜角也亦矩之义深则收藏之意是月也以立秋先立秋三日太史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛暴慢以明好恶顺彼逺方简练简择而练习之也专任有功谓大将有已试之功乃使之专主其事也诘者问其罪诛者戮其人残下谓之暴慢上谓之慢顺服也好恶明则逺方顺服是月也命有司脩法制缮囹圄具桎梏禁止姦慎罪邪务搏执缮治也姦在人心故当有以禁止之邪见于行故慎以罪之务事也搏戮也执拘也命理瞻伤察创视折审断决狱讼必端平戮有罪严断刑理治狱之官也伤者损皮肤创者损血肉折者损筋骨也严者谨重之意非峻急之谓也天地始肃不可以赢朱氏曰阳道常饶隂道常乏故賛化者不可使隂气之赢也是月也农乃登谷天子尝新先荐寝庙命百官始收歛完隄坊谨壅塞以备水潦修宫室坏垣墻补城郭所以为水潦之备者以月建在酉酉中有毕星好雨也是月也毋以封诸侯立大官记者但知赏以春夏刑以秋冬之义不知古者尝祭之时则有出田邑之制故注谓禁封诸侯及割地为失其义也毋以割地行大使出大币以其违收歛之令也孟秋行冬令则隂气大胜介虫败谷戎兵乃来此亥水之气所泄也行春令则其国乃旱蟹有食稻者谓之稻蟹亦介虫败谷之类寅中箕星好风能散云雨故致旱阳气复还五谷无实寅木之气所损也行夏令则国多火灾寒热不节民多疟疾已火之气所伤也仲秋之月日在角昏牵牛中旦觜觽中角在辰夀星之次也其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝南吕酉律长五寸三分寸之一盲风至鸿鴈来𤣥鸟归羣鸟养羞此记酉月之候盲风疾风也孟春言鸿鴈来自南而来北也此言来自北而来南也仲春言𤣥鸟至此言归明春来而秋去也羞者所美之食养羞者藏之以备冬月之养也天子居总章太庙乘戎路驾白骆载白旂衣白衣服白玉食麻与犬其器廉以深总章太庙西堂当太室也是月也养衰老授几杖行糜粥饮食月至四隂隂已盛矣时以阳衰隂盛为秋人以阳衰隂盛为老养衰老顺时令也几杖所以安其身饮食所以养其体行犹赐也糜即粥也乃命司服具饬衣裳文绣有恒制有小大度有长短衣服有量必循其故冠带有常司服官名具饬条具而饬正之也上曰衣下曰裳衣绘而裳绣祭服之制也有恒有定制也小大小则𤣥冕之一章大则衮冕之九章也长短谓衣长而裳短也衣服谓朝服燕服及他服之当为寒备者也各有剂量必率循故法不得更为新异也冠与带亦各有常制因造衣并作之乃命有司申严百刑斩杀必当毋或枉桡枉桡不当反受其殃刑罚之令前月已行此月又申戒之也枉桡皆屈曲之义谓不申正理而违法断之以逆理故必反受殃祸也是月也乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨宰主牲者祝告神者全谓色不杂具谓体无损也养牛羊曰刍养犬豕曰豢得其养则肥失其养则瘠物色或骍或黝阳祀用骍牲隂祀用黝牲比类者比附隂阳之类而用之也小大以体言长短以用言皆欲中法度也所视所案所瞻所察所量五者悉备而当于事上帝且歆飨之矣况羣神乎天子乃难以达秋气以犬尝麻先荐寝庙季春命国难以毕春气此独言天子难者此为除过时之阳暑阳者君象故诸侯以下不得难也暑气退则秋之凉气通达故云以达秋气也是月也可以筑城郭建都邑穿窦窖脩囷仓四者皆为歛藏之备穿地圆曰窦方曰窖乃命有司趋民收歛务畜菜多积聚孟秋已有收歛之命矣此又趋之以时不可缓故也菜所以助谷之不足故蓄之为备多积聚者凡可为嵗备者无不贮储也乃劝种麦毋或失时其有失时行罪无疑麦所以续旧谷之尽而及新谷之登尤利于民故特劝种而罚其惰者是月也日夜分雷始收声蛰虫坏戸杀气浸盛阳气日衰水始涸坏益其蛰穴之戸使通明处稍小至寒甚乃墐塞之也水本气之所为春夏气至故长秋冬气返故涸也日夜分则同度量平权衡正钧石角斗甬此与仲春同是月也易闗市来商旅纳货贿以便民事四方来集逺乡皆至则财不匮上无乏用百事乃遂朱氏曰闗者货之所入市者货之所聚易谓无重征以致其难也易闗市所以来商旅货谓化之以为利贿谓有之以为利来商旅所以纳货贿也凡此皆以便民用也四方散而不一故言来集逺乡邈而在外故言皆至此言贡赋职修也财所以待用财不匮则无乏用也用所以作事无乏用则事皆遂也凡举大事毋逆大数必顺其时慎因其类事大如土功徭役合诸侯举兵衆之事皆不可悖阴阳之大数因犹依也如庆赏者乃𤼵生之类刑罚者乃肃杀之类必顺时令而谨依其类以行之也仲秋行春令则秋雨不降草木生荣国乃有恐卯木之气所应也卯中有房心心为太火故不雨且有火讹之惊恐也行夏令则其国乃旱蛰虫不藏五谷复生午火之气所伤也行冬令则风灾数起收雷先行草木蚤死子水之气所泄也收雷收声之雷也先行先期而动也季秋之月日在房昏虚中旦栁中房在卯大火之次也其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝无射戌律长四寸六千五百六十一分寸之六千五百二十四鸿鴈来賔爵入大水为蛤鞠有黄华豺乃祭兽戮禽此记戌月之候鴈以仲秋先至者为主季秋后至者为賔如先登者为主人从之以登者为客也爵为蛤飞物化为潜物也鞠色不一而专言黄者秋令在金金自有五色而黄为贵故鞠色以黄为正也祭兽者祭之于天戮禽者杀之以食也禽者鸟兽之总名鸟不可曰兽兽亦可曰禽故鹦鹉不曰兽而猩猩通曰禽也天子居总章右个乘戎路驾白骆载白旂衣白衣服白玉食麻与犬其器亷以深总章右个西堂北偏也是月也申严号令命百官贵贱无不务内以㑹天地之藏无有宣出务内谓专务收歛诸物于内㑹合也合天地闭藏之令也宣出则悖时令乃命冢宰农事备收举五谷之要藏帝籍之收于神仓祗敬必饬农事备收百谷皆歛也要者租赋所入之数籍田所收归之神仓将以供粢盛也祗谓谨其事敬谓一其心饬谓致其力也是月也霜始降则百工休乃命有司曰寒气总至民力不堪其皆入室总至凝聚而至也上丁命乐正入学习吹吹主乐声而言是月也大飨帝尝牺牲告备于天子仲夏大雩祈也此月大飨报也飨尝皆用牺牲仲秋已视全具至此则告备而后用焉合诸侯制百县为来嵗受朔日与诸侯所税于民轻重之法贡职之数以逺近土地所宜为度以给郊庙之事无有所私石梁王氏曰合诸侯制百县注云合诸侯制絶句不可从刘氏曰合诸侯者总命诸侯之国也制犹敕也百县诸侯所统之县也天子总命诸侯各敇百县为来嵗受朔日与税法贡数各以道路逺近土地所宜为度以给上之事而不可有私也言郊庙者举其重也葢朔日与税贡等事皆天子总命之诸侯而诸侯颁之百县使奉行也旧说秦建亥此月为嵗终故行此数事者得之或疑是时秦未并天下未有诸侯百县此仍是古制愚按吕不韦相秦十余年此时已有必得天下之势故大集羣儒损益先王之礼而作此书名曰春秋将欲为一代兴王之典礼也故其间亦多有未见与礼经合者又按昭襄王之时封魏冉穣侯公子市宛侯悝邓侯则分封诸侯行王者事久矣不韦作相时已灭东周君六国削甚秦已得天下大半故其立制欲如此也其后徙死始皇并天下李斯作相尽废先王之制而吕氏春秋亦无用矣然其书也亦当时儒生学士有志者所为犹能彷彿古制故记礼者有取焉是月也天子乃教于田猎以习五戎班马政教于田猎谓因猎而教之以战陈之事习用弓矢殳矛戈㦸之五兵班布乘马之政令其毛色之同异力之强弱各以类相从也命仆及七驺咸驾载旌旐授车以级整设于屛外司徒搢扑北面誓之仆戎仆也天子马有六种各一驺主之并总主六驺者为七驺也皆以马车驾车又载析羽之旌龟蛇之旐既毕而授车于乘者以尊卑为等级各使正其行列向背而设于军门之屏外于是司徒揷扑于带于陈前北面誓戒之此时六军皆向南而陈也扑即夏楚二物也周礼戎仆中大夫二人天子乃厉饰执弓挟矢以猎命主祠祭禽于四方天子戎服而严厉其威武之饰亲用弓矢以杀禽兽葢奉祭祀之物当亲杀也猎竟则命典祀之官取猎地所获之兽祭于郊以报四方之神禽者兽之通名也是月也草木黄落乃伐薪为炭备御寒也蛰虫咸俯在内皆墐其户俯垂头也内穴之深处也墐塞也乃趣狱刑毋留有罪刑于罪相得即决之留而不决亦悖时令也收禄秩之不当供养之不宜者收如汉法收印绶之收谓索之使还各依本等禄秩不当谓不应得而恩命滥赐之者也供养膳服之具也贵贱各有宜用不宜谓侈僭踰制者此亦顺秋令之严肃也是月也天子乃以犬尝稻先荐寝庙季秋行夏令则其国大水未中东井主之冬藏殃败窦窖之藏为水所侵民多鼽嚏未土之气所应也鼽者气窒于鼻嚏者声发于口皆肺疾以夏火克金故病此也行冬令则国多盗贼边境不宁土地分裂丑土之气所应也裂坼也行春令则煖风来至民气解惰师兴不居辰土之气所应也不居不得止息也孟冬之月日在尾昏危中旦七星中尾在寅析木之次也七星见季春其日壬癸其帝颛顼其神𤣥㝠其虫介其音羽律中应钟其数六其味咸其臭朽其祀行祭先肾颛顼黑精之君𤣥㝠水官之臣少皥氏之子曰修曰熈相代为水官左传云修及熈为𤣥㝠是也介甲也介虫龟为长水物也羽音属水应钟亥律长四寸二十七分寸之二十水成数六咸朽皆水属水受恶秽故有朽腐之气也行者道路往来之处冬阴往而阳来故祀行也春夏秋皆祭先所胜冬当先心以中央祭心故但祭所属又以冬主静不尚克制故也蔡邕独断曰行冬为太阴盛寒为水祀之于行在庙门外之西軷壤厚二尺广五尺轮四尺北面设主于軷上水始氷地始冻雉入大水为蜃虹藏不见此记亥月之候蜃蛟属此亦飞物化潜物也晋武库中忽有雉雊张华曰此必蛇化为雉也开视雉侧果有蛇蜕类书有言雉与蛇交而生子子必为蟂不皆然也然则雉之为蜃理或有之阴阳气交而为虹此时阴阳极乎辨故虹伏虹非有质而曰藏亦言其气之下伏耳天子居𤣥堂左个北堂之西偏也乘𤣥路驾铁骊铁色之马载𤣥旂衣黒衣黒深而𤣥浅如朱深而赤浅也服𤣥玉食黍与彘其器闳以奄闳者中寛奄者上窄是月也以立冬先立冬三日太史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡死事为国事而死也孤寡即死事者之妻子不言诸侯与夏同是月也命太史衅龟筴占兆审卦吉凶冯氏曰衅龟筴者杀牲取血而涂龟与蓍筴也古者器成而衅以血所以攘却不祥也占兆者玩龟书之繇文审卦者审易书之休咎皆所以豫明其理而待用也衅龟而占兆衅筴而审卦吉凶太史之职也是察阿党则罪无有掩蔽狱吏治狱宁无阿私必是正而省察之庶几犯罪者不至掩蔽其曲直也是月也天子始裘周礼季秋献功裘至此月乃衣之也命有司曰天气上腾地气下降天地不通闭塞而成冬不交则不通不通则闭塞命百官谨葢藏命有司循行积聚无有不敛申严仲秋积聚之令坏城郭戒门闾脩键闭慎管籥坏补其缺薄处也城郭欲其厚实故言坏门闾备御非常故言戒键锁须也闭锁筒也管籥锁匙也键闭或有破壊故云脩管籥不可妄开故云慎固封疆备边竟完要塞谨关梁塞徯径要塞边城要害处也关境上门梁桥也徯径野兽往来之路也饬丧纪辨衣裳审棺椁之厚薄茔丘垄之大小髙卑厚薄之度贵贱之等级饬丧纪者饬正丧事之纪律也即辨衣裳以下诸事是已上衣下裳以布之精麤为亲疏故曰辨亦谓袭敛之衣数多寡也棺椁厚薄有贵贱之等茔有大小丘垄有髙卑皆不可踰越厚薄之度主礼而言贵贱之等级主人而言故总曰审朱氏曰丧者人之终冬者嵗之终故于此时而饬丧纪焉是月也命工师效功陈祭器按度程毋或作为淫巧以荡上心必功致为上物勒工名以考其诚功有不当必行其罪以穷其情工师百工之长效呈也诸器皆成独主祭器祭器尊也度法也程式也淫巧指诸器而言致读为致谓功力宻致也一读如字亦通勒刻也刻名于器以考工人之诚伪也行犹治也穷其情者究诘其诈伪之情也是月也大饮烝因烝祭而与羣臣大为燕饮也旧说烝升也此乃飨礼升牲体于俎上谓之房烝未知是否天子乃祈来年于天宗大割祠于公社及门闾腊先祖五祀劳农以休息之天宗日月星辰也割祠割牲以祭也社以上公配祭故云公社又祭及门闾之神也腊之言猎以田猎所获之物而祭先祖及五祀之神故曰腊也又蔡邕云夏曰清祀殷曰嘉平周曰蜡秦曰腊然左传言虞不腊是周亦名腊也劳农即周礼党正属民饮酒之礼也天子乃命将帅讲武习射御角力以仲冬大閲也是月也乃命水虞渔师收水泉池泽之赋毋或敢侵削衆庶兆民以为天子取怨于下其有若此者行罪无赦水虞泽虞也渔师渔人也见周礼水冬涸故以冬时收赋孟冬行春令则冻闭不宻地气上泄民多流亡寅木之气所泄也行夏令则国多暴风方冬不寒蛰虫复出已火之气所损也行秋令则雪霜不时小兵时起土地侵削申金之气所淫也仲冬之月日在斗昏东辟中旦轸中斗在丑星纪之次也其日壬癸其帝颛顼其神𤣥㝠其虫介其音羽律中黄钟其数六其味咸其臭朽其祀行祭先肾黄钟子律长九寸氷益壮地始坼鹖旦不鸣虎始交此记子月之候鹖旦夜鸣求旦之鸟也天子居𤣥堂太庙乘𤣥路驾铁骊载𤣥旂衣黒衣服𤣥玉食黍与彘其器闳以奄𤣥堂太庙北堂当太室也饬死事誓戒六军之士以战陈当厉必死之志也命有司曰土事毋作慎毋发盖毋发室屋及起大衆以固而闭顺闭藏之令以安伏蛰之性也固坚也而犹其也周礼仲冬教大阅此言毋起大衆是诚吕氏之书矣地气沮泄是谓发天地之房诸蛰则死民必疾疫又随以丧命之曰畅月沮者壊散之义因破壊而宣泄故云沮泄也天地之闭固气类犹房室之安藏人也若发散天地之所藏则诸蛰皆死是干犯阴阳之令疾疫必为民灾丧祸随之而见一説丧读去声谓民因避疾疫而逃亡也畅月未详旧説畅充也言所以不可发泄者以此月万物皆充实于内故也朱氏谓阳久屈而后伸故云畅月也未知孰是是月也命奄尹申宫令审门闾谨房室必重闭省妇事毋得淫虽有贵戚近习毋有不禁奄尹羣奄之长也以其精气奄闭故名阉人宫令宫中之政令也重闭内外皆闭也减省妇人之事务顺阴静也淫谓女功之过巧者贵戚天子之族姻近习其嬖幸者乃命大酋秫稻必齐麴蘖必时湛炽必洁水泉必香陶器必良火齐必得兼用六物大酋监之毋有差贷大酋酒官之长也秫稻酒材也必齐多寡中度也必时制造及时也湛渍而涤之也炽蒸炊也必洁无所汚也必香无秽恶之气必良无罅漏之失也必得适生熟之宜也物事也六物谓必齐以下六事差贷不中法式也天子命有司祈祀四海大川名源渊泽井泉冬令方中水徳至盛故为民祈而祀之也是月也农有不收藏积聚者马牛畜兽有放佚者取之不诘取之不诘罪在不收敛也山林薮泽有能取蔬食田猎禽兽者野虞教道之其有相侵夺者罪之不赦罪之不赦恶其不相共利也是月也日短至阴阳争诸生荡短至短之极也阴阳之争与夏至同诸生者万物之生机也荡者动也君子齐戒处必掩身身欲宁去声色禁耆欲安形性事欲静以待阴阳之所定此皆与夏至同而有谨之至者彼言止声色而此言去彼言节耆欲而此言禁葢仲夏之阴犹微而此时之阴犹盛阴微则盛阳未至于甚伤阴盛则微阳当在于善保故也芸始生荔挺出蚯蚓结麋角解水泉动此又言子月之候芸与荔挺皆香草结犹屈也解脱也水者天一之阳所生阳生而动言枯涸者渐滋发也十二月惟子午之月皆再记其候者详于阴阳之萌也日短至则伐木取竹箭阴盛则材成故伐而取之大曰竹小曰箭是月也可以罢官之无事去器之无用者官以权宜而设器以权宜而造皆暂焉之事此闭藏休息之时故可罢去涂阙廷门闾筑囹圄此以助天地之闭藏也仲冬行夏令则其国乃旱火气乘之应于来年氛雾㝠㝠亦火气所蒸雷乃发声阴不能固阳也午火之气所克也行秋令则天时雨汁𤓰瓠不成雨雪杂下曰汁国有大兵酉金之气所淫也行春令则蝗虫为败水泉咸竭卯中大火之所主也民多疥疠卯木之气所泄也季冬之月日在婺女昏娄中旦氐中女在子𤣥枵之次也其日壬癸其帝颛顼其神𤣥㝠其虫介其音羽律中大吕其数六其味咸其臭朽其祀行祭先肾大吕丑律长八寸二百四十三分寸之百四鴈北乡鹊始巢雉雊鸡乳此记丑月之候天子居𤣥堂右个乘𤣥路驾铁骊载𤣥旂衣黑衣服𤣥玉食黍与彘其器闳以奄𤣥堂右个北堂东偏也命有司大难旁磔出土牛以送寒气季春惟国家之难仲秋惟天子之难此则下及庶人又以阴气极盛故云大难也旁磔谓四方之门皆披磔其牲以攘除阴气不但如季春之九门磔攘而已旧説此月日经虚危司命二星在虚北司禄二星在司命北司危二星在司禄北司中二星在司危北此四司者鬼官之长又坟四星在危东南坟墓四司之气能为厉鬼将来或为灾厉故难磔以攘除之事或然也出犹作也月建丑丑为牛土能制水故特作土牛以毕送寒气也征鸟厉疾征鸟鹰隼之属以其善击故曰征厉疾者勐厉而迅疾也乃毕山川之祀及帝之大臣天之神祗帝之大臣谓五帝之佐句芒祝融之属也孟冬言祈天宗此或司中司命风师雨师之属欤是月也命渔师始渔天子亲往乃尝鱼先荐寝庙猎而亲杀为奉祭也则渔而亲往亦为荐先欤氷方盛水泽腹坚命取冰冰以入氷之初凝惟水面而已至此则彻上下皆凝故云腹坚腹犹内也藏氷正在此时故命取氷氷入则隂事之终也令告民出五种命农计耦耕事修耒耜具田器氷入之后大寒将退令典农之官告民出其所藏五谷之种计度耦耕之事耦谓二人相偶也揉木为耒斵木为耜今之耜以铁为之田器镃基之属凡治田所用者也此皆豫备东作之事阳事之始也命乐师大合吹而罢郑氏曰嵗将终与族人大饮作乐于太寝以缀恩也王居明堂礼季冬命国为酒以合三族疏曰此用礼乐于族人最盛后年季冬乃复如此作乐以一年顿停故云罢乃命四监收秩薪柴以共郊庙及百祀之薪燎四监説见季夏秩常也谓有常数也大而可析者谓之薪小而束者谓之柴薪燎炊爨及夜燎之用也是月也日穷于次月穷于纪星回于天数将几终嵗且更始日穷于次者去年季冬次𤣥枵至此穷尽还次𤣥枵也纪㑹也去年季冬月与日相㑹于𤣥枵至此穷尽还复㑹于𤣥枵也二十八宿随天而行每日虽周天一匝而早晚不同至此月而复其故处与去年季冬早晚相似故云回于天也几近也以去年季冬至今年季冬三百五十四日未满三百六十五日不为正终故云几于终也嵗且更始者所谓终则有始也专而农民毋有所使而汝也在上者当专壹汝农之事毋得徭役使之也天子乃与公卿大夫共饬国典论时令以待来嵗之宜朱子曰国典有常饬之以应来嵗之变时令有序论之以防来嵗之差嵗既更始故事亦有异宜者乃命太史次诸侯之列赋之牺牲以共皇天上帝社稷之飨列谓大小之等差也乃命同姓之邦共寝庙之刍豢人本乎祖故祖庙之牲使同姓诸侯供之命宰歴卿大夫至于庶民土田之数而赋犠牲以共山林名川之祀歴者序次其多寡之数也凡在天下九州之民者无不咸献其力以共皇天上帝社稷寝庙山林名川之祀礼有五经莫重于祭故也季冬行秋令则白露蚤降介虫为妖四鄙入保畏介虫为兵之象也戌土之气所应行春令则胎夭多伤胎未生者夭方生者国多固疾固谓久而不差辰土之气所应命之曰逆以嵗终而行嵗始之令也行夏令则水潦败国时雪不降氷冻消释火夺水之令也未土之气所应礼记大全卷六礼记大全卷七钦定四库全书礼记大全卷七明胡广等撰曾子问第七曽子问曰君薨而世子生如之何孔子曰卿大夫士从摄主北面于西阶南大祝裨冕执束帛升自西阶尽等不升堂命毋哭摄主上卿之代主国事者也裨冕者天子诸侯六服大裘为上其余为裨服裨衣而着冕故云裨冕也等即阶也祝声三告曰某之子生敢告升奠币于殡东几上哭降衆主人卿大夫士房中皆哭不踊尽一哀反位遂朝奠小宰升举币祝为噫歆之声者三以警动神聴乃告之也噫是叹恨之声歆者欲其歆飨之义也某夫人之氏也房中妇人也升举币举而埋之两阶之间也三日衆主人卿大夫士如初位北面大宰大宗大祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人衆主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川如初位者如初告子生之位次也少师主养子之官奉子以衰服承借而捧之也告曰夫人某氏之子某从执事宰宗人等敢见子名则大宰所立也告讫捧子之人拜而稽颡且哭凡踊三度为一节如此者三故云三者三降东反位者堂上人皆从西阶降而反东在下者亦皆东而反其朝夕之哭位也踊而袭衰杖成其为子之礼也奠出朝奠毕而出也曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川告于祢告其主也此时神主在殡宫因见祢而立其名故云乃名于祢也孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之告于祖亦告于祢奠于祢亦奠于祖也奠者奠币为礼而告之也视朝听事之后即徧告羣祀戒命五大夫之职事使无废㢮也诸侯有三卿五大夫道而出者祖祭道神而后出行也五祀之行神则在宫内月令冬祀行是也丧礼毁宗躐行则行神之位在庙门外西方若祭道路之行神谓之軷于城外委土为山之形伏牲其上祭告礼毕乘车轹之而遂行也其神曰累其牲天子犬诸侯羊卿大夫酒脯而已长一丈八尺为制币诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入上章言冕而出视朝此言朝服而出视朝者按觐礼侯氏裨冕令敬君欲豫习其礼故冕服以视朝诸侯相朝非君臣也故但朝服而已诸侯朝服𤣥冠缁衣素裳而聘礼云诸侯相聘皮弁服则相朝亦皮弁服矣天子以皮弁服视朝故谓之朝服也曽子问曰并有丧如之何何先何后孔子曰葬先轻而后重其奠也先重而后轻礼也自启及葬不奠行葬不哀次反葬奠而后辞于殡遂修葬事其虞也先重而后轻礼也曽子问同时有父母或祖父母之丧先后之次如何孔子言葬则先母而后父奠则先父而后母自从也从启母殡之后及至葬柩欲出之前惟设母启殡之奠朝庙之奠及祖奠遣奠而已不于殡宫为父设奠故云自启及葬不奠谓不奠父也次者大门外之右平生待賔客之处柩至此则孝子悲哀柩车暂停今为父丧在殡故行葬母之时孝子不得为母伸哀于所次之处故柩车不暂停也及葬母而反即于父殡设奠告语于賔以明日启父殡之期賔出之后孝子遂修营葬父之事也葬是夺情之事故先轻奠是奉养之事故先重也虞祭亦奠之类故亦先重孔子曰宗子虽七十无无主妇非宗子虽无主妇可也宗子领宗男于外宗妇领宗女于内礼不可缺故虽七十之年犹必再娶然此谓大宗之无子或子㓜者若有子有妇可传继者则七十可不娶矣曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废冠者賔与赞礼之人也此人已及门而与主人揖让以入矣主人忽闻齐衰大功之丧何以处之夫子言若是大门内之丧则废而不行以冠礼行之于庙庙在大门之内吉凶不可同处也若是大门外之丧丧在他处可以加冠但冠礼三加之后设醴以礼新冠之人今值凶事止三加而止不醴之也初欲迎賔之时醴及馔具皆陈设今悉彻去又埽除冠之旧位使净洁更新乃即位而哭如賔与赞者未至则废也如将冠子而未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽地而祭于祢已祭而见伯父叔父而后飨冠者未及期日在期日之前也因丧服而冠者因着丧之成服而加丧冠也此是孔子之言曽子又问他日除丧之后不更改易而行吉冠之礼乎孔子答云诸侯及大夫有㓜弱未冠总角从事至当冠之年因朝天子天子于大庙中赐冕服弁服其受赐者荣君之命归即设奠告庙服所赐之服矣于此之时惟有冠之醮无冠之醴醮是以酒为燕饮醴则独礼受服之人也其礼如此安得有除丧改冠之礼乎父没而冠谓除丧之后以吉礼礼冠者盖齐衰以下可因丧服而冠斩衰不可疏曰吉冠是吉时成人之服丧冠是丧时成人之服谓之醮者酌而无酬酢曰醮醴重而醮轻者醴是古之酒故为重醮之所以异于醴者三加之后总一醴之醮则毎一加而行一醮也曽子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也曽子问祭而不行旅酬之礼何祭为然孔子言惟小祥练祭为然不旅者不旅酬也奠酬于賔奠其酬爵于賔前也賔弗举者賔不举以旅也言此祭主人得致爵于賔賔不可举此爵而行旅酬此礼也大祥则可旅酬矣孝公隠公之祖朱子曰旅衆也酬导饮也旅酬之礼賔弟子兄弟之子各举觯于其长而衆相酬盖宗庙之中以有事为荣故逮及贱者使亦得以伸其敬也又曰主人酌以献賔賔酢主人曰酢主人又自饮而复饮賔曰酬主人自饮者是导賔使饮也但賔受之却不饮奠于席前至旅时亦不举又自别举爵曽子问曰大功之丧可以与于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之馈奠奠于殡也大夫朔望皆有殷奠士惟月朔其礼盛故执事者衆曽子问已有大功之丧可与他人馈奠之事乎孔子将谓曾子问已有大功之丧得为大功者馈奠否故答云岂但大功自斩衰以下皆可礼也言身有斩衰所为者斩衰身有齐衰所为者齐衰皆可与其馈奠孔子是据所服者言之曽子又不悟此㫖将谓言他人乃曰不太轻已之服而重于相为乎孔子乃答云非此为他人之谓也谓于所为服者也凡丧奠主人以悲哀不暇执事故不亲奠天子诸侯之丧诸臣皆斩衰故云斩衰者奠大夫则兄弟之服齐衰者奠士不以齐衰者奠避大夫也故朋友奠人不充数则取大功以下又不足则反取大功以上也疏曰反之者反取前人执事者充之曽子问曰小功可以与于祭乎孔子曰何必小功耳自斩衰以下与祭礼也曽子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者大㫖与上章同但此问与于祭则是虞与卒哭之祭曾子问曰相识有丧服可以与于祭乎孔子曰缌不祭又何助于人所知识之人有祭事而已有丧服可以助为之执事否夫子言已有缌麻之服服之轻者也尚不得自祭己之宗庙何得助他人之祭乎曾子问曰废丧服可以与于馈奠之事乎孔子曰説衰与奠非礼也以摈相可也废犹除也馈奠在殡之奠也不问吉祭而问丧奠曾子之意谓方除丧服决不可与吉礼疑可与馈奠也夫子言方説衰即与奠是忘哀太速故言非礼也摈相事轻亦或可耳曾子问曰昏礼既纳币有吉日女之父母死则如之何孔子曰壻使人弔如壻之父母死则女之家亦使人弔父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而不敢嫁礼也壻免丧女之父母使人请壻弗取而后嫁之礼也有吉日者期日已定也彼是父丧则此穪父之名弔之彼是母丧则此称母之名弔之父母或在他所则称伯父伯母名如无伯父母则用叔父母名可知壻虽已葬其亲而丧期尚远不欲使彼女失嘉礼之时故使人致命使之别嫁他人某之子此某字是伯父之名不得嗣为兄弟者言继此不得为夫妇也夫妇同等有兄弟之义亦亲之之辞不曰夫妇者未成昏嫌也使某致命此某字是使者之名致如致仕之致谓致还其许昏之命也女氏虽许诺而不敢以女嫁于他人礼也及壻祥禫之后女之父母使人请壻成昏壻终守前説而不取而后此女嫁于他族礼也女之父母死壻亦如之女之父母死女之伯父致命于男氏曰某之子有父母之丧不得嗣为兄弟使某致命男氏许诺而不敢娶女免丧壻之父母使人请女家不许壻然后别娶也曾子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反嫁服士妻禒衣大夫妻展衣卿妻鞠衣改服更其嫁服也衣与裳相连而前后深邃故曰深衣缟生白绢也总束发也长八寸布为深衣缟为总妇人始丧未成服之服也故服此以奔舅姑之丧女子在室为父三年父卒亦为母三年已嫁则期今既在涂非在室矣则止用奔丧之礼而服期改服亦布深衣缟总也如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曾子问曰除丧则不复昏礼乎孔子曰祭过时不祭礼也又何反于初此齐衰大功之丧谓壻家也改服改其亲迎之服而服深衣于门外之次也女谓妇也入门内之次而以深衣更其嫁服也此特问齐衰大功之丧者以小功及缌轻不废昏礼礼毕乃哭耳若女家有齐衰大功之丧女亦不反归也曾子又问除丧之后岂不复更为昏礼乎孔子言祭重而昏轻重者过时尚废轻者岂可复行乎然此亦止谓四时常祭耳禘祫大祭过时犹追也孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也思相离则不能寝寐故不灭烛思嗣亲则不无感伤故不举乐此昏礼所以不贺也成昏而舅姑存者明日妇见舅姑若舅姑已殁则成昏三月乃见于庙祝辞告神曰某氏来妇来妇言来为妇也盖选择吉日而行此礼庙见祭祢即是一事非见庙之后更择日而祭也成妇之义者成盥馈之礼之义也曽子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也不迁于祖不迁柩而朝于壻之祖庙也不祔于皇姑以未庙见故主不得祔姑之庙也壻齐衰期但不杖不草屦不别处哀次耳女之父母自降服大功曾子问曰取女有吉日而女死如之何孔子曰壻齐衰而弔既葬而除之夫死亦如之若夫死女以斩衰徃弔既葬而除也曾子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也二孤二主当时有之曾子疑其非礼故问夫子言天犹不得有二日土犹不得有二王尝禘郊社祭之重者各有所尊不可混并而祭之丧可得有二孤庙可得有二主乎非礼明矣昔者齐桓公亟举兵作伪主以行及反藏诸祖庙庙有二主自桓公始也师行而载迁庙之主于齐车示有所尊奉也旣作伪主又藏于庙是二失矣丧之二孤则昔者卫灵公适鲁遭季桓子之丧卫君请弔哀公辞不得命公为主客入弔康子立于门右北面公揖让升自东阶西乡客升自西阶弔公拜兴哭康子拜稽颡于位有司弗辩也今之二孤自季康子之过也国君弔邻国之臣尊卑不等卫君弔而哀公为主礼也礼大夫既殡而君来弔主人门右北面哭拜稽颡今既哀公为主主则拜賔康子但当哭踊而已乃拜而稽颡于位是二孤矣当时有司不能论而正之遂至循袭为常变礼之失由于康子上章言自桓公始此不言始而言过者孔子康子同时也灵公先桓子卒经讹为灵公实出公也曾子问曰古者师行必以迁庙主行乎孔子曰天子廵守以迁庙主行载于齐车言必有尊也今也取七庙之主以行则失之矣迁庙主谓新祧庙之主也齐车金路也又名曰公祢当七庙五庙无虚主虚主者惟天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙崩薨而羣主皆聚祖庙以丧三年不祭且象生者为凶事而聚集也冯氏曰郑汪老聃古寿考者之称石梁先生曰此老聃非作五千言者君去其国太宰取羣庙之主以从礼也去国而羣庙之主皆行不敢弃其先祖也祫祭于祖则祝迎四庙之主主出庙入庙必跸老聃云诸侯五庙祫祭则迎髙曽祖祢入太祖之庙主出入而跸止行人不欲其渎也曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行毎舎奠焉而后就舎反必告设奠卒敛币玉藏诸两阶之间乃出盖贵命也既以币玉告于祖庙则奉此币玉犹奉祖宗之命也故曰主命毎舎必奠神之也反则设奠以告而埋藏之不敢䙝也子游问曰丧慈母如母礼与孔子曰非礼也古者男子外有傅内有慈母君命所使教子也何服之有妾之无子者养妾子之无母者谓之慈母然天子诸侯不为庶母服大夫妾子父在为其母大功士之妾子父在为其母期是与己母同也何服之有谓天子诸侯也故下文举国君之事证之昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也良善也古者周以前也天子诸侯之庶子为天子诸侯者为其母缌春秋有以小君之礼服之者以子贵而伸也然必适小君没若适小君在则其母厌屈故练冠也此言练冠以燕居谓庶子之为王者为其母耳曾子问曰诸侯旅见天子入门不得终礼废者几孔子曰四请问之曰大庙火日食后之丧雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵旅衆也色衣之色也东方诸侯衣青南方诸侯衣赤余倣此东方用㦸南方矛西方弩北方楯中央皷日食是阴侵阳故正五行之方色以厌胜之救火不关此义也曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废大庙本国之大庙也夫人小君也曾子问曰天子尝禘郊社五祀之祭簠簋既陈天子崩后之丧如之何孔子曰废尝禘宗庙之祭郊社天地之祭此言五祀而祭法言七祀先儒已言祭法不足据矣曾子问曰当祭而日食大庙火其祭也如之何孔子曰接祭而已矣如牲至未杀则废接㨗也速疾之义此言宗庙之祭遇此变异则减畧节文务在速毕无迎尸于奥及迎尸入坐等礼矣天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已葬而祭祝毕献而已天子诸侯之祭礼亡不可闻其详矣先儒以大夫士祭礼推之士祭尸九饭大夫祭尸十一饭则知诸侯十三饭天子十五饭也五祀外神不可以己私丧乆废其祭若当祭之时而天子崩则止而不行俟殡讫乃祭然其礼则杀矣侑劝也尸入迎尸而入坐也三饭不侑者尸三饭告饱则止祝更不劝侑其食使满足当饭之数也酳食毕而以酒潄口也説见曲礼按特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食今云酳不酢者无酢主人以下等事也此是言殡后祭五祀之礼又言自启殡往葬及葬毕反哭其间亦不祭五祀直待葬后乃祭其礼又不同盖葬后哀稍杀渐向吉故祝侑尸食至十五饮摄主酳尸尸饮卒爵而酢摄主摄主饮毕酌而献祝祝受而饮毕则止无献佐食以下之事故云祝毕献而已已止也曾子问曰诸侯之祭社稷爼豆既陈闻天子崩后之丧君薨夫人之丧如之何孔子曰废自薨比至于殡自启至于反哭奉帅天子比及也曾子所问如此孔子曰废又言自薨至殡自启至反哭皆帅循天子之礼者谓诸侯既殡而祭社稷或五祀者亦如天子殡后祭五祀之礼也其葬后而祭社稷五祀者亦如天子葬后祭五祀之礼也曾子问曰大夫之祭鼎爼既陈笾豆既设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭此言大夫宗庙之祭外丧在大门之外也三饭不侑酳不酢説见上章大功酢而已者大功服轻祭礼稍备十一饭之后主人酌酒酳尸尸酢主人即止也室中之事者凡尸在室之奥祝在室中北厢南面佐食在室中户西北面但主人主妇及賔献尸及祝佐食等三人毕则止也若平常之祭十一饭毕主人酳尸尸卒爵酢主人主人献祝及佐食毕次主妇献尸尸酢主妇主妇又献祝及佐食毕次賔长献尸尸得賔长献爵则止不举盖奠其爵于荐之左也待致爵之后尸乃举爵今以丧服杀礼故止于賔之献也士卑于大夫虽缌服亦不祭所祭于死者无服谓如妻之父母母之兄弟姊妹已虽有服而己所祭者与之无服则可祭也今按致爵之礼賔献尸三爵而止尸止爵之后执事者为主人设席于户内主妇酌爵而致于主人主人拜受爵主妇拜送爵主人卒爵拜主妇答拜受爵以酌而酢执爵拜主人答拜主人降洗爵以酌而致于主妇主妇之席在房中南面主妇拜受爵主人西面答拜而更爵自酌以酢此所谓致爵也祭统曰酢必易爵详见特牲馈食礼曾子问曰三年之丧弔乎孔子曰三年之丧练不羣立不旅行君子礼以饰情三年之丧而弔哭不亦虚乎练小祥也旅衆也羣立旅行言及他事则为忘哀况于弔乎先王因人情而制礼随其哀乐之情皆有以饰之苴衰绖杖为至痛饰也居重丧而弔哭于人哀彼则忘吾亲哀在亲则弔为矫伪矣非虚而何曾子既闻夫子此言矣而檀弓篇乃记其以丧母之齐衰而往哭于子张得非好事者为之辞欤曾子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也君重亲轻以义断恩也若君服在身忽遭亲丧则不敢为亲制服初死尚不得成服终可行除服之礼乎此所以虽过时而不除也殷祭盛祭也君服除乃得为亲行二祥之祭以伸孝心以其礼大故曰殷也假如此月除君服即次月行小祥之祭又次月行大祥之祭若亲丧小祥后方遭君丧则他时君服除后惟行大祥祭也然此皆谓适子主祭而居官者若庶子居官而行君服适子在家自依时行亲丧之礼他日庶子虽除君服无追祭矣曾子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也曾子之意以为适子仕者除君服后犹得追祭二祥庶子仕者虽除君服不复追祭是终身不除父母之丧矣可乎孔子言先王制礼各有时节过时不复追举礼也令不追除服者不是不能除也患其踰越圣人之礼制也且如四时之祭当春祭时或以事故阻废至夏则惟行夏时之祭不复追补春祭矣故过时不祭礼之常也惟禘祫大事则不然曾子问曰君薨既殡而臣有父母之丧则如之何孔子曰归居于家有殷事则之君所朝夕否殷盛之事谓朔望及荐新之奠也君有此事则往适君所朝夕则不往哭曰君既启而臣有父母之丧则如之何孔子曰归哭而反送君启启殡也归哭哭亲丧也反送君复往送君之葬也此二节皆对言君亲之丧若臣有父母之丧既殡而后有君丧则归君所父母丧有殷事则来归家朝夕亦恒在君所也若父母之丧既启而有君之丧则亦往哭于君所而反送父母之葬也下文君未殡而臣有父母之丧亦与父母之丧未殡而有君丧互推之曰君未殡而臣有父母之丧则如之何孔子曰归殡反于君所有殷事则归朝夕否大夫室老行事士则子孙行事大夫内子有殷事亦之君所朝夕否室老家相之长也室老子孙行事者以大夫士在君所殷事之时或朝夕恒在君所则亲丧朝夕之奠有缺然奠不可废也大夫尊故使室老摄行其事士卑则子孙摄也内子卿大夫之适妻也为夫之君如为舅姑服齐衰故殷事亦之君所贱不诔贵㓜不诔长礼也唯天子称天以诔之诸侯相诔非礼也诔之为言累也累举其平生实行为诔而定其谥以称之也称天以诔之者天子之尊无二惟天在其上故假天以称之也人君之事多称天不独诔也曾子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小歛则子免而从柩入自门升自阼阶君大夫士一节也曾子问国君以事出疆必为三年之戒备恐未得即返也于是以亲身之棺随行虑或死于外也若死于外则入之礼如何孔子言于时大敛之后主人从柩而归则其国有司供主人殡时所着之服谓布深衣苴绖散带垂也此时主人从柩在路未成服惟有麻弁绖疏衰而藨屦且杖也麻弁布弁布弁之上加环绖也柩入之时毁殡宫门西边墻而入其处空缺故谓之阙非门阙之阙也升自西阶者以柩从外来有似賔客故就客阶而升也如小敛而归则子首不麻弁身不疏衰惟首着免布身着布深衣也入自门升自阼阶者以亲未在棺犹以事生之礼事之也凡君与大夫及士之卒于外者其礼皆一等无异制故云一节也曾子问曰君之丧既引闻父母之丧如之何孔子曰遂既封而归不俟子遂遂送君柩也既窆而归下棺即归也不俟子不待孝子而已先返也曾子问曰父母之丧既引及涂闻君薨如之何孔子曰遂既封改服而往遂遂送亲柩也既窆之后改服而往者杂记云非从柩与反哭无免于堩此时孝子首着免乃去免而括髪徒跣布深衣而往不敢以私丧之服丧君也曾子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事士特牲大夫少牢上牲少牢也庶子既为大夫当用上牲然必往就宗子家而祭者以庙在宗子家也孝子宗子也介子庶子也不曰庶而曰介者庶子卑贱之称介则副贰之义亦贵贵之道也荐其常事者荐其岁之常事也若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配介子非当主祭者故谓之摄主其礼畧于宗子者有五焉若以祭礼先后之次言之当云不配不绥祭不假不旅不厌祭今倒言之者旧説摄主非正故逆陈以见义亦或记者之误与今依次释之不配者祭礼初行尸未入之时祝告神曰孝孙某来日丁亥用荐嵗事于皇祖伯某以某妃配某氏如姜氏子氏之类今摄主不敢备礼但言荐嵗事于皇祖伯某不言以某妃配也不绥祭者绥字当从周礼作隋减毁之名也尸与主人俱有隋祭主人减黍稷牢肉而祭之于豆间尸则取菹及黍稷肺而祭于豆间所谓隋祭也今尸自隋祭主人是摄主故不隋祭也不假者假字当作嘏福庆之辞也尸十一饭讫主人酳尸尸酢主人毕命祝嘏于主人曰皇尸命工祝承致多福无疆于女孝孙来女孝孙使女受禄于天宜稼千田眉寿万年勿替引之主人再拜稽首今亦以避正主故不嘏也不旅不旅酬也详见前章不厌祭者厌是餍饫之义谓神之歆享也厌有阴有阳阴厌者迎尸之前祝酌奠讫为主人释辞于神勉其歆享此时在室奥阴静之处故云阴厌也阳厌者尸谡之后佐食彻尸之荐爼设于西北隅得户明白之处故曰阳厌制礼之意不知神之所在于彼乎于此乎皆庶几其享之而厌饫也此言不厌祭不为阳厌也以先后之次知之布奠于賔賔奠而不举不归肉其辞于賔曰宗兄宗弟宗子在他国使某辞主人酬賔之时賔在西厢东面主人布此奠爵于賔爼之北賔坐取此爵而奠于爼之南不举之以酬兄弟此即不旅之事若宗子主祭则凡助祭之賔各归之以爼肉今摄主故不归爼肉于賔也非但祭不备礼其将祭之初告賔之辞亦异曰宗兄宗弟宗子在他国不得亲祭故使某执其常事使某告也故云使某辞宗兄宗弟者于此摄主为兄或为弟也若尊卑不等或是祖父之列或是子孙之列则但谓之宗子矣曾子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而己子游之徒有庶子祭者以此若义也今之祭者不首其义故诬于祭也宗子无罪而去国则庙主随行矣若有罪去国庙虽存庶子卑贱无爵不得于庙行祭礼但当祭之时即望墓为坛以祭也若宗子死则庶子告于墓而后祭于其家亦不敢称孝子某但称子某而已又非有爵者称介子某之比也身没而已者庶子身死其子则庶子之适子祭祢之时可称孝也子游之门人有庶子祭者皆用此礼是顺古义也今世俗庶子之祭者不能先求古人制礼之义而率意行之秪见其诬罔而已曾子问曰祭必有尸乎若厌祭亦可乎孔子曰祭成丧者必有尸尸必以孙孙㓜则使人抱之无孙则取于同姓可也祭殇必厌盖弗成也祭成丧而无尸是殇之也曾子之意疑立尸而祭无益死者故问祭时必合有尸乎若厌祭亦可乎盖祭初阴厌尸犹未入祭终而阳厌在尸既起之后是厌祭无尸也孔子言成人威仪具备必有尸以象神之威仪所以祭成人之丧者必有尸也尸必以孙以昭穆之位同也取于同姓亦谓孙之等列也祭殇者不立尸而厌祭以其年㓜少未能有成人之威仪不足可象故不立尸也若祭成人而无尸是以殇待之矣孔子曰有阴厌有阳厌曾子问曰殇不祔祭何谓阴厌阳厌孔子曰宗子为殇而死庶子弗为后也其吉祭特牲祭殇不举肺无肵爼无𤣥酒不告利成是谓阴厌孔子言祭殇之礼有厌于幽阴者有厌于阳明者盖适殇则阴厌于祭之始庶殇则阳厌于祭之终非兼之也曾子不悟其指乃问云祭殇之礼畧而不备何以始末一祭之间有此两厌也孔子言虽是宗子死在殇之年无为人父之道庶子不得代为之后其族人中有与之为兄弟者代之而主其祭之之礼其卒哭成事以后为吉祭祭殇本用特豚今亦从成人之礼用特牲者以其为宗子故也祭有尸则佐食举肺嵴以授尸祭而食之今无尸故不举肺嵴也凡尸食之余归之肵爼肵敬也主人敬尸而设此爼今无肵爼以无尸故也𤣥酒水也太古无酒之时以水行礼后王祭则设之重古道也今祭殇礼畧故无𤣥酒也不告利成者利犹养也谓共养之礼已成也常祭主人事尸礼毕出立户外则祝东面告利成遂导尸以出今亦以无尸废此礼是谓阴厌云者以其在祖庙之奥阴暗之处厌之也凡殇与无后者祭于宗子之家当室之白尊于东房是谓阳厌凡殇非宗子之殇也无后者谓庶子之无子孙者也此二者若是宗子大功内亲则于宗子家祖庙祭之必当室中西北隅得户之明白处其尊则设于东房是谓阳厌也曾子问曰葬引至于堩日有食之则有变乎且不乎孔子曰昔者吾从老聃助葬于巷党及堩日有食之老聃曰丘止柩就道右止哭以聴变既明反而后行曰礼也反葬而丘问之曰夫柩不可以反者也日有食之不知其已之迟数则岂如行哉老聃曰诸侯朝天子见日而行逮日而舎奠大夫使见日而行逮日而舍夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻诸老聃云堩道也有变变常礼乎且不乎不变常礼乎柩北向而出道右则道之东也听变听日之变动也眀反日光复常也舎奠晚止舎而设奠于行主也安知其不见星谓日食既而星见则昏暗中恐有姦慝也痁病也不以人之亲痁患谓不可使人之亲病于危亡之患也曾子问曰为君使而卒于舎礼曰公馆复私馆不复凡所使之国有司所授舎则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也复死而招魂复魄也公馆公家所造之馆也与及也公所为谓公所命停客之处即是卿大夫之馆但有公命故谓之公馆也一説公所为谓君所作离宫别馆也曾子问曰下殇土周葬于园遂舆机而往涂迩故也今墓远则其葬也如之何八岁至十一为下殇土周堲周也説见檀弓成人则葬于墓此葬于园圃之中舆犹抗也机者舆尸之具木为之状如牀而无脚以绳横直维繋之抗举而往堲周之所棺歛而葬之涂近故也曾子言今世礼变皆棺歛下殇于家而葬之于墓则涂远矣其葬也如之何问既不用舆机则当用人举棺以往乎为当用车载棺而往乎然此谓大夫之下殇及士庶人之中下殇耳若大夫之适长殇中殇有遣车者亦不舆机而葬也孔子曰吾闻诸老聃曰昔者史佚有子而死下殇也墓远召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也史佚周初良史也墓远不葬于园也言于周公言犹问也周公曰岂不可者谓何为不可也召公述周公之言告佚佚于是用棺衣而棺敛于宫中是此礼之变始于史佚也旧註以岂为句者非曾子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也受宿受君命而宿齐戒也齐衰内丧大门内齐衰服之丧也待事待祭事毕然后归哭也孔子曰尸弁冕而出卿大夫士皆下之尸必式必有前驱尸服死者之上服今为君尸而弁冕者弁士之爵弁也以君之先世或有为大夫士者故尸亦当弁或冕也出而卿大夫士遇之则下车尸式以答之必有前驱者尸出则先驱辟开行人也子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不可夺亲也此之谓乎无辟谓君使则行无敢辞辟也此礼当然欤抑当初有司逼遣之欤夏之礼亲丧既殡即致还其事于君殷礼则葬后乃致其事君子指人君也臣遭父母之丧而君许其致事是不夺人丧亲之心也虽君有命而不忍违离丧次是不可夺其丧亲之孝也子夏曰金革之事无辟也者非与孔子曰吾闻诸老聃曰昔者鲁公伯禽有为为之也今以三年之丧从其利者吾弗知也鲁公卒哭而从金革之事以徐戎之难东郊不开不得已而征之是有为为之也今人居三年之丧而用兵以逐攻取之利者吾不知其为何礼也盖甚非之之辞一説利为例言无故而以三年之丧从伯禽之例以用兵者甚非也礼记大全巻七礼记大全卷八钦定四库全书礼记大全卷八明胡广等撰文王世子第八文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之内竖内庭之小臣御是直日者世子朝父母惟朝夕二礼今文王日三圣人过人之行也其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退不安节谓有疾不能循其起居饮食之常时也食上进膳于亲也在察也食下食毕而彻也问所膳问所食之多寡也末犹勿也原再也谓所食之余不可再进也武王帅而行之不敢有加焉文王有疾武王不说冠带而养文王一饭亦一饭文王再饭亦再饭旬有二日乃间不敢有加不可踰越父之所行也疏曰病重之时病恒在自无少间空隙病今既损不恒在身其间有空隙故谓病瘳为间也文王谓武王曰女何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终文王疾瘳之后武王乃得安寝故问其何梦武王对云梦天帝言与我九龄龄字从齿齿之异名也故言年龄又言年齿其义一也大戴礼云男八月生齿八嵗而龀齿是人夀之数也然数之修短禀气于有生之初文王虽爱其子岂能减己之年而益之哉好事者为之辞而不究其理读记者信其说而莫之敢议也成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也文王之为世子也石梁王氏曰文王之为世子也一句衍文刘氏曰成王幼弱虽已涖阼为天子而未能行涖阼之事书曰小子同未在位亦言其虽已在位与未在位同也故周公以冢宰摄政相助成王践履其临阼之事而治天下以幼年即尊位而不知父子君臣长幼之道何以治天下哉故周公举世子事君亲长上之法以教伯禽使日夕与成王游处俾其有所视效也其或成王出入起居之间有愆于礼法者则挞伯禽以责其不能尽事君之道所以警教成王而示之以为世子之道也然伯禽所行即文王所行世子之道文王所行乃诸侯世子之礼故曰文王之为世子也言伯禽所行非王世子之礼也凡学世子及学士必时春夏学干戈秋冬学羽籥皆于东序学教也士即王制所谓司徒论俊选而升于学之士也必时四时各有所教也干盾也捍兵难之器戈句矛㦸也羽翟雉之羽也籥笛之属也四物皆舞者所执干戈为武舞故于阳气𤼵动之时教之示有事也羽籥为文舞故于隂气凝寂之时教之示安静也东序大学也小乐正学干大胥赞之籥师学戈籥师丞赞之胥鼓南四人皆乐官之属赞相助之也胥即大胥也南南夷之乐也东夷之乐曰昧南夷之乐曰南西夷之乐曰朱离北夷之乐由禁明堂位又云任南蛮之乐也周礼旄人教国子南夷乐之时大胥则击鼔以节其音曲故云胥皷南也先王作乐至矣盛矣而犹以逺方蛮夷之乐教人者所以示舆图之无外异类之咸賔奏之宗庙之中侈其盛也独举南乐则余三方皆教习可知春诵夏弦大师诏之瞽宗秋学礼执礼者诏之冬读书典书者诏之礼在瞽宗书在上庠诵口诵歌乐之篇章也弦以琴瑟播被诗章之音节也皆大师诏告之瞽宗殷学名上庠虞学名周有天下兼立虞夏殷周之学也凡祭与养老乞言合语之礼皆小乐正诏之于东序祭是一事养老乞言是一事合语是一事故以凡言之养老乞言谓行养老之礼之时因乞善言之可行者于此老人也合语谓祭及养老与乡射乡饮大射燕射之礼至旅酬之时皆得言说先王之法合㑹义理而相告语也其间各有威仪容节皆须小乐正诏教之于东序之中大乐正学舞干戚语说命乞言皆大乐正授数大司成论说在东序戚斧也大乐正教世子及士以舞干戚之容节及合语之说与乞言之礼此三者皆大乐正授之以篇章之数于是大司成之官于东序而论说此授教者义理之浅深才能之优劣也凡侍坐于大司成者逺近间三席可以问终则负墙列事未尽不问席广三尺三寸三分寸之一三席所谓函丈也相对逺近如此取其便于咨问问终则却就后席背负墙壁而坐以避后来问事之人其问事之时尊者有教而已犹未达则必待其言尽然后更问若陈列未竟则不敢先问以参错尊者之言也凡学春官释奠于其先师秋冬亦如之官掌教诗书礼乐之官也若春诵夏弦则太师释奠教干戈则小乐正及乐师释奠也秋学礼冬读书则其官亦如之释奠者但奠置所祭之物而已无尸无食饮酬酢等事所以若此者以其主于行礼非报功也先师谓前代明习此事之师也凡始立学者必释奠于先圣先师及行亊必以币诸侯初受封天子命之教于是立学所谓始立学也立学事重故释奠于先圣先师四时之教常事耳故惟释奠于先师而不及先圣也行事谓行释奠之事必以币必奠币为礼也始立学而行释奠之礼则用币四时常奠不用币也凡释奠者必有合也有国故则否凡大合乐必遂养老凡行释奠之礼必有合乐之事若国有凶丧之故则虽释奠不合乐也常事合乐不行养老之礼惟大合乐之时人君视学必养老也旧说合者谓若本国无先圣先师则合祭隣国之先圣先师本国故有先圣先师如鲁有孔颜之类则不合祭隣国之先圣先师也未知是否凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以及取爵于上尊也语于郊者论辨学士才能于郊学之中也有贤徳者则录取之有才能者则收敛之道徳为先事功次之言语又次之曲艺一曲之艺小小技能若医卜之属誓戒谨也学士中或无徳无事无言之可取而有此曲艺之人欲投试考课者皆却之使退而谨习所能以待后次再语之时乃考评之也三而一有者谓此曲艺之人举说三事而一事有可善者乃进其等即于其同等之中抜而升进之也然犹必使之于同辈中以所能髙下为次序使不混其优劣也如此之人但止目之曰郊人非俊选之比也以非士类故疎逺之成均五帝大学之名天子设四代之学上尊堂上之酒尊也若天子饮酒于成均之学宫此郊人虽贱亦得取爵于堂上之尊以相旅劝焉所以荣之也人字之字均字皆句絶始立学者既兴器用币然后释菜不舞不授器乃退傧于东序一献无介语可也教世子立学之初未有礼乐之器及其制作之成涂衅既毕即用币于先师先师以告此器之成继又释菜以告此器之将用也凡祭祀用乐舞者则授舞者以所执之器如干戈羽籥之类今此释菜礼轻既不用舞故不授舞器也诸侯有功徳者亦得立异代之学东序夏制也与虞庠相对东序在东虞庠在西乃退傧于东序者谓释菜在虞庠之中礼毕乃从虞庠而退傧礼其賔于东序之中其礼既杀惟行一献无介无语于礼亦可也此以上虽不专是教世子之事然以教世子为主故以此句总结上文石梁王氏曰三字亦衍文凡三王教世子必以礼乐乐所以修内也礼所以修外也礼乐交错于中𤼵形于外是故其成也怿恭敬而温文修内者消融其邪慝之藴修外者陶成其恭肃之仪礼之修逹于中乐之修达于外所谓交错于中也有诸中必形诸外故其成也怿此怿字与鲁论不亦说乎之说相似既有恭敬之实德又有温润文雅之气象礼乐之教大矣立太傅少傅以养之欲其知父子君臣之道也太傅审父子君臣之道以示之少傅奉世子以观太傅之德行而审喻之太傅在前少傅在后入则有保出则有师是以教喻而德成也师也者教之以事而喻诸德者也保也者愼其身以辅翼之而归诸道者也记曰虞夏啇周有师保有疑丞设四辅及三公不必备唯其人语使能也养者长而成之之谓审喻详审言之使通晓也前后以行歩言出入以居处言慎其身使之谨守其身也师保疑丞四辅也一说前疑后丞左辅右弼为四辅四辅与三公不必其全备惟择其可称职者惟其人以上皆记文语言也语使能也一句是记者释之之辞朱子曰师保疑丞疑字晓不得想止是有疑即问他之意君子曰德德成而教尊教尊而官正官正而国治君之谓也君子曰德此德是指世子之德世子之德有成则教道尊严而无敢慢昜者故凡居官守者皆以正自处官正而国治世子为君之谓也仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之前言周公相践阼而治此缺相字而下文又有周公践阼之言皆记者之失也以世子之法教世子直道也今举世子法于伯禽而教成王是迂曲其事也人臣杀身为国犹尚为之今周公不过于曲其身之所行以成君之善宜乎优为之也刘氏曰书蔡仲之命曰惟周公位冡宰正百工此言摄政践阼而治是以冡宰摄行践阼之政非谓摄居天子之位也孔子言周公举世子法于伯禽者非自教其子葢示法以善成王也吾闻古人言为人臣者杀身而有益于君犹且为之况止迂其身以善其君乎此大人正己而物正之事周公大圣人也故优为之是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不愼也武王既崩则成王无父虽年幼未知君道若以之为世子则无为子之处矣故云以为世子则无为也君于世子以亲言则是父以尊言则是君能尽君父之道以教其子然后可以保有天下之大不然则他日为子者不克负荷矣可不愼乎行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而衆知父子之道矣其二曰将君我而与我齿让何也曰有君在则礼然然而衆着于君臣之义也其三曰将君我而与我齿让何也曰长长也然而衆知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也一物一事也与国人齿让之一事也三善谓衆人知父子君臣长幼之道也君我君临乎我也世子与同学之人让齿其不知礼者见之而疑其知礼者从而晓之曰父在之时常执谦卑不敢居人之前其礼当如此也如此而衆知父子之道矣其二其三皆此意学之教之也语古语也乐正主世子诗书之业父师主于成就其德行一有书作一人谓世子也世子有大善则万邦皆正矣周公践阼石梁王氏曰此当为衍文刘氏曰此四字说者以下文更端故着此以结上文周公相践阼之事然因其缺一相字遂启明堂位周公践天子位之説其后驯致新莾居摄簒汉之祸实此语基之庻子之正于公族者教之以孝弟睦友子爱明父子之义长幼之序庻子司马之属官正于公族为政于公族也周礼庶子掌国子之倅倅副贰也国子是公卿大夫士之子副贰其父者也其朝于公内朝则东西北上臣有贵者以齿内朝路寝之庭也言公族之人若朝见于公之内朝则立于西方而面向东尊者在北以次而南然既均为同姓之臣则一以昭穆之长幼为序兄弟虽贱必居上子弟虽贵必处下也其在外朝则以官司士为之外朝路寝门外之朝也若公族朝见于外朝与异姓之臣杂列则以官之高卑为次序不序年齿也司士亦司马之属主为朝见之位次者其在宗庙之中则如外朝之位宗人授事以爵以官宗人之官掌礼及宗庙中授百官以职事者以爵随其爵之尊卑贵者在前贱者在后也以官随其官之职掌使各供其事也其登馂献受爵则以上嗣登自堂下而升堂上也馂食尸之余也尸出宗人使嗣子及长兄弟升堂相对而馂也以特牲礼次序言之先时祝酌爵觯奠于铏南俟主人献内兄弟毕长兄弟及衆賔长为加爵之后宗人使嗣子饮铏南之奠爵嗣子盥而入拜尸执此奠爵嗣子进受复位而拜尸答拜嗣子饮毕拜尸尸又答拜所谓受爵也嗣子又举所奠爵洗而酌之以入献尸尸拜而受嗣子答拜所谓献也无筭爵之后礼毕尸出乃馂此三事者受爵在先献次之馂献在后今言馂献受爵以重在馂故逆言之欤上嗣适子之长者为最上也此谓士礼大夫之嗣无此礼者避君也故少牢礼无嗣子举奠之文庶子治之虽有三命不踰父兄庶子治公族朝内朝之礼虽有三命之贵而其位次不敢踰越无爵之父兄而居其上即上章所言臣有贵者以齿也疏曰若非内朝其余㑹聚则一命齿于乡里谓一命尚卑若与乡里长宿燕食则犹计年也再命齿于父族谓再命渐尊不复与乡里计年唯高官在上但父族为重犹计年为列也三命不齿谓三命大贵则亦不复与父族计年燕㑹则别席独坐在賔之东矣其公大事则以䘮服之精麤为序虽于公族之䘮亦如之以次主人此谓君䘮而庶子治其礼事大事䘮事也臣为君皆斩衰然衰制虽同而升数之多寡则各依夲亲庶子序列位次则辨其夲服之精麤使衰麤者在前衰精者在后非但公䘮如此公族之内有相为服者亦然葢亦是庶子序其精麄先后之次也以次主人者谓虽有庶长父兄尊于主人亦必次于主人之下使主人在上为䘮主也若公与族燕则异姓为賔膳宰为主人公与父兄齿族食世降一等公与族人燕食亦庶子掌其礼族人虽衆其初一人之身也岂可以賔客之道外之故以异姓一人为賔而使膳宰为主与之抗礼酬酢君尊而賔不敢敌也君虽尊而与父兄列位序尊卑之齿者笃亲亲之道也族食与族人燕食也世降一等谓族人既有亲疎则燕食亦随世降杀也疏曰假令夲是齐衰一年四㑹食若大功则一年三㑹食小功则一年再㑹食缌麻则一年一㑹食是世降一等也其在军则守于公祢祢当读作祧公祢谓迁主载在齐车随公出行者也庶子官既从在军故守卫此齐车之行主也公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室上章专言出军则此出疆之政葢朝觐㑹同之事也无事者谓不从行及无职守之人也公宫总言公之宗庙宫室也正室公族之为卿大夫士者之适子也太庙太祖之庙也诸父公之伯父叔父也宫以庙言室以居言贵宫尊庙也贵室路寝也下宫下室则是亲庙与燕寝也五庙之孙祖庙未毁虽为庶人冠取妻必告死必赴练祥则告诸侯五庙始封之君为太祖百世不迁此下亲尽则逓迁此言五庙之孙是始封之君即五世祖故云祖庙未毁未毁未逓迁也此孙虽无禄仕然冠昏必告于君死必赴练祥之祭必告者以其亲未尽也族之相为也宜弔不弔宜免不免有司罚之至于赗赙承含皆有正焉四世而缌服之穷也五世亲尽袒免而已袒免说见前篇六世以往弔而已矣当弔而不弔当免而不免皆为废礼故有司者罚之所以肃礼教也赗以车马赙以货财含以珠玉襚以衣服四者总谓之赠随其亲疎各有正礼庶子官治之有司即庶子也公族其有死罪则磬于甸人其刑罪则纤剸亦告于甸人公族无宫刑磬悬缢杀之也左传室如县磬皇氏云如县乐器之磬也甸人掌郊野之官为之隐故不于市朝其刑罪之当纎刺剸割之时亦鞠读刑法之书于甸人之官也汉书每云鞠狱鞠尽也推审罪状令无余藴然后读其所犯罪状之书而刑之无宫刑者不絶其类也狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之狱成谓所犯之事讯问已得情实也谳议刑也杀牲盛馔曰举素服不举为之变其常礼示悯恻也如其亲疎之伦而不为弔服者以不亲徃故也但居外不听乐及赙赠之类仍依亲疎之等耳亲哭之者为位于异姓之庙而素服以哭之也天子诸侯絶旁亲故知此言无服是不为弔服公族朝于内朝内亲也虽有贵者以齿明公子也外朝以官体异姓也宗庙之中以爵为位崇德也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公祢孝爱之深也正室守太庙尊宗室而君臣之道着矣诸父诸兄守贵室子弟守下室而让道达矣此以下覆解前章庶子正公族以下诸事内亲谓亲之故进之于内也明父子昭穆不可紊也体异姓体貌异姓之臣也崇德德之尊者爵必尊也尊贤惟贤者能任事也上嗣继祖者也故为尊祖之道服之轻重夲于属之亲疎亲疎之伦不可昜夺也燕食主于亲亲以齿相序所以逹孝弟之道也亲亲施于生者宜有降杀之等孝爱施于死者宜有深远之思君臣之道以轻重言让道则以贵贱言也五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬弔临赙赗睦友之道也古者庶子之官治而邦国有伦邦国有伦而衆乡方矣人君任官夲无亲疎之间顾贤否何如耳亲尽而贤亦必仕之今亲未尽而已在庶人之列是以其无能故贱之也族人有丧君必敬谨其弔临赙赗之礼者是皆和睦友爱族人之道也乡方所向之方谓皆知趋礼教也公族之罪虽亲不以犯有司正术也所以体百姓也刑于隐者不与国人虑兄弟也弗弔弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不剪其类也正术犹言常法也公族之有罪者虽是君之亲然亦必在五刑之例而不赦者是不以私亲而干犯有司之正法也所以然者以立法无二制当与百姓一体断决也与犹许也刑于甸师隐僻之处者是不许国人见而谋度吾兄弟之过恶也刑已当罪而犹私丧之者以骨肉之亲虽䧟刑戮无断絶之理也受宫刑者絶生理故谓之腐刑如木之朽腐无𤼵生也此刑不及公族不忍剪絶其生生之类耳天子视学大昕鼓徴所以警衆也衆至然后天子至乃命有司行事兴秩节祭先师先圣焉有司卒事反命天子视学之日初明之时学中击鼓以征召学士葢警动衆听使早至也凡物以初为大末为小故以大昕为初明也有司教诗书礼乐之官也兴举秩常节礼也卒事反命谓䆁奠事毕复命于天子也始之养也适东序释奠于先老遂设三老五更群老之席位焉天子视学在虞庠之中事毕反国明日乃之东序而养老始谓始初立学之时也若非始立学则无释奠先老之礼先老先世之为三老五更者也三老五更各一人羣老无定数蔡邕云更当为叟三老三人五更五人未知是否然皆年老更事致仕者旧说取象三辰五星适馔省醴养老之珍具遂𤼵咏焉退修之以孝养也设席位毕天子亲至陈馔之处省视醴酒及养老珍羞之具省具毕出迎三老五更将入门遂作乐声𤼵其歌咏以延进之老更既入即西阶下之位天子乃退而酌醴以献之是修行孝养之道也反登歌清庙既歌而语以成之也言父子君臣长幼之道合德音之致礼之大者也反反席也老更受献毕皆立于西阶下东面今皆反升就席乃使乐工登堂歌清庙之诗以乐之歌毕至旅酬时谈说善道以成就天子养老之礼也其所言说者皆是讲明父子君臣长幼之道理集合清庙诗中所咏文王道德之音声皆德之极致礼之大者也下管象舞大武大合衆以事达有神兴有德也正君臣之位贵贱之等焉而上下之义行矣下管象者堂下以管奏象舞之曲也舞大武者庭中舞大武之舞也象是文王之舞周颂维清乃象舞之乐歌武则大武之乐歌也武颂言胜殷遏刘维清不言征伐则象武决非武舞矣註疏以文王武王之舞皆名为象维清象舞为文王下管象为武王其意葢谓清庙与管象若皆为文王不应有上下之别殊不知古乐歌者在上匏竹在下凡以人歌者皆曰升歌亦曰登歌以管奏者皆曰下管周礼大师帅瞽登歌下管奏乐器书言下管鼗鼓是也清庙以人歌之自宜升象以管奏之自宜下凡乐皆有堂上堂下之奏也此严氏之说足以正旧说之非故今从之大合衆以事谓大㑹衆学士以行此养老之事而乐之所感足以通逹神明兴起徳性也一说周道之四达以有神明相之周家之兴起以世世修徳皆可于乐中见之上言父子君臣长㓜之道此言正君臣之位贵贱之等而上下之义行则先王养老之礼岂茍为虚文而已哉有司告以乐阕王乃命公侯伯子男及群吏曰反养老幼于东序终之以仁也阕终也此时畿内之诸侯及乡遂之吏皆与礼席天子使其反国各行养老之礼是天子之仁恩始于一处而终皆徧及也冯氏曰石梁先生于此经涂去幼字今按疏有其义而郑註无养幼之文疑是讹夲撺入一字是故圣人之记事也虑之以大爱之以敬行之以礼修之以孝养纪之以义终之以仁是故古之人一举事而衆皆知其德之备也古之君子举大事必愼其终始而衆安得不喻焉兑命曰念终始典于学虞夏商周皆有养老之礼后王养老亦皆记序前代之事也人道莫大于孝弟虑之以大者谓谋虑此孝弟之大道而推行之也爱敬省具之事行礼亲迎肃之也孝养献醴也纪义既歌而语也终仁令侯国行之也一事之中人皆知其衆德之全备者以其愼终如始也如此则衆安得不喻晓乎养老之礼行于学又因终始之义故引说命以结之也世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初世子之记古者教世子之礼篇也不满容不能充其仪观之美也此节约言之以见文王武王为世子之异于常人也文王朝王季日三此朝夕而已文王行不能正履此色忧而已石梁王氏曰古世子之礼亡此余其记之一节小戴以附篇末朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐𤣥而养羞品味也必知所进必知亲所食也命膳宰即篇首所命之言也养疾者衣齐𤣥之服即齐时所着𤣥冠缁布衣裳则贵贱异制谓之𤣥端服也膳宰之馔必敬视之疾之药必亲尝之尝馔善则世子亦能食尝馔寡世子亦不能饱以至于复初然后亦复初善犹多也不能饱以视武王之亦一亦再又异矣此篇首言文王武王为世子之事故篇终举记之言以终之云礼记大全卷八礼记大全卷九钦定四库全书礼记大全卷九明胡广等撰礼运第九此篇记帝王礼乐之因革及隂阳造化流通之理疑出于子游门人之所记间有格言而篇首大同小康之説则非夫子之言也昔者仲尼与于蜡賔事毕出游于观之上喟然而叹仲尼之叹葢叹鲁也言偃在侧曰君子何叹孔子曰大道之行也与三代之英丘未之逮也而有志焉蜡礼详见郊特牲篇孔子在鲁与为鲁国蜡祭之宾事毕而游于观上观门阙也两观在门之两旁悬国家典章之言于上以示人也喟然叹声也所以叹鲁者或祭事之失礼或因睹旧章而思古也言偃孔子弟子子游也问所以叹之故夫子言我思古昔大道之行于天下与夫三代英贤之臣所以得时行道之盛我今虽未得及见此世之盛而有志于三代英贤之所为也此亦夣见周公之意石梁王氏曰以五帝之世为大同以禹汤文武成王周公为小康有老氏意而註又引以实之且谓礼为忠信之薄皆非儒者语所谓孔子曰记者为之辞也大道之行也天下为公选贤与能谓信脩睦故人不独亲其亲不独子其子使老有所终壮有所用㓜有所长矜寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外户而不闭是谓大同天下为公言不以天下之大私其子孙而与天下之贤圣公共之如尧授舜舜授禹但有贤能可选即授之矣当时之人所讲习者诚信所修为者和睦是以亲其亲以及人之亲子其子以及人之子使老者壮者㓜者各得其所困穷之民无不有以养之男则各有士农工商之职分女则得归于良奥之家货财民生所资以为用者若弃捐于地而不以时收贮则废坏而无用所以恶其弃于地也今但得有能收贮以资世用者足矣不必其擅利而私藏于己也世间之事未有不劳力而能成者但人情多诈共事则欲逸已而劳人不肯尽力此所以恶其不出于身也今但得各竭其力以共成天下之事足矣不必其用力而独营己事也风俗如此是以姦邪之谋闭塞而不兴盗窃乱贼之事絶㓕而不起暮夜无虞外户可以不闭岂非公道大同之世乎一説外户者户设于外而闭之向内也今大道既隠天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为已故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在执者去衆以为殃是谓小康天下为家以天下为私家之物而传子孙也大人天子诸侯也父子相传为世兄弟相传为及纪纲纪也贤勇知以勇知为贤也涿鹿之战有苖之征兵非由后王起也谓兵由此起举汤武之事言之耳着明也考成也刑仁谓法则仁爱之道讲让讲説逊让之道示民有常言六君子谨礼而行着义以下五事示民为常法也在执居王者之势位也言为天下之君而不以礼行此五事则天下之人以为殃民之主而共废黜之也此谓小小安康之世不如大道大同之世也陈氏曰礼家谓太上之世贵徳其次务施报往来故言大道为公之世不规规于礼礼乃道徳之衰忠信之薄大约出于老荘之见非先圣格言也言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神达于䘮祭射御冠昏朝聘故圣人以礼示之故天下国家可得而正也礼本于天天理之节文也殽效也效于地者效山泽髙卑之势为上下之等也后章殽以降命以下乃详言之列于鬼神礼有五经莫重于祭也䘮祭以下八事人事之仪则也言偃复问曰夫子之极言礼也可得而闻欤孔子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉坤干之义夏时之等吾以是观之杞夏之后宋殷之后徴证也孔子言我欲观考夏殷之道故适二国而求之意其先代旧典故家遗俗犹有存者乃皆无可徴騐者仅于杞得夏时之书于宋得坤干之易耳夏时或谓即今夏小正坤干得归藏商易首坤次干也所谓坤干之义理夏时之等列吾但以此二书观之而已二代治天下之道岂可悉得而闻乎论语曰文献不足故也石梁王氏曰以坤干合周礼之归藏且有鲁论所不言者恐汉儒依倣为之诚如其説则夏小正之书与坤干何足以证礼註训徴为成尤非近儒有反引此以解鲁论者谬甚中庸亦无是説大槩此叚倣鲁论为之者夫礼之初始诸饮食其燔黍捭豚污尊而抔饮蒉桴而土鼔犹若可以致其敬于鬼神燔黍以黍米加于烧石之上燔之使熟也捭豚擘析豚肉加于烧石之上而熟之也污尊掘地为污坎以盛水也抔饮以手掬而饮之也蒉桴抟土块为击鼔之椎也工鼔筑土为鼔也上古之心无伪虽简陋如此亦自可以致敬于鬼神及其死也升屋而号告曰臯某复然后饭腥而苴孰故天望而地藏也体魄则降知气在上故死者北首生者南乡皆从其初所以升屋者以魂气之在上也臯者引声之言某死者之名也欲招此魂令其复合体魂如是而不生乃行死事饭腥者用上古未有火化之法以生稻米为含也苴孰者用中古火化之利包裹孰肉为遣送之奠也天望地藏谓始死望天而招魂体魄则葬藏于地也所以然者以体魄则降而下知气则升而上也死者之头向北生者之居向南及以上送死诸事非后世创为之皆是从古初有之礼也昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮营窟者营累其土以为窟穴也地高则穴于地中地卑则于地上累土为窟也橧巢者橧聚薪柴以为巢居也茹其毛者以未有火化故去毛不能尽而并食之也后圣有作然后修火之利范金合土以为台榭宫室牖户以炮以燔以亨以炙以为醴酪治其麻丝以为布帛以养生送死以事鬼神上帝皆从其朔范字当从竹韵注云以土曰型以金曰镕以木曰模以竹曰范皆铸器之式也范金为刑范以铸金器也合土和合泥土为铸器也裹而烧之曰炮加于火上曰燔煮于镬曰亨贯串而置之火上曰炙酪醋也治湅染之类也此以上诸事皆火之利今世承用而为之皆是取法徃圣故云皆从其朔朔亦初也故𤣥酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼔脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之袩太古无酒用水行礼后王重古故尊之名为𤣥酒祭则设于室内而近北也醴犹体也酒之一宿者周礼谓之醴齐醆即周礼盎性盎犹翁也成而翁翁然䓤白色也此二者以后世所为贱之陈列虽在室内而稍南近户故云醴醆在户也粢醍即周礼醍齐酒成而红赤色也又卑之列于堂澄酒即周礼沈齐成而滓沈也又在堂之下矣此五者各以等降设之祝为主人告神之辞嘏为尸致福于主人之辞説见曾子问上神在天之神也祭统云君迎牲而不迎尸别嫌也是在君臣之义父北面而事之所以明子事父之道是笃父子也睦兄弟者主人献长兄弟及衆兄弟之礼齐上下者献与馂各有次序无缺遗也夫妇有所者君在阼夫人在房及致爵之类也行礼如此神格鬼享岂不承上天之福祜乎作其祝号𤣥酒以祭荐其血毛腥其爼孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥此礼之大成也周礼祝号有六一神号二鬼号三祗号四牲号五齍号六币号作其祝号者造为鬼神及牲玉羙号之辞神号如昊天上帝鬼号如皇祖伯某祗号若后土地牲号若一元大武齍号若稷曰明粢币号若币曰量币祝史称之以告鬼神也毎祭必设𤣥酒其实不用之以酌荐其血毛谓杀牲之时取血及毛入以告神于室也腥其爼谓牲既杀以爼盛肉进于尸前也祭𤣥酒荐血毛腥爼此三者是法上古之礼孰其殽以下是中古之礼殽骨体也以汤爓为熟越席蒲席也疏布麄布也幂覆尊也周礼越席疏布祭天用之此以为宗庙之用记者杂陈之也澣帛谓祭服以湅染之帛制之也醴醆以献者朝践荐血腥时用醴馈食荐熟时用醆也荐其燔炙者燔肉炙肝也特牲礼主人献尸宾长以肝从主妇献尸賔长以燔从也第一君献第二夫人献第三君献第四夫人献故云若与夫人交献也此以上至孰其殽是法中古之礼皆所以嘉善于死者之魂魄而求以契合于𡨕漠之中也然后退而合亨谓先荐烂未是熟物今乃退取向烂肉更合而烹煑之使熟而可食也又尸爼惟载右体其余不载者及左体等亦于镬中烹煑之故云合亨也体其犬豕牛羊者随其牲之大小烹熟乃体别骨之贵贱以为衆爼用供尸及待宾客兄弟等也此是祭末飨燕之衆爼非尸前之正爼也簠内圆而外方盛稻粱之器簋外圆而内方盛黍稷之器笾豆形制同竹曰笾木曰豆铏如鼎而小菜和羮之器也祝嘏説见前孝事祖宗之道也慈爱子孙之道也合亨以下当世之礼也祥犹善也孔子曰鸣唿哀哉我观周道幽厉伤之吾舍鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷幽厉之前周道已㣲其大坏则在幽厉也鲁周公之国夫子尝言其可一变至道则舍鲁何往哉然鲁之郊禘则非礼矣禹为三代之盛王故杞得以郊契为殷之始祖故宋得以郊惟此二国可世守天子之事以事其祖周公虽圣人臣也成王之赐固非伯禽之受尤非周公制礼作乐为万世不易之典而子孙若此是周公之教因子孙之僭礼而衰矣天地社稷之祭君臣之分凛不可踰㑹谓人臣而可僭天子之礼哉石梁王氏曰此一章真孔子之言註不能明其㫖天子祭天地诸侯但可祭社稷杞宋之郊是王者之后天子之事守礼之所许者鲁而有郊是背周公所制之礼与杞宋不同也祝嘏莫敢易其常古是谓大假祭礼祝于始嘏于终礼之成也常古常事古法也不敢变易谓贵贱行礼一依古制也假亦当作嘏犹上章大祥之意言行当然之礼则有自然之福其福大矣祝嘏辞说藏于宗祝巫史非礼也是谓幽国祝嘏辞説礼之文也无文不行周礼大宗伯掌诏六号重其事耳衰世君臣慢礼惟宗祝巫史习而记之故谓幽昏之国言其昧于礼无以昭明政治也醆斝及尸君非礼也是谓僭君醆夏之爵斝殷之爵尸君君之尸也杞宋二王之后得用以献尸其余列国惟用时王之器今国君皆用醆斝以及于尸君非礼也是僭上之君耳冕弁兵革藏于私家非礼也是谓胁君冕祭服之冠弁皮弁也大夫称家大夫以朝廷之尊服国家之武卫而藏于私家可见其强横则此国君者乃见胁于强臣之君也大夫具官祭器不假声乐皆具非礼也是谓乱国家臣不能具官一人常兼数事具官僭拟也祭器惟公孤以上得全备大夫无田禄者不设祭器以其可假也有田禄者祭器亦不得全具须有所假不假亦僭拟也周礼大夫有判县之乐少牢馈食无奏乐之文是大夫祭不用乐也或君赐乃有之耳声乐皆具亦僭拟也尊卑无等非乱国而何故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国臣者对君之称仆者服役之名仕于大夫者自称曰仆则益贱矣人臣有三年之丧或新昏则一期之内君不使之所以体人情也就二者而论丧尤重于昏也今乃不居丧于家而以衰裳入朝是视君之朝如己之家矣是君与其臣共此国也今卿大夫乃与其家之仆杂居齐列无贵贱之分亦是君与臣共此国也故天子有田以处其子孙诸侯有国以处其子孙大夫有采以处其子孙是谓制度王之子弟有功德者封为诸侯其余则分以畿内之田诸侯子孙命为卿大夫其有功德者亦赐采地所谓官有世功则有官族邑亦如之也大夫位卑不当割采地以与子孙但养之采地之禄耳此先王之制度也故天子适诸侯必舍其祖庙而不以礼籍入是谓天子壊法乱纪庙尊于朝故天子舍之然必太史执简记奉讳恶者不敢以天子之尊而慢人之宗庙也不如此则是壊法度乱纪纲矣诸侯非问疾弔丧而入诸臣之家是谓君臣为谑诸侯于其臣有问疾弔丧之礼非此而往是戏谑也败礼之祸恒必由之是故礼者君之大柄也所以别嫌明㣲傧鬼神考制度别仁义所以治政安君也国之有礼如噐之有柄能执此柄则国可治矣接賔以礼曰傧接鬼神亦然故曰傧制度如礼乐衣服度量权衡之类考而正之不使有异仁主于爱义主于㫁别而用之心当其宜故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国倍违上行私也或亦倍而去之之谓小臣窃所谓盗臣也肃峻急也俗敝人无廉耻风俗敝败也治国无礼故至于刑肃而俗敝为君者但恣己用刑遂废常法法废而礼无上下之列矣宜乎士不修职民心离叛也岂非疵病之国乎故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也藏犹安也君者政之所自出故政不正则君位危书言天工人其代之典曰天叙礼曰天秩是人君之政必本于天而效法之以布命于下也社祭后土也因祭社而出命是效地之政有事于祖庙而出命是仁义之政有事于山川而出命是兴作之政有事于五祀而出命是制度之政效地者效其高下之势以定尊卑之位也仁义者仁以思慕言义以亲疎言思慕之心无穷而亲疎之杀有定又亲亲仁也尊尊义也自仁率亲等而上之至于祖而尊尊之义隆自义率祖顺而下之至于祢而亲亲之仁笃也兴作之事非材不成故于山川制度之兴始于宫室故本五祀夫安上治民莫善于礼圣人庸礼之政如此故身安而国可保也故圣人参于天地并于鬼神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也此承上章言政之事谓圣人所以参赞天地之道疑并鬼神之事凡以治政而已故处天地鬼神之所存则天高地下万物散殊圣人法之此礼之所以序也玩天地鬼神之所乐则流而不息合同而化圣人法之此民之所以治也四时本于天百货产于地人生于父而徳成于师此四者君以正用之谓人君正身修德顺天之时因地之利而裁成其道辅相其宜以左右民使之养生丧死无憾然后设为庠序学校之教申之以孝弟焉则有以富之教之而治道得矣然其要在君之自正其身立于无过之地而后可不能正其身如正人何故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼达而分定故人皆爱其死而患其生此承上章君立于无过之地而言旧説明犹尊也故读则君为明君今定此章三明字皆读为则字则上下文义坦然相应矣不必迂其説也君者正身修德而为臣民之所则傚者也非则傚人者也臣民之所奉养也非奉养人者也臣民之所服事也非服事人者也君而则人则是身不足以为人所取则而反取则于人非立于无过之地者矣君而养人则一人之身岂能供亿兆人之食必不足矣君而事人则降尊以事卑为失位矣惟百姓者则君以自治其身所谓文武兴则民好善也养君以自安谓竭力供赋税则有耕食凿饮之安也事君以自显谓竭忠尽职则有钖爵之荣也礼教通达而名分不踰故人皆慕守义而死耻不义而生也石梁王氏曰此处皆非夫子之言故用人之知去其诈用人之勇去其怒用人之仁去其贪言人君用人当取其所长舍其所短葢中人之才有所长必有所短也去犹弃也有知谋者易流于欺诈故用人之知当弃其诈而不责也有刚勇者易至于勐暴故用人之勇当弃其勐暴之过也朱子曰仁止是爱爱而无义以制之便事事都爱好物事也爱好官爵也爱见钱也爱事事都爱所以贪也故用人之仁当弃其贪之失也故国有患君死社稷谓之义大夫死宗庙谓之变大夫死宗庙言卫君之宗庙而致死也然己之宗庙亦在本国不弃君之宗庙即是不弃己之宗庙也旧説变读为辨辨犹正也一説其死有分辨非可以无死而死也故圣人耐以天下为一家以中国为一人者非意之也必知其情辟于其义明于其利达于其患然后能为之何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人之所以治人七情修十义讲信修睦尚慈让去争夺舍礼何以治之非意之谓非以私意臆度而为之也必是知其有此七情也故开辟其十义之途而使之由之明达其利与患之所在而使之知所趋知所避然后能使之为一家为一人也七情弗学而能有礼以治之则人义人利由此而生礼废则人患由此而起问爱与欲何别朱子曰爱是汎爱那物欲则有意于必得便要拏将来饮食男女人之大欲存焉死亡贫苦人之大恶存焉故欲恶者心之大端也人心虽有七情总而言之止是欲恶二者故曰大端人藏其心不可测度也美恶皆在其心不见其色也欲一以穷之舍礼何以哉欲恶之心藏于内他人岂能测度之所欲之善恶所恶之善恶岂可与颜色觇之若要一一穷究而察识非求之于礼不可葢七情中节十义纯熟则举动自然合礼若七情乖僻人伦有亏则言动之间皆失常度矣有诸中必形诸外也若不知礼则无以察其情义之得失于动作威仪之间矣故人者其天地之德隂阳之交鬼神之㑹五行之秀气也天地鬼神五行皆隂阳也德指实理而言交指变合而言㑹者妙合而凝也形生神发皆其秀而最灵者故曰五行之秀气也石梁王氏曰此语最粹故天秉阳垂日星地秉隂窍于山川播五行于四时和而后月生也是以三五而盈三五而阙窍于山川山泽通气也五行一隂阳也质具于地气行于天春木夏火秋金冬水各主其事以成四时月之盈亏由于日之近逺四序顺和日行循轨而后月之生明如期望而盈晦而死无朓朒之失也五行之动迭相竭也五行四时十二月还相为本也动运也竭尽也终也本者始也五行之运于四时迭相终而还相始终则有始如环无端也冬终竭而春始来则春为夏之本春竭而夏来则夏又为秋之本已往者为见在者所竭见在者为方来者所本五行四时十二月莫不皆然也五声六律十二管还相为宫也五声宫商角徴羽也六律阳声黄钟子太簇寅姑洗辰蕤賔午夷则申无射戍也隂声谓之六吕大吕丑应钟亥南吕酉林钟未仲吕已夹钟卯也六律六吕皆是候气管名律法也又云述也吕助也言助阳宣气也总而言之皆可称律故月令十二月皆称律也长短之数各有损益又有娶妻生子之例长短损益者如黄钟长九寸下生者三分去一故下生林钟长六寸也上生者三分益一如林钟长六寸上生太簇长八寸也上下之生五下六上盖自林钟未至应钟亥在皆子午以东故谓之下生自大吕丑至蕤賔午皆在子午以西故谓之上生子午皆属上生当云七上而云六上者以黄钟为诸律之首故不数也律娶妻而吕生子者如黄钟九以林钟六为妻太簇九以南吕六为妻隔八而生子则林钟生太簇夷则生夹钟之类也各依此推之可见还相为宫者宫为君主之义十二管更迭为主自黄钟始当其为宫五声皆备黄钟第一宫下生林钟为徴上生太簇为商下生南吕为羽上生姑洗为角余倣此林钟第二宫太簇三南吕四姑洗五应钟六蕤賔七大吕八夷则九夹钟十无射十一仲吕十二也此非十二月之次序乃律吕相生之次序也五味六和十二食还相为质也酸苦辛咸加滑与甘是五味六和也十二食十二月之所食也还相为质者如春三月以酸为质夏三月以苦为质而六和皆相为用也五色六章十二衣还相为质也五色青赤黄白黒也并天𤣥为六章十二月之衣如月令春衣青夏衣朱之类还相为谓质画绘之事主其时之一色而余色间杂也故人者天地之心也五行之端也食味别声被色而生者也天地之心以理言五行之端以气言食五味别五声被五色其间皆有五行之配而性情所不能无者问人者天地之心朱子曰谓如天道福善祸淫乃人所欲也善者人皆欲福之淫者人皆欲祸之又曰教化皆是人做此所谓人者天地之心也故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也此章凡十条自天地至人情九条皆是覆说前章诸事万事万物之理不出乎天地之间圣人作为典则而以天地为本则事物之理皆可举行情之善者属阳恶者属隂求其端于隂阳则善恶可得而见柄犹权也四时各有当为之事执当时之权柄以教民立事则事可劝勉而成日星为纪如日中星鸟日永星火之类所以纪时之早晚列者以十二月之事详列以示民而使之作为也量限量也谓十二月之分限分限不踰则所为皆得其时故事功滋长如树艺然也徒如徒侣之相依郊社宗庙山川五祀之礼皆与政事相依即前章殽地以下诸事如此行政则凡事可悠久不失也五行之气周而复始质犹正也国家嵗有常事必取正于五行之时令则其事亦今嵗周而来嵗复始也器必成而后适于用今用礼义如成器则事之所行岂有不成者乎考成也治人情如治田不使邪僻害正性如不使稊稗害嘉谷则人皆有宿道向方之所如室之有奥也六畜人家所豢养四灵本非可以豢养致者今皆为圣世而出如驯畜然皆圣人道化所感耳饮食有由者由用也谓四灵为鸟兽鱼鼈之长长至则其属皆至有可用之以供庖厨者矣何谓四灵麟鳯龟龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘龟以为畜故人情不失鲔鱼之大者故特言之淰羣队惊散之貌獝惊飞也狘惊走也三灵物既驯扰如畜则其类皆随从之虽见人亦不为之惊而飞走矣龟能前知人有所决以知可否故不失其情之正也上三物皆因饮食有由而言龟独不言介虫之类应者以其为决疑之宝非可以饮食之物例之也石梁王氏曰四灵以为畜衍至此无义味太迂疏何所无龟故先王秉蓍龟列祭祀瘗缯宣祝嘏辞说设制度故国有礼官有御事有职礼有序瘗埋也缯币帛也祭法云瘗埋于泰折祭地也缯之言赠埋币告神者亦以赠神也宣扬也先王重祭事故定期日于蓍龟而陈列祭祀之礼设为制度如此其详制度一定国家有典礼可守官有所治事有其职礼得其序也故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正天子致尊天之礼则天下知尊君之礼故曰定天位食货所资皆出于地天子亲祀后土正为表列地利使天下知报本之礼也仁之实事亲是也人君以子礼事尸所以达仁义之教于下也傧礼鬼神而祭山川本诸事为而祭五祀皆是使礼教之四达此亦前章未尽之意庙有宗祝朝有三公学有三老五更无非明礼教以淑天下巫主弔临之礼而居前史书言动之实而居后瞽为乐师侑为四辅或辨声乐或赞威仪而王居其中此心何所为哉不过守君道之至正而已此又是人君以礼自防示教于天下也石梁王氏曰巫祭祀方用卜筮有事方问谓常在左右非也故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之修而礼之藏也此承上文帝祭于郊等礼而言百神受职谓风雨节寒暑时而无咎徴也百货可极谓地不爱寳物无遗利也孝慈服谓天下皆知服行孝慈之道也正法则谓贵贱之礼各有制度无敢僭踰也圣王精禋感格其效如此由此观之则郊社祖庙山川五祀皆义之修饰而礼之府藏也前言山川兴作而此不言者法则之事包之也是故夫礼必本于大一分而为天地转而为隂阳变而为四时列而为鬼神其降曰命其官于天也极大曰太未分曰一太极函三为一之理也分为天地则有髙卑贵贱之等转为隂阳则有吉凶刑赏之事变为四时则有岁月久近之差列为鬼神则有报本反始之情圣人制礼皆本于此以降下其命令者是皆主于法天也官者主之义石梁王氏曰礼家见易有太极字翻出一箇太一仍是诸子语其官于天也一句结上文官天地当如庄子义夫礼必本于天动而之地列而之事变而从时协于分艺其居人也曰养其行之以货力辞让饮食冠昏䘮祭射御朝聘此亦本前章本于天殽于地之意动而之地即殽地也列而之事即五祀所以本事也变而从时即四时以为柄也协合也分谓月以为量也艺即功有艺也上言义之修礼之藏故此亦始言礼终言义居人犹言在人也礼虽圣人制作而皆本于人事当然之义故云居人曰义也冠昏而下八者皆礼也然行礼者必有货财之筋力之强辞让之节饮食之品亦皆当然之义也故礼义也者人之大端也所以讲信修睦而固人肌肤之会筋骸之束也所以养生送死事鬼神之大端也所以达天地顺人情之大窦也故惟圣人为知礼之不可以已也故壊国丧家亡人必先去其礼肌肤之总会筋骨之聨束非不固也然无礼以维饬之则惰慢倾侧之容见矣故必礼以固之也窦孔穴之可出入者由于礼义则通达不由礼义则窒塞故以窦譬之圣人之能达天道顺人情者以其知礼之不可以已也彼败国之君丧家之主亡身之夫皆以先去其礼之故也故礼之于人也犹酒之有蘖也君子以厚小人以薄人以礼而成徳如酒以曲蘖而成味君子厚于礼故为君子小人薄于礼故为小人亦如酒之有醇醨也故圣王修义之柄礼之序以治人情故人情者圣王之田也修礼以耕之刘氏曰修者讲明也柄者人所操也圣王讲明乎义之所在使人得所持循而制事之宜也人能操义之要以处礼之序则情之发皆中节矣故可以治人情也礼者人情之防范修道之教莫先于礼故治人之情以礼为先务如治田者必先以耒耜耕之也陈义以种之义者人情之裁制随事制宜而时措之如随田之宜而种所当种也讲学以耨之礼义固可使情之中节然或气质物欲蔽之而私意生焉则如草莱之害嘉种矣故必讲学以明理欲之辨去非而存是如农之耨以去草养苗也本仁以聚之讲学以耨之者博而求之于不一之善所以得一本万殊之理本仁以聚之者约而㑹之于至一之理所以造万殊一本之妙也至此则会万理为一理而本心之徳全矣此如谷熟而敛之也播乐以安之聚之者利仁之事未能安仁也故必使之咏歌舞蹈以陶养其徳性消融其查滓而使之和顺于道徳焉则造于从容自然之域矣此则如食之而厌饮也此五者圣王修道之教始终条理如此而讲学居其中以通贯乎前后葢礼耕义种入徳之功学之始条理也仁聚乐安成徳之效学之终条理也自始至终于仁义礼乐无所不讲至其成也则礼义之功着于先仁乐之效见于后焉故礼也者义之实也协诸义而协则礼虽先王未之有可以义起也实者定制也礼者义之定制义者礼之权度礼一定不易义随时制宜故协合于义而合当为者则虽先王未有此礼可酌之于义而创为之礼焉此所以三代损益不相袭也义者艺之分仁之节也协于艺讲于仁得之者强艺以事言仁以心言事之处于外者以义为分限之宜心之发于内者以义为品节之制协于义者合其事理之宜也讲于仁者商度其爱心之亲疎厚薄而协合乎行事之大小轻重一以义为之裁制焉上好义则民莫敢不服故得义者强仁者义之本也顺之体也得之者尊仁者本心之全徳故为义之本是乃百顺之体质也元者善之长体仁足以长人故得仁者尊上文言礼者义之实此言仁者义之本实以散体言本以全体言同一理也张子谓经礼三百曲礼三千无一事之非仁也犹之木焉从根本至枝叶皆生意此全体之仁也然有一本至千枝万叶先后大小各有其序此散体之礼也而其自本至末一枝一叶各具一理随时荣悴各得其宜者义也故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也此反譬以申明前叚圣学教养之事有始有卒其序不可紊而功不可缺如此安之以乐而不逹于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也前章至播乐以安之而止此又益以不逹于顺犹食而弗肥一节者盖安之以乐以前皆是成已之功大学明徳之事也达之于顺以后方是成物之效大学新民之事也故以人身之肥设譬而言家国天下之肥至此乃是圣学之极功成已成物合内外之道大学身修齐家国治天下平之事也故谓之大顺大顺则无为而治所以养生送死事鬼神各得其常也以上并刘氏説大臣法尽臣道也小臣廉不亏所守也以徳为车由仁义行也以乐为御动无不和也以礼相与朝聘以时也以法相序上不偪下下不僣上也以信相考久要不忘也以睦相守出入相友守望相助疾病相扶持也肥者充盛而无不足之意故事大积焉而不苑并行而不谬细行而不失深而通茂而有间连而不相及也动而不相害也此顺之至也故明于顺然后能守危也此以下至篇终皆是𤼵明大顺之説以此大顺之道道治天下则虽事之大者积疉在前亦不至于胶滞虽事之不同者一时并行亦不至舛谬也虽小事所行亦不以其微细而有失也虽深窅而可通虽茂宻而有间谓有中间也两物接连而相及则有彼此之争两事一时而俱动则有利害之争不相及不相害则无所争矣此泛言人君治天下之事有大有细有深有茂有连有动而自然各谓其分理者不过一顺之至而已故明于顺然后能守危亡之戒而不至危亡也故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年徳用民必顺故无水旱昆虫之灾民无凶饥妖孽之疾贵贱有等故礼制不同应俭者不可丰应隆者不可杀所以维持人情不使之骄纵保合上下不使之危乱也圣人所以顺民之情者如安于山则不徙之居中原故民不困敝也獭祭鱼然后虞人入泽梁及春献鼈蜃秋献龟鱼之类是用水必时也春取榆栁之火夏取枣杏之火季夏取桑柘之火秋取柞楢之火冬取槐檀之火又周礼季春出火季秋纳火之类是用火必时也兆人以时取金王钖石及月令季春审五库之量金铁为先是用金必时也仲冬斩阳木仲夏斩阴木是用木必时也饮食则如食齐视春时羹齐视夏时之类是也合男女必当其年颁爵位当其徳用民必于农隙凡此皆是以顺行之故能感召两间之和而无旱干水益及螟蝗之灾也凶饥年凶谷不熟也妖谓衣服歌謡草木之怪孽谓禽兽虫豸之怪史家五行志所载代有之疾患也故天不爱其道地不爱其寳人不爱其情故天降膏露地出醴泉山出器车河出马图鳯凰麒麟皆在郊棷龟龙在宫沼其余鸟兽之卵胎皆可俯而闚也则是无故先王能修礼以达义体信以达顺故此顺之实也旧説器为银瓮丹甑车为山车垂钩谓不待揉治而自圆曲也晋时恒山大树自㧞根下有璧七十圭七十三皆光色精竒异常玉又张掖栁谷之石有八卦璜玦之象亦此类也棷与薮同龙之变化叵测未必宫沼有之亦极言至顺感召之卓异耳不以辞害意可也修礼以达义者俢此礼以为教而达之天下无不宜也体信以达顺者反身而诚而达之天下无不顺也此极功矣故结之曰此顺之实也程子曰君子修己以敬笃恭而天下平惟上下一于恭敬则天地自位万物自育而四灵毕矣此体信逹顺之道也朱子曰信是实理顺是和气体信是致中达顺是致和实体此道于身则自然𤼵而中节推之天下而所不通也礼记大全卷九礼记大全卷十钦定四库全书礼记大全卷十明胡广等撰礼器第十器有二义一是学礼者成徳器之美一是行礼者明用器之制礼器是故大备大备盛徳也礼释回增美质措则正施则行其在人也如竹箭之有筠也如松栢之有心也二者居天下之大端也故贯四时而不改柯易叶故君子有礼则外谐而内无怨故物无不怀仁鬼神飨徳以礼为治身之器故能大备其成人之行至于大备则其徳盛矣礼之为用能消释人回邪之心而增益其材质之美措诸身则无往不正施诸事则无往不达以人之一身言之如竹箭之有筠足以致饰于外如松栢之有心足以贞固于内箭竹之小者也筠竹之青皮也大端犹言大节二物比他草本有此大节故能贯串四时而柯叶无所改易也君子之人惟其有此礼也故外人之疎逺者无不谐协内人之亲近者无所怨憾人归其仁神歆其徳也先王之立礼也有本有文忠信礼之本也义理礼之文也无本不立无文不行先王制礼广大精微惟忠信者能学之然而纎悉委曲之间皆有义焉皆有理焉无忠信则礼不可立昧于义理则礼不可行必内外兼备而本末具举则文因于本而饰之也不为过本因于文而用之也中其节矣礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼合于天时天时有生也谓四时各有所生之物取之当合其时设于地财地理有宜也谓设施行礼之物皆地之所产财利也然土地各有所宜之产不可强其地之所无如此自然顺鬼神合人心而万物各得其理也人官有能谓助祭执事之官各因其能而任之葢人各有能有不能也物曲有利者谓物之委曲各有所利如麴蘖利于为酒醴桐竹利于为琴笙之类也天不生谓非时之物地不养如山之鱼鼈泽之鹿豕之类故必举其定国之数以为礼之大经礼之大伦以地广狭礼之薄厚与年之上下是故年虽大杀衆不匡惧则上之制礼也节矣定犹成也数税赋所入之数也王制言祭用数之仂礼非财不行故必以此数为行礼经常之法也礼之大伦以地之广狭天子诸侯卿大夫地有广狭故礼之伦类不同地广者礼备地狭者礼隆也礼之厚薄则与年之上下为等王制言丰年不奢凶年不俭是专言祭礼此兼言诸礼耳大杀谓年凶而税敛之入大有减杀也匡与恇通恐也衆不匡惧谓无沟壑之忧也此其制礼有节财不过用故能如此礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝时者天之所为故为大尧舜汤武之事不同者各随其时耳圣王受命得天下必定一代之礼制或因或革各随时宜故云时为大也顺体宜称四者下文析之诗大雅文王有声之篇革急也犹与猷通谋也聿惟也言文王之作丰邑初非急于成己之谋惟欲追先人之事而致其方来之孝以不坠先业耳今诗文作匪棘其欲遹追来孝天地之祭宗庙之事父子之道君臣之义伦也王者父事天母事地故天地宗庙父子君臣四者乃自然之序故曰伦也伦不可紊故顺次之社稷山川之事鬼神之祭体也社稷山川鬼神之礼各随其体之轻重而为礼之隆杀故曰体次之丧祭之用宾客之交义也既于义不得不然必须随事合宜故曰次之羔豚而祭百官皆足大牢而祭不必有余此之谓称也诸侯以龟为宝以圭为瑞家不宝龟不藏圭不台门言有称也诸侯有国宜之占详吉凶故以龟为宝也家谓大夫也大夫卑不当宝藏五等诸侯各有圭璧以为瑞信又以天子所赐如祥瑞之降于天故以为瑞大夫非为君使不得执故不当藏之台门者门之两旁筑土为台于其上起屋大夫不然各称其分守也故曰称次之礼有以多为贵者天子七庙诸侯五大夫三士一一庙下士也适士则二庙天子之豆二十有六此天子朔食之豆数诸公十有六上公也更相朝时堂上之豆数诸侯十有二通侯伯子男也亦相朝时堂上之豆数上大夫八下大夫六皆谓主国食使臣堂上之豆数诸侯七介七牢大夫五介五牢介副也上介一人余为衆介牢太牢也谓诸侯朝天子时天子以太牢之礼赐之周礼公九介九牢侯伯七子男五今言七举中以言之也大夫五介五牢者诸侯之大夫为君使而来各降其君二等此五介五牢谓侯伯之卿亦举中言之也天子之席五重诸侯之席三重大夫再重天子袷祭其席五重诸侯席三重者谓相朝时賔主皆然也三重则四席再重则三席天子崩七月而葬五重八翣诸侯五月而葬三重六翣大夫三月而葬再重四翣此以多为贵也五重者谓杭木与茵也茵以借棺用浅色缁布夹为之以茅秀及香草着其中如今褥子中用絮然缩者二横者三为一重杭木所以杭载于土下棺之后置杭木于椁之上亦横者三缩者二上加杭席三此为一重如是者五则为五重也翣见檀弓有以少为贵者天子无介祭天特牲介所以佐賔天子以天下为家无为賔之义故无介也特独也天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子祭天惟用一牛若巡守而过诸侯之境则诸侯奉膳亦止一牛其尊君之礼亦如君之尊天也诸侯相朝享礼毕主君酌郁鬯之酒以献賔不用笾豆之荐者以其主于相接以芬芳之徳不在殽味也大夫出使行聘礼主国礼之酌以酒而又有脯醢之荐此见少者贵多者贱也天子一食诸侯再大夫士三食力无数食餐也位尊者徳盛其饱以徳不在于食味故每一餐辄告饱须御食者劝侑乃又餐故云一食也诸侯则再餐而告饱大夫士则三餐而告饱皆待劝侑则再食食力自食其力之人农工商贾庶人之属也无徳不仕无禄代耕礼不下庶人故无食数饱即自止也大路繁缨一就次路繁缨七就殷世尚质其祭天所乗之车木质而已无别雕饰谓之大路繁马腹带也缨鞅也在马膺前染丝而织以为罽五色一布曰就就犹成也繁与缨皆以此罽为之车朴素故马亦少饰也大路之下有先路次路次路殷之第三路也供卑杂之用故就数多郊特牲云次路五就此葢误为七就圭璋特圭璋形制见考工记诸侯朝王以圭朝后则执璋玉之贵者不以他物俪之故谓之特言独用之也周礼小行人掌合六币圭以马璋以皮然皮与马皆不升堂惟圭璋特升于堂亦特之义也琥璜爵琥为虎之形璜则半环之形也此二玉下于圭璋不可专达必待用爵葢天子享诸侯及诸侯自相享至酬酒时则以币将送酧爵又有琥璜之玉以将币故云琥璜爵也鬼神之祭单席鬼神异于人不假多重以为温暖也诸侯视朝大夫特士旅之此以少为贵也君视朝之时于大夫则特揖之谓每人一揖也旅衆也士卑无问人数多少君一揖而已有以大为贵者宫室之量器皿之度棺椁之厚丘封之大此以大为贵也有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也爵一升觚二升觯三升角四升散五升疏曰特牲云主人献尸用角佐食洗散以献尸是尊者小卑者大按天子诸侯及大夫皆献尸以爵无贱者献以散之文礼文散亡不具也特牲主人献尸用角者下大夫也特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡五献子男之享礼也凡王享臣及其自相享行礼献数各随其命子男五命故知五献是子男别尊之法门外缶者缶尊名盛酒在门外壶亦尊也盛酒在门内君尊子男之尊也子男用瓦甒为尊不云内外则陈之在堂人君面尊而专惠也其壶缶但饮诸臣小尊近君大尊在门是以小为贵壶大一石瓦甒五斗缶又大于壶有以髙为贵者天子之堂九尺诸侯七尺大夫五尺士三尺天子诸侯台门此以髙为贵也九尺以下之数皆谓堂上髙于堂下也考工记堂崇三尺是殷制此周制耳台门见前章有以下为贵者至敬不坛埽地而祭天子诸侯之尊废禁大夫士棜禁此以下为贵也封土为坛郊祀则不坛至敬无文也禁与棜皆承酒樽之器木为之禁长四尺广二尺四寸通局足髙三寸漆赤中画青云气菱苕华为饰刻其足为褰帷之形棜长四尺广二尺四寸深五寸无足亦画青云气菱苕华为饰也棜是轝名禁者因为酒戒也天子诸侯之尊废禁者废去其禁而不用也大夫士棜禁者谓大夫用棜士用禁也棜一名斯禁见乡饮酒礼礼有以文为贵者天子龙衮诸侯黼大夫黻士𤣥衣纁裳天子之冕朱緑藻十有二旒诸侯九上大夫七下大夫五此以文为贵也龙衮画龙于衮衣也白与黑谓之黼黼如斧形刺之于裳黑与青谓之黻其状两已相背亦刺于裳也纁赤色冕祭服之冠也上𤣥下纁前后有旒前低一寸二分以其畧俛而谓之冕冕同而服异一衮冕二鷩冕三毳冕四絺冕五𤣥冕各以服之异而名之耳冕之制虽同而旒有多少朱緑藻者以朱緑二色之丝为绳也以此绳贯玉而垂于冕以为旒周用五采此言朱緑或是前代之制十有二旒者天子之冕前后各十二旒每旒十二玉玉之色以朱白苍黄𤣥为次自上而下徧则又从朱起衮冕十二旒鷩冕九旒毳冕七旒絺冕五旒𤣥冕三旒此数虽不同然皆每旒十二玉缫玉五采也此皆周时天子之制诸侯九上大夫七下大夫五士三此亦非周制周家旒数随命数详见仪礼冕弁图疏曰诸侯虽九章七章以下其中有黼也孤絺冕而下其中有黻故特举黼黻而言耳诗采菽云𤣥衮及黼是特言黼终南云黻衣绣裳是特言黻也陈氏曰藻洁而文衆采如之故曰藻有以素为贵者至敬无文父党无容大圭不琢大羮不和大路素而越席牺尊疏布鼏樿杓此以素为贵也敬之至者不以文为美如祭天而服黑羔裘亦是尚质素之意折旋揖让之礼容所以施于外賔见父之族党自当以质素为礼不为容也大圭天子所搢者长三尺不琢不为镌刻文理也大羮太古之羮也肉汁无盐梅之和后王存古礼故设之亦尚𤣥酒之意大路殷祭天之车朴素无饰以蒲越为席牺尊刻为牺牛之形读为娑音者谓画为鳯羽婆娑然也此尊以麄疏之布为覆鼏樿白木之有文理者杓沃盥之具也孔子曰礼不可不省也礼不同不丰不杀此之谓也葢言称也省察也礼之等虽不同而各有当然之则丰则踰杀则不及惟称之为善礼之以多为贵者以其外心者也徳发扬诩万物大理物博如此则得不以多为贵乎故君子乐其发也用心以致备物之享则心在于物故曰外心然所以贵于备物者圣人葢见夫天地之徳发扬昭着盛大溥徧于万物是其理之所该者大故物之所成者博如此岂得不以多为贵乎此制礼之君子所以乐其用心于外以致备物也礼之以少为贵者以其内心也徳产之致也精微观天下之物无可以称其徳者如此则得不以少为贵乎是故君子慎其独也散齐致齐祭神如在皆是内心之义惟其主于存诚以期感格故不以备物为敬所以然者葢有见夫天地之徳所以发生万彚者其流行赋予之理宻致而精微即大传所言天地絪緼万物化醇也纵使徧取天下所有之物以祭天地终不能称其徳而报其功不若事之以诚敬之为极致是以行礼之君子主于存诚于内以交神明也慎独者存诚之事也古之圣人内之为尊外之为乐少之为贵多之为美是故先王之制礼也不可多也不可寡也唯其称也尊如中庸尊徳性之尊恭敬奉持之意也尊其在内之诚敬故少物亦足以为贵乐其在外之仪物必多物乃可以为美宜少者不可多宜多者不可寡或称其内或称其外也是故君子大牢而祭谓之礼匹士大牢而祭谓之攘谓之礼称也谓之攘不称也疏曰匹偶也士贱不得特使为介乃行故谓之匹士庶人称匹夫者惟与妻偶耳管仲镂簋朱纮山节藻棁君子以为滥矣管仲齐大夫镂簋簋有雕镂之饰也纮冕之系以组为之自领下屈而上属于两旁之笄垂余为缨天子朱诸侯青大夫士缁山节刻山于柱头之斗栱也藻水草也藻棁画藻于梁上之短柱也此皆管仲僭礼之事滥放溢也晏平仲祀其先人豚肩不揜豆澣衣濯冠以朝君子以为隘矣晏平仲亦齐大夫大夫祭用少牢不合用豚周人贵肩肩在俎不在豆此但喻其极小谓併豚两肩亦不足以掩豆故假豆言之耳上言不丰不杀此举管晏之事以明之管仲丰而不称晏子杀而不称者也隘陋也是故君子之行礼也不可不慎也衆之纪也纪散而衆乱礼所以防范人心纲维世变前篇言壊国丧家亡人必先去其礼孔子曰我战则克祭则受福葢得其道矣记者引孔子之言而释之曰夫子所以能此二者葢以得其行之之道也君子曰祭祀不祈不麾蚤不乐葆大不善嘉事牲不及肥大荐不美多品君子曰记者自谓也祭有常礼不为祈私福也周礼大祝掌六祈小祝有祈福祥之文皆是有故则行之不在常祀之列麾快也祭有常时不以先时为快葆犹褒也器币之小大长短自有定制不以褒大为可乐也嘉事冠昏之礼奠告有常仪不为善之而更设他祭牲不及肥大及犹至也如郊牛之角茧栗宗庙角握社稷角尺各有所宜用不必须并及肥大也荐祭之品味有定数不以多品为美也孔子曰臧文仲安知礼夏父弗綦逆祀而弗止也臧文仲鲁大夫臧孙辰夏父弗綦人姓名也鲁庄公薨立适子闵公闵公薨立僖公僖公者庄公之庶子闵公之庶兄也僖公薨子文公立二年八月袷祭太庙夏父弗綦为宗伯典礼移闵公置僖公之下是臣居君之上逆乱尊卑不可之大者时人以文仲为知礼孔子以其为大夫而不能止逆祀之失岂得为知礼乎燔柴于奥夫奥者老妇之祭也盛于盆尊于瓶此亦言臧文仲不能正失礼之事周礼以实柴祀日月星辰有大火之次故祭火神则燔柴也今弗綦为礼官谓㸑神是火神遂燔柴祭之是失礼矣礼祭至尸食竟而祭㸑神宗妇祭僖㸑烹者祭饔㸑其神则先炊也故谓之老妇惟盛食于盆盛酒于瓶卑贱之祭耳虽卑贱而必祭之者以其有功于人之饮食故报之也礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由户者体人身也先王经制大备如人体之全具矣若行礼者设施或有不当亦与不备同也大者损之小者益之揜其显着其微是不当也礼以敬为本一者敬而己未有入室而不由户者岂有行礼而不由敬乎朱子曰礼仪三百便是仪礼中士冠诸侯冠天子冠礼之类此是大节有三百条如始加再加三加又如坐如尸立如齐之类皆是其中小目吕与叔云经便是常行底纬便是变底恐不然经中自有常有变纬中亦自有常有变赵氏曰经礼如冠昏丧祭朝觐会同之类曲礼如进退升降俯仰揖让之类君子之于礼也有所竭情尽慎致其敬而诚若有美而文而诚若诚实也若语辞谓以少者小者下者素者为贵是内心之敬无不实者以多者大者高者文者为贵美而有文是外心之实者君子之于礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也亲始死而哭踊无节是直情而径行也故曰直而行父在则为母服期尊者在则卑者不杖是委曲而减杀之也故曰曲而杀父母之丧无贵贱皆三年大夫士鱼俎皆十五是经常之礼一等行之也故曰经而等顺而讨者顺其序而讨去之若自天子而下每等降杀以两是也摲而播者芟取在上之物而播施于下如祭俎之肉及羣臣而胞翟之贱者亦受其惠是也推而进者推卑者使得行尊者之礼如二王之子孙得用王者之礼及旅酬之礼皆得举觯于其长是也冕服旗常之章采樽罍之刻画是放而文也公侯以下之服其文采杀于天子而不敢极致是放而不致也摭犹拾取也虽拾取尊者之礼而行之不谓之僭逆如君沐梁士亦沐梁又有君大夫士一节者是顺而摭也言君子行礼有此九者不可不知也三代之礼一也民共由之或素或青夏造殷因殷尚白夏尚黑素即白也青近于黑不言白黑而言素青变文耳此类皆制作之末举此以例其余则前之创造后之因仍皆可知矣朱子曰三纲五常礼之大体三代相继皆因之而不能变其所损益不过文章制度小过不及之间而已周坐尸诏侑武方其礼亦然其道一也承上夏造殷因而言三代尸礼之异周之礼尸即位而坐诏者告尸以威仪之节侑者劝尸为饮食之进诏与侑皆祝官之职祝不止一人无方谓无常人也宗庙中可告之事皆得告之也亦然亦如殷之礼也礼同本于道之同故云其道一也夏立尸而卒祭殷坐尸夏之礼尸当饮食则暂坐若不饮食则惟立以俟祭事之终也殷则尸虽无事亦坐周旅酬六尸曾子曰周礼其犹醵与周家袷祭之时羣庙之祖皆聚于后稷庙中后稷尸尊不与子孙为酬酢毁庙之祖又无尸故惟六尸而已此六尸自为昭穆次序行旅酬之礼故曾子言周家此礼其犹世俗之醵与醵敛钱共饮酒也钱之所敛者均则酒之所饮必均此六尸之旅酬如醵饮之均平也君子曰礼之近人情者非其至者也郊血大飨腥三献爓一献孰近者为䙝逺者为敬凡行礼之事与人情所欲者相近则非礼之极至者其事本多端此独举血腥爓孰四者之祭以明之者礼莫重于祭故也郊祭天也郊祀与大飨三献皆有血腥爓孰此各言者据先设者为主也郊则先设血后设腥爓孰大飨祫祭宗庙也腥生肉也去人情稍近郊先荐血大飨则迎尸时血与腥同时荐献酌酒以荐献也祭社稷及五祀其礼皆三献故因名其祭为三献也爓沉肉于汤也其色畧变去人情渐近矣此祭血腥与爓一时同荐但当先者设之在前当后者设之居后据宗伯社稷五祀初祭降神时已理血据此则正祭荐爓时又荐血也一献祭羣小祀也祀卑酒惟一献用孰肉无血腥爓三者葢孰肉是人情所食最为䙝近以其神卑则礼宜轻也是故君子之于礼也非作而致其情也此有由始也是故七介以相见也不然则已悫三辞三让而至不然则已蹙作如作聪明之作过意为之也言先王制礼之初一以诚敬为本乃天理人情之极致后世守而行之非过意而故为极致之情也此由始于古也上公之介九人侯伯七人子男五人此举其中而言之两君相见必有介副之人以伸賔主之情不如此则太愿悫而无礼之文矣已太也三辞三让者賔初至大门外交摈之时有三辞之礼及入大门主君每门一让则賔一辞凡三辞三让而后至庙中也不如此则大迫蹙而无礼之容矣故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿慎之至也此因上章言两君相见之礼渐次而进故言祭祀之礼亦有渐次由卑以达尊者鲁人将祭上帝必先有事頖宫頖宫诸侯之学也鲁郊祀以后稷配先于頖宫告后稷然后郊也虖池并州川之小者河之从祀也配林林名泰山之从祀也帝牛必在涤三月繋系牲于牢也七日戒散齐也三日宿致齐也敬慎之至如此故以积渐为之何敢迫蹙而行之乎故礼有摈诏乐有相步温之至也礼容不可急遽故賔主相见有摈相者以诏告之乐工无目必有扶相其行步者此二者皆温借之至也温借之义如玉之有承借然言此摈诏者是承借賔主相步者是承借乐工也礼也者反本脩古不忘其初者也故凶事不诏朝事以乐本心之初天所赋也贵于反思而不忘礼制之初圣所作也贵于脩举而不坠二者皆有初故曰不忘其初擗踊哭泣不待诏告以其发于本心之自然也朝廷养老尊贤之事必作乐以乐之亦以惬其本心之愿望也此二者是反本之事醴酒之用𤣥酒之尚割刀之用鸾刀之贵莞簟之安而稾鞂之设醴酒之美用矣而列尊在𤣥酒之下今世割刀之利便于用矣而宗庙中乃不用割刀而用古之鸾刀下莞上簟可谓安矣而设稾鞂之麄者为郊祀之席此三者是脩古之事鸾铃也刀镮有铃故名鸾刀割肉欲中其音节郊特牲云声和而后断也莞蒲之细者可为席簟竹席也藳鞂除去谷之秆也鞂与禹贡秸字同是故先王之制礼也必有主也故可述而多学也有主主于反本脩古也但以此二者求之则可以称述而学之不厌矣君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也无节于内言胸中不能通达礼之节文也观物弗之察言虽见行礼之事不能审其得失也察物而不由礼以察之何以能得其是非之实作事而不由礼何以能存其主敬之心出言而不由礼何以能使人之信其言故曰礼者事物之极致也是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉财物币玉牲牢黍稷之类无财无物不可以行礼故先王制礼必因财物而致其用之之义焉然财物皆天时之所生故祭祀之大事亦必顺天时而行之如启蛰而郊龙见而雩始杀而尝闭蛰而烝皆是也夫明生于东故春朝朝日必于东方月生于西故秋莫夕月必于西方为髙上之祭必因其有丘陵而祭之为在下之祭必因其有川泽而祭之一説为髙为圆丘也为下为方丘也祭有轻重皆须财物故当天时之降雨泽也君子知夫天地生成财物之功如此乎勉勉而不已也则安得不用财物为礼以致其报本之诚乎是故昔先王尚有徳尊有道任有能举贤而置之聚衆而誓之是故因天事天因地事地因名山升中于天因吉土以飨帝于郊升中于天而凤凰降龟龙假飨帝于郊而风雨节寒暑时是故圣人南面而立而天下大治置如置诸左右之置谓使之居其位也礼莫重于祭当大事之时必择有道徳才能者执其事又从而誓戎之周礼冢宰掌百官之誓戒是也因天之尊而制为事天之礼因地之卑而制为事地之礼郊社是也中平也成也巡守而至方岳之下必因此有名之大山升进此方诸侯治功平成之事以告于天舜典柴岱宗即其礼也吉土王者所卜而建都之地也兆于南郊嵗有常礼其瑞物之臻休征之应理或然耳而后世封禅之説遂根着于此牢不可破皆郑氏祖纬説启之也天道至敎圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此阴阳之分夫妇之位也君西酌牺象夫人东酌罍尊礼交动乎上乐交应乎下和之至也天道阴阳之运极至之敎也圣人礼乐之作极至之徳也无以复加故以至言罍尊夏后氏之尊也牺尊周尊也县鼓大应鼓小设礼乐之器一以西为上故牺尊县鼓皆在西而罍尊与应鼓皆在东也天子诸侯皆有左右房此夫人在西房也君在东而西酌牺象夫人在西而东酌罍尊此礼交动乎堂上也县鼓应鼓相应于堂下是乐交应乎下也罍尊画为山云之形牺尊画凤羽而象骨饰之故亦曰牺象此章言诸侯时祭之礼礼也者反其所自生乐也者乐其所自成是故先王之制礼也以节事修乐以道志故观其礼乐而治乱可知也蘧伯玉曰君子之人达故观其器而知其工之巧观其发而知其人之知故曰君子慎其所以与人者万物本乎天人本乎祖礼主于报本反始不忘其所由生也王者功成治定然后作乐以文徳定天下者乐文徳之成以武功定天下者乐武功之成非泛然为之也节事为人事之仪则也道志宣其湮郁也世治则礼序而乐和世乱则礼慝而乐淫故观礼乐而治乱可知也遽伯玉卫大夫名瑗言君子之心明睿洞达观器用则知工之巧拙观人之发动举措则知其人之智愚岂有观礼乐而不知治乱乎礼乐者与人交接之具君子致谨于此以其所闗者大也故曰葢古有是言而记者称之耳大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒君出庙门迎牲亲牵以入然必先告神而后杀故大夫赞佐执币而从君君乃用币以告神也杀牲毕而进血与腥则君亲割制牲肝以祭神于室此时君不亲献酒惟夫人以盎齐荐献盎齐见前篇及荐孰之时君又亲割牲体然亦不献故惟夫人荐酒也卿大夫从君命妇从夫人洞洞乎其敬也属属乎其忠也勿勿乎其欲其飨之也洞洞敬之表里无间也属属诚实无伪也勿勿勉勉不已也一云切切也命妇卿大夫之妻也纳牲诏于庭血毛诏于室羮定诏于堂三诏皆不同位葢道求而未之得也诏告也牲入在庭以币告神故云纳牲诏于庭杀牲取血及毛入以告神于室故云血毛诏于室羮肉汁也定熟肉也煮之既熟将迎尸入室乃先以俎盛羮及定而告神于堂此是荐熟未食之前也道言也此三诏者各有其位葢言求神而未得也设祭于堂为祊乎外故曰于彼乎于此乎设祭于堂者谓荐腥爓之时设馔在堂也祊祭之明日绎祭也庙门谓之祊设祭在庙门外之西旁故因名为祊也记者又引古语云于彼乎于此乎言不知神于彼飨之乎于此飨之乎一献质三献文五献察七献神献酌酒以荐也祭羣小祀则一献其礼质略祭社稷五祀三献其神稍尊故有文饰五献祭四望山川之礼也察者显盛详着之貌祭先公之庙则七献礼重心肃洋洋乎其如在之神也大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也龟为前列先知也金次之见情也丹漆丝纩竹箭与衆共财也其余无常货各以其国之所有则致逺物也其出也肆夏而送之葢重礼也大飨袷祭也言王事者明此章所陈非诸侯所有之事也三牲牛羊豕也腊兽也少牢礼云腊用麋笾豆所荐品味皆四时和气之生成内金纳侯邦所贡之金也示和示诸侯之亲附也一説金性或从或革随人故言和也君子于玉比徳诸侯来朝璧加于束帛之上尊徳也陈列之序龟独在前以其知吉凶故先之也金在其次以人情所同欲故云见情也自三牲以下玉丹漆等物皆侯邦所供贡并以之陈列或备器用与衆共财言天下公共所有之物也其余无常货谓九州之外蛮夷之国或各以其国所有之物来贡亦必陈之示其能致逺方之物也但不以为常耳诸侯为助祭之賔礼毕而出在无算爵之后乐工歌陔夏之乐章以送之设施如此葢重大之礼也註读肆为陔者周礼钟师掌九夏尸出入奏肆夏客醉而出则奏陔夏故知此当为陔也刘氏曰后篇言钟次之以和居参之则此言内金示和亦取其声之和耳见情也者见人情之和也祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也祭天之礼简素至敬无文所以为敬之至仁之实事亲是也事亡如事存所以为仁之至附于身附于棺皆必诚必信所以为忠之至敛之衣服葬之器具皆全备无缺莫非爱亲之诚心故亦曰仁之至朝聘燕享币有常用故币帛篚筐将其厚意义之至也此仁与义之为道皆可于行礼之际观之故曰礼其本也君子曰甘受和白受采忠信之人可以学礼茍无忠信之人则礼不虚道是以得其人之为贵也甘于五味属土土无专气而四时皆王故惟甘味能受诸味之和诸采皆以白为质所谓绘事后素也以此二者况忠信乃可学礼道犹行也道路人所共行者人无忠信则每事虚伪礼不可以虚伪行也大传曰苟非其人道不虚行孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼不学诗无以言然纵使诵三百篇之多而尽言语之长其于议礼犹概乎未有所闻也一献小礼亦不足以行之使能一献不能行大飨之礼谓袷祭也能大飨矣不能行大旅之礼谓祀五帝也能具知大旅之礼矣不能行飨帝之礼也谓祀天也礼其可轻议乎子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣逮及也闇昧爽以前也偏任为跛依物为倚他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎室事谓正祭之时事尸于室也外人将馔至户内人于户受之设于尸前内外相交承接故云交乎户也正祭之后傧尸于堂故谓之堂事此时在下之人送馔至阶堂上人即阶而受取是交乎阶也质正也子路权礼之宜畧烦文而全恭敬故孔子善之也礼记大全卷十礼记大全卷十一钦定四库全书礼记大全卷十一明胡广等撰郊特牲第十一陆氏曰郊者祭天之名用一牛故曰特牲石梁王氏曰此篇皆记祭事而杂昏冠两段郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也礼有以少为贵者故此二者皆贵特牲而贱大牢也犊未有牝牡之情故云贵其诚悫朱子曰万物本乎天人本乎祖故以所出之祖配天地周之后稷生于姜嫄以上更推不去文武之功起于后稷故配天须以后稷严父莫大于配天宗祀文王于明堂以配上帝上帝即天也聚天之神而言之则谓之上帝又曰古时天地定是不合祭日月山川百神亦无合共一时祭享之礼又曰五峯言无北郊只祭社便是此説却好今按召诰用牲于郊牛二蔡氏以为祭天地非也牛二帝牛稷牛也社于新邑祭地也故用大牢大路繁缨一就先路三就次路五就郊血大飨腥三献爓一献孰至敬不飨味而贵气臭也臭亦气也余并见前篇诸侯为賔灌用郁鬯灌用臭也大飨尚腵脩而已矣诸侯来朝以客礼待之是为賔也在庙中行三享毕然后天子以郁鬯之酒灌之诸侯相朝亦然明贵气臭之义也周礼作裸字上公再裸而酢侯伯一裸而酢子男一裸不酢祼则使宗伯酌圭瓒而裸之酢则賔酢主也此大飨谓主飨诸侯也脯加姜桂曰腵脩行飨之时虽设大牢之馔而必先设腵脩于筵前然后设余馔故云尚腵脩也此明不享味之义大飨君三重席而酢焉三献之介君专席而酢焉此降尊以就卑也此大飨是诸侯相朝主君飨客之礼诸侯之席三重今两君礼敌故席三重之席而受客之酢爵也若诸侯遣卿来聘卿礼当三献其上介则是大夫故谓之三献之介大夫席虽再重今为介降一等止合专席君席虽三重今彻去两重就单席受此介之酢爵是降国君之尊以就大夫之卑也飨禘有乐而食尝无乐阴阳之义也凡饮养阳气也凡食养阴气也故春禘而秋尝春飨孤子秋食耆老其义一也而食尝无乐饮养阳气也故有乐食养阴气也故无声凡声阳也飨春飨孤子也禴春祭宗庙也孤子死事者之子孙食秋食耆老也尝秋祭宗庙也周之礼春祠夏禴秋尝冬烝春禴夏殷之礼也飨礼主于酒食礼主于饭周制则四时之祭皆有乐鼎俎奇而笾豆偶阴阳之义也笾豆之实水土之品也不敢用䙝味而贵多品所以交于旦明之义也自一鼎至九鼎皆奇数其十鼎者陪鼎三则正鼎亦七也十二鼎者陪鼎三则正鼎亦九也正鼎鼎别一俎故云鼎俎奇也笾豆偶者据周礼掌客及前篇所举皆是偶数又详见仪礼图賔入大门而奏肆夏示易以敬也卒爵而乐阕孔子屡叹之奠酬而工升歌发徳也歌者在上匏竹在下贵人声也乐由阳来者也礼由阴作者也阴阳和而万物得燕礼则大门是寝门飨礼则大门是庙门也肆夏乐章名九夏见周礼易以敬言和易中有严敬之节也卒爵而乐阕谓賔至庭而乐作賔受献爵拜而乐止及主人献君乐又作君卒爵而乐止也叹之叹美之也奠酬而工升歌谓奠置酬爵之时乐工升堂而歌所以发扬主賔之徳故云发徳也匏竹笙也乐所以发扬道之舒畅礼所以肃阴道之收敛一阖一辟而万事得宜也旅币无方所以别土地之宜而节逺迩之期也龟为前列先知也以钟次之以和居参之也虎豹之皮示服勐也束帛加璧往徳也旅陈也庭实所陈之币非一方所贡故曰无方以土地之产各有所宜而地里有逺近则入贡之期日有先后也前篇言金次之此言钟次之葢金之为器莫重于钟故变文言之也金示和而参居庭实之间故云以和居参之也君子于玉比徳往徳者言往进此比徳之玉于有徳之人也庭燎之百由齐桓公始也此以下言朝聘失礼之事庭燎者庭中设炬火以照来朝之臣夜入者大戴礼言天子百燎上公五十侯伯子男三十今侯国皆供百燎自桓公始之大夫之奏肆夏也由赵文子始也大射礼公升即席奏肆夏燕礼賔及庭奏肆夏是诸侯之礼今大夫之僭自晋大夫赵武始朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也朝觐之礼国君亲往而大夫从则大夫不当又以己物而私觌主君故曰非礼也若大夫执其君之命圭而专使则当行私觌之礼以申己之信故从君朝觐而不敢私觌是敬己之君也今从君以来而施设庭实以为私觌大夫何可为此于诸侯之庭乎讥其与君无别也人臣无外交不敢贰心于他君所以从君而行则不敢私觌也大夫而飨君非礼也大夫强而君杀之义也由三桓始也大夫富强而具飨礼以飨君以臣召君故曰非礼大夫强横僭逆必乱国家人君杀之是断以大义也三桓鲁之三家皆桓公之后也先是成季以庄公之命酖杀僖叔后庆父贼子般又弑闵公于是又杀庆父故云由三桓始疏曰按三桓之前齐公孙无知卫州吁宋长万皆以强盛被杀此云由三桓始者据鲁而言天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下天子所以无客礼者以其尊无对莫敢为主故也适臣而升自主阶是为主之义不敢有其室者言人臣不敢以此室为私有而主之矣况敢为主而待君为客乎觐礼天子负斧依南面侯氏执玉入是不下堂见诸侯也惟春朝夏宗以客礼待诸侯则天子以车出迎夷王康王之𤣥孙之子诸侯之宫县而祭以白牡击玉磬朱干设钖冕而舞大武乗大路诸侯之僭礼也天子之乐四面皆县谓之宫县诸侯轩县则三面而已白牡殷祭之正牲后代诸侯当用时王之牲也又诸侯当击石磬玉磬天子乐器书言鸣球是也诸侯虽得舞大武但不得朱干设钖冕服而舞也干盾也钖者盾背之饰金为之大路殷祭天所乗之车也台门而旅树反坫绣黼丹朱中衣大夫之僭礼也此皆诸侯之礼两旁起土为台台上架屋而门当其中故曰台门旅道也树屏也立屏当所行之路以蔽内外为敬天子外屏诸侯内屏大夫以帘士以帷坫在两楹之间两君好㑹献酬饮毕则反爵于其上故曰反坫旧读绣为绡今如字绣黼者绣刺为黼文也丹朱染绘为赤色也绣黼为中衣之领丹朱为中衣之缘中衣者朝服祭服之里衣也制如深衣但袖小长耳冕服是丝衣则中衣用绢素皮弁服朝服𤣥端是麻衣则中衣用布也石梁王氏曰绣当依诗文不可改为绡故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也相贵以等谓擅相尊贵以等列也诸侯不敢祖天子而左传云宋祖帝乙郑祖厉王鲁襄十二年吴子寿梦卒临于周庙礼也鲁以周公之故立文王庙耳大夫不敢祖诸侯而左传云凡邑有宗庙先君之主曰都记者以礼之正言之而又有他义者旧説谓天子之子以上徳为诸侯者得祀其所出故鲁以周公之故立文王庙公子得祖先君公孙不得祖诸侯故公子为大夫者亦得立宗庙于其采地故曰邑有宗庙先君之主也其王子母弟虽无功徳不得出封为诸侯而食采畿内者亦得立祖王庙于采地故都宗人家宗人掌祭祖王之庙也由三桓始谓鲁之三家立桓公庙也天子存二代之后犹尊贤也尊贤不过二代疏曰古春秋左氏説周家封夏殷二王之后以为上公封黄帝尧舜之后谓之三恪恪者敬也敬其先圣而封其后诸侯不臣寓公故古者寓公不继世诸侯失国而寄寓他国者谓之寓公所寓之国不敢以之为臣此寓公死则臣其子矣故云寓公不继世君之南乡答阳之义也臣之北面答君也答犹对也大夫之臣不稽首非尊家臣以辟君也诸侯于天子稽首大夫于诸侯亦稽首惟家臣于大夫不稽首者非尊重家臣也以避国之正君也葢诸侯与大夫同在一国大夫已稽首于君矣家臣若又稽首于大夫则似一国而两君矣故云以辟君大夫有献弗亲君有赐不面拜为君之答己也有献弗亲者使人往献不身自往也不面拜不亲见君之面而拜也恐烦君答拜故也乡人禓孔子朝服立于阼存室神也论语乡人傩朝服而立于阼阶即此事也旧説禓是强鬼之名乡人驱逐此鬼孔子恐惊庙室之神故衣朝服立于庙之东阶以存安庙室之神使神依己而安也礼大夫朝服以祭故用祭服以依神孔子曰射之以乐也何以听何以射何以听谓射者何以能不失射之容节而又能聴乐之音节乎何以射谓何以能聴乐之音节而使射之容与乐之节相应乎言其难而美之也孔子曰士使之射不能则辞以疾县弧之义也为士者当习于射以六艺之一也不敢以不能辞惟可以疾辞葢生而设弧于门左已有射道但未能耳今辞以疾而未能则亦与初生之未能相似故云县弧之义也孔子曰三日齐一日用之犹恐不敬二日伐鼓何居齐者不听乐恐散其志虑也今三日之间乃二日击鼓其义何所处乎怪之之辞孔子曰绎之于库门内祊之于东方朝市之于西方失之矣绎祭之明日又祭也绎是堂上接尸祊是于室内求神皆一时之事绎之礼当于庙门外之西堂今乃于库门内祊当在庙门外西室今乃于庙门外东方朝市即周礼所谓朝时而市也当于市内近东今乃于市内西方此三事皆违于礼故曰失之矣社祭土而主阴气也君南乡于北牖下答阴之义也日用甲用日之始也地秉阴则社乃阴气之主社之主设于坛上北面而君来北墙下南向祭之葢社不屋惟立之坛壝而环之以墙既地道主阴故其主北向而君南向对之答对也甲为十干之首天子大社必受霜露风雨以达天地之气也是故丧国之社屋之不受天阳也薄社北牖使阴明也薄书作亳薄社于周为丧国之社必存之者白虎通云王者诸侯必有诫社示有存亡也屋其上则天阳不入牖于北则阴气可通阴明则物死也社所以神地之道也地载万物天垂象取财于地取法于天是以尊天而亲地也故敎民美报焉家主中霤而国主社示本也圣人知地道之大故立社以祭所以神而明之也美报美善其报之之礼也上古穴居故有中霤之名中霤与社皆土神卿大夫之家主祭土神于中霤天子诸侯之国主祭土神于社此皆以示其为载物生财之本也唯为社事单出里社事祭社之事也二十五家为里单尽也言当祭社之时一里之人尽出而供给其事葢每家一人也唯为社田国人毕作为祭社之事而田猎则国中之人皆行无留家者唯社丘乗供粢盛所以报本反始也祭社必有粢盛稷曰明粢在器曰盛此粢盛则使丘乗供之井田之制九夫为井四井为邑四邑为丘四丘为乗也报者酬之以礼反者追之以心季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福建辰之月大火心星昏见南方故出火以焚除草莱焚后即蒐田简閲视也赋兵也歴数之也百人为卒五人为伍誓社誓衆于社也或左或右或坐或作皆是军旅之法习变习熟其变动之节也驱逐之际禽兽流动纷纭衆皆见之故云流示之禽盐读为艳艳诸利谓使之歆艳于利也禽兽虽甚可欲而杀获取舍皆有定制犯命者必罚不使之犯命者是求以遏服其贪利之志人君亦取之有制如大兽公之小禽私之不踰法而贪下之所得也以战则克习民于变也祭则受福获牲以礼也疏曰祭社既在仲春此出火为焚当在仲春之月记者误也天子适四方先柴书曰嵗二月东巡守至于岱宗柴郊之祭也迎长日之至也至犹到也冬至日短极而渐舒故云迎长日之至朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂此议方正问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝今按郊祀一节先儒之论不一者有子月寅月之异有周礼鲁礼之分又以郊与圆丘为二事又有祭天与祈谷为二郊今皆不复详辨而以朱説为定大报天而主日也兆于南郊就阳位也扫地而祭于其质也器用陶匏以象天地之性也郊祭者报天之大事而主于迎长日之至祭义云配以月故方氏谓天之尊无为可祀之以其道不可主之以其事故以日为之主焉天秉阳日者衆阳之宗故就阳位而立郊兆陶匏亦器之质者质乃物性之本然也于郊故谓之郊牲用骍尚赤也用犊贵诚也郊之用辛也问郊之用辛日何谓周之始郊日以至谓周家始郊祀适遇冬至是辛日自后用冬至后辛日也卜郊受命于祖庙作龟于祢宫尊祖亲考之义也告于祖庙而行事则如受命于祖此尊祖之义作犹用也用龟以卜而于祢宫此亲考之义曲礼言大飨不问卜既用冬至则有定日此但云卜郊则非卜日矣下文言帝牛不吉亦或此为卜牲欤不然则异代之礼也卜之日王立于泽亲听誓命受敎谏之义也泽泽宫也于其中射以择士因谓之泽宫又其宫近水泽故名也其日卜竟有司即以祭事誓戒命令衆执事者而君亦听受之是受敎谏之义也献命库门之内戒百官也大庙之命戒百姓也有司献王所以命百官之事王乃于库门内集百官而戒之又于大庙之内戒其族姓之臣也祭之日王皮弁以聴祭报示民严上也丧者不哭不敢凶服氾埽反道乡为田烛弗命而民聴上祭报报白日时早晚及牲事之备具也汜埽洒水而后埽也反道刬道路之土反之令新者在上也卿郊内六卿也六卿之民各于田首设烛照路恐王行事之早也丧者不哭以下诸事皆不待上令而民自聴从葢嵗以为常也祭之日王被衮以象天象天谓有日月星辰之章也陈氏曰合周官礼记而考之王之祀天内服大裘外被龙衮龙衮所以袭大裘也戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也璪与藻同素车殷之木路也旂之旒与冕之旒皆取垂下之义余见前帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也郊祀后稷以配天故祭上帝者谓之帝牛祭后稷者谓之稷牛涤者牢中清除之所也此二牛皆在涤中为犹用也若至期卜牲不吉或有死伤即用稷牛为帝牛而别选稷牛也非在涤三月者不可为帝牛故以稷牛代之稷乃人鬼其牛但得具用足矣故云稷牛唯具人本乎祖故以祖配帝是郊之祭乃报本反始之大者天子大蜡八伊耆氏始为蜡蜡也者索也嵗十二月合聚万物而索飨之也蜡祭八神先啬一司啬二农三邮表畷四猫虎五坊六水庸七昆虫八伊耆氏尧也索求索其神也合犹闭也闭藏之月万物各已归根复命圣人欲报其神之有功者故求索而享祭之也蜡之祭也主先啬而祭司啬也祭百种以报啬也啬与穑同先啬神农也主如前章主日之主言为八神之主也司啬上古后稷之官百种司百谷之种之神也报啬谓报其敎民树艺之功飨农及邮表畷禽兽仁之至义之尽也农古之田畯有功于民者邮者邮亭之舍也标表田畔相连畷处造为邮舍田畯居之以督耕者故谓之邮表畷禽兽猫虎之属也古之君子使之必报之迎猫为其食田鼠也迎虎为其食田豕也迎而祭之也祭坊与水庸事也田鼠田豕皆能害稼故食之者为有功迎者迎其神也坊隄也以蓄水亦以障水庸沟也以受水亦以洩水皆农事之备故曰事也眉山苏氏以为迎猫则为猫之尸迎虎则为虎之戸近于倡优所为是以子贡言一国之人皆若狂也曰土反其宅水归其壑昆虫毋作草木归其泽此祝辞也宅犹安也土安则无崩圯水归则无泛溢昆虫谓螟蝗之属害稼者作起也草木各归根于薮泽不得生于耕稼之土也皮弁素服而祭素服以送终也葛带榛杖丧杀也蜡之祭仁之至义之尽也物之助成嵗功者至此而老老则终矣故皮弁素服葛带榛杖以送之丧礼之杀也此为义之尽祭报其功则仁之至也周礼籥章云国祭蜡则龡豳颂击土鼓以息老物黄衣黄冠而祭息田夫也野夫黄冠黄冠草服也月令腊先祖五祀劳农以休息之此祭是也黄冠为草野之服其详未闻大罗氏天子之掌鸟兽者也诸侯贡属焉草笠而至尊野服也诸侯鸟兽之贡属大罗氏之掌其使者戴草笠是尊野服罗氏致鹿与女而诏客告也以戒诸侯曰好田好女者亡其国鹿者田猎所获女则所俘于亡国者客贡使也使者将返罗氏以鹿与女示使者以王命诏之使归告其君而以王言戒之曰好田猎好女色者必亡其国旧説如此然鹿可嵗得而亡国之女不恒有其详未闻也天子树𤓰华不敛藏之种也𤓰华𤓰与果蓏之属也天子所种者𤓰华供一时之用而已不是收敛久藏之种也若可收敛久藏之物则不树之恶与民争利也此亦令使者归告戒其君之事八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功记四方者因蜡祭而记其丰凶也蜡祭之礼列国皆行之若其国嵗凶则八蜡之神不得与诸方通祭所以使民之谨于用财不妄费也移者寛纵之义葢嵗丰则民财稍可寛舒用之也党正属民饮酒始虽用礼及其饮食醉饱则亦纵其酣畅为乐夫子所谓一日之泽是也农民终嵗勤动而于此时得一日之乐是上之人劳农之美意也既蜡之后收敛积聚民皆休息故不兴起事功也恒豆之菹水草之和气也其醢陆产之物也加豆陆产也其醢水物也恒豆毎日常进之豆也周礼醢人所掌朝事之豆註谓清朝未食先进口食也菹酢菜也水草昌本茆菹之类加豆周礼註谓尸既食后亚献尸所加进之豆但醢人所掌是天子之礼此言诸侯之礼物既不同此朝事之豆与祭礼馈食荐孰之豆俱为恒豆而加豆则祭末酳尸所用也水物若蠃醢鱼醢是也菹醢皆以豆盛之笾豆之荐水土之品也不敢用常䙝味而贵多品所以交于神明之义也非食味之道也先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于所安乐之义也不可耆谓食之有节不可贪爱旧説谓质而无味不能悦口不可好谓尊严之服器不可以供玩爱武万舞大武也以示壮勇之容不可常为娱乐宗庙威严之地不可寝处以自安宗庙行礼之器不可利用以为便交神明之义如此酒醴之美𤣥酒明水之尚贵五味之本也黼黻文绣之美疏布之尚反女功之始也莞簟之安而蒲越稾鞂之尚明之也大羮不和贵其质也大圭不琢美其质也丹漆雕几之美素车之乗尊其朴也贵其质而已矣所以交于神明者不可同于所安䙝之甚也如是而后宜未有五味之初先有水故水为五味之本未有黼绣先有麄布故疏布为女功之始周礼司烜氏掌以鉴取明水于月葢取其洁也明之昭其礼之异也雕刻镂之也几漆饰之畿限也安䙝之甚言甚安甚䙝也宜犹称也余并见前鼎俎奇而笾豆偶阴阳之义也黄目郁气之上尊也黄者中也目者气之清明者也言酌于中而清明于外也黄目黄彛也卣罍之类以黄金镂其外以为目因名焉用贮郁鬯之酒有芬芳之气故云郁气中中央之色也奇偶见前祭天扫地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后断也盐以煎鍊而成故曰煎盐必用鸾刀者取其鸾铃之声调和而后断割其肉也贵其义是贵声和之义冠义始冠之缁布之冠也大古冠布齐则缁之其緌也孔子曰吾未之闻也冠而敝之可也冠义言冠礼之义也冠礼三加先加缁布冠是太古齐时之冠也缁布为之不用笄用頍以围发际而结于项中因缀之以固冠耳不闻有垂下之緌也此冠后世不复用而初冠暂用之不忘古也冠礼既毕则敝弃之可矣玉藻云缁布冠缋緌是诸侯位尊尽饰故也然亦后世之为耳石梁王氏曰冠一段当附冠义适子冠于阼以着代也醮于客位加有成也三加弥尊喻其志也冠而字之敬其名也着代显其为主人之次也酌而无酬酢曰醮客位在户牖之间加有成加礼于有成之人也三加始冠缁布冠次加皮弁又次加爵弁也喻其志者使其知广充志意以称尊服也此适子之礼若庶子则冠于房户外南面醮亦户外也夏殷之礼醮用酒每一加而一醮周则用醴三加毕乃总一醴也委貌周道也章甫殷道也毋追夏后氏之道也委貌章甫毋追皆缁布冠但三代之易名不同而其形制亦应异耳是皆先王制礼之道故皆以道言之委貌即𤣥冠旧説委安也言所以安正容貌章明也所以表明丈夫毋发声之辞追犹椎也以其形名之此一条是论三加始加之冠周弁殷冔夏收周之弁殷之冔夏之收各是时王所制以为三加之冠旧説弁名出于槃槃大也冔名出于幠幠覆也收所以收敛其发也形制未闻三王共皮弁素积皮弁以白鹿皮为之其服则十五升之布也白与冠同以素为裳而辟积其要中故云皮弁素积也三代皆以此为再加之冠服无大夫冠礼而有其昏礼古者五十而后爵何大夫冠礼之有诸侯之有冠礼夏之末造也诸侯大夫之冠一如士礼行之下章所谓无生而贵者也夏之末造言夏之末世所为耳天子之元子士也天下无生而贵者也继世以立诸侯象贤也以官爵人徳之杀也死而谥今也古者生无爵死无谥元子适长子也其冠亦行士之冠礼无生而贵言有徳乃有位也立诸侯以继其先世以其能法前人之贤行也以官爵人必随其徳之大小而为降杀也死必有谥今日之变礼也殷以前大夫以上乃为爵死则有谥周制虽爵及命士死不谥也礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也先王制礼皆有精微之理所谓义也礼之所以为尊以其义之可尊耳玉帛俎豆各有多寡厚薄之数数之陈列者人皆可得而见义之精微者不学则不能知也祝史其能知之乎中庸曰明乎郊社之礼禘尝之义治国其如示诸掌乎此总结前章冠义以下天地合而后万物兴焉夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁附逺附犹託也託于逺嫌之义也厚别重其有别之礼也币诚辞腆是欲告戒为妇者以正直诚信之行信其能尽事人之道信其能有为妇之徳也此以下言昏礼之义郑氏曰齐谓共牢而食同尊卑也石梁王氏曰昏一段当附昏义男子亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也先谓倡道之也执挚奠鴈也行敬以明其有别故示敬章别也有别则一本而父子亲亲亲之杀则义生礼作而万物各得其所矣禽兽知有母而不知有父无别故也壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也亲御妇车而授之绥是亲爱之义也亲之乃可使之亲己故曰亲之也者亲之也太王爰及姜女文王亲迎于渭皆是敬而亲之之道以至于有天下故曰先王之所以得天下也大门女家之门也先壻车在前也女从男妇车随之也夫也者丈夫也丈夫者以才智帅人者也𤣥冕齐戒鬼神阴阳也将以为社禝主为先祖后而可以不致敬乎服𤣥冕而致齐戒是事鬼神之道鬼者阴之灵神者阳之灵故曰鬼神阴阳也今昏礼者葢将以主社稷之祭祀承先祖之宗庙也可不以敬社稷与先祖之礼敬之而𤣥冕齐戒乎共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽阴之义也乐阳气也昏礼不贺人之序也牢俎也尚礼然谓古来所尚之礼如此共牢之礼虽三王所作而俎之外器用皆如古者之用陶匏重夫妇之始也厥明昏礼之明日也盥馈盥洁而馈食也人之序谓相承代之次序也有虞氏之祭也尚用气血腥爓祭用气也尚用气以用气为尚也初以血诏神于室次荐腥肉于堂爓次腥亦荐于堂皆未熟故云用气此以下至篇末皆言祭礼殷人尚声臭味未成涤荡其声乐三阕然后出迎牲声音之号所以诏告于天地之间也牲未杀则未有臭味故云臭味未成涤荡宣播之意鬼神在天地间与隂阳合散同一理而声音之感无间显幽故殷人之祭必先作乐三终然后出而迎牲于庙门之外此是欲以此乐之声音号唿而诏告于两间庶几其闻之而来格来享也殷人先求诸阳凡声阳也周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也周人尚气臭而祭必先求诸阴故牲之未杀先酌鬯酒灌地以求神以鬯之有芳气也故曰灌用鬯臭又擣郁金香草之汁和合鬯酒使香气滋甚故云郁合鬯也以臭而求诸隂其臭下达于渊泉矣灌之礼以圭璋为瓒之柄用玉之气亦是尚臭也灌后乃迎牲是欲先致气于阴以求神故云致阴气也石梁王氏曰四臭字本皆句絶然细别之鬯灌之地此臭之阴者也萧焫上达此臭之阳者也亦有义姑从释文萧合黍稷臭阳达于墙屋故既奠然后焫萧合羶芗凡祭慎诸此萧香蒿也取此蒿及牲之脂膋合黍稷而烧之使其气旁达于墙屋之间是以臭而求诸阳也此是周人先求诸阳之礼既奠谓荐孰之时葢堂上事尸礼毕延尸于户内而荐之孰祝先酌酒奠于铏羮之南而尸犹未入萧脂黍稷之烧正此时也馨香即黍稷也既奠以下是明上文焫萧之时非再焫也此是天子诸侯之礼非大夫士礼也魂气归于天形魄归于地故祭求诸阴阳之义也殷人先求诸阳周人先求诸阴诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与诏告也诏祝于室谓天子诸侯之祭朝事之时祝取牲之膟膋燎于炉炭而入告神于室也坐尸于堂者灌鬯之后尸坐户西南面也用牲于庭谓杀牲也升首于室升牲之首也直祭正祭也祭以荐孰为正正祭之时祝官以祝辞告于神主如云荐嵗事于皇祖伯某甫是也索求也求索其神灵而祭之则祝官行祭于祊也祊有二一是正祭时设祭于庙又求神于庙门之内而祭之诗云祝祭于祊此则与祭同日一是明日绎祭祭于庙门之外也于彼于此言神在于彼室乎在于此堂乎或诸逺人者或逺离于人而不在庙乎尚庶几也祭于祊庶几可求之于逺处乎祊之为言倞也肵之为言敬也富也者福也首也者直也相飨之也嘏长也大也尸陈也毛血告幽全之物也告幽全之物者贵纯之道也倞逺也承上文求诸逺者而言尸有肵俎是主人敬尸之俎也人君嘏辞有富以福言也牲体首在前升首而祭取其与神坐相直也相诏侑也所以诏侑于尸欲其享此馔也尸使祝致嘏辞于主人嘏有长久广大之义也尸神象当为主之义今以训陈记者误耳杀牲之时先以毛及血告神者血在内是告其幽毛在外是告其全也贵纯者贵其表里皆善也血祭盛气也祭肺肝心贵气主也祭黍稷加肺祭齐加明水报阴也取膟膋燔燎升首报阳也明水涚齐贵新也凡涗新之也其谓之明水也由主人之洁着此水也有血有气乃为生物血由气以滋死则气尽而血亦枯矣故血祭者所以表其气之盛也肺肝心皆气之所舎故云气主周祭肺殷祭肝夏祭心也祭黍稷加肺者谓尸隋祭之时以黍稷兼肺而祭也祭齐加明水谓尸正祭之时陈列五齐之尊又加明水之尊也祖考形魄归地属隂而肺于五行属金金水隂也故加肺加明水是以隂物而报隂灵也膟膋肠间脂也先燔燎于炉至荐孰则合萧与黍稷烧之黍稷阳也牲首亦阳体魂气归天为阳此以阳物报阳灵也明水隂鑑所取月中之水涗犹清也泲漉五齐而使之清故云涗齐所以设明水及涗齐者贵其新洁也凡涗新之也专主涗齐而言故下文又释明水之义絜着洁净而明着也自月而生故谓之明周礼五齐一泛齐二醴齐三盎齐四缇齐五沈齐君再拜稽首肉袒亲割敬之至也敬之至也服也拜服也稽首服之甚也肉袒服之尽也祭称孝子孝孙以其义称也称曾孙某谓国家也祭祀之相主人自致其敬尽其嘉而无与让也服者服顺于亲也拜服也谓再拜是服顺也稽首为服顺之甚肉袒为服顺之尽言服顺之诚在内今又肉袒则内外皆服矣故云服之尽祭主于孝士之祭称孝孙孝子是以祭之义为称也诸侯有国卿大夫有家不但祭祖与祢而已其祭自曾祖以上惟称曾孙故云称曾孙某谓国家也葢大夫三庙得事曾祖也上士二庙事祖祢中下士一庙祖祢共之相诏侑于尸也相者不告尸以让葢是主人敬尸自致其诚敬尽其嘉善无所与让也腥肆爓腍祭岂知神之所飨也主人自尽其敬而已矣举斚角诏妥尸古者尸无事则立有事而后坐也尸神象也祝将命也祭之为礼或进腥体或荐解剔或进汤沈或荐煮孰岂知神果何所享乎主人不过尽其敬心而已耳斚与角皆爵名诏告也妥安也尸始即席举斚角之时祝告主人拜尸以妥安其坐前篇言夏立尸而卒祭此言古者葢指夏时也夏之礼尸无事则立有饮食之事然后得坐也尸所以象所祭者故曰神象为祝者先以主人之辞告神后以神之辞嘏主人故曰将命缩酌用茅明酌也缩泲也酌斟酌也谓醴齐浊泲而后可斟酌故云缩酌也用茅者以茅覆借而泲之也周礼三酒一曰事酒二曰昔酒三曰清酒事酒为事而新作者其色清明谓之明酌言欲泲醴齐则先用此明酌和之然后用茅以泲之也醆酒涗于清汁献涗于醆酒醆酒盎齐也涗泲也清谓清酒也清酒冬酿接夏而成盎齐差清先和以清酒而后泲之故云醆酒涗于清以其差清故不用茅也汁献谓摩挲秬鬯及郁金之汁也秬鬯中有煮郁又和以盎齐摩挲而泲之出其香汁故云汁献涗于醆酒也疏曰以事酒泲醴齐清酒泲盎齐今泲秬鬯乃用盎齐而不以三酒者五齐卑故用三酒泲之秬鬯尊故用五齐泲之也犹明清与醆酒于旧泽之酒也上文所泲三者之酒皆天子诸侯之礼作记之时此礼已废人不能知其法故言此以晓之曰泲醴齐以明酌泲醆酒以清酒泲汁献以醆酒者即如今时明清醆酒泲于旧醳之酒也犹若也旧谓陈久也泽读为醳醳者和醳醴酿之名后世谓之醳酒祭有祈焉有报焉有由辟焉此泛言祭礼又有此三者之例如周礼所云祈福祥求永贞祈年于田祖诗言春夏祈谷之类是祈也报谓获福而报之祭礼多是执本之义由用也辟读为弭如周所谓弭灾兵逺罪疾之类由弭者用此以消弭之也齐之𤣥也以阴幽思也故君子三日齐必见其所祭者齐而𤣥冠𤣥衣顺鬼神幽黯之意且以致其隂幽之思也见其所祭之亲精诚之感也礼记大全卷十一礼记大全卷十二钦定四库全书礼记大全卷十二明胡广等撰内则第十二疏曰闺门之内轨仪可则故曰内则石梁王氏曰此篇于曲礼之义为多后王命冡宰降徳于衆兆民冡宰掌邦治而治国者必先齐家降徳者下其徳教于民也孝为徳之本故首言子事父母之道石梁王氏曰註分后王作两字解不通书说命后王君公后王犹言君王天子之别称也郑註皆非记者本意但据周礼太宰掌建邦之六典则教典在所兼统如此亦可解郑分天子诸侯甚无意义子事父母鸡初鸣咸盥漱栉纵笄总拂髦冠緌缨端韠绅搢笏盥洗手也漱涤口也栉梳也縰黑缯韬髪者以縰韬髪作髻讫即横揷笄以固髻总亦缯为之以束髪之本而垂余于髻后以为饰也拂髦振去髦上之尘也髦用髪为之象㓜时剪髪为鬌之形此所陈皆以先后之次栉讫加縰次加笄加总然后加髦着冠冠之缨结于颔下以为固结之余者下垂谓之緌端𤣥端服也衣用缁布而裳不同上士𤣥裳中士黄裳下士杂裳也服𤣥端着韠又加绅大带也搢揷也揷笏于带中韠以韦为之古者席地而坐以临爼豆故设蔽膝以备濡渍韠之言蔽也在冕服谓之韨他服则谓之韠项氏曰髦者以髪作伪髻垂两眉之上如今小儿用一带连䨇髻横繋额上是也左右佩用左佩纷帨刀砺小觽金燧所佩之物皆是备尊者使令之用纷以拭器帨以拭手皆巾也刀砺小刀与砺石也觽状如锥象骨为之小觽所以解小结者金燧用以取火于日中者右佩玦捍管遰大觽木燧玦射者着于右手大指所以钩弦而开弓体也捍拾也韬左臂而收拾衣袖以利弦也管旧註云笔彄其形制未闻遰刀室也大觽所以解大结木燧钻火之器晴则用金燧以取火隂则用木燧以钻火也偪即诗所谓邪幅也偪束其胫自足至膝故谓之偪也屦着綦綦屦头之饰即絇也说见曲礼着犹施也朱子曰綦鞋口带也古人皆旋系今人只从简易缀之于上如假带然妇事舅姑如事父母鸡初鸣咸盥漱栉縰笄总衣绅笄今之簮也衣绅𤣥端绡衣之上加绅带士妻之服也左佩纷帨刀砺小觽金燧右佩箴管线纩施縏袠大觽木燧衿缨綦屦以适父母舅姑之所箴管箴在管中也縏袠皆囊属施縏袠者为贮箴线纩也衿结也缨香囊也及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之苛疥也抑按搔摩也温承借之义谓以柔顺之色承借尊者之意若藻借之承玉然饘酏酒醴芼羹菽麦蕡稻黍梁秫唯所欲饘厚粥酏薄粥也芼羹以菜杂肉为羹也蕡大麻子枣栗饴蜜以甘之堇荁枌榆免薧瀡以滑之脂膏以膏之父母舅姑必尝之而后退饴饧也菫菜名荁似菫而叶大榆之白者名枌免新鲜者薧干陈者言菫荁枌榆四物或用新或用旧也説文久泔也瀡滑也瀡之滑者也凝者为脂释者为膏甘之滑之膏之皆谓调和饮食之味也此篇所记饮食珍羞诸物古今异制风土异冝不能尽晓然亦可见古人察物之精用物之详也男女未冠笄者鸡初鸣咸盥漱栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具总角总聚其发而结束之为角童子之餙也容臭香物也助为形容之饰故言容臭以缨佩之后世香囊即其遗制昧晦也爽明也昧爽欲明未明之时凡内外鸡初鸣咸盥漱衣服歛枕簟洒扫室堂及庭布席各从其事孺子蚤寝晏起唯所欲食无时古人枕席之具夜则设之晓则歛之不以私䙝之用示人也由命士以上父子皆异宫昧爽而朝慈以㫖甘日出而退各从其事日入而夕慈以㫖甘慈爱也谓敬爱其亲故以㫖甘之味致其爱各从其事者各治其所当为之事也晚朝为夕郑氏曰异宫崇敬也父母舅姑将坐奉席请何乡将衽长者奉席请何趾少者执牀与坐御者举几歛席与簟县衾箧枕歛簟而襡之将坐旦起时也奉坐席而铺者必问何乡祍卧席也将衽谓更卧处也长者奉此卧席而铺必问足向何所牀説文云安身之几坐非今之卧牀也将坐之时少者执此牀以与之坐御侍者举几进之使之凭以为安卧必簟在席上早起则歛之而簟又以襡韬之者以亲身恐秽汚也衾则束而悬之枕则贮于箧也父母舅姑之衣衾簟席枕几不传杖屦袛敬之勿敢近敦牟巵匜非馂莫敢用与恒食饮非馂莫之敢饮食传移也谓此数者每曰置之有常处子与妇不得輙移置他所也近谓挨偪之也敦与牟皆盛黍稷之器牟读为堥土釜也此器则木为之象土釜之形耳巵酒器匜盛水浆之器此四器皆尊者所用子与妇非馂其余无敢用此器也与及也及尊者所常食饮之物子与妇非馂余不敢擅饮食之也父母在朝夕恒食子妇佐馂旣食恒馂父没母存冡子御食羣子妇佐馂如初㫖甘柔滑孺子馂佐馂者劝勉之使食而后馂其余也既食恒馂者尽食其常食之余也御食侍母食也如初如父在时也在父母舅姑之所有命之应唯敬对进退周旋愼齐升降出入揖游不敢哕噫嚏咳欠伸跛倚睇视不敢唾洟应之辞唯为恭哕呕逆之声也庄子大块噫气诗愿言则嚏咳嗽声也气乏则欠体疲则伸偏任为跛依物为倚睇视倾视也洟自鼻出者寒不敢袭痒不敢搔不有敬事不敢袒裼不渉不撅䙝衣衾不见里袭重衣也袒与裼皆礼之敬故非敬事不袒裼也不因渉水则不揭裳不见里为其可秽父母唾洟不见冠带垢和灰请漱衣裳垢和灰请澣衣裳绽裂纫箴请补缀唾洟不见谓即刷除之不使见示于人也潄澣皆洗濯之事和灰如今人用灰汤也以线贯箴为纫五日则燂汤请浴三日具沐其间面垢燂燔请靧足垢燂汤请洗少事长贱事贵共帅时燂温也潘淅米汁也靧洗靣也共帅时皆循是礼也男不言内女不言外非祭非丧不相授器其相授则女受以篚其无篚则皆坐奠之而后取之男正位乎外不当于外而言内庭之事女正位乎内不当于内而言捆外之事惟䘮祭二事乃得以器相授受者以祭为严肃之地䘮当急遽之时乃无他嫌也非此二者则女必执篚使授者置之篚中也皆坐男女皆跪也授者跪而置诸地则受者亦跪而就地以取之也外内不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其靣夜行以烛无烛则止道路男子由右女子由左湢浴室也不啸不指谓声容有异骇人视听也旧读啸为叱今详啸非家庭所𤼵之声宜其不可叱或有当𤼵者如见非礼举动安得不叱以儆之乎读如本字为是拥犹障也由右由左见王制子妇孝者敬者父母舅姑之命勿逆勿怠子而孝父母必爱之妇而敬舅姑必爱之然犹恐其恃爱而于命或有所违也故以勿逆勿怠为戒若饮食之虽不耆必尝而待加之衣服虽不欲必服而待尝而待服而待皆谓俟尊者察其不耆不欲而改命之则或置之或藏去乃敢如己意也加之事人代之已虽弗欲姑与之而姑使之而后复之尊者任之以事而已旣为之矣或念其劳又使他人代为己意虽不以为劳而不欲其代然必顺尊者之意而姑与之若虑其为之不如己意姑教使之及其果不能而后己复为之也子妇有勤劳之事虽甚爱之姑纵之而宁数休之谓虽甚爱此子妇而不忍其劳然必且纵使为之而宁数数休息之必使终竟其事而后已不可以姑息为爱而使之不事事也子妇未孝未敬勿庸疾怨姑教之若不可教而后怒之不可怒子放妇出而不表礼焉庸用也怒谴责之也不可怒谓虽谴责之而不改也虽放逐其子出弃其妇而不表明其失礼之罪示不终絶之也父母有过下气怡色柔声以谏谏若不入起敬起孝説则复谏不説与其得罪于乡党州闾宁孰谏父母怒不説而挞之流血不敢疾怨起敬起孝䟽曰孰谏谓纯熟殷勤而谏若物之成熟然父母有婢子若庶子庶孙甚爱之虽父母没没身敬之不衰婢子贱者之所生也若及也或也没身终身也父母之所爱亦爱之至于犬马尽然而况于人乎子有二妾父母爱一人焉子爱一人焉由衣服饮食由执事母敢视父母所爱虽父母没不衰由自也不敢以私爱违父母之情故也子甚宜其妻父母不说出子不宜其妻父母曰是善事我子行夫妇之礼焉没身不衰宜犹善也大戴礼妇有七出不顺父母一无子二淫三姤四恶疾五多言六窃盗七三不去有所受无所归不去曾经三年䘮不去前贫贱后富贵不去父母虽没将为善思贻父母令名必果将为不善思贻父母羞辱必不果舅没则姑老冡妇所祭祀賔客每事必请于姑介妇请于冡妇老谓传家事于长妇也然长妇犹不敢专行故祭祀賔客之事必禀问焉介妇衆妇也舅姑使冡妇毋怠不友无礼于介妇石梁王氏曰友谓当作敢者是刘氏曰使以事使也母禁止辞不友者不爱也无礼者不敬也言舅姑以事命冡妇则冡妇当自任其劳不可怠于劳而怨介妇不助己遂不爱敬之也舅姑若使介妇母敢敌耦于冡妇刘氏曰敌耦者欲求分任均劳之意言舅姑若以事使介妇为之则介妇亦当自任其劳不可谓己与冡妇为敌耦欲求均配其劳也不敢并行不敢并命不敢并坐又言介妇之与冡妇分有尊卑非惟任事母敢敌耦亦且不敢比肩而行不敢并受命于尊者不敢并出命于卑者葢介妇当请命于冡妇也坐次亦必异列凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与郑氏曰家事统于尊也妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待之或赐之谓私亲兄弟也茝兰皆香草也受之则如新受赐不受则如更受赐孝爱之至也不得命者不见许也待乏待尊者之乏也妇若有私亲兄弟将与之则必复请其故赐而后与之故即前者所献之物而舅姑不受者虽藏于私室今必请于尊者旣许然后取以与之也适子庶子祗事宗子宗妇虽贵富不敢以贵富入宗子之家虽衆车徒舍于外以寡约入䟽曰适子谓父及祖之适子是小宗也庶子谓适子之弟宗子谓大宗子宗妇谓大宗子之妇子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族犹若也谓子弟中若有以功德显荣而蒙尊上归遗之以器用衣服等物则必献其上等者于宗子而自服用其次者若非宗子之爵所当服用而不可献者则已亦不敢服用之以入宗子之门也加高也若富则具二牲献其贤者于宗子夫妇皆齐而宗敬焉终事而后敢私祭贤犹善也齐而宗敬谓齐戒而往助祭事以致宗庙之敬也私祭祖祢则用二牲之下者饭黍稷稻梁白黍黄梁稰穛饭之品有黄黍稷稻白粱白黍黄粱凡六其糓熟而获之则曰稰生获之曰穛穛是敛缩之名以生获故其物缩敛也此诸侯之饭天子又有麦与苽膳膷臐膮醢牛炙膷牛臐羊膮豕皆香美之名也醢字衍当删牛炙炙牛肉也此四物为四豆共为一行醢牛胾醢牛脍醢肉酱也牛胾切牛肉也并醢与牛脍四物为四豆是第二行羊炙羊胾醢豕炙此四物为四豆是第三行醢豕胾芥酱鱼脍此四物为四豆是第四行共十六豆下大夫之礼也雉兔鹑鷃此四物为四豆列为第五行共二十豆则上大夫之礼也饮重醴稻醴清糟黍醴清糟粱醴清糟或以酏为醴黍酏浆水醷滥醴者稻黍粱三者各为之已泲者为清未泲者为糟是三醴名有清有糟也以清与糟相配重设故云重醴葢致饮于宾客则兼设之也以酏为醴酿粥为醴也黍酏以黍为粥也浆醋水也醷梅浆也滥杂糗饭之属和水也酒清白清清酒也祭祀之酒事酒昔酒俱白故以白名之有事而饮者谓之事酒无事而饮者名昔酒羞糗饵粉酏周礼羞边之实糗饵粉餈此酏字当读为餈记者误耳许慎云餈稻饼也炊米擣之粉餈以豆为粉糁餈上也糗炒干米麦也擣之以为饵葢先屑为粉然后溲之饵之言坚洁若玉珥也餈之言滋也食蜗醢而苽食雉羮麦食脯羮鸡羮折稌大羮兔羮和糁不蓼此言进饭之宜蜗与螺同苽雕胡也脯羮折脯为羮也稌稻折稌谓细折稻米为饭也此五羮者宜以五味调和米屑为糁不须加蓼故云和糁不蓼也濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼濡读为胹烹煮之也胹豚者包裹之以苦菜而实蓼于腹中此四物皆以蓼实其腹而煮之也卵酱鱼子为酱也三物之用酱葢以调和其汁耳腶脩蚳醢脯羮兔醢麋肤鱼醢鱼脍芥酱麋腥醢酱桃诸梅诸卵盐腶脩见前蚳醢以蚍蜉子为醢也谓食腶脩者以蚳醢配之食脯羮者以兔醢配之余倣此麋鹿之大者肤切肉也麋腥生麋肉也诸菹也桃梅皆为菹藏之欲藏必令稍干故周礼谓之干䕩食之则和以卵盐大盐形似鸟卵故名卵盐也凡食齐视春时羮齐视夏时酱齐视秋时饮齐视冬时郑氏曰饭宜温羮宜热酱宜凉饮宜寒也凡和春多酸夏多苦秋多辛冬多咸调以滑甘酸苦辛咸木火金水之所属多其时味所以养气也四时皆调以滑甘象土之寄与牛宜稌羊宜黍豕宜稷犬宜粱鴈宜麦鱼宜苽上云折稌犬羮兔羮此云牛宜稌者上是人君燕食以滋味为美此据尊者正食而言也春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶牛膏芗犬膏臊鸡膏腥羊膏羶如春时食羔豚则煎之以牛膏故云膳膏芗也余倣此腒干雉鱐干鱼麛鹿子鲜生鱼羽鴈也旧説此膳所宜以五行衰王相参乃方氏燥湿疾迟虽弱之説今皆略之牛脩鹿脯田豕脯麋脯麕脯麋鹿田豕麕皆有轩雉兔皆有芼疏曰麋鹿田豕麕皆有轩者言此等非但为脯又可腥食腥食之时皆以藿叶起之而不细切故云皆有轩不云牛者牛惟可细切为脍不宜大切为轩雉兔皆有芼者为雉羮兔羮皆有芼菜以和之郑氏曰轩读为宪宪谓藿叶切也爵鷃蜩范芝栭蔆椇枣栗榛柿𤓰桃李梅杏楂梨姜桂蜩蝉范蜂芝如今木耳之类栭韵会註云江淮唿小栗为栭栗蔆芰也椇形似珊瑚味甜美一名白石李郑氏曰自牛脩至此三十一物皆人君燕食所加庶脩也周礼天子羞用百有二十品记者不能次録大夫燕食有脍无脯有脯无脍士不贰羮胾庶人耆老不徒食因上文言人君燕食之物而言大夫燕食士不贰羮胾亦谓燕食也徒犹空也不徒食言必有馔疏曰若朝夕常食则下云羮食自诸侯以下至于庶人无等脍春用葱秋用芥豚春用韭秋用蓼脂用葱膏用薤三牲用藙和用醯兽用梅芥芥酱也肥凝者为脂释者为膏三牲牛羊豕也藙茱萸也和用醯以醯和三牲也兽用梅以梅和兽也鹑羮鸡羮鴽酿之蓼鲂鱮烝雏烧雉芗无蓼鴽不为羮惟烝煮而已故不曰羮此三味皆切蓼以杂和之故曰酿之蓼鲂鱮二鱼烝而食之故曰鲂鱮烝雏鸟之小者烧熟然后调和故云雏烧雉则或烧或烝或以为羮皆可芗谓香草若白苏紫苏之属也言烝鲂鱮烧雏及烹雉皆调和之以香草无用蓼也不食雏鼈狼去肠狗去肾狸去正嵴兔去凥狐去首豚去脑鱼去乙鼈去丑此九者皆为不利于人雏鼈伏乳者鱼体中有骨如蒃乙之形去之为鲠人也丑窍也或云颈下有骨能毒人肉曰脱之鱼曰作之枣曰新之栗曰撰之桃曰胆之柤梨曰攒之脱者剥除其筋膜作者摇动之以观其鲜鯘一説作犹斮也谓削其鳞枣则拭治而使之新洁撰犹选也栗多虫螙宜选择之桃多毛拭治令青滑如胆攒之者攒治其螙处也此皆治择之名牛夜鸣则庮羊泠毛而毳羶狗赤股而躁臊鸟皫色而沙鸣郁豕望视而交睫腥马黑嵴而般臂漏牛之夜鸣者其肉庮臭羊之毛本稀泠而毛端毳结者其肉羶气狗股里无毛而举动急躁者其肉臊恶皫色色变而无润泽也沙嘶也鸣而其声沙嘶者郁谓腐臭也望视举目高也交睫目睫毛交也腥读为星肉中生小息肉如米者也般臂前胫毛斑也漏读为蝼谓其肉如蝼蛄臭也牛至马六物若此者皆不可食雏尾不盈握弗食舒鴈翠鹄鸮胖舒凫翠鸡肝鴈肾鸨奥鹿胃舒鴈鹅也翠尾肉也胖胁侧薄肉也舒凫鸭也鸨似鴈而大无后指奥脾肶也藏之深奥处也此九物亦不可食肉腥细者为脍大者为轩或曰麋鹿鱼为菹麕为辟鸡野豕为轩兔为宛脾切葱若薤实诸醯以柔之细缕切者为脍大片切者为轩或用葱或用薤故云切葱若薤肉与葱薤皆置之醋中故云实诸醯浸渍而熟则柔软矣故曰柔之疏曰为记之时无菹轩辟鸡宛脾之制作之未审旧有此言记者承而用之故称或曰其辟鸡宛脾及轩之名其义未闻羮食自诸侯以下至于庶人无等大夫无秩膳大夫七十而有阁羮与饭常日所食故无贵贱之等差秩常也五十始命未为甚老故无常膳七十有阁则有秩膳矣阁以板为之所以庋饮食之物天子之阁左达五右达五公侯伯于房中五大夫于阁三士于坫一疏曰宫室之制中央为正室正室左右为房房外有序序外有夹室天子尊庖厨逺故左夹室五阁右夹室五阁诸侯卑庖厨宜稍近故于房中惟一房之中而五阁也大夫卑而无嫌故亦于夹室而三阁士卑不得为阁但于室中为土坫以食五者三牲之肉及鱼腊三者豕鱼腊也凡养老有虞氏以燕礼夏后氏以飨礼殷人以食礼周人脩而兼用之凡五十养于乡六十养于国七十养于学达于诸侯八十拜君命一坐再至瞽亦如之九十者使人受五十异粻六十宿肉七十二膳八十常珍九十饮食不违寝膳饮从于游可也六十岁制七十时制八十月制九十日修惟绞紟衾冒死而后制五十始衰六十非肉不饱七十非帛不煖八十非人不煖九十虽得人不煖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与宾客之事八十齐丧之事弗及也五十而爵六十不亲学七十致政凡自七十以上惟衰麻为丧凡三王养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭𤣥衣而养老此一节并説见王制曾子曰孝子之养老也石梁王氏曰此一养字蒙上文当从上声忠养之养当从去声乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎乐其心喻父母于道也不违其志能养志也饮食忠养以上是终父母之身爱所爱敬所敬则终孝子之身也凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史宪法也养老之礼五帝之世主于法其德行而已至三王之世则又有乞言之礼焉惇史所以记其惇厚之德也三王亦未尝不法其德行然于乞言之际其礼微畧不诚切以求之故云微其礼然亦皆有惇史焉方氏曰五帝之宪也而老者亦未尝无言要之以徳为主耳故曰有善则记之葢可记者言故也三王之乞言而老者未尝无德要之以言为主耳故曰三王亦宪淳熬煎醢加于陆稻上沃之以膏曰淳熬淳沃也熬煎也陆稻陆地之稻也以陆稻为饭煎醢加于饭上又恐味薄故更沃之以膏此八珍之一也淳母煎醢加于黍食上沃之以膏曰淳毋疏曰毋是禁辞非膳羞之体故读为模象也葢法象淳熬而为之但用黍饭为异耳此八珍之二也炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之鉅镬汤以小鼎芗脯于其中使其汤毋灭鼎三日三夜毋絶火而后调之以醯醢此珍主于涂而烧之故以炮名牂牡羊也刲之刳之杀而去其五藏也萑芦苇之类苴裹也谨读为墐説文秥土也擘之者擘去干涂也濯手以摩之去其皽谓擘泥手不净又兼肉熟故必濯其手然后摩去其皽膜也糔与前章滫瀡之滫同以稻米为粉滫溲之为粥若豚则以此粥敷其外若羊则解折其肉以此粥和之而俱煎以膏灭没也谓所用膏没此豚与羊也鉅镬汤以大镬盛汤也脯解析之薄如脯也芗脯香美此脯也脯在小鼎内而小鼎则置在镬汤内汤不可没鼎没鼎则水入坏脯也母絶火微热而已不炽之也至食则又以醯与醢调和之此八珍之三四也擣珍取牛羊麋鹿麕之肉必脄每物与牛若一捶反侧之去其饵熟出之去其皽柔其肉脄夹嵴肉也与牛若一谓与牛肉之多寡均也捶擣也反捶之又侧捶之然后去其筋饵既熟乃去其皽膜而柔之以醯醢此八珍之五也渍取牛肉必新杀者薄切之必絶其理湛诸美酒期朝而食之以醢若醯醷絶其理横断其文理也湛亦渍也期朝今旦至明旦也醷梅浆也此八珍之六也为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之此肉于火上为之故名曰熬生擣而去其皽膜然后布于编萑之上先以桂姜之屑洒之次用盐释谓以水润释之也此八珍之七也糁取牛羊豕之肉三如一小切之与稻米稻米二肉一合以为饵煎之三如一谓三者之肉多寡均也稻米二肉一谓二分稻米一分肉也此即周礼糁食肝膋取狗肝一幪之以其膋濡炙之举燋其膋不蓼举皆也谓炙膋皆熟而焦食之不用蓼也此八珍之八记者又不依次故间杂在糁食酏食之间取稻米举搔溲之小切狼臅膏以与稻米为酏狼臅膏狼胸臆中之膏也此葢以滫溲稻米之粉而煎之以膏註读酏为餰者以酏是粥非豆实也此即周礼之酏食礼始于谨夫妇为宫室辨外内男子居外女子居内深宫固门阍寺守之男不入女不出夫妇为人伦之始不谨则乱其伦类故礼始于谨夫妇也郑氏曰阍掌守中门之禁寺掌内人之禁令男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之椸枷见曲礼植者曰楎横者曰椸楎椸同类之物椸以竿为之故郑云竿谓之椸余见前夫妇之礼唯及七十同藏无间故妾虽老年未满五十必与五日之御将御者齐潄澣慎衣服栉縰笄緫角拂髦衿缨綦屦虽婢妾衣服饮食必后长者妻不在妾御莫敢当夕栉縰以下説见篇首角字衍天子之御妻八十一人当九夕世妇二十七人当三夕九嫔九人当一夕三夫人当一夕后当一夕凡十五日而徧五日之御诸侯制也诸侯一娶九女夫人及二媵各有姪娣此六人当三夕次二媵当一夕次夫人专一夕凡五日而徧也当夕当妻之夕也妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门正寝在前燕寝在后侧室者燕寝之旁室也作动作之时也姆女师也子生男子设弧于门左女设帨于门右三日始负子男射女否弧弓也帨佩巾也以此二物为男女之表负抱也国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子接以大牢者以大牢之礼接见其子也宰宰夫也掌具掌其设礼之具也卜士负之者卜其吉者而使之抱子也诗承也仪礼言尸酢主人诗怀之亦承仪射天地四方者期其有事于逺大也保保母也受乃负之受之于士而抱之也葢士之负子特为斯须之礼而已宰既掌具故以醴礼负子之士仍赐束帛以酬之食子谓乳养之也今按此言世子生接以大牢特言其常礼如此耳下文又言接子择日则亦或在始生三日之后也郑氏谓食其母使补虚强气读接为㨗而训为胜其义迂方氏读如本字今从之凡接子择日冡子则大牢庶人特豚士特豕大夫少牢国君世子大牢其非冡子则皆降一等冡子大牢谓天子之元子也异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不往诸母衆妾也可者谓虽非衆妾之列或传御之属可为子师者也此人君养子之礼师教以善道者慈母审其欲恶者保母安其寝处者他人无事不往恐儿惊动也三月之末择日翦髪为鬌男角女覊否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面鬌所存留不翦者也夹囱两旁当角之处留髪不翦者谓之角留顶上纵横各一相交通逹者谓之羁严氏云夹囱曰角两髻也午达曰羁三髻也贵人大夫以上也由自也且视朔食者所具之礼如朔食也朔食天子大牢诸侯少牢大夫特豕士特豚也入门入侧室之门也侧室亦南向故有阼阶西阶出自房自东房而出也姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝某妻姓某氏也时日是日也孺稚也钦敬帅循也言当敬教之使循善道也咳而名之者说文咳小儿笑声谓父作咳声笑容以示慈爱而名之也记有成谓当记识夫言教之成徳也授师以子授子师也诸妇同族卑者之妻也诸母同族尊者之妻也后告诸母欲名成于尊也妻遂适寝复夫之燕寝也夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼宰属吏也诸男同宗子姓也藏之者以简䇿书子名而藏于家之书府也二十五家为闾二千五百家为州州伯则州长也闾吏州史皆其属吏也闾府州府皆其府藏也夫入食如养礼谓与其妻礼食如妇始馈舅姑之礼也疏曰此经所陈谓卿大夫以下故以名徧告同宗诸男诸男卑者尚告则告诸父可知若诸侯絶宗则不告也世子生则君沐浴朝服夫人亦如之皆立于阼阶西乡世妇抱子升自西阶君名之乃降诸侯朝服𤣥端素裳夫人亦如之者亦朝服也当是展衣註云褖衣者以见子毕即待御于君故服进御之褖衣也人君见世子于路寝此升自西阶是自外而入也凡生子无问妻妾皆在侧室适子庶子见于外寝抚其首咳而名之礼帅初无辞此适子葢世子之弟庶子则妾子也外寝君燕寝也燕寝在内以侧室在旁处内故谓此为外也疏曰庶子见于侧室此以抚首咳名无辞之事同故与适子连文云见于外寝耳凡名子不以日月不以国不以隐疾大夫士之子不敢与世子同名说见曲礼妾将生子及月辰夫使人日一问之子生三月之末漱澣夙齐见于内寝礼之如始入室君已食彻焉使之特馂遂入御此言大夫士之妾生子之礼宫室之制前有路寝次则君之燕寝次夫人正寝卿大夫以下前有适室次则燕寝次则适妻之寝此言内寝正谓适妻寝耳如始入室者如初来嫁时也特馂使此生子者独馂不如常时衆妾同馂也公庶子生就侧室三月之末其母沐浴朝服见于君摈者以其子见君所有赐君名之衆子则使有司名之摈者传姆之属也君所有赐者此妾君所偏爱而特加恩赐者故其子君自名之若聚妾之子恩宠轻略者则使有司名之也疏曰前文已云适子庶子见异于世子今更重出者以前庶适连文故此特言庶子之礼庶人无侧室者及月辰夫出居羣室其问之也与子见父之礼无以异也问之之礼与执手咳名之事钦帅记成之辞皆与有爵者同故云无以异也凡父在孙见于祖祖亦名之礼如子见父无辞应氏曰辞者夫妇所以相授受也祖尊故有其礼而无其辞食子者三年而出见于公宫则劬食子者士之妻大夫之妾也子三年则免懐抱故食者出还其家见于公宫而告辞则君必有赐劬者有赐以劳其劬劳也大夫之子有食母士之妻自养其子食母乳母也士卑故自养由命士以上及大夫之子旬而见註读旬为均谓适子妾子有同时生者虽是先生者先见后生者后见然皆在夫未与妇礼食之前故曰均而见也应氏曰子固以礼见于父父则欲时时见之又不可渎故每旬而一见之若庶人则简略易通故不必以旬而见今详二说俱可疑阙之可也冢子未食而见必执其右手适子庶子已食而见必循其首疏曰此天子诸侯之礼未与后夫人礼食而先见冢子急于正也礼食之后乃见适子庶子缓于庻耳子能食食教以右手能言男唯女俞男鞶革女鞶丝食饭也唯俞皆应辞鞶小囊盛帨巾者男用韦女用缯帛六年教之数与方名七年男女不同席不共食八年出入门戸反即席饮食必后长者始敎之让数谓一十百千万方名东西南北也九年敎之数日十年出就外傅居宿于外学书计数日知朔望与六甲也外傅敎学之师也书谓六书计谓九数衣不帛襦袴礼帅初朝夕学幼仪请肄简谅曲礼曰童子不衣裘裳不衣帛为襦袴亦为太温礼帅初谓行礼动作皆循习初敎之方也肄习也简书篇数也谅言语信实也皆请于长者而习学之也一说简者简要谓使之习事务从其要不为迂曲烦扰也十有三年学乐诵诗舞勺成童舞象学射御乐八音之器也诗乐歌之篇章也成童十五以上象说见文王世子射谓五射御谓五御也六艺详见小学书朱子曰酌即勺也内则曰十三舞勺即以此诗为节而舞也二十而冠始学礼可以衣裘帛舞大夏惇行孝弟博学不敎内而不出始学礼以成人之道当兼习吉凶军賔嘉之五礼也大夏禹乐乐之文武兼备者也孝弟百行之本故先务惇行于孝弟而后博学也不敎恐所学未精故不可为师以敎人也内而不出言藴畜其徳美于中而不自表见其能也一説谓不出言以为人谋画三十而有室始理男事博学无方孙友视志室犹妻也男事受田给政役也方犹常也学无常在志所慕则学之孙友顺交朋友也视志视其志意所尚也四十始仕方物出谋发虑道合则服从不可则去五十命为大夫服官政七十致事凡男拜尚左手朱子曰物犹事也方物出谋则谋不过物方物发虑则虑不过物问何谓不过物曰方犹对也比方以穷理女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠十年不出谓十嵗则恒处于内也姆女师也婉谓言语娩谓容貌司马公云柔顺貌纴缯帛之属组亦织也诗执辔如组紃之制似绦古人以置诸冠服缝中者十有五年而笄二十而嫁有故二十三年而嫁聘则为妻奔则为妾凡女拜尚右手十五许嫁则笄未许嫁者二十而笄故谓父母䘮妻齐也妾之言接言得接见于君子不得伉俪也尚左尚右阴阳之别礼记大全卷十二礼记大全卷十三钦定四库全书礼记大全卷十三明胡广等撰玉藻第十三此篇记天子诸侯服冕笏佩诸制及行礼之容节天子玉藻十有二旒前后邃延龙卷以祭玉冕前后垂旒之玉也藻杂采丝绳之贯玉者也以藻穿玉以玉饰藻故曰玉藻邃深也延冕上覆也𤣥表而纁里前后邃延者言前后各有十二旒垂而深邃延在其上也龙衮画龙于衮衣也祭祭宗庙也余见礼器𤣥端而朝日于东门之外听朔于南门之外朝日春分之礼也聴朔者聴月朔之事也东门南门皆谓国门也疏曰知端当为冕者皮弁尊次则诸侯之朝服又其次𤣥端诸侯皮弁聴朔朝服视朝是视朝之服卑于聴朔今天子皮弁视朝若𤣥端聴朔则是聴朔之服卑于视朝且聴朔大视朝小故知端为冕谓𤣥冕也是冕服之下者闰月则阖门左扉立于其中郑氏曰天子庙及路寝皆如明堂制明堂在国之阳每月就其时之堂而聴朔焉卒事反宿路寝闰月非常月也聴其朔于明堂门中还处路寝门终月疏曰乐太史云终月谓终竟一月所聴之事于一月中耳寻常则居燕寝也皇氏云明堂有四门即路寝亦有四门闰月各居其时当方之门义或然也今按阖门左扉者左为阳阳为正以非月之正故阖左而由右皮弁以日视朝遂以食日中而馂奏而食日少牢朔月大牢五饮上水浆酒醴酏皮弁服天子常日视朝之服也诸臣同此服日中而酸谓日中所食乃朝食之余也奏作乐也日常日也朔月月朔也上水以水为上也下四者说见内则疏曰馂尚奏乐即朝食奏乐可知卒食𤣥端而居动则左史书之言则右史书之御瞽几声之上下年不顺成则天子素服乘素车食无乐𤣥端服説见内则𤣥者幽阴之色宴息向晦而服之于义为得也御瞽侍御之乐工也㡬察也察乐声之高下以知政令之得失也此以上皆天子之礼诸侯𤣥端以祭禆冕以朝皮弁以聴朔于大庙朝服以日视朝于内朝禆冕公衮侯伯鷩子男毳也朝见天子也诸侯以𤣥冠缁衣素裳为朝服凡在朝君臣上下同服但士服则谓之𤣥端袂广二尺二寸故也大夫以上皆侈袂三尺三寸方氏曰天子聴朔于南门示受之于天诸侯聴朔于太庙示受之于祖原其所自也天子诸侯皆三朝外朝在库门之外治朝在路门之外内朝在路门之内亦曰燕朝也朝辨色始入君日出而视之退适路寝聴政使人视大夫大夫退然后适小寝释服臣入常先君出常后尊卑之礼然也视朝而见羣臣所以通上下之情聴政而适路寝所以决可否之计释服释朝服也又朝服以食特牲三爼祭肺夕深衣祭牢肉朔月少牢五爼四簋子卯稷食菜羮夫人与君同庖三爼特豕鱼腊也周人祭肺夕夕食也牢肉即特牲之余也五爼加羊与其肠胃也簋盛黍稷之器常食二簋月朔则四簋也子卯説见檀弓夫人不特杀故云与君同庖也君无故不杀牛大夫无故不杀羊士无故不杀犬豕君子远庖厨凡有血气之类弗身践也至于八月不雨君不举天子膳用六牲则无故亦杀牛此言国君也天子之大夫有故得杀牛此无故不杀羊谓诸侯之大夫也故谓祭祀及賔客飨食之礼也祭礼有射牲之文此言弗身践亦谓寻常也八月今之六月杀牲盛馔曰举年不顺成君衣布搢本关梁不租山泽列而不赋土功不兴大夫不得造车马衣布身着布衣也士以竹为笏而以象饰其本搢揷也君揷士之笏也关谓门关梁谓泽梁不租不收租税也列当作迾遮遏之义周礼山虞掌其厉禁郑云遮列守之是也凶年虽不收山泽之赋犹必遮迾其非时采取者造新有制作也此皆为歳之凶故上之人节损以寛贷其下也卜人定龟史定墨君定体周礼龟人所掌有天地四方六者之异各以方色与体辨之随所卜之事各有宜用所谓卜人定龟也史定墨者凡卜必以墨画龟以求吉兆乃鑚之以观其所拆若从墨而拆大谓之兆广若裂其㫄岐细出则谓之璺拆亦谓之兆璺韵书璺音问器破而未离之名也体者兆象之形体定谓决定其吉凶也疏曰尊者视大卑者视小君羔幦虎犆大夫齐车鹿幦豹犆朝车士齐车鹿幦豹犆幦者覆轼之皮犆缘也君之齐车以羔皮覆轼而缘以虎皮朝车亦谓大夫之朝车以下文两言齐车故知上为君齐车也君子之居恒当户寝恒东首若有疾风迅雷甚雨则必变虽夜必兴衣服冠而坐向明而居顺生气而卧敬天威而变凡知礼者皆当如是不但有位者也故以君子言曰五盥沐稷而靧粱栉用樿栉发晞用象栉进禨进羞工乃升歌盥洗手也沐稷以淅稷之水洗发也靧粱以淅粱之水洗面也樿栉白木梳也晞干也象栉象齿梳也发湿则滑故用木梳干则涩故用象栉也沐而饮酒曰机羞则笾豆之实也工乃升堂以琴瑟而歌焉既充之以和平之味又感之以和平之音皆为新沐气虚致其养也浴用二巾上絺下绤出杆履蒯席连用汤履蒲席衣布晞身乃屦进饮杆浴盘也履践也蒯席蒯草之席也涷洗也履蒯席之上而以汤洗其足垢然后立于蒲席而以布干洁其体乃着屦而进饮也将适公所宿齐戒居外寝沐浴史进象笏书思对命大夫之有史葢掌文史之事耳非史官之比也思谓意所思念欲告君之事对谓君若有问则对答之辞命谓君所命令当奉行者此三者皆书之于笏故曰书思对命皆谓敬谨之至恐或遗忘也既服习容观玉声乃出揖私朝煇如也登车则有光矣既服着朝服毕也容观容貌仪观也玉声佩玉之声也揖私朝与其家臣揖而往朝于君也煇与光皆言徳容𤼵越之盛光则又盛于煇矣天子搢珽方正于天下也搢揷也珽亦笏也即玉人所谓大圭长三尺者是也以其珽然无所诎故谓之珽葢以端方正直之道示天下也诸侯荼前诎后直让于天子也荼者舒迟之义前有所畏则其进舒迟诸侯之笏前诎者圆杀其首也后直者下角正方也以其让于天子故杀其上也大夫前诎后诎无所不让也大夫上有天子下有已君故笏之下角亦杀而圜示无所不让也侍坐则必退席不退则必引而去君之党臣侍君之坐若侧旁有别席则退就别席或旁无别席可退或有席而君不命之退则当引而却离坐于君亲党之下也一説党属于乡而小故以为旁侧之喻登席不由前为躐席䟽曰失节而践为躐席应从下升若由前升是躐席也乡饮酒礼賔席于户西以西头为下主人席于阼阶介席于西阶皆北头为下賔升席自西方註云升由下也又记云主人介凡升席自北方降自南方註云席南上升由下降由上主人受献自席前适阼阶是降自北方者以受献正礼须席未啐酒因从北方降也故註云由便也若寻常无事则升由下而降由上若賔则升降皆由下也今按此说席之上下固为明白窃意此经八字当作一句而为字平声葢行礼之时人各一席而相离稍远固可从下而升若布席稍密或数人共一席则必须由前乃可得已之坐若不由前则是躐席矣徒坐不尽席尺徒空也非饮食及讲问之坐为徒坐不尽席之前一尺示无所求于前也读书食则齐豆去席尺石梁王氏曰食则豆去席尺读书则与豆齐亦去席尺是谓齐豆去席尺若赐之食而君客之则命之祭然后祭先饭辩尝羞饮而俟客之以客礼待之也然必命之祭然后祭者不敢以客礼自居也先食而徧尝诸味亦示臣为君尝食之礼也饮而俟者礼食未餐以前啜饮以利滑喉中不令涩噎今君犹未餐故臣亦不敢餐而先尝羞尝羞毕而啜饮以俟君餐臣乃敢餐也若有尝羞者则俟君之食然后食饭饮而俟君命之羞羞近者命之品尝之然后唯所欲凡尝远食必顺近食此谓君但赐之食而非客之者则膳宰自尝羞故云若有尝羞者此臣既不祭不尝则俟君食乃食也虽不尝羞亦先饮饮以利喉而俟君也羞近者但于近处食一羞也品犹徧也凡尝远食必自近者始客与不客皆然故云凡也君未覆手不敢餐君既食又饭餐饭餐者三饭也君既彻执饭与酱乃出授从者覆手者谓食毕而覆手以循口之两旁恐有殽粒汚着之也餐以饮浇饭也礼食竟更作三餐以助饱实故君未覆手则臣不敢餐明不敢先君而饱也既犹毕也君毕食则臣更饭餐也三饭并是餐谓三度餐也故曰饭餐者三饭也君食竟既彻馔臣乃自执己之饭与酱出授己之从者此食已所当得故也此非客礼故得以己馔授从者故公食大夫礼賔取粱与酱降奠于阶西不以出也若非君臣但是降等者则彻之以授主人之相者故曲礼云彻饭齐以授相者也凡侑食不尽食食于人不饱唯水浆不祭若祭为己偞卑食而劝侑礼之勤也食之不尽与不饱礼之谦也公食大夫礼賔祭觯浆臣敬君之礼此言水浆不祭礼各有所施也水浆非盛馔之比若祭之则为大偞卑矣已太也偞厌也谓大厌降卑㣲如有所畏廹也君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼己三爵而油油以退退则坐取屦隐辟而后屦坐左纳右坐右纳左洒如礼度明肃之貌言言与誾誾同意气和悦之貌已止也油油谨重自得之貌坐取屦跪而取屦也隐辟而后屦不敢向人而着屦也跪左足而纳右足之屦跪右足而纳左足之屦此纳屦之仪也凡尊必尚𤣥酒唯君面尊唯飨野人皆酒大夫侧尊用棜士侧尊用禁尊尚𤣥酒不忘古也君坐必向尊示惠自君出而君专之也飨野人如蜡祭之饮是也礼不下庶人唯使之足于味而已故一用酒也侧旁侧也谓设尊在賔主两楹之间旁侧夹之故云侧尊棜襟见礼器疏曰若一尊亦曰侧尊故士冠礼云侧尊一甒醴在服北註云无偶曰侧与此侧别马氏曰面尊则不侧侧尊则不面尊于房户之间賔主共之是也始冠缁布冠自诸侯下达冠而敝之可也冠礼初如缁布冠诸侯以下通用存古故用之非时王之制也故既用即敝弃之可矣𤣥冠朱组缨天子之冠也缁布冠缋緌诸侯之冠也𤣥冠丹组缨诸侯之齐冠也𤣥冠綦组缨士之齐冠也天子始冠之冠则𤣥冠而以朱组为缨诸侯虽是缁布冠却用杂采之缋为缨緌为尊者饰耳非古制也齐冠齐戒时所服者诸侯与士皆𤣥冠但其缨则有丹组綦组之异朱色红而明丹赤色也綦帛之苍白艾色者一説文也缟冠𤣥武子姓之冠也缟冠素纰既祥之冠也缟生绢也武冠卷也以缟为冠凶服也武则𤣥色吉也所以吉凶相半者葢父有䘮服子不可用纯吉故曰子姓之冠姓生也孙是子之所生故谓之子姓素熟绢也纰冠两边及卷下畔之縁也缟冠素纰谓冠与卷身皆用缟但以素縁之耳既祥之冠者祥祭后所服也方氏曰为祖之亡也故冠缟以示其凶为父之存也故武𤣥以示其吉冠上而武下为祖而缟者尊尊于上也为父而𤣥者亲亲于下也垂緌五寸惰游之士也比言缟冠素纰而緌之垂者长五寸葢以其惰游失业之士使之服此以耻之耳𤣥冠缟武不齿之服也不齿即王制所谓不帅敎而屏弃之者使之𤣥冠缟武亦以耻辱之居冠属武自天子下达有事然后緌礼服之冠则临着乃合其武有仪饰故也若燕居之冠则冠与武相连以非行礼之时故率略少威仪也此冠无分责贱皆着之故云自天子下达凡緌所以致其饰故有事乃緌无事则否也五十不散送亲没不髦䘮礼启殡以后要绖之麻散垂葬毕乃绞此言五十始衰不散麻以送葬也髦象幼时翦髪为鬌之形父母在则用之故亲没则去此饰详见内则大帛不緌𤣥冠紫緌自鲁桓公始也方氏曰大帛冠之白者凶服去饰故不緌也𤣥冠之緌不宜用紫色为其非正色也后世用之则自鲁桓公始朝𤣥端夕深衣前章言夕深衣祭牢肉者国君之礼也此言朝𤣥端夕深衣者谓大夫士在私朝及家朝夕所服也深衣三祛缝齐倍要衽当旁袂可以囘肘袪袖口也尺二寸围之为二尺四寸要之广三其二尺四寸则七尺二寸也故云三祛齐者裳之下畔要为裳之上畔缝齐倍要者谓缝下畔之广一丈四尺四寸是倍要之七尺二寸也衽裳交接之处也在身之两旁故云衽当旁袂袖之连衣者也上下之广二尺二寸肘长尺二寸故可以囘肘也长中继掩尺袷二寸袪尺二寸縁广寸半长中者长衣中衣也与深衣制同而名异者着于内则曰中衣葢着在朝服或祭服之内也着于外则曰长衣以素为纯縁者也杂记云练冠长衣以筮註云深衣之纯以素者也若凶服之纯以布者则谓之麻衣继掩尺者幅广二尺二寸以半幅继续袂口而掩覆一尺也袷曲领也其广则二寸以帛里布非礼也外服是布则不可用帛为中衣以里之谓不相称也冕服是丝衣皮弁服朝服𤣥端服是麻衣皆十五升布凡里各如其服士不衣织无君者不贰采染丝而织之为织功多色重故士贱不得衣之也无君去位之臣也不贰采谓衣裳与冠同色疏曰大夫士去国三月之内服素衣素裳三月之后服𤣥端𤣥裳衣正色裳间色非列采不入公门振絺绤不入公门表丧不入公门袭裘不入公门正色者青赤黄白黒五方之正色也木青克土黄故緑色青黄为东方之间色火赤克金白故红色赤白为南方之间色金白克木青故碧色青白为西方之间色水黑克火赤故紫色赤黑为北方之间色土黄克水黑故駵黄之色黄黑为中央之间色也列采谓正服之色各有尊卑品列也非此则是䙝服振读为袗襌也襌则见体裘上必有裼衣表裘是无裼衣而裘在外也袭裘谓揜其袭衣而不露裼衣也表与袭皆为不敬故此四者皆不可以入公门也纩为茧为袍禅为絅帛为褶纩新绵也緼旧絮也衣之有着者用新绵则谓之茧用旧絮则谓之袍有表而无里者谓之絅有表里而无着者谓之褶朝服之以缟也自季康子始也朝服之布十五升先王之制也季康子始用生绢后人因之故记者原其所自凡古礼之亡皆由于变孔子曰朝服而朝卒朔然后服之聴朔重于视朝诸侯之朝服𤣥端素裳而聴朔则皮弁故卒聴朔之礼然后服朝服而视朝也曰国家未道则不充其服焉曰字承上文亦孔子之言也礼乐刑政未合于先王之道则亦不宜充盛其衣服郑氏曰谓若卫文公者唯君有黼裘以誓省大裘非古也君国君也黼裘以黑羊皮杂狐白为黼文以作裘旧读省为狝方氏释为省耕省歛之义今从之大裘黑羔裘也天子郊服谓国君固可衣黼裘以誓军旅省耕歛今而僭服大裘则不可也但言非古则僭礼之失自见君衣狐白裘锦衣以裼之君之右虎裘厥左狼裘士不衣狐白狐白裘以狐之白毛皮为裘也君衣此裘则以素锦为衣加其上使可裼也袒而有衣曰裼详见曲礼虎裘者居右狼裘者居左示威勐之卫也狐之白者少故惟君得衣之士贱不得衣也君子狐青裘豹褎𤣥绡衣以裼之君子谓大夫士也狐青裘狐之青毛皮为裘也豹褎豹皮为袖𤣥绡衣𤣥色之绡为衣也麛裘青豻褎绞衣以裼之麛鹿子也豻胡地野犬绞苍黄之色羔裘豹饰缁衣以裼之狐裘黄衣以裼之锦衣狐裘诸侯之服也饰谓袖也论语缁衣羔裘黄衣狐裘郑氏曰凡裼衣象裘色犬羊之裘不裼不文饰也不裼犬羊之裘庶人所服裘与人俱贱故不裼以为饰也裘之裼也见美也弔则袭不尽饰也君在则裼尽饰也此言裼袭之异宜见美谓裼衣上虽加他服犹必开露以见示裼衣之美弔䘮袭裘惟小歛后则然尽饰者尽其文饰之道以为敬弔主于哀故敬不在美君在则当以尽饰为敬也服之袭也充美也是故尸袭执玉龟袭无事则裼弗敢充也充美犹云揜塞其华美也尸尊无所示敬故袭执玉之礼有裼时有袭时执龟为享礼庭实则裼以卜则袭此特主袭而言耳非谓执玉龟无裼之礼也无事谓执玉执龟之礼已竟也无事则裼亦谓在君之所非君所则否弗敢充者以见美为敬也疏曰凡敬有二体以质为敬者子于父母之所不敢袒裼以文为敬者臣于君所则裼若平敌以下则亦袭以质畧故也所袭虽同其意异也笏天子以球玉诸侯以象大夫以鱼须文竹士竹本象可也球美玉也文饰也陆氏音须为班而疏引庾氏説以鲛鱼须饰竹以成文与应氏説相近宜读如字应氏曰尔雅鱼曰须葢鱼之所以鼓息者在须大夫以近尊而屈故饰竹以鱼须士以远尊而伸故饰以象见于天子与射无説笏入太庙説笏非礼也小功不説笏当事免则説之既搢必盥虽有执于朝弗有盥矣陈氏曰笏之所用葢诸侯之朝天子则执命圭而搢荼大夫之聘则执聘圭而搢笏及其合瑞而授圭则执其所搢而已所谓见于天子无説笏者此也射以观徳则礼固在所隆小功则礼可以胜情故亦不説当事而免则事可以胜礼故説之方氏曰太庙之内惟君当事则説笏所以逸尊者也后世臣或説之则失之简矣小功之䘮悲哀杀矣事不可不记也故不説笏及当事而免之时则不可以不説凡在庙搢笏必盥手者为将执事也及有执事于朝则亦不再盥为其已盥故也凡有指画于君前用笏造受命于君前则书于笏笏毕用也因饰焉因事而有所指画用手则失容故用笏也造受命诣君所而受命也毕用者每事皆用之也因饰焉谓因而文饰之以为上下之等级也笏度二尺有六寸其中博三寸其杀六分而去一中广三寸天子诸侯大夫士之笏皆为天子诸侯则从中以上稍稍渐杀至上首止广二寸半是六分三寸而去其一也其大夫士又从中杀至下亦广二寸半故惟中间广三寸也玉人言大圭长三尺是兼终葵首言之天子素带朱里终辟此辟字读如前章缟冠素纰之纰縁也天子以素为带素熟绢也用朱为里终竟也终辟终竟此带尽縁之也而素带终辟而下缺诸侯字诸侯亦素带终辟而不朱里大夫素带辟垂大夫之素带则惟縁其两耳及垂下之绅腰后不縁士练带率下辟练缯也士以练为带单用之而缏缉其两边故谓之繂腰及两耳皆不縁惟縁其绅故云下辟居士锦带弟子缟带以锦为带示文也弟子用生绢示质也郑氏曰居士道艺处士也并纽约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐疏曰并并也谓天子下至弟子其所纽约之物并用组为之方氏曰纽则带之交结也合并其纽用组以约则带始束而不可解矣三寸其广也长齐于带者言组之垂适与绅齐也绅之长制士三尺者自要而下为称也士如此亦举卑以见尊也有司欲便于趋走故特去五寸引子游之言言人长八尺自要而下四尺五寸分为三分而绅居二故长三尺也韠蔽膝也结即组也绅韠结三者皆长三尺故曰三齐大夫大带四寸杂带君朱緑大夫𤣥华士缁辟二寸再缭四寸四寸广之度也杂带谓以杂色为辟缘也朱緑者上以朱下以緑𤣥华者外以𤣥内以华华黄色也士带之辟则内外皆缁是谓缁带大夫以上带皆广四寸士练带惟广二寸而再绕要一匝则亦是四寸矣一说大带者正服之带杂带者杂服之带凡带有率无箴功凡带当率缏之处箴线细密不见用箴之功若无箴功也肆束及带勤者有事则收之走则拥之肆读为肄余也诗伐其条肄谓约束带之余组及绅之垂者遇有勤劳之事则收歛而持于手若事迫而不容不走者则拥抱之于怀也韠君朱大夫素士爵韦圜杀直天子直诸侯前后方大夫前方后挫角士前后正韠下广二尺上广一尺长三尺其颈五寸肩革带博二寸韠象裳色天子诸侯𤣥端服朱裳大夫素裳上士𤣥裳中士黄裳下士杂裳此言𤣥端服之韠若皮弁服则皆素韠也凡韠皆韦为之故其字从韦又以着衣毕然后着之故名为韠韠之言蔽也爵韦爵色之韦也在冕服则谓之韨字亦作芾也圜杀直三者之形制也天子之韠直谓四角无圜无杀也下为前上为后公侯上下各去五寸所去之处以物补饰之使方变于天子也大夫则圜其上角变于君也正即直与方之义士贱不嫌与君同也颈之广五寸在中故谓之颈肩两角也肩与革带皆广二寸诗疏曰古者佃渔而食因衣其皮先知蔽前后知蔽后后王易之以布帛而犹存其蔽前者重古道不忘本也士服爵弁以韎韐配之则服冕者以芾配之故知冕服谓之芾芾韠皆是蔽膝其制同但以尊祭服故异其名耳今按韎韐者以茜草染韦为赤色作蔽膝也一命緼韨幽衡再命赤韨幽衡三命赤韨葱衡此以命数之多寡定韨佩之制緼赤黄色也幽读为黝黑色也衡佩玉之衡也葱青色也周礼公侯伯之卿三命其大夫再命其士一命子男之卿再命其大夫一命其士不命王后祎衣夫人揄狄君命屈狄此言后夫人以下六等之服祎衣色𤣥揄狄青屈狄赤六服皆衣裳相连袆读为翚揄狄读为摇翟翚翟皆雉也二衣皆刻绘为雉形而五采画之屈读为阙刻形而不画故云阙也王后袆衣夫人揄狄皆本服也君命屈狄谓女君子男之妻受王后之命得服屈狄也再命袆衣一命襢衣士褖衣鞠衣黄襢衣白袆衣黑袆读为鞠鞠衣黄桑服也色如鞠尘象桑叶始生之色再命鞠衣者子男之卿再命其妻得服鞠衣也一命襢衣者子男之大夫一命其妻得服襢衣也士褖衣者子男之士不命其妻服褖衣也唯世妇命于奠茧其他则皆从男子世妇天子二十七人奠茧献茧也凡献物必先奠置于地故谓献为奠凡妻贵因夫故得各服其命数之服惟世妇必俟蚕毕献茧命之服乃服耳他皆从夫之爵位也凡侍于君绅垂足如履齐颐霤垂拱视下而听上视带以及袷听郷任左立而磬折则绅必垂身折则裳下之缉委地故足如践之也頥颔也霤屋檐也身俯故头临前而颐之垂如屋霤然垂拱亦谓身俯则手之拱者下垂也视虽在下而必侧面向上以听尊者之言故云视下而听上也祫交领也视则自带至祫髙下之则也凡立者尊右坐者尊左侍而君坐则臣在君之右是以听向皆任左以向君凡君召以三节二节以走一节以趋在官不俟屦在外不俟车疏曰节以玉为之所以明信辅于君命者也君使使召臣有二节时有一节时故合云三节也随事缓急急则二节故走缓则一节故趋官谓朝廷治事处也外谓其室及官府也在官近故云屦在外逺故云车士于大夫不敢拜迎而拜送士于尊者先拜进面答之拜则走士于大夫尊卑有间若大未诣士士不敢拜而迎之恐其答拜也去则拜送者礼賔出则主人再拜送之賔不答拜礼有终止故也士若见于大夫则先拜于门外然后进而见面若大夫出迎而答其拜则走避之士于君所言大夫没矣则称谥若字名士与大夫言名士字大夫名士者士虽没犹称其名以在君之前也与大夫言而名士则谓士之生者也大夫之生者则字之于大夫所有公讳无私讳凡祭不讳庙中不讳敎学临文不讳公讳本国先君之讳也私讳私家之讳也凡祭祭羣神也余见曲礼古之君子必佩玉右徴角左宫羽徴角宫羽以玉声所中言也徴为事角为民故在右右为动作之方也宫为君羽为物君道宜静物道宜积故在左左乃无事之方也不言商者或以西方肃杀之音故遗之欤方氏曰徴角为阳宫羽为阴阳主动阴主静右佩阴也而声中征角之动左佩阳也而声中宫羽之静何哉葢佩所以为行止之节时止则止时行则行此设佩之意也趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也路寝门外至应门谓之趋于此趋时歌采齐之诗以为节路寝门内至堂谓之行于行之时则歌肆夏之诗以为节中规圆也中矩方也进而前则其身略俯如揖然退而后则其身㣲仰故曰扬之进退俯仰皆得其节故佩玉之鸣锵然可听也鸾和铃也常所乗之车鸾在衡和在轼若田猎之车则和在轼鸾在马鏕也方氏曰心内也而言入何哉葢心虽在内有物探之而出及其久也则与物俱入矣故得以入言焉君在不佩玉左结佩右设佩居则设佩朝则结佩君在谓世子在君所也不佩玉非去之也但结蹙其在佩之绶不使玉之有声玉以比徳示不敢表其有如玉之徳耳右设佩者佩谓事佩觽燧之属设之于右示有服役以奉事于上也居则设佩谓退而燕居则佩玉如常也朝则结佩申言上意此皆谓世子也齐则綪结佩而爵韠凡佩玉者遇齐时则綪结其佩綪屈也谓结其绶而又屈上之也爵韠爵色之韦为韠也士之服但齐则虽诸侯大夫亦服之也凡带必有佩玉唯䘮否佩玉有冲牙君子无故玉不去身君子于玉比徳焉疏曰凡佩玉必上系于衡下垂三道穿以蠙蛛下端前后以悬璜中央下端悬以冲牙动则冲牙前后触璜而为声所触之玉其形似牙故曰冲牙天子佩白玉而𤣥组绶绶所以贯佩之珠玉而相承受者𤣥组绶谓以𤣥色之组为绶也公侯佩山𤣥玉而朱组绶大夫佩水苍玉而纯组绶世子佩瑜玉而綦组绶士佩瓀玟而緼组绶山𤣥水苍如山之𤣥如水之苍也瑜美玉也綦杂文也瓀玟石之次玉者緼赤黄色孔子佩象环五寸而綦组绶象环象牙之环也其广五寸孔子谦不佩玉故燕居佩之非谓礼服之正佩也童子之节也缁布衣锦缘锦绅并纽锦束髪皆朱锦也节礼节也锦缘以锦为缁布衣之缘也绅纽见前童子不裘不帛不屦絇无缌服听事不麻无事则立主人之北南面见先生从人而入不屦絇未习行戒也无缌服谓父在时已虽有缌亲之䘮不为之着缌服但往听主人使令之事不麻谓免而深衣不加绖也问䘮云童子不缌唯当室缌当室为父后者也童子未能习礼且缌轻故父在不缌父没则本服不可违矣从人而见先生不敢以卑小烦长者为礼也侍食于先生异爵者后祭先饭客祭主人辞曰不足祭也客餐主人辞以疏主人自置其酱则客自彻之此言成人之礼先生齿尊于己者异爵爵贵于己者后祭示馔不为己也先饭示为尊贵者尝之也盛主人之馔故祭而主人辞之谦也既食而餐以为美也而主人辞以麤疏亦谦也酱者食味之主故主人自设客亦自彻礼尚施报也一室之人非賔客一人彻壹食之人一人彻凡燕食妇人不彻一室之人同居共事者也壹食之人为同事而相聚同食者也二者皆为无賔主之分故但推少者一人彻之而已妇人不彻弱不胜事也食枣桃李弗致于核𤓰祭上环食中弃所操致谓委弃之也曲礼曰其有核者怀其核上环横切之圆如环也凡食果实者后君子火孰者先君子古人尝药尝食葢恐其不善或为尊者害耳果实生成之味当使尊者先食火孰者先君子尝食之礼也有庆非君赐不贺君赐如爵命土田车服之类皆是也言卿大夫士之家设有喜庆之事若是君命所赐则当贺非君命则不贺葢以君赐为荣也一说有庆而君亦庆之则余人亦致贺君无所赐则余人亦不必贺也有忧者此下缺文孔子食于季氏不辞不食肉而飱为客之礼将食必兴辞食则先胾次殽至肩乃饱而飱孔子既不辞又不食肉乃独浇饭而为飱之礼葢以季氏之馈失礼故也君赐车马乗以拜赐衣服服以拜赐君赐及门既拜受矣明日又乗服诣君所而拜谢其赐所谓再拜敬之至也二赐字句絶本朱子说君未有命弗敢即乗服也此谓诸侯之卿大夫为使臣而受天子之赐归而献诸其君君命之乗服乃得乗服故君未有命不敢即乗服也左传杜洩将以路葬南遗谓季孙曰叔孙未乗路葬焉用之季孙使杜洩舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之君赐稽首据掌致诸地据按也覆左手以按于右手之上致至也头及手俱至地也酒肉之赐弗再拜已拜受于家而明日又往拜谓之再拜酒肉之赐轻故惟拜受于家而已凡赐君子与小人不同日君子小人以位言君子曰赐小人曰与贵贱殊故不可同日也凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰大夫不亲往而使宰者恐勤君之降礼而受献也士贱故得自往皆再拜稽首送之者言大夫初遣宰时已拜送矣及至君门以授小臣则或宰或士亦皆再拜而送之也膳美食也荤姜及辛菜也茢苕帚也膳宰主饮食者方氏曰膳必用荤桃茢者防不祥之物或干之也桃以其性荤以其气茢以其形形不如气气不如性故贵贱多少之数去其一者茢去其二者荤惟桃不可去焉皆造膳宰者以不敢专逹必待主膳之人达之也大夫不亲拜为君之答已也释所以不亲献之义大夫拜赐而退士待诺而退又拜弗答拜大夫往君门而拜君昨日所赐及门即告小臣小臣入白大夫即拜拜竟即退不待小臣出报恐君召进之而答拜也君不答士之拜故士拜竟则待小臣传君之诺报而后退也又拜者小臣传诺报而出士又拜君之诺也弗答拜谓君终不答士之拜也大夫亲赐士士拜受又拜于其室衣服弗服以拜敌者不在拜于其室其室大夫之家也衣服弗服以拜下于君赐也敌者尊卑相等也其室献者之家也若当时主人在家而拜受则不复往彼家拜谢今主人不在不得拜受还家必往而拜之也若朋友则非祭肉不拜凡于尊者有献而弗敢以闻不敢以闻者不敢直言献于尊者如去致马资于有司及赠从者之类也士于大夫不承贺下大夫于上大夫承贺士于大夫尊卑逺若有庆事不敢受大夫之亲贺下大夫于上大夫尊卑近故可承受其亲贺也亲在行礼于人称父人或赐之则称父拜之方氏曰不敢私交不敢私受故也礼不盛服不充故大裘不裼乗路车不式前章言不充其服与此充字义殊此谓礼之盛者则以充美为敬大裘路车皆祭天所用不裼而袭是欲掩塞其华美也不式敬天之心不可他用也父命唿唯而不诺手执业则投之食在口则吐之走而不趋应辞唯速而恭诺缓而慢亲老出不易方复不过时亲癠色容不盛此孝子之疏节也易方则恐召已而莫知所在过时则恐失期而贻亲之忧癠病也疏节谓常行疏畧之礼而已非大节也父没而不能读父之书手泽存焉尔母没而杯圈不能饮焉口泽之气存焉尔不能犹不忍也手之所持犹存其润泽之迹杯圈盛酒浆之器屈木为之若巵匜之属也口泽之气亦谓常用以饮故口所润泽犹有余气此所以不忍读不忍饮也君入门介拂闑大夫中枨与闑之间士介拂枨此言两君相见之时入门入大门也介副也闑门中央所竖短木也枨者门之两旁长木所谓楔也君入当枨闑之中主君在闑东賔在闑西主君上摈在君后稍近西而拂闑賔之上介在賔后稍近东而拂闑大夫之为摈为介者各当君后而在枨闑二者之中士之为摈为介者则各拂东西之枨也宾入不中门不履阈公事自闑西私事自闑东此賔谓邻国来聘之卿大夫也入不中门谓入门稍东而近闑也阈门限也聘享是奉君命而行谓之公事入自闑西用賔礼也若私觌私面谓之私事以其非君命故也入自闑东从臣礼也君与尸行接武大夫继武士中武徐趋皆用是君谓天子诸侯也接武谓二足相蹑每蹈于半不得各自成迹也若大夫与其尸行则两足迹相接续渐卑故与尸行步稍广而速中犹间也士与其尸行每徙足间容一足地乃蹑之士极卑故与尸行步极广也徐趋皆用是谓君大夫士或徐或趋皆用此与尸行步之节也疾趋则欲发而手足毋移此言若以他事行礼而当疾趋者其屦头固欲发起不以接武继武为拘然而手容必恭足容必重不可或低或斜而变其常度移犹变也圈豚行不举足齐如流席上亦然旧说圈转也豚之言循读为上声谓徐趋之法当曵转其足循地而行故云不举足也方氏谓此言回旋而行羔性聚豚性散圈之则聚而回旋于其中矣故取况如此未知是否齐裳下缉也足既不举身又俯折则裳下委于地而曵足则齐如水之流席上亦然言未坐之时行于席上亦当如此也端行颐霤如矢弁行剡剡起屦端直也直身而行身亦小折故头直临前而颐如屋霤之垂其步之进则如矢之直也弁急也剡剡身起之貌急行则欲速而身屦恒起也一说端谓𤣥端素端弁谓爵弁皮弁行容各欲称其服也执龟玉举前曵踵蹜蹜如也踵足后跟也举足之时而曵其后跟则行不离地如有所循也蹜蹜促狭之貌龟玉皆重器故敬谨如此凡行容惕惕惕惕直而且疾也谓行于道路则然葢回枉则失容舒缓则近惰也庙中齐齐朝廷济济翔翔齐齐收持严正之貌济济威仪详整也翔翔张拱安舒也君子之容舒迟见所尊者齐遫舒迟闲雅之貌齐如䕫䕫齐慄之齐遫者谨而不放之谓见所尊者故加敬足容重手容恭重不轻举移也恭无慢弛也目容端口容止无睇视不妄动声容静头容直无或哕咳欲其静也无或倾顾欲其直也气容肃似不息者立容徳旧说以为如有所予于人其义难通应氏谓中立不倚俨然有徳之气象此说近之色容庄坐如尸庄矜持之貌也坐如尸见曲礼燕居告温温诗言温温恭人燕居之时与告语于人之际则皆欲其温和所谓居不容寛柔以敎也凡祭容貌颜色如见所祭者论语曰祭如在祭神如神在䘮容累累色容顚顚视容瞿瞿梅梅言容茧茧此皆居䘮之容累累羸惫失意之貌顚顚忧思不舒之貌瞿瞿惊遽之貌梅梅犹昧昧瞻视不审故瞿瞿梅梅然也茧茧犹绵绵声气低㣲之貌也戎容暨暨言容詻詻色容厉肃视容清明此皆军旅之容暨暨果毅之貌詻詻敎令严饬之貌颜色欲其严厉而庄肃视瞻欲其莹澈而明审立容辨卑毋讇立之容贬卑者不为矜髙之态也虽贵贬损卑降而必贵于正若倾侧其容柔媚其色则流于谄矣故戒以毋谄焉头颈必中头容欲直山立如山之嶷然不摇动也时行当行则行盛气顚实扬休顚读为填塞之塡实满也扬读为阳休与煦同气体之充也言人当养气使充盛塡实于内故息之出也若阳气之煦物其来无穷也玉色玉无变色故以为颜色无变动之喻石梁王氏曰立容以下不属戎容凡自称天子曰予一人一者无对之称伯曰天子之力臣天子三公一相处内二伯分主畿外诸侯葢股肱之臣宣力四方者也故曰力臣诸侯之于天子曰某土之守臣某某土犹云东土西土之类其在边邑曰某屏之臣某边邑逺谓之屏者藩屏之义所以蔽内而捍外也其于敌以下曰寡人小国之君曰孤摈者亦曰孤此章与曲礼小异者此据自称爲辞彼则摈者之辞也上大夫曰下臣摈者曰寡君之老下大夫自名摈者曰寡大夫世子自名摈者曰寡君之适此明自称与摈者之辞不同也公子曰臣孽适而传世者谓之世子余则但称公子而已读孽爲枅者葢比之木生之余也故以臣孽自称士曰传遽之臣于大夫曰外私驿传之车马所以供急遽之令士贱而给车马之役使故自称传遽之臣也家臣称私此大夫非己所臣事者故封之言则自称外私也大夫私事使私人摈则称名私事谓非行聘礼而以他事奉君命徃使邻国也随行之人当谓之介曰摈者摈是主人之副今以在賔馆而主国致礼则己爲主人故称摈也私人己之属臣也私事使而私人摈则无问上大夫下大夫皆降而称名以非正聘故也公士摈则曰寡大夫寡君之老公士公家之士也若正行聘礼以公士为摈其下大夫往行小聘之礼则摈辞称寡大夫其上大夫往行大聘之礼则摈辞称寡君之老大夫有所往必与公士为賔也賔读为摈介也谓大夫有正聘之往必使公士作介也方氏读賔如字谓摈虽为賔执事其实亦与之同为賔而已故曰与公士为賔也礼记大全卷十三礼记大全卷十四钦定四库全书礼记大全卷十四明胡广等撰明堂位第十四昔者周公朝诸侯于明堂之位天子负斧依南乡而立斧依说见曲礼石梁王氏曰註云周公摄王位又云天子即周公周公为冢宰时成王年已十四非摄位但摄政周公未尝为天子岂可以天子为周公此记者之妄註亦曲狥之三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上疏曰中阶者南面三阶故称中诸伯以下皆云国此云位者以三公不云位诸侯在诸国之上特举位言之明以下皆朝位也九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上夷蛮戎狄各从其方之门而以右为尊独南面东上者不然方氏以为南面疑于君故与北面者同其上也九采之国应门之外北面东上疏曰此是九州之牧谓之采者以采取当州美物而贡天子故王制云千里之外曰采明堂无重门但有应门耳四塞世告至此周公明堂之位也明堂也者明诸侯之尊卑也四塞九州之外夷狄也若天子新即位或其国君易世皆一来朝告至故云世告至也昔殷纣乱天下脯鬼侯以飨诸侯是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服七年致政于成王鬼国名易曰髙宗伐鬼方杀人以为荐羞恶之极也故伐之六年五服一朝盖始于此石梁王氏曰只以诗书证之即知周公但居冢宰摄政未尝在天子位周公相践阼而治文王世子此语为是诗小序之言亦不可据註引鲁颂岂尽伯禽时事哉刘氏曰此盖因洛诰篇首有周公曰朕复子明辟之辞篇终有周公诞保文武受命惟七年之语遂生此论谓周公践天子位七年而致政于成王也殊不知复子明辟者周公营洛遣使告卜之辞受命惟七年者史臣叙周公留后治洛凡七年而薨也书传中九峯蔡氏之辨可谓深切着明成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也论语称伯禽为鲁公閟宫称僖公为鲁侯又曰俾侯于鲁则鲁本侯爵过称公也孟子言公侯皆方百里又言周公封于鲁地方百里而此云七百里者盖以百里之田为鲁本国如后世食实封也弁附庸为七百里所谓钖之山川土田附庸也周礼封疆方五百里之制当时设法未行不可以据革车兵车也千乗田赋所出之数也孟春周正子月也大路殷祭天所乗之木路弧所以开张旌旗之幅其形如弓以竹为之韣则弧之衣也旒属于弧之正幅而画日月以为章也王荆公谓周公能为人臣所不能为之功故可用人臣所不得用之礼乐程子曰是不知人臣之道也夫居周公之位则为周公之事由其位而能为者皆所当为也周公乃尽其为臣之职耳岂得独用天子之礼乐哉成王之赐伯禽之受皆非也问孟子说齐鲁皆封百里而先生向说齐鲁始封七百里者何耶朱子曰此等处皆难考云云见告子下篇季夏六月以禘礼祀周公于大庙牲用白牡殷尚白白牡殷牲也方氏曰止用时王之礼者诸侯之事通用先王之礼者天子之事故郊特牲云诸侯祭以白牡乗大路谓之僭礼也尊用牺象山罍郁尊用黄目尊酒器也牺牺尊也音莎者释云刻画凤形娑娑然也读如字者释云画为牛形又云尊为牛之形象象尊也以象骨饰尊一说尊为象之形也山罍刻画山云之状于罍也郁尊盛郁鬯酒之尊也黄目黄彛也卣罍之类以黄金镂其外为目因名也灌用玉瓒大圭荐用玉豆雕篹爵用玉琖仍雕加以璧散璧角俎用梡蕨灌酌郁鬯以献尸也以玉饰瓒故曰玉瓒以大圭为瓒柄故言玉瓒大圭也荐祭时所荐葅醢之属也玉豆以玉饰豆也篹笾也雕饰其柄故曰雕篹爵行酒之器夏世爵名琖以玉饰之仍因也因爵形而雕饰之故曰仍雕也加者夫人亚献于尸也用璧角即周礼内宰所谓瑶爵也夫人献后则賔用璧散献尸散角皆以璧饰其口此先言散后言角便文也虞俎名梡夏俎名蕨梡形四足如桉蕨则加横木于足中央为横距之形也升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于太庙言广鲁于天下也清庙周颂升乐工于庙之堂上而歌此诗也下堂下也管匏竹也象象武诗也堂下以管吹象武之诗故云下管象也朱干赤盾也玉戚玉饰斧柄也着衮冕而执此干戚以舞武王伐纣之乐又服皮弁见裼衣而舞夏后氏大夏之乐五冕皆周制故用以舞周乐皮弁三王之服故用以舞夏乐也昧任皆乐名广鲁于天下言周公勲业之盛广及四夷故广大其国礼乐之事以示天下也君卷冕立于阼夫人副祎立于房中君肉袒迎牲于门夫人荐豆笾卿大夫赞君命妇赞夫人各扬其职百官废职服大刑而天下大服副首饰也副之言覆以其覆被乎首而为名详见周礼追师及诗副笄六珈註疏袆袆衣也本王后之服亦以尊周公而用天子礼乐故得服之也房太庙之东南室也赞助也命妇内则世妇外则卿大夫之妻也扬举也废不举也天下大服谓敬服周公之徳也是故夏礿秋尝冬烝春社秋省而遂大蜡天子之祭也鲁在东方或有朝于方岳之嵗则废春祠故此畧之秋省省敛也年不顺成则八蜡不通必视年之上下以为蜡之丰啬旧读省为狝者非太庙天子明堂库门天子皋门雉门天子应门鲁无明堂而太庙如明堂之制天子五门路应雉库皋由内而外路门亦曰毕门今鲁库门之制如天子皋门雉门之制如天子应门也振木铎于朝天子之政也木铎金口木舌𤼵教令则振之所以警动衆听山节藻梲说见前篇复庙重檐复庙上下重屋也重檐者檐下复有板檐免风雨之坏壁刮楹达乡以密石摩柱使之精泽故云刮楹达通也乡牕牖也每室四戸八牕牕戸相对故云达乡反坫出尊两君好会反爵之坫筑土为之在两楹间而近南盖献酬毕则反爵于其上也凡物在内为入在外为出以坫在尊之外故云反坫出尊言坫出在尊之外也崇坫康圭疏屏天子之庙饰也崇髙也康安也凡物措之得所则无危坠之失圭礼器之重者不可不谨故为此髙坫以康圭也疏屏者刻镂于屏使之文理疏通也鸾车有虞氏之路也钩车夏后氏之路也大路殷路也乗路周路也鸾车有鸾和之车也路与辂同钩曲也车牀谓之舆舆之前䦨曲故名钩车也大路殷之木辂也乗路周之玉辂也有虞氏之旂夏后氏之绥殷之大白周之大赤四者旌旗之属周礼交龙为旂绥读为緌以旄牛尾注于杠首而垂之者也大白白色旗也大赤赤色旗也郑云当言有虞氏之緌夏后氏之旂谓虞质于夏惟緌而已至夏世后有旂之制也夏后氏骆马黑鬛殷人白马黑首周人黄马蕃鬛白黑相间谓之骆此马白身而黒鬛也蕃鬛赤鬛也夏后氏牲尚黒殷白牡周骍刚骍赤色刚壮也泰有虞氏之尊也山罍夏后氏之尊也着殷尊也牺象周尊也虞氏尚陶泰瓦尊也着者无足而底着于地也余见前章爵夏后氏以琖殷以斚周以爵夏爵名琖以玉饰之故其字从玉殷爵名斚稼也故画为禾稼周之爵则爵之形也其曰玉爵者则饰之以玉也灌尊灌鬯酒之尊也夏后氏以鸡夷殷以斚周以黄目夷读为彛法也与余尊为法故称彛刻画鸡形于其上故名鸡彛余见上章其勺夏后氏以龙勺殷以疏勺周以蒲勺周礼梓人为饮器勺一升龙勺刻画为龙头疏勺刻镂疏通也蒲勺者合蒲为凫头之形其口微开如蒲草本合而末微开也三者皆谓勺之柄头耳土鼓蒉桴苇籥伊耆氏之乐也方氏曰以土为鼓未有韗革之声故也以蒉为桴未有斲木之利故也以苇为籥未有截竹之精故也拊搏玉磬揩击大琴大瑟中琴小瑟四代之乐器也拊搏旧说以苇为之克之以糠形如小鼔揩击谓柷敔皆所以节乐者方氏以为或拊或搏或揩或击皆言作乐之事又按书传云戛击考击也搏至拊循也当与此文理有碍当从郑註鲁公之庙文世室也武公之庙武世室也鲁公伯禽也武公伯禽之𤣥孙其室世世不毁故言世室方氏曰周以祖文王为不毁之庙而鲁以伯禽之庙比之故曰文世室宗武王为不毁之庙而鲁以武公之庙比之故曰武世室米廪有虞氏之庠也序夏后氏之序也瞽宗殷学也頖宫周学也此言鲁立四代之学鲁所藏粢盛米之廪即虞氏之庠谓藏此米于学宫也亦教孝之义序者射也射以观徳有先后之次焉乐师瞽蒙之所宗故谓之瞽宗頖半也诸侯曰頖宫以其半辟雍之制也孟子言夏曰校殷曰序崇鼎贯鼎大璜封父龟天子之器也越棘大弓天子之戎器也崇贯封父越皆国名棘㦸也方氏曰凡此即周官天府所藏大宝镇宝之类是也夏后氏之鼓足殷楹鼓周县鼓垂之和钟叔之离磬女娲之笙簧足谓四足也楹贯之以柱也县悬于簨簴也垂见舜典方氏曰郊特牲曰以钟次之以和居参之也故谓之和钟乐记曰石声磬磬以立辨辨者离之音也故谓之离磬笙以象物生之形簧则美在其中故谓之笙簧世本曰无句作磬皇氏云无句叔之别耳夏后氏之龙簨簴殷之崇牙周之壁翣周官梓人为簨簴横曰笋植曰簴所以悬乐器也以龙形饰之故曰龙簨虡崇牙者刻木为之饰以采色其状隆然殷人于簨之上施崇牙以挂钟磬也周人则又于簨上画缯为翣载之以璧下悬五采之羽而挂于簨之角焉有虞氏之两敦夏后氏之四琏殷之六瑚周之八簋少牢礼曰执敦黍有葢又曰设四敦皆南首敦之为器有葢有首也四者皆盛黍稷之器礼之有器时王各有制作故歴代宝而用之但时代渐逺则古器之存者渐寡此鲁所有之数耳俎有虞氏以梡夏后以嶥殷以椇周以房俎梡嶡见前章椇者俎之足间横木为曲桡之形如椇枳之树枝也房者俎足下之跗谓俎之上下两间有似于堂房也疏曰古制不可委知今依註畧为此意未知是否夏后氏以楬豆殷玉豆周献豆楬不饰也木质而已献读为娑献尊刻画凤羽则此豆亦必刻画凤羽故名也有虞氏服韨夏后氏山殷火周龙章韨者祭服之蔽膝即韠也虞氏直以韦为之无文饰夏世则画之以山殷人増之以火周人又加龙以为文章有虞氏祭首夏后氏祭心殷祭肝周祭肺方氏曰三代各祭其所胜盖夏尚黑为胜赤故祭心殷尚白为胜青故祭肝周尚赤为胜白故祭肺夏后氏尚明水殷尚醴周尚酒疏曰仪礼设尊尚𤣥酒是周亦尚明水也礼运云澄酒在下则周不尚酒故註云言尚非也方氏曰明水者取于月之水故谓之明水则淡而无味醴则渐致其味酒则味之成者有虞氏官五十夏后氏官百殷二百周三百书言唐虞建官惟百夏商官倍先儒信此记而不信书固为不可且谓鲁得用四代礼乐故惟通用其官之名号不必尽用其数皆臆说也有虞氏之绥夏后氏之绸练殷之崇牙周之璧翣此皆丧𦵏之饰绸练见檀弓余见上章又翣制详见丧大记凡四代之服器官鲁兼用之是故鲁王礼也天下传之久矣君臣未尝相弑也礼乐刑法政俗未尝相变也天下以为有道之国是故天下资礼乐焉君臣未尝相弑礼乐刑法政俗未尝相变先儒以为近诬或以为讳国恶论之详矣大抵此篇主于夸大鲁国故歴举四代之服器官以见鲁之礼乐其盛如此不知鲁之郊禘非礼也周公其衰矣知此则此记所陈适足以彰其僭而已而奚盛大之有哉朱氏曰羽父弑隠公庆父弑二君则君臣相弑矣夏父跻僖公礼之变也季氏舞八佾乐之变也僖公欲焚巫尫刑之变也宣公初税亩法之变也政逮于大夫政之变也妇人髽而弔俗之变也石梁王氏曰此见春秋经而不见传者故谓未尝相弑未尝变法大抵此篇多诬礼记大全卷十四礼记大全卷十五钦定四库全书礼记大全卷十五明胡广等撰丧服小记第十五朱子曰小记是解丧服传斩衰括髪以麻为母括发以麻免而以布斩衰主人为父之服也亲始死子服布深衣去吉冠而犹有笄纵徒跣扱深衣前衽于带将小敛乃去笄纵着素冠敛讫去素冠而以麻自项而前交于额上郄而绕于紒如着幓头然幓头今人名掠髪此谓括髪以麻也母死亦然故云为母括髪以麻言此礼与丧父同也免而以布専言为母也葢父丧小敛后拜宾竟子即堂下之位犹括髪而踊母丧则此时不复括髪而着布免以踊故云免而以布也笄纵説见内则免见檀弓齐衰恶笄以终丧妇人居齐衰之丧以榛木为笄以卷髪谓之恶笄以终丧者谓中间更无变易至服竟则一并除之也男子冠而妇人笄男子免而妇人髽其义为男子则免为妇人则髽吉时男子首有吉冠妇人首有吉笄若亲始死男去冠女则去笄父丧成服也男以六升布为冠女则箭篠为笄若丧母男则七升布为冠女则榛木为笄故云男子冠而妇人笄也男子免而妇人髽者言今遭齐衰之丧当男子着免之时妇人则髽其首也髽有二斩衰则麻髽齐衰则布髽皆名露紒其义为男子则免为妇人则髽者言其义不过以此免与髽分别男女而已苴杖竹也削杖桐也竹杖圆以象天削杖方以象地父母之别也疏曰苴者黯也必用竹者以其体圆性贞四时不改明子为父礼伸痛极自然圆足有终身之痛也削者杀也桐随时凋落谓母丧外虽削杀服从时除而终身之心当与父同也祖父卒而后为祖母后者三年适孙无父既为祖三年矣今祖母又死亦终三年之制葢祖在而丧祖母则如父在而为母期也子死则孙为后故以为后者言之为父母长子稽颡大夫弔之虽缌必稽颡服重者先稽颡而后拜宾服轻者先拜宾而后稽颡父母尊也长子正体也故从重大夫弔于士是以尊临卑虽是缌服之丧亦必稽颡而后拜葢尊大夫不敢以轻待之也妇人为夫与长子稽颡其余则否妇人受重于他族故夫与长子之丧则稽颡其余谓父母也降服移天其礼杀矣男主必使同姓妇主必使异姓丧必有男主以接男宾必有女主以接女宾若父母之丧则适子为男主适妇为女主今无男主而使人摄主则必使丧家同姓之男无女主而使人摄主则必使丧家异姓之女谓同宗之妇也为父后者为出母无服出母母为父所遣者也适子为父后者不服之葢尊祖敬宗家无二主之义也非为后者服期亲亲以三为五以五为九上杀下杀旁杀而亲毕矣由己身言之上有父下有子宜言以一为三而不言者父子一体无可分之义故惟言以三为五谓因此三者而由父以亲祖由子以亲孙是以三为五也又不言以五为七者葢由祖以亲曽高二祖由孙而亲曾孙𤣥孙其恩皆已疏略故惟言以五为九也由父而上杀之至髙祖由子而下杀之至𤣥孙是上杀下杀也同父则期同祖则大功同曾祖则小功同高祖则缌麻是旁杀也高祖外无服故曰毕矣王者禘其祖之所自出以其祖配之而立四庙庶子王亦如之四庙谓高曾祖祢四亲庙也始祖居中为五并高祖之父祖为七或世子有废疾不可立而庶子立为王者其礼制亦然赵氏曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也别子为祖继别为宗继祢者为小宗有五世而迁之宗其继高祖者也是故祖迁于上宗易于下尊祖故敬宗敬宗所以尊祖祢也别子有三一是诸侯适子之弟别于正适二是异姓公子来自他国别于本国不来者三是庶姓之起于是邦为卿大夫而别于不仕者皆称别子也为祖者别与后世为始祖也继别为宗者别子之后世世以适长子继别子与族人为百世不迁之大宗也继祢者为小宗谓别子之庶子以其长子继己为小宗而其同父之兄弟宗之也五世者高祖至𤣥孙之子此子于父之高祖无服不可统其父同髙祖之兄弟故迁易而各从其近者为宗矣故曰有五世而迁之宗其继高祖者也四世之时尚事高祖五世则于高祖之父无服是祖迁于上也四世之时犹宗三从族人至五世则不复宗四从族人矣是宗易于下也宗是先祖正体惟其尊祖是以敬宗也疏曰族人一身事四宗事亲兄弟之适是继祢小宗也事同堂兄弟之适是继祖小宗也事再从兄弟之适是继曾祖小宗也事三从兄弟之适是继髙祖小宗也小宗凡四独云继祢者初皆继祢为始据初而言之也庶子不祭祖者明其宗也此据适士立二庙祭祢及祖今兄弟二人一适一庶而俱为适士其适子之为适士者固祭祖及祢矣其庶子虽适士止得立祢庙不得立祖庙而祭祖者明其宗有所在也庶子不为长子斩不继祖与祢故也庶子不得为长子服斩衰三年者以己非继祖之宗又非继祢之宗则长子非正统故也庶子不祭殇与无后者殇与无后者从祖祔食长中下殇见前篇葢未成人而死者也无后者谓成人未昏或已娶而无子而死者也庶子所以不得祭此二者以己是父之庶子不得立父庙故不得自祭其殇子也若己是祖之庶孙不得立祖庙故无后之兄弟已亦不得祭之也祖庙在宗子之家此殇与此无后者当祭祖之时亦与祭于祖庙也故曰从祖祔食庶子不祭祢者明其宗也庶子不得立祢庙故不得祭祢所以然者明主祭在宗子庙必在宗子之家也庶子虽贵止得供具牲物而宗子主其礼也上文言庶子不祭祖是犹得立祢庙以其为适士也此言不祭祢以此庶子非适士或未仕故不得立庙以祭祢也亲亲尊尊长长男女之有别人道之大者也疏曰此论服之降杀亲亲谓父母也尊尊谓祖及曾祖髙祖也长长谓兄及旁亲也不言卑幼举尊长则卑幼可知也男女之有别者若为父斩为母齐衰姑姊妹在室期出嫁大功为夫斩为妻期之属是也此四者于人之道为最大从服者所从亡则己属从者所从虽没也服疏曰服术有六其一是徒从徒空也与彼非亲属空从此而服彼有四者一是妾为女君之党二是子从母服于母之君母三是妾子为君母之党四是臣从君而服君之党此四徒之中惟女君虽没妾犹服女君之党余三徒所从既亡则止而不服已止也属者骨血连续以为亲也亦有三一是子从母服母之党二是妻从夫服夫之党三是夫从妻服妻之党此三从虽没犹从之服其亲也妾从女君而出则不为女君之子服妾谓女君之姪娣也其来也与女君同入故服女君之子与女君同若女君犯七出而出则此姪娣亦从之出子死则母自服其子姪娣不服义絶故也礼不王不禘禘王者之大祭诸侯不得行之故云不王不禘石梁王氏曰此句合在王者禘其祖之所自出上错乱在此世子不降妻之父母其为妻也与大夫之适子同世子天子诸侯之适子传世者也不降杀其妻父母之服者以妻故亲之也大夫适子死服齐衰不杖今世子既不降其妻之父母则其为妻服与大夫服适子之服同也父为士子为天子诸侯则祭以天子诸侯其尸服以士服祭用生者之礼尽子道也尸以象神自用本服父为天子诸侯子为士祭以士其尸服以士服以天子诸侯之礼祭其父之为士者其礼伸故尸服死者之服为礼之正以士之礼祭其父之为天子诸侯者其礼屈故尸服生者之服为礼之变礼有曲而杀者此类是也妇当丧而出则除之妇当舅姑之丧而为夫所出则即除其服恩义絶故也为父母丧未练而出则三年既练而出则己若当父母之丧未期而为夫所出则终父母三年之制为己与夫族絶故其情复隆于父母也若在父母小祥后被出则是己之期服已除不可更同兄弟为三年服矣故已也已者止也未练而反则期既练而反则遂之若被出后遇父母之丧未及期而夫命之反则但终期服反在期后则遂终三年葢縁己随兄弟小祥服三年之丧不可中废也再期之丧三年也期之丧二年也九月七月之丧三时也五月之丧二时也三月之丧一时也故期而祭礼也期而除丧道也祭不为除丧也仪礼大功章有中殇七月之文即此七月之丧也期而祭谓再期之丧致小祥之祭也期而除丧谓除衰绖易练服也小祥之祭乃孝子因时以伸其思亲之礼也练时男子除首绖妇人除要带乃生者随时降杀之道也祭与练虽同时并举然祭非为练而设也三年而后葬者必再祭其祭之间不同时而除丧孝子以事故不得及时治𦵏中间练祥时月以尸柩尚存不可除服今葬毕必举练祥两祭故云必再祭也但此二祭仍作两次举行不可同在一时如此月练祭则男子除首绖妇人除要带次月祥祭乃除衰服故云其祭之间不同时而除丧也大功者主人之丧有三年者则必为之再祭朋友虞祔而已大功者主人之丧谓从父兄弟来主此死者之丧也三年者谓死者之妻与子也妻既不可为主而子又幼小别无近亲故从父兄弟主之必为之主行练祥二祭朋友但可为之虞祭祔祭而已士妾有子而为之缌无子则已丧服云大夫为贵妾缌士卑故妾之有子者为之缌无子则不服也生不及祖父母诸父昆弟而父税丧己则否税者日月已过始闻其死追而为之服也此言生于他国而祖父母诸父昆弟皆在本国已皆不及识之今闻其死而日月已过父则追而服之已则不服也为君之父母妻长子君已除丧而后闻丧则不税卿大夫为君之父母妻长子皆有服今以出使他国或以事久留君除丧之后已始闻丧不追服也降而在缌小功者则税之此句承父税丧己则否之下误在此降者杀其正服也如叔父及适孙正服皆不杖期死在下殇则皆降服小功如庶孙之中殇以大功降而为缌也从祖昆弟之长殇以小功降而为缌也如此者皆追服之檀弓曾子所言小功不税是正服小功非谓降也凡降服重于正服详见仪礼近臣君服斯服矣其余从而服不从而税近臣卑贱之臣也此言小臣有从君徃他国既返而君之亲丧已过服之月日君税之此臣亦从君而服其余谓卿大夫之从君出为介为行人宰史者返而君服限未满亦从君而服若在限外而君税则不从君而税也君虽未知丧臣服已此言君在他国而本国有丧君虽未知而诸臣之留国者自依礼成服不待君返也虞杖不入于室祔杖不升于堂虞祭在寝祭后不以杖入室祔祭在祖庙祭后不以杖升堂皆杀哀之节也为君母后者君母卒则不为君母之党服此言无适子而庶子为后者即上章从服者所从亡则已之义也绖杀五分而去一杖大如绖丧服传曰苴绖大搹左本在下去五分一以为带绖大搹者谓首绖也五分减一分则要绖之大也递减之则齐衰之绖大如斩衰之带去五分一以为齐衰之带大功之绖大如齐衰之带去五分一以为大功之带小功之绖大如大功之带去五分一以为小功之带缌麻之绖大如小功之带去五分一以为缌麻之带麻在首在要皆曰绖分言之则首曰绖要曰带所以五分者象五服之数也杖大如绖如要绖也搹者搤也朱子曰首绖大一搤只是拇指与第二指一围妾为君之长子与女君同女君为长子三年妾亦同服三年以正统故重也除丧者先重者易服者易轻者男子重在首妇人重在要凡所重者有除无变故虽卒哭不受轻服直至小祥而男子除首绖妇人除要绖此之谓除丧者先重者也易服者谓先遭重丧后遭轻丧而变易其服也轻谓男子要妇人首也此言先是斩衰虞而卒哭已变葛绖葛绖之大小如齐衰之麻绖今忽又遭齐衰之丧齐衰要首绖皆牡麻牡麻重于葛也服宜从重故男不变首女不变要以其所重也但以麻易男要女首而已故云易服者易轻者也若未虞卒哭则后丧不能变无事不辟庙门哭皆于其次辟开也庙门殡宫之门也鬼神尚幽闇故有事则辟无事不辟也次倚庐也朝夕之哭与受弔之哭皆即门内之位若或昼或夜无时之哭则皆于倚庐也复与书铭自天子达于士其辞一也男子称名妇人书姓与伯仲如不知姓则书氏复招䰟以复魄也书铭书死者名字于明旌也檀弓疏云士丧礼为铭各以其物士长三尺大夫五尺诸侯七尺天子九尺若不命之士以缁长半幅长一尺䞓末长终幅长二尺总长三尺周礼天子之复曰臯天子复诸侯则曰臯某甫复此言天子达于士其辞一者殷以上质不讳名故臣可以名君欤男子称名谓复与铭皆名之也妇人铭则书姓及伯仲此或亦是殷以上之制如周则必称夫人也姓如鲁是姬姓后三家各自称氏所谓氏也殷以前六世之外则相与为昏故妇人有不知姓者周不然矣斩衰之葛与齐衰之麻同齐衰之葛与大功之麻同麻葛皆兼服之上章言绖杀皆是五分去一此言斩衰卒哭后所受葛绖与齐衰初死之麻绖大小同齐衰变服之葛绖与大功初死之麻绖大小同麻同皆兼服之者谓居重丧而遭轻丧服麻又服葛也上章言男子易要绖不易首绖故首仍重丧之葛要乃轻丧之麻也妇人卒哭后无变上下皆麻此言麻葛兼服者止谓男子耳报葬者报虞三月而后卒哭报读为赴急疾之义谓家贫或以他故不得待三月死而即葬者既疾葬亦疾虞虞以安神不可后也惟卒哭则必俟三月耳父母之丧偕先葬者不虞祔待后事其葬服斩衰父母之丧偕即曾子问并有丧言父母同时死也𦵏先轻而后重先葬葬母也不虞祔不为母设虞祭祔祭也葢葬母之明日即治父葬葬父毕虞祔然后为母虞祔故云待后事祭则先重而后轻也其葬母亦服斩衰者从重也以父未葬不敢变服也大夫降其庶子其孙不降其父大夫为庶子服大功而庶子之子则为父三年也大夫不服其妾故妾子为其母大功大夫不主士之丧谓士死无主后其亲属有为大夫者不得主其丧尊故也为慈母之父母无服恩所不及故也夫为人后者其妻为舅姑大功此舅姑谓夫之所生父母士祔于大夫则易牲祖为大夫孙为士孙死祔祖则用大夫牲士牲卑不可祭于尊者也此与葬以大夫祭以士者不同如妾无妾祖姑可祔则易牲而祔于女君也继父不同居也者必尝同居皆无主后同财而祭其祖祢为同居有主后者为异居母再嫁而子不随徃则此子与母之继夫犹路人也故自无服矣今此子无大功之亲随母以徃其人亦无大功之亲故云同居皆无主后也于是以其货财为此子同筑宫庙使之祭祀其先如此则是继父同居其服期也异居有三一是昔同今异二是今虽同居却不同财三是继父自有子即为异居异居者服齐衰三月而已此云有主后者为异居则此子有子亦为异居也哭朋友者于门外之右南面檀弓曰朋友吾哭诸寝门之外南向者为主以待弔宾也祔葬者不筮宅宅谓茔圹也前人之葬已筮而吉故祔葬则不必再筮也士大夫不得祔于诸侯祔于诸祖父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆公子公孙之为士为大夫者不得祔于先君之庙也诸祖父其祖为国君者之兄弟也诸祖姑诸祖父之妻也若祖为国君而无兄弟可祔亦祔宗族之疏者上言士易牲而祔于大夫而大夫不得易牲而祔诸侯者诸侯之贵絶宗故大夫士不得亲之也妾祔于妾祖姑言妾死则祔于祖之妾也亡无也中间也若祖无妾则又间曾祖一位而祔高祖之妾故云亡则中一以上而祔也所以间曾祖者以昭穆之次不同列祔必以昭穆也诸侯不得祔于天子天子诸侯大夫可以祔于士卑孙不可祔于尊祖孙贵而不祔其祖之为士者是自尊而卑其祖不可也故可以祔于士为母之君母母卒则不服母之君母者母之适母也非母所生之母故母在而为之服则已亦从而服是徒从也徒从者所従亡则已故母卒则不服宗子母在为妻禫父在则适子为妻不杖不杖则不禫父没母存则杖且禫矣此宗子百世不迁者也恐疑于宗子之尊厌其妻故明言虽母在亦当为妻禫也然则非宗子而母在者不禫矣为慈母后者为庶母可也为祖庶母可也传曰妾之无子者妾子之无母者父命之为子母此谓为慈母后者也若庶母尝有子而子已死命他妾之子为其后故云为庶母可也若父之妾有子而子死己命己之妾子后之亦可故云为祖庶母可也石梁王氏曰为慈母后者为庶母为祖庶母后皆可谓既是妾子此三母皆妾皆可以妾生之子为后为父母妻长子禫此言当禫之丧有此四者然妻为夫亦禫又慈母之丧无父在亦禫记者略耳慈母与妾母不世祭也不世祭者谓子祭之而孙不祭也上章言妾祔于妾祖姑者疏云妾无庙今乃云祔及高祖当是为坛以祔之耳丈夫冠而不为殇妇人笄而不为殇为殇后者以其服服之男子死在殇年则无为父之道然亦有不俟二十而冠者冠则成人也此章举不为殇者言之则此当立后者乃是已冠之子不可以殇礼处之其族人为之后者即为之子也以其服服之者子为父之服也旧説为殇者父之子而依兄弟之服服此殇非也其女子已笄而死则亦依在室之服服之不降而从殇服也久而不葬者唯主丧者不除其余以麻终月数者除丧则已主丧者不除谓子于父妻于夫孤孙于祖父母臣于君未葬不得除衰绖也麻终月数者期以下至缌之亲以主人未葬不得变葛故服麻以至月数足而除不待主人葬后之除也然其服犹必収藏以俟送葬也箭笄终丧三年齐衰三月与大功同者绳屦前章言齐衰恶笄以终丧为母也此言箭笄三年女子在室为父也箭篠也齐衰为尊大功为卑然三月者恩之轻九月者恩稍重故可以同用绳屦此制礼者浅深之宜也绳屦麻绳为屦也练筮日筮尸视濯皆要绖杖绳屦有司告具而后去杖筮日筮尸有司告事毕而后杖拜送宾大祥吉服而筮尸练小祥也筮日筮祥祭之日也筮尸筮为尸之人也视濯视祭器之涤濯也小祥除首绖而要之葛绖未除将欲小祥则预着此小祥之服以临此三事不言衰与冠者则亦必同小祥之制矣有司谓执事者向者变服犹杖今执事者告三事办具将欲临事故孝子即去杖而致敬此三事者惟筮日筮尸有宾来今执事者告筮占之事毕则孝子复执杖以拜送于宾视濯无宾故不言至大祥时则吉服行事矣吉服朝服也不言筮日视濯与小祥同可知也庶子在父之室则为其母不禫此言不命之士父子同宫者庶子不以杖即位此言适庶俱有父母之丧者适子得执杖进阼阶哭位庶子至中门外则去之矣父不主庶子之丧则孙以杖即位可也父主适子丧而有杖故适子之子不得以杖即位避祖之尊故然非厌之也今父既不主庶子之丧故庶子之子得以杖即位祖不厌孙孙得伸也父皆厌子故舅主适妇丧而适子不杖大夫不服贱妾故妾子亦以厌而降服以服其母祖虽尊贵不厌其孙故大夫降庶子而孙不降其父也父在庶子为妻以杖即位可也舅主适妇故适子不得杖舅不主庶妇故庶子为妻可以杖即位此以即位言者葢庶子厌于父母虽有杖不得持以即位故明言之也诸侯弔于异国之臣则其君为主君无弔外臣之礼若来在此国而适遇其卿大夫之丧则弔之以主君之故耳故主君代其臣之子为主诸侯弔必皮弁钖衰所弔虽已葬主人必免主人未丧服则君亦不钖衰钖者治其布使之滑易也国君自弔其臣则素弁环绖钖衰弔异国臣则皮弁钖衰也凡免之节大功以上为重服自始死至葬卒哭后乃不复免小功以下为轻服自始死至殡殡后不复免至葬启殡之后而免以至卒哭如始死今人君来弔虽非服免之时必为之免以尊重人君故也礼既殡而成服此言未丧服谓未成服也养有疾者不丧服遂以主其丧非养者入主人之丧则不易己之丧服养尊者必易服养卑者否亲属无近亲而遇疾者已徃养之而身有丧服则释去其服恶其凶也故云养有疾者不丧服若此疾者遂死既无主后已既养之当遂主其丧葢养者于死者有亲也然亦不着己之丧服故云遂以主其丧非养者入主人之丧谓疾时不曾释服来致其养今死乃入来主其丧则亦不易去己之丧服也尊谓父兄卑谓子弟妾无妾祖姑者易牲而祔于女君可也妾当祔于妾祖姑上章言亡则中一以上而祔是祔髙祖之妾今又无髙祖妾则当易妾之牲而祔于适祖姑女君谓适祖姑也妇之丧虞卒哭其夫若子主之祔则舅主之虞卒哭在寝祭妇也祔于庙祭舅之母也尊卑异故所主不同士不摄大夫士摄大夫唯宗子士丧无主不敢使大夫兼摄为主若士是宗子则主丧之任可使大夫摄之以宗子尊故也一説大夫之丧无主士不敢摄而主之若士是宗子则可主人未除丧有兄弟自他国至则主人不免而为主葬后而君弔之则非时亦免以敬君故新其事也兄弟亲属也亲则尚质故不免而为主也陈器之道多陈之而省纳之可也省陈之而尽纳之可也陈器陈列从葬之明器也凡朋友宾客所赠遗之明器皆当陈列所谓多陈之也而所纳于圹者有定数故云省纳之可也省减杀也若主人所作者依礼有限故云省陈之而尽纳之可也奔兄弟之丧先之墓而后之家为位而哭所知之丧则哭于宫而后之墓兄弟天伦也所知人情也系于天者情急于礼由于人者礼胜于情宫故殡宫也父不为衆子次于外适长子死父为之居丧次于中门外庶子否与诸侯为兄弟者服斩卿大夫于君自应服斩若不为卿大夫而有五属之亲者亦皆服斩衰此记者恐疑服本亲兄弟之服故特明之葢谓国君之兄弟先为本国卿大夫今居他国未仕而本国君卒以有兄弟之亲又是旧君必当反而服斩也不言与君为兄弟而言与诸侯为兄弟明在异国也下殇小功带澡麻不絶本诎而反以报之本是期服之亲以死在下殇降为小功故云下殇小功也其带以澡麻为之谓戛治其麻使之洁白也不絶本不㫁去其根也报犹合也垂麻向下又屈之而反向上以合而纠之故云诎而反以报之也凡殇服之麻皆散垂此则不散首绖麻无根而要带犹有根皆示其重也妇祔于祖姑祖姑有三人则祔于亲者此言祔庙之礼三人或有二继也亲者谓舅所生母也其妻为大夫而卒而后其夫不为大夫而祔于其妻则不易牲妻卒而后夫为大夫而祔于其妻则以大夫牲妻卒时夫为大夫卒后夫黜退遂死以无祖庙故祔于妻之礼止得依夫今所得用之牲不得易用昔大夫之牲也若妻死时夫未为大夫死后夫乃为大夫而死今祔祭其妻则得用大夫牲矣疏曰此谓始来仕而无庙者若有庙则死者当祔于祖不得祔于妻也惟宗子去他国以庙从为父后者为出母无服无服也者丧者不祭故也出母父所弃絶为他姓之母以死则有他姓之子服之葢居丧者不祭若丧他姓之母而废己宗庙之祭岂礼也哉故为父后者不丧出母重宗祀也然虽不服犹以心丧自居为恩也非为后者期而不禫朱子曰出母为父后者无服此尊祖敬宗家无二主之意先王制作精微不茍葢如此妇人不为主而杖者姑在为夫杖母为长子削杖女子子在室为父母其主丧者不杖则子一人杖此明妇与女当杖之礼女子在室而为父母杖者以无男昆弟而使同姓为摄主也缌小功虞卒哭则免缌与小功服之轻者也殡之后启之前虽有事不免及虞与卒哭则必免不以恩轻而略于后也既葬而不报虞则虽主人皆冠及虞则皆免前章言赴葬者赴虞今言不赴虞谓以事故阻之也既未得虞故且冠以饰首及虞则主人至缌小功者皆免也为兄弟既除丧已及其葬也反服其服报虞卒哭则免如不报虞则除之此言为兄弟除服及当免之节逺葬者此反哭者皆冠及郊而后免反哭逺葬谓葬地在四郊之外也葬讫而反主人以下皆冠道路不可无饰也及至郊乃去冠着免而反哭于庙焉君弔虽不当免时也主人必免不散麻虽异国之君免也亲者皆免君弔本国之君来弔也不散麻谓纠其要绖不使散垂也亲者皆免谓大功以上之亲皆从主人而免所以敬异国之君也余见前章诸侯弔下除殇之丧者其祭也必𤣥除成丧者其祭也朝服缟冠𤣥谓𤣥冠𤣥端也殇无虞卒哭及练之变服其除服之祭用𤣥冠𤣥端黄裳此于成人为释禫之服所以异于成人之丧也若除成人之丧则祥祭用朝服缟冠朝服𤣥冠缁衣素裳今不用𤣥冠而用缟冠是未纯吉之祭服也又按𤣥端黄裳者若素裳则与朝服纯吉同若𤣥裳又与上士吉服𤣥端同故知此为黄裳也奔父之丧括髪于堂上袒降踊袭绖于东方奔母之丧不括髪袒于堂上降踊袭免于东方绖即位成踊出门哭止三日而五哭三袒不言笄纚者异于始死时也至即以麻括髪于殡宫之堂上袒去上衣降阼阶之东而踊踊而升堂袭掩所袒之衣而着要绖于东方东方者东序之东也此奔父丧之礼如此若奔母丧初时括髪至又哭以后至于成服皆不括髪其袒于堂上降踊者与父同父则括髪而加绖母则不括髪而加免此所异也着免加要绖而即位于阼阶之东而更踊故云绖即位成踊也其即位成踊父母皆然出门出殡宫之门而就庐次也故哭者止初至一哭明日朝夕哭又明日朝夕哭所谓三日而五哭也三袒者初至袒明日朝袒又明日朝袒也适妇不为舅姑后者则姑为之小功礼舅姑为适妇大功为庶妇小功今此言不为后者以其夫有废疾或他故不可传重或死而无子不受重者故舅姑以庶妇之服服之也礼记大全卷十五礼记大全卷十六钦定四库全书礼记大全卷十六明胡广等撰大传第十六郑氏曰记祖宗人亲之大义礼不王不禘王者禘其祖之所自出以其祖配之方氏曰此禘也以其非四时之常祀故谓之间祀以其及祖之所自出故谓之追享以其比常祭为特大故谓之大祭以其犹事生之有享焉故谓之肆献祼名虽不同通谓之禘也诸侯及其太祖大夫士有大事省于其君干祫及其高祖上文言诸侯不得行禘礼此言诸侯以下有祫祭之礼二昭二穆与太祖而五者诸侯之庙也诸侯之祫固及其太祖矣大事谓祫祭也大夫三庙士二庙一庙不敢私自举行必省问于君而君赐之乃得行焉而其祫也亦上及于高祖干者自下干上之义以卑者而行尊者之礼故谓之干祫礼説见王制牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王大王亶父王季歴文王昌不以卑临尊也既事杀纣之后也燔柴以告天陈祭以告社奠告行主于牧野之馆室然后率诸侯以祭告祖庙逡疾也追加先公以天子之号者葢为不可以诸侯之卑号临天下之尊也石梁王氏曰周颂作骏以此章参之书武城及中庸有不同者先儒言文王已备礼亶父季厯克商后但尊称其号若王者礼制至周公相成王而后备也上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣治理而正之也谓以礼义理正其恩之隆杀属之戚疏也合㑹族人以饮食之礼次序族人以昭穆之位上治下治旁治之道皆有礼义之别则人伦之道竭尽于此矣圣人南面而聴天下所宜先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死圣人南面而治天下必自人道始矣民不与焉谓未及治民也治亲即上治下治旁治也君使臣以礼故功曰报行成而上故贤曰举艺成而下故能曰使存察也人于其所亲爱而辟焉有以察之则所爱者一出于公而四者皆无私意之累矣一得犹皆得也赡赒也物事也纰缪舛戾也民莫得其死言此五亊之得失闗国家之治乱也人道申言上文之意立权度量考文章改正朔易服色殊徽号异器械别衣服此其所得与民变革者也权称锤度丈尺量斗斛也文章典籍也正者年之始朔者月之初服之色随所尚而变易徽旌旗之属徽之号亦随所尚而殊异如殷之大白周之大赤之类也器者礼乐之器械者军旅之器衣服各有章采时王因革不同此七者以立考改易殊异别为言是与民变革者也其不可得变革者则有矣亲亲也尊尊也长长也男女有别此其不可得与民变革者也此天地之常经故不可变革同姓从宗合族属异姓主名治际会名着而男女有别同姓父族也从宗从大宗小宗也合聚其族之亲属则无离散陵犯之事异姓他姓之女来归者也礼莫大于分分莫大于名卑者为妇尊者为母以妇与母之名治昏姻交际会合之事名分显着尊卑有等然后男女有别而无淫乱贼逆之祸也其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎属聮也父之兄弟为伯叔父则其妻谓之伯叔母兄弟之子为从子则其妻谓之妇此于昭穆为宜弟之妻不可谓之为妇犹兄之妻不可谓之为母以紊昭穆也故云谓弟之妻妇者是嫂亦可谓之母乎言皆不可也旧説弟妻可妇嫂不可母失其指矣四世而缌服之穷也五世袒免杀同姓也六世亲属竭矣其庶姓别于上而戚单于下昏姻可以通乎四世髙祖也同高祖者服缌麻服尽于此矣故云服之穷也五世袒免谓共承高祖之父者相为袒免而已是减杀同姓也六世则共承高祖之祖者并袒免亦无矣故曰亲属竭也上指高祖以上也姓为正姓氏为庶姓故鲁姬姓而三家各自为氏春秋诸国皆然是庶姓别异于上世也戚亲也单尽也四从兄弟恩亲已尽各自为宗是戚单于下也殷人五世以后则相与通昏故记者设问云今虽周世昏姻可以通乎系之以姓而弗别缀之以食而弗殊虽百世而昏姻不通者周道然也周礼大宗百世不迁庶姓虽别而有本姓世系以聨系之不可分别也又连缀族人以饮食之礼不殊异也虽百世之逺无通昏之事此周道所以为至而人始异于禽兽者也此是答上文设问之辞服术有六一曰亲亲二曰尊尊三曰名四曰出入五曰长幼六曰从服疏曰亲亲者父母为首次妻子伯叔尊尊者君为首次公卿大夫名者若伯叔母及子妇弟妇兄嫂之属出入者女在室为入适人为出及为人后者长幼者长谓成人幼谓诸殇从服者下文六等是也从服有六有属从有徒从有从有服而无服有从无服而有服有从重而轻有从轻而重属亲属也子从母而服母党妻从夫而服夫党夫从妻而服妻党是属从也徒空也非亲属而空从之服其党如臣从君而服君之党妻从夫而服夫之君妾服女君之党庶子服君母之父母子服母之君母是徒从也如公子之妻为父母期而公子为君所厌不得服外舅外姑是妻有服而公子无服如兄有服而嫂无服是从有服而无服也公子为君所厌不得为外兄弟服而公子之妻则服之妻为夫之昆弟无服而服娣姒是从无服而有服也妻为其父母期重也夫从妻而服之三月则为轻母为其兄弟之子大功重也子从母而服之三月则为轻此从重而轻也公子为君所厌自为其母练冠轻矣而公子之妻为之服期此从轻而重也自仁率亲等而上之至于祖名曰轻自义率祖顺而下之至于祢名曰重一轻一重其义然也疏曰自用也仁恩也率循也亲父母也等差也子孙若用恩爱依循于亲节级而上至于祖逺者恩爱渐轻故名曰轻也义主㫁制用义循祖顺而下之至于祢其义渐轻祖则义重故名曰重也义则祖重而父母轻仁则父母重而祖轻一轻一重宜合如是故云其义然也按丧服条例衰服表恩若高曾之服本应缌麻小功而进以齐衰岂非为尊重而然耶至亲以期断而父母三年宁不为恩深乎君有合族之道族人不得以其戚戚君位也君恩可以下施故于族人有合聚燕饮之礼而族人则皆臣也不敢以族属父兄子弟之亲而上亲于君者一则君有絶宗之道二则以严上下之辨而杜篡代之萌也石梁王氏曰详註下文以十一字为句然位也当自为句葢族人不敢戚君者限于位也庶子不祭明其宗也庶子不得为长子三年不继祖也説见前篇别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也宗其继别子者百世不迁者也之所自出四字朱子曰衍文也凡大宗族人与之为絶族者五世外皆为之齐衰三月母妻亦然为小宗者则以本亲之服服之余并説见前篇有小宗而无大宗者有大宗而无小宗者有无宗亦莫之宗者公子是也君无适昆弟使庶兄弟一人为宗以领公子其礼亦如小宗此之谓有小宗而无大宗也君有适昆弟使之为宗以领公子更不得立庶昆弟为宗此之谓有大宗而无小宗也若公子止一人无他公子可为宗是无宗也则亦无他公子宗于己矣此之谓无宗亦莫之宗也前所论宗法是通言卿大夫大小宗之制此则専言国君之子上不得宗君下未为后世之宗有此三事也公子有宗道公子之公为其士大夫之庶者宗其士大夫之适者公子之宗道也此又申言公子之宗道公子之公谓公子之适兄弟为君者为其庶兄弟之为士为大夫者立适公子之为士大夫者为宗使此庶者宗之故云宗其士大夫之适者此适是君之同母弟适夫人所生之子也絶族无移服亲者属也三从兄弟同高祖故服缌麻至四从则族属絶无延及之服矣移读为施在旁而及之曰施服之相为以有亲而各以其属为之服耳故云亲者属也自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也祖之迁者逾逺宗之继者无穷必知尊祖乃能敬宗収不离散也宗道既尊故族无离散而祭祀之礼严肃内严宗庙之事故外重社稷之礼知社稷之不可轻则知百官族姓之当爱官得其人则刑不滥而民安其生安生乐业而食货所资上下俱足有恒产者有恒心仓廪实而知礼节故非心邪念不萌而百志以成乖争陵犯不作而礼俗一致刑犹成也如此则协气嘉生薫为太和矣岂不可乐乎诗周颂清庙之篇言文王之徳岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也少仪第十七朱子曰小学之支流余裔石梁王氏曰非幼少之少此篇曲礼之类闻始见君子者辞石梁王氏曰此句絶曰某固愿闻名于将命者不得阶主适者曰某固愿见罕见曰闻名亟见曰朝夕瞽曰闻名记者谦言我尝闻之于人云初见有徳有位之君子者其辞云某固愿通闻己名于将命之人固如固辞之固不曰愿而曰固愿虑主人不即见己而假此荐请之辞也将命者通客主言语出入之人也阶者升进之喻主主人也言宾请见之辞不得径指主人也适者宾主敌体之人也则曰某固愿见于将命者罕见谓久不相见也亦曰愿闻名于将命者葢疑疏阔之久未必主人肯见也亟见数见也于君子则曰某愿朝夕闻名于将命者于敌者则曰某愿朝夕见于将命者若瞽者来见无问贵贱惟曰某愿闻名于将命者以无目故不言愿见也适有丧者曰比童子曰聴事适徃也其辞云某愿比于将命者丧不主相见来欲比方于执事之人也童子未成人其辞则云某愿聴事于将命者谓来聴主人以事见使令也适公卿之丧则曰聴役于司徒孟献子之丧司徒旅归四布则公卿之丧司徒掌其事也故云某愿聴役于司徒君将适他臣如致金玉货贝于君则曰致马资于有司敌者曰赠从者适他谓以朝会之事而出也马资谓资给道路车马之费也臣致襚于君则曰致废衣于贾人敌者曰襚亲者兄弟不以襚进以衣送死者谓之襚称废衣者不敢必用之以敛将废弃之也贾人识物价贵贱而主君之衣物者也敌者则直以襚言矣凡致襚若非亲者则须摈者传辞将进以为礼若亲者兄弟之类但直将进而陈之不须执以将命故云不以襚进也士丧礼大功以上同财之亲襚不将命即陈于房中小功以下及同姓等皆将命臣为君丧纳货贝于君则曰纳甸于有司赗马入庙门赙马与其币大白兵车不入庙门纳入也甸田也臣受君之田邑此纳者田野所出故云纳甸也赗马以送死者故可入庙门赙马与币所以助主人丧事之用故不入庙门大白之旗与兵车虽并无送丧之用以其本战伐之具故亦不可入于庙门此谓国君之丧邻国有以此为赗者亦或本国自有之也赙者既致命坐委之摈者举之主人无亲受也来赙者既致其主之命即跪而委置其物于地摈者乃举而取之主人不亲受异于吉事也受立授立不坐性之直者则有之矣受人之物而立与以物授人之立者皆不跪此皆委曲以尽礼之当然耳然直情径行之人亦或有跪者故曰性之直者则有之矣始入而辞曰辞矣宾始入门主人当辞让令宾先入故摈者告主人曰辞矣谓当致辞以让宾也至阶亦然此不言者礼可知也即席曰可矣及宾主升堂各就席摈者恐宾主再辞故告之曰可矣言可即席不须再辞也排阖説屦于户内者一人而已矣有尊长在则否阖门扇也推排门扇而脱屦于户内者一人而已言止许最长者一人如此余人不可也若先有尊长在堂或在室则后入之人皆不得脱屦于户内故云有尊长在则否也问品味曰子亟食于某乎问道艺曰子习于某乎子善于某乎方氏曰人之情品味有偏嗜道艺有异尚问品味不可斥之以好恶而昭其癖故曰子亟食于某乎问道艺不可斥之以能否而暴其短故曰子习于某乎子善于某乎不疑在躬不度民械不愿于大家不訾重器一言一行皆其在躬者也口无择言身无择行是不疑在躬也器械之备所以防患不可度其利钝恐人以非心议已大家之富爵位所致不可愿望于己以其有僭窃之萌訾鄙毁之也重器之传宝之久矣乃从而毁之岂不起人之怒乎汜埽曰埽埽席前曰拚拚席不以鬛执箕膺擖汜埽广埽也拚除秽也鬛帚也席上不可用帚膺胷也擖箕舌也执箕而拚则以箕舌向己胷前不可持向尊者也不贰问问卜筮曰义与志与义则可问志则否不贰问谓谋之龟筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隠谋也故义者则可问其事志则不可问其事也一説卜者问求卜之人义则为卜之志则不为之卜亦通尊长于己踰等不敢问其年燕见不将命遇于道见则面不请所之丧俟事不犆弔踰等祖与父之行也不敢问年嫌若序齿也燕见不将命谓卑幼者燕私来见不使摈者传命非宾主之礼也若遇尊长于道路尊者见己则面见之不见则隠避不欲烦动之也不请所之不问其所往也若于尊者之丧则待主人哭之时而往不非时特弔侍坐弗使不执琴瑟侍坐于尊者不使之执琴瑟则不得擅执而鼔之不画地手无容不翣也寝则坐而将命无故而画地亦为不敬手容恭若举手以为容亦为不恭时虽暑热不得挥扇若当尊者寝卧之时而传命必跪而言之不可直立以临之也侍射则约矢凡射必二人为耦楅在中庭箭倚于楅上耦前取一矢次下耦又进取一矢如是更进各得四矢若卑者侍射则不敢更迭取之但一时并取四矢故谓之约矢也侍投则拥矢投壶之礼亦宾主各四矢尊者则委四矢于地一一而投之卑者不敢委于地故悉拥抱之也胜则洗而以请客亦如之不角不擢马射与投壶之礼胜者之弟子酌酒置于丰上其不胜者跪而饮之若卑者得胜则不敢径酌当前洗爵而请行觞也客若不胜则主人亦洗而请所以优宾也角兕觥也今饮尊者及客不敢用角但如常献酬之爵也擢进而取之也马者投壶之胜算每一胜则立一马至三马而成胜若一朋得二马一朋得一马则二马者取彼之一马足成己之三马今卑者虽得二马不敢取尊者之一马以成己胜也执君之乘车则坐仆者右带劒负良绥申之面拖诸幦以散绥升执辔然后步方氏曰执谓执辔也凡御必立今坐者君未升车而车未行也劒在左以便右抽仆则右带者以君在左嫌妨君也良绥正绥也犹良车良材之良散绥贰绥也犹散材之散正绥君所执贰绥则仆执之仆在车前而君自后升故曰负良绥申之面者言垂绥之末于前也拖诸幦者引之于车䦨覆苓之上也以散绥升者复言仆初升时也执辔然后步者防马之逸也今按苓即轼也请见不请退朝廷曰退燕游曰归师役曰罢方氏曰跂慕则来厌斁则去人之情也请见不请退嫌有厌斁之心也朝廷人之所趍故于其还曰退退则为出故也燕游不可以久故于其还曰归归有所止故也师役劳苦为甚故于其还曰罢以其疲故也愚按罢当读如欲罢不能之罢待坐于君子君子欠伸运笏泽劔首还屦问日之蚤莫虽请退可也运转动之也泽玩弄而生光泽也还屦谓转而正之示欲着也余见曲礼事君者量而后入不入而后量凡乞假于人为人从事者亦然然故上无怨而下逺罪也先度其君之可事而后事之则道可行而身不辱入而后量则有不胜其轻进之悔者矣或乞或假或任人之事亦必量其可而后行上无怨下逺罪为事君者言之马氏曰古之人有能尽臣道量而后入者莫如伊周不窥密不旁狎不道旧故不戏色窥觇隠密之处论説故旧之非非重厚者所为也应氏曰旁狎非必正为玩狎旁近循习而流于狎也戏色非必见诸笑言外儿斯须不敬则色不庄矣为人臣下者有諌而无讪有亡而无疾颂而无讇諌而无骄怠则张而相之废则埽而更之谓之社稷之役疏曰諌而无骄者谓君若从己之谏己不得恃己言行谋用而生骄慢也方氏曰君有过谏之使止可也讪之则不恭谏不从逃而去之可也疾之则太伤颂而无讇则所颂为公谏而无骄则所谏为正事弛而不力为怠事弊而无用为废相之更之则君岂有失徳国岂有废事哉谓之社稷之役以其有劳于社稷也母拔来母报往朱子曰拔是急走倒从这边来赴是又急再还倒向那边去来往只是向背之意此两句文义犹云其就义若热则其去义若渴言人见有箇好事火急欢喜去做这様人不耐久少间心懒意䦨则速去之矣所谓其进鋭者其退速也母渎神母循枉母测未至神不可渎必敬而逺之言行过而邪枉当改以从直后复循袭是贰过矣君子以诚自处亦以诚待人不逆料其将然也未至而测之虽中亦伪士依于徳游于艺工依于法游于説依者据以为常游则出入无定工之法规矩尺寸之制也説则讲论变通之道焉母訾衣服成器母身质言语訾毁其不善也曲礼疑事母质与此质字义同谓言语之际疑则阙之不可自我质正恐有失误也言语之羙穆穆皇皇朝廷之美济济翔翔祭祀之美齐齐皇皇车马之羙匪匪翼翼鸾和之美肃肃雍雍方氏曰穆穆者敬以和皇皇者正而美济济者出入之齐翔翔者翕张之善齐齐致齐而能定也皇皇有求而不得也匪匪言行而有文翼翼言载而有辅肃肃唱者之敬雍雍应者之和此即保氏所教六仪也问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪社稷之事如祭祀军旅之类皆是也御者六艺之一国君尊故以社稷言乐人之事如周礼乐徳乐语乐舞之类大司乐以教国子者正者正其善否大夫下于君故以教子言士贱则以耕与负薪言此与曲礼所记不同葢记者之辞异耳执玉执龟筴不趋堂上不趋城上不趋武车不式介者不拜説见曲礼妇人吉事虽有君赐肃拜为尸坐则不手拜肃拜为丧主则不手拜肃拜如今妇人拜也左传三肃使者亦此拜手拜则手至地而头在手上如今男子拜也妇人以肃拜为正故虽君赐之重亦肃拜而受为尸虞祭为祖姑之尸也为丧主夫与长子之丧也为丧主则稽颡故不手拜若有丧而不为主则手拜矣或曰为丧主不手拜则亦肃拜也葛绖而麻带妇人遭丧卒哭后以葛绖易首之麻绖而要之麻绖不变故云葛绖而麻带也取爼进爼不坐取爼就爼上取肉也进爼进肉于爼也爼有足立而取进为便故不跪执虚如执盈入虚如有人皆敬心之所寓凡祭于室中堂上无跣燕则有之凡祭通言君臣上下之祭也跣脱屦也祭礼主敬凡祭在室中者非惟室中不脱屦堂上亦不敢脱屦燕则有之者谓行燕礼则堂上可跣也又按下大夫及士隂阳二厌及燕尸皆于室中上大夫隂厌及祭在室若摈尸则于堂未尝不食新尝者荐新物于寝庙也未荐则孝子不忍先食一云尝秋祭也仆于君子君子升下则授绥始乗则式君子下行然后还立乘贰车则式佐车则否君子或升或下仆者皆授之绥始乘之时君子犹未至则式以待君子之升凡仆之礼升在君子之先下在君子之后故君子下车而步仆者乃得下而还车以立以待君子之去也贰车朝祀之副车也佐车戎猎之副车也朝祀尚敬故式戎猎尚武故不式贰车者诸侯七乘上大夫五乘下大夫三乘有贰车者之乘马服车不齿观君子之衣服服劒乘马弗贾周礼贰车公九乘侯伯七乘子男五乘又典命云卿六命大夫四命车服各如命数与此不同者或周礼成而未行亦或异代之制也服车所乘之车也马有老少车有新旧皆不可齿次其年嵗服劒所佩之劒也弗贾不可评论其所直多少之价曲礼云齿路马有诛此皆贵贵之道以广敬也其以乘壶酒束脩一犬赐人若献人则陈酒执脩以将命亦曰乘壶酒束脩一犬乘壶四壶也束脩十脡脯也卑者赐尊者曰献其以鼎肉则执以将命鼎肉谓肉之已解剔而可升鼎者故可执也其禽加于一双则执一双以将命委其余加于一双不止一双也委其余陈列于门外也犬则执緤守犬田犬则授摈者既受乃问犬名緤牵犬绳也犬有三种守御宅舍曰守犬田猎所用曰田犬充庖厨所烹曰食犬牛则执纼马则执靮皆右之纼靮皆执之以牵者右之者以右手牵由便也臣则左之臣征伐所获民虏也曲礼云献民虏者操右袂左之以左手操其右袂而右手得以制其非常也车则説绥执以将命甲若有以前之则执以将命无以前之则袒櫜奉胄前之谓以他物先之也古人献物必有先之者如左传所云乘韦先牛十二之类是也袒开也櫜弢甲之衣也胄兠鍪也谓开櫜出甲而奉胄以将命也器则执葢弓则以左手屈韣执拊执葢葢轻便于执也韣弓衣拊弓把左手屈弓衣并于把而执之而右手执箫以将命曲礼云右手执箫左手承弣是也劒则启椟葢袭之加夫襓与劒焉启开也椟劒匣也葢者匣之葢也袭郄合也夫襓劒衣也开匣以其葢郄合于匣之底下乃加襓于匣中而以劒置襓上也笏书脩苞苴弓茵席枕几颖杖琴瑟戈有刃者椟筴籥其执之皆尚左手刀郄刃授颖削授拊凡有刺刃者以授人则辟刃笏也书也脯脩也苞苴也苴借而苞裹之非特鱼肉他物亦可苞苴以遗人也弓也茵褥也席也枕也几也颖警枕也杖也琴也瑟也戈有刃者椟而致之也筴蓍也籥如笛而三孔也凡十六物左手执上右手捧下隂阳之义也颖刀环也削曲刀也拊刀把也辟偏也谓不以刃正向人也乘兵车出先刃入后刃军尚左卒尚右先刃刃向前也入后刃不以刃向国也左阳生道也右隂死道也左将军为尊其行伍皆尊尚左方欲其无覆败也士卒之行伍尊尚右方示有必死之志也宾客主恭祭祀主敬丧事主哀会同主诩军旅思险隠情以虞恭以容言敬以心言诩者辞气明盛之皃前篇徳发扬诩万物义亦相近军行舍止经由之处必思为险阻之防又当隠密己情以虞度彼之情计也燕侍食于君子则先饭而后己母放饭母流歠小饭而亟之数噍母为口容客自彻辞焉则止先饭犹尝食之礼也后已犹劝食之意也放饭流歠见曲礼小饭则无哕噎之患亟之谓速咽下备或有见问之言也数噍母为口容言数数嚼之不得弄口以为容也若食讫而客欲自彻食器主人辞之则止也客爵居左其饮居右介爵酢爵僎爵皆居右疏曰乡饮酒礼主人酬宾之爵宾受奠觯于荐东是客爵居左也旅酬之时一人举觯于宾宾奠觯于荐西至旅酬宾取荐西之觯以酬主人是其饮居右也介宾副也酢客酌还答主人也僎乡人来观礼副士人者也乡饮礼介爵及主人受酢之爵并僎爵皆不明奠置之所故记者于此明之今按宾坐南向故以东西分左右也羞濡鱼者进尾冬右腴夏右鳍祭膴擘湿鱼从后起则脇肉易离故以尾向食者若干鱼则进首也腴腹下肥处鳍在嵴冬时阳气在下夏则阳在上凡阳气所在之处肥美右之者便于食也祭膴者刳鱼腹下大脔以祭也此言寻常燕食进鱼者如此祭祀及飨食正礼者不然凡齐执之以右居之于左凡调和盐梅者以右手执之而居羮器于左则以右所执者调之为便也赞币自左诏辞自右此言相礼者为君受币则由君之左传君之辞命于人则由君之右也酌尸之仆如君之仆其在车则左执辔右受爵祭左右轨范乃饮尸之仆御尸车者轨毂末也范轼前也尸仆君仆之在车以左手执辔右手受爵祭轨之左右及范乃饮之也凡羞有爼者则于爼内祭羞在豆则祭之豆间之地爼长而横于人之前则祭之爼内也君子不食圂腴圂与豢同谓犬豕也腴膓也犬豕亦食米谷其腹与人相似故不食其膓也小子走而不趋举爵则坐祭立饮小子不敢与尊者并礼故行步举爵皆异于成人也凡洗必盥洗洗爵也盥洗手也凡洗爵必先洗手示洁也牛羊之肺离而不提心提犹絶也心中央也牛羊之肺虽割离之而不絶中央少许使可手絶之以祭也凡羞有湆者不以齐湆大羮也大羮不和故不用盐梅之齐也为君子择葱薤则絶其本末羞首者进喙祭耳喙口也以口向尊者而尊者先取耳以祭也尊者以酌者之左为上尊尊者谓设尊之人也酌者酌酒之人也人君陈尊在东楹之西南北列之设尊者在尊西而向东以右为上酌人在尊东而向西以左为上二人俱以南为上也上尊在南故云以酌者之左为上尊尊壶者面其鼻尊与壶皆有面面有鼻鼻宜向尊者故云尊壶者面其鼻言设尊设壸皆面其鼻也饮酒者禨者醮者有折爼不坐未步爵不尝羞禨沐而饮酒也醮冠而饮酒也折爼折骨体于爼也禨醮小事为卑折爼礼盛故禨醮而有折爼则不坐无爼则可坐也步行也无算爵之礼行爵之后乃得尝羞谓庶羞也若正羞脯醢则饮酒之前得尝之牛与羊鱼之腥聂而切之为脍麋鹿为菹野豕为轩皆聂而不切麕为辟鸡兎为宛脾皆聂而切之切葱若薤实之醯以柔之聂而切之者谓先聂为大脔而后报切之为脍也余见内则其有折爼者取祭反之不坐燔亦如之尸则坐有折骨体之爼者若就爼取肺而祭之及祭竟而反此所祭之物于爼皆立而为之燔烧肉也此肉亦在爼其取祭与反亦皆不坐故云燔亦如之尸则坐者言不坐者宾客之礼耳尸尊祭反皆坐也衣服在躬而不知其名为罔衣服之制取诸干坤有其名则有其义服之而不审名义是无知之人矣石梁王氏曰学而不思则罔当如此罔字其未有烛而后至者则以在者告道瞽亦然凡饮酒为献主者执烛抱燋客作而辞然后以授人执烛不让不辞不歌献主主人也人君则使宰夫燋未爇之炬也饮酒之礼宾主有譲及更相辞谢又各歌诗以见意今以暮夜略此三事一説执烛在手故不得兼为之洗盥执食饮者勿气有问焉则辟咡而对奉进洗盥之水于尊长及执食饮以进之时皆不可使口气直冲长者若此时尊者有问则偏其口之所向而对咡口旁也为人祭曰致福为已祭而致膳于君子曰膳为人祭摄主也其归胙将命之辞言致福谓致其祭祀之福也曰膳则善味而已祔练曰告言告其事也颜渊之丧亦馈孔子祥肉凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九箇少牢则以羊左肩七箇犆逐则以豕左肩五箇膳告承上文而言臂臑肩脚也九箇自肩上至蹄折为九段也周人牲体尚右右边已祭故献其左国家靡敝谓师旅饥馑之余财力靡散民庶彫敝也则车不雕㡬甲不组縢食器不刻镂君子不履丝履马不常秣雕刻缕之也㡬漆饰之畿限也縢者縳约之名不用组以连甲及为紟带也以谷食马曰秣礼记大全卷十六礼记大全卷十七钦定四库全书礼记大全卷十七明胡广等撰学记第十八石梁王氏曰六经言学字莫先于説命此篇不详言先王学制与教者学者之法多是泛论不如大学篇教是教箇甚学是学箇甚发虑宪求善良足以謏闻不足以动衆发虑宪谓致其思虑以求合乎法则也求善良亲贤也此二者可以小致声誉不能感动衆人就贤体远足以动衆未足以化民就贤礼下贤徳之士也如王就见孟子之就体如中庸体羣臣之体谓设以身处其地而察其心也远疎远之臣也此二者可以感动衆人未能化民也君子如欲化民成俗其必由学乎化民成俗必如唐虞之于变时雍乃为至耳然则舎学何以哉此学乃大学之道明德新民之事也玉不琢不成器人不学不知道是故古之王者建国君民教学为先兊命曰念终始典于学其此之谓乎建国君民谓建立邦国以君长其民也教学为先以立教立学为先务也兊命商书典常也虽有嘉肴弗食不知其㫖也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兊命曰学学半其此之谓乎学然后知不足谓师资于人方知己所未至也教然后知困谓无以应人之求则自知困辱也自反知反求而已自强则有黾勉倍进之意教学相长谓我之教人与资人皆相为长益也引说命斆学半者刘氏曰教人之功居吾身学问之半盖始之修己所以立其体是一半终之教人所以致其用又是一半此所以终始典于学成已成物合内外之道然后为学问之全功也古之教者家有塾党有庠术有序国有学比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成古者二十五家为闾同共一巷巷首有门门侧有塾民在家者朝夕受教于塾也五百家为党党之学曰庠教闾塾所升之人也术当为州万二千五百家为州州之学曰序周礼乡大夫春秋以礼会民而射于州序是也序则教党学所升之人天子所都及诸侯国中之学谓之国学以教元子衆子及卿大夫士之子与所升俊选之士焉比年每嵗也每嵗皆有入学之人中年间一年也与小记中一以上之中同每间一年而考校其艺之进否也离经离絶经书之句读也辨志辨别其趋向之邪正也敬业则于所习无怠忽乐羣则于朋徒无睽贰博习则不以程度为限制亲师则于训诲知嗜好论学讲求学问之緼奥也取友择取益者而友之也能如此是学之小成也至于九年则理明义精触类而长无所不通有卓然自立之行而外物不得以夺之矣是大成也朱子曰这几句都是上两字说学下两字说所得处如离经便是学辨志是所得处他倣此夫然后足以化民易俗近者说服而远者怀之此大学之道也记曰蛾子时术之其此之谓乎前言成俗成其美俗也此言易俗变其污俗也以此大成之士而官使之其功效如此是所谓大学教人之道也蛾子虫之微者亦时时述学衘土之事而成大垤以喻学者由积学而成大道也此古记之言故引以证其说大学始教皮弁祭菜示敬道也始教学者入学之初也有司衣皮弁之服祭先师以苹藻之菜示之以尊敬道艺也宵雅肄三官其始也当祭菜之时使歌小雅中鹿鸣四牡皇皇者华之三篇而肄习之此三诗皆君臣燕乐相劳苦之辞盖以居官受任之美诱谕其初志故曰官其始也朱子曰圣人教人合下便要他用便要用贤以治不贤举能以教不能所以公卿大夫在下思各举其职入学鼓箧孙其业也入学时大胥之官击鼓以召学士学士至则发箧以出其书籍等物警之以鼓声使以逊顺之心进其业也书言惟学逊志夏楚二物收其威也夏榎也楚荆也榎形圆楚形方以二物为扑以警其怠忽者使之收歛威仪也未卜禘不视学游其志也时观而弗语存其心也幼者听而弗问学不躐等也此七者教之大伦也记曰凡学官先事士先志其此之谓乎禘五年之大祭也不五年不视学所以优游学者之心志也此又非仲春仲秋视学之礼使观而感于心不言以尽其理欲其自得之也故曰存其心幼者未必能问问亦未必知要故但听受师说而无所请亦长幼之等当如是不可踰躐也刘氏曰自皮弁祭菜至听而弗问凡七事皆大学为教之大伦大伦犹言大节耳官先事士先志窃意官是已仕者士是未仕者谓已仕而为学则先其职事之所急未仕而为学则未得见诸行事故先其志之所尚也子夏曰仕而优则学是已居官而为学也王子垫问士何事孟子曰尚志是未仕而学则先尚志也然大学之道明德新民而已先志者所以明德先事者所以新民七事上句皆敎者之事下句皆学者之志大学之教也时教必有正业退息必有居学不学操缦不能安弦不学愽依不能安诗不学杂服不能安礼不兴其艺不能乐学故君子之于学也藏焉修焉息焉游焉旧说大学之教也时句絶退息必有居句絶今读时字连下句学字连上句谓四时之教各有正业如春秋教以礼乐冬夏教以诗书春诵夏弦之类是也退而燕息必有燕居之学如退而省其私亦足以发是也弦也诗也礼也此时教之正业也操缦愽依杂服此退息之居学也凡为学之道贵于能安安则心与理融而成熟矣然未至于安则在乎为之不厌而不可有作辍也操缦操弄琴瑟之弦也初学者手与弦未相得故虽退息时亦必操弄之不废乃能习熟而安于弦也诗人比兴之辞多依託于物理而物理至愽也故学诗者但讲之于学校而不能于退息之际广求物理之所依附者则无以验其实而于诗之辞必有疑殆而不能安者矣杂服冕弁衣裳之类先王制作礼各有服极为繁杂学者但讲之于学而不于退息时游观行礼者之杂服则无以尽识其制而于礼之文必有彷彿而不能安者矣兴者意之兴起而不能自已者艺即三者之学是也言退息时若不兴此三者之艺则谓之不能好学矣故君子之于学也藏焉修焉之时必有正业则所习者专而志不分息焉游焉之际必有居学则所养者纯而艺愈熟故其学易成也朱子曰古人服各有等降若理会得杂服则于礼思过半矣夫然故安其学而亲其师乐其友而信其道是以虽离师辅而不反也兊命曰敬孙务时敏厥修乃来其此之谓乎承上文而言藏修游息无不在于学是以安亲乐信虽离师友亦不畔于道也时敏无时而不敏也厥修乃来言其进修之益如水之源源而来也今之教者呻其佔毕多其讯言及于数进而不顾其安使人不由其诚教人不尽其材其施之也悖其求之也佛夫然故隠其学而疾其师苦其难而不知其益也虽终其业其去之必速教之不刑其此之由乎呻吟讽之声也佔视也毕简也讯问也言今之教人者但吟讽其所佔视之简牍不能通其緼奥乃多发问辞以讯问学者而所言又不止一端故云言及于数也不顾其安不恤学者之安否也不由其诚不肯实用其力也不尽其材不能尽其材之所长也夫多其讯而言及于数则与时教必有正业者异矣使人不由其诚教人不尽其材则与退息必有居学者异矣惟其如此是以师之所施者常至于悖逆学者之所求每见其拂戾也隠其学不以所学自表见也终业而又速去之以其用工间断卤莽灭裂而不安不乐故也刑成也朱子曰横渠作简与人言其子日来诵书不熟且教他熟诵以尽其诚与材他解此两句只作一意觧言人之材足以有为但以不由于诚则不尽其材大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也豫者先事之谓时者不先不后之期也陵踰犯也节如节候之节礼有礼节乐有乐节人有长幼之节皆言分限所在不陵节而施谓不教幼者以长者之业也相观而善如称甲之善则乙者观而效之乙有善可称甲亦如之孙以顺言摩以相厉而进为言也方氏曰若七年男女不同席不共食幼子常视母诳则可谓之豫矣若十年学书计十三年舞勺成童舞象可谓之时矣石梁王氏曰註专以时为年二十之时非也发然后禁则扞格而不胜时过然后学则勤苦而难成杂施而不孙则坏乱而不修独学而无友则孤陋而寡闻燕朋逆其师燕辟废其学此六者教之所由废也扞拒扞也格读如冻之谓如地之冻坚强难入也不胜不能承当其教也一读为去声谓教不能胜其为非之心亦通杂施谓躐等陵节也燕私之朋必不责善或相与以慢其师燕游邪僻必惑外诱得不废其业乎此燕朋燕辟之皆由于发然后禁以下四者之失皆与上文四者相反也郑氏曰燕犹䙝也䙝其朋友䙝师之譬喻君子旣知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易开而弗达则思和易以思可谓善喻矣示之以入道之所由而不牵率其必进作兴其志气之所尚而不沮抑之使退开其从入之端而不竟其所通之地如此则不扞格而和不勤苦而易不杂施以乱其心有相观以辅其志而思则得之矣学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也方氏曰或失则多者知之所以过或失则寡者愚之所以不及或失则易贤者之所以过或失则止不肖者之所以不及多闻见而适乎邪道多之失也寡闻见而无约无博寡之失也子路好勇过我无所取材易之失也冉求之今女画止之失也约我以礼所以救其失之多愽我以文所以救其失之寡兼人则退之所以救其失之易退则进之所以救其失之止也善歌者使人继其声善教者使人继其志其言也约而达微而臧罕譬而喻可谓继志矣约而达辞简而意明也微而臧言不峻而善则明也罕譬而喻比方之辞少而感动之意深也继志谓能使学者之志与师无间也君子知至学之难易而知其美恶然后能愽喻能愽喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师其此之谓乎至学至于学也钝者至之难敏者至之易质美者向道不美者叛道知乎此然后能愽喻谓循循善诱不拘一涂也周官太宰长以贵得民师以贤得民长者一官之长君则一国之君也言为君之道皆自务学充之三王四代之所以治以能作之君作之师尔周子曰师道立则善人多善人多则朝廷正而天下治矣凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也严师如孝经严父之义谓尊礼严重之也无北面不处之以臣位也石梁王氏曰诏于天子无北面註引武王践祚出大戴礼善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相说以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也庸功也感师之有功于己也相説以解旧读説为恱今从朱子说读如字疏曰从读为舂者舂谓击也以为声之形容言钟之为体必待其击每一舂而为一容然后尽其声善答者亦待其一问然后一答乃尽説义理也愚谓从容言优游不迫之意不急疾击之则钟声之小大长短得以自尽故以为善答之喻朱子曰説字人以为恱恐只是说字先其易者难处且放下少间见多了自然相证而解解物为解自解释为解恐是相证而晓解也记问之学不足以为人师必也其听语乎力不能问然后语之语之而不知虽舎之可也记问谓记诵古书以待学者之问也以此为学无得于心而所知有限故不足以为人师听语听学者所问之语也不能问则告之不知而舎之以其终不可入德也不以三隅反则不复亦此意良冶之子必学为裘良弓之子必学为箕始驾马者反之车在马前君子察于此三者可以有志于学矣疏曰善冶之家其子弟见其父兄陶铸金铁使之柔合以补治破器故此子弟能学为袍裘补续兽皮片片相合以至完全也箕柳箕也善为弓之家使干角桡屈调和成弓故其子弟亦观其父兄世业学取栁条和软桡之成箕也马子始学驾车之时大马驾在车前将马子系随车后而行故云反之所以然者此驹未曾驾车若忽驾之必惊奔今以大马牵车于前而系驹于后使日日见车之行惯习而后驾之不复惊矣言学者亦须先教小事如操缦之属然后乃示其业则易成也应氏曰冶鑛难精而裘软易纫弓劲难调而箕曲易制车重难驾而马反则易驯皆自易而至于难自粗而至于精习之有渐而不可骤进学之以类而不可泛求是之谓有志矣古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲比物丑类谓以同类之事相比方也当犹主也鼓声不宫不商于五声本无所主然而五声不得鼓则无谐和之节水无色不在五色之列而缋画者不得水则不章明五官身口耳目心之所职即洪范之五事也学于吾身五者之官本无所当而五官不得学则不能治师于弟子不当五服之一而弟子若无师之教诲则五服之属不相和亲陈氏曰类者物之所同丑之为言衆也理有所不显则比物以明之物有所不一则丑类以尽之然后因理以明道而善乎学矣总而论之鼓非与乎五声而五声待之而和水非与乎五色而五色待之而章学非与乎五官而五官待之而治师非与乎五服而五服待之而亲是五声五色五官五服虽不同而同于有之以为利鼓也水也学也师也虽不一而一于无之以为用然则古之学者比物丑类而精微之意有寓于是非穷理之至者孰能与此君子曰大德不官大道不器大信不约大时不齐察于此四者可以有志于本矣大德大道大信皆指圣人而言大时天时也不官不拘一职之任也不器无施而不可也不约不在期约之末也元化周流一气屈伸不可以截然分限求之故方荣之时而有枯者焉寂之时而有旉者焉惟其不齐是以不可穷凡此四者皆以本原盛大而体无不具故变通不拘而用无不周也君子察于此可以有志于学而洪其本矣三王之祭川也皆先河而后海或源也或委也此之谓务本河为海之源海乃河之委承上文志于本而言水之为物盈科而后进放乎四海有本者如是也君子之于学不成章不达故先务本礼记大全卷十七礼记大全卷十八钦定四库全书礼记大全卷十八明胡广等撰乐记第十九凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐凡乐音之初起皆由人心之感于物而生人心虚灵不昧感而遂通情动于中故形于言而为声声之辞意相应自然生清浊高下之变变而成歌诗之方法则谓之音矣成方犹言成曲调也比合其音而播之乐器及舞之干戚羽旄则谓之乐焉干戚武舞也羽旄文舞也乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声𤼵以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动方氏曰人之情得所欲则乐丧所欲则哀顺其心则喜逆其心则怒于所畏则敬于所恱则爱噍则竭而无泽杀则减而不隆盖心丧其所欲故形于声者如此啴则阐而无余缓则纡而不迫盖心得其所欲故形于声者如此𤼵则生而不穷散则施而无积盖顺其心故形于声者如此直则无委曲廉则有分际盖心有所畏故形于声者如此和则不乖柔则致顺盖心有所恱故形于声者如此愚谓粗以厉者髙急而近于勐暴也六者心感物而动乃情也非性也性则喜怒哀乐未发者也是故先王慎所以感之者故礼以道其志乐以和其声政以一其行刑以防其姦礼乐刑政其极一也所以同民心而出治道地刘氏曰慎其政之所以感人心者故以礼而道其志之所行使必中节以乐而和其声之所言使无乖戾政以教不能而一其行刑以罚不率而防其姦礼乐刑政四者之事虽殊而其致则一归于慎其所以感之者所以同民心而出治道也凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣此言音生于人心之感而人心哀乐之感由于政治之得失此所以慎其所以感之者也治世政事和谐故形于声音者安以乐乱世政事乖戾故形于声音者怨以怒将亡之国其民困苦故形于声音者哀以思此声音所以与政通也诗疏曰杂比曰音单出曰声哀乐之情发见于言语之声于时虽言哀乐之事未有宫商之调惟是声耳至于作诗之时则次序清浊节奏高下使五声为曲似五色成文即是为音此音被诸絃管乃名为乐宫为君商为臣角为民徴为事羽为物五者不乱则无怗懘之音矣刘氏曰五声之本生于黄钟之律其长九寸每寸九分九九八十一是为宫声之数三分损一以下生徴则去二十七得五十四也徴三分益一以上生商则加十八得七十二也商三分损一以下生羽则去二十四得四十八也羽三分益一以上生角则加十六得六十四也角声之数三分之不尽一筭其数不行故声止于五此其相生之次也宫属土絃用八十一丝为最多而声至浊于五声独尊故为君象商属金絃用七十二丝声次浊故次于君而为臣象角属木絃用六十四丝声半清半浊居五声之中故次于臣而为民象徴属火絃用五十四丝其声清有民而后有事故为事象羽属水絃用四十八丝为最少而声至清有事而后用物故为物象此其大小之次也五声固本于黄钟为宫然还相为宫则其余十一律皆可为宫宫必为君而不可下于臣商必为臣而不可上于君角民徴事羽物皆以次降杀其有臣过君民过臣事过民物过事者则不用正声而以半声应之此八音所以克谐而无相夺伦也然声音之道与政相通必君臣民事物五者各得其理而不乱则声音和谐而无怗懘也怗懘者敝败也宫乱则荒其君骄商乱则陂其臣坏角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣此言审乐以知政若宫乱则乐声荒散是知由其君之骄恣使然也余四者例推陈氏曰五声含君臣民事物之象必得其理方调得律吕否则有臣陵君民过臣而谓之夺伦矣此却不比汉儒附会效法之言具有此事毫髪不可差设或乐声夺伦即其国君臣民物必有不尽分之事如州鸠师旷皆能以此知彼正是乐与政通郑衞之音乱世之音也比于慢矣桑间濮上之音亡国之音也其政散其民流诬上行私而不可止也此慢字承上文谓之慢而言比近也桑间濮上衞地濮水之上桑林之间也史记言衞灵公适晋舎濮上夜闻琴声召师㳙听而写之至晋命㳙为平公奏之师旷曰此师延靡靡之乐武王伐纣师延投濮水死故闻此声必于濮水之上也政散故民罔其上民流故行其淫荡之私也张子曰郑衞地濵大河沙地土薄故其人气轻浮其地平下故其质柔弱其地肥饶不费耕耨故其人心怠惰其人情性如此其声音亦然故闻其乐使人如此懈慢也朱子曰郑声之淫甚于衞夫子论为邦独以郑声为戒盖举重而言也凡音者生于人心者也乐者通伦理者也是故知声而不知音者禽兽是也知音而不知乐者衆庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德德者得也伦理事物之伦类各有其理也方氏曰凡耳有所闻者皆能知声心有所识者则能知音道有所通者乃能知乐若瓠巴鼔瑟游鱼出听伯牙鼓琴六马仰秣此禽兽之知声者也魏文侯好郑衞之音齐宣王好世俗之乐此衆庶之知音者也若孔子在齐之所闻季札聘鲁之所观此君子之知乐者也应氏曰伦理之中皆礼之所寓知乐则通于礼矣不曰通而曰几者辨析精㣲之极也是故乐之隆非极音也食飨之礼非致味也清庙之瑟朱絃而疏越壹倡而三叹有遗音者矣大飨之礼尚𤣥酒而俎腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也乐之隆盛不是为极声音之美食飨禘祫之重礼不是为极滋味之美盖乐主于移风易俗而祭主于报本反始也鼓清庙之诗之瑟练朱丝以为絃丝不练则声清练之则声浊疏通也越瑟底之孔也疏而通之使其声迟缓瑟声浊而迟是质素之声非要妙之音也此声初𤼵一倡之时仅有三人从而和之言和者少也以其非极声音之美故好者少然而其中则有不尽之余音存焉故曰有遗音者矣尊以𤣥酒为尚俎以生鱼为荐太羮无滋味之调和是质素之食非人所嗜恱之味也然而其中则有不尽之余味存焉故曰有遗味者矣由此观之是非以极口腹耳目之欲也教民平好恶谓不欲其好恶之偏私也人道不正必自好恶不平始好恶得其平则可以复乎人道之正而风移俗易矣朱子曰一倡而三叹谓一人倡而三人和今解者以为三叹息非也人生而静天之性也感于物而动性之欲也物至知知朱子曰上知字是体下知字是用然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱衆者暴寡知者诈愚勇者苦怯疾病不养老幼孤独不得其所此大乱之道也刘氏曰人生而静者喜怒哀乐未𤼵之中天命之性也感于物而动则性𤼵而为情也人心虚灵知觉事至物来则必知之而好恶形焉好善恶恶则道心之知觉原于义理者也好妍恶丑则人心之知觉𤼵于形气者也好恶无节于内而知诱于外则是道心昧而不能为主宰人心危而物交物则引之矣不能反躬以思其理之是非则人欲炽而天理灭矣况以无节之好恶而接乎无穷之物感则心为物役而违禽兽不逺矣违禽兽不逺则爪刚者决力强者夺此所以为大乱之道也是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣刘氏曰先王之制礼乐因人情而为之节文因其哀死而丧期无数故为衰麻哭泣之数以节之因其好逸乐而不能和顺于义理故为钟鼓干戚之乐以和之因其有男女之欲而不知其别故为昏姻冠笄之礼以别之因其有交接之事而或失其正故为射乡食飨之礼以正之节其心所以使之行而无过不及和其声所以使之言而无所乖戾为之政以率其怠倦而使礼乐之教无不行为之刑以防其恣肆而使礼乐之道无敢废礼乐刑政四者通行于天下而民无悖违之者则王者之治道备矣乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣和以统同序以辨异乐胜则流过于同也礼胜则离过于异也合情者乐之和于内所以救其离之失饰貌者礼之检于外所以救其流之失此礼之义乐之文所以相资为用者也仁以爱之则相敬而不至于离义以正之则相亲而不至于流此又以仁义为礼乐之辅者也等贵贱和上下别贤不肖均政此四者皆所以行民之治故曰民治行矣应氏曰上言王道备言其为治之具也此言民治行言其为治之效乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长㓜之序以敬四海之内天子如此则礼行矣应氏谓四海之内四字恐在合字上如此则文理为顺刘氏曰欣喜欢爱之和出于中进退周旋之序着于外和则情意安舒故静序则威仪交错故文大乐与天地同和如干以易知而不劳大礼与天地同节如坤以简能而不烦乐至则人皆得其所而无怨礼至则人各安其分而不争如帝世揖让而天下治者礼乐之至也达者彻于彼之谓行者出于此之谓行者达之本达者行之效天子自能合其父子之亲明其长幼之序则家齐族睦矣又能亲吾亲以及人之亲长吾长以及人之长是谓以敬四海之内则礼之本立而用行矣礼之用行而后乐之效达故于乐但言天子无可怒者而于礼则言天子如此是乐之达乃天子行礼之效也周子曰万物各得其理而后和故礼先而乐后是也大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕百物不失言各遂其性也朱子曰礼主减乐主盈鬼神亦止是屈伸之义礼乐鬼神一理又曰在圣人制作处便是礼乐在造化功用处便是鬼神礼有经礼曲礼之事殊而敬一乐有五声六律之文异而爱一所以能使四海之内合敬同爱者皆大乐大礼之所感化也礼乐之制在明王虽有损益而情之同者则相因述也惟其如此是以王者作兴事与时并如唐虞之时则有揖让之事夏殷之时则有放伐之事名与功偕者功成作乐故歴代乐名皆因所立之功而名之也蔡氏曰礼乐本非判然二物也人徒见乐由阳来礼由隂作即以为礼属隂乐属阳判然为二殊不知隂阳一气也隂气流行即为阳阳气凝聚即为隂非真有二物也礼乐亦止是一理礼之和即是乐乐之节即是礼亦非二物也善观者旣知隂阳礼乐之所以为二又知隂阳礼乐之所以为一则达礼乐之体用矣故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也缀舞者行位相连缀也兆位外之营兆也裼袭说见曲礼情谓理趣之深奥者知之悉故能作文谓节奏之宣着者识之详故能述若黄帝尧舜之造律吕垂衣裳禹汤文武之不相沿袭皆圣者之作也周公经制尽取先代之礼乐而参用之兼圣明之作述也季札观乐而各有所论此明者之述也夫子之圣乃述而不作者有其德无其位故耳乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也朱子曰乐由天作属阳故有运动底意礼以地制如由地出不可移易刘氏曰前言大乐与天地同和大礼与天地同节以成功之所合而言也此言乐者天地之和礼者天地之序以效法之所本而言也盖圣人之礼乐与天地之隂阳相为流通故始也法隂阳以为礼乐终也以礼乐而赞隂阳天地之和阳之动而生物者也气行而不乖故百物皆化天地之序隂之静而成物者也质具而有秩故羣物皆别乐由天作者法乎气之行于天者而作故动而属阳声音气之为也礼以地制者法乎质之具于地者而制故静而属隂仪则质之为也过制则失其序如隂过而肃则物之成者复坏矣故乱过作则失其和如阳过而亢则物之生者反伤矣故暴明乎天地之和与序然后能兴礼乐以赞化育也论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也方氏曰金石声音特乐而已亦统以礼为言者凡行礼然后用乐用乐以成礼未有用乐而不为行礼者也情官质制者礼乐之义也金石声音者礼乐之数也其数可陈则民之所同其义难知则君之所独故于金石声音曰此所与民同也刘氏曰论者雅颂之辞伦者律吕之音惟其辞足论而音有伦故极其和而无患此乐之本情也而在人者则以欣喜欢爱为作乐之主焉中者行之无过不及正者立之不偏不倚惟其立之正而行之中故得其序而无邪僻此礼之本质也而在人者则以庄敬恭顺为行礼之制焉此圣贤君子之所独知也若夫施之器而播之声以事乎鬼神者则衆人之所共知者也王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎干戚之舞武舞也不如韶乐之尽善尽美故云非备乐也熟烹牲体而荐不如古者血腥之祭为得礼意故云非达礼也若奏乐而欲极其声音之娱乐则乐极悲来故云乐极则忧行礼粗略而不能详审则节文之仪必有偏失而不举者故云礼粗则偏矣惟大圣人则道全德备虽敦厚于乐而无乐极悲来之忧其礼仪备具而无偏粗之失也天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别冝居鬼而从地故圣人作乐以应天制礼以配地礼乐明备天地官矣物各赋物而不可以强同此造化示人以自然之礼制也絪緼化醇而不容以独异此造化示人以自然之乐情也合同者春夏之仁故曰仁近于乐散殊者秋冬之义故曰义近于礼敦和厚其气之同者别冝辨其物之异者率神所以循其气之伸居鬼所以敛其气之屈伸阳而从天屈隂而从地也由是言之则圣人礼乐之精微寓于制作者旣明且备可得而知矣官犹主也言天之生物地之成物各得其职也刘氏曰此申明礼者天地之序乐者天地之和髙下散殊者质之具天地自然之序也而圣人法之则礼制行矣周流同化者气之行天地自然之和也而圣人法之则乐兴焉春作夏长天地生物之仁也气行而同和故近于乐秋敛冬藏天地成物之义也质具而异序故近于礼此言效法之所本也敦和者厚其气之同别冝者辨其质之异神者阳之灵鬼者隂之灵率神以从天者达其气之伸而行于天居鬼而从地者敛其气之屈而具于地盖乐可以敦厚天地之和而发达乎阳之所生礼可以辨别天地之冝而安定乎隂之所成故圣人作乐以应助天之生物制礼以配合地之成物礼乐之制作旣明且备则足以裁成其道辅相其冝而天之生地之成各得其职矣此言成功之所合也天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也此与易系辞略同记者引之言圣人制礼其本于天地自然之理者如此定君臣之礼者取于天地尊卑之势也列贵贱之位者取于山泽卑髙之势也小者不可为大大者不可为小故小大之殊取于隂阳动静之常也此小大如论语小大由之之义谓小事大事也方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则行之不止一端分之必各从其事所谓物以羣分也所以然者以天所赋之命人所受之性自然有此三纲五常之伦其间尊卑厚薄之等不容混而一之也故曰性命不同矣在天成象如衣与旗常之章着为日月星辰之象也在地成形如宫室器具各有髙卑大小之制是取法于地也由此言之礼之有别非天地自然之理乎应氏曰此即所谓天髙地下万物散殊而礼制行矣刘氏曰此又申言礼者天地之序也天地万物各有动静之常大者有大动静小者有小动静则小大之事法之而久近之期殊矣方以类聚言中国蛮夷戎狄之民各以类而聚物以羣分言飞潜动植之物各以羣而分则以其各正性命之不同也故圣人亦因之而异其礼矣在天成象则日月星辰之歴数各有其序在地成形则山川人物之等伦各有其仪由此言之则礼者岂非天地之别乎地气上齐天气下降隂阳相摩天地相荡鼓之以雷霆奋之以风雨动之以四时煖之以日月而百化兴焉如此则乐者天地之和也应氏曰此即所谓流而不息合同而化而乐兴焉刘氏曰此申言乐者天地之和也齐读为跻天地相荡亦言其气之播荡也百化兴焉所谓天地絪緼而万物化醇也以上言效法之所本化不时则不生男女无辨则乱升天地之情也此言礼乐之得失与天地相闗所谓和气致祥乖气致异也总结上文两节之意及夫礼乐之极乎天而蟠乎地行乎隂阳而通乎鬼神穷髙极远而测深厚乐着太始而礼居成物着不息者天也着不动者地也一动一静者天地之间也故圣人曰礼乐云朱子曰干知太始坤作成物知者管也干管却太始太始即物生之始干始物而坤成之也应氏曰及至也言乐出于自然之和礼出于自然之序二者之用充塞流行无显不至无幽不格无髙不届无深不入则乐着乎干知太始之初礼居乎坤作成物之位而昭着不息者天之所以为天昭着不动者地之所以为地着不动者藏诸用也着不息者显诸仁也天地之间不过一动一静而已故圣人昭掲以示人而名之曰礼乐也或曰不息不动分着于天地而一动一静循环无端者天地之间也动静不可相离则礼乐不容或分故圣人言礼乐必合而言之未尝析而言之也以上言成功之所合刘氏曰自一阳生于子至六阳极于己而为干此干知太始也自一隂生于午至六隂极于亥而为坤此坤作成物也又干坤交于否泰一嵗则正月泰二壮三夬四干五垢六遯皆有干以统隂是干主春夏也七月否八观九剥十坤子复丑临皆有坤以綂阳是坤主秋冬也昔者舜作五絃之琴以歌南风䕫始制乐以赏诸侯故天子之为乐也以赏诸侯之有德者也德盛而教尊五谷时熟然后赏之以乐故其治民劳者其舞行缀远其治民逸者其舞行缀短故观其舞知其徳闻其谥知其行也应氏曰勤于治民则徳盛而乐隆故舞列逺而长怠于治民则德薄而乐杀故舞列近而短石梁王氏曰䕫制乐岂专为赏诸侯此处皆无义理大章章之也咸池备矣韶继也夏大也殷周之乐尽矣疏曰尧乐谓之大章者言尧德章明于天下也咸皆也池施也黄帝乐名咸池言德皆施被于天下无不周徧是为备具矣韶继也者言舜之道德继绍于尧也夏大也禹乐名夏者言能光大尧舜之德也殷周之乐谓汤之大濩武王之大武也尽矣言于人事尽极矣天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象德矣寒暑者一嵗之分剂风雨者一旦之气候教重而事轻故以寒暑喻教而以风雨喻事也然则先王之制礼乐事皆有教是法天地之道以为治于天下也施于政治而无不善则民之行象君之德矣夫豢豕为酒非以为祸也而狱讼益繁则酒之流生祸也是故先王因为酒礼壹献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象德也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所乐也而可以善民心其感人深其移风易俗故先王着其教焉一献之礼士之飨礼惟一献也缀止也大事死丧之事也大福吉庆之事也以大福对大事而言则大事为祸矣哀乐皆以礼终则不至于过哀过乐矣此章言礼处多而末亦云乐者明礼乐非二用也应氏本汉志俗下增易字音以豉反疏曰按今乡饮酒之礼是一献无百拜此云百拜喻多也夫民有血气心知之性而无哀乐喜怒之常应感起物而动然后心术形焉是故志微噍杀之音作而民思忧刘氏曰此申言篇首音之生本在人心之感于物也一条之义民心无常而喜怒哀乐之情应其感起于物者而动然后其心术形于声音矣故采诗可以观民风审乐可以知国政也志疑当作急急促微细噍枯杀减也其哀心感者其声噍以杀故作乐而有急微噍杀之音则其民心之哀思忧愁可知矣啴谐慢易繁文简节之音作而民康乐啴寛谐和慢缓易平也繁文简节多文理而略节奏也其乐心感者其声啴以缓故此等音作则其民心之安乐可知矣粗厉勐起奋末广贲之音作而民刚毅粗厉粗疏严厉也勐威盛貌奋振迅貌起初末终也勐起奋末者勐盛于初起而奋振于终末也广大贲愤也广贲言中间丝竹匏土革木之音皆怒也其怒心感者其声粗以厉故此等音作则可知其民之刚毅廉直劲正庄诚之音作而民肃敬廉有稜隅也劲坚强也其敬心感者其声直以廉故此等音作则可知其民之肃敬寛裕肉好顺成和动之音作而民慈爱考工记註云好璧孔也肉倍好曰璧好倍肉曰瑗肉好均曰环如此则肉乃璧之肉地也此言肉好则以璧喻乐音之圆莹通滑耳其爱心感者其声和以柔故此等音作则知其民之慈爱流辟邪散狄成涤滥之音作而民淫乱狄与逖同逺也成者乐之一终狄成言其一终甚长淫泆之意也涤洗也滥侵僣也言其音之泛滥侵僣如以水洗物而浸渍侵滥无分际也此是其喜心感者而其声然也故闻此音之作则其民之淫乱可知矣是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳德厚律小大之称比终始之序以象事行使亲疏贵贱长幼男女之理皆形见于乐故曰乐观其深矣此承上文声音之应感而言本之情性即民有血气心知之性喜怒哀乐之情也度数十二律上生下生损益之数也礼义贵贱隆杀清浊髙下各有其义也生气之和造化发育之妙也五常之行仁义礼知信之德也言圣人之作乐本于人心七情所感之音而稽考于五声十二律之度数而制之以清浊髙下尊卑隆杀之节而各得其冝然后用之以合天地生气之和而使其阳之动而不至于散隂之静而不至于宻道人心五常之行而使刚者之气不至于怒柔者之气不至于慑天地之隂阳人心之刚柔四者各得其中而和畅焉则交畅于中而𤼵形于外于是宫君商臣角民徴事羽物皆安其位而不相夺伦也此言圣人始因人情而作乐有度数礼仪之详而以之和天地之气平天下之情及天气人情感而太和焉则乐无怗懘之音矣然后推乐之教以化民成俗也立之学若乐师掌国学之政大胥掌学士之版是也立之等若十三舞勺成童舞象之类是也广其节奏増益学者之所习也省其文采省察其音曲之辞使五声之相和相应若五色之杂以成文采也厚如书惟民生厚之厚以绳德厚谓检约其固有之善而使之成德也律以法度整齐之也比以次序聨合之也宫音至大羽音至小律之使各得其称始于黄钟之初九终于仲吕之上六比之使各得其序以此法象而寓其事之所行如宫为君宫乱则荒之类故曰以象事行也人伦之理其得失皆可于乐而见之是乐之所观其义深奥矣此古有是言记者引以为证土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容姦狭则思欲感条畅之气而灭平和之徳是以君子贱之也土敝地力竭也故草木不长水烦谓泽梁之入无时水烦扰而鱼鼈不得自如故不大也物类之生必资隂阳之气气衰耗故生物不得成遂也此三句皆以喻世道衰乱上下无常故礼慝男女无节故乐淫也乐淫故哀而不庄乐而不安若闗雎则乐而不淫哀而不伤礼慝故慢易以犯节流湎以忘本若正礼则庄敬而有节知反而报本也广犹大也狭犹小也言淫乐慝礼大则使人容为姦宄小则使人思为贪欲感伤天地条畅之气灭败人心和平之德是以君子贱之而不用也感或作蹙感条畅之气则与合生气之和者反矣灭平和之德则与道五常之行者异矣凡姦声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也疏曰倡和有应者姦声正声感人是倡也而逆气顺气应之是和也囘谓乖违邪谓邪僻及曲之与直各归其善恶之分限善归善分恶归恶分而万物之情理亦各以善恶之类自相感动也应氏曰声感于微而气之所应者甚速气应于微而象之所成者甚着成象则有形而可见见乃谓之象也各归其分者所谓乐之道归焉耳是故君子反情以和其志比类以成其行姦声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义反情复其情性之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情比类之事如此则百体从令而义之与比矣此一节乃学者修身之要法然后𤼵以声音而文以琴瑟动以干戚饰以羽旄从以箫管奋至德之光动四气之和以着万物之理是故清明象天广大象地终始象四时周还象风雨五色成文而不乱八风从律而不姦百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁大章之章咸池之备韶之继皆圣人极至之徳𤼵于乐者其辉光犹若可见也书言光被四表光天之下皆所谓至德之光也四气之和四时之和气也小大终始即前章小大之称终始之序也迭相为经即前篇还相为宫之说也疏曰八风八方之风也律十二月之律也距冬至四十五日条风至条者生也四十五日明庶风至明庶者迎衆也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸收藏也四十五日不周风至不周者不交也言隂气未合化也四十五日广莫风至广莫者大莫也开阳气也方氏曰清明者乐之声故象天广大者乐之体故象地终始者乐之序故象四时周还者乐之节故象风雨应氏曰五声配乎五行之色故各成文而不乱八音配乎八卦之风故各从律而不姦自一度衍之而至于百则百度各得其数犹八卦至于六十四而其变无穷也大而日月星辰之度小而百工器物之度各有数焉不止昼夜之百刻也曰不乱不姦以至有常言其常而不紊也曰相成相生以至迭相为经言其变而不穷也顺其常则能极其变矣故曰乐者乐也君子乐得其道小人乐得其欲以道制欲则乐而不乱以欲忘道则惑而不乐君子之乐道犹小人之乐欲君子以道制欲故坦荡荡小人徇欲忘道故长戚戚是故君子反情以和其志广乐以成其教乐行而民郷方可以观德矣承上文而言所以君子复情和志以修其身广乐成教以治乎民及乐之教行而民知向道则可以观君子之德矣德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华𤼵外惟乐不可以为伪石梁王氏曰註以志声容三者为本非也德有心为本性又德之本然后诗歌舞三者出焉刘氏曰性之端和顺积中者也德之华英华𤼵外者也三者谓志也声也容也志则端之初𤼵者声容则华之旣见者志动而形于诗诗成而永歌其声永歌之不足则不知手舞足蹈而动其容焉三者皆本于心之感物而动然后被之八音之器以及干戚羽旄也情之感于中者深则文之着于外者明如天地之气盛于内则化之及于物者神妙不测也故曰和顺积中而英华𤼵外也由是观之则乐之为乐可以矫伪为之乎乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着徃复乱以饬归奋疾而不抜极幽而不隠独乐其志不厌其道备举其道不私其欲是故情见而义立乐终而德尊君子以好善小人以听过故曰生民之道乐为大焉动其本心之动也心动而有声声出而有文采节奏则乐饰矣乐之将作必先击鼓以耸动衆听故曰先鼓以警戒舞之将作必先三举足以示其舞之方法故曰三步以见方再始谓一节终而再作也往进也乱终也如云闗雎之乱归舞毕而退就位也再始以着往者再击鼓以明其进也复乱以饬归者复击铙以谨其退也此两句言舞者周旋进退之事抜如抜来赴往之抜言舞之容虽若奋迅疾速而不过于疾也乐之道虽曰幽微难知而不隠于人也是故君子以之为己则和而平故独乐其志不厌其道言学而不厌也以之为人则爱而公故备举其道不私其欲言诲人不倦也情见于乐之初而见其义之立化成于乐之终而知其德之尊君子听之而好善感𤼵其良心也小人听之而知过荡涤其邪秽也故曰以下亦引古语结之此章诸家皆以为论大武之乐以明伐纣之事且以再始为十一年观兵十三年伐纣此误久矣愚谓此特通论乐与舞之理如此耳故曰生民之道乐为大焉岂可以生民之道莫大于战伐哉乐也者施也礼也者报也乐乐其所自生礼反其所自始乐章德礼报情反始也文蔚问如何是章德朱子曰和顺积诸中英华𤼵于外便是章着其内之德马氏曰乐由阳来阳散其文而以生育为功故乐主于施礼由隂作隂敛其质而以反朴为事故礼主于报舜主于绍尧而施及于天下故作大韶武王主于武功而施及于天下故作大武此乐其所自生也万物本乎天故先王以郊明天之道人本乎祖故王者禘其祖之所自出此反其所自始也应氏曰乐有𤼵达动盪之和宣播而出于外一出而不可反故曰施礼有交际酬答之文反复而还于内故曰报韶濩夏武皆章德而导和祭享朝聘皆报情而反始所谓反者有收敛之节也所谓大辂者天子之车也龙旂九旒天子之旌也青黒縁者天子之宝龟也从之以牛羊之羣则所以赠诸侯也天子赐车则上公及同姓侯伯金辂异姓则象辂四衞则革路蕃国则木辂受于天子则总谓之大辂也龙旂九旒亦上公侯伯则七旒子男则五旒也宝龟则以青黒为之縁饰牛羊非一故称羣此明报礼之事石梁王氏曰此八句专言礼与上下文不相承当是他篇之错简乐也者情之不可变者也礼也者理之不可易者也乐綂同礼辨异礼乐之说管乎人情矣刘氏曰人情感物无常固多变然旣𤼵于声音而为乐则其哀乐一定而不可变矣事理随时有异固多易也然旣着之节文而为礼则其威仪一定而不可易矣惟其不可变故使人佚能思初安能惟始和顺道德而纯然罔间所谓綂同也惟其不可易故使人亲疎有序贵贱有等谨审节文而截然不乱所谓辨异也此礼乐之说所以管摄乎人情也穷本知变乐之情也着诚去伪礼之经也礼乐偩天地之情达神明之德降兴上下之神而凝是精粗之体领父子君臣之节朱子曰偩依象也刘氏曰人情理同而气异同则本一异则变多乐以綂同故可使人穷其本之同而知其变之异人情理微而欲危微则诚隠危则伪生礼以辨异故可使人去其欲之伪而着其理之诚也穷本知变者感通之自然故曰情着诚去伪者修为之当然故曰经愚谓礼乐之作道与器未始相离故曰凝是精粗之体也是故大人举礼乐则天地将为昭焉天地䜣合隂阳相得煦妪覆育万物然后草木茂区萌达羽翼奋角觡生蛰虫昭苏羽者妪伏毛者孕鬻胎生者不殰而卵生者不殈则乐之道归焉耳大人举礼乐言圣人在天子之位而制礼作乐也天地将为昭焉言将以礼乐而昭宣天地化育之道也䜣与欣同䜣合和气之交感即隂阳相得之妙也夭以气煦之地以形妪之天煦覆而地妪育是煦妪覆育万物也屈生曰勾谓勾曲而生者也角之无䚡者曰觡䚡谓角外皮之滑泽者蛰藏之虫初出如暗而得明如死而更生故曰昭苏也妪伏体伏而生子也孕鬻妊孕而育子也殰未及生而胎败也殈裂也凡物皆得自生自育而无所害者是皆归于圣人礼乐参赞之道耳乐者非谓黄钟大吕弦歌干扬也乐之末节也故童者舞之铺筵席陈尊俎列笾豆以升降为礼者礼之末节也故有司掌之乐师辨乎声诗故北面而弦宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也礼乐之事有道有器前经皆言礼乐之道此以器言谓道之精者非习艺习事者所能知也干扬皆舞者所执商祝习知殷礼者殷尚质丧礼以质为主故兼用殷礼也北面位之卑也宗庙之敬在尸丧礼之哀在主人在尸与主人之后其轻可知也徳行在君尸主人童子有司习于艺宗祝商祝习于事故上下先后之序如此石梁王氏曰徳成而上註云徳三徳也汉儒训解每以三徳为徳魏文侯问于子夏曰吾端冕而听古乐则唯恐卧听郑卫之音则不知倦敢问古乐之如彼何也新乐之如此何也子夏对曰今夫古乐进旅退旅和正以广弦匏笙簧㑹守拊鼔始奏以文复乱以武治乱以相讯疾以雅君子于是语于是道古修身及家平均天下此古乐之发也厌之故惟恐卧好之故不知倦如彼外之也如此内之也旅衆也或进或退衆皆齐一无参差也和正以广无姦声也弦匏笙簧之器虽多必㑹合相守待击拊鼓然后作也文谓鼔也武谓金铙也乐之始奏先击鼓故云始奏以文乱者卒章之节欲退之时击金铙而终故云复乱以武相即拊也所以辅相于乐治乱而使之理故云治乱以相也讯亦治也雅亦乐器也过而失节谓之疾奏此雅器以治舞者之疾故云讯疾以雅也于此而语乐是道古乐之正也知古乐而明修身之道则家齐国治而天下平矣方氏曰鼔声为阳故谓之文铙声为隂故谓之武平言无上下之偏均言无逺近之异今夫新乐进俯退俯姦声以滥溺而不止及优侏獶杂子女不知父子乐终不可以语不可以道古此新乐之发也进俯退俯谓俯偻曲折行列杂乱也姦声以滥即前章所谓涤滥之音谓姦邪之声侵滥不正也溺而不止即前章所谓狄成之音谓其声沉淫之久也及俳优杂戏侏儒短小之人如猕猴之状间杂于男子妇人之中不复知有父子尊卑之等作乐虽终无可言者况可与之言古道乎獶与猱同今君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声弦歌诗颂此之谓徳音徳音之谓乐诗云莫其徳音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也四时当谓不失其序也妖祥祥亦妖也书言亳有祥大当大化之均调也作为父子君臣以为纪纲是一句读言圣人立父子君臣之礼为三纲六纪之目也纲维网大绳纪附纲小绳网目则附于纪也三纲谓君为臣纲父为子纲夫为妻纲也六纪谓诸父有善诸舅有义族人有叙昆弟有亲师长有尊朋友有旧也先序之以礼乃可和之以乐故然后有正六律以下之事周子曰古者圣王制礼法修教化三纲正九畴叙百姓大和万物咸若乃作乐以宣八风之气以平天下之情意盖本此诗大雅皇矣之篇莫静也徳音名誉也俾当依诗作比子夏引诗以证徳音之说严氏曰王季虽无心于干誉然其徳明而类长而君顺而比自不可掩类者明之充君者长之推比者顺之积克明谓知此理克类谓触类而通一理混融彻上彻下也君又尊于长学记言能为长然后能为君是也以之君临大邦则克顺而能和其民克比而能亲其民顺言不扰比则驩然相爱矣比及文王其徳无有可悔从容中道无毫髪之慊也言王季之徳传于文王而益盛故能受天之福而延于子孙也今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于徳是以祭祀弗用也溺音淫溺之音也滥者泛滥之义谓泛及非己之色也燕者晏安之意谓耽于娱乐而不反也趋数迫促而疾速也敖辟倨肆而偏邪也四者皆以志言淫溺较深烦骄较浅然皆以害徳故不可用之宗庙诗云肃雝和鸣先祖是听夫肃肃敬也雝雝和也夫敬以和何事不行诗周颂有瞽之篇因上文言溺音害徳祭祀弗用故引之为人君者谨其所好恶而已矣君好之则臣为之上行之则民从之诗云诱民孔易此之谓也徳音之正溺音之邪皆易以感人故人君不可不谨所好恶也诗大雅板之篇诱诗作牖然后圣人作为鞉鼓椌楬壎箎此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也鞉如鼓而小持柄摇之旁耳自击椌楬柷敔也壎六孔烧土为之箎大者长尺四寸小者尺二寸竹也六者皆质素之声故云徳音既用质素为本然后用钟磬竽瑟四者华美之音以赞其和干楯也戚斧也武舞所执旄旄牛尾也狄翟雉羽也文舞所执此则宗庙之乐也酳说见前篇有事于宗庙则有献酬酳酢之礼也宗庙朝廷无非礼乐之用所以贵贱之官序长幼之尊卑自今日而垂之后世也钟声铿铿以立号号以立横横以立武君子听钟声则思武臣铿然有声号令之象也号令欲其威严横则盛气之充满也令严气壮立武之道故君子听之而思武臣石声磬磬以立辨辨以致死君子听磬声则思死封疆之臣旧説磬读为罄上声谓其声音罄罄然所以为辨别之意死生之际非明辨于义而刚介如石者不能决封疆之臣致守于彼此之限而能致死于患难之中故君子闻声而知所思也丝声哀哀以立廉廉以立志君子听琴瑟之声则思志义之臣人之处心虽当放逸之时而忽闻哀怨之声亦必为之恻然而收敛是哀能立廉也丝声凄切有亷刿裁割之义人有廉隅则志不诱于欲士无故不去琴瑟有以也夫竹声滥滥以立㑹㑹以聚衆君子听竽笙箫管之声则思畜聚之臣旧説滥为擥聚之义故可以㑹可以衆畜聚之臣谓节用爱人容民畜衆者非谓聚歛之臣也刘氏曰竹声汎滥汎则广及于衆而衆必归之故以立㑹聚而君子闻竹声则思容民畜衆之臣也鼓鼙之声讙讙以立动动以进衆君子听鼓鼙之声则思将帅之臣君子之听音非听其铿锵而已也彼亦有所合之也讙谓讙嚣也其声諠杂使人心意动作故能进发其衆前言武臣泛言之也此专指将帅而言盖师以鼓进而进之权在主将也彼谓乐声也合之契合于心也应氏曰八音举其五而不言匏土木者匏声短滞土声重浊木声朴质而无轻清悠飏之韵然木以击鼓而匏亦在竽笙之中矣賔牟贾侍坐于孔子孔子与之言及乐曰夫武之备戒之已久何也对曰病不得其衆也宾牟姓贾名孔子问大武之乐先击鼓备戒已久乃始作舞何也贾答言武王伐纣之时忧病不得士衆之心故先鸣鼓以戒衆久乃出战今欲象此故令舞者久而后出也咏叹之淫液之何也对曰恐不逮事也此亦孔子问而贾答也咏叹长声而叹也淫液声音之连延流液不絶之貌逮及也言武王恐诸侯后至者不及战事故长歌以致其望慕之情也发扬蹈厉之已蚤何也对曰及时事也问初舞时即手足发扬蹈地而勐厉何其太蚤乎贾言象武王及时伐纣之事故不可缓然下文孔子言是太公之志则此答非也武坐致右宪左何也对曰非武坐也坐跪也问舞武乐之人何故忽有时而跪以右膝至地而左足仰之何也宪读为轩轾之轩贾言非武人坐舞法无坐也然下文孔子言武乱皆坐是周召之治则武舞有坐此答亦非也声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌𢎞亦若吾子之言是也淫贪欲之意也武乐之中有贪商之声则是武王贪欲纣之天下故取之也贾言非武乐之声也孔子又问既非武乐之声则是何乐声乎贾又言此典乐之官失其相传之说也若非失其所传之眞而谓武王实有心于取商则是武王之志有荒缪矣岂精明神武应天顺人之志哉孔子于是然其言而谓其言与苌𢎞相似也一说商声为杀伐之声淫谓商声之长也若是武乐之音则是武王有嗜杀之心矣故云志荒也宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语汝夫乐者象成者也总干而山立武王之事也发扬蹈厉太公之志也武乱皆坐周召之治也免席避席也备戒已久所谓迟也久立于缀是迟而又久也孔子言作乐者倣象其成功故将舞之时舞人总持干盾如山之立嶷然不动此象武王持盾以待诸侯之至故曰武王之事也所以发扬蹈厉象太公威武鹰扬之志也乱乐之卒章也上章言复乱以武言武舞将终而坐象周公召公文徳之治盖以文而止武也且夫武始而北出再成而灭商三成而南四成而南国是疆五成而分周公左召公右六成复缀以崇天子成者曲之一终书云箫韶九成孔子又言武之舞也初自南第一位而北至第二位故云始而北出也此是一成再成则舞者从第二位至第三位象灭商也三成则舞者从第三位至第四位极于北而反乎南象克殷而南还也四成则舞者从北头第一位却至第二位象伐纣之后疆理南方之国也五成则舞者从第二位至第三位乃分为左右象周公居左召公居右也缀谓南头之初位也六成则舞者从第三位而复于南之初位乐至六成而复初位象武功成而归镐京四海皆崇武王为天子矣陈氏曰乐终而徳尊也夹振之而驷伐盛威于中国也此又申言武始北出以下事二人夹舞者而振铎以为节则舞者以戈矛四次击刺象伐纣也驷读为四伐如泰誓四伐五伐之伐此象武王之兵所以盛威于中国也一説引君执干戚就舞位读天子连下句但旧註以崇训充则未可通耳四伐或象四方征伐武胜殷而灭国者五十则亦有东征西讨南征北伐之事矣分夹而进事蚤济也久立于缀以待诸侯之至也分部分也舞者各有部分而振铎者夹之而进也济犹成也此于武王之事为早成也舞者久立于行缀之位象武王待诸侯之集也且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄反读为及言牧野克殷师之后即至纣都也殷后不曰封而曰投者举而徙置之辞也然封㣲子于宋在成王时此特厯叙黄帝尧舜禹汤之次而言之耳其曰未及下车而封与下车而封先后之辞读者不以辞害意可也行商容即书所谓式商容闾也弛政解散纣之虐政也一说谓罢其征役倍禄禄薄者倍増之也济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也衅与衅同以血涂之也凡兵器之载出则刃向前入则刃向后今载还镐京而刃向后有似于倒故云倒载也建读为键锁也櫜韬兵器之具兵器皆以键櫜闭藏之示不用也封将帅为诸侯赏其功也今详文理名之曰建櫜一句当在虎皮之下将帅之上散军而郊射左射貍首右射驺虞而贯革之射息也裨冕搢笏而虎贲之士说劒也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也散军放散军伍也郊射习射于郊学之中也左东学也在东郊东学之射歌貍首之诗以为节右西学在西郊西学之射则歌驺虞之诗以为节也贯穿也革甲铠也军中不习礼其射但主于穿札今既行礼射则此射止而不为矣禆冕见曾子问搢揷也説劒解去其佩劒也食三老五更于大学天子袒而割牲执酱而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎冕而总干谓首戴冕而手执干盾也余说各见前篇孔子语宾牟贾武乐之详其言止此君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致谓研穷其理也乐由中出故以治心言之子谅从朱子说读为慈良乐之感化人心至于天而且神可以识穷本知变之妙矣朱子曰易直子谅之心一句从来说得无理㑹却因见韩诗外传子谅作慈良字则无可疑矣致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣礼自外作故以治躬言之此言着诚去伪之心不可少有间断故乐也者动于内者也礼也者动于外者也乐极和礼极顺内和而外顺则民瞻其颜色而弗与争也望其容貌而民不生易慢焉故徳煇动于内而民莫不承听理发诸外而民莫不承顺故曰致礼乐之道举而错之天下无难矣动于内则能治心矣动于外则能治躬矣极和极顺则无斯须之不和不顺矣所以感人动物其效如此徳以煇言乃英华发外之验理发诸外是动容周旋之中礼君子极致礼乐之道其于治天下乎何有乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也马氏曰以体言之礼减乐盈以用言之礼进乐仄乐动于内故其体主盈盖乐由中出而为人心之所喜礼动于外故其体主减盖礼自外作而疑先王有以强世也礼主减故勉而作之而以进为文乐主盈故反而抑之而以反为文故七介以相见不然则已悫三辞三让而至不然则已蹙一献之礼而宾主百拜日莫人倦而齐庄正齐此皆勉而进之者也进旅退旅以示其和弦匏笙簧㑹守拊鼔以示其统治乱则以相讯疾则以雅作之以柷止之以敔此皆反而抑之者也减而不进则几于息矣故销盈而不反则至于流矣故放先王知其易偏故礼则有报乐则有反礼有报者资于乐也乐有反者资于礼也刘氏曰礼之仪动于外必谦卑退让以自牧故主于减杀乐之徳动于中必和顺充积而后形故主于盈盛盖乐由阳来故盈礼自隂作故减也然礼之体虽主于退让而其用则贵乎行之以和故以进为文也乐之体虽主于充盛而其用则贵乎抑之以节故以反为文也礼若过于退让而不进则威仪销沮必有礼胜则离之失乐过于盛满而不反则意气放肆必有乐胜则流之弊故礼必有和以为减之报报者相济之意也乐必有节以为盈之反反者知止之谓也礼减而得其和以相济则从容欣爱而乐矣此乐以和礼也乐盈而得其节以知止则优柔平中而安矣此礼以节乐也礼乐相须并用而一归于无过无不及之中而合其事理之宜故曰礼之报乐之反其义一也夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也方氏曰声足乐者乐其道文足论者论其理也道所以制用而有节故虽乐而不至于流理所以明义而无穷故可论而不至于息曲者声之柔若丝是也直者声之刚若金是也繁者声之杂若笙是也瘠者声之纯若磬是也亷者声之清若羽是也肉者声之浊若宫是也节者声之制若徴是也奏者声之作若合是也刘氏曰人情有所乐而发于咏歌咏歌之不足而不知手舞足蹈则性情之变尽于此矣故人情不能无乐乐于中者不能不形于外而为歌舞形于歌舞而不为文辞以道之于礼义则必流于荒乱矣先王耻其然故制为雅颂之声诗以道迪之使其声音足以为娱乐而不至于流放使其文理足以为讲明而不至于怠息使其乐律之清浊髙下或宛转而曲或径出而直或丰而繁或杀而瘠或稜隅而廉或圆滑而肉或止而节或作而奏皆足以感发人之善心而不使放肆之心邪僻之气得接于吾身焉是乃先王立乐之方法也是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也应氏曰一者心也心一而所应者不一守一以凝定其和杂比以显饰其节及其成文可以合和至亲至严之伦附亲其至疎至衆者盖乐发于吾心而感于人心无二理也刘氏曰作乐之道先审人声之所形或风或雅或颂或喜或敬或爱各从一体以定其调度之和然后比之乐器之物以饰其节奏此一条言乐以和礼也故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也天地之教命中和之统纪所以防范人心者在是曰庄曰正曰齐曰纪皆言礼之节乐夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣皆得其侪言各从其类喜非私喜怒非私怒也子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈徳也动已而天地应焉四时和焉星辰理焉万物育焉子赣孔子弟子端木赐也乐师名乙各有宜言取诗之兴趣以理其情性使合于宜也有此徳而宜此歌是正直己身而敷陈其徳也故曰直已而陈徳动已性天之流行也动天地感鬼神莫近于诗故有四者之应方氏曰肆寛大而舒缓也商音刚决故性之柔缓者宜歌之而变其柔为刚断齐音柔缓故性刚决者宜歌之而终至于柔逊葢各济其所偏而融㑹之于平和之地也故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此保犹安也言安于勇安于义而不移也疏曰宋是商后此商人谓宋人也故歌者上如抗下如队曲如折止如槀木倨中矩句中钩累累乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也子贡问乐上如抗下如队言歌声之髙者如抗举其下者如坠堕也槀木枯木也倨微曲也句甚曲也端正也长言之所谓歌永言也朱子曰看乐记大段形容得乐之气象当时许多名物度数人人晓得不须说出故止说乐之理如此其妙今许多度数都没了只有许多乐之意思是好只是没顿放处又曰今礼乐之书皆亡学者但言其义至于器数则不复晓葢失其本矣礼记大全卷十八礼记大全卷十九钦定四库全书礼记大全卷十九明胡广等撰杂记上第二十诸侯行而死于馆则其复如于其国如于道则升其乗车之左毂以其绥复馆谓主国有司所授馆舎也复招魂复魄也如于其国其礼如在夲国也道路也乗车其所自乘之车也在家则升屋之东荣车向南则左在东也绥读为緌旌旗之旄也去其旒而用之耳凡五等诸侯之复人数视命数今毂上狭止容一人其輤有裧缁布裳帷素绵以为屋而行輤载柩之车上覆餙也輤象宫室旧説輤用染赤色以蒨而名裧者輤之四旁所垂下者缁布裳帷者輤下棺外用缁色之布为裳帷以围绕棺也素绵以为屋者用素锦为小帐如屋以覆棺之上设此餙乃行也至于庙门不毁墻遂入适所殡唯輤为説于庙门外庙门殡宫之门也不毁墙谓不折去裳帷也所殡在两楹间脱輤于门外者旣入宫室则不必象宫之輤也故脱之大夫士死于道则升其乗车之左毂以其绥复如于馆死则其复如于家大夫以布为輤而行至于家而説輤载以輲车入自门至于阼阶下而説车举自阼阶升适所殡布輤以白布为輤也輲读为辁音与船同説文有辐曰轮无辐曰辁有辐者别用木以为辐也无辐者合大木为之也大夫初死及至家皆用辁车载之今至家而脱去輤则惟尸在辁车上耳故云载以辁车凡死于外者尸入自门升自阼阶柩则入自阙升自西阶周礼殡则于西阶之上惟死于外者殡当两楹之中盖不忍逺之也士輤苇席以为屋蒲席以为裳帷士卑故质略如此凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄太子之䘮曰寡君之适子某死君与夫人讣不曰薨而曰不禄告他国谦辞也敢告于执事者㐫事不敢直指君身也大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实适者谓同国大夫位命相敌者外私在他国而私有恩好者也实读为至言为讣而至此也士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死士卑故其辞降于大夫大夫次于公馆以终䘮士练而归士次于公馆大夫居庐士居垩室此言君䘮则大夫居䘮之次在公馆之中终䘮乃得还家若邑宰之士至小祥得还其所治之邑其朝廷之士亦留次公馆以待终䘮庐在中门外东壁倚木为之故云倚庐垩室在中门外屋下垒击为之不涂墍刘氏曰居垩室亦谓邑宰也朝士亦居庐盖斩衰之䘮居庐既练居垩室朝士大夫皆斩衰未练时皆当居庐也大夫为其父母兄弟之未为大夫者之䘮服如士服石梁王氏曰父母䘮自天子逹周人重爵施于尊亲乃异其服非也周公制礼时恐其弊未至此士为其父母兄弟之为大夫者之䘮服如士服大夫之适子服大夫之服大夫适子虽未为士亦得服大夫之服则为士而服大夫服可知矣今此所言士是大夫之庶子为士者也庶子卑故不敢服尊者之服所以止如士服也孟子言齐䟽之服自天子逹而此经之文若此盖大夫䘮礼亡不得闻其説之详矣大夫之庶子为大夫则为其父母服大夫服其位与未为大夫者齿大夫庶子若为大夫可以大夫之䘮服䘮其亲然其行位之处则与适子之未为大夫者相齿列疏曰此庶子虽为大夫其年虽长于适子犹在适子下使适子为主也士之子为大夫则其父母弗能主也使其子主之无子则为之置后石梁王氏曰此最无义理充其説则是子爵髙父母遂不能子之舜可臣瞽䏂皆齐东野人语也大夫卜宅与𦵏日有司麻衣布衰布带因䘮屦缁布冠不蕤占者皮弁卜宅卜𦵏地也有司治卜事之人也麻衣白布深布也布衰者以三升半布为衰长六寸广四寸就缀于深衣前当胸之上布带以布为带也因䘮屦因䘮服之䋲屦也蕤与緌同古者缁布冠无緌后代加蕤故此明言之也有司为卜故用半吉半凶之服占者卜龟之人也尊于有司故皮弁其服弥吉也皮弁者于天子则为视朝之服诸侯大夫士则为视朔之服也如筮则史练冠长衣以筮占者朝服筮史筮人也练冠缟冠也长衣与深衣制同而以素为纯縁占者审卦爻吉凶之人也朝服卑于皮弁服以筮轻卜也大夫之䘮既荐马荐马者哭踊出乃包奠而读书荐进也驾车之马每车二匹按既夕礼柩初出至祖庙设迁祖之奠讫乃荐马至日侧祖奠之时又荐马明日设遣奠时又荐马此言既荐马谓遣奠时也马至则车将行故孝子感之而哭踊包奠者取遣奠牲之下体包裹而置于遣车以送死者马至在包奠之前而云出乃包奠者明包奠为出之节也读书者既夕云书赗于方方版也谓书赗奠赙赠之人名与其物于版柩将行主人之火于柩东西面而读之此明夫之礼与士同大夫之䘮大宗人相小宗人命龟卜人作龟大宗人小宗人即大宗伯小宗伯也相佐助礼仪也命龟告龟以所卜之事也作龟鑚灼之也刘氏曰大宗人或是都宗人小宗人或是家宗人掌都家之礼者复诸侯以褒衣冕服爵弁服复解见前褒衣者始命为诸侯之衣及朝觐时天子所加赐之衣也冕服者上公自衮冕而下备五冕之服侯伯自鷩冕而下其服四子男自毳冕而下其服三诸侯之复也兼用褒衣及冕服爵弁之服也夫人税衣揄狄狄税素沙此言夫人始死所用以复之衣也税衣色黒而縁以纁揄与摇同揄狄色青江淮而南青质而五色皆备成章曰摇狄狄当为翟雉名也此服盖画摇翟之形以为文章因名也狄税素沙言自摇翟至税衣皆用素沙为里即今之白绢也按内司服六服者祎衣揄狄阙狄鞠衣展衣禒衣也仪礼註云王之服九而祭服六后之服六而祭服三王之服衣裳之色异后之服连衣裳而其色同以妇人之徳本末纯一故也王之服襌而无里后之服里而不襌以阳成于竒隂成于偶故也内子以鞠衣褒衣素沙下大夫以襢衣其余如士复西上内子卿之适妻也其服用鞠衣此衣盖始命为内子时所褒赐者故云鞠衣褒衣也亦以素沙为裹下大夫谓下大夫之妻也䄠周礼作展其余如士者谓士妻之复用禒衣内子与下大夫之妻复亦兼用禒衣也复西上者复之人数多寡各如其命数若上公九命则复者九人以下三命则用三人北面则西在左左为阳冀其复生故尚左也尊者立于左大夫不揄绞属于池下此言大夫䘮车之饰揄翟雉也绞青黄之缯也池织竹为之形如笼衣以青布若诸侯以上则尽揄翟于绞而属于池之下大夫降于人君故不揄绞属于池下也大夫附于士士不附于大夫附于大夫之昆弟无昆弟则从其昭穆虽王父母在亦然附读为祔祖为士孙为大夫而死可以祔祭于祖之为士者故曰大夫祔于士若祖为大夫孙为士而死不可祔祭于祖之为大夫者惟得祔祭于大夫之兄弟为士者故曰士不附于大夫附于大夫之昆弟若祖之兄弟无为士者则从其昭穆谓祔于髙祖之为士者若髙祖亦是大夫则附于髙祖昆弟之为士者也虽王父母在亦然者谓孙死应合祔于祖今祖尚存无可祔亦是祔于髙祖也小记云中一以上而祔与此义同妇附于其夫之所附之妃无妃则亦从其昭穆之妃妾附于妾祖姑无妾祖姑则亦从其昭穆之妾夫所祔之妃夫之祖母也昭穆之妃亦谓间一代而祔髙祖之妃也妾亦然男子附于王父则配女子附于王母则不配男子死而祔祖者其祝辞云以其妃配某氏是并祭毒也未嫁之女及嫁未三月而死归𦵏女氏之党者其祔于祖母者惟得祭祖母不祭王父也故云祔于王母则不配盖不言以某妃配某氏耳有事于尊者可以及卑有事于卑者不敢援尊也公子附于公子䟽曰若公子之祖为君公子不敢祔之祔于祖之兄弟为公子者不敢戚君故也君薨大子号称子待犹君也君在称世子君薨则称子踰年乃得称君也僖九年传云凡在䘮王曰小童公侯曰子待犹君者谓与诸侯并列供待之礼犹如正君也有三年之练冠则以大功之麻易之唯杖屦不易大功之服为殇者凡九条其长殇皆九月中殇皆七月皆降服也又有降服者六条正服者五条正服不降者三条义服者一条皆九月详见仪礼此章言居三年之䘮至练时首经已除故云有三年之练冠也当此时忽遭大功之䘮若是降服则其衰七升与降服齐衰𦵏后之服同故以此大功之麻经易去练服之葛经也惟杖屦不易者言大功无杖无可改易而三年之练与大功初䘮同是绳履耳有父母之䘮尚功衰而附兄弟之殇则练冠附于殇称阳童某甫不名神也三年䘮练后之衰升数与大功同故云功衰也此言居父母之䘮犹尚身着功衰而小功兄弟之殇又当祔祭则仍用练冠而行礼不改服也祝辞称阳童者庶子之殇祭于室之白处故曰阳童宗子为殇则祭于室之奥故称隂童童者未成人之称也今按已是曽祖之适与小功兄弟同曾祖其死者及其父皆庶人不得立祖庙故曽祖之适孙为之立坛而祔之若己是祖之适孙则大功兄弟之殇得祔祖庙其小功兄弟之殇则祖之兄弟之后也今以练冠而祔谓小功及缌麻之殇耳若正服大功则变练冠矣某甫者为之立字而称之盖尊而神之则不可以名唿之也凡异居始闻兄弟之䘮唯以哭对可也其始麻散带绖兄弟异居而讣至唯以哭对其来讣之人以哀伤之情重不暇他言也其带绖之麻始皆散垂谓大功以上之兄弟至三日而后绞之也小功以下不散垂未服麻而奔丧及主人之未成绖也疏者与主人皆成之亲者终其麻带绖之日数若闻讣未及服麻而即奔丧者以道路既近闻死即来此时主人未行小歛故未成绖小功以下谓之䟽䟽者值主人成服之节则与主人皆成之大功以上谓之亲亲者奔丧而至之时虽值主人成服已必自终竟其散麻带绖之日数而后成服者也主妾之丧则自祔至于练祥皆使其子主之其殡祭不于正室女君死而妾摄女君此妾死则君主其丧其祔祭亦君自主若练与大祥之祭则其子主之殡祭不于正室者虽尝摄女君犹降于正适故殡与祭不得在正室也不摄女君之妾君则不主其丧君不抚仆妾死而君不抚其尸者畧于贱也女君死则妾为女君之党服摄女君则不为先女君之党服女君死而妾犹服其党是徒从之礼也妾摄女君则不服以摄位稍尊也闻兄弟之丧大功以上见丧者之乡而哭奔丧礼云齐衰望乡而哭大功望门而哭此言大功以上谓降服大功者也凡丧服降服重于正服适兄弟之送𦵏者弗及遇主人于道则遂之于墓适往也往送兄弟之𦵏而不及当送之时乃遇主人𦵏卑而反则此逆者不可随主人反哭必自至墓所而后反也凡主兄弟之丧虽疏亦虞之小功缌麻疏服之兄弟也彼无亲者主之而已主其丧则当为之毕虞祔之祭凡丧服未毕有弔者则为位而哭拜踊疏曰不以杀礼而待新弔之賔也言凡者五服悉然大夫之哭大夫弁绖大夫与殡亦弁绖大夫之丧既成服而大夫往弔则身着钖衰首加弁绖弁绖者如爵弁而素加以环绖也若与其殡事是未成服之时也首亦弁绖但身不钖衰耳不钖衰则皮弁服也大夫有私丧之葛则于其兄弟之轻丧则弁绖私丧妻子之丧也卒哭以葛代麻于此时而遭兄弟之丧虽缌麻之轻亦用弔服弁绖而往不以私丧之末临兄弟也大夫降旁亲于缌麻兄弟无服疏曰若已成服则身素裳而首弁绖也为长子杖则其子不以杖即位其子长子之子也祖不厌孙此长子之子亦得杖但与祖同处不得以杖犹居己位耳为妻父母在不杖不稽颡此谓适子妻死而父母俱存故其礼如此然大夫主适妇之丧故其夫不杖若父没母存母不主丧则子可以杖但不稽颡耳此并言之读者不以辞害意可也母在不稽颡稽颡者其赠也拜赠谓人以物来赠己助丧事也母在虽不稽颡惟拜谢此赠物之人则可以稽颡故云稽颡者其赠也拜一説赠谓以物送别死者即既夕礼所云赠用制币也违诸侯之大夫不反服违大夫之诸侯不反服违去也已本是国君之臣今去国君而往为他国大夫之臣是自尊适卑若旧君死已不反服以仕于卑臣不可反服于前之尊君也本是大夫之臣今去而仕为诸侯之臣是自卑适尊若反服卑君则为新君之耻矣故亦不反服若新君与旧君等乃为旧君服也丧冠条属以别吉凶三年之练冠亦条属右缝小功以下左丧冠以一条绳屈而属于冠以为冠之武而垂下为缨故云丧冠条属属犹着也言着于冠也是缨与武共此一绳若吉冠则缨与武各一物玉藻云缟冠𤣥武之类是也吉凶之制不同故云别吉凶也三年练冠小祥之冠也其条属亦然吉冠则襵缝向左左为阳吉也凶冠则襵缝向右右为隂凶也小功缌麻之服轻故襵缝向左而同于吉缌冠缲缨大功以上散带缌服之缕其麤细与朝服十五升之布同而缕数则半之治其缕不治其布冠与衰同是此布也但为缨之布则加以灰澡治之耳故曰缌冠缲缨缲读为澡大功以上服重初死麻带散垂至成服乃绞小功以下初死即绞也朝服十五升去其半而缌加灰钖也朝服精细全用十五升布为之去其半则七升半布也用为缌服缌云者以其缕之细如丝也若以此布而加灰以澡治之则谓钖所谓弔服之钖衰也钖者滑易之貌缌服不加灰治也朝服一千二百缕终幅缌之缕细与朝服同但其布终幅止六百缕而疎故仪礼云有事其缕无事其布曰缌诸侯相襚以后路与冕服先路与褒衣不以襚后路贰车也贰车在后故曰后路冕服上冕之后次冕也上公以鷩冕为次侯伯以毳冕为次子男以絺冕为次先正路也褒衣説见前章相襚不可用己之正车服者以彼不用之以为正也遣车视牢具疏布輤四面有章置于四隅载粻有子曰非礼也丧奠脯醢而已遣车説见檀弓视牢具者天子太牢包九箇则遣车九乘诸侯太牢包七箇则七乘大夫亦太牢包五箇则五乘天子之上士三命少牢包三箇则三乘也诸侯之士无遣车遣车之上以麤布为輤輤盖也四面有物以障蔽之章与障同四隅椁之四角也粻米粮也遣奠之馔无黍稷故有子以载粻为非礼牲体则脯醢之义也祭称孝子孝孙丧称哀子哀孙端衰丧车皆无等祭吉祭也卒哭以后为吉祭故祝辞称孝子或孝孙自虞以前为凶祭故称哀端正也端衰丧服上衣也吉时𤣥端服身与袂同以二尺二寸为正丧衣亦如之而缀六寸之衰于胸前故曰端衰也丧车孝子所乘恶车也此二者皆无贵贱之差等大白冠缁布之冠皆不㽔委武𤣥缟而后蕤大白冠太古之白布冠也缁布冠黑布冠也此二冠无饰故皆不蕤然玉藻云缁布冠缋緌是诸侯之冠则此不緌者谓大夫士也委武皆冠之下卷秦人唿卷为委齐人唿卷为武𤣥𤣥冠也缟缟冠也𤣥缟二冠既别有冠卷则必有蕤故云委武𤣥缟而后蕤也大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也冕絺冕也祭于公助君之祭也弁爵弁也祭于己自祭其庙也冠𤣥冠也助祭为尊自祭为卑故冠服有异也仪礼少牢上大夫自祭用𤣥冠此云弁而祭于己者此大夫指孤而言也记者以士之亲迎用弁以为可以弁而祭于己然亲迎之弁暂焉摄用耳祭有常礼不可紊也畅臼以掬杵以梧枇以桑长三尺或曰五尺毕用桑长三尺刋其柄与末畅欝鬯也掬柏也梼郁鬯者以柏木为臼梧木为杵柏香芳而梧洁白故用之牲体在镬用枇升之以入鼎又以枇自鼎载之入爼主人举肉之时执事者则以毕助之举此二器吉祭以棘木为之丧祭则用桑木毕之柄与末加刋削枇亦必然也率带诸侯大夫皆五采士二采率与繂同死者着衣毕而加此带谓之繂者但襵帛边而熨杀之不用箴线也以五采饰之士丧礼缁带此二采天子之士也醴者稻醴也瓮甒筲衡实见闲而后折入此言𦵏时所藏之物稻醴以稻米为醴也瓮甒皆瓦器瓮盛醯醢甒盛醴酒筲竹器以盛黍稷衡读为桁以木为之所以庋举瓮甒之属也见棺衣也言此瓮甒筲衡实于见之外椁之内而后折入者折形如床而无足木为之直者三横者五窆事毕而后加之圹上以承抗席也重既虞而埋之重説见檀弓虞祭毕埋于祖庙得外之东凡妇人从其夫之爵位治妇人丧事皆以夫爵位尊卑为等降无异礼也小歛大歛启皆辩拜礼当大歛小歛及启攒之时君来弔则辍事而出拜之若他賔客至则不辍事待事毕乃即堂下之位而徧拜之故特举此三节言之若士于大夫当事而大夫至则亦出拜之也朝夕哭不帷无柩者不帷朝夕之间孝子欲见殡故哭则褰举其帷哭毕仍下下之无柩谓𦵏后也神主祔庙之后还在室无事于堂故不复施帷君若载而后弔之则主人东面而拜门右北面而踊出待反而后奠此谓君来弔臣之丧而柩已朝庙毕载在柩车君既弔位在车之东则主人在车西东面而拜门右祖庙门之西偏也自内出则右在西孝子既拜君从位而立故于门内西偏北面而哭踊为礼也踊毕先出门以待拜送不敢必君之乆留也君命之反还丧所即设奠以告死者使知君之来弔也一説此谓在庙载柩车之时奠谓反设祖奠子羔之袭也衣裳与税衣纁袡为一素端一皮弁一爵弁一𤣥冕一曽子曰不袭妇服子羔孔子弟子髙柴也袭以衣歛尸也衣裳谓衣裳相连而绵为之着也税衣黒色纁绛色帛袡裳下縁也衣袭故用禒衣为表合为一称故云衣裳与税衣纁袡为一素端一第二称也贺氏云衣裳并用素为之皮弁一第三称也皮弁之服布衣而素裳爵弁一第四称也其服𤣥衣而纁裳𤣥冕一第五称也其服𤣥衣纁裳衣无文而裳刺黼大夫之上服也妇服指纁袡而言曽子非之以其不合于礼也为君使而死公馆复私舘不复公馆者公宫与公所为也私馆者自卿大夫以下之家也説见曽子问公七踊大夫五踊妇人居间士三踊妇人皆居间国君五日而殡自死至大歛凡七次踊者始死一也明日袭二也袭之明日之朝三也又明日之朝四也其日既小歛五也小歛明日之朝六也明日大歛时七也大夫三日而殡凡五次踊者始死一也明日袭之朝二也明日之朝及小歛四也小歛之明日大歛五也士二日而殡凡三次踊者始死一也小歛时二也大歛时三也凡踊男子先踊踊毕而妇人乃踊妇人踊毕賔乃踊是妇人居主人与賔之中间故云居间也然记者故云动尸举柩哭踊无数而此乃有三五七之限者此以礼经之常节言彼以哀心之泛感言也又所谓无数者不以每踊三跳九跳为三踊之限也公袭卷衣一𤣥端一朝服一素积一纁裳一爵弁一𤣥冕一褒衣一朱緑带申加大带于上卑者以卑服亲身如子羔之袭是也公贵者故上服亲身褒衣最外尊显之也褒衣上公之服也𤣥端𤣥衣朱裳齐服也天子以为燕服士以为祭服大夫士以为私朝之服朝服缁衣素裳公日视朝之服也素积皮弁之服诸侯视朝之服也纁裳冕服之裳也爵弁二者𤣥衣纁裳二通也以其为始命所受之服故特用二通示重本也𤣥冕见上章褒衣者君所加赐之衣最在上荣君赐也诸侯袭尸用小带以为结束此带则素为之而饰以朱緑之采也申重也已用革带又重加大带象生时所服大带也此带即上章所云率带诸侯大夫皆五采士二采者是也小歛环绖公大夫士一也疏曰环绖一股而纒也亲始死孝子去冠至小歛不可无饰士素委貌大夫以上素弁而贵贱悉得嘉于环绖故云公大夫士一也公视大歛公升商祝铺席乃歛君临臣丧而视其大歛商祝习知殷礼者専主歛事主人虽先已铺席布绞紟等物闻君将至悉彻去之待君至升堂商祝乃始铺席为歛事葢荣君之至而举其礼也鲁人之赠也三𤣥二纁广尺长终幅赠以物送别死者于椁中也既夕礼曰赠用制币𤣥纁束一丈八尺为制今鲁人虽用𤣥与纁而短狭如此则非礼矣故记者讥之幅之度二尺二寸弔者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某须矣弔者入主人升堂西面弔者升自西阶东面致命曰寡君闻君之丧寡君使某如何不淑子拜稽颡弔者降反位此言列国遣使弔丧之礼弔者君所遣来之使也介副也门西主国大门之西也西上者介非一人其长者在西近正使也西于门不敢当门之中也主孤西面立于阼阶之下也相者受命相礼者受主人之命也如何不淑慰问之辞言何为而罹此凶祸也须待也凶礼不出迎故云须矣主人升堂由阼阶而升也降反位降阶而出复门外之位也曲礼云升降不曰阼阶谓平常无弔賔时耳石梁王氏曰此一叚颇详可补诸侯丧礼之缺含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既𦵏蒲席降出反位宰夫朝服即丧屦升自西阶西面坐取璧降自西阶以东此言列国致含之礼舎玉之形制如璧旧註云分寸大小未闻坐委跪而致之也未𦵏之前设苇席以承之既𦵏则设蒲席承之邻国有逺近故有𦵏后来致含者降出反位谓含者委璧讫降阶而复门外之位也上文弔者为正使此含者乃其介耳凡初遭丧则主人不亲受使大夫受于殡宫此遭丧已乆故嗣子亲受之然后宰夫取而藏之也朝服吉服也执玉不麻故着朝服以在丧不可纯变吉故仍其丧屦坐取璧亦跪而取之也以东藏于内也䟽云宰谓上卿夫字衍襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受𤣥端将命子拜稽颡皆如初襚者降出反位宰夫五人举以东降自西阶其举亦西面此言列国致襚之礼衣服曰襚委于殡东即委璧之席上也左执领则领向南此襚者既致冕服讫复降而出取爵弁服以进至门之内霤而将命子拜如初者如受冕服之礼也受讫襚者又出取皮弁服及朝服及𤣥端服每服进受之礼皆如初但受之之所不同耳致五服皆毕襚者乃降出反位而宰夫五人各举一服以东而其举之也亦如襚者之西面焉上介赗执圭将命曰寡君使某赗相者入告反命曰孤须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东此言列国致赗之礼车马曰赗乘黄四黄马也大路车也北辀车之辀辕北向也客使上介所役使之人也为客所使故曰客使自率也下谓马也由在也路即大路也陈车北辕毕赗者执圭升堂致命而客之从者率马设在车之西也车亦此从者设之子拜之后赗客即跪而置其圭于殡东南隅之席上而宰举之以东而藏于内也又按觐礼车在西统于賔也既夕礼车以西为上者为死者而设于鬼神之位也此赗礼车马为助主人逆𦵏而设统于主人故车在东也陆氏曰孤须矣从此尽篇末皆无某字有者非凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶凡将命者总言上文弔含襚赗将命之礼也乡殡者立于殡之西南而面东北以向殡也将命之时子拜稽颡毕客即西向跪而委其所执之物其含璧与圭则宰举之襚衣则宰夫举之而其举也皆自西阶升而西面以跪而取之乃自西阶以降也赗者出反位于门外此句当属于前章上介赗云云宰举以东之下上客临曰寡君有宗庙之事不得承事使一介老某相执綍相者反命曰孤须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客取辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡上客即前章所云弔者葢邻国来弔之正使也弔含襚赗皆毕自行临哭之礼若聘礼之有私觌然葢私礼尔主人入门而右客入门而左礼也今此客入门之右是不敢以賔礼自居也宗人掌礼之官欲纳此弔賔先受纳賔之命于主国嗣君然后降而请于客使之复门左之賔位也宗人以客答之辞入告于君而反命于客如是者三客乃自称使臣而从其命于是立于门西之賔位主君自阼阶降而拜之主客俱升堂哭而更踊者三所谓成踊也客出送而拜之谢其劳辱也其国有君丧不敢受弔言卿大夫以下有君丧而又有亲丧则不敢受他国賔客之弔尊君故也外宗房中南面小臣铺席商祝铺绞紟衾士盥于盘北举迁尸于歛上卒歛宰告子冯之踊夫人东面坐冯之兴踊此时丧大记君大歛章文重出在此説见本章士丧有与天子同者三其终夜燎及乘人専道而行终夜燎谓迁柩之夜须光明逹旦也乘人使人执引也専道柩行于路人皆避之也礼记大全卷十九礼记大全卷二十钦定四库全书礼记大全卷二十明胡广等撰杂记下第二十一有父之丧如未没丧而母死其除父之丧也服其除服卒事反丧服没犹终也除也父丧在小祥后大祥前是未没父丧也又遭母丧则当除父丧之时自服除丧之服以行大祥之礼此礼事毕即服丧母之服若母丧未葬而值父之二祥则不得服祥服者以祥祭为吉未葬为凶不忍于凶时行吉礼也虽诸父昆弟之丧如当父母之丧其除诸父昆弟之丧也皆服其除丧之服卒事反丧服诸父昆弟之丧自始死至除服皆在父母服内轻重虽殊而除丧之服不废者笃亲爱之义也若遭君丧则不得自除私服曾子问言之矣如三年之丧则旣顈其练祥皆行前丧后丧俱是三年之服其后丧旣受葛之后得为前丧行练祥之礼也旣顈者旣虞受服之时以葛绖易要之麻绖也顈草名无葛之乡以顈代王父死未练祥而孙又死犹是附于王父也孙之祔祖礼在必然故祖死虽未练祥而孙又死亦必祔于祖有殡闻外丧哭之他室入奠卒奠出改服即位如始即位之礼有殡谓父母丧未葬也外丧兄弟之丧在逺者也哭不于殡宫而于他室明非哭殡也入奠者哭之明日之朝着己本丧之服入奠殡宫奠毕而出乃脱己本丧服着新死者未成服之服而即昨日他室所哭之位如始即位之礼者谓今日之即哭位如昨日始闻丧而即位之礼也大夫士将与祭于公旣视濯而父母死则犹是与祭也次于异宫旣祭释服出公门外哭而归其他如奔丧之礼如未视濯则使人告告者反而后哭视濯监视器用之涤濯也犹是与祭者犹是在吉礼之中不得不与祭但居次于异宫耳以吉凶不可同处也如未视濯而父母死则使人告于君俟告者反而后哭父母也如诸父昆弟姑姊妹之丧则旣宿则与祭卒事出公门释服而后归其他如奔丧之礼如同宫则次于异宫旣宿谓祭前三日将致祭之时旣受宿戒必与公家之祭以期以下之丧服轻故也如同宫则次于异宫者谓此死者是己同宫之人则旣宿之后出次异宫亦以吉凶不可同处也郑氏曰古者昆弟异居同财有东宫有西宫有南宫有北宫曽子问曰卿大夫将为尸于公受宿矣而有齐衰内丧则如之何孔子曰出舍乎公宫以待事礼也孔子曰尸弁冕而出卿大夫士皆下之尸必式必有前驱説见曾子问篇父母之丧将祭而昆弟死旣殡而祭如同宫则虽臣妾葬而后祭将祭将行小祥或大祥之祭也适有兄弟之丧则待殡讫乃祭然此死者乃是异宫之兄弟耳若是同宫则虽臣妾之卑贱亦必待葬后乃祭以吉凶不可相干也故丧服传云有死于宫中者则为之三月不举祭祭主人之升降散等执事者亦散等虽虞附亦然散栗也等阶也吉祭则涉级聚足丧祭则栗阶二祥之祭吉礼宜涉级聚足而栗阶者以有兄弟之丧故略威仪也燕礼云栗阶不过二等盖始升犹聚足连步至二等则左右足各一发而升堂也虽虞祔亦然者谓主人至昆弟虞祔时而行父母祥祭则与执事者亦皆散等也自诸侯达诸士小祥之祭主人之酢也哜之衆宾兄弟则皆啐之大祥主人啐之衆宾兄弟皆饮之可也至齿为哜入口为啐主人之酢哜之谓正祭之后主人献宾长宾长酢主人主人受酢则哜之也衆宾兄弟碎之谓祭末受献之时则啐之也凡侍祭丧者告宾祭荐而不食侍祭丧谓相丧祭礼之人也荐谓脯醢也相礼者但告宾祭此脯醢而已宾不食之也若吉祭宾祭毕则食之此亦谓练祥之祭主人献宾宾受献主人设荐时也虞祔无献宾之礼子贡问丧子曰敬为上哀次之瘠为下颜色称其情戚容称其服问丧问居父母之丧也附于身附于棺者皆欲其必诚必信故曰敬为上子游言丧致乎哀而止先儒谓而止二字㣲有过于髙逺而简略细㣲之弊此言哀次之可见矣毁瘠不形不胜丧乃比于不慈不孝故曰瘠为下也齐斩之服固有重轻称其情称其服则中于礼矣请问兄弟之丧子曰兄弟之丧则存乎书策矣存乎书策者言依礼经所载而行之非若父母之丧哀容体状之不可名言而经不能备言也君子不夺人之丧亦不可夺丧也君子不夺废他人居丧之情而君子居丧之情亦不可为他事所夺废要使各得尽其礼耳疏曰不夺人丧恕也不夺己丧孝也孔子曰少连大连善居丧三日不怠三月不解期悲哀三年忧东夷之子也少连见论语三日亲始死时也不怠谓哀痛之切虽不食而能自力以致其礼也三月亲丧在殡时也解与懈同倦也或读如本字谓寝不脱绖带也忧谓忧戚憔悴三年之丧言而不语对而不问庐垩室之中不与人坐焉在垩室之中非时见乎母也不入门言自言己事也语为人论语也倚庐及垩室説见前篇时见乎母谓有事行礼之时而入见母也非此则不入中门疏衰皆居垩室不庐庐严者也疏衰齐衰也齐衰有三年者有期者有三月者凡丧次斩衰居倚庐齐衰居垩室大功有帷帐小功缌麻有牀第庐严者谓倚庐乃哀敬严肃之所服轻者不得居妻视叔父母姑姊妹视兄弟长中下殇视成人哀戚轻重之等各有所比殇服皆降而哀之如成人以本亲重故也亲丧外除兄弟之丧内除郑氏曰外除日月已竟而哀未忘内除日月未竟而哀已杀视君之母与君之妻比之兄弟发诸颜色者亦不饮食也君母君妻小君也服轻哀之比兄弟之丧然于酒肴之珍醇可以发见颜色者亦不饮之食之也免丧之外行于道路见似目瞿闻名心瞿弔死而问疾颜色戚容必有以异于人也如此而后可以服三年之丧其余则直道而行之是也见人貌有类其亲者则目为之瞿然惊变闻人所称名与吾亲同则心为之瞿然惊变丧服虽除而余哀未忘故于弔死问疾之时戚容有加异于无忧之人也如此而后可以服三年之丧言其哀心诚实无伪也其余服轻者直道而行则不过循丧礼而已祥主人之除也于夕为期朝服祥因其故服祥大祥也疏曰祥祭之时主人除服之节于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也又曰此据诸侯卿大夫言之从祥至吉凡服有六祥祭朝服缟冠一也祥讫素缟麻衣二也禫祭𤣥冠黄裳三也禫讫朝服綅冠四也踰月吉祭𤣥冠朝服五也旣祭𤣥端而居六也陆氏曰綅息亷反黑经白纬曰綅子游曰旣祥虽不当缟者必缟然后反服疏曰旣祥谓大祥后有来弔者虽不当缟谓不正当祥祭缟冠之时也必缟然后反服者主人必须着此祥祭缟冠以受弔者之礼然后反服大祥后素缟麻衣之服也当袒大夫至虽当踊絶踊而拜之反改成踊乃袭于士旣事成踊袭而后拜之不改成踊疏曰此明士有丧大夫及士来弔之礼士有丧当袒之时而大夫来弔盖敛竟时也虽当主人踊时必絶止其踊而出拜此大夫反还也改更也拜竟而反还先位更为踊而始成踊尊大夫之来新其事也乃袭者踊毕乃袭初袒之衣也于士旣事成踊袭者旣犹毕也若当主人有大小敛诸事而士来弔则主人毕事而成踊踊毕而袭袭毕乃拜之拜之而止不更为之成踊也上大夫之虞也少牢卒哭成事附皆太牢下大夫之虞也犆牲卒哭成事附皆少牢卒哭谓之成事成吉事也附祔庙也祝称卜葬虞子孙曰哀夫曰乃兄弟曰某卜葬其兄弟曰伯子某初虞即葬之日故并言葬虞子卜葬父则祝辞云哀子某卜葬其父某甫孙则云哀孙某卜葬其祖某甫夫则云乃某卜葬其妻某氏乃者助语之辞妻卑故尔若弟为兄则云某卜葬兄伯子某兄为弟则云某卜葬其弟某古者贵贱皆杖叔孙武叔朝见轮人以其杖关毂而輠轮者于是有爵而后杖也轮人作车轮之人也关穿也輠廻也谓以其衰服之杖穿于车毂中而回转其轮鄙䙝甚矣自后无爵者不得杖此记庶人废礼之由也凿巾以饭公羊贾为之也饭含也大夫以上贵使宾为其亲含恐尸为宾所憎秽故以巾覆尸面而当口处凿穿之令含玉得以入口士贱不得使宾子自含无憎秽之心故不以巾覆面公羊贾士也而凿以饭是憎秽其亲矣此记士失礼之所由也冒者何也所以掩形也自袭以至小敛不设冒则形是以袭而后设冒也冒説见王制袭沐浴后以衣衣尸也则形者言尸虽已着衣若不设冒则尸象形见为人所恶是以袭而设冒也后字衍或问于曽子曰夫旣遣而包其余犹旣食而裹其余与君子旣食则裹其余乎曽子曰吾子不见大飨乎夫大飨旣飨卷三牲之俎归于宾馆父母而宾客之所以为哀也子不见大飨乎设遣奠讫即以牲体之余包裹而置之遣车以纳于圹中或人疑此礼谓如君子食于他人家食毕而又包其余以归岂不伤亷乎曽子告以大飨之礼毕卷爼内三牲之肉送归宾之馆巾犹此意耳父母家之主今死将葬而孝子以宾客之礼待之此所以悲哀之至也重言以喻之非为人丧问与赐与此上有阙文言非为其有丧而问遣之欤赐予之欤问敌者之礼赐尊上之命三年之丧以其丧拜非三年之丧以吉拜拜问拜赐拜宾皆拜也丧拜稽颡而后拜也吉拜拜而后稽颡也今按檀弓郑註以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其详三年之丧如或遗之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下旣卒哭遗人可也丧大记云旣葬君食之则食之大夫父之友食之则食之此云衰绖而受虽受而不食也荐之者尊君之赐丧者不遗人以哀戚中不当行礼于人也卒哭可以遗人服轻哀杀故也石梁王氏曰居丧有酒肉之遗必疾者也县子曰三年之丧如斩期之丧如剡剡削也此言哀痛浅深之殊三年之丧虽功衰不弔自诸侯达诸士如有服而将往哭之则服其服而往疏曰小祥后衰与大功同故曰功衰如有五服之亲丧而往哭不着己之功衰而依彼亲之节以服之也不弔与往哭二者贵贱皆同之期之丧十一月而练十三月而祥十五月而禫练则弔郑氏曰凡齐衰十一月皆可以出弔又曰此为父在为母旣葬大功弔哭而退不聴事焉旣葬大功者言已有大功之丧已葬也弔哭而退谓往弔他人之丧则弔哭旣毕即退去不待与主人袭敛等事也期之丧未葬弔于乡人哭而退不聴事焉功衰弔待事不执事仪礼丧服传姑姊妹适人无主者姪与兄弟为之齐衰不杖期此言期之丧正谓此也虽未葬亦可出弔但哭而退不聴事也此丧旣葬受以大功之衰谓之功哀之后弔于人可以待主人袭敛等事但不亲自执其事耳小功缌执事不与于礼执事谓摈相也礼馈奠也轻服可以为人摈相摈相事轻故也馈奠之礼重故不与相趋也出宫而退相揖也哀次而退相问也旣封而退相见也反哭而退朋友虞附而退此言弔丧之礼恩义有厚薄故去留有迟速相趋者古人以趋示敬论语过之必趋左传免胄趋风之类是也言此弔者与主人昔尝有相趋之敬故来弔丧以情轻故柩出庙之宫门即相退也相揖者已尝相㑹相识故待柩至大门外之哀次而退也相问遗者是有往来恩义故待窆毕而退尝执贽行相见之礼者情又加重故待孝子反哭于家乃退朋友恩义更重故待虞祭附祭毕而后退也弔非从主人也四十者执綍乡人五十者从反哭四十者待盈坎言弔丧者是为相助凡役非徒随从主人而已故年四十以下者力壮皆当执綍同乡之人五十者始衰之年故随主人反哭而四十者待土盈圹乃去丧食虽恶必充饥饥而废事非礼也饱而忘哀亦非礼也视不明聴不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死疑死恐其死也有服人召之食不往大功以下旣葬适人人食之其党也食之非其党弗食也党谓族人与亲戚也功衰食菜果饮水浆无盐酪不能食食盐酪可也功衰斩衰齐衰之末服也酪説文乳浆也孔子曰身有疡则浴首有创则沐病则饮酒食肉毁瘠为病君子弗为也毁而死君子谓之无子曲礼曰不胜丧比于不慈不孝是有子与无子同也非从柩与反哭无免于堩堩道路也道路不可无饰故从柩送葬与葬毕反哭皆着免而行于道路非此二者则否也然此亦谓葬之近者小记云逺葬者比反哭皆冠及郊而后免也凡丧小功以上非虞附练祥无沐浴洁餙所以交神故非此四祭则不沐浴也疏衰之丧旣葬人请见之则见不请见人小功请见人可也大功不以执挚唯父母之丧不辟涕泣而见人疏衰齐衰也挚与贽同三年之丧祥而从政期之丧卒哭而从政九月之丧旣葬而从政小功缌之丧旣殡而从政从政谓庶人供力役之征也王制云齐衰大功三月不从政庶人依士礼卒哭与葬同三月也曾申问于曽子曰哭父母有常声乎曰中路婴儿失其母焉何常声之有哀痛之极无复音节所谓哭不偯也卒哭而讳王父母兄弟世父叔父姑姊妹子与父同讳卒哭以前犹以生礼事之故不讳其名卒哭后则事以鬼道故讳其名而不称也此専言父之所讳则子亦不敢不讳故曰子与父同讳也父之祖父母伯父叔父及姑等于己小功以下本不合讳但以父之所讳已亦从而讳也若父之兄弟及姊妹已自当讳不以从父而讳也又按不逮事父母则不讳王父母谓庶人此所言以父是士故从而讳也母之讳宫中讳妻之讳不举诸其侧与从祖昆弟同名则讳母为其亲讳则子于一宫之中亦为之讳妻为其亲讳则夫亦不得称其妻于妻之左右非宫中非其侧则固可称矣若母与妻所讳者适与已从祖昆弟之名同则虽他所亦讳之也以丧冠者虽三年之丧可也旣冠于次入哭踊三者三乃出当冠而遭五服之丧则因成丧服而遂加冠此礼无分服之轻重故曰虽三年之丧可也旣冠于居丧之次乃入哭踊凡踊三踊为一节三者三言如此者三次也乃出出就次所也详见曾子问大功之末可以冠子可以嫁子父小功之末可以冠子可以嫁子可以取妇已虽小功旣卒哭可以冠取妻下殇之小功则不可末服之将除也旧説以末为卒哭后然大功卒哭后尚有六月恐不可言末小功旣言末又言卒哭则末非卒哭明矣下文父小功之末则上文大功之末是据己身而言旧説父及己身俱在大功之末或小功之末恐亦未然下殇之小功自期服而降以本服重故不可冠娶也凡弁绖其衰侈袂弁绖之服弔服也首着素弁而加以一股环绖其服有三等钖衰缌衰疑衰也侈大也袂之小者二尺二寸此三尺三寸父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐宫中子与父同宫之子也命士以上乃异宫不与于乐谓在外见乐不观不聴也若异宫则否此亦谓服之轻者如重服则子亦有服可与乐乎声之所闻又加近矣其侧则尤近者也轻重之节如此大功将至谓有大功丧服者将来也为之屛退琴瑟亦助之哀戚之意小功者轻故不为之止乐姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之或曰主之而附于夫之党此明姑姊妹死而无夫无子者丧必有主妇人于本亲降服以其成于外族也故本族不可主其丧里尹盖闾胥里宰之属也或以为妻党主之而祔祭于其祖姑此非也故记并着之麻者不绅执玉不麻麻不加于采麻谓丧服之绖也绅大带也吉凶异道居丧以绖代大带也执玉不麻谓着衰绖者不得执玉行礼也采𤣥纁之衣也疏曰按聘礼己国君薨至于主国衰而出註云可以凶服将事葢受主君小礼得以凶服若聘享大事则必吉服也国禁哭则止朝夕之奠即位自因也国有大祭祀则丧者不敢哭然朝奠夕奠之时自即其阼阶下之位而因仍礼节之故事以行也童子哭不偯不踊不杖不菲不庐偯委曲之声也菲草屦也庐倚庐也童子为父后者则杖孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉伯叔母之齐衰服重而踊不离地者其情轻也姑姊妹之大功服轻而踊必离地者其情重也孔子美之言知此絶地不絶地之情者能用礼文矣哉郑氏曰伯母叔母义也姑姊妹骨肉也泄栁之母死相者由左泄栁死其徒由右相由右相泄栁之徒为之也悼公弔有若之丧而子游殡由左则由右相者非礼也此记失礼所自始天子饭九贝诸侯七大夫五士三饭含也贝水物古者以为货士丧礼贝三实于笲周礼天子饭含用玉此葢异代之制乎士三月而葬是月也卒哭大夫三月而葬五月而卒哭诸侯五月而葬七月而卒哭士三虞大夫五诸侯七疏曰大夫以上位尊念亲哀情于时长逺士职卑位下礼数未伸诸侯使人弔其次含襚赗临皆同日而毕事者也其次如此也诸侯薨邻国遣使来先弔次含次襚次赗次临四者之礼一日毕行详见上篇卿大夫疾君问之无筭士壹间之君于卿大夫比葬不食肉比卒哭不举乐为士比殡不举乐丧大记云三问此云无筭或恩义如师保之类乎或三问者君亲往而无筭者遣使乎士有疾君问之惟一次卑贱也比及也升正柩诸侯执綍五百人四綍皆衘枚司马执铎左八人右八人匠人执羽葆御柩大夫之丧其升正柩也执引者三百人执铎者左右各四人御柩以茅升正柩者将葬柩朝祖庙升西阶用輁轴载柩于两楹间而正之也柩有四綍枚形似箸两端有小绳衔于口而系于颈后则不能言所以止喧譁也五百人皆用之司马十六人执铎分居左右夹柩以号令于衆也葆形如葢以羽为之御柩者在柩车之前若道涂有低昂倾亏则以所执者为抑扬左右之节使执綍者知之也引即綍互言之耳茅以茅为麾也孔子曰管仲镂簋而朱纮旅树而反坫山节而藻棁贤大夫也而难为上也镂簋簋有雕镂之饰也纮冕之饰天子朱诸侯青大夫士缁旅道也树屏也立屏当所行之路以蔽内外也反坫反爵之坫也土为之在两楹间山节刻山于柱头之斗栱也藻水草藻棁画藻于梁上之短柱也难为上言僣上也晏平仲祀其先人豚肩不揜豆贤大夫也而难为下也君子上不僣上下不偪下大夫祭用少牢不合用豚肩在俎不在豆此但喻其极小谓併豚两肩亦不能掩豆耳难为下言偪下也妇人非三年之丧不踰封而弔如三年之丧则君夫人归夫人其归也以诸侯之弔礼其待之也若待诸侯然夫人至入自闱门升自侧阶君在阼其他如奔丧礼然三年之丧父母之丧也女嫁者为父母期此以本亲言也踰封越疆也言国君夫人奔父母之丧用诸侯弔礼主国待之亦用待诸侯之礼闱门非正门宫中往来之门也侧阶非正阶东房之房阶也此皆异于女宾主国君在阼阶上不降迎也奔丧谓哭踊髽麻之类嫂不抚叔叔不抚嫂抚死而抚其尸也嫂叔宜逺嫌故皆不抚君子有三患未之闻患弗得闻也旣闻之患弗得学也旣学之患弗能行也君子有五耻居其位无其言君子耻之有其言无其行君子耻之旣得之而又失之君子耻之地有余而民不足君子耻之衆寡均而倍焉君子耻之三患言为学之君子五耻言为政之君子也居位而无善言之可闻是不能讲明政事一耻也有言无行是言行不相顾二耻也始以有徳而进今以无徳而退三耻也不能抚民使之逃散四耻也国有功役已与彼衆寡相等而彼之功绩倍于己是不能作兴率励其下五耻也孔子曰凶年则乘驽马祀以下牲周礼校人六马曰种马戎马齐马道马田马驽马驽马其最下者下牲如常祭用太牢者降用少牢少牢者降用特牲特豕者降用特豚之类以年凶故贬损也王制云凡祭丰年不奢凶年不俭与此不同未详恤由之丧哀公使孺悲之孔子学士丧礼士丧礼于是乎书郑氏曰时人转而僣上士之丧礼已废矣孔子以教孺悲国人乃复书而存之子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也蜡祭见郊特牲若狂言饮酒醉甚也未知其乐言醉无礼仪方且可恶何乐之有孔子言百日劳苦而有此蜡农民终嵗勤动今仅使之为一日饮酒之欢是乃人君之恩泽非尔所知言其义大也张而不弛文武弗能也弛而不张文武弗为也一张一弛文武之道也张张弦也弛落弦也孔子以弓喻民谓弓之为器久张而不弛则力必絶久弛而不张则体必变犹民久劳苦而不休息则其力惫久休息而不劳苦则其志逸弓必有时而张有时而弛民必有时而劳有时而息文武弗能言虽文王武王亦不能为治也一于逸乐则不可故言文武弗为孟献子曰正月日至可以有事于上帝七月日至可以有事于祖七月而禘献子为之也献子鲁大夫仲孙蔑正月周正建子之月也日至冬至也有事上帝郊祭也七月建午之月也日至夏至也有事于祖禘祭也明堂位云季夏六月以禘礼祀周公于太庙盖夏正建巳之月郊用冬至礼之当然此言献子变礼用七月禘祭然不言自献子始而但言献子为之盖一时之事耳夫人之不命于天子自鲁昭公始也昭公娶吴为同姓不敢告天子天子亦不命之后遂以为常此记鲁失礼之由疏曰天子命畿外诸侯夫人若畿内诸侯夫人及卿大夫之妻则玉藻註云天子诸侯命其臣后夫人亦命其妻也外宗为君夫人犹内宗也疏曰外宗者谓君之姑姊妹之女及舅之女及从母皆是也内宗者君五属内之女内宗为君服斩衰为夫人齐衰此云犹内宗也则齐斩皆同君夫人者是国人所称号此外宗谓嫁在国中者若国外当云诸侯也古者大夫不外娶故君之姑姊妹嫁于国内大夫为妻是其正也诸侯不内娶故舅女及从母不得在国中凡内外宗皆据有爵者其无服而嫁于诸臣从为夫之君者内外宗皆然若嫁于庶人则亦从其夫为国君服齐衰三月者亦内外宗皆然又按仪礼丧服疏云外宗有三周礼外宗之女有爵通卿大夫之妻一也杂记註谓君之姑姊妹之女舅之女从母皆是二也若姑之子妇从母之子妇其夫是君之外亲为君服斩其妇亦名外宗为君服期三也内宗有二周礼内女之有爵谓同姓之女悉是一也杂记註君之五属之内女二也廐焚孔子拜乡人为火来者拜之士壹大夫再亦相弔之道也郑氏曰宗伯职曰以弔礼哀祸灾孔子曰管仲遇盗取二人焉上以为公臣曰其所与游辟也可人也管仲死桓公使为之服宦于大夫者之为之服也自管仲始也有君命焉尔也管仲遇羣盗简取二人而荐进之使为公家之臣且曰为其所与交游者是邪僻之人故相诱为盗尔此二人本是堪可之人可任用也其后管仲死桓公使此二人为管仲服记者言仕于大夫而为之服自此始以君命不可违也葢于礼违大夫而之诸侯不为大夫反服桓公之意葢不忘管仲之举贤也过而举君之讳则起与君之讳同则称字过失误也举犹称也起起立也失言不自安故起立示改变之意诸臣之名或与君之讳同则称字也内乱不与焉外患弗辟也内乱谓本国祸难也言卿大夫在国若同僚中有谋作乱者力能讨则讨之力不能讨则谨自畏避不得干与其或冦患在外如邻国来攻或夷狄侵扰则不可逃避当尽力捍御死义可也赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等赞大行古礼书篇名也其书必皆赞説大行人之职事今记者引之故云赞大行曰子男执璧非圭也记者失之博三寸圭也厚半寸圭璧各厚半寸也剡上削杀其上也借玉者以韦衣板而藻画朱白苍三色为六行故曰藻三采六等也哀公问子羔曰子之食奚当对曰文公之下执事也问其先人始仕食禄当何君时文公至哀公七君成庙则衅之其礼祝宗人宰夫雍人皆爵弁纯衣雍人拭羊宗人祝之宰夫北面于碑南东上雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室有司皆乡室而立门则有司当门北面旣事宗人告事毕乃皆退反命于君曰衅某庙事毕反命于寝君南乡于门内朝服旣反命乃退宗庙初成以牲血涂衅之尊神明之居也爵弁士服也纯衣𤣥衣纁裳也拭羊拭之使净洁也宗人祝之其辞未闻碑丽牲之碑也在庙之中庭升屋自中谓由屋东西之中而上也门庙门也夹室东西厢也门与夹室各一鸡凡三鸡也亦升屋而割之衈者未刲羊割鸡之时先灭耳旁毛以荐神耳主聪欲神聴之也庙则在庙之屋下门与夹室则亦在门与夹室之屋下也门则当门屋之中夹室则当夹室屋之中故云门当门夹室中室也有司宰夫祝宗人也宗人告事毕告于宰夫也宰夫为摄主反命于寝其时君在路寝也路寝成则考之而不衅衅屋者交神明之道也疏曰考之者谓盛馔以落之庾蔚云落谓与宾客燕㑹以酒食浇落之即欢乐之义也凡宗庙之器其名者成则衅之以豭豚名者有名之器若尊彞之属也豭豚牡豚也诸侯出夫人夫人比至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈器皿主人有司亦官受之出夫人有罪而出之还本国也在道至入犹以夫人礼者致命其国然后义絶也将命者谦言寡君不敏不能从夫人以事宗庙社稷而不斥言夫人之罪答言前辞不教谓纳采时固尝以此为辞矣疏曰有司官陈器皿者使者使从已来有司之官陈夫人嫁时所赍器皿之属以还主国也主人有司亦官受之者主国亦使有司官领受之也并云官者明付受悉如法也妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之遣妻必命由尊者故称弟称兄兄谓夫之兄也此但言夫致之之辞未闻舅与兄致之之辞也上文已有主人对辞下文因姑姊妹故重言对言某之姑不肖或某之姊不肖或某之妹不肖故云亦皆称之也孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以伤吾子少施氏鲁惠公子施父之后作而辞起而辞谢也疏食麤疏之食也飱以饮浇饭也礼食竟更作三飱以助饱实不敢以伤吾子者言麤疏之饭不可强食以致伤害也纳币一束束五两两五寻此谓昏礼纳徴也一束十卷也八尺为寻毎五寻为匹从两端卷至中则五匹为五箇两卷矣故曰束五两郑氏曰四十尺谓之匹犹匹偶之匹言古人毎匹作两箇卷子妇见舅姑兄弟姑姊妹皆立于堂下西面北上是见已见诸父各就其寝立于堂下则妇之入也已过其前此即是见之矣不复各特见之也诸父旁尊故明日各诣其寝而见之女虽未许嫁年二十而笄礼之妇人执其礼然则鬈首疏曰十五许嫁而笄若未许嫁至二十而笄以成人礼言之妇人执其礼者十五许嫁而笄则主妇及女宾为笄礼主妇为之着笄女宾以醴礼之未许嫁而笄者则妇人礼之无主妇女宾不备仪也燕则鬈首者谓旣笄之后寻常在家燕居则去其笄而分髪为鬌紒也此为未许嫁故虽已笄犹为少者处之韠长三尺下广二尺上广一尺㑹去上五寸纰以爵韦六寸不至下五寸纯以素紃以五采疏曰韠韨也㑹领缝也韠旁縁谓之纰下縁曰纯紃绦也谓以五采之绦置于诸缝之中详见玉藻礼记大全卷二十礼记大全卷二十一钦定四库全书礼记大全巻二十一明胡广等撰丧大记第二十二疾病外内皆埽君大夫彻县士去琴瑟寝东首于北牖下废牀彻䙝衣加新衣体一人男女改服属纩以俟絶气男子不死于妇人之手妇人不死于男子之手病疾之甚也以賔客将来候问故埽洁所居之内外若君与大夫之病则彻去乐县士则去琴瑟东首于北牖下者东首向生气也按仪礼宫庙图无北牖而西北隅谓之屋漏以天光漏入而得名或者北牖指此乎古人病将死则废牀而置病者于地以始生在地庶其生气复反而得活及死则复举尸而置之牀上手足为四体各一人持之为其不能自屈伸也男女皆改服亦拟賔客之来也贵者朝服庶人深衣纩新绵也属之口鼻观其动否以验气之有无也男子不死于妇人之手妇人不死于男子之手恶其亵也君夫人卒于路寝大夫世妇卒于适寝内子未命则死于下室迁尸于寝士之妻皆死于寝诸侯与夫人皆有三寝君正者曰路寝余二曰小寝夫人一正寝二小寝卒当于正处也大夫妻曰命妇而云世妇者世妇乃国君之次妇其尊卑与命妇等故兼言之内子卿妻也下室燕处之所又燕寝亦曰下室也士之妻皆死于寝谓士与其妻故云皆也士丧礼云死于适室此云寝寝室通名也复有林麓则虞人设阶无林麓则狄人设阶复始死升屋招䰟也虞人掌林麓之官阶梯也狄人乐吏之贱者死者封疆内若有林麓则使虞人设梯以升屋其官职卑下不合有林麓者则使狄人设之以其掌设簨簴或便于此小臣复复者朝服君以巻夫人以屈狄大夫以𤣥赪世妇以襢衣士以爵弁士妻以税衣皆升自东荣中屋履危北面三号卷衣投于前司服受之降自西北荣小臣君之近臣也君以衮谓上公用衮服也循其等而用之则侯伯用鷩冕之服子男用毳冕之服上公之夫人用袆衣侯伯夫人用揄狄子男夫人用屈狄此言君以衮举上以见下也夫人以屈狄举下以知上也赪赤色𤣥赪𤣥衣纁裳也世妇大夫妻言世妇者大夫妻与世妇同用襢衣也袆衣而下六服説见前篇爵弁指爵弁服而言非用弁也六冕则以衣名冠四弁则以冠名衣也荣屋翼也天子诸侯屋皆四注大夫以下但前檐后檐而已翼在屋之两头似翼故名屋翼也中屋当屋之中也履危立于髙峻之处葢屋之嵴也三号者一号于上冀䰟自天而来一号于下冀䰟自地而来一号于中冀䰟自天地四方之间而来其辞则臯某复也臯长声也三号毕乃卷敛此衣自前投而下司服者以箧受之复之小臣即自西北荣而下也其为賔则公馆复私馆不复其在野则升其乘车之左毂而复説见曽子问及杂记复衣不以衣尸不以敛妇人复不以袡凡复男子称名妇人称字唯哭先复复而后行死事士丧礼复衣初用以覆尸浴则去之此言不以衣尸谓不用以袭也以绛縁衣之下曰袡葢嫁时盛服非事鬼神之衣故不用以复也始卒主人啼兄弟哭妇人哭踊啼者哀痛之甚呜咽不能哭如婴儿失母也兄弟情稍轻故哭有声妇人之踊似雀之跳足不离地问丧篇云爵踊是也既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面此言国君之丧正尸迁尸于牖下南首也姓犹生也子姓子所生谓衆子孙也内命妇子妇世妇之属姑姊妹君之姑姊妹也子姓君女孙也外命妇卿大夫之妻也外宗谓姑姊妹之女大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭承衾而哭犹若致其亲近扶持之情也谓初死时疏曰君与大夫位尊故坐者殊其贵贱士位下故坐者等其尊卑君之丧未小敛为寄公国賔出大夫之丧未小敛为君命出士之丧于大夫不当敛则出寄公诸侯失国而寄託隣国者也国賔他国来聘之卿大夫也出出迎也为君命出谓君有命及门则出也檀弓云大夫弔当事而至则辞焉辞告也故不当敛时则亦出迎杂记云大夫至絶踊而拜之者亦谓敛后也凡主人之出也徒跣扱衽拊心降自西阶君拜寄公国賔于位大夫于君命迎于寝门外使者升堂致命主人拜于下士于大夫亲弔则与之哭不逆于门外徒跣者未着丧屦吉屦又不可着也扱衽者扱深衣前襟于带也拊心击心也曲礼云升降不由阼阶拜寄公国賔于位者寄公位在门西国賔位在门东主人于庭各向其位而拜之也士丧礼云賔有大夫则特拜之即位于西阶下东面不踊夫人为寄公夫人出命妇为夫人之命出士妻不当敛则为命妇出妇人不下堂此谓自房而出拜于堂上也小敛主人即位于户内主妇东面乃敛卒敛主人冯之踊主妇亦如之主人袒説髦括发以麻妇人髽带麻于房中彻帷男女奉尸夷于堂降拜檀弓云小敛于户内冯之踊者冯尸而踊也髦幼时翦发为之年虽成人犹垂于两边若父死脱左髦母死脱右髦亲没不髦谓此也髽亦用麻如男子括发以麻也带麻麻带也谓妇人要绖小歛毕即彻去先所设帷堂之帷诸侯大夫之礼賔出乃彻帷此言士礼耳夷陈也小敛竟相者举尸出户往陈于堂而孝子男女亲属并扶捧之也降拜适子下堂而拜賔也君拜寄公国賔大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇氾拜衆賔于堂上君谓遭丧之嗣君也寄公与国賔入弔固拜之矣其于大夫士也卿大夫则拜之于位士则旁三拜而已旁谓不正向之也士有上中下三等故共三拜大夫士皆先君之臣俱当服斩今以小敛毕而出庭列位故嗣君出拜之夫人亦拜寄公夫人于堂上矣其于卿大夫之内子士之妻则亦拜之但内子与命妇则人人各拜之衆賔则士妻也氾拜之而已亦旁拜之比也主人即位袭带绖踊母之丧即位而免乃奠弔者袭裘加武带绖与主人拾踊主人拜賔后即阼阶下之位先拜賔时袒今拜毕乃掩袭其衣而加要带首绖乃踊士丧礼先踊乃袭绖此诸侯礼故先袭绖乃踊也母丧降于父拜賔竟而即位以免代括发之麻免而袭绖至大敛乃成踊也乃奠者谓小歛奠弔者小敛后来则掩袭裘上之裼衣加素弁于吉冠之武武冠下巻也带绖者要带首绖有朋友之恩则加带与绖无朋友之恩则无带惟绖而已拾踊更踊也君丧虞人出木角狄人出壶雍人出鼎司马县之乃官代哭大夫官代哭不县壶士代哭不以官虞人主山泽之官出木为薪以供㸑鼎葢冬月恐漏水冰冻也角㪺水之斗狄人乐吏也主挈壶漏水之器故出壶雍人主烹饪故出鼎司马夏官卿也其属有挈壶氏司马自临视其县此漏器乃官代哭者未殡哭不絶声为其不食疲倦故以漏器分时刻使官属以次依时相代而哭声不絶也士代哭不以官者亲疎之属与家人自相代也君堂上二烛下二烛大夫堂上一烛下二烛士堂上一烛下一烛疏曰有丧则于中庭终夜设燎至晓灭燎而日光未明故须烛以照祭馔也古者未有蜡烛唿火炬为烛也賔出彻帷小敛毕即彻帷士礼也此君与大夫之礼小敛毕下阶拜賔賔出乃彻帷也哭尸于堂上主人在东方由外来者在西方诸妇南乡妇人哭位本在西而东面今以奔丧者由外而来合居尸之西故退而近北以乡南也妇人迎客送客不下堂下堂不哭男子出寝门外见人不哭堂以内至房妇人之事堂以外至门男子之事非其所而哭非礼也此言小敛后男主女主迎送弔賔之礼妇人于敌者固不下堂若君夫人来弔则主妇下堂至庭稽颡而不哭也男子于敌者之弔亦不出门若有君命而出迎亦不哭也其无女主则男主拜女賔于寝门内其无男主则女主拜男賔于阼阶下子幼则以衰抱之人为之拜为后者不在则有爵者辞无爵者人为之拜在竟内则俟之在竟外则殡葬可也丧有无后无无主为后者不在谓以事故在外也此时若有丧事而弔賔及门其为后者是有爵之人则辞以摄主无爵不敢拜賔若此为后者是无爵之人则摄主代之拜賔可也出而在国境之内则俟其还乃殡葬若在境外则当殡即殡殡后又不得归而及葬期则葬之可也无后不过已自絶嗣而已无主则阙于賔礼故可无后不可无主也君之丧三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖聴卜有事于尸则去杖大夫于君所则辑杖于大夫所则杖子兼适庶及世子也寝门殡宫门也辑敛也谓举之不以拄地也子大夫庐在寝门外得拄杖而行至寝门子与大夫并言者据礼大夫随世子以入子杖则大夫辑子辑则大夫去杖故下文云大夫于君所则辑杖也此言大夫特来不与子相随故云门外杖门内辑若庶子之杖则不得持入寝门也夫人世妇居次在房内有王命至则世子去杖以尊王命也有隣国君之命则辑杖者下成君也聴卜卜葬卜日也有事于尸虞与卒哭及祔之祭也于大夫所则杖者诸大夫同在门外之位同是为君故并得以杖拄地而行也大夫之丧三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖为世妇之命授人杖大夫有君命此大夫指为后子而言世妇君之世妇也士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫如大夫谓去杖辑杖授人杖三者轻重之节也子皆杖不以即位大夫士哭殡则杖哭柩则辑杖弃杖者断而弃之于隠者子凡庶子不独言大夫士之庶子也不以杖即位避适子也哭殡则杖哀胜敬也哭柩启后也辑杖敬胜哀也独言大夫士者天子诸侯尊子不敢以杖入殡宫门故哭殡哭柩皆去杖也杖于丧服为重大祥弃之必断截使不堪他用而弃于幽隠之处不使人䙝贱之也始死迁尸于牀幠用敛衾去死衣小臣楔齿用角柶缀足用燕几君大夫士一也病困时迁尸于地冀其复生死则举而置之牀上也幠覆也敛衾拟为大敛之衾也先时彻䙝衣而加新衣以死今覆以衾而去此死时之新衣也楔拄也以角为柶长六寸两头屈曲为将含恐口闭故以柶拄齿令开而受含也尸应着屦恐足辟戾故以燕几拘缀之令直也管人汲不説繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如他日小臣爪足浴余水弃于坎其母之丧则内御者抗衾而浴管人主馆舍者汲汲水以供浴事也繘汲水缾上索也急遽不暇解脱此索但萦屈而执于手水从西阶升尽等而不上堂授与御者抗衾举衾以蔽尸也此浴水用盆盛之乃用枓酌盆水以沃尸以絺为巾蘸水以去尸之垢挋拭也浴衣生时所用以浴者用之以拭尸令干也如他日者如生时也爪足浴竟而翦尸足之爪甲也浴之余水弃之坎中此坎是甸人取土为灶所掘之坎内御者妇人也管人汲授御者御者差沐于堂上君沐粱大夫沐稷士沐粱甸人为垼于西墙下陶人出重鬲管人受沐乃煮之甸人取所彻庙之西北厞薪用㸑之管人授御者沐乃沐沐用瓦盘挋用巾如他日小臣爪手翦须濡濯弃于坎此言尸之沐差犹摩也谓淅粱或稷之潘汁以沐发也君与士同用粱者士卑不嫌于僭上也垼块灶也将沐时甸人之官取西墙下之土为块灶陶人作瓦器之官也重鬲县重之罂瓦缾也受三升管人受沐汁于堂上之御者而下徃西墙于垼灶鬲中煮之令温甸人为灶毕即往取复者所彻正寝西北厞以㸑灶煮沐汁谓正寝为庙神之也旧説厞是屋檐谓抽取屋西北之檐一説西北隅厞隠处之薪也用瓦盘以贮此汁也挋用巾以巾拭发及面也爪手翦手之爪甲也濡烦撋其发也濯不净之汁也君设大盘造冰焉大夫设夷盘造冰焉士併瓦盘无冰设牀襢第有枕含一牀袭一牀迁尸于堂又一牀皆有枕席君大夫士一也大盘造冰纳冰于大盘中也夷盘小于大盘夷犹尸也併并也瓦盘小故併设之无冰盛水也冰在下设牀于上襢单也去席而袒露第箦尸在其上使寒气得通免腐坏也含袭迁尸三节各自有牀此谓沐浴以后袭敛以前之事君之丧子大夫公子衆士皆三日不食子大夫公子衆士食粥纳财朝一溢米莫一溢米食之无算士疏食水饮食之无算夫人世妇诸妻皆疏食水饮食之无算纳财谓有司供纳此米也郑註财谷也谓米由谷出故言财一溢二十四分升之一也食之无算者谓居丧不能顿食随意欲食则食但朝暮不过此二溢之米也疏食粗饭也大夫之丧主人室老子姓皆食粥衆士疏食水饮妻妾疏食水饮士亦如之室老家臣之长子姓孙也衆士室老之下也士亦如之谓士之丧亦子食粥妻妾疏食水饮也既葬主人疏食水饮不食菜果妇人亦如之君大夫士一也练而食菜果祥而食肉食粥于盛不盥食于篹者盥食菜以醯酱始食肉者先食干肉始饮酒者先饮醴酒盛杯圩之器也篹竹筥也杯圩盛粥歠之以口故不用盥手饭在篹须手取而食之故当盥手也期之丧三不食食疏食水饮不食菜果三月既葬食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之不与人乐之言不以酒肉与人共食为欢乐也与旧音预非疏曰期丧三不食谓大夫士旁期之丧正服则二日不食见间传五月三月之丧壹不食再不食可也比葬食肉饮酒不与人乐之叔母世母故主宗子食肉饮酒一不食三月之丧也再不食五月之丧也故主旧君也大夫本称主不能食粥羮之以菜可也有疾食肉饮酒可也五十不成丧七十唯衰麻在身不成丧谓不备居丧之礼节也既葬若君食之则食之大夫父之友食之则食之矣不辟粱肉若有酒醴则辞君食之食臣也大夫食之食士也父友父同志者此并是尊者食卑者故虽粱肉不避酒醴见颜色故当辞小敛于户内大敛于阼君以簟席大夫以蒲席士以苇席簟席竹席也小歛布绞缩者一横者三君锦衾大夫缟衾士缁衾皆一衾十有九称君陈衣于序东大夫士陈衣于房中皆西领北上绞紟不在列此明小敛之衣衾绞既敛所用以束尸使坚实者从者在横者之上从者一幅横者三幅每幅之末析为三片以便结束皆一者君大夫士皆一衾衾在绞之上天数终于九地数终于十故十有九称也袍夹衣衣裳单衣故註云单复具曰称紟单被也不在列不在十九称之数也大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅为三不辟紟五幅无紞此明大敛之事缩者三谓一幅直用裂其两头为三片也横者五谓以布二幅分裂作六片而用五片横于直者之下也紟一説在绞下用以举尸一説在绞上未知孰是二衾者小敛一衾大敛又加一衾也如朝服其布如朝服十五升也绞一幅为三不辟者一幅两头分为三段而中不擘裂也紟五幅用以举尸者无紞谓被头不用组纽之类为识别也又按士沐粱及陈衣与士丧礼不同旧説此为天子之士小敛之衣祭服不倒君无襚大夫士毕主人之祭服亲戚之衣受之不以即陈小敛君大夫士皆用复衣复衾大敛君大夫士祭服无筭君褶衣褶衾大夫士犹小敛也小敛十九称不悉着于身但取其方故有领在下者惟祭服尊故必领在上也君无襚谓悉用己衣不用他人襚送者大夫士尽用已衣然后用襚言祭服举尊美者言之也亲戚所襚之衣虽受之而不以陈列复衣复衾衣衾之有绵纩者祭服无筭随所有皆用无限数也褶衣褶衾衣衾之裌者君衣尚多故大敛用裌衣衾大夫士犹用小敛之复衣复衾也袍必有表不襌衣必有裳谓之一称袍衣之有着者乃䙝衣也必须有礼服以表其外不可襌露衣与裳亦不可偏有如此乃成称也凡陈衣者实之箧取衣者亦以箧升降者自西阶凡陈衣不诎非列采不入絺绤纻不入陈衣者实之箧自箧中取而陈之也取衣收取襚者所委之衣也不诎舒而不卷也非列采为间色杂色也敛尸者当暑亦用袍故絺绤与纻布皆不入也凡敛者袒迁尸者袭执小敛大敛之事者其事烦故必袒以取便迁尸入柩则其事易矣故不袒君之丧大胥是敛衆胥佐之大夫之丧大胥侍之衆胥是敛士之丧胥为侍士是敛胥读为祝者以胥是乐官不掌䘮事也周礼大祝之职大丧赞敛丧祝卿大夫之丧掌敛士丧礼商祝主敛故知当为祝侍犹临也小敛大敛祭服不倒皆左衽结绞不纽疏曰衽衣襟也生向右左手解抽带便也死则襟向左示不复解也结绞不纽者生时带并为屈纽使易抽解死时无复解义故绞束毕结之不为纽也敛者既敛必哭士与其执事则敛敛焉则为之壹不食凡敛者六人与其执事谓相助凡役也旧説谓与此死者平生共执事则不至䙝恶死者故以之敛未知是否君锦冒黼杀缀旁七大夫𤣥冒黼杀缀旁五士缁冒赪杀缀旁三凡冒质长与手齐杀三尺自小敛以徃用夷衾夷衾质杀之裁犹冒也冒者韬尸之二囊上曰质下曰杀先以杀韬足而上后以质韬首而下君质用锦杀画黼文故云锦冒黼杀也其制缝合一头又缝连一边余一边不缝两囊皆然缀旁七者不缝之边上下安七带缀以结之也上之质从头而下其长与手齐杀则自下而上其长三尺也小敛有此冒故不用衾小敛以后则用夷衾覆之夷尸也裁犹制也夷衾与质杀之制皆为覆冒尸形而作也旧説夷衾亦上齐手下三尺缯色及长短制度如冒之质杀君将大敛子弁绖即位于序端卿大夫即位于堂廉楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之弁绖素弁上加环绖未成服故也序谓东序端序之南头也堂亷堂基南畔亷稜之上也楹南近堂亷者父兄堂下北面谓诸父诸兄之不仕者以贱故在堂下外宗见杂记下小臣铺席绞紟衾衣铺于席上士商祝之属也敛上即敛处也卒敛宰告太宰告孝子以敛毕也冯之踊者冯尸而起踊也大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之君释菜礼门神也宰告亦告主人以敛毕也君抚之抚尸也主人拜稽颡谢君之恩礼也升主人冯之君使主人升堂冯尸也命亦君命之士之丧将大敛君不在其余礼犹大夫也其余礼如铺衣列位等事铺绞紟踊铺衾踊铺衣踊迁尸踊敛衣踊敛衾踊歛绞紟踊此踊之节也动尸举柩哭踊无数不在此节君抚大夫抚内命妇大夫抚室老抚姪娣抚以手按之也内命妇君之世妇也大夫内命妇皆贵故君自抚之以下则不抚也室老贵臣姪娣贵妾故大夫抚之也古者诸侯一娶九女二国各以女媵之为娣姪以从大夫内子亦有姪娣姪者兄之子娣女弟也娣尊姪卑士昏礼虽无娣媵先言姪若无娣犹先媵士有娣媵则大夫有可知矣君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后父母先妻子后谓尸之父母妻子也尊者先冯卑者后冯疏曰君大夫之庶子虽无子并不得冯君于臣抚之父母于子执之子于父母冯之妇于舅姑奉之舅姑于妇抚之妻于夫拘之夫于妻于昆弟执之冯尸不当君所凡冯尸兴必踊抚之者当尸之心胷处抚按之也执之者执持其衣冯之者身俯而冯之奉之者捧持其衣拘之者微牵引其衣皆于心胷之处不当君所者假令君已抚心则余人冯者必少避之不敢当君所抚之处也冯尸之际哀情切极故起必为踊以泄哀也父母之丧居倚庐不涂寝苫枕凷非丧事不言君为庐宫之大夫士䄠之疏曰倚庐者于中门外东墙下倚木为庐也不涂者但以草夹障不以泥涂饰之也寝苫卧于苫也枕凷枕土块也为庐宫之者庐外以帷障之如宫墙也䄠袒也其庐袒露不以帷幛之也既葬拄楣涂庐不于显者君大夫士皆宫之柱楣者先时倚木于墙以为庐葬后哀杀稍举起其木拄之于楣以纳日光略寛容也又于内用泥以涂之而免风寒不于显者不涂庐外显处也皆宫之不襢也凡非适子者自未葬以于隐者为庐疏曰既非丧主故于东南角隐映处为庐经虽云未葬其实葬竟亦然也既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟也不言国事家事礼之经也既葬政入以下礼之权也弁绖带谓素弁加环绖而带则仍是要绖也大夫士弁绖则国君亦弁绖也君言服王事则此亦服国事也既练居垩室不与人居君谋国政大夫士谋家事既祥黝垩祥而外无哭者禫而内无哭者乐作矣故也垩室在中门外练后服渐轻可以谋国政谋家事也祥大祥也黝治垩室之地令黑垩涂垩室之壁令白皆稍致其饰也祥后中门外不哭故曰祥而外无哭者禫则门内亦不复哭故曰禫而内无哭者所以然者以乐作故也禫而从御吉祭而复寝从御郑氏谓御妇人杜预谓从政而御职事杜説近是盖复寝乃复其平时妇人当御之寝耳吉祭四时之常祭也禫祭后值吉祭同月则吉祭毕而复寝若禫祭不值当吉祭之月则踰月而吉祭乃复寝也孔氏以下文不御于内为证故从郑説又按间传言既祥复寝者谓大祥后复殡宫之寝与此复寝异期居庐终丧不御于内者父在为母为妻齐衰期者大功布衰九月者皆三月不御于内妇人不居庐不寝苫丧父母既练而归期九月者既葬而归丧父母谓妇人有父母之丧也既练而归练后乃归夫家也女子出嫁为祖父母及为父后之兄弟皆期服九月者谓本是期服而降在大功者此皆哀杀故葬后即归也公之丧大夫俟练士卒哭而归杂记曰大夫次于公馆以终丧士练而归言大夫士为国君丧之礼也此言公者家臣称有地之大夫为公也有地大夫之丧其大夫与士治其采地者皆来奔丧大夫则俟小祥而反其所治士则待卒哭而反其所治也大夫士父母之丧既练而归朔日忌日则归哭于宗室诸父兄弟之丧既卒哭而归命士以上父子皆异宫庻子为大夫士而遭父母之丧殡宫在适子家既练各归其宫至月朔与死之日则徃哭于宗子之家谓殡宫也诸父兄弟期服轻故卒哭即归也父不次于子兄不次于弟疏曰丧卑故尊者不居其殡宫之次也君于大夫世妇大敛焉为之赐则小敛焉于外命妇既加盖而君至于士既殡而徃为之赐大敛焉君于大夫及内命妇之丧而视其大敛常礼也若为之加恩赐则视其小敛也外命妇乃臣之妻其恩轻故君待其大敛入棺加盖之后而后至也士虽卑亦宜有恩赐故亦视其大敛夫人于世妇大敛焉为之赐小敛焉于诸妻为之赐大敛焉于大夫外命妇既殡而往疏曰诸妻姪娣及同姓女也同士礼故赐大敛若夫人姪娣尊同世妇当赐小敛已上言君夫人视之皆有常礼而为之赐则加礼也大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊大夫士之丧君或以他故不及敛者则殡后亦往先使告戒主人使知之主人具盛馔之奠身自出候于门外见君车前之马首入立于门东北面巫本在君之前今巫止不入祝乃代巫先君而入君释菜以礼门神之时祝先由东阶以升负墉南面者在房户之东背壁而向南也主人拜稽颡者以君之临丧故于庭中北面拜而稽颡也君称言者君举其所来之言谓弔辞也祝相君之礼称言毕而祝踊故君视祝而踊君踊毕主人乃踊也大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡若君所临是大夫丧则踊毕即释此殷奠于殡可也若是士丧则主人卑不敢留君待奠故先出俟于门谓君将去也君使人命其反而奠乃反奠奠毕主人又先俟于门外君去即拜以送也奠毕出俟大夫与士皆然君于大夫疾三问之在殡三往焉士疾一问之在殡一往焉君弔则复殡服殡后主人已成服而君始来弔主人则还着殡时未成服之服盖苴绖免布深衣也不散带故小记云君弔虽不当免时也主人必免不散麻一则不敢谓君之弔后时又且以君来故新其礼也夫人弔于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜夫人弔则主妇为丧主故主妇之待夫人犹主人之待君也世子夫人之世子也夫人来弔则世子在前道引其礼如祝之道君故夫人视世子而踊也主人送而不拜者丧无二主主妇已拜主人不当拜也大夫君不迎于门外入即位于堂下主人北面衆主人南面妇人即位于房中若有君命命夫命妇之命四隣賔客其君后主人而拜大夫之臣亦以大夫为君故曰大夫君也言此大夫君之弔其臣丧也主人不迎于门外此君入而即堂下之位位在阼阶下西向主人在其位之南而北面也此大夫君来弔之时若有本国之君命或有国中大夫及命妇之命或隣国卿大夫遣使来弔者此大夫君必代主人拜命及拜賔以丧用尊者主其礼故也然此君终不敢如国君专代为主必以主人在已后待此君拜竟主人复拜也石梁王氏曰后主人者已在前拜使主人陪后君弔见尸柩而后踊前章既殡而君往是不见尸柩也乃视祝而踊此言见尸柩而后踊似与前文异旧説殡而未涂则踊涂后乃不踊未知是否大夫士若君不戒而往不具殷奠君退必奠以君之来告于死者且以为荣也君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸君国君也大棺最在外属在大棺之内椑又在属之内是国君之棺三重也寸数以厚薄而言君里棺用朱緑用杂金鐕大夫里棺用𤣥緑用牛骨鐕士不緑疏曰里棺谓以缯贴棺里也朱缯贴四方緑缯贴四角鐕钉也用金钉以琢朱緑着棺也大夫四面𤣥四角緑士不緑者悉用𤣥也亦用大夫牛骨鐕石梁王氏曰用牛骨为钉不可从君盖用漆三衽三束大夫盖用漆二衽二束士盖不用漆二衽二束盖棺之盖板也用漆谓以漆涂其合缝用衽处也衽束并説见檀弓君大夫鬊爪实于緑中士埋之鬊乱发也爪手足之爪甲也生时积而不弃今死为小囊盛之而实于棺内之四隅故读緑为角四角之处也士则以物盛而埋之耳君殡用輴櫕至于上毕涂屋大夫殡以帱櫕至于西序涂不暨于棺士殡见衽涂上帷之君诸侯也輴盛柩之车也殡时以柩置輴上櫕犹丛也丛木于輴之四面至于棺上毕尽也以泥尽涂之此櫕木似屋形故曰毕涂屋也大夫之殡不用輴其棺一面贴西序之壁而櫕其三面上不为屋形但以棺衣覆之帱覆也故言大夫殡以帱櫕至于西序也涂不暨于棺者天子诸侯之櫕木广而去棺逺大夫櫕狭而去棺近所涂者仅仅不及于棺而已士殡掘肂以容棺肂即坎也棺在肂中不没其盖缝用衽处犹在外而可见其衽以上亦用木覆而涂之帷幛也贵贱皆有帷故惟朝夕之哭乃褰举其帷耳所以帷者鬼神尚幽闇故也此章以檀弓参之制度不同熬君四种八筐大夫三种六筐士二种四筐加鱼腊焉熬以火煼谷令熟也熟则香置之棺旁使蚍蜉闻香而来食免侵尸也四种黍稷稻粱也每种二筐三种黍稷粱二种黍稷也加鱼与腊筐同异未闻石梁王氏曰棺旁用熬谷加鱼腊不可从饰棺君龙帷三池疏曰君诸侯也帷栁车边障也以白布为之王侯皆画为龙故云君龙帷也池者织竹为笼衣以青布挂于栁上荒边𤓰端象宫室承霤天子四注屋四面承霤栁亦四池诸侯屋亦四注而栁降一池阙后故三池也振容振容者振动容饰也以青黄之缯长丈余如幡画为雉悬于池下为容饰车行则幡动故曰振容也黼荒火三列黻三列荒蒙也栁车上覆谓鼈甲也縁荒边为白黑斧文故云黼荒荒之中央又画为火三行故云火三列又画两已相背为三行故云黻三列素锦褚加伪荒素锦白锦也褚屋也荒下用白锦为屋象宫室也加帷荒者帷是边墙荒是上盖褚覆竟而加帷荒于褚外也纁纽六上盖与边墙相离故又以纁帛为纽连之两旁各三凡六也齐五采五贝齐者脐之义以当中而言谓鼈甲上当中形圆如车之盖髙三尺径二尺余以五采缯衣之列行相次五贝者又连贝为五行交络齐上也黼翣二黻翣二画翣二皆戴圭翣形似扇木为之在路则障车入椁则障柩二画黼二画黻二画云气六翣之两角皆戴圭玉也鱼跃拂池以铜鱼悬于池之下车行则鱼跳跃上拂于池鱼在振容间也君纁戴六戴犹值也用纁帛系棺纽着栁骨棺之横束有三每一束两边各屈皮为纽三束则六纽今穿纁戴于纽以系栁骨故有六戴也纁披六亦用绛帛为之以一头系所连栁纁戴之中而出一头于帷外人牵之每戴系之故亦有六也谓之披者若牵车登高则引前以防轩车适下则引后以防飜车欹左则引右欹右则引左使不倾覆也已上并孔説大夫画帷二池不振容画荒火三列黻三列素锦禇纁纽二𤣥纽二齐三采三贝黻翣二画翣二皆戴绥鱼跃拂池大夫戴前纁后𤣥披亦如之画帷画为云气也二池一云两边各一一云前后各一画荒亦画为云气也齐三采绛黄黒也皆戴绥者用五来羽作蕤缀翣之两角也披亦如之谓色及数悉与戴同也士布帷布荒一池揄绞纁纽二缁纽二齐三采一贝画翣二皆戴绥士戴前纁后缁二披用纁布帷布荒皆白布不画也一池在前揄摇翟也雉类青质五色绞青黄之缯也画翟于绞缯在池上戴当棺束每束各在两边前头二戴用纁后二用缁二披用纁者据一边前后各一披故云二披若通两边言之亦四披也君𦵏用輴四綍二碑御棺用羽葆大夫葬用輴二綍二碑御棺用茅士𦵏用国车二綍无碑比出宫御棺用功布此章二輴字一国字註皆读为辁船音然以檀弓诸侯輴而设帱言之则诸侯殡得用輴岂𦵏不得用輴乎今读大夫𦵏用輴与国字并作船音君𦵏用輴音春天子之窆用大木为碑谓之丰碑诸侯谓之桓楹碑綍详见檀弓御棺羽葆并见杂记功布大功之布也辁车杂记作輲字凡封用綍去碑负引君封以衡大夫士以咸君命毋譁以鼓封大夫命毋哭士哭者相止也三封字皆读为窆谓下棺也疏曰下棺时将綍一头系棺缄又将一头绕碑间鹿卢所引之人在碑外背碑而立负引者渐渐应鼓声而下故云用綍去碑负引也以衡谓下棺时别以大木为衡贯穿棺束之缄平持而下备倾顿也以缄者以綍直系棺束之缄而下也命毋譁戒止其諠譁也以鼓封击鼓为负引者纵舍之节也命毋哭戒止哭声也士则衆哭者自相止而已君松椁大夫栢椁士杂木椁天子栢椁故诸侯以松大夫同于天子者卑逺不嫌僭也棺椁之间君容柷大夫容壶士容甒柷乐器形如桶壶漏水之器一説壶甒皆盛酒之器此言阔狭之度古者棺外椁内皆有藏器也君里椁虞筐大夫不里椁士不虞筐疏曰卢氏虽有解释郑云未闻今不録礼记大全卷二十一礼记大全卷二十二钦定四库全书礼记大全卷二十二明胡广等撰祭法第二十三祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王国语曰有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘喾而祖契郊冥而宗汤周人禘喾而郊稷祖文王而宗武王石梁王氏曰此四代禘郊祖宗诸经无所见多有可疑杂以纬书愈纷错矣刘氏曰虞夏殷周皆出黄帝黄帝之曽孙曰帝喾尧则帝喾之子也黄帝至舜九世至禹五世以世次言尧禹兄弟也按诗传姜嫄生弃为后稷简狄生契为司徒稷契皆尧之弟契至冥六世至汤十四世后稷至公刘四世至大王十三世四代禘郊祖宗之説郑氏谓经文差互今以成周之礼例而推之有天下者立始祖之庙百世不迁又推始祖所自出之帝祭于始祖之庙而以始祖配之则虞夏皆当以颛顼为始祖而禘黄帝于颛顼之庙祭天于郊则皆当以颛顼配也殷当以契为始祖而禘帝喾于契庙郊则当以契配也至于祖有功而宗有徳则舜之曽祖句芒尝有功可以为祖今既不祖之矣瞽瞍顽而无徳非所得而宗者故当祖喾而宗尧也盖舜受天下于尧尧受之于喾故尧授舜而舜受终于文祖苏氏谓即喾庙也舜授禹禹受命于神宗即尧庙也即是可以知虞不祖句芒而祖喾不宗瞽瞍而宗尧也明矣先儒谓配天必以始祖配帝必以父以此宗字即为宗祀明堂之宗故疑舜当宗瞽瞍不当宗尧窃意五帝官天下自虞以上祖功宗徳当如郑註尚徳之説三王家天下则自当祖宗所亲然鲧尝治水而殛死有以死勤事之功非瞽瞍比也故当为祖但亦不当郊耳冥亦然由是论之则经文当云有虞氏禘黄帝而郊顼祖喾而宗尧夏后氏亦禘黄帝而郊顼祖鲧而宗禹殷人禘喾而郊契祖冥而宗汤周人禘喾而郊稷祖文王而宗武王如此则庶乎其无疑矣大抵祖功宗徳之宗与宗祀明堂之宗不同祖其有功者宗其有徳者百世不迁之庙也宗祀父于明堂以配上帝者一世而一易不计其功徳之有无也有虞氏宗祀之礼未闻借使有之则宗祀瞽瞍以配帝自与宗尧之庙不相妨但虞不传子亦无百世不迁之义耳今按以此章之宗为宗其有徳者自无可疑但殷有三宗不惟言宗汤则未能究其説也燔柴于泰坛祭天也瘗埋于泰折祭地也用骍犊燔燎也积柴于坛上加牲玉于柴上乃燎之使气达于天此祭天之礼也泰坛即圜丘泰者尊之之辞瘗埋牲币祭地之礼也泰折即方丘折如磬折折旋之义喻方也周礼阳祀用骍牲隂祀用黝牲此并言骍犊者以周人尚赤而所谓隂祀者或是他祀欤埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭泰昭坛名也祭时祭四时也相近当为祖迎字之误也寒暑一往一来往者祖送之来者迎这之周礼仲春昼迎暑仲秋夜迎寒则送之亦必有其礼也坎以祭寒坛以祭暑亡其地谓见削夺也方氏曰天无二日土无二王则王有日之象而宫乃其居也故祭日之坛曰王宫日出于昼月出于夜则夜为月之时而明乃其用也故祭月之坎曰夜明幽以言其隠而小也扬子曰视日月而知衆星之蔑故祭星之所则谓之幽宗焉吁而求雨之谓雩主祭旱言之耳兼祭水者雨以时至则亦无水患也幽雩皆谓之宗者宗之为言尊也书曰禋于六宗诗曰靡神不宗无所不用其尊之谓也泰坛泰折不谓之宗者天地之大不嫌于不尊也四方百物之神也方有四而位则八若干位西北艮位东北坎位正北震位正东皆阳也坤西南巽东南离正南兊正西皆阴也故有坎有坛而各以四焉大凡生于天地之间者皆曰命其万物死皆曰折人死曰鬼此五代之所不变也七代之所更立者禘郊祖宗其余不变也五代唐虞三代也加颛顼帝喾为七代旧説五代始黄帝然未闻黄帝禘郊祖宗之制恐未然方氏曰人物之生数有长短分有小大莫不受制于天地故大凡生者曰命及其死也物谓之折言其有所毁也人谓之鬼言其有所归也不变者不改所命之名也更立者更立所祭之人也名既当于实故无事乎变人既异于世故必更而立焉名之不变止自尧而下者盖法成于尧而已由尧以前其法未成其名容有变更也更立不及于黄帝者七代同出于黄帝而已黄帝垂统于上七代更立于下故也其余不变者谓禘郊祖宗之外不变也若天地日月之类其庸可变乎天下有王分地建国置都立邑设庙祧坛墠而祭之乃为亲疏多少之数方氏曰分地建国置都立邑所以尊贤也设庙祧坛墠而祭之所以亲亲也亲亲不可以无杀故为亲疏之数焉尊贤不可以无等故为多少之数焉有昭有穆有祖有考亲疎之数也以七以五以三以二多少之数也是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼七庙三昭三穆与太祖为七也一坛一墠者七庙之外又立坛墠各一起土为坛除地曰墠也考庙父庙也王考祖也皇考曽祖也显考髙祖也祖考始祖也始祖百世不迁而髙曽祖祢以亲故此五庙皆毎月一祭也逺庙为祧言三昭三穆之当逓迁者其主藏于二祧也古者祧主藏于太祖庙之东西夹室至周则昭之迁主皆藏文王之庙穆之迁主皆藏武王之庙也此不在月祭之例但得四时祭之耳故云享尝乃止去祧为坛者言世数逺不得于祧处受祭故云去祧也祭之则爲坛其又逺者亦不得于坛受祭故云去坛也祭之则爲墠然此坛墠者必须有祈祷之事则行此祭无祈祷则止终不祭之也去墠则又远矣虽有祈祷亦不及之故泛然名之曰鬼而已今按此章曰王立七庙而以文武不迁之庙为二祧以足其数则其实五庙而已若商有三宗则为四庙乎坛墠之主藏于祧而祭于坛墠犹之可也直谓有祷则祭无祷则止则大祫升毁庙之文何用乎又宗庙之制先儒讲之甚详未有举坛墠为言者周公三坛同墠非此义也又诸儒以周之七庙始于共王之时夫以周公制作如此其盛而宗庙之制顾乃下同列国吾知其必不然矣然则朱子然刘歆之説岂无见乎郑註此章谓祫乃祭之盖亦觉记者之失矣诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼诸侯太祖之庙始封之君也月祭三庙下于天子也显考祖考四时之祭而已去祖为坛者髙祖之父虽迁主寄太祖之庙而不得于此受祭若有祈祷则去太祖之庙而受祭于坛也去坛而受祭于墠则髙祖之祖也大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼大夫三庙有庙而无主其当迁者亦无可迁之庙故有祷则祭于坛而已然墠轻于坛今二坛而无墠者以太祖虽无庙犹重之也去坛为鬼谓髙祖若在迁去之数则亦不得受祭于坛祈祷亦不得及也适士二庙一坛曰考庙曰王考庙享尝乃止皇考无庙有祷焉为坛祭之去坛为鬼适士上士也天子上中下之士及诸侯之上士皆得立二庙官师一庙曰考庙王考无庙而祭之去王考为鬼官师者诸侯之中士下士为一官之长者得立一庙祖祢共之曽祖以上若有所祷则就庙荐之而已以其无坛也庶士庶人无庙死曰鬼庶士府史之属死曰鬼者谓虽无庙亦得荐之于寝也王制云庶人祭于寝王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社疏曰太社在库门之内右王社所在书传无文崔氏云王社在借田王所自祭以供粢盛国社亦在公宫之右侯社在借田置社者大夫以下包士庶成羣聚而居满百家以上得立社为衆特置故曰置社方氏曰王有天下故曰羣姓诸侯有一国故曰百姓而已天子曰兆民诸侯曰万民亦此之意王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶司命见周礼中霤门行户灶见月令泰厉古帝王之无后者公厉古诸侯之无后者族厉古大夫之无后者左传云鬼有所归乃不为厉以其无所归或为人害故祀之又按五祀之文散见经传者非一此言七祀三祀二祀一祀之説殊为可疑曲礼大夫祭五祀註言殷礼王制大夫祭五祀註谓有地之大夫皆未可详王下祭殇五适子适孙适曽孙适𤣥孙适来孙诸侯下祭三大夫下祭二适士及庶人祭子而止方氏曰𤣥孙之子为来者以其世数虽逺方来而未已也以尊祭卑故曰下祭石梁王氏曰庶殇全不祭恐非夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之此五者所当祭祀也下文可见是故厉山氏之有天下也其子曰农能殖百谷夏之衰也周弃继之故祀以为稷厉山氏一云烈山氏炎帝神农也其后世子孙有名柱者能殖百谷作农官因名农见国语弃见舜典稷谷神也共工氏之霸九州也其子曰后土能平九州故祀以为社左传言共工氏以水纪官在炎帝之前太昊之后社土神也帝喾能序星辰以着衆序星辰知推步之法也着衆谓使民占星象而知休作之候也尧能赏均刑法以义终能赏当其功也均刑法当其罪也以义终禅位得人也舜勤衆事而野死巡守而崩也石梁王氏曰舜死苍梧之説不可信郑氏谓因征有苗尤不可信鲧鄣鸿水而殛死禹能修鲧之功鄣壅塞之也修者继其事而改正之石梁王氏曰祀禹非祀鲧也黄帝正名百物以明民共财颛顼能修之正名百物者立定百物之名也明民使民不惑也共财供给公上之赋敛也契为司徒而民成司徒教官之长民成化民成俗也冥勤其官而水死冥即𤣥冥也月令冬之神水死未闻汤以寛治民而除其虐书曰克寛克仁又言代虐以寛文王以文治武王以武功去民之菑此皆有功烈于民者也陈氏曰自农弃至尧自黄帝至契法施于民者也舜鲧与冥以死勤事者也禹修鲧功以劳定国者也汤除其虐文武之去民菑能御大菑能捍大患者也及夫日月星辰民所瞻仰也山林川谷丘陵民所取财用也非此族也不在祀典族类也祀典祭祀之典籍祭义第二十四祭不欲数数则烦烦则不敬祭不欲䟽䟽则怠怠则忘是故君子合诸天道春禘秋甞霜露既降君子履之必有悽怆之心非其寒之谓也春雨露既濡君子履之必有憷惕之心如将见之乐以迎来哀以送往故禘有乐而甞无乐王制言天子诸侯宗庙之祭春礿夏禘秋尝冬烝註云夏殷之祭名周则春祠夏禴秋尝冬烝也郊特牲飨禘有乐而食尝无乐禘读为禴然则此章二禘字亦皆当读为禴也但祭统言大尝禘升歌清庙下管象与那诗言庸鼓有斁万舞有奕下云顾予烝尝是殷周秋冬之祭不可言无乐也此与郊特牲皆云无乐未详郑氏曰迎来而乐乐亲之将来也送去而哀哀其享否不可知也方氏曰于雨露言春则知霜露之为秋矣霜露言非其寒则雨露为非其温之谓矣雨露言如将见之则霜为如将失之矣盖春夏所以迎其来秋冬所以送其往也致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者五其字及下文所为皆指亲而言疏曰先思其粗渐思其精故居处在前乐嗜居后祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声入室入庙室也僾然彷彿之貌见乎其位如见亲之在神位也周旋出户谓荐俎酌献之时行步周旋之间或自户内而出也肃然儆惕之皃容声举动容止之声也忾然太息之声也是故先王之孝也色不忘乎目声不絶乎耳心志嗜欲不忘乎心致爱则存致悫则着着存不忘乎心夫安得不敬乎君子生则敬养死则敬享思终身弗辱也致爱极其爱亲之心也致悫极其敬亲之诚也存以上文三者不忘而言着以上文见乎其位以下三者而言不能敬则养与享祗以辱亲而已君子有终身之丧忌日之谓也忌日不用非不祥也言夫日志有所至而不敢尽其私也忌日亲之死日也不用不以此日为他事也非不祥言非以死为不祥而避之也夫日犹此日也志有所至者此心极于念亲也不敢尽其私此私字如不有私财之私言不敢尽心于己之私事也唯圣人为能飨帝孝子为能飨亲飨者郷也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也临尸不怍则其乡亲之心致爱致悫可知矣奠盎设盎齐之奠也齐齐整肃之皃愉愉其忠有和顺之实也勿勿犹切切也诸语辞犹然也文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有懐二人文王之诗也祭之明日明发不寐飨而致之又従而思之祭之日乐与哀半飨之必乐已至必哀如不欲生似欲随之死也宗庙之礼上不讳下故有称讳之时如祭髙祖则不讳曽祖以下也如欲色然言其想像亲平生所爱之物如见亲有欲之之色也诗小雅小宛之篇明发自夜至光明开发之时也诗本谓宣王永懐文王武王之功烈此借以喻文王念父母之勤耳文王之诗言此诗足以咏文王也飨之必乐迎其来也已至而礼毕则徃矣故哀也仲尼尝奉荐而进其亲也悫其行也趋趋以数巳祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逹若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何恍惚之有乎夫言岂一端而已夫各有所当也尝秋祭也奉荐而进进于尸也亲身自执事也悫専谨貌趋趋读为促促行步迫狭也数举足频也皆不事威仪之貌子贡待祭毕以夫子所尝言者为问葢怪其今所行与昔所言异也夫子言济济者衆盛之容也逺也言非所以接亲亲也漆漆者専致之容也自反犹言自修整也若及也容之疏逺及容之自反者夫何能交及于神明乎我之自祭何可有济济漆漆乎言以诚悫为贵也若言天子诸侯之祭尸初在室后出在堂更反入而设馈作乐既成主人荐其馈食之豆与牲体之俎先时则致敬以交于神明至此则序礼乐备百官献酬往复凡助祭之君子各以威仪相尚而致其济济漆漆之容当此之际何能有思念慌惚交神之心乎各有所当言各有所主谓济济漆漆乃宗庙中宾客之容非主人之容也主人之事亲宜悫而趋数也孝子将祭虑事不可以不豫比时具物不可以不备虚中以治之比时及时也谓当行礼之时具物陈设器馔之属虚中清明在躬心无杂念也宫室既修墙屋既设百物既备夫妇齐戒沐浴奉承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也洞洞属属见礼器两言奉承而进之上谓主人下谓助祭者谕其志意祝以孝告也孝子之祭也尽其悫而悫焉尽其信而信焉尽其敬而敬焉尽其礼而不过失焉进退必敬如亲听命则或使之也尽其悫而为悫尽其信而为信尽其敬而为敬言无一毫之不致其极也礼有常经不可以私意为隆杀故曰尽其礼而不过失焉进退之间其敬心之所存如亲聆父母之命而若有使之者亦前章着存之意孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣方氏曰孝子之祭可知者言观其祭可以知其心也立之者方待事而立也进之者既従事而进也荐之者奉物而荐也退而立者进而复退也已彻而退者既荐而后彻也葢退而立则少退而已已彻而退则于是乎退焉此其所以异也立之敬以诎则身之屈而为之变焉故立而不诎固也进之敬以愉则色之愉而致其亲焉故进而不愉疏也荐之敬以欲则心之欲而冀其享焉故荐而不欲不爱也退而立如将受命则顺聴而无所忽焉故退立而不如受命敖也已彻而退敬齐之色不絶于面则慎终如始矣故已彻而退无敬齐之色而忘本也孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也先王之所以治天下者五贵有徳贵贵贵老敬长慈㓜此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈㓜为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也应氏曰仁以事亲而广其爱极其至则王者以徳行仁之心也义以从兄而顺其序极其至则霸者以礼明义之举也孝弟之根本立乎一家王霸之功业周乎天下虽未能尽王霸之能事而亦近之矣天子至尊内虽致睦于兄弟而族人不敢以长㓜齿之故所尊者惟父而诸侯特言有兄道浑全无迹徳纯实有方盖以人行道而有得于身也故曰近之矣石梁王氏曰王孝霸弟此非孔子之言刘氏曰道之理一而徳之分殊人之有徳者未必皆能尽道之大全也然曰有徳则亦违道不逺矣此徳之所以近道也子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聴命错诸天下无所不行此言爱敬二道为齐家治国平天下之本君自爱其亲以教民睦则民皆贵于有亲君自敬其长以教民顺则民皆贵于用上命爱敬尽于事亲事长而徳教加于百姓举而措之而已郊之祭也丧者不敢哭凶服者不敢入国门敬之至也吉凶异道不得相干祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也祭之日谓祭宗庙之日也父为昭子为穆穆答君言君牵牲之时子姓对君共牵也卿大夫佐币士奉刍以次序在牲之后故云序从也丽牲之碑在庙之中庭丽犹系也谓以牵牲之纼系于碑之孔也袒衣示有事也将杀牲则先取耳旁毛以荐神毛以告全耳以主听欲神听之也以耳毛为上故云尚耳也鸾刀膟膋并见前篇乃退谓荐毛血膟膋毕而暂退也爓祭祭汤中所爓之肉也祭腥祭生肉也爓腥之祭毕则礼终而退矣此皆敬心之极至也郊之祭大报天而主日配以月夏后氏祭其闇殷人祭其阳周人祭日以朝及闇道之大原出于天而悬象着明莫大乎日月故郊以报天而日以主神制礼之意深逺矣方氏曰郊虽以报天然天则尊而无为可祀之以其道不可主之以其事故止以日为之主焉犹之王燕饮则主之以大夫王嫁女则主之以诸侯而已有其祀必有其配故又配以月也犹祭社则配以勾龙祭稷则配以周弃焉闇者日既没而黒夏尚黒故祭其闇阳者日方中而白殷尚白故祭其阳也日初出而赤将落亦赤周尚赤故祭以朝及闇及者未至于闇葢日将落时也祭日谓祭之日也祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相巡以致天下之和终始相巡止是终始往来周回不息之义不必读为沿也方氏曰坛之形则圆而无所亏以象日之无所亏而盈也坎之形则虚而有所受以象月之有所受而明也坛髙而显坎深而隠一显一隠所以别隂阳之幽明一髙一深所以制隂阳之上下东动而出西静而入出则在外入则反内故东西所以别隂阳之外内东为阳中西为隂中中则得位故东西所以端隂阳之位别幽明之道然后能制上下之分别外内之所然后能端隂阳之位言之序所以如此且坛坎者人为之形东西者天然之方出于人为故言制出于天然也故言以端其位而已日出于东言其象出于天地之东也月生于西言其明生于轮郭之西也此又复明祭日月于东西之意也日言出于东则知为入于西尧典于东曰寅宾出日于西曰寅饯纳日者以此月言生于西则知为死于东扬雄言未望则载魄于西既望则终魄于东者以此日之出入也歴朝夕昼夜而成一日月之死生也歴晦朔弦望而成一月日徃则月来月徃则日来而隂阳之义配焉阳道常饶隂道常乏故运而为气赋而为形凡属乎阳者皆长属乎隂者皆短一长一短终则有始相巡而未尝相絶故足以致天下之和者隂阳相济之效也独隂而无阳独阳而无隂是同而已又何以致和乎天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有奇邪而不治者则微矣疏曰和谓百姓和谐用谓财用丰足致物用以立民纪者民丰于物用则知荣辱礼节故可以立人纪也奇谓奇异邪谓邪恶皆据异行之人言用此五事为治假令有异行不从治者亦当少也应氏曰致者推致其极也致反始所以极吾心报本之诚致鬼神所以极鬼神尊严之理宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也程子曰鬼神天地之功用而造化之迹也张子曰鬼神者二气之良能也朱子曰以二气言则鬼者隂之灵也神者阳之灵也以一气言则至而伸者为神反而归者为鬼其实一物而已陈氏曰如口鼻唿吸是气那灵处便属魂视聴是体那聪明处便属魄方氏曰魂气归于天形魄归于地故必合鬼与神然后足以为教之至中庸曰使天下之人齐明盛服以承祭祀此皆敎之至也衆生必死死必归土此之谓鬼骨肉毙于下隂为野土其气发扬于上为昭明焄蒿悽怆此百物之精也神之着也朱子曰如鬼神之露光处是昭明其气蒸上处是焄蒿使人精神悚然是悽怆又曰昭明是光耀底焄蒿是衮然底悽怆是凛然底又曰昭明乃光景之属焄蒿气之感触人者悽怆如汉书所谓神君至其风飒然之意又曰焄蒿是鬼神精气交感处因物之精制为之极明命鬼神以为黔首则百衆以畏万民以服因其精灵之不可掩者制为尊极之称而显然命之曰鬼神以为天下之法则故民知所畏而无敢慢知所服而无敢违方氏曰极之为言至也名曰鬼神则尊敬之至不可以复加是其所以制为之极也且鬼神本无名也其名则人命之尔鬼神至幽不可测也命之以名则明而可测矣然后人得而则之故曰以为黔首则是乃所以为教之至也冯氏曰秦称民为黔首夫子时未然也显是后儒窜入圣人以是为未足也筑为宫室设为宗祧以别亲疏逺迩教民反古复始不忘其所由生也衆之服自此故聴且速也言圣人制宗庙祭祀之礼以教民故衆民由此服从而聴之速也二端既立报以二礼建设朝事燔燎羶芗见以萧光以报气也此教衆反始也荐黍稷羞肝肺首心见间以侠甒加以郁鬯以报魄也教民相爱上下用情礼之至也二端谓气者神之盛魄者鬼之盛也二礼谓朝践之礼与馈熟之礼也朝事谓祭之日早朝所行之事也燔燎羶芗谓取膟膋燎于炉炭使羶芗之气上腾也见读为覸杂也以萧蒿杂膟膋而烧之故曰覸以萧光光者烟上则有照映之光采也此是报气之礼所以教民反古复始也至馈熟之时则以黍稷为荐而羞进肝肺首心四者之馔焉见间即覸字误分也侠甒两甒也当此荐与羞而杂以两甒醴酒故曰覸以侠甒也加以郁鬯者魄降在地用郁鬯之酒以灌地本在祭初而言于荐羞之下者谓非独荐羞二者为报魄初加郁鬯亦是报魄也此言报魄之礼教民相爱上下用情者馈熟之时以酬酢为礼祭之酒食徧及上下情义无间所以为礼之极至也君子反古复始不忘其所由生也是以致其敬发其情竭力从事以报其亲不敢弗尽也是故昔者天子为借千亩冕而朱纮躬秉耒诸侯为借百畒冕而青纮躬秉耒以事天地山川社稷先古以为醴酪齐盛于是乎取之敬之至也借借田也纮冠冕之繋所以为固也先古先祖也于是乎取之言皆于此借田中取之也古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也色纯曰牺体完曰牷牛羊豕曰牲周礼牧人掌牧六牲牛马羊豕犬鸡也然后养之谓在涤三月也皮弁素积见前古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之公桑公家之桑也蚕室飬蚕之室也近川便于浴种也棘墙置棘于墙上也外闭户扇在外而闭则向内也大昕之朝季春朔之旦也三宫在天子则谓三夫人在诸侯之夫人则立三宫半后之六宫也桑采桑也戾干也蚕恶湿故叶干乃以食也方氏曰戾至也风至则干矣嵗既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之古之献茧者其率用此与单尽也副之为言覆也妇人首饰所以覆首者袆祎衣也礼之礼待献茧之妇人也率旧读为类今如字方氏曰三月之尽非嵗单之时然蚕成之时也自去嵗蚕成之后迄今嵗蚕成之时期嵗矣故谓之嵗单若孟夏称麦秋者亦此之意及良日夫人缫三盆手遂布于三宫夫人世妇之吉者使缫遂朱绿之𤣥黄之以为黼黻文章服既成君服以祀先王先公敬之至也良日吉日也三盆手者置茧于盆中而以手三次淹之每淹则以手振出其绪故云三盆手也方氏曰夫人之缫止于三盆犹天子之耕止于三推君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而不与争也望其容貌而衆不生慢易焉故徳辉动乎内而民莫不承聼理发乎外而衆莫不承顺故曰致礼乐之道而天下塞焉举而措之无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也説见乐记曾子曰孝有三大孝尊亲其次弗辱其下能养公明仪问于曾子曰夫子可以为孝乎曾子曰是何言与是何言与君子之所谓孝者先意承志谕父母于道参直养者也安能为孝乎大孝尊亲严父配天也公明仪曾子弟子曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎承上文弗辱与养而言此五者皆足以辱亲故曰烖及于亲亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已衆之本教曰孝其行曰养养可能也敬为难敬可能也安为难安可能也卒为难父母既没慎行其身不遗父母恶名可谓能终矣仁者仁此者也礼者履此者也义者冝此者也信者信此者也强者强此者也乐自顺此生刑自反此作愿犹羡也称愿称扬羡慕也然犹而也孝经曰夫孝徳之本也教之所由生也衆之本教曰孝亦此意言孝为教衆之本也其行曰养行犹用也言用之于奉养之间也安为难者谓非勉强矫拂之敬也卒为难者谓不特终父母之身孝子亦自终其身也能终即説上文卒字仁者仁此者也以下凡七此字皆指孝而言也曾子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也溥旧读为敷今如字诗大雅文王有声之篇方氏曰置者直而立之溥者敷而散之施言其出无穷推言其进不已放与孟子放乎四海之放同凖言人以是为凖曾子曰树木以时伐焉禽兽以时杀焉夫子曰断一树杀一兽不以其时非孝也上言仁者仁此者也此二者亦为恶其不仁故言非孝曾子又引夫子之言以为证孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过諌而不逆父母既没必求仁者之粟以祀之此之谓礼终庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也匮乏也博施谓徳教加于百姓刑于四海也备物谓四海之内各以其职来助祭可谓不匮矣此即大孝尊亲之事也乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曾子曾子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣无人为大言无如人最为大也天地之性人为贵也道正路也径㨗出邪径也游徒涉也恶言不出于口己不以恶言加人也忿言不反于身则人自不以忿言复我也如此则不辱身不羞亲矣昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲也刘氏曰大舜贵以徳化民有天下如不与而民化之几于不知爵之为贵乎故禹承之以爵为贵而使民知贵贵之道也然贵爵之弊其终也在上者过于亢而泽不及下故汤承之以务富其民为贵然富民之弊终也民各私其财而不知亲亲之道故武王承之以亲亲为贵所谓周之宗盟异姓为后是也四代之治随时救弊所贵虽不同而尚齿则同也未有遗年齿而不尚者齿居天下之达尊久矣老吾老以及人之老故尊髙年次于事亲也然四者之所贵亦四代之所同记者但主自古尚齿为言耳读者不以辞害意可也是故朝廷同爵则尚齿七十杖于朝君问则席八十不俟朝君问则就之而弟达乎朝廷矣古者视朝之礼君臣皆立七十杖于朝据杖而立也君问则席谓君若有问则为之布席于堂而使之坐也不俟朝谓见君而揖之即退不待朝事毕也就之即其家也行肩而不併不错则随见老者则车徒辟斑白者不以其任行乎道路而弟达乎道路矣此言少者与长者同行之礼併并也肩而不併谓少者不可以肩齐并长者之肩当差退在后也不错则随谓此长者若是兄之辈则为雁行之差错稍偏而后之若是父之辈则直随从其后矣车徒辟言或乗车或徒行皆当避之也任所负戴之物也不以任行道路即孟子颁白者不负戴于道路矣居乡以齿而老穷不遗强不犯弱衆不暴寡而弟逹乎州巷矣遗弃也郑氏曰一乡者五州巷犹闾也古之道五十不为甸徒颁禽隆诸长者而弟逹乎獀狩矣四井为邑四邑为丘四丘为甸君田猎则起其民为卒徒故曰甸徒五十始衰故不供此役也颁犹分也隆犹多也田毕分禽则长者受赐多于少者春猎为獀冬猎为狩举此则夏秋可知军旅什五同爵则尚齿而弟逹乎军旅矣五人为伍二伍为什孝弟发诸朝廷行乎道路至乎州巷放乎獀狩修乎军旅衆以义死之而弗敢犯也自朝廷至军旅其人可谓衆矣然皆以通达孝弟之义死于孝弟而不敢干犯也祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之徳也耕借所以教诸侯之养也朝觐所以教诸侯之臣也五者天下之大教也西学西郊之学周之小学也王制云虞庠在国之西郊是也方氏曰先贤则乐祖是也西学则瞽宗是也乐祖有道徳者故曰教诸侯之徳耕借所以事神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也食三老五更于大学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱衆不暴寡此由大学来者也袒而割牲者袒衣而割制牲体为爼实也馈进食也酳食毕而以酒虚口也总干总持干盾以立于舞位也乡里有齿言人皆知长少之序也天子设四学当入学而大子齿四学虞夏殷周四代之学也大子齿谓大子与同学者序长㓜之位不以贵加人也天子廵守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也应氏曰彼向东此向西彼西行此趋东是相违而不相值然必驻行反迂谒而见之不敢超越径过也壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者方氏曰一命齿于乡里非其乡里则以爵而不以齿可知再命齿于族非其族则以爵而不以齿亦可知三命不齿虽于其族亦不得而齿之矣则乡里又可知矣此特贵贵之义耳至于老老之仁又不可得而废焉故族有七十者弗敢先也先谓乡饮之席待七十者先入而后入也君与之揖让而后及爵者岂族之三命得以先之乎五州为乡五邻为里于逺举乡则近至于五比之闾可知于近举里则逺达于五县之遂可知六乡六遂足以互见也此言族周官所谓父族也盖有天下者谓之王族有国者谓之公族有家者则谓之官族以传世言之则曰世族以主祭言之则言宗族天子有善让徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也成诸宗庙言于宗庙中命之也详在祭统十伦章昔者圣人建隂阳天地之情立以为易易抱龟南面天子卷冕北面虽有明知之心必进断其志焉示不敢専以尊天也善则称人过则称己教不伐以尊贤也方氏曰明吉凶之象者莫如易示吉凶之象者莫如龟南则明而有所示之方也故易抱龟南面焉天子北面则以臣礼自处而致其尊也南面内也北面外也自外至内谓之进故曰进断其志应氏曰易书也抱龟者人也不曰掌易之人而直以为易者盖明以示天下者易也易之道不可屈故不于北而于南明此以北面者臣也臣之位不可踰故不曰人而曰易盖有深意焉石梁王氏曰此説卜者之位与仪礼不合亦近于张大之辞刘氏曰易代天地鬼神以吉凶告天子故南面如祭祀之尸代神之尊也天子北面问卜以断其志盖尊天事神之礼也孝子将祭祀必有齐庄之心以虑事以具服物以修宫室以治百事及祭之日颜色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故悫善不违身耳目不违心思虑不违亲结诸心形诸色而术省之孝子之志也悫善不违身周旋升降无非敬也耳目不违心所闻所见不得以乱其心之所存也结者不可解之意术与述同述省犹循省也谓每事思省方氏曰于其来也如惧不及爱然及既来也又如语而未之然于其往也如将弗见然及既往也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语而而未之然即所谓如亲聼命是己如将弗见然即所谓如将失之是矣如将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然如亲欲有所语而未发也陶陶言思亲之心存乎内遂遂言思亲之心达乎外祭后犹如此者以其如将复入故也建国之神位右社稷而左宗庙方氏曰神无方也无方则无位所谓神位者亦人位之耳故以建言之建之斯有矣王氏谓右阴也地道所尊故右社稷左阳也人道之所乡故左宗庙位宗庙于人道所乡亦不死其亲之意礼记大全卷二十二礼记大全卷二十三钦定四库全书礼记大全卷二十三明胡广等撰祭统第二十五郑氏曰统犹本也凡治人之道莫急于礼礼有五经莫重于祭夫祭者非物自外至者也自中出生于心也心憷而奉之以礼是故唯贤者能尽祭之义五经吉凶军宾嘉之五礼也心憷即前篇君子履之必有憷惕之心谓心有感动也方氏曰尽其心者祭之本尽其物者祭之末有本然后末从之故祭非物自外至自中出生于心也心憷而奉之以礼者心有所感于内故以礼奉之于外而已盖以其自中出非外至者也奉之以礼者见乎物尽之以义者存乎心徇其物而忘其心者衆人也发于心而形于物者君子也故曰唯贤者能尽祭之义贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其为此孝子之心也方氏曰诚信忠敬四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已应氏曰不求其为无求福之心也所谓祭祀不祈也祭者所以追养继孝也孝者畜也顺于道不逆于伦是之谓畜应氏曰追其不及之养而继其未尽之孝也畜固为畜养之义而亦有止而畜聚之意焉刘氏曰追养其亲于旣远继续其孝而不忘畜者藏也中心藏之而不忘是顺乎率性之道而不逆天叙之伦焉诗曰心乎爱矣遐不谓矣中心藏之何日忘之此畜之意也是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也生事之以礼死葬之以礼祭之以礼养以顺为主丧以哀为主祭以敬为主时者以时思之礼时为大也旣内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之爼八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也按内则可食之物有蜩范者蝉与蜂也又如蚳醢是蚁子所为此言昆虫之异亦此类乎是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也祭服皆上𤣥下纁天子言缁服诸侯言冕服缁服亦冕服也缁以色言冕服则显其为祭服耳非莫耕非莫蚕言非无可耕之人非无可蚕之人也及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之徳也故散齐七日以定之致齐三日以齐之定之之谓齐齐者精明之至也然后可以交于神明也于物无防物犹事也不苟虑不苟动皆所谓防也是故先期旬有一日宫宰宿夫人夫人亦散齐七日致齐三日君致齐于外夫人致齐于内然后会于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之宿读为肃犹戒也郑氏曰大庙始祖庙也圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉纼所以牵牲刍藁也杀牲用以荐借疏曰宗妇执盎从者谓同宗之妇执盎齐以从夫人也夫人荐涗水者涗即盎齐盎齐由自浊用清酒以涗泲之也涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之因盎齐有明水连言水耳君执鸾刀羞哜者哜肝肺也哜有二时一是朝践之时取肝以膋贯之入室燎于炉炭而出荐之主前二是馈熟之时君以鸾刀割制所羞哜肺横切之不使絶亦奠于爼上尸并哜之故云羞哜一云羞进也夫人荐豆者君羞哜时夫人荐此馈食之豆也又曰郊特牲云祭齐加明水天子诸侯祭礼先有祼尸之事及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也东上近主位也此明祭时天子诸侯亲在舞位夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也祼以降神于礼为重歌者在上贵人声也武宿夜武舞之曲名也其义未闻假于外者祼则假于郁鬯歌则假于声音舞则假于干戚也诚敬者物之未将者也诚敬之志存于内而假外物以将之故其轻重随志进退若内志轻而求外物之重虽圣人不可得也圣人固无内轻而求外重之事此特以明役志为本耳夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣方氏曰牲旣杀则荐血腥于鬼神及熟之于爼而尸始食之是尸馂鬼神之余也刘氏曰祭毕而馂余是祭之终事也必谨夫馂之礼者慎终如始也故引古人曰善终者如其始之善今馂余之礼其是此意矣所以古之君子有言尸之饮食亦是馂鬼神之余也此即施惠之法也观乎馂之礼则可以观为政之道矣是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也凡馂之道每变以衆所以别贵贱之等而兴施惠之象也是故以四簋黍见其修于庙中也庙中者竟内之象也谡起也天子之祭八簋诸侯六簋此言四簋者留二簋为阳厌之祭故以四簋馂也簋以盛黍稷举黍则稷可知矣自君卿至百官每变而人益衆所以别贵贱象施惠也施惠之礼修举于庙中则施惠之政必徧及于境内此可以观政之谓也祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉为物以事言也兴物以具言也兴举牲羞之具凡以顺于礼而致其备焉耳圣人立教其本在此是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也已以己之心度人之心即大学絜矩之道如此而后能尽其道端其义也申言教之本以结上文之意夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦郑氏曰伦犹义也铺筵设同几为依神也诏祝于室而出于祊此交神明之道也筵席也几所冯以为安者人生则形体异故夫妇之伦在于有别死则精气无间共设一几故祝辞云以某妃配也依神使神冯依乎此也诏告也祝祝也谓祝以事告尸于室中也出于祊者谓明日绎祭出在庙门外之旁也郊特牲云索祭祝于祊是也祊说见前篇神之所在于彼乎于此乎故曰此交神明之道也君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也尸本是臣为尸而象神则尊之如君父矣然在庙外未入则犹疑是臣也及旣入庙则全其象君父之尊矣君祭固主于尊君父而尽臣子之道然未入庙则犹疑是君也及旣入庙则全为臣子而事尸无嫌矣若君出门迎尸则疑以君而迎臣故不出者所以别此嫌而明君臣之义也夫祭之道孙为王父尸所使为尸者于祭者子行也父北面而事之所以明子事父之道也此父子之伦也行犹列也父北面而事子行之尸者欲子知事父之道当如是也方氏曰十伦皆伦也止于父子言伦者有父子之伦然后有宗庙之祭则祭之伦本于父子而已故止以父子为伦焉尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也自献卿以下至羣有司凡同爵则长者必先饮故云皆以齿疏曰此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此皆尸饮之故云尸饮五于此时以献卿献卿之后主妇酳尸酳尸毕宾长献尸是尸饮七也乃以瑶爵献大夫是正九献礼毕但初二祼不饮故云饮七自此以后长宾长兄弟更为加爵尸又饮二是并前尸饮九主人乃以散爵献士及羣有司也此谓上公九献故以酳尸之一献为尸饮五也若侯伯七献朝践馈食时各一献食讫酳尸但饮三也子男五献食讫酳尸尸饮一夫祭有昭穆昭穆者所以别父子远近长幼亲疏之序而无乱也是故有事于太庙则羣昭羣穆咸在而不失其伦此之谓亲疏之杀也疏曰祭太庙则羣昭羣穆咸在若余庙之祭唯有当庙尸主及所出之子孙不得羣昭羣穆咸在也古者明君爵有德而禄有功必赐爵禄于太庙示不敢专也故祭之日一献君降立于阼阶之南南郷所命北面史由君右执䇿命之再拜稽首受书以归而舎奠于其庙此爵赏之施也疏曰酳尸之前皆承奉鬼神未暇䇿命此一献则上文尸饮五君献卿之时也若天子命羣臣则不因常祭之日特假于庙释奠告以受君之命也君卷冕立于阼夫人副袆立于东房夫人荐豆执校执醴授之执镫尸酢夫人执柄夫人授尸执足夫妇相授受不相袭处酢必易爵明夫妇之别也卷冕副袆见前校豆中央直者执醴执醴齐之人也此人兼掌授豆镫豆之下跗也爵形如雀柄则尾也袭处谓因其处凡为爼者以骨为主骨有贵贱殷人贵髀周人贵肩凡前贵于后爼者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也爼者所以明惠之必均也善为政者如此故曰见政事之均焉疏曰殷质贵髀之厚贱肩之薄周文贵肩之显贱髀之隠前贵于后据周言之方氏曰爼者对豆之器爼以骨为主则豆以肉为主可知骨阳也肉隂也爼之数以奇而从阳豆之数以偶而从隂为是故也凡赐爵昭为一穆为一昭与昭齿穆与穆齿凡羣有司皆以齿此之谓长幼有序爵行酒之器也疏曰此旅酬时赐助祭者酒衆兄弟子孙等在昭列者则为一色在穆列者自为一色各自相旅长者在前少者在后是昭与昭齿穆与穆齿也方氏曰宗庙之中授事则以爵至于赐爵则以齿何也盖授事主义而行于旅酬之前赐爵主恩而行于旅酬之后以其主恩故皆以齿也司士所谓祭祀赐爵唿昭穆而进之是矣夫齿所以序长幼故曰此之谓长幼有序夫祭有畀煇胞翟阍者惠下之道也唯有徳之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊旣祭之末而不忘至贱而以其余畀之是故明君在上则竟内之民无冻馁者矣此之谓上下之际不使刑人守门恐是周以前如此周则墨者使守门也际接也言尊者与贱者恩意相接也凡祭有四时春祭曰礿夏祭曰禘秋祭曰尝冬祭曰烝周礼春祠夏禴秋尝冬烝郑氏谓此夏殷之礼礿禘阳义也尝烝隂义也禘者阳之盛也尝者隂之盛也故曰莫重于禘尝方氏曰阳道常饶隂道常乏饶故及于夏始为盛焉乏故及于秋己为盛矣此禘所以为阳之盛甞所以为隂之盛欤以其隂阳之盛故曰莫重于禘尝古者于禘也发爵赐服顺阳义也于甞也出田邑发秋政顺隂义也故记曰尝之日发公室示赏也草艾则墨未发秋政则民弗敢草也方氏曰爵命之者也服胜于隂者也故为顺阳义禄食之者也田邑制于地者也故为顺隂义尝之日发公室因物之成而用之以行赏也故曰示赏草刈则墨者因其枯藁之时刈之以给爨刈草谓之草犹采桑谓之桑欤墨五刑之轻者左氏言赏以春夏刑以秋冬而此言尝之日发公室何也盖赏虽以春夏为主而亦未始不用刑月令孟夏断薄刑决小罪是也刑虽以秋冬为主亦未始不行赏此所言是也应氏曰不曰艾草而曰草艾者草自可艾也故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以为民父母矣中庸言明乎郊社之礼禘尝之义治国如视诸掌此因上文阳义隂义而申言之济志成其所欲为也发徳显其所当为也方氏曰大宗伯若王不与祭祀则摄位先儒谓王有故代之行其祭事正谓是矣代之虽在乎人使之则出乎君代之虽行其事使之则本乎义夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之自名下文谓自成其名是也方氏曰称则称之以言扬则扬其所为明则使之显而不晦着则使之见而不隠铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也论说譔録也王功曰勲事功曰劳酌斟酌其轻重大小也祭器鼎彝之属自成其名者自成其显扬先祖之孝也比次也谓己名次于先祖之下也顺无所违于礼也示后世而使子孙效其所为则是教也夫铭者壹称而上下皆得焉耳矣是故君子之观于铭也旣美其所称又美其所为为之者明足以见之仁足以与之知足以利之可谓贤矣贤而勿伐可谓恭矣上谓先祖下谓己身也见之见其先祖之善也非明不能与之使君上与己铭也非仁莫致利之利己之得次名于下也非知莫及故衞孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射孔悝衞大夫周六月夏四月也公衞庄公蒯聩也假至也至庙禘祭也因祭而赐之铭盖德悝之立己故褒显其先世也异姓大夫而年幼故称叔舅庄叔悝七世祖孔达也成公为晋所伐而奔楚故云随难于汉阳后虽反国又以杀弟叔武晋人执之归于京师寘诸深室故云即宫于宗周也射厌也石梁王氏曰悝乃蒯聩姊之子蒯聩悝之舅而悝则甥今反谓之舅其放周礼同姓之臣称伯叔父异姓之臣称伯叔舅欤启右献公献公乃命成叔纂乃祖服献公成公之曽孙名衎启开右助也鲁襄十四年䘙孙文子甯惠子逐䘙侯䘙侯奔齐言庄叔余功流于后世能右助献公使之亦得反国也成叔庄叔之孙烝鉏也其时成叔事献公故公命其纂继尔祖旧所服行之事也疏曰按左传无孔达之事献公反国亦非成叔之功乃考文叔兴旧耆欲作率庆士躬恤衞国其勤公家夙夜不解民咸曰休哉公曰叔舅予女铭若纂乃考服应氏曰嗜欲者心志之所存言其先世之忠皆以爱君忧国为嗜欲文叔孔圉慕尚而能兴起之也作率奋起而倡率之也庆卿也古卿庆同音字亦同用故庆云亦言卿云悝拜稽首曰对扬以辟之勤大命施于烝彞鼎此䘙孔悝之鼎铭也对扬至彞鼎十三字止作一句读言对答扬举用吾君殷勤之大命施勒于烝祭之彞尊及鼎也古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也勲在鼎彞是国有贤臣也故足为国家之重昔者周公旦有勲劳于天下周公旣没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也诗维清奏象舞严氏云文王之舞谓之象文舞也大武武舞也管象以管播其声也余见前经解第二十六孔子曰入其国其教可知也其为人也温柔敦厚诗教也疏通知远书教也广博易良乐教也絜静精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗者也疏通知远而不诬则深于书者也广博易良而不奢则深于乐者也絜静精微而不贼则深于易者也恭俭庄敬而不烦则深于礼者也属辞比事而不乱则深于春秋者也方氏曰六经之教善矣然务温柔敦厚而溺其志则失于自用矣故诗之失愚务疏通知远而趋于事则失于无实矣故书之失诬务广博易良而徇其情则失于好大矣故乐之失奢务絜静精微而蔽于道则失于毁则矣故易之失贼务恭俭庄敬而亡其体则失于过当矣故礼之失烦务属辞比事而作其法则失于犯上矣故春秋之失乱夫六经之教先王所以载道也其教岂有失哉由其所得有浅深之异耳应氏曰淳厚者未必深察情伪故失之愚通达者未必笃确诚实故失之诬寛厚者未必严立绳检故失之奢沈潜思索多自耗蠧且或害道故失之贼品节未明徳性未定无以饰貌正行故失之烦弄笔褒贬易紊是非且或召乱故失之乱惟得之深则养之固有以见天地之纯全古人之大体而安有所谓失哉石梁王氏曰孔子时春秋之笔削者未出又曰加我数年卒以学易性与天道不可得闻岂遽以此教人哉所以教者多言诗书礼乐且有愚诬奢贼烦乱之失岂诗书乐易礼春秋使之然哉此决非孔子之言天子者与天地参故德配天地兼利万物与日月并明明照四海而不遗微小其在朝廷则道仁圣礼义之序燕处则听雅之音行步则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也鸾和皆铃也鸾在衡和在轼前诗曹风鸤鸠篇石梁王氏曰此段最粹发号出令而民说谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成冯氏曰论义信和仁之道而以王霸并言之岂孔子之言礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以姦诈方氏曰轻者礼之小重者礼之大若大者不可损小者不可益是矣曲者礼之烦直者礼之简若易则易于则于是矣方者礼之常圜者礼之变若以礼为体者礼之常也以义起礼者礼之变也礼之用如是故君子审礼不可诬以姦诈也是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处郷里则长幼有序孔子曰安上治民莫善于礼此之谓也篇首孔子曰记者述孔子之言也是故以下疑是记者之言故引孝经孔子之言以结之也方氏曰隆言隆之而高由言由乎其中隆礼所以极高明由礼所以道中庸极高明所以立本道中庸所以趋时立本趋时虽若不同要之不离于道而已故谓之有方之士也道无方也体之于礼则为有方此以礼为主故谓之方焉士志于道故于有方曰士民无常心故于无方曰民故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也郷饮酒之礼所以明长幼之序也昏姻之礼所以明男女之别也夫礼禁乱之所由生犹坊止水之所自来也故以旧坊为无所用而坏之者必有水败以旧礼为无所用而去之者必有乱患壻于妇家曰昏妇于壻家曰姻方氏曰君臣之乱生于无义故以朝觐之礼禁之诸侯之乱生于不和故以聘问之礼禁之臣子之乱生于无恩故以丧祭之礼禁之以至郷饮之施于长幼昏姻之施于男女其义亦若是而已故昏姻之礼废则夫妇之道苦而淫辟之罪多矣郷饮酒之礼废则长幼之序失而争鬬之狱繁矣丧祭之礼废则臣子之恩薄而倍死忘生者衆矣聘觐之礼废则君臣之位失诸侯之行恶而倍畔侵陵之败起矣故礼之教化也微其止邪也于未形使人日徙善远罪而不自知也是以先王隆之也易曰君子慎始差若豪氂缪以千里此之谓也此又自昏姻覆说至聘问朝觐以明上文之义所引易曰纬书之言也若如也郑氏曰苦谓不至不答之属礼记大全卷二十三礼记大全卷二十四钦定四库全书礼记大全卷二十四明胡广等撰哀公问第二十七哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也哀公鲁君名蒋大礼谓礼之大者何其尊言称扬之甚孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬然此皆礼之大者故不得不尊敬之也然后以其所能敎百姓不废其会节礼本天秩圣人因人情而为之节文非强之以甚髙难行之事也故曰以其所能敎百姓会节谓行礼之期节如葬祭有葬祭之时冠昏有冠昏之时不可废也有成事然后治其雕镂文章黼黻以嗣有成事谓诹日而得卜筮之吉事可成也雕镂祭器之饰文章黼黻祭服之饰也嗣者传续不绝之义此器服常存则此礼必不泯绝矣其顺之然后言其丧筭备其鼎爼设其豕腊脩其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此顺之谓上下皆无违心也言犹明也丧筭五服嵗月之数殡葬久近之期也即安其居者随其所处而安之也节俭也丑犹恶也雕几见郊特牲器养器也自奉如此其薄者盖欲不伤财不害民而与民同其利也公曰今之君子胡莫之行也孔子曰今之君子好实无厌淫德不倦荒怠敖慢固民是尽午其衆以伐有道求得当欲不以其所昔之用民者由前今之用民者由后今之君子莫为礼也实货财也淫德放荡之行也固如固获之固言取之力也尽谓竭其所有也午与迕同午其衆违逆衆心也求得当欲言不过求以称其私欲而已不以其所不问其理之所在也由前由古之道由后由今之道也孔子侍坐于哀公哀公曰敢问人道谁为大孔子愀然作色而对曰君之及此言也百姓之德也固臣敢无辞而对人道政为大愀然悚动之貌作色变色也百姓之德犹言百姓之幸也敢无辞犹言岂敢无辞公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣严三者正则庶物从之矣公曰寡人虽无似也愿闻所以行三言之道可得闻乎夫妇父子君臣三纲也庶物衆事也无似无所肖似言无德也孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏旣至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与方氏曰夫妇有内外之位故曰别父子有慈孝之恩故曰亲君臣有上下之分故曰严易曰有夫妇然后有父子有父子然后有君臣故先后之序如此三者之正一以夫妇为之本故后言大昏为大也政在养人故古之为政爱人为大然而爱之无节则墨氏之兼爱矣安能无乱乎故曰所以治爱人礼为大礼止于敬而已故曰所以治礼敬为大礼以敬为主而大昏又为至焉故曰敬之至矣大昏为大大昏旣为敬之至故虽天子诸侯之尊亦必冕而亲迎也己亲其人乃所以使人之亲己而已故曰亲之也者亲之也冕而亲迎可谓敬矣故曰兴敬为亲舍敬是遗亲也弗爱则无以相合而其情疎故曰弗爱不亲弗敬则无以相别而其情亵故曰弗敬不正爱敬之道其始本于闺门之内及扩而充之其爱至于不敢恶于人其敬至于不敢慢于人而德敎加于百姓刑于四海故曰爱与敬其政之本与公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎公曰寡人固不固焉得闻此言也寡人欲问不得其辞请少进已重太重也寡人固自言其固陋也不固焉得闻此言者言若不固陋则不以此为问安得闻此言乎请少进者幸孔子更略有以进敎我也石梁王氏曰併言天地非止诸侯之礼也孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与直言二字未详或云当作朝廷陆氏曰物以不振为耻国以不兴为耻应氏曰物耻谓事物之污陋国耻谓国体之卑辱内外之礼交洽则国家安富尊荣何耻之不伸是时鲁微弱哀公欲振而兴之而不知礼之为急故夫子以是告之孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣敬吾身以及百姓之身敬吾子以及百姓之子敬吾妻以及百姓之妻忾犹至也曁也如朔南暨声敎之意大王爱民之君也尝言不以养人者害人故曰大王之道也方氏曰冕而亲迎所以敬其妻也冠于阼阶所以敬其子也为主于内者妻也故曰亲之主传后于下者子也故曰亲之后内非有主则外不足以治其国家矣下非有后则上不足以承其祖考矣此所以不敢不敬也君子虽无所不敬又以敬身为大焉非苟敬身也以其为亲之枝故也身之于亲犹木之有枝亲之于身犹木之有本相须而共体又非特为主为后而已此尤不敢不欲也公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣君子以位言也在上者言虽过民犹以为辞辞者言之成文者也动虽过民犹以为则则者动之成法者也此所以君子之言动不敢有过俱无过则民不待命令之及而自知敬其上矣民皆敬上则君之身不为人所辱方谓之能敬身成其亲者不使亲名为人所毁也公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身方氏曰不能爱人则伤之者至矣故不能有其身不能有其身则一身无所容矣故不能安土安土则所居无所择乐天则所遭无所怨俯能无所择则仰亦无所怨矣故不能安土不能乐天能乐天则于理无所不顺成身之道亦顺其理而已公曰敢问何谓成身孔子对曰不过乎物应氏曰物者实然之理也性分之内万物皆备仁人孝子不过乎物者即其身之所履皆在义理之内而不过焉犹大学之止于仁止于孝也违则过之止则不过矣夫物有定理理有定体虽圣贤岂能加毫末于此哉亦尽其当然而止耳公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也已成而明是天道也日月相从不已继明照于四方也不闭其久穷则变变则通也无为而成不言而信不怒而威也已成而明为法于天下可传于后世也刘氏曰天道至诚无息所谓维天之命于穆不已也君子贵之纯亦不已焉然其不已者一动一静互为其根如日往则月来月往则日来是以不穷其久无思无营而万物自然各得其成及其旣成皆粲然可见也盖其机缄密运而不已者虽若难名而成功则昭着也无为而成者不见其为之之迹而但见有成也此唯天为大唯尧则之荡荡乎民无能名焉巍巍乎其有成功也焕乎其有文章之谓也公曰寡人憃愚冥烦子志之心也憃愚蔽于气质也冥者暗于理烦者累于事志读如字哀公自言其不能敏悟所敎欲孔子以简切之语志记于我心故孔子下文所对是举其要者言之孔子蹴然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身公曰寡人旣闻此言也无如后罪何孔子对曰君之及此言也是臣之福也蹴然变容为肃敬貌无如后罪何言虽闻此言然无奈后日过乎物而有罪何此言是有意于寡过矣故孔子以为是臣之福方氏曰仁人者主事天言之也孝子者主事亲言之也亲则近而疑其不尊天则远而疑其难格徒以近而不尊则父子之间或几乎亵矣徒以逺而难格则天人之际或几乎绝矣故事亲如事天者所以致其尊而不欲其亵也事天如事亲者所以求其格而不欲其疎也石梁王氏曰仁人之事亲也如事天事天如事亲此两句非圣人不能言仲尼燕居第二十八石梁王氏曰文虽有首尾然辞㫖散漫处多未必孔子之言仲尼燕居子张子贡言游侍纵言至于礼子曰居女三人者吾语女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁纵言汎言诸事也周流无不徧者随遇而施无不中节也敬以心言恭以容言礼虽以敬恭为主然违于节文则有二者之弊给者足恭便佞之貌逆者悖戾争鬬之事夫子尝言恭而无礼则劳勇而无礼则乱给则劳逆则乱矣夫子于三者之弊独言给之为害何也盖野与逆二者犹是直情径行而然使习于礼则无此患矣惟足恭便给之人是曲意徇物致饰于外务以悦人貌虽类于慈仁而本心之德则亡矣故谓之夺慈仁谓巧言令色鲜矣仁而耻乎足恭正此意也子曰师尔过而商也不及子产犹衆人之母也能食之不能敎也子贡越席而对曰敢问将何以为此中者也子曰礼乎礼夫礼所以制中也能食不能敎亦为不及故子贡并以中为问子贡退言游进曰敢问礼也者领恶而全好者与子曰然然则何如子曰郊社之义所以仁鬼神也甞禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁宾客也前言礼释囘增美质此言领恶全好大意相类仁昭穆谓祭时则羣昭羣穆咸在也馈奠丧奠也非吉祭乡射乡饮酒皆行之于乡故曰仁乡党人而不仁如礼何此五者之礼皆发于本心之仁也应氏曰领谓总揽收拾之也好恶对立一长一消恶者收敛而无余则善者浑全而无亏矣夫礼之制中非屑屑然与恶为敌而去之也养其良心启其善端而不善者自消矣仁者善之道也祭祀聘享周旋委曲焉者凡以全此而已仁心发于中而后礼文见于外及礼之旣举而是心达焉则幽明之间咸顺其序驩欣浃洽皆在吾仁之中是仁之周流畅达也刘氏曰领恶犹言克己也视听言动非礼则勿所以克去己私之恶而全天理之善也一日克巳复礼则天下归仁所以鬼神昭穆死丧乡党宾客之礼无所往而不为仁也子曰明乎郊社之义尝禘之礼治国其如指诸掌而已乎明乎郊社之义则事天如事亲明乎尝禘之礼则事亲如事天仁人孝子明于此故能推民胞物与之心而天下国家有不难治者矣是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也三族父子孙也上文言郊社以下五者此又言居处以下五事皆所以明礼之无乎不在也是故宫室得其度量鼎得其象味得其时乐得其节车得其式鬼神得其飨丧纪得其哀辨说得其党官得其体政事得其施加于身而错于前凡衆之动得其宜方氏曰奥为尊者所居阼为主者所在寝则无侵房则有方至是极而中者为极自是衰而杀者为榱楹以盈而有所任也檐以曕而有所至也栌若颅然楣若眉然如是则宫室得其度矣若鲁庄公丹楹刻桷臧文仲山节藻梲盖失其度故也量左为升以象阳之所升右为合以象隂之所合仰者为斛以象显而有所承覆者为斗以象隠而有所庇外圜其形动以天也内方其形静以地也鼎口在上以象有所安乎上足在下以象有所立乎下大者为鼐以象气之所仍揜者为鼒以象才之所任足竒其数参乎天也耳偶其数两乎地也非特此而已以兆之则有庣以旣之则有槪而量之所象又有如此者以贯之则有耳以举之则有铉而鼎之所象又有如此者其音足以中黄钟而量又有乐之象焉其亨足以享上帝而鼎又有礼之象焉易曰以制器者尚其象盖谓是矣然其器疏以达者所以象春高以粗者所以象夏廉以深之象秋闳以奄之象冬器固无适而非象也止以量鼎为言者盖量为器之大者大者得其象则小者从可知鼎为器之重者重者得其象则轻者从可知若春多酸夏多苦秋多辛冬多咸所谓味得其时也阳而不散隂而不密刚气不怒柔气不慑所谓乐得其节也车得其式者六等之数作车之式也五路之用乘车之式也鬼神得其飨者若天神皆降地祇皆出人鬼皆格可得而礼是矣丧纪得其哀者或发于容体或发于声音或发于言语饮食或发于居处衣服而各得其哀也辨说得其党若在官言官在府言府在库言库在朝言朝之类官得其体若天官掌邦治地官掌邦敎之类政事得其施若施典于邦国施则于都鄙施法于官府之类刘氏曰礼以制中无过无不及克己复礼为仁则溥博渊泉而时出之故凡衆之动无不得其时中之宜经礼三百曲礼三千无一事之非仁也子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所错耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其策军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辨说失其党官失其体政事失其施加于身而错于前凡衆之动失其宜如此则无以祖洽于衆也伥伥无定向之貌祖始也洽合也言无以率先天下而使之恊合也子曰慎听之女三人者吾语女礼犹有九焉大飨有四焉苟知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐爼序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示德也下而管象示事也是故古之君子不必亲相与言也以礼乐相示而已知者知其理也事者习其仪也圣人已者言可以进于圣人礼乐之道也两君相见诸侯相朝也县乐器之悬于笋簴者也兴作也升堂而乐阕者旣升堂主人献宾酒宾卒爵而乐止也此飨礼之一节也宾酢主君又作乐主君饮毕则乐止此飨礼之二节也下管象武之上缺升歌清庙一句或记者略耳升堂而歌清庙之诗是三节也堂下以管吹象武之曲是四节也夏籥禹大夏之乐曲以籥吹之也与象武次序更迭而作故云夏籥序兴言礼而必曰君子知仁使三子求节文于天理之中也行中规第五节也还中矩第六节也采齐乐章名和鸾车上之铃也车行整缓则铃声与乐声相中盖出门迎宾之时此第七节也客出之时歌雍诗以送之此第八节也振羽即振鹭礼毕彻器则歌振鹭之诗九节也九者之礼大飨有其四一是宾卒爵而乐阕二是宾酢主卒爵则乐又阕三是升歌清庙四是下管象武余五者则非飨礼所得专也方氏曰雍禘太祖之诗也其用为大故歌之以送客振鹭助祭之诗其用为小故歌之以彻器而已二诗本主于禘太祖与助祭而又用之于此者犹鹿鸣本以燕羣臣而又用于乡饮也然论语言以雍彻其用与此不同又何也盖彼言天子飨神之事此言诸侯飨宾之事重轻固可知矣示情者欲宾主以情相接也示德者欲宾主以德相让也示事者欲宾主以事相成也刘氏曰仁者天下之正理礼序乐和天下之正理不外是矣故曰如此而后君子知仁子曰礼也者理也乐也者节也君子无理不动无节不作不能诗于礼缪不能乐于礼素薄于德于礼虚乐记言乐者天地之和也礼者天地之序也此言礼者理也乐者节也盖礼得其理则有序而不乱乐得其节则虽和而不流君子无理不动防其乱也无节不作防其流也人而不为周南召南犹正墻面而立不能诗者能不缪于礼乎礼之用和为贵不能乐则无从容委曲之度是达于礼而不达于乐谓之素也素谓质朴也忠信之人可以学礼薄于德者必不能充于礼也子曰制度在礼文为在礼行之其在人乎子贡越席而对曰敢问䕫其穷与子曰古之人与古之人也达于礼而不达于乐谓之素达于乐而不达于礼谓之偏夫䕫达于乐而不达于礼是以传于此名也古之人也文谓文章之显设者苟非其人则礼不虚道是以行之在人也子贡之意谓䕫以乐称而不言其知礼其不通于礼乎穷不通也夫子再言古之人亦微示不可贬之意言䕫以偏于知乐是以传此不达礼之名于后世耳然而毕竟是古之贤者也故又终之以古之人也之言然则礼乐之道学者能知其相为用之原则无素与偏之失矣子张问政子曰师乎前吾语女乎君子明于礼乐举而错之而已前吾语女谓昔者已尝告汝矣举而错之谓举礼乐之道而施之政事也子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼓然后谓之乐乎言而履之礼也行而乐之乐也君子力此二者以南面而立夫是以天下大平也诸侯朝万物服体而百官莫敢不承事矣筵席也缀兆舞者之行列也万物服体谓万事皆从其理礼之所兴衆之所治也礼之所废衆之所乱也目巧之室则有奥阼席则有上下车则有左右行则有随立则有序古之义也衆之治乱由礼之兴废此所以为政先礼也目巧谓不用规矩绳墨但据目力相视之巧也言虽苟简为之亦必有奥阼之处盖室之有奥所以为尊者所处堂之有阼所以为主人之位也席或以南方为上或以西方为上详见曲礼车之尊位在左父之齿随行贵贱长幼各有所立之位此皆古圣人制礼之义也室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝明王诸侯辨贵贱长幼远近男女外内莫敢相踰越皆由此涂出也三子者旣得闻此言也于夫子昭然若发蒙矣此言礼之为用无所不在失之则随事致乱为政者可舍之而他求乎贵贱以爵言长幼以齿言远近以亲疎言男女以同异言外内以位序言也方氏曰发蒙者若目不明为人所发而有所见也石梁王氏曰篇末二句是记者自作结语孔子闲居第二十九孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣诗大雅泂酌之篇凯乐也弟易也横者广被之意言三无五至之道广被于天下也四方将有祸败之衅而必能先知者以其切于忧民是以能审治乱之几也子夏曰民之父母旣得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至五至三无者至则极盛而无以复加无则至微而不泥于迹之谓也在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此故民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也目正视则明全耳倾听则聪审今正视且不见倾听且不闻是五至无体无声而惟其志气之充塞乎天地也塞乎天地即所谓横于天下也子夏曰五至旣得而闻之矣敢问何谓三无孔子曰无声之乐无体之礼无服之丧此之谓三无子夏曰三无旣得略而闻之矣敢问何诗近之孔子曰夙夜其命宥密无声之乐也威仪逮逮不可选也无体之礼也凡民有丧匍匐救之无服之丧也夙早也基始也宥寛也密宁也周颂昊天有成命篇言文王武王夙夜忧勤以肇基天命惟务行寛静之政以安民夫子以喻无声之乐者言人君政善则民心自然喜悦不在于钟鼓管絃之声也逮逮诗作棣棣盛也选择也邶风栢舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也子夏曰言则大矣美矣盛矣言尽于此而已乎孔子曰何为其然也君子之服之也犹有五起焉疏曰服习也言君子习此三无犹有五种起发其义子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志旣得无体之礼威仪翼翼无服之丧施及四国无声之乐气志旣从无体之礼上下和同无服之丧以畜万邦无声之乐日闻四方无体之礼日就月将无服之丧纯德孔明无声之乐气志旣起无体之礼施及四海无服之丧施于孙子方氏曰无声之乐始之以气志不违者言内无所戾也无所戾则无所失故继之以气志旣得得之于身则人亦与之故继之以气志旣从人从之矣则声闻于外故继之以日闻四方日闻不已则方兴而未艾故继之以气志旣起无体之礼始之以威仪迟迟者言缓而不迫也缓或失之于怠故继之以威仪翼翼威仪得中则无乖离之心故继之以上下和同和同而无乖离则久而愈大故继之以日就月将愈大则不特施于近而可以及乎远故终之以施及四海无服之丧始之以内恕孔悲者言其以仁存心也仁者爱人故继之以施及四国以仁及人则所养者衆故继之以以畜万邦所养者衆则其德发扬于外故继之以纯德孔明德旣发扬于外则泽足以被于后世故终之以施于孙子其序如此谓之五起不亦宜乎应氏曰大抵援诗句以发扬咏叹之盖賛美之不已也刘氏曰志气塞乎天地则是君之志动天地之气也气志不违以下则是君心和乐之气感天下之志也子夏曰三王之德参于天地敢问何如斯可谓参于天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是祗帝命式于九围是汤之德也三王之德参于天地盖古语故子夏举以为问诗商颂长发之篇孔子引之以证汤无私之德严氏曰商自契以来天命所向未甞去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之德日以跻升也敬为圣人之敬言至诚也日跻言至诚无息也德日新又日新是圣敬日跻之盛即文王之纯亦不已也其昭格于天迟迟甚缓言汤无心于得天付之悠悠也汤无所觊倖故唯上帝是敬其诚专一然天自命之以为法于天下使为王也天有四时春秋冬夏风雨霜露无非敎也地载神气神气风霆风霆流形庶物露生无非敎也上章引诗以明王道之无私此言天地之无私也春夏之启秋冬之闭风雨之发生霜露之肃杀无非天道至公之敎也载犹承也由神气之变化致风霆之显设地顺承天施故能发育羣品形犹迹也流形所以运造化之迹而庶物因之以生此地道至公之敎也圣人之至德与天道之至敎均一无私而已清明在躬气志如神耆欲将至有开必先天降时雨山川出云其在诗曰嵩高维岳峻极于天维岳降神生甫及申维申及甫为周之翰四国于蕃四方于宣此文武之徳也清明在躬气志如神即至诚前知之谓也耆欲所愿欲之事也有开必先言先有以开发其兆眹者如将兴必有祯祥若时雨将降山川必先为之出云也国家将兴天必为之豫生贤佐故引大雅嵩髙之篇言文武有此无私之徳故天为之生贤佐以兴周而文武无此诗故取宣王诗为喻而曰此文武之德也严氏曰嵩然而髙竦者岳也其山峻大极至于天维此岳降其神灵以生仲山甫及申伯此申伯及山甫皆为周室之翰榦四国则于以蕃蔽其患难四方则于以宣布其德泽三代之王也必先其令闻诗云明明天子令闻不已三代之德也弛其文德恊此四国大王之德也子夏蹶然而起负墙而立曰弟子敢不承乎先其令闻者未王之先其祖宗积德已有令善之声闻也诗大雅江汉之篇弛犹施也诗作矢陈也恊诗作洽诗美宣王此亦取以为喻子夏问三王之德夫子但举殷周言之者禹以禅无可疑殷周放伐故特明其非私也蹶然喜跃之貌负墙而立者问竟则退后背壁而立以避进问之人也承者奉顺不失之意应氏曰嵩髙生贤本于文武德洽四国始于大王其积累岂一日哉礼记大全卷二十四礼记大全卷二十五钦定四库全书礼记大全卷二十五明胡广等撰坊记第三十子言之君子之道辟则坊与坊民之所不足者也大为之坊民犹踰之故君子礼以坊德刑以坊淫命以坊欲辟读为譬坊与防同言君子以道防民之失犹以隄防遏水之流也应氏曰理欲相为消长人欲炽盛而有余则天理消减而不足礼则防其所不足而制其所有余焉性之善为德礼以防之而养其源情之荡为淫刑以防之而遏其流圣人防民之具至矣然人之欲无穷而非防闲之所能尽也圣人于是而有命之説焉命出于天各有分限而截然不可踰也天之命令人力莫施以是防之则觊觎者塞羡慕者止而欲不得肆矣子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡方氏曰小人无道以安贫故贫斯约无德以守富故富斯骄约者不获恣则有羡彼之志故约斯盗骄者不能逊则有犯上之心故骄斯乱凡此皆人之情也而礼则因而为之节文富者不以有余而慢于人贫者不以不足而穷其身贵者不以在上而慊于物皆由有礼故也若家富不过百乗所以制富而不使之骄也一夫受田百亩所以制贫而不使之约也伐冰之家不畜牛羊所以制贵而不使之慊也子云贫而好乐富而好礼衆而以宁者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者衆而以宁谓家族衆盛而不以悖乱致祸则也天下其几言此三者不多见也诗大雅桑柔之篇贪犹欲也荼苦菜也毒螫虫也刺厉王言民苦政乱欲其乱亡故宁为荼苦毒螫之行以相侵暴而不之恤也千乗诸侯之国其地可出兵车千乗也都城卿大夫都邑之城也雉度名也高一丈长三丈为一雉家富卿大夫之富也不过百乗其采地所出之兵车不得过此数也石梁王氏曰贫而好乐添一好字恐非孔子语子云夫礼者所以章疑别㣲以为民坊者也故贵贱有等衣服有别朝廷有位则民有所让疑者惑而未决㣲者隠而不明惟礼足以章明之分别之也子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也诗云相彼盍旦尚犹患之子云君不与同姓同车与异姓同车不同服示民不嫌也以此坊民民犹得同姓以弑其君楚越之王丧书卒不书葬夷之也君不称天避天子也大夫不称君而称主避国君也诗逸诗也盍旦夜鸣求旦之鸟患犹恶也言视彼盍旦之夜鸣以求晓是欲反夜作昼求所不当求者人尚且恶之况人臣而求犯其上乎不同车远害也簒弑之祸常起于同姓故与异姓同车则不嫌子云君子辞贵不辞贱辞富不辞贫则乱益亡故君子与其使食浮于人也宁使人浮于食食禄也浮在上也才德薄而受禄厚是食浮于人也子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于己斯亡子云君子贵人而贱己先人而后己则民作让故称人之君曰君自称其君曰寡君诗小雅角弓之篇爵酒器也严氏云兄弟有因杯酒得罪而怨者此为持平之论以解之言凡人之不善者其相怨各执一偏而不能参彼已之曲直故但知怨其上而不思己过然其端甚㣲或止因受爵失辞逊之节而或至于亡其身亦可念矣方氏曰礼六十以上笾豆有加故酒肉以犯齿言三命不齿席于尊东故衽席以犯贵言族人不得戚君位故朝廷以犯君言子云利禄先死者而后生者则民不偝先亡者而后存者则民可以託诗云先君之思以畜寡人以此坊民民犹偝死而号无告诗邶风燕燕之篇畜诗作朂勉也庄姜言归妾戴妫思念先君庄公以妇道勗勉寡人寡人庄姜自谓此以朂为畜者言能容畜我于心而不忘是不偝死忘生之意也疏曰财利荣禄之事假令死之与生并合俱得君上则先与死者后与生者以此化民则民皆不偝于死者亡谓身为国事而出亡在外存谓存在国内者君有利禄先与在外亡者而后与国内存者以此化民民皆仁厚可以大事相付託也偝死而号无告者言民偝弃死者其生者老弱号唿无所控告也子云有国家者贵人而贱禄则民兴让尚技而贱车则民兴艺故君子约言小人先言贵人贵有德之人也言君能贵有德者而不吝于班禄则民兴于让善尚有能者而不吝于赐车则民兴于习艺贱禄贱车非轻禄器也特以贵贤尚能而不吝于所当与耳读者不以辞害意可也言之不怍则为之也难故君子之言常约小人则先言而后行不必其言行之相顾也郑氏曰约与先互言君子约则小人多矣小人先则君子后矣子云上酌民言则下天上施上不酌民言则犯也下不天上施则乱也故君子信让以涖百姓则民之报礼重诗云先民有言询于刍荛上酌民言谓人君将施政教必斟酌参挹乎舆论之可否如此则政教所加民尊戴之如天所降下者矣否则民必违犯也民不天上之所施则悖慢之乱作矣信则不欺于民让则不恃乎己以此临民民得不亲其上死其长乎故曰民之报礼重也诗大雅板之篇询于刍荛问于取草取薪之贱者也引此以明酌民言之意子云善则称人过则称己则民不争善则称人过则称己则怨益亡诗云尔卜尔筮履无咎言诗卫风氓之篇履当依诗作体谓卜之于龟筮之于蓍其卦兆之体皆无凶咎之辞也以无咎明不争不怨之意石梁王氏曰郑笺诗既以体为卦兆之体何故于此曲附履字之讹子云善则称人过则称己则民让善诗云考卜惟王度是镐京惟龟正之武王成之诗大雅文王有声之篇言稽考龟卜者武王也谋度镐京之居葢武王之志已先定矣及以吉凶取正于龟而龟亦协从武王遂以龟为正而成此都焉是武王不自以为功而让之龟卜也故引以为让善之证然此两节所引诗意义皆不甚协子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之德于乎是惟良显哉君陈周书与今书文小异引以证善则称君之义子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良泰誓周书引以证善则称亲之义子云君子弛其亲之过而敬其美论语曰三年无改于父之道可谓孝矣髙宗云三年其惟不言言乃讙弛犹弃忘也三年不言见商书説命篇讙今周书无逸篇作雍讙与欢同言天下喜悦之也此条引论语近之引书义不协石梁王氏曰既有子云又引论语曰不应孔子自言因知皆后人为之且不应孔子发言段段引证如此齐同子云从命不忿㣲谏不倦劳而不怨可谓孝矣诗云孝子不匮从命不忿谓承受父母命令之时不可有忿戾之色葢或以他事致忿而其色未平也一説忿当作怠亦通诗大雅既醉之篇言孝子事亲无乏止之时子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉因睦以合族谓㑹聚宗族为燕食之礼因以致其和睦之情也诗小雅角弓之篇令善也绰绰寛容之貎瘉病也子云于父之执可以乗其车不可以衣其衣君子以广孝也子云小人皆能养其亲君子不敬何以辨子云父子不同位以厚敬也书云厥辟不辟忝厥祖父之执与父执志同者也车所同衣所独故车可乗衣不可衣广孝谓敬之同于父亦钖类之义也辨别也同位则尊卑相等是不敬也故不同位者所以厚敬亲之道书商书太甲篇今书文无上厥字言君不君而与臣相䙝则辱其先祖以喻父不自尊而与卑者同位亦为忝祖也子云父母在不称老言孝不言慈闺门之内戏而不叹君子以此坊民民犹薄于孝而厚于慈曲礼云恒言不称老与此意同孝所以事亲慈所以畜子言孝不言慈者虑其厚于子而薄于亲故也可以娯人而使之乐者戏也可以感人而使之伤者叹也闺门之内谓父母之侧戏而不叹非专事于戏也谓为孺子之容止或足以娯亲犹云可尔恨叹之声则伤亲故不为也子云长民者朝廷敬老则民作孝子云祭祀之有尸也宗庙之有主也示民有事也修宗庙敬祀事教民追孝也以此坊民民犹忘其亲方氏曰为亲之死故为尸以象其生为神之亡故为主以寓其存经曰事死如事生事亡如事存此所以言示民有事也追孝与祭统言追养继孝同义子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福诗云既醉以酒既饱以德以此示民民犹争利而忘义笾豆簋铏之属皆祭器用之宾客以寓敬也菲薄而废礼与过文而没礼皆不得为敬主人亲馈是敬客也客祭其馔是敬主也易既济九五爻辞禴薄也诗大雅既醉之篇方氏曰食者利之所存礼则义之所出故言争利以忘义子云七日戒三日齐承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三衆宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获承奉事之也醴齐醍齐澄酒此三酒味薄者在上味厚者在下贵薄而贱厚是示民以不贪淫于味也尸饮三主人主妇宾长各一献也然后主人献宾是衆宾饮一也尊上者得酒多卑下者得酒少是示民以上下之等也祭礼之末序昭穆相献酬此以和睦之道教民也堂上者观室中之礼仪堂下者又观堂上之礼仪其容有不肃者乎诗小雅楚茨之篇卒尽也言礼仪尽合于法度笑语尽得其宜也子云宾礼毎进以让丧礼每加以逺浴于中霤饭于牖下小敛于户内大敛于阼殡于客位祖于庭葬于墓所以示逺也殷人弔于圹周人弔于家示民不偝也子云死民之卒事也吾从周以此坊民诸侯犹有薨而不葬者宾自外而入其礼不可以不让丧自内而出其礼不容于不远其进其加皆以渐致礼之道也章首宾丧并言下独言丧礼者重卒葬而言余説见檀弓子云升自客阶受弔于宾位教民追孝也未没丧不称君示民不争也故鲁春秋记晋丧曰杀其君之子奚齐及其君卓以此坊民子犹有弑其父者鲁僖公九年晋侯诡诸卒冬里克弑其君之子奚齐十年里克弑其君卓子方氏曰升自客阶而不敢由于主人之阶受弔于宾位而不敢居于主人之位所以避父之尊尽为子之孝而己父既徃而犹未忍升其阶居其位焉故曰教民追孝也居君之位而未敢称君之号则推让之心固可见矣故曰示民不争也子云孝以事君弟以事长示民不贰也故君子有君不谋仕唯卜之日称二君推事父之道以事君推事兄之道以事长皆诚实之至岂敢有副贰其上之心乎欲贰其君是与尊者相敌矣故云示民不贰也君子人君之子也有君君在也不谋仕嫌欲急于为政也世子他事皆不得称君贰唯命龟之时或君有故而已代之则自称曰君之贰某左传卜贰圉正谓君之贰故郑引之云二当为贰也丧父三年丧君三年示民不疑也疏曰君无骨肉之亲若不为重服民则疑君不尊今与丧父同示民不疑于君之尊也父母在不敢有其身不敢私其财示民有上下也与曲礼不许友以死不有私财意同有上下谓卑当统于尊也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢専也以此坊民民犹忘其亲而贰其君曲礼云三赐不及车马故州闾乡党称其孝以上四节皆明事君事亲之道故总结之曰忘其亲而贰其君子去礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不菑畬凶以此坊民民犹贵禄而贱行礼之先币帛谓先行相见之礼后用币帛以致其情也此是欲教民以先任事而后得禄之义若先用财而后行礼则民必贪于财利矣无辞无辞让之节也行情直行己情也礼畧而利行民不能无争夺矣人有馈遗于己礼也已或以他故或以疾病不能出见其人则不视其馈视犹纳也此葢不敢以无礼而当人之礼易无妄六二爻辞今文无凶字田一嵗曰菑三嵗曰畬不耕而获不菑而畬以喻人臣无功而食君之禄引之以证不行礼而贪利也子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬诗云采葑采菲无以下体德音莫违及尔同死以此坊民民犹忘义而争利以亡其身诗小雅大田之篇秉禾之束为把者穧铺而未束者言彼处有遗余之秉把此处有不收敛之铺穧寡妇之不能耕者取之以为利耳伊语辞与今诗文颠倒不同仕则不稼禄足以代耕也田则不渔有禽兽不可再取鱼鳖也食时食四时之膳也不力珍不更用力务求珍羞也坐羊坐犬杀食而坐其皮也皆言不尽利之道诗卫风谷风之篇葑蔓菁菜也菲亦菜名诗之意与此所引之意不同诗意谓如葑菲常食之菜不可以其近地黄腐之茎叶遂弃其上而不采犹夫妇之间亦不当以小过而弃其善此引以为不尽利之喻者谓采葑菲者但当采取其叶不可以其根本之美而并取之如此则人君盛徳之声逺播无有违之者而人皆知亲其上死其长矣诗则以及尔同死为偕老也子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克取妻如之何匪媒不得蓺麻如之何横从其亩取妻如之何必告父母以此坊民民犹有自献其身章明也无嫌无可嫌之行也诗齐风南山之篇今诗作析薪如之何而豳风伐柯篇言伐柯如何匪斧不克克能也横从其亩言从横耕治其田亩也自献其身谓女自进其身于男子也以此坊民以下十一字旧本在诗云之上今以类推之当在所引诗下子云取妻不取同姓以厚别也故买妾不知其姓则卜之以此坊民鲁春秋犹去夫人之姓曰呉其死曰孟子卒厚别厚其有别之礼也卜之卜其吉凶也呉大伯之后鲁同姓也昭公取呉女又见论语子云礼非祭男女不交爵以此坊民阳侯犹杀缪侯而窃其夫人故大飨废夫人之礼阳侯缪侯两君之谥也郑云共国未闻方氏曰大飨者两君相见之飨也因阳侯之事而废夫人之礼则阳侯以前夫人固与乎大飨而有交爵之礼矣乃云非祭不交爵者先儒谓同姓则亲献异姓则使人摄此云不交爵谓飨异姓国君耳石梁王氏曰阳侯缪侯既同是侯则杀字当如字读郑既未闻其国何以知阳侯为弑君子云寡妇之子不有见焉则弗友也君子以辟逺也故朋友之交主人不在不有大故则不入其门以此坊民民犹以色厚于德寡妇之子见曲礼避逺者以避嫌故逺之也子云好德如好色郑云此句似不足诸侯不下渔色故君子逺色以为民纪故男女授受不亲御妇人则进左手姑姊妹女子子已嫁而反男子不与同席而坐寡妇不夜哭妇人疾问之不问其疾以此坊民民犹淫泆而乱于族诸侯不内娶若下娶本国卿大夫士之女则是如渔者之于鱼但以贪欲之心求之也故云渔色荒于色则纪纲弛民之昏礼亦化之而废致逺色者所以立民之纪使不以色而废礼乱常也余并见前子云昏礼壻亲迎见于舅姑舅姑承子以授壻恐事之违也以此坊民妇犹有不至者舅姑女之父母也承进也子女也论语註云送与之也仪礼父戒女曰夙夜无违命母戒女曰无违宫事皆恐事之违也末世礼壊故有男行而女不随者亦有亲近而女不至者成氏曰妇人谓夫之父母曰舅姑男子亦谓妻之父母曰舅姑但加外字耳夫妇齐体父母互相敬也中庸第三十一朱子章句礼记大全卷二十五礼记大全卷二十六钦定四库全书礼记大全卷二十六明胡广等撰表记第三十二郑氏曰记君子之德见于仪表者子言之归乎君子隠而显不矜而庄不厉而威不言而信方氏曰此篇称子言之者八皆总其大同之略也称子曰者四十五皆列其小异之详也应氏曰归乎之叹圣人周流不遇覩世道之益衰念仪刑之有本何必厯聘驾説而后足以行道哉隠而显即中庸所谓潜虽伏矣亦孔之昭是也不矜而庄不厉而威不言而信即所谓不动而敬不言而信是也中庸以是终篇葢示人以进德之事表记以是为始葢发明圣人立教之故子曰君子不失足于人不失色于人不失口于人是故君子貌足畏也色足惮也言足信也甫刑曰敬忌而罔有择言在躬疏曰甫刑吕刑也甫侯为穆王説刑故称甫刑马氏曰见其所可行而不虑其所可止则失足于人见其所可喜而不虑其所可怒则失色于人见其所可语而不虑其所可黙则失口于人不失足于人故貌足畏不失色于人故色足惮不失口于人故言足信刘氏曰君子谨独不待矜而庄故不失足于人而貌足畏不待厉而威故不失色于人而色足惮不待言而信故不失口于人而言足信也葢其寻常敬忌故动处无不中节如此又引书以证之而义益显矣子曰裼袭之不相因也欲民之毋相渎也裼袭见曲礼应氏曰裼袭以示文质各有异宜所谓不相因者恐一时或有异事必易服从事各存其敬不以袭衣而因为裼不以裼衣而因为袭葢节文既辨而又不惮其劳则无相䙝之患子曰祭极敬不继之以乐朝极辨不继之以倦吕氏曰极敬者诚意至也苟至于乐则敬弛极辨者节文明也苟至于倦则入于苟简子曰君子慎以辟祸笃以不揜恭以逺耻马氏曰笃者居其厚不居其薄处其实不处其华则辉光发于外而人不能揜也应氏曰君子经德不回非以正行则其戒谨笃恭皆非有为而为之也岂区区于避祸患防揜耻乎记礼之垂是言亦以晓人知避困辱之道耳子曰君子庄敬日强安肆日偷君子不以一日使其躬儳焉如不终曰马氏曰庄敬所以自强而有进德之渐故日强安肆所以自弃而有则度之渐故日偷应氏曰儳者参错不齐之貌心无所检束而纷纭杂乱遂至儳焉错出外既散乱而不整则内亦拘迫而不安故不能终日也若主一以直内而心广体胖何至于如不终日乎子曰齐戒以事鬼神择日月以见君恐民之不敬也幽明之交上下之际尤其所当敬者故并言之子曰狎侮死焉而不畏也马氏曰狎侮至于死而不畏者蔽其所䙝也子曰无辞不相接也无礼不相见也欲民之毋相䙝也易曰初筮告再三渎渎则不告易蒙卦辞谓凡占者初筮则诚敬必全若以明而治蒙必其学者如初筮之诚则当告之若如再筮三筮之渎慢则不必告之矣引此以言宾主之交际当慎始敬终如初筮之诚不可如再三筮之渎慢也吕氏曰辞者相接之言如公与客宴曰寡人有不腆之酒以请吾子之与寡人须臾焉使某也以请之类是也礼者相见之挚如羔鴈雉鹜之类是也必以辞必以礼者交际不可苟也苟则䙝䙝则不敬此交所以易疎也子言之仁者天下之表也义者天下之制也报者天下之利也应氏曰仁之体大而尊昭揭衆善而人心俨然知所敬故曰表义之体方而严裁割事物而人心凛然知所畏故曰制报之为礼以交际徃来彼感此应而有不容己者所以使人有文以相接有恩以相爱其何利如之子曰以德报德则民有所劝以怨报怨则民有所惩诗曰无言不雠无德不报太甲曰民非后无能胥以宁后非民无以辟四方子曰以德报怨则寛身之仁也以怨报德则刑戮之民也以论语以直报怨以德报德之言观之此章恐非夫子之言方氏曰以德报怨则忘人之怨虽不足以有惩而衆将德之而有裕矣故曰寛身之仁以怨报德则忘人之德既不足以有所劝而衆且怨之而不容矣故曰刑戮之民子曰无欲而好仁者无畏而恶不仁者天下一人而己矣是故君子议道自已而置法以民吕氏曰安仁者天下一人而已则非圣人不足以性仁苟志于仁矣无恶也则衆人皆可以为仁以圣人之所性而议道则道无不尽以衆人之可为而制法则法无不行方氏曰欲而好仁则知者利仁之事也畏而恶不仁则畏罪者强仁之事也若所好生于无欲所恶生于无畏非中心安仁者不能故曰天下一人而已子曰仁有三与仁同功而异情与仁同功其仁未可知也与仁同过然后其仁可知也仁者安仁知者利仁畏罪者强仁仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲吕氏曰安仁利仁强仁三者之功同归于仁而其情则异此尧舜性之汤武身之五霸假之所以异也桓公九合诸侯一匡天下虽汤武之举不过乎是而其情则不同故其仁未可知也过者人所避有不幸而致焉周公使管叔监殷过于爱兄而已孔子对陈司败以昭公知礼过于讳君而已皆出乎情而其仁可知也道非仁不立义非人不行凡人之举动必右先而后左随之故曰仁右道左道有至有义有考至道以王义道以霸考道以为无失应氏曰至道即仁也至道浑而无迹故得其浑全精粹以为王义道严而有方故得其裁割断制以为霸尽稽考之道而事不轻举焉亦可以无失矣石梁王氏曰义道以霸非孔子之言子言之仁有数义有长短小大中心憯怛爱人之仁也率法而强之资仁者也诗云丰水有芑武王岂不仕诒厥孙谋以燕翼子数世之仁也国风曰我今不閲皇恤我后终身之仁也仁有数言行仁之道非止一端葢为器重为道逺随其所举之多寡所至之逺近皆可谓之仁也义有长短小大言义无定体在随事而制其宜也中心憯怛恻隠之端也故为爱人之仁率循古人之成法而勉强行之此为求仁之事资仁取诸人以为善也即上文强仁之意诗大雅文王有声之篇言丰水之傍以润泽生芑谷喻养成人才也武王岂不官使之乎言无遗才也圣人为后嗣计莫大于遗之以人才是欲𫝊其孙之谋而燕安翼辅其子耳曾𤣥以下皆孙也故夫子以为数世之仁葢中心憯怛所发者深故所及者逺也国风邶风谷风之篇今诗作躬閲容也言我身且不见容何暇忧后事乎此但欲以仁终其身而已耳葢勉强资仁所发者浅故所及者近也子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎是故君子以义度人则难为人以人望人则贤者可知己矣吕氏曰管仲之功㣲子之去箕子之囚比干之死皆得以仁名之语仁之尽则尧舜其犹病诸此仁所以取数之多也以义度人尽义以度人者也以人望人者举今之人相望也尽义以求人非圣人不足以当之故难为人举今之人相望则大贤愈于小贤故贤者可知己子曰中心安仁者天下一人而已矣大雅曰德輶如毛民鲜克举之我仪图之惟仲山甫举之爱莫助之小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉曰有孳孳毙而后已大雅烝民之篇言德之在人其轻如毛非难能也而民少能举之者尹吉甫于仪匹之中图谋之求其能举德者乃惟仲山甫能举之我爱其人使其或有不及我思効忠以助之今吉甫虽爱山甫而欲助之而山甫全德吉甫无可以致其助者也小雅车牵之篇言有高山则人瞻望而仰之有景大之德行则人视法而行之二止字皆语辞夫子引此两诗而賛之曰诗人之好仁如此哉中道而废言力竭而止若非力竭则不止也不足少也人老则未来之嵗月少矣俛焉无他顾之意孳孳勤勉之貌毙死也应氏曰前章言仁重且逺而人不可以全责此又总叙而劝勉之子曰仁之难成久矣人人失其所好故仁者之过易辞也子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗云温温恭人维德之基仁之难成私欲间之也私意行则所好非所当好故曰失其所好也苟志于仁虽或有过其情则善故不待多言而可辨故曰易辞也恭俭信三者未足以为仁而亦行仁之资曰不甚曰鲜皆勉人致力于此可以由此寡过而进德也诗大雅抑之篇石梁王氏曰信近情当为情近信子曰仁之难成久矣唯君子能之是故君子不以其所能者病人不以人之所不能者愧人是故圣人之制行也不制以己使民有所劝勉愧耻以行其言礼以节之信以结之容貌以文之衣服以移之朋友以极之欲民之有壹也小雅曰不愧于人不畏于天吕氏曰圣人制行以立教必以天下之所能行者为之法所以为达道也惟不制乎己故民知跂乎此而有所劝勉知不及乎此而有所愧耻则于仁也知所向矣非特此也制礼以节其行而使之齐立信以结其志而使之固容貌以騐其文之着于外衣服以称其德之有于中朋友切磋相成以至于极而后己应氏曰五者辅导而夹持之欲其趋向之专壹也纵有懈怠而欲为恶者独不愧于人而畏于天乎诗小雅何人斯之篇是故君子服其服则文以君子之容有其容则文以君子之辞遂其辞则实以君子之德是故君子耻服其服而无其容耻有其容而无其辞耻有其辞而无其德耻有其德而无其行是故君子衰绖则有哀色端冕则有敬色甲胄则有不可辱之色诗云维鹈在梁不濡其翼彼记之子不称其服此承上文容貌衣服而言欲有其德行以实之也德谓得之于己行谓见之于事诗曹风侯人之篇鹈鹈鹕也俗名淘河鹈鹕常入水中食鱼今乃在鱼梁之上窃人之鱼以食未尝濡湿其翼如小人居髙位以窃禄而不称其服也子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子应氏曰义者截然正方而无偏私也知贱之事贵而不知贵之率贱岂絜矩之道哉故天子竭力致敬以事乎上帝则诸侯亦服勤以辅乎天子也子曰下之事上也虽有庇民之大德不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聴天命诗云莫莫葛藟施于条枚凯弟君子求福不回其舜禹文王周公之谓与有君民之大德有事君之小心诗云惟此文王小心翼翼昭事上帝聿怀多福厥德不回以受方国役犹为也得之不得即中庸获乎上不获乎上也诗大雅旱麓之篇莫莫茂密也藟似葛枝曰条榦曰枚严氏云是葛也藟也乃蔓于木之枝榦喻文王凭先祖之功而起也文王凯乐弟易其求福不回邪也表记言得之自是不得自是以聴天命遂引此章葢有一毫凯倖之心则邪矣诗大雅大明之篇言文王小心翼翼然恭敬以明事上帝遂能怀来多福葢其德不回邪故受此四方侯国之归也应氏曰数章之内自恭近礼俭近仁信近情之后又言恭俭役仁信让役礼曰自卑而尊人又曰自卑而民敬尊之曰不自尚其事不自尊其身又曰不自大其事不自尚其功子曰先王谥以尊名节以壹惠耻名之浮于行也是故君子不自大其事不自尚其功以求处情过行弗率以求处厚彰人之善而美人之功以求下贤是故君子虽自卑而民故尊之子曰后稷天下之为烈也岂一手一足哉唯欲行之浮于名也故自谓便人谥以尊名为美谥以尊显其声名也壹专也惠善也善行虽多难以枚举但节取其大者以专其善故曰节以壹惠也以求处情谓君子所以不自大尚其事功者以求处情实不肯虚为矫饰也过行弗率以求处厚者谓若有过髙之行则不敢率循惟求以处乎笃厚之道而已本分上不可加毫末也后稷教民稼穑为周之始祖其功烈之在天下岂一人之手一人之足遵而用之哉固当以仁圣自居矣惟欲行过于名也故自谓便习民事之人而已子言之君子之所谓仁者其难乎诗云凯弟君子民之父母凯以强教之弟以説安之乐而毋荒有礼而亲威庄而安孝慈而敬使民有父之尊有母之亲如此而后可以为民父母矣非至德其孰能如此乎吕氏曰强教之者以道驱之如佚道使民虽劳不怨者也説安之者得其心之谓也説以使民民忘其劳説以犯难民忘其死者也乐説安也毋荒则有教矣威庄强教也安则説矣孝慈説也敬则有教矣强教则父之尊存焉説安则母之亲存焉此言君子仁民之道如此非圣人莫能与也今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲下无能贱其无能之子也应氏曰命者造化所以示人者也显而易见故人玩之鬼幽而难测故人畏之或曰命谓君之教令故下文言夏道尊命子曰夏道尊命事鬼敬神而逺之近人而忠焉先禄而后威先赏而后罚亲而不尊其民之敝憃而愚乔而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施事鬼敬神而逺之近人而忠焉其赏罚用爵列亲而不尊其民之敝利而巧文而不惭贼而蔽先禄后威先赏后罚皆是忠厚感人之意故民虽知亲其上而尊君之意则未也故曰亲而不尊憃愚骄傲鄙野质朴之敝皆忠之末流也殷人欲矫其敝故以敬畏为道以事神之道率民先其鬼之不可知者后其礼之可知者先其罚之可畏后其赏之可慕尊则尊矣而亲爱之情则无由生也故曰尊而不亲流荡而不知静定之所者尊上鬼神之敝务自胜以免刑而无耻者先罚后赏之敝也周人见其然故尊礼以矫后礼之失尚施惠以为恩亦如夏时之近人而忠其赏罚亦无先后但以爵列之髙下为凖如车服土田之赏有命数之异刑罚之施有八辟之议及命夫命妇不躬坐狱讼之类皆是也故亦如夏世之亲而不尊其后民皆便利而多机巧美文辞而言之不怍贼害而蔽于理皆尊礼太过文没其实之所致应氏曰三代之治其始各有所尊其终各有所敝夏之道惟思尽心于民惟恐人之有所不正不得不重其文告之命逺神近人后威先禄皆其忠实之过而徇于近也近则失之玩故商矫之而尊神焉君民上下情不相接率民事神先鬼先罚后礼后赏而逺于物也逺则失于亢故周矫之而尊礼焉礼文委曲而徇人礼繁文胜利巧而贼其敝又有甚者焉凡此非特见风气既开而浇漓之日异抑亦至德之不复见而已欤石梁王氏曰此一章未敢信以为孔子之言子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣未渎辞以其尊命也未渎礼以其后礼也未渎神以其敬神而逺之也不求备不大望于民即省刑罚薄税敛之事未厌其亲尊君亲上之心自不能忘也言夏之民未厌其亲则殷周之民不然矣强民言殷民不服而成王周公化之之难也赏爵刑罚之制至周而详悉备具无以复加故曰穷矣穷极也一説赏爵不能劝善刑罚不能止恶故曰穷子曰虞夏之道寡怨于民殷周之道不胜其敝子曰虞夏之质殷周之文至矣虞夏之文不胜其质殷周之质不胜其文前章言夏殷周之事此又兼言虞氏以起下章子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰德威惟威德明惟明非虞帝其孰能如此乎吕氏曰憯怛之爱犹慈母之爱非责报于其子也非要誉于他人也发于诚心而已忠利之教者若使契为司徒教以人伦作为衣裳舟楫臼杵弧矢宫室棺椁书契使天下利用而不倦是皆有教人以善之诚无所不利之功者也富而有礼节于物者也惠而能散周于物者也义以相正而不伤乎割文以相接而不伤乎动故寛裕有容而容之中有辨焉应氏曰生无私有天下而不与也死不厚其子传诸贤而为天下得人也生死无所私而心乎斯民真若父母之于子亲而尊至惠而能散犹元气之运妙用无迹此中庸所谓用其中于民也其君子化之皆为全德尊仁畏义不敢犯天下之公理耻费轻实不敢徇一己之私欲耻费用者俭于自奉也轻财实者薄于言利也自庇民大德而下凡三章言臣道之难于尽仁惟舜禹文王周公可以为仁之厚而后稷庶几近之自凯弟君子而下凡四章言君道之难于尽仁惟虞帝可以为德之至而夏商周皆未免有所偏也子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡应氏曰资凭借也古之为臣其经世之学皆豫定于胷中至于事君则前定之规模先形于言以为借然后自献其身以成其信自献者非屈己以求售也如书之自靖自献致命而无所愧也畎亩幡然之数语説命对扬之三篇此伊傅先资之言也齐桓问答而为书燕昭命下而有对此管乐先资之言也言于先而信于后无一不酬者后世若登坛东向之答草庐三顾之策亦庶几焉马氏曰受禄不诬言不素餐也子曰事君大言入则望大利小言入则望小利故君子不以小言受大禄不以大言受小禄易曰不家食吉不家食吉大畜之彖辞也谓大畜之君子才德所藴者大则当食禄于朝以有为于天下而不食于家则吉此言不以大言受小禄所谓达可行于天下而后行之者也吕氏曰大言所言者大也小言所言者小也利及天下泽及万世大利也进一介之善治一官之事小利也谏行言聴利斯从之矣先儒谓利为禄赏人臣事君各効其忠而已言入而遂望其禄赏乃小人之道非所以事君也所谓不以小言受大禄不以大言受小禄者此君之所以报臣非臣之所以望君也受之以义亦称其大小而己小言而大禄则报踰其分大言而小禄则君不我知亦不可受也石梁王氏曰此非孔子之言子曰事君不下达不尚辞非其人弗自小雅曰靖共尔位正直是与神之聴之式谷以女下达谓趋乎污下如曰吾君不能如曰长君之恶逢君之恶皆是也伊尹使君为尧舜之君孟子非尧舜之道不陈则谓之上达也尚辞利口㨗给也自所由以进者也小雅小明之篇言人臣能安靖恭敬其职位惟正直之道是与则神明聴之将用福禄与汝矣以与也子曰事君逺而谏则讇也近而不谏则尸利也子曰迩臣守和宰正百官大臣虑四方吕氏曰陵节犯分以求自达故曰讇怀禄固宠主于为利故曰尸利也方氏曰所谓守和者过于和则流而为同不及于和则乖而为异故在于能守守则适中而无过与不及之患矣应氏曰宰以职言大臣以位言自三公以下皆是不特六卿其序则先君德而后朝廷先朝廷而后天下也石梁王氏曰逺而谏则讇非孔子之言子曰事君欲谏不欲陈诗云心乎爱矣瑕不谓矣中心藏之何日忘之諌者止君之失陈者扬君之失也诗小雅隰桑之篇瑕诗作遐本谓我心爱慕此贤者思相与语以其相去遐逺故不得共语然欲发之言藏于我心何日而忘之乎此记者借以为喻言我有爱君之心欲諌其过胡不言乎纵未得进諌亦藏于心而不忘但不以语他人耳子曰事君难进而易退则位有序易进而难退则乱也故君子三揖而进一辞而退以逺乱也吕氏曰所谓有序者小德役大德小贤役大贤之谓也所谓乱者贤不肖倒置之谓也君信我可以为师非学焉而后臣之则不进也信我可以执国政虽待以季孟之间亦不进也膰肉不至而即行灵公问陈而即行君子之仕以道正君而己枉已者未有能直人者也人之相见三揖至于阶三让以宾升而其退也一辞而出主人拜送宾去不顾若主人之敬未至而强进主人之意已懈而不辞则宾主之分乱矣可仕可已可见可辞进退之义一也子曰事君三违而不出竟则利禄也人虽曰不要吾弗信也违犹去也不出竟实无去志也谓非要利可乎吕氏曰孔子去鲁迟迟吾行以不忍于父母之国也孟子去齐三宿出昼冀齐王之悔悟也然卒出竟以去君子之义可见矣子曰事君慎始而敬终子曰事君可贵可贱可富可贫可生可杀而不可使为乱马氏曰在物者有命故可贵可贱可生可杀在己者有义故不可使为乱也子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事吕氏曰乱者如丝之不治而无绪也臣受君命虽有所合不敢以得志而自满故慎虑而从之乃临事而惧好谋而成者也有所不合又非所宜辞亦不敢怨于不得志故孰虑而从之卒事则致为臣而去故可以自免而不累于上故曰臣之厚也易蛊之上九事之终且无位也有似乎仕焉而已者故曰不事王侯乃可以髙尚其事而不见役于人也子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君诗卫风鹑之奔奔篇严氏云鹑之奔奔然鬬者不乱其匹也鹊之彊彊然刚者不淫其匹也刺宣姜与公子顽非匹偶也人之不善者我乃以为小君乎吕氏曰天道无私莫非理义君所以代天而治者推天之理义以治斯人而已天秩天叙天命天讨莫非天也臣之受命于君者命合乎理义为顺天命不合则为逆天命顺则为臣者将不令而行逆则为臣者虽令不从矣子曰君子不以辞尽人故天下有道则行有枝叶天下无道则辞有枝叶不以辞尽人谓不可以言辞而尽见其人之实葢有言者不必有德也行有枝叶根本盛而条达者也辞有枝叶则芜辞蔓説而已此皆世教盛衰所致故以有道无道言之是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤三者不能则不问不可以虚言待人也接交也小雅巧言之篇盗言小人谗贼之言也餤进也子曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归説誉者扬人之善而过其实者也国风曹风蜉蝣之篇诗人忧昭公之无所依故曰其于我而归税乎説读为税舍息也子曰口惠而实不至怨菑及其身是故君子与其有诺责也宁有己怨国风曰言笑晏晏信誓旦旦不思其反反是不思亦己焉哉国风卫风氓之篇晏晏和柔也旦旦明也始焉不思其反覆今之反覆是始者不思之过也今则无如之何矣故曰亦己焉哉吕氏曰有求而不许始虽咈人之意而终不害乎信故其怨小诺人而不践始虽不咈人意而终害乎信故其责大子曰君子不以色亲人情疏而貌亲在小人则穿窬之盗也与子曰情欲信辞欲巧情欲信即大学意诚之谓也巧当作考即曲礼则古昔称先王之谓也否则为无稽之言矣吕氏曰穿窬之盗欺人之不见以为不义而已色亲人者巧言令色足恭无诚心以将之情疏貌亲主于为利亦欺人之不见也孔子曰色厉而内荏譬诸小人其犹穿窬之盗也与孟子曰士未可以言而言是以言餂之也是皆穿窬之类也二者亦欺人之不见以为不义故所以为穿窬也石梁王氏曰辞欲巧决非孔子之言巧言令色鲜矣仁子言之昔三代明王皆事天地之神明无非卜筮之用不敢以其私亵事上帝是以不犯日月不违卜筮卜筮不相袭也不相袭説见曲礼刘氏曰此段经文言事天地神明无非卜筮之用而又云大事有时曰吕氏以为冬夏至祀天地四时迎气用四丘他祭祀之当卜日者不可犯此素定之日非此则其他自不可违卜筮也然曲礼止云大飨不问卜周官太宰祀五帝卜曰祀大神示亦如之太卜大祭祀眡髙命龟春秋鲁礼又有卜郊之文郊特牲又有郊用辛之语是葢互相牴牾未有定説又如卜筮不相袭大事卜小事筮而洪范有龟从筮从龟从筮逆之文簭人有凡国之大事先簭而后卜太卜又凡事涖卜又如外事用刚日内事用柔日而特牲社用甲召诰丁巳郊戊午社洛诰戊辰烝祭嵗凡此皆不合礼家之説未知所以一之也姑阙以俟知者大事有时日小事无时日有筮外事用刚日内事用柔日不违龟筮子曰牲牷礼乐齐盛是以无害乎鬼神无怨乎百姓大事祭大神也小事祭小神也外刚内柔见曲礼详文理不违龟筮四字当在牲牷礼乐齐盛之下以其一聴于龟筮故神人之心皆顺也子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今富备也诗大雅生民之篇兆诗作肇始也以迄于今明其禄及子孙也子曰大人之器威敬天子无筮诸侯有守筮天子道以筮诸侯非其国不以筮卜宅寝室天子不卜处大庙龟筴之为器圣人所以寓神道之教故言大人之器也以其威敬而不敢玩亵故大事则用小事则否天子无筮惟用卜也而又云道以筮者谓在道途中则用筮也守筮谓在国居守有事则用筮也龟亦曰守龟左传国之守龟何事不卜非其国不筮谓出行在他国不欲人疑其吉凶之问也宅居也诸侯出行则必卜其所处之地虑他故也太庙天子所必当处之地故不卜也子曰君子敬则用祭器是以不废日月不违龟筮以敬事其君长是以上不渎于民下不亵于上敬其礼故用祭器敬其事故询龟筮不渎不亵以其敬故也疏曰敬事君长谓诸侯朝天子及小国之于大国礼记大全卷二十六礼记大全卷二十七钦定四库全书礼记大全卷二十七明胡广等撰缁衣第三十三子言之曰为上易事也为下易知也则刑不烦矣吕氏曰上好信则民莫敢不用情易事者以好信故也易知者以用情故也若上以机心待民则民亦以机心待其上姦生诈起欲刑之不烦不可得矣子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万国作孚缁衣郑国风首篇美郑武公之诗小雅巷伯寺人刺幽王之诗大雅文王之篇国诗作邦吕氏曰好贤必如缁衣之笃则人知上之诚好贤矣不必爵命之数劝而民自起愿心以敬上故曰爵不渎而民作愿恶恶必如巷伯之深则人知上之诚恶恶矣不必刑罚之施而民自畏服故曰刑不试而民咸服文王好恶得其正而一出乎诚心故为天下之所仪刑德之所以孚乎下也子曰夫民教之以德齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苗民匪用命制以刑惟作五虐之刑曰法是以民有恶徳而遂絶其世也遯谓逃遯苟免也应氏曰命当依书作灵善也石梁王氏曰倣论语为此言意便不足子曰下之事上也不从其所令从其所行上好是物下必有甚者矣故上之所好恶不可不慎也是民之表也大学曰其所令反其所好而民不从子曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民赖之大雅曰成王之孚下土之式岂必尽仁者言不必朝廷尽是仁人而后足以化民也得一仁人为民之表则天下皆仁矣所谓君仁莫不仁也此所以禹以一仁君立三年而百姓皆以仁遂故引诗书以明之诗小雅节南山之篇赫赫显盛貌师尹周太师尹氏也具俱也大雅下武之篇言武王能成王者之德孚信于民而天下皆法式之子曰上好仁则下之为仁争先人故长民者章志贞教尊仁以子爱百姓民致行己以説其上矣诗云有梏徳行四国顺之章志者明吾好恶之所在也贞教者身率以正也所志所教莫非尊仁之事以此为爱民之道是以民皆感其子爱之心致力于行己之善而悦其上如子从父母之命也诗大雅抑之篇梏当依诗作觉言有能觉悟人以德行者则四国皆服从之也子曰王言如丝其出如纶王言如纶其出如綍故大人不倡游言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪纶绶也疏云如宛转绳綍引棺大索也危高也诗大雅抑之篇止容止也諐过也吕氏曰大人王公之谓也游言无根不定之言也易曰诬善之人其辞游为人上者倡之以诚悫笃实之言天下犹有欺诈以罔上者苟以游言倡之则天下荡然虚浮之风作矣可不慎乎可言而不可行过言也可行而不可言过行也君子弗言弗行则言行不越乎中民将效之言不敢高于行而言之必可行也行不敢高于言而必为可继之道也子曰君子道人以言而禁人以行故言必虑其所终而行必稽其所敝则民谨于言而慎于行诗云慎尔出话敬尔威仪大雅曰穆穆文王于缉熙敬止道化诲之也道人以言而必虑其所终恐其行之不能至则为虚诞也禁谨饰之也禁人以行而必稽其所敝虑其末流之或偏也如是则民皆谨言而慎行矣诗大雅抑之篇大雅文王之篇朱子云穆穆深远之意于叹美辞缉继续也熙光明也敬止无不敬而安所止也两引诗皆以为谨言行之证吕氏曰进取于善者夷考其行而不掩犹不免于狂况不在于善者乎故曰言必虑其所终夷惠之清和其末犹为隘与不恭故曰行必稽其所敝文王之德亦不越敬其容止而已子曰长民者衣服不贰从容有常以齐其民则民德壹诗云彼都人士狐裘黄黄其容不改出言有章行归于周万民所望诗小雅都人士之篇周忠信也马氏曰狐裘黄黄服其服也其容不改文以君子之容也出言有章遂以君子之辞也行归于周实以君子之德也子曰为上可望而知也为下可述而志也则君不疑于其臣而臣不惑于其君矣尹告曰惟尹躬及汤咸有壹德诗云淑人君子其仪不忒君之待臣表里如一故曰可望而知臣之事君一由忠臣其职业皆可称述而记志此所以上下之间不疑不惑也尹告伊尹告太甲之书也今咸有一德篇文诗曹风鸤鸠之篇引书以证君臣相得又引诗以证壹德之义子曰有国家者章善瘅恶以示民厚则民情不贰诗云靖共尔位好是正直郑本作章义今从书作善吕氏曰章明也瘅病也明之斯好之矣病之斯恶之矣善居其厚恶居其薄此所以示民厚也好善恶恶之分定民情所以不贰也诗小雅小明之篇引之以明章善之义子曰上人疑则百姓惑下难知则君长劳故君民者章好以示民俗慎恶以御民之滛则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共维王之卭诗大雅板之篇板板反戾之意卒尽也诗作瘅病也假上帝以言幽王反其常道使下民尽病也小雅巧言之篇卭病也言此䜛人非止于敬徒为王之卭病耳板诗证君道之失巧言诗证臣道之失也吕氏曰以君之力所不能及而援其君则君难从以君之智所不能知而烦其君则君难听徒为难从难听以劳其君而无益非所以事君也方氏曰示民不以信则为上之人可疑可疑则百姓其有不惑者乎事君不以忠则为下之人难知难知则君长其有不劳者乎章其所好之善故足以示民而成俗慎其所恶之恶故足以御民而不淫若是则上下无可疑者故曰民不惑矣臣有可仪之行而所重者不在乎辞则凡有所行者无伪行矣苟有所言者无虚辞矣子曰政之不行也敎之不成也爵禄不足劝也刑罚不足耻也故上不可以䙝刑而轻爵康诰曰敬明乃罚甫刑曰播刑之不廸康诰甫刑皆周书播布也不字衍言伯夷布刑以启廸斯民也吕氏曰政不行教不成由上之人爵禄刑罚之失当也爵禄非其人则善人不足劝刑罚非其罪则小人不足耻此之谓䙝刑轻爵子曰大臣不亲百姓不宁则忠敬不足而富贵已过也大臣不治而迩臣比矣故大臣不可不敬也是民之表也迩臣不可不愼也是民之道也君毋以小谋大毋以远言近毋以内图外则大臣不怨迩臣不疾而远臣不蔽矣叶公之顾命曰毋以小谋败大作毋以嬖御人疾庄后毋以嬖御士疾庄士大夫卿士大臣不见亲信则民不服从其令故不宁也比葢由臣之忠不足于君君之敬不足于臣徒富贵之太过而然耳由是迩臣之党相比以夺大臣之柄而使之不得治其事故大臣所以不可不敬者以其为民所瞻望之仪表也迩臣所以不可不愼者以君之好恶系焉乃民之所从以为道者也人君不使小臣谋大臣则大臣不至于怨乎不以不使远臣间近臣则近臣不至于疾其君不使内之宠臣图四方宣力之士则远臣之贤无所壅蔽而得见知于上矣叶公楚叶县尹沈诸梁字子高僭称公顾命临死回顾之言也毋以小谋败大作谓不可用小臣之谋而败大臣所作之事也疾毁恶之也庄犹正也敬也君所取正而加敬之谓也子曰大人不亲其所贤而信其所贱民是以亲失而敎是以烦诗云彼求我则如不我得执我仇仇亦不我力君陈曰未见圣若已弗克见既见圣亦不克由圣亲善逺恶人心所同所谓举直错诸枉则民服今君既不亲贤故民亦不亲其上敎令徒烦无益也诗小雅正月之篇言彼小人初用事求我以为法则惟恐不得既而不合则空执留之视如仇讐然不用力于我矣仇仇者言不一仇之无徃而不忤其意也君陈周书兼引之皆为不亲贤之证子曰小人溺于水君子溺于口大人溺于民皆在其所䙝也夫水近于人而溺人德易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不愼也小人民也溺为其所陷也水为柔物人易近之然其德虽可狎而势不可亲忘险而不知戒则溺矣君子士大夫也言行君子之枢机出好兴戎皆由于口于己费则于人烦出而召祸不可悔矣大人谓天子诸侯也国以民存亦以民亡葢惟其蔽于情而不可以理喻故鄙陋而不通书言可畏非民此所以不可慢也弃而不保则离叛继之矣三者皆在所䙝故曰君子不可不慎也太甲曰毋越厥命以自覆也若虞机张往省括于度则释兑命曰惟口起羞惟甲胄起兵惟衣裳在笥惟干戈省厥躬太甲曰天作孽可违也自作孽不可以逭尹告曰惟尹躬先见于西邑夏自周有终相亦惟终毋书作无伊尹告太甲不可顚越其命以自取覆亡虞虞人也机弩牙也括矢括也度者法度射者之所凖望释发也言如虞人之射弩机既张必往察其括之合于法度然后发之则无不中也傅说告高宗谓言语所以文身轻出则有起羞之患甲胄所以卫身轻动则有起戎之忧衣裳所以命有德谨于在笥者戒轻与也干戈所以讨有罪严于省躬者戒轻动也孽灾也逭逃也夏都安邑在亳之西故曰西邑夏国语曰忠信为周言夏之先王以忠信有终故其辅相者亦能有终也凡四引书皆明不可不慎之意子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以宁都邑以成庶民以生谁能秉国成不自为正卒劳百姓君雅曰夏日暑雨小民惟曰怨资冬祁寒小民亦惟曰怨此承上文大人溺于民之意而言昔吾有先正以下五句逸诗也下三句今见小雅节南山之篇言今日谁人秉持国家之成法乎师尹实秉持之乃不自为政而信任羣小终劳苦百姓也君牙周书资书作咨此传写之误而下复缺一咨字郑不取书文为定乃读资为至今从书以资字属上句方氏曰民以君为心者言好恶从于君也君以民为体者言休戚同于民也体虽致用于外然由于心之所使故曰心好之身必安之心虽为主于内然资乎体之所保故曰心以体全亦以体伤子曰下之事上也身不正言不信则义不壹行无类也子曰言有物而行有格也是以生则不可夺志死则不可夺名故君子多闻质而守之多志质而亲之精知略而行之君陈曰出入自尔师虞庶言同诗云淑人君子其仪一也义不壹或从或违也行无类或善或否也君陈书言谋政事者当出入反覆与衆人共虞度其可否而观庻言之同异也诗曹风鸤鸠之篇引以证义壹行类吕氏曰有物则非失实之言有格则无踰矩之行归于一而不可变生乎由是死乎由是故志也名也不可得而夺也多闻所闻博也多志多见而识之者也质正也不敢自信而质正于衆人之所同然后用之也守之者服膺勿失也亲之者问学不厌也虽由多闻多知而得之又当精思以求其至约而行之畧者约也此皆义壹行类之道也子曰唯君子能好其正小人毒其正故君子之朋友有乡其恶有方是故迩者不惑而远者不疑也诗云君子好仇旧读正为匹今从吕氏説读如字葢君子与君子以同道为朋小人与小人以同利为朋君子固好其同道之朋矣小人亦未尝不好其同利之朋不当言毒害其匹也小人视君子如仇雠常有祸之之心此所谓毒其正也君子所好不可以非其人故曰朋友有乡所恶不可以及善人故曰其恶有方前章言章善瘅恶以示民厚则民情不贰今好恶既明民情归一故迩者远者不惑不疑也诗周南关雎之篇言君子有良善之仇匹引以证同道之朋子曰轻绝贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪诗大雅既醉之篇言朋友所以相检摄者在威仪以喻不在贫贱富贵也马氏曰贤者宜富贵而富贵者未必皆贤恶者宜贫贱而贫贱者未必皆恶于其贫贱而轻有以絶之则是好贤不坚也于其富贵而重有以絶之则是恶恶不着也是志在于利而不在于道人虽曰不利者吾不信也子曰私惠不归徳君子不自留焉诗云人之好我示我周行上文言好恶皆当循公道故此言人有私惠于我而不合于德义之公君子决不留之于己也诗小雅鹿鸣之篇周行大道也言人之好爱我者示我以大道而已引以明不留私惠之义子曰苟有车必见其轼苟有衣必见其敝人苟或言之必闻其声苟或行之必见其成葛覃曰服之无射吕氏曰此言有是物必有是事登车而有所礼则凭轼有轼则有车无车则何所凭而式之乎衣之久必敝有衣然后可敝无衣则何敝之有言必有声行必有成亦犹是也葢诚者物之终始不诚无物引葛覃言实有是服乃可久服而无厌也子曰言从而行之则言不可饰也行从而言之则行不可饰也故君子寡言而行以成其信则民不得大其美而小其恶诗云白圭之玷尚可磨也斯言之玷不可为也小雅曰允矣君子展也大成君奭曰在昔上帝周田观文王之德其集大命于厥躬从顺也谓顺于理也言顺于理而行之则言为可用而非文餙之言矣行顺于理而言之则行为可称而非文餙之行矣言之不怍则为之也难寡言而行即讷于言而敏于行之意以成其信谓言行皆不妄也大其美者所以要誉小其恶者所以餙非皆言之所为也君子寡言以示教故民不得如此诗大雅抑之篇玷缺也小雅车攻之篇允信也展诚也君奭周书言昔者上帝降割罚于殷而申重奖劝文王之德集大命于其身使有天下抑诗证言不可餙车攻诗证行不可餙引书亦言文王之实有此德也子曰南人有言曰人而无恒不可以为卜筮古之遗言与龟筮犹不能知也而况于人乎诗云我龟既厌不我告犹兑命曰爵无及恶德民立而正事纯而祭祀是为不敬事烦则乱事神则难易曰不恒其德或承之羞恒其德侦妇人吉夫子凶论语言不可以作巫医是为巫为医此言为卜筮乃是求占于卜筮龟筮犹不能知言无常之人虽先知如龟筴亦不能定其吉凶况于人乎诗小雅小旻之篇犹谋也言卜筮烦数龟亦厌之不复告以所谋之吉凶也易恒卦三五爻辞承进也妇人之徳从一而终故吉夫子制义故从妇则凶也应氏曰引兑命有误当依今书文冯氏曰此篇多依倣圣贤之言而理有不纯义有不足者多矣奔䘮第三十四奔䘮之礼始闻亲䘮以哭答使者尽哀问故又哭尽哀遂行日行百里不以夜行唯父母之䘮见星而行见星而舍若未得行则成服而后行过国至竟哭尽哀而止哭辟市朝望其国竟哭始闻亲䘮总言五服之亲也不以夜行避患害也未得行若奉君命而使事未竟也辟市朝为惊衆也至于家入门左升自西阶殡东西面坐哭尽哀括发袒降堂东即位西乡哭成踊袭绖于序东绞𢃄反位拜賔成踊送賔反位此言奔父䘮之礼为人子者升降不由阼阶今父新死未忍异于生故入自门左升自西阶也在家而亲死则笄纚小歛毕乃括发此自外而至故即括发而袒衣也郑云已殡者位在下此奔䘮在殡后故自西阶降而即其堂下东之位也袭绖者掩其袒而加要绖也序东者在堂下而当堂上序墻之东也不散麻者亦异于在家之节也此绞𢃄即袭绖之绖非象革带之绞带也绖重象革带之绞带轻反位复先所即之位也凡拜賔皆就賔之位而拜之拜竟则反己之位而哭踊也成踊说见前有賔后至者则拜之成踊送賔皆如初衆主人兄弟皆出门出门哭止阖门相者告就次于又哭括发袒成踊于三哭犹括发袒成踊三日成服拜賔送賔皆如初皆如初者如先次之拜賔成踊与送賔反位也次倚庐也在中门外又哭明日之朝也三哭又其明日之朝也皆升堂而括发且袒如始至时三日三哭之明日也奔䘮者非主人则主人为之拜賔送賔奔䘮者自齐衰以下入门左中庭北面哭尽哀免麻于序东即位袒与主人哭成踊于又哭三哭皆免袒有賔则主人拜賔送賔丈夫妇人之待之也皆如朝夕哭位无变也非主人其余或亲或踈之属也故下云齐衰以下亦入自门之左而不升阶但于中庭北靣而哭也免麻谓加免于首加绖于要也上文言袭绖于序东此言免麻于序东轻重虽殊皆是堂下序墻之东凡袒与袭不同位也待之谓待此奔䘮者以其非賔客故不变所哭之位也奔母之䘮西面哭尽哀括发袒降堂东即位西乡哭成踊袭免绖于序东拜賔送賔皆如奔父之礼于又哭不括发父䘮袭绖于序东此言袭免绖于序东即加免轻于父也疏曰此谓适子故云拜賔送賔皆如奔父之礼也妇人奔䘮升自东阶殡东西面坐哭尽哀东髽即位与主人拾踊妇人谓姑姊妹女子于东阶东靣阶非阼阶也妇人入者由闱门闱门是东边之门东阶即杂记所谓侧阶也髽说见小记东髽髽于东序不髽于房变于在室者也拾更也主人与之更踊賔客之也奔䘮者不及殡先之墓北面坐哭尽哀主人之待之也即位于墓左妇人墓右成踊尽哀括发东即主人位绖绞𢃄哭成踊拜賔反位成踊相者告事毕不及殡葬后乃至也尸柩既不在家则当先哭墓此奔䘮者是适子故其衆主人之待之者与妇人皆往墓所就墓所分左右之位奔者括发而于东偏即其主人之位礼毕则相者以毕事告遂冠归入门左北面哭尽哀括发袒成踊东即位拜賔成踊賔出主人拜送有賔后至者则拜之成踊送賔如初衆主人兄弟皆出门出门哭止相者告就次于又哭括发成踊三日成服于五哭相者告事毕遂冠而归者不可以括发行于道路也冠谓素委貌入门出门皆谓殡宫门也五哭者初至象始死为一哭明日象小歛为二哭又明日象大歛为三哭又明日成服之日为四哭又明日为五哭皆数朝哭不数夕哭郑云既期而至者则然故相者告事毕若未期则犹朝夕哭不五哭而毕也哭虽五而括发成踊则止于三下文免成踊亦同爲母所以异于父者壹括发其余免以终事他如奔父之礼疏曰壹括发谓归入门哭时也及殡壹括发不及殡亦壹括发齐衰以下不及殡先之墓西靣哭尽哀免麻于东方即位与主人哭成踊袭有賔则主人拜賔送賔賔有后至者拜之如𥘉相者告事毕遂冠归入门左北面哭尽哀免袒成踊东即位拜賔成踊賔出主人拜送于又哭免袒成踊于三哭犹免袒成踊三日成服于五哭相者告事毕疏曰齐衰以下有大功小功缌麻月日多少不同若奔在葬后而三月之外大功以上则有免麻东方三日成服若小功缌麻则不得有三日成服小功以下不税无追服之理若葬后通葬前未满五月小功则亦三日成服其缌麻者止临䘮节而来亦得三日成服也东即位拜賔成踊者东即位谓奔䘮者于东方就哭位拜賔则是主人代之拜此奔䘮者当主人代拜賔时已则成踊也又曰经直言免麻于东方即位不称袒而下云成踊袭袭则有袒理经若言袒恐齐衰以下皆袒故不得总言袒而称袭者容齐衰重得为之袭也又按上文为父不及殡于又哭括髪成踊不言袒今齐衰以下之䘮经文于又哭三哭乃更言袒故知二袒字衍文也闻䘮不得奔䘮哭尽哀问故又哭尽哀乃为位括发袒成踊袭绖绞带即位拜賔反位成踊賔出主人拜送于门外反位若有賔后至者拜之成踊送賔如初于又哭括髪袒成踊于三哭犹括发袒成踊三日成服于五哭拜賔送賔如初篇首言若未得行则成服而后行此乃详言其节次余见前章若除䘮而后归则之墓哭成踊东括发袒绖拜賔成踊送賔反位又哭尽哀遂除于家不哭主人之待之也无变于服与之哭不踊袒绖者袒而袭袭而加绖也遂除即于墓除之也主人无变于服谓在家者但着平常吉服也虽与之哭于墓而不为踊以服除哀杀也故云与之哭不踊自齐衰以下所以异者免麻齐衰大功小功缌之服其奔䘮在除服之后者惟首免要麻绖于墓所哭罢即除无括发等礼也故云所以异者免麻凡为位非亲䘮齐衰以下皆即位哭尽哀而东免绖即位袒成踊袭拜賔反位哭成踊送賔反位相者告就次三日五哭卒主人出送賔衆主人兄弟皆出门哭止相者告事毕成服拜賔若所为位家远则成服而往人臣奉君命以出而闻父母之䘮则固为位而哭其余不得为位也此言非亲䘮而自齐衰以下亦得为位者必非奉君命以出而为私事未奔者也此以上言五哭者四前三节言五哭皆止计朝哭故五日乃毕独此所言三日五哭卒者谓初闻䘮一哭明日朝夕二哭又明日朝夕二哭并计夕哭者以私事可以早毕而亟谋奔䘮故也曰主人出送賔者谓既奔䘮至家则䘮家之主人为之出送賔也所谓奔䘮者非主人则主人为之出送賔是也衆主人兄弟亦谓在䘮家者成服拜賔者谓三日五哭卒之明日为成服其后有賔亦与之哭而拜之也前两节五哭后不言拜賔者省文耳若所为位者之家道远则成服而后往亦可葢外䘮缓可容辨集而行也齐衰望乡而哭大功望门而哭小功至门而哭缌麻即位而哭杂记云大功望乡而哭者谓本是齐衰降而服大功也故与此不同哭父之党于庙母妻之党于寝师于庙门外朋友于寝门外所识于野张帷凡为位不奠檀弓云师吾哭诸寝又云有殡闻远兄弟之䘮哭于侧室若无殡则在寝矣旧説异代之礼所以不同不然记者所闻或误欤郑氏曰不奠以其精神不存乎是也哭天子九诸侯七卿大夫五士三大夫哭诸侯不敢拜賔诸臣在他国为位不哭不敢拜賔与诸侯为兄弟亦为位而哭凡为位者壹袒九九哭也七七哭也九哭者九日七哭者七日余倣此此以尊卑为日数之差也大夫哭诸侯哭其旧君也不敢拜賔避为主也在他国为使而出也与诸侯为兄弟亦谓在异国者壹袒谓为位之日也明日以往不袒矣若父母之䘮则必三袒所识者弔先哭于家而后之墓皆为之成踊从主人北面而踊己所知识之人死而往弔之时已在葬后矣必先哭于其家者情虽由于死者而礼则施于生者故也主人墓左西向賔北靣向墓而踊固賔主拾之然必主人先而賔从之故曰从主人也言皆者必于家于墓皆踊也凡䘮父在父为主父没兄弟同居各主其䘮亲同长者主之不同亲者主之此言父在而子有妻子之䘮则父主之綂于尊也父没之后兄弟虽同居各主妻子之䘮矣同宫犹然则异宫从可知也亲同长者主之谓父母之䘮长子为主其同父母之兄弟死亦推长者为主也不同亲者主之谓从父兄弟之䘮则彼亲者为之主也闻远兄弟之䘮既除䘮而后闻䘮免袒成踊拜賔则尚左手此言小功缌麻之兄弟死而闻讣在本服月日之外虽不税而初闻之亦必免袒而成其踊者以伦属之亲不可不为之变也但拜賔则从吉拜而左手在上耳无服而为位者唯嫂叔及妇人降而无服者麻檀弓云子思之哭嫂也为位妇人降而无服谓姑姊妹在室者缌麻嫁则降在无服也哭之亦为位麻者弔服而加缌之环绖也郑氏曰正言嫂叔尊嫂也兄公于弟之妻则不能也疏曰既云无服又云麻故知弔服加麻也凡奔䘮有大夫至袒拜之成踊而后袭于士袭而后拜之此言大夫士来弔此奔䘮之人也尊卑礼异问䘮第三十五亲始死鸡斯徒跣扳上衽交手哭恻怛之心痛疾之意伤肾干肝焦肺水浆不入口三日不举火故邻里为之糜粥以饮食之夫悲哀在中故形变于外也痛疾在心故口不甘味身不安美也鸡斯读为笄纚笄骨笄也纚韬髪之缯也亲始死孝子先去冠惟留笄纚也徒空也徒跣无屦而空跣也上衽深衣前襟也以号踊履践为妨故扱之于带也交手哭谓两手交以拊心而哭也糜厚而粥薄薄者以饮之厚者以食之也三日而歛在牀曰尸在棺曰柩动尸举柩哭踊无数恻怛之心痛疾之意悲哀志懑气盛故袒而踊之所以动体安心下气也哭踊本有数此言无数者又在常节之外也懑烦也妇人不宜袒故发胸击心爵踊殷殷田田如壊墻然悲哀痛疾之至也故曰辟踊哭泣哀以送之送形而往迎精而反也发开也爵踊似爵之跳足不离地也殷殷田田击之声也辟拊心也其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而无所得之也入门而弗见也上堂又弗见也入室又弗见也亡矣䘮矣不可复见己矣故哭泣辟踊尽哀而止矣望望瞻望之意也汲汲促急之情也皇皇犹彷徨之意尽哀而止者他无所寓其情也心怅焉怆焉惚焉忾焉心絶志悲而已矣祭之宗庙以鬼享之徼幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也此言反哭至终䘮之情惚犹恍惚也忾犹叹恨也勤谓忧苦或问曰死三日而后歛者何也曰孝子亲死悲哀志懑故匍匐而哭之若将复生然安可得夺而歛之也故曰三日而后敛者以俟其生也三日而不生亦不生矣孝子之心亦益衰矣家室之计衣服之具亦可以成矣亲戚之远者亦可以至矣是故圣人为之断决以三日为之礼制也此记者设问以明三日而歛之义或问曰冠者不肉袒何也曰冠至尊也不居肉袒之体也故为之免以代之也然则秃者不免伛者不袒跛者不踊非不悲也身有锢疾不可以备礼也故曰䘮礼唯哀为主矣女子哭泣悲哀击胸伤心男子哭泣悲哀稽颡触地无容哀之至也免而袒袒而踊先后之次也有一疾则废一礼女子不踊则惟击胸男子不踊则惟稽颡触地皆可以为哀之至也或问曰免者以何为也曰不冠者之所服也礼曰童子不缌唯当室缌缌者其免也当室则免而杖矣刘氏曰己冠者为䘮变而去冠则必着免葢虽去冠犹嫌于不冠故加免也童子初未冠则虽为䘮亦不免以其未冠故不嫌于不冠也若为孤子而当室则虽童子亦免以其为䘮主而当成人之礼也如童子不杖以其不能病也而当室则杖童子不缌㓜不能知疎远之哀也而当室则缌缌者以其当室而为成人之免且杖则亦可为成人之缌矣故曰缌者以其免也或问曰杖者何也曰竹桐一也故为父苴杖苴杖竹也为母削杖削杖桐也或问曰杖者以何为也曰孝子䘮亲哭泣无数服勤三年身病体羸以杖扶病也则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣苴杖圆而象天削杖方以象地又以桐为同之义言哀戚同于䘮父也堂上不趋亦谓父在时也急遽则或动父之情故示以寛暇礼记大全卷二十七礼记大全卷二十八钦定四库全书礼记大全卷二十八明胡广等撰服问第三十六传曰有从轻而重公子之妻为其皇姑有属从有徒从故皆以从言疏曰公子诸侯之妾子也皇姑即公子之母也诸侯在尊厌妾子使为母练冠诸侯没妾子得为母大功而妾子之妻则不论诸侯存没为夫之母期也其夫练冠是轻也而妻为之期是重故云有从轻而重也皇君也此妾既贱若惟云姑则有嫡女君之嫌今加皇字明非女君而此妇尊之与女君同故云皇姑也有从重而轻为妻之父母妻为其父母齐衰是重也夫从妻而服之乃缌麻是从重而轻也有从无服而有服公子之妻为公子之外兄弟疏曰公子被厌不服己母之外家是无服也妻犹从公子而服公子外祖父母从母缌麻是从无服而有服也经惟云父子外兄弟而知其非公子姑之子者以丧服小记云夫之所为兄弟服妻皆降一等夫为姑之子缌麻妻则无服今公子之妻为之有服故知其为公子外祖父母从母也此等皆小功之服凡小功者谓为兄弟若同宗直称兄弟以外族故称外兄弟也有从有服而无服公子为其妻之父母郑氏曰凡公子厌于君降其私亲女君之子不降疏曰虽为公子之妻犹为父母期是有服也公子被厌不从妻而服之是从有服而无服也传曰母出则为继母之党服母死则为其母之党服为其母之党服则不为继母之党服母死谓继母死也其母谓出母也郑氏曰虽外亲亦无二统三年之丧既练矣有期之丧既葬矣则带其故葛带绖期之绖服其功衰疏曰谓三年之丧练祭之后又当期丧既葬之节也故葛带谓三年丧之练葛带也今期丧既𦵏男子则应着葛带此葛带与三年之葛带麄细正同而以父葛为重故带其故葛带也绖期之绖者谓三年之丧练后首绖既除故经期之葛经若妇人练后麻带除矣则绖其故葛绖带期之麻带以妇人不葛带故也功衰者父丧练后之衰也杂记䟽云三年丧练后之衰升数与大功同故云功衰也有大功之丧亦如之小功无变也疏曰三年丧练后有大功丧亦既葬亦带其故葛带而绖期之葛绖也故云亦如之小功无变者言先有大功以上丧服今遭小功之丧无变于前服不以轻服减累于重也麻之有本者变三年之葛疏曰大功以上为带者麻之根本并留之合紏为带如此者得变三年之练葛小功以下其绖澡麻断本不得变三年之葛也言变三年之葛举其重者其实期之葛有本者亦得变之既练遇麻断本者于免绖之既免去绖每可以绖必绖既绖则去之䟽曰斩衰既练之后遭小功之丧虽不变服得为之加绖也于免绖之者以练无首绖于此小功丧有事于免之时则为之加小加之绖也既免之后则脱去其绖每可以绖之时必为之加绖既绖则去之自练服也小功不易丧之练冠如免则绖其缌小功之绖因其初葛带缌之麻不变小功之葛小功之麻不变大功之葛以其本为税疏曰言小功以下之丧不合变易三年丧之练冠其期之练冠亦不得易也如当缌小功着免之节则首绖其缌与小功之绖所以为后丧缌绖者以前丧练冠首绖已除故也要中所着仍因其初丧练之葛带轻丧之麻本服既轻虽初丧之麻不变前重丧之葛也税谓变易也缌与小功麻绖既无本不合税变前丧惟大功以上麻绖有本者得税变前丧也殇长中变三年之葛终殇之月筭而反三年之葛是非重麻为其无卒哭之税下殇则否疏曰殇长中者谓本服大功今乃降在长中殇男子则为之小功妇人为长殇小功中殇则缌麻如此者得变三年之葛着此殇服之麻终竟此殇月数如小功则五月缌则三月还反服其三年之葛也既服麻不改又变三年之葛不是重此麻也以殇服质畧自初死服麻以后无卒哭时税麻服葛之礼也下殇则否者以大功以下之殇男子妇人俱为之缌麻其情轻不得变三年之葛也按上文麻有本者得变三年之葛则齐衰下殇虽是小功亦是麻之有本者故丧服小记云下殇小功带澡麻不絶本然齐衰下殇乃变三年之葛今大功长殇麻既无本得变三年之葛者以无虞卒哭之税故特得变之若成人小功缌麻麻既无本故不得变也君为天子三年夫人如外宗之为君也世子不为天子服诸侯为天子服斩衰三年外宗见前篇诸侯外宗之妇为君期夫人为天子亦期故云夫人如外宗之为君也世子有继世之道不为天子服者逺嫌也君所主夫人妻大子适妇夫人者君之适妻故云夫人妻大子适子也其妻为适妇三者皆正故君主其丧大夫之适子为君夫人大子如士服郑氏曰士为国君斩小君期大子君服斩臣从服期疏曰大夫无继世之道其子无嫌故得为君与夫人及君之大子着服如士服也君之母非夫人则羣臣无服唯近臣及仆骖乘从服唯君所服服也疏曰君母是适夫人则羣臣服期非夫人则君服缌故羣臣无服也近臣阍寺之属仆御车者骖乘车右也唯君所服服者君缌则此等人亦缌也公为卿大夫钖衰以居出亦如之当事则弁绖大夫相为亦然为其妻往则服之出则否疏曰君为卿大夫之丧成服之后着钖衰以居也出谓以他事而出非至丧所亦着钖衰首则皮弁也当事若大歛及殡并将葬启殡等事则首着弁绖身衣钖衰若于士则首服皮弁也大夫相为亦然者亦如君于卿大夫也若君于卿大夫之妻及卿大夫相为其妻而往临其丧亦服钖衰但不常着之以居或以他事出则不服也钖衰之布以缌布而加灰治弁绖制如爵弁素为之加环绖其上凡见人无免绖虽朝于君无免绖唯公门有税齐衰传曰君子不夺人之丧亦不可夺丧也见人往见于人也绖重故不可释免入公门虽税齐衰亦不税绖也此谓不杖齐衰若杖齐衰及斩衰虽入公门亦不税传曰多而刑五丧多而服五上附下附列也罪重者附于上刑罪轻者附于下刑此五刑之上附下附也大功以上附于亲小功以下附于疏此五服之上附下附也等列相似故云列也间传第三十七郑氏曰名间传者以其记丧服之间轻重所冝斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也斩衰服苴苴绖与苴杖也麻之有子者以为苴绖竹杖亦曰苴杖恶貌者疏云苴是黎墨色又小记疏云至痛内结必形色外章所以衰裳绖杖俱备苴色也首者标表之义葢显示其内心之哀痛于外也枲牡麻也枯黯之色似之大功之丧虽不如齐斩之痛然其容貌亦若有所拘止而不得肆者葢亦变其常度也斩衰之哭若往而不反齐衰之哭若往而反大功之丧三曲而偯小功缌麻哀容可也此哀之发于声音者也若如也往而不反一举而至气絶似不回声也三曲一举声而三折也偯余声之委曲也小功缌麻情轻虽哀声之从容亦可也斩衰唯而不对齐衰对而不言大功言而不议小功缌麻议而不及乐此哀之发于言语者也唯应辞也不对不答人以言也不言不先发言于人也不议不泛论他事也斩衰三日不食齐衰二日不食大功三不食小功缌麻再不食士与歛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯酱小功缌麻不饮醴酒此哀之发于饮食者也一溢二十四分升之一也疏食粗饭也父母之丧既虞卒哭疏食水饮不食菜果期而小祥食菜果又期而大祥有醯酱中月而而饮醴酒始饮酒者先饮醴酒始食肉者先食干肉中月间一月也前篇中一以上亦训为间二十五月大祥二十七月而禫也疏曰孝子不忍发初御醇厚之味故饮醴酒食干肉父母之丧居倚庐寝苫枕块不税绖带齐衰之丧居垩室芐翦不纳大功之丧寝有席小功缌麻牀可也此哀之发于居处者也倚庐恶室见丧大记芐蒲之可为席者但翦之使齐不编纳其头而藏于内也父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而而牀柱楣谓举倚庐之木柱之于楣使稍寛明也翦屏者翦去户旁两厢屏之余草也自上章唯而不对以下至此有与杂记丧大记丧服小记之文不同者记者所闻之异亦或各有义欤斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之发于衣服者也每一升凡十八缕斩衰正服三升义服三升半齐衰降服四升正服五升义服六升大功降服七升正服八升义服九升小功降服十升正服十一升义服十二升缌麻降正义同用十五升布去其七升半之缕葢十五升者朝服之布其幅之经一千二百缕也今缌布用其半六百缕为经是去其半也有事其缕者事谓煑治其纱缕而后织也无事其布者及织成则不洗治其布而即以制缌服也若用为钖衰则加灰以洗治之故前经云加灰钖也然则缌服是热缕生布其小功以上皆生缕以织矣斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓缘要绖不除五服惟斩衰齐衰大功有受者葬后以冠之布升数为衰服如斩衰冠六升则葬后以六升布为衰齐衰冠七升则葬后以七升布为衰也谓之成布者三升以下之布麄䟽之甚若未成然六升以下则渐精细与吉服之布相近故称成也去麻服葛者葬后男子去要之麻绖而系葛绖妇人去首之麻绖而着葛绖也葛带三重谓男子也葬后以葛绖易要之麻绖差小于前四股纠之积而相重则三重也葢单纠为一重两股合为一绳是二重二绳又合为一绳是三重也疏曰至小祥又以卒哭后冠受其衰而用练易其冠又以练为中衣以縓为领缘也要绖葛绖也缘缘见檀弓男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者小祥男子除首绖妇人除要带此除先重也君重丧而遭轻丧男子则易要绖妇人则易首绖此易轻者也又期而大祥素缟麻衣中月而而纎无所不佩疏曰二十五月大祥祭此日除脱则首服素冠以缟纰之身着朝服而祭祭毕而哀情未除更反服微凶之服首着缟冠以素纰之身着十五升麻升衣未有采缘故云素缟麻衣也大祥之后更间一月而为祭祭之时𤣥冠朝服祭讫则首着纎冠身着素端黄裳以至吉祭平常也黒经白纬曰纎易服者何为易轻者也斩衰之丧既虞卒哭遭齐衰之丧轻者包重者特郑氏曰卑可以两施而尊者不可贰疏曰斩衰受服之时而遭齐衰初丧男子所轻要者得着齐衰要带而兼包斩衰之带妇人轻首得着齐衰首绖而包斩衰之绖故云轻者包也男子重首特留斩衰之绖妇人重要特留斩衰要带是重者特也愚谓特者单独而无所兼之义非谓特留也既练遭大功之丧麻葛重疏曰斩衰既练男子惟有要带妇人惟有首绖是单也今遭大功之丧男子首空着大功麻绖又以大功麻带易练之葛带妇人要空着大功麻带又以大功麻绖易练之葛绖是重麻也至大功既虞卒哭男子带以练之故葛带首着期之葛绖妇人绖其练之故葛绖着期之葛带是重葛也疏言期之葛绖期之葛带谓麄细与期同其实是大功葛绖葛带也又按檀弓云妇人不葛带者谓斩衰齐衰服也丧服大功章男女并陈有即葛九月之文是大功妇人亦受葛也又士虞礼尸章註云妇人大功小功者葛带齐衰之丧既虞卒哭遭大功之丧麻葛兼服之此据男子言之以大功麻带易齐衰之葛带而首犹服齐衰葛绖首有葛要有麻是麻葛兼服之也斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之兼服之服重者则易轻者也同者前丧既葬之葛与后丧初死之麻麄细无异也兼服者服后麻兼服前葛也服重者即之章重者特之説也易轻者即轻者包是也服问篇云缌之麻不变小功之葛小功之麻不变大功之葛言成人之丧也此言大功以下同则兼服者是据大功之长殇中殇也疏曰兼服之但施于男子不包妇人今言易轻者则是男子易于要妇人易于首也三年问第三十八三年之丧何也曰称情而立文因以饰羣别亲疏贵贱之节而弗可损益也故曰无易之道也创鉅者其日久痛甚者其愈迟三年者称情而立所以为至痛极也斩衰苴杖居倚庐食粥寝苫枕块所以为至痛饰也三年之丧二十五月而毕哀痛未尽思慕未忘然而服以是断之者岂不送死有己复生有节也哉人不能无羣羣不可无别立文以饰之则亲疏贵贱之等明矣弗可损益者中制不可不及亦不可过是所谓无易之道也治亲疎贵贱之节者惟丧服足以尽其详服莫重于斩衰时莫久于三年故此篇列言五服之轻重而自重者始石梁王氏曰二十四月再期其月余日不数为二十五月中月而禫註谓间一月则所间之月是空一月为二十六月出月禫祭为二十七月徙月则乐矣凡生天地之间者有血气之属必有知有知之属莫不知爱其类今是大鸟兽则失丧其羣匹越月踰时焉则必反巡过其故乡翔回焉鸣号焉蹢䠱焉踟蹰焉然后乃能去之小者至于燕雀犹有啁噍之顷焉然后乃能去之故有血气之属者莫知于人故人于其亲也至死不穷鸟兽知爱其类而不如人之能充其类此所以天地之性人为贵也将由夫患邪淫之人与则彼朝死而夕忘之然而从之则是曽鸟兽之不若也夫焉能相与羣居而不乱乎患犹害也邪淫之害性如疾痛之害身故云患邪淫也不如鸟兽为无礼也无礼则乱矣将由夫脩饰之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣先王制礼葢欲使过之者俯而就之则送死有已复生有节不至者跂而及之则不至于鸟兽之不若矣壹使足以成文理谓无分君子小人皆使之遵行礼节以成其饰丧之文理则先王忧世立教之心遂矣故曰释之也然则何以至期也曰至亲以期断是何也曰天地则已易矣四时则已变矣其在天地之中者莫不更始焉以是象之也疏曰父母本三年何以至期是问其一期应除之义故答云至亲以期断是明一期可除之节故期而练男子除绖妇人除带下文云加隆故至三年然则何以三年也曰加隆焉尔也焉使倍之故再期也又问既是以期断矣何以三年也答谓孝子加隆厚于亲故如此也焉语辞犹云所以也由九月以下何也曰焉使弗及也故三年以为隆缌小功以为杀期九月以为间上取象于天下取法于地中取则于人人之所以羣居和壹之理尽矣故三年之丧人道之至文者也夫是之谓至隆是百王之所同古今之所壹也未有知其所由来者也孔子曰子生三年然后免于父母之懐夫三年之丧天下之达丧也弗及恩之杀也三月不及五月五月不及九月九月不及期也期与大功在隆杀之间故云期九月以为间也取象于天地者三年象闰期象一嵗九月象物之三时而成五月象五行三月象一时也取则于人者始生三月而翦髪三年而免父母之懐也和以情言谓情无不睦也壹以礼言谓礼无不至也人之所以相与羣居而情和礼壹者其理于丧服尽之矣父母之丧无贵贱故曰天下之达丧也达论语作通深衣第三十九古者深衣盖有制度以应规矩绳权衡短毋见肤长毋被土续衽钩边要缝半下朝服祭服丧服皆衣与裳殊惟深衣不殊则其被于体也深邃故名深衣制同而名异者有四焉纯之以采曰深衣纯之以素曰长衣纯之以布曰麻衣着在朝服祭服之内曰中衣但大夫以上助祭用冕服自祭用爵弁服则以素为中衣士祭用朝服以布布为中衣也皆谓天子之大夫与士也丧服亦用中衣檀弓云练衣黄里縓缘是也但不得继揜尺耳杨氏曰深衣制席惟续衽钩边一节难考郑註续衽二字文义甚明特疏家乱之耳郑註云续犹属也衽在裳旁者也属连之不殊裳前后也郑意葢言凡裳前三幅后四幅既分前后则其旁两幅分开而不相属惟深衣裳十二幅交裂裁之皆名为衽所谓续衽者指在裳旁两幅言之谓属连裳两旁幅不殊裳之前后也又衣图云既合缝了又再覆缝方便于着以合缝者为续衽覆缝为钩边要缝七尺二寸是比下齐之一丈曰尺四寸为半之也玉藻云缝齐倍要是也袼之髙下可以运肘袂之长短反诎之及肘带下毋厌髀上毋厌胁当无骨者刘氏曰袼袖与衣接当腋下缝合处也运回转也玉藻云袂可以回肘是也肘臂中曲节袂袖也袼之髙下与衣身齐二尺二寸古者布幅亦二尺二寸而深衣裁身用布八尺八寸中屈而四叠之则正方袖本齐之而渐圆杀以至袪则广一尺二寸故下文云袂圆应规也衣四幅而要缝七尺二寸又除负绳之缝与领旁之屈积各寸则两腋之余前后各三寸许续以二尺二寸幅之袖则二尺有五寸也然周尺二尺五寸不满今旧尺二尺仅足齐手无余可反屈也曰反屈反肘则接袖初不以一幅为拘矣凡经言短毋见肤长毋被土及袼可运肘袂反及肘皆以人身为度而不言尺寸者良以尺度布幅有古今之异而人身亦有大小长短之殊故也朱子云度用指尺中指中节为寸则各自与身相称矣玉藻朝祭服之带三分带下绅居二焉而绅长制士三尺则带下四尺五寸矣深衣之带下不可厌髀骨上不可以胁惟当其间无骨之处则少近下也然此不言带之制玉藻云士练带率下辟等皆言朝祭服之带也朱子深衣带葢亦彷彿玉藻之文但禅复异耳制有十二幅以应十有二月袂圜以应规曲袷如矩以应方负䋲及踝以应直下齐如权衡以应平祫交领也衣领既交自有如矩之象踝足跟也衣之背缝及裳之中缝上下相接如绳之直故云负绳也下齐裳末缉处也欲其齐如衡之平故规者行举手以为容负䋲抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私䋲取其直权衡取其平故先王贵之故可以为文可以为武可以摈相可以治军旅完且弗费善衣之次也疏曰所以袂圜中规者欲使行者举手揖让以为容仪也抱方领之方也以直其政解负䋲以方其义解抱方也吕氏曰深衣之用上下不嫌同名吉凶不嫌同制男女不嫌同服诸侯朝朝服夕深衣大夫士朝𤣥端夕深衣庶人吉服深衣而已此上下同也有虞氏深衣而养老将军文子除丧受弔练冠深衣亲迎女在途而胥之父母死深衣缟总以趋丧此吉凶男女之同也葢简便之服非朝祭皆可服之也方氏曰十二幅应十二月者仰观于天也直其政方其义者俯察于地也袼之髙下可以运肘者近取诸身也应规矩䋲权衡者逺取诸物也其制度固已深矣然端冕则有敬色所以为文介胄则有不可辱之色所以为武端冕不可以为武介胄不可以为文兼之者惟深衣而已玉藻曰夕深衣深衣燕居之服也端冕虽所以修礼容亦有时而燕处则深衣可以为文矣介胄虽所以临戎事亦有时而燕处则深衣可以为武矣虽可为文非若端冕可以视朝临祭特可賛礼而为摈相而已虽可为武非若介胄可以临冲特可运筹以治军旅而已制有五法故曰完其质则布其色则白故曰弗费吉服以朝祭为上燕衣则居其次焉故曰善衣之次也具父母大父母衣纯以缋具父母衣纯以青如孤子衣纯以素纯袂缘纯边广各寸半缋画文也纯衣之缘也袂缘缘袖口也纯边缘襟旁及下也各广一寸半祫则广二寸也吕氏曰三十以下无父者可以称孤若三十之上有为人父之道不言孤也纯袂缘纯边三事也谓袂口裳下衣裳边皆纯也亦见既夕礼投壶第四十投壶之礼主人奉矢司射奉中使人执壶主人请曰某有枉矢哨壶请以乐賔宾曰子有㫖酒嘉肴某既赐矣又重以乐敢乱主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从中者盛算之器或如鹿或如兕或如虎或如闾闾如驴形一角而跂蹄或如皮树皮树亦兽名其状未闻皆刻木为之上有圆圈以盛算枉材不直也哨口不正也此篇投壶是大夫士之礼左传晋侯与齐侯燕投壶则诸侯亦有之也宾再拜受主人般还曰辟主人阼阶上拜送宾般还曰辟方氏曰般还言不敢直前则辟之容也曰辟则告之使知其不敢当也已拜受矢进即两楹间退反位揖宾就筵主人拜送矢之后主人之賛者持矢授主人主人于阼阶上受之而进就楹间视投壶之处所复退反阼阶之位西向揖賔以就投壶之席也賔主之席皆南向司射进度壶间以二矢半反位设中东面执八筭兴疏曰司射于西阶上于执壶之人处受壶来賔主筵前量度而置壶于賔主筵之南间以二矢半者投壶有二处室中堂上及庭中也日中则于室日晚则于堂太晚则于庭中各随光明故也矢有长短亦随地之广狭中室狭矢长五扶堂上稍广矢长七扶庭中大广矢长九扶四指曰扶扶广四寸五扶者二尺也七扶者二尺八寸也九扶者三尺六寸也矢虽有长短而度壶则皆使去賔主之席各二矢半也是室中去席五尺堂上去席七尺庭中则去席九尺也度壶毕仍还西阶上之位而取中以进而设之既设中乃于中之西而东面手执八算而起请賔曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之疏曰司射执八算起而告于賔曰投矢于壶以矢本入者乃名为入则为之释算若以末入则不名为入亦不为之释算也比频也賔主要更递而投不得以前既入而喜不待后人投之而已频投频投虽入亦不为之释算也若投之胜者则酌酒以饮不胜者正爵即此胜饮不胜之爵也以其正礼故谓之正爵既行行爵竟也为胜者立马者谓取算以为马表其胜之数也谓算为马者马是威武之用投壶及射亦是习武故云马也一马从二马者每一胜輙立一马礼以三马为成若専三马则为一成但胜偶未必専频得三若胜偶得三劣偶得一一既劣于二故彻取劣偶之一以足胜偶之二为三故云一马从二马若频得三成或取彼足为三马是其胜已成又酌酒以庆贺多马之人也此告賔之辞其告主人亦此辞也故曰请主人亦如之命弦者曰请奏貍首间若一大师曰诺司射命乐工奏诗章以为投壶之节貍首诗篇名也今亡间若一者诗乐作止所间疏数之节均平如一也大师乐官之长也左右告矢具请拾投有入者则司射坐而释一筭焉賔党于右主党于左主賔席皆南向则主居左賔居右司射告賔主以矢具又请更迭而投于是乃投壶也若矢入壶者则司射乃坐而释一算于地司射东面而立释算则坐也賔党于右者在司射之前稍南主党于左者在司射之前稍北葢司射东面则南为右北为左矣卒投司射执筭曰左右卒投请数二筭为纯一纯以取一筭为竒遂以竒筭告曰某贤于某若干纯竒则曰竒钧则曰左右钧疏曰纯全也二算合为一全地上取算之时一纯则别而取之一算谓不满纯者竒只也故云一算为竒以竒算告者竒余也左右数钧等之余算手执之而告曰某贤于某若干纯贤谓胜也胜者若有双数则云若干纯假令十算则云五纯也竒则曰竒者假令九算则曰九竒也钧则曰左右钧者钧犹等也等则左右各执一算以告命酌曰请行觞酌者曰诺当饮者皆跪奉觞曰赐灌胜者跪曰敬养司射命酌酒者行罚爵酌者胜党之弟子也既诺乃于西阶上南面设丰洗觯升酌坐而奠于丰之上其当饮者跪取丰上之酒手捧之而言赐灌灌犹饮也谓蒙赐之饮也服善也为尊敬之辞也其胜者则跪而言敬以此觞为奉养也虽行罚爵犹为尊敬之辞以答赐灌之辞也正爵既行请立马马各直其筭一马从二马以庆庆礼曰三马既备请庆多马賔主皆曰诺正爵既行请彻马正礼罚酒之爵既行饮毕司射乃告賔主请为胜者树立其马直当也所立之马各当其初释算之前投壶与射礼皆三番而止每番胜则立一马假令賔党三番俱胜则立三马或两胜而立二马其主党但一胜立一马即举主之一马益賔之二马所以助胜者为乐也以庆谓以此庆贺多马也饮正礼庆爵之后司射即请彻去其马以投壶礼毕也礼毕则行无算爵郑氏曰饮庆爵者偶亲酌不使弟子无丰疏曰请立马者是司射请辞马各直其算一马从二马以庆是礼家陈事之言庆礼曰三马既备请庆多马者此还是司射请辞筭多少视其坐筹室中五扶堂上七扶庭中九扶筭长尺二寸壶颈修七寸腹修五寸口径二寸半容斗五升壶中实少豆焉为其矢之跃而出也壶去席二矢半矢以柘若棘毋去其皮算之多少视坐上之人数每人四矢亦四算也筹矢也扶与肤同室中五扶以下三句説见上章吕氏曰棘柘之心实其材坚且重也母去其皮质而已矣鲁令弟子辞曰毋怃毋敖毋偝立毋踰言偝立踰言有常爵薛令弟子辞曰毋怃毋敖毋偝立毋踰言若是者浮司射庭长及冠士立者皆属賔党乐人及使者童子皆属主党君梁王氏曰司射至主党二十四字与上文薛令弟子若是者浮相属今从之弟子賔党主党之年穉者投壶时立于堂下以其或相䙝狎故戒令之鲁薛之辞意同而文小异故记者并列之怃亦敖也偕立不正所向也踰言逺谈他事也有常爵谓有常例罚爵也疏曰浮亦罚也一説谓罚爵之盈满而浮之也庭长即司正也冠士外人来观投壶或人加冠之士也乐人国子之能为乐者非作乐之瞽人也使者主人所使荐羞者也鼓半鲁鼓半薛鼓取半以下为投壶礼尽用之为射礼鲁鼓半薛鼓半郑氏曰圆者击鼙方者击鼓疏曰记者因鲁薛击鼓之异图而记之但年代久逺无以知其得失用半鼓节为投壶用全鼓节为射礼礼记大全卷二十八礼记大全卷二十九钦定四库全书礼记大全卷二十九明胡广等撰儒行第四十一鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服郑氏曰逢犹大也大掖之衣疏曰谓肘掖之所寛大故郑云大袂襌衣也应氏曰儒之名始见于周官曰儒以道得名末世不充其道而徒于其服哀公觇孔子之被服儒雅而威仪进趋皆有与俗不同者怪而问之孔子不敢以儒自居也故言不知儒服郊特牲云章甫殷道也葢缁布冠殷世则名章甫章明也所以表明丈夫故谓之章甫耳哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者卒遽而数之则不能终言其事详悉数之非久留不可仆臣之摈相者久则疲倦虽代其仆亦未可得尽言之也公于是命设席使孔子坐侍而言之吕氏曰席上之珍自贵而待贾者也儒者讲学于闲燕从容乎席上而知所以自贵以待天下之用强学以待问懐忠信以待举力行以待取皆我自立而有待也徳之可贵者人必礼之学之博者人必问之忠信可任者人必举之力行可使者人必取之故君子之用于天下有所待而不求焉儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者中犹正也论语曰君子正其衣冠方氏曰衣冠中者言衣之在身冠之在首皆中于礼也动作慎者言心之所动事之所作皆慎其徳也大让所以自抗故如慢而不敬小譲所以致曲故如伪而不诚方其容貌之大也则有所不可犯故如威及其容貌之小也则有不敢为故如愧三揖而后进故曰难进一辞而遂退故曰易退粥粥者柔弱之状故若无能也是皆礼之所脩道之所与也儒有居处齐难其坐起恭敬言必先行必中正道涂不争险易之利冬夏不争隂阳之和爱其死以有待也养其身以有为也其备豫有如此者郑氏曰齐难齐庄可畏难也吕氏曰事豫则立不豫则废儒者之学皆豫也拟之而后言议之而后动故学有豫则义精义精则用不匮若其始也不敬则身不立不立则道不充仲弓问仁子曰出门如见大賔使民如承大祭己所不欲勿施于人居处齐难坐起恭敬言必先信行必中正所谓如见大賔如承大祭敬也道涂不争险易之利冬夏不争隂阳之和所谓己所不欲勿施于人恕也惟敬与恕则忿惩欲窒身立徳充可以当天下之变而不避任天下之重而不辞备豫之至有如此者也刘氏曰不争非特恕也亦以爱死养身以有待有为不争小者近者以害大者远者也儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者吕氏曰儒者之于天下所以自为者徳而已所以应世者义而已赵孟之所贵赵孟能贱之我之所可贵人不得而夺也此金玉土地多积不如信义多文之贵也难得难畜主于义而所以自贵也虽曰自贵时而行义而合劳而食未始逺于人而自异也儒有委之以货财淹之以乐好见利不亏其义劫之以衆沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者过言出于己之失知过则改故不再流言出于人之毁礼义不諐故不极极犹终也言不终为所毁也不断其威者言其威容不可得而挫折也不习其谋者言其谋必可成不待尝试而后见于用也郑氏曰淹谓浸渍之刼胁也沮恐怖之也鸷虫勐鸟兽也方氏曰鸷勐之虫当攫搏之不程量其勇而后徃此况儒者材足以任事而无顾也引重鼎不程其力又以况儒者材足以任事而有所胜也徃者不悔非有所吝而不改也为其动则当理而未尝至于悔来者不豫非有所忽而不防也为其机足以应变而不必豫耳过言则失其正流言则失其原过言不免乎出然一之为甚也矧可再而二乎流言不免乎闻必止之以智也讵可极而穷乎儒有可亲而不可劫也可近而不可迫也可杀而不可辱也其居处不滛其饮食不溽其过失可微辨而不可面数也其刚毅有如此者吕氏曰儒者之立立于义理而已刚毅而不可夺以义理存焉以义交者虽䟽逺必亲非义加之虽强御不畏故有可亲可近可杀之理而不可刼迫辱也滛侈溢也溽浓厚也侈其居处厚其饮食欲胜之也欲胜则义不得立不滛不溽所以立义也其过失可微辨而不可面数此一句尚气好胜之言于义理未合所贵于儒者以见义必为闻过而改者也何谓可微辨不可面数待人可矣自待则不可也子路闻过则喜孔子幸人之知过成汤改过不吝推是心也苟有过失虽怨詈且将受之况面数乎儒有忠信以为甲胄礼义以为干橧戴仁而行抱义而处虽有暴政不更其所其自立有如此者郑氏曰甲铠胄兠鍪也干橹小楯大楯也吕氏曰忠信则不欺不欺者人亦莫之欺也礼者敬人敬人者人亦莫之侮也忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变也自立之至者也首章言自立论其所学所行足以待天下之用而不求此章言自立论其所信所守足以更天下之变而不易二者皆自立也有本末先后之差焉儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者䟽曰一亩谓径一步长百步也折而方之则东西南北各十步宫墙垣也墙方六丈环用廻也方丈为堵东西南北各一堵筚门以荆竹织门也圭窬穿墙为之门旁小户也上锐下方状如圭蓬户编蓬为户也瓮牖者牎牖圆如瓮口也又云以败瓮口为牖易衣而出者合家共一衣出则更着之也并日而食者谓不日日得食或三日二日并得一日之食也上答之不敢以疑者道合则就即信之而不疑无患失之心也上不答不敢以谄者不合则去即安之而不谄无患得之心也儒有今人与居古人与稽今世行之后世以为楷适弗逢世上弗援下弗推䜛谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者楷法式也上弗援在上者不引我以升也下弗推在下者不举我以进也危起居谓因事中伤之也信其志谓志不可夺也时有否泰道有通塞然其忧思则未尝一日而忘生民之患也儒有博学而不穷笃行而不倦幽居而不滛上通而不困礼之以和为贵忠信之美优游之法慕贤而容衆毁方而瓦合其寛裕有如此者博学不穷温故知新之益也笃行不倦贤人可久之徳也幽居不滛穷不失义也上通不困逹不离道也礼之体严而用贵于和忠信礼之质也故以忠信为美优游用之和也故以优游为法贤虽在所当慕衆亦不可不容汎爱衆而亲仁亦是意也毁方而瓦合者陶瓦之事其初则圆剖而为四其形则方毁其圆以为方合其方而复圆葢于涵容之中未尝无分辨之意也故曰其寛裕有如此者儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者䟽曰君得其志谓此贤者辅助其君使君得遂其志也应氏曰程筭其功积累其事不轻荐也下不求报于人上不求报于国儒有闻善以相告也见善以相示也爵位相先也患难相死也久相待也逺相致也其任举有如此者吕氏曰举贤援能儒者所以待天下之士也任举者所以待其朋友而已必同其好恶也故闻善相告见善相示必同其忧乐也故爵位相先患难相死彼虽居下不待之同升则不升彼虽踈逺不致之同进则不进此任举朋友加重于天下之士者义有厚薄故也儒有澡身而浴徳陈言而伏静而正之上弗知也麤而翘之又不急为也不临深而为高不加少而为多世治不轻世乱不沮同弗与异弗非也其特立独行有如此者翘与招其君之过招字同举也举其过而諌之也吕氏曰惟大人能格君心之非在我者未正未有能正人者也故澡身浴徳者所以正己也陈言而伏者入告嘉谋而顺之于外也静而正之者将顺其美匡救其恶常在于未形也故曰上弗知也方氏曰静而正之者隠进之也麤而翘之者明告之也静而正之既不见知然后麤而翘之然亦缓而不失节故曰不急为也其行之髙皆自然而已不必临深以相形然后显其为髙其文之多皆素有而已不必加少以相益然后成其为多世治而徳常见重故曰不轻世乱而志常自若故曰不沮与其所可与不必同乎已也非其所可非不必异乎已也应氏曰治不轻进若伯夷不仕于武王乱不退沮若孔子厯聘于诸国非但处而特立于一身亦出而独行于一世儒有上不臣天子下不事诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规为有如此者慎静者谨饬而不妄动守身之道也尚寛者寛裕以有容待人之道也强毅以与人不苟诡随于人也知服知力行之要也博学知服即博文约礼之谓也逺于文则质胜而野近文章则亦不使文揜其质也砥厉廉隅者求切磋琢磨之益不刓方以为圆也筭法十黍为絫十絫为铢二十四铢为両八両为锱言人君好贤虽分其国以禄贤者视之如锱铢之轻犹不臣不仕也其所谋度其所作为有如此者儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者合志以所向言营道以所习言方即术也并立爵位相等也相下以尊位相让而已处其下也流言恶声之传播也闻之不信不以为实也其行本方立义谓所本者必方正所立者必得其宜也同于为义则进而从之不同则退而避之故曰同而进不同而退温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者仁之本谓根本于仁也地犹践履也作充广也能能事也八者皆仁之发见哀公问儒行夫子既厯数以告之矣仁包四徳百行之原故于其终也以仁为説焉兼有此仁之行而不敢自以为仁是尊仁而让善也故曰尊让有如此者儒有不陨获于贫贱不充诎于富贵不慁君王不累长上不闵有司故曰儒今衆人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒为戏陨者如有所坠失获者如有所割刈充者骄气之盈诎者吝气之歉郑氏曰陨获困迫失志之貌充诎喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也方氏曰无儒者之行而为儒者之服无儒者之实而盗儒者之名故曰今衆人之命儒也妄以其妄故常为人所诟病既至舍矣又曰馆之者具食以致其养具官以致其事也言加信则不以儒相诟矣行加义则不以儒相病矣李氏曰儒行非孔子之言也葢战国时豪士所以髙世之节耳其条十有五然㫖意重复要其归不过三数涂而已一篇之内虽时与圣人合而称说多过或曰哀公轻儒孔子有为而言故多自夸大以摇其君此岂所谓孔子者哉大学第四十二朱子章句冠义第四十三䟽曰冠礼起早晚书传无正文世本云黄帝造旃冕是冕起于黄帝也黄帝以前以羽皮为冠以后乃用布帛其冠之年天子诸侯皆十二吕氏曰冠昏射乡燕聘天下之达礼也仪礼所载谓之礼者礼之经也礼记所载谓之义者皆举其经之节文以述其制作之义也凡人之所以为人者礼义也礼义之始在于正容体齐颜色顺辞令容体正颜色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正颜色齐辞令顺故曰冠者礼之始也是故古者圣王重冠方氏曰容体欲其可度故曰正颜色欲其可观故曰齐辞令欲其可从故曰顺古者冠礼筮日筮賔所以敬冠事敬冠事所以重礼重礼所以为国本也吕氏曰礼重则人道立此国之所以为国也故曰为国本方氏曰筮日所以求夫天之吉筮賔所以择夫人之贤然筮而不卜何哉葢古者大事用卜小事用筮天下之事始为小终为大冠为礼之始圣王之所重者重其始而已非大事也故止用筮焉至于丧祭之慎终则所谓大事也故于是乎用卜故冠于阼以着代也醮于客位三加弥尊加有成也己冠而字之成人之道也吕氏曰主人升立于序端西面賛者筵于东序少北西面将冠者即筵而冠是位与主人同在阼也父老则传之子所以着其传付之意也酌而无酬酢曰醮醮于户西南面賔位也以礼賔之礼礼其子所以为成人敬也始加缁布冠再加皮弁次加爵弁三加而服弥尊亦所以为成人敬也冠于阼醮于客位者适子也若庶子则冠于房外南面遂醮焉所以异者不着代也古者童子虽贵名之而已冠而后賔字之以成人之道故敬其名也见于母母拜之见于兄弟兄弟拜之成人而与为礼也𤣥冠𤣥端奠挚于君遂以挚见于乡大夫乡先生以成人见也母之拜子先儒疑焉䟽以为脯自庙中来故拜受非拜子也吕氏以为母有从子之义故屈其庸敬以伸斯须之敬方氏从䟽义皆非也此因成人而与为礼一句似乎凡冠者皆然故启读者之疑惟石梁王氏云记者不知此礼为适长子代父承祖者与祖为正体故礼之异于衆子也斯言尽之矣𤣥冠齐冠也𤣥端服天子燕居之服诸侯及卿大夫士之齐服也挚用雉乡先生乡之年徳俱髙者或致仕之人也成人之者将责成人礼焉责成人礼焉也者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者尊重事尊重事而不敢擅重事不敢擅重事所以自卑而尊先祖也吕氏曰所谓成人者非谓四体肤革异于童稚也必知人伦之备焉亲亲贵贵长长不失其序之谓备此所以为人子为人弟为人臣为人少者之礼行孝弟忠顺之行立也有诸已然后可以责诸人故成人然后可以治人也古者重事必行之庙中昏礼纳采至亲迎皆主人筵几于庙聘礼君亲拜迎于大门之外而庙受爵有徳禄有功君亲䇿命于庙丧礼既启则朝庙皆所以示有所尊而不敢专也冠礼者人道之始所不可后也孝子之事亲也有大事必告而后行没则行诸庙犹是义也故大孝终身慕父母者非终父母之身终其身之谓也昏义第四十四䟽曰谓之昏者娶妻之礼以昏为期因名焉必以昏者取阳往隂求之义吕氏曰物不可以苟合而已故受之以贲天下之情不合则不成而其所以合也敬则克终苟则易离必受之以致饰者所以敬而不苟也昏礼者其受贲之义乎昏礼者将合二姓之好上以事宗庙而下以继后世也故君子重之是以昏礼纳采问名纳吉纳徴请期皆主人筵几于庙而拜迎于门外入揖让而升听命于庙所以敬慎重正昏礼也方氏曰纳采者纳雁以为采择之礼也问名者问女生之母名氏曰纳吉者得吉卜而纳之也纳徴者纳币以为昏姻之证也请期者请昏姻之期日也夫采择自我而名氏在彼故首之以纳采而次之以问名此资人谋以达之也谋既达矣则宜贵鬼谋以决之故又次之以纳吉焉人谋鬼谋皆恊从矣然后纳币以徴之请日以期之故其序如此父亲醮子而命之迎男先于女也子承命以迎主人筵几于庙而拜迎于门外壻执雁入揖让升堂再拜奠雁葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也䟽曰共牢而食者同食一牲也异牲也合卺而酳者以一瓠分为两瓢谓之卺壻与妇各执一片以酳酳演也谓食毕饮酒演安其气也程子曰奠雁取其不再偶朱子曰取其顺隂阳往来之义也方氏曰筵几于庙者交神以筵之奉神以安之也父必亲醮非重子也重礼而已御其妇车所以尊之也授之绥所以安之也以轮三周为节者取隂阳竒偶之数成也既三周则御者代之矣共牢则不异牲合卺则不异爵合卺有合体之义共牢有同尊卑之义体合则尊卑同同尊则相亲而不相离矣敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也夫礼始于冠本于昏重于丧祭尊于朝聘和于射乡此礼之大体也父子亲而后君臣正者资于事父以事君而敬同也夙兴妇沭浴以俟见质明赞见妇于舅姑妇执笄枣栗叚脩以见赞醴妇妇祭脯醢祭醴成妇礼也舅姑入室妇以特豚馈明妇顺也质明昏礼之次日正明之时也賛相礼之人也笄之为噐似筥以竹或为之衣以青缯以盛此枣栗叚脩之贽修脯也加姜桂治之曰叚脩賛醴妇席于户牖间賛者酌醴置席前妇于席西东面拜受賛者西阶上北面拜送又拜荐脯醖妇升席左执觯右祭脯醢讫以柶祭醴三是祭脯醢祭醴者所以成其为妇之礼也舅姑入于至妇盥馈特豚合升而分载之左胖载之舅爼右胖载之姑俎无鱼腊无稷舅姑并席于奥东面南上馔亦如之此明其为妇之孝顺也厥明舅姑共飨妇以一献之礼奠酬舅姑先降自西阶妇降自阼阶以着代也厥明昏礼之又明日也昏礼註云舅姑共飨妇者舅献爵姑荐脯醢又云舅洗于南洗洗爵以献妇也洗于北洗洗爵以酬妇也贾䟽云舅献姑酬共成一献仍无妨姑荐脯醢此説是也但妇酢舅更爵自荐又云奠酬酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠献之礼欤䟽曰舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕乃酬妇更爵先自饮毕更酌酒以酬姑姑受爵奠于荐左不举爵正礼毕也降阶各还燕寝也方氏曰阼者主人之阶子之代父将以为主于外妇之代姑将以为主于内故此与冠礼并言着代也石梁王氏曰此皆为冡妇也今按此一节难暁仪礼图亦不详明阙之以俟知者成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也故圣王重之方氏曰于舅姑言顺于室人言和者葢上下相从谓之顺顺则不逆可否相济谓之和和则不同舅姑之礼至隆也故可顺而不可逆室人之礼相敌也故虽和而不必同兹其别欤是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也祖庙未毁者言此女犹于此祖有服也则于君为亲故使女师教之于公宫公宫祖庙也既毁谓无服也则于君为䟽故教之于宗子之家徳贞顺也言辞令也容则婉娩功则丝麻祭之者祭所出之祖也鱼与苹藻皆水物隂类也芼之为羹也古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳方氏曰六官天地四时之官也有六卿而又有九卿者兼三公数之则谓之九卿由公至士其数三而倍之止于九者阳成于三而穷于九以其理阳道故其数如此后治隂徳而其数亦如之者妇人从夫故也六宫谓大寝一小寝五也先言六宫而后言六宫者欲治其国先齐其家之意也是故男教不脩阳事不得适见于天日为之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而修六宫之职荡天下之隂事故天子之与后犹日之与月隂之与阳相须而后成者也天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服齐衰服母之义也郑氏曰适之言责也荡荡涤其秽恶也朱子曰王者修徳行政用贤去姦能使阳盛足以胜隂隂衰不能侵阳则日月之行虽或当食不食也若国无政臣子背君父妾妇乘其夫小人陵君子夷狄侵中国则隂盛阳微当食必食虽曰行有常度实为非常之变矣叶氏曰日月之食理所常有也反之隂阳之事者躬自厚之道也天子以男教勉天下之为子者其道犹父也故其卒也天下为之服斩衰后以女顺化天下之为妇者其道犹母也故其亡也天下为之服齐衰父母为之服者报其恩也王与后为之服者报其义也乡饮酒义第四十五吕氏曰乡饮酒者乡人以时㑹聚饮酒之礼也因饮酒而射则谓之乡射郑氏谓三年大比兴贤者能者乡老及卿大夫率其吏与其衆以礼賔之则是礼也三年乃一行诸侯之卿大夫贡士于其君葢亦如此党正每嵗国索鬼神而祭祀则以礼属民而饮酒于序但此礼略而不载则党正因蜡饮酒亦此礼也先儒谓乡饮有四一则三年賔贤能二则卿大夫饮国中贤者三则州长习射四则党正蜡祭然郷人凡有㑹聚当行此礼恐不特四事也论语乡人饮酒杖者出斯出矣亦指乡人而言之乡饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则逺于闘辨矣不闘辨则无暴乱之祸矣斯君子所以免于人祸也郑氏曰庠乡学也州党曰序扬举也䟽曰此谓卿大夫故迎賔于庠门外若州长党正则于序门外也盥洗扬觯者主人将献賔以水盥手而洗爵扬觯也拜至者賔主升堂主人于阼阶上北面再拜也拜洗者主人拜至讫洗爵而升賔于西阶上北面再拜拜主人之洗也拜受者賔于西阶上拜受爵也拜送者主人于阼阶上拜送爵也拜既者既尽也賔饮酒既尽而拜也故圣人制之以道乡人士君子尊于房户之间賔主共之也尊有𤣥酒贵其质也羞出自东房主人共之也洗当东荣主人之所以自絜而以事賔也䟽曰乡人谓乡大夫也士谓州长党正也君子谓卿大夫也尊于房户之间賔主共之者设酒尊于东房之西室户之东在賔主之间酒虽主人之设而賔亦以之酢主人故云賔主共之也北面设尊𤣥酒在左是在酒尊之西也地道尊有设𤣥酒在西者贵其质素故也共之者供于賔也荣屋翼也设洗于庭当屋之翼必在东者示主人以此自洁而事賔也从冠义以来皆记者叠出仪礼经文于上而陈其义于下以释之他皆倣此賔主象天地也介僎象隂阳也三賔象三光也賛皇浩斋曰立賔以象天所以尊之也立主以象地所以养之也介以辅賔僎以辅主人象隂阳之辅天地也三賔衆賔之长也其以辅賔犹三光之辅于天也三光星之大者有三其名不可得而考先儒谓三大辰心为大辰伐为大辰北辰亦为大辰理或然也让之三也象月之三日而成魄也刘氏曰以月魄思之望后为生魄然人未尝见其魄葢以明盛则魄不可见月魄之可见惟晦前三日之朝月自东出明将灭而魄可见朔后三日之夕月自西将随明始生而魄可见过此则明渐盛而魄不复可见矣葢明让魄则魄现明不让魄则魄隠魄隂象賔明阳象主主人让賔至于三象明之让魄在前后三日故曰让之三也象月之三日而成魄也四面之坐象四时也浩斋曰谓賔主介僎之坐象春夏秋冬也或曰介有刚辨之义僎有巽入之义各从其类理或然欤天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也仁义接賔主有事俎豆有数曰圣圣立而将之以敬曰礼礼以体长幼曰徳徳也者得于身也故曰古之学术道者以得身也是故圣人务焉主人者厚其饮食之礼仁之道也为賔者谨其进退之节义之道也求诸天地之气以定其主賔之位至于俎豆亦莫不有当然之数焉圣通明也谓礼义所在通贯而显明也敬其天理之节体夫人伦之序所得者皆吾身之实理也孔子观于乡而知王道之易易谓其足以正身而安国也圣人务焉岂无意哉浩斋曰天下之礼义无所不通而器数皆有合于自然者圣之谓也无所不通无所不敬礼之所由制也礼之行不在乎他在吾长幼之分而已性之徳也礼得于身之谓徳由学而后得于身则与先得于人心之同然者亦无异矣故曰古之学术道者将以得身也祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣䟽曰祭荐者主人献賔賔即席祭所荐脯醢也祭酒者賔既祭荐又祭酒也此是賔敬重主人之礼也賔既祭酒之后兴取俎上之肺哜齿之所以尝主人之礼也啐谓饮主人酒而入口所以成主人之礼也席末席西头也按仪礼祭荐祭酒哜肺皆在席之中惟啐酒在席末又哜肺在前祭酒在后此先云祭酒者哜是尝哜之名祭酒是未饮之称故祭酒与酒荐相连表其敬礼之事敬主人之物故祭荐祭酒哜肺皆在席中碎酒入于己故在席末于席上者是贵礼于席末碎酒是贱财也啐才始入口犹在席末卒觯则尽爵故逺在西阶上云卒觯者论其将欲卒觯之事致实则论其尽酒之体酒为觞中之实今致尽此实也吕氏曰敬礼也食财也人之所以争者无礼而志于财也如知贵礼而贱财先礼而后财之义则敬让行矣乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣坐者坐于堂上立者立于堂下豆当从偶数此但十年而加一豆非正礼也旧説此是党正属民饮酒正齿位之礼非賔兴贤能之礼也孔子曰吾观于乡而知王道之易易也主人亲速賔及介而衆賔自从之至于门外主人拜賔及介而衆賔自入贵贱之义别矣三揖至于阶三让以賔升拜至献酬辞让之节繁及介省矣至于衆賔升受坐祭立饮不酢而降隆杀之义辨矣疏曰主人既拜其来至又酌酒献賔賔酢主人主人又酌而自饮以酬賔介酢主人则止主人不酢介是及介省矣主人献衆賔于西阶二受爵坐祭立饮不酢主人而降于賔礼隆衆賔礼杀是隆杀之义别矣方氏曰主酌賔为献賔答主主又答賔为酬是礼也三賔则备之至于介则省酬焉至于衆賔则又省酢矣升受坐祭立饮者其升而受爵者惟祭酒则坐饮酒则立也葢饮酒所以养老以其卑不敢坐而当其养故也此所以杀于三賔工入升歌三终主人献之笙入三终主人献之间歌三终合乐三终工告乐备遂出一人扬觯乃立司正焉知其能和乐而不流也工入而升堂歌鹿鸣四牡皇皇者华每一篇而一终三篇终则主人酌以献工焉吹笙者入于堂下奏南陔白华华黍亦每一篇而一终三篇终则主人亦酌以献之也间者代也笙与歌皆毕则堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也合乐三终者谓堂上下歌笙及笙并作也工歌闗雎则笙吹鹊巢合之工歌葛覃则笙吹采蘩合之工歌卷耳则笙吹采苹合之如此皆竟工以乐备告乐正乐正告于賔而遂出葢乐正自此不复升堂矣故云遂出也一人者主人之吏也此人举觯之后主人使相礼者一人为司正恐旅酬时有懈惰失节者以董正之也如此则虽和乐而不至于流放矣賔酬主人主人酬介介酬衆賔少长以齿终于沃洗者焉知其能弟长而无遗矣浩斋曰前言介之无酬衆賔之无酢者葢未歌之时也此言賔酬主人主人酬介介酬衆賔者既歌之后行旅酬之时也沃洗者涤濯之人也虽至贱旅酬之际犹言齿焉则贵者可知矣自贵及贱无不序齿此所以知其能弟长而无遗矣降説屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也浩斋曰前此皆立而行礼未彻爼故未説屦至此彻爼之后乃説屦升坐而坐燕也脩举也脩爵无数无算爵是也凡治事者朝以听政而乡饮听政罢方行是朝不废朝也夕以脩令而乡饮礼毕犹可以治私事是莫不废夕也若党正饮酒一国若狂则无不醉矣节文终遂者终竟也遂犹申也言虽礼毕主人犹送以拜賔节文之礼终申遂而无所缺则知其安于燕乐而不至于乱矣贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也总结上文五事之目乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也浩斋曰饮酒之礼莫先于賔主立賔象天立主象地礼之经也其次立介僎以辅之者纪也其次立三賔以陪之者参也政教之立必有经有纪有参然后可行故饮酒之礼必有賔主介僎三賔然后可行故曰政教之本也前言介僎隂阳此言象日月者前章言气故以隂阳象之此章言体故以日月象之也僎在东北象日出也介在西南象月出也以三光为三大辰正义按昭公十七年有星孛于大辰公羊曰大辰者大火也伐为大辰北辰亦为大辰尔雅房心尾大火谓之大辰北极谓之北辰大火与伐天所以示民时早晚天下之所取正是亦政教所出也烹狗于东方祖阳气之发于东方也洗之在阼其水在洗东祖天地之左海也方氏曰海有四正言东者取夫水之所归也水位居坎而其流归东者由其生于天一行于地中故也天倾西北而不足故水之源自此而生地缺东南而不满故水之流顺此而行天之所倾地之所缺则其形下矣而善下者水之性也故其理如此然则水位居北者本天位也其流归东者因地势也南与北合水位居北而流不归南者盖东方之徳木木则水之所生南方之德火火则水之所胜生之为利胜之为害而善利者水之德也故趋其所生焉浩斋曰烹狗以养賔阳气以养万物故祖而法之烹于东方焉海水之委也天地之间海居于东东则左也故洗之在阼其水在洗东有左海之义焉天地之位南前而北后故后东为左尊有𤣥酒教民不忘本也𤣥古之世无酒以水行礼故后世因谓水为𤣥酒不忘本者思礼之所由起也賔必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偕藏也蠢者物生动之貌天地大徳曰生圣人徳合天地故曰产万物者圣也假大也揫歛缩之貌察犹察察严肃之意揫之以时察言揫歛之以秋时严肃之气也物之藏必自外而入内故曰中者藏也天子南面而立则左东右西南前北后也介必东乡介賔主也主人必居东方东方者春春之为言蠢也产万物者也主人者造之产万物者也月者三日则成魄三月则成时是以礼有三让建国必立三卿三賔者政教之本礼之大参也张子曰坐有四位者礼不主于敬主欲以尊贤若賔主相对则是礼主于敬主矣故其位賔主不相对坐介僎于其间以见賔贤之义因而説四时之坐皆有义其实欲明其尊贤吕氏曰天子南靣而立而坐賔亦南乡者尊賔之至也介间也坐賔主之间所以间之也方氏曰饮食之养则主人之所造也而有产万物之象所以居东礼记大全卷二十九礼记大全卷三十钦定四库全书礼记大全卷三十明胡广等撰射义第四十六疏曰系辞云弦木为弧剡木为矢又世本云挥作弓夷牟作矢註云二人黄帝臣书云侯以明之夏殷无文周则具矣古者诸侯之射也必先行燕礼卿大夫士之射也必先行郷饮酒之礼故燕礼者所以明君臣之义也郷饮酒之礼者所以明长㓜之序也吕氏曰诸侯之射大射也卿大夫士之射郷射也射者男子之事必饰之以礼乐者所以养人之徳使之周旋中礼也葢燕与郷饮因燕以娱賔不可以无礼故有大射郷射之礼礼不可以无义故明君臣之义与长㓜之序焉故射者进退周还必中礼内志正外体直然后持弓矢审固持弓矢审固然后可以言中此可以观徳行矣吕氏曰礼射者必先比耦故一耦皆有上射下射皆执弓而挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于福也始进揖当楅揖取矢揖既搢挟揖退与将进者揖其取矢也有横弓郄手兼弣顺羽拾取之节焉卒射而饮胜者袒决遂执张弓不胜者袭説决拾加弛弓升饮相揖如初则进退周旋必中礼可见矣夫先王制礼岂苟为繁文末节使人难行哉亦曰以善养人而已葢君子之于天下必无所不中节然后成徳必力行而后有功其四肢欲安佚也苟恭敬之心不胜则怠惰傲慢之气生动容周旋不能中乎节体虽佚而心亦为之不安安其所不安则手足不知其所措故放辟邪侈踰分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非礼不行无所往而非义矣君子敬以直内义以方外所存乎内者敬则所以形乎外者庄矣内外交修则发乎事者中矣射一艺也容比于礼节比于乐发而不失正鹄是必有乐于义理久于敬恭用志不分之心然后可以得之则其所以得之者其为徳可知矣其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸侯以时会天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之祸矣功成则国安故曰射者所以观盛徳也节者歌诗以为𤼵矢之节度也一终为一节周礼射人云驺虞九节貍首七节采苹采蘩皆五节尊卑之节虽多少不同而四节以尽乘矢则同如驺虞九节则先歌五节以聴余四节则发四矢也七节者三节先以聴五节者一节先以聴也四诗惟貍首亡驺廐官虞山泽之官此二职皆不乏人则官备可知吕氏曰彼茁者葭则草木遂其生矣一发五豝则鸟兽蕃息矣吁嗟乎驺虞者所以归功于二官也天子之射以是为节者言天子继天当推天地好生之徳以育万物此所以乐官备也貍首诗亡记有原壤所歌及此篇所引曽孙侯氏疑皆貍首诗也貍首田之所获物之至薄者也君子相㑹不以微薄废礼诸侯以燕射㑹其士大夫物薄诚至君臣相与习礼而结欢奉天子而修朝事故诸侯之射以是为节所以乐㑹时也采苹之诗言大夫之妻能循在家姆教之法度乃可承先祖共祭祀犹卿大夫已命能循其未仕所学先王之法乃可以与国政矣故卿大夫之射以是为节所以乐循法也采蘩之诗言夫人不失职葢夫人无外事祭祀乃其职也惟敬以从事是为不失职士之事君何以异此故士之射以此为节者所以乐不失职也是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉疏曰诸侯虽继世而立卿大夫有功乃升非专以射而选也但既为诸侯卿大夫又考其徳行更以射辨其材艺之高下非谓直以射选𥙷始用之也射者男子之事谓生有悬弧之义也是故古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让则削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也郑氏曰三嵗而贡士旧説大国三人次国二人小国一人疏曰书传云古者诸侯之于天子也三年一贡士一适谓之好徳再适谓之贤贤三适谓之有功一不适谓之过再不适谓之傲三不适谓之诬故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也曽孙侯氏者诸侯推本始封之君故以曽孙言如左传曽孙蒯聩之类是也四正谓举正爵以献賔献君献卿献大夫凡四也具皆也此四献皆毕然后射此时大夫君子下及衆士无问大小之官无有处其职司而不来者皆御侍于君所也以燕以射言先行燕礼而后射也则燕则誉者燕安也言君臣上下以射而习礼乐则安乐而有名誉也天子养诸侯以礼乐则无所事征讨矣而此艺者又诸侯所以自为正身安国之具也旧説曽孙侯氏以下八句貍首篇文孔子射于矍相之圃葢观者如堵墙射至于司马使子路执弓矢出延射曰贲军之将亡国之大夫与为人后者不入其余皆入葢去者半入者半矍相地名如堵墙言围绕而观者衆也郷饮之礼将旅酬使相者一人为司正至将射则转司正为司马故云射至于司马也延进也誓衆选贤而进其来观欲射之人也贲与偾同覆败也亡国亡其君之国也与为人后言人有死而无子者则宗族既为之立后矣此人复求为之后也贲军之将无勇亡国之臣不忠求为人后者忘亲而贪利此三等人皆在所当弃故不使之入其余则皆可与之进也又使公罔之裘序㸃扬觯而语公罔之裘扬觯而语曰㓜壮孝弟耆耋好礼不从流俗修身以俟死者不在此位也葢去者半处者半公罔姓裘名之语助也序姓㸃名也扬举也射毕则使主人之賛者二人举觯于賔与大夫仪礼云古者于旅也语故裘举觯曰㓜壮而尽孝弟之道老耄而守好礼之心不与流俗同其頽靡而守死善道者不言今此衆人之中有如此様人否当在此賔位也于是先时之入者又半去矣序㸃又扬觯而语曰好学不倦好礼不变旄期称道不乱者不在此位也葢㢙有存者八十九十曰旄百年曰期年虽高而言道无所违误故云称道不乱也㢙有存者葢去者多而留者寡矣子路之延射直指恶者而斥之则无此恶者自入裘㸃之扬觯但举善者而留之则非其人者自退裘之言尚疏㸃之言则愈宻矣射之为言者绎也或曰舍也绎者各绎已之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯绎己之志者各寻其理之所在也射己之鹄者各中其道之当然也舍止也道之所止如君止于仁父止于慈之类郑氏曰得为诸侯谓有庆也不得为诸侯谓有让也又司裘註云侯者其所射也以虎熊豹麋之皮饰其侧又方制之以为凖谓之鹄着于侯中谓之鹄者取名于鳱鹄鳱鹄小鸟难中是以中之为隽吕氏曰张皮侯而栖鹄方制之置侯之中以为的者也天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也泽宫名其所在未详疏云于寛闲之处近水泽而为之射宫即学宫也进爵绌地者疏云进则爵轻于地故先进爵而后益以地也退则地轻于爵故先削地而后绌爵也故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也宇宙内事皆已分内事此男子之志也人臣所以先尽职事而后敢食君之禄者正以始生之时先射天地四方而后使其母食之也故曰饭食之谓也饭食食子也射者仁之道也求正诸己巳正而后发发而不中则不怨胜己者反求诸己而已矣为仁由己射之中否亦由己非他人所能与也故不怨胜己者而惟反求诸其身孔子曰君子无所争必也射乎揖让而升下而饮其争也君子朱子曰揖让而升者大射之礼耦进三揖而后升堂也下而饮谓射毕揖降以俟衆耦皆降胜者乃揖不胜者升取觯立饮也言君子恭逊不与人争惟于射而后有争然其争也雍容揖逊乃如此则其争也君子而非若小人之争矣今按揖让而升未射时也下而复升以饮则射毕矣揖让而升下五字当依郑註为句孔子曰射者何以射何以聴循声而𤼵𤼵而不失正鹄者其唯贤者乎若夫不肖之人则彼将安能以中诗云𤼵彼有的以祈尔爵祈求也求中以辞爵也酒者所以养老也所以养病也求中以辞爵者辞养也郊特牲孔子曰射之以乐也何以聴何以射谓射者何以能不失射之容节而又能聴乐之音节乎何以能聴乐之音节而使射之容与乐之节相应乎言其难而美之也循声而𤼵谓射者依循乐声而𤼵矢也画布曰正栖皮曰鹄贤者持弓矢审固故能中的不肖者不能也诗小雅賔之初筵𤼵犹射也爵谓罚酒之爵中则免于罚故云求中以辞爵也酒所以养老病今求免于爵者以己非老者病者不敢当其养礼耳此让道也燕义第四十七此明君臣燕饮之义古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之修徳学道春合诸学秋合诸射以考其艺而进退之庶子即夏官诸子职也下大夫二人掌其戒令以下皆周礼文卒读为倅副贰也此官专主诸侯以下衆庶之子副倅于父之事戒令谓任之征役也教治谓脩徳学道也别其等者分别其贵贱也此属皆未命以父之爵为上下也正其位者朝廷之位尚爵学校之位尚齿也大事谓大祭祀大丧纪大賔客大燕享之类也唯所用之唯太子之所役使也百人为卒五人为伍有司统领卒伍者也司马弗征者以其统属于太子故司马不得而征役之也凡国之政事非上文所言大事也游卒倅之未仕者也此既小事乃民庶所为不使国子之未仕者为之葢欲存之使修徳学道以成其材也故春则合聚之于大学秋则合聚之于射宫考艺而为之进退焉疏曰庶者衆也适子衆多故总谓之庶子非适子庶弟而称庶子也必知适子者以其倅是副贰于父之言吕氏曰燕礼有主人升自西阶献庶子阼阶之上又宵则执烛于阼阶上故此篇因陈庶子官之所掌且明所以建官之义也诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也尔与迩同南郷尔卿句絶大夫皆少进句绝少进稍前也定位者定诸臣之位也适读为敌自此以下皆记者举仪礼正文而释其义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也献主代主人举爵献賔也君尊臣不敢抗行賔主之礼宰夫主膳食之官也卑故抗礼无嫌记曰与卿燕则大夫为賔谓与本国之臣燕则然若邻国之臣则以上介为賔也公孤也上公之国得置孤一人公卿之尊次于君复以之为賔则疑于尊卑无辨且嫌于偪上也大夫位卑虽暂尊之为賔无所嫌疑也方氏曰既曰为疑而又曰明嫌者葢疑未至于嫌特明嫌之义而已君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也先是宰夫代主人行爵酬賔之后君命下大夫二人媵爵公取此媵爵以酬賔賔以旅酬于西阶上旅序也以次序劝卿大夫饮酒也此之谓君举旅于賔也君所赐爵则特赐臣下之爵也此二者賔皆降西阶下再拜稽首公命小臣辞则賔升而成拜谓复再拜稽首也先时以君辞之于礼未成故云成拜也杨氏曰按公取媵爵以酬賔此别是一礼与寻常酬賔不同此所谓公为賔举旅也燕礼君使宰夫为献主以臣莫敢与君抗礼也今君举觯于西阶之上以酬賔可乎葢君臣之际其分甚严其情甚亲使宰夫为献主所以严君臣之分今举觯以酬賔賔西阶下拜小臣辞升成拜公奠觯答再拜公卒觯賔下拜公答再拜畧去势分极其谦卑所以通君臣之情也註云不言君酬于西阶上及君反位尊君空其文也此又所以严君臣之分也席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也设席之位上卿在賔席之东小卿在賔席之西皆是南靣东上而遥相次此所谓小卿次上卿也大夫在小卿之西是大夫次小卿也士受献于西阶之上退立于阼阶下西靣北上庶子受献于阼阶上亦退立于阼阶下庶子次于士是士庶子以次就位于下也献君者主人酌以献也公取媵爵以酬賔賔以旅酬于西阶上此所谓献君君举旅行酬也而后献卿者亦主人献之也公又行一爵亦媵者之爵也若卿若賔惟公所酬卿亦以旅于西阶之上礼亦如初此亦是君举旅而言卿举者葢君为卿举耳下言大夫举旅士举旅其义同而后献大夫亦主人之献也公又举奠觯以赐是为大夫举旅也主人献士公复赐之是为士举旅也公举旅之礼止于士不及庶子矣而后献庶子者主人献之于阼阶之上也牲狗也疏曰公及卿大夫士等牲体荐羞之等差燕礼不载聘义第四十八吕氏曰天子之与诸侯诸侯之与邻国皆有朝礼有聘礼朝则相见聘则相问也朝宗觐遇㑹同皆朝也存頫省聘问皆聘也故聘礼有天子所以抚诸侯者大行人嵗徧存三嵗徧頫五嵗徧省是也有诸侯所以事天子者大行人时聘以结诸侯之好殷頫以除邦国之慝是也有邻国交修其好者大行人诸侯之邦交嵗相问殷相聘是也仪礼所载邻国交聘之礼也聘义者释聘礼之义聘礼上公七介侯伯五介子男三介所以明贵贱也此言卿出聘之介数上公七介者上公亲行则介九人诸侯之卿礼下于君二等故七介也以下放此吕氏曰古者賔必有介介副也所以辅行斯事致文于斯礼者也介绍而传命君子于其所尊弗敢质敬之至也绍继也其位相承继也先时上摈入受主君之命出而传与承摈承摈传与末摈此是传而下也賔之末介受命于末摈而传与次介次介传与上介上介传与賔是传而上也此所谓介绍而传命也质正也于所尊者不敢正自相当故以介传命敬之至也賔在大门外西北靣介自南向北为序主君在内迎摈者出大门自北向南为序三让而后传命三让而后入庙门三揖而后至阶三让而后升所以致尊让也疏曰三让而后传命者谓賔在大门外见主人陈摈以大客之礼待己巳不敢当三度辞让主人不许乃后传聘君之命也三让而后入庙门者谓賔既传命之后主君延賔而入至庙将欲庙受賔不敢当之故三让而后入主君在东賔差退在西相向三让乃入庙门也三揖而后至阶者初入庙门一揖也当阶北靣又揖二揖也当碑又揖三揖也三让而后升者谓主君揖賔至阶主君让賔升賔让主君如此者三主君乃先升賔乃升也君使士迎于竟大夫郊劳君亲拜迎于大门之内而庙受北靣拜贶拜君命之辱所以致敬也敬让也者君子之所以相接也故诸侯相接以敬让则不相侵陵郊劳劳之于近郊也用束帛北靣拜贶亦主君之拜也其拜于阼阶上拜君命之辱者释北靣拜贶之义也卿为上摈大夫为承摈士为绍摈君亲礼賔賔私靣私觌致饔饩还圭璋贿赠飨食燕所以明賔客君臣之义也卿主国之卿也承摈者承副上摈也绍摈者继续承摈也賔行聘事毕主国君亲执醴以礼賔是君亲礼賔也私靣谓私以己礼物靣见主国之卿大夫也私觌私以己礼物觌见主国之君也牲杀者曰饔生者曰饩致饔饩者聘觌皆毕賔介就馆主君使卿致饔饩之礼于賔也还圭璋者賔来时执以为信主君既受之矣今将去君使卿送至賔馆以还之也还玉毕加以贿赠之礼经云贿用束纺纺今之绢也飨礼食礼皆在朝燕礼在寝一食再飨燕无常数吕氏曰摈者主国之君所使接賔者也主之有摈犹賔之有介也摈有三者以多为文也大宗伯朝觐㑹同则为上相相即摈也入诏礼曰相出接賔曰摈宗伯卿也故曰卿为上摈小行人诸侯入王则为承而摈行人大夫也故曰大夫为承摈士职卑承官之乏以继摈之事故曰士为绍摈也使臣之义则致其君臣之敬于所聘之君主君之义则致其賔主之敬于来聘之臣也故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也天子制诸侯者天子制此礼而使诸侯行之也比年每嵗也小聘使大夫大聘使卿误谓礼节错误也吕氏曰上下不交则天下无邦人道所以不能羣也故先王之御诸侯使之相交以修其好必使之相敬以全其交其相交也必求乎疏数之中故比年小聘三年大聘也其相敬也必相厉以礼故使者之误主君不亲飨食以愧厉之然后仁逹而礼行外则四邻相亲而不相侵内则君臣有义而不相陵也先王制礼以善养人于无事之际多为升降之文酬酢之节賔主有司有不可胜行之忧先王未之有改者葢以养其徳意使之安于是而不惮也故不安于偷惰而安于行礼不耻于相下而耻于无礼也天子以是养诸侯诸侯以是养其士大夫上下交相养此兵所以不用天下所以平也节文之多惟聘射之礼为然养人之至者也诸侯自为正于射礼聘礼二礼之义天子养诸侯之意为深故其义皆曰兵不用自为正之具也以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣聘使之行礼于君则用圭于夫人则用璋其行享礼于君则束帛加璧于夫人则琮享犹献也及礼毕则还其圭璋者以圭璋是行礼之器故重之而不敢受也璧琮与币皆财也财在所轻故受而不还故曰此轻财而重礼之义也吕氏曰诸侯相厉以轻财而重礼则远利而有耻所以民作让主国待客出入三积饩客于舍五牢之具陈于内米三十车禾三十车刍薪倍禾皆陈于外乗禽日五䨇羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔出既行也入始至也积谓馈之牢礼米禾刍薪之属其来与去皆三馈之积故云出入三积也饩客于舍谓致飨饩于賔之馆舍也三牲备为一牢五牢之具陈于内谓餁一牢在賔馆西阶腥二牢在賔馆东阶饩二牢在賔馆门内之西也禾槀实并刈者也米车设于门东禾车设于门西倍禾倍其数也礼註云薪从米刍从禾疏云薪以炊㸑故从米刍以食马故从禾此四物皆在门外乗禽乗行羣匹之禽鴈鹜之属也掌客云凡礼賔客国新杀礼凶荒杀礼札丧杀礼祸烖杀礼在野在外杀礼故曰古之用财者不能均如此言不能皆如此丰厚也然而于聘礼则用财如此之厚者是欲极尽之于礼也用财虽厚尽礼而止不敢加美以没礼故内不相陵外不相侵皆为有礼以制之故也聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渇而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长㓜此衆人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争闘则谓之乱人刑罚行于国所诛者乱人也如此则民顺治而国安也吕氏曰节文之多惟聘射之礼为然故曰至大礼也君臣父子长㓜之义皆形见于节文之中人之所难我之所安人之所懈我之所敬故能行之者君子也君子自养其强力勇敢之气一用之于义礼战胜而教化行矣此国之所以安也射礼诸侯之射必先行燕礼卿大夫士之射必先行郷饮酒之礼酬献之节极为繁缛故有酒清肉干而不敢饮食者若聘礼则受聘受享请觌然后酌醴礼賔无酒清肉干之事特以节文之繁与射礼等皆至日几中而后礼成故与射礼兼言之也子贡问于孔子曰敢问君子贵玉而贱䃉者何也为玉之寡而䃉之多与孔子曰非为䃉之多故贱之也玉之寡故贵之也夫昔者君子比徳于玉焉温润而泽仁也缜宻以栗知也廉而不刿义也垂之如队礼也叩之其声清越以长其终诎然乐也瑕不揜瑜瑜不揜瑕忠也孚尹旁逹信也气如白虹天也精神见于山川地也圭璋特逹徳也天下莫不贵者道也诗云言念君子温其如玉故君子贵之也郑氏曰䃉石似玉缜致也栗坚貎刿伤也义者不苟伤人越犹扬也诎绝止貎乐记曰止如稾木瑕玉之病也瑜其中间美者陆氏曰尹正也孚尹犹言信正应氏曰尹当作允孚允皆信也疏曰圭璋特逹谓行聘之时惟执圭璋特得通逹不加余币也马氏曰能柔能刚能抑能扬能敛能彰而能备精粗之美以全天人之道者玉之为物也能柔则温润而泽所以为仁能刚则亷而不刿所以为义能抑则垂之如队所以为礼能扬则其声清越以长其终诎然所以为乐能敛则缜宻以栗所以为智能彰则瑕不掩瑜瑜不掩瑕所以为忠孚尹于中旁逹于外所以为信始之以仁而成之以信凡此皆粗而为人道也于气如白虹所以为天精神见于山川所以为地圭璋特逹所以为徳天下莫不贵之所以为道凡此皆精而为天道也七者合而言之皆谓之徳君子所贵以此徳也温者徳之始言始所以见终论语言孔子之五徳则始于温䕫教胄子以四徳亦始于温诗亦曰温温恭人惟徳之基古人用玉皆象其美若镇圭以召诸侯以恤凶荒用其仁也齐有食玉用其智也牙璋以起军旅用其义也国君相见以瑞相享以璧用其礼也乐有鸣球服有佩玉用其乐也邦国玉节用其信也琬以结好琰以除慝用其忠也两圭祀地黄琮礼地用其能逹于地也四圭祀天苍璧礼天用其能逹于天也圭璋特逹用其能逹于徳也已聘而还圭璋已朝而班瑞此皆古之为器而用玉之美者也古之善比君子于玉者曰言念君子温其如玉曰追琢其章金玉其相曰如圭如璧曰有美玉于斯韫匵而藏诸曰玉振终条理曰瑾瑜匿瑕曰如玉如莹爰变丹青此古人比君子于玉者也石梁王氏曰因聘礼用玉故论玉之徳以结此篇丧服四制第四十九疏曰以其记丧服之制取于仁义礼智也凡礼之大体体天地法四时则阴阳顺人情故谓之礼訾之者是不知礼之所由生也夫礼吉凶异道不得相干取之阴阳也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣体天地以定尊卑法四时以为往来则阴阳以殊吉凶顺人情以为隆杀先王制礼皆本于此不独丧礼为然也故曰凡礼之大体吉凶异道以下始专以丧礼言之丧有四制谓以恩制以义制以节制以权制也其恩厚者其服重故为父斩衰三年以恩制者也疏曰父最恩深故特举父而言之其实门内诸亲为之着服皆是恩制也门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也门内主恩故常揜蔽公义门外主义故常断绝私恩父母之丧三年不从政恩揜义也有君丧服于身不敢私服义断恩也资犹取也用也用事父之道以事君故其敬同也人臣为君重服乃贵贵尊尊之大义故曰以义制者也然五服皆有义服亦是以义制此举重者言之耳三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也三日而食始食粥也𦵏而虞祭始沐不补虽破不补完也不培一成丘垄之后不再加益其土也祥日大祥之日也素琴无漆饰也与素几素俎之素同资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也齐衰之服期而除之以心丧终三年杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者靣垢而已秃者不髽伛者不袒跛者不踊老病不止酒肉凡此八者以权制者也疏曰杖之所设本为扶病而以爵者有徳其恩必深其病必重故杖为爵者而设故云爵也遂历叙有爵之人故云三日授子杖五日授大夫杖七日授士杖丧服传云无爵而杖者何担主也担假也尊其为主假之以杖或曰辅病者丧服传云非主而杖者何辅病也谓庶子以下皆杖为辅病故也妇人未成人之妇人童子㓜少之男子百官备谓王侯也委任百官不假自言而事得行故许子病深虽有扶病之杖亦不能起故又须人扶乃起也大夫士既无百官百物须己言而后丧事乃行故不许极病所以杖而起不用扶也庶人卑无人可使但身自执事不可许病故有杖不用但使靣有尘垢之容而己子于父母贵贱情同而病不得一故为权制秃者无髪女秃不髽故男子秃亦不免也袒者露膊伛者可憎故不袒也踊是跳跃跛人脚蹇故不跳跃也老及病者身己羸瘠又使备礼必至灭性故酒肉养之此八者谓应杖不杖不应杖而杖一也扶而起二也杖而起三也靣垢四也秃者五也伛者六也跛者七也老病者八也丧大记大夫与士之丧皆云三日授子杖谓为亲也此云五日七日为君也始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也王者之所常行也书曰高宗谅闇三年不言善之也自三日不怠以至于三年忧其哀渐杀而轻故曰恩之杀也郑氏曰谅古作梁楣谓之梁闇读如鹑䳺之䳺闇谓庐也庐有梁者所谓柱楣也王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云高宗谅闇三年不言此之谓也然而曰言不文者谓臣下也君不言谓百官百物不言而事行者也臣下不能如此必言而后事行但不文其言辞耳故曰言不文者谓臣下也礼斩衰之丧唯而不对齐衰之丧对而不言大功之丧言而不议缌小功之丧议而不及乐説见间传父母之丧衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉彊者可以观其志焉礼以治之义以正之孝子弟弟贞妇皆可得而察焉比及也三月一节也练一节也祥一节也非仁者不足以尽爱亲之道故于仁者观其爱非知者不足以䆒居丧之理故于知者观其理非强者不足以守行礼之志故于强者观其志一説理治也谓治敛殡葬祭之事惟知者能无悔事也故曰观其理篇首言仁义礼知为四制之本此独曰礼以治之义以正之者葢恩亦兼义权非悖礼也孝子弟弟贞妇专言门内之治而不及君臣者亦章首专言父母之丧而恩制为四制之首故也礼记大全卷三十