逸老堂诗话明俞弁撰序余性疏懒平居自粝食粗衣外无他嗜好寓情图史翻阅披校竟日忘倦古人有云缓步当车晚食当肉此林下人一种真乐余亦自谓有真乐三而此不与焉读经史百家忽然有悟朗诵一过如对宾客谈论而无迎送之劳一乐也展玩法书名帖追想古人笔法如与客弈棋临局而无机心之劳二乐也焚香看画一目千里云树蔼然卧游山水而无跋涉双足之劳三乐也以此三乐日复一日盖不知老之将至何必饫膏粱乘轻肥华居鼎食然后为快哉遂扁一室曰逸老堂日居其中铅椠编帙未尝去手意有所会欣然笔之久而成帙勒为二卷藏诸箧笥因名曰逸老堂诗话联以志吾之乐且求愈于饱食无所用心者云尔嘉靖丁未五月望日戊申老人自叙卷上浦阳吴清翁尝结月泉吟社延致乡遗老方凤谢翱吴思齐辈主于家至元丙戌小春望日以春日田园杂兴为题豫以书告浙东西以诗鸣者令各赋五七言律诗至丁亥正月望日收卷月终收得二千七百三十五卷清翁乃属方公辈品评之选中二百八十人三月三日揭榜其第一名赠公服罗一缣七又笔五贴墨五笏第二名至五十名赠送有差清翁乃录其选中者之诗自一人至六十人总得诗七十二首又摘出其馀诸人佳句与其赠物回谢小启及其事之始末为一帙而板行之其一名罗公福诗云老我无心出市朝东风林壑自逍遥一犁好雨秧初种几道寒泉药旋浇放犊晓登云外垄听莺时立柳边桥池塘见说生新草已许吟魂入梦招噫安得清翁复作余亦欲入社厕诸公之末幸矣夫沧洲张亨父泰题田畯醉归图诗云村酒香甜鱼稻肥几家留醉到斜晖牧奴背拽黄牛载儿子傍扶阿父归鬓短何妨花插帽身强不厌布为衣天宽帝力知何有但觉丰年醒日稀庄诵此诗可以想见太平气象向使沧洲入吴清翁吟社吾知罗公福又让子出一头地矣杜庠字公序号西湖醉老以诗名于景泰间其赤壁云水军东下本雄图千里长江隘舳舻诸葛心中空有汉曹瞒眼里已无吴兵消炬影东风勐梦断箫声夜月孤过此不堪回首处荒布局鸥鸟满烟芜时人称为杜赤壁云吴文定诗西飞孤鹤记何详有客吹箫杨世昌当日赋成谁与注数行石刻旧曾藏世昌绵竹道士与东坡同游赤壁赋所谓客有吹洞箫者即其人也微文定表而出之世昌几无闻矣古今诗人措语工拙不同岂可以唐宋轻重论之余讶世人但知宗唐于宋则弃不收如唐张林池上云鞭叶乍翻人采后荇花初没舸行时宋张子野溪上云浮萍断处见山影小艇移时闻草声巨眼必自识之谁谓诗盛于唐而坏于宋哉瞿宗吉有举世宗唐恐未公之句信然都玄敬诗话云松江袁景文未仕时尝谒杨廉夫见其赋白燕诗云珠帘十二中间卷玉翦一双高下飞余近见鼓吹续编此诗乃常孰时大本所作其诗曰春社年年带雪归海棠庭院日争辉珠帘十二中间卷玉翦一双高下飞天下公侯夸紫颔国中俦侣尚乌衣江湖多少闲鸥鹭宜与同盟伴钓矶大本同时人玄敬失于不审耳非廉夫之诗明矣朱子儋存馀堂诗话载顾仲瑛和刘孝章游永安湖诗其警联云啄花莺坐水杨柳雪藕人歌山鹧极为杨铁崖所称许余记宋白玉蟾有春日游冶诗云风条舞绿水杨柳雨点飞红山海棠亦自隽永惜无赏音者拈出东坡像自赞云目若新生之犊身如不系之舟试问平生功业黄州惠州崖州山谷自赞云似僧有发似俗无尘作梦中梦见身外身杨诚斋自赞云青白不形眼底雌黄不出品中只有一罪不赦唐突明月清风与陈龙川自赞人中龙文中虎者有间矣至正壬辰冬倡妇徐氏徽人寇常一日召妇佐觞徐愤骂不从寇驰剑往杀之龙江章琬孟文有诗记之云平原巷里堂中身翠舞珠歌玉树春不得籍除今义死天容倡妇愧降臣江阴王逢原吉亦有诗吊之云妾非花月旧时妖曾事忠良乐圣朝今日黄巾刀下死阳城下蔡莫魂消其二云束带朝衣供奉孙虏廷歕死报皇恩妾今一唱贞元曲孰溅西风碧血痕噫徐妇可谓风尘中有气义表表者矣回视冠裳宁不愧哉孙失其名陆俨山诗话载华亭卫先生题松雪墨竹云汉家日暮龙沙远南国春深水殿寒留得一枝烟雨里又随人去报平安都玄敬诗话云周方伯良石所作但首句改易三字汉家作中原龙沙作龙旗未知孰是唐李义山诗有天意怜幽草人间重晚晴之句世俗久雨见晚晴辄喜自古皆然余适逢此景遂演二首云天意怜幽草孤根托鹩隈自含幽独意长殿百花开香馥滋春雨情深亲落梅心知惟二谢勾引梦中来人间重晚晴水色共天清池面浮鱼泳山腰反照明渔罾悬别浦林鸟度新声仿佛王维画超然物外情李义山全篇惜未见之耳汉书白头如新倾盖如故说苑作白头而新倾盖而故杨升庵云作而字解尤意味此说余不敢从故特拈出栗木果也庄子所谓狙公赋茅者今论作茅栗沈存中尝辩其非矣杜诗云园收栗未全贫正指此物今以栗解作蹲鸱之芋一何远哉梁乐府夜夜曲或名昔昔盐昔即夜也列子昔昔梦为君盐亦曲之别名杜诗衔杯乐圣称避贤用李适之避贤初罢相乐圣且衔杯之句今俗本作世贤者非也杜诗苔卧绿沈枪绿沈以漆着色如瓜皮谓之绿沈南史任昉卒于官武帝闻之方食西苑绿沈瓜投之于盘非不自胜绿沈瓜即今西瓜也佛寺曰香界亦曰香阜江总诗云息舟候香阜怅别在寒林高适诗云香界泯君有香界香阜人未曾道淮南子云马聋虫也而可以通气志犹待教而成况于人也注曰聋虫喻无知者聋虫之名甚奇琬液琼苏皆古酒名见皇甫嵩醉乡日月记艺文类聚载束皙饼赋有牢九之目盖食具名也东坡诗以牢九具对真一酒诚工矣然不知为何物后见酉阳杂俎引伊尹书有笼上牢丸汤中牢丸九字乃是丸字诗人贪奇趁韵而不知其误虽东坡亦不能免也牢丸即今之汤饼是也欧阳公之文粹如金玉苏文忠公之文浩如江河欧公之摹写事情使人宛然如见苏公之开陈治道使人恻然动心皆前代之所无有也古乐府诗云尺素如残雪结成双鲤鱼要知心里事看取腹中书据此诗言之古人尺素结为鲤鱼形即缄是也非如今人用蜡文选云客从远方来遗我双鲤鱼即此是也下云烹鱼得书亦譬喻之言耳非真烹也五臣及刘履皆谓古人多于鱼腹寄书引陈涉罩鱼倡祸事证之何异痴人说梦邪宋初置通判分知州之权谓之监州宋人有钱昆者性嗜蟹尝求外补语人曰但得有蟹之处无监州则可此语有晋人风味东坡诗有欲问君王丐符竹但忧无蟹有监州昆去东坡未远即用其事为诗良爱其语也曲名有乌盐角江邻几杂志云始教坊家人市盐得一曲谱于子角中翻之遂以名焉载石屏有乌盐角行元人月泉吟社诗云山歌聒耳乌盐角村酒柔情玉练槌荆州记盛弘之撰其记三峡水急云朝发白帝暮宿江陵凡一千二百馀里虽飞云迅鸟不能过也李太白诗云朝辞白帝彩云间千里江陵一日还杜子美云朝发白帝暮江陵皆用盛弘之语也谢玄晖诗风动万年枝唐诗青松忽似万年枝三体诗注以为冬青非也草木疏云檍木枝叶可爱二月花白子似杏今在处官园种之取亿万之义改名万岁树即此也杜子美有从韦明府续处觅锦竹两三丛诗黄鹤注云考竹谱竹记无锦竹意其文如锦名之竹记有蒸竹函堕竹其皮类绣岂即此乎刘须溪亦不知所谓近阅梅圣俞宛陵集锦竹诗云虽作湘竹纹还非楚筠质化龙徒有期待凤曾无实本与凡草俱偶亲君子室又自注其下云此草也似竹而斑始知黄鹤有金注之昏耳杜诗云江莲摇白羽天棘蔓青丝王菉猗春晚诗云丝丝天棘出莓墙天棘天门冬也如蘹香而蔓生洪觉范以为柳非也古有借书一痴还书一痴之说痴本作瓻贮酒器也后人讹以为痴字宋人艾性父从高帝臣借书诗云校雠未必及三豕还借最惭无一鸱瓻字义同借时以一鸱为贽还时以一鸱为谢耳老杜秋兴云红稻啄残鹦鹉粒碧梧栖老凤凰枝荆公效其错综体有缲成白雪桑重绿割尽黄云稻正青言缲成则知白雪为丝言割尽则知黄云为麦矣近时吴兴邱大祐有梧老凤凰枝上雨稻香鹦鹉粒中秋亦得老杜不言之妙南荒人称瓶罂谓之具理人不知何物东坡在儋耳以诗别黎秀才诗后批云新酿佳甚求一具理即瓶罂是也今人以酒器为敝瓦康节诗有云敝瓦子中消白日小车儿上看青天古人服善往往推尊于前辈如杜少陵不见高人王右丞蓝田邱壑蔓寒藤复忆襄阳孟浩然清诗句句尽堪传高适则云美名人不及佳句法如何岑参则云谢胱每篇堪讽咏如李太白过黄鹤楼则云眼前有景道不得崔颢题诗在上头又云令人却忆谢玄晖韩退之云李杜文章在光焰万丈长又云少陵无人谪仙死才薄将奈石鼓何宋韩维诗云自愧效陶无好语敢烦凌杜发新章古人如此推让今人操觚未能成章辄阔视前古为无物近见咏月诗有李白无多让陶潜亦浪传之句是何语邪可谓狂瞽甚矣或有允余曰杜老有气劘屈贾垒目短曹刘墙又云赋料扬雄敌诗看子建亲亦高自称许予曰在老杜则可馀则不可陆放翁宿北岩院诗云车马纷纷送入朝北岩镫火夜无聊中年到处难为别也似初程宿灞桥岑参送郭义诗云初程莫早发且宿灞桥头放翁结句本此赵与虤娱书堂诗话指为参寥诗不考之过也容斋三笔载吴门僧惟茂信天台山有诗云四面峰峦翠入云一溪流水漱山根老僧只恐山移去日落先教锁寺门唐张籍题虎邱诗云望月登楼海气昏剑池无底锁云根老僧只恐山移去日暮先教锁寺门惟茂蹈袭张诗二句容斋亦受其欺而记之耳房白云皞字希白与元遗山为友其别西湖诗云闻说西湖可乐饥十年劳我梦中思湖边欲买三间屋问遍人家不要诗近见李西涯麓堂诗集谓乐天所作误也余访唐子畏于城西之桃花庵别业子畏作山水小笔遂题一绝句于其上云青藜拄杖寻诗处多在平桥绿树中红叶没胫人不到野棠花落一溪风余曰诗固佳但恐胫字押平声未稳子畏谓我何据余曰老杜有黄独无苗山雪盛短衣数挽不推开胫子畏跃然曰几误矣遂改红叶没鞋人不到吁子畏之服善也如此与世之强辩饰非者殆迳庭矣郡阁雅谈载廖凝字熙绩十岁时有咏棋诗云满汀鸥不敢一局黑全输作者见之曰必垂名于后世先大父醉菊翁与客弈棋家君侍立客命赋诗即口占云两行分黑白二叟赌输赢落子争先着松间睡鹤惊客称赏不已时家君年才十一岁陆安甫伸举鹬蚌相持渔人得利二句问王胜甫有成语可为对否胜甫曰战国策有犬兔俱罢田父擅功之语可以对之安甫叹服蜀志载王衍以霞光笺五百幅赐金堂令张蠙即今之深红笺也又有百韵笺以其幅长可写百韵诗为名也其次学士笺则短于百韵矣西涯李文正与客索笺纸数日酬和过半因名为子母笺其诗云朝来东馆暮西涯子母笺成岂浪夸犹有贪心劳望眼半随诗句落谁家子母笺自西涯始名能改斋漫录云古来人君之亡未有谥号皆以大行称之往而不返之义也秦始皇崩于沙丘胡亥喟然叹曰今大行未发丧礼未终见李斯传唐子畏着四库碎金云皇帝崩后未有谥号故曰大行行者德行之行读作去声二说未知孰是杜征南与儿书言昔人云借人书一痴还人书一痴山谷借书诗有时送一鸱开锁鱼宋艾性父借书诗有校雠未必及三豕还借最惭无一鸱余考唐韵瓻与痴同用注云酒器大者一石小者五斗古借书盛酒瓶也后人讹以为痴不亦谬乎张修撰诗云东风泼地扫烟埃桃李无情柳乏才留不住春花落去卷成团雪絮飞来此格本无可奈何花落去似曾相识燕归来之句伊卿举伯羔少从学于家君苦志赡博温厚文雅间喜作诗中余尝爱其有新意如寒食诗云风弄轻阴寒食天粉墙处处露秋千古人遗俗停炊爨不禁绿杨枝上烟如山中杂言云牛羊自知夕桑柘近成阴又云山花遇雨落野雉见人飞又云涸沼空菱叶高篱满豇化其和家君述怀云深怀师道终身重已信文人自古贫诗皆清拔可诵今为四明训导云鄂州蒲圻县赤壁正周瑜所战之地黄州亦有赤壁东坡夜游之地诗人托物比兴故有西望夏口东望武昌非孟德之困于周朗者乎盖坡翁亦有疑之之辞矣韩子苍亦承东坡之误有齐安城畔山危立赤壁矶头水倒流此地能令阿瞒走小偷何敢下芦洲元人陈菊南上虞人博古士也其咏蒲圻赤壁诗云往事何消问阿瞒到头吞不去江山自从羽舰随烟尽惟有渔舟竟日闲原先字雷皴漫墨本弩机土蚀点朱斑凄其古思谁分付白鸟苍烟来没间噫千载之下独宋葛常之元陈菊南二人之卓见耳杨用脩有云世之人无特见者一一随人之声而和之譬之应声虫焉思以青黛药之可发一笑广东广州府湛公擢南京畲酒将之任其母垂白随地任所荐绅赋诗赠行甚众唯嘉鱼李承箕一首云孝道由来儿奉母得官今日母随儿八千里路风波险纵是胡麻也绉眉湛公见诗即草疏春天于朝求养亲至八载亲终然后出仕承箕可谓能尽友道若水则能尽子职两得之矣承箕陈白沙之门人云麓漫钞云古有风法华者偶至人家见笔砚便书人目之为怪吴中士子颇有法华之风故拈出以警戒之耳赵松雪咏老态诗云老态年来日日添黑花飞眼雪生髯扶衰每借过头杖食肉先寻剔齿签右臂拘挛巾不里中肠惨戚泪常淹称床独就南荣坐畏冷思亲爱日檐吁非身历老境者不能道宋人马晋孟昭东吴人赋满庭芳词云雪渍冰须霜侵蓬鬓去年犹胜今年一回老矣堪叹又怜思昔青春美景除非是月下花前谁知道金章紫绶多少事忧煎侵晨骑马出风初暴横雨又凄然想山翁野叟正尔高眠更有红尘赤日也不到松下林边如何好吴淞江上闲了钓鱼船宋徐师川作渔父词云七泽三湖碧草连洞庭江汉水如天朝廷若觅玄真子不在云边在酒边明月棹夕阳船鲈鱼恰是镜中悬丝纶钓饵都收却八字山前听雨眠宋朝寒食有抛之戏儿童飞瓦石之戏若今之打瓦也梅圣俞禁烟诗云窈窕踏歌相把袂轻浮赌胜各飞七禾切或云起于尧民之击壤唐诗云残霞蹙水鱼鳞浪薄日烘云卵色天东坡诗云笑把鸱夷一尊酒相逢卵色五湖天正用其语花间集词云一方卵色楚南天注以卵为氵卯非也注东坡诗者亦改卵色为柳色王梅溪亦不及此何邪刘梦得咏玄都桃花而被谪李繁咏东门柳杨国忠谓其讥己而得祸刘后村咏落梅诗有东君谬掌花权柄却忌孤高不主张谗者笺其诗以示柄臣由是闲废十载后村有病后访梅十绝句其一云梦得因桃却左迁长源为柳忤当权幸然不识桃并李也被梅花累十年人谓简斋题墨梅而致魁台后村咏落梅而罹废黜噫诗之幸与不幸有如此夫天厨禁脔洪觉范着有琢句法中假借格如残春红药在终日子夫啼以红对子如信册今十载明日又迁居以十对迁朱子儋诗话谓其论诗近于穿凿余谓孟浩然有庖人具鸡黍稚子摘杨梅以鸡对杨老杜亦有枸杞因吾有鸡栖奈尔何以枸对鸡韩退之云眼昏长讶双鱼影耳热何辞数爵频以鱼对爵皆是假借以寓一时之兴唐人我有此格何以穿凿为哉人之于诗嗜好往往不同如韩文公读孟东野诗有低头拜东野之句唐史言退之性倔强任气傲物少许可其推让东野如此坡公读孟郊诗有云初如食小鱼所得不偿劳又如食蟛越竟日嚼空螯二公皆才豪一世而其好恶不同若此元次山有云东野悲鸣死不休高天厚地一诗囚江山尤古潮阳笔合卧元龙百尺楼推尊退之而鄙薄东野至矣此诗断尽百年公案老杜读书破尤卷下笔如有神葛常之韵语阳秋云欲下笔自读书始不读书则其源不长其流不远欲求波澜汪洋浩涉之势不可得矣萧千岩云诗不读书不可为然以书为诗则不可严沧浪谓诗有别材非关书也恐非碻论吴兴邱吉字大祐未遇时有能诗声对客挥毫敏捷无比一日闻常孰钱允晖善诗往谒之邱及门与阍者曰可语汝主诗人特相访钱曰彼何人其迂若是适咽客令阍者请入室即令赋诗赠妓仍以险韵困之邱略不构思一挥而就诗曰琵琶斜抱出吴貌与芙蓉两不降纤指嫩抽春徇十修眉淡扫绿蛾只无裙影拂沈香屑歌扇风生玉女窗后夜巫云忽飞去空馀明月照湘江允晖叹不已遂致上座倾盖如故酣饮倡和留连数日而别郯九成与倪元镇齐名诗亦清丽其春暮诗云春色三分都有几二分已在雨声中墙东两个桃花树恨杀朝来一番风又云世事总如春梦里雨声浑在杏花中人多称诵唐人有二十四番花信风山谷有一霎社公雨数番花信风皆平声用今九成作去声必有所自杜诗会须上番看成竹元微之有飞舞先春雪因依上番梅俱用上番字则上番不专为竹也退之笋诗云唐知上几番又作平声押太湖中有大小干山吾乡秋官马俞抑之号清痴道人有诗云大干山小干山两山突兀湖不间世态炎凉说不尽叉手干人千万难仲定量不遂依刘愿作赋还乡泪如霰蒙正朱门九不开归家懒见妻儿面大干山高嵚崟小干山青嶙刚徒去干人劳尔神不如壁立千万寻孤标直上干青云下视蚁子何足云噫嘻高哉余素心两干山莫干人清痴此作有所感而赋豪迈跌宕不减刘龙洲张梦晋灵有隽才屡试不第为人落魄不羁诗文多不存藁春暮送友云三月正当三十日一琴一鹤一孤身马蹄乱踏杨花去半送行人半送春其临终赋一绝云一枚蝉蜕榻当中命也难辞付大空垂死尚思玄墓麓满山寒雪一林松其胸襟洒落亦自不凡宋释惠洪题王维雪中芭蕉图有雪里芭蕉失寒暑之句以芭蕉非雪中物朱新仲猗觉寮杂记云岭外如曲江冬大雪中芭蕉自若红蕉始开花始知前辈作画不苟如此想惠洪示到岭外故也余近阅陆安甫蕞残录云郭都督鋐在广西亲见雪中芭蕉雪后亦不凋坏噫不读天下书未遍天下路不可妄下雌黄观此益信元萨天锡尝有诗送笑隐信龙翔寺其诗云东南隐者人不识一日才名动九重地湿厌闻天竺雨月明来听景阳钟衲衣香暖留春麝石钵云寒卧夜龙何日相从陪杖屦秋风江上采芙蓉虞学士见之谓曰诗固好但闻听字意重耳萨当时自负能诗意虞以先辈故少之去尔后至南台见马伯庸论诗因诵前作马亦如虞公所言欲改之二人构思数日竟不获未几萨以事至临川谒虞公席间首及前事虞公曰岁久不复记忆请再诵之萨诵所作公曰此易事唐人诗有云林下老僧来看雨宜改作地湿厌看天竺雨音调更差胜萨大悦服今诗律钩玄讹刻为倪云林诗非也宋张表臣尝游南徐甘露寺偶题小词于壁间其僧愚俗且聩愀然不乐曰方泥得一堵好壁可惜涂坏了张笑曰颇有祖风客问何谓张曰昔李卫公亦曾以方竹杖赠甘露寺僧寻问之僧欣然曰已规而漆之矣卫公嗟惋竟日祖风之谓此也余正德辛未春与张尧臣游虎邱竹楼禅房酒半尧臣留句壁间余亦和之有松竹阴中鹤虱堕翠微深处僧房开他日有客戏之曰以汝对鹤受其侮矣僧愚俗无知遂磨灭鹤虱二字重游见之询知其故噫天下事未尝无对方杖削圆甘露祖清诗磨灭虎邱僧与客一笑而罢梅花格高韵胜见称于诗人吟咏多矣自和靖香影一联为古今绝唱近见王涵峰履约诗云傍水浓开落影斜依稀遥认雪中花何如西子春江上淡扫蛾眉自浣纱许理斋诗话谓其咏梅当以神仙比之可以自况比之妇人则非也余阅木天禁语有借喻格如咏妇人必借花为喻咏花者必借妇人为比如王荆公咏梅诗云额黄映日明飞燕肌粉含风冷太真东坡云春入西湖到处花裙腰芳草傍山斜盈盈解佩临湘浦脉脉当垆卖酒家萧柬之云湘妃危立冻蛟背海月冷挂珊瑚枝皆借喻也许子失于考耳余友江阴曹毅之弘号方湖咏梅一绝殊有风致清香疏影独踟蹰脉脉黄昏思有馀恰似文君新寡后不施脂粉嫁相如亦借喻格也麓堂诗话载同官献谀之辞如西涯专在虚字上用力如何得到又云西涯最有功于联句又云西涯所造一至此乎又云莫太泄漏天机至若与吴文定公和般斑韵西涯公诗警联俱载于内文定和章一录一句文定未第时有赠西涯诗全篇俱载古人诗话示必如此噫涯翁天下士也何必亦着此语虽非自矜亦未免起后人议论刘静修咏史云纪录纷纷已失真语言轻重在词臣若将字字论心术恐有无穷受屈人宋史文信公与陈宜中同传不预忠义之列吴文定公有谒文信公祠诗云当时正气亘干坤忠义谁将宋史论柴市宜为南向象崖山应有北归魂已酬乡里希贤志能报朝廷养士恩一读六歌人便哭天教遗墨毁无存常熟钱氏藏文信公六歌墨迹近毁于火文定末句故及之噫文信公忠义表表在天地间而史书不预何邪余诵静修诗重增惋叹古人文辞中往往谈及西子事而其说不一吴越春秋云吴亡西子被杀则西子之在当时固已死矣宋之问诗一朝还旧都靘妆寻若邪鸟惊入松纲鱼畏沈荷花则西子复还会稽矣杜牧之诗西子下姑苏一舸逐鸱夷则西子甘心随范蠡矣及观东坡范蠡诗谁遗姑苏有麋鹿更怜夫子得西施崱又为蠡窃西子而去矣余按墨子亲士篇曰西施之沈其美也西施之终不见于史传古今咸谓其从范蠡五湖之游今乃知其终于沈可以为西子浣千古之冤矣墨子春秋末人其所言当信老杜竹诗云雨洗涓涓净风吹细细香太白雪诗云瑶台雪花数千点片片吹落春风香李贺四月词云依微香雨青氛氲元微之诗云雨香云澹觉微和以世眼论之则曰竹雪雨何尝有香也元何贞立长沙人欧阳原功之婿少有俊名既举进士原功欲拔入翰林于虞邵庵揭奚斯诸公极称道之及相见适会僧景初持墨菊卷诣翰林求题诸公遂请贞立赋之贞立出仓猝且恇怯勉强赋云陶令归来不受官黄花采采晓霜寒悠然一见南山后故向东篱子细看所作殊负所闻诸公颇不惬虞公诗云过了黄河无此种江南秋老万僧寒此花开遍风光尽莫作寻常草木看江南旧有僧万公善画墨菊故云欧公诗云苾刍元是黑衣郎当代深仁始赐黄今日黄花翻泼墨本来面目见馨香僧旧衣黑谓之缁流元文宗宠眷笑隐始赐着黄贞立以诗故竟不得入翰苑欧公亦不复言邵庵尝语门人曰人之出处固自有定若贞立者讲学之功恐亦未至焉近卞户部华伯江阴人亦为僧题墨菊卷云闻说缁衣独好贤墨花香里对谈玄玄霜虽改黄金以老气横秋尚凉然此诗固不敢与虞欧并驾而亦差胜贞立之作矣秦少游侍儿朝华年十九少游欲修真遣朝华归父母家使之改嫁既去月馀父复来云此女不愿嫁少游怜而归之明年少游倅钱塘谓华曰汝不去吾不得修真矣临别作诗云玉人前去却重来此度分携更不回肠断龟山离别处夕阳孤塔自崔嵬未几遂窜南荒余友唐子畏阅墨庄漫录偶见此事以诗嘲少游云淮海修真黜朝华他言道是我言差庆不了红颜别地下相逢两面沙又题陶谷邮亭图云一宿姻缘逆旅中短词聊以识泥鸿当初我做陶丞旨何必尊前面发红语意新奇如醉后啖一蛤蜊颇觉爽口姚宽西溪丛语云柳子厚诗有空斋不语坐高舂恭能诗云隔江遥见夕阳舂淮南子云日经于渊虞是谓高舂注云渊虞地名高舂时地加戌民碓舂时也黄润玉万象录云高舂巳时也或云日入处非也余读梁元帝诗云暮春多淑气斜景落高舂又纳凉云高舂斜日下佳气满栏盈当以日入处为是二说戌与巳皆误林和靖梅诗疏影横斜水清浅暗香浮动月黄昏议者以黄昏难对清浅杨升庵丹铅续录云黄昏谓夜深香动月之黄而昏非谓人定时也余意二说皆非岂诗人之固哉梅花诗往往多用月落参横字但冬半黄昏时参横已见至丁夜则西没矣和靖得此意乎李文正昉云士人唯贵王公闻名多而识面少太华逸民李荐云宁使王公讶其不来无使王公厌其不去余钦服二公之言当书于座隅姚合有诗云时过无心求富贵身闲不梦见公卿卢疏斋云大凡作诗须用三百篇与离骚言不关于世教义不存于比兴诗亦徒作夫诗发乎情止乎礼义关雎乐而不淫哀而不伤斯得性情之正古人于此观风焉卷下古今文人用事有信笔快意而误用之者虽大手笔亦所不免近见徐天全翁闲居即事诗闲心自觉功名淡却笑留侯胜酂侯酂字有二音皆地名萧何所封邑属沛国才何切萧何子孙所封邑属南阳则肝切按班固十八侯铭云文昌四友汉有萧何叙功第一受封于酂唐杨巨源诗云请问汉家功第一麒麟阁上识酂公天全翁押去声或别有所据云离骚云落英或谓菊花不落而何为落英一云落大也一云落始也谓始开之英姚宽西溪丛语引晋许询诗云青松凝素体秋菊落芳英沈约云英叶也言食秋菊之叶余读韦应物诗云掇英泛浊醪日入会田家审姚说无疑矣竹坡诗话云作诗止欲写所见为妙不必过求奇险叶文庄公与中云近之作者嫫母蹙西施之额童稚攘冯妇之臂句雕字镂叫噪聱牙神头鬼面以为新奇良可叹也予尝见元人房白云颢诗云后学为诗务斗奇诗家奇病最难医欲知子美高人处只把寻常话做诗邱文庄濬答友人论诗云吐语操辞不用奇风行水上茧抽丝眼前景物口头语便是诗家绝妙辞蒋少传冕云近代评诗者谓诗至于不可解然后为妙夫诗美教化敦风俗示劝戒然后足以为诗诗而至于不可解是何说邪且三百篇何尝有不可解者哉南峰南峰杨君谦循吉作古文甚有时名其诗亦闲雅余每爱夏日宿禅房云暖分香水浴凉借好风吹与友人夜话云杯柈草草免空去饮酒无多闲话长题支硎山僧院云泉喷雪花冷鸟含蛮语柔送僧云禅从逆境打衲到暑天收秋夜云月色宝珠莹酒颜枯木春佳句也有松筹堂集天台王古直有述怀诗穷将入骨诗还拙事不萦心梦亦清之句李西涯称赏之载于麓堂诗话余少曾见唐宋诗选一首但忘其姓氏诗云才到中年百念轻独于风月未忘情贫将入骨诗方好事不萦心梦亦清万卷难图金马贵一生长与白鸥盟幸然不作诸侯客犹恐江湖识姓名惜古直全篇未之见耳僧齐已折杨柳词云稼低似中陶潜酒软极如伤宋玉风以中酒之中为去声予记唐人有诗云醉月频中圣近来中酒起常迟阻风中酒过年年东坡云臣今时复一中之作中风之中非也隐窟杂志宋时阆州有三雅池古有修此池得三铜器状如酒杯各有篆文曰伯雅仲雅季雅当时虽以名池而不知为刘表物也吴均诗云联倾三雅卮刘梦得诗云酒每倾三雅或谓古酒并号三雅非也白乐天诗善用俚语近乎人情物理元微之虽同称差不及也李西涯诗话云乐天赋诗用老妪解故失之粗俗此语盖出于宋僧洪觉范之妄谈殆无是理也近世学者往往因此而蔑裂弗视吴文定公读白氏长庆集有云苏州刺史十编成句近人情得俗名垂老读来尤有味文人从此莫相轻杨用修丹铅续录云白乐天三游洞记云破月出光景含吐互相明灭晶莹玲珑象生其中虽有敏口莫能名状造语如此何异柳子厚世以为太易轻议之盖亦未深玩之也近见天全翁徐武功墨迹一卷于友人家笔画遒劲可爱其词云心绪悠悠随碧浪良宵空锁长亭丁香暗结意中情月斜门半掩才听断钟声耳畔盟言非草草十年一梦堪惊马蹄何日到神京小桥松径密山远路难凭其词句句首尾声字相连续故名之为玉连环想此体格自天全翁始又见赋中秋月一痊云中秋月月到中秋偏皎洁偏皎洁知他多少阴晴圆缺阴晴圆缺都休说且喜人间好时节好时节愿得年年常见中秋月天全文集中皆不载是以知散佚诗文尤多宋杨学士应之题所居壁云有竹百竿有香一炉有书千卷有酒一壶如是足矣余友柳大中佥性僻嗜书搜罗奇籍传写殆遍亲自雠校不吝假借由是人益贤之间好吟咏手录白氏长庆集题其后云两三年写自经手七十卷书才到头山居云煮粥烧松子梳头就菊花述怀云百竿竹与身同老千卷书曾手自钞余尝过访其居修竹潇然焚香独坐左图左史充栋汗牛昔人之所慕者今大中俱得之矣与世之朝秦暮楚驱驰势利之场者大相辽绝哉唐士絅梦馀录云古人爆竹必于元旦鸡鸣之时今人易以除夜似失古意余近读张燕公守岁诗云竹爆好惊眠始知唐时除夜爆竹其来久矣张文潜明道杂志云钱穆父尹开封府剖决无滞东坡誉之为霹雳手穆父曰敢云霹雳手且免胡户蹄盖俗谚也能改斋漫录记张邓公罢政诗云赭案当衙并命时与君两个没操持如今我得休官去一任夫君鹘鹭蹄余又见李屏山乐府末句云但尊中有酒心头无事葫芦提过鹘鹭蹄即今俳优指为鹘突者即胡涂之谓也壶山宋廉父咏景诗云朋比趋炎态度轻御人口给屡憎人虽然暗里能钻刺贪不知机竟杀身此诗讽当世小人奔不知止者然辞语太露无含蓄意本朝夏文靖公原吉咏蚊云白露瀼瀼木叶稀痴蚊犹自傍人飞信伊祇解趋炎热未识行藏出处机蔼然有规讽惊戒之意存焉祝枝山先生希哲尝叙家君约斋漫录二十卷今录其略云俞君宽父吴之耆儒也秉操贞介守道笃学慎交简出泊然安素其为学也好剧餮饴勤彰逐月外视权要若仇声利若沤黄卷宾主墨订朱雠日与古哲者游盖皇甫玄晏之流也文浩瀚不暇尽录杨君谦见之乃曰太史公笔不过是也又赠先君诗云水南雄市尤尘趋水北还容陋巷居三尺素桐陶靖节百篇华赋马相如心抛世俗争为事手录前贤未见书欲继姓名高士传怕君嫌我近睢盱家君白发种种嗜学不倦每见奇书手誊录时年八十馀矣未尝一日庆铅椠也枝翁与先君辞世先后墓木拱矣展卷读之不觉泫然吾乡光庵王仲光博学知天文旁通于医洪武中避地太湖戊寅储君即位有诗云数茎白发乱蓬松万理千梳不得通今日一梳通到底任教春雪舞东风人咸谓光庵我朝陈图南信哉陆放翁黄州诗云君看赤壁终陈迹生子何须是促谋赵与时宾退录云陆诗本晁载之咏昭灵夫人诗安用生儿作刘季暮年无骨葬昭灵予曰非也东坡有但令有妇如康子何用生儿似仲谋少师杨文贞公尝曰东坡竹妙而不真息斋竹真而不妙盖坡公成于兔起鹘落须臾之间而息斋所谓节节而为之叶叶而累之者也专以画为事者乃如是尔今人有得东坡竹其枝叶逼真者大率伪尔沈石田长于山水而短于竹尝自嘲云老夫画竹丑竹类小儿旁观谓杨柳李西涯题柯敬仲墨竹云莫将画竹论难易刚道繁难简更难君看萧萧祇数叶满堂风雨不胜寒非得画家三昧旨恐不能道此语考古编云屈原渔父一章自载己与渔父问答之辞春劝其从俗原答之曰宁赴湘流葬于江鱼腹中渔父莞尔鼓枻歌沧浪而去则是自莞尔而下至去不复顾皆原语言也若原实尝投湘安得更能自书死后之言乎贾谊扬雄作畔骚皆言原真投水死而世亦和之此不审也清明前三日谓之寒食节天下皆然其事出于介子推山西尤重王恽有诗云晋人熟食一月节店舍无烟灶厨冷户象诗云子推言避世山火遂焚身四海同寒食千秋为一人今吴中相传清明前二日也吾乡魏太常校常寓杨庵精舍偶谈水灾但逢六数有水厄每六十年或六年必有一变夫六阴数也故有水灾理或然也庄渠有救荒策文繁不暇悉录史记扁鹊传饮以上池之水上池水者竹木上未到地之水是也立庵俞有立洞庭人尝题赵仲穆画马一绝云房星方堕墨池中飞出蒲梢八尺龙想像开元张太仆朝回骑过午门东风致宛然在目年九十六而卒戴石屏诗麦麦少朝充食松明夜当灯此实录也山西深山老松心有油者如蜡山西居民多以代烛谓之松明颇不畏风梅圣俞每醉辄叉手温语坡公谓其非善饮者习性然也余友唐解元子畏每酒酣喜讴刘后村诗云黄童白叟往来忙负鼓盲翁正作场死后是非谁管得满村听说蔡中郎子畏匪好此诗但自寓感慨云宋景公云医卜之事士君子能之则不迂不泥不矜不神小人能之则迂而入诸拘碍泥而弗通大方矜以夸己神以诬人景文真格言也梅圣俞赠何山人诗有云日闻古贤哲必与医卜邻范文正公尝在边庭以黄金铸一笺筒饰以七宝每得朝廷诏旨敕命贮之筒中后为一老卒夜间盗去潜递于家公知之勿究明年以老放归袁文清公伯长有诗题文正公遗像一绝云甲兵十万在胸中赫赫英名震犬戎宽恕可成天下事从他老座盗金筒郦道元水经注形容水之清澈云分沙漏石又曰渊无潜甲又曰鱼若空悬又曰石子如樗蒲皆极造语之妙古语云梧桐不生则九州异一叶为一月闰月十三叶宋人闰月表有云梧桐之叶十三黄杨之厄一寸元人有诗云钱塘门外柳如金三日不来成绿阴折得一枝城里云始知城外已春深徐天全雪湖赏梅云梅开催雪雪催梅梅雪催人举酒杯折取琼枝插船上满城知是探春回二诗皆隽逸可诵惜元诗遗其名氏梁元帝纂要云日在午曰亭在未曰映王仲宣诗云山冈有馀映谓日昃马少游曰士生一世但取衣食才足乘下泽车御款段马乡里称善人斯可矣致求赢馀但自苦尔刘梦得经伏波神祠诗有云一以功名累翻思马少游之句此也古人诗集中往往有赠内忆女遣妾之作若称美子妇颜色见于辞章者唯山谷集中有之其赠子妇之兄乃云双鬟女弟如桃李早年归我第二雏之句可丑可鄙朱子语类谓其乱道莫非此欤龙锺竹名年老曰龙锺言如竹之枝叶摇曳不能自禁持也杜少陵冬日怀李白诗裋褐风霜入惟宋元本仍作裋今新刊本皆改作短褐谬矣裋音竖二字见列子武功伯徐公天顺间遭谗被逐放归田里自号天全翁与杜东原陈孟贤诸老登临山水为适不驾官船惟幅巾野服而已所至名山胜境赋咏竟日忘倦或填词曲以侑觞其风流仪度可以想见其游灵岩水龙吟词云佳丽地是吾乡西山更比东山好有罨画楼台金碧岩扉仿佛十洲三岛却也有风流安石清真逸少向望湖亭畔西施洞口天光支影上下相涵相炤似宝镜里翠蛾妆晓且登临且谈笑眼前事几多堪吊香迳踪销屟廊声杳麋鹿还游未了也莫管吴越兴亡为他烦恼是非颠倒古与今一般难料笑宦海风波几人归早得在家中老遇酒美花新歌清舞妙尽开怀抱又何须较短量长此生心应自有天知道醉唿童更进馀杯便拚得到三更乘月回仙棹此词脍炙人口盛传于世公年六十六而卒墓在吴县玉庶山吴文定公有诗吊之云众口是非何日定老臣功罪有天知之句元僧道璨号无文印进士陶跃之之子善诗文余爱其题坡翁墨竹云长公在惠州日遗黄门书自谓墨竹入神品此枝虽偃蹇低徊然曲而不屈之气上贯枝叶如其人如其人唐人风雨字入诗最佳者载于麓堂诗话宋诗唯潘邠老满城风雨近重阳之句播传人口余观后村诗话载游次公卜算子词云风雨送人来风雨留人信草草杯柈话别离风雨催人去泪眼不曾晴眉黛愁还聚明日想思莫上楼楼上多风雨一词而叠用四风雨读者人厌其繁句意清快可喜梅花不入楚骚杜甫不咏海棠二谢不咏菊花亦可懊恨辛幼安词云戏马台前秋雁飞管弦歌舞更旌旗要知黄菊清高处不入当年二谢诗倾白酒绕东篱只于陶令有心期明朝重九浑潇洒莫使尊前欠一枝词调鹧鹕天稼轩盖为菊解嘲也绣裙斜立正销魂宫女移灯掩殿门燕子不归花着雨春风应是怨黄昏侯鲭录载此诗不知何人作也余尝见唐女郎刘媛二绝句云雨滴梧桐秋夜长愁心和雨到昭阳泪痕不学君恩断拭却千行更万行学画蛾眉独出群当时人道便承恩经年不见君王面花落黄昏空掩门女郎此诗可谓哀而不伤者矣梨花淡白柳深青柳絮飞时花满城惆怅东阑一林雪人生看得几清明陆放翁谓东坡此诗本杜牧之砌下梨花一堆雪明年谁此凭阑干余爱坡老诗浑然天成非模仿而为之者放翁正所谓洗瘢索垢者矣索新妇嫁女儿吴人俗彦也按三国志孙权欲为子索关羽女袁术欲为子索吕布女今人唿索为煞因其音相似而为之古今诗话云江州琵琶亭题者甚多唯夏郑公最佳诗云流光过眼如车毂薄宦羁人似马衔若遇琵琶应大笑何须涕泪满青衫余爱杨孟载云枫叶芦花两鬓霜樱桃杨柳久相忘当时莫怪青衫湿不是琵琶也断肠孟载此诗为乐天解嘲亦出新意沈石田诗话载薛沂叔咏新溪小泛诗云柳断桥方出云深寺欲浮石田称浮字古人不能道余见僧泐季潭有屋舟诗有四面水都绕一身天若浮皆本老杜干坤日夜浮之句石田称之过矣宋朝盛学士次仲与孔平仲同在馆中雪夜论诗盛曰今夕当作不经人道语平仲诗斜拖阙角龙千丈抹墙腰月半棱坐客皆称绝次仲曰句甚佳惜其不大顷间次仲诗看来天地不知夜飞入园林总是春平仲乃服余见麓堂诗话载谢方石鸣治送人兄弟诗坐来天地不知夜梦入池塘都是春次仲雪诗颇与暗合陈声伯渚山诗话云近世士大夫遇事退恕则曰过背之后不知和尚在钵盂在其担任者则曰做一日和尚撞一天钟声伯戏以此言作绝句云短世惊风骤雨中是非利害竟何从身谋过背谁知钵日记升堂且撞钟观此则非退恕者矣吾吴中亦有谚云暴时得长老做半夜里起来撞钟此语盖讥讽当世浮躁者余偶得一绝以继之云处世真如一梦中英雄得失总成空存亡身钵何须计入定那闻半夜钟声伯名霆吴兴人汉末仲长统见志诗曰寄愁天上埋忧地下叛散五经灭裂风雅又郑泉嗜酒临卒谓同类曰必葬我陶家之侧庶百岁之后化而成土幸见取为酒壶实获我心矣二子真旷达之士矣墨庄漫录载妇人弓足始于五代李后主非也予观六朝乐府有双行缠其辞云新罗绣行缠足跌如春妍他人不言好独我知可怜唐杜牧诗云钿尺裁量减四分碧疏璃滑里春云五陵年少欺他醉笑把花前出画裙段成式诗云醉袂几侵鱼子缬彯缨长戛凤凰钗知君欲作闲情赋应愿将身作锦鞋花间集词云慢移弓底绣罗鞋则此饰不始于五代也说苑子贱为单父宰初入境见有冠盖来迎者子贱曰车驱之所谓阳乔者至矣阳乔鱼名不钓而来喻士之不招而至者也其鱼之形则未详余按荀子曰本者浮阳之鱼也唐文粹宓子贱庙碑云岂意阳骄化而为鲂乔从鱼为鱎字义乃全骄字恐误唐六典有装潢匠注音光上声谓装成而以蜡潢纸也今制笺法犹有潢桨之说人多不解虽大夫士读作平声非也张野庐山记天将雨则有白云或冠于峰严或亘于中岭欲谓之山带是也不出三日必有雨唐人诗云风吹山带遥知雨嘉兴李训导进字孟昭其西湖夜宿云蹇驴冲雪岸乌纱夜醉西湖卖酒家二八吴姬吹凤管卷帘烧烛看梅花诵之以潇洒可爱围棋世称为手谈又曰坐隐二字盖晋人语也可入诗都玄敬诗话载周方伯良石题赵子昂墨竹云中原日暮龙旂远南国春深水殿寒留得一枝烟雨里又随人去报平安陆俨山诗话谓此诗华亭卫先生作但首句三字不同中原作汉家旂作沙卫逸其名想传闻之误耳种放隐于终南山召拜起居舍人赐告西归有一高士隐居三世以野蔌一盘诗一篇赠放云接得山人号舍人朱衣前引到蓬门莫嫌野菜无味我是三追处士孙王逐客送鲍浩然游浙东作长短句云水是眼横波山是眉峰聚欲问行人去那连眉眼盈盈处才始送春归又送君归去若到江东赶上春千万和春住有余不尽之意蔼然于言外绍兴间临安士人有赋曲云一春长费买花钱日日醉湖边玉惯只西湖路骄嘶过沽酒楼前红杏香中箫鼓绿杨影里秋千晚风十里丽人天花压鬓云偏画船载得春归去余情付湖水湖烟明日重携残酒来寻陌上花钿思陵见而喜之惜其后叠第五句重携残酒不脱寒酸气改曰重扶残醉虞伯生系之以诗云重扶残醉西湖上不见春风画船头白故人无在者断隄杨柳舞青烟亦寓感慨之意深矣西溪丛语云孟浪无趣舍之谓余读庄子林斋口议云孟浪不着实之谓当从林注为当唐人俗谚云槐花黄举子忙翁承赞诗云雨中妆点望中黄勾引蝉声送夕阳忆得当年随计吏马蹄终日为君忙承赞闽人唐末为谏议大夫陈藏一话腴载李太守与伯珍医士书简云遣白金三十两奉谢以备橘黄之需咸不晓所谓橘黄之义及观世说有枇杷黄医者忙橘子黄医者藏乃知古人用事不苟如此东峰吴鸣翰洞庭人在郡庠有能诗声其别妾诗云黄金散尽学风流学得风流已白头记得西楼明月夜几声檀板按梁州又挽溺水妓云翠袖尚笼金钏冷清波难洗玉容羞洪景卢夷坚志夷坚二字出列子夷坚闻而志之方言鹍鹏也唐华原尉张慎素有夷坚录三卷张端义贵耳集云夷姓坚名也张博洽之士然必有所据但未明方言出于何典耳老杜孟冬诗云破瓜霜落刃岁时杂咏乃云破甘霜落瓜朱新仲杂记云孟冬无瓜当以杂咏为是余谓西瓜冬天固少则今冬瓜兴瓠子皆有粉故谓之霜落刃若改作破甘霜落瓜则谬矣关西名妓王白苎者姿容雅素词翰情思翘翘出群来游吴中骚人雅士闻其名而往者接种或以诗挑之会合其意即留款宿否则金帛盈箱亦不能动吴士熊栋卿访白苎杯酌间各咏一物白苎分得竹簟其诗云含风八尺黄琉璃卷送郎君诚不恶只愁一夕秋露零高束寒冰向尘阁栋卿分得竹夫人其诗云含风八尺黄琉璃卷送郎君诚不恶只愁一夕秋露零高束寒冰向尘阁栋卿分得竹夫人其诗云保抱工夫妙不传数条风骨已冷然怪他世济夫人美惯伴多才学士眠栋卿复指庭前蜘蛛为题白苎诗先成云高结蓬莱第一宫飞丝曾上御衣红只因误罥仙人髻谪向人间草屋东颇有自负之意栋卿乃嘲之其诗云高结蓬莱第一宫飞丝曾上御是丝些些黏惹便羁迷何如扫动周遭网不遣人间赚阿谁白苎见栋卿诗稍不乐稍不乐复赋一首解嘲云上林一片杏花飞预设贤罗修尔归莫道个中黏着住差强随永与沾泥栋卿亦无如之何白苎姿色不艳丽诗才敏速不亚唐之薛涛也高骈镇成都命酒佐薛涛妓行一令乃曰须得一字象形又须押韵公曰口有似没梁斗涛曰川有似三条椽公曰奈何一条曲涛曰相公为西川节度使尚使一没梁斗至于穷酒佐有一条椽儿曲又何足怪骈亦为之哂焉唐子元荐论本朝之诗洪武初高季迪袁景文一变元风首开大雅卓乎冠矣二公而下又有林子羽刘子高孙炎孙蕡黄玄之杨孟载辈羽翼之近日好高论者曰沿习元体其失也瞽又曰国初无诗其失也聋一代之文曷可诬哉永乐之末至成化之初则微乎藐矣弘治间文明中天古学焕日艺苑则李西涯张亨父为赤帜而和之者多失于流易山林则陈白沙庄定山称白眉而识者皆以为傍门至李空同何景明二子一出变而学杜壮乎伟矣然正变云扰而剽袭雷同经国微而风雅稍远矣词繁不能悉录撮其大略而已封氏闻见录云海内温汤泉甚多有新丰骊山汤蓝田石门汤岐州凤泉汤同州北山汤河南陆浑汤汝州广成汤兖州干封汤邢州沙汤凡八处皆有温泉墨庄漫录云泉大热而气烈者乃硫黄汤也唯利州平疴镇汤泉温和手可探而不作臭气云是朱砂汤也人传昔有两美人来浴既去异香馥郁累日不散李端叔过浴池上作诗云华清赐浴忆当年偶记荒山结胜缘未必兴衰异今昔曾经美女卸金钿余读唐子西温泉记云其下未必有硫黄以为水受性本然按李贺有诗云华清宫中石汤以此推之泉之温者其下必有硫黄石朱砂之类子西指以为水受本然之性其然岂其然乎辛稼轩在上饶时属其室人病笃命医治之脉次有侍婢名整整者侍侧乃指谓医者曰老妻获安平当以此婢为赠不数日果愈乃践前约以整整而去稼轩口占好事近云医者索酬劳那得许多钱物只有一个整整也盘合盛得下官歌舞转凄惶賸得几枝残笛觑着这般火色告妈妈将息整儿善笛故第六句及之陈声伯墨谈云尧让天下于许由由非山林逸士也左传云许太岳之后太岳意即由耳古者申吕许甫皆四岳之后尧典曰咨四岳朕在位七十载汝能庸命逊朕位让由之举或即此也若饮牛弃瓢之说或者由不敢当其让遂逃避于野如益避启于箕山之类后人不知概谓尧以天下让一山野之人甚可骇也又阅都玄敬诗话云许由之名见于庄子之寓言自太史公信以为实有其人而后世因之许由者许其处由未尝有是人也玄敬当时最以洽博多闻称不知何所据而云然姑两存之以质诸稽古之士张祜题骊山有禽名阿滥堆明篁御玉笛将其声翻为曲左右皆能传唱故祜有诗曰红叶萧萧合半开明皇曾幸此宫来至今风俗骊山下村笛犹吹阿滥堆唐开元中许云封善笛李中赠笛儿有云陇头休听月明中妙竹嘉音际会逢见尔尊前吹一曲令人重忆许云封刘禹锡赠歌人米嘉荣诗云唱得梁州意外声旧人唯有米嘉荣近来年少轻前辈好染有些须作后生二生挟一艺之能而名存不朽者非名人之诗而传若是乎余尝谓僧高闲草书历世遐远而不见传于世今人读韩昌黎文其名遂显于千百世之下而不能癜由是知文字之不可无也如此杨用脩丹铅续绿云吞姓自古有之若氏族全书有吞景云晋有吞道元与天公笺者今类书引用改吞作查盖不知有吞姓也书叙指南所引犹是吞字可以为证余因是而索检指南考之惜乎近年为人窃去矣余惋叹累日饮食不能下咽乃为诗以志吾感云四十年前录此书任渠痴笑宋人愚追思跋语浑如梦安得龙颔下珠指南任德俭着其后有俞贞木先生题跋志于后贞木家贫一日绝粮废簪铒衣服仅存是册盖惜青毡旧物故也余今六旬矣不知更复见此书否是吾幸也王楙野客丛书云乐天有两小蛮如杨柳小蛮腰公侍姬也如曰还携小蛮去试觅老刘看此酒榼名也王说谬矣皆侍姬也因讳之乃曰酒榼老刘即禹锡也如元微之莺莺曰双文宋贾耘老妾东坡名之曰双荷叶钱伯瞻侍儿名倩奴山谷集中曰青人我朝林子羽鸣盛集内红桥皆侍姬也盖讳之易其名耳余尝见倪云林张伯雨诗寄与同时某人称唿下曰印可二字余不晓所谓后阅霏雪录云印可字维摩言若能如是坐者佛可印可此禅语也山谷晚岁信佛甚笃酷好嗜蟹有诗云寒蒲束缚十六辈已觉酒兴生江山东坡亦爱食蟹其谢丁公默惠蟹诗云堪笑吴兴馋太守一诗换得两尖团尖团即蟹腹下靥也雄蟹脐尖至十月极肥大而豪腴甚有味古人谓之煳口者是已刘孟熙谓雌蟹脐圆而珍盖不知其味者矣丹铅馀录云英光堂帖有米元章临智永真草千文与今本大不同乃知古人临帖不论形似也岳珂跋其后云摹临两法本不同摹帖如梓人作室梁栌栋桷虽具准绳而缔创既成气象自有工拙临帖如双鹄并翔青天浮云浩荡万里各随所至而息焉宝晋帖盖进乎此者肖故曰袒裼不浼夜户不启善学柳下惠莫如鲁男子余谓不但临摹法帖看画亦然今人见画不谙先观其韵往往以形似求之此画工鉴耳非古人意趣岂可同日语哉欧阳文忠公诗云古画画意不画形苏东坡云作画以似形见与儿童邻真名言也朱性甫存理仲秋在王浚之池台赏月座中诸客赋诗先就性甫有一联云万事不如杯在手一生几见月当头咸为击节称赏余曾见僧仲璋一词云万事悠悠输一醉花酒休教离手性甫句得非此词脱胎换骨否菽园杂记载一诗云焚书祇是要人愚人未愚时国已墟只有一人愚不得又从黄石读兵书陆式斋云惜不知何人所作余见韦居安梅磵诗话载萧冰崖立之咏秦诗云燔经初意欲民愚民果俱愚国未墟无奈有人愚不得夜师黄石读兵书陆公所记即冰崖之诗后人相传稍易之耳弘治乙丑五文恪公丁内忧郡守林公世远延文恪修郡志时馆于西城书院庭中有白莲一盆池秋晚一朵忽开文恪有诗云埋盆若个便为池玉花亭亭有一枝不以格高知者少奈因开晚谢还迟庭前晓日自相媚江上秋风空尔为我欲举杯同此赏天高露下月明知吴中搢绅能诗者和之甚众勍敌殊罕唯枝山祝希哲诗云宾馆秋光聚曲池玉杯承露阁凉枝孤寒未必遗真赏开布何须怨较迟长恨六郎殊不肖徒闻十丈亦何为徐摇白羽开新咏想孤寒未必遗真赏开布何须怨较迟长恨六郎殊不肖徒闻十丈亦何为徐摇白羽开新咏想对薇花独坐时时枝山翁亦纂修郡志故前云云为字险韵句句帖题文恪独加称赏昔人题严子陵图云当时便着蓑衣去烟水茫茫何处寻艾性父诗有却把客星侵帝座岂应忘世未忘名余谓此等语皆克剥之辞固不足道独爱方求可一诗云谩衣羊裘钓泽云无端惹起汉玄纁风标自与齐人异便着蓑衣也识君成化间吴中大水郡守刘瑀酷虐子民督征粮税乡民苦楚血肉狼借破产荡业不胜栲掠时人目为白面虎杨仪部循吉有酷吏行行刺之云酷吏面上无慈色手中长提法三尺怒肉横生髯奋张高唿拍案气扬扬鞭笞在前视如戏人血纵横流满地水浸生荆尚怪轻铜包大杖犹嫌细贫穷百姓真可怜每每见官多被鞭忍饥忍痛哭向天公人更觅行杖钱刘竟不得其死可为酷虐者戒跋日来酷暑杜门清晓早凉颇有以一二种说部诗话等书或旧钞或旧刻助余消遣此亦家居销暑之一乐也此册为一书友携至间其直云新从故家架上取得特送览尚未有价余属留之会触热出门日午才归偶一披阅自序无姓名可考遍检案头诸家书目不得逸老堂诗话之名方怅怏而于卷中得其父俞君宽父之名是知戊申老人乃俞姓后又检得陆其清佳趣堂书目载是有书并注云俞宽父之子然其名字不传可知书既流传不患无所稽考也喜甚未及买而已加题识书魔故智复明自觉可笑明日书友至如议直不成尚当向之索酬方许携去盖后有得此者可省检查之劳也辛未六月二日求古居主人记逸老堂诗话二卷得之江甯严侍读东有所书中不列乡里姓名然称魏庄渠马抑之为同乡则苏之昆山人也又称祝枝山序其父约齐漫录二十卷云俞君宽父吴之耆儒又以知其人姓俞矣其大父醉菊翁亦见书中然皆不知其名昆山之俞唯允文字质甫者最蓍广五子之一也考其事迹又龃龉而不合此书与约齐漫录江南通志及千顷堂书目皆不载虽有诗句又不为明诗综所录一时无可踪迹顾其书虽无大过人处而叙述亦班驳可喜其论丽堂诗话载同官献谀之词未免起后人之议尤确论也为禄而传之至其祖孙三世之名若字俟他日得昆山县志与祝枝山集再为蒐考云卢文召逸老堂诗话两卷向藏严东有瞩抱经处嗣为黄尧囿所得卢黄均有题跋粤寇乱后归昆山赵学南时馆沪上制造局去秋七月又遭兵燹藏书尽毁惟此书录一副本尚存乃兄仲宣处学地亟为寄示据两跋语考之系昆山俞姓所着而江南通志苏州府志昆山县志艺文皆不载黄跋云陆其清佳趣堂书目载有是书并注云俞宽父之子其书有云祝枝山尝序家君约齐漫录二十卷序略云俞君宽父吴之耆儒与佳趣堂书目合书又云先世居绰墩山下祖赓飏以长厚称筑山来居延师课孙父允升迁居东城聚书数千卷手披口诵廷栋刻苦励学举康熙己卯乡荐授桐城教谕母丧归卒等语是书中所称大父醉菊翁者即其祖赓飏也所称家君且录祝序略云俞君宽父者即其父允升也似皆可据以为证惟卷首嘉靖丁未五月戊申老人自叙志中称康熙己卿乡荐距嘉靖丁未作序时已越百五十余年必非其人可知惠农云是人与吾乡张亨父陆安甫皆相识应在嘉靖万历前后而昆志中检查再三竟不可得亦一憾事当别为蒐考之甲寅新正太仓缪朝荃蘅甫逸老堂诗话明人写本有求古居主人跋即士礼居黄荛翁也先君于粤匪乱时得之前数年江阴缪筱珊先生借录一本曾载入其所箸藏书记中又钞示卢抱经一跋壬子令儿子经申录一副本赠从兄仲定量癸丑夏六月遭乱所有藏书数万卷一旦尽失而是书原本亦遭盍劫灰于是从兄自抄一本而以副本归余即寄太仓缪蘅甫李惠农两先生阅看盖二君亦好读未见书者也蘅甫又加一跋寄还今秋无事重钞一本装订成帙此书幸江阴缪公传录一本及余录赠从兄副本获存于世惟着书人俞某各家题跋均未能考得殊为憾事蘅甫疑即俞廷栋其人者必非是也惠农云与张亨父陆安甫皆相识是当于张陆着作中求之又昆山尚有俞姓者余均不相识倘得因缘检阅谱牒或能得其祖孙三代之名字而蘅甫又以为是书向藏严卢二家嗣为黄氏所得恐亦未确疑严卢所藏别一本非即荛翁所见本也甲寅中秋昆山赵诒琛学南录毕识逸老堂诗话二卷着录于艺风藏书续记仅知撰人姓俞名字无考检祝枝山怀星堂集约斋闲录序知俞宽父之子名弁字子客枝山先生称其凤毛兰种世其儒业尤益亲予者即此书之着者也数年积疑一旦豁然喜极无眠篝灯记之民国四年十二月一日无锡丁福保识