山茨际禅师语录南岳山茨际禅师语录序理七虎巖法弟道忞撰孔子以诗书礼乐斆弟子葢三千焉身通六艺者七十有二人至于默而识之其心三月不违仁则颜氏之子殆庶几乎然不幸短命死矣深暮所以痛悼之也故曰天丧予天丧予又曰惜乎吾见其进也未见其止也嗟嗟墓门有梅有鸮萃止矣而九苞之凤五色之麟曾毕世而莫之遘者何其中道折翼复创于车子鉏商哉此吾于山茨禅师不能无感伤焉师出报恩老叔之门报恩高卧磬山三十载学者非人物精奇不容厕筹室师以警敏之噐英发之资茂龄亲炙以迄于壮故师于报恩也固巳升堂入室三拜得髓矣而报恩之于师则殆于祐之有寂演之有勤杲之有光焉会恩有东明之命雅推师出世然师心朞方远大不欲蹈袭时常住未有几即拂衣去深遯𢖍岳初止绿萝菴玄学多归之以口众艰于食复下南源三迁一依古德枯澹住持磨礲鈯斧以砥厉方来遂有垂示拈颂若干语皆的的提持本分者着子殊无语言文字与人齩嚼葢与今时禾黍不阳艳竞栽桃李春者迥异矣乃误服野人之芹竟尔一朝趋寂于乎颜渊死孔子之道失传师如永年吾宗可倚孰谓鸾凤窜伏鸱鸮翱翔岂真天不可与虑道不可与谋也耶虽然涂毒鼓声尚未停音当有闻之而命不全活者师葢未死吾复何忧哉目录卷首序卷第一住杭州府东明禅寺语录住南岳绿萝菴语录住长沙府浏阳南源禅寺语录卷第二拈古代古颂古卷第三机缘法语书问卷第四诗偈词铭赞歌杂着佛事塔铭目录终南岳山茨际禅师语录卷一门人达尊达谦等编次住杭州府东明禅寺扫旵祖塔拈香师云这老汉二百年来在此藏身人天罔知佛祖难近今日脚下儿孙到来亲遭看破且道以何为验顾左右插香佛诞示众举世尊初生一手指天一手指地周行七步目顾四方云天上天下唯吾独尊后来云门云我当时若见一棒打杀与狗子喫贵图天下太平师云古今尊宿尽道云门此语奇特谓是将此身心奉尘剎是则名为报佛恩若据东明今日简点将来大小云门只具一只眼何故只管瞻前不管照后东明今早五更起来烧一炷香献一杯水连称释迦如来三声复大展坐具九拜且不是应时及节亦非报德酬恩具择法眼者试为我缁素看落堂示众云南泉和尚道王老师自幼牧头水牯牛拟欲向溪东放不免食他国王水草拟欲向溪西放亦不免食他国王水草不如随分纳些总不见得诸兄弟还知南泉老人落处么若知得落处日间挑土运石穿衣喫饭喜怒哀乐乃至疴屎送尿皆是诸兄弟游戏神通意乐三昧其或未然则挑土被挑土转运石被运石转穿衣喫饭被穿衣喫饭转喜怒哀乐被喜怒哀乐转疴屎送尿被疴屎送尿转所以云得之于心伊兰作旃檀之𣗳失之于旨甘露乃蒺藜之园光阴迅速切须努力过了一日便没有一日也蓦喝一喝出堂示众云古人道恁么也不得不恁么也不得恁么不恁么总不得诸兄弟毕竟作么生即得良久云檐前滴沥非关雨溪涧奔雷不是声示众举雪峰山畔有一僧卓菴多年不剃头自作一柄木杓去溪边舀水喫时有僧问如何是祖师西来意菴主云溪深杓柄长僧归举似雪峰峰云也甚奇怪虽然如是须是老僧勘过始得一日同侍者将剃刀去访才相见便问道得即不剃汝头菴主便将水洗头峰便与剃却师云超羣句须英灵乃能拈出格外机得作家方能辨明雪峰临访不入虎穴焉得虎子菴主虽是见机而作不妨出身有路然则雪峰既问道得即不剃汝头菴主为甚么便洗头与峰剃却若向这里缁素得出便识得洞山初和尚道言无展事语不投机承言者丧滞句者迷众中若有会得者与东明通个消息示众举六祖大师因僧问黄梅意旨甚么人得祖云会佛法人得僧云和尚还得否祖云我不得僧云和尚为甚么不得祖云我不会佛法妙喜云还见祖师么若也不见径山与你指出芭蕉芭蕉有叶无丫忽然一阵狂风起恰似东京大相国寺里三十六院东廊下壁角头王和尚破袈裟毕竟如何归堂喫茶师云六祖大师三百六十骨节八万四千毛窍被妙喜老人一棒打开撮来撒向此处他方化为草木丛林一一草木丛林具无量广长舌相演说摩诃衍法三世诸佛立地听未审诸兄弟还听得么如或未然只知事逐眼前过不觉老从头上来示众举傅大士偈云夜夜抱佛眠信取一半朝朝还共起唯我独尊起坐镇相随开眼说梦语默同居止话作两橛纤毫不相离水长船高如形影相似的欲识佛去处不是我同流秪这语声是错大小傅大士今日被东明据欵结案了也众中有傍不甘者试为傅大士作主看良久云东明今日失利示众暮春风雨连宵搅蚕麦应知定不好山前山后女和男晓夜忧愁忘饥饱翻思我辈学禅人究竟用心似他少出入丛林趂閙门口说参禅心不了忙忙混到发生斑自家底事仍未晓无常杀鬼蓦然来顿足搥胸空怨恼尔我同居冝早知生死莫把当草草工夫但如忧麦蚕管教不久证斯道穷山相聚有限期须惜光阴莫外讨摘茶示众举沩山摘茶次谓仰山曰终日摘茶秪闻子声不见子形仰撼茶𣗳山曰子秪得其用不得其体仰曰不审和尚何如山良久仰曰和尚秪得其体不得其用山曰放子三十棒仰曰和尚棒某甲喫某甲棒教谁喫山曰放子三十棒师云沩山父子不会摘茶便休反生出许多枝枝叶叶得用的不得体得体底不得用直至如今父南子北体用不全虽然沩老两度放仰山六十棒还有人知落处么若也知得不唯亲见沩仰父子自巳逐日岭头涧下方得亲切受用其或未然目前只见高低𣗳用尽心机採不完端午示众举文殊令善财採药云是药者採将来善财徧採无不是药却来白云无不是药者文殊云是药者採将来善财就手拈一茎草与文殊文殊提起示众云此药亦能杀人亦能活人应菴拈云大小文殊被善财换却眼睛师云善财虽能採药若非文殊善识几乎却成无用应菴老人虽则据欵结案敢保文殊未甘何故他分明道此药亦能杀人亦能活人且那里是他被善财换却眼睛处更听一颂林泉节令也寻常粽子无钱买得尝说与厨头炊野菜略加油酱应时光示众举昔有一老宿云老僧三十年前见山是山见水是水中间得个入处则见山不是山见水不是水今日休歇得依旧见山是山见水是水龙池师翁云禹门则不然老僧在四十年前见山是山见水是水偶尔中间见山不是山见水不是水始得个入处既得入处了而今见山依旧是山见水依旧是水师云二老宿大似掘土得金一场富贵检点将来未免俱是眼华东明六七年前也曾恁么一回只是目前山水从来色色寻常诸兄弟且道东明所见与古人所见还有优劣也无试辨看复颂云青山㟮屼水潺湲今古何曾有换颜酒醉尽楼游玩客从教指点向人看师诞日示众举三祖商那和修尊者问四祖优婆毱多曰汝年几耶毱多曰我年十七曰汝身十七性十七耶毱多曰师发已白为发白耶心白耶者曰我但发白非心白耳毱多曰我身十七非性十七也师云大小祖师说心说性好各与三十痛棒诸兄弟若知得东明棒头落处便知得东明三十已前未入母胎靣目与即今靣目无二无别纤毫靡间既知得东明靣目便合知得自家靣目与东明靣目亦无二无别纤毫靡间其或未然青山常碍眼白日老闲身示众诸方今日开炉奔走四海禅徒个个希成佛祖真叅究竟还无争似东明数軰缄口镇日跏趺霜风扑靣瓶钵清虚坚确志办所图常忆古人居破屋满床尽撒雪珍珠示众举翠巖真点胸常骂云居舜老夫说无事禅舜因而有颂曰云居不会禅洗脚上床眠冬瓜直儱侗瓠子曲弯弯师云山僧亦有一颂东明不会禅穷山住有年朝来炊白粥柴生满灶烟且道与古人是同是别示众举兴教坦禅师初开堂日有雪窦化主省宗出问诸佛未出世人人鼻孔撩天出世后为甚么杳无消息坦云鸡足峰前风悄然宗云未在更道坦云大雪满长安宗云谁人知此意令我忆南泉拂袖归众更不礼拜坦云新兴教今日失利便归方丈坦令人请宗至云适来错秪对一转语人天众前何不礼拜葢覆却宗云大丈夫膝下有黄金争肯礼拜无眼长老坦云我别有语在宗乃理前语至未在更道处坦云我有三十棒寄你打雪窦宗乃礼拜师云二尊宿相见可谓洞房深稳和气蔼然针来线去密不通风若是泛泛之流不免随语生解论得论失东明恁么道且不是儱侗告报实乃相楼打楼诸兄弟若识得鸡足峰前风悄然大雪满长安这两句语底落处便识得我有三十棒寄你打雪窦省宗礼拜底落处虽然毕竟是一是二若道是一宗化主为甚不肯前语若道是二争奈天共白云晓水和明月流叅除夕示众举北禅贤和尚除夕谓众曰今日无可分岁共烹露地白牛大家围炉向榾柮火唱村田乐何也免更倚他门户傍他墙时有僧从后大唿曰县有吏至贤反顾问对曰和尚杀牛未纳皮角耳贤笑掷暖帽与之僧就拾得跪进曰天寒还和尚帽子贤又问法昌遇曰如何遇曰近日城中纸贵一状领过师云北禅分岁大似国清才子贵家富小儿骄东明检点将来不免反成特地何故烹露地牛向榾柮火唱村田乐原是穷冬日用间事岂待今日而然耶东明今夜不敢土上又加泥但请众兄弟仍旧打坐的打坐经行的经行喫茶的喫茶围炉的围炉虽然如是也有个穷颂子与众兄弟应个时节颂云岁穷月穷日亦穷自笑年来人也穷大家识取穷穷处敛迹云山继古风因事辞众云道薄不堪居祖室合随云鹤听潺湲从教别选僧中德可使重拈六尺竿便行住南岳绿萝菴示众山僧这里也不论玄也不论妙也不论禅也不论道只要你们生死心破生死心若不破便是阎老子靣前喫铁棒的公招所以云叅须实叅悟须实悟阎罗大王不怕多语不劳久立珍重落堂师云诸人进堂三日了叅穷得力处试出来道看维那出礼拜师噼嵴便打那云无风起浪作么师又打次一僧出云宝镜当台请师一鑑师噼头棒云打破你这镜僧画圆相师云犹捏怪在师良久顾左右云无端入荒草带得水泥归便出堂雪夜落堂师云昔僧问赵州万法归一一归何处州云我在青州做领布衫重七斤师云老赵州恁么答话大似熟处难忘山僧则不然今夜设有人问万法归一一归何处但向道大地山河一片雪伶俐师僧好相委悉示众举僧问当山云峰悦禅师如何是心地法门峰云不从人得僧云不从人得时如何峰云此去𢖍阳不远师云云峰答话虽赴来机要且犹涉程限在钝叟则不然如何是心地法门不从人得不从人得时如何好与噼嵴便棒且道与古人是同是别示众今日有烦你们挑土运石深山枯淡无可酬劳举则古话供养昔日百丈涅槃和尚因开田谓众曰诸人为老僧开田老僧为诸人说大义众开田毕请说大义丈近前两步展两手示之师云百丈展手可谓光前绝后只是罕遇知音山僧又且不然今日或有人问挑土运石已毕请师说大义但道掬水月在手弄花香满衣元日示众元正启祚物咸新野老讴歌贺太平目击祖庭年远事春风吹起上梅林立春示众举磬山和尚春日谓众云般若流光日日新上林花发劫前春枝头黄鸟声声唤争奈时人未晓音先师和尚恁么说话虽是随时意赏谙节言行要且语惊时听不肖则不然般若流光绝故新任从枯木换阳春破衣牢朿三条篾今古悠悠只一人示众铁壁银山觌体围计穷力尽绝思惟蓦然壁碎山崩倒示众举僧问云门和尚如何是云门一曲门云腊月二十五师云腊月二十五今日为君举着意会应难蓝田射石虎清明示众春朝晴日望飞烟半是人家烧纸钱本有爷娘浑不识却看黄土哭仓天示众举僧问赵州学人乍入丛林乞师指示州云喫粥了也未僧云喫粥了州云洗钵盂去僧于言下大悟师云子丑寅卯辰已午未就里知音本无忌讳阿呵呵会也未脚头脚底任纵横长安风月何足贵寒夜示众碧天清夜月痕新照彻梅枝倍有神光境未形前荐得了然无事旧时人除夜示众已去未有去未去亦无去离已去未去去亦无所去诸人若向这里荐得始知今年此夜实不去明日新年实不来正恁么时不妨拈死柴头烧无烟火烹露地牛煮雪涧水和太平歌唱村田乐放情巖丛逍遥快活有人向汝等靣前说佛说祖说玄说妙说向上说向下正好蓦靣便唾何故只因曾踏上头关所以纵横得自在虽然更听一偈爆竹一声年已尽老梅花发报春回绳床坐到二更后笑觉身添一岁来元旦示众重巖雪老碧涧云寒黄鸟乍鸣晴光转绿正恁么时若道新年头佛法有则屈着镜清若道新年头佛法无则又屈着明教际上座合作么生与诸人通个消息竖拂子召大众云看能为万象主不逐岁时新示众晴峰转翠全彰古佛家风枯木糁花正显衲僧活计青霄独步方外遨游坐断报化佛头逈出圣凡窠臼诸兄弟正恁么时且道承谁恩力喝一喝示众天晴日出雨落地湿水绿山青桃红李白个事分明了无间隔一念回光便同本得所以志公和尚云假使心通无量时历劫何曾异今日诸兄弟今朝是二月十五日且作么生说个历劫不异的道理向这里打一棒得么喝一喝得么拂袖便行得么从东过西从西过东得么画圆相得么作女人拜得么鸣指一下得么或语或默得么且喜没交涉这些落处山僧说与诸人不得须要诸人向三条椽下七尺单前二六时中喷地一回始得光阴迅速伏冀努力示众今朝三月一简点看虚实光阴日泿过底事黑如漆口说为叅禅心里恣放逸散乱与昏沉念念无间歇如是说叅禅生死何由出直下若承当顿然超等级摩诃般若光六门恒放出逍遥无事人闲闲天地立大众还相委悉么春风浩荡日无私万象森罗同一质示众举七贤女游尸陀林一女指尸谓诸姊曰尸在这里人向甚处去中有一姊云作么作么诸姊谛观各各契悟师云诸姊悟则悟去要且只认得个昭昭灵灵的设今日众中有问尸在这里人向甚处去好与噼嵴便棒虽然更有个古颂子引来下个註脚只此形骸便是其人一灵皮袋皮袋一灵示众三春巳过孟夏届临绿𣗳阴秾啼鹃声歇紫芋抽苖新篁展叶田父栽禾山家种粟分明节换时移个事无同无异知有底洒洒落落逍逍遥遥恁么也得不恁么也得恁么不恁么总得不知有底兀兀堆堆拘拘束束恁么也不得不恁么也不得恁么不恁么总不得且道此二人若到南岳这里如何处置不见道功德天黑暗女有智主人二俱不受四月八日示众举大觉世尊初生下时一手指天一手指地周行七步目顾四方云天上天下唯吾独尊师云大众且作么生会释迦老子的意遂踏步向前展两手云分明记取便下座病起示众因病空林月掩关靣皮黄瘦发生斑主中有賔賔有主痛苦何妨我自闲这四句中有一句利已不利人有一句利人不利巳有一句亦能利巳亦能利人有一句亦不利巳亦不利人诸人若也检点得出则知病僧一月来与诸人行即同行坐即同坐卧即同卧起即同起折旋俯仰瞬目扬眉合掌和南洒扫应对乃至疴屎送尿未尝与诸人须臾离也如或未然以手作推开势云阇黎自阇黎病僧自病僧示众举白云端和尚云一句道尽与佛祖为师一句道不尽与人天为师今日作么生道乃云有水皆含月无山不带云师云山僧则不然一句道尽与人天为师一句道不尽与佛祖为师且即今作么生道乃云家家门前火把子示众吾此法门先佛传受不论禅定精进惟达佛之知见且作么生说个达佛知见道理蓦竖起拂子召大众云见么诸人既各各有眼决定是见今朝是六月初一诸人向佛殿上和南僧堂里问讯复对山僧展具三拜决定是知初一既知既见诸人直下便是佛知佛见所以当时涅槃会上广额屠儿一日到释迦老子靣前飏下屠刀云我是千佛一数释迦老子也只得看孔着楔与伊印破靣门云如是如是山僧亦曾有颂云杀羊巳是卖风流放下屠刀落二筹何似庖丁逞好手三年不自见全牛虽然如是若向衲僧门下更须勘过始得且道衲僧有甚长处良久云南山起云北山下雨示众蛙鸣曲涧蝉噪高枝碧嶂猿啼幽巖虎啸潺湲溪水笑日花丛月渚风柯云林烟岛一一为诸人发开入路拨转机轮向此荐得可谓平生事办叅寻事毕若也不荐屎窖里蛆子笑杀诸人六月十九日示众炎蒸此日道初成手眼千般恼乱人反背忽然摸着枕阿谁不是大悲身所以道似地擎山不知山之孤峻如石含玉不知玉之无瑕蓦竖拂子召大众云见么观世音菩萨现今在山僧拂子头上成道云生灭既灭寂灭现前忽然超出世出世间获二种殊胜一者上合十方诸佛同一慈力二者下合六道一切众生同一悲仰以拂子尽一画云且置是事乃合掌云观世音菩萨不审一向安居何所咄一咄云薰风自南来殿角生微凉出山示众本是无羁身偶向烟霞宿暑寒已七过刀耕种深谷带水复拖泥衲破通身目无法向人前一任东西卜元同岭上云无心去来逐大众既无心去来且出门一句作么生道曳拄杖云不涉程途句灼然草鞋步步踏苔绿住长沙府浏阳南源禅寺元旦示众诸佛心印历代传持谓之教外别传不立文字实相无相心地法门也得之者妙用无亏失之者触途成滞山僧得此心印运大钳鎚启大炉鞴镕凡鍜圣开徃继来增光佛日祝赞今上皇帝圣天子得此心印辟土开疆安邦定国端拱南靣子育苍生诸大臣宰得此心印惟忠惟孝克让克恭泽及生民海山伊頼以及我现前众职事得此心印辅佐知识光赞丛林临事则应变无穷当机则箭锋相拄诸仁者正恁么时且道印纹作何形状蓦竖拂子云看若也于斯荐得则叅寻事毕平生事办其或未然有寒暑兮促君寿有鬼神兮妬君福复举磬山和尚元旦示众云今日新年头昨日旧年尾识得本来人无忧亦无喜且道如何是本来人先和尚自代云眉横鼻直山僧则不然设今日众中有人问如何是本来人但向道行不出户坐不当堂晚叅云山僧住南源来将两月许未曾举着宗门中事诸人作务迟了山僧不是喊便是骂诸人若作喊骂会自合入拔舌地狱若不作喊骂会累及山僧入拔舌地狱有人向者里知得落处山僧拄杖子今夜两手分付如或未然只知事逐眼前过不觉老从头上来示众朔风凛凛玉雪飘飘知有底途中受用不知有底孤露贫寒所以道得之于心伊兰作旃檀之𣗳失之于旨甘露乃蒺藜之园虽然如是知有底不知有底若到南源门下好各与三十拄杖大众不知有底且置只如知有底因甚亦喫三十拄杖还知落处么喝一喝云选佛若无如是眼宗门那得到而今杨憩南居士入山晚叅师云探究此事贵在叅学人手亲眼快逴得便行覰得便了不见当时庞居士叅马祖问不与万法为侣者是甚么人祖云待汝一口吸尽西江水即向汝道士于言下大悟遂还家将百万家财沉于湘江之水日与妻子儿女卖笊篱以供朝夕因卖弄家风说一偈云有男不婚有女不嫁大家团圞头共说无生话师以拄杖画一画云是事且置今夜杨居士问山僧不与万法为侣者是甚么人好与和声便棒大众且道与马祖是同是别听取一颂马师言句指南源棒下通豁开顶门眼无别亦无同示众诸人不远千里而来南源寺里受戒且问诸人受戒者是谁若道是者现前底肉块子能受戒只如一口气不来者肉块子刀割火烧也不知猪拖狗拽也不知香涂粪污也不知赞誉毁辱也不知既总不知决定不是者肉块子能受戒明矣且道毕竟是甚么受戒山僧未敢道破须要诸人回光返照自悟始得不见古人云尘劳逈出事非常紧把绳头做一场不是一番寒彻骨争得梅花透鼻香伏惟珍重戒坛示众举一秀才问长沙景岑禅师百千诸佛但闻其名未审居何国土岑云黄鹤楼崔颢题后还有人题得也无才云无岑云秀才得间题取一篇好师云杀人刀活人剑藏锋句向上机岑老拈出了也只是罕遇知音山僧则不然今日众中有人问百千诸佛但闻其名未审居何国土只向道亲言出亲口诸人若向此语下荐得则觌体戒光现前当处业冤冰释否则听取一颂亲言巳出亲人口大丈夫儿解知有蒙懂禅和自不知扶墻摸壁外边走示众举杨岐会禅师云薄福住杨岐年来气力衰寒风凋败叶犹喜故人归啰啰哩拈上死柴头且向无烟火师云门庭冷峻语脉藏锋此我远祖杨岐和尚荷担法道纲维丛社之典型山僧忝为后裔亦有一颂薄福住南源霜风茆屋寒拥衲炉头坐灰形似懒残赤骨𩪸不相瞒烦汝诸人扫黄叶千峰月上煑冰团腊八示众僧问立地家风即不问如何是根本大戒师良久云会么僧云不会师云因甚不会僧拟议师便打乃云当阳显露岂容拟议商量觌靣提持贵在知音唱和是则我若师子吼你须野干鸣我若野干鸣你须师子吼若是上无攀仰下绝巳躬底衲僧闻恁么说话直下承当一肩担荷则自然常光现前壁立千仞恁么也得不恁么也得恁么不恁么总得蓦卓拄杖云大众还委悉么但存一念归家计孰见云山千万重师复云今晨乃我本师释迦如来当年在正觉山前冷地擡眸睹明星出现豁然大悟遂尔叹云奇哉一切众生具有如来智慧德相但以妄想执着不能证得曾有一同叅问磬山先和尚云如何是妄想先和尚云立人立我如何是智慧德相先和尚云忘人忘我大众且道先和尚为伊答话耶为伊解说耶若向者里简点得出许你具一只眼山僧则不然今日设有人问如何是妄想只向道木鸡啼子夜如何是智慧德相只向道蒭狗吠天明且道与先和尚是同是别试定当看师偕众开田示众云者一片田地从上来分付多时矣只为儿孙不肖抛家撒业驰逐外游致令祖父田园荆棘年生草茆日长山僧今日将原本契书揭示诸人须要诸人各各急着精彩认取者片田地斩无明草除邪见林然后放两抛三深耕浅种披蓑带月挈耙连云到此不妨改禾茎为粟柄变土块作黄金都卢只在者片田地上显现大众正恁么时且道承谁恩力乃以䦆头𡎺地三下云几度卖来还自买为怜松竹引清风师与众围炉次垂问云赵州道火炉边有个无賔主句如何是无賔主句众无对自代云大家在者里除夜示众师云出家儿莫违时失候若违时失候即是虚度光阴诸仁者且作么生说个不违时失候底道理今日是一年三百六十日末底一日丛林恒规供佛供祖烧香散花佛殿上云集僧堂里和南人事既毕普请斋堂喫茶唤作不违时失候者么且喜没交涉莫是终日蒲团兀兀定水澄澄唤作不违时失候者么且喜没交涉莫是孤峰顶上木食草衣眠云卧月天子诏不来诸侯请不赴唤作不违时失候者么且喜没交涉莫是十字街头披一片挂一片口里水漉漉地唤作不违时失候者么且喜没交涉既总都没交涉毕竟如何是不违时失候底道理山僧今夜八字打开去也乃卓拄杖一下复喝一喝云恁么恁么渴鹿饮溪冰作水野猿啼𣗳雾成烟不恁么不恁么纵然一夜风吹去只在芦花浅水边虽然此犹是唱教门中提奖婴儿抚怜赤子底事更须知有向上一着始得以拄杖画一画云拶到年穷与日穷转身消息不多工急着眼露全容蓦掷拄杖云谁道夜䦨年已尽晓来依旧日东红为云居印心院主挂钟师云祗桓林内忽钟声撩倒阿难悟本真今日山僧重击着阿谁会得证圆闻乃击钟三下云若将耳听终难会眼里闻来方始亲又为挂板师云丛林号令佛祖纪纲悬起也有眼皆见击着也有耳咸闻既见既闻直下是观音入理之门当处即善财功圆之际虽然如是且不落声色句作么生遂击板云骑声葢色甚分明灯节示众今朝正月十五处处村歌社舞惟我南源寺里举令超佛越祖不是秘魔擎扠岂学云门道普剔起无尽灯光照彻主中之主大众且道主中主作么靣目良久云聻示众诸方有玄妙禅有性理禅有细腻禅有逐日常进禅有休去歇去禅有大法小法禅与人理会与人齩嚼山僧此间且无如许多禅只有远祖百丈大智禅师留得一把钝铁锄头逐日要诸人使用使用得纯熟若到力忘于已手忘于心目前不见有可开之田脚下不见有可立之地忽然锄转山河大地百杂碎露出当人双眼睛大众即今把柄在阿谁手里蓦掷拄杖云当阳拈出大家看示众举临济大师云山僧有时一喝如金刚王宝剑有时一喝如踞地师子有时一喝如探竿影草有时一喝不作一喝用师遂喝一喝云且道是金刚王宝剑耶是踞地师子耶是探竿影草耶是一喝不作一喝用耶汝等诸人若向此缁素得出许你具叅学眼如或未然光阴迅速生死事大切须荐取复喝一喝归方丈示众举洞山云须知有佛向上事僧问如何是佛向上事山云非佛云门云名不得状不得所以言非师云大小云门犹作者般见解山僧当时若在座下但冷笑三声示众举南泉示众云昨夜三更文殊普贤起佛见法见各与二十棒贬向二铁围山赵州出众云和尚棒教谁喫泉云王老师有甚么过州便礼拜云门云深领和尚慈悲某甲归衣钵下得个安乐师拈云云门代语大似雷门布皷取笑旁观殊不知赵州礼拜不是好心示众举闽中韦监军寻常见僧云某甲待官满出江西湖南置一问问杀江西湖南老宿僧云监军作么生问军云不劳手脚僧无语师代云监军与么问直是笑杀江西湖南老宿南岳山茨际禅师语录卷一音释斆𦥝糁喊逴腻骨山茨际禅师语录南岳山茨际禅师语录卷二理八门人达尊达谦等编次拈古举世尊才生乃一手指天一手指地周行七步目顾四方云天上天下惟我独尊云门云我当时若见一棒打杀与狗子喫贵图天下太平师拈云此则因缘古今评论不胜其数矣山僧今日不敢再加一辞何故字经三写乌焉成马举世尊因自恣日文殊三处过夏迦叶欲白槌𢷤出才拈槌乃见百千万亿文殊迦叶尽其神力槌不能举世尊遂问迦叶汝拟𢷤那个文殊迦叶无对师拈云文殊三处过夏只见锥头利迦叶白槌欲𢷤不见凿头方若非迦文老子大慈大悲怎容得这般汉在座下举世尊一日陞座默然而坐阿难白槌云请世尊说法世尊云会中有二比丘犯律行我故不说阿难以他心通观二比丘遂乃遣出世尊还复默然阿难又白适来为二比丘犯律是二比丘巳遣出世尊何不说法世尊云吾誓不为二乘声闻人说法便下座师拈云世尊索马阿难奉盐虽然盐马不同要且共为标准黄靣老子云誓不为二乘声闻人说法又作么生话会片片落花随流水流水无心恋落花举世尊在灵山会上拈华示众是时皆各默然惟迦叶破颜微笑世尊云吾有正法眼藏涅槃妙心实相无相微妙法门不立文字教外别传付嘱摩诃迦叶师拈云世尊拈华迦叶微笑正恁么时且道世尊与迦叶在那里相见若向拈华处相见则蹉过释迦老子若向微笑处相见则蹉过饮光尊者有人向这里定当得出山僧施四大作绳床而供养之举九峰在石霜作侍者石霜迁化欲请堂中第一座接续住持峰不肯乃云待某甲问过若会先师意如先师侍奉遂问首座云先师道休去歇去一念万年去寒灰枯木去古庙香炉去一条白练去且道明甚么边事座云明一色边事峰云恁么则未会先师意在座云你不肯我那装香来乃焚香云我不会先师意香气腾处脱去不得言讫便坐脱峰乃抚其背云坐脱立亡则不无先师意未梦见在师拈云这则公案自古迄今拈颂者如牛毛见彻者如兔角以致石霜父子兄弟血脉参差家声鱼鲁山僧今日见处也要诸方共知殊不知首座侍者一人暗藏春色一人明露秋光同声相应同气相求发明石霜不传之秘大众还委悉得么大鹏只管腾霄汉那顾迸开六合云举百丈海禅师每日上堂常有一老人听法随众散去一日不去丈乃问立者何人老人云某甲于过去迦叶佛时曾住此山有学人问大修行底人还落因果也无对云不落因果堕在野狐身今请和尚代一转语丈云汝但问老人便问大修行底人还落因果也无丈云不昧因果老人于言下大悟师拈云前百丈云不落因果端的端的后百丈云不昧因果端的端的既然如是因甚有堕有脱若向这里缁素得出始可克绍宗乘权𢖍佛祖其或未然尽是野狐精见识举南泉住菴时一僧到泉云某甲上山作务请斋时作饭自喫了却送一分来其僧斋时自办喫了却将家事一齐打破乃就床卧泉伺久不来遂归见僧卧泉亦去一边卧僧便起去泉住后云我前住菴时有个伶俐道者来直至如今不见师拈云南泉虽是本色住山乃有不施寸铁便能䧟虎之策者僧固是行脚英俊终是贪人香饵落在彀中虽然如是要见这僧则易要见南泉则难举寒山预知沩山来国清受戒遂与拾得往松门接沩山才到二人从路两边透出作大虫吼三声山屹然无对寒山云自从灵山一别迄至如今还相记么山又无对拾得拈拄杖云老兄唤这个作甚么沩山又无对寒山云休休不用问他自从别后巳曾三生作国王来总忘却也师拈云沩山忘却且置而不论只如寒山拾得记得底事又作么生竖拂子云可来白云里教你紫芝歌举甘贽行者开接待凡有问行者接待不易者云譬如餧驴餧马瑯琊云快把饭来五祖云愿行者长似今日师拈云行者接待亦是好心亦不是好心瑯琊虽是看孔着楔未免饥虚迫人五祖善鑑来机终是贪他小利山僧即不然譬如餧驴餧马只向他道多年接待俗气也不除且道与古人是同是别举僧问文殊禅师僧繇为甚么描志公真不得殊云非但僧繇志公亦描不得僧云志公为甚么描不得殊云綵绘不将来僧云和尚还描得也无殊云我亦描不得僧云和尚为甚么描不得殊云渠不苟我颜色教我如何描师拈云文殊与这僧不用一毫颜色你一笔来我一笔去描成宝公真仪尽有十分相似山僧今日正眼观来只有一处誵讹大众且道是那一处以手点空云分明记取举僧侍立白眉霞禅师次眉云可煞热僧云是眉云只如热向甚处廻避僧云镬汤炉炭里廻避眉云镬汤炉炭里又作么生廻避僧云众苦不能到师拈云精金不百炼怎见光辉至宝不酬价终同常物这僧虽是父亡母丧家破身穷若不得白眉老人觌靣权𢖍焉知汗马功高举僧与疎山造寿塔毕来白疎山山云汝将多少钱与匠人僧云一切在和尚山云为将三文钱与匠人为将两文钱与匠人为将一文钱与匠人若道得与吾亲造塔僧无对后举似大岭岭云还有人道得么僧云未有人道得岭云汝回举似疎山道大岭闻举有语云若将三文与匠人和尚今生决定不得塔若将两文与匠人和尚与匠人共出一只手若将一文与匠人累他匠人眉须堕落其僧回举似疎山山具威仪望大岭礼拜叹云大岭古佛放光射至此间虽然如是也是腊月莲花大岭后闻此语云我恁么道也是龟毛长数尺师拈云疎山老汉一生不守本分以致孤露竛竮始自行脚不得被盖终至委息不得塔安直得尸横宇宙日炙风吹佛祖不安排至今无处所虽然如是且道三文钱两文钱一文钱意又作么生话会山僧今日与疎山相见去也若将三文钱与匠人恁么也不得若将两文钱与匠人不恁么也不得若将一文钱与匠人恁么不恁么总不得蓦拈拄杖云君往西秦我之东鲁举干峰上堂举一不得举二因缘师拈云举一不得举二白云万里放过一着落在第二白云万里云门云昨日有人从天台来今朝却往径山去白云万里干峰云维那明日不得普请白云万里有人向山僧四个白云万里处荐得管取一生叅学事毕虽然如是也是白云万里举赵州谂禅师因僧游五台问一婆子台山路向甚么处去婆曰蓦直去僧便去婆曰好个师僧又恁么去后有僧举似师师曰待我去勘过明日师便去问台山路向甚么处去婆曰蓦直去师便去婆曰好个师僧又恁么去师归院谓僧曰台山婆子为汝勘破了也高峰云检点将来正是婆子勘破赵州毕竟以何为验以手指云蓦直去师拈云高峰老人恁么批判未免见处偏枯山僧则不然婆子赵州一人具一只眼举白水仁禅师上堂云老僧不欲向声前句后鼓弄人家男女何故声且不是声色且不是色时有僧问如何是声不是声水云唤作色得么僧云如何是色不是色水云唤作声得么水复云且道对阇黎话为阇黎说若向这里会得许你有个入处师拈云声前荐得早属颟顸句下承当自伤巳命白水老人既不欲声前句后鼓弄人家男女为甚才被这僧拶着便乃分疎不下泥水通身还知这老子落处么解空不许离声色似听孤猿月下啼举洞山初行脚时路逢一担水婆子山索水饮婆云水不妨饮婆有一问须先问过且道水具几尘山云不具诸尘婆云去休污我水担师拈云洞山不具诸尘果然喉舌干枯婆子休污我水终是老婆见解山僧当时若作洞山待婆云水具几尘但趯翻水桶便行管教这老婆疑着行脚师僧别有长处举长髭到石头处头问甚么处来髭云岭南来头云大𢈔岭头一舖功德还成就也未髭云成就久矣只欠点眼头云莫要点眼么髭云便请石头垂下一足髭便礼拜头云见甚么道理便礼拜髭云如红炉上一点雪石头休去雪窦云无眼功德有甚点处师拈云雪窦虽是权𢖍在手山僧敢道他秤头无眼若要与石头长髭相见何啻三生六十劫举玄沙见鼓山来作一圆相山云人人出这个不得沙云情知你向驴胎马腹中作活计山云和尚又作么生沙云人人出这个不得山云和尚恁么道得某甲为甚么道不得沙云我得你不得师拈云二大老与么说话还有优劣也无若道有未具叅学眼在若道无未具叅学眼在山僧今日有一转语与玄沙鼓山相见去也靠拄杖云我得你不得举赵州和尚一日赵王来不下禅床曰会么王曰不会州曰自小持斋身巳老见人无力下禅床腾腾和尚朝见则天仰视则天曰会么天曰不会腾腾曰山僧持不语戒忠国师见肃宗帝以手指头帽子曰会么帝曰不会国师曰天寒莫怪不下帽子师拈云三大老放去甚危ㄆ来太速当时若有出身之路老胡一宗不至扫土虽然山僧恁么批判只有四字誵讹若人简点得出许伊天下横行举夹山善会禅师初住京口寺因僧问如何是法身山曰法身无相又问如何是法眼山曰法眼无瑕时道吾失笑师遂申请益后散众叅船子大悟后归聚徒道吾令僧往问如何是法身山曰法身无相又问如何是法眼山曰法眼无瑕僧回举似吾吾曰这汉此回方彻师拈云夹山前后答语无别道吾因甚肯后不肯前且道誵讹在甚么处山僧向这里着得个眼目也要诸方简点毕竟水须朝海去到头云定觅山归复喝一喝举石霜会下有二禅客到沩山乃云此间无一人会禅后普请搬柴仰山见二禅客歇将一橛柴问还道得么俱无对仰曰莫道无人会禅好仰归举似沩山曰今日二禅客被慧寂勘破沩山曰甚么处被子勘破仰举前话沩山曰寂子又被我勘破师拈云沩仰父子大似乞儿竞小利代古有施主妇人入院行众僧随年钱僧曰圣僧前着一分妇人曰圣僧年多少僧无对代云适来犹记得南泉和尚迁化陆亘大夫来弔慰院主问大夫何不哭先师大夫曰院主道得亘即哭主无对代云诚如此则先师庆幸江南国主问老宿予有一头水牯牛万里无寸草未审向甚么处放代云山僧有放处只恐国主不甘圣僧像被屋漏滴有人问既是圣僧为什么有漏代云示大人相僧问龙牙十二时中如何着力龙牙曰如无手人欲行拳始得代云恁么则绝后再甦去也云门和尚以手入木狮子口顾僧曰齩杀我也相救代云救即不辞恐傍人道是和尚无端禅月诗云禅客相逢只弹指此心能有几人知大随和尚举问禅月如何是此心无对代云所供并是诣实法灯问新到僧近离什么处曰庐山师拈起香合曰庐山还有这个也无僧无对代云学人今日小出大遇法眼和尚谓小儿曰因子识得爷爷名什么无对代云但唿和尚若应诺复云某甲今日识得和尚也归宗柔和尚问僧看什么经曰宝积经柔曰既是沙门为什么看宝积僧无对代云此外无有大宋太宗皇帝问僧看什么经僧云仁王经帝曰既是寡人经为甚么在卿手里僧无对代云专为流通帝幸开宝塔问僧卿是甚人僧云塔主帝云寡人塔为什么卿作主僧无对代云相识满天下今朝遇至尊帝尝梦神人报云请陛下发菩提心帝早旦宣问左右街菩提心作么生发代云谢陛下发菩提心竟帝因僧朝见乃云陛下还记得臣僧么帝云甚处相见来僧云灵山一别直至如今帝云卿以何为验僧无对代云但近前义手云请陛下赐鑑帝因僧奏烧却经藏欲乞宣赐帝宣问昔日摩腾不烧如今为甚却烧僧无对代云贫道罪过若云卿是甚么心行复云也要识得陛下南岳慧思和尚因志公令人传语云何不下山教化众生目视云汉作么师云三世诸佛被我一口吞尽何处更有众生可教化代云再传语云一钓便上宝志公和尚问一梵僧承闻尊者唤我作屠儿曾见我杀生不僧云见公云有见见无见见不有不无见见若有见见是凡夫见无见见是声闻见不有不无见见是外道见未审尊者如何见僧云你有此等见耶代云几乎放过颂古举世尊未离兜率已降王宫未出母胎度人巳毕颂云祸不单行福不双夜深披雪又遭霜剌形一入胶盆子洗尽长河没掩藏举女子出定颂云积翠烟浓拨不开三三两两画楼台不知巳洩春多少犹向杜鹃啼处猜举殃崛摩罗产难颂云故园花不开踌躇凭栏立多少守花人言借春风力举文殊三处度夏颂云一个文殊尚不容那堪千万靣相同当时直下分明看纵使瞿昙也不中举广额屠儿千佛一数因缘颂云杀羊巳是卖风流飏下屠刀落二筹何似庖丁逞好手三年不自见全牛举师子尊者因罽賔国王秉劒因缘玄沙云大小师子尊者头也不解作得主颂云上大人丘乙巳陌路逢论诗礼三百篇篇意若何仲尼一言备之矣江南三月鹧鸪声有堪听有不堪听举马祖打车打牛颂云浪涌千层涉者艰拨开烟雾见波澜车牛直下翻身转踏碎寒江月一团举百丈野狐颂云前百丈后百丈秋水长天无两样野狐堕脱有来繇陜府灌铁牛嘉州打大象举黄檗在盐官殿上礼佛时唐宣宗为沙弥问曰不着佛求不着法求不着僧求长老礼拜当何所求师曰不着佛求不着法求不着僧求常礼如是事弥曰用礼何为师便掌弥曰太麤生师曰这是甚么所在说麤说细随后又掌颂云狮子嚬呻更有谁黄金殿上任施为爪牙未许轻相触两掌还他显大机举南泉斩猫颂云大用现前全杀活两堂直得胆魂惊知恩独有花猫子刃下分明呌一声举石巩射得半个圣人颂云卧月眠云几十春一张弓箭不离身相逢用尽生平力中的谁知只半人拗折罢更慇懃孰料三平复问津烟积断弦遗恨迹寥寥千古亦寒心举临济三度问佛法大意因缘颂云三顿乌藤直似呆大愚一拨眼方开便言佛法无多子脇下还拳痛处来举玄沙访三斗菴主才相见主曰莫怪住山年深无坐具师曰人人尽有为甚么菴主却无曰且坐喫茶师曰菴主元来有在颂云一谿流水抱柴门菜叶招人到白云只有麻衣遮瘦质且无坐具接高賔寒温茗共知凉热丰俭家同识富贫今古闽山菴畔月萝痕牵影十分明举兴化到大觉为院主因缘颂云驱耕夺食不容情击碎骊珠光始明是圣是凡俱坐断太平风月只惺惺举归宗与南泉同行一日告别煎茶次泉乃云三十年与兄商量语句彼此以知向后忽有人问毕竟事作么生常云这一片田好卓菴泉云卓菴且置毕竟事作么生常乃踢却茶铫便起泉云师兄喫茶了某甲未喫茶常云作这个语话滴水也消不得泉乃休去颂云死猫头活眼方明三十年来共此情路远夜长休把火大家吹灭暗中行举药山问道吾云巖枯荣二树因缘颂云枯荣本属今时事诸子从他见有差若向药山言下会当人眼里事如麻举黄檗示众云汝等诸人尽是噇酒糟汉颂云国里无禅更没师鹧鸪啼在未萌枝锦衣人只观花柳打失双眉自不知举夹山见船子颂云理钓扁舟三十秋苹花为饵月为钩金鳞戏浪清波现吞吐几回不转眸施毒手结冤雠离钩三寸如何道迸出波心忽点头破船覆却江天晓千古佳声播未休举白云叅杨岐悟道因缘颂云一笑全韬杀活行回头转脑暗生惊当初只道茅长短烧了元来地不平举赵州柏树子颂云披云带露十分春任是王维画不成莫若于今阁笔去水天一色自然清举巖头作渡子因一婆子抱一孩儿来问因缘颂云彼此肝肠尽底倾清波明月两人心归去罢浪风平君往潇湘我往秦举密菴禅师谒应菴菴问如何是正法眼密云破沙盆颂云毛头星现在当门百怪千妖尽转恩细嚼烂红刚一块翻成没底破沙盆举云门因僧问秋初夏末前程若有人问作么生祗对师云大众退后僧云未审过在甚么处师云还我九十日饭钱来颂云大众退后韶阳直剖更问如何秋虫开口久经战阵老将军不施寸刃取人首行路难行路难愁肠一片满目江山举南院颙禅师问僧名甚么僧曰普叅师曰忽遇屎橛时如何僧曰不审师便打颂云当机觌靣提觌靣当机疾一往与一来猴白遇猴黑举保福指雪峰上院主山问长庆教中云妙峰顶莫只这便是否长庆云是即是可惜许保福复问鼓山云长庆与么道意作么生鼓山云若不与么红旗遍野白骨连山颂云是即是兮可惜许放去ㄆ来无别理和风搭上玉栏杆知音特地重相举举高峰堕枕因缘颂云沧溟一竭见鲲鳌陆地波涛万丈高铁壁银山齐破了贼身无处可潜韬举兴化打克賔颂云话到其中冷似冰更加一顿怨犹深珊瑚枕上两行泪半是思君半恨君举赵州访投子值子擕油瓶归州云久向投子到来只见卖油翁子云汝只见卖油翁且不识投子州云如何是投子子提起油瓶云油油颂云卖油投子实头翁用处全提杀活宗端的看他同展事白苹开对蓼花红举德山托钵因缘颂云彩云影里仙人现手把红罗扇遮靣急须着眼看仙人莫看仙人手中扇举大愚芝和尚示众曰大家相聚喫茎虀若唤作一茎虀入地狱如箭颂云大家相聚首共喫这茎虀滋味从来有沾脣不许知一堂风冷淡千古月光辉标致余方继饭香莼菜纟系举中峰本禅师因观流有省诣高峰求证被峰打趂出既而民间讹传官选童男女师问云忽有人来问和尚讨童男女时如何峰云我但度竹篦子与他师于言下洞然彻法底源颂云痛棒通身不改愁竹篦度处笑擡眸是男是女俱忘却白日长江水自流举吴山端禅师因尼叅师云待来日五更三点入来师侵早红粉搽面而坐尼入见惊而遂悟颂云老觉情闲似太孤五更粧点接师姑虽然巳中烽烟计粉面脂唇洗得无复云咦举天目礼因僧叅师问汝名甚么僧云智虎师退身作怕势僧拟议师便归方丈又玄沙同僧入山斫柴见一虎僧曰和尚虎师曰是汝虎颂云道虎抽身天目老见虎卓立谢家郎一般时节全提处大地明明绝覆藏举赵州问投子大死底人却活是如何子云不许夜行投明须到颂云山边水边待月明暂向人间借路行如今还向山边去只有湖水无路行举灵云见桃花悟道玄沙云谛当甚谛当敢保老兄未彻在颂云覆雨翻云作者机电光石火较迟迟就中明暗交加处只许灵云备老知举大宰陆五台问玉芝和尚东土一千七百善知识即今向甚么处去了玉指庭树鸣蝉云这里也有一个台云声响便是么玉云唤作声响即蹉过去也颂云知有何妨异类行绿林深处忽蝉鸣随声逐色人无限蹉过当阳古老心举僧问南台直上祝融时如何台云还见么颂云觌面提持见也么祝融不在乱云窝会也未莫蹉跎山色溪光走大哥举僧问古德如何是毘卢印德云草鞋踏雪僧云不会德云步步成迹颂云赤体条条绝覆藏草鞋踏雪印全彰堪怜岐路忘羊者滞迹追寻失本乡举临济大师四料简颂云溪上水流溪下水南山云起北山云洞天人影稀相见踈隐钟声破晓闻志公不是闲和尚马祖何曾是作家道泰不传天子令相邀同喫赵州茶白牯腹中藏日月蟭螟眼里纳干坤干门万户凉如水塞壑填沟不是尘长安门外踏林月花柳丛中上酒楼有意气时添意气不风流处也风流举佛炤因宋孝宗帝问释迦佛入山六年所成何事炤云将谓陛下忘却颂云不枉灵山亲嘱付万机暇处扣禅关宗师手眼天然别杀活全韬一语间举洞山五位君臣颂云正中偏水满长江月满天弱柳垂金纟系细细谢家人上钓鱼船偏中正宝殿无人侍亦敬纵横本自出常情奉重还如法王令正中来玉镜高悬坐宝台挥指顿令天地静芦花雪月绝纤埃兼中至打雨打风舒意气玉堦出入唱巴歌落魄暂时今又贵兼中到石女怀胎头带帽天明生得白头儿东掷西抛谁敢号举曹山因僧问清𨦣孤贫乞师拯济师曰𨦣阇黎近前来𨦣近前师曰泉州白家酒三盏犹道未沾唇颂云孤贫自谓已风流明月堂前乞点眸玉镜才彰妍丑现泉州白酒二机酬举汾阳昭禅师示众有僧问如何是学人着力处师曰嘉州打大象如何是学人转身处师曰陜府灌铁牛如何是学人亲切处师曰西河弄狮子师乃曰若人会此三句已辨三玄更有三要语在切须荐取颂云一句具三玄一玄具三要咄哉老汾阳拈出犹弄巧看破了道道举圆悟和尚薰风自南来殿阁生微凉颂云拂拂薰风生夜阑百千诸佛骨毛寒归去罢无处安长空今古月团圞举学士宋景濂谒千巖和尚巖问闻公阅尽一大藏教有诸士曰然曰公耳阅乎目观也士曰亦目观尔曰使目之能观者公谓谁耶士扬眉向之巖于是相视一笑颂云林下寻师扣板扉扬眉相向颇依俙作家手眼天然别笑里全韬杀活机举幻有和尚因僧问如何是佛祖奇特事尚云虾蟆捕大虫僧云恁么则不奇特也尚云猫儿捉老鼠僧礼拜尚便喝僧云和尚为甚放某甲不过尚云老僧有事你且去颂云风前一语定纲宗汉语胡言信亦通末后重提千古令孤灯日下带朦胧举湛然澄禅师因僧叅师问你行脚事作么生僧画一圆相师画破圆相僧敲桌三下师画一圆相僧又敲桌二下师又重画三圆相僧以手抹却师云离此之外别道一句僧拟议师便喝颂云共将胡饼卖街头与夺从容得自由变局换旗功始立输他一着不封侯举孔子曰吾有知乎哉无知也颂云无知即是有知时知即无知任所之万古长空风月在折旋俯仰更由谁举仰之弥高钻之弥坚瞻之在前忽焉在后颂云千红万紫总阳春无地能容着眼睛除却华山陈处士谁人不带是非行南岳山茨际禅师语录卷二音释绳伺屹觌竛竮窝山茨际禅师语录南岳山茨际禅师语录卷三理九门人达蒭等编次机缘师见金粟密云和尚问客散堂空时如何密曰是甚么时节师便喝密便打师又喝密又打师礼拜云今日起动和尚师叅磬山老和尚一见便问昔日闻风今朝觌面觌面一句请师分付尚云你试道看师便礼拜尚云也当不得师转身出方丈师一日侍老和尚次尚问只如百丈于马祖喝下得箇甚么师云若有得即钝置马祖也尚云他道三日耳聋聻师云某不可更作野狐精见解尚休去老和尚示众举邓峰永菴主问僧审奇汝久不见何所为公案云云尚下座顾师云你还为审奇僧代得一转语么师云请和尚问来尚云汝久不见何所为师云只向他道菴主那里瞌睡来尚云他便掌时如何师云好与一喝尚云喝后如何师云大地平沉尚云也只道得一半师云和尚又作么生尚云干戈永息师便礼拜师一日侍老和尚次尚问古人道有句无句子如何会师云石长无根草山藏不动云尚云如藤倚树聻师云吾常于此切尚云树倒藤枯又作么生师低头出方丈尚休去师又一日侍老和尚尚举巖头四藏锋句问如何是就理藏锋师云梁皇殿上道不识如何是就事藏锋师云今朝雨落堦前溼如何是理事俱藏锋师云行不出户坐不当堂如何是俱不涉理事藏锋师云八角磨盘空里走尚云此四转语可绍先觉虽然也是搕七搭八师住东明黄海岸居士相访师问闻居士开先有省推倒庐山是否士云还见庐山么师云待你扶起士云乍唤东明师云作家作家士休去少顷士问大师一向在甚么处住师云居士道山僧即今在甚么处住士云出此门不得师云居士还出得此门么士拟议师云却是居士出此门不得师同尔瞻围炉次举僧问夹山拨尘见佛时如何山云直须挥剑若不挥剑渔父栖巢汝作么生会瞻云太费力生师云是夹山费力这僧费力瞻云任师分别师云情知汝会这话不得瞻起身便行僧问生死不明乞师开示师竖起拳云会么云不会师云一个拳头也不会僧问如何是学人安身立命处师云待山僧有安身立命处向汝道僧叅师问那里来云上岭来师云此未是汝来处僧无对师云虚生浪死汉僧问如何是旋陀罗尼句师咳嗽一声问见处偏枯如何得圆师云山僧今日住持事繁僧问黄檗谓临济云汝破夏来何不终夏去破夏即不问终夏事如何师云放汝三十棒师诞日僧问虚空祝寿以须弥为贺仪师还纳否师云细抹将来云未生巳前即不问正当生时作么生主宰师云惟我独尊云昨宵念九岁今朝三十春未审向那里更换师鸣指一下云向这里会取僧问除却话头请师直指西来意师指茶器云这是宜兴茶壶云除却这个请师别道师将茶器便打严𨍏轹居士相访师问春雨淋漓居士何来士扣齿三下师云未在士以手打圆相便转身师云亦未在士便喝师亦喝士云好喝师以手指椅子云且坐喫茶士便就坐僧问如何是賔中主师云湖海浪游客归家路不迷如何是主中賔师云古寺无人到松门自往还如何是主中主师云手拈三尺剑待斩不平人如何是賔中賔师云语言无意旨兀坐白云深师在僧堂中坐次有僧开一个坐一个立阿那个是圣僧师云八面玲珑师离浙憩邮亭僧问师在天童住过么师云不曾云在瓶窑住过么师云不曾云在石磬住过么师云不曾云毕竟在那里住过么师云汝且会取答话僧问几众与师同行师云山僧从来不合伴僧云阿弥陀佛师云这俗汉师到一村院有僧在门侧立顾师云看狗师便打僧云为甚打我师云你道看狗那僧云是师又打僧艴然而去安庆何二山居士出易解示师师接指太极图问士云无极而生太极且道无极从甚么处生士云从心生师云心又从甚处生士云到这里却会不得请大师指教师震声一喝士跃然云某如墻堵在胸被大师一喝粉碎了也遂作礼师摵住云礼拜且置心从甚处生士无对师托开云汝还未得粉碎在同叅问雪峰当时得德山力得巖头力师云两处俱不得叅云毕竟如何师便喝叅云恁么则礼拜老兄去也师嘘一声僧问如何是万象之中独露身师举拄杖云见么僧拟进语师便打僧问孤峰顶上事如何师云万松壁立庐山访一菴主临别师问此处往五老峰去得否主云家家有路透长安师云长安在甚么处主云待你戴了笠子即道师掷下笠子搊住菴主云速道速道主拟议师便掌之将行师指菴门杉树问这箇菴主唤作甚么主云古人道唤作一物即不中师云恁么则被菴主唤作一物了也主云师意如何师转身便行新吴访余猗叔居士士问师自何来师打圆相示之士云离此别道一句师云别道且置居士唤这箇作甚么士拟议师便喝士云这一喝落在甚么处师又喝士云野犴鸣师呵呵大笑云将谓将谓元来元来士无对廉乐道中一儒者与师同行见师自荷衣物驱驰山路蓦云修道人亦如是苦师应声云修道人不苦不修道人苦耳儒者急趋前云审如是言道争样修师云无云生岭上有月落波心僧叅师问汝甚处人云常德府人师云彼中有个德山寺曾到么云某甲常到师云德山和尚面目何似生云如师一般师云汝试道山僧面目看僧拟议师便打僧问山头石虎打一棒行一步时如何师云皈依佛法僧僧求开示师云你那里来僧云中山来师云还往中山去僧问了脱生死底人如何用工师良久云会么僧礼拜师与一踏僧问和尚法嗣何人师云自有一双穷相手未曾轻揖等闲人僧云莫辜负磬山老人么师云頼阇𥠖今日证明玄慈问昔日大觉世尊从忉利天下优填王金像远出来迎正恁么时未审那箇是大觉世尊师云惟我独尊云忽遇云门来时如何师噼面便掌僧问黄龙三关语云人人尽有生缘如何是生缘师云啜茶口唇溼洗脸面皮光云我手何似佛手师云溪深舀杓长云我脚何似驴脚师云独立不逢人僧问不落今时请师直指师便掌僧云正是今时事师复连掌趂出僧问如何是菴主家风师云拄杖如龙活芒鞋似虎狞云日用受谁供养师云一溪流水万个峰头又问孤峰绝顶还有佛法也无师云有云如何是孤峰绝顶佛法师云枯树倚藤萝僧问兔马有角牛羊无角作么生商量师云岂堕有无中问知从心起为甚么心不知心师云舌头元是肉僧问一灵真性不假胞胎时如何师云天上天下僧求开示师云汝适来喫糠饼么云喫师云喫几个云三个师云得恁分明更求开示作么便叱退继总优婆夷问如何是诸佛出身处答云楚王城畔汝水东流问薰风自南来殿角生微凉意旨如何答拦腮与汝掌问学人拟议思量性命在师家手里且道师家性命在甚么人手里答与汝三十棒问南岳让示马祖云禅非坐卧佛非定相若执坐相非达其理未审和尚呌某坐的意旨若何答山僧从来不曾动着舌头问世尊未离兜率已降王宫未出母胎度人已毕此意若何答家家门前火把子僧问手握利刃剑因甚猢孙子不死师云全承渠力问咬破铁酸饀因甚路上有饥人师云同途不同辙僧问三玄三要事难分如何是难分事师云吾常于此切得意忘言道易亲如何是得意忘言处师云杨修见幼妇一句明明该万象如何是该万象底句师云灼然灼然重阳九日菊花新如何是重阳九日菊花新师云古今历然玄慈问如何是平常无生句师云目前无异法遍界绝纤尘云如何是妙玄无私句师云天共白云晓水和明月流云如何是体明无尽句师云青松葢不得黄叶岂能遮慈云且道此三句明甚么边事师鸣指云向这里荐取慈云恁么则处处绿杨堪系马家家门首透长安师云赚杀阇黎慈便喝师云嘘僧问如何是最初一步师云退后看僧便喝师云胡喝乱喝僧又喝师云恰是僧问大死的人却活时如何师云唤来与山僧洗脚如何是学人转身处师云速礼三拜如何是学人亲切句师云分明记取汪念原居士问弟子久在父母未生前留心师举扇云且道山僧手中扇是生前的生后的士拟开口师打云须向山僧扇下会取始得士云是师展两手示之僧问千人万人唤不回头底且道是患聋是患哑师云咦问折旋俯仰即不问扬眉瞬目事如何师云拦腮与汝掌问一人高高山上立不露须眉一人深深海底行不沾泥水此二人还有优劣也无师云一状领过问德山托钵即不问巖头密启意如何师云多少分明僧问树凋叶落时如何师云石头出云如何是佛法大意师云我不会僧问路逢狮子是如何师云速退速退路逢勐虎是如何师云无汝廻避处僧问如何是夺人不夺境师云白云影里怪石露绿水光中古木清如何是夺境不夺人师云横担楖𣗖千峰外长笑一声天地宽如何是人境两俱夺师云自从喫着曹山酒地老天荒总不知如何是人境俱不夺师云韩干马嘶芳草渡戴嵩牛卧绿杨阴僧问维摩示疾文殊往问不审维摩是甚么疾师云正抓着山僧痒处一日三僧来叅师云三人同行必有智者那个是智者僧无对师云将谓是三员行脚高流元来是游山翫水汉佛成道日尔瞻问今日请师安名师良久瞻便礼拜起收具师云名甚么瞻转身进云道即不辞恐违师意师云迟了三刻僧问古人云三千里外逢人不审逢甚么人师云不是别人僧问门庭边事即不问如何是超佛越祖句师竖拂云向者里荐取僧便喝师便打僧云犹是门庭边事师连棒趂出僧叅师问近离那里云前山师云住在何处云行脚中师云行脚事作么生僧便喝师云胡喝乱喝僧云师作么生师云礼拜着僧又喝师云瞎僧问如何是夺人不夺境师云祝融峰有万年松如何是夺境不夺人师云独有山僧镇日闲如何是人境俱不夺师云尝随明月溪边去笑看云山千万重如何是人境俱夺师便喝僧云此四料简还是本地风光还是接人边事师云亦是本地风光一是接人边事僧礼拜云谢师答话师当头踏云更须向这里会取宗玄问学人疑情发不起时如何师云汝见箇甚么道理发疑情不起宗云若有道理可见亦是眼花师指案头花瓶这个聻宗拟对师云元来有疑在僧问大慧于薰风自南来殿角生微凉处悟不审悟箇甚么师云今日得阇黎举玄慈省师至门首敲门师云谁慈云问路底师开门云错走了也慈骤前拟掌师云恶师问冷巖先圣教人叅活句莫叅死句如何是活句冷举茶壶云这是茶壶师云犹是死句在冷掷茶壶出方丈僧叅师云那里来僧云南京师云几时离彼僧云去年师云几月僧云九月师云不涉程途一句作么生僧云此去南京三千里师云即今事作么生僧鞠躬云特来相看师嘘一声僧罔措继总优婆夷问祖祖相传传箇甚么师云你忘却耶总云临济喝德山棒后来因甚门庭各异师云你那里见他门庭各异来总拟对师连棒打出因示偈曰觌面为提持全施杀活机棒头彰正眼痛处好思惟法语示何二山居士大丈夫出世一番须当究彻生死根株莫被生死笼络若闻生则喜闻死则悲岂大丈夫之谓哉要知生死根株落处么须把六经子史学得底生平意气上玄解得底师友口边领畧得底一一抛在东洋大海再莫思量顾着如百不能百不会底人相似单单只究取一口气不来向那里安身立命行也叅坐也叅语也叅默也叅乃至迎賔待客穿衣喫饭疴屎放尿一切时一切处密密绵绵叅来叅去无论年深月久毕竟讨个分晓忽地时节到来心开见胆知火即灯始见生亦是这箇道理死亦是这箇道理释迦老子拈花亦是这箇道理达磨大师别传心印亦是这箇道理鸟啼花落亦是这箇道理风动尘起亦是这箇道理当此之际可以搅长河为酥酪变大地作黄金始称大丈夫能事也然后为国也好隐逸也好处俗也好为僧也好乐道也好忧患也好老也好幼也好生也好死也好所以先圣云无边剎境自他不隔于毫端十世古今始终不离于当念虽然他日若认着此见喫山僧手中痛棒未有了日在示省指禅人发心探究此事要明生死诚非细缘当精进勐利志信久远如鸡抱卵常令暖气相接始有少分相应多见近时叅问之士口说叅禅心里全不肯绵密做工夫或曾学知解理性诗画文章等事摆脱不下青天白日黑夜梦中只在里许作活计无暂时休歇此因无的切为生死心致然耳若要生死心破情识干枯直须悟始得山叟不惜口业与汝说个启悟之由马大师云不是心不是佛不是物是甚么不要向举起处承当不要向话头上穿凿但恁体究去无论年深月久以悟为期切嘱切嘱示三学禅人佛祖不传一着子灼然在当人日用处穿衣喫饭处语默动静处虽如是亲切叅学人才拟心凑泊他捕觑他便千里万里没交涉所以南泉云趣向即乖道不属知知是妄觉不知是无记若真达不疑之道如太虚荡豁岂可强是非也若向这里荐得㥯买草鞋入山喫山叟痛棒示照初禅人既出家为个事诚非细缘须立志超卓如冰凌上走剑刃上行使绰绰然有余地始于学地有少分相应若立志不真根器不净又不能远离世网又无严师良友策发欲其了生死证解脱其可得乎虽然良骥见鞭影而疾驰岂肯便甘为驽骀耶示憩南杨居士工夫有时得力有时不得力皆是间断心所致若能如鸡抱卵如猫捕鼠无间断心生则不见有得力不得力时矣逆顺境缘现前不可作意安排与境缘抵敌若一作意转见杂念纷纭愈无宁贴不见古有一僧问老宿万境来侵时如何宿云莫管他此是金刚王宝剑直下斩断根尘的样子工夫做到清清淡淡没依倚没把捉没捞摸正是好消息不可生退志当愈加精进挨拶将去㘞地一声便见倒断昔二祖问达磨我心未宁乞师安心磨云将心来与汝安二祖良久云觅心了不可得磨云为汝安心竟正恁么时二祖若有少法可得即自埋没已灵达磨若有一字与人即自当入拔舌地狱所以彼既无得此亦无说心心相应祖祖传持只此一着耳示尼继总登山须到顶入海须到底入海不到底不知沧溟之渊深登山不到顶不知宇宙之宽广夫学无上妙道者若不至穷顶彻底则终被识情现行流注之所笼罩欲见宽广渊深无涯无尽自觉之境不亦难哉有志造此无上妙道当矢志宽广渊深母使埋没已灵先圣云学道如钻火逢烟莫便休直待金星现归家始到头偈语见处似不出记忆揣摸得来非亲证亲悟语也何则若不揣摸何处有即心是佛骑牛觅牛并仰之弥高钻之弥坚等语师家垂手处如石火电光学人若拟议思量何啻白云万里承言须会宗勿自立规矩如不识此定无来由明眼人见之不直一笑要知有来由底人么不见大慧和尚问尼妙总曰古人不出方丈为甚么去庄上喫油餈尼云和尚放某甲过方敢通个消息慧云我放你过你试道看尼云某甲亦放和尚过慧云争奈油餈何尼喝一喝拂袖而去尔试理会看如舍利弗与天女公案非惟错会兼且不识语脉谬解之甚何不看天女曰我从十二年来求女人相了不可得当何所转此等说话如握灵蛇珠圆活自转横纵无碍不留朕迹尔若果到求女人相了不可得则头头上了物物上彰居俗亦得为尼亦得何有净秽之间哉如或未然则头头拘滞物物碍膺形欲逃而影愈彰不若就阴而止为得矣书问与司理黄海岸居士居士垂顾山灵使狐兔屏迹旵祖面目复见今日衲于客冬追西峰死关之意于殿右缚茅作入就居日坐其中不闻户外比来宗门虽号隆盛求得老成担荷符合古人者十难一二所幸大居士现宰官身行法门事朱紫无滥玉石优分为之庆快若某虽辱法门实无一德唯有云山作伴巖谷是依至于他日有好事者曰某师贤某师不肖某不在其例为幸也行旌既远会晤何时临楮拳切复南涧箬菴和尚杖入大雄峰忽瞻慈两徒寻至接手教恍如诲言喜慰无量但东明二字不欲再闻弟尝痛心当代荷法之士一住院子便视为巳有去去来来不啻驽马之恋枯椿佛法衰替古风不振皆此軰之过也惟知巳无复望弟再回东明不致弟于此軰中则幸甚承谕负宗祖负檀护负先师以成巳为高此言似非知巳所道何故弟住则为法门住行则为法门行岂有舍法门而为巳者乎万望同众护法另择贤者主之则不负弟两载祖庭苦心也至祷至祷与竹林晦夫和尚法柱来岳得手教甚慰崖壑积怀且审法履胜常不胜喜跃先师一生龙藏豹隐火种刀耕培其根洁其源出其门者一旦开根发源于当世诚不易事近阅尧峰语作畧高古超轶一时岂非得源循根之明騐耶具眼衲子舍法席更谁趋哉承谕浙中禅道大违诚范欲弟一出整先师未了公案虽兄过爱之言弟何人敢当此责耶今日宗风滥觞学者狂𡚶弟察其端由实为师者法不遵古救时撤弊全在鎚拂之下此不肖弟所切望耳便风布复不尽欲言与报恩玉林和尚往者命玄慈礼老和尚龛曾附片言讯法履想见之久矣弟比来住山之癖愈深种粟栽蔬尽可自给不求于世此生平愿也所庆喜者吾兄德风远播道化日隆指顾间撤弊换新顿成千古丛林于江浙称胜法门功烈殆不在禹下矣法语刻行幸寄我一篇莫道七千里外无知音也与何二山居士暮春奉别至匡庐百丈诸山礼祖塔半载始入楚湘缚𦭘𢖍岳每欲寄书无便瞻霞长往而巳不审居士迩来性命工夫有证入否日用现行能转物否睡梦中能作得主否若于此纤毫凝滞便是当人生死根株便是三涂业因便是学人生死心不切便是梦幻躯壳子识不破玄慈谦子侍衲最久特耑过谒不妨多留数日商确本分事复余猗叔居士贫道坐夏雄峰热则摇扇寒则添衣饥则喫饭困则打眠无一元字脚与诸缁素卜度抟量直得黄犬绝听木人无闻将谓少人证明谁知被燕林居士不动跬步听得信知须是恁么人知有恁么事木上座巳为门下点头矣𢖍阳遍地是草贫道且不妨步步踏着不审门下肯山僧踏着耶不肯山僧踏着耶请试下一转语客冬玄慈谦徒至得行由手札捧读数过审知信道笃操履深西江自庞公以后居士軰杰出迄元至明幞头脚虽未断绝但其间不是见处偏枯便是知解儱侗欲若杨大年李驸马軰见道稳机用别实未见其人矣如行由谓初叅便会父母未生前一着及再叅始会通佛祖差别机用总无异相谛观门下先后所见似未出理路窠窟坐在净净洁洁不动不疑之地若然者非但不能发当人大机大用抑恐不能了门下大事何则岂不见古人云得似澄潭月影静夜钟声随扣击以无亏触波澜而不散犹是生死岸头事也惟冀无以年高自怠当愤志再进须悬崖撒手自肯承当绝后再甦欺君不得若然者杨李岂不复见今日耶相知相望临书三嘱复刘伯成居士佛祖之道但向巳求莫从他觅不见昔有僧问归宗如何是佛宗云欲向汝道恐汝不信僧云和尚诚言安敢不信宗云即汝便是僧云如何保任宗云一翳在眼空花乱坠门下试看此话是何道理迎賔待客抱子弄孙乃至喫饭穿衣折旋俯仰正好勐力体究若能直下荐得即尘劳便是解脱场也何净秽之间哉读来书审慕道心笃为法心诚不觉忉怛乃尔复何二山居士客秋玄慈归得手书知学道精诚无复滞念世缘足征居士夙植灵根于般若智有大因缘也然究论吾宗别无奇特玄妙理性与人咬嚼作解会作窠窟所贵只在学人㘞地一声耳赵清献云默坐公堂虚隐几心源不动湛如水一声霹雳顶门开唤起从前自家底此样子也如叅学人不得㘞地一声终不免在学解理路里打觔斗有甚了期路远山遥无能会面特此布复不𥁞复谭贞复居士读来教谓从山僧六根寂灭无来去语不作道理会不落识趣叅得少分轻快少分安隐者省力处便是得力处得力处便是省力处若果如此当更发愤向轻快安隐处放身𢬵命挨拶将去到老鼠入牛角蚊子上铁牛没滋味没去处正是好消息不要放舍只待㘞地一声便见本源自性天真佛其来旧矣玄慈还山得读来教且知学道念诚世味漠然深慰素怀如谓境风易煽日坐火轮中慧剑不无断绝此尘劳中学道通病耳但才觉断续时请细看随境风移转者是谁觉断续提慧剑者又是谁向这里一觑觑定如丧考妣之切久久自然世出世法打成一片说个变大地作黄金搅长河为酥酪亦成剩语矣世态无常报缘虚幻惟此一着立期透脱此数年神交至愿耳复黄西墅居士宗乘正旨初无他说只贵觌面提持直下领荷脱畧理性窠臼彻证向上巴鼻黄龙南禅师见僧入门便展手问我手何似佛手僧不荐又展脚问我脚何似驴脚僧不荐又老婆心云人人有个生缘如何是上座生缘黄龙生平法施葢若此当时学者向此目瞪口哑者多机下荐取者少以故一时丛林目为黄龙三关然关之一字学人所致非黄龙自为关也近来有个俗汉不审此意亦自妄设三关谬解公案以配次第自愚愚人为法道患不浅矣今居士能剖析其谬虽未能亲见黄龙亦许居士具叅学正眼大凡批评佛祖公案要皆先自有证悟处或评或颂或抑或扬靡不显露本地风光与人解粘释缚谓之自利利人如彼未有真悟而先着书规人何异见弹而求鸮炙且太早计也读来问似通身坐在佛法理性窠臼欲出出不得欲舍舍不得正古德谓见解入微不名见道若要担荷佛祖大事嗣续杨李宗枝须向此打箇转身透出始得否则非但日用不得庆快于声色货利关头亦未能自繇自在也如谓语录机缘不妨从旁指点使人明白如此说者四家评唱及碧巖诸书发洩佛祖机缘殆无余蕴而有终身披阅不能觑破佛祖巴鼻者何故其咎正在明白地上过日不肯参究致悟耳巖头云从门入者不是家珍若欲插扬大教一一须向自巳胸襟流出方能葢天葢地诸问虽则逐一赘语不副本怀请质之大方之家与刘维杨居士烽燹四起世境堪忧想学道人当于此作得王把得定不为境风飘荡耳然要得大安乐大解脱必须见彻父母未生前兴亡未兆生佛未形一叚本地风光方始得自由自在不被目前幻妄声色所笼络耳不审公能于此有证验否耶与杨憩南居士客岁远访穷山谆切恳法非夙具灵根安能若此不审归家杂处时话头能复正念现前否佛法不是无用底法即是当人日用家常唿奴使婢炽然作用处是耳李方山云须弥在大海中高八万四千由旬非手足攀搅可及以明八万四千尘劳山住烦恼大海众中有能于一切法无思无为即烦恼自然枯竭尘劳成一切智山烦恼成一切智海若更起心思虑即有攀缘尘劳愈高烦恼愈深不能到诸佛智顶也善哉言乎公苟能于一切法无思无为不生情动念则何妨日用家常耶方侍者见过于公不能忘情故葛藤如许复周棠伯居士来翰云𦗟某面提看作个甚么理会山叟记得南岳让师叅六祖祖问甚处来曰嵩山来祖曰甚么物恁么来师无对遂叅八载忽然有省乃白祖曰某甲有个会处祖曰作么生师曰说似一物即不中祖曰还假修证否师曰修证即不无染污即不得祖曰只此不染污是诸佛之所护念汝既如是吾亦如是居士既有志于性命大事但看六祖面提让师甚么物恁么来一句后面一络索不要提起单单理会此一句二六时中穿衣喫饭迎賔待客乃至疴屎送尿理会来理会去必要讨个分晓居士果有如让师为道切心不愁不了此性命大事也复李季侯居士高谊匪伊朝夕风清月白常怀玄度思耳瑶函三复且欣且慰居士早年知有禅字足知夙具灵根于般若智深有因缘其不得般若受用者患在聪明伶俐领畧古宿机语得些理路便为了当不肯如古宿切心真履实践做去致有斯病也李都尉言学道须是铁汉着手心头便判直趣无上菩提一切是非莫管古风不远请力践之复正观尊宿承谕嵗节及时不免应酬因忆法眼老子云出家人但随时及节便得寒即寒热即热欲知佛性义当观时节因缘移时失候即是虚度光阴此正师所谓嵗节及时不免应酬者耳然当葭管灰飞之际灼然是当人般若发光若唤作时节因缘则埋没巳灵若不唤作时节因缘又违时失候不审吾师正恁么时又如何折合耶与雪印上座比来诸方行道者多悟道者少说道者多明道者少葢悟少明少者乃惑于声利迷已逐物所以不至真悟真明耳行多说多者乃疲于心志习乎浅近所以不到实行实说耳致令悬丝慧命危如累卵巖壑清夜思之涕襟足下既思为众当体悉古风宁取信于佛母取信于人能此则法门幸甚与恒明禅人来偈见处不无似觉未能坐断理路理路既未坐断所有言说得非识量边事乎偈云几年逐外驰荡脚跟下好与三十窃人涎唾经营且喜知羞今日就窠打劫向甚处下手始知家宝无穷也则道着一半山叟素喜公淳厚真诚语默中度今既于本分事知得入路正好努力造进透脱从上关棙古人云学道如钻火逢烟莫便休直待金星现归家始到头其此谓也与见渠禅人掩关做工夫自是造道之式但虑口说掩关心里不肯放下诸缘死心做去犹在纸墨文字上搬过日子若如此非惟瞒人且自瞒矣不见湛堂准和尚初叅真净常炙灯帐中看读真净见而呵曰所谓学者求治心也学虽多而心不治纵学奚益况百家异学如山之高海之深子若为尽之今弃本逐末如贱使贵恐妨道业直须杜绝诸缘当求妙悟他日观之如推门入臼故不难耳此真净和尚赤心片片滴血之言请试思之如关中不得安适不若入山何如与朗禅人叅学人不务深造实践多尚浅近虚浮以易取名闻利养为得嗟嗟法门不兴祖道不振皆此軰咎耳汝当思深造实践为怀以浅近虚浮为戒则道可进德可成也与尔瞻尊徒道人致身法门屈指十有余年或至丛林或住静室靡不以佛祖慧命并先老和尚付嘱之意念兹在兹兢兢业业自励以图报恩也吾徒叅随嵗久操履颇洽今既受托继居缘萝刀耕火种固是衲僧保养德业良策第名山大泽往来者众无论贤愚当以至诚平等待之不得贤者亲而愚者踈恐世贤者寡愚者多所亲者少所疎者众先圣云巧梓顺轮桷之用枉直无废材良御适险易之宜驽骥无失性吾徒其思勉之南岳山茨际禅师语录卷三音释搕癖燹洽桷山茨际禅师语录南岳山茨际禅师语录卷四理十门人达刚达旨编次诗偈拟寒山岭上多古松不知何代种苦寒无改颜郁郁披青重时来坐其间掠绿连影共俯察天地间物物皆同梦闲吟一曲歌不是商周颂我有一联诗丑拙无人和水长见船高泥多见佛大钵盂口向天大虫看水磨露柱不出门圣僧只打坐撞着阿家爷一状俱领过东邻死老夫西舍生乳子死生自不知傍人乃哀喜看看不几年哀喜人又死荒郊平旧坟林间添新垒自古到如今谁晓死生理严壑幽且深住来年亦久自笑无人知渴饮曹山酒长眠块石松孤月照我牗落花逐流泉片云横谷口仰面问虚空还我万物母白杨衰草边高低坟一片当初桃李颜今朝枯骨现不识女和郎安知贵与贱灵魂赴黄泉弗见亲戚面寒食烧纸钱徒然空自奠怀净土丙子夏避暑东明丈室偶披中峰老人广录见怀净土十咏语新句丽旨远义深读之觉不动跬步使人置身净域水鸟树林咸于一弹指顷演出无生忍法予时逞俊不禁亦𢋫前韵漫成十首聊为执净非禅执禅非净者鞭影云红白莲池内华开没下高情殊分品异心净绝纤毫慈父念无倦迦陵声有劳绀楼钟皷动香霭玉狮髦兴念即成迂心空乐有余树林珠网色荷水草堂虚佛面花开处天机日出初若能玄会得不必叹归欤截断东西路于今谁更论毫端吞日月芥子纳干坤纵目泥犂底横身生死门莫嫌多意气净秽总成恩一法号千差弥陀又释迦问禅心带妄觅净眼沾沙不涉二途客逈开平地华亭台瑶翠色岂是世荣华弹指开楼阁何曾待语商宝阶珠玉润碧水藕花香浪子归无念慈亲愿不忘谁知眼底路即便是家乡鱼鼓声何处铿锵出观楼鸟和晨磬语人带暮云游池月花间色园林树半秋但除凡圣念当下便无求触目通西路徃来任纵横此方才敛念净域已题名心未超三品身随位次生乐邦悬忆久孤客好先行野岸荒塘外莲开又一枝茆ㄗ斋香入座水郭月来时犬马烟村市禽鱼屋树池缅怀西净社欲徃几覊迟善法堂前地坦夷洁似霜瑶光明绀宇珠色示随方人定晓天月莺啼春夕阳和铃声众鸟日月展空翔悬望忆慈亲悲深那计春苦轮舒只手业海示全身断妄翻成妄趋真转失真谁知圆鑑上不受一纤尘山居卜得云泉处孤危在岳峰縳茆ㄗ依曲水辟径傍幽松凿沼邀明月编篱御晓风头陀生计事一一向人通徙倚乱峰下花香破冷颜苍黄云外色病缘雨中山悲鴈凌空远鸣虫衰草间飞泉翻木杪涧壑响潺湲溪声吼不歇侧耳转无闻入理忘能所圆通绝剖分笠穿千眼月衲破一肩云世外谁知巳青山得共云饭饱浑无事经行水石间雨余闻涧响风静见云闲野鸟啣花远黄猿带予还上方钟皷寂秋月满空山寒巖年又尽春到见梅先冷淡柴门色深浓土壁烟饭香沾菜味茶熟带霜煎偶出沿溪步长歌欲雪天斗室云窝里青黄度几春烟蒸茆ㄗ屋老岁迫发华新弘法心犹冷隈崖志较亲闲吟紫芝可题叶寄同伦行脚曲折溪山路晨行向晓天断桥横宿雨孤树带寒烟鸡犬喧茅店儿童舞墓田行堪白日晚枕月古神前年来生计别得趣道途中乘月行幽径披云上远峰无家同野鹤绝迹似飘蓬市值贪名士相看说苦空万里无秋草吾行路不賖芒鞋绳忽断水郭月痕斜独树寒塘外闲僧野店家因看童稚戏一学聚泥沙礼黄檗断际禅师塔草没塔前路行从流水边无碑存谥号有地是新田藤瘦荒台仄苔深古磴连孙枝慙弱羽挥泪拜峰前宿横山寺山寺藏云谷松篁翠欲流龙池今夜月霜叶几年秋人语空林外乌栖屋树头残碑遗圣蹟精舍沐恩庥南湖青山行已尽万里又湖天片月层波外孤帆断岸边渔灯翻远浪鸥影落寒烟何处征飞鴈悲声带橹前天台寺乱峰行路绝古寺晓烟傍石磴苔光冷空庭栢子香僧闲云外坐猿呌树中藏断涧小桥接流泉带草堂方广寺荒烟笼废寺断碣蔓苔纹日色松间见泉声石上闻空堦存鹿迹记室绝僧文洗衲人归后池闲浸白云除夕半生埋涧壑清远遂闲真煮雪消残夜推窓见晓春独怜双眼碧不厌一身贫深拨炉灰烬红轮特地新和云菴文禅师寂寞僧家事寂寞僧家事萧然坐草堂蔴衣遮瘦质菜粥疗饥肠去圣时遥远追踪志要长忍穷心彻后春到雪梅香寂寞僧家事清闲风味长利名花上露荣宠草头霜门掩蛛成网林深鸟倚藏安贫求已志白昼枕巖房寄吴九叙居士庞老久无后狮絃委藓林孤亭标远韵溪月示传心重唱团圞句遥知志已深好将吸尽意裁语寄知音示尔瞻尊徒住菴侍吾经五载契合在机先从上宗乘事透彻已无言此去居空谷刀耕火种便郑重坚操志慧命赖持传示智闲禅人古寺隐烟林攀萝破藓寻溪桥连水色茆屋带秋阴虎啸山酬响鹤鸣松答吟端居禅业者安住寂寥心示周思岸居士浊世自思隐携琴入万峰枕流双耳洁闻道一心空情冷闲如水身操节并松吾宗言外旨任运好叅穷出龙须辞高峰祖像侍师三月余野蔬充肠腹师唯默无言诲我良巳足面目似巉巖冷落清可掬九年折脚铛一味璎珞粥堕枕痕尚存古今凭付嘱爇香别师行草鞋破苔绿似师吼不能体师住茅屋初至岳山寻友不值作此待之寰宇多名山岳𪋤称幽独峰寒白日暝林蔼苍黄绿予有素相知于中结茅屋柴扄抱树开路取溪水曲瘦石支断云短篱绽秋菊我远辞西湖寻君来此谷胡为君出先空我草堂宿月色冷泉声长夜彻耳目枯坐不成眠孤情起肠腹何日握君臂游遍山南比答招我本爱林泉遂成烟霞癖结屋𢖍山巅孤铛支瘦石暑寒两度过青发数茎白发白非无因良以履道迫枯坐薰风中忽见故人策相对开笑颜幽怀顿然释徐申招隐言有山称最僻曾为晓了居橡栗充肠食无缝塔样新今古仰标格君既着眼看架屋伴流碧且以此延余订盟图闲翮我当学聚粮赴斯传担宅山居结屋依林曲开门抱雪溪石床午睡起眼听竹鸡啼洞深云出晚涧曲水流迟茆屋无人到年穷亦不知示叅禅叅禅要孤峻祖佛休容近踏着上头关家亲一时顺叅禅无久近一悟以为期未得心花迸休言更不疑叅禅忌杂学学杂悟难期不见香严老焚书上远溪叅禅宜志大莫喫人涎唾流出自胸襟吾门堪绍荷叅禅莫执坐坐易过时光语默安危里通身在本乡叅禅绝攀仰直下常光朗坐断圣凡情惟我无俦党叅禅要心切切则情缘歇覰破未生前灵然如皎月叅禅须守志莫使利名牵不到彻头处当机滞语言立法派偈通达本来法宏开祖道隆慧灯恒永炤证悟了无穷山居继隐菴成天半秋新泥土壁湿难收时添黄叶埋炉灶常有青烟透屋头叠足石床知念冷闲行云路觉情幽从前撩倒俱忘却水草便宜且放牛空谷今年春事饶寒巖高下绽花娇碧桃石涧新舒叶黄独溪园近长苗竹拍昼鸣惊兔属烟光夜举吓猿曹营为尽是居山计锄月耕云不惮劳万峰云薄淡溪光白昼花阴覆短墻潄石泉香苔面雨上林秋老碧天霜农歌未似樵歌远鹤韵争如松韵长岁事目前从变幻痴憨赢得枕巖房草堂近搆得云饶乱石旋支瓦罐烧缘爱清风多种竹欲因渔父尽栽桃挂冠靖节非为乐把钓严陵未是高得似山僧真活计饭余倚杖数猿猱法道寥寥不可模一菴深隐是良图萝痕牵月当巖窦花木披云傍草庐白画蒲轮闲味远晴峦扶策野情虚寒泉喷玉峰头落竹笕分流直到厨晓起青桐片叶黄始知秋巳到巖房泉香涓滴藤花雨峰色凋残月夜霜弊衲半肩新线眼垢容乱发旧行藏菴门不作心心字一任诸方说短长闭门欹枕守闲闲薄暮开窓看鸟还弘法志頺因病久利生心冷为时艰踈慵只合栖巖谷拙直何妨对晚山一卷杂华经读罢月明深夜坐溪湾空林白昼半开扉鸡骨稜稜懒应机对镜病容同鹤瘦临溪撩发羡鸥肥万缘尽处心无事诸念空时性愈辉静坐炉香酬日永任从窓外落花飞除夕巖壑悠悠又见春灯前撩发觉华新平生安分成无用劫习消磨独剩贫迁隐几番同似梦浮名半世冷如冰地炉煮雪除残夜坐对瓶梅倍有神送崇北无文两兄归里草鞋同碎磬山前痛痒深知语脉玄践履肯随浮学士临机不让古南泉孤装正值新秋月远水欣逢晓寺烟带郭有家松舍隐无忘茆屋石流边赠同叅迁隐住老云山恨不深又移茆屋入幽岑破衣结剩三条篾折脚铛煨一世心择法眼高秋夜月当场机峻截流音任从白发垂双耳瀑水崖前坐独吟宝峰礼祖塔珠峰高下老藤萝积翠香寒窣堵波石笕水流扬古路断碑苔藓阁荒坡支那空濶宗猷远法苑庭深花气多八十四人逞好手绝誵讹处见誵讹车牛拽脱鼻撩天赤骨神驱面目全踏处血痕腥彻底当阳棒指未生前四宗俊杰从师足远派清流出泐渊惭愧儿孙无可似追风结屋老林泉百丈月下怀古拂袖人归月未归清光如泼万山晖青桐叶掉今时事曲水声长旧日机桂子寒风香落枕石幢秋露湿沾衣追思独坐峰头句扪葛攀萝到者稀谒杨岐会禅师塔乱峰幽鸟语如篁灼见师慈舌未藏孤塔荒台林壑外深苔断碣石流傍霜寒屋老差如旧典式僧仪属巳忘九拜倾诚通血脉秋花片片缀衣香途中即事囊无半个草鞋钱赤脚登山亦快然秋雨秋风千涧外一笻一笠断桥边林烟射日人炊晚瓶钵孤村我乞便最远草菴丛树里到门问宿隔流泉寄黄介子居士野性偏宜载月舟不施橹棹任风流烟波掷钓三湘晓宿雨开眸两岸秋点笔窓前无字脚酬机桡下有昂头转身句子须当委噼破江心白鹭洲和雪峤老人韵輓天童密老和尚眉间剑气倚天长岂许痴人戽夜塘月落峰头愁法海梅空石室怅云乡双池水活清流远太白风高道价香遍界全彰真面目孰云师不在虚堂和澄灵散圣山居偈因僧问我西来意向道居山不计年衲破结稀通露骨发长鬔乱半垂肩开畬种粟移云石充腹炊羹掬瀑泉一夜涧生风太急竹篱吹倒在门前和云峰悦禅师偈道薄常惭继祖猷自甘巖谷老春秋地炉夜远知无火拨尽寒灰未肯休道薄常惭继祖天痴憨只合枕流泉烟波果有金鳞现掷钓无容更向前道薄常惭继祖灯巖龛枯坐百无能发长衣弊临溪照半是樵兮半是僧道薄常惭继祖心高山流水是知音𢖍门拥满霜黄叶冷落清光彻古今道薄常惭继祖门年来堪笑一身贫有时乘月穷峰顶坐对南辰看北辰山居茆屋尖头云树里笕泉涓滴地炉边客来不用山侬道拭目家风总现前抱卷萝窓坐日长兴来诗爱和支郎平平仄仄书蕉叶翰墨淋漓滴翠香树凋叶落秋将尽贫者无依似绝伦破衲头穿鸡骨露独怜风调合云门树树花飞向晚风子规声倦月明中山翁不放春归去枯木枝头㫰晓红破衣乱发一身轻菜饭香生折脚铛本色住山甘落寞竹篱秋月十分明竹窓斜抱乱峰开白昼猿啼睡起来花落石溪流出远幽禽自惜又衔回离东明辞杭湖两郡护法祖庭事业今成矣瓢笠何妨又别游庐岳山山春正好闲身随处卧云幽道薄不堪居祖室合随云鹤听潺湲从教别选僧中德可使重拈六尺竿寄箬菴法兄一关深鎻竹窓静千岭寒松节操长遥望故人行道处九溪百尺浪花香先师一句分明语君听全兮我不全昨夜南薰报消息大人峰吼断云烟挽真寂闻谷大师三更月落在苕滨法海波腾倍惨神自是吾师悲愿重特垂双足示何人夕阳花鸟转身虚梦断寒梅香有余六字搅浑清世界不知得法几人欤送印干兄之天童春水春山拽杖藜喝风棒月任施为相逢太白峰头老一笑从他一众疑怀玄慈尔瞻二徒曾期伴我住青山底事而今未见还坐到岳楼钟寂后残灯剔尽几屏间百丈晚步行行十里竹溪边鸥鸟情闲导我前拭目大雄峰顶立半含斜日半含烟书远公影堂支那莲社师初辟十八高贤自到来凿石山根池有水藕花何日又重开三笑从教笑不休寸田何处着闲愁下方月是上方月今在层峰第几楼宿福严寺行尽千峰与万峰乱云堆里梵王宫篝灯一宿松窓下卧听空山答晓钟谒祥菴主塔楖𣗖横肩俊不禁晴峰丹壑阿师心只今未讳当时句枯雪藤萝积塔深寻积翠志感野云未肯属人家来去飞腾傍水涯我欲支笻何处是苍苔踏遍夕阳斜沧浪钓台孤台耸峻倚江波为问沧浪觅钓蓑最是使人怜绝处水烟深浅白鸥多继隐菴进火借得岳南山一片缚成茅屋伴云闲今朝拈起无烟火朵朵晴峰开笑颜除夕设磬山先师道影烧香初住草菴无别物清香一瓣一杯茶惟师鑑此贫儿意丰俭从来出当家佛成道日献粥偈只此残羹是你留今朝还献岳峰头别无滋味休嫌怪直下儿孙不外求迁隐口占寄玉林法兄先师不了旧公案担荷全凭过量人愧我痴憨无可似青山缚屋伴云间除夕示诸禅人雪冷云窝一岁凋林泉无物度今宵白牛吾久添香草就地烹来供尔曹喫糠饼示众衲子身贫道不贫日飡糠饼养闲身因思佛祖当年事蔴麦曾经过六春寒夜地炉不断霜黄叶拥衲垂头入夜烘月到竹门生线影橘皮汤煮唤山童寄怀玄慈谦子结得云中一把茆半间虚久待儿曹鴈回不见通消息日对传灯伴寂寥採茶肯教枝叶向今时带露披云尽剪除留得孤根全体用不招风雨自如如初度日偈今朝午夜娘生我我出头来不见娘不见不生端的现我娘面目露堂堂咏梅巉巖石壁自甘心一种孤根透古今玉蕋半开香巳漏任人拗折任人吟咏笋怀虚抱节肯随流时候相临不自繇一夜狂雷春雨后崩崖裂石便昂头钓石坐此尝抛钓月钩金鳞罕遇未甘休纟系纶漫整添云饵冷眼余看万壑秋龟石烟波涉尽潜峰顶坚石心肠绝见知珍重岳游云水客脱鞋莫学大随机别龟石三春与尔作闲游彼此情忘冷似秋今日我从巖上去好藏头尾住林幽会仙桥断桥横架接天河石藓苔痕鹤迹多闻说黄龙收剑后仙踪不到此间过飞来船载月尝停在万峰片云斜倚似飘蓬披蓑不计纟系纶事高枕船头看日红简徐大玉太史今日宰官昔日僧心光体露可传灯遥知散步梅花下手握天台七尺藤忆昔风霜访涧滨绝尘清韵迫幽人只今万里溪山路梦会维摩一似真简黄西岑居士宦情冷处道情真赢得云山伴此身闻说蒲轮尝叠足何如石室坐禅人杜口维摩句灼然想君巳契在机先吾宗别有通玄处石女怀胎古涧边示余猗叔居士选佛场中及第归林泉逸老麈尝挥虚空也解知端的频散天花落翠微末后玄关不易开从教彻底透将来太阿尝握当人手劫习尘情直下灰寄谭贞复居士多载神交道味长尺书徃复见行藏何时扶杖祝融顶同看秋云宿草堂浮名情冷道相亲正好叅穷识本人吸尽洞庭波底月庞公即是现前身寄李季侯居士本是无覊法性身瞥生知见昧当人应须坐断言思路彻底无依是正因分明此道绝西东云月秋光处处同触目若能亲荐得不妨千里自同风谢汤若玄居士惠饼云门餬饼君拈出灼见风流是当家滋味果能亲齩着不妨来喫赵州茶寄余禋生居士林园轩宅试科场题目分明文彩彰拈起毛锥如荐得灼然不是探花郎寄陈若时居士鴈廻翮倦潇湘远喜接音书信息通夜后一轮峰顶月清光彷彿对君容示玄慈谦徒住山羚羊挂角杳无踪瞬目扬眉仍旧容此去青山住茆屋白云堆里好藏锋寄见渠禅人玉振金声祖佛言流通全籍是英贤少林不断真消息晴雪孤梅开涧边示见菴禅人见也全身入此菴清风明月影寒潭个中消息未能委按下云头好力叅示众禅人开山野地闲田荒积年无根林棘草芊芊一锄翻转连云石本有灵苗总现前圣贤自古隐巖阿雨种云耕博饭多尽力荷鉏归带月管教名字挂烟萝挽玄印禅兄铁牛吼断月三更七十峰头万象惊正值雪消春水候千溪流出带悲声寄友自君别后入云深月下风前几度吟除却青泉与白石更无一个是知音示夏调生居士行脚春风吹春鸟啼问道憧憧曳杖藜钱塘江水深且清波心明月照当人失脚一踏踏破了白云不敢白青山不敢青两岸鹧鸪不歇口那个途中解知有大丈夫儿合自繇莫落人前与人后太白老汉彻底穷通身面面皆玲珑君去须当高着眼从教荐取主人公咄示德禅人归里霜天一片霜月一轮回头转脑换汝眼睛云鸿一声两声江浪千层万层到得家乡忌乡语乡语令人伤离情衲僧家行履别斩钉截铁没途辙去来古路脚跟头踏着山河成片雪咄山居六言绝句雨过晚山稠翠云收夏木阴秾北窓读罢残卷明月已上孤峰白云一片两片黄鸟三声四声自是吾家好境从教人看人听钟寂月来时候定回茶熟刚香推开竹门两扇谁道光境双忘衲破通身云片笠残满眼烟痕年来更是贫甚置锥之地无存词渔父词𢖍岳残泉怀祖四尊宿俱当时未据丛席者其清风高节千载下犹津津播人齿颊讵非道德持守所致耶比见诸方荷法之士徃徃以丛林为荣位之所献书投币跼蹐朱门希求荐举予闻之不觉掩鼻遂作此词一以怀四尊宿一以自儆耳懒残巖主性懒隈巖常独坐中宵梵唱花雨堕旁舍书生来见过遭折挫十年宰相先说破粪火芋香流涎唾大唐天子不知大紫泥觌面无心和名转播清风明月相磨磋谷泉菴主亲见汾阳传法要南山归隐还执拗纷纷大雪蹲崖呌仍含笑讥呵祖佛不知妙纸袄离披非作造酒瓢拄杖随身靠月下有僧来问道勐推倒骤步峰头听猿啸石头怀菴主晓霜秋涧阿师面道骨氷崖成一片云菴句子终身践无所羡绿萝丹壑适其便蔴衣枕月酬闲倦石头路蔓苍苔遍直教衲僧忘驰见谁能荐晴峰朵朵寒空现祖菴主闲身折脚铛隈老坐断干坤无边表千峰日出虚空小披云晓吹耳松风清皎皎饭香菜熟时正好一补饥疮诸事了遣兴吟诗露牙爪分朕兆师僧来徃溪山道铭三老泉铭崇祯戊寅卜居掷钵峰下缚茆既就而艰于水披荆蹑危潺湲之声出于巖巅峰际了不与吾庐相涉遂快快归有顷复策杖徃室左龙岗石下有声出焉扪棘视之垂珠喷雪较苏长公评海内诸泉浮玉惠崖皆落下乘矣次日复携一力向石根苔葑处积叶荒苔用鉏剖之又得两眼大如钱涓涓流出同归一石池予解颐顾力者曰日浸白云夜含明月自今日始子为我深浚之且昔亚圣若慧思神鼎大觉俱先后继隐此峰今吾得此泉源本于一而流分为三吾以三老泉名之不可以无书遂志之以铭曰块石三泉出自一源供我炉铛日流涓涓思鼎大觉三老名焉源头既合孰云后先赞马祖一禅师赞洪州石门寺大寂远祖开山处也峰峦攒簇溪水廻环予眼底所历禅林未可以一二数宝珠峰下影堂在焉瞻祖遗像谨稽首为之赞曰车牛打处直出向前不滞枝叶见道根源敷演密意说酱说盐亲沾滋味八十四员龙骧虎骤云起风连千载旦暮想兹时焉予来山谷拜师幙帘堂空月皎炉冷烟寒师岂无意摄受后贤百丈海禅师赞祖道初兴未有禅室安学者瓢笠之士俱杂寄处祖慨然忧之曰欲吾道为世法世则岂可无禅室以安广众耶于是登洪州百丈山伐木架屋凿石开田凡安众所宜者毕僃繇是湖海衲子云归川赴骈集而至座下恒几万指复依律部删繁取要演为清规以肃四众示道不离威仪动静也呜唿吾祖忧法之心深矣至矣吾徒不力践而行之将何以报祖德乎予获至山得拜祖像因为赞赞曰大法初兴惟师杰出昨笑今哭机用迅疾鹘眼莫窥龙睛安识庐室塔傍示师承则直上大雄涧饮橡食水云骈至宁容自匿挝大法皷羣疑顿息野狐黄犬咸令脱质废其律居易以禅室演习范仪为丛林式予恨晚生不同师出授我心法驱我凡惑今拜其庐瞻承颜色冰雪凛然殊俗浮习作此赞词冀师一识慈化礼普菴禅师塔禅师牧菴嫡子临济远孙其应机说法殆若严阳华林辈得法自在超放绝伦廼世徃徃以神通僧目之不知师乃古圣乘愿而起现人间世绍隆佛种摄化羣品实如来使也予见后之继传灯而作者亦以师为神僧删而不收识见暗短至此悲夫予至慈化山礼塔占一律以告夫未知师者师乘悲愿力起作世灯幢神运因机感灵通为法彰钟声缘禁寂栢老落寒香窣堵缥花雨应知摄受长面壁达磨像赞不契梁皇殿上机却来石室峰前坐一言脱赚可大师简点将来成话堕不话堕巖雪纷纷落夜寒千山孤鹤清声过磬山先师小像赞枯树一枝两枝苍石三点四点就中坐着阿师手握乌藤勘辩当时幸自贫儿不是几受你赚咦中兴临济更有谁海上横行真法范歌和五祖演禅师牧牛歌我牛不向前安乐卧闲田骑出溪边牧双角指青天任西东无栏圈水草家山处处便皮毛一色月明中遇贱则贵贵则贱带露披云呌一声大千头尾俱显现山中四威仪山中行信步踏断水流声穿林去惊起松梢孤鹤鸣山中住一间茆ㄗ屋依云树飞泉来润我疄头四时蔬山中坐月明野鹿菴前过忽钟声童子敲鱼读功课山中卧新结蒲轮铺一个倒身眠缩脚自知被底破十二时歌一日日十二时使得干坤无定期道人不逐时迁转翻转十二时不知半夜子老鼠偷油上书几灯盏台盘尽打翻一点不曾沾到嘴鸡鸣丑三世诸佛不知有梦眼糢煳半未开笑破狸奴白牯口平旦寅下床着袜脚才伸无位真人开口笑踏瞎灯笼只眼睛日出卯赤脚波斯穿市早无底篮盛鳖鼻蛇逢人放出遭他齩食时辰野菜充肠不厌贫一饱忘饥呌快活横拈楖𣗖指迷津禺中巳机巧浑无反成智三寸龟毛拂柄长鹘眼龙睛被钝置日中午四三二一从头数毘婆尸佛早留心直至如今还呌苦日昳未也解随羣并逐队手携达磨破皮鞋遇贵则贱贱则贵晡时申也无烦恼也无嗔擎回一钵烟村饭供养瞎驴七尺身日入酉闭门唤归子湖狗家常茶饭餧渠侬佛性有无不相偶黄昏戌简点从头无一实拍手呵呵笑转賖不如念个波罗蜜人定亥伸脚长眠忘管带和云明月到窓前个里那有干坤在在不在蟭螟眼上添眉黛风光只么日如常拟问将来韩獹逐块杂着刻东明旵祖遗录序鼻祖西来直指之道六传至曹溪出南岳青原二宗南岳再四传出临济临济直下师师相授至东明旵祖又历二十三传矣旵祖以上诸老语录机缘皆见于世独旵祖录未获见乙亥仲秋黄海岸司理偕唐祈远居士以东明虚席致书报恩先师先师以病却命余应席余势不容辞拽杖趋赴偶一日理破笥废纸得祖法语机缘偈赞并塔铭若干篇焚香展读宛如觌面亲承其言简而直㨗不啻雪巖高峰语也昔建文君自逊国后亦匿影此中遗像存焉徃徃名士禅衲弔旧君礼祖塔题咏满两廊壁间于是录出并所得旵祖语用付梓行以表祖庭初辟知达磨直指之道代不乏人也南岳禅灯会刻序吾祖之道五传至曹溪派分为两一曰南岳让出马祖一一曰青原思出石头迁自两派下又分而为五宗五宗既分灯𦦨并炽其匡徒说法据南岳者为最多余戊寅春既解项上之枷乃得匿迹兹山居继隐草菴间有老师大衲相过余每叩以兹山先哲道德言行之巅末徃徃无有知者因慨然太息曰既居此祖窟而先哲道德言行莫之能晓平日将何以为治心之师哉由是遂发大藏探阅传灯诸录凡属七十二峰或握拂陞座或抱道幽栖于吾祖之道师承有据法眼圆明者摘出百有三十三人其机缘法语偈颂传铭亦若干篇汇成八卷题曰南岳禅灯会刻其语悉依旧本未敢增损皆先哲导迷返悟要旨之言既非余臆俾行于世有何诮欤冀出格英灵向一言一句直下担荷高悬慧日重振祖风此余集是录之望焉送石林兄归庐山序震旦清平世界被达磨老胡特地西来搅得七横八竖以致累及神光立雪断臂黄梅假宿投胎曹溪坠石舂米踈山卖单行脚虽然抑是珊瑚枕上两行泪半是思君半恨君讵料千有余年余殃未尽累及余友石林抛却匡庐三十六个峰头横担拄杖紧绊芒鞋遍走江湖历叅知识今上癸酉余侍先师度夏于乌瞻法济院值公叅礼先师繇是遂相交臂同游先师之门至乙亥秋暮余领东明院事适公居真寂丙子春复移钖东明共余喫苦菜看飞云巳而复与言曰苦菜一茎谁咬着从教百味也俱全莫嫌待客家风淡能泻诸方油腻禅公以为然一日别余言归余曰三十六峰点头望公久矣但拭眼堂前鳖鼻蛇久藏深草幸公为我惊起念佛镜跋邑居士近岳谭公从友人得念佛镜一帙其书为大行尊宿所作直指唯心曲谈修证吾侪有志净业者得此不啻迷途之指南也居士欲重付剞劂以广流通寄语山中征予为叙予暴夭习禅者净土一门罔谙厥旨遂据吾宗聊释之曰身口意清净是名佛出世身口意不清净是名佛灭度又有曰如何是佛即心是佛又有曰如何是佛光头赤脚又有曰如何是佛眉横鼻直又有说者曰尽大地是沙门只眼尽大地是当人自巳尽大地是摩诃般若光尽大地是一古镜繇是观之则众生与佛未尝须臾离净土也然先圣证而忘之忘而用之故日用触事而真运水搬柴皆是神通众生迷之故日用触境情生情生而忘炽又岂能证而忘之忘而用之哉于是劳我迦文老子兴起而言曰若人一心不乱专持名号疾则一日迟则七日即生彼国虽然天衣怀和尚曰生则决定生去则实不去若人向此荐得打破镜来山僧为伊别通消息无文说予友印兄号无文征予说予曰既是无文安有说乎虽然吾为兄借事而强言之兄亦就事而强听之天地未形谓之无天地既形谓之文日月徃来于东西禽兽飞驰于上下白云宜山则止流水宜川则行虽物之适性之不同类皆文也空劫自已谓之无自已空劫谓之文将一茎草作丈六身不为优将丈六身作一茎草不为劣移须弥入芥子不为狭移芥子入须弥不为广鸟卸花落不为色溪吼雷轰不为声此则又文即无也无即文也是以空生宴坐帝释雨花净明默然文殊赞善兄之无文其斯之谓乎印笑而不答予乃阁笔募刻南岳禅灯会刻祖佛未生前一着此录全彰德峤不会底这机斯文漏洩百三十人向此说长道短千七百众咸来合掌低眉打车是打牛是赚杀神驹是你非是渠非累疑晟老当时只解覆藏今日正宜揭露遇骑鹤客来解腰缠之钱吾事济矣比雪山童子捐躯求偈厥功懋哉明知印板上刷来先要刀刃头迸出让师古镜鑑空圣凡迷悟之情迁老碌砖打破死生梦幻之执公案註脚分明祖师面目现在流通句内功德莫穷堂榜般若禅林广堂社内非哑羊之得处乃威凤之所栖第迩来行脚者无正因为道入此禅林有以学机锋转语当叅学者有以做拈颂诗偈等当叅学者有以致身禅林随羣打哄当叅学者有以饮食次第汤火稳便偷安众中当叅学者有以出此入彼传言送语争鬬是非当叅学者嗟嗟禅林之衰替祖风之不振皆此辈咎欤今则凡我同居当照古风以真叅实悟为怀嚣浮掠虚为戒使觉树凋而再春滹沱涸而复涨此山僧之望马佛事为破愚师下火师云七千里外来南岳脚下无私又别游胜热门开君好入通身红烂始风流撺火炬云火里泥牛衔月走为我尊禅人下火师云脚跟下事曾亲践脑后常光彻古今以火炬打圆相云这里若能亲见得十方世界现全身塔铭临济第三十一代南岳山茨际禅师塔铭曹溪大鑑之道传自南岳青原虽两桂并昌而济宗特盛临济传兴化南院风穴首山至圜悟勤虎丘隆为十一传隆传应菴华华传密菴杰杰传破菴先先传无准范范传雪巖钦钦传高峰妙妙传中峰本本传千巖长长传万峰蔚蔚传宝藏持持传东明旵旵传海舟慈慈传宝峰瑄瑄传天奇瑞瑞传无闻聪聪传笑巖宝祖则又临济下第二十八世也宝祖传禹门师翁师翁传磬山先师从先师者如云而沉毅英特为时所最重者有山茨际公其人实不媿为师门嗣已师生通州李氏讳通际号山茨别号钝叟父某有隐德母某氏事佛惟谨茹素浃载而孕师甫周能别荤素通之天宁有鑑川老宿徃来师家语师父母曰季子幼龄殊道器盍舍从吾游乎复有相士见之曰此子骨格超凡匪出世不能永年以故才志学父母许从鑑川老宿敦沙弥行寺有若昧法师开法讲演师遂得习讲座下每聆无常迅速语即自憷惕一口气不来向甚么处安身立命虽历讲非志也而此念独谆至忽一夜经行偶失足殊觉有所省入奋志叅方首抵金粟叅密老和尚受具戒旋谒先师于磬山时年才二十见问昔日闻风今朝觌面觌面一句请师分付先师云你试道看师礼拜拟出先师云却当不得师便出一日室中侍立先师拈如意云我打你你却痛击香案云我击香案你因甚却不痛师作负痛声先师呵斥云野狐见解叱出师竦然亲依丈室者三年偶归省途中闻二僧举长生灵云问答机缘至打破镜来相见处豁然大彻旋还磬山先师觉异之一日先师问百丈再叅马祖喝下得箇甚么师云若有得即钝置马祖也先师云他道三日耳聋聻师云某不可更作野狐精见解先师微笑从此鍼芥相契入室商确无虚晷师龄穉少行致孤卓人咸畏惮之先师繇磬山迁法济复繇法济迁报恩师皆典客执劳辅弼身居众先虽祁寒溽暑弗懈也乙亥秋先师示疾适武林司理海岸黄端伯以东明祖剎致先师先师乃命师云老僧病躯不能久荷众汝侍老僧且久各行一路无滞此遂复司理书以师代入院司理闻之欣然相访见次师问闻居士在开先推倒庐山是否士云师还见庐山么师云待公扶起士云乍换东明师云作家作家士问大师一向在甚么处住师云居士道山僧即今在甚么处住士云出此门不得师云居士还出得此门么士拟议师云却是居士出此门不得相与大笑称善缁素叹服师初住严峻自持瓦老云寒破椽不蔽肃如也越三年而规制稍就麤成旧观忽师虫以盗占祖塔会之绅士力陈当事为师图复师喟然曰夫沙门以无诤为德吾不能以德化而借护法以力争滋媿矣曳杖宵遁竟历匡庐蹑洪崖徧礼宝峰石门诸祖塔直登祝融周旋掷钵峰喜其崖石林立拔地千仞缚茆以居曰继隐以昔思大神鼎大觉先后住此示志同也山中诸老宿闻之咸相给供复为广其室曰绿萝师常问诸老宿此山从上法脉洎先德典型与机缘出处漠无知者于是摭拾新旧岳志所载百有三十三人汇集成编曰南岳禅灯录以示诸老宿鱼山熊给谏序而传之云是集行当必有从纸缝中噼开面目者复续集宋元明兴诸老宿机缘法语以附大慧正法眼藏后凡若干卷谓众曰此吾徒慧命所寄也甲申夏兵革骚动林谷震恐发足下山麓抵清浏水陆俱困迂途至南源就南源驻焉向风奔趋者且日至师景百丈一日不作一日不食之训躬率众开田拾枯掇野误食涧芹致腹困乙酉夹钟之八日同众作务如故晚忽令侍僧净发沐浴端坐逝岳之老宿哀痛悲戚如丧考妣力请龛还岳远近号泣为营塔于绿萝不负师几生梦在绿萝菴之意也师赋性恬静气度闲雅律身严谨事事法古人其接物也无智愚贵贱和颜礼敬纯诚慈爱出自性成故见之者如披拂春风虽耆年硕德不自知其意之消气之折矣师生万历戊申七月十一日坐夏二十有四阅世仅三十有八丛社寥寂良木摧萎岂其法运凋薄使哲人不永其年以为后学表式耶忆先师生平不滥许可僦居磬山寒炉拥叶啮冰雪相向者仅惟数人𢌿以祖庭弘荷大法食牛之气众所躃易方且以思大之目瞪云汉为师激切而南源绝流宁能免夫人之恸与诸祖列宗面目现在师其果灭耶余与师知最深历事始终最久审师大端固非余不能殚悉也昔与师有同龛之订既全身入塔于岳山之巅死生出处知缘自有在耳所着语录若干卷巳为刻行门人达尊达谦达蒭达刚达旨持状谆恳不惜芜陋复僭为之铭曰大鑑之道南岳其昌聿兴济宗后先光扬传三十叶实维磬室如云从龙英英赫烨同室为谁山茨际公鍼芥相契乳虎称雄巖巖东明日午方卓重昬不迷羣阴自烁力弘祖道魔孽永殄胡为洁然而乃远窜既以法住亦以法行始终以法自绳其身瞻彼祝融拔地而立掷钵峰高继隐是式厥扬祖德克绍一灯开正法眼以豁羣盲嗟嗟南源忽焉涸泽惊倒𦒿林痛摧良木师名不没师道不泯窣堵孤巍真风凛凛衡岳千载得师孔彰勒我贞珉识师不忘时岁在壬辰纪缠鹑火之次武林南涧仝法弟通问和南撰南岳山茨际禅师语录卷第四音释跬缀篝疄浃