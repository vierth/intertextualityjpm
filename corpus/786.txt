宋史全文提要钦定四库全书史部二宋史全文编年类提要等谨案宋史全文三十六卷不着撰人名氏原本题曰续通鑑长编而以李焘进长编表冠之扵前是直以为焘之长编矣案焘成书在孝宗时所録止及北宋此本实载南宋一代之事其非出夀手明甚检勘此书每卷标题皆有宋史全文四字而永乐大典宋字韵内亦多载宋史全文与长编截然二书又此本目録前有坊间原题称本堂得宋鑑善本乃名公所编前宋已盛行再付诸梓云云葢本元人所编而坊贾刋行时假焘名以欺世耳惟考永乐大典所收之书皆载入文渊阁书目乃宋鑑多至六部独不见宋史全文之名或亦杨士竒等编辑时因标题而致误欤又别本之未有商邱宋荦跋曰宋李焘有通鑑长编百三十八卷续长编集要六十八卷续宋编年十八卷今世蔵书家往往求之甚渇此三十六卷是元人所刋卷首割去着书人名姓卷末割去大元字其为元胡宏续通鑑长编无疑云云则又臆断之语未见其有确证也其书自建隆以迄咸淳用编年之体以次排纂其靖康以前亦本于焘之长编而颇加删节髙孝二代则取诸留正之中兴圣政草今以永乐大典所载圣政草相与𠫭校其文大同小异留正等所附案语亦援引甚多至光宁以后则别无蓝本可据为编书者所自缀辑故永乐大典扵光宁二宗下亦全收此书之文勘对并合其于诸家议论採録尤富如吕中讲义何俌龟鑑李沆太祖实録论足国论富弼等释吕源等增释陈瓘论大事记诸书虽其立説不尽精醇而原书世多失传亦足以资𠫭考也惟原本第三十六卷内度宗少帝及益王广王事蹟俱有録无书永乐大典亦未採今姑仍其阙焉干隆四十六年十一月恭校上总纂官纪昀陆钖熊孙士毅总校官陆费墀宋史全文卷一钦定四库全书宋史全文卷一宋太祖一庚申建隆元年春正月辛丑朔镇定二州言契丹入冦北汉兵自土门东下与契丹合周帝命太祖领宿卫诸将御之太祖自殿前都虞候再迁都㸃检掌军政凡六年士卒服其恩威数从征伐荐立大功人望固已归之于是主少国疑中外始有推戴之议壬寅殿前副都㸃检慕容延钊将前军先发时都下驩言将以出军之日䇿㸃检为天子士民恐怖争为逃匿之计惟内庭晏然不知癸卯大军出爱景门纪律严甚衆心稍安军校苗训者号知天文见日下复有一日黒光乆相磨盪指谓太祖亲吏楚昭辅曰此天命也是夕次陈桥驿将士相与聚议曰主上幼弱我辈出死力破贼谁则知之不如先立㸃检为天子然后北征未晩也都押衙李处耘具以事白太祖弟匡义及掌书记赵普因共以事理晓譬之曰太尉忠赤必不汝赦诸将相顾亦有稍稍引去者已而复集露刃大言曰军中偶语则族今已定议太尉若不从则我辈亦安敢退而受祸普察其势不可遏与匡义同声叱之曰䇿立大事也固宜审图尔等何得便肆狂悖乃各就坐聴命普复谓曰外冦压境将莫谁何盍先攘却归始议此诸将不可曰方今政出多门若俟冦退师还则事变未可知也但当亟入京城䇿立太尉徐引而北破贼不难茍不受䇿六军决亦难使向前矣普谓匡义曰事既无可奈何政须早与约束因语诸将曰兴王易姓虽云天命实繋人心前军昨已过河节度使各据方面京师若乱不惟外冦愈深四方必转生变若能严勅军士勿令剽刼都城人心不摇则四方自然宁谧诸将亦可长保富贵矣皆许诺乃共部分夜遣衙队军使郭延赟驰告殿前都指挥使石守信都虞候王审琦二人皆素归心太祖者也将士环列待旦太祖醉卧初不省甲辰黎明军士擐甲执兵直叩寝门曰诸将无主愿䇿太尉为天子太祖惊起披衣未及酬应则相与扶出聴事或以黄袍加太祖身且罗拜庭下称万嵗太祖固拒之衆不可遂相与扶太祖上马拥逼南行匡义立于马前请以剽刼为戒太祖度不得免乃揽辔誓诸将曰汝等自贪富贵立我为天子能从我命则可不然我不能为若主也衆皆下马曰唯命是聴太祖曰少帝及太后我皆北面事之公卿大臣皆我比肩之人也汝等无得輙加凌暴近世帝王初入京城皆纵兵大掠擅刼府库汝等无得复然事定当厚赏汝不然当族诛汝衆皆拜乃整军自仁和门入秋毫无所犯宰相早朝未退闻变范质下殿执王溥手曰仓卒遣将吾辈之罪也爪入溥手几出血溥噤不能对副都指挥使韩通自内庭奔归将率衆备御王彦昇逐杀之并其妻子诸将翼太祖登明徳门太祖令军士解甲还营太祖亦归公署释黄袍俄而将士拥范质等俱至太祖呜咽流涕曰吾受世宗厚恩为六军所迫一旦至此慙负天地将若之何质等未及对散指挥都虞候罗彦瓌挺劒而前曰我辈无主今日必得天子质等不知所为溥降阶先拜质不得已从之遂称万嵗太祖诣崇元殿行禅代礼召文武官就列至晡班定独未有周帝禅位制书翰林承㫖陶谷出诸袖中遂用之诏书曰天生烝民树之司牧二帝惟公而受禅三王乘时而革命其极一也予末小子遭家不造人心已去天命有归咨尔归徳军节度使殿前都㸃检赵某禀上圣之姿有神武之略佐我髙祖格于皇天逮事世宗功存纳麓东征西怨厥绩懋焉天地鬼神享于有徳讴歌狱讼归于至仁应天顺人法尧禅舜如释重负予其作賔呜唿钦哉祗畏天命宣徽使引太祖就龙墀北面拜受宰相扶太祖升殿易服东序还即位羣臣拜贺奉周帝为郑王太后为周太后迁居西京乙巳诏因所领节度州名定有天下之号曰宋改元大赦沛都仰给漕运故河渠最为急务先是嵗调丁夫开浚淤浅糗粮皆民自备丁未诏悉从官给遂着为式又以河北仍嵗丰稔谷价弥贱命髙价以籴之上之入也闾巷姦民往往乘便攘夺于是索得数辈斩于市被掠者官偿其赀戊申追赠韩通中书令以礼葬之嘉其临难不茍免也以王彦昇専杀终身不授节钺乙卯遣使往诸州赈贷以赵普为右諌议大夫枢宻直学士皇弟匡义加睦州防御使赐名光义立宗庙诏百官集议尚书省兵部尚书张昭等上奏曰谨按尧舜禹皆立五庙葢二昭二穆与其始祖也有商建国改立六庙葢昭穆之外祀契与汤也周立七庙葢亲庙之外祀太祖文王武王也伏请追尊髙曽四代号谥崇建庙室制可国朝宗庙之制嵗以四孟月及季冬凡五享朔望荐食荐新三年一祫以孟冬五年一禘以孟夏其七祀春祠司命及戸夏祀灶季夏别祭中霤秋祀门及厉冬祀行惟腊享禘祫徧七祀如亲行告谢及新主祔谒即权罢时享告日用牢馔备祀官二月尊帝母南郡夫人杜氏为皇太后以范质自司徒平章事昭文馆大学士参知枢宻院事加侍中王溥自右仆射平章事监修国史参知枢宻院事加司空魏仁浦自枢宻使中书侍郎平章事集贤院大学士加右仆射丙戌长春节宰相率百官上夀赐宴相国寺辛卯大宴于广徳殿凡诞节后择日大宴自此始中书舍人扈蒙权知贡举奏进士合格者杨砺等一十九人三月宿州火燔民庐舍万余区遣中使安抚之壬戌追尊祖考为皇帝妣为皇后髙祖幽都县令脁谥曰文献庙号僖祖陵曰钦陵祖妣崔氏谥曰文懿曽祖兼御史中丞珽谥曰惠元庙号顺祖陵曰康陵祖妣桑氏谥曰惠明皇祖涿州刺史敬谥曰简恭庙号翼祖陵曰定陵妣刘氏谥曰简穆皇考周龙捷左厢都指挥使岳州防御使𢎞殷谥曰昭武庙号宣祖陵曰安陵有司言国家受周木徳木生火宋继周当以火徳王色尚赤腊用戌从之兼判太常寺事窦俨上言三王之兴礼乐不相沿袭圣宋建皇极一代之乐宜乎立名请改周乐文舞崇徳之舞为文徳之舞武舞衆成之舞为武功之舞改乐章十二顺为十二安葢取治世之音安以乐之义夏四月诏行之昭义节度使兼中书令太原李筠在镇逾八年恃勇専恣招集亡命周世宗每优容之及上遣使谕以受禅筠即欲拒命左右为陈厯数乃僶俛下拜既延使者陞阶置酒张乐遽索周祖画像置㕔壁涕泣不已賔佐惶骇告使臣曰令公被酒失其常性幸毋怪也北汉主知筠有异志潜以蜡书诱筠筠虽具奏而反谋已决筠长子守节涕泣切諌筠不聴遂遣守节入朝且伺朝廷动静上迎谓曰太子汝何故来守节矍然以头击地曰陛下何言此必有谗人间臣父也上曰吾亦闻汝数諌老贼不汝聴不复顾借故遣汝来欲吾杀汝耳盍归语而父我未为天子时任汝自为之我既为天子汝独不能小让我耶守节驰归具以告筠反谋愈急于北汉纳欵求援乙酉遣使分诣京城门赐饥民粥李筠又遣兵袭泽州杀刺史张福据其城丙戌昭义反书至枢宻吴廷祚言于上曰潞州巖险贼若固守未可以嵗月破然李筠素骄易无谋宜速击之彼必恃勇出鬭但离巢穴即成擒矣上纳其言戊子上遣石守信髙懐徳帅前军进讨上勅守信等曰勿纵筠下太原急引兵扼其隘破之必矣上召三司使张美调兵食是日大宴广徳殿张美言懐州刺史马令琮度李筠必反日夜储偫以待王师上善之亟令以团练使授令琮宰相范质言大军北伐方借令琮供亿不可移他郡遂升为懐州团练使授之五月己亥朔日有食之上降服出次百官各守其司李筠复请北汉主举军南下北汉主从之倾国自将出栢林谷羣臣饯之汾水赵华曰李筠举事轻易事必无成陛下扫境赴之臣未见其可也北汉主拂衣上马行至太平驿遣其平章事卫融宣徽使卢赞将兵救筠筠留其长子守节守上党自帅其衆南出上以畿甸委输京师吏多旁縁为姦民或咨怨乙巳命殿中侍御史王伸监察御史王祐戸部郎中沈义伦等八人分领在京诸仓丁巳诏亲征命吴廷祚为东京留守吕余庆副之皇弟光义为大内都㸃检韩令坤率兵屯河阳己未上发大梁壬戌西京留守向拱劝上急济河踰太行乘贼未集而击之稽留旬浃则其锋益炽矣赵普亦言贼意国家新造未能出征若倍道兼行掩其不备可一战而克上纳其言甲子次河阳丙寅次懐州丁卯石守信等破贼三万余衆于泽州南获北汉节度使范守图杀卢赞筠遁入泽州婴城自固六月己巳上至泽州督兵攻城逾旬不下上召指挥使马全义赐食命坐问以计䇿全义请并力急攻缓之恐生变上即命诸军奋击全义率敢死士先登飞矢贯臂流血被体全义拔镞进战士气益奋上率卫兵继之辛巳克其城李筠赴火死获其北汉宰相卫融乙酉进攻潞州丁亥筠子守节以城降上赦其罪陞单州为团练用守节为使北汉主遁归谓赵华曰卒如卿言吾幸全师以归但恨失卫融卢赞尔丁酉上发潞州秋七月戊申上至京师初卫融之被执也上诘融曰汝教刘钧助李筠反何也融从容对曰犬各吠非其主陛下宜速杀臣必不为陛下用纵不然终当间道走河东耳上怒命左右以铁檛击其首流血被面融唿曰臣得死所矣上曰忠臣也释之以良药傅其疮命融为太府卿初成徳节度使郭崇闻上受禅时或涕泣监军陈思诲宻奏崇懐怨望上曰我素知崇笃于恩义此葢感激所发耳然亦遣使侦之使者审崇无他即归奏之上喜曰我固知崇不反也已而崇请入朝澶州蝗遣使督官吏分捕八月戊辰朔御崇元殿设仗卫羣臣入阁置待诏候对官赐廊下食保义节度使河东袁彦性兇率及闻禅代日夜缮甲治兵上命潘美往监其军遂图之美单骑入城谕令朝觐彦即治装上道上喜谓左右曰潘美不杀袁彦成我志矣丙子徙彦为彰信节度使忠武节度使兼侍中阳曲张永徳徙武胜节度使上将有事于北汉因宻访䇿略永徳曰太原兵少而悍加以契丹为援未可仓卒取也臣愚以为每嵗多设游兵扰其田事仍发间使谍虏絶其援然后可图上曰善初上征泽潞赵普因皇弟光义请行许之及第推功赏上曰普宜在优等戊子以普为兵部侍郎充枢宻副使九月丙午御崇元殿备礼册四亲庙宰相率百官进名以奉慰淮南节度使兼中书令沧人李重进周太祖之甥也始与上俱事世宗分掌兵权及上受禅命韩令坤代重进为马步军都指挥使重进请入朝上意未欲与重进相见上谓翰林学士饶阳李昉曰善为我辞以拒之昉草诏云君为元首臣作股肱虽在逺方还同一体保君臣之分方契永图修朝觐之仪何须此日重进得诏愈不自安乃招集亡命隂为背叛之计贬中书舍人赵逢为房州司戸参军上之亲征泽潞也山径狭隘多石上自取数石于马上抱之羣臣六军皆争负石逢惮涉险伪伤足留懐州及师还将除拜逢又称疾请于私第草制上怒下御史劾其罪而黜之己未重进反书以闻上命石守信王审琦李处耘宋延握帅禁兵讨之冬十月丁卯朔赐百官诸军校冬服诸州长吏屯戌将士遣使就赐之壬申河决棣州厌次县又决滑州灵河县诏诸道所具版籍之数陞降天下县望以四千戸以上为望三千戸以上为紧二千戸以上为上千戸以上为中不满千戸为中下仍请三年一贡戸口之籍别定陞降从之凡望县五十紧县六十七上县八十九中县一百一十五中下县一百一十总九十六万七千三百五十三戸乙酉晋州言兵马钤辖郑州防御使荆罕儒战没北汉主欲生致罕儒及闻其死求杀罕儒者戮之上痛悼不已擢其子守勲为西京武徳副使上问枢宻副使赵普以扬州事宜普曰李重进守薛公之下䇿昧武侯之逺图凭恃长淮缮修孤垒无诸葛诞之恩信士卒离心有袁本初之强梁计谋不用外絶救援内乏资粮急攻亦取缓攻亦取兵法尚速不如速取之上纳其言丁亥下诏亲征庚戌上发京师百司六军并乘舟东下十一月甲辰次泗州舍舟登陆命诸将鼓行而前丁未至大义驿石守信遣使驰奏扬州即破请上亟临视是夕次其城下登时攻拔之李重进尽室赴火死己酉赈给扬州城中民米人一斛十嵗以下给其半为重进胁以𨽻军者赐衣屦纵之庚戌诏重进家属部曲并释罪逃亡者聴自首尸骼暴露者收瘗之役夫死城下者人赐绢三匹复其家三年乙卯唐主李景遣左仆射江都严续来犒师庚申复遣其子从镒戸部尚书新安冯延鲁来置宴上厉色谓延鲁曰汝国主何故与吾叛臣交通延鲁曰陛下徒知其交通不知预其反谋也上诘其故延鲁曰重进使者馆于臣家国主令人语之曰男子不得志固有反但时有可不可陛下初立人心未安交兵上党当是时不反今人心已定方隅无事乃欲以残破扬州数千弊卒抗万乘之师借使韩白复生必无成理虽有兵食不敢相资重进卒以失援而败上曰虽然诸将皆劝吾乘胜济江何如延鲁曰陛下神武御六师以临小国蕞尔江南安敢抗天威然国主侍卫数万皆先主亲兵誓同生死陛下能弃数万与之血战则可矣且大江风涛茍进未克城退乏粮道亦大国之忧也上笑曰聊戏卿耳岂聴卿游説耶十二月己巳上发扬州丁亥至京师上既即位欲隂察羣情乡背颇为㣲行或諌曰陛下新得天下人心未安今数轻出万一有不虞之变其可悔乎上笑曰帝王之兴自有天命求之亦不可得拒之亦不能止周世宗见诸将方面大耳者皆杀之然我亦终日侍侧不能害我若应为天下主谁能图之不应为天下主虽闭门深居何益既而㣲行愈数曰有天命者任自为之我不汝禁也由是中外慑服亲军校有献手檛者上曰此何以异于常檛而献之军校宻言曰陛下试引檛首视之檛首即劒柄也有刃韬于柄中居常可以为杖缓急以备不虞上笑投之于地曰使我亲用此物事将奈何且当是时此物固足恃乎一日罢朝坐便殿不乐者乆之左右请其故上曰尔谓天子为容易耶属乘快指挥一事而误故不乐耳尝弹雀于后苑或称有急事请见上亟见之其所奏迺常事尔上怒诘之对曰臣以为尚急于弹雀上愈怒举斧柄撞其口堕两齿其人徐俯拾齿置懐中上骂曰汝懐齿欲讼我乎对曰臣不能讼陛下自当有史官书之也上悦赐金帛慰劳之辛酉建隆二年春正月丙申朔御崇元殿受朝贺御广徳殿羣臣上夀壬寅幸造船务观习水战己酉上御明徳门观灯壬子商州言羣鼠食苗诏蠲其常赋周显徳末分命常参官诣诸州度民田多为民所诉上将循世宗之制谓侍臣曰度田葢欲勤恤下民而民愈弊甚今当精择其人以副朕意丁巳分遣常参官诣诸州度民田诏发京师陈许丁夫以陈承昭督之道闵水自新郑与蔡水合贯京师南以通淮右舟楫监修国史王溥等上唐㑹要一百卷诏藏史馆二月丙寅幸飞山军营閲砲车命给事中范阳刘载往定陶督曹单丁夫三万浚五丈渠自都城北厯曹济及郓以通东方之漕上因谓侍臣曰烦民奉己之事朕必不为也开导沟洫以济京邑葢不获己耳癸酉权知贡举窦仪奏进士张去华等合格者十一人甲戌幸城南观修水柜先是藩镇率遣亲吏视民租入槩量増益公取余羡符彦卿在天雄军取诸民尤悉上闻之即遣常参官分主其事民始不困于重敛于是出公粟赐彦卿以愧其心旧制窃盗赃满绢三匹者弃市己丑改为钱三千其陌八十令民二月至九月无得採捕虫鱼弹射飞鸟有司嵗申明之令文武官及致仕官僧道百姓自今长春节及他庆贺不得輙有贡献三月上步自明徳门幸作坊宴射酒酣顾前凤翔节度使兼中书令临清王彦超曰卿曩在复州朕往依卿卿何不纳我彦超降堦顿首曰当时臣一刺史耳勺水岂可容神龙乎使臣纳陛下陛下安有今日上大笑而罢闰三月甲子朔彦超上表待罪于私第上遣中使慰抚之因谓侍臣曰沈湎于酒何以为人朕或因宴㑹至醉经宿未尝不悔也丁丑金商房三州民饥遣使赈之诏课民种植每县定民籍为五等第一种杂木百每等减二十为差桑枣半之男女十嵗以上人种韭一畦阔一步长十步乏井者邻伍为凿之令佐以春秋廵视其数秩满赴调有司第其课而为之殿最又诏自今民有逃亡者本州具戸籍顷畆以闻即检视之勿使亲邻代输其租夏四月癸巳朔日有食之甲午大名馆陶民郭贽诣阙诉括田不均诏令他县官按视所隠顷畆皆实上怒本县令程迪决杖流海岛给事中常凖为括田使责降两官左赞善大夫申文纬奉诏按田清河县令李瑶受赃文纬不之察为部民所诉杖杀李瑶文纬除籍为民汉初犯私麴者并弃市周祖始令至五斤死上以周法尚峻壬申诏民犯私麴十五斤以私酒入城至三斗者始处极典其余罪有差私市酒麴减造者之半上又以前朝盐法太峻是日定令官盐阑入禁地贸易至十斤煑鹻至三斤者乃坐死民所受蚕盐以入城市三十斤以上者奏裁五月癸亥朔上御崇元殿受朝服通天冠绛纱袍仗卫如式皇太后寝疾上忧惧乃曲赦天下乙丑天狗堕西南甲戌令殿前侍卫司及诸州长吏閲所部兵骁勇者升其籍老弱怯懦者去之初置剰员以处退兵旧制文武常参官各以曹务闲剧为月限考满即迁上谓宰相曰若是非循名责实之道㑹魏仁涤等治市征有羡利己夘并诏増秩因罢嵗月序迁之制令诸州勿复调民给𫝊置悉代以军卒五代以来刑典弛废州郡掌狱吏不明习律令守牧多武人率恣意用法金州民马从玘子汉惠无赖尝害其从弟又好为敓闾里患之从玘与妻及次子共杀汉惠防御使仇超判官左扶悉按诛从玘妻及次子上怒超等故入死罪令有司劾之并除名流于海岛自是人知奉法矣六月甲午皇太后杜氏崩后聪明有智度每与上参决大政犹唿赵普为书记常抚之曰赵书记且为尽心吾儿未更事也寝疾上侍药饵不离左右疾革召普入受遗命后问上曰汝自知所以得天下乎上呜咽不能对后曰吾方语汝以大事而但哭耶问之如初上曰此皆祖考及太后之余庆也后曰不然政由柴氏使幼儿主天下羣心不附故耳汝与光义皆我所生汝后当传位汝弟四海至广能立长君社稷之福也上顿首泣曰敢不如太后教因谓普曰汝同记吾言不可违也普即就榻前为誓书于纸尾署曰臣普记上藏其书于金柜命谨宻宫人掌之壬子翰林学士单父王着言时雨稍愆请令近臣按旧礼告天地宗庙社稷及望告海渎岳镇于北郊诏从之丁巳吏部郎中阎式夺两任官式监纳河阳夏税仓上得式所收一斛有五升之羡故黜之其后右卫率府率薛勲着作佐郎徐雄亦坐监纳民租槩量失平皆免官初上既诛李筠及重进一日召赵普问曰天下自唐季以来数十年间帝王凡易八姓战鬭不息生民涂地其故何也吾欲息天下之兵建国家乆长之计其道何如普曰陛下之言及此天地神人之福也此非他故方镇太重君弱臣强而已今所以治之亦无他奇巧惟稍夺其权制其钱谷收其精兵则天下自安矣语未毕上曰卿勿复言吾已喻矣时石守信王审琦等皆上故人各典禁卫普数言于上请授以他职上不许普乘间即言之上曰彼等必不吾叛卿何忧普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不得自由耳上悟于是召守信等饮酒酣屏左右谓曰我非尔曹之力不得至此念尔曹之徳无有穷尽然天子亦大艰难殊不若为节度之乐吾终夕未尝敢安枕而卧也守信等皆曰何故上曰是不难知矣居此位者谁不欲为之守信等皆顿首曰陛下何为出此言今天命已定谁敢复有异心上曰不然汝曹虽无异心如麾下之人欲富贵者何一旦以黄袍加汝之身汝虽欲不为其可得乎皆顿首涕泣曰臣等愚不及此惟陛下哀矜指示可生之途上曰人生如白驹之过隙所以好富贵者不过多积金钱厚自娱乐使子孙无贫乏耳尔曹何不释去兵权出守大藩择便好田宅市之为子孙立永逺不可动之业多置歌儿舞女日夕饮酒相欢以终其天年我且与尔曹约为婚姻君臣之间两无猜疑上下相安不亦善乎皆拜谢曰陛下念臣等至此所谓生死而骨肉也明日皆称疾请罢上喜所以慰抚赐赉之甚厚庚午以侍卫都指挥使石守信为天平节度使殿前副㸃检忠武节度使髙懐徳为归徳节度使殿前都指挥使义成节度使王审琦为忠正节度使侍卫都虞候镇安节度使张令铎为镇宁节度使皆罢军职独守信以侍卫都指挥使如故其实兵权不在也范质奏疏言宰相者以举贤为本职以掩善为不忠所以上佐一人开物成务端明殿学士吕余庆枢宻副使赵普富有时才精通治道经事霸府厯嵗滋深自陛下委以重难不孤注倚每因款接备覩公忠伏乞授以台司俾申才用今宰辅未备乆难其人以二人器能实攀附之幸㑹寘之此任孰谓不然上嘉纳之命内客省使王赞权知扬州军府事赞乘舟以往溺于阊桥上嗟悼谓左右曰是杀吾枢宻使也赞常为河北诸州计度使五代姑息藩镇有司不敢绳以法赞振举纲维所至发擿姦伏无所忌上知赞可付以事因使完葺扬州葢将大用之而赞遽死赞观城人也是月陈承昭塞棣滑决河役成赐钱三十万八月甲辰义武节度使孙行友在镇逾八年上初即位行友不自安累乞解官归山上不许行友惧将据山寨以叛兵马都监乐继能宻表其事上遣武懐节㑹镇赵之师直入定州出诏示之令举族归朝行友仓皇聴命既至削夺官爵禁锢私第辛亥女真国遣嗢突刺来贡名马永济县主簿郭顗坐赃一百二十万弃市诏縁邉诸寨有犯大辟者送所属州军鞫之无得輙断曹州寃句令侯陟以清干闻甲寅擢左拾遗知县事节度使袁彦颇为不法陟抗章言之彦上表谢自陈其无罪上亦不穷治焉丁巳诏刑部应诸道州府有犯盐曲人合配役者祗令本州充役甲子契丹解利来降戊子遣鞍辔库使梁义如江南弔祭上召见面赐约束因谓左右曰朕每遣使四方常谕以谨敕颇闻鲜克由礼逺人何观焉左右请齐之以刑上曰齐之以刑岂若其自然邪要当审择其人耳初五代募民盗戎人马官给其直籍数以补战骑之阙上欲敦信保境戊戌勑沿邉诸州禁民无得出塞侵盗前所盗马尽令还之由是夷狄畏慕不敢内侮是月命知制诰河内卢多逊看详进䇿献书人文字升降以闻十一月己巳幸国子监十二月壬辰回鹘遣使来贡方物甲午于阗遣使来贡方物癸未诏以濠楚民饥令长吏开仓赈贷始置藏冰务常以孟夏祭𤣥𡨕之神乃开冰荐于太庙壬戌建隆三年春正月己巳命淮南道官吏发仓廪以赈饥民初戸部郎中沈义伦使吴越归言扬泗饥民多死郡中军储尚百余万可贷至秋乃收新粟有司沮义伦曰若嵗荐饥将无所取偿孰当执其咎者上以诘义伦义伦曰国家方行仁政自宜感召和气立致丰稔宁复忧水旱耶上悦故有是命诏诸州长吏劝课农桑自后或因嵗首必下此诏禁诸州铁镴钱及江南所铸唐国通寳钱民间有者悉送于官庚辰女真国遣使只骨来修贡癸未幸国子监二月庚寅令翰林学士文班常参官曽任职幕州县者举堪为賔佐令録一人如有近亲亦聴内举异时贪浊畏懦职务旷废者举主坐之癸巳令诸道州府依法断狱毋得避事妄奏取裁违者量罪停罚甲午诏自今每五日内殿起居百官以次轮对并须指陈时政得失朝廷急务或刑狱寃滥百姓疾苦咸采访以闻事关急切者许非时诣阙上章不得须候次对己丑诏窃盗赃满五千足陌者乃处死壬寅上谓近臣曰今之武臣欲尽令读书贵知为治之道近臣皆莫对丙辰幸国子监三月戊午控鹤右厢都指挥使尹勲督丁夫浚五丈河陈留丁夫夜溃勲擅斩其队长十余人追获亡者七十余人皆刖其左耳有诣阙称寃者兵部尚书李涛以病卧家力疾草奏乞斩勲以谢百姓涛家人曰公乆病宜自爱养朝廷事姑置之涛愤然曰死者人之常吾岂能免但我为兵部尚书知军校无辜杀人岂得不论上览其奏嘉之然念勲素忠勇止薄责焉削夺官爵配𨽻许州为教练使壬戌三佛齐国遣使朝贡癸亥命近臣于京城祠庙祷雨甲子诏以沂州民饥赐种食上谓宰臣曰五代诸侯跋扈多枉法杀人朝廷置而不问姑息藩镇当如此邪乃令诸州决大辟讫録俱闻奏委刑部详覆之丙子权知贡举王着奏进士马适等合格者十五人丁丑女真遣使朝贡戊寅诏三司春冬送戌卒衣并官给车乘毋得调发民丁丁亥徙北汉降民于邢洺州计口赋以粟禁民以火葬诏増官盐阑入至三十斤煑鹻至十斤坐死盐入城市百斤以上奏裁又修酒曲之禁夏四月庚子西州回鹘阿督等来贡方物壬寅邢州言汉民四百七十人来降定难节度使李彛兴遣使贡马三百匹上方命玉工治带召其使问彛兴腰围几何遂遣使以带赐之彛兴感服五月甲子幸相国寺祷雨河北诸州旱遣中使视之又命司勲郎中何幼冲等六人乘𫝊检旱苗甲申幸太清观又幸相国寺祷雨乙酉诏撤乐太官进蔬食诏县令佐检察差役务厎均平或有不当者许民自相纠举六月辛卯诏宿州发廪赈饥民周世宗之二年始营国子监置学舍上既受禅即诏有司増葺祠宇塑绘先圣先儒之像上自赞孔颜命宰臣两制以下分撰余赞车驾一再临幸焉崔颂判监事始聚生徒讲书上闻而嘉之乙未遣中使遍赐以酒果寻又诏用一品礼立十六㦸于文宣王庙门己亥徳音减京畿及河北诸州死罪以下囚旱故也壬寅雨秋七月禁中元张灯乙丑知舒州左諌议大夫歴城冯瓒言州界有菰蒲鱼鼈之利居民每以自给前防御使司超増收为市征渔夺苛细疲俗告病宜蠲除之上即从其请云捷军士有伪刻侍卫司印者捕得斩之上曰诸军比加简练尚如此不逞耶庚辰命搜索悉配海岛于是姦猾敛迹己夘北汉捉生指挥使路贵等十一人来降并补内殿直辛巳遣给事中刘载等十人按行河北诸州旱田诏朝臣出使还日具所见民间利病以闻右卫率府率薛勲掌常盈仓受民租槩量重诏免勲官配𨽻沂州仓吏弃市兖济徳磁洛五州蝗八月甲戌朔勑大理卿范阳剧可乆为光禄卿致仕可乆年逾七十无请老意上特命之乙未左拾遗知制诰虞乡髙钖上言近廷臣承诏各举所知或有因行赂获荐者请自今许近亲奴婢邻里告诉加以重赏又请注授法官及职官各宜问书法十条以代试判上皆施行之诏及第举人不得唿知举官为恩门师门及自称门生壬申诏崔颂修武成王庙仍委颂检讨唐末以来谋臣名将勲庸尤着者以名闻癸酉以次对章奏下集尚书省官参详其有禆政治可施行者以闻丙子占城国遣使朝贡九月癸未复置书判拔萃科武安节度使兼中书令周行逢病革召其将吏以其子保权属之曰衡州刺史张文表常怏怏不得行军司马吾死文表必叛当以杨师璠讨之如不能则婴城勿战自归朝廷可也冬十月乙酉朔始赐文武常参官服有司言故事所赐止将相学士及诸军大校上曰不及百官甚亡谓也乃并赐之丙戌幸造船务观习水战癸巳有司上新删定循资格长定格编敕格各一卷诏选人三十以下依旧不得入令録余皆可己亥幸岳台令诸军习骑射广济县令李守中坐赃决杖配沙门岛辛丑以枢宻副使兵部侍郎赵普为检校太保充枢宻使枢宻使不带正官自普始也张文表闻周保权立怒曰我与行逢俱起㣲贱立功名今日安能北面事小儿乎㑹保权遣兵更戍永州路出衡阳文表遂驱以叛保权即命杨师璠悉衆讨文表告以先人之言感激涕泣师璠亦泣顾谓其衆曰汝见郎君乎年未成人而贤若此军士奋然皆思自效保权又遣使求援于荆南且来告文表亦上疏自理十一月辛酉大閲于西郊癸亥诏羣臣使诸道无得私有请託违者当议其罪甲子又大閲上谓近臣曰晋汉以来卫士不下数十万然可用者极寡朕顷按籍而閲之去其冗弱又亲校其击刺骑射之艺今悉为精鋭故顺时令而讲武焉诏殿前侍卫两司将校无得冗占直兵限其数着于令先是按令文州县官抚育有方戸口増益者各准见戸每十分加一分刺史县令各进考一等其州戸不满五千县戸不满五百各准五千五百戸法以为分若抚养乖方戸口减耗各准増戸法亦减一分降考一等主司因循例不进考唯按视阙失不以轻重便书下考至是有司上言自今请以减损戸口一分科纳系欠一分已上并降考一等如以公事旷遗有制殿罚者亦降一等从之丙子三佛齐国王释利耶髙丽国王昭并遣使来贡方物壬子初班厯于江南十二月旧制强盗赃满十匹者绞庚寅诏改为钱三千足陌者处死癸巳诏中书门下每县复置县尉一员自万戸至千戸各置弓手有差庚子有司上捕贼条诏颁行之令尉与贼鬭而尽获者并赐绯尉除令仍超两资令别加陞擢上以西鄙羌戎屡为冦钞选姚内斌为庆州刺史上谓近臣曰安邉御衆须是得人若分邉寄者能禀朕意则必优䘏其家属厚其爵禄多与公钱聴其召募骁勇以为𤓰牙茍财用丰盈必能集事朕虽减后宫之数极于俭约以备邉费亦无所惜也河北陜西京东诸州旱蝗河北尤甚悉蠲其租蜀主命官磨勘四镇十六州逋税自广政十五年至二十年别行追督龙游令成都田淳上疏諌蜀主不能用淳每谓所亲曰吾观僭伪改㕔堂为宫殿改紫绶为黄服改前驱为警跸改僚佐为卿相改妻妾为妃后何如常称成都尹乃无灭族之祸乎或谓淳曰君之才固堪重寄宜稍低抑便至金銮玉堂淳曰吾安能附狗鼠哉葢指枢宻使王昭逺辈也癸亥建隆四年正月庚申以慕容延钊李处耘讨张文表先是卢懐忠使荆南上谓曰江陵人情去就山川向背我尽欲知之懐忠使还报曰髙继沖甲兵虽整而控弦不过三万年谷虽登而民困于暴敛南通长沙东距建康西迫巴蜀北奉朝廷观其形势葢日不暇给取之易耳于是上召宰相范质等谓曰江陵四分五裂之国今假道出师因而下之蔑不济矣壬戌李处耘辞上以成筭授之乙丑幸造船务观造战船己卯女真国遣使来贡方物杨师璠取潭州执文表斩于市二月丙戌天雄节度使符彦卿来朝上欲使彦卿典兵枢宻使赵普以为彦卿名位已盛不可复委以兵柄屡諌不聴上曰卿苦疑彦卿何也朕待彦卿至厚彦卿岂能负朕耶普曰陛下何以能负周世宗上黙然事遂中止李处耘至襄州遣丁徳裕谕髙继冲以假道之意孙光宪谓继冲曰中国自周世宗时已有混一天下之志圣宋受命凡所措置规模益宏逺今伐文表如以山压卵尔湖湘既平岂有复假道而去耶不若早以疆土归朝廷去斥堠封府库以待则荆楚可免祸而公亦不失富贵继冲大惧遣客将王昭济等奉表以三州十七县十四万二千三百戸来归王师既收复荆南益发兵日夜趋朗州周保权惧召观察判官桂人李观象谋之观象曰凡所以请援于朝者诛张文表耳今文表已诛而王师不还必将尽取湖湘之地也莫若幅巾归朝幸不失富贵保权将从之指挥使张从富等不可乃相与为拒守计庚子荆南表至上复命髙继冲为节度使上遣使谕周保权及将校曰尔本请师救援故发大军以拯尔难今妖孽既殄是有大造于汝辈也何为反拒王师自取涂炭重扰生聚保权为左右所制执迷不复遂进讨之遣使往澶滑魏晋绛蒲孟开仓赈贷权知贡举浚仪薛居正奏进士苏徳祥等合格者八人三月张从富等出军于沣州南与王师遇贼军望风而溃壬戌王师入朗州禽张从富于西山下枭其首贼将汪端刼周保权并家属亡匿江南岸李处耘遣田守竒往捕之获保权以归于是尽复湖南旧地凡得州十四监县六十六戸九万零七千三百八十八癸酉吏部尚书张昭等详定五刑之制凡流刑四徒刑五杖刑五笞刑五令州县复置义仓官所收二税硕别输一斗贮之以备凶险夏四月甲申以旱分命使臣徧祷京城祠庙是夕雨丁亥幸国子监遂幸武成王庙诏自今祠祭宿斋并令仪鸾司供帐务极严洁庚寅凿池于朱明门外造楼船百艘选卒号水虎捷习战池中辛夘王处讷上新定建隆应天厯上为厯序颁行之庚子以华州团练使大城张晖为凤州团练使上既诛李筠将事河东召晖入觐问以计䇿晖曰泽潞疮痍未瘳军旅臶兴恐不堪命不若戢兵育民俟富庶而后图之上慰劳遣还于是始谋伐蜀乃徙晖凤州晖尽得其山川险易因宻疏进取之计上览之甚悦命磁州分闲田以处北汉降民仍赐耕牛及钱米乙巳幸玉津园閲诸军骑射令诸州造轻车以给餽运五月蜀宰相李昊言于蜀主曰臣观宋氏启运不类汉周一统海内其在此乎若通职贡亦保安三蜀之长䇿也蜀主将发使枢宻使王昭逺固止之乃率兵屯崃路増置水军六月初上幸武成王庙歴观两廊所画名将以杖指白起曰起杀已降不武之甚胡为受享于此命去之乃语吏部尚书张昭工部尚书窦仪别加裁定取功业始终无瑕者癸巳昭等共议请升汉晋宋后魏北齐后周唐凡二十三人退魏汉后汉晋北齐隋唐凡二十二人诏升退如昭等议乙未直史馆梁周翰上言唐室崇奖太公葢以天下虽大不可去兵觊张国威遂进王号事虽不经义足垂劝今若求其义类别定否臧茍欲指瑕谁当无累或从澄汰尽可弃捐上以升降之制有所惩劝不报丙申令有司三嵗一举先代帝王祀典各以功臣配享乙亥潭濮曹绛等州言有飞蝗在野各命其长吏祭以牢醴后皆言蝗不为灾庚子羣臣三上表请举乐从之丙午分命中使谢岳渎雨足故也以乆雨赐诸军薪蒸有差太常博士和岘上言䄍者腊之别名圣朝以戌日为腊而前日辛卯行䄍礼非是按唐贞观中以前寅䄍百神卯日祭社稷辰日腊享宗庙开元定礼三祭皆于腊辰以应土徳或从贞观或从开元惟上所择有司请依开元礼三祭同用戌腊日从之唐主虽通职贡然亦増脩战备己酉命镇国节度使宋延渥帅禁旅数千习战于新池上数临观焉命大理正奚屿知馆陶县监察御史王祐知魏县杨应梦知永济县屯田员外郎于继徽知临清县常参官知县自屿等始也时符彦卿乆镇大名専恣不法属邑颇不治故特选强干者往莅之其后右赞善大夫周渭亦知永济彦卿郊迎渭揖于马上就馆始与彦卿相见略不降屈县有盗伤人而逸渭捕获暴其罪斩之不以送府渭先是为白马主簿县大吏犯法渭即斩之上奇其才故擢为赞善大夫秋七月监修国史王溥又上新修梁后唐晋汉周五代㑹要三十卷戊午颁量衡于澧朗诸州惩割据厚敛之弊也丁卯幸武成王庙遂幸新池观习水战己卯判大理寺事窦仪等上重定刑统三十卷编敕四卷诏刋板摹印颁天下仪等参酌轻重时称详允八月庚子朔诏以冬至有事于南郊既而有司言冬至乃十一月晦前一日皇帝始郊不应近晦请改用十六日甲子诏可郊天之礼唐制每嵗冬至圜丘正月上辛祈谷孟夏雩祀季秋大享凡四祭昊天上帝亲祀则并设皇地祗位国朝因之作坛于国城之南南薫门外每嵗令有司奉事于南郊其祭皇地祗及神州地祇亦因唐制皇地祇祭以夏至作方泽宫城北十四里神州地祇祭以孟冬别为坛于北郊云壬午殿前都虞候张琼自杀时军校史珪石汉卿等方得幸琼轻侮之珪汉卿谮琼养部曲百余人擅作威福上召琼面讯之琼不伏下御史府按鞫琼自杀上旋闻其家无余财只有奴三人甚悔之责汉卿曰汝言琼部曲百人今安在汉卿曰琼所养一直百耳亟命优恤琼家然亦不罪汉卿范质为南郊大礼使陶谷为礼仪使张昭为卤簿使刘温叟为仪仗使皇弟开封尹光义为桥道顿递使丁亥王全斌言复与郭进曹彬等攻北汉遂下乐平辛夘以北汉乐平降兵为効顺军赐钱帛有差壬辰诏礼部贡院所试九经举人落第宜依诸科举人例许令再试女真国遣使来贡名马丙申北汉静阳等十八寨首领相帅来降己亥幸造船务幽州岐沟关使柴庭翰等来降九月甲寅羣臣三上表请加尊号曰应天广运仁圣文武从之登州言髙丽国王昭遣使时赞等入贡诏开封府选乐工八百三十人权𨽻太常寺习乐将行郊祀之礼也丙寅大宴广政殿始作乐女真国又遣使贡名马丙子诏礼部贡举人自今朝臣不得更发公荐违者重寘其罪故事每嵗知举官将赴贡院台阁近臣得荐抱至艺者号曰公荐然去取不能无所私至是禁止北汉主诱契丹兵攻平晋军命郭进等领步骑救之未至一舍北汉引兵去郭进御军严而好杀部下整肃每入北汉境无不克捷上时遣戍卒必谕之曰汝辈当谨奉法我犹赦汝郭进杀汝矣尝选御马直三十人𨽻进麾下押阵属与北汉人战往往退怯进斩十余人奏至上方閲武便殿厉声曰御马直千百人中始得一二人小违节度郭进遽杀之诚如此垄种健儿亦不足供矣乃潜遣中使谕进曰恃其宿卫亲近骄倨不禀令戮之是也进感泣尝有军校诣阙诉进不法事上谓近臣曰所诉事多非实葢进御下严甚此人有过畏惧而诬罔之耳即命执以与进令自诛之进方奉表谢㑹北汉入冦进谓其人曰汝敢论我信有胆气今舍汝罪汝能掩杀此冦则荐汝于朝如败便可往降勿复来也军校踊跃聴命果立功而还进即奏乞迁其职上悦而从之冬十月庚辰诏诸州造版簿戸帖戸抄吏部尚书张昭上新撰名臣事迹五卷诏藏史馆十一月癸亥享太庙上初诣太庙乘玉辂左諌议大夫崔颂摄太仆上问仪仗名物甚悉颂应对详敏上大悦甲子合祭天地于南郊以宣祖配先是上谓大礼使范质曰中原多故百有余年礼乐仪制不絶如线今幸时和嵗丰克举禋祀报神资乎备物卿与五使宜讲求遗逸遵行典故无或废堕副朕寅恭之意焉于是质等相与讨寻故事得天成中南郊卤簿字图遂详定新制曰南郊行礼图又令司天监定从祀星辰图上之遂升坛有司具黄褥为道上曰朕洁诚事天不必如此命撤之初有司议配享请以禧祖升配张昭献议曰宣祖积累勲伐肇基王业伏请奉以配飨从之丙寅唐主遣使来助祭壬申以南郊礼成大宴广徳殿号曰饮福宴自是为例上谓宰相曰北门深严当择审重士处之范质曰窦仪清介谨厚今又为兵部尚书难于复召上曰禁中非此人不可卿当谕朕意勉再赴职癸酉复命仪为翰林学士十二月己亥以郑起为西河令起显徳末见上握禁兵有人望乃贻书范质极言其事于是起出掌泗州市征刺史张延范宻奏起嗜酒废职起坐左迁杨徽之亦尝言于世宗以为上有人望不宜典禁兵上即位将因事诛之皇弟光义曰此皆周室忠臣也不宜深罪于是亦出为天兴令闰十二月乙亥诏乘舆所服冠冕去珠玉之饰永安节度使折徳扆言败北汉军于府州城下获其卫州刺史杨璘国朝因唐制每嵗四郊迎气及土王日祝五方上帝以五人帝配五官三辰七宿从祀国子博士聂崇义上言皇家以火徳上承正统伏请奉赤帝为感生帝每嵗正月别尊而祭之尚书省集议如崇义奏感生帝为坛于南郊奉宣祖升配常以正月上辛奉祀甲子干徳二年春正月以选人食贫者衆诏吏部流内铨聴四时参选仍命翰林学士承㫖陶谷等与本司官重详定循资格及四时参选条宰相范质王溥魏仁浦等再表求退戊子皆罢政事先是宰相见天子必命坐有大政事则面议之常从容赐茶而退自余号令除拜刑赏废置但入执状画可降出即行之犹有坐而论道之遗意焉质等自以前朝旧臣稍存形迹且惮上英武每事輙具札子进呈退即批所得圣㫖而同列署字以志之尝言于上曰如此则正禀承之方免妄误之失矣上从之后遂为定式葢自质等始也然质在相位所下制勅未尝破律命刺史县令必以戸口版籍为急使者按民田及狱讼皆召见为述天子忧勤之意乃遣之时号贤相庚寅以枢宻使赵普为门下侍郎平章事集贤院大学士宣徽北院使判三司上党李崇矩为检校大尉充枢宻使上既除普及崇矩无宰相署勅使问陶谷谷以为自古辅相未尝虚位唯唐大和中甘露事后数日无宰相时左仆射令狐楚等奉行制书今尚书亦南省长官可以署勅窦仪曰谷所陈非承平令典今皇弟开封尹同平章事即宰相之任也上从仪言壬辰诏曰先所置贤良方正能直言极諌经学优深可为师法详闲吏理达于教化等三科并委州府解送吏部而自曩及今未有应者得非抱倜傥者耻肩于常调懐谠直者难効于有司必欲兴自朕躬乎继今不限内外职官前资见任布衣黄衣并许诣阁门投牒自荐朕当亲试焉壬寅勅赵普监修国史先是宰相兼职皆内降制处分今止用勅非旧典也国朝沿唐及五代之制命相分领三馆首相为昭文馆大学士其次为监修国史其次为集贤院大学士二月戊申朔翰林学士窦仪等上新定四时参选条件命陈承昭帅丁夫凿渠自长社引潩水而下合闵河渠成民无水患闵河之漕益通流焉三月权知贡举陶谷奏进士李景阳等合格者八人夏四月上欲为赵普置副而难其名称陶谷对曰唐有参知机务参知政事乙丑以枢宻直学士兵部侍郎薛居正吕余庆并本官参知政事不宣制不押班不知印不升政事堂止令就宣徽使㕔上事殿廷别设塼位于宰相后敕尾署衔降宰相数字月俸杂给皆半之葢上意未欲令居正等与普齐也秋七月庚寅中书门下上重详定翰林学士承㫖陶谷所议少尹幕职官参选条件从之自是铨选渐有伦矣辛夘诏翰林学士承㫖陶谷及殿中侍御史内黄师颂等四十三人各举才任藩镇通判者一人甲午诏吏部南曹自今常调赴集选人取歴任多课绩而无阙失其人才可副升擢者具名送中书门下引验以闻当与量材甄奖上虑铨衡止凭资歴英俊或沈于下僚故也九月太子太傅鲁国公范质寝疾上数幸其第临视质家迎奉器皿不具上谓曰卿为宰相何自苦如此质对曰臣曩在中书门无私谒所与饮酌皆贫贱时亲戚安用器皿因循不置非力不及也质性卞急以亷介自将好面折人不能容人之短尝谓同列曰人能鼻吸三斗醋斯可为宰相矣五代以来宰相多取给于方镇质始絶之所得禄赐徧及孤遗食未尝有异品疾革戒其子旻以母请谥母刻墓碑辛丑卒上甚悼惜之赠中书令后因讲求辅弼谓左右曰朕闻范质居第之外不植资产真宰相也太宗亦素重质尝对近臣称累朝宰相以为循规矩重名器持亷节无出质之右者其所不足但欠世宗一死耳冬十一月先是蜀山南节度判官张廷伟説知枢宻院事王昭逺劝蜀主遣大程官孙遇军校赵彦韬及杨蠲等以蜡弹帛书间行遗北汉主约北汉济河同举遇等至都下彦韬潜取其书以献上得所献书览之笑曰吾西讨有名矣甲戌命王全斌崔彦进王仁赡刘光义曹彬合步骑六万分路进讨上以西州将校多北人赐诏谕令转祸为福行营所至毋得焚荡庐舍区畧吏民开发丘坟剪伐桑柘违者以军法从事临汴水为蜀主治第凡五百余间供帐什物皆具以待其至乙亥全斌等辞上出画图授全斌等谓曰凡克城寨止籍其器甲刍粮悉以财帛分给战士吾所欲得者其土地耳丁酉太常礼院言周文王庙旧以师鬻熊太公望配享今太公别封武成王春秋行释奠之礼但请以师鬻熊配从之十二月刘光义等入崃路连破松木三㑹巫山等寨壬申晦全斌等入利州获军粮八十万斛是月京师大雪上设氊帷于讲武殿衣紫貂裘帽以视事忽谓左右曰我被服如此体尚觉寒念西征将帅冲犯霜霰何以堪处即解裘帽遣中黄门驰驿赍赐全斌且谕㫖诸将不能徧及也全斌拜赐感泣乙丑干徳三年春正月全斌等取劒州蜀主知劔州已破李昊劝蜀主封府库以请降蜀主从之因命昊草表初前蜀之亡也降表亦昊所为蜀人夜书其门曰世修降表李家当时传以为笑乙酉降表至全斌等受之遣田钦祚乘驿入奏初刘光义等发䕫州诸将所过咸欲屠戮以逞独曹彬禁之乃止故崃路兵始终秋毫不犯上闻之喜曰吾任得其人矣赐彬诏褒之孟昶降表以其先人坟庙及老母为请上优诏答之赦蜀管内蠲干徳二年逋租赐今年夏税之半自全斌等发京师至昶降才六十六日凡得州四十六县二百四十戸五十三万四千二百九全斌及崔彦进王仁赡等日夜饮宴不䘏军务纵部下掠子女夺财物蜀人苦之曹彬屡请旋师全斌等不聴二月壬寅朔司天监言日当食验天不食癸夘命参知政事吕余庆权知成都府枢宻直学士冯瓒权知梓州余庆至成都时盗四起将士犹恃功骄恣王全斌等不能禁一日药市始集街吏驰报有军校被酒持刃夺贾人财余庆立命擒捕斩之以徇军中畏服民乃宁居瓒至梓州视事才数日㑹伪蜀军校上官进啸聚亡命三千余衆刼村民数万夜攻州城瓒曰贼乘夜奄至此乌合之衆以箠梃相撃必无固志正可持重以镇之待旦自溃矣城中止有云骑兵三百人分使守诸门瓒坐城楼宻令促其更筹未夜分撃五鼓贼惊遁去因纵兵追之擒上官进斩于市招降千余人并释其罪令复业州境遂安丙午诏以西师所过民有调发供亿之劳赐今年夏租之半居坊郭者勿输半年屋税又诏伪蜀文武官并遣赴阙赐装钱有差治行清白为衆所知者所在州府以名闻丁巳权知贡举卢多逊奏进士刘察等合格者七人三月孟昶与其官属皆挈族归朝由崃江而下自唐天寳以来方镇屯重兵多以赋入自赡名曰留使留州其上供殊鲜五代方镇益强率令部曲主场院厚敛以自利其属三司者补大吏临之输额之外輙入己私纳货赂名曰贡奉用冀恩赏上始即位犹循前制牧守来朝皆有贡奉及赵普为相劝上革去其弊是月申命诸州度支给费外凡金帛以助军实悉送都下无得占留时方镇阙帅稍命文臣权知所在场院间遣京朝官廷臣监临又置转运使通判条禁文簿渐为精宻由是利归公上而外权削矣国初贡赋悉入内藏库及取荆湖下西蜀储积充羡上顾左右曰军旅饥馑当豫为之备不可临事厚敛于民乃于讲武殿后别为内库以贮金帛号曰封桩库凡嵗终用度嬴余之数皆入焉六月孟昶卒昶母李氏不哭举酒酹地曰汝不能死社稷贪生至今日吾所以忍死者为汝在耳今汝既死吾安用生因不食数日亦卒秋七月始令诸州録参与司法掾同断狱上闻西川行营有大校割民妻乳而杀之者亟召至阙斩于都市初近臣营救颇切上因流涕曰兴师弔伐妇人何罪而残忍至此当速置法以偿其寃八月戊戌朔令天下长吏择本道兵骁勇者籍其名送都下以补禁旅之阙辛酉以左散骑常侍欧阳烱为翰林学士烱性坦率无检束雅喜长笛上间召至便殿奏曲御史中丞刘温叟闻之叩殿门求见諌曰禁署之职典司诏命不可作伶人事上曰朕顷闻孟昶君臣溺于声乐烱至宰相尚习此伎故为我擒所以召烱欲验言者之不诬耳温叟谢曰臣愚不识陛下鉴戒之㣲㫖自是亦不复召烱矣温叟一日晩归过明徳门西阙前上方与中黄门数人登楼驺者潜知之以白温叟温叟令𫝊唿依常而过翌日请对且言人主非时登楼则近制咸望恩宥辇下诸军亦希赏给臣所以呵导而过者欲示衆以陛下非时不登楼也上善之九月己巳上御讲武殿閲诸道兵得万余人以马军为骁雄步军为雄武并属侍卫司冬十一月判大理寺尹拙等言后唐刘岳书仪称妇为舅姑服三年与礼律不同诏百官集议尚书省左仆射魏仁浦等奏议曰谨按礼内则云妇事舅姑如事父母即舅姑与父母一也古礼有朞年之説虽于义可稽书仪着三年之文实在礼为当十二月丁酉始令妇为舅姑三年齐斩一从其夫丙寅干徳四年春二月权知贡举王祐言进士合格者六人诸科合格者九人上恐有遗才复令于不中选人内取其优长者䇿而升之夏四月诏曰出纳之吝谓之有司傥规致于羡余必深务于掊克知光化军张全操上言三司令诸处场院主吏有羡余粟及万石刍五万束以上者上其名请行赏典此茍非倍纳民租私减军食亦何以致之宜追寝其事勿复颁行上遣右拾遗孙逢吉至成都收伪蜀图书法物皆不中度悉命焚毁图书付史馆孟昶服用奢僭至于溺器亦装以七寳上遽命碎之曰自奉如此欲无亡得乎上躬履俭约尝衣澣濯之衣乘舆服用皆尚质素寝殿设青布縁苇帘宫闱帟幕无文采之饰尝出麻屦布裳赐左右曰此我旧所服用也开封尹光义因侍宴禁中从容言陛下服用大草草上正色曰尔不记居甲马营中时耶五月上初命宰相譔前世所无年号以改元曰干徳既平蜀蜀宫人有入掖庭者上因閲其奁具得旧鑑鑑背有干徳四年铸上大惊出鑑以示宰相曰安得已有四年所铸乎皆不能答乃召学士陶谷窦仪问之仪曰此必蜀物昔伪蜀王衍有此号当是其嵗所铸也上乃寤因叹曰宰相须用读书人由是益重儒臣矣赵普初以吏道闻寡学术上每劝以读书普遂手不释卷上性严重寡言独喜观书虽在军中手不释卷闻人间有竒书不吝千金购之显徳中从世宗平淮甸或谮上于世宗曰赵某下夀州私所载凡数车皆重货也世宗遣使验之尽发笼箧唯书数千卷无他物世宗亟召上谕曰卿方为朕作将帅辟封疆当务坚甲利兵何用书为上顿首曰臣无奇谋上赞圣徳滥膺寄任常恐不迨所以聚书欲广闻见増智虑也世宗曰善庚寅上亲试制科举人姜涉等于紫云楼下从容谓陶谷等曰则天一女主耳虽刑罚枉滥而终不杀狄仁杰所以能享国者良由此也因论前代帝王得失日晡乃罢秋七月甲戌以安守忠为汉州刺史上每遣使必戒之曰安守忠在蜀能自律己汝见当効其为人是月以孔子四十四代孙宜为曲阜县主簿八月上召窦仪王祐等宴紫云楼下因论民间事上谓宰相赵普等曰下愚之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心也壬寅诏以宪府绳姦天官选吏秋曹谳狱俱谓难才理宜优异应御史台吏部铨南曹刑部大理寺自知杂侍御史郎中少卿以下本司涖事满三嵗者迁其秩御史中丞尚书侍郎大理卿别议旌赏其奏补归司勒留官令史府史各减一选闰月诏求亡书凡吏民有以书籍来献者令史馆视其篇目馆中所无则收之献书人送学士院试问吏理堪任职官者具以名闻是嵗三礼涉弼三𫝊彭干学究朱载皆应诏献书总千二百二十八卷命分置书府赐弼等科名九月初西川戍卒或亡命在贼党中有请按诛其妻子上曰朕虑其间有被贼驱胁非本心者乃尽释弗诛丁巳以龙捷左右厢都指挥使党进权侍卫步军司事先是禁军校自都虞候以上悉以所掌卒伍之数细书于所执之梃谓之杖记如笏记焉进本出戎虏不识文字上一日问进兵籍几何进不能对举梃曰尽在是矣上笑谓其忠实益厚之进每擐甲胄则髭髯皆磔竖目光如电视之若神人冬十月辛酉朔诏太常寺自今大朝㑹复用二舞先是晋天福末戎虏乱华中原多故礼乐之器寖以沦废上始命判太常寺和岘讲求修复之先是上以雅乐声髙近于哀思命判太常寺和岘讨论其理岘上疏谓西京铜望臬可校古法即今司天台影表上石尺是也取王朴所定尺校之短于石尺四分乐声之髙葢由于此上乃令依古法别造新尺并黄钟九寸之管使工人校其声果下于朴所定管一律又内出上党羊头山秬黍累尺校律亦相契合重造十二律管以取声由是雅乐音始和畅十一月癸巳日南至羣臣上夀初用雅乐登歌及文徳武功二舞酒五行而罢自平湖南诸州皆置通判既非副贰又非属官故多与长吏忿争常曰我监州也朝廷使我来监汝长吏举动必为所制或者言其太甚宜稍抑损之乙未诏诸州通判无得怙权狥私须与长吏连署文移方许行下翰林学士窦仪卒上尝召仪草制仪至苑门见上岸帻跣足而坐因却立不肯进上遽索冠带而后召入仪亟言曰陛下创业垂统宜以礼示天下恐豪杰闻而解体也上敛容谢之自是对近臣未尝不冠带丁夘干徳五年春正月诏以时平年丰増上元张灯为五夜伪蜀臣民往往诣阙讼全斌及王仁赡崔彦进等破蜀时诸不法事于是与诸将同时召还仁赡先入见上诘之仁赡歴诋诸将过失冀自解免上曰纳李庭珪妓女开丰徳库取金具此岂诸将所为耶仁赡惶恐不能对上以全斌等新有功不欲付之狱吏令中书门下追仁赡及全斌彦进与讼者质证皆具伏法当死上特赦之甲寅以王全斌为崇义留后崔彦进为昭化留后王仁赡罢为右卫大将军丁巳以曹彬为宣徽南院使领义成节度李进卿为步军都虞候领保顺节度王仁赡之歴诋诸将独曰清亷畏谨不负陛下任使者惟曹彬一人耳上固己知彬善于其职于是赏彬特优彬入辞曰诸将俱获罪臣独受赏何以自安不敢奉诏上曰卿有功无过又不自矜伐茍负纎芥之累仁赡岂为卿隠耶惩劝国之常典可母辞也上尝幸讲武池临流观习水战因谓左右曰人皆言忘身为国然死者人所难言之易耳李进卿前对曰如臣者令死即死耳遂跃入池中上急令水工数十人捄之得免几至委殒上能得诸将死力类此二月乙丑以西川转运使给事中沈义伦为戸部侍郎充枢宻副使初义伦随军入成都独居佛寺蔬食伪蜀羣臣有以珍异奇巧之物为献者皆却之东归箧中所有才图书数卷而已上尝从容问曹彬以官吏善否彬曰臣止监军旅至于采察官吏非所职也固问之唯荐义伦可任上亦闻义伦清节过人因擢用之壬申权知贡举卢多逊奏进士李肃等合格者十人复诏参知政事薛居正于中书覆试皆合格乃赐及第殿前都指挥使义成节度使韩重赟罢军职出为彰徳节度使先是有谮重赟私取亲兵为腹心者上怒欲诛之谋于赵普普曰陛下必不自将亲兵须择人付之若重赟以谗诛即人人惧罪谁敢为陛下将者上怒犹未解普开陈愈切上纳其言止用重赟出镇重赟闻普救己他日诣普称谢普拒弗见三月五星如连珠在降娄之次初窦俨与卢多逊杨徽之周显徳中同为諌官俨善推步星厯尝谓徽之等曰丁夘嵗五星聚奎自此天下始太平二拾遗见之俨不与也夏四月给事中开封马士元谒枢宻副使沈义伦适有吏白事义伦与语忘顾士元士元遽辞出归语家人曰我为台省近臣不为执政所礼可以去矣己夘遂致仕秋九月李彛兴卒子光叡嗣先是平蜀得锦工数百人冬十月丙辰朔置绫锦院以处之癸酉度支判官侯陟言三司凡二十四案盐铁主其六戸部主其四余皆度支主之自荆湖西蜀之平事务益衆欲令三司均主其八诏三司推官张纯分判度支案事宋史全文卷一宋史全文卷二钦定四库全书宋史全文卷二宋太祖二戊辰干德六年春正月乙巳大内营缮皆毕赐诸门名上坐寝殿令洞开诸门皆端直轩豁无有壅蔽因谓左右曰此如我心少有邪曲人皆见之矣权知贡举王祐擢进士合格者十人陶谷子邴名在第六翌日谷入致谢上谓左右曰闻谷不能训子邴安得登第遽命中书覆试而邴复登第因下诏曰造士之选匪树私恩世禄之家宜敦素业如闻党与颇容窃吹文衡公器岂宜斯滥自今举人凡关食禄之家委礼部具析以闻当令覆试夏六月辛巳以辛仲甫权知彭州上谓之曰蜀土始平轻侈之俗未革尔有文武才干是用命尔仲甫既至州兵燕环诱屯戍军谋以长春节宴集日为乱时民出郭拜墓仲甫率官属巡逻于近郊见壕中草深恐其藏伏姦慝悉命烧薙之环党惧谋泄遂有告者凡百余人悉禽斩于市秋七月乙未中元张灯上御东华门赐从官饮殿前散员都虞候董遵诲为通逺军使遵诲父宗本仕汉上微时尝往依焉遵诲凭借父势多所陵忽尝谓上曰每见城上有紫云如盖又梦登髙台遇黑蛇约长百余尺俄化为龙飞腾东西去雷电随之是何祥也上皆不对他日论乒战事遵诲理屈拂衣而起上乃辞宗本去自是遵诲亦不复见紫云矣及上即位一日便殿召见遵诲伏地请死上谕之曰卿尚记往日紫云及龙化之梦乎俄而部下有击登闻鼓诉其不法十余事遵诲惶恐待罪上谕之曰朕方赦过责功岂念旧恶耶汝可勿复忧吾将録用汝遵诲再拜感泣上以通逺军西戎近边命遵诲守焉遵诲既至召诸族酋长谕以朝廷威德刲羊酾酒厚加宴犒衆皆恱服后数月复入冦遵诲率兵深入击走之夷落以定上喜其功就拜罗州刺史使如故遵诲尝遣其外弟虞乡刘综来贡马及还上解所服真珠盘龙衣使赍赐之综曰遵诲人臣岂敢当此赐上曰吾委遵诲方面不以此为嫌也上自即位数出微行或过功臣之家不可测赵普每退朝不敢脱衣冠一夕大雪普谓上不复出矣久之闻叩门声甚异亟出则上立雪中普惶恐迎拜上曰已约吾弟矣已而开封尹光义至即普堂设重裀地坐炽炭烧肉普妻行酒上以嫂唿之普从容问曰夜久寒甚陛下何以出上曰吾睡不能着一榻之外皆他人家也故来见卿普曰陛下小天下邪南征北伐今其时也愿闻成筭所向上曰吾欲收太原普黙然良久曰非臣所知也上问其故普曰太原当西北二边使一举而下则边患我独当之何不姑留以俟削平诸国彼弹丸黒子之地将何所逃上笑曰吾意政尔姑试卿耳于是用师荆湖继取西川是月令诸州察民有饥者令发廪贷之八月命客省使卢怀忠等二十二人领兵屯潞州将有事于北汉也北汉主刘继恩怨郭无为初与其父言不助己欲逐之而未果继恩置酒燕诸大臣供奉官侯覇荣率十余人挺刄入阁杀之无为遣兵杀覇荣迎立继恩弟太原尹继元继元始立王师已入境遂夺汾河桥傅太原城下十月甲戍屯田员外郎雷德骧责授商州司戸参军德骧判大理寺其官属与堂吏附会宰相擅增减刑名德骧愤惋求见欲面白其事未及引对即直诣讲武殿奏之辞气俱厉并言赵普强市人第宅聚敛财贿上怒叱之曰鼎铛犹有耳汝不闻赵普吾之社稷臣乎引柱斧击折其上腭二齿命左右曵出诏宰相处以极刑既而怒解止用阑入之罪黜焉十一月癸巳诏天下县令佐自今检苗定税部役差夫钤辖征科区分刑狱凡关事务贵在公平如有违踰并宜论诉或令佐不相纠举许吏民诉得实者赏之有差上享太庙见其所陈笾豆簠簋问曰此何等物也左右以礼器对上曰吾祖宗宁识此亟命撤去进常膳如平生既而曰古礼亦不可废也命复设之于是判太常寺和岘言按唐天宝中享太庙礼料外每室加常食一牙盘五代以来遂废其礼今请如唐故事诏从之癸卯合祭天地于南郊大赦改元契丹以兵来援北汉李继勲等皆引归北汉因入冦己巳开宝二年春二月乙卯命曹彬党进等各领兵先赴太原戊午诏亲征甲子车驾发京师权知贡举赵逢奏进士安德裕等合格者七人三月戊戍次太原夏五月上以暑气方盛诏西京诸州令长吏督掌狱掾五日一检视洒扫狱戸洗涤杻械贫困不能自存者给饭食病者给药小罪即时决遣自是每嵗仲夏必申明是诏以戒官吏焉闰月己酉右仆射魏仁浦卒仁浦尝侍春宴上密谓曰朕欲亲征太原如何仁浦曰欲速则不逹惟陛下审思上嘉其对太原城久不下殿前指挥使都虞候赵廷翰率诸班卫士叩头愿先登急击以尽死力上曰汝曹皆我所训练无不一当百所以备肘腋同休戚也我宁不得太原岂忍驱汝曹冒锋刄蹈必死之地乎衆皆感泣再拜唿万嵗时大军顿甘草地中会暑雨多破腹病而契丹亦复遣兵来援壬子太常博士李光赞上言曰蕞尔晋阳岂须亲讨重劳飞輓取怨黔黎岂若回銮复都屯兵上党使夏取其麦秋取其禾既寛力役之征便是荡平之䇿上览奏甚喜宰相赵普亦以为然始议班师壬戍车驾发太原戊辰次镇州真定苏澄善养生为道士上召见之谓曰师年逾八十而容貎甚少盍以养生之术教朕对曰臣养生不过精思练气耳帝王养生则异于是老子曰我无为而民自化我无欲而民自正无为无欲凝神太和昔黄帝唐尧享国永年用此道也上恱厚赐之六月癸巳车驾至自太原唐主遣其弟吉王从谦来贡唐查元方掌从谦牋奏上命卢多逊宴从谦于馆多逊奕棋次谓元方曰江南竟如何元方敛袵对曰江南事大朝十余年极尽藩臣之礼不知其他多逊愧谢曰孰谓江南无人八月灵武节度使冯继业请举族内徙以继业为静难节度使九月乙巳朔幸武成王庙朝廷择可使代冯继业者时考功郎中段思恭知泗州上以思恭尝有功眉州乃召赴阙命知灵州厚赐遣之思恭既视事矫继业之失悉心绥抚夷落安靖周访利病多所条奏甚得吏民之情十月己亥上燕藩臣于后苑酒酣从容谓之曰卿等皆国家宿旧久临剧镇王事鞅掌非朕所以优贤之意也前凤翔节度使兼中书令王彦超喻上㫖即前奏曰臣本无勲劳久冒荣宠今已衰朽乞骸骨归丘园臣之愿也前安逺节度使武行德郭从义白重赞杨庭璋等自陈攻战伐阅及履歴艰苦上曰此异代事何足论也庚子以行德为太子太傅从义为左金吾卫上将军彦超为右金吾卫上将军重赞为左千牛卫上将军廷璋为右千牛卫上将军太子太傅王溥迁太子太师入谢上顾曰溥十年作相三迁一品福履之盛近世所未有也十一月庚申回鹘于阗皆遣使来贡方物庚午开宝三年春正月辛酉诏诸州察民有孝弟彰闻德业纯茂者满五千戸听举一人或有竒才异行不限此数所举得实等级加赏不如诏者罪之三月权知贡举扈蒙擢进士张珙等合格者八人以忠武节度使王审琦镇夀春凡八年嵗得租税量入为出未尝有所诛求民颇安之所部邑令以罪停其録事史幕僚白令不先谘府请按之审琦曰五代以来诸侯强横令宰不得专县事今天下治平我忝守藩而部内宰能斥去黠吏诚可赏也何按之有闻者叹服辛亥以处士王昭素为国子博士致仕昭素少笃学有志行时方治所居室积木墙间有穿窬者为木所碍不得入昭素觉之尽室所有掷于外谓盗曰汝速去恐捕者至盗慙委物而遁由是邑中无盗着易论三十三篇学者多从之游上闻其名召见便殿时年已七十余上问曰何以不仕致相见之晩昭素谢不能上令讲干卦至九五飞龙在天则歛容曰此爻正当陛下今日之事引援证据因示风諌微㫖上甚恱即访以民事昭素所言诚实无隠上益嘉之又问治世养身之术昭素曰治世莫若爱民养身莫若寡慾上爱其语常书屏几间夏四月辛卯朔日有食之诏诸州两税折料物非土地所宜者勿得抑配凡丝绵䌷绢麻布香药毛翎箭笴皮革筋角等所在约支二年之用勿得广有科市以致烦民秋七月诏民诉水旱灾伤者夏不得过四月秋不得过七月壬子诏曰吏员猥多难以求其治奉禄鲜薄未可责以廉与其冗员而重费未若省官而益奉西川管内州县官宜以口数为率差减其员旧俸月增给五千天下州县官宜依西川例省减员数八月庚寅李谦溥为济州团练使谦溥在隰州十年敌人不敢犯其境有招收将刘进者勇力絶人谦溥抚之甚厚常往来境上以少击衆北汉人患之为蜡弹封书以间进遗其书道中赵赞得之以闻上令械进送阙下谦溥召诘其事进伏于廷请死谦溥曰我以举宗四十口保汝矣即上言进为北汉人所恶此乃反间也奏至上悟遽令释之上尝命有司为洺州防御使郭进治第凡㕔堂悉用瓦有司言惟亲王公主始得用此上怒曰郭进控扼西山逾十年使我无北顾忧我视进岂减儿女耶亟往督役无妄言上宠异将帅多类此故能得其死力云唐主作书谕南汉主以归欵于中国南汉主得书大怒答唐主甚不逊唐主以其书来上上始决意伐之九月己亥朔以潘羙尹崇珂王继勲发诸州兵赴贺州城下甲辰诏周文王成王康王秦始皇汉髙祖文帝景帝武帝元帝成帝哀帝魏孝文西魏文帝后周太祖唐髙祖太宗中宗肃宗代宗德宗顺宗文宗武宗宣宗懿宗僖宗昭宗二十七陵尝被发令有司备法服常服各一袭具棺重葬所在长吏致祭癸丑王师遂围贺州城中人开门以纳王师冬十月癸酉诏前代功臣烈士孙膑元稹等三十一人各置守冡戸禁樵採王师破南汉开建寨遂取昭州桂州初契丹六万骑冦定州命判四方馆事田钦祚领兵三千御之上谓钦祚曰彼衆我寡但背城列阵以待之敌至即战勿与追逐钦祚与敌战浦城敌骑小却乗胜至遂城钦祚马中流矢而踣骑士王超以马授钦祚军复振自旦至晡杀伤甚衆北边传言三千打六万癸亥捷奏至上喜谓左右曰敌数犯边我以二十匹绢购一敌人首其精兵不过十万人止费我二百万匹绢则敌尽矣自是益修边备先是诏诸道举有徳行者兹命学士院试问吏理而曹州所举人孔蟾所对稍优以蟾为章丘县主簿是月王师克连州十二月庚午翰林学士承㫖戸部尚书陶谷卒谷文翰冠一时自以久次意希大用上素薄之选置近辅未尝及谷谷不能平一日使其党因事风上言谷在词禁宣力甚多上笑曰我闻学士草制皆检前人旧本稍改易之此乃谚所谓依样画胡芦尔何宣力之有乎谷因作诗题翰林壁颇怨望上益薄之遂决意不用王师长驱至韶州南汉人教象为阵每象载数十人皆执牙仗凡战必置阵前以壮军威王师集劲弩射之象奔踶乗者皆坠军遂大败遂取韶州辛未开宝四年春正月王师克英雄二州丙午诏诸道州县自今并不得更差摄官乙丑王师至马迳南汉主惧乃遣萧漼卓惟休奉表诣军门乞降丁卯又遣其弟祯王保兴率国内兵来拒辛未王师至白田南汉主素服出降潘羙承制释之遂入广州保兴初匿民间后乃获之有阉工百余辈盛服请见羙曰是㭬人多矣吾奉诏伐罪正为此等命悉斩之羙以露布告捷己丑至京师凡得州六十县二百十四戸十七万二百六十三三月诏前代帝王当给民奉陵者各增二戸前右监门卫将军赵玭既勒归私第不胜忿恚一日伺赵普入朝马前斥普短上闻之召玭及普于便殿面质其事玭大言诋普贩木规利先是官禁私贩秦陇大木普尝遣亲吏往市屋材聨巨筏至京师治第吏因之窃于都下贸易故玭以为言上怒诏问王溥等普当得何罪溥附阁门使奏云玭诬罔大臣上意顿解反诘责玭命武士挝之御史鞫于殿廷普力营救上乃特寛其罚扶出之责玭为汝州牙校夏五月乙未有司以帛系鋹及其官属先献太庙太社上御明德门遣卢多逊宣诏诘责鋹鋹伏地待罪上释鋹罪并其官属祯王保兴等初议献俘之礼朝臣莫能知乃遣使就问吏部尚书致仕张昭昭卧病口占以授使者咸服其该博遂用之六月初置市舶司于广州诏御史中丞刘温叟中书舍人李昉等重定开元礼以国朝㳂革制度附属之初上征晋阳命密州防御使马仁瑀率衆巡边至上谷渔阳敌素闻其名不敢出明年羣盗起兖州贼首周弼尤兇悍自号长脚龙诏仁瑀掩击仁瑀领帐下十数人入泰山擒弼尽获其党鲁郊以宁庚辰徙仁瑀为瀛州防御使仁瑀兄子因醉误杀平民系狱当死民家自言非有憾也但过误耳愿以过失伤论仁瑀曰我为长吏而兄子杀人此乃恃势过横非过失也岂敢以己之亲而乱国法哉遂论如律成都布衣罗居逋䘮亲庐墓日诵佛书有芝草生甘露降守臣表其事于是以居逋为延长县主簿刘鋹在国时多置酖以毒臣下一日上幸讲武池鋹先至诏赐巵酒鋹疑之捧杯泣曰臣承祖父基业拒违朝廷劳王师致讨罪固当死陛下不杀臣今见太平为大梁布衣矣愿延旦夕之命以全陛下生成之恩上笑曰朕推心置人腹安有此事令取鋹酒自饮之别酌以赐鋹鋹大慙顿首谢上既平广南欲行报谢之礼秋七月甲午朔诏以冬至有事于南郊乙未御史中丞刘温叟卒温叟为中丞十二年屡求解职上难其代及被病上知其贫遣中使就赐器币温叟性重厚方正事继母以孝闻五代以来言好古执礼者推温叟焉皇弟开封尹光义闻温叟清介尝遣府吏赍钱五百千遗之温叟不敢却贮㕔事西舍令府吏封识乃去明年重午复送角黍纨扇所遣吏即前送钱者视西舍封识宛然吏还以告光义曰我送犹不受况他人乎乃命辇归府中他日光义因侍宴论当世名节士具道温叟辞钱事上叹赏久之温叟既卒上难其继曰必得纯厚如温叟者乃可命太子宾客边光范兼判御史台事居半嵗始真为中丞冬十月甲申诏两京诸道自十月后犯彊窃盗不得预郊祀赦所在长吏当告谕下民无令冒法右补阙梁周翰上疏其畧曰西蜀淮南荆潭桂广之地皆已为王土陛下诚能以三方所得之利减诸道租赋之入则庶乎德泽均而民力寛矣上嘉纳其言十一月癸巳江南国主煜遣其弟从善来朝贡先是国主以银五万两遗宰相赵普普告于上上曰此不可不受但以书答谢少赂其使者可也普叩头辞让上曰大国之体不可自为削弱当使之勿测及从善入觐常赐外密赉白金如遗普之数江南君臣闻之皆震骇服上伟度他日上因出忽幸普第时吴越王俶方遣使遗普书及海物十瓶列庑下会车驾卒至普亟出迎弗及屏也上顾见问何物普以实对上曰此海物必佳即命启之皆满贮𤓰子金也普惶恐顿首谢曰臣未发书实不知此若知此当奏闻而却之上笑曰但受之无害彼谓国家事皆由汝书生耳因命普谢而受之河决澶州东汇于郓濮坏民田戊午亲享太庙始用绣衣卤簿己未合祭天地于南郊大赦蠲开宝元年以来逋租初上择伪蜀亲兵习弓马者百余辈为川班内殿直廪赐优给与御马直等于是郊礼毕行赏上以御马直扈从特命増给钱人五千而川班内殿直不得如例乃相率击登闻鼓陈乞上怒遣中使谓之曰朕之所与即为恩泽又安有例哉命斩其妄诉者四十余人余悉配𨽻许州骁捷军其都校皆决杖降职遂废其班时内臣有左飞龙使李承进者逮事后唐上问曰庄宗以英武定中原享国不久何也承进曰庄宗好畋猎务姑息将士每出次近郊禁兵卫卒必控马首告儿郎辈寒冷望与捄接庄宗即随其所欲给之盖威令不行赏赉无节也上抚髀叹曰二十年夹河战争取得天下不能用军法约束此辈纵其无厌之求以兹临御诚为儿戏朕今抚养士卒固不吝惜爵赏茍犯吾法惟有劒耳壬申开宝五年春正月丁酉禁民铸铁为佛像浮屠及人物之无用者上虑愚民多毁农器以邀福故禁之上既平广南即欲经理江南郑王从善入贡遂留之国主大惧是月始损制度下令称教宫殿悉除去鸱吻闰二月壬辰权知贡举扈蒙奏合格进士京兆安守亮等十一人诸科十七人上召对于讲武殿下诏放榜新制也癸巳以江南进奉使李从善为泰宁节度使赐第京师国主虽外示畏服修藩臣之礼而内实缮甲募兵隂为战守计上使从善致书风国主入朝国主不从但増嵗贡夏四月上按岭南图籍州县多而戸口少命潘羙王明度地并省以便民甲午初废白州及常乐州五月丙寅诏废岭南道媚川都先是刘鋹募兵能採珠者二千人号媚川都于是潘美等言採珠危苦之状上亟命降诏罢之辛未河大决澶州濮阳县壬申命曹翰徃塞之上谓曰霖雨不止又闻河决朕信宿以来焚香上祷于天若天灾流行愿在朕躬勿施于民翰顿首拜曰宋景公一发善言灾星为之退舍今陛下忧民如是必不能为灾也上又谓宰相曰霖雨不止朕日夜焦劳罔知所措得非时政所关使之然耶赵普对曰陛下临御以来忧勤庶务有弊必去闻善必行至于苦雨为灾乃是臣等失职上曰朕又思之恐掖庭幽闭者衆昨令徧籍后宫凡三百八十余人因告谕愿归其家者具以情言得百名悉厚赐遣之普等皆称万嵗河又决大名府朝城县河南北诸州皆大水陜州言民范义超周显德中以私怨杀同里常古真家十二人古真年少脱走得免至是长大擒义超诉于官有司引赦当原上曰岂有杀一家十二人而可以赦论乎命斩之六月庚寅河决阳武县汴水决郑州宋州戊申发诸州兵士及丁夫凡五万人塞决河命曹翰䕶其役未几河所决皆塞是月下诏曰近者澶濮数州霖雨荐降洪河为患朕以屡经决溢重困黎民凡搢绅多士草泽之伦有素习河渠之书深知䟽道之䇿若为经久可免重劳并许诣阙上书附驿条奏朕当亲览用其所长时东鲁逸人田告者着纂禹元经十二篇上闻之召见询以治水之道善其对将授以官告固辞父年老求归奉养诏从之秋七月永庆公主尝衣贴绣铺翠襦入宫中上谓曰汝当以此与我自今勿复为此饰主笑曰此所用翠羽几何上曰不然主家服此宫闱戚里必相效京城翠羽价髙小民逐利展转贩易伤生寖广实汝之由汝生长富贵当念惜福岂可造此恶业之端主慙谢主因侍坐与皇后同言曰官家作天子日久岂不能用黄金装肩舆乗以出入上笑曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人茍以自奉养为意使天下之人何仰哉当勿复言先是大理正内黄李符知归州转运司制置有不合理者符即上言上嘉之秩满归阙上以京西诸州钱币不登八月癸巳命符知京西南面转运事书李符到处如朕亲行八字赐之令揭于大旗常以自随符前后条奏便宜凡百余条其四十八事皆施行着于令禁𤣥象器物天文图䜟七曜厯太乙雷公六壬遁甲等不得藏于私家有者并送官冬十月癸卯诏功德使与左街道箓刘若拙集京师道士试验其学业未至而不修饰者皆斥之若拙蜀人自号华盖先生善服气年九十余不衰歩履轻疾每水旱必召于禁中设坛塲致祷其法精密上甚重之十一月癸亥禁释道私习天文地理是嵗大饥初上问宰相赵普曰儒臣有武干者何人普以知彭州左补阙辛仲甫对乃徙仲甫为四川兵马都监于是召见面试射上曰汝见王明乎朕已用为刺史汝颇忠淳若公勤不懈不日亦当为牧伯也仲甫顿首谢上因谓普曰五代方镇残虐民受其祸朕今选儒臣干事者百余分治大藩纵皆贪浊亦未及武臣一人也既而有司命仲甫检视民田上曰此县令职耳即令吏部铨择官代之癸酉开宝六年春二月丙申运京师米二万石赈曹州饥民辛丑以着作佐郎陆光范为在京粮料使太濮寺丞赵巨川为西京粮料使国初承旧制用三司大将领粮料之职于是改任京官三月辛酉新及第进士雍丘宋准等十人诸科二十八人诣讲武殿谢上以进士武济川三传刘睿材质最陋应对失次绌去之济川翰林学士李昉乡人也昉时权知贡举上颇不恱㑹进士徐士廉等击登闻鼓诉昉用私情取舍非当上乃令贡院籍终场下第者并准以下及士廉等各赐纸札别试诗赋命李莹侯陟等为考官乙亥上御讲武殿亲阅之得进士二十六人士廉与焉又五经开元礼三礼三传三史学究明法诸科九十九人皆赐及第又赐准钱二十万以张宴㑹责昉为太常少卿禁铜钱不得入蕃界及越江海至化外夏四月乙酉诏诸州考试官令长吏精选僚属有才学公正者充知贡举与考试官同看详义卷定其通否即驳放不得优假虚至终塲申禁私荐属举人募告者其赏有差举人勒还本贯重役永不得入科场辛丑翰林学士卢多逊等上所修开宝通礼二百卷义纂一百卷并付有司施行是日遣卢多逊为江南生辰国信使多逊至江南得其臣主懽心及还舣舟宣化口使人白国主曰朝廷重修天下图经史馆独阙江南诸州愿各求一本以归国主亟令缮写送与之于是江南十九州之形势屯戍逺近戸口多寡多逊尽得之矣归即言江南衰弱可取状上嘉其谋始有意大用戊申诏参知政事薛居正监修梁后唐晋汉周五代史知制诰王祐等上重定神农本草二十卷上制序摹印以颁天下五月上知堂吏擅中书权多为姦赃欲更用士人而有司所选终不及数遂召旧任者刘仲华等四人面加戒励令复故嵗满无过与上县令稍有愆咎重寘其罚甲戍以殿中侍御史鉅野冯炳为侍御史知杂判御史台事上留意听断专事钦恤御史大理官属尤加选择尝召炳谓曰朕每读汉书见张释之于定国治狱天下无寃民此所望于汝也赐金紫以勉之六月辛卯召京百司吏七百余人见于便殿上亲阅试勒归农者四百人初雷德骧责商州司戸叅军刺史颇宾礼之及奚屿知州希宰相意至则倨受庭叅德骧不能堪出怨言屿闻之怒有言德骧尝为文讪朝廷屿因召德骧与语濳遣吏绐德骧家人取得之即械系德骧具事以闻上贷其罪削籍徙灵武德骧子有邻意赵普实挤排之日夜求所以报普者上始有疑普意矣壬寅诏参知政事吕余庆薛居正陞都堂与宰相同议政事赵普之为政也专廷臣多疾之上初听赵玭之诉欲逐普既止卢多逊在翰廷因召对数毁短普且言普尝以隙地私易尚食蔬圃广第宅营邸店夺民利自李崇矩罢上于普稍有间庚戍复诏薛居正吕余庆与普更知印押班奏事以分其权易州言刺史贺惟忠卒惟忠性刚颇知书洞晓兵法有方略在易州葺治亭障抚士卒能得其心每乗塞用兵所向无敌名震北塞十余年间不敢冦边民皆頼之八月草泽黄德芳上修河利害辛卯赐德芳同学究出身甲辰左仆射兼门下侍郎平章事赵普罢为河阳三城节度使同平章事普独相凡十年沈毅果断以天下事为己任上倚信之故普得成其功尝欲除某人为某官不用明日复奏之又不用明日又奏之上怒裂其奏投于地普颜色自若徐拾奏归补缀明日复进之上悟乃可其奏后果以称职闻又有立功当迁官上素嫌其人不与普力请与之上怒曰朕故不与迁官将奈何普曰刑以惩恶赏以酬功古今之通道也且刑赏者天下之刑赏非陛下之刑赏也岂得以喜怒专之上弗听起普随之上入宫普立于宫门良久不去上卒从其请一日大宴雨骤至上不恱雨良久不止上怒形于辞色左右皆震恐普因奏言外间百姓政望雨时雨难得百姓各欢喜乞令乐官就雨中奏技上大恱终宴普临机制变能回上意类此尝设大瓦壶于视事阁中中外表疏普意不欲行者必投之壶中束緼焚之其多得谤咎殆由此也九月吏部侍郎参知政事吕余庆以疾求解职丁卯罢为尚书左丞薛居正为门下侍郎枢密副使沈义伦为中书侍郎并平章事天平节度使石守信兼侍中归德节度使高怀德忠武节度使王审琦并加同平章事卢多逊为中书舍人参知政事楚昭辅为枢密副使辛未殿前都虞候杨义为殿前都指挥使自韩重赟罢殿前都指挥使凡六年不除授于是以命义冬十一月少府监致仕卢亿有髙识恶其子多逊所为尝曰赵普元勲也而小子毁之祸必及我我得早死不及见其败幸也十二月庚子亿以忧卒女真遣使来贡马是嵗卢多逊知制诰扈蒙张澹以见行长定循资格及泛降制书考正违异削去重复补其阙漏叅详议取悠久可用之文为长定格三卷循资格一卷制勑一卷起请条一卷书成上之颁为永式自是铨综益有伦矣甲戍开宝七年春二月壬辰庆州言刺史姚内斌卒内斌在庆州踰十年边人畏伏目为姚大虫言其虓勇如虎也四月丙午命贾黄中检视广南民田黄中廉直平恕逺人便之监察御史刘蟠受诏于庐舒等州巡茶蟠乗羸马伪称商人抵民家求市民家不疑出茶与之即擒置于法秋七月江南国主知上有南伐意遣使愿受封䇿上不许复遣梁迥使焉迥从容问国主曰朝廷今冬有柴燎之礼国主盍来助祭国主唯唯不答迥归上始决意伐之初江南人樊若水举进士不中第遂谋北归先钓鱼采石江上以小舫载丝绳其中维南岸而疾棹抵北岸以度江之广狭凡数十往反而得其丈尺之数遂诣阙自言有䇿可取江南戊辰召若水为赞善大夫且遣使诣荆湖如若水之䇿造大舰及黄黒龙船数千艘将浮江以济师也九月癸亥命曹翰领兵先赴荆南丙寅复命曹彬李汉琼田钦祚同领兵继之又命潘羙刘遇梁迥等同领兵赴荆南冬十月江南国主遣其弟从镒入贡上留之不报曹彬与诸将入辞上谓彬曰南方之事一以委卿切勿暴掠生民务广威信使自归顺不须急击也且以匣劔授彬曰副将而下不用命者斩之潘羙等皆失色自王全斌平蜀多杀人上每恨之彬性仁厚故专任焉闰十月己酉曹彬等入池州先是上遣郝守濬自荆南以大舰载巨竹絙并下朗州所造黄黒龙船于采石矶跨江为浮梁或谓江阔水深古未有浮梁而济者乃先试于石牌口丁巳曹彬等及江南兵战于铜陵败之庚申知制诰史馆修撰扈蒙上言昔唐文宗每开延英召大臣论事必命起居舍人执笔螭坳以纪时政后唐明宗亦命端明殿学士及枢密直学士轮修日厯送史馆近朝以来此事都废帝王言动莫得而书縁宰相以漏泄为虞无因肯说史官以踈逺是隔何由得闻望自今凡有裁制之事优䘏之言发自宸衷可书简册者并委宰臣及参知政事每月轮知抄録以备史官撰习诏从之甲子监修国史薛居正等上所修五代史百五十卷明日上谓宰相曰昨观新史见梁太祖暴乱丑秽之迹乃至如此宜其旋被贼虐也十一月诏移石牌镇浮梁于采石矶系缆三日而成不差尺寸王师过之如履平地契丹边臣贻知雄州孙全兴书请和全兴以闻上命全兴答书许之乙亥开宝八年春正月乙酉上谓宰相曰古之为君鲜能正身自致无过之地朕常夙夜畏惧防非窒欲庶几以德化人之义如唐太宗受人諌䟽直抵其失曽不愧耻岂若不为之而使下无间言哉为臣者或不终其名节而䧟于不义盖忠信之薄而获福亦鲜斯可戒矣庚寅曹彬等进攻金陵初次秦淮舟楫未具潘羙下令曰羙提骁勇数万人战必胜攻必取岂限此一衣带水而不径渡乎遂率所部先济王师随之江南兵大败二月甲子上谓宰臣曰年谷丰登人物繁盛若非上天垂祐何以及此所宜共思济给振举阙政庶成开泰之基也丁卯命王祐扈蒙梁周翰雷德骧并权同知贡举戊辰上御讲武殿覆试王祐等所奏合格举人王式等因语之曰向者登科名级多为势家所取致塞孤贫之路甚无谓也今朕躬亲临试以可否进退尽革畴昔之弊矣式等皆顿首谢于是内出诗赋题试得进士王嗣宗以下三十人诸科三十四人三月上性寛仁多恕尚食供膳有蝨縁食器旁谓左右曰勿令掌膳者知尝读尧典叹曰尧舜之世四凶之罪止从投窜何近代宪纲之密耶盖有意于措刑也故自开宝以来犯大辟非情理深害者多贷其死夏四月教坊使卫德仁以老求外官且援同光故事求领郡上曰用伶人为刺史此庄宗失政岂可效之耶宰相拟上州司马上曰上佐乃士人所处资望甚优亦不可轻授此軰但当于乐部迁转耳乃命为太常寺太乐署令五月江南国主自出巡见王师列栅城外旌旗满野始惊惧六月甲子彗出栁长四丈晨见东方西南指歴舆鬼距东凡十一舍八十三日乃灭秋七月江南捷书累至羣臣称贺从镒即奉表请罪上嘉其得礼命李穆送从镒还其国手诏促国主来降且令诸将缓攻以待之九月谋遣使入贡求缓兵道士周惟简者国主召之为给事中与徐铉同使京师冬十月己亥朔铉及惟简赴阙铉居江南以名臣自负欲以口舌驰说存其国大臣亦先白上言铉博学有才辩宜有以待之上笑曰第去非尔所知也既而铉朝于廷仰而言曰李煜无罪陛下兵出无名煜以小事大如子事父未有过失奈何见伐上曰尔谓父子者为两家可乎铉不能对遣王仁珪焦继勲同修洛阳宫室上始谋西幸也十一月徐铉及周惟简还江南未几国主复遣入奏辛未对于便殿乞缓兵以全一邦之命其言甚切至上与反覆数四铉声气愈厉上怒因按劔谓铉曰不须多言江南亦有何罪但天下一家卧榻之侧岂容他人鼾睡乎铉惶恐而退仍各厚赐遣还上数因使者谕彬以勿伤城中人若犹困闘李煜一门切无加害于是彬忽称疾不视事诸将皆来问疾彬曰余之疾非药石所愈须诸公共为信誓破城日不妄杀一人则彬之病愈矣诸将许诺乃相与焚香约言既毕彬即称愈乙未城䧟彬整军成列至其宫城国主乃奉表纳降彬既入金陵申严禁暴之令士大夫頼彬保全各得其所仓廪府库委转运使许仲宣按籍检视彬一不问师旋舟中惟图籍衣衾而已十二月己亥朔江南捷书至凡得州十九军三县一百有八戸六十五万五千六十有五群臣皆称贺上泣谓左右曰宇县分割民受其祸思布声教以抚养之攻城之际必有横罹锋刄者此实可哀也即诏出米十万石赈城中饥民先是上尝召吴越进奏使任知果令谕㫖于其王俶曰元帅克毗陵有大功竢平江南可暂来与朕相见即当复还不久留也丁卯俶请赴长春节朝觐诏许之丙子开宝九年春正月辛未曹彬遣郭守文奉露布以江南国主李煜及其子弟官属等来献徐铉从煜至京师上召见铉责以不早劝煜归朝铉对曰臣为江南大臣而国灭亡罪固当死不当问其他上曰忠臣也事我如事李氏又责张洎曰汝教李煜不降使至今日因出帛书示之乃王师围城洎所草召江上救兵蜡弹内书也洎顿首请死曰书实臣所为也今得死臣之分也辞色不变上奇之谓曰卿大有胆朕不罪卿今事我无替昔之忠也乙亥以李煜为右千牛卫上将军封违命侯庚辰诏幸西京将以四月有事于南郊二月己亥羣臣奉表请加尊号曰一统太平上曰燕晋未复遽可谓一统太平乎不许庚戍以宣徽院使曹彬为枢密使领忠武节度使枢密领节度自彬始山南东道节度使潘美为宣徽北院使节度领宣徽自美始赏江南之功也彬归自江南诣阁门进榜子云奉勑差往江南勾当公事回时人嘉其不伐始彬之行上许彬以使相为赏及还语彬曰今方隅尚有未服者汝为使相品位极矣肯复力战耶且徐之更为我取太原因密赐钱五十万彬怏怏而退至家见布钱满室乃叹曰好官亦不过多得钱尔何必使相也上爱惜爵位不妄与人类此凡以检校官兼中书令侍中同平章事并谓之使相己未吴越王俶及其子惟濬等入见崇德殿宴长春殿先是车驾幸礼贤宅案视供帐之具及至即诏俶居之宠赉甚厚上初即位召供备库副使魏丕谓曰作坊久积弊尔为我修整之即授作坊副使丕在职甚尽力上讨泽潞维扬下荆广收川陜征河东平江南皆先期谕㫖令治兵器无不精办三月己巳以丕领代州刺史仍典作坊所造兵器每旬一进上亲阅之列五库以贮之寻又分作坊为南北别置弓弩院上将西幸留惟濬侍祠遣俶归国先是羣臣皆有章疏乞留俶而取其地上不从于是命取一黄复以赐俶封识甚固戒俶曰途中宜密观及启之则皆羣臣乞留俶章疏也俶益感惧既归每视事功臣堂一日命徙坐于东偏谓左右曰西北者神京在焉天威不违颜咫尺俶岂敢宁居乎益以乗舆服玩为献制作精巧每修贡必列于庭焚香而后遣之丙子车驾发京师辛未上至西京庚子合祭天地于南郊初雨弥月不止及期始晴霁以讫成礼都民垂白者相谓曰我軰少经乱离不图今日复观太平天子仪卫有泣下者上生于洛阳乐其土风尝有迁都之意始议西幸起居郎李符上书陈八难左右厢都指挥使李怀忠乗间言大梁根本安固已久不可动摇上亦弗从晋王言迁都非便上曰迁河南未已久当迁长安王叩头切諌上曰吾将西迁者无他欲据山河之胜而去冗兵循周汉故事以安天下也王又言在德不在险上不答王出上顾左右曰晋王之言固善今姑从之不出百年天下民力殚矣丙午车驾发洛阳宫辛亥至东京初李煜既降诸城守皆相继归顺独江州不降诏曹翰率兵讨焉自冬讫夏死者甚衆丁丑始㧞之翰发怒屠城死者数万人翰因请载庐山东林寺五百鐡罗汉像归至颕川新造佛舍遂调发巨舰十余艘尽载金帛置鐡像于其上时号为押纲罗汉六月己亥以颕州团练使曹翰为桂州观察使仍判颕州赏平江南之功也晋王光义性仁孝上雅钟爱间谓近臣曰晋王龙行虎歩且生时有异必为太平天子福德非吾所及也秋八月丁未命伐北汉武宁节度使兼中书令王全斌卒全斌轻财重士不求显赫之誉寛而容衆军旅乐为之用其黜居外郡几十年怡然自得识者多之冬十月癸丑上崩于万嵗殿先是上不豫壬子夜大雪上召晋王光义延入大寝属以后事宦官宫妾悉屏之左右皆不得闻但遥见烛影下晋王时或离席若有所逊避之状既而上引柱斧㪬地大声谓晋王曰好为之俄而上崩时漏下四鼓矣宋后见晋王愕然遽唿曰吾子母之命皆託于官家晋王泣曰共保富贵勿忧也甲寅太宗即位改名炅乙卯大赦天下令縁边禁戢戍卒毋得侵挠外境羣臣有所论列并许实封表疏以闻必须面奏者阁门使即时引对风化之本孝弟为先或不顺父兄异居别籍者御史台及所在纠察之先皇帝创业垂二十年事为之防曲为之制纪律已定物有其常谨当遵承不敢踰越咨尔臣庶宜体朕心宰相薛居正加左仆射沈义伦加右仆射参知政事卢多逊为中书侍郎平章事枢密使曹彬加同平章事枢密副使楚昭辅为枢密使宰臣薛居正上大行皇帝陵名曰永昌诏恭依以齐州防御使李汉超为云州观察使判齐州仍䕶关南屯兵洺州防御使郭进领应州观察使判邢州兼西山巡检国初并益广南各僭大号荆湖江表止通贡奉西戎北狄皆未宾服太祖垂意将帅分命汉超及进等控御西北其家族在京师者抚之甚厚所部州县筦𣙜之利悉与之恣其回图贸易免所过征税许令召募骁勇以为爪牙凡军中事悉听便宜处置每来朝必召对命坐赐以饮食钖赉殊异遣还由是边臣皆富于财得以养士用间洞见番夷情状时有冦钞亦能先知预备设伏掩击多致克捷故终大祖世无西北之忧诸叛以次削平武功盖世斯乃得壮士以守四方推赤心置人腹中之所致也时瀛州防御使马仁瑀监霸州军仁瑀虽兄事汉超而多自肆由是二将交恶上恐生边衅即遣使赍金帛赐汉超及仁瑀令置酒讲解寻徙仁瑀知辽州汉超在齐州凡十七年为政简易吏民信爱尝诣阙请立碑颂德诏太子率更令徐铉为之文与士卒絶甘分少及其死军中皆流涕进守西山凡二十年在洺州日城四面悉令种柳濠中杂植荷芰蒲苇后益繁茂州人见之有泣者曰此郭公所种也诏诸道转运使各察举部内知州通判监临物务京朝官等以三科第其能否政绩尤异者为上恪居官次职务粗治者为中临事弛慢所莅无状者为下嵗终以闻将大行诛赏焉十一月己巳翰林学士李昉上大行皇帝谥曰英武圣文神德庙号太祖十二月甲寅太宗御干元殿受朝大赦改元太平兴国元年丁巳以枢密直学士贾琰为三司副使三司置副使自琰始是嵗高丽国人金行成始入学于国子监宋史全文卷二宋史全文卷三钦定四库全书宋史全文卷三宋太宗一丁丑太平兴国二年春正月丙寅命礼部员外郎贾黄中左补阙程能左赞善大夫冯瓒分掌左藏三库先是货泉与金帛通掌嵗久储蓄盈羡始命分之黄中寻出知昇州尝案行府廨见一室扄鐍甚固命发钥视之得金宝数十匮计其价直数万万乃李氏宫阁中遗物即表上之上曰非黄中廉恪则亡国之宝将污法而害人矣赐钱二十万上初即位以疆宇至逺吏员益衆思广振淹滞以资其间阙顾侍臣曰朕欲博求俊乂于科场中非敢望拔十得五止得一二亦可为致治之具矣于是礼部上所试合格人名戊辰上御讲武殿内出诗赋题覆试进士赋韵平仄相间依次用命翰林学士李昉扈蒙定其优劣为三等得河南吕蒙正以下一百九人庚午覆试诸科得二百七人并赐及第又诏礼部阅贡籍得十五举以上进士及诸科一百八十四人并赐出身九经七人不中格上怜其老特赐同三传出身凡五百人皆先赐緑袍鞾笏钖宴开宝寺上自为诗二章赐之唐时礼部放榜之后醵饮于曲江号曰闻喜宴上命中使典领供帐甚盛第一第二等进士并九经授将作监丞大理评事通判诸州同出身进士及诸科并送吏部免选优等注拟初资职事判司簿尉宠章殊异歴代所未有也薛居正等言取人太多用人太骤上意方欲兴文教抑武事弗听及蒙正等辞召令陞殿谕之曰到治所事有不便于民者疾置以闻或曰太祖之幸洛阳也洛阳人张齐贤献下并汾富民封建敦孝举贤太学籍田选良吏惩奸谨刑十䇿太祖召见便坐问之齐贤以手画地条陈太祖善其四䇿齐贤坚执其余䇿皆善太祖怒令卫士曵出及还语上曰我幸西京惟得一张齐贤耳我不欲遂官爵之汝异时可收以自辅也于是齐贤举进士上决欲置之高等而有司第其名适在数十人后上不恱乃诏进士尽第二等及九经凡一百三十人悉与超除盖为齐贤故也庚辰诏以美名易禁军旧号鐡骑曰日骑控鹤曰天武龙骑曰龙卫虎捷曰神卫二月江南置监铸铜钱废李煜旧用鐡钱初右监门卫率府副率王继勲分司西京残暴愈甚强市民家子女以备给使小不如意即杀而食之以槥椟贮骨出弃野外女侩及鬻棺者出入其门不絶民甚苦之而不敢告上在藩邸颇闻其事及即位㑹有诉者亟命戸部员外郎知杂事雷德骧往鞫之继勲具伏所杀婢百余人乙卯斩继勲并女侩八人于洛阳市长夀寺僧惠广尝同食人肉上令先折其胫然后斩之民皆称快三月香药库使高唐张逊建议请置𣙜易局庚寅知江州周述言卢江白鹿洞学徒常数千百人乞赐九经使之肄习诏国子监给本仍传送之夏四月甲寅契丹遣耶律敞等来助葬太祖晏驾诏翰林学士戸部侍郎李昉兼判太常寺昉归语其子宗谔等曰堂吏不知典故岂有为丞郎而判寺乎近者窦仪判大理寺崔颂判国子监此盖失之久矣宗谔因问凡制敕所出必自宰相今言堂吏不知典故何也昉曰命官判寺宰相必不经心惟堂吏举近例使押字尔昉又言自太祖临御以来百司吏艰于选补后进者多不习故事由是台省旧规渐成废坠云五月庚午命起居舍人辛仲甫使于契丹契丹主问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数契丹主颇欲留之仲甫曰信以成义义不可留有死而已契丹主知其秉节不可夺厚礼遣还上曰仲甫逺使絶域练逹机宜可谓不辱君命若更得如仲甫数人朕何患也己卯祔太祖神主于太庙庙乐曰大定之舞以孝明皇后王氏配闰七月有司上诸州所贡闰年图八月上初即位以髙保寅知怀州怀州故𨽻河阳时赵普为节度使保寅素与普有隙手疏乞罢节镇领支郡之制乃诏怀州直𨽻京长吏得自奏事于是虢州刺史诉保平军节度使杜审进阙失事诏右拾遗李瀚往察瀚因言节镇领支郡多俾亲吏掌其关市颇不便于商贾滞天下之货望不令有所统摄以分方面之权尊奖王室亦强干弱枝之术也始唐及五代节镇皆有支郡太祖平湖南始令潭朗等州直属京长吏得自奏事其后大县屯兵亦有直属京者兴元之三泉是也上纳瀚言天下节镇无复领支郡者矣九月上属意戎事每朝罢亲阅禁卒命筑讲武台于城西之杨村辛亥大阅上与羣臣等登台而观命天武左厢都指挥使崔翰分布士伍南北绵亘二十里建五色旗以号令将卒望其所举为进退之节每按旗指纵则千乗万骑周旋如一甲兵之盛近代无比上甚恱赐翰金带国子监主簿郭恕先决杖配𨽻登州恕先即忠恕也初责干州司戸参军秩满去官遂不复仕纵放岐雍陜洛之间或踰月不食盛夏暴日中无汗大寒凿冰而浴人皆异之尤善画得其画者藏以为宝上雅闻恕先名召为国子监主簿赐赉甚厚令于太学判定歴代字书内侍押班窦神兴尝馆之恕先美须髯一日忽尽拔去神兴惊问其故恕先曰聊以效颦耳神兴大怒白上以恕先无检局放纵败度恕先益纵酒谤讟上怒故及于祸恕先行至临邑谓部送吏曰我逝矣因掊地为穴度可容面俯窥焉而卒藁葬道左后将改葬但得其衣衾盖尸解云十一月镇安节度使马军都指挥使党进出为忠武节度使进掌禁卫凡十一年尝徼巡京师闾巷间有蓄竒禽异兽者进或见必命左右取而放之骂曰买肉不供父母反饲禽兽乎尝为杜重威家奴重威子孙贫贱进月分俸钱给之人亦以此称焉戊寅太平兴国三年春正月己酉命翰林学士李昉等修太祖实録直学士院汤恱等修江表事迹建隆初三馆所藏书库及平诸国尽收其图籍凡八万余卷诏置三馆二月朔赐名崇文院诏凿池引金水河注之遂名池曰金明夏四月乙卯召华山道士真源丁少微至阙少微善服气引年与陈抟齐名然少微志尚清洁抟嗜酒放旷虽居室密迩未尝徃来少微以金丹巨胜南芝𤣥芝等献上留数月遣还己卯平海节度使陈洪进上表献所管漳泉二州得县十四戸十五万一千九百七十八兵一万八千七百二十七五月吴越王俶上表献所管十三州一军凡得县八十六戸五十五万九百八兵十万五千三十六命范旻权知两浙诸州事钱氏地狭民衆赋敛苛暴旻至悉条奏请蠲除之诏从之李光叡卒子继筠嗣六月上注意治本深惩賍吏己巳诏自太平兴国元年十月乙卯以后京官幕职州县官犯赃除名配诸州者纵逢恩赦所在不得放还已放还者有司不得叙用九月甲申朔上御讲武殿覆试礼部合格人进士加论一首自是常以三题为准得渤海胡旦以下七十四人乙酉得诸科七十人并赐及第始赐宴于迎春苑授官如二年之制故事礼部惟春放榜至是秋试非常例也诏自今广文馆及诸州府礼部试进士律赋并以平仄依次用韵冬十月司农寺丞孔宜知星子县回献所为文上召见问以孔子世嗣擢右赞善大夫袭封文宣公辛酉诏免袭封文宣公家租税上初即位幸左藏库视其储积语宰相曰此金帛如山用何能尽先帝每焦心劳虑以经费为念何其过也于是分左藏北库为内藏库并以讲武殿后封桩库属焉改封桩库为景福内库初太祖制置封桩库欲赎幽蓟㑹晏驾不果十一月乙未亲享太庙丙申合祭天地于南郊御丹凤楼大赦受册尊号于干元殿国初以来南郊四祭及感生帝皇地祗神州凡七祭并以四祖迭配上即位但以宣祖太祖更配于是合祭天地始奉太祖升侑焉十二月乙丑幸讲武台观飞仙军人发机石射连弩上将伐北汉先习武事也庚午腊有司请备冬狩之礼上从之因谓左右曰老子云驰骋畋猎令人心发狂夏书曰外作禽荒为人上者不得不戒歴观前代多惑于此而致䘮败朕今顺时蒐狩为民除害非敢以为乐也是冬诸州贡举人并集㑹将亲征河东罢之自是毎间一年或二年乃置贡举是嵗初置文思院己卯太平兴国四年春正月上初即位谓齐王廷美曰太原我必取之及议致讨召枢密使曹彬问曰我今举兵卿以为何如彬曰国家兵甲精锐人心忻戴若行弔伐如摧枯拉朽耳何有不可哉上意遂决乙未宴潘美等于长春殿上亲授方畧以遣之时刘鋹及淮海王俶武宁节度使陈洪进等皆与鋹因言朝廷威灵及逺四方僭窃之主今日尽在座中旦夕平太原刘继元又至臣率先来朝愿得执梃为诸国降王长上大笑赏赐甚厚鋹诙谐类此癸卯新浑仪成司天监学生张思训所创也置文明殿东南之钟鼓楼以思训为浑仪丞旧制日月昼夜行度皆人所运转新创成于自然尤为精妙二月甲子车驾发京师三月庚辰朔驻跸于镇州夏四月车驾发镇州幸太原乙亥幸连城视攻城诸洞时李汉琼率衆先登矢集其脑又中指伤甚犹力疾上促召至幄殿视其创傅以良药上欲亲幸洞屋中劳士卒汉琼泣曰晋阳孤垒危若累卵诸将用命战士贾勇矢石注洞屋如雨陛下奈何以万乗之尊亲往临之若不听臣请先死上乃止五月壬午幸城南上谓诸将曰翌日重午当食于城中癸未督诸将急攻左仆射致仕马峯以病卧家舁入见北汉主流涕以兴亡谕之北汉主上表纳欵甲申迟明刘继元率其官属素服纱㡌待罪䑓下诏释之顾谓淮海国王钱俶曰卿能保一方以归于我不致血刄深可嘉也北汉平凡得州十军一县四十一戸三万五千二百二十兵三万命刘保勲知太原府以继元为右卫上将军彭城郡公㑹继元降人人有希赏意上将遂伐契丹取幽蓟诸将皆不愿行然无敢言者殿前都虞候崔翰独奏曰此一事不容再举乗此破竹之势取之甚易时不可失也上恱即命枢密使曹彬议调发屯兵六月庚申车驾北征丁卯上躬擐甲胄率兵次岐沟契丹东易州刺史刘禹以州降戊辰上次涿州判官刘元德以城降庚午迟明次幽州城南秋七月甲申上以幽州城踰旬不下士卒疲顿转输回逺复恐契丹来救遂诏班师乙巳车驾至自范阳初刘继业为继元扞太原城东南面颇杀伤王师及继元降继业犹据城苦战上素知其勇欲生致之令中使谕继元俾招继业继元遣亲信往继业乃北面再拜大恸释甲来见上喜慰抚之甚厚复姓杨氏止名业寻授左领军卫大将军八月丁巳以业为郑州防御使李继筠卒弟继捧立初武功郡王德昭从征幽州军中尝夜惊不知上所在或有谋立王者㑹知上处乃止上闻不恱及归以北征不利久不行太原之赏议者皆谓不可于是德昭乗间入言上大怒曰待汝自为之赏未晩也德昭惶恐还宫自刎上闻之惊悔往抱其尸大哭曰痴儿何至是耶追封魏王谥曰懿九月丁亥初置王子侍读以左赞善大夫杨可法为之庚寅戸部郎中侯陟为諌议大夫权御史中丞权中丞始此契丹大入冦镇州都干辖云州观察使刘延翰率衆御之崔彦进潜师蹑敌后李汉琼及崔翰亦领兵继至先是上以阵图授诸将俾分为八阵赵延进谓翰等曰主上委吾等边事盖期于克敌耳今敌骑若此而我星布其势悬絶彼若乗我将何以济不如合而击之可以决胜违令而获利不犹愈于辱国乎翰等以擅改诏㫖为疑李继隆曰兵贵适变安可以预料为定违诏之罪继隆请独当之于是分为二阵前后相副士衆皆喜三战大破之冬十月庚午捷闻手诏褒之十一月辛夘以建州邵武县为邵武军辛丑初西南夷不供朝贡冦钞边境刑部郎中许仲宣为西川转运使亲至大渡河谕其逆顺示以威福夷人皆率服为岭南转运使江表用兵军中须索百端仲宣皆豫储蓄无缺曹彬怪之及攻城须用陶器数万事分给攻城卒然灯自照仲宣已预料置如其数付之他物类此十二月诏改司冦参军为司理参军以司冦院为司理院令于选部中选歴任清白能折狱辨讼者为之庚辰太平兴国五年春正月上既平太原遂观兵范阳得汾燕蓟之马凡四万二千余匹国马増多乃诏于景阳门外新作四廐名曰天驷监左右各二以左右飞龙使为左右天廐使闲厩使为崇仪使内廐马既充牣始分置诸州牧养庚寅以程羽为文明殿学士二月京西转运使程能上言诸道州府民事徭役者未尝分等虑有不均欲望下诸路转运司差官定为九等上四等戸令充役下五等戸并与免役令转运使躬亲详定勿复差官闰三月甲寅上御讲武殿覆试权知贡举程羽等所奏合格进士得铜山苏易简以下百一十九人又得诸科五百三十人并分第甲乙赐宴始有直史馆陪坐之制唐有勑赐及第以表特恩开宝以来御试中第一者皆称之其文臣有不由科第者四因献文别试以勑赐进士及第或赐御前进士及第又有同进士及第士出身之目其后复赐史进士及第仍附是年第一等进士之下夏四月有赵国昌者求应百篇举癸未上亲试之出杂题二十字令各赋五篇篇八句逮至日旰仅成数十首率无可观上以此科久废特赐及第戊子襄州言襄阳县民张巨源五世同居内无异㸑诏旌表门闾巨源尝习刑名书特赐明经及第六月己亥以江州白鹿洞主明起为蔡州褒信县主簿白鹿洞在庐山之阳常聚生徒数百人李煜割善田数十顷廪给之选太学之通经者日为诸生讲诵于是起建议以其田入官故爵命之白鹿洞由是渐废矣知邕州侯仁宝上疏言交州主帅被害其国乱可以偏师取之上大喜秋七月丁未以仁宝为交州路水陆转运使孙全兴郝士濬陈钦祚崔亮为邕州路兵马都部署刘澄贾湜王僎为廉州路兵马部署水陆并进讨冬十一月诏巡北边壬子发京师戊午驻跸于大名府雄州言契丹皆遁去开宝末右补阙窦偁为开封府判官与推官贾琰同事上琰便佞能先意希㫖偁尝疾之上与诸王宴射琰侍上侧颇称赞德美词多矫诞偁叱之曰贾氏子巧言令色岂不愧于心哉坐皆失色上亦为之不乐至是上思见偁促召至行在癸亥以偁为北部郎中时方议北征偁因抗疏请还都牧养士马徐为后图上恱其言及至自大名以偁为枢密直学士偁仪之弟也十二月甲戍畋近郊因以阅武赐禁军校及卫士襦袴时禁盗猎有战士获麞违令当死上曰我若杀之后世必谓我重兽而轻人释其罪丁丑以郑州防御使杨业领云州观察使仍判郑州知代州事业自鴈门之役契丹畏之毎望见业旗即引去主将屯边者多疾之或潜上谤书斥言其短上皆不问封其书付业上因契丹遁去遂欲进取幽州命宰相问李昉扈蒙等以事之可否昉等上奏请申戒羽卫旋斾京师善养骁雄精加训练严敕边郡广积军储讲习武经缮修攻具竢府藏之充溢洎闾里之富完朞嵗之间用师未晚上深纳其说即下诏南归上既还京师议者皆言宜速取幽蓟左拾遗直史馆张齐贤上疏其略曰圣人举事动在万全百战百胜不若不战而胜若重之谨之戎虏不足吞燕蓟不足取自古疆场之难非尽由戎狄亦多边吏扰而致之若縁边诸寨抚御得人但使峻垒深沟畜力养锐以逸自处宁我致人李牧所以称良将于赵用此术也所谓择卒未如择将任力不及任人如是则边鄙宁边鄙宁则辇运减辇运减则河北之民获休息矣臣又闻家六合者以天下为心岂止争尺寸之土角戎狄之势而已是故圣人先本而后末安内以养外人民本也夷狄末也中夏内也夷狄外也是知五帝三王未有不先根本者也尧舜之道无他广推恩于天下之民尔推恩者何在乎安而利之民既安利则戎狄敛衽而至矣伏望审择通儒分路採访有伪命日赋敛苛重者改而正之因而利之使赋税可经久而行天下诸州有不便于民事委长吏闻奏使天下耳目皆知陛下之仁戴陛下之惠此以德怀逺以惠利民则幽燕窃地之丑沙漠偷生之衆禽之与屈总在术内尔辛巳太平兴国六年春正月乙巳诏曰百里之长字民之要官也今县邑广而阙员多选曹拘以常调歴年未满非所以振淹䘏惠吾民也适变通方宜从新制其令诸路转运使下所属州令长吏择见任判司簿尉之清廉明干者具以名闻当驿召引对授以知县之任焉诏诸道转运使察访部内官吏有履行着闻政术尤最及文学茂异者各举二人三月岐王德芳薨夏五月旱大赦六月薛居正薨赠大尉中书令谥文惠居正风度环伟操行方正为相任寛简不苛察士君子以此多之其妻悍妬不生育惟吉养子也行检不正上临其丧问不肖子安在惟吉伏丧侧惊愧不敢起尽革故态后委以大藩所至称治秋九月乙未朔日有食之交州行营言破贼军万五千衆于白藤江口于是侯仁宝率前军先进贼诈降以诱仁宝仁宝信之遂为所害时诸军冒炎瘴多死者转运使许仲宣驰奏仁宝战没且乞班师不待报即分屯诸州开库赏赐给其医药乃上章自劾诏书嘉纳之遣使就劾澄等㑹王僎病死澄与贾湜并戮于邕州市全兴伏诛陈钦祚郝士濬崔亮皆责授团练刺史诏诸州大狱长吏不亲决胥吏旁縁为姦追捕证左滋蔓踰年而狱具自今长吏每五日一虑囚情得者即决之上不欲天下有滞狱乃建三限之制大事四十日中事二十日小事十日不须追捕而易决者不过三日时既取太原范阳未下上怒不赏平晋之功中外莫敢言钖因入辞直进封事言军国要机一朝廷大体四略曰顷嵗平太原逮兹二载未赏军功请因郊祀行之此要机之一也交州瘴海之地得之如获石田愿无屯兵以费财此大体之一也迩来官废其职给事中不过封驳遗补不贡直言起居郎舍人不得升陛纪言动御史不弹奏左右丞今尚阙员中书舍人虽掌书命未闻访之以事集贤院虽有书籍而无职官祕书省虽有职官而无图籍愿择材而任之各司其局此大体之二也朝廷辟西苑广御地而尚书无本㕔郎曹无本局九寺三监狭室萧然礼部试士或就武成王庙是岂太平之制望别修省寺用列职官此大体之三也又每于衢路见囚荷鐡枷于法所无去之可矣此大体之四也上嘉其言降诏褒谕仍赐钱五十万或谓钖今宜少晦以逺谗忌钖曰事君之诚惟恐不竭矧天植其性岂以一赏可夺耶解田钖言职出为河北南路转运副使时卢多逊专政羣臣章表不先禀多逊则有司不敢通钖为左拾遗尝献平戎歌多逊许之始得进御又諌官上章必令阁门吏依常式云不敢妄陈利便希望恩宠贻书多逊请諌官免书状多逊不恱出之太子太保赵普奉朝请累年卢多逊益毁之欝欝不得志㑹如京使柴禹钖等告秦王廷美骄恣将有隂谋窃发上召问普普对曰臣愿备位枢轴以察奸变上于宫中访得普前所上章并发金匮遂大感悟召普谓曰人谁无过朕不待五十已尽知四十九年非矣辛亥以普为司徒兼侍中始太祖传位于上昭宪顾命也或曰昭宪及太祖本意盖欲上复传之廷美而廷美将复传之德昭故上即位亟命廷美尹开封德昭授贵州防御使实称王子皆縁昭宪及太祖意也德昭既不得其死德芳相继夭絶廷美始不自安寖有邪谋他日上尝以传国意访之赵普普曰太祖已误陛下岂容再误耶于是普复入相廷美遂得罪凡廷美所以得罪则普之为也十一月改武德司为皇城司上尝遣武德卒察逺方事有至汀州者知州王嗣宗执而杖之缚送阙下因奏曰陛下不委任贤俊而猥信此軰为耳目窃为陛下不取上大怒遣使械嗣宗下吏削秩既而怒解嘉嗣宗直节令迁其官亲飨太庙辛亥合祭天地于圜丘大赦御干元殿受册尊号先是有秦再思者上书愿勿再赦且引诸葛亮佐蜀数十年不赦事上颇疑之以问赵普普曰国家开创以来其存彛制三嵗一赦所谓其仁如天尧舜之道刘备区区一方用心无足师法上然其对赦宥之之文遂定十二月先是诸州犯罪之人皆锢送阙下于道路非理而死者十常六七张齐贤上言罪人至京请择清彊官虑问若显负沈屈则量罚本州官吏自今令只遣正身家属别竢朝㫖齐贤又言刑狱繁简乃治道弛张之本州县胥吏皆欲多禁系人或以根穷为名恣行追扰租税逋欠至少而禁系累日遂至破家请自今外县罪人令五日一具禁放数白州州狱别置歴委长吏捡察三五日一引问䟽理每月具奏下刑部阅视有禁人多者即奏遣朝官驰往决遣若事渉寃诬故为淹滞则降黜其本州官吏或终嵗狱无寃滞则刑部给牒得替日较其课旌赏之齐贤勤究民弊务存寛大行部遇投诉者或召至传舍榻前与语多得其情伪江南人久益称之壬午太平兴国七年春正月壬寅诏翰林学士承㫖李昉等详定士庶车服丧葬制度付有司颁行违者论其罪二月以给事中侯陟右正諌大夫王明同判三司同判三司自陟明始夏四月以枢密直学士窦偁中书舎人郭贽参知政事太宗谓偁曰汝自揣何以至此偁曰陛下念藩邸之旧臣出于际㑹上曰非也乃汝面折贾琰赏卿之直耳普复相多逊益不自安普屡讽多逊令引退多逊贪权固位不能自决㑹普廉得多逊与秦王廷美交通事遂以闻丙子诏文武常参官集议朝堂太子太师王溥等奏多逊及廷美顾望呪诅大逆不道丁丑诏削夺多逊官爵并家属流崖州廷美勒归私第多逊赴贬所食于道傍逆旅有妪颇能言京邑旧事多逊曰妪自何来乃居此妪颦蹙曰我本中原士大夫家有子任某官卢某作相令枉道为某事吾子不能从其意卢衔之中以危法尽室窜南荒未周嵗骨肉相继沦没惟老身流落山谷彼卢相者妬贤怙势恣行无忌终当南窜幸未死间或可见之耳多逊黙然趣驾去五月甲戍亲録禁囚赵普等以上察见微隠相率称贺上尝谓赵普曰朕每读书见古帝王多自尊大深拱严凝谁敢犯颜言事若不降请接纳则是自蔽聪明或喜赏怒刑岂能归天下之心哉普曰帝王若赏罚无私内外无间上求其理下竭其诚驯致太平不为难事上又问治民之道复有何术普曰陛下恤念生民每闻利病无不即日施行古圣王爱民之心止于此矣赵普以秦王廷美谪居西洛非便教知开封府李符言廷美不悔过怨望乞徙边郡以防他变丙辰降廷美为涪陵县公房州安置李继捧来朝献四州地其弟继迁叛去八月廷美既出房州赵普恐李符漏其言乃坐符府中用刑不当癸亥责为宁国军司马冬十月上尝谓侍臣曰朕每读老子至佳兵不祥之器圣人不得已而用之未尝不三复以为规戒王者虽以武功克定终须用文德致治朕每退朝不废观书意欲酌前世成败而行之以尽损益也幸金明池阅习战行干元厯十二月戊午朔日有食之是嵗契丹明扆死子隆绪立高丽王伷死先是桐庐县刁衎上疏言滛刑酷法非律文所载者望诏天下悉禁止之上览疏甚恱降诏褒答焉癸未太平兴国八年春正月弥德超因乗间以急变闻于上云枢密使曹彬得士衆心又巧诬以他事上颇疑之戊寅彬罢为天平节度使兼侍中以东上合门使开封王显为宣徽南院使德超为北院使并枢密副使上召显谓曰卿世非儒门少罹兵乱必寡学问今典掌万机固无暇博览羣书命左右取军戒三篇赐显曰读此亦可免于面墙矣孔承恭言仪制令有云贱避贵少避长轻避重去避来望令于要害处设木刻其字庶可兴礼让而厚风俗诏行其言三月以右諌议大夫同判三司宋琪为左諌议大夫叅知政事始分三司各置使王明为盐鐡使陈从信为度支使郝正为戸部使诸王及皇子府置咨议翊善侍讲官上亲试举人擢长沙王世则以下百七十五人并赐及第诸科百十七人出身赐宴琼林苑后为定制张齐贤初除转运使辞日上面命曰江南多出铜为朕密经营之齐贤乃访得江南承㫖丁钊歴指饶信䖍州山谷产铜鈆钖之所又求前代铸法惟饶州永平监用唐开元钱料肉好周郭精妙坚实可久由是定取其法嵗铸三十万贯凡用铜八十五万斤鈆三十六万斤钖十六万斤齐贤即诣阙面陈其事诏可之夏四月上尝览福建版籍谓宰相曰陈洪进止以漳泉二州赡数万衆无名科敛民所不堪比朝廷悉已蠲削民皆感恩朕亦不觉自喜上尝作戒谕辞二付合门一以戒京朝官受仕于外者一以戒幕职州县官丁未令合门于朝辞日宣㫖朂励仍书其辞于治所屋壁遵以为戒初弥德超诬曹彬事成期得枢密使及为副使大失望一日诟王显等曰汝軰当断头我度上无执守为汝軰所眩惑显等告其事上怒壬子德超除名并亲属流琼州德超始因李符宋琪之荐得事上及符贬德超屡称其寃㑹德超败上恶其朋党令徙符岭表卢多逊之流崖州也符白赵普朱崖虽逺在海中而水土颇善春州稍近至者必死不若令多逊处之普不答至是即以符知春州嵗余卒上悟彬无他待之愈厚临朝累日不怿从容谓赵普曰朕以听断不明几败大事夙夜循省内愧于心普对曰陛下知德超才干而任用之察曹彬无罪而昭雪之有劳者进有罪者诛物无遁情事至立断此所以彰陛下圣明也虽尧舜何以过此上由是释然八月太祖初以扈蒙之言诏卢多逊録时政月送史馆多逊讫不能成书于是右补阙直史馆胡旦复言五代自唐以来中书枢密院皆置时政记每月编修送史馆周显德中宰相李谷又奏枢密院置内庭日厯自后因循废阙史臣无凭撰集望令枢密院依旧置内庭日厯委文臣任副使者与学士轮次记録送史馆上采其言辛亥诏自今军国政要并委叅知政事李昉撰録枢密院令副使一人纂集每季送史馆昉因请以所修时政记每月先奏御后付所司从之时政记奏御自昉始也冬十月赵普罢为武胜军节度兼侍中十一月朔以刑部尚书参知政事宋琪工部尚书参知政事李昉并本官同平章事上谓曰世之治乱在赏罚当否赏罚当其功罪无不治之理如或以为饰喜怒之具即无不乱与卿等戒之诏自今宰相序立宜在亲王之上李昉宋琪请遵故事上曰宰相之任实总百揆与羣臣礼絶藩邸之设止奉朝请而已元佐等尚㓜欲其知谦损之道卿勿多辞也丁巳宴饯赵普于长春殿王显等侍侧数视上袴上怪而问之显等曰陛下所衣袴文缕俱倒上笑曰朕未尝御新衣盖澣濯频所致耳盖念机杼之劳苦欲示敦朴为天下先也以李穆吕蒙正李至参知政事张齐贤王沔同签署枢密院初穆知开封府时剖决精敏姦猾无所假贷由是豪右屏迹权贵不敢干以私上益知其才始有意大用至是穆等入对上谓之曰朕为官择人惟恐不当今两制之臣十余皆文学适用操履方洁卿居京府尤号严肃故加奖擢也诏史馆所修太平总类自今日进三卷朕当亲览宋琪等言穷嵗短晷日阅三卷恐圣躬疲倦上曰朕性喜读书开卷有益不为劳也此书千卷朕欲一年读遍因思学者读万卷书亦不为难耳寻改总类名曰御览于是命吕文仲充翰林侍读与侍书王着更宿而书学葛湍亦直禁中每暇日多召问文仲以经书着以笔法湍以字学上于禁中读书自己至申始罢有苍鹤飞上殿鸱吻逮掩卷而去上怪之以语近臣对曰上好学之感也昔有鹳雀衔三鳣鱼坠杨震讲堂下抑以类此甲申雍熈元年春正月上谓侍臣曰夫教化之本治乱之源茍无书籍何以取法今三馆所贮遗逸尚多乃诏三馆以开元四库书目阅馆中所阙者具列其名募中外有以书来上及三百卷当议甄録酬奖余第卷帙之数等级优赐不愿送官者借其本写毕还之自是四方之书往往间出矣甲子有司上窃盗赃至大辟诏特贷其死因谓宰相曰朕常重惜人命如此类者往徃贷其极刑但时取其甚者警衆多尔不欲小人知寛贷之意恐其犯法者衆也上御丹凤楼观灯见士庶阗咽谓宰相曰国家承累世干戈之后朕孜孜求治惟望上天垂佑福此下民今海宇乂安京师繁盛殊以为慰今夕与卿等且各宜醉秦王廷美卒房州以闻上呜咽流涕谓宰相曰廷美自少刚愎长以兇恶朕以同气至亲不忍寘之于法俾居房陵冀其思过方欲推恩复旧遽兹殒逝痛伤奈何乃追封涪王谥曰悼参知政事李穆性至孝遭母丧诏强起之穆哀戚过甚因致毁瘠暴卒上临丧谓宰相曰穆洁已守道操履纯正方此擢用遽至沦没非斯人之不幸乃朕之不幸也二月朔亲阅将校皆按名籍参考劳绩而升黜之三月滑州决河塞遣祕书丞杨延庆等十余人分知诸州上因谓宰相曰刺史之任最为亲民茍非其人则民受其祸昔秦彭守颕州崇尚儒雅教化大行境内乃有凤凰麒麟嘉禾甘露之瑞足为善政也宋琪曰秦彭一郡守耳政善而天应之若此况君天下者乎何谓太平不可致和气不可调也召宰相近臣赏花于后苑上曰春气暄和万物畅茂四方无事朕以天下之乐为乐宜令侍从词臣各赋诗赏花赋诗自此始夏四月羣臣请封禅以干元文明二殿火灾故罢之五月除江南盐禁寻复之以京官充堂后官上幸玉津园观鱼宴射谓近臣曰朕观五代以来帝王始则勤俭终乃忘其艰难恣为逸豫覆亡之速皆自贻也为人上者当以为戒六月求直言诏天下州县官或知民俗利害政令否臧许于本州附传置以闻所言可采必行旌赏若无所取亦不加罪有布衣以皂囊封书献者且词狂妄上览弗责因谓宰相曰凡上封事者多不知朝廷次第所言率孟浪不切机㑹本欲下情上逹庶事无壅故虽狂悖亦与容纳田钖上疏其略曰陛下有朝令夕改之事由制勑所行时有未当而无人封驳者给事中之过也陛下有舍近谋逺之事由言动所为未合至理而无人敢諌诤者是左右拾遗补阙之过也又曰宰相不得用人而委员郎差遣近臣不专受责而求令録封章自此章奏必多听用必广听用既广则条制必繁条制既繁则依从者少乞今后凡有奏陈令大臣议而行之盖臣下言之则谓之封章陛下行之则出为法令法令可简而不可使繁制度可永而不可屡变又曰宰臣若贤愿陛下信而用之宰相非贤愿陛下择可用而任之何以置之为备员而待之若冗秩也遣使诸路察狱上尝谓侍臣曰刑辟之际君子之所尽心稍有寃枉必伤和气且齐女负寃天为枯旱燕臣无罪六月飞霜自昔水旱作沴未有不由于此居官牧民尤当戒之秋七月命諌官领登闻检院九月西夏李继捧来朝其弟继迁留银州诏发继捧亲属赴阙继迁年十七勇悍有智谋不乐内徙与其党奔入斥泽出其祖彛兴像以示戎人戎人皆拜泣相聚为冦知夏州尹宪选精骑夜袭斥泽斩首五百级烧四百余帐获继迁母及妻继迁仅以身免后有自西边来者言继迁悉知朝廷之事皆继捧漏泄朝廷数谕继迁不肯降上用赵普之䇿出继捧委以边事端拱元年李继捧赐姓赵名保忠授夏州刺史定难节度以讨继迁管夏银宥五州继捧至镇数日上言继迁悔过归欵上以为银州刺史西南巡检使继迁本无降心复诱戎人为冦淳化二年保忠来乞师上命商州团练使翟守素率兵赴之继迁请降以为银州观察使赐姓赵名保吉上命李昌龄就太乙宫校定三等醮仪冬十月上之即位也召华山隠士陈抟入见于是复至上益加礼重谓宰相宋琪等曰抟独善其身不干势利所谓方外之士也与之语甚可听因遣使送至中书琪等从容问抟曰先生得𤣥黙修养之道可以化人乎对曰抟山野之人于时无用亦不知神仙黄白之事吐纳之理无术可传于人假令白日上昇亦何益于世主上龙颜秀异有天人之表博逹今古深究治乱真有道仁圣之主也正是君臣协心同德兴化致治之秋勤行修鍊无出于此琪等表上其言上益喜赐抟号希夷先生岚州献牝兽一角上曰珍禽竒兽奚益于事方内乂宁风俗淳厚此乃上瑞耳十一月以建州进士杨亿为祕书省正字时年十一亿七嵗能属文连三日得对试赋五篇皆援笔立成上曰可与一官留京师故有是命十二月废岭南诸州採珠场立德妃李氏为皇后先是上尝谓辅臣曰朕读晋史见武帝平吴之后溺于内宠后宫迨数千人今宫中自职掌至于麄使不过三百人朕犹以为多矣乙酉雍熈二年春二月禁増置寺庙上御崇政殿覆试礼部贡举人得进士梁颢等百七十九人得诸科三百一十八人并唱名赐及第唱名自此始宰相李昉之子宗谔参知政事吕蒙正之从弟蒙亨盐鐡使王明之子扶度支使许仲宣之子待问举进士试皆入等上曰此并势家与孤寒竞进纵以艺升人亦谓朕有私也皆罢之左右献言尚有遗材复试又得进士上元洪湛等七十六人得诸科二百二人并赐及第夏四月复置明法科进士九经以下更不习法书五月中书门下奏谪官在外而累经赦宥者欲令归阙责其后效上不许谓宰相曰朝廷致理当任贤良君子小人宜在明辨窜逐之臣郊禋以来岂不在念然此等务行崄巇若小得志即复结朋植党恣其毁誉如害马之马岂宜轻议哉秋七月上谓宰相曰国家以百姓为本百姓以食为命故知储蓄最为急务昨江南灾旱甚亟遣使赈贷果无流亡盗贼之患若非积聚何以救之庚申诏诸路转运使及诸州长吏専切督察知仓官吏等依时省视仓粟勿致毁败其有计度支用外设法变易或出粜借贷与民及转输京师如致损官粟者虽去官犹论如律鼎州水溢害稼九月废皇太子楚王元佐乃太宗长子也初廷美得罪元佐独申救之廷美死元佐遂感心疾太子㓜亦聪慧及长渐骄恣或经时絶朝请自是习为残忍不守法度左右微过辄弯弓射之帝诲督甚力皆不悛重阳帝宴诸王元佐以病新起不得预至暮罢陈王元佑等过之元佐谓曰汝等与至尊宴射而我不预焉是为君父所弃也遂发愤终夜闭媵妾纵火焚宫帝怒欲废之㑹冦准通判郓州得召见太宗谓曰知卿有深谋逺虑试与朕决一事东宫所为不法他日必为桀纣之行欲废之则宫中亦有甲兵恐因而招乱准曰请某月日令东宫于某处摄行礼其左右侍从皆令从之陛下搜其宫中果有不法之事俟还而示之废太子一黄门力耳太宗从其䇿及东宫出因搜宫中得滛刑之器有剜眼挑筋摘舌等物还而示之东宫服罪遂废之选立章圣为太子准由是得名冬十月録系囚上决事至日旰因谓宰相曰中外臣僚若皆留心政务天下安有不治者古人宰一邑守一郡使飞蝗避境勐虎渡江况人君能惠养士庶申理寃滞岂不感召和气乎朕每自勤不怠此志必无改易或曰百司细故帝王不当亲决朕意则异乎此若以尊极自居则下情不得上逹矣十二月庚子朔日有食之丙辰宰相宋琪罢守本官枢密使柴禹钖授左骁卫上将军初上令琪娶马仁瑀寡妻髙继沖之女广南转运使王延范者高氏之踈属也时知广州鄄城徐休复密奏延范谋不轨且言依附大臣无敢摇动上将遣使案鞫㑹琪与禹钖入对上问延范何如人琪未知其端盛称延范彊明忠干禹钖素与琪相结旁奏与同上意琪等交通不欲暴其状止以琪素好大诙谐无大臣体禹钖不能输诚奉公故罢其政柄上谓李昉等曰中书枢密朝廷政令所出治乱根本系焉且天下广大卿等与朕共理当各竭公忠以副任用人谁无姻故之情茍才不足称不若遗之财帛耳朕亦有旧人若果无用未尝假以名器也卿等其戒之龙溪县主簿王济时调福建输鹤翎为箭羽鹤非常有物官督责尤急至一翎直数百钱民甚苦之济以便宜谕民取鹅翎代输驿奏其事因诏旁郡悉如济所陈丙戍雍熈三年春正月先是贺令图与其父怀浦薛继昭刘文裕侯莫陈利用等相继上言请取幽蓟上始有意北伐三月潘美出鴈门与敌战胜之逐北至寰州刺史赵彦辛降辛巳克涿州潘美围朔州守臣赵希赞降转攻应州节度艾正降田重进围飞狐守将吕行德降又围灵丘守将穆超降夏四月潘美克云州田重进至蔚州耿绍忠举城降初曹彬与诸将入辞上谓彬曰但令诸将先趋云应卿以十万衆声言取幽蓟且持重缓行敌闻之必聚兵于幽州不暇为援于山后既而诸将多得山后要害之地每捷奏至上颇疑彬进军之速且忧敌断粮道彬至涿州留十余日食尽乃退师至雄州以援供馈上闻之大骇曰岂有敌人在前却军以援刍粟乎亟遣使止之而彬所部将闻美等累捷已不能有所攻取谋画蜂起更相矛盾彬不能制时方炎暑军士疲乏以粮不继乃还师境上为敌所蹑五月庚午敌追及之我师大败彬等收余军宵渉拒马河上闻曹彬等军败乃诏诸将领兵分屯于边召彬及崔彦进米信入朝田重进率全军驻定州潘美还代州赵普上疏諌其略曰蠢兹獯鬻诚非我敌盖迁徙鸟举安得而制自古帝王置之度外任其随逐水草皆以鄣塞防之伏料圣明何足介意此必邪謟附㑹蒙蔽睿聪致兴不急之兵颇渉无名之议伏自大发骁雄往歼兇丑百万家之生聚飞輓是供数十州之土田耕桑半失兹所谓以明珠而弹雀为鼷䑕而发机所失者多所得者少事无固必理贵变通愿颁明诏速请抽军聊为一纵之谋敢献万全之䇿六月戊戍朔日有食之初议兴兵上独与枢密院计议中书不预闻及败召枢密院使王显副使张齐贤王沔谓曰卿等共视朕自今复作如此事否上既推诚悔过显等咸愧惧若无所容丙辰以御史中丞辛仲甫为参知政事秋七月签书枢密院事张齐贤言事颇忤上意授给事中知代州九月刑部张佖上言望自今应断奏失入死刑者不得以官减赎检法官削一任长吏并停见任从之尝有犯大辟者诏特赦上谓佖曰朕以小人犯法原其情非巨蠧故贷死流窜亦足以惩艾之也佖对曰先王立法盖为小人君子固不犯矣上嘉其言十二月契丹以数万骑入冦瀛州都部署刘廷让与战全军皆没贺令图一嵗中父子皆败契丹入冦代州神卫都指挥使马正御之衆寡不敌副都署卢汉赟畏懦保壁自固知州张齐贤选厢军二千出正之右誓衆感慨一以当百敌遂却走先是齐贤约潘美以并师来㑹战间使为敌所得俄而美使至云奉诏毋得出战齐贤乃闭其使夜发兵距州城西南二十里列帜然刍敌意并师至骇而北走齐贤伏卒掩击大败之丁亥雍熈四年春正月初曹彬及刘廷让等相继败覆敌势益振长驱入深祁䧟易州杀官吏掠士民魏博之北咸被其祸上深哀痛焉丙戍降德音二月知制诰范杲上言家世史官愿得秉直笔成国朝大典因召为史馆修撰三月庚辰诏天下知州通判先给御前印纸令书课绩凡决大狱几何凡政有不便于时改而更张人获其利者几何及公事不治曽经殿罚皆具书其状令同僚共署毋得隠漏罢官日上中书考校夏四月并水陆路发运为一司诏陈御戎䇿侍御史赵孚上言大略谓宜内修战备外许欢盟上嘉其言五月以郑宣刘墀赵载并为如京使栁开为崇仪使刘庆为西京作坊使初开知贝州上书愿効死北边陛下赐臣歩骑数千任以河朔之地必能出生入死为陛下复取幽蓟于是上亦欲并用文武戡定冦乱乃诏文臣中有武略知兵者许换秩于是开与郑宣并以文臣换武初秦州长道县酒场官李益家饶于财僮仆常数百关通朝贵持吏短长郡守以下皆畏之民负益息钱数百家官为征督急于租调独观察推官冯伉不为屈伉一日骑出益遣奴捽下殴辱之伉两上章论其事皆为邸吏所匿后因市马译者附表以诉上命捕益械送御史台鞫之益具伏丁丑斩益籍其家益子士衡先举进士任光禄寺丞诏除其籍终身不齿州民闻益死皆醵钱饮酒以相庆八月令诸路转运使及州郡长吏自今并不得擅举人充部内官其有阙员即时具奏前所论荐多渉亲党故窒其倖门也九月辛巳诏以来年正月有事于东郊亲耕籍田置五使如郊祀之制十二月朔乃诏自今嵗命春官知贡举如唐室故事应已得解者明年春集阙下未得解者至秋取解戊子端拱元年春正月丙寅以大理评事王禹偁为右拾遗罗处约为着作佐郎并直史馆上于东郊亲飨先农以后稷配遂耕籍田始三推有司言礼毕上曰朕志在劝农恨终于千亩岂以三推为限耕数十歩侍臣固请乃止二月置司諌正言李昉罢相先是翟马周击登闻鼓讼昉身任元宰值北戎入冦不忧边事但赋诗饮宴并置女乐上由是不恱㑹连旱蝗太宗以水旱失度隂阳乖戾咎在宰相遂罢为右仆射以赵普为太保兼侍中吕蒙正为中书侍郎兼戸部尚书平章事上谕普曰卿勿以位高自纵勿以权势自骄但能谨赏罚举贤能弭爱憎何忧军国之不治朕若有过卿勿面从古人耻其君不尧舜卿其念哉蒙正质厚寛简有重望不结党与遇事敢言毎论政有未允者必固称不可上嘉其无隠故与普俱命借普旧德为之表率也蒙正晩軰骤进与普同位普甚推许之丙午诏诸道民有艰食者所在发廪赈之初侯莫陈利用多变幻之术上召见骤加恩遇遂恣横居处服玩皆僣乗舆宫殿之制于是赵普廉得其专杀不法事力于上前发之乃遣近臣就接利用具伏上曰岂有万乗之主不能庇一人乎普曰此巨蠧犯死罪十数陛下不诛则乱天下法法可惜此一竖子何足惜哉上不得已命赐死于商州夏五月置祕书阁于崇文院分三馆之书万余卷以实其中闰五月以赵承煦为六宅使承煦普次子也普再入相未始为求官上特命之普尝戒其子弟曰吾本书生偶逢昌运受宠踰分固当以身许国尔等宜各勉励勿重吾过故自宥密升宰辅出入三十余年未始为其亲属求恩泽者近世宰相子起家即授水部员外郎加朝散阶品蒙正固让止授六品京官自是为例礼部侍郎宋白知贡举放进士程宿以下二十八人诸科百人下第人击登闻鼓求别试上召下第人覆试得进士马国祥以下及诸科凡七百人上既擢国祥等又命王世则召下第进士诸科人试得合格数百人上覆试诗赋又擢进士叶齐以下及诸科九百余人并赐及第御史中丞尝劾奏开封尹许王元僖元僖不平诉于上曰臣天子儿以犯中丞故被鞫愿赐寛宥上曰此朝廷仪制孰敢违之朕若有过臣下尚加纠擿汝为开封府尹可不奉法耶论罚如式秋七月除蜀盐禁八月幸国子监命李觉讲周易十一月敌骑大至唐河北将入冦诸将欲以诏书从事坚壁勿战定州监军袁继忠曰犬戎在近今城中屯重兵而不能剪灭令长驱深入侵略它郡谋自安之计可也岂折冲御侮之用哉我将身先士卒死于敌矣都部署李继隆曰阃外之事将帅得专焉乃与继忠出兵拒战敌骑大溃捷奏闻羣臣称贺降玺书奖赐己丑端拱二年春正月诏陈备边䇿戸部郎中张洎奏言国家自飞狐以东重关复岭皆为契丹所有燕蓟以南平壤千里番汉共之失地利矣河朔郡县列壁相望然敌骑南驰衆寡不敌咸婴城自固莫敢出战此分兵力之过也今既未能克复幽蓟宜悉聚河朔建三镇鼎据而守焉又言涿州之战元戎将校各不相管辖以谦谨自任未尝赏一効用戮一叛命宜反其道又言稍举通和之䇿俟兵食有余然后大举幽蓟未复终不能高卧王禹偁奏言兵势患在不合将臣患在无权请于逺边上建三军军十万人使互相救援又言曹彬北伐及招置义勇军等事大臣皆不预知自今频召大臣议边事毋使小人间厠二月以陈恕等为河北等路营田使下诏罪已寛恤边郡三月上亲试陈尧叟一百八十六人擢尧叟为第一窦州録事参军孟峦避逺征不之官诣匦自陈太宗怒杖流海岛夏旱自三月至五月録系囚遣使分路决狱戊戍雨六月初左正言直史馆冦准承诏极言北边利害上器之曰朕欲擢用准宰相以开封府推官上曰此官岂以待准耶宰相请用为枢密直学士从之秋七月拜枢密直学士先是诏诸王府僚各献所着文字上阅视累日问近臣曰其才则见矣其行孰优或以越王府记室参军考功员外郎毕士安对上曰正合朕意遂命以本官知制诰先是宰相赵普上言臣窃见工部侍郎张齐贤数年前特受圣知升于密地公私识者尽为当才不期嵗月未多出为外任向来微有传闻或云奏对过当凡言大事须有悔尤其如义士忠臣不顾身之利害姦邪正直久逺方知齐贤素藴机谋兼全德义从来差遣未尽器能虑淹经国之才堪赴济时之用如当重委必立殊功甲申以齐贤为刑部侍郎枢密副使彗星出于东井凡三十日上避殿减膳威勇军粮餽不继契丹欲窥取之诏李继隆发镇定大军护送辎重虏将于越率精锐数万骑来迎縁边都巡检尹继伦属领歩骑千余人按行塞上敌不击而过径袭大军继伦夜遣兵蹑敌后列阵于城北以待之敌方㑹食继伦出其不意急击之杀敌将皮室于越食未竟弃匕箸为伏兵中其臂敌遂奔溃俘获甚衆定州副都部署孔守正又与敌战曹河之斜村枭其帅大盈相公等三十余级敌自是不敢大入冦以继伦面黒相戒曰当避黒面大王八月大赦是夕彗没先是上遣使取杭州释迦佛舍利塔置阙下度开宝寺造浮屠十一级以藏之所费亿万计工毕田钖上疏諌曰衆以为金碧荧煌臣以为涂膏衅血上亦不怒九月镇星荧惑入南斗冬十月赵保忠加同平章事上以嵗旱手诏赐赵普等曰万方有罪罪在朕躬自星文变见以来久愆雨雪朕为人父母心不遑宁当与卿等审政刑之阙失念稼穑之艰难恤物安民庶祈眷祐王禹偁上言乞自乗舆服御以下至百官俸料非宿卫军士边廷将帅悉第减之上答天谴下厌人心田钖上言此实隂阳失和调爕倒置上侵下之职而烛理未尽下知上之失而规过未能奏上上及羣臣皆不恱出钖知陈州十二月庚申诏自今四方所上表宜只称皇帝上曰皇帝二字亦不可兼称朕比欲只称王属以诸子封王为不便耳赵普等又上法天崇道文武六字诏去文武二字余许之宋史全文卷三宋史全文卷四钦定四库全书宋史全文卷四宋太宗二庚寅淳化元年春正月戊寅朔御干元殿受册尊号曲赦京城系囚改元赵普以病免朝谒疾笃三上表致政上不得已以普为西京留守兼中书令二月国家因唐制建昭文史馆集贤院于禁中昭文集贤置大学士直学士史馆置监修国史修撰直馆昭文亦置直馆集贤又有修撰校理之职名数虽异而职务略同赐诸路印本九经令长史与衆官共阅之登州二县饥诏赈之三月诏尚书省四品两省五品以上毎二人共举常参官一人充转运使贠外郎以上二人于京朝官内举一人充知州通判自赵普罢吕䝉正以寛简居相位辛仲甫从容其间政事多决于王沔沔聪察敏辩善敷奏有适时材用然性苛刻不以至诚待人羣官谒见必甘言以㗖之皆喜过望既而进退非允人胥怨矣夏四月夏州败李继迁五月令刑部置详覆官六贠専阅天下所上案牍勿复遣鞫狱置御史台推勘官二十人并以京朝官充若诸州有大狱则乗传就鞫辞日上亲谕曰无滋蔓无留滞咸赐以装钱还必召见问以所推事状着为彛制凡满三嵗考其殿最而黜陟之国初钱文曰宋元通寳又改铸淳化元寳钱上亲书其文作真草行三体自后每改元必更铸以年号元寳为文六月丙午罢中元下元张灯八月令左藏库籍所掌金银器皿之属悉毁之有司言中有制作精巧者欲留以备进御上曰将焉用此汝以竒巧为贵我以慈俭为寳卒皆毁之冬十月以钱若水为祕书丞直史馆若水初佐同州有冨民家小女奴逃亡不知所之女奴父母讼于州命录事参军鞫之録事尝贷钱于冨民不获乃劾冨民父子数人共杀女奴弃尸于水中遂失尸罪皆应死冨民不胜栲椋自诬服若水独疑之留其狱一旦诣知州屏人言曰若水所以留其狱者宻使人访求女奴今得之矣知州惊曰安在若水因宻送女奴于知州乃垂帘引女奴父母问曰汝今见女识之乎对曰安有不识也即从帘中推出示之父母泣曰是也乃引冨民父子悉破械纵之其人号泣不肯去曰㣲使君赐则某灭族矣知州欲为之论奏其功若水固辞曰若水求狱事正人不寃死其论功非本心也且朝廷若以此为若水功当置录事何地耶知州叹服上亦闻其名㑹冦准荐若水文学髙第召试学士院而命以同州观察推官十二月时羣臣升殿奏事者既可其奏皆得专达于有司颇容巧妄左正言直史馆谢泌请自今凡政事送中书机事送枢宻院财货送三司覆奏而后行诏从泌请遂着为定制中外所上书疏亦如之辛夘淳化二年春正月置内殿宗班等职二月上修正殿颇施彩绘左正言直史馆谢泌上疏諌曰悉去彩绘涂以赭垩赐泌金紫而迁之泌谢曰陛下从谏如流故臣得竭诚如昔唐末有孟昭图者朝上疏谏暮不知所在如此安得不乱上动容乆之闰二月辛未朔日有食之三月上以嵗旱蝗手诏吕蒙正等曰元元何罪天谴如是葢朕不徳之所致也卿等于文徳殿前筑一台朕将暴露其上三日不雨卿等共焚朕以答天谴翌日而雨蝗尽死五月置诸路转运使秋七月上谓三司使李惟清等曰夫货财所以济用度或取之不以其道违朕惠养庶民之意岂能召和气乎当共务均节无致厚敛于下八月置审刑院于禁中以枢宻直学士李昌龄知院事兼置详议官六贠凡狱具上奏者先由审刑院印讫以付大理寺刑部断覆以闻乃下审刑院详议申覆裁决讫以付中书当者即下之其未允者宰相复以闻始命论决九月上尝谓近臣曰屡有人言储贰事朕颇读书见前代治乱岂不在心目葢诸子沖幼未能成人之性所命僚属悉择良善之士至于台𨽻軰朕亦自拣选不令姦险巧佞在其左右读书听书咸有课程待其成长自有裁制何言事者未谅此心耶于是度支判官宋沆等五人伏阁上疏请立许王元僖为皇太子词意狂率上怒甚将加窜殛而沆又吕蒙正之妻族蒙正罢为吏部尚书以李昉张齐贤同平章事庚子以王化基为御史中丞献澄清略言五事其一复尚书省曰国家立制动必法天尚书省上应天象对临紫垣六卿拟喉舌之官郎吏应星辰之位夫三司使额乃近代权制请废三司止于尚书省设六尚书分掌其事其二曰谨公举其三曰惩贪吏其四曰省冗官以为州郡设监临事务朝官及使臣等数倍于旧乞行裁减其五曰择逺官上嘉纳其言以枢宻副使张逊知枢宻院事温仲舒冦凖同知院事知院之名自此始十月翰林学士承旨苏易简续翰林志二卷以献上嘉之赐诗二章纸尾批云诗意美卿居清华之地也易简愿以所赐诗刻石昭示无穷上复为真草行三体书书其诗命刻之因徧赐近臣又飞白书玉堂之署四大字令中书召易简付之牓于㕔额上曰此永为翰林中美事易简曰自有翰林未有如今日之荣也左諌议大夫韩丕起寒素以沖淡自处不奔竞于名官上嘉重之命丕守本官知制诰为翰林学士十一月诏自今内殿起居日复令常参官两人次对合门受其章知制诰范杲数致书宰相求入翰林为学士献玉堂记请备其职上恶其躁竞终不使居内署出知濠州以知制诰毕士安为翰林学士初执政欲用右谏议大夫张洎因对言洎文学久次不在士安下上曰极知洎文学资任不下士安第徳行不及耳执政乃退上以入阁旧图承五代草创礼容不备于是命史馆修撰杨徽之等讨论故事乃别为新图十二月朔遂行其礼于文徳殿苏易简于本院㑹韩丕毕士安李至杨徽之梁周翰柴成务吕佐之钱若水王旦潘谨修王着吕文仲等观御飞白书玉堂之署四字并三体书诗石上闻之赐上尊酒太官设盛馔至等各赋诗以记其事宰相李昉张齐贤参知政事贾黄中李沆亦赋诗以贻易简易简悉以奏御上谓宰相曰苏易简以卿等诗什来上斯足以见儒墨之盛学士之贵也女眞言契丹絶其朝贡之路请击之诏不许其后遂归契丹壬辰淳化三年春正月令常参官各举京官一人充升朝官令宰相以下至御史中丞各举朝官一人为转运使又诏所举京官除三司三馆职事官已升擢者不在荐论其有懐才外任未为朝廷所知者方得奏举诏诸道转运使自今釐革庶务平反狱讼漕运金谷成绩居最及有建置之事果利于民者所在州府军监每嵗终件析以闻非殊异者不得条奏二月乙丑朔日有食之盐鐡使魏羽言诸州茶盐主吏多负官课请行决罚上曰当案问其实若水旱灾沴致官课亏失者非可加刑也帝王者为天下主财尔卿等司计当以公正为心无事割削勿令害民而伤和气焉三月上御崇政殿覆试合格进士先是胡旦苏易简王世则梁颢陈尧叟皆以所试先成擢上第由是士争习浮华尚敏速或一刻数诗或一日十赋将作监丞莆田陈靖上疏请煳名考校以革其弊上嘉纳之于是召三省两馆文学之士始令煳名考校第其优劣以分等级内出巵言日出赋题试者骇异不能措词相率扣殿槛上请㑹稽钱易时年十七日未中所试三题皆就言者指其轻俊特黜之得汝阳孙何以下凡三百二人并赐及第五十一人同出身上谕之曰尔等各负志业中我廷选効官之外更励精文翰勿坠前功也辛丑又覆试诸科擢七百八十四人并赐及第百八十人出身就宴钖御制诗三首箴一首上谓宰相曰天下至广借羣材共治之今歳登第者及千余人皆朕所选擢此等但能自检情美替而归则驯致亨衢未易测也时诏刻礼记儒行篇赐近臣及京官受任于外者并以赐何等令为座右之诫初内殿䇿士例赐御诗以宠之至陈尧叟始易以箴用敦勉励暨孙何则诗箴并赐时论荣之上复命医官集太平圣惠方一百卷以印本颁天下夏五月上以久愆时雨忧形于色谓宰相曰亢阳滋甚朕恳祷精至并走羣望而未获嘉应者岂非四方刑狱有寃滥郡县吏不称职朝廷政治有所阙乎因遣常参官十七人分诣诸路按决刑狱己酉雨宰臣相率称贺上曰朕孜孜求理视民如伤内省于心无所负矣而乆愆时雨葢隂阳之数也朕所忧者在狱吏舞文巧诋计臣聚歛掊克牧守不能宣布诏条卿士莫肯修举职业尔李昉张齐贤及贾黄中李沆慙惧拜伏退上表待罪上曰中书庶务卿等尤宜尽心也昉等复上表称谢焉六月有蝗自东北来蔽天经西南而去上谓宰相曰朕素不识此虫羣飞而过其势甚盛必能害及田稼朕忧心如𢷬亟遣人驰诣所集处视之卿等何䇿可去悉对曰虫螟因旱乃生频雨则不能飞为灾与否亦系歳时圣心焦劳忧念黎庶固当感通天地臣等职在调爕伏増慙惧是夕大雨蝗尽殪时京畿大穰物价至贱辛夘遣使臣于京城四门増价以籴令有司虚近仓以贮之命曰常平以常参官领之俟嵗饥则减价粜与贫民遂为定制秋七月朔置三司都勾院命右谏议大夫张佖判之乙巳太师赠尚书令真定忠献王赵普卒上闻谓近臣曰普事先帝与朕最为故旧能断大事向与朕尝有不足衆人所知朕君临以来每待以殊礼普亦倾竭自効尽忠国家社稷臣也八月诏征终南山隠士种放辞以疾不至放以肄习为业学者多从之诏使征之其母恚曰常劝汝勿聚徒讲学果为人知不得安处放遂称疾不起上喜其髙节不夺其志九月羣臣奉表加上尊号曰法天崇道明圣仁孝文武上曰但时和嵗丰万姓阜康朕之愿也溢美之号亦何尚焉凡五上表终不许上幸祕阁观书赐从臣及直馆阁官饮既罢又命皇城使王继恩召马步军都虞候傅潜殿前都指挥使戴兴等宴饮纵观羣书上意欲使武将知文儒之盛也冬十月诏诸道知州通判釐务京朝官令录判司簿尉等有治行尤异吏民畏服居官㢘恪涖事明敏鬬讼衰息仓廪盈羡冦盗剪灭部内肃清者委本道转运使以名闻并驿置赴阙亲问其状旌赏之反此者亦具奏当行贬斥上虑中外官吏清浊混淆莫能甄别命户部侍郎王沔度支副使谢佖祕书丞王仲华同知京朝官考课吏部侍郎张宏户部副使髙象先膳部贠外郎范正辞同知幕职州县官考课号曰磨勘院十一月礼仪使苏易简上言曰圣朝亲祀圜丘以宣祖侑神作主此则符圣人大孝之道成严父配天之仪恭惟太祖皇帝光启丕图以圣授圣谨按唐永徽中以髙祖太宗同配上帝望将来亲祀郊丘奉宣祖太祖同配其常祀孟春祈谷孟冬神州季秋大享以宣祖崇配冬至圜丘夏至皇地祇孟夏雩祀以太祖崇配诏从之分左藏库为左右藏各二库右藏受之左藏给之竢右藏既盈即复以给癸巳淳化四年春正月朔亲享太庙辛夘合祭天地于圜丘以宣祖太祖升配二月以磨勘京朝官院为审官院幕职州县官院为考课院时金部贠外郎谢佖言磨勘之名非典训也故易之有司言油衣㡩幕破损者数万叚欲毁弃之上令煮浣染以杂色刺为旗帜数千以示宰相李昉等奏曰陛下万机之外圣智髙逺事无小大咸出意表天生五材陛下兼而用之物有万殊陛下博而通之虽在细㣲无所遗弃固非臣等智虑所及三月初何承矩至沧州即建屯田之议㑹临津令黄懋亦上书请于河北诸州兴作乃以承矩为制置河北縁邉屯田使以懋为大理寺丞充判官发诸州镇兵万八千人给其役是年八月稻熟始承矩建水田之议沮之者颇衆既而种稻又不熟羣议益甚几罢其事及是承矩载稻穗数车遣吏部送阙下议者乃息自是苇蒲蠃蛤之饶民頼其利五月诏诸道转运副使知州通判知军监等各于所部见任职幕州县官内举吏道通明及儒术优茂者各一人丙午张洎赴翰林上谓近臣曰学士之职清切贵重非他官可比朕常恨不得为之废京朝官差遣院令审官院总之钱若水刘昌言同知审官院考覆功过以定升降皆其职也又以苏易简王旦等同兼知考课院凡常调选人流内铨主之奏举及歴任有殿最者考课院主之并吏贠而省司局议者咸以为当从易简之请也戊申诏罢盐铁度支户部等使三司但置使一贠判官六员推官三员从马应昌之议也以盐鐡使魏羽判三司六月以柴禹钖为宣徽北院使知枢宻院事刘昌言为右谏议大夫同知院事右谏议大夫枢宻直学士吕端守本官参知政事命魏庠柴成务同知给事中事凡制敕有未便宜准故事封驳以闻七月先是上召广南转运使向敏中归阙擢工部郎中一日御笔飞白书敏中及虞部郎中张咏姓名付宰相曰此二人名臣也朕将用之左右因称其材己酉并命为枢宻直学士苏易简直禁中以水试欹器属小黄门宣事宻奏而不识其名及晩朝上曰卿所玩得非欹器耶易简曰然乃江南徐游所作即取至便坐上亲较试再三嗟赏易简进曰臣闻日中则昃月满则亏器盈则覆物盛则衰愿陛下持盈守成慎终如始固万世基业则天下幸甚通进银台司旧𨽻枢宻院凡内外奏覆文字必闗二司然后进御向敏中上言台司多受逺方疏不报恐失事机请别置局署命官专涖以防壅遏从之诏以宣徽北院㕔事为通进银台司命敏中及张咏同知二司公事凡内外章奏案牍谨视其出入而勾稽焉月一奏课事无大小不敢有所留滞矣发敕司旧𨽻中书寻令银台司兼领之九月以给事中封驳𨽻通进银台司应诏敕并令向敏中张咏详酌可否然后行下时张永徳为并代都部署有小校犯法永徳笞之至死诏按其罪咏封还诏书且言永徳方任邉寄若以一小校故摧辱主帅臣恐下有轻上之心不从未几果有营兵胁讼军候者咏复引前事为言上改容劳之秋七月初雨至是不止庐舍多坏上以隂阳愆伏罪由公府切责宰相李昉及参知政事贾黄中李沆曰卿等盈车受俸岂知野有饿殍乎昉等慙惧拜伏黄中出语人曰当时但觉宇宙小一身大恨不能入地耳冬十月尚书左丞张齐贤出知定州齐贤自言母孙氏年八十五抱羸疾不愿离左右上悯然许之齐贤在相位时母入谒禁中上叹其夀考有令子多赐手诏存问别加钖与搢绅以为荣齐贤寻遭母䘮水浆不入口者七日自是日啖粥一器终䘮止食脱粟饭先是大名府豪民有峙刍茭者将图厚利诱姦人濳穴河隄嵗仍决溢知府事赵昌言命径取豪家廪积以供用由是无敢为姦利者属河决澶州浸府城昌言索禁旅佐其役或偃蹇不进昌言怒曰府城将垫人民且溺汝軰食厚禄欲坐观耶敢不从命者斩衆股栗趋事不浃辰而城完上嘉之降玺书奖谕自端拱以来诸州司理参军皆上躬自选择民有诣阙称寃者立遣台使乗传案鞫诸路提㸃刑狱司未尝有所平反诏悉罢之归其事于转运司右仆射平章事李昉给事中参知政事贾黄中李沆左谏议大夫同知枢宻院事温仲舒并罢守本官以吏部尚书吕蒙正守本官平章事蒙正初为相时金部贠外郎张绅知蔡州坐赃免或言于上曰绅洛中豪家安肯受赇乃蒙正未第时匄索于绅不能如意致其罪耳上即命复绅官蒙正终不自辨未几罢相㑹考课院得绅旧事实状乃黜之于是蒙正复为相上谓曰张绅果实犯赃蒙正亦不谢翰林学士承旨苏易简为给事中参知政事易简由知制诰为学士年未满三十在翰林八年特受人主之遇夐絶伦等李沆后入在易简下及先参政乃以易简为承㫖钖赉与参政等上意欲遵旧制遂正台席且俟稔其名望而易简以亲老急于进用因召见颇言时政阙失沆等罢即命易简代之易简母薛氏入禁中上命之坐问何以教子遂成令器对曰幼则束以礼让长则训以诗书上顾左右曰今之孟母也非此母不生此子矣以枢宻都承旨赵镕为宣徽北院使枢宻直学士向敏中为左谏议大夫并同知枢宻院事丁丑以赵昌言为给事中参知政事京畿民牟晖击登闻鼓诉家奴失猳豚一诏令赐千钱偿其直因语宰相曰似此细事悉诉于朕亦为聴决大可笑也然推此心以临天下可以无寃民矣上曰清静致治黄老之深旨也夫万物自有为以至于无为无为之道朕当力行之至如汲黯卧治淮阳宓子贱弹琴治单父此皆行黄老之道也吕蒙正曰老子称治大国若烹小鲜夫鱼挠之则溃民挠之则乱今之上封事议制置者甚多陛下渐行清静之化以镇之上曰朕不欲塞人言狂夫言之贤者择之古之道也十一月朔日南至御朝元殿受朝上孜孜为治每旦御长春殿受朝听政罢即御崇政殿决事比至日中尚未御食谢泌上言请自今前殿听政毕且进食然后御便殿决事上不答尝谓左右曰寸隂可惜茍终日为治百年之内亦无几尔可不勉乎十二月初殿中丞梁鼎知吉州民有萧甲者豪猾为民患鼎暴其兇状杖嵴黥面徙逺郡上赏其强干代还赐绯鱼特以犀带赐之且记其名于御屏于是为三司右计判官甲午淳化五年春正月朔上制元旦除夕诗各二章赐近臣俾之属和上语蒙正曰夫否极则泰物之常理晋汉兵乱生灵凋䘮殆尽周祖自邺南归京城士庶皆惧掠夺当时谓无复太平日矣朕躬覧庶政万事粗理每念上天之贶致此繁盛乃知理乱在人蒙正避席曰乗舆所在士庻走集故繁盛如此臣尝见都城外不数里饥寒而死者甚衆未必尽然愿陛下视近以及逺苍生之幸也上变色不言蒙正侃然复位同列咸多其抗直他日上欲遣人使朔方谕中书选才而可责以事者蒙正退以名上上不许他日又问复以前所选对上亦不许他日又问益急蒙正终不肯易其人上怒投其奏书于地曰何太执耶必为我易之蒙正徐对曰臣非执葢陛下未谅尔因固称其人可使余不及臣不欲用媚道妄随人主意以害国事同府皆愓息不敢动蒙正搢笏俛而拾其书徐怀之而下上退谓亲信曰是翁气量我不如既而卒用蒙正所选复命大称㫖上于是益知蒙正能任人而嘉其有不可夺之志李顺据成都僣号大蜀王四出侵掠北抵劒闗南距巫崃郡邑皆被其害焉灵州及通逺军皆言赵保吉攻围诸堡寨侵掠居民焚积聚上闻之怒命李继隆为河西兵马都部署尹继伦为都监以诛保吉甲戌上始闻李顺攻刼劒南诸州命王继恩为西川招安使率兵讨之军事委继恩制置不从中覆吏部尚书宋琪上书言邉事曰臣顷任延州节度使判官经涉五年虽未尝躬造夷落然常令蕃落将和断公事嵗无虚月戎夷之事熟于闻听长兴四年夏州李仁福死有男彛超擅称留后当时诏延州安从进与李彛超换镇彛超据夏州固不奉诏臣又闻党项号为小蕃非是勍敌若得出山布阵止劳一战便可荡除深入则馈运艰难穷追则窟穴幽邃莫若縁邉州郡分屯重兵俟其入界侵渔方可随时掩击非惟养勇亦足安邉凡乌合之徒势不能久利于速鬬以骋兵锋莫若持重守疆以挫其锐彼无城守衆乏糇粮威赏不行部族分散然后宻令觇其保聚之处预于麟府鄜延宁庆云武等州约期㑹兵四面齐进絶其奔走之路合势击之可以剪除无噍类矣仍先告谕诸军击贼所获生口资畜许为已有如此人百其勇也奏入上宻冩其奏令李继隆王继恩等择利而行二月朔上始闻成都陷召宰相谓曰岂料贼势猖獗如此遂命勤州刺史王果帅兵趋劒门崇仪使尹元帅兵由崃路以进并受王继恩节度李顺分遣数千衆北攻劎门成都监军宿翰领麾下投劒门与都监上官正兵合遂迎击贼衆大破之斩馘几尽余三百人奔还成都顺怒其惊衆悉命斩于城东门外初考功郎中姚坦为益王府翊善坦好直谏王尝作假山召僚属置酒共观之衆皆褒叹其美坦独俛首不视王强使视之坦曰但见血山安得假山王惊问其故对曰坦在田舍时见州县督税上下相急剥里胥临门捕人父兄子弟送县鞭笞血流满身愁苦不聊生此假山皆民租赋所出非血山而何时上亦为假山未成有以坦言告于上者上曰伤民如此何用山为命亟毁之王毎有过失坦未尝不尽言规正宫中自王以下皆不喜左右乃教王称疾不朝上日使医视之逾月不瘳上甚忧之召王乳母入宫问王疾増损状乳母曰王本无疾徒以翊善姚坦捡束王起居不得自便王不乐故成疾尔上怒曰吾选端士为王僚属者固欲辅佐王为善尔今王不能用规谏而又诈疾欲使朕逐去正人以自便何可得也且王年少未知出此必尔辈为之谋耳因命捽至后园杖之数十召坦慰谕之曰卿居王宫为羣小所嫉大为不易卿但能如此无患䜛言朕必不听也三月以大理评事陈舜封为殿直舜封父为伶官舜封举进士及第任望江主簿转运使言其通法律宰相以补廷尉属因奏事言辞颇㨗给举止类倡优上问谁之子舜封自言其父上曰此宰相不为国家澄汰流品之所致也遂命改秩赵保忠闻李继隆将兵来诛赵保吉乃先携其母及妻子卒吏避野外上言已与保吉解仇乞罢兵上怒命继隆移兵击保忠保忠反为保吉所图夜袭保忠帐保忠仅以身免走还城中初保忠遣赵光嗣入贡光嗣颇输诚欵迁礼賔副使保忠既还光嗣执之丁丑开门纳王师继隆入夏州擒保忠槛送阙下保吉引衆遁去四月诏以赵光嗣为夏州团练使削保吉所赐姓名复为李继迁上以夏州深在沙漠本奸雄窃据之地欲隳其城因问宰相建置之始吕蒙正等曰自赫连筑城以来颇与关右为患若遂废毁万世之利也乙酉诏隳夏州故城迁其民于绥银等州分以官地给之丁巳王继恩至成都擒贼帅李顺及伪枢宻使计词吴文赏等丙寅赵保忠至自夏州丁夘以保忠为右千牛卫上将军封宥罪侯戊寅御书一幅曰公务刑政惠爱临民奉法除奸方可书为劳绩本官月俸并给实钱又别书三十余幅赐大理正尹玘等人一通召知审官院钱若水等谓曰中有奉法除奸之语恐不晓者因而生事可语之曰除奸之要在乎奉法故有是言也若水出召尹玘等一一谕之五月王继恩之克劒州也马知节实为先锋继恩恶知节不附已遣守彭州配以羸兵三百彭之旧卒悉召还成都贼十万衆攻城知节率兵力战自寅至申衆寡不敌士多死者逮暮慨然叹曰死战乎非壮夫也即横槊溃围而出休于郊外黎明救兵至遂鼓譟以入贼衆败去上闻而嘉之授益州钤辖王继恩㧞成都而郭门十里外犹为贼党所据伪帅张余复啸聚万余衆攻䧟嘉戎泸渝涪忠万开八州开州监军秦传序死之六月其子奭泝崃求其父尸比至䕫州船覆而死世以父死于忠子死于孝奏至上嗟恻乆之录传序次子煦为殿直髙丽国王治遣使来乞师言契丹侵掠其境上以夷狄相攻葢常事秋七月厚礼其使而归之髙丽自是絶不复朝贡矣八月殿中丞李虚已上表献诗自陈祖母年八十余喜闻其孙申循吏之目上喜甚赐以五品服改知遂州赐钱五十万以遗其祖母翌日对宰相言曰已与五十缗吕蒙正曰前所赐葢五百缗上曰此误也然不可追虚已纯孝笃谨家极贫虽一时误恩人以为殆天赐也以劒南招安使昭宣使王继恩为宣政使顺州防御使先是继恩有平贼功中书建议欲以为宣徽使上曰朕读前代书史多矣不欲令宦官干预政事宣徽使执政之渐也因命翰林学士张洎钱若水议别立宣政使名序立在昭宣使上以授之九月李继迁窜于漠北遣其弟延信奉表待罪且言违叛事出保忠愿赦勿诛上喜召见延信面加慰抚钖赉甚厚壬申以襄王元侃为开封尹改封夀王上谓夀王曰夫政教之设在乎得人心而不扰之耳得人心莫若示之以诚信不扰之无如镇之以清静推是而行虽虎兕亦当驯狎况于人乎书云抚我则后虐我则仇信哉斯言也尔宜诫之以左谏议大夫冦准参知政事上因谓宰相吕蒙正曰冦准临事明敏今再擢用想益尽心朕尝谕之以同徳者事皆从长而行则上下鲜不济矣上以蜀冦渐平下诏罪己初命钱若水草诏既成进御上笑曰朕为卿润色可乎因命笔亲窜数字皆引咎深切尢为精当诏辞略曰朕委任非当烛理不明致彼亲民之官不以惠和为政筦㩁之吏唯用刻削为功挠我蒸民起为狂㓂又曰念兹失徳是务责躬改而更张永鉴前弊而今而后庶或警余先是苏易简荐张咏可属西川事诏咏知益州于是始命赴部上曰西川乱后民不聊生卿当以便冝从事是月张咏始至益州先是陜西课民运粮以给蜀师者相属于路咏亟问城中所屯兵数凡三万人而无半月之食咏访知民间旧苦盐贵而私廪尚有余积乃下盐价听民得以米易盐民争趋之未踰月得米数十万斛军士驩言前所给米皆杂糠土不可食今一一精好此翁真善干国事者咏闻喜曰吾令可行矣时四郊尚多贼垒王继恩日务宴饮官支刍粟饲马咏但给以钱继恩怒咏曰公今闭门髙㑹刍粟何从而出若开门击贼何虑马不食粟乎继恩乃不敢言继恩尝送三十余軰请咏治之咏悉遣令归业继恩怒咏曰前日李顺胁民为贼今日咏与公化贼为民何有不可哉咏计军食可支二嵗乃奏罢陜西运粮上喜曰乡者益州日以乏粮为请咏至未久遂有二嵗备此人何事不能了朕无虑矣十一月上遣张崇贵持诏谕李继迁先是翰林学士钱若水撰赐赵保忠诏云不斩继迁存狡兔之三穴濳疑光嗣持首鼠之两端上大喜谓若水曰此四句正道着我意及是又草赐继先诏略曰既除手足之亲已失辅车之势上御笔批其后云依此诏本极好若水家因寳藏之丁夘大雨雪羣臣称贺十二月戊寅朔司天言日当食至是隂雪蒙蔽自旦及中而散羣臣称贺贺日不食葢始此王继恩御军无政张咏恐军还日或有意外之变乃宻奏请遣腹心近臣可以弹压王师者亟来分屯师旅乙未至道元年春正月朔徳音改元度支判官陈尧叟梁鼎上言请于陈许邓颍暨蔡宿亳至于夀春用水利垦田必可致仓廪充实省江淮漕运上览奏嘉之即遣皇甫选何亮徃诸州按视经度其事契丹大将韩徳威诱党项自振武入冦永安节度使折御卿率轻骑邀击之大败其衆于子河汊遣使奏㨗上谓左右曰朕常诫邉将勿与争锋待其深入则分竒兵以断其归路从而击之必无遗类也今果如吾言初赵賛自京兆罢归以賛为度支都监有郑昌嗣者与賛亲比累迁盐铁都监二人既得聮职恣所为皆不法诏削夺賛官爵并一家配𨽻房州昌嗣责授唐州团练副使既行数日并以所在赐死中外莫不称快诸州奏案类有官典盗用库物者上谓近臣曰夫人之善恶在乎原情假如官典私窃军物虽至鉅万止一盗尔亦何害于民政哉若党庇憸人稔成奸恶以兹蠧政其为盗大矣二月甲申命宰相及羣官分于京城寺观祷雨又命中使分祀五岳故事御署祝版王禹偁请自今更不御署上曰朕为万民祈福桑林之祷犹无所惮至于亲署又何损乎三月朔余庆任参知政事日悉与宰相同愿复故事上特从其请亦以慰凖意云上谓宰相曰自春不雨至今并走羣望而未获嘉应岂狱犴之际颇有寃系乎即日命侍御史元玘等四十四人乗传分徃诸道案察刑狱翌日御崇政殿亲决京城诸司系囚获原宥者数百人因谓宰相曰刑罚者不得已而用之能不失有罪而得中道者斯为难矣后二日大雷雨街中水深数尺乙巳知通利军钱昭序表献赤乌白兔各一云乌禀阳精兔昭隂瑞报火徳蕃昌之兆示金方驯服之徴上谓侍臣曰乌色正如渥丹信火徳之符矣翰林学士王禹偁兼知审官院及通进银台封驳司制敕有不便多所论奏开寳皇后之䘮羣臣不成服禹偁与賔友言后尝母天下当遵用旧礼或以告上不恱禹偁罢知滁州禹偁尝为李继迁草制继迁送马五十疋禹偁以状不如式却之及在滁州或言其买马亏价者上曰彼能却继迁五十疋马頋肯亏价哉参知政事寇凖奏曰近者邉上易署主帅増修甲卒深合事宜上曰天下庶政日新滔滔如流水朕固不怠于听断至于疆场戎事既安危所系亦皆是朕一一躬自筹度预为制置以防其渐若临事仓卒则无及矣因语及用将帅上曰将帅材略固不求其备但量其能而用之上自节麾下至二千石第其功效而授之㣲劳尽甄下情必达下情必达则无猜贰之嫌微劳尽甄则无觖望之衅所以各务忠孝而固禄位悖乱不得而萌也太康县获𤣥兔以献吕端等曰𤣥者北方之色兔者隂类中国阳也将有逺人向化受冠带于阙下昭邦家之庆以致太康者乎六月诏募民请佃诸州旷土便为永业仍蠲三年租三年外输三分之一州县官吏劝民垦田之数悉书于印纸以俟旌赏八月朔荆湖转运使何士宗上言望自今执政大臣出领外郡应合申转运司公事只署通判以下姓名上谓宰相曰大臣品位虽崇若出临外藩即转运使所部要系州府不系品位此朝廷典宪未可轻改也冝仍旧贯壬辰制以开封尹夀王元侃为皇太子改名恒诏皇太子兼判开封府自唐天祐以来中国多故不遑立储贰斯礼之废将及百年上始举而行之中外胥恱初参知政事冦凖自青州召还入见上曰朕诸子孰可付神器者准曰惟陛下择所以副天下之望者曰元侃可乎对曰非臣所知也上遂以元侃为开封尹改封夀王于是立为太子准尝奏事切直上怒而起准攀上衣请复坐事决乃起上嘉叹曰此真宰相也又语左右曰朕得冦准犹唐太宗之得魏郑公也以李至李沆并兼太子賔客见太子如师傅之仪上谓至等曰朕以太子仁孝贤明立为储贰以固国本当赖正人辅之以道卿等可尽心调护若动皆由礼则冝赞成事或未当必须力言勿因循而顺从也九月是歳汴河运米至五百八十万石上因问近臣汴水疏凿之由张洎退而讲求其事以奏且曰大禹疏凿以分水势炀帝开甽以奉巡游虽数陻废而通流不絶于百世之下终为国家之用其上天之意乎冬十月上増作九弦琴五弦阮别造新谱二十七卷俾太常乐工肄习之以备登荐乙酉出琴阮示羣臣且曰琴七弦今増为九弦曰君臣文武礼乐正民心则九奏克谐而不乱矣阮四絃今増为五曰金木水火土则五行并用而不悖矣十一月上阅武于便殿卫士挽弓有及一石五斗者矢二十发绰有余力因谓近臣曰方今寰海无事美才间出悉在吾彀中矣又令骑兵步兵各数百东西列阵挽强彀弩视其进退发矢如一容止中节上曰此殿廷间数百人尔犹兵威可观况堂堂之阵数万成列者乎十二月上以时和年丰冦盗剪灭顾谓宰相等曰国家自近嵗以来水旱作沴河西蜀川相继叛乱百姓嗷嗷然朕为其父母中心忧念无湏臾之安由是内修政纪救万民之愁疾外勤戎略定三邉之狂孽以至有司常职米盐细事朕亦不惮劳苦并躬亲成断遂致上天悔祸否极斯泰巴蜀余妖窜伏黔水继迁丑类穷蹙沙漠而又普天之下九谷咸登塞北江南红粟流衍朕岂望才经灾歉之后便覩兹开泰深自庆慰也吕端等相率称贺诏内外文武臣僚及诸色人自今起请制置事湏有益于国无损于民乃得闻奏如施行后显有利济当议旌赏如亏损公私亦重行朝典丙申至道二年春正月己酉亲享太庙辛亥合祭天地于圜丘上以文物仗卫之盛逶迤布濩极望无际因诏有司画为南郊图二月朔赠司徒谥文正李昉卒上尝谓近臣曰昉本以文章进用及居相位自知才㣲任重无所弥纶但忧愧而已先是遣使采访川崃诸州守贰之能否多不治者独知䕫州袁逢吉知遂州李虚已通判查道知忠州邵晔知云安军薛颜等七人以称职闻皆赐诏书奖谕夏四月先是五品以上官皆摄太祝上谓宰相曰膏梁之族官勲固已崇贵子孙仕宦者多至四五人每覃庆中书皆授摄官未几即补正贠不十数年遂通闺籍此甚弊政亟冝革之乙未诏自今止赐同学究出身依例赴选集五月李继迁帅万余衆冦灵州司天中官正韩显符言荧惑犯舆鬼秦雍之分国家当有兵在西北冬官正赵昭益言犯舆鬼中积尸秦分野有兵人民灾害之象上语宰相等曰天文谪见如此秦地民罹其殃朕旦夕念之不遑宁处辛亥上降手诏曰灵州孤絶救援不及贼迁猖獗未就诛夷宜令宰相吕端知枢宻院事赵镕等各述所见利害来上吕端等言臣等共为一状述其利害张洎越次奏曰吕端等备位廊庙缄黙而不言深失谋谟之体端曰洎欲有言不过揣摩陛下意尔壬子洎上疏言灵武封壌必不可以即时保守灵武士伍必不可以深入应接上初有意弃灵武既而悔之及览洎奏不恱却以付洎谓之曰卿所陈朕不晓一句洎惶恐流汗而退上乃召同知枢宻院事向敏中等谓之曰张洎上言果为吕端所料朕以其疏还之矣七月参知政事冦准罢为给事中先是郊祀行庆中外官吏皆进秩准遂率意轻重其素所喜者多得台省清秩所恶者及不知者即叙进焉冯拯因上疏极言并及岭南官吏除拜不均凡数事既而准入对前殿上语及冯拯所诉事准犹力争不已上先已厌准因叹曰雀鼠尚知人意况人乎遂罢之寻出知邓州闰七月诏自今中书门下只令宰相押班知印其参知政事殿庭别设塼位次宰相之后非议军国政事不得升都堂祠祭行香署勑并以开寳六年六月庚戍诏书从事盐鐡使陈恕峭直守公性靡阿顺每便殿奏事上或未察必形诮让恕敛版踧踖退至殿壁负墻而立若无所容俟上意稍解复进确执前奏终不改易如是或至三四上察其忠亮多从其议尝御笔题殿柱曰真盐鐡陈恕当时言称职者亦以恕为首焉八月审官院引大理寺丞宣城髙惠连面授朝官上欲肃清中外临轩亲择官吏如有绩用而无私累者必加奖擢焉九月夏州延州行营言两路合势破贼于乌白池贼首李继迁遁去先是上部分诸将攻讨李继隆自环州范廷召自延州王超自夏州丁空自庆州张守恩自麟州凡五路率兵扺乌白池皆先授以方畧继隆遣其弟继和驰驿上言请自青冈崃直抵继迁巢穴上怒曰汝兄如此必败吾事矣因手书数幅切责继隆继隆已便宜发兵不俟报行十数日不见虏引兵还独王超范廷召至乌白池与贼遇大小数十战虽频克㨗而诸将失期卒困乏终不能擒贼焉时超子徳用年十七为先锋部万人战鐡门闗斩首十三级及进师乌白池得精兵五千转战三日虏既却徳用曰归师过险必乱乃领兵先絶其险下令曰敢乱行者斩虏蹑其后望其师整不敢近超抚其背曰王氏有子矣上初以方略授诸将先阅兵崇政殿列阵为攻击之状刺射之节且令多设强弩及遇贼布阵万弩齐发贼无所施其技矢才一发贼皆散走凡十六战而抵其窠穴悉焚荡之冬十月诏以池州新铸钱监为永丰监先是饶州有永平监兵匠多而铜钖不给知州马亮请分其工之半别置监于池州诏从之于是嵗増铸钱数十万緍十一月先是淮南十八州军其九禁盐余则不商人由海上贩盐官倍数取之至禁地则上下其直民利商盐之贱故贩者甚衆至有持兵器徃来为盗者发运使杨允恭奏请悉禁之而官遣吏主其事诏从之允恭又请令商人先入金帛京师及扬州折博务者悉偿以茶自是鬻盐得实钱茶无滞货嵗课増五十万八千余贯十二月有司言鳯州出铜铆定州出银铆请置官掌其事上曰地不爱寳当与衆庶共之不许是嵗大有年丁酉至道三年正月以户部侍郎温仲舒礼部侍郎王化基并参知政事给事中李惟清同知枢宻院事参知政事张洎罢为刑部侍郎时邉境多事上垂欲相仲舒而罢吕端不豫乃止二月辛丑上不豫始决事于便殿是月供奉官两浙转运司承受公事刘文质入奏察举部内官髙辅之李易直艾仲孺梅询髙贻庆姜屿戚纶等八人有治迹并降玺书褒谕上曰文质善于采聴特迁西京作坊副使三月癸巳上崩于万嵗殿参知政事温仲舒宣遗制真宗即位于柩前初太宗不豫宣政使王继恩忌上英明与参知政事李昌龄知制诰胡旦谋立楚王元佐颇间上宰相吕端问疾禁中见上不在旁疑有变乃以笏书大渐字令亲宻吏趣上入侍及太宗崩继恩白后至中书召端议所立端知其谋即绐继恩使入书阁捡太宗先赐墨诏遂鏁之亟入宫后谓曰宫车晏驾立嗣以长顺也今将奈何端曰先帝立太子政为今日岂容更有异论后黙然上既即位端平立殿下不拜请卷帘升殿审视然后降堦率羣臣拜唿万嵗夏四月制曰先朝庶政尽有成规务在遵行不敢失坠然而纂图伊始惧徳弗明所冝㧞茂异之才开諌诤之路抚绥鳏寡恵复疲羸庶几延宗社之鸿休召天地之和气癸夘宰相吕端加右仆射甲子太子賔客李至为工部尚书李沆为户部侍郎并参知政事工部侍郎郭贽出知大名府贽翌日求对恳辞上曰朕初即位命贽治大藩而不行则何以使人卒遣之辛亥以工部郎中史馆修撰梁周翰为驾部郎中知制诰着作郎直集贤院杨亿为左正言馆职并如故故事入西阁皆中书召试惟周翰不召试而命焉李应机者尝知咸平县上以夀王尹开封遣散从以帖下县有所追捕散从恃王势讙唿于县庭应机怒曰汝所事者王也我所事者王之父也父之人可以笞子之人杖之二十散从走归泣诉于王王嘉其谅直及即位擢应机通判益州事召之登殿谓曰朕方以西蜀为忧故除卿此官此未足为大任也卿第行勉之有便宜事宻疏以闻应机至州未几有走马入奏事应机使谓曰有宻疏欲附走马入奏走马怒强应曰诺明日使人请应机曰疏不可与人传也当自来受之走马虽怒甚意欲积其骄横之状具奏于上乃诣应机廨舍受其疏以行既至升殿上迎问曰李应机无恙乎有疏来否走马愕然失据即对曰有因探其怀出之上周览称善数四因问应机在蜀治行如何走马踧踖转辞更称誉之上曰汝还语李应机凡所言事皆善已施行矣更有意见尽当以闻蜀中无事行召卿矣顷之召入迁擢数嵗中至显官应机为吏强敏而贪财多权诈其后上亦察其为人寖疎之己未宰相吕端上大行皇帝陵名曰永熈知制诰胡旦责授安逺节度行军司马旦与王继恩等邪谋既露而旦草行庆制词语复讪上故先绌之五月诏御史台告谕内外文武羣臣自今人君有过时政或亏军事否臧民间利害并许直言极谏抗疏以闻诏以国家大本足食为先今亿兆至蕃未闻有九年之蓄令两制议致丰盈之术以闻又诏三司及兹歳稔大为市籴以实仓廪罢江淮发运使诸路转运使司承受公事朝臣使臣悉召赴阙上初聴政务从简易也李昌龄责授忠武节度行军司马王继恩责授右监门卫将军均州安置胡旦削籍流浔州寻诏中外臣僚曽与继恩交结及通书疏者一切不问上谓辅臣曰宫中嫔御颇多幽闭朕已令择给事歳深者放出之吕端等曰陛下践祚之初首行此令实哲王之懿范也翰林学士承㫖宋白上大行皇帝谥曰神功圣徳文武庙号太宗诏天下勿复献珍禽异兽及诸祥瑞工部侍郎同知枢宻院事钱若水罢为集贤院学士判院事先是太宗为若水言士之学古入官遭时得位䊸金拖紫跃马食肉前唿后拥延赏宗族此足以为荣矣岂得不竭诚报国乎若水曰髙尚之人固不以名位为光宠忠贞之士亦不以穷达易志操其或以爵禄荣遇之故而効忠于上中人以下者之所为也太宗然其言及刘昌言罢太宗问赵镕等曰见昌言否镕等言屡见之上曰涕泣否曰与臣等言多至流涕若水曰昌言实未尝流涕葢镕等迎合上意尔吕蒙正罢太宗又谓若水曰人臣当思竭节以保富贵蒙正前日布衣朕擢为宰相今退在班列想其目穿望复位矣若水对曰蒙正虽登显贵然其风望亦不为忝冒且蒙正固未尝以退罢郁悒当今岩穴髙士不求荣爵者甚多如臣等軰诚不足以自重太宗黙然若水因自念人主待辅臣如此葢未尝有秉节髙迈不贪名势能全进退之道以感动人主故也将俟满歳即移疾㑹太宗晏驾不果上即位若水以母老请解机务章再上乃得请召谢便殿命坐上问近臣谁可大用者若水言中书舍人王旦有徳望宜任大事上曰此固朕心之所属也若水好汲引后进推贤重士胷中豁如也上每见吕端等必肃然拱揖不以名唿端等再拜而请上曰公等顾命元老朕安敢上比先帝又以端肤体宏大宫庭堦戺颇峻命梓人为端纳陛秋七月御崇政殿召端等访以军国大事经久之制端陈当世急务皆有条理上甚嘉之令诸路转运使更互赴阙询以民间利病吏部郎中直集贤院田钖应诏上疏曰臣切闻去年九月十九日未时永兴环州庆州延州清逺军隰州同日同时六处地震洎灵州送粮草回来死者十有余万议者即云地震已应于此臣则未以为然动之方位既在闗辅岂无在下者輙动乎闗辅若有冦盗弄兵则臣虑西川复保劔闗之危南方复恃重江之险闽中越中淮南湖南岂无见利忘义之人岂无幸灾乗便之辈上乃出其疏示吕端等曰卿等详酌行之九月以曹彬为枢宻使兼侍中罢旄钺戸部侍郎同知枢宻院事向敏中给事中夏侯峤并为枢宻副使上谓之曰近宻之司典领尤重必素有名望端亮谨厚者处之乃可镇静而责成彬以耆旧冠枢衡之首敏中与峤佐助之兵机邉要有所望矣敏中明辨有才略遇事敏速先是西北用兵敏中専主谋议至于二邉道路斥堠走集之所莫不周知峤仕藩府最旧故首加擢用焉左正言直史馆孙何表献五议上览而善之其一参用儒将曰古谓元戎无不统摄爰自近代又有供军粮料随军转运之目使者徃返託称上㫖动必中覆实戾成筭陛下于文儒之中择有方略之士试以邉任委之勿使小人挠其权监阵先锋之类悉任偏将受其节度其二申明太学曰国家必欲开孤进之路辟至公之门莫若使寒隽之士由乡里以升闻世禄之家自成均而出仕太学不得补庶人之子神州不得贡卿士之门郡县皆按旧典重立学官精加课试公与荐延其三釐革迁转曰躬祀圜兵诞敷霈泽无贤不肖并许叙迁今之班簿台省宫寺凡八百员若十年之内肆赦相仍必恐京僚过于胥徒朝臣多于州县其四议复制科其五议复乡饮监察御史王齐上疏陈十事一择左右二分贤愚三正名器四去冗食五加俸禄六谨政教七选良将八分兵戎九修民事十开仕进其略曰守小谨者似徳怀怯懦者似恕容姦恶者似仁藴謟谀者似恭恣倾险者似智好诋訿者似直植朋党者似义肆苛刻者似忠贪禄位者似勤若斯之流虽愚而类贤用之则速乱之基也又曰官多则事烦吏多则民残欲事不烦莫若省官欲民皆安莫若省吏又曰官多俸薄莫若俸厚而官少衣食既足㢘耻自兴刑部贠外郎马亮上疏言陛下初政军赏宜速而所在不时给请遣使分徃督视又州县逋负至多赦书虽为蠲除而有司趣责如故非所以布宣徳意也国朝故事以亲王判开封府地尊势重疑隙易搆非保亲全爱之道契丹仍嵗内冦河朔萧然请修好以息邉民凡四事比部员外郎刁衎上疏言私赏无及于小人私罚无施于君子任贤勿贰去邪勿疑开谏诤之门塞䜛佞之口无以春秋鼎盛而耽于逸游无以血气方刚而惑于声色冬十月陈宋州并言先贷民钱千万令市牛价纳外所负尚多许随来嵗夏秋税输送诏悉从之十一月复分三司勾院为三命官各判之以太常丞王钦若判三司都催欠凭由司钦若初为亳州判官监仓天久雨仓司以谷湿不为受钦若悉命输之仓且奏不拘年次先支湿谷太宗大喜手诏褒答因识其姓名及开封府以嵗旱蠲十七县民租时有飞语闻上言所蠲放皆不实太宗不恱诏选官阅实亳州遣钦若行钦若覆按甚详抗疏乞全放上即位于是擢用因语辅臣曰当此时朕亦自惧钦若小官独敢为百姓伸理此大臣节也母賔古谓钦若曰天下宿逋自五代迄今理督未巳民病不能胜钦若即夕命吏治其数翌日上之上大惊曰先帝頋不知耶钦若徐曰先帝固知之殆留与陛下収天下心尔诏工部侍郎钱若水修太宗实録若水举官同修李宗谔与焉上曰自太平兴国八年已后皆李昉在中书日事史䇿本凭直笔若子为父隠何以传信于后代乎除宗谔不可余悉许之是月有司言冬至祀圜丘孟夏雩祀夏至祭方丘请奉太宗配上辛祈谷季秋大享明堂奉太祖配上辛祀感生帝孟冬祭神州地祗奉宣祖配其亲郊圜丘奉太祖太宗并配诏可十二月诏诸路转运使申饬部下令长劝课农桑先是上访宰相以灵武事冝参知政事李至上疏言灵州不可坚守万口同议且彼之户口四千有余今则不盈数百矣彼之租课四十五万二千有余今则无孑遗矣安可复守之于是李继迁遣使修贡求备藩任上虽察其变诈时方在谅闇姑务宁静因从其请复赐姓名上初命翰林学士宋湜草保吉制湜知上意必欲归其事于太宗因进辞曰先皇帝早深西頋将议真封属轩鼎之俄迁建汉坛之未及眷兹遗命实付眇躬尔宜望弓劔以拜恩守封疆而効节上甚恱初刑部郎中知扬州王禹偁凖诏上疏言五事其一曰谨邉防通盟好使辇运之民有所休息其二曰减冗兵併冗吏使山泽之饶稍流于下其三曰艰难选举使入官不滥其四曰沙汰僧尼使民无耗其五曰亲大臣逺小人使忠良謇谔之士知进而不疑姦憸倾巧之徒知退而有惧疏奏即召禹偁还朝既用其䇿以夏绥银宥静五州赐赵保吉翌日命禹偁守本官复知制诰是嵗始定为十五路一曰京东路二曰京西路三曰河北路四曰河东路五曰陜西路六曰淮南路七曰江南路八曰荆湖南路九曰荆湖北路十曰两浙路十一曰福建路十二曰西川路十三曰崃路十四曰广南东路十五曰广南西路宋史全文卷四宋史全文卷五钦定四库全书宋史全文卷五宋真宗一戊戌咸平元年春正月辛酉朔改元丁丑蔡州学究丁可名上言诸经板本多误上令择官详校因访羣臣通经义者以崔頥正对上曰朕宫中无事乐闻讲诵因召頥正于后苑讲尚书大禹谟赐五品服它日谓辅臣曰頥正讲诵甚精卿等更于班行中选经明行修之士一二人具以名闻自是日令頥正赴御书院待对甲申有彗出营室北光芒尺余上谓辅臣曰彗出甚异唯将奈何吕端等言变在齐鲁之分上曰朕以天下为忧岂独一方耶甲午诏百官极言得失乙未虑系囚诏诸州长吏平决狱讼申理寃滥先是吏部郎中直集贤院田钖出知泰州未之任㑹星变钖上疏言李继迁不合与夏州又不合唿之为赵保吉是时事舛误之大者宻院公事宰相不得与闻中书政事枢宻使不得与议相承既久骤改固难致兵谋不精国计未善疏奏即日召对移晷将行又贡封事复召对谓曰卿第去不半嵗召卿归矣事有当面论者听乗传赴阙诏以乆停贡举颇滞时才令礼部据合格人内进士放五十人诸科百五十人来嵗不得为例夏四月遣使乗传与诸路转运使州军长吏按百姓逋欠文籍悉除之始用王钦若之言也除逋欠凡一千余万释系囚三千余人上由是眷钦若益厚五月戊午朔日有食之六月宻州发解官鞠𫝊坐荐非其人当赎金特诏停住上谓辅臣曰凡所举官多闻缪滥宜先择举主以类求人今外官要切惟转运使卿等可先择人令举之八月朔诏三司经度茶盐酒税以充嵗用勿得増加赋敛重困黎元诸色费用并冝节约九月上谓宰相曰转运使按察官吏事权甚重太寛则弛慢太勐则苛刻必须廉平之吏寛勐适中卿等其谨择之冬十月丙戌朔日有食之宰相吕端累上疏求解罢为太子太保户部侍郎张齐贤与户部侍郎参知政事李沆并平章事参知政事李至罢为武胜节度使参知政事温仲舒罢为礼部尚书枢宻副使夏侯峤罢为户部侍郎枢宻副使向敏中加兵部侍郎参知政事翰林学士杨砺宋湜并为枢宻副使十一月乙未宰相张齐贤李沆入对上谕之曰上下和睦同济王事忠孝之诚始终如一齐贤曰君为元首臣为股肱上下一体岂有不同其心而能济国家政事者哉已酉崇政殿视事至午而罢上自即位每日御前殿辰后复出御后殿视诸司事或阅军士日中而罢夜则召儒臣询问得失或至夜分其后率以为常三司上经费之数上曰先帝以财赋国之大本莫不求诸中道而为其永制辅臣曰先帝非止爱人啬费至于节损服用躬御澣濯之衣葢前古哲王莫能偕也上初命三司具中外钱谷大数以闻盐鐡使陈恕久而不进上命辅臣诘之恕曰天子富于春秋若知府库充羡恐生侈心故不敢进也上闻而善之诏置估马司凡市马之处河东则府州岢岚军陜西则秦渭泾原仪环庆阶文州镇戎军川崃则益黎戎茂雅䕫州永康军皆置务己亥咸平二年春正月甲子诏尚书丞郎给舍举升朝官可守大州者各一人限一月以名闻俟更三任有政绩当议奖其善举有赃私罪亦连坐之二月以太师赠尚书令韩王忠献公赵普配享太祖庙庭上命学士院召试王钦若及览所试文谓辅臣曰钦若非独敏于吏事兼冨于文词今西掖阙官可特任之即拜右正言知制诰己酉上谓宰相曰闻朝臣中有交结朋党互扇虚誉速求进用者人之善否朝廷具悉但患行已之不至耳浮簿之风诚不可长乃命降诏申警御史台紏察之三月命裴庄等分诣江南两浙发廪粟赈饥民除其田租闰三月宰相张齐贤述皇王帝伯之说上曰朕谓皇王之道非有迹但庶事无挠则近之矣上以亢旱诏求直言京西转运副使朱台符上疏略曰陛下践祚以来二年之内彗星一见时雨再愆彗星见者兵之象也时雨愆者泽未流也今北敌未賔西羌作梗荆蛮有猖狂之冦江浙多饥馑之民冝设备以御之修政以厌之又言农者国之本也其利在粟多兵者国之命也其功在战胜方今患在农少而粟不多兵多而战未胜农少则田或未垦兵多则财用常不足民利尽于国国利尽于军所以民困而国贫也国家养兵百万自夏庭逆命军声不振一纪于兹将帅不用命而委任不専士卒骄惰而不习知邉事也又言不任人无以安邉不安邉无以省兵不省兵无以惜费不惜费无以寛民不寛民无以致治舍此数事虽有智者不能为计矣又言简易者事不黩节俭者财有余今官吏森罗使者旁午无名之赏赐不急之造作他费百端动计千万加以教化未甚行廉耻未甚至法有滋章之条吏无恻隠之实上优诏褒答时上封事者不下百数上令近臣阅其可采者取进止夏四月诏文武羣臣封事合门画时进入勿致稽留河东转运使宋博言大通监冶鐡盈积可供诸州军数十年鼓铸请权罢采取以纾民诏从其请时西北二邉屯师甚广愽经制馈饷以干治称朝廷难其代凡十一年不徙丙子上谓辅臣曰庶官中求才干则不乏询徳行则罕见其人夫徳为百行之本徳行之门必有忠臣孝子岂无徳行者能全其忠孝乎又庶官所掌之务多不修举而捃拾他局利害以图进身若能自干本局则百职不严而肃又何患乎政事之挠渎哉张咏知杭州咏既至属嵗歉民多私鬻盐以自给捕犯者数百人咏悉寛其罚而遣之官属请曰不痛絶之恐无以禁咏曰钱塘十万家饥者八九茍不以盐自活一旦蜂起为盗则其患深矣有民家子与姊夫讼家财壻言妻父临终此子才三嵗故见命掌赀产且有遗书令异日以十之三与子七与壻咏览之曰汝妻父智人也以子幼甚故託汝倘遽以家财十之七与子则子死于汝手矣亟命以七分给其子余三给壻皆服咏明断拜泣而去五月诏天下贡举人应三举者今嵗并免取解自余依例举送当竢奏名朕亲临试上谓宰相曰近览上封所述频言风俗侈靡且金至寳也使之为泥诚亦可惜令有司禁臣庶泥金铺金之饰违者坐其家长张齐贤请先责大臣之家上幸曹彬第问疾先是知雄州何承矩奏敌谋冦邉上以问彬对曰太祖英武定天下犹委孙全兴经营和好上曰此事朕当屈节为天下苍生然须执纪纲存大体即乆逺之利也六月戊午武惠王曹彬卒上临其䘮彬性仁恕清谨逊言恭色在朝廷未尝抗辞忤㫖博览强记善谈论被服雅同儒者尤疎财未尝聚蓄伐二国秋毫无所取位兼将相不以为等威自异北征之失律也赵昌言表请行军法及昌言被劾未得入见彬在近宻遽为上请乃许朝谒彬归休闭合门无杂賔保功名守法度近代良将称为第一七月上闻契丹将入冦以傅潜为镇定髙阳闗行营都部署宰相张齐贤请给外任官职田诏三馆祕阁检讨故事申定其制以官庄逺年逃田充悉免其租八月判大理寺王钦若上言本寺公案常有五十至七十道近者三十日内絶无昔汉文帝决狱四百唐太宗放罪三百九十人然犹书之史册号为刑措当今四海之广万类之多而刑奏止息逮乎逾月足彰耻格之化式渐太和之风请付史馆用昭圣治从之丙寅大阅上谓王超曰士衆严整戎行练习卿之力也丁夘近臣诸军将校内职皆畅饮诏大阅所践民田蠲其租癸酉枢宻副使杨砺卒上谓宰臣曰砺介直清苦方当任用遽此沦谢甚可悼也即冒雨临其䘮砺私舍委巷中乗舆不能入上为步进益嗟闵之乙亥以追封济阳郡王武惠公曹彬配享太祖庙庭文惠公薛居正武惠公潘羙元懿公石熈载配享太宗庙庭冬十月先是福建路不置惠民仓库部贠外郎成肃请増置焉诏从肃请令诸路转运司申淳化惠民之制歳丰熟则増价以籴饥歉则减直而出之十一月丙戍合祭天地于圜丘奉太祖太宗并配升坛奠玉帛讫方诣罍洗再升坛如旧仪乙未诏以邉境绎骚取来月暂幸河北十二月车驾发京师次大名府威虏军言契丹来冦出兵击败之杀其酋帅初河北转运使裴庄屡条奏傅潜无将略枢宻使王显颇庇之庄奏至輙不报縁邉告急潜麾下步骑凡八万畏懦自守敌破狼山诸寨入祁赵出邢洺间朝廷屡督其出师皆不聴丙子诏百官各上封章各言邉事于是工部侍郎钱若水言傅潜领数万雄师闭门不出坐看戎冦俘掠生民上则辜委注之恩下则挫鋭师之气军法曰临阵不用命者斩今若申明军法斩潜以徇然后擢取如杨延朗杨嗣者五七人増其爵秩分授兵柄不出半月可以坐清邉塞起居舍人直史馆李宗谔言夫将帅者必先观其取予察其智谋能总千人者委以千人之权能敌万人者授以万人之职各守一郡一城分领骁雄争据要害来则急击去则勿追又岂须置三路部署之名制六军生死之命使有材力之士不得施为纵欲立竒功报厚遇为人所制莫可得也庚子咸平三年春正月己夘朔王均僣号大蜀改元化顺入䧟汉州先是范廷召分兵击敌求援于髙阳闗都部署康保裔保裔即赴之廷召潜师以遁敌骑围之数重保裔决战凡数十合兵尽矢穷救兵不至保裔没焉敌遂自徳棣济河掠淄齐而去傅潜张昭允并削夺官爵潜流房州昭允通州仍籍没其家赀先是上驻大名闻骁将杨延朗杨嗣石普軰屡请益兵潜不之与有战胜者潜又抑之繇是大怒令潜等诣行在至则下狱命钱若水魏庠冯拯案鞫之罪当斩诏特贷其死公议无不愤惋范廷召等引兵追契丹丁亥至莫州大破之余衆遁逃出境遣使奏㨗羣臣称贺上作喜捷诗题行宫壁王均攻绵州不克直趋劒门知劒州李士衡与劒门都监裴臻逆击败之均衆乏食还成都甲午车驾发大名府上始闻王均反即以雷有终知益州李惠石普李守伦并为川崃两路捉贼招安使帅步骑八千徃讨之庚子车驾至自大名府李沆为东京留守不戮一人而辇下清肃乙巳王均复入成都二月翰林学士王旦等三人权知贡举枢宻使王显罢为山南东道节度使翰林学士王旦为给事中同知枢宻院事诸军校以次迁补多自陈其劳绩者唿延赞独进曰自念无以报国不敢更望升擢衆颇嘉其知分赞初为铁骑都指挥使从太宗平太原时方决䇿北征左右因言自此取幽州犹热𨫼翻饼耳赞独曰此饼难翻言者不足信也太宗不从卒无功而还君子谓赞麄暴尚能识此武臣中不可谓无其人也丙子曲宴近臣于后苑三月戊寅朔日有食之上在大名诏调丁夫十五万修黄汴河监察御史王济以为劳民请徐图之乃命济驰徃经度还奏省其十之七宰相张齐贤以河决为忧因对并召济入见齐贤请令济署状保河不决济曰河决亦隂阳灾沴所致宰相若能和隂阳弭灾沴为国家致太平河之不决臣亦可保齐贤曰若是则今非太平耶济曰北有契丹西有继迁两河闗右嵗被侵扰以陛下神武英畧茍用得其人可以驯致今则未也上动容独留济问以邉事济退而着备邉策十三条以献于是选官判大理寺上曰且择当官不回者王济近数言事似有特操可试之以济权判大理寺礼部上合格举人甲午上御崇政院亲览入等者赐陈尧咨以下二百七十一人进士及第诸科六百九十七人赐同出身赐宴日以御书褒宠之上连三日临轩初无倦怠之色所擢凡千八百余人其中有自晋天福中随计者较艺之详推恩之广近代所未有也上以手诏访知开封府钱若水备御邉冦剪灭蕃戎之䇿若水上言备邉之要有五一曰择郡守二曰募乡兵三曰积刍粟四曰革将帅五曰明赏罚夏四月李允则知潭州初马氏暴敛州人嵗出绢谓之地税及潘羙定湖南计屋每间输绢丈三尺谓之屋税营田户给牛嵗输米四斛牛死犹输谓之枯骨税民输茶初以九斤为一大斤后益至三十五斤允则请除二税茶以三十斤半为定制㑹嵗饥欲发官廪先赈而后奏转运使以为不可允则曰须报必踰月则饥者无及矣不聴明年又饥允则请以家赀为质乃得发廪贱粜因募饥民堪征役者𨽻军籍得万人民列治状请留诏书嘉奖知益州牛冕削籍流儋州初张咏自蜀还闻冕代已咏曰冕非抚衆才其能绥辑乎既而果然五月虞部贠外郎冯亮言饶池江建州嵗铸钱百三十五万贯铜铅皆有余羡乃以亮为江南转运副使兼都大提㸃江南福建路铸钱事九月置羣牧司王均多为药矢射中官军中者必死雷有终募敢死士穴城间道蒙氊秉燧而入悉焚其守具遂克其城冬十月王均自成都突围走杨怀忠领虎翼军追之均穷蹙缢死益州平命翰林学士承旨宋白等修续通典十二月令常参官转对如故事言近讦者亦议优容文不工者许其直致张齐贤与李沆并相情好不恊自负有致君之术每敷奏多不直致议者以为疏阔辛夘日南至羣臣朝㑹齐贤被酒上曰卿为大臣何以率下朝廷自有典宪朕不敢私甲午齐贤罢守本官十二月丙寅知兖州韩援上言伏覩近诏举行转对在外文武羣臣未预次对者各许上封奏事臣伏覩先帝自端拱以来益励精为理臣尝权盐鐡判官得与本使上殿奏事一日先帝从容谓臣等曰大凡居职不可不勤朕每见殿庭兵卒剰扫一席地汲一瓶水必记其姓字夫如是则有以见先帝勤劳庶政片善无遗臣又闻治国者在乎逺佞人杜䜛口以陛下聪明神智必无骄佚之虞然愿罔倦烛幽勿使小人乗间而进日谨一日虽休勿休居安念危在治防乱则天下幸甚疏奏召援归阙授史馆修撰初濮州有盗夜入城知黄州王禹偁以为国家武备不修故盗贼窃发近辅因奏疏曰太宗时令江淮诸郡毁城隍収兵甲大郡给二十小郡减五人以充常从号曰长吏实同旅人名为郡城荡若平地虽则尊京师而抑郡县强干弱枝之术亦非得其中道也宜令并置本城守捉军士不过三五百人阅习弓劒然后渐葺城垒缮完甲胄郡国张御侮之备长吏免剽略之虞疏奏上嘉纳之辛丑咸平四年春正月中外官上封事者甚衆诏冯拯陈尧叟详定利害以闻祕书丞査道上言曰朝廷命转运使副不惟商度金谷葢亦廉察郡县望自今每使回日先令具任内曽荐举才识者若干奏绌贪猥者若干朝廷议其否臧以为赏罚从之上召西川转运使马亮入朝雷有终既平贼诛杀不已亮所全活踰千人及至京师㑹械送为贼所诖误者八十九人知枢宻院事周莹欲尽诛之亮言愚民䝱从者衆余皆窜伏若不贷此反侧之人闻风疑惧一唱再起是灭一均生一均也上悟悉宥之二月雨自去冬旱上每御蔬食忧闵切至是日方临轩决事雨沾衣左右进葢却而不御知全州陈彭年上疏一曰置谏官二曰择法吏三曰简格令四曰省官贠五曰行公举诏学士两省御史台五品尚书省诸司四品以上举贤良方正能直言极谏各一人三月兵部尚书张齐贤上言处士种放愿以备贤良方正之举乃赐放诏及装钱五万令京兆府遣官诣山备礼发遣放辞不至先是三院御史多出外任风宪之职用他官兼领乃诏本司长吏自荐其属俾正名而举职壬午以太常博士张巽为监察御史从新制也三月左仆射吕蒙正兵部侍郎参知政事向敏中并守本官平章事中书侍郎平章事李沆加门下侍郎初干元厯气朔渐差诏司天监编新厯厯成赐名仪天参知政事王化基罢为工部尚书以王旦为工部侍郎参知政事冯拯陈尧叟并为给事中同知枢宻院事薛映梁鼎杨亿并知制诰上初欲用梅询宰相李沆素不喜询言于上曰梅询险薄用之恐不恊羣议上曰如此则何人可沆曰杨亿有盛名上乃惊喜曰几忘此人召映鼎就试翌日与亿并命审官院初引对京官于崇政殿迁秩有差京朝官磨勘引对自此始王钦若使西川还即日以钦若为左谏议大夫参知政事上御崇政殿试制举人得査道陈越王曙夏五月翰林学士朱昻罢为工部侍郎致仕昻有清节淡于荣利初为洗马十五年不迁不以屑意非公事不至两府上知其素守骤加褒进昻累章告老上不得已从之遣使就第赐器币谓辅臣曰昻侍朕左右未尝以私事干朕今其归老可给全俸诏本府嵗时省问如有章奏许附驿以闻又命其子正辞知公安县使得就养旧制致仕官止谢殿门外于是上特延见命坐劳问久之令候秋凉上道复遣中使钖宴于玊津园两制三省儒臣皆预仍诏赋诗饯行恩渥之盛近代无比六月癸夘直集贤院梅询上言朝廷遣使减省天下冗吏计省十九万五千八百二人请付史馆从之王禹偁卒上甚嗟悼之禹偁词学敏赡时所推重锋气峻厉以直躬行道为己任遇事敢言虽履危困封奏无辍尝言吾若生元和时从事于李绛崔羣间斯无媿矣又为文着书师慕古昔多涉规讽以是不容于流俗故累登文翰之职寻即罢去焉秋八月己酉复亲试制举人得丁逊孙仅何亮孙暨入第四等上观稼北郊咸平初太常丞陈尧佐为开封府推官坐言事切直贬潮州通判尧佐至州修孔子庙作韩愈祠堂率其民之秀者使就学时张氏子年十六与其母濯于恶溪为鱼所噬尧佐以谓昔韩愈患鳄之害以文投溪中而鳄为逺去今复害人不可不除卒使捕得更为文鸣鼓于市而戮之潮人以此韩愈三嵗召还命直史馆九月以刘士元为南宫侍教南宫北宅有侍教自此始冬十月上语近臣曰近者庆州地再震荧惑犯舆鬼可不恐惧修省知枢宻院王继英曰妖不胜徳上曰朕何徳可恃同知枢宻院陈尧叟曰陛下克己爱民河防十余溢而不决嵗复大稔此圣徳格天所致也上曰天不欲困生灵耳岂朕徳能感之自此益湏防戒十一月丙子王显遣寄班夏守赟驰骑入奏前军与契丹战大破之戮二万余人十二月时灵州孤危诏羣臣议弃守之宜杨亿即日奏以为此虏方黠其财犹丰未可以嵗月破也须废弃灵州退保环庆然后以计困之尔上访于左右辅臣咸以为灵武乃必争之地茍失之则縁邉诸州亦不可保上颇然之宰相李沆奏曰若迁贼不死灵州必非朝廷所有莫若发单车之使召州将部分戌卒居民委其空垒而归如此则闗右之民息肩矣闰十二月甲午以王超张凝领步骑六万援灵州壬寅咸平五年春正月以张齐贤为邠宁环庆泾原仪渭镇戎军经略使判邠州令环庆泾原两路及永兴军驻泊兵并受齐贤节度戊申田钖权干当通进银台司兼门下封驳事钖奏臣昨见差张齐贤充经略使曽致尧为经略判官郑文寳为转运使臣读孙子兵书云不尽知用兵之害者则不能尽知用兵之利今未喻张齐贤曽致尧郑文寳等尽知用兵之利害否若尽知利与害动无遗䇿方可委之经略邉事三月李继迁攻陷灵州知州裴济死之灵州被围饷道断絶孤城危急济刺指血染奏求救大军讫不至城遂陷王超等奏班师上亲试进士王曽以下二十八人九经诸科百八十二人并赐及第夏四月钱若水上言绥州自赐赵保忠以来户口凋残今欲复城之用工计百余万徒为烦扰絶无所利己罢其役若水复诣阙面陈其事上甚嘉纳初若水率衆过河分布军伍咸有节制深为戎将所伏上知之谓左右曰若水儒臣中知兵者也癸酉命田钖以本官兼侍御史知杂事仍遣中使谕㫖曰卿每上章疏所司不敢滞留朕皆一一亲览知杂之任朝廷甚难其人故以命卿仍不妨徐徐撰述或有所见即具奏闻五月乙巳屯田郎中判三司催欠司杨覃上蠲放天下逋欠计八百万请付史馆从之礼部尚书温仲舒兼御史中丞以尚书兼中丞自仲舒始六月工部郎中陈若拙知处州若拙前任京东转运使被召时三司使缺自谓得之及至授刑部郎中知潭州若拙大失望因对固辞且言尝任三司判官及转运使今守湖外反类责降上曰潭州大藩朕为方面择人所委不在转运使下辅相旧臣固亦有出典大藩者若拙恳请不已乃追新授告敕而有此命上谓宰臣曰士大夫操修必湏名实相副若拙贪进择禄如此固当谴降朕之用人岂以亲疎为间茍能尽瘁奉公有所植立何患名位之不至也李继迁攻麟州知州卫居实屡出竒兵突战及募勇士缒城潜徃击贼杀伤万余人丁丑继迁㧞寨遁去诏以卫居实为供备库使秋七月以钱若水为并代经略使判并州上新用儒将未欲使兼都部署之名而其任实同也丙辰遣使赍诏就终南山召种放赴阙九月种放以幅巾入见于崇政殿命坐与语询以民政邉事放曰明王之治爱民而已惟徐而化之余皆谦让不对即授左司谏直昭文馆十月左领军卫将军薛惟吉妻柴氏无子惟吉有子安上安民素与柴氏不协柴既寡尽畜其祖父金帛谋改适张齐贤安上诣开封府诉其事府以闻下其事于御史狱柴因讼向敏中贱贸惟吉故第又尝求娶已不许以是教安上诬告母且隂庇之上以问敏中敏中言实以钱贸安上居第近䘮妻不复议姻未尝求婚于柴也柴讼益急遂并鞫之乃齐贤子宗诲教柴为词盐鐡使王嗣宗素忌敏中因对言敏中议娶王承衍女弟宻约已定上因面责敏中以不直丁亥敏中罢为户部侍郎齐贤责授太常卿分司西京先是翰林学士宋白尝就敏中假白金十锭敏中靳不与于是白草敏中制书极力诋之有云对朕食言为臣自昩敏中读制泣下侍御史知杂事田钖言臣覩近敕戒励大臣谓其不守廉隅多置货产禄厚而不知耻者尚怀歉恨官崇而能自省者岂不忧慙斯乃陛下正之以知足之训词责之以贪饕之显过又访闻宻院中书政出吏胥只检旧例枢相商议别无逺谋戎夷深入则请大驾亲征将帅无功则取圣慈裁断若其任用则不失享富贵若令罢免则不过归班行臣下得优逸而君上但焦劳劳逸失宜尊卑实为倒置也故隂阳不顺水旱不调法令滋章盗贼多起尚率京城父老与百辟千官五度十章请加尊号頼圣君英睿以为天不可欺御札丁宁示以志不可夺必断来表深惬羣情由是见宰相以甘言佞上求圣知不以国计军机为己任若加以水旱之灾乗以戎狄之患不知在庙堂者用何知略总军兵者作何筹谋十一月辛丑享太庙壬寅合祭天地于圜丘因诏三司非禋祀所湏并可减省于是省应奉杂物十万六千功九万九千丙午大雪上谓宰相吕蒙正等曰昨郊祀之际重隂变晴今兹成礼又获嘉雪丰年可期矣十二月以宰相吕蒙正李沆并兼门下侍郎旧制三师三公左右仆射平章事并兼两省侍郎先是学士宋白梁周翰草二相加恩制书遗忘旧制既而上问白等不能对第请改正宋白等各罚一月俸田钖上言陛下自纂承大位五年于兹矣储闱未建典册不行冝速以宗社永宁为大本人心预定为逺图也癸夘咸平六年三月辛夘朔田钖言臣伏覩去秋已来霖雨作沴水潦为灾虽闻检覆莫知适从今国家为少缺军兵防备邉戍遂于曹单宋亳陈蔡汝颍之间㸃集乡村拣选强壮得五七万人访闻始降宣命指挥只令在本城防守及至奏闻都数并即抽赴京师何以如此失信令下民宁无怨望以灾殄之余冦盗若起适足为戎狄之利有劳宵旰之怀夏四月去歳以义军分𨽻州兵之籍于是命张延禧料简得万三千余人立为神鋭神虎指挥常加训习焉丙子契丹入冦定州行营都部署王超逆战于望都县副部署王继忠常以契遇深厚思戮力自效率麾下跃马驰赴士皆重创殊死战至白城陷于敌成都阙守朝议难其人上以张咏前在蜀为政明肃勤于安集逺民便之甲申加咏刑部侍郎充枢宻院直学士知益州民闻咏再至皆鼓舞自庆五月上以王继忠实战死丁酉赠继忠大同节度使兼侍中录其子怀节怀敏怀徳望都失利上语近臣曰颇闻有临阵公然不护主帅引衆先遁者乃命刘承珪李允则驰驿按问李福坐削籍流封州王昇决杖配𨽻琼州自望都失利上日访御戎之䇿因合两府㑹议或请合镇定髙阳三路兵据冲要或请令三路分兵扞御或请以镇定两路兵阵于州之北又徙髙阳兵于宁逺军仍别设竒兵于顺安军控扼发强壮备城弥缝其缺上总览而裁定之六月己未朔内出阵图示辅臣曰镇定髙阳三路兵悉㑹定州冦来坚守勿逐俟信宿冦疲则鸣鼔排战又分兵出三路以六千骑屯威虏军五千骑屯保州五千骑屯北平寨使其腹背受敌又兵八千屯宁邉军五千屯忻州扼东西路又曰任人择才颇亦难事朕必就其所长而用之魏能性刚张锐善熟故使佐能孙全照好陵人取其常所保荐者与同事韩守英素无执守当使阎承翰代之承翰虽无武干然亦勤于奉公也其它选用悉皆类此先是三司各置使丁亥始并为一使命冦凖充三司使兼置副使以陈恕为尚书左丞知开封府恕在三司前后踰十余年究其利病条例多所改创其从他官也尝荐冦准可用及准至三司即检其前后所改创事类为方册其晓谕榜帖悉以新板别书赍诣恕第请署恕一一为署之不复辤准拜谢去故三司多循恕旧贯自准始也秋七月复并三司盐鐡度支户部勾院为一九月司空平章事吕蒙正凡七上表求退甲辰罢为太子太师封莱国公是秋募近京强壮补禁卫诏殿前都指挥使髙琼阅习阵势冬十月静戎军王能奏于军城东新河之北开田广袤相去皆五尺许深七尺状若连锁必能限隔戎马诏静戎顺安威虏界并置方田凿河以遏胡骑钱若水卒若水能断大事事继母以孝闻上甚悼惜之赠户部尚书谥宣靖诏监司之职刺举为常颇闻旷官怠于行部将何以问民疾苦察吏否臧自今诸路转运使令徧至管内按察光禄寺丞李永钖奉礼郎王嘉祐坐交游非类并责监酒税嘉祐禹偁子也平时若愚騃独冦凖知之凖知开封府一日问嘉祐曰外间议准云何嘉祐曰外人皆云丈人旦夕入相准曰于吾子意何如嘉祐曰以愚观之丈人不若未为相为相则誉望损矣准曰何故嘉祐曰自古贤相所以能建功业泽生民者其君臣相得皆如鱼之有水故言聴计从而功名俱美今丈人负天下重望相则中外以太平责焉丈人之于明主能若鱼之有水乎嘉祐所以恐誉望之损也准起执其手曰元之虽文章冠天下至于深识逺虑殆不能胜吾子也甲寅有星孛于井鬼大如杯色青白光芒四尺余凡三十余日没上曰朕徳薄致兹谪见大惧灾及吾民宻迩诞辰宜罢称觞之㑹以答天谴十二月辛未史馆修撰田钖卒钖耿介寡合严恭好礼慕魏徴李绛之为人及居谏署直言时政得失尝曰吾封疏五十二奏皆谏臣任职之常也岂可藏副示后谤时卖直耶悉取焚之临终自作遗表上览之恻然曰田钖直臣也天何夺之速乎若此谏官诚不易得朝廷小有阙失方在思虑钖之章奏已至矣戊寅徳音赦天下死罪降一等流以下并释之除三年逋租癸巳上亲阅逋负名籍释系囚四千一百六人蠲物八万三千于是将肆赦改元或谓蠲放逋债减除率敛其数颇多三司必以恩泽太滥亏损国计为言上曰非理害民之事朝廷决不可行吝于出纳固有司职也要当使斯人实受上赐甲申日加午雷暴震司天言占主国家发号布徳未及黎庶上谓辅臣曰岂所议赦书小惠未遍上天以雷警朕耶卿等皆尽心讲求之甲辰景徳元年春正月朔大赦改元京师地震癸夘夜京师地复震丁未夜京师地复震上谓宰相李沆曰坤道贵于安静京师大衆所聚而震动若此皆朕听览不明所致夙夜内省中外之政敢不尽心但虑命令之出或有枉挠沆顿首引咎李继迁之陷西凉也都首领潘罗支伪降继迁受之不疑未几罗支遽集六谷蕃部及者龙族合击之继迁大败因中矢死其子阿移嗣位改名徳明二月请降乃赐诏招谕夏四月邢州言地震不止六月上宻采羣臣之有闻望者得邉肃鞠仲谋朱恊郝太沖李𤣥马景何亮周绛谢涛卫太素陈昭度崔端髙谨徽赵湘张若谷姜屿皇甫选滕涉陆𤣥圭李奉天崔遵度曹度陈越凡二十四人内出其姓名令阁门祗候崇政殿再坐引对外任者乗驿赴阙每对必徃复䌷绎其词气或试文艺多帖三馆职或命为省府判官或升其差使焉好事者因号越等为二十四气以比唐修文馆学士四时八节十二月之数云秋七月先是上召翰林学士梁颢夜对询及当世台阁人物颢曰晁逈笃于词学盛𤣥敏于吏事上不答徐问曰文行兼着如赵安仁者有几颢曰安仁才识兼茂体裁凝逺求之具美未见其比也既而颢卒以安仁为翰林学士丙戌右仆射平章事李沆卒年五十八上再幸其第哭之恸谥文靖上之初即位也沆日取四方水旱盗贼奏之叅知政事王旦以为细事不足烦上听沆曰人主少年当使知人间疾苦不然血气方刚不留意声色犬马则土木甲兵祷祠之事作矣吾老不及见此参政他日之忧也时西北用兵邉奏日耸旦慨然谓沆曰安得企见太平吾人当优游燕息乎沆曰国家强敌外患适足为警惧异日天下晏然人臣率职未必髙拱无事君奚念哉上雅敬沆尝问治道所宜先沆曰不用浮薄新进喜事之人此最为先上问其人曰如梅询曽致尧李夷庚等是矣上深然之故终上之世此数人者卒不进用在中书未尝宻进封章上尝询其故沆曰臣备位宰相公事当力言之茍背同列宻有所启此非䜛即佞臣实嫉此事沆重厚淳质退朝輙终日危坐未尝问家事对賔客尤寡言弟维尝乗间劝沆稍屈意接纳士大夫沆曰吾非不知此也然今羣臣皆得升殿言事封章论奏吾悉见矣至于西北大计荐绅中如李宗谔赵安仁皆一时英秀与之谈犹不能启发吾意自余通籍之子坐起拜揖尚周章失措即席必自论功㝡希宠奖此又何足与乎茍免强酬答则世所谓笼罩之事吾未能也沆自言居重位实无补万分惟四方言利事者未尝一施行聊以此报国耳尝喜读论语或问之沆曰为宰相如论语中节用而爱人使民以时两句尚未能行终身诵之可也戊子陜西转运使言西面沿邉诸州于保毅军内简集成振武军四十指挥上曰朕询于知兵及详练邉事者皆云自此立军邉声顿振戎人畏惧不敢侵冦矣李沆死中书无宰相上意欲擢冦准乃先置宿徳以毕士安为吏部侍郎参知政事士安入谢上曰未也行且相卿谁可与卿同进者士安因言准资忠义能断大事上曰闻准刚使气奈何士安曰今天下之民虽蒙休徳涵养安佚而西北跳梁未服若准者正宜用也不阅月遂与准俱相光禄少卿宋雄监河隂屯兵雄习河渠利害因领护汴口均节水势以济江淮漕运居十数年三迁将作监不易其任职务修举朝廷赖焉八月己未以参知政事吏部侍郎毕士安三司使兵部侍郎冦准并依前官平章事是时契丹多纵游骑剽掠深祁间小不利即引去徜徉无鬭意凖曰是狃我也愿朝廷练帅领简骁鋭分据要害地以备之宣徽南院使知枢宻院事王继英为枢宻使同知枢宻院事冯拯陈尧叟并为签书枢宻院事枢宻直学士工部郎中刘师道权三司使公事自后三司除使多用此制知夀州陈尧佐自出米为糜以食饿者而吏民皆争出米其活数万人尧佐曰吾非行私惠葢以令率人不若身先而使其从之乐也先是石保吉求兼相印上以问李沆沆曰保吉因缘戚里无攻战之劳骤据台席恐腾物议上他日询之执奏如初其事遂寝及沆卒丙子以保吉为武宁节度使同平章事九月上谓辅臣曰累得邉奏契丹已谋南侵朕当亲征决胜卿等共议何时可以进发毕士安曰陛下已命将出师委任责成可也必若戎辂亲行冝且驻跸澶渊冦准曰大兵在外须劳圣驾暂驻澶渊进发之期不可稽缓上每得邉奏必先送中书谓毕士安冦准曰军旅之事虽属枢宻院葢中书总文武大政号令所从出乡者李沆或有所见徃徃别具机宜卿等当详閲邉奏共叅利害勿以事干枢宻院而有所隠也因言枢宻之地尤须谨宻漏禁中语古人深戒若与同列及枢宻彰不恊之迹则中外得以伺其间隙实非所便卿等志之闰九月契丹主与其母举国入冦其统军鞑览引兵掠威敌顺安军魏能石普等帅兵御之能败其前锋又攻北平寨田敏等击走之又东趣保州攻州城不利而北挞览与契丹主及其母合势攻定州王超阵于唐河其轻骑俄为我禆将所击乃率衆东驻阳城淀先是冦准已决亲征之议王钦若以契丹深入宻言于上请幸金陵陈尧叟请幸成都上复以问准时钦若尧叟在旁准心知钦若江南人故请南幸尧叟蜀人故请西幸乃阳为不知曰谁为陛下画此䇿者罪可斩也今天子神武而将帅恊和若车驾亲征则敌自当遁去不然则出竒以挠其谋坚守以老其衆劳逸之势我得胜筭矣奈何欲委弃宗社逺之楚蜀耶上乃止二人由是怨准钦若多智准惧其妄有闗説疑沮大事图所以去之㑹上欲择大臣使镇大名准因言钦若可任乙亥以钦若判天雄军府兼都部署初王继忠战败为敌所获敌即授以官继忠乗间言和好之利时敌虽大举深入然亦遣李兴等以继忠书诣莫州部署石普且致宻奏一封达阙下上发视之遂以手诏令石普付兴等赐继忠继忠欲朝廷先遣使命上未许也冬十月继忠得上手诏即具奏乞早遣使议和好丙午上命枢宻院择可使敌者王继英言殿直曹利用自陈倘得奉君命死无所避乃授利用合门祗候假崇仪副使奉契丹主书以徃又赐继忠手诏己酉初置龙图阁待制契丹抵瀛州城下昼夜攻城知州李延渥率州兵拒守发礧石巨木击之死者三万余人伤者倍之竟弗能克乃遁去十一月车驾北巡司天言日抱珥黄气充塞宜不战而却有和解之象曹利用至天雄孙全照疑敌不诚劝王钦若留之敌既数失利复令王继忠具奏求和好且言北朝顿兵不敢刼掠以待正人上因赐继忠手诏又以手诏促利用行上驻跸韦城羣臣复有以金陵之谋告上冝且避其锋者上意稍惑乃召冦准问之准曰今虏冦迫近四方危心河北诸军日夜望銮舆至士气当百倍若回辇数步则万衆瓦解敌乗其势金陵亦不可得而至矣上意未决准出遇殿前都指挥使髙琼门屏间谓曰太尉受国厚恩今日有以报乎对曰琼武人诚愿効死准复入对琼随入立庭下准曰陛下不以臣言为然盍试问琼等遂申前议词气慷慨琼仰奏曰冦准言是且曰随驾军士父母妻子尽在京师必不肯弃而南行中道即亡去耳愿陛下亟幸澶州臣等効死敌不难破上意遂决甲戍晨发左右以寒甚进貂裘絮㡌上却之曰臣下暴露寒苦朕独安用此耶是日次南城以驿舍为行宫将止焉冦准固请幸北城曰陛下不过河则人心危惧敌气未慑非所以取威决胜也髙琼亦固以请冯拯在旁呵之琼怒曰君以文章致位两府今敌骑充斥如此君何不赋一诗咏退敌骑耶即麾卫士进辇扣陛上遂幸北城既至登门楼张黄龙旗诸军皆唿万歳声闻数十里气势百倍敌相视益怖骇曹利用自天雄赴敌寨共议和好事议未决乃遣杞持国主书与利用俱还十二月把入对呈其书复以闗南故地为请上曰朕守祖宗基业不敢失坠所言归地事极无名必若邀求朕当决战尔实念河北居人重有劳扰倘嵗以金帛济其不足朝廷之体固亦无伤答其书不必具言但令曹利用与韩把口述兹事可也上又面戒利用以地必不可得若邀求货财则宜许之是日日食徳博州并言契丹已移寨东北去临河观城县民石兴等自敌寨逃归具言金帅达兰中矢死曹利用与韩把至敌寨敌复以闗南故地为言利用輙沮之且许遗绢二十万疋银一十万两议始定敌言国主年少愿兄事南朝甲申利用与其右监门姚东之持国主书俱还丙戍命李继昌持誓书与东之俱徃报聘利用之再使北也面请嵗赂金帛之数上曰必不得已虽百万亦可冦准召至语之曰虽有敕㫖汝徃所许不得过三十万过三十万勿来见准准当斩汝利用果以三十万成约而还入见行宫上方进食使内侍问所赂利用不肯言而以三指加颊内侍入白岂非三百万乎上失声曰太多既而曰姑了事亦可耳及对上曰几何曰三十万上不觉喜甚故利用被赏特厚戊子上作回銮诗命近臣和上曰北狄自古为患傥思平愤恚尽议殱夷则须日寻干戈嵗有劳费今得其畏威服义息战安民甚慰朕怀时王超等逗挠无功唯有终赴援威声甚振河北列城赖以雄张云甲午车驾发澶州李继昌至敌帐羣情大感恱馆设之礼益厚即遣其西上合门使丁振奉誓书来上戊戍车驾至自澶州冦准在澶州每夕与知制诰杨亿畅饮讴歌谐谑喧譁达旦上使人觇知之喜曰得渠如此吾复何忧乎既而曹利用与韩杞至行在议和准初欲勿许且昼䇿以进曰如此则可保百年无事不然戎且生心矣上曰数十嵗后当有能扞御之者吾不忍生灵重困姑听其和可也准处分军事或违上旨及是谢曰使臣尽用诏令兹事岂得速成上笑而劳焉乙巳景徳二年春正月朔大赦上以河北守臣冝得有武干善镇静者命马知节知定州李允则知雄州知节先在镇州方敌犯塞民相携入城知节与之约有盗一钱者斩俄而窃童儿钱二百者即戮之自是无敢犯者每中使赉诏谕邉郡知节虑为敌所掠因留之募捷足间道而行以达诏㫖㑹发澶魏邢洺等六州军储赴定州水陆并进时兵交境上知节曰是资敌也因告谕郡县凡公家输辇之物所在纳之敌欲剽刼皆无及车驾幸澶渊大将王超拥兵屯驻定州逗遛不进知节屡讽之超不为动复移书诮让超出兵犹辞以中渡无桥徒涉为患知节先已命工度材一夕而具上闻之手诏褒美省河北诸州戍兵十之五二月遣使贺契丹国母生辰三月上亲试进士李迪以下二百四十六人特奏名五举以上一百十一人诸科得九经以下五百七十人特奏名三礼以下七十五人上谓宰相曰迪所试最优李谘亦有可观闻其幼年母为父所弃归舅族谘日夕号泣求还其母乃至絶荤茹以祷祈又能刻苦为学自取名级亦可嘉也先是迪与贾邉皆有声场屋及礼部奏名而两人皆不与考官取其文观之迪赋落韵邉论当仁不让于师以师为衆与注疏异特奏令就御试参知政事王旦议落韵者失于不详审耳舍注疏而立异论輙不可许恐士子从今放荡无所凖的遂取迪而黜邉当时朝论大率如此初安阳人陈贯喜言兵咸平中大将杨琼王荣䘮师贯上书言前日不斩傅潜张昭逺使琼軰畏死不畏法今不严其制后当益弛请立法凡合战而奔者主校皆斩大将战死禆校无伤而还与奔军同军衂城围别部力足救而不至者以逗遛论如此罚明而士卒厉矣上嘉纳之将召试学士院执政谓琼等已即罪议遂格又尝上形势选将练兵论三篇于是贯举进士试殿庭得同出身上识其姓名曰是数言邉事者擢置第二等赐及第夏四月王钦若累与冦准不恊还自天雄再表求罢乃置资政殿学士以钦若为之仍迁刑部侍郎五月宣徽院使雷有终倜傥自任能抚士卒宴犒不足则倾私帑给之家无余财居数月卒身后宿负犹不啻百万殿前都虞候张凝忠勇好功名善训士卒赏赐甚厚多以犒师京师无居第上尝与近臣论将帅曰选用武臣实难倘未尝更歴则不能周知其才太宗所擢甚衆而优待者唯凝与王斌王宪等数人每赐与絶殊伦軰乃知先帝知人之明也于是凝卒上甚惜之诏邉民应募为弓箭手者给以境内闲田永蠲其租庚申上亲试进士范昭等五十一人诸科一百九十八人抚州进士晏殊年十四大名府进士姜益年十二皆以俊秀闻特召试殊试诗赋各一首益试诗六篇殊属词敏赡上深叹赏宰相冦准以殊江左人欲抑之而进益上曰朝廷取士惟才是求四海一家岂限遐迩如前代张九龄軰何尝以遐陋而弃置耶乃赐殊进士出身益同学究出身后二日复召殊试诗赋论殊具言赋题尝私所习上益爱其淳直改试他题既成数称善擢祕书省正字祕阁读书仍命直史馆陈彭年视其所学及检察其所与游者诏自今诸州官吏雪活得人命者并理为分绩六月上谓辅臣曰殿前司兵及禁兵老疾者衆葢久从征戍失于简练比因抽移至京师虽量加阅视亦止能去其尤者今多巳召还冝精加选择虽议者恐其动衆亦当断在必行第以契丹请盟西戎纳欵若即行此则军旅之情必谓国家便谋去兵惜费不若先从下军选择勇力者次补上军亦可镇厌浮言使衆不惑也其老疾者俟秋冬遴简将臣令悉蒐去之秋七月诏复置贤良方正能直言极谏博通坟典达于教化才识兼茂明于体用武足安邉洞明韬略运筹决胜军谋宏逺才任邉寄等科益州将吏民庶举留知州张咏诏褒之始车驾北征咏虑逺夷乗隙为变欲出竒以胜之因取盗贼之尤无状者磔死于市衆皆慑服每讯牒便文乆不得判咏率尔署决莫不允当蜀中喜事者论次其词总为诫民集镂板传布上尝遣使谕㫖曰得卿在彼朕无西顾之忧也冬十月吏部侍郎平章事毕士安卒车驾即临哭谓冦准等曰士安善人也十一月丙辰享太庙丁巳合祭天地于圜丘大赦上自散斋即进蔬茹礼毕御楼始饮酒焉以王钦若为兵部侍郎资政殿大学士丙午景徳三年春正月始置常平仓于京东西河东陜西江淮两浙计户口量留上供钱自千贯至二万贯令转运使每州择清干官主之专委司农寺总领三司无得輙用大率万户嵗余万石止于五万石或三年以上不经粜则回充粮廪别以新粟补之二月权三司使丁谓等言唐诸州长吏职当劝农乃请少卿监刺史合门使已上知州者并兼管内劝农使余及通判并兼劝农事诸路转运使副并兼本路劝农使诏可劝农使入衔自此始冯亮为淮南江浙荆湖制置茶盐兼都大发运使都大发运使司自至道末省之及是复置契丹既和冦准颇矜其功上待准极厚王钦若深害之一日㑹朝准先退上目送准钦若因进曰陛下敬畏冦准为其有社稷功耶上曰然钦若曰城下之盟虽春秋时小国犹耻之澶渊之举是盟于城下也其何耻如之上愀然不能答由是上顾准稍衰准在中书喜用寒畯每御史缺輙取敢言之士他举措多自任尝除官同列屡目吏持例簿以进准曰宰相所以器百官若用例非所谓进贤退不肖也因郄而不视戊戌冦准罢为刑部尚书以王旦为工部尚书平章事旦入谢上谓曰冦准以国家爵赏过求虚誉无大臣体罢其重柄庶保终吉也既而命准出知陜州己亥冯拯为兵部侍郎王钦若为尚书左丞陈尧叟为兵部侍郎并知枢宻院事赵安仁为右谏议大夫参知政事韩崇训马知节并签署枢宻院事四月命使六人廵抚益利梓䕫福建等路所至存问父老疏决系囚按察官吏能否民间利害以闻时屯田贠外郎谢涛使益利路及还举所部官三十余人宰相以为多涛乃歴陈其治状且愿连坐奉使举吏连坐自涛始五月朔司天言日当食上避正殿既而隂翳不见上语宰相曰此非朕徳所致但喜分野之民不被其灾耳司天奏周伯星见羣臣上表称贺知杂御史王济曰瑞星实符圣徳然唐太宗以家给人足丰年为上瑞臣愿陛下日谨一日居安虑危则天下幸甚上嘉纳之赵徳明遣其兵马使贺永珍来贡马六月知制诰朱巽上言朝廷命令不可屡改自今更张法制者请先付有司议其可否茍罔辨是非一切颁布恐失谨重之道上谓宰臣曰此甚识治体卿等志之秋七月知益州张咏嵗满以任中正代之在郡凡五嵗遵咏条教人用便之宰相王旦初拟中正代咏议者多云不可上亦诘旦旦曰非中正不能守咏规矩他人徃则妄有变更矣八月上谓王旦等曰凡裁处机务要当知其本末朕每与羣臣议事但务从长虽言不尽理亦优容之所冀尽其情也九月御崇政殿亲试贤良方正直言极谏钱易石待问并入第四等丁夘赵徳明遣刘仁朂来进誓表请藏盟府且言所乞回图及放青盐之禁虽宣命未许然誓立功効冀为异日赏典也冬十月朔以赵徳明为定难节度使封西平王丁未景徳四年春二月上谓辅臣曰前代内臣恃恩恣横蠧政害物朕常深以为戒至于班秩赐与不使过分有罪未尝矜贷王旦等曰陛下言及此社稷之福也内侍史崇贵尝使嘉州还言有知县王姓者贪浊有佐官名昭度者廉干乞擢为知县上曰内臣将命能探善恶固亦可奖然以其宻侍扄禁便尔赏罚外人未为厌伏当须转运使审察之癸酉诏就西京建太祖神御殿又置国子监武成王庙三月以曹玮为西上合门使赏其扞邉之功也玮在镇戍尝出战小捷乃驱所掠牛羊辎重缓还敌兵去数十里闻玮利牛羊而师不整遽还袭之玮行愈缓得地利处乃止使人谓之曰蕃军逺来必甚疲我不欲乗人之怠请休憩士马少选决战良乆玮又使人谕之曰歇定可相驰矣一战大破敌师徐谓其下曰吾知敌已疲故为贪利以诱之比其复来几行百里矣若乗鋭便战犹有胜负逺行之人若少憩则足痺不能立人气亦阑吾以此取之四月宰相王旦因对言淮南𣙜酤竞以増益课利为政烦扰特甚上曰此特官吏务贪劳绩不䘏民困朕甚闵之乃诏三司取一年中等之数立为定额自今中外勿得更议増课以图恩奖五月上与辅臣言及朝士有交相奏荐者王旦曰人之情伪固亦难知或言其短而意在荐扬或称其能而情实排抑唐刘仁轨尝忿李敬𤣥异巳乃称其有将帅才而敬𤣥卒败军事上曰若然则险伪之軰世所不能絶也戊申诏以鼓司为登闻鼓院登闻院为登闻检院诸人诉事先诣鼓院如不受诣检院又不受即判状付之许邀车驾上谓王旦曰车驾每出词状纷纭洎至披详无可行者故有此更置焉乙丑诏曰有上封而论事輙乞留中而无名多涉巧诬颇彰欺诋自今文武羣臣表疏不得更乞留中事涉机要许上殿自陈如或举奏官吏能否亦湏明上封章当行覆验先是上谓王旦曰臣僚升殿奏事札子有不列已名请留中者皆言人之短发人之私茍偏听之即不可信若显行之又重违其意比令杜镐陈彭年检上封宻谏故事可着条约并警有位令各举其职乃降是诏是月初置杂卖场闰五月御崇政殿试贤良方正陈绛史良夏竦先是上谓宰臣曰六经之㫖圣人用心今䇿问宜用经义参之时务因命两制各上䇿问择而用之绛竦所对入第四次等六月司天言五星当聚鹑火既而近太阳同时皆伏按占云五星不敢与日争光者犹臣避君之明也望付史官以彰殊事从之庚申王钦若以五星聚东井庆云见奉表称贺诏付史馆是月徙敏中知河南府兼西京留守司事尝有僧暮过村民家求寄止主人不许僧求寝于门外车箱中夜有盗入其家自墻上扶一妇人并一囊衣而去僧见之遂亡去走荒草间忽坠眢井则妇人已为人杀先在其中矣明日主人执以诣县掠治僧自诬云与子妇姦诱与俱亡因杀之投井中暮夜失足亦坠井狱成独敏中以赃不获疑之引僧诘问数四僧乃以实对敏中因宻使吏访其贼吏食于村店店妪问之曰僧某者其狱如何吏绐之曰昨日已笞死于市矣妪叹之曰彼妇人者乃此村少年某甲所杀也吏曰其人安在妪指示其舍吏掩捕获之案问具服并得其赃一府咸以为神初知冝州刘承规御下严酷六月乙夘军校陈进因衆怨鼓譟杀承规乃推判官卢成均僣号南平王甲戌诏曹利用张煦张从古张继能薛颜等合势攻讨贼中能束身自归者并放罪黎龙廷自称权安南静海军留后遣其弟明相来贡辛巳授龙廷静海节度使交趾郡王赐名至忠又追封黎桓为南越王复置诸路提㸃刑狱官仍以使臣副之八月置羣牧制置使命尧叟兼之赐孔子四十六世孙圣佑同学究出身圣佑延世子冝孙也置龙图阁学士以杜镐充职九月诸路皆言大稔淮蔡间皆言麦斗十钱粳米斛钱二百贼围象州乆不克曹利用等以大军趍救之陈进独率衆来拒直犯前军前军持掉刀巨斧破其标牌内侍史崇贵登山大唿曰贼走矣急杀之贼心动衆遂溃卢成均始挈其族来降遂斩进并其党十一月殿中侍御史赵湘请封禅上拱揖不答王旦等曰封禅之礼旷废已久若非圣朝承平岂能振举初王钦若既以城下之盟毁冦准上自是常怏怏他日问钦若曰今将奈何钦若度上厌兵即缪曰陛下以兵取幽蓟乃可刷此耻也上曰盍思其次钦若曰当为大功业镇服四海夸示戎狄也上曰何谓大功业钦若曰封禅是矣然封禅当得天瑞天瑞安可必得前代葢有以人力为之陛下言河图洛书果有此乎圣人以神道设教耳上曰王旦得无不可乎钦若曰臣请以圣意谕旦旦僶俛而从上他日晩幸秘阁惟杜镐方直宿上问曰所谓河图洛书果何事耶镐不测上㫖漫应曰此圣人以神道设教耳上由此意决遂召王旦饮于内殿欢甚赐以尊酒既归发视乃珠子也旦自是不复持异天书封禅等事始作辛巳雨雪上谓王旦等曰今瑞雪盈尺来嵗禾苗应有望也赐近臣宴上作瑞雪诗令三馆即席和进十二月上初嗣位即诏诸路勿以祥瑞来贡礼部言福应之至以显盛猷虽睿徳谦沖务于自损若史臣不记来世何观请止报省闗史馆奏可先是上问辅臣以天下贡举人数王旦曰万三千有余约常例奏名十一而已上曰若此则当黜者不啻万人矣典领之臣必须审择晁逈兢畏当以委之旦曰滕元晏于士大夫间少交游上曰今当以朱巽代周起知举令起与元晏同掌封印事于是命晁迥朱巽王曽陈彭年同知贡举命周起滕元晏封印举人卷首凡礼部封印卷首及㸃检程试别命官皆始此宋史全文卷五宋史全文卷六钦定四库全书宋史全文卷六宋真宗二戊申大中祥符元年春正月乙丑召王旦王钦若等上曰去年十一月见神人曰当降天书大中祥符三篇适覩皇城司奏左承天门屋之南角有黄绢曳于鸱吻之上盖所降之书也旦等皆称贺戊辰大赦改元赵德明尝以民饥上表乞粮数百万辅臣乞降诏责之王旦独不言上曰卿意如何旦曰臣欲降诏与德明言极塞刍粟屯戍者多不可辍易已勅三司在京积粟百万令德明自遣衆来取上喜从之既而德明受诏望阙再拜曰朝廷有人臣不合如此三月上语大臣曰京师士庶衣服器玩多镕金为饰乃诏丁谓申明旧制募告者赏之自今乘舆服御涂金绣金之类亦不须用夏四月朔天书降于大内之功德阁先是宰相王旦等率文武百官凡五上表请封禅甲午诏以今年十月有事于泰山丙午诏作昭应宫以奉天书上御崇政殿亲试进士命翰林学士李宗谔等八人为考官临轩赐进士姚晔等一百六人及第三人同出身十五人同三礼出身八十三人学究出身九经已下及第出身试衔助教者六百五十二人晋城县令王琰其章县主簿苗文思皆坐枉法受赇抵死癸丑诏刑部以其事告谕天下上封者言两汉举贤良多因兵荒灾变所以询访阙政今国家受瑞封不当复设此科于是悉罢吏部科目江南转运使阙上乃自除监察御史张士逊为之士逊谒王旦愿闻善教旦从容曰朝廷㩁利至矣士逊起谢既去旦语人曰此转运识大体士逊后徙广西河北每思旦言不敢妄有兴建云五月甲申上曰宫禁之内人数非多然幽闭可念昨令择一百二十人厚资遣之朕方敦尚清静以治天下符大中之训焉王钦若言泰山下醴泉出先是上复梦神人言来月复当赐天书于泰山六月甲午木工董祚于醴泉亭北见黄素曳草上明日中使捧诣阙己酉王钦若来朝献芝草八千一百三十九本九月京东西河北河东江淮两浙荆湖福建广南路皆大稔米斗钱七八冬十月诏以王嗣宗摄御史大夫为考制度使周起摄中丞为副使所经州县採访民间不便事并市物之价车服权衡度量不如法者举仪制禁之有奇才异行隠沦不仕者与所属长吏论荐鳏寡惸独不能自存者常加赈恤官吏政迹尤异民受其惠及不守廉隅昧谙政理者孝子顺孙义夫节妇为乡里所称者并条析以闻官吏知民间疾苦者亦为録奏司天言五星顺行同色辛卯上发京师辛丑次郓州丙午次翔銮驿命张旻郑成扈从升山辛亥享昊天上帝于圜台以太祖太宗配命羣官享五方帝诸神于封祀坛仪卫使奉天书于上帝之左壬子禅祭皇地祇于社首山如封祀之仪甲寅车驾发奉符县次太平驿是日始复常膳上劳王旦等以乆食蔬旦等皆再拜马知节独言蔬食惟陛下一人耳臣等在道未尝不私食肉上顾旦等曰知节言是否曰诚如知节之言十一月朔旦幸曲阜县谒文宣王有司定仪止肃揖上特再拜上制賛刻石庙中诏加谥曰𤣥圣文宣王又追谥齐太公曰昭烈武成王周文公曰文宪王丁丑车驾至自泰山十二月诏江淮发运转运司部内各留三年之储以备水旱先是江淮米悉运送京师至是司天监言扬楚之分当水旱为沴防患故也命冦准知天雄军契丹使尝过大名谓准曰相公望重何故不在中书准曰主上以朝廷无事北门锁钥非准不可耳己酉大中祥符二年春正月御史中丞王嗣宗言翰林学士杨亿知制诰钱惟演祕阁校理刘筠唱和宣曲诗述前代掖庭事词涉浮靡上曰词臣学者宗师也安可不戒其流宕乃下诏风厉学者自今有属词浮靡不遵典式者当加严谴其雕印文集令转运司择部内官看详以可者録奏苏州僧道元纂佛祖讫近世名僧禅语为传灯録三十卷以献命刻板宣布以殿中丞孔勗知曲阜县兼检校先圣庙二月改入内内侍省内侍供奉官为内东西头供奉官殿头高品为内侍殿头高品为内侍高品高班内品为内侍高班黄门为内侍黄门凡六等并冠本省之号令陜西发廪赈粜旱故也汀州人王捷者咸平初贾贩至南康军遇道人自言姓赵氏授以小镮神劒刘承珪闻其事为改名中正得对龙图阁常有道人偶语云即受中正法者司命真君也承珪遂筑新堂乃以景德四年五月十三日降堂之纱帱中自是屡降中正常达其言既得天书遂东封加号司命天尊是为圣祖辛卯授中正左武卫将军辛丑分遣使臣出常平仓粟麦于京城减价粜之应天府民曹诚就戚同文所居造舎聚书博延生徒府奏其事上诏赐额曰应天府书院命奉礼郎戚舜賔主之舜賔同文孙纶子也知温州李邈言两浙僧求匄金银珠玉错末和泥以塑塔像望严行禁絶违者重论其罪从之夏四月诏羣臣保举幕职州县官不得以初任及无劳绩者充数己亥丁谓为修昭应宫使李宗谔为同修宫使谓欲殚国财用规摹宏大近臣多言其不可上召问谓谓曰陛下未有皇嗣建宫于宫城之干地正可以祈福既而王旦密疏谏上谕之如谓所对旦遂不敢复言诏自今诸路转运使副提点刑狱所举官如进改后五年无过有劳干者并举主特加酬奖先是上谓宰臣曰举官犯赃则连坐而举得其人者赏亦不及非所以劝也故有是诏五月朔诏追封孔子弟子兖公颜回为国公费侯闵损等九人为郡公成伯曾参等六十二人为列侯宰相羣官分撰賛乙亥林特刘承珪李溥上编成茶法条贯二十三册六月知制诰王曾上疏言就严城之北隅启列真之祕宇式昭丕应特建嘉名功极弥年费将鉅万臣以为今之兴作有不便之事五焉伏望损彼规模减其用度止敦朴素无取瑰竒惟将之以诚明仍重之以严洁名数之际加等是宜实费之资节俭为要上御崇政殿亲试赐进士梁固等二十六人及第同出身者三人诸科四十八人同出身者六人秋七月特置纠察在京刑狱司命知制诰周起侍御史赵湘领之戊寅诏封𤣥圣文宣王庙配享先儒鲁史左丘明等十九人爵为伯八月上禁销金严甚还自东封杜氏乃服以迎车驾上见之怒遂令出家为道士由是天下无敢犯禁者九月先是上谓王旦等曰朕在东宫读尚书凡七遍论语孝经亦皆数四今宗室诸王所习惟在经籍昨奏讲尚书第五卷此甚可喜也于是召宁王元偓等赴龙图阁观书目上谕之曰宫中常聴书习射最胜他事元偓曰臣请侍讲张颕说尚书间日不废弓矢因陈典谟之义上喜甚乃诏每讲日赐食是秋京西河东陜西江淮荆湖路镇定益梓卭密等州言丰稔京师粟斗钱三十十月甲午诏诸路州府军监关县择官地建道观并以天庆为额十一月甲子诏诸路官吏有蠧政害民如鞫得实本路转运使提点刑狱官不能举察者论其罪上尝谓宰相曰为国之要在乎赏当其功罚当其罪不任情于其间则赏罚必当惩劝必行万方必理和气必生自然天地降祥四方无事以此思之可不戒乎庚戌大中祥符三年春闰二月甲寅冬官正韩显符造铜候仪成并上所着经十卷其制则大唐李淳风及一行之遗法云己未河北转运使李士衡言本路诸军岁给帛七十万当春时民多匮乏常假贷于豪右方纳税租又偿逋欠以故工机之利愈薄请官预给帛钱俾及期输送民既获利官亦足用诏从之仍令优与其直其后遂推其法于天下三月上谓王旦等曰自北鄙修好疆场不耸朕居安虑危罔敢暇逸尝着文自警置之座右乃出贵廪食吟轸田园吟慰农歌自戒箴以示旦等己亥上谓宰相曰刑狱之官尤须遴择朕常念四方狱讼若官非其人宁无枉滥且单弱之人不能披诉朝廷无由知之上作念边诗赐近臣和上谓辅臣曰将帅才难今文武中固亦有人盖不经战阵无由知之虽天下无事然兵不可去战不可忘古之道也马知节曰将帅之才非可坐而知之顾临事机变如何耳夏四月陈彭年上奉诏纂歴代帝王集二十五卷上作序名宸章集时京师竹有华司天言主岁不登上曰数岁丰稔物价甚贱但小民不能爱惜饮食之余多所弃掷宜令开封府严禁之诏自今每年终翰林学士已下常参官并同奏举外任京朝官三班使臣幕职州县官各一人如年终无举官状当行责罚转运使提点刑狱官知州通判举部内官属不限人数以次年二月二十五日已前到京如有违限当依不申考帐例坐罪三司使副即举奏在京掌事官京朝官使臣仍并令中书置籍常以五月一日进内是日后宫李氏生子知开封府周起方奏事上谓起曰知朕有喜乎起曰臣不知也上曰朕始生子即入禁中怀金钱出探以赐起李氏杭州人初入宫侍刘修仪庄重寡言上命为司寝既有娠从上临砌台玉钗坠心恶之上私卜钗完当得生男子左右取钗以进殊不毁上喜甚已而果生子是为仁宗甲午诏奖知益州任中正转运使言吏民列状愿借留之也中正及刘综等皆以善政闻上谓辅臣曰藩方重地切在得人朝行中亦难其选自今须歴方面始可擢为大官卿等志之环州高继忠言赵德明虽称藩然颇不遵誓约上谓宰相曰方今四海无虞而言事者谓和戎之利不若克定之武也王旦曰止戈为武佳兵不祥之器祖宗平一宇内每谓兴师动衆皆非获已今柔服异域守在四夷帝王之盛德也六月翰林学士邢昺被病上亲临问故事非宗戚宰相无省疾临丧之行惟昺与郭贽以恩旧特用此礼儒者荣之秋七月置龙图阁学士以直学士杜镐为之待制陈彭年为直学士赐大理评事苏耆进士及第耆易简子宰相王旦女壻也耆先举进士及唱第格在诸科陈尧叟为上具言之上顾问旦旦却立不对耆曰愿且修学既出尧叟谓旦曰公一言则耆及第矣旦笑曰旦为宰相自荐亲属士子盈庭得无失体尧叟愧谢曰乃知宰相眞自有体于是耆献所为文召试学士院故有是命九月杖杀入内高品江守恩守恩违制市青苗私役军士六百人取民田麦穗及擅董丁夫非理笞捶令役夫蔡文义市驴不获杖之致死上不贷以法中外莫不悚庆十二月丙午宝鼎县黄河再清经度制置副使李宗谔以闻上作诗近臣毕和龙图阁待制孙奭由经术进守道自处即有所言未尝阿附取恱上尝问以天书奭对曰臣愚所闻天何言哉岂有书也上知奭朴忠每优容之及将有汾隂之役㑹岁旱遂奏疏陈不可者十陛下才毕东封更议西幸非先王卜征五年重谨之意今国家土木之功累年未息水旱作沴饥馑居多乃欲劳民事神神其享之乎又上疏言今之姦臣以先帝寅畏天灾诏停封禅故赞陛下力行东封以为继成先志也先帝欲北平幽朔西取继迁则未尝献一谋画一䇿而乃卑辞重币求和于契丹蹙国縻爵姑息于保吉谓主辱臣死为空言以诬下罔上为己任是陛下以祖宗艰难之业为佞邪侥倖之资臣所以长叹痛哭也今乃野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世必不信上玷皇明不为细也疏入不报辛亥大中祥符四年春正月代州言粟斗十余钱丁酉车驾奉天书发京师二月次河中府辛酉祀后土祇备三献奉天书于神坐之左以太祖太宗并配上作汾隂二圣配享铭河渎四海等赞召草泽李渎刘巽渎以疾辞三月朔召草泽魏野辞疾不至甲申幸吕蒙正第问蒙正诸子孰可用对曰臣之子豚犬尔犹子夷简宰相才也夏四月甲辰朔车驾至自汾隂上谓宰相曰唐起居郎舍人司谏正言凡十二贠近者此官多缺可选有才望为中外所知者补之于是直史馆陈尧佐乐黄目盛𤣥王随路振崔遵度陈知微李谘陈越等九人悉授两省官六月两浙福建荆南广南诸州循伪制输丁身钱岁凡四十五万四百贯民有子者或弃不养或卖为僮仆或度为释老秋七月朔诏悉除之八月上谓宰相曰朝廷宜守经制傥务更张则攀援者衆乃知命令之出不可不谨又涖官之人不可过为寛恕以致弛慢或探求罪恶不顾烦扰抑又甚矣王旦曰古人有言法出而弊作令下而姦生寛则民慢陷法者多勐则民残无所措手足正为此也祖宗以来两省御史台官须文学优长政治尤异者乃特除拜汾隂肆赦始以叙迁上恐循习非便乃诏自今遵守旧制不得以他官转入丁巳诏文武官有言刑政得失边防机事者并赐对其余细务令条列以闻冬十月上以江南淮南接壤而盐酒之价不等令三司与江淮制置发运使李漙规定以闻有司执言虑失歳课上曰茍便于民何顾岁入也十一月上亲试赐进士张师德等二十一人及第十人同出身诸科及第者四十二人同出身者八人工部侍郎种放屡至阙下俄复还山人有贻书嘲其出处之迹放晩节颇饰舆服广置良田王嗣宗之出守长安始甚敬放被酒稍倨嗣宗怒放曰不犹愈于角力而中第乎初嗣宗就试讲武殿尝因戱弄擢首科故放及之嗣宗因上疏言放弟姪无赖据林麓樵採周回二百余里夺编氓厚利疏辞极其丑诋目放为魑魅上方待放厚会恩赦而止于是放自乞退居嵩山然犹往来终南按视田亩时议寖薄焉十二月太常博士江嗣宗言陛下躬临庶政十有五年殿廷问事一取圣断有劳宸虑今请礼乐征伐大事出于一人自余细务委任大臣百司上曰此颇识大体乃诏从其所请壬子大中祥符五年春正月命晁迥刘综李维孙奭同知贡举上作诗勗以抡材之意并州上刍粟之数可给四五年上曰河东仍岁丰穰储峙尤广自今诸路稔岁宜以时积谷为凶年之备着作佐郎李垂上导河形势书三篇并图诏任中正陈彭年王曾详定中正等上言其书并图虽兴行匪易而博洽可奖望送史馆从之二月上谓宰臣曰闻贡院试诸科举人皆解衣阅视虑其挟藏书册颇失取士之体宜令止之三月上亲试礼部合格贡举人始摹印诗赋论题以赐官给纸起草得进士徐奭以下及第者百人同出身者二十六人诸科及第者三百二十四人同出身者五十二人丁酉上封者言进士萧立之本名琉尝因赌博抵杖刑诏有司诘问引伏命夺其敕赎铜四十斤夏四月令礼部贡院取前后诏敕经久可行者编为条例戊申命刑部尚书向敏中守本官平章事敏中再掌留任以厚重镇静人情帖然上愈嘉之故复使相三司请民有贩茶违法者许家人告论上曰此犯教义非朝廷所当言也不许五月上以淮南两浙路稍旱即水田不登乃遣使就福建取占城稻三万斛分给三路令择民田之高仰者莳之盖旱稻也又取种于玉宸殿知袁州何蒙上言本州二税请以金折纳上曰若是则尽废耕农矣不许六月诸州言岁丰谷贱咸请博籴上即诏三司使丁谓规画以闻谓言莫若和市而诸州积镪数少癸丑出内藏库钱百万贯付三司以佐用度钱塘人林逋性恬淡好古不趋荣利家贫衣食不足晏如也归杭州结庐西湖之孤山二十年足不及城市转运使陈尧叟以其名闻庚申诏赐粟帛长吏歳时劳问壬戌令枢宻院修时政记月送史馆秋七月龙图阁待制张知白上言昔唐李峤尝云安人之方须择郡守切见朝廷重内官轻外任望于台阁妙选贤良分典大州共康庶绩上曰知白援引故事请重亲民之官良可嘉也命知白同纠察在京刑狱八月知制诰王曾判大理寺判寺旧用郎官上欲重其任故特命曾对便殿谕之曰天下之命系于狱今以屈卿曽顿首谢仍赐钱三十万因请辟奏寮属遂着为令上作对照诗示辅臣有孜孜绥万国不媿鬓边丝之句王旦曰陛下忧勤万方励精庶务发挥圣道形于天章臣等固当夙夜尽心上副求治之意九月以知枢宻院事王钦若陈尧叟并同平章事充枢宻院使签署枢宻院事马知节为副使儒臣领枢宻兼使相自钦若尧叟始㕘知政事刑部侍郎赵安仁罢为兵部尚书先是上议立皇后安仁谓刘徳妃家世寒微不如沈才人出于相门他日与王钦若论方今大臣谁最为长者钦若欲排安仁乃誉之曰无若赵安仁安仁昔为故相沈义伦所知常欲报之上始有意斥安仁矣尝谕王旦曰闻赵安仁在中书絶不亲事旦对曰安仁颇知大体居常进拟皆同列拟定方敢取旨臣每见临时变易于上前者皆迎合陛下意安仁无异议是有执守上曰能如此耶朕不知也及罢政事仍命同修史安仁虽在贵显简俭若平素喜诲诱后进成其名声当世以重徳推焉三司使丁谓㕘知政事初王旦欲引李宗谔参知政事宗谔家贫旦前后资借之甚多王钦若知之故事参知政事谢日所赐几三千缗钦若因密奏王旦欲引宗谔参知政事得赐物以偿己债非为国择贤也明日旦果以宗谔名闻上变色不许钦若与刘承珪陈彭年林特及谓等交通踪迹诡异时论谓之五鬼冬十月以知制诰陈尧咨权同判吏部流内铨旧制选人皆用奏举乃得京官而士有孤寒不为人知者尧咨特为陈其功状而升擢之戊午九天司命上卿保生天尊降于延恩殿先是上梦景德中所覩神人传玉皇之命云先令汝祖赵某授汝天书翌日夜复梦神人传天尊言吾坐西当斜设六位即于延恩殿设道场是日五鼔天尊降曰吾人皇中九人一人也是赵之始祖再降乃轩辕黄帝后唐时七月一日降下主赵氏之族皇帝善为抚育苍生无怠前志即乘云而去辛酉上以崇儒术论为君难为臣不易论示王旦等先是陈彭年因奏对上谓之曰儒术污隆其应实大国家崇替何莫由斯为君之难由乎聴受臣之不易在乎忠直其或君以寛大接下臣以诚明奉上君臣之心皆归于正直道而行至公相遇此天下之达理先王之成宪犹指其掌孰谓难哉闰十月己巳上天尊号曰圣祖上灵高道九天司命保生天尊大帝诏圣祖名上曰𤣥下曰朗不得斥犯以七月一日为先天节十月二十四日为降圣节癸酉诏天下州府军监天庆观并增置圣祖殿乙亥诏上圣祖母懿号元天大圣后丙子出玉宸殿新稻赐辅臣上曰禁中植稻暇日临观刈获见其劳力愈知耕农之可念也戊寅改兖州曲阜县为仙源县建景灵宫太极观于夀丘以奉圣祖及圣祖母戊子内出乐章十六曲以示辅臣文舞曰发祥流庆武舞曰降真观德十二月令三司出炭四十万减市直之半以济贫民时连日大雪苦寒故有是命壬申改谥𤣥圣文宣王为至圣文宣王癸丑大中祥符六年春正月辛酉诏宗正寺以皇属籍为皇宋玉牒三月上作内侍箴赐阎承翰等夏六月监察御史张廓上言天下旷土甚多请依唐宇文融所奏遣官检括土田上曰此事未可遽行然今天下税赋不均富者田广租轻贫者地蹙租重由是富者益富贫者益贪兹大弊也王旦等曰田赋不均诚如圣旨但改定之法亦须驯致翰林学士知制诰杨亿草契丹荅书云邻壤交欢上自注其侧作朽壤鼠壤粪壤等字亿遽改为邻境明日引唐故事学士草制有所改为不称职亟求罢上慰谕之他日谓辅臣曰杨亿真有气性不通商量及议册皇后上欲得亿草制使丁谓谕㫖亿难之因请三代谓曰大年勉为此不忧不富贵亿曰如此富贵亦非所愿也乃命他学士草制亿虽频忤㫖恩礼犹不衰王钦若陈彭年等深害之益加譛毁上意稍怠亿尝入直忽被召至禁中既见赐坐徐出文藳数箧以示亿曰卿识朕书迹乎此皆朕自起草未尝命臣下代作也亿皇恐不知所对趋出即谋退遁亿有别墅在阳翟亿母往视之会得疾亿遂留谒告榜子与孔目吏亿狂奔去朝论譁然以为不可上亦谓辅臣王旦等曰亿侍从官安得如此自便旦曰愿陛下矜容不然颠踬久矣然近职不可居外地今当罢之上终爱其才踰月命弗下亿称疾请解官辛未以亿为太常少卿分司西京秋七月初刘承规私请于上欲求节度使上谕王旦旦曰陛下所守者祖宗典故典故所无不可聴也上又曰承规言死在旦夕旦曰陛下若聴承规所请后必有邀朝廷求为枢密使者矣上乃止承规寻卒乃赠镇江节度使初知濵州吕夷简上言请免河北农器之税上曰务穑劝耕古之道也岂独河北哉癸卯诏诸路勿税农器癸丑诏置水虎翼军八月王钦若等上新编修君臣事迹一千卷赐名册府元龟冬十月龙图阁待制孙奭上疏言陛下封泰山祀汾隂躬谒陵寝今又将祠太清宫外议籍籍以谓陛下事事慕效唐明皇岂以明皇为令德之主邪臣愿陛下抑损虚华斥逺邪佞罢兴土木无为明皇不及之悔帝以为封泰山祠汾隂上陵祀老子非始于明皇开元礼今世所循用不可以天宝之乱举谓为非也作解疑论以示羣臣然知奭朴忠虽其言切直容之弗斥也甲寅大中祥符七年春正月壬寅车驾奉天书发京师丙午至奉元宫又诣先天观洞霄广灵宫行香复至太清宫真元观周览还奉元宫丙辰升应天府为南京二月雍丘邢惇以学术称尝举进士不第遂隠居不出王曾荐之及还自亳召对问治道惇曰陛下东封西祀皆已毕矣臣复何言上恱除许州助教遣归既卒乃见其敕与废纸同束置屋梁间辛酉车驾至自亳州三月皇子受益封庆国公初宰相屡言皇子未议封建今朝修礼成愿特降制命旧制国公食邑三千户今止千户有司之过也皇子即后宫李氏所生于是五年矣刘皇后以为已子使杨婉仪保视之故仁宗常唿后为大孃孃婉仪为小孃孃五月诏摹刻天书奉安于玉清昭应宫命王旦为天书刻玉使王钦若为同刻玉使丁谓为副使赵安仁陈彭年为同刻玉副使丙午府州言知州兴州刺史折惟昌卒先是河东民运粮赴麟州当出兵为援惟昌时已属疾曰古人受命忘家死于官事吾无憾也即引步骑屯宁逺寒冒风沙而行疾遂亟上闻之遣使挟医诊视弗及以其弟惟忠为知州事六月枢密使王钦若罢为吏部尚书陈尧叟为户部尚书副使马知节为颍州防御使钦若性倾巧敢为矫诞知节薄其为人未尝诡随上尝以喜雪诗赐近臣而误用旁韵王旦欲白上钦若曰天子诗岂当以礼部格校之旦遂止钦若退遽密以闻已而上谕二府曰前所赐诗微钦若言几为衆笑旦唯唯知节具斥其姦状上亦不罪也钦若每奏事或怀数奏但出其一二其余皆匿之既退则以已意称上旨行之知节尝于上前顾钦若曰怀中奏何不尽出及王怀信等上平蛮功枢密院议行赏久不决上曰钦若等异常不和事无大小动辄争竞于是三人者俱罢兵部尚书冦准为枢密使同平章事王旦荐之也秋七月以王嗣宗曹利用并为检校太保充枢密副使戊申王旦至自兖州言李士衡张士逊等涖事干集望赐诏褒谕徐怀式等无治声望令转运提㸃刑狱司察之诏可或谓旦曰公为元宰将命出使而所举官吏仅得褒诏无乃太轻乎旦曰既称荐之又请亟用则上恩皆出于已矣此人臣之大嫌也大内押班周怀政实与旦同行或请见必俟从者毕集整衣冠见之未尝私焉议者以为得体八月祕书监分司西京杨亿以疾愈求入朝上谓王旦曰亿性峭直无所附会文学固无及者然或言其好窃议朝政何也旦曰此盖与亿不足诬谤之耳亿谐谑过当则恐有之讪讟之事保其必无也戊辰命亿知汝州既而监察御史姜遵奏请罢之上曰亿前告归本无终焉侍养之请今以疾愈求入朝故特与郡乃诏中书召遵谕之九月上御景福殿试亳州南京路服勤辞学经明行修举人得进士张观等二十一人诸科一十一人赐及第冬十月先是登州言高丽遣使入贡上谓宰相曰此事如何王旦曰高丽久来进奉因契丹阻絶今须许其赴阙契丹必不敢言四夷入贡以尊中国盖常事尔彼自有隙朝廷奚所爱憎上曰卿言深得大体即遣使馆接焉甲子玉清昭应宫成宫宇緫二千六百一十区七年宫成十一月知秦州张告言蕃部俶扰已出兵格鬭望量益士卒王旦曰今四方宁谧契丹守盟甚坚西戎入贡不絶藩翰之臣宜务镇静上曰边臣利于用兵殊不知无战为上因言昔尝谓邢昺云朕中夕静思四方至大张官置吏委之千万里外岂能尽知善恶有败事则为患非小自古帝王宵衣旰食正在此尔万务几微更赖卿等尽心也十二月己未作元符观乙卯大中祥符八年春正月壬午朔备銮驾诣玉清昭应宫奏告尊上玉皇大天帝圣号还御崇徳殿受贺大赦天下己丑枢宻院言准诏定承天节南郊奏䕃子弟恩例命兵部侍郎修国史赵安仁知礼部贡举翰林学士李维知制诰盛度刘筠同知是岁始置誊録院令封弥印官封所试卷付之命京官校对用两京奉使印讫复送封印院始送知举官考校以楚王元佐为天䇿上将军兴元牧府牧自此始丙子诏礼部贡院进士六举诸科九举虽不合格并许奏名三月癸卯上御崇政殿覆试得进士蔡齐以下百九十七人特奏名进士七十八人诸科三百六十三人故事当赐第必召其高第数人并见又参择其材质可者然后赐第一时新喻人萧贯与齐并见齐仪状秀伟举止端重上意已属之冦准又言南方下国人不宜冠多士齐遂居第一上喜特诏金吾给七驺出两节传唿因以为例准性自矜尤恶南人轻巧既出谓同列曰又与中原夺得一状元齐胶水人也上之亲试进士也召崇文院检讨冯元讲周易泰卦元因推言君道至尊臣道至卑必以诚相感乃能辅相财成上说特赐五品服夏四月召宰相观书玉宸殿阅御制皇王帝霸五臣等论辛酉赐宰相御制良臣正臣忠臣姦臣权臣论以枢密使同平章事冦准为武胜军节度同平章事先是准恶三司使林特之姦邪数与忿争特方有宠上不恱谓王旦等曰准年高屡更事朕意其必能改前非今观所为似更甚于畴昔旦等曰准好人怀惠又欲人畏威皆大臣所当避而准乃以为已任此其所短也非至仁之主孰能全容之准之未为枢宻使也旦尝得疾上命肩舆入禁中因曰卿今疾亟万一有不讳使朕以天下事付之谁乎再三问不对上曰张咏何如不对又问马亮何如不对上曰试以意言之旦强起曰以臣之愚莫若冦准上怃然有间曰准性刚褊更思其次旦曰他人臣所不知也及准为枢密使中书有事闗送枢密院碍诏格准即以闻旦拜谢曰此实臣等过也既而枢密院有事送中书亦碍诏格旦令却送与枢密院准大慙旦每见上必称准之才而准数短之上谓旦曰卿虽谈其美彼专道卿恶旦谢曰理固当然臣在相位久政事缺失必多准对陛下无所隠此臣所以重准也及准自知当罢使人私于旦求为使相旦大惊曰使相岂可求邪且吾不受私请准深恨之及制出准入见泣涕曰非陛下知臣何以至是上具道旦所以荐准者准始愧叹出语人曰王同年器识非准所能测也以吏部尚书王钦若户部尚书陈尧叟并为枢密使同平章事荣王元俨宫火延烧内藏左藏库干元门崇文院祕阁下诏罪已令文武百官上封论事无或隠蔽五月朔王随言准诏劾荣王元俨宫遗火事当死者甚衆王旦独请对言曰始失火时陛下以罪已诏天下而臣等皆上章待罪今乃过为杀戮恐失前诏意也且火虽有迹宁知非天谴耶上欣然纳之由是减死者几百辈甲申命冦准知河南府兼西京留守司事诏自宫禁迨臣庶之家一切服玩皆不得以金为饰严其例禁自是遂絶庚子放宫人一百八十四人闰六月王钦若上准诏编修后妃事迹七十卷赐名彤管懿范秋七月徙知并州薛映知扬州马亮知昇州李迪知永兴军上谓辅臣曰大藩长吏尤难其人要在洞达物情遵守条诏爱民抑暴而已吏或廉而肆虐或察而滋章或急掊敛以为公或旷职务以为恕如此则何由致治耶上作读十九代史诗赐近臣和宫苑使昭州团练使郭崇仁为解州团练使崇仁守文子章穆皇后弟也时崇仁母梁氏亡诏起复乃有是命崇仁虽外戚朝廷未尝过推恩泽自是凡十年不迁八月陈州言知州张咏卒咏临终奏疏言不当造宫观竭天下之财伤生民之命此皆贼臣丁谓诳惑陛下乞斩谓头置国门以谢天下然后斩咏头置丁氏之门以谢谓上亦不为忤云庚寅知汝州祕书监杨亿言部内秋稼甚盛粟一本至四十穗麻一本至九百角上览其章谓辅臣曰亿之词笔冠映当世后学皆慕之王旦曰如刘筠宋绶晏殊辈相继属文有贞元元和风格者自亿始也九月注辇国王遣使来贡先是有舶商扺其国告以天子东封西祀其王曰十年来海无风涛古老传云如此则中国有圣人故遣使入朝冬十月以填从吉为给事中权知开封府上召戒从吉曰京府浩攘凡事大速则误缓则滞惟须酌中耳有请属一切拒之十一月河南府言工部侍郎种放卒上甚嗟悼先是有讥放循黙者上闻之谓辅臣曰放为朕言事甚衆但外廷不知耳因出所上时议十三篇其目曰议道议徳议用议器议文武议制度议教化议赏罚议官司议军国议狱讼议征赋议邪正十二月戊寅皇子加冠礼辛卯以皇子庆国公受益为夀春郡王己亥以御制陈书诗并注赐辅臣因曰隋炀帝初平陈斩五佞人以谢三吴当时天下称贤及其无道乃过后主深可叹也王旦等曰陛下博观载籍非惟多闻广记皆取其规鉴谈经典必稽其道语史籍必究其事论为君必究其治乱言为民必志其邪正加以秉笔立言皆化人垂世之作今之文章典雅搢绅稽古皆圣训所及也丙辰大中祥符九年正月以马军副都指挥使张旻兼枢密副使先是旻被㫖选兵下令太峻兵惧谋欲为变上召二府议之王旦曰若罪旻则自今帅臣何以御衆急捕谋者则震惊都邑陛下数欲任旻以枢宻臣未敢奉诏今若擢用使解兵柄反侧者当自安矣上谓左右曰王旦善处大事真宰相也以张士逊崔遵度并充夀春郡王友士逊平雅和谨澹于荣利遵度同修起居注踰十年立殿墀下常退匿楹间虑上见之搢绅推其长者初宰相将用士逊等翊善记室上曰翊善记室府属也王皆受拜故以王友命之令王每见答拜示賔礼之意士逊尝谒王旦称王学书有法旦曰公为王友职止于是邪士逊愧谢二月王旦上两朝国史一百二十卷甲午诏筑堂于元符观南为皇子就学之所赐名曰资善上作记刻石于堂中癸卯召近臣宴翔鸾阁观太宗御书及御制圣文神笔颂玉宸殿记等癸丑诏官吏犯赃被劾有故延岁月以俟赦宥者自今法寺勿以赦原宗正卿赵安仁请以知制诰刘筠夏竦并为宗正寺修玉牒官从之名新谱曰仙源积庆图夏四月司天监言周伯星再见建皇亲礼会院于新昌坊赐名嘉庆殿中侍御史张廓言羣官有丁父母忧者多免持服非古道也伏望自今并依礼令解官行服诏从之诏奖夀春郡王友张士逊等以王读孝经彻章故也王初为诗即自成章有人心怀礼义之句上喜以语辅臣秋七月飞蝗过京城先是上出死蝗以示大臣翌日执政有袖死蝗以进者请示于朝率百官贺王旦曰蝗出为灾灾弭幸也又何贺焉固称弗可于是二府方奏事飞蝗蔽天上顾谓旦曰使百官方贺而蝗若此岂不为天下笑耶乙卯分命内臣与转运使诸州通判职官按视蝗伤苗稼以闻仍悉除其租八月令江淮发运司岁留上供米五十万以备饥年赈济枢密使同平章事陈尧叟罢为右仆射尧叟强力明辩多任智数久典机密军马之籍悉能周记云癸未以京师愆雨遣使分祷宫观寺院九月兵部尚书参知政事丁谓罢为平江节度使丙午以陈彭年王曾张知白并参知政事任中正为枢密副使曾知白彭年与王旦同在中书尝乘间谓旦曰曾等被擢至此公力也愿有所裨补旦曰愿闻之曾曰每见奏事其间亦有不经上览公但批旨行下恐人言之以为不可旦逊谢而已一日奏对旦退曾等俱留上愕曰何事不与王旦同白曾等乃以前说闻于上上曰王旦事朕多歴年所朕察之无毫髪私自东封后朕谕小事一面专行卿等当谨奉之退而谢于旦曰上之委遇非曾等所知也旦曰向蒙谕及不可自言先得上旨今后更赖诸公相益丁未曹玮言宗哥唃厮啰蕃部等率三万余入冦至伏羌寨三都谷即领兵击败之先是翰林学士李迪召对龙图阁命草诏书徐谓迪曰曹玮在秦州屡请益兵未及遣遽辞州事边将谁可代玮者对曰玮知唃厮啰欲入冦颇窥关中故请益兵为备非怯也且玮有谋诸将皆非其比陛下重发兵岂非将上玉皇圣号恶兵出宜秋门邪今关右兵多可会其羡益发赴玮因问关右几何对曰臣向在陜西以方寸小册书兵粮数备调发今犹置佩囊中上令自探取目内侍取纸笔具疏某处当留兵若干余悉赴寨下上顾曰真所谓颇牧在禁中未几唃厮啰果犯边秦州方出兵复召问曰玮战克乎对曰必克及玮捷书至上谓迪曰卿何料之审也迪曰唃厮啰大举入冦使谍者声言以某日下秦州会食以激怒玮玮勒兵不动坐待其至是则以逸待劳臣用此知其决胜也庚戌以不雨罢重阳宴令诸路转运使督民焚捕蝗蝻无使滋育是歳六月京畿京东西河北路蝗蝻继生食民田殆尽延至江淮南趋河东及霜寒始尽飞蝗之过京城也上方御膳左右以告上起临轩仰视则蝗势连云障日乃命撤膳自是圣体遂不康冬十月上谓王旦等曰茶盐之利要使国用赡足民心和恱卿等宜熟思之诏差翰林学士李迪权御史中丞凌䇿知杂御史吕夷简与三司同共定夺务要茶园盐亭户不至辛苦客旅便于兴贩十二月河西节度使知许州石普上言九月下旬日食又言唃厮啰欲隂报曹玮请以臣尝所献阵图付玮可使玮必胜先是上方崇符瑞而普请罢天下醮设岁可省缗钱七十余万以赡国用遂忤上意于是上益怪普言踰分王钦若因言普欲以边事动朝廷上怒命吕夷简置院推鞫狱具集官参验九月下旬日不食诏除名配贺州普倜傥有胆略两平蜀盗大小数十百战衆伏其勇也以知秦州曹玮为秦州都部署以李及知秦州时玮数上章求解州事问王旦谁当代玮者旦荐及可任衆议皆谓及非守边才及至秦州州之将吏心亦轻之会有屯驻禁军白昼掣妇人银钗于市中及方坐观书亟命斩之复观书如故不日声誉达京师亿闻之复见旦具道其事旦笑曰禁军戍边白昼为盗固当斩也乌足为异政乎旦之用及者但以及重厚必能谨守玮之规模而已丁巳天禧元年春正月辛亥奉天书合祭天地以太祖太宗并配羣臣上尊号册宝于大安殿知建昌军王耿上书言时政要务凡七事一曰省灾异二曰广言路三曰明享祀四曰正服用五曰察党与六曰谨修养七曰严边备上览而嘉之二月诏别置谏官御史各六贠增其月俸不兼他职每月须一贠奏事或有急务聴非时入对辛巳发常平仓粟置场十四出粜以济贫民京市物贵故也召直龙图阁冯元讲易于宣和门之北阁待制查道李虚已李行简预焉自是聴政之暇率以为常因数访大臣能否而行简无所怨眤必尽称道其长人推其长者上谓宰臣曰朕以去岁蝗旱秋稼不稔夙夜惊惧未尝暂忘今已中春时雨未降斋心请祷诚感莫达实虑政令有爽天意因思茶盐条禁伤于峻刻宜有以革之茶法行之已久傥或难于遽改但削其尤不便民而伤于厚敛者可也尝有日者上书言宫禁事坐诛籍其家得朝士所与往还占问吉凶简尺上怒欲尽付御史按罪王旦具请以归翌日白上此人之常情且语不及朝廷不足究治因自取旧所占问者进曰臣幼贱时不免为此必以为罪愿并臣下狱上曰此事已发何可免旦曰臣为宰相执国法岂可自为之幸于不发而以罪他人上意解旦至中书悉焚所得书既而大臣有欲因是以挤已所不快者力请究治上令就旦取书旦曰臣已焚之矣由是获免者衆参知政事陈彭年卒上闻之即幸其第涕泗良久彭年性敏给强记尤好仪制沿革刑名之学素奸謟时号九尾野狐始仕未达求为大理寺详断官张齐贤时实当国一见辄不可曰此人在朝必乱国政或疑齐贤过甚后乃服其知人三月江南提点刑狱范应辰上言伏覩辛亥制书常赦不原者咸除之姦凶之辈密料赦期发其夙憾恣彼忿心或举家而陨命或罄室而虏财或持刃杀人或纵火焚舍逢此霈恩亦除其罪悉又配为卒伍皆给衣粮又何异赏人为盗者耶夏四月出圣祖神化金宝牌分给京城寺观及天下名山查道表求外任甲申命知虢州时虢州蝗灾道不候报出官廪粟设糜粥振救饥者发州麦四千斛给种民赖以济所全活万余人乙酉着作郎刘煜为右正言上曰谏官御史之任实难其人当须识朝廷大体达政刑要道言必诣理乃为称职耳五月以殿中丞刘平为监察御史用新诏也太保平章事王旦素羸多疾连拜章求解戊申制为太傅兼侍中六月右正言鲁宗道言今举天下亲民之官为陛下孜孜于民政者十不一二焉欲民之安其可得乎宜妙选英哲以委之庶激浊扬清渐得良牧贤宰则斯民之大幸上曰谨择牧宰朝政之急务也甲申以武昌节度副使边肃知光州用辛亥赦书也向敏中尝谓王旦曰边同年责已久牵复可乎旦曰为近臣坐赃岂得更陞进耶敏中语数及之旦曰若欲用之须旦死可也秋七月王旦以病坚求罢相上悯然曰朕觉体中不佳方欲以大事託卿而卿疾如此奈何因命皇子出拜旦言皇子盛德必任陛下事遂荐可为大臣者十余人其后不践两府者独凌䇿李及丁巳以旦为太尉仍领玉清昭应宫使八月以枢密使同平章事王钦若为左仆射平章事先是上欲相钦若王旦曰祖宗朝未尝使南方人当国虽古称立贤无方然必贤士乃可上遂止钦若尝语人曰为王子明故使我作相晚却十年壬申中书侍郎兼吏部尚书平章事向敏中加右仆射门下侍郎九月给事中参知政事王曾罢为礼部侍郎初曾以会灵观使让钦若上意不怿及钦若为相因欲排异己者数谮之遂罢曾政事王旦语其家人曰王君介然他日徳望勲业甚大昨让㑹灵观使颇拂上旨而进对详雅词直气和了无所慴且王君始被进用已能若是我自循任政事几二十年每进对上意稍忤即䠞蹜不能自容以是知其伟度矣李迪为给事中参知政事迪尝独对内东门时仍歳旱蝗上忧不给迪曰祖宗初置内藏库欲办兵复西北故土及以支凶荒上曰当出金帛数百万借三司迪曰天子于财无内外何必曰借上恱迪又言陛下东封时敕所过无伐木除道即驿舎或州治为行宫才令加涂塈而已及幸汾亳土木之役过往时百倍今旱蝗之灾殆天意所以儆陛下也上曰卿之言然一二臣悞朕为此己酉王旦卒遗表言忝为宰相据上公之列不可以将尽之言为宗亲求官旦性沖澹寡欲奉身至薄所居甚陋上欲为治之旦以先人旧庐恳辞而止中外莫不钦其德风为国宗臣咸平初旦闻李沆之言固未深信及亲见王钦若丁谓等所为欲谏则业已同之欲去则上遇之厚乃叹曰李文靖真圣人祥符以来每有大礼辄奉天书以行常悒悒不乐既寝疾遗令削发披缁以歛盖悔其前之为也议者谓旦逄时得君言聴谏从安于势位而不能以正自终或比之冯道云以圣制思政论正说赐近臣十二月丙子以寒甚放朝知制诰盛度等言奉诏蠲放逋欠凡九百四十三万所释万五千五百人庚辰遣使减价鬻炭十万秤戊午天禧二年春正月庚子芝草生真游殿及皇后所居崇徽殿诏诸路灾伤州军并设粥贱粜官粟以惠贫民二月以昇州为江宁府置军曰建康命夀春郡王为节度使加太保封昇王右正言刘煜请自今言事许升殿面对从之壬午对右正言刘煜鲁宗道于承明殿凡八刻三月甲寅右正言鲁宗道言大辟罪如婺州讹言者望自今精加按覆内出其状示辅臣向敏中等曰向来四方大辟奏牍陛下未尝不召臣等审议然后寛贷决罚好生之德盖超越于前古矣上曰自今当详议者更加审细贵无滥也宗道风闻多所论列上意颇厌其数宗道因对自讼陛下所以任臣者岂欲徒事纳谏之虚名邪臣切愧尸禄请得罢斥上慰谕良久他日念之因题殿壁曰鲁直夏闰四月知并州薛映言民饥设糜粥济之计三十余万人皇城司言保圣营之西南营卒有见龟蛇者因就建真武祠今泉涌祠侧疫疠者饮之多愈甲寅诏即其地建道观以祥源为名任布言明朝不宜以神怪衒愚俗不报六月辛亥有彗出北斗魁第二星东北秋七月壬申以星文示变赦天下甲戌以李士衡为三司使上作寛财利论赐士衡士衡因请刻圣制于本从之士衡方进用王钦若害之会上论时文之弊钦若因言路振文人也然不识体士衡父诛死而振为赠告乃曰世有显人士衡以故不大用八月甲辰立昇王受益为皇太子改名祯大赦天下癸丑上作元良箴赐皇太子九月御正阳门观酺上作稼穑倍登诗欹器戒酒二论示辅臣冬十月乙未雪上作瑞雪诗赐辅臣李垂请令江浙放行茶货左谏议大夫孙奭言茶法屡改非示信之道即诏奭与三司详定务从寛简未几奭出知河阳事遂止初自密州还时方置天庆等节天下设斋醮张燕费广奭又请裁省浮用不报奭复出其居朝廷盖不周岁云十一月上作冬至宴亲贤诗示宰相癸未上作后苑宴宗亲诗赐皇太子通王十二月㕘知政事张知白与宰相王钦若议论多相失因称疾辞位丙午罢为刑部侍郎知天雄军己未天禧三年春正月丁卯翰林学士钱惟演等四人权同知贡举乙亥举人郭缜冒缌丧赴举为同辈所讼付御史台劾问殿三举同保人并殿一举二月上作学书歌赐皇太子丙辰又作劝学吟赐之三月上亲试礼部奏名贡举人得进士王整以下六十三人赐及第八十六人同出身又赐学究出身者一十三人诸科及第者百二人同出身者四十七人试将作监主簿者五人冦准镇永兴军朱能为巡检是月准奏天书降干佑山中盖能所为也中外咸识其诈上独不疑夏四月辛卯迎导天书入内鲁宗道上疏曰天道福善祸淫不言示化又何有书哉臣恐姦臣肆其诞妄以惑圣聴也知河阳孙奭上疏天且无言安得有书天下皆知朱能所为独陛下一人不知尔乞斩朱能以谢天下上虽不聴然亦不罪奭也己亥召判永兴军府冦准赴阙五月冦准自永兴来朝将发其门生有劝准者曰公若至河阳称疾坚求外补此为上䇿傥入见即发干祐天书诈妄之事斯为次也最下则再入中书为宰相尔准不怿揖而起君子谓准之卒及于祸盖自取之也六月甲午王钦若罢时钦若恩遇寖衰人有言其受金者会商州捕得道士谯文易蓄禁书自言尝出入钦若家遂罢相寻命判杭州丁酉以李允则知镇州允则在雄州十四年治城垒不辍诏诘之允则奏曰初通好不即修治它日頽圯复安敢动因此废守备臣恐敌性不可测也帝以为然尝燕军中而甲仗库火允则作乐行酒不辍副使请救不答少顷火息命悉瘗所焚物宻遣使持檄瀛州以茗笼运器甲不浃旬兵数已完人无知者枢密院请劾不救火上曰允则必有谓姑诘之对曰兵械所藏儆火甚严方燕而燔必姦人所为舍燕救燔事或不测一日民有诉为被人殴伤而遁者允则不治与伤者钱二千衆以为怯逾月幽州以其事来诘答以无有盖他谍欲以殴人为质验比得报以为妄乃杀谍戊戌以冦准为中书侍郎兼吏部尚书平章事保信军节度使丁谓为吏部尚书㕘知政事谓在中书事准谨甚尝㑹食羔汚准须谓起徐拂之准笑曰㕘政国之大臣乃为官长拂须邪谓甚愧之由是倾诬始萌矣秋七月羣臣表上尊号曰体元御极感天尊道应真宝运文德武功上圣钦明仁孝不允凡五上从之八月丁亥以天书再降于干祐县大赦天下彰徳军留后马知节卒知节习兵事以方略自任颇渉文艺所与游接必一时名士性刚直敢言无避未尝少自卑屈求之武人盖鲜俪云己亥大㑹道释于天安殿凡万三千八十六人先是建道场是日上亲临视以药银铸大钱面赐之九月赐皇太子元良述六艺箴承华要略十卷授时要略十二卷又以国史两朝实録太宗文集并御集御览羣书赐皇太子遂宴从官冬十月知审刑院盛度言在京及诸路止有断案三道值降圣节不奏自余絶无刑牍请宣付史馆冦准曰圣朝刑讼清静过古昔此陛下以德化民精意钦恤所致十一月享太庙辛未合祭天地于南郊十二月知枢密院事曹利用㕘知政事丁谓并为枢密使庚申天禧四年春正月以华州观察使曹玮为宣徽北院使镇国军留后签署枢密院事签署兼领藩镇自玮始也二月滑州言河塞诏奖之是役用兵夫九万人上亲制文刻碑以纪其成功三月左仆射兼中书侍郎平章事向敏中卒敏中端厚恺悌多智善处烦剧识大体密静逺权门无私谒诸子不令釐务虽当大事若已不预焉谨于采拔不妄推荐时以重徳目之夏四月命工部侍郎杨亿为翰林学士亿自汝州代还久之不迁或问王旦曰杨大年何不且与旧职旦曰大年顷以轻去上左右人言可畏赖上终始保全之今此职欲出自清衷以全君臣之契也踰六年乃复入禁署六月以右仆射兼中书侍郎平章事冦准为太子太傅莱国公先是准为枢密使曹利用副之准素轻利用议事有不合者准辄曰君武夫耳岂解此国家大体邪利用丁谓遂合谋欲排准翰林学士钱惟演见谓权盛附离之时上不豫政事多中宫所决谓等交通诡秘其党日固刘氏宗人横于蜀上以皇后故欲舎其罪准必请行法重失皇后意谓等因媒孽之准尝独请间曰皇太子人望所属愿陛下传以神器丁谓佞人也不可以辅少主上然之准乃属杨亿草表请太子监国亿夜屏左右为之辞至自起剪烛跋中外无知者既而准被酒漏所谋谓等益惧力譛准请罢政事上不记与准初有成言诺其请秋七月丁巳太白昼见甲子大雨流潦泛溢公私庐舎大半有压死者丙寅以李迪为吏部侍郎冯拯为枢密使吏部尚书同平章事上欲加拯吏部尚书参知政事召学士杨亿使草制亿曰此舎人职也若除枢密使同平章事则制书乃学士所当草也上曰即以此命拯拯既受命枢密领使者凡三人前此未有上徐觉其误遂召钱惟演惟演入对曰冯拯故参知政事今拜枢密使当矣但中书不应止用李迪一人盍迁曹利用或丁谓过中书庚午以丁谓平章事曹利用加同平章事上既从惟演之言擢丁谓首相曹利用同平章事然所以待冦准者犹如故谓等惧谋益深杨崇勲等遂告变周怀政伏诛准乃逺贬上始得疾寖剧尝卧枕怀政股与谋欲命太子监国怀政出告冦准准遂请间建议已而事泄准罢相丁谓等因疎斥怀政怀政谋杀谓等复相准奉帝为太上皇传位太子而废皇后召杨崇勲等议其事崇勲诣谓第告变谓过曹利用计之及明利用入奏诏曹玮与崇勲鞫讯具引伏斩之谓等并发朱能所献天书妖妄事亟遣卢守明邓文庆驰驿诣永兴军捕能怀政既诛有欲并责太子者上意惑之李迪从容奏曰陛下有几子乃为此计上大寤由是东宫得不动摇丁丑冦准降授太常卿知相州朝士与准亲厚者丁谓必斥之杨亿尤善准而请太子监国奏又亿所草也及准败丁谓召亿至中书亿惧面无人色谓素重亿徐曰谓当改官烦公为一好词耳亿乃稍安八月徙知相州太常卿冦准知安州于是谓等不欲准居内郡白上欲逺徙之上命与小州谓退而署纸尾曰奉圣旨除逺小处知州迪曰向者圣旨无逺字二人忿争盖自此始朱能自度不免杀卢守明挈家叛逸既而衆溃势穷蹙入桑林自缢死乙酉以枢密副使任中正礼部侍郎王曾并参知政事翰林学士钱惟演为枢密副使壬寅知安州冦准坐朱能再贬道州司马准过零陵溪洞蛮夷乘间抄掠其酋长闻而责之曰奈何夺贤宰相行李邪趣遣人还所掠其在道州晨具朝服如常时起楼置经史道释书暇则诵读賔至笑语若初无廊庙之贵者自准罢相继以三绌皆非上本意歳余上忽问左右曰吾目中久不见冦准何也左右亦莫敢对上崩乃贬雷州刘煜为工部贠外郎兼侍御史知杂事初河决滑州大兴力役道殍相望煜请䇿免宰相以答天变时冦准丁谓实在中书及王曙坐准贬官在朝无敢往见者煜敬曰友朋之义独不行于今日欤往饯之经夕而还谓亦不罪也九月以知制诰吕夷简为龙图阁直学士权知开封府夷简治开封严办有声上识其姓名于屏风意将大用之也冬十月以太子太保王钦若为资政殿大学士仍令日赴资善堂侍皇太子讲读十一月自冦准贬斥丁谓寖擅权至除吏不以闻李迪语同列曰迪起布衣十余年位宰相有以报国死且不恨安能附权臣为自安计乎丙寅晨朝待漏谓又欲以林特为枢密副使迪因诟谓引手板欲撃谓谓走得免遂入对于长春殿迪因斥谓奸邪弄权臣愿与同下宪司置对又曰冦准无罪罢斥朱能不当显戮又钱惟演亦谓之姻家臣愿与谓惟演俱罢政柄又曰曹利用冯拯亦相朋党上怒甚初欲付御史台利用拯曰大臣下狱不惟深骇物聴况丁谓本无纷竞之意而与李迪置对亦未合事宜乃命各降秩罢相谓知河南府迪知郓州制书犹未出己巳谓入对愿复留遂赐坐左右欲设墪谓顾曰有旨复平章事乃更以杌进诏送谓中书令依旧视事仍诏迪出知郓州即时赴任时谓始传诏召刘筠草复相制筠不奉诏乃更召晏殊筠既自院出遇殊殊侧面而过不敢揖盖内有所愧也先是上久不豫语言或错乱尝甚怒语辅臣曰昨夜皇后以下皆去刘氏独留朕于宫中迪进曰果如是何不以法治之良久上寤曰无是事也后适在屏间闻之由是恶迪迪所以不得留非但谓等媒孽亦中宫意尔庚午诏自今该取旨公事仍旧进呈外其常程事务委皇太子与宰臣枢密使已下就资善堂㑹议施行讫奏初议欲令太子緫军国事丁谓以为不可曰即日上体平朝廷何以处此李迪曰太子监国非古制耶力争不已迪既罢出故有是诏十二月丁丑朔起复翰林学士杨亿卒亿重交游耿介坦怀敦尚名节然评品人物善恶太明留心释氏禅观之学自属疾即屏荤茹临终日为空门偈颂识者称其达观云丁酉以王钦若为山南东道节度使同平章事判河南府上久不豫乙亥力疾御承明殿召辅臣谕以尽心辅导储贰之意出手书一幅付之丁谓等进曰元储已亲庶政克固海内之心宫门内助事皆平允特寛圣虑以宁祉福自是圣体渐平凡浃旬乃复常焉时太子虽聴事资善堂然事皆决于后钱惟演后戚也王曾说惟演曰太子幼非中宫不能立中宫非倚皇储之重则人心亦不附后厚于太子则太子安太子安乃所以安刘氏也惟演因以白后两宫由是益亲人遂无间辛酉天禧五年春正月翰林学士刘筠见上久疾丁谓寖擅权叹曰姦人用事安可一日居此表求外任乃授右谏议大夫知庐州二月庚午以孔圣佑袭封文宣公知仙源县事三月戊戌天章阁成羣臣称贺庚子奉安御集御书于天章阁秋七月甲戌朔日有食之先是司天测仪天厯当食之既前九日上避正殿分命中使诣宫观寺院祈祷是日食四分而止冬十一月丁丑以谓为译经使兼润文甲申判河南府王钦若有疾累表请就医京师丁谓使人绐钦若曰上甚思一见君钦若信之即舆疾而归谓因言钦若擅去官守无人臣礼戊子责授司农卿分司南京十二月乙巳以内殿崇班皇甫继明同勾管三馆祕阁公事咸平中初命刘崇超监三馆祕阁图籍丁谓更号曰勾当公事自是内臣遂与大学士同职时论愈非之壬戌干兴元年春二月戊午上崩于延庆殿仁宗即皇帝位遗诏尊皇后为皇太后淑妃杨氏为皇太妃军国事兼权取皇太后处分丁谓欲去权字王曾曰政出房闼斯已国家否运称权尚足示后且言犹在耳何可改也谓乃止曾又言尊礼淑妃太遽须他日议之不必载遗制中谓怫然曰参政欲擅改制书耶曽复与辩而同列无助曽者曽亦止时中外汹汹曾正色独立朝廷赖以为重己未大赦除常赦所不原者庚申命丁谓为山陵使先是辅臣请皇太后所御殿王曽援东汉故事请五日一御承明殿太后坐左皇帝坐右垂帘聴政既得旨而丁谓独欲皇帝朔望见羣臣大事则太后与帝召对辅臣决之非大事悉令雷允恭传奏画可曽曰两宫异处而柄归宦者祸端兆矣谓不聴盖谓不欲令同列预闻机密故潜结允恭使白太后卒行其意丙寅丁谓加司徒冯拯加司空曹利用加左仆射并兼侍中任中正加兵部尚书王曽加礼部尚书钱惟演加兵部尚书张士逊加户部侍郎王曾谓丁谓曰自中书令至諌大夫平章事其任一也枢密珥貂可耳今以数十年旷位之官一旦除授得无违公议乎谓不聴戊辰贬冦准为雷州司户李迪为卫州团练始议窜逐王曽疑责太重丁谓熟视曾曰居停主人恐亦未免尔盖指曾尝以第舎假准曾踧然惧遂不复争谓恶准迪必欲致之死地遣中使赍敕就赐以锦囊贮劒掲于马前至道州准方与客宴起逆中使中使避不见问其所以来之故不答衆惶恐不知所为准神色自若使人谓之曰朝廷若赐准死愿见敕书中使不得已乃授以敕准即从録事参军借緑衫着之拜敕于庭升阶复宴至暮乃罢及赴贬所吏献以图经首载州东南门至海岸十里准恍然曰吾少时尝为诗曰到海只十里过山应万重人生得丧岂偶然耶中使至郓州迪闻其异于他日即自裁不殊其子东之救之乃免或馈之食弃而不与迪客邓余怒曰汝杀我公我必杀汝从迪至卫州不离左右迪由是得全或语谓曰迪若贬死公如士论何谓曰异日好事书生弄笔墨不过曰天下惜之而已曹玮责知莱州玮得诏即日上道弱卒十人不以弓韔矢箙自随谓卒不能加害三月壬申以给事中李及知杭州及性清介所治简严一日冒雪出郊衆谓当置酒召客乃独造林逋清谈至暮而归居官数年未尝市吴物比去惟市白乐天集龙图阁直学士鲁宗道权判流内铨宗道在选调久患铨格烦密及知吏所以为姦状于是多釐改之又悉书条科掲于庑下以便选人戊寅中书请自禫祭后只日于崇政殿或承明殿视事双日如先帝故事前后殿皆不坐诏双日虽不视事亦当宣召近臣入侍讲读乙酉作受命宝其文曰恭膺天命之宝命王曾书之夏四月眞宗时选人充身言书判者第推恩上即位亦用前法于是前怀安军判官宋若谷等六十五人咸迁官改京秩者六人最下者犹注近地成资阙后率以为常六月己亥朔翰林学士承旨李维上大行皇帝谥曰文明章圣元孝庙号真宗入内押班雷允恭与张景宗同管勾山陵一行事判司天监邢中和谓允恭言今山陵上百步法宜子孙恐下有石若水耳允恭曰第移就上穴我入见太后言之允恭方贵横衆莫敢违即改穿上穴既而上穴果有石石尽水出允恭坐擅移皇堂并盗库金银锦帛珠玉杖死于巩县初丁谓与雷允恭协比专恣内挟太后同列无如之何允恭既下狱王曾欲因山陵事并去谓一日语同列曰曾无子将以弟之子为后明日朝退当留白此谓不疑曾有异志也曾独对具言谓包藏祸心故令允恭擅移皇堂于絶地太后始大惊谓徐闻之力自辩于帘前未退内侍忽卷帘曰相公谁与语驾起久矣谓皇恐以笏叩头而出太后怒甚欲诛谓冯拯进曰谓固有罪然帝新即位亟诛大臣骇天下耳目太后少解乃责谓为太子少保分司西京故事宰相罢免皆降制时亟欲行止召当直舎人草词仍榜朝堂谓所坐但私庇允恭不忍破其妄作未必真有祸心也然天资险狡多隂谋得専政久要不可测虽曾以计倾之而公论不以为过也秋七月辛未王曾加中书侍郎平章事吕夷简为给事中鲁宗道为右谏议大夫并参知政事宗道为人刚正嫉恶少容遇事敢言不为小谨尝微行就饮肆中偶真宗亟召使者及门宗道自酒肆来使者曰即上怪公来迟何以为对宗道曰第以实对使者曰然则公当得罪曰饮酒人之常情欺君臣子之大罪也真宗果问使者具以宗道所言对帝诘之宗道谢曰有故人自乡里来臣家贫无杯酌故就酒家饮帝以为忠实可大用尝以语太后太后识之于是并夷简皆首蒙擢任丙子钱惟演为枢密使惟演旧佐王曾王曾既入相亦正惟演使名故事枢密使必加检校官惟演但以兵部尚书充使有司失之也戊寅诏真宗陵名曰永定始丁谓请名陵曰镇及谓贬马拯谓三陵皆有永字故易曰永定然永定乃县名也宣祖陵止名安陵又不知翼祖已名定陵于是复追改翼祖陵为靖陵议者讥拯不学当时无正之者先是女道士刘徳妙常以巫师出入丁谓家谓尝教言乃所为不过巫事不若託老君言祸福足以动人辛卯再贬谓崖州司户参军诸子并勒停又坐与刘徳妙奸除名配隶复州仍以谓罪状布告中外始谓命宋绶草冦准责词绶请其故谓曰春秋无将汉法不道皆证事也绶虽从谓指然卒改易谓本语不纯用及谓贬绶犹当制即草词曰无将之戒旧典甚明不道之辜常刑罔赦朝论快焉谓初逐准京师为之语曰欲得天下宁当拔眼中钉欲得天下好莫如召冦老不半歳谓亦贬人皆谓报复之速天道安可诬也谓窜崖州道出雷州准遣人以一蒸羊逆之境上谓欲见准准拒絶之闻家僮谋欲报仇亟杜门使纵博俟谓行逺乃罢壬辰诏中外臣寮有曾与丁谓往来者一切不问八月乙巳上与皇太后御承明殿垂帘决事始用王曾议也宰相率百官称贺太后哀恸久之令内侍宣谕曰候上春秋长即当还政冯拯继丁谓为首相颇欲蹑谓故迹王曾独晓以祸福且逆折之拯不敢肆自是事一决于两宫初谓定太后称予谓败中书与礼仪院参议每下制令称予而便殿处分事称吾太后诏旨称吾九月诏伎术官自今不得如京朝官用考课迁陟冬十一月朔枢密使钱惟演罢为保大节度使知河阳以李沆王旦李继隆配享真宗庙庭翰林学士刘筠为御史中丞先是三院御史言事皆先白中丞筠举旧仪令台属各举纠弹之职癸酉命李维晏殊修真宗实録寻复命孙奭宋绶陈尧佐同修仍令内侍谕以一朝大典当谨笔削之意庚辰判国子监孙奭言知兖州日于文宣王庙建立学舎以延生徒自后养学者不减数百人臣虽以俸钱赡之然常不给自臣去郡恐渐废散伏见杨光辅素有经行望特迁一官令于兖州讲书仍给田十顷以为学粮从之诸州给学田盖始此辛巳始御崇政殿西阁召侍讲孙奭冯元讲论语侍读李维晏殊与焉初诏双日御经筵自是虽只日亦召侍臣讲读王曾以上新即位宜近师儒故令奭等入侍上在经筵或左右瞻瞩或足敲踏床则奭拱立不讲每讲体貌必庄上亦为竦然改聴壬午以翰林侍读学士尚书右丞张知白为枢密副使国子监旧制皆用近臣及宿儒典领近歳颇任贵游子弟之初仕者与管库资任略均壬辰始命冯元同判国子监仍诏自今毋得差补䕃京朝官十二月甲辰诏辅臣崇政殿西庑观孙奭讲论语既而上亲书唐贤诗以分赐焉京城谷价翔贵戊申出常平仓米分十四场贱粜以济贫民宋史全文卷六宋史全文卷七上钦定四库全书宋史全文卷七上宋仁宗一癸亥天圣元年春正月丙寅朔皇太后诏改元上读诏号泣者久之谓左右曰朕不忍遽更先帝之号也自宋兴而吴蜀江南荆湖南粤皆号富强相继降附太祖太宗因其畜藏守以恭俭简易方是时天下生齿尚寡而养兵未甚蕃任官未甚冗佛老之徒未甚炽外无夷狄金缯之遗百姓亦各安其生不为巧伪放侈故上下给足府库羡溢承平旣久户口嵗增兵籍益广吏贠益衆佛老夷狄耗蠧中国县官之费数倍昔时百姓亦稍纵侈而上下始困于财矣三司使李谘尝奏事两宫言戍兵虽未可减其末作浮费宜一切裁损塩铁判官俞献卿亦言天下糓帛日益耗物价日益高稻苖未立而和籴桑叶未吐而和买自天僖以来日侈一日宜与公卿大臣朝夕图议而救正之上纳其言癸未命御史中丞刘筠提举诸司库务薛贻廓与三司同议裁减冗费庚寅计置司考茶法利害请行贴射之法以淮南十三场茶买卖本息併计其数罢官给本钱使商人与园户自相交易一切定为中估而官收其息然必辇茶入官随商人所指而与之给劵为验以防私售故有贴射之名三月司天监上新厯赐名崇天保章正张奎灵台郎楚衍等所造也夏四月上初即位丁度上书论六事一增劝讲官二增谏贠三补䕃用大功以上亲四选河北河东役兵补禁军五籍令佐垦田为殿最六凡缘公事坐私罪杖者聼保任迁官又尝献王鳯论于皇太后以戒外戚云五月癸亥朔太常博士鞠咏王轸法当磨勘审官引对上阅其治状并除监察御史秋八月太常博士曹修古为监察御史孔延鲁刘随并为左正言延鲁初为宁州军事推官有蛇出天庆观真武殿中一郡以为神州将帅官属徃奠拜之延鲁以笏撃蛇碎其首观者莫不叹服后知仙源县主孔氏祠事孔氏故多纵放者延鲁一绳之以法修古上四事曰行法令审故事惜财力辨忠邪辞甚切至甲寅有芝生于天安殿柱召辅臣观之监察御史鞠咏言陛下新即位河决未塞霖雨害稼宜思所以应灾变臣愿陛下以援进忠良退斥邢佞为国宝以训劝兵农丰积仓廪为天瑞草木之怪何足尚哉先是钱惟演自河阳赴亳州因朝京师图入相咏奏惟演憸人尝与丁谓为婚姻缘以大用后揣知谓姦将败露惧牵连及祸因出力攻谓今若遂以为相必大失天下望太后遣内侍持奏示之惟演犹顾望不行咏语左正言刘随曰若相惟演当取白麻廷毁之惟演闻乃亟去冯拯病太后有复相王钦若意上尝为飞白书王钦若字太后因取字缄汤药合遣中人赍以赐且口宣召之九月丙寅冯拯罢爲武胜节度使判河南府钦若守司徒兼门下侍郎平章事拯为相气貌严重宦者传诏至中书不延坐钦若再入中书谓平时百官叙进皆有常法为叙迁图以献兾便省览然钦若亦不复能大用事如真宗之时矣戊寅召辅臣于崇政殿西庑观冯元讲论语仍赐御飞白书九月戊戌冦凖卒于雷州初太宗尝得通天犀命工为二带一以赐准及是准遣人取自洛旣至数日沐浴具朝服束带北面再拜唿左右趣设卧具就榻而没归葬西京道出荆南公安县人皆设祭于路折竹植地挂纸钱焚之踰月枯竹尽生笋衆因为立庙号竹林冦公祠癸丑诏审官院自今知州军同判知县人并引对于便殿十一月知连水军邓余庆受枉法赃三阳寨主荆信监仓自籴粟监兴平县酒税何承勋进贤镇盐酒税易着明并自盗官物各杖嵴配广南壬寅诏以余庆等罪状申警羣吏初蜀民以铁钱重私为劵谓之交子以便贸易富民十六户主之其后富者稍衰不能偿所负争讼数起大中祥符末薛由为转运使请官置交子务以㩁其出入戊午诏从其请始置益州交子务十二月江州民陈藴聚居二百年食口二千而藴年八十且有行义州以闻上曰良民一乡之表旌之则为善者劝矣授藴本州助教甲子天圣二年春正月命御史中丞刘筠等四人权知贡举戊申吏部铨引对选人前束鹿县尉王得说歴官寡过书考最多而无保任者上察其孤孑特擢为大理寺丞贾积善者十四考无公私过虽无举主特擢为京官二月乙酉工部侍郎知徐州李应机坐前知兖州贪暴不法降授将作监分司南京上曰外台耳目所寄当职靡言咎将谁执丙戍诏转运使刘明恕李允元提㸃刑狱尚霖郭位各赎铜二十斤三月先是上封者言经学不究经㫖乞于本科问䇿一道至是对者多纰缪帝以执经肄业不善为文特令取其所长用广仕路癸卯王钦若等上真宗实录一百五十卷乙巳御崇政殿赐宋郊叶清臣郑戬等一百五十四人及第四十六人同出身不中格者六人以尝经真宗御试特赐同三礼出身丙午又赐诸科一百九十六人及第八十一人同出身郊与其弟祁俱以词赋得名礼部奏祁名第三太后不欲弟先兄乃推郊第一而置祁第十刘筠得清臣所对䇿竒之故擢第二国朝以䇿擢髙第自清臣始秋七月遣殿中侍御史王硕内殿押班朱绪㸃检山场所积茶初朝廷旣用李谘等贴射法行之朞年豪商大贾不能轩轾为轻重而论者或谓边籴偿以见钱恐京师府藏不足以继争言其不便㑹江淮制置司言茶有滞积坏败者请一切焚弃朝廷疑变法之弊下书责计置司因令硕等行视旣而谘等条上利害愿力行之无为流言所易于是诏有司榜谕商贾以推行不变之意监察御史张逸为益州路提㸃刑狱劝农使逸先知襄州邓城县有能名知州谢泌将荐逸先设几案置章其上望阙再拜曰老臣为朝廷得一良吏乃奏之八月巳夘幸国子监谒先圣文宣王召直讲马龟符讲论语已而观七十二贤赞述閲三礼图问侍讲冯元三代制度又幸昭烈武成王庙壬午翰林学士承㫖李维等请加上眞宗谥曰文明武定章圣元孝诏恭依十一月乙未朝享玉清昭应宫景灵宫丙申享太庙丁酉合祭天地于圜丘大赦乙巳立皇后郭氏乙丑天圣三年春二月礼部员外郎蔡齐直史馆章得象并知制诰初召齐等试中书上閲其试文谓宰臣曰两制词臣以文章为职业然湏才识周敏操履端方乃可副朝廷中外任使也夏四月刘晔知河南府烨先世代郡人后魏迁都因家河南唐末五代之乱衣冠旧族出系无所考惟刘氏自十二代祖北齐中书侍郎环隽至晔十一世皆葬河南而世牒具存晔尝权发遣开封府事独召见太后问曰知卿名族欲一见卿家谱恐与吾宗同也晔曰不敢他日数问之晔无以对因为风眩仆而出乃免五月己亥赐杭州隐士林逋粟帛秋八月知益州薛由言本州解发举人自张咏以来例给馆劵至京师今得三司移文乃责吏人偿所给官物恐非朝廷之意上曰汉贡士皆郡国续食今独不能行之逺方邪其令悉蠲之李谘等旣条上茶法利害朝廷亦牓谕商贾以推行不变之意然论者又争言其不便辛未命孙奭夏竦卢士伦王硕卢守懃再加详定九月诏见任并带职京朝官磨勘更立四年之限冬十月翰林学士晏殊为枢宻副使庚午宰臣王钦若为译经使十一月孙奭等言十三场茶积未售六百一十三万余斤盖许商人贴射则善茶皆入商人其入官者皆麄恶不时故人莫肯售又姦人倚贴射为名强市盗贩侵夺官利其弊如此不可不革请罢贴射法官复给本钱市茶而商人入钱以售茶者宜优之庚辰诏从奭等议自是河北入中复用三说法旧给东南缗钱者以京师㩁货务钱偿之戊申王钦若卒皇太后临奠录亲属及所亲信二十余人国朝以来宰相恤恩未有钦若比者钦若状貌短小项有附疣时人目为瘿相性倾憸敢为矫诞太后以先朝所宠异故复命之十二月癸丑枢宻副使尚书右丞张知白加工部尚书平章事国朝故事叙班以宰相为首亲王次之使相又次之枢宻使虽检校三师兼侍中尚书中书令犹班宰相下干兴初王曾由次相为㑹灵观使曹利用由枢宻使领景灵宫使时以宫观使为重诏利用班曾之上然议者深以为非至是曾进昭文馆大学士玉清昭应宫使同集殿庐将告谢而利用犹欲班曾上合门不敢裁帝与太后坐承明殿久至遣押班江徳明趣合门合门惶惑莫知所出曾抗声目吏曰但奏宰相王曾等告谢班旣定利用鬰不平帝与张士逊慰晓之庚申诏宰臣枢宻使序班如故事而利用志骄尚居次相张知白上及闻召张旻于河阳为枢宻使疑代已始悔惧焉殿前副指挥使杨崇勲尝诣中书白事属微雨新霁崇勲穿泥鞾直登阶曾颔之不以常礼延坐崇勲退劾奏其失送宣徽院问状翌日对上请传诏释罪太后问其故曰崇勲武夫不知朝廷之仪举劾者柄臣所以振纪纲寛释者人君所以示恩徳如此则仁爱归于上而威令肃于下矣癸亥徙丁谓雷州司户参军丙寅天圣四年春正月己亥命知制诰章得象侍御史知杂事韩亿与吏部流内铨南曹同试百司人上因曰比阅天下奏吏出职者多败官何也王曾曰士人入流必顾亷耻若流外则畏谨者鲜州县虽卑然最近于民宜少澄其原乃诏得象等精加考试二月诏官吏犯赃至流而按察官不举者并劾之壬戍遣官祀九宫贵神上问古今乐之异同王曾曰古乐用于天地宗庙社稷山川鬼神而聼者莫不和悦今乐则不然徒娯人耳目而荡人心志自昔人君流连荒亾者莫不由此上曰朕于声技固未尝留意内外燕游皆勉强尔夏四月还知宁州杨及所献绣佛初及因干元节来献上谓辅臣曰及佞人也民安政举乃守臣之职焉用此为江州言太平兴国真君观有盗神像金冠者请更制上曰观僻在山谷间而以金为冠是诲人为盗宜代以铜而金涂之王曾退言虑民抵罪而易金以铜可谓仁矣五月判刑部燕肃上奏曰唐决死刑京师五覆奏诸州三覆奏自是全活甚衆贞观四年断死罪二十九开元二十五年才五十八今生齿未加于唐而天圣三年断大辟二千四百三十六视唐几至百倍望准唐故事天下死罪皆得一覆奏下其章中书王曾以为天下皆一覆奏则必死之人徒充满狴犴而久不得决请狱疑若情可矜者聼上请壬午诏天下死罪情理可矜及刑名疑虑者具案以闻有司毋得举驳己亥诏举人虽文辞可採而操检不修者州郡毋得荐送闰五月定江淮嵗漕米课六百万石初景徳中嵗不过四百五十万石其后益至六百五十万石故江淮之间谷常贵而民贫于是都官贠外郎吴耀卿请约为中制然东南灾俭辄减嵗漕数或巨万或数十万又转移以给他路者有焉甲子诏辅臣于崇政殿西庑观宋绶等读唐书上曰朕览旧史毎见功臣罕能保始终者若裴寂刘文静皆佐命元功不免诛辱王曽对曰寂等之祸良由功成而不知退也诏增西川广南东西路诸州军进士解额有差又诏命官锁㕔应举自今更不先试所业下第者免责罚仍聼再举其歴任有赃私罪及停废责降冲替未经叙用人即不许应举旧制锁㕔应举者先于所属选官考试所业方聼取解至礼部程文纰缪者勒停其不及格者犹赎铜永不得应举至是上欲开诱进士之路下近臣参议而降是诏六月庚寅大雨震雷平地水数尺坏京城民舍压溺死者数百人辛夘上避正殿减常膳丁酉徳音降天下囚罪一等徒以下释之畿内京东西淮南河北民田被水者蠲其租流徙者所在抚存之诏三司所在官物为水漂失者皆蠲除之水之作也宰执方晨朝未入俄有㫖放朝王曽亟附中使奏曰天变甚异乃臣等燮理无状岂可退安私室恬然自处亟请入见陈所以备御之道同列有先归者闻曽如是皆媿服焉时又传言汴口决水且大至都人恐皆欲东奔上以问曽曽曰河决恐未至此苐民间讹言不足虑已而果然秋七月罢永兴军秦坊等新醋务初陜西转运司置务𣙜之请推其法天下王曽曰𣙜酒盖出于前代之不得已未能省去若又𣙜醋则甚矣故罢之辛未诏两川所造锦绮鹿胎透背欹玉等嵗减上供之半其大小绫及花纱仍令改织绢以供边费上尝谓辅臣曰比以大暑罢讲读适已召孙奭等说书卿等公事退可蹔至经筵王曾曰陛下万几之暇留意经术虽炎暑不辍有以见圣学之髙明也九月戊申三司请市籴刍粟上因问辅臣诸坊监牧马几何王曽对曰当今比五代马多数倍计刍秣费嵗不下数百万盖措置利害失其要若以陜西蕃部入中马立定数余聼民间市易二三年间必大蕃息此与畜之外廐无异也上然之辛未废襄唐二州营田务以田赋民毎顷输税五分壬申命翰林学士夏竦蔡齐知制诰程琳等重删定编敕帝问辅臣曰或谓先朝诏令不可轻改信然乎王曽曰此憸人惑上之言也咸平中删太宗朝诏令十存一二盖去其烦宻之文以便于民何为不可今有司但详其本末又须臣等审究利害一一奏禀然后施行也上然之冬十月辛巳出内藏库缗钱二十万下京西路籴军储十二月诏京城物价翔贵其令三司出廪米散置籴场数十第取半价民争赴之凡出米六十万斛三司下畿县买素食物料提㸃公事张嵩以畿内灾歉乞收采于市上问辅臣曰此何所用王曽等对曰御庖所须也上曰岂可以口腹扰民其悉罢之丁夘天圣五年春正月壬寅朔上率百官上皇太后夀于㑹庆殿癸丑命枢宻直学士礼部侍郎刘筠权知贡举己未诏礼部贡院比进士以诗赋定去留学者或病声律而未得骋其才其以䇿论兼考之诸科毋得离掇经注以为问目庚申降枢宻副使晏殊知宣州先是太后召张耆为枢宻使殊言耆无劳天下有私徇非才之议太后不悦于是从幸玉清昭应宫从者持笏后至殊怒撞以笏折其齿监察御史曹修古王㳂等劾奏殊坐是免寻改知应天府殊至应天府乃大兴学范仲淹方居母丧殊延以教诸生自五代以来天下学废兴自殊始二月知宁州杨及上所修五代史上谓辅臣曰五代乱离事不足法王曽曰虽然安危之迹亦可为鉴也三月赐进士王尧臣等一百九十七人及第八十一人同出身七十一人同学究出身二十八人试衔丙寅赐诸科及第并出身者六百九十八人夏四月试特奏名进士诸科同出身凡三百四十二人辛夘赐新及第人闻喜宴于琼林苑遣中使赐御诗及中庸篇一轴上先命中书录中庸篇令张知白进读至修身治人之道必使反复陈之壬辰夀宁观火六月宰臣张知白言按五行志宫室盛则有火灾请自今罢不急营造以答天戒上纳其言秋七月王曾等言夏秋大旱毒气中人此洪范所谓僣常旸若也皆臣等辅政无状以致厥咎上曰朕亦夙夜循省其变岂徒然哉当与卿等共修政事以答天戒尔八月先是司天监主簿苗舜臣等尝言土宿留参太白昼见诏日官同考定日官奏土宿留参顺不相犯太白昼见日未过午舜臣等坐妄言灾变被罚监察御史曹修古言日官所定希㫖悦上不足为信今罚舜臣等其事甚小然恐自此人人畏避佞媚取容以灾为福天变不告取损至大禁中以翡翠羽为服玩诏市于南越修古以为重伤物命且真宗尝戒採毛故事未逺宜罢之时方崇建塔庙议营金阁费不可胜计修古极陈其不可壬申修古出知歙州九月陜西转运使言同华等州旱虸蚄虫食苗秘阁校理谢绛上疏曰去年京师大水今年苦旱此皆大异也宜下罪已之诏修顺时之令宣羣言以无壅斥近倖以损隂而圣心优柔重在改作号令所发未闻有以当天心者夫风雨寒暑之于天时为大信也近日制命有信宿辄改适行遽止而欲风雨以信其可得乎己未知制诰程琳为谏议大夫权御史中丞宰相张知白最善琳当除命喜曰不辱吾笔矣琳上疏请罢诸土木营造蠲被火郡县逋租冬十月丙申滑州言塞决河毕十一月百官称贺遂燕崇徳殿自天禧三年河决至是积九载乃复塞始役旣兴朝议以嵗饥将复罢知州冦瑊言病民者特刍藁尔幸调率已集若积之经年则朽腐为弃物乃诏讫役癸丑合祭天地于圜丘大赦贺皇太后于㑹庆殿十二月左正言直史馆孔道辅为左司谏龙图阁待制时使契丹犹未还契丹优人以文宣王为戏道辅艴然径出北使主客者邀道辅还坐且令谢道辅正色曰中国与北朝通好以礼文相接今俳优之徒侮慢先圣而不之禁北朝之过也道辅何谢敌君臣嘿然又酌大巵谓曰方天寒饮此可以致和气道辅曰不和固无害旣还言者以为生事且开争端上问其故道辅曰契丹比为黒水所破势甚蹙毎汉使至辄为侮慢若不校恐益易中国上然之戊辰天圣六年春正月诏诸路提㸃刑狱朝臣交割本职公事与转运使副或言提㸃刑狱官过为烦扰无益于事故也庚申上封者言进士及第本以辞艺进而比来多乞赐子孙科名又合门祇候太宗朝其员至少今权要之家比援恩例而滥进者多请一切罢之从之仍着为令二月同知礼院王皥言谥者行之表也善行有善谥恶行有恶谥盖闻谥知行以为劝戒近日臣寮薨卒虽官品合该拟谥其子弟白知父祖别无善状虑定谥之际斥其缪戾皆不请谥欲乞今后臣寮薨谢并令有司举行如此则隐匿无行之人有所沮劝诏从之工部尚书平章事张知白卒知白在相位惜名器无毫髪私常以盛满为戒虽显贵其清约如寒士三月壬子枢宻副使张士逊为礼部尚书平章事癸丑姜遵为枢宻副使己未范雍为枢宻副使仍班姜遵之上壬戍诏于顺天门外八角镇建西太一宫夏四月甲申旦有星大如斗自北流至于西南光照殿庭有声如雷尾长数丈久之散为苍白云庚寅徳音以星变斋居不视事五日降畿内囚死罪流以下释之罢诸土木功赈河北流民过京师者时命僧道禬禳于文徳殿殿中侍御史李纮奏曰文徳殿布政㑹朝之位毎灾异辄聚缁黄讃呗其间何以示中外监察御史鞠咏条上应变五事六月乙酉出内藏库缗钱二十万下京西转运司市籴军储秋七月以左司谏刘随知济州随在谏职前后所论甚衆帝旣益习天下事而太后犹未归政随请军国常务専禀帝㫖太后不悦㑹随请外因命出守丙辰以蔡齐为龙图阁学士知河南府罗崇趣齐上修景徳寺记曰参知政事可得也齐故迟其记不上崇怒谗于太后命齐出守参知政事鲁宗道固争留之不能得寻以亲老易宻州太后谕宰相取记齐始上之八月诏河北水灾州军免今年秋税初王曾曰边郡数大水盖洪范所谓不润下之证宜寛民赋以答天灾故有是诏张九龄九代孙钖以九龄告身及明皇批答米献上谓辅臣曰九龄唐名相也宜旌其后即授试国子四门助教九月太常少卿直昭文馆陈从易为左司郎中兵部郎中集贤院修撰杨大雅并知制诰自景徳后文士以雕靡相尚一时学者向之而从易独自守不变与大雅特相厚皆好古笃行无所阿附朝廷欲矫文章之弊故并进从易及大雅以风天下冬十一月翰林学士宋绶等上所撰天圣卤簿记十卷初郊祠绶摄太仆卿陪玉辂帝问仪物典故占对辨洽因使绶集官撰记十二月甲子以大理评事范仲淹为秘阁校理初仲淹遭母丧上书执政请释郡守举县令斥游惰去冗僣遴选举敦教育养将才实边备保直臣斥佞人使朝廷无过生灵无怨以杜姦雄凡万余言王曽见而伟之亦知仲淹乃晏殊客也于是殊荐人充馆职曽谓殊曰公实知仲淹舍而荐此人乎已为公置不行宜更荐仲淹也殊从之丁夘赐故杭州处士林逋谥曰和靖先生逋临终赋诗云茂陵他日求遗藁犹喜曽无封禅书辛巳上封者请税缗钱以助经费上曰货泉之利欲流天下而通有无何可算也不许己巳天圣七年春正月枢宻使曹利用罢判邓州初太后临朝利用奏抑内降恩或屡却而复下则有僶俛从之者或绐白太后曰蒙恩得内降虽屡却于枢宻院今利用之家媪隂诺臣请其必可得矣太后始疑其私颇衘怒㑹利用从子汭爲赵州兵马监押而州民赵徳崇诣阙告汭不法事狱具汭坐被酒衣黄衣令军民唿万嵗且传致汭辞云利用实教之丙辰贬利用为左千牛卫上将军知随州杖杀汭二月庚申朔参知政事鲁宗道卒太后临朝宗道屡有献替太后问唐武后何如主对曰唐之罪人也几危社稷后嘿然时有上言请立刘氏七庙者太后以问辅臣衆不敢对宗道独曰不可谓同列曰若立刘氏七庙谓嗣君何帝太后将同幸慈孝寺欲以太安辇前帝行宗道曰妇人有三从在家从父嫁从夫夫殁从子太后命辇后乗舆行贵戚用事者莫不惮之时目为鱼头参政因其姓且言骨鲠如鱼头也丙寅礼部尚书平章事张士逊罢知江宁府士逊得宰相曹利用之荐也利用慿宠自恣士逊未尝有是非之言时人目之为和鼓参知政事吕夷简以本官平章事始王曾荐夷简可相久不用曾因对言以臣度圣意不欲其班枢宻使张耆上尔耆一赤脚健儿岂容妨贤至此太后曰吾无此意行用之矣丁卯以夏竦为参知政事陈尧佐为枢宻副使薛奎为参知政事初曹利用领景灵宫使令主事蘓藏用等主宫中公使钱而利用尝私贷钱癸酉再贬利用为崇信节度副使房州安置仍命内侍杨怀敏䕶送之闰二月至襄阳驿怀敏以语逼之利用素刚遂自经死戊申上谓辅臣曰比建慈孝寺盖以荐福先帝及太一宫为民祈禳自今京城惟仓库营房官舍弊坏者修完之余毋得擅兴力役壬子诏复置贤良方正能直言极谏科博通典坟明宣于教化科才识兼茂明于体用科详明吏理可使从政科识洞韬略运筹决胜科军谋宏逺材任边寄科凡六又置书判拔萃科以待选人髙蹈丘园科沉沦草泽科茂材异等科以待布衣被举应书者又置武举以待方略智勇之士癸丑置理检使以御史中丞为之其登闻检院匦函改为检匣如指陈军国大事时政得失并投检匣画时进入常事五日一进其称寃滥枉屈而检院鼓院不为进者并许诣理检使审问以闻时上封者言自至道三年废理检院而朝廷得失天下寃枉寖不能自达夏竦因请复置使领上从其议三月戊寅上谓辅臣曰王钦若久在政府察其所为真奸邪也王曽曰钦若与丁谓林特陈彭年刘承珪时号为五鬼其姦邪憸诐之迹诚如圣谕契丹嵗大饥民流过界河上曰皆吾赤子也可即赈救之乃诏转运司分送唐邓襄汝州处以闲田所过州县给食人二升癸未诏百官转对极言时政阙失如旧仪在外者实封以闻旣而上谓辅臣曰所下诏宜増朋党之戒羣牧判官龎籍因转对言平时百官奏事上前不自批章止得送中书枢宻院盖防偏请以启倖门近嵗传宣内降寖多于旧臣恐法度自是隳也羣牧判官司马池因转对言唐制门下省诏书出有不便者得以封还今门下虽有封驳之名而诏书一自中书下非所以防过举也甲申上封者言茶盐课亏请更议其法帝以问三司使冦瑊瑊曰议者未知其要尔河北入中兵食皆仰给于商旅若官尽其利则商旅不行而边民困于餽运矣法岂可数更帝然之因谓辅臣曰茶盐民所食而强设法以禁之致犯法者衆但缘经费尚广未能弛之又安可数更其法也丙戍遣官祈晴上因谓辅臣曰昨令视四郊而麦已损腐民何望焉此必政事未当天心也古者大辟外州三覆奏京师五覆奏盖重人命如此其戒有司审狱议罪毋或枉滥又曰赦不欲数然舍是无以召和气夏四月赦天下免河北被水民赋租京师自三月朔雨不止前赦一日而霁五月己未朔诏礼部贡举庚申诏曰朕试天下士以言观其趣向而比来流风之弊至于㑹粹小说磔裂前言竞为浮夸靡曼之文无益治道非所以望于诸生也礼部其申饬学者务明先圣之道以称朕意焉甲子上曰羣臣请对者多求进少求退何也王曽曰茍抑奔竞崇静退则庶几有难进之风矣上然之己巳诏以新令及附令颁天下六月丁未大雷雨玉清昭应宫灾独长生崇夀殿存焉太后对辅臣泣曰先帝力成此宫一夕延燔殆尽犹幸一二小殿存尔范雍度太后有再兴葺意乃抗言曰不若燔之尽也先朝以此竭天下之力遽为灰烬非出人意如因其所存又将葺之则民不堪命非所以祇天戒也宰相王曽吕夷简亦助雍言夷简又推洪范灾异以谏太后黙然太庙斋郎蘓舜钦上疏曰前志曰积隂生阳阳生则灾见焉乗夏之气发洩于玉清宫震雨杂下烈焰四起楼观万疉数刻而尽非慢于火备乃天之垂戒也陛下当降服减膳避正寝责躬罪己下哀痛之诏罢非业之作拯失职之民察辅弼及左右无禆国体者罢之窃弄威权者去之念政刑之失收刍荛之论庶几可以变灾为佑浃日之间未闻为此而将设工役以图修复都下之人闻者骇惑聚首横议咸谓非宜愿陛下恭黙内省而追革之罢再造之劳述前世之法天下幸甚甲寅门下侍郎平章事王曽罢知兖州始太后受尊号册将御大安殿曽执不可太后左右姻家稍通请谒曽多所裁正太后滋不悦㑹玉清昭应宫灾曽累表待罪乃罢寻改青州是月河北大水坏澶州浮桥秋七月初太后怒玉清宫守卫者不谨悉下御史狱欲诛之中丞王曙上言昔鲁桓僖宫灾孔子以为桓亲尽当毁者也辽东髙庙及髙园便殿灾董仲舒以为髙庙不当居陵旁今所建宫非应经义灾变之来若有警者愿除其地以应天变而右司谏范讽亦言此实天变不当置狱穷治上及太后感悟遂薄守卫者罪又言山木已尽人力已竭虽复修必不成己巳下诏不复修改长生崇夀殿为万夀观乙酉罢辅臣所领诸宫观使名八月丁亥朔日有食之诏罢天下职田官收其入以所直均给之先是上封者言职田有无不均请罢之乃降是诏己亥诏命官犯正入已赃者自今毋使亲民冬十月诏知州军文武升朝官嵗举见任判官主簿尉有罪非赃私有出身三考无出身四考堪县令者各一人转运使副不限以数先是流内铨引选人朝辞有老耄者授县令上谓宰臣曰县令之职有民有社一邑刑政轻重皆得自专若非其人为害不细虽逺方僻郡尤当择人宣朝廷徳意此辈皆昏耄使之临民必有贪墨疲懦之弊㑹有上言乞奏举以充县令乃降是诏丁未诏淮南江浙荆湖制置发运使奏计京师毋以土物馈要近官十一月冬至上率百官上皇太后夀于㑹庆殿祕阁校理范仲淹奏疏言天子有事亲之道无为臣之礼有南面之位无北面之仪若奉亲于内行家人礼可也今顾与百官同列亏君体损主威不可为后世法疏入不报晏殊初荐仲淹为馆职闻之大惧召仲淹诘以狂率邀名且将累荐者仲淹正色抗言曰仲淹缘辱公举毎惧不称为知己羞不意今日反以忠直获罪门下殊不能答仲淹退又作书遗殊申理前奏不少屈殊卒媿谢焉又奏疏请皇太后还政亦不报遂乞补外寻出为河中府通判庚午天圣八年春正月命资政殿学士晏殊权知礼部贡举甲戍真定府定州路都部署曹玮卒玮将兵几四十年未尝少失利契丹使过天雄部勒其下曰曹公在此毋纵骑驰驱也渭州有告戍卒叛入夏国者玮方对客弈棊遽曰吾使之行也夏人闻之即斩叛者投其首境上环庆属𦍑田多为人所市致单弱不能自存因没敌中玮尽令还其故田后有犯者迁其家内地所募弓箭手使驰射较强弱胜者予田二顷再更秋获课市一马马必胜甲然后官籍之则加田五十亩至三百人以上团为一指挥要害处为筑堡使自堑其地为方田环之立马社一马死衆为出钱市马属𦍑降者旣多因署其首领为军主使统其族帐止于本军叙进以其习知敌情与地利不可徙他军也玮为将不如其父寛勐自成一家三月御崇政殿试礼部奏名进士丙寅试诸科丁夘赐进士王拱夀等二百人及第四十九人同出身己巳赐诸科及第同出身者又五百七十三人拱夀诏更其名曰拱辰六月监修国史吕夷简等上新修国史于崇政殿秋七月乙巳御崇政殿试书判拔萃及武举人戍申以书判拔萃人余靖为将作监丞尹洙为武胜节度掌书记武举人张建侯等十二人补三班奉职借职丙午御崇政殿䇿试贤良方正能直言极谏太常博士何咏茂才异等富弼所对䇿并及第四等丁丑以咏为祠部员外郎同判永兴军弼为将作监丞知长水县九月罢百官转对自复转对言事者颇衆大臣不悦也故复罢之冬十月有上书言县官𣙜盐得利微而为害博两池积盐为阜数莫可校请通商平估以售少寛百姓之力乃诏盛度王随议更其制度随与胡则画通商五利上之丙申诏罢三京二十八州军𣙜法聼商贾入钱若金银京师榷货务交盐两池自是虽商贾流行而嵗课之入官者耗矣壬寅置天章阁待制位龙图阁待制之下十一月戊辰合祀天地于圜丘大赦十二月以丁谓为道州司户参军丁未定难节度使赵徳明遣使来献马辛未天圣九年春二月诏复给职田秋七月以翰林侍读学士孙奭为工部尚书知兖州帝毎御经筵设象架庋书䇿外向以便侍臣讲读奭年髙视昏或隂晦即为徙御座于阁外奭讲至前世乱君亡国必反复规讽帝竦然聼之常画无逸图以进帝施于讲读阁奭三请致仕召对敦谕之奭以年踰七十固请故优拜焉仍诏颁宴而后行甲戍右正言陈执中谏院供职国朝承五代之弊官失其守故官职差遣离而为二今之官裁用以定俸入尔而不亲职事谏议大夫司谏正言皆须别降勅许赴谏院供职者乃曰谏官八月出内藏库绢六十万下陜西河北河东市籴粮草戊戍又出内藏库缗钱五十万河北市粮草九月诏出内藏库绢六十万下河北折籴军储庚午以王曽为彰徳节度使仍知天雄军契丹使者徃还肃车徒而后过无敢大声疾唿者人乐其政为畵像而生祠之冬十月以翰林学士宋绶为龙图阁学士知应天府时太后犹称制五日一御承明殿垂帘决事而上未始独对羣臣也绶言唐先天中睿宗为太上皇五日一受朝处分军国重务除三品以上官决重刑明皇日聼朝除三品以下官决徒刑今宜约先代制度令羣臣对前殿非军国大事及除拜皆前殿取㫖书上忤太后意故命出守侍御史知杂事刘随殿中侍御史郭劝并言绶有辞学当留本朝不宜处外不聼丙戍诏曰公卿大夫所宜励名节以厚风化而或枉己以近名行险以沽宠诋诬执政干挠有司藩臣多所徼求使者弛于刺举营私冒禄朕何望焉凡在位之臣其务修警毋蹈邪枉以速邦宪闰十月司天监上重修崇天厯癸亥盐铁副使司封贠外郎王户部副使刑部贠外郎杜衍并为天章阁待制初马季良建言京师贾人常以贱价居茶盐交引请官置务收市之季良方用事有司莫敢忤其意鬷独不可曰与民竞利岂国体邪他日上见鬷劳之曰官市交引赖卿力言罢之甚善有司临事当如是也薛颜死其家属衍为墓志衍却之及在三司因奏事上谓衍曰薛颜有丑行卿不与志墓诚清识也自是有意大用壬申明道元年春二月监修国史吕夷简上三朝宝训庚戍知许州定国节度使张士逊为刑部尚书平章事吕夷简加中书侍郎丁夘以真宗顺容李氏为宸妃是日宸妃薨宸妃始生帝皇太后即以为己子宸妃嘿嘿处先朝嫔御中未尝自异帝不自知宸妃所出也疾革乃进位始宫中未治丧宰相吕夷简朝奏事因曰闻有宫嫔亡者太后瞿然曰宰相亦与宫中事邪引帝偕起有顷独出曰卿何间我母子也夷简曰太后他日不欲全刘氏乎有司希太后㫖言嵗月未利夷简黜其说请发哀成服备宫仗葬之时有诏欲凿宫城垣以出丧夷简遽求对太后揣知其意遣内侍罗崇问何事夷简言凿垣非礼丧宜自西华门出宸妃诞育圣躬而丧不成礼异日必有受其罪者莫谓夷简今日不言也崇惧驰告太后乃许之三月戊戍诏曰江淮之间仍嵗旱暵民之失职朕甚悯焉比遣使安抚其与长吏虑系囚流以下降一等杖笞释之六月殿中侍御史张存上疏曰陛下嗣统以来延纳至言罔有忌讳自前秋忽诏罢百官转对去冬黜降御史曹修古等昨又闻进士林献可因奏封事窜逺方人心皇惑中外莫测臣恐自今忠直之言与理乱安危之端蔽而不逹因歴引周昌朱云辛庆忌辛毗事以广帝意七月许夀州立学仍赐九经知州朱谏请之也辛夘以门下省为谏院先朝虽除谏官而未尝置院及陈执中为谏官屡请之置谏院自此始是月太白昼见终月八月以三司使晏殊为枢宻副使壬戍大内火延燔八殿乙丑诏羣臣直言阙失先是百官晨朝而宫门不开辅臣请对帝御拱宸门追班百官拜楼下宰相吕夷简独不拜帝使问其故曰宫庭有变羣臣愿一望清光帝举帘见之夷简乃拜时宦者置狱治火事得缝人火斗已诬伏下开封府使具狱权知府事程琳辨其不然乃命工图其火经处且言后宫人多此殆天灾不可以罪人监察御史蒋堂亦言火起无迹安知非天意陛下宜修徳应变今乃欲归咎宫人且宫人付狱何求不可而遂赐之死是重天谴也帝为寛其狱卒无坐死者殿中丞滕宗谅言国家以火徳王天下火失其性由政失其本因请太后还政祕书监刘越请太后还政言尤鲠直皆不报九月庚寅重作宝册以旧册宝为宫火所焚也十一月上以修内成恭谢天地于大安殿遂谒太庙大赦改元定难节度使西平王赵徳明封夏王徳明凡娶三姓米母氏生元昊小名嵬理𦍑语谓惜为嵬富贵为理性㓙鸷猜忍通蕃汉文字数谏徳明无臣中国徳明曰吾族三十年衣锦绮衣此圣宋天子恩不可负也元昊曰英雄之生当王覇尔何锦绮为徳明死元昊继立癸亥制授元昊特进检校太师兼侍中定难节度夏银绥宥静等州观察处置押蕃落使西平王元昊旣袭封即隂为反计十二月诏以来年二月躬耕借田先请皇太后恭谢宗庙权罢南郊之礼及议皇太后谒庙仪注太后欲纯被帝者之服薛奎独争曰太后必御此见祖宗若何拜固执不可虽终不纳犹少杀其礼焉癸酉明道二年春二月戊戍司天监言含誉星见东北方其色黄白上有光芒长二尺然观者皆以为彗云庚子诏淮南江南民被灾伤而死者官为瘗埋甲辰皇太后宿斋垂拱殿乙巳服祎衣花钗冠乘玉辂以赴太庙改衮衣仪天冠内侍赞导享七室皇太妃亚献皇后终献帝赴东郊丁未祀先农行借田礼礼仪使张士逊奏皇帝三推而止帝旣躬耕不以古礼为式愿推终亩士逊固请乃耕十二步而止辛亥上作借田诗赐近臣三月庚寅以皇太后不豫大赦丁谓特许致仕甲午皇太后崩遗诏尊太妃为皇太后军国大事与太后内中裁处乙未帝号恸见辅臣曰太后疾不能言而犹数引其衣若有所属何也奎曰其在衮冕也然服之何以见先帝乎帝悟以后服敛旣宣遗诰合门趣百官贺太后御史中丞蔡齐正色谓台吏毋追班入白执政曰上春秋长习天下情伪今始亲政岂宜使女后相继称制乎夏四月诏删去遗诰之语太后旣崩左右以宸妃事闻上号恸累日追尊为皇太后庚戍以流人林献可为三班奉职明道初献可抗言请太后还政太后怒窜于岭南至是特录之壬子羣臣上表请御正殿表三上乃从之诏内外毋得进献以祈恩泽及缘亲戚通章表若传宣有司实封覆奏内降除官辅臣审取处分帝始亲揽庶政裁抑侥倖中外大悦召知应天府宋绶通判陈州范仲淹赴阙己未门下侍郎吕夷简罢为武胜节度使判澶州枢宻使张耆罢为左仆射判许州寻改陈州枢宻副使夏竦罢为礼部尚书知襄州寻改颖州参知政事陈尧佐罢为户部侍郎知永兴军枢宻副使范雍罢为户部侍郎知荆南府寻改扬州又改陜州枢宻副使赵稹罢为尚书左丞知河中府参知政事晏殊罢为礼部尚书知江宁府寻改亳州帝始亲政夷简手疏陈八事曰正朝纲塞邪径禁贿赂辨佞壬絶女谒疎近习罢力役节冗费其劝帝语甚切帝与夷简谋以耆竦等皆太后所任用悉罢之退告郭皇后后曰夷简独不附太后邪但多机巧善应变尔由是并夷简罢及宣制夷简方押班闻唱其名大骇不知其故而夷简素厚内侍阎文应因使为中诇久之乃知事由皇后云工部尚书李迪以本官平章事户部侍郎王随为参知政事礼部侍郎李谘为枢宻副使步军副都指挥使王徳用为检校太保签书枢宻院事始太后临朝有求内降补军吏者徳用曰补吏军政也敢挟此以干军政卒不奉诏太后崩有司请卫士坐甲徳用曰故事无为太后丧坐甲者又不奉诏上竒之以为可大用故擢任枢宻权御史中丞蔡齐权三司使事天章阁待制范讽为右谏议大夫权御史中丞先是讽出知青州时山东旱蝗前宰相王曽家多积粟讽发取数千斛济饥民因请遣使安抚太常博士范仲淹为右司谏辛未龎籍为殿中侍御史籍奏请下合门取垂帘仪制尽焚之又奏陛下躬亲万机用人宜辨邪正防朋党勿使受恩人主归感权臣进擢近列愿采公论毋令出于执政孔道辅尝谓人曰言事官多观望宰相意独龎君可谓天子御史也罢羣牧制置使时上封者言羣牧旣自有使而武臣领枢宻兼制置事不时决故罢之五月许大名府立学仍赐九经从王曽之请也秋七月先是右司谏范仲淹以江淮京东灾伤请遣使循行未报仲淹请间曰宫掖中半日不食当如何今数路艰籴安可置而不恤甲申命仲淹安抚江淮所至开仓廪赈乏絶禁淫祀奏蠲庐舒折役茶江东丁口盐钱饥民有食乌蛛草者撷草进御请示六宫贵戚以戒侈心八月赠工部贠外郎曹修古为右谏议大夫修古鲠直有风节当庄献时权倖用事人人顾望畏忌而修古遇事辄言无所回挠初贬同判杭州未行改知兴化军卒于官贫不能归葬宾佐赙钱五十万季女泣白其母曰奈何以是累吾先人也卒拒不纳帝思修古忠故优赠之修古无子录其壻刘为试将作监主簿丁巳置端明殿学士班翰林资政学士之下以宋绶为之绶因上言帝王御天下在总揽威柄自陛下躬亲万机惩违革弊以新百姓之耳目而赏罚号令未能有过于垂拱之日顷者恩出太后今又自大臣出大臣市恩以招权小人趋利以售进此风寖长有蠧邦政太宗常曰外忧不过邉事皆可预防惟姦邪共济若为内患可深惧也真宗亦云唐朝朋党尤盛以至王室卑弱愿陛下思祖宗训戒念王业艰难整齐纪纲正在今日三司言自借田后继有赏赉用度不足请假于内藏库庚申出缗钱百万赐之因谓宰相张士逊曰国家禁钱本无内外盖以助经费耳士逊对曰不然则有司未免侵渔百姓也九月判河南府钱惟演落平章事赴本镇初惟演欲为自安计御史中丞范讽劾奏惟演在庄献时权宠大盛与后家连姻请行降黜上谕辅臣曰先后未葬朕不忍遽责惟演讽即䄂告身入对曰陛下不聼臣言愿纳此不敢复为中丞矣上不得已可之冬十月甲辰诏曰先王不以浮靡示天下今两川嵗贡绫锦罗绮透背花纱之属皆女工蠧也其以三之二易为䌷绢供军须时上富于春秋左右或欲以巧自媚后苑珠玉之工颇盛于前日殿中侍御史龎籍言今螽螟为灾民忧转死北有耶律西有拓㧞陛下安得不以俭约为师奢靡为戒重惜国费以循民之急上深纳其言辛亥上谕辅臣曰近嵗进士所试诗赋多浮华而学古者或不得以自进宜令有司兼以策论取之戊午门下侍郎张士逊罢为左仆射判河南府枢宻使杨崇勲罢为河南三城节度使判许州先是天下蝗旱仍见士逊居首相不能有所发明遂与崇勲俱罢然制辞犹以均劳逸为言也判陈州吕夷简为门下侍郎兼吏部尚书平章事知河南府王曙加检校太傅充枢宻使签事枢宻院事王徳用为枢宻副使刑部侍郎宋绶为参知政事权三司使事蔡齐为枢宻副使权知开封府程琳为御史中丞右谏议大夫权御史中丞范讽权三司使事琳辞中丞不拜乃授翰林侍读学士知开封府前知开封者苦其治剧或不满嵗辄罢不然被谤讥或以事去独琳居数嵗久而治益精明一嵗中狱常空者四五十一月孔道辅为右谏议大夫权御史中丞代程琳也道辅时守南京召用之冦准以责死甲戍赠中书令复莱国公丙申上谓辅臣曰毎退朝凡天下之奏必亲览之吕夷简曰若小事皆关聼览恐非所以辅养圣神上曰朕承先帝之託况以万几之重敢自泰乎又曰朕日膳不欲事珍美衣服多以缣缯为之至屡经澣濯而宫人或以为笑太官进膳有虫在食器中朕掩而不言恐罪及有司也始天圣六年罢诸路提㸃刑狱官八月复置又权停于是上谓辅臣曰诸路刑狱旣罢提㸃官转运司不能一一躬徃谳问恐寖致寃滥宜选贤明廉干不生事者委任之则民受其赐矣乃复置诸路提㸃刑狱官仍参用武臣甲辰以京东饥出内藏库绢二十万下三司代本路上供之数丁未出侍御史张沔知信州殿中侍御史韩渎知岳州先是宰相李迪除二人为台官言者谓台官必由中㫖乃祖宗法也旣数月吕夷简复入因议其事于上前上曰祖宗法不可坏也宰相自用台官则宰相过失无敢言者矣迪等皆皇恐诏自今台官有缺非中丞知杂保荐者毋得除授戊申出宫人二百上时屡出宫人因曰曩者太后临朝臣僚戚属多进女口入宫今已悉还其家矣初郭皇后之立非上意寖见踈宫人尚氏杨氏骤有宠尚氏常于上前出不逊语侵后后不胜忿起批其颊上亦起救之后误批上颈上大怒有废后意内侍阎文应白上出爪痕示执政吕夷简以前罢相故怨后乃定议废后夷简先敕有司毋得受台谏章疏乙夘诏皇后愿入道特封浄妃玉京冲妙仙师名清悟别居长宁宫范仲淹孔道辅孙祖徳率蒋堂郭劝杨偕马绛段少连宋郊刘涣诣垂拱殿门伏奏皇后不当废守殿门者阖扉不为通道辅抚铜环大唿寻诏宰相召台谏谕以皇后当废状道辅等悉诣中书衆譁然争致其说夷简曰废后自有故事道辅及仲淹曰公不过引汉光武劝上耳上尧舜之资而公顾劝之效昏君所为可乎夷简不能答拱立曰诸君更自见上力陈之道辅将以明日留百官揖宰相廷争而夷简即奏逐道辅等丙辰诏道辅出知泰州仲淹知睦州祖徳等各罚铜仍诏谏官御史自今毋得相率请对骇动中外偕奏乞与道辅仲淹俱贬劝及少连再上疏皆不报将作监丞富弼上疏曰陛下举一事而获二过于天下废无罪之后一也逐忠臣二也此二者皆非太平之世所行臣实痛惜之疏入不报宋史全文卷七上卷七下钦定四库全书宋史全文卷七下宋仁宗二甲戍景祐元年春正月甲子许京兆府立学赐九经仍给田五顷丁丑命翰林学士章得象等五人权知贡举诏去嵗飞蝗所至遗种令民掘蝗子毎一升给菽米五升又诏比禁京城谷出门其弛之诸路毋得闭粜以淮南嵗饥出内藏绢二十万下三司代其嵗输始置崇政殿说书命贾昌朝赵希言王宗道杨安国为之日以二人入侍讲说初孙奭出知兖州上问谁可代讲说者奭荐昌朝等因命中书试说书至是特置此职以处之赵元昊始寇府州二月罢书判㧞萃科更不御试自今幕职州县官经三考以上非缘邉及川广福建者并许应贤良方正能直言极谏等六科诸科被黜者毋得复应茂才异等三科及武举用知制诰李淑之议也淑尝上时政十议其一议国体其二议灾旱其三议言事其四议大臣其五议择官其六议贡举其七议制科其八议阅武其九议时令其十议入阁先是召知鳯翔府司马池知谏院池上表恳辞上谓宰相曰人皆嗜进池独嗜退亦难能也加直史馆复知鳯翔诏礼部贡院诸科举人应七举者更不限年并许特奏名三月御崇政殿试得进士张唐卿杨察徐绶等五百一人诸科二百八十二人特奏名八百五十七人夏四月龎籍为开封府判官尚美人遣内侍称教㫖免二人市租籍言祖宗以来未有美人称教㫖下府者帝为杖内侍切责美人诏有司自今宫中传命毋得辄受丁未出内藏绢三十万下河北市籴粮草诏置殿中侍御史监察御史里行举三丞以上尝歴知县人从中丞韩亿之请也然唐制亦有侍御史里行今独遗之五月乙丑翰林侍读学士程琳为三司使先是三司併合田赋㳂纳诸名器为一物琳谓借使牛皮食塩地钱合为一糓麦黍豆合为一易于句校可也然后世有兴利之臣复用旧名増之是重困民无已时也琳在三司尤谨出入禁中有所取辄覆奏罢之内侍表言琳专琳闻之自直于帝曰三司财赋皆朝廷有也臣为陛下惜尔帝然之琳又上疏论兵在精不在衆河北陜西军储数匮而招募不已其住营一兵之费可给屯驻三兵昔养万兵者今三万兵矣河北嵗费刍粮千二十万其赋入支十之三陜西嵗费千五百万其赋入支十之五自余悉仰给京师自咸平逮今二边所増马步军指挥使百六人计骑兵一指挥所给嵗约费缗钱四万三千步兵费三万二千合新旧兵所费不啻千万缗此国用所以日绌愿罢河北陜西募住营兵遇阙即选厢军精锐者补之仍渐徙营内郡以便粮饷无事时畨戍于邉缓急即调发便近如此则疆场无事而国用有余矣帝嘉纳焉禁民间织锦背绣背及遍地宻花透背西川嵗织上供者亦罢祕书丞张宗谊孙沔并为监察御史里行监察御史里行始此壬申出内藏库缗钱一百万赐三司以河南府府学为国子监六月淮南制置发运使刘承颜献轮扇浴器同知谏院郭劝言承颜欲以此媚上尔甲辰诏还之己酉䇿试贤良方正蘓绅才识兼茂吴育茂才异等张方平及武举人于崇政殿育所对䇿入第三等绅方平并第四等癸丑诏尚书省官尝歴知州而无赃私罪者自今并除左曹凡吏部户部礼部为左名曹司封司考功度支金部仓部祠部主客膳部为左曹兵部刑部工部为右名曹职方驾部库部都官比部司门屯田虞部水部为右曹辛酉命翰林学士张观知制诰李淑宋祁编三馆秘阁书籍壬午罢后院所作玳瑁龟筒从度支判官谢绛之言也绛又言内藏库嵗受铸钱百余万缗而嵗给左藏库及三年一郊度嵗出九十万缗所余无几请以天下所铸钱尽入三司十年责以移用使聚糓实边而茶盐香矾之利悉归京师又迩来用物滋侈赐予过制禁中须索数多于前比诏裁节费用而有司但求咸平景徳簿书臣以为不若推近及逺逓考嵗用而裁节之不必咸平景徳为凖也又请罢内降凡诏令皆由中书枢宻院然后施行乙酉诏西京留守推官欧阳脩为镇南节度掌书记馆阁校勘枢宻使王曙所荐也始钱惟演留守西京脩及尹洙为官属皆有时名脩等游宴无节惟演去曙继至尝厉色谓脩等曰诸君知寇莱公晩年之祸乎政以縦酒过度尔脩对曰冦公之祸政以老而不知止耳曙黙然终不怒更荐脩及洙置之馆阁议者贤之秋七月监察御史里行髙若讷为殿中侍御史里行殿中侍御史里行始此乙未崇政殿召近臣观景祐干象新书枢宻使王曙加同平章事八月资政殿学士薛奎卒奎在政府谋议无所回避或时不得如志归辄叹咤不食家人笑曰何必如是奎曰吾仰慙古人俯愧后世尔尤善知人范仲淹龎籍明镐自为吏部选人皆以公辅许之后卒如其言欧阳脩王拱辰皆其女壻也壬戍有星孛于张翼长七尺阔五寸十二日而没癸亥枢宻使同平章事王曙卒参知政事宋绶以帝富于春秋天下无事虑燕乐有所渐乃上言自古守成之君皆兢兢抑畏不忘顾省故立防于无事之始销变于未萌之前又驭下之道有三临事尚乎守当机贵乎断兆谋先乎宻能守则姦莫由移能断则邪莫由惑能宻则事莫由变斯安危之所系愿陛下念之庚午天平节度使王曽同平章事南京留守推官石介贻曽书曰闻旣废郭皇后宠幸尚美人宫圣体因是尝有不豫相公方自外来圣眷正深宜即以此为戒若执管仲不害覇之言则遂启成乱阶恐无及矣伏惟相公留意焉辛未以星变大赦避正殿减常膳郭后旣废尚杨二美人益有宠上体为之弊中外忧惧杨太后亟以为言入内都知阎文应早暮侍上言之不已上不胜其烦乃颔之文应即命氊车载二美人出初蔡齐力争削遗诰中太后参决军国大事之语吕夷简叹曰蔡中丞不知吾岂乐为此哉上方年少恐禁中事莫有主张者尔及二美人争宠恣横卒赖太后排遣之然议者以为人主旣壮而母后聼政自非国家令典虽或能整齐禁中而垂帘之后外戚用事亦何所不至齐之力争不为失也乙酉龎籍滕宗谅并坐言宫禁事不实出籍为广东转运使宗谅知信州宗谅尝以上体多疾奏疏谏曰陛下日居深宫流连荒宴临朝则多羸形倦色决事如不挂圣怀语太切直故出九月初二美人之出宫也帝令宋绶面作诏云当求徳门以正内治旣而左右引夀州茶商陈氏女入宫绶谏曰陛下乃欲以贱者正位中宫不亦与前日诏语戾乎后数日王曾入对又奏引纳陈氏为不可上曰宋绶亦如此言卒罢陈氏甲辰诏立皇后曹氏赠尚书令冀王彬之孙女也冬十月罢淮南江浙荆湖制置发运使仍诏淮南转运使兼领其制置茶盐矾税各归逐路转运司丁夘诏中书提㸃五房公事及堂后官参择选人为之赵元昊僣益甚私改元曰开运人告以石晋败亡年号也乃更广运母米氏族人山喜谋杀元昊事觉元昊酖其母杀之沈山喜之族于河遣使来告哀十一月荣州刺史曹琮为卫州团练使琮女兄为后礼皆琮主办于是奏曰陛下方以至公厉天下臣旣备后族不宜冒恩泽乱朝廷法族人敢因缘请託愿寘于理时论称之监察御史里行孙沔言窃见上封事人同安县尉李安世辄因狂悖妄进瞽言虽曰狂愚犹胜谄佞况自道辅仲淹被黜之后龎籍范讽致对以来凡在搢绅尽思缄嘿伏乞少霁天威用存国体后七日责知潭州衡山县沔未知有责命复上书曰累嵗以来和气犹鬰水旱相荐虫蝗屡生粟麦不登田畴几废九夏多寒三冬无雪星变上天河决东郡疾疫流离生灵困惫又曰去秋以圣体愆和臣心启沃爱君有从宜之制双日申不坐之请交泰之诚遽臻有喜宴安之戒岂可为常是则一嵗之中率无百余日视事宰臣上殿奏事止于数刻天下万务得不旷哉今退朝之后深宫之中侍左右者刀锯亏残之余悦耳目者绮纨艳冶之色扄鐍九重呌阍千仞宸禁昼严乗舆天逺又曰天下之本在民民之豪者皆兼并而贫者无置锥天下之大在兵兵之下者负饥寒而骄者不敢役郡守县令臧否无别蠧耗靡穷邪佞退而复兴忠谏黜而未用又曰宜霈然下令诞告多方外则逐刺史县令无状老懦贪残之辈以利于民内则罢公卿大夫不才谄䛕诡诞之士以肃于朝掖庭之中简去幽旷以求余羡之庆宦寺之内抑损重任以防昵近之私书奏再责永州监酒乙亥景祐二年春正月盐铁副使任布请铸大钱一当十癸丑置迩英延义二阁写尚书无逸篇于屏是日御延义阁召辅臣观盛度进读唐书贾昌朝讲春秋二月燕肃等上考定乐器戊午御延福宫临阅奏郊庙五十一曲因问李照乐何如照言王朴律凖视古乐髙五律视禁坊乐髙二律击黄钟则为仲吕击夹钟则为夷则是冬兴夏令春召秋气又编钟镈钟无小大轻重厚薄长短之差非中度之器相传以为唐旧钟亦有朴所制者昔轩辕氏命伶伦截竹为律复令神瞽协其中声然后声应鳯鸣而管之参差亦如鳯翅其乐传之夐古不刋之法也愿聼臣依神瞽律法试铸编钟一簴可使度量权衡恊和有诏许之仍就钖庆院铸庚申太常博士直史馆宋祁上大乐图义二卷丁卯范讽责授武昌行军司马龎籍降知临江军先是籍为御史数劾讽宰相李迪右讽反左迁籍籍旣罢益追劾讽不置讽亦请辨乃诏即南京置狱讯之籍坐所劾讽有不如奏法当免讽当以赎论吕夷简疾讽且欲因讽以倾迪故特寛籍而重贬讽戊辰工部尚书平章事李迪罢知毫州先是上召吕夷简宋绶决范讽狱以迪素党讽不召迪皇恐还第翌日遂罢相迪性淳直实不察讽之多诞也枢宻使王曽为右仆射兼门下侍郎平章事门下侍郎平章事吕夷简加右仆射参知政事王随知枢宻院事枢宻副使李谘知枢宻院事枢宻副使王徳用同知枢宻事参知政事宋绶为枢宻副使给事中蔡齐参知政事翰林学士承㫖盛度为参知政事御史中丞韩亿同知枢宻院事知天雄军杜衍为御史中丞衍奏中书枢宻古之三事大臣所谓坐而论道者也止只日对前殿何以尽天下之事宜迭召见赐坐便殿以极献替三月以杜衍权判吏部流内铨先是选补科格繁长主判不能悉閲吏多受赇出缩为姦衍旣视事即敕吏取铨法问曰尽乎曰尽矣乃閲视具得本末曲折明日晓诸吏无得升堂各坐曹聼行文书铨事悉自予夺由是不能为姦利后改知审官其裁制如判铨法夏四月丁巳李照言奉诏制玉律以候气请下潞州求上党县羊头山秬黍及下怀州河内县取葭莩从之戊辰命吕夷简王曽都大管勾铸造大乐编钟宋绶蔡齐盛度同都大管勾仍以入内都知阎文应提举始照旣铸成编钟一簴遂建请改制大乐取秬黍累尺成律铸钟审之其声犹髙更用大府布帛尺为法乃下太常四律照自为十二管律法戊寅命冯元聂冠卿宋祁同修乐书五月甲申朔诏曰王者奉祖宗尚功徳共惟太祖皇帝受天命建大业可谓有功矣太宗真宗二圣继统重熈累洽可谓有徳矣其令礼官考合典礼辨崇配之序定二祧之位庚子太常礼院言太祖经纶草昧遂有天下功宜为帝者祖太宗动静制作真宗财成治定徳宜为帝者宗三庙并万世不迁宜布天下以示后世至于升侑上帝请自今以太祖为定配二宗为迭配将来皇帝亲祠且请三圣皆侑此后迭配还如前议至日圜丘仲夏皇地祇配以太祖孟春祈糓夏雩祀冬祭神州配以太宗孟春感生帝配以宣祖季秋太享配以真宗诏恭依六月先是太常钟磬毎十六枚为一奁而四清声相承不击乙丑李照言十二律声已备余四清声乃郑卫之乐请去四清钟冯元驳之曰前圣制乐取法非一故有十三管之和十九管之巢三十六簧之竽二十五弦之瑟十三弦之筝九弦七弦之琴十六枚之钟磬各自取义宁有一之于律吕专为十二之数也且圣人旣以十二律各配一钟又设四清声以附正声之次盖为夷则至应钟四宫而设也夫五音宫为君商为臣角为民徴为事羽为物声重大者为尊轻清者为卑卑者不可加于尊古今之所同也故列声之尊卑者事与物不与焉何则事为君治物为君用不能尊于君故也惟君臣民三者则自有上下之分不得相越故四清声之设正为臣民相避以为尊卑也臣以为如旧制便帝令权用十二枚为一格且诏俟有知音者有司别议以闻丁卯出内藏库䌷绢一百万下三司市籴军储辛未御崇政殿召辅臣观新乐先是帝亲制乐曲秋七月甲申诏特赐冦凖谥曰忠愍庚子侍御史曹修睦言李照所改歴代乐颇为迂诞而其费甚广请付有司按劾之帝以照所作钟磬颇与衆音相谐但罢其増造知杭州郑向言镇东节度推官阮逸颇通音律上其所撰乐论十二篇并律管十三诏令逸赴阙八月壬子朔诏改强盗法不持杖不得财徒二年得财为钱万及伤人者死余定罪有差自是盗法惟京师加重余视旧益寛矣辛酉上作警严曲付太常𨽻习名曰振容歌从李照之请也寻改名奉禋丁丑内出景祐乐髓新经六篇赐羣臣其一释十二均二明所主事三辨音声四图律吕相生并祭天地宗庙所用律及隂阳数配五十二管之长短六歴代度量衡皆本之于隂阳配之于四时建之于日月通之于鞮竺演之于壬式遁甲之法己夘知兖州孔道辅为龙图阁直学士时近臣有献诗百篇者执政请除龙图阁直学士上曰是诗虽多不如孔道辅一言遂以命道辅议者因是知前日之斥果非上意也初命朝臣为江浙荆湖福建广南等路提㸃银铜坑冶铸钱公事九月乙未诏司天监制百刻水秤以测候昼夜初诸王邸散居都城非朝谒从祀不得㑹见己酉诏即玉清昭应宫旧基建宫合十位聚居赐名睦亲宅冬十月复置朝集院以待外官之还京师者壬子许蔡州立学癸丑复置羣牧制置使仍诏自今止以同知枢宻院或副使兼领之己巳出内藏库缗钱七十万左藏五十万下河北市军储许蘓州立学仍给田五顷十一月朔以应天府书院为府学仍给田十顷戊子郭氏薨后之获罪也上直以一时之忿旣而悔之累遣使劳问于是又为乐府词以赐后后和答语甚悽怆㑹后小疾阎文应与太医诊视数日遽不起中外疑文应进毒然不得其实时上致斋南郊不即以闻及闻深悼之诏以后礼葬右司谏王尧臣请穷治侍医者不报乙未祀天地于圜丘以太祖太宗真宗并配十二月阎文应落内都都知为秦州钤辖寻改郓州钤辖其子士良罢御药院时谏官姚仲孙髙若讷劾文应方命宿斋太庙而文应叱医官郭皇后暴薨中外莫不疑文应置毒者请并士良出之范仲淹劾奏其罪上卒聼仲淹言窜文应岭南寻死于道范仲淹为吏部员外郎权知开封府仲淹自还朝言事愈急宰相隂使人讽之曰待制侍臣非口舌任也仲淹曰论思政侍臣职余敢不勉宰相知不可诱乃命知开封欲挠以剧烦使不暇它议亦幸其有失亟罢去仲淹处之弥月京邑肃然称治甲子左侍禁桑择为合门祇候赏平蛮獠之功也择辞不许或讥择好名择叹曰若欲避名则善皆不可为也许孟州立学仍给田五顷辛未诏孔圣祐弟北海县尉宗愿为国子监主簿袭封文宣公先是御史台辟石介为主簿介上疏论赦书不当求五代及诸伪国后不合意罢不召欧阳脩贻书责中丞杜衍曰介一贱士用不用当否未足害政然可惜者中丞举动也主簿于台中非言事官然大抵居台中者必以正直刚明不畏避为称职介足未履台门之阈而已用言事见罢其可谓正直刚明不畏避矣度介之才不止为主簿直可为御史也今斥介而它举必亦择贤而举夫贤者固好辨若举而入台又有言则又斥而它举乎如此则必得愚闇懦黙者而后止也衍卒不能用丙子景祐三年春正月壬寅追册故金庭教主沖静仙师郭氏为皇后卤簿仪物并用孝章皇后故事己酉许洪州宻州立学仍各赐田五顷二月先是上以三司胥吏猥多或老疾不知书计诏中丞杜衍与三司差择之已而三司后行朱正周贵李逄吉等数百人诣宰臣吕夷简第喧诉夷简拒不见又诣王曽第曽以美言谕之因使列状自陈旣又诣衍第投瓦砾肆丑言乃去明日衍对请下有司推究而曽具得其姓名乙夘正贵杖嵴配沙门岛逄吉等二十二人决配逺恶州军牢城其为从者皆勒停丙辰诏翰林学士冯元礼宾副使邓保吉与阮逸胡瑗较定旧钟律瑗以经术教授吴中范仲淹前知蘓州荐瑗知音白衣召对与逸俱命三月许潞州常州立学是月李谘等请罢河北入中虚估以实钱偿刍粟实钱售茶皆如天圣元年之制又以北商持劵至京师旧必得三司符验然后给钱三司吏稽留为姦乃悉罢之命商持劵径趣𣙜货务验实立偿以钱诏皆可之又诏前已用虚估给劵者给茶如旧仍给景祐二年以前茶谘等又言奭等变法五年之间河北入中虚费缗钱五百六十八万今一旦复用旧法恐豪商不便依託权贵以动朝廷请先期申论于是帝为下诏戒敕而县官滥费自此少矣夏四月许衡州立学五月范仲淹言西洛帝王之宅负关河之固边方不宁则可退守宜渐营廪食太平则居东京通济之地急难则居西洛险固之宅丙戍仲淹落职知饶州时吕夷简执政仲淹言进退近臣不宜全委宰相又上百官图指其次第曰如此为序迁如此为不次如此为公如此则私不可不察也夷简滋不悦帝尝以迁都事访诸夷简夷简曰仲淹迂阔务名无实仲淹闻之为四论以献一曰帝王好尚二曰进贤任能三曰近名四曰推委大抵讥时政夷简大怒诉仲淹越职言事荐引朋党离间君臣由是降黜侍御史韩渎希夷简意请以仲淹朋党牓朝堂戒百官越职言事从之许许州立学祕书丞余靖言陛下自専政以来三逐言事者恐非太平之政也壬辰靖落职监筠州酒税许润州立学乙未馆阁校勘尹洙监郢州酒税先是洙上言臣常以范仲淹直谅不回义兼师友仲淹旣以朋党得罪臣固当从坐宰相怒遂逐之戊戍贬馆阁校勘欧阳脩为夷陵县令初右司谏髙若讷言范仲淹贬职之后欧阳脩贻书责臣不能辨仲淹非辜臣愚以为仲淹狂言自取谴辱岂得谓之非辜恐中外闻之谓天子以迕意逐贤人所损不细因缴进脩书脩坐是贬西京留守推官蔡襄作四贤一不肖诗传于时四贤指仲淹靖洙脩不肖斥若讷也泗州通判陈恢寻上章乞根究作诗者罪左司谏韩琦劾恢越职希恩宜重行贬黜庶絶姦䛕不报而襄事亦寝光禄寺主簿蘓舜钦上疏言臣覩丁亥诏书戒越职言事播告四方无不惊惑盖陛下即位屡求直言今诏书顿异前事岂非大臣壅蔽陛下聪明杜塞忠良之口夫纳善进贤宰相之事蔽君自任未或不亡今谏官御史悉出其门但希㫖意即获美官多士盈庭噤不得语陛下拱嘿何由尽闻天下之事乎前孔道辅范仲淹刚直不挠非不知缄口数年坐得卿辅盖不敢负陛下委注之意而皆罹中伤窜谪而去使正臣夺气鲠士咋舌目睹时弊口不敢论望陛下发徳音寝前诏勤于采纳下及刍荛可以常守隆平保全近辅矣六月许越州立学壬子许阶州立学皆给田五顷丙辰以新修乐书为景祐广乐记壬戍禁以鹿胎皮为冠甲子许真定府博州郢州立学各给田五顷秋七月冯元献金华五箴戊子元等又上景祐广乐记八十一卷庚寅孙沖上所撰五代纪七十七卷降诏褒答乙未初置太宗正司以江宁节度使允譲知太宗正事彰化留后守节同知大宗正事时诸王子孙旣聚居睦亲宅故于祖宗后各择一人使司训导紏违失庚子太平兴国寺灾是冬大雨震电火起寺阁中朝廷始议修复崇政殿说书贾昌朝言易震卦之象曰洊雷震君子以恐惧修省春秋传曰人火曰火天火曰灾切惟近年寺观屡灾此殆天赐谴告独可勿缮治以示畏天戒爱人力之意从之八月许并州立学右司谏韩𤦺言祖宗已来通用王朴之乐天下无事垂八十载顷燕肃妄加磨鑢适㑹李照至阙谓其音未谐陛下许之改作洎逸瑗继至盛言照乐穿凿再令造律则又围径乖古邓保信续上新法亦复长广未合臣虑后人复有从而非之者不若穷作乐之源为致治之本使政令平简民纯熈洽斯乃治古之乐可得以器象求乎且西北二垂久弛邉备犬戎之性岂能常保此陛下与左右大臣宜先及之缓兹求乐之议移访安边之䇿然后将王朴逸瑗保信三法别诏稽古之臣取其中合典志者以备雅奏固亦未晚诏丁度等速详定以闻九月许绛州立学丁亥丁度等言邓保信所制尺类皆差舛不同周汉逸瑗所制又复不同诏悉罢之己酉出内藏库缗钱五千万下河北转运司市籴邉储赐河南府新修太室书院名曰嵩阳书院壬辰以阮逸为镇安节度掌书记知城父县胡瑗试校书郎初召逸瑗作钟磬律度与古多不合犹推恩而遣之乙未以崇政殿说书王宗道国子监説书杨中和并为睦亲宅讲书睦亲宅讲书始此冬十一月许江州立学戊寅保庆皇后崩始上起居饮食后必与之俱所以拥祐扶持恩意勤备性慈仁谦谨寡过上未有嗣后从容劝上选宗子养宫中由是英宗自宫邸未龆齓养后所十二月诏宣敕札子非经通进银台司毋得直下诸处初李紞领银台司具言宣敕札子皆不经本司封駮之职遂废不举请用旧制申明之丙寅知枢宻院事李谘卒丁夘同知枢宻院事王徳用知枢宻院事翰林学士承㫖章得象同知枢宻院事得象为人庄重度量宏廓初为杨亿所称以为有公辅器或问之答曰闽士多轻狭而得象浑厚有容此所以贵也赵元昊改广运三年曰大庆再举兵攻回纥陷𤓰沙兰三州将谋入冦丁丑景祐四年春正月戊寅赐蔡州学田十顷甲午内藏库言嵗斥缗钱六十万以助三司盖始于天禧三年时诏书切戒三司毋得复有假贷自明道二年距今才四年而所借钱帛凡九百十七万二千有余请以天禧诏书申饬之奏可二月赐常州学田五顷三月朔以贾昌朝王宗道马希言杨安国并兼天章阁侍讲预内殿起居天章阁置侍讲自此始夏四月赐宣州学田五顷甲子右仆射兼门下侍郎平章事吕夷简罢判许州右仆射兼门下侍郎平章事王曽罢判郓州参知政事宋绶罢为尚书左丞参知政事蔡齐罢为吏部侍郎归班夷简专决事不少譲曽不能堪论议多不合曽数求去言夷简招权市恩帝诘夷简夷简乞置对而曽言亦有失实者帝不悦绶素与夷简善齐议事间附曽故并绶齐皆罢知枢宻院王随知郑州陈尧佐并为平章事吕夷简尝宻荐二人可用故也参知政事盛度知枢宻院事同知枢宻院事韩亿三司使程琳翰林学士承㫖石中立并为参知政事枢宻直学士王鬷为同知枢宻院事乙丑召宋绶入侍经筵闰四月知徐州李迪言欲祠岱岳并至景灵宫祝圣算祷皇嗣上谓参知政事韩亿等曰大臣当询民间利病以分朝廷之忧祈祷之事岂为政耶诏止之丁谓卒王曽语人曰斯人智数不可测在海外犹用诈得还若不死数年未必不复用斯人复用则天下之不幸可胜道哉五月丙寅有芝生于化成殿柱召近臣宗室观之仍出御制瑞芝诗赐宰臣王随以下翌日儒臣并为赋颂以献右司谏韩琦言春秋之法但记灾异至于祥瑞略而不书岂不以君閲瑞牒则意安覩灾符则心惧意安则政怠心惧则徳修圣人垂戒之深其㫖斯在臣愚望陛下特以灾异为重一政教之间思所未至者随其变而应之至于珍祥竒瑞虽陛下仁爱所感亦望以日慎一日虽休勿休为念则昊穹降鉴答陛下寅畏之心生灵遂宜蒙陛下慈惠之泽自然时和嵗丰家给人足永获上瑞之报也六月以御制神武祕略赐河北河东陜西缘边部署钤辖知州军毎得代更相付授始韩亿同知枢宻院事建言武臣宜知兵书而禁不传请纂集其要者赐之上于是作神武祕略凡三十篇分十卷仍自作序焉诏国子监以翰林学士丁度所修礼部韵略颁行秋七月戊申有星数百皆西南流其㝡大者一星至东北没光烛地久之不散已而黒气长丈余出毕宿下八月出内藏绢三十万下河北路市籴军储甲午诏天下常平仓钱谷自今三司及转运司无得借支戊戍许华福二州立学九月御迩英阁读唐书因诏唐书列传止取事义切于䂓戒者读之冬十月御迩英阁读正说谨罚篇述后汉光武罢梁统从重之奏帝曰深文峻法诚非善政宋绶对曰王者峻法则易寛刑则难夫以人主得专生杀一言之怒则如雷如霆是峻易而寛难也丙子御迩英阁读正说养民篇帝曰荀子言君如杅民如水何也丁度对曰水随器之方圆若民从君之好恶是以人君谨所好焉甲午迩英阁讲春秋上曰春秋自昭公之后鲁道陵迟家陪用政记载虽悉而典要则寡宜删去蔓辞止取君臣政教事节讲之因谓宋绶等曰春秋经㫖在于奖王室尊君道丘明作传文义甚博然其闲录诡异则不若公羊谷梁二传之质绶等对曰三传得失诚如圣言臣等自今凡丘明所记事稍近诬及陪臣僣乱无足劝诫者皆略而不讲十一月出内藏库䌷绢五十万下河北陜西路市籴军储十二月给真定府潞州学田各五顷乃诏自今须藩镇乃许立学它州勿聼甲申忻代并三州言地震壊庐舍覆压吏民自是河东地震连年不止或地裂泉涌或火出如黒沙状一日四五震民皆露处乙酉命侍御史程戡体量安抚左司谏韩琦上疏曰臣伏覩乡者兴国寺双阁灾延及开宝祖殿复闻仰观垂象或失经行盖人事之已形致天变之嗣发臣谓陛下宜虚伫以求直言侧身以修庶政有功则赏有罪则罚旌别贤愚撙节财用抑宴私过度之乐休营造不急之务决狱使之无滥出令断于必行斯所以念祖宗之艰难荅天意之警悟也而陛下眷三京以肆赦宥走羣望以罄祠祝内自禁掖外及寺观并与祭醮逮越晦朔矧今北道数郡继以地震上闻即命使轺就崇法供虽陛下钦顺上天之诚可谓至矣其于消伏灾𤯝之道则犹未然夫弛刑网以贷顽悖之民损国赀以奉游惰之辈将欲召丕贶感灵心是犹却行以求前扬汤而止沸无益之验信昭昭矣复上疏言近闻大庆殿及诸处并建道场且大庆殿者国之路寝朝之法宫陛下非行大礼被法服则未尝临御臣下非大朝㑹则不能一至于庭岂容僧道凡庸之人继日累月喧杂于上非所谓正法度而尊威神也望今后凡有道场设醮之类并于别所安置给徐州学田五顷壬辰徙知饶州范仲淹知润州监筠州税余靖监泰州税夷陵县令欧阳脩为光化县令上谕执政令移近地故也先是京师地震直史馆叶清臣上疏曰天以阳动君之道也地以隂静臣之道也天动地静主尊臣卑易此则乱地为之震乃十二月二日丙夜京师地震移刻而止定襄同日震至五日不止属者荧惑犯南斗一嵗之中灾变仍见必有下失民望上戾天意陛下徒使内侍走四方治佛事治道科非所谓消伏之实也顷范仲淹余靖以言事被黜天下之人齚舌不敢议朝政者行将二年愿陛下深自咎责详延忠直敢言之士庶几明威降鉴而善应来崇也书奏数日仲淹等皆得近徙戊寅宝元元年春正月直史馆同知礼院宋祁上疏曰臣伏见顷嵗以来灾𤯝数见若乃羣星流散则民人荡析之象也月行黄道地震州邑边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神御殿已而盗壊宗庙釦器者再则神不昭格之意也陛下试一念之假有荡析以何䇿固安假有饥空以何理振救脱致窥间可任之将为谁傥令擅恣可防之奸有几丙午以灾异屡见下诏求直言庚戍命翰林学士丁度等权知礼部贡举乙卯大理评事蘓舜钦诣匦通疏曰臣闻河东地大震裂旣而孟春之初雷电暴作臣切见纲纪隳败政化缺失其事甚衆不可槩举谨条大者二事以闻一曰正心夫治国如治家治家者先修己修己者先正心心正则神明集而万务理今民间传陛下比年稍迩俳优贱人燕乐踰节赐予过度燕乐踰侈则荡赐予过度则侈荡则政事不亲侈则用度不足今陛下春秋鼎盛实宵衣旰食求治之秋而乃隔日御殿此政事不亲也又府库匮竭民鲜盖藏诛歛科率殆无虚日此用度不足也二曰择贤夫明主劳于求贤而逸于任使然盈庭之士不须尽择在择一二辅臣及御史讲官而已昨王随自吏部侍郎平章事超越十资复为上相而随虚庸邪谄非辅相之器降麻之后物论沸腾故疾纒其身灾仍于国陛下左右尚如此天下官吏可知也又张观为御史中丞髙若讷为司谏二人者皆温和软懦无刚鲠敢言之气斯皆执政引拔建置欲其缄嘿不敢举扬其私时有所言则必暗相关说旁人窥之甚可笑也直史馆蘓绅上疏曰星之丽天犹万国之附王者下之畔上故星亦畔天天者阳之气地者隂之体其有越隂之分侵阳之政则应以变动雷者天之号令所以开发萌芽辟除隂害万物须雷而解须雨而润惟人君崇寛大顺春令则应节否则动于冬今方春而雷发声天其或者欲陛下出号令以震动天下宜及于早而矫臣下舒缓之咎凡朝廷事无巨细无内外取其先急者悉关圣虑而振肃之不可缓也夫星变旣有下畔上之象地震又有隂侵阳之证者天意若曰夷狄将有畔上之衅恐陛下未悟也又以震雷警之欲陛下先事为备则患祸消而福祥至矣叶清臣上疏曰臣闻王者之所以横制六合抚有万民者在握刑赏之权不授人以柄而已今则不然爵赏刑罚陛下所有也比及于人则天下之人族谈嚣然不曰自陛下出而曰由宰相得非臣隂之盛而易天地之序者乎校书郎张方平陈七事一曰宻机事二曰用威断三曰广言路四曰重图任五曰正有司六曰信命令七曰示戒惧御史中丞张观上四事一曰知人二曰严禁三曰尚质四曰节用二月诏自今后日御前殿视事用蘓舜钦之言也甲戍赐郓州学田五顷右司谏韩琦上疏言宰臣王随登庸以来衆望不协差除任性𥚹躁伤体自宿疹之作几涉周星安卧私家备礼求退贪禄窃位之计亦已穷矣次则陈尧佐男述古监左藏库官不成资未经三司保奏而引界满酬奖之条擢任三门白波发运使参知政事韩亿初乞男综不以资叙回授兄纲将朝廷要职从便退换如己家之物紊乱纲纪举朝非笑又石中立本以艺文进居近署但滑稽谈笑之誉为人所称处于翰墨之司固当其职若参决大政则诚非所长乞从罢黜以慰具瞻之望三月戊戍朔门下侍郎平章事王随罢为彰信节度使户部侍郎平章事陈尧佐罢为淮康节度使判郑州户部侍郎参知政事韩亿罢归本班礼部侍郎参知政事石中立罢为资政殿学士初吕夷简罢宻荐随与尧佐二人为相其意引援非才居己下者用之度它日上意见思而复相己及随与尧佐亿中立等议政数忿争于中书随寻属疾在告而尧佐复年髙事多不举时有中书畨为养病坊之语琦论随等凡十上尧佐亦先自援汉故事求䇿免于是四人者俱罢判河南府张士逊为门下侍郎兼兵部尚书平章事户部侍郎同知枢宻院事章得象以本官平章事知枢宻院事盛度加宁武节度使检校太傅同知枢宻院王鬷工部侍郎李若谷并为参知政事权三司使王博文知永兴军陈执中同知枢宻院事初韩琦数言执政非才上未即聼𤦺又言曰岂陛下择辅弼未得其人故耶若杜衍孔道辅胥偃宋郊范仲淹衆以为忠正之臣可备进擢不然尝所用者王曽吕夷简蔡齐宋绶亦人所属望何不图任也上虽聼琦罢王随等更命士逊及得象为相士逊犹以东宫旧恩或言又夷简宻荐之得象入谢上谓曰徃者太后临朝羣臣邪正朕皆嘿识惟卿清忠无所附且未尝有干请今日用卿由此也知制诰宋郊为翰林学士上初欲用郊为同知枢宻院事中书言故事无知制诰除执政者乃先召入翰林学士李淑害其宠欲以竒中之言于上曰宋受命之号也郊交也合姓名言之为不祥它日以谕郊因改名庠甲寅御崇政殿试礼部奏名进士庚辰赐进士吕溱等二百人及第一百十人同出身特奏名一百六十五人同诸科出身及为诸州长史辛酉赐诸科四百十四人及第并出身其特奏名被恩赐者又九百八十四人琼林宴初赐大学篇范镇礼部奏名为第一故事礼部第一人赐第未有第二甲者虽近下犹升之吴育欧阳脩殿庭唱第过三人亦抗声自陈镇独黙然至第七十九人乃出拜退就列无一言衆以是贤之礼部第一人在第二甲自镇始初薛奎知益州还朝与镇俱或问奎入蜀所得奎曰得一伟人当以文学名世也夏四月给事中权御史中丞张观同知枢宻院事赐河南府嵩阳书院田十顷乙未诏自今试举人非国子监见行经书毋得出题六月己卯建州言自正月雨至四月谿水大涨入州城坏民庐舍帝留意农事毎以水旱为忧甲申诏天下州郡毎旬上雨雪状着为令戊子权知司天少监杨惟徳等言来嵗己夘闰十二月则庚辰嵗正月朔日当食请移闰于庚辰嵗上曰闰所以正天时而授民事其可曲避乎不许秋七月赐襄州学田五顷右司谏韩𤦺言前奉诏详定钟律尝览景祐广乐记覩李照所造乐不合古法朝廷因而施用识者久以为非今将亲祀南郊不可重以违古之乐上荐天地宗庙诏宋绶晏殊同两制详定以闻绶等言李照新乐比旧乐下三律衆论以为无所考据愿如𤦺请郊庙复用和岘所定旧乐乃诏太常旧乐悉仍旧制李照所造勿复施用壬戍御崇政殿䇿试贤良方正能直言极谏着作佐郎田况大理评事张方平茂才异等邵亢况所对入第四等方平四等次亢与宰相张士逊连姻报罢八月复置淮南江浙荆湖制置发运使冬十月诏戒百官朋党初吕夷简逐范仲淹等士大夫为仲淹言者不已于是内降札子曰向贬范仲淹盖以宻请建立皇太弟非但诋毁大臣今中外臣寮屡有称荐范仲淹者事涉朋党宜戒谕之故复下此诏参知政事李若谷建言近嵗风俗薄恶率以朋党污善良盖君子小人各有类今一以朋党目之恐正臣无以自立帝然其言盐铁副使工部郎中司马池嵗满当迁中书进名上曰是固辞谏官者遂命为天章阁待制知河中府甲戍赵元昊筑坛受册僣号大夏始文英武兴法建礼仁孝皇帝改大庆二年为天授礼法延祚元年十一月庚戍祀天地于圜丘大赦改元戊午郓州言资政殿大学士左仆射王曽卒曽入朝进止有常处平居寡言自奉亷约人莫敢干以私执政十年其所进退士人莫有知者范仲淹尝以问曽曽曰夫执政者恩欲归己怨使谁当皇祐中上为篆其墓碑曰旌贤之碑大臣碑得赐篆自曽始十二月甲子京师地震丙寅鄜延路都钤辖司言赵元昊反癸酉命夏竦为奉宁节度使知永兴军范雍为振武节度使知延州己夘宝元二年春二月许明州立学仍给田五顷三月编修院与三司上歴代天下户数先是上御迩英阁读真宗皇帝所撰正说养民篇见歴代户口登耗之数顾谓侍臣曰今天下民籍几何翰林侍读学士梅询对曰先帝所作盖述前代帝王恭俭有节则户口充羡赋敛无度则版图衰减自五代之季生齿凋耗太祖受命而太宗真宗继圣承祧休养百姓今天下户口之数盖偣于前矣因诏三司及编修院检讨以闻至是上之庚戍都官员外郎王素为侍御史中丞孔道辅荐之素旦子也丙辰许泉州立学仍给田五顷赵元昊为书及锦袍银带投鄜延境上以遗金明李士彬且约以叛候人得之诸将皆疑士彬副都部署夏元亨独曰此行间尔若有私约岂使衆知耶乃召士彬与饮厚抚之士彬感泣不数日果击贼取首馘羊马自効夏四月放宫人二百七人上因谕宰臣张士逊等曰不独矜其幽闭亦可省禁掖浮费也五月右司谏韩琦言唐之斜封今之内降蠧坏纲纪为害至深乞特降诏谕今后臣僚或有奏请事件辄敢因缘请托及自于内中陈乞特批指挥即望降出姓名并为奏求人并送有司勘劾重行贬责癸卯天章阁侍讲贾昌朝上书曰今西夏僣狂此不足虑而国家用度日广民力颇困是则可忧自天圣以来屡诏有司节省用度未有施行臣尝治畿邑有禁兵三千而留万户赋输仅能取足其三年赏给仍出自内府况它郡邑兵不啻此臣又尝掌京廪计江淮嵗运粮六百余万以一嵗之入仅能充朝廷之用三分二在军旅一在冗食傥有水旱频仍之灾军戎调度之急计将安出哉愿取景徳以来迄于景祐校其所入出之数约以祖宗旧制其不急皆省罢之诏张若谷任师中韩琦与三司定夺减省以闻韩琦言减省浮费莫如自宫掖始六月壬戍诏曰比命近臣议省浮费自乗舆服御及宫掖所须务从简约庚午上封者言审官院缺有限而奏举选人日益多或至四考五考改京官者请自今须六考以上方许磨勘尝犯私罪者加一考从之先是诏知永兴军夏竦议西鄙事丙子竦上十䇿一教习强弩以为竒兵二羁縻属𦍑以为藩篱三诏唃厮啰父子并力破贼四度地形险易逺近増减屯兵五诏诸路互相应援六募土人为兵以代东兵七増直弓手壮丁猎户以备城守八并邉小寨毋积刍粮贼攻急则入保大寨九关中民坐罪若过误者许入粟赎罪十损并边冗兵冗官及减骑军以纾馈运秋八月庚午上谓宰臣张士逊曰帝王之明在择人之邪正则天下无不治矣两川自夏至秋不雨民大饥庚辰命知制诰韩琦为益利路体量安抚使吏部贠外郎蒋堂为梓䕫路体量安抚使九月御史中丞孔道辅性鲠特立遇事弹劾无所阿避出入风采肃然及再执宪权贵益惮之冬十月宗正寺修玉牒官李淑上所修皇帝玉牒二卷皇子籍一卷丙寅上御延英阁观讲左氏春秋及读正说终上曰春秋所述前世治乱之事敢不鉴戒正说先帝训言敢不遵奉丁度等拜伏而言曰陛下徳音若此诚天下之福也上复问度洪范酒诰二篇大义度悉以对因诏度讲周易李淑读三朝宝训丁度李仲容读所编经史䂓鉴事迹十一月戊子朔出内库真珠估缗钱三十万赐三司上谕辅臣曰此无用之物旣不欲捐弃不若散之民间收其直助籴边储亦可少纾吾民之敛也丁酉知枢宻院事盛度为尚书右丞知扬州参知政事程琳为光禄卿知颖州御史中丞孔道辅为给事中知郓州初张士逊素恶琳而疾道辅不附已将并逐二人察帝有不悦琳意即谓道辅上顾程公厚今为小人所诬宜见上为辨之道辅入对言琳罪薄不足深治帝怒以道辅朋党大臣故特贬焉辛丑许建州立学仍给田五顷壬寅参知政事王鬷为工部侍郎知枢宻院刑部贠外郎宋庠为谏议大夫参知政事同修起居注宋祁次当知制诰以兄庠在中书乃授天章阁待制同判礼院时陜西用兵调费日蹙祁上疏论三冗三费曰天下有定官无限贠一冗也厢军不任战而耗衣食二冗也僧道日益多而不定数三冗也何谓三费一曰道场斋醮无日不有二曰京师寺观或多设徒卒或増置官司衣粮所给三倍它处三曰使相节度不𨽻藩要贪取公用以济私家西贼冦保安军鄜延钤辖卢守懃等击走之十二月乙丑赏保安军守御之功卢守懃为左骐骥使都廵检司指使狄青为右班殿直青功最多故超四资授官孔道辅旣贬郓州始知为张士逊所卖颇愤惋行至韦城发病卒然天下皆以遗直许之元昊复遣贺九言赍嫚书纳旌节直史馆蘓绅陈便宜八事一曰重爵赏二曰精选择三曰明荐举四曰异服章五曰适才宜六曰择将帅七曰辨忠邪八曰脩备预帝嘉纳之寻除史馆修撰庚辰康定元年春正月丙辰朔日有食之知谏院富弼请罢宴彻乐虽辽使在馆亦宜就赐饮食而已参知政事宋庠以为不可弼曰万一北辽行之为朝廷羞后使辽还者云辽罢宴如弼言上深悔之元昊诈乞和范雍信之不为备元昊攻保安军自土门路入壬申声言取金明寨翌日奄至李士彬父子俱被禽遂乗胜抵延州城下雍先以檄召鄜延环庆副都部署刘平使至保安与鄜延副都部署石元孙合军趋土门及是雍复召平元孙还军救延州至三川口遇贼平与元孙皆被执贼围延州凡七日㑹大雪贼解去二月己丑入内副都知王守忠为陜西都钤辖知谏院富弼言有唐之衰遂以内臣监军取败非一昨用夏守赟已失人望愿罢守忠勿遣不聼辛夘天文官李自正上星变图且言月与太白俱犯昴当有边兵大起上谓辅臣曰隂阳占候中否参半纣以甲子亡武王以甲子兴王者当祇畏天道尤要在人事应之何如尔知制诰韩琦自蜀归论西兵形势甚悉即命琦为陜西安抚使乙巳诏京畿京东西淮南陜西路括市战马韩琦言陜西科扰频仍请免括此一路从之丁酉诏枢宻院自今边事并与宰相张士逊章得象参议之翰林学士丁度尝建言二府分兵民之政若措置乖异则天下无适从非国体也请军旅重务二府得通议之知谏院富弼又言边事系国安危不当专委枢宻院而宰相不与乞如国初令宰相兼枢宻使上参取其言而降是诏士逊等以诏纳上前曰恐枢宻院谓臣等夺权弼曰此宰相避事尔非是夺权也自范仲淹贬禁中外越职言事知谏院富弼因论日食以谓应天变莫若通下情愿降诏求直言尽除越职之禁上嘉纳之癸丑降知延州范雍为吏部侍郎知安州坐失刘平石元孙也三月丙辰诏两府及执政旧臣俾条上陜西攻守之䇿同知枢宻院事陈执中言元昊乗天下久不用兵而窃发西垂范雍纳诡诈之说失于戒严刘平任轻躁之心丧其所部塞门至金明二百里须列修三城毎城屯精卒千人冦大至则保城垒小至则自驱逐别以诸司使为芦关一路都巡检仍以兵二千人属之使为三寨之援丙子大风昼暝经刻乃复是夜有黒气长数丈见东南丁丑申诏中外言缺政先是改元诏求直言羣下犹未有所献故也戊寅知枢宻院王鬷陈执中同知枢宻院事张观并罢天圣中鬷尝使河北过真定见曹玮玮谓曰君异日当柄用愿留意邉防鬷曰何以教之玮曰吾闻赵徳明尝使人𣙜易汉物不如意欲杀之元昊谏曰我戎人本从事鞍马间而与汉𣙜易不急之物已非䇿又从而斩之失衆心不可徳明为贳不杀吾使人觇元昊状貌异常它日必为邉患鬷时莫究所谓比再入枢宻院元昊果叛帝数问邉计不能对及刘平石元孙等败议刺乡兵久不决于是三人同日罢三司使刑部尚书晏殊礼部尚书知河南府宋绶并知枢宻院事保安节度使王贻永同知枢宻院事吏部贠外郎知越州范仲淹复天章阁待制知永兴军始用韩琦之言也庚辰诏参知政事同议邉事夏四月庚子重修祖宗玉牒成旣而修玉牒所言请自今嵗一贴修十嵗一编录仍以其副留中奏可诏河北转运使姚仲孙安抚使髙志宁宻下诸州军添补强壮初知制诰王拱辰使契丹还言契丹不畏官军而畏土丁故降是诏出左藏内藏库缗钱各十万下陜西给军须范仲淹未至永兴癸丑改为陜西都转运使五月丁巳复知楚州孙沔为监察御史寻诏为右正言先是拣下都辇官为禁军辇官千余人遮宰相枢宻使喧诉张士逊方朝马惊堕地己未御史中丞栁植等奏其事请付有司治时军兴机务填委士逊位首相无所补谏官以为言士逊不自安上章请老壬戌优拜太傅致仕本朝以宰相得谢者自士逊始判天雄军吕夷简行右仆射兼门下侍郎平章事甲子元昊陷塞门寨执寨主内殿承制髙延徳监押左侍禁王继元死之甲戌陜西都转运使范仲淹言今缘邉城寨有五七分之备而关中之备无二三分若昊贼深入乗关中之虚或东阻潼关隔两川贡赋则朝廷不得髙枕矣莫若且严邉城使持久可守实关内使无虚可乗若寇至使边城清野不与大战关中稍实岂敢深入使弓马之劲无所施牛羊之货无所售二三年间彼自困弱待其衆心离叛自有间隙则行天讨此朝廷之上䇿也徙夏竦为陜西都部署兼经略安抚使缘边招讨使知永兴军己夘以起居舍人知制诰韩琦陜西转运使范仲淹并为陜西经略安抚副使初仲淹与吕夷简有隙帝谕仲淹使释前憾仲淹顿首曰臣向所论盖国事于夷简何憾也以太常博士林瑀殿中丞王沬并为天章阁侍讲景祐末灾异数起上忧之深自贬损瑀言灾异皆有常数不足忧又依周易推演五行隂阳之变为书上之大抵皆䛕谄之词缘饰以隂阳上大好之于是天章阁侍讲缺端明殿学士李淑等荐洙而内批用瑀执政皆怒瑀吕夷简欲探上意坚否乃曰瑀上所用洙臣下所荐尔不若并进二人唯上所择乃以洙瑀名进上问洙何如夷简言洙博学明经上曰吾已用瑀矣若何夷简请并用二人上许之旣而右正言梁适劾瑀于内降除官请治其罪上令以适章示之卒不罪瑀壬午斩辇官曹荣陈吉于市以倡率其徒遮宰相喧诉者也从者配牢城卒拣辇官为禁军如初诏六月鄜延副都部署任福为环庆副都部署兼知庆州辛亥复权武成军节度判官欧阳脩为馆阁校勘始范仲淹副夏竦为陜西经略安抚招讨辟脩掌书记脩以亲为辞且曰今世所谓四六者非脩所好兼此末事有不待脩而能者又曰古人所与成事者必有国士共之非惟在上者以知人为难士虽贫贱以身许人固亦未易欲其尽死必深相知知之不尽士不为用今竒怪豪杰之士徃徃已蒙收择顾用之如何尔然尚患山林草莽有挺特知义慷慨之士未尽出门下也宜少思焉翰林学士丁度言中国抗夷狄可以智胜不可以战鬭盖地形武技与中国异也𦍑戎上下山坂出入溪涧中国之马不如也隘险倾侧且驰且射中国之技不如也风雨罢劳饥渴不困中国之人不如也为今之计莫若谨亭障逺斥候控扼要害为制胜之全䇿因条上其䇿名曰备边要览秋七月癸亥鄜延钤辖张亢上疏言诸路部署钤辖都监多至十四五员少亦不减十员权均势敌不相统制凡有议论互执不同请别创使名其已系路分部署钤辖都监者并属新置使处分所贵出于一又请逐路以马步军八千以上至万人择才位兼髙者为统领其下分为三将贼小入则一将出大入则大将出量贼数多少又使邻路出兵而应援之此所谓常山蛇势也又诸路骑兵不能驰险要计其刍粟一马之费可养步军五人马髙不及四尺三寸者宜悉还坊监止留十之二以步人代之其后多施用者八月戊申权知开封府杜衍同知枢宻院事庚戍陜西经略安抚副使范仲淹兼知延州先是诏分边兵部署领万人钤辖领五千人都监三千人有冦则官卑者先出仲淹曰不量贼衆寡而出战以官为先后取败之道也为分州兵为六将将三千人分部教之量贼衆寡使更出御贼贼不敢犯旣而诸路皆取法焉贼相戒曰无以延州为意今小范老子腹中自有数万兵甲不比大范老子可欺也大范盖指雍云都监周美言于范仲淹曰贼新得志其势必复来金明当邉冲我之蔽也今不亟完将遂失之仲淹因属美复城如故数日贼果来其衆数万薄金明阵于延州城北三十里美领衆二千力战㑹暮援兵不至乃徙军山北多设疑兵贼望见以为救至即引去九月戊午参知政事李若谷罢为提举㑹灵观事宫观置提举自若谷始知枢宻院事宋绶为兵部尚书起复翰林学士晁宗悫并参知政事起居舎人郑戬为同知枢宻院事己未右正言知制诰叶清臣权三司使事中书进拟三司使清臣不在选帝曰叶清臣才可用遂以命之清臣始奏编前后诏敕使吏不能欺簿帐之丛冗者一切删去内东御门厨皆内侍领之凡所唿索有司不敢问乃为合同以检其出入丙寅西贼冦三川寨镇戎军西路都巡检杨保吉死之并陷干沟干河赵福三堡戊辰知枢宻院事晏殊为检校太傅充枢宻使同知枢宻院事王贻永刑部侍郎杜衍右谏议大夫郑戬并为枢宻副使庚午大理寺丞签书定国节度判官事种世衡为内殿承制知延州青涧城世衡放兄子㓜从放学任气有材略壬申环庆副都部署任福等攻西贼白豹城克之合奉宸五库为一库在延福宫内旧名宜圣殿五库冬十月戊子诏自今内降指挥与臣僚迁官及差遣者并令中书枢宻院具条执奏以闻上性寛仁宗戚近幸有求内降者或不能违故也癸巳命馆阁校勘刁约欧阳脩同修礼书十一月丙辰内出御撰洪范政鑑审乐要记风角集占以示辅臣仍以风角集占赐陜西诸路部署司壬戍有大星流西南声如雷者三丁卯鄜延路部署指挥使右班殿直狄青为右侍禁合门祗候泾州都监青毎临敌披髪靣铜具出入贼中皆披靡无敢当者尹洙为经略判官青以指使见洙与谈兵善之荐于副使韩琦范仲淹曰此良将才也二人一见竒之待遇甚厚仲淹以左氏春秋授之曰将不知古今匹夫勇尔青折节读书悉通秦汉以来将帅兵术由是益知名十二月出内藏库银一百万下三司助边费诏天下诸县凡掘飞蝗遗子一升者官给以米豆三升乙未徙知随州王徳用知曹州徳用道过许州梅询谓徳用曰道辅害公者今死矣徳用曰孔中丞以其职言岂害徳用耶朝廷亡一忠臣可惜也上以手诏问师期夏竦等乃画攻守二䇿遣副使韩𤦺判官尹洙驰驿至京师求决于上乙巳诏鄜延泾原两路取正月上旬同进兵入讨西贼上与两府大臣共议用攻䇿也枢宻副使杜衍独以为侥倖出师非万全计争论久之不聼遂求罢亦不聼始晁宗悫即军中问攻守䇿衆欲大举经略判官田京曰虏蓄谋久矣未易亟破也今欲驱不习之师深入虏地与贼锐锋争一旦之胜此兵家所忌师出必败或曰宜与讲和京又曰贼兵未尝挫安肯和也馆阁校勘欧阳脩上书曰自元昊叛逆三十万之兵食于西者二嵗矣又有十四五万之乡兵不耕而自食其民自古未有四十五万之兵连年仰食而国力不困者也夫兵攻守而已然皆以财用为强弱也臣以为通漕运尽地利权商贾三术并施财用足而西人纾国力完而兵可久以守以攻惟上所使戊申通判河中府皮仲容知商州兼提㸃采铜铸铁钱事仲容尝建议铸大钱一当十谓可权行以助边费故有是命三司使叶清臣言新茶法未适中请择明习财利之臣别行课校上以号令数更民聼眩惑乃诏即三司裁定务优贩者然亦卒无所变也初明道二年复用天禧旧制聼商人入钱粟京师及淮浙江南荆湖州军易盐及景祐二年三司言诸路博易无利乃罢之而入钱京师如故宋史全文卷七下宋史全文卷八上钦定四库全书宋史全文卷八上宋仁宗三辛巳庆厯元年春正月朝廷既用韩琦等所画攻策先戒师期知延州范仲淹言正月内起兵塞外雨雪大寒暴露僵仆使贼乗之所伤必衆贼界春暖则马瘦人饥其势易制及可扰其耕种之务纵出师无大获亦不至有它虞且元昊被姦人所误谓国家太平日乆不知战鬭邉城无备所向必破以恣桀慢之心今边备渐饬度其已失本望又言鄜延是旧日进贡之路蕃汉之人颇相接近愿朝廷存此一路令诸将勒兵严备贼至则击但未行讨伐容臣示以恩意嵗时之间或可招纳茍嵗月无効遂举重兵取绥宥二州择其要害而据之屯兵营田作持乆之讨如此则茶山横山蕃汉人户可以招降或即奔窜则是去西贼之一臂也戊午诏从仲淹所请仲淹又言鄜延路入界比诸路最逺若先脩复城寨却是逺图乞遣使命令臣督诸将于二月半出兵先脩复废寨别置戍守既逼近蕃界彼或㸃集人马朝夕便知大至则闭垒以待隙小至则扼险以制胜仲淹前后凡六奏卒城承平等十一寨蕃汉之民相踵复业是月元昊乞和又遣寨主髙延徳诣延州与范仲淹约言仲淹不敢闻于朝廷乃自爲书谕以逆顺二月辛巳夏竦乞早差近上臣僚监督鄜延一路进兵同入贼界免致落贼姦便诏以竦奏示仲淹陜西签书经畧安抚判官田况言昨韩琦等画攻守二䇿其守䇿最备可以施行不意朝廷便用攻䇿其不可者有七事乞召两府大臣定议但令严设邉备若更有侵掠即须出兵邀击或探得贼界谨自守备不必先有轻举陜西经畧安抚副使韩琦言中夏之弱自古未有闻臣僚坚执守议以爲必胜之术者今其异议已阻师期且令诸路训饬兵马俟及秋初若范仲淹招懐未见其效则别命近臣以观贼隙如须讨击便可进兵朝廷终难之元昊冦渭州韩琦命任福等御于好水川战败福及耿传桑怿王珪武英等死之方元昊倾国入冦而福所统皆非素抚循之师临敌受命法制不立既又分出趍利故至甚败是日西贼再冦刘璠堡诏京东西淮南两浙江南东西荆湖南北路招置宣毅军大州两指挥小州一指挥爲就粮禁军丙午京师雨药三月任福等既败朝议因欲悉罢诸路行营之号明示招纳使贼骄怠仍密收兵深入讨击诏范仲淹体量士气勇怯仲淹言任福已下皆边上有名之将尚不能料贼今之所选往往不及更令深入祸未可量于是行营之号卒不罢兵亦不复出元昊始僣兵未动也朝廷即欲讨之着作佐郎通判睦州张方平上言国家自景徳以来既与契丹盟天下忘备殆三十年矣若骤用兵必有䘮师蹶将之忧兵连民疲必有盗贼意外之患议者皆不谓然兵既交天下骚动方平又献平戎十䇿宰相吕夷简见之谓参知政事宋绶曰大科得人矣然不果用其䇿至是召对辛巳除集贤院寻迁太常丞知諌院夏四月辛巳降韩琦爲右司谏知秦州职如故任福军败琦即上章自劾谏官孙沔等请削琦官仍居旧职俾立后效㑹夏竦奏琦尝以檄戒福见利轻进于福衣带间得其檄上知福果违节度取败罪不専在琦手诏慰抚之及是乃夺𤦺使权癸未降范仲淹爲户部员外郎知耀州职如故元昊爲书报仲淹辞益慢仲淹对使者焚其书大臣皆谓仲淹不当輙与元昊通书又不当輙焚其报宋庠因言于上曰仲淹可斩也杜衍曰仲淹本志盖忠于朝廷欲招纳叛𦍑尔何可深罪上悟乃薄其责甲申以右谏议大夫陈执中爲同陜西都部署兼经畧安抚縁边招讨等使知永兴军仍诏夏竦判永兴军如故徙秦鳯副都部署曺琮爲陜西都部署兼经畧安抚沿边招讨副使五月左正言孙沔奏天圣之间多有内降景祐初元首革前弊澄清仕涂近岁已来此路复启中有佞人得以希意伏望特发宸𠂻止絶内降如有合自中出之事令两府及诸司依公埶奏沔累奏皆与大臣牾又荐田况欧阳脩张方平曽公亮蔡㐮王素可任諌官自代甲子沔罢爲提㸃两浙路刑狱出内蔵库缗钱一百万助三司给陜西军费辛未叅知政事宋庠守本官知扬州枢宻副使郑戬加资政殿学士知杭州先是夷简当国同列不敢预事独庠数与争论夷简不悦上顾庠颇厚夷简忌之巧求所以倾庠未得及范仲淹擅通书元昊又焚其报夷简从容谓庠曰人臣无外交希文何敢如此庠以夷简诚深罪仲淹也它日于上前议其事庠遽请斩仲淹庠谓夷简必助已而夷简终无一言上问夷简夷简徐曰杜衍之言是也止可薄责而已上从之庠遂仓皇失措论者喧然皆咎庠然不知实爲夷简所卖也于是用朋党事与戬俱罢知制诰王举正爲叅知政事既入谢上曰卿恬于进取未尝干朝廷以私故不次用卿知益州任中师知河南府任布并爲枢宻副使诏陜西经畧安抚招讨使知永兴军夏竦屯鄜川同陜西经畧安抚招讨使知永兴军陈执中知泾州时两人议边事不合故分任之壬申徙知耀州龙图阁直学士范仲淹知庆州兼管勾环庆路部署司事初元昊隂诱属羌爲助环庆酋长六百人约与贼爲乡道后虽首露犹懐去就仲淹至部即奏行边以诏书犒赏诸羌閲其人马立条约诸羌受命悦服自是始爲汉用太常丞直集贤院签书陜西经畧安抚判官田况上兵䇿十四事上嘉纳之六月壬午改新知河中府范雍知永兴军初命夏竦判永兴又以陈执中知永兴及两人分出按边而领府事犹如故及复雍守京兆于是一府三守公吏奔趋往来不胜其扰自昔未尝有也陜西体量安抚使王尧臣言范仲淹韩𤦺皆天下选其忠义智勇名动夷狄不宜以小故置散地由是忤宰相意并它议多格不行秋七月戊申朔出御制观文鉴古图记以示辅臣癸丑上谓辅臣曰古之良将皆能察士卒之好恶而同其甘苦故衆心亲附切闻边臣多执独见偏禆之属罕蒙听纳其宻谕朕意令将佐日夕博议军政庻下情可通而士乐爲用也是月元昊冦麟府州八月荆湖南路转运使王逵率民输钱免役得緍钱三十万进爲羡余蒙奨诏由是他路竞爲掊克欲以市恩上谓辅臣曰昨造一小殿禁中而有司不谕朕意过爲侈丽然不欲毁其成功今大相国寺方造殿蔵太宗御书寺额可迁置之因言朕内寝多以黄布爲茵褥吕夷简等对曰陛下孝以奉先俭以率下虽圣人之盛徳孰加乎此元昊破宁逺寨寨主王世亶兵马监押王显死之又徙围丰州乙未元昊䧟丰州知州王余庆权兵马监押孙吉三班借职侯秀死之九月知谏院张方平言羗贼叛命王师致讨故授夏竦陜西招讨等使四路军政实节制之空国事边于兹三岁师惟不出出则䘮败冦惟不来来必得志安有权握大衆坐翫冦敌至于覆军杀将蹙国损威而曰我不预知是安用名爲统帅也庚戌鄜延都铃辖张亢爲并代钤辖専管勾麟府军马公事时元昊引兵屯琉璃堡纵骑钞麟府间亢始谋击琉璃堡谍伏贼寨旁草中见老羗方炙羊脾占吉㓙惊曰明日当有急兵且趣避之皆笑曰汉儿方蔵头股间何敢至此亢知无备夜引兵袭击大破之壬子知永兴军范雍请于河东产铁州军铸大钱以助陜西军费从之戊午杖杀中书守当官周卞于都市坐于内降度僧敕内伪益童行三十四人也事既觉开封府止按余人而不问堂吏知制诰富弼时紏察刑狱白执政请以吏付开封执政指其坐曰公即居此无爲近名弼正色不受其言曰必得吏乃止初刘徳从之妻遂国夫人者蒙正女也获谴夺封既而有诏复封遂国弼缴还词头封命遂寝唐制惟给事中得封还诏书中书舍人缴还词头盖自弼始也乙亥诏天下立义仓自干徳初置义仓未乆而罢明道二年诏议复之不果景祐中王琪上疏引隋唐故事请复置令五等已上户计夏秋二斗别输一升事下有司㑹议者异同而止于是琪复上其议上纳之已而衆论纷然遂诏第令上三等户输粟㝷复罢之冬十月甲午徙夏竦判河中府陈执中知陜州谏官张方平亦请罢竦统帅执中又言千里禀命非所以制胜于是两人俱罢始分陜西为四路焉壬寅张方平言自元昊为冦三年虽常得逞而絶其俸赐禁关中市今贼中尺布可值钱数百以此揣贼情安得不困倘有悔心势未能自通今因南郊大礼宜特推旷恩以示绥懐或特降一诏或着之赦文愿陛下延召大臣商愚计而施行之上喜曰是吾心也命方平以䟽付中书吕夷简读之拱手曰公言及此社稷之福也十一月丙辰以京城谷贵发廪粟一百万斛贱价出粜以济贫民丙寅祀天地于圆丘大赦改元是月梁适自陜西还知庆州范仲淹附奏攻守二议十二月丁丑司天监上所脩崇天万年厯己丑翰林学士王尧臣等上新脩崇文总目六十卷戊戌诏资政殿大学士自今定置两员学士三员壬午庆厯二年春正月丁巳命翰林学士聂冠卿权知贡举自元昊反军兴用度不足羽毛筋力胶漆铁炭瓦木之类一切以盐易之猾商与官吏爲姦至是诏复京师榷法知庆州范仲淹前奏攻守二议诏答以将帅累经挫衂若幸于或胜恐非良筹假令克获又烦守备仲淹复奏曰议攻者谓守则示弱议守者谓攻必速祸今臣思之乃知攻有利害守有安危盖攻其逺者则害必至攻其近者则利必随守以土兵则安守以东兵则危又覩赦文谓彼无骚动则我不侵掠臣愿朝廷于守䇿之外更备攻术宁有备而不行岂当行而无备也且自古兵马精劲西戎之所长也金帛阜富中国之所有也礼义之不可化干戈之不可取则当任其所有胜其所长臣前知越州每岁纳税和买绢余三十万傥以啖戎是费一郡之入而息天下之弊也诏陜西诸路经略招讨司叅议以闻二月丁丑召权御史中丞贾昌朝侍讲迩英阁故事台丞无在经筵者上以昌朝长于讲説特召之契丹谋遣使致书求关南地知保州王果先购得其书藁以闻且言契丹潜与昊贼相结将必渝盟请预爲控守诏札付河北安抚司宻脩边备知制诰富弼言省试有三长殿试有三短唐武后始有殿试此何足法必虑恩归有司宜使礼部次髙下以奏而引诸殿廷唱名赐第则与殿试无所异矣辛已诏罢殿试而翰林学士王尧臣同脩起居注梁适皆以爲祖宗故事不可遽废越三日癸未诏复殿试如旧诏河北诸州强壮自三月后并赴州閲习委知州择其强壮者刺手背爲义勇军不愿者释之而存其籍以备守葺城池辛丑以新知澶州王徳用爲保静军节度使契丹将渝盟上起徳用于曺州入见上流涕言臣前被大罪陛下幸赦而不诛今不足辱命上慰劳曰今河北方警借卿威名镇抚尔又赐手诏以遣之即拜节度使三月乙丑上御崇政殿赐进士杨寘及诸科四百五十九人及第出身寘察弟初试国子监礼部皆第一及是启封见姓名喜动于色公卿相贺爲得人通判颖州未至官持母䘮病羸卒己巳契丹遣刘六符来致书先是西兵乆不决六符以中国爲怯且厌兵因教其主聚兵幽蓟声言欲入冦及是先以书来求关南十县正月己巳歴选可使北者宰相吕夷简举知制诰富弼入对便殿叩头曰主忧臣辱臣不敢爱其死上爲动色壬申命弼爲接伴弼以二月丙子发京师辛未授弼礼部员外郎枢宻直学士将使弼报聘故也弼曰国家有患唯命是从不敢惮劳臣之职也奈何逆以官爵赂之固辞不受是春范仲淹廵边至环州州属羗隂连北爲边患仲淹乃奏种世衡知环州以镇抚之诏从仲淹所请有牛家族奴讹者倔强未尝出闻世衡至遽郊迎世衡与约诘朝行其族是夕大雪深三尺左右曰地险不可往世衡曰吾方结诸羗以信不可失期遂縁险以进奴讹方卧帐中世衡蹙而起奴讹大惊率其族罗拜其后百余帐皆自归莫敢贰夏四月戊寅命权御史中丞贾昌朝右正言田况知谏院张方平入内都知张永和与权三司使姚仲孙同议裁减浮费庚辰诏以右正言知制诰富弼爲囘谢契丹国信使西上阁门使符惟忠副之初虏书言太宗举无名之师直抵幽蓟一时莫知所荅拱辰独请间曰河东之役本诛僣伪契丹遣使行在致诚欵已而冦石岭关潜假人兵以援贼太宗怒其反覆既平继元遂下令北征安得谓之无名上喜曰事本末乃如此因谕执政曰非拱辰详识故事殆难答也补延州僧光信爲三班借职知青涧城种世衡言光信与西贼战屡获首级又言光信本姓王请赐名嵩仍乞权授一官故以命之时世衡既遣嵩入辽境间野利旺荣兄弟矣甲午徙知澶州王徳用爲真定府定州路都部署仍降诏谕以选任之意初刘六符见徳用于澶州喜曰闻公名乆乃幸见于此今岁大熟非公仁政所及邪徳用谢曰明天子在上固常多丰年因言已衰老中国多贤士大夫指坐客歴陈其家世六符竦听庚戌河北都转运使李昭述请脩澶州北城从之先是河决乆未塞昭述但以治隄爲名调农兵八万逾旬而就刘六符过之真以爲治隄也及还而城具甚骇愕癸丑命知贝州供备库使恩州团练使张茂实爲囘谢契丹国信副使代符惟忠也五月甲寅诏三馆臣僚上封事及听请对集贤校理欧阳脩上疏曰臣闻自古王者之治天下虽有忧勤之心而不知致理之要则心愈劳而事愈乖虽有纳谏之明而无力行之果断则言愈多而听愈惑臣伏思圣心所甚忧而当今所最阙者不过曰无兵也无将也无财用也无御戎之䇿也无可任之臣也此五者陛下忧其未有而臣谓今皆有之然陛下未得而用之者何哉曰朝廷有三大弊故也何谓三大弊一曰不谨号令二曰不明赏罚三曰不责功实大弊因循于上则万事废壊于下戊午建大名府爲北京景祐中范仲淹知开封建议城洛阳以备急难及契丹将渝盟言事者请从仲淹之请吕夷简谓敌畏壮侮怯遽城洛阳亡以示威必长敌势景徳之役非乗舆济河则敌未易服也宜建都大名示将亲征以伐其谋诏既下仲淹又言此可张虚声尔未足恃也城洛阳既弗及请速脩京城议者多附仲淹议夷简曰此囊瓦城郢计也使敌得渡河而固守京师天下殆矣故设备宜在河北卒建北京识者韪之己未以知天雄军程琳知大名府兼北京留守司定州路都部署王徳用改判定州徳用至定州日教士卒习战顷之皆可用契丹使人来觇或请捕杀之徳用曰被得其实以告是服人之兵以不战也明日大閲于郊乃下令具糗粮听吾鼓声视吾旗所向觇者归告契丹谓汉兵将大入既而复议和兵乃解六月甲戌出内蔵库银一百万两绸绢各一百万疋下三司以给边费秋七月壬寅朔知谏院张方平言朝廷政令之所出在中书若枢宻院则古无有也葢起于后唐权宜之制而事柄遂与中书均分军民爲二体别文武爲两途爲政多门自古所患乞断自渊𠂻特废枢宻院或併本院职事于中书丙午枢宻副使给事中任布罢爲工部侍郎知河阳戊午右仆射兼门下侍郎平章事吕夷简判枢宻院户部侍郎章得象兼枢宻使枢宻使晏殊同平章事初富弼建议宰相兼权枢宻使上曰军国之务当悉归中书枢宻非古官然未欲遽废故止令中书同议枢宻院事及张方平请废枢宻院上乃追用弼议特降制命夷简判院事而得象兼使殊加同平章事爲使如故初富弼张茂实以结婚及増嵗币二事往报契丹惟所择及见北主弼曰两朝人主父子继好垂四十年一旦忽求割地何也北主曰南朝违约塞鴈门增塘水治城隍籍民兵此何意也羣臣竞请举兵寡人以为不若遣使求关南故地求之不得举兵未晚也弼曰北朝忘章圣皇帝之大徳乎澶渊之役若从诸将之言北兵无得脱者且北朝与中国通好则人主専其利而臣下无所获若用兵则利归臣下而人主任其祸故北朝诸臣争劝用兵者皆爲其身谋非国计也北主惊曰何谓也弼曰晋末帝时中国狭小上下离叛故契丹全师独克今中国提封万里所在精兵以万计就使其胜所亡士马羣臣当之欤抑人主当之欤若通好不絶岁币尽归人主臣下所得止奉使者岁一二人耳北主大悟首肯者乆之弼又曰塞鴈门者以备元昊也塘水始于何承矩事在通好前地卑水聚势不得不增城隍皆脩旧民兵亦旧籍特补其缺耳非违约也晋髙祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利乎既退六符谓弼曰吾主耻受金帛坚欲十县如何弼曰南朝皇帝尝言朕爲人子孙岂敢妄以祖宗故地与人且北朝欲得十县不过利其租赋尔今以金帛代之亦足坐资国用朕念两国生民不欲使之肝脑涂地若北朝必欲得地是志在背盟弃好朕独能避用兵乎退而六符谓弼曰皇帝意甚感悟然金帛必不欲取惟结婚可议尔弼揣北欲婚意在多得金帛因曰南朝嫁公主故事资送不过十万缗尔由是北结婚之意缓北主曰俟卿再至当择一事授之宜遂以誓书来也弼还奏癸亥弼与茂实再以二事往于是吕夷简传帝㫖令弼草荅契丹书并誓书凡爲国书二誓书三弼奏于誓书内创增三事一两界溏淀毋得开展二各不得添屯兵马三不得停留逃亡弼因请录副以行中使夜赍誓书追及弼于武强授之弼自念所增三事皆与契丹前约万一书词异同则北必疑乃宻启副封观之果如所料即遣其属宋诚蔡挺诣中书白执政上亟召问乃诏弼三事但可口陈弼乃以礼物属茂实疾驰至京师求对得入见曰执政固爲此欲致臣于死臣死不足惜奈国事何上急召吕夷简等问之夷简曰此误尔当改正弼语益侵夷简晏殊言夷简决不肯爲此真恐误尔弼怒曰殊奸邪党夷简以欺陛下遂诏王拱辰易书其夕弼宿学士院明日乃行八月丁卯御崇政殿䇿试才识兼茂明于体用科殿中丞钱明逸对䇿入第四等次以爲太常博士通判庐州明逸易子也戊寅策试武举人九月辛丑孙甫爲祕阁校理杜衍所荐也衍守京兆辟甫爲司录曰吾辟属官得益友初命吕夷简判枢宻院事既宣制黄雾四塞霾风终日朝论甚諠王举正言判名太重不可不避也夷简亦不敢当丙午夷简改兼枢宻使富弼张茂实以八月乙未至契丹北主曰姻事使南朝骨月睽离固不若岁增金帛须于誓书中加一献字弼曰南朝爲兄岂有兄献于弟乎北主曰改爲纳字如何弼曰亦不可虏主曰南朝既以厚币与我纳字何惜况古有之弼曰自古惟唐髙祖借兵于突厥故臣事之当时所遗或称献纳亦不可知其后颉利爲太宗所擒岂复更有此礼北主度不可夺于是留岁增金帛二十万誓书复遣耶律仁先刘六符赍其国誓书以来仍求纳字乙巳弼等还至雄州诏即以弼爲接伴使弼奏曰彼求献纳二字臣既以死拒之北气折矣不可复许然朝廷竟从晏殊议许称纳字弼不豫也乙丑耶律仁先刘六符入见时契丹实固惜盟好特为虚声以动中国中国方困西兵宰相吕夷简等持之不坚许与过厚北既岁得金帛五十万因勒碑纪功擢刘六符极汉官之贵子孙重于国中闰九月庚辰复命富弼为吏部郎中枢宻直学士弼又固辞先是吕夷简当国弼数论事侵之夷简因荐弼使契丹变易国书欲因事罪之而弼受命不少辞自初奉使闻一女卒再奉使闻一男生皆不顾而行得家书不发而焚之曰徒乱人意尔以尹洙直集贤院洙奏今命令数更恩宠过溢赐予不节三者因循不革弊壊日甚癸巳泾原副都部署葛懐敏与元昊战没于定川寨曹英李知和赵珣王保王文刘贺李岳张贵赵璘许思纯李良臣杨遵姚奭董谦唐斌霍达皆遇害余军九千四百余人马六百余匹悉䧟于贼自刘平败于延州任福败于镇戎葛懐敏败于渭州贼声益震然所以复守巢穴者盖鄜延路屯兵六万八千环庆路五万泾原路七万秦鳯路二万七千有以牵制其势故也冬十月丙午以右正言富弼爲翰林学士弼言于上曰增金币与敌和非臣本志也特以朝廷方讨元昊未暇与敌角故不敢以死争尔功于何有而遽敢受赏乎愿陛下益脩武备无忘国耻卒辞不拜敌既复脩和好有忌弼功髙妄指他事譛弼奉使不了乞斩于都市者上虽不聼而弼深畏恐故毎迁官輙力辞云辛亥以环庆路都部署经畧安抚范仲淹秦鳯路部署经畧安抚韩琦并爲鄜延路都部署经畧安抚龎籍爲左谏议大夫葛懐敏败仲淹率衆六千由邠泾援之知贼已出寨乃还帝始闻定川事按图谓左右曰若仲淹出援吾无虑矣奏至帝大喜曰吾固知仲淹可用亟加职进官甲寅以王尧臣爲泾原路安抚使始尧臣迁自陜西请先备泾原弗听及葛懐敏败上乃思其言故复遣尧臣往于是前所格议多见施行及任韩琦范仲淹爲统帅实自尧臣发之河东都转运使文彦博爲龙图阁直学士知渭州兼泾原路都部署经畧安抚沿边招讨使戊辰御史中丞贾昌朝上疏言太祖初有天下惩五代方镇之盛尽收其权自此以来兵不复振昨西羌之叛骤择将领鸠集士衆以屡易之将驭不练之士故战必致败此削方镇兵权过甚之弊也方今备边之尤切者凡六事其一曰驭将帅二曰复土兵三曰训营卒四曰制戎狄五曰绥蕃部六曰明探候始昌朝馆伴契丹使者朝议欲以金帛㗖契丹使攻元昊昌朝曰契丹许我而有功责报无穷且以我市于元昊昔尚结賛欲助唐讨朱泚而陆贽以爲不可后乃知吐蕃隂与泚合今安知契丹计不出此邪于是命昌朝报使契丹昌朝力辞因奏此疏上嘉纳之十一月复置陜西四路都部署经畧安抚兼沿邉招讨使命韩琦范仲淹龎籍分领之仲淹与琦开府泾州而徙彦博帅秦宗谅帅庆皆从仲淹之请也甲申以处士孙复为试校书郎国子监直讲复居太山学春秋着尊王发㣲十二篇石介而下皆以先生事介既为学官语人曰孙先生非隐者也于是范仲淹富弼皆言复有经术宜在朝廷故召用之十二月壬戍知庆州滕宗谅言自定川䘮师朝廷命韩𤦺等都统四路则逐路帅臣当禀节制其官号不可同称也遂诏韩琦范仲淹龎籍已带四路招讨使其诸路招讨使副并罢宰相吕夷简感风眩不能朝手诏拜司空平章军国重事俟疾损三五日一入中书夷简力辞复降手诏曰古谓须可疗疾今剪以赐卿元昊之贵臣野利刚浪凌遇乞兄弟皆有材谋边臣多以谋间之刚浪凌即旺荣也诈使浪理赏乞媚娘等三人诣青涧城请降种世衡知之曰与其杀此三人不若因此爲间命监商税出入有骑从又爲蜡书遣王嵩遗刚浪凌言浪理等已至朝廷知王有向汉心命爲夏州节度使旌节已至趣其归附以枣及画龟喻意刚浪凌得书大惧自所治执嵩归元昊元昊颇疑刚浪凌贰已不得还所治且锢嵩穽中遣李文贵以刚浪凌㫖报世衡且言不逹所遗书意岂欲通和乎时世衡已去青涧城籍止文贵于青涧城数月贼果大败葛懐敏于定川朝廷益厌兵籍乃自青涧城召文贵谓之曰汝王若诚能称臣归欵朝廷所以待汝王者礼数必优文贵顿首曰此固西人日夜之愿也籍乃厚赆遣之元昊闻籍语大喜亟出嵩于穽厚礼之使与文贵偕来复持刚浪凌及其弟旺令嵬名懐卧誉诤等书抵籍议和癸未庆厯三年春正月泾原安抚使王尧臣言至陜西见鄜延环庆路其地皆险固而易以守惟泾原则不然臣畧论一路五州军城寨控扼要害及贼径交通之处备御轻重之䇿凡五事望下韩琦范仲淹相度施行从之辛卯诏陜西沿边招讨使韩琦范仲淹龎籍凡军期中覆不及者皆便宜从事用王尧臣议也建渭州笼竿城爲徳顺军亦用尧臣议也初曹玮开山外地置笼竿等四寨募弓箭手自守其后将帅失抚御衆怒遂刼徳胜寨主姚贵闭城门叛尧臣适过境上作书射城中谕以祸福且发近兵讨之贵出降尧臣爲申明约束如玮之旧癸巳延州言元昊遣贺从朂来纳欵其书元昊自称男邦泥定国兀卒郎霄上书父大宋皇帝龎籍乃具以闻且言虏辞稍顺必诚有改事中国之心愿听从朂诣阙更选使者往申谕之彼必称臣吕夷简数求罢上优诏未许陜西转运使孙沔上书言祖宗未尝以言责人景祐以前纲纪未甚废犹有感激进説之士观今之政是可恸哭无一人爲陛下言者由宰相多忌而不爲正人地自夷简当国黜忠言废直道及出镇许昌乃荐王随陈尧佐代已又以张士逊冠台席此盖夷简引不若已者爲自固之计欲使陛下复思已而召用也陛下果召夷简入秉朝政于兹三年以姑息爲安以避谤爲智西州将帅累以败闻契丹无厌乗此求赂兵殱货悖天下空竭今夷简以病求退陛下亲冩徳音乃谓恨不移卿之疾在于朕躬四方义士传闻诏语有泣下者夷简在中书二十年三冠辅相所言无不聼所请无不行自有宋得君一人而已不知何以爲陛下报今契丹复盟西贼欵塞夷简意谓四方已宁百度已正欲因病黙黙而去虽尽南山之竹不足书其罪也若荐贤才合公议犹可寛天下万世之责茍遂容身不救前过以柔而易制者升爲腹心以姦而可使者任爲羽翼以謟侫爲君子以庸懦爲长者使之居廊庙布台阁是张禹不独生于汉而李林甫复见于今也书闻帝不之罪议者喜其謇切夷简谓人曰元规药石之言但恨闻此迟十年尔人亦服其量云二月己卯韩琦范仲淹等言元昊如大言过望爲不改僣号之请则有不可许者三如卑词厚礼从兀卒之称亦有大可防者三伏愿陛下与执政大臣宻谋而深思之无令䧟虏计三月吕夷简再辞位戊子罢相爲司徒军国大事与中书枢宻院同议戸部侍郎平章事章得象加工部尚书枢宻使刑部尚书同平章事晏殊依前官平章事兼枢宻使判蔡州夏竦爲户部尚书充枢宻使权御史中丞贾昌朝爲参知政事知制诰富弼爲右谏议大夫枢宻副使弼辞不拜癸巳鱼周询为起居舍人王素为兵部员外郎欧阳脩爲太常丞并知谏院周询固辞以余靖爲右正言谏院供职吕夷简既罢相上遂欲更天下弊事故增谏官员首命素等爲之甲午枢宻副使右谏议大夫富弼改爲资政殿学士兼翰林侍读学士弼时再上章辞所除官曰臣昨奉使契丹彼执政之官汉使所未见者臣皆见之两朝使臣所讳言者臣皆言之以故得详知其情状彼惟不来来则未易御也愿朝廷勿以既和而忽之臣今受赏彼一旦渝盟臣不惟蒙朝廷斧钺之诛天下公论其谓臣何臣畏公论甚于斧钺愿收新命则中外之人必曰使臣不受赏则事未可知其于守备决不敢懈弛非臣务饰小廉诚恐悞国事也上察其意坚定特爲改命焉是月上令内侍宣谕韩琦范仲淹龎籍等候边事稍宁当用卿等在两地又令琦等宻奏可代处邉任者𤦺等言元昊虽约和诚伪未可知愿尽力塞下不敢拟它人爲代夏四月甲辰以韩琦范仲淹并爲枢宻副使郑戬爲陜西四路马歩军都部署兼经畧安抚招讨等使琦仲淹凡五譲不许乃就道富弼言西冦未殄亦须借材若二人俱来或恐缺事羣论皆愿一名召来使处于内一名就授枢副之命且令在边表里相应事无不集以臣愚虑亦谓允当乙巳枢宻副使吏部侍郎杜衍依前官充枢宻使宣徽南院使忠武节度使夏竦赴本镇先是以枢宻使召竦于蔡州台谏交章论竦在陜西畏懦茍且元昊尝牓塞下得竦首者予钱三千爲贼所轻如此卒于败䘮师徒畧无成效㑹竦已至国门言者益急御史中丞王拱辰对上极言上未省遽起拱辰引上裾毕其説前后言者合十八疏上乃罢竦而用衍代之己酉着作佐郎馆阁校勘蔡襄爲祕书丞知谏院初王素余靖欧阳脩除谏官㐮作诗贺之辞多劝激三人者以其诗荐于上寻有是命己未翰林学士兵部员外郎王尧臣为户部郎中权三司使事尧臣始受命言于上曰今国与民俱弊矣在陛下任臣者如何因请自择僚属上纳其言尧臣果以治办闻是嵗尧臣取陜西河东三路未用兵前及用兵后岁出入财用之数㑹计以闻以此推之军兴之费广矣庚申盐鐡判官吕绍宁为淮南转运使绍宁亟上羡钱十万谏官欧阳脩请却所上钱并治绍宁欺罔之罪以戒姦吏刻剥吕夷简虽罢相犹以司徒预议军国大事上宠遇之不衰于是谏官蔡㐮疏言夷简谋身忘公养成天下今日之患执政以来屡贬言者或谪千里或抑数年或縁私恨假托人主威权以逐忠良以泄已怒见爲介特而自立者皆以好名希求富贵污之当国之后山外之败任福以下死者数万人丰州之战失地䘮师镇戎之役葛懐敏以下死者又数万人庙堂之上成算安在今以疾归尚贪权势或闻乞只令政府一两人至家商议大事足验夷简退而不止之心也伏乞特罢商议军国大事从之㐮又言伏见陜西路招讨使韩琦范仲淹等各除枢宻副使并以西冦未宁恳辞恩命臣以物议言之二臣之忠勇其心一也若以才谋人望则仲淹出韩琦之右处内者谋之而处外者行之故仲淹冝来琦当留边于理甚当其韩琦范仲淹伏乞朝廷不听辞譲各授恩命是月太子中允国子监直讲石介作庆厯圣徳诗五月江淮岁漕不给京师乏军储枢宻副使范仲淹言国子博士许元可独倚办辛未擢元江淮两浙荆湖制置发运判官元曰以六路七十二州之粟不能足京师者吾不信也至则命濒江州县留三月粮余悉发之逺近以次相补引千余艘转漕而西未几京师足食乙亥忻州言地大震上曰地道贵静今数震摇得非兵兴民劳之致乎宜诏本路转运经畧司安䘏百姓毋得輙弛边备先是谏官欧阳脩既受命首建议天下官吏员数极多朝廷无由徧知其贤愚善恶欲乙特立按察之法于内外朝官中自三丞以上至郎官中选强干亷明者爲诸路按察使使至州县遍见官吏其公亷勤干明着实状及老病不才显有不治之迹皆以朱书于名之下其中材之人别无竒效亦不至矌败者以墨书之然朝廷重于特遣使未即行也参知政事贾昌朝前爲御史中丞尝言转运使朝廷责以按察官吏能否而使名未正于是参取脩议诏诸路转运使副并兼按察使副提㸃刑狱虽不带此使名并当准此辛巳上谓辅臣曰自春夏不雨歳时失望盖朕不徳所致但日于禁中蔬食精祷引咎而已朝廷细故朕与卿等未尝不留意惟民间疾苦尤须省察有以利天下者在必行之卿等其务公心咨访以荅天意丁亥置武学于武成王庙戊子雨辅臣称贺上曰天乆不雨将害民田朕每焚香上祷于天昨夕寝殿中忽闻㣲雷遽起冠带露立殿下须㬰雨至衣皆沾湿移刻雨霁再拜以谢方敢升阶自此尚兾藁苖可救也比欲下诏罪已撤乐减膳又恐近于崇饰虚名不若夙夜精心宻祷爲佳尔辛卯筑钦天台于禁中谏官欧阳脩言韩𤦺范仲淹乆在陜西备谙边事是朝廷亲信委任之人况二人才识不类常人其所见所言之事不同常式言事者陛下最宜加意访问使其尽陈西边事宜合如何处置韩琦范仲淹又言臣等切以天下郡邑牧宰爲重得其人则治失其人则召乱推择之际不可不谨虽曽诏臣僚各举所知或举主非贤则多谬荐臣等欲乞圣慈特降诏书令中书枢宻院臣僚各于朝臣中荐堪充举主者三人候奏到姓名即逐人各赐敕一道令于通判内举成资已上一员充知州知县内举成资已上一员充通判簿尉中举有出身三考已上无出身四考一员充职官知县或于职官令录中举五考已上之人充京官知县仍于敕明言所荐之人若将来显有善政其举主当议旌赏若赃汚不理苛刻害民并与同罪所贵生民受赐冦盗自息从之六月甲辰诏曰议者多言天下茶盐矾鐡铜银坑冶之有遗利朕惧开掊克之政常抑而弗宣虑有过取而伤民者转运司其谕所部官吏条上利害以闻初议欲弛茶盐之禁及减商税既而范仲淹以爲茶盐商税之入但分减商贾之利尔于商贾未见有害也今国用未省岁入不可阙既不取之于山泽及商贾必取之于农与其害农孰若取之商贾今爲计莫若先省国用国用有余当先寛赋役然后及商贾弛禁非所当先也其议遂寝己巳徙宣徽南院使忠武节度使夏竦判亳州竦既至亳州因上书自讼凡万余言诏付学士批荅孙抃爲之辞畧曰图功效莫若罄忠勤弭谤言莫若脩行实竦见之甚恨御史中丞王拱辰请遇朔望日退御后殿召执政之臣赐坐以讲时政得失上曰执政之臣朕早暮所与图事者至于从容开述虽至中昃朕何怠焉又何朔望之拘也辛未诏自今中书枢宻院臣僚除常程奏事外如他有所陈或朕非时留对者不限时刻丙子给事中叅知政事王举正爲礼部侍郎知许州初谏官欧阳脩余靖蔡㐮咸言范仲淹有宰辅才不冝局在兵府愿以仲淹代之上从其请丁丑以枢宻使范仲淹爲叅知政事资政殿学士兼翰林侍读学士富弼爲枢宻副使仲淹曰执政可由谏官而得乎固辞不拜弼直携诰命纳于帝前力陈所以辞避之意且曰愿陛下坐薪尝胆不忘脩政上许焉乃复以诰命送中书弼因乞补外累章不许甲申枢宻副使任中师爲河东宣抚使范仲淹爲陜西宣抚使仲淹既辞叅知政事愿与韩琦迭出行边上因付以西事而仲淹又言河东亦当爲备中师尝守并州上即命使河东两人留京师第先移文两路云乙酉元昊复遣吕你爲定幸舍寮黎罔聿瓌与邵良佐俱来所要请凡十二事其欲称男而不爲臣犹执前议也两府厌兵欲姑从之独韩琦以爲不可屡合对于上前晏殊曰衆议已同惟韩琦独异上顾问琦琦歴陈其不便上曰更审议之及至中书𤦺持不可益坚殊变色而起欧阳脩言方今不羞屈志急欲就和者其人有五一曰不忠于陛下者欲急和二曰无识之人欲急和三曰姦邪之人欲急和四曰疲兵懦将欲急和五曰陜西之民欲急和四者皆不足听也惟西民困乏意必望和请因宣抚使告以朝廷非不欲和而贼未逊顺之意然后深戒有司寛其力役可也枢宻副使韩琦上疏当今所宜先行者七事条列以献其大畧一曰清政本二曰念邉事三曰擢材贤四曰备河北五曰固河东六曰收民心七曰营洛邑继又陈八事大畧谓当今救弊之术不过选将帅明按察丰财利抑侥倖进有能之吏退不才之官去冗食之人谨入官之路上嘉纳之八月诏諌官日赴内朝先是知制诰田况言有唐两省自谏议大夫至拾遗补阙共二十人每宰相奏事谏官随而入有所缺失即时䂓正其实皆中书门下之属官也今谏议大夫无复职业自司谏正言知谏院皆遗补之任而朝廷责其言如大夫之职矣而地势不亲位序不正在朝廷间与衆人同进退非所以表显而异其分也兼王素欧阳脩蔡㐮皆以他官知谏院居两省之职而不得预其列于礼未便诏送两制详定学士承㫖丁度等乞今后比直龙图阁及脩起居注例令日赴内朝从之况尝面奏事论及政体帝颇以好名爲非意在遵守故常况退而着论上之其畧曰名者由实而生非徒好而至也尧舜三代之君非好名者而鸿烈休徳倬若日月不能纎晦者有实美而然也陛下倘奋干刚明听断则有英睿之名行威令摄姦宄则有神武之名斥奢汰革风俗则有崇俭之名澄冗滥轻㑹歛则有广爱之名悦亮直恶谀媚则有纳谏之名务咨询逹壅蔽则有勤政之名责功实抑侥倖则有求治之名今皆非之而不爲则天下何所望乎抑又圣贤之道曰名教忠谊之训曰名节此羣臣诸儒所以尊辅朝廷纪纲人伦之大本也陛下从而非之则教化㣲节义废集诟无耻之徒争进而劝沮之方不行矣岂圣人率下之意耶己亥出内藏库绸绢三百万下三司以助经费用韩琦之言也丁未以枢宻副使范仲淹为叅知政事右谏议大夫富弼复为枢宻副使弼犹欲固辞㑹元昊使辞羣臣班紫宸殿门上俟弼缀枢宻院班乃坐且使宰臣章得象谕弼曰此朝廷特用非以使虏故也弼不得已乃受癸丑枢宻副使右谏议大夫韩琦为陜西宣抚使先是范仲淹及任中师分路宣抚踰月皆未行琦言于上曰贼请和无他则二人遥领宣抚事可矣彼若未副所望必乗忿盗邉当速遣仲淹河东则臣方壮可备奔走中师宿旧大臣毋劳徃也乃诏琦代仲淹宣抚陜西而中师卒不行九月上既擢任仲淹韩𤦺富弼等毎进见必以太平责之数令条奏当世务仲淹语人曰上用我至矣然有后先且革弊于乆安非朝夕可能也上爯赐手诏督促曰比以中外人望不次用卿等今琦暂徃陜西仲淹与弼宰臣章得象尽心国事毋或有所顾避其当世急务有可建明者悉为朕陈之既又开天章阁召对赐坐给笔札使疏于前仲淹弼皆皇恐避席退而列奏一曰明黜陟二曰抑侥倖三曰精贡举四曰择官长五曰均公田六曰厚农桑七曰脩武备八曰减徭役九曰覃恩信十曰重命令上方信向仲淹等悉用其説当着为令者皆以诸事画一次第颁下独府兵辅臣共以为不可而止司徒吕夷简固请老戊辰授太尉致仕朝朔望及大朝㑹并缀中书门下班谏官欧阳脩言吕夷简为陛下宰相而致四夷外侵百姓内困贤愚倒置纲纪大隳人臣大富贵夷简享之而去天下大忧患留与陛下当之夷简平生罪恶偶不发扬正赖陛下终始保全未污斧锧是陛下不负夷简夷简上负朝廷今虽陛下特推仁恩厚其礼数臣乞因其来譲便与寝罢赐知谏院王素三品服余靖欧阳脩蔡㐮五品服靣谕之曰卿等皆朕所自择数论事无所避故有是赐㐮数求补外以便亲养枢宻副使富弼曰谏臣不当逺去许给假迎亲可也上许㐮归宁而不许其罢甲申太白犯嵗星又犯太微左执法谏官余靖言风闻司天之奏乃以商洛羣盗便当其占臣歴观汉晋隋志凡五星之变金火谓之罚星太白与金星相犯皆主兵䘮及饥其变乃出端门之右执法之测前志所占将有伏尸流血之变岂山泽小冦所能当之伏望陛下责躬脩徳以谢天变内宣慈爱以敦九族外选才良以安百姓与廊庙大臣叶忠虑善无怠于政则天下幸甚丙戌命史馆检讨王洙集贤校理欧阳脩同编脩祖宗故事先是枢宻副使富弼言臣歴观自古帝王理天下未有不以法制为首务法制立然后万事有经而治道可必太祖创立法度太宗克绍前烈真宗谨守成宪近年纪纲甚紊随事变更两府执守便为成例施于天下咸以为非而朝廷安然奉行不思刬革臣今欲选官置局将三朝典故分明类聚编成一书置在两府俾为模范上纳其言故命靖等编脩弼緫领之明年九月书成分别事类凡九十六门二十卷先是叅知政事范仲淹言臣数日前靣奏三代帝王子孙绵逺盖由积徳之深臣言陛下日脩至仁之徳下及民庻以感动天地此圣嗣无疆之本也今有札子三道进呈内一道为议赎法事即乞降出二道乞不降出其一曰今来宫中人数几多或供使有余宜降诏㫖特令减放以遂物性其二曰乞出圣意以内帑物帛委邉臣渐次收赎䧟蕃汉户人口各还其家使父母子孙再得完聚至徳动天降祐王室书之史䇿光于后代欧阳脩言近日诸处盗贼纵横若不早图恐难后悔臣计方今御盗者不过四事一曰州郡置兵为备二曰选捕盗之官三曰明赏罚之法四曰去冗官用良吏以抚疲民使不起为盗臣曽建言方今彫残公私困急全由官吏冗滥者多乞朝廷选差按察使紏举年老病患赃污不才四色之人并行澄汰莫若精选明干朝臣十许人分行天下尽籍官吏能否坐而升黜之谨别条具冗官利害六条以明利博效速而可行不疑一去冗官则民之科率十分减九二不才之人为害深于赃吏三内外一体若外官不澄则朝廷无由致治四去冗官则吏员清简差遣通流五去冗官则中才之人可使劝惧六去冗官则不过朞月民受其赐此臣所谓及民速于事功者也冬十月丙午盐铁副使张昷之为河北都转运按察使知谏院王素为淮南都转运按察使盐鐡判官沈邈为京东转运按察使用富弼范仲淹等之言也先是仲淹弼等请诏一府通选转运使如不足许权擢知州人既得人即委逐路自择知州不任事者奏罢之令权择通判人既已得人即委逐州自择知县县令不任事者奏罢之令权擢幕职凡权入者必俟政绩有闻一二年方真授之上既纳其言于是昷之等首被兹选素入辞上谓曰卿今便去谏院事有未言者可尽言之丁未以右正言集贤校理余靖为契丹国贺正旦使入辞书所当奏事于笏各以一字为记凡数十字上顾见之指其字令一一条奏日几昃乃罢甲寅复置诸路转运判官仍诏中书枢宻院同选用壬戌诏曰自今两地臣僚非有勲徳善状不得非时进秩非次罢免者毋以转官带职为例两省以上旧法四年一迁官今具履歴听㫖京朝官磨勘年限有私罪及歴任尝有赃罪先以情重轻及勤绩与举者敷奏听㫖朝官迁员外郎须三年无私罪而有监司若清望官五人为保引乃磨勘迁郎中少卿监亦如之举者数不足增二年迁大卿监谏议大夫弗为常例悉听㫖又定制监物务入亲民次升通判通判升知州皆用举者数不足毋得关陞甲子陜西四路经畧安抚招讨使郑戬言顺徳军生户大王家族元宁等以水洛城来献其地通秦州往来道路㝷遣静邉寨主刘沪招集其酋长皆愿纳质子求补汉官今若就其地筑城可得蕃兵三五万人及弓箭手共捍西贼实为封疆之利从之十一月丙寅上清宫火㝷有诏以宫地为禁军营先是谏官欧阳脩言臣伏见御史台缺官近制令两制并中丞轮次举人遂致所举多非其才不能称职近闻梁适举王砺燕度充台官其人以适在姦邪之目各懐愧丑惧其污染风闻皆欲不就以此言之举官当先择举主仍见朝班中虽有好人多以资攷未及今乞不限资考惟择才堪者为之况台中自有里行以待资浅之人仍乞重定举官之法有不称职者连坐举主庻几称职可振纲纪癸酉太常博士李京殿中丞包拯并为监察御史里行中丞王拱辰所荐也京赵人尝知魏县奉法严正吏不便欲以竒中京遂相率遁去监司果议以苛刻斥知府任布曰如此适堕吏计中京赖以免拯合淝人事父母以孝闻尝知天长县有诉盗割牛舌者拯使归屠其牛鬻之既而又有告杀牛者拯曰何为割某家牛舌而又告之盗者惊伏徙知端州州嵗贡砚前守縁贡率取十倍以遗权贵人拯命制者才足贡数嵗满不持一砚归初羣盗剽刼淮南将过髙邮知州晁仲约度不能御令富民出金帛具牛酒使人迎劳且厚遗之盗悦径去不为暴事闻朝廷大怒枢宻副使冨弼议欲诛仲约以正法叅知政事范仲淹欲宥之争于上前弼曰盗贼公行守臣不能战不能守而使民醵钱遗之法所当诛也闻髙邮之民疾之欲食其肉不可释也仲淹曰郡县兵械足以战守遇贼不御而又赂之此法所当诛也而髙邮无兵器械虽仲约之义当勉力战守然事有可恕戮之恐非法意也小民之情醵出财物而得免于杀掠理或喜之而云欲食其肉传者过也上释然从之仲约由此免死既而弼愠甚谓仲淹曰方今患法不举举法而多方沮之何以整衆仲淹宻告之曰祖宗以来未尝轻杀臣下此盛徳之事奈何欲轻壊之且吾与君在此同僚之间同心者有几虽上意亦未知所定也而轻导人主以诛戮臣下他日手滑虽吾辈亦未敢自保也弼终不以为然其后两人不安于朝相继出使弼还自河北及国门不许入未测上意比夜彷徨不能寐遶床叹曰范六丈圣人也癸未诏自今两府及大两省已上官不得陈乞子弟亲戚馆职并读书之官进士三人已上一任囘无过犯者许进着述召试取优等者充丁亥诏曰今之䕃法推恩太广以致踈宗蒙泽稚齿授官非所以审政重民也其着为令使夫冢嗣先录以笃为后之体支子限年以明入官之重设考课之格立保任之条诸子孙须年过十五若弟姪年过二十必五服亲乃得䕃已尝䕃而物故者无子孙禄任听再䕃自是任子之恩杀矣然犹未艾也辛卯同脩起居注欧阳脩请自今后上殿臣退令少留殿门俟脩注官出靣录圣语从之壬辰诏限职田自此人有定制土有定限吏以职田抵罪比前目稍稀阔焉司天监言五星皆在东方主中国大安十二月元昊又遣张延寿等来议事知谏院欧阳脩为右正言知制诰初中书召试而脩辞不赴特除之陜西宣抚使韩𤦺言如闻脩生户所献水洛城颇为未便其土功以百万计又须正兵三四千人更岁积粮草始能屯守之况刘沪昨已降水洛城一带生户诸小蕃族岂敢要阻是则虽无水洛之援官军亦可徃来如朝廷未以为然乞选差亲信中至泾原秦鳯路询问文彦博尹洙狄青等盖彦博洙青皆以为未便也戌午以南京府学为国子监庚申许广州立学澧州献瑞木有文曰太平之道谏官欧阳脩言方今西羗叛逆未平之患在前契丹骄悖蔵伏之祸在后一祸未灭一患已萌西则泸戎南则湖岭无一处无事实未见太平之象若使木文实是天生其文止曰太平之道其意可推也夫自古帝王致太平皆自有道得其道则太平失其道则危乱臣方今但见其失未见其得也指望太平渐生安佚则此瑞木乃悞事之妖木尔诏诸祥瑞不许进献是岁河北降赤雪河东地震五六年不止谏官孙甫上疏曰赤雪者赤眚也人君舒缓之应舒则政事弛赏罚差百官废职所以召乱也地震者隂之盛也隂之象臣也后宫也戎狄也三者不可过盛盛则隂为变而动矣陛下救舒缓之失莫若自主威福特出英断救隂盛之变莫若外谨戎备内制后宫此应天之实也韩𤦺既至陜西属岁大饥羣盗啸聚商虢之郊张海郭邈山党君子范三李宗者为之渠率而光化军宣毅叛卒五百余人邵兴为之长与上官珙战珙死之琦㝷遣属官乗传徃商于料简钱监役兵收集上官珙下散军邵兴被杀张海等相继殱衂擒捕关辅遂安堵矣是冬大旱琦即选官分诣州县发省仓以赈之所活凡二百五十四万二千五百三十七人他州人数称是选禁军不堪征战者停放一万二千余人后田况乞选诸路军不堪战者为厢军云若谓兵骄乆一旦澄汰恐致乱则去年韩𤦺汰邉兵万余岂闻有乱者哉宋史全文卷八上卷八下钦定四库全书宋史全文卷八下宋仁宗四甲申庆厯四年春正月戊辰诏罢脩水洛城从韩𤦺奏请也然刘沪时已兴役郑戬又遣着作佐郎董士亷将兵助之矣辛卯太常礼院新脩太常新礼四十卷庆厯祀仪六十三卷二月丙申遣内侍赍奉宸库银三万两下陜西博籴糓麦以济饥民谏官孙甫言自昔之有天下者未尝一日去兵虽然兵无良将与去兵同祖宗朝养兵不多而取胜于夷夏者有良将也今日养兵多而未尝胜者以无将也非无将也不知其才而任之也其人可将千人而授以万人欲不败得乎今韩𤦺歴经畧招讨部署之任最乆田况曾为经畧判官近皆还自陜西邉将之才无容不知请诏琦等条四路将臣能否为上中下三等其最下者黜之庻几将帅得人而胜可取也乙巳以上清宫田园邸店赐国子监甲寅罢陜西四路都部署经畧安抚招讨使复置逐路都部署经畧安抚招讨使从韩琦之议也丙辰御迎阳门召辅臣观畵其畵皆前代帝王美恶之迹可为䂓戒者因命天章阁侍讲曾公亮讲毛诗王洙读祖宗圣政翰林侍读学士丁度读前汉书数刻乃罢自元昊反罢进讲崇政殿説书赵师民上疏陈十五事一曰咨辅相二曰命将帅三曰简侍从四曰择守宰五曰治军旅六曰脩邉防七曰求谏争八曰延讲诵九曰革贡举十曰乆官政十一曰谨财用十二曰不遗年十三曰容诽谤十四曰除忌讳十五曰谨出令因献劝讲箴至是复命讲读经史范仲淹言窃见审官三班院并铨曹自祖宗以来条贯极多逐旋冲改乆不删定主判臣卒难详悉官员使臣莫知涯涘故私属髙下颇害至公欲乞特降指挥选差臣僚就审官三班院并铨曹取索前后条例与上判官员同共㸔详重行删定画一闻奏付中书枢宻院叅酌进呈别降敕命各令编成例䇿施行诏天章阁侍讲曽公亮删定审官三班院流内铨条贯三月丙寅遣内侍诣两浙江淮祠庙祈雨丁卯天章阁侍讲杨安国为直龙图阁赐三品服崇政殿説书赵师民为天章阁侍讲赐五品服初上谓辅臣曰安国师民乆侍经筵其行义淳质乃先朝崔遵度之比因以褒擢之同判登闻鼓院张尧佐提㸃开封府诸县镇公事谏官余靖言尧佐脩媛之世父进用不宜太遽顷者郭后之祸起于杨尚不可不监上曰朕岂以女谒进人盖因臣论荐而后用尔如物议不允当更授一郡耳癸酉祠部郎中集贤校理钱仙芝贷命决配沙门岛坐知秀州受枉法赃罪当死特贷之前两浙转运使王琪降知婺州两浙转运使邵节降知洪州并坐按发仙芝在谏官奏劾之后也甲戌命盐铁副使户部员外郎鱼周询宫苑使周惟徳徃陜西相度铸钱及脩水洛城利害以闻先是韩琦以脩水洛城为不便郑戬固请终役戬既改知永兴命刘沪董士亷督役如故知渭州尹洙及泾原都部署狄青相继论列以为脩城有害无利故遣周询等行视洙檄沪士亷罢役不从洙怒命青追沪士亷欲以违节制斩之青械二人送顺徳军狱蕃部遂惊扰争收积聚杀吏民为乱又诣周询等诉周询等具奏诏释沪士亷令卒城之范仲淹等意欲复古劝学数言兴学校本行实诏近臣议于是宋祁王拱辰张方平欧阳脩梅挚曽公亮王洙孙甫刘湜等合奏今教不本于学校士不察于乡里则不能覈名实有司束以声病学者专于记诵则不足尽人才此献议者所共以为言也谨参考衆説择其便于今者莫若使士皆土着而教之于学校则学者脩饬矣先䇿论则文词者留心于治乱矣简程式则闳博者得以骋矣问以大义则执经者不专于记诵矣乙亥诏州县皆立学本道使者选属部官为教授不足取于乡里宿学有道业者士须在学习业三百日乃听预秋赋旧尝充赋者百日而止试于州者相保任所禁有七曰隠忧匿服曰常犯刑责曰行亏孝弟有状可指曰明触宪法两经赎罚或不经赎罚而为害乡党曰籍非本土假户冒名曰父母犯十恶四等以上罪曰工商杂类或尝为僧道皆不得预进士试三场先䇿次论次诗赋通考为去取而罢贴经墨义士子通经术愿对大义者试十道以晓析意义为通五通为中格三史科取其明史意而文理可采者明法科试断案立甲乙罪合律令如法意文理优为上等己卯上于迩英阁出御书十三轴凡三十五事顾丁度等曰朕观书之暇取臣僚上言及进对事目可施于治者书以分赐卿等度及曾公亮杨安国王洙等拜赐因请注释其义帝许之壬子太子中允国子监直讲石介直集贤院兼国子监直讲枢宻副使韩琦乞召试诏特除之丙戌丁度等上答迩英圣问一卷帝览之终篇指其中体大者六事付中书枢宻院令奉行之答圣问者即所释前所赐三十五事也其序曰自古求治之主靡不欲兴理道安邦国纳忠正退姦邪广聦明致功业然行此数事在明与威断尔明则不惑威则善柄断则能行緫是三者守而勿失非圣人孰能为之唐宪宗留心庻政宰臣陈説政要必曰卿等既为朕言之当须行之李绛对曰非知之艰行之惟艰臣等亦愿陛下日与辅臣举此事目推而行之无使唐之君臣専美前代也丁亥上谓辅臣曰朕每令讲读官敷经义于前未尝令有讳避近讲诗国风多刺讥乱世之事殊得以为监戒章得象对曰陛下留思六经能逺监前代兴亡之迹此诚图治之要也夏四月丁酉京西转运按察使杜把为广南西路转运按察使兼安抚使谏官余靖言朝廷蓄养贤俊当如民家收积财货平时先有营度至急乃得其用伏自去年以来陜西举知州始用杜把三司择判官则又用把京西多盗贼则又用把今兹蛮人作叛则又用把皆席未遑暖而即移之设使别路更有贼盗则将又移杜把无乃取笑四方乎伏望敕谕两府大臣广思博採天下贤才以应万务无使临事仓卒有乏才之叹则社稷之福戊戌上谓辅臣曰自昔小人多为朋党亦有君子之党乎范仲淹对曰臣在邉时见好战者自为党而怯战者亦自为党其在朝廷邪正之党亦然唯圣心所察尔茍朋而为善于国家何害也初吕夷简罢相夏竦授枢宻使复夺之代以杜衍同时进用富弼韩琦范仲淹在二府欧阳脩等为谏官石介作庆厯圣徳诗言进贤退姦之不易姦盖斥夏竦也竦衔之而仲淹等皆脩素所厚善脩言事一意径行畧不以形迹嫌疑顾避竦因与其党造为党论目衍仲淹及脩为党人脩乃作朋党论上之畧曰臣谓小人无朋惟君子则有之小人所好者利禄也所贪者货财也当其同利之时暂相党引以为朋者伪也及其见利而争先或利尽而交疎则反相贼害君子则不然所守者道义所行者忠信所惜者名节以之脩身则同道而相益以之事国则同心而共济终始如一此君子之朋也故为人君者当退小人之伪朋用君子之真朋则天下治矣于是为党论者恶脩擿语其情状至使内侍蓝元震上疏言范仲淹欧阳脩尹洙余靖前日蔡㐮谓之四贤斥去未几复还京师四贤得时遂引蔡㐮以为同列以国家爵禄为私恵胶固朋党逓相提挈不过二三年布满要路则悞朝迷国谁敢有言上终不之信也庚子度支判官李绚为京西转运按察使时范雍知河南王举正知许州任中师知陈州任布知河阳并二府旧臣绚皆以不才奏之居半岁召入脩起居注己酉监脩国史章得象上新脩国朝㑹要一百五十卷壬子判国子监王拱辰田况王洙余靖等言首善当自京师汉大学二百四十房千八百余室生徒三万人唐学舍亦千二百间今取才养士之法盛矣而国子监才二百楹制度狭小不足以容学者请以钖庆院为太学葺讲殿备乗舆临幸以潞王宫为钖庆院从之五月壬戌朔枢宻副使韩琦叅知政事范仲淹并对于崇政殿上四䇿其一曰西戎輙求通顺实图休息陛下当隆礼敦信以盟好为权宜选将练兵以攻守为实务此和䇿之得也其二曰乆守之计莫如蓄土兵彼或小至则使属户蕃兵暨弓箭手与诸寨土兵共力御之彼欲大举则必先闻举集之期我之次邉军马尽可驻于坚城以待敌之进退彼将进而无利退而有祸不三两举势必败亡此守䇿之得也其三曰元昊巢穴实在河外河外之兵懦而罕战惟横山一带蕃部人马精劲我以坚城据之以精兵临之彼既乐其土复逼以威必须归附以图自安元昊若失横山之势可谓断其右臂矣此攻䇿之得也其四曰臣等既以三䇿陈之又以北戎为忧请朝廷力行七事以防大患一宻为经畧二再议兵屯三专于选将四急于教战五训练义勇六脩京师外城七密定讨伐之谋是日琦与仲淹指陈于上前数刻乃罢谏官余靖言窃闻大臣建议内有脩京城置府兵二事者昔魏侯恃险吴起以为失词宣王料民山甫言其害政愿陛下舍此二䇿别议逺图之术二䇿竟不果行先是郑戬奏脩水洛城乞令韩琦不预商量琦言臣任西邉又再任宣抚首尾五年又在泾原秦鳯两路于水洛城事比它人知之甚详輙陈所见利害凡十三条诏札与鱼周询等而周询及郑戡已先具奏脩城之利且言水洛城今欲毕工惟女墻未完弃之诚可惜冝遂令讫役乃诏戡等卒城之壬申幸国子监谒至圣文宣王有司言旧仪止肃揖而上特再拜赐直讲大理评事孙复五品服又幸昭烈武成王庙丙戌元昊始称臣自号夏国主复遣尹与则杨守素来议事丁未开寳寺灵寳塔灾谏官余靖言五行之占本是灾变朝廷宜戒惧以答天意寻闻遣人于塔基掘到旧瘗舎利道路传语舎利在内庭之时颇有光怪臣恐巧侫之人因此推为灵异再图营造若言舍利能出光怪必有神灵所慿此妄言也且一塔不能自卫为火所毁又何福可庇于民哉伏乞指挥更不营造六月叅知政事范仲淹为陜西河东路宣抚使始仲淹以忤吕夷简放逐者数年士大夫持二人曲直交指为朋党及陜西用兵天子以仲淹士望所属抜用䕶邉及夷简罢召还倚以为治中外想望其功业而仲淹亦感激眷遇以天下为己任遂与富弼日夜谋虑兴致太平然䂓模阔大论者以为难行及按察使多所举劾人心不自安任子之恩薄磨勘之法宻侥倖者不便于是谤毁寖盛而朋党之论滋不可解然仲淹弼守所议弗变先是石介奏记于弼责以行伊周之事夏竦怨介斥己又欲因是倾弼等乃使女奴隂习介书乆之习成遂改伊周曰伊霍而伪作介为弼撰废立诏草飞语上闻帝虽不信而仲淹弼始恐惧不敢自安于朝皆请出按西北邉未许适有邉奏仲淹固请行乃使宣抚陜西河东甲寅上谓辅臣曰岁旱而飞蝗滋甚百姓何罪而罹此黙祷上帝愿归咎于𦕈躬章得象对曰圣言及此必有以上感天心矣戊午雨枢宻副使富弼言伏见朝廷以契丹发兵㑹元昊讨呆家族路出河东境外疑是变诈臣前岁奉使契丹颇见情状他时虽欲背盟自逞必冦河北第以河东为犄角之地而已伏乞陛下更令范仲淹相度且徃河东照管未宜调发时仲淹疑契丹入冦欲大发兵为备杜衍谓契丹必不来兵不可妄出仲淹争议帝前诋衍语甚切仲淹尝以父行事衍衍不以为恨既退仲淹犹力争韩琦曰若尔则琦当请行不须朝廷一人一骑仲淹怒再求对首奏琦语然兵卒不发仲淹亦不以为忤也先是仲淹受命主西事弼主北事弼条上河北守御䇿曰真宗澶渊之盟未为失䇿而所痛者当国大臣论和之后武备皆废谓敌不敢背约谓邉不必豫防谓世常安谓兵永息西北二冦稔知朝廷作事如此于是隂相交结乗虚有谋契丹侵取燕蓟以北拓抜自得灵夏以西其间所生豪英皆为其用得中国土地役中国人力称中国位号方中国官属任中国贤才读中国书籍用中国车服行中国法令是二邉所为皆与中国等而又劲兵骁将长于中国岂可以上古之夷狄待二邉也谨具守御十二䇿緫十三条是臣奉使契丹日于河北徃囘十余次询于沿邉土豪并内地故老博採叅较得之甚详及于契丹议事又颇见其情状以至稽求载籍质以时务用是裒聚撰述以副陛下委任之意望陛下令两府㑹议可者速行之其不可者更相致诘而是正之秋七月癸亥诏以冬至有事于南郊羣臣毋得上表请加尊号癸未契丹遣耶律元衡来告将伐元昊其书畧曰元昊负中国当诛今议将兵临战或元昊乞称臣幸无亟许其实纳契丹降人契丹讨之託中国为名也丙戌诏诸路转运使副提㸃刑狱察所部知州军知县县令有治状者以名闻议旌擢之或不如所举令御史台劾奏并坐上书不实之罪从范仲淹奏请也八月辛卯令参知政事贾昌朝领天下农田范仲淹领刑法事有利害其悉条上甲午枢宻副使富弼为河北宣抚使其实弼不自安于朝欲出避䜛谤也乙未承㫖丁度学士王尧臣吴育宋祁知制诰孙抃张方平欧阳脩权中丞王拱辰侍御史知杂事沈邈等言中书枢宻院聚㕔召臣等宣示契丹来书并朝廷荅书臣等窃谓沮契丹而纳元昊则未有素备之䇿絶元昊而从契丹又失绥懐之信莫若以大义而两存之宜降诏与元昊言昨许再盟盖因契丹有书来言彼是甥舅之亲遂议开纳今却知国中招诱契丹邉户亏甥舅事大之礼违朝廷纳欵之本意当须复顺契丹早除嫌隙则誓书封册便可封还仍乞于契丹囘书中言已降诏与元昊若执迷不复则议絶未晩如此则于西人无斗絶之曲于北鄙无结怨之端戊戌右正言同脩起居注余靖为囘谢契丹使复书畧曰若以元昊于北朝失事大之体则自宜问罪或谓本朝以効顺之故则不烦出师矧延州昨奏元昊已遣杨守素将誓文入界傥不依初约则犹可沮还如尽遵承则亦难却也右正言知制诰欧阳脩为河北都转运按察使上谕脩曰勿为乆居计有事第言之脩对以谏官乃得风闻今在外使事有指越职罪也上曰事茍宜闻不可以中外为辞乙卯上谓辅臣曰如闻诸路转运按察提㸃刑狱司发擿所部官吏细过务为苛刻使下无所措手足可降敕约束之先是监察御史刘湜言转运使掎摭州县苛束官吏人不得骋其才宜稍寛假包拯言诸道转运使自兼按察及置判官以来并提㸃刑狱等体量部下官吏颇伤烦碎朝廷既降敕约束诸路按察使备载台官所上之言欧阳脩奏曰臣自闻降此约束日夕忧嗟窃谓国家方此多事难了之时正当责人展効之际昨大选诸路按察之初两府聚㕔数日皆为一时之极选凡被选之人亦各思宣力争奋所长岂可顿为欺罔便狥私情皆由朝廷未知官吏为州县大患而按察可以利民委任之意不坚故毁谤之言已入也所可惜者自差诸路按察今虽未有大效而老病昏昧之人望风而惧近日致仕者渐多州县方欲澄清而朝廷自沮其事臣欲乞圣慈令两府召台官上言者至中书问其何路按察之人因挟私怨茍有迹状乞下所司辨明若实无人乃是妄説其近降札子乞赐抽还不使四方见朝廷自沮按察之权而为贪贜老缪之吏所快戊午诏自今除台谏官毋得用见任辅臣所荐之人九月戊辰郑州言吕夷简卒自上初立太后临朝十余年内外无间天下晏然夷简之功为多其后元昊反四方乆不用兵师出数败契丹乗之遣使求关南地颇頼夷简计画选一时有名之臣报契丹经畧西夏二邉以宁然建募万胜军杂市井小人浮脆不任战鬭用宗室补环卫官骤增俸赐又加遗契丹岁金缯二十万当时不深计之至于后世费大而不可止夷简当国柄最乆虽数为言者所诋帝眷倚不衰然所斥士旋复收用亦不终废其于天下事屈伸舒卷动有操术后卒配食庙庭为世名相始王旦竒夷简谓王曽曰君其善交之卒与曽并居相位庚午平章事兼枢密使晏殊罢为工部尚书知颍州殊初入相擢欧阳脩等为谏官既而苦其论事烦数或靣折之及脩出为河北都转运使谏官奏留脩不许孙甫蔡㐮遂言章懿诞生圣躬为天下主而殊尝被诏志章懿墓没而不言又奏论殊役官兵治僦舍以䂓利殊坐是绌然殊以章献方临朝故志不敢斥言而所役兵乃辅臣例宣借者时以为非殊之罪甲申枢宻使吏部侍郎杜衍依前官平章事兼枢宻使衍务裁侥倖每内降恩率寝格不行积诏㫖至十数輙纳帝前谏官欧阳脩对见帝曰外人知杜衍封还内降耶凡有求干朕毎以衍不可告之而止者多于所封还也右谏议大夫参知政事贾昌朝为工部侍郎充枢密使资政殿学士工部侍郎知青州陈执中为参知政事谏官蔡㐮孙甫等争言执中刚愎不学若任以政天下不幸上不听谏官争不止上乃命中使赍敕告即青州赐之且谕意曰朕用卿举朝皆以为不可朕不惑人言力用卿尔明日谏官上殿上作色迎谓之曰岂非论陈执中邪朕已召之矣谏官乃不敢言冬十月同脩起居注知谏院蔡㐮以老乞鄊郡己酉授右正言知福州㐮与孙甫俱论陈执中不可执政既不从于是两人俱求出而㐮先得请时甫使契丹未还也国子监直讲石介通判濮州富弼等出使䜛谤益甚介不自安遂求出也契丹夹山部落呆家族八百户归元昊契丹主遂亲至境上各据山严兵相待元昊奉巵酒为夀大合乐折箭为誓乃罢契丹夜以兵招元昊元昊有备大败契丹主元昊纵其去寻复与契丹解仇如故十一月戊午朔司天言日当食不食甲子监进奏院刘巽大理评事苏舜钦并除名勒停工部员外郎兼天章阁侍讲史馆检讨王洙落侍讲检讨知濠州太常博士刁约通判海州殿中丞江休复监蔡州税殿中丞王益柔监复州税降太常博士周延隽为秘书丞太常丞章岷通判江州着作郎直集贤院同脩起居注吕溱知楚州殿中丞周延譲监宿州税校书郎馆阁校勘宋敏求签书集庆军节度判官事将作监丞徐绶监汝州叶县税先是杜衍范仲淹富弼等同执政多引用一时闻人欲更张庻事御史中丞王拱辰等不便其所为而舜钦仲淹所荐其妻又衍女少年能文章议论稍侵权贵进奏院祠神舜钦循前此用鬻故纸公钱召妓女间席㑹宾客拱辰亷得之讽其属鱼周询刘元瑜等劾奏因欲摇动衍事下开封府治于是舜钦及巽俱坐自盗同时斥逐者多知名士世以为过薄而拱辰等方自喜曰吾一举网尽矣狱事起枢宻副使韩琦言于上曰昨闻宦者操文符捕馆职甚急衆听纷骇舜钦一醉饱之过止可付之有司治之何至是陛下圣徳素仁厚独自为是何也上悔见于色自仲淹等出使䜛者益深而益柔亦仲淹所荐拱辰既劾奏宋祁张方平又助之乃言益柔作傲歌罪当诛盖欲因益柔以累仲淹也章得象无所可否贾昌朝隂主拱辰等议及辅臣进白琦独言益柔少年狂语何足穷治天下大事固不少近臣同国休戚置此不言而攻一王益柔此其意有所在不特为傲歌可见也上悟稍寛之时两府合班奏事琦必尽言事虽属中书琦亦对上陈其实同列尤不悦上独识之曰韩琦性直集贤校理彭乗同脩起居注吕溱既贬起居注缺中书拟人而乗在选中帝指乗曰此老儒也雅有恬退名无以易之己巳诏曰朕闻至治之世元凯共朝不为朋党君明臣哲垂荣亡极朕昃食厉志庻几治古而人务交游家为激讦更相附离以沽声誉至隂招贿赂阳託荐贤又按察将命者恣为苛刻属文之人类亡体要自今委中书门下御史台采察以闻范仲淹上表乞罢政事知邠州诏不允诏如天禧故事置谏官六员辛未太常博士钱明逸为右正言谏院供职壬午合祭天地于圜丘十二月乙未册命元昊为夏国主更名曩霄丁酉诏州县以先帝所赐七条相诲敕太常博士王翼西京治狱还赐五品服知谏院余靖言治狱而赐服外人知必以为翼深文重法能希陛下意以取此宠所损非细事也尝有工部郎中吕寛以治狱赐对祈易章绶陛下谕之曰朕不欲鞫囚与人恩泽寛退以告臣臣尝书之起居注陛下前日谕寛是则前日赐翼非予夺之间贵乎一体小人望风希进无所不至幸陛下每于事端抑其奔竞请自今臣僚入对有輙求恩泽者令有司劾其罪从之环原之间属羗有明珠灭臧康奴三族最大其北有二川交通西界宣抚使范仲淹议筑古细腰城断其路于是檄知环州种世衡与知原州蒋偕共干其事城成而世衡卒世衡在邉数年积糓通货所至不烦县官益兵增馈善抚士卒及卒羗酋朝夕临者数日青涧及环人皆画像祠之范仲淹复檄蒋偕筑堡大虫巉堡未完而为明珠灭臧伺间邀击偕輙从间道遁归伏庭下请死王素赦其罪令毕功乙酉庆厯五年春正月己巳三司言更造钖庆院乏材费多而北使钖宴之所不可阙诏复以太学为钖庆院如故别择地建太学甲戌右正言祕阁校理孙甫为右司谏知邓州先是甫言陈执中不效数请补外不许帝尝问丁度用人以资与才孰先度对曰承平宜用资邉事未平宜用才甫又劾奏度因对求大用请属吏上谕辅臣曰度在侍从十五年数论天下事顾未尝及私甫安从得是语甫自契丹还亟命出守度侍经筵岁乆上每以学士唿之而不名尝问蓍龟占应之事乃对卜筮虽圣人所为要之一技而已不若以古之治乱为监也罢河东陜西诸路招讨使乙亥复置言事御史以殿中侍御史梅挚监察御史李京为之唐制御史不专言职故天禧初始置言事御史六员其后乆不除至是以谏官员不足复除之丙子契丹遣使来告讨夏人囘韩琦言朝廷已封册夏国又契丹以西征囘来告当此之时若便谓太平无事则后必有大忧者三若以前日之患而虑及经逺则后必有大利者一契丹欲并呑夏人仓卒兴师反成败衂必恐自此交兵未已此诚朝廷养谋观衅之时也若能内辑纲纪外练将卒休息民力蓄敛财用以坐待二虏之弊则幽蓟灵夏之地一举而可图乙酉参知政事范仲淹为资政殿学士知邠州兼陜西四路沿邉安抚使枢宻副使富弼为资政殿学士京东西路安抚使知郓州仲淹弼既出使䜛者益甚独杜衍左右之上颇感焉仲淹愈不自安因奏疏乞罢政事上欲听其请章得象曰仲淹素有虚名今一请遽罢恐天下谓陛下轻绌贤臣不若且赐诏不允若仲淹即有谢表则是挟诈要君乃可罢也上从之仲淹果奉表谢上愈信得象言于是弼自河北还右正言钱明逸希得象等意言弼更张纲纪纷扰国经凡所推荐多挟朋党疏奏即降诏罢仲淹弼陈执中在中书数与衍异议蔡㐮孙甫之乞出也事下中书甫本衍所举用于是中书共为奏言谏院今阙人乞且留甫等供职既奏上颔之衍退归即召吏出札子令甫等供职吏执札子诣执中执中曰向者上无明㫖吏还白衍衍取札子坏焚之执中因譛衍曰衍党锢二人茍欲其在谏院及臣觉其情遂坏焚札子以灭迹懐姦不忠上入其言故与仲淹弼俱罢衍为宰相才百二十日也丙戌平章事兼枢宻使杜衍罢为尚书左丞知兖州枢宻使贾昌朝平章事兼枢宻使宣徽南院使兼枢宻副使王贻永为枢宻使资政殿学士知郓州宋庠为参知政事上既罢范仲淹问章得象谁可代者得象荐庠弟祁帝雅意属庠乃复召用之翰林学士吴育为右谏议大夫龙图阁直学士左谏议大夫知延州龎籍并为枢宻副使育初尹开封范仲淹在政府因白事数与仲淹迕既而仲淹安抚河东有奏请多为当国者所沮育取可行者固执行之先是田况言比来灾咎频仍蝗潦继作观当世之弊验致灾之由其实役歛重而民愁和气伤而沴作役歛之重由国计之日窘国计之日窘由冗兵之日蕃宜分遣干臣拣选诸路宣毅广㨗等军其不堪战者并降为厢军其厢军之不堪役者并放停议者必曰兵骄乆一旦遽加澄汰则恐立以致乱此虑事者之踈也去年韩琦汰邉兵万余人岂闻有为乱者今天下财用不足以赡冗食之兵尚或顾䘏细故而不思救弊之源臣窃忧之二月戊子朔分遣内臣徃诸路选汰羸兵其诸州宣毅军过三百人者无得更募用韩琦议也卒卯诏曰比京朝官因人保任始得叙迁朕念亷士或不能以自进其罢之时监察御史刘元瑜言近年考课之法自朝官至员外郎郎中少卿监须清望官五人保任方许磨勘适长奔竞故降是诏磨勘保任之法实仲淹所建仲淹既绌故元瑜亟奏罢之知制诰余靖乞特降指挥应合奏䕃亲属臣所奏子孙弟姪特令不拘年甲以广赏延之典从之戊戌讲诗起鸡鸣尽南山篇先是讲官不欲讲新台帝谓曾公亮曰朕思为君之道善恶皆欲得闻况诗三百皆圣人所删定存劝戒岂当有避也乃命自今讲读经史毋得輙遗兼侍御史知杂事赵及权判吏部流内铨初铨吏匿员阙与选人为市及奏阙至即牓之吏部牓阙自及始乙巳以马军都虞候公廨为太学三月戊午迩英阁讲诗匪风篇曰谁能烹鱼溉之釡鬵帝曰老子谓治大国若烹大鲜治小国若烹小鲜义与此同否丁度对曰烹鱼烦则碎治民烦则散非圣学深逺何以见古人求治之意乎杜衍范仲淹富弼既罢枢宻副使韩琦上疏言陛下用杜衍为宰相方及一百二十日而罢范仲淹以夏人初附自乞保邉固亦有名至于富弼之出则所损甚大富弼大节难夺天与忠义昨契丹领大兵压境命弼使北以正辩屈强北卒复和议忘身瘁事古人所难故近者李良臣自北来归盛言北方自北主而下皆称重之陛下两命弼为枢宻副使皆弗有其功辞避不受逮抑令赴上则不顾毁誉动思振缉纪纲其志欲为陛下立万世之业尔近日臣僚多务攻击忠良取快私忿非是国家之福惟陛下乆而察之疏入不报而董士亷又诣阙讼水洛城事辅臣多主之琦不自安恳求补外辛酉琦罢枢宻副使知扬州丙子诏礼部贡院增天下解额己卯迩英阁讲诗六月篇上曰此序自鹿鸣至菁菁者莪皆帝王常行之道或止当时事耶杨安国对曰昔幽王失道小雅尽废四夷交侵中国道㣲先儒所以作此序为万世监也于是上再令讲之又诏补䕃选人自今祗令吏部流内铨候该参选日量试所习艺业注官其庆厯三年十一月条制勿行迩英阁读汉书髙祖封韩信为齐王事上曰髙祖之从谏善用人不疑如此丁度对曰髙祖聦明大度故臣下得尽其诚不然何以基帝业也丙戌罢入粟授官是月欧阳脩上疏伏见杜衍韩琦范仲淹富弼等皆是陛下素所委任之臣一旦相继而罢天下士皆素知其可用之贤而不闻其可罢之罪自古小人䜛害忠贤其识不逺欲广䧟良善则不过指为朋党欲摇动大臣则必须诬以专权其何故也善人少过难为一二求瑕惟指以为朋党则可一时尽逐大臣不可以他事动摇惟有专权是人主之所恶故须此説方可倾之臣料杜衍等四人各无大过而一时尽逐必有朋党专权之説上惑圣聦臣请详言之杜衍为人清审而谨守䂓矩仲淹则恢廓自信而不疑韩琦则纯正而质直富弼则明敏而果鋭四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹力争而寛之仲淹谓契丹必攻河东请急脩邉富弼料九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤为彰着陛下素己知者此四人者可谓公正之贤也平日闲居则相称美之不暇为国议事则公言廷争而无私以此而言臣见杜衍等真得汉史所谓忠臣有不和之节而小人䜛为朋党诬矣陛下于千官百辟之中亲选得此数人一旦罢去而使羣邪相贺于内四夷相贺于外此臣所以为陛下惜也疏入不报指脩为朋党者益恶焉夏四月丁亥朔司天言日当食而隂晦不见宰臣率从官称贺御史李京言自宝元初定㐮地震压死者数万人殆今十年震动不己岂非西北二邉有窥中国之意乎孟夏雷未发声岂非号令之不信乎愿陛下饬邉臣备夷狄戒辅臣谨出命以厌祸于未形上嘉纳之壬辰迩英阁讲诗小旻篇曰如彼泉流无沦胥以败帝谓赵师民曰以水谕政其有指哉对曰水性顺则通通则清逆故壅壅则败喻用贤则王政通而世清用邪则王泽壅而世浊幽王失道绌正用邪正不胜邪虽有善人不能为治亦将相牵以沦于污败也丁未讲诗至巷伯篇注有鲁男子独处之事帝曰嫌疑之际古人所谨此不着古人姓氏岂圣人特以设教邪戊申平章事兼枢宻使章得象罢为镇安节度使同平章事判陈州得象在中书八年畏逺名势宗党亲戚一切抑而不进然无所建明里行孙抗数以为言而得象亦十二章请罢上乃许之平章事兼枢宻使贾昌朝加昭文馆大学士监脩国史参知政事陈执中依前官平章事兼枢宻使庚戌枢宻副使吴育为叅知政事翰林学士承㫖兼中书舍人丁度为枢宻副使五月上封者多言诸路转运判官竞为苛刻己巳诏见任转运判官岁满者皆罢秋七月甲子监察御史包拯为契丹正旦使阁门通事舍人郭副之契丹馆伴者谓拯等曰雄州新开便门乃欲诱纳叛人以刺候疆事乎拯曰欲刺知北事自有正门何必便门也本朝岂尝问涿州开门邪敌折不复言及拯使还具奏今邉上将帅尤在得人昔太祖经营四方选勇干忠实者分控西北邉皆一任十余年不迁卒获其效今则不然莅事未几即图迁徙又何暇于训练备御乎臣欲乞今后应沿邉要冲之处专委执政大臣精选素习邉事之人以为守将其代州尤不可轻授如得人责以实効虽有微累不令非次移替所贵军民安其政令缓急不致败事甲戌降河北都转运按察使欧阳脩为知制诰知滁州九月甲辰徙江南东路转运按察使杨纮知衡州纮尝言不法之人不可贷如使肆贪残于一郡一邑害良民千万家不若去之不利一家尔闻者望风解去然竟坐苛刻下迁纮亿从子为亿后其为江东转运按察使富弼所荐也冬十月辛酉祔章献明肃皇后章懿皇后神主于太庙大赦天下诸路转运使昨带按察之名比闻过为烦苛吏不安职其并罢之时执政沮改范仲淹富弼所行事因肆赦遂有此命初议者请覃恩百官且优赐军士叅知政事吴育曰无事而启侥倖谁为陛下建此者请治之已而帝语辅臣曰外人怨执政宜防喧哗育曰此必建议者欲以动摇上听愿毋虑臣既以身许国何惮此耶帝尝遣中使察视山东盗贼还奏盗不足虑而言兖州杜衍郓州富弼山东尤尊爱之此为可忧帝欲徙二人淮南育曰盗诚无足虑然小人乗时以倾大臣非国家之福议遂格辛未始班厯于夏国庚辰罢宰臣兼枢宻使又诏枢宻院凡军国机要依旧同商议施行十一月枢宻院请自今进退管军臣极邉长吏路分兵马钤辖以上并与宰臣同议从之辛卯诏京东路提㸃刑狱司体量石介存亡先是介受命通判濮州归家待次病卒夏竦衔介甚且欲倾富弼㑹徐州狂人孔直温谋反搜其家得介书竦因言介实不死弼隂使入契丹谋起兵弼为内应故有是命时亦有诏下兖州勘介死虚实知州杜衍㑹官属语之泰宁节度掌书记龚鼎臣独曰介平生直谅宁有是耶愿以合族保其必死衍竦然探懐中奏藁示之曰老夫既保介矣君年少见义必为安可量哉国子监直讲孙复责监䖍州税孔直温败索其家得遗复诗故也甲午迩英阁讲诗角弓篇上曰幽王不亲九族以至于亡杨安国对曰冬至日陛下亲燕宗室人人抚借岂不广骨月之爱也上又曰书载九族既睦平章百姓此帝尧之盛徳也朕甚慕之乙未迩英阁讲诗都人士篇上曰古人冠服必称其行今冠服或过之行未必如古人也又读经武圣畧至真宗朝李继和上言国初李汉超在关南以私钱贸易佐公用人或绳奏之大祖反令尽除所过税上曰任人如此孰不尽力哉诏以邉事宁息盗贼衰止知郓州富弼知青州张存并罢安抚使知邠州范仲淹罢陜西四路安抚使其实䜛者谓石介谋北弼将举一路兵应之故也仲淹先引疾求解邉任是日改知邓州丙戌庆厯六年春正月戊子知制诰王尧臣罢三司使为翰林学士承㫖尧臣主计凡三年前使姚仲孙借内蔵钱数百万乆不能偿尧臣悉按籍偿之而军国之费犹沛然有余盖未尝加赋于民也益梓䕫三路转运使皆乞增盐井课岁可为钱十余万尧臣固不从上问其説对曰庸蜀僻逺恩泽鲜及而贡入常倍民力由此困朝廷既未有以恤之而又牟利焉是重困也上善其对已而言于上曰臣之术止于是矣且臣母老愿解烦剧既罢上慰劳之尧臣顿首曰非臣之能惟陛下信用臣尔甲午命翰林学士孙抃权知贡举二月癸丑司天监言日当食三月朔上谓辅臣曰日食之咎盖天所以谴告人君愿罪归朕躬而无及臣庻也凡民之疾苦益思询究而安利之三月辛巳朔日有食之庚寅登州地震岠嵎山摧自是震不己每岁震即海底有声如雷壬寅御崇政殿赐进士贾黯等一百三十人及第一百九十人出身一百十七人同出身癸卯赐诸科及第并出身者四百十五人夏五月减卭州盐井岁额缗钱一百万川崃四路盐课县官之所仰给然井源或发或微而责课如旧任事者以为功往往贻患于后人朝廷切于除民疾苦有司上言輙为蠲减前后不可悉数六月丁巳流星出营室南大如柸其光烛地隐然有声占曰兵出癸亥帝谓辅臣曰天之谴告人君使惧而脩徳亦犹人君知臣下之过先亦戒敕使得自新则不䧟于咎恶也贾昌朝等皆引咎再拜参知政事吴育与宰相贾昌朝不相能监察御史唐询希昌朝意上奏曰贤良方正直言极谏茂材异等科由汉渉唐皆不常置若天见灾异政有阙失则诏在位荐之请自今不与进士同时设科疏上帝刋其名付中书育奏疏驳之上是育言即诏礼部自今制科随进士贡举其着为令仍须近臣论荐毋得自举上因谕辅臣曰彼上言者乞从内批以行今乃知欺罔也育又奏曰隂邪沮事正当明辨人臣言渉机宻欲归徳于君成国之羙此类可以刋名付外制䇿天下公共废置可以明述岂宜隂有沮革欲自上行此正姦罔所为愿出姓名批敕以明国法育本由制䇿进上数称其贤以为得人故询力排诋意在育不在制科也秋七月三司使王拱辰言太祖时兵十二万太宗时十八万章圣时四十万今过倍之兵在精不在衆冗散坐食非计也三司虽总财用大计而事实在外请诸道帅臣并任其责乙酉诏判大名府夏竦知并州郑戬知永兴军程琳并兼本路计置粮草事丙申右正言知制诰知吉州余靖为将作少监分司南京许居韶州初靖为谏官尝劾奏太常博士茹孝标不孝匿母䘮坐废靖既失势孝标因与知谏院钱明逸言靖少游广州犯法受笞㑹朝廷下广州按得其实靖初名希古曲江主簿善遇之知韶州者疾主簿捃其罪唯得与靖接坐主簿既以违勅停任而靖受笞后乃更名取解他州及第案牍具在故有是命壬寅上谓宰相曰前日除李用和子璋为阁门副使今次子珣求为通事舍人朕已谕之曰朝廷爵赏所与天下共也傥戚里之家兄弟迁补如已欲朕何以待诸勲旧乎八月癸卯御崇政殿䇿试贤良方正能直言极谏太常博士钱彦逺及武举人彦逺䇿入第四等彦逺易之子明逸之兄也宋兴以来父子兄弟登制科者钱氏一家而已癸酉参知政事吴育为枢密副使丁度参知政事育在政府遇事敢言与宰相贾昌朝争议上前殿中皆失色育论辩不已乃请曰臣所辩者职也顾力不胜愿罢臣职因与度易位九月庚寅户部副使夏安期为陜西转运使安期与诸路经畧安抚司议邉费凡奏省员及汰邉兵之不任役者五万人时数有灾异侍御史知杂事梅挚引洪范上变戒曰王省惟岁谓王总羣吏如岁兼四时有不顺则省其职今日食于春地震于夏雨水于秋一岁而变及三时此天意以陛下省职未至而丁宁告戒也伊洛暴涨海水入台州浙江溃防黄河溢埽所谓水不润下陛下宜责躬脩徳以囘上帝之眷佑隂不胜阳则灾异衰止而盛徳日起矣冬十一月权御史中丞张方平权三司使河北盐务在沧濵二州岁课凡千一百四十五名以给一路自开寳以来听人贸易官收其筭岁为额十五万缗王拱辰为三司使复建议悉𣙜二州盐于是三司更立𣙜法而未下也方平见上问曰河北再𣙜盐何也上曰始议立法非再也方平曰周世宗榷河北盐犯輙处死世宗北伐父老遮道泣诉愿以盐课均之两税钱而弛其禁世宗许之今两税盐钱是也岂非再𣙜乎上大悟曰卿语宰相立罢之方平曰法虽未下民已户知之当直以手诏罢之不可自有司出也上命方平宻撰手诏下之河朔父老相率拜迎于澶州为佛老㑹七日以报上恩且刻诏书北京其后父老过诏书下必流涕辛丑猎于城南东韩村是时道傍居民或畜狐兎凫雉驱入场中上因谓辅臣曰畋猎所以训武事非专务获也悉令纵之丁亥庆厯七年春正月戊子尚书左丞知兖州杜衍为太子少师致仕时年方七十正旦日上表愿还印绶宰相贾昌朝素不喜遽从其请议者谓衍故宰相一上表即得谢且位三少皆非故事盖昌朝抑之也己亥庆厯编敕成凡十二卷别为总例一卷视天圣敕増五百条二月癸未诏求寛恤民力之事听官吏驿置以闻上其副于转运司利害明白者转运司专行之癸巳诏曰自冬讫春旱暵未已朕惟灾变之来应不虚发殆不敏不明以干上帝之怒与其降疾于人不若移灾于朕中外臣指当世切务实封条上杨察进诏草以为未尽罪已之意令更为此诏乙未平章事贾昌朝罢判大名府河北安抚使枢宻副使吴育为给事中归班昌朝与育数争论帝前论者多不直昌朝时方闵雨昌朝引汉灾异䇿免三公故事上表乞罢而中丞髙若讷言隂阳不和责在宰臣帝用其言即罢昌朝等寻复命育知许州判大名府夏竦充枢宻使故事文臣自使相除枢相必纳节还旧官独竦不然初降制召竦为宰相谏官御史言大臣和则政事修竦与陈执中论议素不合不可使共事越三日遂贴麻改命焉知益州文彦博为枢宻副使上议再畋近郊南城之役卫士不及整而归以夜有雉陨于殿中谏者以为不祥是月乙亥诏将复出谏者甚衆诏罢出猎丙申诏羣臣无得以郊祀请加尊号丁酉改枢宻副使文彦博为参知政事右谏议大夫髙若讷为枢宻副使己亥赐侍讲曾公亮三品服上御迩英阁靣赐之仍宣谕曰即讲席赐卿所以尊宠儒臣也壬寅降宰臣陈执中为给事中参知政事宋庠为右谏议大夫工部侍郎丁度为中书舍人先是贾昌朝引汉故事乞罢相执中等复申前请于是各降官一等而辅政如故上之幸西太一宫也日方炎赫却盖不御及还而雨是日大浃诏权停贡举夏四月己酉内出诏曰前京东转运使薛绅任部吏孔宗旦尚同徐程李思道等为耳目侦取州县细过以滋刑狱䧟害人命时号四瞪前江东转运使杨纮判官王绰提㸃刑狱王鼎皆亟疾苛察相尚时号三虎是岂称朕忠厚爱人之意欤纮已降知衡州而绅等故在其降绅知陜州鼎知深州绰方居丧候服除日取㫖自今皆毋得用为监司宗旦等四人并与逺小处差遣绰益都人鼎沿子与纮三人者皆范仲淹所选用也天章阁待制侍讲杨安国因讲筵为上言三虎四瞪事故有是诏壬子御正殿复常膳仍赐二府喜雨诗丁卯上封者言诸路转运司广要出剰求媚于上以民输赋税已是大半之赋又令加耗谓之润官愿陛下閲其奏目或有横加收歛名为出剰乞赐绌贬使民知陛下之意仍乞严行戒励必然止絶上览之曰古称聚歛之臣甚于盗贼今如此掊歛与朕结怨于民也亟下诏止絶之讲筵读贾谊传论三公三少皆天下端士与太子居处出入故少成若天性习惯如自然帝曰朕昔在东宫崔遵度张士逊冯元为师友此三人皆老成人至于遵度尤良师也五月己亥命翰林学士杨察除放天下欠负六月壬戌置北京留守司御史台先是夏竦䜛言石介实不死富弼隂使入契丹谋起兵竦在枢府又䜛介説敌不从更为弼往登莱结金坑㐫恶数万人欲作乱请发棺验视朝廷复诏监司体量中使持诏至奉符提㸃刑狱吕居简曰今破冢发棺而介实死则将柰何且丧𦵏非一家所能办也必须衆乃济若人人召问之茍无异説即令结罪保证亦可应诏矣中使曰善及还奏上意果释秋八月丁未赐汝州龙兴县处士孔粟帛孔子四十六代孙隠居县之龙山性孤洁喜读书有田数百畆赋税常为乡里先遇嵗饥分所余周不足者闻人之善若出于己动止必依礼法环所居百里人皆爱慕之𦵏其父庐墓三年卧破棺中日食米一溢壁间生紫芝数十本州以行义闻故有是赐初置天章阁直学士位在龙图阁直学士之下九月癸巳以北宅为广亲宅先是帝以秦王子孙衆多而所居隘狭乃命脩王钦若故第增益之冬十月太子太傅致仕李廸卒帝篆其墓碑曰遗直之碑又改廸所𦵏鄄城之乡曰遗直乡十一月戊戌祀天地于圜丘大赦是日贝州宣毅卒王则据城反僣号东平郡王十二月庚戌枢宻直学士明镐为河北体量安抚使甲寅知沧州髙继隆为东上阁门使知贝州三司使张方平言勘㑹陜西用兵以来内外所增置禁军八百六十余指挥约四十有余万人内马军一百二十余指挥若马数全足计六万有余匹其系三路保㨗振武宣毅武卫清邉蕃落等指挥并本道上兵连营仰给约二十余万人比屯驻戌兵当四十万人又自庆厯三年以后增添给送西北银绢内外文武冗官日更增广所以三司经用不赡天下山泽之利茶盐酒税比之先朝以前例皆大有增剰可谓无遗利也然有司调度交见匮乏直以支费数广不量入以为出所致尔今禁兵之籍不啻百万人坐而衣食无有解期七八年天下已困而中外恬然不知营救臣以不才谬当大计谨具大畧乞下中书枢密院审加图议裁于圣断变而通之戊子庆厯八年春正月辛未夏国主曩霄卒曩霄凡七娶五曰野利氏遇乞从女也㑹有告遇乞兄弟谋作乱曩霄遂族遇乞刚浪凌城逋等既而曩霄悔恨下令访遗口得遇乞妻与之私通野利氏觉之乃出为尼号没蔵大师既娠而曩霄死没蔵大族也讹龎为之长讹龎曰夏自祖考以来父死子继国人乃服今没蔵尼娠先王之遗腹幸而生子则可以嗣先王矣遂立没蔵而伪号太后曩霄既死三月谅祚生丁丑参知政事文彦博为河北宣抚使本路体量安抚使枢密直学士明镐副之镐督诸将攻贝州城乆不下彦博乞身往破贼故遣彦博宣抚先是枢密使夏竦恶明镐恐其成功輙从中沮之彦博因言军事愿得专行戊寅诏许彦博以便宜从事乙未日赤无光闰正月庚子朔文彦博夜选壮士二百衔枚由地道入贼衆惊溃王信捕得则诏以槛车送京师改贝州曰恩州丁未祠部员外郎祕阁校理张瓌为两浙转运使瓌十年不磨勘迁官朝廷奖其退静故用之戊申参知政事文彦博为礼部侍郎平章事右谏议大夫明镐端明殿学士给事中辛酉崇政殿亲从官颜秀郭逵王胜孙利等四人谋为变杀军校刼兵仗登延和殿屋入至禁中焚宫帘斫伤内人臂其三人为宿卫兵所诛王胜者走匿宫城北楼经日乃得而捕者即支分之带御器械王从善等五人皆外迁独杨懐敏领职如故枢密使夏竦庇之也丙寅磔王则于都市二月癸酉杨懐敏落入内副都知复为左蔵库使通州团练使滑州钤辖始从御史之言也何郯击懐敏尤力上谕郯曰古之谏臣尝有碎首者卿能行此否郯对曰古者君不从谏故臣有碎首今陛下无谏不从何用如此若必碎首则美归臣下而过在君上也上忻纳之戊寅改新知荆南范仲淹复知邓州仲淹在邓二年邓人爱之及徙荆南衆遮使者请留仲淹亦愿留诏从其请三月甲寅幸龙图天章阁出手诏赐辅臣曰间者西陲御备天下绎骚虽常赋有增而经用不给加以承平寖乆仕进多门人浮政滥员多缺少又牧宰罕闻奏最将帅艰于称职西北多故虏态难常献竒谲空言者多陈悠乆实效者少思济此务罔知所从悉为朕条画之又诏翰林学士三司使知开封府御史中丞曰欲闻朕躬缺失左右朋邪中外险诈州郡暴虐法令非便民者及朝廷机事其悉以陈皆给笔札令即坐上对时枢宻使夏竦知执中不学少文故为帝谋意欲困执中也执中方力辞未许参知政事宋庠请至中书合议上对许之论者以庠为知体是日翰林学士张方平既退朝㑹鎻院草制方平即条对所问夜半与制书俱上曰臣昨在三司计㑹天下财用出入之籍及建隆以来兵数乞朝廷速加图议望严令天下禁止招募命逐路转运使提㸃刑狱分按所部拣选疲老便与放停若虽系禁军其间羸弱惮于教閲愿退就厢军者亦听从便臣曾勾当三班院在院使臣景祐中约计四千余员今六千五百余员臣勘㑹学士院两省以上官景祐中四千余员今六千余员臣任御史中丞将本台班簿㸃算景祐中京朝官不及二千八百员臣判流内铨取实在铨选人毕竟不知数目大约三员守一缺畧计万余人十年之间所增官数如此若更五七年后其将奈何每嵗入官之路徼倖攀援日生新例不可胜数澄源培本在陛下命令而己乞令中书枢密院各具逐年诸色入仕名目及人数取其侥倖弊滥尤甚者逐色别立条约稍加裁损臣闻先朝以前虽将相大臣之家子孙犹多白衣未仕者今自少卿监以上輙每歳任一人不亦过乎祖宗之时文武官不立磨勘年岁不为升迁资序有才用名实之人或从下位便见超擢无才用名实之人有守一官至十余年不改转者故当时人皆自勉非有劳効知不得进自祥符之后朝廷之议益循寛大故令自监当入知县知县入通判通判入知州皆以两任为限又令守官及三年即例得磨勘先期行之人始知恩未见有弊及今岁年深乆习以为常皆谓本分合得无贤不肖莫知所劝愿陛下稍革此制其应磨勘叙迁者必有劳绩可褒或朝廷特敕择官保任者即与转迁其保任之法应须选择清望有才识之人即命举之如此则是委执政之臣举清望官委清望官举亲民官官有缺员随员数令举又足以见圣恩急才爱民之意也至于将帅之任仍宜乆于其职祖宗任李汉超郭进贺惟忠李谦溥姚内斌董遵诲侯赟杨延昭等逺或二十年近犹八九年假之事权畧其细故不为间言轻有移易又不与髙官常令志有所未满不怠于为善也今则不然武臣指邉郡谓之邉任借之为发身之地歴邉任者曽无寸劳薄効不数年径至横行刺史防团亷察而又移换改易地形山川未及知军员士伍未及识吏民土俗未及谙己复去矣愿陛下鉴祖宗故事重爵赏以待功劳责乆任以观能効亦驭将帅之一节也帝览奏惊异诘旦更赐手札问诏所不及者方平即日复上对曰今兹圣心因昨保州恩州之变得无常以河北为意者乎臣曽勘㑹河朔厢禁军仅二十万人禁军五之四然体问其中疲老不任徴役者甚多若朝廷密谕安抚部署及转运使提㸃刑狱官此后一切且住招填令依常例旋行拣放频作畨次拣选少作人数放停使由之而不知无得漏露朝㫖岁年后稍稍团併据所缺指挥发在京禁军就逐州驻札使其势足与土兵相制庻乎置器于安也今兹圣心因昨卫士震惊宫省得无以亲卫为意者乎国初循周制置诸班直备爪牙士属殿前司置亲从官属皇城司然皆游惰无根蔕莫容其身者乃来应募前此变故卒生意外臣恐当有以惩创之若于诸班直中选其年劳乆次者至于东西下班殿侍有门阀家业者及诸军中死事者之孤稍有材胜兵者严立保委之法选取千人以充殿内之卫仍领属皇城司令枢密院殿前司立定选补格式岁月更代之法岁满则优迁之愿留者令皇城司保任委是壮愿谨良则听留若其功过之准教习之法居处之制颁给之例即请自朝廷裁议臣闻太祖训齐诸军法制甚严军人不得衣皂岂有红紫之服葱韭不得入营门岂知鱼肉之味每请月粮时营在城西者即于城东支营在城东者即于城西给须令自负以劳役之今则异矣臣尝入朝见诸军帅从卒一例新紫罗衫红罗抱肚白绫袴丝鞋戴青纱帽拖长绅带鲜华烂然计其所受廪给不足一身之费若有妻子争得不饥冻此军情所以易动也臣窃惟陛下御极于今且三十年甚盛之事所以感格天地结洽人心之深者以其至仁慈厚好生恶杀哀矜庻狱惟刑之恤也近因贝贼挟妖为乱州郡承风觉发妖事蔓延平民岂无姦人乗便创造疑似或挟雠怨更相攀引榜掠之下何求不获臣惜陛下三十年甚盛功徳亏于一篑奈何轻用刑狱以危天下招致沴气以速民怨者乎至于天下大势臣请为陛下言之臣观古今治乱之变不在其他只在上下之势离合而已比年以来朝廷颇引轻险之人布之言路违道干誉利口为贤内则言事官外则按察官多发人闺门暧昧年岁深逺累经赦宥之事故自将相以下至于卿大夫士惴惴危恐莫有泰然而自安者愿陛下深为留神务在通上下之情欲上下之情合在审于听受而已上览奏益异之书文儒二字以赐方平翰林侍读学士叶清臣在永兴条对其言多劘切权贵且曰陛下欲息奔竞此系中书若宰相裁抑奔竞之流则风俗敦厚人知止足宰相用憸佞之士则贪荣冒进激成浑波向有职在筦库日趋走时相之门入则取街谈巷言以资耳目出则窃庙谟朝论以惊流辈一旦皆擢职司以酬所任比日人士竞踵此风出入权要之家时有三尸五鬼之号乃列馆职或置省曹台谏官为天子耳目今则尽为宰相肘腋宰相所恶则捃以㣲瑕公行击搏宰相所喜则从而唱和为之先容中书政令不平刑罚不当则箝口结舌未尝敢言人主纎㣲过差或宫闱小事则极言过当用为讦直宋禧为御史劝陛下宫中畜犬设棘以为守卫削弱朝体取笑夷狄王逵两为湖南转运使所至苛虐诛剥百姓徒配无辜特以宰相故旧不次抜擢如此是长奔竞也其他所列利害甚衆夏四月己巳朔封曩霄子谅祚为夏国主谅祚生甫三月诸将未和议者谓可因此时皆以节度使命诸将使各统所部可分弱其势兾絶后患判延州程琳言幸人之丧非所以示夷狄不如因而抚之或请乗隙举兵知庆州孙沔亦言伐丧非中国体上诺其言遂趣有司行册礼然议者颇惜其失机㑹参知政事丁度罢为紫宸殿学士兼翰林侍读学士给事中权三司使明镐为参知政事文彦博自贝州入相数推镐功故丁度罢而镐代之诏科场旧条皆先朝所定宜一切无易时礼部贡院言祖宗以来得人不少考较文艺固有规程不须变更以长浮薄请并加旧制故降是诏初诏外州发解到省差官覆考寻罢之葢虑因此或致抑退寒士故也辛卯置河北四路安抚使命知大名眞定府瀛定州者领之韩琦知定州王拱辰知瀛州鱼周询知成徳军先是贾昌朝判大名府兼河北安抚使矣初改文明殿学士为紫宸殿学士御史何郯言紫宸不可为官称五月乙巳诏改旧延恩殿之名为观文殿仍改紫宸殿学士为观文殿学士御史何郯言伏见枢密使平章事夏竦其性邪其欲侈其学非而博其行伪而坚有纎人善柔之质无大臣鲠直之望事君不顾其节遇下不由其诚肆己之欺诬谓可以蔽明任己之侧媚谓可以矫正犯纪律之所戒而不耻冒名教之所弃而无疑聚歛货殖以逞贪恣不可格以亷耻之行比周权倖以图进取不可语以忠正之方近者卫兵为乱突入宫掖而竦只縁管皇城司内臣杨懐敏素与交通曲为掩蔵欲以结纳主忧于上而不为之恤民议于下而不知为非今懐敏既黜而竦独留中外之心无不愤激伏望陛下上为社稷之谋下慰臣庻之望与衆永弃示人不私岂不盛哉岂不快哉辛酉夏竦罢枢宻使判河南府言者既数论夏竦姦邪㑹京师同日无云而震者五上方坐便殿趣召翰林学士俄顷张方平至上谓曰夏竦姦邪以致天变如此亟草制出之方平请撰驳辞上意遽解曰且以均劳佚命之给事中参知政事宋庠充枢密使壬戌枢密副使左谏议大夫龎籍为参知政事六月壬辰帝语辅臣曰春夏乆雨朕日蔬食夙夜祷于上帝傥霖滛未止当去食啜水兾移灾朕躬然不欲使外闻之嫌其近名耳宰臣文彦博对曰今景气澄晏实圣徳感通也参知政事明镐疽发背卒丙申司空致仕章得象卒初陜西军兴移用不足知商州皮仲容始献议采洛南县虢州青铜置二监以铸钱既而陜西都运使张奎知永兴军范雍请铸大钱与小钱兼行大钱一当小钱十及奎徙河东又铸大鐡钱亦以一当十陜西复采仪州黄铜置监铸大钱朝廷因敕江南铸大铜钱而江池虢饶州又铸小钱钱悉辇至关中数州钱杂行大约小铜钱三可铸当十大铜钱一以故民间盗铸者衆钱文大乱物价翔踊知并州郑戬请河东鐡钱且以二当铜钱一又以三当一或以五当一是月翰林学士张方平宋祁御史中丞杨察与三司使叶清臣先上陜西钱议请以江南仪商州大铜钱一当小钱三又言姦人所为不铸小鐡钱者以铸大铜钱得利厚而官不禁若铸大铜钱无利又将铸小鐡钱以乱法请以小鐡钱三当铜钱一既而又请河东小鐡钱如陜西亦以三当一且罢官所置炉朝廷皆施用其言自是姦人稍无利其后诏商州罢铸青黄铜钱又令陜西大铜钱大鐡钱皆一当二盗铸乃止然令数变兵民耗于资用类多咨怨乆之始定秋七月诏河北水灾其令州县募饥民为兵冬十月丁亥屯田员外郎范祥提㸃陜西路刑狱兼制置解盐祥先请变两池盐法故有是命使自推行之其法旧禁盐地一切通商盐入蜀者亦恣不问罢并邉九州军入中刍粟第令入实钱以盐偿之视入钱州军逺近及所指东南盐第优其估东南盐又听入钱永兴鳯翔河中岁课入钱总为盐三十七万五千大席授以要劵即池验劵案数而出尽弛兵民辇运之役又以延环庆渭原保安镇戎徳顺地近乌白池姦人私以青盐入塞侵利乱法乃募人入中池盐予劵优其直还以池盐偿之以所入盐官自出鬻禁人私售峻青盐之禁行之数年猾商贪贾无所侥倖关内之民得安其业公私以为便云己亥作皇帝钦崇国祀之寳真宗尝为昭受干符之寳凡斋醮表章用焉及大内火寳焚命宰相陈执中书付有司别刻之十一月殿中侍御史何郯为礼部员外郎兼侍御史知杂事初䑓缺知杂执政欲进其党上特用郯且谕郯曰卿不阿权势故越次用卿诏河北水灾民流离道路男女不能自存者听人收养之后毋得复取其庸雇者自从私劵壬戌以畿内物价翔贵于新城外置十二场官出米裁其价以济贫民时雨潦害稼壊隄防两河间尤甚十二月乙丑徳音改明年元降天下囚罪一等徒以下释之出内蔵钱帛赐三司贸粟以赈河北流民丙子诏三司河北沿邉州军客人入中粮草改行四説之法每以一百贯为率在京支钱三十贯香药象牙十五贯在外支盐十贯茶四十贯初权发遣盐鐡判官董沔言端拱淳化时祖宗北伐燕蓟西讨灵夏以至真宗朝二邉未和用兵数十年然犹帑蔵充实人民富庻何以致其然哉行三説入中之法尔自西人扰邉国用不足民力大匮得非废三説之法邪请依旧行三説以救财用困乏之弊乃下三司议因言自见钱法行京师之钱入少出多庆厯七年𣙜货务缗钱入百十九万出二百七十六万恐无以赡给请如沔议旧法每一百贯支见钱三十贯香药象牙三十贯茶引四十贯至是加以向南末盐为四説而行之宋史全文卷八下宋史全文卷九上钦定四库全书宋史全文卷九上宋仁宗五己丑皇祐元年春正月甲午朔日有食之辛丑命翰林学士赵槩权知贡举庚戌太傅致仕邓国公张士逊卒车驾临奠翌日谓辅臣曰昨有言庚戌是朕本命不宜临䘮朕以师臣之旧故不避文彦博曰唐太宗辰日哭张公谨陛下过之逺矣二月丁夘彗出虚晨见东方西南指歴紫微至娄凢一百一十四日而没诏自今月五日不御正殿其尚食所供常膳亦宜减省中外臣僚极言当世切务权三司使叶清臣乞令后转运使副得替差两制臣僚考校分上中下六等从之辛未知青州冨弼为礼部侍郎初河北大水流民入京东者不可胜数弼择所部丰稔者五州劝民出粟得十五万斛益以官廪随所在贮之择公私庐舍十余万区散处其人选老弱病者廪之及流民将复其业又各以逺近受粮凢活五十余万人募而为兵者又万余人诏发京师禁军十指挥赴京东西路驻泊以备盗贼户部副使包拯言臣闻京师者乃天下之本也王畿之内列营屯聚此强本之兵也而国家近年以来边陲有警乃一例调发恐非固宗社制戎狄之长䇿今河北河东惟有民兵可用往年尝籍之矣籍之未甚得䇿又从而释之窃见唐李抱真民兵之制事颇相近故当时昭义一军雄视山东可取抱真之制约而行之民兵旣壮禁军留实京师则内外安矣契丹与夏人相攻聚兵近塞遣使来告边候稍警上御便殿访羣臣以备御之策权三司使叶清臣对曰诏问北使诣阙以西戎为名即有邀求何以答之臣闻誓书所载彼此无求况元昊叛边累年致讨契丹岂有毫发之助今彼国出师辄求我助奸盟违约不亦甚乎若使辩㨗之人判其曲直契丹虽是蛮夷乆渐礼义我直彼曲岂不惮服诏问辅翊之能方面之才与夫帅领偏裨当今孰可任此者臣以为不患无人患有人而不能用尔今辅翊之臣莫如富弼范仲淹夏竦郑戬方面人才莫如韩琦田况刘涣孙沔至于帅领王德用范仲淹龎籍皆其选也狄青范全蒋偕张亢刘贻孙王徳基此可补偏禆者也至若威御绥宁即竦戬尤其所长诏问朔方灾伤军储缺乏此则三司失计置转运使不举职且如施昌言方欲竭思虑办职事一与贾昌朝违戾遂被移徙军储何由不乏自去秋八月计度市籴而昌朝执异讫今仲春而尚未予夺财赋何縁得丰诏问战马乏絶何䇿可使足用臣前在三司尝陈监牧之弊莫若赋马于河北河东陜西京东西五路上户一马中户二户一马养马者复其一丁如此则坐致战马二十万不为难矣三月庚子御延和殿召辅臣观新造浑仪木様时命日官参用梁令瓉李淳风旧制改铸浑仪也先是户部副使包拯答诏所问御边之䇿辛丑命拯往河北提举计置粮草乙巳御崇政殿试礼部奏名进士丙午试诸科癸丑赐进士冯京等一百七十四人及第一百六人出身二百九人同出身于崇政殿甲寅赐诸科及第并出身五百五十人于观文殿夏四月庚午命户部副使包拯与河北四路安抚司转运司议省冗官及汰军士之不任役者以闻五月丙午幸后苑宝岐殿观刈麦顾谓辅臣曰朕新作此殿不欲植花卉而岁以种麦庶知穑事之不易也宰相龎籍言殿中丞馆阁校勘范镇有异才不汲汲于进取特迁直秘阁六月乙丑以太子右清道率府率叔韶赐进士及第寻加文州刺史叔韶尝献所着文召试学士院入优等特迁之入谢命坐赐茶谓曰宗子好学无几尔独以文章得进士第朕欲天下知属籍有贤者宜勿忘所学贾昌朝为观文殿大学士判都省观文殿置大学士自此始仍诏自今非尝为宰相毋得除秋七月翰林侍读学士张钖尝讲书禁中上飞白书博学二字赐之因问治道钖对曰节嗜欲者治身之本审刑罚者治国之本时贵妃方宠幸故钖以此讽上改容曰卿言甚嘉朕恨用卿晚也八月壬戌平章事陈执中罢为兵部尚书知陈州先是河北民流灾异数见执中无所建明但延接卜相术士言者屡攻之诏从其请平章事文彦博加昭文馆大学士枢密使宋庠为平章事枢密使王贻永兼侍中参知政事龎籍为枢密使枢密副使髙若讷为参知政事翰林侍读梁适为枢密副使甲申御崇政殿䇿试贤良方正能直言极谏殿中丞吴奎丙戌御崇政殿试武举人得何景略等三十七人九月诏河东河北经略安抚使司契丹举兵讨夏入其边要之地选委将佐严加备御时司天言太阴犯毕宿主边兵赵分有忧故也乙巳广南西路转运司言广源州蛮㓂邕州诏江南福建等路发兵备之广源州在邕州西南虽号邕管西覉縻州其实服役于交趾初有侬全福者知傥犹州交趾举兵虏全福其妻阿侬嫁商人生智髙生十二年杀其父商人冒姓侬据傥犹州建国曰大厯交趾复拔傥犹州执智髙释其罪使知广源州居四年遂袭据安徳州僭称南天国改元景瑞求内附未即得于是始入冦己未罢武举冬十月侍御史知杂事何郯言臣伏见陜西以诸州新弓手刺面充保㨗指挥其间甚有疲弱不堪征役之人伏望告谕应系新置保㨗兵士年五十以上如不愿在军者许令自陈减放归农十二月壬戌诏陜西保㨗兵年五十以上及短弱不任役者听归农凡放归者三万五千余人皆懽唿反其家自是岁省缗钱二百四十三万陜西之民力稍苏初枢密使龎籍与宰相文彦博建议省兵衆纷然陈其不可上亦疑焉彦博与籍共奏今公私困竭正由养兵太多尔万一果聚为盗贼二臣请死之上意乃决于是简汰陜西及河北河东京东西等路羸兵无虑八万余人其六万有余悉放归农其二万余人各减衣粮之半户部副使包拯言景徳祥符中文武官总九千七百八十五员今内外官属较之先朝已逾一倍天下郡县用吏不过五六千员今乃三倍其多而又三岁一开贡举每放榜仅千人复有台寺之小吏府监之杂工荫序之官进纳之辈总而计之又不止于三倍则国计民力安得不窘乏哉臣以谓冗兵耗于上冗吏耗于下欲捄其弊当治其源治其源者在乎减冗杂而节用度方今山泽之利竭矣征赋之入尽矣望陛下上体祖宗之成宪下䘏生灵之重困谓设官太多也则宜艰难选举澄汰冗杂谓养兵太衆也则宜罢招募拣斥老弱土木之功不急者悉罢之费出无名者并除之惩禁中奢侈之端节上下浮枉之费愿陛下留神省察庚寅皇祐二年春正月自庆厯八年河北行四说法盐居其一而并边刍粟皆虚估至数倍劵至京师反为富贾所抑盐百八斤旧售钱十万至是止六万商人以贱估劵取盐不复入钱京师帑藏益乏于是诏三司详定王尧臣王守忠陈旭请复入钱京师法视旧入钱数稍增予盐而并边入中先得劵受盐者河东陜西入刍粟直钱十万止给盐直七万河北又损为六万三千且令入钱十万于京师乃得兼给谓之对贴自是入钱京师稍复矣先是宋庠建议以今年当郊而日至在晦用建隆故事宜有所避因请季秋大享于明堂三月戊子朔诏罢今年冬至亲祠南郊之礼以九月择日有事于明堂上谓辅臣曰明堂者布政之宫天子路寝乃大庆殿是也况明道初合祀天地于此己丑诏以大庆殿为明堂戊戌诏羣臣毋得上尊号文彦博等伏奏至于三四上固拒之诏祠明堂宜尽物以遵典礼自乗舆服御诸物务令有司裁简之诏两浙流民男女不能自存者听人收养后不得复取丙辰宋祁上明堂通议二篇祁自序略曰上薄三代旁搜汉唐礼之过者折之说之缪者正之以合开宝一王之典聊佐乙夜观书之勤夏四月乙丑内出手诏祖宗以来三岁一亲郊即徧祭天地而百神靡不从祀今祀明堂而礼官所定止祭昊天五帝不及地祗配坐不及祖宗未合三朝之制况比年水旱地震稼穑不登移郊为大享盖亦为民祈福宜合祭皇地祇奉太祖太宗真宗竝配而五帝神州亦亲献日月河海诸神悉如圜丘从祀因谓文彦博曰礼非天降地出縁人情尔礼官习拘儒之旧传舍三朝之成法非朕所以昭孝息民也五月己酉内出明堂乐曲及二舞名文舞曰右文化俗武舞曰成功睿徳六月己未内出御撰明堂乐八曲以君臣民事物配属五音凡二十声为一曲丁夘以御撰黄钟五音五曲凡五十七声下太常隶习之辛巳屯田员外郎吕公着同判吏部南曹公着夷简之子也尝召试馆职不就于是上谕曰知卿有恬退之节因赐五品服秋七月戊子出御选明堂无射宫乐曲谱三皆五十七字五音一曲奉爼用之二变七律一曲饮福用之七律相生一曲退文舞迎武舞及亚献彻豆用之九月辛亥大享天地于明堂以太祖太宗真宗配从祀如圜丘大赦文武职官致仕官竝特与转官不为永例诏内降指挥百司执奏毋輙行敢因縁干请者谏官御史察举之初议肆赦上谓辅臣曰比有贵戚近习夤縁请托以图内降可于赦文中严切禁止辅臣对曰载之赦条恐未尽圣意乃别为手诏与赦同降先是彭思永入为侍御史极论内降之弊及祀明堂前一日有传赦书语百官迁官者时参知政事缺员张尧佐朝暮待命而王守忠亦求为节度使思永遂奏陛下覃此缪恩无意孤寒独为尧佐守忠尔且言外戚秉政宦官用事皆非宗社之福疏入上震怒诏诘思永安从得此谏官吴奎言御史许风闻若必穷主名则后无敢以事告御史者是朝廷自蔽耳目也上寤不复致诘恩永寻罢侍御史知宣州而尧佐守忠之议遂格入内都知麦允言卒赠司徒安武节度使又诏允言有军功特给卤簿同知礼院司马光言昔仲叔于奚有功于卫卫人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等威之谓器二者人主所以保畜其臣而安治其国家不可忽也今允言近习之臣赠以三公之官给以一品卤簿其为繁缨不亦大乎冬十月初议覃恩髙若讷谓文彦博曰官滥已乆未有以节止今又启之何也彦博不听辛未诏宰臣文彦博宋庠参知政事髙若讷史馆检讨王洙编修大享明堂记十一月乙酉召太子中舍致仕胡瑗赴太乐所同定钟磬制度戊子命中丞郭劝知谏院包拯放天下欠负壬辰赐淮南江浙荆湖制置发运使金部员外郎许元进士出身上尝谓执政曰发运使总领六路八十八州军之广宜得其人而乆任之今许元累上章求解朕思之不若奖励以尽其才故特有是赐闰十一月丙辰出内藏库缗钱四十万䌷绢六十万下河北便籴粮草先是河北㳂边水灾朝廷蠲民税㡬尽至秋禾稼将登而镇定复大水㳂边尤被其害上忧军储不给故特出内府钱帛以助之丁巳手诏宜委中书门下集贤院及太常礼乐官将天地五方神州日月宗庙社䄍祭享所用登歌宫县审定声律是非按古今调谱中和使经乆可用以发祖宗之功徳于是中书门下集两制太常官置局于秘阁详定太乐承㫖王尧臣等言待制赵师民博通古今愿令预详定及乞借参知政事髙若讷所校十五等古尺并从之己未三司使户部侍郎张尧佐为宣徽南院使淮康节度使景灵宫使是日诏后妃之家无得除二府职位庚申又加张尧佐同羣牧制置使辛酉赐贵妃张氏从弟希甫及甫竝进士出身尧佐之子也是夜秀州地震有声如雷自西北起癸亥知谏院包拯等言陛下即位仅三十年未有失道败徳之事乃五六年超擢张尧佐羣臣皆窃议其过皆不在陛下在女谒近习及执政大臣也盖女谒近习知陛下继嗣未立而有所私莫不潜有趋向而附结之执政大臣不思规陛下以大谊乃从䛕顺指髙官要职惟恐尧佐不满其意况下制之日阳精闇塞氛雾继起伏望陛下断以大义稍割爱情必不得已宣徽节度使择与其一如此则仰合天意俯顺人情而重光盛徳矣初执政希上㫖一日除尧佐四使又以王举正重厚寡言同日授御史中丞甲子举正上殿力言擢用尧佐不当疏入不报戊辰朝退举正留百官班廷争复帅殿中侍御史张择行唐介及諌官包拯吴奎陈旭吴奎于上前极言且于殿庑切责宰相上闻之遣中使谕㫖百官乃退己巳诏近台諌官累乞罢张尧佐三司使及言不可用为执政之臣若优与官爵于体差便遂除宣徽使兼已指挥自今后妃之家母得除两府职任今台谏官重有章疏其言反覆在法当黜朝廷特示含容时上怒未解枢密副使梁适独进曰台谏官盖有言责然宠尧佐太厚恐非所以全之是日尧佐亦奏辞宣徽使景灵宫使乃诏学士院贴麻处分十二月甲申朔诏班三品以上家庙之制凡得立庙者许嫡子孙袭爵世降一等其后终以有庙者之子孙或官微不可以承祭又朝廷难尽推袭爵之恩遂不果行辛夘皇祐三年春正月丙子诏分淮南为两路扬州为东路庐州为西路二月文彦博等奏上明堂大享记三十卷纪要二卷上为之序己亥诏三司河北入中粮草复行见钱法时三税四税二法竝行于河北未几茶法复坏刍粟之入大约虚估居十之八劵至京师为南商所抑茶每直十万止售钱三千富人乘时收蓄转取厚利三司患之请行贴买之法每劵直十万北商售三千倍为六千复入钱四万四千贴为五万给茶直十万诏又损钱一万然亦不足以平其直北商无利入中者寡公私大弊知定州韩琦及河北都转运司皆以为言下三司议三司奏请复见钱法可之仍一用景祐三年约束又惧好事者之横议也庚子诏自今有依前事为议者竝湏究知厥理审可施用若其事已上而验问无状者寘之重罚三月谏官包拯吴奎陈旭言平章事宋庠不戢子弟在政府无所建明庚申罢为刑部尚书观文殿学士知河南府刘沆为参知政事戊辰迩英阁讲易至山下有泽损君子以惩忿窒慾上曰人之情慾皆生于阴阳而节之在人杨安国对曰臣以为人有六情喜怒哀乐好恶天有六气阴阳风雨晦明故人之生天命之谓性而命人之所禀以生也性人之所赋以分也言情则性之移也语欲则情之肆也故六情相滥则喜生于风怒生于雨哀生于晦乐生于明好生于阳恶生于阴故圣人取损象以惩忿窒欲也上然之庚子迩英阁讲易鼎卦上问九四之象施之人事如何杨安国对曰鼎为烹饪成新之器上承至尊下又应初上承下施任重非据故足折而覆餗矣其犹任得其人虽重而可胜非其人必有颠覆之患上曰任人不可不谨重也夏四月丁未御迩英阁谓讲读官曰易有精微朕每以疑难问卿等得无烦乎曽公亮对曰臣等幸承明问惧不能对岂敢言烦上曰卿等宿儒博学多所发明朕虽知暑亦未尝倦但恐卿等劳尔丁度复进曰自古帝王盛治日久非内惑声色则外穷兵黩武陛下即位三十年孜孜圣学虽尧舜之聪明不是过因顿首称谢刑部郎中知制诰曽公亮为翰林学士公亮自为集贤校理即预经筵凡十余年上毎厚遇之及迁学士管勾三班公亮尽取前后条目置座侧案以从事吏束手无能为后至者皆莫能易五月辛亥眉州彭山县上瑞麦图凡一茎五穗者数本上曰朕尝禁四方献瑞今麦秀如此可谓真瑞矣其赐田夫束帛以劝之庚午宰臣文彦博等言臣等尝闻徳音以缙绅之间多务奔竞若恬退守道者稍加旌擢躁求者庶几知耻伏见工部郎中直史馆张瓌十余年不磨勘殿中丞王安石进士第四人及第旧制一任还进所业求试馆职安石凡数任无所陈大理评事韩维尝预南省髙荐自后五六岁不出仕宦好古嗜学竝乞特赐甄擢诏赐瓌三品服召安石赴阙俟试毕别取㫖维令学士院与试安石维竝辞不就六月丁亥无为军献芝草三百五十本上曰朕以丰年为瑞贤臣为宝至于草木虫鱼之异焉足尚哉知军茹孝标特免罪仍戒天下自今毋得以闻戊子汝州部署杨景宗求为郡职上谓辅臣曰景宗章惠太后之弟朕岂不念之然性贪虐老而益甚今与郡则一方之民受祸矣不许秋七月壬子诏太学生旧制二百人如不能充数止以百人为限丙辰诏兖州仙源县复以孔氏子孙知县事丁巳翰林学士承㫖王尧臣等言国朝乐宜名大安诏恭依乙丑上谕辅臣曰近日职司以长吏不理闻者多矣中书未尝施行且长吏者民之性命可不重乎宜择其甚者罢之小者易之文彦博等惭谢而退于是罢斥对移者凡十六人丙子减湖南郴永桂阳监丁身米凡岁减十万余石八月己夘朔知谏院吴奎言近岁以来水不润下盗贼横起皆阴盛所致夫帝王之美莫大乎进贤退不肖今天下之人皆谓之贤陛下亦知其贤然不能进天下之人皆谓之不肖陛下亦知其不肖然不能退重以内宠骄恣近习囘挠夷狄桀骜谗邪交伤阴盛如此宁不致大异哉辛巳特赠给事中孔道辅为工部侍郎时龙图阁直学士王素入对语及道辅上思其忠故有是命癸未知定州韩琦加观文殿学士再任初明镐引诸州兵平恩州独定兵邀赏赉出怨语㡬欲譟城下琦至即用兵律裁之察其横军中尤不可教者捽首斩军门外或死攻围赙赏其家恤其孤儿使继衣廪恩威旣信则傚古兵法作方圆锐三阵指授偏将日月教习之由是定兵精劲齐一号为可用冠河朔京师发龙勐卒戍保州在道窃取人衣履或饭讫不与人直至定即留不遣曰保州极塞岂可以骄兵戍之易素教者数百人以往而所留卒未踰月亦皆就律岁大歉为赈之活饥人数百万诏书褒美隣城旁路刺取其政以为法在北边隐然为雄镇声动邉方辛夘张尧佐为宣徽南院使判河阳诏天下长吏未尽得人其令诸路转运使提㸃刑狱除任两府臣僚外悉类次治状能否以闻御史中丞王举正以张尧佐再除宣徽使三尝论奏不报知谏院包拯陈旭吴奎相继言庚子诏自今张尧佐别有迁改检㑹此札子进呈执奏仍诏除宣徽使自今不得过二员乙巳冯道曽孙舜卿上道官告二十通乞録用上谓辅臣曰道相四朝而偷生茍禄无可旌之节所上官告其给还之九月乙夘武宁节度使兼侍中夏竦卒赐谥文献知制诰王洙曰不当与僖祖同谥遂改曰文正同知礼院司马光言谥之美者极于文正竦何人乃得此谥判考功刘敞言竦奸邪而陛下谥之以正不应法诏为更谥曰文庄丁丑诏迩英阁讲读官曰讲读者立侍敷对余皆赐坐冬十月己夘朔诏三司解盐听通商候二年较其増损以闻初包拯自陜西还力主范祥所建通商法朝廷旣从之已而判磨勘司李徽之又言不便乃下其事三司驿召祥令与徽之及两制共议而议者皆以祥为是故有是诏甲子大理寺言信州民有刼米而伤主者法当死上谓辅臣曰饥而刼米则可哀盗而伤主则难恕然细民无知终縁于饥尔遂贷之丙申京西转运使蘓舜元言保静节度使知许州郭承佑才堪将帅政比龚黄请徙判郑州上曰许郑皆近甸何必徙且承佑庸人而舜元所举如此使朝廷何所取信宜戒敕之丁丑殿中侍御史里行唐介责授春州别驾初张尧佐除四使介与包拯力争又请王举正留百官班卒夺尧佐宣徽景灵二使顷之复除宣徽使知河阳或谓补外不足争介以为宣徽次二府不计内外独争之上谕介除拟初出中书介言当责执政退请全台上殿不许自请贬亦不报于是劾宰相文彦博知益州日作间金奇锦因中人入献宫掖縁此擢为执政及恩州平贼幸㑹明镐成功遂叨宰相除张尧佐宣徽节度使臣面奉徳音谓是中书进拟盖彦博显用尧佐阴结贵妃外陷陛下有私于后宫之名内实自为谋身之计向来求外任谏官吴奎与彦博相为表里言彦博有才未可罢去自彦博独专大政威福一出于已人不敢议其过恶乞斥罢彦博以富弼代之上怒甚却奏不视且言将加贬窜介徐读毕曰臣忠义愤激虽鼎镬不避敢辞贬窜上于座急召二府示以奏曰介言他事乃可至谓彦博因贵妃得执政此何言也枢密副使梁适叱介下殿召当制舍人即殿庐草制而责之时上怒不可测羣臣莫敢谏右正言同修起居注蔡襄独进言介诚狂直然容受尽言帝王盛徳也必望矜贷之翌日中丞王举正复言责介太重上亦中悔改介英州别驾复取其奏以入遣中使䕶送介至英州且戒必全之而介之直声自是闻天下知制诰胡宿言闻专差中使押至贬所介若死于道路徒使朝廷负谤于天下上曰诚不思此亟追还中使庚子平章事文彦博罢为观文殿大学士知许州或言张尧封彦博父客也彦博知益州贵妃有力焉因风彦博织灯笼锦以进贵妃服之上惊顾曰何从得此妃正色曰文彦博所织也彦博与妾父有旧然妾乌能使之特以陛下故尔及为参知政事明镐讨王则未克上甚忧之语妃曰大臣无一人为国了事者妃密令人语彦博翌日彦博乞身往破贼上大喜贼平即军中拜相议者谓彦博得相由妃力也介旣用是深诋彦博事之有无卒莫辨云枢密使庞籍为平章事昭文馆大学士监修国史参知政事髙若讷充枢密使辛丑枢密副使梁适为参知政事翰林学士承㫖王尧臣为枢密副使知谏院吴奎知密州包拯奏乞留奎且言唐介因弹大臣并以中奎诬惑天听上曰介昨言奎拯皆阴结文彦博今观此奏则非诬也乙巳上谓龎籍曰谏官御史必用忠厚淳直通世务明治体者以革浮薄之弊籍旣承圣谕自是中书奉诏举台官必以上语载勑中十一月初龎籍为福建转运使请罢漳泉兴化运丁米有司持不可于是籍为宰相遂行之乙亥上谓辅臣曰江淮连年荒歉如闻发运转运司惟务诛剥以敷额为能虽名和籴实抑配尔其减今年上供米百万石因诏停灾伤人户所输盐米十二月翰林天文院新作浑仪成御撰运仪总要十卷先是包拯还自陜西言伏见所降敕命陜西盐法且依范祥擘画通商放行此诚国家大利欲望圣慈特许就除祥权本路转运副使所贵事归一局易为办集又言勘㑹祥新法自皇祐元年正月至二年十二月终共收见钱二百八十九万一千贯有零比较旧法二年计増钱五十一万六千贯有零三年春季又收到见钱七十余万贯显着成效可备驱䇿欲望允臣前奏三司使田况亦请久任祥使专其事己亥范祥为陜西转运副使益州乡贡进士房庶为试校书郎宋祁尝上所着乐书补亡二卷旣召赴阙庶自言尝得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为赤以制律是律生于赤赤非起于黄钟也且汉志一为一分者盖九十分之一后儒误以一黍为一分其法非是当以秬黍中者一千二百实管中黍尽得九十分为黄钟之长九寸加一以为赤则律定矣直祕阁范镇是之乃言曰李照以纵黍累赤胡瑗以横黍累赤是皆以赤生律不合古法朝廷久以钟律未正下诏博访兾有所获今庶所言以律生赤诚衆论所不及请如其法试造赤律乃诏王洙与镇同于修制所如庶说造律赤龠律径三分围九分长九十分龠径九分深一寸赤起黄钟之长加十分而律容千二百黍初庶言太常乐髙古乐五律比律成才下三律以为今所用黍非古所谓一稃二米黍也赤比横黍所累者长一寸四分上召辅臣观庶所进律赤龠又令庶自陈其法因问律吕旋相为宫事令撰图以进时胡瑗等制乐已有定议特推恩而遣之镇为论于执政执政不听壬辰皇祐四年春正月辛亥徙英州别驾唐介为全州团练副使监郴州酒税王尧臣王守忠陈旭等较庆厯皇祐总四年天下财赋出入凡金币丝纩薪刍之类皆在其数参相耗登至皇祐元年入一亿二千六百二十五万一千九百六十四而所出亡余为书七卷丙辰上之诏送三司取一岁中数以为定式三月丁未知谏院包拯为龙图阁学士河北都转运使拯在谏院踰三年数论斥大臣权倖请罢一切内降曲恩又别上唐魏郑公三疏请置座右以为龟鑑别条七事多见采纳拯前尝建议罢河北屯兵分之河南诸州遇警即发如谓戍兵不可遽减则训练义勇以壮边备虽小给糇粮毎岁不当屯兵一月之费用一州赋可给义勇十八万朝廷难之丙辰蠲江南东西路民所贷种粮壬戌出内藏库绢十万下三司以助军费监郴州税唐介为秘书丞辛未诏杂买务自今凡宫禁所市物皆给实直其非所缺者勿得市初上谓辅臣曰国朝监唐世宫市之患特置此务以防扰人近岁物非所急者一切收市其扰人亦甚矣故降是诏夏四月戊寅禁内宿臣僚聚㑹先是内出欹器一陈于迩英阁御座前谕丁度等曰中则正满则覆虚则欹率如家语淮南荀卿之说其制度精好度等列侍观之帝曰日中则昃月满则亏朕欲以中正临天下当与列辟共守此道度拜曰臣等亦愿无倾满以事陛下因言太宗尝作此器真宗亦尝着论庚辰帝制后述以赐度等初侬智髙贡方物求内属朝廷拒之后复贡金函书以请亦不报智髙与交阯为仇且擅广源山泽之利遂谋入寇攻破横山寨五月乙巳朔破邕州伪建大南国僭号仁惠皇帝改年启厯癸丑侬智髙入横州丙辰入贵州庚申入龚州辛酉入藤州又入梧州封州竝弃城知封州曹觐死之壬戌入康州知州赵师旦监押马贵死之癸亥入端州丙寅围广州资政殿学士户部侍郎范仲淹卒谥文正旣𦵏帝篆其碑曰褒贤之碑仲淹内刚外和性至孝好施予置义庄以赡宗属为政忠厚所至有恩邠庆二州之民与属𦍑皆画像立生祠及其卒也𦍑酋数百人为举哀于佛寺号之如父斋三日而去命崇仪使知韶州陈曙领兵讨侬智髙六月乙亥起复前卫尉卿余靖为祕书监知潭州前屯田员外郎直史馆杨畋为广南西路体量安抚提举经制盗贼靖改为广南西路安抚使知桂州乙酉祠部员外郎判南曹范镇上书曰陛下制乐三年有司之论纷然未决盖由不议其本而争其末也乐者和气也发和气者声音也声音生于无形故古人以有形之物传其法然后无形之声音得而和气可道也有形者秬黍也律也赤也龠也黼也斛也筭数也权衡也钟也磬也是十者必相合而不相戾然后为得今皆相戾而不合臣固知其无形之声音不可得而和也请以臣章下有司问黍之二米与一米孰是律之空径三分与三分四釐六毫孰是律之起赤与赤之起律孰是龠之圆制与方制孰是鬴之方赤圆其外深赤与方赤孰是斛之方赤圆其外庣旁九釐五毫与方赤深赤六十二分孰是算数之法圆分与方分孰是权衡之重以一米秬黍与一米孰是钟磬依古法有大小轻重长短薄厚而中律不依古法而中律孰是孰不是定然后制龠合升斗鬴斛以校其容受容受合然后下诏以求真黍真黍至然后可以为量为钟磬量与钟磬合于律然后可以为乐也诏送详定所镇说自谓得古法然集贤校理司马光数与之论难以为弗合世鲜钟律之学卒莫辨其是非焉彰化节度使知延州狄青为枢密副使御史中丞王举正言青出兵伍为执政本朝所无恐四方轻朝廷左司谏贾黯言国初武臣宿将未有起兵伍登帷幄者今其不可有五四夷闻之有轻中国心一也小人无知翕然向之撼摇人心二也大臣将耻与为伍三也不守祖宗之成规而自比五季衰乱之政四也青虽才勇未闻有破敌功失驾御之术五也御史韩贽亦以为言皆不听秋七月乙巳出内藏库钱三十万缗绢十万疋下河北助籴军粮丙午命知桂州余靖经制广南东西路盗贼广州益修城备贼知不可拔围五十七日壬戌解去由清逺县济江攻贺州八月辛卯改新知秦州孙沔为荆湖南路江南西路安抚使沔初入见上以秦州事勉之对曰秦州不足烦圣虑当以岭南为忧也旣而闻张忠死蒋偕败上谕执政曰南事诚如沔料宰相龎籍因奏遣沔行故有是命仍许沔便宜从事沔行至鼎州复有诏加广南东西路安抚使九月戊申侬智髙杀广南钤辖蒋偕于贺州山南东道节度使同平章事贾昌朝乙夘召赴迩英阁讲干卦上曰将相侍讲天下盛事昌朝稽首谢翌日手奏曰干之上九称亢龙有悔悔者凶灾之萌爻在亢极必有凶灾不即言凶而言悔者以悔有可凶可吉之义若修徳则免悔而获吉故但言悔用九见羣龙无首吉者圣人用刚健之徳乃可决万务当天下乆盛柔不可以济然亢而过刚又不能乆惟圣人外以刚健决事内以谦恭应物不敢自矜为天下首乃获吉也手诏褒答仍以所陈卦义付史馆丁巳命知桂州余靖提举广西东路兵甲经制贼盗庚申侬智髙破昭州辛酉同修起居注韩绛为右正言上面谕曰卿朕所选用凡所言事不宜沽激当存朝廷事体务可行毋使朕为不听谏者杨畋曹修经制蛮事旣无功改命孙沔及余靖等上犹以为忧宰相龎籍荐枢密副使狄青青亦上表请行翌日入对自言臣起行伍非战伐无以报国愿得蕃落骑数百益以禁兵羇贼首赴阙下上壮其言庚午改宣徽南院使荆湖南北路宣抚使提举广南东西路经制盗贼事初欲用入内都知任守忠为青副谏官李兑言唐失其政以宦者观军容致主将掣肘是不足法遂罢守忠冬十月甲戌殿中丞胡瑗落致仕为光禄寺丞国子监直讲同议大乐狄青言骑兵便于乘髙履险步兵力不能抗故每战必败愿得西边蕃落兵自从或谓南方非骑兵所宜枢密使髙若讷言蕃部善射耐艰苦上下山如平地当瘴未发时疾驰破之必胜之道也青卒用骑兵破贼丁丑侬智髙入宾州右正言韩绛言狄青武人不可独任上以问龎籍籍曰青起行伍若用文臣副之必为所制号令不专不如不遣乃诏广南将佐皆禀青节制若孙沔余靖分路邀击亦各听沔等指挥甲申侬智髙复入邕州壬辰枢密副使王尧臣言请析广西宜容邕等州为三路以融柳象𨽻宜州白髙窦雷化鬰林仪藤梧龚琼𨽻容州钦宾廉横浔贵𨽻邕州其三州竝选武臣为安抚都监兼知州事以统支郡若蛮人入寇即三路率支郡併力掩击之知桂州以两制以上仍带经畧安抚使以统制三路诏狄青详酌青以为便遂施行十一月壬寅朔日有食之甲辰诏司天监翰林天文院以唐戊寅麟徳大衍五纪正元观象宣明崇真八厯及皇朝应天干元仪天崇天四厯算此月太阴直食及时辰分野仍命知制诰王洙及编修唐书官刘羲叟参定以司天监言此月十五日太阴当食也上谓辅臣曰朕临御以来命参知政事多矣其间忠纯可纪者蔡齐鲁宗道薛奎而已宰臣如王曽张知白皆履行忠信虽时有小失而终无大过李迪之心亦忠朴自守但言多轻发尔复曰朕记其大不记其小然皆近世名臣也十二月壬申朔广西钤辖陈曙击侬智髙兵败于金城驿东头供奉官王承吉白州长吏徐噩死之曙素无威令旣与贼遇士卒犹聚博营中仓卒被甲以前遂致覆军戊子知桂州余靖言交阯乞㑹兵讨贼而朝廷乆未报智髙交阯叛者宜听出兵毋阻其善意朝廷从其请狄青奏假兵于外以除内寇非我利也以一智髙横蹂二广力不能讨乃假蛮夷贪得忘义因而启乱何以御之愿罢交阯兵勿用且檄靖无通交阯使朝廷卒用青计䇿人亦服青有逺略云己丑雪初上以愆亢责躬减膳见辅臣则忧形于色龎籍等愿守散秩避贤路上曰是朕诚不能感天而惠不能及民非卿等之过也是夕乃得雪壬辰两府及侍臣观新乐于紫宸殿先是迩英阁讲尚书无逸上曰朕深知享国之君宜戒逸豫杨安国言旧有无逸图请列于屏间上曰朕不欲坐席背圣人之言当别书置之左方因命丁度取孝经天子孝治圣治广要道四章对为右图乃令王洙书无逸知制诰蔡襄书孝经又命翰林学士承㫖王拱辰为二图序而襄书之庚子谏官韩绛言天子之柄不可移事当间出睿断上曰朕固不惮自有处分所虑未中于理而有司奉行则其害已加乎人故每欲先尽大臣之虑而后行之绛又言林献可遣其子以书抵臣多斥中外大臣过失臣不敢不以闻上曰朕不欲留中恐开阴讦之路第持归焚之癸巳皇祐五年春正月丁未诏广南西路转运司移文止交阯助兵从狄青之请也狄青合孙沔余靖两将之兵自桂州次宾州青以张忠蒋偕皆轻敌取死军声大沮前戒诸将毋得妄与贼鬭听吾所为陈曙恐青独有功乘青未至以步卒八千犯贼溃于崑崙关其下殿直袁用等皆遁青曰令之不齐兵所以败己酉晨㑹诸将堂上揖曙起竝召用等二十二人按所以败亡状驱出军门斩之沔靖相顾愕然靖尝迫曙出战因离席而拜曰曙失律亦靖节制之罪青曰舍人文臣军旅之责非所任也诸将皆股栗辛亥尚书右丞丁度卒是日旬休上趣驾临奠度性纯质居一室十余年无姬侍尝语诸子曰王旦为宰相十五年卒之日子犹为布衣汝曹宜自力吾不复有请矣丁巳㑹灵观火贾黯言天意所欲废当罢营缮赦守卫者罪以示儆惧修省之意狄青旣戮陈曙乃按军不动更令调十日粮贼觇者还以为军未即进也翌日遂进军青将前阵孙沔将次阵余靖将后阵夕次崑崙关黎明整大将旗鼓诸将环立帐前待令乃发而青已微服与先锋度关趣诸将㑹食关外即归仁铺为阵戊午贼列二锐阵以拒官军及战前军稍却贼气锐甚沔等惧失色青起自执白旗麾蕃落骑兵张左右翼出贼后交击左者右右者左已而右者复左左者复右贼衆不知所为大败走侬智髙复趣邕州王师追奔五十里其党黄师宓侬建中智忠竝伪官属死者五十七人生擒贼首五百余人智髙夜纵火烧城遁由合江入大理国迟明青按兵入城得尸五千三百四十一筑京观于城北隅时有贼尸衣金龙衣衆以为智髙已死欲具奏青曰安知非诈邪宁失智髙不敢诬朝廷以贪功也智髙自起至平㡬一年吏民不胜其毒先是谣言农家种籴家收而智髙为青所破皆如其谣战于归仁也张玉为先锋贾逵将左孙节将右旣阵青誓曰不待令而举者斩及节搏贼死山下逵私念兵法先据髙者胜乃引军疾趋山立始定而贼至逵拥衆而下挥劒大唿断贼阵为二玉以先锋突出阵前而青麾蕃落骑兵出贼后贼遂大溃逵乃诣青帐前请罪青抚逵背曰违令而胜权也何罪之有壬戌知定州韩琦为武康节度使知并州徙判并州李昭亮判成徳军宋祁知定州祁在成徳请弛河东陜西马禁听蕃落民间自相卖买民养马者勿升户等居三月徙定州又上言天下根本在河北河北根本在镇定以其扼贼冲为国门户又曰欲兵之彊莫如多谷与财欲士训练莫如善将欲人乐鬭莫如赏重而罚严欲贼顾望不敢前莫如使镇重而定疆又曰天下乆平马益少臣请多用步兵夫闹然聚霍然去云奔飈驰抄后掠前此马之长也强弩巨梃长鎗利刀什什相聨伍伍相逢大唿薄战此步之长也臣请损马而益步我能用步所长虽契丹多马无所用之夫镇定一体也自先帝以来为一道师专而兵不分故定揕其胸而镇掎其脇势自然尔今判而为二平时号令文移不能一贼脱叩营垒则彼此不相谋谁肯任责邪河东马强士习善驰突与镇定若表里然东下井陉不百里入镇定矣贼若深走以河东健马佐镇定兵掩其惰若归者万出万全此一奇也又上御戎论七篇二月癸未狄青为䕶国节度使枢密副使初广南捷书至上大喜谓宰相庞籍曰青破贼卿执议之力也诏太常寺置丞一员以近上知礼院官兼之太常有丞自此始乙酉右谏议大夫孙沔知桂州余靖竝为给事中仍诏靖留屯邕州经制余党候处置毕乃还桂州三月辛酉御崇政殿赐郑獬等二百人及第一百五十人出身一百七十人同出身壬戌赐诸科五百二十二人及第出身甲子奉安太祖御容于滁州天庆观瑞命殿太宗于并州资圣院统平殿真宗于澶州开福院信武殿夏四月命陜西转运使李参专制置解盐参权庆州视民缺乏令自隐度谷麦之入预贷以官钱谷麦熟则偿谓之青苗钱数年兵食常有余其后青苗法盖取诸此丁酉迩英阁讲书冏命侍御仆从罔匪正人上曰君臣之际必诚意相通而后治道成杨安国对曰陛下从諌弗咈如水之走下视羣臣若僚友自古盛王未之有也上曰臣下能进忠言朕何惜夏禹之拜五月己巳枢密使髙若讷罢为同羣牧制置使狄青旣平岭南上欲用为枢密使同平章事宰臣庞籍曰昔太祖时慕容延钊将兵一举得荆南湖南之地不过迁官加爵邑钖金帛曹彬平江南太祖赐钱二十万贯青殄戮兇丑诚可褒赏然方于延钊与彬之功不逮逺矣若遂用为枢密使则青名位极矣万一更立大功欲何官赏之上乃从之后两府进对上忽谓籍曰平南之功前者赏之太薄今以狄青为枢密使孙沔为副声色俱厉籍错愕对曰容臣等退至中书商议明日再奏上曰勿往中书只于殿门阁内议之朕坐于此以俟籍乃与同列议于殿门阁内具奏皆如圣㫖复入奏上容色乃和丁未新知杭州孙沔为枢密副使知桂州余靖为工部侍郎戊申诏如闻诸路转运使多掊克于民以官钱为羡余入助三司经费又髙估夏秋诸物抑人户输见钱竝宜禁絶之三司尝责诸道羡余淮南转运使张瓌独上金九钱三司怒移文诋之甚急瓌以赋数民贫为对癸亥御史中丞王举正为礼部尚书狄青自枢密副使迁枢密使举正又力言之旣不能得因请解言职上称其得风宪体遣使就第赐白金三百两而有是命翰林学士孙抃为左諌议大夫权御史中丞抃性笃厚寡言质略无威仪虽乆处显要循循罕所建明及制下谏官韩绛论奏抃非纠绳才不可任风宪抃即手疏曰臣观方今士人趋进者多廉退者少以善求事为精神以能讦人为风采捷给若啬夫者谓之有议论刻深若酷吏者谓之有政事谏官所谓才者无乃谓是乎若然臣诚不能也上察其言趣令视事且命知审官院抃辞以任言责不当兼事局乃止甲子诏谏官御史上章论事毋或朋比以中伤善良又诏两制两省台谏官三馆带职省府推判官等次对言事凡朝政得失生民利病灾异时数直言无隐不得朋私挟情抉擿阴细无益治道务在公实六月丙戌新修集禧观成初㑹灵观火更名曰集禧壬辰诏诸路转运使上供斛斗依时估收市之毋得抑配人户仍停考课赏罚之制先是三司与发运司谋聚歛奏诸路转运使上供不足者皆行责降有余则加陞擢由是贪进者竞为诛剥民不堪命上闻之特降是诏天下称庆秋七月壬寅诏以冬至有事于南郊己酉诏曰朕思得贤才故开荐举之路虚心纳用皦然不疑而比年以来率多缪滥不知而言兹曰蔽知而言之兹曰罔以此事上予何赖焉自今所举非其人者其令御史台弹奏当寘于法见任监司以上毋得论荐庚戌上谓辅臣曰如闻诸州军常于夏秋之际先奏时雨沾足田稼登茂后或灾伤遂不敢奏致使民税不得蠲除甚非长吏爱民之意宜申饬之辛亥作镇国神宝先是上谓庞籍曰奉宸库有良玉广尺而厚半之盖希代之珍也不欲以为服玩且天子八玺其一曰神宝遂令参知政事梁适撰宝名而刻之闰七月戊辰朔诏内侍省自今内侍供奉官至黄门以一百八十人为额壬申户部侍郎平章事庞籍以本官知郓州判大名府陈执中为吏部尚书平章事昭文馆大学士参知政事梁适为礼部侍郎平章事丙子集贤校理李中师为淮南转运使中师入辞上谓曰比闻诸路转运使多献羡余以希进然遇灾荒不免暴取于民此朕所不取也其戒之出内藏库缗钱十万䌷绢二十万绵十万下河北助籴军储八月兵部员外郎天章阁待制兼侍讲赵师民累请补郡癸卯除龙图阁直学士知耀州师民尝讲论语上问修文徳对曰文者经天纬地之总称君人之道抚之以仁制之以义接之以礼讲之以信皆是也上曰然其所先者无若信也曰信者天下之大本仁义礼乐皆必由之此实王道之要师民在经筵十余年甚见器异盛夏属疾家居上飞白书团扇为和平字以寄意将行上自写诗送之目以儒林旧徳翰林侍读学士吕公绰言弟都官员外郎知单州公着顷因先臣致仕恩例乞试蒙候得替取㫖后经三任十年未曽有所干述诏公着充崇文院检讨庚午唐介为殿中侍御史充言事御史介贬斥不二岁复召议者谓天子优容言事之臣近古未有也辛酉御崇政殿策试贤良方正能直言极谏太常寺大祝赵彦若及试武举人彦若所对踈阔下有司考不中等而罢之议者谓宰相陈执中不由科第以进故阴风有司专抑儒士非彦若实不能也乙丑武举五十一人授官有差前诏罢武举人今所擢皆祕阁旧经试者云九月庚午忠州团练使钱晦知河中府上赐飞白安民字因戒曰陜西兵方解民困乆矣卿为朕爱抚无纵酒作乐使人谓为贵戚子弟晦顿首谢乙酉御崇政殿召近臣观新乐先是钟磬之音未合古法诏知钟律者考定其当议者各安所习久而不决乃命诸家各作钟律以献亲临视之然古者黄钟为万事根本故尺量权衡皆起于黄钟至隋用累黍为尺而制律容受卒不能合及平陈得古乐遂用之五代之乱大乐沦散王朴始用尺定律而声与器皆失之故太祖患其声髙特减一律至是又减半上虽勤劳制作未能得其当者有司失之于以尺生律也初贾昌朝侍经筵上问鼎卦圣人亨以享上帝今郊何以无鼎昌朝不能对于是诏礼官议以为郊有亨牲进孰遂命阮逸胡瑗铸铜鼎制鸾刀上亲书鼎名曰牛鼎羊鼎豕鼎皆署而刻之鸾刀亦亲书刀名而署之冬十月丙申朔日有食之知耀州赵师民上疏曰太阳食于正朔此虽是阴阳之事亦虑是天意欲以感动圣心臣非瞽史不知天道但率愚意言之其月在亥亥为水水为正隂其日在丙丙为火火为正阳月掩日阴侵阳下蔽上之象也今圣心慈仁恭勤俭约动循典礼如此自非下䝉上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之遴选内外百执事及州县牧宰使主恩究于下不为羣邪所蔽塞则亿兆之幸也丁巳殿中侍御史唐介为工部员外郎直集贤院上曰闻卿迁谪以来未尝有私书至京师可谓不易所守矣介顿首谢后数论得失因言于上曰臣继今言不行必将固争争之急或更坐黜是臣重累陛下愿听解言职许之十一月己巳合祭天地于圜丘大赦十二月诏南郊赦书第四第五等户残欠税物竝与倚阁自今湏纳七分以上方为残欠仍着为定式戊午诏曰转运之职本以澄清官吏绥抚人民岂特事诛求以剥下乎有能尽岁入以致増盈者留为本路移用毋得进羡余务寛民力以称朕怀庚申太常博士吴中复为监察御史里行用中丞孙抃所荐也中复兴国军人尝知犍为县有善政抃未始识其面即奏为台属或问之抃曰昔人耻为呈身御史今岂荐识面台官也左司谏贾黯建言臣尝读隋史见所谓立民社义仓者取之以时而藏之于民下足以备凶灾而上无所利焉愿倣隋制诏天下州军遇年谷丰熟立法劝课蓄积以备灾然当时牵于衆论终不果行甲午至和元年春正月壬申时京师大疫令太医进方内出犀牛角二本析而观之其一通天犀内侍请留供帝服御帝曰吾岂贵异物而贱百姓哉立命碎之癸巳都知王守忠为武信留后他毋得援例故事宦官未有真为留后者守忠疾复求为节度使宰相梁适曰宦官无除真刺史况真节度使乎旣卒赠太尉昭徳节度使二月枢密副使孙沔数言追册温成于礼不可力求解职壬戌知杭州三司使田况为枢密副使三月枢密使王贻永数以疾求罢己巳罢为景灵宫使加右仆射兼侍中判郑州王德用为枢密使司天监言日食四月朔庚辰徳音改元夏四月甲午朔日有食之是日雷雨至申时见所食九分之余丙申宰相率百官拜表称贺祥源观火先是知制诰胡宿言汉书天文志曰火礼也陛下明徳恤祀䖍恭郊庙宜䝉福应乃遘灾旱古者祭天神无二主礼专一配所以奉天地之尊明不敢渎乞依去年八月八日诏书及景祐二年礼官所定太祖定配之典追寝去年八月二十四日今后每次南郊三圣竝侑之诏告谢天地以顺火性不报戊午殿中侍御史里行吴中复对于延和殿上谓曰比上封者多言阴阳不和盖由大乐未定且乐之不合于古久矣朕以谓水旱之来系时政得失非乐所召也殿中侍御史吕景初言圣人在上不能无灾而有救灾之术今百姓困穷国用虚竭利源已尽惟有减用度尔用度之广无如养兵比年招置太多未加拣汰祖宗时四方割据中国才百余州民力未完耕植未广然用度充足者兵少故也望诏中书枢密院议罢招补而汰冗滥五月己丑客星出天关之东南数寸嘉祐元年三月乃没六月癸丑殿中侍御史里行吴中复上殿弹宰相梁适奸邪上曰近马遵亦有弹疏且言唐室自天宝而后治乱分何也中复对曰明皇初任姚崇宋璟张九龄为宰相遂致太平及李林甫用事纪纲大坏治乱于此分矣虽威福在于人主然治乱要在辅臣上曰朕每进用大臣未尝不采天下公议所归顾知人亦未易尔甲寅出内藏库䌷绢五十万缗钱三十万下河北助籴军储秋七月丁卯知益州程戡为参知政事戊辰礼部侍郎平章事梁适罢以本官知郑州己巳殿中侍御史马遵知宣州吕景初通判江宁府里行吴中复通判䖍州梁适之得政也中官有力焉及遵等于上前极陈其过上左右或言御史捃拾宰相自今谁敢当其任者适旣罢左右欲竝遵等去之知制诰蔡襄以三人者无罪缴还词头改付他舍人亦莫敢当者遂用熟状降敕戊子吏部郎中欧阳脩知同州先是脩守南京以母忧去服除入见上恻然怜脩发白问在外数年今年几何恩意甚至命判吏部流内铨小人恐脩复用乃阴求所以中脩脩在铨曹未浃日也八月甲午知制诰贾黯权判吏部流内铨承平日乆百官职业皆有常宪度乐于因循而铨衡徒文书备具而已黯始欲以风义拯救其弊益州推官桑泽在蜀三年不知其父死后代还举者甚多应格当迁方投牒自陈人皆知其尝丧父莫肯为作文书泽知不可乃去发丧制服以不得家问为解泽旣除丧求磨勘黯以谓泽三年不与其父通问亦有人子之爱于其亲乎使泽虽非匿丧犹为不孝也言之于朝泽坐废归田里不齿终身晋州推官李亢故尝入钱得官已而有私罪黙自引去匿所得官以白衣应举及第积十年当磨勘乃自首言其初事黯以为此律所谓罔冒也奏罢之夺其劳考丙申知谏院范镇言陛下每遇水旱之灾必露立仰天痛自刻责尽精竭意无所不至盖百吏不称职使陛下忧勤于上而人民苦愁于下也夫以国家用调责之三司三司责之转运使转运使责之州州责之县县责之民民竭其力以佐公上而自用不给则嗟怨之气干戾天地此水旱之所以作也愿诏中书枢密大臣考究祖宗朝建隆天圣中官吏与所畜兵及天下赋入之数而斟酌裁节之庶国用有常而民力有余陛下虽髙拱无所事而天地之和应矣惟留神采择丙午参知政事刘沆依前官平章事初欧阳修罢判流内铨知諌院范镇请复修等职任而宰臣刘沆亦请留修戊申命修修唐书戊午知制诰贾黯言陛下日御迩英阁召侍臣讲读经史其咨访之际动关政体而史臣不得预闻臣切惜之欲乞令修起居注官入侍阁中事有可书随即记録从之九月殿中侍御史赵抃弹劾不避权幸时号铁面御史殿中丞王安石方辞召试除羣牧判官安石犹力辞欧阳修谕之乃就职馆阁校勘沈康诣宰相陈执中求为羣牧判官执中曰安石辞让召试故朝廷优与差遣且朝廷设馆阁以待天下贤才亦当爵位相先而乃争夺如此公视安石颜何厚也康慙沮而去癸亥起居舍人知制诰吕溱工部郎中知制诰兼侍讲史馆修撰王洙竝为翰林学士故事翰林学士六员时杨察赵槩杨伟胡宿欧阳修竝为学士于是察加承㫖溱及洙复同除学士洙盖第七员也温成皇后之丧洙隂与石全彬附㑹时事陈执中刘沆在中书喜其助巳故员外擢洙议者非之甲子同修起居注吴奎刘敞竝知制诰仍以敞为右正言陈执中言奎敞修注未一月不应骤迁上不听曰此岂计资日月邪谢日上面谕以外间事不便有闻当一一语朕也己巳迩英阁讲周礼大荒大扎则薄征缓刑杨安国曰所谓缓刑者乃过误之民尔今衆持兵往劫粮廪一切寛之恐不足以禁奸帝曰不然天下皆吾赤子也一遇饥馑州县不能存䘏饿殍所迫遂致为盗又捕而杀之不亦甚乎丁丑诏开封府自今凡决大辟囚竝覆奏之初开封府言得枢密院札子军人犯大辟无可疑者更不以闻其百姓则未有明文上重人命至是军人亦令覆奏冬十月辛卯朔太白昼见己亥范镇言臣比尝建议方今官冗兵多民力不堪请诏中书斟酌裁抑及今累月不报夫兵不在衆在练之与将如何尔侬智髙寇岭南前后遣兵不知几万亡走奔北不可胜纪陛下亲遣狄青然而卒能取胜者蕃落数百骑尔此兵不在衆近事之效也陛下何不持此说以诘大臣之欲益兵者臣愚以谓备契丹莫若寛河北河东之民备灵夏莫若寛关陜之民备云南莫若寛两川湖岭之民备天下莫若寛天下之民民力寛则知自爱虽有外虞人人可为兵用人人自爱之兵以御外虞何往而不克何征而不服哉臣恐朝廷之忧不在四夷而在冗兵与穷民也近年以来地数震动河不轨道日月星辰谪见于天皆民之感也伏请明敕大臣求所以息民之术以应天地之变而为宗庙社稷计臣不胜大愿丙辰太常少卿周湛为淮南江浙荆河制置发运使湛入辞上谓曰朝廷遴选此职不可阴置苞苴于京师湛皇恐对曰臣䝉圣训不敢茍附权要以谋进身十一月辛酉降同知太常礼院吴充知髙邮军太祝鞠真卿知淮阳军礼院故事常预为印状列署衆衔或非时中㫖访问则白判寺一人书填印状通进施行有诏问温成皇后应如他庙用乐舞否礼直官李亶以事白王洙洙即填印状奏云当用乐舞事下礼院充真卿怒即牒送亶于开封府使按其罪洙抱案卷以示知府蔡襄曰印状行之乆矣礼直官何罪襄患之乃复牒送亶于礼院礼院吏相率逃去初真卿好游台谏之门殿中侍御史赵抃奏蔡襄不按治礼直官罪于是执政以为充因敎抃上言礼直官诉于内臣云欲送礼直官于开封府者充与眞卿也明日诏礼直官及系检礼生各赎铜八斤充真卿俱补外抃及谏官范镇等皆言充等无罪不当降黜不报乙丑太常丞同修起居注冯京落同修起居注时台谏争言吴充鞠真卿不当补外京最后上疏言愈切宰相刘沆怒请出京知濠州台谏又争言京不当夺职请复之不报壬午入内押班石全斌为入内副都知知制诰刘敞封还词头奏曰全斌昨已有制㫖降宫苑使利州观察使未能三日复换此命朝令夕改古人所非臣虽鄙贱实惜此体不敢輙撰诰词从之后三月全彬卒为入内副都知知制诰刘敞言臣昨闻吴充出官冯京落职将谓其人所行实有过当所言实有不可是以触忤圣意不䝉矜恕及于延和殿奏事面奉宣诏充乃是振职京意亦无他中书恶其太直不与含容臣窃惊骇不觉愤咽前古以来唯有人主不能容受直言或致窜谪臣下今陛下慈圣好谏寛大如此不知中书何故不务将顺圣徳之美湏要排逐言者又言臣前论吴充冯京谪官面䝉宣谕本末臣即言若如此则是大臣蔽君之明专君之权而擅作威福也必恐感动阴阳有地震日蚀风雾之异今臣窃闻镇戎军地震一夕三发去臣所言五日之内尔又京师雪后昏雾累日复多风埃太阳黄浊此皆灾异之可戒惧者也丁未殿中丞直秘阁司马光上古文孝经诏送秘阁十二月殿中侍御史赵抃言宰相陈执中本家捶挞女奴迎儿致死一云执中亲行杖一云嬖妾阿张酷虐殴杀夫正家而天下定执中家不克正陛下倚之而望天下之治定是犹却行而求前何可得也执中亦自请置狱已而有诏罢狱台官皆言不可逮执中去位言者乃止皇祐末太常博士张述上书曰生民之命系于宗庙社稷之重而以继嗣为之本陛下春秋四十四宗庙社稷之寄未有託焉此臣所以夙夜彷徨而忧也谓宜遴选宗亲才而贤者异其礼秩试以职务俾内外知圣心有所属则天下大幸前后七上疏最后语尤激切上终不以为罪乙未至和二年春正月丁亥观文殿大学士兵部尚书晏殊卒殊虽早贵然奉养清俭善知人如孔道辅范仲淹皆出其门而富弼杨察皆其壻也二月壬辰汾州团练推官郭固为卫尉寺丞初知并州韩琦言固尝造车阵法令固自赍车式诣阙进呈旣试用之而有是命广州司理陈仲约误入人罪死有司当仲约公罪应赎上谓知审刑院张揆曰死者不可复生而狱吏虽蹔废他日复得叙官可不重其罚邪癸巳诏仲约特勒停㑹赦未许叙用庚子殿中侍御史赵抃言宰臣陈执中宜罢免者八事甲辰赵抃言臣近累次弹奏乞正宰臣陈执中之罪风闻同知谏院范镇妄行营救伏望陛下开日月之明判忠邪之路取内外之公议立朝廷之大法则天下幸甚乙卯流内铨引对前雍丘县主簿陈琪改京官上谓判铨贾黯曰琪乃庞籍女婿今保荐多至二十四人得非专欲謟附大臣故尔邪且与幕职官知县三月乙丑迩英阁讲周礼视祲上谓讲官卢士宗曰妖祥之兴皆由人事君人者必在修徳以承天意乎丁卯诏修起居注自今每御迩英阁立于讲读官之次诏封孔子后为衍圣公初太常博士祖无择言孔宗愿袭封文宣公祖谥不可加后嗣乞诏有司更定美号乃下两制定更封宗愿而令世袭焉己卯迩英阁讲周礼大罍王洙曰祠天地之器以质信为本上曰曹操不事质信而多诈忌何以事上帝乎张揆读后汉书应劭议刑揆曰当汉献帝乱世有司犹能守法今天下奏狱或违法出罪负寃不伸水旱之灾未必不由此也上曰祖宗以来多用中典奏谳者往往贷之岂欲刑罚之滥乎羣牧使杨伟等言判官王安石文行推髙乞除职名诏特授集贤校理安石又固辞不拜辛巳知谏院范镇言臣伏见去冬多南风今春多西北风乍寒乍暑欲雨不雨又有黑气蔽日此皆人事之感动也黑气蔽日者阴侵阳小人惑君也欲雨不雨者政事不决也陈执中为相不病而家居者百日矣陛下以御史之言为是即乞速退执中以解天意以御史之言为非乞敕执中起视事无使天意乆不决也乍寒乍暑不当赏而赏当罚而不罚也邓保吉不当为内侍都知邓宣言不当为内侍押班而又改官石全斌不当为观察使未几而又为内侍副都知是不当赏而赏也陛下有㫖不应法律赏罚即中书枢密大臣执奏而中书枢密大臣不执奏是当罚而不罚也冬而多南风春而多西北风皆逆气也风主号令主思虑陛下思虑若有为小人所惑而号令数变易也天变之发皆所以觉悟人君也丙戌迩英阁王洙讲周官典瑞含玉上曰若使人用此而骨不朽岂如功名之不朽哉丁亥知审刑院张揆言知虢州周日宣妄言涧水冲注城郭当坐不实之罪上曰州郡多奏祥瑞至水旱之灾或抑而不闻今守臣自陈垫坏官私庐舎意亦在民当恕罪也夏四月辛亥罢诸路里正衙前先是知并州韩琦言州县生民之苦无重于里正衙前自兵兴以来残剥尤甚殊可痛伤请自今罢差里正衙前只差乡户衙前令于一县诸乡中第一等选一户物力最髙者为之以三年一替皆谓如琦所议便知制诰韩绛请行乡户五则之法乃命韩绛蔡襄与三司使副判官置司同定夺凡差诸州军乡户衙前以产钱与物力从多至少置簿排定户数分为五则遂更着淮南两浙荆湖福建之法下三司颁行之其法虽逐路小有不同然大率得免里正衙前之役民甚便之知谏院范镇言伏见周制冡宰制国用唐宰相兼盐铁转运或判户部或判度支今中书主民枢密院主兵三司主财各不相知故财已匮而枢密院益兵不已民已困而三司取财不已中书视民之困而不知使枢密减兵三司寛财以救民困者制国用之职不在中书也欲乞使中书枢密院通知兵民财利大计与三司量其出入制为国用则天下民力庶几少寛自天圣以来上每以经费为虑命官裁制者数矣臣下亦屡以为言而有司不能承上之意牵于习俗卒无所建明议者以为恨焉五月先是乆不雨上问翰林侍读学士吕公绰何以致雨公绰曰狱乆系则旱上亲虑狱已而大雨御史中丞孙抃与其属言乞正执中之罪不报于是抃与知杂事郭申钖侍御史母湜范师道殿中侍御史赵抃同乞上殿合门以违近制不许壬午诏抃等轮日入对六月己丑翰林学士欧阳修为翰林侍读学士知蔡州知制诰贾黯知荆南皆从所乞也先是修奏疏言宰臣陈执中自执政以来不叶人望累有过恶招致人言而执中迁延尚玷宰府臣愿陛下尽以御史前后章疏出付外廷议正执中之过恶罢其政事已而修及黯皆得补外殿中侍御史赵抃言窃见近日以来所谓正人贤士者纷纷引去如吕溱知徐州蔡襄知泉州吴奎被黜知寿州韩绛知河阳府又闻欧阳修乞知蔡州贾黯乞知荆南府侍从之贤如修辈无几今坚欲请郡者非他盖杰然正色立朝旣不能曲奉权要而乃日虞中伤皆欲效溱襄奎绛而去尔今陛下又从其请而外补之朝廷万一有缓急事则陛下何从而询访也何从而裨益也何从而谋议也何从而质正也伏望陛下勿使修等去职留为羽翼以自辅助知制诰刘敞亦以为言修黯遂复留戊戌陈执中罢为镇海节度使判亳州孙抃等旣入对极言执中过恶请罢之退又交章论列抃最后乞解宪职补外以避执中朋党中伤之祸于是得请始御史因执中杀婢事欲击去之上未听而谏官初无论列者御史并以为言而赵抃攻范镇尤力台官皆助之镇累奏乞与御史辩不报及御史入对又言执中私其女子伤化不道执中旣罢上以谕镇镇复言朝廷置御史以防谗慝非使其为谗慝也审如御史言则执中可诛如其不然亦当诛御史并缴前五奏乞宣示执政相与庭辩之卒不报镇于是与赵抃有隙知永兴军文彦博为吏部尚书平章事判并州富弼为户部侍郎平章事彦博与弼竝命是日宣制上遣小黄门数辈觇于庭士大夫相庆得人后数日翰林学士欧阳修奏事殿上帝具以语脩且曰古之求相者或得于梦卜今朕用二相人情如此岂不贤于梦卜哉修顿首称贺癸卯龙图阁直学士兼侍读张昪为权御史中丞上尝谕执政以昪清直可任风宪故使代孙抃时富弼初入相欧阳修复翰林士大夫咸谓三得人也甲辰知郓州庞籍改知并州籍入对上新相文彦博富弼意甚自得谓籍曰朕用二相何如籍曰二臣皆朝廷髙选陛下拔之甚副天下望上曰诚如卿言文彦博犹多私至于富弼万口一辞皆曰贤相也籍曰文彦博臣项与之同在中书实无所私但恶之者毁之尔富弼未执大政朝士大夫未有与之为怨故交口誉之冀其进用而已亦有所利焉若富弼以陛下之爵禄植私恩则非忠臣何足贤也若一以公议槩之则向之誉者将转而为谤矣陛下所宜深察也且陛下旣知二臣之贤而用之用之则当信之坚任之乆然后可以责成功若以一人言进之未几又以一人言疑之臣恐太平之功未易卒致也上曰卿言是也乙巳侬智髙母侬氏弟智光子继宗继隆伏诛智髙亦自为大理所杀函其首至京师秋七月戊午新知蔡州翰林侍读学士欧阳修复为翰林学士新知制诰贾黯复判流内铨戊辰资政殿大学士吴育为宣徽南院使判延州育侍读禁中上因语及臣下毁誉多出爱憎育曰圣言要切实四海之幸然知而形之于言不若察而行之于事自古人君皆因信谗邪而致乱照奸险而致治至于安危万端不出爱憎二字盖人主事有不可不密者有不可不明者语及军国机微或干权要不可不密也若指人姓名阴言其罪而事状未见者此不可不明也若不明则谗邪得计忠正难立故圣王之行如天地日月坦然明白进一人使天下皆知其善退一人使天下皆知其恶则阴邪不能陷害至公可以立身此百王之要道也上益重之数欲大用而谏官或诬奏育在河南尝贷民出息钱久之遂命出师八月己酉契丹主宗真卒子洪基立改清宁元年癸卯知谏院范镇言比者京师及辅郡岁一赦去岁再赦今岁三赦又在京诸军岁再赐缗钱姑息之政无甚于此夫岁一赦者细民谓之热恩以其必在五月六月间也猾胥姦盗倚为过恶指以待免况再赦而三赦乎今备塞之人五六十万使闻京师端坐而受赐者能不动心哉请自今罢所谓一赦以摧姦猾而使善良得以立也罢兵士之待赐钱以益内外而使民得以寛也乙未知谏院范镇言先朝以御宝印纸给言事官使以特奏上所以知言者得失而殿最之请据今御史谏官具员置章奏簿于禁中时时观省之仍以尚书省所置簿具言行否每季録付史官诏中书置台谏官言事簿令以时检句销注之仍録与枢密院九月辛巳右谏议大夫李东之言今选举之路未精补䕃之门太广恩倖之路未塞因縁之弊未除于是中书先请自二府宣徽节度使遇南郊仍旧奏二人而罢每岁干元节任子余诏两制台谏官定议以闻冬十月乙未出内藏库钱一百万下河北市籴军储己亥礼部贡院上删定贡举条十二卷丁夘迩英阁读史记龟策传上问古人动作必由此乎孙抃对曰古有大疑旣决于已又询于衆犹谓不有天命乎于是命龟以断吉凶所谓谋及乃心谋及卿士谋及庶人谋及卜筮盖圣人贵诚不专人谋黙与神契然后为得也上善其对壬子迩英阁读周礼祭祀割羊牲登其首王洙曰祭阳以其首首主阳祭阴以其血血主阴也神明不测故但以类而求之上曰然天地简易非已诚其能应乎又讲左氏传郑人铸刑书洙曰子产以郑国之法铸之于鼎故使民知犯某罪有某罚也上曰使民知法为乱不止不若不知而自化也十一月丙辰出内藏库绢三十万下并州市籴军储丙寅迩英阁读太史公传上谓李淑曰太史公欲行其道而不果身未免于祸深可悲也顾其是非不缪于圣人真良史之才矣十二月壬子新修醴泉观成即祥源观也因火更其名宋史全文卷九上卷九下钦定四库全书宋史全文卷九下宋仁宗六丙申嘉祐元年春正月甲寅朔上御大庆殿受朝上暴感风眩趣行礼而罢二月甲辰御延和殿上康复丙午宰臣率百官拜表称贺闰三月癸未朔枢密副使王尧臣为参知政事参知政事程勘为枢密副使以勘与文彦博姻家故也夏四月初龙图阁直学士李东之请更定选举补荫之法知谏院范镇承㫖孙抃等言遂敕中书枢密院裁定自是每岁减入流者无虑三百员五月左千牛卫大将军宗实㓜养于宫中上及皇后鞠视如子上始得疾中外忧恐宰相文彦博刘沆富弼劝早立嗣上许之上疾有瘳其事中辍知谏院范镇上疏曰陛下方不豫时有言曰我惟宗庙社稷计以忧劳而成此疾得非皇嗣未立乎祖宗后裔蕃衍盛大拔其尤贤者优其礼数试之以政以系天下之心异日诞育皇嗣复遣还邸真宗皇帝取宗室子养之宫中此天下之大虑也太祖皇帝舍其子而立太宗皇帝者天下之大公也陛下观太祖皇帝大公之心考真宗皇帝时故事断于圣心以幸天下臣不胜大愿六月殿中侍御史赵抃上疏曰上有怪见之文下有妖言之俗天其或者岂非以陛下皇嗣未立人心未有所系欲陛下深思逺图而然也愿择用宗室贤善子弟或敎育宫闱或封建任使左右以良士辅导以正人盘石维城根本深固惟陛下以至公而财择焉通判并州司马光上疏曰储贰者天下之根本根本未定则衆心未安也伏望遴选宗室之中聪明刚正孝友仁慈者使摄居储贰之位以俟皇嗣之生退居藩服亦足以镇安天下之心时京师自五月大雨不止水冒安上门关折坏官私庐舎数万区诸路亦奏江河决溢河北尤甚民多流亡令所在赈救之己夘诏羣臣实封言时政缺失秋七月翰林学士欧阳修上疏曰陛下临御三十余年而储副未立此乆缺之典也近闻臣寮多以此事为言大臣亦尝进议陛下圣意乆而未决而庸臣愚士知小忠而不知大体者因以为异事遂生嫌疑之论此不思之甚也伏望陛下出于圣断择宗室之贤者依古礼文且以为子未用立为储副也旣可以徐察其贤否亦可以俟皇子之生臣又见枢密使狄青出自行伍遂掌枢密始初论者以为不可今三四年间外虽未见过失而不幸有得军情之名且武臣掌国机密而得军情岂是国家之利欲乞且罢青枢务任以一州旣以保全之亦为国家消未萌之患知制诰吴奎言陛下在位三十五年而嗣续未立今之灾沴乃天地祖宗感发圣意在礼太宗无嗣则择支子之贤者以昭穆言之则太祖太宗之曽孙以近亲言之则太宗之曽孙陛下所宜建立用以系四海之心俟有皇子则退所为后者颇优其礼数愿陛下勿听邪说以悞大事殿中侍御史吕景初亦言商周之盛竝建同姓两汉皇子多封大国有唐宗室出为刺史国朝二宗相继尹京愿择宗子之贤者使得问安侍膳于宫中以消姦萌或尹京典郡为夹辅之势己丑出内藏库绢二十万疋银十万两赈贷河北水灾州军是月有彗出紫微垣历七星其色白光丈余八月庚戌朔日有食之司马光又上疏曰切以为国家者政有大小事有缓急当今事大而急者在于根本未建衆心危疑不以此时早择宗室之贤使摄储副之位内以辅卫圣躬外以填安百姓万一有出于意外之事可不过为之防哉癸丑复知制诰冯拯为刑部郎中知江宁府江南东路转运使唐介为户部员外郎时殿中侍御史吴中复乞召拯介还朝宰臣文彦博因言介湏为御史言臣事多中臣病其间虽有风闻之误然当时责之太深请如中复所奏召用之故有是命是日知谏院范镇言近日以来彗出东方天意若告陛下将有急兵至不可晏然复如前日也陛下以臣言为然乞以臣前所上章与大臣速定大议以臣言为不然乞加臣万死之罪乙夘镇又言臣前六奏宗庙社稷大计四奏进入两奏奉圣㫖送中书臣两至中书而中书逓相设辞以拒臣是陛下欲为宗庙社稷计而大臣不欲为之也今星变主急兵万一兵起大臣家族首领顾不保其为身计亦已踈矣就使事有中变而死陛下之职与其死于乱兵不犹愈乎乞陛下以臣此章示大臣使其自择死所庚申知谏院范镇为户部员外郎兼侍御史知杂事镇固辞不受癸亥枢密使狄青罢枢密使加同平章事判陈州三司使工部尚书韩琦为枢密使知益州张方平为三司使自西鄙用兵西蜀多所调发方平还自益州奏免横赋四十万贯疋及减兴嘉卭州铸钱十余万蜀人便之始方平主计京师有三年粮而马粟倍之至是马粟仅足一岁而粮亦减半方平遂画漕运十四策宰相富弼读方平奏上前昼漏尽十刻上太息称善弼曰此国计大本非常奏也悉如所启施行退谓方平曰自庆厯以来公论食货详矣朝廷每有所损益必以公奏议为本其后未朞年而京师有五年之蓄翰林学士胡宿知审刑院详议官缺判院者当择人荐于上宿与同列得二人一人者监税河北以水灾亏课同列议曰亏课小失不足白上以累才宿不可至上前悉白之且曰此人小累才足惜上曰果得才小累何恤遂除详议官同列退诮宿曰详议欲得人公固欲白上縁是不得奈何宿曰彼得与不得一详议官尔是固亦有命也宿以诚事主今白首矣不忍毫发欺君以丧平生节为之开陈听主上自择尔同列惊曰某从公乆乃不知公所存如此范镇言伏见国家自废祖宗旧乐用新乐以来及今四五年日食星变冬雷秋电大雨不时寒暑不节不和之气莫甚此者使乐无所感动则已乐而有所感动则衆异之至未必不由是也去年十二月晦大雨雪大风宫架坏元日大朝㑹乐作而陛下疾作臣恐天意以为陛下不应变祖宗旧乐而轻用新乐也自初议乐时臣屡论新乐非是其间书一通最为详悉今再具进呈乞下执政大臣参详臣书如可采伏乞且用祖宗旧乐以竢异时别加制作丁丑诏太常恭谢用旧乐九月壬午司马光又上疏曰自古帝王即位则立太子此不易之道也欲望陛下察臣区区之心断而行之使逺近焕然无复忧疑自然神灵悦于上而灾异伏衆庶喜于下而姦冗消范镇亦乞因恭谢大礼决定大议辛夘恭谢天地于大庆殿大赦改元癸夘侍御史范师道知常州殿中侍御史赵抃知睦州先是宰相刘沆进不以道深疾言事官因言自庆厯后台谏官用事朝廷命令之出事无当否悉论之必胜而后已又专务抉人阴私莫辩之事以中伤士大夫执政畏其言进擢尤速遂举行御史迁次之格满三岁者与知州而抃等又尝乞避范镇请各补外沆遽引格出之师道及抃盖尝攻沆之短中丞张昪等言沆挟私出御史请留抃及师道不报冬十月丁夘出内藏库银十万两绢二十万疋钱一十万贯下河北市籴军储先是提举籴便粮草薛向请罢竝边入中粟自京辇钱帛至河北专以见钱和籴时杨察为三司使请用其说因辇绢四十万疋当缗钱七十万又蓄见钱及择上等茶场八总为缗钱百五十万储之京师而募商人入钱竝边计其道里逺近优増其直以是偿之且省辇运之费唯入中刍豆计直偿以茶如旧十一月判大名府贾昌朝为枢密使翰林学士欧阳脩言昌朝禀性囘邪执心倾险颇知经术能縁饰姦言善为阴谋以䧟害良士小人朋附者衆皆乐为其用臣愿速罢昌朝还其旧任则天下幸甚范镇入对重拱殿言臣前后上章凡十九次切虑留中大臣不尽得见今録进呈乞付中书枢密大臣同共参详镇待罪几百日湏发为白至泣以请上亦泣曰朕知卿言是也当更俟三二年镇由是卒辞言职朝廷不能夺也己丑范镇复为起居舍人充集贤殿修撰十二月壬子平章事刘沆罢知应天府范师道赵抃旣出御史中丞张昪言天子耳目之官进退用舎必由陛下奈何以宰相怒斥之又请与其属俱出吴中复指沆治温成丧天下谓之刘弯俗谓鬻棺者为弯则沆素行可知昪等益论辩不已凡上十七章沆知不胜乃自请以本官兼一学士守南京故有是命昪弹劾无所避上谓昪曰卿孤特乃能如是昪曰臣朴学愚忠仰託睿圣是为不孤今陛下之臣持禄养交者多而赤心谋国者少陛下似孤立也上为之感动权知开封府曽公亮为给事中参知政事知江宁府包拯为右司郎中权知开封府拯立朝刚严闻者皆惮之贵戚宦官为之敛手旧制凡讼诉府吏坐门先收状牒谓之牌司拯开正门径使至庭自言曲直吏民不敢欺乙夘天章阁侍讲胡瑗管勾太学瑗旣为学官其徒益衆太学至不能容取旁官舎容之礼部所得士瑗弟子十常居四五于是瑗擢经筵治太学犹如故丁酉嘉祐三年春正月癸未翰林学士欧阳脩权知贡举先是进士益相习为奇僻钩章棘句寖失浑淳脩深疾之遂痛加裁抑时所推誉皆不在选嚣薄之士候脩晨朝群聚诋斥之然文体自是亦少变二月太子太师致仕杜衍卒自作遗疏其略曰无以少安而忽边防无以旣富而轻财用宜早建储嗣以安人心三月丁亥赐进士章衡等二百六十二人及第一百二十六人同出身是岁进士与殿试者始皆不落己丑赐诸科三百八十九人及第庚子陈州言䕶国节度使同平章事狄青卒谥武襄青为人谨密寡言其计事必审中机㑹而后发师行先正部伍明赏罚与士同寒饥劳苦虽敌猝犯之无一士敢后先者故其出常有功喜推其功以与将佐始与孙沔破贼谋一出青贼已平经制余事悉以诿沔退然如不用意者沔始服其勇旣又服其为人自以为莫及也夏四月丙寅雄州言北界幽州地大震司天监言据崇天厯己亥年日当食正月朔乞定戊戌年十二月为闰以避之诏不许五月庚辰并代钤辖管勾麟府军府军事郭恩与夏人战于继道坞死之己亥诏审官三班院文武官旧皆自投文字乞磨勘转官有妨廉节自今更不许自陈其任西川广南官岁满前五月余路前两月令本院预举行之秋七月辛夘令翰林承㫖孙抃中丞张昪磨勘转运使及提㸃刑狱课绩以岁满所上功状分殿最为上中下三等用唐考功四书之法以稽行实癸亥策试贤良方正能直言极谏王彰材识兼茂明于体用夏噩彰所对不入等噩入第四等八月丁夘置天下广惠仓初枢密使韩琦请罢鬻诸路户絶田募人承佃以夏秋所输之课给在城老㓜贫乏不能自存者旣建仓乃诏逐路提㸃刑狱司专领之戊辰知谏院陈旭言比日内降营求恩赏者甚多请令中书枢密院推勘以正干请之罪从之仍榜御史台合门冬十二月王洙侍迩英阁讲周礼至三年大比大考州里以赞乡大夫废兴上曰古者选士如此今率四五岁一下诏故士有抑而不得进者戊申诏自今间岁贡举进士诸科悉解旧额之半进士増试时务策三条诸科増试大义十条又别置明经科旧置说书举今罢之毎秋赋自县令佐察行义保任之上于州州长贰复审察得失然后上本道使者类试已保任而后有缺行则州县皆坐罪若省试而文纰缪坐元考官戊戌嘉祐三年春二月乙巳太常博士吴及改右正言及复上疏曰同姓者国家之屏翰储副者天下之根本陛下根本未立四方无所系心请择宗室子以备储副陛下他日有嫡嗣则厚加恩礼俾令归邸于理无嫌于义为顺三月辛未朔翰林学士欧阳脩兼侍读学士脩言侍读最为清近祖宗时不过一两人今与经筵者十四人而侍读十人外议皆云经筵无坐处矣欲乞罢臣此命不使朝廷遴选之清职遂同列授之冗员诏不许脩固辞不拜脩又言切以学士待制号为侍从之臣所以承宴间备顾问以论思献纳为职自祖宗以来尤所精择其后员数渐多往时学士待制至六七十员近年稍吝除拜今犹及四十余员欲乞检详前史及国朝故事自观文殿大学士至待制竝各立员数茍无其人虚位以待己夘起居舎人范镇知制诰镇自罢言职每因事未尝不以储嗣为言冀上心感动及知制诰正谢又面论之曰陛下许臣复三年矣愿早定大计夏四月乙丑罢修睦亲宅祖宗神御殿五月壬申管勾国子监吴中复请自今遇科场补试监生以四百五十人为额从之寻又増一百五十人初盐铁副使郭申钖受诏行河与河北都转运使李参论议不相中讼参遣小吏黄守忠赍河图属宰相文彦博御史张伯玉亦奏参朋邪结託有状乃诏推劾而申钖伯玉皆不实伯玉以风闻免劾乙酉诏曰朕常患民之好事而风俗渐靡于薄也思有以革正之非吾士大夫躬率以义而导之于善则何以哉申钖与参相决河议论之异遂成私忿以至兴狱置对逾旬参验所陈一无实者士人之行乃至是乎使吾细民何所视效其降申钖知徐州寻改知濠州六月丙午平章事文彦博罢为河阳三城节度使同平章事判河南府郭申钖张伯玉攻彦博虽不胜彦博亦不自安数求退上许之枢密使工部尚书韩琦依前官平章事枢密使贾昌朝罢为景灵宫使兵部尚书宋庠为枢密使同平章事枢密副使田况为枢密使右谏议中丞张昪为枢密副使权知开封府包拯为权御史中丞拯言东宫虚位日乆天下以为忧夫万物皆有根本而太子者天下根本也根本不立祸孰大焉上曰卿欲谁立拯曰臣所以乞预建太子者为宗庙万世计尔陛下问臣欲谁立是疑臣也臣行年七十且无子非邀后福者上喜曰徐当议之拯又言近年内臣禄秩权任优崇稍过凡事更加裁抑又言朝廷诏令行之未乆即有改易乞今后处置事宜申明制度更加谨重又陈敎养宗室之法请条责诸路监司及御史府自举属官谏官御史不避二府荐举者听两制得至执政私第事多施行壬子上谓三司使张方平曰监御㕑内臣窦昭齐等宴日擅杀羊羔且羊羔乃物之未成者而枉其生理尝戒使勿杀今复杀之不可不惩也特冲替丁夘交阯贡异兽二称贡麟知庆州杜植奏请囘降诏书但云得所进异兽足使殊俗不能我欺又不失朝廷怀逺之意乃诏止称异兽云秋七月壬辰复以度支员外郎范祥制置解盐从三司使张方平及御史中丞包拯之言也祥自皇祐五年坐他罪责去祥始言岁入缗钱可得二百三十万后不能办至和元年止百六十九万遂以元年入钱为岁课定率量入计出可助边费十之八乆之竝边复听入刍粟以当实钱而虚估之弊滋长劵直亦从而贱岁损官课无虑百万祥旣受命请重禁入刍粟者其劵在嘉祐已前每劵别使输钱一千然后予盐又言商人持劵若鬻盐京师皆亏失本钱请置官京师蓄钱二十万缗以待商人至者劵若盐估钱则官为售之劵纸六千盐席十千毋輙増损所以平其市估使不得为轻重诏以都盐院监官兼领之自是稍复祥旧云权知开封府欧阳脩言臣伏见谏官陈旭乞请侥求内降之人委二府劾奏干请者之罪䝉朝廷依奏施行臣自权知开封府未及两月之间十次承准内降虽有司执奏终许公行然小人干求未有约束止絶臣欲乞根究因縁干求之人奏摄下府勘劾重行责罚八月丁未诏三司京西比岁旱屡蠲民租其以缗钱十万下本路助籴军储九月恭谢天地之岁始用薛向议罢竝边入中粟自京辇钱帛至河北专以见钱和籴唯入中刍豆则仍计直给茶行之未乆论者谓辇运科折烦扰居民且商人入钱者少刍豆虚估益髙茶益贱诏翰林学士韩绛知谏院陈旭即三司经度绛等言自改法以来边储有备商旅颇通未宜轻变唯辇运之费宜从官给旧输税绢无得折钱其入中刍豆罢勿给茶所在平其市估至京以银䌷绢三物偿之皆从其说自是茶法不复为边籴所倾而通商之议起矣初茶法屡变岁课日削至和中岁售钱并本息计之才百六十七万二千余缗官茶所在陈积县官获利无几论者皆谓宜弛禁便景祐中叶清臣尝上疏乞弛禁三司以为不可至是着作佐郎何鬲三班奉职王嘉麟又皆上书请罢给茶本钱纵园户贸易而官收税租钱与所在征算归𣙜货务以偿边籴之费淮南转运副使沈立亦集茶法利害为十卷宰相富弼韩琦曽公亮等决意向之力言于上癸酉命绛旭及知杂御史吕景初即三司置局议之冬十月乙巳出内藏库䌷绢十万下河东转运司助籴军储甲子提㸃江东路刑狱王安石为度支判官安石献书万言极陈当世之务其略曰今天下之财力日以困穷而风俗日以衰坏患在不知法度故也又曰今之失患在不法先王之政法先王之政者当法其意而已法其意则吾所改易更革不至乎倾骇天下之耳目嚣天下之口而固已合乎先王之政矣又曰因天下之力以生天下之财取天下之财以供天下之费自古治世未尝以不足为天下之公患也患在治财无其道尔十一月癸丑命翰林学士韩绛谏官陈旭御史吕景初同三司详定省减冗费于是置省减司于三司自是多所裁损云己丑诏置在京都水监凡内外河渠之事悉以委之十二月壬子御崇政殿召近臣观河南府所进芝草上曰今日嘉雪大滋宿麦其瑞大胜芝草也即赐喜雪宴于中书上春秋髙未有继嗣韩宗彦上书请修胎养令己亥嘉祐四年春正月丙申朔日有食之遣官祭社右正言吴及言日食者阴阳之戒在人事则臣陵君妻乗夫四夷侵中国今大臣无姑息之政非所谓臣陵君失在陛下渊嘿临朝使阴邪未尽屏也后妃无权倖之家非所谓妻乗夫失在左右亲倖骄纵无节也羌戎顺服非所谓四夷侵中国失在将帅非其人为虏所轻也因言孙沔在并州苛暴不法燕饮无度庞籍前在并州轻动寡谋輙兴堡塞屈野之衂为国深耻沔卒坐废甲辰翰林学士胡宿权知贡举二月始命韩绛陈旭吕景初即三司置局议弛茶禁其十月三司言宜约至和之后一岁之数以所得息钱均赋茶户恣其买卖所在收算请遣官询察利害以闻诏遣司封员外郎王靖等分行六路及还皆言如三司议便己巳诏弛茶禁因以三司岁课均赋茶户凡为缗钱六十八万有奇使岁输县官比输茶时其出几倍朝廷难之为损其半岁输缗钱三十三万八千有奇谓之租钱与诸路本钱悉储以待边籴自是唯腊茶禁如旧余茶肆行天下矣乙亥诏三司以天下广惠仓肄司农寺癸夘诏如闻陜西民间多滥铸大钱以至市易不通其以见行当三大铁钱竝当小铁钱之二本路官员已支三月俸者即计其数贴支三月御史中丞包拯奏张方平身主大计而乗势贱买所监临富民邸舎无廉耻不可处大位故命出守寻改知应天府以吏部侍郎宋祁为三司使丁未御崇政殿赐进士刘辉等二百三十人及第三十二人同出身诸科一百七十六人及第同出身己未新三司使宋祁知郑州权中丞包拯权三司使先是右司谏吴及言祁在定州纵家人贷公使钱数千缗及在蜀奢侈过度而拯亦言祁益部多游宴且其兄庠方执政不可任三司故命祁出守而拯代居其位翰林学士欧阳脩言拯在台日常指陈张方平过失台中相继论列方平由此罢去而以宋祁代之又闻拯亦曽弹奏宋祁过失而拯遂代其任此所谓蹊田夺牛岂得无过非整冠纳履当避嫌疑者也疏奏拯即家避命不许乆之乃就职有上封者论义勇为河北伏兵有事则集于战阵无事则散归田里以时讲习无所败事今河北义勇是也而议者但以为城守之备诚于河北邢兾二州分东西两路命二郡守臣分领义勇万一犬戎猖狂入寇即两路义勇之师赴援掩击如是河北则二十余所常伏鋭兵羣胡何恃而不惧哉朝廷下其章河北路帅臣等议时大名府李昭亮等议曰分义勇为两路置官统领以张用兵之势外使敌人疑而生谋内亦摇动衆心恐非寓兵之术也姑令在所㸃集训练三二年间武艺稍精渐习行阵遇有警得将臣统驭制其阵队示以赏罚何战而不可哉夏四月初着作佐郎何鬲以皇嗣未立上疏请访唐周苗裔备二王后下礼院议曰唐室世数已逺惟周则我受禅之所自义不可废诏取柴氏诸房中最长一人令岁时亲奉周祀给公田十顷专管勾陵庙丙子吏部郎中何郯同知通进银台司兼门下封驳事时封驳职废郯上言本朝设此司实代给事中之职乞凖王曽王嗣宗故事凡有诏敕竝由银台司从之癸未司徒致仕陈执中卒礼官韩维议其谥曰皇祐之末后宫之丧执中不能考正仪典知治丧皇仪非嫔御之礼追册位号与宫闱有嫌建庙用乐踰祖宗旧制闺门之内礼分不明谨按谥法宠禄光大曰荣不勤成名曰灵请谥曰荣灵判太常寺孙抃等请易名为恭判尚书考功杨南仲覆议请谥曰恭襄诏谥曰恭维累疏论列以谓责难于君谓之恭臣之议执中政以其不恭因乞罢礼官不报上篆其墓碑曰褒忠五月戊戌诏曰君臣同徳以成天下之务而过设禁防疑以私慝非朕意也旧制臣寮不许诣执政私第执政尝所荐举不得为御史其悉除之始用包拯议也六月戊辰同判宗正寺赵良规言国家乘百年之运崇七世之灵虽神主有合食之名而太祖虚东向之位伏请讲求定仪为一代不刋之典礼部尚书王举正等议曰大袷之祭所以合昭穆尊卑必以受命之祖居东向之位本朝太祖实为受命之君然僖祖以降四庙在上故每遇大祫止列昭穆而虚东向魏晋以来亦用此礼今亲享之盛谓宜如旧为便诏恭依己巳宰臣富弼等请加尊号曰大仁至治诏不许知谏院范师道言比灾异数出而崇尚虚文非所以答天戒知制诰刘敞言尊号非古也陛下不受徽号已二十年奈何一旦増虚名而损实徳上曰朕意亦谓当如此故富弼等奏五上卒不许太子中允王陶大理评事赵彦若国子博士傅卞于潜县令孙洙竝为馆阁编校书籍官馆阁编校书籍自此始三馆秘阁凡八员丁丑诏诸路转运使凡隣路隣州灾伤而輙闭粜者以违制坐之戊寅是夕月食几尽己夘放宫人二百四十一人修阴敎以答天变也秋七月又放宫人二百三十六人装御营卒桑达数十人酗酒鬭唿指斥乘舆皇城使以㫖捕送开封府推鞫案成达弃市纠察刑狱刘敞移府问所以不经审讯之由府报曰近例凡圣旨中书门下枢密院所鞫狱皆不虑问敞曰此岂可行邪遂奏请自今一准定格枢密使以开封府有例不复论可否进呈报敞争之曰先帝以京师刑狱最烦故建纠察一司此则先帝不敢兼于庶狱庶谨惟有司之任又朝廷旧法不许用例破条今顾于刑狱极谨人命至重之际而废条用例此臣所不喻也上乃以敞章下开封府着为令八月乙未御崇政殿册试应才识兼茂明于体用科陈舜俞贤良方正直言极谏钱藻汪辅之舜俞藻所对策竝入第四等辅之亦入等监察御史里行沈起言其无行罢之辅之躁忿因以书诮让富弼曰公为宰相但奉行台谏风㫖而已天下何頼焉弼不能答九月癸巳朔御制祫享舞名文舞曰化成治定武舞曰崇功昭德上自制迎神送神乐章诏宰臣富弼等撰大祚至采茨曲词十八冬十月癸酉祫于太庙大赦以益州为成都府并州为太原府韩琦之在太原也乞复并州为节镇诏两制议之翰林学士胡宿以为商为宋星参为晋星国家受命始于商丘京师当宋之分野而并为晋地参商仇雠之星今欲崇晋非国之利也上是宿议及琦秉政因祫享赦书卒复之宿又以为言不报十一月己亥以河南处士邵雍为将作监主簿后再命为颍州团练推官皆辞疾不起庚子嘉祐五年春正月有大星坠西南光烛地有声如雷同知谏院范师道言汉晋天文志天狗所下为破军杀将伏尸流血甘氏图天狗坠大贼起今备御盗贼未见其至虽有将帅不老而愚士卒虽多劲勇者少夷狄可保也如州郡何州郡可保也如盗贼何必有包藏险心乘间而动者宜择将帅训练卒伍诏天下防其未然三月甲午诏三司河东路籴粮草旧支一分见钱三分茶自今竝以见钱给之岁星昼见己巳诏书旣弛茶禁论者犹谓茶户困于输钱而商贾利薄贩鬻者少知制诰刘敞翰林学士欧阳脩颇论其事时朝廷方排衆论而行之不听夏四月己夘度支判官直集贤院王安石同修起居注安石以入馆才数月馆中先进甚多不当超处其右固辞之翰林学士承㫖孙抃为枢密副使抃乆居侍从泊如也人称其长者及程戡罢宰臣进拟例以三司使御史中丞知开封府一人补其员上曰朕欲用旧人即以命抃丙戌命权三司使包拯右谏议大夫吕居简户部副使吴中复同详定均税五月甲午观文殿大学士庞籍致仕籍自定州召还旣入见诣中书求致仕执政曰公康宁如是且上意方厚奈何欲去之坚也籍曰若待筋力不支人主厌弃然后去斯不得已尔岂得为止足哉遂归卧于家前后凡七上表乃许之仍诏籍出入如二府仪丁酉诏三司置寛卹民力司六月乙亥遣官分行天下访寛卹民力事秋七月甲午户部员外郎知谏院唐介知荆南从介请也勑过门下知封驳事何郯封还之言介为谏官有补朝廷不当出外诏介复知谏院如故戊戌翰林学士欧阳修等上所修唐书二百五十卷刋修及编修官皆进秩或加职仍赐器币有差自天圣初下赦书即诏民流积十年者其田听人耕自是毎下赦令輙以招集流亡募人耕垦为言又诏州县长吏令佐能劝民垦辟荒田増税及二十万已上议赏乆之天下生齿益蕃田野加辟独京西唐邓间尚多旷土唐州闲田尤多或请废为县知州事赵尚寛曰土旷可益垦辟民稀可益招徕何必废郡也乃按图记召信臣故迹益发卒复三大陂一大渠教民自为支渠转相浸灌而四方之民来者云集比三年废田尽为膏腴増户万余监司上其状三司使包拯亦以为言丙午诏留再任庚戌诏曰朕乐与士大夫惇徳明义以先天下而在位殊趣弗率朕㫖论事之官搜抉𨼆微无忠恕长厚之风使吾俗靡然䧟溺于薄而望教成治立其可得哉中书门下其采端实之士明进诸朝察辩矫激巧伪者加放诎焉时御史中丞赵槩言比年以来搢绅之论多险刻竞浮薄宜戒敕之故有是诏壬子命吴奎吴中复王安石王陶同相度牧马利害以闻八月甲子眉州进士蘓洵为试校书郎洵嘉祐初与其二子轼辙至京师翰林学士欧阳脩上其所着权书衡论机策宰相韩琦善之召试舎人院再以疾辞故有是命壬申诏中外士庶竝许上馆阁缺书每卷支绢一疋五百卷与文资官相度牧马利害所吴奎等上言自古国马盛衰皆以所任得人失人而已汧渭之间未尝无牧而非子独能蕃息于周汧陇之间未尝无牧而张万岁独能蕃息于唐此前世得人之效也然得人而不乆其任乆其任而不使专其事使得专其事而不临以赏罚亦不可以有功欧阳脩言今之马政皆因唐制而今马多少与唐不同者唐世牧地皆与马性相宜今或䧟没夷狄或已为民田请下河东京西转运司遣官访草地有可以兴置监牧则河北诸监有地不宜马可行废罢乙酉罢诸路同提㸃刑狱使臣置江南东北荆湖南北广南东西福建成都梓利夔路转运判官丙申枢密直学士吕公弼同详定均税十一月丁亥均州防御使李珣为相州观察使单州团练使刘永平为齐州防御使知制诰杨畋封还珣永平词头因言珣等无尺寸裨补之功特以外戚故除之臣恐天下谓陛下忽祖宗谨重名器之训开亲戚侥倖之门曲縁私息轻用王爵寻诏他舎人草制范镇言朝廷如以杨畋之言为是当罢珣等所迁官倘以为非即乞却令元当制官命词内批不许旣而镇复有论列遂罢之辛夘诏勾当御药院内臣如当转出外而特留者更不许累寄所迁资序初中丞赵槩言有迁官至遥领团练使者谓之闇转乞限年明与改官故条约之辛丑枢密使宋庠判郑州殿中侍御史吕诲等右司谏赵抃论庠不才诏从优礼罢之参知政事曽公亮依前官充枢密使枢密副使张昪礼部侍郎孙抃竝为参知政事翰林学士欧阳修枢密直学士陈旭御史中丞赵槩竝为枢密副使辛亥度支员外郎司马光度支判官王安石同修起居注光五辞而后受安石终辞之最后有旨令合门吏赍敕就三司授之安石不受随而拜之安石避于厠吏置敕于案而去安石遣人追还之朝廷卒不能夺十二月戊寅右谏议大夫吕公弼知成都府公弼初至人疑其少威断㑹营卒犯法当杖不肯受曰宁请劔不能受杖公弼再三谕之不从乃曰杖国法不可不受劔汝所请亦不汝违也命杖而复斩之军中肃然辛丑嘉祐六年春三月乙酉召辅臣观御书兖州至圣文宣王庙牓癸巳赐进士王俊民等一百三十九人及第五十四人同出身诸科一百二人及第竝同出身己亥宰臣富弼以母丧去位庚子以富弼母丧罢大燕时同知礼院晏成裕言君臣之义哀乐所同请罢春燕以表优卹大臣之意上亟从其言夏四月庚辰枢密副使陈旭知定州三司使给事中包拯为枢密副使知谏院唐介知洪州右司谏赵抃知䖍州侍御史知杂事范师道知福州殿中侍御史吕诲知江州旭始除枢密副使或言旭阴结宦者史志聪王世宁等故有此命介等遂交章论列上以其章示旭旭奏臣前任言职弹斥内臣多坐黜逐今言者乃以此汚臣乞付吏辨劾上顾谓辅臣曰凡除拜二府朕岂容内臣预议耶而介等言不已故两罢之初诸路敦遣行义文学之士赴京师者二十三人其至者十六人皆馆于太学即舎人院试论策五月丙戌赐出身五人辞不就试亦以试将作监主簿命之六月壬子朔日有食之初司天言当食六分之半是日未初从西食四分而阴云雷电顷之雨浑仪所言不为灾权御史中丞王畴言顷岁日食于正阳之月实亦阴晦宰臣集班表贺甚失陛下祗畏奉天之意恐有司或援近例乞贺班者臣故得以先事而言也同判尚书礼部司马光言日之所照周徧华夷云之所蔽至为近狭虽京师不见四方必有见者天意若曰人君为阴邪所蔽灾慝甚明天下皆知其忧危而朝廷独不知也食不满分者乃厯官术数之不精当治其罪亦非所为贺也于是诏百官毋得称贺甲戌以富弼为起复礼部尚书平章事故事执政遇丧皆起复弼以为金革变礼不可用于平世上五遣使起之卒不从命或言弼初与韩琦同在二府左提右挈图致太平天下谓之韩富旣又同为宰相琦性果断弼性审谨琦质直语或涉俗俗谓语多者为絮尝议政事弼疑难者数四琦意多不决曰又絮耶弼变色曰絮是何言欤又尝言及宰相起复故事琦曰此非朝廷盛典也于是弼力辞起复二人稍有间云戊寅同修起居注王安石辞起居注旣得请又申命之安石复辞至七八乃受于是径迁知制诰安石遂不复辞官矣尝有诏今后舎人院不得申请除改文字安石与同列言若词头所批事情不尽而不得申请自非执政大臣欲倾侧而为私则立法不当如此陛下举天下之事属之七八大臣方今大臣之弱者则不敢为陛下守法以忤谏官御史强者恣行所欲而谏官御史亦无敢忤其意者陛下两听其所为而无所问安有朝廷如此乆而无乱者乎安石由是与执政忤枢密副使欧阳修言近见谏官唐介台官范师道等因言陈旭事得罪陛下自临御以来擢用诤臣开广言路一旦台谏联翩被逐四出命下之日中外惊疑臣谓方今言事者规切人主则易欲言大臣则难臣自立朝耳目所记景祐中范仲淹言宰相吕夷简贬知饶州皇祐中唐介言宰相文彦博贬春州别驾至和初吴中复吕景初马遵言宰相梁适皆罢职出外其后赵抃范师道言宰相刘沆亦罢职出外前年韩绛言富弼贬知蔡州今又唐介等五人言陈旭得罪斥逐谏臣非朝廷美事阻塞言路不为国家之利欲望召还介等置之朝廷以劝守节敢言之士秋七月甲午出内藏库绢二十万疋下河北助籴军储壬寅同知谏院司马光以三札子上殿其一论君徳曰臣窃惟人君大徳有三曰仁曰明曰武仁者非妪煦姑息之谓也兴教化修政治养百姓利万物此人君之仁也明者非烦苛伺察之谓也知道谊识安危别贤愚辨是非此人君之明也武者非强亢暴戾之谓也唯道所在断之不疑奸不能惑佞不能移此人君之武也故仁而不明犹有良田而不能畊也明而不武犹视苗之秽而不能耘也武而不仁犹知获而不知种也三者兼备则国治强阙一则衰阙二则危三者无一焉则亡臣窃见陛下天性慈惠谨微接下子育元元汎爱羣生虽古先圣王之仁殆无以过然践祚垂四十年而朝廷纪纲犹有亏缺闾里穷民犹有怨叹意者羣臣不肖不能宣扬圣化将陛下之于三徳万分一亦有所未尽欤臣伏见陛下推心御物端拱渊黙羣臣各以其意有所敷奏陛下不复询访利害尽察得失一皆可之诚使陛下左右前后股肱耳目之臣皆忠实正人则如此至善矣或有一姦邪在焉则岂可不为之寒心哉伏望陛下以天性之至仁廓日月之融光奋干刚之威断善无微而不録恶无细而不诛则唐虞三代之隆何逺之有其二论御臣曰臣闻致治之道无他在三而已一曰任官二曰信赏三曰必罚国家御羣臣之道累日月以进秩循资涂而授任茍日月积乆则不择其人之贤愚而寘高位资涂相值则不问其人之能否而居重职非特如是而已国家采名不采实诛文不诛意夫以名行赏则天下饰名以求功以文行罚则天下巧文以逃罪陛下诚能博选在位之士使有徳行者掌教化有文学者待顾问有政术者为守长有勇略者为将帅有功则増秩加赏而勿徙其官无功则降黜废弃而更求能者有罪则流窜刑诛而勿加寛贷如是而朝廷不尊万事不治百姓不安四夷不服臣请伏面欺之诛其三论拣军言养兵之术务精不务多上以其一留中其二送中书其三送枢密院戒拣军官八月庚申诏三馆秘阁校宋齐梁陈后魏后周北齐七史书有不完者访求之司马光言臣切以赦书害多而利少非国家之善政也汉大司马吴汉病笃光武亲临问所欲言对曰惟愿陛下无赦而已王符亦曰今日贼良民之盛者莫大于数赦蜀人称诸葛亮之贤亦曰军旅屡兴而赦不妄下然则古之明君贤臣未尝以赦为美也伏望下中书今岁每岁疎决不过一次或早或晩或外人不可预期或遇亲祀南郊之岁更不疏决永为定制庶几为恶之人不敢指以自寛有所戒惧丁夘司马光进五规一曰保业二曰惜时三曰逺谋四曰重微五曰务实丁亥御崇政殿策试贤良方正能直言极谏王介蘓轼蘓辙轼所对入第三等介第四等辙第四等次时辙对语切直胡宿力请黜之上不许曰求直言而以直弃之天下其谓我何乃收入第四等次及除官知制诰王安石疑辙右宰相专攻人主比之谷永不肯为词韩琦笑曰彼策谓宰相不足用欲得娄师徳郝处俊而用之尚以谷永疑之乎已而谏官杨畋见上曰蘓辙臣所荐也陛下赦其狂直而收之此盛徳事也乞宣付史馆上悦从之戊寅诏自今知州军监知县县令有清白不扰而实惠及民者令本路监司保荐再任政绩尤异当加奖擢闰八月庚子枢密使曽公亮为吏部侍郎平章事参知政事张昪为枢密使辛丑枢密副使欧阳脩参知政事翰林学士胡宿为枢密副使羣臣多更张庶事以革宿弊宿曰变法古人所难不务守祖宗成法而徒纷纷无益于治也丁未司马光奏臣曽三上章乞陛下早定继嗣以遏乱源伏望取臣所上三章少加省察上时简黙不言虽执政奏事首肯而已闻光言沈思良久曰得非欲选宗室为继嗣者乎此忠臣之言但人不敢及尔光曰臣自谓必死不意陛下开纳上曰此何害古今皆有之因令光以所言付中书光曰不可愿陛下自以意喻宰相是日光诣中书宰相韩琦问光今日复何所言光黙计此大事不可不使琦知思所以广上意者即曰所言宗庙社稷大计也琦喻意不复言九月癸丑诏三司如闻河北秋稼甚登其出内藏库缗钱一百万助籴军储壬戌知谏院杨畋司马光等言故事凡臣僚上殿奏事悉屏左右内臣不过去御座数步恐漏泄机事诏自今止令御药使臣及扶侍四人立殿角以备宣唤余悉屏之司马光复奏臣向者进説陛下欣然无难今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓卒之际援立所厚善者尔唐自文宗以后立嗣皆出于左右之意至有称定䇿国老门生天子者上大感悟曰送中书光至中书见琦等曰诸公不及今议异日夜半禁中出寸纸以某人为嗣则天下莫敢违琦等皆唯唯曰敢不尽力时知江州吕诲亦上言惟陛下思祖宗造宋之艰难监成安隳汉之基祚窒奸臣附㑹之渐絶后世窥觎之患早为定断慰安人心冬十月知谏院杨畋言文臣七迁而内臣始得一磨勘其法不均宜如文武官例増其岁考畋为言事官顾以士人比阉寺议者讥其失职壬辰起复前左卫大将军岳州团练使宗实为㤗州防御使知宗正寺宰相韩琦等与同列奏事读光诲二章未及有所启上遽曰朕有此意但未得其人因左右顾曰宗室中谁可者琦曰此事非臣下敢言当出自圣择上曰宫中尝养子二人小者甚纯然不慧大者可也琦请其名上曰名某今三十许岁矣议定将退琦复奏曰此事至大臣等未敢施行陛下今夕更思之来日取㫖明日又启之上曰决无疑也琦曰事当有所渐容臣等商量所除官时皇子犹居父丧乃议起复㤗州防御使知宗正寺上喜曰如此甚好琦又曰此事若行不可中止乞从内批上曰此岂可使妇人知之只中书行可也遂降此诏至和末上得疾文彦博富弼刘沆与王尧臣劝上早立嗣上旣许之及疾愈寝其奏旣而言者相继范镇司马光所言尤激切包拯为中丞又力言之上未许言者亦稍怠琦一日取汉书孔光传怀之以进曰汉成帝即位二十三年无嗣立弟之子定陶王为太子成帝中才之主犹能之以陛下之圣何难哉于是因光等言卒成上意壬寅嘉祐七年春正月乙亥诏太常礼院自今南郊以太祖皇帝定配改温成皇后庙为祠殿岁时令宫臣以常馔致祭初谏官杨畋上言二后竝侑欲以致孝也而适所以渎乎享帝后宫有庙欲以广恩也而适所以渎乎享亲请如礼官所议故降是诏初江湖漕盐旣杂恶又官估髙故百姓利食私盐由是盗贩者衆捕之急则起为盗贼䖍州官籴盐岁才及百万斤朝廷以为患先是屯田贠外郎蔡挺知南安军常条奏利害至是擢挺权提㸃江西刑狱使之制置挺令民首纳私藏兵械以给巡捕吏卒令贩黄鱼笼挟盐不及二十斤不以甲兵自随者止论算交纲淮南旣团新纲又捐籴价岁课视旧额増至三百余万斤盗贩者稍稍畏缩朝廷以挺为能留之江西积数年乃徙乆之江西盐皆团纲运致如䖍州焉权陜西转运副使薛向言陜西之兵厢禁军凡二十五万其间老弱病患伎巧占数乃过半请下诸路拣其不任征役者汰之敢占伎巧者论如法从之枢密副使赵槩为参知政事权知开封府吴奎为枢密副使夏四月壬申改命起居舎人知制诰兼侍讲司马光为天章阁待制先是光与吕公着竝召试中书光已试而公着终辞及除知制诰光乃自言拙于文辞本当辞召初疑朝廷不许故黾勉从命继闻公着终辞得请臣始悔恨向者之不辞而妄意朝廷之不许也章九上卒改他官五月丁未朔命起居舎人司马光仍知谏院光上疏曰窃以国家之治乱本于礼而风俗之善恶系于习上行下效谓之风薰蒸渐渍谓之化沦胥委靡谓之流衆心安定谓之俗及夫风化已失流俗已成则虽有辩智弗能谕也彊毅不能制也重赏不能劝也严刑不能止也自非圣人得位而临之积百年之功莫之能变也太祖太宗知天下之祸生于无礼也于是以神武聪明躬勤万几征伐刑赏断于圣意然后人主之势重而羣臣慑服矣于是剪削藩镇齐以法度择文吏为之佐以夺其杀生之柄览其金谷之富选其麾下精锐之士聚诸京师以备宿卫制其腹心落其爪牙使不得陆梁然后天子诸侯之分明而悖乱之原塞矣于是节度使之权归于州镇员之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之叙正而纪纲立矣自是申明军伍使自押官以上各有阶级以相临统小有违犯罪皆殊死然后行伍之政肃而士用命矣此皆礼之大节也故能四征弗庭莫不率服汛扫九州以陟禹之迹至于真宗重之以明徳继二圣之政宣布善化销铄恶俗以至于今治平百年此乃陛下当战战栗栗守而勿失者也臣窃见陛下有中宗之严恭文王之小心而小大之政多谦逊不决委之臣下诚所委之人常得忠贤则可矣万一有姦邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由已出不可也威福之柄失于人而习以为常则不可复收也此明主之所谨也自景祐以来国家怠于乆安乐因循而务省事执事之臣顺行姑息之政于是胥吏諠譁而斥逐中丞辇官悖慢而废退宰相卫士凶逆其狱不穷姦泽加于旧军人骂三司使而法官以为非犯阶级凡此数者皆非所以习民于上下之分也于是元帅畏偏禆偏禆畏将校将校畏士卒姦邪怯懦之臣至有简省教阅使之骄惰保庇羸老使之繁冗屈挠正法使之纵恣诋訾粟帛使之愤惋彼旣为之则此效之下旣言之则上从之前旣行之则后袭之茍彼为而此不效下言而上不从前行而后不袭则怒怨聚于其身而祸乱生矣夫祖宗苦身焦思以变衰唐之俗陛下髙拱熟视以成后魏之风此臣所以为陛下痛惜也又上疏论财利曰在随材用人而久任之在养其本原而徐取之在减损浮冗而省用之己未知荆南府李参为羣牧使执政初议欲用参为三司使孙抃独不可曰此人若主计外台承风刻削则天下益困弊矣乃不果用六月癸未单州团练使刘永年为汝州团练使知代州敌人取山木积十余里辇载相属于路前守惧生事不敢遏永年曰敌伐木境中而不治他日将不可复制遣人纵火木尽焚之上其事帝称善敌移文代州捕纵火盗永年报曰盗固有罪然木在我境何预汝事敌不敢复言秋七月太常礼院言皇祐参用南郊百神之位不应祀法宜如隋唐旧制设昊天上帝五方位以真宗配而五人帝五官神从祀余皆罢又当时尝停孟冬之荐今明堂去孟冬祀日尚逺请复荐庙前者祖宗竝侑今用典礼独配前者地祗神州竝享今以配天而亦罢是皆变礼中之大者也开元开宝二礼五帝无亲献仪诏恭依而五方帝亦行亲献丁夘右卫大将军岳州团练使宗实辞泰州防御使知宗正寺不许八月韩琦与欧阳脩等私议曰宗正之命旣出外人皆知其为皇子矣不若遂正其名修曰知宗正寺告敕付合门得以不受今立为皇子止用一诏书事定矣遂入对乞听宗实辞所除官上曰勿更为他名便可立为皇子明堂前速与了当琦因请谕枢密院张昪至曰陛下不疑否上曰朕欲民心先有所系属昪即再拜称贺琦等乞帝书手札付外施行丁丑琦召翰林学士王珪令草诏珪请对言此大事也后不可悔上指心曰此决自朕怀卿何疑焉乃再拜退而草诏以进己夘诏曰右卫大将军岳州团练使宗实皇兄濮安懿王之子犹朕之子也少鞠于宫中而聪知仁贤见于夙成夫立爱之道自亲者始固可以厚天下之风而上以严宗庙也其以为皇子乙酉诏太常寺登歌用柷敔先是翰林学士王珪言郊庙升歌之乐有金石丝竹匏土革而无木音宜诏有司考乐之失而合八音之和于是下礼官议而増置之辛丑皇子以肩舆入内初让宗正与记室周孟阳谋之及立为皇子犹固称疾孟阳入见曰太尉称疾坚卧其义安在皇子曰非敢徼福以避祸也孟阳曰假如得请归藩遂得燕安无患乎皇子抚榻而起曰吾虑不及此遂入内良贱不满三十口行李肃然有书数㕑而已中外闻之相贺九月乙巳朔以皇子为齐州防御使进封鉅鹿郡公辛亥大飨明堂大赦冬十月度支员外郎蔡抗为广东转运使先是岑水铜冶大发官市诸民止给空文姦民无所取资羣聚私铸与江西盐盗合郡县患之抗曰採铜入官而不畀其直又从而诛之岂但民犯法也因命铜入即偿直民尽乐输私铸遂絶畨禺岁运盐给英韶二州道囘逺多侵窃杂恶抗命十舟为一运使摄官主之岁终㑹其课以为殿最是岁盐课増十三万缗乙未诏天下常平仓多所移用而不足以支凶年其令内藏库与三司共支缗钱一百万下诸路助籴之十二月丙申幸龙图天章阁召辅臣近侍三司副使台谏官皇子宗室驸马都尉主兵官观祖宗御书又幸宝文阁为飞白书分赐从臣下逮馆阁作观书诗韩琦等属和遂宴羣玉殿庚子再㑹于天章阁观瑞物复宴羣玉殿上曰天下乆无事今日之乐与卿等共之宜尽醉勿辞又召韩琦至御榻前别赐酒一巵从臣霑醉至莫而罢是岁冬无氷癸夘嘉祐八年春正月己酉翰林学士范镇知贡举二月癸未上不豫丙戌中书枢密院奏事于福宁殿之西阁见上所御幄帟䄄褥皆质素暗敝乆而不易上顾韩琦等曰朕居宫中自奉止如此尔此亦生民之膏血也可轻费之哉三月甲子御延和殿赐进士许将等一百二十七人及第六十七人同出身诸科一百四十七人及第同出身乙丑以圣体康复宰臣拜表称贺辛未晦上暴崩于福宁殿夏四月壬申朔辅臣入至寝殿启皇后召皇子入使嗣立皇子惊曰某不敢为某不敢为因反走辅臣共执之召翰林学士王珪草遗制韩琦宣遗制英宗即皇帝位见百官于东楹帝欲亮阴三年命韩琦摄冢宰辅臣皆言不可乃止癸酉大赦除常赦所不原者乙亥羣臣表请听政不从改名部署曰总管先是辅臣奏事上裁决当理中外皆称明主是日晩忽得疾语言失序韩琦与同列入白太后下诏候听政日请太后权同处分从之壬午辅臣入对于柔仪殿西阁皇太后御内东门小殿垂帘听政司马光上皇太后疏曰羣生无福大行皇帝奄弃天下皇帝继统往者大行皇帝嗣位之初章献明肃皇太后保䕶圣躬于赵氏实有大功但以自奉之礼或崇重太过外亲鄙猥之人或忝汚官职左右谗謟之人或窃弄权柄此所以负谤于天下今殿下初摄大政大臣忠厚如王曽清纯如张知白刚正如鲁宗道质直如薛奎者殿下当信之用之鄙猥如马季良谗謟如郭崇勲者殿下当疎之逺之若赵氏安则百姓皆安况于曹氏必世世长享富贵明矣赵氏不安则百姓涂地曹氏虽欲独安其可得乎乙酉作受命宝命欧阳脩篆其文曰皇帝恭膺天命之宝荧惑自七年八月庚辰夕伏积二百四十九日命辅臣祈禳于集英殿己丑晨见东方戊戌司马光上疏曰今者圣体痊平初临大政四方之人拭目而视倾耳而听举措云为不可不审夫为政之要在于用人赏善罚恶而已三者之得则逺近翕然向风从化可以不劳而成无为而治三者之失则流闻四方莫不解体纲纪不立万事隳頺治乱之原安危之机盖在于是五月右司谏王陶充皇子位伴读屯田员外郎周孟阳秘书丞孙思恭充皇子位说书司马光言臣闻三代令主置师傅保以敎其子又置三少与之燕居至于前后左右侍御仆从之人皆选孝弟端良之士逐去邪人毋得在侧使之日见正事闻正言然后道明而德成心俞而体安福被兆民功流万世此教之所以为益也今王陶等虽为皇子官属若不日日得见或见而遽退左右前后侍御仆从或有佞邪谗巧之人杂处其间则亲近易习积乆易迁謟谀易入诈伪易惑如此则虽有硕儒端士为之师傅终无益也伏望陛下多置皇子官属博选天下有学行之士以充之使每日在皇子位与皇子居处燕游讲论道义耸善抑恶辅成懿徳如此则必进徳修业日就月将善人益亲邪人益疎诚天下之大幸也戊辰皇子仲鍼仲纠始就东宫听读六月癸巳司马光上太后及帝疏曰窃惟今日之事皇帝非皇太后无以君天下皇太后非皇帝无以安天下两宫相恃犹头目之与心腹也万一姦人欲有开说涉于离间者当立行诛戮以明示天下帝初以忧疑得疾举措或改常度其遇宦官尤少恩左右多不悦者乃共为谗间两宫遂成隙太后对辅臣尝及之韩琦因出危言感动太后曰臣等只在外见得官家内中保䕶全在太后若官家失照管太后亦未得安穏太后惊曰相公是何言自家更切用心琦曰太后照管则衆人自然照管矣同列为缩颈流汗或谓琦曰不太过否琦曰不如此不得间有传帝在禁中尝失事衆颇惑之琦曰岂有殿上不曽错了一语而入宫门即得许多错琦固不信也传者亦稍息秋八月庚辰王珪议上大行皇帝谥曰神文圣武明孝庙号仁宗司马光言人君之职有三而已量材而授官一也度功而加赏二也审罪而行罚三也材有短长故官有能否功有髙下故赏有厚薄罪有大小故罚有轻重此三者人君所当用心九月辛亥皇子光国公仲鍼为忠武节度使同平章事淮阳郡王赐名顼冬十月甲午𦵏仁宗皇帝于永昭陵十一月丙午祔仁宗神主于太庙庙乐曰大仁之舞以王曽吕夷简曹玮配享庙庭方帝疾甚时云为多错往往触忤太后韩琦归自陵下太后遣中使持一封文书付琦琦启之则帝所冩歌词并宫中过失事琦即付使者焚毁及进对帘前太后呜咽流涕具言之且曰老身殆无所容湏相公作主琦曰此病故尔病已必不然子病母可不容之乎太后不怿欧阳脩继言曰昔温成骄恣太后处之裕然何所不容今母子之间反不能忍邪太后意稍解他日琦等见上上曰太后待我无恩对曰自古圣帝明王不为少矣而独称舜为大孝惟父母不慈爱而子不失孝乃可称尔政恐陛下事太后未至父母岂有不慈爱者上大悟自是亦不复言太后短矣十二月己巳始御延英阁召侍读侍讲讲论语读史记刘敞读史记至尧授舜以天下因陈说曰舜至侧微也尧越四岳禅之以位天地享之百姓戴之非有他道惟其孝友之徳光于上下何谓孝友善事父母为孝善兄弟为友辞气明畅上竦体改容知其以讽谏也左右属听者皆动色太后闻之亦大喜庚辰命翰林学士王珪贾黯范寗修仁宗实録集贤校理宋敏求直秘阁吕夏卿秘阁校理韩维兼充检讨官宋史全文卷九下宋史全文卷十钦定四库全书宋史全文卷十宋英宗甲辰治平元年春正月景灵宫使宋庠屡请老上曰朕初嗣位何可遽休大臣戊申命庠知亳州辛酉诏以仁宗配享明堂初礼院奏乞与两制同议仁宗当配何祭翰林学士王珪等议请循周公严父之道以仁宗配享明堂知制诰钱公辅议太祖则周之后稷配祭于郊者也太宗则周之文王配祭于明堂者也真宗则周之武王也虽有配天之功而无配天之祭未闻成王以严父之故废文王而移于武王也仁宗则周之成王也虽有配天之业而亦无配天之祭亦未闻康王以严父之故废文王而移于成王也当仁宗嗣位之初傥有建是论者则配天之祭常在乎太祖太宗矣又诏台諌及讲读官与两制礼院再详定以闻御史中丞王畴言配考之文见于易严父之义着于经圣法章明咸足稽按臣请依王珪等议奉仁宗皇帝配享明堂知諌院司马光吕诲议窃以孝子之心谁不欲尊其父者圣人制礼以为之极不敢踰也孝经曰严父莫大于配天周公其人也孔子以周公有圣人之徳成太平之业制礼作乐而文王适其父也故引之以证圣人之徳莫大于孝答曾子之问而已非谓凡有天下者皆当以其父配天然后为孝也翰林侍读学士孙抃等奏仁宗继体保成置天下于大安者四十二年功徳于人可谓极矣今祔庙之始遂抑而不得配上帝之享非所以宣章陛下为后严父之大孝诏从抃等议三月司马光言臣闻陛下昔在藩邸事濮王承顺颜色备尽孝道凡宫中之事濮王皆委陛下干之无不平允陛下事皇太后当一如濮王然后可视天下之政当一如宫中之事然后可况濮王之亲以恩皇太后之亲以义其奉养之谨非特有所加则无以取信也宫中之事小天下之事大其聴断之勤非特有所加则无以致治也吕诲言陛下孝养之礼臣不得而知之安亲之道诚有未至何则累圣成业靡思经缉邦国大事都无裁处献纳之言尽决帘帷之下是陛下自处休佚而置圣后烦劳得谓之孝乎又言于皇太后曰皇帝躬亲治事勤励如此在于圣虑应已慰安臣愚以谓东殿帘帷宜五七日一御夏四月司马光言前代帝王升遐之后宫下陈者尽放之出宫所以遂物情重人世省浮费逺嫌疑也癸未放宫人三百二十五人甲申御迩英阁上谕内侍曰方日永讲读官乆侍对未食必劳倦自今视事毕不俟进食即御经筵故事讲读毕拜而退上命母拜后遂以为常五月上既康复韩琦乆欲太后罢东殿垂帘尝一日取十余事併以禀上上裁决如流悉皆允当于是诣东殿覆奏上所裁决十余事太后每事称善琦遂白太后求退太后曰相公安可求退老身合居深宫却每日在此甚非得已琦即称前代如马邓之贤不免贪恋权势今太后便能复辟诚马邓之所不及未审决取何日撤帘太后遽起琦即厉声命鸾仪司撤帘帘既落犹于御屏后见太后衣也辛亥上问执政积弊甚衆何以裁救富弼对曰恐须以渐釐改又问寛治如何吴奎对曰圣人治人固以寛然不可以无节书曰寛而有制从容以和癸亥宰臣韩琦等奏请下有司议濮安懿王合行典礼详处其当以时施行诏须大祥后议之闰五月巳丑召枢宻直学士知瀛州唐介为右諌议大夫权御史中丞上面谕介曰卿在先朝有直声今出自朕选非由左右言也韩琦言羣臣邪正皆陛下所知至于进退实系天下利害惟陛下以此为先不可不察也上然之六月己亥进封皇子淮阳郡王顼为颖王増置宗室学官讲书四员教授五员小学教授十二员并旧六员为二十七员以分教之丁未増置同知大宗正事一员初宗室坐序爵仍自为賔主讲官位主席之东隅于是睦亲宅都讲吴申不肯坐且曰宗室当以亲族尊卑为序与讲官分賔主再移书大宗正不能决因内朝出申二书上是之宗室正讲席自申始作睦亲广亲北宅于芳林园知太原府陈升之言母老请扬湖越一州庶便奉养上以邉臣当乆任难于屡易不许上谓宰臣曰程戡何如人对曰戡在鄜延巳三嵗习邉事上曰延州都监髙遵教卒戡数言其能绩乞加赠䘏此髙琼族子朕知其为庸人也戡必以后族故尔大臣茍若此朕何所赖焉戊午淮阳郡王府翊善王陶为颖王府翊善淮阳郡王府记室参军韩维为诸王府记室参军侍讲孙思恭为诸王府侍讲颖王性谦虚眷礼宫僚遇维尤厚一日侍王坐近侍以弓様靴进维进曰王安用舞靴王亟令毁去上始疾甚时出语颇伤太后维等极諌曰上已失太后欢心王尽孝恭以弥缝尤惧不逮不然父子俱受祸矣王感悟他日太后谓辅臣曰皇子近日殊有礼皆卿等善择宫僚所致秋八月丙辰入内都都知任守忠蕲州安置初上为皇子令守忠宣召避不肯行及上即位遂交鬭两宫间司马光吕诲交章劾之帝纳其言翌日遂绌守忠丁巳以上供米三万石赈宿亳州水灾饥民九月丁夘诏复置武举初有诏以是日开迩英阁至重阳节当罢侍讲吕公着司马光言先帝时无事常开讲筵愿不惜顷刻之间日御讲筵从之冬十一月乙亥命屯田郎中徐亿职方员外郎李师钖屯田员外郎钱公纪刺陜西诸州军百姓为义勇初宰相韩琦奏三代汉唐以来皆籍民为兵唐置府兵最为近古今之义勇河北几十五万河东几八万勇悍纯实若稍加简练亦唐之府兵也河北河东陜西三路当西北控御之地事当一体今若于陜西诸州亦㸃义勇止刺手背则又知不复刺面可无惊骇诏从之乃命亿等往除商虢二州不籍余悉籍义勇凡主戸家三丁选一六丁选二九丁选三年二十至五十材勇者充嵗以十月畨上閲教一月而罢得十五万六千八百七十三人于是知諌院司马光奏曰今议者但怪陜西独无义勇不知陜西之民三丁巳有一丁充保捷矣若更闻此诏下必大致惊扰又奏古者兵出民间耕桑之所得皆以衣食其家今既赋歛农民之粟帛以赡正军又籍农民之身以为兵是一家独任二家之事也以臣愚见河北河东已刺之民犹当放遣况陜西未刺之民乎终弗聴光又六奏及申中书自劾求去亦终不许尝至中书与韩琦辩琦谓光曰君但见庆厯间陜西乡兵初刺手背后皆刺面充正军忧今复然尔今已降勅榜与民约永不充军戌邉矣光曰虽光亦未免疑也琦曰吾在此君无忧此语之不信光曰光终不敢奉信非独不敢但恐相公亦不能自信尔琦怒曰君何相轻甚耶光曰相公长在此可也万一均逸偃藩他人在此因相公见成之兵遣使运粮戍邉反掌间耳琦黙然竟不为止其后十年义勇运粮戍邉率以为常矣屯田员外郎知襄邑县范纯仁为江东转运判官襄邑有牧地卫士纵马暴民田纯仁取一人杖之牧地初不𨽻县有诏劾纯仁纯仁言兵须农以养䘏兵当先恤农朝廷是之释不问且聴牧地𨽻县自纯仁始纯仁仲淹子也十二月丙午翰林学士王畴为枢宻副使上尝谓辅臣曰畴善文章欧阳修曰其人亦劲正但不为赫赫之名尔一旦晩御小殿召畴草诏因从容谈中外事语移时上喜曰卿清直好学朕知之乆矣非今日也不数日遂有是命知制诰钱公辅封还词头言畴望轻资浅在台素餐不可大用上以初政除两府而公辅沮格制命不行丁未责授滁州团练副使不签书本州事内侍省押班王昭明为环庆路驻泊兵马钤辖供备库副使李若愚为泾原路钤辖令体量蕃情治其诉讼公事及有赏罚则与其帅议而大事即以闻各许嵗乘驿奏事后数日又以西京左藏库副使梁寔领秦凤内殿承制韩则顺领鄜延諌官吕诲言自唐以来举兵不利未有不自于监军者我朝因循未革奈何又増置此员如走马承受官品至卑一路亦不胜其害况今钤辖寄重其实已均安抚使之权矣欲乞朝廷罢之御史傅尧俞赵瞻皆有论列讫不从集贤校理宋敏求直集贤院韩维同修起居注初修起居注缺中书进敏求及集贤校理杨绘上问修起居注选何等人中书对近例以制科进士髙等与馆职有才望者绘第二人进士今以次当补上曰修起居注即知制诰岂以次补乃命易绘丁巳三司修造案勾当公事张徽权发遣戸部判官事知东明县皮公弼权发遣度支判官事近嵗三司官以次迁而任不乆凡天下财利盈虚出入虽能者居之未及究本末而已用次迁他职故相习以养资假途为説而不事其职至是中书奏请择其尤繁要者五员用资浅人乆任今命徽等用新制也乙巳治平二年春正月辛巳赐许蔡州见钱钞十万贯令和籴以救饥民壬午命供备库副使孟渊等十九人往开封府界及京东西淮南路募兵司马光言邉臣之请兵无穷朝廷之募兵无已仓库之束帛有限百姓之膏血有涯愿陛下断自圣志罢招禁军但选择将帅训练旧有之兵以备御四夷不患不足辛丑权发遣戸部副使吕公着言今京畿诸县及京东西淮南州军类多饥馑民有饿莩凡力役之事皆宜权罢从之三司使给事中蔡襄知杭州初上自濮邸立为皇子皇太后垂帘外人稍稍言襄尝有异议上数问襄如何人一日因其请朝假变色谓中书曰三司掌天下钱谷事务烦多而襄十日之中在假者四五何不别用人琦等初尚剖解上意不回至是因表请罢琦遂质于上上曰内中不见文字然在庆宁即已闻之琦曰事出暧昧若虚实未明乞更审察曽公亮曰京师后来喜造谤议衆人传之便以为实欧阳修曰疑似之谤不惟无迹可寻就令迹状分明犹须更辨真伪上曰造谤者因何不及他人遂命襄出守工部侍郎吕公弼权三司使至和初公弼为三司使帝在藩邸尝得赐马不善求易之公弼不许至是奏事毕上曰朕往在宫中卿不欲与朕易马是时朕固已知卿也公弼顿首谢又曰卿继蔡襄为使襄诉讼不以时决颇多留事公弼知上不悦襄对曰襄勤于事未尝有慢失恐言者妄尔上益以公弼为长者赐贡院奏合格进士明经诸科彭汝砺等三百六十一人及第出身翰林学士贾黯对天下未尝乏人顾所用如何尔退而上五事一知人之明二养育以渐三才不求备四以类荐举五择取自代三月辛未新除侍御史知杂事吕诲以尝言中丞贾黯过失辞职黯奏曰諌官御史本人主耳目一时公言非有嫌怨且诲为人方正谨厚臣得与之共事必能叶济诏以谕诲诲遂受命因言朝廷之事台諌官不得预闻及其政令行下方始得知比正其所失则曰已行之命难以追改是执政之臣常自取胜耳目之官与不设同矣又闻近日臣僚建议以先帝临政信任台諌官所陈已行之事多有追夺欲陛下矫先帝之为凡事坚执不可易行一缪令进一匪人倡言于外曰出自清衷人必不敢动摇果有之是欲窒塞圣聪恐非庙社之福也夏四月戊戌诏礼官及待制以上议崇奉濮安懿王典礼以闻宰臣韩琦等以元年五月奏进呈故也辛丑诏向命监司知州荐所部吏嵗限定员本防其滥不问能否一切取足非诏意也自今务在得人不必充所限之数五月资政殿学士陈旭为枢宻副使丙子权御史中丞贾黯奏近者皇子封拜并除检校太傅臣按太师太傅太保是为三师太尉司徒司空是为三公今皇子以师傅名官于义弗安臣愚以为自今皇子及宗室卑者除官并不可带师傅改授三公诏可六月辛夘江东转运判官范纯仁为殿中侍御史权发遣盐铁判官吕大防为监察御史里行近制御史有缺则命翰林学士御史中丞知杂事迭举二人而自上择取一人为之至是缺两员举者未上内出纯仁大防名而命之初议崇奉濮安懿王典礼宜准先朝封赠期亲尊属故事髙官大国极其尊荣考之今古实为宜称王珪等议濮王于仁宗为兄于皇帝宜称皇伯而不名己酉中书又奏汉宣帝光武皆称其父为皇考今王珪等议称皇伯于典礼未见明据太后闻之辛亥内出手书切责韩琦等以不当议称皇考甲寅诏曰如闻集议议论不一宜权罢议当令有司博求典故务合礼经以闻翰林学士范镇时判太常寺即率礼官上言陛下既考仁宗又考濮安懿王则其失非特汉宣光武之比矣因具列仪礼及汉儒论议魏明帝诏为五篇奏之台官自中丞贾黯以下各有奏乞从王珪等议奏皆留中不行司马光又言王珪等二十余人皆以为宜准先朝封赠期亲尊属故事凡两次㑹议无一人异辞而政府之意独欲尊濮王为皇考巧饰词説误惑圣聴政府言仪礼本文五服年月敕皆云为人后者为其父母即出继之子于本生皆称父母臣案礼法必须指事立文使人晓解今欲言为人后者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣案宣帝承昭帝之后以孙继祖故尊其父为皇考而不敢尊其祖为祖考以其与昭穆同故也光武起布衣诛王莽以得天下名为中兴其实创业虽自立七庙犹非太过况但称皇考其谦损甚矣今陛下亲为仁宗之子以承大业若复尊濮王为皇考则置仁宗于何地乎秋七月枢宻使富弼累上章以疾求罢至二十余上固欲留之不可癸亥罢为镇海节度使同平章事判河阳戊寅观文殿大学士贾昌朝卒御篆墓碑曰大儒元老之碑昌朝在侍从为名臣及执政不为善人所与或以为结宫人宦官数为諌官御史所攻庚辰淮南节度使兼侍中文彦博为枢宻使初彦博自河南入觐上谓曰朕在此位公之力也备闻始议公于朕葢有恩者彦博逊避不敢当枢宻使张昪判许州先是韩琦曽公亮欲迁欧阳修为枢宻使将进拟不以告修修觉其意谓两人曰今天子谅隂母后垂帘而二三大臣自相位置何以示天下两人服其言遽止及张昪去位上遂欲用修修又力辞不拜辛巳权三司使吕公弼为枢宻副使权知开封府韩绛权三司使请以川陜四路田谷输常平仓而随其事任道里差次给直以平物价上叹曰衆方姑息卿能独不狥时耶诏行之内诸司吏有干恩泽者绛执不可上曰朕初不知当为卿改而干者不已绛执益多因为上言即有飞语愿得究治上曰朕在藩邸颇闻有司以国事为人情卿所守固善其毋惮谗宫中所用财费悉以合同凭由取之绛请有例者悉付有司于是三司始得㑹计八月庚寅大雨辛夘地涌水壊官私庐舍漂杀人民畜产不可胜数乙未诏中外臣僚并许上实封言时政阙失及当世利害执政大臣其协徳交修以辅不逮初学士草诏曰执政大臣其惕思天变上书其后曰滛雨为灾専以戒朕不徳故更曰恊徳交修司马光上疏曰陛下即位以来灾异甚衆日有黒子淮江之水或溢或涸去夏霖雨涉秋不止京畿东南十有余州庐舍沈于深渊浮苴栖于木末老弱流离捐瘠道路许颍之间积尸成丘既而歴冬无雪暖气如春草木早荣继以黒风今夏疫疠大作弥数十里至秋幸而丰熟未及收获而暴雨大至一苗半穗荡无一遗都城之内道路乘桴官府民居覆没殆尽死于压溺者不可胜纪陛下安得不侧身恐惧思其所以致此之咎乎当陛下初得疾之时外间传言皇太后于先帝梓宫之前为陛下叩头祈请额为之伤岂可谓无慈爱之心不幸为谗贼之人交相离间遂使两宫之情介然有隙就使皇太后有不慈于陛下陛下为人之子安可遂生忿恨乎先帝擢陛下于衆人之中升为天子唯以一后数公主属于陛下而梓宫在殡已失皇太后之欢心长公主数人皆屏居闲宫此陛下所以失人心之始也陛下益事谦逊深自晦匿凡百奏请不肯与夺知人之贤不能举知人不肖不能去知事之非不能改知事之是不能从或非才而骤进或有罪而见寛此天下所以重失望也国家置台諌之官为天子耳目防大臣壅蔽陛下当自察其是非今乃复付之大臣彼安肯以己之所行为非而以他人所言为是乎此乃陛下所以独取拒諌之名而大臣坐得専权之利者也吕大防言雨水为患此隂胜阳之沴也即陈八事曰主恩不立臣权太盛邪议干正私恩害公夷狄连谋盗贼恣行羣情失职刑罚失平知制诰郑獬时知荆南上疏曰陛下诏求忠言将欲用之邪将欲因灾异举故事而藻饰之邪茍欲藻饰之则固无可议者必欲用之则宜选官専掌羣臣所上章疏许两府及近臣畨休更直从容讲贯其可者则熟究而行之不可则罢之有疑焉则广询而后决之羣言得而衆事举此应天之实也知制诰宋敏求韩维同修撰仁宗实録九月辛酉编纂礼书成百卷诏以太常因革礼为名司马光言窃见陛下将有事于南郊羣臣循袭故事请上尊号属者暴雨为灾五稼漂没陛下正宜深自抑损伏乞拒而勿受吕诲亦言陛下思所以应变之实洪名盛美抑而弗居望宣谕辅弼所上第五表批答宜丁宁训告以断封章上嘉纳之己巳䇿制举人又䇿武举人甲戌以制科入等着作佐郎范百禄为秘书丞前和川县令李清臣为着作佐郎百禄所对䇿言五行传曰简宗庙废祭祀则水不润下臣愚请因濮安懿王建国为之立长以为嗣王世世奉祀安懿王永为一国太祖则神灵享于礼义人心悦而天意解矣清臣安阳人欧阳修竒其文以为似苏轼及试秘阁试文至中书未发也修迎语曰考官不置清臣第一则缪矣发视果第一时同发䇿者四人或谓清臣当以五行传对所问灾变当复得第一清臣曰此汉儒説清臣不能知民间得无疾痛不乐可上者乎因言天地之大譬之于人腹心肺腑有所攻塞则五官不宁民人生聚天地之腹心肺腑也日月辰宿天地之五官也善止天地之异者不止其异止民之疾痛不乐者而已清臣竟在次等冬十月吕诲言台諌者人主之耳目天圣景祐间三院御史常有二十员而后益衰减葢执政者不欲主上闻中外之缺失然犹不下十数员今御史台缺中丞御史五员差出者三人封章十上报罢者八九諌官二员司马光迁领他职傅尧俞出使契丹诤臣近同废置自古言务壅塞未如今日之甚也十一月壬申祀天地于圜丘以太祖配大赦丙午治平三年春正月壬申知制诰范镇知陈州初镇草韩琦迁官制称引周公霍光諌官吕诲驳之于是琦表求去位镇批答曰周公不之鲁欲天下之一乎周上以镇不当引圣人比宰相欲罢镇内职执政因谕镇令自请外而有是命或曰镇与欧阳修雅相善及议濮王追崇事首忤修意修乘间为上言镇以周公待琦则是以孺子待陛下也镇坐此出上于制诰多亲閲有不中理必使改之尝谓执政曰此人君谟训岂可褒贬失实也癸酉契丹改国号曰大辽辛巳知徐州张方平为翰林学士承㫖上尝问治道体要方平以简易诚明为对上不觉前席曰朕昔奉朝请望侍从大臣以谓皆天下选人今而不然闻学士之言始知有人矣翰林学士冯京修撰仁宗实録侍御史知杂事吕诲前后十一奏乞依王珪等议早定濮安懿王追崇典礼皆不报乞免台职又不报是月壬戌即与侍御史范纯仁监察御史里行吕大防合奏欧阳修首开邪议妄引经据欲累濮王以不正之号将陷陛下于过举之讥韩𤦺饰非𫝊㑹曽公亮赵槩茍且依违伏请下修于理及正琦等之罪戊辰又奏修博识古今精习文史明知师丹之议为正董宏之説为邪利诱其衷神夺其鉴今不正濮王之礼则无以慰衆心不罪首恶之臣则无以清朝政诲等论列不已而中书亦以札子自辩于上愿陛下霈然下诏明告中外以皇伯无稽决不可称而今所欲定者正名号尔庶几羣疑可释上意不能不向中书然未即下诏也执政乃相与宻议欲令皇太后下手书尊濮安懿王为皇夫人为后皇帝称亲诲等因激纳御史告敕居家待罪乞早赐黜责上以御寳封告敕遣内侍陈守清趣诲等令赴台供职诲等以所言不用虽受告勅犹居家待罪纯仁又独奏皇太后自撤帘之后未尝预闻朝政岂当复降诏令有所建置葢是政府臣寮茍欲遂非掩过且三代未尝有母后诏令施于朝廷者秦汉以来母后方预少主之政自此权臣欲为非常之事则必假母后之诏令以行其志伏望陛下深察臣言追寝前诏凡系濮王典礼陛下自可采择公议而行何必用母后之命施于长君之朝也韩琦见纯仁奏谓同列曰琦与希文恩如兄弟视纯仁如子姪乃忍如此相攻乎壬午诏罢尚书省集议濮安懿王典礼中书进呈吕诲等所申奏状上问执政当如何韩𤦺对曰臣等忠邪陛下所知欧阳修曰御史以为理难并立若以臣等为有罪即当留御史若以臣等为无罪则取圣㫖上犹豫乆之乃令出御史既而曰不宜责之太重也诲罢侍御史知杂事知蕲州纯仁以侍御史通判安州大防落监察御史里行知休宁县二月乙酉朔白虹贯日殿中丞苏轼直史馆上在藩邸闻轼名欲以唐故事召入翰林便授知制诰韩琦曰苏轼逺大之器也在朝廷培养之使天下之士畏慕降服今骤用之适足累之也且近例当召试上曰未知其能否故试如轼有不能邪琦言不可乃试而命之他日欧阳修具以告轼轼曰韩公所以待轼之意乃古所谓君子爱人以徳者也三月己未彗星晨见于东壁长七尺许辛酉起居舍人同知諌院傅尧俞侍御史赵鼎赵瞻自契丹使归以尝与吕诲言濮王事家居待罪而尧俞辞新除侍御史知杂事告牒不受稽首上前曰臣初建言在诲前今诲等逐而臣独进不敢就职上数谕留尧俞等尧俞等终求去乃以尧俞知和州鼎通判淄州瞻通判汾州司马光言陛下至公初无过厚于私亲之意今忽闻傅尧俞等三人相继皆出中外之人无不惊愕此葢政府欲闭塞来者使皆不敢言然后得専秉大权逞其胷臆伏望陛下特发宸断召见尧俞等下诏更不称亲不从光又奏臣与傅尧俞等七人同为台諌官共论典礼今尧俞等六人尽巳外补独臣一人尚留阙下伏望圣慈依臣前奏早赐降黜凡四奏卒不从辛巳彗昏见于昴如太白长丈有五尺壬午孛于毕如月夏四月辛丑命龙图阁直学士兼侍讲司马光编歴代君臣事迹于是光奏曰纪传之体文字繁多窃不自揆尝欲上自战国下至五代正史之外旁采他书凡关国家之盛衰生民之休戚善可为法恶可为戒帝王所宜知者略依左氏春秋传体为编年一书名曰通志其书上下贯穿千余载固非愚臣所能独修伏见翁源县令刘恕将作监主簿赵君钖皆有史学欲望特差二人与臣同修诏从之其后君钖父丧不赴命太常博士刘攽代之司空致仕宋庠卒庠自初执政遇事輙分别是非可否用是斥退及再登用遂浮沈自安然天资忠厚尝曰逆诈恃明残人矜才吾终身弗为也殿前都虞侯郭逵同签书枢宻院事同签书自逵始于是知制诰邵必言逵武力之士不可置庙堂弗聴或以咎韩琦琦曰故事西府当用一武臣上欲命李端愿吾知端愿倾邪故以逵当之或曰上本意欲用张方平琦知方平不附已猥曰西府乆不用武臣矣宜稍复故事上督其人无以应乃遽用逵知諌院邵亢御史呉申吕景交章论逵黠佞小才岂堪大用不报五月诏在京文臣知杂御史以上武臣观察使以上毎嵗举幕职州县官充京朝官二人今后并罢是月彗行至张而没彗之未没也言者多以为忧或告韩琦琦曰借使复有一星出欲何为乎六月辛夘太常博士刘庠为监察御史里行庠私议濮王事与执政意合故命以言职赠太常礼院编纂礼书苏洵光禄寺丞初王安石名始盛党友倾一时欧阳修亦善之劝洵与安石游而安石亦愿交于洵洵曰吾知其人矣安石母死士大夫皆弔洵独不往作辨姦一篇畧曰今有人口诵孔老之言身履夷齐之行收召好名之士不得志之人相与造作言语私立名字以为颜渊孟轲复出而隂贼险狠与人异趣是王衍卢杞合而为一人也其祸可胜言哉夫面垢不忘洗衣垢不忘澣此人之至情也今也不然衣夷虏之衣食犬彘之食囚首丧面而谈诗书此岂其情也哉使斯人而不用也则吾之言为过而斯人有不遇之叹孰知祸之至于此哉不然天下将被其祸而吾获知言之名悲夫洵既没三年而安石用事其言乃信张方平尝论洵曰定天下之臧否一人而已壬子改清居殿曰钦明召直集贤院王广渊书洪范于屏谓广渊曰先帝临御四十年天下承平得以无为朕方属大事岂敢自逸故改此殿名因访广渊先儒论洪范得失广渊对以张景所得最深遂进景论七篇明日复召对延和殿谓广渊曰景以三徳为驭臣之柄尤为善论朕遇臣下常务谦柔聴纳之间则自以刚断此屏置之坐右岂特无逸之戒也秋七月甲寅屯田员外郎吴申为殿中侍御史自传卞议濮王事称㫖刘庠及申私论与卞恊故相继并居言职八月己亥龙图阁直学士吕公着知蔡州公着尝言濮安懿王不当称亲又请追还吕诲等皆不从即称疾求补外官家居者百余日上遣内侍敦谕又数令公着兄公弼劝之公着起就职才数月复上章请出而有是命九月皇城司尝捕销金衣送开封府推官窦卞上殿请其狱㑹有以内庭为言者上疑之卞曰真宗禁销金自掖庭始上曰然文王刑于寡妻至于兄弟以御于家邦正谓此尔诏卒如卞请是月夏国主谅祚举兵冦大顺城又冦柔逺寨谅祚中流矢遁去鄜延经畧安抚使陆诜言朝廷积习姑息故虏敢狂悖不稍加诘责则国威不立即止其嵗赐银帛牒宏州问故而谅祚果大沮乃报言邉吏擅兴兵行且诛之冬十月丁亥诏今礼部三嵗一贡举进士以三百人为额明经诸科不得过进士之数同签书枢宻院事郭逵为陜西四路㳂邉宣抚使兼权判渭州自吕余庆以参知政事权知成都府其后见任执政无守藩者至逵始以同签书枢宻院事出镇甲午诏宰臣参知政事举才行士可试馆职者五人先是上谓中书曰水潦为灾言事者多云不进贤何也欧阳修曰近年进贤之路太狭上曰如何修曰往时入三馆有三路今塞其二矣上曰何谓三路修曰进士髙科一路也大臣荐举一路也因差遣例除一路也往时进士五人以上及第者皆得试馆职第一人及第有不十年即至辅相者今第一人两任方得试而第二人以下无复得试是髙科一路塞矣往时大臣荐举之即召试今止令上簿候馆阁缺人与试是荐举一路又塞矣唯有因差遣例除者半是年劳老病之人此臣所谓进贤路太狭也上嘉纳之故有是诏于是韩琦曽公亮欧阳修赵槩等所举蔡延庆夏倚凡二十人上皆令召试十一月戊午上不豫至十二月先是上乆服药一日宰相韩琦等问起居退颍王出寝门忧形于色顾琦曰奈何琦曰愿大王朝夕勿离上左右王曰此乃人子之职琦曰非为此也王感悟去上自得疾不能语凡处分事皆笔于纸辛丑上疾増剧琦复奏曰陛下乆不视朝中外忧惶宜早立皇太子以安衆心上颔之琦请上亲笔指挥上乃书立大大王为皇太子琦曰必颍王也烦圣躬更亲书之上又批于后曰颍王顼琦即召学士草制承㫖张方平至榻前禀命上凭几出数语方平不能辨因请进笔上书来日降制立某为皇太子十字所书名不甚明方平又进笔请之上再书颍王二字又书大大王三字方平退而草制上既用辅臣议立皇太子因泫然下泪文彦博退谓韩琦曰见上颜色否人生至此虽父子间亦不能无动也丁未治平四年春正月庚戌朔大风霾丁巳上崩于福宁殿神宗即位二月龙图阁直学士韩维陈三事其末又曰天下大事不可猝为人君施设自有先后惟加意谨重上嘉纳焉壬辰手诏曰朕尝侍先帝恭闻徳音以旧制尚帝女者輙皆升行以避舅姑之尊岂可以富贵之故屈人伦长幼之序也可诏有司革之朕恭承遗㫖敢不遵行下中书门下议降诏有司以发扬先帝盛徳于是令陈国长公主行见舅姑之礼王师约更不升行公主行见舅姑之礼自此始三月枢宻直学士礼部郎中王陶为右諌议大夫权御史中丞陶入对便殿上引书咸有一徳谕陶曰朕与卿一心不可转也问以时事陶请谨聴纳明赏罚斥佞人任正士复转对以通下情省民力以劝农桑先俭素以风天下限年艺以汰冗兵权知贡举司马光等上言所考试合格进士许安世以下三百五人分四等明经诸科二百一十一人分三等诏进士第一第二第三等赐及第第四等赐同出身明经诸科第一第二等并赐及第第三等赐同出身勅下贡院放榜壬申参知政事欧阳修为观文殿学士刑部郎中知毫州初英宗以疾未亲政太皇太后垂帘修与二三大臣主国论每帘前奏事或执政聚议事有未同修未尝不力争士大夫建明利害及所请前此执政多媕阿不明白是非至修必一二数之曰某事可行某事不可行用是怨诽者益多英宗尝称修曰性直不避衆怨修亦尝诵王曽之言曰恩欲归巳怨使谁当既出守遂连六表乞致仕不从修年才六十也癸酉枢宻使礼部侍郎吴奎参知政事奎入谢日上尝语以追尊濮王事与汉宣帝异奎对曰然宣帝大臣所立岂同仁宗能以义立先帝追尊事诚牵私恩上深然之又言此为欧阳修所误奎对曰韩琦于此事亦失衆心他日奎进言帝王所职惟在别判忠邪自余庶务各有司存但不使小人得害君子君子常居要近则自治矣闰三月甲申夏国主谅祚遣使来献方物谢罪诏自今馆职试论一首䇿一道庚子诏布告内外文武羣臣若朕知见思虑之所不及至于朝之缺政国之要务邉防戎事之得失郡县民情之利害各宜直言抗疏以闻无有所𨼆工部郎中知制诰王安石既除丧诏安石赴阙安石屡引疾乞分司上语辅臣曰安石厯先帝一朝召不起或为不恭今召又不起果病耶曽公亮对曰安石文学器业宜膺大用不敢欺罔吴奎曰臣尝与安石同领羣牧备见其临事迂阔且䕶局万一用之必紊乱纲纪公亮荧惑圣聴癸夘诏王安石知江宁府衆谓安石必辞及诏到即诣府视事或曰公亮力荐安石葢欲以倾韩琦也庆厯中尝诏宰臣贾昌朝凡军国机务及㳂邉兵马事知州钤辖宜同枢宻使陈执中参议自后寝废至是复之龙图阁直学士司马光吕公着并为翰林学士光累奏固辞曰臣不能为四六上曰如两汉制诏可也光曰本朝故事不可上遣内侍强光受诰光拜而不受诏趣光入谢光入诏以诰置光懐中光不得已乃受它日上问王陶曰公着及光为学士当否陶曰二人者臣尝论荐矣用人如此天下何忧不治夏四月殿中丞唐淑问为监察御史里行上谕曰朕以家世用卿卿当谨家法人臣病外交隂附卿宜自结主知比言者尚抉剔细故以为能浊乱人聪明无益也论事必务大体乃为称职淑问介子也先是诏陜西㳂邉宣抚使郭逵赴阙御史中丞王陶斥逵乃文彦博之走吏范仲淹之弄儿上初许罢逵寻复止之以手札谕陶等曰先朝用逵今遽罢之是先帝有任人之失也朕为人子必不可彰父之过朕宁负暗于知人之责耳辛酉诏内外官所上封事委翰林学士丞㫖张方平学士司马光详定利害以闻先是御史台以状申中书云检㑹皇祐编勅常朝日轮宰臣一员押班寻常多据引替官称宰臣更不过来窃虑上项编勅仪制别有冲替伏乞明降指挥中书不报中丞王陶因以状白宰相又不报陶遂劾奏韩琦曽公亮不臣至引霍光梁冀専恣等事为谕其略曰忽千官瞻视之庭蔑如房闼艰再拜表仪之礼重若丘山甲子韩琦曽公亮再上表待罪屡请罢不许遂在告不出上命翰林学士司马先为御史中丞与王陶两易其职丁夘光入对曰言职人所惮臣不敢辞但王陶言宰相不押班竟不赴而陶遽罢言职则中丞不可复为臣请俟宰相押班然后受诏上许之时光中丞诰巳进入而陶学士之命中书独持之不下戊辰参知政事吴奎赵槩坚请绌陶于外上不许请复授羣牧使许之既而上直批送中书以陶为翰林学士时宰相去位奎即具奏曰闰月以来寒暄不节暴风屡作今兹时雨愆亢螟螣孳生过不在他止一王陶而已今乃挟持旧恩排抑端良如韩𤦺曽公亮不押班事葢以久来相承非是始于二臣今若又行内批指挥陶翰林学士乃是由其过恶更获美迁天下待陛下为何如主哉王陶不黜陛下无以责内外大臣典布四体臣輙违制㫖亦乞必行典刑己巳奎遂称疾乞罢上封奎札子以示陶陶复劾奎附宰相欺天子六罪侍御史吴申奏故事御史中丞因言事待罪朝廷降㫖不允或宣召入台王陶今日上章明日除代未有罢免遄速如此之甚也乞留陶依旧供职并劾奎有无君之心数其五罪上以手札赐知制诰知諌院邵亢趣进入陶学士诰亢遂言御史中丞职在弹劾隂阳不和咎由执政奎所言颠倒庚午上批付中书王陶吴申吴景过毁大臣王陶知陈州吴申吴景各罚铜二十斤吴奎位在执政而弹劾中丞以手诏为内批三日不下除知青州司马光权御史中丞光复奏外议皆以为奎不当去所以然者葢由奎之名望素重于陶臣愚欲陛下且留奎在政府上不怿先是上封陶疏以示琦琦奏曰臣非跋扈者陛下遣一小黄门至则可縳臣以去矣上为之动辛未公亮入对恳请留奎上许之使复为参知政事奎既复位邵亢更以为言上手札谕亢曰此无他欲起坚卧者耳坚卧者葢指琦也初建东宫英宗命以蔡抗为詹事𤦺固荐陶文彦博私谓琦盍止用抗𤦺不从及𤦺为陶所攻彦博谓𤦺曰颇记除詹事时否琦大愧曰见事之晩真宜受挞癸酉司马光始受御史中丞诰奏疏曰臣䝉陛下委以风宪敢先以人君修心治国之要为言修心之要有三一曰仁二曰明三曰武治国之要亦有三一曰官人二曰信赏三曰必罚仁宗时臣初为諌官首曽敷奏此语先皇帝时臣曽进歴年图又以此语载之后序今陛下始初清明之政虚心下问之际臣复以此语为先者诚以臣平生力学所得至精至要尽在于是愿陛下勿以为迂阔试加审察五月甲辰屯田员外郎张唐英为殿中侍御史里行从翰林学士王珪范镇之荐也英宗初立唐英上谨始书言为人后者谓之子恐他日有引定陶故事公惑圣聴者愿杜其渐既而台諌官相次黜逐珪镇谓唐英有先见之明故荐之乙巳置寳文阁学士直学士待制以翰林学士吕公着兼寳文阁学士右司郎中邵必为寳文阁直学士先是公着与必同编集仁宗御集藏寳文阁故因授以此职御史吴申言乞自今内外官并令乆任非经三载不得迁移以合尧舜考绩之法六月己未遣官于永泰景阳通天安肃四门赈济河北流民米司马光言如此处置欲为恤人之名则可矣其实恐有损无益监察御史里行唐淑问亦以为言乃诏四门给米尽六月止仍晓谕以河北近得雨令归本贯不愿归者勿强又令河北转运司约束州县倍加存恤同知諌院传卞为寳文阁待制兼侍讲龙图阁直学士赵抃知諌院既见上谓曰卿匹马入川以一龟一琴自随为政简易称是耶人言抃常独处室中惟有一龟对之效其服气故也前此自蜀还者多歴省府官大臣以为言上曰用抃为諌官赖其言尔傥欲大用何必省府乎抃献疏言任道徳委辅弼别邪正去侈心信号令平赏罚谨机宻备不虞勿数赦容諌诤十事又言吕诲传尧俞范纯仁吕大防赵鼎马黙皆骨鲠敢言乆谴不复无以慰缙绅之望复论五费谓宫掖宗室官滥兵冗土木之费多见纳用辛未诏逐路转运司遍牒辖下州军如官吏有知差役利害可以寛减者实封条析以闻先是三司使韩绛言害农之弊无甚差役之法向闻京东有父子二丁将为衙前役者其父告其子云吾当求死使汝曹免冻馁也遂自经死又闻江南有嫁母及与母析居以避役者又有鬻田产于官户者田归不役之家而役併増于本等户欲望下哀痛之诏令中外臣庶悉具差役利害以闻委侍从台省官集议使力役无偏重之害役法之议始乎此陜西转运使薛向言知青涧城种谔招西人朱令陵最为横山得力酋长已给田十顷宅一区乞除一班行使夸示诸羌诱降横山之衆诏増给田五顷向在英宗时尝献西陲利害十五篇去冬又上疏陈御邉五利一曰任将帅以制其冲二曰亟攻伐以罢其敌三曰省戍兵以实其力四曰絶利源以弊其国五曰惜经费以固其本疏奏英宗称善尝置诸左右上见而竒之㑹邉臣多言横山族帐可招纳者是日召向入对凡向所陈计䇿上皆令勿语两府自以手诏指挥知汀州周约进桐板二片其木成文有天下太平四字赐奖谕付史馆乙亥御史张纪言近嵗以来百司庶务多禀决于中书臣谓政府不当侵有司之职有司亦不当以细务汨政府诏中书枢宻院应细务合归有司者条析以闻后中书具三十一事枢宻院具六十二事皆归之有司秋七月戊寅御史张唐英言河北安抚使陈荐乞留知磁州程珦再任夫进能退否使者之职然不加考察则贤否混淆臣愿下荐具珦治状而任之庶不失实中书言荐曽言珦亷勤而刑狱详平此为实效遂如荐请令珦再任庚辰翰林承㫖张方平等言本朝典礼循唐之旧真宗仁宗皆祀于明堂以配上帝今季秋大享明堂伏请以英宗配诏恭依上初即位内臣以覃恩升朝者皆罢内职独勾当御药院髙居简等四人留如故司马光疏言居简性资姦回工谗善佞乆处近职罪恶甚多上曰祔庙毕自当去光曰闺闼小臣何系山陵先后舜去四㓙不为不忠仁宗贬丁谓不为不孝上从之癸巳髙居简为供备库使罢御药司马光累劾居简言与居简难两留求外郡请对时光立殿下上指之曰已来矣吕公弼曰陛下欲留居简必逐光欲留光必逐居简居简内臣光中丞愿择其重者光因曰凡左右之臣不须才智但令谨朴小心不为过斯可矣乙未三司检法官吕惠卿编校集贤院书籍惠卿与王安石雅相好安石荐其才于曽公亮公亮遂举惠卿馆职丙午文州曲水县令宇文之邵上书之邵为曲水令嵗饥转运使以轻薄绢髙其贾使县配卖之邵言县有戸九千六百而役于公者二千五百可耕之田无几不可以重困之拂转运使意及上书不报之邵曰吾不可仕宦乃以太子中允致仕退居十五年卒年五十五司马光曰吾闻志不行顾禄位如锱铢道不同视富贵如土芥今于之邵见之八月丁未朔太白昼见辛亥司马光言臣窃闻陛下好令内臣采访外事及问以羣臣能否臣愚切以为非宜陛下内有两府两制台諌外有提转牧守皆腹心耳目股肱之臣也陛下诚能精择其人使之各举其职则天下之事犹一堂之上陛下何患于不知哉今深处九重之内询于近习之臣采道聴涂説之言纳曲躬附耳之奏不验虚实即行赏罚臣恐谗邪得以逞其爱憎而陛下为之受其讥谤也初张方平司马光等受诏详定内外所上封事既奏上又令中书参议光对延和殿言封事善者在陛下决行之上曰大臣多不欲行光曰陛下询刍荛以广聪明斯乃社稷之福而非大臣之利也上曰如有言无行何光曰然不知言无以知人要面询仍试以事则真伪自辨矣癸亥诏详定封事所奏如其中有商量不同或难行者可召详定官赴中书问难令述利害以进己巳京师地震上谓辅臣曰地震何祥也曽公亮对曰天裂阳不足地震隂有余上曰谁为隂公亮曰臣者君之隂子者父之隂妇者夫之隂夷狄者中国之隂皆宜戒之吴奎曰但为小人党盛耳上不怿癸酉葬英宗于永厚陵是月判河阳富弼上疏曰帝王都无职事惟别君子小人然千官百职岂尽烦帝王辨之乎但精求任天下之事所谓大臣者不使小人参用于其间则千官百职莫不得人矣陛下勿谓所采既广便望所得必多其间当防姦诈小人惑乱圣聴姦谋似正诈乱似忠疑似之间不可不早辨也九月乙酉祔英宗神主于太庙庙乐曰大英之舞知制诰知江宁府王安石为翰林学士上尝谓吴奎曰安石真翰林学士也奎曰安石文行实髙出于人上曰当事如何奎曰恐迂阔上弗信于是卒召用之韩𤦺数因入对恳求罢相辛丑特授琦守司徒兼侍中镇安武胜军节度使判相州上谕琦曰侍中必欲去今日已降制矣上遂泣下琦亦感激垂涕称谢擢𤦺子忠彦秘阁校理端彦为光禄寺丞琦乞令忠彦赴试而命之吕公弼为枢宻使张方平为参知政事方平在翰林上所草诏上手诏褒之曰卿文章典雅焕然有三代之风而又善以多为少意博辞寡虽书训诰无以加也赵抃为参知政事抃尝宻奏臣僚有被谤于外始疑而终释者有诡説于前初惑而卒明者愿陛下察其言观其行敢有挟情论奏懐谖罔上屏之逺方罪在不赦手诏曰卿政事之余能时以经义启沃茍非博达治理诚节内固何以臻此指意汎逺罔究所谓药非瞑眩厥疾弗瘳宜不惮烦悉陈覼缕抃复具奏上嘉纳之三司使韩绛权知开封府邵亢并枢宻副使先是薛向种谔言蕃部嵬名山有归附意壬寅司马光对延和殿言赵谅祚称臣奉贡不当诱其叛臣以兴邉事上曰此外人妄传耳光曰陛下知薛向之为人否上曰固非端方士也但以其知钱谷及邉事耳光曰钱谷诚知之邉事则未知也又言张方平文章之外姦邪贪猥上曰有何实状光曰请言臣所目见者上作色曰朝廷每有除拜衆言輙纷纷非朝廷好事光曰此乃朝廷好事也知人帝尧难之况陛下新即位万一用一姦邪若台諌循黙不言陛下从何知之上曰吴奎附宰相否光曰不知也上曰结宰相与结人主孰为贤光曰结宰相为姦邪然希意迎合观人主趣向而顺之者亦姦邪也上曰两府孰可留孰可用光曰此乃陛下威权所当采择小臣岂敢与闻然居易以俟命者君子也由迳求进者小人也陛下用人当用君子不当用小人也癸夘司马光为翰林学士兼侍读学士滕甫权御史中丞光言臣昨论张方平参知政事不协衆望臣识浅材下其言不足采向者仁宗时包拯最名公直与台諌官共言方平姦邪贪猥乞尽令检取言方平章奏及开封府陈升之两处推勘刘保衡公案即知臣所言非一人私论也所有新命臣未敢祇受光等告敕下通进银台司吕公着具奏封驳上手诏谕光曰适得卿奏换卿禁林复兼劝讲朕以卿经术行义为世所推今将开延英之席得卿朝夕讨论敷陈治道以箴遗缺故命进读资治通鑑此朕之意吕公着所以封还者葢不知此意耳于是取告勅直付合门趣光等令受公着亦具奏朝廷既以臣言不当当显行黜责其所降勅告亦须经由本司葢臣虽可罪而此职终不可废他日登对上独留公着谓曰朕以司马光道徳学问欲常在左右非以其言事也又尝谓公着曰光方直如迂阔何公着曰孔子上圣子路犹谓之迂孟轲大贤时人亦谓之迂况光岂免此名大抵虑事深逺则近于迂矣愿陛下更察之冬十月甲寅司马光初读资治通鑑上亲制序面赐光令候书成日写入又赐颍邸旧书二千四百二卷先是种谔奏谅祚累年用兵人心离贰尝欲发横山族帐尽过兴州族帐皆懐土重迁以故首领嵬名山者结绥银州人数万共谋归顺庚申入绥州壬戌入银州嵬名山所部族帐悉降谔寻得罪去权发遣秦州李师中言夏人方入贡徒起衅端无益于事十一月丁丑文彦博等曰诸路帅臣转运使职任至重一道惨舒系焉所宜审择其人乆于其任又曰两府堂陛之重亦当乆任使其下不能倾危乃可立事韩绛曰汉王嘉以为二千石尊重难危乃可使下况堂陛之势也戊寅诏令御史台每遇起居日令百僚转对丙戌手诏曰故事二府初拜各举所知者三人自今宜各言其人才业所长堪任何事以副朕为官择人之意韩𤦺判相州上谕以嵬名山事欲令𤦺暂往相州却来永兴经抚西邉丙戌改命琦判永兴军兼陜西路经略安抚使赐手札趣令治装琦即奏曰薛向始议招诱横山一带蕃族已而种谔擅取绥州环庆李肃之领衆七千破荡族帐泾原蔡挺又欲合环庆兵直趍兴灵帅臣肆意妄作取怨戎狄臣朝夕引道非难但须禀朝廷成算愿召二府大臣早决之丁亥诏宜令天下州军各上所辖县令治状优劣其条约令考课院详定以闻乙未诏令内外两府两制文武三司副使武臣正任以上台諌诸路监司于京朝官使臣幕职州县官内各举所知二人见任两府三人或耻于自媒乆淹下位或偶因㣲累遂废周行者咸以名闻己亥新知澶州向傅范改知郓州諌官杨绘言傅范后族不当领安抚使无以杜外戚侥求之源上曰諌官如此言甚善可以止他日妄干请也绘又尝言宰相不当用其子判鼓院上谓滕甫曰鼓院𫝊达而已何与于事甫曰人有诉宰相者使其子𫝊达可乎且天下见宰相子在是岂敢复诉事上悟为罢之上谕枢宻院曰近有投匦者言知永宁军魏康用公使钱兴贩收利因咨嗟乆之曰何以使官尽得人文彦博曰朝廷择转运使转运使检察州县吏则庶几得人也邵亢曰政治之本在于得人若官得人虽无法事亦自举茍非其人虽法宻无补于事上曰将帅最难得人唐三百年中惟一郭子仪耳又曰汉元好儒而史称孝元之业衰焉何也亢曰汉元之患在优游不断不在好儒也十二月丙寅手诏曰狱者民命之所系也比闻有司嵗考天下之奏而瘐死者多其具为令提㸃刑狱嵗终㑹死者之数以闻委中书检察或死者过多官吏虽已行罚当更黜责是月韩𤦺至长安初薛向贾逵等议欲留绥州诏𤦺度其可弃可守以闻已而西人诱杀杨定等琦即奏贼今若此绥州不可弃也谅祚战数败国中饥困将求和而谅祚病死其子秉常嗣立琦因奏当此变故尤非弃州之时枢宻使文彦博吕公弼耻于中变督促弃州如初琦亦条陈不已上遣入内押班王昭明赍手诏访琦利害𤦺复具奏乃诏绥州如琦议宋史全文卷十宋史全文卷十一钦定四库全书宋史全文卷十一宋神宗一戊申熈宁元年春正月甲戌朔日有食之诏改元复命武臣同提㸃刑狱壬午诏州县春首检视暴骸给钱葬祭之丙申权三司使唐介㕘知政事执政坐待漏舍故事唯宰相省閲所进文书介谓曽公亮曰介备位政府而文书皆不知上若顾问何辞以对公亮乃与介同閲视后遂以为常诏太学増置外舍生百员初太学置内舍生二百员官为给食至是待次而入者葢百余人谏官以为言故有是诏二月乙卯孔宗愿子若䝉为新泰县主簿袭封衍圣公丙辰种谔夺四官随州安置初有司奏劾谔擅兴生事诏系长安狱谔乃悉焚当路所与简牍置对无一语罣人惟自引伏司马光进读资治通鑑至苏秦约六国从事上曰苏秦张仪掉三寸舌乃能如是乎光对曰秦仪为纵横之术无益于治臣所以存其事于书者欲见当时风俗专以辩説相髙人君委国而听之此所谓利口覆邦者也上曰朕闻卿进读终日忘倦上谓文彦博等曰天下弊事至多不可不革彦博对曰譬如琴瑟不调必改而更张之韩绛曰为政立事当有大小先后之序上曰大抵威克厥爱乃能有济三月癸酉朔上谓文彦博等曰当今理财最为急务养兵备边府库不可不丰大臣共宜留意节用又曰汉文身衣弋绨非徒然也葢亦有为为之耳数十年间终有成效以此言之事不可不勉也乙酉上谓文彦博等曰任人各以所长乃可立事至于有过寡行之人或可使但不宜使在左右乙未诏河北转运司预计置赈济饥民夏四月壬寅朔富弼入见问以治道弼以上鋭于有为对曰人君好恶不可令人窥测可窥测则奸人得以传㑹其意陛下当如天之鉴人随其善恶若自取然后以诛赏从之则功罪得其实矣上称善又问北边事条目甚悉弼曰陛下临御未久当先布德泽且二十年未可言用兵亦不宜重赏边功干戈一起所系祸福不细上黙然良久又问所先弼曰阜安㝢内为先上善之诏新除翰林学士王安石越次入对上曰方今治当何先对曰以择术为始上问唐太宗何如主对曰陛下每事当以尧舜为法唐太宗所知不逺所为不尽合法度尧舜所为至简而不烦至要而不迂至易而不难但末世学士大夫不能通知圣人之道故常以尧舜为髙而不可及不知圣人经世立法常以中人为制也上曰卿可谓责难于君然朕自视眇然恐无以副卿此意卿可悉意辅朕庶几同济此道试为朕详言施设之方对曰愿陛下以讲学为事讲学既明则施设之方不言而自喻安石退而上疏极言累世因循末俗之弊且谓理财无法庚申翰林学士兼侍讲吕公着王安石等言窃寻故事侍讲者皆赐坐自干兴以来讲者始立而侍者皆坐听臣等窃以为侍者可使立而讲者当赐坐礼官韩维刁约胡宗愈言臣等以为宜如天禧旧制以彰陛下稽古重道之意龚鼎臣苏颂周孟阳王汾刘攽韩忠彦等言干兴以来侍臣立讲歴仁宗英宗两朝行之且五十年岂可一旦以为有司之失而轻议变更乎上问曽公亮但称臣侍仁宗书筵亦立后安石因讲赐留上面谕曰卿当讲日可坐安石不敢坐遂已权判南京留司御史台刘敞卒庆厯前学者多守注疏之学至敞为七经小传始异诸儒之説后王安石修经义葢本于敞癸亥孙觉为右正言赴谏院供职上与觉言欲革积弊觉对弊不可不革革而当其悔乃亡他日上语左右曰孙觉颇知理五月癸酉上谓文彦博等曰丁谓王钦若陈彭年何如人彦博等各以所闻对因言当时修建宫殿皆谓等开之耗祖宗储积过半至今府库不复充实上曰王旦为宰相不得无过韩绛曰旦尝谏上不从求去位又弗许上曰事有不便当极论列岂可以求去为是也国子监言补试国子监生以九百人为额从之六月癸卯以同州明法魏道严为本州司士㕘军前邠州观察推官狄国賔注拟陇州职官一任以判永兴军韩琦言道严唐郑国公徴裔孙国賔梁国公仁杰十二代孙故也诏诸路与监司访寻州县可兴复水利如能设法劝诱兴修塘堰圩垾功利有实当议旌宠乙卯赐知唐州光禄卿髙赋敕书奖谕赋在唐凡五年比罢増户万一千三百八十増田三万一千三百二十八顷而山林榛莽之地皆为良田嵗益税二万二千五十七作陂堰四十有四云丙寅命司马光滕甫同看详裁减国用制度仍取庆厯二年数比见今支费有不同者开析以闻光登对言国家所以用不足者在于用度太奢赏赐不节宗室繁多官职冗滥军旅不精此五者非愚臣一朝一夕所能裁减若但欲知庆厯二年裁减制度比见今支费数此止当下三司条析其同与不同立可尽见不必更差官置局上深开纳明日即罢裁减司秋七月乙亥诏秦州新筑大甘谷口寨曰甘谷城即筚篥城也丁丑布衣王安国赐进士及第仍注初等职官己卯羣臣表上尊号曰奉元宪道文武仁孝诏不许及第三表司马光入直因言上尊号之礼非先王令典起于唐武后中宗之世遂为故事因循至今太祖尊号有一统太平字太祖以燕晋未平却而不受太宗尊号尽省去且曰以理言之皇帝二字亦未可兼称诏赐光曰朕方以淫雨地震日虞倾祸被此洪名有惭面目遂终不许新知大名府陈升之知枢密院事文彦博吕公着为使韩绛邵亢为副使枢密并置使副及知院自此始辛巳孙觉责授太子中允仍知谏院先是陈升之登对上面许擢置中枢觉相继登对上因与言陈升之宜居宥密邵亢不才向欲使守长安而执政以为无过时升之已有成命而觉不知退即上言宜使亢知永兴升之为枢密使上以觉为希㫖收恩且区处大臣非小臣所宜故责之觉又言滕甫贪污颇僻斥其七罪上不信悉以觉疏示甫甫谢曰陛下无所疑臣无媿足矣甲申京师地震乙酉又震是夜月食有司言明天厯不效当改厯诏司天更造新厯降将作监主簿助教告敕七十道付河北安抚司募人入粟戊戌知谏院钱公辅言祠部遇嵗饥河决鬻度牒以佐一时之急欲乞自今宫禁遇圣节恩赐度牒并裁损或减半为紫衣稍去剃度之冗从之卖度牒葢始此年八月壬寅京师地又震同知谏院孙觉通判越州觉既降官累章求出不许觉以为去嵗有罚金御史今兹有贬秩谏官未有罚金贬秩而犹居其位者也觉遂移牒合门御史台云论邵亢滕甫奸邪方待罪更不入朝及釐务合门以闻上批出曰觉牒与所言事不同宜与外任差遣甲辰京师地又震辛亥迩英进读已召司马光问以河北灾变光对以饥馑之嵗金帛无所用惟食不可一日无耳宜多漕江淮之谷以济之上因论治道言州县长吏多不得人政府不能精择对曰人不易知天下三百余州责其精择诚难但能择十八路监司使之择所部知州而进退之知州择所部知县而进退之得人多矣又问谏官难得人谁可者对曰臣贱官何敢荐人上固问之对曰凡择言事官当以三事为先第一不爱富贵次则重惜名节次则晓知治体具此三者诚亦难材盐铁副使吕诲侍御史吕景此两人似堪其选癸丑宰臣曽公亮等言伏见故事南郊礼毕陪祀官并䝉赐方今河朔菑沴调用繁冗欲望大礼毕两府臣僚罢赐银绢诏送学士院取㫖司马光奏曰朝廷宣布惠泽则宜以在下为先撙节用度则宜以在上为始臣愚以为将来大礼毕所赐并宜减半俟他日丰稔自依旧制臣知此物未能富国家因此渐思减其余浮费自今日为始耳安石曰国用不足由未得善理财之人故也光曰善理财之人不过头㑹箕敛以尽民财如此则百姓穷困流离为盗岂国家之利耶安石曰此非善理财者也善理财者民不加赋而国用饶光曰此乃桑𢎞羊欺汉武帝之言司马迁书之以讥武帝之不明耳安石争论久之上曰朕亦与司马光同今且以不允答之可也是日适㑹安石当制遂以上前所言意草批札曰方今生齿既蕃而赋入又为不少理财之义殆有可思此之不图而姑务自损祇伤国体未协朕心所乞宜不允公亮等遂不敢复辞甲子手诏曰昔我艺祖之兴以天纵之圣再造区夏大谟伟烈被诸万世而莫髙焉其令中书门下考太祖之籍以属近而行尊者一人裂土地而王之使常从献于郊庙世世勿絶乙丑诏复行崇天厯盐铁副使吕诲同知谏院用司马光之言也诏自今试馆职并试策论罢诗赋九月辛未泾州观察使从式进封安定郡王初韩琦自长安入觐问曰推崇太祖之后令择一人封王常从献于郊庙不知何故及此自古主鬯从献皆太子事今忽择一人令郊庙从献岂不疑骇天下视听乎上悟遂罢从献之㫖甲申诏自今内批指挥并作奉圣㫖施行戊子莫州地震有声如雷冬十月壬寅诏讲筵权罢讲礼记先是王安石讲礼记数难记者之非是上以为然是日上因留安石坐曰且欲得卿议论上曰唐太宗必得魏郑公刘备必得诸葛亮然后可以有为安石对曰陛下诚能为尧舜则必有咎夔稷契陛下诚能为髙宗则必有传説魏郑公诸葛亮皆有道者所羞何足道哉丙午上问讲读官富民之术司马光言凡富民之本在得人县令最为亲民欲知县令能否莫若知州欲知知州能否莫若转运使陛下但能择转运使转运使按知州使知州按县令何忧民不富也十一月癸酉太白昼见丁亥合祭天地于南郊以太祖配甲午司马光入辞因请河阳晋绛上曰汲黯在朝淮南寝谋卿未可去也京师及莫州地震十二月壬寅诏自今内批指挥事俟次日覆奏行下癸卯瀛州地大震庚戌赐夏国主嗣子秉常诏候誓表到日即遣使封册并以绥州给还所有嵗赐自封册后并依旧例庚申命入内副都知张若水进所造神臂弓初民李宏献此其实弩也诏依样制造至是以进己酉熈宁二年春正月丁亥上谓辅臣曰近见内藏库籍文具而已财货出入畧无闗防尝闻太宗时内藏财货每千计用一牙钱记之名物不同所用钱色亦异他人莫能晓也尝匣而置之御阁以参验帐籍中定数晩年尝出其钱示真宗曰善保此足矣今守藏内臣皆不晓帐籍闗防之法当更择人领之知同州赵尚寛知唐州髙赋知齐州王广渊条奏置义仓事知陈留县苏涓亦言臣劝谕百姓置义仓以备水旱条上措置事诏曽公亮曰近王广渊于齐州创置义仓已劝率十万余石当得人继守其事可持诏广渊举知州一人二月己亥富弼除守司空兼侍中初以集禧观使召弼赴阙弼既辞不受上乃罢集禧之命以左仆射兼门下侍郎平章事庚子王安石㕘知政事先是安石见上论天下事上曰人皆以为卿但知经术不可以经世务安石对曰经术者所以经世务也果不足以经世务则经术何赖焉上曰卿所施设以何为先安石曰变风俗立法度最方今所急也凡欲美风俗在长君子消小人以礼义亷耻由君子出故也上以为然丙午翰林学士司马光登对乞一州上不许曰君子小人皆知卿方正吕公着使契丹亦问有司马光者其人甚方正今为何官名为夷狄所知奈何出外光初罢御史中丞辽因问公着以光何不为中丞公着归告于上故上乃知甲子命知枢密院陈升之㕘知政事王安石取索三司应干条例文字看详具合行事件闻奏别为司名曰同制置三司条例先是安石言泉府一官先王所以摧制兼并均济贫弱变通天下之财而使则出于一綂者以有此也安石因请以吕惠卿为制置司检详文字从之富弼以足疾未能入见有于上前言灾异皆天数非人事得失所致者弼闻之叹曰人君所畏惟天若不畏天何事不可为者去乱亡无几矣此必姦臣欲进邪説故先导上以无所畏使辅拂谏争之臣无所复施吾不可以不速救即上疏数千言杂引春秋洪范及古今传记人情物理以明其决不然者三月上既用富弼为首相弼犹以足疾在告是日弼始入见曰臣闻中外之事渐有更张此必有小人献説于陛下也大抵小人惟喜动作生事则其间有所希冀縁朝政守静则事有常法小人何所望也上改容听纳曰今日得卿至论乃沃朕心可谓金石之言朕不忘也癸未苏辙为制置三司条例司检详文字先是辙奏疏曰所谓丰财者非求财而益之也去事之所以害财者而已事之害财者三一曰冗吏二曰冗兵三曰冗费疏奏上批付中书因召对而有是命两府同奏事富弼言大臣须和乃能成务又言今所进用或是刻薄小才小才虽似可喜然害事壊风俗为甚恐须进用醇厚敦实之人上曰大臣正要与朝廷分邪正邪正分则天下自治壬辰上问安石制置条例如何安石曰已检讨文字畧见伦绪然今欲理财则须使能天下但见朝廷以使能为先而不以任贤为急但见朝廷以理财为务而于礼义教化之际未有所及恐风俗壊不胜其弊陛下当深念国体有先后缓急上颔之夏四月丁酉朔羣臣上尊号诏答不允先是上谓执政曰受与否于人情孰安王安石曰受与不受于理皆可也陛下能深见受与不受无加损之理则此事皆陛下自择上曰三尺童子亦知无加损也知谏院钱公辅罢知谏院时上委任政府责以太平一日执政召台谏官至都堂富弼曰上求治如饥渴正赖同心以济所愿公辅对曰所为是邪天下谁敢不同非邪公辅虽欲同之不可得已丙午同天节罢上寿是日雨富弼言愿陛下未以今日雨泽为喜当以累年灾变为惧葢修德致雨其应如此万一于德有损其灾应岂有缓邪上亲书诏答曰敢不置之枕席铭诸肺腑终老是戒更愿公不替今日之志则天灾不难弭大平可俟也丁未㕘知政事唐介卒上初欲用王安石为㕘知政事曽公亮因荐之介曰安石好学而泥古论议迂濶若使为政恐多所变更必扰天下退至中书谓公亮等曰异日安石之言果用天下必困扰诸公当自知之耳时执政进除目上久之不决既数日乃曰朕问王安石以为然可即施行介曰陛下比择大臣付以天下之事臣近每闻陛下宣谕某事问安石以为可即施行某事问安石以为不可未得施行如此则执政何所用必以臣为不才当先罢免此语传之天下恐非信任体也安石既执政奏言中书处分事用札子皆言奉圣㫖不中理者常十八九不若令中书自出牒不必称圣㫖上愕然介曰太宗时寇准用札子迁冯拯等官不当拯䜣之太宗曰前代中书有堂牒指挥事乃权臣假此以威福天下太祖朝赵普为相堂帖重于敕命寻令削去今复置札子何异堂牒今安石不欲称圣㫖则是政不自天子出也上曰太宗制置此事极当及安石议谋杀人伤者许首介数与安石争论于上前安石强辩上主其语介不胜愤闷居顷之疽发背而卒丙辰诏宜令侍从官自今视朕过失与朝廷事之阙无有巨细各具章极言无𨼆噫言善而不用朕有厥咎道之而弗言尔为不恭王安石之词也五月癸未郑獬知杭州王拱辰判应天府钱公辅知江宁府獬与滕甫相善王安石素恶之故事两制差除必宰相当笔时富弼在告曽公亮出使西京王安石遽自当笔议者皆疑安石行其私意御史中丞吕诲即奏曰王拱辰不闻有过迁谪出外郑獬在三班院皆称公当权府亦甚平允遽然补外钱公辅先因营救滕甫遂罢谏院今又被逐葢甫与王安石素所不足今无罪被黜甚伤公议上出诲奏示执政安石曰此三人者出臣但愧不能尽理论情暴其罪状使小人知有所惮不意言者乃更如此癸已枢密院言欲检寻本院诸文书凡闗祖宗以来法制所宜施于逺者并删取大㫖编次成册仍于逐门各留空纸以备书载将来处置事从之赐名经武要畧是月丙戌王安石以吕诲劾章乞辞位上即封还其奏令视事如故上又谓安石曰吕诲言卿每事好为异多作横议或要内批以自质证又诈妄希㑹朕意朕与卿相知如髙宗传説亦岂须他人为助羣臣准诏议学校贡举多欲变改旧法独殿中丞直史馆判官告院苏轼奏曰得人之道在于知人知人之法在于责实使君相有知人之才朝廷有责实之政则胥吏皂𨽻未尝无人而况于学校贡举乎虽因今之法臣以为有余使君相无知人之才朝廷无责实之政则公卿侍从常患无人况学校贡举乎虽复古之制臣以为不足上得轼议喜曰吾固疑此得苏轼议释然矣即召见问何以助朕轼对曰陛下求治太急听言太广进人太锐愿陛下安静以待物之来然后应之上悚然听受曰卿三言朕当详思之吕惠卿最为安石所贤屡荐于上事无大小必与之谋时人号安石为孔子惠卿为颜子上曰欲用苏轼修中书条例安石曰轼与臣所学及议论皆异别试以事可也考课院言准诏定到考较知县县令课法分为上中下三等内有绩状尤异出于上等之外则定为优等如政事昏缪出于下等之下者即定为劣等六月丁巳诏吕诲落中丞以本官知邓州前此诲上疏曰臣窃以大姦似忠大诈似信唯其用舍系国休戚如少正卯之才言伪而坚顺非而泽强记而博非大圣孰能去之臣谨按王安石外示朴野中藏巧诈骄蹇慢上隂贼害物今畧疏十事诚恐陛下悦其才辩久而倚毗情伪不得知邪正无复辨大姦得路羣隂彚进则贤者渐去乱由是生臣究安石之迹固无逺畧唯务改作立异于人徒文言而饰非将罔上而欺下臣窃忧之误天下苍生必斯人也疏奏安石亦求去位上诏视事宜如故安石既留而诲坐贬太白入井壬戌昼见秋七月乙丑朔司天监言日食辰已间有隂雾遮蔽所食不及元奏分数宰臣富弼等拜表贺行均输法癸未上谓执政曰人君岂可怠于政理朕非乐于劳苦益思少时精神可惜欲乗时有为以安生灵至于兵乃是圣人之大权所以安天下也但不可轻用非独杀人心所不忍诚恐天道不祐甲申日下有五色云上御资政殿因语及选任知州未得善法曰朕每思祖宗百战得天下今以一州生灵付一庸人常痛心疾首卿等为如何则可彦博奏以责在监司宜得至公之人可任按察公弼曰朝廷当择诸司长官及十八路监司无不济矣韩𤦺等新修仁宗实録一部二百卷曽公亮等上英宗实録三十卷八月丙申司马光上疏曰陛下日出视朝继以经席入宫之后省阅天下奏事夜御灯火研味经史然孜孜求治于今三年而功业未着者殆未得其体要故也癸卯待御史刘琦监处州盐酒税御史里行钱顗监衢州盐税初御史知杂刘述及𤦺顗等言切见陛下用安石为㕘知政事未踰半年中外人情嚣然不安葢以其专肆胷臆轻易宪度而无忌惮之心也司马光言皮公弼陛下明知其贪阎充国陛下明知其猥二者皆以知县权发遣三司判官及得罪而出皆为知州今琦顗止以迕犯大臣降监当然则狂直之罪重于贪猥得罪大臣甚于得罪陛下也乞与本资不报丙午诏同修起居注范纯仁罢同知谏院初纯仁以言薛向不可为发运使或致民心别生事变上曰今令发运使兼制置六路财赋务在均适有无何由乃致百姓人情怨骇纯仁曰人主不当言利但当务农桑节用而已纯仁又申中书曰㕘政以文学自负议论得君专任已能不晓时事舍尧舜知人安民之道讲五伯富国强兵之术尚法令则称商鞅言财利则背孟轲鄙老成为因循之人弃公论为流俗之语曽相公年髙不退亷节已亏且欲见容惟务雷同茍且赵㕘政心知其非凡事不能力救徒闻退有后言公亮等以纯仁状进乃落起居舍人同修起居注庚戌制置三司条例司检详文字苏辙言每于本司商量公事动皆不合乞除一合入差遣诏依所乞上閲辙状问辙与轼如何观其学问颇相类王安石曰轼兄弟大抵以飞箝捭阖为事上曰如此则宜合时事何以反为异论九月诏合门引编校书籍吕惠卿校勘王存登对皆王安石所善也制置三司条例司言诸路常平广惠仓畧计千五百万以上贯石敛散之法未得其宜今欲以见在斛斗遇贵量减市价粜遇贱量増市价籴以见钱依陜西青苗钱例取民情愿豫给令随税纳斛斗内有愿请本色或纳时价贵愿纳钱者皆许从便欲量诸路钱谷多寡分遣官提举仍先行于河北京东淮南三路候其有绪即推之诸路从之戊辰初开经筵王安石独奏事上问曰程颢言不可卖祠部度牒作常平本钱如何安石曰颢所言自以为王道之正臣以为颢所言未达王道之权今度牒所得可置粟凡四十五万石若凶年人贷三石则可全十五万人性命卖祠部所剃者三千人头而所可捄活者十五万人性命若以为不可是不知权也冬十月丙申左仆射平章事富弼罢为武宁军节度使同平章事判亳州弼初入相即除司空兼侍中弼固辞得免及罢不复加恩葢上意不乐其去故也弼将去复言于上曰比见亲旧乃知人情大不安进用多小人诸处地动灾变宜且安静知枢密院事陈升之为礼部尚书平章事上既许富弼辞位问弼曰卿即去谁可代卿者弼荐文彦博上黙然良久曰王安石何如弼黙然改绥州为绥德城先是韩缜与夏人议许令纳安逺塞门二寨还以绥州郭逵曰此正商于之地六百里也时已有诏俾逵焚弃绥州逵曰一州既失二寨不可得中国为夏人所卖安用守臣为藏其诏不出上言绥州宜守且自劾违诏之罪诏褒逵曰渊谋祕畧悉中事机有臣如此朕无西顾之忧矣于是诏城绥州不复以易二寨己亥翰林学士司马光对上问近相陈升之外议云何光曰闽人狡险楚人轻易今二相皆闽人二㕘政皆楚人必将援引乡党之士充塞朝廷天下风俗何以得更淳厚上曰升之有才智晓民政光曰但恐不能临大节而不可夺耳凡才智之人必得忠直之人从旁制之此明主用人之法也上又曰王安石何如光曰人言安石姦邪则毁之太过但不晓事又执抝耳上曰韩琦敢当事贤于富弼但木强耳光曰琦实有忠于国家之心但好遂非此其所短也上因歴问羣臣至吕惠卿光曰惠卿憸巧非佳士使王安石负谤于中外者皆惠卿所为也上曰惠卿应对明辩亦似美才光曰江充李训若无才何以能动人主监察御史里行张戬程颢言每有本职公事欲上殿敷奏必奏候朝㫖既许上殿伺候班次动经旬日台谏之职言责既均则进见之期理无殊别何独宪臣隔絶疎异欲乞推原天禧诏书之意使依谏官例牒合门即许登对或所言急速仍乞先次上殿诏三院御史及里行有公事并许直申阁上殿十一月司马光言欲据国史实録所载旁采异闻傚汉书作百官公卿表以备奏御从之乙丑命枢密副使韩绛同制置三司条例初陈升之既拜相遂言臣待罪宰相无所不綂所领职事岂可称司他日又对升之固以为不可置司上欲使安石独领安石以为非便曰陛下本置此司令中书密院各差一人今若韩绛同事甚便上曰善故有是命升之深狡多数为小官时与安石相遇淮南安石深器之及安石用事设制置条例司引升之共事升之竭力賛助或时为小异阳若不与安石皆同者安石不觉诈故推升之使先为相升之既登相位于条例司事遂不肯闗预安石固以请升之曰兹事盍归之三司何必揽取为己任也安石大怒二人于是乎始判蔡延庆孙觉并同修起居注上初欲用苏轼王安石曰轼岂是可奖之人上曰轼有文学朕见似为人平静司马光韩维王存俱称之安石曰险邪之人臣非苟言之皆有事状轼遭父丧韩琦等送金帛不受却贩数船苏木入川司马光言吕惠卿爱钱反言苏轼平静斯为厚诬陛下欲变风俗息邪説骤用此人则士何由知陛下好恶所在上乃罢轼不用丙子诏自今诸路同提㸃刑狱复差文臣于是武臣提㸃刑狱尽罢上以武臣罕习吏文多不足以察举所部人才故悉罢之人甚以为便壬午御迩英阁吕惠卿讲先王之法有一嵗一变者则月令季冬饬国典以待来嵗之宜而周礼正月始和布于象魏是也有数嵗一变者则尧舜五载修五礼十二载脩法则是也有一世一变者则刑罚世轻世重是也有数十世而改者则夏贡商助周彻夏校商序周庠之类是也有虽百世不变者尊尊亲亲贵贵长长尊贤使能是也臣前日见司马光以为汉惠文景三帝皆守萧何之法而治武帝改其法而乱宣帝守其法而治元帝改其法而乱臣按何虽约法三章其后乃以为九章则何已不能自守其法矣惠帝除挟书律三族令文帝除诽谤妖言除祕祝法皆萧何法之所有而惠与文除之景帝又从而因之则非守萧何之法而治也上召光前谓光曰其言如何光对曰惠卿之言有是有非惠卿言汉惠文武宣元治乱之体是也其言先王之法有一嵗一变五嵗一变一世一变则非也上曰朝廷每更一事举朝士大夫汹汹皆以为不可又不能指名其不便者果何事也光曰朝廷散青苗钱兹事非便吕惠卿曰光不知此事彼富室为之则害民今县官为之乃所以利民也光曰昔太宗平河东轻民租税而戍兵益衆命和籴粮草以给之民皆乐与官为市其后人益衆物益贵而转运司常守旧价或复支移折变至今为膏肓之疾臣恐异日青苗之害亦如河东之和籴也惠卿曰光所言皆吏不得人故为民害耳光曰如惠卿言乃臣前日所谓有治人无治法吴申曰司马光之言可谓至论闰十一月壬寅张载为崇文殿校书先是吕公着荐载召对问以治道载曰为政不以三代为法者终茍道也条例司奏差官提举诸路常平广惠仓兼管勾农田水利差役事从之时天下常平钱谷见在一千四百万贯石诸路各置提举条例司又言交子之法用于成都府路人以为便今河东公私苦运铁钱劳费议行交子之法仍令转运司举官置务从之十二月乙亥上问王安石以真宗时边事安石曰臣按实録当时君臣议论未尝説到底上下相与皆灭裂而已则何以待夷狄有中㫖下开封府减价买浙灯四千余枝权推官殿中丞直史馆苏轼言陛下游心经术动法尧舜而岂以灯为悦哉此不过以奉二宫之欢耳且卖灯皆细民安可贱酬其直愿亟罢之上纳其言轼因奏书献三言曰愿陛下结人心厚风俗存纪纲书凡七千余言轼素不为王安石所喜使权开封府推官欲以多事困之也而轼决断精敏声问益逺论事益不休庚戌熈宁三年春正月诏诸路常平广惠仓给散青苗钱本为惠恤贫乏今虑官吏不体此意追唿均配抑勒翻成搔扰其令诸路提㸃刑狱官体量觉察违者禁止立以名闻敢沮遏愿请者案罚亦如之先是翰林学士范镇言青苗者唐衰乱之世所为苗青在田贱估其直收敛未毕而必其偿是盗跖之法也右正言李常孙觉亦言王广渊在河北第一等给十五贯第二等十贯第三等五贯第四等一贯五百第五等一贯民间喧然不以为便而广渊入奏称民间欢唿鼓舞歌颂圣德言者既交攻之朝廷不得已乃降是诏二月壬戌朔韩𤦺言准转运及提举常平广惠仓司牒给青苗钱更有余钱坊郭戸有物业抵当愿请钱者五家为一甲依青苗例支借臣窃以诏书务在优民不使兼并乗其急以邀倍息皆以为民公家无所利其入今每借一千令纳一千三百则是官放息钱与初抑兼并济困乏之意絶相违戾欲民信服不可得也又乡村每保须有物力人为甲头虽云不得抑勒而上户必不愿请官吏防下戸不能送纳岂免差充甲头以备代陪陛下励精求治若但躬行节俭以先天下自然国用不乏何必使兴利之言纷纷四出以致逺迩之疑乞尽罢诸路提举官依常平旧法施行癸亥上亲䄂出琦奏示执政曰琦真忠臣朕始谓可以利民不意乃害民如此且坊郭安得青苗而使者亦强与之乎王安石勃然进曰茍从其所欲虽坊郭何害陛下修常平法所以助民至于收息亦周公遗法也陈升之曰但恐州县避难索之故抑配上户尔安石曰抑配诚恐有之然俟其有严行绌责一二人则此弊自絶上终以韩琦所説为疑安石曰直使州县抑配上户俵十五贯钱又必令出二分息则一户所陪止三贯钱因以广常平储蓄以待百姓凶荒则比之前代科百姓出米为义仓未为不善况又不令抑配有何所害上曰要须尽人言料文彦博吕公弼亦以此为不可但腹诽韩琦独肯来説真忠臣也翌日安石遂称疾不出丙寅诏大宗正司置丞二员兵部员外郎傅尧俞同判流内铨尧俞始除丧至京师安石数召之既见语及新法安石谓尧俞曰方今纷纷迟君来久矣将以宝文阁待制同知谏院还君尧俞谢曰新法世不以为便诚然当力论之平生未尝欺敢以实告安石不悦遂有此命王安石既称疾家居翰林学士司马光再为批答曰今士夫沸腾黎民骚动乃欲委还事任退取便安卿之私谋固为无憾朕之所望将以委谁安石大怒即抗章自辩上封还其章手札谕安石曰诏中二语失于详閲今览之甚愧安石固请罢上固留之奖慰良久翰林学士司马光为枢密副使辛巳司马光言臣先曽上疏言不当设制置三司条例司又言散青苗钱不便臣窃闻先帝尝出内藏一百万缗助天下常平仓作籴本钱前日天下常平仓钱谷共及一千余万贯石今无故尽散之他日若思常平之法复欲收聚何时得及此数乎臣以为散青苗钱之害犹小而壊常平法之害尤大也十年之外富室既尽常平已壊帑藏又空不幸有方二三千里之水旱加以四夷侵犯边境当是之时民之羸者不转死沟壑壮者不聚为盗贼将何之矣陛下诚能昭然觉悟采纳臣言罢制置三司及追还使者臣虽尽纳官爵但得为太平之民以终余年其幸多矣壬午安石始出视事安石之在告也上谕执政罢青苗法曽公亮陈升之欲即奉诏赵抃独欲俟安石出令自罢之安石既视事持之益坚人言不能入矣司马光谒告之六日上复趣令入见光言臣近上疏未闻采录独以何心敢当髙位若臣言果是乞早赐施行若臣言果非乞更不差使臣宣召早收还枢密副使勅告庚寅诏收还枢密副使告勅先是上欲置光西府王安石曰光虽好为异论然其才岂能害政但如光者异论之人倚以为重今擢在髙位则是为异论之人立赤也光朝夕所与切磋琢磨者乃刘攽刘恕苏轼苏辙之徒而已观近臣以其所主所主者如此其人可知也安石在告上乃用光及安石复视事因固辞遂欲罢之三月甲午司马光移书王安石请罢条例司及常平使者安石得书大慙欲怒则不敢答书但言道不同而已书凡三返文多不载条例司奏专疏驳韩𤦺所言皆王安石自为之既而琦又言今䝉制置司以臣所言皆为不当臣详疏驳事件多删去臣元奏要切之语曲为沮难及引周礼国服为息之説文其谬妄将使无复敢言其非者须再辨列欲望亲览羣臣言常平章疏上怒悉以付安石安石复于上曰章疏惟韩琦有可辨余人絶不近理不足辨也上然之范镇言自古以来未有天子而开课场者王安石曰镇所言若非陛下畧见周礼天子有此则岂得不为媿耻上又谕安石令稍修改常平法以合衆论安石曰陛下方以道胜流俗与战无异今少自却即坐为流俗所胜矣己亥御集英殿策试礼部奏名进士有曰圣人之王天下也百官得其职万事得其序有所不为为之而无不成有所不革革之而无不服田畴辟沟洫治富足以备礼和足以广乐治足以致刑方今之政救之之道必有本末所施之宜必有先后王安石之辞也上遣刘有方谕司马光以依旧供职是日光入对曰臣自知无力于朝廷朝廷所行皆与臣言相反上曰相反者何事也光曰臣言条例司不当置又言不宜多遣使者外挠监司又言散青苗钱害民岂非相反上曰言者皆云法非不善但所遣非其人耳光曰以臣观之法亦不善所遣亦非其人也上曰元勅不令抑勒光曰勅虽不令抑勒而所遣使者皆讽令抑配如开封府界十七县惟陈留姜潜张勅榜县门及四门听民自来请自给之率无一人来请以此观之十六县恐皆不免于抑勒也上敦谕再三光再拜固辞上曰当更思之范镇罢知通进银台司初司马光辞枢密使上许之镇封还诏书曰臣所陈大抵与光相类而光追还新命则臣亦合加罪责上令再送镇行下镇又封还曰陛下自除光为枢密副使士大夫交口相庆称为得人至于坊市细民莫不欢喜今一旦追还诰勅非惟诏命反汗实恐沮光谠论忠计上不许以诏书直付光不复由银台司行下镇言由臣不才使陛下废法有司失职遂乞解银台司许之壬子御集英殿赐进士明经诸科叶祖洽以下及第出身同出身总八百二十九人祖洽策言祖宗多因循茍简之政陛下即位革而新之李大临苏轼编排上官均第一祖洽第二陆佃第五上令宰相陈升之面读均等策以祖洽为第一安石既得政每賛上以独断上专信任之轼发策云晋武平吴以独断而克苻坚伐晋以独断而亡齐桓专任管仲而霸燕哙专任子之而灭事同功异何也安石见之不悦上谕王安石曰闻有三不足之説否王安石曰不闻上曰陈荐言外人云今朝廷以为天变不足惧人言不足恤祖宗之法不足守安石曰陛下躬亲庶政唯恐伤民此即是惧天变陛下询纳人言无小大唯是之从岂是不恤人言然人言固有不足恤者茍当于义理则人言何足恤至于祖宗之法不足守则固当如此且仁宗在位四十年凡数次修敕若法一定子孙当世世守之则祖宗何故屡自变改今议者以为祖宗之法皆可守然祖宗用人皆不以次今陛下试如此则彼异论者必更纷纷夏四月诏御史中丞吕公着比大臣之抗章因便坐使之对乃诬方镇有除恶之谋深骇予闻乖事理之实可翰林侍读学士知颍州司马光记所闻于赵抃曰上谕执政以吕公着上殿言朝廷摧沮韩琦太甚将兴晋阳之甲以除君侧之恶王安石怨公着叛已请明着罪状光又云公着素谨初无此对或谓孙觉尝为上言今藩镇大臣如此论列而遭挫辱若唐末五代之际必有兴晋阳之甲以除君侧之恶者矣上误记以为公着也己卯㕘知政事赵抃为资政殿学士知杭州枢密副使韩绛间与王安石同奏条例司事尝賛上曰臣见王安石所陈非一皆至当之论可用陛下宜深省察故安石尤德之前秀州军事判官李定权监察御史里行定初至谒李常常问南方之民以青苗为如何定言皆便之无不善常谓曰今朝廷方争此君见人切勿为此言也定即日诣安石白其事曰定惟知据实而言不知京师不得言青苗之便也安石喜甚密荐于上上欲用定知谏院曽公亮陈升之固争之乃改命焉权监察御史里行程颢权发遣京西路同提㸃刑狱颢先上疏言臣闻天下之理本诸简易而行之以顺道则事无不成舍而之于险阻则不足以言智矣况于措置沮废公议一二小臣实与大计用贱陵贵以邪妨正者乎凡此皆天下之理不宜有成而智者之所不行也兴利之臣日进尚德之风寖衰尤非朝廷之福臣奉职不肖论议无补望允前奏早赐降责故罢淮南转运使谢景温为工部郎中兼侍御史知杂事景温雅善安石又与安石弟安国通姻先是安石独对问上曰陛下知今日所以纷纷否上曰此由朕置台谏非其人安石曰陛下遇羣臣无术数失事机别置台谏官恐但如今日措置亦未能免其纷纷也于是专用景温上批监察御史张戬王子韶并落职知县戬屡言青苗不便最后上疏乞罢制置司及诸路使者并言王安石专为聚敛好胜遂非吕惠卿险薄姦凶尚留君侧既上疏又诣中书力争辞气甚厉公亮俛首不答安石以扇掩面而笑戬怒曰㕘政笑戬戬亦笑㕘政㕘政所为岂但戬笑天下谁不笑者陈升之解曰察院不须如此戬顾曰只相公得为无过耶退即家居待罪遂与子韶同黜甲申翰林学士司马光读资治通鑑上曰舜堲谗説殄行若台谏为谗安得不黜光曰臣因进读及之耳时事臣不敢衆论也及退上留光谓曰吕公着言藩镇欲兴晋阳之甲岂非谗説殄行光曰公着平居与侪辈言犹三思而发何故上前轻发乃尔外人多疑其不然上曰王安石不好官职及自奉养可谓贤者光曰安石诚贤但性不晓事而愎此其短也又不当信任吕惠卿惠卿姦邪而为安石谋主安石为之力行故天下并指安石为姦邪也上曰今天下汹汹者孙叔敖所谓国之有是衆之所恶也光曰然陛下当察其是非然后守之今条例司所为独安石韩绛吕惠卿以为是天下皆以为非也陛下岂能独与此三人共为天下耶司马光读资治通鑑张释之论啬夫利口光曰孔子称恶利口之覆邦家夫利口何至覆邦家葢其人能以是为非以非为是以贤为不肖以不肖为贤人主茍以是为非以非为是以贤为不肖以不肖为贤则邦家之覆诚不难矣时吕惠卿在坐光所论专指惠卿也五月甲辰诏近设制置三司条例司本以均通天下财利今大端已举惟在悉力应接以趣成效其罢归中书先是文彦博等皆请罢制置条例司上谓彦博曰俟羣言稍息当罢之不欲亟罢恐伤王安石意故也诏欧阳脩不合不奏听朝廷指挥擅止散青苗钱特放罪脩在青州尝奏疏条陈三事中书言脩擅止给青苗钱欲特㫖问罪王安石论脩殊不识藩镇体乃降是诏先是上复欲用脩执政安石曰脩见事多乖理好有文华人安石葢指苏轼辈而上已黙喻壬子诏罢入阁仪王珪等言入阁者乃唐只日紫宸殿受常朝之仪也非为盛礼不可遵行故罢之六月壬戌驾部郎中朱寿昌者巽之子也其母刘氏嫁民问寿昌行四方访求不获饮食罕御酒肉与人言辄流涕以浮屠法灼臂烧顶刺血写佛书冀遂其志又弃官入秦与家人诀不见母不复还行次同州得之刘氏时年已七十余矣永兴钱明逸表其孝节癸亥诏寿昌赴阙朝见先是言者共攻李定不服母丧王安石力主定因忌寿昌寿昌前已再典郡于是折资通判河中府宗正寺言每嵗正月一日装写仙源积庆图宗藩庆绪録各一本供送龙图天章宝文阁令祖宗非袒免亲更不赐名授官一依外官之法合与不合修入图册诏送礼院详定礼官言亲疏异则恩礼不得不异世系同则图籍不得不同二者并行而不相悖亲亲之义备矣所有祖宗非袒免亲欲乞依旧修写入仙源积庆图宗藩庆绪録其在外者委宗正寺逐年取索附籍从之翰林学士司马光乞差前知龙水县范祖禹同脩资治通鑑许之祖禹镇从孙也秋七月卒卯诏新判太原府欧阳脩罢宣徽南院使知蔡州先是脩以病辞宣徽使至五六因论青苗法又移书责王安石安石不答而奏从其请壬辰枢密使吕公弼罢为吏部侍郎知太原府权御史中丞冯京为枢密副使癸巳赐祕书省正字唐垧出身初垧为北京监当官上书言青苗不行宜斩大臣异议者一二人王安石谓垧宜在馆阁故得召对八月乙丑司马光对垂拱殿乞知许州或西京留司御史台国子监上曰卿何得出外朕欲申卿前命卿且受之光曰臣旧职且不能供况当进用上曰王安石素与卿善何自疑光曰臣素与安石善但自其执政违迕甚多今迕安石者如苏轼辈皆毁其素履中以危法臣不敢避削黜但欲茍全素履臣善安石岂如吕公着安石初举公着云何后毁之云何彼一人之身何前是而后非必有不信者矣上又曰青苗已有显效光曰兹事天下知其非独安石之党以为是尔上曰苏轼非佳士卿误知之鲜于侁在逺轼以奏藁传之韩琦赠银三百两而不受乃贩盐及苏木磁器光曰凡察人当察其情轼贩鬻之利岂能及所赠之银乎安石素恶轼陛下岂不知以姻家谢景温为鹰犬使攻之臣岂能自保不可不去也且轼虽不佳岂不贤于李定不服母丧禽兽之不如安石喜之乃欲用为台官九月戊子朔中书言请置检正中书五房公事一员每房各置检正公事二员并以朝官充乙未㕘知政事韩绛为陜西路安抚使先是绛奏以夏人寇庆州陜西用兵请出使王安石曰臣于边事未尝更歴宜往上卒遣绛曽布同判司农寺布寻奏改助役为免役吕惠卿大恨之己亥命崔台符曽布朱温其考试法官试法官自此始庚子左仆射平章事曽公亮为集禧观使公亮初荐王安石可大用及同执政知上方向安石隂助之而外若不与同者安石以其助已深德之苏轼尝从容责公亮不能救正朝廷公亮曰上与安石如一人此乃天也冯京㕘知政事吴充为右谏议大夫枢密副使乙巳御崇政殿策贤良方正又策试武举人壬子太白昼见手诏制科调字号卷大抵意尚流俗而毁薄时政援证先王之经而辄失义理恐不足收録以惑天下之观听而调字号乃孔文仲试卷也于是文仲竟坐黜司马光知永兴言青苗助役为陜西之患上曰助役唯行京东两浙耳雇人充役越州已行矣冬十月邓绾为集贤校理检正中书孔目房公事绾故名维清累迁宁州通判上书言陛下得伊吕之佐作青苗免役钱等法百姓无不歌舞圣泽臣以所见宁州观之知一路一路观之见天下皆然此诚不世之良法愿陛下坚守行之勿移于浮议也又与王安石书及颂安石大喜白于上使乗驿诣阙又累诏趣之比至召对上问识王安石否曰不识上曰今之古人也又问识吕惠卿否曰不识上曰今之贤人也绾退见安石欣然如旧交绾自至京师不敢与乡人相见乡人皆笑骂绾曰笑骂从汝好官我须为之寻又命绾兼编修中书户房条例十一月丁未客星出娄十二月诏知杭州赵抃知青州抃至青州京东旱蝗蝗将及境遇风退飞堕水而尽青无害开封府判官祠部郎中赵瞻知邓州瞻因出使得奏事上问曰卿为监司久乃知青苗法便也瞻对曰青苗法唐行之于季世扰攘中掊民财诚便今陛下欲为长久计爱百姓诚不便王安石隂使其党俞充诱瞻曰当以知杂御史奉待瞻不应由是不得留京师乙丑中书言司农寺定畿县保甲条例凡十家为一保选主户一人为保长五十家为一大保选主戸物产最髙者一人为大保长十大保为一都保乃选主户有行止材勇为衆所伏者二人为都副保正凡选一家两丁以上通主客为之谓之保丁除禁兵器外其余弓箭等许从便自置习学武艺每二大保逐夜轮差五人于保分内往来巡警遇有贼盗昼时声鼓报大保长以下同保人戸即时救应追捕如贼入别保递相击鼓应接袭逐㕘知政事王安石为礼部侍郎平章事王珪守本官㕘知政事辛亥熈宁四年春正月壬辰诏鬻天下广惠仓田为三路及京东常平本其当赈济即以广惠常平等仓所贮粟麦给之二月丁巳朔中书言古之取士皆本于学校今欲追复古制宜先除去声病偶对之文使学者得以专意经义以俟朝廷兴建学校然后讲求三代所以教育选举之法施于天下以明经及诸科欲行废罢取元解明经人数増解进士今定贡举新制进士罢诗赋贴经墨义各占治诗书易周礼礼记一经兼以论语孟子每试四场初本经次兼经并大义十道务通义理不须尽用注疏次时务策三道礼部五道中书撰大义式颁行殿试策一道限千字以上分五等第一等二等赐及第第三等出身第四等同出身第五等同学究出身从之知永兴军司马光知许州光在永兴宣抚司请増修城壁光奏罢之又请添屯军马于长安河中邠州光言嵗凶乞罢添屯不许又奏乞灾伤地分所欠青苗钱许重叠倚阁仍牒所部八州军未得依司农寺指挥催理诏提举司催理如司农寺指挥不得施行光牒光知言不用遂乞判西京留守司御史台不报又上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇伏望陛下圣恩裁处其罪若臣罪与范镇同即乞依范镇例致仕若罪重于镇或窜或诛所不敢逃诏光移知许州光固请留台久之乃从其请光自是絶口不复论新法甲子曽布检正五房公事布每事白王安石即行之或谓布当白两㕘政指冯京及王珪也布曰丞相已议定何问彼为俟敕出令押字耳三月丁亥夔州路转运使孙构张诜言杜安行等讨四夷贼斥地七百里获铠甲器仗诏遣着作佐郎章惇乗驿同转运司制置以闻先是李承之荐惇于安石安石曰闻惇极无行承之曰顾惇才可用耳公诚与语自当爱之安石见惇惇素辩又善迎合安石大喜恨得之晩戊子上召二府出陜西转运司奏庆州军乱示之上深以用兵为忧文彦博曰朝廷施为务合人心凡事当兼采衆论不宜有所偏听陛下厉精求治而人情未安葢更张之过也祖宗法制未必皆不可行但有废坠不举之处耳冯京曰府界溉淤田又修差役作保甲人极劳弊上曰询访隣近百姓皆以免役为喜葢虽令出钱而复其身役无追唿刑责之虞人自情愿故也彦博又言祖宗法制具在不须更张以失人心上曰更张法制于士大夫诚多不悦然于百姓何所不便彦博曰为与士大夫治天下非与百姓治天下也安石曰法制具在则财用宜足中国宜强今皆不然未可谓之法制具在也彦博曰务要人推行耳庚寅诏诸路置学官州给田十顷为学粮仍置小学教授条例司言欲令诸路转运司具属州烦剧县分主户二万以上増置丞一员从之戊戌上批陈留县见行保甲非朝廷本意今如此搔扰可速指挥令止如元议团保觉察贼盗余无得妄施行乡民既忧无钱买弓箭加之传惑恐徙戍边是以有父子聚首号泣者非虚也王安石进呈不行丁未平章事韩绛罢相以本官知邓州上与王安石论保甲事以为诚有斩指者安石曰陜西河东未尝致变则人情可知岂有怕为义勇即造反之理上曰民合而言之则圣亦不可不畏自上制法以使之虽拂其情然亦当便于民乃可夏四月丁卯邓绾言知汝州事富弼责䝉城官吏散常平钱谷妄追县吏重笞之又遣人持小札下诸县令未得依提举司牒施行本州签判管勾官徐公衮以书谕诸县使勿奉行诏令乞尽理根治诏送亳州推勘院其富弼止令案后收坐以闻富弼言臣凡三奏乞独坐臣重责特赐矜贷其余官吏臣今且説青苗一事天下之人不论贤不肖皆知为害愈久愈深今来本州不散青苗钱斛并是臣独见情愿当严谴虽死无悔其余徐公衮以下州县官吏即望圣慈察其情理别无深切特与矜恕甲戌试将作监主簿常秩为右正言管勾国子监初秩不肯仕宦及王安石更定法令士大夫沸腾以为不便秩见所下诏书独以为是被召遂起及对垂拱殿上问秩先朝累有除命何以不起秩言先帝容臣辞免故臣得以久安里巷今陛下迫臣不许稽迟诏㫖是以不敢不来上嘉之太常博士李寔检正中书礼房公事刘挚并为监察御史里行五月丙戌提举崇福宫吕诲致仕诲言臣本无宿疾偶值医者用术乖方殊不知脉候有虚实隂阳有逆顺诊察有标本治疗有后先妄投汤剂率情任意差之指下祸延四支寖成风痺遂艰行歩非秖惮戾之苦又将虞心腹之变葢以身疾喻朝政也诲病亟手书属司马光为墓铭光往省之至则目且瞑光唿曰更有以见属乎诲张目强视曰天下事尚可为君实勉之遂卒杨绘言东明等县百姓千百人诣开封府诉超升等第出助役钱事本府不受遂突入王安石私第安石谕云此事相府不知仍问汝等来知县知否皆言不知又诣御史台臣以本台无例收接诉状谕令散去退而访问乃司农寺不依诸县元定户等却以见管户口量第均定出役钱数付诸县各令管认别造簿籍前农务而毕臣窃谓凡等第升降葢视人家产髙下乃得其实今乃自司农寺先画数令本县依数定簿岂得民无争诉哉今判司农寺乃邓绾曽布一为知杂一为都检正非臣言之谁敢言者王安石指陈绘言为不然上诺之六月戊午刘挚言今天下有二人之论有安常习故乐于无事之论有变古更法喜于敢为之论臣尝求二者之意葢皆有所是亦皆有所非乐于无事者以谓守祖宗成法以致于治此其所得也至昧者则茍简怠堕便私胶习而不知变通之权此其所失也喜有为者以谓法滥道穷不大变化则不足以通物而成务此其所是也至凿者则作为聪明弃理任智轻肆独用强民以从事此其所非也此以彼为乱常彼以此为流俗臣谓此风不可寖长东汉党锢有唐朋党之事葢始于斯后挚尝面对上问从学王安石耶安石称卿器识挚曰臣东北人少孤独学不识安石甲子知蔡州欧阳脩为太子少师观文殿学士致仕脩以老病数上章乞骸骨冯京固请留之上曰脩顷知青州殊不嘉安石曰如此人与一州则壊一州留在朝廷则附流俗壊朝廷必令留之何所用上以为然杨绘言今旧臣告归或屏于外者悉未老范镇年六十三吕诲五十八欧阳脩六十五而致仕富弼六十八而被劾引疾司马光王陶皆五十而求闲散陛下可不思其故邪甲戌富弼落使相以左仆射判汝州永城等七县徐公衮等十八人皆冲替坐不行新法置狱劾治而有是命弼赴汝州仍以老病昏塞凡新法文字乞免签书止令通判以下施行秋七月同判司农寺曽布言言事官屡以近日所议差役新法不便考其所陈皆失利害之实非今日所以更张之意陛下方有大有为之心固将举直错枉以示天下而左右耳目之士以利为害以曲为直以是为非以有为无臣恐有伤陛下之明而害陛下之政也王安石以布所言进呈上问如何安石曰欲札与绘挚令分析遂以布所言札与绘挚令分析以闻御史中丞杨绘具録前后论助役法四奏以自辨御史刘挚又言臣近曽上言论助役之法其害有十陛下以臣言为是邪则事尽于前奏可以覆视陛下以臣言为非邪则贬黜之而已虽使臣言之亦不过所谓十害者是以不复条陈又曰以陛下之夙夜厉精而天下未至于安治者谁致之邪陛下即位以来注意责成倚以望太平而自以太平为己任得君专政者是也二三年间开阖动摇举天地之内无一民一物得安其所者葢自青苗之议起而天下始有聚敛之疑青苗之议未允而均输之法行均输之法方扰而边鄙之谋动边鄙之祸未艾而漳河之役作漳河之害未平而助役之事兴其间又求水利也则劳民而无功又淤田也则费大而不效又省併州县也则诸路莫不强民以应令又起东西府也则大困财力禁门之侧斧斤不絶者将一年而未巳其议财也则商估市井屠贩之人皆召而登政事堂其征利也则下至于厯日而官自鬻之推此而往不可究言祖宗累朝之旧臣则䥴刻鄙弃去者殆尽百年之成法则刬除废革存者无几去旧臣则势位无轧已者而权可保也去旧法则曰今所以制御天下者是己之所为陛下必将久任以听其伸缩也于是诏绘落翰林学士御史中丞为翰林侍读学士挚落馆阁校勘监察御史里行监衡州盐仓后两日以绘知郑州八月己卯前旌德县尉王雱为太子中允崇政殿説书雱安石子也为人剽悍无所顾忌安石与弟安国白首穷经雱从旁剽闻习熟而下笔贯穿未冠已着书数十万言年十三时得秦州卒言洮河事叹曰此可抚而有也故安石力主王韶议雱作策三十余篇极论天下事皆安石辅政所施行有以雱书闻者于是安石方奉祠上遽召见而有是命安石亦喜雱得亲近能助已因不复辞九月辛卯大享明堂以英宗配大赦天下庚子夏国王秉常遣使入贡表乞绥州城愿依旧约诏答曰所言绥州前已降诏更不令夏国交割塞门安逺二寨绥州更不给还今复何议俟定界毕别进誓表回颁誓诏恩赐如旧冬十月颁募役法戊辰中书言近制増广太学益置生员除主判官外直讲以十员为额每二员共讲一经委中书选差或主判官奏举其生员分三等以初入学生员为外舍不限员自外舍升内舍内舍升上舍上舍以百员内舍以二百员为限壬申前武昌节度推官王安国为崇文院校书安国常非其兄安石所为为西京国子监教授溺于声色安石以书戒之曰宜放郑声安国复书曰安国亦愿兄逺佞人也官满至京师上以安石故召对问安石秉政外论谓何对曰但恨聚敛太急知人不明耳上黙然不悦安国尝力谏安石以天下汹汹不乐新法皆归咎于兄恐为家祸安石不听安国哭于影堂曰吾家灭门矣又尝责曽布以误惑丞相更变法令布曰足下人之子弟朝廷变法何预足下事安国勃然怒曰丞相吾兄也丞相之父即吾父也丞相由汝之故杀身破家僇及先人发掘丘壠岂得不预我耶十一月甲申诏蠲天下见欠贷粮总计米一百六十六万八千五百石有竒钱十一万七千四百缗有竒百姓闻诏莫不称庆壬申刘䝉知湖阳县初行免役法使者召诸令㑹议䝉独以为不便不肯议退而条上利害即投劾去宋史全文卷十一宋史全文卷十二上钦定四库全书宋史全文卷十二上宋神宗二壬子熙宁五年春二月癸亥太白昼见丙寅知渭州蔡挺为枢密副使富弼屡请老戊戌复授司空同平章事武宁节度使致仕进封韩国公三月丙午诏曰天下商旅物货至京多为兼并之家所困宜出内藏库钱帛选官于京师置市易务遇有客人物货出卖不行许至务中投卖勾行人牙人与客人平价据行人所要物数先支官钱买之如愿折博官物者亦听以抵当物力多少许令均分賖请相度立一限或两限送纳价钱若半年纳即出息一分一年纳即出息二分羣牧使李肃之知永兴军上戒令绥抚一路肃之曰自是朝廷以常平助役扰州县耳上不悦户部判官吕嘉问提举在京市易务仍赐内藏库钱一百万缗为市易本钱夏四月先是三司启请市易十三条其一云兼并之家较固取利有害新法令市易务觉察申三司按置以法御批减去此条余悉可之御史刘孝孙言于此见陛下寛仁忧民之至王安石曰孝孙称颂此事以为圣政臣愚窃谓此乃是圣政之阙上曰若但设法倾之即兼并自不能为害安石曰若不敢明立法令但设法相倾即是纸舖孙家所为五月辛巳诏以古渭寨为安军古渭唐渭州也自至德中陷于吐蕃至皇祐中始得其地因建为寨上将恢复河湟故命建军为开拓之渐辛卯王安石以王韶书进呈韶言已拓地千二百里招附三十余万口上又论人有才不可置之闲处因言汉武亦能用人才王安石曰武帝所见下故所用将帅即止卫霍辈至天下户口减半然亦不能灭匈奴上曰武帝自为多欲耳安石曰欲亦不能害政如齐桓公亦多欲矣而注厝方畧不失为覇于天下能用人故也上曰汉武至不仁以一马之欲劳师万里侯者七十余人视人命若草芥所以户口减半也人命至重天地之大德曰生岂可如此是日王安石留身乞东南一郡上甚怪安石如此曰朕所以用卿亦岂有他天生聪明所以乂民相与尽其道以乂民而已非以为功名也朕顽鄙初未有知自卿在翰林始得闻道德之説心稍开悟卿朕师臣也断不许出外六月癸亥知制诰王益柔兼判礼部贡院试法分四场除第三第四场策论如旧其第一场试本经五道第二场论语孟子各三道试官每一人试卷各分一场考校考毕衆官参定髙下去留己巳王安石请解机务上曰卿无乃谓朕有疑心朕自知制诰知卿属以天下事如吕诲比卿少正卯卢把朕不为所惑安石曰臣平生操行本不为人所疑若任事久疑似之迹多而谗诬之人才或过于吕诲即臣未敢保陛下无疑也上曰吕公着与卿交游至相善然言卿屡矣卿之所存虽朋友未必知至于衆人见朕与卿相知如此亦皆不知其所以君臣之义固重于朋友若朋友与卿要约勤勤如此卿亦宜为之少屈朕既与卿为君臣安得不爲朕少屈甲戌王安石见上曰陛下不许臣去臣不敢固违圣㫖然臣实病若更黾勉半年不可强即须至再烦圣听上曰卿许朕就职甚善如何却半年后又乞出且勿如此枢密院言仁宗时尝建武学乞复之诏于武成王庙置武学选文武官知兵者为教授秋七月壬午诏以㩁货务为市易西务下界市易务为东务上界辛卯诏在京商税院杂卖场杂买务并𨽻提举市易务曽孝寛为史馆脩撰兼枢密都承㫖旧用武臣以文臣兼领自孝寛始也编脩三司勑条例删定官郭逢原上疏陛下固以师臣待安石矣而使之自五鼓趋朝仆仆然北面而亟拜尚守君臣之常分臣之所未喻也又曰宰相代天理物无所不统臣愚以谓当废去枢府併归中书合文武于一道归将相于一职复兵农于一民此尧舜之举也今王安石居宰辅之重朝廷有所建置特牵于枢府而不预则臣恐陛下任安石者盖不专矣疏奏上甚不悦他日谓安石曰逢原必轻俊安石曰陛下何以知之上曰见所上书欲併枢密院安石曰人才难得如逢原亦且晓事可试用也庚戌遣章惇察访荆湖北路农田水利常平等事壬子诏武学生员以百人为额遇科场前一年委枢密院降宣命武臣路分都监及文臣转运判官以上各奏举堪应武举者一人其被举人遇生员阙愿入学者听诏入内供奉官以下已有养子更养次子为私身内侍者当行处斩不在自首之限闰十月御史张商英言判刑部王庭筠立法应蝗蝻为害须捕尽乃得闻奏今大名府祁保邢莫州顺安保定军所奏凡四十九状而三十九状除捕未尽进奏院以不应法不敢通奏且蝗蝻几遍河朔而邸吏拘文封还奏牍姑俟其扑除尽浄方许以闻则陛下欲于此时恐惧修省以上答天戒而下䘏民隐亦晩矣御批令进奏院遍指挥诸路转运安抚司并辖下州府军监县令后应有灾伤并仰所在画时闻奏王安石曰条贯已令本州提㸃刑狱转运司申奏安抚司自不须奏一处蝗虫陛下阅六七纸奏状如此劳弊精神翻故纸只如经畧安抚司有何限合经制事却须要管勾奏灾伤状作甚上笑先是内批付王安石闻市易买卖极苛细市人籍籍怨谤以为官司浸淫尽收天下之货自作经营可指挥令只依魏继宗元擘画施行于是王安石留身白上曰必有事实乞宣示上曰闻㩁货卖冰致民卖雪都不售又闻买梳朴即梳朴贵买脂麻即脂麻贵又闻立赏钱捉人不来市易司买卖安石曰果有此事则是臣欲以聚歛误陛下陛下当知臣素行若臣不如此即无縁有此事上曰卿固不如此但恐所使令未体朝廷意更须审察安石曰此事皆有迹容臣根究勘㑹别具闻奏上曰如河决坏民产民不之怨若人坏之则怨矣安石曰陛下正当为天之所为所谓天之所为者如河决是也天地之大德曰生然河决以坏民产而天不恤者任理而无情故也故祁寒暑雨人以为怨而天不为之变孔子曰唯天为大惟尧则之尧使鲧治水鲧汨陈其五行九载以陛下忧䘏百姓之心宜其寝食不甘而尧能待如此之久此乃能为天之所为也甲戌资政殿学士赵抃为资政殿大学士知成都府或言前执政旧不差知成都上曰今人少欲去但为职田不多耳抃清苦必不为职田蜀人素爱抃抃必肯去召见劳之曰前此无自政府复知成都者卿能为朕行乎抃曰陛下宣言即勑命也顾岂有例上甚悦八月颍州言观文殿学士致仕欧阳脩卒太常初谥曰文常秩曰脩有定策之功请加以忠乃谥文忠脩喜荐士一时名贤卿士出脩门下者甚衆而荐秩与连庶尤力秩晩仕于朝君子非之脩自以为失庶终不出脩自以为得也己亥诏以京西路分南北两路襄邓随房金均郢唐八州为南路西京许孟陈汝蔡颍七州信阳军为北路贬太子中允同知谏院唐垧为潮州别驾垧初以王安石荐得召见骤用为谏官数论事不听遂因百官起居越班扣陛请对上谕止之垧坚请上殿读疏论王安石用人变法非是上怒其诡激故贬垧疏留中其畧云安石用曽布为腹心张琥李定为爪牙刘孝孙张商英为鹰犬元绛陈绎为厮役保甲以农为兵凶年必致怨叛免役损下补上人人怨咨又置市易司都人有致饿死者以安石比李林甫卢杞又言王珪奴事安石安石曰垧素狂不足深责乃改授大理评事监广州军资库是月诏司农以方田均税条约并式颁之天下方田之法以东西南北各十步当四十一顷六十六亩一百六十步为一方分地计量据其方庄帐籍验地土色分为五等均定税数均税法以县祖额租数毋以旧收蹙零数均摊于元额外辄増数者禁之凡田方之角有埄植以野之所宜木有方帐有庄帐有甲帖有户帖有分烟析生典卖割移官给契县置簿皆以今所方之田为正先自京东路行之诸路倣焉九月丁未御史张商英言近日典掌诰命多不得其人如陈绎王益柔许将皆今之所谓辞臣也然绎之文如欵段逐骥筋力虽劳而学成步骤益柔之文如野妪织机虽能成幅而终非锦绣将之文如哑子吹埙终日喑呜而不合律吕此三人者恐不足以发挥帝猷号扬四海乞精择名臣俾司诏命不报丁卯诏以淮南路分东西两路扬亳宿楚泰泗滁真通九州为东路寿庐蕲和舒濠光黄八州无为军为西路壬申权发遣延州赵卨为吏部员外郎赐银绢二百疋两以卨奏根括地万五千九百一十四顷招汉蕃弓箭手四千九百八十四人骑团作八指挥故也冬十月戊寅知华州吕大防言九月丙寅少华山前阜头谷山岭摧陷其下平地东西五里南北十里溃散坟裂涌起堆阜各髙数丈长若隄岸至陷居民六社凡数百户林木庐舍亦无存者诏赐陷没之家钱有差十二月上曰本朝祖宗皆爱惜天物不肯横费汉文帝曰朕为天下守财耳安石曰人主若能以尧舜之政泽天下之民虽竭天下之力以奉乘舆不为过当守财之言非天下正理然安于俭节自是盛德足以率励风俗此臣所以不敢不体圣心也是岁河北大蝗癸丑熙宁六年春正月辛亥诏奉僖祖为太庙始祖迁顺祖神主藏夹室孟夏祀感生帝以僖祖配始从王安石之议也枢密使文彦博言臣近言市易司遣官监卖果实有伤国体凡衣冠之家罔利于市缙绅清议尚所不容岂有堂堂大国皇皇求利而不为物议所非者乎不报先是王安石以病谒告弥旬乃求解机务且入对上面还其章安石固求罢上不许既而上又召安石子雱再三问劳又令冯京王珪谕㫖于是安石复入视事上谓安石曰雱说卿意似不专为病朕亦为雱说必为在位久度朕终不足与有为故欲去耳安石曰陛下至仁圣臣岂有他但后世风俗皆以势利事君臣久冐权位不知避贤即无以异势利之人况又病必恐有旷败致累陛下知人之明所以力求罢也三月丁未熙河路经畧司言二月丙申克复河州命知制诰吕惠卿兼修撰国子监经义太子中允崇政殿説书王雱兼同修撰先是上谕执政曰今岁南省所取多知名举人士皆趋义理之学极为美事王安石曰民未知义则未可用况士大夫乎丙辰司天监言四月朔日当食九分诏诸路学官并委中书选京官朝官选人或举充又诏诸路择举人最多州军依五路法各置教授一员壬戌御集英殿赐正奏名进士明经诸科余中以下及第出身同出身同学究出身总五百九十六人赐新及第进士钱三千缗诸科七百缗为期集费癸亥上谓王安石曰宿卫亲事官有击指挥使伤首者而主名未立宿卫法不可不急变革安石曰臣固尝论此此固易变但要措置有方戍辰置诸路提㸃刑狱司检法官各一员从吕惠卿请也夏四月以期集院为律学养生员置教授四员戌寅新知桂州沈起乞自今本路有邉事止申经畧司专委处置及具以闻从之安石私记又云上令起密经制交趾事诸公皆不与闻凡所奏请皆报听乙酉熙河路经略司上河州得功将卒王安石白上士气自此益振上曰古人谓举事则才自练此言是也安石曰举事则才者出不才者困此不才者所以不乐举事也中太一宫成六月丁丑提举在京市易务奏三班借职张吉甫为上界勾当公事吉甫辞以见为李璋指使方在降谪一旦舍去义所不安上叹曰十室之邑必有忠信吉甫虽小人陈义甚髙贤于李清臣逺矣可遂其志初韩绛宣抚清臣从辟㑹绛无成功被贬清臣规自全多毁绛故上薄之辛巳提举司天监陈绎等言本监测验簿气朔差互而崇天歴气后天明天厯朔后天其失皆置元不当未可考正浮漏浑仪亦各有舛戾诏卫朴别造厯与旧厯比较疎密其浮漏浑仪令依新様装造本监别测验以闻已亥置军器监总内外军器之政军器旧领于三司胄曹至是始案唐令置监而废胄曹焉秋七月乙巳诏京西淮南两浙江西荆湖六路各置一铸钱监江南荆湖南路以十五万缗余以十万缗为额八月翰林学士曽布等言今修成义勇保甲及养马条三卷诏兵部行之养马法凡五路义保愿养马者户一匹有物力养马者户二匹听以监牧见马给之或官与其直使自市毋或强子府界毋过三千匹五路毋过五千匹在府界者岁免体量草二百五十束先给以钱布在五路者岁免折变缗纳钱三等以上十户为一保四等十户为一社以待死病补偿者保甲马即马主独偿之社户马半使社人偿之岁一阅其瘠肥禁苛留者凡十有四条先自府界颁行焉在五路者要监司经畧司州县更度秘阁考试所言应制科陈彦古所试六论不识题及字数皆不足自是制科亦罢矣九月辛亥御崇政殿试武举进士冬十月辛未驸马都尉马敦礼乞立春秋学官不许上谓王安石曰卿尝以春秋自鲁史亡其义不可考故未置学官敦礼好学不倦苐未知此意耳敦礼但读春秋而不读传春秋未易可通冯京等曰汉儒初治公羊后乃治谷梁左氏最后出上曰汉儒亦少有识见者戊寅三班奉职申翊为右班殿直阁门祇候武学教授初王韶既城河州独将兵至马练川降瞎吴叱进攻宕州拔之通洮州路岷州木令征以城降遂入岷州分兵破青龙侯于绰罗川通熙州路叠州钦令征洮州郭厮敦皆相继诣军中以城聴命巴毡角亦以其族自归军行凡五十有四日涉千八百里复州五辟地东西千里斩首三千余级是役也人皆传韶已全师覆没及奏㨗上乃大喜王安石谓韶谋中机㑹故所至皆㨗云辛巳宰臣王安石等以修复熙州洮岷叠宕等州幅员二千余里招抚大小蕃族三十余万帐各已降附上表称贺上解所服玉带赐安石安石固辞曰陛下拔王韶于疎逺之中恢复一方臣与二三执政奉承圣㫖而已不敢独当此赐上又谕㫖曰羣疑方作朕亦欲中止非卿助朕此功不成安石受赐上初置内教场旬一御便殿程其能否而劝沮之人人奋励十二月上论司马孙吴及李靖团力之法王安石曰古论兵无如孙武者如日有短长月有死生五星之变不可胜聴五色之变不可胜观竒正之变不可胜穷盖粗见道故其言有及于此上曰能知竒正乃用兵之要竒者天道也正者地道也地道则常天道则变而无常至于能用竒正以竒为正以正为竒则妙而神矣安石曰诚如此天能天而不能地地能地而不能天能天能地利用出入则所谓神也甲寅熙宁七年二月上与王安石论边事曰食哉惟时虽尧舜以为先务安石曰虽然若不惇德允元而难任人谁为陛下尽力推行食哉惟时之政事上忧契丹安石曰岂有万里而畏人者哉如不免畏人即必是事尚有可思处庚寅诏国子监许卖九经子史诸书与髙丽国使人又诏以新郓州左司理参军叶涛等二十三人为诸路教授国子监言看详涛等所业堪充教授故也三月癸卯诏以旱避正殿减常膳乙巳白虹贯日诏役钱每千别纳头子五文其旧于役人圆融工费修官舍作什器夫力辇载之类并用此钱不足即用情轻赎铜钱辄圆融者以违制论不以去官赦原先是凡公家之费有敷于民间者谓之圆融污吏乘之以为奸至是始悉禁焉庚戍两浙察访沈括言两浙上供帛年额九十八万民间赔甚多后来发运司以移用财货为名増两浙预买䌷绢十二万乞罢之以寛民力从之又诏闻定州民有拆卖屋木以纳免役钱者令安抚转运提举司体量具实以闻上问安石纳免行钱如何或云提汤缾人亦令出钱有之乎安石曰若有之必经中书指挥中书实无此文字陛下治身比尧舜实无所愧至于难任人疾谗说即与尧舜实异故也上曰何故士大夫言不便者甚衆安石曰士大夫或不快朝廷政事或与近习相为表里自古未有令近习如此而能兴治功者上又患置官多费用安石曰凡创置官皆须度可以省费兴治乃创置上曰即如此何故财用不足若言兵多则今日兵比庆厯中为极少安石曰陛下必欲财用足须理财若理财即须断而不惑不为左右小人异论所移乃可以有为上曰古者什一而税足矣今取财百端不可为少安石曰古非特什一之税而已市有泉府之官山林川泽有虞衡之官有次布总布质布纒布之类甚衆闗市有征而货有不由闗者举其货买其人古之取财亦岂但什一而己癸亥上批闻都下米麦踊贵可令司农寺发寄仓常平米不计元籴价比在市见卖之直量减钱出粜诏司农寺以常平米三十二万斛三司米百九十万斛置官场出粜民甚悦之乙丑诏中书应中外文武臣僚并许实封言朝政阙失翰林学士韩维之辞也先是维对延和殿上曰久不雨朕夙夜焦劳奈何维曰陛下忧闵旱灾损膳避殿此乃举行故事恐不足以应天变愿陛下痛自责己下诏广求直言以开壅蔽大发恩令有所蠲放以和人情上感悟即命维草诏诏出人情大悦夏四月己巳上以久旱忧见容色欲尽罢保甲方田等事王安石曰水旱常事尧汤所不免陛下即位以来累年丰稔今旱暵虽逺但当广修人事以应天灾不足贻圣虑耳上曰此岂细事朕今所以恐惧如此者正为人事有所未修也于是中书条奏请蠲减赈䘏诏州县已差教授处管下有书院并县学旧有钱粮者并拨入本学补试生员选差职掌馆官毋得干预从国子监请也上批应灾伤路分方田保甲其见编排方量及造五等簿处可速指挥并权罢是日大雨先是监安上门郑侠言去年大蝗秋冬亢旱以至今春不雨皆由中外之臣辅佐陛下不以道以至于此伏愿陛下开仓廪以振贫乏诸有司掊歛不道之政一切罢去庶几早召和气上应天心臣又见南征北伐皆以其胜㨗之势山川之形为图而来料无一人以天下忧苦质妻卖女父子不保迁移逃走困顿蓝缕拆屋伐桑争贷于市输官籴米皇皇不给之状为图以献臣谨以安上门逐日所见绘为一图百不及一己可咨嗟涕泣使人伤心而况于千万里之外哉如陛下观臣之图行臣之言自今已往至于十日不雨乞斩臣于宣徳门外以正欺君谩天之罪如少有所济亦乞正臣越分言事之刑侠福清人也于是上出侠疏及图以示辅臣问王安石识侠否安石曰尝从臣学因乞避位上不许乃诏开封府劾侠擅发马逓之罪王安石恳求去位引惠卿执政上许之判西京留守司御史台司马光上疏方今朝之阙政其大者有六而已一曰广散青苗钱使民负债日重而县官无所得二曰免上户之役歛下户之钱以养浮浪之人三曰置市易司与细民争利而实耗散官物四曰中国未治而侵扰四夷得少失多五曰团结保甲教习凶器以疲扰农民六曰信狂狡之人妄兴水利劳民费财若其他琐琐米盐之事皆不足为陛下道也知青州滕甫言新法害民者陛下既知之矣但一下手诏应熙宁二年以来所行新法有不便者悉罢则民气和而天意解矣丙戍平章事监修国史王安石罢为吏部尚书知江宁府知大名府韩绛平章事翰林学士吕惠卿为参知政事安石为执政凡六年㑹久旱百姓流离上忧见颜色益疑新法不便欲罢之安石不悦屡求去上手诏谕安石欲处之以师傅之官留京师而安石坚求去又赐手诏曰朕深体卿意更不欲再三邀卿之留已除卿知江宁庶安心休息以适所欲朕体卿之诚至矣卿宜有以报之手札具存无或食言从此浩然长徃也又赐手诏曰韩绛欲得一见卿意者有所谘议卿可为朕详语以方今人情政事之所宜急者安石荐绛代己仍以惠卿佐之于安石所为遵守不变也时号绛为传法沙门惠卿为䕶法善神己丑诏曰朕度时之宜造为法令已行之效固亦可见吏有不能奉承虽然朕终不以吏或违法之故辄为之废法要当博谋广聴案违法者而深治之先是吕惠卿虑中外因王安石罢相言新法不便以书遍遗诸路监司郡守使陈利害至是又白上降此诏申明之上论及免行利害且曰今日之法但当使百姓出钱轻如往日便是良法至如减定公使钱人犹以为言者此实除去衙前赔费深弊且天下贡奉之物所以奉一人者朕悉已罢人臣亦当体朕此意以爱惜百姓为心冯京曰朝廷立法本意出于爱民然措置之间或有未尽但当开广聪明尽天下之议便者行之有不便者不吝改作则天下受赐矣诏中书自熙宁以来剏立改更法度令具本末编类进入五月戊戌朔左司郎中天章阁待制李师中言旱既太甚民将失所今日之事非有动民之行应天之实臣恐不足以塞天变伏望陛下诏求方正有道之士召诸公车对策如司马光苏轼辈复置左右以辅圣德如此而后庶几有敢言者陛下承祖宗之基求治如此臣愚不肖亦未忘旧学陛下欲为富国强兵之事则有禁暴丰财之武欲为代工熙载之事则有利用厚生之道有臣如是陛下其舍诸上批师中敢肆诞谩辄求大用可责授和州团练副使本州安置不得签书公事王安石甚恶师中及是吕惠卿请出师中所上疏付外因摘其语激上怒遂废斥之辛亥中书门下言策试制举并以经术时务今进士已罢词赋所试事业即与制举无异至于时政阙失即士庶各许上封言事其贤良方正等科目欲乞并行停罢从之丙辰馆阁校勘吕升卿国子监直讲沈季长并为崇政殿説书升卿素无学术每进讲多舍经而谈财谷利害等事上时问以经义升卿不能对辄目季长从旁代对上问难甚苦季长辞屡屈上问从谁受此义对曰受之王安石上笑曰然则宜尔季长虽党附安石而常非王雱王安礼及吕惠卿所为以为必累安石雱等深恶之故不甚得进用壬戌国子监言大学生员多而斋舍少先以期集院为律学外屋尚百余间乞尽充学舍从之为屋百楹学者以千计六月诏监安上门郑侠勒停编管汀州始侠上书献流民图朝廷以为狂笑而召问安石既罢吕惠卿执政侠又言安石作新法为民害惠卿朋党姦邪壅蔽聪明独冯京立异敢与安石校请黜惠卿用京为相惠卿大怒遂白上重责之上谓辅臣曰天下财用朝廷若少留意则所省不可胜计昨者拨併军营令㑹计减军员十将以下三千余人除二节特支及傔从外一岁省钱四十五万缗米四十万石䌷绢二十万疋布三万端草二百万束若每事如此及诸路转运使得人更令久任使之经画财其可胜用哉辛卯诏以司天监新制浑仪浮漏于翰林天文院安置提举司天监沈括秋官正皇甫愈等各赐银绢有差上谓辅臣曰知州转运使令久任吕惠卿曰衆议皆以举县令为急不知列官分职何处不择人上曰刺史县令治民为最近故以择人为急若县令中明有绩效用朝廷擢三两人以励庶官不亦善乎冯京曰汉宣帝以县令髙第者为刺史刺史有殊绩者入为三公黄霸是也上曰如此用人恐亦非宜此霸之风采所以不及为郡时也秋七月司农寺言五等丁产簿旧凭书手及户长供通隐漏不实唯使民自供手实许人纠告之法最为详密惠卿献议谓宜倣手实之意使人户自占家业如有隐落即用隐寄产业赏告之法庶得其实手实法凡造五等簿预以式示民令民依式为状纳县簿讫第其价髙下为五等乃定书所当输钱示民两月非用器田谷而辄隐落者许告有实三分以一充赏于是始行手实法八月丙戌命知制诰沈括为河北西路察访使先是遣内侍籍民车以备边人未喻朝廷之意相摇大搔又市易司患西蜀井盐不可禁欲尽实私井而运解盐以足之上顾括曰卿知籍车之事乎括对曰知之上曰卿以为何如括对曰车战之利见于歴世巫臣教吴子以车战遂霸中国李靖用偏厢鹿角以擒颉利臣但未知一事古人所谓轻重者兵车也五御折旋利于轻速今民间辎车重大椎朴以牛挽之日不能三十里少蒙雨雪则跬歩不进故世谓之太平车恐兵间不可用耳上复喜曰人无如此晓朕者当更思之卿又闻西蜀禁盐之利乎对曰亦粗知之私井既容其扑卖则不得无私易一切实之而运解盐使一出于官售此亦省刑罚笼遗利之一端然忠万戎泸间夷界小井尤多不知虏盐又何如止絶如此后夷界更须列候加警则恐所得不补所费明日二事俱寝执政喜谓括曰公有何术立谈而罢此二事括对曰圣主可以理夺不可以言争若车可用虏盐可禁括不敢以为非九月戊戍上以连日隂雨喜谕辅臣曰朕宫中令人掘地及一尺五寸土犹滋润如此必可耕耨韩绛等言陛下悯忧元元祷祠备至精诚上达旋获感通臣等比预太一斋祠窃观执事者踰旬未尝解带可见圣意䖍恭左右之人亦不敢少怠也庚子与辅臣论河北守备韩绛等曰汉唐重兵皆在京师其边戍裁足守备而已强本弱末其势亦顺开元以后有事四夷权臣皆节制一方重兵悉在西北天宝之乱由京师空虚贼臣得以肆志也上曰边上老人亦谓今之边兵过于昔时其势如倒装浮图朕亦每以此为念也诏日者分两浙为东西路今有司言供亿钱谷多在浙西计置及水利事尽在苏秀等州分之必至阙事其毋复分路三司火自己至戌止焚屋千八十楹案牍殆尽乙夘知制诰章惇权发遣三司使十月庚辰诏三司置㑹计司以宰臣韩绛提举癸巳工部郎中新知邢州范纯仁权发遣庆州纯仁过阙入觐上见之甚喜曰卿父在庆州甚有威名卿今继之可谓世职也卿兵法必精对曰臣素儒家未尝学兵法又问卿久随侍在陜西必亦详熟边事对曰臣随侍时年㓜并不复记忆纯仁度必有以开边之説误上者因进言臣不才陛下若使完缮城垒爱养百姓臣策疲驽不敢有辞若使臣开拓封疆侵攘夷狄非臣所长愿别择才帅上卒不许十一月己未冬至合祭天地于圜丘以太祖配赦天下十二月乙亥新知常州吕嘉问提举河北籴便粮草复理提㸃刑狱资序以检正中书户房公事张谔讼嘉问不应黜降故也初王安石既有江宁之命谔与嘉问持安石而泣安石劳之曰已荐吕惠卿矣两人收泪谢安石乙卯熙宁八年春正月谏议大夫冯京守本官知亳州王安国追毁出身以来文字放归田里汀州编管人郑侠改英州吕惠卿憾侠且恶冯京异议欲籍侠以排去京并及王安国乘间白上曰侠书言青苗免役流民等事此衆所共知也若言禁中有人被甲登殿诟骂此禁中事侠安从知此盖侠前后所言皆京使安国导之乞追侠付狱穷治诏送御史台知制诰邓润甫同推究吕惠卿议当侠大辟上曰侠所言非为身也岂宜深罪始惠卿事安石如父子安国负气恶其憸巧数面折之惠卿切齿及安石罢相引惠卿辅政惠卿遂欲代安石恐其复来乃因侠狱陷安国亦以沮安石也安石再入相安国犹在国门由是安石与惠卿交恶吕惠卿为手实法奉使者至折秋毫天下病之是岁十月卒罢手实法诏张方平归宣徽院供职上问方平祖宗御戎之策方平曰近岁边臣建开拓之议皆行险侥倖之人欲以天下安危试之一掷事成则身蒙其利不成则陛下任其患不可听也丁巳权永兴军等路转运使皮公弼言交子之法以方寸之纸飞钱致逺然不积钱为本亦不能以空文行今商虢铁冶所收极广茍即冶更铸拆二钱岁除工费外可得百万缗为交子本并上可行十二事上批委公弼总制营办二月太常寺太祝王安上为右赞善大夫权发遣度支判官安上安石幼弟也癸酉观文殿大学士吏部尚书知江宁府王安石依旧本官平章事昭文馆大学士始安石荐韩绛吕惠卿代己惠卿既得势恐安石复入遂欲逆闭其途凡可以害安石者无所不用其智又数与绛忤绛乘间白上请复相安石上从之惠卿闻命愕然翌日上遣勾当御药院刘有方赍诏往江宁召安石安石不辞倍道赴阙差枢密副都承㫖张诚一入内押班李宪等行视寛广处閲殿前司马步军二千八百人教李靖营阵法上谕李宪等曰黄帝始置八阵法败蚩尤于涿鹿诸葛亮造八阵图于鱼复平沙之上晋桓温见之曰常山蛇势此即九军阵法也后至隋韩擒虎以授李靖靖以时将臣晓其法者颇多故造六花阵使世人不能晓之大抵八阵即九军九军者方阵也六花阵即七军七军者圆阵也盖阵以圆为体方阵者内圆而外方圆阵即内外俱圆矣故以圆物验之则方以八包一圆以六包一此九军六花之阵大体也六军者左右虞候各一军为二虞军左右厢各二军为四厢军与中军共为七军八阵者加前后二军共为九军本朝祖宗以来置殿前马歩军三帅即中军前后军帅之别名而马步军都虞候是为二虞候军天武捧日龙神卫四厢是为四厢军也中军帅总制九军即殿前都虞候专总中军一军之事务是其名实与古九军及六花阵相符而不少差也李筌之图乃营法非阵法也朕採古之法酌今之宜曰营曰阵本于一法而已止则曰营行则曰阵在竒正言之则营为正阵为竒也察访使曽孝寛言庆厯八年尝诏河北州军坊郭第三等乡村第二等每户养被甲马一世以备非时官买乞检㑹施行户马法始于此夏四月上与王安石论理财安石曰但审计无为小人所挠令材士肯为陛下尽力则财极有可理之道太常礼院言己尊僖祖为太庙始祖孟夏禘祭当正东向之位仍请自今禘祫着为定礼诏恭依闰四月知制诰沈括上熙宁奉元歴初仁宗朝用崇天歴至治平初司天监周琮改撰明天歴行之至熙宁元年七月望夜将旦月食东方与歴不协乃诏更造新歴括言淮南人卫朴通厯法诏朴改造视明天厯朔减二刻厯成行之至绍圣初又改厯赐大理寺丞欧阳发进士出身发脩之子也上问脩所为五代史如何王安石曰臣方读数册其文辞多不合义理上曰责以义理则脩止于如此每卷后论説皆称呜唿是事事皆可叹嗟五月丙寅命辅臣祷雨于天地宗庙社稷六月辛卯朔上批闻淮南旱甚其令转运司委州军长吏祷名山灵祠辛丑都官员外郎刘师旦言今九域图自大中祥符六年修定至今六十余年乞选有地理学者重修更赐名曰九域志王安石上诗书周礼义序诏付国子监置之三经解之首先是安石撰诗序称颂上德以文王为比上曰以朕比文王恐为天下后世笑卿言当为人法恐如此非是安石言称颂上德以为比于文王诚无所悔上曰朕岂不自知须当改之但言解经之意足矣遂改撰以进上乃颁行之司徒兼侍中判相州韩琦薨前一夕大星陨州治枥马皆惊上自为碑文载琦大节又篆其首曰两朝顾命定策元勲之碑谥忠献秋八月庚寅朔司天监言日当食云隂微雨不见庚戍韩绛罢知许州绛居相位数与吕惠卿异议王安石复入论政愈驳数称疾固求罢而有是命冬十月崇政殿説书吕升卿权发遣江南西路转运副使上既决意罢惠卿政事故先出升卿先是御史蔡承禧奏臣累言参知政事吕惠卿姦邪不法是日手诏参知政事吕惠卿不能以公灭私为国司直可守本官知陈州庚子权三司使章惇知湖州先是御史中丞邓绾言惠卿执政逾年所立朋党不一然与惠卿同恶相济无如章惇今惠卿虽已斥逐而尚留惇在朝廷亦犹疗病四体而止治其一边粪除一堂而尚存秽之半也于是罢惇三司使以本官出守丁未彗不见自始出至没凡十二日丁巳富弼言臣近日忽闻别降手诏许中外臣寮直言朝政之阙失洛城士庶欢唿鼓舞喧于道路推是而往则天下之人无不慰悦矣去年久旱陛下曽降手诏许臣寮上封论事人方喜悦日俟朝廷施设而不知何人上累圣德遽成反汗于是天下大失所望臣愿陛下尽取羣奏不遗疎贱万机之暇一一亲閲择其衆説所合者断在不惑力赐施行则人心悦服天道助顺天人相应立致太平岂复有灾眚出见而上骇圣虑哉张方平言新法行已六年事之利害非一二可悉人为天地心天地之变人心实为之故和气不应灾异荐作顾其事必有未协于民者矣法既未协事须必改若又惮改人将不堪此臣所以为陛下痛心疾首一夕而九兴也十一月癸未右谏议大夫宋敏求为知制诰陈襄为枢密直学士先是知制诰邓润甫言近者羣臣专尚告讦此非国家之义宜登用敦厚之人以变风俗上嘉纳之居数日敏求及襄有是命丙戌先是王安石以疾居家上遣中使劳问又命辅臣即其家议事时有不附新法者安石欲深罪之上不可安石争之曰不然法不行上曰闻民间亦颇苦新法安石曰祁寒暑雨民犹怨咨此岂足恤也上曰岂若祁寒暑雨之怨亦无耶安石不悦退而属疾上遣使慰勉之乃出其党为安石谋曰今不取门下士上素所不喜者暴而用之则权轻将有窥人间隙者矣安石从之上亦喜安石之出凡所进拟皆听安石由是权益重十二月辛亥王安石上再撰诗闗雎义解诏并前改定诸诗序解付国子监镂板施行癸丑诏安南世受王爵而乃攻犯城邑杀伤吏民干国之纪刑兹无赦已差赵卨充安南道行营马步军都总管须时兴师水陆兼进天示助顺既兆布新之祥人知侮亡咸怀敌忾之气时交趾所破城邑即为露布揭之衢路言中国作青苗助役之法穷困生民今出兵欲相拯济安石怒故自草此诏丙辰熙宁九年春正月己卯是日交贼陷邕州苏缄曰吾义不死贼手乃还州廨阖门命其家三十六人皆先死藏之于坎纵火自焚缄愤沈起刘彛致冦彛又坐视城覆不救乃列起彛罪牓于市冀达朝廷邕人为缄立祠岁时祷之二月丁亥朔判太原府郭逵为安南道行营马步军都总管招讨使兼荆湖广南路宣抚使改赵卨为副使始吴充与安石争伐交趾利害安石言必可取充谓得之无益上竟用安石言广南西路经畧司以苏缄死事闻诏赠缄奉国军节度使谥忠勇以其子前桂州司户参军子元为西头供奉官合门祇候赐对便殿上曰昔唐张巡以许逺守睢阳蔽捍江淮较之卿父未为逺过也三月甲戌御集英殿赐进士王铎以下并明经诸科及第出身同学究出身总五百九十六人铎邵武人也戊寅赐新及第进士等钱五百千诸科钱二百千造小録等夏四月上与辅臣论营阵法以谓为将者少知将兵之理且如八军六军皆大将居中大将譬夫心也诸军则四体也运其心智以身使臂使指攻其左则右捄攻其右则左捄前后亦然则兵何由败也五月丙寅诏复分两浙为二路明年五月复有诏合为一路盖以财赋不可分故也六月安石既与惠卿交恶令徐禧王古等按华亭狱不得惠卿罪更使周辅按之安石子雱切责练亨甫吕嘉问亨甫嘉问共议取邓绾等所条惠卿事杂他书下制狱堂吏遽告惠卿于陈惠卿即自诉且讼绾及安石上以示安石安石归而问雱雱乃言其情安石始咎雱而嘉问等相继得罪安石由是愧上数求去上待安石自是意亦稍衰矣天章阁待制王雱卒手诏即其家上雱所撰论语孟子义雱性刻深喜杀常称商君以为豪杰之士每劝安石诛不用命大臣而安石不从也及与惠卿交恶使人告发吕氏姦利事皆自雱发之秋七月庚申上批自闗以西秋稼颇有顺成之望近忽生蝗蝻虸蚄可令监司速分定州军往来督趣官吏打扑净尽以闻八月宣徽南院使判应天府张方平言司农寺近降新制应祠庙许依坊场河渡募人承买收取凈利管下阏伯庙微子庙阏伯主祀太火火为国家盛德所乘微子开国于宋亦本朝受命建号所因又有双庙乃唐张巡许逺以孤城死贼欲乞朝廷不卖此三庙以称国家严恭典礼追尚前烈之意上批司农寺鬻天下祠庙辱国黩神此为甚者可速令更不施行冬十月丙戌上批体问得前日小雨于农事亦小有济宜且择日赛谢戊子上批权御史中丞邓绾操心颇僻赋性姦回论事荐人不循分守可落学士中丞以兵部郎中知虢州壬辰诏崇文院校书兼中书户房习学公事练亨甫身备宰属与言事官交通罢为漳州军事判官先是王安石言闻御史中丞邓绾尝为臣子弟营官及荐臣子壻可用又为臣求赐第宅兼绾近举御史二人寻却乞不施行闻其一人彭汝励者尝与练亨甫相失绾听亨甫游説故乞别举官绾岂可令执法在论思之地亨甫亦不当留备宰属故有是命初绾以附㑹安石居言职及安石与吕惠卿之党相倾绾皆极力奏劾之上益厌安石所为绾惧安石去而失势屡留之于上亨甫谄事安石子雱以进至是乃斥丙午左仆射兼门下侍郎平章事王安石罢为镇南军节度使同平章事判江宁府安石之再入也多称病求去及子雱死力请解机务上亦滋厌安石所为故有是命枢密使工部侍郎吴充依前官平章事充在西府数乘间言安石政事不便上以其中立无私故相之知成都府冯京为给事中知枢密院事先是吕惠卿悉出安石前后私书手笔奏之其一云勿令齐年知齐年者谓京也与安石同岁在中书多异议故云又其一云勿令上知由是上以安石为欺故复用京十二月癸卯郭逵等次富良江未至交州三十里贼大败干德惧奉表诣军门乞降纳苏茂思琅门谅广源五州之地仍归所掠子女丁巳熙宁十年春正月辛巳诏天章阁待制楚建中罚铜三十斤先是范纯仁代建中知庆州擅发常平封桩粟麦收恤流亡多所全活㑹蓬生蔽野如粟公私取给焉复为营求耕稼之具岁以大穰或言纯仁廪贷过多遣使按视民闻之争先输官比使者至则已无欠邠宁间有丛塜使者发塜数骸劾纯仁全活不实之罪其地乃建中所封也朝廷即欲移罪建中纯仁连奏建中方申请措置而民多饿死及臣因其措置偶免流亡非臣才术能然也建中竟不免罚铜二月辛卯日中有黒子如李至乙巳散乙未权御史中丞邓润甫言尝有兴利之臣议前代帝王陵寝许民请射耕垦而司农可之縁此唐之诸陵悉见芟刈诏唐诸陵除立定禁止顷亩外其余民已请射地许依旧耕佃余并禁止己亥枢密副使王韶知洪州韶凿空开边以军功至执政乃专以勤兵费财归曲于朝廷上不悦故出之宝文阁待制常秩卒秩起处士在朝廷碌碌无所发明问望日损为时讥笑三月辛亥朔分命辅臣祈雨五月庚戌朔诏诸路言蝻虫生宜申严条约下当职官除絶之监西京抽税竹木务太子中允程颢改太常丞以知河南府贾昌衡京西北路转运副使李南公等言颢博通古今行谊脩洁改官八年未尝磨勘故也戊午诏修仁宗英宗两朝正史庚申诏以欧阳脩五代史藏秘阁癸亥知越州资政殿大学士赵抃知杭州抃知越州时两浙旱蝗饿死者十五六诸州皆禁人増米价抃独榜衢路令有米者任増价粜之于是诸州米商辐凑诣越米价更贱民无饿死者先是淮浙饥诏出本界上供米损市价粜以活饥民发运副使卢秉言价虽贱贫者终不得米请偿籴本尽以其余赈恤流民诏可是岁奏计上问曰如闻滁和民食蝗以济有之乎秉对有之民饥甚死者相枕籍上惨然曰独赵抃为朕言与卿合前此发运司入奏多献羡余以希恩秉独以钱七十万缗偿三司旧负因言发运司但督六路财赋以时上之本无羡余以进者率正数也乞遂禁絶上嘉纳之秋七月辛未太常丞知湖州鞠真卿为太常博士直秘阁以宣徽北院使王拱辰权御史中丞邓润甫并言真卿自改官至登朝三十年非特恩未尝陈请磨勘故也八月丙戌诏监察御史里行黄亷为京东路体量安抚亷尝言都检正俞充结中人侥倖富贵不宜使佐具瞻之地上曰人才盖无类顾驾御之如何耳亷对曰虽然渐不可长圣人长驾逺驭故四凶在朝不废时雍彼皆才器杰然过人任使称意为后世患故放殛之耳上曰且置此事河决曹村京东尤被其害今以累卿亷既受命条举百余事卒全所活饥民三十五万三千口壮者就功而食又二万七千人得七十三万二千工给当年牛借种钱八万六千三百缗归而论荐士夫后多朝廷所收用云己丑秘书监苏颂为辽主生辰国信使姚麟副之集贤校理刘奉世为正旦国信使张世矩副之故事使辽者冬至日与辽人交相庆是岁本朝厯先契丹一日辽人固执其厯为是颂曰厯家算术小异则迟速不同谓如亥时节气当交则犹是今夕若踰刻则属子时为明日矣或先或后各从本朝之厯可也辽人不能屈遂各以其日为节使还奏之上喜曰朕思之此最难处卿对得极宜甲辰诏内外待制以上及台谏官发运转运使提㸃刑狱转运判官各举文臣才行堪升擢官一员令中书审察随材试用毋得举馆职及两府若已之亲从监察御史黄亷奏请也应诏者百余人亷又言势孤族寒逺迹下僚者既得以名闻于上愿诏中书审察其能否用之则急才之诏不虚行于天下九月赠颍州团练推官邵雍秘书省着作郎宰相吴充请于上赐谥曰康节雍初与常秩同召雍竟辞不起士大夫髙之冬十月乙未知河阳吕公着提举中太乙宫公着至京师对延和殿劳问周至公着面奏伏覩近诏举才行堪任升擢官窃详今日诏意正欲达所未达然数年以来天下之士陛下素知其能尝试以事而中就闲外者尚多恐其间亦有材实忠厚欲为国家宣力者未必尽出于迂濶缪戾而难用也自熙宁初论新法不附执政者皆谴逐不复收用故公着见上首言之十二月壬午诏自明年正月朔旦改元为元丰司马光以书与呉充言今日救天下之急保国家之安茍不罢青苗免役保甲市易之息征伐之谋而欲求其成效是犹恶汤之沸而益薪鼓槖欲适鄢郢而北辕疾驱也充代王安石为相知天下不便新法欲有所变更尝乞召还光及吕公着韩维苏颂又荐孙觉李常程颢等十数人皆安石所斥退者故光遗以此书而充不能用光亦卒不起戊午元丰元年春正月庚戌诏河北转运司令所在长吏躬祷名山灵祠旱故也戊午判太常寺陈襄集贤校理黄履李清臣王存详定郊庙奉祀礼文权发遣三司使李承之言近年朝廷寛假资格稍髙之人为其衰迟或不任事未欲遽令休退故置提举管勾宫观之职不立员数而臣僚趋闲贪禄冒居无耻或精神未衰便私避事亦求此职乞今后在京宫观毋得过十五员诸路倍之如有除授令依例待阙诏自今陈请宫观等差遣人年六十以上听差仍毋过两次闰正月戊子权监察御史里行彭汝砺为江南东路转运判官辞日复上疏论时事且言不患无将顺之臣患无谏诤之臣不患无敢为之臣患无敢言之臣上察其忠慰谕久之庚子日中有黒子如李自是至戊午凡十九日三月壬午侍读吕公着读后汉书毕上留公着极论治体至三皇无为之道释老虚寂之説公着问上曰此道髙逺尧舜能知之乎上曰尧舜岂不知公着曰尧舜虽知之然常以知人安民为难此所以为尧舜也上又论前世帝王曰汉髙祖武帝有雄材大畧髙祖称吾不如萧何吾不如韩信至张良独曰吾不如子房盖以子房道髙尊之故不名公着曰诚如圣谕上又曰武帝虽以汲黯为戆然不冠则不见后虽得罪犹以二千石禄终其身公着曰武帝之于汲黯仅能不杀耳上又论唐太宗公着曰太宗所以能成王业者以其能屈己从谏耳上临御日久羣臣畏上威严莫敢进规至是闻公着言竦然敬纳之御迩英阁讲官黄履进讲周礼八柄上曰坐而论道谓之三公而八柄非大宰所得与何也履曰八柄以驭羣臣驭者主道也故非太宰所与上曰善庚寅诏时雨稍愆遣官祷𤣥㝠五星辛卯遣官谢雨六月癸卯朔日有食之甲辰夜东南有光烛地大星出匏𤓰裂于内阶声如雷秋七月丁酉御史黄亷言前岁科场逐经发解人数不均乞自今于逐经内各定取人分数所贵均收所长以专士习诏自今在京发解并南省考试诗易各取三分周礼礼记通取二分又言国子监生员着述论议尽得讲官绪余将来逐官例差考试切恐去取之际或未能判然无疑外方疏逺之人偶不相合遂致黜落欲乞将来止选近岁新科人为试官或差近郡教授诏候差官日取旨庚子初澶州决水复塞吕公着奏疏曰曹村埽决圣心恻然即议闭塞功未踰时而有成患不阅岁而寻弭实由陛下至诚爱民爱物之心天相神助殆非人力近日数起诏狱有司酷于锻鍊比至临决多从末减昔于公一郡之刺史耳犹以隂德有报况于万乘之尊固宜受福无疆施于万世然臣愿陛下亲正士拒壬人必有忍以济事功推内恕以及人物于以崇起忠厚保合太和则易所谓自天祐之吉无不利诗所谓干禄百福子孙千亿者盖将以类而应是月公着入对上迎谓曰览卿所奏深得人臣尽规之义时狱犴寖蕃而上继嗣未广公着辞顺而意婉故上纳焉九月乙酉吕公着薛向并同知枢密院事公着奏事毕独留谢因言自熙宁以来因朝廷论议不同端人良士例为小人排格指为沮坏法度之人不可复用此非国家之利也愿陛下加意省察上曰然当以次收用之十二月辛丑朔诏提举司天监集厯官考算辽髙丽日本国与本朝奉元厯同异闻奏其后厯官赵延庆等言辽己未年气朔与宣明厯合日本戊午年气朔与辽厯相近髙丽戊午年朔与奉元厯合其二十四气内有七气时刻并逐月太阳过宫日数时刻不同丙午是日月中有黒子如李凡十三日乃散先是上以国初废大理狱非是于是中书言请复置大理狱应三司及寺监等公事除本司公人杖笞罪非追究者随处裁决余并送大理狱结断置卿一人少卿二人丞四人专主推鞫上每愤契丹倔强侵侮有复幽燕之志即景福殿库聚金帛为兵费是年始更库名御制诗以掲之曰五季失国玁狁孔炽艺祖造邦思有惩艾爰设内府基以募士曽孙保之敢忘厥志凡三十二库后积羡赢又揭以诗曰每䖍夕愓心妄意遵遗业顾予不武姿何日成戎㨗己未元丰二年春正月京兆府学教授蒋䕫言春秋释奠以孔子为先圣颜子为先师其奠先师肆祭器实牲体盥手灌爵奠币读祝与孔子无少异而九人之像坐于两旁樽酒豆肉不及乞下臣议于礼官荐享祝献颜子降于孔子九人降于颜子以正开元之失礼礼官言看详孔子颜子称号歴代各有据依难辄更改仪物祝献亦难隆杀检㑹熙宁祀仪十哲皆为从祀各设笾二豆二俎簠簋爵各一命官分献一奠而止乞自今二京及诸州文宣王庙十哲像春秋释奠并凖熙宁祀仪从之二月甲寅罢程颢判武学以御史何正臣言颢学术迂阔趋向僻异故也同知枢密院吕公着言臣向辄论及判别忠邪之道大抵小人之害君子必求要切之语以中之使之不能自解陛下颇赐开纳近日除程颢判武学命下数日复因言者而罢去则知臣前所陈者其风犹未殄也况如颢者其立身行道素有本末讲学论议久益疏通使得复见用于圣世其奋身报国未必在时辈之后兼所除武学差遣亦未为仕宦之要津而小人断断必以为不可者直欲深梗正路广沮善人其所措意非特一二人而已日中有黒子如李凡十日乃散三月癸巳集英殿赐进士明经诸科开封时彦以下及第出身同出身同学究出身总六百二人五月癸酉奏事垂拱殿御衣有虫自襟沿至御巾上既拂之至地视之乃行虫其虫善入人耳上亟曰此飞虫也盖虑治及执侍者而掩之实非飞虫也戊子蔡确参知政事时宰相吴充议变法确争曰曹参与萧何有隙至代何相汉遵何约束且法陛下所建立一人协相而成之一人挟怨而坏之民何措手足乎充屡屈法遂不变秋七月御史舒亶言苏轼作为歌诗颇有讥切时事之言盖陛下发钱以本业贫民则曰嬴得儿童语音好一年强半在城中陛下明法以课试羣吏则曰读书万卷不读律致君尧舜终无术陛下兴水利则曰东海若知明主意应教斥卤变桑田陛下谨盐禁则曰岂是闻韶解忘味尔来三月食无盐其他触物即事应口所言无非以诋谤为主小则镂板大则刻石传播中外自以为能诏知谏院张璪御史中丞李定推治以闻八月甲辰同修起居注王存言古者左史记事右史记言唐贞观初仗下议政事起居郎执笔记于前史官随之欲望追唐贞观典故复起居郎舍人职事丙午诏修起居注官虽不兼谏职如有史事宜于崇政殿延和殿承旨司奏事后直前陈述从修起居注王存请也九月癸酉以国子监直讲满中行为馆阁校勘上批昨监生虞蕃诉学官上下共为姦赃而中行所履洁亷不涉吏议宜少奖之以励风俗故有是命冬十二月乙巳御史中丞李定等言今酌周官书考賔兴之意为太学三舍选察升捕之法上国子监敇式令并学令凡百四十条诏行之太学置斋舍八十斋容三十人外舍生二千内舍生三百上舍生百总二千四百月一私试岁一公试补内舍生间岁一试补上舍生弥封誊録如贡举法而上舍则学官不与考校公试外舍生入第一第二等参以所书行艺预籍者升内舍内舍生试入优平二等参以行艺升上舍分三等俱优为上一优一平为中俱平若一优一否为下上等命以官中等免礼部试下等免解学正増为五人学録増为十人学録参以学生为之直史馆苏轼谪授黄州团练副使本州安置驸马都蔚王诜追两官勒停苏辙监筠州酒税务正字王巩监賔州酒务张方平李清臣司马光范镇钱藻陈襄刘攽李常孙觉曽巩王汾刘摰黄庭坚戚秉道吴琯盛侨王安上周攽杜子方颜复各罚铜初御史台既以轼具狱上法寺当徒二年㑹赦当原于是中丞李定言古之议令者犹有死而无赦况轼所着文字讪上惑衆岂徒议令之比乞特行废絶以释天下之惑御史舒亶又言驸马都尉王诜收受轼讥讽朝政文字又言除王诜王巩李清臣外张方平而下凡二十二人如盛侨盖皆畧能诵说先王之言辱在公卿士大夫之列顾可置而不诛乎疏奏轼等皆特责狱事起诜尝属辙密报轼而辙不以告官亦降黜焉轼初下狱方平及镇皆上书救之不报轼既下狱衆危之莫敢正言者直舍人院王安礼乘间进曰自古大度之君不以语言谪人按轼文士本以才自奋谓爵位可立取顾録録如此其中不能无觖望今一旦致于法恐后世谓不能容才愿陛下无庸竟其狱上曰朕固不深谴特欲申言者路耳行为卿贳之其后狱果缓卒薄其罪宋史全文卷十二上卷十二下钦定四库全书宋史全文卷十二下宋神宗三庚申元丰三年春正月辛巳诏改国子监直讲为太学博士每经二人癸未増国子监岁赐钱万五千缗以国子监言岁费钱三万七千缗而所入才二万三千缗也二月辛丑命辅臣祈雨诏改诸王宫侍讲为讲书三月乙丑工部侍郎平章事吴充罢为吏部尚书观文殿大学士西太一宫使己丑上以慈圣光献故大推恩于曹氏且欲以佾为正中书令吕公着言非所以宠外戚上曰褒宠外戚诚非国家美事顾以慈圣光献有功于宗社宜优恤其家尔公着因言自古亡国乱家不过亲小人任宦官通女谒宠外戚等数事而已上深以为然时王中正宋用臣等任事故公着假此以讽上既退薛向叹曰公乃敢言如此事使向汗流浃背夏四月乙未吴充卒世讥充心正而力不足知不可而不能勇退云诏校定孙子吴子六韬司马法三畧尉缭子李靖问对等书镂板行之戊申御史台言奉诏复置六察察在京官司今请以吏部及审官东西院三班院等𨽻吏察户部三司及司农寺等𨽻户察刑部大理寺审刑院等𨽻刑察兵部武学等𨽻兵察礼祠部太常寺等𨽻礼察少府将作等𨽻工察从之辛酉増国子监岁赐钱六千缗五月乙丑编修学制所言奉旨立势要及国子监生太学官亲属许不以乡贯就开封应举之法臣等看详监以国子为名而无国子教养之实恐未称朝廷建学育士之意乞应清要官亲戚并令入监听读以二百人为额解发毋过四十人从之六月戊戍诏宗室教授并兼大小两学广亲睦亲北宅二员余各一员秋七月癸未是夜彗出西北太微垣郎位南在轸丙戌诏以星变自今月戊子避正殿减常膳中外臣寮并许直言朝政阙失八月罢诸路提㸃刑狱司检法官戊申刘几等言太常大乐钟磬凡三等王朴乐一也李照乐二也胡瑗阮逸乐三也王朴之乐其声太髙此太祖皇帝所尝言仁宗景祐中命李照定乐乃下律法以取黄钟之声是时人习旧听疑其太重李照之乐由是不用至皇祐中胡瑗阮逸再定大乐比王朴乐微下及铸大钟或讥其声弇郁因亦不用于是郊庙依旧用王朴乐欲请下王朴乐二律以定中和之声就太常钟磬择其可用者其不可修者别制从之戊午彗灭初七月癸未彗出于轸长丈丙戌出于翼戊子长三尺是月庚子出于张三十六日乃没九月乙亥详定官制所上以阶易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫六曹侍郎为正议大夫给事中为通议大夫左右谏议为太中大夫秘书监为中大夫光禄卿至少府为中散大夫太常至司农少卿为朝议大夫六曹郎中为朝请朝散朝奉大夫凡三等员外郎为朝请朝散朝奉郎凡三等起居舍人为朝散郎司谏为朝奉郎正言太常国子博士为承议郎太常秘书殿中丞为奉议郎太子中允赞善大夫中舍洗马为通直郎着作佐郎大理寺丞为宣德郎光禄卫尉寺将作监丞为宣义郎大理评事为承事郎太常寺太祝奉礼郎为承奉郎秘书省校书郎正字将作监主簿为承务郎又言开府仪同三司至通议大夫以上无磨勘法太中大夫至承务郎应磨勘待制以上六年迁两官至太中大夫止承务郎以上四年迁一官至朝请大夫止候朝议大夫有阙次补其朝议大夫以七十员为额选人磨勘并依尚书吏部法迁京朝官者依今新定官其禄令并以职事官俸赐禄科旧数与令新定官请给对拟定并从之乙酉舒国公王安石为特进改封荆国公罢议乐修乐局其范镇令降勑奖谕镇初召对为上言定乐当先正律上曰然虽有师旷之聪不以六律不能正五音镇作律尺龠合升豆区鬴斛欲图上之又乞访求真黍以定黄钟而几即用李照乐加四清声而奏乐成及是镇谢曰此刘几乐也臣何与焉十一月己丑朔翰林天文院言日食云隂不见又言巳时六刻云间见日不及所食分数壬子直龙图阁勾当三班院曾巩议经费曰宋兴承五代之敝六圣相继与民休息故生齿既庶财用有余且以景德皇祐治平较之天下岁入皇祐治平皆一亿万以上岁费亦一亿万以上景德官一万余员皇祐二万余员治平总二万四千员景德郊费六百万皇祐一千二百万治平一千三百万以二者校之官之衆郊之费皆一倍于景德诚诏有司案寻载籍而讲求其故可罢者罢之可损者损之使官之数郊之费皆同于景德者省盖半矣已而再上议曰案国初三班吏员止于三百或不及之至天禧之间乃总四千二百有余至于今乃总一万一千六百九十宗室又八百七十盖景德员数已十倍于初而以今考之殆三倍于景德岁岁有増未见其止臣畧考其入官之由具于别记以闻议其可罢者罢之可损者损之臣之所知者三班也吏部东西审官与天下他费尚必有近于此者惟陛下试加考察以类求之使天下岁入亿万而所省者什三计三十年之通当有十五年之蓄使国家富盛如此则何为而不成上颇嘉纳之十二月甲子诏应迁官除授者并即寄禄官除大两省待制以上至太中大夫余官至朝请大夫并通磨勘进士八年余十年一迁所理年月自降指挥日为始自官制行以旧少卿监为朝议大夫诸卿监为中散大夫秘书监为中大夫故事两制以上转官至前行郎中即超转谏议大夫前行郎中于阶官为朝请大夫谏议大夫于阶官为太中大夫而两制磨勘者旧不转卿监即于今制不当转此三阶又旧制朝议大夫止以七十员为额余官转至朝请大夫即须俟有阙方许次补至是因有司申明乃降是诏其大两省待制以上自通直郎至太中大夫磨勘理三年承务郎以上至朝请大夫理四年自如旧制丁卯中大夫集贤院学士苏颂知沧州颂入辞因言母老畏寒须春上道上曰卿母谁氏颂曰龙图阁直学士陈从易女上曰天圣间侍从耶颂曰臣外祖天圣间以直昭文馆知广州罢还不市南物辇俸余钱过岭仁宗闻之即日擢知制诰上曰清过于马援矣颂到沧数月召还判吏部辛酉元丰四年春正月中书礼房请令进士于本经论语孟子大义论策之外加律义一道省试二道武举止试孙吴大义及策从之三月甲辰翰林学士承议郎张璪为参知政事先是王珪尝三荐璪不用珪曰璪果贤陛下未尝用以为不贤谗也臣恐士弗得进矣臣为宰相三荐贤三不用臣失职请罢上喜曰宰相当如是朕姑试卿卿德不回朕复何虑夏五月戊申诏河东河北路转运司寻访程婴公孙杵臼坟庙所在以承议郎吴处厚言二人保全赵孤乞加封爵故也诏婴封成信侯杵臼封忠智侯六月甲子有上书乞审择守令者上谓辅臣曰天下守令之衆至千余人其才性难以徧知惟立法于此使象之于彼从之则为是背之则为非以此进退方有凖的所谓朝廷有政也如汉黄霸妄为条教以干名誉在所当治而反増秩赐金夫家自为政人自为俗先王之所必诛变风变雅诗人所刺朝廷惟一好恶定国是守令虽衆沙汰数年自当得人也戊辰诏闻河北飞蝗极盛渐已南来速令开封府界提举司京东南西路转运司遣官督捕己卯洪州言知州观文殿学士王韶卒韶为人麤犷用兵颇有方畧然熙河所奏多欺诞军以首级为功韶交亲皆楚人多依韶以求仕韶分属诸将诸将畜降羌老弱或杀与其首以应命既病疽发皆洞见五藏亦其报也壬午诏陜西縁边诸路累报夏国大集兵须至广为之备以种谔为鄜延路经畧安抚副使应本司事与经畧安抚使沈括从长处置谔入对大言曰夏国无人秉常孺子臣往提其臂而来耳上壮之乃决意西征命谔副括上初议西讨知枢密院孙固曰举兵易解祸难前后论之甚切上意既决固曰然则孰为陛下任此者上曰吾以属李宪固曰伐国大事而使宦者为之士大夫谁肯为用上不悦他日又对曰今五路并进而无大帅就使成功兵必为乱上谕以其无人同知枢密院吕公着进曰既无其人不若且已固曰公着言是也秋七月丁亥权发遣羣牧判官郭茂恂言凖诏以陜西博买蕃部马并粮草欲专以茶博买马以綵帛博买粮谷及以茶马併为一司令臣具经久利害臣窃闻昔时亦是用茶折马价虽兼用金帛等亦从其便近岁始专用银绢及钱钞等况卖茶买马事实相须令提举买马官通管茶场实为职务相济从之诏斩四方馆使韩存寳于泸州先是存宝经制泸州夷贼无功时方大举伐夏故诛存宝以令诸将八月庚申史馆修撰曽巩兼同判大常寺诏巩专典史事更不预修两朝史上曰修史最为难事如鲁史亦止备録国事待孔子然后笔削司马迁才足以周物犹止记君臣善恶之迹为实録而已王珪曰近修唐书褒贬亦甚无法上曰唐太宗治僭乱以一天下如房魏之徒宋祁欧阳辈尚不能闚其浅深及所以成就功业之实为史官者才不足以过其一代之人不若实録事迹以待贤人去取褒贬尔九月丙申熙河路都大经制司言九月乙酉收复兰州李宪又言乞建兰州为帅府以镇洮为列郡并从之己亥宰臣王珪上国朝㑹要二百卷仁宗时修㑹要自建隆至庆厯四年一百五十卷熙宁初珪请续之凡十二年乃成止熙宁十年通旧増损成三百卷冬十月种谔破米脂寨援军㨗书至羣臣称贺辛巳史馆修撰曽巩言臣修定五朝国史要见宋兴以来名臣良士或尝有名位或素在丘园嘉言善行歴官行事军国勲劳或贡献封章着撰文字本家碑志行状纪述或他人为作传记之类今所修国史须当收采载述恐旧书访寻之初有所未尽乞京畿委开封知府及畿县知县外委逐路监司州县长吏博加求访有子孙者延致询问所有事迹或文字尽因郡府纳于史局以备论次或文字稍多其家无力缮写即官为庸写校正其尝任两府两制台谏之家家至询访各限一月发送史局并中书编集累朝文字及枢密院机要文字并累朝御札诏副本送本局以备讨论从之十一月癸未朔日有食之辛丑环庆泾原兵去灵州初髙遵裕攻围灵州十有八日不能下粮道且絶贼决七级渠以灌我师溃死者甚衆先是有诏辄班师者族城久不下遵裕曰活两路生灵得罪死无所恨遂班师十二月先是知枢密院孙固乞罢西师既而既出无功上谕固曰若用卿言必不至此于是固又言兵法期而后至者斩始议五路入讨㑹于灵州李宪独不赴乃自开兰㑹欲以弭责要不可赦乞诛之不从壬戌元丰五年春二月两浙路转运司言知润州鞠真卿侮法专威上曰刺史县令治民为最近汉自刺史有入为三公者盖重其任耳今之藩郡不过数十往往多不得人则县令可知也自今更宜谨择乙亥分命辅臣祈雨三月乙酉提举江南西路常平等事刘谊言闻道涂汹汹以卖盐为患望稍变法以便民又上书云陛下所立新法本以为民为民有倍称之息故与之贷钱为民有破产之患故与之免役为民无聨属之任故教伍保为民有积贷之不售故设市易皆良法也行之数年天下讼之法弊而民病色色有之其于役法尤甚又言蹇周辅元立盐法以救淡食之民于今民间积盐不售以致怨嗟卖既不行月钱欠负追唿刑责将满江西其势若此则安居之民转为盗贼其将奈何上批刘谊职在奉行法度既有所见自合公心陈露辄敢张皇上书特勒停司天监言四月朔日当食于寅诏自己亥易服避正殿减常膳其日百司守职乙巳御集英殿赐进士明经诸科黄裳以下及第出身同出身五百九十三人夏四月壬子朔云隂日不见食知开封府王安礼言三院狱空揭诸府门辽使过见叹息称为异事上曰昔由余聘秦观政内史廖辈从容俎豆以夺其谋者秦有人也安礼留意吏事能骇动外夷于古无愧矣壬戌崇文殿校书杨完编类元丰以来详定郊庙奉祀礼文成三十卷以进癸酉王珪依前官守尚书左仆射兼门下侍郎蔡确依前官守尚书右仆射兼中书侍郎甲戌诏中书五月朔行官制知定州章惇守门下侍郎参知政事张璪守中书侍郎翰林学士承议郎蒲宗孟为中大夫守尚书左丞翰林学士朝奉郎王安礼为中大夫守尚书右丞翰林学士承议郎李清臣试吏部尚书寻诏清臣特迁朝奉大夫通直郎馆阁校勘检正中书礼房公事王震试右司员外郎于是开天章阁初用官制除拜诏震及雍从辅臣执笔入记圣语面授以左右司仍使自书时论荣之诏自今更不除余职见带馆职人依旧如除职事官校理以上转一官校勘减磨勘三年校书减二年并罢所带职丁丑同知枢密院吕公着为资政殿学士知定州始议五路举兵伐夏公着谏不听寻上表求罢上封还其奏及西师无功公着言外议皆谓王中正宜正典刑于是用李宪策将图再举公着又固谏上不悦㑹章惇自定州召为门下侍郎公着因乞代惇守边章继上乃有是命又李舜举入奏上意悟欲罢西师公着入辞上慰劳之曰卿不当居外行且召卿矣五月手诏朝廷议更官制本欲覈正吏治非徒胶古希竒而已此命官置司修讲逾年逮今颁行尚爽条理其详定官恐须益得深晓文法之人御史中丞徐禧可同详定官制如顷所论体统今以此意着为定令盖上尝论苏绰建复官制上自朝廷下至州县悉分为六曹财赋如一令先自京师候推排有序即监司州县皆可施行矣王珪言故事中书进熟进草唯执政书押今官制门下省给事中独许书画黄而不得书草舒亶疑之因以为请上曰造令行令职分宜别给事中不当书草着为令三省言九寺三监分𨽻六曹欲申明行下上曰不可一寺一监职事或分属诸曹岂可专有所𨽻宜曰九寺三监于六曹随事统属着为令上以命令稽缓语辅臣颇悔改官制蔡确等虑上意遂欲罢之乃力陈新官制置禄比旧月省俸钱二万余贯上意遽止诏尚书六曹分𨽻六察上谓辅臣曰虽周之盛时亦以为才难唯能以道汎观不拘流品随才任使则取人之路广茍不称职便可黜逐不可谓己与之官禄反以系吝而难于用法如臣下有劳朝廷见知虽有过失亦当寛贷故律有议贤议劳之法亦周之八柄诏王之遗意然有司议罪自当守官诛宥则系主断如此则用人之道无难矣六月甲寅修两朝正史成一百二十卷上批昨据李宪奏进置堡障以为驻兵讨贼之地近李舜举奏财粮未备朝廷以舜举所言忠实可听信已罢深入攻取之策若贼犯边自当应敌掩击先是舜举退诣执政王珪迎劳之曰朝廷以边事属押班及李留后无西顾之忧矣舜举曰四郊多垒此卿大夫之辱也相公当国而以边事属二内臣可乎内臣正宜供禁庭洒扫之职耳岂可当将帅之任耶闻者代珪发慙诏自今事不以大小并中书省取旨门下省覆奏尚书省施行三省同得㫖事更不带三省字行出是日辅臣有言中书省独取㫖事体太重上曰三省体均中书省拟而议之门下省审而覆之尚书省承而行之茍有不当自可论奏不当縁此以乱体统也先是官制所莫能究其分省设官之意乃釐中书门下尚书为三各得取㫖出命既纷然无统纪至是上一言遂定上临御久羣臣俯伏听命无能有所论说时因奏事有被诘责者王安礼进説曰陛下固圣矣而左右辅弼宜择自好之士有亷隅者居之则朝廷尊至于论事苟取容悦偷为一切之计而已人主将何便于此上善其言戊午宰臣王珪言天圣中修真宗正史成别録三朝宝训以备省览今当修仁宗英宗两朝宝训诏祕书省着作局依例修进差林希曽巩诏尚书省得弹奏六察御史失职壬申广南西路转运使马黙言安化州蛮作过上曰黙意欲用兵耳用兵大事极须谨重向者郭逵安南与昨来西师兵夫死伤皆不下二十万有司失入一死罪其责不轻今无罪置数十万人于死地朝廷不得不任其咎天下大事盖常起于至细章惇曰唐虞君臣相戒亦曰一日二日万几上曰知几至难惟圣贤为能图于未形所以无智名勇功其次于其几兆而图之则易为力其下事至于着见而谋之故用力多而见功寡章惇又曰善师者不陈盖图之未兆耳上曰事之将兆天常见象但人不能知彗孛示人事甚直犹如语言顾今无深晓天道之人耳古人能知之则能消伏王珪曰天象既如此必至于用兵此亦数也上曰惟先格王正厥事能正厥事虽必至于用兵可以无悔矣秋七月上因论刑曰先王之肉刑盖不可废至汉文帝罢之若革秦之敝欲休养生民则可矣如格以先王之法则不得为无失三代之时民有疆井分别圻域彰善瘅恶人重迁徙故以流为重后世之民迁徙不常而流不足治也故用加役流又未足惩也故有刺配犹未足以待故又有逺近之别盖先王教化明习俗成则肉刑不为过也戊子鄜延路计议边事徐禧等言银州故城形势不便当迁筑于永乐堞上自永乐堞至长城岭置六寨自背罔川至布娘堡置六堡从之八月癸丑诏三省枢密院秘书殿中内侍入内内侍省聴御史长官及言事御史弹纠先是置监察随所𨽻察省曹寺监而三省至内侍省无所𨽻故以长官言事御史察之九月甲申永乐城成以兵四千人守之丙戌徐禧李舜举复入永乐城丁亥贼三十万衆攻城遂围城戊戌永乐城陷禧及舜举俱死稷为乱兵所杀曲珍及王湛李浦逃归士卒得免者十无一二或言禧实不死有自虏还者尝见之冬十月戊申朔李秬种谔沈括奏永乐城陷汉蕃官二百三十人兵万二千三百余人皆没上涕泣悲愤为之不食早朝对辅臣恸哭莫敢仰视既而叹息曰永乐之举无一人言其不可者右丞蒲宗孟进曰臣尝言之上正色曰何尝有言在内惟吕公着在外惟赵卨尝言用兵不是好事耳自是之后上始知边臣不可信亦厌兵事无意西伐矣壬申诏户部右曹于京东淮浙江湖福建十二路发常平钱八百万缗输元丰库自熙宁以前诸道𣙜酤场率以酬衙前之陪备官费者至熙宁行役乃罢收酒场听民増直以雇取其价以给衙前时有坊场钱至元丰初法既久储积赢羡司农请岁发坊场百万缗输中都三年遂于寺南作元丰库贮之几百楹凡钱帛之𨽻诸司非度支所主输之数益广欲以待非常之用焉十一月戊寅朔上谓辅臣曰御史分察中都官事已多矣又令察举四方将何以责治办且于体统非是可罢御史察诸路官司如有不职令言事御史弹奏着为令癸亥元丰六年春正月甲申白虹贯日甲午诏诸路提㸃刑狱司各置检法官一员丙辰熙河兰㑹钤辖王文郁知兰州代李浩西贼之围兰州数十万衆奄至文郁曰贼衆我寡正当折其锋以安衆心然后可守此张辽所以全合肥也坚请不已浩许之乃募死士百余夜缒而下持短刀突之贼衆惊溃争渡河溺死者甚衆时以文郁方尉迟敬德云二月甲子三省言御史台六察案官以二年为一任欲置簿各书其纠劾之多寡当否为殿最岁终条具取㫖陞黜事重者随事取㫖从之夏四月辛亥龙神卫四厢都指挥使种谔卒自熙宁初谔首兴边事后再讨西夏皆谔始谋卒致永乐之败议者谓谔不死边事不已给事中韩忠彦等以职事对上顾谓曰法出于道人能体道则立法足以尽事立法而不足以尽事不可以立法也盖立法者未善耳又曰着法者欲简于立文详于该事壬申御迩英阁蔡卞讲周礼至司市上谓卞曰先王建官治市独如此其详何也卞对曰先王建国前朝而后市朝以治君子市以治小人不可畧也上曰市衆之所聚详于治聚故也五月于阗贡方物上问曰经涉何国曰道由黄头回纥草头达怛董氊等国问达怛有无酋领部落曰以乏草粟故经由其地皆散居也癸卯诏赐资州孝子文渐粟帛六月乙巳朔诏御史台六察案各置御史一员癸丑礼部尚书黄履试御史中丞御史翟思言事有㫖诘所自履谏曰御史以言为职非有所闻则无以言今乃究其所自来则人将惩之而台谏不复有闻矣恐失开言路之意事遂寝元丰间诏大理兼鞫狱所承内降公事上下皆曰是诏狱也意必傅重少卿韩晋卿独持平覈实无所观望人以不寃上知其才凡狱难明及事系权贵者悉以委晋卿尚书省建擢刑部郎中天下大辟请谳执政或以为烦将劾不应谳者晋卿适白事省中因曰听断求实朝廷之心也今谳而获戾谳不至矣议者或引唐覆奏欲令天下庶狱悉从奏决晋卿曰法在天下而可疑可矜者上请此祖宗制也今四海一家欲械系待朝命恐罪人之死于狱多于伏辜者朝廷皆从之兼同提举成都府等路茶场郭茂恂乞併茶场买马为一司庶几茶司同任买马之责闰六月乙亥朔夏国主秉常奉表乞修职贡赐江淮等路发运副使蒋之竒紫章服发运司岁漕谷六百二十万石之竒领漕事以是月至京师于是入觐上问劳备至面赐之且曰朕不复除官漕事一以委卿之竒辞谢因条画利病三十余事多见纳用丙申守司徒开府仪同三司致仕韩国公富弼卒先是弼上疏论治道之要曰臣闻自古致天下治与乱者大纲不出用䛕佞谠直之人二端而已䛕佞者进则人主不闻有过惟恶是为所以致乱也谠直者进则人主日有开益惟善是从所以致治也臣自离朝廷退居林下时亦仰知朝政所为大率䛕佞者竞进于朝谠直者多处于外虽有在朝者盖恐触忤奸佞亦皆结舌不敢有所开陈疏奏上谓辅臣曰富弼有疏来章惇曰弼言何事上曰言朕左右多小人惇曰盍令分析孰为小人上曰弼三朝老臣岂可令分析王安礼进曰弼之言是也罢朝惇责安礼曰右丞对上之言失矣安礼曰吾侪今日曰诚如圣谕明日曰圣学非臣所及安得不谓之小人惇无以对弼既上疏又条陈时政之失以待上问及卒后乃得其藁曰今日上自辅臣下及庶士畏祸图利习成弊风忠词谠论无复上达致陛下聪明蔽塞天下祸患已成尚不知惊惧改悔创艾补救日甚一日殆将无及陛下即位之初邪臣纳说图任之际听受失宜谓能拒絶衆人不使异论得行然后圣化可运事功可成此盖奸人自谋利于茍悦而柄任之臣欲专权自肆以成己志遂误陛下放斥忠直进用邪佞忠词杜絶谄誉日闻去岁朝廷纳边臣妄议大举戈甲以讨西戎师徒溃败两路骚然当举事之初执政大臣台谏侍从茍能犯颜极谏则圣心自回祸难自息矣臣不知是时小大之臣有为陛下力争其不可者乎西师乃一事也不幸又有甚于此者朝廷之事莫大于用人夫辅弼之任论议之职皆当极天下之选彼夫贪宠患失柔从顺媚者岂可使之事一出于上则下莫任其责小人因得行其奸矣故事成则下得窃其利事不成则君独当其咎岂上下同心君臣一德之谓乎此乃朝廷之大体也又曰今上下情意否塞不通为臣者莫得尽其心百姓愁怨失所无由上达而政令之施行书诏所晓谕不闻欢欣信服之意臣恐非朝廷所以示天下也又曰宫闱之臣委之统制方面皆非所宜在外则挟权怙宠陵轹上下入侍左右宠禄既过则骄怨易启势位相及则猜夺随至立党生祸又曰兴利之臣亏损国体为上敛怨至若为场以停民货造舍而蔽旧屋𣙜河舟之载擅路粪之利急于歛取道路嗟怨此非上所以与民之意又曰圣意以今日之事为无足虑邪亦以为当深思而救之邪所信用者皆君子邪有小人邪此岂逃圣鑑之明但无以顺从为悦则忠邪判矣弼早有公辅之望天下皆称曰富公名闻夷狄辽使每至必问其出处安否临事周悉度不万全不发当其敢言奋不顾身忠义之性老而弥笃家居一纪斯须未尝忘朝廷赠太尉谥文忠秋七月丙辰以安焘同知枢密院西边用兵岁乆上益厌之乃不次用焘时夏人欵塞焘谓宜遂抚纳且戒边臣毋为兵端既又请还疆土焘言当使知吾宥过而罢兵不应示吾厌兵之意八月己卯太白昼见前桐城县尉周谔上书诏中书省记姓名上日阅匦函小臣所言利害无不详览如此辛卯诏中大夫尚书左丞蒲宗孟守本官知汝州先是宰执同对上有无人材之叹宗孟对曰人材半为司马光以邪説坏之上不语正视宗孟久之宗孟惧甚无以为容上复曰蒲宗孟乃不取司马光耶司马光者未论别事只辞枢密副使朕自即位以来唯见此一人他人则虽迫之使去亦不肯矣又因泛论古今人物宗孟盛称扬雄之贤上作色言扬雄剧秦美新不佳也罢朝安礼戯宗孟曰扬雄为公坐累九月癸卯朔日有食之中书舍人赵彦若等言六房公事乞据舍人员数分领以吏户礼兵刑工为次其年事班簿制勅库房并通领从之戊辰起居郎蔡京言旧修起居注官二员不分左右故月轮一员修纂今起居郎舍人分𨽻两省所以备左右史官则左当书动右当书言乞自今起居郎舍人随左右分记言动从之冬十月癸酉朔夏国主秉常遣使奉表复修职贡仍乞还所侵地长为外藩乃赐秉常诏其地界已令鄜延路移牒宥州施行岁赐候疆界了日依旧诏封孟轲为邹国公以吏部尚书曾孝寛言孟轲未加爵命故特封之十一月丙午冬至祭昊天上帝于圜丘以太祖配始罢合祭天地还御宣德门大赦天下甲寅判河南府潞国公文彦博守太师开府仪同三司致仕甲子元丰七年春正月辛酉责授黄州团练副使苏轼移汝州轼言汝州无田产乞居常州从之元丰中轼系御史狱上本无意深罪之宰臣王珪言苏轼有不臣意因举轼桧诗根到九泉无曲处世间唯有蛰龙知之句对曰陛下飞龙在天而求之地下之蛰龙非不臣而何上曰彼自咏桧何预朕事珪语塞遂薄其罪然上每怜之一日语执政曰国史大事朕意欲俾苏轼成之执政有难色上曰非轼则用曽巩其后巩亦不副上意上复有旨起轼以本官知江州中书蔡确张璪受命明日改江州太平观又明日命格不下于是徙轼汝州有苏轼黜居思咎阅岁滋深人材实难不忍终弃之语前此京师盛传轼已白日仙去上对左丞蒲宗孟嗟惜故轼表有疾病连年人皆相传为已死饥寒併日臣亦自厌其余生之句也二月庚午朔河北转运使措置河北籴储吴雍言见管人粮马料总千一百七十六万石竒赢相补可支六年河北十七州边防大计仓廪充实虽因借丰年实以吏能干职同措置王子渊在职九年悉心公家望考察成效以劝才吏诏赐子渊紫章服三月丁巳大燕集英殿中皇子延安郡王初侍立于前宰臣王珪率百僚廷贺王年未当出阁上特令侍宴以见羣臣壬戌诏太学外舍生周邦彦为试太学正邦彦献汴都赋文采可取故擢之邦彦钱塘人五月庚申诏中书舍人蔡卞往江宁府省视王安石疾病辛酉白虹贯日壬戌诏自今春秋释奠以邹国公孟轲配食文宣王设位于兖国公之次荀况扬雄韩愈以世次从祀于二十一贤之间并封伯爵六月礼部言欧阳修等编太常因革礼始自建隆讫于嘉祐为百巻嘉祐之后阙而不録熙宁以来礼文制作足以垂法万世乞下太常委博士接续编纂以备讨阅从之戊子集禧观使王安石请以所居江宁府上元县园屋创禅寺乞赐名额从之以报宁禅院为额或云安石子雱处性险恶安石在政府凡所为不近人情者雱实使之既死安石尝恍惚见雱荷鐡枷如重囚状遂请以园屋为僧寺盖以雱求救于佛也秋七月癸丑分命辅臣祈晴八月癸巳衢州言太子少保致仕赵抃卒赠太子少师谥清献冬十月乙亥给事中韩忠彦为礼部尚书忠彦入谢上谕曰先令公之勲朕所不敢忘卿复尽忠朝廷此未足以酬卿也辛卯枢密院奏乞以自来御前批降指挥备载于册以为枢密府龟鑑从之十一月夏国主秉常遣谟箇咩迷乙遇赍表入贡十二月戊辰端明殿学士兼翰林侍读学士司马光为资政殿学士降诏奖谕赐银绢衣带范祖禹为秘书省正字并以修资治通鑑书成也上谕辅臣曰前代未尝有此书过荀恱汉纪逺矣初元丰五年将行官制谓辅臣曰官制将行欲取新旧人两用之又曰御史大夫非司马光不可蔡确进曰国是方定愿少迟之王珪亦助确乃已及除光第四任提举崇福宫诏满三十箇月即不候替人发来赴阙盖将复用光也是岁秋宴上感疾始有建储意又谓辅臣曰来春建储其以司马光及吕公着为师保蔡确知光必复用欲自託于光乃谓职方员外郎邢恕曰上以君实为资政殿学士异礼也君实好辞官确晩进不敢进书和叔门下士宜以书言不可辞之故恕但与光之子康书致确语康以白光光笑而不答亦再辞而后受之乙丑元丰八年春正月戊戌上不豫二月癸巳上疾甚王珪言去冬尝奉圣㫖皇子延安郡王来春出阁愿早建东宫凡三奏上三顾微肯首而已又乞皇太后权同听政至于再三皇太后泣许先是蔡确疑上复用吕公着及司马光则必夺己相乃与邢恕谋为固位计恕故与皇太后姪公绘公纪游恕密执二人手曰右相令布腹心上疾未损延安郡王冲㓜宜早定议雍曹皆贤主也公绘等惧曰君欲祸我家径去已而恕反谓雍王颢有觊觎心与内殿承制致仕王棫共造诬谤是日入问疾退乃于枢密院南㕔共议之王珪曰上自有子复何议翌日遂立皇太子确惇京恕邪谋遂不得逞其踪迹诡秘亦莫辨诘各自谓有定策功事久语闻卒为朝廷大祸其实本恕发之三月甲午朔皇太后垂帘皇子立帘外珪等遂宣制立为皇太子改名煦又诏应军国事并皇太后权同处分候康复日依旧戊戌上崩于福宁殿宰臣王珪读遗制哲宗皇帝立初司马光不敢赴阙㑹神宗崩闻孙固韩维皆集阙下时程颢在洛亦劝光行乃从之卫士见光皆以手加额曰此司马相公也民争拥光马唿曰公毋归洛留相天子活百姓所在数千人聚观之光惧遂径归洛太皇太后闻之诘问主者遣内侍梁惟简劳光问所当先者光乃上疏曰近年以来闾阎愁苦痛心疾首而上不得知明主忧勤宵衣旰食而下无所诉莫若明下诏书广开言路不以有官无官之人应有知朝政阙失及民间疾苦者并许进实封状尽情极言陛下以听政之暇畧赐省览其义理精当者即施行其言夏四月诏开封府界京东路养马指挥并罢又诏京东京西路保甲养马法元定年限极寛民间易以应办而有司不务循守期限迫急遂致搔扰先帝已尝降手诏诘责约束至今犹不能奉行其两路保马宜令并依元降年限收买其剩买过数目并充以次年分之数其后诏京东京西路保马等级分配诸军余数发赴太仆寺其格不应支配即还民户变易纳所给价钱又诏在京并京西及泗州所买物货等场并罢中书省言内外人户见欠市易钱物当议减放诏大姓户放七分小姓户全放资政殿大学士吕公着兼侍读公着时知扬州召用遵先帝意也资政殿学士司马光知陈州辛巳职方员外郎邢恕为右司员外郎恕雅善司马光及吕公着蔡确度光及公着必复用遂深交恕意欲因恕以结二人也然恕倾险乃更与确隂谋谓确有定策功于是骤迁都司司马光上疏曰昔仁宗皇帝擢臣知谏院臣初上殿即言人君之德三曰仁曰明曰武致治之道三曰任官曰信赏曰必罚英宗皇帝时臣曾进歴年图其后序言人君之道一其德有三其志亦犹所以事仁宗也大行皇帝新即位擢臣为御史中丞臣初上殿言人君修心治国之要其志亦犹所以事英宗也今皇帝陛下新承大统猥䝉访落谨复以人君修心治国之要为献其志亦犹所以事大行皇帝也臣近曽上奏乞下诏书开言路伏望圣慈早赐施行枢密院言府界三路保甲两丁之家止有病丁并田不及二十亩者听自陈提举司审验与放免诏可司马光上疏曰先帝励精求治以致太平不幸所委之人不足以仰副圣志自谓古今之人皆莫己如多以己意轻改旧章谓之新法其人意所欲为人主不能夺天下莫能移缙绅士大夫望风承流竞献策画作青苗免役市易赊贷等法又有边鄙之臣行险侥倖轻动干戈深入敌境使兵夫数十万暴骸于旷野又有生事之臣建议置保甲户马以资武备变茶盐铁冶等法増家业侵街商税钱以供军须非先帝之本志也先帝升遐奔䘮至京乃蒙太皇太后陛下特降中使访以得失既而闻有㫖罢脩城役夫撤诇逻之卒止御前造作斥退近习之无状者戒饬有司奉法失当过为烦扰者罢物货等场及民所养户马又寛保马年限四方之人无不鼓舞圣德新法之弊天下之人无贵贱愚智知之是以陛下微有所改而逺近皆相贺也然尚有病民伤国有害无益者如保甲免役钱将官三事皆当今之急务釐革所宜先者五月诏曰盖闻为治之要纳谏为先凡内外之臣有能以正论启沃者岂特受之而已固且不爱髙爵重禄以奖其忠若乃隂有所怀犯非其分或扇摇机事之重或迎合已行之令上则观望朝廷之意以徼倖希进下则衒惑流俗之情以干取虚誉然则黜罚之行是亦不得已也诏新知陈州司马光过阙入见先是光上疏言谏争之臣人主之耳目也太府少卿宋彭年言在京不可不并置三衙管军臣僚水部员外郎王谔乞今依保马元立条限均定逐年合买之数又乞令太学増置春秋博士朝廷以非其本职而言各罚铜三十斤陛下临政之初而二臣首以言事获罪臣恐中外闻之忠臣解体直士短气太平之功尚未可期也于是令光过阙入见戊戌诏汝州安置苏轼复朝奉郎知登州己亥诏吕公着乘传赴阙程颢为宗正寺丞丙午酉时地震即止诏府界三路弓兵并依保甲未行以前复置庚戌守尚书左仆射王珪卒珪自辅政至宰相凡十六年守成而已时号三旨宰相以其上殿进呈云取圣㫖上可否讫又云领圣㫖既退谕禀者云已得圣㫖故也丙辰正奏名进士刘逵等五百七十五人特奏名八百四十七人并释褐武举进士三十九人并赐袍笏银带戊午尚书右仆射兼中书侍郎蔡确守左仆射兼门下侍郎知枢密院事韩缜守右仆射兼中书侍郎门下侍郎章惇知枢密院资政殿学士司马光为门下侍郎初光以知陈州过阙未入对上疏乞下诏广开言路及到京䝉降中使以五月五日诏书赐臣看阅诏书始末之言固尽善矣中间逆以六事防之臣以为人臣惟不言茍上言则皆可以六事罪之矣或于羣臣有所褒贬则可以谓之隂有所怀本职之外微有所涉则可以谓之犯非其分陈国家安危大计则可以谓之扇摇机事之重或与朝㫖暗合则可以谓之迎合已行之令言新法之不便当改则可以谓之观望朝廷之意言民间愁苦可闵则可以谓之衒惑流俗之情然则天下之事无复可以言者矣是诏书始于求谏而终于拒谏也乞删去中间一节使天下之人各尽所怀不忧黜罚如此则中外之事逺近之情如指掌矣未几果别下诏令实书其事自上新即位至无复忌惮三十一字并去之光既除门下侍郎又以札子辞免并请更改新法于是太皇太后遣中使赐手诏谕令供职光乃受命六月丙寅罢府界三路保甲不许投军及充弓箭手指挥诏赐楚州孝子徐积绢三十疋米三十石丙子资政殿学士韩维知陈州维初赴临阙庭太皇太后降手诏劳问维奏治天下之道不必过求髙逺止在审人情而已识人情不难以己之心推人之情可见矣大凡人情贫则思富苦则思乐劳困则思息郁塞则思通陛下诚能常以利民为本则人富矣常以爱人为本则人乐矣役事之有妨农务者去之则劳困息矣法禁之无益治道者蠲之则郁塞通矣又奏臣尝具奏陈陛下深察盗贼所起之原罢非业之令寛训练之程盖为保甲保马发也臣非谓国马遂可不养但官置监牧可矣非谓民兵遂可不教但于农隙一时训练可矣丁丑承议郎新除宗正寺丞程颢卒颢尝论熙宁初张戬争新法不可行遂以语触王安石因曰新法之行乃吾党激成之当时自愧不能以诚感上心遂成今日之祸吾党当与安石分其罪也颢深有意经济方召用遽死士大夫识与不识莫不哀伤文彦博采衆议题其墓曰明道先生云奉议郎知定州安喜县事王巖叟为监察御史癸未吕公着入见太皇太后遣中使赐食公着上奏十事一曰畏天二曰爱民三曰脩身四曰讲学五曰任贤六曰纳谏七曰薄歛八曰省刑九曰去奢十曰无逸皆随事解释粗成条贯不为繁辞以便观览是日同上奏曰先帝新定官制设谏议大夫司谏正言之官其员数甚备伏乞申敇辅弼选忠厚骨鲠之臣正直敢言之士徧置左右使掌谏诤又御史之官号为天子耳目而比年以来专举六察故事废国家治乱之大计察官司簿领之过也伏乞尽罢察案只置言事御史四人或六人仍诏谏官御史并须直言无讳规主上之过失举时政之纰缪指羣臣之姦党陈下民之疾苦丁亥诏曰古之王者即政之始必明目达聪以防壅蔽敷谠言以辅不逮然后物情得以上闻利泽得以下究应中外臣寮及民庶并许实封直言朝政阙失民间疾苦朕将亲览以考求其中而施行之司马光凡三奏乞改前诏于是始用其言也吕公着既上十事太皇太后遣中使谕公着曰览卿所奏深有开益当此拯民疾苦更张何者为先庚寅公着复上奏曰自王安石秉政变易旧法羣臣有论其非便者指以为沮坏法度必加废斥是以青苗免役之法行而取民之财尽保甲保马之法行而用民之力竭市易茶盐之法行而夺民之利悉若此之类甚衆更张之际当须有术不在仓卒且如青苗之法但罢逐年比较则官司既不邀功百姓自免抑勒之患免役之法当少取寛剩之数度其差雇所宜无令下户虚有输纳保甲之法止令就冬月农隙教习仍只委本路监司提按既不至妨农害民则衆庶稍得安业至于保马之法先朝已知有司奉行之缪市易之法先帝尤觉其有害而无利及福建江南等路配卖茶盐过多彼方之民殆不聊生恐当一切罢去而南方盐法三路保甲尤宜先革者也陛下必欲更修度政使不惊物听而实利及民莫若任人为急是日又同上奏孙觉方正有学识可以充谏议大夫范纯仁刚劲有风力可以充谏议大夫或户部右曹侍郎李常清直有守可备御史中丞刘挚资性端厚可充侍御史苏辙王巖叟并有才气可充谏官或言事御史太皇太后封公着札子付司马光详所陈更张利害有无兼济之才直书以闻光奏公着所陈与臣言者正相符合惟有保甲一事朝廷既知其为害于民无益于国便当一切废罢更安用教习光又言陛下推心于臣俾择多士窃见刘挚公忠刚正赵彦若博学有父风傅尧俞清立安恬范纯仁临事明敏唐淑问行已有耻范祖禹温良端厚此六人者若使之或处台谏或侍讲读必有禆益知庆州范纯仁言郡邑之弊守令知之一路之弊职司知之茶盐利局民兵刑法差役之弊提其局及受其寄者知之军政之弊三帅与将领者知之边防之弊守边者知之伏望陛下特下明诏各使条陈本职限一月内闻奏亦可因其所陈畧知其人之才识然后审择而行之秋七月甲午诏诸镇寨市易抵当并罢丁酉请大行皇帝尊谥于天天钖之曰英文烈武圣孝皇帝庙曰神宗诏恭依戊戌吕公着为尚书左丞公着言国朝之制每便殿奏事止是中书枢密院两班昨来先帝修定官制中书省门下省尚书省各为一班虽有三省同上进呈者盖亦鲜矣执政之臣皆是朝廷遴选正当一心同力集衆人之智以辅惟新之政遂诏应三省合取㫖事及台谏章奏并进呈施行诏府界三路保甲自来年正月以后并罢团教仍依义勇旧法每岁农隙赴县教閲一月门下侍郎司马光乞尽罢诸处保甲保正长使归农依旧置耆长壮丁巡捕盗贼户长催督税赋其所养保马拣择勾收太仆寺量给价钱分配两骐骥院蔡确等执奏不行诏保甲依枢密院今月六日指挥保马别议立法司马光言臣伏见臣僚民庶上言朝政阙失民间疾苦奏状必多乞降付三省委执政官分取看详择其可取者用黄纸签出再进入或留置左右或降付有司施行从之八月丙子月有食之既癸未谏议大夫孙觉言乞依天禧元年手诏言事左右谏议大夫左右补阙拾遗凡发令举事有不便于时不合于道大则廷议小则上封若贤良之遗滞于下忠孝之不闻于上则条其事状而荐言之诏依此申明行下诏府界新置马牧监并提举经度制置牧马司并罢司马光言近降农民诉疾苦实封状王啬等一百五十道除所诉重复外俱已签帖进入窃惟四民之中惟农最苦蚕妇治茧绩麻纺纬其勤极矣农蚕者天下衣食之源人之所仰以生也是以圣王重之窃闻太宗尝游金明池召田妇数十人于殿上赐席使坐问以民间疾苦赐帛遗之太宗兴于侧微民间事固无不知所以然者恐富贵而忘之故也真宗乳母秦国夫人刘氏本农家也喜言农家之事真宗自㓜闻之及践大位咸平景德之治为有宋隆平之极景德农田敇至今称为精当自非大开言路使畎亩之民皆得上封事则此曹疾苦何由有万分之一得达于天听哉九月己酉刘挚为侍御史挚言伏见谏官止有大夫一员御史台自中丞侍御史两殿中法得言事外监察御史六员专以察治官司公事欲望圣慈于谏院增置谏官员数本台六察御史并许言事其所领察案自不废如故所贵共尽忠力交辅圣政朝奉郎苏轼为礼部郎中戊午监察御史王巖叟上疏曰今民之大害不过三五事而已如青苗实困民之本须尽罢之而近日指挥但令敛散不立额而已役钱须如旧来复行差法而近日指挥但令减寛剩而已保甲之害盖由提举一司上下官吏逼之使然而近日指挥虽止令冬教然尚存官司此皆姦邪遂非饰过将至深之弊畧示更张以应副陛下圣意而已贴黄称如执论者以青苗免役遽罢之恐国用不足则乞陛下问以治平嘉祐之前国用何以不阙愿令讲究而行之冬十月己巳太皇太后谕辅臣曰民间保马宜早罢见行法有不便于民者改之癸酉诏倣六典置谏官其具所置员以闻从刘摰之言也丁丑诏尚书侍郎给舍谏议中丞待制以上各举堪充谏官二员以闻初中㫖除范纯仁为左谏议大夫唐淑问为左司谏朱光廷为左正言苏辙为右司谏范祖禹为右正言令三省枢密院同进呈太皇太后问此五人何如章惇曰故事谏官皆令两制以上奏举然后执政进拟今除目从中出臣不知陛下从何知之得非左右所荐此门不可轻启太皇太后曰皆大臣荐非左右也惇曰大臣当明扬何以密荐由是吕公着以范祖禹韩缜司马光以范纯仁亲嫌为言惇曰台谏所以纠绳执政之不法故事执政初除亲戚及所举之人见为台谏官者皆徙他官今当循故事不可违祖宗法光曰纯仁祖禹作谏官诚协衆望不可以臣故妨贤者进臣宁避位惇曰缜光公着必不至有私万一他日有姦臣执政援此为例纯仁祖禹请除他官仍令两制以上各得奏举故有是诏淑问光廷辙除命皆如故纯仁改为天章阁待制祖禹为着作佐郎诏监察御史兼言事殿中侍御史兼察事始用吕公着及刘挚之言也诏罢义仓其已纳数遇歉岁以充赈济侍御史刘挚言州县之政废举得失其责宜在监司宜稍复祖宗故事于三路各置都转运使用两制臣寮充职以重其任自余诸路亦望推择资任稍髙练达民情识治体近中道之人使忠厚安民而不失之寛弛肃给应务而不失之浅薄癸未赵彦若兼侍读傅尧俞兼侍讲先是侍御史刘挚言皇帝陛下春秋鼎盛在所资养左右前后宜正人与居语黙见闻宜正事是接伏见兼侍讲陆佃蔡卞皆新进少年欲望于内外两制以上官内别选通经术有行义忠信孝悌淳茂老成之人以充其任于是佃卞皆罢而彦若尧俞有是命乙酉葬神宗英文烈武圣孝皇帝于永裕陵诏罢方田诏提举府界三路保甲官并罢令逐路提刑及府界提㸃司兼领王巖叟言风闻章惇于帘前问陛下御批除谏官事曲折再三语涉轻侮外庭传闻衆所共愤惇又谓陛下何从而知是不欲威权在人主端良入朝廷侵官犯分慢上渎尊国有常宪乞行显黜刘挚言神宗皇帝灵驾进发准敇前一日五使三省执政官宿于两省窃闻宰臣蔡确独不曽入宿慢废典礼有不恭之心左正言朱光庭言蔡确先帝简拔位至宰相灵驾发引辄先驰去数十里之逺以自便安为臣不恭莫大于此又言章惇欺罔肆辩韩缜挟邪冒宠章数上其言甚切十一月癸巳鲜于侁为京东转运使于是司马光语人曰今复以子骏为转运使诚非所宜然朝廷欲救东土之弊非子骏不可此一路福星也可以为诸路转运使模范矣安得百子骏布在天下乎侁既至奏罢莱芜利国两监铁冶又乞海盐依河北通商民大恱丁巳乡贡进士程颐为汝州团练推官充西京国子监教授以司马光吕公着及西京留守韩绛荐其学行故有是命刘挚言章惇性资佻薄素无行检伏请罢惇政事王巖叟言昨来初议垂帘仪制之日章惇尝对衆肆言曰待与些礼数臣子闻之莫不一意共怒伏以太皇太后先皇帝之母陛下之祖母垂帘听政又先帝之遗制国朝以来自有故事岂以私意辄可重轻乞付有司治正惇罪十二月诏今月十五日开讲筵讲论读宝训讲读官日赴资善堂以双日讲读仍轮一员宿直初讲及更旬宰相执政并赴罢太学保任同罪法又罢栽桑法蠲民所欠罚钱丙寅刘挚言宰臣蔡确山陵使回必须引咎自劾而确不顾亷隅恐失爵位无故自留伏望早发睿断罢确政事以明国宪先是王巖叟言臣伏覩陛下变保甲月教之法为冬教人人始得安业又言乞依义勇旧法免冬教于是诏府界三路保甲第五等两丁之家免冬教甲戌天章阁待制兼侍讲范纯仁中书舍人王震并为给事中监察御史王巖叟言给事中处门下当封驳非他职比凡政令之乖宜除授之失当谏官所未论御史所未言皆先得以疏驳而封还之其于扼天下之要以厉至公而严朝廷莫先此者按震出使无亷介之誉立朝无端亮之称封驳之任非震所当处寻命震出守刘挚言蔡确无大臣进退之节与章惇固结朋党自陛下进用司焉光吕公着以来意不以为便今中外以谓确与惇不罢则善良无由自立天下终不得被仁厚之泽丙子左正言朱光廷奏窃见蔡确先帝简拔位至宰相送终殊不尽恭章惇素来轻易多言不以朝廷生民为虑韩缜内行不修宜令解机任而善去司马光宜更进之宰辅以尽猷为范纯仁公忠正直愿进之宰辅俾与司马光协济庶务韩维天下之贤才宜置之宥密退三姦于外以清百辟进三贤于内以赞万几太平之风自兹始矣戊寅侍御史刘挚言蔡确自京官不十年至辅弼特以累治大狱锻鍊诬陷縁此以进身是以任风宪则专以䕶持苗役法令为公论居庙堂则专以聚利生灵膏血为相业排斥忠良引置党类与章惇张璪为党疑言路或有文字访闻逐之各令亲信于内臣中出入探伺访求虚实起居舍人邢恕权发遣随州恕尝教髙公绘上书乞尊礼太妃为髙氏异日之福太皇太后唿公绘问曰汝不识字谁为汝作此书公绘以恕藁进既罢恕新命又绌之宋史全文卷十二下宋史全文卷十三上钦定四库全书宋史全文巻十三上宋哲宗一丙寅元祐元年春正月庚寅朔改元户部言准敕府界诸路耆长壮丁之役欲乞应府界诸路自来有轮差及轮募役人去处并乞依元役法如有合増损事件亦依役法増损条施行从之甲辰监察御史王巖叟奏自冬不雪今涉春矣旱暵为灾变异甚大陛下于天下之大害朝中之大姦已悟而复疑将断而又止也今天下之大害莫如青苗免役之法隂困生民莫如茶塩之法流毒数路朝中之大姦莫如蔡确之隂邪险刻章惇之谗贼狠戾陛下反容而留之此天意之所以未开也集贤校理黄廉为户部郎中廉提举河东路保甲凡六年虽在团教场未尝易儒服故比陜西河北独不赐战袍元丰它路保甲拥兵入县鎭贼杀官吏独河东保甲不为犬吠之盗司马光闲居往来陜洛间闻河东民言甚美因熟问治状吕公着亦言河东军兴边民德廉甚厚故有是除辛亥以时雨稍愆今月二十四日太皇太后躬诣中太一宫集禧观祈祷朱光庭言蔡确章惇韩缜不恭不忠不耻议论政事之际章惇则明目张胆肆为辩说力行丑诋以害政事蔡确则外示不校中实同欲阳为尊贤隂为助邪韩缜则每当议论亦不扶正唯务拱黙为自安计癸丑太皇太后驾出祈雨丙辰上幸大相国寺祈雨侍御史刘摰言臣累弹奏宰臣蔡确乞行罢免至今未蒙指挥今再论安危所系之大体伏自圣明临御之始首起司马光使之执政光以至诚直道独行孤立庙堂同列略无诚心助光为善者不惟不助而又有忌耻嫉害之心夫嫉光者乃所以害政利于己也陛下虽有仁惠之政为确等所艰难而不得纯被于民下则士大夫虽有忠义之节为确等所脇制而不得自竭于君今光病羸已甚万一不能支持则陛下之仁政遂不立矣生民之疾苦遂不复苏矣户部言相度河北塩法所言乞废罢见行新法复行旧法通商从之司马光以疾谒告凡十有三旬不能出然奏疏相属移书三省曰今法度所宜最先更张者莫如免役钱光见欲作一文字奏闻若降至三省望诸公同心恊力与赞成朝廷今欲整治天下苏息疲民先须十八路各得好监司一两人忠厚晓事忧民忘私使之进贤退不肖兴利除害前日所草监司资格及委官荐举文字愿诸公坚执此格始为有益也国家所頼为根本者莫若农民农民者衣食之原国家不可不先存恤也又手书与吕公着曰比日以来物论颇讥晦叔谨嘿太过此际复不廷争事蹉跌则入彼朋矣愿勉旃勉旃光自病以来悉以身付医家事付康惟国事未有所付今日属于晦叔矣二月辛酉诏大名府自经水灾民田多渰浸耕种未得人户艰食可委安抚使韩绛询访赈济乙丑命宰臣蔡确提举修神宗皇帝实録以邓温伯陆佃并为修撰官林希曽肇并为检讨官先是司马光言免役之法其害有五旧日上户充役有所陪备然年满之后却得休息今则年年出钱钱数多于往日陪备者此其害一也旧日下户元不充役今来一例出钱此其害二也旧日所差皆土着良民今召募四方浮浪之人作公人则曲法受赃主官物则侵欺盗用事发则挈家亡去此其害三也农民所有不过谷帛与力今曰我不用汝力输我钱我自雇人若遇凶年则不免卖庄田牛具桑柘以求钱纳官此其害四也提举常平仓司惟务多敛役钱广积寛剩希求进用此其害五也为今之计莫若降勑应免役钱并罢其诸色役钱并依熈宁元年以前旧法定差惟衙前一役最号重难曏有破家产者朝廷为此始议作助役法若犹以为衙前户难以独任即乞依旧于官戸僧道寺观单丁女戸有屋业者并令随贫富分等第出助役钱遇衙前合当重难差遣卽行支给乙丑三省枢宻院同进呈得旨依奏初议役法蔡确言此大事也当与枢宻院共之故三省枢宻院同进呈丙寅刘摰弹奏蔡确章惇章十余上丁邜诏内外待诏大中大夫以上各举曽歴一任已上聦明公正所至有名堪充监司者二人若到官之后才识昏愚职业隳废荐才按罪喜怒任情并举者加惩责韩维言范鎭往在仁宗朝尝为谏官率先羣臣首唱大义择宗室之贤预建储副以安国本凡上章者十九贻执政书者二献大合祭赋者一所言忠切至忘其身自此大臣始继有论奏英宗皇帝遂自藩邸入继大统先帝追録忠言如文彦博富弼皆身被褒宠赏延其嗣刘沆王尧臣虽已殁犹推恩官其子而恩赏独不及鎭伏望圣慈察鎭先识首议有劳宗社特降明诏褒显厥功使天下知朝廷之行信赏虽乆而不废人臣之抱忠计虽隐而必録足使为善者劝上助风化司马光以病在告亦移书三省趣同列进呈维疏优与推恩己巳以光禄大夫致仕范镇为端明殿学士致仕仍以镇子平西县令百揆为宣德郎二月辛未刘摰试御史中丞诏起居舎人依旧制不分记言动癸酉监察御史王岩叟为左司谏右司谏苏辙始供职上言帝王之治必先正风俗风俗旣正中人以下皆自勉以为善风俗一败中人以上皆自弃而为恶邪正盛衰之源未有不始于此昔眞宗奖用正人孙奭戚纶田钖王禹偁之徒旣以谏诤显名则忠良之士相继而起其耄期厌事丁谓乘间将窃国命而风俗已成无与同恶谋未及发旋即流放仁宗仁厚是非之论一付台谏孔道辅范仲淹欧阳修余靖之流以言事相髙时执政大臣岂皆尽贤然畏忌人言不敢妄作一有不善言者即至随即屏去故虽人主寛厚而朝廷之间无大过失及先帝嗣位执政大臣变易祖宗法度惟有吕诲范鎭等明言其失二人旣已得罪台谏有以一言及之者皆纷然逐去由是风俗大败臣愿陛下永惟邪正盛衰之渐始于台谏修其官则听其言言有不当随事行遣使风俗一定忠言日至则太平之治可立而待也甲戌上御迩英阁侍读韩维言陛下仁孝发于天性每行见昆虫蝼蚁輙违而过之且勑左右勿践履此亦仁术也臣愿陛下推此心以及百姓则天下幸甚司马光言复行差役之初州县不能不小有烦扰伏望朝廷执之坚如金石虽有小小利害未备徐为改更勿以人言轻坏利民良法苏辙言蔡确憸妄刻深韩缜识闇行污章惇虽有应务之才难以独任司马光吕公着虽有忧国之志而才不迨心至若张璪李淸臣安焘皆㪷筲之人愿早赐罢免别择大臣负天下之重望有过人之髙才者代之先是知枢宻院章惇言近奉旨与三省同进呈司马光乞罢免役行差役事札子臣晓夕反覆看详方见其间甚多疎略光初言上户以差役为便以岀免役钱为害至十七日札子内却言彼免役钱虽于下户困苦而上户优便旬日之间两入札子而所言上户利害正相反必是讲求未得审实率尔而言以此推之措置变法之方必恐未能尽善惇又常与同列争曰保甲保马一日不罢则有一日害如役法熈宁初以雇代差行之太速故有今弊今复以差代雇当详议熟讲庶㡬可行而限止五日其弊将益甚矣御史中丞刘摰言窃虑五日之内仓猝难了乞特与展限作一月右司谏苏辙言窃见州县役钱所在例有余剩犹足支数年欲乞将见在役钱且依旧雇役尽今年而止却于今年之内催督诸处审议差役令的确可行更无弊害始司马光奏乞复行差役旧法知开封府蔡京即用五日限令两县差一千余人充役亟诣东府白光光喜曰使人人如待制何患法之不行乎议者谓京但希望风旨茍欲媚光非事实也尚书左丞吕公着札子勘㑹司马光近建明役法文字大意已善其间不无疎略今章惇所上文字大率出于不平之气专欲求胜望选差近臣三数人专切详定闻奏是日诏司马光建明役法尚虑其间未得尽备宜差韩维吕大防孙永范纯仁专切详定以闻初范纯仁自庆州召入闻光议复行差役法纯仁曰法固有不便然亦有不可暴革盖治道唯去太甚者耳又况法度乃有司之事所谓宰相当为天子搜求贤才布列庶位则法度虽有不便于民者亦无所患茍不得人则虽付以良法失先后施行之次亦足以为民病矣光弗听纯仁叹曰是又一王介甫矣复折简遗之曰此法但缓行而熟议则事不扰急行而疎略则扰今公宁欲扰民而且将疎略之法使谬吏遽行则其扰民又在公意料之外以愚思之不类公之所举今纯仁画计不改公之法而止欲先自京西推行使不扰一人而公法可成光亦弗听也闰二月己丑朔王巖叟尝入对极言蔡确隂邪巧佞祖宗遗戒不可用炎人两汉以来仗节死义立功立事皆中原人上曰为是旧臣巖叟曰孰非旧臣上曰近日颇旱对曰以圣德如此无致灾变之理惟是执政间有此人所以致旱上曰待便行庚寅蔡确知陈州从所请也台谏累有章疏论确朝廷讫不肯正其罪世以为恨云司马光依前官守尚书左仆射光方以疾再乞宫观未报而有是命光固辞不许诏已差官详定役法各递与限两月体访的确利害闻奏先是门下侍郎司马光言天下钱谷皆总于三司自改官制以来将旧日三司所掌事务㪚在六曹及诸寺监戸部不得总天下财赋不能尽知天下钱谷之数无由量入为出欲乞令尚书兼领左右曹诸州钱谷金帛须具文帐申戸部六曹及寺监欲支用钱物皆须先关戸部符下支拨如此则利权归一是日诏尚书省立法命宰臣司马光提举编修神宗皇帝实録司马光言天圣中诸路止各有转运使一贠亦无提㸃刑狱王安石欲力就新法诸路始置提举常平广惠农田水利官皆得按察官吏又増转运副使判官等皆选年少资浅轻俊之士为之诏诸转运使只置使一贠副使或判官一贠其诸路提举官并罢提㸃刑狱分两路者合为一路共差文臣两贠本路钱谷财用事悉委转运使刑狱常平兵甲贼盗事悉委提㸃刑狱司管干丁酉王巖叟入对求治不可太急太急则奸人有以迎意进说又奏乞察贤不贤去留不可缓贤者亦留不贤者亦留贤者耻而不乐为用上曰何如得民一归厚巖叟曰示以厚则民归厚示之一则民归一頋在上者何如耳又奏圣人不以无过为美而以改过为美不以无谏为美而以从谏为美又奏两宫垂帘杜絶内降太皇太后曰这箇则极是决然不到得不消忧也刘摰言保甲罢团教臣窃有私忧过计者夫乡野之民其性易于转习今之保甲衣必华细食必酒肉固已变其向者布麻粗粝之习矣羣衆而笑喧奋臂而矜勇固已移其向者椎鲁劳苦之习矣臣愚以为宜有法以敛制之若保甲之技艺强弱髙下州县皆有等籍今按取优等之人取其情愿刺以为本州禁军自余中下艺等亦召愿充公人者依近制募以为弓手手力耆戸长之役苏辙言愿于元丰库或内藏库乞钱三十万贯上以为先帝收恩于旣往下以为社稷消患于未萌河北之民喜为剽刼近岁创为保甲驱之使离南畆教之使习凶器今虽已罢而弓刀之手不可以复执锄酒肉之口不可以复茹蔬旣无所归势必为盗故臣愿乞三十万贯为招军例物选文武臣僚有才干者各一二人分往河北逐路于保甲中招其强勇精悍者为禁军随其人才以定军分刘摰言知枢宻院章惇素无才行近者差役乃是三省枢宻院同共进呈惇果有所见当于是时敷陈讲画今待敕命宣布方始退而横议惇非不知此法之是与非也盖宁负朝廷而不忍负安石欲存面目以见安石而已甲辰刘摰言臣伏见戸部尚书曽布在熈宁初王安石託以腹心故其政皆出于布之谋其法皆造于布之手臣时为御史曽以此告之于先皇帝曰大臣误朝廷而大臣所用者误大臣盖指布軰也朱光庭奏今日庙堂之上司马光未出只有吕公着一人忠朴可倚其余皆奸邪伏望圣慈早进范纯仁庶得贤者在位同心一德以辅圣政程頥为校书郎先是王巖叟言西京国子监教授程頥学极圣人之精㣲行全君子之纯粹早与其兄颢俱以德名显于时陛下方欲用颢而颢卒陛下复起頥而用之四方俊义莫不翘首乡风以观朝廷所以待之者如何处之者当否臣愿陛下加所以待之之礼择所以处之之方而使髙贤得为陛下尽其用则所得不独頥一人而已四海潜光隐德之士皆将相招而为朝廷出矣诏英州编管人郑侠特放逐便仍除落罪名尚书吏部先次注旧官与合入差遣从监察御史孙升左司谏苏辙所奏也辛亥诏正议大夫知枢宻院事章惇宜解机务可守本官知汝州与放谢其制辞曰鞅鞅非少主之臣硁硁无大臣之节言者旣数劾惇惇居位如故及惇与同列于帘前争论喧悖有它日安能奉陪喫劔之语太皇太后怒其无礼乃黜之王巖叟尝入对言治天下之道无他事只在合人心而已上曰㑹得巖叟曰旣荷陛下听纳臣等不敢不极尽忠虑惟在陛下乆而不厌常赐收採上曰甚善乙邜同知枢宻院事安焘知枢宻院试吏部尚书兼侍讲范纯仁同知枢宻院权给事中王巖叟言伏覩画黄除同知枢宻院安焘知枢宻院试吏部尚书范纯仁同知枢宻院者臣谨按焘资材阘茸器识暗昧立朝以来无一长为人所称焘之不才旧位且非所据况可冠洪枢颛兵柄所有画黄谨缴连封进其范纯仁除命伏乞分为别敕行下巖叟又言臣两次论驳除安焘窃闻已有指挥门下省更不送给事中书读令疾速施行臣位可夺也而守官之志不可夺也身可忘也而爱君之心不可忘也陛下旣重改成命必欲施行则愿指挥别差官权给事中以全孤臣之守苏辙言安焘自同知枢宻院除知院度越四人直出其上不知陛下何以取之而遽至此孙觉言安焘材能不为士大夫所称臣以为巖叟封还稍为举职刘摰奏焘备位执政以来未闻有一善见称于人亦不闻有一言少补于国又同孙升奏伏闻除安焘事因给事中两次封驳特降指挥更不送本官书读直下吏部施行朝廷命令之出必由门下书读省审而后行所以审重防察示至公于天下也今陛下除一大臣因其封驳不当遂废给事中职业不合书读则是命大臣而以私矣私门一开将何以振肃公道维持纪纲乎丙辰左司谏王巖叟右正言朱光庭进对太皇太后曰知卿等公正朝廷有阙失一一言来但安心言事太皇太后垂帘官家又年小不比神宗时若非台谏公正忠孝及执政得人一耳目何由得尽天下事卿驳安焘甚当但以頋託不欲尽去又曰神宗时执政若一一进言安得有今日天下许多事又曰知人为难尧舜犹病之又曰民间已苏息未爱民当如赤子丁巳安焘辞免新命不允敕黄付巖叟书读巖叟又封还诏应内外见监理市易官钱许以纳过息罚钱充折如已纳及官本即便与放免并坊场净利钱亦依此或正身并保人孤贫者权住催理及今日已前积欠免役钱与减放一半余分限三年随夏税带纳殿中侍御史吕陶言君子小人之分辨则王道有成邪正杂处于朝则政体不能纯一太皇太后保佑圣嗣安养生民召用一二旧老与之裁正法度缉正纪纲然大臣之异议者则不能尽诚竭力以称太皇太后之意推原其情盖有三说一曰先帝之法岂可遽改二曰国家用度至广非取于民何以足三曰司马光老且病将不能终其事当熈宁元丰之际小人之党棊布于天下争利者争歛财急功者争用兵结民怨起边祸皆非先帝之本意乃大臣无所补报而有以成之三月己未左司谏王巖叟言陛下用范纯仁虽骤何故无一人有言盖赏贤也一进安焘则谏官御史交章论奏盖非公望所与也今进一非才于极髙之位轻朝廷名器一当论也告命不由门下书读而行之损朝廷纪纲二当论也庚申刘摰言安焘范纯仁告命不由给事中直付所司陛下何故自隳典宪庚申详定役法所言乞下诸路除衙前外诸色役人只依见用人数定差官戸僧道寺观单丁女戸出钱助役指挥勿行从之司马光言伏覩朝廷改科场制度凡取士之道当以德行为先文学为后就文学之中又当以经术为先辞采为后今国家大议科塲之法莫若依先朝成法合明经进士为一科立周易尚书毛诗周礼仪礼礼记春秋孝经论语为九经今天下学官依注疏讲说学者博观诸家自择短长各从所好春秋止用左氏传其公羊谷梁陆淳等说并为诸家孟子止为诸子更不试大义应举者听自占习三经以上多少随意皆须习孝经论语光以奏藁示范纯仁纯仁荅光曰孟子恐不可轻犹黜六经之春秋纯仁更有一说朝廷欲求衆人之长而元宰先之似非明夷莅衆之议不若淸心以俟衆论可者从之不可更俟衆贤议之如此则逸而易成有害亦可改而责议者矣光欣纳之戊辰苏辙言陛下用司马光为相虽应务之才有所不周而淸德雅望贤愚同敬至于韩缜以屠沽之行使与光同列以臣度之不过一年缜之邪计必行邪党必胜光不获罪而去则必引疾而避矣去岁辽使入朝见缜在位使副相顾反脣微笑缜无状举祖宗七百里之地无故与之北辽地界之谋出于耶律用正今以为相辽以辟国七百里而相用正而朝廷以蹙国七百里而相缜臣愚所未喻也庚午吏部侍郎李常为户部尚书常文士少吏干或疑其不胜任以问司马光光曰使此人掌邦计则天下知朝廷非急于征利贪吏望风掊刻之患庶㡬少息中书舎人胡宗愈为给事中为起居舎人苏轼免试为中书舎人军器监丞王得君添差监亳州永城县仓先是得君上书言应臣僚上章与议改法但许建明事情不得妄有指斥内出手诏曰予方开广言路得君意欲杜塞人言无状若此可罢职与外任监当司马光言今计论经史上自伏羲下至周威烈王二十二年略序大要合为二十卷名曰稽古録伏望看详送秘书省正字范祖禹等令缮写上进候读祖宗宝训了日乞取此书进读从之三月壬申诏安焘坚辞知枢宻院事特依所乞依旧同知枢宻院事刘摰吕陶进对太皇太后宣谕曰近除胡宗愈苏轼如何挚等对甚合公议又曰尽是此中自除兼苏轼天下知其有文多年淹滞又曰每执政来常说与凡差除须是公正外人自无言语礼部尚书韩忠彦等言今参详如有祥瑞边㨗宰臣已下紫宸殿称贺诏刘摰王觌刑部郎中杜纮将元丰敕令格式重行刋修先是摰言法者天下之大命也先王制法其意使人易避而难犯故至简至直而足以尽天下之理后世制法惟恐有罪者之或失也故多张纲目而民于是无所措其手足矣世轻世重惟圣为能变通之己邜司马光言圣旨问臣程頥上殿当除以何官职臣窃惟崇政殿说书足为超擢辛巳程頥为通直郎崇政殿说书頥进札子三封一曰皇帝辅养之道不可不至大率一日之中接贤士大夫之时多亲寺人宫女之时少则自然气质变化德器成就乞朝廷遴选贤德之士以待劝讲讲读旣罢常留二人直日夜则一人直宿以备访问其二曰三代必有师傅之官师道之教训傅傅其德义保保其身体臣以为傅德义者在乎防见闻之非节嗜好之过保身体者在乎适起居之宜存畏谨之心祗应宫人内臣并选年四十五以上厚重小心之人服用器玩皆须质朴择内臣十人充经筵祗应以伺候皇帝起居凡动息必使经筵官知之其三曰窃见经筵臣僚侍者坐而讲者独立于礼为悖欲乞今后特令坐讲以养主上尊儒重道之心臣以为天下重任惟宰相与经筵天下治乱系宰相君德成就责经筵由此言之安得不以为重刘摰言布衣程頥之逊避不已而陛下恩命每有加焉孔子曰如有所誉者其有所试矣今有誉而不试每辞而加进臣于是知頥之不敢受也若頥者特以迂阔之学邀君索价而已乞止授以初命之官旣使得以禄养其亲又使受之有义廉耻不立于天下也乆矣今幸有一人焉若授受不当于义则使天下靡然益不以廉隅为事岂不重哉頥卒留经筵摰所言不用頥每以师道自居其侍讲色甚庄言多讽谏頥闻帝宫中盥而避蚁因讲毕请曰推此心以及四海帝王之要道也帝称善孙觉言韩缜不可用为相臣所闻所见者凡十有二实封而上进者八九登殿而口陈者再而臣所言犹未效王巖叟言韩缜无天下之望夏四月己丑右仆射韩缜为光禄大夫观文殿大学士知颖昌府内批缜自以为不才恐妨贤路故乞出视矜功要名而去者缜得进退之体故有迁官之异宜于制词中声说此意矜功要名盖指蔡确章惇也诏赐守太师致仕文彦博肩舆赴阙令河南津置行李先是司马光除左仆射固辞以疾乞召用彦博及将罢韩缜太皇大后以御札付光欲除彦博太师兼侍中行右仆射事光奏彦博官为太师年八十一臣比彦博乃是后进而位居其上非所以正大伦也不听王巖叟奏乞罢三舎法苏辙言礼部欲复诗赋司马光乞以九经取士二议并未施行欲乞先降指挥明言来年科场一切如旧但所对经义兼取注疏及诸家议论不专用王氏之学仍罢律义然后徐议未为晚也从之御史上官均言请令学者各占三经杂以论语孟子不必专用新义试䇿以二一问歴代一访时务后诗赋与经义讫参用云司马光乞令提㸃刑狱司指挥逐县令佐专一体量乡村人户有阙食者一面申知上司及本州更不候囘报即将本县义仓及常平仓米谷直行赈济将来夏秋成熟令随税送纳一斗只纳一斗更无利息逐县令佐有能用心存恤并不流移者优与酬奖其全不用心赈贷致户口多有流移者取勘闻奏三省进呈依奏癸巳荆国公王安石卒司马光手书与吕公着曰介甫文章节义过人处甚多但性不晓事而喜遂非今方矫其失革其弊不幸介甫谢世反覆之徒必诋毁百端光意以谓朝廷特宜优加厚礼以振起浮薄之风扆前力主张更全仗晦叔也三省言尚书六曹职事闲剧不等今欲减定以主客兼膳部职方兼库部都官兼司门屯田兼虞部定为三十五贠从之丑月丁巳朔吕公着依前官守尚书右仆射兼中书侍郎先是执政官每三五日一聚都堂故为长者得以专决同列难尽争也光尝恳确欲数㑹议庶各尽所见而确终不许公着旣秉政乃日聚都堂遂为故事河东节度使守大师开府仪同三司致仕文彦博特授太师平章军国重事诏令一月两赴经筵六日一入朝因至都堂与执政商量事如遇有军国机要事即不限时日并令入预参决韩维守门下侍郎苏辙言国朝旧典冬至圜丘必兼享天地从祀百神自后或用郑氏说独祀五天帝或用王氏说独祀昊天上帝虽于古学各有援据而考之国朝之旧则为失当诏礼官今秋明堂用皇祐明堂典礼丁夘刘摰言学校之制主于教育人材非行法之地也欲望罢不许相见之禁教诲请益听其在学往还戊辰诏孙觉顾临程頥同国子监长贰看详修立国子监太学条制乙亥官司谏苏辙言吕惠卿怀张汤之辩诈兼卢把之姦凶王安石初任执政用为心腹及其权位旣均势力相轧反眼相噬化为雠敌始安石罢相以执政荐惠卿旣已得位恐安石复用遂起王安国李士宁之狱以扼其归安石觉之被召即起迭相攻击期致死地安石由是得罪夫惠卿与安石出肺肝託妻子平居相结惟恐不深一旦争利遂相抉擿不遗余力此犬彘之所不为而惠卿为之乞陛下断自圣意略正典刑纵未以污鈇锧犹当追削官职投畀四裔以御魑魅先是刘摰言王安石以道义文学起而辅政先帝举天下听之吕诲独以为不然曰安石居庙堂天下必无安静之理又曰误天下苍生必此人诲坐是贬官于外后安石变乱祖宗法度天下被其患者十七八年皆如诲言欲望哀其志节特赐褒赠吕大防范纯仁言吕晦忠于先朝极陈谠论致忤时宰谴死外藩今其家贫甚诸子仕于常调诏诲特赠通议大夫男由庚与堂除合入差遣六月刘摰言吕惠卿公违诏敕擅出师旅其罪不可以不治王巖叟言陛下登极赦书不得侵扰外界吕惠卿两次擅发兵入西界不可不诛也苏辙言中外士大夫见惠卿独得不诛皆谓朝廷用法不平掇拾蜂螘脱遗鲸鲵诏自今科场程试毋得引用字说从林旦言也吕惠卿落职降为中散大夫光禄卿分司南京苏州居住韩川言市易之设虽曰平均物直不免货交以取利又所收不补所费请结絶见在物货尽日更不收买从之王觌言先帝令常平钱斛存留一半遇斛米价贵减市价出粜收成时添市价收籴诚务在于平谷价郡县之吏妄意朝廷之法惟急于为利故于靑苗新令则竞务力行于粜籴旧条则仅同虚设伏望朝廷罢㪚靑苗钱行旧常平仓法以成先帝之素志丙午王巖叟朱光庭苏辙王觌等言吕惠卿罪恶责授分司南京窃以执鲸鲵于漏网稍正邦刑蓄虎豹于近郊终贻后患臣等岂不知降四官落一职为分司官在于常人不为轻典乎盖以尧之四凶鲁之少正夘旣非常人不当复用常法治也戊申吏部尚书孙永等议神宗辅相之臣有若文忠冨弼秉心直亮操术闳逺歴事三世计安宗社以配享神宗皇帝庙廷实为宜称诏从之初议或欲以王安石或欲以吴充太常少卿鲜于侁曰勲德第一惟冨弼耳辛亥吕惠卿责授建宁军节度副使本州安置不得佥书公事从谏官王巖叟等四人所奏也苏轼草制词曰凶人在位民不奠居司冦失刑士有异论稍正滔天之罪永为垂世之规吕惠卿以斗筲之才挟穿窬之智謟事宰辅同升庙堂乐祸而贪功好兵而喜杀以聚敛为仁义以法律为诗书首建靑苗次行助役均输之政自同商贾手实之祸下及鸡豚茍可蠧国以害民率皆攘臂而称首先皇帝求贤若不及从善如转圜始以帝尧之心姑试伯鲧终焉孔子之圣不信宰予发其宿姦谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬德音犹在始与知己共为欺君喜则磨足以相欢怒则反目以相噬连起大狱发其私书党与交攻㡬半天下奸赃狼籍横被江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追迨予践祚之初首发安边之诏假我号令成汝诈谋不图涣汗之文止为疑贼之具迷国不道从古罕闻尚寛两观之诛薄示三危之窜国有常典朕不敢私甲寅诏曰先帝讲求法度爱物仁民而搢绅之间不能推原本意或妄生边事或连起犴狱乆乃知弊此羣言所以未息朝廷所以惩革也敕正风俗修振纪纲盖不得已况罪显者已正恶鉅者已斥则冝荡涤隐疵阔略细故应今日以前有涉此事状者一切不问言者勿复弹劾有司毋得施行各俾自新同归美俗始邓绾责滁州言者未巳太皇太后因欲下诏慰存反侧吕公着以为当然遂从之或谓公着曰今除恶不尽将贻患它日公着曰治道去太甚耳文景之世网漏吞舟且人才实难宜使自新岂宜使自弃耶乙夘崇政殿说书程頥上疏曰臣以为今日至大至急为宗社生灵长乆之计惟是辅养上德而已周公作立政之书举常伯至于缀衣虎贲以为知恤兹者鲜一篇之中丁宁重复惟在此一事而已书又曰仆臣正厥后克正又曰后德惟臣又曰侍御仆从罔匪正人是古人之意人主跬步不可离正人也盖所以涵养气质薫陶德性故能习与智长化与心成古之生子能食能言而教之大学之法以豫为先人之幼也知思未有所主便以格言至论日陈于前虽未晓知且当薫聒使盈耳充腹乆自安习若固有之虽以他言惑之不能入也若为之不豫及乎稍长思虑偏好生于内衆言辩口铄于外欲其纯全不可得也今讲读官共五人四人皆兼要职独臣不领别官近差修国子监太学条制是一兼也乃无一人专职辅导者执政之意可见也盖惜人材不欲使之闲尔又以为虽兼他职不妨讲读此尤不思之甚也今夫钟怒而击之则武悲而击之则哀诚意之感然也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营于职事纷纷其思虑待至上前然后善其辞说徒以颊舌感人不亦浅乎此理非知学者不能晓也今诸臣所兼皆要官若未能遽罢且乞免臣修国子监条例俾臣夙夜精思竭诚专在辅道陛下擢臣于草野之中盖以其读圣人书闻圣人道臣敢不以其学上报圣明窃以圣人之学不传乆矣臣幸得之于遗经不自度量以身任道不虞天幸之至得备讲说于人主之侧诚使得以圣人之学上沃圣聦则圣人之道有可行之望岂特臣之幸哉秋七月丙辰朔尚书省言旧制中外学官并试补诏尚书侍郎左右司郎中学士待制两省御史台官国子司业各举二贠宜罢试法苏轼奏论衙前一役只当招募不当定差尝白司马光光不然之轼曰昔韩魏公刺陜西义勇公为谏官争之甚力公亦不顾轼昔闻公道其详岂今日作相不许轼尽言邪光不恱而罢辛酉宰臣司马光言知人之难圣贤所重莫若使在位达官人举所知欲乞朝廷设十科举士一曰可为师表科二曰可备献纳科三曰可备将帅科四曰可备监司科五曰可备讲读科六曰可备顾问科七曰可备着述科八曰善听狱讼科九曰善治财赋科十曰能断请谳科应职事官自尚书至给舎谏议寄禄官自开府仪同三司至大中大夫职自观文殿大学士至待制毎嵗须得于十科内举三人从之乙丑夏国主秉常卒左仆射司马光等言欲乞今后凡有诏令降付尚书省者仆射左右丞签讫分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本㕔郎官次第签讫委本㕔郎官讨寻公案下笔判云今欲如何施行次第通呈侍郎尚书非六曹所能专决者听诣仆射左右丞咨白或申都省或上殿取旨若本曹显不当即行紏劾所贵上下相承各有职分行遣简径事务办集上官均亦奏乞尚书省事类分轻重某事关尚书某事关二丞某事关仆射从之是月刘摰言乃者朝廷患免役之弊下诏改复差法而法至今不能成朝廷患常平之敝并用旧制施行曽未累月复变为靑苗之法其后又下诏切责首议之臣而敛㪚之事至今行之如初此二事大事也而反覆二三尚何以使天下信之且改之易之诚是耶君子犹以为反令况改易而未必是徒以暴过举于天下则曷若谨之于始乎辛夘司马光札子勘㑹靑苗钱利民甚少害民极多今欲只令州县依旧法趂时籴粜其靑苗钱更不支俵所有旧欠二分之息尽除放只元支本钱随见欠多少分作料次随税送纳诏从之初同知枢宻院范纯仁以国用不足建请复㪚靑苗钱时司马光方以疾在告不与也已而台谏共言其非皆不报光寻具札子乞约束州县抑配者苏轼又缴奏乞尽罢之光始大悟遂力疾入朝于帘前争曰不可是何奸邪劝陛下复行此事纯仁失色却立不敢言靑苗钱遂罢不复㪚太皇太后谕辅臣曰台谏官言近日除授多有不当司马光言朝廷近诏臣僚举可任监司者旣令各举所知必且试用待其不职然后罢黜亦可并坐举者吕公着曰举官虽是委人亦须执政审察人材光曰自来执政只于举到人中取其所善者用之韩维曰光所言非是岂可直信举者之言今不先审察待其不职而罚之甚失义理公着曰近来除用多失亦由限以资格光又曰资格岂可少维又曰资格但可施于叙迁若升擢人材岂可拘资格司马光以疾作先出都堂遂谒告自是不复入朝八月己亥王巖叟朱光庭入对延和殿巖叟进札子论及人材之难上曰只为难得全者有材者无德有德者无材对以为执政大臣须当用材德兼备者自余各随合用处用之若当局务之任则用材可也若当献纳论思之地须用德方可帘下甚然之癸夘通直郎充崇政殿说书程頥兼权判登闻鼓院頥再辞之诏不带职官充侍读侍讲崇政殿说书其请俸依职事官例支见钱頥在讲筵尝质钱使或疑禄薄问知乃自供职后不曽请俸寻诘户部户部索前任厯子頥言頥起草莱无前任厯子其意以为朝廷待士便当廪人继粟庖人继肉也即令戸部自为出厯子苏辙言上官均上言极论官冗之弊已蒙朝旨降付给舎左右司看详施行臣伏见今之自文职入流者凡四进士补䕃与夫纳粟得官百司胥吏是也计其才行可以居官治事者纳粟胥吏不如补䕃补䕃不如进士武举又进士科所谓特奏名者凡五例其最滥者但曽一次预荐仅及三十年即该推恩臣以为有可罢者纳粟得官是也有可以裁抑者特奏名资䕃胥吏是也九月丙辰朔守尚书左仆射兼门下侍郎司马光卒光为政踰年而病居其半每欲以身狥下躬亲庶务不舎昼夜賔客见其体羸曰诸葛孔明二十罚以上皆亲之以此致疾公不可以不戒光曰死生命也为之益力太皇太后闻其䘮哭之恸上亦感涕不已明堂礼毕皆临奠赠太师温国公谥曰文正御篆表其墓道曰忠淸粹德之碑光在相位辽人夏人遣使入朝与吾使至辽中者辽必问光起居而辽人勑其边吏曰中国相司马矣切毋生事开边隙及卒京师之民皆罢市往弔畵其像刻印鬻之时畵工有致冨者及葬四方来㑹者盖数万人哭之如哭其私亲苏轼尝论光所以感人心动天地者而蔽以二言曰诚曰一君子谓轼知言轼尝载光语晁补之曰吾无过人但平生所为未尝有不可对人言耳始光当国悉改熈宁元丰旧事或谓光曰旧臣章惇惠卿軰皆小人它日有以父子之义间上则朋党之祸作矣光正色曰天若祚宋必无此事遂改之不疑君子谓光之勇孟轲不如若曰当参用熈丰旧臣共变其法以絶异时之祸实光所不取也己未荐享景灵宫辛酉大享明堂丁夘苏轼为翰林学士鲜于侁为左谏议大夫梁焘为右谏议大夫苏辙为起居郎王巖叟为侍御史朱光庭为左司谏王觌为右司谏诏诸路坊郭第五等以上及单丁女戸寺观第三等以上旧纳免役钱并与减放五分余并全放仍自元祐二年为始傅尧俞言资助役人臣未敢详定如以差法为非自可复为雇法不须无事徒此纷纷己夘中书侍郎张璪为光禄大夫资政殿学士知郑州台谏章交上凡十数璪乃请外竟从优礼罢去孙升奏祖宗之用人如赵普王旦韩琦此三人者文章学问不见于世然观其德业器识功烈行治近世辅相未有其比而王安石为一代文宗进居大任趍近利无逺识施设之方一出于私智由是言之则辅佐经纶之业不在乎文章学问也愿陛下选任左右辅弼必先乎德业器识无取乎文学声名贴黄言苏轼文章学问中外所服然德业器识有所不足今为翰林学士可谓极其任矣若或辅佐经纶则愿陛下以王安石为戒冬十月丙辰鸿胪卿孔宗翰奏先臣孔子之后世袭封爵一人欲乞今后不使袭封之人更兼它职臣寮言孔子庙貌国家之所常奉欲釐定典礼命官以司其用度立学以训其子孙则朝廷崇儒尊道之意厚矣合袭封衍圣公专主祠事添助田百畆供祭祀赐书置教授一贠改衍圣公为奉圣公及删定家祭冕服等制度颁赐施行从之乙巳赐范鎭诏曰夫有德君子以精神折冲譬之麟凤能服勐鸷朕虚怀前席以致诸老非敢必以事诿也茍得黄发之叟皤然在位则朝廷尊严姦宄消伏卿虽笃老乃心王室毋惮数舍之劳以副中外之望已降勑落致仕除兼侍读诏书到日可发来赴阙戊申宗正寺丞王巩奏宗正寺条例皇帝玉牒十年一进修玉牒官并以学士典领玉牒自范鎭等一进之后神宗玉牒至今未修仙源类谱自张方平庆厯年进书之后仅五十年并无成书请别立法宗正寺修纂寺书其玉牒官每二年一具草缴进如㑹问未足不得过进期两季类谱等亦二年一具草候及十年类聚修纂成书进呈从之刘摰言太学条例独可按据旧条考其乖戾太甚者删去之若乃髙阔以慕古新奇以变常非以无补而又有害欲望圣慈指挥罢修学制所止以其事责在学官正録以上将见行条制去留修定所贵因革不失其当摰言髙阔以慕古新奇以变常盖指程頥也頥所立条制輙为礼部疏驳頥亦自辨理然朝廷讫不行十一月乙夘礼部言将来冬至节命妇贺坤成宫例改牋为表从之程頥建言神宗䘮未除节序变迁时思方切恐失居䘮之礼无以风化天下乞改贺为慰不从戊午刘摰为中大夫尚书右丞吕大防守中书侍郎傅尧俞为御史中丞仍兼侍读戊寅起居郎苏辙起居舎人曽肇并为中书舎人肇仍充实録院修撰王巖叟言肇天资甚陋人望至卑早乘其兄布朋附王安石擅权用事朝廷美爵如取于家故肇因縁得窃馆职素无吏能而擢领都司殊昧史材而委修实録巖叟凡八上章皆不听范鎭提举崇福宫以鎭力辞新命也朝廷起鎭盖欲授以门下侍郎鎭固不欲起又移书问其从孙祖禹祖禹亦劝止之鎭大喜曰是吾心也凡吾所欲为者司马君实已为之何用复出也御史中丞傅尧俞初视事与侍御史王巖叟同入对上谕尧俞曰用卿作中丞不由执政以卿公正不避权贵如朝政阙失卿等但安心言事太皇太后主张三省奏立经义词赋两科下议从之吕陶言保甲之法虽已更张犹有二弊诏府界三路保甲人户五等已下地土不及二十畆者虽三丁以上并免教从陶请也十二月庚子傅尧俞王巖叟同入对太皇太后问曰天下政事如何尧俞称善又曰保甲保马须是先罢其余闲慢者且休嫌于更改太勐巖叟进曰若果是闲慢则可若于民有害则亦不可不改也应曰害民则须改巖叟进第一请废葭芦吴堡二寨札子尧俞奏曰大率昨来新取者城寨皆可废太皇太后曰此尽是向来小人欺朝廷做底待令施行遂进第二言曽肇札子上曰且安心言事待这里主张巖叟进曰若言事省力则不在陛下主张袛縁有如此之难所以须頼人主主张耳壬寅朱光庭言学士院试馆职䇿题云欲师仁宗之忠厚而患百官有司不举其职或至于媮欲法神考之励精而恐监司守令不识其意流入于刻又称汉文寛大长者不闻有怠废不举之病宣帝综核名实不闻有督察过甚之失臣以谓仁宗之深仁厚德如天之为大汉文不足以过也神考之雄才大略如神之不测宣帝不足以过也今来学士院考试官不识大体反以媮刻为议论乞特奋睿断正考试官之罪䇿题苏轼文也诏特放罪轼闻而自辩诏追回放罪指挥傅尧俞王巖叟各上疏论轼吕陶言苏轼所撰䇿题盖设此问以观其答非谓仁宗不如汉文神考不如汉宣也今士大夫皆曰程頥与朱光庭友而亲苏轼常戯薄程頥光庭为程頥报怨也又言明堂降赦臣僚称贺讫两省官欲徃奠司马光程頥言曰子于是日哭则不歌岂可贺赦才了却往弔䘮坐客有难之曰孔子言哭则不歌即不言歌则不哭苏轼遂戯程頥云此乃枉死市叔孙通所制礼也衆皆大笑结怨之端盖自此始宋史全文卷十三上卷十三中钦定四库全书宋史全文卷十三中宋哲宗二丁夘元祐二年春正月壬戌王觌言朱光庭之论䇿题言者旣以为因苏轼与光庭之师程頥有隙而发矣吕陶之言朱光庭论者又谓陶与苏轼同是蜀人而遂言光庭也陛下若置而不问惟详察䇿题之是非而有罪无罪专论苏轼即党名不起矣故夏国主秉常以遗进物遣使来诏其子干顺为夏国王如明道二年元昊除节度使西平王例诏傅尧俞王巖叟朱光庭以苏轼撰试舘职䇿题不当累有章疏今看详得是非讥讽祖宗只是论百官有司奉行有过令执政召逐人面谕更不须弹奏三人者又各上疏戊辰诏自今举人程试并许用古今诸儒之说或出己见勿引申韩释氏之书考试官于经义论䇿通定去留毋于老列庄子出题庚午苏轼言臣近以试舘职策问为台諌所言臣所撰䇿问首引周公太公之治齐鲁后世皆不免衰乱者以明子孙不能奉行则虽大圣大贤之法不免于有弊也后引文帝宣帝仁厚而事不废核实而政不苛者以明臣子若奉行得其理无观望希合之心则虽文宣足以无弊也何尝有毫发疑似议及先朝臣前岁召还始见故相司马光臣论差役免役各有利害免役掊敛民财而下有钱荒之患差役民常在官而贪吏猾胥得縁为姦二害轻重盖略相等光闻之愕然曰若君此言计将安出臣谓先帝本意使民戸率出钱专力于农坊场河渡官自出卖而以其钱雇募衙前民不知有仓库纲运破家之祸此万世之利也决不可变光闻臣言大以为不然臣又与光言熈宁中尝行给田募役法光尤以为不可臣每行监司守令告词皆以奉守先帝约束毋得弛废为戒由此观之臣岂谤议先朝者哉辛未傅尧俞王巖叟入对论苏轼䇿题不当太皇太后曰此朱光庭私意卿等党光庭耳光庭未言时何故不言尧俞与巖叟同奏曰臣等蒙宣谕谓党附朱光庭弹奏苏轼上辜任使更不敢诣台供职伏俟谴斥丙子诏苏轼所撰䇿题即无讥讽祖宗之意又縁自来官司试人亦无将祖宗治体评议者盖学士院失于检㑹札与学士院知令苏轼傅尧俞王巖叟朱光庭各疾速依旧供职盖从右仆射吕公着之议也范纯仁亦言苏轼只是临文偶失周虑本非有罪二月诏左司谏朱光庭乘传诣河北路与监司一贠徧视灾荒按累降指挥措置赈济诏赐富弼神道碑以显忠尚德为额仍命翰林学士苏轼撰文诏吏部选人改官每岁以百人为额三月甲寅诏辅臣分诣寺观祈雨执政奏事延和殿太皇太后谕曰性本好静昨止縁主上沖幼权同听政盖非得已况母后临朝非国家盛事文德殿天子正朝岂女主所当御宰臣吕公着等言陛下执谦好礼冠映古今加以思虑精深非臣等所及诏内外待制大中大夫以上岁举第二任通判资序人堪知州者一人先是吕陶言任官之弊其轻且滥者惟郡守为甚故有是诏诏内侍省供奉官以下至黄门以一百人为定额程頥上疏曰臣前言乞于延和殿讲读太皇太后时至帘下观讲官进说讲官有当奏禀便得上闻臣今思之太皇太后双日垂帘听政只日若更亲临讲读亦恐劳烦圣躬欲乞只就垂帘日听政罢召当日讲官至帘前问当主上进德次第讲说所至如何开益盖辅导之间有当奏知之事可以陈说所系甚大又上疏曰臣近言迩英渐热只乞就崇政延和殿闻给事中頋临以延和讲读为不可臣料临之意不过谓讲官不可坐于殿上以尊君为说尔臣不暇逺引只以本朝故事言之太祖皇帝召王昭素讲易眞宗令崔頥正讲尚书邢昺讲春秋皆在殿上当时仍是坐讲立讲之仪只始于明肃太后之意此又祖宗尊儒重道之盛美岂独子孙所当为法万世帝王所当法也今世俗之人能为尊君之言而不知尊君之道人君惟道德益髙则益尊若势位则崇髙极矣尊严至矣不可复加也夏四月丙戌交趾遣使入贡诏文彦博十日一赴朝参因至都堂议事仍一月一赴经筵以彦博累章乞致仕故有是命庚寅梁焘奏春夏大旱辛夘诏可自今月十一日后避正殿减常膳公卿大夫其勉修厥职共图消复甲午范纯仁言旱暵作沴前代多因灾异求访直言陛下临御之初即下诏许人实封言事伏望圣旨下三省枢宻院六曹寺监将前来封章并令检寻择贤明近臣选官看详其决然可行者便令执政进拟施行又尚书诸曹受天下四方牒诉奏请文字乞降圣旨并委御史台谏官给事中左右司郎官分定㸃检抽索事祖行遣子细看详定夺丁酉诏差傅尧俞杜纮孙升赴吏部王巖叟孙览韩川赴戸部张问上官均赴礼部韩宗道张舜民赴兵部梁焘范纯礼吕陶赴刑部王觌张舜民赴工部㸃检自去年正月至年终承受到文字抽索事祖行遣次第子细看详其间有执文害事不近人情者并元条删改其勘当住滞者促令结絶其指挥不当及非理问难卤莽判收者亦许牒本部再与详究施行用范纯仁之言也己亥内出太皇太后手诏旱暵为虐诏诸路监司分督郡县刑狱王巖叟同中丞传尧俞入对延和尧俞先奏旱暵由臣等不职太皇太后曰盖由太皇太后无德干卿等甚事辛丑雨壬寅诏在京职事官岁合举官陞陟者文臣六曹尚书以上各二人待制以上各四人左右司郎官以上各二人军器少监以上各二人武臣观察使以上各二人着为令甲辰诏张舜民特罢监察御史依前权判登闻鼓院先是舜民言夏人政乱强臣争权干顺存亡未可知朝廷未宜遽加爵命近差封册使刘奉世等愿勿遣縁大臣有欲优假奉世者为是过举大臣指文彦博也故舜民有是责傅尧俞乞速赐追还以协易不逺复之义王巖叟言舜民言果是则有益于聦明果非则何伤于彦博殿中侍御史孙升监察御史上官均韩川皆言舜民不当罢梁焘言望还舜民旧职以尽其效王觌亦以为言俱不报乙巳徐州布衣陈师道为亳州司戸参军充徐州州学教授先是苏轼傅尧俞孙觉等言师道文词髙古度越流軰安贫守道若将终身茍非其人义不往见过壮未仕实为遗才故有是命傅尧俞王巖叟言左丞李淸臣窃位日乆资材阘茸性行险邪专于为己有患失之心茍于随人无自立之志人材之能否不知民事之利病不识伏望圣慈早赐罢黜上官均言淸臣不恊衆论梁焘言淸臣猥暗贪鄙庸懦倾邪戊申李淸臣以资政殿学士知河阳五月巖叟尧俞等又言臣等累上封章论张舜民不当罢御史不蒙开纳言责难以冒居伏望降黜自今更不敢诣台供职吕公着虑言者将激怒上意致朝廷有罪言者之失乃奏乞稍与优迁令解言职丁夘刘摰为尚书左丞王存为尚书右丞戊辰孔文仲为左諌议大夫杜纯为侍御史吕陶为左司諌贾易为右司諌王巖叟为起居舎人朱光庭为左司贠外郎王觌为右司贠外郎孙升差知济州梁焘为集贤殿修撰知潞州先是焘于省中面诘给事中张问因诮问贪禄不去不知世所谓羞耻而孙升再劾张问引焘不知羞耻等语于是批旨付三省曰巖叟光庭韩川等乆在言路宜稍迁擢焘于禁省诟同列升朋附焘宜罢于是巖叟等皆逓迁而升与焘有是命癸酉胡宗愈为御史中丞宗愈首进六事曰端本正志知难加意守法畏天它日奏对便殿上问朋党之弊宗愈曰君子义之与比谓小人为姦邪则小人必指君子为朋党陛下择中立不倚者用之则朋党自销因进君子无党论六月辛巳朔甲申彭汝砺为起居舎人执政有问新旧之政者汝砺曰政无彼此之辨一于是而已今所更大者取士及差役法行之而士民皆病未见其可也戊子丁骘为右正言骘自行新法即不肯为知县折资监当㡬二十年人多称之赵挺之方蒙赵屼并为监察御史秋七月乙夘权开封府推官张商英为提㸃河东路刑狱商英先上书谓三年无改于父之道今先帝陵土未干奈何轻议变更又尝移简苏轼欲作言事官或得之以告吕公着公着不恱故出之商英简苏子瞻云老僧欲住乌寺呵佛骂祖一巡如何孙林过子瞻窃得其简示吕申公之子希纯希纯白申公申公不恱出商英壬戌御札付中书省曰门下侍郎韩维尝面奏范百禄任刑部侍郎所为不正辅臣奏劾臣寮当形章疏明论曲直岂但口陈意欲无迹何异姦谗可罢门下侍郎守本官分司南京仍放辞谢吕公着即上疏言韩维素有时望俟其有请听使去位以全君臣之大体甲子诏韩维知邓州然犹用前责辞中书舎人曽肇封还韩维辞头不报乙丑吕陶为京西转运副使上官均为比部贠外郎戊辰吕公着复论责韩维事辛未韩维为资政殿大学士知邓州八月辛巳右司諌贾易知懐州自苏轼以䇿题事为台諌官所言而言者多与程頥善轼頥旣交恶其党迭相攻易独建言请并逐二人又言吕陶党助轼兄弟而文彦博实主之语侵彦博及范纯仁太皇太后欲峻责易吕公着言易所言颇切直惟诋大臣为太甚苐不可复处谏列尔太皇太后曰不责易此亦难作公着曰不先逐臣易责命亦不可行争乆之乃止罢谏职旣退吕大防刘摰王存私相顾而叹曰吕公仁者之勇乃至于此程頥罢经筵权同管勾西京国子监左諌议大夫孔文仲言頥人品纎汚天资憸巧元无乡曲之行常在公卿之门臣居京师近二年頥未尝过门臣比除台谏官頥即来访先谈贾易之贤又曰吕陶补司諌则贾明叔必不安职矣明叔者指贾易字也臣曰何以言之頥曰明叔近有文字攻陶之罪今陶设为司谏明叔辞去决矣公能坐观明叔之去乎推頥之言必是与陶有隙又欲讽臣攻陶助易也陛下以淸明安静为治于上而頥乃鼓腾利口间乱羣臣使之相争闘于下伏望论正頥罪放还田里以示典刑先是頥赴讲上疮疹不坐已累日退诣宰相问曰上不御殿知否曰不知曰二圣临朝上不御殿太皇太后不当独坐且上疾而宰相不知可为寒心翼日吕公着等以頥言奏遂诣问疾上不恱故黜之丁亥孔文仲左正言丁骘进对太皇太后宣谕曰一心为国勿为朋比戊申以复洮州俘获鬼章宰臣率百官表贺于延和殿九月辛亥丰稷为殿中侍御史庚申王觌奏苏轼程頥向縁小忿寖结仇怨于是頥轼素相亲善之人更相诋讦以求胜势前日頥败而言者及轼若欲保全轼则且勿大用之庶㡬使轼不遽及于大悔吝又奏小人近乃造为飞语有五鬼十物十八姦之说大槩不过取一二公议所共恶者以实其说而余皆端良之士也伏望诏牓朝堂明示以不信谗言之意以安士大夫之心庚午吕公着言十五日以经筵讲毕论语赐执政及讲官御筵是日内出皇帝御书唐贤律诗分赐臣等次日于帘前谢蒙太皇太后宣谕皇帝好学在宫中别无所为惟是留心典籍天下幸甚臣輙于尚书论语及孝经中节取要语共一百叚进呈庶便于省览它日三省奏事毕宣谕公着曰所进尚书论语等要义百篇皇帝已依所奏每日书写看览甚有益于学问与写诗篇不同也冬十月知懐州贾易责知广德军御史交章论易唯謟事程頥黙受教戒頥指气使若驱家奴故有是责癸夘刘摰言知陈州傅尧俞知齐州王巖叟知潞州梁焘通判虢州张舜民知广德军贾易皆忠直之臣守正不挠陛下试取近来言者章疏宻察其意其间心出于至诚言出于忠信忧国如饥渴谋议知大体有如尧俞者乎孤立不惧弹劾权强赤心事上略无私意有如巖叟者乎守正坚确不惮大吏不党同列嫉邪指恶有如舜民焘及易者乎臣愿召此数忠正之臣入备任使以慰公议以消姦党甲辰泉州増置市船从戸部尚书李常请也丁未范祖禹乞于迩英阁复张挂仁宗王洙蔡襄所书无逸孝经图从之十一月庚申以鬼章入献于崇政殿诘犯边之状谕以听招其子及部属归附以自赎鬼章服从释缚壬戌李常转对陈七事曰崇廉耻存乡举别守宰废贪赃审疑狱择儒师修役法又言差役之法上戸富安下户空匮富安则以差为病空匮则出力为宜輙采差助二法随上下所宜条叙梗槪若便民而可乆也壬申诏讲读官遇不开讲日轮具汉唐故事有益政体者二条进入先是苏颂言国朝典章大抵袭唐乞诏史官采新唐书中人主所行日进数事故有是诏颂每进可为规戒有补时政者必述以己意反复言之十二月乙酉以大寒赐诸军薪炭钱再令开封府阅坊市贫民以钱百万计口量老少给之丙午赵挺之奏苏轼轻薄虚诞有如市井俳优之人学术本出战国䇿苏秦张仪纵横揣摩之说近日学士院䇿试廖正一馆职乃以王莽袁绍董卓曹操簒汉之术为问使轼得志将无所不为矣戊辰元祐三年春正月丙辰诏以春寒展给卖薪炭限十有五日庚申诏发京西南路阙额禁军谷五十余万斛减市价出粜至麦熟日止以雪寒物价翔踊也王觌奏苏轼习为轻浮贪好权利不通先王性命道德之意专慕战国纵横捭阖之术长于辞华而暗于义理若使乆在朝廷则必立异妄作即宜且与一郡稍为轻浮躁竞之戒甲戌踈决在京及府界系囚杂犯死罪以下第降一等至杖释之以乆隂不解也丙子御史中丞胡宗愈侍御史王觌进对宣谕曰乆隂不解雪寒民不易宗愈对曰陛下赐钱粜米分卖刍炭都民甚幸唯河北京东灾伤犹须多方赈济曰已一一有指挥宗愈觌曰闻二圣焦劳上元禁中不曽用乐上元不御楼亦未尝燕㑹二月诏自今朝㪚中㪚正议光禄金紫光禄大夫并置左右进士出身及带职转至左朝议中㪚二资余人转至朝议中㪚分左右字为四资以上各理七年磨勘其正议至金紫并分左右字为八资应今官已及此者悉加之苏轼言差役之法天下以为未便近闻疎逺小臣张行者力言其弊而諌官韩川深诋之至欲重行编窜臣每见吕公着安焘吕大防范纯仁皆言差役不便但为已行之令不欲轻变兼恐台諌纷争卒难调和愿陛下问公着等令指陈差雇二法各有若干利害昔日雇役中等人戸岁出钱㡬何今者差役岁费钱㡬何及㡬年一次差役皆可以折长补短约见其数以此计筭利害灼然而况农民在官贪吏狡胥百端蚕食比之雇人苦乐十倍张行者遂宁人言神宗议纳役钱盖尝谓之助役矣以为若止于助则未能尽免将使后世役亦差钱亦纳于是更为免役其虑深矣又言臣恐议者以为朝廷有心于改法无心于便民章疏十上诏监司取戒励以闻行乃止己丑左司諌丰稷为国子司业扬王颢荆王頵尝令成都府路走马承受造锦地衣稷独奏劾以谓近属奢侈官吏奉承宜皆紏正其罪给事中赵君钖曰諌官如是天下必太平不数日稷徙他官诏殿试经义诗赋人并试䇿一道从赵挺之请也知贡举苏轼同孙觉孔文仲言臣等伏见从来天下之患无过官冗今日一官之阙率四五人守之争夺纷纭廉耻道尽伏见恩牓得官之人布在州县例皆垂老别无进望惟务黩货以为归计贪冒不职十人而九朝廷所放恩牓㡬千人矣何曽见一人能自奋励有闻于时而残民败官者不可胜数伏乞特奏名举人诏殿试考官精加考较量取一二十人委有学问词理优长者即许出官其余皆补文学长史之类不立选限刘安世言自去岁已后屡罢言事之官往往窃议以谓陛下好贤之志稍异于初年纳諌之心渐怠于昔日又言昔之善观人之国者不视其势之盛衰而先察其命之弛张未论其政之醇疵而先审其令之繁简伏覩朝廷命令变易频数甚者朝行而夕改亦有前诏未颁而后令蠲除者盖由讲议未精思虑未审人情有所未尽事理有所未通或牵于好恶之私或溺于迎合之说故一人言之而遽为之纷更也至于法度之废置政事之因革必使大臣公心恊访博极利病广览详择务当义理更其所可更则不嫌于违俗守其所可守则无惮于袭故申敕门下无使徒为烦渎以应故事三月丁巳御集英殿试进士己巳赐进士李常宁等二十有四人及第二百九十六人出身一百八十有八人同出身诸科明经七十有三人各赐本科及第出身同出身有差甲戌増赐新释褐进士钱百万酒五百壶为期集费夏四月辛巳右仆射吕公着为司空同平章军国事仍一月三赴经筵二日一朝因至都堂议事吕大防为左仆射范纯仁为右仆射兼中书侍郎制词学士苏轼所草也是夕轼对于内东门小殿旣承旨太皇太后忽宣谕轼曰内翰何以至此轼曰遭遇陛下曰不关老身事亦不关官家事此是神宗皇帝之意当其饮食而停筯看文字则内人必曰此苏轼文字也神宗忽时称曰竒才竒才但未及用学士而上仙尔轼哭失声太皇太后与上左右皆泣已而命坐赐茶曰内翰直须尽心事官家以报先帝知遇轼拜而出撤金莲烛送归院壬午孙固守门下侍郎刘摰守中书侍郎王存守尚书左丞安焘为右光禄大夫依前知枢宻院事胡宗愈为中大夫守尚书右丞赵瞻为枢宻直学士签书枢宻院事甲申韩川刘安世进对太皇太后问近日差除如何安世等曰朝廷用人皆恊舆望惟胡宗愈公议以为未允耳癸丑范祖禹言臣不侍经席已踰两月昔唐宪宗不对学士两月李绛奏曰为臣等窃禄偷安之计则便矣其如陛下何陛下如好学则天下之君子皆欣慕愿立于朝以直道事陛下辅助德业而致太平矣陛下如不好学则天下之小人皆动其心欲立于朝以邪謟事陛下窃取富贵而专权利矣五月初胡宗愈除尚书右丞王觌疏宗愈自为御史中丞论事建言多出私意与苏轼孔文仲各以亲旧相为比周内批王觌论列不当落諌议大夫与外任差遣翼日吕公着言今来若止为论列胡宗愈便行责降必未恊衆情未敢行下后二日公着与大防纯仁再论于帘前太皇太后意犹未解纯仁退而上疏曰侧闻圣训以谓朋党甚多宜早施行恐于卿等不便以臣愚见朝廷本无朋党只是善恶邪正各以类分陛下旣用善人则匪人皆忧难进遂以善人之相称举者皆指以为朋党所有先降贬谪王觌文字臣未敢签书监察御史赵挺之言王觌因言执政而罢朝论以觌任职皆为觌贺杨康国奏一二年来陛下略不优假言路去年逐张舜民今岁又罢王觌皆縁论及执政而岁岁逐諌官御史伏望追寝罢觌之命六月刘安世言臣三次论奏胡宗愈操行污下毁灭廉耻诚不足以辅佐人主参预国论乞特行罢免秋七月庚戌日至酉初一刻赤如赭壬戌诏应大臣奏举舘职并依条召试除授其朝廷特除不用此令先是刘安世言祖宗定天下首辟儒舘以育人材处于英俊之地而厉其名节观以古今之书而开其聦明近岁以来寖轻其选或縁世赏或以军功或酬聚敛之能或徇权贵之荐未尝较试遂贴职名又言今陛下过听臣言追复旧制而继云其朝廷特除者不在此限则是名为更张弊原尚在欲乞自转运使以上资序特除者得不用此制度能塞侥倖之门重舘职之选八月庚子刘安世言臣伏见祖宗以来执政大臣亲戚子弟未尝敢授内外华要之职自王安石秉政以后尽废累圣之制专用亲党务快私意在位之臣犹袭故态子弟亲戚布满要津此最当今大患也愿出此章徧示三省俾不废祖宗之法中书舎人曽肇言七月内批钱珏特差勾当牛羊司八月内批刘言特添差勾当翰林司臣伏见太皇太后陛下皇帝陛下杜絶请谒裁抑恩倖而近日以来颇有干求内降特与差遣者窃恐侥倖之人转相扳援谨并録上仁宗朝縁内降戒饬诏书事迹凡八条别为一通伏乞置之坐右少助省览九月戊申苏轼言臣今日迩英进读宝训及太宗皇帝每见时和岁丰雨雪应时輙喜不自胜举酒以属羣臣又是日荧惑与日同度太史奏言当旱旣而雨足岁丰臣读至此因进言水旱虽天意然人君修德可以转灾为福丁夘上御集英殿试贤良方正能直言极諌科谢悰已赐悰进士出身除初等职官刘安世言近见悰申尚书省辞免新命状乃云所有勑命未敢抵授以祗为抵以受为授昔唐之省中有伏猎侍郎为严挺之所讥而罢陛下初复制举岂容有抵授贤良乎冬十月御史翟思等言淸心莫如省事省事莫如省官盖事省则可以省吏吏省则可以省禄禄省则可以省费以今天下之事其烦简多寡盖无以异于官制以前然昔以一官治之者今析之为四五昔以一吏主之者今増而为六七愿朝廷参考古制以救今弊十一月刘安世言屡见近臣连名荐士多为㨗径容使躁求人怀觊觎何所不至诏自今臣寮特有荐举毋得列衘闻奏十二月甲午郓州州学教授周穜罢归吏部用刘安世苏轼言也安世言伏见周穜上书乞以故相王安石配享神宗皇帝穜以疎逺㣲贱之臣懐奸邪观望之志陵蔑公议妄论典礼伏望重行窜殛以明好恶轼言臣忝备侍从谬于知人至引此人以污学校谨自劾以待罪闰十二月诏颁元祐敕令格式范鎭卒甲辰京西北路管押范鎭所定铸成律十二编钟十二铸钟一尺一斛一响石为编磬十二特磬一箫笛埙箎巢笙和笙各二较景祐中季照所定又下一律有竒并书及图法上进诏送太常寺令尚书礼部太常寺参定以闻诏范鎭与一子有官人陞一任差遣制造人等第支赐诏下鎭已卒户部尚书韩忠彦侍郎苏辙韩宗道言本部近编成元祐㑹计録大抵一岁天下所收钱谷金银币帛等物未足以支一岁之出臣等愿明敕本部随事看详量加裁损二圣以身率之大臣以身先之则谁不信伏贴黄乞降朝旨令本部裁减浮费前后所减三十余事率皆浮费之小者已约及二十余万贯诏户部取索应干财用除诸班诸军料钱衣粮赏给特支依旧外其余浮费并行裁省节次以闻御史中丞李常言先帝以人吏无禄为不足以责其廉遂重其罚而禄之向已命官覈实汰冗请督责成书诏门下中书后省疾速立法甲寅太皇太后诏曰吾今自以𦕈身率先天下今后每遇圣节大礼生辰合得亲属恩泽并四分减一皇太后太妃凖此己巳元祐四年春正月甲申左司諌韩川为集贤校理权发遣𨽻州以数言胡宗愈不听故也己亥诏罢回河及修减水河二月甲辰司空同平章军国事吕公着卒赠太师申国公谥正献公着识虑深敏量闳而学粹茍便于国不以私利害动其心与人至诚不事表襮其好士乐善出于天性士大夫有以人物为意者必问其所知与其所闻相参覈以待上求神宗尝谓执政曰吕公着之于人才其言不欺如权衡之称物上前议政事尽诚去饰博取衆人之善以为善至其所当守毅然不可回夺也壬戌御迩英殿召讲读官讲尚书读寳训司马康讲洪范至义用三德上问曰只此三德为更有德康对曰臯陶所陈有九德如柔而立刚而塞强而毅之类是也先是上恭黙未言起居舎人王巖叟喜闻德音因欲风諌退而上言陛下旣能审而问之必能体而行之三德者人君之大本得之则治失之则乱不可须臾去者也三数虽少推而广之足以尽天下之要陛下诚能用以修己安人则尧舜三代之盛可坐致也己巳知邓州蔡确为观文殿大学士余如故三月甲戌苏颂等奏撰进汉唐故事分门増修诏以迩英要览为名刘安世言自去年四月以后凡十八次疏论列胡宗愈罪状未覩施行又以状申三省乞将所奏请付外施行己夘尚书右丞胡宗愈为资政殿学士知陈州详定制造水运浑仪所奏宋以火德王天下所造浑仪其名水运甚非吉兆诏以元祐浑天仪象为名刘安世言去冬迄春雨雪愆期夏苗将藁秋种未布伏望特罢宴乐以示闵雨之意丁亥诏罢春宴苏轼为龙圗阁学士知杭州从轼请也旣踰月轼言臣近以臂疾坚乞一郡但谓朝廷哀怜衰疾许从私便及出朝参乃闻近日台官论奏臣罪状甚多而陛下不肯降出伏望圣慈尽将台諌官章疏降付有司令尽理根治所贵天下晓然知臣有罪无罪不是陛下屈法庇臣则虽死无所恨矣夫君子之所重者名节也故有舍生取义杀身成仁可杀不可辱之语而爵位利禄盖古者有志之士所谓鸿毛敝屣也人臣知此轻重然后可与事君父辛夘午时有流星出自东北方向西北方急流至浊没夏四月癸夘给事中赵君钖奏苏轼乞外任遂除杭州轼之文追攀六经蹈借班马知无不言故壬人畏惮为之销缩公论倚重隐如长城使之在朝用其善言则天下蒙福听其谠论则圣心开益行其诏令则四方风动伏望收还轼所除新命复留禁林仍侍经幄戊申诏应进士不兼试诗赋人许依旧法取应于本经外増治一经増试一场论语孟子分两场试壬子先是知汉阳军吴处厚言蔡确昨谪安州不自循省包蓄怨心作夏中登车盖亭絶句十篇内二篇讥讪尤甚其诗云矫矫名臣郝甑山忠言直节上元间钓台芜没知何处叹息思公俯碧湾右讥讪朝廷情理切害按唐郝处俊封甑山公上元初髙宗多疾欲逊位武后处俊諌曰昔魏文帝着令不许皇后临朝今陛下奈何欲身传位天后乎由是事沮臣窃以太皇太后垂帘听政蔡确不思于它而思处俊此其意何也又云喧豗六月浩无津行见沙洲束两濵如带溪流何足道沉沉沧海㑹扬尘言海㑹有扬尘时人寿㡬何尤非佳语沧海扬尘事出葛洪神仙传此乃时运之大变不知确吟诗託意如何诏令蔡确开具因依实封闻奏乃令委知州钱景阳缴进蔡确元题诗本戊午礼部言经义诗赋进士听习一经第一塲试本经义二道论语或孟子义一道第二场赋及律诗一首第三场论一首第四场子史时务䇿二道经义进士并习两经以诗礼记周礼左氏春秋为大经周易公羊谷梁仪礼为中经愿习二大经者听即不得偏占两中经其治左氏春秋者不得以公羊谷梁为中经第一场试本经义三道论语义一道第二场本经义三道孟子义一道余如前并以四场通定髙下去留不以人数多寡各取五分即零分及元额解一人者听取辞理优长之人从之丙寅诏兖州至圣文宣王庙置教授一贠五月辛未着作郎范祖禹为右谏议大夫兼侍讲祖禹上言古先明王欲治天下先正其本在于人君一心而已天下治乱出于君心君心一正则万事无不正若皇帝圣心晓然明于邪正是非它日衆说不能惑小人不能进则万事定矣癸酉御史中丞李常为兵部尚书盛陶为太常少卿中书舎人曽肇为给事中常与陶皆坐不言蔡确也右司諌吴安诗论肇教彭汝砺救确而不自言其奸乃过于汝砺肇寻亦坐左迁辛巳诏蔡确责授左中㪚大夫守光禄卿分司南京丙戌蔡确旣责梁焘吴安诗刘安世以为责轻傅尧俞侍御史朱光庭相继论列范祖禹言确之罪恶天下不容伏乞处以典刑重行窜谪独范纯仁王存以为不可纯仁上疏云陛下临御以来政化清明如青天白日无轻氛薄翳道徳纯备如精金美玉无纤瑕小疵今以一蔡确之故烦朝廷行稀阔之刑天下久安人所罕见必生疑骇丁亥诏蔡确责授英州别驾新州安置吕大防及刘挚等初以确母老不欲令过岭太皇太后曰山可移此州不可移大防等遂不敢言纯仁退谓大防曰此路荆棘七八十年矣奈何开之吾侪政恐亦不免耳李常罢新除兵部尚书出知邓州坐不言蔡确为谏官所攻也彭汝砺依前朝奏郎知徐州坐营救蔡确并不草确与盛陶等责词故黜之曽肇为寳文阁待制知颕州亦坐谏官有言也是日诏丁忧人邢恕候服阙日落直龙图阁降授承议郎添差监永州在城盐仓兼酒税先是恕自襄州移河阳専抵邓州见蔡确相与谋日者所造定䇿事及司马康赴阙恕特诏康道河阳因劝康作书称确为它日全身保家之计康与恕同年登科又以恕出其父光门下信之作书如恕言恕本意必得康书者以谓司马光之子云尔则确定䇿事可取信于世既而梁焘自潞州以左谏议召恕亦要焘出河阳既至恕连日夜论确定䇿功不休且以康与确书为证焘不恱㑹吴处厚奏确诗焘因是遂与刘安世等共请诛确确既贬窜恕亦坐责康初欲从恕招邵雍之子伯温谓康曰公休除丧未见君不宜先见朋友康曰已诺之矣伯温曰恕倾巧或以事要公休公休若从之则必为异日之悔矣公休康字也及焘等论确恕罪亦指康书诏令康分析康乃悔之梁焘言范纯仁无爱君报国之诚有挟邪朋奸之迹近者蔡确怨望作诗乃出死力以主张文奸言以辨解刘安世言范纯仁略无经国之志惟有朋姦之心显助奸慝极力救解吴安诗言王存亦尝助纯仁救蔡确今纯仁理当黜罢王存亦不可独免六月甲辰宣制以范纯仁依前官为观文殿学士知颕昌府王存为端明殿学士知蔡州太皇太后曰谏官言纯仁党确则恐不然但所见偏缪耳又曰王存殊无执守前日为范纯仁所目便留身同救蔡确丙午翰林学士许将为尚书右丞户部尚书韩忠彦为尚书左丞签书枢密院事赵瞻为同知枢密院事苏辙为吏部侍郎后三日改翰林学士秋七月乙亥知枢密院事安焘以母丧去位着作佐郎兼侍讲司马康言王者以民为天民以食为天乗今秋熟令州县广籴民食所余悉归于官今冬来春令饥民就食俟乡土丰穰乃还本土刘安世等言利民之法无善于常平伏望取今日已前应干常平敕令专委户部删为一书见在常平钱乘今秋丰稔之时令五路籴粟范祖禹言若止以常平钱取籴亦恐未广祖宗置内藏库本以备军旅非常之用仁宗尝出钱一百万以助常平籴本诏户部指挥诸路提刑司下丰熟州县依条量添钱广行収籴八月壬寅吏部言县令罢任委知州通判考察课绩以徳义清谨公平勤恪为四善治事之最劝课之最抚养之最分三等及七事为上五为中余为下次月申监司类聚毎半年一次同行审覆若有能否尤着者别为优劣等知州除太中大夫观察使以上及二京留守安抚使钤辖不考察外其余并委监司依此考察从之诏郡县考课优等人令三省考察任使从梁焘请也己未诏辅臣分诣诸宫寺祈晴九月辛巳大飨明堂大赦天下刘安世言祖宗之朝所以择监司之意甚谨严考绩之制甚详尝考唐六典监察御史之职掌分察百僚巡按郡县是御史非特纠尚书六司之过失而亦按治诸路也欲望以天下诸路分𨽻六察间遣巡行按其功罪冬十月戊申苏辙奏神宗皇帝御制集九十卷诏于寳文阁収藏癸丑上御迩英阁召讲读官讲三朝寳训终侍读苏颂等奏曰陛下勤求治道仰法祖宗臣等不能发明上资圣鉴上遣内臣宣答曰祖宗治道兹有本原逮此终篇悉资开发颂等稽首称谢十二月壬申给事中范祖禹言臣今领工房伏见朝廷应副修河司须索功费渐大枉费财力有害无利因具河不可回之理二条不可回及不必回之事二十条先是梁焘刘安世进对延和殿太皇太后令具可用臣僚姓名进入于是焘安世共奏吏部尚书傅尧俞素有徳行衆人推服凝重有守得大臣体翰林学士承㫖苏颂学问该博练达典故神宗朝任知制诰以不草奸人李定为御史词落职归班遂有重名伏望圣慈早赐询考癸未孙固为光禄大夫知枢密院事刘挚为守门下侍郎傅尧俞为守中书侍郎知杭州苏轼言浙西艰食无甚今嵗两浙水乡种麦絶少深恐来年必有饥馑盗贼之忧转运司上供额斛及补填旧欠共一百六十余万硕乞且起一半或三分之二诏许留上供米三之一由是米不翔贵复得赐度牒百道易米以救饥者明年方春即减半价粜常平米又作飦粥药剂活者甚衆杭本江海之地水泉咸苦唐刺史李泌始引西湖作六井及白居易复浚西湖放水入运河自河入田所溉至千顷然湖水多葑至是湖中葑田积二十五万余丈而水无几而六井亦几废轼始至濬茒山盐桥二河以茒山一河専受江潮以盐桥一河専受湖水以余力复治六井民稍获其利轼曰若取葑田积之湖中为长堤以通南北则葑田去而行者便矣乃取救荒之余复请于朝得度牒以募役者堤成植芙蓉杨栁于其上望之如画图杭人名之苏公堤十二月刘安世言臣前月末闻权罢讲筵意谓将有燕享今复半月讲臣久不得望清光迺者民间喧传禁中见求乳母乃谓陛下稍疎先王之经典浸近后庭之女宠此声流播实损圣徳先是范祖禹上疏陛下未建中宫而先近幸左右好色伐性伤于太早有损圣徳不益圣体又上疏太皇太后外议籍籍皆谓皇帝已近女色后宫将有就馆者有识闻之无不寒心今圣心已有所知虽不能防于未形犹可以止其将然俟中宫既建然后渐广继嗣之路则陛下亦可以不劳圣虑矣它日吕大防奏事太皇太后诘曰刘安世有文字言禁中求乳母事此非官家所要乃先帝一二小公主尚须饮乳也官家常在老身榻前合内寝处宜无此可说与安世令休入文字其后章惇为宰相上语惇曰元祐初太皇太后遣宫嫔在朕左右者凡二十人皆年长一日觉十人者非素使令顷之十人至十人还复易十人去其去而还者皆色惨沮若尝涕泣者朕甚骇不敢问后乃知因刘安世等上疏太皇太后诘之惇与蔡卞谋诬元祐大臣尝有废立议指安世祖禹言为根二人遂得罪几死宋史全文卷十三中卷十三下钦定四库全书宋史全文卷十三下宋哲宗三庚午元祐五年春正月乙酉范祖禹言臣闻报国之忠莫如荐贤今有札子四道其一曰经筵阙官宜得老成之人韩维风节素髙奸邪畏之若召维以经筵之职物论必大以为惬其二曰苏颂近乞致仕颂博文强识详练国朝典故陛下左右宜得殚见洽闻之士以备顾问其三曰苏轼文章为时所宗名重海内忠义许国遇事敢言如轼者岂宜使之乆去朝廷其四曰赵君钖孝行书于英宗皇帝实録辅导人君宜莫如孝给事中郑穆舘阁耆儒操守纯正中书舎人郑雍谨静端洁言行不妄此三人者皆宜置左右备讲读之职二月丁酉诏去冬愆雪今未得雨宜权罢修黄河从梁焘朱光庭之言也初范纯仁旣罢相知颕昌闻朝廷复议修河上疏曰自王安石轻信小人之言劝先皇更改法令而后乘间妄作者纷然其劝更法令者则曰君臣千载一遇时不可失及劝兴灵武之师者复曰将为契丹所并时不可失又见欲回复大河者又曰河势方更恐变改不定范百禄赵君钖相度归陈回河之害甚明三两月来却闻复兴回河之役更望圣慈再下有司若利多害少尚觊徐图茍利少害多尤宜安静疏奏主河议者不悦遂寝而不行后十余日太皇太后宣谕曰前日范纯仁奏何在宰臣奏曰事体难从已凿改矣太皇太后曰纯仁之言有理宜从其请遂又罢河役壬寅迩英阁讲毕无逸篇诏详録所讲义以进今后具讲义次日别进癸夘诏时雨稍愆应五岳四渎州军令长吏祈祷庚戌潞国公文彦博为守太师开府仪同三司䕶国军山南西道节度使致仕三月丙寅朔同知枢宻院事赵瞻卒壬申左丞韩忠彦同知枢宻院事苏颂为右光禄大夫守尚书左丞己夘邓伯温为翰林学士承旨王巖叟封还词头诏以次舎人郑雍撰词旣而给事中郑穆再封还告命不听巖叟竟徙官范百禄兼侍读百禄言分别邪正自古所难唯察言观行考其事实如导人主以听纳则为公正导人主以拒諌则为奸邪导人主以德义则为公正导人主以功利则为奸邪导人主以恭俭则为公正导人主以骄侈则为奸邪导人主以息兵则为公正导人主以用兵则为奸邪导人主以安民则为公正导人主以劳民则为奸邪导人主以进君子则为公正导人主以近小人则为奸邪推此事类以观人情则邪正分而聦明无惑矣辛夘杨畏为监察御史刘安世朱光庭言御史阙贠屡诏近臣俾举所知杨畏不系所举之士未审朝廷何名除授甲午梁焘言窃闻尚书省人吏任永寿等四人连党为私滥冐恩典窃以左右司之职掌付十有二司之事近者人吏违条冒赏事由都司而后下曽无举正罪孰甚焉今若置而不问何以儆饬慢官窃恐诸司纲纪寖以不举又言臣近论奏尚书省都司坏陛下之法废陛下之令使法制不专于人主诏令不信于朝廷罪恶显明中外愤鬰若不明行典宪何以肃正纪纲都司者所以按覈六曹二十四司之稽违都司废法则六曹废法六曹废法则百司废法百司废法则四方郡县不守法上下如此何以为国乎夏四月甲辰宰臣吕大防等为时雨不足乞罢免职任诏荅不允苏辙言去冬无雪今岁春夏时雨絶少二麦不收秋种不入旱势阔逺岁事可虑诏自今月二十三日后减常饍不御前殿及将来五月一日罢文德殿视朝朕上奉东朝深愧常珍之日阙下临庶政犹冀嘉言之上闻五月壬申雨诏差役法内有未备事令王巖叟韩川与刘安世同看详具利害以闻先是安世言治平之前天下戸口一千二百七十余万而旧法役人五十三万六千余人元丰之后戸口一千八百三十五万九千有奇较之治平已増五百六十余万而新定役人止差四十二万九千余人比之旧法却减十万七千之额以为轮差不足亦己过矣愿陛下特奋干刚力主差役深诏执政固守初议毋使轻徇浮言妄有变易庚寅梁焘权戸部尚书刘安世为中书舎人焘安世并以乞罢邓伯温承旨除命不从辞所迁官不拜范祖禹留对言庆厯元年七月出御制观文鉴古圗记以示辅臣皇祐元年召近臣三舘台諌官及宗室观三朝训鉴圗仁宗皇帝讲学之外为图鉴古不忘箴儆又圗写三朝事迹欲子孙知祖宗之功烈臣愿陛下以永日观书之暇间览此圗亦好学不倦之一端也六月丁酉司马康为左司谏上官均为殿中侍御史苏辙言臣窃观元祐以来朝廷改更弊事屏逐羣枉经今五年中外帖然惟奸邪失职窥伺便利规求复进动摇贵近臣愚切深忧之若陛下不察其实大臣惑其邪说杂进于朝则氷炭同处必至交争薫莸共器乆当遗臭朝廷之患自此始矣时宰相吕大防与中书侍郎刘摰建言欲引用元丰党人以平旧怨谓之调停太皇太后颇惑之故辙言此退复上疏曰若使邪正并进皆得与闻国事此治乱之机而朝廷所以安危者也泰之为象三阳在内君子旣得其位可以有为小人奠居于外安而无怨方泰之时若君子能保其位外安小人使无失其所天下之安未有艾也惟恐君子得位因势陵暴小人使之在外而不安则势将必至反覆故泰之九三则曰无平不陂无往不复圣人所以诲人者至矣独未闻以小人在外忧而不恱而引之于内以自遗患者也疏奏太皇太后命宰执于帘前读之仍宣谕曰苏辙疑吾君臣遂兼用邪正其言极中理宰执从而和之自此兼用邪正之说始衰始中书门下后省凖诏同详定六曹条例元丰所定吏额主者茍恱羣吏比旧额㡬数倍朝廷患之命量事裁减已再上再却吏有白中孚者告苏辙曰更额不难定也今左选事不加旧而用吏数倍者昔无重法重禄吏通贿赂则不欲人多以分所入今行重法给重禄贿赂比旧为少则不忌人多而幸于少事今诚抽取逐司两月事定其分数若比旧不加多则吏额多少之限无所逃矣辙以中孚之言为然乃具以白执政请据实立额竢吏之年满转出或事故死亡者不补塡及额而止如此不过十年自当消尽执政以为然遂申尚书省后数月诸司所供文字皆足因裁损成书以申三省左仆射吕大防得其书大喜欲此事必由己出别将详定任永寿本非三省吏也为人精悍而猾尝预知元丰吏额事独能言其曲折大防恱之即于尚书省剏立吏额房使永寿与吏数軰典之凡奏上行下皆大防自专不复经由两省一日内降畵可二状付中书其一吏额也省吏白中书侍郎刘摰请封送尚书省永寿见録黄愕然曰两省初不与乃有此耶即禀大防乞两省各选吏赴局同领其事大防具以语摰摰曰中书行録黄法也岂有意与吏为道地今乃使就都省分功何也吏额事寻毕永寿等推恩有差永寿急于功利劝大防即以立额日裁损吏贠仍以私所好恶变易诸吏局次吏被排斥者纷然诣御史台诉不平台官因言永寿等冐赏徇私不可不惩諌官继以为言永寿等旣逐而吏诉额禄事终未能决苏辙时为中丞具言后省所详定皆人情所便行之甚易而吏额房所改皆人情所不便极难守且大信不可失宜速命有司改从其易以安羣吏之志大防知衆不伏徐使都司再加详定大略如辙前议行之八月癸巳朔刘摰之为中书侍郎初以吏额房事与吕大防议稍不合士大夫趍利者交闘其间谓大防与摰因是有隙于是造为朋党之论及摰迁右仆射与大防同列言事者诋摰摰寻罢朋党之论不可破其本盖自吏额始癸夘刘摰言昨邓温伯除翰林承旨人言交兴以至罢三四台諌今来温伯乆已就职梁焘等已别与差遣理合宁帖然而中外人情依旧未安盖縁昨来言者说破温伯实王安石党人故进退之际朋类甚衆才见温伯就职便谓朝廷有意动摇政事见焘等罢言职便谓疎薄諌诤温伯虽别无罪状而其进退之间所系亦不为小陛下何惜一暂辍温伯选一名郡委任温伯温伯旣动则衆人自安衆人旣定则温伯便可复召则两皆无嫌各得安处右正言刘唐老言伏覩大学一篇论入德之序愿诏经筵之臣训释此书上进庶于淸闻之燕以备观览从之庚戌梁焘朱光庭累乞外任刘安世乞宫观诏以焘知郑州光庭知同州安世崇福宫初除安世中书舎人安世言臣论列温伯至于累章卒不能回是为失职更被褒迁得罪淸议安世固不受于是安世与梁焘朱光庭同出焘光庭所以乞外皆为邓温伯故也给事中兼侍讲范祖禹上帝学八篇九月壬午御迩英阁召讲读官读书讲寳训召宰臣执政讲读记注官各赐御书诗一首上亲书姓名于其后冬十月癸巳诏罢都提举修河司是日诏导河水入汴己酉徐君平虞䇿并为监察御史苏辙邓温伯荐也辛未元祐六年春正月己巳命翰林学士兼侍讲范百禄权知贡举顾临孔武仲同权知贡举二月辛夘刘摰守尚书右仆射兼中书侍郎权知开封府王巖叟充枢宻直学士签书枢宻院事癸巳御史中丞苏辙为中大夫守尚书右丞吏部尚书苏轼为翰林学士承旨寻有诏复召朱光庭为给事中刘安世为中书舎人及除苏轼吏部尚书丁未左司諌杨康国奏臣累弹苏辙不可为执政陛下以辙兄弟并有文学岂不知王安石章惇吕惠卿蔡确亦有文学乎辙兄弟比王安石则不及当与章惇蔡确吕惠卿相上下其所为美丽浮侈艶歌小词则并过之虽辙亦不逮其兄矣辛亥王巖叟奏事罢留身曲谢巖叟曰陛下听政以来纳諌从善凡所改更务合人心愿每于用人之际更加审察太皇太后曰卿更说与官家因少进而西曰陛下今日进圣学者正为要理㑹邪正两字正人在朝则朝廷安人君无过举天下有平治之理邪人一进朝廷便有不安之象太皇太后甚然之又进曰或闻曽有以君子小人参用之说以告陛下果然如此乃误陛下之言不可听君子小人无参用之理三月庚申朔御迩英阁吕大防奏仁宗所书三十六事请令圗写置坐隅从之癸亥进神宗皇帝实録上东向再拜然后开编吕大防于帘前披读未乆帘中恸哭止读令进壬午御集英殿赐进士马㳙以下及第总六百有二人癸未赐武举进士贾君文等二十三人贾易为侍御史安鼎为监察御史姚勔为右正言中书舍人韩川言新除黄庭坚所为轻翾浮艳素无士行诏庭坚行着作佐郎夏四月辛夘诏罢今岁幸金明琼林苑先是吕大防请为赏花钓鱼之㑹有诏用三月二十六日而连隂不解太皇太后谕旨天意不顺宜罢宴衆皆竦服壬辰吕大防刘摰奏危竿论一事在三十六事之前注释失仁宗旨意盖圣意以为人君居至髙至危之地须用正直之人譬如危竿须用正直之木古人谓邪蒿人君不可食食之固无害以其名不正况邪佞小人乎乙未诏复置通礼科辛亥礼部言每岁宴赏共合用羊乳房约四百五十余斤请依羊羔例罢供以它物代从之癸丑杨畏为殿中侍御史从中丞赵君钖举也王巖叟移简诘刘摰摰不从或曰畏初善摰后吕大防亦善之时大防与挚各有异意皆欲得畏为助君钖荐畏实摰风旨也然畏卒助大防击摰云太皇太后谕三省曰五月日食可降诏罢朝㑹五月己未朔太史言食二分不及元奏分数秋七月侍御史贾易言臣窃以天下大势有可畏者有五而旱干水溢日星谪见不与焉一曰上下相蒙而毁誉不以其眞二曰政事茍且而官人不任其责三曰经费不充而生财不得其道四曰人才废缺而教养不以其方五曰刑赏失中而人心不知所向己巳苏轼言浙西诸郡二年灾伤而今岁大水苏湖常三郡水通为一杭州死者五十余万苏州三十万贾易等疏论浙西灾伤不实乞行考验诏用其说范祖禹封还録黄奏曰德宗正元中江淮大水陆䞇请遣使赈䘏帝曰闻所损殊少贽曰所费者财用所收者人心宪宗元和中南方旱饥遣使赈恤帝戒之曰朕宫中用帛一疋皆籍其数惟赒救百姓则不计费卿軰当体此意七年又谓宰相曰卿軰屡言淮浙去岁水旱近有御史自彼还言不至为害李绛对曰此盖御史欲为姦谀以恱上意尔帝曰卿言是也命速蠲其租赋夫奏灾伤分数过实赈济用物稍广此乃过之小者正当阔略不问以救人命若因此惩责一人则自今官司必以为戒将坐视百姓之死而不救矣给㪚无法枉费官廪赈救不及贫弱出粜反利兼并此乃监司使者之事朝廷亦难遥为处画也今所言伏乞更不施行从之乙酉苏轼言贾易欲求臣罪只如浙西水灾臣累次论奏蒙採纳施行而易扇摇安鼎杨畏以为回邪之人眩惑朝廷乞加考验治其尤者若非范祖禹郑雍姚勔因公论奏则行下其言浙中官吏承望风旨不敢实奏灾伤则亿万性命流亡盗贼意外之患何所不至贾易言苏辙厚貌深情险于山川诐言殄行甚于蛇豕者因与兄轼诽谤先帝放斥于外其兄轼旣立异以背先帝尚蒙㤙宥全其首领先帝厌代轼则作诗自庆曰竹寺归来闻好语野花啼鸟亦忻然后于䇿题又形讥毁言者固尝论之及作吕大防制尤加悖慢其辞曰民亦劳止庶臻康靖之期识者闻之为轼股慄先朝行免役则以差役为良法及陛下复行差法则以免役为便民其在杭州务以暴横立威故决配税户颜章兄弟累年灾伤不过一二分轼则张大其言以甚于熈宁七八年之患又尝建言以兴修水利者皆为虚妄无实而自为奏请浚治西湖虐使捍江厢卒筑为长堤于湖中以事游观于公私并无利害易以戊子朔奏疏又有别疏宰臣执政进呈具言易疏前后异同之语并签贴元䟽进入退复具奏曰臣窃知易乃王安礼所善安礼以十科荐之今羣失职之人皆在江淮易实江淮之士来自东南今日之疏不惟摇动朝廷政事亦隂以申羣怨之愤乃诏与易外任后三日以本官知寿州壬辰苏轼知颕州先是御史中丞赵君钖言先帝上仙轼作诗喜幸乞正典刑贾易相继言之于是苏轼言近因弟辙与臣言贾易等论浙西灾伤乞考验虚实因问弟辙云汝旣备位执政因何行此文字辙云此事衆人心知其非然台官文字自来不敢不行又王遹亦来见臣云有少事谒中丞臣知遹与君钖亲因令传语君钖大略云台諌给事中互论灾伤公为中丞坐视一方生灵䧟于沟壑无一言乎不谓触忤君钖遂至于此八月乙未赵君钖为吏部侍郎贾易初论苏轼题诗怨谤君钖亦相继论轼太皇太后不恱谕三省曰君钖全无执守韩忠彦问赵君钖贾易罢岂非为言苏轼否曰是也先帝三月上仙轼五月题诗云轼别有意似此使人何可当也郑雍为御史中丞右正言姚勔为左正言监察御史虞䇿为右正言甲寅宰臣吕大防言近讲筵官奏乞修迩英记注如仁宗朝故事已有旨施行今史院有迩英延义二阁记注十余卷具载仁宗与讲读官议论欲写一本进入以备圣览上可之诏别写一本送资善堂王巖叟言秋气已凉陛下间燕之中足以留意经史舜鸡鸣而起大禹惜寸隂愿以舜禹为法上曰朕在禁中常观书不废也上问巖叟从谁学对曰从河东寗智先生学后随仕四方无常师上问因甚识韩琦对曰因随侍闲居北门始识之遂荐辟学官又辟幕府又随之居相三年至其葬乃去琦尝教臣以事君之道前不希宠后不畏死左右无所避中间惟有诚意而已臣佩以终身上称叹乆之又尝因对论取士对曰天下非无材取之不逺採之不博耳所迁所擢止于己用者数人而已故朝廷有乏材之患搢绅有沉滞之叹且如天下郡守县令最可以见治状每岁使本道监司举一二性行端良治状优异者朝廷召而用之则人思自奋矣上曰甚好上问治道何先对曰在上下之情交通而无壅蔽之患上下之情所以通由举仁者而用之仁者之心上不忍欺其君下不忍欺其民故君有恩意推而达于下民有疾苦告而达其上不以一身自便为心上曰安知仁人而举之对曰巧言令色鲜矣仁刚毅木讷近仁上颔之九月癸巳御集英殿试制科举人冬十月丙寅迩英读寳训至节费王巖叟曰大凡节用须每事以节省为意则积日累月国用自然有余上曰然庚午幸国子监诣至圣文宣王殿行释奠礼一献再拜幸太学国子祭酒丰稷讲尚书无逸终篇遂幸昭烈武成王庙肃揖礼毕还内先是范百禄转对请视学故有是举或谓吕大防曰祖宗视学非有爵命之赏则有金帛之赐大防曰古者天子视学盖常事也吾固欲天子时一幸金爵之赉后日何可继也闻者乃服癸酉郑雍杨畏对甚乆论右仆射刘摰及右丞苏辙也雍具摰党人姓名王巖叟刘安世韩川朱光庭赵君钖梁焘孙升王觌曽肇贾易杨康国安鼎张舜民田子谅叶伸赵挺之盛陶龚原刘槪杨国寳杜纯杜纮詹适孙谔朱京马传庆钱世雄孙路王子韶吴立礼凡三十人姚勔八奏并言摰朋党不公虞䇿四奏言摰亲戚赵仁恕王巩犯法施行不当甲戌刘摰苏辙以王巩坐罪摰与巩为姻家辙荐巩皆自劾乞正典刑诏答不允王巖叟奏刘摰以人言避位今朝廷淸明天下安静一时戮力尽忠之臣摰居其最岂可因一二偏词轻示遐弃安知其间无朋邪挟私而隂与羣奸为地者不报太皇太后独遣中使赐苏辙诏谕令早入省供职辛巳上谕吕大防曰论刘摰者已十八章乃邢恕过京师摰与通简又延接章惇之子牢笼为它日计初邢恕赴贬所舟行过京师摰与恕故相善因以简别摰摰答简其末云为国自爱以俟休复监东排岸官茹东济数有求于摰弗得怨之亟取摰简録其本送郑雍杨畏二人者方弹劾摰乃解释简语以休复为复子明辟之复谓摰劝恕俟太皇太后它日复辟也又言摰尝馆章惇之子于府第故太皇太后怒癸未王巖叟言臣之区区不为一刘摰苏辙为陛下惜腹心之人耳宣谕曰枢宻之言是也固亦不深罪摰为摰垂帘之初有功巖叟曰言事官未必皆忠直臣闻杨畏乃吕惠卿面上人但欲去除陛下腹心之人便是与姦邪开道路耳十一月乙酉朔刘摰为观文殿学士知郓州麻制以从摰所乞为辞壬辰给事中朱光庭知亳州初刘摰罢相麻制光庭封还言摰有功大臣不当无名而去言者若指臣为朋党愿被斥逐不辞于是光庭与摰相继俱罢诏新厯以元佑观天厯为名辛丑守中书侍郎傅尧俞卒太皇太后谓执政曰尧俞淸直人又曰金玉人也可惜不至宰相司马光尝谓邵雍曰淸直勇三德人所难兼吾于钦之畏焉雍曰钦之淸而不耀直而不激勇而能温尤为难矣时以雍之言为然己酉董敦逸黄庆基并为监察御史十二月戊辰是夕开封府火吕大防言闻有客星在昴毕间王巖叟曰天道逺不可知变见果为何事但朝廷每事修省天道自当顺应太皇太后曰天道安敢忽更在执政大臣同修政事壬申元祐七年春二月乙丑诏编修枢宻院条例官就编修经武要略三月甲申朔侍读顾临读仁宗寳训至钞法事吕大防奏曰自钞法之行一则人户无科买之扰二则商旅无折阅之弊三则边储无不足之患四则物货无般辇之劳五则运塩减脚乘之费实于官私为利上甚善之王巖叟奏曰陛下宫中何以消日上曰并无所好惟是观书巖叟曰大抵圣学要在专勤屏去它事则可谓之专乆而不倦则可谓之勤如此天下幸甚丁亥三省进呈程頥服阕欲除馆职判登闻鼓院太皇太后不许乃以为直祕阁判西京国子监初頥在经筵归其问者甚衆而苏轼在翰林亦多附之者遂有洛党蜀党之论二党道不同互相非毁頥竟罢去及进呈除目苏辙遽曰頥入朝恐不肯静太皇太后纳其言故頥不复得召范祖禹言臣掌国史伏覩仁宗皇帝在位四十二年丰功盛德固不可得而名言所可见者其事有五畏天爱民奉宗庙好学听谏仁宗行此五者于天下所以为仁也臣愿陛下深留圣思法象祖宗又言臣观仁宗每因事示人好恶皇祐中杨安国讲直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之仁宗曰蘧伯玉信君子矣然不若史鱼之直由是天下知仁宗好直不好佞此圣人之大德也如此之类臣愿陛下以仁宗为法上然之先是六年十一月辛亥客星出参宿度中犯厠太史言主有暴兵米贵晋分兵灾壬子犯九㳺星十二月癸酉行入奎宿度中太史言主边兵动今年正月随天运行入浊不见至是月辛亥在奎宿度中稍伏夏四月臣寮上言科场限字条制已得旨䇿过二分更不降等而赋论经义未蒙指挥往时开封举人路授倡为长赋㡬千言得张方平摈斥而其文遂正嘉祐初刘㡬軰善为怪僻句得欧阳脩革去而其风复雅但系主司之风化耳今朝廷立法不问其文之浇淳而校其字之多寡责其不及犹有劝惩禁其多文殊无义理诏赋论过二分并不降等其经义文理优长者凖此范祖禹言王存端立厚重素有人望苏轼文章为天下第一但忌嫉者多赵彦若博学多文详练故事郑雍自居言职风望愈髙今讲读官有阙此四人者实允衆论程頥本末别具论列孔武仲学问该洽讲说明白吕希哲是司空公着之子公着尝言此子不欺闇室其人经术履行识者皆谓可备劝讲吕大临是大防之弟修身好学行如古人吴师仁自为布衣以行谊称于士大夫又奏程頥经术行谊天下共知司马光吕公着与頥相知二十余年然后举之此二人者非为欺罔以误圣听也頥草茅之人一旦入朝未习朝廷事体迂踈则固有之又谓頥欲以故旧倾大臣以意气役台諌其言皆诬罔非实若复召頥劝讲必有补圣明臣虽终老在外无所憾矣时祖禹屡请知梓州执政拟从其请太皇太后曰皇帝未欲令去且为皇帝留之执政谕旨祖禹乃不敢复请五月董敦逸言程頥怨躁轻狂惑衆慢上丙戌诏程頥许辞免直秘阁差管勾崇福宫頥表言请归田里诏不许旣有崇福之命頥但称疾不拜假满百日亟寻医讫不就职丙午王巖叟为端明殿学士知郑州以杨畏言巖叟天资至险彊愎循情父子豫政货赂公行黄庆基言巖叟废法徇私彊狠自用父荀龙子横交通货贿弄威福而巖叟遂称疾章再上故有是命六月癸丑朔诏淮南东西两浙路诸般逋负不问新旧有无官本并特与权住催理一年从苏轼之言也辛酉吕大防为右光禄大夫苏颂守尚书右仆射兼中书侍郎苏辙守门下侍郎韩忠彦知枢宻院事范百禄守中书侍郎翰林学士梁焘守尚书左丞御史中丞郑雍为尚书右丞权戸部尚书刘奉世签书枢宻院事戊辰李之纯为御史中丞杨畏为侍御史诏太庙复用牙盘食壬申御迩英阁侍读顾临读寳训至王㳂论引漳水灌漑王轸以为不可读毕上问顾临曰㳂轸所论孰长是何说可行临曰㳂说可行它日右仆射吕大防进曰臣侧闻顾临读寳训引漳河灌漑事臣谓大抵河渠利害最为难明如本朝黄河持议者有三说一曰逥河二曰塞河三曰分水本朝有二股河分流水势粗免河患后因闭塞一股併入一股合流遂至决溢分水之利从可知矣今为四堤二河分减水势实为大利九月先是诏议郊祀典礼顾临范祖禹等八人议请合祭天地范纯礼范汝砺曽肇王觌丰稷刘安世孔武仲陈轩欧阳棐韩治等二十二人议南郊合祭天地不见于经太皇太后曰宜依仁宗先帝故事皇帝即位以来未曽亲祀天地今且合祭宜有名者大防等曰今蒙圣谕正如衆议欲依此令学士院降诏冬十月庚戌朔环州地再震戊午来之邵为监察御史十一月癸巳冬至合祭天地于圜丘以太祖配礼毕终日和燠翼日风寒相属时雪如期十二月辛亥范祖禹言仁宗在位最乆德泽深厚结于天下是以百姓思慕终古不忘陛下诚能上顺天意下顺民心法仁宗则垂拱无为海内晏安成康之隆不难致也臣承乏史官尝采集仁宗圣政得数百事欲乞撰録成书上进少资睿览监观成宪皆举而行以副羣生之所愿祖禹寻采集仁宗圣政三百七十事编録成书名曰仁皇训典凡六卷上之癸酉元祐八年春正月甲申英州别驾新州安置蔡确卒丁亥上御迩英阁讲礼记读寳训顾临读至汉武帝籍提封为上林苑仁宗曰山泽之利尝与衆共之河用此也丁度对曰臣事陛下二十年每奉德音未始不本于忧勤此盖祖宗家法尔读毕宰臣吕大防等进曰祖宗家法甚多所立最善自古人主事母后朝见有时祖宗以来事母后皆朝夕见此事亲之法也前代大长公主用臣妾之礼仁宗以姪事姑此事长之法也上曰今宫中见行家人礼大防等曰前代宫闱多不肃本朝宫禁严宻此治内之法也前代外戚多预政事本朝母后之族皆不预事此待外戚之法也前代宫室多尚华侈本朝宫殿止用赤白此尚俭之法也前代人君虽在宫禁出舆入辇祖宗皆步自内庭出御后殿此勤身之法也前代人主在禁中冠服茍简祖宗以来燕居必以礼此尚礼之法也前代多深于用刑唯本朝臣下有罪止于罢黜此寛仁之法也此皆祖宗家法所以致太平者陛下不须逺法前代但尽行家法足以为天下上甚然之二月崇政殿说书吕希哲为右司諌希哲固辞之苏轼戯谓希哲曰法筵龙象当观第一义希哲笑而不应退谓范祖禹曰若辞不获命必以杨畏为首时畏方在言路以险诈自任故希哲云尔三月壬午诏苏颂累乞解机政可依所请以大学士留京师己丑黄庆基言前日陛下罢黜刘摰王巖叟朱光庭孙升韩川軰而洛党稍衰然洛党虽衰川党复盛矣庚寅范祖禹言臣前上仁皇训典愿陛下法则仁宗臣常以畏天者莫如仁宗故愿陛下先诚于事天中春以来暴风雨雪寒气过甚惟陛下戒之重之侧身修德以销大异辛夘范百禄充资政殿学士知河中府诏来年御试将诗赋举人复试三题经义举人且令试䇿此后全试三题夏四月丁巳诏令后南郊合祭天地依元祐七年例施行五月癸未苏轼同吕希哲吴安诗丰稷赵彦若范祖禹顾临上言臣等备贠讲读伏见唐宰相陆贽论深切于事情言不离于道德智如子房而文则过辨如贾谊而术不踈上以格君心之非下以通天下之志使德宗尽用其言则贞观可得而复陛下能自得师莫若近取诸䞇臣等欲取其奏议稍加校正缮写进呈必能发圣性之髙明成治功于岁月辛夘董敦逸黄庆基皆罢坐言尚书苏辙苏轼不当也壬辰三省同进呈于是大防辙等奏曰先帝圣意本欲富国彊兵以鞭挞四夷而一时羣臣将顺太过故事或失当及太皇太后与皇帝临御因民所欲随事救改盖事理当然耳眞宗即位弛逋欠以厚民财仁宗即位罢修宫观以息民力凡此皆因时施宜以补助先朝阙政亦未闻当时士大夫有以为毁谤先朝者也近自元祐以来言事官有所弹击多以毁谤先帝为词非唯中伤士人兼欲摇动朝廷意极不善若不禁止乆逺不便于是得旨敦逸庆基并与知军差遣六月戊午左丞梁焘充资政殿学士同醴泉观使焘初以议边事不合即属疾求罢上皆遣内侍封还仍问所以必去之理并访人材焘曰人材可大任者圣主当自知之但须识别邪正公天下之善恶则天下受福陛下必欲知可大用之人无过且图仍旧人有人望者寻出知颖昌临行宣谕曰己用卿言复相范纯仁矣己未杨畏言纯仁方罢帅降官遽命以为相赏罚未明何以诏示天下来之邵又言纯仁师事程頥闇狠不才皆不听或曰畏与苏辙皆蜀人前击刘摰后击苏颂皆隂为辙道地太皇太后觉畏私意故复自外召范纯仁畏寻又言辙不可大用云秋七月丙子朔范纯仁为尚书右仆射兼中书侍郎太皇太后宣谕曰公父仲淹在章献明肃垂帘时唯劝章献明肃尽母道及仁宗亲政唯劝仁宗尽子道可谓忠臣公必能继绍前人纯仁顿首谢八月丙午朔辛酉太皇太后有疾丁夘吕大防范纯仁苏辙郑雍韩忠彦刘奉世入崇庆殿后阁问太皇太后圣体太皇太后谕大防等曰今疾势有加与相公等必不相见且善辅佐官家为朝廷社稷初大防等欲退太皇太后独留纯仁意欲有所属也上令大防以下皆往大防曰近闻圣体向安乞稍寛圣虑服药太皇太后曰不然政欲对官家说破老身没后必多有调戯官家者宜勿听之公等亦宜早求退令官家别用一畨人乃唿左右问曽赐出社饭否因谓大防曰公等各去喫一匙社饭明年社饭时思量老身也九月戊寅太皇太后崩范祖禹言太皇太后登遐陛下今将总览庶政延见羣臣此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也可不谨哉今陛下所宜先者莫如报太皇太后之德也陛下如欲报太皇太后之德莫若循其法度而谨守之太皇太后严正至静不可干犯故能斥逐姦邪以淸朝廷裁抑侥倖以肃宫禁故虽德泽深厚结于百姓而小人怨者亦不为少矣今必有小人进言曰太皇太后不当改先帝之政逐先帝之臣此乃离间之言不可不察也初太皇太后同听政中外臣民上书者以万计皆言政令有不便者太皇太后因天下人心欲改故与陛下同改之非以己之私意而改也旣改其法则非法之人及主其法者有罪当逐陛下与太皇太后亦以衆言而逐之其所逐者皆上负先帝下负万民天下之所雠疾衆庶所欲同去者也惟陛下辨察是非斥逺佞人深拒邪说有敢以姦言惑圣听者宜明正其罪付之典刑陛下初揽政事乃小人乘间伺隙之时也故不可不预防之此等旣上误先帝今又复误陛下天下之事岂堪小人再破坏耶初苏轼与祖禹约皆上章论列轼章已成见祖禹章观毕曰轼愿附名止于臣字下加等字后数日祖禹又言先太皇太后以大公至正为公罢王安石吕惠卿等所造新法而行祖宗旧政故社稷危而复安人心离而复合乃至契丹主亦与其宰相议曰南朝尊行仁宗皇帝政事可敕燕京留守使边吏约束无生事陛下观戎狄之情如此则中国人心可知也今陛下亲万机小人必欲有所动摇而怀利者亦皆观望臣愿陛下上念祖宗之艰难先太皇太后之勤劳痛心疾首以听用小人为刻骨之戒守元祐之政当坚如金石重如山岳使中外一心归于至正则天下幸甚冬十月吕陶言自太皇太后垂帘以来屏黜兇邪裁抑侥倖小人之心不无怨憾万一或有姦邪不正之言上惑圣听谓太皇太后斥逐旧臣更改政事今日陛下旣亲万机则某人宜复用某事宜复行此乃治乱之端安危之机君子小人消长之兆在陛下察与不察辨与不辨也吕希纯言君子小人用心不同邪正之论不可不察有昔时自以过恶招致公论坐法沉废者朝思夜度唯望乘国家变故朝廷未宁之时进为险语以动上心其说大约不过有三一者必谓神宗所立法度陛下所宜修复二者必谓陛下宜独揽权纲不宜委信臣下三者必谓向来迁责者当复收用三者之言行将至矣十一月枢宻院出刘瑗以下十人姓名并换入内供奉官三省但将有过犯冯景黄某二人见持服刘瑗李㲄二人不行外抽取六人苏辙奏曰陛下方亲政中外贤士大夫未曽进用一人而推恩先及于近习外议深以为非后数日枢宻院复出内批以刘惟简随龙除内侍省押班梁从政内侍省都知靖方带御器械中书舎人吕希纯封还词头上曰只为禁中阙人兼有近例辙曰此事非谓无例盖谓亲政之初先擢内臣故衆心惊疑上释然曰除命且留竢祔庙取旨可也旣退大防等知上从善如流莫不相庆范祖禹言近闻陛下召内臣十人而李宪之子亦在其中又召数人而王中正之子亦在数中外民庶皆言执政大臣不能固执置陛下于有过之地不报遂请对札子言熈宁之初王安石吕惠卿等造立新法先言天不足畏衆不足从祖宗不足法幸頼先帝圣明觉悟再罢安石两逐惠卿终元丰之世不复召用而所引小人布满中外日夜伺候今日事变妄意陛下以修改法度为是如使小人得至朝廷必进姦言上以惑误陛下次以倾害善人下以胁持羣臣岂惟正人不敢立朝臣恐宋室自此陵迟不复振矣又言先帝天资英睿圣学髙明可谓不世出之主也而内外为小人所误外兴师旅内兴百役凡不便民之事皆羣小所为而先帝受天下之谤臣尝痛之故不愿陛下复近小人盖以此也陛下诚能听臣之言悉追罢召用内臣指挥则中外之人称诵圣德万口一辞祖禹旣读札子又面奏章惇等不可用又奏召用中官不谓陛下有此政事上曰卿所论朕已晓祖禹曰臣乞携此章付执政且诘责之上曰且留此朕欲再看先是吕大防欲用杨畏为諌议大夫纯仁曰上新听政諌官当求正人畏倾邪不可用大防素称畏敢言且先宻约畏助己竟擢迁畏为礼部侍郎畏寻上疏言神宗更法立制以垂万世乞赐讲求以成继述之道上即召畏登对询畏以先朝故臣孰可召用者畏即疏章惇安焘吕惠卿邓温伯李淸臣等行义多加题品且宻奏书万言具言神宗所以建立法度之意乞召章惇为宰相上皆嘉纳焉甲戌绍圣元年正月戊子邓温伯权知贡举范祖禹王觌虞䇿同权知贡举二月丁未守戸部尚书李淸臣守中书侍郎守兵部尚书邓温伯守尚书左丞淸臣首倡绍述温伯和之二人乆在外不得志遂以元丰事激怒上意淸臣尤力伴送北使张元方还言相滑等州饥民衆多仓廪空虚苏辙见范纯仁郑雍议曰此事岂可不令上知二人皆不欲辙曰昔眞宗初即位李沆作相每以四方水旱盗贼闻奏王旦谓沆曰不宜以细事挠上听沆曰人主年少当令常闻四方艰难不尔侈心一生无如之何吾老不及见此参政异日忧也纯仁曰善及对纯仁具奏上曰为之奈何辙曰滑州已支山陵余粮万石与之又京城赈济应用备粮然省仓军粮才有二年五箇月备上曰何其寡备至此辙曰此非一日之故熈宁初臣在条例司窃见是时有九年以下粮上曰须九年乃可辙曰九年未易遽置但陛下尝以为意重节浮费令三年间有三五年备亦渐可也三月壬申朔日蚀云雾不辨癸酉上批新知陈州蔡卞为中书舎人乙亥吕大防为观文殿大学士知颕昌府后二日改知永兴军大防当国日乆羣怨交归焉及宣仁始祔庙神宗所简拔之人章惇安焘吕惠卿等以次进用大防亦自求去位上亟从之乙酉上御集英殿试进士䇿曰朕之临御㡬十载矣复词赋之选而士不加劝罢常平之官而农不加富可雇可募之说杂而役法病或东或北之论异而河患滋赐土以柔逺也而𦍑夷之侵未弭弛利以便民也而商贾之路不通此其故何也夫可则因否则革惟当之为贵圣人亦何必焉李淸臣之词也丁酉上御集英殿赐进士毕渐以下緫六百人时初考官取荅䇿者多主元祐杨畏覆考专取主熈宁元丰者故渐为之首苏辙依前官知汝州先是辙言御试䇿题歴诋近岁行事有欲复熈宁元丰故事之意臣愿陛下勿轻事改易若轻改九年已行之事擢任曩岁不用之人人怀私忿而以先帝为词则大事去矣不报辙又言圣意诚谓先帝旧政有不合改更自当宣谕臣等令商量措置今日宰臣以下未尝略闻此言而忽因䇿问进士宣露宻旨譬如家人父兄欲有所为子弟有不预知而与行路谋之可乎上固不恱李清臣邓温伯又先媒蘖之诏以辙为端明殿学士知汝州夏四月甲辰蔡卞同修国史翟恩为左司諌上官均为左正言张商英为右正言商英前自开封府推官出为河北西路提刑改江西运副又徙淮南踰五年不复召于是始擢諌官故商英攻元祐大臣不遗余力商英尝奏䟽论神考发明道德之意以作成人才同一风俗大志未集神灵在天宣仁保佑陛下託心腹于辅弼寓视听于台諌而势利之下是非蠭起浮言竞作鄙谚交兴川洛异党秦汶分朋拨而后动谓之天平子大而无见谓之盲大虫交通相纽谓之八关隂私架造谓之五鬼谁何门戸谓之约閙抱持具足谓之小鬼舍所亲而去谓之过房失所合而还谓之归宗伺察报探谓之㓕门瞪走马瞪势尽相图谓之徒中反告臣愚欲乞陛下以臣此章降手诏戒厉揭之朝堂风示四方乙巳三省言役法尚未就绪上曰止用元丰法而减去寛剩钱百姓何有不便邪范纯仁曰四方各不同须因民立法乃可乆也上曰令戸部议之庚戌曽布为翰林学士布自髙阳徙江宁诏许入觐言先帝政事当复施行且乞改元以顺天意壬子虞䇿言吕惠卿等指陈苏轼所作诰词语涉讥讪来之邵言轼凡作文字讥斥先朝当原其所犯明正典刑制依前左朝奉郎知英州癸丑御札改元祐九年为绍圣元年范祖禹为龙图阁直学士知陜州先是祖禹屡请补外上曰不须入文字执政官有缺盖上欲以祖禹代苏辙也旣而沮之者甚衆祖禹故求出乃有是命诏王安石配享神宗壬戌章惇守尚书左仆射兼门下侍郎制词略曰方政令出于帘帏操柄归于廊庙善政良法多所纷更正色危言不惮强御范纯仁充观文殿大学士知颕昌府曽布修神宗正史朱勃言应选人歴任通及三考以上方许奏举改官从之丁夘中书省言推行差役民间苦于差扰诏府界诸路役色依元丰八年见行条约施行邓温伯言旧名润甫昨避髙陈王讳今请复旧名从之閠四月辛未朔监察御史郭知章为殿中侍御史壬申陆师闵等二十三人为诸路提举常平等事井亮采请罢十科举士法从之翟思言先帝正史将以传示万世访闻秉笔之臣多刋落事迹变乱美实以外应姦人诬诋之说今旣改命史官须别起文请降旨取日厯时政记与今实録参对从之甲申安焘为门下侍郎乙酉吕惠卿知苏州虞䇿请复置天下义仓每苗税一石出米五升自来年为始专充赈济诏苏轼合叙复日未得与叙复秦观监处州茶盐酒税乙未章惇入见遂就职丙申诏惇提举修神宗皇帝实録国史黄履为御史中丞五月甲辰诏进士罢试诗赋专治经术三省勘㑹今来旣纯用经术取士其应用文词如诏诰章表箴铭赋颂赦敕檄书露布戒谕之类在先朝亦尝留意未及诏科诏别立宏词一科每科场后许进士登科人经礼部投状乞试甲寅郭知章言先皇帝辟地进壤扼西戎之咽喉元祐初用事之臣委西塞而弃之外示以弱寔生戎心乞检阅议臣名氏显行黜责惇等因开列初议弃地者自司马光文彦博而下凡十一人己未杨畏为吏部侍郎初吕大防旣超迁畏畏知章惇必复用有张扩者惇妻之姪也畏见扩致意云畏度事势轻重因吕大防苏辙以逐刘摰梁焘軰又欲并逐大防及辙而二人觉之遽罢畏言职畏迹在元祐心在熈宁元丰首为公辟路者及惇赴召百官郊迎畏独请间语多斥大防有直省官闻之叹曰杨侍郎前日謟事吕相公亦如今日见章相公也惇信其言故又迁畏吏部六月吕大防降授右正议大夫知随州刘摰特落观文殿学士降授左朝议大夫知黄州苏辙特降授左朝议大夫知袁州苏轼责授宁逺军节度副使惠州安置甲申礼部言太学博士詹文奏乞除去字说之禁从之梁焘落资政殿学士降授左中㪚大夫知鄂州刘安世落寳文阁待制知南安军吴安诗落直集贤院监光州盐酒税韩川落龙圗阁待制知防州孙升特落集贤院学士知房州丙戌诏蔡确特追复观文殿学士赠特进辛夘周秩言事失当罢监察御史差权知广德军是日三省以周秩所上二章进呈读至秩言向者有御批欲増隆皇太妃仪物又如治平中议濮庙事令吕大防如何住得所以求去上曰大防何尝有言今周秩越次及之是迎合也又进读至邪说甚行使天子不得尊其母上曰此言激怒也如秩趣操甚狂若置之言职朝廷无有安静之理其罢绌之秋七月张商英言吕希纯于元祐中尝缴驳词头不当及附㑹吕大防苏辙事乃夺希纯寳文阁待制知亳州如故丁巳三省言范纯仁韩维朋附司马光长纵羣凶毁讪先帝变乱法度内范纯仁仍首建弃地之议诏纯仁特降一官初章惇请责纯仁上曰纯仁持议公平非党也但不肯为朕留耳惇曰不肯留即党也上勉从惇请三省言前后臣僚上言论列元祐以来司马光等罪恶未正典刑及吕大防等罪大罚轻诏司马光吕公着各追所赠官并谥告及追所赐神道碑额仍下陜西郑州各于逐官坟所拆去官修碑楼及倒碑磨毁奉敕所撰碑文讫奏王巖叟所赠官亦行追夺知随州吕大防行祕书监分司南京郢州居住知黄州刘摰试光禄卿分司南京蕲州居住知袁州苏辙试少府监分司南京筠州居住梁焘鄂州居住刘安世南安军居住戊午诏司马光等各以等第行遣责降讫其余一切不问议者亦勿复言所有见行取㑹实録修撰官以下及废弃渠阳寨人自别依敕处分来之邵刘拯等乞复免行钱法九月甲辰黄庆基董敦逸并为监察御史庚戌三省同进呈考试制科张咸吴俦陈𤾉三人中第五等推恩上曰先朝尝罢此科何时复置知章等对曰元祐二年复置上曰进士䇿文理有过于此者因诏罢制科吕惠卿知大名府三省枢宻院同呈除目韩忠彦曽布因言章惇秉政以来所引皆阘茸小人陛下以天下公论召汝砺而沮格不行吕升卿于罪谪中致仕而惇不禀旨召令再仕王钦臣谢表语侵御史而惇欲削职降官周秩讥切朝廷而惇多方欲曲庇其罪陛下不欲与惠卿复职而终须复不欲除林希经筵而终须除以是上下畏之独臣与忠彦曽稍开陈他人有敢言其非者否上曰此固当开陈也冬十月庚寅常安民为监察御史安民先召对言元祐中进言者以熈宁元丰之政为非而当时为是今日进言者以元祐之政为非而熈宁元丰为是皆为偏论愿陛下公听并观是者行之非者改之无问新旧惟归于当上深然之谓执政曰安民议论公正无所阿附国子司业龚原奏王安石在先朝时尝进所撰字说二十二卷具书发明至理欲乞差人就安石家缮写定本降付国子监雕印以便学者传习诏可降吕希纯知忻州张商英之自右正言迁左司諌也具奏曰愿陛下无忘大臣擅权时愿章惇无忘在汝州时愿安焘无忘在许昌时愿李淸臣曽布无忘在河阳时曽布因指陈商英言愿陛下无忘皆臣所不晓上曰商英言事多如此过当耳十一月蔡确特追复观文殿大学士己丑常安民言北都为河朔重鎭旣除吕惠卿为留守而惠卿辞疾臣愿陛下振发主断趣令起发因面奏惠卿赋性深险王安石拔引为执政及得志遂攻安石使移此心以事君其薄可知惠卿若见陛下必言先帝而泣以感动陛下希望留朝廷及惠卿过阙请对旣见上果言先朝事而泣上正色不荅计卒不得施而去时论快之甲午三省同进呈台諌官前后章疏言实録院所修先帝实録类多附㑹姦言诋斥熈宁以来政事乞赐重行窜黜上曰史官敢如此诞慢不恭须各与安置诏范祖禹责授武安军节度副使永州安置赵彦若责授安逺军节度副使澧州安置黄庭坚责授涪州别驾黔州安置乙亥绍圣二年春正月丙午杨畏为寳文阁待制知成德军畏旣叛吕大防附章惇及李淸臣安焘与惇异议复隂附安李而惇亦徐觉其险诈乃命畏出守黄履言朝廷以赵彦若等修纂先帝实録厚加诬毁皆已窜逐惟监修官吕大防独得幸免诏吕大防特追夺两官赵彦若范祖禹陆佃曽肇林希并追夺一官黄庭坚特追一官诏国子监大学武律学并依元丰七年终以前见行条制二月丁夘朔日有食之云隂不辨三月丁酉林希权礼部尚书常安民言希章惇之党为惇谋客由是惇与其党日毁短安民于上前谓安民力主元祐意欲为范祖禹等营解邢恕为寳文阁待制知青州夏四月恕入对涕泣曰臣不谓今日复得见陛下以至泪溅御袍上不乐遂令赴靑州先是恕请觐韩忠彦曰所言必有以惑圣听上曰恕自谓有定䇿功曽布曰恕尝谓元祐执政言恕双手分付与个太平天下却逐恕在外闻者皆笑之上亦笑布又曰此人学识以至尽心公家诚不可得但多犯分如欲调一确与司马光令新旧人恊心同力此岂可得上亦笑之八月甲申诏应吕大防等永不得引用朞数及赦恩叙复九月范纯仁在陈州斋戒上奏曰窃见吕大防等窜谪江湖已更年祀未蒙恩旨乆困拘囚仰惟陛下每颁赦令斩绞重囚髠黥徒𨽻咸蒙赦宥股肱近臣簮履旧物肯忘轸恻常俾流离在汉有党锢之寃于唐有牛李之党后皆沦胥善类贻患朝廷数十年间未能消弭癸夘上批范纯仁立异邀名沮抑朝廷已行之命可落观文殿大学士知随州上始亦有意从纯仁所奏章惇力主前议且谓纯仁同罪未録遂并责之辛亥大享于明堂壬戌诏监察御史常安民立心凶险处性颇邪荐致人言姦状甚着畀之要路诚非所宜可罢监察御史送吏部与降监当差遣初安民言蔡京姦足以惑衆辨足以饰非巧足以移夺人主之视听力足以顚倒天下之是非内结中官外连台諌今在朝之臣京党过半陛下若不早觉悟逐去之他日援引羣姦布满中外变移是非隂夺人主之权羽翼已成就欲去之嗟无及矣又为上言今大臣为绍述之说者其实皆借此名以报复私怨一时朋附之流从而和之遂至已甚张商英在元祐时上吕公着诗求进其言谀佞无耻士大夫皆传笑之及近为諌官则上疏论司马光吕公着乞斵棺鞭尸陛下察此軰之言果出于公论乎朝廷凡事不用元祐例至王珪家䕃孙五人皆珪身后所生乃引元祐例许奏荐近日讲复官制职事官不带职寄禄官不带左右至于权尚书侍郎独以林希李琮之故不复改易如此等事谓之公心可乎故凡劝陛下绍述先帝者皆欲託先帝以行姦谋谓他事难以惑陛下若闻先帝则易为感动故欲快恩雠䧟良善者须假此以移陛下之意不可不察宣仁圣烈皇后甚得人心前日陛下驾幸秦楚国夫人第浇奠及辍朝并命敕葬诸费从官给人人无不欢唿今权臣恣横朋党满朝言官未尝一言及之惟知论元祐旧事力攻已去臣僚臣荷陛下奖㧞不敢负恩摧枯拉朽之事臣实耻为之举朝嫉臣诬䧟非一臣赋性愚直恐终不能胜朋党之论愿乞外任以避之上开慰而已上初命与安民知军惇乃进拟送吏部降监当明年董敦逸论瑶华事上怒欲贬之谓执政曰依常安民例与知军惇救之乃知上亦初不曽知安民降监当也冬十月右丞郑雍为资政殿学士知陈州章惇之贬斥元祐旧臣皆以白帖子行遣上疑惇惇甚恐雍私语惇曰用白帖子有王安石故事惇大喜取其案牍白上惇遂安议者谓雍欲以此结惇也然雍竟罢绌甲戌守吏部尚书许将为尚书左丞翰林学士蔡卞守尚书右丞丙子戸部尚书蔡京为翰林学士十一月乙未门下侍郎安焘为观文殿学士知河南府焘旧与章惇相好及同省执政惇惮且恶之所以排䧟焘者无不至戊戌监察御史陈次升为殿中侍御史苏州自夏迄秋地震十二月乙丑诏御史台六察案复置监察御史三贠分领丙子绍圣三年春正月庚子韩忠彦除观文殿学士知眞定府知成德军杨畏知河中府孙谔言畏在元丰之间其议论皆与朝廷合及元祐之末大防辙等用事则尽变其趋而从之绍圣之初陛下躬亲总揽则又欲变其趋而偷合茍容天下谓之三变诏落寳文阁待制其后以盛陶言移知虢州戊午诏宜罢合祭自今间因大礼之岁以夏至之日躬祭地祇于北郊二月诏罢富弼配享神宗庙庭三月辛夘朔内尚书省火壬辰诏罢春宴不御垂拱殿三日劔南东川地震丁未蔡韬守监察御史夏五月丙申孙谔言免役者一代之大法伏愿陛下博採羣言无以元丰元祐为间要以便元元至于无不均不平之患而止则先帝之烈昭然如日月之光明岂不盛欤蔡京言孙谔言役法以为元丰多元祐省元丰重元祐轻则是谔以为元丰之法不若元祐明矣是欲伸元祐之姦惑天下之听臣愚不知谔果何心也诏孙谔罢左正言差知广德军给事中蹇序辰言先帝在位十有九年其应世之迹未易周览请选儒臣着为神宗寳训一书授之读官以备劝讲之阙诏俟正史成书令史官编修秋七月诏知渭州吕大忠知秦州大忠自泾原入对上语大忠曰曽得大防信否有书再三说与且将息忍耐大防朴为人所卖候二三年可复相见大忠拜谢以告章惇惇旣闻上语即萌异意元祐党人由是再行贬黜乙夘国子司业龚原言将来科场只令依旧专治一经从之八月范祖禹特责授昭州别驾贺州安置刘安世特责授新州别驾英州安置坐四年十二月同上疏论禁中覔乳母事也九月曽布因言蔡卞最隂巧而章惇轻率以相媚说故多为其所误凡惇所主张人物多出于下至议论之际惇毅然如自己出而卞噤不启口外议皆云蔡卞心章惇口如此实于圣政有害政府虗位甚多愿早择人以助正论壬子上批皇后孟氏纵慾失德宻造竒邪躬禀皇太后皇太妃圣旨恭奉玉音可废居道宫其后上颇有悔悟意尝曰章惇坏我名节故元符末皇太后复后位号者推上遗志而行之也冬十月正字邓洵武为神宗皇帝正史编修官壬申西南方有雷声次大雨雹十二月女眞本名朱里眞畨语舌音讹为女眞自大中祥符三年以后絶不与中国通有堪布者生女眞之长帅其孙曰英格称强诸部英格有子曰阿固达有大志契丹寿昌二年即绍圣三年也大国舅帐萧哈里四郎君啸聚为盗有衆数千奔女眞结英格为乱因命英格圗之英格斩哈里遣阿固达献首级余悉留不遣契丹不得已反进英格父子等官自是其徒隂怀异志契丹知其为东方患者必此人也丁丑绍圣四年春正月己酉翰林学士林希权知贡举给事中徐铎起居郎沈铢同知贡举庚戌中书侍郎李淸臣知河南府二月三省言司马光吕公着唱为姦谋同恶相济亦宜少示惩沮吕公着可特追贬建武军节度副使司马光可特追贬淸海军节度副使王巖叟可特追贬雷州别驾并追夺遗表致仕子孙亲属所得䕃补陈乞恩例丙寅给事中叶祖洽言近诏中书省书过文字并不廻避臣次覩中书省置中书舍人以行为职其不可行则缴之门下省置给事中以读为事其不可读则驳之盖以庙堂之上议论施设或有差误人主有所不知则给舎得以其职上闻今使中书舎人兼权给事中又令凡有书过文字并不廻避不惟名实淆乱而给事中职事遂废诏除特旨书读不廻避外余令互书庚辰诏罢春秋科三省言司马光等造为姦谋訿毁先帝变更法度各加追贬谨按吕大防刘摰苏辙梁焘等为臣不忠罪与光等无异虽尝惩责而罚不称愆吕大防可责授舒州团练副使循州安置刘摰鼎州团练副使新州安置苏辙化州别驾雷州安置梁焘雷州别驾化州安置范纯仁武安军节度副使永州安置刘奉世分司南京郴州居住韩维特授左朝议大夫致仕王觌分司南京通州居住韩川分司南京随州居住孙升崃州居住吕陶衡州居住范纯礼蔡州居住赵君钖管勾亳州明道宫本处居住马黙单州居住顾临饶州居住范纯粹均州居住孔武仲池州居住王汾依前官致仕王致臣信州居住张耒添差监黄州酒税吕希哲和州居住希纯金州居住希绩依旧光州居住姚勔濮州团练副使连州安置晁补之添差监处州塩酒税贾易添差监海州酒税务程頥追毁出身放归田里郴州编管秦观移送横州编管朱光庭追贬栁州别驾孙觉追职并两官及遗表恩泽赵卨追职并两官及遗表恩例李之纯追职及遗表恩例杜纯追职李周追贬团练副使甲申制文彦博特降授太子少保致仕依前潞国公闰二月上批张天说所进书立意狂妄诋讪之言往往上及先帝下及朝廷送开封府取勘后开封府言天说私有景福应太一集要及上书诋讪先朝情不可恕特处死丁亥制韩川特责授岷州团练副使道州安置孙升果州团练副使汀州安置中书舎人蹇序辰言知定州韩忠彦元祐之初遽忘大恩附㑹奸恶望早赐黜责诏上淸储祥宫御篆碑文苏轼所撰已令毁弃宜差蔡京撰文并书壬辰黄隠分司南京睦州居住王觌改送袁州居住孔文仲追贬梅州别驾鲜于侁追諌议大夫集贤殿修撰吴处厚追贬歙州别驾郑雍特落职知郑州安焘降授资政壬寅曽布知枢宻院事翰林林希为同知枢宻院事惇疑布更引希同知使察之希寻为布所诱亦背惇布与惇益不合卒倾惇夺其位左丞许将守中书侍郎右丞蔡卞守左丞黄履守尚书右丞诏苏轼责授琼州别驾移送昌化军安置范祖禹移送賔州安置刘安世移送髙州安置三月癸亥御集英殿赐正奏名进士何昌言并诸科进士等及第出身释褐共六百九十人曽布言第二人方天若程文中言元祐大臣当一切诛杀而不诛杀子弟当禁锢而不禁锢资产当籍没而不籍没古今政事无此义理此奸人附㑹之言不足取天若乃蔡京门客惇每言人臣不可欺罔如天若欺罔孰大于此上颔之甲戌幸金明池风甚池浪如山新作龙舟舣于氷心殿东不复可登水嬉等船皆罢夏四月乙未校书郎陈瓘通判沧州初太学博士林自用蔡卞之意倡言于太学曰神考知王荆公不尽尚不及滕文公之知孟子也士大夫皆骇其言于是瓘谒章惇求外任因具以告惇惇大怒召自而骂之章蔡由是不咸瓘自为小官时即特立敢言绍圣初章惇以宰相召道过山阳瓘适相遇随衆谒之惇素闻瓘名独请登舟共载而行访以当世之务瓘曰请以所乘舟为喻偏重其可行乎或左或右其偏一也明此则可行矣惇黙然未荅瓘复曰上方虚心以待公公必有以副上意者敢问将欲施行之序以何事为先何事为后谁为君子谁为小人惇曰司马光奸邪所当先辨瓘曰相公误矣此犹欲平舟势而移左以置右也果然将失天下之望矣惇厉色视瓘曰光辅母后独宰政柄不务纂绍先烈肆意大改成绪误国如此非奸邪而何瓘曰不察其心而疑其迹则不为无罪若遂以为奸邪而欲大改其已行则误国益甚矣乃为之极论熈丰元祐之事辞辩渊源议论劲正惇虽迕意亦颇惊异遂有兼取元祐之语留瓘共饭而别惇到阙召瓘为太学博士瓘闻其与蔡卞方合知必害于正论遂以婚嫁为辞乆而赴官于是三年不迁卞方议毁资治通鑑板瓘闻之因䇿士题特引序文以明神考有训于是林自骇异而谓瓘曰神考少年之文尔瓘曰圣人之学得于天性岂有少长之异乎林自辞屈愧歉遽以告卞乃宻令学中置板髙阁不敢议毁矣瓘又尝为别试主文林自复谓蔡卞曰闻陈瓘欲尽取史学以黜通经之士意欲沮坏国是而动摇吾荆公之学卞旣积怒谋将因此害瓘唯候瓘所取士求疵立说而行之瓘固预料其如此乃于前五名悉取谈经及纯用王氏之学者卞无以发然五名之下往往皆博洽稽古之士也瓘尝曰当时若无矫谲则势必相激史学往往遂废矣故随时所以救时不必取快目前也己亥舒州团练副使循州安置吕大防卒于虔州四月辛丑吕公着特追贬昌化军司戸参军司马光特追贬朱崖军司戸参军诏王珪遗表恩例并行追夺所赐宅拘收入官故承议郎髙士英特追毁出身以来文字上宣谕王珪当先帝不豫时持两端又言髙士英者诣黄履问谁当立者曽布林希曰天命何可移易兼宣仁亦必无此心上曰宣仁乃妇人之尧舜也外则王珪等内则梁惟简軰妄为此纷纷尔上之嗣位邢恕与蔡确等自谓有定䇿功旣而确死贬所恕亦斥不用心恨之髙士京者尝与恕同官恕一日置酒从容问曰公知元祐间独不与先公推恩否士京曰不知又问有兄弟无士京曰有兄士充已死恕曰此乃传王珪语言之人也当是时王珪为相欲立徐王遣公兄士充传道语言于禁中知否士京曰不知恕因诱士京以官爵曰公不可言不知当为公作此事因令所亲信王棫为士京作奏上之珪由是得罪其后士京恨所得官爵不称屡欲自陈虚妄髙氏诸族皆恶之絶不与通五月丁巳降授太子少保潞国公致仕文彦博卒朝议大夫致仕韩维以朋附司马光最为尽力责授崇信军节度副使致仕筠州居住六月癸未朔日有食之隂翳不见丙戌三省枢宻院同班致词贺上顾三省曰卿等更当修政事以进贤退不肖为意曽布曰君子小人有天下公议在诚不难分别惇曰若尽要为君子谁为小人者布曰臣不敢以小人自处若无君子之心何可居此地秋七月诏许吕大防归葬始大防卒于䖍州上闻之曰大防何以至䖍州及其家请归葬即许之议者由是知痛贬元祐党人皆非本意也甲子内中遗火己巳诏罢作北郊竢先罢合祭于圜丘乃行庚午太史奏火入舆鬼主贼在君侧宜备之上遣中人召太史诘之对曰谗慝之人皆贼也唯亲近正人修德乃所以备之八月己酉彗星见氐间斜指天市垣光芒约三尺至九月戊辰没上顾问见彗否皆以实对上曰当避朝肆赦以荅天戒曽布言政事有未安刑罚有未当大臣还肯因天变为陛下改更否正人端士天下之所欲进而大臣素所不恱还肯因天变为陛下收用否谗邪不正之人置在要路而大臣素所党与还肯因天变为陛下斥逐否臣恐未有以称陛下修省之意也上闻之矍然见于色布又言陛下方下诏求直言比闻论者已有恐恐士大夫因天变欲动摇政事如此则谁敢言者是月上以星变屡戒大臣以修政事又下诏求言曽布因奏事白上有识之士或有所陈望陛下省览然其间有奸言闻林希言方天若上书更欲诛戮元祐之人旣而闻林自果有此论而御史邓棐遂以此应诏以扫除异意之人足以应除旧布新之象棐乃卞党京所荐也林希因进曰陛下寅畏如此未知大臣能奉行圣意否上遽曰不畏天变岂非章惇冬十月辛巳朔御迩英阁侍读蔡京言窃见王安石有日録一集其间皆先帝与安石反覆论天下事及熈宁改更法度之意本末备具欲乞略行修纂进读上曰宫中自有本朕已详閲数次矣边报言羗人以彗星肆赦罢兵以放㪚人马上曰羗人犹畏天变况中国乎壬寅邢恕为御史中丞章惇实启上也恕尝谓惇有定䇿功而惇每疑元祐人复用谋诛絶之知恕肯任此事故不以序迁改时惇与卞已不咸恕即上疏论朋党十一月丁丑诏放归田里人程頥送涪州编管坐与司马光同恶相济也先是上与辅臣语及元祐政事曰程頥妄自尊大至欲于延和讲说令太母同听在经筵多不逊可与编管頥素与邢恕善林希意恕必救頥则因以倾恕恕语人曰便斩頥万叚恕亦不救闻者笑之十二月鼎州团练副使新州安置刘摰卒先是蔡京安惇共治文及甫并尚洙等所告事将大有所诛戮彗星变上怒稍怠然京惇极力煅炼不少置已而焘先卒于化州摰亦卒于新州衆皆疑两人不得其死明年五月狱乃罢戊戌殿中侍御史陈次升为左司諌初章惇蔡卞欲其排元祐臣寮次升首论敕牓反覆又言常立周穜郑居中自此惇卞不说常令太府少卿林颜致忱悃于次升次升对曰次升知守官而已不知其它甲辰三省言熈宁年兴置市易务本以通有无利商贾平物价抑兼并元祐一切罢去诏复置市易务戊寅元符元年春正月癸酉邹余为监察御史邢恕所荐也二月蔡京等根治同文馆狱卒不得其要领乃更遣吕升卿董必使岭外谋尽杀元祐党人时刘摰梁焘已前死朝廷犹未知也三月辛亥曽布言近闻吕升卿董必察访二广中外疑骇祖宗以来未尝诛杀大臣升卿兄弟与轼辙乃切骨仇雠轼辙闻其来万一望风引决朝廷本无杀之之意使之至此岂不有伤仁政兼升卿凶熖天下所畏又济之以董必此人情所以尤惊骇也上改容曰甚好乃诏吕升卿差充广南西路察访指挥更不施行后三日董必自东路改使西路初章惇蔡卞恐元祐旧臣一旦复起日夜与邢恕谋所以排䧟之计旣再追贬吕公着司马光又责吕大防刘摰梁焘范祖禹刘安世等过岭意犹未慊仍用黄履䟽髙士英状追贬王珪皆诬以图危上躬其言浸及宣仁上颇亦惑之最后起同文舘狱将悉诛元祐旧臣专媒蘖垂帘时事建言欲追废宣仁惇卞自作诏书请上诣灵殿宣读施行皇太后方寝闻之遽起不及纳履号哭谓上曰吾日侍崇庆天日在上此语曷从出且上必如此亦何有于我皇太妃同皇太后諌上语极悲切上感悟取惇卞奏就烛焚之禁中相庆惇卞明日再具奏坚乞施行上怒曰卿等不欲朕入英宗庙乎抵其奏于地宣仁追废之议由是息而惇卞终不肯释元祐旧臣京惇进呈摰等事目上曰摰等已责遐方朕遵祖宗遗志未尝戮大臣其释勿治蔡京等奏定验咸阳民叚义所献玉玺篆文与秦相李斯篆文合有鱼龙凤鸟之形是古之虫篆诏令礼部太常寺按故事详定以闻诏苏辙移循州安置夏四月化州安置梁焘卒壬辰林希罢同知枢宻院事知亳州邢恕罢御史中丞知汝州诏五月朔受传国寳以天授传国受命之寳为文五月戊申朔上御大庆殿受传国寳行朝㑹礼初章惇谓秦玺何足贵不过藏天章瑞物库而已旣而京等专达未尝关由三省惇等不复敢一言闻者哂之丙寅诏以六月朔改元为元符曽布以为昔天书降尝于承天门里作元符观后以火废则元符之号亦不甚佳秋七月诏范祖禹移化州安置刘光世移梅州安置王巖叟范祖禹刘安世朱光庭诸子并勒停永不收叙韩维卒壬申夜云雾蔽天地震良乆乃止九月诏王珪诸子并勒停永不收叙庚戌横州编管秦观特除名永不收叙移送雷州编管以附㑹司马光等同恶相济也壬子宣德郎邹浩为右正言三省呈浩元祐间所上疏云人才所当急则云自古不乏才国用所当忧则云君子不言利边备所当修则云在德不在兵皆深中当时议论者之病遂擢授諌职诏郑侠追毁出身除名勒停依旧送英州编管冬十月甲午化州安置范祖禹卒中书省言元祐元年邢恕上书言熈宁初王安石吕惠卿用事先帝询及二人臣具道安石之短惠卿之奸又言太皇太后躬亲听断并用忠良全去弊蠧又言韩维端谅名德乃与司马光吕公着一等诏邢恕特降授承议郎知南安军十一月甲子冬至祀昊天上帝于圜丘以太祖配十二月邹浩尝奏论章惇擢登相位于今五年徇情废理专务自营力引所私分据要路潜谋宻计妙若鬼神一有作为首尾互应惇虽不动声气而事已倐然济矣是以陛下之所欲用者正人也由此沮格而不得进陛下之所欲来者忠言也由此壅阏而不得闻陛下之所欲推广者仁恩德泽也由此难于逺达而不得均被于元元是陛下之志愿未获尽伸而惇之好恶莫不毕遂惇虽傲然自若以为人莫能窥而不知其效已有不可掩者故论其爕理则水旱荐臻之变异常论其表率则诞慢相习之风弥扇论其旁招则非趍附其门者弗用论其言动则虽陵侮毁骂而必为论其横身力荐之人则以罪窜逐相继论其尊君畏上之心则遇灾而处略不引咎又尝奏臣观执政大臣不务同心同德以称陛下登用之意且其不和之心旣已发于声形动于天地为水为旱为民物之灾矣失今弗圗后必滋甚抑恐四夷闻之必有以轻议中国者此正朝廷所以为今日之急务也己夘元符二年春正月先是曽布累乞罢上不许旣复就职因言章惇作相举措乖错不为人所服自士大夫至闾巷小人无不昌言慢骂刑政失当致天下论议如元祐之人罪戾深重者悉已贬窜其间一言之差一向搜求有何穷尽又如看详䜣理事臣亦尝言刑部釐为两司一则断刑一则雪罪熈宁得罪之人亦有曽于元丰中得雪理者何独于元祐中一切不许诉雪事在已往无可言者然其绪余尚可阔略兼趣令结絶后数日遂谕三省令阔略在下者而三省批旨但云公人军人百姓更不看详而已赐故相王安石宅一区是月恩州地震二月己亥石豫为监察御史从中丞安惇荐也夏四月丁亥以时雨稍愆疎决在京及河南应天大名府系囚己丑诏新除工部贠外郎董必送吏部与小处知州先是必按衡州孔平仲粜常平违法就潭州起狱致死者三人寻又差察访广西所为多刻薄五月庚申孔平仲责授惠州别驾英州安置戊辰诏朕因阅元祐臣寮所上章疏得陈次升任监察御史日一二奏极其奸邪附㑹权臣诋毁先政可罢职与逺小监当差遣遂添差监全州塩酒税次升之为御史也尝劾章惇奏入不报次升自监察御史迁左司諌首尾凡四年旣罢而惇独居相位讫元符末乃贬六月蹇序辰落职降一官知黄州以奉使辽国进拜不如仪等事故也序辰凶慝贯盈人莫敢动摇之者一旦逐去衆论快之秋七月初笾波斯结旣以讲朱等四地来邈川诸酋相继以求内附令孙路驻河州王赡将河州军兵为先锋总管王愍将岷州及熈州军马䇿应以抚纳邈川诸部是月己未诏下甲子师发河州次安乡城赡以先锋自宻章渡过河丙寅遂克邈川即日以㨗书闻孙路怒赡径上㨗书不复由帅府谗间自此作矣八月王赡已收复邈川城按邈川城系古湟中之地东北控夏国右厢甘凉一带西接宗哥青塘九月庚子朔夏国遣使谢罪见于崇政殿丁未诏立贤妃刘氏为皇后先是内出皇太后手诏曰非此人其谁可当其后皇太后临朝以瑶华无辜被废追治元符立后之因诏蒋之奇进所奉手诏验其字画乃刘友端所书之奇帘前奏曰当时降制用手诏语皆得旨不谓皇太后不知也时章惇专制纳结内侍郝随以固权宠刘友端助之三人凶狡相济故长乐手札惇撰定进入友端矫制书之宫禁事秘人莫得而辨也赐夏国主干顺诏上谓曽布曰西人未尝如此逊顺布曰元祐中固不论元丰中表章固不逊未尝如今屈服也邹浩上疏曰陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖旣废后不旋踵并斥美人所以示公也及至立后则不选于妃嫔必选于贵族而立慈圣光献所以逺嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治若与贤妃争宠以致罪则并斥美人以示公固有仁祖故事存焉若不与贤妃争宠以致罪则不立妃嫔以逺嫌亦有仁祖故事存焉伏望圣慈追停册礼别选贤族疏奏诏浩言多狂妄事实不根特除名勒停送新州羁管浩尝奏论章惇六罪谓惇在元祐初实与司马光同入文字抵斥先帝保甲之法以为非是若以保甲诚不便不可行即惇在先朝固己为执政矣何不为先帝言而罢之安忍先帝陵土未干而遽诋以为非邪閠九月汀州安置孙升卒诏以靑唐为鄯州邈川为湟州冬十月己亥朔诏新知河州种朴星夜赴任计㑹苗履等过河讨荡作过蕃部甲寅章惇留身奏甚乆曽布再对上谕布曰章惇以夏人犯邈川欲因此讨伐遂㓕夏国上笑曰此何可听布曰陛下圣明逺虑此天下之福今靑唐用兵士卒困敝日甚若更经营诛㓕夏国如此即忧在中国不在四夷上深然之己未种朴战没胡宗回遣河州都监王吉将五百骑讨阿章全军没又遣魏钊讨之钊亦败死自种朴之死熈河将士气夺无敢复言战者于是靑唐道路复不通十二月叛羗因结连丁零宗羗间遣人伏于章崃隘险中肆行剽刼朝廷竟以道路梗塞遂弃靑唐元符三年春正月戊辰朔不受朝己夘上崩于福宁殿宋史全文卷十三宋史全文卷十四钦定四库全书宋史全文卷十四宋徽宗庚辰元符三年正月己夘夜漏未尽宰臣执政㑹门下省黎明诣内东门宣召入㑹通门至福宁殿皇太后曰大行皇帝无子天下事须早定惇厉声曰在礼律当立同母弟简王皇太后曰神宗皇帝诸子申王虽长縁有目疾次即端王当立惇又曰论长㓜则申王为长论礼律则简王当立皇太后曰俱是神宗之子岂容如此分别于次端王当立徽宗乃即皇帝位诏皇太后权同处分军国事诏大行皇帝皇后号元符皇后二月吏部侍郎徐铎知贡举给事中赵挺之寳文阁待制何执中起居郎吴伯举同知贡举知开封府吴居厚因奏对言陛下即政之初京师有妄议朝政者当行止絶乞増置逻者上曰及朕躬否居厚曰虽不敢指斥然传播朝廷陞黜将大有更张其语不根上曰如及朕躬容朕修省居厚慙谢而退曽布因言青唐之事全是章惇力主此议绍圣以来措置边事无不如意临了作此一事至今狼狈了当不得壬寅大行皇帝殡于福宁殿之西堦甲辰太后曰皇帝年长圣明本不须同听政但以再三不得已从所请比俟殿殡便欲退处今至祔庙亦黾勉也先丞相最被遇真皇先一年薨不及䇿立仁宗相公等必知先丞相事业旧尝见父言慈圣盛德然还政亦差迟至今记得此语以此不遑自安如此庻几不违父教不辱先相门风又俗谚云彼杀不如自杀不成更待他时教他人有言语后还政何如先自处置为善衆皆称颂己酉知南安军邢恕为龙图阁待制知定州诏以新除吏部尚书韩忠彦为门下侍郎新除资政殿学士黄履为尚书右丞忠彦陈四事以禆新政其一广仁恩其二辟言路其三去疑似其四谨用兵诏管勾御药院郝随刘友端与外任宫观以近年禁中修造华饰过当故也癸亥复范纯仁刘奉世吕希纯王觌吴安诗韩川唐义问并分司南京纯仁光禄卿居邓州奉世少府监居光州希纯少府少监居唐州觌光禄少卿居和州安诗少府少监居澧州川少府少监居随州义问屯田贠外郎居安州又诏吕希哲管勾明道观吕希绩管勾崇福宫吕陶提举玉局观苏轼移廉州苏辙移永州刘安世移衡州秦观移英州程頥移崃州邹浩监袁州酒税黄庭坚添差监鄂州在城酒税三月权发遣洛州龚夬为殿中侍御史权发遣卫州陈瓘为左正言添差袁州酒税邹浩为右正言用曽布韩忠彦黄履所荐也上极称浩且谓布曰浩击章惇文字待降出布因言言路得人中外孰不鼔舞唯章惇蔡卞不乐尔庚寅敕下礼部放正奏名进士李釡以下五百六十一人第一第二等赐及第第三第四等赐出身第五等赐同出身辛夘诏太史前告天将动威日有食之期在正月变异甚鉅殆不虚生应中外臣僚以至民庶各许实封言事在京于合属处投进在外于所在州军附逓以闻丙申章惇上大行皇帝陵名曰永泰陵诏恭依夏四月朔日有食之百官守局日官言辰初食西北四分至巳五刻而复新知太原府蔡京依前翰林学士承㫖是日曽布再对力陈京卞懐姦害政羽翼党援布满中外善类义不与之并若京留臣等必不可安位上慰谕曰无他皇太后但且欲令了史事以神宗史经元祐毁坏今更难于易人尔曽布独对上曰封事已百余轴尽言章惇于定䇿之际罪恶固不待言蔡卞隂狡害政绍圣以来伤害人物多出于卞其罪更大于惇布曰陛下分别忠邪如此则臣虽退归山林死亦瞑目至帘前亦具以此陈之后三日上又曰言惇卞者已二三百轴庚戍以皇长子生辅臣称贺月犯东咸丙辰荧惑犯填丁巳诏天祐予家挺生上嗣国有大庆赉及多方解网恤辜何俟终日范纯仁下项官与宫观差遣外州军任便居住中丞安惇罢知潭州先是陈瓘言陛下欲开言路首还邹浩取其有旣往之善可谓得已试之才安惇尚縁往事论浩罪恶欲寝已成之命自明前举之当其说以为先朝之事且当遵承国是所系不可轻改岂有事事不改而可以谓之善继天下皆非而可以执为国是乎邹浩既来惇可去矣惇闻瓘章已出亦自请去故有此命瓘又言国是之说孙叔敖战国一时之事然其言曰夏桀商纣不定国是而以合其取舍者为是不合其取舍者为非则是孙叔敖之意亦不敢以取舍之私而害天下之公是非也因録国是故事上之陈瓘言陛下改用大臣明示好恶卞则安坐而不动惇则备礼以求去立其私说变乱名实为国政之害大者有三一则以继述神考为名违其说者谓之不孝而实有负诬之心二则以厚于先帝为名违其说者谓之至薄而实有轻欺之意三则假经义之糟粕窃安石之绪余依语而行蔽惑上下谋发于蔡卞之心事成于章惇之手胁持上下果断必行此二人者外示睽间而心不相忘有急则相应自然必致之理也五月贬潍州团练使前知湟州王赡为诸卫将军房州安置姚雄奏称青唐邈川始因王赡贪功生事招诱羌酋収复穷逺之地费财劳师连歳不解上疑贬赡太轻太后曰自此必宁静矣癸酉诏近经登极大赦及累降赦宥中外臣僚无不甄叙唯瑶华废后未复位号理所未安令三省枢宻院同详议闻奏乙亥瑶华以犊车四还禁中至内东门皇太后遣人赐以冠服令易去道衣乃入中外闻者莫不懽唿丙子制废后孟氏可复为元祐皇后上谕曽布蒋之竒曰台諌攻蔡卞已十余章如何得卞知令自图去就皆莫敢对上曰只说与章惇则卞自知矣惇欲召吴伯举往谕之己夘共奏遣伯举上遣伯举谕㫖卞遂草表乞宫观布又言卞之去固已定然外议皆以京进为忧上黙然忠彦翌日留身具道京不可进上曰本无用之之意但于帘前更开陈太后曰相公第安心必无此忠彦退以语同列皆相庆己丑诏追复文彦博等官辛丑月犯昴是日龚夬论蔡京诏送三省讫不行韩忠彦曰上恐人言未已兼来者必纷纷也甲午陈瓘上殿再论章惇又论蔡京罪状上以为京与卞不同瓘极陈乃稍然之六月癸夘月犯荧惑丁未制曰龙图阁待制邢恕操心倾危雅意传㑹造为光语上累宣仁使光公着被凶悖之名䝉窜殛之罪欺天误国职尔之由今朕既申彼之寃还其爵秩则尔罪恶何词以逃可依前官守少府少监分司西京均州居住曽布言元祐之人愤嫉熈宁元丰之人一切屏斥已失之偏绍圣用事者又深忿元祐之人故窜斥废黜无不过当其偏则又甚矣今日陛下欲以大中至正之道调一两党则但当区别邪正是非处之各得其所则天下孰敢以为非者臣累闻圣谕及皇太后亦曽宣谕亦谓是者则用不是者则不用更不必分别此时彼时若人臣皆能体此意则无不当矣秋七月己巳荧惑歴氐星犯房星太白犯角距星范纯仁为观文殿大学士中太一宫使盖将以为相也时纯仁在南京已病矣辛未荧惑在房心之间壬申以皇太后罢同听政族属姻戚迁秩命官者凡三十三人丰稷陈师钖言仁宗问辅臣或谓先朝诏令不可轻改信然乎王曽曰此憸人惑上之言也咸平中删太宗诏令十存一二去烦宻之文以便于民何为不可仁宗然之由是观之朝廷之法消息盈虚与时偕行何常之有哲宗亲政召章惇为宰相惇用羣小合姦谋害元祐忠贤司马光吕公着等变乱神考法度谓之不忠不能绍述谓之不孝以此激怒先朝此王曽所谓憸人惑上之言也惇编类臣寮章䟽择其切直不讳之言谓之讪上谓之指斥臣观书见禹戒舜曰无若丹朱傲惟慢游是好周公戒成王曰无若商王纣亦可谓之讪上乎亦可谓之指斥乎惇又以章䟽语言不足为大恶乃持文及甫邢恕之私言輙诬光等谋废立为不轨无状可按无迹可寻一切以意为之惇当国七年窃持威柄祸福天下勇于害贤敢于杀人临大变订大事包藏隂谋发为异议陛下尚优容之乎祖宗怒惇乆矣今付陛下震之上帝怒惇乆矣今命陛下诛之陛下何惮而不果邪己卯荧惑自房心之间上行月犯天隂八月乙未朔秘书少监邓洵武为国史院编修官从蔡京之荐也给事中叶涛龚原相继驳奏陈瓘言近言山陵使章惇奉使无状以致哲宗大升举䧟泞不前乞依唐李珏故事先次行遣未䝉施行丙申太白犯亢九月甲子朔左仆射章惇上表乞罢政诏荅不允上谓辅臣曰朕不欲用定䇿事贬惇但以扈从灵驾不职坐之余事候有人理㑹别议行遣韩忠彦曰例当放辞谢上曰不必尔令庭下辞谢而去可也庚辰诏陈瓘累言皇太后尚预国事其言虚诞不根送吏部辛巳添差监扬州粮料院癸未月入井甲申知江宁府蔡卞落职提举洞霄宫龚夬言蔡京与卞表里相济天下共知其恶播于民謡云二蔡二惇必定沙门籍没其家禁锢子孙又云大惇小惇入地无门大蔡小蔡还他命债伏望博加採访以辨忠邪丁亥瓘知无为军时瓘已出国门即露章辞免曰臣所望者当以流窜蔡京为急不当以移臣差遣为先也诏不许辞免太白犯斗杓第二星冬十月丙申蔡京知永兴军上曰陈瓘极不可得前日遣人送黄金百两瓘受赐泣下新知越州章惇潭州安置徐勣为制曰处心忮忍赋性隂邪凡陈开导之言无非杀伐之事隂挟仇怨妄肆中伤或称谋危上躬或託谤讪宗庙摈除禁近视若孤豚排斥缙绅弃如断梗投之荒裔肯使生还杀戮无辜道路以目壬寅知枢宻院事曽布为尚书右仆射兼中书侍郎戊申月食毕先是曽肇进对白上臣兄传旨令草诏戒内外以持大中至正之道上曰只是神宗法度当固守人材则无彼此惟是者用之肇对欲云政无新旧惟义理是守人无彼此惟贤材当用又曰陛下当先分别君子小人然后可行大中至正若君子小人未分别则中正之道恐未易行上颔之而已十一月癸亥朔右正言陈祐言知大名府林希以党附权要託意词命䧟害元祐臣僚所草吕大防责词皆务求合章惇之意肆言丑诋不问是非至有老奸擅国之语乙丑诏希落端明殿学士知扬州庚午诏自来年正月一日改为建中靖国元年或谓建中乃唐德宗奉天时年号上曰梁末帝禅位年号太平太宗不以为嫌也陈次升言蔡卞备位两府隂肆奸谋窃弄赏罚专报恩雠人有誉其妻父之美者极力主张寘之显要如有议其妻父之短者指为诽谤宗庙置之深刑时人目为笑靣夜义壬申蔡卞降中大夫依前分司移池州居住十二月月犯司怪辛巳建中靖国元年春正月癸亥流星自西南入尾扺距星其光烛地范纯仁卒遗表言伏愿陛下清心寡欲约已便民达孝道于精微扩仁心于广逺深绝朋党之论详察邪正之归又言若宣仁诬谤之未明致保佑之忧勤不显本权臣务快其私忿非㤗陵实谓之当然又言臣所重者陛下上圣之资臣所爱者宗社无疆之福茍斯言之可采则已死而犹生上闻讣痛悼赐其墓碑曰世济忠直纯仁性夷易寛简尝曰吾平生好学得之忠恕而已自为布衣至宰相廉俭如一俸赐悉以广义庄前后任子恩多先踈族没之日㓜子五孙皆未官曽肇尝曰使纯仁之言行于熈宁元丰时后必无纷更尽用于元祐中必无绍圣大臣雠复之祸云任伯雨言去年四月朔今年正月朔莫夜赤气起于北方光燄亘天又有黒气在下渐冲西方散而为白咎证之来其异如此伏愿陛下用忠良黜邪佞正名分殛奸恶使隂邪小人无得生犯上之心则变异之起可转为休祥矣己巳月犯星甲戍皇太后崩于慈德殿丁丑袝葬永裕陵谥曰钦圣宪肃皇后赵挺之为御史中丞任伯雨言挺之始因章惇进既謟事蔡卞及卞黜责又謟事曽布出入门下殆无虚日故士论以其观望险诈号为移郷福建子伏乞特加审察其言是月甲戍辽国主道宗耶律洪基卒延禧即位号天祚改寿昌七年为干统元年二月己亥月犯钺癸夘月犯轩辕右角丁巳诏潭州安置章惇责授雷州司户参军贠外置先是左正言任伯雨言章惇迷国罔上毒流缙绅又风闻敌使言敌主去年喫食次闻中国贬黜章惇敌主不觉放匕筋跳起曰甚好甚好南朝错用此人敌使又曰何故只如此行遣以此观之惇之奸凶不独孟子所谓国人皆曰可杀虽四海九州夷狄蛮貊莫不以为可杀也三月戊寅知无为军陈瓘为着作佐郎实録院检讨官吏部员外郎晁补之为礼部郎中仍兼检讨官先是提举实録院韩忠彦奏陈瓘晁补之皆有词学堪备史职故有是命陈瓘奏伏闻王安石日録乃人臣私録之书非朝廷之典册也自绍圣以此书降付史院徃徃专据此书追议刑赏夺宗庙之美以归故臣建掌书之官以修私史考之徃古并无此例所有绍圣神宗实録愿诏史臣别行删修以成一代不刋之典任伯雨居言职仅半嵗所上一百八疏皆系天下治乱关宗社宫禁者细故不论也曽布方用事伯雨谋击之布觉乃先罢伯雨言职知虢州夏四月辛夘朔以太史言日当食是日云隂太史奏不见所食之分太常博士江公望为左司谏为上力陈尧舜之道且言愿陛下不畏多难而以无难为忧不矜无过而以改过为美五月辛酉朔大雨雹是夕填犯氐六月壬寅集禧观灾甲辰陈祐通判滁州翌日曽布宣押视事右司谏江公望对遽曰陛下临御以来易三言官逐七谏臣非天下所期望先是祐因进对上谓曰凡有公事宜与江公望议论了乃来祐见公望公望曰榻前一塼之地是人臣对君父极言天下事去处惟上不欺天中不欺君下不欺心则可免戾人各有知见不必同惟不可𫝊㑹秋七月辛酉江公望言访闻蔡王府吏相告有不顺之语浸滛恐及蔡王伏望陛下勿以暧昧无根之言而加诸至亲骨肉之间诏江公望罢左司谏知淮阳军苏轼卒八月甲寅三省进呈右司员外郎陈瓘上曽布书瓘闻古之贤未尝无过尊私史而压宗庙縁边费而坏先政此二者合下之过也违神考之志壊神考之事此二者天下所共知而圣主不得闻其説蒙蔽之患孰大于此诏陈瓘与知州差遣乙夘陈瓘知秦州十一月庚辰冬至合祭天地于圜坛壬午曽布独留进呈内降起居郎邓洵武所进爱莫助之图其説以为陛下方绍述先志羣臣无助之者上曰洵武言非相蔡京不可布云洵武所陈既与臣所见不同自不当议乞纳下明日遂改付温益欣然奉行乞籍记异论之人于是上决用京矣壬午崇宁元年闰六月壬戌曾遹言曾布唿吸立成祸福喜怒遽变炎凉钩致齐人之窽言欲破绍圣之信史于是布连抗章乞罢布于元符末欲以元祐兼绍圣而行故力排蔡京崇宁初知上意有所向又欲力排韩忠彦无何京为左丞大与布乖新知越州邹浩为衡州别驾永州安置壬午中书检㑹李清臣札子臣寮言丰稷辞谏议其意在讥切先帝又张舜民辞谢言官讥谤先朝奉圣㫖李清臣追贬武安军节副丰稷睦州安置舜民啇州安置秋七月陈次升落修撰知莱州戊子左丞蔡京右仆射兼中书侍郎甲子诏治天下者以立政训迪为先笃孝思者以继志述事为急损益之间理宜稽考宜如熈宁置条例司体例都省置讲议司差宰臣蔡京提举遴拣乃僚共议因革九月丁酉钱遹言曾布力引韩忠彦李清臣丰稷曾肇之徒鳞集于朝忠彦引陈瓘龚夬曾布引陈次升李清臣丰稷合党缔交欲变乱当时䇿立事实以诬毁哲庙布降中大夫分司南京忠彦崇福宫清臣追贬雷州司户肇灵僊观岳州居住稷道州别驾台州居住瓘夬并追毁出身已来文字编管瓘袁州夬房州阎守懃舒州安置十月甲寅臣寮言任伯雨陈次升其恶不在瓘夬之下哲庙升遐之初曾布遣子纡婿吴则礼徃来阎守懃裴彦臣之家宻传信息张庭坚力诋瑶华为非辜而器邹浩之直诏任伯雨张庭坚并除名勒停编管纡则礼并勒停永不収叙次升灵僊观亳州居住壬申钱遹石豫左肤言朝廷行遣韩忠彦李清臣黄履为请复元祐皇后事并后匹嫡春秋讥之甲戌元祐皇后孟氏复居瑶华宫忠彦降授大中大夫懐州居住是嵗赐邵武军邵武县唐太守欧阳祐民祠为惠应庙癸未崇宁二年春正月乙酉中书省检㑹任伯雨龚夬陈瓘陈祐李涓丰稷张庭坚江公望张舜民奏诏伯雨瓘夬浩涓祐庭坚公望已上并除名勒停编管伯雨昌化军瓘亷州夬象州浩昭州涓澧州祐复州庭坚鼎州公望南安军觌稷次升文瓘舜民并除名勒停居住觌临江军稷建州次升建昌军瓘邵武军舜民房州三月癸卯上御集英殿赐霍端友以下五百三十八人上舍及上书正等人升甲上书邪等人奏名黄定等十八人先次黜落四月乙亥毁东坡文集唐鑑冯子才文集秦学士豫章三苏文集东斋记事豫章书简湘山録眉山集别集坡词刘贡父诗话晁张黄先生文集秦学士文戊寅臣寮言致仕程頥学术颇僻素行谲怪绍圣中虽尝明正罪罚而元符之末叙复过优近日以入山着书为名切虑如野史小説之类妄及朝政欺惑后世诏頥追毁出身以来文字其入山着书本路监司觉察九月邓洵武言今吏部选人自节察判以至簿尉凡七等造为新名为承直郎儒林郎文林郎从事郎通仕郎登仕郎将仕郎诏从之甲申崇宁三年春正月辛巳诏上书邪等人不许朝见擅到阙下仍不得在京居住见任在京差遣人并放罢甲午鸿胪寺丞蔡攸赐进士出身为校书郎攸左仆射京子也甲辰魏汉津言禹以声为律以身为度用左中指三节三寸谓之君指裁为宫声之管又用第四指三节三寸谓之臣指裁为啇声之管又用第五指三节三寸谓之物指裁为羽声之管第二指为民为角大指为事为徴得三指合之为九寸即黄钟之律定矣黄钟定余律从而生焉今欲乞请圣人三指为法先铸九鼎次铸帝座大钟次铸四韵清声钟次铸二十四气钟然后均絃裁管为一代之乐二月臣僚上言章惇隂懐异志内挟奥助其谋诡祕乃敢肆为同胞之説诏章惇王珪为臣不忠可别为一籍仍依元祐奸党指挥施行始用魏汉津之説铸九鼎三月辛丑大内火夏四月甲辰朔尚书省勘㑹党人子弟不问有官无官并令在外居住不得擅到阙下荧惑犯垒壁阵月犯房上相五月己卯守尚书左仆射兼门下侍郎蔡京为守司空行尚书左仆射兼门下侍郎封嘉国公以抚定鄯廓推赏也六月壬寅朔诏熈宁元丰功臣图形于显谟阁癸卯诏荆国公王安石配享孔子庙庭甲辰诏元符末姦党并通入元祐籍更不分三等应系籍姦党已责降人并各依旧除今来入籍人数外余并出籍今后臣僚更不得弹刻奏陈令学士院降诏元祐姦党文臣曽任宰臣执政官司马光文彦博吕公着吕大防刘挚范纯仁韩忠彦曾布梁焘王巖叟苏辙王存郑雍传尧俞赵瞻韩维孙固范百禄胡宗愈李清臣刘奉世范纯礼安焘陆佃黄履张啇英蒋之竒曽任待制已上官苏轼刘安世范祖禹朱光庭姚勔赵君钖马黙孔武仲孔文仲吴安持钱勰李之纯孙觉鲜于侁赵彦若赵卨王钦臣孙升李周王汾韩川顾临贾易吕希纯曾肇王觌范纯粹吕陶王古丰稷张舜民张问杨畏邹浩陈次升谢文瓘岑象本周鼎徐勣路昌衡董敦逸上官均叶涛郭知章杨康国龚原朱絃叶祖洽朱师服余官秦观黄庭坚晁补之张耒吴安诗欧阳棐刘唐老王巩吕希哲杜纯张保源孔平汤戫司马康宋保国隐毕仲游常安民汪衍余爽郑侠常立程頥唐义问余卞李格非陈瓘任伯雨张庭坚马㳙孙谔陈朱光裔苏嘉龚夬王囘吕希绩欧阳中立吴俦尹材叶伸李茂直吴处厚李积中商倚陈祐虞防李祉李深李之仪范正平曹盖杨綝苏昞葛茂宗刘谓柴衮洪羽赵天佐李新衡钧兖公适冯百药周诣孙琮范柔中邓考甫王察赵峋封觉民胡端修李杰李贲赵令畤郭执中石芳金极髙公应安信之张集黄策吴安逊周永徽髙渐张夙鲜于绰吕谅卿王贯朱絃吴朋梁安国王古苏逈檀固何大受王箴鹿敏求江公望会纡髙士育邓中臣种师极韩洽都贶秦希甫钱景祥周绰何大正吕彦祖梁寛沈千曹兴宗罗鼎臣刘勃王拯黄安期陈师钖于肇黄迁莫侠正许尧辅杨朏胡良梅君俞寇宗颜张居李脩逄纯熈髙遵恪黄才曹盥侯顾道林肤葛辉宋夀山王公彦王交张溥许安修刘吉甫胡潜董祥杨环寳倪直孺蒋津王守邓允中梁俊民王阳张裕陆表民叶世英谢潜陈唐刘经国扈允张恕陈并洪刍周锷萧刓赵越滕友江洵方适许端卿李昭玘向紃陈察王正甫髙茂华扬彦章廖正一李夷行彭醇梁士能武臣张巽李备王献可胡田马谂王履赵希夷任濬郭子斾钱盛赵希德王长民李永王庭臣吉师雄李愚吴休复崔昌符潘滋髙世权李嘉亮王珫刘延肇姚雄李基内臣梁惟简陈衍张士良梁知新李倬谭扆窦钺赵约黄卿从冯説会焘苏舜民杨偁梁弼陈恂张茂则张琳裴彦臣李偁阎守懃王绂李穆蔡克民王化基王道邓世昌郑居简张祐王化臣为臣不忠曽任宰臣王珪故章惇秋七月乙亥淮西提刑霍汉英言应天下苏轼所撰碑刻乞并令一例除毁从之癸未月犯建星甲申月犯牵牛火星戊戌太白犯积薪八月壬寅朔太白犯积尸气岁犯亢距星丙辰月食于室九月丙戌月犯井冬十月辛丑朔大雨雹己酉诏翰林承旨张康国撰景钟铭景钟者魏汉津所铸也庚午命刑部尚书管师仁重修神宗皇帝玉牒及看详哲宗皇帝玉牒十一月婺州教授叶梦得为议礼武选编修官蔡京责元祐人分三等定罪盖梦得及张浚明所建也月入太微垣庚寅太白掩辰丙申祀昊天上帝于圜丘以太祖皇帝配乙酉崇宁四年春正月丙申知枢宻院事蔡卞为资政殿大学士知河南府闰二月嵗犯钩铃三月戊辰朔荧惑犯钺荧惑犯井矩星荧惑入井礼部言常州进士孙天与言伏覩诸路州县学校春秋上丁释奠自先圣文宣王至于十哲其余古今宗公巨儒系享祀者计八十余员并未预祭欲乞应诸学校毎遇释奠日就先圣殿西廊随例祭祀从之戊午蔡京言九鼎告成诏于中太一宫之南为九殿以奉安名曰九成宫中央曰帝鼐北方曰寳鼎东北曰牡鼎东方曰苍鼎东南曰风鼎南方曰形鼎西南曰阜鼎西方曰晶鼎西北曰魁鼎夏四月壬辰月犯亢距星五月丙午月犯氐汉天师三十代孙继先赐号虚靖先生与免本户田产租徭寻召赴阙又诏信州龙虎山张氏自今相袭为山主传授法箓者即度为道士仍赐紫衣师号着为令秋七月丙辰月入毕左仆射蔡京等奏伏奉圣旨京畿四面可置辅郡屏卫京师南以颕昌府为南辅以襄邑县建名辅州为东辅以郑州为西辅以澶州为北辅八月癸酉月犯建星庚辰太白犯罚叶梦得为祠部员外郎梦得为编修官才六日蔡京亟荐之与同事四人者皆对梦得见上论自古帝王为治必先自治其心者始尧举天下授之舜不过曰人心惟危道心惟微今国势有安危法度有利害人才有邪正民情有休戚若不先治其心或诱之以贷利或䧟之以声色则所谓安危利害邪正休戚者未尝不顚倒易位而足求其功乎上异之京谓梦得曰公言得无意乎梦得曰此梦得所学也冬十月壬辰是日日有黒子自七月雨至于是月十二月丁巳是夕月犯舆鬼戊寅月食于柳丙戌崇宁五年春正月甲午朔彗出西方由奎贯胃昴至戊午没乙巳诏以星文变见避正殿损常膳中外臣僚等并许直言朝政阙失又诏应元祐及元符末系籍人等可复仕籍许其自新朝堂石刻已令除毁今后更不许以前事弹纠太白昼见月犯灵台太白犯牵牛戊申月入太微垣二月甲子朔太白犯垒壁阵甲戌太白犯泣星赵挺之为特进尚书右仆射兼中书侍郎上深觉蔡京之姦由是旬日之间凡京所为者一切罢之三月丙申诏昨为星变许直言朝政阙失今日消伏可罢収接月犯建星己未御集英殿赐合格进士蔡薿以下六百七十六人夏四月右正言詹丕逺进对乞谨天戒上曰星谴可惧朕夙夜思格王所以正厥事之説龙骧岂能当天变丕逺未谕上曰厩马也一夕无病而卒或者便谓星变之致应天止如是邪丕逺对此语欺甚不知陛下何从得之上作色徐曰蔡京丕逺对蔡京大臣宜省愆引咎如此奏对大非昌言读奏至俭德之共也上曰慎乃俭德惟懐永图圣人垂训明甚京只为作事无法于财用上未尝以不足告力引周官惟王不㑹之説此何意丕逺对此不过欲恱陛下耳上曰恱之不以道不恱也五月月入氐诏颁纪元厯六月填犯建星左正言詹丕逺对上曰闻近日中外有三不可之説谓法度不可变刘逵不可用蔡京不可罢丕逺对京之误国陛下所知也上遽曰今日且不要他及只説国是断合如何丕逺对国是非小事陛下当与挺之等议之乙亥太史言月当食云隂不见秋七月庚寅朔太史言日当食不食诏送祕书省壬寅诏改明年元曰大观九月戊申月犯井距星冬十月乙丑荧惑犯昴嵗犯斗荧惑犯太隂丁未月犯长垣辛亥月入太微垣十二月戊午朔太史言日当食不食诏刘逵懐姦徇私挟情害政可罢中书侍郎差知亳州自星变上罢蔡京复相赵挺之逵擢中书侍郎后数日星没稍悔更张之暴翰林学士郑居中独知之遂请对首言今所建立皆学校礼乐以文致太平居养安济等法以厚下恤民何所逆天而致谴怒上大以为然礼部侍郎刘正夫继请对如居中言上遂外挺之逵而复向京于是逵罢踰百日挺之亦罢流星出奎至天仓没有声如裂帛丁亥大观元年春正月戊子大赦己丑蔡京依前司空为尚书左仆射兼门下侍郎辛丑荧惑犯毕己巳月入太微垣丙午嵗犯填御笔自今学生愿兼他经者聼太白犯月星三月庚寅太白犯天街丁酉特进尚书右仆射赵挺之为观文殿大学士佑神观使上意复向蔡京故挺之罢后五日卒赠司徒官给𦵏事谥清宪翰林学士郑居中为同知枢宻院事贵妃恳陈乞罢之戊戌改授中太一宫使兼侍讲诏诸士有善父母为孝善兄弟为悌善内亲为睦善外亲为婣信于朋友为任仁于州里为恤知君臣之义为忠逹义利之分为和一诸士有孝悌睦婣任恤忠和八行见于事状着于乡里者耆隣保伍以行实申县县令佐审察延入县学考騐不虚保明申州如令一诸八行孝悌忠和为上睦婣为中任恤为下士有全备八行保明如令不以时随奏贡入大学免试为太学上舍司成以下引问考騐较定不诬申尚书省取旨释褐命官优加擢用夏四月戊午太白入井癸未荧惑犯鬼及积尸气五月戊戌月犯东咸六月壬戍荧惑犯轩辕大星月入氐秋七月乙酉朔荧惑犯灵台祠部员外郎叶梦得为起居郎梦得在祠部乆不迁蔡京既复相所立法度已尝罢者皆复行梦得召对论周官太宰以八柄诏王驭羣臣所谓废置赏罚者王之事也太宰得以诏王而不得自专陛下前日所建立者出于陛下乎出于大臣乎及其罢之又复从而复之亦出于陛下乎出于大臣乎臣顷见陛下首尝以治心为言正为是也今徒见一大臣进以为可作则法度从而立一大臣进以为不可作则法度从而废无乃陛下有未了然于中而不出于己者乎臣愿乗今更张之后推用此道度其可复者复之可罢者罢之无徒以大臣进退为可否则天下治矣上喜后数日遂除起居郎八月皇第九子构为检校太尉定武军节度使蜀国公辛未干宁军言七月丁酉黄河清至乙巳复旧甲戌月入毕九月癸巳月犯垒堂阵辛亥大享于明堂以神宗皇帝配冬十月辛酉蓟州地震太白犯左执法己巳大雨雹乙亥月犯长垣闰十月丙戌太白犯亢臣寮上言伏见御史台见勘公事上书人方轸轻诋尤甚其父通见任诸王府翊善诏方通先罢任令吏部与监当差遣蔡京之罢相也轸奏䟽论京睥睨社稷内懐不道效王莾自立为司空效曹操自立为魏国公视祖宗神灵为无物玩陛下不啻若婴儿专以绍述熈丰之説为自媒之计上以不孝刼持人主下以谤讪诋诬恐吓天下自古为臣之姦未有如京今日为甚若设九鼎铸大钱置二卫兴三舍建乐府又于国门外祭天地于两郊如此之类非徒无益又且于礼文经意无补凡妄作必持两説刼持人主一曰此三代之法也一曰熈丰遗意未及施行每有奏请尽乞作御笔指挥行出语士大夫曰此上意也明日或降指挥更不施行则又语人曰京实启之也善则称已过则称君必欲陛下歛天下怨而后已是岂宗社之福乎陛下嗣服之初忠义之士明目张胆愿见太平京欲钳天下之口塞陛下之耳目方为邪算贼虐忠良奈何陛下以京为忠贯日月以忠臣义士为谤讪诋诬或黥配逺方或除名编置或不许齿仕籍以言得罪者万人矣谁可为陛下言哉轸竟坐此编管岭南丙申太白入氐丁未太白犯房十一月壬子朔日有食之置符寳郎四员二员以内臣充掌禁中符寳之事二员以文臣充掌外庭符寳之事八寳名鎭国神寳受命之寳天子之寳天子行寳天子信寳皇帝之寳皇帝行寳皇帝信寳十二月乙酉太白犯荧惑月入井戊子大观二年春正月壬子朔受八寳于大庆殿大赦天下是日御制宣和殿记其文实蔡京为之甲寅太白犯嵗庚申蜀国公封广平郡王月犯井钺甲子月犯轩辕吏部尚书余深知贡举给事中蔡薿中书舍人霍端友同知贡举二月壬午朔荧惑犯嵗癸巳月入太微垣犯内屏三月甲子中书舍人叶梦得兼编修神宗官制六典戊寅御垂拱殿赐贡士成都王俣等十三人上舍及第释褐甲辰月入羽林军五月庚戌朔日有食之己未月入氐六月辛卯荧惑犯天街癸巳月犯壁垒阵秋七月癸酉荧惑犯司怪丁丑太白犯亢八月庚寅荧惑入井冬十月丁丑朔太白昼见庚辰嵗犯垒壁阵诏太史局令已下自今后若稍渉漏露应干干象凌犯所主休咎者其所闻并传报漏洩之人不分首从并当行处斩仍许人陈告十一月丁未朔太白昼见辛酉月犯井命有司行礼当追述三代之意适今之宜开元礼不足为法赵霆尝行河得龟两首蔡京方以祥瑞事媚上曰此齐小白所谓象罔见之而霸者也同知枢宻院郑居中言首岂宜有二人孰不惊异而京独私主之意殆不可测上乃出龟弃金明池壬申太白犯嵗十二月戊子月犯荧惑癸卯流星出奎己丑大观三年春正月丁未兵部尚书薛昻知贡举吏部侍郎慕容彦逢礼部侍郎李图南给事中霍端友中书舍人俞㮚右谏议大夫蔡居厚侍御史刘安上符寳郎宇文粹中同知贡举荧惑犯井二月丁丑韩忠彦复宣奉大夫仪国公致仕己丑月犯内屏丁酉中太一宫使奉宁军节度使检校司空提举龙德宫童贯为检校司徒鎭洮军节度使贯辞不受癸夘太白犯壁垒阵月犯斗乙丑御集英殿赐进士贾安宅等及第出身同出身七百三十一人宦者梁师成与焉名在第一甲第十一丙寅荧惑犯鬼辛未太白犯嵗夏四月御笔礼以别尊卑明分守则噐用之制设饰之文多寡之数等衰之节宜各随其品秩分其贵贱以立制度月犯五诸侯癸巳御制七言诗一章八句赐贾安宅等五月太白犯天隂六月甲戌朔侍御史毛注言蔡京䕃补入仕素不知书尝形简牍以符寳为扶寳衆目为扶寳侍郎丁丑太师尚书左仆射门下侍郎魏国公蔡京为太师中太一宫使其请给恩数并依见任宰相例先是石公弼言京之姦恶虽中外愤怨而畏京之威人莫敢言一犯其怒宗族莫保毎託以绍述神考之政而京率意无所畏忌外则生事于四夷内则殚竭于民力託爵禄以广私恩滥钖予以蠧经费趍毛注言京位极人臣爵无可加擅持威福震动中外四方多士惟知奔走宰相之门而不知君父之尊知徇流俗之习而不知法令之可畏文昌旧省一毁而尽逺伤元丰之伟蹟近累陛下之述事谓忠于君可乎临平新塔乃京私域之髙原土木百出一境骚然上假朝廷之威力下便宰相之私计谓忠于君可乎公弼又言京罢相以三师就第提举修实録于京计则得也为朝廷之谋则未然京援引小人邪枉盈庭奔竞无耻附下罔上习以成风岂可谓正百官也轻名噐以招权厚廪禄以姑息内耗国计外侵民财帑藏空虚人心嗟怨岂可谓安百姓也欲为己功生事夷狄黔南之举夷夏萧然边陲彫残民不堪命岂可谓鎭抚四夷也庚辰月犯平道辛巳何执中为尚书左仆射兼门下侍郎太学生张朝老上书曰陛下即位凡五命相矣有若韩忠彦之庸懦有若曾布之赃污有若赵挺之之惷愚有若蔡京之跋扈人主止论一相陛下除相如此天下何頼焉比复相何执中是犹以蚊负山不过援引契旧乡闾之人布之清列而已至如蔡京盗陛下之恩赏以植私党以结人心执中必不敢尔顾其才术不足以有为然成命已颁不可复汗而右揆尚阙犹可择人也又言臣观考蔡京之所为合而言之则其事止于十有四诬上帝罔君父结奥援轻爵禄广费用变法度妄制作喜导谀钳台谏炽亲党长奔竞崇释老穷土木务逺略散而言之其事数十万言愿诏有司给笔札使臣得尽其胷中之所言写天下是非之事以告陛下臣死之日犹生之年壬辰太白入井秋七月荧惑犯左执法庚戌月犯房八月癸未刘安上为右谏议大夫甲午月犯井冬十月甲午月犯次将乙未月犯谒者十一月太常寺言被㫖天文筭学合奉安先师并配享从祀臣等稽之载籍合之典礼宜尊黄帝为先师而以其当时之臣风后力牧大鸿大挠𨽻首容成车区常仪为配享又以后世精于数术者啇巫咸周箕子周啇髙周荣方晋史苏秦卜徒父已上七十人拟从祀壬子尚书省言甘露降左右丞㕔并栁竹凡百三十本是嵗江淮大旱自六月不雨至于十月庚寅大观四年春正月庚子朔中丞吴执中言迩来诸路以八行贡者臣谓所贵乎士者为其能学知先王之道其为行不悖于义而已以亲病而割股闾里小民时有能者官有给赐悯恤其愚有爱亲之心而至于毁伤支体用是以恤之士而为此是不知孝之道矣然顶刺血非圣人之教常诵佛书岂儒者之事哉救其兄之溺恤其女之贫皆不足以为异伏愿下之太学俾长贰博士考以道义别白是非澄去冐滥从之丁未月犯天街二月庚午朔禁然顶炼臂刺血断指者辛未新知杭州张啇英入对上语及蔡京乱纪纲事啇英曰京自来专恣无所忌惮批状便是条贯入状请寳便是圣旨安得不乱啇英言祖宗以来擢用台谏官或出自宸𠂻或採于乆次或下禁从各举所知号为不次用人然自州县选人召对者不过三四人而已曽未见近嵗多士㧞擢之骤也由庠序不数月作六察由六察不数月作殿中侍御史又不数月作侍御史作中丞作谏议作给舍作执政问之以政事则不知也问之以古今则不知也问之以边防则不知也问之以钱谷则不知也安得有限之名噐而待无穷之进取哉辛巳太白犯嵗己丑张啇英为中书侍郎辛卯月犯斗三月陈正彚者瓘子也先是瓘居明州遣正彚以事如钱塘正彚素闻其父言蔡京姦邪将不利于社稷且闻京尝有倾摇东宫意及是又闻蔡崈盛称京后当获福非常亟诣杭州告谋反有端事连陈师钖时蔡薿帅杭遂执正彚送京师下诏狱瓘自明州赴逮吏胁瓘使承教正彚妄诉瓘语吏曰正彚安能知京反谋瓘实知之愿得笔札悉以闻吏恐惧不敢与正彚坐所告失实窜海岛瓘安置通州师钖亦贬郴州崈但勒停云甲寅月犯亢四月太白犯井钺庚辰太白犯井辛巳入井五月甲辰荧惑犯嵗秘书监何志同奏庆厯间尝命儒臣集四库祕藏叙次为籍名之曰崇文总目其书之总凡三万六百六十九卷今一舘所藏善否相揉号为全本者不过二万余卷而脱简断编亡散阙逸之数亦如之宜及今有所搜採视庆厯旧録及总目之外别有异书并许借传从之诏改立词学兼茂科乙卯彗出奎娄间甲子诏蔡京权重位髙人屡告变全不引避公议不容言章屡上难以屈法制曰宜褫师臣之秩俾参宫保之官京西转运使张杲言蔡州诸县有瑞麦一茎两岐至七八岐者凡十畆具图十二本以闻六月戊辰朔通议大夫申国公章惇追复特进荧惑犯月星乙亥月犯进贤癸未嵗犯天隂庚寅大史局言彗星全消秋七月戊申月犯斗戊午月犯嵗辛酉荧惑入井八月甲戌月犯天江闰八月丙午填犯泣丙辰荧惑犯鬼又犯积尸气九月丙寅朔日有食之张商英表上袁州瑞禾图冬十月戊戌太白昼见戊午太白犯氐十一月丁卯祀昊天上帝于圆坛以太祖配大赦天下改明年元曰政和戊寅右仆射张商英表愿编集熈宁元丰政事号曰皇宋政典若陛下増光润色之事率以类贯其篇所定篇目凡十七曰原庙官制新省差除三舍导洛㫁例囘河保甲将兵免役青苖吏禄守具礼乐营造籴便茶马是日诏通州安置人陈瓘与自便月犯五诸侯辛夘政和元年春正月壬午吏部侍郎姚祐知贡举中书舍人宇文粹中礼部侍郎潘兖同知贡举癸巳诏明州取陈瓘尊尧集送编修政典局从张商英建请也二月辛丑太白犯镇癸夘老人星见乙卯月犯斗三月癸亥朔御制御书政和新修五礼序议礼局请刻石于太常寺许之夏四月丁酉日左右有青赤珥五月壬戌朔内降札子徃歳图利之臣妄兴议论创行鼓铸当十钱遂致奸猾之民所在盗铸滥钱益多今朝廷内外府库无虑千万緍议者或谓折閲数多有亏邦计朕念为民父母傥可以救弊便安元元府库之损又何爱焉可自今应公私当十钱并改作当三是月蔡州献瑞麦一茎两岐或三五岐至八九岐近约十畆逺或连野再下通州取陈瓘尊尧集送编修政典局六月己酉月入羽林军秋七月丁亥祕书监详定九域图志何志同等欲乞申命有司参酌旧制量户口多寡之数以为诸县升降之法使县之名第常与戸版相应不惟有以示太平生齿之富而烦简剧易按籍可考诏可八月诏増崇玉仙圣母显号行册礼乙未太子少师致仕蔡京为太子太师依旧致仕丙申月犯心己亥老人星见丁巳诏张商英罢尚书右仆射除观文殿学士知河南府九月诏陈瓘送台州覊管辛亥知邓州张啇英衡州安置十二月乙未太白犯鎭乙巳臣僚上言旧系党籍人陈瓘所撰尊尧集十卷大纲取日録中书解释成文按瓘身非史官名在谪籍輙以私意偏见去取日厯撰成文集窃恐假眞雠伪变易是非异时更相传习眩惑羣听实非细事乞下瓘家取索藁本一切焚毁辽主天祚赏刑僣差虐用其下视诸蕃属国如奴𨽻大海出名鹰自海东而来者谓之海东青小而俊健辽人酷爱之必求之女真至天祚责海东青生金大珠之贡尤苛女真不胜其扰于是诸部皆潜附阿固达谋举兵以拒辽人壬辰政和二年春正月丙寅翰林学士蔡薿知贡举吏部侍郎慕容彦逄给事中宇文粹中起居舍人张漴并同知贡举二月戊子朔诏太子太师致仕蔡京两居上宰辅政八年首建绍述勤劳百为可特复太师仍旧楚国公致仕于在京赐第居住河南府奏新安县万歳蟾蜍背生芝草三月嵗星犯司怪己卯御集英殿赐莫俦等及第出身同出身凡七百一十五人六月丙戌朔御笔手诏自今三省宻院省台寺监与百执事官非尔所职勿行非尔所责勿言毋利以口胥动敢不遵承以违御笔论辛亥荧惑入井乙卯白虹贯日秋七月乙丑荧惑犯太白嵗星犯积薪己酉老人星见九月乙卯朔流星出斗西南方有尾迹照地丙辰知定州梁子野奏管下有嘉禾合穗计六尺三寸生为一穗十月戊子苏辙卒壬寅日左右有青赤珥御史中丞俞㮚言今日士风有观望茍合之弊有頺靡不振之弊有阿党之弊有诞谩之弊有巧言譛愬之弊有奔竞请託之弊凡此六弊皆起于好进革好进之心礼义亷耻为本臣僚上言梁子野上表进嘉禾内二科一穗以胶黏纸纒前日李譓之黜未踰时也而子野无所戒惧如此诏本州官吏并令本路提刑司取勘十一月甲戌太白犯天江癸巳政和三年春正月甲寅朔兵部尚书俞㮚知贡举给事中宇文粹中中书舍人张璪同知贡举乙亥荧惑犯太㣲垣内屏二月诏太阳自午时后上有戴气下有气承戴并现乃为祥应送祕书省丙午王雱特封临川伯从祀庙庭三月壬子朔日有食之太史局奏太阳当食至未时七刻日体圆明全不亏食壬戌月犯长垣癸酉御崇政殿赐贡士陈公辅等十九人上舍及第释褐戊寅歳星犯积薪舆鬼夏四月壬午朔诣玉清和阳宫行奉安礼太师蔡京为礼仪使皇帝行礼有祥云囘旋观者莫不称庆丙申流星出心向西南方有尾迹照地闰四月壬戌嵗星犯鬼乙丑荧惑犯太㣲垣右执法五月庚辰朔夏至时北郊有司摄事于旧方丘有黒气长数丈出自斋宫行一里许入坛壝绕祭所皆傍人穿灯烛而过又及坛上礼将毕因忽不见丁酉月犯壁垒阵庚子大盈仓火六月太白入太㣲垣犯左执法八月辛未太师楚国公蔡京等言伏覩大晟府以雅乐中声播于燕乐旧阙徴角二调及无土石匏三音今乐并已増入五声八音于是始备按试克谐颁降天下上表称贺冬十月刘恢言今月四日宰执赴学按试两学生所习大晟雅乐至第二章曲未终有仙鹤四自南来盘旋飞舞宫架之上徘徊欲下衆人欢唿遂由表北而去乞宣付史馆从之庚戌手诏朕荷天顾諟钖以元圭将来冬祀可搢大圭执元圭庻格上天之心以敷佑于下民提举荆湖南路茶盐事范之才奏体访得蕲州罗田县山溪中有大鼎数年前尝见两耳其穴中可过七八嵗小儿愚民遂塞以土今其耳犹发露诏令宋乔年躬亲前去措置开取十一月大雨雪连十余日不止都城雪平地八尺几丈飞鸟多死九街氷滑人马不能行十二月河南尹蔡安持部送道士僧耆命官学生赴阙恭请皇帝登封中岳甲戌御崇政殿引见面赐不允诏书甲午政和四年春正月甲辰兖州命官学生道释耆老及至圣文宣王四十七代孙孔若谷等诣阙进表请皇帝行登封之礼拜表引见并如河南府已得指挥二月庚戌月犯昴丁巳御崇政殿赐贡士张纲等十七人上舍及第释褐郓濮二州命官学生道释耆老等八千六百余人并诣阙进表请车驾登封太山自是开德兴仁颍昌府郑州广济军并许诣阙进表诏止令逓表以闻优诏不允三月辛卯诏皇长子可以来春出阁立为皇太子夏四月尚书省言甘露降刑部侍郎及都官中郎㕔提举延福宫所奏竹生紫花黄蘂牡丹双头数朶蔡攸言祕阁槐枝连理五月丙戌始祭地于方泽以太祖配癸巳翰林学士王黼为户部尚书御史中丞蒋猷言祖宗时未尝有内臣建节者昨童贯首隳旧制当时士论已不平上曰有非常之功则有非常之赏猷曰事塞其源则人无觖望若使攀縁展转人人有意外之得则所谓非常者反为常矣上曰官爵得之易则名噐卑诚如卿言当为卿杜来者因诏三省御史台常遵守弹劾八月癸卯朔太师蔡京言䝉赐瑞瓜双莲双花瑞谷上表称贺乞付祕书省从之诏应奉御笔者只作御笔行下余并称圣㫖诏知湖州章援特除名勒停援父惇追赠观文殿大学士援表谢其言多文饰故有是命御笔昨日有鹤三万余只盘旋云霄之上尚书省言今月二十日有鹤约数万只蔽空飞鸣自东北由大内前徃西南而去诏许拜表称贺建州言建安等县竹枝生花结成稻米民间採取食用及搬入城市粜货所収约数十万石诏许拜表称贺仍令贡百石上京己巳嵗星入太㣲垣九月甲戌诏改宣德郎为宣教郎冬十月辛酉嵗星犯左执法十二月乙卯太白入羽林军相州野蚕成茧是嵗阿固达遂叛用尼堪乌舎等为谋主尼楚赫伊立罗索栋摩等为帅攻破宁江州萧奉先弟嗣先兵溃数月间尽为女真攻陷所过千里萧然丁壮斩戮无遗应辽东界熟戸女真阿固达皆降之为用萧奉先惧其弟嗣先获罪妄云溃兵惧诛所至刼掠若不一赦将为腹心患天祚从之自是出征之兵皆曰战则有死而无功退则有生而无罪由是士无闘志遇敌輙奔乙未政和五年春正月乙亥荧惑犯亢丁丑嵗星犯左执法壬辰月犯心二月壬寅太常寺奏兖州邹县孟子庙诏以乐正子配享公孙丑以下从祀丁未定桓言䝉圣恩立为皇太子乞专宫官吏不必备置诸司庻局皆令兼摄至于冗卒亦乞蠲除务从俭约清心省事专精问学仰称君父教育之意从之甲寅御大庆殿册皇太子礼毕大赦天下庚申老人星见辛酉嵗星入太㣲垣三月辛未朔太白昼见御笔比覧元丰训诏得故相韩𤦺文彦慱至和嘉祐定策之勲功在社稷琦可封郡王彦慱可除罪籍复旧官丙戌月犯房癸巳御集英殿赐合格进士何㮚以下并宗子公惠等及第出身文学总六百九十二人禇咏不对所问其言狂妄令开封府押归本贯宻州夏四月癸卯诏天下一万户以上为望七千户以上为𦂳五千户以上为上三千户以上为中不满三千户为中下一千五百户以下为下从户部员外沈鏻奏请也庚戌诏祕书省殿以右文为名及集贤殿修撰为右文殿修撰太白犯五诸侯六月壬子天狗犯月秋七月戊辰朔日有食之乙亥升汝州为陆海军路瓘言前知汝州珍祥屡发上于御府者芝草五千余本码碯山子一百二十座絶色丝文并堪造噐物又三千四百余斤瑞谷瑞禾瑞萱甘露野蚕成茧其目不一故有是命甲午武安军奏信都县范济家黄牛生异兽牛首鹿身色白有牙爪遍体皆鳞而无毛多与图史所载麒麟相类村民以水浇之祈雨因而致毙窃虑即是麒麟今畵到图一本进呈诏遍牒诸路州军今后如有生到似此之类异物仰如法収养不得乱有伤害八月戊申诏文彦慱考其茂勲着在庙社除官爵已复外可特赐谥曰忠烈诏陈邦光差提举洞霄宫池州居住先是邦光兼太子詹事㑹蔡京献太子以大食国琉璃酒噐罗列宫庭太子怒曰天子大臣不闻道义相训乃持玩好之噐荡吾志邪命左右击碎之京闻邦光实激太子含怒未发因是遂斥邦光太史言火星行心星度不守不犯甲寅是夜流星出栁宿急流至浊没赤黄色有尾迹照地占者以为天子宗庙有喜国家建造宫室之象宰臣率百官拜表称贺甲子蕲州奏蕲水县界内遍地生芝草収採到一万二千六百枝内一枝紫色九干乙丑荧惑犯天江陈瓘自政和元年九月送台州羁管凡五年始降㫖特叙承事郎许自便瓘初以宣德郎被谪而叙官乃得承事郎实䥴降也被命之后忽得州牒备坐省札云奉御笔批叙复数内陈瓘合取㫖与差遣又有省札下通州令瓘具家状陈乞差遣人皆贺瓘以为起废有渐也瓘曰此庙堂欺君玩世之术耳家状虽当供而差遣其可乞耶彼谓吾不堪贫困而因兹乞怜尔乃报以家状昨因削籍毁除无凭供具事果不行瓘既寓通州而开封尹盛章与石悈有私隙取宻㫖下悈于狱编置通州扬言为瓘执仇瓘闻而叹曰此岂盛世之所宜有耶遂挈家至九江因卜居焉九月丁卯朔御制宴延福宫承平殿记冬十月蔡京奏䝉宣示紫芝二本一本九叶穿谷而生一本两叶与豆相附乞宣附史馆许百官拜表称贺从之武胜军奏穰县生瑞谷安化等县生芝草都计五万本内有金芝一本紫芝一本诏送祕书省蔡京等以汝州码碯生发并芝草及诸州双头莲连理木甘露降仙鹤集双𤓰双头芍药牡丹凡五千三百种有竒上表称贺交趾进奉白象壬辰太白犯罚是歳天祚下诏亲征女眞女眞乗契丹未阵三面急击之天祚亲临阵战三合野皆横尸军中望天祚御旗西南向即随之而溃天祚昼夜驰五百里退保长春州丙申政和六年春闰正月癸卯月犯司怪己酉歳星犯亢雄州安抚和诜引契丹亡人李良嗣来朝良嗣燕人知契丹必亡归汉力陈可取之计赐姓赵时和诜乆以厚赂纳结朔方豪隽士多归之以収燕山图来上又中山守张杲髙阳关安抚吴玠亦献议燕云可取三月乙未朔知吉州程祈言州学生扶邦彦家収得异禽盖鳯凰也及至乃知其狂妄札付本州照㑹四月提举上清寳箓官蔡攸奏今月二日皇帝诣宫设千道民大㑹有羽鹤来翔于始青天祥两殿之间丙戌诏监司守臣不得以进献为名贡花果海错什物六月癸亥朔诏赐宣教郎徐积谥曰节孝处士礼部尚书白时中等奏今将崇宁贡举法改修成御试贡士敇令格式总一百五十九卷乞冠以政和新修为名颁降诏从之秋七月歳犯亢校书郎谭世勣为司门员外郎蔡京得政乆其子攸提举修书馆中謟事者皆越次升擢世勣坐直舍繙书竟日泊如也宦者梁师成贵幸其党有与世勣邻居者数致师成意世勣谢絶之更六年不迁辛酉御笔走马承受公事可改为亷访使者八月宗正少卿闾丘吁奏修纂玉牒属籍太祖皇帝下以德惟从世令子伯师太宗皇帝下以元宗仲士不善汝魏王下以德承克叔之公彦各依昭穆分位増广秩数丁丑荧惑犯灵台庚寅提举崇福宫种师道先是知懐德军得召见访以边事师道曰先为不可胜来则应之妄动生事非策也童贯欲徙内郡弓箭手以实边而指为新边所招之数上问师道何如师道曰臣恐勤逺之功未立而扰近之患先及矣九月癸巳荧惑入太微垣癸卯诏鼎阁奉安鼎庚戌太白犯斗荧惑犯左执法冬十月定鼎礼仪使蔡京奏十三日先定鼎于幄殿有鹤飞翔其上至十八日有白云排列如卧在鼎上凝然不散十九日奉安之际有云五色见于日旁又据太史局申日月俱有青赤黄珥伏乞宣付史馆甲申诏诚感殿长生大帝君神像可迁附天章阁西位鼎阁奉安十一月庚寅朔太白犯壁垒阵太师蔡京等言伏见六十二处并降甘露二十处木并皆连理四处牡丹并皆骈生一蕚二处生芝草二处芍药双头二处祥云见三处并现毫光祥烟郓州有仙鹤约二百只飞鸣梅州枯木再生枝乞许拜表称贺诏依又言兾州黄河澄清甲午诏帝鼐改为隆鼐正南彤鼎为明鼎西南阜鼎为顺鼎正西晶鼎为蕴鼎西北魁鼎为健鼎正北寳鼎依旧东北壮鼎为和鼎正东苍鼎为育鼎东南风鼎为洁鼎鼎阁为圜象徽调之阁己亥祀昊天上帝于圆坛以太祖皇帝配十二月癸亥荧惑入氐宣和殿学士盛章详定九域图志制瑞鹤旗先是元符二年武夷君庙有仙鹤迎诏又政和二年延福宫燕辅臣有羣鹤自西北来盘旋于睿谟殿上又奏大晟乐而翔鹤屡至因诏加此旗是歳微行始出丁酉政和七年春正月壬寅荧惑犯歳星两浙道士林灵素至京师二月御上清寳箓宫命通眞先生林灵素讲道经及玉清神霄王降生记有翔鹤数十飞鸣乆之夏四月庚申御笔卿等表章册朕为教主道君皇帝只可教门章疏用不可令天下混用六月都下大雨雹皆如拳或如一升噐几两时而止秋七月乙未荧惑犯天江甲寅诏季秋大享明堂登歌并用道士八月月犯牛老人星见十一月庚寅诏蔡京告老乞骸可五日一朝次赴都堂治事初童贯附京以进既显寖与京异京疾之及贯兼宣抚河北遂欲专北事京愈不堪是歳贯又上其平燕策京一日留身奏曰贯徒有虚名尔伐国大事安危系之陛下何以付贯上曰前日取青唐岂非贯之功京对曰崇宁下青唐初遣贯行但若监军尔借使臣当今日亦不能为之况伐敌国乎上意颇沮京即劾贯前后坏边事章凡四上而上乃议下除司空令致仕而罢所领贯大惧因以其城西外圃与京西湖隣墻流水相接为名邀京子攸及鯈翛同出城相见议分定界至遂为攸置酒厚甚以二犀带遗攸㑹攸力救觧之京议遂格京实创起北伐事尝曰北事只我了得他人为之必凿脱及与贯争权弗胜遽有敌国不可伐之言故上亦不信也或曰京未始有此言于上特其子绦假託以欺世云甲辰冬至后一夕有大星如月徐徐南行而落光照人物与月无异十二月诏修神保观神保观者俗谓二郎神也都人素畏之自春及夏倾城男女负土以献名曰献土又有饰作鬼神廵门催纳土者乗舆亦微幸而观之或谓蔡京曰献土纳土非吉语也后数日有㫖禁絶政和后上巾裹及衣服独喜同臣庻实欲为期门之事而苑囿皆效江浙为白屋不施五采多为村居野店又聚珍禽竒兽麋鹿鴐鹤禽鸟动数百千蹄只实囿中宣和间都下毎秋风夜静禽兽之音四彻宛若深山大泽陂野之间识者以为不祥前授宣德郎管勾太平观陈瓘自江州移南康军居住戊戌重和元年春正月丁亥荧惑犯外屏二月辛酉先是诏造太极飞云洞刼之鼎苍壶祀天贮醇酒之鼎山岳五神之鼎精明洞渊之鼎天地隂阳之鼎混沌之鼎浮光洞天之鼎灵光晃耀鍊伸之鼎苍龟大蛇虫鱼金轮之鼎至是奉安庚午遣武义大夫马政同髙药师等使女眞讲买马旧好三月戊申御集英殿赐进士及第出身同出身七百八十三人诏嘉王楷考在第一不欲令魁多士以第二人开封王昻为榜首夏四月壬戌御笔韩琦弼亮三朝功在王室眷其后嗣宜有宠褒朝请大夫鸿胪纯彦力学有文早登贤科扬歴中外靖共日着可特除显谟阁待制提举醴泉观五月壬午朔日有食之广安军草泽安尧臣上书曰天生北狄限以沙塞自适其俗不通中国者狄之常也今乃遣使乞怜非畏吾也盖边境之上未有可乗之衅陛下将启燕云之役异日唇亡齿寒边境有可乗之隙狼子野心安得不蓄其鋭而伺吾隙以逞其所大欲耶臣又观自古国家之败未尝不由宦者专政此曹手执帝爵口衘天宪则臣下之死生祸福在焉请以误国之大者借童贯而论之贯起自卑微陛下付以兵柄汲引羣小易置将吏以植私党自兵权归贯纷更殆尽赏罚不明兵气委靡中外之人咸谓贯深结蔡京同纳燕人李良嗣以为谋主共唱北伐之议经营之乆国用匮乏乃始方田以増常税均籴以充军储茶盐之法朝行暮改民不奠居陛下茍能速革其弊则赤子膏血不为此曹涸也刘蕡谓自古宦者预军政未有不败国䘮师者史臣亦谓宦者乱人之国其源深于女祸陛下何苦暱之辛亥太白犯权星八月丙辰月犯房阿固达称皇帝改元天辅以其国产金故国号大金即遣使诣天祚议和所求凡十事天祚付南北面大臣议萧奉先等喜以为自此无患矣请许之九月庚辰朔流星自斗魁向东南有尾迹照地是月掖庭大火闰九月癸亥荧惑犯进贤冬十月己卯朔太白昼见十一月御笔比縁大臣建议恢复燕云故地安尧臣逺方书生能陈厯代兴衰之迹臣僚咸谓毁薄时政首沮大事乞重行窜殛朕以承平日乆言路壅蔽敢谏之士议加爵赏尧臣许用安惇遗表恩泽令吏部先次补承务郎壬申太白犯天江己亥宣和元年春正月诏改佛号大觉金仙余为仙人大士僧称德士行者称德童而冠服之但道冠有徽德冠无徽又以寺为宫院为观寻改女冠为女道尼为女德明年诏复旧乙夘月犯填二月癸未老人星见三月安州孝感县获古鼎六蔡攸验其欵识有云王伐虎方之年实始作噐虎方盖西域也陛下屡问罪夏人此鼎厯歳三千一旦自发比汉汾睢所获诚为超冠诏许百官表贺天祚恶闻女眞事萧奉先揣其意皆不以闻明年五月上京破和议遂已后天祚虽复请盟阿固达皆不报夏四月丙子朔日有食之丙戌日有赤黄冠气五月乙亥歳星犯斗大水髙十余丈犯都城六月起居郎李纲奏积水暴集淹浸民居廹近都城诚大异也此诚陛下寅畏天戒转询衆谋之时周官于国危则有大询之礼伏望特诏在廷之臣各具所见以闻择其可採者非时赐对特加驱策施行诏都城外积水縁有司失职隄防不修即非灾异李纲所论不当罢起居郎八月老人星见上既遣使从海上与女眞结约共图契丹髙丽一旦忽上奏以其王病求医上命择二良医徃馆医甚勤日乆引医视其用兵布阵御敌之方曰闻天子将用兵辽人实兄弟国茍存之犹足为中国抒边女眞乃狼虎不可交也不得已愿二医悉纪布阵御敌之状告诸天子早为之备所以求医者正惧泄则为小国之患矣事既闻上不乐命中使谕曰命汝为医乃敢预国家事乎九癸亥荧惑犯垒壁阵十一月戊辰遣监察御史周武仲察访淮南先是臣僚上言淮东大旱下戸流离康衢之间百钱卖一儿斗粟易一女父不能保子夫不能保妻而部使者安坐畧不介意而武仲有此命大学生邓肃进诗讽取东南花石坐屏出学押归本贯肃南劒州人也放林灵素归温州先是京城大水上遣灵素禳之不验灵素又尝冲太子节不避太子击之诉于上上遂厌之乃逐去十二月癸酉朔刑部尚书宇文粹中进对如放欠负一事自来朝廷黄纸放监司白纸催之语上曰白纸催正做得抗敕待令觉察编置监司数人便可止絶令百姓受实惠是歳正字曹辅编管郴州时车驾轻出朝士大夫寒心莫敢言者辅慨然上书奏上出示宰执令召赴都堂审问太宰余深曰小臣敢论许大事辅曰臣有大小爱君之心一也深曰如言敌兵起于轸下无乃太峻否少宰王黼曰有是事乎辅曰兹事虽里巷细民无不知者相公当国独不知耶曽此不知焉用彼相黼恶其侵已以闻上令与逺小监当既而编管郴州居郴六年两遇恩沛王黼当国不得移命辅怡然不以介意庚子宣和二年春正月己酉月犯毕二月壬申朔歳星犯垒壁阵乙亥遣赵良嗣王瓌使金国仍以买马爲名其实约阿固达夹攻契丹取燕云旧地夹攻之约盖始乎此辛巳老人星见五月赵良嗣王瓌等至蓟州㑹阿固达已出分师三路趋上京引良嗣观攻城不旋踵而破丁巳祀地于方泽丁卯朱梦説坐上书论事编管池州六月丁丑太白昼见庚寅流星出氐入天市垣秋七月辛亥月犯牛九月己酉日有赤黄戴气冬十月戊辰朔日有食之己卯太白荧惑犯亢睦州青溪县有洞曰幇源羣不逞徃徃囊槖其间方腊者因以妖术诱之兇党稍集是月丙子杀里正纵火大掠从之者几万人十一月戊戌朔方腊僣改元永乐以其月为正月己亥少傅太宰兼门下侍郎余深为镇西军节度使依前少傅知福州癸卯诏侍御史陈尧臣论事不当语言狂妄送吏部与监当差遣十二月辛卯月犯东咸辛丑宣和三年春正月丁酉朔领枢宻院事童贯为江浙淮南等路宣抚使戊申荧惑犯斗丙辰荧惑入斗二月壬午月犯角庚申御集英殿赐何涣等及第出身同出身六百三十一人是春日有变忽青黯无光其中汹汹而动若鉟金而涌沸状日旁有青黒正如水波周囘旋转将暮而稍止是时睦贼方作人多忧之以谓祸难必未已也夏四月盗起睦州中丞陈过庭论致冦者蔡京养冦者王黼又剧论朱勔父子本刑余小人罪着贿盈皆宜正典刑以谢天下遂夺职知蕲州未几散州安置王禀辛兴宗杨惟忠生擒方腊于幇源山东北隅石涧中并其妻拏兄弟伪相侯王三十九人振旅赴杭州宣抚司方腊虽就擒而支党散走浙东贼势尚炽是月汝州梁县民邢喜家牛生麒麟五月改睦州建德军为严州遂安军丙午钖贡士闻喜宴于琼林苑赐御制诗月入氐童贯奏生擒方十三等平荡贼洞了毕上表称贺八月癸巳朔老人星见己亥太白犯勾铃丙辰方腊伏诛壬寅宣和四年春正月壬申荧惑犯天街二月辛丑太白犯垒壁阵三月金人初以正月癸酉䧟中京天祚奔夹山李处温谋立燕王淳淳于天祚为从叔号天钖皇帝遂废天祚为湘隂王辽国自此分矣朝廷遂遣童贯勒兵十五万廵边仍以御笔三䇿付贯五月童贯驻军雄州种师道屯白沟癸未我师败于兰沟上闻师道败亦甚惧遂诏班师是歳四月贯始出师白虹贯日出门而牙旗竿折至蔡攸再出师有少保节使与宣抚副使二认旗从后次日二认旗皆失之又出师连数夕有流星大若杯椀自紫微文昌出不一所或犯天津河鼓越天汉斗牛亦不一所皆向南奔曵光如匹练每夕数十流至夜半方渐踈十余夕皆然蔡绦宻白其父曰以此占惧如西晋象实令人忧疑京亦动色然太史皆不奏又方用兵雄州地大震雄之正寝忽𤣥武见龟大如钱朱蛇仅若筋贯攸拜之藏以银合置于真武庙明日俱死又马生两角长各三寸及四足皆出距方以为龙马贯以进御独上识而甚不乐也秋七月戊辰月犯建八月庚戌月犯填九月丁巳朔诏宋昭上书狂妄除名勒停送广南编管以为妄议朝政之戒昭书云蕃人之性不可以信义结㓕一弱敌而与强敌为邻恐非中国之福徒为女真之利耳且北敌虽夷狄然谨守盟誓不敢妄动者知信义之不可渝也本朝与北敌通好百有余年一旦败之女真能果信其不渝乎异日女眞决先败盟为中国患必矣此理之必然事之必至虽使伊周复生不能易此议也乙丑契丹易州守髙鳯等以易州降契丹都管押常胜军涿州留守郭药师以涿州降十一月丙辰朔流星出王良至紫微垣内上辅星有尾迹照地癸酉月犯权星十二月丙戌金人入燕萧氏出奔童贯蔡攸再举取燕不能下惧无功获罪宻遣王瓌由飞狐路祷金国主令图之瓌见金国主具言贯攸兵已压境不敢擅入乞如约夹攻金国主定议分三道进军时马扩随军行国主谓扩曰契丹疆土我得十九矣止燕京数州之地留与汝家我以大军三面掩之令汝家俯拾犹不能収我初闻南军到卢沟已有入燕者我心亦喜纵令汝家取之我亦将歛军归国近却闻刘延庆一夜烧营而遁何至此耶汝家似此䘮师从来有何诛责扩云兵折将死将折兵死刘延庆败虽贵亦诛阿固达云若不行法何以使人一两日间到关汝观我家用兵有走者否是日入居庸关晡时到燕萧后闻居庸失守夜率契丹萧干等车帐出城行未五十里金人游骑已及城前军已登城矣于是左企弓宰相等皆迎降金国主遣马扩归献㨗癸卯宣和五年夏四月乙巳童贯等言四月十七日躬领大军入燕山府抚定军民布宣圣泽具表称贺五月甲寅太白犯鬼己未御文德殿以収复燕山府云中府两路羣臣称贺赐王黼玉带是月金国王阿固达卒弟乌竒迈立秋七月甲子月犯牛八月辛巳朔太史言日当食不食壬午歳星犯井是月燕山府路转运使吕頥浩落职降官頥浩尝奏燕山一路开边极逺其势难守虽穷天下之智尽天下之力竭天下之财必无以善其后又条上河北燕山路危急五事诏頥浩所奏意有包藏情不可贷御笔令頥浩赴宣抚司出头供伏军令状九月癸丑诏王安中知燕山府詹度郭药师同知药师及燕人终不改其左袵时人窃比之禄山己未荧惑犯司怪冬十月乙酉雨水氷十一月丙寅幸王黼赐第观芝草庚午太白犯房十二月己巳月入氐是月京师地震甲辰宣和六年春正月甲子上元节御楼观灯帘幕重宻下无由知衆中忽有人跃出黒色布衣若僧寺童行状以手指帘谓上曰汝有何神而敢破坏吾教吾今语汝报将至矣上怒甚命中使传㫖治之于是箠掠乱下又加炮烙畧不语亦无痛楚状因又㫁其足筋俄施刀脔肉血狼籍上大不怡为罢一夕之懽至暮终不得为何人付狱尽之己巳月入氐是月京师地震二月辛丑承事郎楚州居住陈瓘卒闰三月庚辰荧惑犯五诸侯庚子御集英殿䇿试进士夏四月癸丑赐沈晦等及第出身同出身凡八百五人六月辛酉月犯垒壁阵八月乙巳朔金人怨朝廷纳张㲄遂攻蔚州絶山后交割意九月丙戌杨时为校书郎及对力陈儆戒之言上首肯之曰卿所陈皆尧舜之道宜在经筵朝夕辅朕即除迩英殿説书庚寅手诏以金芝产于艮岳万夀峯宜改名夀岳丁亥月犯毕十一月丙子太白昼见十二月癸亥蔡京落致仕领三省事五日一赴朝请至都堂治事是歳都城有卖青果男子孕而诞子蓐母不能収易七人始免而逃去又有酒肆朱氏子其妻忽生髭其人可四十余髭髯长仅六七寸踈秀甚美宛然一男子特诏度为女道士乙巳宣和七年春正月辛丑故辽国主天祚为金人所擒削封海滨王后踰年而卒六月戊午刘安世卒八月有都城东门外鬻菜夫负担至宣德门下忽迷罔释荷担向门㦸手而言曰汝坏吾社稷矣太祖皇帝神宗皇帝使我来道尚宜速改也逻卒捕得下开封狱一夕已省则不知向所云为者时于狱中尽之九月壬辰荧惑犯鬼是日金人以天祚成禽遣李孝和王永福来告庆诏宇文虚中髙世则馆之其实敌将举兵以觇我也秋有狐由艮岳直入中禁据御榻而坐诏毁狐王庙冬十月辛丑土星入太微垣戊子有流星尾迹照地如盏口大十二月金人䧟蓟州接伴贺正使𫝊察为所杀先是金人未渝盟朝廷以故事遣察迓使人于蓟州玉田县韩城镇察至界上敌愆期不至斡里雅布拥大兵遽入冦遂执察等责令投拜蒋噩以下罗拜臣服察独不屈敌以兵胁之察亦不顾金帅曰我以南朝天子失德故来弔伐察曰主上明若日月四海拱戴胡欲败盟以此为兵端耳然自古之战以曲直为胜负南北敌国亦安知尔非送死哉我有死而已膝不可屈也金帅大怒察死之己巳童贯遁归京师初贯得越茹牒计无所出託以赴阙禀议请太原帅张孝纯谕意孝纯愕曰金人渝盟大王当㑹诸路将士极力支捂今去人心摇是将河东与贼河东失河北亦岂能保耶愿少留共国报国太原地险城坚人亦习战未必便能抜也贯怒目曰贯受命宣抚非守土臣必欲留贯置帅何为此行至京当即以兵来援孝纯抚掌叹曰平时童太师作多少威重及临事乃畏怯如此不思身为大臣当以死排难止欲奉头䑕窜何面目见天下士乎贯不听翌日行用九日至京师郭药师以燕山叛执安抚蔡靖运使吕頥浩副使李与权提举官沈琯等金人既欲犯盟自秋冬探报甚宻然中外多不知也蔡靖亦宻奏凡百七十余章至言朝廷若以为不实则乞早赐重行编置然终不报十一月斡里雅布之军坏燕山府塩塲斡里雅布至燕山郭药师率军官郊迎之金人南犯朔武之境朔州守将孙翊者勇而忠出与之战战未决汉儿开门献于金人既至武州汉儿以为内应遂失朔武长驱至代州守将李嗣本率兵拒守汉儿又擒嗣本以降遂䧟代州己酉知中山府詹度奏金人分道入冦是日连三奏至京师朝廷失色尼雅满引兵围太原知朔宁府孙翊来救兵不满二千与金人战于城下张孝纯曰贼已在近不敢开门观察可尽忠报国翊曰但恨兵少尔乃复引战数日五兵皆尽为金人所杀月入太微垣庚申上禅位于皇太子手诏皇太子桓可即皇帝位凡军国庻务一听裁决予当以道君号退居旧宫丙寅上道君皇帝尊号曰教主道君太上皇帝是歳十一月祀南郊礼毕降坛而得边报及上还御郊宫之端诚殿时天未明百辟皆贺忽有鸮正鸣于殿屋之上与賛拜之声几若相应和异常闻者骇之时已报金人寒盟元丰之末尝有物大如席夜见寝殿上而神庙登遐至元符末又数见而哲宗厌代自大观间渐昼见政和已后遂大作形广丈余状髣髴如龟行动硁硁有声黒气䝉之气之所及腥血四洒后习为常宣和末寖少出而乱遂作此为黒眚宣和二三年春夏之际洛阳府畿间忽有物如人或如犬其色黒不能辨眉目始夜则出掠小儿伤食之后虽白昼因忽在人家有力者夜必聚执枪棒而为之卫如是二歳乃息甫三年则北征事起此亦黒眚也宋史全文卷十四宋史全文卷十五钦定四库全书宋史全文卷十五宋钦宗丙午靖康元年春正月诏求言监察御史余应求先为校书郎尝上奏畧曰献言者皆曰夷狄外侵而边鄙未宁为可虑百姓乆困而财用日急为可虑兵革未弭而士马不彊为可虑臣以为选将帅以守边治险阻以固圉积粟治兵实之塞下则边备何患乎不严罢不急之务减无名之费躬节用裕民之德去蠧国害财之政用计数之臣治转运之法则财何患乎不足下募兵之令髙买马之直明赏罚以収人心严军政以励士气付之良将何徃不克则士马何患乎不彊诏特赐章服自金人犯边屡下求言之诏事稍缓则复沮抑言者故当时有城门闭言路开城门开言路闭之谚丁卯金人犯濬州内侍梁方平领兵在黄河北岸敌骑奄至仓卒奔溃时南岸守桥者望见敌中旗帜烧㫁桥䌫陷没凡数千人敌因不得济何灌军亦望风溃散我师在河南者无一人初敌至邯郸遣郭药师为前驱付以二千骑药师疾驰三百里质明遂至濬其言州县无备邀取金缯暴宫禁间事者皆药师之为也己巳诏亲征先是太学生陈东率在学诸生伏阙上书畧曰臣等闻尧之时有八元八凯而未暇用有四凶而未暇去尧非不知其可用可去也意谓我将倦于勤必以天下授舜特留以遗之使大明诛赏以示天下耳故传曰舜有大功二十而为天子天下诵之至今不息臣窃谓在道君皇帝时非无贤才如八元八凯而未用者非无奸臣贼子如四凶而未去者道君亦非不知之特留以遗陛下今日之事蔡京壊乱于前梁师成隂贼于内李彦结怨于西北朱勔结怨于东南王黼童贯又从而结怨于二边败祖宗之盟失中国之信创开边隙使天下势危如丝发此六贼者异名同罪伏愿陛下擒此六贼肆诸市朝传首四方以谢天下至是黼窜永州黼卖官取赃无厌京师为之语曰三百贯且通判五百索直秘阁黼至雍丘县南固村呉敏李纲指燕山之役为黼罪请诛之取其首以献勔削官放归田里继而覊管循州寻赐死彦亦赐死皆籍其家上皇如南京庚午以兵部侍郎李纲为尚书右丞东京留守同知枢宻院李梲副之聂山为随军转运使时从官以边事求见者皆非时赐对纲待班延和殿下适宰执奏事议欲奉銮舆出狩襄邓纲语知东上合门事朱孝庄曰有急切公事欲与宰执廷辨孝庄曰旧例未有宰执未退而从官求对者纲曰此何时而用例邪孝庄即具奏诏纲立执政之末因启奏曰闻诸道路宰执欲奉陛下出狩避狄果有之宗社危矣且道君皇帝以宗社之故传位陛下今舍之而去可乎上黙然白时中曰都城岂可以守纲曰天下城池岂复有如都城者且宗庙社稷百官万民所在舍此欲何之若能率励将士慰安民心岂有不可守之理上顾大臣曰䇿将安出皆黙然纲进曰今日之计莫如整厉士马声言出战固结民心相与坚守以待勤王之师上曰谁可将者纲曰朝廷平日髙爵厚禄畜养大臣将用之于有事之日今白时中李邦彦等皆书生未必知兵然借其位貌抚驭将士以抗敌锋乃其职也时中厉声曰李纲莫能出战纲曰陛下不以臣为懦傥使治兵愿以死报第人微官卑恐不足以镇服士卒上即命除纲右丞内侍王孝竭奏曰中宫国公已行陛下岂可留此上色变曰卿等无执朕将亲徃陜西治兵以复都城决不可留此纲泣拜俯伏以死请㑹燕越二王至亦以固守为然上意稍定即俾中使追还中宫国公顾谓纲曰卿留朕治兵御冦专以委卿纲受命与梲同出中夜上遣中使谕宰执欲诘旦决行质明纲入朝见禁卫擐甲乗舆服御皆已陈列纲厉声曰尔等愿以死守宗社乎愿扈从以廵幸乎皆唿曰愿以死守纲入见曰陛下已许臣留今复戒行何也且六军之情已变彼父母妻子皆在都城岂肯舍去万一至中道散归陛下孰与为卫且敌已逼彼知乗舆之去未逺以徤马疾追何以御之上悟始命辍行辛未上御宣德楼宣谕六军将士于是固守之议始决命李纲为亲征行营使侍卫亲军马军都指挥使曹曚副之白时中罢坐主出奔议也李邦彦起复为太宰张邦昌为少宰仍兼门下中书侍郎赵野王孝迪门下中书侍郎蔡懋尚书左丞签书枢宻院耿南仲同知壬申诏每路差近上内侍一併督帅臣将勤王兵入援癸酉斡里雅布至京城西北屯牟驼冈天驷监即孳生马监之所刍豆山积异时郭药师来朝得㫖打毬于其间金人兵至径趋其所药师导之也自敌骑扣河梁方平烧桥而遁敌不得遽渡取小舟能容数人者以济凡五日骑兵方絶歩兵犹未集也旋济旋行无复队伍敌笑曰南朝可谓无人若以一二千人守河我軰岂得渡哉是夕金人攻宣泽门李纲临城募敢死士斩获百余人迨旦始定初治都城四壁守具凡四日治具粗毕而敌抵城下矣以郑望之充军前计议使髙世则副之望之即行少顷敌亦遣呉孝民至甲戌郑望之入奏引见金使呉孝民奏曰上皇与大金结约海上复违盟誓皆已徃事今日少帝陛下与大金别立誓书结万世欢好可也向者李邺来议割献三镇事皇子遣使人代朝见之礼愿遣亲王宰执到军前报礼大金喜礼意之重前日割地之议徃徃可罢少帝之称自此始上顾宰执未有对者李纲请行上不许曰卿方治兵不可命同知枢宻院事李梲奉使郑望之髙世则副之乙亥敌攻通天景阳门一带甚急上命李纲督将士扞御又攻陈桥封丘卫州等门纲登城督战自卯至申杀敌凡数千乃退武泰军节度使何灌死之敌遣游骑四出抄掠畿县惟东明太康雍丘扶沟鄢陵仅存敌耻小邑不破再益骑三千急攻东明京东将董有邻率衆拒之斩首十余级最后得金环者三太子也李梲郑望之等在敌营斡里雅布见之需金五百万两银五千万两牛马万匹衣縀百万疋割大原中山河间三路地并欲宰相亲王为质望之辞以亲王年㓜乞遣郡王望之再三言之斡里雅布曰遣亲王郡王各一人至河即还宰相候交物了及拨地毕日可还也斡里雅布遣萧三寳奴耶律忠王汭等来丙子诏大金所需犒军物数浩瀚朝廷竭力应副如供祀宗庙噐皿亦不敢吝至于亲王内外百官之家已行告谕尽数供助尚恐未能敷数忠义之民理宜体国将私家所有愿助国用者限日下于户部尚书聂山等处送纳又诏蕃衍宅诸王金银绢帛道官乐官伎术等官及五司官察视曽经赐带各家有见在金银只今纳元丰库若敢隐庇转藏并行军法诸宫观寺庙奉先普安诸坟六尚局诸局并开封府公用金银拘収纳左藏库时从王孝迪之议掲榜立赏括在京军民官吏金银违者斩之都城大扰限既满得金二十余万银四百余万两而民间藏蓄为之一空李纲因对奏曰収簇金银限满民力已竭复许告讦恐生内变外有大敌而民心内变不可不虑上曰卿可徃収榜毋得告讦纲因廵城传圣㫖収榜人心稍安以康王为军前计议使令张邦昌髙世则副之上命引王诣殿阁见宰执李梲云大金恐南朝失信故要亲王送到河亦无他王正色曰国家有急死亦何避闻者悚然丁丑宰执进呈金人所须之目李纲力争以谓犒师金币其数太多虽竭天下亦不足充况都城乎当量与之大原河间中山国家屏蔽号为三镇割之何以立国又保塞翼祖顺祖信祖陵寝所在子孙奈何与人至于遣使宰相当徃亲王不当徃今日之计莫若择使与之熟议道所以可不可者金币之数令有司㑹计少迟之大兵四集彼以孤军入重地势不能乆留必求速归然后与之盟彼且不敢轻中国其和可乆也宰执皆谓都城患在朝夕尚何有三镇而金币之数又不足较也纲因求去上慰谕曰卿苐出治兵益固城守恐金人欵我此徐议也朝廷即以誓书徃所求皆与之以李邺髙世则为送伴使副纲尚留三镇诏书不遣几少迟延以俟勤王兵集徐为后图也庚辰张邦昌从康王诣敌营壬午统制官马忠以京西募兵至遇金人于顺天门外乗势击之杀获甚衆范琼将万骑自京东来营于马监之侧王师稍振丁亥靖难军节度使河北河东路制置使种师道武安军承宣使姚平仲以泾原秦鳯兵至阙下既入见上曰今日之事卿意如何师道曰女真不知兵岂有孤军深入人境而能善其归乎上曰业已讲好矣对曰臣以军旅之事事陛下余非所敢知也李纲言于上曰勤王之师渐集兵家忌分非节制归一不能济愿勅两将聼臣节制上曰师道老而知兵且职位已髙与卿同官替曹曚可也于是别置宣抚司以师道同知枢宻院事充京畿河北河东路宣抚使以平仲为都统制应四方勤王兵并𨽻宣抚司又拨前后军之在城外者属之而行营司所统者独左右中军而已上屡申饬两司不得侵紊而节制既分不相统一宣抚司所欲行者徃徃託以机宻不复闗报自是权始分矣太学生陈东又言梁师成当正典刑诏黜为散官命开封府吏押至八角镇杀之癸巳李纲李邦彦吴敏种师道姚平仲等是日同对于福宁殿议所以用兵者纲奏曰金人之兵张大声势然其实不过六万吾勤王之师集城下者二十余万固已数倍之矣彼以孤军入重地正犹虎豹自投于槛穽中当以计取之不可角一旦之力为今之䇿莫若扼关津絶粮道禁抄掠分兵以复畿北郡邑俟彼游骑出则击之以重兵临贼营坚壁勿战如周亚夫所以锢七国者俟其刍粮乏人马疲然后以将帅檄取誓书复三镇纵其归中渡而后击之此必胜之计也上然之二月丁酉夜都统制姚平仲率歩骑万人刼敌寨以败还初种师道以三镇不可弃城下不可战朝廷姑坚守和议俟姚古来兵势益甚军中共议自遣使人徃谕敌以三镇系国家边面决不可割宁以其赋入増作嵗币庻得和好乆逺如此三两返势须逗遛半月重兵宻迩彼必不敢逺去刼掠粮草渐竭不免北还俟过河以骑兵尾袭至眞定中山两镇必不肯下彼腹背受敌可以得志㑹李纲主平仲之谋师道言卒不用平仲古之养子也上以其骁勇屡召对许以成功当授节钺平仲议欲夜叩敌营生擒斡里雅布奉康王以归而其谋泄未发数日行路及敌人皆知之敌先事设备故反为所败李纲㑹行营左右军将士质明出景阳门分命诸将觧范琼王师古等围敌骑出没鏖战斩获甚衆复犯中军纲亲率将士以神臂弓射却之上初满意平仲必成功既而失利宰执台谏交言西兵勤王之师及亲征行营司兵为所殱无复存者上大震惊有诏不得进兵遂罢纲尚书右丞亲征行营使以蔡懋代之因废行营使司止以守御使縂兵事盖欲罪纲以谢敌也辛丑遣资政殿大学士宇文虚中知东上合门事王球使斡里雅布军赍李纲所留割三镇诏书以徃仍就迎康王太学生陈东率诸生数百人伏宣德门下上书曰在廷之臣奋勇不顾以身任天下之重者李纲是也所谓社稷之臣也其庸谬不才忌嫉贤能动为身谋不恤国计者李邦彦白时中张邦昌赵野王孝迪蔡懋李梲之徒是也所谓社稷之贼也又曰纲起自庻官独任大事邦彦等嫉如仇雠恐其成功因纲用兵小不利遂得乗间投隙归罪于纲然一胜一负兵家常势小胜固未足为喜小挫亦岂足为辱况示怯示弱竒谋秘计岂可遽以此倾动任事之臣又曰窃闻邦彦时中尽劝陛下他幸见事有急各除亲党外任遣家属随之逺去岂身为大臣不能以一家死社稷之难其意止欲仓卒之际各保妻孥耳诸大臣一鼓而倡之百官有司羣起而和之遂令京城之人閧然骚动弗安其居若非纲为陛下建言则乗舆播越在外宗庙社稷已为丘墟生灵已遭鱼肉陛下将有弃宗庙社稷之名赖聪明不惑特从纲请中外闻之虽愚夫愚妇莫不举手加额仰叹圣德之盛纲之力岂曰小补之哉是宜邦彦等譛谤忌嫉无所不至又曰若以纲用兵小挫遂当废罢则童贯创开边隙以贻今日之祸近又引兵数十万以事云中之役几于匹马只轮无还朝廷曽不议贯之罪何纲小挫而加罪乎一进一退在纲为甚轻在朝廷为甚重今日宗社安危在此一举幸陛下即反前命复纲旧职以安中外之心付种师道以阃外之事于是军民数万人拥伏阙下相谓曰非见李右丞种宣抚复用毋得归㑹百官退朝衆指李邦彦数其罪欲敺之邦彦疾驱以兔百姓乃击登闻鼓山唿震地开封尹王时雍至谓诸生曰胁天子可乎胡不退诸生应之曰以忠义胁天子不愈于以姦佞胁之乎复欲敺之时雍逃去殿帅王宗濋奏于上曰事已尔亡可奈何当黾勉从之不然且生变于是遣签书枢宻院事耿南仲言于衆曰已得㫖宣李纲矣内侍朱拱之先得㫖宣谕未到而后发之使先至衆取拱之脔而磔之号于衆曰此逆贼也即矫诏曰杀内臣者无罪纲惶惧入对泣拜请死上即复李纲尚书右丞充京城四壁守御使而罢蔡懋纲固辞上不许命复节制勤王师种师道亦归其𪠘士庻知二人复用遂散时师道实不罢盖外议流传之妄云范仲淹追封魏国公司马光赠太师张啇英赠太保除党籍学术禁王孝迪罢以徐处仁为中书侍郎壬寅以沈晦假给事中从皇弟肃王使斡里雅布军先是康王在敌营几月斡里雅布惮之不肯留更请肃王代之己巳康王自金营还丙午敌退围京城凡三十三日既得三镇诏书及肃王至不俟金币数足遣使告辞而去己酉李纲言澶渊之役虽与辽人盟约及其退也犹遣重兵䕶送之盖恐其无所忌惮肆行虏掠故也金人之去三日矣盍遣大兵用澶渊故事䕶送之上可其请于是分遣将士数道并进且戒诸将度便利可撃即撃之李邦彦奏立大旗于河东北有擅出兵者依军法李纲奏备边御敌八事诏自今并遵祖宗旧制选用大臣裁抑内侍不崇饰恩倖不聼用奸人不轻爵禄不滥赐予不夺尔居以营燕游之地不竭尔力以广浮用之费凡蠧国害民之事一切寝罢诏河北坚守仍出竒掩撃时斡里雅布师还抵中山河间两镇兵民固守不肯下即以矢石及之而退沿边诸郡亦然李邦彦罢以张邦昌为太宰吴敏为少宰李纲知枢宻院事耿南仲左丞李梲右丞蔡京责授祕书监分司南京寻移德安府衡州安置正言崔鶠上言贼臣蔡京以奸邪之术诳耀人主収天下之士以为腹心遂致贼盗蠭起夷狄乱华陛下安得而赦之遂窜京儋州寻又窜京子孙三十三人遇赦不许量移京行至潭州而死京患失之心无所不至根株结盘牢不可脱卒以召衅误国为宗社竒祸虽以谴死而海内以不及正刑诛为恨蔡攸从道君南下或云将遂复辟于镇江寻责永州安置徙浔雷二州又移万安上复命即所在斩之蔡翛亦以复辟之谤被诛童贯初贬池州居住移郴州寻下诏数其十罪追斩于南雄州贯恶稔衅盈卒以起戎胎祸流毒四海虽醢其躯不足以谢天下云杨时兼国子祭酒敌陷隆德府先是太原坚守尼玛哈攻之不克遂分兵而南既逾南北关仰而叹曰关险如此而使我过之南朝可谓无人矣遂至隆德城中素无备二日而䧟守臣张确死之自李纲建议尽遣城下兵追斡里雅布之师及邢卲间相去二十余里金人惧其行甚速至是泽州奏尼玛哈兵次髙平执政惧宻启于上前以御前金字牌追兵还甚速纲力争于上前得㫖复遣而诸将还已数程矣再进犹及金人于滹沱河然将士知朝论二三悉觧体不复邀击苐遥䕶之而已当时行移文字出于宻院者则令破贼出于三省者则令䕶出境诸将莫知适从三月张邦昌罢以徐处仁为太宰唐恪中书侍郎靖康之初首为宰相而因循失措者吴敏与处仁也奸巧自营而废国隄防者恪与聂昌也诏金人要盟终不可保今尼玛哈深入南陷隆德先败元约朕夙夜追咎已黜元主和议之臣又诏种师道等徃助三镇播告中外使知朕意命李纲迎上皇于南京夏四月上皇至京师复春秋学官追复吕公着等官五月罢王安石配享孔子从杨时之请也徽猷阁待制谭世勣又言亦不当以安石从祀不报六月丙辰太白荧惑歳镇四星聚张壬戍彗出紫微垣秋七月除元符上书邪等禁彗出东北长数丈北拂帝座扫文昌徐处仁吴敏罢以唐恪为少宰何㮚中书侍郎陈过庭尚书右丞许翰罢同知以聂昌代之李回签书枢宻院事九月金人陷太原始尼玛哈乆攻太原不下乃于城外筑城居之分兵防守使内外不通已而归云中留银朱大王攻城至是尼玛哈复至乘胜急攻丙寅城䧟金人尽杀胜㨗军帅臣张孝纯被擒副总管王禀负原庙太宗御容赴汾水而死转运韩縂提举单孝忠三十六余人皆被害太原自去年十二月乙卯受围凡二百六十日城中军民饿死十八九固守不下至是始破初尼玛哈乌实伊都自太原斡里雅布达兰栋摩自燕山㑹于山后草地避暑且议事及秋乃还议者谓尼玛哈乌实伊都三大帅弃大原北去徃返千有余里而我援兵云集不能觧太原之围失计甚矣冬十月窜李纲言者谓纲专主战议䘮师费财又指言十罪于是落职宫观责授节副建昌军安置以纲上疏辨论谓退有后言以惑衆聼再谪宁江丁酉斡里雅布陷真定府帅臣李邈措置乖谬本路兵马都钤辖刘竧率衆尽夜搏战城上敌人初攻北壁竧力拒之至是伪移攻东城邈复趣竧徃应力攻两日一夕潜移攻具还北城城中不知也黎明敌人忽鼔衆凭堞而上城陷李邈不能死为敌所擒竧犹率衆巷战顾其弟曰我大将也其可受贼戮乎因䇿马挺刃溃围欲出而诸门皆为金人所守遂之孙氏园山亭中觧绦絶脰而死邈被执至燕山亦不屈死之戊戌斡里雅布尼玛哈以书来责问契丹梁王及伊都蜡书并割三镇差杨天吉王芮为问罪使请速令皇叔越王皇弟郓王并太少宰一员同诣行府赍书陈谢过咎命王时雍曹曚馆之时雍议尽以三镇所入绢増歳币并祖宗内府所藏珍玩悉归二帅且以河东宿师暴露日乆欲厚犒之天吉汭颇领其説先取犒师绢十万疋以行尼玛哈陷汾州知州张克戬坚守以待敌俄闻朝廷分河东为两路隆德为东路平阳为西路各命守臣救汾兵未至而城陷克戬朝服南向焚香拜舞乃自引决其家死于难者凡八人绍兴中赠忠悫下哀痛诏命两河互相救援雨木冰壬子诏太常礼官集议金主尊号命康王使斡里雅布军先是王云奉使军前回称金人索谢和议礼物须康王亲到议乃可成故有是命尼玛哈陷平阳府初金人犯汾州议者谓汾州之南有回牛岭险峻如壁可以控扼于是命将以守朝廷又遣刘琬统衆屯平阳以扞北边然国用乏竭仓廪不足士之守回牛岭者日给豌豆二升或陈麦而已士笑曰军食如此而使我战乎金人领精鋭师冦回牛岭于山下仰望官军曰彼若以矢石自上而下吾曹病矣徘徊未敢进前俄而官军溃散遂越岭至平阳琬领兵遁去城遂陷凡官吏皆缒城而出已而威胜隆德泽州皆陷追王安石所赠王爵辛酉种师道薨上临其䘮哭之甚哀后谥忠宪十一月甲子康王入辞上赐以玉带抚慰甚厚王出城北权留定林院候冠服礼物成而行戊辰云至自军前言事势中变欲得三关而止不然进取汴都中外大骇康王复入门己巳集百官议三镇于延和殿各给笔札文武分列廊庑凡百余人惟梅执礼孙漙吕好问洪刍秦桧陈国材等三十六人言不可与当范宗尹以下七十人皆欲与之㑹李若水归自尼玛哈所恸哭于庭必欲从其请先是金人遣王云约以十五日以前告割地书到不然以十五日渡河矣何㮚谓唐恪曰三镇之地割之则伤河外之情不割则太原真定已失矣不若任之但饬守备以待恪唯唯梅执礼建议清野寻召孙溥及执礼入对议遂定癸酉晚金人至河外宣抚副使折彦质领兵十二万与之对垒有罗索大王者曰南兵虽多不足畏之与之战则胜负未可知不若加以虚声尽取战鼓击之逹旦以观其变衆以为然黎明王师悉溃遂长驱而南乙亥命康王再使斡里雅布许割三镇并奉衮冕辇辂以行仍尊金国主为皇叔上尊号十八字丙子王及之同金国通和使王汭来云军已至西京不复请三镇直以画河为言陛对殊不逊有奸臣辅闇主之语上下汹惧即许之且以两府二人行唐恪既书敕何㮚大骇曰不奉三镇之诏而从画河之命何也㮚不肯书因请罢遂㫁诸路门桥诸军城守至晚诏金人已渡河百官疾速上城金兵由汜水关渡河京西提刑许髙河北提刑许亢各统兵防洛口望风而溃京师闻之闭门清野丁丑王云耿延禧髙世则等从康王出城云白王曰京城楼橹天下所无然眞定城髙几一倍金人使云等坐观不移时破之此虽楼橹如画亦不足恃也王不答庚辰康王至相州壬午康王次磁州州人杀副使王云先是云奉使归过磁相言金人声势非前日比劝二郡为清野计二郡从之撤近城民居令运积谷入城磁人以是怨云王至恳谒嘉应侯庙百姓遮马谏曰不可北去肃王已为人误初言二太子重信义肃王至河必还大臣亦保无他今果如何云乗马在后语百姓曰大王谒庙即归非去也或曰已有万人守北阙虽欲行不可耿延禧髙世则谕云勿与辩云曰人言何足恤徐进至庙民心益忿至厉声指云曰清野之人真奸细也祠神毕云出遂被害及王出庙门父老百姓前拥言曰大王不可北去今离北门五六十里即有蕃兵王尚书是细作适已打叠了王遣人谕以不复北行衆乃引退初过河之明日廵警任永为敌骑所掩问王所在永不答后得脱因请王回相州㑹汪伯彦亦以蜡书来言敌遣五百余骑沿路访问欲邀袭王王即回具奏河北民心不宁磁人杀王云不令北去且闻敌已南渡故复回相以俟圣裁王令韩公裔访得他道潜师夜起迟明至相磁人无一知者何㮚罢以陈过庭为中书侍郎孙传尚书右丞遣耿南仲使斡里雅布军聂昌使尼玛哈军许以大河为界且告和甲申初下诏清野内外惊扰军民乗时掠财货焚屋宇有城东廵检龙清等捕杀三百余人稍定未几罢清野指挥民间鼓舞而鐡骑已逼城下矣乙酉斡里雅布犯京师初种师道闻眞定太原皆陷檄召南道总管司勤王兵及陜西制置司团结兵时总管张叔夜制置使钱盖得檄各统兵赴阙㑹师道卒唐恪耿南仲专务议和语聂昌曰今百姓困匮养数十万兵于京城下何以给之兼既已议和使金人知朝廷集兵阙下宁不激怒乃止两道兵令毋得妄动如已起发却于元来处分屯两军遂散陜西军徃秦鳯熈河南道军住金房安复州及冦傅城四方兵无一人至者城中惟卫士上四军中军効勇及东西路弓手七万人分四壁守御大风㧞木张叔夜帅师入卫初上以手札趣叔夜提兵入卫叔夜即自将中军二子伯奋伯熊将前后军凡三万人至尉氏遇贼游骑转闘己丑至京城屯于玉津园至是勤王之师无一来者东道总管胡直孺为敌生得以示城上都人益恐寻擢叔夜签书枢宻以其兵入城同孙传措置四壁闰月唐恪罢以何㮚为右仆射甲午金人陷懐州守臣霍安国通判林渊钤辖张彭年都监赵士詝张谋张潜统制沈敦张行中及部队将五百人皆死之初城既陷尼玛哈问不肯降者为谁安国曰安国是宋朝守臣率衆不降又问渊等同对云某等与知州一体皆不肯降于是引令东北望金国拜降皆不屈尼玛哈令觧衣反縳之遂害十三人而释其余安国一门几无噍类丙申陷拱州尼玛哈犯京师屯青城戊戌殿前副都指挥使王宗楚率牙兵千余下城与敌战统制官髙师旦死之庚子金人遣萧庆等来贷粮且议和癸卯张叔夜闻南壁飞石击楼橹与范琼分麾下兵袭敌营欲燔砲架遥见鐡骑王师不克阵而奔相蹈借及溺隍死者以千数聂昌至绛州谕令割地绛人不奉诏为钤辖赵子清所杀刳其目碎切之昌附南仲至显位每佐佑其説以误国论卒至祸变天下以此罪之丙午遣签书枢宻院事曹辅尚书左丞冯澥宗室士诣金营请和乞罢攻城斡里雅布复遣使来曰南朝约和失信今欲尽得河东河北之地然后罢兵可先割两路地次遣不割地大臣过营再讲和好敌以洞子屋负土填壕戊申命康王构为天下兵马大元帅初虏攻城日急殿中侍御史胡唐老言闻康邸奉使至磁相间为士民所遏不得进此天意也乞就拜大元帅俾率天下兵入援宰臣视奏犹以大字为难唐老力争曰今社稷危矣仰其拯国顾惜一大字非计也于是募武学生秦仔及张九成冯朝英甄邦杰四人赍诏皆假合门祇候惟仔先至出宸翰云檄书到日康王充兵马大元帅陈遘充兵马元帅宗泽汪伯彦副元帅速领兵入卫王室应辟官行事并从便冝王捧诏呜咽望阙拜恩军民感动壬子复遣曹辅冯澥及仲温士使敌营癸丑仲温士回云金人须亲王并何㮚至军前甲寅大风自北起俄雪下铺地数尺连日夜不暂止敌于通津门及宣化门东立天桥数座下瞰城中砲伤王燮足流血范琼发兵千人自宣化门出战气甚鋭迫逐敌衆敌弃而北士卒贪功渡河未及北岸十余歩间氷陷裂卒惊乱敌衆临岸效死迎敌没者五百余人自是士气益挫折乙卯大雨雪彗竟天丙辰金人由宣化门拥兵登城守御人弃甲争走通津门之南亦破敌兵下城纵火杀旁居人殆尽金帅传令杀人者族遂止京城自十一月二十五日被围是日午时陷上闻城陷恸哭曰朕不用种师道言以至于此初敌骑之去也师道尝劝上半渡击之不从曰异日必为后患至是果然初敌用云梯薄城我以撞竿冲仆之杀敌兵三千人敌即収瘗及再攻城杀我军三百五十余人经宿犹伏尸城上破脑贯胷横卧血中士卒见之心惧欲溃又王宗濋尝许策应军士告身金椀卒不与军士皆怒出怨言再召策应不肯就募京城阔逺斥候音问不相接妄传语言相鼓唱将师莫有以身先士卒而禁制之故两日之间四壁卒皆下丁巳先是李若水出使留军中乆之及城陷金人令若水归报趣何㮚来议事若水入城见上曰金人止欲得两河地别无他事乃遣㮚及济王栩为请命使午后㮚栩回同金人四人来议和御史中丞秦桧右司员外郎司马朴相继纳欵军前戊午上御宣德门赦守御官吏军民之罪传宣抚谕两国已有和议各令归业何㮚郓王楷诣军前请和金人谓㮚楷曰自古有南即有北不可相无也金人所期在割地而已又欲邀上皇出郊㮚回道金人意上曰上皇惊忧已病不可出必欲坚要朕当亲徃己未何㮚再徃军前诏曰大金坚欲上皇出郊朕以宗庙生灵之故义当亲徃咨尔衆庻无致惊疑辛酉车驾诣青城尚书右仆射何㮚中书侍郎陈过庭同知枢宻院事孙傅等从二酋相见上与语惟尼玛哈应答琅然斡里雅布唯唯而已十二月壬戌车驾留青城是日康王开兵马大元帅府于相州尼玛哈遣萧庆入城居尚书省朝廷动静并先关白晚有榜云奉圣㫖和议已定止是徃来礼数未毕切虑军民等疑虑今暁谕更令知悉癸亥车驾自青城回父老夹道山唿拜于路侧甲子上御祥曦殿百官始造朝车驾诣延福宫朝太上皇帝金人索金一千万铤银二千万铤缣帛如银之数欲以犒军朝廷令羣臣献金帛诸王内侍帝姬亦如之又置局买金银金价至五十千银至三千五百命王时雍兼领开封府尹与徐秉哲分东西厢括金帛御史监视纳数敌索京城骡马诏除见任职事官留马一匹外并限三日赴开封府纳隐留者全家行军法赏钱三千贯于是自御马而下得七千余匹悉归之甲戍金人乞割河中府觧州许之乙亥康王至大名府时敌骑充斥摄大名尹张从请王移行府以河氷方坚自相至大名虽渉河而地里不逺宻迩王室发勤王之兵为便先是金帅遣使者致书且传二帅意云康王已据河北恐诸郡不肯交地请遣使迎之乃命曹辅由京东徃先是辅回称不知康王所在庚寅康王如东平府尚书省火雨雹丁未靖康二年春正月辛卯朔车驾诣延福宫朝太上皇帝命济王栩景王把出贺二帅尼玛哈亦遣眞珠大王同使臣八人入贺壬辰金人迎康王甚急学士院具诏敌再三易之遣中书舍人张徴行以曹辅不见王而还故也癸巳康王次东平府庚子车驾复幸青城时敌索金银益急欲纵兵入城上以问萧庆庆答云须陛下亲见元帅乃可何㮚李若水亦欲上亲行上将从之㑹尼玛哈致书以诸国毕集加其王徽号请再幸营金使有髙尚书者奏云陛下不必亲出但遣亲王大臣以行可也上欲无徃恐敌纵兵残民乃以同知枢宻院孙傅兼太子少傅吏部侍郎谢克家兼賔客辅皇太子监国傅仍为留守户部尚书梅执礼副之遂出城㮚以下皆从至晚遣王孝竭归传㫖议事未毕来日入城诏令王若冲邵成章卫皇太子赴宣德门自是并称制行事遣合门宣賛舍人符彬持诏至北道总管司诏曰朕即位以来交战不已京师再围畧无外援比者敌已登城按兵议和凡所请求靡有不从终未肯歛兵而去咨尔河北之民各宜奋发忠孝更相结集自保土疆使予中国不失于蕃夷天下安平与汝等分土共享之朕言及此痛若碎首辛丑车驾在青城留仪卫三百命侍卫亲军马副都指挥使郭仲荀统之减七百余人遣入城除亲王宰相执政学士院礼部太常寺官外余并令先归于是郓王楷而下九人宰相何㮚执政冯澥曹辅翰林学士承㫖呉开吏部尚书莫俦中书舍人孙觌尚书礼部侍郎谭世勣太常少卿汪藻皆分居青城斋宫初上幸敌营约五日必还至是民以为金银未足各竭其家所有献之有福田院贫民亦纳金二两银七两而敌来索不已于是増侍从郎官二十四员再根括又分遣搜掘戚里宗室内侍僧道伎术倡优之家丙午太学生徐揆诣南薫门以书白守门者乞逹二帅请车驾还阙二帅取揆赴军中诘难揆厉声抗论为所杀是日通奉大夫刘韐死于敌营韐守眞定有威名敌人知之欲用为尚书仆射许以家属行韐不可手书片纸遣人遗其子曰忠臣不事二君此予所以必死也乃以衣绦自经于城南夀圣院己酉开封府言根括得金十三万八千两银六百万两衣叚一百万疋诏令权住纳庚戌大风霾上遣中使还城中以隂雨打毬之㑹未成尚须少留自上再幸青城都人日日迎驾自内前抵南薫门不可胜数至有然火于臂或自烧其指或望门而拜者风寒雨雪不减是日大雪终日泥淖没膝人不聊生于是就相国寺定力院保胜院兴国寺置四塲粜米人三升钱六十二文都人又各率钱启祝圣回銮祈晴道塲昼夜不絶遣鸿胪卿康执权秘书省校书郎刘才卲国子博士熊彦诗等押监书及道释经板并馆阁图籍纳敌营二月辛酉朔车驾在青城乙丑都人传闻军前已击毬驾即日回相率迎候者数万人至晚云来日入城时括金帛己申了絶㑹军前取过教坊人孟子着周礼义内侍蓝折医官周道隆等称各有窖藏金银乞差人搜取二帅大怒遣金牙郎君来责云少尹称已尽数发絶何由尚有藏匿遂遣人荷锄入城掘取内侍邓珪及教坊诸工所窖于是开封府复根括立赏限陈首京城大恐丙寅敌堑南薫门路自上出郊日遣王孝竭入京抚谕都人亦日候驾虽风雪不惮是日孝竭不至人心大恐顷之传监国皇太子令㫖以皇帝出郊多日未回太上皇来日徃军前乞驾早还已而吴幵莫俦自敌营持文书至令依戎主诏推荐异姓堪为人主者从军前备礼册命仍邀太上皇帝出城孙傅等读诏号絶即以状恳请不报次日复申前请乞立赵氏敌以非其主本意却之丁卯太上皇帝太上皇后同诣青城郓王以下三十余人诸王妃公主都尉等皆从至午燕王越王民拥留之开封尹辅斩为首者一人乃止初太上皇迟疑未行金令范琼邀请已而徐秉哲以兵卫出南薫门先是金取内侍四十五人各问所掌毕遣其半还但索曽管宫阁被任用者留守司不悟其计谓欲效禁中所为及来邀上皇并取诸王孙傅欲匿不遣并示以邓述与管宫合者所供名字乃尽发焉述亦内侍为眞定府走马承受眞定陷金人置之军中用事云辛未皇后皇太子同诣青城百官军民奔随号泣太学诸生拥拜车前哭声震天自太上皇出郊孙傅乞留皇后皇太子以主国事至是幵俦来督胁不已傅言于衆曰上蒙尘託孤于傅岂可自脱分付与人请从皇太子徃死生同之遂以留守事付王时雍随至南薫门范琼以死扞拒不令出傅留宿门下初太子将出人情汹汹琼虑变生以危言詟卫士然后益兵拥卫以出于是召百官㑹议相视乆之计无所出衆曰今日当勉强应命举在军前者一人时都城先閧传金人已定立张邦昌为大楚皇帝都金陵抑令城中官员父老僧道签状推举若不从便屠城尚书左司员外郎宋齐愈适自外至或问以敌意所主齐愈冩张邦昌三字示之既与所传符合议遂定议状云云是日不书议状者惟孙傅张叔夜壬申取傅及叔夜徃军中癸酉吏部尚书王时雍户部尚书梅执礼行留守事百官赴秘书省士庻僧道赴朶楼军民赴大晟府集议推戴事时孙傅张叔夜已出独时雍主其事恐百官不肯书乃先自书以率之百官亦随以书吴幵莫俦持往敌营御史中丞秦桧不书独具单状云敌人于宗正寺取玉牒簿指名要南班宗室自二王宫以近属官序髙者先取甲戍幵俦赍敌牒据文武官申乞立张相治国事己申本国册立为皇帝讫令取册寳及一行册命礼数乙亥金人取秦桧并太学生三十人博士正録十员何㮚已下随上在军前人并取家属戊寅敌遣元随肃王张邦昌路允迪三节官吏等归辛巳尚书礼部侍郎李若水为敌所杀若水知敌不可以义动因歴数其失信五事肆骂不已尼玛哈大怒即圜丘下敲杀之时年三十五若水将死奋骂愈切敌相谓曰大辽之破死义者十数今南朝惟李侍郎者一人初若水之出使也修武郎王履副之使还迁劝察使抗敌不回卒以俱死履临被害畧无惧色且歌诗末章云矫首问天兮天卒无言忠臣效死兮死亦何愆人闻而悲之癸未城内复以金七万五千八百两银一百十四万五千两衣叚四万八十四匹纳军前康王次济州劝文殿大学士中太一宫使唐恪薨张邦昌摄位朝士无贵贱多拱手臣之独恪先事而死识者推其节乙酉敌以金银不足遣人来取提举官以下八人受约束户部尚书梅执礼尚书礼部郎陈知质尚书刑部侍郎程振给事中安扶同见敌责以金银不足曰胡不赋之于民四人同辩对曰今天子䝉尘臣民皆愿前死虽肝脑不计也于金缯何有哉顾诚亡以塞责敌大怒问官长安在欲加以罪而置其余振恐执礼坐之遽前曰皆长官也敌不胜其忿先取其副侍御史胡舜陟殿中侍御史胡唐老监察御史姚舜明王侯各杖之百几死杀执礼等四人枭其首乃下令曰根括官已正典刑金银或尚未足当纵兵自索延宁宫火元祐皇后因废出居相国寺前之私第初上与李若水大更张弊政乃尊后为元祐皇太后已草诏书未及行也时六宫有位号者皆从二帝惟后以废得存戊子夜白气贯斗三月辛卯朔车驾在青城金人令御史台报百官诣南薰门外迎邦昌用申时入城邦昌与百官交拜于道以鐡骑裹送及门而返以付范琼即入憇幕次与从官语移时入居尚书令㕔募吴革谋起兵范琼诱杀之初革既募兵后迁居同文馆附者至数万人又引太学生吴铢朱梦説徐仁等数十人与参谋议革率卫士杀妻子以图迎二帝欲奉九庙神主以从军先诛范琼等数十人乃命兵突出十八门期用三月八日举事与谋者惟兵部尚书吕好问监察御史马伸张所奉议郎致仕吴给等数人革将起兵其参谋吴铢等曰事急矣缓则且泄有不测之祸是夜班直班广等数百人排闼曰邦昌以翊日受䇿请举事革以衆不可夺被甲上马时已黎明北行至咸丰门四面皆琼兵琼遂与权主管殿前司公事左言谋绐革至帐下议事遂斩之其徒百余人併戮河上革至死颜色犹不少变革为人天资忠勇天文地理人事兵机无不通死之日知与不知皆为泣下丁酉金人奉册寳立邦昌百官等㑹于尚书省邦昌泣即上马至西府门佯为昏愦欲仆立马少苏复号恸导至宣德门西阙下马入幕次复恸金人持御衣红繖来设于次外邦昌出次步至御街褥位望金国拜舞跪受册畧曰咨尔张邦昌宜即皇帝位国号大楚都金陵邦昌御红繖还次讫金人揖上马出门百官引导如仪邦昌歩入自宣德门由大庆殿至文德殿前进辇却弗御歩升殿于御牀西侧别置一椅坐受官员等贺讫文武合班邦昌乃起立遣合门使传云本为生灵非敢窃位传令勿拜王时雍等恳奏复传㫖云如不䝉聼从即当归避时雍率百官遽拜邦昌急回身面东拱手以立大抵徃来议事者幵俦也逼逐上皇以下者时雍秉哲也胁惧都人者范琼也遂皆擢用乙巳邦昌徃青城见金帅致谢既至迎接殿下揖而升致賔主之礼酒三行面议七事其一乞不毁赵氏陵庙其二乞免取金帛其三乞存留楼橹其四乞俟江宁府修缮毕三年内迁都其五乞五日班师其六乞以帝为号称大楚帝其七乞借金银犒赏金皆许之又请归冯澥曹辅路允迪孙觌张澂谭世勣汪藻康执权元当可沈晦黄夏卿邓萧郭仲荀太学六局官秘书省官等亦从之先是敌须六经秀才各五人至是亦聼回其八人不回皆平日士流不检者甘心归之惟何㮚孙傅张叔夜秦桧司马朴等或以言语或以废立事不遣回令举家北迁丁巳邦昌率百官诣南薫门五岳观内望军前遥辞二帝邦昌恸哭百官军民皆哭有号不能起者道君皇帝北狩宁德皇后及诸亲王妃嫔以下皆行斡里雅布军护送由滑州路进发戊午金人渐下城令户部尚书邵博提举修缮是日交割外城敌既不能下南京乃自宁陵而上尽伪置官属安抚士民至是率驱而北己未敌兵下城尽絶我兵分四壁屯守邦昌诣敌营辞服赭袍张红盖所过起居并如常仪从行者王时雍徐秉哲吴幵莫俦夏四月庚申朔大风吹石折木车驾北狩皇后皇太子偕行尼玛哈军䕶送由郑州路进发辛酉金营始空其行甚遽以四方勤王兵大集故也营中遗物甚多令戸部拘收象牙一色至二百担他不急之物称是秘阁图书狼籍泥土中金帛尤多践之如粪壤宋史全文卷十五宋史全文卷十六上钦定四库全书宋史全文卷十六上宋髙宗一丁未建炎元年上道君皇帝之第九子也母曰贤妃韦氏以大观元年五月乙巳夜生于宫中红光照室宣和三年十二月壬子进封康王上博涉经史道君问以古事及应诏制述率常称㫖尝侍道君习射于郓王府上挽弓至一石五斗宣和末金人入㓂渊圣受禅敌骑抵城下遣使请和欲得亲王宰相为质上毅然请行遂命少宰张邦昌副上使于敌寨时列兵四遶上意闲暇如平日㑹都统姚平仲以所部兵刼寨敌以用兵责使者邦昌惧而泣上止之曰为国家何爱身耶敌由是惮之不欲上留更请肃王靖康元年闰十一月上在相州与幕府从容语曰夜来梦皇帝脱所御袍赐吾吾解旧衣而服所赐此何祥也顷之京师使人秦仔赍蜡诏命上为兵马大元帅上捧诏呜咽二年三月丁酉金人以张邦昌僣位夏四月庚申朔金退癸亥邦昌册元祐孟皇后为宋太后御延福宫探事人张宗得金人伪诏及邦昌伪赦并迎立太后书上挥涕大恸期身先士卒追二圣于河北诸将固谏乃止戊辰邦昌尊太后为元祐太后入居禁中恭请垂帘聼政以俟复辟庚午元祐皇后御内东门小殿垂帘聼政邦昌以太宰退处资善堂壬申副元帅宗泽闻京城反正为书贻上言今日国之存亡在大王行之得其道与不得其道耳所谓道者其说有五一曰近刚正而逺柔邪二曰纳谏诤而去谄䛕三曰尚恭俭而抑骄奢四曰体忧勤而忘逸乐五曰进公实而退私伪泽谓所亲曰怨结王之左右矣不恤也癸酉张邦昌率百官上表劝进太常少卿兼权起居舍人汪藻为表文曰二帝出郊旣蒙尘而未返九祧乏祀将摄祼以为名使生灵相顾以无归虽沟渎自经而奚益辄慕周勃安刘之计庶几程婴存赵之心上不许甲戍元祐皇后告天下手书曰缅惟艺祖之开基实自皇穹之眷命歴年二百人不知兵传序九君世无失徳虽举族有北辕之衅而敷天同左袒之心乃眷贤王越居旧服已徇羣臣之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人惟重耳之尚在兹为天意夫岂人谋尚期中外之协心同定安危之至计先是吕好问言今日布告之书当令明白易晓不必湏词臣遂命汪藻草书㸔详行下乙亥金人陷陜州知州事种广死之监酒务刘逵战死都监朱弁监甘棠驿孙旦悉遇害丙子范琼为龙神卫四厢都指挥使录京城弹压之功也戊寅直龙图合朱胜非至济州胜非邦昌友壻也械系邦昌使者以兵来卫宣总司前军统制韩世忠肤施人少年善鬪尝犯法当死签书彰武军节度判官公事陈豫惜其勇白经略使释之始𨽻延安兵籍已而为王师部曲从讨诸盗屡有战功是以其军赴京师遂卫上如南京庚辰上发济州命张焕孔彦威刘浩丁顺等悉以其军从鄜延路马步军副总管刘光世引所部兵来㑹上以光世为五军都提举癸未上至南京乙酉张邦昌见上伏地恸哭请死上以客礼见且慰抚之忠州防御使屈坚为金人所杀上皇过河十余日谓管干龙徳宫曹勋曰我梦四日并出此中原争立之象不知中原之民尚肯推戴康王否翌日出御衣三衬自书领中曰可便即真来救父母又谕勋曰如见康王第奏有清中原之䇿悉举行之毋以我为念又言艺祖有誓约藏之太庙誓不杀大臣及言事官违者不祥五月庚寅朔上即皇帝位于南京改元建炎大赦天下应中外有文武才略出伦或淹布衣或沉下僚禁从监司郡守广行搜访应误国害民之人见流窜者更不收叙应民户借贷常平钱谷并与除放常平散歛青苗钱谷亦令住罢祖宗以来上供皆有常数后因奏请增加当裁损以纾民力州县受纳税赋务加槩量以规出剰可并行禁止应临难死节出使军前及没于王事优与褒赏应于民间疾苦并许中外臣庶详具利害陈述黄潜善为中书侍郎汪伯彦同知枢宻院事元祐皇后在东京是日撤帘辛夘尊靖康皇帝为孝慈渊圣皇帝元祐皇后为元祐太后诏宣仁圣烈皇后保祐哲宗有安社稷大功姦臣懐私诬蔑圣徳着在史册可令国史院差官摭实刋修播告天下壬辰张邦昌封同安郡王五日一赴都堂参决大事范讷为京城留守癸巳立嘉国夫人邢氏为皇后门下侍郎耿南仲提举杭州洞霄宫上薄南仲之为人因其告老遂有是命甲午资政殿学士李纲为尚书右仆射兼中书侍郎趣赴阙先是黄潜善汪伯彦自谓有攀附之劳虚相位以自拟上恐其不厌人望乃外用纲二人不平繇此与纲忤傅亮通判滑州亮为人劲直不能屈折上疏曰陛下能归东都则臣能守滑陛下未归则臣不能守也执政摘其语以为悖傲不逊降通判河阳权应天府朱胜非召试中书舍人乙未宋齐愈试起居郎齐愈自京城走行在自言以病在告不与伪楚事故擢用之王时雍提举成都府玉局观自是受伪命者稍稍引退矣诏自今天文休咎并令太史局依经奏闻如或隐蔽当从军法李纲行至太平州闻上登极上疏论时事大畧谓和不可信守未易图而战不可必胜此三者臣虑之至熟非望清光于咫尺之间未易殚言又言恭俭者人主之常徳英哲者人主之全才继体守文之君则恭俭足以优于天下至于兴衰拨乱之主则非英哲不足以当之惟其英故用心刚足以断大事而不为小故之所摇惟其哲故见善明足以任君子而不为小人之所间在昔人君体此道者惟汉之髙光唐之太宗本朝之艺祖太宗愿陛下以为法丙申尚书右丞吕好问兼门下侍郎签书枢宻院事曹辅薨始辅至南都首陈五事一曰分屯要害以整兵伍二曰疆理新都以便公私三曰甄收人才驾驭用之四曰经理盗贼恩威并行五曰裂近邉之地为数节镇以谨防秋上嘉纳丁酉中书侍郎黄潜善兼御营使同知枢宻院事汪伯彦兼御营副使自国初以来殿前侍卫马步司三衙禁旅合十余万人靖康末卫士仅三万人及城破所存无几至是殿前司以殿班指挥使左言权领而侍卫二司犹在东京禁卫寡弱诸将杨惟忠王渊韩世忠以河北兵刘光世以陜西兵张俊苖傅等以帅府及降盗兵皆在行朝不相统一于是始置御营司以总齐军中之政令因其所部为五军以真定府路马步军副总管王渊为使司都统制诸将韩世忠张俊苖傅等并为统制官又命鄜延路马步军副总管刘光世提举使司一行事务中书舍人朱胜非兼权直学士院时庶事草创书诏填委而院无几案胜非常凭败鼓草诏然辞气严重如平时戊戍诏故尚书吏部侍郎李若水忘身狥国知死不惧可特赠观文殿学士赐其家银帛五百匹两官子孙五人修职郎王伦假刑部侍郎充大金通问使黄潜善汪伯彦共议改傅雱为祈请使时潜善等复主议和因用靖康誓书画河为界己亥手诏天下曰朕将谨视旧章不以手笔废朝令不以内侍典兵权容受直言斥去浮靡非军功无异赏非戎备无僝工若羣臣狃于故习导䛕讳过大臣蔽贤所举非实台谏纠慝有言非公凡此之属必罚无赦李纲诛军贼周徳于江宁徳旣作乱㑹经制司属官鲍贻逊统勤王兵至城下江淮发运判官方孟卿檄贻逊进兵逼城徳乃受招而擐甲乗城杀掠如故纲至太平州遣使谕以勤王徳始受纲节制然犹桀骜不以时登舟欲乗间遯去纲次江宁遂与江南东路权安抚司事李弥逊谋大犒羣贼于转运司执徳与其徒聂旺皆磔于市又诛乱党四十四人庚子诏以靖康大臣主和误国特进李邦彦责授建宁军节度副使安置浔州责授崇信军节度副使涪州安置吴敏移栁州责授秘书少监亳州居住蔡懋移英州遂责提举南京鸿庆宫李棁于惠州提举亳州明道宫宇文虚中韶州提举亳州明道宫郑望之连州提举杭州洞霄宫李邺贺州并安置邦彦敏靖康初共政棁文中望之邺皆使虏请割地者故责之辛丑诏张邦昌可依文彦博例一月两赴都堂先是御史中丞颜岐言邦昌金人所喜虽已为三公宜加同平章事増重其礼李纲金人所不喜虽已命相宜及其未至罢之㑹邦昌累章求退故有是命岐又请罢纲章五上上曰如朕之立恐亦非金人所喜岐乃退壬寅江淮等路发运使梁扬祖提领措置东南茶塩公事尚书工部员外郎杨渊同提领置司真州时东北道梗盐筴不通扬祖言真州东南水陆要冲宜遣官置司给贾钞引所有茶盐钱并充朝廷封桩诸司毋得移用朝廷以为然故有是命试开封尹徐秉哲提举江州太平观延康殿学士赵子崧言臣闻京城士人籍籍谓王时雍徐秉哲吴开莫俦范琼胡思王绍王及之颜博文余大均皆左右卖国伏望将此十人付狱鞫治明正典刑以为万世臣子之戒癸卯太常寺主簿张浚充枢院编修官乙巳签书枢宻院事张叔夜薨叔夜旣北迁道中惟时饮汤义不食其粟至白沟御者曰过界河矣乃仰天大唿翌日扼吭死时上闻叔夜与御史中丞秦桧之忠遥拜叔夜观文殿学士醴泉观使桧落致仕充资政殿学士提举醴泉观而何㮚孙傅辈以误国故不得录㮚至北边不食死傅北迁后不知所终丙午追贬蔡确蔡卞邢恕坐诬谤宣仁后且自言有定策功也金人陷河中府权府事郝仲连死之丁未曹勋自燕山遁归宣仁皇后令勋奏上以再使军前时有宫人见四金甲神人持弓劒卫上庚戍徽猷阁待制宗泽知襄阳府时黄潜善等不欲泽居中故有是命乙卯监察御史张所按视陵寝还上疏言恭闻行在留南京军民俱怨道路籍籍不知谁为此谋者今亟还京城诚有五利奉宗庙保陵寝一也慰安人心二也系四海之望三也释河北割地之疑四也早有定处而一意于边防五也一举五利而陛下不为不知谁为此谋者臣知其必无长䇿曾不过缓急之际意在南渡殊不知国家之安危在乎兵之强弱将相之贤不肖而不在乎都之迁与不迁也诚使兵弱而将相不肖虽云渡江而南安能自保大河不足恃则大江不足恃亦明矣又条上两河利害上欲以其事付所㑹所复言黄潜善兄弟姦邪不可用恐害新政潜善引去上谕㫖留之乃罢所言职寻责鳯州团练副使江州安置戊午太常少卿周望充大金通问使武功大夫赵哲副之初遣傅雱使敌未行朝论欲更遣重臣以取信乃更命望是月皇叔光化军节度使士㒟知南外宗正事士㒟首论大臣误国故黄潜善斥之六月己未朔新除尚书右仆射李纲至行在先是右谏议大夫范宗尹故主议和乃言纲名浮于实而有震主之威不可以相章三上不报诏中使王嗣昌趣纲入觐纲至姑熟中丞颜岐遣人持劾副以遗纲上闻纲且至命徽猷阁学士董耘徃劳又命执政燕纲于金果园纲力辞上趣召入见于内殿纲涕泣上亦感动纲辞新命且言臣愚惷但知有赵氏不知有金人固宜为其所恶然岐之论臣谓材不足以任宰相则可谓为金人所恶则不当为相则不可且为赵氏之臣而金人喜之而反可以为相则自古卖国以与人者皆为忠臣矣外廷之论如此臣岂敢当此任愿乞身以归田里至于陛下命相于金人所喜所恶之间更望曲留圣虑上曰朕知卿忠义智略甚久在靖康时尝欲言于渊圣使夷狄畏服四方安宁非相卿不可今朕此志已定卿其勿辞纲顿首谢新知襄阳府宗泽自卫南分兵屯河上以数百骑赴南都是日入对泽首上三事其一论人主不可以喜怒为赏罚其二论人主职在任相愿于稠人广衆中不以亲踈不以逺近虚心谨择参以国人左右之言爰立作相而毋使小人参之其三论谏官人主耳目臣下有懐奸藏慝嫉贤蔽善者当使耳目之官沥心弹紏毋有所隐以絶后艰上纳其言将留泽而黄潜善汪伯彦恶之乃令之襄阳庚申诏李纲立新班奏事执政退纲留身上十议其一曰议国是大略谓今日之事欲战则不足欲和则不可窃恐国论犹以和议为然盖以二圣播迁非和则所以速二圣之祸臣窃以为不然汉髙祖与项羽战于荥阳太公为羽所得置之俎上者屡矣髙祖不顾其战弥厉羽卒不敢害而还太公然则不顾其亲而战者乃所以还太公之术也为今之计莫若一切罢和议专务自守之䇿建藩镇于要害之地置帅府于大河及江淮之南修城壁治器械教水军习车战使其进无抄掠之得退有邀击之患则虽有出没必不敢深入三数年间军政益修甲车咸备然后大举以讨之报不共戴天之仇雪振古所无之耻彼知中国自强如此岂徒不敢肆兇而二圣有可安之理矣二曰议巡幸大略谓天下形势关中为上襄邓次之建康又次之今四方多故除四京外宜以长安为西都襄阳为南都建康为东都各命守臣葺城池治宫室积糗粮以备巡幸三都成而天下之势安矣陛下用臣此䇿其利有三一则借巡幸之名使国势不失于太弱二则不置定都使夷狄无所窥伺三则四方望幸使姦雄无所觊觎议者或欲留应天或欲幸建康臣以为皆非计夫汴京宗庙社稷之所在天下之根本也陛下即位之始岂可不一见宗庙以安都人之心愿先降敕榜以修谒陵寝为名择日巡幸计无出于此者三曰议赦令大略谓恶逆不当赦选人不当尽循资罪废之人不当尽复四曰议僣逆大略谓张邦昌久与机政擢冠宰司国破而资之以为利君辱而攘之以为荣愿肆诸市朝以为乱臣贼子之戒五曰议伪命大略谓国家更大变士大夫屈膝于伪庭者不可胜数宜等差定罪以励士风六曰议战大略谓军政久废宜一新纪纲信赏必罚七曰议守大略谓沿河及江淮措置抗御以扼敌冲八曰议本政大略谓崇观以来政出多门阉宦女谒皆得以干预朝政所谓宰相者保位固宠而不敢言遂至纪纲紊乱宜一归之中书九曰议责成大略谓靖康间进退大臣太速功效蔑着宜择人而久任之以要成功十曰议修徳大略谓上初膺天命宜益修孝悌恭俭之徳以副天下之望上与黄潜善等谋之翌日出其章付中书惟僣逆伪命二章不下开封尹徐秉哲梅州安置壬戍李纲同执政进呈议国是札子上曰今日之事正当如此可付中书省遵守次进呈议巡幸札子上命促留守司修治京城祇备车驾还阙欵谒宗庙诏永兴军襄阳江宁府増葺城池量修宫室官府以备巡幸执政退纲留身奏张邦昌僣逆及受伪命臣僚二事皆今日政刑之大者乞早赐施行上曰执政中有与卿论不同者少迟议之纲曰臣请与之廷辩上乃召黄潜善吕好问汪伯彦再对上语之故潜善犹力主之纲诘难再三曰邦昌当正典刑而反尊崇之如此何也况其已僣逆岂可留之在朝廷使道路指目曰此亦一天子哉因泣拜曰臣不可与邦昌同列当以笏击之陛下必欲用邦昌第罢臣勿以为相无不可者伯彦曰李纲气直臣等不及上曰卿欲如何措置纲曰邦昌之罪理当诛夷陛下以其尝自归贷其死而逺窜之受伪命者等第谪降可也上乃出纲奏诏置检鼓院于行宫便门之外差官权摄李纲言今日急务在通下情乃置院以达四方章奏纲又请置看详官二贠臣民封事佥拟可行者将上取㫖从之吕頥浩为徽猷阁直学士知杨州宣和末頥浩为燕山府路都转运使金人入冦郭药师执之以降已而得归至是复用癸亥中书侍郎黄潜善为门下侍郎兼权中书侍郎太傅同安郡王张邦昌责授昭化军节度副使潭州安置李纲言伪命臣僚王时雍等四人与金人𫝊导指意议废赵氏又受伪命为执政宜为罪首上顾吕好问好问曰诚有之时徐秉哲已先窜于是移王时雍吴开永州莫俦全州并安置故知懐州霍安国以死节显着赠延康殿学士李纲言自崇观以来朝廷不复崇尚名节故士大夫寡廉鲜耻不知君臣之义靖康之祸视两宫播迁如路人然罕有能仗节死义者在内惟李若水在外惟霍安国死节显着余未有闻愿诏诸路询访优加赠䘏始上知若水之忠首赐诏书褒赠至是纲有请遂自安国及刘韐已下次第褒录之李纲留身奏事上曰卿昨日内殿争邦昌事内侍皆涕泣卿今可受命矣纲因论自古创业中兴之主如汉髙光唐太宗皆有英明之资寛诚之徳仁厚而有容果断而不惑故能戡定祸难身致太平因请以所编三君行事纪要录以进上可之甲子李纲兼御营使时河东北所失才十余郡余皆为朝廷固守纲言今日中兴规模有先后之序当修军政变士风裕邦财寛民力改敝法省冗费诚号令信赏罚择帅臣选监司使吾政事已修然后可议兴师而所急者当先理河北河东盖两路国之屏蔽河北惟失真定等四郡河东惟失太原等六郡其余皆在且推其土豪为首多者数万少者数千谓宜于河北置招抚司河东置经制司择有才者为使以宣陛下徳意有能保一郡者宠以使名如唐之方镇俾自为守则无北顾之忧矣上曰谁可任此者纲请询访其人以奏上许之知通州胡安国提举杭州洞霄宫许景衡并试给事中提举亳州明道宫刘珏试中书舍人靖康末三人俱在后省坐党附李纲斥去至是并用之景衡珏闻命冒暑赴朝安国辞不至乙丑召张所傅亮赴行在初李纲旣建经抚两河之议欲荐用所然以其尝言黄潜善之故颇难之一日过潜善从容言曰今河北未有人独一张所可用公能先国事后私怨不亦美乎潜善许诺上悦乃召用焉丁卯手诏河东北郡县谕令坚守诏略曰河东河北国之屏蔽也朝廷岂忍轻弃方命帅遣师以为声援应州县守臣能竭力保有一方及能力战破赋者当授以节钺应移用赋税辟置将吏并从便宜其守臣皆迁官进职余次第录之命诸路询访死节者以闻尚书祠部贠外郎喻汝砺为四川抚谕官初汝砺自京师入见上复命为郎汝砺因对论迁都利害以为中原决不可舍以为兴王之资汴都决不可迁以陷狄人之计旣对上命赴都堂与李纲语纲大竒之汝砺寻以母老乞归省遂除抚谕官且令督输四川漕计羡缗及常平钱物汝砺入辞复奏言金人决渡河陛下宜亟为之防毋以宴安之故而成此酖毒上嘉纳之戊辰新知襄阳府宗泽知青州泽闻黄潜善等复唱和议上疏言河之东北陜之蒲解此三路者祖宗基命之地奈何轻聼姦邪附贼者张皇之言遂自分裂今日之事正宜与贼弗共戴天弗与俱生今四十日矣未闻有所号令但见刑部指挥不得誊播赦文于河东河北陜之蒲解兹非新人耳目也是欲蹈东晋既迁之覆辙裂王者一统之绪为偏覇耳为是说者不忠不孝之甚臣虽驽怯当躬冒矢石为诸将先上壮之以泽知青州初泽至南都见李纲与之语国事泽慷慨流涕时开封尹缺纲为上言绥集旧都非泽不可京师根本之地新经扰攘人心未固不得人以抚之非独外忧且有内变上许之使泽知开封府辛未以贤妃潘氏生皇子赦天下李纲为上言河东北两路为朝廷坚守而赦令不及人皆谓已弃之何以慰忠臣义士之心至于勤王之师虽未尝用然在道半年亦已劳矣恩䘏不及后复有急何以使人愿因今赦併示徳意上嘉纳壬申李纲请降见钱钞三百万缗赐两河市军需因遣使臣赍夏药徧赐两河守臣将佐且命起京东夏税绢于北京川纲河东衣绢于永兴军以待支俵于是人情翕然应募者甚衆颁军制二十一条凡师行卤掠若违节制者死临阵先奔者族败军者诛全队一军危急而他军不救者刑主将余如将法从事乙亥同知枢宻院事汪伯彦请两河京东西増置射士县五百人从之以诸路盗贼多故有此请宗泽至东京自敌骑退归楼橹尽废诸道之师杂居寺观盗贼纵横人情恟惧泽至京下令曰为盗者赃无轻重并从军法由是盗贼屏息人情粗安一日有金使牛大监等八人以使伪楚为名直至京师泽曰此觇我也即白留守范讷械系之且以闻于朝廷戊寅同知枢宻院事汪伯彦进知院事宣义郎傅雱特迁宣教郎充大金通问使初黄潜善等既奏遣周望徃河北军前通问而河东独未有人李纲为上言今日之事内修政事外攘夷狄使国势自强则二圣不竢迎请而自归不然虽冠盖相望卑辞厚礼终恐无益今所遣使但当奉表两宫致思慕之意可也己卯李纲请以河北之地建为藩镇朝廷量以兵力援之而于沿河沿淮沿江置帅府要郡次要郡以备控扼沿河帅府十一京东东路治青徐西路治郓宋京西北路治许洛南路治襄邓永兴军路治京兆河北东路治魏沧沿淮帅府二治杨庐沿江帅府六治荆南江宁府潭洪杭越州大率自川陜广南外总分为十九路毎路文臣为安抚使马步军都总管总一路兵政许便宜从事武臣副之要郡以文臣知州领兵马钤辖次要郡以文臣知州领兵马都监许参军事皆以武臣为之副如朝廷调发军马则安抚使措置办集以授副总管若帅臣自行则漕臣一贠随军一贠留摄帅事宪臣文武各一贠弹压本路盗贼自帅府外要郡三十九次要郡三十八总为九十六万七千五百人非要郡不预又别置水军帅府两将要郡一将纲又请出度牒盐钞及募民出财使帅府常有三年之积要郡二年次要郡一年疏奏悉从之先遣御营司干办公事杨观复徃江淮造舟余路委宪司措置京城留守范讷落节钺淄州居住秦梓充枢宻院编修官梓桧兄也政和中用梁师成荐经赴御试除学官已而废斥至是以桧故用之金右副元帅宗杰卒于燕山壬午户部尚书张悫同知枢宻院事乙酉知开封府宗泽为延康殿学士开封尹东京留守泽首抗疏请上还京继闻有金陵之议复上疏曰贼臣张邦昌僣窃与范琼辈擅行威福所以乞暂驻跸南都以察人心而观天意臣料今臣僚中唱为异议不欲陛下归京者不过如邦昌辈隂与贼虏为地愿陛下早降敕令归谒宗庙垂拱九重幸甚初京西北路提㸃刑狱许髙河北西路许亢緫师防洛口望风奔溃坐流琼州吉阳军髙亢至南康谋为变知军事李定通判韩璹以便宜斩之李纲言髙亢大弃其师朝廷不能正军法而一军主守倅敢诛之必健吏也使后日捍贼者知退走而郡县之吏有敢诛之者其亦少知所戒乎乃各进一官丙戍李纲留身上三议一曰募兵大略谓熈丰时内外禁旅合五十九万人崇观以来阙而不补者几半今所存无几何以捍敌为今之计莫若取财于东南募兵于西北河北之人为金贼所扰未有所归而关陜京东西流而为盗者不知其几请乗其不能还业遣使招之合十万人于要害州军别营屯戍使之更畨入卫行在二曰买马大略谓金人专以鐡骑取胜而吾以步军敌之宜其溃散今行在之马不满五千可披帯者无几权时之宜非括买不可请先下令非品官将校不许乗马然后令州县籍有马者以三等价取之严隐寄之法重搔扰之禁则数万之马尚可得也又请命川陜茶马司益市马募商人结揽广右之马以给诸军三曰募民出财偿以官告度牒诏三省以次施行其募兵陜西河北各三万人委经制招抚司京东西各二万人委本路提刑司溃卒厢军各许改刺诏京东西河北东路永兴军江淮荆湖等路皆置帅府要郡纲又言步不足以胜骑而骑不足以胜车请以车制颁于京东西路使制造而教习之因绘图进呈其法用靖康间统制官张行中所创两竿双轮上载弓弩又设皮篱以捍矢石下设鐡裙以卫人足长兵御人短兵御马傍施鉄索行则布以为阵止则聨以为营每车用卒二十有五人四人推竿以运车一人登车以发矢余执军器夹车之两傍毎军二千五百人以五之一为辎重及卫兵余当车八十乗即布方阵则四面各二十乗而辎重处其中诸将皆以为可用乃命两路宪臣总领丁亥张所借通直郎充河北西路招抚使初上皇旣北迁龙徳宫器玩悉为都监带御器械王球所窃球燕国长公主子也及是内侍陈烈以其余宝器来上皆遐方异物李纲谏上亟命碎之时纲毎留身奏事多所䂓益内侍石如冈素凶悍渊圣斥之上尝召如冈纲谏而止又论待遇诸将恩数宜均一上皆嘉纳之右谏议大夫宋齐愈入对论招军买马劝民出财助国非是尚书虞部贠外郎张浚夜过齐愈于省中见其方执筹布算问之齐愈笑曰李丞相今上三议李公素有名誉今建明乃尔今西北之马不可得独江淮之南而马不可用括民之财岂可艺极至于兵数若郡増二千则嵗责十万缗以养今讵堪此齐愈将极论之浚曰宰相不胜任论去之谏官职也岂有身为相未几上三事而公尽力驳之彼独不恚且怨齐愈不乐是日执政奏事退齐愈入对出过省门执浚手曰适上向者之章上甚喜浚摇手曰公受祸自此始矣秋七月己丑朔枢宻院都承㫖王为河东经制使直祕阁傅亮为副使庚寅命王渊刘光世韩世忠张俊分讨军贼乱兵自宣和末羣盗蠭起至是招安赴行在凡十余万人李纲为上言今日盗贼正当因其力而用之然不移其部曲则易叛而徙之则致疑正当以术致之使由而不知乃命御营司委官分拣𨽻诸将由是无叛去者独淮宁之杜用山东之李昱河北之丁顺王善杨进皆拥兵数万不可招而拱州之黎驿单州之鱼台亦有溃卒数千为乱纲以为专事招安则彼无所畏惮势难遽平乃白遣渊等分讨之光世遣其将乔仲福追击李昱斩之旣而杜用为渊所杀余悉殄平丁顺等皆赴河北招抚司自効盗益衰辛卯右谏议大夫宋齐愈罢初齐愈旣论李纲之过㑹朝廷治从逆者罪言者论齐愈在皇城司首书张邦昌字以示议臣由是罢谏议大夫下台狱制曰所幸探符之未获柰何援笔以遽书遗毒至今造端自汝或曰齐愈论纲不已故纲以危法中之皇叔贵州团练使士珸以义兵复洺州士珸岐简献王少子天资警敏方童稚凛然如成人至是才弱冠也乙未京城内都巡检使范琼为御营使司同都统制己亥诏省台省寺监官减学官馆职之半以常平事归提刑司市舶事归转运司罢诸州分曹置掾县户不满万勿置丞堂吏磨勘止朝请大夫出职止为通判宰执子弟任待制以上者并罢执政官减奉钱三之一京官奉祠者亦如之先是李纲言艰难之际赋入狭而用度増当内自朝廷外至监司州县皆省冗贠以节浮费上命中书省条具至是行下辛丑诏曰朕权时之宜法古巡狩驻跸近甸号召军马以防金人秋髙气寒再来入冦朕将亲督六军以援京城及河北河东诸路与之决战已诏迎奉元祐太后津遣六宫及卫士家属置之东南朕与羣臣将士独留中原以为尔京城及万方百姓请命于皇天庶几天意昭答中国之势寖彊归宅故都迎还二圣以称朕夙夜忧勤之意应在京屯兵聚粮修治楼橹器具并令留守司京城所户部疾速措置施行时李纲入朝月余邉防军政已略就绪独车驾行幸未有定所纲间为上言今纵未能入关尤当适襄邓以示不忘中原之意而近议纷纭谓陛下将幸东南果然臣恐中原非复我有上曰但欲奉迎太后及六宫徃东南耳朕当与卿等留中原纲再拜贺因乞降诏上乃命纲草诏颁之两京焉右正言邓肃请窜邦昌伪命之臣右司谏潘良贵亦言宜分三等定罪肃言叛臣之上者其恶有五一曰诸侍从而为执政者王时雍徐秉哲吴开莫俦李回是也其二曰诸庶官及宫观而起为侍从者胡思朱宗周懿文卢襄李擢范宗尹是也其三曰撰劝进文与撰赦书者颜博文王绍是也其四曰事务官者讲册立之仪捜求供奉之物悉心竭力无所不至其五曰因邦昌更名者何昌言昌辰是也已上数等乞定为叛臣之上寘之岭外所谓叛臣之次者其恶有三其一曰诸执政侍从台谏称臣于伪楚及拜于庭下者是也所谓执政者冯澥曹辅是也所谓侍从者其余已行遣矣独有李㑹尚为中书舍人所谓台谏者洪刍黎确等及举台之臣是也当时台中有为金人根括而被杖者四人以病得免其余无不在伪楚之庭矣其二曰以庶官而升擢者此不可胜数乞委留守司按籍考之则无有遗者其三曰愿为奉使者黎确李健陈戬是也已上数等乞定为叛臣之次于逺小处编管耿南仲延禧坐父子主和并夺职仍以延禧提举江州太平观癸卯腰斩通直郎宋齐愈于都市齐愈赴狱引伏法寺当齐愈谋叛斩该大赦罚铜十斤情重取㫖黄潜善等颇营救之上曰使邦昌之事成置朕何地乃诏齐愈探金人之情亲书姓名谋立异姓以危宗社造端在先其罪非受伪命臣僚之比可特不原赦议者或以为寃乙巳手诏京师未可徃当巡幸东南为避狄之计来春还阙时执政黄潜善汪伯彦皆欲奉上幸东南故有是诏李纲极论其不可且言自古中兴之主起于西北则足以据中原而有东南起于东南则不足以复中原而有西北盖天下之精兵健马皆出于西北江之险不如河而南人轻脆遇敌则奔南方城壁又非北方之比陛下必以建康为安臣窃以为过矣望乞収还巡幸东南手诏令纲与执政议之丙午纲与潜善议于上前纲曰今乗舟顺流而适东南固甚安便但一去中原势难复还夫中原安则东南安失中原则东南岂能必其无事一失机㑹形势削弱将士之心离散变故不测上乃许幸南阳同知枢宻院张悫言户部财用惟东南嵗运最为大计自姦臣误国变祖宗转般仓良法毎嵗失陷粮斛不可胜计望依旧法责发运司官分认逐季地分各行检察催促从之丁未上命京城留守宗泽移所拘金使于别馆优加待遇泽谓二圣在外必欲便行诛戮恐贻君父忧若纵之使还又有伤国体莫若拘縻于此俟车驾还阙登楼肆赦然后特从寛贷及是诏下泽上奏曰臣不意陛下复聼奸臣之语浸渐望和为退走计营缮金陵奉元祐太后仍遣官奉迎太庙木主弃河东河西河北京东京西淮南陜右七路生灵如粪壤草芥略不顾惜又令迁金使别馆优加待遇不知二三大臣于金人情欵何如是之厚而于国家訏谟何如是之薄也臣之朴愚必不敢奉诏以彰国弱此我大宋兴衰治乱之机愿陛下察之诏答曰卿弹压强梗保护都城深所倚仗但拘留金使未逹朕心泽犹不奉诏又请上回銮诏赐泽袭衣金带尚书虞部贠外郎张浚为殿中侍御史上见浚雍容静重即欲用之黄潜善又称其贤遂有是命癸丑卫尉少卿卫肤敏言今汴都蹂践之余不可复处睢阳驻跸咸以为宜但城不髙池不深封域不广不足以容千乗万骑而又逼近河朔敌易以至建康实古帝都外连江淮内控湖海负山带海为东南要㑹之地伏望趣下严诏夙期东幸别命忠勇大臣总领六师留屯京邑时上虽用李纲议营南阳而朝臣多以为不可中书舍人刘珏亦言南阳城恶不可恃骑兵敌之长技而不习水战金陵天险前据大江可以固守东南久安财力富盛足以待敌于是汪伯彦黄潜善皆主幸东南故士大夫率附其议丙辰河北招抚使张所江东经制使王副使傅亮辞行先是李纲建议遣所亮措置两河所亮旣行两河响应门下侍郎黄潜善疾纲之谋建议遣河北经制使马忠节制军马俾率兵渡河于是权始分矣工部贠外郎李士观言江池饶建州四监嵗铸钱百三十二万余缗淮南等九路十七州嵗造上供军器亦百余万件多未办者望令发运司委官催督从之八月戊午朔洪刍陈冲余大均周懿文张卿才李彞王及之胡思八人流窜有差初刍等坐围城中事属吏上命殿中侍御史马伸劾之及是狱成杭州军乱纵人杀士曹参军及副将白均等十二人己未元祐太后发京师都人始望车驾还内及太后行莫不垂泣上初未识太后比至宫中爱上如己出衣服饮食必亲调制焉庚申侍卫亲军马军都虞侯御营使司都巡检使刘光世为奉国军节度使御营使司左军统制韩世忠为定国军承宣使御营使司前军统制张俊落阶官并赏平贼之劳也时内侍康覆始用事光世曲意承之壬戍尚书右仆射李纲守尚书左仆射兼门下侍郎兼权中书侍郎黄潜善守尚书右仆射兼中书侍郎先是纲为上谋以秋末幸南阳上许之矣潜善与知枢宻院事汪伯彦力请幸东南上意中变于是纲所建白上多不从纲曰天下大计在此一举国之存亡于此焉分吾当以去就争之纲知谮愬之言其入已深一日留身奏事言臣近者屡蒙宸翰改正己行事件又所进机务多未降出此必有间臣者因极论君子小人不可并立之理且言疑则当勿用用则当勿疑上但慰勉之纲拜谢而退后数日遂有并相之命同知枢宻院事张悫兼御营副使癸亥命御营使副大閲五军人马自是执政皆有亲兵丙寅京畿转运判官上官悟请悉发诸路坊玚钱为行在赡军之费诏诸路提刑司具见在常平钱物数以闻其后悉令计置轻赀金帛赴行在丁卯三省枢宻院奏以诸路民兵为忠义巡社令宪臣提领论者以为其法精审而详整可以久行前此论民兵者皆莫及也庚午名元祐太后所居曰隆祐宫于是后更称隆祐太后隆祐本钦圣宪肃皇后宫名不当用盖权直学士院王绹朱胜非失之壬申召布衣谯定赴行在定涪陵人学于程頥靖康中召为崇政殿说书定以言不用辞不受至是犹在东都尚书右丞许翰荐于朝诏宗泽津遣赴行在自熈丰间程颢程頥以道学为天下倡其髙弟门人有故监察御史建阳游酢监西京竹木务上蔡谢良佐今徽猷阁待制提举西京嵩山崇福宫将乐杨时其后党祸作屏居伊阙山学者徃从之而定与尹焞为首至大观以后时名望益重陈瓘邹浩皆以师礼事时而胡安国诸人实传其学宣和末或説蔡攸以时事必败乃召时至经筵渊圣皇帝擢为谏官以论事不合去吕好问在政府首言时之贤于上复召还朝未至而又召定是时给事中许景衡左司贠外郎吴给殿中侍御史马伸皆号得頥之学已而传之寖广好名之士多从之亦有託以自售于时而识真者寡矣诏真州守臣以礼敦遣长芦隐士张自牧赴行在旣至授从事郎充御营使司准备差使癸酉耿南仲责授单州团练副使南雄州安置乙亥尚书左仆射兼门下侍郎兼御营使李纲罢先是河北招抚使张所才至京师河北转运副使张益谦附黄潜善意奏所置司北京不当又言自置招抚司河北盗贼愈炽不若罢之专以其事付帅司同知枢宻院事张悫素善益谦毎与之相表里纲言所今留京师以招集将佐故尚未行不知益谦何以知其搔扰朝廷以河北民无所归聚而为盗故置司招抚因其力而用之岂由置司乃有盗贼今京东西盗贼公行亦岂招抚司过耶益谦小臣非理沮抑此必有使之者上乃令益谦分析所方招来豪杰以忠翊郎王彦为都统制効用人岳飞为准备将彦河内人后徙居覃懐读韬略习骑射其父竒之使诣京师𨽻弓马子弟所稍迁清河尉能与敌角所竒其才故擢为都统制飞安阳人尝为人佣耕去为市游徼使酒不检上之在相州也飞以効用从军至北京坐论事罪废至是投所军中时河东经制副使傅亮军行才十余日伯彦等以为逗遛使即日渡河亮言今河外皆属金人而遽使亮以乌合之衆渡河不知何地可为家计何处可以得根纲为之请且言潜善伯彦力沮二人乃所以沮臣使不安职臣毎念靖康大臣不和之失凡事未尝不与潜善伯彦熟议而后行不谓二人设心乃如此如亮事理明白愿陛下虚心观之旣而潜善有宻启明日上批亮兵少不可渡河可罢经制司赴行在纲留御批再上上曰如亮人材今岂难得纲曰亮谋略智勇可为大将今未尝用而遽罢之古人之用将恐不如此因求去上不语纲以御批纳上前曰圣意必欲罢亮乞以御批付潜善施行臣得乞身归田里纲退闻亮竟罢乃再章求去于是殿中侍御史张俊亦论纲以为纲虽负才气有时望然以私意杀侍从典刑不当有伤新政不可居相位又论纲杜絶言路独擅朝政士夫侧立不敢仰视事之大小随意必行买马之扰招军之暴劝纳之虐优立赏格任吏为姦擅易诏令窃庇姻亲等十数事俊素与宋齐愈厚且潜善客也上召纲入对谕曰卿所争细事耳何为乃尔纲曰人主之职在论一相宰相之职在荐进人才方今人才以将帅为急恐不可以为细事若以为细臣以去就争之而圣意不回臣亦安敢不必去因再拜曰潜善伯彦自谓有攀附之功方虚位以召臣盖已切齿及臣至而议论伪楚建请料理河东北两路谓车驾宜留中原皆不与之同宜其媢嫉无所不至臣东南人岂不愿陛下顺流东下为安便哉顾一去中原后患有不可胜言者故不敢雷同衆说以误大事望陛下勿以臣去而其议遂改也因泣辞而退遂上第三表札客或谓纲曰公决于进退于义得矣顾䜛者不止将有患祸不测奈何纲曰大臣以道事君不可则止吾知全吾进退之节而已畏祸患而不去彼独不能讽言者诋訾而逐之哉天下自有公议此不足虑翌日遂罢纲提举杭州洞霄宫纲在相位凡七十五日右正言邓肃言人主之职在论一相陛下初登九五之位召李纲于贬所而任以台衡待之非不专也然纲学虽正而术踈谋虽深而机浅陛下尝顾臣曰李纲真以身狥国者且两河百姓虽愿効死而数月间茫然无所适从及纲措置不一月而兵民稍集又伪楚之臣纷纷皆官于朝纲先逐邦昌而叛党稍正其罪今纲去则二事将何如哉两河无兵则夷狄骄叛臣在朝则政事乖纲于此不可谓无一日之长也肃寻与郡而言者极论其罪上曰肃亦何罪但党耳吏部尚书右丞许翰亦言纲忠义英发舍之无以佐中兴今纲罢而留臣无益因力求去上未许然潜善等皆怒有逐之之意矣初纲尝请减上供之数以寛州县修塩茶之法以通商贾刬东南官田募民给佃倣陜西弓箭刀弩手法养兵于农籍陜西保甲京东西弓箭社免支移折变而官为教閲上命中书省条具㑹纲去位皆不果行黄潜善汪伯彦共议悉奏罢纲所施行者是日罢诸路买马惟陜西诸州各买百匹其劝民出财助国指挥勿行已而傅亮以母病归同州张所亦以罪贬招抚经制司皆废矣庚辰诏赐杭州黄榜招谕作过军民建炎后以黄榜招安叛兵自此始壬午斩太学生陈东抚州进士欧阳澈于都市先是上闻东名召赴行在东至上疏言宰执黄潜善汪伯彦不可用李纲不可去且请上还汴治兵亲征迎请二帝其言切直章凡三上潜善等憾欲以伏阙事中东然未有间也㑹澈亦上书极诋用事者其间言宫禁燕乐事上谕辅臣以澈所言不审潜善乗是宻启诛澈并以及东皆坐诛东始未识纲特以国故至为之死行路之人有为之哭者上甚悔之乙酉御史中丞许景衡言臣闻议者多指开封尹宗泽过失未知所指何事若只拘留金国使人此诚泽之失也然原其本心但激于忠义未审国家事体耳臣自浙渡淮以至行在闻泽之为尹威名政术卓然过人诛锄强梗抚循善良都城帖然莫敢犯者又方修守御之备歴歴可观今若较其小疵便以为罪不顾其尽忠报国之节其不恕亦已甚且开封宗庙社稷之所在茍欲罢泽别选留守不识今之缙绅其威名政绩亦有加于泽者乎伏望圣慈上为宗社下为亿万生灵特赐主盟厚加任使疏入上大悟诏朝廷别无行遣亦无臣僚章疏仍封景衡奏示泽由是泽赖以安九月己丑建州军乱壬辰河北经制使马忠贬秩二等坐逗遛不进也于是黄潜善汪伯彦共政方决䇿奉上幸东南无复经制两河之意矣诏江池饶建州所铸钱以建炎通宝为文甲午东京留守宗泽引兵至河北视师且乞罢讲和仍修武备丁酉诏荆襄关陜江淮皆备巡幸并令因陋就简毋得搔扰凡所过与所止之处当使百姓莫不预知朕饮食取足以养气体不事丰美亭传取足以庇风雨不易卑陋仗器轻便不求备用供帐简寡不求备仪可赍以行皆无取于州县桥梁舟楫取足济渡道路毋治官吏毋出一切无所追唿有司百吏敢搔扰者重寘于法惟是军马刍粮必务丰洁将士寨栅必令寛爽官吏毋得少懈播告诸道咸使闻知庚子宗泽自河北引兵还京师壬寅河北西路招抚司参谋官王圭陞招抚判官代张所也于是所落直龙图阁岭南安置死贬所起居舍人卫肤敏言今二圣北狩銮舆未复寰宇痛心况陛下抱父兄之念为何如哉惟陛下至诚克己处心积虑不忘报雪之志处堂陛则思二圣乖温凊之宜御饮食则思二圣失膳羞之节念土地有所未复念人民有所未安日慎一日深自贬损卑宫室菲饮食恶衣服减嫔御之数斥声乐之奉以至嵗时上夀春秋赐燕一切罢之虽享郊庙亦不用乐必俟奉迎二圣归复宫庭然后修礼之常庶几孝悌之诚上有以格天下有以感人人心得而天意孚则我之所向无有不遂矣乙巳东京留守宗泽复上表请车驾还京师时泽募战士守京城且造决胜战车千一百乗毎乗用五十有五人运车者十有一执器械辅车者四十有四回旋曲折可以应用又据形胜立二十四壁于城外驻兵数万泽徃来按试之周而复始沿大河鳞次为垒结连两河山水寨及陜西义士开五丈河以通西北商旅京畿濒河七十二里命十六县分守之县各四里有竒皆开濠深广丈余于其南植鹿角又团结班直诸军及民兵之可用者乃上表略曰今逆胡尚炽羣盗继兴比闻逺近之惊传已有东南之巡幸此诚王室安危之所系天下治乱之所关虑増四海之疑心谓置两河于度外因成解体未谕圣懐傥敌人乗之而纵横则中国将何以制御不报泽又上疏曰陛下回銮汴京是人心之所欲妄议巡幸是人心之所恶又不报泽遂抗疏极言京师祖宗二百年基业陛下奈何欲弃之以遗海陬一狂㓂今陛下一归王室再造中兴之业复成如以臣为狂率愿延左右之将士试一询之不独谋之一二大臣天下幸甚泽毎疏奏上以付中书省黄潜善汪伯彦皆笑以为狂张悫独曰如泽之忠义若得数人天下定矣二人语塞丁未中书舍人刘珏言黄潜厚为户部尚书潜厚乃潜善之亲兄祖宗以来未有弟为宰相兄为八座而同居一省者惟蔡京蔡卞蔡攸则不然窃闻潜厚潜善皆有章疏力辞潜善身为宰辅必不肯私其兄以坏祖宗之法潜厚身为法从必不敢冒荣进而负天下之公论从而允之亦所以全其谦抑守法之美而不置之于有过之地疏入上遣张悫谕㫖珏言不已于是潜厚卒改命戊申河北招抚司都统制王彦率禆将张翼白安民岳飞等以所部渡河与金人战破之遂复新兴县己酉诏谍报金人欲犯江浙可暂驻跸淮甸捍御稍定即还京阙不为久计应合行事件令三省枢宻院措置施行募民入赀授官自迪功郎以下凡六等寻命毎路以监司一贠董其事庚戍始通当三大钱于淮浙荆湖诸路用张悫请也悫严明通敏论钱谷利害犹指诸掌文移所至破奸若神国用赖以无乏然中书自作酒肆议者或以为苛碎焉壬子诏责授昭化军节度副使张邦昌赐死始李纲议诛邦昌黄潜善汪伯彦皆持不可及是闻敌以废邦昌为词复入冦上将南幸而邦昌在长沙乃共议赐邦昌死乙卯诏成都京兆襄阳荆南江宁府邓潭州皆备巡幸帅臣修城垒治宫室漕臣积钱粮京城留守宗泽言本朝提封万里京城号为腹心今两河虽未敉宁犹一手臂之不伸也乃欲去而之他是并心腹而弃之愿陛下且驻跸南都未可轻议是时宗庙宫室台省泽皆营缮略备又以东门乃回銮奉迎之地特増修之河北招抚司都统制王彦及金人战于新乡县败绩彦奔太行山聚衆准备将岳飞引其部曲去自为一军未几彦军复振岳飞单骑扣壁门请罪左右劝彦斩之彦壮其勇而惜其才赐飞巵酒而罢自是两人始有隙冬十月丁巳朔上登舟幸淮甸翌日发南京戊午隆祐太后至扬州庚申东京留守宗泽复上疏论其治兵大略且言今年河流不氷请上还京消灭敌冦又言陛下奈何偏聼奸邢之语以巡幸为名于偏逺州军为朝宗之地言极切至始泽所建明上多报可惟经三省枢宻院则毎为黄潜善等沮之至是泽条上五事臣窃见黄潜善福建人汪伯彦徽州人内张悫虽是北人然无公议无逺见议论偏颇皆欲赞陛下南幸旣而泽见诏书有竢四方稍定即还京阙之语壬戍泽上表以谢泽理财有方凡两河及京西诸郡求军须者皆辍东京所有与之不以为间上遣中使抚问旣而泽闻上已南幸又上疏请还京且言欲遣闾勍王彦各统大军尽平贼垒望陛下早还京阙臣之此举可保万全或奸谋蔽欺未即还阙愿陛下从臣措画勿使奸臣沮抑以误社稷大计陈师鞠旅尽扫胡尘然后奉迎銮舆复还京阙以塞奸臣之口以快天下之心上优诏答之癸亥募羣盗能併灭贼衆者授以官甲子观文殿大学士提举杭州洞霄宫李纲落职依旧宫祠时殿中侍御史张浚论纲罪未巳章再上乃有是命丁卯御营使司都统制王渊为捉杀杭州盗贼制置使有内侍自京赍内府珠玉二囊来上上投之汴水翌日以谕辅臣黄潜善曰可惜有之不必弃无之不必求上曰太古之世摘玉毁珠小盗不起朕甚慕之庶几求所以息盗耳初太祖少子秦康惠王生英国公惟宪惟宪生新兴侯从郁从郁生华隂侯世将世将生东头供奉官令缯令缯生子偁中进士第至是为嘉兴丞一夕其妻张氏梦神人自称崔府君拥一羊谓之曰以此为识已而有娠戊寅生子伯琮是夕赤光满室如日正中或闻庭下马嘶剑甲之声己卯上次宝应县御营后军作乱孙琦者为之首左正言卢臣中从驾不及立船舷叱贼为所逼坠水死上命求臣中所在得之水中拱立如故殿中侍御史张浚以为虽在艰难中岂可废法乃劾统制官韩世忠师行无纪士卒为变诏世忠罚金中书舍人刘珏言无以惩后浚再上章论且乞擒捕为变者乃降世忠观察使上下耸然始知有国法李则言旧制闽广市舶司抽解舶货以贵细者计纲上京余本州打套出卖大观后始尽令计纲费多而弊衆望复旧法从之庚辰命御营使司提举一行事务刘光世讨镇江府叛兵御营统制官苖傅从光世行癸未上至扬州驻跸州治旧制三衙管军未尝内宿至是始日轮一贠直宿行宫诏内侍不许与统兵官相见如违停官送逺恶州编管时入内内侍省押班康履以藩邸旧恩用事颇忽诸将诸将多奉之而台谏无敢言者两浙制置使王渊率统制官张俊等至镇江府军贼赵万等不知其猝至皆解甲就招渊等绐贼以过江勤王其步兵先行毎一舟至岸尽杀之余骑兵戮于市无得脱者戊子提举杭州洞霄宫李纲鄂州居住时殿中侍御史张浚等论纲素有狂愎无上之心复怀怏怏不平之气而常州风俗浅薄知有李纲而已万一盗贼羣起借纲为名臣恐国家之忧不在金人而在萧墻之内故有是命中书舍人汪藻草制曰朋姦罔上有虞必去于驩兠欺世盗名孔子首诛于正卯辛卯朝奉郎王伦为大金通问使时河东军前通问使傅雱副使马识逺至汴京诏趣还复遣伦与王弁见宗维议事乙未同知枢宻院事张悫守尚书左丞兼提举户部财用工部尚书颜岐同知枢宻院事乙巳诏自今被受中使传宣者画时宻具所得㫖实封以闻如事有未便者许执奏又诏凡宣㫖及官司奏请事元无条贯者并中书枢宻院取㫖非经三省枢宻院者官司毋得受复旧典也丙午尚书左丞张悫守中书侍郎兼职如故戊申同知枢宻院事颜岐守尚书左丞兼权门下侍郎御史中丞许景衡守尚书右丞刑部尚书郭三益同知枢宻院事辛亥中书舍人汪藻言军政不修则无以立国望特诏侍从官以上各以所见考古军制可行于今者条具以闻从之金人陷河间府十有二月丙辰朔诏朕朝夕延见大臣咨访庶务羣臣进对随事尽言退閲四方奏牍少空则披览载籍鉴观前古独于讲学久未遑暇念虽羽檄交驰巡幸未定亦不可废其以侍从四贠充讲读官万几之暇就内殿讲读先是御史中丞王宾乞开讲筵上纳其言故有是㫖诏诸路转运司类省试以待亲䇿先是诸州发解进士当以今春试礼部㑹国难不果上以道梗难赴乃命诸路提刑司选官即转运司所在州类省试丁巳诏朕罔好游畋有以鹰犬辄称御前者流海岛辛酉初命侍从监司郡守各举所知一人至是悉命赴都堂审察除应待报人外皆罢之御营使司都统制王渊入杭州渊与统制官张俊驰至城下传唿秀州赵龙图来贼陈通出不意遂出迎渊后三日渊俊入州治命军士分守诸门通等立于谯门之外渊召其首三十人至庭下遽执之遂执其余党于门外悉要斩之凡百八十余人俊取杭州甲妓张秾以归癸亥金人犯氾水关初左副元帅宗维闻上幸维杨乃约诸帅分道入冦中原大震甲子徽猷阁待制邢焕为光州观察使用右谏议大夫卫肤敏论也肤敏上疏论三事一曰守法度二曰慎爵赏三曰正纪纲何谓守法度祖宗之法后族戚里不得任文资迺者邢焕除徽猷阁待制孟忠厚除显谟阁直学士士大夫莫不惊骇愿改正焕及忠厚官职悉从旧法疏入上以隆祐太后故未忍夺忠厚职名乃诏邢焕可特换光州观察使乙丑谏官卫肤敏言比来王义叟除命㫖自中出用御宝以行下旣不由宰臣之进拟又不由铨部之差注议者咸谓因戚里佞幸干请而与之愿特诏有司自今除授并行遣有罪之人并须经由三省及宰执进呈方得施行或有干求请托乞御宝以行下者并重寘于法令御史台觉察以闻庶几政事之本一出朝廷而天下治从之戊辰卫肤敏上疏论营缮工作内降钖赉四事给事中刘珏亦奏疏论内降营缮二事上皆嘉纳之京兆府路经略制置使唐重度敌且入以书别其父克臣曰忠孝不两立义不茍生以辱吾父克臣报之曰汝能以身狥国吾含笑入地矣重闻敌已济河复移书成都漕臣赵开属以身后见者皆义之庚午除名勒停人李志道复添差入内内侍省都知志道宪养子靖康末坐典砲失职有㫖逺窜至是复用之卫肤敏言志道在上皇朝弄权怙宠势可炙手挠法害政以乱天下其恶不在童贯谭稹梁师成之下奈何用赦复之上亟寝其命甲戍罗索犯同州守臣郑骧死之丙子诏侍读官于所读书内或有所见许读毕具札子奏陈用翰林学士朱胜非请也宣政使容机落致仕与外任宫观旣草词卫肤敏言自古宧官用事未有不为国家患者帝王作兴当蒐求贤佐以自辅未闻有求阉宦于闲退之中而进用之者命遂格戊寅言者请以台谏论奏系国之治乱民之休戚有禆今日政事可以为鉴戒者陈诸黼扆之侧诏自来年正月为首置簿令大臣择其已施行者编写进入庚辰给事中刘珏试尚书吏部侍郎右谏议大夫卫肤敏试中书舍人初肤敏受命才再旬言事至十数黄潜善等忌之㑹肤敏论孟忠厚未巳珏言宪度者祖宗所以维持天下列圣奉之而不敢违者陛下欲承隆祐太后之意而拂于祖宗之法臣恐非所以为孝也忠厚与焕均以外戚而备超擢均以文资而得法从今一则易以廉车一则尚仍旧授臣恐非所以为公也疏入诏忠厚系隆祐太后之亲宜体朕优奉太后之意书读行下于是潜善等批上意谕珏珏坚持不可肤敏奏若臣言是则当罢忠厚法从之职臣言非则当正臣妄言之罪诏朝廷以次迁除非由论事肤敏力辤遂与珏俱谒告不出提举西京嵩山崇福宫杨时试尚书二部侍郎时年七十五矣时入见首言自古圣贤之君未有不以讲学为先务者上深然之中书舍人刘观试给事中观尝言今日之患在中国不在夷狄在朝廷不在邉鄙在士大夫不在盗贼臣愿陛下委谏官御史取崇宁以来饕餮富贵尤亡状之人编为一籍已死者着其恶未死者明其罪且曰此以开邉用兵进者也此以花石应奉进者也此以三山河赏进者也此以刻剥聚歛进者也此以交结宦官货赂权倖进者也如此之类列为数十条槩其罪恶疏其名氏有司镂板播告天下与衆弃之如此夷狄闻之莫不畏盗贼闻之莫不服疏奏上嘉纳遂命台谏具名以闻三省枢宻院参酌省台各录副本不许堂除及任守令后不果行初温杭二州上供物寄留镇江其间椅卓有以螺钿为之者守臣钱伯言奏发赴行在上恶其靡亟令碎之通衢诏自今服采在职其各悉心极言凡言动举措之过差曁军旅财用之阙失人情之逆顺政事之否臧号令不便于民法制无益于国若时施设咸得指陈切至而有根源忠鲠而无顾忌亟当奖擢昭示劝旌宋史全文卷十六上卷十六下钦定四库全书宋史全文卷十六下宋高宗二戊申建炎二年春正月丙戍朔上在扬州戊子金女真万户银朱陷邓州转运副使刘汲摄守事敌大至汲死之丁亥诏略曰河东河北郡县自太原真定失守之后皆困攻围官吏军民誓以死守在昔兵火之际有一城固守不下则褒载信史夸耀后世今数千里之广亿万之衆无一人忍负国者忠义之俗前古未有访闻失职之吏失次之军失业之民渡河东南者未有所归其令帅臣监司悉心谋置分布收系壬辰知镇江府钱伯言奏已依处分螺钿椅桌于市中焚毁万姓观者莫不悦服上曰朕早来语御史张浚还淳返朴须人主以身先之天下自然向化诏併真州𣙜货务都茶场于扬州以行在务场为名以黄潜厚言真州地近行在而两处积钞非便故也金人犯东京至白沙镇留守宗泽遣兵撃却之癸巳复置明法科尝得解或被贡人许就试乙未诏自今犯枉法自盗赃人令中书省籍记姓名罪至徒者永不叙用按察官失于举劾者并取㫖科罪不以去官原免时议者以为崇观以来赃吏甚衆其害民甚于盗贼故条约之戊戍罗索陷长安守臣京兆府路经略使唐重死之陕府西路转运副使桑景询判官曽谓京兆府路提㸃刑狱公事郭忠孝经略司主管机宜文字王尚及其子建中与马步军副总管杨宗闵皆死提举军马陈迪犹率余衆巷战呕血誓衆敌大入死之忠孝逵子尝事程頥授其易与中庸学己亥河南尹孙昭逺为叛兵所杀叶梦得提举江州太平观坐守杭州军变故也庚子主客贠外郎谢亮持诏书赐夏国主干顺何泽为大学博士偕行敌游骑至京城下见宗泽不之备疑不敢入是日统制官刘衍与敌遇于板桥败之追击至滑州又败之敌引去辛丑入内内侍省押班邵成章除名南雄州编管时金人攻掠陜西京东诸郡而羣盗起山东黄潜善汪伯彦皆蔽匿不以奏及张遇焚真州去行在六十里上亦不闻成章上疏条具潜善伯彦之罪曰必误国上怒故有是命也刘豫阜城人世为农至豫始举进士中书侍郎张悫与豫有旧力荐于朝除知济南府时山东盗起豫欲易东南一郡而执政皆拒之豫痛憾而去金人陷郑州通判州事赵伯振率兵巷战为流矢所中坠马敌剖其腹而杀之癸卯金人陷潍州时右副元帅宗辅引兵犯山东而京东无帅朝议大夫周中世居潍州独不肯去率家人乗城拒守中弟辛尽散其财以享战士城陷中阖门百口皆死守臣韩浩亦遇害浩琦孙也宗辅又陷青州知临淄县陆有常率民兵拒守死于阵知益都县张侃知千乗县丞丁兴宗亦死甲辰知夀春府康允之奏丁进解围上谓辅臣曰此郡守得人之效也卿等六人宜广询人才若人得二人则列郡便得十余守称职然须参议不可狥私寻迁允之直龙图阁时进旣受阁门宣赞舍人京城外巡之命遂引所部屯京城徃参留守宗泽将士疑其非真主管侍卫步军司公事闾勍等请以甲士隂卫泽曰正当披心待之虽木石可使感动况人乎及进至泽拊劳甚至待之如故吏进等感服翌日请泽诣其壁泽许之不疑进益怀感畏后其党有隂谋以乱京师者进自擒杀之丁未诏曰凡今日夺攘纵暴之侣皆异时忠义向方之人白日照临明尔迁善之意皇天覆帱监予止杀之诚应盗贼能回心易虑散归田野或失业不能自还者令所在官司条具以闻朕当区处其日前罪犯一切不问东京留守宗泽复奉表请上还京师且曰京师乃太祖大一统之本根薄海内外莫不率俾之地陛下奈何不念四海生灵切切徯后之意乃偏聼奸邪之言託为时巡驻跸淮甸不思二帝蒙尘朝夕懐迎取之志陵寝园庙久缺祭祀愿陛下以祖宗二百年基业为意早敕回銮则天下皆知一人来归盗贼屏息夷狄铄谋辛亥诏曰近缘臣僚论列乞以崇宁以来无状之人编为一籍已降指挥候谏官御史具到令三省枢宻院参酌施行然念才行难于兼全一𤯝不可终废当宏大度咸俾图新除参酌到罪恶深重不可复用人外并许随材选任如显有蹟效可以补前行之失者因事奏陈特与湔洗仍许擢用两浙制置使王渊招贼张遇降之得其军万人𨽻世忠壬子显谟阁直学士提举醴泉观孟忠厚为常徳军承宣使用台谏给舍六章论列也仍诏后族自今不得任侍从官着为令诏以京师乏粮出𣙜货务钱五十万缗付留守司召江淮两浙商人入中癸丑太学生魏祐上书论黄潜善汪伯彦误国十罪不报金人陷颕昌府守臣孙黙为所杀二月乙卯朔言者请令羣臣入对其所得上语除机宻外关治体者悉录付史官从之丙辰诏太史局天文自今除报御前外并不许报诸处敌再犯东京宗泽遣统制官李景良阎中立统领官郭俊民等领兵万余趋滑郑遇敌大战为敌所乗中立死之俊民降敌景良以无功遁去泽捕得谓曰胜负兵家之常不胜而归罪犹可恕私自逃遁是无主将也即斩之旣而俊民与敌将史姓者及燕人何祖仲直抵八角镇都巡检使丁进与之遇生获之敌令俊民持书招泽泽谓俊民曰汝失利就死尚为忠义鬼今乃为敌游说何靣目见人邪捽而斩之谓敌将曰上屯重兵近甸我留守也有死而已何不以死战我而反以儿女语胁我邪又斩之谓祖仲本吾宋人胁从而来岂出得已解缚而纵之诸将皆服癸亥罢在京及诸路市易务以其钱输左藏库惟抵当库仍旧甲子金人犯滑州东京留守宗泽闻之谓诸将曰滑冲要必争之地失之则京城危矣不欲再劳诸将我当自行果州防御使张撝曰愿効死泽大喜即以鋭卒五千授之乙丑开封府判官范延世奉宗泽表至行在上谕以旦夕北归之意泽复上表以谢丁卯复延康殿学士为端明殿学士述古殿直学士为枢宻直学士从旧制也己巳张撝至滑州身率将士与金迎敌衆且十倍诸将请小避其锋撝曰退而偷生何面目见宗元帅鏖战数合日暮敌少却泽遣统制官王宣以五千骑徃援未至撝再战死之后二日宣至滑州与敌大战于北门士卒争奋敌出不意退兵河上宣曰敌必夜济収兵不追半济而击之斩首数百所伤甚衆泽即命宣权知滑州且令载撝丧以归为之服缌厚加赙䘏仍请于上赠撝拱卫大夫明州观察使录其家四人敌自是不复犯东京矣辛未殿中侍御史张浚试侍御史时浚方上疏论祕书省正字胡珵自託李纲服童仆之役而出入其寝室朝夕交结隂中善良逮纲遭逐营为百计宻招羣小鼓唱浮言陈东之书珵实笔削意欲使布衣草莱之士挟天子进退大臣之权一时閧然几致召乱按珵罪状天地不容愿禠夺官爵投之荒裔永为臣子立党不忠之戒诏自今犯枉法自盗赃抵死者籍其赀时议者以为赃吏之盛所在填溢愿明诏有司应缘赃得罪及曽经按发迹状明白并毋得与堂除及亲民自今有犯者仍籍其赀即监司守倅失按郡县及监司失按守倅与失于互察者并科违制之罪不以去官原免上酌其言乃诏赃情俱重者籍没余从之祕书监李朴立朴举进士国学礼部皆第一操履劲特自为小官天下髙其名蔡京将强致之俾其所厚导意许以禁从朴力拒不见京怒形于色然终不害也壬申中书舍人汪藻滕康卫肤敏并罢或曰肤敏等在后省数论事为黄潜善所恶故斥之癸酉银朱陷蔡州知汝阳县丞郭赞朝服骂敌不肯降而死甲戌诏曰自来以内侍官一贠兼钤辖教坊朕方日拯忧念屏絶声乐近缘内侍官失于检察仍带前项可减罢更不差置丙子金人陷淮宁府知府事向子韶死之其弟新知唐州子褒等与阖门皆遇害子韶子諲兄也己夘胡珵勒停送梧州编管用张浚章疏也庚辰礼部请令曽得解及免解武举人就淮南转运司附场类省试从之三月丙戍先是执政以山东盗贼踵起建请敕榜东京其词有云遂假勤王之名公为聚冦之患宗泽恐豪杰解体是日上疏言自移淮甸强盗如猬毛而起正以去朝廷逺无所归至于此耳臣谓自京城围闭天下忠义之士梯山航海数千里争先勤王者大臣不能抚而用之使之饥馑流离弱者填沟壑强者为盗贼此非勤王之人罪皆一时措置乖谬耳今河东河西不随畨贼而自保山寨者不知其几千万人诸处节义士夫不爱其身而自刺其面为争先救驾者亦不知其几陛下以勤王者为贼则此二者岂不失其心邪此皆词臣失职之过愿陛下黜代言之臣更降罪已之诏许还阙之期则天下之人尽皆迁善逺罪不犯有司岂复有为盗者不报时有王䇿者本辽旧将善用兵敌以千余骑付之徃来河上泽宻遣统制官王师正擒之释缚解衣坐之堂上为言契丹本我宋兄弟之国汝何不悟义恊讨以刷社稷之耻䇿感泣誓以死报泽时唿䇿与语䇿具言敌中虚实泽又益喜大举之计遂决尚书工部侍郎杨时兼侍讲辛卯金人陷中山府自靖康末受围至是三年乃陷甲午诏经筵读资治通鑑遂以司马光配享哲宗庙庭时上初御经筵侍讲王宾讲论语首篇至孝悌为仁之本因以二圣母后为言上感动涕泣侍读周武仲进读通鑑上掩卷问曰司马光何故以纪纲为礼武仲敷述其义甚详因为通鑑解义以进毎至安危治乱之机必旁搜逺绍极其䂓谏焉侍读朱胜非尝言陛下毎称司马光圣意有恨不同时之叹陛下亦知光之所以得名者乎盖神宗皇帝有以成就之也熈宁间王安石创行新法光毎事以为非是神宗独优容乃更迁擢其居西洛也嵗时劳问不絶书成除资政殿学士于是四方称美遂以司马相公唿之至元祐中但举行当时之言耳若方其争论新法之际便行窜黜谓之立异好胜谓之沽誉卖直谓之非上所建立谓之不能体国谓之不遵禀处分言章交攻命令切责亦不能成其美矣上首肯久之己巳东京留守复上疏乞车驾还京时泽招抚河南羣盗聚城下又募四方义士合百余万粮支半嵗泽闻两河州县敌兵不过数百余皆胁使服日夜望王师之来即召诸将约日渡河诸将皆掩泣聼命泽乃上疏大略言祖宗基业可惜又陛下父母兄弟蒙尘沙漠日望救兵河北河东京之东西陜西淮甸间亿万生灵之衆陷于涂炭乃欲南幸湖外盖姦邪之臣一为金人方便之计二为姦邪亲属皆已津置在南为臣不忠一至于此时上遣中使谭璨赍诏书茶药抚谕泽上表谢又请上还京师庚子河南统制官翟进复入西京宗泽言于朝即以进知河南府充京西北路安抚制置使石壕尉李彦仙复陕州事闻即以彦仙知陜州兼安抚司事彦仙以信义治陕与其下同甘苦由是人多归之信王榛旣唱起义兵即遣和州防御使马广赴行在先以其疏附东京留守宗泽以闻夏四月甲寅朔磁州统制官赵世隆以所部诣宗泽降世隆本磁州书佐泽在磁以为中军将泽既去磁以州事付兵马钤辖李侃金人围磁州急州有禁军有民兵民兵甚衆禁军恐其势盛将校郭进乃作乱世隆与进谋遂杀侃以通判赵子节权州事至是世隆与其弟世兴将三千人归泽将士颇疑之泽曰世隆吾一校耳必无他有所诉也乙卯世隆入拜泽面诘之世隆辞服泽笑曰河北陷没而吾宋法令上下之分亦陷没邪命引出斩之时衆兵露刃于庭世兴佩刀侍侧左右皆惧泽徐语世兴曰汝兄犯法当诛汝能奋志立功足以雪耻世兴感泣㑹滑州报敌骑留屯城下泽谓世兴曰试为我取滑州世兴忻然受命丙辰诏文臣从官至牧守武臣管军至遥郡各荐所知二人置为二籍一留禁中一付三省枢宻院遇监司帅守将官钤辖有阙于所举人内擢用之犯赃连坐即罪废及法不当得之人皆毋得举用议者请也戊午赵世兴至滑州掩虏不备急攻之斩首数百得州以归宗泽复厚赐之时有降冦赵海者屯板桥辄堑路以阻行者管军闾勍刍者八人过其垒海怒而脔之觇事者以告泽召之海以甲士五百自卫而入泽方对客海具伏即械之系狱客曰彼甲士甚衆姑徐之泽笑谓其次将曰领衆还营明日诛海于市闻者股慄统制官杨进屯城南王善者有衆二千余皆山东游手之人先进来降屯城北二人气不相下一日各率所部千余相拒于天津桥都人颇恐泽以片纸谕之曰为国之心固如是邪当战阵立功时胜负自见二人相视慙沮而退己未诏除京畿东西河东北陜西路许置巡社外余路并罢先是杭温二州言已就绪诏许存留至是亦罢宗泽复上表请上还京略曰陛下有姦臣之臆说凴金人之诡辞忘周室之中兴循晋惠之徃辙时契丹九州人日有归中国者间有捕获敌衆泽选契丹汉儿引近坐前推诚与语谕以期奋忠义共灭金人以刷父君之耻即给资粮遣之且赐以公慿竢官军渡河以为信验人令持数百本去又为榜文散示陷没州县及为公据付中国被敌在此之人因驿疏以闻泽遂结连诸路义兵燕赵豪杰尝谓人曰事可举矣必竢回銮当以身先之故请上归京尤力庚申诏御前军器所见织战袍工匠发还绫锦院依限织进初命监绫锦院姜焕择良工就御前军器所专织战袍欲以赐有功将士中书侍郎张悫等言于上曰前日中人因事辄置局紊乱纪纲不可不深鉴今若以织文责绫锦院而使少府监督其程限则事归有司于体为正上曰甚善故有是命上谕大臣曰故事端午罢讲筵至中秋开朕以寡昧适兹艰难知学先王之道为有益方孜孜经史若讲筵暂辍则有疑无质徒费目力朕欲勿罢可乎大臣皆称善乃诏勿罢时上在宫中内侍有言讲读官某人敷陈甚善臣今拟奖谕诏书以进上曰此当出自朕意若降诏书自有学士尔等小臣岂宜不安分如此乙丑上谕辅臣曰朕毎退朝押班以下奏事亦正衣冠再坐而聼未尝与之欵昵又性不喜与妇人久处多坐殿傍小阁笔砚外不设长物静思军国大事或閲章疏宫人有来奏事者亦出阁子外处分毕而后入毎日如是上恭已勤政如此戊辰尚书工部侍郎兼侍讲杨时以老疾求去章四上旣而除龙图阁直学士提举杭州洞霄宫河北招抚司都统制王彦与金人战于太行山大败之东京留守宗泽复抗疏请上还京且言丁进有衆数十万愿为陛下守京城李成愿扈从还阙即渡河勦絶金冦杨进等领衆百万亦愿渡河兹二头项人皆同寅协恭共济国事愿陛下速归九重盗贼戎虏皆无足畏矣泽以他日迎奉二圣还京先修龙徳宫以备道君皇帝临御以渊圣皇帝未有宫室奏修宝箓宫为之不报皇弟信王榛为河外兵马都元帅初马广至东京见宗泽至是始赴行在广旣见出榛奏事于是广特迁元帅府马步军都緫管广将行奏四事上皆从之又许广过河得便宜从事时汪伯彦黄潜善终以为疑乃以乌合之衆付广且宻授朝㫖使几察之广行复令聼诸路帅臣节制广知事变遂以其军屯于大名五月甲申朔宗泽再上表乞还京且言今城壁已増固楼橹已修饰龙濠已开濬兵械已足备寨栅已罗列战阵已习熟人气已勇锐蔡河五丈河皆已通流陜西京东滑台京洛畨贼皆已掩杀望陛下毋聼姦邪之言以失两河山寨之心沮万民敌忾之气而循东晋旣覆之辙奏未至㑹尚书右丞许景衡建请渡江宰相黄潜善持不可朝廷旣得信王榛奏或言榛有渡河入京城之谋乙酉下诏还京诏略曰朕即位之初踟蹰近服李纲上江左之章继执南阳之议鸠工藏事寖失时几旋为淮甸之行就弭冦攘之患守中原而弗逺见朕意之所存昨稽时措之宜黙办言还之计设施有序播告未先或者不知尚多有请可无委积以谨备虞宜令发运司尽起淮浙入京物解及军须辎重等物以次发遣赴京师朕将还阙躬谒宗庙丙戌诏后举科场讲元祐诗赋经术兼收之制中书省请习诗赋举人不兼经义习经义人止习一经解试省试并计数各取通定髙下礼部侍郎王绹尝为上言经义当用古注不专取王氏说上以为然至是申明行下戊子翰林学士朱胜非守尚书左丞己丑宗泽再奏乞扫洒龙徳而改建宝箓宫使天下知陛下孝于父而悌于兄乞自御前处分不报泽又上疏言今不忠不义之臣但知身谋谓祖宗基业不足䘏谓宗庙社稷不足顾谓二圣后妃亲王不足救谓山陵园寝不足䕶谓周室中兴不足效谓晋惠覆辙不足羞效巡狩之名守偏伯之地储金帛以为敌资修器械以为敌用虑勇敢之残敌则禁守御之招募虑流移之安业则掊保甲以助军凡误国之事靡不为之愿陛下以此章揭之朝堂令朝臣指摘如臣言涉狂妄乞明正典刑不然乞明告回銮之期以安天下之聼上优诏答之辛卯陜西京东诸路及东京北京留守并奏金人分道渡河诏遣御营左军统制韩世忠主管侍卫步军司公事闾勍率所部迎敌命宗泽遣本司统制官杨进等援之先是泽闻河北都统制王彦聚兵太行山即以彦为忠州防御使制置两河军事彦所部勇士万数以其靣刺八字故号八字军彦方缮甲治兵约日大举欲趋太原泽亦与诸将议六月起师且结诸路山水寨民兵约日进发上奏曰臣欲乗此暑月遣王彦等自滑州渡河取懐卫濬相等州遣王再兴等自郑州直䕶西京陵寝遣马广等自大名取洺相真定杨进王善丁进李贵等各以所领兵分路并进旣渡河则山寨忠义之民相应者不啻百万契丹汉儿亦必同心殱殄金人事方就绪乞朝廷遣使声言立契丹天祚之后讲吾旧好以携敌情遣知几辩博之士西使夏东使髙丽谕以祸福必出助兵同加扫荡如此则二帝有回銮之期两河可以安帖矣愿陛下早下还京之诏臣当躬冒矢石为诸将先则我宋中兴之业必可立致若陛下以臣言为不可用望赐骸骨放归田里疏入黄潜善等忌泽成功从中沮之泽叹曰吾志不得伸矣因忧郁成疾泽尹京几嵗修城池治楼橹不扰而办屡出师以挫虏锋其抗疏请上还京凡二十余上言极切至潜善与汪伯彦等虽嫉之深竟不能易其任也乙未诏蘓轼立朝履歴最为显着追复端明殿学士尽还合得恩数丙申宇文虚中充大金通问使武臣杨可辅副之寻改虚中为祈请使壬寅中书侍郎兼御营副使提举措置户部财用张悫薨悫立朝谔谔有大臣节不可干以私惟善许景衡与许翰论事颇合自为执政谏诤愈切无所顾避时黄潜善当国专务壅蔽自汪伯彦而下皆奴事之不敢少忤其意惟悫以直道自持事必力争虽言不行而不少屈秉政未踰嵗遽薨于位士民皆痛惜之癸卯大金通问使王伦始渡河与其副朱弁至云中见宗维议事金留不遣乙巳提举杭州洞霄宫许景衡薨景衡罢政而归至𤓰州得暍疾及京口疾甚端坐自语曰陛下宜近端人正士以二圣苍生为念陆宣公奏议尽之矣景衡博通经史百家书而其要归于孔孟尝曰孔门自洒扫应对以上皆欲中道以故修身行已虽细必矜与朋友言怡怡辞气及公言廷争正色直前视权倖若无有者丁未复置两浙福建路提举市舶司其后遂併广司复之己酉秀州军乱诏御营中军统制张俊讨之庚戍増天下役钱以为新法弓手之费癸丑罢借诸路职田自军兴始有拘借之命至是诏圭田士大夫仰以养亷自今毋得借六月乙卯成都府转运判官靳博文权罢卬州铸铁钱以其嵗用本钱二十一万缗而所铸才十一万缗得不偿费故也博文以便宜増印钱引六十二万缗自后诸大臣相继视师率増印矣尚书省言检㑹靖康元年已降指挥人户愿将金帛钱粮献助者计价依条补授名目除河北河东路已降官告外余路未曽给降诏尚书省度量给付逐路如纳及七千贯补承节郎六千贯补迪功郎并不作进纳人不得抑勒科配丙辰建州军再乱叶浓等进犯福州戊午尚书礼部侍郎王绹试御史中丞黄潜善以绹柔懦无能故荐为台长己未前知通州胡安国已除给事中指挥更不施行初趣赴行在安国因于免奏有言曰臣赋性疎拙全昧事几前当赞书积日虽浅适缘六押兼管兵刑所降词头茍有未便不敢观望迷误本朝须至尽忠逐件论执遂因缴奏遍触贵权贻怒旣多几蹈不测今陛下拨乱反正将建中兴而政事人才弛张升黜凡关出纳动系安危闻之道途揆以愚见尚未合宜臣切寒心而况琐闱典司封驳傥或隐情患失缄黙不言则负陛下委任之恩其罪至大若一一行其职守事皆违异必以戆愚妄发干犯典刑徒玷清时无补国事臣所以不敢上当恩命者也疏入黄潜善大怒言者因论安国被命经年託疾不至要流俗之誉失人臣之礼安国遂罢庚申侍御史张浚知兴元府浚好谋有大志数招诸将至台讲论用兵筹䇿浚本黄潜善所引至是因请汰御营使司官属又论无谓虏不能来当汲汲修备治军常若冦至潜善始恶之浚以母在蜀中求去故有是命未行留为尚书礼部侍郎浚入对上谕曰卿在台中知无不告言无不尽朕将有为政如欲一飞冲天而无羽翼者卿为朕留当专任用浚顿首谢乙丑御营中军统制张俊引兵入秀州前知州事赵叔近为所杀秀卒婴城纵火翌日俊破关捕徐明等斩之丁丑命京畿淮甸捕蝗己卯言者以东南武备利于水战宜于大江要害处精练水军广造战舰缓急之际庶几可倚诏江浙州军措置限一月毕以知延安府王庶节制陕西六路军马泾原经略司统制官曲端充节制司都统制复置诸州学官四十三贠初二帝旣徙中京御史中丞秦桧实从旣而闻上中兴上皇欲作书贻左副元帅宗维与约和议上皇草书已谕驸马都尉蔡鞗曰为我示秦桧更润色之桧读书呜咽即厚遣本路都统逹于宗维宗维有惭色秋七月癸未朔资政殿学士东京留守开封尹宗泽薨泽为黄潜善等所沮忧愤成疾疽作于背至是疾甚诸将杨进等排闼入问泽矍然起曰泽固无恙正以二帝蒙尘之久忧愤成疾耳尔等能为我殱灭仇敌以成主上恢复之志虽死无恨衆皆流涕曰愿尽死诸将出泽复曰吾度不起此疾古语云出师未捷身先死长使英雄泪满襟遂薨年七十是日风雨冥晦异于常日泽将没无一语及家事但连唿过河者三遗表犹赞上还京先言已㳙日渡河而得疾其末曰嘱臣之子记臣之言力请銮舆亟还京阙大震雷霆之怒出民水火之中夙荷君恩敢忘尸谏泽自奉甚薄方谪居时饘粥不继吟啸自如晚年俸入稍厚亦不异畴昔食不兼味衣敝不易尝曰君父当侧身尝胆臣子乃安居美食耶所得俸赐遇寒士与亲戚贫困者辄分之养孤遗几百余人死之日都人为之号恸朝野无贤愚皆相弔出涕三学之士千余人为文以哭泽初泽旣拘留金使上屡命释之泽不奉诏至是宇文虚中至东京摄留守事遂归之时上已除泽门下侍郎兼御营副使东京留守命未下而讣闻诏赠观文殿学士进六官后谥忠简甲申叶浓自福州引还建州命谢向为本路捉杀官又遣御营统制张俊两浙提刑赵哲将卒二千人偕徃讨捕丁亥御笔国步多艰人才为急如蔡京王黼当国日久孰不由其拟授果贤且才岂可不用自今毋得分别时宰相黄潜善本王黼门人故多引黼亲党以进议者非之戊子诏自今士卒有犯并依军法毋得过为惨酷楚州发归朝官至行在上谕宰执曰闻州郡多囚系此辈甚者至经嵗不得释少涉疑似则杀之覆帱间皆吾赤子也朕欲发诸郡拘囚归朝官尽赴行在存抚之庶几可召和气辛丑诏以春霪夏旱飞蝗为沴命监司郡守条政事之未便于民者其大水飞蝗最甚之地令百姓自陈量轻重捐其租焉壬寅诏京官知县两任已上实及六考方许关陞诸州通判旧法不拘考数至是申明之甲辰降充显谟阁待制北京留守杜充复枢宻直学士充开封尹东京留守且命充镇抚军民尽瘁国事以继前官之美遵禀朝廷深戒妄作以正前官之失自宗泽薨数日间将士去者十五都人忧之相与请于朝言泽子宣教郎颖尝居戎幕得士卒心请以继其父任诏以颖起复充留守判官充无意于敌尽反泽所为由是泽所结两河豪杰皆不为用八月癸丑朔复诸路常平官遂命诸路拘催青苗积欠本钱自崇宁以来皆不得免甲寅初铸御宝一曰皇帝钦崇国祀之宝二曰天下合同之宝三曰书诏之宝戊午诏行在左藏库湫隘自今纲运令户部于江宁平江府置库管尚书吕頥浩侍郎叶梦得请命江湖二广纲赴江宁闽浙纲赴平江惟川陕京东西淮南纲赴行在从之庚申殿中侍御史马仲言陛下龙飞河朔近得黄潜善汪伯彦以为辅相一意委任不复致疑然自大任以来措置天下事未能惬当物情遂使敌国日强盗贼日炽国步日蹙威权日削如吴给张誾以言事被逐邵成章缘上言逺窜今是何时尚以言为讳潜善近来自除台谏仍多亲旧李处遯张浚之徒是也又如张悫宗泽许景衡公忠有才智皆可重任潜善伯彦恶之沮抑至死周任有言曰陈力就列不能者止孔子亦曰危而不持颠而不扶焉用彼相二人方且偃然自任屹然不动伏望速罢潜善伯彦政柄别择贤者共图大事疏留中不出承议郎赵子砥自燕山遁归至行在奏北事甚悉言迩来遣使数辈皆不得达刘彦宗云金国只纳楚使焉知复有宋其不可讲和明矣赐对嘉㢡以子砥知合州辛酉诏江淮六路量添卖酒钱以为造粮舟之费己巳诏试学官并用诗赋自来年始辛未淮南等路制置发运使梁扬祖迁徽猷阁直学士以措置就绪也茶法自政和以来许商人赴官买引即园户市茶赴合同场称发淮浙塩则官给亭户本钱诸州置仓令商人买钞算请毎三百斤为一袋输钞钱十八千闽广塩则𨽻本路漕司官般运卖以助嵗计公私便之自扬祖即真州置司嵗入钱六百万缗合东南产塩之州二十二盐为二万七千八百一十六万余斤通収盐息钱一千七百三十余万缗茶引钱二百七十万余缗后増至二千四百万缗而四川三十州嵗产盐约六千四百余万斤后𨽻总领财赋所赡军成都府路九州利路二州嵗产茶二千一百二万斤𨽻提举茶马司买马皆不系版曹之经费焉甲戍上䇿诸道正奏名进士于集英殿殿中侍御史马伸试卫尉少卿乙亥䇿特奏名进士初吏部贠外郎程昌㝢与黄潜善论事不合出知蔡州郡已为金人所破昌㝢招集流民简练师旅日与羣盗战毎战必克遂为强兵九月壬午朔诏以杭州和买绢偏重均十二万匹于浙东西诸州癸未新除卫尉少卿马伸责监濮州酒务伸以论事不行辞不拜且录其所劾黄潜善汪伯彦等疏申御史台乞诛责诏伸言事不实趣向不正日下送吏部与京东监当促使上道死中路天下寃之甲申丁进叛率衆犯淮西进初受宗泽招泽薨乃去寻命御营右军副统制刘正彦以所部収进庚寅上御集英殿赐诸路类省试正奏名进士李易等四百五十一人及第出身同出身初有司欲以上十人所对䇿进呈且请以上意定名次上曰朕委主司取士必不错乃悉从所拟不复更易壬辰诏褚宗谔等二十一人并令乗驿赴行在校书郎富直柔太学生王觉并令赴都堂审察先是黄潜善请用祖宗故事命近臣各举所知以竢选择至是得召癸巳金人陷冀州权知军州事单某自缢死将官李政屡御退之敌以计诱其副将使害政故不能保而城陷丁酉赐及第进士钱千七百缗为期集费自是以为故事李易等以上忧劳辞闻喜宴从之戊戍上以所书资治通鑑第四册赐黄潜善时上退朝日览四方章奏暇则读经史尝取孟子论治道之语书之素屏因为潜善言论孟乃㓜年所习读之了无凝滞后五日又书旅篇大有大畜卦以示辅臣壬寅统领宻州军马杜彦献赤芝彦言草叶纯赤实符建炎美号癸卯辅臣进呈上曰朕以丰年为瑞今宻为盗区且彦所献何足为瑞其还之甲辰黄潜善等奏谢宣示亲书素屏易孟子有㫖勿拜上曰朕自㓜习孟子书至成诵在口不觉写出如旅獒乃因叶梦得进读资治通鑑及之又欲写无逸篇偶其字多屏狭不能容见别营度上又曰如孟子言用贤与杀皆察于国人朕详味斯言欲谨守之神交尚友如与孟子端拜而议冬十月丙辰河北制置使王彦为合门宣赞舍人彦至自东京赴行在见黄潜善汪伯彦力陈两河忠义民兵引颈以望王师言辞愤激大忤潜善伯彦之意遂降㫖免对而有是命庚申命江淮制置使刘光世讨李成时成犯淮西故也壬戍诏叶梦得孙觌张澂讨论常平法条具取㫖始用觌奏也癸亥初复钞旁定帖钱先是政和间陈亨伯始议剏经制钱靖康初废至是先取定帖钱命诸路提刑司掌之经制钱自此始诏御营平冦左将军韩世忠以所部自彭城至东平中军统制官张俊自东京至开徳以金人入冦故也仍命河外元帅府緫管马广互相应援盖未知广已败也甲子命常徳军承宣使孟忠厚奉隆祐太后幸杭州癸酉京西北路安抚制置使知河南府翟进战死进与金人夹河而战屡破之时东京留守杜充酷而无谋士心不附诸将多不安之马广王彦旣还朝余稍稍引去宗颕屡争不从力请归持服统制官杨进亦叛进率其军与杨进战为贼所害初宗泽日缮兵为兴复计两河豪杰皆保聚形势期以应泽未出师而泽卒充无逺图由是河北诸屯皆散而城下兵复去为盗掠西南州县数嵗不能止议者咎之始命有司讨论崇观以来滥赏丙子诏令到部官自陈有无系讨论之人仍结除名罪江淮制置使刘光世败李成于新息县成遁走御营都统制刘正彦击丁进降之分其兵𨽻诸军十有一月癸未初卖四字师号毎道价二百千甲申提举西京嵩山崇福宫李纲责授单州团练使万安军安置初纲既贬㑹有㫖左降官不得居同郡而责授忻州团练副使范宗尹在鄂州乃移纲澧州居住至是有上书讼纲之寃者御史中丞王绹因劾纲经年不赴贬所又论纲靖康中要功刼寨结衆伏阙覆师太原凡三罪请投之岭海疏奏遂有是命壬辰金人陷延安府通判府事魏彦明死之先是虏谍知都统制曲端与经略使王庶不协遂併兵冦鄜延时端尽统泾原精兵驻邠州之淳化庶日移文趣其进且遣使臣十数辈徃说谕端端不聼端欲荡贼巢穴遣吴玠攻华州端与玠㑹于宁之㐮乐延安城陷庶无所归乃自驰至㐮乐劳军欲倚端以自副端弥不平谋诛庶而夺其兵不果乃夺庶节制使印而遣之癸巳赵哲与叶浓战于建州城下大败之浓遂降其后浓至张俊军中复谋为变俊执而诛之乙未金人陷濮州又犯澶渊知开徳府王棣率军民固守为军民所害经略司主管机宜文字郑建古亦为乱兵所杀时相州围久守臣赵不试登城遥谓金人请开门投拜乞勿杀乃具降书启门而纳其宗属于井中然后以身赴井庚子初成都府路转运判官赵开言𣙜茶买马五害请用嘉祐故事尽罢𣙜茶仍令漕司买马或未能然亦当痛减额以苏园户轻立价以惠行商如此则私贩衰而盗贼息矣朝廷然之擢开同主管川陕茶马是日开至成都遂大更茶法官买卖茶并罢倣政和都茶场法印给茶引使商人即园户市之茶引钱毎斤春七十夏五十市例头子在外所过征一钱住征一钱有半置合同场以讥其出入重私商之禁号合同场为茶市交易者必由市而引与茶必相随违者抵罪至四年冬买马乃踰二万匹引息钱至一百七十万缗辛丑枢宻都承㫖邢焕为保静军承宣使焕尝为上言马伸言事切当宗泽忠劳可倚再上疏言黄潜善汪伯彦误国进战退守皆无䇿可施壬寅亲祀上帝于圜丘配以太祖诏曰朕承祖宗有道之长赖黎献戴宋之旧嗣守神器适嵗当郊祇见于皇天后土大惧非徳弗获顾歆乃先事三日繁隂凝翳震于朕心罔烛灵㫖逮祖庙及坛垂象灿炳夜气晏温风霭澄霁迄用成礼朕旣获祗事弗敢谓幸矧敢怠康方恐惧修省以灵承扶持全安之眷股肱大臣其同寅协恭思艰图易辅朕不逮以倡百辟耳目风宪有言达于予聼必忠必诚毋夺于私凡尔有官君子饬躬谨行惟职业是修令部使者曁尔百僚有为有行其必曰毋伤于民毋害于国中国爪牙之臣敌忾戡难毋贻名节羞军民战士咸奋忠力毋至失业毋依怙衆为暴甲辰金人犯徳州兵马都监赵叔皎死之陕州安抚司都统制邵兴败金人于绛州曲沃县金人陷淄州泾原兵马都监吴玠袭叛贼史斌斩之葛进围棣州守臣姜刚之与战城破为所害初河北制置使王彦旣渡河其前军准备将岳飞无所属遂以其衆千人降于东京留守杜充时种师道小校桑仲为溃卒所推亦降于充充皆以为将十有二月乙卯隆祐太后至杭州庚申金人陷东平府又攻济南府守臣刘豫遣其子刑曹掾麟与战敌围之数匝通判事张东益兵援之敌乃去即遣人㗖豫以利豫因有邪谋与东偕徃投拜民遮道不从豫遂缒城诣军前通欵壬戌言者论福建路茶之所自出祖宗以来商贩自便望罢钞法令都茶场照本路嵗额印造茶引付茶事司广行招诱客人入钱请买计直轻赍赴行在毋得抑配州县及科率民户僧寺出买引钱从之甲子金左副元帅宗维陷北京河北东路提㸃刑狱公事郭永死之金人陷袭庆府衍圣公孔端友已避冦南去汉儿将启宣圣墓左副元帅宗维问其通事髙庆裔曰孔子何人曰古之大圣人宗维曰大圣人墓岂可犯皆杀之故阙里得全乙丑金人陷虢州己巳尚书右仆射兼中书侍郎黄潜善迁左仆射兼门下侍郎知枢宻院事汪伯彦守右仆射兼中书侍郎仍并兼御营使二人入谢上曰潜善作左相伯彦作右相朕何患国事不济宜同心以副朕之意皆稽首谢潜善入相踰年当上初政天下望治潜善独当国柄专权自恣而卒不能有所经画伯彦继相略与之同由是胡冦益无所惮尚书左丞颜岐守门下侍郎尚书右丞朱胜非守中书侍郎兵部尚书卢益同知枢宻院事戊寅礼部侍郎张浚兼御营使司参赞军事上以边事未宁诏百官言所见吏部尚书吕頥浩上备御十䇿言收民心定庙算料彼已选将帅明斥候训强弩分兵器备水战控浮桥审形势其説甚备殿中侍御史张守上防淮渡江利害六事又请诏大臣惟以选将治兵为急凡细务付之都司六曹潜善伯彦滋不悦乃请遣守抚谕京城至是闻北京陷议者以为虏骑且来而庙堂偃然不为备浚率同列为执政力言之潜善伯彦笑且不信乃命浚参赞军事与颐浩教习河朔长兵宋史全文卷十六下宋史全文卷十七上钦定四库全书宋史全文卷十七上宋髙宗三己酉建炎三年春正月庚辰朔上在扬州资政殿学士路允迪签书枢密院事丁亥金人陷青州又陷潍州辛卯陜西都统制邵兴及金人战于潼闗败之乙未京城留守杜充袭其统制官张用于城南不克将官李宝为所执丙申张守试起居郎兼权直学士院守抚谕京师还面奏敌人必来愿陛下早为之图戊戌京城綂制官张用以一骑送李宝归京师丙午金左副元帅宗维陷徐州守臣王复死之御营左将军韩世忠溃军于沐阳其将张遇死于涟水军之张渠村宗维入淮阳军京东转运副使李祓从军为所杀敌己酉金人犯泗州先是礼部尚书王绹闻敌骑且南侵率从官同对上命至都堂议黄潜善汪伯彦笑曰诸公所言三尺童子皆能及之是夕泗州奏敌且至上大惊禁中仓皇以内帑所有通夕搬挈二月庚戌朔驾御舟泊河岸上即欲渡江黄潜善等力请少留竢报且搬左藏库金帛三分之一上许之敌以数百骑奄至天长军亟遣江淮制置使刘光世将所部迎敌而士无鬭志未至淮即溃是日扬州城内居民争门以出践死者无数从官有诣都堂问二相者黄潜善汪伯彦皆曰已有措置不必虑百官闻此复自相慰壬子金人陷天长军上遣左右内侍郑询往天长军觇事知为金人至遽奔还上得询报即介胄走马出门惟御营都綂制王渊内侍省押班康复五六骑随之黄潜善汪伯彦方㑹都堂或有问边耗者犹以不足畏告之堂吏唿曰驾行矣二人乃戎服鞭马南驰军民争门而出死者不可胜数上次扬子桥一衞士出语不逊上掣手剑刺杀之时军民怨黄潜善刻骨司农卿黄锷至江上军士唿曰黄相公在此数之曰误国害民皆汝之罪锷方辨其非是而首已断矣吕頥浩张浚联马追及上于𤓰洲镇得小舟即乗以济是晩敌游骑至扬州纵火城内烟熖烛天上至镇江宿于府治癸丑上召宰执从官诸将对宅堂计事吏部尚书吕頥浩降堦拜伏庭下上顾潜善问之頥浩以首叩地曰愿且留此为江北声援不然金人乗势渡江愈狼狈矣二府皆曰善既而王渊入对言暂驻镇江止捍得一处若敌自通川渡先据姑苏将若之何不如钱塘有重江之阻诸内侍以为是禁衞涕泣语言不逊上顾中书侍郎朱胜非曰卿出问之胜非传㫖皆以未见家属为对胜非谕之曰已有㫖分遣舟专载卫士妻孥矣衆帖然胜非还奏上曰已晩矣适议定不若径往杭州此中诸事暂留卿处置事定即来即上马行以頥浩充江浙制置使刘光世为行在五军制置使屯镇江控扼江口又以主管侍卫马军公事杨惟忠节制江南东路军马屯江宁府金人入真州甲寅上次常州御营平寇前将军范琼引兵至寿春其所部执守臣绍密杀之乙卯上至无钖县丙辰上次平江府始脱甲胄御黄袍侍卫者皆有生意命承信郎甄援往江北招集衞兵援本太学诸生靖康中十上疏论利害及还迁保义郎丁巳衞肤敏入对肤敏在维扬数请早幸建康上思其言复召金人犯泰州戊午上将发平江中书侍郎朱胜非自镇江来初上以吴江之险可恃议留大臣镇守胜非既对上欲除胜非兼知秀州辅臣言秀非大臣镇守之地乃以御札命胜非充平江府秀州控扼使胜非再留身言臣虽备员执政与诸军无素更乞从官一员同治事如吕頥浩张浚皆兼御营司㕘賛军事可用也于是上问近臣谁能佐胜非者浚慷慨愿留遂命浚同节制控扼等事仍诏胜非事有奏陈不及者听便宜施行讫奏浚受命即出城决水溉田以限戎马列烽燧募土豪措置捍御金人陷沧州己未上次秀州庚申御舟次崇德县江淮制置使吕頥浩从上行即拜同签书枢密院事江淮两浙制置使上谕以金人尚留江北卿可还屯京口頥浩即以王渊所部精兵二千人还镇江府遣御营中军綂制张俊以所部八千人往吴江县防捍时朝廷方以金人渡江为患故命大将杨惟忠守金陵刘光世守京口王渊守姑苏分授二大臣节度于是韩世忠在海道未还而范琼自寿春渡淮引兵之淮西境上扈驾者惟苗𫝊一军而已壬戌上至杭州以州治为行宫金人陷晋宁军守臣徐徽言死之统领孙昂亦不屈而死癸亥朝羣臣于行宫降诏罪已求直言乙丑德音释诸路囚杂犯死罪以下士大夫流徙者悉还之惟责授单州团练副使李纲不以赦徙葢黄潜善建陈犹欲罪纲以谢敌也命侍从及寺监长贰郎官限二日举有才术之士二人故事荐士不及郎官葢特恩也一日进呈奏状上曰今所荐士不比常时便当擢用之命赴都堂审察明日复曰不若便令登对朕当亲自延见之出宫人百八十人宰相黄潜善汪伯彦再上疏请罪自上即位以来二人专持国柄至是盗贼充斥宗社播迁议者皆欲正其误国之罪而潜善等居位偃然犹无去意中外为之切齿焉置江宁府㩁货务都茶场戊辰诏国步艰难谋虑之士咸愿献陈可令左右司轮官设次者详所陈纳尚书省金人焚扬州士民皆死存者才数千人而已己巳尚书左仆射黄潜善尚书右仆射汪伯彦罢时御史中丞张澂上疏劾潜善伯彦大罪二十疏入未报遂以状申尚书省潜善伯彦乃复求去签书枢密院事路允迪奏曰时方艰棘不宜遽易辅相乞责以后效诏押赴都堂治事已而皆罢为观文殿大学士潜善知江宁府伯彦知洪州戸部尚书叶梦得守尚书左丞御史中丞张澂守尚书右丞辛未湖州民王永从献钱五万缗以佐国用上不纳或曰曩已纳其五万缗矣乃命併先献者还之仍诏自今富民毋得辄有陈献诏御营使司止管行在五军其边防措置等事并归三省枢密院壬申观文殿大学士黄潜善提举南京鸿庆宫汪伯彦提举西京嵩山崇福宫所除职去大字用言者奏劾也甲戌潜善伯彦落职奉祠乙亥诏陈东欧阳彻并赠承事郎官有服亲一人令所居州县存恤其家降授奉议郎监濮州酒务马伸除卫尉少卿赴行在先是尚书左丞叶梦得初谢上谕宰执曰始罪东等出于仓卒终是以言责人朕甚悔之今方降诏求言当令中外皆知此意上复曰伸前责去亦非罪可召还或奏曰伸已死又赠直龙图阁丙子诏曰朕以菲躬遭时多故举事失当知人不明昨以宰臣非才任用既久专执已见壅塞下情事出仓皇匹马南渡深思厥咎在予一人既已悔过责躬洗心改事放斥宫嫔贬损服御罢黜宰辅收召俊良尚虑多方未知朕志自今政事阙遗民俗利病或有闗于国体或有益于边防并许中外士民直言陈奏朕当躬览采择施行旌擢其人庸示劝奖知婺州苏迟言本州上供罗乞减其半诏减二万八千匹着为定制仍令给以本钱戊寅吕頥浩奏已复扬州三月己卯朔诏金人已退当进幸江宁府经理中原庚辰中书侍郎朱胜非守尚书右仆射兼中书侍郎兼御营使金人分兵犯江隂至夏港守臣胡纺遣统制官王换等拒敌且谓签书判官㕔公事李易曰吾曹有死城郭之义公母宜勉之少避易归告其母蒋氏蒋氏曰我去则汝决不肯坚守愿与汝同死生闻者感泣降授右武大夫和州防御使马广应诏上书言前日之事其误有四其失有六愿陛下幸巴蜀之地用陜右之兵留重臣使镇江南委健吏以抚淮甸破金人之计回天下之心是为上策都守武昌襟带荆湖控引川广招集义兵屯布上流扼据形势密约河南诸路豪杰许以得地世守用为屏翰是为中策驻跸金陵备御江口通达漕运亟制战舰精习水军厚激将士以幸一胜观敌事势预备迁徙是为下策若贪顾江湖陂泽之险纳探报之虚言缓经营之实绩倚长江为可恃幸金人之不来犹豫迁延候至秋冬使金人再举驱其舟檝江淮千里数道并进方当此时然后又悔是为无策累数千言皆切事机是日日中有黒子辛巳尚书左丞叶梦得罢上批梦得深晓财赋可除提举中太乙宫兼侍读提领户部财用充车驾巡幸顿递使梦得执政凡十四日而罢辞不拜遂径归卞山御营使司都统制王渊同签书枢密院事仍兼都统制渊自平江赴行在既对遂有是命诸将多不悦者渊轻财好义家无宿储每曰朝廷官人以爵使禄足代其耕也若切切事锥刀我何爱爵禄不为大贾富商耶同签书枢密院事江淮两浙制置使吕頥浩为江南东路安抚制置使兼知江宁府御营使司参賛军事张浚请沿江要害州军置强弩营选州禁兵县弓手为之仍专置军器提举官募公私匠人以除戎器乃命诸路宪臣措置制造赴行在命学士给舍轮日于禁中看详臣民章奏条上仍不用内侍轮送止实封往反壬午初扈从綂制苗𫝊自负世将有劳以王渊骤得君颇觖望起复威州刺史刘正彦尝招降剧盗丁进等以赏薄怨始渊既荐正彦复檄取其所予兵正彦执不遣以此怨渊上在维扬入内内侍省押班康履颇用事妄作威福诸将多疾之及幸浙西道经江左右宦者以射鸭为乐比至杭州江下观潮中官供帐赫然遮道𫝊等曰汝辈使天子颠沛至此犹敢尔邪有中大夫王世脩者为𫝊幕賔世脩尝疾阉宦恣横为尚书右丞张澂言之澂不纳世脩退为刘正彦言之正彦曰君言甚忠当与君同去此辈俄闻渊入右府𫝊正彦以为由宦者所荐愈不平遂与世脩及其徒王钧甫马柔吉张逵等谋先斩渊然后杀内侍钧甫柔吉皆燕人所将号赤心军议已定癸未制以刘光世为检校太保殿前都指挥使百官入听宣制𫝊正彦令世脩伏兵城北桥下竢渊朝退即捽下马诬以结宦官谋反正彦手斩之遂遣人围康履家分兵捕内官凡无须者皆杀正彦既斩渊即与𫝊拥兵至行宫北门外衞士出刃以指其军𫝊正彦遂陈兵于门下中军统制吴湛遣人口奏𫝊正彦手杀王渊以兵来内前欲奏事上大骇愕朱胜非请往问之胜非急趋楼上厉声诘问专杀之由吴湛引𫝊所遣使臣入内附奏曰苗𫝊不负国家止为天下除害耳知杭州康允之见事急率从官扣内东门求见请上御楼慰谕军民日将午上步自内殿登阙门百官皆从权主管殿前司公事王元大唿曰圣驾来𫝊等见黄葢犹山唿而拜上凭栏唿𫝊正彦问故𫝊厉声曰陛下信任中官赏罚不公军士有功者不赏内侍所主者乃得美官黄潜善汪伯彦误国至此犹未逺窜王渊遇贼不战因交康履乃除枢密臣自陛下即位以来立功不少顾止作遥郡团练使臣已将王渊斩首中官在外者皆诛讫更乞康履蓝珪曽择斩之以谢三军上谕以内侍有过当流海岛卿可与军士归营𫝊曰今日之事尽出臣意三军无预焉且天下生灵无辜肝脑涂地止縁中官擅权若不斩履择归寨未得上不得已命吴湛执履衞士擒至阙门履望上唿曰何独杀臣遂以付𫝊等即楼下腰斩之枭其首与渊首相对上谕𫝊等归寨𫝊等因前出不逊语大畧谓上不当即大位将来渊圣皇帝来归不知何以处上命朱胜非缒出楼下委曲谕之𫝊请隆祐太后同听政及遣使金人议和上许诺即下诏书恭请隆祐太后垂帘权同听政𫝊正彦闻诏不拜曰自有皇太子可立况道君皇帝已有故事上徐谓胜非等曰朕当退避但须禀于太后胜非言无此理颜岐曰若得太后自谕之则无辞矣上乃令岐入奏又命吴湛谕𫝊等曰已令请太后御楼商议太后御黒竹舆出立楼前见𫝊等执政皆从之𫝊正彦拜于舆前曰今百姓无主肝脑涂地望太后为天下主张后曰自道君皇帝任蔡京王黼更祖宗法度童贯起边事所以招致金人养成今日之祸岂闗今上皇帝事况皇帝圣孝初无失德止为汪伯彦黄潜善所误今已窜逐统制岂不知𫝊曰臣等已议定岂可犹豫后曰待依所请太后权同听政𫝊等抗言必欲立皇子后曰皇子方三嵗太后以妇人之身帘前抱三嵗儿何以令天下夷狄闻之岂不转加轻侮𫝊正彦号哭固请后不听𫝊等语言益迫太后还入门上遣白以事无可奈何须禅位上即所御椅子上作诏曰朕自即位以来强敌侵凌逺至淮甸其意专以朕躬为言朕恐其兴兵不已枉害生灵畏天顺人退避大位朕有元子毓德东宫可即皇帝位恭请隆祐太后垂帘同听政事庶几消弭天变慰安人情敌国闻之息兵讲好上书诏已遣人持下宣示二兇胜非至楼下唿𫝊幕属将佐问之王钧甫进曰二将忠有余而学不足耳宣诏毕𫝊正彦麾其军退胜非又奏母后垂帘须二人同对臣有独奏事不可形于纸笔者岂可与他人同之欲降㫖以时事艰难许臣僚独对太后曰彼不疑否胜非曰乞自苗𫝊始仍与其徒日引一人上殿以弭其疑胜非退太后语上曰赖相此人若汪黄未退事已不可收拾矣他日𫝊等入对太后劳勉之𫝊等皆喜由是臣僚独见论机事贼亦不疑矣是日上移御显忠寺甲申太后与魏国公垂帘朱胜非称疾不出太后命执政诣其府胜非乃出是日上徽号曰睿圣仁孝皇帝以显忠寺为睿圣宫制曰太上睿圣仁孝皇帝以权宜之计驻跸吴江深虑敌人指为衅隙兴师不已结祸弥深滥使无辜肝脑涂地退避大位传于眇躬隆祐太后练达国家之务深得臣庶之情恭请垂帘同听政事宜霈湛恩以宥多辟可大赦天下丙戌赦书至平江府节制军马张浚闻有赦虑时方艰危事变莫测谕守臣汤东野遣亲信官至前路发封以告少顷东野驰来曰事变矣袖以示浚浚遂走人入杭州伺其实时右司员外郎黄槩两浙转运司干办公事吕摭亦遣进武副尉魏传赍蜡书遗浚及吕頥浩言傅等叛逆之详江东制置使吕頥浩至江宁舍馆未定忽奉内禅诏赦遂㑹监司议皆莫敢对退谓其属官李承迈曰是必有兵变承迈曰诏词有畏天顺人之语此恐其出于不得已也其子抗侍侧曰主上春秋鼎盛岂肯遽逊位于冲幼乎灼知兵变无疑矣頥浩即走人入杭伺贼并寓书于张浚刘光世痛述国家艰难之状别以片纸遗浚曰时事如此吾侪可但已乎时有自杭州赍𫝊等檄文至平江者浚读之恸哭乃决策举兵夜召两浙路提㸃刑狱公事赵哲告以故令哲尽调浙西射士以急切防江为名使汤东野密治财计戊子御营前军綂制张俊以兵至平江府俊初屯吴江县傅等以其兵属赵哲使俊之凤翔㑹綂制官辛永宗自杭乗小舟至俊军具言城中事将士汹汹俊谕之曰若等无譁当诣张侍郎求决侍郎忠孝必有筹画至是浚至平江平江人大恐㑹俊被省札召赴行在令将所部人马尽付赵哲浚披衣起坐不能支持顷之汤东野直入浚问知其故浚知上遇俊厚而俊纯实可与谋事谕东野亟开门纳之一军遂定浚曰太尉知皇帝逊位之由否此葢苗傅等欲危社稷言未讫泣数行下俊亦大哭浚谕以决策起兵问罪俊泣拜且曰此事须待郎济以机术勿令惊动官家浚哽咽首肯移时辛永宗赵哲至浚即同赵哲驰入张俊军抚谕且厚犒之人情大悦浚以蜡书谕吕頥浩刘光世起兵状又命俊先遣精兵二千扼吴江己丑制以建炎三年三月十一日为明受元年先是𫝊乞改年号刘正彦乞移跸又二日傅正彦至都堂申言二事胜非以移跸为不可傅趣遣使胜非曰已议定朝夕行𫝊曰人言炎字是两火故多盗乞早改元胜非以奏太后曰三事中惟年号稍轻若全然不从恐别生事节制平江府常秀湖州江隂军军马张浚言臣窃以当今外难未宁内寇并起正人主忧劳自任马上求治之时恐太母以柔静之身皇帝以幼冲之质端居深处责任臣僚万一强敌侵陵则二百年宋朝社稷之基拱手而遂亡矣臣愚不避万死伏乞太母陛下皇帝陛下特轸宸虑祈请睿圣念祖宗委托之重思二帝属望之勤不惮勤劳亲总要务据形胜之地求自安之计抑去徽名用柔敌国然后太母陛下皇帝陛下监国于中抚静江左如此则国家大计似为得之前密州州学教授邵彪见浚于军中浚问策安出彪曰以至顺诛大逆易特反掌顾公处之何如耳浚曰张俊指天誓地愿以死援君父之辱韩世忠有仗节死难之志二人可倚以办事惟浚士卒单弱恐不足以任兹事但吕枢密屯兵江宁其威望为人所信向且通亮刚决能断大事当为天下倡刘光世屯军镇江兵力强悍谋议沈鸷可以倚仗浚皆驰书往矣是日吕摭书至江宁頥浩执书以泣曰果如所料事不可缓矣再发书与张浚及诸大将约㑹兵庚寅提举南京鸿庆宫黄潜善提举西京嵩山嵩福宫汪伯彦并责祕书少监潜善衡州伯彦永州并居住置行在都茶场出卖茶引绍兴二年闰四月又置务场于建康同签书枢密院事江淮两浙制置使兼知建康府吕頥浩言臣契勘自崇宁以来内侍童贯谭稹互掌兵柄二十余年基祸流毒遂令徒党为害近闻将相大臣勦戮内侍诚可以快天下之心纾臣民忿怒之气但方今强敌乘战胜之威诸盗有蜂起之势兴衰拨乱事属艰难岂容睿圣皇帝退避大位而享安逸伏望太后陛下皇帝陛下不惮再三祈请睿圣皇帝亟复皇帝位亲总万几然后驾幸江宁以图恢复如此则宗庙社稷有无疆之休将相大臣有无穷之福先是张浚欲遣辩士持书説二贼使无他图以待诸将之集念无可遣者夜分不寐浚客遂宁冯轓素负气节闻之慷慨请行虏陷鄜州辛卯张浚遣冯轓赴行在浚为咨目具以请主上亲总万务事禀朱胜非及与𫝊正彦书勉以事当改图不宜固执壬辰两浙转运副使王琮言本路上供和买䌷绢嵗为一百七十万匹有竒请每匹折纳钱两千计三百五万緍省以助国用许之东南折帛钱葢自此始张浚被㫖以所部赴行在浚奏辞新命且遗𫝊等书云朝廷屡差官交割张俊人马所遣官皆畏避生事不敢任责浚度将士久从张俊且又率强悍舍俊无以弹压欲欵贼使不致疑癸巳初御营平寇左将军韩世忠既走盐城县收散卒得数千人闻上渡江以海舟还赴难至是次常熟张俊闻之驰见礼部侍郎张浚喜跃不自持曰世忠之来此事必办浚与俊更相庆慰即遣使召之甲午冯轓再见傅正彦于军中从容白之曰轓为国家而来今已再日未闻将军之命愿一言而决正彦见轓词色不屈即与王钧甫马柔吉引𫝊耳语衆谕轓曰侍郎欲复辟此事固善然须面议词语甚逊翌日即遣还遗张浚书约浚至杭面议吕頥浩以勤王兵发江宁先是张浚三遗刘光世书谕以勤王且遣㕘议军事杨可辅至镇江促之光世不报初保义郎甄援在城中窃録明受诏赦及二兇檄书以出至余杭门为逻者所得苗𫝊命斩之援笑曰将军方为宗社立功奈何斩壮士𫝊嫚骂且诘其故援曰今误国姦臣多散处于外愿赍将军之文纠忠义之士诛漏网以报将军耳傅意解正彦曰此未可信即使人拘之居数日防禁少缓援更衣踰墻而出至是见张浚于平江援诡言尝更服见睿圣皇帝于别宫上谓曰今日张浚吕頥浩必起兵刘光世韩世忠张俊等必竭力相辅语令早来词㫖甚切浚微察其意不复穷问即遣诣张俊军俊与其将士闻之皆感恸浚遂令援徧往韩世忠刘光世诸军宣谕援明辩善为説词诸将人人自以为上所倚望感泣争奋由是士气甚振乙未衡州居住黄潜善再责镇东军节度副使英州安置吕頥浩引兵至丹阳刘光世引部曲来㑹金部郎中李迨自镇江驰至偕行丙申韩世忠以所部至平江初世忠在常熟舟中闻张浚遣人来被甲持刃不肯就岸取浚及綂制官张俊所遗书遣人读之世忠乃大哭举酒酹神曰誓不与此贼共戴天舟中士卒皆奋世忠见浚曰今日大事已成世忠与张俊以身任之愿公无忧世忠欲即进兵浚谕之曰事不可急投䑕忌器急则事恐不测浚已遣冯轓甘言诱贼矣丁酉冯轓至平江张浚得二贼书率皆不情之语其中云茍可安社稷利国家救生灵息兵戈𫝊等皆听命马柔吉王钧甫亦同致书浚得之即欲携亲兵至杭与贼面决张俊韩世忠皆告以贼知主盟在公势必加害愿勿听戊戌韩世忠以所部发平江张浚大犒世忠及张俊两军酒五行罢浚引诸将至府园屏左右问曰今日之事孰逆孰顺衆皆曰我顺彼逆浚曰若违天悖人可直取浚头颅归贼闻以观察使求即日富贵矣不然一有退缩当以军法从事衆皆诺世忠发平江舟行不絶者三十里甲士尽载其上军势甚振浚虑𫝊等以伪命易置仍令世忠偏将张世庆搜絶邮传凡自杭来者悉投之水中己亥张浚复遣冯轓入杭移书𫝊等告以祸福使之改图先是𫝊又遗浚书云朝廷以右丞待侍郎伊尹周公之事非侍郎其孰当之请速赴行在浚报书云自古言涉不顺则谓之指斥乗舆事涉不顺则谓之震惊宫阙至于逊位之説则必其子若孙年长以贤则託以政事使之利天下而福苍生不然谓之废立废立之事惟宰相大臣得专之伊尹霍光之任是也若不然则谓之大逆贼矣凡为人臣者握兵在手遂可以责其君之细故而议废立自古岂有是理也哉天之所兴孰能废之愿二公畏天顺人无顾一身利害借使事正而或有不测犹愈于暴不忠不义之名而得罪于天下后世也初浚发书及所措置事皆托他词未敢诵言诛之𫝊等虽闻大集兵犹未深信得此书始悟见讨奏请诛浚以令天下辛丑内降诏书畧曰永惟内擅之初恭奉太上之㫖责躬避位事理甚明访闻有侍从掌兵之官不能晓授受本末弗计宗社安危轻易以惑人心迁延而违诏命惟尔将帅士民各宜体悉期救艰虞𫝊等闻张浚将起兵乃下是诏新除捧日天武四厢都指挥使韩世忠为定国军节度使依前御营使司提举一行事务都巡检使新除捧日天武四厢都指挥使张俊为武宁军节度使知凤翔府二人皆以深晓内禅诏㫖不受张浚诖误故有是命诏新除礼部尚书张浚隂有邪谋欲危社稷责黄州团练副使郴州安置令平江府差兵级防送经由行在赴贬所中书舍人季陵当制有轻脱寡谋之语时两宫音问几不相通太母忽遣小黄门至睿圣宫白曰张浚早来不得已郴州安置上方啜羮不觉覆羮于手初𫝊得浚手书即请绌浚右仆射朱胜非沮止之至于五六及是𫝊等至都堂见胜非具言浚见诋为逆贼所不能堪胜非见其悖甚恐生他变谓之曰罢张兵权而以付吕枢密必无事矣𫝊意稍解遂有郴州之命初𫝊正彦日至都堂议事御史中丞郑殻奏疏言臣访闻朝廷日近差除行遣多出御营都副苗傅刘正彦之意二人出入都堂殆无虚日望戒谕将帅之臣无以私请干与朝政太后出其章示傅正彦傅正彦衔之及是又请留吕頥浩守金陵张浚不当贬又言浚特以私书与𫝊正彦往来切磋而为忠义今峻责之是坚天下之疑心以动四方之兵也不报殻遂遣所亲奉议郎谢向变姓名为贾人至平江具言城中事令迟重缓进使贼自遁毋致城中之变浚然之然韩世忠扼秀州张俊前军在吴江贼气夺矣时节制司参议官辛道宗总舟师与綂领官陈思恭亦自华亭进发张浚又亲作蜡圆书云不得惊动三宫圣驾浚书名张俊亦书名募人赍赴管军左言等八人虑傅等因大军之入或有他变书皆达是晩冯轓至临平马柔吉见之曰君尚敢来耶昨旦张侍郎有书来词不委曲二公大怒且发兵出杭矣轓曰张公无他意大率欲规正故不得不激柔吉意少解夜二鼓柔吉与轓俱缒入城翌旦与𫝊等议于军中浚缪为书遗轓曰浚近发苗都綂书论列睿圣皇帝事反复数百言适有客自杭来知二公于朝廷社稷初无不利之心甚悔轻易未识体察否然浚无他也欲此忠义大节终归二公无使他人为之㑹见望致意傅等初谓有他谋发书无异词遂大喜轓由是得免壬寅吕頥浩军行至平江之北先是頥浩以所部万人发江宁府道募得三千人与俱至江江之北四十五里张浚乗轻舟迓之道遇小舟得邮筒屏人发封乃浚郴州谪命葢贼以浚限截往来文字故更遣使臣自湖州转递以来浚得之恐将士观望不尽力唿书吏曰朝廷趣赴行在为我申即日起发浚见頥浩相与对泣以大计咨之頥浩曰事不谐不过赤族頥浩曩谏开边之失几死宦官之手承乏漕輓几陷穹庐之域近者仓卒南渡举室几丧今日为社稷死岂不甚快邪浚壮其言頥浩即召其属官李承造于舟中草檄而浚为润色之初苗傅闻韩世忠在秀州取其妻梁氏及其子保义郎亮于军中以为质朱胜非闻之乃好谓傅曰今当启太后招二人慰抚使报知平江诸人益安矣傅许诺胜非喜曰二兇真无能为矣太后召梁氏入见封为安国夫人钖予甚渥后执其手曰国家艰难至此太尉首来救驾可令速清巖陛梁氏驰出都城遇苗翊于涂告之故翊色动手自捽其耳梁氏觉翊意非善愈疾驱一日夜㑹世忠于秀州俄而傅等以麻制授世忠世忠曰吾但知有建炎岂知有明受斩其使焚其诏又遣使持麻制授张俊俊械以送狱冯轓又説王钧甫曰此事若了在他人公何以赎过钧甫颇以为然癸卯太后诏睿圣皇帝宜称皇太弟领天下兵马大元帅复封康王皇帝称皇太姪监国御营都綂制苗傅副都綂制刘正彦并赐铁劵时傅正彦闻勤王兵大集意甚惧唿冯轓议复辟轓知其可动即见朱胜非白云今国步艰难当以马上治之今日之事当以渊圣皇帝为主睿圣皇帝尝受渊圣诏为大元帅宜仍旧少主为皇太姪太后垂帘张逵退谓苗傅曰赵氏安矣苗氏危矣进士冯轓特补奉议郎守尚书兵部员外郎更名康国吕頥浩张浚议进兵韩世忠为前军张俊以精兵翼之刘光世亲以选卒为游撃頥浩浚总中军光世分军殿后遂以勤王所为名頥浩浚𫝊檄中外曰逆臣苗傅躬犬豕不食之资取鲸鲵必戮之罪乃因艰难之际敢为废立之谋刘正彦以孺子狂生同恶相济自除节钺专擅杀生仰惟建炎皇帝忧勤恭俭志在爱民闻乱登门再三慰劳而傅等陈兵列刃兇熖弥天迫胁至尊仓皇避位语言狂悖所不忍闻大臣和解而不从兵衞皆至于掩泣诏书所至逺迩痛心骇戾人情孰不愤怒顾惟率土何以戴天况傅等揭榜阛市自称曰予祖宗讳名曽不回避迹其本意实有包藏今者进兵以讨元恶师次秀州四方响应用祈请建炎皇帝亟复大位以顺人心今檄诸路州军官吏军民等各奋忠义共济多艰所有朝廷见行文字并系傅等伪命及专擅改元即不得施行敢有违戾天下共诛之乙巳制曰睿圣仁孝皇帝顷自靖康之初实总元帅之重早縁推戴继遂纂承比以强敌侵陵生民荼毒深自损抑发于至诚若止仍太上之称何以慰天下之望今恭依太后圣㫖请加上太上睿圣仁孝皇帝处分兵马重事御营前军统制张俊以勤王兵发平江殿前都指挥使刘光世继之吕頥浩与张浚饯于门外登楼閲兵器甲鲜明士气鋭甚丙午吕頥浩张浚以大军发平江丁未宰相朱胜非召苗傅刘正彦至都堂议复辟事胜非语之曰反正事已定日迎请朝廷百官皆有章奏公等可别作一章𫝊面颊发赤惭恧无语回顾正彦正彦起曰前日所请本为和戎今使命虽不通未尝更遣遽请反正前后事体相违胜非责之曰和戎之使既无路可通况事已彰露州县谁不知之且勤王之师未来者使是间自反正耳前日王渊不当作枢密人情犹能如此今日之事孰为轻重不然下诏率百官与六军请上还宫公等六人置身何地正彦却立不对傅长吁曰独有死耳胜非以二将反覆责世修世修以言逼𫝊𫝊不能荅胜非乃令堂厨具饭命世修即庑间草奏持归军中自准备将以上皆书名胜非进呈太后极喜曰吾责塞矣时頥浩浚大军已次吴江王世修闻之遣人至军中云上已处分兵马重事止王师屯秀俾頥浩浚以单骑入朝頥浩奏曰臣等所綂将士忠义所激可合不可离愿提军入觐傅等计穷益惧是晩苗傅刘正彦复至都堂见朱胜非请诣睿圣宫见上谢过上乃赐韩世忠手诏曰知卿已到秀州逺来不易朕居此极安宁苗傅刘正彦本为宗社始终可嘉卿宜知此意徧谕诸将务为协和以安国家傅等退以手加额曰乃知圣天子度量如此遂遣杭州兵马钤辖张永载持诣世忠世忠得之谓永载曰主上即复位事乃可缓不然吾以死决之傅等大恐金人陷京东诸郡徐州武衞都虞候赵立闻敌北归鼓率残兵邀撃于外断贼归路夺舟船金帛以千计军声复振诏立权知徐州事金左副元师宗维闻上渡江徙济南叛臣刘豫知东平府充京东西淮南等路安抚使而以其子麟知济南府自旧河以南皆豫所綂也夏四月戊申朔宰相朱胜非等言臣等三月二十九日请召苗傅刘正彦等到都堂谕以今国家多事干戈未弭当急防秋之计睿圣皇帝宜还尊位总揽万几苗傅等一皆听从太后诏曰吾近以睿圣皇帝授位元子请同听政国家艰难义不得辞朝夕不遑亟欲归政今览所奏甚契吾心可依所请胜非乃率百官上第一表请上还宫诏不允百官三表毕时己巳刻上始御殿百官起居上犹未肯入内胜非再请遂就西廊搢笏掖上乗马还行宫都人夹道焚香衆情大悦上及太后同御前殿垂帘下诏曰朕顾德弗类遭时多艰永惟责躬避位之因专为讲好息民之计今露章狎至复辟为期朕惟东朝有垂帘保佑之劳元子有践祚纂承之託太后宜上尊号曰隆祐皇太后嗣君宜立为皇太子吕頥浩张浚次秀州韩世忠以下出郊迓之具言𫝊等用意姦回当益为备頥浩谓诸将曰国家艰危君父废辱一行将佐力图兴复今幸已反正而贼犹握兵居内包藏姦谋事若不济必反以恶名加我诸公勉之汉翟义唐徐敬业之事可为戒也夜有刺客至浚所浚见而问之客曰仆河北人粗读书知逆顺岂为贼用顾为备不严恐有后来者浚下执其手问以姓名不告而去翌日浚取郡囚当死者诡言刺客斩以徇己酉御营使司都綂制苗𫝊为淮西制置使副都綂制刘正彦副之庚戌诏复用建炎年号宰执朱胜非颜岐张澂路允迪皆乞罢上不许御笔张浚除知枢密院事浚时年三十三国朝执政自寇准以后未有如浚之年少者淮西制置使苗傅副使刘正彦并加检校少保许以所部行吕頥浩张浚次临平苗翊马柔吉以重兵负山阻河为阵于中流植木为鹿角以梗行舟翊以旗招引世忠兵出战世忠率将士当前力战张浚次之刘光世又次之军小却世忠叱其将马彦溥挥兵以进涂泞骑不得骋世忠下马持矛突前令其将士曰今日各以死报国若面不带几箭者必斩之頥浩在中军被甲立水次出入行伍间督战翊等败走𫝊正彦遣兵援之不能进頥浩等进兵北闗𫝊正彦见之曰请设盟誓两不相害上赐金劳遣傅正彦退诣都堂趣赐铁劵胜非命所属检故事如法制造是夕傅正彦引精兵二千人开涌金门以出命其徒所在纵火遂夜遁尚书省檄诸道捕傅等世忠俊光世驰入城至行宫门阍者以闻上步至宫门握世忠手恸哭光世浚继至并见于内殿上嘉劳久之辛亥太皇太后撤帘吕頥浩张浚引勤王兵入城都人夹道耸观咸以手加额班退胜非留身乞罢上曰何必坚去胜非曰国家厄㑹君与相当之以陛下圣德尚避位二十余日臣实何人岂可苟安相职上曰卿言有理朕更思之胜非顿首谢頥浩浚既见上遂召赵哲李迨杨可辅辛道宗李承造王圭等俱对上特召浚至禁中谓曰隆祐皇太后知卿忠义欲一识卿面适垂帘见卿自庭下过矣浚皇恐谢上欲倚浚为相浚辞以晩进不敢当是日平寇左将军韩世忠手执工部侍郎王世修以属吏并拘其妻子诏制置使刘光世鞫其始谋以闻苗傅犯富阳县遣綂制官乔仲福追撃之壬子上初御殿受朝知枢密院事张浚等言逆臣苗傅刘正彦引兵遁走乞行下诸州生擒傅正彦者白身除观察使不愿就者赏钱十万缗斩首者依此捕获王钧甫马柔吉张逵苗瑀苗翊并转七官其余一行官兵将校并与放罪一切不问仍多降黄榜晓谕从之执政奏事毕朱胜非再留身乞罢上未许胜非曰臣若不去人必以为有所壅蔽臣去之后公议乃见上问可代者胜非曰以时事言之须吕頥浩张浚上曰二人孰优胜非曰頥浩练事而麤暴浚喜事而疎浅上曰俱轻浚太少年胜非曰臣向自苏州被召军旅钱谷悉以付浚后来勤王所事力皆出于此此举浚实主之胜非拜辞将退上曰即今更押卿赴都堂令刘光世韩世忠张俊等皆参堂以正朝廷之体胜非曰臣闻唐李晟平朱泚之乱奏云谨已肃清宫禁祗奉寝园当时寇污宫禁晟撃出之故云肃清今陛下还宫已数日将士直突唿呌出入殿门诚为不知理道胜非退见光世已下于都堂世忠曰金人固难敌若苗傅但有少许汉儿何足畏者胜非曰请太尉速追讨毋令过江于是御史张守亦论胜非等不能思患而预防致贼猖獗乞罢政疏留中不出癸丑尚书右仆射朱胜非罢为观文殿大学士知洪州同签书枢密院事吕頥浩守尚书右仆射兼中书侍郎兼御营使门下侍郎颜岐尚书右丞张澂并罢岐提举南京鸿庆宫澂知江州兼江东湖北制置使签书枢密院事路允迪提举醴泉观兼侍读同签书枢密院事李邴守尚书右丞郑瑴进签书枢密院事监察御史陈戬奉诏审鞫王世修于军中世修言先伏兵斩王渊继杀内官然后领兵伏阙胁天子禅位此皆始谋实情戬以闻诏斩世修于市苗傅犯桐庐县甲寅殿前都指挥使御营使司提举一行事务刘光世为太尉御营副使先是御营副使皆以执政为之比光世还朝上议擢光世枢筦既而改命御营平寇左将军韩世忠充御营左军都綂制御营前军綂制张俊充御营右军都綂制斩御营中军綂制官吴湛上以湛佐二叛为逆谕韩世忠使图之世忠诣湛与语手折其中指遂执以出诏戮湛于市以綂制官辛永宗为御营中军统制乙卯赦天下举行仁宗法度録用元祐党籍即嘉祐法有与元丰不同者赏格听从重条约听从寛系石刻党人并给还元官职及合得恩泽应诸路上供木炭油蜡之类有困民力非急用之物并罢丙辰苗傅至白沙渡所过焚桥梁以遏王师刘光世遣其前军綂制王德助乔仲福讨之丁巳先是右司员外郎黄槩应诏荐朝奉大夫赵鼎遂以鼎行尚书司勲员外郎诏自崇宁以来内侍用事循习至今理宜痛革自今内侍不许与主兵官交通假贷餽遗及干预朝政如违并行军法苗傅犯寿昌县所至虏居人黥以为军戊午通判湖州张焘应诏上疏大畧谓人主戡定祸乱未有不本于至诚而能有济者陛下践祚以来号令之发未足以感人心政事之施未足以慰人望岂非胷中之诚有未脩乎又言天下治乱在君子小人用舍而已夫小人之党日胜则君子之类日退将何以弭乱而图治乎又言防守大江乌合之衆不谙战阵又言侍从台谏至国家大事则坐视而不言又言巡幸所至不免营缮重困民力时论以为当綂制官乔仲福追撃苗傅至梅岭与战败之𫝊走乌石山庚申尚书右仆射兼中书侍郎吕頥浩改同中书门下平章事仍兼御营使尚书右丞李邴改㕘知政事时言者复引司马光併三省状请举行之诏侍从台谏议御史中丞张守言光之所奏较然可行若更集衆徒为纷纷既而頥浩召从官九人至都堂言委可遵行悉无异论頥浩乃请以尚书左右仆射并同中书门下平章事门下中书侍郎并为㕘知政事尚书左右丞并减罢自元丰改官制肇建三省凡军国事中书揆而议之门下审而复之尚书承而行之三省皆不置官长以左右仆射兼两省侍郎二相既分班进呈自是首相不复与朝廷议论宣仁垂帘大臣觉其不便始请三省合班奏事分省治事歴绍圣至崇宁皆不能改议者谓门下既相同进公事则不应自駮已行之命是东省之职可废也及是上纳頥浩等言始合三省为一如祖宗之故论者韪之宰相吕頥浩知枢密院事张浚言今天下多事乞命庶寮各举内外官及布衣隠士材堪大用之才擢为辅弼协济大功诏行在职事官各举所知以闻权罢祕书省废翰林天文局并宗正寺归太常省太府司农寺归户部鸿胪光禄寺国子监归礼部衞尉寺归兵部太仆寺归驾部少府将作军器监归工部皆用军兴併省也减尚书六曹吏自主事至守当官凡六等定为九百二十人苗𫝊犯衢州守臣胡唐老据城拒之㑹大雨雹城上矢石皆发不克攻遂引去丙寅苗傅犯常山县丁卯上发杭州留签书枢密院郑瑴衞皇太后御营左军都綂制韩世忠请身往讨贼以世忠为江浙制置使自衢信追撃之世忠入辞白上曰臣当扑灭二贼未审圣意欲生得之耶或函首以献也上曰能杀之足矣世忠曰臣誓生致之显戮都市为宗社刷耻戊辰苗傅犯玉山县庚午诏天下帅臣监司守令采访寓居文武官有智谋及武官武艺精熟者具名以闻量材录用辛未苗傅屯沙溪镇綂制官乔仲福王德乗间入信州㑹统制官巨师古自江东讨贼还与仲福㑹传未至信州十里闻官军在遂还屯于衢信之间初韩世忠喜德之勇鸷欲使归其麾下乃令腹心健将陈彦章图之德与彦章适㑹于信州同谒郡将彦章进揖德颇倨彦章怒拔刃刺德不中德夺刃杀之壬申制以皇子魏国公旉立为皇太子丙子初定两省吏额丁丑初定尚书省吏额御营平寇前将军范琼自寿春渡淮遣骑卒五人之庐州从安抚使胡舜陟责赡军钱帛舜陟执斩之遣一骑还报谕之曰将军受命北讨今弃而南自为寇吾岂竭生灵膏血而为汝资宜急去舜陟又檄诸郡勿给其粮琼遂渡江之洪州屯驻五月戊寅朔上次常州诏知枢密院事张浚为宣抚处置使以川陜京西湖南北路为所部初上问浚以方今大计浚请身任陜蜀之事置司秦川令吕頥浩扈驾来武昌上许之诏英州安置黄潜善降充江州团练副使永州居住汪伯彦降充宁逺军节度副使并即其州安置始潜善之斥也其兄潜厚以分司居道州潜厚闻命径归邵武军朝廷闻之为降守臣张髦一官潜厚乃去庚辰江浙制置使周望引兵至衢州而苗傅与其徒犯江山县傅之军行也常以王钧甫马柔吉将赤心队为先锋去大军十里而屯时上命诸将以罪止傅兄弟及刘正彦钧甫柔吉张逵余皆罔治赤心军士闻诏寛大乃叛傅钧甫遂焚河梁以断其路率赤心之衆降于望望使人受降书未几其前军綂领官张翼等七人谓钧甫反覆斩钧甫及柔吉父子首以降贼党大惧诏以翼为翊衞大夫温州观察使傅等闻韩世忠且至遂引兵趋信上世忠闻之恐其滋蔓闽广乃自浦城捷出以邀之辛巳上次镇江府翰林学士滕康请命有司祭陈东之墓御笔令守臣併张悫致祭上谕执政以悫古之遗直东忠谏而死皆厚䘏其家焉癸未翰林学士滕康为端明殿学士签书枢密院事康既秉政张浚西行之议遂格甲申中书舍人张忞罢忞初入见言上即位以来无纎毫之失上谓大臣曰自古人君不患无过患不能改过耳忞谄谀如此岂可置之从班乃落职宫观乙酉上至江宁府驻跸神霄宫御笔建康之地古称名都其以江宁府为建康府起复朝散郎洪皓为徽猷阁待制假礼部尚书充大金通问使丁亥苗傅寇浦城县时御营副使司前军统制王德既杀陈彦章欲与韩世忠战世忠曰苗刘未平若与之战乃是更生一敌不如避之夜世忠将至浦城北四十里与傅正彦遇于渔梁驿正彦屯溪北傅屯溪南溪据险设伏相约为应世忠率诸军力战骁将李忠信赵竭节恃勇陷阵右军统制官马彦溥驰救死之贼乗胜至中军世忠瞋目大唿挺矛而入正彦望见失声曰吾以为王德乃韩将军也正彦少却世忠挥兵以进正彦坠马世忠生擒之尽得其金帛子女傅弃军遁去己丑初薛庆既据髙邮兵至数万人知枢密院事张浚闻庆等无所系属欲归麾下亲往招之浚渡江靳赛以兵降及是至髙邮入庆垒从者不满百人浚出黄榜示以朝廷恩意庆感服再拜辛卯诏太史局天文官许将带学生内中止宿以备宣问天象乙未知枢密院事张浚罢为资政殿学士提举杭州洞霄宫初薛庆欲求厚赏乃留浚三日而外间不知谓浚为庆所执浮言胥动真州守臣以闻吕頥浩与李邴滕康共议罢浚枢筦己亥都省言自兵兴以来天下多事四方文移増倍于前日宰执精力疲耗于案牍而边防军政所当急者反致稽缓此无他中书别无属官故也望用熈宁故事复置中书门下省检正官二员分书六房事省左右司郎官二员从之是日苗翊率衆出降复用其将孟臯计欲遁之温台禆将江池闻之杀臯擒翊降于制置使周望有举子程妥者崇安人时敌在傅军为傅谋与苗瑀张逵收余兵入崇安县统制官乔仲福王德共追之尽降其衆傅夜脱身去变姓名为商人与其爱将张政亡之建阳县土豪詹标觉而邀之留连数日妥知不免密告标曰此苗傅也标执以告南剑州同巡检吕熈熈以赴福建提㸃刑狱公事林杞杞惧政分其功与熈谋使䕶兵杀政崇安境上自以傅追世忠授之遂槛赴行在辛丑张浚自髙邮至行在复以浚知枢密院事浚辞曰髙邮之行徒仗忠信虽不至如所传闻然身为大臣轻动损威其罪莫大诏不允遂以庆守髙邮军上亲书御制中和堂诗赐浚曰愿同越勾践焦思先吾身卒章曰髙风动君子属意种蠡臣丙午命诸路漕臣勘磨常平失陷钱物具数申尚书省仍桩收以待诏用丁未尚书省请以江池饶信州为江州路建康府太平宣徽州广德军为建康府路并以守臣充安抚制置使其江州守臣更不带江东湖北字入衔从之京西北路制置使翟兴撃叛将杨进杀之遂复西京六月戊申朔东京留守杜充兼宣抚处置副使节制淮南京东西路己酉上以久雨不止虑下有隂谋或人怨所致以谕辅臣于是吕頥浩张浚皆谢罪求去上曰宰执岂可容易去位来日可召郎官以上赴都堂言阙政御史中丞张守言陛下罪已之诏数下矣而天未悔祸实有所未至尔倘能应天以实不以文则安知谴告警惧非诱掖陛下以启中兴之业乎先是守为副端尝进修德之説疏凡三上且曰愿陛下处宫室之安则思二帝母后穹庐毳幕之居享膳羞之奉则思二帝母后膻肉酪浆之味服细暖之衣则思二帝母后穷边絶塞之寒苦操予夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼要如舜之兢业汤之危惧大禹之菲恶文武之忧勤圣心不惓盛德日隆而天之不助顺者万无是理也及是又申言之且曰天时人事至此极矣陛下覩今日之势与去年孰愈而朝廷之措置施设与前日未始异也中书舍人季陵言臣者君之隂妻者夫之隂夷狄者中国之隂金人累嵗侵轶生灵涂炭城邑丘墟怨气所积灾异之来固不足怪惟先格心正厥事则在我者其可忽邪臣观庙堂之上无擅命之臣惟将帅之权太盛宫阃之内无女谒之私惟官寺之习未革且阳为德隂为刑常雨常寒隂道太盛陛下正当修德以应天能制将帅乃德之刚能抑宦寺乃德之正事宗庙以孝禁盗贼以义谋国以智安民以仁如此行之则人心悦而天意得矣吏部侍郎刘珏言北戎强大隂盛阳微故隂雨为灾此羣臣所共知也若乃孝悌通神明至诚动天地此陛下所宜知羣臣未尝言也愿陛下精祷于天详见于事揭为台观以表望思时遣使人以伸祈请则孝悌之道至矣陛下有仁圣之资而二三执政专为蔽塞愿取建炎以来所下诏令㕘稽而行则至诚之道着矣此感人心销天变召和气之大者也上嘉纳之司勲员外郎赵鼎言自熈宁间王安石用事肆为纷更祖宗之法扫地而生民始病至崇宁初蔡京託名绍述尽祖王安石之政以致大患今安石犹配享庙庭而京之党未放臣谓时政之阙无大于此何以收人心而召和气哉上纳其言遂罢安石配享癸丑诏诸路帅臣监司郡守许招来材武之士官为给食仍量材录用乙卯诏军兴以来忠义死节之家令中书省枢密院籍记姓名优加存䘏访其子孙量材録用丙辰苗𫝊后军部将韩隽陷光泽县𫝊之败也隽以兵趣邵武军入城焚掠趣建昌军守臣方昭率衆守备贼一夕遁去进犯抚州入城纵掠又攻湖口县渡江至蕲州㑹刘光世驻军江州遣人招隽隽往见光世因更名世清号小韩寻诏世清添差蕲州兵马钤辖庚申隆祐皇太后至建康上率羣臣迎于郊外辛酉上手诏以四事自责一曰昧经邦之逺图二曰昧戡难之大畧三曰无绥人之德四曰失驭臣之柄仍命出榜朝堂徧谕天下使知朕悔过之意丙寅罢江浙荆湖闽广増置射士三分之一既而言者以为无益乃罢武尉不数年而所増射士尽废之丁卯右司谏袁植罢初植请再贬汪伯彦而诛黄潜善及失守者权邦彦朱琳等九人上曰渡江之役朕方念咎责己岂可尽归罪大臣植乃朕亲擢虽敢言至导朕以杀人此非美事吕頥浩曰圣朝弼臣罪虽大止贬岭外昭盛德可以祈天永命植发此念已伤和气滕康曰如植言伤陛下好生之德矣乃下诏畧曰朕亲擢袁植置之谏垣意其补过拾遗以救阙失而植供职以来忠厚之言未闻杀戮之事宜戒可出知池州明日康见上曰大哉王言太祖以来未尝戮大臣国祚久长过于两汉者此也未几潜善卒于梅州尚书司勲员外郎赵鼎行右司谏监登闻检院吕祉守右正言祉上疏论致治之要以聪明为本持养之道要在有益于聪明者为之勿以小善为无益而弗为也有损于聪明者去之勿以小恶为无伤而弗去也疏入上召对祉复进三策其一曰自古拨乱同于创业之君其二曰自古得天下必以人心之同其失天下必以人心之异其三曰乞付诸大将以节制之权上悉嘉纳遂有是命罢诸州新置州学教授员癸酉枢密院言自兵兴至今军政事务倍于平时欲依祖宗朝置检详官两员序位在左右司之下编修官四员止存一员依旧看详条法从之甲戌上自神霄宫入居建康府行宫御史中丞张守试尚书礼部侍郎守尝论吕頥浩不可独任而张浚不宜西去上不然之㑹有㫖以东京粮运不继复命梁扬祖为发运使专切措置粮运以饷中都权给事中刘宁止言其不可诏以次宫书读行下遂命起居郎綦崈礼兼权给事中守言扬祖不可用请罢之中书舍人季陵亦封还录黄论扬祖前为发运使未及半年而中都之人至于相食此则扬祖之罪孰谓扬祖知首尾乎守再上疏论列不报疏三上扬祖乃请奉祠守言扬祖以自请得祠是臣在宪台言无可采因乞补外遂有是命守力辞不拜上命吕頥浩召守至政事堂谕以正士不宜轻去朝廷守乃受命中书舍人范宗尹为御史中丞首言设若敌骑深入当以控扼之事责之将相陛下姑引而避之中书舍人季陵亦言建康陛下所当守亦敌人所必攻九江上流有建瓴之势淮南诸郡有唇亡之忧臣愿陛下为马上之计乙亥金人陷磁州秋七月辛巳韩世忠军还执苗傅刘正彦苗翊诣都堂审验毕磔于建康市枭其首正彦临刑瞋目骂傅曰苗傅匹夫不用吾言遂至于此癸未御前左军都綂制韩世忠为检校少保武胜昭庆军节度使赏平苗刘之功也上遣使赐世忠金合且御书忠勇二字表其旗帜又封其妻梁氏为和国夫人制曰智畧之优无媿前史给内中俸以宠之将臣兼两镇功臣妻给俸皆自此始范琼为御营使司提举一行事务时琼自南昌入见故以命之殿中侍御史王庭秀知筠州右司谏赵鼎行殿中侍御史先是庭秀论吕頥浩除拟不公故有是命右正言吕祉奏曰朝廷今日縁论大臣移一言官明日縁论大臣罢一言官则后日大臣行事有失谁敢言者愿陛下以言章示大臣使之自省置身无过之地如或不悛黜之何惜甲申诏曰朱胜非颜岐张澂路允迪当轴处中荷国重任而不能身衞社稷式遏兇邪方逆臣乱常之日恣其凌肆以紊机衡夫危而不持颠而不扶孔子以为焉用彼相今二兇既诛典刑斯正胜非之徒盍论其罚于是胜非自观文殿大学士知洪州落职提举亳州明道宫岐落资政殿学士依旧提举南京鸿庆宫允迪自资政殿学士淮西制置使落职提举江州太平观澂自资政殿学士江州路制置使坐朋附二兇责授祕书少监分司西京衡州居住御营左军都统制韩世忠讼王德擅杀其将陈彦章诏德除名郴州编管丙戌范琼引兵趋阙入见知枢密院事张浚奏琼大逆不道罪恶贯盈唿吸羣兇布在列郡以待窃发若不乗时显戮他日必有王敦苏峻之患上许之遂以张浚兵拥縳付大理使刘光世出抚其衆曰所诛范琼耳若等固天子自将之兵也衆皆投刃曰诺遂以八字军还付洮州王彦余兵分𨽻御营顷刻而定元懿太子旉薨年三嵗诏辍五日朝戊子签书枢密院事郑瑴薨于位殻执政甫百日上甚悼之谓大臣曰朕丧元子犹能自排遣瑴讣至殆不能释也己丑资政殿学士王绹参知政事试兵部尚书周望同签书枢密院事庚寅乡贡进士李时雨上书曰臣窃闻皇太子服药不痊事之既往夫复何言而承嗣之道理不可后为今之计欲乞暂择宗室之贤者一人使视皇太子事以系属四海増重朝廷候陛下皇太子长成畀之东宫则以一王封视皇子亦不为嫌也伏望陛下断以不疑而力行之书奏诏日下押出国门建炎以来言储嗣者葢自时雨始辛卯诏谏院别置局不𨽻后省许与两省官相见议事元丰初用唐制置谏官八员分左右𨽻两省至是始复之如祖宗之故升杭州为临安府壬辰诏范琼就大理寺赐死丁酉铸三省枢密院银印庚子尚书户部侍郎汤东野试工部侍郎兼知建康府时建康府寓治保宁僧舍而江浙制置使韩世忠屯蒋山逐守臣连南夫而夺其治寺殿中侍御史赵鼎言南夫缓不及事固可罪然世忠躬率使臣排闼而入逐天子之京尹此而可为孰不可为矣愿下诏责世忠而罢南夫仍治其使臣之先入者此为两得上曰唐肃宗兴灵武诸军草创得一李勉然后知朝廷尊今朕得卿无愧昔人矣乃降南夫知桂州而以东野知建康府戍兵故皆羣盗喜攘夺市井东野峻法绳之不少纵民恃以安知枢密院事张浚以精兵千五百人骑三百发行在赐度僧牒二万紫衣师号五千为军费上赐川陜官吏军民诏曰朕嗣承大綂遭时多故夙夜以思未知攸济正赖中外有位悉力自效共拯倾危今遣知枢密院事张浚往谕密㫖黜陟之典得以便宜施行卿等其念祖宗积累之勤勉人臣忠义之节以身徇国毋贻名教之羞同德一心共建隆兴之业当有茂赏以答殊勲浚辟知秦州刘子羽㕘议军事尚书考功员外郎傅雱兵部员外郎冯康国主管机宜文字忠州防御使王彦为前军綂制彦将八字军以从太学博士何洋合门祇候甄援等俱从行康国将行往辞台谏赵鼎谓之曰元枢新立大功出当川陜半天下之责自边事外悉当奏禀葢大臣在外忌权太重也壬寅诏迎奉皇太后率六宫往豫章且奉太庙神主景灵宫祖宗神御以行以㕘知政事李邴签书枢密院事滕康并为资政殿学士邴权知三省枢密院事东京留守杜充同知枢密院兼宣抚处置副使吕頥浩张浚荐之也仍命充总兵防淮八月戊申环庆经畧使王似言方今用兵之际闗陜六路帅乞用武臣吕頥浩曰臣少识种谔眇小而为西夏信服今之武帅类皆鬭将非智将罕见如谔之比杜充曰方今艰难帅臣不得坐运帷幄当以冒矢石为事上曰王似未知武臣少能知义理若文臣中有智勇兼资练达边事如范仲淹者岂必亲临矢石何为多借武帅己酉移浙西安抚司于镇江壬子权知三省枢密院事李邴提举杭州洞霄宫权知三省枢密院事滕康进权知三省枢密院事吏部尚书刘珏权同知三省枢密院事仍许珏缀执政班奏事丙辰奏祠部度牒改用绫纸倣茶盐钞法用朱印合同号仍増绫纸工直钱十缗通旧为百二十缗自治平末年始鬻度牒渡江后军兴费广用度多仰之旧以黄纸印造故伪者易为至是户部郎中朱异等以为言始有是命辛酉广州州学教授林勲献本政书十三篇勲以为国朝兵农之政大抵因唐末之故今农贫而多失职兵骄而不可用地利多遗财用不足皆本政不修之故癸亥两浙转运副使王琮罢仍夺职坐不刊行资治通鑑板本也始范冲刻是书垂成而去琮至遽罢之言者劾琮指司马光为姦人谓通鑑为邪説必欲毁板恐其流传故有是命乙丑权东京留守判官程昌㝢自京城还蔡州初杜充既去昌㝢以无粮不可留引所部还蔡副留守郭仲荀亦引余兵归行在遂以京畿转运副使上官悟权京城留守自悟权留守后命令不复能行留守司名存而已上谓辅臣曰国用匮乏政以所费处多吕頥浩曰用兵费财最号不赀故汉文帝不言兵而天下富上曰用兵与营造最费国用深可戒也甲戌礼部尚书曽楙为翰林学士承㫖礼部侍郎张守为翰林学士先是殿中侍御史赵鼎入对论守无故下迁上曰以其资浅鼎曰中丞台纲所系岂计资耶且言事官无他过愿陛下毋沮其气时上每除言官即置一簿考其所言多寡鼎为台谏三月而言四十事上皆行之闰八月戊寅知平江府孙觌罢以言者论觌尝建明王安石常平聚敛之法也时觌在平江拘催民间崇宁以来青苗积欠民苦其扰上闻亟下诏除之乙酉诏诸路复置提举常平官指挥勿行用殿中侍御史赵鼎疏也己丑尚书右仆射同中书门下平章事吕頥浩进左仆射同知枢密院事杜充守右仆射并同平章事兼御营使㕘知政事王绹兼御营副使淮东副总管靳赛以所部诣刘光世降光世因以为将就统其军人人皆喜庚寅起居郎胡寅上疏曰臣伏覩诏书以敌人侵凌备御不给遂有移跸之意右顾岳鄂左趋吴越安危利害下访羣臣臣闻孔子曰成事不説遂事不谏既往不咎今臣所陈不免追咎既往者葢谓建炎以来有举措大失人心之事今欲复收人心而图存则既往之失不可不追不可不改故也一昨陛下以亲王介弟受渊圣皇帝之命出帅河北二帝既迁则当纠合义师北向迎请而遽膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南巡淮海偷安嵗月敌兵深入陜右逺破京西漫不治军畧无扞御盗贼横溃莫之谁何无辜元元百万涂地怨气上格日昏无光飞蝗蔽天动以旬月方且制造文物縻费不赀猥于城中讲行郊报朝廷动色相谓中兴虏骑乗虚直擣行在匹马南渡狼狈不堪淮甸之间又复流血逮及反正宝位移跸建康不为久图百度頺弛淮南宣抚卒不遣行自画大江轻失形势一向畏缩惟务逺逃军民怨咨如出一口存亡之决近在目前凡此节次十余条皆所谓举措失人心之大者也为陛下计当如何而黄潜善汪伯彦颜岐顾以乳妪䕶赤子之术待陛下曰上皇之子三十人今所存惟圣体不可不自重爱也曽不知太祖勤劳取天下列圣兢业嗣守不敢坠失今也宗庙为草莽堙之陵阙为畚锸惊之堂堂中华戎马生之赫赫帝图盗贼营之本初嗣服既不为迎二帝之策因循逺狩又不为守中国之谋以至于今德义不孚而号令不行刑罚不威而爵赏不劝巡幸所至民以淮甸为戒驻跸所在人以敌至为忧东南之州郡几何翠华之省方无已若不更辙以救危亡则人心已去天命难恃虽欲羁栖山海跋履﨑岖臣恐非所以为自全之计也为今之策愿陛下一切反前失而已则必下诏曰金人以小狄猖獗薫污中华逆天乱伦扶立僭伪用夷变夏俾臣作君朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临阵按行淮甸上及荆襄收其豪英誓以战伐天下忠义之士必云合而景从天下武勇之夫必响应而飇起臣不自量每叹愤辄为陛下画七策为中兴之术其一曰罢和议而修战畧葢和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫南仲为东宫官归依右丞李邦彦邦彦其时方被宠眷又隂为他日之计既而渊圣嗣极而邦彦为次相金人遽至城下遂献和议南仲因附邦彦而沮种师道撃贼之谋于是覆邦之患滋蔓而起分朋植党必欲自胜主战伐者李纲种师道两人而已几㑹一去国论纷然中原涂炭至今益甚者本縁南仲主持邦彦以报私恩不为国虑之所致其朋徒附合根株胶结宁误赵氏不负耿门之所为也若以为强弱之势絶不相侔纵使向前万不能抗则自古徒步奋臂无尺寸之地而争帝王之图者彼何人哉伏望陛下明照利害之原罢絶和议刻意讲武以使命之币为养兵之费断而行之坚确不变庶几贪狄知我有含怒必鬭之志沙漠之驾或有还期所谓乞和必无可成之理昔北狄至澶州王钦若陈尧佐请幸吴蜀惟寇准劝征及成功之后钦若等羞恨无以借口则惑真宗曰当是时寇准亦岂有好计但是热血相沃譬如博钱以陛下为孤注耳使人君不明则钦若之言为爱君而寇准之功为幸胜矣二曰置行台以区别缓急之务既定议讲武则其余庶常有日力不暇给者当置行台以区处之今百司庶府其必不可阙者惟吏部户部为急诚使江淮两浙湖北并依八路法慎择监司而付之则吏部铨事亦复减省户部所以治天下财赋也今四方供贡久不入于王府往往为州郡以军兴便宜截用经常一壊未易复理窃观行在支费每月无虑八十万惟以㩁货盐利为无穷之源耳故臣谓宜置行宫或建康或南昌或江陵审择一处以安太后六宫百司以耆哲谙练大臣总台谏守成法从事郎吏而下不轻移易量留兵将以为营衞命户部计费调度以给之陛下奉庙社之主提兵按行广治军旅周旋彼此不为宸居至于餽饷之权自宜专责宰相而选委发运以佐行于下如汉委萧何以闗中唐委刘晏以东南经制得人加以嵗月量入为出何患无财三曰务实效去虚文夫大乱之后风俗靡然躬率而不变之者则在陛下夫治兵必精命将必贤政事必修誓戡大憝不为退计者乃孝弟之实也遣使乞和广捐金币不耻卑辱冀幸万一者为孝弟之虚文也屈己致诚以来天下之士博访策畧信而用之以期成功者乃求贤之实也未见贤若不克见既见则不能由之或因茍贱求进之人遂乃例轻天下之士姑为礼貌外示美名者为求贤之虚文也听受忠鲠不惮拂逆非止面从必将心改苟利于国即日行之者乃纳谏之实也和颜称善泛受其説合意则喜之不合则置之官爵所加人不以劝或内恶其切直而用他事迁徙其人者为纳谏之虚文也将帅之才智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必刑者乃任将之实也庸奴下才本无智勇见敌辄溃无异于贼与之亲厚等威不立赐予过度官职逾涯将以收其心适足致其慢听其妄诞张大之语望其朴实用命之功者为任将之虚文也简汰其疲老病弱升择其壮健骁勇分屯在所置营房以安其家室聚粟帛以足其衣食选衆所畏信者以董其部伍申明阶级之制以变其骄恣悍悖之习然后被之以精甲付之以利器进战获酋虏则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫变色不悦幸无事则曰大幸矣教习撃刺有如聚戏纪律荡然虽其将帅不敢自保者为治军之虚文也慎选部刺史二千石必求明惠忠智之人使久于其官惩革弊政痛刈奸赃以除民害虽军旅骚动盗贼未平必使寛䘏之政实被于民固结百姓将离之心勿致溃叛乃爱民之实也诏音出于上虐吏沮于下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干涉军须之具日日征求物物取办因縁奸弊民已不堪乃复蠲其税租载之赦令实不能免苟以欺之者为爱民之虚文也若夫保宗庙保陵寝保土地保人民以此六实者行乎其间则为天子之实也陵庙荒圯土宇日蹙衣冠黔首为肉为血以此六虚者行乎其间陛下载黄屋建幄殿质明辇出房雉尾金鑪夹侍两陛仗马衞兵俨分仪式賛者引百官以次入奉起居既退宰相大臣卑卑而前搢笏出奏司晨唱辰正则驾入而仗出矣此则为天子之虚文也其四曰大起天下之兵今宿衞单弱国威稍挫臣尝言乞于诸路抽拣禁军充御营正兵厚其月廪精加训閲陛下自将之天子之军既强则中国之变自弭则又命福建团结鎗仗各择其土豪使部督之以俟兴发命两浙募水手并起诸州撩湖捍海等兵尽付水军江东西湖南北募弓手以在官闲田给养命广西及辰沅鼎靖于见教峒丁中简其精鋭分畨起之屯戍襄汉以京西淮南荒废无主之田为屯田招集两河山东诸路流徙之人畧依古法均节之择强壮者训习武艺使且耕且战文武臣中有明习营屯之事肯自奋者因以任使于是时而兵不强敌不畏盗不息然后可以归之天命无所复为矣其五曰定根本自古图王霸之业者必定根本之地而固守之而非建都之谓也按南渡六朝之遗迹则舍建康不可虽然欲谋进取则非坚坐不动之所能臣切谓惟荆襄为胜诚能屯唐邓襄汉之田以养新兵出广西武陵峒丁并施黔撩军筑坚垒列守汉上阻以水军经以正军纬以弓手民军牵制江黄唿吸庐寿则进取之基立然后陜西声气血脉通达而骑卒可至川广之富皆犹外府易以拱把臣愿陛下先命吕頥浩杜充分部诸将过江广斥堠治盗贼自以精兵二三万为舆衞陛下提此兵渡江而北缓辔而上遣使巡问父老抚绥挺刃之余民至于荆襄规模措置为根本之地犹汉髙之于闗中光武之于河内虽巡歴往来征伐四出而所固守必争而勿失者以荆襄为重诚能坚忍耸厉坐薪尝胆悠久为之而不能济则书传所载周宣王汉光武之事皆为妄言以欺后世无足信矣其六曰选宗室之贤才者封建任使之帝王为治之道惇睦宗族强本弱枝所以巩固基图绍延佑命原其用心葢以天下为公而不以为私分也今宜于同姓中不间亲疎选择贤才布之中外广加任使其望实杰然出衆者陛下宜留之宿衞夹辅王室其有克敌戡难之功者宜渐为茅土之制星罗而棊列以慰祖宗在天之灵以续国家如线之绪使雠敌知赵氏之居中国者尚此其衆则其扑炎火之横心立异姓之逆谋庶其少息乎其七曰存纪纲以立国体夫创业垂统之君必立纪纲以遗子孙继世承序之君必守纪纲以法祖宗一君子进衆小人未必退一小人进则衆君子必退矣势不两立而于君子为难仁宗皇帝在位最久得君子最多小人亦时见用然罪着则斥之君子亦或见废然忠显则收之故其成当世之功贻后人之辅者皆君子也至王安石则不然斥絶君子一去而不还崇信小人一任而不改故其败当时之政为后世之害者皆小人也仁宗皇帝所养之君子既久且逺日以消亡矣安石所教之小人方新而近其蕃息未艾也所以误国破家至毒至烈不知已时陛下土地金帛能有几何岂堪此辈大言轻舍尽输之夷狄耶夫以贤治不肖此治平以前陛下之家法以不肖治贤此熈宁以后陛下之家戒矧当今日否塞之气充牣于中原隂长之滋勃兴于夷狄非得希世异材上下内外迭任交用泰何由复而否何由倾乎此纲纪国家之一事也又曰右文左武者有国不易之道今儒学衰息未有巨贤硕德屹乎朝廷以收运筹指踪之功陛下所深恃以为心膂爪牙者惟三四庸将耳夫此数人者以近时论之曽不足以当种师道之厮役况望古昔名将乎而偃蹇厖然当负重寄使平寇盗尚或未能岂敢冀其向敌人发一矢也自愧无以塞责则大言诡论以上欺睿听慢辞倨礼以下视朝士谓今日祸乱皆文臣所致耳敌人方强不可与争锋必退避自保乗时而动又不钤勒其衆动则溃溃则盗盗则招招则官反覆循环无有穷已其为国家之害岂文臣所敢望哉臣愿陛下委大臣以腹心待近臣以礼貌常使南衙朝士气势重于此曹天下抱才自爱之人必愿立于左右缓急之际必有能为陛下竭忠尽节不愧古人者矣故事宰相坐待漏院三衙管军于帘外倒杖声喏而过今见其分庭抗礼矣推此类非一日长不已陛下不为之别异表着是自削堂陛无复等威亦将何所不至哉此纲纪国家之二事也治天下者必取笃实躬行之士而舍浮华轻薄之人所以美教化善风俗本朝自熈宁以前皆守此道至王安石以佛老之似乱周孔之实絶灭史学倡説虚无以同天下之习其习既同于今五十年士以空言相髙而不适于实用今乃有身为从官而自陈磨勘乞覃恩转官不以为耻者矣推而上之见利必忘义贪得必患失遗其亲后其君背叛篡夺便可驯致此明君之所甚畏而深戒者也今万化之原本于陛下茍力行孝弟则天下之忠顺者来矣好贤逺佞则天下之名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者逺矣至于文辞之丽言语之工倒置是非移易黒白诚不宜任用以为浮薄之劝也靖康二年着作郎颜博文佞谀张邦昌则曰非汤武之干戈同尧舜之禅让及为邦昌作请罪表则曰仲尼从佛肹之召本为兴周纪信乗汉王之车固将诳楚博文近世所谓能文之士也其操术反覆如此故亷耻道消四维大壊则社稷随之陛下何利焉此纲纪国家之三事也孔子曰自古皆有死民无信不立圣人重信至于易死疑若太过鄙夫陋儒以智诈谲诡为术者必忽此言然真宗澶州与契丹结盟契丹守之百有二十年不敢先动宣和宰相王黼一旦败盟举兵结逺夷伐与国取景德誓书还之天章阁天地鬼神所临重誓自我背之遂使金人得以借口夫金人何憾于我哉皆契丹惎之假手借兵报灭国之怨耳失信之祸乃至于此孔子之言良不为过而近日以来朝廷失信于民尤甚如所谓前降指挥更不施行如所谓已差下人别与差遣承受既数奉行实难不曰畧与应破指挥则谓不晩必又更改近在朝廷尚有此风逺而四方从可知矣百姓虽愚然习于知见必谓朝廷之令率皆诳我是心一萌姦雄得以诱之矣此纲纪国家之四事也郡守县令者亲民之官监司者綂临州县之长既得其人必久任之以考功罪之实而施赏罚焉近日以来朝廷移易郡守监司无月无之殆不可胜纪谓其不才而罢之耶则曷若考慎于未命之前也顾恐未必然特出于用事者之私意耳民力已困财用已竭溃兵剧贼徜徉乎其间戎务军须交制乎其上朝廷忧劳叹息而未能救尚忍不为择忠信之长慈惠之师以抚绥之乎此纲纪国家之五事也臣夙夜思之得此七策于当世之务虽不能尽亦可见大畧矣惟陛下动心加虑反覆而考焉日月逝矣嵗不我与以为今日难于前日安知后日不又难于今日乎往者虽不可复追不当谓不可为者而遂已也今年之春雷电大震白虹贯日中有黒子钱塘之祸实先示象迺闰月金犯大火芒怒赫然九月朔旦日有食之车驾复有思患预防之行明堂遂虚阳德大弱钱塘受辱之地岂可再枉六飞人知陛下无兴复之志威权日削无可瞻望投戈四起孰能止之今尼玛哈之强未如秦其得罪于中国无人不怨则有甚于始皇之于六国也东南形势控带江山兼有吴楚之地坤维岭海提封自如非如汤以七十里而起也而乞怜偷生之势乃甚于楚之为奉役此臣所以日夜愤懑为陛下痛惜而伤大臣之过计也诚欲北向而有为臣将见锄耰惨于长铩奋臂威于甲兵举四海惟陛下之用惟在陛下断与不断为与不为耳五路事宜张浚已行措置今能使淮南荆襄肘臂相应山东合从则金人所守者数千里之地兵分势合批穴擣虚攻其不备多方以误之以十年为期陛下必能扫除妖氛一清天步修上京之庙貌拜巩雒之神臯逺迓父兄归安凤阙再新仪物永固皇图巍然南面称宋中兴其与惕息退藏蹈危负耻岂不天地相絶哉疏入吕頥浩恶其切直罢之辛卯命尚书右仆射杜充领行营兵守建康韩世忠守镇江府刘光世守太平及池州光世仍受充节度辛企宗守吴江县陈思恭守福江口王琼守常州壬辰监都进奏院周元曜自京太庙奉迎艺祖以下神位九室往临安元曜言升旸宫挂牌降甘露上谓辅臣曰元曜前态未革谄谀如此可勿令上殿己亥诏减福建广南路嵗买上供银三分之一以寛民力诏诸路制置使惟用兵听从便宜余悉禁止庚子从官以下先行是夜大雨上虑禁衞劳苦焚香祷天诘朝雨霁壬寅上幸浙西初太白犯前星次逼明堂才一舍上心甚惧至是稍北复归黄道上语宰执曰天之爱君犹父之于子见其过告戒之及惧而改则益爱之王绹曰今夜必益逺既而果然刘光世上书言受杜充节制有不可者六上怒趣令过江且诏毋入光世殿门光世皇恐受命光世以便宜复郴州编管人王德充前军统制时江浙人皆倚充为重而充日事诛杀殊无制御之方识者为之寒心焉甲辰上次镇江府㕘知政事王绹言此陈东乡里上命以金赐其家宣抚处置使张浚自建康至襄阳留二十日召帅守监司令预储蓄以待上西幸浚方搜揽豪杰为用以新除御营使司提举一行事务曲端在陜西屡与敌角欲仗其威声承制拜端威武大将军充本司都统制端登坛将士欢声雷动刘豫遣人説东京副留守上官悟令降于金人悟斩其使豫乃赂悟之左右乔思恭宋愿与之同説悟复斩之九月丙午朔日有食之所蚀仅四分未几复退上谓吕頥浩曰太史所奏日蚀早而分深朕适以油盆观之食浅而退速頥浩曰陛下严恭寅畏感格如此壬子金人降单州取兴仁府遂陷南京癸丑签书枢密院事周望充两浙荆湖等路宣抚使总兵守平江府翰林学士张守同签书枢密院事丙辰髙丽请入贡诏不许给事中兼直学士院汪藻草诏畧曰壊晋馆以纳车庶无后悔闭玉闗而谢质匪用前规上大善之以藻为得体宋史全文卷十七上卷十七下钦定四库全书宋史全文卷十七下宋髙宗四庚戌建炎四年春正月甲辰朔大风御舟碇海中乙巳日午西风忽起金兵乘之犯明州浙东制置使张浚与守臣刘洪道坐城楼上遣兵掩击杀伤大当敌奔北堕田间或坠水浚急令收兵夜敌拔寨去丙午早御舟次章安镇丁未御史中丞赵鼎自明州还行在遂与从官同对于舟中庚戌金人再犯明州丙辰江淮宣抚司右军统制岳飞自广德军移屯宜兴县杜充之败也其将士溃去多行剽掠独飞严戢所部不扰居民士大夫避兵者皆赖以免故时誉翕然归之丁巳娄宿陷陜府守臣李彦仙死之彦仙守陜再踰年大小战二百及城陷其属官通守职官县令将佐五十一人皆与同死无屈降者戊午张浚全军立功人并迁七官赏明州之捷也金人再犯余姚县己未金人破明州夜大雷雨翌日上谓大臣曰昨雷声颇厉于占为君弱臣强边境兵不制所致朕当与卿等修德以应天壬戌晩雷雨又作上谓大臣曰此与前占无异惟频发者应速耳癸亥泊青澳门甲子泊温州港口丙寅移次温州之馆头先是金人攻定海县破之遂以舟师犯昌国县欲袭御舟至碕头风雨大作提领海船张公裕引大舶击散之敌乃去丁卯金人犯潭州戊辰权知三省枢密院事滕康提举亳州明道宫权同知刘珏提举江州太平观己巳尚书户部侍郎叶份请令僧道换给已书填黄纸度牒每道输纸墨钱十千从之初赵立既至楚州朝廷因以立知州事金左监军昌亲帅数万人围城相持四十余日敌不能入而城中薪粮日竭辛未给事中兼直学士院汪藻言金人为患今已五年陛下以万乘之尊而伥然未知税驾之所者由将帅无人而御之不得其术也如刘光世韩世忠张俊王之徒身为大将论其官则兼两镇之重视执政之班有韩琦文彦博所不敢当者论其家则金帛充盈锦衣肉食舆台厮养皆得以功赏补官至一军之中使臣反多卒伍反少平时飞扬跋扈不循朝廷法度所至驱掳甚于敌兵陛下不得而问正以防秋之时责其死力耳张俊明州仅能少抗奈何敌未退数里间而引兵先遁是杀明州一城生灵而陛下再有馆头之行者张俊使之也臣痛念自去秋以来陛下为宗社大计以建康京口九江皆要害之地故杜充守建康韩世忠守京口刘光世守九江而以王隶杜充其措置非不善也而世忠八九月间已归镇江所储之资尽装海舶焚其城郭为逃遁之计洎杜充力战于前世忠王卒不为用光世亦偃然坐视不出一兵方与韩梠朝夕饮宴贼至数十里间不知则朝廷失建康敌犯两浙乘舆震惊者韩世忠王使之也失豫章大母播越六宫流离者刘光世使之也呜唿诸将已负国家罪恶如此而俊自明引军至温道路一空居民皆逃奔山谷世忠逗遛秀州放军四掠至执缚县宰以取钱粮虽陛下亲御宸翰召之三四而不来元夕取民间子女张灯髙会君父在难而不恤也自信入闽所过邀索千计公然移文曰无使枉害生灵其意果安在哉臣观今日诸将用古法皆当诛然不可尽诛也惟王本隶杜充充败于前而不救此不可赦当先斩以令天下其他以次重行贬降使以功赎过臣愚以为敌退之后正大明赏罚再立纪纲之时莫若择有威望大臣一人尽护诸将虽陛下亲军亦听其节制稍稍以法裁之仍使于偏禆中择人才之可用者间付以方面之权待其有功加以爵秩阴为诸将之代此今日所最急者惟陛下与大臣熟议㫁而行之户部侍郎叶份言淮盐路梗妨阻客贩浙盐数少积压客钞望权以福建盐通商仍稍还买盐本钱即本路官搬官卖两不相妨从之福建路岁产盐一千一百万斤政和中遣左司郎官张察至本路参定岁以三分为率二分归朝廷许商人输钱给钞受盐一分归漕司许自卖盐以办岁计时商贩官搬二法并行靖康俶扰商贩殆絶故官悉自鬻岁入课钱四十万缗至是份请行钞法而奸民乘之盗贩者甚衆二月乙亥御舟至温州江心寺驻跸大中大夫卢益权知三省枢密院事吉州居住李回复端明学士权同知金人陷潭州丙子金自明州引兵还临安丙戌金人自临安退兵丁亥金人陷京师权留守上官悟及副留守赵伦出奔悟至唐州为董平所杀自是四京皆陷没矣庚寅上入温州驻跸州治辛卯金人陷秀州权州事邓根留本州兵马都监赵士医乘城拒敌城陷士医为流矢所中而死甲午尚书省言淮盐道路不通商人皆自京师持钞引至两浙请盐故温合州积下引钞至多有至二三年者乞令行在𣙜货务换给新钞赴闽广算请每袋贴纳通货钱三千从之鼎州人钟相作乱自称楚王改元天载自是十九县皆为盗区乙未尚书右仆射兼江淮宣抚使杜充罢为观文殿大学士提举江州太平观充自真州而北宗弼遣人说充许以中原地封之如张邦昌故事杜充遂降丙申宣抚制置使张浚闻上亲征亟治兵自秦州入衞留参议军事刘子羽掌留司事金游骑至平江同知枢密院事周望奔太湖守臣汤东野挈家潜遁以府印付统制官郭仲威丁酉金人大集城下望及仲威皆遁戊戌宗弼入平江敌之在湖南者是日亦渡江趋石首县而去已亥钟相犯桃源县知县事钱景出战为所杀庚子吕颐浩奏户部侍郎叶汾言驾幸浙西须早除发运使臣观可任漕计极难得人间有之又素行不修上曰有德者率淳直或不能办事有才者多是小人如梁扬祖诚无学术使为发运使则有余矣大抵小人不可使在侍从之列若借其才任于外亦何不可辛丑钟相陷澧州守臣黄琮等十余人皆为所杀澧阳县丞叶畬战死三月癸卯朔宗弼去平江府甲辰初娄宿既陷陜遂与其副萨里罕长驱入闗宣抚处置使司都统制曲端闻敌至遣泾原路马步军副总管吴玠及统制官张忠孚李彦琪将所部拒之于彭原店端自拥大兵屯于邠州之宜禄以为声援敌乘髙而阵娄宿引兵来犯玠击败之萨里罕惧而泣北人因目为啼哭郎君既而北师复振官军败端退屯泾州敌亦引去端劾玠违节降武显大夫罢总管复知怀德军宣抚处置使张浚素奇玠寻擢玠秦凤副总管兼知凤翔府时当兵火之余玠劳来安集民赖以生始青溪岭之战玠牙兵皆溃及是玠治兵秦凤诸溃卒复出就招玠问讯再三捜索非是者五六人斥遣之余悉斩于逺亭下去秦州十里军中股慄自是每战皆効死无复溃散者矣丁酉张浚言大食献珠玉已至熙州诏津遣赴行在右正言吕祉言所献真珠犀牙乳香龙涎珊瑚栀子玻瓈非服食器用之物不当受上谕大臣曰捐数十万缗易无用珠玉曷若爱惜其财以养战士遂命宣抚司无得受仍加赐遣之时浚率步骑数万人入衞至房州遇德音知敌骑退乃还壬子金人入常州甲寅先是上谕吕颐浩曰朕初不识隆祐皇太后自建炎初迎奉至南京方始识之爱朕不啻己出宫中奉养及一年半朕之衣服饮食必亲调制今朕父母兄弟皆在逺方尊长中惟皇太后不惟相别数千里外加之北骑冲突又兵民不相得纵火交兵五六日乃定复尔惊扰当早遣大臣领兵迎奉以称朕朝夕慕念之意林把除名连州编管坐提㸃福建刑狱日与吕熙共杀张政也熙配惠州牢城詹摽初手执苗傅及是亦坐狱辞不伏而死丁巳金人至镇江府浙西制置使韩世忠已屯山寺以邀之降其将铁爪鹰李选选者江淮宣抚司溃卒也宗弼遣使通问世忠亦遣使臣石臯报之约日会战世忠谓诸将曰是间形势无如金山龙王庙者敌必登此觇我虚实仍遣偏将苏德将二百卒伏庙中又遣二百卒伏庙下戒之曰闻江中鼓声岸兵先入庙兵继出敌至果有五骑趋龙王庙庙中之伏者先鼓而出五骑振策以驰仅得其二有一人红袍玉带既坠复跳驰而脱诘二人者即宗弼也既而战数十合世忠妻和国夫人梁氏在行间亲执桴鼓敌终不得济复使致词愿还所掠假道世忠不从益以名马又不从己未上御舟复还浙西辛酉上御舟发温州晚朝执政登舟奏事上曰张浚措置陜西极有条理荐人用士持心向公张俊辛永宗皆言陜西将帅往往服浚谋略吕颐浩曰陛下虽失之杜充复得之张浚王绹曰张守尝语臣浚好谋有大志尝招诸将至台讲论用兵筹策今果能行所言真不易得上复言浚用孙渥代辛兴宗按王择仁等罪称善者久之壬戌御舟次章安镇故朝请郎张耒赠右文殿修撰故朝散郎晁补之朝奉郎黄庭坚宣德郎秦观皆赠直龙图阁又诏故右司諌江公望监察御史常安民各官子孙二人时方褒录元祐忠贤以耒等四人为党籍余官之首而参知政事范宗尹言公望安民论事劲切故首及之乙丑上次台州松门寨宰执奏事吕颐浩因言此行未审且驻会稽为复须到浙右上曰须由苏杭往湖州或如卿所奏往宣州颐浩又曰将来且在浙右为当徐谋入蜀上曰朕倚雍之强资蜀之富固善但张浚奏汉中只可备万人粮恐太少颐浩曰若第携万兵入蜀则淮浙江湖以至闽广将为盗区皆非国家之有矣上曰当益进上流用淮浙㩁货盐钱以赡军费运江浙荆湖之粟以为军食王绹曰议者多言入蜀便殊不知自秦用张仪至本朝遣王继恩下蜀者八矣取辄得之不劳再举则亦未可谓之便也范宗尹曰臣谓若便入蜀恐两失之据江表而徐圗闗陜之事则两得之上曰然既而浚复上疏言陛下果有意于中兴非幸闗陜不可上不许戊辰湖北捉杀使孔彦舟击钟相败之执相及伪后伊氏伪太子子昂并槛送行在己巳戚方陷广德军权通判王俦判官李唐俊权司法潘瑀权知广德县韦绩权丞蒋䕫与权军事皆死辛未上次定海县顾县为金人所焚恻然曰朕为民父母不能保民使至如此王绹曰陛下留杜充提兵四万守建康留周望提兵二万守平江不幸充望不学任使乃至如此吕颐浩因言承平日久士多文学而罕有练达兵财可济今日者上曰前此太平朝士若乘马驰骋言者必以为失体才置良弓利劒议者将以为谋叛绹曰大抵文学之士未必应务有才者或短于行自非陛下弃瑕录用则举世无全人矣初敌陷山东左监军完颜昌密有许封刘豫之意会济南有渔得鳣者豫妄谓神物之应乃祀之既而北京顺豫门生禾五穗同本其党指言豫受命之符乃使豫子伪知济南府麟赍重宝赂昌求僭立大同尹髙庆裔左副元帅宗维心腹也恐为昌所先乃说宗维曰吾君举兵止欲取两河故汴京既得则立张邦昌后以邦昌废逐故再有河南之役方今河南州郡官制不易风俗不更者可见吾君意非贪土亦欲循邦昌之故事也元帅盍建此议无以恩归他人宗维乃令希尹驰白金主晟晟许之夏四月甲戌上御舟至明州之外城御史中丞赵鼎言吴越介在一隅非进取中原之势荆襄左顾川陜右视湖湘而下瞰京洛在三国必争之地宜以公安为行阙而屯重兵于襄阳以为屏翰运江浙之粟资川陜之兵经营大业计无出此愿诏张浚未可长驱深入姑令五路各守其地犄角相援可也乙亥上发明州癸未上次越州驻跸州治初浙西制置使韩世忠与宗弼相持于黄天荡而贝勒太一围扬州朝廷恐守臣张绩力不能支许还屯京口绩不为动敌乃趋真州时太一军于北宗弼军于南世忠以海舰进泊金山下将战世忠预命工锻铁相连为长绠贯一大钩以授士之骁捷者平旦敌以舟譟而前世忠分海舟为两道出其背每缒一绠则曳一舟而入敌竟不得济乃求与世忠语世忠酬答如响时于所佩金凤瓶传酒纵饮示之宗弼见世忠整暇色益沮乃求假道甚恭世忠曰是不难但迎还两宫复旧疆土归服明主足相全也吕颐浩闻其穷蹙乃请上幸浙西且下诏亲征以为先声而亟出锐兵策应世忠庶几必擒乌珠参知政事王绹亦言宜遣兵与世忠夹击上纳之甲申下诏亲征乙酉御史中丞赵鼎为翰林学士自建炎初置御营使而宰相兼领之遂专兵柄吕颐浩颛恣尤甚议者数以为言上自海道还鼎率其属共论颐浩之过会鼎复駮亲征之议頣浩闻之乃移鼎翰林鼎引司马光故事以不习骈俪之文不肯就职戚方围宣州戊子韩世忠奏捷上曰金人侵犯以来诸将率望风奔溃今岁如世忠軰虽未成大功皆累获捷若益训卒缮兵今冬敌人南来似有可胜之理范宗尹曰前此兵将望风奔溃而今岁皆能力战此天意似稍回更愿陛下修德庶几天意必回则天下之事不难为矣乃出世忠奏命尚书省以黄榜谕中外时敌衆十余万而世忠战士才八千宗弼求登岸会语世忠以二人从见之宗弼语不逊世忠怒引弓且射之亟驰去诏泾原路第七正将向亶械赴宣抚司依法行遣亶从统制官秦公楚拒金师公楚战死亶遁走行在故浚以为请焉庚寅御史中丞赵鼎为吏部尚书鼎不受辛卯罢福建钞盐令转运司官搬官卖仍岁发钞盐钱二十万缗赴行在𣙜货务助经费以淮浙盐场复通故也乙未分行在𣙜货务官吏之半于临安府置司丙申尚书右仆射吕颐浩罢先是赵鼎复辞吏部尚书之命且攻颐浩之过章十数上颐浩乃求去上谕王绹等曰颐浩功臣兼无误国大罪与李纲黄潜善不同朕当眷遇始终不替是夕遂召汪藻草制略曰占吏贠而有亏铨法专兵柄而几废枢庭下吴门之诏则虑失于先时请浙右之行则力违于衆论遂罢为镇南军节度使开府仪同三司充醴泉观使时王绹与颐浩论颇同乃累章丐免于是范宗尹摄行相事遂留㑹稽无复进居上流之意矣诏三省枢密院同班奏事是日韩世忠及宗弼再战于江中败绩宗弼既为世忠所扼欲自建康谋北归不得去或献谋于金人曰江水方涨宜于芦场地凿大渠二十余里上接江口舟出江背在世忠之上流矣宗弼从之傍冶城西南隅凿渠一夜渠成次日早出舟世忠大惊金人悉趋建康世忠尾击败之敌终不得济先是宗弼在镇江世忠以海舟扼于江中乘风使篷徃来如飞宗弼谓诸将曰使船如使马何以破之乃揭榜募人献所以破海舟之策有福州人王某侨居建康敎敌人于舟中载土以平板铺之穴船板以櫂桨俟风息则出江有风则勿出海舟无风不可动也以火箭射其篛篷则不攻自破矣一夜造火箭成是月引舟出江其疾如风天霁无风海舟皆不能动敌以火箭射其篛篷火烘日曝人乱而唿马惊而嘶被焚与堕江者不可胜数所焚之舟蔽江而下敌轻舟袭追之统制官孙世询严永吉皆力战而死世忠与余军至𤓰步弃舟而陆奔还镇江聚兵宗弼乃得絶江遁去丁酉御笔赵鼎依旧御史中丞鼎即出视事辛丑诏比年爵赏失实名器浸轻自今将帅监司毋得乞空名告敕如实有功保奏推赏大臣出使亦如之金人犯江西者自荆门北归留守司同都统牛臯潜军于宝丰之宋村击败之五月癸卯中书门下省检正诸房公事张汝舟特迁一官初上过明州汝舟应奉简俭粗能给足至台州而守臣晁汝为储峙丰备论者以为扰民乞行赏罚以示好恶及是进呈范宗尹曰若黜汝为则卢知原宋煇皆当贬矣臣观近岁宰相一罢则凡经迁擢者悉皆摈斥目为其党不复进用遂分彼此更相憎嫉上曰朝廷人才岂有易相一切进退第以简俭褒汝舟则好恶自明如汝为軰不必皆黜乃进汝舟一官其实宗尹阴佑汝为故有此论甲辰参知政事权枢密院事范宗尹守尚书右仆射同中书门下平章事兼御营使时江北荆湖诸路盗益起大者至数万人据有州郡朝廷力不能制盗所不能至者则以土豪溃将或摄官守之皆羁縻而已宗尹以为此皆乌合之衆急之则併死力以拒官军莫若析地以处之盗有所归则可以渐制乃言于上曰昔太祖受命收藩镇之权天下无事百有五十年可谓良法然国家多难四方帅守事力单寡束手而莫知所出此法之弊也今日救弊之道当稍复藩镇之法亦不尽行之天下且裂河南江北数十州为之少与之地而专付以权择人久任以屏王室群臣多以为不可宗尹曰今诸郡为盗据者以十数则藩镇之势骎骎成矣曷若朝廷为之使恩有所归上决意行之遂以为相宗尹时年三十三自汉唐及国朝宰相未有如是之年少者丁未金左副元帅宗维与诸军分往山后草地避暑先是大同尹髙庆裔自东平还云中言推戴刘豫之意宗维复令庆裔驰至东平问豫可否豫阳推张孝纯宗维报曰戴尔者河南万姓推孝纯者独尔一人难以一人之情而阻万姓之愿尔当就位我当以孝纯辅尔其议遂决宗弼自江南还屯六合县庚戌诏二省枢密院官轮修时政记以同班奏事故革旧制也辛亥上谓大臣曰从班人极少卿等当共议务取其实不厌多也今乘舆服御悉从简俭除一省郎未至甚费茍得其人其利溥矣范宗尹曰用人之法须择可为执政者方除从官可为从官者方除省郎则选精而真材出上曰善统领赤心军马刘晏与戚方战于宣州死之壬子金人焚建康府掠人民掳财物自静安渡宣化而去时宗弼屯六合县金之辎重自瓜步口舳舻相衔至六合不絶淮南宣抚司右军统制岳飞闻敌去以所部邀击于静安胜之夜有赤云亘天其中白气贯之犯北斗及紫微由东南而散殿中侍御史沈与求言此天爱陛下出变以示警也愿陛下随宜措置略修宗庙陵寝之祀又天子所在谓之朝廷今号令出于四方者多矣尽假便宜即同圣㫖然其大者䖍州一朝廷秦州一朝廷号令之极至为诏矣愿修约便宜事件度其缓急时罢行之防守者国家之大计也愿採择羣臣之议择其便宜㫁自圣心汲汲行之论相者天子之职也愿以所属意之臣亲制宸翰祷于天地占而用之仍举行开宝故事使参知政事得与宰相轮日知印又论刘光世军名及罢浙西预借苗米置诸军功罪簿等事诏三省以次施行癸丑同签书枢密院事张守参知政事御史中丞赵鼎签书枢密院事兼权御营副使自黄潜善吕颐浩继相凡兵政悉隶御营使司事权既分又再经大变文移纷乱至是枢密未置长而同知院事周望在临安鼎始检故事举行以正西府之体甲寅金人陷定逺县节制淮南军马闾勍为所执至南京欲降之不可遂怒敲杀之统制官巨师古与戚方战于宣州城下方三战三败遂引去乙卯参知政事王绹提举万寿观兼侍读始宗弼渡江和州兵马都监宋昌祚权领州事率军民固守逮敌北归击破之昌祚与权通判唐景歴阳今蹇誉司户徐兟歴阳尉邵元通皆死丁巳宰执拟呈海州东海县李彦先遣人至行在奏闻登莱积粟颇多欲就委彦先用海舟转输以助军食上曰登莱诸州自道路榛梗不及今既未能厚加抚恤乃反责其积粟以输行在于理未安辅臣退曰圣虑髙逺非羣臣所及戊午诏复置推尚书六曹侍郎如元祐故事满二年为真补外者除待制未满除修撰时宰相范宗尹建言自崇宁罢权侍郎之后庶官进用有不可任以给舍者则正除侍郎超躐太甚请复旧制以待资浅新进之人故有是命初上在明州诸班直为乱既诛其为首者遂废其班及还会稽乃命御前亲军统制辛永宗更选兵三百人直殿檐然皆乌合之衆至是赵鼎因奏事言祖宗于兵政最为留意葢自艺祖践祚与赵普讲明利害着为令典万世守之不可失也昨明州班直缘诉事纷乱非其本谋乃尽废之是因咽而废食今诸路各总重兵不隶三衙则兵政已坏独衞兵彷彿旧制亦扫荡不存是祖宗之法废于陛下之手臣甚惜之上悟寻复旧制壬戌诏行在职事官及釐务官子弟并赴国子监别试癸亥陈桷提㸃福建路刑狱公事桷尝为尚书郎以学行称范宗尹奏今所除用多儒生欲兼用才吏以备缓急使令故不留桷行在上曰才吏亦不可无但勿令太多前吕颐浩当国纯用掊克之吏如变卖度牒计置钱物虽有寛恤之名而实皆掊克也诏河南北陜西淮南流寓士人许于所在州附试每二十人解一人仍召文臣二贠委保结除名罪所保毋得过二人甲子诏曰周建侯邦四国有藩垣之助唐分藩镇北边无金鼓之虞永惟凉渺之资履此艰难之运逺巡南国久隔中原葢因豪杰之徒各奠方隅之守是用考古之制权时之宜㫁自荆淮接于畿甸岂独植藩篱于江表葢将崇屏翰于京都欲隆镇抚之名为辍按亷之使有民有社得专制于境中足食足兵听专征于阃外诏词直学士院綦宗礼所草也先是范宗尹言从官集议分镇事宜请以京畿淮南湖北京东西地分并分为镇除茶盐之利国计所系合归朝廷置官提举外他监司并罢上供财赋权免三年余令帅臣移用管内州县官许辟置知通令帅臣具名奏差朝廷审量除授遇军兴听从便宜其帅臣不因朝廷召擢更不除代如能捍御外寇显有大功当议特许世袭始宗尹等议即令世袭上曰未须尔辅臣奏江北残破若不许世袭恐不能守上曰便令世袭恐大重俟其保守无虞然后许之宗尹曰当如圣训臣等虑所不及同知枢密院淮南两浙宣抚使周望以脱身先遁致失苏杭降祕书少监分司衡州居住乙丑知楚州兼管内安抚使赵立为楚泗州涟水军镇抚使兼知楚州时宗弼自六合归屯于楚州之九里径欲断立粮道立大破之先是刘豫在东平遣立故人葛进等赍书诱立令供赋税立大怒不撤封斩之已而又遣沂州举人刘偲持旗榜招立具言金人大军且至必屠一城生聚立令将出就戮偲大唿曰公非吾故人乎立曰吾知忠义为国岂问故人耶趣令纒以油布焚死市中且表其旗榜于朝由是忠义之声倾天下逺迩向风下之戊辰诏诸路帅臣见带制置使及诸州守臣带管内安抚使者并罢己巳布衣程康国上书论分镇十事其一言四邻有警令即应援上谓大臣曰此意虽出于布衣若朝廷行之人岂知其为布衣之言张守曰使人知其出于布衣之言乃朝廷美事也遂批㫖行下庚午初张浚之入蜀也朝议大夫王庶以失守得罪即前途迎见之浚以为参议官与偕行庶俄以母丧去至是桑仲颇窥兴元而上行未至浚度诸将无可用乃起庶故官知兴元府兼利路安抚使刘超据荆南府分衆犯崃州兵马钤辖渠成与战为所杀超遣彭筠犯复州欲取鼎澧以窥湖南二广六月辛未朔诏侍从台谏同衙诸军统制并赴都堂集议驻驆事宜有未尽者许实封以闻癸酉合江南两路转运为一司衡州居住周望再责昭化军节度副使连州安置望竟卒于贬所甲戌以宰相范宗尹兼知枢密院事罢御营使议者以为宰相之职无所不统本朝沿五代之制政事分为两府兵权付以枢密比年又置御营使是政出于三也望罢御营司以兵权归之密院而宰相兼知庶几可以收兵柄一赏罚节财用于是罢御营使及官属而以其事归枢密院为机速房焉自庆歴后宰相不兼枢密者八十余年其复兼葢自此始监察御史万格为枢密院检详诸房文字始除检详官也乙亥诏六品以上官及初改京官并给告陞朝官以上给敕初授官人给绫纸自渡江惟侍臣给告至是渐复之丁丑戚方犯安吉县诏浙西江东制置使张俊往捕之仍命统制官岳飞听俊节制戊寅诏御前五军改为神武军御营五军改为神武副军其将佐并属枢密院庚辰命宰臣范宗尹提举详定重修敕令参知政事张守同提举先是有诏以嘉祐政和敕令格式对修成书至是始设官置局命大理寺及见在敕局官就兼详定删定等官仍召人言编敕利害踰年乃成钟相之败其党杨华杨太等聚衆于龙阳太年幼楚人谓幼为么故以么目之和州进士龚楫率民丁袭金于新塘为所杀敌之得歴阳也有士人蒋子春者平日敎授乡里敌见其人物秀整喜欲命之以官子春怒骂为所杀辛巳用宰相范宗尹请申命有司讨论崇观以来滥赏皆釐正之自越州驻跸以来已收使人令吏部拘收付身毁抹右正言吴表臣论近臣不以县令为重故为令者政多茍简而民受其弊愿择可用之人必先使为县令顾其才诚可用则必有善政以惠斯民纵或不能亦必强勉为善以期他日之获用矣夫天下者积诸县而为之者也县令皆得其人天下岂有不治辅臣进呈上曰祖宗谨守资格必两任县令以至守倅然后内为郎外为监司又择其贤者然后为侍从范宗尹曰大凡进用不必甚骤久于其职然后究知利病而奔竞之风息楚州镇抚使赵丘引兵攻金人孙村浦寨不克而还壬午执政奏以潘良贵提㸃荆湖南路刑狱公事上曰良贵顷为谏官与袁植皆劝朕诛杀祖宗以来未尝戮近臣故好生之德信于天下若此必失人心赵鼎曰谏诤之职尤不可以此导人主乙酉诏皇兄忠州防御使安时权主奉益王祭祀自仁宗以来诸王后各以一人袭封至渡江始废权直学士院汪藻言今欲卹民莫大于去贪残之吏祖宗时吏犯赃者无大小皆弃市故人重犯法官曹为清今纵未能举祖宗之典姑择其一二大者真决黥配以戒其余仍令台谏官以上岁举郡守一人保其终身如后姦赃与之同罪不得以自首原免而郡守监司于部内有赃吏不闻朝廷而为他人所劾者罪亦如之庶几斯民渐被实惠疏奏诏坐条申明行下其后卒施行如藻请丙戌吕颐浩为建康府路安抚大使兼知池州刘光世为两浙路安抚大使兼知镇江府朱胜非为江州路安抚大使兼知江州戊子诏遣使抚谕邵青戚方以所部赴行在时方引兵犯安吉县之上乡浙西江东制置使张俊以兵讨之会统制官岳飞追袭其后方无路进退始诣俊乞降方上兵簿有马六百疋所献金玉珠珍不可计诏迁方武翼大夫以其军六千人隶王军俊因以方为禆将时人为之语曰要髙官受招安己丑枢密院进呈刘光世所获金人并签军状参知政事张守曰光世谓签军不宜留葢知吾山川险易他日叛亡恐为敌人乡道上曰此皆吾民也不幸陷于敌兵驱质而来岂其得已守曰若分置军伍中每队留一二人岂能遽叛上以为然辛卯大理寺奏魔贼王宗石等欵状上曰此皆愚民无知自抵大戮朕思贵溪两时间二十万人无辜就死不胜痛伤乃诛宗石等二十六人于越州市其余皆释之壬辰侍御史沈与求言今日矫枉太过尽循资格贤愚同滞辅臣进呈范宗尹曰茍有豪杰之士自可不次擢用若未得其人不得不谨守资格上曰使有豪杰之士虽自布衣擢为辅相可也前古固多但本朝未有耳今士大夫并进若未能考详其实不若姑守资格中书门下奏行在仰食者衆仓廪不丰请委诸路漕臣及秋成和籴诏广东籴十五万斛并储之漳泉福州浙西以银十万两钱十万缗籴之储于华亭县浙东以银十万两籴储于越温台州应属郡非茶盐及朝廷寄桩钱皆许为籴本诸统兵官非有制书而擅取及所在州擅与之者皆从军法置枢密院干办官四贠初和安大夫致仕王继先以覃恩特换武功大夫落致仕给事中富直柔奏继先以伎术杂流而易前班则自此转行更无拘碍深恐将帅解体上览奏谕辅臣曰朕于言无不从但顷冒海气继先诊视实有奇效可特令书读直柔再奏外议谓医官用药有功自当于本色官迁之武功大夫昔之皇城使也惟有战功歴边任负材武者乃迁无是三者虽入仕日久不以轻授伏望陛下思名器不可假人之意特加爱惜以塞乱源是日进呈上曰继先初未尝有请出自朕意直柔能抗论不挠朕当屈意从之议遂寝丁酉郭仲威犯镇江诏统制官岳飞以所部击之己亥朝散郎江跻为监察御史跻入见论天变事甚悉上以其有史学他日谓大臣曰今士大夫知史学者几人此皆王安石以经义设科之弊范宗尹曰安石学术本不至是由蔡京兄弟以绍述之说敷衍枝蔓浸失其意然自非卓然特立之士鲜不为误者上深以为然秋七月癸卯浙西安抚大使刘光世乞依宣抚处置使司例合随宜措置事并从便宜诏除临阵出奇或事干机会许施行外余并禀朝㫖诏诸州守臣自军兴以来得便宜指挥者并罢甲辰命刘洪道趣之池州权管本州及安抚司事诸军权听节制洪道请用便宜指挥许之丁巳申命元祐党人子孙经所在自陈尽还应得恩数庚申昌州团练使岳飞为通泰镇抚使兼知泰州用张俊荐也丁卯户部请岁终以诸路上供钱斛比较最多最少处申乞赏罚庶使官吏有勤惰之戒从之金主晟遣西京留守髙庆裔尚书礼部侍郎韩昉册命知东平府充京东西淮南安抚使节制河南诸州刘豫为皇帝国号大齐都大名府册文略曰咨尔刘豫素怀济世之才夙擅直言之誉百里虽智亦奚补于虞亡三仁至髙或愿从于周仕宜即始归之地以昭建业之元昉有文学仕辽为知制诰金主因而用之凡大诏令多昉所草也己巳礼部尚书谢克家奏故翰林学士范祖禹当元祐中终始实在经筵所着唐鑑已进御又有仁宗训典及帝学二书深裨治道今其子前宗正少卿冲见寓衢州乞给札令冲投进从之诏迪功郎王铚权枢密院编修官纂集祖宗兵制其后书成上览之称善命铚改京官赐名枢庭备检八月辛未朔礼部尚书谢克家参知政事浙西安抚大使刘光世尝因公事移牒六曹言者以为今国势浸弱藩方大臣所宜尊奖王室若带仪同三司可牒六曹则亦可以闗三省枢密院矣光世非敢凌蔑特不知事体诏以章示光世户部侍郎季陵转对上疏曰臣闻宣王承板荡之后任贤使能周室中兴焉夫贤以德称能以才称贤者必有才故任之勿疑能者不必有德顾所使如何耳自古以为才难使人不当求备纪其功忘其过取所长弃所短安得乏才之叹乎前日士大夫名节不立有愧于古论事之人皆喜攻之瑕疵既彰不复可用纵加抆拭攻者踵来虽君相制命亦不能为之地矣自崇观以来党助巨姦交结非类各由诡道以饕宠荣坐此当责者不知其几何人也陛下昭德塞违以照临百官虽皆赦而不诛然弄笔墨者至今未容贷文致其罪当得恶名虽知其才谁敢引荐当今多难之时朝廷缓急无可使者独不闻举魏尚于狱中卒能却匈奴起张敞于亡命卒能弭盗贼责功补过自古有之臣愿陛下明诏宰执于罪戾之中选择实能量付以事勿因一眚废其终身仍诏台谏为国爱人许以自効非误国者勿复再言使人人皆得自新誓死图报同心协济以成中兴之业天下幸甚疏奏后二日范宗尹进呈诏榜朝堂壬申诏自今堂除窠阙内不载去处并令吏部差注又诏除知州军及旧格堂除通判外一切拨还吏部甲戌诏日轮侍从官一贠具前代及本朝事闗治体者一两事进入用参知政事谢克家请也既而綦宗礼言若令从官一例献其所闻既非旧典且有越职之嫌乃命学士与两省官如前诏丁丑起复神武左军统制韩世忠迁检校少师易镇武成感德始录守江之劳也翌日上谕大臣曰世忠不亲文墨朕方手写郭子仪传欲付卿等唿诸将读示之神武右军都统制张俊为检校少保宁武昭庆军节使录扈跸及平盗之劳也诏故监察御史常安民左司谏江公望加赠谏议大夫各官其家二人召安民子奉议郎同赴行在既至以同知大宗正丞戊寅侍御史沈与求右谏议大夫黎确右正言吴表臣论季陵转对乞收用近年废黜之人其言非是不当榜朝堂上悟命撤之范宗尹请坐三章行出上曰祖宗以来凡朝廷政事不当未出则给舍封駮既行则台谏论列一体相成判而为二则非矣宗尹曰臣等惟是之从何敢固执然议者谓陵所言葢宗尹风㫖也庚辰隆祐皇太后至自䖍州承州天长军镇抚使薛庆及金人战于扬州城下死之辛巳侍御史沈与求尚书户部侍郎季陵并罢先是与求尝言宰相范宗尹年少骤进不更世务恐误国事上意方向宗尹不以为然会与求再上疏劾季陵言其承望宰执风㫖有变朱成黑指鹿为马之语宗尹乃求去上遣中使押入衙批陵降三官奉祠与求与合入差遣参知政事张守谢克家留御批不下后二日宗尹入对极论大臣事君不当怀禄眈宠使人主疑之而防其为姦事功决不可立上宣谕再三宗尹却立不进守力请宗尹同奏事宗尹不得已而前进呈己卯御批请陵以本官奉祠而与求除职出守上许之乃诏陵身为侍从疑误朝廷欲收姦党之恩遂陈迷国之计可罢户部侍郎提举亳州明道宫与求乞显黜献言者其论为当至云指鹿为马使大臣不敢安位可除直龙图阁知台州宗尹乃复视事癸未宣抚处置使张浚复取永兴军初浚之西行也上命浚三年而后用师进取及是金左监军昌与宗弼皆在淮东约秋髙入寇浚闻宗弼踌躇淮上度敌必再犯东南议出师分挠其势士大夫多以为不可通判叙州王赏献养威持重二策浚弗用召诸将议出师都统制曲端曰平原广野贼便于冲突而我军未尝习战且金人新造之势难与争锋宜训兵秣马保疆而已俟十年乃可议战秦凤路马步军副总管吴玠曰髙山峻谷我师便于驻队贼虽骁果甲马厚重终不能驰突吾据嵯峨之险守闗辅之地敌即大至决不容争此土浚皆不听参议军事刘子羽争之曰相公不记临行天语乎浚曰事有不可拘者假如万一有前日海道之行变生不测吾侪虽欲复归陜西号令诸将其可得乎浚虽重用端然以人言浸润不能无疑乃遣本司主管机宜文字张彬往渭州以招填禁军为名实欲伺察端意彬至渭见端问曰公尝患诸路兵不得尽合及财用不足以供军今张公之来兵已合用已足罗索孤军深入吾境我合诸路攻之不难失今不击万一尼雅满统兵接应何以待之端曰不然兵法先较彼己必在计吾不可胜与敌之可胜万一轻举脱不如意虽有智者无以善其后又自敌入寇因粮于我彼去来自如而我自救不暇是以我尝为客而彼常为主今当反之精练士卒按兵据险使我常有不可胜之势然后徐出偏师俾出必有所获是我为主彼为客不一二年必自困毙因而乘之可一举灭矣彬以端言复命先是玠以彭原之败望端不济师而端谓玠前军既败惟长武有险可捍冲突二人争不已浚积前疑卒用彭原事罢端兵柄与宫观再责海州团练副使万州安置统制官张中孚李彦琪诸州羁管陜西倚端为重及贬军情颇不恱浚遂决策治兵移檄河东左副元帅宗维问罪乃以玠权永兴军路经略司公事遂取永兴军玠以功陞忠州防御使丙戌宁逺军节度使孟忠厚乞蠲太母所过秋税范宗尹曰顷已免夏税若复蠲放恐州郡经费有阙必致横敛上愀然曰常赋外科敛及赃吏害民最宜留意祖宗虽崇好生之德而赃吏死徒未尝末减自今官吏犯赃虽未欲诛戮若杖嵴流配不可贷也丁亥楚泗等州镇抚使赵立领徐州观察使是时张荣在盐城县乘乱鸱张立亲击破之併其粮食将经营京东行次宝应县承州报敌复聚兵扬州立遂归而完颜昌已薄城下立慨然曰敌终不去惟有竭节守死此州而已屡出兵破敌敌围之己丑诏通泰镇抚使岳飞以所部救楚州时扬承二镇已陷楚势亦危赵立遣人告急签书枢密院事赵鼎欲遣神武右军都统制张俊往救之俊曰立孤垒危在旦夕若以兵委之譬徒手搏虎併亡无益鼎见上曰江东新造全借两淮若失楚则大事去矣若俊惮行臣愿与之偕往俊复力辞乃命飞与立腹背掩击仍令刘光世遣兵往援毋失事机庚寅自分𣙜货务场于临安而商人不复至行在诏废越州务场辛卯带御器械潘永思罢永思护六宫东归卢益颇与之交结为谏官吴表臣所论上曰朕于戚里未尝私以恩泽如邢后之父不复收召张婕妤兄弟皆小官卿等所知卢益观望隂结永思非端人也癸巳建州民范汝为作乱守臣韩珉遣州兵出战为所败乃命本路安抚使程迈会兵讨之甲午中散大夫韩璪为其父忠彦请谥上曰吕颐浩尝奏崇宁党碑视其姓名皆贤士大夫真可惜也上篆其神道曰世济厚德之碑谥文定两浙安抚大使刘光世畏金人之锋不能援扬楚但遣统制官王德郦琼将轻兵以出是日渡江与金游兵遇击之九月乙巳诏刘光世岳飞赵立王林犄角逼逐北兵渡淮时完颜昌围楚州已百余日镇抚使赵立一日拥六骑出城唿曰我镇抚也首领骁骑其来接战南寨有二骑袭其背立手奋二枪贼俱坠地夺双骑将还俄北寨中遣五十余骑追立立瞋目大唿人马俱辟易明日立三帜邀战立以三骑应之敌伏发立中飞矢奋身突围以出敌益攻之戊申刘豫僭位于北京初军民闻豫至杀金人闭门以拒豫豫击而降之遂即皇帝位国号大齐大赦伪境赦文略曰朕风猷寡陋家世侧微昔也壮年久林泉而是乐今焉晚节岂轩冕之为心虽非虞舜之明扬幸无成汤之慙德既立复还东平癸丑言者论近世铨衡之官法守不立自京黼用事有诣堂而求吏部阙者判一取字虽已注人亦夺予之甚至部有佳阙密献之以自效为寒逺患踰二十年望明戒吏部长贰自今堂中或取部阙者并须执守毋得供报从之甲寅言者论近州县之吏赃贪颇衆欲望应官贠犯入已赃许人越诉其监司守令不即按治并行黜责庶使举刺之官不敢坐视赃吏既去民皆乐生从之乙卯罢中书门下省检正官丙辰复増左右司郎官为四贠金左监军昌犯楚州楚守臣泗州涟水军镇抚使赵立死之前一日昌大进攻具临城翌日填壕将进立率士卒御之忽报兵近城矣立笑曰将士不用相随吾将观其诡计且令彼衆匹马只轮不返上城东门未半敌飞砲碎其首左右驰救之立犹曰吾终不能与国灭敌矣令轝致三圣庙中声言疾病祈祷使敌不悟言终而絶己未上曰昨韩世忠进一马髙五尺一寸云非人臣所敢乘朕答以九重之中未尝出入何所用之卿可自留以为战备辛酉承州天长军兵马钤辖主管镇抚司公事王林知承州代薛庆也废天长军为县隶扬州盱眙军为县隶泗州自是诸镇抚使稍因事併废矣壬戌御史中丞富直柔请罢新除右司贠外郎侯延庆而用直龙图阁苏迟为都司范宗尹曰都司宰属如大藩帅臣犹得自辟置属官葢资赞画之益迟虽名德之后然不可任都司上曰台谏以拾遗补过为职不当荐某人为某官赵鼎曰惟可论荐台属张守曰亦须得㫖乃可荐上曰然癸亥宣抚处置使张浚以都统制刘钖及金人战于富平县败绩初浚既定议出师幕客将士皆心知其非而口不敢言上亦以敌萃兵淮上命浚出兵分道由同州鄜延以擣其虚时权永兴军路经略使吴玠已得长安而环庆经略使赵哲收复鄜延诸郡浚乃檄召熙河经略使刘钖秦凤经略使孙渥泾原经略使刘锜各以兵会合诸路兵四十万人马七万以钖为统帅浚亲往邠州督战金左副元帅宗维闻之急调宗弼自京西入闗与罗索会官军行至耀州之富平金人已屯下邽县相去八十里而罗索方在绥德军衆请击之浚不可乃约日会战金人不报书凡数往金人许之至期辄不出兵浚以罗索为怯曰吾破敌必矣诸将议战玠曰兵以利动今地势不利将何以战宜徙据髙阜使兵马冲突吾足以御之秦凤路提㸃刑狱公事郭浩亦曰敌未可争锋当分地守之以待其弊诸将皆曰我师数倍于敌又前阻苇泽敌有骑不当施何用他徙将战命立故将曲端旗以惧之罗索曰彼绐我也敌遂薄我军锜身先率士卒御之自辰至未胜负未分敌更薄环庆军他路军无与援者会哲擅离所部将士望见尘起惊遁军遂大溃金人得胜不追所获军资不可计丙寅赐刘光世银帛二万匹两为渡江赏军之费先是有言光世将提兵过江而幕客阻之签书枢密院事赵鼎以书抵光世曰参谋诸公久在幕府必能裨赞聪明共享富贵固不可轻举妄动重贻朝廷之忧亦安忍坐视不救滋长敌势留无穷之患丄闻之曰谕诸将当如此戊辰金左监军昌急攻楚州拔之赵立家属先死于徐以单骑入楚得女子习书者使读军中书记城陷遂没立为人木强不知书其忠义葢出天性善骑射容貌甚壮不喜声色财货与士卒同甘苦每战擐甲胄先登衆畏服乐为用其视北人如仇每言及必囓齿而怒常戒士卒惟以复国雠为言自敌犯中国所过名城大都多以虚声胁降如探囊取之惟冀州坚守踰二年濮州城破巷战杀伤略相当皆为敌所惮而立威名战多咸出其上是役也敌锐意深入会张浚出师闗陜宗弼往援之及立以其军蔽遮江淮故北师亦困敝而止议者谓立之功虽张巡许逺不能过云冬十月庚午朔张浚斩赵哲于邠州遂责刘钖为海州团练副使合州安置初诸军既败还浚召钖等计事浚立堂上诸将帅立堂下浚曰误国大事谁当任其咎者衆皆言环庆兵先走浚命拥哲斩之哲不伏且自言有复辟功浚亲校以挝击其口斩于堠下军士为之丧气哲已死诸将听令浚命各归本路歇泊令方脱口诸路之兵已行俄顷皆尽浚率帐下退保秦州于是陜西人情大震臣僚上言建州军贼作过将官曹维方到任继而赵哲招抚不以军贼叛逆在压奏劾除名有㫖体究诣实改正依无过人例又言范琪为衢州开化县令其邑僻逺叛贼苗刘所不到乃结守臣胡唐老作守御有功改京秩有㫖体究诣实改正己未王以宁乞下诏幸蜀俾敌人罔测乘舆所在上曰诏令所以取信于民自非必行之事不可降诏何以取信于民秦桧自楚州孙村归于涟水军丁禩水寨遂泛海赴行在癸酉执政进呈谏官论疏上览之甚恱谓范宗尹曰近来台谏官无一日无章疏亦未尝放过一事赵鼎曰陛下开广言路奖拔言臣是以人人得以尽言无隠此朝廷美事也丙子上谓范宗尹曰比阅王竦家所收上皇书画有御制鹡鸰赋京卞皆作赋题其后卞赋盛言继述哲宗之志屏斥元祐之人而致斯瑞岂非姦邪宗尹曰绍圣以来贼害忠良皆卞之力也己卯以久雨放行在越州公私僦钱十日自是雨雪则如之癸未上谓辅臣曰闻城中百物贵踊将士经此寒苦可念太母日馈朕盘飱问内侍云一兔至直五六千鹌鹑亦三数百朕知之饬尚食勿进鹑兔久矣范宗尹曰陛下恭俭如此天下幸甚乙酉言者论天下三年之通丧后世有从权夺服之举者所以移孝为忠徇国之急也而比来所起之士多非金革之故几习宣政之风如权邦彦为发运使姜仲谦为湖北转运使以至幕职之官亦行起复又有夤缘请托于权三省枢密院而图起复者此何理邪欲望一切罢去于以明人伦而厚风俗诏邦彦专委催发诸路钱粮应副行在大军支遣其余皆罢之戊子签书枢密院事赵鼎奏诘刘光世违命不救楚州之罪有云逐官但为身谋不卹国事且令追袭金人过淮以功赎过翌日上批语言太峻令改定进入及进呈上曰光世当此一面委任非轻若责之太峻恐其心不安难以立事鼎曰陛下待诸将可谓无负矣不知何以为报己丑权同知三省枢密院事李回改同知枢密院事时敌留淮上未退一日宰执奏边事范宗尹曰敌未必能再渡赵鼎曰勿恃其不来恃吾有以待之也乃乞诏州县各为移治自保之计毋得拘留百姓及兵至即脱身而遁使民肝脑涂地又曰三省常为敌不来而为陛下拔人才修政事密院常为敌见侵而为陛下申军律治兵甲即两得之上曰卿等如此朕复何忧辛卯䖍州进士李敦仁与其弟世雄聚衆于罗源有兵万余是日破䖍化县又入石城县诏江西兵马副都监李山与吉州统制官张忠彦会兵讨之丙申马进急攻江州兵马副钤辖刘绍先统兵迎敌虽捷而攻城愈急范宗尹等进呈江东探报孔彦威李成人马宗尹曰万一移跸欲令韩世忠屯饶州张俊留越州相为声援上曰朕日夕念此未尝忘怀世忠兵少与李成相拒万一决战小有败衂国威愈挫朕欲留世忠浙东此人忠勇不畏金兵敢与之战使张俊以五千精骑策应之恐能成功来春事定朕亲督诸军巡幸江东虽过淮南亦所不惮平此二患不难也赵鼎曰臣恐成軰乘间深入愈难支吾上曰卿所虑极当顾力未能及耳然朕之所说未必皆是卿等之言亦未必皆非更唿诸将议之十一月癸卯诏曰吕公着吕大防范纯仁皆盛德元老同居庙堂国势奠安中外顺服而遭罹贬斥久歴岁时尚拘微文未获昭雪朕经此时巡之久益知致治之难念兹老臣是宜褒称三省可检举速行褒赠并其余党籍臣僚下有司责以近限具名取㫖施行初上既数下诏褒录元祐忠贤而朝廷多故有司未暇检举及是上收得元祐党碑即降出令录所司一一契勘褒赠遂追封公着鲁国公大防宣国公谥正愍纯仁许国公皆赠太师甲辰签书枢密院事赵鼎罢丙午秦桧入见桧自言杀敌之监已奔舟来归朝士多疑之者而宰相范宗尹同知枢密院事李回与桧善力荐其忠乃命先见宰执于政事堂翌日引对桧言如欲天下无事须是南自南北自北遂建议讲和且乞上致书左监军昌求好丁未试御史中丞富直柔签书枢密院事试御史中丞致仕秦桧试礼部尚书赐银帛三百匹两范宗尹等进呈桧所草国书上曰桧朴忠过人朕得之喜而不寐葢闻二帝母后消息而又得一佳士也古者兵交使在其中第难作国书姑令刘光世作私书与之始朝廷虽数遣使然但且守且和而专与北人解仇议和葢自桧始壬子权知湖口县孙咸坐赃抵死三省拟刺面配连州上谓大臣曰祖宗时赃吏有杖朝堂者黥面特配尚为寛典乙卯改枢密院干办官为计议官序位在太常博士之下丙辰金左监军昌陷泰州己未金人陷通州庚申诏学士两省讲读官依旧轮日进故事先是量留百司而讲筵所不与上特命留之辛酉伪齐刘豫改元会昌宣抚处置使张浚自秦州退军兴州初我师既溃于富平慕容洧叛乃遂引兵而西于是秦凤路马步军副总管吴玠自凤翔走保大散闗之东和尚原权环庆经畧使孙恂由龙闗入秦与浚会金人乃入德顺军浚闻遂移师兴州簿书辎重悉皆焚弃浚之自邠南归也将士皆散惟亲兵千余人自随其属官皆惧有建议而保䕫州者参议官刘子羽曰议者可斩也宣抚司岂可过兴州一步系闗陜之望安全蜀之心浚以为然乃劾异议者遣子羽单骑至秦州访诸将所在时敌骑四出道阻不通将士无所归忽闻子羽在近宣抚司留蜀口乃各引所部来会凡数十万人军势复振浚哀死问伤录善咎巳人心粗安或谓吴玠宜移屯汉中以保巴蜀玠曰敌不破我讵敢轻进吾坚壁重兵下瞰雍甸敌惧吾乘虚袭其后此保蜀良策也诸将乃服时玠在原军食不继凤翔之民感其遗惠相与夜负刍粟输之玠亦怜其逺意厚偿以银帛民又益喜敌怒遣兵伏渭南邀而杀之又今保伍相坐犯者皆死而民益冒禁输之数年然后止己卯上以太后诞日置酒宫中从容语及前朝事后曰吾老矣幸相聚于此他时身后吾复何患但有一事当与官家言之吾逮事宣仁圣烈皇后求之古今母后之贤未见其比因姦臣快其私愤肆加诬谤有玷盛德建炎初虽尝下诏辨明而史录所载未经删定岂足传信后世吾意在天之灵不无望于官家也上闻之惕然其后史修神宗哲宗两朝实录葢张本于此辛巳诏监司守倅并以三年为任壬戌同知枢密院事李回进呈诸路盗贼数上谓回卿意如何回曰臣意欲治数渠魁当少戢上曰卿意甚善皆吾赤子岂可一一杀之第治李晟辈三两人可矣乙未神武右军都统制张俊为江南路招讨使进解江州之围且平群盗事急速者许便宜翰林学士汪藻言古者两敌相持所贵者机㑹此胜负存亡之分也敌师既退国家非暂都金陵不可而都金陵非尽得淮南不可淮南荐经兵马民去本业十室而九其不耕之田千里相望流移之人非朝夕可还国家欲保淮南势须屯田则此田皆可耕垦臣愚以为正二月间可便遣刘光世或吕颐浩率所招安人马过江营建寨栅使之分地而耕既固行在藩离且清东西群盗此万世之利也疏奏未克行中兴后言屯田者葢自此始初徽猷阁待制洪皓与右武大夫龚璹持命至太原敌令其阳曲县主簿张维馆伴留几岁金遇使人礼益削是岁始遣皓璹至云中时通问使王伦阁门宣赞舍人朱弁已被拘伦皓因以金遗商人陈忠令密告两宫以本朝遣伦等来通问于是二帝始知建炎中兴之实已而左副元帅宗维召皓等遣官伪齐皓力辞不可宗维怒命壮士拥以下执劒夹承之皓不为动傍贵人唶曰此忠臣也宗维怒少霁遂流逓于冷山云中至冷山行两月程相距二千余里地苦寒四月草始生八月而雪右监军希尹使诲其八子或二年不给衣食盛夏至衣觕布尝久雪薪尽至乞马屎煨面而食宋史全文卷十七下宋史全文卷十八上钦定四库全书宋史全文卷十八上宋高宗五辛亥绍兴元年春正月己亥朔改元复贤良方正直言极谏科自绍圣废制科至是始因徳音下礼官讲求然未有应者金人掠天水县知县事赵壁等不屈皆杀之丁未言者论大臣用人之际当惟其贤不必以甞经堂除为限先是吕頥浩当国患请谒者衆乃掲牓省户曰未经堂除者不得投牒求官言者以为如此则宣政之间倚权贵之门超取显美者皆在所收岂无韬晦自重不愿为人所知者其何以来天下之士而济艰难之业䟽奏诏三省遵守戊申江南路招讨使张俊改江淮招讨使后数日俊入辞颇言李成兵衆上曰汝将全军设为朕攻一郡若何俊曰臣朝至而夕可入也上曰成竭力攻九江两月不能下则虽衆何能为俊大以为然上因谓俊今日诸将独汝未尝立功俊曰臣何为无功上曰如韩世忠擒苗傅刘正彦则功绩显着卿殆不如俊恐悚承命尚书省言岳鄂道远请还𨽻湖北复江池路为江东西路置帅司于江池又分荆湖诸司之在江南者为湖南西路置帅司于鄂鼎马进䧟江州李成闻州已䧟乃渡江入城己酉金人㓂扬州辛亥参知政事谢克家提举临安府洞霄宫壬子诏京官知县并堂除内外侍从官限三日各举可任县令者二人犯赃连坐又诏不歴县令人勿除监司郎官不歴外任人勿为侍从着为永法于是从官有互举其子为县令者而子又皆贪赃论者惜之丙辰初许百司每旬休沐宰执因奏事上曰一日休务不至废事使一月间措置得十事虽二十日休务何害若无所施设虽穷朝夕何补也戊午户部侍郎孟庾言两浙路夏税及和买䌷绢一百六十万余匹半令输价钱每匹两千从之庚申银青光禄大夫李纲提举临安府洞霄宫诏赵普佐命元勲视汉萧何宜访其子孙量才录用辛酉手诏曰朕念太祖皇帝创业垂綂徳被万世神祖诏封子孙一人为安定郡王世世勿絶乃至宣和之末以太常礼部各有所主依违不决使安定之封至今不举朕甚闵之有司其上合袭封人名遵依故事施行癸亥诏比降徳音寛恤事件州县自宜悉意奉行违者监司按劾御史台察之初顺昌盗余胜等作乱土兵陈望与射士张衮谋应之军校范旺叱之曰吾等父母妻子皆取活于国今力不能讨贼更助为虐是无天地也兇党怒剔其目而杀之旺妻马氏闻之行且哭贼胁污之不从又杀之后为立祠号忠节二月庚午改行宫禁卫所为行在皇城司辛未同知枢宻院事李囘言士大夫自衢信来者皆称张俊军行极整肃上曰朕亦闻之犯军律者已诛六七人矣范宗尹曰臣已以书奨其美上曰待亦作诏勉之立功俊心忠谨惟好官职正当以此使之张守曰陛下深得御将之术己卯日中有黒子辛巳礼部尚书秦桧参知政事龙图待制孙觌时知临安府以启贺桧有曰尽室航海复还中州四方传闻感涕交下汉苏武节旄尽落止得属国唐杜甫麻鞵入见乃拜拾遗未有如公独参大政桧以为讥已始大怒之壬子日中黒子消伏翌日范宗尹进呈因言故事当避殿减膳今人情危惧之际恐不可以虚文揺动群听望陛下脩徳以消弭之臣等辅政无状义当罢免上曰日为大阳人主之象岂关卿等惟在君臣同心行安民利物实事庶几天变不至为灾也丙戍复秘书省仍诏监少不并置置丞郎着佐各一员校书郎正字各二员庚寅张浚奏本司都綂制曲端自闻呉玠马军倒那坐拥重兵更不遣兵䇿应已责海州团练副使万州安置诏依已行事理初浚自富平败归始思端及王庶之言可用庶时持母䘮居蜀乃併召之庶近地先至授参议官浚徐念端与庶必不相容暨端至半道但复其官移恭州宣抚处置使司主管机宜文字杨斌素与庶厚知庶怨端深乃盛言端及有实迹者十秦鳯副总管呉玠亦惧端严明譛端不已庶因言于浚曰端有反心乆矣盍蚤图之会蜀人多上书为端讼寃浚亦畏其得衆心始有杀端意矣壬辰雨雹癸巳翰林学士汪藻上驭将三说一曰示之以法二曰运之以权三曰别之以分大畧谓诸将过失不可不治今陛下对大臣不过数刻而诸将皆得出入禁中庙堂者具瞻之地今诸将率骤谒径至便衣宻坐视大臣如僚友又遣将出师诏侍从集议者所以愽衆人之见今则诸将在焉且诸将听命者也乃使之预谋则利于公不利于私者必不以为可行便于己不便于国者必不以为可罢欲其冐锋镝趋死地难矣自今诸将当律以朝仪毋数燕见其至政事堂亦有祖宗故事且无使参议论之余则分既正而可责其功矣何难乎弭盗何忧乎遏敌哉至于理财则民穷至骨臣愿陛下毋以生财为言也今国家所有不过数十州所谓生者必生于此数十州之民何以堪之惟痛加裁损庶乎其可尔外之可损者军中之冐请内之可损者军中之泛取又言自古以兵权属人未有不贻患者今诸将之骄枢宻院已不能制宜精择偏裨十余人各授以兵数千以渐消诸将之权此万世计也是时诸将中刘光世尤横故藻有是言藻书既传诸将皆忿有令门下作论以诋文臣者其畧曰今日误国者皆文臣自蔡京壊乱纪纲王黼收复燕云之后执政侍从以下持节则䘮节守城则弃城建议者执讲和之论奉使者持割地之说提兵勤王则溃㪚防河拒险则逃遁自金人深入中原蹂践京东西淮南之地为王臣而弃地弃民误国败事者皆文臣也间有竭节死难当横溃之冲者皆武臣也张邦昌为伪楚刘豫为伪齐非文臣谁敢当之自此文武两涂若氷炭之不相合矣丙申复诏诸路提刑司类省试于是川陜宣抚处置使张浚始以便宜合川陜举人即置司州类省试自是行之至今宗维既得关中地遂悉割以予伪齐关陜之䧟也士大夫守节者甚衆三月戊戍朔自驻跸南京以来军士日给百钱比数十日一犒设前是水军綂制官崔増以其衆万有千二百人降于吕頥浩吕頥浩始用旧法按月支粮及料钱于是増一军月费钱四万四百缗米七千五百斛视五军所给月省万五千余缗庚子宣抚处置使张浚以冨平失律上䟽待罪壬寅上谓辅臣曰浚放罪诏宜早降因言浚用曲端赵哲刘钖后见其过即重谴之浚未有失安可罢也同知枢宻院事李囘曰须得胜浚者乃可易上曰有才而能办事者固不少若孜孜为国无如浚亦有人言其过朕皆不听浚乃得安甲辰福建转运判官鲁詹条具止盗利害请择令尉罢免行钱籴米赈济减残破县分上供银上谕辅臣曰詹所奏切中时病皆可施行上因言朕每日五更初尽覧诸处奏报比明所覧畧尽乃出视朝盖上勤攻如此丙午责授定国军节度副使王宗濋复忠州团练使以赦叙也上曰宗濋自可用但当时用非所宜兼戚里不当管军张守曰祖宗时亦有戚里管军者上曰要是择才只今诸戚里岂能管军范宗尹曰诚如圣训庚戌江淮招讨使张俊复筠州初俊引兵至豫章而李成在江州其将马进在筠州皆不进俊喜曰我已得洪州破贼必矣歛兵若无人者金鼓不动令将士登城者斩居月余进以大书文牒使来索战俊复细书答状以骄之贼谓俊为怯战俊牒知贼稍怠乃议行岳飞请自为先锋杨沂中由上流径絶生米渡出贼不意遇其先锋撃破之乘胜追奔前一日至筠州进出军背筠河先守要地沂中语俊曰彼衆我寡当以竒胜愿以骑见属公率步兵当其前沂中乃将骑数千与陈思恭分为两道同出山后俊严阵以出鏖战至午精骑自山驰下贼骇乱退走大败之俊遂复筠州临江军马进复还江州与成会俊整兵追之壬子先是张荣在通州以地势不利乃引舟入缩头湖作水寨以守金左监军昌以舟师犯荣水寨荣亦出数十舟载兵迎敌望金人战舰在前荣谓其衆曰无虑也金人止有数舰在前余皆小舟方水退隔淖不能岸我舍舟而陆杀棺材中人耳遂弃舟登岸大唿而杀之金人不能骋舟中自乱溺水䧟淖者不可胜计昌收余衆二千奔楚州荣获昌子壻盆辇俘馘甚衆荣闻刘光世在镇江乃遣人愿听节制且上其功光世大喜以荣知泰州初摧南恩州阳江县田盐县有潮水所浸田一顷二十四畆提举盐茶司募民垦之置灶六十有七岁产盐七十八万千四百斤收净息钱万九千余缗遂命官领其事后二年又増万二千缗甲寅诏罢免行钱州县官市买方物如民间之直违者以自盗论始用鲁詹之言也先是改元徳音已减闽中上供银三分之一是日又减建劒州银半分令福建转运司兊籴米二万斛充赈济初河间府免解进事李季集天文诸书号干象通鑑季寓居婺州乃命本州给札上之自渡江国史㪚佚至是衢州布衣何克忠献太祖实录国朝寳训后八九年而国书始备己未张俊㨗奏至上谕辅臣欲赦李成军中胁从者范宗尹因言今日之事不可削弱上曰祖宗基业宏固偶值戎冦故刘豫李成等軰䟦扈猖獗或谓止于淮上作篱落朕甚不取要当以次收复须一綂乃已耳湖南马歩军副总管孔彦舟言于潭州池中得美玉可为御寳乞遣人宣取诏御寳已足备兼自艰难以来华靡之物一无所用其毋进甲子始下诏罪状李成募有能斩首及获成者除节度使赐银万两钱万缗且赦成军中胁从者初马进既败江淮招讨使张俊追之至奉新楼子庄贼将商元㨿草山设伏俊熟视见山险路狭乃遣歩兵从间道直趋山顶杀伏夺险遂至江州进拒战不胜絶江而遁乙丑俊复江州綂制官杨沂中赵宻引兵追击又大败之成复还蕲州自是俊军有铁山之号宣抚处置使张浚承制以本司参谋官王庻知兴元府兼利䕫两路制置使节制陜西诸路留綂制官王宗尹柴斌兵二千马不满百使庻守时虏骑已破福津蹂同谷迫武兴浚遂退保阆州于是尽失陜西地但余阶成岷鳯洮五郡及鳯翔府之和尚原陇州之方山原而已时兴元帅事草创仓廪乏絶师旅寡弱庶募民教之河东陜西溃师多旧部曲往往来归不数月有衆二万夏四月庚午尚书户部侍郎孟庾请诸路无额钱附经制起发从之于是通钞旁定帖及卖糟等钱凡七色甲戌诏脩日厯丁丑刑部尚书权礼部尚书胡直孺等言参酌皇祐诏书将来请合祭昊天上帝皇地示于明堂奉太祖太宗以配天庻几礼専事简从之天地复合祭自此始戊寅张俊㨗奏至上谓辅臣曰兵既精又治噐甲所以成功以此知军噐当留意朕计五军见甲巳四万范宗尹曰得十万粗足上曰可足成之财固当惜然于此不宜吝也庚辰隆祐皇太后崩于行宫之西殿壬午诏江浙诸路上供䌷绢半折见缗三千仍易轻赍赴行在辛巳进呈程俱札子名臣列传止是节本合与不合录呈上曰初止令进累朝实录盖欲尽见祖宗规模此是朕家法要得遵守既退范宗尹已下叹仰者乆之癸未桑仲䧟邓州杀知汝州王俊丁亥诏㩁货务遵之茶盐见行成法不得毫髪改更务令上下孚信入纳増广宣抚处置使张浚杀曲端于恭州端既为利䕫制置使王庻所谮知渭州呉玠亦憾之乃书曲端谋反四字于手心因侍浚立举以示浚浚素知端庻不可并立且方倚玠为用恐玠不自安乃送端恭州狱有武臣康随者在鳯翔尝以事忤端鞕其背有切骨恨浚以随提㸃䕫州路刑狱端闻之曰吾其死矣唿天者数声端有马名铁象日驰四百里至是连唿铁象者又数声乃赴逮既至随命狱吏絷之维之煳其口熁之以火干渇而死士大夫莫不惜之军民亦皆怅恨西人以是益非浚然议者谓使端不死一日得志逞其废辱之憾端一摇足秦蜀非朝廷有虽杀之可也乙未诏临安府秀州亭戸合纳二税依皇佑专法计实值价钱折纳盐货先是两浙转运司以罢给蚕盐令输本色提举茶盐公事梁汝嘉奏亭户以煎盐为生未尝垦田于是申明行下五月己亥主管江州太平观李弼孺勒停初范宗尹荐弼孺使领营田遂召赴行在而右谏议大夫黎确奏弼孺淫污狡妄媚事朱勔宗尹曰固知弼孺小人然但欲委之劝耕故有此命上曰君子易踈小人易亲不知者无如之何既知弼孺小人安可不踈今日知田事者应别有人可勿召也弼孺怒上䟽讼确所言诬诞故有是命辛丑御笔犒赏诸军一次范宗尹奏自犒赏后已近五旬上曰朕不欲数犒凡三月可省一次今财用止出东南数十郡不免痛加节省若更广用竭民膏血何以继之宗尹等曰陛下之言及此天下幸甚癸卯上出大宋中兴之寳及上皇所获元圭以示辅臣寳上新刻者其玉明润视定命寳犹大半分中书舍人洪拟转对论帝王之学中叙董仲舒王吉之言末以章句书艺为非帝王之事上曰人欲明道见理非学问不可惟能务学则知古今治乱成败与夫君子小人善恶之迹善所当为恶所当戒正心诚意率由于此秦鳯经略使呉玠及金人乌噜舍赫战于和尚原之北败之时金主晟之从姪黙哷与乌噜舎赫以数万骑分两道入冦黙哷自鳯翔二将由阶成约日㑹和尚原玠与其弟綂领官璘以㪚卒数千人驻原上朝闻隔絶军储匮乏人无固志有谋刼玠兄弟北去者幕客陈逺猷夜入告玠遽召诸将厉以忠义㰱血而誓诸将感泣为备益力是日二将以劲骑先期而至阵于原北玠击之四战皆㨗山谷中路狭而多石马不能行虏弃马逐败去后三日黙哷自犯箭筈关玠遣别将击之二冦卒不得合又五日敌移寨黄牛岭㑹大风雨雹翌日引去张浚录其功承制以玠为明州观察使璘为康州团练使擢秦鳯路兵马都钤辖綂制和尚原军马丙午江东安抚大使司奏捕䖍贼李敦仁获㨗时吕頥浩犹在告参议官李承造以闻上曰頥浩大臣义当体国江西盗贼非张俊未易办頥浩须少惟之如亷蔺相济乃可可趣令视事李囘请上亲扎富直柔又乞遣中使抚问上从之诏承议郎范同宣教郎勑令所删定官刘一止脩职郎王洋并召试馆职初复故事也郭仲威为刘光世所执仲威与李成有旧欲往从之又谋据淮南以通刘豫光世遣前军綂制王徳手擒之己酉诏以米价贵谕积粟之家出粜三千斛以上补官有差辛亥诏以道路未通诸路死囚应奏谳者权令降等断遣郭仲茍权主管殿前司公事自廵幸以来三衙实无兵名存而已邵青以舟师犯太平州癸丑诏斩郭仲威于平江市先是仲威焚掠平江故就诛之甲寅赵令㢜知南外宗正事上命令㢜往泉南选宗室子育之宫中故有是命戊午权工部侍郎兼详定重脩勑令韩肖胄言对脩政和嘉祐勑成复置太府寺丞以承奉郎章亿为之措置印给茶盐钞引沅州言本州自熈宁末为郡始创营田招置弓弩手四千人靖康调发往往不归今军食窘急乞以闲田募民承佃招捕弓弩手二千人余助岁计从之先是鼎澧辰沅靖诸州以地接蛮徭溪洞故熈豊间排置弓弩手五郡合万三千人㪚居邉境教以武艺无事则耕作自赡有警则集而用之最为利便后全军调发应援河东或死或亡其法浸废矣朝㪚郎吕安中言旧官给钱募户长摧税近已差甲头宜桩其僱钱用助经费诏诸路提刑司拘收赴行在既而言者以差甲头不便者有五于是甲头不复差而耆户长役钱因不复给己未秘书少盐程俱言见脩日厯乞下诸州捜访建炎元年以后邸报及所被受朝㫖文字仍于中外臣僚先具取㑹二年事实应曽任宰执至行在职事官有日厯合载事件如政事弛张臣僚黜陟刑赏征战凡所见闻或私自记录或亲承圣语及所上章䟽并被受诏𠡠与公案官文书之类并令诣实抄录囘报以慿脩纂从之辛酉荆南镇抚使解潜言所管五州絶户及官田荒废者甚多已便宜辟宗纲权屯田使樊賔副使募人使耕分收子利诏以纲为镇抚司措置营田官賔为同措置官渡江后营田自此始其后荆州军食多仰给于营田省县官之半焉壬戌范宗尹等以国用不足奏鬻通直脩武郎已下官上曰不至人议论否张守曰祖宗时亦尝有此第止于斋郎李囘曰此犹愈于科歛百姓上曰然大凡施设须可行于今可传于后即善耳其后遂止鬻承直郎以下官邵青受刘光世招安太平州围解癸亥初马进既为张俊所败而李成犹在蕲州至是俊引兵渡江至黄梅县亲与成战成据石幢坡慿山以木石投人俊乃先遣游卒进退若争险状以误之俊率衆攻险贼徒奔溃进为追兵所杀成遁去以余衆降伪齐六月己巳初鬻承直脩武郎以下官承直二万五千缗脩武四万五千缗乙亥张琪犯宣州戊寅言者论朝廷暂驻江左盖非得已当为攘却恢复之图顷岁驻跸扬州有兵数十万可以一战金人奄至卒以奔走踰江而东此宰相黄潜善汪伯彦之过也前年移跸建康是时兵练将勇食足财豊据江上不测之险当敌人疑惧之秋可以守矣金人未至先已奔走遵海而南此吕頥浩之过也今岁战守之䇿安所从出万一事起仓卒大臣复欲弃土地遗人民委府库脱身奔走此岂安国家定社稷之谋乎臣愚以谓有江海则必资舟楫战守之具有险阻则必资郡县防守之力有兵将则必驾驭驯扰不可为将帅自卫之资有财赋则必转运搬输不可为盗贼侵据之用伏望委任大臣早赐措画诏三省枢宻院措置辛巳召越州上虞县丞娄寅亮赴行在以其言宗社大计也寅亮之书曰先正有言太祖舍其子而立弟此天下之大公也周王薨章圣取宗室子育之宫中此天下之大虑也仁宗皇帝感悟其说诏英祖入继大綂恭惟陛下克己忧勤备尝艰难春秋鼎盛自当则百斯男属者椒寝未繁前星不耀孤立无助识者寒心欲望陛下于伯字行下遴选太祖诸孙有贤徳者视秩亲王使牧九州以待皇嗣之生退处藩服更加广选宣祖太宗之裔材武可称之人升为南班以备环列庻几上慰在天之灵下系人心之望䟽入上读之大以叹寤签书枢宻院事富直柔从而荐之遂有是命壬午张琪犯徽州甲申邵青复叛引兵移江隂戊子上谓辅臣曰昨令广选艺祖之后宗室二三岁者得四五人资相皆非岐嶷且令归家俟其至泉南选之右仆射范宗尹曰此陛下万世之虑上曰艺祖以圣武定天下而子孙不得享之遭时多艰零落可悯朕若不取法仁祖为天下计何以慰在天之灵同知枢宻院事李囘曰自昔人君惟尧舜能以天下与贤其次惟艺祖不以大位私其子圣明独断发于至诚陛下为天下逺虑上合艺祖实可昭格天命参知政事张守曰尧舜授受皆以其子不肖艺祖诸子不闻失徳而以传序太宗此过尧舜逺甚上曰此事亦不难行秪是道理所在朕止令于伯字行中选择庻昭穆顺序签书枢宻院事富直柔曰陛下圣断度越千古第恐令㢜不足以奉承上曰且令广求须自选择参知政事秦桧曰须择宗室闺门有礼法者上曰当如此直柔曰宫中有可付托否上曰朕已得之矣若不先择宫嫔则可虑之事更多宗尹曰陛下睿明审虑如此宗庙无疆之福辛卯辅臣进呈言者论刘光世军中冗费上曰光世一军蒐汰冗杂约留兵几何可以赡足范宗尹曰今月给钱十六万缗米三万斛若留精兵三万人且汰其使臣之罢软者可以足用上曰俟作手书与之如家人礼直示朕意庻几光世不疑委曲听命翌日遣睿思殿祗侯罗亶赐光世手书谕指仍以玉带赐之七月乙未朔刘光世以枯秸生穗为瑞奏之上曰岁丰人不乏食朝得贤辅佐军中有十万铁骑乃可为瑞此外不足信朕在濳邸时梁间有芝草府官皆欲上闻朕手自碎之不欲主此竒怪事辅臣叹服庚子新知澧州呉章为潼川府路转运副使自置宣抚司后四川监司以勅除者始此辛丑皇伯令话为宁州观察使封安定郡王先是燕秦二王后争袭封乆不决礼部员外郎王居正言燕王太祖长子其后当袭封议遂定令话徳昭元孙也壬寅申命有司讨论滥赏复置翰林天文局太史局学生五十人天文局十人甲辰诏秘书省长贰通脩日厯丙午金左将军昌自宿迁北归昌过东平伪齐刘豫不出迎使人言于昌曰豫今为帝矣若相见无拜之礼昌怒责之却其献豫遣伪相张孝纯随而和之昌卒不解辛酉故追复观文殿学士刘挚赠少师后谥忠肃吕颐浩督诸将与张琪战于饶州城外大败之琪走浮梁县复还徽州癸亥尚书右仆射同中书门下平章事兼知枢宻院事范宗尹提举临安府洞霄宫初宗尹既建讨论滥赏之议士大夫侥倖者争排之上批朕不欲归过君父敛怨士夫可日下寝罢宗尹坚以为可行即日求去上曰天下事不必坚执至如人主有过尚许言者极论若遽阻遏秪须人不进言如此则于谁有损始宗尹之建议也桧力赞之至是见上意坚反以此挤宗尹遂召翰林学士汪藻草宗尹免制曰日者轻用人言妄裁官簿以庙堂之尊而负天下之谤以人主之孝而暴君亲之非朕方丁宁徳意而申命于朝汝乃废格诏书而持必于下于是崇观以来滥赏悉免讨论但命吏部审量而已八月戊辰参知政事张守等上删脩嘉祐政和勅令格式一百二十二巻㸔详六百四卷诏以绍兴重修勅令格式为名自来年颁行己巳权尚书工部侍郎韩肖胄以修勅成落权字九月甲午朔中书言池江二州地势僻隘失祖宗分道置帅之意诏江东西路帅臣复还建康府洪州旧治乙未宁州观察使韦渊求差遣上曰渊以宣和皇后季弟义当敦睦然其人素不循理故斥逺之朕不敢以公爵示私恩宻院可与一逺阙恐居官有过难以行法已而以渊为福建路副总管戊戌刑部奏军士黄徳等刼杀案目其从二人倬子岸次刑寺欲原死上曰强盗不分首从此何用贷朕居常不敢食生物葢惧多杀也盗于此时须当杀以止杀己亥诏文臣寄禄官依元祐法分左右字赃罪人更不带以示区别用枢宻院编修官扬愿请也其后选人亦如之甲辰礼部言自今应贤良方正科乞并用从官三人荐举不如所举者坐之故事阁试六题以五通为合格及是侍郎李正民员外郎王居正言今复科之初使士大夫徒能记诵义疏亦无补于用权罢义疏出题外余如旧制诏兼于义䟽出题仍以四通为合格乙已诏百司稽违许御史台六察官弹奏以侍御史沈与求援元豊故事有请也丁未尚书省请下江浙福建诸州造甲五千副两浙之衢婺明湖州平江府江西之䖍吉州抚州各共千五百福建千二百饶信州八百逐州令通判一员董其事所费以上供折帛钱支从之辛亥合祭天地于明堂太祖太宗并配赦天下时中书舍人兼直学士院席益草赦文有曰上苍懐悔祸之心羣䇿竭定倾之力六师奏凯九扈成功爰举宗仪聿脩大报上以夸大不恱癸丑开府仪同三司吕頥浩拜少保尚书左仆射同中书门下平章事兼知枢宻院事甲寅初上以席益草赦文夸大恶之㑹益草吕頥浩复相制有曰朕中兴圣绪兼创业守文之难上尤不喜乃出益知温州戊午提举临安府洞霄宫范宗尹落职侍御史沈与求言宗尹十九罪故有是命乙未尚书省言近给卖新告价直高大变转不行乞减脩武郎为三万缗承直郎为万五千缗从之庚申初措置河南诸镇屯田侍御史沈与求亦言今欲因㳂江荒闲之田募人屯耕用为篱落兼资储饷此诚计之得者乃陈屯田利害为古今集议上下三卷上之诏付户部后亦未克行冬十月乙丑诏自今应京黼门人实有才能者公举而噐使之庻几人人自竭以济艰难之运时吕頥浩为政喜用材吏以其多出京黼之门恐为言者所指乃白上下此诏焉参知政事李囘不为吕頥浩所喜力丐免罢为江西安抚大使兼知洪州丙寅江西安抚大使兼知洪州朱胜非分司南京江州居住侍御史沈与求论胜非避事辞难故贬己巳浙西綂制官王徳以黄榜招安邵青既而降之庚午户部尚书孟庾参知政事壬申诏行在置宗正一司将内外宗司分寓广潮泉三郡上以行在宗子无綂属之人故有是命甲戌尚书吏部员外郎廖刚守起居舍人刚言陛下游意翰墨博覧羣书亦可谓之好学然帝王之学与文士异因援孟子所言天下之本在身与大学之道治国平天下其端在正心诚意愿去末学之无益坐进此道则可以福羣生矣乙亥陜西诸路都綂制秦鳯路经畧使呉玠及金人战于和尚原大败之初宗弼㑹诸路兵及女真兵合数万人谋入冦宣抚处置使张浚命玠先据鳯翔之和尚原以待之宗弼造浮梁于寳鸡县渡渭攻原玠及其弟璘率綂制官雷仲等选劲弓强弩与战分畨迭射号驻队矢接发不絶且繁宻如雨虏稍却则以竒兵邀击断其粮道凡三日是夜大破之俘馘首领及甲兵以万计宗弼中流矢二仅以身免得其麾盖自虏入中原其败衂未尝如此也于是浚承制以玠为镇西军节度使璘康州团练使泾原路马歩军副总管宗弼既为玠所败始自河东还燕山左副元帅宗维更以陜西副统制萨里罕为陜西经畧使将兵屯鳯翔府与玠相持壬午尚书省言近分拨神武右军徃婺州屯驻合用钱理须摏办缘行在至婺州不通水路难以津搬契勘便钱之法自祖宗以来行于诸路公私为便比年有司奉行不务经乆致失信于民今来军兴调度与寻常事体不同理当别行措置诏户部印押见钱关子降付婺州召人入中执关子赴杭越㩁货务请钱每千搭十钱为优润有伪造者依川钱引抵罪东南㑹子法盖张本于此范汝为入建州遂㨿其城甲申初兴元府利䕫路制置使王庻籍兴元府兴洋州诸邑及三泉县强壮号曰义士知县为军正尉为军副日阅武于县月阅武于州不半年有兵数万其后合兴洋三泉四郡义士至七万人至今不废乙酉同知枢宻院事富直柔言祖宗时三衙用邉功戚里班行各一人盖有指意上曰参用戚里固祖宗法然窒碍处多恐不可用戊戌行在越州火燔民居甚衆己丑录唐宰相张九龄十二世孙昭为泉州文学壬辰录程頥孙爲分宁今后五月又官其家一人十一月乙未提举临安府洞霄宫胡安国试中书舍人兼侍讲秦桧荐之也丁酉承事郎王趯充广西经畧司干办公事专功提举左右江峒丁及收买战马自五路既䧟马极难得议者谓岭外于西南夷接境有马可市时已罢买马司以帅属领其事工部侍郎韩肖胄言战以骑兵为胜今川陜马纲不通而广右邻诸畨宜即邕州置官收市专责成功故复置官提举戊戌诏以㑹稽漕运不继移跸临安先是尚书左仆射吕頥浩言今国歩多艰中原隔絶江淮之地尚有巨贼驻跸之地最为急务要当使号令易通于川陜将兵顺流而可下漕运不至于艰阻至是遂定移跸之议参知政事孟庾为福建江西荆湖宣抚使神武左军都綂制韩世忠副之己亥宣教郎娄寅亮守监察御史以其言宗社大计也辛丑太常少卿赵子画请续编绍兴太常因革礼明年乃成凡八十六篇为二十七卷子画又言每岁春分日祀高禖自廵幸不行至于祓无子祝多男以系四方万里之心盖不可阙望自来岁举行从之乙巳廸功郎陈刚中上书论今民力凋瘵国用匮乏而冗食之官衆不急之务繁行在之局务可省併者三分居一而州县冗食尤可怪骇以月计之不知所费缗钱几百万民之脂膏日以干涸邦之财赋日以蠧耗奈之何民不穷且盗也愿罢冗食去虚文以足邦用上召对改合入官所陈令三省措置言者论浙西科歛之害以为均买度牒劝谕官告下户贫民皆以困乏不支籴钱强令输粟号曰均籴又别立一名曰借籴复计顷畆以月科敷上下相蒙名曰健吏若今盗贼几半天下岂天下之人皆跖之徒哉愿诏重科敷之罪严贪墨之法庻几人心未叛天命未改诏本路漕司究实知琼州虞沇言近岁州县之吏多贿败者望自今命官犯入已赃许人越诉其监司不即按治者重行黜责从之磔张琪于越州市丁未徳安府复州汉阳军镇抚使陈规奏本镇营屯田画一事件自中原失守诸重镇多失惟规与羣盗屡战羣盗稍息规以境内多官田荒田乃倣古屯田之制命射士民兵分地耕垦其说以兵民不可并耕故使各处一方军士所屯之田皆相其险隘立为保塞冦至则保聚捍御无事则乘时田作其射士皆分半以耕屯田少増钱粮官给牛种收其租利有急则权罢之使从军凡民户所营之田水田畆赋稉米一斗陆田赋麦豆各五升满二年无欠输给为永业流民自归者以田还之凡屯田事营田司兼行营田事府县官兼行皆不更置官吏条划既具乃闻于朝诏嘉奖明年下其法于诸镇使行之庚戌同知枢宻院事富直柔守本官提举临安府洞霄宫壬子手诏曰朕仰瞻坐思雪神人之大耻不有济济多士寘我周行则不能也且已虽贤不若荐之为愈近得陈襄荐章草起司马光而下三十三人审如所荐斯为盛矣合宣示百辟卿士各举尔所知应内外侍从须三人以上在外令三省镂板行下诸监司郡国郡国备录申牒诸寄居到限五日具名同罪保举缴连以闻举得其人当受上赏毋以先得罪于朝廷及蔡京王黼门人为嫌甲寅上曰周把任情喜怒不免滥刑以故言者纷然凡当官者小过失未有害唯滥刑为当惩闻杞守常州数滥杀人岂得不治朕日听断若任情杀人岂不可邪顾恐非理尔辅臣将顺圣徳退而记之以垂训万世乙卯绍兴府奏百姓路荣失火罪状上曰此灾不细恐是天戒不专为荣罪止杖遣足矣丁巳日南至命提举万夀观兼侍读王绹祀昊天上帝于告成观初复旧理也辛酉伪齐秦鳯经畧使郭振掠白石镇宣抚司选锋将王彦等併兵御之贼兵大败振为官军所获遂复秦州壬戌监察御史刘一止言伏见尚书六曹下逮百司凡所用法令类以人吏省记便为予夺欺弊何所不有伏望改差详定一司敕令所立限刋定板颁降庻几杜絶官吏弄法受赃之弊诏如其请既而广东转运司以元祐吏部法来上乃命参以七司所省记元丰至绍兴条例参酌脩立再踰年而后成云十二月甲子朔诏直徽猷阁黄叔敖文学吏事皆有可观恬退之节士夫推重可除给事中令所在以礼敦遣赴行在乙丑太常少卿赵子画权尚书礼部侍郎本朝以公族为从官自子画始丙寅诏依祖宗故事复置枢宻都承㫖以两制为之丁卯吏部侍郎李光请复东南诸郡湖田诏户工部取㑹闻奏初明越州鑑湖白马竹溪广徳等十三湖自唐长庆中创立湖水高于田田又高于海旱涝则递相输放其利甚博自宣政间楼异守明王仲薿守越皆内交权臣专事应奉于是悉废二郡陂湖以为田其租米悉属御前民失水利而官失省税不可胜计光奏请复之既而上虞县令赵不摇以为便遂废余姚上虞二县湖田而他未及也辛未夜行在绍兴府火壬申言者论今日为百姓甚害无如科配一事常赋之外一嵗之间至五七次望今后除依法催科以备军期外自余非泛科抑一切停罢诏户部勘当户部侍郎柳约言过灾伤及经兵破难以不放逋欠外若实因军期须索亦有许收量添酒钱应副或因军期所需多科其数别作支用昨降㫖以自盗赃论望依累降指挥施行从之时议者又言朝廷之上喜狥祖宗爱民之良法而讳言今日科歛之大害如早稻未熟而借冬苗春蚕未毕而催和买富民鬻田舍下户质子女吁天不闻诚宜嗟闵伏望明诏大臣继自今勿以科歛为讳而特加条画申饬监司俾不得加数掊尅因事侵渔诏申严行下乙亥初诏内外侍从官举县令中书记名以次除授而言者以为所举多亲旧或罪累碍于铨选之人乃命吏部参攷其负罪碍格之人并罢仍坐所举官丁丑手诏畧曰比缘国难盗起未息者盖姦贜之吏无䘏民意及烦王师而军须不免又取于民因循展转日甚一日欲民不为盗不可得也可将建炎三年以前积欠除形势户及公人外一切蠲除如州县不奉诏及监司廹脇州县巧作催科者并除名令御史台紏察多出黄榜晓谕又诏三省备坐祖宗庙措决职吏旧制镂板行下自今有犯依法行遣仍籍没家财上以军兴民困吏缘为姦故盗贼蜂起乃下此诏焉以岳飞为神武副军都綂制仍以所部屯洪州时飞遣其甥壻高泽民至绍兴乃诈为飞状乞都綂制或总管职事飞皇恐自辨诏谕以出自上意仍铸印赐之曹成据道州戊寅以彗出㑹稽许臣民实封言事诏行在职事官人添职钱十千辛巳复置广东茶盐司旧淮南盐息嵗收八百万缗自军兴淮南道梗许通广盐于江湖诸路而二年半入纳才七十万缗至是江湖盐价毎斤为七八百钱议者以为利厚而冐贩者多故复置官提举户部侍郎柳约复请増诸路酒钱上等毎石二千下等一千其半令提刑司桩管余备军费从之初监察御史娄寅亮既陈宗社大计尚书右仆射秦桧以寅亮富直柔所荐恶之使言者论寅亮宣和中父死于贼匿不举䘮壬午诏大理寺劾治甲申右司谏方孟卿言祖宗故事谏官置局于后省号为两省官盖两省朝廷政令所自出祖宗以谏官居之不无深意今行在谏院许于皇城内建置未有定处望令依旧随省置局诏谏院许于行在所都堂相近置局丁亥言者请贜吏当死者勿贷上曰朕本心欲专尚徳化顾贜吏害民有不得已者然亦岂忍遽置缙绅于死地如前诏杖遣足矣合门宣赞舍人潘永思追一官坐为人市恩泽也先是大理推治事连永思上曰永思虽戚里既有过安可废法乃命罢职就逮戊子宣抚处置使张浚奏和尚原勦杀金人是日吕頥浩等进呈浚奏札言为水运以给西军上曰朕料浚必能立功秦桧因奏去年论浚者纷纷頼陛下保全得以安迹万一有功实頼陛下知人善任使不惑浮言之效上因备论天下事有利必有害但害少而利多皆所可为若听浮言则事将俱废頥浩桧出至省府未食㨗奏至上大喜壬辰诏自今春试选人及京官初出官人铨试如故事后不果试明年秋乃克行之赐陈东家钱五十万诏以冬寒命有司赈给行在绍兴府居民不能自存者其后移临安亦如此例初命户部降本下江浙湖南和籴米以助军储南平王李干徳薨子阳焕立壬子绍兴二年春正月癸巳朔上在绍兴是日从官以下先发以将还浙西也甲午诏自今科场复置贤良方正能直言极谏科乙未诏诸路死囚应谳者道路已通处依旧法奏按未通处许酌情减降如旧上语及禁戢贜吏吕頥浩曰赃吏侵渔不可不禁然州县官依条格合得请给宜按月支与使之食足然后可以养亷隅上曰然辅臣因进呈诸路公使库支给外县官供给条格诏申明行下丙申福建江西荆湖安抚副使韩世忠围建州先是世忠师至福州守臣程迈以贼方鋭欲世忠少留以俟元夕世忠笑曰吾以元夕凯旋见公矣辛丑世忠㧞建州初范汝为既被围固守不下世忠以天桥对楼云梯火砲等急击之凡六日贼衆稍怠夜官军梯而上城遂破贼衆死者万余生擒其将张雄等五百余人汝为窜囘原洞中自焚死其将叶谅以所部犯邵武军世忠击斩之余衆悉平初世忠疑城中人皆附贼欲尽杀之资政殿大学士李纲时在福州见世忠曰建州百姓多无辜世忠受教及城破世忠令军人悉驻城上毋得下植旗于城之三隅令士民自相别农者给牛种使耕商贾者弛征禁为贼胁从者汰遣独取其附贼者诛之由是多所全活及师还父老请祠之世忠曰活尔曹者李相公也壬寅上御舟发绍兴至钱清堰乘马而行丙午上至临安戊申武功大夫荣州团练使苏易乞以奉化县界把截所转一官于阶官上收使许之自政和初改官名以郎大夫易正副使由是武功大夫率径迁横行至是横行凡数百千人中书舍人程俱力论其不可且谓祖宗之制自合门副使至内客省使为横行不系磨勘迁转之列盖横行恩数多类从官以元丰二年班簿考之横行共二十二人如种谔韩存寳刘昌祚姚麟之徒皆一时名将故元丰官制武臣独依旧不以寄禄官易之盖有深意今文臣之谓庻官者率不过中大夫而武臣乃迁横行此何理也望自今非军功勿迁从之己酉江淮发运副使宋煇知临安府丙辰诏见任郎官以建炎以来未经上殿者并引对吏部侍郎李光言方艰难之时朝廷广收人才兼收议论郎官最号高选其间岂无英杰之士可备大用乃不令一觐清光亷退之士固难于自进故有是㫖丁巳右司谏方孟卿言近权户部侍郎柳约请推祖宗限田之制凡品官民田数过者科敷一同编户今郡县之间官户田居其半而占田过数者极少若以格令免科需则专取于民必致重困臣谓艰难之际士大夫义当体国岂可厚享占田之利望寝前诏勿行从之乙卯诏辅臣以邵青单徳忠李捧三盗就招卿等速汰其衆留精鋭堪出战之士万人中不过三千人可留宰相吕頥浩秦桧都綂制张俊被㫖拣放青等有衆二万三千其疲老不任披带者皆释之所存七千一如上所料戊午诏自今停藏接引私盐并与犯人一等科罪己未诏脩临安府城之頽圯者辛酉忠州团练使杨勍以所部四千屯吉州恣横不法江西兵马副总管杨惟忠邀勍㑹饮伏兵诛之遂并其兵勍建炎中为盗践蹂福建湖南诸州至是乃败二月丙寅诏建州权罢鼓铸二年以监兵避乱散逸故也丁卯诏选人七阶并分左右时用元祐旧制寄禄官分左右而贜吏不与焉言者谓祖宗以来选人皆以州县系衔故无所分别今选阶品秩虽卑岂可无以津贪而独置之亷耻之外乃下吏部如所请己巳诏𣙜货务依临安府様制造斛㪷百只降之诸路仓部员外郎成太亨言绍兴府斛㪷増大出给之际例合折阅兴狱滋多惟临安㪷斛均平公私两便故有是㫖庚午提举临安府洞霄宫李纲为荆湖广南路宣抚使兼知潭州前五日知道州向子忞奏曹成犯道贺二州宰相秦桧请身至湖外自当一面上曰卿等当居中运才不可授人以柄至是命纲辛未上谕辅臣曰将来御试举人止造蓆棚于讲殿之前不必更脩别殿吕頥浩因讃圣徳以为如此可以示四方士人使知陛下恭俭如此上曰朕天性不好华靡况与承平之主不同秦桧曰大布之衣大帛之冠是古人处患难之事后世以为夸羙上曰卿言极是壬申诏自今廵尉毋得注吏职出身人乙亥雨雹丁丑给事中黄叔敖兼侍读权尚书吏部侍郎廖刚兼侍读始淮南营田司募民耕荒须收十五斛及是宣谕使傅崧卿言其太重故百姓归业者少诏损嵗输三之二俟三年乃徴之仍赐崧卿钱五万缗俾贷民为牛种之费己卯进呈张浚札子上曰金人既酋领有不免者当知天意所在朕当兢谨以祈天弭祸庻几其国有瘳乎奏桧因奏言毎见陛下屈已从谏中外士民无不感悦上曰如前日百姓揭牌题以供御绣服问之乃十年前京师铺戸用其旧牌已令毁撤不知者将谓旧习未革朕所服者多缯素岂复有绮绣也庚辰诏自今监司不得任本贯其见在任者皆移之夜雷声初发癸未上始御讲殿自廵幸以来经筵乆辍至是复之乙酉上谕辅臣曰人主待臣下当以至诚若知其不可用不若罢去疑而留之无益也又曰人主之徳莫大于仁仁之字非尧舜莫能当吕頥浩秦桧曰圣学高明以诚仁二者治心脩身正家齐天下有余裕矣丙戌初置着作官二员编次日厯庚子知抚州高卫落职与宫观卫言甘露降于州之祥符观且为图上之王居正论今日恐非天降祥瑞之时言者劾卫以蔡京围田叨冐改官顷者抗䟽极言讨论之非实自为地缙绅号为流外侍郎今乃崇餙謟谀老不知愧望赐罢黜从之殿中侍御史江跻言自古言利之臣不过椎剥细民移东于西以欺其上近闻前知明州呉懋辄有所献踰五万缗窃恐朝廷受之无名小人观望争相効尤残民以为己利其患有不可胜言者诏委自宪臣勘当以闻懋守明踰年时四民承喋血之余公私扫地懋以等第贷民钱十万缗又得𣙜酤之嬴军用无乏其后勘当如章但贬懋二秩而已己丑有司以春分日祀高禖礼毕宫嫔有位号者以次即宫中饮福受胙如仪复荆湖东西为荆湖南北路庚寅监察御史娄寅亮罢寅亮既为秦桧所挤按治无所得至是狱成坐为族叔郛名田改立官戸刑寺当寅亮私罪杖罚铜七斤诏免所居官送吏部未几寅亮卒三月壬辰朔䖍化县兇贼李敦仁补合门秖候其徒三十八人皆授官分𨽻张俊等军中淮西招抚使李光执韩世清于宣州水贼翟进犯汉阳军杀权军事赵令戣及吏民百余人以其衆归于孔彦舟甲午诏两浙市舶就秀州华亭县置司承直郎施逵除名婺州编管坐为范汝为游説辛企宗也戊戌罢江淮发运司以其钱帛赴行在始祖宗时发运司嵗漕江湖粟六百万斛即真杨楚泗州置转般仓纳受沂流折运以赡中都且因诸路之凶丰而平其籴及是江湖盗㓂多纲米不继发运司嵗费钱十六七万缗第职籴买而已故省之襄阳府邓随郢州镇抚使桑仲为知郢州霍明所杀囚其从者而以反闻上恻然授其二子昕维将仕郎己亥制授南越王李干徳子阳焕静海军节度使封交趾郡王仍赐推诚顺化功臣自元丰后大臣功号悉除独安南如故庚子诏自今行军专委本路漕臣一员通融应副陜西都綂司同綂制军马杨政及金人战于方山原败之辛丑铸绍兴经筵印淮东提㸃刑狱公事兼营田副使王实言根括到杨州未种水田一万七千顷陆田一万三千顷已分给六军趂时耕种从之丙午复置中书门下省检正官一员戊申江东綂制军马张俊叙所降一官俊起于诸盗所部凡七千余人至是汰其老弱仅三千乃有是命己酉临安府布衣孙清上䟽论事诏赐束帛癸丑诏寛两淮租税童子朱虎臣七嵗能诵七书排定布射与其兄端友皆来上召对端友以诵经子书赐束帛而虎臣为承信郎甲寅上䇿试诸路类试奏名进士于讲殿上谓辅臣曰朕此举将以作成人才为异日之用若其言鲠亮切直他日必端方不囘之士自崇宁以来恶人敢言士气不作流弊至今不可不革因手诏谕考官直言者置之高等尤謟倿者居下列盐官进士张九成对䇿曰祸难之作天所以开圣人愿陛下以刚大为心无遽以惊忧自沮臣观金人有必亡之势而中国有必兴之理特在陛下何如耳夫好战必亡失其故俗必亡人心不服必亡而金虏皆与有焉彼刘豫者素无勲徳殊乏声称天下徒见其背叛于君亲而委身于夷狄耳㸃雏经营有同儿戱今日之计当先用越王之法以骄之使侈心肆意无所忌惮天其㓕之将见权臣争强簒夺之祸启矣臣观濵江郡县为守令者类无逺图阳羡惠山之民何其被酷之深也率歛之名种类闳大秋苖之外又有苖头苖头未巳又行八折八折未巳又曰大姓大姓竭矣又曰经实经实均矣又曰均敷均敷之外名字未易数也流离奔窜益以无聊臣窃谓前世中兴之主大抵以功徳为尚去䜛节慾逺佞防姦皆中兴之本也今闾巷之人皆知有父兄妻子之乐陛下虽贵为天子富有四海以金人之故使陛下冬不得温夏不得凊昏无所于定晨无所于省每感时遇物想惟圣心雷厉天泪雨流思欲扫清蛮帐以迎二圣之车又曰阉寺闻名国之不祥也今此曹名字稍稍有闻此臣之所忧也贤士大夫宴见有时宦官女子实居前后有时者易踈前后者难间圣情荏苒不知其非不若使之安扫洒之役复门户之司凡交结徃来有禁干与政事者必踈陛下日御便殿亲近儒者讲诗书之指趣论古今之成败将见闻阉寺之言如孤狸夜号而鸱枭昼舞也上感其言擢九成第一余杭凌景夏次之尚书左仆射吕頥浩言景夏之词实胜九成欲以为第一上曰九成对䇿文虽不甚工然上自朕躬下逮百执事之人无所囘避擢寘首选谁谓不然遂赐九成以下二百五十九人及第出身同出身而川陜类省试合格进士杨希仲等一百二十人皆即家赐第希仲视廷试第五人恩例余皆同出身龙图阁直学士致仕杨时遗九成书曰廷对自更科以来未之有非刚大之气不为得䘮囘屈不能为也金人复自水洛城入冦统制官杨政等又大败之丙辰诏韶州自今所铸新钱毋得㓕裂务令民间不能倣傚上谓吕頥浩曰比来苦雨前日祈晴雨即止朕遣人于郊外取麦穗视之已结秀若晴霁十数日二麦必大熟兹诚上瑞何必甘露庆云耶頥浩奏曰太宗皇帝尝命亲近人取禾穗入禁中又驾幸近郊观稼皆圣主务农重糓之意戊午诏景灵宫酌献嵗用三百五十羊自今损三之一诏应有坑冶去处令漕司契勘所得不偿所费者并罢庚申初桑仲之未死也遣谭宪来告以愿宣力取京师乞朝廷出兵淮南以为声援吕頥浩信之始大议出师夏四月壬戌进呈殿试陞降䇿因奏有犯御名者上曰犯御名法当扶出然使文理可采亦不可因以失士庚午翰林学士承㫖兼侍读翟汝文参知政事辛未复置诸州学官四十三员时言者论文武之道不可偏废须缘议者务减吏员诸州教授例从镌减今所在州郡添差筦库捕盗官无虑十数何独于此而吝之事下给舍看详而有是命壬申江东兵马副总管杨惟忠讨军贼赵进降之乙亥初命馆职校御府书籍戊寅进呈新第正奏名杂犯助教人乞依特奏名例推恩上曰初降㫖令考官以鲠正为上谀佞居下此以示朕好恶凡士人当须自其初进别其忠佞庻可冀其有立如张九成对上自朕躬下逮百职言之无所囘避擢在首选其谁曰不宜己卯执政奏事上谕二相曰頥浩专治军旅桧专理庻务当如范蠡大夫种分职先是吕頥浩闻桑仲进兵乃大议出师而身自督军北向及是上谕辅臣二人唯唯奉诏庚辰太学生许焘上书论事上召对命为廸功郎壬午手诏曰比自国歩艰难以来中原士夫隔絶滋乆间有流寓东南者徃徃乏媒寡援姓名不能上逹良可惜也可诏内外侍从监司郡守各搜访荐举三两人以备噐使夜临安火癸未诏曰朕寤寐中兴累年于兹任人共政治效缺然载加考绩登庸二相盖欲其谋断恊济事功倚毗眷遇体貌惟均凡一时启拟荐闻之士顾朕㧞擢任使之间随其材噐试可乃已岂有二哉继自今小大之臣其各同心体国敦尚中和交脩不逮如或朋比阿附以害吾政治者其令台谏论列闻奏朕当严置典刑以诛其意时吕頥浩秦桧同秉政桧知頥浩不为时论所与乃多引知名之士为助欲倾頥浩而专朝权上颇觉之故下是诏甲申中书舍人胡安国上制国论大畧谓陛下登极六年谋议纷纭未有一定昨尝降诏定都建康而六飞暂驻杭越乃以湖北为分镇恐非设险守邦之意且朝廷近弃湖北逺流川陜者谓蜀货可以富国秦甲可以强兵也万一有桀黠得之以守崃江之险则蜀货不得东塞武关之阻则秦甲不得南犹一身束其腰膂而首尾不相卫矣臣谓宜必都建康且不以湖北为分镇则全据上流出秦甲下蜀货而血气周流矣又言祖宗都汴其势当自内而制外今都江左当自南而制北与祖宗事虽殊而意则同此复中原之势也乙酉吕頥浩言近至天竺祈晴今雨少霁可以少寛圣虑上曰朕宫中亦自育蚕此不惟可候嵗事亦欲知女工艰难事事质俭李纲始受湖广宣抚使之命是日上遣内侍于盖抚问令视上道乃还宾客多徃贺纲有临川陈冲用者独不贺人问其故冲用曰丞相在靖康末以天下安危自任人望所归今虽闲居其望犹重若因此成功尚盖前失万一又无所成今日之名扫地矣何贺之有戊子尚书左仆射同中书门下平章事兼知枢宻院事吕頥浩都督江淮荆浙诸军事开府镇江韩忠彦进封魏国公己丑诏建州丰国监复铸钱监旧有役兵五百岁铸钱二十五万缗及是才余役卒数十人乃减铸额之半庚寅伪齐刘豫移都汴京闰四月癸巳高丽国王楷遣崔维清沈起入贡衍圣公孔端友既卒诏以其子玠为右承奉郎封衍圣公甲午上谕吕頥浩曰卿耆艾有劳今总督之任以大事委卿不当复亲细务頥浩皇恐奉诏乙未诏诸路类试进士赴殿试不及人正奏名与进士同出身特奏名与助教调官以道梗特优之也丙申神武副军都统制岳飞引兵击曹成于贺州境上大败之成率余兵屯桂岭县丁酉罢后苑作惟留老工数人作弓铠以为武备己亥吕頥浩进呈枢宻院编脩官王大智所造战车上言大智知兵法可用因语頥浩人才随能噐使皆可就事卿为宰相当识拔人物如大智宜携以自随令造水战之具不当弃能也诏移绍兴府㩁货务都茶场于临安辛丑诏韩世清特处斩乙巳宰相奏以大理卿章谊知平江府上曰谊儒者頼其奏谳平怒使民不寃勿令补外丙午神武副军都綂制岳飞败曹成于桂岭县成㧞寨遁去韩世忠遣董徃招之成以其衆就招壬子吕頥浩言今嵗防秋当用兵江淮之间若车驾时廵则诸将孰敢不尽力但恐道路玊食不备上曰朕自艰难以来奉身至约昔为元帅与士卒同甘苦一日在道絶粮朕亦终日不食今居禁中虽太官上食间食彘肉一味若在道路虽无肉食庸何伤乎乙卯诏寺监丞以下并令吏部拟除时吕頥浩秦桧言祖宗旧制内外差遣并付审官士大夫自有调官之路故请谒奔竞之风息近世堂除阙多侵佔注拟士人失职亷耻道䘮欲外自监司郡守及旧格堂除通判内自察官省郎以上及馆职书局编脩官外并令吏部依格注拟从之戊午将仕郎贺廪献书五千卷诏吏部添差廪监平江府粮料院仍官其家一人己未封汉南昌尉海福为吏隠真人初桑仲既为知郢州霍明所杀都统制李横副綂制李道共率其兵缟素围郢州明知事急乃夜半与其徒数百搥石城下汉江泛舟顺流而去横遂併将郢军留其党李简知郢州五月庚申朔日北至祀皇地祗于天庆观之望殿祭始用牲玉辛酉兵部尚书权邦彦签书枢宻院事邦彦献十议以图中兴其一谓进图洪业恢复土宇勿茍安于江南其二谓驾御诸将宜威之以法而限之以爵其三论讲读之官宜取三代汉唐中兴故事日陈于前其四言察忠邪其五论爱民先爱其力寛民先节其用又谓朘已俸以佐国用当自宰执始又谓分阃而属大事必得贤大将而后可又谓制置一官可省又谓宗室中杰然有人望可留宿卫者宜置诸左右又谓人事尽则天悔祸不可独归之数吕頥浩与邦彦善故荐用之壬戌降授中大夫朱胜非复左宣奉大夫提举万寿观兼侍读吕頥浩荐之也癸亥吕頥浩出师以神武后军及御前忠鋭将崔増赵延寿二军从行百官班送甲子诏观察使以上许荐可为将师者二人枢宻院置籍以备选用言者论今正右武之时虽二大将尝立竒功而取富贵矣窃恐隠约之中尚多竒士故有是㫖丁卯罢两浙转运司囘易库辛未诏左文林郎赵子偁令赴都堂审察时知南外宗正事令㢜奉诏选宗子伯琮伯浩入禁中伯浩丰而泽伯琮清而癯上初爱伯浩忽曰更仔细观乃令二人并立有猫过伯浩以足僦之伯琮拱立如故上曰此儿轻易乃尔安能任重耶乃赐白金三百两罢之后四日以子偁为左宣教郎壬申以霖雨不止命刑部郎官及诸路宪臣躬督狱讼丙子初朝廷以福建江西荆湖宣抚使孟庾自温州趋湖南故命湖广宣抚使李纲由汀道州之镇至是纲言祖宗朝宣抚使以执政为之近张浚孟庾为宣抚皆见执政如臣起废典藩亦冐使名兼庾已领湖南北韩世忠副之今又除臣湖南借使诸处盗贼一司欲令招纳一司欲令讨捕不知何所适从诸州钱粮一司欲令支用一司欲令桩留不知如何遵禀以至节制诸将辟差官吏行移措置皆有所妨望详酌事宜明降处分使有遵守纲又言自建昌䖍吉至衡潭约一月程自汀道州三倍今曹成在连贺非重兵不可行诏纲先徃广东置司捍冦俟庾世忠抚定盗贼毕赴潭州于是曹成已为岳飞所破遂就韩世忠招安而朝廷未知也丁丑初吕頥浩总师次常州其前军将赵延寿所部忠鋭军叛过金坛县知县事胡思忠率射士迎敌为所败贼逐之至市河思忠溺死浙西安抚大使刘光世遣王徳追叛兵及之尽殱其衆于是頥浩称疾不进庚辰临安府火弥六七里延烧万余家时浙部淫雨害稼御史中丞沈与求因推言灾异谓徽严水泉暴涌漂及城郭庐舍临安火延居民至万余家天变异常同时而见可畏也陛下当于行事之际思其所未至者加之以诚夫畏天不以诚则工祝虽具近于致渎爱民不以诚则诏令虽繁终于失信用人不以诚则䜛间日进将以疑似而逺正人听言不以诚则阿䛕日闻将以忌讳而恶直士追祖宗之法而不以诚则不无背戾惇骨肉之亲而不以诚则不无猜嫌薄宦寺之权而不以诚则虽名为裁抑而桀黠之軰不除正宫闱之化而不以诚则虽外示朴素而奢靡之习犹在愿陛下加意而行则天地感格隂阳和平灾异之生顾为福耳上嘉纳焉癸未御史中丞沈与求言敌若入冦当由武昌建康两路而来其造海舟虑为虚声以惧我议者多欲于明州向头设备使贼舟得至向头而已入吾心腹之地矣臣闻海舟自京东入浙必由泰州石港通州料角陈贴通明镇等处次至平江南北洋次至秀州金山次至向头又闻料角水势湍险一失水道则舟必沦溺必得沙上水手方能转料倘于石港料角等处拘收水手优给庸直而存养之以待缓急之用彼亦安能冲突诏以副都督府既而吕頥浩言料角等处去金陵遥逺缓急恐失事机乞就委刘光世措置从之三省请于行在别置作院一所令诸军匠各造噐甲并申朝廷支拨后以御前军噐所为名仍𨽻工部甲申上临轩踈决系囚自是遂为故事戸部请诸路上供丝帛并半折钱三千如两浙例许之是时江浙湖北䕫路嵗额绸三十九万匹江南川广湖南两浙绢二百七十三万匹东川两浙湖南绫罗絁七万匹成都府广西路布七十七万匹成都府锦绮千八百余匹段皆有竒江淮闽广荆湖折帛钱盖自此始丙戌诏置脩政局时尚书左仆射吕頥浩既督军于外右仆射秦桧乃奏设此局命桧提举而参知政事翟汝文同领之又以尚书戸部侍郎黄叔敖为参详官起居郎胡世将太常少卿王居正为参议官尚书右司员外郎呉表臣屯田员外郎曽綂兵部员外郎楼炤考功员外郎张觉并为检讨官置局如讲议司故事仍诏侍从台省寺监官监司守令各述所见言省费裕国强兵息民之䇿诏江东西诸州上供丝帛并于建康府吉州桩管非朝㫖而擅用者依军法丁亥初宣抚处置使张浚以淮盐未通乃通天宁盐于京西湖北至是秦桧闻其事下堂帖禁之其后浚复通蜀盐诏不许戊子手诏用建隆故事行在百官日轮一人转对令极言得失先是诏台省官限半月各述利害条具以闻而御史中丞沈与求言台谏系言事官遇有职事非时入对不在轮对及条列之限乃命厘务官通直郎以上如初诏朱胜非复观文殿学士知绍兴府初两浙转运副使徐康国自温州奏发宣和间所制间金销金屏障等物至行在御史中丞沈与求奏曰陛下勤俭徳侔大禹汉文帝已下不足道也康国不识事君之礼尚习故态欲以㣲物累盛徳乞用广陵故事斥而焚之仍显黜康国明示好恶且为小人希㫖之戒诏屏障令临安府毁弃康国特降二官六月庚寅朔新知复州李宏引兵入潭州执湖东招抚使马友杀之辛卯吕抗吕摭并直秘阁主管万寿观吕挺为右承务郎中兴后大臣子以恩泽除职名自此始诏进士陈邉事可采及自河北京东逺赴行在之人并充枢宻院效士其后都督行府亦如之癸巳颁黄庭坚所书太宗御制戒石铭于郡县命长吏刻之庭石置之坐右初命广西经畧司即韶州拨内帑钱三十万缗市战马至是经畧司言比嵗不逞之徒多以金银市马鬻于羣盗故马直踊贵望于大观格递増二分许之旧格入等马高四尺七寸者直四十五千最下高四尺一寸者直十有三千其余以是为差然蛮马尤驵骏者在其地或博黄金二十两日行四百里但官价有定数故不能致此等马甲午上谕辅臣曰士有从军该赏者可第补右选庻清流品三年自有科举取士岂可开此一路上又曰今厯官不精推歩七曜细行皆不能算故厯差一日近得纪元厯已令参考自明年当改正戊戌朝廷闻曹成为岳飞所破乃命孟庾班师李纲径如潭州而飞以所部之江州屯驻己亥江东安抚大使李光乞行宫比临安増创后殿仍脩盖三省枢宻院百司及营房等许之其后上手诏光第令具体而微毋困民力辅臣进呈上曰但令如州治足矣若止一殿虽用数万缗亦未为过必事事相称则土木之侈伤财害民何所不至壬寅御笔翟汝文罢参知政事时四方上奏未决吏缘为奸汝文语尚书右仆射秦桧宜责都司考其稽违者峻惩之汝文尝受词牒书字用印直送省部桧不能平他日因对汝文乞治堂吏受贿者桧靣劾汝文擅治吏汝文言臣位执政按吏而为宰臣所劾无颜居位力求去上意不直汝文右司谏方孟卿因奏汝文不顾大体岂能共济今日之事盖防秋在近规为脱去之计上以诏谕留汝文汝文终不释孟卿章再上遂命出守蕲黄镇抚使孔彦舟叛降伪齐乙巳诏佥书枢宻院事权邦彦兼权参知政事戊申辅臣进呈大理少卿李曦论太祖皇帝明谨狱事上曰此太祖皇帝徳泽也朕敢不遵承每于庻狱奏谳未尝不谨慎亦未尝送下公事恐狱吏观望鍜炼人罪邦彦曰法者天子所与天下公共上然之庚戌御史中丞沈与求言祖宗故事许令舘职兼在京厘务官所以蓄养人才自今剧曹郎官并繁冗局务有阙乞于馆职编脩计议删定官太常丞博士国子监丞内随才选差亦可试其能否从之自是职事官复权郎矣癸丑李健提举江西茶盐公事初复提举官也甲寅诏都督江淮荆浙诸军事吕頥浩令赴行在奏事初頥浩甫出师而其前军叛去又闻桑仲死頥浩不能进遣参谋官傅崧卿以所部之建康因引疾求罢上手诏封还所上章頥浩复乞祠乃命还朝以崧卿权主管都督府执事乙卯上谓秦桧曰周宣内脩政事外攘夷狄近设脩正局令百官各条具利害甚善所谓脩车马备噐械外攘夷狄之事卿更宜讲求桧曰臣敢不奉诏福建江湖宣抚司统制解元巨振以所部入潭州执李宏以归韩世忠即以宏为宣抚司统制时朝廷始闻马交死以勅书劳宏而宏已执矣丁巳神武右军都统制张俊请本军自造军噐赴朝廷呈讫置库桩管下戸部支物料价钱许之戊午诏江浙湖广福建诸路各委漕成一员出卖官田秋七月辛酉御笔福建州县盗贼焚刼之家悉捐其田税先是徳音蠲免而有司以为着令不得过三分上欲实惠及民繇是申命壬戌复置湖北提举茶盐司癸亥初令广西经畧司以盐博马其后嵗拨钦州盐二百万斤与之初江东安抚大使李光奏小使臣翟庆贺仲堪为宣州兵马监押如有已差人亦乞从今来所辟施行诏并特添差甲子殿中侍御史江跻言臣尝怪近日帅守监司辟官徃徃不知尊朝廷必欲直冲吏部已差之人朝廷既不能夺吏部已行之命又不能违藩镇辟置之意则不惜以添差与之朝廷姑息藩镇可谓得已而不已愿罢庆仲堪仍下吏部措置毎州县添差不得过若干贠以寛民力从之令脩政局措置罢福建提举市舶司令宪臣兼领乙丑给事中胡安国入对上曰闻卿大名何为累召不至安国再拜辞谢进曰臣闻保国必先定计定计必先定都建都择地必先设险设险分土必先遵制制国以守必先䘏民夫国之有斯民犹人之有元气不可不䘏也除乱贼选县令轻赋歛更弊法省官吏皆䘏民之事也而行此有道必先立政立政有经必先核实核实者是非毁誉各不乱眞此致理之大要也是非核实而后赏罚当赏罚当而后号令行人心顺从惟上所命以守则固以战则胜以攻则服天下定矣然致此顾人主志尚如何耳尚志所以立本也正心所以决事也养气所以制敌也宏度所以用人也寛隐所以明徳也具此五者帝王之能事备矣乞以核实而上十有五篇付宰相参酌施行先是安国为时政论二十篇以献其论定计畧曰陛下履极六年以建都则未有必守不移之居以讨贼则未有必操不变之术以立政则未有必行不反之令以任官则未有必信不疑之臣论建都谓建康有可都者五不宜数动与夷狄逐水草无异论设险谓欲固上流必保汉沔欲固下流必守淮泗欲固中流必以重兵镇安陆论正心谓在先致其知而诚其意故人主不可不学论养气谓用兵之胜负军旅之强弱将帅之勇怯系人主所养之气曲直如何愿强于为善益新厥徳使无曲失可得指议论宏度谓人主以天下为度不可以私劳行赏私怨用刑论寛隐谓创业兴衰之君柔逊谦屈必施于林壑退藏之士以砺其节独以威刑外施暴横之戎内拂贪残之贼与悍骄不可使之将䜛説殄行之臣则天下归心而治道成其大指如此至是又申言之时上欲讲春秋遂以左氏传付安国㸃句安国言今方思济艰难岂宜耽玩文采莫若濳心圣人之经上称善安国因荐司勲员外郎朱震资政殿学士新除提举万寿观兼侍读张守知福州从所请也上曰福建盗贼之后要在拊循凋瘵用守为宜初伪闽以八州之产分三等之制膏腴者给僧寺观中下者给土着流寓自刘䕫守福始贸易以取赀守与士大夫谋为实封之説存留上等四十余刹以待高僧余悉为实封金多者得之嵗入不下七八万缗以助军衣余寛百姓杂科时实便之起居郎王居正知婺州居正素与秦桧善桧为执政尝与居正论天下事甚锐及拜相所言皆不雠居正见上曰秦桧尝语臣中国之人惟当着衣噉饭共图中兴臣时心服其言又自谓使桧为相数月必惊动天下今为相施设止是愿陛下以臣所言问桧所行于是桧始恨之己巳上谓辅臣曰比来台谏论驳多渉细事意其沽敢言之名朕谓宣和间言事者少千百中无一今朕尽令人言不间踈逺所以人人敢言癸酉上谕秦桧曰内诸司可省者令脩政局条上桧曰此盛徳事也大观宣政间屡省冗费终不能行今断自渊衷谁敢不听甲戌给事中胡安国进兼侍读给事中陈瑀中书舍人陈与义并兼侍读上令安国兼读春秋仍谕以随事解释不必作义朕将咨询知无为军王彦恢言建康古都乃用武之地欲保建康必内以大江为之控扼外以淮甸为之藩篱又必措置兵食以赡国费然大江以南千里浩渺决欲控扼非战舰不可大江以北万里坦途欲遏长驱非战车不可舒庐滁和良畴百万欲措置军食非营田不可舟车之法以轻㨗为上彦恢所制飞虎战舰傍设四轮毎轮八檝四人旋斡日行千里又有神武战车下安四轮畧同飞虎顶张布帷以避矢石傍斜冲击其用如神又有拒马车一人之力可以转用比之蒙冲偏箱鹿角此尤至要淮泗良畴不可以数计不须朝廷给本秪以有无相济併力营田计其户口什一养兵则淮西可以守矣如许令彦恢招兵教习只乞那融淮西数州财赋可足舟车之用及以数州秋成所得那融营田可足兵食之费万一今秋金人长驱入冦及盗贼猖獗彦恢当以此舟车摧锋䧟阵以此士卒斩将搴旗以此种莳飞刍輓粟保守淮疆决无踈失诏彦恢就本军措置己卯吕頥浩自镇江入见初韩世忠进师讨刘忠至岳州之长乐渡与贼对垒至是遣卒疾驰入其中军贼惊溃大败遁去忠据白面山跨三年及是乃败其辎重皆为世忠所得辛巳诏吕頥浩日下赴都堂治事知绍兴府朱胜非同都督江淮荆浙诸军事頥浩荐胜非盖以倾秦桧也丙戌初宗正寺所掌四书曰玉牒曰仙源积庆图曰宗藩庆系录曰宗枝属籍玉牒如帝纪而特详于国书中最为严重建炎南渡举四书而逸于江浒丁亥宗正少卿李易请编次玉牒从之八月庚寅起居舍人张焘言自古未有不知敌人之情而能胜者愿诏大臣诸将厚爵赏以募可用之人遣徃伺贼抚养家属以系其心资之财用或使为商或为伎艺以混其迹凡敌人动静皆审知之则战守进退在我有备诏以付都督及沿江诸帅壬辰福建等路宣抚使孟庾兼权同都督江淮荆浙诸军事观文殿学士朱胜非复知绍兴府先是吕頥浩自江上还欲倾秦桧而未得其要过平江守臣席益谓之曰目为党可也然党魁在𤨏闼当先去之頥浩大喜乃引胜非为助故以胜非同都督诸军事给事中胡安国言胜非与黄濳善汪伯彦同在政府缄黙附㑹驯致渡江至今人心追恨未泯乃尊用张邦昌结好金国许其子孙皆得叙录沦㓕三纲天下愤鬰及正位冡司苖刘肆逆贪生茍容辱逮君父以此三者观之胜非忠邪贤否断可见矣侍御史江跻亦奏胜非不知兵癸巳提㸃铸钱司言江池残破逺渉大江乞权就䖍饶二州併工鼓铸许之旧制江池饶建四州嵗铸钱百三十万缗以赡中都其后皆不登此数至是併广宁监于䖍州永丰监于饶州是嵗铸钱才八万缗甲午近嵗官吏坐赃抵死之人率皆贷配故犯法者滋多至是钱塘县吏乐振受贿当死诏论如律其徒始骇惧大理寺丞姚悼因请以振刑名颁下诸州从之乙未言者论比年编伍之民累经蕃冦识其伎能徃徃保社相聮乘间邀击贼不敢犯今数路分屯㳂海设备纵有百万精鋭之师亦不能徧给傥能激劝土豪使之训习数年之后民兵之势既成即黥刺之法可以渐变诏诸州守臣随乡土之宜措置丙申左司谏呉表臣言时方艰危州郡获全者无几正頼贤守以循抚之望用艺祖汉宣帝唐太宗明皇故事应郡守初自行在除授及代归赴阙者并令引对一则明示朝廷谨重郡守之意使之尽心二则可以揣知其人之贤否与其才之所堪从而褒黜三则自外来者可询其所以为政与民情风俗之所安而下情上通不至壅蔽辅臣进呈上曰郡守民之帅帅若不得人千里受弊宜从之戊戌朱胜非提举醴泉观兼侍读是日吕頥浩进求胜非还任上曰胜非入相三日值刘苖作乱当时调䕶有力朕岂不知可除在京宫观留侍经筵盖頥浩必欲引胜非故有此命頥浩恐胡安国持录黄不下特命中书门下省捡正诸房公事黄龟年书行安国言由臣愚陋致朝廷过举侵紊官制隳壊纪纲孟子曰有官守者不得其职则去臣待罪五旬毫髪无补既失其职当去甚明况胜非系臣论列之人今朝廷乃称其处苖刘时能调䕶圣躬即与向来诏㫖责词是非乖异昔公羊氏以祭仲废君为行权先儒力排其説盖权宜废置非所施于君父春秋大法尤谨于此自建炎改元凡失节者非特释而不问又加进擢习俗既成大非君父之便臣蒙眷奖方俾以春秋入侍而与胜非为列有违经训倘贪禄位不顾旷官纵臣无耻公论谓何不报遂卧家不出诏选人充枢宻院计议编脩官到任一年进士通理四考余人五考并与改京官己亥给事中兼侍读胡安国言自古盛王虽用文徳必有亲兵专掌宿卫成王即政周公指虎贲与常伯同戒于王欲其知恤虎贲者犹今侍卫诸军也康王初立太保俾齐侯吕汲以虎贲百人逆于南门吕伋者太公望子自诸侯入典亲兵犹今殿前马歩军都帅也勲徳世门总司禁旅虎贲鋭士宿卫王宫其为国家虑深逺矣本朝鍳观前代三衙分掌亲军虽崇宁间旧规犹在及至高俅得用军政废弛遂以陵夷陛下嗣承寳位谋国者不思复古亲兵寡弱宿卫卑少岂尊君彊本消患预防之计也伏望考祖宗选择禁旅之法脩明军政威服四方上严宸极诏三衙措置辛丑左司谏呉表臣言大江之南上自荆鄂下至常润不过十郡之间其要𦂳处不过七渡上流最急者三荆南之公安石首岳之北津中流最𦂳者二鄂之武昌太平之采石下流最𦂳者二建康之宣化镇江之𤓰洲是也惟此七渡当择官兵脩噐械其余数十处或道路迂曲或水陆不便非大军徃来径㨗之处畧为之防足矣诏以付松江守帅初命尚书仓部贠外郎成大亨等四人催督江浙诸路夏税物帛而使者以趣办为功至有五月初已到行在论者已为扰民于是前所降州县催督官吏及受纳管押等官推赏指挥并罢癸卯上出所书孝经以示辅臣淮东宣抚使刘光世言通问使王伦还自金国始朝廷遣人使虏自宇文虚中之后率募小臣或布衣借官以行皆为所拘既而金左副元帅宗维遣都㸃检乌陵阿思谋至馆中具言息兵议和之意俾伦南归须使人徃议戊申给事中兼侍读胡安国罢安国以论朱胜非不从力求去胜非皇恐亦上㑹稽印走傍郡乞奉祠诏曰礼义不愆于人言而奚恤君臣无间于大体以何伤章十数上卒不许吕頥浩言于上是日诏安国可落职提举建昌军仙都观右仆射秦桧三上章乞留安国不报遂家居不出己酉以中书门下省检正诸房公事黄龟年为殿中侍御史尚书右司贠外郎刘棐行右司谏吕頥浩用二人将以逐桧也是日给事中兼侍讲程瑀亦罢知信州自是台省相继出矣汀州童子万顷年十嵗能诵经子书上召见于内殿顷记诵如流上嘉其敏命为文林郎仍赐名严庚戌大理少卿张宗臣奏风尘未静冦盗间作州郡兵噐朘削殆尽作院旬呈之法仅成虚文漕计阙乏不复给物料之直工匠㪚充他役今兵噐阙少将使数百疲卒索手临敌此必不可宜行下诸路严责州郡凡军噐物料速给其直工匠不许他役监司察其㓕裂者帅司或大军取索先足本州合用之数方计给其余诏从之辛亥侍御史江跻左司谏呉表臣并罢壬子程瑀胡世将刘一止张焘林待聘楼炤并落职与宫观皆坐秦桧党为吕頥浩所斥也自是台省一空矣癸丑诏职事官轮对已周复令转对甲寅尚书右仆射同中书门下平章事兼知枢宻院事秦桧罢为提举江州太平观桧与左仆射吕頥浩不谐㑹邉报王伦来归殿中侍御史黄龟年因劾桧专主和议沮止国家恢复逺图且植党专权渐不可长上乃召兵部侍郎兼直学士院綦崈礼入对出桧所献二䇿大畧欲以河北人还金国中原人还刘豫如斯而已上谓崈礼曰桧言南人归南北人归北朕北人将安归又桧言臣为相数月可使耸动天下今无闻崈礼请御笔付院上即索纸书付崈礼崈礼退未至院而麻制已成翌日制责桧曰自诡得权而举事当耸动于四方逮兹居位以陈谋首建明于二䇿罔烛厥理殊乖素期桧既免上乃谕朝廷终不复用仍榜朝堂桧入相凡一年宋史全文卷十八上卷十八下钦定四库全书宋史全文卷十八下宋高宗六癸丑绍兴三年春正月丁巳朔上在临安己未命诸路宪臣兼提举常平司公事用户部尚书黄叔敖请也诏婺州年额上供罗并权折价钱庚申李横破颍顺军降伪齐知军士兰和后二日败伪齐兵于长葛县甲子命户部侍郎姚舜明徃建康总领大军钱粮总领名官自此始李横复颍昌府城陷赵弼巷战不胜遂遁去乙丑手诏曰廷尉天下之平也曹刿谓小大之狱虽不能察必以情为忠之属也可以一战不其然乎可布告中外应为吾士师者各务仁平济以哀矜天髙听卑福善祸淫莫遂尔情罚及尔身置此座右永以为训台属宪臣常加检察月具所平反刑狱以闻三省岁终钩考当议殿最金人陷金州辛未雨雹而雷癸酉初复大火之祭配以阏伯岁以辰戌月祀之用酒脯己卯诏太史局依旧颁降诸路转运司厯日其卖到净利钱赴𣙜货务壬午知桂州许中奉诏市战马得千四百匹而弱不堪用上命降中二官枢密院因请即邕州置买马司马必四尺二寸以上每百疋为一纲令帅臣提举收买选见任官管押自是岁得千匹虽道毙者半然于治军亦非小补乙酉减民间蚕盐钱初祖宗时卖民间蚕盐政和三年诏民间不愿请盐者输盐钱十之六渡江后不复予盐而差损其直至是又申明之二月丁亥朔陞桂州为静江府以上尝领节度故也工部尚书兼权吏部尚书席益言魏晋而下甄别人物专任选曹至唐而铨法密矣然不拘以微文激浊扬清时出度外故杜淹表荐四十余人后多知名韦思谦坐公事负殿髙公辅遽擢为监察御史国初犹存旧制干德四年诏曰自今常调集选人吏部南曹取歴任中多课绩而无阙失其人材可擢者具名送中书引验加奖则是或尚任人而不专任法也其后官制釐改典选者一切不得以意从事振拔幽滞无复闻焉望稽用干徳诏书凡常调中材行可取者许长贰具名以闻从之右谏议大夫徐俯进春秋解义至天王所宰渠伯纠来聘用左氏说父在故名上谓俯曰鲁桓公簒立天王当致讨既四年不问乃使其宰往聘失政刑矣故书名以贬之戊子俯乞编之记注己丑言者论军中虚费四事一曰冗兵二曰虚劵三曰广作名目以收使臣四曰招集游手以充效用大略谓或有一军不过三二千而使臣至五六百又效用之给倍于上禁军今乃以供杂役望诏统兵之臣与应副钱粮官同心体国爱惜财用立定使臣贠数选汰效用诏枢密院申严行下辛卯初置买马司于賔州仍命拨本路上供封桩内藏钱合二十七万缗钦州盐二百万斤为买马费陜西都统制吴玠与敌遇于真符县之饶风闗先是知兴元府刘子羽闻金州陷即遣统制官田晟守饶风闗拒其来路且驰檄召玠时宣抚司未有行下玠曰事迫矣诸将不能办我当自行自河池一日夜驰三百里中道少止子羽移书曰敌旦夕至饶风岭下不守此是无蜀也公不前子羽当徃玠即复驰与敌遇玠军才千人益以洋川义士万三千人玠先以黄柑遗萨里罕曰大军逺来聊奉止渴今日决战各忠所事萨里罕大惊以杖击地曰吴玠尔来何速耶时金房镇抚使王彦自西乡以八字军来会诸军见援至稍弛玠怒欲斩壕寨将而壕寨将走降敌人告以虚实且言统制官郭仲地分虽险而兵寡弱易败乃夜以轻兵袭取之仲果退走敌既得山寨遂乘髙下阚饶风以精兵夹攻王师之背王师尽却玠斩之不能止凡六日闗陷癸巳都司检详官奏下营田法于诸路行下悉以陈规条画为主凡授田五人为甲别给菜田五亩为庐舍稻场初年免田租之半兵屯以使臣主之民屯以县令主之悉以岁课多寡为殿最丁酉饶风闗陷吴玠收余兵趋西县王彦收余兵奔达州彦溃兵走通明县破之四川大震己亥御笔临安自兵火后民地为官司军营所占者其预买绢皆除之翌日辅臣言上户往往已免下户不能自陈宜遵诏㫖蠲放上曰文王发政施仁必先四者凡施当先及下彼豪家虽立法抑之犹能侵细民不可不察也是日萨里罕入兴元府经畧使刘子羽焚其城而遁初饶风闗陷子羽与吴玠谋守定军山玠惮之遂西子羽亦退屯三泉县从兵不及三百与士卒同粗粝至取草木芽蘖食之遗玠书曰子羽誓死于此与公诀矣时玠在兴州之仙人闗为守备得书而泣其爱将杨政大唿军门曰节使不可负刘待制不然政辈亦舍节使去玠乃从麾下由间道与子羽会于三泉金游骑甚迫玠夜视子羽方酣寝傍无警呵者曰此何时而简易乃尔子羽慨然曰吾死命也夫何言玠泣下复往守仙人闗子羽约玠共屯三泉玠曰闗外蜀之门户不可轻弃敌人所以不敢轻入者恐玠议其后耳若相与俱下敌必随入险反守徐取间道则吾势日蹙大事去矣今经畧既下玠当由兴州河池遶出其后褒斜山谷如行鼠穴敌见玠遶出其后谓将用奇设伏邀其归路势必狼顾吾然后据险邀击可使遁去此所谓善败者不亡者也子羽以潭毒山形斗拔其上寛平有水乃筑墙垒凡十六日而成其衆稍集既而统制官王俊又以五千人至于是军势复振庚子诏伯琮特除和州防御使赐单名从王令学士院拟二十字进入上自择瑗字以名之辛丑诏天章阁神御旦望节序帝后生忌应用羊肚者以他物代之上以每位当用一羊故有是㫖且谕大臣曰祖宗以仁覆天下岂欲多杀物命壬寅宗室瑗为贵州防御使甲辰诏诸州经总钱并委通判拘收乙巳河南镇抚司统制官李吉败伪齐兵于伊阳丁未知成都府王似始受川陜宣抚处置副使之命先是宣抚处置使张浚见似除书上疏言都统制吴玠参议军事刘子羽有功于蜀不应一旦以似加其上尚书左仆射吕頥浩与似连姻闻浚论似非才不恱或告右仆射朱胜非以浚起义兵平江时尝有斩胜非之语胜非又毁之浚由是得罪时浚承制以子羽为宣抚判官与似同治事大事多与子羽谋之似充位而已䖍贼周十隆犯循梅汀州庚戌庐寿镇抚使胡舜陟改充淮西安抚使应本路镇抚司并受节制辛亥工部尚书兼权吏部尚书席益参知政事新除翰林学士徐俯签书枢密院事故事签枢下执政一等至是特诏钧礼又例外赐以金带壬子提举浙东茶盐公事王然罢仍贬秩一等先是宣谕官朱异论然置明州三县盐场将沿海下户一例勾籍其间有不愿结甲及虽结甲而不愿货本钱至有忧畏而自缢者或持杖而逐保正者言者亦论其扰民故有是命甲寅诏自今守臣到任半年先具民间利害或边防五事来上因以察其才能两浙转运副使徐康国罢任贬秩二等先是康国献羡钱十万缗上不受宣谕官朱异左司谏唐煇论康国抛籴民户米麦踰年不偿故有是命三月戊午诏两浙诸州和买物帛听以三分折纳见缗己未中书舍人赵思诚言州县武臣添差甚衆一郡至有三四十人贪污不法民受其弊望自今惟忠义及有功劳于国之子孙朝廷特加优恤者许添差外余并禁止若以贠多阙少当自稍清入仕之门以息官冗民贫之弊诏除宗室外令吏部开具申尚书省淮西安抚使胡舜陟至庐州溃卒王全与其徒来降前郡将王亨籍官逋之在民者亡虑数万缗舜陟尽蠲之亨又託名赡军令市贩输金舜陟亟罢之流民稍稍自归舜陟发粟贷民俾济农事会岁大穰所收至倍公私皆给焉甲子知建康赵鼎为江西安抚大使兼知洪州京西招抚使李槿传檄诸军收复东京朝廷嘉之特迁右武大夫忠州观察使丙寅诏读书习射童子求试者九人惟习射者令召见余赐帛罢之上因谓大臣曰上有所好下必有甚焉葢繇昨尝推恩一二童子故求试者云集此虽善事然可以知人主好恶不可不谨也己巳颍昌捷奏至诏李横再进翊衞大夫癸酉东流令王鲔坐赃抵死除名编管新州自是赃吏罕复黥配矣甲戌尚书左司贠外郎王庭秀言朝廷比来深疾贪吏然州县之间岂无亷介自将沈于下僚者望命五使所至以亷洁清修可以师表吏民者具名来上参以公议不次陞擢以厉士风从之丁丑初惠州狱囚黄四等七人有司以为强盗当死推勘公事孟师尹录问駮正无罪及是上闻之特迁右宣敎郎既而有司言师尹尝平反死囚五人复命迁一秩知藤州侯彭老献卖盐羡钱十万上批其奏付三省曰纵有寛剩自合归之有司非守臣所当进纳或恐妄有刻剥取媚朝廷特降一官以惩妄作所进物退还翌日徐俯又以为言彭老遂罢壬午韩世忠充淮南东路宣抚使泗州置司朝廷闻李横进师议遣大将以世忠忠勇故召见而遣之通判和州贾直清提举淮西茶盐公事两淮旧为分镇地至是始命监司言者论军屯所至发掘冢墓及借取平民首级之弊诏以付神武诸将癸未诏今后赃吏依祖宗旧制㫁讫令刑部镂板行下以兵部贠外郎刘景真有请也大理正刘藻请诸路狱案情犯未真者除命官外更不取㑹令刑寺悉行两㫁委宪司遣官审问定归一㫁事下本寺本寺奏如所请其不可定归一㫁者即上朝廷酌情处㫁施行从之夏四月丁亥尚书左仆射朱胜非以母鲁国太夫人杨氏忧去位己丑韩世忠言近被㫖措置建康府江南北岸荒田为屯田之计㳂江荒田虽多大半有主难以如陜西例乞募民承佃都督府奏如世忠议仍蠲三年租田主自讼则归之满五年不言给佃人为永业于是诏湖北浙西江西皆如之寻又免科配徭役驾部贠外郎韩膺胄转对论刑罚轻重国祚短长系之望追法仁祖旧章凡狱官失入死罪者终身废之虽经赦宥永不收叙上曰此仁祖之事也其仁民详刑如此乎乃命有司申严行下上曰县令于民最亲今多非其人吕颐浩言汉以九卿为郡守郎官宰百里今县令但以资格差注上曰岂在官资卑崇惟在得人庚寅安复镇抚使陈规知池州兼㳂江安抚使规守德安七年贼不能犯至是召还入对首乞罢镇抚使又言诸将跋扈请用偏裨以分其势上皆纳之以安复二州隶湖北帅司自是不复除镇抚使矣辛卯刘光世为江东宣抚使屯镇江时光世与韩世忠更戍世忠至镇江城下而姦细入城焚其府库光世擒而鞫之皆云世忠所遣于是诉于上江东统制官王德请于光世曰韩公之来独与德有隙耳当身往迎见之谒入世忠大惊谓德曰公诚烈丈夫曩者小嫌各勿介意因致酒结欢而别金人去兴元自敌入梁洋蜀中复大震劒南诸路皆为徙治之计萨里罕留屯中梁山踰月始自斜谷去兴元刘子羽与吴玠谋以兵邀之于武林闗不及张浚遣统制官王俊复洋州兴元府萨里罕既还凤翔乃遣十余人持书与旗来招子羽玠子羽尽斩之惟留一人使还曰为我语贼欲来即来吾有死耳何可招也玠亦遗萨里罕书以大义责之萨里罕乃止壬辰移都督府于镇江照应江淮两军机务于是建康府㩁货务都茶场亦移于镇江浙东宣谕朱异荐签书镇东军节度判官㕔公事张九成义乌县令闾丘昕知龙泉县汪汝则知瑞安县熊彦诗知嵊县姜仲开政绩诏并进一官吕颐浩言仲开臣之外亲乞勿赏恐外议以臣为私上曰不可有功必赏乃所以为公使有罪虽卿之亲亦不当贷岳飞以大军次䖍州癸巳执政奏事上色不怡久之曰昨夕暴雨朕通夕不寐恐于蚕麦有伤徐俯曰暴雨不害蚕麦久则为害矣上色稍和诏礼官重别讨论昭慈献烈皇后谥号时登仕郎邹况上书言其兄浩直谏事且乞雪昭慈后元符之谤前二日上谕辅臣曰此哲宗朝事言之毋伤乎徐俯曰陛下母事昭慈追崇极典天下共知其谤已雪矣上曰昭慈勲臣之家当时备礼而纳正后此本朝盛事俯曰宣仁圣烈太后尤重家法欲正后生元子继万世之统以哲宗少年戒之在色不欲其多近嫔嫱小人阴连宫掖因是得行媒孽遂致废后上曰皆当时大臣不谏之罪也翌日诏况引对上曰况浩之弟故欲擢之俯曰浩自有子柄上曰直臣之子复擢用之为御史使言事耸动四方亦足为国家之光也甲午知严州颜为条上便民事乞尝得解及应免解人并免丁役许之其后太学生亦免戊戌湖南安抚使折彦质所遣统领官刘深以兵至鼎州时鼎寇杨太兵益盛僭号太圣天王且用以纪年己亥诏复五帝日月之祀四方帝以四立日黄帝以季夏之土王春秋分朝日夕月礼如感生帝湖南宣抚使薛徽言奏郴道州桂阳监去年旱民乏食诏户部刬刷本路诸州米二万斛付提刑司充赈济命未至徽言即谕漕臣发衡永州米赈粜而以经制银市米偿之民赖以济壬寅尚书右司贠外郎刘岑请访四方遗书以实三馆从之童子彭兴祖五岁能诵书刘毂五岁能骑射二人皆神武右军小校子也都统制张俊以闻上召见于内殿以兴祖为右迪功郎毂为进武校尉皆赐袍笏丁未神武副军都统制岳飞遣统领官张宪王贵分道击䖍宼彭友等获之友先据龙泉至是乃败戊申诏诸缘宣谕所按发置狱除正犯人外并放上尝论大臣曰向遣五使宣谕意在利民至于赃吏所当深治然所在多置狱横及无辜非朕本意此后惟谨监司不必每事遣使故有是命明州观察使髙士曈为保宁军承宣使权管客省四方馆阁门公事士曈初召见乞落阶官上曰士曈以宣仁近属故稍优之然躐等亦不可髙爵厚禄留待立功将士朕于外戚未尝假以恩泽今后宫之家官未有过保义郎者此曹何厌之有虽与之正任承宣使又望节钺矣诏自今大军所过并令本州通判充钱粮官自入境随军出至境上邕州进士昌悫特补忠州文学充广西买马司准备差使初提举峒丁李棫既罢经略司更委通判賔州任彦辉就本州买马道里迂逺大理马遂不至及是朝廷复置司买马悫上疏请招来之仍谕诸蕃中马及三百疋赐锦袍银带如有出格之马依溪洞搭价收买不可循其旧例每蕃令提举官以綵帛为信如遣效用入蛮许借官钱多市盐綵结托山獠及诸蛮令开拓道路庶几诸蕃忻慕曲尽招马之术疏入遂授以官俾行其说焉五月乙卯朔上谕大臣曰朕省阅天下事日有常度每退朝阅羣臣及四方章奏稍暇即读书史至申时而常程皆毕乃习射晩则复览投匦封事日日如是也诏诸路宣谕官所荐人才并俟终更令入对当不次陞擢以劝能吏左承奉郎林俨献书二千卷诏官其家一人寻以俨监西京中岳庙丙辰初马氏据湖南始敷郴道永州桂阳监茶陵县丁钱绢米其后丁有逃亡而不除其数民极以为患至是湖南宣谕薛徽言奏道州丁米万七千余斛乞以其半敷之田亩半取之身丁事下漕司相度未几守臣赵坦亦以为言乃命田亩敷三分之二诏博籴米斛以度牒官告偿其直者中籴数多之家多给官告数少者给度牒戊午大理少卿元衮言律令烦多非明察详审而熟于宪章者未免有失故四方请谳比拟缪误者十常二三望令刑寺官具法令引用有可疑者为之推原法意申明以颁天下俾郡县无承用之駮而姦吏絶因缘之市以广陛下钦恤之意诏刑寺看详如其请辛酉诏筑第百间以居南班宗室仍以睦亲宅为名壬戌应童子举张揉为迪功郎揉年九岁能诵书为古风诗孙子论上亲试而命之癸亥吕颐浩奏事因论祖宗兵制上曰祖宗制度自朕家法至于仁宗临御最久恩泽及人深朕于政事间未尝不绎思仁祖庶几其髣髴也乙丑侍御史辛炳入对言艰危多事之时冗食之官当减今福建八州而添差至八十余贠理宜改正诏付吏部炳又言宣谕大臣自今勿废都堂公见之礼则必无乏材之叹诏三省通知监察御史郑作肃言通判出于帅守之门则于州事无所执守视过咎无敢刺举今藩屏之权已重于此尤所宜谨乃诏诸州通判见任守臣所辟者并罢丁卯尚书吏部侍郎韩肖胄同签书枢密院事充大金通问使给事中胡松年试工部尚书充副使神武中军统制杨沂中以大军至桐庐县而魔贼缪罗与其徒八人已就招诏沂中速往招捕余党沂中捕斩其徒九十有六人壬申言者论五使所至讼牒纷起其间固有久负屈抑不得自伸至于因缘嫌怨虚诞不实者十葢八九望令有司具申朝廷特寘严宪从之乙亥天申节韩世忠进生鹿上不欲却谕辅臣曰将放之山林以适物性丙子知永州黄陞与其州官文武六人并罢以湖南宣谕薛徽言劾其赃污不法也金房镇抚使王彦复金州丁丑左中奉大夫王声英州编管坐权知岳州受贿当绞也仍以其狱示诸路州县戊寅左宣敎郎李长民守监察御史左修职郎程克俊右迪功郎监明州比较务欧阳兴世登仕郎邹况并特改京官先是四人俱得召对上问辅臣曰长民性行比兄正民如何吕颐浩对二人皆淹博文词则长民优上曰陈襄荐司马光等朕得其藁以示从臣而正民以为光等皆不合时宜者士大夫笑之徐俯言正民之父景渊长者持论平乃不以元祐为非上曰顾长民材行何如耳元祐之人虽贤其子孙亦不必偏用余人亦不可偏废惟贤则用之又问况何如人颐浩等对以浩之弟上曰浩固贤矣更当议况之贤否尔席益曰陛下不以正民之过而废长民虽已知浩之贤而又问况之贤否可谓至公矣上曰朕未尝偏有好恶况用人乎既而侍御史辛炳言况本非士类编评无闻玷辱名臣之后望授降等差遣从之己卯湖南宣谕薛徽言上通判永州刘延年祁阳令张登治状上问延年何如人辅臣皆言不识上曰古人求贤如不及然人故未易知虽圣人犹难之大臣既不识何由知其贤否通判非如县令之不可数易也乃召延年赴行在登就任増秩徽言又奏擅发钱米赈粜饥民乞黜责上释其罪因诏自今宣谕官合用钱物并申朝廷违者重寘典宪延年尝权兴国军巨宼李胜以迎奉神御为名将徒衆数千人拏舟入军延年御之有方胜屈伏而去江西人至今称之辛巳罢宣抚司便宜黜陟初张浚既受黜陟之命事重者出敕行之参知政事席益签书枢密院徐俯大不平指以为僭及是浚还行在而王似等代之故有是㫖六月甲申朔徽州童子林国佐九岁能诵书诏免解赐帛自是遂为故事乙酉诏以临安狱多淹滞命察官一贠诣府监视遣决事大者趣之婺州进士张志行赐号冲素处士志行东阳人以学行为乡里所推大观中数举八行不就浙东宣谕官朱异言于朝故以命之志行年几七十矣丙戌复置六部架阁库自崇宁间何执中为吏部始建议置吏部架阁官其后诸曹皆置凡成案留部二年然后畀而藏之又八年则委之金耀门文书库人以为便迄宣和再置再省至是都官贠外郎苏良治奏复之遂命末㕔郎官兼领丁亥同签书枢密院事韩肖胄工部尚书胡松年入辞肖胄言今大臣各狥已见致和战未有定论然和议乃权时之宜今臣等已行愿毋先渝约或半年不复命必别有谋宜速进兵不可因臣等在彼而缓之也肖胄母文氏闻肖胄当行为言韩氏世为社稷臣汝当受命即行勿以老母为念上闻之诏特封荣国太夫人以宠其节文氏彦博孙也庚寅上谓吕颐浩等曰为法不可过有轻重然后可以必行而人不能犯太重则法不行太轻则不禁奸朕常语徐俯异时宫中有所禁切令之曰必行军法而犯者不止朕深惟其理但以常法处之后更无犯者乃知先王立法贵在中制所以决可行也壬辰江南东西路宣谕刘太中言建昌军敎授李弥正玉山县丞张绚清修亷洁文学过人诏并进官赴行在甲午神武前军统制王为荆南府潭鼎澧岳鄂等州制置使时鼎寇杨么复犯公安石首二县湖南安抚使折彦质数请济师乃命总舟师以行凡湖南北兵并受节度已而请招安金字牌上曰近来盗贼踵起葢黄潜善等专务招安而无弭盗之术髙官厚禄以待渠魁是赏盗也么跳梁江湖罪恶贯盈故命讨之何招安为但令破贼后止戮渠魁数人贷其余可也辛丑进士欧阳凯士特送洪州编管凯士尝上书论时事前四日上谕辅臣曰顷上书人间有狂妄者朕多留中不欲寘罪今凯士狂妄之甚若不惩戒且虑煽惑羣听亦害政之一端也可以其书付从官议罪来上仍宣示台谏议上故斥之时方审量滥赏而以左右司领之吕颐浩当国时有所纵舍左司贠外郎王冈辄持不可曰管仲夺伯氏骈邑三百饭疏食没齿无怨言何谓也法者天下公共之法大臣行法与衆弃之尚谁怨前日论甲黜三官且至乙矣辄贷不问今日复论丙如甲公秉国钧于天下具瞻之地不平谓何而怨始有所归矣颐浩瞿然自吕颐浩朱胜非并相以军用不足创取江浙湖南诸路大军月桩钱以上供经制系省封桩等窠名充其数茶盐钱葢不得用所桩不能给十之一二故郡邑多横赋于民大为东南之患今江浙月桩钱葢自绍兴二年始丙午诏内外从臣各举宗室一人以备器使先是知太宗正丞谢伋条上宗室五事曰举贤才以强本支更法制以除烦苛择官师以专训导继封爵以谨传袭修图谱以辨亲疎时已用伋议复置宗正少卿因有是命惟袭封不行丁未诏即驻跸所在学置国子监以学生随驾者三十六人为监生置博士二贠江东宣抚使刘光世引兵发镇江时淮南宣抚使韩世忠屯登云门光世惧其扼已改途趋白鹭店世忠遣兵千余袭其后光世觉之乃北既是光世奏世忠掠其甲士六十余人且言世忠身为大将当国家多事之时正宜谨慎共济大事而乃不循法度强夺战兵若非臣弹压严切必致两军相挺上贻圣忧枢密院言近两军申奏各互有招过官兵诏同都督孟庾体究发遣如无实迹行下逐司照会上寻遣使和解仍书贾复寇恂事赐之壬子自陜西既陷买马路久不通至是知秦州节制阶文军马吴璘始以茶綵招致小蕃三十八族以马来市西马复通葢起于此秋七月甲寅朔宣谕朱异言建州观察推官林安宅清亷守正尝面折范汝为诏循二资令入对丙辰吕颐浩言役宫北门未成而役又少欲于忠锐第八将范温麾下择不堪出战二百人助役且令温自董之上问其故席益曰役夫出入禁闼非措所抚循无以弹治上曰不可四方闻之以为使将帅舍甲兵而事营缮非今日整兵经武之道也己未置博学宏词科用工部侍郎李擢奏也其法以制诏书表露布檄箴铭记赞颂序十二件为题古今杂出六题分三日试命官除归明流外进纳及犯赃人外愿试者以所业每题二篇纳礼部下两制考校堪召试者每举附省试院收试上等改京官除馆职中等减三年磨勘下等减二年并与堂除奏补出身人以赐进士及第出身同出身为三等之差着为令诏太史局每月具天文风云气候日月交食等事实封报秘书省初置提举孳生牧马监官于饶州置司时益市马于广西故先择牧地鄱阳置官提举甲子时大旱上以为民咨怨而伤和气谕大臣曰雨不濡土当务修政事以感天意和买未为良法重困吾民其令监司覈实勿为文具也丙寅诏乡贡进士石公儒李郁并令赴都堂审察公儒临海人长于春秋传不事科举郁光泽人父深元祐党人母陈瓘女兄弟也郁早从杨时学时以其子妻之宣谕朱异言其贤故召丁卯诏录用六朝勲臣自曹彬至蓝元振三百二十人子孙其后得赵普赵安仁范质钱若水诸孙皆官之己巳诏以久旱令两浙宪臣行所部虑囚左司谏唐煇乞令宪臣所至亲自引问庶使寃枉获伸从之庚午诏无职田选人及亲民小使臣并月给茶汤钱十千职田少者通计増给先是御笔増选人小使臣俸以养亷辅臣进呈上谕以今饮食衣帛之直比宣和不啻三倍衣食不给而责以亷节难矣虽变旧法亦权一时之宜户部尚书黄叔敖言文武官料钱各有格法不可独増选人小使臣乞令提刑司内州县职田于一路通融应付无职田及职田少者増支从之癸酉宰相吕颐浩参知政事席益签书枢密院事徐俯以旱乞罢政上亲答曰与其去位曷若同寅协恭交修不逮思所以克应天心者颐浩等乃复视事乙亥朱胜非起复旧官守尚书右仆射同中书门下平章事兼知枢密院事丙子诏诸路监司分按州县亲录囚徒以察寃滞以久旱用工部贠外郎朱缔奏也泉州洪水溢坏城郭垫庐舍凡三日乃平己卯进呈左司谏谷煇奏讲筵所祇应人以经进书推恩内门下后省私名慕允中换进义副尉仍与不作非泛补授乞追改施行遵守朝廷约束上曰此讲筵所奏御宝批也既有例当依例施行席益曰此事固有前比当如圣㫖施行然副尉而烦谏官论执乞陛下从所奏上颔之徐俯曰既有例当如何上曰然凡朝廷所行事既有法有例而行之因言者论列而改则是朝廷所行果非也且此小事非闗大体吕頣浩席益又固请从煇之说上可之庚辰辅臣奏事吕颐浩言雨足上曰日者亢旱朕甚忧之以为穑事无望矣今霑足如此殆将有秋春秋二百四十二年书大有年者才一书有年者再而已以此知丰登之难得也先是自六月丙午不雨上命议狱省刑弛力役进素膳及是雨乃足翌日上始御玉食焉八月丙戌初忠锐第八将徐文叛降伪齐刘豫大喜命以海舰二十益其军令犯通泰州辛卯诏诸路州军自去年以后奏案未得㫁勑者具月日申报取㫁先是礼部尚书洪凝入对论诸路狱案凝滞上谕辅臣曰奏案遣决濡滞刑狱禁系者多何以召和气吕颐浩曰奏案法有日限上曰但不举行耳可常催趣务在刑清庶革久弊乃有是㫖甲午上谓大臣曰元祐党人固皆贤然其中亦有不贤者乎吕颐浩等曰岂能皆贤徐俯曰若真元祐党人岂有不贤但蔡京辈凡已之所恶欲终身废之者必名之元祐之党是以其中不免有小人庚子诏都转运使移司抚州甲辰手诏曰比者雨旸弗时几坏苗稼朕方寅畏憷惕之中又复地震苏湖益甚朕甚惧焉葢天之降灾其应必至皆朕失德不能奉顺干坤叶序阴阳之故咨尔在位大小之臣有能应变弭灾辅朕不逮者极言无隠时已命诸路宪司起发州郡所负积年禁军阙额钱是日上谕辅臣恐不便于民速令除放诏自建炎已来皆蠲之御史台主簿陈祖礼言按台令有三院御史分诣三省检㸃之文六察官轮诣六曹按察之制望申行之诏自下半年为始提举广南市舶姚焯请得具便民或边防五事如守臣例许之自是监司皆得条上乙巳诏复置史馆以从官兼修撰余官皆直馆检讨若着作佐郎有阙依元丰例差郎官兼领戊申罢江淮等路转运司是月韩肖胄等始至云中见宗维议事九月癸丑尚书左仆射吕颐浩引疾求去时天象示变台諌交章论颐浩之罪上始厌之秘书少监孙近请命前宰执恭具建炎四年二月以前时政记仍令修注官补建炎以来起居注命百司各以朝廷所施行事报进奏院从之丙辰朱胜非言近闻泉州水灾已下本州诘问上谓大臣曰国朝以来四方水旱无不上闻故修省蠲贷之令随之近日苏湖地震泉州大水匿不以闻何也既而泉州委其事乃诏民之被害者除其税其当济给及营缮者以度牒二百赐之权刑部侍郎章谊言朝廷比修绍兴敕令去取之间不无舛错望诏监司郡守与夫承用官司参考祖宗旧典各摭新书之阙遗条具以闻然后命官删去讹谬从之戊午尚书左仆射同中书门下平章事吕颐浩罢为提举临安府洞霄宫颐浩再相凡二年侍御史辛炳劾其不恭不忠败坏法度及颐浩引疾求去殿中侍御史常同因论其十罪诏诸路水旱等事令监司郡守即时闻奏如敢隠黙当寘典宪己未手诏以绢计赃者三千为一疋旧法千三百为一疋建炎初増为二千至是言者欲举祖宗之制杖嵴赃吏于庙堂上以绢直髙故有是㫖都省言近降金银钱帛和籴米一百万斛务欲利国便民闻前时和籴郡县多将籴米留不即支及阻节减尅民户实得无几致所籴数少今宜革去前弊诏有违戾者当职官吏并徒二年庚申夜朝天门外火燔民居甚衆辛酉川陜宣抚司统领官吴胜败伪齐兵于黄堆寨壬戌吕祉知建康府建康自南渡后率以前执政或侍从官为帅至是特有此授祉既至对于内殿首论治道之要先自治而后治人兵家之法先为不可胜以待敌之可胜因条十事一形势二军政三守将四屯田五通货六省费七谨赏八民兵九斥堠十间谍上嘉纳之癸亥起居郎曽统言记注之官职司言动国朝尤重其选多以谏臣为之听直前奏事所以广聪明也元丰官制始正起居郎舍人之名不复并任谏列然有史事亦许直前顷者权臣用事言路浸壅居是官者既无言责率以出位为嫌陛下虽有好问之诚人臣虽有输忠之意而旧制日隳莫之或举诚为可惜乃命依元丰旧制皇后母福国夫人熊氏以刑焕薨故乞赐皆踰常制上谕辅臣曰祖宗待戚里皆有常宪朕不敢逾岂曰后族故私之邪后复以皇后受册乞恩上曰朕于外戚不敢有所私也况待遇后家又不敢与宣和家等今请虽不已视其援母后为比者亦勿听丙寅江南西路安抚大使赵鼎为安抚制置大使兼知洪州河南布衣朱敦儒特补右迪功郎敦遣赴行在以宣谕官明橐言其深达治体有经世之才参政席益直谏院陈与义交称其贤故有是命庚午上谓甫车臣曰日来稍拨忠锐军隶大将而江上防守诸将部分悉定顾今岁防秋比日前为略具矣朱胜非曰今岁防秋诚非前此可及上曰今有兵仅三十万当更精择止得胜兵二十万器械悉备训而用之可以复中原威夷狄岂独扞防险阻哉殿中侍御史常同言朝廷设官有当废而置当存而罢者自渡江以来不除寺监之官岂非欲减冗贠省浮费然在外诸司属官浸増旧贠以江湖荆浙闽广九路约计无虑百余贠事之倒置如此今添差一路分都监之类月俸数百缗辍一贠之费已可养十寺监丞况一郡之官有踰百贠而在庭之臣反不及此数非所以尊王室臣愚以为当裁减诸路属官之数复除寺监丞官一则可以分掌郎曹繁剧之务二则可以养试人才以观其功能而于此选除郎官监司三则资浅而可用者不至侥倖而躐迁其为利便灼然明甚是日进呈上曰郎官髙选前此多歴寺监丞乃得之自渡江以来省併官曹序进人材径至郎官非是其议复置如同言壬申自军兴以来机速事皆以白札子径下有司既报行然后赴给舍书押降勑其后拟官㫁狱皆然两省之职殆废至是中书舍人孙近言国家倣唐旧制分建三省凡政令之失中刑赏之非当其在中书则舍人得以封还其在门下则给事得以论駮葢先其未行而救正其失则号令无反汗之嫌政事无过举之迹今给舍但书押已行之事虽欲论执而成命已行非设官本意望申严旧制应非军期急速不可待者并先书读而后行诏自今非急速不可待时者并报应给舍书读如无封駮令画时行下大理少卿张礿言亲民之官莫如县令比来县令不职奸赃日闻岂特为令者之罪葢在于举之不审用之不当任之不久遇之不厚臣欲乞每岁监司聚议举县令治状尤异者一人保明列奏乞行诛赏庶几人自奋励化为循良吏部注授县令并用合格之人不得注初补官子弟及文学衰懦之士是日进呈上曰县令尤为近民须一任有举主及格者乃得为之比来一切之制行或初官便得为令已釐正矣当谨守之乃命以礿所言送吏部后多施行甲戌江南宣谕刘大中言知宁国县李椿年练习民事稽税有条汤鹏举悉心抚字人服恩信诏并进一官俟任满赴行在乙亥江东宣抚使刘光世为江东淮西宣抚使置司池州淮南东路宣抚使韩世忠为建康镇江府淮南东路宣抚使置司镇江府神武前军统制王为荆南府岳鄂潭鼎澧黄州汉阳军制置使置司鄂州神武副军都统制岳飞为江南西路舒蕲州制置使置司江州侍衞亲军步军都指挥使郭仲荀知明州兼沿海制置使神武中军统制杨沂中兼权殿前司公事仍诏仲荀以绍兴府温台明州为地分始诸将虽拥重兵而无分定路分故无所任责朱胜非再相始议分遣诸帅各据要会某帅当某路一定不复易冬十月癸未起复尚书右仆射朱胜非等上吏部七司敕令格式一百八十入卷自渡江以来官司文集散佚议者以为铨法最为急务会广东转运司以所录元丰元祐吏部法来上乃命洪拟等以省记旧法及续降指挥详定至是成书丁亥诏抚州进士邓名世左承事郎李公懋左从政郎徐嚞并召赴行在以宣谕官刘大中荐也戊子浙西提㸃刑狱公事张宗臣罢宗臣初除大理卿坐赃去会婺州以卖盐不法事被劾宗臣欲逮平民数十人府官就白宗臣大怒曰此事左相专遣人封来知之否签书镇东节度判官㕔公事张九成曰九成但知有圣㫖不知有宰相主上屡下恤刑之诏惟恐无辜被系公身为部使者不能上体圣意而观望宰相耶闻者莫不快意宗臣大惭九成因投檄去殿中侍御史常同奏宗臣夙负且言其朋附权贵居五客之一故罢庚寅大理少卿元衮言四方之狱虽非大辟情法不相当者皆得奏请裁决今奏案来上大率皆引用情重法轻之制而所谓情轻法重者鲜矣岂人之犯法而无情轻者乎欲望申敕凡遇丽于法而情实可矜者俾遵守成宪请谳以闻诏申严行下甲午大理国请入贡且卖马上谕大臣曰令卖马可也进奉可勿许安可利其虚名而劳民乎第令帅臣边将偿其马直当价则马当继至庶可増诸将骑兵不为无益也尚书吏部贠外郎刘大中宣谕江南路还入见以举刺官吏申明利害平反狱讼科拨财赋为八册来上大中出使仅一岁所按吏二十人荐士十六人所荐士后多知名乙未提㸃浙东刑狱周纲言新法弓手皆不逞之徒乞废武尉一司将见役人隶于文尉事下户部如所请丁酉礼部贠外郎兼祕书省着作佐郎舒清国言自有边难盗贼间起人民离散户口减少而守令或不究心抚存凋瘵谓宜以户口增否立守令考课之法而优其赏格庶几守令惠爱及民从之戊戌手诏略曰士大夫趋向尚多趋附征利葢奔竞之不息则朋比之势渐成可令台谏伺察其微即行纠劾舒清国试起居郎仍诏以见阙官日下供职自是职事官除拜不俟给舍书读率得堂帖即视事己亥伪齐陷邓州癸卯诏福建宪漕置司去处并依旧制李横弃襄阳奔荆南知随州李道亦弃城去赵鼎遣粮舟至横遂以所部如洪州甲辰荆潭制置使王率水军至鼎口与贼遇接战不利为流矢及木老鸦所中遂趋鼎州伪齐陷郢州守将李简弃城去丁未手诏曰迩来注拟榜阙之际姦弊百出货赂公行寒士困苦安得如毛玠清公使天下之士莫不亷洁自厉三省可行措置柏台严加纠察初上以吏部注拟多弊手诏戒饬畧曰安得如皇甫镈之流钤制吏姦除其弊源既而上以镈迎合贡羡恐臣下有疑翌日御笔改用毛玠事且谕朱胜非曰他时诏语未当三省便可进呈改定徐俯曰此所以见盛德戊申诏今后省试并就行在自诸路置类省试行之才二举议者以为奸弊百端且言本朝省试必于六曹尚书翰林学士中择知举诸行侍郎给事中择同知举卿监为参详官馆职学官为㸃检官又以御史监视故能至公至当厌服士心诏检累降指挥申严行下于是遂罢诸路类试庚戌复置宗正少卿一贠太府司农守军器将作监各复置丞一贠太府寺大理左㫁刑右治狱各复増丞一贠始用常同请也辛亥诏添差官州十县已上勿过十贠三县已上五贠已下二贠县万户已上三贠已下二贠仍并以二年为任十有一月丙辰执政进呈修运河画一朱胜非曰修河似非急务而馈饷艰难故不得已但时方盛寒役者良苦居民迁避皆非所便恐议者或以为言上曰禹卑宫室而尽力乎沟洫浮言何恤焉广西经略司走马承受俞似为诸司所劾罢自是走马承受遂不复除丁巳开封府布衣李汉英上书言国家之弊在用柔太过故敌得逞上曰光武治天下以柔汉室复兴汉英所言狂易朕不以为忤闻罢可也庚申礼部贠外郎虞请铨试初出官人以经义诗赋时义㫁案律义为五场就试人十分取七榜首循一资从之癸亥诏诸路上供钱物令户部岁终举劾稽违侵隠去处申朝廷取㫖责罚御前忠锐第一将崔増统制吴全与湖寇遇于阳武口死之甲子枢密院言韩肖胄胡松年使还上即位遣人入北六七年未尝报聘至是宗维始遣李永寿王翊等九人与肖胄偕来乙丑殿中侍御史常同言皇城司以郓王提领而不隶台察合门客省四方馆以内侍邓文说提领而不隶台察祕书省以新置而不隶台察若谓近要之司不当察则三省枢密院尚有分察之法岂有官司在六部之下而不隶台察之理时合门皇城司皆援靖康诏㫖依祖宗法隶属中书省同复奏御史台格乃诏并隶台察同又言六曹尚书侍郎拘执绳墨愿少假以权使随事裁决上曰国朝以法令御百执事故凡有司以奉法为能而不敢以私意更令祖宗成宪朕不敢改也诏沿淮诸寨乡兵毋得辄擅侵扰齐国界分庚午临安府火壬申御笔皇城司系专一掌管禁庭出入祖宗法不隶台察已降指挥更不施行先是常同援台格奏陈而干办皇城司冯益等复言本司自祖宗至今并无隶台察指挥辅臣进呈上曰政使皇城司隶台察何所惮顾祖宗法不可易今如易之后将轻言变祖宗成宪者衆故不可不慎也癸酉诏行在民居失火延烧官屋数多者取㫖依军法甲戌广南宣谕明槖奏广西提㸃刑狱董弅等十二人治行诏并进官一等俟满秩赴行在乙亥诏复司马光十科举士之制令文武侍从官岁各举三人用宰相朱胜非请也丁丑诏宣谕官所劾赃吏罪至死者令刑寺责出情理巨蠧之人三两名令所在留禁俟㫖时议举祖宗杖黥之制故有是命初令賔横宜观四州守臣专管买发战马如邕州例以提举广西买马李预言逐州并系接连外界可以招诱故也己卯蠲南劒州所负民间献纳钱十六万缗叶浓之乱诸司悉取为军费至是户部责偿而侍御史辛炳言本州累经残破今再取于民其为数百万户之害岂特十六万缗而已乃寝其命庚辰诏诸州大辟应奏者从提刑司具因依缴奏申旧制也十有二月壬午玉山县丞张绚除正字用刘大中荐也初监察御史刘大中自江南还言䖍饶两监二年所铸新钱才二十万缗而用本钱十二万缗吏卒之费又二十三万缗得不偿费望减併官吏癸未从之乙酉临安火后二日又火燔民居甚衆宰相朱胜非引咎乞罢政不许己丑诏四川诸州犯私茶盐人并不用赦廕原免自是天下茶盐皆用重法矣壬辰诏诸路监司令三省选择差除自今臣僚差遣并不得自具阙乞差时御史建言祖宗朝除用监司必择累任知州通晓政事实有政绩或久任省府推判练达老成之人故使按察吏治发摘姦伏荐举人材抚存百姓无有不宜若有本路利害就委措置无有不当近年任用太易以一路耳目之寄付新进望轻之人欲使政事修举姦究消伏难矣望令中书慎简聪明公正之人参之衆论书之于籍以待有阙按籍除授疏入上谕辅臣曰今奔竞之风未息每有一阙必至干乞宜明戒谕毋得具阙乞差庶修士检然循习已久终不能革也癸巳诏修葢殿宇迎奉祖宗神御赴行在乙未诏初磨勘改官人许注外路敎官着为令宰执进呈差沈昭逺催军粮事上曰差官数有言者葢常赋自有转运司官茍不职自当别选能吏岂可每每差官催督乎至于因事差官出外自祖宗时有之亦不得俱废也甲辰诏南班宗室新第仍旧以睦亲宅为名丙午敌使李永寿王翊至行在是岁宗弼引兵攻和尚原拔之海寇黎盛犯潮州焚民居盛登开元寺塔望吴氏故居问曰是非苏内翰藏图书处否麾兵救之民赖免者甚衆王宠既陷伪齐刘豫令赴京擢用终不受伪命而去宋史全文卷十八下宋史全文卷十九上钦定四库全书宋史全文卷十九上宋髙宗七甲寅绍兴四年春正月辛亥朔上在临安甲寅进呈临安府勘武翼郎冯师道言语狂悖事上曰师道本画工尝令绘佛像为民祈福已赐缗钱闻輙觊觎钖带迁秩此事在承平时犹不可况于今日岂有滥赏官职赉予当劝有功朕未尝敢以轻授师道以此怨望尔葢上重惜名器不以假人自百工伎艺之流一资不可妄得故因论师道罪状谕无滥赏之意兹有以见御天下以至公也乙卯枢密都承㫖章谊为大金通问使给事中孙近副之敌所议事朝廷皆不从乃遣谊等请还两宫及河南地诏淮浙盐钞钱每袋増贴纳钱三千通旧为二十一千诸州所收贴纳钱并计纲赴行在寻命广盐所増亦如之戊午诏宣州奏檀偕杀人疑虑狱案令刑部重别拟断申尚书省辅臣进呈朱胜非言疑狱不当奏而辄奏者法不论罪上曰今若加罪则后来州郡实有疑虑者亦不复奏陈矣辛酉初知枢密院事张浚既至荆南上书引咎乞罢政诏不许是日殿中侍御史常同请对论浚以大臣之贵当阃外之权付与之专㡬半天下事功不就受代而归今乃闻命踰年故为留滞不䖍君命莫甚于斯壬戌诏浚疾速赴行在自是言者稍稍论浚矣戊辰执政奏事因及北方事冝上曰人心国之本也虽有土地若失人心亦不可立国自张浚召还后川陜宣抚处置副使王似卢法原人望素轻颇不为都统制毛玠所重上闻之己巳赐三人玺书略曰羊祜虽居大府必任王濬以专征伐之图李愬虽立殊勲必礼裴度以正尊卑之分传闻敌境尚列兵屯冝益务于和𠂻用力除于外患时玠为检校少保位遇浸隆故有是诏癸酉辅臣进呈张浚奏四川自七月以来霖雨地震盖名山大川久阙降香乞制祝文付下上曰霖雨地震之灾岂非重兵久在蜀调发供馈椎肤剥体民怨所致当脩徳抚民以应之又何祷乎丁丑召江西制置大使赵鼎赴行在将以代席益也鼎守洪都踰再嵗戢吏爱民盗贼屏息一方赖之戊寅夜临安火己卯同签书枢密院事韩肖胄以旧职知温州肖胄与朱胜非议事不合力求去疏三上乃有是命后三日改提举洞霄宫右迪功郎吴伸上疏讼张浚无罪大略为浚忠有余而智不足且复辟之功大失地之罪小使浚罪去不知谁可继其忠乎望陛下痛察之无使朋党得以快其私无使敌国得以乗其间实宗庙社稷之福二月辛巳朔诏南班宗室自今并赴台参故事宗室迁官或赴或否至是用御史常同言着为令壬午诏赃罪至死者方籍其赀癸未参知政事席益提举江州太平观先是谏官刘大中既奏其罪殿中侍御史常同复以为言上曰谏官御史所言臣僚过恶未必皆实然易曰大君有命开国承家小人勿用既审知其小人自当退之也乙酉签书枢密院事徐俯兼权参知政事军贼檀成犯长阳县荆南镇抚使解潜遣统制官胡勉捕斩之戊子监察御史明槖宣谕岭南还入见槖出使一年三閲月所按吏二十有七人荐士二十人凡五使所案吏总七十有九人荐士五十有七人而刘大中所劾多大吏槖大中朱异所举多闻人又薛徽言鋭于有为而槖大中数言公私利病惟胡蒙奉承大臣风㫖此其大略也乙未诏同都督江淮荆浙诸军事孟庾赴行在戊戌诏广西提举买马官移司邕州己亥初命三衙管军及将帅观察使以上举忠勇智略可自代者一人如文臣之制辛丑金左都监宗弼自寳鸡入冦犯仙人关先是敌既得和尚原利州路制置使吴玠度敌必深入乃预治垒于关侧号杀金平严兵以待玠弟秦鳯副都总管璘在阶州移书言杀金平之地去原上逺前阵散漫冝益治第二隘示必死战则可取胜至是宗弼果与萨里罕刘䕫率十万骑入冦进攻铁山凿崖开道犯仙人关既至敌据髙岭为壁循岭东下直攻我军玠自以万人当其前璘率轻兵由七方关倍道而至转战凡七日统制官郭震为宗弼所袭破其寨王师屡败玠斩震以徇敌复攻之壬寅常同为御史不数月劾罢监司之不才者二十有三人中外耸然乙巳监察御史明槖言昨李棫遣人入大理国买马于边防有所未便小必失陷害物大则引惹边衅臣讲究买马之术有七深入蛮国诱之不惜其直一也厚有缯綵盐货之本二也待以恩礼三也要约分明四也禁止官吏侵欺五也信赏必罚以督之六也马悉归朝而后付于将帅七也望下提刑司根究诸司盐利剰钱应副买马仍下提举司详前七説施行从之乡贡进士李郁为右迪功郎郁以布衣入见所呈皆当世务上批郁学通世务议论可采故有是命丙午知枢密院事张浚至行在殿中侍御史常同侍御史辛炳皆有论列不报浚既见遂赴枢密院治事三月辛亥朔川陜宣抚司都统制吴玠败敌于仙人关初宗弼与玠连战未决敌遣生兵万余击玠营之左玠分兵击却之贼怒拥衆乗城玠遣统制官杨政以刀鎗手深入统制官呉璘以刀画地谓诸将曰死则死此敢退者斩敌分为二阵宗弼阵于东将军韩常阵于西我军苦战久遂退屯第二隘政亦言于玠曰此地为蜀阨塞死不可失当守以强弩彼不敢舎此而犯关玠从之敌进攻第二隘人披两铠铁刃相连鱼贯而上璘督士死战矢下如雨敌死者复践而登萨里罕翌日命诸军併力攻营之西北楼玠遣政与统领官田晟出鋭兵持长刀大斧击其左右夜布火四山大震鼔随之壬子夜垒中大出兵遣右军同统领王喜及王武等诸将分紫白旗入敌营敌惊溃将军韩常为官军射损左目敌不能支遂引兵宵遁右军统制张彦刼敌横山寨斩千余级玠遣统制官王俊设伏河池扼其归路又败之是举也敌决意入蜀自萨里罕已下皆尽室以来既不得志遂还鳯翔授甲士田为久留计自是不复轻动矣丁巳右司谏刘大中守秘书少监上谕朱胜非曰大中顷使江西颇多兴狱今犹未已若令为谏官恐郡县观望朕于用刑钦恤明慎常惧有司行法于意外今迁大中为少监盖朕之深虑也戊午江南西路制置大使赵鼎参知政事时鼎已召而未至也上命鼎荐人才鼎即以王居正吕祉董弅林季仲陈槖朱震范同吕本中上之乃诏三省公共随器任使抚州布衣寗子思献白银木刻成千手大悲像极精工朱胜非进呈上曰朕平日未尝佞佛然亦不敢加訾顾饰象设以祈福乃流俗之事非朕心也胜非又言抚州有玉尊刻成龙文疑禁中旧物未敢进上曰此尤无谓异时茶马司常窃市马之直以易玩好是举山泽之利而投之无用之地矣其勿受自今有来献者皆却之夜雨雹壬戍孟庾自镇江至行在时督府诸将既已分戍遂併其府废之而以其余兵𨽻都统制张浚乙丑知枢密院事张浚罢为资政殿大学士提举临安府洞霄宫时辛炳常同论浚不已上未听二人因録所上四章申浚浚惧即移疾待罪且以吕頥浩在相位时书进呈上乃释然炳又言前此人臣未有如浚之跋扈僣拟専恣误国欺君慢上者同亦论奏如炳言故浚遂罢丁卯张浚落职奉祠后三日诏浚福州居住浚即日如福州从者皆去肩舆才两人浚虽得罪犹上疏论敌伪暂和心必未已当益为备具大略言此敌情状专以和议误我亦云久矣彼势促则言和势盛则复肆前后一辙姑请以近事明之绍兴二年秋尼雅满有亲冦蜀之意先遣王伦还朝且致勤恳盖惧朝廷大兵乗彼虚隙又其为刘豫之计至委曲周悉也自后九月余覩作难前谋遂寝至十二月伊都之难稍息则复大集蕃汉之衆径造梁洋是时朝廷已遣潘致尧出使矣次年二月敌困饶风进退未皇先是朝廷开都督府议遣韩世忠直抵泗州敌实畏之于四月遣致尧还其词婉顺欲邀大臣共议此非无所忌惮而然也梁洋之冦未能出竟至五月而后得归既狼狈矣而世忠大兵寻复辍行敌之气力固已复苏而叛豫之心亦云纾绥所以前日使人之来求请不一故为难从之事也窃惟此敌倾我社稷坏我寝陵迫我二帝駈我宗室百官自谓怨隙至深其朝夕谋我者不遗余力矣况刘豫介然处于其中势不两立必求援于敌借使暂和心必未已数年之内指摘他故岂无用兵之词而我将士率多中原之人谓和议已定不复进取将解体思归矣若谓今日不得已而与之通使为陛下之权敌亦固能用权也愿陛下蚤夜深思益为备具处将士家属于积粟至安之地使出而战守者无反顾奔散之忧精择竒才以抚川陜之师使积年屯边者无懈堕怀望之意江淮川陜互为牵制斥逺和议用集大业臣奉使川陜窃见主兵官除呉玠王彦关师古累经拔擢备见可任外其余人才尚衆谨开具如左呉璘杨政可统大兵田晟可总一路王宗尹王喜王彦可为统制后皆有声世服其知人癸酉知湖州汪藻上所编元符庚辰以来诏㫖二百卷诏送史馆乙亥御史中丞辛炳论用人三弊曰分朋党以立门庭縁爱憎而有用舎记小过而掩实行疏奏上嘉纳之诏草泽邓名世引见上殿名世初以刘大中荐召赴行在献所着春秋四谱古今姓氏上遂命为迪功郎夏四月庚辰朔制授呉玠川陜宣抚副使上赐以所御战袍器甲且赐亲笔曰朕恨阻逺不得拊卿之背也玠素不为威仪既除宣抚副使简易如故常负手步出与军士立语幕客请曰今大敌不逺安知无刺客万一或有意外则岂不上负朝廷委注之意下孤军民之望哉玠谢曰诚如君言然玠意不在此国家不知玠之不肖使为宣抚玠欲不出恐军民之间寃抑而无告者为门吏所隔无由自达幕客乃服总领四川财赋赵开令再任用王似等奏也辛巳诏兵部申严奏功不实法时臣僚奏军兴以来陛下不惜爵赏以旌战功劝忠节而所属上功类不覈实有随衆从军而曰躬冐矢石有盗贼自去而曰收复州县有贼过境上而曰保守无虞有未尝临敌而曰斩获贼级似此姦罔讵可置而不问故有是诏癸未宣抚处置使司参议官刘子羽责授单州团练副使白州安置以谏议大夫唐煇给事中胡交修殿中侍御史常同交章论之也丙戍呉玠与敌战败之复鳯秦陇州敌丁亥诏衢州布衣江衰召赴都堂审察守臣谢克家言其才行于朝故召遂命为右迪功郎庚寅置孳生牧马监于临安府甲午罢广西茶盐司其职事令转运司所管其后复以广东提举司兼之庚子诏江东宣抚使刘光世遣兵巡边丙午佥书枢密院事徐俯提举临安府洞霄宫俯既登宥密颇骄傲自满朱胜非赵鼎同在二府俯蔑视之每除一登第者则曰又一经义之士尝与论兵视鼎曰公何足以知此鼎曰鼎不足以知之岂若师川之读父书邪俯大不堪而无以酬之卒不安位而去戊申罢婺州市御炉炭令户部讲究更有似此之类并行禁止时两浙转运司檄婺州市炭须胡桃文鹁鸽色㑹守臣王居正入为起居舎人面奏臣顷承漕司牒开读至此羣吏以目俄顷之间道路籍籍闻之傍郡盖有不胜其扰者上曰朕平居衣服饮食犹且未尝问其美恶隆冬附火止取温暖岂问炭之纹色也及是辅臣进呈上蹙然曰当艰难之时岂冝以此扰人可令速罢故有是㫖五月庚戍朔先是朱胜非言襄阳上流襟带呉蜀今陷于冦所当先取上曰就委岳飞何如参知政事赵鼎曰知上流利害无如飞者至是命飞兼黄复州汉阳军徳安府制置使以飞出师也癸丑左朝奉大夫范沖守宗政少卿兼直史馆前一日执政进呈上谕朱胜非等曰神宗哲宗两朝史録事多失实非所以传信后世当重别刋定着唐鑑范祖禹有子名沖者已有召命可促来令兼史事胜非曰神宗史縁添王安石日録哲宗史经蔡京蔡卞之手议论多不公今蒙圣谕命官删修足以昭彰二帝盛美天下幸甚甲寅诏淮南帅臣兼营田使知通县令衔内兼带营田二字于是大省冗官且令监司守臣条画营田利便限一月闻奏焉江西制置使岳飞复逞州遂引兵攻襄阳军声大振丁巳诏监司郡守常切机察赃吏犯法巡尉失职并仰劾奏如失觉察取㫖重行时礼部员外郎郭孝友言令东南州县无水旱之灾夷狄之祸而居无尺椽㸑无盛烟者赃吏害之盗贼扰之耳郡县有赃吏乃烦朝廷遣使以黜陟之是按察之官不称职也乡邑有盗贼乃烦朝廷命将以招捉之是讨捕之官不胜任也愿陛下申命司禁贪墨于未发之前消姦究于未形之际故有是㫖庚申诏日厯所速行条具重修哲宗实録事件闻奏辛酉淮东宣抚使韩世忠奏本军统兵官刘光弼乞陞差上谓辅臣曰光弼必光世之家兹事未便恐光世疑也世忠与光世交恶不已至是世忠自杨州入朝殿中侍御史常同言二人蒙陛下厚恩不思叶心报国一旦有急其肯相援望分是非正典刑以振纲纪上以章示二人他日带御器械刘光烈召带御噐械韩世良食世良峻拒之世忠见上因及其事上曰世良等内诸司耳设有不和罢其一可也至如大将国家利害所系汉冦恂贾复以私愤㡬欲交兵光武一言分之即结友而去卿与光世不睦议者皆谓朝廷失驾驭之术朕甚愧之世忠顿首请罪曰敢不奉诏他日见光世当负荆以谢上以其语谕辅臣然二臣卒不解癸亥日厯所乞关内东门司取会禁中应出纳更改事务先是内东门司取㫖不许供报至是史馆修撰綦崈礼复以为请乃许之上因言禁中百事皆遵守典故不惟祖宗家法不敢轻议改更亦厌纷纷多事也甲子参知政事孟庾兼权枢密院事时密院全阙官用故事而有是命戊辰罢诸县武尉壬申三省条上裁省细务一百十一事归之六曹上谕朱胜非曰卿等当进退人材修明法度助朕图恢复之计繁文末节非所以委付大臣者胜非顿首谢癸酉诏修国日厯所复以史馆为名甲戍国子监丞王普上明堂典礼未正者十二事丁丑诏秉义郎子彦特转武翼郎添差温州兵马钤辖左中大夫新知泉州令懬特转左大中大夫初令懬奉诏选宗室子至是复得子彦之子伯玖年五嵗上以其聪慧可爱命呉才人育之以中书舎人张纲言诏令懬转左太中大夫指挥勿行岳飞引兵复襄阳府初伪齐将李成闻郢州失守乃弃襄阳去飞进军据守遂复唐州六月壬辰诏川陜合赴省举人令宣抚司于置司州置试院选差监试考试官务在依公精加考较絶请託不公之弊先是诏省试并就行在至是礼部侍郎陈与义奏川陜道逺恐举人不能如期故复令类试焉乙未诏杨华特补修武郎添差临安府兵马都监枢密院奏华已受程昌寓招安故有是命金星昼见经天丙申新除宗正少卿兼直史馆范冲辞免恩命朱胜非奏曰冲谓史馆专修神宗哲宗史録而其父祖禹当元祐中任諌官后坐章疏议论责死岭表而神宗实録又经祖禹之手今既重修则凡出京卞之意及其増修者不无删改倘使冲预其事恐其党未能厌服上曰纷纷浮议不足恤也胜非曰冲不得不以此为辞今圣断不移冲亦安敢有请上复愀然谓胜非曰此事岂朕敢私顷嵗昭慈圣献皇后诞辰因置酒宫中从容语及前朝事昭慈谓宣仁圣烈皇后诬谤虽尝下诏辨明而史録所载未经删改朕毎念及此惕然于怀朝夕欲降一诏书明载昭慈遗㫖庶使中外知朕修史之本意也胜非进呈曰谕及此天下幸甚诏増置秘书郎着作郎各一员校书郎正字各二员己亥诏今后除授馆职寺监丞博士御史台检法官主簿在外监司帅司并命词给告承务郎以上差遣给敕令惟选人止用札子庚子吏部员外郎吕聪问上故相吕大防所撰其祖公着神道碑且言臣犹记忆少时亲见大防取索当时诏本日厯时政记以为案据撰成此文由是观之先皇与子之志盖已定于一年之前岂容中间更有异议其所以召臣祖辅嗣君欲更革之意亦皆出于神宗皇帝之本心后来臣祖与司马光乃是推原美意遵奉初诏即非辄诋先帝轻变旧章当时若使更俟年嵗神宗当自更之岂特元祐臣切闻圣诏欲改修二史所系之大者无出于此谨以投进乞宣付三省史馆録白以为案底从之壬寅初置史馆校勘员惠州牢城人吕熈许自便熈坐杀苗𫝊之徒张政抵罪至是始释之丙午执政奏事上顾谓曰岳飞已复襄郢尼雅满闻之必怒况今正是六月下旬便可讲究防秋傥敌人尚敢南来朕当亲率诸军迎敌使之无遗类即中原可复也江西制置使岳飞复隋州是月荧惑犯南斗秋七月戊申朔吏部尚书胡松年签书枢密院事乙夘祠部员外郎范同言师克在和大抵刚果豪健之士以气相髙始由小嫌寖成大衅陛下拔用才杰礼遇勲贤备极荣宠固将冯籍忠力扫除尘氛一清寰宇恢复祖宗之业而道涂窃议以谓将帅忘辑睦之义记纎芥之怨或享髙位而忌嫉轧已或恃勲劳而排抑新进审如是也日必有重贻圣虑者欲望明示至意使之视春秋诸卿以为戒追汉唐名将而踵其迹岂惟社稷是赖而勲名宠位克享终始亦陛下保全之徳也诏札与诸将帅先是刘光世韩世忠久不叶而岳飞自列校拔起颇为张浚所忌故同及之丙辰川陜宣抚副使呉玠为检校少司奉宁保静军节度使録仙人关之功也丁巳诏左右司嵗考郎官功过治状优劣上省取㫖赏罚复旧制也辛酉知湖州汪藻上所编中兴诏㫖三十七册诏送史馆甲子岳飞复邓州己巳执政进呈内降公事上谕曰近民间又造飞语多及内侍此曹何足惜恐因而生变不可不止絶之朱胜非曰恐军中亦有幸变者更乞谕张浚杨沂中使之机察然内侍辈亦望约束令省事上曰何尝假借此曹兼已戒浚与沂中但令临安府略加根治可也赵鼎进曰民言可畏亦不可不採听愿陛下思所以致此言之由上嘉纳之诏户部措置钱物二百万缗増数和籴旧例朝廷嵗降本钱三百六十万缗约籴米九十万石至是中书请増籴焉庚午命宰执按閲江东淮西宣抚使刘光世带到军马光世自池州入朝见上言今军中钱粮既已不乏器甲又渐足备臣官职超踰衆人所愿竭力报国他日史官纪中兴名将帅书臣功第一上曰卿不可徒为空言当见之行事光世𢥠然受命而去辛未枢密院承㫖章谊给事中孙近使金国还入见初谊等至云中与宗维希尹论事不少屈敌谕令亟还谊等曰万里啣命兼迎两宫必须得请敌乃令萧庆受书宗维荅书又约以淮南毋得屯驻军马盖欲画江以益刘豫也谊等还至睢阳为豫所留以计得免上嘉劳久之癸酉初命大理丞评刋定见行断例己亥执政进呈赵详已平建昌叛兵上曰官军既入城宁免玉石俱焚赵鼎进曰未必敢肆杀戮恐须刼掠耳上愀然不悦曰斯民无辜遽遭此祸其令有司优恤之八月戊寅朔宗正少卿兼直史馆范冲入见上云以史事召卿两朝大典皆为奸臣所壊若此时更不修定异时何以得本末冲对曰臣闻万世无弊者道也随时损益者事也仁宗皇帝之时祖宗之法诚有弊处但当补缉不可变更当时大臣如吕夷简之徒持之甚坚范仲淹等初不然之议论不合遂攻夷简仲淹坐此迁谪及仲淹执政犹欲伸前志久之自知其不可行遂已王安石自任已见非毁前人尽变祖宗法度上误神宗皇帝天下之乱实兆于安石此皆非神宗之意上曰极是上又论史事冲对先臣修神宗实録首尾在院用功颇多大意止是尽书王安石过失以明非神宗之意其后安石婿蔡卞怨先臣书其妻父事遂言哲宗皇帝绍述神宗其实乃蔡卞绍述王安石惟是直书安石之罪则神宗成功盛徳焕然明白哲宗皇帝实録臣未尝见但闻尽出姦臣私意未论其他当先明宣仁圣烈诬谤上曰正要辨此事上又曰道君皇帝圣性髙明乃为蔡京等所误冲对道君皇帝止縁京等以绍述二字刼持不得已而从之上曰人君之学不在如此当以安社稷为孝冲对曰顷在政和间尝闻道君皇帝六鸖诗一聨云网罗今不密回首不须惊宣示蔡京等云此两句专为元祐人设以此知道君皇帝非恶元祐臣僚上曰何如当时便下一诏用数旧臣则其事遂正冲对曰如圣谕天下无事矣上又论王安石之姦曰至今犹有説安石是者近日有人要行安石法度不知人情何故直至如此冲对昔程頥尝问臣安石为害于天下者何事臣对以新法頥曰不然新法之为害未为甚有一人能改之即已矣安石心术不正为害最大盖已坏了天下人心术将不可变臣初未以为然其后乃知安石顺其利欲之心使人迷其常性久而不自知上曰安石至今犹封王岂可尚存王爵庚辰御札参知政事赵鼎知枢密院事充川陜宣抚处置使鼎留身辞以非才上曰行朝之事朕自主之宰相茍非其人自有台諌四川全盛半天下之地尽以付卿卿以便冝黜陟专之可也时鼎除命既出诸名士争愿从之诏吏部编七司例册时有㫖六曹细务令长贰治其事有条者以条决之无条者以例决之无例条者酌情裁决刑部侍郎兼权吏部侍郎胡交修言旋行检例吏得为姦乞将应干敕札批状指挥可以为例者各编为册令法司收掌以俟检閲从之癸未知江州陈子卿报岳飞已复邓州上曰朕素闻飞军极有纪律未知能破敌如此胡松年曰惟其有纪律所以能破贼若号令不明士卒不整方自治不暇缓急岂能成功耶甲申侍御史魏矼入对论遴择羣才随冝器使考之佥论揆之已试毋分朋类毋徇爱憎上自庙堂次及将帅侍从下至百司庶府外至郡守监司各因其才而任之则天下之务粲然举矣己酉辅臣进呈上曰朝廷当为官择人不可为人择官矼论随冝器使正得用人之道戊子赵鼎改都督川陜荆襄诸军事先是鼎因奏事言臣今此以与呉玠为同事或当节制之邪上悟是日辅臣进呈孟庾胡松年言鼎使名与王似卢法原呉玠相似请易一使名鼎奏荆襄乃川陜后门势须兼领上以为然故有是命乙未尚书吏部员外郎魏良臣充大金通问使合门宣赞舎人王绘副之诏以余杭县南上下湖池置孳生牧马监命临安府守臣兼提举每马五百匹为一监牡一而牝四之嵗产驹三分毙二分以上皆有赏罚丙午诏追王安石舒王告毁抺从吕聪问之请也靖康初已诏追夺安石王爵至是始毁其告焉诏江西和买绢折纳钱每匹减作六千省人户愿输正色者听戊戍直史馆范冲条上宣仁圣烈皇后诬谤事冲奏臣亲奉玉音开谕再四至于议熈丰之法度则曰神宗之意初实不然言绍圣之继述则曰帝王之孝岂在于是辨宣仁之诬谤谓功烈之盛何可不明思道君之圣明谓姦臣所误安得不悔臣愿陛下特出睿断明诏羣臣以圣意所在示之好恶诏付史馆壬寅神武后军统制岳飞为清逺军节度使湖北路荆襄潭州制置使枢密院言杨太等作过日久理难容贷王出师踰嵗不能成功致一方受弊乃诏专委飞措画讨捕飞时年三十二自中兴后诸将建节未有如飞之年少者川陜宣抚使王似复知成都府兼本路安抚使以赵鼎出使故也权临安府梁汝嘉奏明堂行礼殿成乞提㸃官以次推赏上曰朕爱惜名器以待战士土木之功岂当转官但可等第支赏耳九月丁未朔右奉议郎吕应问贷死除名化州编管先是朝议取宣谕官所劾赃吏择最重者一人用祖宗故事决之应问前知华亭县与池州贵池县丞黄大本皆系狱刑部言应问犯自盗赃六十三匹大本犯枉法赃一百四十五匹比之应问数多乃令应问先次依法拟断戊申诏减淮浙钞盐钱每袋三千令诸场对支新旧钞各半以户部言摧货入纳迟细故也自度江至令盐法五变而建炎旧钞支发未絶乃命以资次前后从上併支焉壬子诏赐川陜荆襄都督府度牒二万道紫衣师号各二千五百道赵鼎将行上疏言陛下建炎中遣张浚出使川陜国势百倍于今浚有补天浴日之功陛下有山河之誓君臣相信古今无二而终致物议以被窜逐夫丧师失地浚则有之然未必如言之者甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者每以浚为戒且浚有罪台谏论之可也人主诛之亦无憾也今乃下至草泽行伍凡有求于浚而不得者人人投牒丑诋及其母妻甚者指为䟦扈抑何甚哉今臣无浚之功当此重责去朝廷逺恐好恶是非行复纷纷于聪明之下矣癸丑吏部员外郎魏良臣合门宣赞舎人王绘以使事入对时金人已定议出兵而朝廷未知也甲寅建康镇江府淮南东路宣抚使韩世忠奏遣使议和非计乞厉兵恢复上谓大臣曰世忠为国之忠甚切可降诏奖谕乙卯殿中侍御史张致逺言淮南营田四五年间不闻获斗粟之用是必有不可行者今江北流寓之人失所者甚衆若委逐处守令诱之归业应有照验物产尽数给还仍根括荒地许人请佃随其力之大小量给顷亩与为永业十年勿问兼营田而行之将见乡聚相望阡陌相属鸡犬之声相闻异时博籴甚嬴余亦足以纾急阙而省转饷愿更诏羣臣商㩁利便断而行之诏户工部相度申尚书省辛酉合祀天地于明堂赦天下乙丑伪齐以金兵分道入冦骑兵自泗攻滁步兵自楚攻承谍报举朝震恐劝上他幸议散百司赵鼎独曰战而不捷去未晩也上用鼎计先是右仆射朱胜非因久雨乞行䇿免故事又以余服为请章十二上至是祀明堂毕胜非复求去且论当罢者十二事侍御史魏矼亦疏胜非五罪由是得请鼎之为参预也尝与诸将论防秋大计独张浚曰避将何之惟向前一步庶可脱鼎曰公但坚向前之议足矣鼎每日留身必陈用兵大计上意已悟又使浚密为之助至是决意亲征留鼎不遣入蜀已有命相之意矣庚午起复守尚书右仆射同中书门下平章事朱胜非解官持余服主管江州大平观朱震守尚书祠部员外郎兼川陜荆襄都督府详议官震言荆襄之间㳂汉上下膏腴之田七百余里土冝麻麦古谓之租中若选良材招集流亡务农重谷冦来则御冦去则耕不过三年兵食自足又给茶盐钞于军中募人中籴可以下江西之舟通湘中之粟观衅而动席卷河南此以逸待劳之道也诏送都督府时震始入见上首问以易春秋之㫖震以所学对上大善之壬申辅臣进呈上曰宰相有姦恶台谏当言朕当施行若摭以小过使人无善去者谁肯作相耶赵鼎曰对曰陛下眷照如此臣邻幸甚金人及伪齐之兵分道渡淮知楚州樊序弃城去淮东宣抚使韩世忠自承州退保镇江府癸酉知枢密院事赵鼎守尚书右仆射同中书门下平章事兼知枢密院事初鼎奏禀朝辞上曰卿岂可逺去当相卿付以今日大计制下朝士动色相庆甲戍吏部尚书兼权翰林学士沈与求为参知政事冬十月丙子朔上谓辅臣曰朕为二圣在逺生灵久罹涂炭屈已请和而敌复肆侵陵朕当亲总六军往临大江决于一战赵鼎曰累年退避敌情益骄今亲征出于圣断将士皆奋决可成功臣等愿效区区亦以图报上因曰伐蔡之功亦宪宗能断也故韩愈谓凡此蔡功惟断乃成遂诏神武右军都统制张俊以所部往援世忠又令淮西宣抚使刘光世移军建康车驾定日起发丁丑参知政事孟庾为行宫留守从权措置百司事己夘神武右军都统制张俊为浙西江东宣抚使淮东宣抚使韩世忠以所部自镇江复如扬州初上闻敌骑渡淮再以御札赐世忠略曰今敌气正鋭又皆小舟轻捷可以横江径渡浙西趋行朝无数舎之逺朕甚忧之建康诸渡旧为贼冲万一透漏存亡所系朕虽不徳无以君国子民而祖宗徳泽犹在人心所冝深念累世涵养之恩永垂千载忠谊之烈世忠读诏感泣遂进屯扬州庚辰侍御史魏矼殿中侍御史张致逺右司谏赵霈以急速事乞同班入对许之既而矼等与吏部侍郎郑兹等以上亲总六师皆乞扈从致逺又言今此敌敢大入谓我犹如向来不习战尔若戎辂亲征必伐敌谋上曰此朕志也知镇江府沈晦乞促张俊统兵为韩世忠之援赵鼎等称晦论激昴上曰晦诚可嘉然朕知其为人语甚壮胆志颇怯鼎因称马广极有才可用尝因苗𫝊事得罪然诸葛亮能用度内人区区庸蜀遂致强霸上曰齐小白能忘射钩之雠而用管仲朕岂不能用广可令引见上殿示以恩信然后用之彼必效死力以报朕沈与求曰陛下驾驭诸将如此何事不济鼎对曰陛下开大度用人如此天下幸甚壬午直史馆范冲奏録曰先臣祖禹供职国史院间日上进又具到朱墨本去取体式乞降付史馆更凭衆议看定修立诏依奏并送史馆癸未福州居住张浚为资政殿学士提举万寿观兼侍读赵鼎言浚可当大事顾今执政无如浚者陛下若不终弃必于此时用之故有是命甲申大理少卿张杓乞宫观上曰杓为理官颇有平允之称迩来有司率多观望锻錬或至刑狱失当甚非朕所以钦恤之意人命至重岂可忽择其尤者当痛加惩艾大抵刑狱以明恕为先深戒惨酷赵鼎曰杓昨久任理官不畏强御极有执守上曰当议陞擢以为理官之劝丁亥和州防御使马广复明州观察使充枢密副都承㫖广入对遂有是命翌日赵鼎奏陛下用人如此何患不得其死力上曰广知兵法有谋略不止于鬭将而已戊子赵鼎闻刘光世韩世忠异议恐上意移动复乗间言今日之势若敌兵渡江恐其别有措置不如向时尚有复振之理战固危道不犹愈于退而必亡者乎自诏亲征士皆鼓勇陛下养兵十年正在一日由是浮言不能入矣参知政事沈与求兼权枢密院事严州进士方行之献家财六十缗助军户部乞许行献纳依例补官从之自渡江后许民间献纳补官始此淮东宣抚使韩世忠邀击金人于大仪镇败之初奉使魏良臣王绘在镇江被㫖趣行良臣等至扬州东门外遇选锋军自城中还问之云相公今往江头把隘入城见世忠坐谯门上顷之流星庚牌沓至世忠出示良臣等乃得㫖令移屯守江二人出北门晩宿大仪镇翌旦行数里遇敌骑百十控弦而来良臣命其徒下马大唿曰勿射此来讲和敌乃引骑还天长问皇帝何在良臣对曰在杭州又问韩家何在有士马㡬何绘曰在扬州来时已还镇江矣敌曰得无用计复还掩我否绘曰此兵家事使人安得知出城六七里遇金将聂哷贝勒同入城敌问讲和事且言自泗州来所在州县多见恤刑手诏及戒石铭皇帝恤民如此又问韩家何在良臣曰来时亲见人马出东门𤓰州去矣绘曰侍郎未可为此言用兵讲和自是二事虽得㫖抽回将在军君命有所不受还与未还使人不可得而知初世忠度良臣去已逺乃上马令军中曰视吾鞭所向于是引兵次大仪镇勒兵为五阵设伏二十余处戒之曰闻鼔声则起而击贼聂哷贝勒闻世忠退军喜甚引骑数百趍江口距大仪五里其将托卜嘉拥铁骑过五阵之东世忠与战不利统制官唿延通救之得免世忠传小麾鸣鼓伏者四起吾军旗与敌旗杂出敌军乱弓刀无所施而我师迭进背嵬军各持长斧上揕人胷下捎马足敌全装陷泥淖中人马俱毙遂擒托卜嘉世忠又遣董旼分兵往天长县遇敌于鵶口桥擒女真四十余人是日早朝辅臣进呈世忠奏已统兵渡江上曰世忠忠勇朕知其必成功可令户部支银帛万疋两犒赏过江将士以激其心与求曰自敌骑蹂践中原未尝有与之战者今诸将争先用命此成功之秋也既而世忠又奏见在扬州适霖雨未能进师恐朝廷讶成功之迟上曰兵事岂容遥制赵鼎曰军事不从中覆古之制也乃诏世忠听其临机制变而捷书已至矣己丑金人围濠州淮东宣抚司前军统制解元与金人战于承州败之初金人至近郊元逆料金人翌日食时必至城下乃伏百人于路之要又伏百人于城之东北岳庙下自引四百人伏于路之一隅令曰金人以髙邮无兵不知我在髙邮必轻易而进俟金人过我当先出掩之伏要路者见我麾旗则立帜以待金人进退无路必取岳庙走矣果然则伏者出衆皆诺又密使人伏樊良俟金人过则决河岸以隔其归路食时金人果径趍城下元密数之有一百五十骑乃以伏兵出麾旗以招伏要路者伏兵皆立帜以待金人大惊踌踷无路遂向岳庙走元率兵追之金人前遇兵无所施其技尽被擒凡得一百四十八人战马器械皆为元所得初聂哷贝勒既败归召奉使魏良臣等至天长聂哷按劔瞋目谓曰汝等来讲和且谓韩家人马已还乃阴来害我良臣等曰使人讲和止为国家韩世忠既以两使人为饵安得令知其计敌曰汝往见元帅右副元帅昌遣接伴官萧掲禄李聿兴来迓遂以议事迎请二圣之书授之壬辰太尉神武右军都统制张俊乞以明堂恩任子宗元文资吏部言有碍条法诏特许之武臣非使相而以文资禄子孙自是为例甲午初令江浙民悉纳折帛钱折帛钱自此愈重遣侍御史魏矼往刘光世军监察御史田如鳌往张俊军前谕事时光世军马家渡俊军采石矶上命促二人往援韩世忠而光世等军权相敌且持私隙莫肯协心矼至光世军中谕之曰贼衆我寡合力犹惧不支况军自为心将何以战为诸公计当灭怨隙不独可以报国身亦有利光世意许矼因劝之移书二师以示无他使为掎角已而二师皆复书交致其情光世遂以书奏于上于是光世移军太平州丙申金人陷濠州守臣冦宏弃城走通判州事国鳯卿为所杀戊戍上登舟发临安府奉天章阁祖宗神御以行晩泊临平镇进呈刘光世乞与韩世忠军一般支钱粮上曰诸将之兵用命则一其所支钱粮岂容有异此皆吕頥浩不公之弊沈与求曰岂惟钱粮至于赏罚亦然惟至公可以服天下上曰大臣不公何以服衆赵鼎曰茍为不公则赏虽厚人不以为恩罚虽严人不以为威上曰今日朕亲总六师正当公示赏罚诏㳂江州县如排办太过令监司具名以闻当重行黜责己亥上次崇徳县韩世忠遣本司提举一行事务董旼参议官陈桷以所俘女真一百八人献行在因言承州阵殁人乞厚加赠恤上蹙然曰使人死于锋镝之下诚为可悯可令收拾遗骸于镇江府择地埋殡令胡松年就镇江府设水陆斋致祭沈与求曰自建炎已来将士未尝与金人迎敌一战今世忠连捷以挫其锋其功不细赵鼎曰陛下既亲总六师则第功行赏与他时不同上曰第优赏之庶㡬人知激劝必有成功壬寅御舟次姑苏馆上乗马入居平江府行宫守臣孙佑进御膳其卓子极弊上不以为嫌他日谓赵鼎曰朕念徃日艰难虽居处隘陋饮食菲簿亦所甘心故赠承事郎陈东欧阳澈并加赠朝奉郎秘阁修撰更与恩泽二资赐官田十顷赵鼎进呈韩世忠奏札因论建炎之初黄潜善汪伯彦擅权専杀寘二人于极典上曰朕初即位昧于治体聼用非人至今痛恨之虽已赠官推恩犹未足以称朕悔过之意可更赠官赐田虽然死者不可复生追痛无已中书舎人王居正草制曰呜唿古之人愿为良臣不愿为忠臣以谓良臣身荷美名君都显号忠臣已婴祸诛君陷昏恶呜唿惟尔东尔澈其始将有意于忠臣乎繇朕不徳使尔不幸而不为良臣也虽然尔即不幸不失为忠而顾天下后世独谓朕何此朕所以八年于兹一食三叹而不能自己也通阶美职岂足为恩以塞予哀以彰予过甲辰金右副元帅昌召通问使魏良臣王绘相见乙巳淮西安抚使仇悆遣兵击金人于寿春府败之遂复安丰县十有一月戊申胡松年自江上还入见上问控御之计松年曰臣到镇江建康备见韩世忠刘光世军中将士奋励争欲吞噬金人必能屏护王室建立竒勲上曰数年以来庙堂玩习虚文而不明实効侍从台谏搜剔细务而不知大体故未能靖祸乱济艰难非朕夙夜留心治军旅备器械今日敌骑侵轶何以御之己酉诏故责授江州团练副使黄潜善更不追复观文殿学士提举西京嵩山崇福宫汪伯彦落职依旧宫观庚戍进呈承楚泰州各有水寨民社团聚邀击敌马上曰淮甸遗民未能安业今又遭此敌骑乃能力奋忠义不忘国家实我祖宗涵养之力凡水寨民兵并与放十年租税及诸般科配差役仍支钱采以助之赵鼎曰陛下徳泽如此人心益以固国祚益以长矣壬子手诏曰朕以两宫万里一别九年觊迎銮辂之还期遂庭闱之奉故暴虎凭河之怒敌虽逞于兇残而投䑕忌器之嫌朕宁甘于屈辱是以卑辞遣使屈已通和仰怀故国之庙祧至于霣涕俯见中原之父老宁不汗颜比得强敌之情稍有休兵之议而叛臣刘豫惧祸及身造为事端间谍和好信逆雏之狂悖率羣偷而陆梁警奏既闻神人共愤皆愿挺身而效死不忍与贼以俱生今朕此行士气百倍虽自纂承之后每乖举措之方尚念祖宗在天之灵共刷国家累嵗之耻殪彼逆党成此隽功自豫僭立朝廷以敌故至以大齐名之至是始下诏声其逆罪焉川陜宣抚司统制官杨从仪败敌于腊家城岳飞之取襄阳也朝廷命宣抚副使呉玠乘机牵制玠遣从仪以兵入伪地遇敌胜之癸丑白州安置刘子羽放令逐便初呉玠除川陜副使乃奏辞新命且言屡破金人岂臣之功乃子羽知臣而荐拔之功也望追还成命于张浚与子羽少寛典刑上曰进退大臣蔽自朕志岂可由将帅之言可听子羽自便上因言台谏论事虽许风闻须要审实如排击人才岂无好恶若果务大体不指摘纎瑕细务强置人于有过岂惟阴徳不浅亦可销刻薄之风成忠厚之俗赵鼎曰圣训广大如此言事官冝奉以周旋也戊午佥书枢密院事胡松年兼权参知政事以沈与求按行江上故也上见士气大振捷音日闻欲度江决战赵鼎曰退即不可渡江非䇿也敌兵逺来利于速战岂可与之争锋兵家以气为主三鼔即衰矣姑守江使不得渡徐观其势以决万全且豫犹不亲临止遣其子岂可烦至尊与逆雏决胜负哉于是遣与求按行江上金人陷滁州于是刘光世移军建康府韩世忠移军镇江张俊移军常州己未提举万夀观兼侍读张浚知枢密院事浚请遣岳飞渡江入淮西以牵制敌兵之在淮东者上从之及入见上问鼎浚方略如何鼎曰浚鋭于功名而得衆心可以独任于是上复用之辛酉提举临安府洞霄宫李纲言今伪齐悉兵南下其境内必虚倘命信臣乗此机㑹擣颕昌以临畿甸电发霆击出其不意则伪齐必大震惧唿还丑类以自营救王师进蹑必有可胜之理非惟牵制南牧之兵亦有恢复中原之兆此上䇿也朝廷或以兹事体大则銮舆驻跸江上势须号召上流之兵顺流而下旌旗金鼔千里相望以助声势则敌人虽衆岂敢南渡仍诏大将率其全师进屯淮南要害之地设竒邀击絶其粮道敌必退遁保全东南徐议攻讨此中䇿也万一有借亲征之名为顺动之计委一二大将捍敌于后则臣恐车驾既逺号令不行敌得乗间深入州县望风奔溃其为吾患有不可胜言者矣此最下䇿也往嵗金人南渡利在侵掠既得子女玉帛时方暑则势必还师今伪齐使之渡江而南必谋割据将何以为善后之计哉初张浚之谪福州也纲亦寓居焉浚服其忠义除前隙更相亲善及浚召入纲因以奏疏附之执政进呈上曰纲去国数年无一字到朝廷今有此奏岂非以朕总师亲临大江合纲之意乎所陈亦今日急务可降诏奖谕癸亥淮西宣抚司统制官王徳与敌遇于滁州之桑根败之丁卯上谓执政曰朕与大臣论事稍有不合便轻为去就何也张浚曰事有可行有不可行陛下一言之漏言者意其好恶因有论列不得不为去就上曰君臣之间当至诚相与勿事形迹庶可同心叶徳以厎平治朕以三四大臣皆当分委张浚专治军旅胡松年可专治战舰浚曰仁祖亦尝委范仲淹韩琦分事而治言者数以为辞不旋踵报罢上曰今日之事若不专责无由办集将来如财用亦须委一大臣己巳夜淮西宣抚司选锋副统制王师晟亲军副统制张𤦺合兵复南寿春府辛未起用知岳州程千秋移知鼎州张觷知岳州上览除目问觷才术如何赵鼎曰闻其能辨事上曰不须更问某人荐惟才是用胡松年曰朝廷用人不可不慎用一君子则君子进用一小人则小人进上曰君子刚正而易疎小人柔佞而易亲朕于任用听察之间不敢少忽也右司谏赵霈请命有司条具一嵗钱谷出入之数裁节浮费上曰此疏极关治体过防秋便可施行胡松年曰使论事之臣毎如此何患不能叶济中兴正恐贼骑既退国家暂安虚文细务又复出矣上曰赵鼎记此可为戒知枢密院事张浚往镇江视师时金人于滁上造舟有渡江之意主管殿前公事刘钖神武中军统制杨沂中见赵鼎曰探报如此驾莫须动鼎曰俟敌已渡江方遣二君率兵趋常州併力一战以决存亡更无他术钖曰相公可谓大胆鼎曰事已至此不得不然二君随驾之亲兵也缓急正赖为用岂可先出此言钖中乃退金左副元帅昌遣通问使魏良臣王绘归行在癸酉夜魏良臣等至常州见浙西江东宣抚使张俊甲戍夜良臣等至许市遇知枢密院事张浚于舟中良臣等具告以敌所言且谓敌有长平之役浚即曰欲同诣行在徐思之恐人疑惑乃密奏使人为金所诛切不可以其言而动又勿令再往军前恐我之虚实反为所得浚遂骑马临江召韩世忠刘光世与议且劳其军将士见浚来勇气自倍浚部分诸将遂留镇江节度之十有二月乙亥朔辅臣奏事上因论祖宗创业艰难未尝不以躬俭为天下先盖俭则不妄费不妄费则征求寡而民心悦此所以得天下也宣和以来世习承平之久奢侈极矣驯致祸乱可不戒哉乙夘布衣王苹特补右迪功郎苹候官时寓居呉江守臣孙佑言其素行髙洁有忧时爱君之心召对后四日赐进士出身除正字上谓辅臣曰苹起草茅而议论进止若素宦子大抵儒者能通世务乃为有用丙戍夜月犯昴太史以为敌弱之象上以谕辅臣胡松年曰天象如此中兴可期上曰范蠡有言天应至矣人事未尽也更在朝廷措置如何耳初张浚至江上令韩世忠募军民王愈王徳持书抵右都监宗弼所为言张枢密已在镇江敌见浚书押色动即以右副元帅昌书约日索战己丑权淮东安抚司公事赵康直劾泰州兵官任显不伏使令上曰康直既权帅事自合施行尝记朕为元帅时有一部将醉入酒家坏其盆盎朕捐白金偿之而斩部将自此更无一人犯令者大抵用兵当以威信为先辛卯上谓辅臣曰韩世忠近以鲟鱼鲊来进朕戒之曰朕艰难之际不厌菲食卿当立功报朕至于进贡口味非爱君之实也已却之矣壬辰湖北制置司统制官牛臯徐庆败敌于庐州乙未诏陈献兵书进士叶汝舟赐帛二十匹丙申淮南东路转运判官郭楫罢先是上命漕司以米万石接济水寨民兵及是五旬而未有颗粒至者侍御史魏矼言楫不才慢命上曰今日大敌在前欲臣下趍事赴功不可不大明赏罚有赏而无罚是犹有春夏而无秋冬也万物之生何由成实故楫遂罢丁酉侍御史魏矼言日食正旦乞下有司讲求故事上曰日食虽是躔度之交术家能逆知之春秋日食必书谨天戒也矼之言良惬朕意冝下有司讲求故事凡可以消变者悉举行之戊戍责授单州团练副使刘子羽复右朝散大夫提举江州大平观时呉玠复辞两镇之节且言子羽累年从军亦薄有忠勤可録念其父韐靖康间死节京城其母恐子羽斥死岭海无复自新非陛下善善及子孙之意伏望圣慈特许臣纳前件官少赎子羽之罪翌日诏玠笃于风义降诏奖谕士大夫以此多玠之义而服子羽之知人焉庚子金人退师初右副元帅元颜昌在泗州而右都监宗弼屯于竹塾镇尝以书币遗淮东宣抚使韩世忠约战世忠方与诸将饮即席遣伶人张轸王愈持橘茗为报报书略曰元帅军事良苦下谕约战敢不疾治行李以奉承指挥也时敌师既为世忠所扼会大雨雪粮道不通野无所掠至杀马而食蕃汉军皆怨愤佥军又为飞书掷于帐前云我曹被驱至此若过江必擒尔诸帅以献南朝俄闻上亲征且知金主晟病笃将军韩常谓宗弼曰今士无鬬志过江不叛者独常尔佗未可保也惟速归为善宗弼然之夜引还癸卯参知政事沈与求兼权枢密院事以胡松年再往江上故也金人去滁州将官卢师迪引兵至竹塾镇遇敌千余骑败之宋史全文卷十九上卷十九中钦定四库全书宋史全文卷十九中宋高宗八乙夘绍兴五年春正月乙巳朔日有食之上在平江金人去濠州丙午诏户部出钱四十万緍付江西漕司増市军储丁未知枢密院事张浚奏敌人潜师遁去今已絶淮而此见行措置招集淮南官吏还任抚存归业人户等事上曰刘豫父子强诱敌人拥衆南侵窥伺江浙其志不浅乃今一夕遁去其所亡失多矣然贼马方却而浚已能为朕措置如此可谓孜孜奉国知无不为也大臣和于内将相和于外故举措得冝而敌人知畏此其所以遁去也诏诸路州县系官田舎委守令出榜召人承买拘催价钱起发己酉宰相赵鼎奏敌骑遁归皆自陛下圣画素定然善后之计当屈羣策愿诏前宰执各条具所见来上断自圣意择而用之上曰朝廷能採衆论则虑无不尽虽刍荛之言傥有可采犹当用之况前宰执尝在朕左右必知朝廷事沈与求曰国有大议就问老臣乃祖宗故事于是赐诏书访以攻战之利备御之冝措置之方绥怀之略令悉条上焉庚戍赵鼎曰祖宗差役本是良法王安石但见差衙前一事州县奉行失当变祖宗旧法民始不胜其扰上曰安石行法大抵学商鞅昔自安石变法天下纷然但差役之法行之既久不可骤变耳淮西宣抚司统制官王进薄金人于淮降其将程师回张延夀而还辛亥上谓辅臣曰恢复之图所冝爱日讲究要湏先求人才有人才则天下之事无患不举然用人才在于进君子去小人赵鼎曰臣待罪宰相为陛下分别君子小人而用舎之乃其职也敢不奉诏淮东宣抚司统制官崔徳明败敌于盱眙乙夘张浚自江上还入见丙辰上谓赵鼎曰大臣朕之股肱台谏朕之耳目职任不同而事体均一或有官非其人所当罢黜者卿等宜亟以告朕不必専待台谏丁巳诏江北贼马已退应大臣及侍从职事官各条具利害闻奏诏㩁货务毎日入纳钱以其半支给见钱关子戊午辅臣进呈曲赦淮南事目上曰敌虽退遁然南北之民皆吾赤子当示兼爱并容之意中原未复二圣未还赦又不可夸大第使实惠加于两淮百姓乃朕指也上又曰敌已退遁须当渐图恢复若止循故辙为退避之计何以立国祖宗徳泽在天下二百年民心不忘当乗此时大作规摹措置朕亦安能郁郁久居此乎赵鼎曰时不可失诚如圣谕事所可为者当谨以次条画奏禀庚申诏诸州禁卒日教射艺守臣旬按仍令宪臣躬亲按赏以备朝廷抽取拍试土兵射士亦令教习嵗终比较粗精以闻辛酉诏故殿中侍御史马伸顷因言事死于贬所忠直之操念之奭然可特赠左谏议大夫依所赐官与合得致馈遗表恩泽令诸路州军寻访家属以闻伸既以斥死会赵鼎入相上记其忠乃有是命壬戍张浚奏臣顷者出使川陜横遭诬谤蒙陛下特降宸翰辨明之使臣一旦昭雪死无所畏上曰朕方属卿中原之事不可辄以曩日诬谤过自畏缩况毁誉之求当考其实齐威公所以封即墨大夫烹阿大夫毁誉不公自古所患孔子曰如有所誉者其有所试矣况于毁乎浚曰陛下于毁誉之际曲留圣意如此羣臣之幸上曰使其人诚非才则言者不可谓之毁也在于考其实而已镇江建康府淮南东路宣抚使韩世忠为少保充淮南东路宣抚使镇江府置司时世忠与刘光世张俊相计入觐世忠奏敌骑遁去陛下必喜上曰此不足喜若复中原还二圣乃可喜耳然有一事以卿等将士贾勇争先非复昔时惧敌之比所喜盖在此也后数日上以谕辅臣赵鼎等赞上诚得驭将之道上曰楚用子玉晋文公为之侧席而坐今敌骑虽退然尼雅满軰犹在朕敢忘此忧乎癸亥起复江南东路淮南西路宣抚使刘光世为少保充淮南西路宣抚使置司太平州浙西江东宣抚使张浚开府仪同三司江南东路宣抚使置司建康府甲子淮西统制官郦琼拔光州执伪知州许约遂复光州戊辰上谓大臣曰刘光世韩世忠张俊相继入觐朕嘉其却敌之功钖赉甚厚朕服御物有可予者亦以予之皆拜赐涕泣愿身先士卒图复中原以报赵鼎曰此社稷之幸也己巳罢试敎官法其诸州学官并从朝廷选差自元丰间始立是法及是言者以谓欲为人师而先纳所业求有司以幸中程度又校计格法以争得之甚非建学校立学官之本意故罢壬申刘光世韩世忠张浚入辞尚书右仆射赵鼎知枢密院事张浚参知政事沈与求佥书枢密院事胡松年侍上命光世等升殿谕曰敌人南侵诸名帅皆在其中盖有侵噬江浙之意赖卿等戮力捍敌卒伐奸谋使其失利而去朕甚嘉之然中原未复二圣未还朕心慊然卿等其勉之光世曰臣等蒙国厚恩敢不效死鼎曰臣闻降敌程师回言逆臣刘豫绐敌人云光世世忠比失驩敌至淮甸异所闻其气已沮矣上曰有告朕光世世忠坐少嫌意不释然者烈士当以气义相许先国家之急而后私讐小嫌何足校今日朕为分之宜释前憾结驩如初光世世忠感泣再拜曰臣等顷过听尝有违言至于国事不敢分彼此今已相好无他矣乃烦君父训饬丁宁臣等皇惧无所容敢不奉诏鼎等顿首贺上曰将帅和社稷之福也是月金主晟卒立亶为嗣二月丙子诏布衣陈得一就秘书省别造新厯令少监朱震监视又诏川陜宣抚司寻访眉州精晓厯数人将所降厯日委官监视参攷有无差错申尚书省丁丑上御舟发平江府戊寅命祠部员外郎张铢奉太庙神主自海道至临安府壬午御舟至临安府行宫留守孟庾率京官小使臣以上迎于五里外上乗辇还行宫乙酉侍御史张致逺言自昔立国者兵不贵多贵于有用财不患乏患于无节聚财养兵皆出民力且东南土地不加广而日以荒芜租赋不加饶而日以朘耗盖縁民以力田为苦而游手者军伍收之避役者度牒假之强悍者盗贼死之一人耕百人食本先瘁矣今主计者初非因任复数更易利源不讲权柄下移酒税利源也而诸将侵之茶盐利源也而堂吏私之铜铁利源也而工贾擅之常平利源也而宪司忽之今欲理财冝三司精择使副或以户部官吏依倣三司任以职事全计经常量入为出先务省节次及经理则财用沛然矣诏户部限十日讲究条具申尚书省丙戍右仆射赵鼎守左仆射知枢密院事张浚守右仆射并同中书门下平章事兼知枢密院事都督诸路军马两制出浚独以军功及专任边事为言上既以边事付浚而政事及进人材专付于鼎矣提举临安府洞霄宫李纲复观文殿大学士知温州范宗尹复观文殿学士提举江州太平观秦桧复资政殿大学士始用明堂恩也神武后军统制岳飞为荆湖南北襄阳府路制置使将所部平湖贼杨么赐钱十万缗帛五千匹为犒军之费丁亥赵鼎张浚告谢命坐赐茶浚因曲谢又以储贰为言上首肯曰宫中见养艺祖之后二人长者年九嵗不久当令就学浚复奏王者以百姓为心修徳立政惟务治其在我则大邦畏其力小邦懐其徳天下舍我将安归哉固不侥倖于近绩也仰惟陛下躬不世之资当行王者之事以大有为正心以正朝廷正朝廷以正百官正百官以正万民国势既隆强虏自服天下自归因书王朴平边䇿以献又奏臣昨奉清光窃见陛下于君子小人之分圣意拳拳于此宗社生灵之福也昔唐李徳裕言于武宗曰邪正二者势不相容正人指邪人为邪邪人亦指正人为邪人主辨之甚难臣以为正人如松栢特立不倚邪人如籐萝非附他物不能自起臣尝推类而言之君子小人见矣大抵不私其身慨然以天下百姓为心此君子也谋身之计甚密而天下百姓之利害我不顾焉此小人也志在于为道不求名而名自归此君子也志在于为利掠虚美邀虚誉此小人也其言之刚正不挠无所阿徇此君子也词气柔佞切切焉伺候人主之意于眉目颜色之间此小人也乐道人之善恶称人之恶此君子也人之有善必攻其所未至而掩之人之有过则欣喜自得如获至寳旁引曲借必欲开陈于人主之前此小人也难进易退此君子也叨冒爵禄蔑无亷耻此小人也臣尝以此而求之君子小人之分庶乎其可以槩见矣小人在位则同于已誉之以为君子异于己排之以为小人不顾公私不恤治乱不畏天地鬼神是以自崇观以来以至今日有异于已者而称其为君子乎臣以为必无之也彼其专为进身自营之计故好恶不公以至于亡身亡家乱天下而莫之悔惟陛下亲学问节嗜欲清明其躬以照临百官则君子小人情状又何隠焉提举建昌军仙都观胡安国复徽猷阁待制知永州不许辞免制曰朕惟士君子读圣人之书学先王之道岂独善其身而已哉治人治已成已成物易地则皆然世俗之儒名师孔孟实蹈杨墨可与论中庸者鲜矣安国学优则仕行顾于言通经为儒者之宗论事识治道之体顷从时望召寘𤨏闱方嘉便于咨询顾何嫌于封駮奉身而去亦既累年予力思共理之良尔安得独善于已零陵虽小有社有民竹马懽迎相望数舎往读中兴之颂无忘平日之言统制关外军马呉璘同统制杨政复秦州金萨里罕集诸道兵来援政复击败之己丑诏临安府修盖瓦屋十间权充太庙侍御史张致逺言中原虽隔絶而陵寝故在京都虽未复而庙社仅存万一四方传播以为朝廷剏建太庙兹焉定都人人解躰难以家至户晓甚失兴复大计殿中侍御史张绚亦奏人言籍籍谓陛下去嵗建明堂今年立太庙是将以临安府为久居之地不复有意中原矣后二日有诏梁汝嘉随冝修葺俟移跸日复充本府使用壬辰诏张浚暂往江上措置边防左司諌赵霈言安危治乱之㡬相为倚伏臣愿陛下无忘亲征时臣亦无忘扈从时则治安可保恢复可期矣伏望益轸圣念载广逺图知晏安不可懐则前日跋履之劳不可忘也知恺乐不可极则前日宵旰之忧不可忘也知前日仓卒之惊则备御之策其可忘乎知前日餽饷之艰则理财之道其可忘乎诏霈论奏深得谏臣之体可转一官赐紫章服仍令尚书省将所奏修冩成图进入丙午诏遣监察御史一员往江西闽广诸路体访捕盗是日雷声初发戊戍宋籛孙以扈从恩特转一官殿中侍御史张绚言籛孙特于遥郡上转行超躐衆人数等彼身冒锋镝万死一生者傥或闻之岂免别生侥觊望速赐改正仍乞今后不许合门以私事径自取㫖并须经由三省及应干随龙人亦不得妄有侥求上曰绚所论极当可亟令改正然随龙人偶有一日攀附之旧輙侥求恩泽不已朕每抑之今后有如此者可令台諌论列庚子命翰林学士孙近直学士院胡交修编类职事官条具利害章疏进上用直史馆范冲之请也辛丑尚书左仆射赵鼎监修国史鼎奏范冲直史馆于臣为外姻愿以授浚上曰安可以冲故废祖宗故事况史馆非朝廷政令之地可无辞前二日冲以史事入对奏疏曰臣窃惟神宗皇帝实録既经删改议论不一复虑他日无所质证輙欲为考异一书明示去取之意据史馆所用朱墨本出于臣僚之家私相传録书冩之际悉从简便臣追记绍圣重修实録本朱字系新修黄字系删去墨字系旧文今所传本其删去者止用朱抹又其上所题字盖当时签贴今考异依重修本书冩每条即着臣所见于后庶㡬可考其考异五卷乞付史馆更凭衆议刋定修立从之诏刘光世妾许氏寗氏呉氏并封孺人用光世请也中兴后诸大将封妾自此始癸夘进呈殿中侍御史张绚言宰相用才虽不当以乡闾亲旧为嫌更冝广访寒畯上曰朕亦面谕绚茍如此则朋党之风自破矣张浚曰大臣以国家为心则所用人才必取公论安有朋党赵鼎曰用人才所以立国臣任宰相岂敢久居至于立国规模则不敢不为久逺计川陜宣抚副使卢法原薨于阆州伪齐将商元袭信阳军知军事舒继明被擒诱以美官继明骂曰吾宁为大宋鬼岂污逆贼耶遂遇害闰二月乙巳朔宗正少卿直史馆范仲秘书少监朱震并兼侍讲是日雨雹丁未张浚往江上视师诏百官出城饯送时浚既行邉而赵鼎居中总政事表里相应鼎于是以政事之先后及人材所当召用者密条而置诸坐右一一奏禀以次行之鼎谦冲待士犯颜敢谏权倖请谒内降差除一切格止鼎素重伊川程頥之学元祐党籍子孙多所擢用去赃吏进正人时号为贤相翕然有中兴之望鼎尝入见见自外移竹入内奏事毕亟往视之方兴工于隙地鼎问孰主其事曰入内髙品黄彦节也鼎唿彦节责之曰顷嵗艮岳花石之扰皆出汝曹今将复蹈前辙耶勒军令状日下罢役翌日鼎入对上改容谢之签书枢密院事胡松年知宣州免谢辞参知政事沈与求兼权枢密院事新知湖州李光言明越之境地濵江海水易泄而多旱故自汉唐以来皆有陂湖灌溉之利大抵湖髙于田田又髙于江每旱则放湖水溉田涝则决田水入海故无水旱之灾凶荒之嵗也本朝庆厯嘉祐间民始有盗湖为田者宣和以来创为应奉始废湖为田自是嵗被水旱之患臣自壬子嵗入朝首论兹害蒙朝㫖先取㑹余姚上虞两邑废置利害遂蒙独罢两邑湖田其会稽之鑑湖鄞之广徳湖萧山之湘湖等处其类尚多州县官往往利为圭田顽猾之民侵耕盗种上下相蒙未肯尽行废罢伏望圣慈专委漕臣考究汉唐之遗利检举祖宗之成法应明越湖田尽行废罢其诸路如江东西圩田苏秀围田各有未尽利害望因此东作之时遍下诸路监司守令条具以闻诏诸路漕臣躬亲前去相度利害限半月申尚书省己酉诏户部措置撰集绍兴会计録用侍御史张绚奏也绚言国朝有景徳会计録又有皇祐会计録至治平熈宁间皆有此书其后苏辙又倣其法作元祐会计録虽书未及上其大略亦有可观皆所以总括巨细网罗出纳凡天下赋入之数养兵之数条章各立支费有限谨视其书上下遵守此作会计録之本意也故有是㫖其后户部苐具去嵗收支数以闻而已辛亥诏权于濠州等处置市易务以通商货其后岳州潭州亦如之命三衙两浙江湖闽广诸路帅臣依条拣放厢禁军壬子辅臣奏遣中使往温州奉迎太庙神主事上曰朕以宗庙在逺心尝慊然今奉迎神主至行在当行朝谒之礼乙夘御笔参知政事孟庾沈与求并权枢密院事辅臣进呈上顾赵鼎曰已与卿议定参知政事并兼权枢密院矣鼎曰枢密非古也自五代时以郭崇韬为使国朝因而不改故三省枢密院分为二途仁宗朝冨弼作谏官时陜西用兵弼建议乞令宰相兼枢密院事宰相吕夷简辞之再三后卒从弼议宰相兼枢密院自夷简始也臣既以宰相兼治院事而参知政事之臣并令兼权则事归一体前人谓枢密院调发军马而三省不知三省财用已竭而枢密院用兵不止此诚至论上曰往时三省枢密院不同班进呈是以事多不相关白然朝廷议论岂有帷幄二三大臣不与闻者手诏曰朕惟监司外台耳目郡守承流宣化惠养吾民其委任重矣间者朝廷辄轻以假人将何以使吏民耸然听服朕甚恧焉继自今其慎选择勿狃于故常勿牵于私昵重以累国侍御史张志逺乞以安发欺庇为有司殿最若一县被按于监司则罪一州一州被按于台谏则罪一路其有激浊扬清无所顾避者亟褒宠之诏刑部立法申尚书省诏诸路提刑司申行诸州禁囚病死人嵗终计分断罪之法丙辰诏诸路提举常平併入茶盐司内无茶盐司去处仍令提刑兼领尚书兵部侍郎王居正言四库书籍多阙乞下诸州县将已刋到书板不以经史子集小説异书各印三帙赴本省系民间者官给纸墨工赁之直从之丁巳福建路转运司官郑士彦言坑冶尽废物料贵踊计用钱二千四百而铸千钱其本路旧额合发新钱二十八万四百十省本司与提㸃司嵗认其数不犹愈于鼓铸之折本欲望详酌伺边事息日施行从之川陜宣抚司将官牛皓与金人遇于瓦吾谷死之承信郎髙万户部将任安队官秦元薛琪张亨皆死于阵敌顾万户曰真健儿也丙寅殿中侍御史张绚乞于经筵读三朝寳训上曰可从其请诏江东浙西路各造九车战船十二艘浙东造十三车战船八艘时王自京湖得二巨舰以归故命倣其制为之丁夘诏足食足兵今日先务户部尚书章谊可专切措置财用兼参知政事孟庾提领资政殿大学士秦桧言金人便于弓矢乞多造强弩神臂弓以备攻讨上曰桧虽在宫祠不忘朝廷右司谏赵霈言今天下之弊正患县令之非其人愿罢去注授格法尽归堂除上曰比已降诏慎择监司郡守然县令于民尤亲亦冝遴选赵鼎曰莫若令监司郡守举治状显着者稍加擢用其尤无良重寘之法或足以示劝惩王提举江州太平观初既除骑帅而侍御史张志逺殿中侍御史张绚右司谏赵霈论奏其罪闻亦奏辞新命乞在外宫观戊辰敕令所删定官金安节入对安节上三事其一请专任理财之臣其二论行在职事官堂除猥冗其三论士风不竞不䘏国事自为身谋乃取其第二奏行下诏江浙湖广福建等路各置路分总管一员于帅府驻札己巳参知政事孟庾言准敕差提领措置财用令乞以总制司为名专察内外官司隠漏违欠行移如三省体式应本司措置事件依例进呈得㫖关申尚书省仍铸印以赐诸路系省钱出入旧经制司每千收头子钱二十三其十上供其十三州县及漕计支用庾请増十钱又请收耆户长顾钱抵当四分息钱转运司移用钱勘合朱墨钱常平司七分钱茶盐司袋息等钱又收人户合零就整二税钱免役一分寛剰钱又收官户不减半民户増三分役钱又收常平司五分头子钱并令诸州通判诸路提刑司拘催其后东南诸路嵗收总制钱七百八十余万緍而四川不与焉大凡东南诸路经总二司钱嵗收一千四百八十余万緍四川嵗收五百四十余万緍左承议郎颜为追毁出身以来告敕除名勒停展三期叙坐前守严州犯自盗赃当徒六年也经筵开讲自上视师暂辍读讲至是复之壬申上谓辅臣曰昨范温带来京东民兵比效用请给春秋特攴衣绢一疋昨日中军引见颇有蓝缕者朕出内帑绢二千疋赐之赵鼎等曰陛下内帑缣帛之数非承平比每推以赐将士此盛徳也上曰朕宫中未尝妄费虽内帑所有不多专用以激犒将士而已诏六院官左藏库监官并依旧堂除诏右承奉郎徐度令中书舎人试䇿一道左迪功郎胡珵左朝散郎钱叶新授太常博士张宦并召试馆职左朝奉郎新浙东提举汪恺左承议郎通判潭州王棠并与陞擢差遣自诏复十科荐士而汪藻荐度及棠叶梦得荐恺及度葛胜仲荐珵宦棠沈与求荐叶胡交修荐恺故有是命中兴后士以十科荐用者自此始真阳县观音山盗起攻剽乡落举人呉琪窜去琪妻谭氏被执盗欲妻之谭诟之曰尔辈贼也官军旦夕且至将为韲粉我良家女何肯为汝妇盗强之不已至于捶击愈极口肆骂为所杀三月甲戍朔诏诸路监司帅守条具被受专法来上用太府寺承王良臣请也丁丑诏侍讲朱震范冲专讲春秋左氏传孙近唐煇仍讲论语孟子郑滋胡交修读三朝寳训上雅好左氏春秋故择儒臣讲之诏职事官监察御史至侍从并馆职正字已上及在外侍从官监司帅守各举所知充监司守令限半月具奏用侍御史张致逺请也诏诸路勘合钱每贯收十文足勘合钱即所谓钞旁定帖钱者辛巳诏客贩淮浙盐至荆湖州军如愿般贩往襄阳府路者听从便京西旧东北盐地分至是始通焉甲申淮东宣抚使韩世忠以大军发镇江世忠将行上赐手札曰昨因敌退议者以经理淮甸为言人多惮行卿独请以身任其责朕甚嘉之时山阳残弊之余世忠披荆棘立军府与士同力役其夫人梁氏亲织薄为屋将士有临敌怯懦者世忠遗以巾帼设乐大燕㑹俾为妇人妆而耻之军垒既成世忠乃抚集流散通商惠工遂为重镇观文殿大学士李纲进省记到建炎时政记二册上谓大臣曰朕已看过皆是实事纲近日论事非往时之比赵鼎曰纲才气过人但自辟属官多少年浮躁之士致有所累耳辛夘中书门下后省奏上殿臣僚有亲闻圣语者乞依庆厯七年诏㫖备録关修注官如循习故例隠匿不报以违制论壬辰左奉议郎李椿年入对上问以民间利害椿年曰今日法令非不善财用非不足而州县每每不治者在不得人耳若于二税稍加措置不至失䧟用度自足若转运司更将常赋随时转易通一路之有无财不可胜用也上曰今日监司郡守不相协济朕在河朔亲所备见监司所至不恤州郡有无尽行刬刷州郡往往藏钱不令监司知椿年奏曰诚如圣训甲午赵鼎奏近久雨恐伤苗稼欲下临安府祈晴孟庾沈与求曰以天气久寒蚕损甚衆上曰朕见令禁中养蚕使知稼穑艰难祖宗时于延春阁两壁画农家养蚕织绢甚详元符间因改山水丁酉复移浙西安抚司于临安府以驻跸之地理冝増重事权故也戊戍诏道州丁米依旧于田亩上均敷用本州请也庚子罢饶州孳生监鄱阳地髙寒非马所冝自置监至今所蓄牝牡马五百六十二而毙者三百十有五驹之成者二十有七而已其刍粟又皆赋于民人不以为便故罢之兵部侍郎王居正献辩学四十二篇居正尝入见请以旧所论着王安石父子平昔之言不合于道者为献上许之居正乃釐为七卷其一曰蔑视君亲亏损恩义凡所褒贬悉害名教其二曰非圣人灭天道诋诬孔孟宗尚佛老其三曰深惩言者恐上有闻其四曰託儒为姦以行私意变乱经㫖厚诬天下其五曰随境互説反覆皆违其六曰排斥先儒经术自任务为新竒不恤义理其七曰三经字説自相抵牾诏送祕书省崇文观王安石学益盛内外校官非三经义字説不登凡案居正独非之至是因事请对进言曰臣闻陛下深恶安石之学久矣不识圣心灼见弊安在敢请上曰安石之学杂以霸道取商鞅冨国强兵今日之祸人徒知蔡京王黼之罪而不知天下之乱生于安石居正对曰祸乱之原诚如圣训然安石所学得罪于万世者不止此因为上陈安石训释经义无父无君者一二事上作色曰是岂不害名教孟子所谓邪説者正谓是矣居正退即序上语系于辩学书首上之辛丑都督行府言知泰州邵彪具到营田利害勘㑹所陈委可施行合关送尚书省指挥从之参知政事孟庾沈与求见其所关曰三省枢密院乃奉行行府文书邪皆不乐宰相赵鼎不较人以为难癸卯移镇江㩁货务都茶场于真州初诏问宰执战守方略吕頥浩上十事一论不用兵则中原不可复二论金将志骄意满此将亡之兆三论用兵当用夏月四论分道进兵冝以五万人由泗上擣汴京二万人由海上攻沂密又二万人驻濠上为援不可深入惟勅大将不得杀掠至八月班师明年复出五论军粮海道二万人日食米四百石合于四明支一月粮计一万二千石附海船以去至山东则有粮可因河上军粮由淮可运此皆不患惟趋汴京之师合赍十日粮至南京则粮可以因矣六论发兵日乞圣驾驻跸镇江七论淮南通泰盐嵗一千四五百万贯而二浙止七八百万通泰倍于二浙尤冝选能吏为守八论机不可失兵屡得捷如吴玠初击退于和尚原再御退于饶风岭又大捷于仙人关去嵗贼犯淮甸亦无所得而遁若不发兵终无息肩之期矣臣考宣和间户部月支才九十万而近年月支百一十万夫养兵二十万不北向以争天下则东南民力何以堪九论海船以闽为上广次之温明又次之今天以此利赐我冝用之以扰登莱南风而往北风而归虏虽铁骑百万必不能御十论今前宰执六人议必不一是非可否在陛下独断而已朱胜非言自陛下议明军政赏罚必当今内外劲兵三十余万冝于此时进取无失机后悔遂上四事一曰进讨僣伪二曰守御江淮三曰招抚遗民四曰审度敌情以为陛下勿谓贼马退遁为可喜而以僣伪未诛仇敌未报为可虑勿以保全东南为可安而以中原未复赤县神州犹污腥羶为可耻勿以诸将屡捷为可贺而以军政未修士气未振尚使狂冦得以僣窥为可虞则中兴之功可指日而俟守备之冝则当料理淮甸荆襄以为藩篱当于淮南东西及荆襄置三大帅屯重兵以临之东路以扬州西路以庐州荆襄以襄阳为帅府淮东路则以江东路财用给之荆襄则以湖北路财用给之徐议营田使之赡养假以嵗月则藩篱成守备之冝莫大于是矣然后可以议攻战之利亦当分责于当路大帅谓如淮东西之帅则当责以收复京东东西路荆襄则当责以收复京西南北路川陜之帅则当责以收复陜西五路若夫措置之方则臣愿先定驻跸之所今銮舆未复旧都莫如权冝且于建康驻跸控引二浙襟带江湖运漕财谷无不便利臣昨于建炎初建议推关中为上襄阳次之建康为下者以天下形势言之也然淮南有藩篱形势之固然后建康为可都愿陛下与二三大臣熟计之绥怀之畧则臣愿先为自治自强之计使䧟溺之民知所依告益坚戴宋之心又曰陛下忧勤至矣而未足以成中兴之业则羣臣误陛下也大槩近年所操之説有二间暇则以和议为得计而以治兵为失策仓卒则以退避为爱君而以进御为误国万口和之牢不可破终累年以来冠盖相望而初不得其要约翠华蒙犯而尚未有所定居上下茍且偷安而不为长久之计天步益艰国势益弱职此之田大运有开天启宸𠂻超然逺览悟前日和议之失而躬总六师惩前日退避之非而亲临大敌逆臣悍虏数十万衆饮马江干虽未能扫荡邀击尽殱丑类而天威所临亦足以使之震怖不敢南渡潜师宵奔则和议之与治兵退避之与进御其效既可覩矣臣愿陛下反前日之所为勿复为退避之计姑罢遣和之使择所当为者一切以至诚之意为之先后本末各以次第修举仓廪实府库充器用备士气振力可有为方议大举则虽兵未交而胜负之势以决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家逺有强盛之黠虏近有僣伪之逆臣所仰以为捍蔽者在藩方所资以致攻讨者在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既明赏罚必当自然藩方协力将士用命虽有黠冦不足畏逆臣不足忧此特在陛下方寸间耳具条上六事一曰信任辅弼大畧谓今选于衆以图任股肱之臣遂能捍御大敌可谓得人愿陛下待以至诚无事形迹久任以责成功勿使小人得以间之二曰公选人材大畧谓陛下临御已来用人材多矣世之所许以为正人端士者往往闲废于无用之地盖自昔抱不羣之材者常为小人所忌嫉或中之于黮闇或指之以党与或诬之以大恶或摘以细故而以道事君者不可则止虽负重谤遭深谴安于义命不复自辨夫人主岂能常无爱憎然必去爱憎而后能用人以兴邦者爱憎出于私情用人必由于公道故也陛下诚能推至公之道将见人材辈出中兴之业不难致矣三曰变革士风大畧谓近年士风尤薄不顾国体惟欲进身不覈事实惟欲伤人大骂则大进小诋则小迁翕訿成风此非朝廷之福也朝廷设耳目之官以广视听故许之以风闻至于大故须当覈实使果如其言则诛责所加不冝止从轻典使言而无实服谗蒐慝得以中害善良皆非所以修正刑也陛下得一张浚付以西事浚以忠许国虽失机㑹不为无过而言者绳以大恶赖浚有浴日之功足以结知又有大臣为之辨得以洗濯不然何以雪哉愿陛下降诏戒士大夫使体徳意务从忠厚则中兴之业不难致矣四曰爱惜日力大畧谓事粗定之时朝廷所推行者皆簿书期㑹不急之细务至于攻讨防守之䇿军国之大计皆未尝留意安得不为敌人之所陵侮愿诏大臣熟议所以为规模者画一条具如立课程以次施行五曰务尽人事大畧谓天人之道其实一致今未尝尽人事敌至则先自退屈而欲责功于天可乎愿与大臣协心同力务尽人事以听天命六曰寅畏天戒大畧谓比年以来天屡谴告愿陛下以至诚之意正厥事以应之疏累数千言时秦桧汪伯彦李柄颜岐王绹韩肖胄皆应诏上对惟纲议剀切的当知福州张守言明诏四事臣以为莫急于措置措置茍当则余不足为陛下道矣臣请为措置之大畧其一措置军旅其二措置粮食何谓措置军旅神武中军当专卫行在而以余军分措三路一军驻于淮东一军驻于淮西一军驻于岳鄂或荆南择要害以处之使北至关辅西抵川陜血脉相通号令相闻有唇齿辅车之势则自江而南可以奠枕而卧也然今之大将皆握重兵贵极冨溢前无禄利之望退无诛罚之忧故朝廷之势日削兵将之权日重而为大将者万有一称病而赐罢或卒然不讳则所统之衆将安属耶臣谓冝拔擢麾下之将使为统制每将不过五千人棊布四路朝廷号令径达其军分合使令悉由于朝廷之权以用之然后可以有为也何谓措置粮食诸军既以分屯诸路则所患者财谷也然所费多寡在彼犹在此尔则所患者转输也今冝举两浙之粟以饷淮东江西之粟以饷淮西荆湖之粟以饷岳鄂荆南量所用之数责漕臣将输而归其余于行在钱帛亦然恐未至于不足也钱粮既无乏絶之患然后戒饬诸将不得侵扰州县以复业之民户口多寡为诸将殿最嵗遣官覆实而陞黜之则民得以还其乡里而田野日辟生齿日滋江北州县有复业之渐矣如是措置既定俟至防秋复遣大臣为之统督使诸路之兵首尾相应绥怀之畧亦在是矣然究其本原则在陛下内修徳而外修政耳所谓修徳不过正心诚意畏天爱民俭于家勤于邦逺声色屏货利兢兢业业凡可以累徳者无不去也所谓修政不过任贤使能信赏必罚抑权倖裁冗滥谨法度兴亷耻凡可以害治者无不去也持久不倦盛徳日新四海爱戴何患夷狄之不服在陛下果断而力行之翟汝文言朝廷无逺畧无定论无腹心谋议之臣三者不立何后之善自建炎俶扰今九年矣天下日苦于兵而战守之计初未定也经国规模初未立也将相大臣每至防秋则豫谋避地之计至春则泰然安肆如无事之日敌至与衆同惧敌退与衆同喜如斯而已所谓御敌者臣不识也臣愿择大臣有深谋者任之责其恢复拔用能将必以尅敌合天下之英杰相与谟议立国之纲纪规模先定然后可为也胡安国时在湖南闻有是诏以书与其子起居郎寅曰比诏问旧宰执即是国论未定正要愽谋此机㑹不可失若赞得归是其绩不小汝勉思之吾有时政论二十篇虽未详大纲举矣诸葛复生不能易此也夏四月甲辰朔监察御史田如鳌为尚书祠部员外郎如鳌尝上书排抵大臣其言及殿中侍御史张绚辅臣入对上因曰台臣耳目之官朕未尝不慎此选然必试之六察度其可用方敢除言事官沈与求曰台臣与朝廷分持纪纲要须得沉厚练达之人则论事不茍上曰用沉厚练达之人极是然朝廷与台谏当为一家不分而为二若朝廷所行台谏輙诋之台谏所论朝廷輙沮之则事何由济翌日如鳌遂罢郎官之命新除徽猷阁待制知永州胡安国乞以本官奉祠诏安国经筵旧臣引疾辞郡重悯劳之可从其请提举江州太平观今纂修春秋传俟进书进入以称朕崇儒重道之意诏进士王九龄召赴行在令合门引见上殿九龄博极羣书卓越有大志㑹日食求言九龄上书论役法五害如司马光所言已见于今日中书门下省奏江浙㳂袭旧例差保正长催科等事致有破产失业流离之人前后臣僚论列虽多惟九龄建陈曲尽利害已令有司措置立法故有是命九龄入见又上五事一役法二屯田三复武举四均赋税五课农桑上再三称善赵鼎读九龄奏疏谓同列曰王君论事尽天下之利害非老生之常谈也乃以为太平州当涂县主簿丙午右承奉郎黄大本贷死杖嵴刺配南雄州牢城收管大本为贵池丞坐赃抵罪故有是命既而监文思院于淙南恩州司户莫害章皆以贿败遂断配焉丁未召荆南镇抚使解潜赴行在于是诸镇抚使并罪矣戊申张铢奉太庙神主自温州至行在己酉宗正少卿兼侍讲范沖转对言仁宗皇帝建迩英阁尝命儒臣蔡襄等写尚书无逸篇并孝经天子孝治圣治广要道四章为二图列于左右元祐初臣父祖禹为侍讲奏乞检寻二图如仁宗故事哲宗皇帝从之愿陛下图书无逸篇为二图置于讲殿之壁上纳其言遂书为二图不崇朝而毕翌日以谕辅臣沈与求曰愿陛下以是图为元龟夙夜自儆则恢复之期可卜矣乙卯进呈殿中侍御史张绚奏严州寿昌县令臧梓治状可称饶州安仁县令赵涛贪汚不法乞行劝沮御批梓改合入官再任涛送提刑司取勘赵鼎等曰两县士民近经都省陈状已下监司覈实上曰绚所奏亦因两县士民经御史台投状故有此请朕思毁誉固未可知且令监司核实然后行赏罚未为晚也己未诏乡村五保为一大保通选保正于免役令中去长字始改绍圣法也庚申诏韩世忠纪律严明岳飞治军有法并令学士院降诏奖谕时世忠移屯淮甸军行整肃秋毫无犯飞移军潭州所过不扰乡民私遗士卒酒食即时价偿值上闻之故有是诏辛酉新诸王宫大小学教授钱临安府府学教授周葵并为监察御史先是沈与求荐节操方正可备献纳故二人并命甲子太上道君皇帝崩于五国城年五十四兵部侍郎司马朴与通问副使朱弁同在燕山闻之密议举哀制服弁欲先请朴曰吾侪为人臣子闻君父丧当致其哀又何请设不见许可但已乎遂服衰朝夕哭金人义之而弗问诏诸路营田司官给种粮者毎一耕牛嵗课毋得过十硕民间自有耕牛者除输纳税赋外毋得抑令耕种营田时言者以为解潜在荆南民有耕牛官为给种纳课或十余硕而租税差科仍旧是致百姓流移田业荒芜故条约焉丙寅上就射殿躬行景灵宫孟夏朝献之礼龙图阁直学士致仕杨时卒年八十三起居郎兼侍讲朱震言时学有本原行无玷缺进必以正晚始见知其所撰述皆有益于学者诏有司取时所制三经义辩赐其家银帛二百匹两后谥曰文靖五月庚辰吏部员外郎周祕面对上曰自令臣僚转对甚有所辅由此擢用者亦多纵有不当亦不欲责罚恐人不敢论事辛巳辅臣奏事赵鼎曰昨日得㫖择日降制除防御使援为节度使封国公出就资善堂听读臣退而与孟庾沈与求商量皆仰賛陛下为宗庙社稷大虑谨令有司卜今月二十六日吉惟陛下裁择上曰可与求曰此盛徳之事也而陛下断自圣心行之不疑此自古圣贤之所难也上曰朕年二十九未有子然国朝自有仁宗皇帝故事此事甚易行而前代帝王多以为难鼎曰自古帝王以为难陛下行之甚易此所以莫可跂及也上曰艺祖创业肇造王室其勤至矣朕取子行下鞠于宫中复加除拜庶㡬仰慰艺祖在天之灵庾曰陛下念艺祖开创之艰而圣虑及此帝王所难能之事也初张浚之未出使也上尝以语鼎浚庾与求曰此子天资特异在宫中俨如神人朕亲自教之读书性极彊记鼎先得㫖于行宫门内造书院屋一区欲令就学至是书院成上曰只以书院便为资善堂俟除授讫命儒臣为直讲翊善悉如资善故事给事中廖纲言今诸将之兵被于江淮不知㡬万数日待哺于东南之转饷东南之民已不胜其困矣可救此患莫若屯田朝廷亦尝行于淮南今閲数秋未闻有补岂措画之方劝相之诚有未至乎乃献唐郭子仪汉力田科蜀诸葛亮事为屯田三説上之诏都督行府相度措置癸未诏江浙四路兵造五车十桨小船三十言者以为缓急遇敌须用轻捷小船相参乃复为之甲申上谕辅臣曰昨路允迪奏到所记圣语见扬州驻跸时人才凡冗冝遭变故今行在人才皆可观赵鼎曰陛下以人才为意中兴可复天下幸甚神武中军统制杨沂中遣士卒五十余人运怪石置之太平楼酒肆殿中侍御史张绚遇诸涂奏言今边境多虞百姓艰食陛下方且卑宫菲食焦劳于上一花一石屏去不顾奈何军中不能上体圣意乃敢公然运石以为酒肆游观之美岂独训练士卒之时不当劳以无益之役而衆目所观传播四方亦非美事此风渐不可长兼臣近见村民多取花株竹街市货卖若不严加止絶亦有弃本逐末之患欲望体问今日运石因依重加行遣仍乞下临安府令禁止村民货卖花竹庶㡬陛下勤俭之徳不待家至户晓而侈泰之俗一变而为朴素实艰难之先务诏禁止沂中坐罚金乙酉祕书省正字李弥正转对面奏见存西北之兵歳久销减乞令州郡募东南民兵敎习以壮国威御盗贼万一朝廷有警亦可募以调发上曰朕自知南兵可用向有五百人皆平江人在张浚军中往往率先犯阵其不可用者但未教习耳弥正又因口陈大臣进退之易实害治体国朝自祖宗体貎大臣陛下即位以来恩意尤笃上曰祖宗体貎大臣恩意甚厚与庶寮不同此朕家法每奉以周旋如郑文公虽一国之君进臣不以礼退不以道为诗人所讥弥正又陈古者创业中兴之主必有谋臣任专责重忧勤逸乐与之终始今人之才虽不敢逺望古人愿陛下舍短取长择忠实可仗者推腹心以任之则事功可见就绪上曰善若无一二腹心之臣孰与议谋丙戍新除干办诸司审计司李椿年再得召见论今日之弊甚大者有三一曰铨选之弊员多阙少二曰食货之弊钱轻物重三曰所司之弊吏强官弱又口奏度牒事以为今一嵗所鬻不下万数是嵗失万农也积而累之农㡬尽矣非生财之道也上首肯之乃下其章命吏户部同措置诏中书舎人胡寅论使事辞㫖剀切详明深得论思之体令学士院降诏奖谕时既用尚书右仆射张浚议遣问安使何藓入云中寅上疏言女真者惊动陵寝戕毁宗庙刦质二帝涂炭祖宗之民乃陛下之讐也顷者误国之臣自知其才术不足以戡定祸乱而又贪慕富贵是故诪张为幻遣使求和以茍嵗月九年于此其效如何彼之一身叨切爵位而去曽何足道而于陛下圣徳国家大计亏丧多矣所幸陛下智勇日跻灼然独见于邪言久惑之后奉将天讨罪状刘豫再安国步渐图兴复天下忠臣义士闻风兴起各思自效以佐丕烈今乃蹈庸臣之辙践已失之谋犯孔子之戒循鲁庄之事忘复讐之义陈自辱之辞臣切为陛下勿取也或谓不少有贬屈其如二帝何臣应之曰自建炎丁未至于绍兴甲寅所谓卑辞厚礼以问安迎请为名而遣使者不知㡬人矣知二帝所在者谁欤见二帝之面者谁欤得女真之要领者谁欤因讲和而能息外兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言酋豪帖服国势奠安形于章奏传播逺近曽未数月而刘豫称兵犯顺矣女真者知中国所重在二帝知中国所恨在刦质知中国所畏在用兵则常示欲和之端増吾所重平吾所恨匿吾所畏而中国坐受此饵既久而后悟也天下其谓自是改图必矣陛下可不据孔子之论而决此䇿乎茍惟不然以中国万乗之尊而称臣于仇敌则宰辅而下皆其陪臣也借使女真欣然讲解以一将军数万衆驻兵泗水之上愿陛下面相结约㰱血而退不知陛下何以待之陛下试加採择或合圣意即以此雠当复无可通之义明降指挥寝罢奉使之命疏奏上嘉纳命宰相赵鼎召至都堂谕㫖仍赐诏奖谕寅又上表言天下有至公之心有正直之论违正论拂公心以行其邪説虽当时不悟及事以败世已陵迟然后悔之则无及已姑以近事明之方王安石得志託大有为之説大有为之説者孟子之言也岂不美哉当时元勲旧徳皆以祖宗旧法不可变改安石斥之为流俗而其説盛行自今观之其所谓大有为者乃所以召乱其所谓流俗者皆贤才也使神祖照之于司马光辞枢密副使之时而退王安石罢新法则尚有崇观之乱乎及蔡京秉政託继志述事之説继志述事之説者孔子之言也岂不美哉当时忠臣义士皆以新法害民当遵元祐蔡京名之为谤讪而其説盛行自今观之其所谓继志述事乃所以遂其私意其所谓谤讪者皆忠言也使上皇照之于陈瓘论列之时而退蔡京复元祐则尚有宣靖之祸乎天下之理一是一非出于是则入非出于非则入是理不并立人无两存此人才邪正之所由分而国家治乱之所由判自古如此岂惟今哉女真入冦以来和战两议肇于孝慈在位之日两议不决驯致北狩自今观之外裔之不可与和亦易见也而和议之説不息非特通和女真又欲通和刘豫和之一字实怀二心以国与人亦所不恤岂不过甚矣哉原其所本起于耿南仲昌言之正犹王安石大有为之论蔡京继志述事之説而尊王庇民疾讐殄恶不欲和者亦犹司马光不以王安石为然陈瓘不以蔡京为是八年于此正论不胜监观前事识者忧之尚赖陛下险阻备尝照知情伪于和议辈皆已试用了无功效此䇿不足中兴断自宸衷舎非从是遂严降诏㫖数敌过失声罪致讨一振国威岂于女真尚肯通使适覩何藓之事恐和説复行国论倾危士气沮丧所系不细遂具陈奏陛下曲赐褒谕以来衆言使天下忠义之士皆知陛下雪耻复雠之意用贤才修政事厉兵选将骎骎北向以为迎二帝之实大计一定邪説不行中兴可期宗社之福岂独㣲臣沗切恩诏以为今日美谈而已户部奏诸路残破州县守令劝民垦田及抛荒殿最格其法垦田増及一分郡守陞三季名次累及九分迁一官亏及一分降三季名次九分镌一官县令差减之县具垦辟实数月申州州季申监司増亏十分者取㫖赏罚己丑参知政事权枢密院事孟庾进知枢密事庚寅赵鼎奏事因言李沆作相时毎奏祥瑞须杂以水旱螟蝗文字进呈忧国爱民之心如此上曰王旦贤相也东封时都无一言如天书降殆难考验但朝廷内外得人四民安业则为上瑞辛夘严州寿昌县令臧梓特改合入官令再任以两浙转运奏其治状有实也上曰若得贤令尹如此一方皆受惠赵鼎曰一县生灵十万县令得人则人人安业上曰然朕区择监司守令政欲安百姓也辛酉尚书右仆射张浚提举详定一司敕令参知政事沈与求同提举初置提举官也中书舎人胡寅言兵兴以来衣冠转徙失所者衆于是开奏辟之路置添差之阙广宫庙之任増待次之除所以惠恤之者亦厚矣而奔竞日昌不安义命方在责借则乞叙雪已得叙雪则乞祠禄已得祠禄则乞差遣已得差遣则乞改替已得改替则乞近阙已得近阙则乞见任已在见任则乞超擢士风之弊莫甚此时伏见旧法已有差遣及方在贬谪者不得辄入国门所以杜贪躁清仕路存纲纪也伏望明诏宰执举行成宪从之寅又言近来书命多出词臣好恶之私使人主命徳讨罪之言未免玩人丧徳之失诏以付中书后省戊戍岳飞至鼎州之城外先遣兵马钤辖杨华入贼招安华未降时为贼魁以寛厚得衆遂与故部曲潜结杨太党谋杀太以降时大旱湖水涸如深冬贼益惧己亥贵州防御使瑗为保庆军节度使封建国公宗正少卿兼直史馆范冲兼史馆修撰兼侍讲资善堂翊善起居郎朱震兼资善堂赞读上亲笔付出制曰朕为宗庙社稷大计选于属借得艺祖七世孙鞠之宫中兹择刚辰出就外传冝有端良之士以充辅导之官博观在廷无以易汝时张浚在潭州闻建国公当就傅亦荐冲震可备训导朝论以二人为极天下之选或谓浚繇此与鼎始有隙诏以盛暑命诸路监司分往所部虑囚前二日进呈行在疎决上问外路如何赵鼎曰臣记每年夏热时令提举司催决狱事自渡江后不曽举行上曰大理等处禁系无㡬当行之诸路令无淹延刑禁庶暑中不致罪人疾病也自是遂为永制庚子知䖍州韩昭奏周十隆已就招六月癸夘朔赵鼎言资善堂极褊隘恐方暑不便上曰粗令修葺可也朕常以营造为戒居处不敢求安前日孙近乞罢修学士院然上漏下湿若不畧与修葺非朕待遇儒臣之意甲辰洞庭贼杨钦将所部三千人诣岳飞降初张浚至长沙亲临湖以观贼势疑未可攻㑹有急诏召浚还朝谋防秋之计岳飞至潭州出图示攻讨出入之要且曰擒之易耳浚曰恐误防秋之期俟明年再来讨之如何飞请除往来之程限八日破贼请浚曲留以俟浚然之飞以统制任士安为贼饵贼併力拒之凡三日飞乃以大兵四合一战破贼衆殆尽乗其舟以入水寨钦等迎降钦在贼中最悍杨太恃以为强飞厚待之贼愈丧气乙巳名新歴日统元丙午上谕辅臣曰近令诸郡以箭镞改造甲叶恐再于民间科敷密院只今行下令只于作院打造毋得科扰百姓赵鼎曰陛下恤民如此臣等敢不奉承圣意祠部员外郎林季仲尝因面对乞重县令之选其言曰令非其人一邑受其弊守非其人一郡受其弊监司非其人一路受其弊积诸路而言之其弊有不可胜言者将何利于国家而轻是选耶愿从陛下丐一县令往以自效臣承乏郎曹求为县令若不情者然官职轻重惟陛下如何以省部为重则重在郎官以斯民为重则重在县令汉明帝曰郎官出宰百里茍非其人人受其殃葢非以郎官为重重其出宰百里也己酉上谓辅臣曰朕以南班宗室请给至薄甚有贫窭者昨日出内帑钱每人赐二百千令宗正丞沈禹卿散给尚有亲贤宅近属已取㑹人数别行给赐赵鼎曰今宗室凋零无㡬陛下敦睦如此盛徳事也建国公初出资善堂上命见翊善范冲赞读朱震皆设拜赵鼎等得㫖依故事谒见冲等每因笺奏导国公以仁义之言輙褾轴藏之时一展玩国公尝得李公麟所画孝经图冲书其后略曰孝者自然之理天地之所以大万物之所以生人之所以灵三纲五常之所以立学然后知之心不茍虑必依乎道足不茍动必依乎礼行之以不息守之以至诚造次必于是颠沛必于是及乎习与性成是谓纯孝不然无以立身矣岂不见夫诸侯车服之美仪物之盛尊荣如此国公以幼学之年享宠禄之厚盍思所以保冨贵之道乎故冲以诸侯之事为献曰战战兢兢如临深渊如履薄氷周之诸侯其入而居于王所则皆谓之卿士故冲又欲以卿大夫之事为献曰夙夜匪懈以事一人国公其勉之辛亥赵鼎进呈以旱乞分命侍从官等徧走羣祀祈雨事上曰亢阳如此朝廷政事阙失更冝讲求鼎等曰近日蠲除翎毛箭镞及官舟运粮等事皆是仰承圣意以寛民力沈与求曰云汉之诗虽上下奠瘗靡神不宗不废祷祈之事要之以侧身修行为本陛下勤恤民隠如此冝䝉佳应癸丑手诏访闻诸路久愆雨泽繇朕不徳致斯亢旱虽恐惧修省思所以答谴戒弭天灾尚虑州县违戾诏令重扰吾民致伤和气除税租和预买及应副大军之外应干科敷催驱等事日下并罢荆湖制置使岳飞破湖贼夏诚杨太赴水死余党相继皆降飞入水寨杀贼衆殆尽惟夏诚寨固守寨三面临大江背倚峻山官军陆攻则入湖水攻则登岸至是飞测其浅处乃择善骂者二十人夜往骂之且悉衆运草木放之上流贼闻骂声争掷瓦石草木为瓦石所压一旦填满飞长驱入寨遂执诚湖冦悉平甲寅尚书左仆射赵鼎知枢密院事孟庾参知政事沈与求奏自五月丙子不雨今越四旬叨冐近司辅政无状致此谴戒伏乞特降威命正臣等之罪早赐黜责诏答曰旱暵逾时甘泽未应乃朕菲徳非卿等咎各安厥位无得再请丁巳史馆修撰资善堂翊善范冲言伏见和靖处士尹焞诚明之学实有渊源直方之行动应规矩内外淳备毫髪无玷实为乡闾之所尊礼士夫之所矜式臣无能彷彿举以代臣允惬公议诏川陜宣抚司以礼津遣赴行在焞程頥髙弟也頥死聚徒洛中非弔丧问疾不出户士大夫尊仰之靖康初种师道荐于渊圣方召至阙将命之官力辞而去建炎兵乱镇抚使翟兴辟之不能致绍兴中避难长安伪帅赵彬以刘豫命玉帛招之焞却币奔蜀居于涪州上闻其贤故召湖冦既平张浚乃更易郡县姦赃吏宣布寛恩命岳飞进军屯荆襄以图中原浚率官属泛洞庭而下时淮东宣抚使韩世忠江东宣抚使张俊皆已立功而飞以列校拔起世忠俊不能平先是飞皆屈已下之数通书俱不答及飞破杨么献楼船各一兵徒战守之械毕备世忠始大悦而俊益忌之戊午诏福建嵗贡龙鳯团及京挺茶并权减半罢湖州嵗贡花蕉布癸亥赵鼎奏甘泽应祈乞御常膳上曰朕累日寝食不安者岂特为国无储蓄而望嵗之心甚切兼恐嵗饥民贫起而为盗朝廷不免遣兵讨定残杀人命亦天道之所冝悯也甲子诏省试举人程文许用古今诸儒之説并自出已意文理优长并为合格令试院榜谕乙丑张浚奏湖冦尽静上手书赐浚曰非卿孜孜为国不惮勤劳谁能寛朕忧顾奏到之日万口一辞以谓上流既定则川陜荆襄形势连接事力増倍天其以中兴之功付之卿乎戊辰命翰林学士孙近知贡举给事中廖刚中书舎人刘大中同知贡举中书门下省检正诸房公事吕祉殿中侍御史张绚等六人为参详官祕书省正字李弥正等二十二人为㸃检试卷官太常少卿陈桷为别试所考试官司勲员外郎林季仲等四人为㸃检试卷官自后率如此例诏诸路监司州县非奉朝㫖假作军需名色之类科须者并罢秘书丞环中知临江军中尝进春秋年表沈与求奏不当先鲁而后周上曰士大夫着述讹舛容有之中为人臣乃不知尊王之义岂可寘之三馆庚午权鄂州江夏县吕大周特改合入官时湖北提刑司奏大周任内招复増户二千八百七故优赏之辛未皇叔蕲州防御使士珸为泉州观察使是月汴京地震秋七月壬申朔饶州进士朱嘉积言子召虎十嵗能诵经史兵书步射乞挑试诏赐帛二十匹罢归丁丑孟秋荐享太庙自是嵗五享如常礼诏诸路监司帅守按试武士所能具职位姓名来上用李光请也己卯知枢密院事孟庾知绍兴府庾以行府关三省枢密院事积不平因称疾求去参知政事沈与求权枢密院事兼权措置财用庚辰内侍卢公裔言见系致仕在蜀中乞赴行在上曰此人极不平穏不若与在外宫观况朕宫中小黄门数十辈备扫除趍走而已近上者亦有数未尝假以权也每观汉唐之祸及近时之变故不得不防㣲杜渐赵鼎等曰汉唐宦官传有可鉴诫上曰仇士良劝后辈戒人主不近儒生不观书可以鉴也壬午赐观文殿大学士李纲亲笔诏书奖谕纲应诏陈三䇿又上六条故有是赐癸未知南剑州沙县丞陈沃新婺州教授冨元衡并充诸王宫大小学教授绍兴府宗正司供职渡江后废赵鼎始创复之二员居行在二员居㑹稽自是为例丙戍知宣州赵不羣陞直龙图阁再任上曰不羣为郡有称首公奉法使百姓安其田里当宠旌之以为四方之劝上又曰民穷无聊起而为盗多縁守令不良扰之使然若百姓安其田里其肯为盗乎朕夙夜以此为怀卿等复留意谨择守令庶㡬百姓有安居乐业之意癸巳知滁州何洋条上屯田利害上曰淮北之民襁负而至朕为民父母岂可使民失所可赋田予之更加优恤恐乍归之人或无居止当行下提㸃司量给官钱赈助之沈与求曰立国不当为朝夕计今使就耕之民尽蠲租赋更赈助之则五年以后两淮荒土往往耕辟已多纵便恢复亦为朝廷之利上曰然乙未上曰内诸司转官出职祖宗皆有格法朕遵守之甚严但付之有司依法施行八月甲辰诏増馆职为十八员时言者论唐太宗当兵戈抢攘之际置文学馆学士凡十有八人其后皆为名臣祖宗辟三馆以储养人材盖本于此今国步艰难时方右武故馆职犹多阙员然临事毎有乏财之叹则储养之方亦不可以兵戈而遽己也乞如祖宗故事通以十八人为额故有是㫖礼部贡院放榜考校到合格进士樊光逺等二百人博学宏词科新敕令所删定官王璧新明州州学教授石延庆二人丁未宰相赵鼎乞罢政先是殿中侍御史谢祖信奏新佥书广徳军判官赵继之任衢州江山令赃污狼借与判官赵不愚共为姦利表里相济诏浙西宪司劾治其日癸卯鼎尝以京秩荐此二人故乞解机务是日祖信方候对上顾鼎曰事有轻重卿荐士之失甚轻而朕之罢相甚重知人自古难之岂可以荐二士之失而罢宰相己酉赵鼎言故右奉直大夫邵伯温大贤之后行义显着元符末以上书得罪书名党借坐废者四十年伏望优加褒赠鼎伯温门人也诏赠祕阁修撰官其家一人丁巳诏福建收买末茶指挥勿行己未诏御笔比览元符谏臣任伯雨章疏论章惇蔡卞诋诬宣仁圣烈太后欲追废为庶人谁无母慈何忍至此自朕纂服是用疾心昭雪党人刋正国史虽崇宁而后迷国猥衆推原本始实自绍圣惇卞窃位之时而谖慝未彰将何以仰慰在天称朕尊严宗庙之意可令三省取索议罪来上当正典刑布告天下丁夘故特进申国公章惇追贬昭化军节度副使故责授宁国军节度副使蔡卞追贬单州团练副使各人子孙不许除在内职任用己未诏书也是月伪齐陷光州九月辛未朔诏总制司近取漕司杂税及常平増收头子钱钞旁勘合钱耆户长雇钱常平一分寛剰钱正税零畸剰数等并罢以久旱用都省请也壬申权川陜宣抚副使邵漙按属郡守赵丞之不法赵鼎曰漙在蜀中极振职上曰人情多鋭于其初久之往往懈怠若常如此甚佳虽古帝王亦然唐明皇开元天寳治乱可见矣赵鼎曰陛下知此中兴之功冝不难致天下幸甚乙亥上御射殿赐进士汪洋等二百二十人及第出身时右修职郎黄中对䇿言陛下贵为天子冨有四海而两宫北狩阙然温凊之奉者十年于此矣人生天地之间如白驹之过隙所谓十年者岂可多得陛下思念至此岂不为之痛心然臣恐陛下有思念忧惧之言而未有思念忧惧之诚心也故凡有是诚者必有是事臣不识陛下所改作者果何等事邪今天下之弊极矣臣愚以为独在于陛下安之以诚益之以刚健明诏二三执政大臣思有所矫拂于世俗事事刮劘整齐之必尽去天下之宿弊而为之一新其耳目然后治效将有可观祖宗之烈为可复父兄之耻为可雪也洋䇿言治道之要不在乎他在反求诸己而已臣愿陛下以帝王之道为可以必至以圣人之言为可以必信勤而行之不自懈怠以混一区字为心使设施注措莫不当理从谏如转圜见善如不及纯而不已盛徳日进使海内皆有归往之心然后大举六师削平蕃伪所谓以天下之所顺攻亲戚之所叛也惟陛下力行之耳详定官中书舎人胡寅等定中为首选辅臣奏中系有官人上问故事如何沈与求曰臣闻皇祐元年沈文通考中第一仁宗曰朕不欲以贵胄先天下寒畯遂以冯京为第一文通第二上曰可用此故事遂擢洋为第一同日赐特奏名进士汪乔年以丁二百七十二人同出身至助教壬午张浚奏江上诸军事艺精强非前日之比赵鼎曰此皆陛下累年葺治之力上曰此皆卿等协赞向使朱胜非尚为相必劝朕退避今已无江浙矣乙酉尚书左仆射监修国史赵鼎上重修神宗实録五十卷旧文以墨新修以朱删出以黄及进呈上起诣殿东壁焚香再拜受书内侍设案捧书至御坐前搢笏展书修撰范冲进读上起立拱观礼毕复御座降迪功郎告身于浙西诸州慱籴每道四千缗亦不作进纳与理为官尸仍理选限己丑敕赐进士及第汪洋乞避逺祖嫌名上以其与王拱辰同嵗赐名应辰时言者请赐新进士儒行及中庸篇诏正字髙闶校正上将亲书以赐闶言儒行词説夸大类战国纵横之学葢出于汉儒杂记望止赐中庸庶使学者知圣学渊源而不惑于杂上从之雅州严道县尉谢惇徳特改宣教郎签书昌州军事判官以所陈六䇿议论可采也惇徳六䇿一曰正国体二曰正身三曰求贤四曰奉天五曰爱民六曰服夷狄庚寅上以御书尚书一秩赐赵鼎翌日鼎奏谢上曰尚书所载君臣相戒敕之言所以赐卿政欲共由此道以成治功耳壬辰诏元符上书邪説尤甚范柔中等二十七人身亡未任子者并与一子官赵鼎进呈上曰此乃蔡卞蔡京之罪献言者有可取则施行之无可取则容纳之如此则上无拒谏之名而下有敢言之士何至立为邪等名目其误太上皇帝皆此类也国子监丞张戒面对奏上曰臣幸因轮对輙撰成书一封宗社大计军国重事臣靡不尽言愿陛下万㡬之暇留神省览上曰甚善戒进呈讫奏曰臣所论事既多必有不合圣心处上曰朕览天下章奏不如此朝廷初无拒谏之意人臣进言其可行者行之其不可行者置之朕未尝加罪戒曰诚如圣谕人臣进言若皆合圣心即是陛下所已知者又何用言为上曰不惟已知己施行不须言若人臣进言必欲合人主之意即是观望戒曰陛下明此天下幸甚乙未赵鼎奏昨日䝉降出国子监丞张戒所上书其言虽有过当小臣敢尽言如此亦不易得上曰戒因面对携此书来上㡬万八千言朕熟览之其间固有过当然其忧国爱君之心诚有可嘉戒自言恐忤圣意愿陛下容之方患朕之过失不得自闻民之疾苦不得上达大开言路以防壅蔽岂罪言者朕意自欲赏之沈与求曰陛下容纳忠言如此何患不闻尽言上曰戒言朕有仁宗皇帝守成之徳而不知太祖创业之志此言良是朕见仁祖皇帝在位四十二年徳洽民心至今天下诵之仰慕如尧舜文武故当时立政用人之事朕尝置左右朝夕以为法至于太祖以神武创业朕诚不及也丁酉权户部侍郎张致逺奏呈嵗计上曰今中外小大之臣罕有任责若人人体国以公事同家事何忧不足仍须每事省节积少成多唯赡军赏功务在激劝此不可减耳监司守令有不经意于常赋怠慢尸素者户部冝纠劾之当议窜责是月淮西宣抚司统制官华旺复光州冬十月庚子朔诏户部镂板下江浙荆湖旱伤州县奉行寛恤指挥御史劾其违者窜责先是禁屠以祷晴而併及鸡鸭右谏议大夫赵霈奏疏称颂上徳中书舎人胡寅读疏笑曰谏职乃及此乎闻敌中统兵有号龙虎大王者脱或入冦当以鸡鸭谏议拒之壬寅遣中使以所书车攻诗赐辅臣翌日赵鼎奏谢上曰朕观鸿鴈车攻乃宣王中兴之诗今境土未复二圣未还当与卿等夙夜勉励以修政事攘夷狄鼎曰陛下游神翰墨之间亦不忘恢复臣等敢不自勉乙巳诏广东盐以二分即本路通商余一分官卖充漕计广东盐旧从官卖其后许通商于荆南南北及吉州至是复有此命寻又増钞钱为二十万缗戊申殿中侍御史王缙请严义仓之法以备水旱赵鼎进呈因言湖南江西嵗旱田亩灾伤今秋成之际民间已阙食恐至来春大饥欲令常平司多方广籴以备赈济上曰朕闻江湖嵗歉夙夜为忧常平法自汉以来行之乃是救荒之政祖宗专用义仓赈济最为良法比年多有失陷可降指挥申饬有司稽考之庚戌尚书右仆射张浚入见浚既平湖冦遂自鄂岳转淮东西㑹诸大将议防秋之冝直至山阳伪境震动上劳浚曰卿暑行甚劳然湖湘羣盗既就招抚以成朕不杀之仁卿之功也浚顿首谢赵鼎沈与求曰湖湘既平则川陜血脉通矣他日遂可渐为恢复之图上亲书周易否泰卦赐浚浚奏自古小人倾陷君子莫不以朋党为言夫君子引其类而进志在于天下国家而已其道同故其所趍向亦同曽何朋党之有惟小人则不然更相推引本图利禄诡诈之踪莫可迹究故或为小异以弥缝其事或内外符合以信实其言人主于此何所决择而可哉则亦在夫原其用心而已臣尝考泰之初九拔茅茹以其彚征而象以为志在外盖言其志在天下国家非为身故也否之初六拔茅茹以其彚征而象以为志在君则君子连类而退盖将以行善道而未始忘忧国爱君之心焉观二爻之义而攷其心则朋党之谕可以不攻而自破矣臣又观否泰之理起夫人君一心之㣲而利害及于天下百姓方其一念之正其画为阳泰自是而起矣一念之不正其画为阴否自是而起矣然而泰之上六阴已尽复变为阳则君子在外而否之所由生焉否之上九阳已尽复变为阴则小人在外而泰之所由生焉当今时适艰难民坠涂炭陛下若能日新其徳正厥心于上臣知其将可以致泰矣异时天道悔祸幸而康宁则愿陛下常思其否焉上尝召对便殿问所宜为且命以所闻见置䇿来上浚承命条列以进号中兴备览凡四十篇莫不备具上深嘉叹置之坐隅乙夘提举西京崇福宫李纲为江南西路安抚制置大使兼知洪州初张浚之谪福州也纲亦寓居于福二人相见除前隙更相厚善至是数于上前言其忠赵鼎尝为纲辟客亦为上言纲才器过人故有是命纲辞上手书敦谕有曰朕之用卿审矣卿冝以安社稷为己任勿间中外勉为朕行不必数有请也戊午布衣陈得一造新歴成赐号通㣲处士诏川陜类省试第三人例推恩余并赐同进士出身特奏名人令宣抚司置院差官试时务䇿一道以道逺举人赴殿试不及故也辛酉吏部侍郎晏敦复请三公三少三省长官俸给并依嘉祐禄令修立从之乙丑淮东宣抚使韩世忠奏伪签军犯涟水军遣统制唿延通等引兵击殪之所脱无㡬上曰中原赤子为豫逼脇死于锋镝良可悯也可令收拾遗骸埋瘗仍出榜晓谕使彼知朝廷矜恤之意丁夘殿中侍御史王缙言初出官人监岳庙理资任若便许用举主闗陞及年限磨勘不惟侥倖太甚兼恐偷惰茍且习以成性欲乞应初出官监岳庙人年未及格并不理资任选人候釐务书考才许荐举釐务实及三考无出身通理四考才许用举主闗陞承务郎已上釐务磨勘一依旧法自后未经参选人并父祖见任通判以上及宫观通判请给者更不差监岳庙诏除用恩例陈乞外更不许差余依见行条法是月祫享太庙祖宗并为一列不叙昭穆新知普州喻樗上书言蜀之可忧者四事大畧谓昨者北兵深入和尚原下青泥岭薄仙人闗赖呉玠等极力拒守敌遂引去夫所谓和尚原者鳯之东境距寳鸡县才两驿抵鳯翔不能百里我若屯兵其间则可以下窥秦雍而于函洛之路未絶也所谓仙人闗者青之东境距利州才七驿自利抵劔门闗百里而嬴今我退守仙人关则蜀之险要所失过半敌既到仙人关习知隘险必别生计他日分兵数道并进一军自阶成趍文政一军自梁洋经米仓山入巴阆一军自均房由达州山路入䕫崃复以一二千人攻仙人闗以缀呉玠势分形散所备皆急日者和尚原至仙人闗退舎失地凡五百里不知宣抚司亦复状其实以闻朝廷乎臣愚于此有二䇿焉其一则经理兴元其二则措置荆襄使川蜀一军当秦雍江陵一军拒襄邓可以捄援川蜀覆蔽呉㑹出军宛洛通车三秦矣十有一月庚午朔初置节度使已下象牙牌一留禁中一降付都督府缓急临敌果有建立竒勲之人先次给赐以为执守诏诸路州县出卖户帖仍立式行下中书门下省奏中书舎人胡寅所言六事一曰清中书之务大畧谓宰相大臣陛下之所委任以图中兴之丕烈者也而兼总六曹有司之事穷日之功不得少息皆细故也而政事堂与州县无以异矣望陛下诏宰执大臣选补六部长吏凡有格法者一切付之使得各举其职法之所不载者事之所不可行者六部无得为人申请破坏成法如是则大小详要不相夺伦中书之务清有司之事治庙堂之上可以志其逺者大者久长之䇿恢复之功庶乎可冀矣二曰议学校之制大畧谓自军兴以来布衣韦带之士失其常产因无常心弃毛锥而説劔上封事而覔官泯泯纷纷儒风扫地谓冝稍増教授员阙慎择老成名士以充其选仍诏守臣留意学校加以嵗月必有可观三曰重县令之任大畧谓冝籍中外已为台省寺监官依倣汉制分宰百里俟有治绩不次陞擢则又増重事权优假其礼借以服色厚给饩廪凡军马屯驻本县者许之节制其经由者悉用阶级则又据诸路县分户口赋入分为三等上等自朝廷除授中等则自吏部注拟下等令帅司监司同共辟奏则又用宋元嘉致治之法以六期为断革去三年成任两考成资与堂选数易之弊则又立四条为三等县考课之法曰纠正税籍曰团结民兵曰劝课农桑曰敦勉孝悌俟及三年考其绩效已就绪者就加旌赏未有伦者严行程督皆无善状则黜汰之又命从官各举二人之能任者刺举二人之奸赃者皆籍于中书俟考按功实以次施行四曰京官必歴亲民大畧谓近来由判司薄尉初改官人及亲为京朝官而实不曽歴亲民差遣者例皆不肯参部便欲直为通判作威势黩货贿为民之害无所不至望诏大臣严守格法不轻除授庶㡬息侥倖之风励人材之操五曰监司郡守并以三年为任大畧谓近嵗监司郡守更易频数虽使絶人之才居之号令未及信于民而已报除代矣望明诏大臣凡前宰执侍从官为州郡未满三年不许除代其庶官知州及转运使副判官提㸃刑狱候到任一年方差替人其余凡系堂除者除代一两人而止仍皆以三年为任如此则官有宿业之士功绪可稽士息竞夺之风亷耻可立乃中兴急务也六曰除监司回避户贯之禁近年指挥监司郡守不得除用土人非良法也夫得贤才所临本邦知利害尤悉爱百姓尤切不贤不才者虽在他方以非吾土为害滋甚矣望明诏大臣蠲除近禁尽心选授惟务得人有功则赏有罪则罚诏三省措置立法其在内窠阙并枢密院差除依此后颇有所施行然不尽用也辛未赵鼎奏李大有上书言及机权事上曰此涉兵机不欲付外看详昔张齐贤上书献收河东之䇿太祖怒甚至裂其奏及左右既退徐取其奏密授太宗曰他日取河东出兵运粮当用齐贤䇿未㡬河东平沈㡬如此当为万世法宗正寺上仙源庆系属籍总要诏丞孙纬进秩一等诸吏赐帛有差癸酉川陜宣抚副使吴玠奏遣其子来奏边事先一日玠乞俟防秋毕入对诏答不许上谕辅臣曰玠比尝请入觐今又遣其子来奏事可谓得事君之体玠握兵在外累年乃能周慎委曲如此良可嘉也诏应守令守御临难不屈死节昭着不以官品髙下并令帅司保奏特与赐谥乙亥和靖处士尹焞充崇政殿説书令川陜宣抚司加礼敦遣赴行在所制曰先王之道具在方册非得深纯笃厚之士传其师学敷绎于前则道固隠而不彰矣朕博求硕儒发明治要闻尔安贫乐道澹然无求执徳不回久而益固是用縻以好爵列之经闱勉从弓招副朕虚伫进士颜邵特补右修职郎卓右迪功郎彦辉下州文学初上闻真卿之后有居温州者命守臣推择以闻得邵等三人而彦辉则真卿十一世孙也上谓大臣曰人有一死或轻于鸿毛或重于泰山在处死为难耳真卿在唐死节可为得处矣况今艰难之际欲臣下尽节可量与推恩以为忠义之劝罢吉州㩁货务都茶场癸未上谓辅臣曰邦计匮乏茍有一毫可以节省亦当行之朕宫人仅给使令然昨日已搜采三十人出之赵鼎曰节省之道始于宫庭此陛下盛徳也甲申自渡江后宰辅已减俸三之一至是赵等复请于内权减二分从之于是行在官吏俸禄皆权减乙酉起居舎人任申先试中书舎人仍兼直史馆国朝词臣进不繇科第林摅颜岐及申先而已丙戌议者谓梁洋沃壤数百里环以崇山南控蜀北拒秦东阻金房西拒兴鳯可以战守而民未复业垦辟殊少多屯兵则粮不足以赡衆少屯兵则势不足以抗敌诏邵溥呉玠择二郡守相度初玠于兴元洋鳯成岷五郡治官庄屯田又修褒城废堰民知灌溉可恃皆愿归业利路漕臣郭大中言于玠曰汉中嵗得营田粟万斛而民不敢复业若使民自为耕则所得数什百于此矣玠用其言嵗入果多戊子中书舎人胡寅知邵州初寅既论不当遣使上赐诏书褒谕而尚书右仆射张浚自江上还奏使事兵家机权不用其説乃遣都督行府准备差使范宁之与问安使何藓偕行寅复奏疏言其无益者八有害者二大畧谓庚戌而后不遣使敌兵亦不来及癸丑日遣使则钩引敌人入国曽不旋踵又曰去冬下诏罪状刘豫名其为贼今豫岂肯賔吾使人达之于敌哉独有一説使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今嵗月益久虏必重閟惟惧我知之今以敌为父兄之仇絶不复通则名正而事顺他日或有易闻在我理直易为处置若通使不絶则敌握重柄归曲于我名实俱丧非陛下之利也使或有知二帝所在一见慈颜宣达陛下孝思之念虽嵗一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也今日大计只当明复讐之义用贤才修政事息民训兵以俟北向更无他䇿至于何藓之行非特无效决须取辱臣所见如此岂得以张浚有言而自抑也寅既与浚异论乃以父病不及迎侍乞湖南小郡故有是命甲午权中书舎人潘良贵缴方州杀人奏案不当上曰杀人者死此古今不易之法然情有可悯许具奏此祖宗好生之徳第恐州县之吏受赇出入畧加约束可也诏江南帅宪司觉察漕司及州县毋得重叠催理旱伤民户苗米诏罢催税户长复以村疃三十户为一甲轮差甲头一名催税江浙荆南福建广南路提㸃坑冶铸钱赵伯瑜乞减料铸钱每千重四斤五两比旧减半斤许之时坑冶尽废伯瑜访得诸监有古碴沦浸入地渐生鑛末乃淘掘成铜品合鼓铸焉十有二月庚子诏神武系北齐军号冝以行营䕶军为名神武前军改称中䕶军左军称前䕶军后军称后䕶军刘光世所部称左䕶军呉玠右䕶军王彦前䕶副军言者论行在职事官凡有除授画降指挥日下供职此适足以长奔竞之风除命之出倘未惬于公论则御史谏官得以言舎人得以缴给事中得以驳与其追寝于供职之后曷若改正于未行之前伏望特降指挥除去旧例亦所以训迪在位励其风节从之辛丑赵鼎等奏应都督府军马并拨𨽻三衙上曰祖宗故事应军马未有不𨽻三衙者今厘正之甚善他日差出即降指挥听某将节制其名既出则军政渐可复旧权户部侍郎王俣言比年以来官失其守废法用例其弊滋甚所以恩归于下怨集于上人不退听事益増多伏望明诏大臣除刑寺断例合依旧存留照用外其余委官详定附入本例严戒有司自今悉遵成宪敢有弗率必罚毋赦诏左右司枢密院检详官取索措置条具申尚书省赵鼎因请委都司取㑹前后所行之例约以中制立为定法付有司遵守吏无所肆其姦矣乙巳诏以翠羽为服饰者依销金罪赏并徒三年赏钱三百千许人告丙午刘子羽知鄂州主管荆湖北路安抚司公事张浚既还朝始议大合兵为北讨计乃白召子羽令谕指西师故有是命己酉赵鼎奏谢因足疾蒙赐珍剂上曰药所以攻疾疾良已则当却药或者烹炼金石饵之徒耗真气非养生之道岂惟治身虽国亦然张浚曰秦以严刑峻法治天下而自速其祸此可以为戒给事中吕祉言近制行在职事官系朝廷擢用类多疎逺不获一望清光故特延见访问所以来贤审官询事考言惠至溥也然侍从官以言语备顾问朝夕论思出入献纳乃其职也岂可令与庶官轮日面对愿诏侍从官免轮面对如有己见即许依旧请对勿拘以时勿限以数从之辛亥上与赵鼎论人才因曰朝廷用人不分彼此四方人才冝参用之沈与求曰成汤立贤无方岂限南北权户部侍郎王俣言兵革未息屯戌方兴大计所入充军须者十居八九此国用所以常乏谨以臣愚见畧陈五事一曰处冗食之兵二曰损有余之禄三曰收隠漏之赋四曰补销毁之寳五曰修平准之法诏户部勘当其后颇施行之甲寅刑部员外郎杨迈知䕫州兼本路安抚使渡江后由朝士出为川陜帅臣者始此庚申太府少卿沈昭逺请久任计臣上曰祖宗时三司使如陈恕最为久任号称职今内外计臣倘能称职就加爵秩以褒宠之可也不须数易张浚曰久任岂独计臣他官倘有称职者亦当如此辛酉起居郎潘良贵言中台者出纳王命赋政四海喉舌之司也伏望严饬六曹长贰郎官凡朝廷送下勘当事理并须具格法是非供报辅臣进呈上曰祖宗以来自有格法有司但能遵守即为称职格法既定谁复有侥倖之心唯其因事陈请人思幸得此法之所以寖废也可依良贵所请更切申严沈与求曰六部乃法守之地有司狥情遂至废法而用例然情岂胜徇耶侥倖之门塞则人自安分天下何患不治诏敕令所删定官监登闻检鼓院官自今并令转对甲子诏屯田郎中樊賔候都督府出使日随逐前去江淮措置屯田时张浚再出江上欲谋大举深虑诸将议论不同赵鼎与之谋曰公之此行未便能举事莫能兼领也田而归不为无补于是置官属画一而去先是建言屯田者甚衆至是始为之丙辰都督府奏以新知鄂州刘子羽权本府参议军事与熊彦诗并往川陜抚谕戊辰夜雨雹宋史全文卷十九中卷十九下钦定四库全书宋史全文卷十九下宋高宗十丙辰绍兴六年春正月己巳朔上在临安辛未上以雪寒细民艰食命有司赈之翌日谓尚书右仆射张浚曰朕居燠室尚觉寒细民甚可念若湖南江西旱灾去处亦冝早措置赈济民既困穷则老弱者转于沟壑强悍者流为盗贼朕为民父母岂得不忧浚曰陛下推是心以往则足以感召和气况实惠乎上曰朕毎以事机难明専意精思或达旦不寐浚曰陛下以多艰之际两宫幽处一有差失存亡所系虑之诚是也然杂听则易惑多畏则易移以易惑之心行易移之事终归于无成而已以陛下聪明茍大义所在断以力行夫何在而不济臣愿万几之暇保养天和澄心静气庶㡬利害纷至而不能疑则中兴之业可建矣壬申初置行在和剂局给卖熟药甲戍左承奉郎孙道夫为秘书省正字道夫召对上问以方今形势之地道夫请经营汉中以为复陜西之基措置荆南以为守江左之䇿上称善乙亥右諌议大夫赵霈言比年以来奔竞日滋亷耻道丧指台阁为要津笑州县为俗吏侥倖㨗径以图进身已参选者力求堂除得外任者谋改京局故臣僚一遇赐对则明与陞擢差遣一有过案则明与外任差遣人既知朝廷之轻外任孰不以内任为重乎愿明诏大臣凡任台省寺监及二年才可任烦剧者悉补监司郡守之职任监司郡守及二年才可被陞擢者悉充省台寺监之选剧邑有阙择寺监丞有才术者为之宰寺监有阙择县令有治绩者为之丞更出迭入居中补外以熄奔竞以兴亷耻使士无入而不出之讥郡守无雅意本朝之望疏奏从之丙子夜雪己卯诏朕以菲徳致兹旱灾痛念斯人流离穷苦屡诏诸路常加抚字尚虑未能深体此怀奉承弗谨今仰三省检㑹累降寛恤事件布告中外悉力推行务在实惠及民壬午宗室伯玖赐名璩除和州防御使癸未尚书左仆射兼监修国史赵鼎上重修神宗实録通成二百卷丙戌尚书右仆射张浚辞往荆襄视师浚以敌势未衰而刘豫复拒中原为谋叵测奏请亲行边塞部分诸将以观机㑹上许焉浚即张牓声豫叛逆之罪丁亥淮东宣抚司参谋官陈桷江西宣抚司参谋官李健江东宣抚司参管机宜文字郗渐对于内殿上谕以国家赡养大兵之久国用既竭民力已困切须专意措置屯田此亦自古已成之效况军中亦须先立家计若有机㑹方图进取后二日以谕辅臣赵鼎曰措置如此社稷幸甚庚寅殿中侍御史王缙言有司申请乞将预借坊场钱先还一半不便上曰既预借当悉还之朝廷号令贵于守信而已傥或失信何以使民服从甲午以江湖福建浙东旱命监司帅臣修荒政辅臣进呈文字上曰嵗饥民多流殍朕心恻然官为发廪以赈给之则民受实惠茍为不然虽诏令数下恐徒文具耳冝申饬有司多方措置米斛逐路监司行下州县如奉行有方别无流亡当行旌赏如流亡稍衆或聚而为盗即重行窜责并令帅臣监司比较优劣保明来上取㫖赏罚乙未进呈边顺乞外任札子赵鼎曰祖宗旧制三衙用边臣戚里及军班出身各一人所以示激劝也上曰戚里未有可以当此任者然近上戚里既擢用后或有罪戾罚之则伤恩贷之则废法故不得不审也唐用宗室至为宰相本朝宗室虽有贤才不过侍从而止乃所以安全之也戊戌都督行府奏乞将大姓已曽买官人于元名目上陞转文臣迪功郎陞任承直郎一万五千缗特改宣教郎七万缗通直郎九万缗武臣进义校尉陞补修武郎二万二千缗保义郎已上带合门祗候三万缗武翼郎已上带合门宣赞舎人十万缗已有官人特赐金带五万缗并作军功不作进纳仍与见阙差遣日下起支请给其家并作官户差役科敷并免如将来参部注拟之类一切并依奏补出身条法施行从之二月己亥朔尚书金部员外郎陶恺知筠州前三日恺因面对言陛下未能建大中至正之道未能平党与未能修政未能用人其言颇主绍述之説故命出守壬寅都督行府奏改江淮营田为屯田张浚出行边请应事务并申行府措置俟就绪日归省部许之于是官田逃田并行拘借仍民间例召庄客承佃五家相保官给牛种每家贷本钱七十千分二年偿若收成日愿以斛斗折还者听癸卯夜雪甲辰置行在交子务先是都督行府主管财用张澄请依四川法造交子与见缗并行仍造三十万用于江淮矣至是中书言交子钱引并㳂边籴买文钞皆系祖宗旧法便于民间行使自军兴以来未尝检举今商贾虽通少有囘货已倣旧法先桩一色见缗印造交子分给诸路令公私并同见缗行使期于必信决无更改诏诸路漕司榜谕遂造百五十万缗充籴本将悉行之东南焉乙巳右谏议大夫赵霈言去秋旱伤今春饥馑赈救之术不过二説一则发廪粟减价以济之二则诱民户赈粜以给之然豪右闭粜盖其常态全在守令多方劝谕上户估定中价俾以所食之余各行出粜縂计城郭乡村之户多寡分擘米数既无所扰人亦愿从惠而不费之道也从之己酉故承议郎邹浩赠寳文阁直学士谥曰忠庚戌诏诸路监司榜谕人户依限投买乡村户絶并没官及贼徒田舎与江涨沙田海浪泥田永为己业辛亥诏张浚暂赴行在所奏事浚遂命京东宣抚使韩世忠自承楚以图睢阳命淮西宣抚使刘光世屯合肥以招北军命江东宣抚使张俊进屯盱眙又请权主管殿前司公事杨沂中领中军为后翼命湖北京西招讨使岳飞屯襄阳以图中原于是国威大振上自书裴度传赐浚甲寅都督府参谋军事折彦质佥书枢密院事乙夘淮东宣抚使韩世忠引兵至宿迁县执金人之将贝勒牙合时刘豫聚兵淮阳世忠欲攻之引大军进趍城下命统制官唿延通行世忠自以一骑随之二十余里遇金人而止世忠陞髙坵以望通军通驰至阵前请战金将贝勒牙合大唿曰解甲通曰我乃唿延通也我祖在祖宗时杀契丹立大功誓不与契丹俱生况尔女真小国侵犯王畧我肯与尔俱生乎即驰刺牙合牙合与通交锋转战移时皆失仗以手相格逄坎而坠牙合刄通之腋通扼其吭而擒之既而世忠为贼所围乃按甲不动俄麾其衆曰视吾马首所乡奋戈一跃已溃围而出不遗一镞世忠曰敌易与耳复乗鋭掩击敌败去澧州慈利县山贼雷进为其徒伍俊等所杀丙辰韩世忠围淮阳军辛酉韩世忠自淮阳引兵归楚州世忠既围城贼坚守不下刘豫遣使如河涧求援于宗弼先是敌伪与其守将约受围一日则举一𤇺每日益之至是城中举六烽刘倪与宗弼皆至世忠之出师也请援于张俊俊不从世忠乃还道遇敌师世忠勒阵向敌遣小校郝彦雄造其军大唿曰锦袍骢马立阵前者韩相公也衆咎世忠世忠曰不如是不足以致敌及敌至世忠以数骑挑之杀其引战者二人诸将乘之敌败去壬戌诏折彦质兼权参知政事癸亥参知政事沈与求罢知明州中书舎人任申先缴还词头论其罪改提举临安府洞霄宫新江西制置大使李纲见于内殿前一日赵鼎奏来日偶是寒食正节上曰朕宫中每日食后畧治家事即观书冩字此外别无他事来日自可引对鼎曰陛下清修如此天下幸甚后二日纲以急切利害再对因言及张浚上谕纲曰浚自冨平败始练军事时纲所上疏凡十六其论中兴及官告绫纸钱礼部尚书李光兼权刑部尚书时临安府多火灾或顷刻爇千百家右谏议大夫赵霈建言请峻其刑名庶火初作衆亟扑灭事下刑部立法光不奉诏乃抗疏天灾谴告人君冝修徳以厌之不当滥及无知之民朝廷谓刑部有司也抗疏为非而谏官之论当畧为施行起居舎人兼权中书舎人董弅白宰执曰二者之论俱不过使两易之则各为举职矣己巳淮南东路兼镇江府宣抚使韩世忠为京东淮东宣抚处置使兼节制镇江府徙镇武宁安化楚州置司湖北京西南路招讨使岳飞为湖北京西宣抚副使徙镇武胜定国襄阳府置司时朝廷鋭意大举都督张浚于诸将中每称世忠之忠勇飞之沉鸷可以倚办大事故并用之李纲入辞退上疏言今日主兵者之失大畧有四兵贵精不贵多多而不精反以为累阵贵分合合而不能分分而不能合皆非善置阵者愿明诏之使知古人用兵之深意非小补也朝廷近来措置恢复有未尽善者五有冝预偹者五有当善后者二今降官告给度牒卖户帖理积欠以至折帛博籴预借和买名虽不同其取于民则一而不能生财节用覈实懋迁一也议者欲因粮于敌而不知官军抄掠甚于冦盗恐失民心二也金人专以铁骑胜中国而吾不务求以制之者三也今金人失信襄阳形势与和战朋党五事皆利害之大者上嘉劳乆之其论金人失信畧曰自金人起兵以来不过以失信二字加我臣请详言之方宣和间遣使与金人结约海上同谋契丹厚与之赂而得云燕之地以为失信于契丹则可以为失信于金人则不可其后金人败盟以犯燕山遂犯京城此则金人之失信一也敌骑犯阙勤王之师未集议者一切以不可许者许之当时所许乃城下之盟神祗弗听元约肃王至河而返不肆侵掠而金人挟肃王以渡河敌掠子女玉帛杀戮尤甚尼雅满复犯威胜隆徳等州此则金人之失信二也朝廷遣使交割三镇三镇之人守死不从此特中国之人不愿沦于夷狄耳渊圣奉书请増嵗币以代三镇租赋金人挟此遂有再入之举朝廷遣执政郎官分河割地奉使北边往往为两河之民所杀如聂山王云之流是也敌骑既破汴都登城不下犹假和约已成之説以欵勤王之师䇿立逆臣易姓建号此则金人失信三也金人负大失信者三反以此名加于中国正犹盗贼刼畧主人恃其兇威靡所不至而犹自以为己之直而主之曲也愿下明诏详述自宣和靖康以来失信在彼而不在此庶㡬人百其勇士气自振三月戊辰朔初收朝廷与诸路之兵尽付诸将外重内轻四也兵家之事行诡道今以韩世忠岳飞为京东京西宣抚未有其实而以先声临之五也且中军既行宿卫单弱肘腋之变不可不虞则行在当预备江南荆湖之衆尽出敌或乘间擣虚则上流当预备海道去京东不逺乘风而来一日千里而苏秀明越全无水军则海道当预备假使异时王师能复京东西也则当屯以何兵守以何将金人来援何以待之万一不能保则两路生灵虚就屠戮而两河之民絶望于本朝胜犹如此当益思善后之计纲又言今日之事莫利营田谓冝令淮南襄汉宣抚诸使各置招纳司以招纳京东西河北流移之民拨田土给牛具贷种粮使之耕凿许江湖诸路于地狭人稠地分自行招诱而军中人兵愿耕者听初年租课尽畀佃户方耕种时仍以钱粮给之秋成之后官为籴买次年始收其三分之一二年之后乃收其半罢给钱粮此其大槩也诏都督行府措置其后颇施行之庚午诏南剑州学春秋释奠就祭陈瓘祠堂用给事中张致逺请也癸酉诏川陜宣抚司以礼敦遣和靖处士尹焞赴行在焞始被命召自言昨于靖康中累被召㫖以疾力辞误蒙告命赐之羙名听其退处兼以所习迂濶之学施之事功无一可者愿赐寝免以安愚分故有是命乙亥诏江东宣抚司统制官赵密巨师古军马并权听殿前司节制时都督张浚在淮南谋渡淮北向惟倚韩世忠为用世忠辞以兵少欲摘张俊之将赵密为助浚以行府檄俊俊拒之谓世忠有见吞之意浚奏乞降圣㫖而俊亦禀于朝赵鼎白上曰浚以宰相督诸军若号令不行何以举事俊亦不可拒乃责俊当听行府命不应尚禀于朝复下浚一面专行不必申明虑失机事时议者以为得体至是浚终以俊不肯分军为患鼎谓浚曰世忠所欲者赵密耳今杨沂中武勇不减于密而所统乃御前军谁敢觊觎当令沂中助世忠却发密入卫俊尚敢为辞耶浚曰此上䇿也浚不能及己卯新知筠州陶恺送吏部与监当差遣恺既补外上谓近臣曰恺谕事言皆刼持虽灼见怀奸以其议及祖宗未欲行出言者复奏恺所言刼持怀奸诚如睿㫖而迹其情状有不可贷者元祐之初哲宗皇帝即位是时天下士民言新法不便者以千万计于是进用司马光吕公着等逐蔡确章惇之徒除去新法尽复祖宗之旧终元祐九年天下太平洎绍圣元年殿试进士李清臣撰䇿题其畧曰共惟神宗皇帝凭几听断十有九年礼乐法度所以惠遗天下者甚备朕思述先志夙夜不忘毕渐对策曰陛下亦知有神宗皇帝乎既唱名毕渐第一于是绍述之论始兴吕大防苏辙范纯仁相继引去章惇蔡卞始用事厚诬宣仁欺罔哲宗以神宗为名刼持上下尽逐忠良羣小毕进矣逮太上皇嗣位之初首召范纯仁忠义之士流窜而尚存及一时正人公议所属者悉皆召用章惇以䇿立之际独建异议窜责岭表蔡卞等亦皆去位曽未踰时绍述之论复兴曽布蔡京用事亦以神宗皇帝为名刼持上下姦人情伪如出一律方其召范纯仁等曽布乃为建中之论以此改元盖小人知其当退遂欲杂用绍圣之臣兼行绍圣之政此説既行则覆出为恶得以肆其姦持大中至正之论以济朋比倾邪之术卒如其计也盖自绍圣之后每为小人所胜必假神宗皇帝为名始于建中终于大乱此已事之验可为痛心疾首者也恭惟陛下聪明稽古宪章祖宗洞见是非真伪之实深究治乱兴衰之源更修信史垂示万世而恺乃以为未能平党与未能修政未能用人是欲以一身为羣姦先驱鼓惑天下之听尝试朝廷庶㡬侥倖万一焉伏望陛下明正典刑掲示好恶为小人渐进之戒前二日辅臣进呈上曰所论甚详自当便与之行遣又曰久不闻如此议论忽然闻此甚可怪赵鼎欲送吏部与监当上曰甚好鼎因言恺乃节夫之子节夫为蔡京死党力主绍述之説折彦质曰小人姦邪自有源流辛巳诏自今初磨勘改官人不许堂除通判差遣癸未阎旦降二官取勘旦为成都府路转运副使怒府吏乔昇以旋风棒击之至死上曰若以军中法而驭吏则安用三尺此事虽朕亦不敢赵鼎退立曰陛下好生之徳天下共闻甲申诏命官诸色人捕获兇恶强盗未经结録已前在狱身死更不理为推赏人数先是惠州获盗四十二人而狱死者三十四宪司以为吏受赇鍜鍊致脇从之人拘囚至死遂变换情词以为正贼诏惠州元勘狱官贬秩冲替丙戌上不视朝后二日赵鼎等问圣体上曰前夜已觉目痛偶探报丛集又新令范沖校陆䞇奏议有两卷未曽看过三更方看彻比晓目遂肿痛不能出鼎曰陛下勤于政事如此天下幸甚乙未王庶知鄂州初庶召还未见先献论十六篇论时事夏四月戊戌朔史馆上大元帅府事绩十卷上御经筵给事中兼侍讲朱震留身论四方奏谳自王安石开按问之法及曽布増强盗贜钱遂皆不死翌日上以语宰执曰此极敝事若出得一人死罪虽云隂徳然杀人者不死亦岂圣人立法之意折彦曰此非阴徳乃长姦尔上顾赵鼎曰遇有奏案切须详之辛丑兴化军免解进士宋藻上所着十君论上召对特补右迪功郎甲辰伪齐将王威攻唐州陷之团练判官扈举臣推官张从之皆死乙巳诏湖北京西宣抚使岳飞丁母忧已择日降制起复縁见措置进兵渡江不可等待令飞日下主管军马措置边事不得辞免飞再辞上不许诏飞速往措置调发毋得少失机㑹飞奉诏归屯壬子时正阴雨上数问辅臣不害麦否赵鼎曰此正接梅雨大抵江浙须得梅雨乃能有秋是以多不种麦然更望陛下诚意感格天必垂佑上曰善殿中侍御史王缙谏上取青碌瑇瑁上谕赵鼎曰中间尝取瑇瑁数十两止造一带鞓衬余令入药兼朕雅不爱此物又顾鼎问朝廷曽令取青碌否朕宫中未尝辄修一椽屋须此何用之明日进呈缙谏疏鼎因言青碌乃是提举坑冶赵伯瑜起请令民间从便採取所得价钱以充铜本上曰不若别更处置必是外间已有所议也鼎曰缙深得谏臣之体大抵当防㣲杜渐上曰前日已尝再三嘉奖甲子京东淮南东路宣抚处置使韩世忠赐号扬政翼运功臣加横海武宁安化军节度使赏淮阳之捷也节度开三镇大将赐功号皆自此始丙寅新除翰林学士范沖改翰林侍读学士沖再辞新命上乃令改命五月戊辰朔辅臣进呈殿中侍御史石公揆论六部不任责事上曰六部长贰侍从髙选自当一面裁处岂有不能决断一部事而一旦为执政使能决断天下事耶辛未祕书少监呉表臣言亲民之官莫重县令除授之间理冝措置欲望下诸路监司相度取邑大而事剧素号难治者并从朝廷择有风力自来作邑有声者三年为任随其治状髙下而宠褒之不任责者罚亦称是事下吏部其后遂以常熟山阴等为四十大邑吏部侍郎兼侍讲刘大中言祖宗用人内外一体或自州县入居台阁或由侍从出典藩方因其所长歴试以事所以缓急之际多有可用之材近世以来亷耻道丧既得患失无复难进易退之规为人择官寖成内重外轻之弊与监司郡守者谓之外小人挂白简丹书者乃补外任非唯待士也贱葢亦视民为轻若革此风请自臣始傥不以臣为不肖试以一郡俾之自效庶㡬稍全臣子进退之节少革内外轻重之弊不许癸酉上谓大臣曰宫中有金酒器五百余两俟他时有功将帅至当举以赐之近日却令造得少许漆器大抵物要适用何必美观赵鼎曰仁宗皇帝用红漆唾盂黄䌷衾两府入对内殿宫人嫌卧衾旧弊遽取新易之亦黄䌷也上曰今则䌷亦自难得朕所服皆黄素罗衾褥自祖宗以来如此折彦曰此正陛下之家法也新知鄂州荆湖北路安抚使王庶复显谟阁待制庶既老愈通习天下事前二日入对首言今日之患莫大于士气之委靡愿振拔名节士起其气又论安危在修己治乱在立政成败在用人上韪其言庻因请曰臣肝胆未尽吐也愿赐臣间得时缕数于前上乃燕见之庶言益深尝跪而问曰陛下欲保江南无所复事如曰绍复大业都荆为可荆州左呉右蜀尽利南海前临江汉可出三川涉大河以图中原曹操所以畏关羽者也上大异之癸未殿中侍御史周祕言闻淮南州县皆有收撮课子之例夏则撮麦冬则撮谷又有所谓助军米借牛租者名色不一重敛如此而乃以爱惜民力为言使百姓虚被放免之惠诏提㸃司体究改正讫申尚书省乙酉提举临安府洞霄宫秦桧充观文殿学士知温州右司谏王缙言地震驻跸之所岂非天心仁爱着阴盛之戒女子小人则逺之奸宄盗贼则备之是皆阴类也戊午诏两淮沿江守臣并以三年为任用都督行府同措置营田王弗请也辅臣进呈上曰朕昔为元帅时尝见州县官説及在官者以三年为任犹且一年立威信二年守规矩三年则务收人情以为去计矣况今止以二年者乎虽有葺治之心盖亦无暇日也弗所论甚当当如此施行辛酉军器监丞黄祖舜特引对乞堂除县令上谓大臣曰祖舜谓郡守朝廷知所选任矣独于县令皆付之铨曹专用资格差注今若且委之郡守使得澄汰无状者亦庶㡬也此论有理其甄擢之癸亥先是右仆射张浚密遣人至燕山囘知道君不豫浚遂奏臣近得此信不胜痛愤愿陛下刚健有为成败利害在所不恤况孝悌可以格天推此心行之臣见其福不见其祸也秋七月壬申尚书屯田员外郎樊賔行司农少卿提领营田公事都督行府同措置营田王弗屯田员外郎同提举营田公事并于建康府置司仍令行府兼行俟还阙日罢癸酉先是令僧道输钱抵工墨钱十千换给度牒既而不复换但令输钱批旧度牒焉丁丑赐韩世忠刘光世诏书奖谕时右司谏王缙言近者淮西以麾下将领有欺隠军人之劵淮东以幕中参佐有妄具将士之赏皆能按劾闻奏望特降诏奖谕因使今后凡奏功者必以实而爵赏足以劝有功凡勘给者必以实而钱粮之余足以养战士故有是命庚辰干办皇城司冯益与在外宫观日下出门初宰相赵鼎见益稍出锋铓意其未戢乃言于上前是日上谓辅臣曰闻益交闗外事寖不可长冝亟出之鼎等再三贺上威断上曰朕侍此曹未尝不尽恩意然才闻过失亦不少贷也甲午知广徳军汤鹏举知饶州以江东转运使向子諲言其政绩也已而复诏进鹏举一官再任上谕大臣曰近时士大夫数言县令多有不称其任者朕再三思之亦难尽择莫若慎选监司郡守以为要道正如朕深居九重之中安能尽知百执事之贤否但当留意宰相耳监察御史刘长源应诏上书言当今之弊凡十有二事一曰节俭之风不行于臣庶二曰威福之柄渐移于臣下三曰禁旅太弱四曰从官轻去五曰政令有不审六曰赏罚有失当七曰将帅失驭八曰兵籍虚冗九曰师旅有法不立十曰赋歛有取无度十一曰田荒不劝农十二曰民困不择令淮西安抚使刘光世克寿春府八月己亥新知绍兴府秦桧入见命坐赐茶吉州万安县丞司马宗召添差两浙路转运司干办公事先是翰林侍读学士范沖入对言司马光家属向者伏蒙圣恩月给钱米故得存在至今窃惟光为国宗臣华夏蛮貊言及之则以手加额功在社稷泽在斯民今奉祠乏主行路之人莫不哀之冝有以振恤昭示四方为忠义之劝故有是命初光孙植既死立其再从孙稹为嗣而稹不肖其书籍生产皆荡覆之有得光记闻者上命赵鼎谕沖令编类进入沖言光平生记録文字甚多自兵兴以来所存无㡬当时朝廷政事公卿大夫议论賔客游从道路传闻之语莫不记録有身见者有得于人者得于人者注其名字皆细书连粘缀集成卷即未暇照据年月先后是非虚实姑记之而已非成书也故自光至其子康其孙植皆不以示人诚未可传也臣既奉诏即欲畧加删修以进又念此书已散落于世今士大夫多有之删之适足以増疑臣虽不敢私其能必人以为无意哉不若不删之为愈也輙据所録疑者传疑可正者正之阙者从阙可补者补之事虽叠书而文有不同者两存之于是沖裒为十册上之上因览沖奏谓鼎曰光字画端劲如其为人朕恨生太晚不及识其风采耳庚子左司谏陈公辅入对上奏曰臣闻人君所以得天莫先于孝所以得民莫先于诚中兴根本不出于此疏奏上大感动诏公辅论奏深得谏臣之体令尚书省以其奏疏修冩成图进入饶州童子梁玙赐束帛免文解一次玙年十嵗能诵五经及七书射札六发四中癸夘两浙都转运使李迨为四川都转运使都大提举茶马自襄郢便道星夜之任四川都转运使赵开俟迨至将本司财赋文籍交割讫赴行在所甲辰手诏曰廼者强敌乱常阻兵猾夏两宫北狩六驭南巡霜雪十年闗河万里朕为人之子而鸡鸣之问不至为人之弟而鸰原之难不闻眷言臣子之心谁无父兄之念而又干戈未息疆场多虞遣戍经时不离甲胄飞刍越险久弃室家尔则致忠朕宁不愧是用当馈投匕未明求衣弗辞马上之劳以便军中之务谅彼同舟之衆知吾发轫之情咨尔有官各扬其职布告中外悉使闻知张浚自江上归力陈建康之行为不可缓朝论不同上独从其计先是三大帅既移屯而湖北京西宣抚副使岳飞亦遣兵入伪地伪知镇汝军薛亨素号骁勇飞命统制官牛臯撃之擒亨以献引兵至蔡州焚其积聚眉州布衣师维藩治春秋学累举不第至是走行在上中兴十䇿请车驾视师上下共议于朝浚以为可用㑹谍报刘豫有南窥之意赵鼎乃议进幸平江丁未新知绍兴府秦桧充醴泉观使兼侍读行宫留守提举临安府洞霄宫孟庾提举万寿观兼侍读行宫同留守权许赴尚书省治事时桧留行在未去也癸丑兼都督行府参议军事郭执中卒张浚曰执中崇宁初以上书邪等禁锢二十年上曰不知当时入邪等以何事赵鼎曰凡蔡京蔡卞所恶者皆入邪等折彦曰蔡卞以绍述为説其所斥己者尽毁以诬谤先帝上愕然曰太上皇帝内禅之初尝遣梁师成宣谕渊圣皇帝云朕闻司马光为前朝名相今日朝廷诸事但当以光为法然则上皇之意固可知矣且如朕今所施行与上皇时岂无修润者要之一切从百姓安便而已百姓安便乃是上皇之意也丁巳诏权罢讲筵俟过防秋日如旧己未监察御史刘长源面对奏疏曰臣谓致治之道莫先于用人用人之道莫先于覈实不可懐爱憎以为去取不可徇朋党以忘贤愚不可信毁誉以为进退或谓应系元符以前人臣之子孙皆可用臣恐其失近于官人以世而其人未必皆贤夫以房𤣥龄为贤相而其子遗爱预叛逆之诛卢奕为忠臣而其子把居姦邪之列况不逮元龄与奕而可保其子孙尽贤乎茍曰尽贤则不贤者冐滥于其间而人莫敢言矣或谓应系崇宁以后人臣之子孙皆不可用臣恐其失近于罚及其嗣而其人未必皆愚夫以郄芮有谋弑晋文公之罪而子缺有获白狄之大功李义府有议立武昭仪之姦而子湛乃复中原之良佐况不为芮与义府而可诬其子孙尽愚乎茍曰尽愚则贤者隠晦于其中而人莫敢举矣至若封伦裴矩其姦足以亡隋而其智反以佐唐李勣许敬宗在太宗时则致治而在髙宗时则致乱是所用之人不易一身可使为治可使为乱其故何在兹乃人君善持用人之柄驭得其道以君子制小人而莫不为吾之用则其为治乱又在人君之操术焉庚申赵鼎进呈刘长源奏札上曰长源昨日多有开陈至比战国之士若不用于秦则归于楚论议殊可怪鼎曰陶恺虽邪论尚不敢至此上曰然张浚曰长源不学无识至如疏中引证事实皆非所敢闻者况元符以后人臣子孙谁为可用而不用者折彦曰如蔡京王黼辈是乃国家之深仇也罪通于天幸逃族诛今日正使子孙真有可用者犹不当用上曰长源之罪过于陶恺当与逺小监当朝廷明正典刑可也于是退而批㫖长源识趣卑陋不可寘之台列送吏部与监当差遣庚申诏职事官月给米三斛自郎官外旧止有职钱添给至是始増之癸亥左司谏陈公辅请奏荫无出身人并令铨试经义或诗赋论䇿三场以十分为率取五分合格虽累试不中不许参选亦不许用恩泽陈乞差选诏吏部措置其后吏部请试律外止益以经义或诗赋一场年二十五以上累试不中之人许注残零差遣余如公辅所奏从之诏㩁货三务嵗收及一千三百万緍许推赏大率盐钱居十之八茶居其一香矾杂收又居其一焉遂宁府教授程敦厚应诏上书且献所着经世十论曰畏天恤民量敌核实正俗练兵生财专任广听审虑乃除通判彭州九月丙寅朔上发临安府先诣上天竺寺焚香道遇执黄旗报捷者乃湖北京西宣抚使岳飞所遣武翼郎李遇先是飞遣统制官王贵郝晸董先引兵攻虢州卢氏县下之获粮十五万斛戊辰上次崇徳县县令赵涣之入对上问以民间疾苦涣之言无之又问户口㡬何涣之不能对言者论涣之储峙扰民诏转运副使张汇究实乃削涣之二资仍令汇治罪赵鼎曰陛下所以延见守令者正欲知民间疾苦耳上曰朕犹恨累日风雨不能乗马亲往田间问劳父老壬申伪齐故相张孝纯遣其客薛笻间道走行在上书言利害癸酉上次平江府戊寅诏行在职事官日轮一员面对庚辰赵鼎奏昨日赵密巨师古军中苦重膇之疾者得陛下所赐药皆一服輙愈上曰朕于医药尝所留意每退朝后即令医者诊脉才有亏处便当治之正如治天下国家不敢以小害而不速去也壬午翰林侍读学士兼史馆修撰范沖言近重修神宗皇帝实録于朱墨二本中有所刋定依奉圣㫖别为攷异一书明着是非去取之意以垂天下后世今来重修哲宗皇帝实録考其议论多有诬谤以当日时政记及诸处文字照据甚明亦乞别为一书志其事实欲以辩诬为名每月校勘到卷数差人吏亲事官送至行在付沖看详修定就呈监修相公讫有合添改去取却发回史馆庻㡬不致妨废从之新除崇政殿説书尹焞发涪州初焞固辞新命䕫州路转运副使韩固奉诏即所居敦遣焞始就道癸未武举童子江自昭年十二能诵兵书及步射诏赐帛罢之左司谏王缙入对以大臣不和为忧愿戒大臣俾同心同徳絶猜间之萌以同济国事至再三言之己丑建州布衣胡宪特赐进士出身添差建州州学教授宪安国从兄子也有学行累召不至庚寅张浚复往镇江视师初刘豫因宗维髙庆裔而得立故每嵗皆有厚赂而蔑视其他诸酋至是豫闻上将亲征告急于金主亶求兵为援且乞先冦江上亶使诸将相议之领三省事宗磐言曰先帝所以立豫者欲豫辟疆保境我得安民息兵也今豫进不能取又不能守兵连祸结愈无休息从之则豫受其利败则我受其弊况前年因豫乞兵尝不利于江上矣奈何许之金主乃听豫自行遣宗弼提兵黎阳以观衅于是豫以其子麟领行台尚书许清臣权大总管李邺冯长宁参行台谋议李成孔彦舟闗师古为将签乡兵三十万号七十万分三路入冦中路由寿春犯合淝麟统之东路由紫荆山出涡口犯定逺县趋宣徽以姪猊统之西路由光州犯六安彦舟统之伪诏榜示指斥銮舆尤甚于五年淮泗之役谍报豫挟虏兵来冦于是分遣诸将以备要害时江东宣抚使张俊军旴𣅿杨沂中军泗上京东淮东宣抚处置使韩世忠在楚湖北京西宣抚副使岳飞在鄂声势了不相及独淮西宣抚使刘光世在当途光世遣轻骑据庐而㳂江一𢃄皆无军马左仆射赵鼎甚忧之浚乞先往江上视师至是发行在壬辰上谕大臣曰资治通鑑首论名分其间去取有益治道即知司马光雅有宰相器若通鑑正可为諌书耳冬十月丁酉先是刘麟等令乡兵伪敌服于河南诸处十百为羣人皆疑之以为敌伪合兵而至刘光世奏御敌事宜谓庐州难守且密于赵鼎欲还太平州张俊方驻军泗州都督张浚奏敌方疲于奔命决不能悉大衆复来此必皆豫兵而边报不一俊光世皆请益兵衆情恟惧议欲移旴𣅿之屯退合淝之戌召岳飞尽以兵东下浚独以为不然乃以书戒俊及光世曰贼豫之兵以逆犯顺若不勦除何以立国平日亦安用养兵为今日之事有进击无退保而鼎及签书折彦皆移书抵浚欲飞军速下且拟条画项目请上亲书付浚大畧欲退师还江南为保江之计不必守前议于是韩世忠统兵过淮遇敌骑与额哩页贝勒等力战既而亦还楚州或请上回临安且追诸将守江防海浚奏若诸将渡江则无淮南而长江之险与敌共淮南之屯正所以屏蔽大江使贼得淮南因粮就运以为家计江南其可保乎今淮西之冦正当合兵掩击况士气甚振可保必胜若一有退意则大事去矣又岳飞一动则襄阳有警复何所制愿朝廷勿专制手中使诸将不敢观望上乃手书报浚近以边防所疑事咨卿今览所奏甚明俾朕释然无忧非卿识髙虑逺出人意表何以臻此吏部侍郎吕祉亦言士气当振贼锋可挫上乃命祉驰往光世军中督师时刘猊至淮东阻世忠承楚之兵不敢进麟乃从淮西繋三浮桥而渡于是贼衆十万已次于濠寿之间张俊拒之即诏併以淮西属俊杨沂中为俊统领官浚遣沂中至泗州与俊合且使谓之曰上待綂制厚冝及时立大功取节钺或有差跌浚不敢私诸将皆听命戊戍沂中及濠州㑹刘光世已舎庐州而退浚甚怪之即星夜驰至采石遣人喻光世之衆曰若有一人渡江即斩以徇且督光世复还庐州右司谏王缙亦言王师有慢令不赴期㑹者请奋周世宗我太祖之英断以厉其余上亲笔付沂中若不进兵当行军法光世不得已乃驻兵与沂中相应遣王徳郦琼将精卒自安丰出谢步遇贼将崔臯于霍丘贾泽于正阳王遇于前羊市皆败之是日贼寿春府寄治芍陂水寨守臣孙晖夜刦其寨又退之辛丑四川制置大使席益荐尝任知县人十三员政绩时益所荐士颇衆而冯时行樊汝霖为之最后皆知名刘猊以衆数万过定逺县欲趍宣化以犯建康杨沂中与其前锋遇于越家坊败之猊孤军深入恐王师掩其后欲㑹麟于合淝甲辰沂中至藕塘与猊遇贼据山险列阵外向矢下如雨沂中曰吾兵少情见则力屈撃之则不可不急乃遣摧锋军统制呉钖以劲骑五千突其军贼兵乱沂中纵大军乗之自将精骑绕出其背短兵接即大唿曰破贼矣贼方愕视㑹江东宣抚司统制张宗颜等率兵俱进贼衆大破猊以首抵谋主李谔曰适见髯将军鋭不可当果杨殿前也即以数骑遁去余党犹万计皆僵立骇顾沂中跃马前叱之曰尔曹皆赵氏民何不速降皆怖伏请命官军获李谔与其大将李亨等数十人麟在顺昌闻猊败拔寨遁去光世遣王徳追撃之徳与沂中追麟至南寿春而还是役也通两路所得贼舟数百艘车数千两器甲金帛钱米伪交钞告敕军须之物不可胜计于是孔彦舟围光州守臣王萃拒之彦舟闻猊败亦引去北方大恐丁未先是江西制置大使李纲闻上巡幸遣罗荐可奉表问起居且请速进兵又奏陈利害大畧以谓窃见间探所报伪齐乞兵于敌人头项颇多未闻有渡淮而南者其侵犯淮淝及光山六安等处作过只是李成孔彦舟叛将签军深虑贼情狡狯匿重兵于后而以签军来尝我师若一胜之后兵骄气惰则为患有不可胜言者伏望降诏诸将益务淬砺以待大敌仍命朝廷按图以视诸路某路固实当设疑以欵贼兵某路空虚当増兵以御侵掠使江淮之间表里相资首尾相应上以纲所陈利害切中事机赐诏奖谕戊申上谓大臣曰近日淮西有警朕常至夜分方寝奏报到又辄披衣以起或至再三赵鼎曰致陛下忧劳如此臣等之罪也辛亥杨沂中捷奏至俘戮甚衆上愀然曰此皆朕之赤子迫于凶虐勉强南来既犯兵锋又不得不杀念之痛心上嘉张浚之功赐诏畧曰贼雏犯顺犯寿及濠卿帅师徒临敌益壮遂使兇渠宵遁同恶自焚寤寐忠勤不忘嘉叹新两浙东路提㸃刑狱公事张九成改除直祕阁九成以贴职太峻固辞不受上不许九成言今日辞免非矫激要名苐不欲因九成上紊朝廷纪纲上察其意为之改命仍赐诏奖谕壬子四川制置大使席益以便冝増印钱引三百万緍市军储制司増印钱引始此癸丑翰林学士朱震翰林侍读学士范沖各进官一等以建国公读孟子终篇也庚申都督行府摧锋军効用易青为广东贼曽衮所执青不屈死之壬戌日中有黒子癸亥张浚遣行府书冩机冝文字计有功来奏事初赵鼎得政首引浚共事其后二人稍有异议及杨沂中奏捷鼎即求去位上不许鼎因曰臣始初与张浚如兄弟近因吕祉軰离间遂尔暌异今同相位势不两立陛下志在迎二圣复故疆当以兵事为重今浚成功淮上其气甚鋭当使展尽底藴以副陛下之志如臣但奉行诏令经理庶务而已浚当留臣当去其势然也上曰朕自有所处卿勿为虑鼎曰陛下即位以来命相多矣未有一人得脱者岂不累陛下考慎之明乎上徐曰俟浚归议之浚奏车驾冝乗时早幸建康鼎与折彦共议囘跸临安以为守计上许之十有一月乙丑朔玉山进士詹叔霆特免文解一次叔霆尝投阙上书且献平定策故旌録焉戊辰左宣奉大夫守尚书右仆射张滉特迁左光禄大夫以禄秩成书也浚请囘授其兄滉许之中兴后诸臣以进书恩囘授亲属自此始庚午诏张浚召还行在所令学士院降诏癸酉湖北京西宣抚副使岳飞奏依奉处分往江州屯驻上曰淮北既无事飞自不须更来赵鼎曰此有以见诸将尊朝廷为可喜也丁丑新敕令所删定官郑刚中引对刚中言陛下临御六年寛刑罚省科傜戒贪赃恤饥穷严警备每一下诏丁宁恳恻而徳泽未徧者葢天下有虚文之弊臣愿为士大夫下厉精之诏许自今宣布实徳视斯民利害如在其家不得以虚名文具欺罔朝廷使恵下之诚意被覆赤子之身而不在于官府文书之上翌日辅臣进呈上曰近所引对多是人才朕虽得珠玉珍玩不足为寳但兾一嵗之间得十数辈人物乃足为寳也又翌日以其言令学士院降诏出榜朝堂遂以刚中充枢密院编修官戊寅故左朝议大夫孙谕特赠左中奉大夫谕为吏亷湖北诸司请官其曽孙伟以为天下亷吏之劝奏可庚辰上谕大臣曰司马光𨽻字真似汉人近时米芾辈所不可彷彿朕有光𨽻字五卷日夕寘之座右每取展玩又所书乃中庸与家人卦皆脩身治国之道不特玩其字而已赵鼎曰如光所谓动容周旋中礼而无纎毫遗恨者也壬午四川制置大使席益上漕运六䇿令学士院降诏奖谕丙戍起居舎人吕本中兼权中书舎人时有监阶州仓草场苗亘者以赃获罪黥之本中奏曰近嵗官吏犯赃多抵黥罪且既名士人行法之际冝有所避况四方之逺或有枉滥何由尽知若遽施此刑异时察其非辜虽欲深悔亦无所及矣又此刑既用臣恐后世不幸奸臣弄权必且借之以及无罪使国家此刑不絶则绍圣以来憸人盗柄缙绅遭此殆无遗类矣愿酌处当罚以称陛下仁厚之意疏再上从之丁亥日中黒子没己丑故翰林学士王洙之孙楚老献仁宗所赐飞白字及御书洙在翰林仁宗问今嵗科举内中合要奏告文宣王及诸贤表章赵鼎奏此事不见于他书上曰祖宗留意人材如此天下安得不治壬辰上书大成殿榜赐成都府学官初刘麟等既败归金人遣使问刘豫之罪豫惧废猊为庶人以谢之于是金人始有废豫之意矣十有二月甲午朔诏行宫留守秦桧令赴行在所奏事张浚以桧在靖康中建议立赵氏不畏死有力量可与共天下事一时仁贤荐桧尤力遂推引之赵鼎既与浚不咸左司谏陈光辅因奏劾鼎鼎复求去上愀然不乐曰卿只在绍兴朕他日有用卿处是日临安火所燔㡬万家诏以米一千斛赐被火之家贫乏者戊戌右司谏王缙入对论签书枢密院事折彦质之罪大畧谓彦质于贼马南向之时倡为抽军退保之计上则㡬误国事下则离间宰臣乞赐放绌先是张浚自江上还平江随班入见上曰却敌之功尽出右相之力于是赵鼎皇惧复乞去浚入见之次日具奏曰天下之事不倡则不起不为则不成今四海之心孰不想恋王室敌叛相结胁之以威虽有智勇无由展竭三嵗之间赖陞下一再进抚士气从之而稍振民心因之而稍回正当示之以形势庶㡬乎激忠起懦而三四大帅者亦不敢怀偷安茍且之心夫天下者陛下之天下也陛下不自致力以为之先则被坚执鋭履危犯险者皆有解体之意今日之事存亡安危所自以分六飞傥还则大衆解体内外离心日复一日终以削弱异日复欲下巡幸诏书谁为深信而不疑者何则彼知朝廷姑以此为避地之计实无意于图回天下故也上翻然从其计浚因独对乞乗胜取河南地擒刘豫父子又言刘光世骄惰不战不可为大将请罢之上问尝与赵鼎议否浚曰未也浚见鼎具道其故鼎曰不可豫机上肉耳然豫倚金人为重不知擒灭刘豫得河南地可遂使敌不内侵乎光世将家子将帅士卒多出其门下若无故罢之恐人心不可浚不悦鼎复言强弱不敌冝且自守未可以进黜鼎与彦质俱罢之京东淮东宣抚处置使韩世忠引兵攻淮阳军败之壬寅尚书左仆射同中书门下平章事兼知枢密院事赵鼎充两浙东路安抚制置大使兼知绍兴府翰林侍读学士兼史馆修撰资善堂翊善范沖提举江州太平观沖再疏求去乃有是命甲辰尚书司封员外郎蘓符兼资善堂賛读赴行在代范沖也乙巳上与宰相语唐开元之治曰姚崇为相尝选除郎吏明皇仰视屋椽崇惊愕久之后因力士请问知帝所以专委之意人主任相当如此张浚曰明皇以此得之亦以此失之杨李操柄事无巨细一切倚仗驯致大乱吁可戒焉上曰不然卿知所以失否在于相非其人非专委之过也浚曰明皇方其忧勤贤者获进逮其逸乐小人遂用此治乱之所以分陛下灼见本末天下幸甚赵鼎入辞鼎既行上趣令之镇鼎力辞新命诏不许鼎在越惟以束吏恤民为务每言不束吏虽善政不能行葢除害然后可以兴利易之豫利建侯行师乃所以致豫解公用射隼于髙墉之上谓射隼而去小人乃所以致解鼎之学得于易者如此至是姦猾屏息又场务利入之源不令侵耗财赋遂足丙午秦桧入见签书枢密院事兼权参知政事折彦质提举临安府洞霄宫手诏曰朝廷设官分职本以为民比年以来重内轻外殊失治道之本自今监司郡守秩满考其善状量与迁擢治效着闻即除行在差之其即官未歴民事者效职通及二年复加铨择使之承流于外仍令中书御史台籍记姓名俟到阙日检举引对参攷善否取㫖陞黜庶㡬天下百姓蒙被实惠以称朕意时张浚専任国政首言比年以来内重外轻又官于朝者不厯民事利害不明诏令之行职业之举岂能中理民多被其害遂条具以闻故有是诏福建市舶司言蕃舶纲首蔡景芳招诱舶货自建炎初年至绍兴四年共收息钱九十八万緍诏补景芳承信郎戊申醴泉观使兼侍读秦桧令赴行在所讲筵供职行宫同留守孟庾充行宫留守己酉诏目今前宰相到阙并许张盖为秦桧故也庚戌诏馆职如在职二年以上知县资序人与除大郡通判通判资序人除知州军任满到阙今合门引见上殿与参攷治状善否取㫖陞黜仍令中书省御史台籍记姓名辛亥提举临安府洞霄宫张守自常州入见即日除参知政事壬子诏张守兼权枢密院事江州进士孙复礼投匦讼徳安令黄觌不法御笔令监司究实上谕大臣曰复礼亦须知管如体究所诉不实即痛与惩戒鼓检院止许士庶陈献利害傥挟私怨有所中伤不惟长告讦之风亦非求言本意乙夘右司谏王缙言风俗頽弊起于士大夫贪冒无耻乞明诏大臣自今除贤能之人冝擢用者待以不次外其余并依吏部格法则各安分守职业交修頽风复振贤才辈出矣诏令三省遵守戊午诏自今吏部注拟知通守令并选择非老病及不曽犯赃与不縁民事被罪之人仍申中书门下省审察㫖具往拟人脚色闗御史住如非其人许本台弹奏用中书请也既而行宫吏部请因民事犯徒已上罪人如今诏自祖宗以来以公私赃三等定天下之罪至是始増民事律焉己未左司谏陈公辅言自熈丰以来王安石之学着为定论自成一家使人同已仰惟陛下天资聪明圣学髙妙将以痛革积弊变天下尚同之俗然在廷之臣不能上体圣明又复以私意取程頥之説谓之伊川学相率而从之是以趍时竞进饰诈沽名之徒翕然胥效倡为大言谓尧舜文武之道传之仲尼仲尼传之孟轲轲传之頥頥死无传焉狂言怪语淫説鄙谕曰此伊川之文也幅巾大袖髙视濶步曰此伊川之行也能师伊川之文行伊川之行则为贤士大夫舍此皆非也臣谓程頥尚在能了国家事乎且圣人之道凡所以垂训万世无非中庸非有甚髙难行之説非有离世异俗之行在学者允蹈之而已伏望察羣臣中有为此学相师成风鼓扇士类者皆屏絶之然后明诏天下以圣人之道着在方册炳如日星学者但能参考衆説研穷至理各以己之所长而折中焉惟不背圣人之意则道术自明性理自得故以此修身以此事君以此治天下国家无乎不可矣辅臣进呈张浚批㫖曰士大夫之学冝以孔孟为师庶㡬言行相称可济时用可布告中外使知朕意时朱震在经筵不能诤论者非之辛酉诏以山阴至长沙四十县并从堂除浙西之邑十四浙东九江东八江西福建各四湖南一伪齐刘豫密知金人有废已谋请于金欲立麟为太子金主亶曰先帝所以立尔者以尔有徳于河南之民也尔子还有徳耶徐当咨访河南百姓以定之宋史全文卷十九下宋史全文卷二十上钦定四库全书宋史全文卷二十上宋高宗十丁巳绍兴七年春正月癸亥朔上在平江手诏将乘春律往临大江驻跸建康以察天意左司諌陈公辅言今日恢复之䇿不出攻守二事攻者以我攻彼也守者防彼攻我也以我攻彼其势在我防彼攻我其势在彼攻虽为难而守之为尤难攻虽在所急而守之尤在所急今将移跸建康则其地尤重于淮东矣臣愚欲乞措置淮西先选大臣以临之更増兵将以实之仍令诸大将缓急相援首尾相应则虽虏骑之来不足畏矣置御前军器局于建康府嵗造全装甲五千矢百万仍隶枢密院及工部丙寅上谕大臣曰昨日张俊呈马因为区别良否优劣及所产之地皆不差张浚曰臣闻陛下闻马足声而能知其良否上曰然闻步骤之声虽隔墻垣可辨也凡物茍得其要亦不难辨浚曰物具形色犹或易惟知人为难上曰人诚难知浚因奏人材虽难知但议论刚正面目严冷则其人必不肯为非阿谀便佞固宠患失则其人必不可用上亦以为然丁卯户部员外郎霍蠡自鄂州军前来奏事言今军事所须而病民最甚者莫如月桩钱州县所桩窠名曽不能给其额之什二三自余则一切出于州县之吏临时措画铢铢而积仅能充数一月未毕而后月之期已迫矣诏诸州通判开具申尚书省龙图阁直学士汪藻再迁一官以类编元符庚辰以来诏旨成书也辛未中书舍人董弅知衢州免谢辞先是有旨禁伊川学录黄下礼部吏部员外郎黄次山欲镂板弅曰少俟之乃以己见求对次山即申御史台谓弅沮格诏令于是侍御史周祕弹弅故弅遂罢新两浙东路提㸃刑狱张九成罢先是左司諌陈公辅论九成平日所行无非矫伪朝廷每因其辞辄复迁擢彼亦何惮而不辞诏九成与小郡九成又辞乃令主管江州太平观壬申进呈李谊论吏部非次阙不当改为集注上曰士大夫羁旅之中有非次阙不得授又待集注之期所以衆论以为非尔闻每赴部授差遣者所费极多何以责其清廉癸酉先是张浚以破贼功迁特进浚悃辞上曰朕以赏罚治天下如卿大臣固不俟劝然赏不行则四方万里无由知卿之功浚复固辞以富平败事受天下之责上曰富平之失卿以宫祠去位朕所以示罚也今日有功则赏可后乎卿每有制除则再三辞避恐于君臣之义有所未安浚恐竦奉诏翰林学士兼侍讲朱震引疾乞在外宫观不许先是董弅免官震乃白张浚求去徽猷阁待制胡安国闻之以书遗其子寅曰子发求去晩矣当公辅之说才上若据正论力争则进退之义明今不发一言黙然而去岂不负平日所学惜哉且复问宰相云某当去否既数日又云今少定矣此何等语遇缓急则是偷生免死计岂能为国逺虑平生读易何为也于是安国自上奏曰士以孔孟为师不易之至论然孔孟之道失其传乆矣自程颐始发明之而后其道可学而至今使学者师孔孟而禁不得从颐之学是入室而不由户也夫颐之文于易则因理以明象而知体用之一原于春秋则见诸行事而知圣人之大用于诸经语孟则发其微旨而知求仁之方入徳之序鄙言怪语岂其文哉颐之行则孝悌显于家忠诚动于乡非其道义一介不以取予则高视濶步岂其行哉自嘉祐以来颐与兄颢及邵雍张载皆以道徳名世如司马光吕公着吕大防莫不荐之颐有易春秋传雍有经世书载有正䝉书惟颢未及着书望下礼官讨论故事加此四人封爵载在祀典比于荀扬之列仍诏馆阁裒其遗书以羽翼六经使邪说不得作而道术定矣戊寅带御器械刘锜权主管马军司并殿前步军司公事张浚荐锜文武两器真大将材故有是命辛巳韩世忠奏已还军楚州上因论淮阳取之不难但未易守张浚曰淮阳今刘豫要害之地故守之必坚上曰取天下须论形势若先据形势则余不劳力而自定矣正如奕棊布置大势既当自有必胜之理癸未翰林学士兼侍讲陈与义参知政事提举醴泉观兼侍讲沈与求同知枢密院事左修职郎朱倬召对乞申戒有司勤恤民隠今西北之民已思见官仪矣陛下大固其心勿小小以伤之天下幸甚乙酉诏枢密本兵之地事权宜重可依祖宗故事置枢密副使宰相仍兼枢密使其知院以下如旧吏部侍郎吕祉在建康闻禁伊川学上奏曰臣窃惟孔子删诗序书系周易作春秋明礼乐与门弟子答问则见于论语凡学孔子无如子思孟子中庸与七篇之书具存自汉至本朝上所教下所学鸿儒硕学端亮闳伟之士接武于时何尝不由此道岂特程颐而后𫝊也臣窃详程颐之学大抵宗子思中庸篇以为入徳之要中庸曰君子之中庸时中程颐之所得也近世小人见靖康以来其学稍传其徒杨时辈骤跻要近名动一时意欲歆慕之遂变巾易服更相汲引以列于朝则曰此伊川之学也其恶直丑正欲挤排之则又为之说曰此王氏之学非吾徒也号为伊川之学者类非有守之士考其素行盖小人之所不为有李处廉者知瑞安县专事货赂交结权贵取程颐文并杂说刋板作帙遍遗朝士朋比者交口称誉谓处廉学伊川近闻处廉犯入已赃系狱罪当弃市逺近传笑此皆子思所谓小人之中庸而无忌惮者也中庸一也然有君子之中庸有小人之中庸非其学之谬乃学者之罪也望将前日圣旨指挥连臣僚所论出榜诸路州县学舍使学者皆知旧学而不为近世小人之所习以补治化从之丙戌诏以知州军诸郡通判各六十一阙归吏部用左右司奏也于是堂除郡守之阙一百九通判八十丁亥合门祗候充问安使何藓都督行府帐前准备差使范宁之至自金国得右副元帅宗弼书报道君皇帝宁徳皇后相继上僊醴泉观使兼侍读秦桧为枢宻使应干恩数并依见任宰相条例施行辛卯四川都转运使李迨始视事时茶马司阙官命迨兼领熙丰以来成都府秦州皆有擢茶司买马监牧司至是闗陜既失迨请合为一司名都大提举茶马司从之二月丙申夜太平州火丁酉镇江府火己亥主管台州崇道观王伦充迎奉梓宫使合门宣赞舍人高公绘副之河南京西宣抚副使岳飞赴行在翌日内殿引对飞密奏请正建国公皇子之位上谕曰卿言虽忠然握重兵于外此事非卿所当预也飞色落而退辛丑诏以太阳有异氛气四合令中外侍从各举能直言极諌之士一人自复贤良方正科久未有应者至是张浚乞因灾异降诏上从之壬寅夜雷声初发癸卯命枢宻院计议官李宷往江淮讯究营田利害如有未便于民者令宷与樊宾王弗商量先次改正夜大雪甲辰辅臣奏事上曰朕常日不甚御肉多食蔬菜近日颇杂以豆腐为羮亦可食也水陆之珍兼陈于前不过一饱何所复求过杀生命诚为不仁朕实不忍沈与求曰陛下举斯心以加诸彼天下不难治矣先是太阳有异张浚奏曰臣以非才备位宰相致天象如此罪无所逃上曰此乃朕不徳所致浚因引咎上曰应天以实不以文惟君臣交修不逮可以消变浚曰臣等敢不恭承大训丙午川陜宣抚副使呉玠初置银㑹子于河池迄今不改己酉上与辅臣论共器因曰前日岳飞入对朕问有良马否飞奏旧有两马已而亡之今所乘不过驰百余里力便乏此乃未识马故也大抵驯而易乘者乃驽马故不耐骑而易乏若就鞍之初不可制御此乃马之逸羣者驰骤既逺则马力始生张浚曰人材亦犹是也但当驾御用之耳上曰人材若只取庸常易悦者何以济天下之事浚曰既知其可用则当不责近效以待有成上曰飞今见识极进论议皆可取朕尝谕之国家祸变惟赖将相协力以图大业不可时时规取小利遂以奏功徒费朝廷爵赏须各任方面之责期以恢复中原乃副朕委寄之意昨张俊来觐亦以此戒之庚戌吏部尚书孙近等请谥大行太上皇帝曰圣文仁徳显孝庙号徽宗癸丑提举广南市舶林保进中兴龟鑑是日雨雹丙辰知果州宇文彬降一官放罢去嵗果州旱守臣王隲率民出粟赈贷㑹隲满嵗彬代之乃与通判州事龎信孺绘禾登九穗图献于朝上曰此不出诞谩即謟谀尔去年四川荒旱黎民艰食安有瑞禾政使偶然有之何足为瑞往年知抚州高卫进甘露图朕疾其佞罢其守符彬等可降官仍放罢丁巳湖北京西宣抚副使岳飞为太尉赏商虢之功翌日陞宣抚使飞威名日着淮西宣抚使张俊益忌之参谋官薛弼每劝飞调䕶而幕中之轻锐者复教飞勿苦降意于是飞与俊隙始深矣飞时留行在遂卫上如建康己未上𤼵平江府以舟载徽宗皇帝显肃皇后几筵而行庚申淮西宣抚副使刘光世乞在外宫观先是议者谓光世昨退保当涂几误大事军律不整士卒恣横张浚亦言光世沉酣酒色不恤国事语以恢复意气怫然乞赐罢斥以警将帅上然之光世闻上进𤼵乃引疾乞祠上曰光世兵比之韩世忠张俊之军训练殊不至一军皆骁锐但主将不勤耳月费钱米不赀皆出民之膏血而不能训练使之赴功甚可惜也大抵将帅不可骄惰若日沉迷于酒色之人何以率三军之士后三日乃以亲笔答光世曰卿忠贯神明功存社稷朕方倚赖以济多艰俟至建康召卿奏事其余曲折併俟面言平江府进士张亨衢进歴代中兴论上读曰肃宗以张后李辅国之故不能尽子道于明皇可以谓之仁孝乎辛酉上次常州赐无钖知县李徳邻五品服初上引徳邻入对问以民间疾苦徳邻对民户避役田土悉归兼并之家近者虽令军丁女户募人充役然每都不得过一名欲望均为五人俾得均济诏付户部上以徳邻留心民事故有是赐焉三月癸巳朔上次丹阳县韩世忠以亲兵赴行在遂卫上如建康甲子上次镇江府杨沂中以所部赴行在诏沂中总领弹压车驾巡幸一行事务乙巳上发镇江府乗马而行晩次下蜀镇上谓张浚等曰道中晴明因閲韩世忠背嵬军马极骁健事艺比往日益更精强浚等因论奏诸将才能不同大要在得士心则人肯用命上曰天时地利不如人和将帅能得士心则上下和辑乐为之用矣上次建康府赐百司休沐三日甲戌岳飞朝辞丙子召提举江州太平观胡安国赴行在时安国上所纂春秋传翰林学士朱震乞降诏嘉奖上曰安国明于春秋之学比诸儒所得尤邃向来偶缘留程瑀而出可令召来张浚曰若安国乃君子之过过于厚耳小人必须观望求合岂肯咈旨上曰安国岂得为小人俟其来当寘之讲筵故有是命仍用金字递行安国自言所着传事按左氏义取公羊谷梁之精者大纲本孟子而微辞多以程氏之説为据凡三十年乃成上甚重之戊寅同知枢宻院事沈与求进知院事庚辰行营前护副都统制王彦知邵州诏彦军併隶权主管马军司公事刘锜于是锜始能成军辛巳浙西安抚制置使兼知临安吕颐浩兼行宫留守颐浩至临安处事甚有绪豪右莫敢犯禁淮南西路兼太平州宣抚使刘光世为少保充万寿观使奉朝请封荣国公时光世入见再乞罢军且以所管金谷百万献于朝乃以其兵属都督府而有是命张浚因分光世所部为六军令聴本府参谋军事吕祉节制诏行在职事官令转对一次是春广西大饥斗米千钱桃李互实皆可食凡物多类此夏四月癸巳张浚奏雨既霑足又即晴霁庶于蚕麦不妨上曰朕宫中亦养蚕两箔许欲知民间蚕熟与否浚等曰陛下敦本忧民如此天下幸甚上又曰朕闻祖宗时禁中有打麦殿今后圃有水朕亦令人引水灌畦种稻不惟务农重谷示王政所先亦欲知稼穑之艰难尔诏筑太庙于建康以临安府太庙充本府圣祖殿甲午镇江府进士蒋将上书论十事诏永免文解乙未尚书吏部员外郎黄次山为荆湖南路提㸃刑狱公事次山引疾乞补外㑹给事中胡世将举次山自代张浚因拟次山修注上曰非告讦董弅者耶此风不可长遂令补外浚意甚沮戊戌御批郑谌带御器械翌日上谕宰臣曰谌除命未须行朕宿思之昨召用徐俯外议谓谌所荐朕何尝容内侍荐人止縁洪炎进黄庭坚文集有云徐郎或徐甥者后因胡直孺荐俯自代朕问之始知其人今谌新命又恐外间纷纷不若止与在外宫祠张浚等曰陛下圣虑如此敢不奉诏庚子右司諌王缙论江淮营田利害辅臣进呈上曰营田诚今日大利如两淮闲田不可数计但恐召募不行而夺见耕之农则为民害矣要须迟以歳月以渐为之第使耕种日广便为大利丁未起复湖北京西宣抚使岳飞乞解官持余服飞与宰相张浚异论归过江州上疏自言与宰相议不合求解帅事遂弃军而庐墓上不许江南西路安抚制置大使兼知洪州李纲特迁左金紫光禄大夫时纲遣韩异奉表问上起居且上䟽论时事略曰愿陛下益广圣志与神为谋日新其徳勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长久可传于后世为法则中兴不难致矣夫中兴之于用兵止是一事要以修政事信赏罚明是非别邪正招徕人材鼓作士气爱惜民力顺导衆心为先数者既备则士奋于朝农安于野谷粟充盈财用不匮将帅辑睦士卒乐战用兵其有不胜者哉疏入诏纲典簿踰年民安盗息故有是命壬子张浚辞往太平州淮西视师沈与求奏刘光世尝语人以陶朱公自比浚等论范蠡之贤人所难及上曰蠡固贤朕谓于君臣之义犹有所未尽也丙辰都官员外郎冯康国面对论蜀中漕运丁巳诏送都督府既而祕书省正字孙道夫转对上谕曰召自逺方者朕必询民间疾苦至如职事官转对即以朝廷阙失访之诚欲追法祖宗不特举行故事为文具而已也卿蜀人宜知蜀中利害水运与陆运孰便道夫奏曰水运迟而省费陆运速而劳民上曰水运既便自当行之五月乙丑上与辅臣论淮西事因曰兵无不可用在主将得人耳赵奢用赵军大破奏军而赵括将之则大败乐毅用燕兵攻齐而骑刼代之则为田单所败岂不在主将得人乎丁卯诏江西制置大使李纲趣捕䖍吉诸盗戊辰金部员外郎宋棐请诏中外臣僚採访勇力权畧之士不时荐举以备采择从之壬申诏礼官条具举行文宣武成王荧惑寿星岳渎海镇农蚕风雷雨师之祀张浚在庐州遣计有功赴行在前二日引对有功尝献所着晋鉴上曰朕乙夜观之且为艰难之戒又面问着春秋防微之旨对曰妇笑于齐六卿分晋此书之所为作也上首肯之甲戌胡安国提举万寿观兼侍读疾速赴行在殿中侍御史石公揆奏今以词赋经义取士而考校者患不能兼通升黜安能得实今歳科场望令诸路转运司取经义词赋两等各差考官从之戊寅上谓秦桧等曰治天下须用恩威赏罚并行若有恩而无威有赏而无罚何以为治朕自即位以来未尝以私怒降一人官所以言此者盖姑息之风不可长也杨沂中朕尝日抚绥之过于子弟去年淮西有警朕亲笔戒之若不便进当行军法沂中震恐承命遂以成功桧曰陛下英武如此中兴不难致矣既而给事中兼直学士院胡世将请因北风厉诸将帅各务究心水利措置营田从之己卯广西进出格马上曰此几似代北所生广西亦有此马则马之良者不必西北可知上因论春秋列国不相通所用之马皆取于国中而已申公巫臣使呉与其射御教呉乗车则是虽呉亦自有马今必于产马之地而求之则马政不修故也诏礼部讨论大火之祀先是行在多火灾言者论国家实感炎徳用宋建号康定间因古商邱作为坛兆以阏伯配大火之祭多事以来地陷贼境望诏有司即行在所每建辰戌出纳之月设位望祭从之壬午赐四川都转运使李迨诏书奖谕以其能裁抑冗滥以寛民力故也甲申诏以时暑行在所及行宫御史各一员虑谙狱囚诸路州军令监司分诣初命学士院䇿试效士五十三人得陈寿昌等十人合格诏优等授官平等免文解一次余皆赐帛罢之乙酉手诏自今内外臣僚荐士或不如所举及罪当并案者必罚毋赦上以荐举法壊甚者以子弟姻戚互相荐论至犯吏议则侥倖首免故条约焉尚书省言自来立法太重不能必行乃诏自今犯赃私罪者举主逓降二等其以子弟亲戚互荐者令台臣察之监察御史赵涣乞侍从至职事官不限资序各举才堪大县者一人俟二三年之间按其治状同其赏罚诏行在所侍从官限一月通举二十人丁亥中书省言诸路监司除授依祖宗法即不避本贯诏如故事仍止避置司州己丑张浚奏论史事因言绍圣以旧史不公故再修而蔡卞不公又甚每时以褒贬之语以骋其爱憎今若不极天下之公则后人将又不信上曰谓之实录但当录其实而褒贬自见若附以爱憎之语岂谓之实录上又曰今日重修两朝大典不可不慎浚曰敢不恭承圣训庚寅张浚言臣先备员川陜宣抚处置使切见和静处士尹焞缘叛臣刘豫父子迫以伪命焞自长安徒步趋蜀乞食问路仅获生全臣尝延请至司与之欵接观其所学所养诚有大过人者绍兴甲寅春被命还朝盖尝以焞姓名达之天聴今陛下博採羣议召寘经筵而焞辞免新命未闻就道伏望特降睿旨令江州守臣疾速津遣初焞行至九江㑹諌官陈公辅请禁伊川学复辞曰学程氏者焞也浚乃显言其学行请趣召之焞犹不至六月癸巳左司諌陈公辅入对面奏兴复之䇿因言衆论谓南兵不可用上慨然曰赤壁之役曹操败于周瑜淝水之战符坚败于谢元北人岂常胜哉越王勾践卒败呉王兵强诸国亦岂北方士马邪乙未罢江淮营田司以淮东转运判官蒋璨淮西转运判官韩琎江东转运副使俞俟两浙转运副使汪思温并兼提领本路营田仍督责州县当职官接续措置丙申御笔史馆重修神宗皇帝实录尚有详畧失中去取未当恐不可垂信传后宜令本馆更加研考逐项贴説进入以竢亲览先是着作郎何抡乞刋正新录纰缪至是批出抡所言张浚意也戊戌诏四川制置大使司津遣隐士张大檝赴行在大檝龙水人隠居翠微巖知天象尝倣唐制为盖天图谓可置之几案及备军幕中候验因为木式以献乃诏大檝併赍所藏天文祕书赴行在壬寅诏胡安国累上章引疾可与便郡以左司諌陈公辅等有言也乃以安国知永州戊申兵部尚书兼都督府参谋军事吕祉往淮西抚谕诸军祉初在建康每有平戎之志张浚大喜之浚以刘光世持不战之论欲罢之参知政事张守以为不可浚不从守曰必欲改图须得有纪律问望素高能服诸兵官之心者一人乃可浚曰正为有其人故欲易之也时祉亦自谓若专总一军当生擒刘豫父子然后尽复故疆及光世罢乃命祉先往淮西直祕阁詹至闻之遗浚书曰吕尚书之贤固一时选然于此军恩威曲折夘翼成就恐不得比前人兼此军今已付之王徳徳虽有功而与郦琼辈故等夷恐其下有不能平者愿更择褊裨素为军中所亲附者使为徳副以通下情㑹祉还朝而琼与其下八人列状讼徳于都督府且乞回避都督府谓徳直寝不行琼等又讼于御史台徳亦言琼之过乃召徳还建康以所部一军隶都督府命祉往庐州节制之祉又辟准备差遣陈克自随叶梦得与克厚谓之曰吕安老非驭将之才子高诗人非国士也淮西诸军方互有纷纷之论是行也危矣哉弗聴祉克皆留其家乃单骑从军诏以钦廉邕州去歳大水米踊贵令本路常平官蠲赋税赈饥乏其公私欠负皆停之己酉皇叔同知大宗正司士㒟开府仪同三司士㒟尝因对劝上留意恤民上曰朕以干戈未息不免时取于民如月桩之类欲罢未可一旦得遂休兵凡取于民者当悉除之时建康有积欠左藏库钱帛乞免输上曰建康兵火后遗民无几朕何忍更取积逋耶可并除之因谓辅臣曰朕尝语赵鼎宣和以前宰辅非其人费用无节诛求无艺四海之民困于科敛不得安业朕嗣位以来思与之休息又以边事未靖军费之资取办于诸路者尚多斯民之灾如此傥他日兵寝朕当一切蠲罢虽租赋之常亦除一二年朕之此心天地鬼神实照临之张浚等曰陛下圣志如此天必助顺民之休息固有期矣他日更在陛下选用大臣推行徳意上曰然事亦在朕秦桧因论及唐太宗不能去封徳彝上曰唐太宗用封徳彞宇文士及朕常以为恨既知其奸佞犹信之不疑浚曰太宗所谓恶恶而不能去也丙辰尚书省请申命举人程文许通用古今诸儒之说及自出己意但文理优长即为合格从之乙卯执政进呈左朝奉大夫蒲䞇乞驻跸江陵上曰荆南形胜自古呉蜀必争之地宜谕王庶益濬治城堑招徕流移练兵积粟为悠久之计张浚曰庶在荆南颇有治行上曰蜀中多士几与三呉不殊近日上殿如李良臣蒲䞇极不易得因论士人各随所习如蜀中之士多学苏轼父子江西之士多学黄庭坚浚等曰大抵耳目所接师友渊源必有所自䞇阆中人浚在阆州引为主管机宜文字后六日遂以贽行尚书兵部员外郎丁巳吏部尚书孙近引疾乞奉祠张守曰闻近信命甚笃以为自此当有灾咎亟求去位上曰君相之命固不当言命矧近时日者尤不足信朕未常闻也七月乙丑知䖍州张觷条上措置盗贼事件张浚等言觷有才必有措置秦桧曰觷向知南劒州能平贼甚有功而言者以为多杀平人毁誉是非不公如此上曰大凡人为血气所使而爱憎移之所以毁誉是非不公在上察之耳浚曰士大夫少学故如此孔子许颜回为王佐盖惟不迁怒不贰过者可以为天下国家也上曰孔子所许颜回一人而已可知其难士大夫少时为血气所使而轻任喜怒更事既多若能知悔则亦少累朕为亲王时或因事轻用喜怒至今不能忘常自悔责丙寅祕书郎张戒提举福建路茶事上因论馆中人材以为戒好资质而未更事任可令在外作一任复召用之戒闻请补外后二日上谓辅臣曰士大夫须更歴外任不必须在朝廷若既练达而止令在外则又不尽用材之道陈与义进曰前日陛下惜张戒人材除外任以养成之圣意甚美上曰中书省可籍记他日复召用丁卯起复湖北京西宣抚使岳飞遣属官王敏求来奏事初飞请解官上命参议官李若虚统制官王贵诣江州敦请飞依旧管军如违并行军法若虚等至东林寺见飞具道朝廷之意飞坚执不肯出若虚曰相公欲反邪相公河北一农夫耳受天子之委任付以兵柄相公谓可与朝廷相抗乎公若坚执不从若虚等受刑而死何负于公凡六日飞乃受诏赴行在张浚见飞具道上所以眷遇之意且责其不俟报弃军而庐墓飞词穷曰奈何浚曰待罪可也飞然之遂具表待罪上慰遣之将行上谓飞曰卿前日奏陈轻率朕实不怒卿若怒卿则必有行遣太祖所谓犯吾法者惟有劒耳所以复令卿典军任卿以恢复之事者可以知朕无怒卿之意也飞得上语意乃安至是遣敏求奏事委曲感恩云非官家保全何以有今日翌日上以其语谕辅臣秦桧见飞举趾已有忿忿之意矣壬申张浚以旱乞率从官祈雨又乞弛役虑囚筭数事因奏如浙西诸郡及宣州广徳军地形下禾觉旱如镇江建康地形高最觉少雨上曰朕患不知四方水旱之实宫中种两区稻其一地下其一地高昨日亲閲之地高者其苗有藁意矣须精加祈求庶几数日得雨也时方盛暑浚一日坐东阁参知政事张守突入执浚手曰守向言秦旧有徳声今与同列徐考其人似与昔异晩节不免有患失心是将为天下深忧盖枢密使秦桧浚以为然徽猷阁待制邵溥上其父伯温所着辨诬三卷上曰事之纷纷止缘士刑恕耳数十年来士大夫相攻诋几分为国几分为民皆由私意託公以遂其事宣仁之谤今已明白纷纷之议可止矣嗣濮王仲湜薨仲湜酷好珊瑚大者一株至数百千上尝问仲湜坠地则何如曰坠地则碎矣上曰以民膏血易此无用之物朕所不忍也仲湜无以对戊寅史馆校勘张嵲面对先是有诏刋修神宗新录讹谬校勘李弥正胡珵见张浚辞史职既而嵲对罢申后省以所得圣语云范沖任申先止凭校勘官便以为是故实录多舛误弥正珵再辞史职从之辛巳张浚等奏祷雨备至未获感应上曰应天须以实如恤刑弛役之类当更有实惠可及民者朕晓夜思之如积欠一事为民之害甚大比因移跸所过州县下蠲除之令民间极喜可将诸路绍兴五年以前税赋积欠及其他逋负议蠲之庶几少苏民力浚等退而条具悉施行焉金晋国王宗维卒癸未手诏臣民各许实封言事在外令附驿以闻旱故也宰臣张浚枢密使秦桧已下引咎乞罢黜诏曰亢阳未雨忧心如熏咎在一人非卿等罪各安乃位勿复陈词夙夜勉旃以辅台徳简州教授黄源应诏上书言中兴之主当与创业同创业当视艺祖其大计大议取谋于宰相则赵普等是也大勲大烈责成于大将则曹彬等是也内则讲修政事为万世计外则削平僣伪为一统计今陛下中兴十有一年政事则讲修不逮僣伪则削平不果何也无乃隆主势以论一相威严断以驭大将作威作福直与艺祖不同故邪因条六事一曰躬一徳以享天心二曰正东宫以嗣国统三曰励宗亲以䇿勲劳四曰厚禁旅以巩宸极五曰连秦夏以临三晋六曰由淮甸以倾全齐甲申蠲诸路民户绍兴五年以前欠租上旨也坊场凈利五年正月以前所负亦除之建康府居民贫病者畀之药死者助其葬丁亥诏今后士民陈献利害令给舍子细看详其可採者取旨施行八月壬辰张浚奏探报伪齐签军自六十以上则减之十五以上则増之科调之烦民不堪命出军之际自经于沟渎者不可胜计上蹙然叹息曰朕之赤子至于如此当思有以拯救之可谕江淮诸郡凡归附者加意抚纳厚与赒恤勿令失所以称朕意乙未江南东路宣抚使张俊为淮南西路宣抚使盱𣅿军置司主管殿前司公事杨沂中为淮南西路制置使权主管侍卫马军司公事刘锜为淮南西路制置副使并庐州置司时吕祉至庐州而郦琼等复讼王徳于祉祉谕之曰若以君等为是则大相诳然张丞相但喜人向前傥能立功虽有大过彼亦能濶畧况此小嫌疑乎于是密奏乞罢琼及统制官靳赛兵权乃命二帅往淮西召琼等还行在丁酉左从事郎朱松特改宣教郎为祕书省校书郎松熹之父也以荐得召见时已用张浚䇿进次建康指授诸将计日大举以复中原松欲坚上志即奏言陛下当抗志于高明而辅以睿智日跻之学垂精延访早夜汲汲以求宗庙社稷经远持久之计申明纪律崇奖节义而又以民心为基本忠良为腹心则恢复大功指日可冀矣因论自古中兴之君惟汉之光武勤劳不怠身济大业可以为法晋之元帝唐之肃宗志趣卑近功烈不终可以为戒又言宜鉴既往之失深以明人伦励名节为先务而又博求魁磊骨鲠纯正不回之士寘之朝廷使之平居无事正色立朝则姦萌逆节销伏于㝠㝠之中一朝有缓急则奋不顾身以抗大难亦足以御危辱凌暴之侮庶几乎神器尊严而基祚强固矣盖松深病夫士溺于俗学不明于君臣之大义是以处于成败之间者常有茍生自恕之心而阙于舍生取义之节将使三纲沦坠而有国家者无所恃以为安而𤼵为是言上深悦之谕辅臣曰光武固无可议若元帝仅能保区区之江左略无规取中原之心肃宗惑于张后李辅国之谗而亏人子之行此其可戒也四川制置大使席益复与都转运使李迨有违言交愬于上诏令学士院赐诏戒谕戊戌张浚进呈知荆南府王庶复徽猷阁直学士上曰庶尝云今天下不可専用姑息要当以诛杀为先谓朕太慈闻仁宗皇帝尝云宁失之太慈不可失之太察此祖宗之明训也今百姓犯罪自有常法何以诛杀为先乎浚等曰圣人三宝一曰慈未闻以慈为戒也郦琼叛执兵部尚书吕祉祉简倨自处将士之情不达淮西转运判官韩琎旧在刘光世幕中光世待之不以礼至是诸校或以罪去祉之乞罢琼与靳赛也其书吏朱照漏语于琼琼令人遮置邮尽得祉所言军兵之罪琼等大怨怒前一日被旨易置分屯康渊曰归事中原则安矣诘朝诸将晨谒祉坐定琼袖出文书示中军统制官张景曰诸兵官有何罪张统制乃以如许事闻之朝廷邪祉见之大惊欲退走不及为琼所执琼遂以所部四万人渡淮降刘豫壬寅张浚见上引咎上曰失三万人不系国安危譬犹临阵折伤亦是常事卿等不可以此介意当益镇安人心激厉士气以为后图浚曰臣非才误国上贻圣虑今圣志先定臣复何忧敢不黾勉以图报效是日吕祉为郦琼所杀先一日琼与其衆拥祉次三塔距淮仅三十里下马立枣林下谓曰刘豫逆臣我岂可见之衆逼祉上马祉骂曰死则死此尔等过去亦岂可保也军士闻之有伤感咨嗟者琼恐摇衆心乃急䇿马先渡淮至霍丘县令统领官尚世元杀祉世元以刃刺祉且顾统领官王师晟师晟不肯祉骂琼不已遂碎首折齿而死甲辰御笔两浙东路安抚制置大使兼知绍兴府赵鼎充万寿观使兼侍读疾速赴行在是日张浚留身求去位上问可代者浚不对上曰秦桧何如浚曰近与共事始知其闇上曰然则用赵鼎遂令浚拟批召鼎桧谓必荐已退至都堂就浚语良久上遣人趣进所拟文字桧错愕而出浚始引桧共政既同朝乃觉其包藏顾望故上问及之诏新除崇政殿説书尹焞疾速赴行在以焞再辞除命故也丁未张浚论淮西地势险阻可以固守陈与义曰见王徳呈淮西图道路几不可方轨上曰地形虽险亦在将兵者如何耳李左车谓井陉之道车不得方轨骑不得成列韩信卒由井陉口以破赵军要是险阻不足恃也戊申权礼部侍郎呉表臣言比年科举校艺诗赋稍优不复计䇿论之精粗以致老成实学之士不能无遗落之叹欲望特降睿旨今之秋试及将来省闱其程文并须三场参攷庶几四方学者不徒事于空文皆有可用之实辅臣进呈上曰文学政事自是两科诗赋止是文词䇿论则须通古今所贵于学者修身齐家治国以治天下专取文词亦复何用癸丑赠吕祉资政殿大学士时有得祉括髪之帛归呉中者其淑人呉氏持之自尽以狥葬闻者伤之甲寅中书言命官犯赃抵死祖宗之时间有杖嵴刺面系一时酌情断遣近来刑部引为常例甚非朝廷钦恤之意诏自今似此案状令刑部更不坐例止由朝廷酌情断遣自是赃吏不复黥配矣乙卯御史中丞周祕入对论右仆射张浚轻而无谋愚而自用徳不足以服人而惟恃其权诚不足以用衆而专任其数虽本无疑贰者皆使有疑贰之心虽本无怨望者皆使有怨望之意故郦琼以此懐疑而叛愿早正其误国之罪以为后来之戒丙辰殿中侍御史石公揆入对论张浚罪是月诸路大旱江湖淮浙被害甚广江西制置大使李纲献言乞修政事以救今日之弊大略以谓前年江湖闽浙尝苦大旱陛下亲洒宸翰劝诱赈济至诚感天报以休应嵗大丰穰民以安乐自经一稔之后上下恬嬉不复勤恤民隠朝廷百色诛求上供不以官数而以虚额和籴不以本钱而以闗子丝𧖟未生已督供输禾谷未秀已催装𤼵州县困于转输文移急于星火官吏愁叹闾里怨咨感动天心旱灾复作然则陛下欲销弥灾异导迎吉祥不必他求但如前日之用心自然感召和气休应立臻继旱暵复为丰年矣今日之患欲民力寛则军食阙矣欲军食足则民力乏矣非有术以权之使歛不及民而军食足不可得而均也惟陛下留神邦本天下幸甚九月辛酉申命吏部审量崇观以来滥赏初范宗尹既免相遂罢讨论及是复开生二十四项自是追夺者复衆矣左正言李谊论张浚望收还政柄置之闲慢乙丑御史中丞周祕入对言近上殿论宰相张浚失谋误国乞正其罪未䝉付外施行臣谨摭所闻为陛下言其二十罪虽未足以尽浚之所为而不达军情不恤民力不用善言不畏公议所以至于败事者实皆由此今犹强颜庙堂之上以淮西之变为细事以吕祉之死为竒节尚欲文饰其过以欺圣明此亦可谓无耻矣望将浚前后罪状明正典刑以为人臣误国之戒浚闻复求去自是不复入对矣丁卯京东淮东宣抚处置使韩世忠淮西宣抚使张俊皆入见议移屯秦桧曰臣尝语世忠俊主上倚两大将譬如两虎固当各守藩篱使冦盗不敢近上曰此谕犹未切政如左右手岂可一手不尽力也乃命俊将所部自盱眙军移屯庐州辛未江西制置大使兼知洪州李纲奏䟽论淮西兵叛因劝上以兼听上深以为然令学士院赐诏奖谕时纲疏所陈朝廷措置失当者五深可叹惜者五及鉴前失以图将来者五且言天地之变不足为灾人不尽言国之大患侍从者献纳论思之官也䑓諌者耳目心腹之寄也今侍从台諌以言为职类皆毛举细故以塞责至于国家大计系社稷之安危生灵之休戚者初未尝闻有一言及之陛下试察如淮西之变侍从台諌之臣亦有见危纳忠为陛下言之者乎大臣懐禄而不敢諌小臣畏罪而不敢言此最今日之可忧者又以书遗张浚言自今春合下专任大政以来荐进人才调护将帅措置边防均理财用皆未卓然有以慰天下之心者声誉损于前时规模爽于旧説中兴气象邈未有期不知何为而然也且以近日淮西叛将事观之官吏军民二十余万相率而北去将佐遇害者甚衆合下平日信任以为可属大事如吕祉者被执以往挫威辱国中外震惊于谁责而可乎今有人力足以举百钧而益之以万钧则力必不胜矣然有可任之理者与人共之也今合下以一人兼将相之权緫中外之任而无与人共功名之心软美者进鲠谅者疎逆耳苦口之言不闻曲突徙薪之谋不至变生所忽不足怪也若因淮西之变痛自惩创辑睦将帅博询衆谋惟其是之为从幡然改图则未必不转祸而为福也安危休戚与国家及合下同之和靖处士尹焞言误䝉召命已及国门癃老废疾委寔可矜伏望敷奏许之自便辅臣进呈上曰尹焞可谓恬退矣辞免之奏至十数上而未止可降旨不允初以旱故求直言而太学生有应诏上书论兵事者且言以淮西一事论之去嵗刘豫力攻淮西刘光世遂欲南渡为退保之计光世之罪天下共欲诛之郦琼等兵马平日骄堕终不为用天下之事有大于此者乎古中兴之世则必有中兴之臣臣观张浚区区之心实有是念惜乎才力有限举非其人浚之孤立无一介为助者为陛下自任以天下之责此亦今日之所难矣臣愿陛下召诸大臣尽赴行在拜张浚为大都督陛下亲御战马往来问劳庶使蕃伪之情不能探伺臣闻张俊一军号曰自在军平居无事未尝閲习惟韩世忠岳飞两军人马整肃愿陛下速置诸路都督以通上下之情无使诸军复有淮西之祸也壬申特进守尚书右仆射同中书门下平章事兼枢宻使都督诸路军马监修国史张浚罢为提举江州太平观浚为相凡三年给事中直学士院胡世将试尚书兵部侍郎先是赵鼎言臣䝉恩召还经惟方再辞而复遣使宣押臣无地措足然先事言之则不敢昧盖进退人才乃其职分今之清议所与如刘大中胡寅吕本中常同林季仲之徒陛下能用之乎妬贤党恶如赵霈胡世将周祕陈公辅陛下能去之乎陛下于此或难则臣何敢措其手也䟽入上为徙世将于是公辅等相继补外癸酉湖北京西宣抚使岳飞言近传淮西军马溃叛于国计未有所损不足上轸渊衷臣愿提全军进屯淮甸万一蕃伪窥伺臣当竭力奋击期于破灭诏奖之右司諌王缙请对乞留张浚不从甲戌张浚落职依旧宫观浚既罢相而御史中丞周祕复论浚望削夺官职重赐窜责以为大臣专权误国之戒殿中侍御史石公揆亦论浚罪请投之逺方故有是命乙亥大理少卿薛仁辅乞天下狱有半年未决者委提㸃刑狱亲问一年未决者具因依申省张守等奏累降旨催诸路决狱不得淹系若如仁辅所奏则许及半年或一年矣上以为然且曰狱重事也朕自即位以来未尝送一人入狱淮西宣抚使张俊言军中营寨未办张守乞増支钱上因论财用皆出民力若如此之费实不可已茍可已者须极爱惜张俊尝奏军中费却陛下无限钱粮朕语之朕何尝有一钱与卿此皆百姓膏血也卿知百姓膏血不可穷竭务与朝廷为一体则中兴之功不难致矣丙子万夀观使兼侍读赵鼎守尚书左仆射同中书门下平章事兼枢宻使前一日鼎至行在上召对于内殿首论淮西事鼎曰臣愚虑不在淮西恐诸将窃议因谓罢刘光世不当遂有斯变自此骄纵益难号令朝廷不可自沮为人所窥上以为然丁丑上问赵鼎防秋大计鼎曰淮西虽空阙当以壮根本为先务又问去留如何鼎曰来已失之遽去不可复尔今国威少挫须勉强自振上以为然且曰初闻淮西之报未尝辄动执政奏事皆皇惧失措反求以安慰之鼎曰正须如此见诸将尤须安靖使之罔测不然益増其骄蹇之心矣仍以控制之事专责之二将曰光世之兵本不为用我之所赖惟汝二人彼必感陛下倚任之重且不敢以朝廷为弱也前此大臣曽以此启否上曰彼皆仓皇无地措足何暇及此戊寅御书羊祜𫝊赐枢宻使秦桧辛巳合祀天地于明堂太祖太宗并配张俊至行在特诏俊赴大礼侍祠召刘光世高世则赴行在权礼部侍郎陈公辅言光世之召乃因大将之言如是则朝廷威令可否皆在诸将今后大将有过何以处之张浚之罢几于助将帅而罢宰相何倒置之甚耶乙酉张子仪监登闻鼓院未上改军器监丞大将子孙除职事官始此交趾郡王李阳焕薨子天祚立丙戌李处廉除名新州编管处廉知永嘉县坐以官钱雕伊川集板及印造与人并他赃当绞特贷死籍其赀自是以为例丁亥中书言川陜宣抚副史呉玠于梁洋劝诱军民营田今夏二麦并约秋成所收近二十万石可省馈饷诏奖之戊子权主管侍卫马军司公事刘锜知庐州主管淮南西路安抚司公事仍兼制置副使张俊既还行在朝议复遣之赵鼎显言于衆曰今行朝握精兵十余万何至自扰扰如此傥有他虞吾当身任其责俊军还未閲月乃遽使之复出不保其无溃乱也起居舍人勾涛因荐锜以所部屯合淝上从之时淮西制置副使杨沂中亦已还行在在淮西者锜一军而已刘豫使乞兵于金主亶且请用郦琼为乡导併力南下亶阳许之遣使驰诣汴京以防琼诈降为名立㪚其衆先是王伦奉使至归徳府豫迟之不遣弥旬迓使至伦始渡河见鲁王昌沈王宗弼于涿州具言刘齐营私民怨之状时金人已定议废豫颇纳其言冬十月庚寅上谓大臣曰向缘亢旱诏求直言自是上书者甚多虽经亲览犹恐未能详究利病可令后省官子细看详有可採者中书条上取旨行之庶诏令不为虚文诏依旧间日一开讲筵用右正言李谊奏也先是陈公辅建议以为上日临讲筵有妨退朝居丧之制乞令讲读官供进口义谊奏真宗嗣位首命崔颐正讲尚书英宗嗣位司马光首请开讲筵是祖宗三年之制未尝废学也从之壬辰周禧入对论张浚罪乞更赐贬责丁酉新知永州胡安国提举江州太平观从所请也赵鼎进呈因言安国昨进春秋解必尝经圣览上曰安国所解朕置之座右虽间用传注颇能𤼵明经旨朕喜春秋之学率二十四日读一过居常禁中亦自有日课早朝退省閲臣僚上殿章疏食后读春秋史记晩食后閲内外章奏夜读尚书率以二鼓罢鼎曰陛下圣学如此非异代帝王所及上曰顷陈公辅尝諌朕学书谓字画不必甚留意朕以谓人之常情必有所好或喜田猎或嗜酒色以至其他玩好皆足以蛊惑性情废时乱日朕自以学书贤于他好然亦不至废事也戊戌提举江州太平观张浚责授祕书少监分司南京永州居住先是赵鼎奏欲降一诏以安淮西军民上曰当以罪己之意播告天下俟行遣张浚毕降诏鼎曰浚已落职上曰浚误朕极多理宜逺窜鼎曰浚母老且有勤王大功上曰勤王固已赏之为相也功过自不相掩于是台諌周祕等论浚罪未巳石公揆李谊相继论列祕对后四日夜降祕等各两章后批浚散官安置岭表至是鼎封起未即行翌日至漏舍约诸人救解鼎奏曰外颇传播以谓浚之出皆诸将之意今又如此行外间益疑矣上曰若宰相出入由于诸将即唐末五代之风今幸未至此鼎曰今谪浚虽非诸将之言亦少快诸将之意矣上曰此不恤也枢宻使秦桧奏曰臣等前日不敢言今日却当言参知政事张守曰浚为陛下捍两淮宣力勤劳前此罢刘光世正以其衆乌合不为用今其验矣羣臣从而媒孽其短臣恐后之继者必指浚为鉴孰肯身任陛下事乎上顾而不答鼎又曰浚有老母今过岭必不能将母陛下忍使其子母为死别乎上犹未解鼎又留身再恳曰浚之罪不过失䇿耳凡人计谋欲施之岂不思虑亦安能保其万全傥因其一失便寘之死地后虽有竒谋妙筭谁敢献之此事利害自闗朝廷非独私浚也上意解鼎朝退召勾龙如渊冯康国冯檝至都堂曰上怜徳逺母老有复辟功决不逺谪无过岭之患诸君速以书报上意三人退鼎又目之曰鼎不负徳远徳远负鼎又翊日乃有是命鼎之初相也上谓曰卿既还相位见任执政去留惟卿鼎曰秦桧不可令去浚既贬张守陈与义乞罢上皆许之桧亦留身求解机务上曰赵鼎与卿相知可以少安桧退至殿庐起身向鼎谓曰桧得相公如此更不敢言去江西制置大使李纲上䟽言臣切见张浚罢相言者引汉武诛王壅事以为比臣恐智谋之士卷舌而不敢谈兵忠义之士扼腕而无所𤼵愤将士解体而不用命州郡望风而无坚城陛下将谁与立国哉夫张浚措置失当诚有罪矣然其区区狥国之心有可矜者愿少寛假以责来效庚子都官员外郎冯康国乞补外赵鼎奏自张浚罢黜蜀中士大夫皆不自安今留行在所几十余人往往一时遴选臣恐台諌以浚里党或有论列望陛下垂察上曰朝廷用人止当论才不才顷台諌好以朋党罪士大夫如罢一宰相则凡所荐引不问才否一时罢黜此乃朝廷使之为朋党非所以爱惜人才而厚风俗也鼎等顿首谢壬寅祕书省正字胡珵李弥正复兼史馆校勘赵鼎因奏事议及改修神宗实录上曰止修讹谬非有所改也鼎曰所降御笔如此上曰乃宰相拟定者鼎曰起居注载着作郎张嵲所得圣语亦然上骇曰安得有此即诏嵲所记勿存留鼎乃知是事本非上意鼎又曰臣去国半载今观圣意稍异前日上曰寻常造膝每以孝悌之説相摇撼其实绍述之谋也鼎曰秦桧莫有此论上曰无之自卿去惟朱震不改其旧鼎曰臣观持中论者皆惑圣聪乃是沮善之术故以为不可太分当兼收并用则得人之路广臣谓君子小人并进何以为治与其多得小人宁若少得君子之为愈也盖分善恶惟恐不严稍寛则落其姦便君子于小人常恕小人于君子不恕也上复以为然乃诏昨令史馆官再加研考新修神宗实录止缘曽统所进本脱落不全又九卷不载旧史理宜修整别无同异之嫌元校勘官胡珵李弥正可依旧校勘癸卯上曰昨布衣赖好古上书论䖍贼事颇有理赵鼎奏大意以招安为非陈与义曰招安讨杀不可偏废上曰用兵则不免害及良民止当诛其首恶余悉纵之乃善初京东淮东宣抚处置使韩世忠遣亲校温济来奏事且图上淮阳形势言贼并淮阳増筑堡障欲遣偏师平之上戒济曰归语汝帅当出万全不宜轻动以贻后悔济既禀命复要他日将士之赏上曰有功须要赏但须覈实然后有功者劝世忠既以状来上则朝廷不欲违其意但攻淮阳赏一万七千余人人不以为当也济恐悚奉诏辛亥权主管殿前司公事杨沂中乞以诸路所起禁军弓弩手拣刺上四军赵鼎等因论及南兵可教张守曰止是格尺不及耳上曰人犹马也人之有力马之能行皆不在躯干之大小故兵无南北顾所以用之如何耳自春秋之时申公巫臣通呉于上国遂霸诸侯项羽以江东子弟八千横行天下以至周瑜之败曹操谢元之破符坚皆南兵也甲寅直祕阁詹大和知江州仍趣之任赵鼎进呈除目因言士人有不可为郡守而必欲得之者往往不肯就宫祠上曰尔则不肯其如一方赤子何鼎对而叹曰大哉帝王之言也乙卯上曰昨降出刘瑜书论十事皆民间疾苦可择其当行者行之赵鼎等曰所论皆善然法令已详宻当申严行下上曰若申严未必济事须去其不便于民者谓如向来浙右困于水脚钱其后造成纲船遂免此患瑜以布衣应诏言事上纳用之丁巳诏遇六参日轮行在百官一员转对右正言李谊奏昨扈从臣僚不多止令轮对一次今已轮徧数月矣望准建隆天圣故事日轮一员俟百官俱集则依旧制故有是旨闰十月辛酉知广州连南夫条上市舶之弊上曰市舶之利最厚若措置合宜所得动以万计岂不胜取之于民朕所以留意于此庶几可以少寛民力耳癸亥左正言辛次膺论士大夫营私不任事之弊诏榜朝堂时赵鼎再相已踰月未有所施设朝士或以此责之鼎曰今日事如久病虚弱之人再有所伤元气必耗惟当静以镇之若作措置焕然一新此起死之术也张徳远非不欲有为而其效如此亦足以戒矣赵鼎奏张俊措置河道事上曰俊每事必亲临所以有济上因言朕每论将帅须责其挽弓骑马人未知朕意必谓古有文能附衆武能威敌不在弓马之间抑不知不能弓马何以亲临行阵而率三军使之赴难况今时艰将帅宜先士卒此朕之深意也乙丑上谕大臣曰川陜茶当专以博马闻呉璘军前尚或以博马价珠及红髪之属艰难之际战马为急可札下约束丙寅左宣教郎尹焞为祕书郎兼崇政殿说书焞及国门称疾未巳上趣起之既而焞入见遂就职焞每当讲前夕必斋戒沐浴或问之曰欲以所言感悟人君安得不敬焞时年六十七矣焞既至经筵数日即乞致仕翌日赵鼎言焞有山林志不乐居此愿陛下以礼留之因加赐赉焞乃止其后有言于上者乃谓其徒相与造谋欲朝廷见留以为高云己巳上谓大臣曰朕思今日安民之要无过择监司郡守而已其间或有不材之人奈一方赤子何可降旨令侍从官不限员数举可以为监司郡守者中书置籍遇有阙卿等共议差填朕亦当书之屏风置诸左右以时揭贴见在已差人不任职而无他过与自陈宫观公议亦必以为是上又曰谬吏之害民甚于赃吏赃吏一身取钱尔谬吏为州则一州之胥吏皆取钱为县则一县之胥吏皆取钱其害民岂不甚于赃吏也秦桧曰向令内外侍从举知县而有互举其子者其子又皆贪赃上曰侍从官朕之所取信也而其任私欺谩如此朕当时不知若知之当窜之岭表庚午诏侍从官各选可为监司郡守之人不限员数具名以闻务令实惠及民不为文具辛未诏堂除吏部窠阙并依去年十二月丙午指挥已前旧制施行自张浚独相欲革内重外轻之弊乃诏郎官馆职二年并补外又取寺监丞以下至外州学官送部者百阙而取知县堂除者四十处未几郎曹馆职请外者衆终不克行至是又复其故焉诏史馆见修徽宗皇帝日厯以实录为名庚辰韩世忠乞统制官许世安功赏上曰世安虽勇果不及唿延通等而平稳晓事过之平居议论多有补于世忠上于诸将偏裨其才性短长亦照临无遗如此辛巳江南西路安抚制置大使兼知洪州李纲提举临安府洞霄宫时赵鼎奏桧已恊议回跸临安纲闻之上疏諌大略谓自昔用兵以成大业者必先固人心作士气据地利而不肯先退尽人事而不肯先屈是以楚汉相距于荥阳成臯间高祖虽屡败不退尺寸之地既割鸿沟羽引而东遂有垓下之亡曹操袁绍战于官渡操虽兵弱粮乏荀彧止其退师既焚绍辎重绍引而归遂丧河北由是观之今日之事岂可因一叛将之故望风怯敌遽自退屈果出此谋恐六飞回驭之后人情动摇莫有固志士气销缩莫有鬭心我退彼进使贼马南渡得一邑则守一邑得一州则守一州得一路则守一路乱臣贼子黠吏姦氓从而附之虎踞鸱张虽欲如前日返驾还辕复立朝廷于荆棘瓦砾之中不可得也既而具防冬画一事件言之遂忤当路意时江西大旱而纲课民修城民不以为便侍御史石公揆因劾纲妄自尊大肆行烦扰殿中侍御史金安节左正言李谊右正言辛次膺亦论纲困苦士民毒流一路乞赐黜责三省乃检会纲累乞宫祠奏章行下未有代者纲惩靖康之谤乃且以本司积蓄钱谷之数闻于朝自是不复出矣壬午赵鼎等奏𣙜货务出卖度牒而逺方不能就买欲量付诸路上曰如此则州县将科敷于百姓矣鼎等奏不责以限数则无科敷之弊上曰宜严为约束毋使民受其患户部侍郎王俣乞令从官所举监司郡守必取曽经治县声绩显着之人从之戊子诏应淮西脱归使臣不候整㑹去失并先次支破本等请给如有冒滥即坐如法初淮西军中诸使臣为郦琼劫去至是复归者甚衆有司以文劵不明例降所给赵鼎宻白于上曰此曹去伪归正当优假之今乃降其所请反使栖栖有不足之叹上即批出各还其本等于是人心欣然来者相继十有一月甲午用户部尚书章谊请置赡军酒库于行在其后歳收息钱五十万缗淮西宣抚使张俊入见为上言刘光世罢军政闲居自有登仙之叹上不乐谓俊曰卿初见朕何官曰副使是时家赀如何曰贫甚从陛下求战袍以御寒上曰今日贵极富溢何所自耶曰皆陛下所赐上曰然则卿宜思所以自效而有羡于光世何耶俊皇恐谢甲申川陜宣抚副使呉玠遣使臣吕政求犒军物上召政谕之曰归语呉玠玠自小官拔擢至此皆出于朕非由张浚也大丈夫当自结主知何必附託大臣而后进所须犒军物已支百五十万缗非因浚进退有所厚薄也宜以此谕之丁酉执政拟临安火禁条约凡纵火者从军法遗火延烧数多者罪亦如之上曰遗火岂可与纵火同罪且立法太重往往不能行赵鼎曰遗火数多者取旨可也上曰止于徒足矣庶可以必行兼刑罚太重亦非朝廷美事戊戌江东宣抚司干办公事王漻上六朝进取事类诏与陞擢差遣庚子四川安抚制置大使席益以母朱氏忧去官壬寅上谓大臣曰张俊事上御下虑事临敌皆不易得独好广邸地营土木朕数鑴谕莫能改也比因其入对靣谕以朕来建康行宫皆因张浚所修朕不允葺数间小屋为燕居及宫人寝处之地当与卿观之初不施丹雘盖不欲劳人费财也俊曰略加粉饰不过二三千缗朕语以国用艰窘之时以二三千缗崇土木之饰亦所不忍也俊感叹而去乙巳金右副元帅宗弼执伪齐尚书左丞相刘麟于武城于是尚书省上豫治国无状金主亶下诏责数之略曰建尔一邦逮兹八稔尚勤吾戍安用国为宁负而君无滋民患丙午诏浔州编管内侍李絪留滞衢抚州踰年不去令两路宪臣体访押赴贬所赵鼎曰陛下于近习不少假贷如此上曰小事便须绳治无使滋长童贯梁师成岂是一日至此要在不可假以事权尔是日金人废刘豫为蜀王囚于金明池己酉殿中侍御史金安节言诸路和籴米收耗太多上曰郡守当痛与惩戒赵鼎等奏江东郡守有掊歛不恤民者上曰郡守以字民为职掊歛不恤朕何赖焉当悉罢与宫观选除循吏如周纲陈槖之流使罢者不失宫观之禄而民被实惠实为两得上论诸军使臣猥多嵗増俸廪因曰大将奏功率以所爱𥚹裨多转官资而出战士卒往往不及不惟无以劝有功兼亦蠧国用朕尝谓行赏当先自下行罚当先自上鼎曰圣虑高逺岂诸将可及庚戌初修武郎朱弁既为金人所拘遣李𤼵归报尼堪等相继死亡上曰艺祖皇帝兵不血刃而得天下故福祚悠逺自古帝王未闻穷兵黩武而能长久者金人连破大国而兵弗戢不亡何待来春当极力经理中原辛亥右迪功郎李时雨献玉垒忠书三十篇诏特狥二资壬子枢宻院计议官吕稽中司农寺丞盖谅并罢二人皆为都督府官属故侍御史石公揆论之赵鼎等开陈稽中谅之为人上曰用人不须太速须使名实加于上下然后无异论贤士大夫衆所未知骤加拔擢一遭㸃汚则为终身之累非所以爱惜人才也丙辰上与大臣言嗣濮王仲湜酷好珊瑚赵鼎因言顷到蔡行家见其奢丽可骇如卧榻亦以滴粉销金等为饰上曰朕顷在藩邸犹用黒漆床渡江以来止用白木上施蒲荐素黄罗为褥素黄罗被三条而已睡后岂复知有华好也新知台州秦梓主管台州崇道观先是殿中侍御史金安节论梓人品凡下附丽匪人讨论之法独不行于梓郡守民之师帅风化所系而梓之所履如此难以望其化民成俗矣䟽入不报安节又言近降圣旨欲实惠及民不为文具臣之区区必欲罢梓所授者盖欲使郡守之选自比加重以称陛下及民之意也梓闻乞宫观乃有是命枢密使秦桧深恨之荆湖南路提㸃刑狱司干办公事胡钤充枢密院编修官十有二月庚申礼部尚书刘大中言浙东之民有不举子者臣尝承乏外郡每见百姓诉丁盐䌷绢最为疾苦盖为其子成丁则出䌷绢终其身不可免愚民宁杀子不欲输䌷绢又资财嫁遣力所不及故生女者例不举诚由赋役烦重人不聊生所致也赵鼎进呈上曰可严行禁止朝廷法令备具往往不能奉行如销金铺翠立法甚严禁中有犯罚俸三月无一人敢犯者而闻士民之家尚有铺翠一事非特长奢侈之风而残害物命不知其数且行下广南福建禁採捕者鼎退而批旨以大中所言送吏部措置癸亥礼部侍郎常同奏奉诏举可为监司郡守之人辅臣进呈上曰朕已令书于屏今后监司郡守有阙有已差人不足任皆当用所荐人填阙虽不满一人所欲而千里之民休戚所系当权轻重而处之庚午枢密院进呈先得旨令京东宣抚处置使韩世忠移司镇江府留兵以守楚州世忠上奏极论敌情巨测其将以计缓我师乞独留此军遮蔽江淮誓与敌人决于一战上赐札曰朕得所奏益见忠诚虽古名将亦何以过古人有言阃外之事将军制之今既营屯安便控制得宜卿当施置自便勿复拘执至于军饷等事已令三省施行乙亥上谓宰执曰闻三省文书极繁卿等省閲日不暇给皆由六部官不任责事事申明故也岂有为尚书不能任一部之事朕若擢为执政便可裁天下之务赵鼎曰承平时朝廷尊严上下有分昨一小使臣马前喧唿臣恐其诉寃乃求差遣尔政由臣等不才致朝廷之势陵夷上曰此须与行遣天下事赏罚而已若有罪不罚渐成姑息之风诚为不便乃命六部措置条具申省金人徙刘豫于上京后封曹王乙亥户部尚书章谊入对上谕曰天下苗禾须与措置其不熟处除检于外止令输钱仍运钱于丰熟之地籴米如此则公私两利矣癸未有司奉九庙神主还浙西徽猷阁待制王伦右朝请郎高公绘还自金国初刘豫废左副元帅昌乃送伦等归曰好报江南既道涂无恢和议自此平达伦言金人许还梓宫及皇太后又许还河南诸州上大喜赐予特异初知泗州刘纲乞调除州千夫修城有旨从之言者以为非是甲申上谓宰执曰百姓诚不可劳但边城利害至重天下之事亦权轻重而朕爱民力一毫不敢动惟此役不得已也赵鼎曰昨得旨已令优给钱米矣以王伦为徽猷阁直学士充奉迎梓宫使高公绘为右朝奉大夫充副使宋史全文卷二十上卷二十中钦定四库全书宋史全文卷二十中宋高宗十一戊午绍兴八年春正月戊子朔上在建康癸巳言者请今后从官作守不许冲见任人赵鼎曰祖宗以来如此上曰若遇从官无异庶官宰执无异从官则非朝廷之体丙申御史中丞常同言自大臣用事以来沮抑言路喜怒好恶一出私意台諌章䟽多不报行或加节贴文理不通殆非所以明是非公赏罚肃纪纲广言路也道揆法守不宜分彼此之嫌进贤黜姦当共守至公之道言章若实使天下知朝廷议罪之当若其不实亦使被罪者异时得以自明欲望特降处分随事札下报行以称陛下无偏无党之意从之戊戌参知政事张守知婺州初上将还临安而守谓建康自六朝为帝王都江流险濶气象雄伟且据㑹要以经理中原依险阻以捍御强敌可为别都以图恢复每对必为上言之及将下诏东归守与赵鼎议于都省不合又谋诸朝上顾守曰何如守曰昨日都省已与赵鼎言之陛下至建康席未及煖今又巡幸百司六军有勤动之苦民力邦用有烦费之忧愿少安于此以系中原民心鼎不可守引疾求去故有是命乙巳赵鼎言士大夫多谓中原有可复之势宜便进兵乞召诸大将问计上曰不须恤此今日梓宫太后渊圣皇帝皆未还不和则无可还之理丙午左正言辛次膺提㸃荆湖南路刑狱公事次膺尝论王仲嶷王㬇之父在建炎中皆尝投拜㬇不当与郡仲薿不当复官二人枢宻使秦桧妻党也桧力营救次膺乃併劾之曰是将有蔽朝之渐时桧议复遣王伦使北请和次膺力言国耻未雪义难请好面陈及上䟽者六七不从乃以母疾求去故有是命丁未召新知眉州邵溥赴行在上谓赵鼎曰朕于知名士大夫皆欲识之独未识溥宰执大閲张俊军马于城西翌日赵鼎奏器甲精明照耀广川军马之盛至于如此皆陛下留意所致上曰前日俊来奏事具言近来军中制造兵器已无遗功朕因谕之国家之力亦尽于此矣但欠一事尔俊曰不知欠何事朕曰所欠力战而已俊悚息对曰他日若遇敌臣当尽死以报国家戊申尚书兵部侍郎胡世将为四川安抚制置使兼知成都府二月戊午知卢州主管淮西安抚司公事刘锜对于内殿锜言淮北兵归正者不絶今嵗合淝度可得四五万衆翌日上谓赵鼎等曰朕每虑江上诸将控扼之势未备若上流有警岳飞不可下则江池数百里边面空虚得锜一军遂可补此门矣鼎曰更须措置荆南事若就绪则沿流上下形势相接不同前日上曰如此经营人事既成若功有不成则天也䕫州教授李昌言应诏撰成中兴要览十篇诏本州取索实封投进壬戌湖北京西宣抚使岳飞乞増兵上曰上流地分诚濶逺宁与减地分不可添兵今日诸将之兵已患难于分合与其添与大将不若别置数项军马庶几缓急之际易为分合也飞又奏为湖北转运判官夏珙等陞职进官上曰可作直旨行下监司守臣朝廷所用不当令尽归大将上召淮西宣抚使张俊至宫中从容与论边事俊曰臣当与岳飞杨沂中大合军势期于破敌以报国家上谕之曰卿能如此甚副朕意朕更有一二事戒卿卿在此毋与民争利勿兴土木之功俊悚息承命俊见地无砖面再三叹息上曰朕为人主虽以金玉为饰亦无不可若如此非特一时士大夫之论不以为然后世以朕为何如人主也癸亥上发建康府甲子殿中侍御史张绚乞车驾所过州县量免租税上曰自古人主所过皆有蠲复当议使实惠及之绚又乞踈决上曰此事则不须父老望幸之意不可不有以慰之若罪人有罪无可恤也丙寅提举江州太平观胡安国充宝文阁直学士赐银帛三百匹两安国以衰疾乞致仕上将许之乃诏以安国解释春秋成书进职加赐翌日诏安国进一官致仕命未下而安国卒矣安国风度凝逺言必有教动必有法燕居独处未尝有怠慢而与人谈论气恬词简若中无所有性本刚急晩更沖澹年浸高加以疾病而谨礼无异乎平时家居食不过兼味病中值嵗大旱所居岑寂膳羞不可致子弟或请稍近城郭便药饵安国曰死生有命岂以口体移不赀之躯哉虽转徙屡空取舍一介必度于义少从游酢谢良佐邹浩游与向子韶曽开唐恕朱震情义最笃震被命召问出处之宜安国曰世间惟讲学论政则当切切询究若夫行已大致去就语黙之机必自斟酌不可决诸人亦非人所能决也由中兴以来诸儒之进退最合于谊者安国与尹焞而已乙亥四川都转运使李迨罢用宣抚副使呉玠奏也时宣抚司参议官陈逺猷已兼转运副使乃命主管茶马张深兼权副使与逺猷共事戊寅上至临安府壬午祕书郎尹焞试祕书少监仍兼崇政殿説书三月己丑中书门下省检正诸房公事林季仲主管洪州玉隆观以御史中丞常同言其贪惏邪佞故也季仲尝因对上奏曰臣闻古语有曰乳彘抟虎伏鸡搏狸夫彘非虎之敌鸡非狸之敌其能搏之者𤼵于感愤之诚也金人肆为贪虐以吞噬中夏自今观之诚强矣然中原之地尚数千里带甲之士无虑百万亦何至如是之弱哉尝试号于衆曰金人杀而父兄系而妻子燔而庐舍夺而财宝是为不共戴天之雠必思有以报之则俯仰之间气必百倍以此衆战谁能御之今世之説者不然曰天命如此其如彼何而释老报应之说又从而蛊之缙绅士大夫率以为然往往束手受囚引颈待刃为之甘心焉呜唿能洗是耻犹有余耻能雪是寃犹有余寃若归之命而听其自尔可谓善自寛矣且人事尽而后可以言命四夷交侵必因小雅之废小雅之废命耶人耶外攘夷狄必由政事之修政事之修命耶人耶如以命而已矣则贤才不必求政刑不必用将帅士卒不必选练车马器械不必修备以待命之将兴斯可也故李泌以谓君相不可言命惟当修人事而已矣区区呉越激于感愤犹能以危为安以亡为存况以天下之大亿兆之衆乘其怒心而为之何遽不为福乎克复宗社取旧物以还中原夫亦何难之有既而同又请黜季仲职名以戒作伪之士季仲坐夺职庚寅礼部尚书刘大中参知政事兵部尚书王庶充枢宻副使庶为尚书时尝论制夷狄之道在于爱民兵书无不本于爱民者今缙绅无一言及民何也古之已衰而兴者未有不由于威令行纪纲立既盛而衰者未有不由于威令不行纪纲不立羣臣有言虑合圣心者愿畧烦文为简易与反复图成败上叹曰大臣才也遂有是除庶私念军不可专专则难制兵不可骄骄则不用命赏罚不可不公不公则人不服今世可为乎我于爵赏不滥人多以我为吝于罪无所贷人多以我为刻今此可行乎辞其位者三不听遂论江西淮南广东盗发四十余辈出于冻饥宜蠲平赋役治部使者守令贪虐以慰安其心且曰负陛下恩徳壊陛下天下者彼则去矣陛下为宗庙社稷主何所之乎其言激切类此壬辰枢宻使秦桧守尚书右仆射同中书门下平章事兼枢宻使前一日赵鼎留身奏事上曰秦桧久在枢府得无怨望否鼎曰桧大臣必不尔然用之在陛下尔是夕鎻院制下朝士皆相贺惟吏部侍郎晏敦复退而有忧色曰姦人相矣给事中张致远祕阁修撰闻之皆以敦复言为过其后乃服甲午参知政事陈与义知湖州己亥制授故南平王李阳焕嗣子天祚静海军节度使安都䕶封交趾郡王如阳焕初封故事壬寅诏故相韩忠彦配享徽宗皇帝庙庭用从官议也丙午赵鼎奏近积雨恐伤蚕麦欲诣天竺寺祈晴上曰朕于宫中亦养蚕一箔要知农桑之候久雨叶湿岂有不损也戊申王次翁为吏部员外郎奏桧所引也四月庚申初置户部和籴场于临安其后又増于平江嵗籴米六十万石壬戌命枢密副使王庶暂往松江及淮南等处措置边防上戒以张浚待诸将多用数且狎昵自取轻侮吕祉以傲肆自大取败皆可为戒上因论王伯之道不可兼行当以三王为法今之诸将不能恢复疆宇他日朕须亲行不杀一人庶几天下可定自郦琼叛张俊擅弃盱眙而归诸将稍肆庶素有威严临发劳师于都教场军容严整庶便服坐坛上自杨沂中而下悉以戎服步由辕门庭趍受命拜赐而出莫敢仰视自多事以来所未有庚午徽州布衣王悱献孝经解义诏赐帛三十匹壬申祕书少监兼崇政殿説书尹焞留身求去时已诏焞免兼史事四月甲子上曰待与卿在京宫观焞力辞且云士人若不理㑹进退安用所学翌日上以谕辅臣叅知政事刘大中曰焞未问所学渊源足为后进矜式班列中若得老成人为之领袖亦是朝廷气象乃以焞直徽猷阁主管万寿观留侍经筵戊寅诏尹焞解论语书成特赐六品服壬午命翰林学士朱震知贡举是嵗増参详官二员是日王伦见金左副元帅昌于祁州五月丙戌何铸行祕书郎秦桧荐之也戊子监察御史张戒入对因言诸将权太重上曰若言跋扈则无迹兵虽多然聚则强分则弱虽欲分未可也戒曰去嵗罢刘光世致淮西之变今虽有善为计者陛下必不信然要须有术上曰朕今有术惟抚循偏禆耳戒曰陛下得之矣得偏禆心则大将之势分上曰一二年间自可了戒曰陛下既留意臣言赘矣庚寅诏衢州布衣柴宗愈与免文解一次宗愈献中兴圣统大略谓夏少康汉光武可为标准周宣王汉宣帝唐𤣥宗宪宗可为鉴戒故有是命丙申诏韩愈昌黎集中有佐佑六经不牴牾于圣人之道者许依白虎通説文例出题以取士用翰林学士知贡举朱震等请也丁酉御史中丞常同言刘子羽十罪诏落职戊戌知庐州刘锜奏使臣张括等三人自言在西京闗师古手下师古遣来申奏朝廷乞赦其罪自効来归上曰昨背叛从伪之人若能束身自归无功者朕以不死待之若能立功自効即随高下推赏赵鼎秦桧退而叹曰大哉王言此汉光武之略也庚子诏州县乡村五等坊郭七等以下贫乏之家生男女而不能养赡者每人支免役寛剰钱四千守令满替并以生处増减为殿最之首用刘大中请也辛丑提举江州太平观胡安国上遗表谥文定后数月诏曰安国所进春秋解义着王之大法朕朝夕省览以考治道方欲擢用遽闻沦亡可拨赐银帛三百匹两令湖南监司应副葬事赐田十顷以给其孤壬寅提举台州崇道观张焘试尚书兵部侍郎焘召还引对上慰劳久之因问朕图治一纪于兹而收效蔑然其弊安在焘曰自昔有为之君未有不先定其规模而能收效者臣绍兴初始䝉召对首以治道当先定其规模为言臣窃观方今朝廷施设之方朝令夕改其事大体重不可轻举者莫如六飞之顺动往者前临大江继又退守呉㑹曽未朞月而或进或却岂不为骁敌所窥乎此无他规模不素定故也陛下之所朝夕相与断国论者二三大臣而已而一纪之间命相之制凡十有四下执政递迁者亦无虑二十余人非规模不定任之不一责之不专致此纷纷乎日月逝矣大计不容复误愿陛下以先定规模为急规模既定未有治效不着上叹息曰此诚方今急务朕非不欲立定规模缘宰辅数易未有定论尔提举江州太平观刘子羽责授单州团练副使漳州安置御史中丞常同以十事论子羽故也丁未先是王伦既见鲁国王昌昌遣使偕伦见金主亶首谢废豫然后致上旨金主始宻与羣臣定议许和至是遣伦还且命乌凌阿思谋石庆充来议事枢密副使王庶条上淮南耕种等事上曰淮南利源甚博平时一路上供内藏细绢九十余万其他可知以此知淮甸不可不措置葺理湖北京西宣抚使岳飞闻庶行边遗庶书曰今嵗若不出师当纳节请闲庶称其壮节戊申命刑部员外郎李弥逊驰劳北使于平江翌日上谓辅臣曰馆待之礼宜稍优厚若事有商量早遂休兵得免赤子肝脑涂地此朕之本意也赵鼎曰若用兵不知所费多少比之馆待之费殊不侔矣上慨然叹曰当时若无军旅之事使朕专意保民十数年间岂不见效鼎与秦桧同对曰陛下为此言神明感格必有平定之期矣辛亥改命王伦充馆伴使初命权吏部侍郎魏矼馆伴矼言项任御史尝论和议之非今难以专对秦桧招矼至都堂问其所以不主和议之意矼具陈敌情难保桧谓之曰公以智料敌桧以诚待敌矼曰相公固以诚待敌第恐敌人不以诚待相公耳桧不能屈乃改命焉既而又辞遂命给事中呉表臣而伦充来馆中计事时左宣议郎王之道亦遗矼书言国家自靖康以来失于议和致两宫北狩万乗东巡百姓堕于涂炭迨今十有四年尚未觉误复纵王伦卖国引贼入家顷年章谊孙近使敌余人尽留南京惟谊与近得至军前禀议今敌使之来自合用此例留余人于韩世忠军中令其使副造朝不惟有以禠鸟兽之魄而夺之气亦足计示朝廷之尊乃若和议则有九不可而一可所谓一可者今敌诚欲还二帝六宫与祖宗之故地为徳于我而无所事贿夫谁曰不可为今日计当以此明告使者而俾复命焉茍惟不从是敌无意于盟我何罪也六月乙夘朔知信州程迈为江淮荆浙闽广等路经制𤼵运使专掌籴事礼部贡院奏试博学宏词合格中等詹叔义陈巖肖下等王大方诏叔义大方并与堂除巖肖赐同进士出自敕令所请福建路人户以子孙或同居缌麻以上亲与人虽异姓及不因饥贫并听收养即从其姓不在取认之限着为本路令其江浙湖广州县有不举子风俗处令宪臣体究申明依此立法从之壬戌衍圣公孔玠避乱寓衢州诏即赐田五顷癸亥尚书左仆射监修国史赵鼎史馆修撰勾涛祕书少监尹焞着作郎兼校勘张嵲佐郎胡珵校勘邓名世朱松李弥正高闶范如圭等上重修哲宗皇帝实录九月书成凡百五十卷乙丑御史中丞常同言近闗报曽惇进曽祖曽布着三朝正论真蹟转右承议郎臣闻昔者神宗皇帝切于求治鋭然更化付王安石以政事安石孤负委任创为新法布于是时实为腹心其政皆出于布之谋其法皆成于布之手故自海州懐仁县令一年半间十三迁而至知制诰安石尝语人曰终始言新法不便者司马光也终始言便者曽布也其余出入而已逮绍圣初布与章惇蔡卞同秉大政元祐之法度委如弁髦元祐之人才弃如断梗布内愧于私心外迫于清议乃间出一善言引一善士以求自异于衆既欲取高位于当年又欲掠美名于后世首鼠两端驯致建中之事遂致蔡京得以乗间而入贻祸邦家而朝廷尚尊其説颁其书于史官号曰正论臣窃惑焉臣愿宣谕史官笔削之际毋惑其説以至乱真庶几一代之典足以垂信后世诏付史馆戊辰接伴官范同言敌使已至常州王庶时在合淝上疏有曰彼之议和割地不过以画河画淮二者而已若曰画淮则我之固有而淮之外亦有见今州县所治如泗州涟水军是也既为我有安用和为若曰画河则东南数千里荆棘无人之地傥欲宿兵守之财赋无所从出彼必厚索歳币以重困我矣不如拘其使而怒之疏入不报辛未监察御史张戒言今日议和理有可得者有必不可得者画大河为界复中原还梓宫归渊圣此必不可得者也各务休兵音问往复或归吾太后此或可得者也复中原还梓宫归渊圣臣子之心孰不愿然以兵取之则可以货取之则不可非惟不可亦必不得设或得之不过如童贯买燕云之地敌人暂去复来财与地卒两失之尔自古岂有兵不能胜而货财可以却敌复国者壬申上特御射殿引见礼部合格举人黄公度以下遂以南省及四州类试合格举人黄贡等共三百九十五人参定为五等赐及第出身同出身奏名林恪以下出身至助教癸酉枢密副使王庶自淮西还行在先是庶将还朝未至复上䟽言商之高宗三年不言其在谅闇言犹不出其可以见外夷之使乎先帝北征而不复天地鬼神为之愤怒能言之类孰不痛心陛下抱负无穷之悲将见不共戴天之雠其将何以为心又将何以为容又将何以为説又言臣䝉陛下亲擢备位兵本国之大事不敢隠黙故重为陛下陈其三䇿上䇿莫如拘其使者彼怒必加兵我则应之所谓善战者致人而不致于人是也敌人强大自居一日或拘其使出于意表气先夺矣负败可立而待其次愿陛下念不共戴天之雠坚谢使人勿与相见一切使指令对大臣商议然后徐观所向随事酬应最其次姑示怯弱待以厚礼俟其出界精兵蹑之所谓掩其不备破之必矣丙子初行朝闻思谋之来物议大讻羣臣登对率以不可深信为言上意坚甚往往峻拒之或至震怒赵鼎因请间密启上曰陛下与金人有不共戴天之雠今乃屈体请和诚非美事然陛下不惮为之者凡以为梓宫及母兄耳羣臣愤懑之辞出于爱君非有他意不必以为深罪羣臣以陛下孝诚如此必能相亮上以为然羣议遂息丁丑金使乌陵思谋石庆充入见翰林学士兼侍读翊善朱震疾亟上奏乞致仕且荐尹焞代为翊善夜震卒年六十七中夕奏至上达旦不寐戊寅辅臣奏事上惨然曰杨时既物故胡安国与震又亡同学之人今无存者朕痛惜之赵鼎曰尹焞学问渊源可以继震上指奏牍曰震亦荐焞代资善之职但焞微瞶恐教儿童费力俟国公稍长则用之乃诏国公往奠赐其家银帛二百匹两例外官子孙一人癸未户部侍郎向子諲入见因论京都旧事其言颇及珍玩中书舍人潘良贵故善向子諲至是摄起居郎立殿上闻其言甚怒既而子諲反复良久良贵不闻其余语怒甚径至榻前厉声曰向子諲以无益之言久劳圣听上语未竟子諲不为止良贵叱之退者再焉上惊而怒欲抵良贵罪甲申子諲请致仕右正言李谊亦奏良贵罪御史中丞常同奏良贵疾子諲曼词衆以为直不可罪之愿许子諲补外上诘问曰子諲之贰版曹乃卿所荐今良贵犯分沽激复上章称述何也于是上欲併逐同权礼部侍郎张九成为上言上意稍解九成因曰近朱震死陛下命国公往奠又命子諲治其丧尊师重道天下叹仰且士大夫所以嘉子諲者以其能眷眷于善类也今以子諲之故逐柱史又逐中司非所以爱子諲也上批谕同同言不已于是二人卒俱罢秋七月乙酉朔诏王伦假端明殿学士为奉迎梓宫使陈括假徽猷阁待制副之殿中侍御史张戒复上䟽请外则姑示通和之名内则不忘决战之意而实则严兵据险以守又曰自古能守而能和者有矣未有不能战不能守而能和者也使真宗无达兰之捷仁宗非庆厯之盛虽有百曹利用百富弼岂能和哉又曰茍不能战不能守区区信誓岂足恃也丁亥知合门事蓝公佐假庆逺军承宣使充奉迎梓宫副使代陈括也枢密副使王庶言陛下当北狩之役龙飞睢阳匹马渡江扁舟航海以至苗刘之变艰难万状终无所伤天之相陛下厚矣至今虽未尅复故疆銮舆顺动而大将互列官军云屯百度修举较前之日可谓小康何苦不念父母之雠不思宗庙之耻不痛宫闱之辱不恤百姓之寃逆天违人以事夷狄乎戊子王庶因留身论事上宣谕曰朕厯览前古治道三五恐未易及如汉文景唐太宗当力行之或可庶几奏曰以陛下圣学高妙兼睿断如此天下安得不治丁酉北使入辞进士及第黄公度为左承事郎签书平海军节度判官㕔公事礼部言祖宗故事不䇿试则榜首补两使职官上特命受京官自是以为例戊戌王伦辞行伦至都堂禀所授指二十余事一议和后礼数赵鼎答以上登极既久四见上帝君臣之分已定岂可更议礼数二割地逺近鼎荅以大河为界乃渊圣旧约非出今日宜以旧河为大河二事最切或不从即此议当絶伦受之而去辛亥诏殿前司䇿选锋军统制呉钖还行在上曰钖有胆勇心计然不可独用可趣归令杨沂中别遣军代之赵鼎等退而语咸服上知人善将将之明焉八月乙丑江淮荆浙等路经制𤼵运使程迈入见言刘晏为九使财赋悉归于一国朝始分为二而三司使居中𤼵运使居外相为表里今租庸分于转运司常平分于提举司盐铁分于茶盐司鼓铸则有坑冶司平准则有市易司总之以户部而𤼵运使徒有其名臣恐未及施为而议论蜂起上溷圣听上乃督迈使亟行且谕以置场和籴无甚贱伤农迈曰臣敢不遵圣意于是降本钱四百万缗令于六路丰熟之地置场和籴焉丙寅诏侍读曽开读三朝宝训侍讲呉表臣讲孟子张九成讲春秋吕本中讲左氏传崇宁殿説书尹焞讲尚书既而本中辞兼局乃命中书舍人勾龙如渊兼侍讲九成在经筵一日论日食奏曰日食之变本于恶气恶气之萌本于恶念不芟夷藴崇之絶其根本将奔腾四达上触乎天则日月薄蚀五星失序下触乎地则菑及五谷怪妖迭见中触乎人则为兵为火札瘥备至则恶念之起可不应时扑灭乎上耸然曰诚在朕念虑间当为卿戒之九成进讲毕上尝论王道曰易牛微事耳孟子遽谓是心足以王朕窃疑之九成曰陛下不必疑疑则心与道二不忍一牛仁心着见此则王道之端倪推此心以往则华夏蛮貊根荄鳞介举天下万物皆在陛下仁政中岂非王道乎他日上谓近臣曰朕于张九成所得甚多丁夘知临安府张澄陞徽猷阁待制时临安守臣任同京邑而澄有治剧之才甚得时誉己夘进拟栁州南雄州知州上曰广南去朝廷逺守臣尤得遴择前日连南夫奏广南盗贼杀戮过多要降诏朕以谓盗贼固当杀戮只恐害及平人有伤和气若得守令平日存抚使不为盗乃上䇿也如江西州县长吏或昬缪不职或贪赃害民岂可不问壬午祕书省着作郎何抡罢殿中侍御史张戒言张浚欲窜易旧史抡首附其意凡所籖贴自云改字舛讹然颇主异议浚罢抡不自安遂撤去前日籖贴焚之乃出抡知卭州御笔和州防御使璩除节钺封国公执政聚议枢密副使王庶大言曰并后匹嫡古以为戒此岂可行左仆射赵鼎谓右仆射秦桧曰鼎前日负暧昧之谤今不敢奏须公开陈桧无语翌日进呈鼎奏曰今建国在上名虽未正恩数宜小异又曰建国名虽未正天下之人皆知陛下有子矣以前后恩数并同皇子又昨幸平江及谒太庙两令建国扈跸国人见者恣嗟太息此社稷大计苍生之福也在今日礼数不得不异葢以系人心不使之二三而惑也后数日参知政事刘大中奏事亦以为言命遂寝权礼部侍郎兼侍讲张九成兼权刑部侍郎先是刑部吏断天下死囚不以情自九成莅职有情轻免死甚衆一日法寺以成案上大辟九成閲始末得其情因请覆实囚果诬服者也奏黜之时法官抵罚而朝论欲以平反为赏九成辞曰职在详刑而卖衆以邀赏可乎九月丁亥侍御史萧振劾参知政事刘大中身为大臣而不以孝闻于中外乞赐罢斥振本赵鼎所荐后以秦桧引入台其劾大中盖以摇鼎也甲午史馆上续修哲宗实录乙巳上谕大臣曰近张戒有章䟽论备边当以和为表以备为里以战为不得已此极至之论也丁未尚书左仆射赵鼎迁特进以哲宗实录成书也中书舍人兼直学士院吕本中草制有曰谓合晋楚之成不若尊王而贱霸谓散牛李之党未如明是而去非惟尔一心与予同徳右仆射秦桧深恨之戊申宰执言自时多艰朝廷思屈羣䇿以济庶务缘此法度多有改易上因曰经久之制不可轻议古者利不百年变法卿等以萧规曹随为心何忧不治壬子上谕辅臣曰昨日浙东漕梁泽民奏今秋籴买事朕尝谕以钱给之于民宜戒减克谷输之于仓无取羡余则公私两便冬十月丙辰主观太极观邵博赐同进士出身除祕书省校书郎诏博祖父雍道徳学术为万世师父伯温经明行洁博趣操文词不忝祖父故有是命丁巳参知政事刘大中知处州辛未上谕大臣曰江西盗贼在朝廷可治者三一择帅臣以压服其心二任守令以劝课其业三蠲科役以优给其力如此尚或为盗朕未之闻也甲戌特进尚书左仆射同中书门下平章事兼枢密使赵鼎罢为两浙东路安抚制置大使兼知绍兴府时桧力劝上屈己议和鼎持不可繇是卒罢鼎入辞从容奏曰臣昨罢相半年䝉恩召还已见宸衷所以与乡来稍异臣今再辞之后人必有以孝悌之説胁制陛下矣臣谓凡人中无所主而聴易惑故进言者得乗其隙而惑之陛下圣质英迈洞见天下是非善恶谓宜议论一定不复二三然臣甫去国已稍更改如修史本出圣意非羣臣敢建言而未几复修此可为惜臣窃观陛下未尝容心特既命为相不复重违其意故议论取舍之间有不得已而从者如此乃宰相政事非陛下政事也鼎行桧奏乞同执政往饯枢密副使王庶谓鼎曰公欲去早为庶言鼎曰去就在枢密鼎岂敢与桧至鼎一揖而去自是桧益憾之丁丑京东淮东宣抚处置使韩世忠乞赴行在奏事先是王伦既与乌凌阿思谋至敌庭金主亶复遣萧哲等为江南诏谕使使来计事世忠闻之上疏曰金人遣使前来有诏谕之名事势颇大深恐贼情继𤼵重兵压境逼胁陛下别致礼数今当熟计不可轻易许诺其终不过举兵决胜但以兵势最重去处臣请当之因乞赴行在奏事驰驿以闻上不许戊寅枢密副使王庶言间者敌使之来臣忠愤所激屡奏封章力请谢絶专图恢复臣谋不逮远知昧通方伏望速赐降黜或以适此执政阙员未便斥去即乞特降处分遇有和义文字许免签书庶逃前后反覆有失立朝之节己夘诏不许庶复上言臣生于陜西其风气渐染耳目所闻见者莫非兵事祸乱以来常欲以气吞强敌则所谓讲和者非臣之所能也又言臣备数枢庭自合辞职不合辞事乞除臣一近边州郡愿效尺寸不许辛巳秦桧奏北使约中冬上旬至泗州上曰所议殊未可解但可和即和不可和即否兵备不容少弛可徧谕诸将以为之备中书舍人兼直院吕本中罢用侍御史萧振奏也十一月甲申翰林学士孙近参知政事殿中侍御史张戒面对言王伦遽回北使遂有江南诏谕使及明威将军之号不云国而直云江南是以我太祖待李氏晩年之礼也曽不得为孙权乎一则诏谕一则明威此二者何意敌云诏谕臣不知所谕何事又曰臣谓为国只当自勉不可侥倖偷安果得偷安犹可但恐屈辱已甚而偷安亦不得耳䟽入秦桧怒愈有逐戒之意矣丙戌权尚书礼部侍郎兼侍读张九成罢初赵鼎之未去也九成谓鼎曰敌失信数矣盟墨未干以无名之师掩我不备今实厌兵而张虚声以撼中国彼诚能从吾所言十事则与之和当使权在朝廷可也鼎既免秦桧谓九成曰且同桧成此事如何九成曰事宜所可九成胡为异议时不可轻易以茍安耳他日与吕本中同见桧桧曰大抵立朝须优游委曲乃能有济九成曰未有枉已而能正人桧为之变色㑹桧闻九成在经筵讲书因及西汉灾异事大恶之既而九成再章求去上命以次对出守桧必欲废置之奏除提举江州太平观免谢辞戊子殿中侍御史张戒为司农少卿己丑诏张戒为耳目之官附下罔上可与外任坐前奏䟽乞留赵鼎也庚寅上谓大臣曰王伦使回金人颇有善意若上天悔祸敌肻革心休兵之后一切从节省虽常赋亦蠲减以寛百姓丙申王伦至行在令日下赴内殿奏事戊戌太常少卿兼崇政殿说书尹焞称疾在告遂卧家不出己亥王伦充国信计议使苏符充副使符称疾不受庚子参知政事孙近兼权同知枢宻院事以枢密副使王庶累章求去故也辛丑诏大金遣使至境朕以梓宫未还母后在逺陵寝宫阙久稽汛扫兄弟宗族未闻㑹聚南北军民十余年间不得休息欲屈己就和在廷侍从台諌之臣其详思所宜条奏来上限一日进入先是礼部侍郎兼侍读曽开上䟽言女真和议稽诸前古为可忧考之今事为难信而朝廷不思有以伐其谋方且忘大辱甘臣服贬称号捐金帛以难得之时为无益之事可不为痛哭流涕哉伏望陛下无忘大耻无惑和议坚心定志一于自治使政事修于内兵将强于外则将不求而自和矣臣窃谓敌使之来所系甚大内外臣寮章䟽愿陛下使大臣集从官豫加熟议庶无后悔权吏部尚书张焘亦请询可否于衆桧乃白上下此诏焉京东淮西宣抚处置使韩世忠言伏读宸翰邻邦许和臣愚思之若王伦蓝公佐所议讲和割地休兵息民事蹟有实别无扶合外国诳赚本朝之意二人之功虽国家以王爵处之未为过当欲望圣慈各令逐人先次供具委无反覆文状于朝以为后证先是世忠数上䟽论不当议和上赐以手札世忠既而受诏乃复上此奏词意剀切由是秦桧恶之壬寅兵部侍郎兼权吏部尚书张焘言传曰天将与之谁能废之臣请攷人事以验天意陛下飞龙济州天所命也敌骑屡犯行阙卒以无虞天所保也嵗在甲寅一战而败敌师天所赞也嵗在丙辰再战而却刘豫亦天所赞也嵗在丁巳郦琼虽叛乃为伪齐废灭之资亦天所赞也是葢陛下躬履艰难侧身修行布徳立政上当天意而天祐之之所致也臣以是知上天悔祸葢有日矣中兴之期亦不逺矣伏愿陛下益务自修益务自治益务自强以享天心以听天命以俟天时时之既至吉无不利则何战不胜何攻不克何为不成何功不立梓宫何患乎不还渊圣何患乎不返母后何患乎不归宗族何患乎不复宗庙陵寝何患乎不能缮修南北之民何患乎不能混一今此和议姑为听之而无必信可也伏愿陛下毋取必于敌而取必于天若乃略国家之大耻置宗社之深雠躬率臣民屈膝夷敌北面而臣事之以是而觊和议之必成非臣所敢知也上览奏愀然变色曰卿言可谓尽忠然朕必不至为敌人所绐方且熟议必非诈譌然后可从如其不然当再遣使审问虚实而拘留其使人焘顿首谢吏部侍郎晏敦复言今所遣使以诏谕为名傥欲陛下易服而拜受还可从乎又欲与陛下分庭而抗礼还可从乎设或如此等事从其一二则与上下之分已大定矣自此之后可以号令我矣彼或又行诏令授陛下一两镇节钺封陛下一王号还可从乎又或下令将本朝大臣诸将尽行封拜还可从乎又或下令因彼年号正朔还可从乎又或下令尽遣西北人归郷里还可从乎姑畧举此数事则过此以往可推而知也陛下欲屈己就和愿周思而熟虑之谨择而善处之若已屈之后必不致有如臣前所陈之祸患陛下小屈以就大事可也权吏部侍郎魏矼言臣素不熟敌情不知使人所须者何礼陛下所谓屈己者何事方今宗庙社稷惟陛下是依天下生灵惟陛下是頼陛下既欲为亲少屈更愿审思宗社安危之机与夫天下治乱之所系考之古谊酌之羣情择其经久可行者行之其不可从者以国人之意拒之庶几军民之心不至懐愤且无噬脐之悔也癸丑知平江府向子諲致仕时金人所遣诏谕使将入境子諲不肻拜敌诏乃上章乞致仕秦桧许之甲辰枢密副使王庶知潭州庶论敌不可和于道上䟽者七见帝言者六秦桧方挟敌自重以为功绌其説庶语桧曰公不思东都抗节存赵时而忘此敌耶桧大恨庶又抗章求去乃有是命桧进呈上因近日士大夫好作不靖胥动浮言以无为有风俗如此罪在朕躬卿等大臣亦与有罪桧曰臣等实任其责孙近曰他时疆事稍定当须明政刑以示劝惩庶几丕变中书舍人兼直院勾龙如渊试御史中丞时秦桧方主议和力賛屈己之説而外论羣起如渊言于桧曰何不择人为台官使尽击去则相公之事遂矣桧大悟遂擢如渊中司人皆骇愕魏良臣行尚书吏部员外郎丁未枢密院编修官胡铨上疏曰臣谨按王伦本一狭邪小人市井无赖顷缘宰相无识遂举以使敌专务诈诞欺罔天听骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事金人南面称王自以为子孙帝王万世不拔之业一旦豺狼改虑猝而縳之父子为敌商鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下为仇敌之天下以祖宗之位为仇敌藩臣之位陛下一屈膝则祖宗庙社之灵尽污草莱祖宗数百年之赤子尽为左袵朝廷宰执尽为陪臣天下士大夫皆当裂冠毁冕变为异服异时称其无厌之求安知不加我以无礼如刘豫也哉夫三尺童子至无知也指雠敌而使之拜则怫然怒今金人则雠敌也堂堂大朝相率而拜雠敌曽无童稚之羞而陛下忍为之邪伦之议迺曰我一屈膝则梓宫可还太后可复渊圣可归中原可得呜唿自变故以来主和议者谁不以此说㗖陛下哉然而卒无一验则敌之情伪已可知矣陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令敌决可和尽如伦议天下后世谓陛下何如主也况丑类变诈百出而伦又以姦邪济之则梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息者矣向者陛下间闗海道危如累卵当时尚不忍北面臣敌况今国势稍张诸将尽鋭士卒思奋只如顷者北敌陆梁伪豫入寇固尝败之于襄阳败之于淮上败之于涡口败之于淮隂校之前日蹈海之危已万万不侔傥不得已至于用兵则我岂遽出敌人下哉今无故而反臣之欲屈万乗之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜夫天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变诈祸且不测臣切谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致陛下如唐虞而欲导陛下为石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非狠愎已自可见而乃建白令台諌侍臣签议可否是葢畏天下议已而令䑓諌侍臣共分谤尔有识之士皆以为朝廷无人吁可惜哉孔子曰微管仲吾其被髪左袵矣夫管仲霸者之佐耳尚能变左袵之区而为衣裳之㑹秦桧大国之相也反驱衣冠之俗而归左袵之乡则桧也不惟陛下之罪人实管仲之罪人矣孙近傅㑹桧议遂得参知政事天下望治有如饥渴而近伴食中书谩不敢可否事桧曰敌可讲和近亦曰可和桧曰天子当拜近亦曰当拜臣尝至政事堂三𤼵问而近不荅但曰已令台諌侍从议之矣呜唿参賛大政徒取充位如此有如敌骑长驱尚能折冲御侮耶臣切谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后羁留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶辛亥祕书省正字范如圭献书于秦桧曰礼经有曰父母之雠不与共戴天寝苫枕干誓死以报春秋之法雠不复贼不讨则不书葬葬者臣子之事也不书葬以为无臣子也天下之痛莫甚于不得其死君亲不得其死而不复雠不讨贼虽得梓宫而葬之于臣子之心能安否乎古之人有命将出师誓灭鲸鲵以迎梓宫者矣虽其力小势穷不能有济而名正言顺亦可以无愧于天下后世未闻𤼵币遣使祈哀请命以求梓宫于寇雠之手者也女真用是知我无复雠之心可以肆为玩侮乃示欲和之意使伦归报交使往来至于再至于三其谋益深言益甘我之信彼益笃礼益恭堕其计中不自知觉虽三尺童子皆为朝廷危之春秋之法凡中国诸侯与夷狄盟㑹者必谨志而深讥之女真自海上结盟借助于我以灭契丹契丹既灭遂犯汴梁其不可信一也既为城下之盟讲解而退矣曽不旋踵复围太原其不可信二也自时厥后和使项背相望而侵犯之兵无嵗不有其不可信三也既破京城乃始歛兵议和诱我二帝出郊刼之而去其不可信四也刘豫其所立也事之无所不至一旦执之如探囊中物其不可信五也彼包藏姦诡不可测度如此何为一旦与我如此之厚哉闻其使称诏谕挟䇿命而来要主上以下拜之礼果有之乎其无之也果可从乎其不可从也反面事雠匹夫犹不肻为忍以堂堂之宋君臣相率而拜不共戴天之人哉主上哀疚在躬孝友天至必曰吾为梓宫屈为皇太后屈为渊圣皇帝屈何不可之有使子弟之情获伸于一日志愿足矣遑恤其他相公何不以必然之理开陈于咫尺之前乎诚使一旦拜受女真之诏册则将行女真之命令颁女真之正朔普天之下莫非女真之土率土之滨莫非女真之臣我宋君臣上下虽欲求措身之所且不可得无乃违主上圣孝之心失相公大忠之节乎昔汉高祖责数项羽兵不少解卒免太公于爼上晋大夫征绩以辅孺子使恶我者惧卒能归惠公于彊秦此古人已试之明验也相公不用此䇿以慰我主上孝弟之念奈何欲误主上举祖宗二百年之天下委而弃之哉设若敌拥梓宫母后渊圣于大江之外下一纸诏召吾君相以下来迎于境我若从之立有祸变如其不从彼将责我曰吾归而父母之丧归而亲归而兄有大造于而国乃违我之命不肻来迎是不孝于父母不恭于兄不忠于我也声罪来寇将何以待之主上南面而君天下十有二年矣其即位也由天下军民推戴所迫不得已而从之至于今日天下军民岂肻听吾君北面而为仇贼之臣哉主上以思念君父母兄之故不惮于屈己天下军民以爱君之故不肻听主上之辱身用此拒敌不为无辞者若其举兵而来适足以激怒吾衆我以大义明诏天下率励疮疾之余共雪父兄之耻乃不可失之机㑹也相公若必欲拂天下之情赞成主上受此屈辱有如姦雄因衆心之愤拥数十万之衆仗大义以问相公之罪则将何辞以对相公尝自谓我欲济国事死且不恤宁避谤怨相公之心则忠矣使杀身而有益于君志士仁人之所愿为也若犯衆怒䧟吾君于不义政恐不惟怨谤而已将丧身及国毒流天下遗臭万世茍非至愚无知自暴自弃天夺其魄心风𤼵狂者孰肻为此若曰圣意坚确臣下莫之能回此非所望于相公也桧不荅是日枢密院编修官胡铨昭州编管铨之上书也都人喧腾数日不定上语秦桧曰朕本无黄屋心今横议若此据朕本心惟应养母耳于是秦桧等乃拟昭州编管时铨妾孕临月遂寓湖上僧舍欲少迟行而临安已遣人械送贬所祕书省正字范如圭与敕令所删定官方畴同见吏侍晏敦复为铨求援敦复曰顷尝言秦桧之姦诸公不以为然今方専国便敢如此此人得君何所不为敦复即往见守臣张澄语之曰诠论宰相天下共知祖宗朝言事官被谪开封府必不如是澄愧谢曰即追还矣壬子胡铨送吏部与广南监当铨既窜斥秦桧孙近又奏铨所上封章言及臣等若重加窜责于臣等分谊有所不安台諌勾龙如渊李谊郑刚中亦共救解之乃以铨监昭州盐仓铨之行也监登闻鼓院陈刚中以启送之曰屈膝请和知庙堂御侮之无䇿张胆论事喜枢庭谋逺之有人身为南海之行名若泰山之重又曰知无不言愿借上方之劒不遇故去聊乗下泽之车秦桧大恨之寻贬刚中令安逺死焉十二月丙辰秦桧恐言者不已白上下诏以铨上书狂悖戒谕中外戊午提举临安府洞霄宫李纲言臣窃见朝廷遣王伦使金国奉迎梓宫往返屡矣今伦之归与敌使偕乃以诏谕江南为名不着国号而曰江南不云通问而曰诏谕此何礼也以愚意料之敌为此名以遣使其邀求大略有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我坐困四也必求割地以江南为界淮南荆襄四川尽欲得之五也此五者朝廷从其一则大事去矣金人变诈不测贪惏无厌纵使听其诏令奉藩称臣其志犹未巳必继有号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有纪极一不从则前功尽废反为兵端以谓权时之宜听其邀求可以无后悔者非愚则诬也试礼部侍郎曽开知婺州先是秦桧尝因语和议事曰此言大系安危开于座中抗声曰丞相今日不当説安危止合论存亡尔桧瞿然警其言而罢遂命出守开辞改提举江州太平观己未吏部尚书李光参知政事秦桧与光初不相知特以和议初成将揭榜欲借光名以镇压耳乙丑诏绍兴府南班不带遥郡宗室十八员嵗拨上供米五百斛以同判太宗正事士㒟言宗室俸薄不足于籴故也丙寅新知潭州王庶落职提举临安府洞霄宫以中丞勾龙如渊论其罪故也诏祕书省校书郎许忻入对奏䟽言金人始入寇也固尝云讲和矣靖康之初约肃王至大河而返已而挟之北行讫无音耗河朔千里焚掠无遗复破威胜隆徳等州渊圣尝降诏书谓金人渝盟必不可守是嵗又复深入朝廷措置失宜都城遂䧟敌情狡甚惧我百万之衆必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑遗公卿大臣类皆拘执然后伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之説诱致敌人责我以必不可行之礼而陛下遂以屈己从之臣是以不觉涕泗之横流也枢宻院编修官赵雍上书略曰天子之孝与臣庶不同报难报之恨雪难雪之耻精变天地诚动金石震国威立法制为匹夫匹妇复雠而朝四夷于明堂此陛下之职而羣公所当尽心也为今日之计当以讲和为中国一事不必张皇委宰相平见使者遣使臣再议直俟梓官已还母兄相见然后徐议称号折中典礼南北兄弟自有故事愿陛下少抑一身孝爱之情俯狥天下至正之论丁夘王扬英为太常博士扬英献所着黼扆箴十二篇上召对而有是命戊辰湖北京西宣抚使岳飞乞差胡邦用知靖州上曰郡守牧民之官亦藩屏所寄当自朝廷选差若皆由将帅辟置非臂指之势也庚午殿中侍殿史郑刚中言今日之势尤急于边郡如楚泗通㤗滁濠江鄂以至荆襄闗陜之地不过二十余郡愿诏大臣精选二十余辈分而布之使其招徕牧养朝廷又时遣使按行无状者易之处处得人则须以持久増秩赐金之事可行矣从之辛未参知政事李光言月桩钱之害常平之利上曰月桩事朕数为赵鼎言之不以为意常平司当复置三省可条具取旨癸酉祕书省着作郎胡珵尚书司勲员外郎朱松祕书省着作佐郎张广凌景夏祕书省正字常盟范如圭上书曰臣闻主忧臣辱主辱臣死前者上皇讣闻陛下方宅大忧天下受其辱矣今者闻诸道路口语籍籍审如是将辱在陛下之身臣等得其死为有名之时也人谁无死为君父死之为有宋宗社死之为古今臣子忠孝大训死之岂为无名乎敌人方据中原吞噬未厌何忧何惧而一旦幡然与我和哉葢其狃于荐食之威动辄得志而我甚易恐故常喜于和之説以侮我又虑我训兵积粟蓄鋭俟时而事有不可测知者故不得不为和之説以挠我耳葢敌之和使即秦之衡人兵家用之百胜之术也六国不悟衡人割地之无餍以亡其国今国家不悟敌使请和之得䇿其祸亦岂可胜言哉彼以和之一字得志于我十有二年矣以覆我王室以弛我边备以竭我国力以解体我将帅以懈缓我不共戴天之雠以絶望我中国讴吟思汉之赤子奈何至今而犹未悟也信如道路之言则敌人之要我至不逊也至无稽也是坐而约降我也艰难以来彼茍可以毒我者无遗力矣独欠约降一事尔陛下奈何不顾祖宗社稷二百年付託之重将不虑而从之以万乗之尊冒险而侥倖彼敌国者茍获其不逊无稽之谋而借以逞将焉避之哉如圭又言今女真之使以诏谕江南为名要陛下以稽首之礼自公卿大夫以至六军万姓莫不扼腕忿怒岂肻听陛下北面而为仇贼之臣哉岂如今日痛愤肝胆之际明谕敌使而谢遣之然后诏在廷之臣与守边之将讲明战守之䇿日夜饬厉常若临敌表里江淮必足以防侵轶之患愿陛下枕戈尝胆深思此䇿而力图之则梓宫终有山陵之期母后终有东朝之养渊圣终免鸰原之难陛下终得遂孝悌之心而天下臣子亦得伸眉吐气食息世间俯仰无所愧怍与夫忍耻事雠荣辱祸福相去万万矣时士大夫皆以和为不可而如圭与王庶曽开户部侍郎李弥逊监察御史方庭实言之尤力庭实䟽言臣自靖康以至今日每论议和之无益徒竭民膏血坐困中国沮将士之气启姦雄之谋此臣愚陋自守所见而不敢附㑹其説以欺陛下今使人以江南诏谕为名或传陛下欲屈膝受诏则臣不知所谓也呜唿谁为陛下谋此也天下者中国之天下祖宗之天下羣臣万姓三军之天下非陛下之天下陛下躬聪明勇智之资传嗣正统有祖宗积累之基有长江之险有甲兵之衆羣臣万姓三军皆一心欣戴陛下如子弟之从父兄手足之扞头目陛下纵未能率励诸将尅复神州尚可保守江左何遽欲屈膝于敌乎陛下纵忍为此其如中国何其如先王之礼何其如天下之心何甲戌提举万寿观韩肖胄签书枢密院事乙亥以肖胄为大金奉表报谢使枢密副都承旨钱愐副之丙子金国诏谕使张通古签书宣徽院事萧哲至行在言先归河南地徐议余事以左仆射府馆之监察御史施庭臣为侍御史庭臣抗章力賛和议故有是除命下中外骇愕丁丑起居郎刘一止试中书舍人司农寺丞莫将赐同进士出身除起居郎都省翻黄下吏部兼权吏部尚书张焘试吏部侍郎晏敦复言仰惟陛下圣孝天至痛梓宫之未还念两宫之未复不惮屈己与敌议和夙夜焦劳恳切孜孜汲汲惟恐后时特以衆论未同故未敢轻屈尔幸而日者上自朝廷下逮百执事之臣小大一心无复异议朝夕进退从容献纳庶几天听为回卒不致屈此宗社之福也彼施廷臣乃务迎合辄敢抗章力賛此议姑为一身进取之资不恤君父屈辱之耻覈实定罪殆不容诛乃由察官超擢御史夫御史府朝廷纪纲之地而陛下耳目之司也前日勾龙如渊以附㑹此议而得中丞衆论固已嗤鄙之矣今庭臣又以此而跻横榻一台之中长贰皆然既同乡曲又同腹心惟相阿附变乱是非岂不紊国家之纪纲蔽陛下之耳目乎衆论沸腾方且切齿而莫将者又以此议由寺丞而擢左史如渊庭臣庸人也初无所长但知观望而将姦人也考其平昔奚所不为陛下柰何遽与此辈断国论乎至于议和则王伦实为谋主彼往来敌中至再四矣今其为言自己一二事之倪端葢亦可见自朝廷有屈己之议上下皆已解体傥成屈己之事则上下必至离心人心既离何以立国伏愿陛下戒之重之所有施庭臣莫将除命更合取自圣旨指挥于是将庭臣皆不敢拜时张焘既力诋拜诏之议秦桧患之焘亦自知言切恐得罪遂托疾在告桧使楼炤谕之曰北扉阙人上欲以公为直院然亦假途耳公疾平宜早出焘大骇曰果有是言愈不敢出焘乃不主和议者若使中草国书岂能曲循意旨哉焘尝思之不过一去今日之事其去在我一受迁官他日以罪去则事由人矣桧不能夺遂止己夘吏部侍郎晏敦复户部侍郎李弥逊梁汝嘉权吏部尚书张焘给事中兼直院楼炤中书舍人兼翊善苏符权工部侍郎萧振起居舍人薛徽言同班入对上奏曰臣闻与衆同欲是以济事自古人君施设注措未有不以从衆而成违衆而败者伏见今日屈己之事陛下以为可士大夫不以为可民庶不以为可学士不以为可如是而求成臣等窃惑之臣等窃闻敌使入境伴使北向再拜问金帅起居此故事也然军民见者或至流涕夫人心戴宋如此虽使者一屈犹为之不平况肯使陛下不顾羣议断而行之万一衆情不胜其忿而王云刘晏之事或见于今日陛下始有追悔之心恐亦晚矣传曰衆怒难犯专欲难成合二难以安国危之道也臣等职在论思窃闻舆议不敢缄黙伏望圣慈俯同衆情毋遂致屈而缓图之不胜幸甚奏焘所草也新除权礼部侍郎兼侍讲尹焞言伏见本朝戎敌之祸亘古未闻中国无人致其滑乱乃再启和议于今日意欲僣图混一臣妾中国使人之来以诏谕为名以割地为要欲与陛下抗礼于庭复使陛下北面其君则降也非是和也今以不共戴天之雠与之和且犹不可况实降乎时近臣皆入焞以疾固辞新命乃上此䟽又移书秦桧言及敌使在庭天下忧愤若和议一成彼日益强我日益怠则中国号令皆从敌出国事废置皆从敌命侵寻朘削天下有被髪左袵之忧谗间疑贰将帅有诛戮夺权之害姦宄生心大势奈何今之上䇿莫如自治自治之要内则进君子而逺小人外则赏当功而罚当罪使主上之孝悌通于神明主上之道徳成于安强勿以小智孑义而图大功不胜幸甚桧得其书已不乐读至小智孑义之语大怒之庚辰尚书右仆射秦桧见金国使人于其馆受国书以归前一日从官既对上乃召王伦责其取书事伦见北使张通古以一二䇿动之通古亦恐遂请用明日或曰时欲行此礼桧未有以处因问给事中楼炤炤举书高宗谅隂三年不言之句以对桧悟于是上不出而桧摄冢宰受书通古犹索百官备礼迎其书桧乃命三省枢宻院吏朝服乘马导从时上特以皇太后故俯从敌约而桧必欲屈己天下咎之初郦延既陷第六将李世辅为宗弼所喜累迁知同州及敌废伪齐世辅乃与其徒王世忠顿遇等潜谋遣使臣白彦忠等持书抵川陜宣抚副使呉玠使出兵为外应是冬左监军萨里罕自大同之陜西见左都监拔束议割地事比过同州世辅乃伪称足疾伏兵州廨因犒其从者醉而悉杀之遂縳萨里罕上马欲以南归敌骑追及之世辅等数十人决围而出且战且前至五丈原追骑益衆世辅度衆寡不敌乃解萨里罕縳折箭为誓纵之使去洛水溢世辅无舟不得渡敌人又㑹兵断其归路世辅遂奔夏州其家皆为敌所杀宋史全文卷二十中卷二十下钦定四库全书宋史全文卷二十下宋髙宗十二己未绍兴九年春正月乙酉新监昭州盐仓胡铨签书威武军节度判官㕔公事宰相秦桧参知政事孙近言铨昨上书专诋臣等若不陈乞稍加甄叙则是臣等身为辅弼区区与小官挍曲直失大臣体故有是命丙戌以金人来和大赦天下赦文曰乃上穹开悔祸之期而大金报许和之约割河南之境土归我舆图戢宇内之干戈用全民命提举临安府洞霄宫徐俯上表贺曰祸福倚伏情伪多端恐未尽于事机当复劳于圣虑湖北京西宣抚使岳飞表曰救暂急而解倒垂犹之可也欲长虑而尊中国岂其然乎又曰谓无事而请和者谋恐卑辞而益币者进愿定谋于全胜期收地于两河唾手燕云终欲复雠而报国誓心天地尚令稽首以称藩飞幕客张节夫之文也秦桧读之大怒提举醴泉观王伦赐同进士出身除同签书枢密院事充迎奉梓宫奉还两宫交割地界使知合门事蓝公佐副之许嵗贡银绢共五十万匹两戊子先是秘书省正字范如圭转对言两京版图既入则九庙八陵相望咫尺而朝修之使未遣何以仰慰神灵下遂民志上悽然曰非卿不闻此言遂命遣使秦桧以如圭不先白已始怒之知广州连南夫上封事曰臣窃惟大金素行兇诈比年以来两国皆堕其术中大槩彼以和议成之此以和议失之今陛下果推赤心信之以其割河南之地遂恩之乎陛下于太上有终天之别于金人有不戴天之雠方且许还河南之地彼其计实老子所谓将欲取之必固予之兵法所谓不战而屈人兵之术也谁不怒髪冲冠握拳嚼齿而痛愤哉陛下方感其恩遂无赫怒整旅之志葢用心不刚则四肢委靡将士虽欲断髪请战有不可得谁为陛下守四方者是陛下十有余年宠将飬兵殚财曲意之计一旦积于空虚不用之地倒持太阿交手而付之矣臣伏读正月五日赦文曰戢宇内之干戈又奉圣㫖不得诋斥大金如此直堕其术中使忠义之士结舌而不得伸忠良之将缩手而不为用臣恐将士解体鱼溃兽散如张良所谓谁与取天下者陛下方遣侍从宗臣祇谒宫庙陵寝将亲见宫室之禾黍陵寝之盗掘此政诗人彷徨不忍去之忧也恐有扶老擕幼感泣而听语者少者之哭哭其父与兄也老者之哭哭其子也陛下追悼其因是谁之过欤河南之民何啻百万昔日乐生今日效死因民之欲北向为百姓请命而以王师甲兵之衆随之河北之人必有箪食壶浆以迎王师此臣所以愿陛下因而图之也南夫又为表贺曰虽虞舜之十二州昔皆吾有然商于之六百里当念尔欺秦桧大恶之己丑北使张通古与韩肖胄先行韩世忠伏兵洪泽镇诈令为红巾俟通古过则刼之以壊和议世忠将郝抃密告其事故通古自真和由淮西以去通古性聪敏秦桧以胡铨封事示之通古一览即能诵庚寅责授袐书少监永州居住张浚复提举临安府洞霄宫浚上䟽言燕云之举其鉴不逺敌自宣和以来挟诈反覆倾我国家葢非可结以恩信事以仁义者葢自尧舜以来人主奄有天下非兵无以立国未闻委质夷狄可以削平祸难逺而石晋近而叛豫着人耳目歴歴可想战国之时楚懐王入觐于秦一徃不返逮今千载之下为之痛心由辨之不早也新除权尚书礼部侍郎兼侍讲尹焞为徽猷阁待制提举万夀观兼侍讲焞以议和不合力辞新命章十上乃有是㫖焞五辞不拜乙未监明州比较务杨炜献书于参知政事李光论和戎事大略以谓属者金人求和乃遣诏谕使至以无礼臣我举国諠譁议论不一合下召来造朝遽复合为一党寂然无声有识者谓合下非不知利害之晓然所以然者卖謟取执政尔金人割中原为一大饵以钓江南今欲竭一方求实中原不知空空之地孱老孤寡既不可赋所谓按月所支一切调度何从出乎加之供奉礼物动计百万异时以有限之财充无厌之敌是以江海实漏巵尔日者乃始掲榜都城有曰敌人并无须求炜所不识也诸公蒙蔽天听是何异掩耳窃钟也哉丞相秦公专误国之谋倾心黠敌参政孙公平生龊龊谨畏天下初不以此责之如合下姑欲爱惜名位随羣而入逐队而趋亦以谓敌必可信和必可讲则请直以此书上之天子寘以典宪炜所不辞丙申金右副元帅宗弼始以割地诏下宿州丁酉诏𤼵运经制司去𤼵运二字以戸部长贰一员兼领戊戌同签书枢密院事王伦为东京留守兼权开封尹提举醴泉观郭仲荀副留守己亥万夀观使雍国公刘光世为陜西宣抚使川陜宣抚副使吴玠为四川宣抚使内陜西路阶成等州听节制如旧上谕辅臣曰河南新复境土所命守臣专在拊循遗民劝课农桑各使因其地以食因其人以守不可移东南之财力虚内以事外也祕书省正字汪应辰上䟽言和议既谐则因循无备之可畏臣愿陛下痛心尝胆以图中兴勿谓和好之可以无虞而思患预防常若敌人之至也何至以中国之大而下为雠人役哉辛丑诏内侍省副都知蓝安石赐赠保宁军节度使可特与赐谥渡江后宦者赐谥始此夏国主干顺以李世辅为鄜延岐雍等路经略安抚使二月癸丑京城副留守郭仲荀乞兵与粮上曰朕今日和议葢欲消兵使百姓安业留司岂用多兵但得二三千人弹压内㓂足矣至如钱粮亦只据所入课利赡养官兵他日置𣙜场不患无钱岂可虚内以事外耶新除左通直郎尹焞固辞待制侍讲之命且言臣职在劝讲蔑有𤼵明期月之间病告相继坐窃厚禄无补圣聪比尝不量分守輙及国事识见迂陋已验于今迹其庸愚岂堪时用伏望检㑹累奏放归田里诏焞日下供职秦桧读焞奏见时用二字深衔之戊午新除太常少卿谢祖信复为殿中侍御史前一日上谕秦桧曰朕欲用祖信为台官恐祖信不知朝廷今日事机卿等可召赴都堂与之议论桧奏台谏乃天子耳目朝廷阙失所当论列恐唿召至庙堂然后除授不能无嫌上曰大臣朕股肱台諌朕耳目本是一体若使台諌几察大臣岂朕责任之意耶然桧卒不召己未尚书右仆射秦桧上徽宗皇帝陵名曰永固诏恭依主管台州崇道观王铨言后周叱奴皇后陵实以为名不可犯且叱奴皇后夷狄也尤当避桧大怒提举临安府洞霄宫李纲知潭州提举临安府洞霄宫张浚知福州时浚未闻命又上䟽言窃惟今日事势处古今之至难一言以断之在陛下勉强图事而已又具札子曰自陛下回驻临安甫阅嵗时圣心之所经营朝论之所商确专意和议莫不幸其将成矣臣意敌力弱未暇姑借和以怠我之心势盛有余将求故以乘吾之隙理既甚明事又易见料敌上䇿还梓宫复母后舆地来归不失前约结懽笃好以怠我师迟迟数年兵无战意然后遣一介之使持意外之诏假如变置大臣更立后妃将何以塞请敌出中䇿则必重邀求责微礼失约爽信近在期年中原之地将有所付敌出下䇿怒而兴师直临江表势似可愕而天下之乱或从此而定矣新除徽猷阁待制尹焞固辞新命且言臣前所陈述乃事君之大义人臣之常分尽出诚实非为矫伪上察其诚以焞提举江州太平观焞又请追还职名不许壬戌新知福州张浚复资政殿大学士充福建路安抚大使兼知福州癸亥御史中丞勾龙如渊起居郎施庭臣并罢其后秦桧拟如渊知遂宁府上曰此人用心不端遂已己巳判大宗正事士㒟兵部侍郎张焘辞徃西京朝谒陵寝壬申醴泉观使赵鼎知泉州鼎寓居㑹稽秦桧犹忌其逼乃以逺郡处之己夘临安府火庚辰日中见黒子月余乃没吉州免解进士周南仲上书言臣于去年奏陈十事陛下既赐召命又取十事而行其一二矣臣不避斧钺採取天下舆论有五不可三急务以为今日献所谓五不可者欲雪前羞不可主和议欲务万全不可失机㑹欲复中原不可居东南欲驭诸军不可不将将欲得贤才不可废公论所谓三急务者一曰重国柄二曰蓄边略三曰择守令三月丙申知漳州廖刚试御史中丞刚首奏臣职在搏击姦邪当思大体若乃捃摭细故矜一得于狐兔之微则非本心他日入对又言今经费不支盗贼不息事功不立命令不孚及兵骄官冗之弊葢不一其原则在于人主之一身若意诚心正以照临百官则是非不紊姦邪洞见天下之弊可次第革矣中书言昨修执政拜罢録详略失中本末差舛诏史舘重行编修秦桧之初免相也上以御札斥其罪而一时制诏拜罢録具焉桧欲灭其迹故有是请丁亥和州防御使璩为保大节度使封崇国公甲午诏璩赴资善堂听读禄赐如建国公例四月己未新荆南路安抚大使李纲提举临安府洞霄宫初纲奏辞新命又上䟽言臣迂踈无周身之术动致烦言亟奋亟踬上累陛下知人任使之明实有关于国体故有是命甲子孟庾为河南府路安抚使兼知河南府充西京留守路允迪为应天府路安抚使兼知应天府充南京留守戊辰上谓大臣曰韩世忠欲献骏马朕命留以备用世忠曰今和议已定岂复有战阵事朕曰不然敌虽讲和战守之备何可少弛朕方复置茶马司若更得西马数万匹分拨诸将乘此闲暇广武备以戒不虞足以待强敌矣和议岂足深恃乎庚午上谓秦桧曰陜西诸将既叛复来缓急金人败盟难以责任朕谓中原尚可从容图治至如陜西五路劲兵良将所出他时当用腹心之臣可也己亥诏韩世忠张俊及随行将佐并赐燕临安府治上以世忠持身廉特赐建康永丰圩田千顷世忠辞不受司农卿莫将论财用五説曰冗官滥费𣙜法虚文名色轻隠钱币轻荒储积不固诏权戸部尚书梁汝嘉与将同措置五月甲申太常少卿周葵守殿中侍御史赵鼎之始相也葵在台中尝连章极论赵子淔不可用语侵鼎坐是不得其言而去逮秦桧独相意葵必憾鼎再引入台一日内降差除四人葵言愿陛下以仁祖为法大臣以杜衍为法桧始不乐戊子判大宗正事士㒟兵部侍郎张焘朝谒永安诸陵前二日士㒟等至河南民夹道懽迎皆言久隔王化不图今日复得为宋民有感泣者陵下石涧水自兵兴以来久涸二使到水即日大至父老惊叹以为中兴之祥甲午尚书都官员外郎丁则知道州秘书省正字汪应辰通判建州枢密院编修官赵雍通判泸州皆以论事忤秦桧故出之枢密院计议官曾䋖提举淮南东路茶盐公事自淮南复置监司而䀋事以漕臣兼领至是复置官提举壬寅诏自今百官并久任有如侥冐陈乞之人取㫖黜责时殿中侍御史周葵论自顷大臣市恩而不任怨爵赏轻而人有奔竞之心刑罚弛而下无畏服之意风俗不靖职此之由左迪功郎张行成献询荛书二十篇其首曰定谋次曰审势次曰议都三篇次曰议地二篇次曰议蜀二篇次曰立志次曰遣使次曰任相次曰蓄力次曰建亲次曰蒐竒次曰省官次曰惜谷次曰实内二篇六月辛酉权吏部侍郎谢祖信知潭州祖信既力论赵鼎落职于是章氏诸孙咸集阙下再谋理诉併及史事上偶知之谓执政曰闻章惇家有人欲陈诉以赵鼎去便谓事有更变此事乃出朕意鼎何豫闻有从官为之主议者执政奏谢祖信章氏子婿也遂命出守宰臣秦桧乞以上所赐御书真草孝经刻之金石以传示后世上曰十八章世人以为童蒙之书不知圣人精微之学不出乎此也朕宫中无事因学草圣遂以赐卿岂足传后桧请再三乃从之甲子提举江州太平观胡交修兼翰林学士中兴后学士三入者自此始己巳士㒟张焘自西京朝陵还入见焘奏䟽言夷虏之祸上及山陵瞻望柏城至于恸哭虽诛讨殄灭之未足以雪此耻而复此雠也祖宗在天之灵震怒既久岂容但已异时躬行天罚得无望于陛下乎伏望益修武备以俟衅隙起而应之电扫风驱云彻席卷尽俘丑类告功诸陵如是然后尽天子之孝而为人子孙责塞矣上问诸陵寝如何焘不对惟言万世不可忘此贼上黯然焘又言顷刘豫初废人情汹汹而我斥堠不明坐失机㑹今又闻敌于淮扬作筏及造绳索甚多诸将以朝廷尝有不得遣间探指挥遂不复遣敌人姦猾广置耳目我之动息彼无不知敌之情状我则漠然不闻臣又见黄河船尽拘北岸悉为敌用徃来自若此无一人敢北渡者又言郦琼部伍皆西陲劲兵今在河南尚可收用新疆赋租已蠲而使命络绎推恩支费犹用兵兴时例愿加裁损非甚不得已勿遣使以寛民力又论陜西诸帅皆不相下动輙喧争请置一大帅使之节制焘所言皆切中时务而秦桧方主议和惟恐少忤敌意故事皆不行四川宣抚使吴玠薨于仙人关治所年四十七讣闻诏辍朝二日赠少师赙帛千疋玠御下严而有恩故士乐为之死其后制置使胡世将问玠所以胜于其弟璘璘曰敌令酷而下必死每战非累日不决然其弓矢不若中国之劲吾常以长技洞重甲于数百步外又据其形便争出鋭卒与之为无穷以沮其坚忍之势至于决机两阵之间则璘有不能言玠后谥武安初富平既失律蜀口屡危金人必欲以全取胜独赖玠以为固由是蜀人至今思之壬申签书枢密院事楼炤至长安留十余日李世辅因遂説夏人南归夏人多懐土独与愿从者二千人来炤闻之因与宣谕使周聿皆以书招世辅归朝癸酉澧州军事推官韩紃除名勒停送循州编管坐倾险懐姦动摇国计也时紃上书论议和非计故窜之乙亥王伦自京城赴金国议事初右副元帅宗弼密言于金主亶曰河南之地本达兰宗磐王谋割与南宋二人必隂结彼国今使已至汴京未可令过界伦有云中旧吏𨽻宗弼帐下密来谒伦告以宗弼诛达兰伦具言于朝乞早为之备而秦桧但奏趣伦过界伦将使指北行时宗磐等谋为变遂命中山府拘伦且会本路签军以复取河南为名将作乱丁丑夏国主干顺薨秋七月己夘朔金主亶执其领三省事宋国王宗磐充国王宗隽滕王宗英虞王宗伟先是金人吴矢者谋反下大理狱事连宗磐等辛巳皆坐诛丁亥秦桧留身论治道上曰御衆以寛朕于宫中未尝轻用鞭朴往者刘豫苛虐闻此间仁政即以为笑赵鼎屡劝朕励威朕不谓然今得失之効何如哉桧言陛下与豫势异豫之叛逆人所不与非刼以威不能茍延嵗月陛下承祖宗之徳惟仁政可懐逺迩上因歴述古今帝王治迹专以仁祖为法是日王伦至中山府为金人所拘甲午诏三省催促刑部将今赦未检举人速其事因申省取㫖以久旱用言者请也丁酉命四川制置使胡世将兼权主管四川宣抚使司职事世将自成都驰赴河池己亥秦桧言陛下斋居蔬食以祈天雨泽考之典礼惟当损太官常膳上曰虽损膳岂免日杀一羊天意好生朕实不忍既而雨应庚午王伦在中山府始闻金国内变俄传都元帅宗弼昨夜抵城外已还祁州矣少顷引接者令伦等赴元帅府辛丑临安府火八月己酉复淮南诸州学官员签书枢密院事楼炤自鳯翔东归甲寅新䕫州路提㸃刑狱喻汝砺行驾部员外郎汝砺始以勾龙如渊荐故得召及对首论愿革近时文章骫骳之习以还西京典雅鸿奥之风起中兴博大混一之气又论蜀中之力何以屈非兵屈之官之冗者屈之也非官之冗者屈之士大夫之滥赏者屈之也官之冗赏之滥滥与冗偕焉取人之父兄子弟所以相飬活之具而溃败磔犁之吾国几何而不屈乎吾国屈矣于何而可以伐人之国乎上甚嘉纳且面谕曰不见卿久矣英论如昔遂下所奏之䟽付中书秦桧使人谕以上将用君君宜与时髙下毋妄言汝砺不答翌日遂有是命戊午金都元帅宗弼杀鲁国王昌于祁州昌临刑谓宗弼曰我死之后祸必及尔宜早图之辛酉吏部员外郎徐度言新复州县遗民久罹暴虐如州之僚属县之令佐最为近民尤当谨择上曰度所论极当新疆百姓久被虐政若州县官非其人朕之徳意何以自逹乙亥初金人欲得王威赵荣已遣还之韩世忠遗秦桧书曰荣威不忘本朝以身归顺父母妻子悉遭屠灭相公尚忍遣之无复中原望耶桧惭乃令荣威自六合趋淮西而去丙子命常州津遣通微处士陈得一赴史馆补修奉元歴九月庚寅朔龙神卫四厢都指挥使李世辅言初归朝日有父母兄弟之雠臣曾报复乞待罪诏世辅有功鄜延特放罪后四日引对便殿上谕曰卿忠义归朝立功显着乃起复故官赐名忠辅除枢密院都统制俄又赐名显忠癸未楼炤言川陜既分屯人马已将自兵兴以来剏生科敷悉行蠲免凡八十余万贯石上曰四川久屯大兵不无科须今故地归复兵各分遣得以减罢遂可爱养民力矣上欣然喜见于色胡世将为川陜宣抚副使置司河池诸路并听节制世将精神明悟闲习吏治其守成都甚有政绩至是就用之世将既除宣副诸将皆贺世将语之曰世将不能骑射不知敌情不谙边事朝廷所以遣来者袭国朝之故事以文臣为制将尔自今以徃军中事务皆不改吴宣抚之规摹世将有所未逹诸公明以指示或诸公有所未逹者亦当奉闻各推诚心勿相疑忌共济国事可也诸将皆拜谢初资政殿大学士张守帅江西以郡县供亿科扰烦重上䟽请蠲积欠损和买罢和籴及裁减军器物料上欲行之时秦桧方损度支为月进且日虞四方财用之不至也览䟽怒谓人曰张帅何损国如是守闻之叹曰彼谓损国乃益国也至是成都阙帅桧遂拟以守代胡世将上曰张守素弱岂堪逺道江西盗贼宁息人方安之无庸易也桧乃止庚寅罢经制司其诸路常平事令提刑兼领用曾统奏也常平法起于西汉嵗丰则歛歉则散后世讲之尤详秋成则歛春饥则㪚可以平物价抑兼并人有接食官无折閲法至良也辛夘楼炤奏以合门祗候知同州郝抃知陜州上问秦桧曰陜州合差是何臣寮桧曰旧系差文人上曰武臣作郡往徃不晓民事又多恣横今日所还州郡久䧟夷伪尤须守臣得人使之爱养百姓武臣非所任也可自今只差文臣庶能宣布徳泽亦以收还威柄冬十月辛亥诏侍从各荐士二人时言者请遵祖宗故事诏中外各举所知特加亲擢如此则庶僚无附下之嫌大臣免招权之谤上亦以中原隔絶遗才必多故有是命同签书枢密院事王伦始见金主亶于御林子伦致上命亶悉无所答令其翰林待制耶律绍文为宣勘官问伦还知元帅罪否伦对不知又问无一言及歳币却要割地但知有元帅岂知有上国伦曰昨者签宣萧哲以国书来许割河南归梓宫太后天下皆知上国寻海上旧盟与民休息使人奉命通好两国耳癸丑权吏部尚书兼史舘修撰张焘知成都府兼本路宣抚使四川制置司限二月结局初成都谋帅上谕秦桧曰张焘可付以便宜使治成都第道逺恐其惮行桧退召焘谕㫖焘曰君命也焘其敢辞上大喜遂有是命上谕桧曰焘虽安抚一路如四川前日无名横歛不急冗费可令蠲减以寛民力以成都帅臣而得行四川民事自焘始庚午诏新成都府路安抚使张焘令引对焘奏蜀自军兴以来困于征繇民力凋弊官吏既不加恤又从而诛剥之去朝廷逺无所赴愬臣俟至部首宣陛下徳意俾一路之民咸沾惠泽上曰岂惟一路应四川寛恤事件悉委卿措置焘因奏臣入界即行询访民间一利一害先次罢行官吏有贪冒惨酷为民之蠧者臣先次放罢续行按发庶几逺民速霑实惠上皆可之焘又言今兹和议甫定征战暂息亦可谓闲暇之时矣况来年嵗在庚申乃艺祖开基之载得非陛下中兴之时乎时不可失愿陛下鉴诗人闲暇之语稽孔孟发明之意汲汲专以治政刑为务上曰朕当书此语置之座右乙亥签书枢密院事楼炤乞赐告省侍于明州上谓宰执曰羣臣之有亲者朕未尝夺其情昨萧振以亲为言亦令奉亲而来庶使不失为臣为子之道今炤可给假迎侍湖北京西宣抚使岳飞来朝初乘氏人李寳少无頼尚节气乡人号为泼李三飞入朝寳愿归军中飞以为马军未之竒也寳怏怏与其徒谋北归事露飞尽斩之寳抗言欲归者寳也衆皆不预飞竒而释之寳愿归山东会合忠义人立功飞许之寳募得八百人赴飞军飞乃以寳统领军马屯龚城金主亶复遣耶律绍文至驿谕奉使王伦言卿留云中无还期及贷之还曽无以报反间贰我君臣乃遣副使蓝公佐先归论嵗贡正朔誓表册命等事而拘伦以俟报已而迁之河间遂不复遣十一月己丑故追复左通直郎直龙图阁张所特与一子官仍赐其家银绢百匹两先是湖北京西宣抚使岳飞言所忠义上命复旧官飞又言好生恶死人之常情所以忠许国义不顾身虽斧钺在前凛然不易其色乞与旌加褒异使天下忠义之士皆知所劝故有是命戸部侍郎周聿言陜西士人学术各荒拙于为文若与四川类试必不能中程乞别立字号上曰陜西久䧟伪境朕欲加惠逺方可令礼部措置川陜分类试额自此始庚寅右正言陈渊入对论比年以来恩恵太泛赏给太厚匪颁赐予之费太过府库空虚而发之不已财赋匮竭而取之益详陵寝未成郊祀不逺内有诸将之馈外有邻境之好所用既衆而所入实寡此臣所甚惧也臣愿陛下凡有钖赉法之所无而于例有疑者三省得以共议户部得以执奏有司得以献其疑台谏得以论其失一有失当即行改正则前日之弊庶几可息矣翌日进呈上谓宰执曰朕未尝有一毫之妄费秦桧曰渊初除谏垣职在规正故耳上曰渊老成有学乃杨时之婿闻尝讲论语中庸可令其子适进来上因论极髙明而道中庸此不可分作二事桧等曰陛下之学深造圣域非臣下所及十二月辛酉参知政事李光罢光与右仆射秦桧议事不合于上前纷争且言桧之短殿中侍御史何铸因劾光狂悖失礼光引疾求去上命以资政殿学士出守言者又击之后三日以光提举临安府洞霄宫宗正丞郑鬲乞以常平钱于民输赋未毕之时悉数和籴从之上谓宰执曰常平法不许他用惟时赈荒恤饥取于民者还以予民也己巳给事中兼侍讲刘一止起居郎周葵并罢初一止葵皆以言事忤秦桧二人应诏举左宣教郎吕广问广问尝为李光属官光欲除舘职桧不许殿中侍御史何铸即奏二人非知广问特廹于光之嘱而举之是欺陛下也诏一止葵落职与宫祠新陜西转运副使李唐孺为四川转运副使女真万戸唿沙唿北攻蒙兀部粮尽而还蒙古追袭之至上京之西北大败其衆于海岭金主亶以其叔唿勒玛为招讨使提㸃夏国鞑靼两国市场鞑靼者在金国之西北其近汉地谓之熟鞑靼食有粳稻其逺者谓之生鞑靼止以射猎为生性勇悍然地不产铁故矢镞但以骨为之辽人初置市场与之回易而铁禁甚严至金人始弛其禁又刘豫不用铁钱繇是河东陜西铁钱率自云中货于鞑靼鞑靼得之遂大作军器焉庚申绍兴十年春正月辛巳先是金人遣奉使官知合门事蓝公佐南归议歳贡誓表正朔册命等事且索河东北士民之在南者癸未右正言陈渊入对言自公佐之归闻金人尽诛前日主议之人且悔前约以此重有要索臣谓和战二䇿不可偏执上语渊曰今日之和不惟不可偏执自当以战为主秦桧奏曰臣度近日上封言臣等罪陛下掩蔽者多矣上曰凡上书朕无不览若言卿等过咎岂可不令卿等知却令积成大过耶乙酉李谊假资政殿学士充迎䕶梓宫奉迎两宫使京畿都转运使莫将副之谊不受命乃以将充迎䕶使知合门事韩恕副之戊子提举临安府洞霄宫李纲薨于福州纲之弟校书经早卒纲悼恨不已㑹上元节纲临其䘮哭之恸暴得疾即日薨年五十八甲午诏作忠烈庙于仙人关以祠吴玠丁丑提举江州太平观尹焞迁一官致仕以焞引年告老故也右正言陈渊言伏见近者所命之使有所升黜且趣其行今急于遣使而不及其他则知虏不能无求然我有不可许者如取河北之民则失人心用彼之正朔则乱国政至于歳币之数多未必喜寡未必怒与多不若寡之为愈葢和战两途彼之意常欲战不得已而后和我之意常欲和不得已而后战或者必欲多与之币以幸其久而不变则无是理愿训所遣之使俾无轻许以误大计癸夘上谓大臣曰莫将奉使金国凡所议者可一一録付恐将妄有许可他日必不能守乙巳布衣欧阳安永献祖宗龟鑑诏户部赐束帛二月辛亥主管侍卫马军司公事刘锜为东京副留守仍兼节制军马癸丑诏曰永惟三歳兴贤之制肇自治平爰曁累朝遵用彜典顷縁多事洊展试期致取士之年属当宗祀冝从革正用复故常可除科场于绍兴十年仰诸州依条𤼵解外将省殿试更展一年于绍兴十二年正月鎻院省试三月择日殿试其向后科场仍自绍兴十二年省试为准于绍兴十四年令诸州依条𤼵解用御史中丞廖刚之言也丁巳喻汝砺知遂宁府汝砺本勾龙如渊所荐又与李光相知光罢因求去改除潼州府路转运副使汝砺至官以表谢上略曰顾臣何知立节有素方延和廷议既不能割地以赂戎曁伪楚滔天又不忍聨名而卖国时人称之张鼎特改合入官鼎为太湖令以荐者得召见上谕大臣令改秩堂除剧县且曰此因能以任之也若一县得良令则百姓皆受其赐矣庚申御史中丞廖刚试工部尚书刚每因奏事论君子小人朋党之辨反覆切至又论人君之患莫大于好人从已若大臣惟一人之从羣臣惟大臣之从则天下事可忧刚本秦桧所荐至是滋不悦他日因对又请起旧相有人望者处之近藩重镇桧闻之曰是欲寘我何地耶既积忤桧遂出台而刚之名闻天下西京留守孟庾为东京留守兼权知开封府庚午上与秦桧论川陜财赋上曰将帅漕臣皆当体国为一家士卒固欲拊循民力亦须爱惜岂可妄费也癸酉御史中丞王次翁言吏部审量滥赏皆显然暴扬前日之过举葢害陛下之孝治望悉罢累降指挥从之先是新知太平州秦梓知㤗州王㬇皆以恩倖得官及是次翁希桧㫖以为之地繇是二人骤进三月丙戌成都府路安抚使张焘始至成都初焘自京洛入潼关已闻金人有败盟意逮至长安所闻益急焘遽行见川陜宣抚副使胡世将为言和尚原最为要冲自原以南则入州路散失此原是无蜀也世将曰蜀口旧戌皆精鋭最号严整自朝㫖撤戍之后关隘撤备世将虽屡申请未见行下公其为我筹之焘遂为世将草奏具言事势危急乞速徙右䕶军之戍陜右者还屯蜀口又请赐料外钱五百万缗以备缓急辛夘尚书吏部员外郎朱松知饶州以右諌议何铸奏其懐异自贤也丙申大金贺正旦使苏符自东京归初洪晧既拘冷山希尹问以所议十事晧折之希尹曰汝性直吾与汝如燕遣汝归议遂行㑹莫将继来议不合囚之涿州事复变符至东京虏人不纳乃还夏四月丁未知建康府漂水县李朝正召赴行在先是江东制置大使叶梦得言朝正到官二年招集归业人户万余磨出隠漏税赋四万贯石匹两委有显效乞稍加试用以风能吏上召对旣而谓秦桧曰近时县令以政绩被荐徃徃别除差遣不若与之进秩还任庶久则民安其政乃迁一官赐五品服遣还癸丑右承议郎范振上书论雇募耆戸长等十事乙夘上谓辅臣曰朕昨夕閲振书所论皆民间利病其言多可采遂以振知南安军振建阳人也壬戍东京副留守刘锜入辞上命锜以所部骑司之军徃戍又益以殿前司兵三千人诸军家属皆留顺昌就粮惟精兵分戌陈汴乙丑淮西宣抚使张俊乞免其家歳输和买绢三省拟每歳特赐俊绢五千匹庶免起例上以示俊因谕之曰诸将皆无此独汝欲开例朕固不惜但恐公议不可汝自小官朕拔擢至此须当自饬如作小官时乃能长保冨贵为子孙之福俊皇悚力辞赐绢俊喜殖产其罢兵而归也嵗收租米六十万斛庚午诏复置四川诸州学官员壬申签书枢密院事韩肖胄知绍兴府五月甲申诏徽宗皇帝御制阁以敷文为名丙戌金都元帅宗弼入东京留守孟庾以城降初左副元帅鲁国王昌既废伪齐乃言不如因以河南地钖与大宋宗弼力不能争及昌诛宗弼始得政以归地非其本计决欲败盟遂分四道入㓂命聂哷贝勒出山东萨里罕㓂陜西李成㓂河南而宗弼自将精兵十余万人与孔彦舟郦琼赵荣抵汴至是犯东京遂命使持诏徧抵诸郡知兴仁府李师雄知淮宁府李正民皆束身归命自是河南诸郡望风纳欵矣金人䧟拱州守臣王慥死之敌萨里罕趋永兴军陜西州县伪官所至迎降逺近震恐丁亥东京副留守刘锜至顺昌府金人䧟南京葛王褎以数千骑至宋王台留守路允迪朝服出城见之遂送允迪于汴京或曰允迪至汴京七日不食死戊子四川宣抚副使胡世将在河池知同州张恂遣人告急权知永兴军郝逺开长安城门纳金人长安䧟关中震动知陕府吴琦城守以拒金人郝逺遣人持金国檄书至宣抚司语不逊不可闻世将焚之斩其使己丑直龙图合陈桷守太常少卿时上将用桷问其所在秦桧不乐之缪以同姓名者为对曰见从韩世忠军为参谋上笑曰非也桷佳士岂肯从军耶遂召用金人䧟西京权留守李利用弃城遁庚寅知顺昌府陈规得报敌骑入东京时新东京副留守刘锜方送客规以报示锜锜曰吾军有万八千人而辎重居半且逺来力不可支乃见规问曰事急矣城中有粮则能与君共守规曰有米数万斛锜曰可矣规亦力留锜共守锜又见刘豫时所蓄毒药犹在足以待敌其所部选锋游奕二军及老㓜辎重夜四鼔才至城下旦得报敌骑入陈距顺昌三百里阖城惶惑锜遣官属与规议歛兵入城为捍御计人心稍定辛夘诏以镇江府所籍郦琼水陆田四十三顷赐李显忠四川宣抚副使胡世将自河池遣泾原经畧使田晟以兵三千人迎敌始金人之渡河也惟孙渥吴璘堕胡世将在河池世将仓卒召诸帅议出师杨政及晟先至渥进曰河池地平无险阻愿公去此治兵仙人原元戎身处危地而欲号令将帅使用命赴敌渥不识也吴璘抗声言曰和尚原杀金平之战方璘兄弟出万死破敌时承宣在何许今出此懦语沮军可斩璘请以百口保破敌世将壮之指所坐帐曰世将誓死于此矣官属韩诏等进曰渥实失言不冝居幙下遂先遣晟还泾原渥赴熈河渥恐惧汗落单马趋出是日统领军马李寳与金人战于兴仁府境上杀数百人获其马甚衆寳岳飞所遣也壬辰刘锜召诸将计事有欲就便舟顺流而下者或曰去则敌人邀我归路其败必矣莫若守城徐为之计锜曰锜本赴官留司今东京旣䧟幸全军至此有城池可守机不可失当同心力以死报国家衆议始定即凿舟沉之示无去意锜与属官等登城区处城外有居民数千家恐为贼巢悉焚之分命诸统制官许青守东门贺辉守西门钟彦守南门杜把守北门且明斥堠及募土人作乡导间探于是军人皆奋曰早时人欺我八字军今日当为国家立功锜亲于城上督工设战具修壁垒时守备全缺锜取伪齐所作蚩车以轮辕埋城上又撤民家屋扉以代笓篱笆凡六日粗毕而金人游骑已渡河至城外矣丙申胡世将命右䕶军都统制吴璘将二万人自河池赴寳鸡河南以捍㓂遣杨政郭浩为之声援先是世将屡奏乞速徙右䕶军之屯陜右者还屯蜀口不报丁酉始诏世将日下抽回己亥万夀观使雍国公刘光世为三京招抚处置使以援刘锜以统制官李贵步谅之军𨽻之庚子诏右䕶军都统制吴璘同节制陜西诸路军马以金人犯陜西故也又诏川陜宣抚副使胡世将军事合行黜陟许依张俊所得指挥辛丑提举醴泉观郑亿年乞在外宫观改提举亳州明道宫初边报至行在从官㑹于都堂工部尚书廖刚谓亿年曰公以百口保金人讲和今已背约有何面目尚在朝廷亿年气塞秦桧以为讥己也乃曰尚书晓人不当如是亿年惧求去乃有是命是日金人犯鳯翔府之石壁寨吴璘遣统制官姚仲等拒之仲自奋身督战舎赫贝勒中伤退屯武功时杨政母病方死亦不顾家径至河南与璘协力捍敌已而诸军家属悉归内地人心既定踊跃自奋不复惧敌矣先是金人之别将又围耀州节制陜西军马郭浩遣兵救之敌解去壬寅金人围顺昌府先是刘锜于城下设伏敌㳺骑至擒其千戸阿哈萨等二人诘之云韩将军在白龙涡下寨距城三十里锜夜遣千余兵击之颇杀敌衆既而三路都统葛王褎及龙虎大王军併城下凡三万余人锜以神臂弓及强弩射之稍引去复以步兵邀击溺于河者甚衆夺其器甲及生获女真汉儿皆谓敌已遣银牌使驰诣东京告急于都元帅宗弼矣六月甲辰京东淮东宣抚处置使韩世忠为太保封英国公淮西宣抚使张俊为少师封济国公湖北京西宣抚使岳飞为少保并兼河南北诸路招讨使枢密院降檄书下诸路宣抚司罪状乌珠萨里罕令颁之河南陜西应南北官员军民如能识运乗机奋谋倡义生擒乌珠或斩首来归者大则命以使相次则授以节钺各赐银绢五万匹两良田百顷第宅一区至如萨里罕资性贪愚同恶相济昨在同州已为李世辅擒縳博颊求哀仅脱微命尚敢驱率其衆复犯关陜有能併杀擒献者推赏一如前约丙午给事中兼侍讲冯檝提举亳州明道宫金人叛盟秦桧以其言不雠甚惧一日谓檝曰金人背盟我之去就未可卜前此大臣皆不足虑独君乡衮未测上意君其为我探之明日檝入见曰金人长驱犯顺势须兴师如张浚者且须以戎机付之上正色曰宁至覆国不用此人桧闻之喜檝云适观天意檝必被逐即引疾求去乃有是命戊申东京副留守刘锜为枢密院副都承㫖㳂淮制置使时敌衆围顺昌已四日乃移寨于城东号李村距城二十里锜遣骁将闾充以鋭卒五百募土人前导夜刼其寨至军中毡帐数重朱漆奚车有一将遽被甲唿曰留得我即太平不听竟杀之是夕天欲雨电光所烛见辫髪者殱之甚衆既而报金都元帅宗弼亲拥兵至先是宗弼得告急之报即索靴上马麾其衆出京顷刻而集适淮宁留一宿治战具备糗粮自东京徃复千二百里不七日而至锜闻宗弼至近境乃登城㑹诸将于东门问䇿将安出或谓今已屡捷冝乘此势具舟全军而归锜曰朝廷养兵十五年正欲为缓急之用况已挫敌锋军稍振虽多寡不侔然有进无退兼敌营近在三十里而四太子又来援吾军一动被敌追及老小先乱必至狼狈不惟前功俱废致敌遂侵两淮震动江浙则平生报国之志反为误国之罪不如背城一战于死中求生可也衆以为然求欲效命己酉四川宣抚副使胡世将命都统制吴璘杨政以书遣萨里罕约日合战其略曰璘等闻之师出无名古之所戒大金皇帝与本朝和好复归河南之地朝廷戒饬诸路安静边界不得生事诸路遵禀朝廷约束不敢毫髪有违今监军忽举偏师侵暴疆场人神共愤莫知其故璘等身任将帅义当竭诚报国保捍生灵已集大军约日与监军一战萨里罕于是遣鹘眼郎君以三千骑直冲我军都统制李师颜以骁骑击走之鹘眼入扶风县城守萨里罕别遣军䇿应不能胜而退师颜等攻扶风㧞之生擒金敌一百十七人首领三人别遣禆将击鳯翔西城外敌寨萨里罕怒自战于百通坊列阵二十余里统领姚仲等力战破之杀获尤多庚戌工部尚书廖刚与外任刚以事积忤秦桧右諌议大夫何铸等即共劾刚幸朝廷之有警复肆譊譊以惑缙绅故有是命寻以刚提举亳州明道观壬子金都元帅宗弼攻顺昌府先是宗弼至城外责诸将用兵之失衆曰今者南兵非昔之比国王临城自见宗弼见其城陋谓诸将曰彼可以靴尖趯倒耳即下令来早府治㑹食平明敌併兵攻城凡十余万府城惟东西两门受敌锜所部不满二万而可出战者仅五千贼先攻东门锜出兵应之贼败退乌珠自将牙兵三千徃来为援皆𢃄重甲五人为伍贯韦索号铁浮屠每进一步即用拒马子遮其后示无反顾复以铁骑马左右翼号拐子马悉以女真充之前此攻所难下之城并用此军故又名长胜军时敌诸将各居一部衆欲击韩将军锜曰击韩虽退乌珠精兵尚不可当也法当先击乌珠乌珠一动则余军无能为矣时叛将孔彦舟郦琼赵荣軰骑列于阵外有河北签军告官军曰我軰元是左䕶军本无鬭志惟两拐子马可杀故官军皆愤时方剧暑我居逸而彼暴露早凉则不与战逮未申时彼力疲而气索锜忽遣数百人出西门敌方来接战俄以数千人出南门戒令勿喊但以短兵极力与战统制官赵樽韩直皆被数矢战不肯已锜遣属扶归士殊死鬭入敌阵中斫以刃斧至有奋手捽之与俱坠于濠者敌大败杀其衆五千横尸盈野乌珠乃移寨于城西掘堑以自卫欲为坐困官军之计是夕大雨平地水深尺余锜遣兵刼之上下皆不宁处乙夘顺昌围解宗弼之未败也秦桧奏俾锜择利班师锜得诏不动至是宗弼不能支乃作筏系桥而去宗弼至㤗和县卧两日至陈州数诸将之罪自将军韩常以下皆鞭之于是复以葛王褒守归徳府常守许州翟将军守陈州宗弼自拥其衆还汴京自是不复出矣丙辰湖北京西宣抚司统制官牛臯及金人战于京西败之戊午右承事郎陈鼎降一官鼎上书言敌败盟秦桧怒言者因论鼎故有是命俄又送吏部以鼎知徳兴县己未枢密院都统制郭浩遣统制官郑建充等集鄜延环庆之兵攻金人于醴州败之复醴州壬戌签书枢密院事楼炤以父居明卒去位甲子权主管鄜延经略司公事王彦拒金人于青溪岭却之初萨里罕既破鳯翔与都统制吴璘杨政夹渭河而阵璘驻兵大虫岭萨里罕自登西平原觇之曰善战者立于不败之地此难与争乃引去自泾原路欲走邠州于是枢密院都统制郭浩在邠州三水县泾原经略使田晟遣统制官曲汲秦弼拒敌于青溪岭宣抚副使胡世将谓浩素非临行阵之人难以责成即遣彦及统制官杨从仪程俊向起郑师正曹成等分道而出与虏战蒿谷吴头麻务屯之间金人屡败留千户五人守鳯翔萨里罕自将鋭兵攻青溪汲弼战败弃青溪走世将命晟召汲弼斩于军前以徇彦率兵迎金人战盘堠兔耳败之金人去复还屯鳯翔乙丑荆湖北路提㸃刑狱公事向子忞罢先是江西漕司负月桩钱诏总领官曽慥劾罪子忞行部取漕吏释之慥言于朝故罢子忞再使湖北先声入境奸吏望风解印绶者数十人湖北营田旧以抑配百姓人不聊生有破产不能偿者日号诉于马前子忞为询究其便利可行者使遵守之罢一切抑配者逺近鼓舞时岳飞兼营田大使无敢忤其意者至是飞亦喜以为当然子忞按部所至立大榜于前云久负抑州县不理者立其下于是积年无告之寃咸得伸雪平生好论人物无所忌讳尝与胡安国谈当世士安国颇称秦桧靖康时事子忞曰与桧同时被执军前鲜有生者独桧数年之后尽室航海以归非大姦能若是乎安国子寅初犹以为过后乃信服子忞再以毁去自是闲居十九年初命司农少卿李若虚往湖北京西宣抚使岳飞军前计事至是若虗见飞于徳安府谕以面得上㫖兵不可轻动冝且班师飞不听若虚曰事既尔势不可还矫诏之罪若虚当任之飞许诺遂进兵丙寅湖北京西宣抚司统领官孙显及金人战于陈蔡之间败之上谓大臣曰朕躬履艰难久于兵事至于器械亦精思熟讲昨造大镞箭诸军皆谓头太重不可及逺又造鋭首小鎗初亦未以为然其后用以破敌始服其精利今刘锜军于顺昌城下破敌正为此鎗也戊辰川陕宣抚司左统领官曹成自汧阳袭金人于天兴县败之庚午枢密副都承㫖沿淮制置使刘锜为武㤗军节度使侍卫亲军马军都虞候前一日上谕大臣曰用兵之际赏罚欲明锜以孤军挫贼锋乌珠遁去其功卓然当便除节钺即日降制既又遣中使抚问上赐札有曰卿之伟绩朕所不忘京东淮东宣抚使韩世忠遣统制官王胜率背嵬将成闵北伐遇金人于淮阳军南二十里水陆转战掩金人于沂河死者甚衆夺其舟二百福建路宣抚大使张浚言臣窃念自羣下决回銮之计国势不振事机之㑹失者再三向使敌出上䇿还梓宫归两殿供须一无所请宗族随而尽南则我徳敌必深和议不㧞人心懈怠国势寖微异时衅端卒𤼵何以支持臣知天下非陛下之有矣今幸上天警悟敌懐反复士气尚可作人心尚可回愿因权制变转祸为福用天下之英才据天下之要势夺敌之心振我之气措置一定大勲可集继闻淮上有警连以边计奏知又条画海道舟舡利害上嘉浚之忠遣中使奖谕浚时大治海舟至千艘为直指山东之计以俟朝命闰六月丙子诏三衙管军及观察使以上各举智勇勐略才堪将帅者二人戊寅上曰狂敌犯境诸军不免调𤼵盛夏剧暑朕䕃大厦御絺绤犹不能胜其热将士乗边暴烈日被甲胄每念薫灼之苦如切朕躬可降诏抚问慰劳之辛巳泾原经略使田晟及金人战于泾州败之初萨里罕既为王彦所却遂自鳯翔悉兵攻泾州晟据山为阵乗敌壁垒未定奋兵掩杀自己至申连战皆捷夺其战马兵械甚衆金人败走甲申上曰诸将进兵所在克捷正恐狃于屡胜士寖以骄可下诏饬其严整行伍明逺斥堠蓄力养威以俟大举勿争尺寸之利期以殄灭金帅而已上又曰金人虽雠敌茍知效顺何以多杀为马钦等初归朕贷而不杀刘光世屡以为言既而女真契丹燕人来归者益衆光世方悟朕意至今诸军往往收以为用今交兵之际正宜多方抚纳使知内向是日田晟及金人再战于泾州败绩金人虽幸胜晟亦杀伤过当而还自是归鳯翔不复战以兵攻陜西诸郡城守未下者河南粮食垂尽世将亦离河池登仙人原山寨为防秋之计保险以自固矣丙戌淮西宣抚司都统制王徳复宿州降其守合门宣赞舍人马秦壬辰湖北京西宣抚司统制官张宪傅选及金将韩常战于颕昌府败之复颖昌丙申张宪复淮宁府先是韩常既败走宣抚使岳飞遣统制官牛臯徐庆等与宪㑹宪等与常战于淮宁府又败之常引去飞以胜捷军统制赵秉渊知府事丁酉提举临安府洞霄宫赵鼎责授祕书少监分司西京兴化军居住初鼎罢郡还邵兴上书言时政秦桧忌鼎复用乃令御史中丞王次翁劾鼎右谏议大夫何铸亦再䟽论之乃有是命湖北京西宣抚司统制官郝晸张应韩清克郑州京东淮东宣抚司统制官王胜克海州生执守将王山韩世忠每出军必戒以秋毫无犯军之所过耕夫皆荷耡而观戊戌淮西宣抚使张俊克亳州初三京招抚使刘光世闻郦琼在亳州遣使臣赵立南京进士蔡辅世同往招之琼不启书而焚之械送狱既而纵之至是光世引军还太平州而俊以大军至城父都统制王徳已下宿州即乘胜趋亳州与俊㑹琼闻之谓葛王襃曰夜义公来矣其锋未易当请避之遂率衆遁去时俊军戌甚盛而智谋勇敢頼徳为多徳亦先计后战故未尝败己亥知顺昌府陈规知庐州沿淮制置使刘锜兼权知顺昌府时秦桧将班师故命规易镇淮右先是上赐锜空名告身千五百命书填将帅之有功者锜复缴上谓不若自朝廷给之为荣至是始具功状以闻以犒军银帛十四万匹两均给将士军无私焉于是锜方进兵乘敌虚而桧召锜还徽猷阁待制洪皓时在燕山密奏顺昌之役敌震惧䘮魄燕之珍寳悉取而北意欲捐燕以南弃之王师亟还自失机㑹可惜也庚子赵鼎再责清逺军节度副使潮州安置右谏议大夫何铸章再上遂有是命制略曰朋姦罔上恶殆并于共兠专利擅权罪实侔于杨李秋七月癸夘湖北京西宣抚使司将官张应韩清入西京初河南府兵马钤辖李兴既聚兵先复伊阳等八县又复汝州伪河南尹李成弃城遁走河阳宣抚使岳飞遣应清与之㑹遂复永安军丙午御史中丞王次翁为参知政事戊午上曰朕常与诸将论兵诸将皆谓敌人铁骑驰突若在平原势不可当须据险以扼之朕谓不然孟子曰天时不如地利地利不如人和兵之胜负顾人心如何耳苟人心协和则彼虽在平原亦可取胜诸将皆不以为然今诸将奏捷皆在平原以步兵胜铁骑乃信朕前日之语己酉湖北京西宣抚使岳飞自与宗弼战于郾城县败之杀其禆将是役也统制官杨再兴单骑入敌阵欲擒宗弼不获被数十创犹杀数百人而退庚戍永兴军路经略副使王俊遣统领官辛镇与金人战于长安城下败之川陜宣抚副使胡世将遣兵千人具舟百艘载柴草膏油自丹州顺流而下至河中府焚毁金人所系浮桥及选万人由斜谷出潼关皆以絶敌归路壬子进士张本特补右迪功郎以其献佑政编可採也乙夘湖北京西宣抚司都统制王贵统制官姚政及金人战于颍川府败之壬戌湖北京西宣抚使岳飞自郾城班师飞既得京西诸郡㑹诏书不许深入始传令回军军士应时皆南向旗靡辙乱飞望之口呿而不能合良久曰岂非天乎飞以亲兵二千自顺昌渡淮赴行在于是颍昌淮宁蔡郑诸州皆复为金人所取议者惜之甲子复释奠文宣王为大祀用太常博士王普请也于是祀前受誓戒加笾豆十有二其礼如社稷八月壬申降诏提举江州太平观张九成与知州军差遣喻樗陈刚中令吏部与合入差遣凌景夏樊光逺与外任差遣毛叔度与对移一般差遣先是九成等皆言和议非计及是秦桧将罢兵而九成家临安之外邑故斥逺之寻以九成知邵州刚中知安逺县景夏知辰州光逺为阆州州学教授叔度为嘉州司戸参军刚中寻卒于贬所乙亥韩世忠围淮阳军命诸将齐攻之帐前亲随成闵从统制官许世安夺门而入大战于门之外闵身被三十余创世安亦胫中四矢力战夺门复出闵气絶而复苏者屡矣世忠大赏之别将解元掩击金人于沂州谭城县敌溺死者甚衆丙子刘昉为荆湖南路转运副使昉为秦桧所喜故旋用之戊寅知陜州吴琦遣统制官侯信渡河刼金人中条山寨败之获马二十匹翊日又战于解州境上败之杀其将毛罕庚辰金人自滕阳来救淮阳军韩世忠逆击于泇口镇败之是日世忠所遣统制官刘寳郭宗仪许世安以舟师至千秋湖陵遇金人所遣郦琼叛卒数千人寳等与战大捷获战船二百壬午李成自河阳以五千骑犯西京知河南府李兴命开城门以待之成疑不进兴遣鋭士自他门出击之成败走癸未上与宰执论战守之计上曰战守本是一事可进则战可退则守非谓战则为强守则为弱但当临机应变而已丙戌祕阁修撰新知邵州张九成落职以御史中丞何铸言其矫伪欺俗故有是命九成以家艰不赴丁亥淮北宣抚副使杨沂中溃军于宿州壬辰永兴军路经略副使王俊击金人于盩厔县东败之甲午川陜宣抚司同统制邵俊统领王喜遇金人于陇州汧阳县牧羊岭败之九月壬寅朔遣起居舍人李易赴韩世忠军前议事宰相秦桧主罢兵召湖北京西宣抚使岳飞赴行在遂命易见世忠谕㫖时淮西宣抚副使杨沂中还师镇江府三京招抚处置使刘光世还池州淮北宣抚判官刘锜还太平州自是不复出师矣丁未杨政军同统领杨从仪刼金人于鳯翔府城南寨获战马数百戊申金人复入西京先是李成数为河南府李兴所败乞师于宗弼得蕃汉军数万兴度衆寡不敌弃城去寓治于永宁之白马山己酉上谕大臣曰朕昨面谕岳飞凡为大将者当以天下安危自任不当较功赏彼以功赏存心者乃士卒所为至于朝廷待大将亦自有礼如前日边报之初除诸将便加师保岂必待有功乎时飞已至行在故上训及之庚戌合祀天地于明堂太祖太宗并配赦天下癸丑杨政军统制官杨从仪邵俊统领王喜败金人于汧阳辛酉临安府火延烧省部仓库冬十月丙戌河北路统制李寳至楚州时韩世忠在楚州寳与其徒归之世忠大悦己亥龙图阁直学士范沖徽猷阁待制王居正并落职依旧提举江州太平观御史中丞何铸论二人之罪故有是命庚子熈河经略司将领恵逢与虏遇于野龙河败之十一月戊申金将哈希自潼关出犯陜州守臣吴琦击却之哈希罗索孙也鳯翔府同统制杨从仪败金人于寳鸡县己酉上曰自古为天下者必先得人心未有专事杀伐残忍而可为者乌珠虽强专以杀伐残忍为事不顾人心之失朕知其无能为者福建安抚大使张浚等奏乞措置赈济事上曰赈济本为贫民近世止及城郭而乡村之民未尝及之须令州县虽僻处亦分委官吏必躬必亲则下戸皆沾实恵矣乙夘川陜宣抚副使胡世将奏已遣兵解庆阳之围先是庆阳围急帅臣宋万年乘城拒守㑹世将招河东经略使王忠植以所部赴陜西㑹合行至延安叛将赵惟清执忠植使拜诏忠植曰若本朝诏书则受金国诏书则不拜也惟清执之以诣敌营敌使甲士引诣庆阳城下谕使出降忠植大唿曰我河东步佛山忠义人也为敌所执使来招降愿将士勿负朝廷坚守城壁可也忠植遂遇害戊午上曰用兵惟视谋之臧否不可问力之强弱茍谋之不臧惟知恃力虽或胜亦不足以成功十二月乙未言者请令诸大帅各荐偏禆之可任者上曰诸校智愚勇怯朕皆熟知之傥有使令便可抽摘何用荐举耶兵部侍郎张宗元乞命有司以续降朝㫖便人合理者裒为一书以进许之后九年乃成凡四百三十五卷初李兴既屯白马山寨李成以蕃汉数万衆围之时兴妻周氏与其子居襄阳惟幼子在侧敌围益急士心颇摇兴闻谓诸将曰兴与诸君当以死守毋有二志茍或不敌吾岂为敌汚者当抱是儿南向投崖以谢天子诸将皆感泣由是守益坚虏遣使赍黄榜招兴以奉国上将军河南尹兴得檄不启立斩其使以檄闻于朝白马受围久方冬泉涸军民乏絶兴焚香黙祷一夕大雪泉源皆溢成知兴不可屈乃积山下屯兵积粮为久居之计兴潜遣将士夜焚之成大挫径归西京宋史全文卷二十下宋史全文卷二十一上钦定四库全书宋史全文卷二十一上宋髙宗十三辛酉绍兴十一年春正月壬寅提举江州太平观赵开卒自金人犯陜蜀开职馈饷者十年军用得以毋乏开既黜主计之臣率三四易于开条画毫发无敢变更者然议者咎开竭泽而渔使后来者无所施其智巧凡茶盐㩁酤激赏零畸绢布之征遂为四蜀常赋故虽累经减放而害终不去焉癸卯凤翔府同统制军马杨从仪败金人于渭南庚戌淮南宣抚使张俊入见上问曽读郭子仪传否俊对以未晓上谕云子仪时方多虞虽总重兵处外而心尊朝廷或有诏至即日就道无介顾望故身享厚福子孙庆流无穷今卿所管兵乃朝廷兵也若知尊朝廷如子仪则非特身享福子孙昌盛亦如之先是宗弼白顺昌战败而归遂保汴京留屯宋亳出入许郑之间复签两河军与蕃部凡十余万以谋再举上亦逆知敌情必不一挫便已乃诏大合兵于淮西以待之俊自建康来朝故有是谕也辛亥上谕大臣曰李左车言千里馈粮士有饥色敌若犯淮其势粮必在后但戒诸将持重以待之至粮尽欲归因其怠而击则无不胜矣又曰听言必攷其实近有言刘锜之过朕徐攷之皆无实迹谗者遂息孙近曰锜当何以报圣恩也已未淮北宣抚判官刘锜自太平州渡江以援淮西金人陷寿春杀守兵千余人系桥淮岸以渡其衆甲子上曰木瓜美齐威公而载之衞国风何也秦桧等方思所以为对上曰自衞观之威公继絶诚可美自齐观之威公专封亦可罪仲尼成人之美而掩其罪故不载之齐国风而载之衞国风也桧等对曰仰见圣学髙明深得仲尼删诗之意非诸儒之所能及乙丑刘锜至庐州驻兵城外时知庐州陈规病卒城中无守臣备御之具皆缺锜巡其城一匝曰城不足守也乃冒雨与闗师古率衆而南丙寅金人大军入庐州遣轻骑追锜相及于西山口锜自以精兵为殿复戈西向列阵以待追骑望见锜旌旗逡巡不敢逼日莫各解去丁卯锜结阵徐行号令诸军占择地利共趋东闗依水据山以遏金人之冲锜既得东闗之险稍休士卒兵力复振金人大兵据庐州虽时遣兵入无为军和州境内剽掠而不敢举兵逼江者葢惧锜之乘其后也江南由是少安戊辰金人陷商州守臣邵隆焚仓库毁庐舍而遁乃入城据之二月癸酉淮西宣抚司都统制王德渡江屯和州敌退屯昭闗知商州邵隆复入商州初隆既遁去乃屯兵山岭间道出州西芍药口谓避地者曰汝皆王民毋忘本朝衆感泣携老幼来归隆遣其子继春出商州之北以张其势而移军洪门金人以精骑来攻隆设三伏以待鏖战两时许大破之擒其将继春亦破之于洛南县金人乃去丙子上谓大臣曰中外议论纷然以敌逼江为忧殊不知今日之势与建炎不同建炎之间我兵皆退保东南杜充书生遣偏将轻与敌战故彼得以乘间猖獗今韩世忠屯淮东刘锜屯淮西岳飞屯上流张俊方自建康进兵前渡彼窥江则我兵乘其后今虽虚镇江一路以檄唿彼渡江亦不敢来其后卒如上所料都统制王德遇金人韩常于含山县东败之丁丑上谓大臣曰朕于诸帅听其言则知其用心观其所为则知其才人皆言刘锜善战朕谓顺昌之胜所谓置之死地然后生未为善战也锜之所长在于循分守节危疑之中能自立不变此为可取己卯淮西宣抚司统制官闗师古李横复取巢县壬午淮西宣抚司将官张守忠遇金人于全椒县败之癸未淮西宣抚使张俊言已复巢县又言俊已在和州竭力措置决与敌战必须取胜可保无虞上大喜刘锜自东闗引兵出清溪邀击金人张俊杨沂中亦遣统制官王德张子益等㑹兵取含山县复夺昭闗甲申三京招抚处置使司统制官崔臯遇金人于舒城县败之丁亥淮北宣抚副使杨沂中判官刘锜淮西宣抚司都统制王德统制官田师中张子葢及金人战于柘臯镇败之前一日锜行至柘臯与金人遇夹河而军初金人之退兵也日行甚缓至尉子桥天大雨次石梁河河流湍暴乃㫁桥以自固列营柘臯柘臯地平金人以为骑兵之利且见锜兵少意甚易之河东巢湖阔二丈余锜命军士曳薪疉桥须㬰而成遣甲军数队过桥皆卧鎗而坐会沂中德师中子葢之军俱至翌日金将那王与韩常等以铁骑十余万分为两隅夹道而阵沂中自上流涉浅径进官军不利德曰贼右隅皆劲骑吾将先破之乃与师中麾兵渡桥薄其右隅见阵动有一将被甲跃马指画阵队德引弓一发将应弦坠马德乘势大唿驰击诸军皆鼓譟金人以拐子马两翼而进德率兵鏖战沂中令万兵各持长斧堵而前奋锐击之金人大败退屯紫金山德等尾击之捕获数百人马䭾数百锜谓德曰昔闻公威略如神今果见之请以兄礼事公张俊之爱妾章氏即杭妓张秾也颇知书柘臯之役俊贻书嘱以家事章答书引霍去病赵云不问家事为言令勉思报国俊以其书进上大喜亲书奖谕赐之庚寅上谓宰执曰自敌犯边报至人言非一朕惟静坐一室中思所以应敌之方自然利害皆见葢人情方扰惟当镇之以静若随物所转胷中不定则何以应变也乙未赐刘光世韩世忠张俊岳飞杨沂中刘锜诏书以捷书累至军声大张葢自军兴以来未有今日之盛仍戒以尚思困兽之鬭务保全功丙申江东制置大使叶梦得上奏称贺诏嘉奖初建康屯重兵岁费钱八百万缗米八十万斛㩁货务所入不足以赡至是禁旅与诸道之师皆至梦得被命兼緫四路漕计以给馈饷军用不乏故诸将得悉力以战由是朝廷益嘉之己亥上曰虏退便当措置淮南如移隶州县併省官吏修筑城壁要当事事有备常为寇至之防也三月庚子朔福建路安抚大使知福州张浚言朝廷调拨大军用度至广臣本州措置出卖官田及劝诱寺院变易度牒共得六十三万缗节次起发少助国用诏浚一意体国识大臣体令学士院降诏奖谕癸卯张浚复特进金人围濠州初金人自柘臯退军于紫金山也濠州守臣王进发书告急甲辰淮西宣抚使张俊淮北宣抚副使杨沂中判官刘锜㑹议班师俊与沂中为腹心而与锜有隙故柘臯之战奏赏诸军锜独不预时朝廷虽命三帅合军不相节制然诸军进退多出于俊而锜以顺昌之功骤贵诸将亦颇嫉之乙巳知邵武军王洋乞乡村之人无问贫富凡孕妇五月即经保申县专委县丞注籍其夫免杂色差役一年候生子日无问男女第三等已下给义仓米一斛县丞月给食钱十千上览奏曰愚民无知迫于贫困不能育故生子而杀之官给钱物使之有以育则不忍杀矣朕为父母但欲民蕃衍岂惜小费也乃诏户部措置丙午京东淮东宣抚处置使韩世忠舟师至招信县夜世忠以骑兵遇金人于闻贤驿败之丁未金人陷濠州知州事王进为所执兵马钤辖邵青巷战死之戊申张俊杨沂中刘锜至黄连埠去濠州六十里而闻城陷俊乃召锜沂中谋之沂中曰厮杀耳锜曰有制之兵无能之将可御有利害之兵有能之将不可御也今我军虽锐未为有制不若据险下寨然后出兵袭之诸将皆曰善于是鼎足以为营俊遣斥堠数辈还俱言濠州无金人俊遣将官王某谓锜曰已不须太尉入去锜乃不行惟沂中与王德领二千余骑而往以两军所选精锐策应之四更起黄连午时骑兵先至濠州城西岭上列阵未定有金人伏甲骑万余于城两边须臾烟举于城上伏骑分两翼而出沂中皇遽以策麾其军曰那回诸军闻之以为令其走尔散乱南奔无复纪律其步人见骑军走谓其已败皆散金人追及步人多不得脱杀伤甚衆庚成秦桧奏近报韩世忠张俊等至濠州岳飞已渡江去㑹师矣上曰首祸者惟乌珠戒诸将无务多杀惟取乌珠可也澶渊之役达兰既死真宗诏诸将按兵纵契丹勿邀其归路此朕家法也朕兼爱南北之民岂忍以多杀为意乎初金之入寇也上命飞以兵来援飞念前此每胜复被诏还乃以乏粮为词最后上御札付飞云社稷存亡在卿此举飞奉诏移兵三十里而止及濠州已破飞始以兵至舒蕲境上故张俊与秦桧皆恨之辛亥杨沂中渡江归行在壬子金人自涡口渡淮北归癸丑张俊渡江归建康府丁巳刘锜自和州引兵渡江归太平州杨沂中之败于濠梁也张俊自黄连拔寨径去锜乃按部伍整旌旗最后徐行金人亦不复追锜至歴阳驻军具奏听㫖然后班师由是俊与沂中皆恨之夏四月丙子诏诸州县量收免行钱自宣和间始复熙宁旧法罢行户而令输钱至靖康初又罢绍兴初虽令见任官市买方物悉如民间之价而汚吏犹亏其直议者以为不便会军兴用乏遂复令免行仍诏公私和买物色并依市直违者以自盗论己卯参知政事兼权同知枢密院事孙近提举临安府洞霄宫金人之犯淮西也近请召张浚都督诸军秦桧大恶之及兵退御史中丞何铸乃论近本无体国之忠但有谋身之计乞行罢黜殿中侍御史罗汝檝因交章论近乃有是命庚寅复置将作军器监长贰各一贠罢枢密院计议官辛卯诏给事中范同令入对初张浚在相位以诸大将久握重兵难制欲渐取其兵属督府而以儒臣将之会淮西军叛浚坐谪去赵鼎继相王庶在枢府复议用偏裨以分其势张浚觉之然亦终不能得其柄至是同献计于秦桧请皆除枢府而罢其兵权桧纳之乃密奏于上以柘臯之捷召韩世忠张俊岳飞并赴行在论功行赏壬辰太保京东淮东宣抚处置使英国公韩世忠少师淮南西路宣抚使济国公张俊并为枢密使少保湖北京西路宣抚使岳飞为枢密副使并宣押赴本院治事世忠既拜乃制一字巾入都堂则裹之出则以亲兵自衞桧颇不喜飞披襟作雍容状桧亦忌之乙未枢密使张俊言臣已到院治事见管军马伏望拨入御前使唤时俊与秦桧意合故力赞议和且觉朝廷欲罢兵权即首纳所统兵上从其请复诏范同入对命林待聘草诏书奖谕上谓韩世忠张俊岳飞曰朕昔付卿等以一路宣抚之权尚小今付卿等以枢府本兵之权甚大卿等宜各为一心勿分彼此则兵力全而莫之能御顾如乌珠何足扫除乎礼部侍郎郑刚中言于秦桧曰前日所共忧者一旦变为安平之道因为桧陈善后之策凡七事五月辛丑淮东转运副使胡纺总领淮东军马钱粮置司楚州尚书度支贠外郎吴彦璋总领淮西江东军马钱粮置司建康府太府少卿曽慥总领京湖军马钱粮置司鄂州葢使之与闻军事不独职餽饷云总领官正名自此始丁未诏韩世忠听候御前委用张俊岳飞带本职前去按阅御前军马专一措置战守时秦桧将议和故遣俊飞往楚州总淮东一全军还驻镇江府壬子上谓宰执曰士大夫言恢复者皆虚辞非实用也用兵自有次第朕比遣二枢使按阅军马措置战守葢按阅于先则兵皆可战兵既可战则能守矣待彼有衅然后可进讨以图恢复此用兵之序也辛酉布衣虞宰献乐曲诗上谓大臣曰士大夫所进文字朕详览熟思葢欲知民之利病政之臧否朕躬之失耳若溢美之言实不欲闻可令还之乃诏检鼓院自今献无益之言不干政体者勿受癸亥饶州童子江安国九岁其弟定国七岁皆能诵经子书诏免文解一次六月戊辰朔责授单州团练副使刘子羽复右朝请大夫知镇江府兼沿江安抚使初枢密使张俊尝为子羽之父韐部曲韐器之俊荐其才故复用俊晚年主和议与秦桧意合上眷之厚凡所言朝廷无不从荐人为监司郡守带职名者甚衆辛未上谓大臣曰外域不可责以中国之礼朕观三代以后惟汉文帝待匈奴最为得体彼书辞倨傲则受而弗较彼军旅侵犯则御而弗逐谨守吾中国之礼而不以责外域此最为得体也壬申户部奏赎刑文字上曰朕谓凡为政之本必抑强扶弱民乃能立今使富者犯死法得以金自赎则贫者无金岂能独立乎赎刑既非祖宗法似未可用也总领曽慥提举洪州玉隆观以疾自请也左朝请郎林大声总领湖北京西军马钱粮大声初为永嘉丞秦桧寓居永嘉与之厚遂骤用之癸酉分行在省仓为三界百五十万斛凡民户白苗米南仓受之以廪宗室百官为上界次苗米北仓受之以给衞士及五军为中界糙米东仓受之以备诸军月粮为下界甲戌上谓宰执曰中兴自有天命光武以数千破寻邑百万岂人力所能乎朕在宫中声色之奉未尝经心只是静坐内省求所以答天意也乙亥守尚书右仆射同中书门下平章事兼枢密使秦桧为特进尚书左仆射封庆国公诏有司造尅敌弓韩世忠所献也上谓宰执曰世忠宣抚淮东日与金战常以此弓胜之今朕取观之诚工巧然犹未尽善朕筹累日乃少更之遂增二石之力而减数斤之重今方尽善后虽有作者无以加矣辛巳赵庆孙等六人并停官或曰庆孙尝为赵鼎所荐故秦桧斥之壬午布衣吴曽特补右迪功郎曽献所着左氏发挥而有是命癸未张俊岳飞至楚州飞视兵籍始知韩世忠止有衆三万而在楚州十余年金人不敢犯犹有余力以侵山东可谓奇特之士也俊以海州在淮北恐为金人所得因命毁其城迁其民于镇江府俊遂总世忠之军还镇江府惟背嵬一军赴行在甲申知河南府李兴以所部至鄂州兴据白马山与李成相扼凡数月朝廷命班师以兴为左军同统制壬辰太保三京等路招抚处置使刘光世罢为万寿观使三大将既罢光世入朝因引疾丐祠上谓大臣曰光世勲臣朕未尝忘闻其疾中无聊昨日以玩好物数种赐之光世大喜秉烛夜观几至四更朕于宫中凡玩好之物未尝经目止须赐勲旧贤劳耳光世既罢遂寓居永嘉焉秋七月庚子上以临安旱蔬食请祷决滞狱出系囚后二十四日大雨翰林学士范同为参知政事辛丑司农少卿髙颖罢自此诸大将之客稍稍被罪矣壬寅侍衞亲军马军都虞候刘锜乞宫观诏锜疾速赴行在奏事甲辰提举川陜茶马冯康国奏近闻敌在长安三月二十三日昼晦油酒变色皆白兵刃有光焰泾州雨沙旱灾相仍赤地千里上曰景象异甚天变示人殆不虚也自古无文德而有武功往往非国家之福而敌好兵嗜杀肆为无道不畏天不恤人其能久乎朕当修人事以待之耳丁未秦桧以进书恩迁少保封冀国公壬子右谏议大夫万俟卨言伏见枢密副使岳飞爵髙禄厚志满意得平昔功名之念日以頽堕今春敌寇大入疆埸骚然陛下趣飞出师以为犄角玺书络绎使者相继于道而乃稽违诏㫖不以时发久之一至舒蕲忽卒复还比与同列按兵淮上公对将佐谓山阳为不可守沮丧士气动摇民心伏望免飞副枢职事出之于外以伸邦宪先是飞数言和议非计秦桧大恶之及是飞自楚州归乃令卨论其罪始有杀飞意矣甲寅侍衞亲军马军都虞候刘锜知荆南府罢其兵张浚深忌锜与岳飞每言飞赴援迟而锜战不力也飞请留锜掌兵不许时有处士孙元济者闻除锜荆南窃谓比之奕棊此最髙着也人问其故元济曰陜蜀诸军但知吴氏襄汉诸军尚思岳家江陵在蜀汉之间而锜有威名为诸将所服且闻有诏或遇缓急旁郡之兵许之调发销患未形此庙算也非吾君大圣其孰能与此己未枢密使张俊为太傅进封广国公赐玉带以俊首抗封章请归部曲也俊请离军将佐并与添差差遣从之其后大为州郡之患庚申诏文武官陈乞致仕身亡虽在给敕之前并听荫补用考功贠外郎游损请也上谓大臣曰士风陵夷以一官之故父死匿丧以俟命葢立法有未尽也朕谓滥与人官虽害法其体犹轻若风敎不立使人饰诈苟得弃灭天理其害甚大况在法所当得乎损酢子也癸亥大雨翌日辅臣称贺上曰朕日来卧不安席夜半犹未交睫惧德不类或政有阙失每事循省殆遍恐旱灾必有致之之由若乃祈祷之礼但具文耳是月枢密使张俊复往镇江措置事务副使岳飞留行在以二人议事不协故也俊因奏事乞促淮西之赏上曰功赏后时在将帅不在朝廷俊问所以然上曰军士有出者有辎重及守营者凡所谓战功皆战士也今更不分全军皆要推赏动数万人朝廷何以行之俊曰臣今蒙专任当戒诸统制官只保明实出战者庶可渐革前弊八月辛未尚书吏部郎中李鞉试将作监吏部贠外郎刘才卲守军器监始除也上览除目曰凡事必谨始馆职寺监丞乃郎官卿监之选也郎官卿监乃侍从之选也凡除馆职寺监丞必择他日可补郎官卿监之阙者凡除卿监郎官必择他日可补侍从之阙者如此则士安分守而奔竞之风息矣若不谨始用非其才久而不迁则士有留滞之叹以序迁之又有不称职之诮不可不谨甲戌枢密副使岳飞充万寿观使右谏议大夫万俟卨既劾飞罪未报御史中丞何铸殿中侍御史罗汝檝复交疏论之卨章四上又录其副示飞乃丐免故有是命甲申上曰水旱有数虽尧汤不能免艰难以来十余年间未尝无岁此天祐也然不可恃此不为之备祖宗置义仓以备水旱最为良法而州县奉行不䖍妄有支用寖失本意或遇水旱何以赈之可令监司视其实数或有侵失严责补还义仓充实则虽遇水旱民无饥病矣癸巳上谓宰执曰监司郡守朝廷委任之意未尝有异而近来妄分彼此莫相协和州郡或有阙乏监司不肯移那监司或有措置州郡不肯应副如此何以济国乎可令御史台察其尤者措置行遣庶几协和共济国事也川陜宣抚副使胡世将特起复世将方与诸将议出师进讨而其母秦国太夫人康氏卒于晋陵上闻之诏军旅事重不拘常制目下供给不许辞避甲午上曰省刑罚薄税敛王道之本国步艰难未能弭兵斯民税敛无术可以薄之朕心实不足至于刑罚岂可不省而狱系淹延或至踰岁何也可令提刑司觉察州县提刑失职令御史台弹奏务要讼平刑清以副朕意九月癸卯命军器少监鲍琚往鄂州根括宣抚司钱物先是湖北转运使官汪叔詹以书白秦桧言岳飞顷于鄂渚置酒库日售数百缗襄阳置通货场利复不赀自飞罢未有所付乞令副都统制张宪主之庶杜欺弊前二日诏都统制王贵与宪同掌上谓桧曰闻飞军中有钱二千万缗昨遣人问之飞对所有之数葢十之九人言固不妄也今遣琚往纵不能尽若得其半亦不少矣又岁计所入供军之余小约亦数百万缗比之头会箕敛不知几户民力可以办此鄂州前军副统制王俊诣都统制王贵告副都统制张宪谋据襄阳为先是朝廷命诸将更朝行在宪惧不得还乃妄申金人侵犯上流兾朝廷还岳飞复掌兵而已为之副会宪诣枢密行府白事俊具所谋告之以统制官𫝊选为证贵即日以闻张俊在行府闻之遂收宪属吏戊申泗州言奉使官莫将韩恕归至本州上谕大臣曰此殆上天悔祸彼有休兵之意尔朕每欲与讲和非惮之也重念祖宗有天下二百年爱养生灵惟恐伤之而日寻干戈使南北之民肝脑涂地所愿天心矜恻消弭用兵之祸耳先是将恕至涿州为金人所执至是宗弼将与本朝议和故纵之归报焉既而宗弼引兵犯泗州破之淮南大震甲寅建康府火乙卯诏忠州团练使刘光逺赴行在奏事时金国宗弼以书来朝议遣光逺往聘而光逺方以赃罪为监司所按故趣召之翌日光逺至行在上面谕以前罪一切不问遂以为利州观察使而吉州刺史曹勋亦迁忠州防御使令与光逺偕行丙辰右护军都统制吴璘及金国统军胡盏战于剡家湾败之初胡盏与习不祝合军刘家圏胡盏善战习不祝善谋且据险自固前临峻岭后控臈家城谓我军必不敢轻犯璘揣知其情先一日召诸将问何以必胜统制官姚仲曰战于原下则败原上则胜璘以为然既相视其地乃遣人告金曰明日请战金闻之皆笑愈益不疑夜半璘遣仲与鄜延经略使王彦率所部衔枚直进渡河陟峻岭截坡上出其不意约与敌对栅然后发火又遣将张士亷等取间道以兵控臈家城戒曰敌根本在此若败必趋入城汝等截门勿纵一骑入二将所部军行寂无人声又天大隂雾既上岭列栅乃发火敌大骇仓猝备战我军已毕列游骑有闻渠帅以马挝敲镫者曰吾事败矣我军气益振璘犹策习不祝有谋必谓我趣战欲速不肯径出胡盏恃其百战百胜与习不祝异议宜可挑取已而遣轻兵尝之果胡盏勒兵已出与我军合鏖击数十璘轻裘驻马阵前麾军亟战我师皆殊死鬭金人大败遁去骑兵袭后斩首六百三十生擒七百人骁将马广者所部号八字军察敌将溃越阵挑逐既而大靡俘馘人马数千伪军降者万余人璘悉释之听其自便金残兵果趋城走张士亷违节制后期二将仅以身入城率余兵拒守璘围之戊午刘光逺曹勋辞于内殿遂命持敌帅报书以行癸亥言者乞令有官人铨试并兼习两场故事铨试有官人分五场曰经义曰诗赋曰时义曰㫁案曰律义愿试一场者听议者谓试之以经义诗赋时义者欲使之通古今试之以刑统义㫁案者欲使之明法令二者各兼一场庶使人人通古今明法令而无一偏之失事下吏部乃命任子如所请右护军都统制吴璘自臈家城班师初金统军胡盏在城中璘急攻之城且破朝廷以驿书命璘撤戍璘遂归宣抚副使胡世将闻之叹曰何不降金字牌且来世将处耶世将以金人之俘三千人献于行在命利路转运判官郭游卿就俘获中以声音形貌验得真女真四百五十人同日斩于嘉陵江上敛其尸以为京观余皆涅其面于界上放还敌气大沮冬十月丙寅朔上谓大臣曰人主之权在乎独㫁金国之主幼而无㫁权归臣下往年之和出于达兰今年之战出于乌珠或和或战国之大事而皆不出于人主无㫁如此何以立国知不足畏矣戊辰川陜宣抚司都统制杨政及金国万户通检战于宝鸡县败之是日黎明通检将精兵万衆出战政贾勇士鏖战县旁至日晡政遣裨将将骑突出阵后山上执旗以招敌望见大唿曰伏兵发矣乃惊而溃政乘胜掩杀通检至城门而桥已絶乃擒之己巳刘光逺等至虏军庚午秦桧奏上流守备上曰艰难以来将士分隶主帅岁久未尝迁动使植根深固岂是长策当今互易如臂指可以运掉才过防秋便当为此则人人可以指踪号令矣乙亥金国都元帅宗弼遣刘光逺等还大略言当遣尊官右职名望夙着者持节而来葢敌欲亟和故也少保醴泉观使岳飞下大理寺先是枢密使张浚言张宪供通为收岳飞处文字后谋反行府已有供到文状秦桧乘此欲诛飞乃送飞父子于大理狱命御史中丞何铸大理卿周三畏鞠之己卯上曰凡事必谨于微若事已成则难改故书言制治于未乱保邦于未危荆襄守臣辟差者勿令久任以渐易之非特谨微亦所以保全之也壬午权尚书吏部侍郎魏良臣落权字充大金军前通问使知合门事士公亮为福州观察使副之国书但使之敛兵徐议余事癸巳枢密使韩世忠罢充醴泉观使进封福国公世忠既不以和议为然由是为秦桧所抑至是魏良臣等复行世忠乃谏以为中原士民迫不得已沦于敌国其间豪杰莫不延颈以俟弔伐若自此与和日月侵寻人情销弱国势委靡谁复振之又再上章力陈秦桧误国词意剀切桧由是深怨世忠言者因奏其罪上留章不出世忠又惧桧隂谋乃力求闲退遂有是命世忠自此杜门谢客絶口不言兵时跨驴携酒从一二童奴游西湖以自乐平时将佐亦罕见其面云金人陷濠州商州安抚使邵隆及金知陜川郑赋战克之复陜川起复川陜宣抚副使胡世将图上吴璘剡湾克捷之状且言臣询客衆论皆谓璘之此战比和尚原杀金平论以主客之势险易之形功力数倍据捉到蕃人供通金人称璘有勇似其兄之语璘等为国宣力川陜用兵以来未有如此之胜伏望圣慈察璘智勇冠军优与迁擢以为尽忠许国之劝又奏本司都统制杨政枢密院都统制郭浩并乞优异推恩乃赐璘等诏书奖谕密赐世将黄金二百两茶药有差初三将之并出也璘复捷剡湾政下陇州破岐下诸屯浩取华虢二州入陜府有破竹之势世将亦遣要约陜西河东忠义首领数十愿为内应而金虏约和于朝廷秦晋之人殊惜之十一月丙申提举江州太平观李迨知洪州上览除目曰迨能吏肯以身任怨不恤人毁誉朕深知之但此州寄居多有造谤者不可不察也治道无他但不以毁誉为贤否常核实以行赏罚则治道成矣齐威王封即墨而烹阿齐国大治葢知核实以为政而不徇毁誉空言也丁酉上曰唐太宗除乱比汤武致治几成康可谓贤君矣然夸大而好名虽听言纳谏然不若汉文帝之至诚也人君至诚临下何患治道之不成哉戊戌言者请补试州县小吏仍许告吏罪使补其阙以惩吏强官弱之弊上谓宰执曰此说若用则相吿讦而州县扰矣治天下当以清静镇之若妄作生事乃乱天下非治天下也昔人有言省官不如省事省事不如清心朕常躬行此语新通判利州陈敦厚召试馆职以其上书言事故也敦厚又遗秦桧书言桧见几似颜子任重似伊尹桧大善之令赴都堂审察遂召试以为祕书省校书郎己亥参知政事范同罢同始赞和议为秦桧所引及在政府或自奏事桧忌之右谏议大夫万俟卨因论近朝廷收天下兵柄归之宥密而同辄于稠人之中贪天之功以为已有望罢其机务诏同以本官提举西京嵩山崇福宫提举临安府洞霄宫李光责授建宁军节度副使藤州安置言者论迺者二使之还敌示欲和之意于国体无损而光乃阴怀怨望鼓唱万端乘时诽讪罪不可赦秦桧进呈上曰司马光言政之大本在于刑赏朕于光辈闻其虚名而用之见其不才而罢之逮其有罪而责之皆彼自取朕未尝有心也若用虚名而不治其罪则有赏无刑政何以成譬之四时有阳无隂岂能成岁乎金国都元帅宗弼遣魏良臣等还许以淮水为界岁币银帛各二十五万匹两又欲割唐邓二州因遣其行台部侍郎萧毅翰林待制邢具瞻审定可否乙巳诏吏部侍郎魏良臣就充接伴使以中书言金使萧毅已过界也毅等过江揭旗于舟大书江南抚谕知镇江府刘子羽见之怒夜以他旗易之翌日良臣见旗有异大惧力索之且以语胁子羽子羽曰吾为守臣朝论无所预然欲揭此于吾之境则吾有死而已出境乃还之丁未判大宗正事士㒟提举西京嵩山崇福宫士㒟数言事秦桧患之岳飞之下吏也士㒟草奏欲救之语泄桧乃使言者论之故有是命壬子金国审议使萧毅邢具瞻等入见乙卯御史中丞何铸签书枢密院事充大金报谢使戊午萧毅等辞行时朝廷许割唐邓二州余以淮水中流为界毅辞上谕曰若今岁太后果还自当谨守誓约如今岁未也则誓文为虚设辛酉福建安抚大使兼知福州张浚为检校少傅崇信军节度使充万寿观使秦桧将议和遣工部贠外郎葢谅因事至闽中风浚使附其议当引为枢密使浚答书言虏不可纵和不可成桧不恱会浚以母老乞祠乃有是命先是责授清逺军节度副使赵鼎在会稽尝语其客方畴曰张德逺建炎复辟之功岂可忘也上待臣下有恩想必讲求矣畴曰今日担子极重秦相欲独负之恐难也不知故相中谁可办者时李纲朱胜非皆在鼎曰伯纪藏一皆不济事惟德逺可尔第恐不容复来至是卒如所料十二月乙丑朔上谓秦桧曰和议已成军备尤不可弛宜于㳂江筑堡驻兵令军中自为营田则敛不及民而军食常足可以久也仍修建康为定都之计先宗庙次太学而后宫室丙寅上谓大臣曰三代之世士大夫尽心礼法鲜有异端之惑自汉眀帝金人之梦佛法流入中国士大夫靡然从之其上者惑于清静之说而下者惑于祸福之报殊不知六经广大靡不周尽如易无思无为寂然不动感而遂通天下之故与礼正心诚意者佛氏清静之说果有以胜之乎至若积善之家必有余庆积不善之家必有余殃与夫作善降之百祥作不善降之百殃者即佛氏祸福之报也士大夫不师六经而尽心佛法殊为可笑壬申上谓宰执曰晋平吴之后天下混一武帝又勤于政事宜若可见太平而旋致祸乱天下分裂何也秦桧等方思所以对上曰礼可以立国君臣上下如天地定位不可少乱武帝字唿羣臣又以珊瑚株助臣下以侈靡相胜废礼如此其能国乎癸酉秦桧言攷之经传人君莫难于听纳上曰朕观自古人君不肻听纳者皆因有心或好大喜功或穷奢极欲一实其衷则凡拂心之言皆不能入矣若清心寡欲岂有不听纳乎朕于宫中观书写字之外并无嗜好凡事无心故羣臣之言是则从非则否未尝惑也己亥何铸等至军前宗弼以书来索北人之在南者因趣割陜西余地癸巳岳飞赐死于大理寺飞既属吏何铸以中执法与大理卿周三畏同鞠之飞久不伏因不食求死至是万俟卨入台月余狱遂上于是飞以衆证坐尝自言已与太祖俱以三十岁除节度使为指斥乘舆情理切害及金犯淮西前后受亲札十三次不即策应为拥兵逗遛当斩御前前军统制张宪坐收飞子云书谋以襄阳叛当绞飞长子云坐与宪书称可与得心腹兵官商议为传报朝廷机密事当追一官罚金诏飞赐死命杨沂中其刑诛宪云于都市参议官于鹏除名送万安军孙菫送浔州并编管仍籍其赀流家属于岭南天下寃之飞死年三十九初狱之成也太傅醴泉观使韩世忠不能平以问秦桧桧曰飞子云与张宪书虽不明其事体莫须有世忠怫然曰相公莫须有三字何以服天下乎飞知书而待士且济人之贫用兵秋毫无犯民皆安堵不知有军至今号为贤将徽猷阁待制洪皓在燕山是冬密奏金已厌兵势不能久异时以妇随军今不敢携矣朝廷不知虚实卑词厚币未有成约不若乘胜进击再造犹反掌耳所取投附人只欲守江南归之可也独不监侯景之祸乎若欲复故疆报世雠则不宜与胡铨封事此或有之彼知中国有人益生惧心张浚名动殊方可惜置之散地并问李纲赵鼎安否广西买马増数壬戌绍兴十二年春正月壬寅诏建国公出外第可依亲贤宅差提㸃官并都监癸卯上谓大臣曰朕于宫中无嗜好惟好观书考古人行事以施于政凡学必自得乃可用第与古人㸃姓名何所益也戊申御史中丞万俟卨大理卿周三畏同班入对以鞠岳飞狱毕故也尚书省乞以飞狱案令刑部镌板徧牒诸路有进士知浃者好直言飞以賔客待之飞初下吏浃上书讼其寃秦桧怒併送大理狱成浃坐决杖送袁州编管云先是提举洪州玉隆观薛弼为飞参谋官与飞厚秦桧之闲居永嘉也弼旧游其门万俟卨又善之繇是无一辞累及飞之在鄂也有王辅者尝知彭山县以赃败遂依飞军中飞亦厚待之至是辅遣其子孝忠上书指飞为姦凶阴合桧意桧喜由是脱罪籍寻擢知普州辛亥増福建盐钞钱十万缗以鬻盐増羡故也二月己巳上谓大臣曰征战之事各有地利北狄骑兵虽中国所不能及若要驰骋于江淮恐未易得志孙权偏霸一方而曹魏竭天下之力终不能渡江晋室微弱而符坚百万之衆败于淝水拓跋魏雄据中原而歴六朝衰乱终不能奄有江表自非大无道如孙皓者岂能致北兵之得志乎今但修政事严武备北兵虽强不足畏也辛未上谓大臣曰诗书所载二帝三王之治皆有其意而不见其施设之详太祖以英武定天下仁宗以兼爱结天下此朕家法其施设之详可见于世者也朕当守家法而求二帝三王之意则治道成矣丁丑保庆军节度使建国公瑗为检校少保进封普安郡王时年十六王天性忠孝自幼育宫闱起居饮食未尝离膝下上尤所钟爱制下日者尤若讷私谓祕书省正字张阐曰普乃并日二字有合乎易所谓明两作离之象殆天授也己卯殿前都指挥使杨沂中赐名存中壬午辅臣进呈殿中侍御史胡汝明论监司不按吏上曰朝廷分道置使正欲讥察州县可申严行下若州县赃汚不法而监司不能按致台谏论列者当併绌之丙戌上曰学校风化之原不可缓也上又曰福建所买牛第二纲可发来临安借与人户朕闻民间乏牛皆以人耕田其劳可悯朕尝画以人耕田之象置于左右庶不忘稼穑之艰难汉文帝每下诏必曰农者天下之本若文帝可谓知民事之本矣丁亥言者请自今鞫狱必差经任人上曰文学政事在孔门中自是两科今士方离科举未亲民事遽使之鞫狱安能尽善也其从之戊子金主亶大赦自来亡命投在江南人见行理索候到并行释罪其职官百姓军人并许复故先是何铸曹勋至金国见亶于春水开先殿具陈上意金主命早来使人上殿所请宜允仍出回书示之许还梓宫太后且遣铸等还辛卯给事中知贡举程克俊等言博学宏词右承务郎洪遵敕赐进士出身沈介右从政郎洪适并合格遵适弟也秦桧以所试制辞进读上曰是洪皓子耶父在逺能自立此忠义报也可与陞擢差遣上又言遵之文于三人中最胜既遂以遵为祕书省正字介适并为敕令所删定官自中兴以来词科入选即入馆自遵始是日镇江府城外火延入城中遂及大军仓燔米麦四万斛刍六万束公私室庐被焚者甚衆守臣刘子明坐贬秩时太平州池州芜湖县亦皆大火市井一空三月壬寅普安郡王出阁就外第命行在宗室正任已上悉送之辛亥上谓大臣曰朕兼爱南北之民屈已讲和今通好休兵其利博矣士大夫狃于偏见以讲和为弱以用兵为强非通论也乙卯上御射殿引南省举人何溥已下是举两浙转运司秋试举人凡解二百八人而温州所得四十有二宰执子姪皆预焉溥永嘉人也丙辰起复川陜宣抚副使胡世将薨于仙人闗辛酉秦桧等贺上以皇太后有来期先是洪皓在燕先报太后归上谓桧曰皓身陷异区乃心王室忠孝之节久而不渝诚可嘉尚皓之二子并中词科亦其忠义之报也士大夫茍能崇尚节义天必祐之夏四月庚午上御射殿引正奏名进士唱名主管合州崇道观秦熺对策言天子建国右社稷左宗庙是故社稷不可无所依今神州未归职方氏则考卜相攸莫如建康谓宜申饬有司早立宗社权为定都之制举人陈诚之策言圣人以一身之微临天下之大惟度量廓然举天下之大纳之胸中而成败得丧不能为之芥蔕斯绰绰有余裕矣成汤不爱牺牲粢盛以事葛伯文王不爱皮币犬马以事昆夷汉髙祖解平城而归饬女子以配单于终其身而无报复之心故韩安国称之曰圣人以天下为度光武卑辞厚币以礼匈奴之使故马援称之曰恢廓大度同符髙祖葢帝王之度量兼爱夷夏之民不忍争寻常以毙吾之赤子也杨邦弼策言陛下躬信顺以待天下又得贤相相与图治中兴之功日月可冀又论吴越之事以为使越王与大夫种范蠡不量力度时轻死而直犯之是特匹夫之勇而非贤君相所宜为也有司定熺第一诚之次之邦弼又次之桧引故事辞而降为第二人特迁左朝奉郎通判临安府赐五品服自诚之已下赐第者二百五十三人新科明法得黄子淳一人而已辛未上御射殿放合格特奏名进士朝鼎才等二百四十八人武举正奏名陈鹗等五人特奏潘璋等二人是岁始依在京旧制分两日唱名自是以为例辛巳江南东路转运副使王等献本司钱十万缗银五万两以助奉迎两宫之费诏令户部桩收专充迎奉支用上曰若常赋之外不取于民庶几副朕爱民之意朕在宫中服食器用惟务节俭不敢分毫妄费常戒左右曰此中视钱物不知艰难民虽一钱亦不易出周公作无逸戒成王惟在知小民之艰难朕不敢忘也自是四方率皆献助矣丙戌通判湖州秦棣自祕阁棣桧弟以其姪熺逊所得职名为之请也五月甲午川陜宣谕使郑刚中为川陜宣抚副使甲辰诏诸州军无敎官处令尚书省选差既而礼部立到试敎官法上谓宰相曰士大夫不可不学惟学故能攷前世兴衰治乱以为龟鑑则事无过举而政皆适当矣朕在宫中未尝一日废也乙巳军器监主簿沈该知盱眙军措置㩁场凡㩁场之法商人赀百千以下者十人为保留其货之半在场以其半赴泗州㩁场博易俟得北货复易其半以往大商悉拘之以待北贾之来两边商人各处一廊以货呈主管官牙人往来评议毋得相见每交易千钱各收五厘息钱入官其后又置场于光州枣阳安丰军花黡镇而金人亦于诸州置场辛亥潢州布衣陈靖特补右迪功郎靖献中兴统论于朝给事中程克俊等五人共荐之乃有是命乙卯诏礼部依旧制试敎官仍先纳所业经义诗赋各三首㑹刑部无过下国子监看详礼部覆考然后许试附省试院分两场非取士之岁附吏部铨试院不限人数以文理优长为合格六月乙丑上谓大臣曰近日雨泽沾足岁事有望诚可喜者秦桧曰此乃圣德感召和气所致上曰天人相因朕于人事虽不敢怠至岁事则当归功于天也镇西军节度使吴璘来朝召之也既对命坐赐茶上问璘前此所以胜敌之方璘曰先令弱者出战强者继之他日上以语辅臣且曰璘善用兵此正孙膑三驷之说一败而二胜者也己巳提举亳州明道宫郑亿年提举醴泉观兼侍读时朝廷答金人书许以所索陜西河南人次第而遣惟亿年得留焉辛未提举临安府洞霄宫王庶责授髙德军节度副使道州安置乙亥言者乞禁止父母在别籍异财之事上曰此固当禁然恐行法有弊州县之吏科率不均民畏户口大而科率重不得已而为诚可怜者宜併申严科率之条乃善己卯上书省言金人使明威将军髙居安扈从皇太后一行前来诏知合门事曹勋充接伴使壬午言者乞稍寛私盐之律以谓州县之间惨酷寃滥不知几何欲望少加裁损辅臣进呈上曰古今异事今国用仰给煮盐者十之八九其可捐以与人散利虽王者之政然使人专利亦非政之善也吴王濞之乱汉实使之使濞不专煮海之利虽欲为乱得乎癸未有举子上书乞用王安石三经新义为言者所论上曰六经所以经世务者以其言皆天下之公也若以私意妄说岂能经世乎王安石学虽博而多穿凿以私意不可用秋七月癸丑右谏议大夫罗汝檝言签书威武军节度判官㕔公事胡铨文过饰非益唱狂妄之说横议纷纷流布遐迩若不惩艾殆有甚焉者矣伏望陛下重行窜逐以伸邦宪诏铨除名新州编管戊午诏忠训郎吴援令川陜宣抚司召试策一道保明取㫖与换文资援璘子也璘以初除团练承宣使恩例为之请上许之起居郎权中书舍人张广持不可上览奏谓大臣曰武臣换文资恐将帅之才后难得矣枢密使张俊曰试而后换可也上大以为然戊午新潼川府路提㸃刑狱公事宇文刚言湖外米平乞行收籴上谕大臣曰水旱尧汤所不能免惟有以备之则民免流亡之患其即行之八月辛酉朔金国都元帅宗弼以书来求商州及和尚方山原地于是川陜宣抚副使郑刚中亦言和尚原自绍兴四年后便系刘豫管守不系吴玠地分合割还大金从之丙寅皇太后渡淮时上遣后弟韦渊往迓遂扈从以归签书枢密院事何铸提举江州太平观御史中丞万俟卨右谏议大夫罗汝檝交章论铸之罪故有是命丁卯上谓宰执论经术因曰朕每读书未尝茍必思圣人所以立言之意秦桧曰孟子云文王我师也周公岂欺我哉上曰圣人以所自得者垂法后世又焉用欺秦桧曰陛下以通经得五帝三王心传之妙人臣何幸自古不遇治世之主则为人臣诚有难处今陛下以经术出治人臣因以託日月之光传诸不朽岂非幸㑹上曰读书不适用则不若愚人愚人犹无过读书不适用为患更甚桧曰陛下持此心揆天下之事无不灼见底藴矣庚午责授向德军节度副使王庶卒于道州许归葬其子之荀之奇抚柩而哭曰秦桧秦桧此雠必报亲旧皆掩其口曰祸未巳也甲戌御史中丞万俟卨为参知政事充大金报谢使上顾卨曰勉为朕行卨顿首谢上谕大臣曰和议既定内治可兴秦桧对曰以陛下圣德汉文帝之治不难致上曰朕素有此志但寡昧不敢望前王桧曰汉文帝文不胜质唐太宗质不胜文陛下兼有之上曰唐太宗不敢望文帝其从谏多出矫伪桧曰文帝能容申屠嘉而太宗终恨魏证其为真伪可见上曰朕谓专以至诚为上太宗英明有余诚有所未至也桧曰太宗之用智诚不及文帝之性仁也上曰然丙子上谕大臣曰闻大金内侍有用事者今内侍中寄资有犯虽降官然俸物不减何以劝惩今小者有犯可恕即恕不可恕即挞之庶使知惧且云唐末内侍如田令孜辈群唱为乱者良由天子纵之所致朕今在宫中都知押班御药素号最亲密者非时未尝见见未尝不正色己卯上谓大臣曰比闻大金中宫颇恣权不归其主今所须者无非买珠靸鞻之类此朕所不顾而彼皆欲之则侈靡之意可见矣宜令有司悉与以广其欲彼侈心一开则吾事济矣时金人又须白面猢孙及鹦鹉孔雀狮子猫儿上亦令捜访与之上曰敌使万里逺来其所须如此朕何忧哉辛巳上奉迎皇太后于临平镇初后既渡淮上命奉鲁国大长公主吴国长公主逆于道至是自至临平奉迎用黄麾半仗二千四百八十三人普安郡王从上初见后喜极而泣军衞懽唿声振天地壬午皇太后还慈宁宫后聪明有逺虑上因夜侍慈宁语久冀以顺后意后令上卧且曰听朝宜早起不然恐妨万几上不欲遽离左右后遂示以倦意上不得已恭揖而退太后复坐凝然不语虽解衣登榻交足而坐至三四鼓而后就枕尝谓上给使者不必分宜通用之葢分则自为彼我其间佞人希㫖必肆间言自古两宫失懽未有不由此者庚子上服黄袍乘辇诣临平奉迎梓宫登舟易缌服百官皆如之辛丑徽宗皇帝显肃皇后及烈节皇后梓宫皆至行在是月朝廷答金国都元帅宗弼书许以陜西地界金人遣知彰化军节度使事贺景仁来分画乃割商秦之半存上津丰阳天水三邑及陇西成纪余地弃和尚方山原以大散为界于闗内得兴赵原为控扼之所九月乙未信安郡王孟忠厚为枢密使壬寅大赦天下乙巳尚书左仆射同中书门下平章事兼枢密使秦桧为太师封魏国公是日桧入朝至殿门外上遣干办御药院江谘赐以玉带使服之而入桧辞上曰梓宫归葬慈宁就养皆卿之功也此未报百分之一不必辞冬十月乙亥翰林学士兼侍讲翊善程克俊佥书枢密院事秦桧之除太师也克俊草其制词有曰庙算无遗固衆人之所不识征车逺狩惟君子以为必归桧大喜之丁丑太师尚书左仆射魏国公秦桧进封秦魏国公用蔡京故事也桧辞不拜太傅枢密使广国公张俊进封益国公壬午太傅醴泉观使福国公韩世忠进封潭国公太保万寿观使雍国公刘光世改封扬国公丁亥诏福建专置提举茶事官一贠置司建州先是建州岁贡片茶二十余万斤叶浓之乱园丁亡散遂罢之以市舶官兼茶事上祀明堂于临安始命市五万斤为大礼赏已而都督府请如旧额发赴建康召商人持往淮北既而官给长引许商贩渡淮及兴㩁场遂取腊茶为㩁茶本寻禁私贩官尽㩁之上京之余许通商官收息三倍及是将鬻建茶于临安始别置提举官专一发卖十一月壬辰左朝散郎黄达如言太后回銮梓宫还阙兹为盛事望宣付史馆然后褒功罚罪大明黜陟将前日异论沮谋者明正典刑其力主和议者重加旌赏庶上慰徽宗二后在天之灵少纾太母留滞抑郁不平之气诏礼部侍郎兼实录修撰王赏编修付史馆达如建阳人尝知南雍州以赃罪为提㸃坑冶官韩球所按代还奏事乃上此奏焉癸巳枢密使张俊为镇洮宁武奉宁军节度使充醴泉观使奉朝请封清河郡王初太师秦桧与俊同主和议约尽罢诸将独以兵权归俊故俊力助其谋及诸将已罢而俊居位岁余无请去之意桧乃令殿中侍御史江邈论其罪邈言俊据清河坊以应䜟兆占承天寺以为宅基大男杨存中握兵于行在小男田师中拥兵于上流他日变生祸不可测上曰俊有复辟功无谋反之事皆不可言㑹枢密使孟忠厚竣事还朝而邈又言俊之过俊乃求去位遂有是命左司贠外郎李椿年言经界不正十害一侵耕失税二推割不行三衙前及坊场户虚供抵当四乡司走弄税名五诡名寄产六兵火后税籍不信争讼日起七倚闇不实八州县隠赋多公私俱困九豪猾户自陈税籍不实十逃田税偏重故税不行且言臣闻平江岁入昔七十万斛有奇今按其籍虽三十九万余然实入才二十万耳询之土人其余皆欺隠也望考按覈实自平江始然后之天下则经界正而仁政行矣上谓宰执曰椿年之论颇有条理乃诏专委椿年措置椿年请先徃平江诸县俟其就绪即往诸州要在均平为民除害更不増税额从之乙未检校少保兼领殿前都指挥使职事杨存中为少保国朝故事未有以保傅为管军者论者惜之己亥诏太学养士权于临安府学措置増展先是言者屡请复太学以养人才上以戎事未暇至是谓宰执曰太学敎化之原宜复祖宗旧法程克俊曰东晋设学于鼎沸之中今兵息矣兴学正其时也秦桧曰久有此议今当举行之乃命礼部讨论取㫖辛丑言者论陛下斥逺姦邪与腹心之臣一德以定大计大功巍巍超冠古昔臣愚虑前日不得志之徒未即丕变作为不靖有害治功伏望屏置逺方终身不齿诏榜朝堂知镇江府刘子羽提举江州太平观以右谏议大夫罗汝檝论其专任私意变乱是非也先是子羽言和好本非久逺计宜及闲暇时修城垒厉器械备舟檝以俟时变秦桧始以复职非己出已不恱至是益怒讽汝檝论其罪遂罢归和衆辅国功臣太保护国镇安保静军节度使充万寿观使杨国公刘光世薨于行在年五十四诏赠太师光世蚤贵其为大将御军姑息无克复志论者以此咎之丙午诏责授清逺军节度副使赵鼎责授向德军节度副使王庶今赦更不检举宝文阁待制曽开徽猷阁直学士李弥逊并落职权中书舍人程敦厚草制曰方同恶而相济肯信君子以为必归逮宁亲而解忧是宜国人皆曰可杀时庶已死而秦桧未知也徽猷阁待制致仕尹焞卒于绍兴府年七十二上知其贫特赐钱三百缗庚戌枢密使信安郡王孟忠厚罢判福州左承事郎张戒特勒停十二月辛酉童子张岩叟九岁其弟岩卿七岁能诵书诏并免文解一次仍以束帛赐之庚午礼部乞太学养士权以三百人为额上曰太学师儒之官虽选经术当先德行要使士子化之以厚风俗又曰朕以天下财赋养天下士大夫以天下公器处天下士大夫要使人人尽心职业朕何爱爵禄哉丙子主管台州崇道观熊彦诗知永州彦诗坐赵鼎客闲废累年及是秦桧除太师彦诗以启贺之有曰大风动地不移存赵之心白刃在前独奋安刘之略桧喜繇是稍复录用庚辰髙闶守国子司业闗注为太学正始除学官也上览除目曰朕无一所好惟阅书作字自然无倦尚书史记孟子俱写毕尚书写两过左传亦节一本癸未以太师秦桧生辰钖宴于其第自是岁为例初陜西连岁不雨至是泾渭灞浐皆竭五谷焦藁秦民无以食争西入蜀川陜宣抚使郑刚中以誓书所禁不敢纳皆散去饿死其壮者北人多买为奴婢郡邑荡然矣宋史全文卷二十一上卷二十一中钦定四库全书宋史全文卷二十一中宋髙宗十四癸亥绍兴十三年春正月癸巳醴泉观使韩世忠请以其私产及上所赐田纽计从来未输之税併归之官从之仍赐诏奖谕庚子遣太师秦桧册加徽宗谥曰体神合道骏烈逊功圣文仁德宪慈显孝皇帝辛丑立春节学士院始进帖子词百官赐春幡胜自建炎以来久废至是始复之癸卯诏以钱塘县西岳飞宅为国子监太学旧太学七十七斋今为斋十有二曰禔身伏膺守约习是允蹈存心持正养志诚意率履循理时中丁未安吉县布衣谈庚言本邑去秋有圎瓜并蔕合而为一此实皇帝孝治天下故见祥瑞以昭天意诏勿受自今有似此投献者皆却之己酉上谓宰执曰朕不畏多事事若多必入思虑大抵无事则怠忽易生不可不戒诏大理寺丞袁柟燕仰之往静江府推劾提举江州太平观胡舜陟不法事以闻先是舜陟帅广西因奉诏讨郴贼骆科余党以馈饷不继与转运副使吕源有隙源即奏舜陟因生日受知邕州俞儋百金又盗官马八百余匹赃汚僭拟傲慢不恭又以书抵秦桧言舜陟非笑朝政桧素恶舜陟入其说遂奏遣柟等杂治戊午右迪功郎毕良史献春秋正辞二十卷遂特改京官二月乙丑殿中侍御史李文㑹入对文㑹以朝廷方守和议不言兵乃奏仁义之说曰陛下至孝格天文德来逺慈宁以宁亲永固以宁神偃兵息民天下大安则其仁固大矣曩者金人犯阙陛下毅然请行志存社稷及登大宝力图恢复任贤去邪㫁自宸衷而宗社再安则其义固大矣臣以是知陛下足以大有为愿慎守此道而力行之太平之基实在于此后五日上谓秦桧曰文㑹力陈仁义甚善朕令录一本置之几案欲常观鉴丙寅上曰为君不知春秋昧为君之道为臣不知春秋昧为臣之道此书褒贬甚严真万世之法上又曰为政之要在辨忠邪此治乱所由分也秦桧曰书生喜论王霸臣谓推诚任德是为儒学施于有政是为王道挟术任数是为杂学施于有政是为霸道上以为然太傅醴泉观使潭国公韩世忠进封咸安郡王张俊勲誉在世忠左特以主和议故为秦桧所厚顾先得王至是世忠愿输积年租赋于官乃有是命己巳上谓大臣曰古人琴制不同朕今出意作盾样以示不忘武备之意乙亥蠲雷化髙融宜亷邕钦贺贵十州免行钱用去年七月诏㫖也乙卯国子司业髙闶言太学者敎化之本而最所当先者经术是也自汉以来多置博士而后世所得诗赋论策皆经术之余耳太学旧法每旬有课月一周之每月有试季一周之亦皆以经义为主而兼习论策为三场苟加一场则旬课季攷之法遂不可行臣今参合条具太学课试及课举三场事件第一场大经义三道论语孟子义各一道第二场欲以诗赋第三场以子史论一首并时务策一道永为定式闶又言今比岁郡国虽有学而与选举不相闗今参取祖宗旧制通以当今之宜补太学生以诸路住本贯学满一年三试中选不曽犯第三等以上罚或虽不住学而曽经发解委有士行之人敎授保委申州给公据赴国子监补试诸路举人以住本贯学半年或虽不住学而两预释奠及齿于乡饮酒礼者本学次第委保敎授审实州县取应仍自绍兴十四年为始皆从之辛巳秘书着作郎王扬英周执羔并为尚书吏部贠外郎先是日歴所修书目建炎元年至去年成五百九十卷秘书少监秦熺因与扬英等书皇太后回銮本末上之壬午诏熺扬英执羔各进官一等自秦桧再相取其罢相以来一时诏㫖与夫斥逐其门人章疏或奏对之语稍及于己者悉皆更易焚弃由是日歴时政记亾失极多不复可以稽攷逮其擅政以来凡所记录莫非其党奸佞之词不足以传信天下后世矣真州州学敎授杨邦弼左迪功郎陈鹏飞并为太学博士初除博士贠也诏令临安府景灵宫创于新庄桥之西以刘光世赐第为之筑三殿圣祖居前宣祖至徽宗居中昭宪而下二十一后居后三月辛卯诏宴殿陈设止用绯黄二色勿以文绣上以祖宗朝殿帷但用纯綵后来寝多文绣故屏去之也国子司业髙闶请在学人依徽宗御笔复立三年归省之限以彰孝治上曰旧有九年之法至徽庙方改作三年岂有士人九年而不省其亲者乎其从之乙未诏文宣王庙门立㦸二十四乙巳诏临安府建太社太稷丙午诏临安府同殿前司修筑圜丘于龙华寺之西辛亥湖州言自废广德湖田岁失官租三千余斛请复以为田从之夏四月壬戌知严州淳化县孔括为右宣义郎先是浙西提㸃刑狱公事王鈇言括治状辅臣进呈上曰可与转一官令再任任满使与陛擢县令最亲民而贠最多难于一一选择但有治状者进用之有过恶者黜责之使知所劝惩则人自励而不害吾民矣癸亥诏礼部以乡饮酒仪制镂板遍行郡国庚辰两浙转运副使张叔献等乞依元祐古迹于华亭置闸以捍咸潮上曰今边事息当于民事为急民事当以农为先朕观汉文帝诏书多为农而下以农者天下之本置闸其利久逺不可惮一时之劳也乃令叔献措置殿中侍御史李文㑹论寄居士大夫干扰州县又监司郡守类皆亲故莫敢谁何望严加戒约傥或不悛令监司郡守密具姓名闻奏重寘典宪不以赦原从之时士大夫与秦桧异论者多奉祠里居或侨寄他郡自是以次被罪矣丁亥国子司业髙闶言举人春秋欲依旧制止以正经出题从之先是有㫖许于三传解处出题闶谓如此则是三家者与六经并行以春秋之法绳之三家者当被僭圣作经之罪乃下礼部如所请是日蒙国复叛金主亶命将讨之闰四月戊子朔上曰祖宗时殿宇皆用赤土刷染饰以桐油葢以国家上火德故也所以只用赤土桐油者敝则更以更修后来多用朱红漆不惟所费不赀且难以修整桧等曰此有以见陛下追述祖宗之俭德也己丑立贵妃吴氏为皇后丁酉提㸃江淮荆浙福建广南路坑冶铸钱韩球请籍坑场户姓名约定卖纳铜数许之时郡邑或毁钱为铜以应其命民大以为扰其后岁收铜二十万斤铁二十八万斤铅十九万斤钖二万斤皆不登租额戊戌殿中侍御史李文㑹论前知闽县李汝明赃汚上谓大臣曰县令最衆安得人人而知之若一一待台谏论列何用监司今后赃汚人为台谏所论而监司失按发者量与降官庶知所惩行之数年赃吏自然少矣时本路提转黄积厚陈桷质允中余应求已代去皆贬秩焉己亥诏绍兴府守臣即直秘阁陆寘家录所藏书以实三馆壬寅诏人户应管田产虽有契书而今来不上砧基簿者并拘没入官用两浙转运副使措置经界李椿年请也时椿年行经界法量田不实者罪至徒流江山尉汪大猷覆视龙游县白椿年曰法峻民未喻固有田少而供多者愿许首复改正又谓每保各图顷亩林塘十保合一大图用纸二百番安所展视椿年听其言轻刑省费甚衆甲寅上谕大臣曰昨日上殿杨大任其人昏老难当郡寄可处以宫祠似此等人作郡台谏欲论又无显过但千里之民阴被其害今后郡守卿等宜审择之乙卯参知政事王次翁提举临安府洞霄宫五月诏奉议郎张九成作与宫观今令南安军居住九成既免丧秦桧取㫖上曰可与宫观此人最是交结赵鼎之甚者自古朋党惟畏人主知之此人独无所畏桧曰陛下知人之明如此诚帝王之大德也既而右司谏詹大方言顷者鼓唱浮言九成实为之首径山僧宗果从而和之今宗果已逺窜为之首者岂可置而不问望罢九成宫观投之逺方以为倾邪者之戒故有是命乙丑川陜宣抚副使郑刚中节制诸将极其尊严三都统每入谒必先庭揖然后就坐及右护军都统制吴璘陞检校少师来谢语主阍吏乞讲钧敌之礼刚中曰少师虽尊犹都统制耳傥变常礼是废军容璘皇恐听命丁卯右迪功郎何补献中兴龟鑑十卷诏迁一官辛未诏左从事郎郑厚自今不得差充试官及堂除厚尝着书号艺圃折衷其言有诋孟轲者驾部贠外郎王言恭言于朝诏建州毁板其已传播者皆焚之壬申诏国子监置博士正录各一贠学生权以八十人为额丁丑天申节宰臣率百官上寿京官任寺监簿已上及行在陞朝官并赴始用乐近臣进金酒器银香合马郡县钖宴如承平时壬午上谕大臣曰太后未与皇后相识今此一见便相喜如太后饮食衣服皆皇后亲自供承太后未尝有所需求每云饮食衣服只取饱煖不欲以细故扰思虑自太后归朕于宫中事更不费力遂得专意外治六月戊子仓部贠外郎王循友言国家平昔漕发江淮荆浙六路之粟六百二十余万和籴之数又在其外而近岁上供之数才二百八十余万除淮南湖北凋残最甚蠲放之外两浙号为膏腴沃衍粒米充羡初无不耕之土而较之旧额亦亏五十万石此葢税籍欺隠豪强巨室诡名挟户多端以害之也比者两浙漕臣建议欲正经界朝廷从而行之若使尽究隠田庶几供输可足旧额欲望训敕诸路漕臣各令根检税籍之失上谓辅臣曰所论可行葢农桑衣食之本然须有所劝惩勿为文具壬辰殿中侍御史李文㑹论签书江阴军判官㕔公事蔡楶不法勒停上曰不按发监司须当行遣天下事必待台谏论列台谏岂能尽知之监司乃朝廷耳目岂可坐视不举于是提转王鈇李椿年张叔献皆坐降官癸巳寿星院乞拨放度牒上曰朕观昔人有恶释氏者即非毁其敎有好释氏者即崇尚其徒二者皆不得中朕于释氏但不使其太盛耳言者皆欲多鬻度牒以资国用朕谓不然一度牒所得不过一二百千而一夫不耕其所失岂止一度牒之利若住拨十数年其徒当自少矣戊戌辅臣准呈钧容直乞推赏上曰乐人无出官法可与支赐及转资昔有敎坊官求为郡者太祖以唐庄宗为监不与之止令于乐部迁转此祖宗之良法也吏部贠外郎周执羔转对乞戒诸路监司检视簿书无主簿书押者又乞广行捜访徽宗御制皆从之辛丑温州进士蔡大中上书献太平十慎论诏与永免文解壬寅签书枢密院事程克俊提举临安府洞霄宫甲辰全州文学师维藩权国子监国子司业髙闶等言维藩博通古今士人推服建学之初宜得老成诱掖后进辅臣进呈上曰师儒之任尤当遴选须心术正者为之将以经㫖谕后进一有邪说学者从而化之为害不小庚戌金人遣通问使洪皓张邵朱弁还行在中兴奉使几三十人生还者三人而已癸丑上谓辅臣曰近观诸郡所奏便民五事固有法已该载亦有一方之便朝廷未知者宜委都司看详其便民者即与于行无事虚文也是月提举江州太平观胡舜陟死于静江狱初大理寺丞燕仰之袁柟至静江遂以舜陟属吏居两旬辞不服而死舜陟再守静江有惠爱邦人闻其死皆为之哭丐者亦敛数十千致祭既而舜陟妻汪氏诉于朝诏左朝奉郎通判德庆府洪元英究实元英言舜陟受金事涉瞹昧其得人心虽古循吏无以过上谓秦桧曰舜陟从官兼罪不至死勘官不可不惩于是仰之柟皆送吏部秋七月戊午上谓大臣曰昨访遗书今犹未有至者朕观本朝承五代之后文籍散逸太宗留意于此又得孟昶李煜两处所储益之一时始备南渡以来御府旧藏皆失宜下诸州捜访其献书者或宠以官或酬以帛葢敎化之本莫先于此也己未复置国子监书库官一贠甲子诏求遗书丙寅上谓秦桧曰朕尝与卿言候国用足日蠲赋以寛民力若一槩除之又恐用或不足浙西驻跸之久民供不易临安尤甚本路三等下户与蠲一料庶贫民被实赐也壬申诏两浙民户丁盐钱多欠负者其除之上曰民间所以不举子者正以是也朝廷法禁非不严终不能絶其本乃在于此是日雨雹初命国子司业髙闶等补试生贠四方来者甚衆丙子有司上合格三百人以徐骤为首癸未奉安至圣文宣王于国子监大成殿命太师秦桧行礼时监学初成上自题赐书阁榜曰首善八月丙戌遣权吏部侍郎江邈奉迎景灵宫万寿观祖宗神御于温州自海道至行在丁亥有司言将来郊礼合用珠子坐褥上曰事天以诚为主如器用陶匏之类贵其质也若惟事华丽恐非事天之本意乙未国子司业崇政殿说书髙闶乞率诸生上表请车驾临幸太学上曰太宗幸学尝令学官讲经及各有恩例其令有司检故事来上既而闶侍经筵讲毕奏曰国学落成臣奉诏试补诸生几六千人自中兴以来虽三年省闱亦未有如此之盛上曰乍脱干戈人皆向学此诚可喜闶曰臣待罪学官见此美事诸生以谓陛下方偃武修文与太祖初定天下之时同符宜举建隆故事愿陛下讲临雍之礼言未毕上曰已令讨论矣戊戌徽猷阁待制洪皓至自金国上即日引见内殿谕皓曰卿志不忘君虽苏武不能过赐内库金币鞍马黄金三百两帛五百匹象齿香绵酒茗甚衆翊日见于慈宁殿帟人设帘后曰吾故识尚书矣命撤之皓退见秦桧语连日不止曰张和公敌所惮乃不得用钱塘暂居而景灵宫太庙皆极土木之华岂非示无中原意桧不恱谓其子祕书省正字适曰尊公信有忠节得上眷但官职如读书速则易终而无味须要知黄钟大吕乃可壬寅左朝散大夫宋宙知兴州还入见乞诸路州学已尝治者并置敎授贠又请罢诸县武令上曰学官须逐州置昨已降㫖宜择通经心术正者为之武官安能治民然亦难顿罢第令宣抚司以渐易置可矣丁未湖南安抚司参议官王铚献太𤣥经解义赐白金三百两己酉上与宰执论籴买事因曰今漕司各管一路有无不能相通宜倣旧来发运置都转运使一贠通管诸路米贱处籴米贵处粜如此则有济公私皆利可于从官中选通晓钱谷者付之秦桧言刘晏罢权万货低昂使天下无甚贵贱而物常平上曰汉唐以来所可称者晏一人而已自来人多耻言财利不知国家之所急孟子言无政事则财用不足此岂小事也庚戌诏诸路监司守臣讲究寛恤民力事件壬子初钱塘江有石隄以捍水故无水患岁久隄且圮乃置捍江兵二千人专令采石修隄人以为便九月甲子权直学士院洪皓出知饶州时金人来取赵彬軰二十人家属诏归之皓曰昔韩起谒环于郑郑小国也能引谊不与敌既限淮官属皆吴人留不遣葢虑知其虚实也彼方困于蒙古姑恃强以尝中国若遽从之彼将谓秦无人而轻我矣若恐以不与之故致渝盟宜谓之曰俟渊圣皇帝及皇族归乃遣秦桧大怒皓又言王伦軰以身徇国弃之不取缓急何以使人初桧在完颜昌军中昌攻楚州久不下欲桧草檄谕降有室燃者在军知状皓与桧语及金事因曰忆室燃否别时託寄声桧色变而罢翌日侍御史李文㑹即奏皓贪变显烈不求省毋若久在朝必生事端望与外任桧进呈因及宇文虚中事上曰人臣之事君不可有二心为人臣而有二心在春秋之法皆所不赦乃命出皓尚书吏部侍郎魏良臣户部侍郎沈昭逺并罢良臣与秦桧里旧一日言于桧曰昨日不寐偶思得一事昨晚郊祀如迁客之久在遐方者可因赦内徙以召和气桧曰足下今为何官良臣曰备贠吏部侍郎桧曰且管铨曹职事不须胡思乱量侍御史李文㑹即奏良臣卑凡昭逺朋附乃以良臣知池州昭逺知袁州丁卯左司谏詹大方论张卲奉使辱命乃以卲主管台州崇道观已而卲又遗秦桧书言金有归渊圣及宗室诸王意劝其遣使迎请于是桧浸怒之戊辰上谓大臣曰诸处有癃老废疾之人依临安例令官司养济穷民无吿王政之所先也壬申尚书右司郎中梁弁称疾乞奉祠上曰士大夫有操守安分而以疾乞去者甚可惜不比奔竞之人朕尝观宝训太宗朝士人有奔竞躁进者必痛抑之抑奔竞则亷耻之道兴乃除直龙图阁主管洪州玉隆观癸酉左朝奉郎知建昌军李长民言宣和以前应知通令佐阶衔并带主管学事自军兴以来学校之敎中辍今和议既成儒风复振谓宜依旧结衔以示圣朝偃武修文之意从之丁丑诏知成都府张焘依所乞提举江州太平观初焘开府适当岁旱大发积粟以振饥民抚存黎雅蕃部禁戢贪吏开修渠堰蠲落江田税决遣狱讼修文翁旧学时与诸生讲论经㫖政无不举蜀人大恱冬十月己丑太师尚书左仆射提举详定一司敕令秦桧等上国子监太学武学律学小学敕令格式二十五卷戊戌诏川陜诸州秋试举人并用六月前锁院先是成都府路安抚使张焘乞春月发解庶使得解举人可赴行在省试礼部言自来发解年系三月降诏故改用夏季焉己亥上谕大臣曰自今宗子许于所在入学令与寒士同处第别作斋仍选士人为长谕庶尽变积习文行皆可取也十一月庚申日南至合祀天地于圜丘太祖太宗并配丁卯秦桧奏前日蒙付出御书尚书来日欲宣示侍从官不惟观陛下书法之妙又令知陛下圣学不倦如此上曰朕之性与人异无事惟静坐观书所得甚多又曰朕观古之人君有嗜杀人者葢不能养性故多恣暴大率知足更无事贵为天子谁能制之若不知足更为侈靡未有不乱如唐明皇是也时上所写六经与论语孟子之书皆毕桧因请刋石于国子监仍颁墨本赐诸路州学诏可己巳福建转运司进锦样上谕辅臣曰傥可备礼物之用亦无庸逺取第须令官给其直毋使及民恐闽中又生此一扰也戊寅上因说及梁师成苏轼文字首尾都记得此人虽是内侍却读书只是不合干预朝廷如荐引士大夫皆非所当为内侍引用人才最害政之大者此等人便当重寘于刑歴观诸古内侍荐引人才未有不至于乱者十二月癸未朔日有食之诏避殿减膳是日隂云不见太师秦桧率百官上表称贺自是率如之逮桧薨乃止庚寅太师秦桧以瑞雪应时率百官诣文德殿拜表称贺自是岁如之迄今不改辛卯诏民间所铸当二毛钱悉毁之违者抵罪自不及百钱已上并许告赏癸巳诏试中监学生依嘉祐故事给绫纸用新知永州熊彦诗请也彦诗言主上登用真儒载兴太学监贴之制似可复行秦桧进呈上曰学校者人才所自出人才须素养太宗皇帝置三馆养天下士至仁庙朝人才軰出为朝廷用桧曰国朝崇儒重道变故以来士人虽陷金者往往能守节义乃敎育之效也上曰然三代之季学校不修故当时士人多无名节今日若不兴崇学校将来安得人才可用耶祕书丞严抑言本省藏祖宗国史歴代图籍旧有右文殿祕阁石渠及三馆四库自度江后权寓法慧寺与居民相接深虑风火不虞欲望重建仰副右文之意于是建省于天井巷之东以故殿前司基为之上自书右文殿祕阁二榜命将作监米友仁书道山堂榜且令有司即直祕阁陆宰家录所藏书来上是日赐喜雪御筵于尚书省初复故事也癸卯有司进呈赐北使弓矢上以其不精工命出内库所造者赐之翌日谕大臣曰此朕自指敎虽军中人亦未必能之赐予使人不惟观美兼器械之良亦可使逺人知所畏服乙巳太师秦桧辞生日赐宴诏曰以不世之英值难逢之㑹其始生之日可不为天下庆乎宜服异恩无守沖节桧每生日四方献寿者金玉为不足至于捜尽世间之希奇以为有钖资踵至赐敎方乐佐酒一日伶人作杂剧之戏熺笑言微髙桧目之不语少顷桧起更衣而不出其夫人王氏使人候之乃在一室中黙坐论者谓桧叹其子不足以相副也呜唿深哉己酉大金贺正旦使完颜晔马谔见于紫宸殿上谓秦桧曰今次使人来大体皆正其他小节不足较观金人之意和议必须坚久非卿学识过人坚主和议安得如此初申严淮海铜钱出界之禁而闽广诸郡多不举行于是泉州商人夜以小舟载铜钱十余万缗入洋舟重风急遂沈于海官司知而不敢问闗外初行营田甲子绍兴十四年春正月丁卯提举江州太平观黄龟年落职令本贯福州居住龟年为御史尝论秦桧之罪故也丁丑诏四川路内藏钱帛并易轻赍赴行在惟绢以本色戊寅内出镇圭付国子监以奉文宣王二月癸未宰执奏㩁货务茶盐推赏事上因论祖宗茶盐之法纳粟于边请钞于京公私皆便不惟边面可实而又免转输之劳朕尝思祖宗立法无不善者岂可轻议变易上又曰朕因前日敌使须要射以谓武备不可一日弛深虑边事宁息诸军稍怠朕见造金银椀将因暇日亲阅用此旌赏以劝激之潼川府路转运判官杨椿改本路提㸃刑狱公事时诸路漕臣多献羡余独椿无所献常曰今疮痍未瘳愧不能裕民力其肯掊尅以资进身耶戊子国子司业髙闶等率诸生上表请视学手诏宜允己丑福建安抚使叶梦得乞将见拘留海船与不系籍船户轮流差使上曰不惟海船一事民间积欠亦可放因言朕顷在山东河北备见民间利病如官司锢吏下乡催科此适足资其为奸耳乃诏江浙等路绍兴八年以前拖欠并与蠲之辛卯复置敎坊凡乐工四百十有六人以内侍充甲午上谕大臣曰昨尝降㫖诸军拣汰人数令便招填可严切行下不然闇损军额不可不虑恐缓急误事时皇太后筑外第有迁徙居民处上命临安倍支般挈之费仍对拨官屋居之毋令失所丙申上谓大臣曰近见郑刚中奏减民间科须数目不少朕闻之颇喜自是四川之民当少苏矣丙午参知政事万俟卨提举江州太平观先是卨使金还太师秦桧假金人誉已数十言嘱卨奏于上卨不可他日奏事退桧坐殿庐中批上㫖輙除所厚官吏钤纸尾进卨拱手曰偶不闻圣语却不视桧大怒自是不交一语御史中丞李文㑹右谏议大夫詹大方闻之即奏卨黩货营私窥探国是卨再章求去上命以资政殿学士出守及入谢上问劳甚悉桧愈怒给事中杨愿因封还录黄乃有是命同知大宗正事士䅳请宗学生以百贠为额大学生五十小学生四十职事人各五人从之己酉新知绍兴府楼炤过阙入见即日除签书枢密院事兼权参知政事三月壬子朔上谓大臣曰闻临安府官地民间见佃者近日颇为豪强所夺至毁其屋宇此事在民利害甚大宜令禁止仍旧给与小民癸丑秦桧等奏选除武冈军守臣上曰猺人当安不可扰烟瘴之地遣兵讨伐视他处尤难不可不慎乙卯辅臣进呈诸路未发上供钱粮数上曰江浙京湖积年拖欠皆虚数绍兴十年以前除形势及第二等以上户外悉蠲除之乃出榜晓示官吏故违许之越诉于朝庚申户部尚书张澄乞诸路坑治委的有名无实去处令宪漕司别立酌中课额仍觉察无令有力之家计嘱幸免致下户受弊上曰宁于国计有损不可有害于民若富藏于民犹国外府不然民贫为盗常赋且将失之此有若所谓百姓足君孰与不足者也己巳上幸太学祇谒先圣止辇于大成殿门外步趋升降退御敦化堂命礼部侍郎秦熺执经国子司业髙闶讲易泰卦权侍郎正刺史已上并与坐讲毕赐诸生席于庑下啜茶而退遂幸养正持志二斋观诸生肄业之所赐闶三品服熺与学官皆迁官诸生授官免解赐帛如故事壬寅太师秦桧言陛下文德诞敷干戈载戢乃者祇谒先圣遂幸太学躬行之化乃在斯举臣不胜庆幸乞宣付史馆仍许拜表称贺上曰非卿力主和戎之议兵革休息则学校何由兴所请宜依故事国子司业髙闶权尚书礼部侍郎徽猷阁直学士胡寅闻之移书责闶曰太学者明人伦之所在也阁下召自闲废有成均之命窃自计曰今天下方无三纲斯人之所以来乎及见请幸太学之表寅心惕然不意阁下有斯请而有斯言也昔秦楚敌国懐王不还楚人怜之如悲亲戚葢忿秦之以强力奸诈加于其君使不得其死其惨胜于加之刃也太上皇帝我中原受命之主受制金人生往死归此臣子痛心切骨坐薪尝胆宜思所以必报者也而柄臣者乃敢欺天罔人以大雠为大恩乎昔宋公为楚所执楚子释之孔子笔削春秋乃曰诸侯盟于薄释宋公不许四裔之人得制中国之命也大母天下之母其纵释乃在敌国之君此中华大辱臣子所不忍言者也而柄臣者乃敢欺天罔人以大辱为大恩乎大宋基业封疆皆太祖太宗收用英俊勤恤民隠躬擐甲胄与天下大夫劳苦以得之又累圣严恭寅畏不敢荒宁而守之者也今闗河重地悉为彼疆园陵暴露不得瞻守宗族拘隔不得相见土地分裂人民困苦不得鸠集寃恨之气外薄四海不得伸雪而柄臣者方且施施然厚诬天下自以为有大功乎阁下受其知遇何不勤勤恳恳而为之言乎言而或听天下国家实幸也晋朝废太后董养游太学升堂叹曰天人之理既灭大乱将作矣则逺引而去今阁下日覩忘雠逆理北面事敌以茍晏安之事犹偃然为天下师儒之首既不能建大论明天人之理以正君心乃阿䛕柄臣希合风㫖求举太平文具之典又为之词曰云云欺天罔人孰甚焉是党其恶也人皆谓阁下平生志业扫地尽矣数十年积之而一朝毁之乎春秋之义诛国贼者必先诛其党歴观往古人君以无道行者犹不能终况人臣而敢肆然以无道行之乎一旦明天子监乱亡之祸赫然震怒以咎任事者呜唿危哉岂不与董养异哉阁下不及今翻然改图则必与之俱矣御史中丞李文㑹言提举江州太平观解潜本赵鼎之客不附和议诏责濠州团练副使南安军安置癸酉秦桧进呈讲筵阙官因言陛下圣学日跻实难其人上曰朕学问岂敢望士大夫但性好读书桧曰士人读书固多但少适用若不适用或託以为姦则不若不读之为愈上又曰王安石程颐之学各有所长学者当取其所长不执于一偏乃为善学乙亥上出文宣王赞刻石赐学官髙闶言陛下赞文形容先圣盛德无愧于古上曰唐明皇作赞文乃斥先圣先师之名非尊儒重道之意闶曰此尤见圣学髙出前代帝王之上其后上又悉赞七十二子戊寅新湖南安抚司参议官王铚献祖宗八朝圣学通纪论诏迁一官己卯新利州路提㸃刑狱公事李志行乞戒饬诸路帅臣监司将前后所承寛恤民力及恤刑诏书恪意奉行违者重寘典宪上曰一事皆切中时病方今兵革既息惟寛恤民力钦慎庶狱是为急务可令有司申严立法行下夏四月庚辰诏诸州军应有刻板书籍并用黄纸印一秩送祕书省甲申诏刑部将半年以上未结絶公事行在委本部外路委监司责限结絶内日月稍逺者取问因依申奏以都省言四方多滞狱也丙戌命太师秦桧提举制造浑仪诏有司求苏颂遗法来上上谓桧曰宫中已制成小范可以窥测日以晷度夜以枢星为则葢枢星中星也非久降出用以为式但广其尺寸尔将作监苏籀面对乞取近世儒臣所着经说集而成编以补唐之正义遗阙上谕秦桧曰此论甚当若取其说之善者颁诸学官使学者有所宗一则师王安石程颐之说者不至纷纭矣丁亥知䖍州薛弼言江东镇民居木柱内有天下太平年五字适符上元甲子之岁此殆天启其祥非人力所能为诏侍从同观仍送史馆五月丙辰饶州言右迪功郎姜楼等献钱十万缗以助国用上曰国用有常自不至阙不然虽多亦有不足之患其还之诏四川宣抚司募兵赴行在先是右护军都统制吴璘言西边可募衞兵上谕辅臣曰诸军招填阙额类是南人恐西北寖损数年之后始见其弊兼诸路军器物料近多不到方闲暇时尤宜整治甲子签书枢密院事兼权参知政事楼炤罢乙丑御史中丞兼侍读李文㑹言权尚书礼部侍郎髙闶权工部侍郎王师心起居舍人吴秉信此三人者若久在朝必害至治诏以闶知筠州师心知袁州秉信知江州先是上在经筵尝谓闶曰向来张九成尝问朕左氏传载一事或千余言春秋只一句书之此何也朕答之云圣言有造化所以寓无穷之意若无造化即容易知乃常人言耳闶曰说春秋者虽多终不能发明正如窥造化也上曰九成所问极是闶曰陛下所答亦极是上因问九成安否翌日谓秦桧曰张九成今在何处桧曰九成顷以唱异惑衆为台臣所论既与郡乃乞祠观其意终不为陛下用上曰九成清贫不可无禄桧疑闶荐之唿给事中杨愿询其事文㑹即劾闶是日拜文㑹签书枢密院事兼权参知政事自是执政免即以言者代之戊辰尚书吏部贠外郎黄达如降一官放罢坐前知南雍州日私役禁军贩易物货故也达如为提㸃坑冶司所案赃汚鉅万狱既上虽秦桧亦不能掩仅止罢黜人亦快之甲戌初两浙转运副使李椿年置经界局于平江府守臣周葵问之曰公今欲均税耶或遂増税也椿年曰何敢増税葵曰茍不欲増胡为言本州七十万斛椿年曰若然当用图经三十万数为准时秦桧怒葵不已椿年因奏葵在郡钖宴北使饮食臭腐致行人有词葵坐落职主管台州崇道观自是投闲十一年丁丑王之望行太学录之望初举进士考官孙道夫异其文知贡举朱震持以示人曰此小东坡也六月辛巳朔右朝奉郎曽惇知台州惇尝献秦桧诗称为圣相故以郡守处之自桧擅权凡投书启者以臯䕫稷卨为不足比拟必曰元圣或曰圣相甲申诏江浙等路州县酒税欠折坊场废坏纲运沈失仓库漏底委非侵盗者皆蠲之乙未上谓大臣曰浙东福建被水灾处可令监司躬任悉力赈济务使实惠及民毋为文具时江浙福建同日大水建州水冒城而入俄顷深数丈公私庐舍尽坏溺死数千人严州水暴至城不没者数板通判州事洪光祖集舟以援民且区处山阜给之薪粥卒无溺者衢信处婺等州民之死者甚衆丙申华州观察使提举佑神观白锷特刺面配万安军时闽浙大水锷乃自北方从太后归者宣言燮理乖缪洪皓名闻华夷頋不用太师秦桧闻之奏系锷大理寺锷馆客张伯麟尝题太学壁曰夫差尔忘越王之杀而父乎伯麟亦下狱狱具锷坐出言指斥乃有是命伯麟亦杖嵴刺配吉阳军御史中丞詹大方即奏皓与锷为刎颈交更相称誉诳惑衆听丁酉诏皓提举江州太平观甲辰淮东转运判官汤鹏举言五月乙亥楚州盐城县海水一槩澄清秦桧率百官入贺上曰自太祖平定天下太宗时干戈偃息真宗时祥瑞甚多祖宗圣语止以丰年为瑞第可付史馆不必受贺乙巳诏国子监置小学秋七月壬子诏藤州安置李光俟牵复日特降三官坐前为江东大帅擅用上供钱帛也戊午同签书枢密院事王伦为金人所杀伦留居河间者六年至是金人欲以为河间平栾三路都转运使伦曰伦奉使而来非降也大宋之臣岂受大金爵禄耶金遣使来趣伦又不受金人杖其使俾缢杀之伦厚赆使人冠带南向再拜恸哭乃就死于是河间地震雨雹三日不止人皆怜之辛未诏诸州以御书孝经刋石赐见任官及系籍学生时已颁孝经于郡庠而殿中侍御史汪勃言陛下独擅圣人之德上天昭鉴果定和议于衆论鼎沸之中极天下之至养望降明诏令募工摹刻使家至户晓以彰圣孝故有是命丙子上幸祕书省遂幸祕阁召羣臣观晋唐书画三代古器还御右文殿赐羣臣茗饮省官及吏官皆迁官戊寅上曰祕府书籍尚少宜广求访桧曰陛下崇儒尚文翕然向化李文㑹曰若非干戈偃息此事亦未易举八月庚辰朔判绍兴府孟忠厚特放罪忠厚以郊赦加恩令所亲吴棫为表其间有本无时才出为世用之语乃有是命秦桧寻物色知棫所代由是废斥以终甲申右正言何若为国子监发解所监试祕书少监游操等三人充考试官详定一司敕令所删定官骆庭芝等六人为㸃校试卷官尚书刑部贠外郎吴㮚考别试驾部贠外郎叶廷珪等二人为㸃检试卷官监学降敕差试官自此始辛卯上谓大臣曰言者多乞选县令葢令非其人则为民害可令吏部长贰审察注拟或老病则更授他职庶得人而民受其惠后二日都省请申严近制因民事被罪及老病之人不得注守倅县令从之庚子上谓秦桧曰朕于晋书取王羲之传凡诵五十余过其与商皓书及㑹稽王牋所谓自长江以外羁縻而已其论用兵诚有理也癸卯殿中侍御史汪勃言陛下兼爱南北之民力定和议与天下更始崇儒重道同符祖宗臣愚以为今年科场当国学初建万方多士将拭目以观取舍为之趋向欲望戒敕攸司茍专师孔孟而议论粹然一出于正者在所必取其或採摭专门曲说流入迂怪者在所必去甲辰进呈上曰勃论甚善曲学臆说诚害经㫖当抑之使不得作则人之心术自正矣可如所奏九月庚戌礼部贠外郎陈鹏飞面对言凡有献利害者乞加讨论必合于祖宗之旧如已试无成必加黜责上谓大臣曰祖宗之法思虑已精审讲究巳详备不必改作天下自治秦桧曰天下本无事宜遵成宪为善上曰小人喜更法往往谓朝廷无所建明不知本无事然法至于弊乃不得已而更之耳辛酉诏分利州为东西两路用四川宣抚副使郑刚中请也刚中请以兴元府利阆洋巴劒州大安军七郡为东路治兴元府兴阶成西和文龙凤七州为西路治兴州从之时和议方坚而吴璘独严备日为敌至之虞故西路兵为天下最上览刚中奏谓秦桧曰川陜地逺为将尤难得人如璘统兵有法肯为朝廷出死力诸将所不及也壬戌宰执奏大理寺词诉事上曰皆官吏弛慢所致可委长吏亲察之如非其人即与沙汰又狱吏但以诸州吏充逐时更替漏泄狱情非便宜令吏久于其职不可替也甲子诏守臣终更入见各举所部县令一贠所举称职特与推赏不当坐缪举之罚辛未御史中丞詹大方奏责授清逺军节度副使潮州安置赵鼎辅政累年不頋国事邪谋密计深不可测与范仲軰咸懐异意以儌无妄之福用心如此不忠孰甚焉壬申秦桧进呈上曰可迁之逺地使其门生故吏知不复用庶无窥伺之谋于是移吉阳军安置癸酉诏临安府根刷蔡攸家属押赴元贬所取收管状奏时攸之妻子渐至行都殿中侍御史汪勃论靖康之变由于京辅望令密切捜索特加处分故有是㫖仍命京子孙二十三人永不量移如初诏丙子祕书郎张阐罢时秦桧用事久每除台谏必以其耳目知阐久次喜论事一日微讽阐谓当入台阐曰丞相茍见知老死祕书足矣桧黙然殿中侍御史汪勃因劾阐由是罢去冬十月甲午右正言何若言自赵鼎唱为伊川之学髙闶之徒从而和之乃有横渠正蒙书圣传十论大率务为好奇立异而流入于乖僻之域顷缘闶为国子司业学者争投所好于是曲学遂行伏望申戒内外师儒之官有为乖僻之论者悉显黜之如此则专门曲学不攻自破矣辅臣进呈上曰若所论甚当程颐当哲庙之初在经筵奏曰陛下记得臣说否如记得明日可对臣说过是时宣仁圣烈皇后闻之大怒曰皇帝虽年少然宫中自不废学措大家不识事体如此己亥御笔除永道郴州桂阳监茶陵县民丁身钱绢禾麦自马氏据湖南四川始增丁赋上谓大臣曰天德好生今民为身丁钱至生子不举诚可悯也若更循马氏旧法非所以上当天意庚子诏州县文臣初至官诣学祇谒先圣乃许视事用左奉议郎罗长源请也长源言士大夫皆学夫子之道以从政而不知所自望令先诣学宫以彰风化之本后遂着为令十一月癸丑吏部贠外郎严抑面对乞春秋三传释经处许出题以取士上谓大臣曰为人君为人臣皆不可不知春秋往者建言之臣欲罢读春秋葢不思之甚矣如不可读则圣人不修此经也甲子上即宫中阅试殿前马步诸军将士艺精者钖赉有差自是岁以冬月行之号内敎乙丑提举临安府洞霄宫朱胜非薨胜非与秦桧有隙奉祠八年壬申上曰宗室中之贤者如尝中科第及不生是非之人可收置行在如寺监秘书省皆可以处之祖宗以来不用宗室作宰相其虑甚逺可用至侍从而止秦桧奏乞依旧置宗学敎育宗子上可之御史中丞杨愿言数十年来士风浇浮议论蜂起多饰虚名不恤国计沮讲和之议者意在避出疆之行腾用兵之说者止欲收流俗之誉甚者私伊川元祐之说以为就利避害之计窥摇国论诖误后生此风不革臣所甚忧也愿下臣章独示朝堂禆中外洗心自新以复祖宗之盛从之癸酉杨愿言藤州安置李光之罪先是知藤州周某者诱光唱和其间言及秦桧和议有讽刺者积得数篇密献于桧桧怒令言者论之乃移光琼州安置甲戌户部贠外郎字朝正言今岁浙右间有水灾而江西湖南粒米狼戾望严遏籴之禁上曰所论甚当如有遏籴州县可许邻郡越诉仍责监司按劾十二月丁丑朔潼川府路转运判官宋苍舒献嘉禾一茎九穗者一上曰凡赤乌白雉之类止可一观而已不足为瑞惟五谷丰稔乃上瑞耳戊寅上曰县令有清亷爱民者令监司每路各举数人其老耄不任事者并令按劾县令得人则民受实惠矣戊子雪百官入贺上谕宰执曰天下穷民宜加养济孟子所谓文王发政施仁必先斯四者于是诏诸路常平官以时散米务令实惠及民己丑知资州杨朴献礼部韵括遗诏迁一官丁酉端明殿学士签书枢密院事李文㑹罢御史中丞杨愿等疏六上诏文㑹落职提举江州太平观愿等又攻之诏文㑹筠州居住自秦桧再居相位每荐执政必选世无名誉柔佞易制者不使预事备贠书姓名而已百官不敢谒执政州县亦不敢通书问如孙近楼炤万俟卨范同程克俊及文㑹等不一年或半年必以罪罢尚疑复用多使居千里外州军且使人伺察之庚子御史中丞杨愿充签书枢密事辛丑诏愿兼权参知政事乙丑绍兴十五年春正月丁未朔初行大朝㑹礼于大庆殿戊申泸南安抚使冯檝献嘉禾九穗上曰近日州郡所奏嘉禾甚多大有年之庆庶几可望也壬子秦桧因论士大夫之弊曰军兴以来士大夫无肯为国出力者所以不能胜敌臣尝谓敌之所以胜我者以其用心朴实故也上曰朕观太祖太宗以来多用朴实之人所以风俗忠厚卿等尝出使见彼北人虽使蹈河赴海皆所不辞也己未分经义诗赋为二科以取士辛酉初籍千亩用司封郎中李涧请也丁卯四川宣抚副使郑刚中乞减成都府路对籴米三分之一本司激赏钱二十万缗时刚中于阶成二州营田抵秦州界凡三千余顷岁取十八万斛而宣抚司激赏钱已减为一百万缗至此复有此请上谓秦桧曰累年民力少寛此休兵之效也其从之戊辰命权户部侍郎王鈇措置两浙经界李椿年既以忧去秦桧请用鈇上因言经界之法细民多以为便桧曰不如此则差役不行赋税不均积弊之久今已尽革去年陛下放免积欠天下复觉少苏己巳左谏议大夫何若知贡举权吏部侍郎陈康伯祕书少监游操同知贡举若操尝为发解所试官及是再命之非故事也庚午知抚州晁谦之知建康府谦之尝言崇仁县民妇产三男足验生齿蕃息之盛又言临川县禾登九穗足为瑞应皆乞宣付史馆秦桧喜故擢用之辛未初命诸路僧道士纳免丁钱乙亥主管台州崇道观向子忞特降三官子忞寓居衡山师臣刘昉希秦桧意劾其强横虐民故有是命二月戊寅上曰朕观史册见古之养士有至二三千人亦朝廷一盛事于是増国学弟子贠百人通旧以七百人为额寻命置上舍三十人内舍百人福建运判徐琛为两浙西路提㸃刑狱公事己亥崇国公璩进封恩平郡王以将出阁故也夏四月丙子朔赐太师秦桧甲第一区戊寅桧迁居赐第命内侍东头供奉官王晋钖押敎坊乐导之赐桧银绢缗钱各万綵千匹金银器皿锦绮帐褥六百八事花千四百枝是夜彗出东方癸未赐正奏名进士刘章等三百人及第出身同出身正奏名张镃新科明法及第甲申特奏名林洵美等二百四十七人武举正奏名应褎然等特奏名三人授官有差丁亥赦天下前四日上谓秦桧曰彗星见朕甚惧焉卿等可图所以消弭之道桧奏太宗真宗朝尝缘彗星疎决狱囚等事上曰且降诏以四事为主避殿减膳寛民力出滞狱于是手诏监司郡守条具便民事目宪臣巡行亲决狱事至是肆赦庚寅知叙州邵隆卒隆在金州数以兵出北境秦桧恨之至是因饮酒暴卒或谓桧密使人酖杀之叙人皆悲哭为之罢市甲午上谕大臣曰比遣将捕盗闽中第令殱其渠魁胁从者皆释若措置得宜优与推恩不然罚亦随之庚子省四川都转运司以其事归宣抚司辛丑新和政县令汤思退行太府寺主簿王曮并为祕书省正字左承务郎洪迈为敕令所删定官迈皓子也三人皆以博学宏词合格赐第故有是除既而言官汪勃论迈其父不靖之谋同恶相济乃以为福州州学敎授五月丙辰诏减东南和预买绢一千匹以寛民力戊子诏贫民产子者予义仓米一斛以大理寺丞周楙转对有请也壬戌复置六部架阁官四贠六月乙亥朔日有食之丁丑上幸秦桧新第戊戌秦桧为上言士大夫多横议无益国事上曰靖康之事是也朕见当时士大夫奏状多是李纲耿南仲等纷纷争议无肯以国事为虑者桧曰靖康之初诚有人肯任国事则大计乆已定矣上曰后来生灵涂炭之甚皆由于此所以国家大事须在得人肯任辛丑江东转运判官赵不弃乞令监司察部内县令老病不职者与狱祠上曰朕尝谓县令最为亲民又非郡守之比贜吏固不可而庸缪之人尤害百姓葢因其庸缪则吏计得行若十吏用事是有十县令矣秋七月乙巳朔罢䕫路军兴以来所置酒店以寛民力用四川宣抚副使郑刚中奏也䕫路旧无酒禁为场店者百四十余所而已建炎末増至六百余然土荒民少人不以为便刚中既以本司钱四万余缗代拨赡军遂弛其禁丙午新添差浙东安抚司干办公事司马伋言建州近刋行一书曰司马温公记闻其间颇闗前朝政事缘曽祖平日论着即无上件文字显是妄借名字售其私说伏望降㫖禁絶诏委建州守臣将不合开板文字尽行毁弃伋特迁一官初范沖在史馆上出光记闻命沖编类进入沖乃缮写成十册上之至是秦桧数请禁野史伋惧罪遂讳其书然后其书卒行于世辛亥执政进呈处州守臣徐度准诏条上便民事件上曰因此亦可以观人才如议论平正留心国事其说自然可见不然矫讦迂阔者亦可见也戊午诏庐光州上供钱米展一年用转运司请也上曰人皆知取之为取而不知予之为取若稍与展免俟其家给人足税敛自然易办己巳秦桧进呈放免四川转运司因赡军借用常平钱十三万缗上曰休兵以来上下渐觉富实大抵治道贵清静人君不生事则天下自然受福八月丙子上与大臣论事因曰朕谓进用士大夫一相之责也一相既贤则所荐皆贤矣上因论史事秦桧曰围城中失节者相与作私史反害正道上曰卿是时独不推戴异姓围城中人自然不容杨愿曰桧非独是时不肯雷同宣和间耿延禧为太学官以其父在东宫士皆靡然从之独桧守正不为易节桧曰臣尝闻范仲淹与其友书云致意某官为渠作东宫官不敢通书圣主于忠义之臣与夫失节之徒灼然如此诚立国之本也丁亥国子监丞文浩面对乞自今试敎授并于六经中临时取二经各出两题不拘义式以贯穿该赡为合格戊子诏礼部看详行之己亥权户部侍郎王鈇言常平之法本以抑兼并备水旱科条实繁其利不一有义仓和籴之储坊场河渡之入以产制役欲使平均以陈易新俾无红腐一有饥馑则开发仓廪以济艰食岂一主管官能胜其任哉望复置提举官庶良法美意不为虚文乃命诸路茶盐官改充提举常平茶盐公事惟四川广西以宪臣淮西京西以漕臣兼领仍令检察所部州有擅用常平钱物者按劾以闻辛丑増太学弟子贠二百人以国子司业严抑有请也九月壬子金主亶祀天于郊先是资政殿大学士宇文虚中既为金人所用虚中知东北之士愤为左衽密以信义感发之从者如响乃与其翰林学士髙士谭等同谋欲因亶郊天就劫杀之先期以蜡书来告于朝欲为之外应秦桧拒不纳㑹事亦觉虚中与其子师皆坐诛阖门无噍类丙辰诏诸路安抚使见带待制以上者所举京官状理为职司甲子夜太庙旁居民遗火上令于左右各撤屋二十间以备不虞冬十月乙亥上书秦桧第赐书阁曰一德格天之阁遣中使就第钖宴仍赐桧青罗葢涂金从物如蔡京王黼例丙子签书枢密院事兼权参知政事杨愿提举江州太平观癸未枢密都承㫖兼侍读李若谷签书枢密院事寻兼权参知政事戊子提举亳州明道宫晏敦复力诋屈已之非秦桧患其不附已使腹心之人啗敦复以利曰公若曲从两地旦夕可至敦复曰吾终不以身计而误国家况吾姜桂之性到老愈辣请勿言桧卒不能屈上尝面谕曰卿鲠峭敢言无所间避可谓无忝尔祖矣甲午提举临安府洞霄宫折彦质郴州居住彦质方居信州侍御史汪勃希秦桧意奏彦质与守臣吴说私相议论妄及朝政说坐免官而彦质有是命庚子诏置四川宣抚司总领钱粮官金都元帅梁国王宗弼卒宗弼且死语其徒以宋朝军势强盛宜益加和好俟十余年后南军衰老然后可为寇江之计云十一月癸卯朔饶州童子戴松十岁其弟槐九岁皆能诵书诏免文解一次癸亥宰执奏新制祀享礼器事上曰今天下无事郊祀庙享礼莫大焉不可不留意庚申江南东路转运判官赵不弃充四川宣抚司总领官时秦桧既疑郑刚中乃荐不弃而命之兵部言秦州旧买马二万匹今仅发五十八纲乞省押马使臣许之自绍兴后秦州茶马司岁市马九千八百有奇成都潼川府利州路漕司岁应副博马䌷绢十万余匹成都利州路二十三茶场岁产茶二千一百余万斤而茶马司岁输总领所钱四十万缗此其大略也闰十二月戊寅提举祕书省秦熺言祕府多阙书诏本省即诸路藏书之家借书录本且访先贤墨迹己卯诏罢新科明法癸未权尚书兵部侍郎米友仁充敷文阁待制提举佑神观奉朝请上好米芾书友仁能世其业上眷待甚厚甲申司农寺主簿宋敦朴面对言望诏守令以来春耕耤之后出郊劝农谕以天子亲耕使四方晓然知陛下德意仍自今每春行之上曰农者天下之本守令有劝农之名无劝农之实徒为文具何益于事乃诏从之丁酉进呈太学博士王之望面对乞倣端拱咸平故事悉取近郡所开群经义疏及经典释文令国子监印千百秩俾郡县各市一本置之于学上曰古人读书须亲师友虽未必尽得圣经妙㫖然亦有渊源今士大夫未有自得处便为注说以为人师此何理也十二月戊申上谓大臣曰今虽无事诸军敎阅亦不可少废宜丁宁戒饬之丁巳孙道夫知蜀州道夫入对上谕曰军兴以来蜀民应副不易朕将诏郑刚中条具尽与蠲减止存经赋而已甲子诏右司贠外郎李朝正仍旧同措置经界戊辰诏诸路提举常平官复为监司岁举属吏五人改京官宋史全文卷二十一中卷二十一下钦定四库全书宋史全文卷二十一下宋髙宗十五丙寅绍兴十六年春正月戊寅上谓大臣曰将来耤田降诏须语简意足使人晓然知敦本之意汉文帝劝农之诏频年有之不过数十语当时民知务农遂至富庶辛卯上斋于内殿壬辰上亲飨先农于东郊配以后稷诣亲耕位上亲九推乃止命宰执使相侍从两省台谏行五推九推之礼庶人终千亩焉二月辛丑提举佑神观韩公裔提举洪州玉隆观在外州军任便居住公裔上康邸内知客也桧欲赏公裔橘使来请㑹有诏除公裔承宣桧疑其舍已而有求于上右谏议大夫汪勃乃劾公裔出入公卿之门隂有窥伺故有是诏癸丑诏太师秦桧合葢家庙令临安府应副务要如法知宣州秦梓移知湖州未上卒于建康辛酉除资政殿大学士致仕恩数视参知政事壬戌上曰县令之职本欲抚育百姓乃掊敛以待过往科率以奉权贵害及一方殊失张官为民之意宜令有司措画以闻甲子殿前司乞起复李邦光充正将上曰从军起复一时权宜然不能无弊若元在本军则可或在外请嘱宜禁止之寻诏自今规求起复之人重行黜责令御史台觉察弹奏三月庚午朔诏有司建武学先是士人上书者多以为言上数谕大臣以文武之道不可偏废祖宗自有故事至是乃考上焉戊寅左宣敎郎郑邦哲进左氏韵类诏特迁一官辛卯经筵讲孟子彻章翌日赐宰执讲读修注官燕于皇城司初复故事也诏礼器局造太师秦桧家庙祭器己亥工部奏立淮东江东两浙湖北诸县岁较营田赏罚格其法以绍兴七年至十三年所收课利最多酌中者为额每路县令以十分为率取二分赏之岁收増三分至一分以上并减磨勘年仍以最亏一县为罚夏四月癸卯用前荆湖等路抚谕司干办公事胡骏请立祚德庙于临安府寻加封程婴为安节成信侯公孙杵臼为通勇忠智侯韩厥为忠定义成侯普安郡王免丧还故官司封贠外郎边知白面对乞令郡邑以借田手诏刋石置于听事上曰凡治天下惟赏与罚有赏而无罚虽尧舜不能治天下守令有劝农之责若不能奉行朝廷德意当痛黜之知道州李佾条上便民事件请以真宗御制文臣七条凡守令朝辞之曰悉令拜赐权吏部侍郎王循友等言守令多外除恐不周徧欲令镂板于㕔事揭示己酉从之庚戌上曰近日全无事前此文字极多朕有至夜分不寐顿如此减省岂非议和之效乎丙辰新通判成州郭伸献易解上曰易象深微极难穷究须自有得仍不穿凿始可谓之通经伸议论亦粗通可略加旌擢于是进伸一官戊午兵部上武士弓马及选试去留格初补入学步射弓一石若公试试步骑射不中即不许试程文其才格自一石五斗以下至九斗凡五等上可其奏因谕辅臣曰国家武选所系非轻今诸将子弟皆耻弓马来换文资数年之后将无人习武矣岂可不劝诱之五月壬申命诸路漕臣兼提举学事如本司官俱无出身即从上一贠兼领诏浚临安府运河时北闗门外河道堙塞乃谕大臣令开撩之丙午诏学校科举取士如经义诗赋人数不等即以文理优长通融收补不得过三分庚辰左朝请大夫周绾为淮南转运判官上览除目曰监司朝廷耳目之官今天下安静恤民为先得人则一路安否则烦扰百出岂可不慎择辛巳命权吏部侍郎王循友权户部侍郎李朝正编类诸路监司郡守条上裕民事件俟成书颁之癸未初作太庙祏室于室之西墙金钉朱户黑漆趺坐如承平之制甲申德兴县士民仇取新等请知县陈鼎再任鼎尝权监进奏院以上书请备边忤秦桧故逐至是桧进呈上曰德政果及于民则固可留然其间不能无计嘱须加覈实御史中丞何若即奏鼎朋附廖刚鼎坐免去鼎为邑有惠爱至今人思之丙戌诏作景钟钟髙九尺天子亲祠上帝则用之以皇祐黍尺为准既成命秦桧铭之曰德纯懿兮舜文继跻寿域兮孰内外荐上帝兮伟兹器声气应兮同久视贻子孙兮弥万世上大恱甲午知泸州冯檝奏天雨豆甘露降于郡园右承务郎康与之监尚书六部门与之倬子也上之以星变求言也倬以选人上书言彗不足畏秦桧大喜遂特改京官六月己亥朔知信阳军冯叔荣代还言京西淮南民之归业者尚少望诏有司止收半税以劝耕垦上谕大臣曰若荒田耕垦得徧大为国家之利今边境宁静人思归业然所在尚有占留之弊可令户部措置秋七月己巳上谓大臣曰今旱雨甚霑足方欲祈祷遂得之岁事有望闻米麦甚贱小民易活亦可庆也时岭南州县多不雨而广之清逺韶之翁源英之真阳三邑尤苦䑕害虽鱼鸟蛇皆化为䑕数十为群禾稼为之一空焉壬申检校少傅和国公张浚依旧特进提举江州太平观连州居住先是浚因星变欲力论时事以悟上意以其母太夫人计氏年髙言之必被祸恐不能堪计氏见其形瘠浚具言所以计氏诵其父咸绍圣初举制科策曰臣宁言而死于斧钺不忍不言而负陛下浚意遂决即上疏言当今事势如养大疽于头目心腹之间不决不止决迟则祸大而难测决疾则祸轻而易治惟陛下谋之于心㫁之以独谨察情伪豫备仓卒庶几社稷有安全之理不然日复一日后将噬脐异时以国与敌者反归罪正议此臣所以食不下咽而一夕不能安也于是秦桧以谓时已太平日兴弥文讳言兵事见之大怒御史中丞何若即奏浚居常怨恨以和议非便惟欲四方多事侥倖再进包藏祸心为害实大故有是命戊寅国子监言今年秋试额外补中之人乞令待阙至科场年许赴监依不满年人例取应仍自来春住补俟科场了毕有阙日检举施行先是四方就补者益多乃分场引试士有更名冒试至于再三者御史中丞何若尝以为言上曰士人进取之弊一至于此不可不革今日之所养则他日之所为可见矣于是学官以为言乃改用三岁之法焉丙申江东转运司建康府言本府民户所欠官钱六万余缗委是贫乏无可催理乞特授蠲免权户部侍郎李朝正乞令总领所审实蠲放从之八月戊戌朔尚书吏部贠外郎周执羔守右司贠外郎上览除目曰人才须广访而选用之所荐者君子其人自君子所荐者小人其人自小人观所荐者其人可知矣辛丑筑髙禖坛初监察御史王镃以上继嗣未立请行亲祠髙禖之礼礼官言自祖宗以来惟两制侍祠乞命执政侍祠乃改筑于圜丘之东庚戌秦桧奏臣昨准玉牒所取臣向者围城中推戴赵氏事迹乞经圣览降付本所上曰忠义之节书之信史万世不朽辛酉监察御史王镃献戚里元龟三卷诏迁一官镃初为皇后宅敎授上命採歴代戚里故事可为法则及鉴戒者论次成帙至是上之金人遣萧保寿奴与蒙国议和蒙人不肯九月己巳抚州布衣吴澥进宇内辨歴代疆域志吴沆进易璇玑三坟训义太学博士王之望言三坟书无所传授疑近世好事者所为诏澥永免文解沆以书犯庙讳故赏不及焉己丑进呈戚方已到供职上曰自今诸将出入如身之使臂臂之使指无不如意兹为可喜丙申诏武成王庙从祀诸将升赵充国于堂降韩信于庑下用权国子司业陈诚之请也是月左朝奉郎陈刚充荆湖北路提举常平司干办公事刚投匦上书论恢复事大畧谓当以和好为权宜战守为实务疏入上谕秦桧令除郎官桧不乐乃言刚资歴未深遂有是命刚秩满代归遂不复仕后数岁卒于家刚为人强直登第三十年莅官才九考所至皆有可称冬十月新礼器成戊戌上观于射殿宰执侍从台谏南班宗室礼官正刺史以上皆与观景钟奏新乐用皇祐故事也己酉上曰今天下无事民事最急监司郡守须是择人监司得人为县者自不作过葢县官皆铨注难别贤否全在考察昏缪不任者别与差遣清强有才则宜擢用之庚戌知临安府沈该乞展两淮起税之限上谓宰执曰财赋须知取予之道如知取之为取不知予之为取非久利也淮南民若尽归业则其利甚广矣十一月庚午言者奏近来诗赋经术各以就试人数分取大抵习诗赋者多故取人常广治经术者鲜故取人常少恐寖废经术之学矣欲望命有司再加讨论上曰当日行诗赋为士人不读史今若专用诗赋士人不读经大抵读书当以经义为先所论宜令礼部看详以闻丙子合祀天地于南郊始命普安郡王亚献恩平郡王璩终献是岁备祭器设八宝如政和之仪太史局令胡平言三台星见上谓秦桧曰此国家大典礼及期而睛诚可庆也非卿等协赞何以致此辛卯上曰爵禄所以励世如有可与则文臣便至于侍从武臣便至于建节如其不可虽一命亦不容轻授十二月四川宣抚副使郑刚中奏减两川米脚钱三十二万缗激赏绢二万匹免剏増酒钱三万四千缗许之戊戌诏以四川总制钱五十万缗备边费夜彗星出西南方己亥诏避殿减膳乙巳彗星灭辛亥进士章公奎上书言预借之弊上曰此事有否朕与邻国通和止为百姓若预借以扰民失朕本意乃诏户部取索措置丁卯绍兴十七年春正月乙卯手诏曰朕惟军兴二十余年黎元骚动故力图罢兵以冀休息今疆埸无虞流徙有归四境之内举获安堵朕心庶几焉尚虑监司郡守不能深体朕意致或刻削苛细进献羡余失朕爱民本㫖自今敢有违戾仰御史台弹劾监司各许互察部内犯而失按必与併坐布吿中外咸体朕意左朝议大夫李椿年权尚书户部侍郎专一措置经界椿年以忧去有司因稍罢其所施行者及是椿年免丧还朝复言两浙经界已毕者四十县其未行处若止令人户结甲虑形势之家尚有欺隠乞且依旧图造簿本所差官覈实若先了而民无争讼则申朝廷推赏如守令慢而不职奏劾取㫖从之己丑诏近免税米而所过尚攸力胜钱其除之其余税则并与裁减上因言薪面亦宜免税商旅既通更平物价则小民不致失所矣辛卯左迪功郎陈介言国家颁降乡饮酒仪式而州郡所行疏数不同望令三岁科举之年行之于庠序国子监言欲依介所请如愿每岁举行者听从其便从之壬辰签书枢密院事李若谷参知政事御史中丞何若签书枢密院事二月辛丑进呈临安府减定官私房缗上曰公私须令均一天下事皆当如此乙巳上亲祠靑帝于东郊以伏羲髙辛配普安郡王亚献恩平郡王终献又祀简狄姜嫄于坛下乐舞如南郊之制辛酉参知政事李若谷提举江州太平观以御史中丞汪勃论其不忠不孝也三月丁卯捧日天武四厢都指挥使御前左军统制牛臯卒前一日都统制田师中大㑹诸将臯遇毒而归至是卒或谓秦桧密令师中毒之闻者莫不叹恨己巳上谓秦桧曰人材难得惟在赏罚劝沮卿可选用所知若协济国事得三五人即庶僚胥化其不靖害治者显黜勿贷庶知惩畏乙亥签书枢密院事何若引疾罢提举江州太平观丁丑知光州郑絪代还乞令国子监裒集上即位以来惠民爱物手诏编类刋印成书守令陛辞门谢日人赐一秩从之己卯翰林学士段拂参知政事乙酉太师尚书左仆射魏国公秦桧以郊恩徙封益国公戊子太傅醴泉观使清河郡王张俊移节靖江宁武靖海军太傅醴泉观使咸安郡王韩世忠移节镇南武安宁国军辛卯上曰士大夫有专于为已而不肯任事者但当与之禄食使不失所而已金人与蒙国始和岁遗牛羊米豆绵绢之属甚厚于是蒙王熬罗孛极烈自称祖元皇帝改元天兴夏四月丙申减诸路免行钱三分之一己亥御史中丞汪勃签书枢密院事辛丑右正言巫伋兼崇政殿说书自秦熺兼侍读每除言路必与经筵朝廷动息台谏常与之相表里焉庚戌上谓秦桧曰近览吴适所进大衍图辨证易中差误卿当审询其人当处以庠序之职丙辰制造御前军器所监造官马元益特勒停送桂阳监编管元益上疏乞出兵秦桧奏其语言狂妄拟编置上曰真宗皇帝澶渊之盟虏人百年不犯边塞今者和议人多异论朕不晓所谓止是不恤国事耳若无赏罚望其为国实难自今用人宜求靖共之操如其不然在朝廷者与之外任外任者置之闲散闲散而又不靖者加以责罚庶几劝惩不至专为身计赏罚既行数年后可望风俗丕变矣己未诏责授淸逺军节度副使吉阳军安置赵鼎遇赦永不检举五月乙丑雨雹己巳提举江州太平观洪皓责授濠州团练使使英州安置六月丙申上谓秦桧曰雨泽稍频细民不易桧曰前日蒙宣问常润江南阙雨臣弟棣赴宣州新任近得本州申报雨已霑足上曰此时多雨陂塘有所猪蓄秋或旱干可备灌溉农夫有丰稔之望甚可喜也戊申太学博士王之望面对举人程文所纯用本朝人文集数百言或作歌颂及用佛书全句旧式皆不考建炎悉从删去故多犯者望申严行下从之乙卯宰执进呈殿前司游奕军统制成闵招降到福建贼徒等第补官上曰销弭盗贼当为逺虑若但招安补授恐此辈以啸聚为得计是启其为宼之心今已招到且依所乞可札下诸路日后不许招安戊午普安郡王瑗徙常德军节度使恩平郡王璩徙武康军节度使秋七月戊辰添差通判逺州刘伯英提举荆湖南路常平茶盐公事伯英为桧所善在湖南创造宅堂至饰以涂金衙前盗用官课者皆纳其女而释之人不敢问己巳大府少卿赵不弃自蜀中还入对上谓秦桧曰不弃必深知四川财赋计今调度给足则军兴以来凡所科敷并可蠲罢朕所以休兵讲和葢为苏民力耳如其不然殊失本意壬申知荆南府刘锜提举江州太平观锜镇江陵凡六年癸酉敕令所奏诸遭丧应解官而临时窜名军中规免执丧者徒三年所属知情而为申请起复者减二等先是上数谕大臣以为有伤风敎至是立法徽猷阁直学士左奉议郎胡寅引疾告老诏迁一官仍旧职致仕庚辰诏四川宣抚副使郑刚中令赴行在奏事知成都府李璆权四川宣抚司职事秦桧不乐刚中刚中颇觉之私谓人曰孤危之迹独赖上知之耳桧闻愈怒刚中在蜀六年事或专行其服用往往踰制赵不弃还朝颇文致其事故刚中遽罢癸未诏李璆符行中同共参酌措置减放四川科敷钱物乙酉李观民知濠州代还入见言陛下信任一德之臣修讲邻好力偃戎兵而民免于涂炭者七年于兹频岁有秋人皆乐业伏愿戒饬边臣毋致少有生事庶几仰承德意之万一从之丙戌秦桧奏以谢寻知潮州上曰凡除郡守莫须到堂否桧曰例须参辞上曰今既休兵正以民事为急卿宜更加询审如昏耄无取者不若只与宫祠八月癸卯责授清逺军节度副使赵鼎卒鼎在吉阳三年故吏门人皆不敢通问广西经畧使张宗元时遣使渡海以醪米馈之太师秦桧令本军月具鼎存亡申尚书省鼎知之遣人唿其子汾谓之曰桧必欲杀我我死汝曹无患不尔诛及一家矣乃不食而卒年六十三四方人闻之有泣下者丙辰诏自今百官应转运而以病告者并俟疾愈日上殿时秦桧恶闻人言百官当面对者多称疾不入上怪之故有是命丁巳秦桧因论及月桩钱上曰卿未还朝时朱胜非创起月桩朕每以为非理屡与宰执言终未能大有所蠲减卿可从长措置庶寛民力乃诏诸路监司郡守将寛剩钱物桩管每季具数申省听候拨充月桩六月己巳减四川科敷虚额钱岁二百八十五万缗用宣抚副使郑刚中总领官符行中奏也于是减四川市估钱五分之一䕫路盐钱六分之一坊场河渡净利抽贯税钱十分之四又减两川米脚钱四十二万缗时行中得宣抚司降赐库见桩米一百万石乃命行中酌度对籴分数均减甲戌直祕阁吕摭除名梧州编管秦桧追恨颐浩不已使台州守臣曽惇求其家隂事送狱穷治摭惧罪阳瘖乃以衆证定罪于是一家破矣己亥户部具到江东西诸州月桩钱二十二万七千余缗上曰科敷之类富者犹不能堪下户何所从出若计诸州羡余以减月桩诚寛民力朕备尝艰难知细民阙乏虽百钱亦不易得故不欲妄费或有余财即命桩留以待缓急庶几临时不至失措丙子四川宣抚副使郑刚中罢仍令于鄂州听㫖癸未执政进呈大理正章焘面对乞命监司郡守察县令之贤否上曰令最亲民不能一一铨择不职而后治之百里已受其弊有治状者当议擢之庶其知劝实惠及民矣丙戌诏江浙见输折帛钱太髙虑民难出今䌷帛各减价每匹江南六千两浙七千和买六千五百绵每两江南三百两浙四百自明年始先一日秦桧进呈诸路监司守臣自今所部县令治状显着者保明闻奏上曰当今正以惠养百姓为先务桧曰如民间折帛钱太重理宜蠲减上曰朕久有此志祖宗时每缣价直八百官司乃以一千和买民间既免举债出息及丝蚕收成之后并皆乐输赵鼎张浚为相时乃创折帛之请令人户折纳见钱殊为非理若随逐路色额减纳钱数非唯可苏民力且使知朕所以休兵之意至是行下冬十月辛卯日有食之隂云不见癸卯诏建太一宫于行在右正言巫伋论州县奉行诏条违戾不称陛下爱养元元之意望令以前后诏书编次成册置之㕔事常切遵守翌日上谓大臣曰朕屡降寛恤指挥而守令不能奉承安得惠及百姓可如伋奏仍令监司按劾以警慢吏己未钱塘县言龙山院降甘露诏付史馆十一月壬戌上谕大臣曰诸郡灾伤宜令留意检放不可苟取一时租税致民逃移难以复业丙寅太师尚书左仆射提举详定一司敕令秦桧上绍兴常平免役敕令格式四百九十九卷诏镂板颁之丁卯权礼部侍郎周执羔请复赐新及第进士闻喜宴于礼部贡院从之自军兴废此礼至是乃复丁丑右正言巫伋言选人改官铨法注知县葢举词皆云堪充亲民任使祖宗立法之意止要为民择官而比来改秩无意作县多干堂除则是与举词已相戾矣望令吏部并注知县不惟亲民之官得人亦可革奔竞之风上曰铨曹自有成法可令遵守左奉议郎洪适右朝散郎通判濠州曽恬并罢适通判台州与守臣曽惇不相能恬少尝尊事杨时谢良佐刘安世陈瓘得存心养性之学及为大宗正丞秦桧专政士方求媚以取要官而恬自守无所诎殿中侍御史余尧弼论适姦险强暴得自家传恬自谓赵鼎门人常怀怨望遂绌之既而恬又坐擅兴工役贬秩十二月丙申初赐百官喜雪御筵于秦桧第右承议郎刘子翚卒子翚既奉祠尽弃人事独居一室意有所得则笔之于书四方学者多从之至是微疾即入谒家庙泣别其母徧以书告决素所与往来者召其兄子珙付以家事指示葬处与学者讲说修身求道之要作训戒数百言弹瑟赋诗澹然如平日居两日而没其所着作圣传十论等书皆行于世癸卯婺州进士施锷进中兴颂行都赋各一首绍兴雅十篇诏永免文解庚戌都大提举川秦茶马监收公事韩球始至成都自赵开以来每茶百斤除其十勿算球至官遂尽取园户加饶之茶増为正额有一场而増至二十万斤者民知输官不补所得于是起为私贩球又㩁忠达州茶即渠合广安军置场卖引岁以八万斤为额然商人以利薄不通第以引钱敷民间耳民甚苦之甲寅资政殿学士郑刚中落职提举江州太平兴国宫桂阳监居住先是殿中侍御史余尧弼再论刚中抗命偃蹇迟留不行右正言巫伋复论刚中四罪故有是命言者论㑹稽士大夫家藏野史以谤时政于是李光家书万余卷其家皆焚之戊辰绍兴十八年春正月戊辰诸王宫大小学敎授林大鼐为太常寺主簿仍兼祕书省校勘书籍大鼐初为举子尝答策言秦桧靖康忠义之节桧时闲居永嘉见其文黙识之至是稍获荐用丁丑太常博士骆庭芝罢先是参知政事段拂闻赵鼎死于海南为之叹息秦桧怒殿中侍御史余尧弼将按拂罪先奏庭芝密与执政私交漏泄机事遂罢之自是拂不安于位矣左承议郎张阐添差通判泉州自秦桧专国朝士为所忌者终身以添倅或帅幕处之未尝有为郡者辛巳命权工部侍郎李椿年同看详诸路监司郡守条具裕民文字壬午殿中侍御史余尧弼入对论参知政事段拂灭弃人伦戊子辅臣进呈上语及人材因谓秦桧曰士专谋身国家何赖励世磨钝惟在进贤退不肖桧曰此乃致治之要上曰但审其贤否而进退之则人自知劝沮矣二月癸巳上谕大臣曰两浙漕司举人闻有势之家行赂假手滥占解名甚諠士论今贡举锁院在近可令礼部立赏许人告捕甲午诏假手者许就试举人告获取㫖补官仍赐出身乙未参知政事段拂提举江州太平兴国宫寻落职兴国军居住签书枢密院事汪勃兼权参知政事三月壬戌诏政和八年已前实得两解贡人不限年并特与奏名许就殿试到省一举见年五十五以上者令本贯保明申部内开封府国子监举人召见任京朝官二贠保奏并结除名罪当议特与推恩壬申名行宫之南门曰丽正北门曰和宁庚辰上初诣太一宫以宫成故凡一百七十楹既而礼部侍郎沈该等言銮舆诣宫皎日晴霁车驾还内雨泽复作有此祥应望宣付史馆从之壬午提举万寿观兼侍读秦熺知枢密院事一日太师秦桧问敕令所删定官胡宁曰皃子近除外议如何宁曰外议以为公相必不袭蔡京之迹宁寅弟也甲申浙西副都总管王安道落阶官为宣州观察使时安道之父继先有宠秦桧使其夫人王氏与之叙拜为兄弟往来甚密贡院言博学宏词科武进尉周麟之婺州州学敎授季南寿合格诏并与堂除自是恩始杀矣夏四月戊子朔日有食之隂云不见诏付史馆庚寅上策试正奏名进士于射殿先是权吏部侍郎知贡举边知白上合格举人徐履等上问以欲起晋唐之陵夷接东汉之轨迹及柔道所理当有品章条贯右迪功郎董德元策言晋之失不在于虚无失于用兵故耳唐之失不在于词章亦失于用兵故耳东汉固无如是之失也陈孺策言今日中兴之盛以言乎内治则大臣法小臣亷百姓遂其衣食万物蒙其丰美以言乎外治则讲信修睦夷夏交驩边鄙无虞五兵不试东汉之事不足慕也愿申饬边郡守臣使两相抚辑庶几边隙不生逺人益服举人王佐策言王羲之言隆中兴之业政以道胜寛和为本葢讥当时不务息民保国而欲以兵取胜也杜牧有言上策莫如自治葢讥当时不计地势不审攻守而徒务为浪战也况陛下今日任用真儒修明治具足以铺张对天之宏休扬厉无前之伟绩前光武之治不足深羡权礼部侍郎兼直学士院沈该初考权户部侍郎李朝正覆考工部尚书詹大方详定乃奏德元第一孺次之佐又次之既而以故事递降遂擢佐为首赐佐以下三百三十人及第出身庚子知枢密院事秦熺提举万寿观兼侍读提举祕书省熺言父子共政理当避嫌故有是命仍诏熺应干恩数请给等并依见任宰臣列乙巳侍奏名进士俞舜凯等四百五十七人武举进士柯熙等七人侍奏名一人赐第授官有差癸丑知建康府晁谦之罢先是方云翼自礼官罢归后起为江东安抚司参议官桧念之荐于谦之云翼干扰不已谦之怒其无厌以书白之㑹云翼代还桧以问云翼云翼愕然曰王庶之子比过金陵晁馆之于宅堂者四日云翼尝劝晁不当留晁即日津发前去不料其隂憾云翼至于此也桧黙然即谕殿中侍御史余尧弼乃奏谦之朋姦稔恶日怀怨望志在动摇国是故有是命丙辰知平江府郑滋知建康府滋再守平江政事多弛两浙转运判官汤鹏举宣言欲按之始秦桧举进士滋为两省参详官至是桧因鹏举应办北使寓书于滋称门生鹏举见之幡然更奏其治状遂有是命五月辛酉权礼部侍郎兼直学士院沈该言国家乘火德之建以王天下望用故事即道宫别立一殿专奉火德配以阏伯而祀以夏至从之后建殿于太一宫名明离甲子命有司绘配飨功臣像于景灵宫廷之壁癸未添差两浙东路马步军副都总管李显忠降授平海军承宣使提举台州崇道观本州居住先是虏使尝言显忠私遣人过界诏令分析㑹显忠上恢复之策于朝秦桧怒乃奏显忠不遵禀闻奏止用申状故有是命甲申罢四川宣抚司六月癸巳右朝奉郎郑霭为䕫州路转运判官秦桧与之亲厚故超用之甲辰用林大鼐议始筑九贵神坛于东郊祀礼如感生帝戊申士民曹溥等千三百人进表请上尊号上不许乙卯新知江州吴秉信罢秦桧怒郑刚中不已遣太府寺丞宋仲堪即江州置司究其隂事殿中侍御史余尧弼奏秉信乃刚中心腹之人故秉信遂罢秋七月乙丑新江西转运判官贾直清乞于县官中选有出身人兼县学敎导上谓大臣曰州县选官敎导乃敎化本原将来三年科场亦有人材可备采择乃令礼部参酌如所请癸未提举太平兴国宫张嵲献绍兴中兴复古诗诏嘉奖八月癸巳权礼部侍郎沈该乞四川类省试合格不赴殿试人第一等并赐进士出身余人同出身从之自行在吴中蜀士不就廷试榜首率依第三人推恩讲和后稍稍来奉大对是举类试策问古今蜀人材盛衰之故而德阳何耕对策极论蜀士徇道守节无心于世引楚相子文三仕三己之说为证又言李固无大雅之明哲卒犯于跋扈将军之手议者固已少之若相如作封禅书葢孟子所谓逢君之恶扬子云作美新以媚贼又蜀人所羞道有司定为榜首秦桧见其州里大恶之曰是敢与张德逺为地邪丙申签书枢密院事汪勃提举江州太平兴国宫丁酉工部尚书詹大方签书枢密院事寻权参知政事戊戌知郢州赵叔法代还言陛下登用耆德专任一相坐致丕平望以今日得人专任之效宣付史馆癸丑进呈上顾秦桧曰此卿之功也朕记卿初自敌中归尝对朕言如欲天下无事须是南自南北自北遂首建讲和之议朕心固已判然而梗于衆论久而方决今南北罢兵六年矣天下无事果如卿言闰八月庚申秦桧奏两国通和农民安业垦田渐广乞免江浙湖南今年和籴上大喜曰朕向在河朔见民以为苦朝廷所降本钱州县往往移用不以时给纵有给处又为吏多端乞取十不得一二今幸时和岁丰军储粗足朕岂得已而不已也戊辰权礼部侍郎陈诚之请太学生入学五年不与荐及公试不入等者除其籍从之改行在熟药所为太平惠民局丙子知福州薛弼言本州亢旱既而大雨忽传候官县有竹实如米老稚採取所得几万斛饥者赖以济此葢明天子圣德所感上相燮理之效实为中兴上瑞伏乞详酌施行诏付史馆癸未执政进呈监察御史陈䕫论州郡岁以常平米廪给贫民今多移用乞令监司觉察上曰此诚仁政所先比年州县奉法不䖍或侵支盗用而监司失于检察或赈济无术而僻逺穷困之民不得均被其惠非所以称朕矜恤元元之意宜令户部措置乙酉初福建路自创竒兵而草寇悉平诏以巡检陈敏所部奇兵四百及汀潭戍兵之在闽者并为殿前司左翼军留戍其地时江海之间盗贼间作乃分置诸军以控制之如泉之左翼贑之右翼循之摧锋明之水军皆隶本司由是殿前司兵籍为天下冠九月丙午签书枢密院事詹大方薨冬十月丙辰御史中丞余尧弼为签书枢密院事兼权参知政事庚午上曰知县乃铨注贠多难辨真否但治行者优擢罪恶者重责则咸知劝惩因此可以得人才矣十一月己亥新州编管人胡铨移吉阳军编管先是太师秦桧尝于一德格天阁下书赵鼎李光胡铨三人姓名时鼎光皆在海南广东经畧使王鈇问知新州张棣曰胡铨何故未过海铨尝赋词云欲驾巾车归去有豺狼当辙棣即奏铨毁谤当涂语言不逊于是送海南编管命下棣选使臣游崇部送封小项筒过海铨徒步赴贬人皆怜之至雷州守臣王趯亷得崇以私茗自随械送狱且厚饷铨壬寅提举江州太平兴国宫桂阳监居住郑刚中再责濠州练团副使复州安置十二月乙卯朔上谓大臣曰闻绍兴饥民有渡江者可令临安优给路费遣还时明越秀润徽婺饶信州皆旱民多流散上命有司发粟减赋至是复令常正官亲往赈给之毋致失所庚申知宣州秦棣卒官给葬事棣在宣城州之何村有富民酿酒棣遣巡检将吏士捕之夜半围其家民疑其强盗也即手鼓聚邻里共执之走愬诸棣棣怒取民及其子孙三人用麻绳通纒其体自肩至足然后各杖之百及解缚三人皆死其惨毒如此丙寅诏提举常平官分遣属吏赈恤流民且贷其春耕之费尚书省批状四川营田就委都统制检察措置耕种将每年所收斛㪷除分给官兵并桩留次年种子外尽数报总领所拘收充减免成都府路对籴米十二万石之数旧营田事隶宣抚司及司废乃有是命戊辰饶州进士张阐上书乞将四等五等下户绍兴十七年已前拖欠冬苗及诸色官物已倚合者即与蠲放未倚合者即权倚合上谓大臣曰如实无可纳徒有追人亦足矜也乃付户部既而户部乞诸路灾伤及五分处下户欠十六年租税除形势外并与蠲放十七年分倚阁如违当职官重行黜责仍令宪臣觉察从之壬申宰执进呈经界事讫上曰诸州月桩钱昨已例减要当尽行除罢秦桧即谕户部侍郎李椿年宋贶以经总钱措置赡军己巳绍兴十九年春正月丁亥诏绍兴府第四第五等户去年未纳租税并权与倚阁以旱伤最甚用提举常平宫秦昌时请也甲午将作监丞黄敏行面对乞戒州县谨务限之制毋得夤缘追唿以妨东作诏申严行下二月丁卯左奉议郎范如圭添差权通判邵州如圭为校书郎以论讲和事去国闲居凡十年乙亥诏自今监司守臣代还入见并令以民事奏陈先是上谕大臣曰监司郡守得替上殿本欲知民间利病近来所奏姑应文书多不及民事宜行告谕故有是㫖辛巳诏临安府日下给米赈济流民时浙东大饥其小民行乞都市有馁死者上闻闵焉故有是命三月癸未朔日有食之隂云不见上不视事百官守职过时乃罢庚寅宰执进呈普安恩平二王得㫖令温习旧书上曰春秋乃旧所习读尝问以经中数事欲其通解葢其义渊奥须能识圣人之用心方有自得处若泥诸儒之说拘而不通失经㫖矣时普安郡王在藩邸絶意声色常以经史自娱凡六籍之文悉加讲读夜则观古人文集暇则握笔赋诗鼓琴习射而已丙申上语秦桧闻诸郡奏狱空例皆以禁囚于县狱或厢界寄藏此风不可滋长自今有奏狱空者当令监司验实如有妄诞即行按治仍命御史台察之若不惩戒则奏甘露芝草之类崇饰虚诞无所不至矣庚子上谕大臣曰淮甸久平宜加经理民复业者令守令多方恤之使尽力田亩数年后方可起税甲辰诏责授团练副使复州安置郑刚中许用议减特免禁锢移封州安置初秦桧怒刚中不已捕其子良嗣与将吏賔客即江州同系掠治无全肤狱成特有是命良嗣贷死送栁州刚中至贬所守臣赵成之希桧意每窘辱之刚中竟卒于贬所戊申知普州王辅代还言仁政必自经界始尚恐蜀逺未闲指画或有谬误乞诫敕有司刻意奉行上曰四川道逺倘如辅所陈则税愈不实矣可令措置经界官觉察奏劾己酉进呈上曰州县官奉行如法其推恩勿限贠数庶人人知劝正经界均税赋极为便民推行之初臣僚有肆异议图沮坏者暨平江均税毕纷纷之议始息夏四月己未上曰治道民事为急数十年来吏习茍简民受其弊必令监司守臣遵奉诏条留意拊循使民乐其生秦桧曰保正耆户长元立法止令管烟火桥道今承文书市物雇夫以至县官之所私用种种责办革而去之其利不减于经界上曰朕顷在河朔亲见其弊若县令不得人民一充役即破产能去此弊极为便民庚申诏御史监司守臣如前㫖丙寅主管台州崇道观张邵言师臣桧有隂功隠德世所未及知者臣被㫖出使敌军有荣州团练使李子厚言秦公曽为徽宗皇帝撰长书抵金帅尼雅满引大义以譬晓谯责之黏罕有慙色桧耻自衒不欲言于人是以世不得知之伏望宣付史馆上曰得此书庶几不致暧昧可付史馆戊辰秦桧奏昨日蒙御前降到曹勋所藏臣向在北廷代徽宗作书藁书中开陈与今日事无一不合因知讲和本出徽宗圣意上曰自顷用兵朕知其必至于讲和而后止在元帅府时朕不知有身但知有民故惟和好是念桧曰此所以诞受天命上曰用兵葢不得已岂可乐攻战中国之有夷狄犹阳之有隂自古无殄灭之理使可殄灭秦皇汉武为之矣本朝真宗与契丹通和百有余年民不知兵神宗虽讲武练兵实未尝用朕自始至今惟以和好为念葢兼爱南北之民以柔道御之也是日日左右生青赤黄珥太史局言系是祥应乞付史馆从之庚寅张邵充敷文阁待制提举江州太平兴国宫制词略曰惟时秉节之臣亲见特书之事诵说贤宰彭明尤切邵自北方还即被逐闲居凡七年乃上此奏焉建康府言甘露降是月太白蚀月五月壬午朔诏汀漳泉三州且据见今耕种田土纽计顷亩收纳二税其未耕种田段二税权行倚阁时初行经界法于诸路而剧盗何白旗扰汀漳泉三州故有是㫖乙酉户部贠外郎周庄仲面对请复蜡祭之礼其礼东西方百神视感生帝南北方视岳渎皆以腊前一日祭之丁未王大宝知连州代还言连英循惠新恩六州居民才数百非商贩之地月输免行钱望更审量裁减上谓大臣曰守臣上殿令以民事奏陈遂得民间疾苦所陈五六得一可行为利不细乃命本路漕司具合减数申省六月丁巳左迪功郎王庭珪特勒停送辰州编管胡铨之贬也庭珪为衡州茶陵县丞以诗送之有曰痴儿不了公家事男子要为天下奇铨乡人欧阳安永告之以为谤讪朝政庭珪遂坐贬戊午太师尚书左仆射兼提举详定一司敕令秦桧上吏部续降七司通用法四百三十五卷丙子王普添差通判邵州代范如圭也二人尝官馆学为秦桧所怒终其身以郡倅处之秋七月辛巳杨惇知舒州代还乞诫监司守臣修水利诏付户部上曰平江隄堰不修岁输米比旧亏十万斛临安西湖民间灌溉所资其利不细岁久亦填淤宜悉令修治辛卯秦桧以甘雨应祈乞拜表称贺上曰更五日不雨则伤稼如浙东田髙得此雨极济秋成可必主管台州崇道观许忻知邵州忻以论事忤秦桧意屏居临川闭户少所賔接学人陆九龄年尚少忻一见亟折軰行与深语至是遂与之俱九龄金溪人陆入郡学时场屋无道程氏学者九龄从故编得其说独委心焉因结茅舍旁讲习兼晨夜不怠如此者十余年壬寅右谏议大夫巫伋论镇江府见于民间科借苗米追唿箠挞不胜其扰乞禁止其官吏重赐黜责癸卯秦桧奏事毕上曰巫伋言镇江预借事不知何故阙乏乃尔可令监司经理其守臣先罢时曽惇为秦桧所厚骤用知镇江至是才数月也八月辛亥敕令所言臣僚札子乞详议民事一罪欲乞并依见行条法施行从之自张浚当国始议州县官缘民事致罪者终身不许治民行之数岁论者数以不便为言然终不能改辛酉宗正寺丞王葆面对论役法上令户部详其的确利害本部乞女户无子及得解举人太学生单丁并免身役即特㫖及因恩免解人听募人充役官司毋得追正身从之九月癸巳诏新通判汀州李璹特放罢坐尝与新州编置人胡铨交结为守臣张棣所劾也戊申上命绘秦桧像自为赞曰维师益公识量渊冲尽辟异议决策和戎长乐温凊寰宇阜丰永永相予凌烟元功因出示群臣藏于祕阁冬十月癸丑提举万寿观秦熺为郊祀礼奉使渡江后五使以祠官为之葢自此始己未干办行在诸军粮料院王珏提举两浙西路常平茶盐公事先是秀州岁以钱给亭民煮盐至十五年积十九万七千余缗不给亭民无以煮盐诉于朝上曰亭户宜恤不则逃去其害非细可令户部究实于是用珏珏至官踰年尽偿所负又开华亭海盐河二百余里盐滋得通流其溢以溉田经界之法行甚害者三百六十九事其七千二百二十七户尤为病珏奏除之珏安石曽孙也知新州张棣提举荆湖北路常平茶盐公事以其再劾胡铨也棣至官一日卒时责授濠州团练使洪皓在英州闽人祝詧为守詧老矣闻棣以巧中迁客取使节欲效之即捕皓家奴寘狱中酿成其罪未及发而詧死事乃解降授文州刺史辛永宗特勒停送肇庆府编管永宗已尝立军功给真俸守臣吕稽中知永宗为秦桧所恶劾其冒请全俸当计以赃稽中先以计取永宗所受御札送桧矣永宗由是不能自明诏支过请给令稽中依条追理稽中选郡僚之苛刻者籍其家以偿欠一簪不得留庚午知平江府王晌直祕阁知建康府兼行宫逐守司公事建康自置留守后以庶官为之葢自晌始十一月癸未祕书省着作佐郎刘章面对言元丰尝编郊庙奉祀礼文乞命官为绍兴郊庙奉祀礼文以续元丰之书上嘉纳之壬辰合祀天地于南郊太史局令胡平奏帝座及三台星体明耀礼毕还御丽正门建金鸡赦天下辛丑尚书户部侍郎李椿年罢椿年首陈经界之议及是始毕甲辰诏诸郡行乡饮酒之礼以取士先是司农卿汤鹏举请对论举人多冒贯求试乞于未下科诏前令州县籍定来岁当应举人名预先引保委无伪冒然后许赴乡饮酒若临时投状射保者并不收试事下礼部至是乃颁行焉丙午上谓秦桧曰经界人户多诉不均当与受理若不受重税将无以输纳十二月壬子祕书省着作佐郎林机面对言访闻有异意之人匿迹近地窥伺朝廷作为私史以售其邪谋伪说欲望密加捜索严为禁絶甲寅上谓秦桧曰此事不应有宜行禁止许人陈告仍令州县觉察监司按劾御史台弹奏并取㫖优加赏罚于是李光之狱遂起丁巳金人杀其主亶金主亮即位戊午知潭州刘昉乞更名旦从之丁丑祠部贠外郎胡宁祕书省着作佐郎刘章并罢章有士望秦桧疑其不附已而宁本因其父兄与桧厚故召用之至是桧知宁兄致仕寅之贫因其往建州省觐世母遗以白金寅报书曰愿公修政任贤勿替初志尊王攘狄以开后功桧以为讥己始怒之寅尝游岳麓寺大书壁间云是何南海之鳄鱼来作长沙之鵩鸟于是帅臣刘旦方欲捃摭张浚诸人之罪而旦潮阳人也亦大怒复讼寅于桧侍御史曹筠即奏宁兄弟阿附赵鼎章居衢州与鼎賔客交通私相朋比乃以章通判均州而宁充䕫州路安抚司参议责授濠州团练副使解潜居南安军至是疾剧张九成往省之谓曰太尉平日所怀亦有不足者否潜泣曰平生惟仗忠义誓与敌死以雪国耻而不肯议和遂为秦公所斥此心惟天知之九成曰无愧此心足矣何必令人知潜曰闻此言心中豁然矣即逝九成壮之时秦桧犹怒潜故丧不得归逮桧薨乃听之庚午绍兴二十年春正月丁亥太师尚书左仆射秦桧趋朝有挟刃于道者遮桧肩舆欲害之伤大程官数人一军校奋而前与之敌衆夺其刃遂擒送大理寺验治则殿前司后军使臣施全也自罢兵后凡武臣陈乞差除恩赏桧皆格之积百千贠无一得者客行朝饿且死者岁不下数十至是全以所给微而累衆每牧马及招军劳而有费以此怨忿遂潜携刃作过壬辰磔于市自是桧每出则列五十兵持长挺以自衞甲午普安郡王第三子惇为内率府副率丙午两浙转运判官曹泳言左承务郎李孟坚省记父光所作小史语涉讥谤诏送大理寺初光在贬所尝作私史孟坚间为所亲新诸王宫大小学敎授陆升之言之升之讦其事命泳究实申省及是进呈二月庚戌军器监丞齐旦面对乞春月禁民採捕秦桧曰正为孳育之时上曰此系利害乃下之刑部既而本部言春月在法不许採捕若止科违令之罪恐难禁止今欲犯者杖八十从之初右朝请大夫路彬提㸃广西刑狱公事代还言静江府昭州夏税折帛钱最重于诸州上令户部看详裁减户部言二郡岁拨上供布九万二百八十一疋欲于见纳价上三分减一每疋折纳钱一千从之上又曰昨令监司守臣任满并以民事奏陈彬可除职名与见阙监司以示激劝丙辰初作玉牒所三月癸未签书枢密院余尧辅参知政事给事中权直学士院巫伋签书枢密院事戊子观文殿学士提举万寿观秦熺为特进加大学士充观使丙申诏责授建宁军节度副使昌化军安置李光永不检举右丞务郎李孟坚特除名崃州编管先是孟坚以小史事系狱至是狱成故有是命于是前后从官及朝士连坐者八人徽猷阁直学士致仕胡寅坐与光通书朋附交结特落职戊戌上谓大臣曰近有人上书陈农田利害农者天下之大本可即施行是日内降诏曰昨李椿年乞行经界初欲去民十害遂从其请今闻寖失本意可令户部逐路选委监司一贠逐一看详应便于民者依已经界施行其乖谬反为民害事目并日下改正具申省部日后以当否取㫖黜陟间遣御史前去察访庚子诏巫伋兼权参知政事壬寅右正言章厦奏左承议郎致仕胡寅天资凶勃敢为不义寅非胡安国之子不肯为亲母持服此其不孝之大罪也寅初傅㑹李纲后又从赵鼎建明不通邻国之问其视两宫播迁如越人视秦人之肥瘠后来梓宫既还皇太后获就孝养寅乃隂结异意之人作为文记以为今日仕进之人将赤族而不悟此其不忠之大罪也诏寅责授果州团练副使新州安置乙巳上书秦桧父故玉山县令敏学墓碑首曰清德启庆之碑夏四月己未起居舍人兼玉牒所检讨官王曮言本所见修玉牒窃见靖康二年太师秦桧入状军前乞存赵氏社稷兼在军前与莫俦争辨以全家保天族并在中京代上皇作书与国相建明和议并已修入玉牒外所有元降下推戴事迹乞备録全文关送国史日厯所照应施行从之洋州言真符县民宋仲昌妻一产三子本人姓符国号生子之日适值天申节实皇帝绍隆景命子孙衆多之祥诏付史馆九月甲戍朔上因言宣州米脚钱事谓大臣曰此盖州县并縁为姦不恤百姓朕今日所以休兵讲好者正以为民耳若州县不知恤民殊失朕意上又曰国家设常平仓正为储蓄以待水旱赈济冝令有司以陈易新不得妄有侵移若临时措画假贷积谷之家徒为虚文无实效也甲申福建路安抚司主管机冝文字呉元美除名容州编管元羙尝作夏二子𫝊其略云天以啇代夏是以伊尹相汤伐桀而声其割剥之罪当是时清商颷起义气播扬劲风四扫宇宙清廓夏告终于鸣条二子之族无小大少长皆望风陨㓕殆无遗类天下之民始得安食酣寝而鼓舞于清世矣夏二子谓蝇蚊也其乡人进士郑炜得之特以告本路提㸃刑狱公事权福州孙汝翼汝翼恶之抵炜罪炜怒走行在诉元美讥毁大臣秦桧从尚书省下其章元美家有潜光亭商隐堂炜上桧启曰亭号潜光盖有心于党李堂名商隠实无意于事秦他皆类此桧进呈上曰元美撰造谤讪至引伊尹相商伐桀事其悖逆不道甚矣可令有司究实取㫖至是法寺言元美指斥国家讥毁大臣法当死上特宥之汝翼已移知荆南府亦降二官元美竟卒于贬所冬十月庚午参知政事余尧弼签书枢宻院事巫伋请自今朝参退依典故权赴太师秦桧府第聚议从之时桧以疾在告故也十二月甲子秦桧始朝肩舆至宫门命二孙直寳文阁埙直显谟合堪掖以升且命毋拜上甚喜曰且得与卿相见桧顿首谢宋史全文卷二十一下宋史全文卷二十二上钦定四库全书宋史全文卷二十二上宋髙宗十六辛未绍兴二十一年春正月丁酉诏翰林局医生并奏试人并令试经义十二道以六通为合格与补翰林医学二月丁未诏知郢州乔大观州学敎授徐维并冲替自今不得与堂除上谓秦桧曰赵鼎所引用多非其人桧曰范冲中间修哲宗皇帝实录委有妨嫌上曰祖宗时不委当时迁谪官修史恐有谤言以欺后世也广南西路转运判官陈璹知静江府初朝廷命广西帅臣即横山寨市马于罗殿白把大理诸蛮岁捐黄金五镒白金三百斤锦二百絁四千亷州盐二百万斤而得马千有五百匹良马髙五尺率直中金五镒他以是为差每五十匹为纲选使臣部送至行在不颠毙于道则有赏璹始令官支脚钱选使臣运盐若及十万斤即与部良马一纲至行在甲寅夜雨雹乙卯诏诸州各置惠民局壬戌签书枢密院事巫伋充大金祈请使请归皇族等事提举江州太平兴国宫魏矼卒于衢州自秦桧用事士大夫平日少失其意祸辄不测当始议和时矼与桧异论桧尝欲除近郡矼逊辞不就奉祠十余年寓居常山僧舍一室萧然卒免于祸焉初赵鼎既谪居尝谓其客方畴曰自鼎再相除政府外所引从官如常同胡寅张致逺张九成潘良贵吕本中魏矼皆有士望异日决可保其无他其后诸人流落之久虽死不变畴乃信服三月丁亥上曰州县多催理积欠民间重困朕顷在京东亲覩其害可令户部照年分蠲放夏四月庚戌礼部侍郎知贡举陈诚之等言攷到博学宏词科合格人下等监潭州南岳庙莫中临安府钱塘县主簿叶谦诏并与堂除闰四月甲戌王扬英知泰州扬英自尚书郎斥去意望还朝㑹秦桧父病乃上书荐熺为相于是桧以郡处之丙子上策试南省举头郑闻已下于射殿制策曰朕承中兴之运任拨乱之责所赖于有官君子者为至切矣顾狃于闻见小慧相先谓了官事为痴谓履忠信为拙以括囊为深计以首鼠为圎机何洒濯可以革旧俗何陶染可以成美化举人赵逵对策略曰葢自艺祖即位尊礼赵普以为社稷臣重其权信其人虽一时举职如雷骧不能间也显然示天下以好恶之所在磨以岁月使天下之士洗濯自新风俗一变又曰廊庙大臣有质正不挠者出身捍难作多士之气以摧折仓卒之变维持至今此道不坠今陛下已尊任其人矣是宜明谕天下以好恶所在而又有以振厉之每进一人惟其痴惟其拙每退一人惟其深计惟其圎机则天下之士庶几稍知向方然臣尚有私忧过计者虑陛下尊所闻之不坚异时或有言今之痴者为真痴今之拙者为真拙今之深计者为有德今之圎机者为有谋而陛下疑虽圣主在上贤臣辅相臣不敢谓安静之福如今日详定官拟逵第五上览策谓有古文气乃擢为第一遂赐逵等四百四人及第出身先是潼川府路提㸃刑狱公事杨椿被檄考四川类省试策问方今君臣同德之懿因论汉文帝不任贾谊为公卿等事举人张震答策言文帝屈已和亲而谊欲以表饵系单于此不适时之论又言主上渊黙思道上天眷祐为生贤佐一德之诚克享天心椿定为榜首桧大善之及唱名震居第四戊子特奏名进士昌永等五百三十一人武举进士汤鷽等六人授官有差五月乙丑秦桧奏欲令国子监复刻五经三史上曰其他阙书亦令次第雕板虽重有所费亦不惜也六月癸酉上曰近有进易说者以为易非卜筮之书自古以易筮春秋多载其事易有圣人之道四卜筮乃其一岂可以易占为非秋七月壬寅都大主管成都等路茶马监牧公事符行中总领四川财赋军马钱粮行中尝欲増简州盐筴以其事属雅州军事推官李焘焘力拒之张浚谓有台谏风焘丹陵人初第进士调华阳簿未上读书龙鹤山之巽巖㑹诏举贤良张焘见其所着五十策善之然不果荐丁巳宰执奏茶盐法成书上曰法已定当令久逺遵守往时随事变更虽可趣办目前日后入纳稀少非善计也遂宁府言自绍兴十七年至二十年嘉禾瑞麦岁不絶凡一百有六辛未提举详定一司敕令秦桧等上重修京湖淮浙京西路茶盐敕令格式二百六十卷八月壬申扬武翊运功臣太傅镇南武安宁国军节度使充醴泉观使咸安郡王韩世忠为太师致仕是日世忠薨于赐第年六十三始世忠得疾将吏问疾卧内世忠曰吾以布衣百战致位公王赖天之灵得全首领卧家而没诸君尚哀其死耶世忠少时为省仓负米之役慓悍絶人不用鞭辔能骑生马驹家贫无生业嗜酒豪纵不拘绳检人唿为泼韩五有日者席某尝言世忠当作三公世忠怒其侮已痛殴之年十八始隶军籍挽强驰射勇冠军中其制兵器凡今跳涧以习骑洞贯以习射狻猊之鍪连锁之甲斧之有掠阵弓之有克敌皆世忠遗法尝中毒矢洞骨则以强弩拔之十指仅全四不能动身被金疮如刻画晚以公王奉朝请絶口不言功名自罢政居都城髙卧十年若未尝有权位者而偏裨部曲往往致身通显节钺相望岁时造门类皆谢遣独好浮图法自号清凉居士于时举朝惮秦桧权力皆附丽为自全计世忠于班列一揖之外不复与亲逮薨有诏选日临奠桧遣中书吏韩瑊以危语胁其家于是其家辞而止追封通义郡王其子直敷文阁彦直直袐阁彦朴彦质彦古皆进职二等孙右承奉郎挺杖并袐阁赐五品服九月戊戌朔大理寺主簿丁仲京面对论赡学公田多为形势之家侵占请佃望诏提举官觉察上谓大臣曰缘不度僧常住多有絶产其令户部併拨以赡学既而本部乞令提举司置籍拘管其无敕额菴院亦依此施行从之辛丑夜雷丁巳増筑景灵宫用韩世忠赐第为之签书枢密院事巫伋自金国使还冬十月甲戌上幸清河郡王张俊第壬午制拜俊太师癸未秦桧奏临安给匄者钱米自岁十一月为始上曰此事所济甚大苦寒之时贫者遂得以活也普安郡王时在藩邸每遇天寒雨雪淹久都下居民有甚贫而无所得食者必命辍俸米以赈之岁以为常甲午王伯淮知临江军代还言清江县有苗税钱四十余贯苗米四百余硕人烟田产并在筠州髙安县上顷苗税在经界法谓之窎佃在乡村谓之包套未经界之前尚可追理经界既定两县名随产经量承认本乡元额税苗则清江有税无田髙安有田无税又两县一时结局清江不免以无田之税増均于元额之田髙安即以无税之田减均于元额之税是髙安得偏轻之利清江得偏重之害矣望下诸路究实改正诏委本路转运判官卢奎先是淳化中建筠州之潇滩镇为郡割髙安之两乡以隶之繇是有交乡窎佃之弊左中奉大夫王居正卒秦桧之初相也居正时为修注尝白上以桧作相前所言皆不雠桧憾之及桧专国居正畏祸屏居常州时事一不挂口桧犹夺其职奉祠十余年十一月戊戌主管台州崇道观程敦厚直徽猷阁敦厚献绍兴圣德诗极言和戎之效又献秦桧诗有诞生圣相扶王室之语乃有是命庚戌参知政事余尧弼罢壬子诏诸路公私房廊白地钱并减半乙卯黄子游知池州还言农田水利上谓大臣曰闻陂田多为人侵占可令有司措置毋妨衆用翌日进呈上曰须常平官得人若监司得人事无不济近时监司多端坐不出提㸃刑狱职在平反尤当徧临所部宜戒饬之十二月尚书司封贠外郎王葆言民间多销铜钱为器利率五倍乞禁约诏申严行下壬申夜雷庚辰雪时上以雪未应期遣人祷太一祠雪遂作癸未户部贠外郎李涛面对论近置诸州惠民局虑四方药方差误望以监本方书印给从之壬申绍兴二十二年春正月己亥雷二月壬午诏建祚德庙于临安府寻进封程婴为强济公公孙杵臼为英畧公韩厥为启佑公升为中祀三月丁酉右承务郎王之奇之荀并特除名之奇送梅州之荀追所有官送容州并编管二人皆庶之子上因言庶为人凶悖深沮休兵之议几误国事壬寅提举台州崇道观叶三省落职筠州居住监临安府作院王逺除名髙州编管先是三省尝与赵鼎王庶通书力诋休兵之议明州进士陈焘得其真蹟并逺遗三省犹子书上之诏送大理上曰此不可不惩庶后来者知畏乃有是命己酉秦桧曰今内外无事所乏者循吏尔上曰然守令非人不可不治若置而不问则全无忌惮矣上又曰钱谷大计亦要户部得人朕观徽宗朝户部之职多自发运转运使擢用葢以经歴民事谙练财赋故也癸亥宰执进呈大理寺主簿丁仲京面对札子论逺方州县预借人户税租有借及一二年者其间复以本色纽折见钱价又倍之输纳稍缓加以严刑上曰此多是州郡妄用若撙节不至如此可申严行下如违令监司按劾御史台弹奏夏四月己巳司农寺主簿盛师文面对论顷尝指挥州县贫乏之家生男女不能赡养者每人支钱四千后改支义仓米一硕然近如临安市井穷民未闻有得斗米千钱者况于乡村与夫穷僻镇聚望申严旧令戒以举行从之丙子签书枢密院事巫伋罢伋与秦桧居同乡一日桧在都堂偶问伋云里中有何新事伋不敢对徐云近有一术士自乡里来颇能论命桧色变谓伋曰是人言公何日拜相伋皇恐而罢章厦闻之即劾伋隂怀异意以摇国是林大鼐亦奏伋黩货营私于是并迁二人而伋提举江州太平兴国宫辛巳拜厦为签书枢密院事五月辛丑右谏议大夫林大鼐言比来遐方多有健讼之人州县漕宪未结絶则伸寃于部于台于省官司必与之移送重定外方往往观望为之变易曲直欲今后所讼曽经结絶官司须具情与法叙述定夺因依谓之㫁由人给一本厥有番异仰缴所给㫁由于状首不然不受理使官司得以参照批判将来事符前㫁即痛与惩治亦无讼之一策也从之襄阳大水平地丈五尺汉水冒城而入知府事荣薿乘桴得免容州奏野蚕成茧六月戊子上谓大臣曰检鼓两院近日絶少论利害文字恐有阻节可下所属检察尚书礼部侍郎陈诚之以母忧去先是秦桧尝谕诚之曰事有所闻可以片纸见谕葢桧方用告讦以擢人材诚之不领其意以此颇忤桧左朝散郎张九成时谪居南安军或问九成曰近日士大夫气殊不振曽无一言及天下事者岂皆无人材邪九成曰大抵人才在上之人作成若摧折之则此气亦索有道之士不任其事安肯自辱哉秦公方斥异已大起吿讦此其势欲杀贤者然未必不反激人之言子姑俟之知泸州冯檝卒檝以傅㑹和议故为秦桧所厚帅本路者凡八年秋七月甲辰将作监主簿孙祖寿面对言祖宗格法尤重亲民之官近岁格应荐举者既未必能一一知人而生弊日滋遂有踰越举贠之数重发奏牍以掠虚惠其被举者往往争先到部密赂胥吏放散举主以絶后至甚至于昧其所知公纳厚贿使守节寒士甘心遐遗其违圣化败士风也明矣欲望申饬有司増重法令有犯必行诏刑部申严行其受赂一节立法申尚书省其后本部请以受所监临财物论着为令从之八月丁亥提举台州崇道观赵子彦卒于是恩平郡王璩以忧去官九月丁卯左朝奉郎周楙言前任知蕲州从士民之请修复河隄以捍水势工费已具望委州县就农隙兴役上可其请因谓大臣曰不独蕲州凡沿淮有当备水患去处悉令曹臣同守臣措置己酉殿中侍御史兼崇政殿说书宋朴为侍御史朴甫受命即劾签书枢密院事章厦诏厦提举江州太平兴国宫乙卯致仕刘一止上中兴圣德诗擢敷文阁待制冬十月甲戌御史中丞宋朴签书枢密院事朴自抚州学官召还甫踰年而执政庚辰诏责授建宁军节度副使昌化军安置李光依已降指挥永不检举知台州萧振池州居住从政郎杨炜特贷命追毁出身送万安军编管初光既参大政炜以朝廷和议为非作书欲献光先见振言其意光不答及是振知台州炜为黄巖令政颇有声振遂荐炜改秩又移书浙东提刑秦昌时同荐之昌时桧犹子也不许炜在官鉏治凶恶无所贷俄县吏得炜书有诋桧语昌时闻于朝诏送大理寺仍大索炜家得所草万言书语益切炜具伏刑寺奏炜当死上特宥之十一月辛丑知常州钱周材献绍兴圣德诗诏周材充集英殿修撰癸卯左朝奉郎凌景夏知筠州景夏在馆士与秦桧异论闲居凡十余年戊申合祀天地于南郊赦天下丁已太府卿兼权户部侍郎徐宗说权尚书户部侍郎宗说颇有心计吏不能欺然附秦桧以至从官常为桧营田产时人月宗说为庄客戊午知建康府杨愿薨先是愿守宣城其表弟王炎调蕲水令往见之醉中偶谓愿曰昔尝于吕丞相处得公顷岁所通书其间颇及秦丞相之短尚记忆否愿闻之色如死灰自是留炎不得去始患之㑹愿移守金陵燕监司大合乐守卒皆怠炎即青溪得客舟而去愿觉既失炎忧挠成疾至是薨十二月福州旧法民岁输钱而受盐于官其后不得盐而输钱如故民多私鬻而官亦不问至是张宗元知州事始再摧盐犯法者滋多人不以为便安抚司属官胡宪上书于宗元告以为政大体宗元不恱久之宪请岳祠而去癸酉绍兴二十三年春正月己亥致仕髙闶卒闶退居明州秦桧欲卜其向背因其乡人姚孚者达意于闶欲以弟之女予其子闶辞之遂致其仕絶口不言时政杜门观书卒免于祸云戊午知镇江府王循友移知建康府二月辛未改䖍州为贑州贡水至城东北与章水合故名焉三月癸卯知南外宗正事士珸言宗子善轸在学实及二年文艺卓然衆所推誉乞免文解一次上曰近日宗子多读书诚可喜也戊申左朝请郎范彦辉追毁出身除名勒停送荆门军编管初彦辉为太府寺丞尝作夏日久隂诗云何当日月明痛洗苍生病殿中侍御史魏师逊奏彦辉隂怀异意谤讪朝廷法寺鞫实故有是命癸丑江南西路转运司主管文字王歴候令任成资日优与陞擢差遣歴居抚州恃秦桧之势凌夺百姓田宅甚于寇盗江西人苦之夏四月辛巳诏诸州编管羁管人闻比来囚禁锁闭甚于配隶可令遵守成宪乙酉诏利州岁铸钱以九万缗为额视旧额减五分之二仍并铸折二钱六月己未王之道通判安丰军之道以上疏言兵故坐黜者十四年辛酉上谓大臣曰近日霖雨所在民田有被水患者可下州县遣官检放苗税壬戌国子监丞吴武陵面对乞申严荆湖福建士民不举子之禁令保伍更相觉察月上娠产之数于官兼申给钱之令诏监司丁宁州县悉意奉行其有显绩去处保明申奏推赏己卯潼川大水涪江涨庚辰𤣥武江涨水四面怀城奄至人方惶骇争保城西牛头山寺山趾大溪桥坏水大至平地丈五尺死者甚衆秋七月辛卯诸王宫大小学敎授王纶面对乞委有司将先圣从祀之士详加蒐括自国子监为始重行彩绘以其式镂板遍下诸郡县诏送礼部庚戌右谏议大夫史才言浙西民田最广而平时无甚害之忧者太湖之利也数年以来濒海之地多为军下兵卒侵据为田队伍既衆易于施工累土増髙长隄弥望名曰垻田旱则据之以溉而民田不沾其利水则逺近汎滥不得入于湖而民田尽没矣欲望委本路监司躬行究治尽复太湖旧迹使军民各安其职田畴尽蒙其利从之八月己酉郑康佐知惠州代还言陛下临御以来诏令为民而下者十常八九所以天祐一德民怀有仁然亲民莫如守令按察莫如监司若监司巡歴或不周徧则遐方僻壌郡邑官吏循习弛怠奉行必有不谨者望申饬攸司自中兴以来省刑罚薄税敛凡恤民寛厚之诏令编类成书以赐守令仍令监司岁内分巡所部要务周备以察奉行诏令之当否官吏之勤惰庶几咸思振举庶职惠养黎元以称励精求治之意诏令敕令所编类丙戌薛仲邕为大理司直仲邕曹泳之甥故秦桧用之是月诸路发解举人而右文殿修撰秦埙当就两浙转运司取应桧亲党或谓平江府观察推官萧燧曰秋试必主文漕台燧诘其故曰丞相有孙就举将以属君燧谢曰燧初仕敢欺心耶漕檄下乃秀州也至则溢贠就院易一张教授者去埙果前列燧清江人进士甲科既为桧所怒自是浮湛州县者十年九月丁亥王之望提举湖南常平茶盐公事之望自荆门代归献启于秦桧歴叙劳绩每句疏解其下又上秦熺书颂其德合于坤之六二遂有是命甲午上谕大臣曰闻潼川路水灾可令转运常平司将被灾州县检放赈济庚子敕令所删定官吴増面对乞上禁捕鹿胎为饰因举真宗皇帝不杀羊羔事以为自澶渊讲好之后十有九年不言兵而天下富庶者其源葢出于此诏刑部申严施行辛亥宰执进呈知静江府陈璹奏广西和籴事上曰璹善治郡与除直祕阁知潭州其他有昏耄不任事之人令自陈宫观时秦桧当国凡谪官在岭外者虽其亲旧不敢相闻葢倾险急进者或窥伺中伤以为奇货璹颇能调护迁客通判静江府江应辰桧之所不乐者璹独与之相善于是桧荐璹有材召赴行在至则复以长沙命之上亦莫测其故也冬十月戊辰签书枢密院事兼权参知政事宋朴罢壬申右谏议大夫史才签书枢密院事先是临安府守臣曹泳荐监激赏酒库龚釡于秦桧使掌平江府秀州庄屋釡既改秩令权监六部门釡因徧诣田所相视有瘠薄者即追售田之人勒偿元直民甚苦之壬午监察御史郑仲熊守右正言前四日仲熊与监察御史王纶俱被引对而仲熊有是命时秦桧秉政久而张俊杨存中为桧所厚于是仲熊首论定国是久任用与推诚于有功之宿将其言率多阿附时论鄙之十一月壬辰经筵讲尚书彻章赐秦桧玉带名马癸巳宰执奏呈上顾谓桧曰朕记此书自说书官尹焞始观焞进讲皆其师程颐之说余无所取桧曰程氏之徒祖宗之讳不避而讳其师之名甚严事君事师之道恐不当有厚薄兼已受官乃更欲廪人继粟庖人继肉曽不思孟子处賔师之位仕而不受禄则有此礼先是胡安国奉诏修春秋传于诸经正文不讳故桧及之然程颐元祐中实未尝言禄也甲午右正言郑仲熊言工部贠外郎杨迥监察御史胡襄心向胡寅之门有识之士为之切齿葢自赵鼎妄立专门互相标榜大开交结诡计固密有司附㑹不论才与不才有是说必寘之髙等士子扼腕二十年于兹今襄又为之唱欲使人人尽归于赵鼎胡寅之门而后止于是迥襄并罢闰十二月乙酉雪上曰适当腊中来岁农事可喜也甲戌绍兴二十四年春正月癸酉初诏郡国同以中秋日试举人旧诸州皆自选日举士故士子或有就数州取解者至是始禁之戊寅地震二月乙未贡院言应博学宏词科新平江府录事参军莫济监潭州南岳庙王端朝合格并循资与堂除三月丁巳尚书司勲贠外郎兼权中书舍人孙仲鳌罢以右正言郑仲熊论仲鳌摄职成均力主专门以私党与故也仲鳌尝为李光客故仲熊劾之辛酉上御射殿策试正奏名进士先是秦桧奏以御史中丞魏师逊权礼部侍郎汤思退右正言郑仲熊同知贡举而吏部郎中沈虚中及监察御史董德元张士襄等为参详官师逊等议以敷文阁待制秦埙为榜首德元从誊录所取号而得之喜曰吾曹可以富贵矣遂定为第一榜未揭虚中遣吏踰墻以白秦熺及廷试桧奏以士襄为初考官仲熊覆考思退编排而师逊详定虚中又密奏乞许有官人为第一至是策问诸生以师友之渊源志念所欣慕何修而无伪心何治而克诚埙对策曰自三代而下俗儒皆以人为胜天理而专门为甚言正心而心未尝正言诚意而意未尝诚言治国平天下而于天下国家曽不经意顽顿亡节实繁有徒虑亾不怀谖而嗜利自营者比而不黜顾欲士行之无伪譬犹立曲木而求直影也举人张孝祥策曰往者数厄阳九国步艰棘陛下宵衣旰食思欲底定上天祐之畀以一德元老志同气合不动声色致兹昇平四方协和百度具举虽尧舜三代无以过之矣又曰今朝廷之上葢有大风动地不移存赵之心白刃在前独奋安刘之略忠义凛凛易危为安者固已论道经邦燮和天下矣臣軰委质事君愿视此为标凖志念所欣慕者此也曹冠策曰自伊川唱为专门之学蔽于一曲不该不徧述正道而稍邪哆好夸大而无实用习其学者尤为迂诞为师者不传㫖要而使之黙㑹为友者不务责善而更相比周故凡为伊川之学者皆德之贼也于是师逊等定埙为首孝祥次之冠又次之上读埙策皆桧熺语遂进孝祥为第一而埙为第三赐孝祥以下三百五十六人及第至同出身时桧之亲党周夤唱名第四仲熊兄子右迪功郎时中第五秦棣子右承务郎焞杨存中子右承事郎倓并在甲乙科而仲熊之兄孙缜赵密之子成忠郎廱秦梓之子右承事郎焴德元之子克正曹泳之兄子纬桧之姻党登仕郎沈兴杰皆中第天下为之切齿冠桧馆客也丁卯签书劒南东川节度判官㕔公事赵逵为秘书省校书郎先是总领四川财赋符行中有子预荐意逵必为类试考官密以文属之逵不启缄既试符子氏不预奏名行中怒因事捃摭逵甚峻然不能害也丙子特奏名进士吕克成以下四百三十四人武举进士郑矼等十六人特奏名二人授官有差庚辰提举台州崇道观朱贶知建康府先是王循友守建康因事忤秦桧故罢去而用贶代之夏四月乙巳进士孔搢袭封衍圣公先是搢之父衍圣公玠卒于衢州守臣以闻故有是命五月癸丑朔日有食之癸亥监察御史王纶罢纶本中丞魏师逊所举至是纶以论事忤秦桧意师逊惧即自言智识浅昧于纶不得其详望将纶罢黜庶使臣有改过之实云六月癸未朔提举江州太平兴国宫汪藻卒藻黜居八年累赦不宥请还政不许至是卒藻工于俪语其所为制词人多传诵癸巳签书枢密院事史才罢甲午御史中丞魏师逊签书枢密院事寻兼权参知政事辛丑前知建康府王循友特贷死免籍没家财送藤州安置男前江南东路安抚司主管机宜文字浤追两官弟新奉国军节度推官循训追四官送雷州编管新添差通判饶州韩参追两官送德安府编管并勒停除名初循友在任尝刺配秦桧族人桧衔之遂兴此狱己酉大理评事刘敏求面对言比年监司郡守有以一章而举二人甚至于三四人前所举者未用后来求者复举之名曰改举黩害风敎莫此为最望申严法禁无故而改重寘以法从之秋七月癸丑右正言郑仲熊言前知雷州王趯顷在任日每有被罪南窜者则厚赂津置为之橐囊结成死党今闻在全州遂与海外罪人为地或谓擅离受责之地逃匿趯家欲望特降眷㫖押王趯前来大理寺究治仍令日下押还元责地分诏依所请先是李光谪居昌化军因趯寓书秦桧以求内徙桧见书疑光擅离贬所大怒故有是命安民静难功臣太师静江宁武靖海军节度使醴泉观使清河郡王张俊薨于行在年六十九翌日辅臣进呈上曰张俊遽亾曩者张通古来俊极宣力与韩世忠等不同恩数宜从优厚俊晚年主和议与秦桧意合上厚眷之其麾下将佐若杨存中田师中王德赵密刘宝皆建节钺或至公师幕府诸僚为侍从帅守者甚衆壬戌诏四川制置总领司许于茶马司寛剩钱内拨取以寛民力时茶既贵售诸场大段溢额而买马之数复不加多茶马之富甲于天下率以岁剩上供至是诏捐以予民蜀人稍苏矣主管台州崇道观程敦厚靖州居住先是敦厚既斥归久不用乃上疏曰臣切惟陛下当抢攘蹙迫之中爰立同德付以魁柄任天下所不敢任之责而成天下所不能成之功今国是大定邻好胥穆犹泰山而四维之尚何忧何虑而臣切有不能自己者葢昔之怙乱害成之流䑕伏狙伺尤为可畏愿陛下力遏朋邪之萌以幸海内然秦桧薄其为人卒谪之甲子右正言郑仲熊言知成都府萧振曩缘赵鼎用事倡为专门之说振阿附之自谓其曲学出于程颐殊不知颐在先朝固尝见诋于识者如苏轼尤嫉其奸振亦何知乃借为仕进之梯诏振落职放罢依旧宫观池州居住乙丑总领四川财赋军马钱粮符行中为四川安抚制置使兼知成都府成都府路提㸃刑狱公事郑霭总领四川财赋军马钱粮霭与行中在蜀中馈遗秦桧不可计虽岁时寒暄之问亦必用金狮子二枚坐书焉八月丙戌郑作肃知吉州还入见奏本州自兵火后每岁桩办黄河竹索钱六千六百余缗见拖欠四万余缗重困民力望并赐蠲放上可其奏秦桧怒后旬日殿中侍御史董德元即奏作肃朋附席益中伤善类及知常州张浚主兵行横敛之法作肃极力率先督办比守吉州多敛军需贱市官米又贾贩油布之属以规厚利诏令本路提刑司取㑹具案闻奏丁亥遣户部贠外郎钟世明同四川总领措置裕民自讲和后岁减川钱四百六十万缗有奇朝廷犹以为重于江淮故有是命壬辰上谕秦桧曰近轮对者多谒告避免百官轮对正欲闻所未闻可令检举已降指挥约束施行于是申严行下丙午礼部拟定故太师清河郡王张俊赠典乞依韩世忠例先是上谕秦桧曰武臣中无如张俊者比韩世忠相去万万赠典宜从优厚及是进呈上曰可与赠小国一字王于是特封循王国朝淳化以后异姓不封真王其追封葢自俊始后谥忠烈九月己巳太师左仆射秦桧等进呈徽宗皇帝御集凡百卷上自序之权奉安于天章阁壬申安奉御集礼仪使秦熺言伏覩进呈御集前夕密云阁雨翌日迎奉出秘书省天宇廓清皎月如昼仰见圣孝感格伏望宣付史馆从之冬十月壬午秦桧奏诸路州今岁丰熟间有髙田旱伤去处上曰可令依条检放公私欠负仍住催理其系官年岁深逺者委户部开具取㫖除放仍令常平司措置通融粜籴务令兼济毋致失所权吏部侍郎施鉅言属者误蒙圣选衔命出疆礼备将还而邻国之君尝问陛下师臣所兼何职又问今年有几臣皆以实对兹有以见陛下圣明登崇贤哲朝廷尊荣故宝邻信而仰重之也伏望宣付史馆昭示万世从之十一月庚戌朔新建龙图等六阁成甲寅知临安府曹泳权户部侍郎兼权知临安府时徐宗说久病故以泳代之泳倚势妄作又甚于宗说时秦桧晩年怒不可测而泳其亲党凶焰炽然乙丑签书枢密院事兼权参知政事魏师逊提举江州太平兴国宫丙寅恩平郡王璩从吉还旧官丁卯权尚书吏部侍郎施鉅参知政事权尚书吏部侍郎郑仲熊签书枢密院事自秦桧专国士大夫之有名望者悉屏之逺方凡龌龊委靡不振之徒一言契合率由庶寮一二年登政府仍止除一㕔谓之伴拜稍出一语斥而去之不异奴隶皆褫其职名阁其恩数犹庶官云故自万俟卨罢至此十年参预政事之臣才四人而已戊辰少保观文殿大学士充万寿观使兼侍读提举祕书省秦熺加恩迁少傅封嘉国公左奉议郎通判武冈军方畴除名永州编管畴坐与流人胡铨通书为守臣李若朴所告十二月辛巳左朝奉郎知蜀州孙道夫主管台州崇道观从所请也道夫在郡九年遇事明了州人目之为水晶灯笼丙戌魏安行送钦州编管主管台州崇道观洪兴祖送昭州编管先是右正言王珉言程瑀昨在闲废辄取先圣之书肆为臆说洪兴祖则为文以冠其首魏安行则镂板以广其传朋比之恶葢极于此望将见今镂板速行毁弃重赐施行故有是命丁亥勒停人王趯追三官送辰州编管先是诏湖南广西宪臣亲往捕李光押还元责地分仍逮趯赴大理狱既而事皆虚特有是命乙亥绍兴二十五年春二月壬寅左朝议郎沈长卿追两官送化州左从政郎芮烨追一官送武冈军并勒停除名编管长卿旧尝与李光启曰缙绅守和亲甘出娄钦之下策夷狄难信结孰虑吐蕃之劫盟与其竭四海奉豺狼之欢何至屈万乘下穹庐之拜秦桧已恶之至是与烨同赋牡丹诗烨诗有今作尘埃奔走人之句为邻舍人所告以为讥议送大理寺乃有是命是日宰执进呈郑仲熊黙无一语罢朝秦桧颇咎之三月己酉诏尚书左司郎中张士襄奉使不肃可罢见任士襄使金还入对奏事欺罔上怒秦桧与士襄里党止以其不肃罢之辛酉诏知静江府吕愿中令赴行在奏事先是静江府有驿名秦城愿中约賔寮共赋秦城王气诗以侈其事衆人皆赋其不赋者唯监潭州南岳庙刘芮常平司干官李本府观察支使罗博文三人而已秦桧喜乃奏愿中招降南丹有劳进其职至是召庚戌知肇庆府章元振提举广南东路常平茶事兼东西路盐事时秦桧除吏多亲故间亦用同乡同榜之士然必其人自叙且力祷然后得之元振与桧同登第甘于逺宦未尝以私书干桧前知潮州监司荐其治绩但籍记中书而已至是稍录之丙子百官以国忌诣景灵宫参知政事施鉅拥葢入櫺星门衆论大喧鉅始送其卒于有司亦不待罪时台谏方共摘其罪鉅自是不安于位矣夏四月己卯万寿观使秦熺自建康还入见时秦氏权震天下熺过平江守臣汤鹏举伺候迎送甚谨至建康游茅山因留诗华阳观有家山福地古云魁一日三峯胜气回之句留守宋贶即鑴板揭于梁间熺再来见牌侧有白字隠然提梯视之乃曰富贵而骄是罪魁朱颜绿鬓几时回诘其所自了不可得贶与道流皆惧而熺不怿乙酉参知政事施鉅罢己丑江南西路安抚司参议官张瑜知秀州秦熺之过秀也瑜摄守事作衮绣堂绘桧熺像于中故有是命台州阙守州人诣御史台举通判州事管镐侍御史董德元奏罪人李光之子名孟津者其继母乃镐之妹故鼓率士民举镐为知州望将镐先次放罢以破其姦计併议孟津鼓唱之罪辛卯诏镐放罢孟津令绍兴府羁管李光之得罪也其弟寛亦被罗织除名勒停长子孟传中子孟醇皆侍行死贬所仲子孟坚以私史事对狱掠治百余日除名编管孟津其季子也至是亦抵罪田园居第悉皆籍没一家残破矣甲午添差通判信州吕忱中提举江南东路常平茶盐公事忱中稽中族兄弟也讦守臣林机隂事以告秦桧故就用之癸卯黄兊提举两浙东路常平茶盐公事兊娶秦桧兄女曹泳荐用之五月丁未朔日有食之隂云不见时太庙仁宗室柱生芝草九茎左迪功郎沈中立为颂以献戊申上谕大臣曰朕每以岁丰为上瑞虽灵芝朱草固未尝以为意至于宗庙产之则非他比有沈中立进颂俟降出可观之诏中立循一资勾龙亷献圣孝金芝颂诏进秩一等户部侍郎曹泳言诸路免行钱欲乞截日并行住罢仍令百官不得下行买物庶几少寛民力从之癸丑侍御史董德元言左朝散大夫赵令衿诈伪不情专事狂悖交结罪人伺探国事诏令衿汀州居住先是令衿自泉州代还寓居衢州尝召客观月令衿因观秦桧家庙记文口诵君子之泽五世而斩之句右通判州事汪召钖州学敎授莫汲皆于坐间闻之召钖娶桧兄女遂令汲告令衿评论日月无光谤讪朝政德元闻而劾之故有是命壬戌诸王宫大小学敎授兼权中书舍人刘珙罢时秦桧微示风㫖欲为父作谥以珙不即奉行也怒风言者论之侍御史董德元即奏珙每见词头稍多辄有惮烦之意乃罢之知信州林机移知邵州机尝奏秦桧父祠堂生芝草又为桧捜求水精民极以为扰至是为吕忱中所託桧始咎之六月庚辰签书枢密院事兼权参知政事郑仲熊罢尚书礼部侍郎汤思退签书枢密院事兼权参知政事洪遵复为祕书省正字汤思退荐之也既而遵之父英州安置晧亦主管台州崇道观袁州居住诏改岳州为纯州岳阳军为华容军先是左朝散郎姚岳献言秦桧谓岳飞躬为叛乱以干天诛湖湘汉沔皆其生时提封之内而巴陵郡犹为岳州以叛臣故地又与其姓同顾莫之或改事下本路诸司于是知荆南府孙汝翼等言按水经汨水与纯水合罗渊即今巴陵郡是也纯之为字有纯臣之义焉其言纯粹纯白纯常皆静一不杂之义足以洗叛臣之汚故有是命岳尝为飞幕属至是自谓非飞之客且乞改州名士论鄙之秋七月戊申宰执进呈疎决文字上曰行在刑狱皆已审克外路须令宪臣躬诣州县庶无寃滥己酉秦桧奏曰陛下钦恤庶狱异境所推今欲令大理正一贠往决浙西滞狱以称德意上可之戊午添差通判衢州汪召钖提举荆湖南路常平茶盐公事秦桧赏其讦赵令衿且令图张浚乃奏昨得㫖汪召钖已死欲与其弟召钖推恩诏令除职甲戌交趾郡王李天祚进封南平王天祚遣使入贡故有是命八月辛巳秦桧进呈看详守臣到任所陈裕民五事上曰守臣陈献利害当令国与民皆足乃为称职如建炎间时方艰难财用匮乏翟汝文知越州乃尽放散和预买及鑑湖官不恤国计而专欲盗名如此等人国家何赖焉丙戌尚书吏部侍郎董德元参知政事德元登第七年而执政自吕蒙正以后所未有壬辰权尚书刑部侍郎张柄知潭州柄秦桧死党也时张浚谪居永州桧犹忌浚故使柄与汪召钖共察之癸巳昭州编管洪兴祖卒初赵鼎罢相居㑹稽其门人方畴为秦桧答张九成有立朝须优游委曲之语因曰秦桧亦今之贤者安得有此怪论鼎曰此南方之所谓贤者北方之贤者必不尔也畴曰公既知之安得荐之于上乎鼎曰张德逺罢相之后鼎再相上曰卿既还朝见在政府去留惟卿意鼎曰秦桧不可令去一日桧留身下殿有喜色谓鼎曰桧适求去上云公自知桧令桧与公商量鼎握桧手曰吾軰当以国事为心也桧由是安迹葢行止非人所能也至是畴黙数桧再专国柄十有八年士大夫死于其手者甚多则鼎言非人所能为信哉甲午两浙转运副使钟世明乞四川诸路应系大铁钱并依利州路作二文使用官司不得括责拘收从之丁酉秀州州学敎授陈巖肖为诸王宫大小学敎授巖肖在秀州为秦桧立祠堂于学舍熺归稍荐用之俄兼权考功郎官己亥知洪州张宗元罢时秦桧忌张浚尤甚每台谏官劾疏必使及之殿中侍御史徐嘉即言宗元天资隂狡顷在川陜与浚大误国事今书问往来健步络绎无一日无之宗元遂罢九月宰执奏事上因问今天下一岁茶利所入几何秦桧曰都茶场等三处一岁共得卖茶钞钱二百七十余万贯上曰比承平时少陜西诸路故其数止此辛亥直祕阁杨揆特降一官仍落职揆尝以事为秦桧所憾屏居台州不敢出者将二十年桧怒不已守臣刘景即奏揆有田在黄巖县不依上户输纳科敷虽㑹赦犹有是命丁巳尚书左仆射提举详定一司敕令秦桧等进呈绍兴寛恤诏令二百卷自郑康佐建请至是再踰年乃成凡五十门诏镂板颁降冬十月丙子新知无为军张永年直祕阁永年与秦桧连姻至是献其父文集于朝故有是命庚辰右朝散郎朱敦儒特引对秦桧喜敦儒之才欲为其子孙模楷敦儒已告老强起之既至落致仕仍诏陈乞过恩泽免追夺日后致仕更不推恩比对即除鸿胪少卿人始少其节建炎中废鸿胪寺及是复置癸未右正言张扶言右通直郎陈祖安本李光庶婢之子其天资凶险实酷似之光为朝廷擢用之时祖安出入其门助为傲虐望将祖安勒归建州本贯令官司常切觉察月具其在申尚书省从之添差衢州周麟之言近太庙生灵芝九茎连叶此尤瑞应之大卓絶而创见者宜令有司考故事特制华旗绘灵芝之形于其上以彰一代之伟蹟诏令所属制造既而礼部侍郎王珉秦埙权贠外郎赵逵等乞以诸处申到瑞木嘉禾瑞瓜双莲等并绘为旗从之甲申国子正莫汲大理评事莫蒙并罢殿中侍御史徐嚞言赵令衿与汲评论日月无光若非平日交结之深岂肯披露心腹遽发是言今赵汾已送狱而汲在朝列蒙为寺官若不区处则狱吏观望不尽实情故有是命乙酉右正言张扶言右承议郎张祁缘其兄邵奉使遂叨一命乃私犯其嫂以致有娠于蓐中隂杀以灭口胡寅从而庇之且寅之为人凶悖险诈专事胁持范宗尹赵鼎之徒畏之如鬼伏望付于有司正其罪以快天下公论诏大理寺根治辛卯太师尚书左仆射秦桧言衰病交侵日就危惙伏望许臣同男熺致仕二孙埙堪改差在外宫观上赐诏曰卿比失调䕶日冀勿药之喜遽览封奏深骇听闻其专意保摄以遂平复副朕所望桧秉政十八年富贵且极老病日侵将除异已者故使徐嚞张扶论赵汾张祁交结事先捕汾下大理寺拷掠无全肤令汾自诬与永州居住张浚昌化军安置李光新州安置胡寅谋大逆凡一时贤士五十三人桧所恶者皆与狱上而桧已病不能书矣壬辰少傅观文殿学士秦熺言父以久病未安乞谢事纳禄伏望许臣守本官致仕庶几父子俱退追迹汉疏上优诏不允乙未上幸秦桧第问疾桧朝服拖绅无一语惟流涕淋浪上亦为之挥涕熺奏请代居宰相者为谁上曰此事卿不当与已刻还内是夕召权兵部侍郎兼权直学士院沈虚中草桧父子致仕制夜熺遣其子礼部侍郎埙与其党右司贠外郎林一飞宗正丞郑柟等见殿中侍御史徐嚞右正言张扶谋奏请除熺为宰相是日主管台州崇道观洪皓卒于南雄州丙申太师尚书左仆射同中书门下平章事兼枢密使益国公秦桧进封建康郡王少傅观文殿大学士充万寿观使兼侍读提举祕书省秦熺为少师并致仕其孙试尚书礼部侍郎兼实录院修撰埙提举佑神观堪并提举江州太平兴国宫初桧病笃招参知政事董德元签书枢密院事汤思退至卧内以后事嘱之且赠黄金各千两德元以为若不受则他时病愈疑我二心矣乃受之思退以为桧多疑心他时病愈必曰我以金试之便待我以必死邪乃不敢受上闻之以思退为非桧之党是日以思退兼权参知政事夜桧薨年六十六遗表略曰愿陛下益坚邻国之懽盟深思宗社之大计谨国是之摇动杜邪党之窥觎初靖康末桧在中司以抗议请存赵氏为金所执而去天下髙之及归骤用为相桧力引一时仁贤如胡安国程瑀张焘之徒布在台省士大夫亟称之未几为吕颐浩朱胜非所排遂不复用㑹张浚与赵鼎有隙因荐为枢密使浚罢鼎复相诸执政尽逐而桧独留既而与鼎并居宰席卒倾鼎去之金人渝盟军民皆归咎于桧桧傲然不肯退又使王次翁奏留之韩世忠张俊岳飞方提兵桧与俊密约议和而以兵权归俊飞既诛世忠亦罢俊居位不去桧乃使江邈论罢之由是中外大权尽归于桧非桧亲党及昏庸䛕佞者则不得仕宦上见江左小安以为桧力任之不疑桧隂结内侍及毉师王继先闯微㫖动静必具知之日进珍宝珠玉书画奇玩羡余帝宠眷无比命中使陈腆续瑾赐珍玩酒食无虚日两居相位凡十九年荐执政必选世无名誉柔佞易制者不使预事备贠书姓名而已其任将帅必选奴才初见财用不足密谕江浙监司暗増民税十八故民力重困饿死者衆又命察事卒数百游市间闻言其奸者即捕送大理寺狱杀之上书言朝政者例贬万里外日使士人歌诵太平中兴盛治之美故言路絶矣士人稍有政声名誉者必斥逐之固宠市权谏官匪人略无敢言其非者性隂险如崖穽深阻世不可测喜赃吏恶亷士略不用祖宗法每入省已漏即出文案壅滞皆不省贪墨无厌监司帅守到阙例要珍宝必数万贯乃得差遣及其赃汚不法为民所讼桧复力保之故赃吏恣横百姓愈困腊月生日州县献香送物为寿岁数十万其家富于左藏数倍士大夫投书启者臯䕫稷契为不足比必曰元圣或曰圣相至有请加九钖及置益国官属者至于忘雠逆理陷害忠良阴沮宗资之议又其罪之大者上久知桧跋扈祕之未发至是首勒熺致仕余党以次窜逐天下咸仰英㫁焉丁酉执政奏事上曰秦桧力赞和议天下安宁自中兴以来百度废而复备皆其辅相之力诚有功于国伤怛久之权尚书户部侍郎兼知临安府曹泳特勒停新州安置守鸿胪少卿朱敦儒令依旧致仕枢密院编修官兼权检详文字薛仲邕江淮等路提㸃坑冶铸钱王彦博提举两浙西路常平茶盐公事杜师旦并罢日下押出门庚子殿中侍御史徐嚞权尚书吏部侍郎诏敷文阁直学士陈诚之魏良臣敷文阁待制沈该直龙图阁汤鹏举并召赴行在令疾速起发辛丑右正言张扶试国子祭酒上既亲政首易言事官十一月乙巳朔诏秦桧追封申王戊申左承事郎赵汾特降二官己酉诏秦桧神道碑以决策元功精忠全德八字为额壬子魏良臣参知政事执政进呈赦书副本上曰依前郊体例还有増改否民间利害宜讲究详备务在寛恤无使寃滥丁巳太常博士兼权检正曹冠司农寺主簿林一鸣监文思院上界门林一鹗并罢先是殿中侍御史汤鹏举奏一鸣一鹗乃一飞之兄弟恃权挟势辄得进用冠秦桧之馆客也试官观望叨冒登科望将一鸣一鹗及冠特赐罢黜是日执政进呈毕新除右正言张修亦论宗正寺丞郑柟曹冠二人朝夕出入大臣之门复交结曹泳上面谕修以开广言路之意时冠已用鹏举章先斥于是柟相继亦罢戊午执政进呈激赏库所卖锦三千余匹系曹泳下江浙变卖已依圣㫖拘收上曰自古帝王多事土木台观游燕田猎朕皆不好正恐有害吾民如数出许多锦帛决致科扰岂可不禁朕深居九重百姓愁叹之苦朕安得知乎癸亥冬至日合祀天地于南郊赦天下应命官缘事河放累该赦宥未曽施行令刑部开具元犯因依申尚书省取㫖乙丑主管台州崇道观袁州居住洪皓复敷文阁直学士皓谪居九年至是已卒魏良臣等言皓在贬所病甚欲复旧职宫观任使居住上曰皓顷在敌中屡有文字到朝廷甚忠于国中间以语言得罪事理瞹昧可依所奏上因语及大理寺多是观望廷尉天下之平如此朕何所赖赵令衿赵汾被罪事起莫汲汪召钖如近日张祁坐狱皆是曹泳以私憾诬致其罪卿等可速治之庚午手诏近岁以来士风浇薄持告讦为进取之计致莫敢耳语族谈深害风敎可戒饬在位及内外之臣咸悉此意有不悛者令御史台弹奏当重寘于法参知政事董德元魏良臣签书枢密院事汤思退言天下之事皆人主总揽人臣不过奉行而已近来诸路监司郡守以事达朝廷止云申尚书省取指挥殊失经意欲自今以后事无巨细皆须奏闻示权柄悉归于君上非臣下所敢专也上曰此乃大臣任意所为不欲朕知天下事此奏可即行下辛未三省枢密院言顷者轻儇之子辄发亲戚箱箧私书讼于朝廷遂兴大狱因得美官缘是之后相习成风虽朋旧骨肉亦相倾陷收简牍于往来之间录戏语于醉饱之后况其间固有瞹昧而傅致其罪者薄恶之风莫此为甚臣等愿令刑部开具前后告讦姓名议加黜罚庶几士风丕变人知循省诏刑部开具申省取㫖新知建康府王㑹罢殿中侍御史汤鹏举言窃见秦熺父薨之后陈乞数事止有营私之心初无忧惨之意且如乞王㑹知建康共办父之葬可也乃云庶得相聚照顾家属建康屯驻大兵为守臣者一路军民所寄事体非轻若止为私家相聚朝廷何赖焉伏乞差㑹自陈宫观与熺共集桧之葬事臣更乞睿慈将臣之论列报行中外使臣下咸知尊君亲上精白以承休德则浮言自息公道自行故有是命壬申祕书省校书郎益吴王府敎授兼权礼部贠外郎赵逵兼普安恩平郡王府敎授及引对上曰卿乃朕自擢秦桧日荐士曽无一言及卿以此知卿不附权贵真天子门生也又曰两王方学诗冀有以切磋之逵因奏言路久壅愿陛下广览兼听勿以贱微为间庶养成敢言之气上嘉纳之右正言张修奏福建路提举常平茶事王瀹添差通判广德军郑时中以大臣之亲骤加进用知邵州林机以宰相姻娅进躐清显附下罔上妄立异议诏并罢修又言两浙东路提举常平茶盐公事黄兊以大臣之姪婿累冒差除惟知谄事曹泳望赐罢黜以协中外之望从之十二月甲戌朔上谓辅臣曰顷委官看详监司郡守所条裕民事行之已数年而未尝进呈必是取宰相意㫖不欲令朕见也又所条止于民事自今有已见利害并许敷奏于是降㫖行下手诏曰台谏风宪之地年来用人非据与大臣为党而济其喜怒甚非耳目之寄朕今亲除公正之士以革前弊继此者宜尽心迺职惟结主知毋更合党缔交败乱成法光禄寺丞秦烜与外任殿中侍御史汤鹏举言秦熺乞留烜守家庙不过使之探伺朝廷之施设稽察百官之向背况熺身在草土不当数有陈乞望与烜在外差遣将带桧家庙归建康上从之右正言张修言郑亿年以宰相子身为近臣不能捐躯报国乃甘事逆臣刘豫既还朝大臣力为之地髙爵厚禄坐享累年郑仲熊为大臣连姻不一二年致身右府贿赂狼借诏并落职亿守南安军安置仲熊依旧提举江州太平兴国宫永州居住张浚郴州居住折彦质沅州居住万俟卨南康军居住段拂并令任便居住昌化军安置李光移彬州安置乙亥主管台州崇道观张士襄责监南康军酒务上曰士襄去岁奏事欺罔宰相止以奉使不肃罢可与逺小监当以为后来之戒殿中侍御史汤鹏举言徐宗说为时相管庄自为茍贱曹筠因秦桧荐为台臣凡有奏陈尽出于桧右正言张修言徐琛贪汚叨窃诏并夺职罢祠提举台州崇道观蒋璨为淮南路转运副使璨不为秦桧所喜自镇江罢去为祠官者十二年丙子张孝祥为正字先是秦桧以孝祥父祁为胡寅所厚命有司按以反谋系诏狱魏良臣密启释出之因有是命丁丑敷文阁直学士宋贶落职以右正言张修论贶天资刻薄恃大臣之知已恣为不法故也己卯知绍兴府赵士㣓知温州髙百之并罢殿中侍御史汤鹏举论士㣓为时相家作媒毕婚嫁故连作帅臣进陞祕职百之与秦埙为姻家故骤为提举继守乡郡公论谓何乃罢之庚辰安丰军进咸鲊白鱼御笔朕不欲以口腹劳人可下本军自今免进翌日执政进呈上曰温州柑橘福建荔枝去年皆令罢进独咸鲊淮白皆祖宗岁贡之物朕恐劳百姓所以再降指挥住罢辛巳左朝散郎金安节知严州安节为御史再疏论秦梓罢之由是久废至是复起壬午执政进呈刑部状开具到前后告讦人张常先任江西运判告讦知洪州张宗元与张浚书并寿诗汪召钖莫汲并告讦衢州寄居赵令衿有谤讪语言范洵吿讦和州敎授卢傅霖作雪诗称是怨望陆升之告讦亲戚李孟坚将父光所作文籍告人及有讥谤语言王洧任两浙转运司催纲日告讦知常州黄敏行不法等事王肇诬吿程纬慢上无人臣之礼等语言致兴大狱并是虚妄雍端行先任监潭州湘潭县酒税吿讦本县丞郑玘主簿贾子辰因筵㑹酒后有嘲讪语言致兴大狱郑炜告讦吴元美讥谤等事上曰此等须痛与惩艾近日如此行遣想见人情欢恱感召和气于是并除名勒停编管诏除名勒停荆门军编管人范彦辉辰州编管人王趯䕫州编管人元不伐徽州编管人苏师德崃州编管人李孟坚绍兴府羁管人李孟津梅州编管人王之奇容州编管人王之荀鼎州编管人阎大钧并放令逐便诏处州编管人邵大受武冈军编管人芮晔万安军编管人杨炜辰州编管人郑玘肇庆府编管人贾子辰并放令逐便仍与复元官甲申御笔醴泉观使孟忠厚令行在居住奉朝请翌日参知政事魏良臣奏曰忠厚在戚里最号贤者上曰向来徽宗梓宫须宰相护送秦桧辞不肯行遂差忠厚以枢密使护送朕深不欲以国戚任军旅及朝廷之事万一有过治之则伤恩释之则废法如太后家子弟但加以爵禄奉祠而已良臣曰陛下圣明深得所以待国戚之体诏命官犯罪勘鞫已成具案奏裁比年以来多是大臣便作已奉特㫖一面施行自今后三省将上取㫖周葵复直祕阁知绍兴府乙酉参知政事董德元提举江州太平兴国宫先是殿中侍御史汤鹏举言德元徒以巧言令色取媚权贵叨窃进取既参大政又以承乏得权宰执是真伴食备贠者也右正言张修言德元以猥琐之才偶中巍科大臣当轴欲其附㑹遂啖以要官至如台谏人主耳目之寄尤非他官比而德元为侍御史与之交通令憸人往来传道密意所喜者即骤进之所怒者即挤排之群小得计相为党与善类惴慄若无所容鹏举又奏去岁省闱德元为参详官偶于誊录处取号而得秦埙卷子对衆曰吾曹可以富贵矣今房中已得埙之试卷更相自庆而德元复对衆又曰此卷子髙妙魁等有余伏乞早赐罢黜以为谄奉权贵妄意进用之戒诏德元落职制略曰不思临轩之恩遂决媚灶之策间不一岁来参万机通判明州凌哲添差通判严州何溥并为监察御史汤鹏举荐之也溥入见首论天子之耳目所恃以周知天下之故者内则寄之台谏外则寄之监司臣愚以谓州县之贪吏郡守不治而监司得以按之则郡守当坐纵容之罪监司不按而台谏得以劾之则监司当受失察之罚而又每岁校其所按之多寡以为殿最之课如是则匪惟监司不容于匿姦而贪吏亦将敛迹而不敢犯矣从之丙戌提举江州太平兴国宫刘锜知潭州是日执政奏事魏良臣言锜一时名将久闲上曰朕闻其贫甚昨赐田百顷仍官给牛种良臣言锜有申状到朝廷称官田并拨入常平司止得荒田数顷臣已下本州只就常平田拨赐上曰甚善江东转运副使周石罢以右正言张修论石缘大臣有父执之旧滥被任使贪汚不法也辛卯执政进呈监察御史王葆自劾徐嚞曽与臣议除秦熺事上曰王葆徐嚞王复言官所荐皆出秦桧意想其不自安须与外任于是次第罢之通判绍兴府黄中为祕书省校书郎中进士廷试第一官州县近二十年至是始召癸巳责授果州团练副使致仕胡寅复徽猷阁直学士致仕甲午沈该参知政事时上复亲庶政躬揽权纲首召该及万俟卨还朝已而二人共政无所建明益不厌天下望云乙未上谓魏良臣沈该汤思退曰两国和议秦桧中间主之甚坚卿等皆与有力今日尤宜协心一意休兵息民良臣等唯唯奉诏右朝奉大夫王㑹特勒停送循州编管殿中侍御史汤鹏举言㑹初无履歴恃桧与熺之亲党致身禁从出守便郡置田产于湖秀造大宅于平江右正言凌哲言㑹专恃权势肆为贪酷上谓魏良臣等曰㑹所至狼借止缘恃秦桧之势乃敢如此可与广南编置故有是命丙申执政进呈诸处申到祥瑞乞宣付史馆上曰此等极有不足纪者卿等宜斟酌不中理者删去之上曰近日叶义问札子极言州县添差官之弊所给俸禄皆生灵膏血岂得不为民害祖宗旧法止是宗室戚里添差差遣及比年因军中立功人离军将校例与添差除此外当尽罢去虽士人不无怨嗟然爱惜民力要当如此提举江州太平兴国宫萧振为四川安抚制置使兼知成都府时上既蠲蜀民旧逋而知成都府符行中督责甚峻蜀人怨之朝廷知其不可任乃召行中还而复用振降授右承务郎赵汾复右承事郎特与改正过名汾还家而卒吉阳军编管人胡铨量移衡州从刑部检举也提举淮南东路常平茶盐公事齐旦添差通判平江府王伯庠并落职放罢殿中侍御史汤鹏举论旦奴事权臣减尅盐本钱以资妄用伯庠以王㑹亲戚寡亷鲜耻违法贪饕故皆绌之鹏举又奏福建路安抚司主管机宜文字康与之赃滥尤甚江西路安抚司主管机宜文字徐樗初受秦桧奏补即在行在守官撰造言语桧酷信之尝中害张宗元范彦辉诏并除名勒停编管丁酉特追提举江州太平兴国宫和国公张浚复观文殿大学士右通直郎知真州陈正同为枢密院检详诸房文字上览除目曰今此差除皆合公议想见外议皆以为当朕未尝容毫之私于其间若行公道不变天下何忧不治己亥上曰朕平时未尝豪末有取于民如日用纸亦不委临安府只自令人买于市肆更得佳者金主亮隂有南侵之意乃谋迁居南京宋史全文卷二十二上卷二十二下钦定四库全书宋史全文卷二十二下宋髙宗十七庚子绍兴二十六年春正月丁未知信州黄仁荣为江南东路转运判官上曰信州亦须择人昨宰臣捜水晶极扰人如林机尤无状魏良臣等曰绍兴初徐康国为浙漕进台州螺钿椅卓陛下即命焚之至今四方叹诵圣德上指御座曰如一椅子只黑漆便可用何必螺钿上又曰往日宫殿幕帟皆文绣朕今并不用土木被文绣非帝王美事良臣等曰汉文帝所以称贤君正由节俭也戊申张九成复秘阁修撰知温州新知广州陈璹知湖州九成谪居十四年谈经自乐学者尊之上览除目曰九成昨在经筵讲书及西汉灾异事秦桧不乐以此遂去璹本桧所荐后自桂州召来不旬日遣去不晓其意时温民久困重敛斛米匹绢输者率倍其入九成曰重敛以疲民二千石责也斗尺皆立定例民大恱己酉樊光逺为祕书丞光逺以论事忤秦桧去国十六年上欲用为台官故召辛亥尚书礼部侍郎兼侍讲王珉权吏部侍郎徐嚞罢时珉等使北未还而殿中侍御史汤鹏举论二人皆以谄事秦桧故骤为台谏无一言弹击奸邪无一事裨补时政故有是命殿中侍御史汤鹏举言今科举之法名存实亡或先期以出题目或临时以取封号或假名以入试场或多金以结代笔故孤寒逺方士子不得预髙甲而富贵之家子弟常窃巍科又况时相预差试官以通私计前榜省闱殿试秦桧门客孙儿亲旧得占科甲而知举考试官皆登贵显天下士子归怨国家伏乞申严有司革去近弊如知举参详考试官乞临期御笔㸃差以复祖宗科举之法从之癸丑翰林学士陈诚之兼侍读尚书吏部侍郎张纲兼侍讲起居舍人王纶兼崇政殿说书自秦熺侍经席讲读说书多以台谏兼之至是悉命从官如旧制丙辰执政进呈新除观文殿大学士判洪州张浚于内艰上曰士大夫起复非美事所以敦孝行厚风俗惟军中人乃可耳左朝奉大夫王葆知广德军左奉议郎王复知临江军二人皆秦桧时为御史至是出之杨朴为䕫州路提㸃刑狱公事是日沈该进呈蜀中人才上曰蜀人多能文然士人当以德行为先文章乃是余事庚申夜雷癸未权尚书工部侍郎丁娄明罢以侍御史汤鹏举奏娄明徒以秦烜之妻父遂躐清要四方不服故也提举江州太平兴国宫黄唐传复徽猷阁待制唐传为吕颐浩所喜故秦桧久抑之甲子故责授清逺军节度使赵鼎追复观文殿大学士故责授秘书少监分司南京贑州居住孙近故责授濠州团练使郑刚中并追复资政殿学士故提举江州太平兴国宫永州居住汪藻追复显谟阁学士宰执以刑部状进呈上曰迁谪之人自郊祀赦降及节次检举尽行牵复士大夫翕然称快魏良臣曰陛下深仁厚泽昭及漏泉天下幸甚上谕魏良臣等曰士大夫往往轻外重内亲民之任莫如县令若取其有治状者陞擢之则人皆尽心良臣等曰祖宗故事不曽歴三任转运不得除三司正欲其歴练上曰如从官须是曽歴外任宰执皆自此选若练达国事通晓民情则事事便可裁决新通判嘉州黄贡改知绵州贡举进士为四川类省试榜首用鼎甲恩授职官终更例当改秩时秦桧当国或劝以姓名自通贡曰进退有命枉道何益径从外铨调嘉州州学敎授用举主考第改官从官二十年始得郡倅及是沈该以其名闻乃有是命而贡已卒矣新通判彭用虞允文改知渠州丙寅知泰州海陵县冯舜韶为监察御史上监秦桧擅权之弊遂増置言事官时何溥王珪沈大亷与舜韶并为察官而汤鹏举周方崇凌哲为台谏察官具贠近世所未有新州编管人曹泳移吉阳军编管戊辰执政进呈诸州除免黄河竹索钱因及郑作肃昨因乞蠲免竹索钱宰臣见怒致台臣论列取勘上曰君相之职本以为民民间利病岂可不理又进呈户部供具到诸路拖欠绍兴二十一年二十二年钱物欲行除放上曰若只倚阁州县夤缘为奸又复催理扰人即与除放甚善己巳诏江浙荆湖诸路绍兴二十二年已前未起诸色钱物租税等其形势并第二等已上有物力之家见欠数因并与除放如巧作名目催理者监司按劾取㫖重作施行庚午进呈近来士风委靡谄䛕奔竞至有已得差遣而累求换易不量资序而超躐干请者上曰风俗人才正当今急务似此之人可具名闻奏当议黜责二月甲戌权尚书兵部侍郎兼权直学士院沈虚中罢以侍御史汤鹏举论其为省试参详官私取秦埙且素无亷声巧贪富贵故也乙亥上曰近荣州守臣费庭论蜀中隔槽酒甚扰民当是时张浚赵闻以军兴窘于财用济一时之急耳今休兵既久内外无事自合更也魏良臣曰已令钟世明详之矣上曰须下本路漕臣方能尽其利害上又曰四川交子亦有弊如沈该称提之说但官中常有百万缗遇交子减价自买之即无弊矣己卯诏诸路州军以前举解试流寓终场人数纽计及土着合取放一人之数即与添解额一人或更分及流寓人少以士着所解人十分为率及三分亦解一人并通立为额已后人多不得过今举所取之数庚辰上曰朕闻蜀中银比江浙间过一倍如刘晏掌邦计懋迁有无低昂适中方是理财之术可令有司措置毋致枉费甲申执政进呈权刑部尚书韩仲通看详知郁林州赵不易便民五事内雷化等州民间纳苗多令折银扰民为甚欲令并纳正色上曰百姓足君孰与不足百姓之财乃国家之外府安可尽取但藏之于民缓急可以资国用乙酉诏林一飞送吏部与逺小监当差遣一飞既罢乃使其族人进士东投匦上书论进退大臣当以礼侍御史汤鹏举面奏礼为忠贤设使其姦诈如李林甫卢杞之徒自当明示典刑为天下后世之戒上谓大臣曰朕每览封章若其言可行即行之若其言非虽涉狂妄亦不欲罪其人葢所以来天下之言也今东书用意如此言路既有论列亦岂免行遣乃责一飞监髙州盐税东英州编管丁亥以监司多阙命侍从台谏各举尝任知通治状显着者二人仍保任终身犯赃与不职者与同罪庚寅参知政事魏良臣罢知绍兴府甲子国子司业王大宝乞委诸路监司覈实月桩名色立为定额及折帛钱量与裁减以恤下户上令户部看详因言大宝近又请放度牒殊未晓朕意人多以鬻度牒为利亦以延人主寿为言朕谓人主当事合天心而仁及生民自然享国长久如髙齐萧梁奉佛皆无益也僧徒不耕而食不蚕而衣无父子君臣之礼以死生祸福恐无知之民竭民力以兴建塔庙蠧民伤敎莫此为甚岂宜广也辅臣皆称善直祕阁辛次膺知婺州北使之议和也次膺上疏不报即请奉祠岁满不复再请阅十二年忍穷如铁石上始亲政即除知绍兴府未上㑹魏良臣出镇于是改命丙申侍御史汤鹏举言新添差通判秀州王韅寄居抚州恃势作威郡守监司听其使令如役仆隶毒流一州上曰此不可不痛治在祖宗朝革去五代苛法专以仁恕为本未尝真决一士大夫惟犯赃者不贷可令刑部约法重一作行遣庚子王曮送建昌军居住吕愿中封州安置殿中侍御史周方崇论曮以宰辅亲党妄作而愿中知复州日强买部民玩好古器纳于大臣遂得进擢故併谪之三月壬子三省言太学生系二千人为额闻在学不及三百人欲令礼部措置上曰学校人才所自出元祐中名臣最多实由仁宗养育之有素也近来学校虽设敎育有所不至每患人才难得可如所奏甲寅诏比缘军兴令宰相兼枢密使典掌机务今边事已定可依祖宗故事宰相更不兼领乙卯侍御史汤鹏举论江东安抚司参议官王歴桧之妻弟也寄居临州役使守令聚敛货赂公私被害江西安抚司参议官王墨卿熺之先生也摇唇鼓舌诳惑衆听招恩市权诏并罢之丙辰诏诸路转运司所差发解试官务在尽公精加选择如所差狥私及庸缪不当仰提刑司按劾御史台礼部觉察闻奏新通判湖州余佐主管台州崇道观龚釡并罢殿中侍御史周方崇论二人因交结王㑹与秦桧管庄苟贱无耻故皆黜之丁巳诏淮南边州有未可起税处令漕臣保明与放十年时诸州民户全未归业每岁旋乞展免起税朝廷虑其农种不时故特蠲之己未提举万寿观兼侍读万俟卨参知政事庚申执政奏铨试院获到怀挟者三人上曰铨试乃出仕之始将来宦显皆自此擢岂容冒滥当依法行以戒后来上又曰自来士人许带韵略多缘此杂以他书乃诏今后韵略及刑统律文等并从官给时试院吏卒于交卷启闗公然作弊后三日执政复以奏上曰此岂可不治近闻试院整肃士人极喜自此实学者进而寒畯之士伸伪滥者革而侥倖之风息矣癸亥侍御史汤鹏举言尚书右司郎中兼权户部侍郎钟世明便僻侧媚见李椿年为经界遂投名为干官见徐宗说与秦桧管庄遂谄奉宗说得尚书郎见丁禩往大平州修圩遂交结丁禩与之同往既归乃奉使四川还为浙漕又事曹泳泳败附魏良臣复除都司兼权侍郎良臣既罢世明慢骂萋菲略无操守祠部贠外郎兼权中书门下省检正诸房公事陈岩霄尝任秀州学舍为秦桧父立祠堂作记献颂叨求进取于是二人皆罢甲子三省奏内外阙官上曰既阙官卿等可略举所知自来多以亲故为嫌止不当如秦桧若非亲故何由悉知其所为但无私心可也遂诏除侍从两省各举所知乙丑诏近年士风寖薄儒户挟书代笔传义靡所不为负国家选举之意岂所望哉自今委监司觉察重寘于法务在必行东平府进士梁勋特送千里外州军编管勋伏阙上书论北事甚详且言金人必举兵宜为之备尚书省勘㑹前后累降指挥禁止不许伏阙今勋不遵约束故有违犯辄妄议边事理当惩戒故有是命丙寅诏讲和之策㫁自朕志故相秦桧但能赞朕而已岂以其存亾而渝定议耶自秦桧死金国颇疑前盟不坚㑹荆鄂间有妄传召张浚者其情益疑参知政事沈该乞特降诏书具宣此意万俟卨汤思退皆与该同乃下是诏夏四月己卯上曰昨诣景灵宫朝献见武学頽弊亦全无士人文武一道今太学养士已见就绪而武学几废恐有遗才祖宗以来武学养士自有成法可令礼兵部速条具以闻丙戌诏祕书少监杨椿着作佐郎赵逵周麟之同共编修神宗皇帝一朝宝训戊子先是尚书省言诸郡解额多寡不均诏礼部参酌均定申省取㫖及是进呈上曰解额窄处自当量与増添寛处却不可减皆欲优之也庚寅诏京西淮南贩买耕牛与免税三年用三省请也上曰闗市之征本以抑商贾如米面民间日用之物岂可收税今耕牛亦犹是也癸巳诏武学学生以八十人为额上舍十五人内舍二十五人外舍四十人置博士学谕各一贠未几诏学生以百贠为额甲午诏诸路州军自今不得奏祥瑞前一日执政奏事上曰前大理寺狱空不许上表称贺甚为得体比年四方奏祥瑞皆饰空文取恱一时如信州林机奏秦桧父祠堂生芝草其佞尤甚莲之双头处处有之亦何足为瑞麟凤瑞之大者然非上有明君下有贤臣麟凤之生亦何所取朕以谓惟年谷登可以为瑞得真贤实能可以为宝汉武作芝房宝鼎之歌奏之郊庙非为不美然何益于事丁酉上谓执政曰卿等接賔客有利害可行及人才可用者一一奏闻庶尽知民间利病因亦可得人才戊戌置六科以举士一曰文章典雅可备制诰二曰节操公正可备台谏三曰法理该通可备刑谳四曰节用爱民可备理财五曰刚方岂弟劳绩着闻可备监司郡守六曰知机识变智勇絶伦可备将帅命侍从岁举之如元祐中司马光所请先是侍御史汤鹏举言今明诏侍从各举所知臣辄条具六科以备采择乞俾荐者随其才而举之后有改节愿坐缪举之罪诏吏礼部讨论至是行下右正言凌哲言臣闻昔汉髙祖入闗悉除秦法与民约法三章耳所谓杀人者死实居其首焉司马光有言杀人者不死虽尧舜不能致治斯言可谓至当矣臣窃见诸路州军勘到大辟虽刑法相当者类以为可悯奏裁遂获贷配无他居官者无失入坐累之虞为吏者有放意鬻狱之幸贷死愈衆杀人愈多殆非辟以止辟之道也欲望特降睿㫖应今后诸州大辟若情犯委实疑虑方得具奏其情法相当实无可悯者自合依法申本路宪司详覆施行不得一例奏裁从之户部尚书韩仲通言今斗米为钱不满二百正宜积谷之时若别置仓廪贮积以一百万硕为额遇有水旱助给军食减价出粜实为经久之利从之仍以丰积为名礼部言今科科举欲并依旧法其乡饮酒礼愿行于里社者听从其便从之五月壬寅参知政事沈该为尚书左仆射万俟卨为尚书右仆射并同中书门下平章事知婺州辛次膺升秘阁修撰上因曰用人当尽公道若以私意喜怒取人则真材实能何由得进邪甲辰签书枢密院汤思退知枢密院事丙午起居郎吴秉信舍人王纶并试中书舍人中书不除舍人者近十年至是二人始有此授戊申诏故追复观文殿大学士赵鼎特与致仕恩泽四名辛亥言者论近年以来朝廷节取放免米麦菽豆柴薪耕牛力胜等税钱而不曽与减退税务课额欲将税务年额量与减免却重行裁减收税则例上曰此说极有理如米麦之属民所日用者既与放免若不量减年额则巧作名目重敛以求敷数反为民害可依所乞令户部措置立法甲寅右朝请大夫李邦献为荆湖南路转运判官邦献知抚州还入对言近年用事之臣险愎狠忌凡登对臣僚奏陈稍久或圣语有所询访阴即中伤是致臣下所陈类皆不切之务畏祸甚者至託疾在告望申饬臣僚凡有所闻尽言无隠从之遂有是命上览除目因谓大臣曰近缘遴选监司诸路稍稍有按发官吏不职者罚不患乎不行但赏典亦不可无今后郡守有治状显着者令诸司共奏当议褒奖如増秩赐金之类或与陞擢有赏有罚则善恶知所劝沮矣丙辰尚书左仆射沈该监修国史右仆射万俟卨兼提举实录院先是秦桧以监修兼提举自该卨并相始分监修及提举为二至今因之该谓桧专政以来所书圣语有非王音者恐不足以垂大训乃奏删之而取上即位至今通三十年纂为中兴圣语六十卷上之甲子御史中丞汤鹏举乞申严福建广东沿海铜钱出界之禁从之己巳前特进张浚度金人必败盟是月上疏曰今日事势极矣陛下将拱手而听其自然乎抑将外存其名而博谋密计求所以为长久欤臣诚过虑以为自此数年之后民力益竭财用益乏士卒益老人心益离忠臣烈士沦亾殆尽内忧外患相仍而起陛下将何以为策今天下譬如中人之家盗据其堂安眠饱食其间而阴伺其隙一日有间其舍我乎书奏执政不省六月癸酉御史中丞汤鹏举言陛下总揽权纲慎择郡守臣愚拟令郡守久任责以治效正当今之先务辅臣进呈上曰此在慎择监司监司得人举刺公则郡守之职自振矣由汉以来郡守有善政者多増秩赐金正不欲数易久任亦不可为定制沈该等曰欲令监司帅臣同共攷察课绩列衔保举再任仍令尚书省置籍上曰如此甚善甲戌宰执进呈祕书省校书郎黄中面对札子言自顷大臣用事屏弃忠良私眤憸人布在郡县不复以民为意自陛下一新百度监司郡守出于亲擢谓宜取法祖宗精选公忠明敏之臣每道分遣一人令徧歴郡县凡百姓之疾苦狱刑之寃滥财用之蠹耗官吏之贪污茍且与夫利之未兴害之未除者皆得条具以闻上纳之乃诏诸路监司躬歴所部询访亷察条具以闻当议黜陟御史台言因言章及告讦编置居住人曹泳等未见申到贬所乞令所在押发稽留者抵罪从之丁丑新知湖州程克俊参知政事戊寅沈该等奏今次科举臣等子弟亲戚并令归本贯就试因进早检㑹到祖宗典故干德六年陶邴中第邴乃翰林学士承㫖谷之子遽命中书覆试上曰往时秦埙中甲科所对策叙事皆桧熺语朕抑之置在第三不使与寒士争先祖宗故事今可举行遂诏贡院遵依咸平二年三月诏㫖所试合格举人内有权要亲族者具名以闻壬午诏故追复资政殿学士郑刚中特与致仕恩泽二名乙酉祕书省正字兼实录院检讨官叶谦亨面对言陛下留意场屋之制规矩一新然臣犹有虑者学术粹駮系于有司去取之间天理之所在惟其是而已取其合于孔孟者去其不合于孔孟者可以为学矣愿诏有司精择而博取不拘一家之说上曰赵鼎取程颐秦桧尚安石诚为偏曲卿所言极当于是降㫖行下丁亥流星昼陨戊子新湖南路转运判官李邦献入辞言监司以互察为名取索他司职事因而骚扰乞戒饬上可其奏因曰边方正要卿发摘姦赃选举循吏凡有便民事可直奏来丙午皇后宅敎授林同言太学养士千余人而月试人数或不及五之二良由知以科举为优不知以舍选为重如此则与方州取士何异恐非国家立学校之本意也欲望特降指挥诸州敎官惟许上舍登科人注拟庶几士子有所歆慕以舍选为荣诏吏部看详申省秋七月壬寅御笔蠲放民间一年丁绢之数计二十四万匹内十二万匹令内库支给本色以惠细民沈该等言昨降指挥止为免丁钱今陛下欲併与丁绢及绵全行蠲放圣恩寛大百姓蒙被实惠上曰不惟寛民力且不失信于民上又曰近得一雨甚可喜该曰只如今日蠲放民间丁绢便可召和气致甘泽丁未夜彗出井宿间戊申宰执进呈次上曰朕当避殿损膳以答天戒深虑朝政尚多阙失或民情疾苦无由上达可降诏述此意许士庶实封言务尽应天之实诏今后选人初改官令吏部依法注知县县丞差遣奏补承务已上人并须实歴亲民知县县丞二任方许闗陞通判言者论贵游子弟干求堂除便用堂官差遣理当亲民故也庚戌尚书左仆射沈该属以星变引咎上曰天象亦有常数此亦无益但思所以应天实德以消天变可也该曰臣等当协心讲求阙失民间利害圣虑所及亦乞宣谕臣等奉行上又曰据所临分野当在秦晋间然朕以天下为忧岂间逺近耶御史台主簿李庚言国家立荐举之法将以捜罗人才激劝士类尝闻谢泌居官每发荐牍必焚香望阙再拜曰今日老臣又为陛下得一士矣其不负君上如此比年以来士大夫经年不剡一奏以待权臣不时之须阁部不举一人以为子孙换易之地甚至闗陞改秩各有定价交相贸易如市贾然是以亷隅之吏絶意于荣涂而姦赃不逞之辈侵渔公上掊敛百姓日营包苴之计其弊有不可胜言者欲望明立法禁应买卖举状之人取者予者各坐赃论诏令有司立法其后刑部乞依荐举受财法施行从之癸丑诏臣民封事及监司守臣条具便民事件言刑狱财计者各委本部看详余并委中书舍人吴秉信王纶权给事中凌景夏仍添差权礼部侍郎贺允中分轮看详务要详尽乙卯沈该等言夜来星象全然退减陛下尚未御正殿臣子之心实不自遑上曰虽渐次消弭朕方忧惧恐未须如此当与卿等交修不逮上荅天戒耳上又曰往时士子或因上书忤秦桧意押往本贯或他处听读不曽检举施行该曰圣虑及此寒士之幸也诏故赠右谏议大夫陈瓘特赐谥忠肃先是上谓辅臣曰近览瓘所着尊尧集无非明君臣之大分深有足嘉易首干坤孔子作系辞亦首言天尊地卑春秋之法无非尊王王安石号通经术而其言乃谓道隆德骏者天子当北面而问焉背经悖理甚矣瓘宜赐谥以表之丙辰夜彗星没丁巳宰相沈该率百官拜表请御正殿复常膳诏不允表三上许之戊午诏近令诸路监司守臣条具便民合行寛恤事件提㸃刑狱官亲行决狱缘四川去朝廷逺尚虑奉行灭裂致实德不能及民可令制置使萧振总领财赋汤允恭催督如奉行弗䖍按劾以闻当重寘典宪辛酉夜天雨水银八月壬申宰执进呈大理寺主簿郭俶转对论差役事上曰自有成法不须更改今朝廷法令无不具备但当遵守比来轮对及之官得替上殿官多是无可奏陈致有率意欲轻变成法有司看详尤宜详审朕观汉史曹参遵萧何画一之法而汉大治葢何所定律令既已大备若徒为纷更岂所谓治道贵清静耶癸酉程昌时知桂阳军代还论州县科配被于细民而不及于豪右上谓大臣曰科敷不均最为民害出榜之说朝廷累有指挥唯是官吏为姦恐民间尽知数目不得而欺隠所以不肯出榜耳上又曰临安民有纳本户绢一匹被退因询之云官中以不经揽户不肯交朕令人用钱五千五百买之乃好衣绢已令韩仲通根治近在辇毂尚尔外方想不胜其弊也乙亥右正言凌哲论改官之弊憸巧之徒多行贿赂荐章一纸隂求先容有费及五六百千者欲革而正之以増考第减举贠为救弊之术上谓大臣曰祖宗旧法未易轻改在祖宗朝凡事悉本仁恕未尝真决一士大夫惟于赃罪则不贷葢以赃罪害及衆不可不治故在法所举之人犯赃举主当与同罪然自来不曽举行故人不知所畏但严举官之令有犯者必与施行则人自知畏前弊自可革沈该等曰陛下察见弊源如此臣等谨当遵禀诏秦埙郑时中秦焆秦焞沈兴等所带阶官并易右字曹冠周寅郑縜并駮放先是淮东提举朱冠卿应诏上书论故相当权私于子孙私于族里亲戚私于门下憸人秽夫滥窃儒科复占省额乞于曹冠等八人阶官以右易左俾正流品却将向来侵取人数复还今举额诏侍从台谏看详中丞汤鹏举言冠卿所请委得允当但以有官人赴试者合带右字如无官人赴试者合行駮放庶协公论故有是㫖其后又駮放曹纬一名辛巳新荆湖南路转运判官李邦宪直祕阁新知秀州张偁为两浙路转运判官壬午上谕大臣曰新除二漕臣卿等可召至堂中面谕与近屡降寛恤事件令遍诣所部税赋之足否财用之多寡民情之休戚官吏之勤惰悉加访闻如有奉行弗䖍职事不举者并按劾以闻庶几可以警动诸路使皆知所视傚癸未宰执进呈淮南漕司具到米价最贱处每斗一百二三十文上曰昨闻淮南米贱朕恐伤农故欲乘时收籴以惠民今米价如是则未须急候价减每石亦不下一千至时若户部无钱朕当自支一百万缗令收籴也甲申言者乞令侍从官考察县令政绩上曰此不须行侍从何缘遍知县令能否兼已委逐路监司考察闻奏矣上又曰大率赏罚须当并行政治显着者即与陞擢无状者即与降黜则善恶知所劝沮乙酉沈该等奏今岁科举极整肃有传义挟书者扶出上曰朕于此事极留意异时宰执侍从皆由此途出若容冒滥所谓拔本塞源也己丑诏蠲建康府绍兴二年以后至二十年终积欠内库折帛钱二百三十三万余缗绢二十万七千余匹以守臣张焘建言累政以来积年拖欠岁久无所从出上特恩也辛卯参知政事程克俊提举临安府洞霄宫左朝散大夫景箎言四川虚估之数诏户部看详来上后二日宰执进呈次上曰景箎所论须量与减损若令看详虽行下数十次何益莫若便令总领所契勘合蠲减数目具申朝廷庶几民受实惠朕自即位以来如土木玩好边事钖予未尝一有妄用凡以为民而已甲午尚书吏部侍郎兼权尚书张纲参知政事丁酉宰执进呈右正言凌哲论上饶知县李维秬不法上令放罢取勘上又曰近监司殊不举职州县官有犯台谏论列得实监司亦不加罪自今有犯监司若不按发并当行遣或降官或罢任使之知畏诸路行遣三两人即无不举矣九月庚子朔奉国军节度使开府仪同三司吴璘领御前诸军都统制职事判兴州自建炎以来未尝有使相为都统制者故改命之璘尝自着书号兵要大略谓金人有四长我有四短当反我之短以制彼之长葢彼之所长曰骑兵曰坚忍曰甲重曰弓矢吾当集蕃汉所长而用之故以分队制其骑兵以番休迭战制其坚忍制其甲重则劲弓强弩制其弓矢则曰以逺尅近以强制弱其说甚备至于阵法有图而无书焉诏自今州县官赃私不法监司失按察者令刑部具名取㫖辛丑沈该等奏安南人欲买捻金线段此服华侈非所以示四方上曰华侈之服如销金之类不可不禁近时金絶少由小人贪利销而为泥甚可惜天下产金处极难得计其所出不足以供销毁之费虽屡降指挥而奢侈之风终未能絶须申严行之诏増置太学正录各一贠乙巳翰林学士兼侍读陈诚之同知枢密院事己酉初潼川府转运判官王之望被朝命措置铜山县铜事乃籍匠户置场烹鍊仅得五百斤之望乃请岁以六千斤为额遇闰増五百斤从之壬子诏诸路监司守臣条具到裕民事令给舍看详以闻癸丑右朝奉郎邹栩追毁出身除名勒停送吉州编管栩知处州犯入已赃为右正言凌哲所按法寺当流三千里宰执以狱上上曰是入已赃否沈该曰据按是入已栩乃浩子上曰浩元祐间有声称其子乃尔遂蹙頞久之曰既犯赃法不当赦可特免真决仍永不收叙上又曰朕观祖宗时贜吏多真决迩来殊不知畏卿等可令有司检坐祖宗朝行遣赃吏条法下诸路先行戒谕使之晓然皆知祖宗立法之严自后有犯当依此施行必无少贷甲寅尚书省检㑹天圣绍兴真决赃吏指挥诏刑部镂板行下戊午诏自今用举士改官闗陞人令吏部置籍被举人犯赃其举官具名取㫖施行如已被人论讼及他司按发台谏论列即不许旋行首举上以吏徇私受赇妄举者衆故条约之庚申知临安府蔡嶷请对上谓大臣曰朕当谕以束吏姦即还商贾物货及木植价钱勿留民讼如见得曲直即当面裁决其他如御膳之属近来未尝取办虽用片纸亦不责其供应沈该曰今日天府之弊莫大于此三者陛下爱民如此天下幸甚甲子知枢密院事汤思退言祖宗旧制枢密院奉圣语则副使录之比岁不举行欲依旧制闻语恭即书记同时政记上进降付史馆从之丙寅上谓沈该等曰大理寺人命所系近闻吏多受赇最为不便不知请给比京师如何若禄薄须量増然后可责其守法已而户部言欲据见请十分为率量増三分上可之戊辰御史中丞汤鹏举言法者天下之所通用例之所传乃老姦宿赃祕而藏之以舞文弄法贪饕货赂而已不用法而用例古未之闻也若刑部之所以㫁罪吏部之所以驭吏最为剧曹此正猾吏可以上下其手而轻重其心者伏望明诏吏刑部条具合用之例修入见行之法以为中兴之成宪从之后四年乃成冬十月辛未沈该等奏近以内敎有司依年例供进赏赉物帛有㫖退还者半仰见陛下俭德上曰赏赉何必许数如此撙节岁中自可省数百万缗该曰陛下每事省约以寛财赋天下幸甚癸酉知随州田孝孙直祕阁以京西诸司言其公亷俭素流移安业也是日中书门下省检正诸房公事陈正同入对言县令之职最为近民惩戒既严而不旌异循良恐亦有所未至望令诸路监司採访拔擢一二不次用之庶几威惠兼行人知劝沮上曰卿言正合朕意早方有一郡守为监司所荐已令除职因任仍俟更终陞擢之矣乙亥诏以蜀去朝廷逺郡守尤须得人令监司帅臣各举知县资序以上堪充郡守者二人制置总领提举茶马各举三人犯赃及不职与同罪令尚书省置籍甲申沈该等奏昨日进安奉皇太后回銮事实礼物陛下悉退出不受皇太后圣性节俭而陛下仰能承顺太后之美天下幸甚上曰宫中别无使用自不须许多礼物皇太后今年七十七岁而步履康健如五六十岁人自古帝后无有也丙申宰执进呈秀州守臣邓根按崇德知县林善问不法科借折帛钱事诏罢善问仍取勘上曰科借钱若一一在官犹可恐因而入已大抵赃吏最为民害今后须尽追赃物不然自谓虽得罪犹不失为富人无所惮也丁酉诏前特进张浚依旧令永州居住俟服阕取㫖先是浚奉母丧归葬于蜀行至江陵㑹以星变诏求直言浚虑金数年间势决求衅用兵而吾方溺于宴安谓敌可信荡然莫之为备沈该万俟卨居相位尤不厌天下望朝廷益轻虽在苫块不得不为上终言之乃复上奏大略言向者讲和之事陛下以太母为重耳幸而徽宗梓宫亟还此和之权也不幸用事之臣肆意利欲乃欲翦除忠良以听命于敌坐失事机二十余年有识痛心臣愿陛下深思大计复人心张国势立政事以观机㑹未絶其和而遣一介之使与之分别曲直逆顺之理万俟卨汤思退见之大恐以为敌未有衅而浚所奏乃若祸在年岁间或笑以为狂御史中丞汤鹏举即奏身在草土名系罪籍要誉而论边事不恭而违诏书岂复能为国家长虑却顾徒以闲居日久惟几复用耳故有是命闰十月丙午诏亷州岁贡珠虽祖宗旧制闻取之颇艰或伤人命目今可罢贡蜑丁纵其自便翌日上谓宰执曰朕尝读太祖实录见刘鋹进珠子马鞍太祖知鋹所採珠子甚多日役蜑丁数千人死者不少朕以谓珠子非急用之物既是难得且伤人命故特令罢贡以为一方无穷之利己酉刘伯英特勒停送连州编管以右正言凌哲论其谄附秦桧在江西湖南赃滛僭侈也辛亥尚书省请以去年十月二十二日以后朝廷所行寛恤事件编类成册镂板颁降从之壬子徽猷阁直学士致仕胡寅卒于衡州寅既退居乃着读史管见三十卷论周秦至五代得失其论甚正葢以蔡京秦桧之事数寄意焉其书今行于世甲子尚书吏部郎中孙道夫试太常少卿道夫入对论蜀中税绢之外有和买有预俵又有激赏而蜀民尤以激赏绢为苦税米之外有逺仓有和籴又有对籴而蜀民尤以对籴米为患以至咸泉退缩盐额顿亏酒徒零落课息欠少破产失业比比皆是有司务増茶额以求羡余禁系山氓使输虚息欲革其弊虽捄焚拯溺不足以喻其急也上感其言诏制置使司相度闻奏而道夫有是命十一月甲戌权礼部侍郎辛次膺言今诸路岁入数目实多使有以理财而其入无欠有以节财而其出有节则岂特财用充足葢将储蓄沛然有余矣愿诏左右司同户部取朝廷一岁中出入之数其入数拖欠失陷者严立谴罚其出数则更加裁酌立为之数不得増添上曰此诚今日急务然止有三说生财理财节财是也比年生财之道讲求略尽唯理财多因官司失职致有拖欠使州县得人必不至此若节财则用莫大于给军既有定额无从裁省今便当撙节不可妄费遂令吏部侍郎陈康伯户部侍郎王促大理少卿陈章同措置壬午上谓大臣曰近太学试补弟子贠中程者诗赋多而经义少数年后恐经义科废矣宜令兼习经义沈该等请俟省试毕上可之丙戌尚书省言被㫖裁减吏额法行当自近始乞裁定三省枢密院近来所添名额于是六曹寺监百司各以旧额及新置人数来上朝廷悉加裁损焉癸巳吏部贠外郎王希亮言国家取士词赋之科与经义并行比学者去难就易竞习词赋罕有治经至于周礼一经乃絶无有望自今经义文理优长合格人有余许将诗赋人材不足之数通融优取仍以十分为率不得过三分从之十二月癸丑尚书右仆射万俟卨上重修贡举敕令格式五十卷看详法意四百八十七卷甲寅罢江淮等路提㸃坑冶铸钱司以其事付转运司己未宰执闻进呈殿中侍御史周方崇论陈惇赵迪之贪暴无耻上曰朕见人才难得未尝不留意爱惜每谕台谏以风闻言事不可容易须再三询访朕惟言者之听岂可不审庚申上谓大臣曰昨下诏求言四方之士陈献甚多朕一一披览所言利害极有可取宜择其议论尤切当者量与推恩庶几有以劝之时应诏者甚衆而后省以敕令所删定官杜莘老新黄州州学敎授潘慈明为首乃各循一资秘书省着作郎兼普安恩平郡王府敎授黄中言恩平郡王讲礼记终篇诏令讲易时王府官龙渊已亲幸他敎授或与之过从觞咏中独未尝与之坐朝夕见则揖而退其后他敎授多蒙其力而中独不徙官辛丑绍兴二十七年春正月戊子诏侍从各举宗室京朝官材识干治者二人特与召对初朝廷岁于江浙湖南福建诸州市军器物料而州县以无本钱率于人户物力钱上敷纳民甚苦之甲午诏皆以县官钱偿其直乙未诏两省台谏侍从有服亲省试合格者令礼部具名以闻自是遂为故事二月丁酉朔诏自今国学及科举取士并令兼习经义诗赋内第一场大小经各一道永为定制壬寅江南东路提㸃刑狱公事徐天民劾信州守臣周葵不恤郡政上谓宰执曰大抵元歴知县谙政事然后付之一郡必优为之今周葵止因昨在言路好论事遂得虚名魏良臣力荐之及治郡乃不职与宫观宜矣甲辰诏试中武学生依监学例给绫纸丁未权尚书礼部侍郎辛次膺试给事中自巫伋迁后给事中不除者七年张子华除名勒停送万安军编管仍籍没家财子华尝提举广南市舶言者奏其赃汚不法遣大理寺丞莫蒙即广州鞫之法当绞故有是命礼部贡院奏应博学宏词科左迪功郎周必大合格诏堂除建康府府学敎授普安郡王见其所试以为有掌诰才大善之壬子宰臣沈该等言太庙仁宗英宗两室前柱生芝草欲率百官拜表称贺许之戊午御史中丞汤鹏举参知政事鹏举为台官凡一年有半所论皆秦桧余党他未尝及之三月己巳侍御史周方崇请京局改官并先注知县上以问宰执沈该曰选人改官后涉歴亲民实为良法上曰徽宗尝言仁宗朝每除执政大臣必先问曽歴亲民否葢亲民则能通世务置之廊庙天下利病知过半矣此朕昔年恭侍亲闻玉音诚可谓万世法也遂从之丙子宰执进呈从官所举人材诏并赴行在诏两省官依侍从荐所知丙戌上御射殿引正奏名进士唱名先是御笔宣示考试官曰对策中有鲠亮切直者并寘上列以称朕取士之意时王十朋首以法天揽权为对阎安中策言太子天下本臣愿陛下㫁自宸衷蚤正储位以系中外之望详定官定十朋为第九编排官孙道夫奏其词语鲠切上览之前三日谓大臣曰今次举人程文议论纯正尤多切直自此人才极有可用翌日又谓大臣曰昨览进士试卷其间极有切直者如论理财则欲省修造朕虽无崇台榭之事然喜其言直至论销金铺翠朕累年禁止尚未尽革自此当立法必禁之去年交趾献翠毛五百尾朕未尝用当焚于通衢汤思退进曰陛下旌直言以冠多士焚翠羽以革侈靡皆盛德事时上临御久主器未定大臣无敢启其端者安中对策独以储贰为请上感其言擢安中第二遂赐王十朋等四百二十六人及第出身始蜀人之未集也上数有展日之命沈该奏天时向暄恐陛下临轩不无少劳乞一面引试后有至者臣等策之中书定其髙下上不许曰三年取士朕岂惮一日之劳耶及唱名至安中及第三人双流梁介上连举首谓该曰如何该大惭悚丁亥特奏名进士李三英等三百九十二人武举进士赵应熊等十五人特奏名一人授官有差应熊武艺絶伦且试南省为第一人上谓大臣曰今次魁选文武皆得人应熊弓马甚精文字亦可采朕乐于得士虽终日临轩不觉倦也诏自今宫人以销金铺翠为服饰者令会通门讥察犯人追赏钱千缗经手转入皇院子等并从徒二年科罪用王十朋之言也己丑诏减三川对籴米十六万九千余硕䕫路激赏绢五万匹两川绢估钱二十八万有奇又减茶引钱九十五万余缗上谓宰执曰前日下有司详其事正欲知向后兵食无阙使民被实惠若无以善后恐又别有改更非所以裕民初讲利害想四川之民日望蠲免今此足以慰其心矣辛卯守尚书右仆射同中书门下平章事万俟卨薨甲午除民间买卖耕牛之税夏四月庚戌宰执进呈赵逵所荐士上曰三吴才行之士往往知其姓名惟蜀中道逺其间文学行义有可用者不由论荐无由得知前此数年蜀中仕宦者例多隔絶不得一至朝廷甚可惜也自秦桧专权深抑蜀士故上语及之沈该曰近日蜀中士大夫多被荐举已得㫖随材召用上曰甚善壬子权尚书刑部侍郎张礿降一官放罢先是礿奉诏荐主管官告院鲍喾召对而人才凡下上谕大臣曰朕不能尽识天下多士故令侍从台谏各举所知若不精审非朕求才之意乃罢之已未玉牒所进呈太祖太宗魏悼王三祖下仙源类谱壬戌进呈阁门只候赵应熊拟江南东路安抚司准备差遣上宣谕曰朕观应熊所试弓马文字皆有可採可谓有用之才汤思退曰应熊初入仕且以帅司准备将处之以养资望上曰善五月丙寅敷文阁直学士左承议郎四川安抚制置使兼知成都府萧振特转左朝奉大夫落直字上以振治蜀有声执政请进一职迁四官上曰四川善政前有胡世将今有萧振振蠲减重赋蜀人安之近荐武帅又皆得人可除直学士戊辰上谓辅臣曰今四方无事当以民事为意监司郡守不可不得其人辅臣进呈湖南转运司奏知长沙县常禋名臣之后修㓗自持束吏爱民衆所称誉诏进禋一官俟任满与陞擢壬申上谓沈该曰顷蜀中岁贡锦绣帟幕虽民之幼女亦追以供役作其扰如此朕令止之蜀人极喜近又减四川民输至一百二十余万民力必稍寛矣癸酉兴化军免解进士彭与进所着周易解义及神授图大极歌诏特补下州文学己卯新明州州学敎授郏次云入见奏请守令阙则择清望官台谏阙则择郡邑循吏为之上谓大臣曰朕用人正欲内外适平如监司守令治状显着不必一一召来当赐秩赐金且令久任遂以次云行国子录六月戊戌西川安抚制置使兼知成都府萧振卒振再守蜀凡二年时利州旧宣抚司有积缗二百万守者密献之朝下制置司取拨振曰此所以备水旱军旅也一旦有急是又将取于民请于朝留其半比卒蜀人思之甲辰宰执进呈秘书省着作佐郎黄中转对言仰惟神宗皇帝即位之初厉精求治常虑万事之几不能徧烛首举旧章每遇起居日俾百寮转对陛下厉精庶政无异于神宗之用心故百寮转对至今行之未尝废也然而二十年间大臣专恣好佞恶直一时习尚往往以言为讳凡所建明不过毛举细故以塞责而已如神宗皇帝所以诏告丁宁葢未之有也臣谓陛下宜追述神祖之意特降诏书申饬在位自今以往应转对之官有所开陈要在竭诚尽忠切于治道毋得蹈常袭旧排摭细微以应故事然后陛下观其人择其言而为之虚心访问俾得以尽其情实积日累月庶几有补于万一则旧章不为虚设矣上览疏曰中所论极当大抵转对之法恐朝政阙失民间利病有不得上闻者皆当论奏自秦桧当国转对之名虽不废而所轮者不过大理寺官数人攟摭细微姑应故事而已初无鲠切有及于时事者如此则缪悠之谈何补于国今中所言颇合朕意可令士大夫知之戊申知枢密院事汤思退守尚书右仆射同中书门下平章事壬戌祕书丞杨邦弼校书郎陈俊卿并兼普安恩平郡王府敎授俊卿为学官多所裨益一日普安郡王习毬鞠俊卿微诵韩愈谏张建封书以讽王即诵全文不遗一字俊卿退而喜曰王聪明而乐从谏社稷之福也秋七月庚午王师心言鼎澧归崃产茶民私贩入北境利数倍自知戾法不顾因去为盗由引钱太重贫不能输故抵此望别创凭由轻立引价既开其衣食之门民必悔过改业而盗自弭矣上览疏谓宰执曰茶盐禁㩁本为国用所需若财赋有余则摘山煮海之利朕当与百姓共之姑遵旧制可也户部侍郎林觉言国朝庆歴以来岁铸钱一百八十余万缗其后亦不下百万如前年犹得十四万缗去年犹得二十二万缗而提㸃司官吏徒縻禄廪朝廷罢之但付之漕司议者以为诸路物料有无不等运司不相统辖无以通融鼔铸欲出户部钱八万缗为饶贑韶三州铸本委各州通判主管漕臣往来措置今岁权以二十三万缗为额即不得复以旧钱代发从之江南西路转运判官黄仁荣知衢州荆湖北路转运判官杨沂移江西路上览除目曰监司守臣席未及暖已辄更易不惟迎送劳费而官吏军民于刑敎狱讼亦莫知所适从自今悉令久任辛未下诏戒敕汚吏癸酉下诏戒饬监司郡守举劾守令毋得观望当路狭情徇私有赏有罚朕当信而必之丙戌御药院言永祐昭慈等欑宫帝后生辰酌献所用铺翠镂金花乞以药玉叶漆金纸代充从之时上禁销金铺翠甚严自禁中始八月甲午三省疑京西转运副使霍蠡知潭州同知枢密院事陈诚之言蠡有风力必能为陛下办事但京西难得其人闻知鄂州熊彦诗久谙军中事可以除代上曰蠡歴官多年在京西尤镇静彦诗累任郡守此二人皆可用朕思今天下无事惟在留意监司郡守卿等皆持公心商确人才朕谓虽未尽得人将见十得七八矣诚之曰臣获与庙堂末议虽迂愚无取至于进拟人才实不敢萌私意上曰朕用卿为执政已及一年卿见朕听㫁之际曽有一毫私意否诚之曰陛下无私如天地臣夙夜奉承实千载之遇也乙未参知政事汤鹏举知枢密院事丁酉诏重修宗学用宗丞吴景偲请也辛亥诏诸路换给不尽僧道度牒并纳礼部用三省请也上曰昨权礼部侍郎贺允中上殿朕问即今僧道之数允中言有僧二十万道士才万人朕见士大夫奉佛其间议论多有及度牒者朕谓目今田业多荒不耕而食犹有二十万人若更给度牒是驱农为僧且一夫受田百亩一夫为僧即百亩之田不耕矣佛法自东汉明帝时流入中国终不可废朕亦非有意絶之正恐僧徒多则不耕者衆矣己未汤鹏举奏前日罢坑冶铸钱司归诸路转运司必能就绪上宣谕曰此一事朕询之士大夫亦无他说独王珪再有章疏朕谓凡有建立人各以所见相可否归之至当而后可若一人唱之百人和之事或未当朕则何取庚子诏置提领诸路铸钱官于行在命侍从或卿监一贠置官属二贠九月癸酉参知政事张纲罢知婺州吏部尚书兼侍读陈康伯参知政事戊寅诏淮南京西湖北路州军自绍兴十四年至二十七年合起内藏军䌷绢钱帛可并与蠲免日后合起发数目令逐路提刑转运司官亲巡所部度量事力开具的实合发纳分数以闻自来年始先是诸路久逋内藏库绍兴甲子以后合发上供钱帛上欲悉与蠲之以谕宰执沈该曰昔唐𤣥宗有云朕虽瘠天下肥矣大哉王言此所以致开元之治也朕有取焉朕约于奉已内帑未尝妄费一金边郡所欠故多然户口未复责输实难可悉与蠲免癸未夜雷乙酉新知汉州于霆入辞上曰蜀中地逺卿至官有民间疾苦利病一一奏来仍须速行不宜缓也丁亥秘书省校书郎叶谦亨言祀典散佚望酌景德故事命礼官及祕书省取祭祀之式勒成一书目曰绍兴正辞录以为彞制从之冬十月丙申上曰朕在京师时惟开封府颇类外官官司如大理寺御史台法令严密官吏谨畏无敢干以私者自渡江以来大理寺治狱官吏极有姦弊至于容情请託贿赂公行玩习既久理宜惩革乙巳以讲筵读三朝宝训彻章燕儒臣始用化成殿乐侍读王师心因讲毕奏曰祖宗创业垂统所以长虑却顾为万世子孙之计甚备熙宁大臣私意改作流毒至今不可不监又言帝王之于史其要在于观得失究治乱今进读汉书愿摘切于治体者读之己未上谓宰执曰近臣僚献利害往往各述己见未必知有无见在之法自今宜令有司讲究详审无轻改祖宗成宪汤思退等曰臣僚奏请不惟未详条具固有便于一方而不可行于天下岂容轻议改法当依圣训行之辛酉诏四川制置司总领所转运常平司各具所部州县有无旱伤闻奏如有旱伤即行减放仍以旧宣抚司桩积钱米赈济之十一月癸亥朔诏减福建路转运司钞盐钱每年八万缗初提举常平茶盐事张汝楫乞行钞法上问同知枢密院事陈诚之如何诚之曰闽中山溪之险细民冒法私贩虽官卖盐犹不能絶若百姓卖盐岂无私贩之弊第恐不尽请钞则有亏额上曰中间福建曽用钞法未几复罢若可行祖宗已行之不待今日正如万户酒前日欲㩁者甚多然竟不可行大抵法贵从俗不然不可经久时福建岁认钞钱三十万缗乃诏减八万自此漕司及州县稍舒不复抑售于民矣乙丑太常少卿充贺金国正旦使孙道夫合门宣赞舍人充副使郑朋辞行道夫既至敌廷金主亮诘以闗辅买马非约始欲败盟己卯刑部奏百姓张璘等用药杀人劫取官纲公事上曰此罪当死古者用刑贵情法相当祖宗以来好生之德间有用例贷死刑者然不可为常茍当死而不死无以禁暴戢姦恐杀人愈多非爱民之道也辛巳右正言何溥请特召大臣毋庸数易郡守上谓宰执曰此论切中时病近亦有因事移易者今非甚不得已且令成资汤思退曰岂惟郡守监司亦然昨因近臣荐除监司至春间往往当替欲于卿监郎官中择资浅者令中外更代皆至成资而罢上曰如此不惟免迎送之扰亦可革内重外轻之弊矣丙戌进呈给事中贺允中封駮吴国长公主女夫直祕阁郑珙陈乞转官添差浙东帅司参议官事上曰命下逾两旬郑珙已被受差遣敕矣宰执退召允中至堂面谕圣㫖允中申执所见不欲中易翌日再进呈上曰虽稍后时所论极有理当曲从之所降转两官指挥更不施行丁亥知枢密院事汤鹏举罢为资政殿学士提举在外宫观免辞谢以殿中侍御史叶义问累疏论其罪寻诏落职己丑宰执进呈次雪大作沈该等称贺上曰前此久雨深以为虑幸而谷价不至腾踊今得此雪来年二麦必大丰稔也十二月乙未权吏部侍郎凌哲以汤鹏举所荐不自安乞守小郡上曰朕尝与台谏论大臣出处或以罪去但及其身足矣至所荐引当观其人若不问贤否一切斥逐是使之为朋党非公正之道也诏诸路帅臣监司于本路武臣大使臣已上及见任寄居歴任有劳効之人每岁各举二贠以备量才任使两浙转运副使赵子潚言被㫖措置镇江府沙田欲选官打量随地肥瘠轻立租课就令佃人耕种所有已前收过租利不少依条合尽行追纳入官诏人户冒佃积年收过租课时免追纳其田疾速拘收措置甲辰上谓宰执曰监司郡守固当久任然其间老病之人难以使之在职葢移易不过有迎送之扰而废弛则贻患于一路一州利害孰为轻重今后有如此等可与宫观理作自陈壬寅绍兴二十八年春正月壬午罢广南十州岁科黄河红藤钱二千九百余缗是日雷甲申上谕大臣曰比既诏监司刺举守令而监司贤否勤惰将使谁察之宜为立法乃诏监司贪堕不法台谏自当弹奏其治状显着之人令台谏侍从三人以上公共推荐三省考察取㫖丙戌太府寺丞郑知刚提举两浙东路常平茶盐公事知刚入辞上以其老病増剧谕大臣曰监司非养痾之地可改授一差遣遂以为江南东路安抚司参议官庚寅上谓辅臣曰闻闽中民户输纳苗米每斛为钱八千有诸同知枢密院事陈诚之曰近岁有之上曰闽中米斛几何诚之曰三千上曰使此钱悉以助国犹恐有伤于民况资州县妄费乎其令以实直取之二月丙申同知枢密院事陈诚之为知枢密院事先是诚之因奏事上曰卿文人读书乃知兵务如此之熟遂进用之乙巳尚书工部侍郎王纶同知枢密院事三月辛酉朔日有食之隂云不见宰相欲率百僚称贺御笔日月薄蚀乃上穹垂戒而有司以隂云不见欲集班拜表称贺殊非朕寅畏天威之意令毋得称贺翌日宰执共赞所降诏语上曰朕德薄不足以格天隂云蔽日葢偶然耳至于时雨霶霈此乃可喜也甲子福州童子庄大成十岁能诵经史书上谓辅臣曰朕即位以来童子以诵书推恩者多矣未闻有登科名显者何也诏免解罢之丙寅雷丁卯玉牒所上三祖下仙源积庆图祕书少监曽几等上神宗宝训一百卷丙子宰执进呈殿中侍御史叶义问言宰执侍从荐引人才须先赴都堂审察乃令上殿上曰天下人才若非宰执侍从荐引朕亦何缘尽识俟召到并令引对不须审察但临时除授足矣近来士大夫以内任为荣以朕观之正当以民事为重或监司郡守有阙可择行在官更迭补外其外官有奉法循理实惠及民者亦须召擢庶几内重外轻之弊可以渐革乃诏今后侍从以上荐引人才并须文行相副治绩昭着务得实才以详延之意戊寅诏曰朕式稽古训为官择人均治内外可今后侍从有阙通选帅臣及第二任提刑资序曽任郎官以上者卿监郎官阙选监司郡守之有政绩者并须治状昭着及有誉望之人卿监郎官未歴监司郡守者令更迭补外在内官除词臣台谏系朕亲擢余并须在职二年方许迁除庶内外适均无轻重之偏职业修举有久任之效以副朕重民事之意甲申内藏库言湖婺州所起绫罗率纰薄不堪三省拟欲退换上曰此皆民所输纳若却回其物未必及民必致重扰朕不欲如此第令薄惩两州受纳官可矣夏四月丙申诏文臣中大夫至朝奉郎武臣武功大夫至武翼大夫陈乞致仕亡殁在出敕前而不曽犯入已赃及私罪徒者许荫补即亾殁在致仕后或已致仕而未亾殁之人但不犯入已赃即许荫补用权吏部尚书王师心请也自是犯私罪徒之人皆得以遗恩任子矣甲辰福建转运判官赵不溢奏南劒州禁军作閙上曰治军与治民不同又事有虽大而可阔略虽小而不可贷者顾其情如何耳此岂可姑息自今有犯但当行法更当精择守臣使任其责五月癸亥严州遂安民江大明等作乱犯衢州官军获之是日以闻上曰既已获贼赏宜速行若稍缓即失信于人无以示劝既又奏赏事上曰土豪赏太轻宜加一等朕于赏典必务从厚不然无以劝功又不可滥若厚赏而复滥尤非劝功之道也庚午权户部侍郎徐林奏版漕调度阙乏上谓大臣曰祖宗以来所用亦广未闻不足今朝廷无他浮费于经费中又务从约而有司每告乏何也孔子曰百姓足君孰与不足藏之于民犹外府也为今之计但当裁节不可取之于民甲戌宗正少卿杨偰乞将取应宗子比府监进士理年免举上曰此自有成法遵守可也祖宗以来若可行不至今日矣丁丑起居舍人洪遵请以经筵官除罢及封章进对燕㑹钖予讲读问答等事悉行编录以迩英记注为名从之自是年秋讲始是月金主亮谋欲再修汴京而徙居之为南侵之衅六月壬辰入内修武郎蒋尧辅除名不刺面配新州牢城尧辅为永祐陵都监以不法属吏当死上因谓辅臣曰朕待内侍加严故比前犯法者少以此知人主之于臣下以严御之者乃所以爱而全之也癸巳礼部言目今诸州保明到童子乞试者欲依祖宗典故并送国子监试验讫如合格者送中书宰执聚㕔舍人挑试又合格者取㫖推恩从之是日流星昼陨丙申诏以盛暑遣翰林医官四贠遍诣临安府城内外诊视居民合用药于和剂局应副俟秋凉罢是日嘉陵江水溢入兴州城坏栈道利州大安军皆被水甲辰枢密院都承㫖陈正同言诸路奏谳死囚例多降配非是上曰刑罚非务刻深欲当其罪若专事姑息废法用例则人不知畏非所以禁暴戢姦卿等可谕刑部常令遵守成宪秋七月辛未右正言何溥言近朝廷择取敎授通判之阙于部以为堂除臣独惜夫士大夫之才有长于为邑者而置之无用之地使百里之民不见由求卓鲁之政甚可叹也望用建隆天圣故事择大县阙为堂除上谓沈该曰朕谓天下事治其末者不若治其本县令末也监司郡守本也若监司郡守尽得人则县何患不得人卿等为朕择监司郡守足矣既而吏部请依故事遇堂除知县下本部取阙供给视诸州签判余如溥所请从之戊寅起居舍人洪遵面对论铸钱利害大略谓今钱宝不惟销毁作器用而南过海北度淮所失至多自罢提㸃官复置属官二贠无异监司而铸钱殊未及额亦宜多方措置上谕大臣曰遵论颇有可採前后铜禁行之不严殆成虚用铜器虽民间所常用然亦可以他物代之今若自公卿贵戚之家以身率之一切不用然后申严法禁宜无不戢者己卯上出御府铜器千五百事送铸钱司遂大敛民间铜器其道佛像及寺观钟磬之属并置籍每斤收其算二十文民间所用照子带鑻之类则官鬻之凡民间铜器限一月输官限满不纳十斤已上徒二年赏钱三百千许人告自后犯者私匠配钱监重役其后得铜二百万斤庚辰上出御制郊祀天地宗庙乐章十三首示辅臣甲申给事中贺允中权吏部尚书允中在黄门多所駮正尝因对论君子小人之异允中言君子志在尊君则不能无忤小人志在恱君故第为诡异此不可不辨也上称美久之允中又言闻陛下欲辟御苑以近某人园果乎上曰谁为此言允中曰臣既有闻不得不奏也上曰卿言甚忠继有所闻宜悉以奏尚书司封贠外郎黄中守国子司业乙酉诏诸路没官田并令出卖知复州何榘言湖北路所卖茶引岁有常额其间户口繁庶去处年额不多是致小商私贩以规利兼有人烟户口未及前时而引数颇多科及保正甚者不问贫富以丁口一例科抑诏提举司参酌人户多寡通融措置毋得科敷八月戊子朔诏置国史院修神宗哲宗徽宗三朝正史己丑诏诸路风水灾伤州县并令提举官检放苗税而赈贷其不给者用监察御史任古请也戊戌尚书右仆射提举实录院汤思退等上徽宗实录一百五十卷实录自八年秋开院至是踰二十年乃成旧秦桧所进自元符三年至大观四年至是再加増润然犹多疎略云上御垂拱殿进呈讫奉安于天章阁又以小本进入禁中壬寅尚书省勘㑹张浚已服阕诏落职提举江州兴国宫依旧永州居住甲寅夜地震九月己巳初环周以大理寺丞面对论太湖地低杭秀苏湖四州民田多为水浸请复导诸浦分注诸江诏两浙漕臣按视至是转运副使赵子潚等言总计用工三百三十余万钱三十三万余贯米十余万石乃诏监察御史任古提㸃刑狱徐康覆视遂出御前激赏库钱平江府上供米如其数用正月庚申兴工戊寅领御前都指挥使职事杨存中言本司见造战船乞置虎翼水军一千人驾放从之庚辰中书舍人王刚中充四川安抚制置使兼知成都府先是权礼部侍郎孙道夫言中外借借皆谓金人有窥江淮意不知达圣听否上曰朕待之甚厚彼以何名为兵端道夫曰夷狄难测也彼身杀其兄而夺其位兴兵岂问有名愿陛下预为之图又言成都帅陛下不可不择宜求才可以制置四川者二三人常置之圣度上云当储人以待缓急之用刚中亦言御戎最今日先务之急夷狄之情强则犯边弱则请盟今勿计夷狄之强弱盍先自择将帅蒐士卒实边储备器械加我数年国势富强彼请盟则为汉文帝犯边则为唐太宗上壮其言会西蜀谋帅上曰无逾王刚中矣遂有是命又令道夫以蜀中利害语之时太常博士杜莘老因转对亦论金将败盟宜饬边备且曰勿恃其不来恃吾有以待之上称善再三癸未三省言平江绍兴府湖秀州被水欲除下户积欠恐侵岁计乞令户部开具上曰止令具数便于内库拨还朕平时无妄费内库所积正欲备水旱耳本是民间钱却为民间用复何所惜耶甲申起居郎洪遵言臣幸得以记注陪侍经幄每先朝书歴经筵官讲读毕许留身奏事而记注官未尝有奏事者皆云近例如此且聮名一歴不应别为二体望许依讲读官奏事遵又言自绍兴九年至今起居注未修者殆十五年乞令两制除见修按月进入外余未毕者每月带修两月皆从之乙酉权户部侍郎赵令詪言州县义仓米积久陈腐欲行出粜及水旱灾伤检放不及七分去处亦许赈济上曰义仓岁以三之一出陈易新何至侵损土田自有髙下必俟通及七分则当赈济处絶少矣饥民何由得食卿等可别行措置冬十月戊子虞允文为祕书丞允文知渠州地硗民贫而常赋之外又行加敛流江一邑尤甚允文奏罢之凡六万五千余缗沈该荐其才召对允文献言谓君道有三曰畏天曰安民曰法祖宗时论韪之又论州县科需寻诏监司约束初上作损斋屏去玩好置经史古书于中以为燕坐之所且为之记权吏部尚书贺允中请以赐羣臣庚寅上谓宰执曰允中尝于经筵问朕好道之意朕谓之曰朕之所好非世俗之所谓道也若果能飞昇则秦皇汉武当得之若果能长生则二君至今不死朕惟治道贵清静故恬淡寡慾清心省事所谓为道日损期与一世之民同跻仁寿如斯而已当降出碑本以赐卿等十一月丁巳朔出内库钱三万九千余缗付户部代平江府常湖州水灾下户积欠租税辛酉诏大礼金银钱帛并减半供进翌日沈该等言近蒙圣恩捐内库钱代三郡积欠以寛民力今所进又减半深恐钖赉之际或不足用上曰大礼支费朕半年前预立定格无分毫滥比之前郊才及十之五该曰陛下恭俭出于天性岂前代帝王所可跂及己卯冬日至合祀天地于南郊赦天下故事每遇大礼则命近臣看详编置罪人所犯或放或徙秦桧用事士大夫贬责者虽屡赦不移至是用何溥言壬午命权吏部尚书贺允中刑部侍郎杨揆俭举因是遂为永制十二月辛丑上谓大臣曰近州县官吏曽经臣僚论列而监司郡守失于按发虽已行遣一二其余待罪者皆放恐公然容庇姦赃之吏无所忌惮壬寅诏自今量其轻重必行责罚不许待罪是岁赐道人黄元道号达真先生御制赞赐之上召对蜀人皇甫坦问何以治身坦曰心无为则身安人主无为则天下治复问长生久视之术坦曰先屏诸欲莫令放逸丹经万卷不如守一上叹曰真人也为书清虚二字以名其庵且绘其象于禁中焉己卯绍兴二十九年春正月庚辰左正言何溥请禁诸州科责仓盐上曰盐虽民间常用之物不可一日阙至于科卖则为大害朕顷在京东目击此事州县抑民均买谓之计口食盐其后盗繇此起今当严禁止之二月丁亥初诸州铸钱监自绍兴以来或省或并其存者所铸亦希故兵匠有阙不补视旧数损十之三积其衣粮号三分阙额钱饶池江建严韶信衡南雄南安诸郡皆有之提㸃坑冶司之未废也朝廷三次降铜本钱凡三十六万缗至是权户部侍郎提领铸钱赵令詪言诸州三分阙额钱已积下六载今欲拨付诸监充铜本从之是后不复降本第收诸州所桩以资鼓铸之用辛卯诏信州上清正一宫道士张守真特封正应先生守真道陵三十二世孙也丁酉诏蠲四川折估籴本积欠钱三百四十万缗戊戌雪又雨雹壬寅上谕大臣曰近户部㑹卖田数数颇多须桩管近时士大夫持论多说百姓足君孰与不足见公家稍寛遽欲免民常赋不知缓急阙用取之甚难非时而科是谓横敛茍徒知施惠之虚名而不恤横敛之实害岂爱民之道也己酉上谓大臣曰闻江西境内有群聚而掠人于道者凡灾伤处悉令赈济蠲欠已及二十七年不知州县奉行如何轻徭薄赋自无盗贼故唐太宗用魏证之言行仁义既效且曰惜不令封德彞见之然德彞与虞世基軰皆隋朝佞臣误炀帝者太宗受命自当斩之以为奸佞之戒祕书省校书郎汪彻言立国惟文武二道而人才尤不可偏要当求于无事之时陛下亲政以来除召四出滞者奋屈者伸然武臣中未闻有荐者望诏帅臣监司于本路大小使臣举智谋可充将帅勇鸷可率士卒者其侍从台谏官如有所知亦许论荐自孙道夫使还言金主亮诘以闗陜买马非约恐将来衅于我士之有识者黙为此虑而未敢显言为备彻因转对首有是请上从之三月丙辰朔诏今后四川类试用九月十五日锁院癸亥夜雷声初作丙子诏诸路州县绍兴二十七年以前积欠官钱三百九十七万余缗及四等以下户系官所欠皆除之宰执奏拟诏意上曰轻徭薄赋所以息盗岁之水旱所不能免傥不寛恤而惟务催科有司又从而加以刑罚岂使民不为盗之意故治天下当以爱民为本丁丑诏帅臣监司侍从台谏岁举可任将帅者二贠具材畧所长及曽立功效闻奏大理评事赵善养言古者制民之产皆有定法比年以来为害甚者无如差役今官户田多差役并免其所差役无非物力低小贫下之民州县稍不加恤求其安裕乐业不可望也望命有司立限田之制以抑豪势无厌之欲户部奏品官之家所置民产依条格合得顷亩已过数者乞免追改将格外之数衮同编户募民差役诏给舍同户部措置其后给事中周麟之等请品官子孙名田减父祖之半其诡名寄产皆併之满三月不陈许人告以其田之半归官余给告者其募人充役并募本县土着有行止人充从之夏四月壬辰国子司业黄中贺金主生辰还时金主亮再修汴京以图南牧沈介为贺正旦使先还不敢言中归为上言彼国治汴京役夫万计此必欲徙居以见迫不可不早自为计时约和久中外解弛无战守备上闻矍然曰但恐为离宫也中曰臣见其所营悉备此不止为离宫若南徙居汴则壮士健马不数月可至淮上惟陛下深图之宰相沈该汤思退闻之诘中曰沈少监之归属耳不闻此言公安得为此也居数日复往白请以妄言即罪思退怒至以语侵中时中书舍人洪遵亦请密为边备该等不听己亥镇江府火辛丑诏修临安府至镇江运河堰闸壬寅国子司业黄中守祕书少监近例使北还者率得从官宰相以中言敌有南牧意恶之故沈介迁吏部侍郎而以中补其处先是武成王庙生芝草武学博士朱熙载密为图以献熙载汤思退所荐也于是宰相召长贰赴都堂责之曰治世之瑞抑而不奏何耶祭酒周绾未及言中指其图谓曰治世何用此为绾退而叹曰惜不使通老为谏诤官也辛亥宰执进呈祕书省正字王端朝请选县令先是累诏监司帅守举按县今功罪虽间有发摘而未闻特荐一二人者葢务专行法而无旌赏使人歆艳恐非劝功之道乃诏县今有政绩者委诸司同荐不次陞擢以风励之五月己未上与宰执论储畜事上曰比缘河流浅澁纲运稽缓已支内帑钱五百万缗以佐调度朕自息兵讲好二十年所积岂以自奉葢欲备不时之须免临时科取重扰民耳可令户部计每岁经常之费量入为出而善藏其余自非饥馑师旅勿得妄动辛酉诏官贠豪富之家计嘱诸军部辖人放债与军人厚取利息于请受内尅还有害军政令内外诸帅几察禁止其有债负日下除放即理索及还之者皆抵罪自今有犯命官取㫖己巳宰相沈该汤思退言近㫖令监司守臣按察所部官属其治绩显着者保举陞擢缘未有定立条目致举刺皆未能当窃见元祐间司马光陈请举按官吏八条委是详密于今可见臣等今重行修立举荐四条曰仁惠公直明敏亷谨按察四条曰苛酷狡佞昏懦贪纵凡应荐举者州举之部使者部使者举之朝廷皆籍记姓名随材任使庚午诏武举人依府监年数与免解六月甲申朔同知枢密院事王纶为大金奉表称谢使知阁门事曹勋副之时士大夫数言敌情难信请饬边备沈该等不以为然奏遣大臣往探敌意且寻盟焉乙酉诏减荆南府路经总制钱四千七百缗以通判府事张震言民力未复无可收趂也丁亥权尚书礼部侍郎孙道夫罢知绵州道夫数言武事沈该虑其引用张浚故出之己亥提学江州太平兴国宫张九成卒年六十八九成既以病风废且丧明前五日两疾顿除其亲旧皆喜至是偶与诸生读江少虞所集皇朝类苑至章圣东封丁谓取玉带事忽怒曰丁谓姦邪虽人主物亦以术取因不怿废卷而入疾复作不能言一夕卒癸巳殿前司选锋军统制李显忠陞都统制杨存中为上言显忠才气岂宜处之褊裨故有是命丙申知枢密院事陈诚之知泉州寻与宫观夺职丁酉诏累禁不得以包苴交结而迩来尚或有之在州县则科取于民在军旅则掊尅卒伍夫居上位者必有所欲而后人得因其所欲以济请託之私宜申戒饬有犯重寘于法仍令台谏纠弹在外令监司按劾己亥参知政事陈康伯兼权枢密院事以西府全阙故也辛丑左朝奉大夫李光守本官致仕光既许便居行至江州而卒年八十二丁未中书舍人兼枢密都承㫖洪遵每边防民隠必为上言之北兵索郭小的刘孝恭等二百家遵执不可军器刓敝命遵科简遵区别良窳衆谓熟于军旅者所不及由是上益向意用之己酉尚书左仆射同中书门下平章事沈该提举临安府洞霄宫庚戌诏该致仕以言者弹击未已上疏力辞职名乃有是命闰六月癸丑朔太尉知荆南府刘锜请益戍甲寅诏马军司选兵千人骑二百戍之秋七月壬午朔淮东安抚司言北边蝗虫为风所吹有至盱眙军楚州境上者然不食稼比复飞过淮北皆已静尽癸未上谓大臣曰此事甚异可以为喜仰见上天垂祐之意陈康伯曰皆由圣德所感邻境闻之当自慑伏上曰然使其闻之必不敢妄作矣乙酉诏自今功臣子孙叙迁当至侍从并令久任在京宫观庶几恩义两得永为定法给事中杨椿封还之曰爵秩天下公器陛下纵私之奈清议何上面谕椿朕欲以虚名奖用勲臣子孙椿曰名器不可假人恐倖门一开援例者衆丁亥权吏部尚书贺允中参知政事癸巳中书舍人洪遵言近奉指挥自今功臣子孙叙迁至侍从并令久任在京宫观永为定法臣窃计内外将家子孙亾虑二千人若以叙迁不出十年西清次对之班皆可坐致恭惟太祖皇帝之世所与开国创业及南征西伐诸大功臣其子若孙不过诸司使惟曹彬之子琮玮以功名自奋王承衍石保吉以聮姻帝室皆为节度使初不闻递迁侍从之例今指挥一出使十年之间清穆敞闲之地类皆将种非所以示天下之美观望收还前诏从之戊戌翰林学士修国史周麟之言知双流县李焘尝着续皇朝公卿百官表九十卷诏给札录付史馆焘博学刚正张浚张焘咸器重之秦桧盛时尝遣人谕意欲得焘一通问即召用之焘恶其误国擅权迄不与坐此偃蹇州县垂二十年四川安抚制置使王刚中闻其名奏以为干办公事初焘以司马光百官表未有继者乃徧求正文实录傍採家集野史増广门类起建隆迄靖康合新旧官制踵而成书其后续资治通鑑长编葢始于此庚子江南东路转运判官李稹为江淮等路提㸃铸钱公事稹复置阙上谕宰执曰泉司利害大槩有四坑户铜本人工木炭是也卿等宜谕稹讲究利害令鼓铸复额以称朕意乙巳右仆射汤思退等乞以上亲书近降戒骄惰禁赂遗三诏立石于尚书省以墨本颁于中外从之思退因赞云章奎画超冠古今上曰朕自少时留心翰墨至今不倦然迄不能臻其妙在唐惟太宗好二王书一时翕然相尚欧虞褚薛皆有可观朕有旧藏文皇数帖其间有好谦自牧上畏天下畏羣臣等语不惟字画可喜其用心实后世所矜式也八月丁巳执政以皇后生日用例从激赏库进银三万两充礼物诏今自除皇太后生辰内敎犒赏将士外朕生日皇后生日冬年寒食节并减半余并免宰执奏仰见陛下约已便民恭俭之德度越前代逺甚上曰前后所进尚有余若留之不过桩管以备不时之须耳庚申诏四川等处见在行在进士归乡赴试可特令就两浙转运司附试一次其后试者七百五十人诏令发解十五人甲子诏两浙东路提刑徐度两浙西路提刑吕广问左迪功郎朱熹并召赴行在知建州建安县韩元吉令任满日赴行在皆用辅臣荐也熹松子少孤从延平李侗学弱冠中进士第调泉州同安簿官满当路尊敬不敢以属吏相待同安之民不忍其去五年而后罢于是慨然有不仕之志筑室武夷山中四方游学之士从之者如市上闻其贤故召之熹卒不至九月壬午诏委官详定闽浙广三路舶司条法用御史台主簿张阐请也旧畨商之以香药至者十取其四即贵细者十取其一阐前提举两浙市舶还朝为上言三舶司岁抽入和买约可得三百万缗上谓辅臣曰此皆在常赋之外未知户部如何收支可取见实数以闻殿中侍御史汪彻言知英州吴名世所为贪酷诏放罢令提刑司取勘其后法寺言名世赃罪绞诏贷死除名藤州编管仍籍没家财是夜雷乙酉奉使大金称谢使王纶副使曹勋等还朝入见言邻国恭顺和好无他丙戌宰相汤思退等皆再拜贺上曰葢前此中外纷纭之论皆欲沿边屯戍军马移易将帅及储积军粮之类便为进取之计万一遂成轻举则兵拏祸结何时而已今而后宜安边息民以图久长思退曰遣使寻盟和好益坚皆陛下威德所致然金主亮已定寇江之计纶所言葢妄也甲午尚书右仆射汤思退迁左仆射参知政事陈康伯守右仆射并同中书门下平章事上谓康伯曰卿静重明敏一语不妄发真宰相也今与思退共政如有可否不惮商量康伯曰大臣论国事进退人材自当尽心若媕婀取容植党以自固臣不敢也庚子皇太后韦氏崩于慈宁宫辛丑百官班慈宁殿宣遗诰时百官入临皆吉服吏部贠外郎虞允文独易服有非之者允文不改俄召百官易服甲辰有司以辰日罢朝夕哭起居郎权中书舍人黄中争之曰此非经且唐太宗犹以是日哭其臣况臣子于君母乎冬十月癸丑皇太后殿攒有司以权制已讫请百官以吉服行事黄中复曰唐制启攒虽在易月之外犹曰各服其初服今以易月故而遂吉服以殡非礼也朝廷用之于是百官常服黑带入朝衰服行事辛未雨同知枢密院事王纶因奏事言梓宫进发河道无浅涸之患上因论沟洫利害云往年宰臣曽欲尽干鑑湖云岁可得米十万硕朕答云若遇岁旱无湖水引灌即所损未必不过之凡虑事须及久逺也癸酉同知枢密院事王纶言密院大事每与三省同议上曰枢庭虽五代之制疑太祖太宗曽入思虑五代弊法祖宗扫除略尽惟存此一二大者必有深意上又曰大臣固不当疑虽人告其不轨朕亦不信若有姦邪即罢之不当任而疑也纶曰自古帝王用人之道无越于此矣十一月甲申日南至命尚书工部侍郎王睎亮祀昊天上帝于南郊以辅臣皆奉册宝不克斋故也十二月甲寅谍报北界揭榜禁妄传起兵事上曰此事有无固不必问朕观其科扰劳役民不聊生岂是久长之道朝廷但当精择牧守务为自治安边息民静以待之耳庚申金国贺正旦使施宜生等入境先是宜生坐范汝为事逺窜遂奔伪齐齐废复为敌用累迁礼部尚书至是以翰林侍讲学士来贺来年正旦侍衞亲军马耶律翼副之接伴使宗正少卿金安节带御器械韩俣迓之于淮岸口安节等发舟至中流互问圣躬已宜生遣人谓安节此持贺礼而来迓使安得服黒带安国答曰太后上仙未逺若纯吉服恐成失礼北人曰既以日易月岂得至今未除安节曰以日易月乃太后遗诰耳主上至孝以未卒哭尚衣素服朝廷百官皆是黑带北人曰顷者哀谢使之来朝廷以宋国有丧尚令止乐今宜生等持贺礼而行迓使当以吉礼相待安节曰往者哀谢使虽在制中不敢易服尊上国也今在境内自当如礼久之宜生遣人来云请使副自便安节疑其语不诚即召其引接宋国赵选谕之云此事上有朝廷非使副所专日已向暮幸速赴宴有顷宜生等答曰且从所谕相距踰两时乃至岸丙寅提举万寿观兼侍读张焘试吏部尚书初上知普安郡王之贤欲建为嗣而恐显仁皇后意所未欲故迟回久之显仁崩上问焘以方今大计所在焘曰储贰者国之本也天下大计无踰于此今两郡名分宜早定上喜曰朕怀此久矣卿言适契朕心开春当议典礼焘顿首谢时风俗侈靡财用匮乏焘劝上止北货之贸易省非时之赐予罢土木减冗吏躬行节俭民自富足上嘉奖再三辛未同知枢密院事王纶进知院事丙子金国贺正旦使施宜生副使耶律翼见于垂拱殿时吏部尚书张焘奉诏馆客宜生素闻其名畏慕之一见顾翼曰是使南朝不拜诏者也宜生闽人焘以首丘桑梓语之宜生敬焘颇漏敌情焘密奏之且言宜为之备上深然其说亮又隠画工于中即使密写临安之湖山城郭以归既则绘为屏而图已之像策马于吴山絶顶后题以诗有立马呉山第一峯之句葢亮所赋也宋史全文卷二十二下宋史全文卷二十三上钦定四库全书宋史全文卷二十三上宋髙宗十八庚辰绍兴三十年春正月戊子吏部贠外郎虞允文面对论敌决败盟异时为南牧之计必为五道出蜀口出荆襄止以兵相持淮东沮洳非用骑之地他日正兵必出淮西竒兵必出海道宜为之备上颇纳其言癸巳诏诸州守臣阙贠可令六曹尚书侍郎翰林学士台谏官正言已上各举曾任通判资序公勤亷明治状显着可充郡守者二人尚书司封贠外郎鲍彪引年告老吏部郎官杨朴虞允文叶谦亨胡沂洪迈司勲郎官陈俊卿考功郎官陈棠等言彪笃学守道安于静退甲科及第处选调二十年了无遗佚阨穷之叹其博物洽闻可以备议论清介端悫可以表缙绅春秋虽多不见老人衰惫之态而勇退戒得陈义甚高望表而出之以励士大夫之节制曰尔以经明行脩早擢上第壅阏不试几二十年龎眉郎潜垂上清近今才七十耳幡然上归老之章尔之志决矣朕何忍闵劳以官职之事乎褒进文阶华以命服且诏有司上其子若孙一人大夫其脩身守道以昌高年优游里闾以须三老五更之召可特授左奉议郎守尚书司封贠外郎赐绯鱼袋致仕甲午雷作非时丙申尚书吏部侍郎叶义问同知枢密院事丁酉上曰昨见河朔有步担米专栏犹于十里外收税况舟船之多其扰可知当严禁止之罢军容班本殿前司乐工也先是御前置甲库凡乗舆所须图画什物有司不能供者悉取于甲库故百工技艺之精巧者皆聚于其间日费亡虑数百千禁中既有内酒库而甲库所酿尤胜以其余酤卖颇侵户部赡军诸库课额以此军储常不足前一日吏部尚书张焘因对论甲库萃工巧以荡上心酤良醖以夺官课教坊乐工贠数日增俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人焘之从容补益皆此类也二月乙卯雪丁巳监察御史任文荐罢先是文荐为别试所监试有告举人刘侯度呉渐传义者文荐不依条扶出而移之帘前且以状申都省诏给事中王睎亮密究其事二人皆避知举官御史中丞朱倬亲而文荐里人也于是诏与文荐外任甲子宰相汤思退陈康伯奏事毕枢密院官将退上留王纶叶义问同谕之曰朕有一事所当施行似不可缓普安郡王甚贤欲与差别卿等可议除少保使相仍封真王衆皆前贺纶义问退上曰朕久有此意深惟载籍之传并后匹嫡两政耦国乱之本也朕岂不知此苐恐显仁皇后意所未欲故迟迟至今思退曰陛下春秋鼎盛上天鉴临必生圣子为此以系人心不可无也上复曰此事出于朕意非因臣下建明宰执退思退留身言适奉圣训非古帝王所及上曰朕览唐宣宗事羣臣有议及嗣储者辄怒斥去可谓不达理矣于是普安郡王自育宫中至是已三十年而王天资英明豁达大度左右未尝见喜愠之色趋朝就列进止皆有常度骑乗未尝妄视平居服御俭约每以经史自适尝语府僚曰声色之事未尝略以经意至于珠寳瑰异之物心所不好亦未尝蓄之骑射翰墨皆绝人上尝谓近臣曰卿亦见普安乎近来骨相一变非常人比也丁卯吏部尚书张焘充资政殿学士致仕时上欲用焘而焘以病疾力辞且言臣年齿已暮气力已衰是用抗章乞赐骸骨今言愈切而宠弥厚恳愈力而位益崇傥恃鸿私不知退避高爵厚禄处之自如则是前后告老之辞悉皆侥侥进取之计要君罔上欺世盗名公议沸腾臣节扫地䟽入上察其诚乃有是命戊辰三省枢密院进呈普安郡王加官移镇进封国名及宣制吉日上曰可便以为皇子此事朕志素定已九年矣顾外庭未知尔陈康伯曰圣虑高逺岂前代帝王所可跂及臣敢为天下贺上曰如恩平郡王璩亦与少恩礼令判大宗正事置司绍兴府思退言立皇子当降诏及遣官告郊庙上可之甲戌内出手诏曰朕荷天祐序承列圣之丕基思所以垂裕于后夙夜不敢康永惟本支之重彊固王室亲亲尚贤厥有古义普安郡王瑗艺祖皇帝七世孙也自㓜鞠于宫闱嶷然不羣聦哲端重阅义有立亢于宗藩歴年滋多厥德用茂望实之懿中外所闻朕尝考礼正名昭示天下夫立爱之道始于家邦自古帝王以此明人伦而厚风俗者也稽若前宪非朕敢私其以瑗为皇子仍改赐名玮丙子制以皇子为宁国军节度使开府仪同三司进封建王制既出朝士动色相庆中外大悦丁丑宰执入贺上曰昨日宣诏想见人心喜悦汤思退曰岂惟士夫虽闾巷细民无不鼓舞仰见睿谟英断合天人之心如此上又与王纶等论淮上盗贼因曰自古销盗贼之术无如轻徭薄赋纶曰陛下一语尽之矣昨罢㩁场南北之商弃物而逃困于道路无所得食渐至抄掠是时皆劝陛下严责州县捕之陛下非惟不杀且给之裹粮使各归业不久遂定上曰知此道者惟唐太宗纶曰贞观之治庶几三代者岂虚乎哉己卯诏滁州上供钱依濠州盱眙军例更展免一年上优假淮民自休兵至今未尝起税也三月辛巳诏自今除授馆职并先召试学官依格选除议者言儒林册府之官祖宗以来必试可而后授比年召用人才故事浸废使州县小吏皆有侥倖超躐之心望特命大臣举行召试之典事下吏礼部议故有是㫖戊子上䇿试礼部举人既而得右迪功郎许克昌克昌用故事降为第二遂赐梁克家等四百十二人及第出身同出身癸巳上谓大臣曰监司郡守所寄非轻须平日选择有人望者以待有阙便可除用乙未枢密院进呈有刘颕者上书陈广中利便五事上曰所言有益于公私者皆即行之惟结好南蛮其意不过欲诱説蕃商利其寳货朕于此等物举无所好何苦自扰假令设十觥饮酒酒味则一一觥足矣余安用哉王纶曰不贵异物贱用物民乃足陛下了然与六经合故能托物指谕以晓臣下上亦诵不寳逺物则逺人格所寳惟贤则迩人安至再三而止丙午恩平郡王璩开府仪同三司判大宗正事置司绍兴府始称皇姪丁未上谓知枢密院事王纶曰璩昨日之除如何纶曰陛下春秋鼎盛已为宗社无穷之计今日谈笑裁决略无难色上曰朕决此计已九年建王所佩玉鱼乃置㩁场之初令买此玉以备今日之用举此即可知矣夏四月乙卯祕书省校书郎兼权建王府教授史浩兼直讲祕书省校书郎兼建王府教授魏志兼賛读一日浩讲周礼至酒正因言膳夫掌膳羞之事岁终则会惟王及后世子之膳羞不会至酒正所掌饮酒之事岁终则会惟王及后之饮酒不会而世子不与焉以是知世子之膳羞可以不会而世子之饮酒不可以无节也王作而谢曰敢不佩服斯训丙辰参知政事贺允中兼同知枢密院事以叶义问使北也乙丑祕书省校书郎王十朋兼建王府小学教授先是教授入讲堂则与皇孙叙宾主而教授居宾位十朋不可王特为之加礼而位教授于中五月辛巳上书玉堂二字赐翰林学士周麟之麟之奏依淳化故事就都堂宣示宰执仍以石本分赐侍从馆阁官从之太尉知荆南府刘锜兼本府驻札御前诸军都统制先是领御前都指挥使职事杨存中建言诸重地如四川鄂渚池阳建康京口皆己宿兵严守独荆南歴代用武之地今为重镇而九江上流要害之地缓急不相应援请各置都统制以广屯备朝廷从之荆南府江州剏军自此始丙戌出内库银十万两下两浙转运司籴马料大麦戊子赐江东转运司银七万两籴大麦二十万斛辛卯参知政事贺允中免兼同知枢密院事以同知枢密院事叶义问将及境也初义问入北境见敌已聚兵有入冦意及还密奏敌人以克剥不恤为能以杀戮不恕为威今欲迁汴京且造战船敌人皆有深意以臣度之若果迁都则在彼已失巢穴今江淮既有师屯独海道宜备臣谓土豪官军不可杂处今欲于江海两处分寨以土豪为寨主令随其便使土豪挠于舟楫之间官兵扼于塘岸之口则官无虚费民无横扰此䇿之上者也兵部尚书杨椿言于右仆射陈康伯曰逆敌败盟其兆己见今不先事为备悔将何及因与康伯䇿所以防虑之术康伯见上言敌谓我和好滋久而兵备弛其南牧无疑因条上两淮守御之计上嘉纳之殿中侍御史汪澈亦条陈利害曰虑之有素则事至而安静虑之无素则事至而仓卒靖康之变可为龟鑑是日大雨于潜临安二邑山水暴至夜安吉县洪水作居民屋庐多坏人死者甚衆后四日诏转运司赈恤之其田决为溪者蠲其税丙申金国贺生辰使萧荣副使张忠辅入见置酒垂拱殿时建王侍燕荣等望见耸然曰此为建王耶竟夕不敢仰视六月戊申宰执奏殿前司申明州水军内福建秋庐延祥两寨效用军二年一替令到军年余方知纪律欲候满日更留一年上曰瓜时而往及瓜而代二年一替军人望之久矣今将及期而改是上失信而下失望也遂令更戍如期壬戌三司申明逃亡军人首身之限上谓宰执曰朕始见此法未深晓其意使出人主一时恩宥人犹不测着为定法是教之逃也因顾王纶曰卿解之否葢不如此即此曹聚而为盗始知祖宗用意深逺上谓宰执曰岁方六月禾稼未登闻已催民间积欠可令诸处布案司徧下州县候秋成月催理庶几民不告乏处州丽水县童子杨富老七岁䘮父哀慕不已夜则露卧塜前不避雨雪州上其事于朝诏赐束帛庚午知枢密院事王纶知福州秋七月乙未翰林学士周麟之言臣闻传曰非天子不制度不议礼不考文切见吏部续降申明条册乃有顷年都省批状指挥参于其间今遂与成法并行望令诸选具绍兴二十五年以前指挥令敕令所看详可削则削毋令与三尺混淆从之戊戌同知枢密院事叶义问进知枢密院事于是义问奏应变持久二説御史中丞朱倬参知政事翰林学士周麟之同知枢密院事庚子权工部侍郎黄中言御前军噐所领属中人其调度程品工部军噐监有不得而闻者非祖宗正名建官之意请得𨽻属稽考之诏工部毎季轮差官一贠检察辛丑浙西诸司言知盐官县湖坚常治状为一路之最诏特转一官俟任满日取㫖陞擢癸卯诏以郡守多阙令侍从两省台谏各举尝任通判治状显着者二人又趣郎官以上依新制举县令甲辰诏户部科降银钱一百二十五万缗令两浙江湖六路转运司置场市军储通去年已籴之数凑为三百万硕八月丙午朔日有食之庚戌言者论诸州拣汰多不实上以问宰执朱倬曰近来指挥招填故拣汰甚易上曰老病不堪带甲在军蚕食则㨂汰之今皆缘请託以求脱去贠数猥多坐食诸郡无以赡之其间又有尚堪用者亦可惜乃诏委緫领所保明枢密院审实之壬子诏自今州县官犯入已赃及用刑惨酷令刑部具失按察官姓名申尚书省取㫖即有隐蔽令御史劾之癸丑参知政事贺允中特转一官致仕允中使北还言敌势必背盟宜为之备上疑未决允中因告老乃有是命丙辰上谕宰执曰近有献用车战者朕以用在人不在车南北异宜木性亦异如大舟以茘枝为棹北方绝无而造车多用榆木南方亦少况江湖沮洳之地虽有车骑何所用卿更宜精思汤思退曰谨遵圣训提举两浙西路常平茶盐公事杨倓乞以私贩败获之人配𨽻诸军无使放纵上曰私贩之禁非不严备第官司奉行失信耳朕闻私贩多以大风雨夜用小舟破巨浪潜行般置巡尉素不谙熟岂肯冐不测之渊以冀赏给哉使所捕者皆此等辈当赏不踰时以示之信若其图升合之利以为活亦可恕也户部乞申严徒配旧法行下上从之尚书右仆射提举详定一司敕令陈康伯上参附吏部敕令格式七十卷刑名疑难断例二十二卷翌日上谓辅臣曰顷未立法加以续降太繁吏部无所遵承今当一切以三尺从事不可复令引例若更精择长贰铨曹其清矣己未言者奏国家因陈亨伯建议始立经緫制钱多出于酒税头子牙契钱自绍兴十六年因李朝正上言专委通判拘収无何议者妄有申请始命知通同掌通判压于长官之势恣其侵用迄今九载岁亏二百余万缗望复委通判拘督从之甲子初资政殿学士张焘为吏部尚书奉诏举两浙西路兵马都监武鉅可充将帅至是进呈上问鉅知书否汤思退曰鉅议论过人深达文义上曰武臣若知书方晓民事可令籍记俟边郡有阙则命之壬申淮南东路马步军副都緫管许世安得谍报金主已至汴京重兵皆屯宿泗亦有至清河口者乃遣通判州事刘祖礼告急于朝廷九月丁亥诏申严销金铜噐之禁时行在之人复有鬻二物于市者论者以为贵近导之乃令官司严切觉察己丑新淮南西路马步军副緫管兼知黄州李寳改添差两浙西路副緫管平江府驻札兼副提督海船时浙西及通州皆有海舟兵梢合万人诏平江守臣朱翌提督言者请择武臣有勇略知海道者副之乃有是命寳乞于沿江州县招水军效用千人诏许三百又请噐甲弓矢及乞镇江军中官兵曹洋等五十人自𨽻皆从之壬寅太学录周必大太学正程大昌并为秘书省正字以学士院召试合格也舘职复故事召试自此始上览必大䇿大善之谕辅臣他日当令掌制秘书省校书郎王十朋靣对言臣闻道路汹汹咸谓敌情叵测有巢穴汴都窥伺江淮意庙堂之上帷幄之臣必有料敌制胜之䇿然议者谓边奏有警则羣臣失色相顾传闻稍息则恬然便以为安且谓敌有内难势必不来夫不恃我之有备而幸敌之有难谋国之术亦踈且殆矣今日御戎之䇿莫急于用人用人之要莫先乎人望今内外士夫军民口无异词咸谓有天资忠义材兼文武可为将相者有长于用兵士卒乐为之用者今反投闲置散无地自效或老于为郡以泯没其身内为谗邪之所疾外为蛮夷之所窃笑天下舆清愤闷抑欝臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之计御戎之䇿莫大于此又言陛下比惩大臣之盗权収还威福之柄朝廷清明迩者衆口借借谓权虽归于陛下政复出于多门是一秦桧死百秦桧生也其间最重者如三衙管军辈与北司深交固结盗陛下之大权养成跋扈之势今祸胎于内乱形于外臣窃忧之夫权之大者莫如名噐与财与兵今以管军而位居三公是盗名噐之极古之时无有也祖宗之时无有也夫枢密号本兵之地号令节制天下之诸将今殿陛立班管军傲然居前枢密甘心其后倒置如此其不奉行其意㫖者几希其能节制号令之耶今台谏言及侍从大臣随即罢斥而风宪独不行于管军之门其何以为国耶至若清资横加于侩伍高爵滥及于医门诸军置承受福威自恣不减唐之监军皇城置逻卒旁午察事甚于周之监谤内外将帅剥下赂上结怨于三军道路之间捕人为卒结怨于百姓皆非治世事臣愿陛下慨然发愤断自宸𠂻杜邪枉之门塞侥倖之路不惟尊严朝廷亦所以保全此类自秦桧扼塞言路士风浸衰及上緫揽万机激厉忠谠而余习犹未殄朝士多务缄黙至是十朋与校书郎冯方正字胡宪王籥太常寺主薄李浩始因转对相继有所开陈闻者兴起太学之士为五贤诗以述其事焉吏部侍郎沈介上封事曰臣切惟今日之虑莫若备敌之䇿为急顾今大患有二一曰国论不定二曰威令不行二患既除而后守之之䇿可得而言也守之之䇿其要有四一曰御将二曰训兵三曰先声以夺敌人之心四曰弃瑕以用度外之士四䇿既行勿夺于羣臣勿移于左右则社稷之危庶乎可安矣冬十月丁未起居舎人虞允文为贺大金正旦使知阁门事孟思恭副之允文至北庭与舘客者偕射一发中的君臣惊异监察御史刘珙守尚书吏部贠外郎珙前在铨曹时苦吏为姦思有以制之一日命张幕设案于庭置令式其中便选集者得出入繙阅与吏辨吏无得藏其巧人甚便之间摄侍郎引选人改官班占对详敏上悦焉庚戌夜雷作非时辛酉殿中侍御史陈俊卿言任用人材乞略小过上谓大臣曰中间有显过者若复进用却恐人言纷纷上又言赃污之吏不可复用葢其天性贪墨使在州县必难变革壬戌知荆南府刘锜充镇江府驻札御前诸军都统制代刘寳也癸亥日方中天无云而有雷时侍御史江澈等欲论左仆射汤思退殿中侍御史陈俊卿曰为相无物望而天灾亟至此固当罢何以他为于是澈等相继论之十一月庚辰殿中侍御史陈俊卿言比年江西湖广米㪷才数十钱而职田米乃令折价至三四千监司守倅利其丰于已而莫敢问如永之祁阳乃监司职田之所聚为县令者惟于诸司职租不乏则荐削可盈不知斯民何辜而取其膏血以自媒也按令职田折钱而增直者计赃望今后只令纳本色从之丙申福建路转运副使王时升言到官才一考樽节到浮费三十万緍乞以其半代民输旧欠钞盐钱执政言恐合旌赏上曰漕臣能节约妄用而代民输理宜褒录苐恐他路闻之妄认以为羡余侵渔百姓可俟其政绩有闻与陞职名后旬日乃徙时升两浙转运副使丁酉池州驻札御前诸军都统制李显忠请令诸军屯田上谓大臣曰此事可行然须先立规模如括田市牛立庐舎给粮种置农具之类悉有条理乃可施行两三年间且尽与地利使之岁入有得则不劝而耕矣十二月乙巳朔守尚书左仆射同中书门下平章事汤思退罢为提举江州太平兴国宫寻落职初命临安府印造会子许于城内外与铜钱并行至是权户部侍郎兼知府事钱端礼乞令左藏库应支见钱并以㑹子分数品搭应副从之东南用会子自此始戊申知严州樊光逺奏三衙诱略近郡平民为军乞自今军丁不许取近遇有阙额均下诸州招填枢密院亦奏其弊且言三衙见管兵增过绍兴二十六年元奏人数宰执进呈上曰兵不贵多当有限制今天下财赋十分之八耗于养兵朕躬行节俭未尝一緍妄费而诸军冗费岂可增添不已自今三衙令以见管兵帐为额在外诸军亦与立为定额日下住罢上谓大臣曰朕顷见秦桧论除授必曰臣未知其心术如何恐招物议似未为确论朕谓果知其贤固当用之不然採之公论国人皆曰贤如何不用借使缪滥旋行罢黜亦惟公论但不容私意无不可也夜白气如带道东西亘天己酉太学博士郑闻言太学补试弟子贠至五六千人望自今以举人居本州县学满一年三试中选及不犯罚者州县保明给据听赴补试从之乙卯宰执奏累有臣僚论知县庸懦不职上曰知县若非赃私惨酷依祖宗朝与两易其任不理违阙此良法也丙辰初直显谟阁续觱以带职故乞磨勘中奉大夫既许之矣起居郎兼权中书舎人杨邦弼言其非旧制封还录黄丁巳进呈陈康伯奏此由秦桧放行王晌等三人致援例者衆实违令甲上曰桧不独此一事放行且如禁军换易亦改动祖宗格法朕无一事敢违旧章康伯曰当以邦弼所奏报行庶绝后来援例之弊上曰善庚申诏春秋三传非系释经处毋得出题以取士用右正言王进奏也丙寅上谓宰执曰比屡谕卿等逆田事须先立规摹如一夫受田多少以括到荒闲田充佃耕牛取于何地下至农具粮种庐舎之类当悉有条理方可行下兹大事也经始勿亟庶后来无更改之弊不可以一夫献言遽即行之当博採物议而详审之也庚午安南进驯象边吏以闻上谓大臣曰蛮夷贡方物乃其职但朕不欲以异兽劳逺人可令帅臣详谕今后不必以驯象入献辛未右承务郎袭封衍圣公孔搢为右承奉郎搢年十九法未当磨勘吏部奏搢先圣之后特迁之是冬孝慈渊圣皇帝崩于朔庭年六十一辛巳绍兴三十一年春正月甲戌朔日有食之上不受朝命权吏部侍郎李涧用牲于太社百司守职既而太史局言当交不亏诏勿贺丁丑雷发非时丁亥夜风雷雨雪交作人疑其异既而侍御史汪澈言春秋鲁隐公大雷震电继以雨雪孔子以八日之间再有大变谨而书之今一夕之间二异交至此阴盛也今臣下无姦萌戚属无乖剌而又无女谒之私意者殆为夷狄乎愿陛下饬大臣常谨于备边也殿中侍御史陈俊卿言震雷阳也雨雪阴也意者阳不能制阴故阴出而为害以类推之是夷狄包藏窥伺中国臣下骄恣翫习威权之象也可不惧乎庚寅上问宰执三朝国史何日可进陈康伯曰帝纪已成列传未就上曰史官才难刘知几谓必具才学识卿宜谨择之上又曰顷有乞撰会要者汤思退不曾行会要乃祖宗故事之緫辖不可阙也但自元丰后续为之葢旧书分门极有法似不须革康伯曰谨遵圣训甲午上与宰执论给舎缴駮事因曰祖宗所以置给舎正欲其拾遗补阙若缄黙不言岂设官之意然或探人主意及阿附大臣甚者至于不论臧否沽激取名此正仁庙裕陵之所戒也丙申大雨雪诏出内府钱赐三衙卫士凡九万五千缗日予贫民之不能自存者三万九千余人又以内藏钱帛市薪炭赐之辅郡细民命常平官赈给诸路委监司决狱事己亥诏提举江州太平兴国宫张浚令湖南路任便居住时浚尚责居永州殿中侍御史陈俊卿间为上言浚忠义且兼资文武可付以阃外臣素不识浚虽闻其尝失陜服散淮师而许国之心白首不渝今杜门念咎老而练事非前日浚也愿陛下勿惑谗谤虽未付以大柄且与近郡以系人心庶缓急可以相及上纳其言诏衡州编管人胡铨与放逐便庚子诏浚运河命緫领淮东钱粮朱夏卿两浙漕臣林安宅董视之壬寅诏馆职续编元丰以来会要左正言王淮论魏安行抑卖官田诏安行罢江南东路转运副使安行在江东急于受赏督迫州县鬻田甚峻属邑一切望风知徽州洪适甫至官民竞赴愬适曰赏可慕民独不可爱耶乃戒属邑有虐吾民者必劾已而安行罢去民卒得寛是月金主亮令诸处统军择其精于射者得五千人分作五军皆用茸丝联甲紫茸为上黄茸青茸次之号硬军亦曰细军亮毎自诧曰取江南此五千人足矣二月丙午宰执进呈昨得㫖问仪鸾司换旧陈设有无收支上曰陈设不过享庙及大使至时用之何至一岁五易朕已令以新易旧仍据数收支矣上又曰朕宫中未尝用此惟以俭为尚乃诏自今非破损勿易军器监主薄杨民望言监司三弊一曰按吏徇其好恶以示威福二曰巡按以察州县而一县所费或至千缗三曰公使互送过于供给戊申诏卭州复置惠民监岁铸铁钱二万缗为额内大小钱各半甲寅领殿前都指挥使职事杨存中为充醴泉观使进封同安郡王奉朝请存中领殿巖几三十年至是王十朋陈俊卿李浩相继诵言存中之过上感其言存中闻北事有萌乃上疏言敌人年来规昼有异虽信好未渝而蛇豕荐食之心已露宜及未然于沿边冲要之地置堡列戍峙粮聚财滨海沿江预具鬭舰至于选将帅缮甲兵谨关梁固疆塞明斥堠训郡县之卒募乡闾之勇申戒吏士指授方略条为十事以献会赵密谋夺其权因指为喜功生事存中闻其议乃累章丐免丙辰置行在会子务后𨽻都茶场悉视川钱法行之东南诸路凡上供军需并同见钱仍分一千二千三千凡三等葢权户部侍郎钱端礼主行之仍赐左帑钱十万缗为本初命徽州造会子纸其后造于成都辛酉诏侍从台谏荐士各二人帅臣监司各一人癸亥封建王府夏氏为齐安郡夫人翟氏为咸安郡夫人给内中俸时王在藩邸左右嫔御不过数十人仅足以备使令一日出十余人厚其资而遣之有一年少而俊丽者王虽竒之而亦竟不留常语官僚曰声色之事未尝略以经意至于寳贝珠玉侈靡竒异之物平生心所不好亦未尝蓄之甲子上与宰执论荐举人才因曰人材当用实可济事者若高谈阔论虽可观然徒欲近名譬犹画饼终不可食何益于事卿等宜审度之乙丑诏经义诗赋依旧分为两科以取士先是议者愿复经义诗赋分科之旧诏礼部国子监太学官看详经久可行申尚书省至是权礼部侍郎金安节等奏依旧为两科诗赋不得侵取经义分数若经义文理优长合格人有余许将诗赋人才不足之数听通融优取仍以十分为率毋得过主分自今年太学公补试为始于是行之至今中书言昨以僧徒冗滥令礼部权行住给度牒己经二十余年望量行制造度牒立定价数分降诸路州军诏礼部部措置户部乞毎料给降二千道毎道价钱五百千绫纸钱十千皆省陌两浙州军输左藏库江淮荆湖京西输三緫领所江西湖南闽广委逐路提刑司仍输左藏愿以金银计直者听从之是月观文殿大学士致仕嘉国公秦熺薨于建康府诏赠太傅三月己卯右谏议大夫何溥为翰林学士兼权吏部尚书仍兼侍讲先是溥尝言君子小人和同比周之弊有曰同近于和而和实非同比近于周而周终不比世人之假同以为和託比以为周求济于小已之私而卒贻天下之患臣须辨之于其早制之于其微使同与比之迹不形而和与周之实常着则朝廷正而百官正矣又言军政之弊曰为将帅者不治兵而治财刻剥之政行而拊摩之恩绝市井之习成训练之法坏二十年间被坚执鋭之士化为行商坐贾境用故事遣中使黄述赐扇帕于洪泽镇景山等举趾倨傲述与之对揖略不加礼又遣人量闸靣濶狭沿淮顾盼意若相视水靣者识者知其有败盟之意甲申诏诸路监司失按属吏一岁及四人以上者令御史台检举申朝廷议罚用殿中侍御史陈俊卿请也大理寺言狱空上谓宰执曰大理寺临安府在阙下虽未敢谓刑措然狱讼清简寃抑得伸亦庶几焉惟是诸路宪臣或不得人则吏强官弱民无所措卿等宜思革此弊辛卯大金国贺生辰使高景山副使王全见于紫宸殿景山当奏事自称语讷不能敷奏乞令副使王全代奏上许之景山招全全乃陞殿之东壁靣北厉声奏奏讫降殿驾兴全在殿下扬言曰我来理会者两国事譊譊不已带御器械李横约全曰不得无礼有事朝廷理会时百官班未退带御器械刘炎白陈康伯曰使人在廷有茶酒之礼冝奏免之康伯曰君自奏闻炎遂转屏风而入见上哭泣炎奏其事上然之炎出传㫖曰今为闻渊圣皇帝讣音忽觉亲躬不安阁门赐茶酒宜免使人且退班遂退宰执聚殿庐议举哀之故或谓上不可以凶服见使者欲俟其去乃发䘮权工部侍郎黄中闻之驰白康伯曰此国家太事臣子至痛之节一有失礼谓天下后世何且使人问焉将何以对于是始议行礼及调兵守江淮之䇿壬辰宰执内殿奏事同知枢密院事周麟之言金人意可卜宜练甲申儆静以观变使不当遣上曰卿言是也彼欲割地今何以应之麟之曰讲信之始分画封圻故应有载书存愿出以示使者厥请将自塞矣甲午宰执召三衙帅赵密成闵李捧及醴泉观使杨存中至都堂议举兵既又请侍从台谏集议陈康伯传上㫖云今日更不尚和与守直问战当如何执政欲遣闵等将禁卫兵御襄汉上流虞允文言敌必不从上流而下恐发禁卫则兵益少朝廷内虚异时无兵可为两淮之用执政不听日午下诏发䘮时朝论汹汹入内内侍省都都知张去为阴沮用兵之议且陈退避之䇿或因妄传有幸闽蜀之计人情皇惑上意雅欲视师陈康伯奏曰敌国败盟天人共愤今日之事有进无退若圣意坚决则将士之气自倍愿分三衙禁旅助襄汉兵力待其先发然后应之权工部侍郎黄中自使还每进见未尝不以边事为言至是又率同列请对论决䇿用兵莫有同者中乃独奏曰朝廷与金人通好二十余年我未尝一日言战彼未尝一日忘战取我岁币㗖彼士卒我日益削彼日益着不知其几又言为备于无事之时择才于自代之举置緫帅以护诸将则势同臂指募民兵以捍两淮则可固藩篱皆当今急务上察其忠乃有是命壬午兵部尚书杨椿参知政事丁亥给事中黄祖舜言契勘故相秦桧当政擅作威福不知有上䧟害忠良为国歛怨其子熺实与谋议及其亡也陛下保全其家俾熺休致而归不寘之罪恩亦至矣今乃赠以帝傅之秩又与之遗表恩宠命横加深骇物听诏前降指挥更不施行庚寅尚书右仆射同中书门下平章事陈康伯迁左仆射参知政事朱倬守右仆射同中书门下平章事夏四月甲辰诏利州西路驻札御前中军都统制新知襄阳府呉拱以西兵三千人戍襄阳朝廷闻金人决欲败盟乃令两淮诸将各画界分使自为守措置民社增壁积粮是时御前诸军都统制呉璘戍武兴姚仲戍兴元王彦戍汉阴李道戍荆南田师中戍鄂渚戚方戍九江李显忠戍池阳王权戍建康刘锜戍镇江壁垒相望而襄阳独未有备故命拱以所部戍之其阙额令呉璘招填限一季丁巳御批比来久雨有伤蚕麦及盗贼间发虽已措置未至详尽可令侍从台谏条具消弭灾异之术防守盗贼之䇿各以已见实封闻奏时久雨故殿中侍御史陈俊卿上䟽请之上谓宰执曰应天以实不以文可令侍从台谏各具时政之阙有不便者即与改正宰臣陈康伯朱倬皆待罪上曰罪在朕躬岂可移过大臣翰林学士何溥言夷狄为中国之阴天意若曰夷狄将有不测之变故出灾异以警戒之臣谓安边之图虽在择将帅而立国之本要在得人心推原天人相与之际莫如自治之急俊卿又言今虏居汴京已逼吾境而武昌荆阳荆南各相去数百里宜择威望重臣以兼制之使首尾相应权礼部侍郎金安节言为今之谋要使规模不失和好之形而实有备豫之䇿其䇿有三一曰厉将帅二曰择地形三曰明觇候己未上曰朕思州县逋欠若民果贫困自合蠲放若已输纳而官吏侵用则亦不可不与覈实明示罪责治道贵信赏必罚漫不经理则是姑息姑息虽尧舜不能治是日遂进呈四川緫领王之望催驱殿最事目上曰依所乞并令诸路亦如此施行五月甲戌国子司业陈棠言自兴学至今二十年六经博士未尝备贠望加惠学者俾六经各置博士每经择经明行脩二人充选庶几经各有师得以轮逓讲説诏博士阙贠许令正录兼讲丙子金国贺生辰使高景山副使王全始入疆今幸天禠其魄使先坠言以警陛下惟亟留圣心焉乙未领御前诸军都统制职事判兴州呉璘为四川宣抚使仍命四川安抚制置使兼知成都府王刚中同措置应于事务时有诏䕫路遣兵五百人往崃州屯驻俟荆南有警则令䕫路安抚李师颜亲往援之侍御史汪澈言天下之势强弱无定形在吾所以用之陛下屈已和戎厚遗金缯而彼輙出恶言以撼吾国若将唾掌而取三尺之童无不痛愤愿陛下赫然睿断置师江上而专付阃外之任益兵上流而增重荆襄之势渡师淮甸以守其要害严备海道以遏其牵制然后以不戴天之雠在原之戚下诏以告中外将见上下一心其气百倍机会之来间不容发在陛下断之而已丙申起居郎杨邦弼起居舎人虞允文并试中书舎人允文自贺金主正旦还首言敌已授甲造舟必为南渡之计至是遂擢用之起复主管侍卫马军司公事成闵对于内殿朝议以上流重地边靣阔逺而兵力分宜遣大将上乃靣谕闵俾以所部三万人往武昌控扼戊戌太学生程宏图等上书言今日之事国家所以应之者其先务有四一曰留使者以欵敌人之谋二曰下诏书以感南北之士三曰先举事以决进取之䇿四曰用人望以激忠义之心六月壬寅殿中侍御史陈俊卿权尚书兵部侍郎先是俊卿复言张浚可用上曰卿欲用浚为何官俊卿曰此在陛下上曰浚才踈使之帅一路或有可观若再督诸军必败事俊卿曰人皆以浚为可用陛下何惜不一试之上首肯俊卿又言张去为窃威权挠成筭乞斩之以作士气上曰卿可谓仁者之勇至是宰执奏事上曰陈俊卿敢言朕将赏之陈康伯言俊卿在台振职乃有是命己酉监察御史杜莘老守殿中侍御史莘老入见上曰知卿不畏强御故有此授自是用卿矣时陈俊卿既出台求去甚力莘老因奏事从容曰人材实难况多事之际令俊卿辈在论思之地必有补益上以为然俊卿乃复留同知枢密院事充大金起居称贺使周麟之上䟽曰臣闻事有必至理有固然固不待上智而后知昔日之和戎今日之渝平是已累日以来侧听圣训仰见庙谟雄断不惑羣䇿唯是遣使一事迟回至今晓夕深思葢有不可者七若夫彼有速亡之形我有恢复之冀有血气者类能言之陛下审处而应之尔臣当竭智毕力协賛事机傥使摇尾乞怜复下穷庐之拜臣窃耻之䟽入上大怒左仆射陈康伯见麟之以国事勉之麟之语侵康伯康伯曰上若遣康伯闻命即行大臣同国休戚虽死安避麟之卒辞之乙卯御前诸军都统制刘锜为淮南江南浙西制置使锜自顺昌之胜金人畏之下令有敢言其姓名者罪不赦上亦知其能故有是命丙辰浙西马步军副緫管李寳入奏事翌日上谓辅臣曰寳非惟骁勇兼其心术可以倚仗朕素识其人观之久矣他日未易量先是寳言连江接海便于发舶无若江阴臣请徙守万有一不任甘死无赦上从之寳即遣其子公佐与将官边士宁潜入敌境伺动静至是敌谋益泄复召至阙庭问方略寳奏以海道无险要可守万一敌舰散入诸洋则难以荡灭臣止有一䇿出万全上问何如对曰凡用兵之道自战其地与战人之地不同自战其地者必生之兵也战人之地者必死之兵也必生者易破而必死者难却今敌未离巢穴臣仰凭天威掩出不意因其惊扰而疾击之可以得志上曰善问所总舟几何曰坚全可涉风涛者得百二十皆旧例所用防秋者所总人几何曰仅三千止是二浙福建五分弓弩守非正兵也旗帜器甲亦已粗备事急矣臣愿亟发陛辞赐寳带鞍马尚方弓刀戈甲之属庚申夜彗出于角壬戌右司贠外郎充送伴使吕广问等还行在奏臣等到盱眙军有金牌郎君到来令臣等跪受大金皇帝圣㫖云六月二十三日来南京癸亥中官正判太史局李继宗等各降一官坐奏星文不实故也丁卯殿中侍御史杜莘老言善御天下者无事则深忧有事则不惧无事深忧所以预备有事不惧所以济功令彼欺天背盟政陛下待以不惧之时愿继自今益以刚大为心勿以小利钝为异议所摇谀言所惰则人心有所恃而士气振矣因上四事一用建炎诏书不限早暮延见大臣及侍从谋议国事二申敕侍从台谏监司守臣速举可用之才三敌情虽叵测然趍我使期宜以时遣使曲在彼四车驾既谋顺动则留钥所付宜须择重臣皆从之秋七月丁酉御史中丞充湖北京西宣谕使汪澈入辞上命凡吏之能否民之利病悉以上闻澈受诏而去癸未宰相陈康伯率百官为孝慈渊圣皇帝请谥于南郊谥曰恭文顺德仁孝庙号钦宗乙酉左司谏梁仲敏请初官有出身人满三考无出身人满四考方许监司郡守荐以京剡庶抑趍竞而惠孤寒诏吏部看详寻从之戊子同知枢密院事周麟之与在外宫观放谢辞宰执进呈台谏章䟽上曰为大臣临事辞难何以率百僚乃有是命庚寅麟之责授祕书少监分司南京筠州居住初上命池州诸军都统制李显忠择淮西地利为固守之计至是显忠言江北平夷别无险阻惟摐扬镇北二十五里中坊净严寺依崃山口一带地利冲要可以屯驻乞于八月初分遣半军过江屯驻显忠躬亲往来伺其动息即全军渡江观敌所向随机决战从之壬辰枢密都承㫖充大金起居称贺使徐嚞等至盱眙军金主已遣翰林侍讲学士韩汝嘉至泗州待之汝嘉既渡淮嚞欲就岸口亭子相见汝嘉即与其徒八人驰马径入宴馆嚞与副使知阁门事张抡皆大惊朝服以待汝嘉入馆阖其扉守臣周综即馆外穴壁以窥汝嘉令嚞抡跪于庭下抗声称有敕言毕陞堂分賔主而坐嚞战灼无语抡乃稍进而问曰萌子小邦何烦皇帝亲行汝嘉不能对抡曰侍讲往来口言有敕本国君相何以为凭乞书于纸以俟闻奏汝嘉即索纸笔书毕而去甲午上谓宰执曰夜来小雨应候可喜属有边事今乃得雨天相国家使不阙食康伯曰诚如圣谕知通化军莫蒙言江淮荆楚之间年谷屡丰粒米狼戾望令屯营去处兑拨合解官钱令州县从便和籴从之乙未诏新造会子许于淮浙湖北京西路州军行使除亭户盐本钱并支见钱外其不通水路州军上供等钱许尽用会子解发沿流诸州军钱会各半其诸军起发等钱并以会子品搭支给用户部请也是月金主亮徙汴京亮及门而雨暴至仪从皆不克举亮入内至承天门迅雷大风作天变如此亮不知惧也一日亮坐正隆殿召其大臣问曰许多宰执孰有能为统军者尚书右丞刘蕚曰臣请为之亮喜即拜蕚为汉南道行营统军将二万衆歴唐邓以瞰荆襄又以张忠彦为西蜀道统军王彦章副之将五万衆据秦凤以窥巴蜀苏保衡统水军完颜郑家奴副之由海道将趍二浙余兵亮自将焉八月辛丑朔忠义人魏胜复海州胜北神人素无赖私渡淮为商至是率其徒数百人至海州自称制置司前军大兵且继至海州遂降甲辰左朝请郎冯时行知彭州初时行守黎州上记其名召赴行在时行至建康以疾不进上䟽言敌决败盟望移跸进幸建康下罪已之诏感动中外愿与社稷俱为存亡自古未有人主退而能使天下进人主怯而能使天下勇臣绍兴初蒙陛下召对时金适请和臣以为疑至烦圣训以为亲屈已之意然和议既成无以善其后臣之愚言犹有验于今日今金既败盟臣又以其狂愚冒渎圣听望陛下特垂圣览採而用之无使狂瞽之言又验于他日也䟽奏乃有是命辛亥诏昭庆军承宣使致仕王继先令于福州居住用殿中侍御史杜莘老奏劾也继先怙宠干法富埓公室子弟直延阁通朝籍姻戚党友莫非贵游数十年间未有敢摇之者自闻边警日辇重寳之呉兴为避贼计华老入见靣奏继先十罪上作而曰有恩无威有赏无罚虽尧舜不能治天下乃诏继先福州居住凡继先掠良家子为奴婢者百数悉还其家籍其赀以千万计壬子诏鬻继先田园及金银并𨽻御前激赏库专以赏将士其海河付李寳天下称快焉进呈后省缴駮刘尧臣韩彦直进职事先是给事中黄祖舜中书舎人杨邦弼同状乞刘尧臣仍旧祕阁修撰韩彦直依旧直显谟阁赴任候有治効因以加之庶几倖门不开上曰依奏癸丑两浙转运司献䟎积钱二万缗临安府献五万缗上谓大臣曰可桩留外府若下诸路切戒毋得科敷如昔时羡余适资赃吏而扰吾民也是日金主亮弑其母太后于宫中初其母病亮往视之问以所苦母曰吾无他疾以皇帝用兵不止远征江南是吾病也亮大怒曰非朕母乃梁宋国王之小妻也遂命护国将军持嘉彦忠弑之以威言者甲寅浙东马步军副总管李寳以舟师三千人发江阴先是寳自行在还即谋进发军士汹汹争言西北风力尚劲迎之非利寳下令大计已定不可摇敢有再出一语者斩遂进发知平江府洪遵竭资粮器械济之放苏州大洋行三日风果怒甚舟散漫不能收寳慷慨顾左右曰天欲以试李寳耶此心如铁石不变矣即酹酒自誓风亦随止退泊明州关澳追集散舟不浃旬复故而禆将边士宁自密州还言魏胜已得海州矣寳大喜促其下乗机速发而大风复作波涛如山者经月未得进乙卯江淮制置使刘锜引兵屯扬州锜将渡江以军礼久不讲乃建大将旗鼓以行军容整肃江浙人所未见也时锜方病不能乗马乃以皮穿竹为肩舆镇江城中香烟如云雾观者填拥丙辰金主亮杀其翰林直学士韩汝嘉汝嘉自盱眙归谏亮寝兵议和亮曰汝与南宋为游説邪遂赐死壬戌资政殿学士张焘落致仕复知建康府金人既却二使还复求遣仍令九月中旬至汴京朝廷报以三节人从悉已放㪚若再行收合恐趂期不及俟非久贺正当令嚞抡充副使一就奏禀亮不意朝廷与之绝大怒戊辰忠义人魏胜补武翼郎统制忠州军马九月庚午朔命辅臣朝飨太庙辛未宗祀徽宗皇帝于明堂以配上帝甲戌金人犯凤州之黄牛堡先是统军张忠彦与其陜西都统完颜合喜将五千余骑自凤翔大散关入川界三十里分为三寨至是游骑攻黄牛堡守将李彦仙来告急四川宣抚使呉璘即肩舆上杀金平彦仙督官军用神臂弓射敌郄之璘遣将官高松为之援仍与本堡管队官张操同力拒敌敌遂扼大散关深沟高垒以自固璘驻青野原顾谓其下曰敌自守之兵不足虑也益调内郡兵分道而进靣授诸将方略庚辰给事中黄祖舜同知枢密院事辛巳上谓宰执曰近臣僚多上封事朕常亲阅往往至夜分诚恐其间不无利害又曰方兹多事朕于宫中所在常令以笔砚自随毎思得一事即札记付外行之乙酉诏刘锜王权李显忠戚方各随地分措置沿淮三处河口严为隄备先是锜亦檄权引兵迎敌权受檄与其姬妾泣别而行又声言犒军悉以舟载其家金币泊新河为遁计䇿和州城居之锜再檄权往寿春权不听命以威胁緫领财赋都洁江东转运判官李若川固请于朝乞留权守和州江面锜又督行权不得已毎三日遣一军往庐州屯戍丁亥四川宣抚使呉璘遣将彭清直至寳鸡渭河夜劫挢头寨胜之壬辰浙西马步军副緫管李寳以舟师发明州关澳癸巳金人犯通化军权军事张超率邦人巷战金人死者数十乃引去甲午盱眙军奏夏俊已复泗州兴州驻札御前前军统领刘海复秦州乙未金人冦信阳军统制赵樽自将所部骑赴之敌驰径去侵蒋州丙申四川宣抚使呉璘所遣将官曹㳜复洮州戊戌诏金人无厌背盟失信军马已犯川界令率精兵百万躬行天讨有措置招谕事件令三省枢密院降敕榜晓谕江淮浙西制置使刘锜发扬州锜在扬州病上遣中使谭某将医往视锜曰锜本无疾但边事如此至今犹未决用兵俟敌人侵犯然后使锜当之既失制敌之机何以善后此锜所以病也中使以奏锜遂行日发一军时锜已病不能食但啜粥而已己亥兴州都统司后军正将彭清副将张德破陇州是月金主亮以其尚书右丞李通为大都督而将军聂赫与安春副之令先造浮梁于淮水之上亮遂自将入冦时亮衣橘红袍所乗马金甲自宋门出兵号百万氊帐相望钲鼓之声不绝逺近大震冬十月庚子朔手诏曰云云属彊敌之无厌曾信盟之弗顾怙其簒夺之恶济以贪残之凶流毒徧于华夷视民几于草芥赤地千里谓暴虐为无伤苍天九重以高明为可侮辄因贺使公肆嫚言指求将相之臣坐索汉淮之壤吠尧之犬谓秦无人朕姑务于含容彼尚饰其姦诈啸厥丑类驱吾善良妖氛寖结于中原烽火遂交于近甸皆朕威不足以震叠德不足以绥怀负尔万邦于今三纪抚心自悼流涕无从方将躬缟素以启行率貔貅而薄伐取细柳劳军之制攷澶渊郄狄之规诏㫖未颁欢声四起岁星临于呉分冀成淝水之勲鬭士倍于晋师当决韩原之胜尚赖股肱爪牙之士文武小大之臣戮力一心捐躯报国共雪侵陵之耻各坚恢复之图播告迩遐明知朕意四川宣抚使呉璘檄告契丹西夏高丽渤海鞑靼诸国及我河北河东陜西京东河南等路官吏军民等曰葢闻惟天无亲作不善者神弗赦得道多助仗大义者衆必归敢摅一切之诚用谂万方之听我国家功高上古泽润中区列圣重光方启中兴之运斯民不幸适丁板荡之灾蠢兹女真之微首覆契丹之祀恃其新造间我不虞妖氛既䧟于神都虐熖殆弥于宇县凡居率土谊不戴天主上绍开中兴宏济大业望山河而陨涕瞻陵庙以伤心葢卧薪尝胆之是图宁拯溺捄焚之敢缓然人命至重佳兵不祥靡辞屈已以事雠姑欲安民而和衆岂谓冥顽之冦狃于簒逆之资以至不仁行大无道殴我中原之老稚翦为异类之囚俘乃轻弃于穴巢辄坐张于畿甸自谓富强之莫敌公然反覆以见欺指挥而取将相之臣谈笑以求淮汉之地九州四海闻之怒发以冲冠百将三军谁不搴旗而抵掌幕府滥膺斋钺尽护戎旃冀凭宗社之威灵一洗穹庐之秽孽待时而动歴岁于兹天亡此胡使委身而致死人自为战不与贼以俱生帝尊一临士气百倍刘制置悉南徐之甲成马军兴侍卫之师李四厢虎视于青徐王太尉鹰扬于颍寿鄂帅擣殽函之险步军冲伊洛之郊前无坚锋勇有余愤以此制敌何敌不摧以此攻城何城不克惟彼诸蕃之大国久为鉅宋之欢邻玉帛交驰尚忆百年之信誓封疆逈隔顿踈两地之音邮愿敦继好之规共作侮亡之举至于晋秦竒士齐赵隽才抱节义之良谟志功名之嘉会为刘氏左袒饱闻思汉之忠傒汤后东征必慰戴商之望抗旌云合投袂风从或据郡以迎降或聚徒而特起乗吾破竹之势立尔前茅之勲侯王宁有种乎人皆可致富贵是所欲也时不再来更期父老之诲言深念祖宗之德化勿忘旧主重建丕基檄到如章书不尽意檄枢密院所降本也江淮制置使刘锜至盱眙军会诸将议事是日浙西副总管李寳以舟师至东海县先是魏胜既得海州久之官军不至城中之人始知为所绐然业已背敌不敢有贰心胜惧乃推寳之子公佐领州事自出募兵得数千人往攻沂州有女真万户之妻王夫人者阳引兵避之胜入城遇伏兵与战大败仅以身免胜复还海州敌兵围之寳闻麾兵登岸以劒划地曰此金界非复吾境当力战因握槊前行接敌奋击士无不一当十敌惊出意外亟引去于是胜出城迎寳寳维舟犒士遣辩者四出招纳降附辛丑金人自涡口系桥渡淮先是池州都统制李显忠提兵在寿春安丰之间欲回军庐州徐观其变俄闻敌大至遂自崃山路渡大江以归癸卯统制忠义军马魏胜知海州金主亮至安丰军又破蒋州甲辰呉璘奏劫金人桥头寨获㨗上谓宰执曰散关小㨗岂非信顺之助而况簒弑君亲诛戮残忍天地所不葢载禽兽所不肯为神怒人怨灭亡无日今二道出师置帅招讨审彼已量虚实抚定我城邑招集我人民収复我寝庙毋焚烧毋敌掠毋杀伤以图万全之举高爵醲赏朕所不吝卿等賛朕成筭协以衆谋庶几恢复神州以雪两朝之耻丁巳刘锜自盱眙军引兵次淮阴县留中军统制刘氾左军统制贠琦守盱眙丁未金人立其东京留守葛王褎为皇帝改元大定戊申上谓大臣曰朕曩于内帑储钱备边士大夫不谕朕意甚者至指为琼林大盈之比顾朕虽积此亦何尝妄费一钱向拨百万缗付公府而近日遣军及诸处犒赐皆于是乎出岂不正资今日之用况方用兵国赋亦须得人经理士大夫耻言利多事之时艰于选任亦今时之一病也是日夜漏下二鼓王权自庐州引兵遁屯昭关初金主亮在寿春欲渡淮系浮桥已成逻者获权军摆铺数人中有一曹司亮见之问权所在曹司曰在庐州又问有兵几何曰有兵五万亮曰是也吾知之矣乃以金千余两遗曹司且令附书与权权闻亮已渡淮遂自庐州退兵沿路作虚寨以相疑既又退保和州令破敌军収后辛亥金人䧟滁州初金主亮既渡淮令万户萧琦以十万骑自花黡镇由定逺县取滁阳路至扬州琦之深入也毎过险阻必忧吾有备至则全无守御如蹈无人之境敌甚笑我之失计焉壬子四川宣抚使呉璘等奏已复秦州上曰金人无故败盟数路出师朕之应兵良不得已今日之㨗虽由祖宗德泽然亦天人信顺之助江淮制置使刘锜得金字牌逓报淮西敌势甚盛令锜退军备江时锜在淮阴与金人隔淮相持已数日至是清河口有一小舟顺流而下锜使人邀取之有粟数囊而已锜曰此探水势者也俄顷金人各抱草一束作马头以过舟舟约数百艘有载粮过濠州者有载激犒之楚扬州者锜募善没者凿舟沉之敌大惊癸丑户部侍郎刘岑等乞借江浙荆湖等路坊场凈利钱一界计钱三百八十万缗以备赏军限半月足许之国朝混一之初天下岁入缗钱千六百余万太宗以为极盛两倍于唐室矣其后月增岁广至熈丰间合苗役市易等钱所入乃至五千余万渡江之初东南岁入犹不满千万上供才二百万缗此祖宗正赋也吕頥浩在户部始创经制钱六百六千余万缗孟庾为执政又增总制钱七百八十余万缗朱胜非当国又增月摏钱四百余万缗绍兴末年合茶盐酒筭坑冶㩁货籴本和买之入凡六千余万缗而半归内藏昔时中都吏禄兵廪之费全岁不过百五十万缗元丰间月支三十六万宣和崇侈然后支百二万渡江之初连年用兵月支犹不过八十万其后休兵寖久用度滋益多户部常患无余及军兴遂有此请是日金人围庐州甲寅金主亮以大军至庐州城北之五里筑土城居之金人冦樊城副将翟贵部将王进引兵出战二将俱死士卒半掩入江中是役也以大㨗闻张平未尝出战亦迁中卫大夫军中谓之樊城功赏乙卯江淮制置使刘锜闻王权败乃自淮阴引兵归扬州淮甸之人初恃锜以为安及闻军退仓卒流离于道死者十六七丙辰金主亮入庐州建康府驻札御前破敌军姚兴与金人战于尉子桥死之先是王权既屯昭关将士犹有欲战之心权引兵先遁金人以铁骑追及尉子桥兴以所部三千人力战权置酒仙宗山上以刀斧自卫殊不援兴自辰至申兴出入三四杀敌数百统领官戴臯下道避敌敌遂假立权帜以误兴兴奔入与其徒郑通等五十人俱䧟死之中书舎人权直学士院虞允文闻王权至濡需知事急度权与刘锜必退回遂率侍从数人同见辅臣言权退师已临江口必败国事尚书右仆射朱倬参知政事杨椿皆曰权自言退师以导敌深入身当其冲令步军司左军统制邵宏渊出其右池州都统制李显忠出其左夹攻之允文等力辨其不然且言此权必为走计倬等犹不以为然丁巳得报王权果败归中外大震上召和义郡王杨存中同宰执对于内殿上谕以欲㪚百官浮海避狄左仆射陈康伯曰不可存中言敌空国逺来已犯淮甸此正贤智驰骛不足之时臣愿率先将士比首死敌上喜遂定亲征之议时有欲遣使诣敌以缓师者敷文阁待制曾几闻之上䟽曰遣使请和增币献城终无小益而有大害为朝廷计当尝胆枕戈专务节俭整军经武之外一切置之如是虽北取中原可也且前陛下降诏诸将传檄数金人君臣如骂奴尔何辞复与和耶是日官军复邓州戊午知枢密院事叶义问督视江淮军马中书舎人虞允文参谋军事枢密院检详洪迈秘书省校书郎冯方并参议军事侍卫步军司左军统制邵宏渊及金国统军萧骑战于真州胥浦桥宏渊退屯于杨子桥真州遂䧟敌得城不入径自山路犯扬州江淮制置使刘锜军还至邵伯埭闻敌犯真州疑扬州已不守未敢发会探者报扬州城上旗帜犹是官军锜曰虽失真州而扬州犹为国家守当速进乃自北门入见安抚使刘泽泽以城不可守劝锜退屯瓜洲己未侍卫马军司中军统制赵樽引兵渡淮攻蔡州樽在信阳军闻敌已冦淮右曰此可以进兵擣其虚矣遂行是日金州统制官任天钖等复商州庚申叶义问入辞乞犒军金帛上命出内帑钱九百万缗予之参谋军事虞允文继对上谕曰卿儒臣不当遣以卿洞达军事勉为朕行允文曰臣敢不尽死力赵樽破褒信县建康府都统制王权自和州遁归权闻敌且至绐其衆曰已得㫖弃城守江矣遂引兵登车船渡江屯于东采石辛酉金人入和州初敌兵至近郊犹未知王权弃军而归也后军统制韩霖最后出城乃纵火城中喧乱金人闻之曰南兵遁矣遂进兵入城城中糗粮器械尽委于贼虏乗势奔突军民自相蹂践及争渡溺死者莫知其数将士愤怒号唿指船诋骂皆以权不战误国为言溃兵往往弃甲抱芦苇浮江而渡得生者十四五壬戌知建康府张焘始至本府视事先是建康居民惊移而去者十五六及焘至人情粗安侍卫马军司中军统制赵樽至新蔡县金人所命令佐率衆迎赵樽一鼓破之是日江淮浙西等路制置使刘锜退军瓜洲镇敌陷扬州始有司办严用绍兴七年故事杜莘老为上言今亲征与曩日事异宜皆从简以幸所过郡县上曰此行中宫及内人不往止与建王行欲令徧识诸将耳乃命王府直讲史浩从行自金人窥伺江淮一时宿将莫不震怖惕息独王处之恬然不惧廷臣有奏请王为元帅者及扈行边遽日至王预料某所可守某所可攻某人可用后率如所言王权自采石夜还建康既而复如采石时金主亮率大军临西采石杨林渡已数日权与知太平州王传犹庇匿不以闻州学谕汪余庆与教授蒋继周同往见传责之传气夺一日发八奏甲子特进提举江州太平兴国宫和国公张浚复观文殿大学士判潭州赵樽下兴平县忠义统领柳万克伏羌城兴州前军统制呉挺知文州节制军马向起败金人于德顺军之治平寨乙丑镇江府左军统领贠琦及金人战于扬州皂角林败之斩统军高景山俘数百人时诸处以报㨗旗趍行在者络绎于道路市人为之语曰虽日闻㨗报可喜但一报近如一报亦可忧督视军马叶义问读琦㨗报至金人又添生兵顾谓侍吏曰生兵是何物闻者皆笑当时谓之兎园枢密丙寅浙西马步军副緫管李寳与金人舟师遇于密州胶西县陈家岛大败之初金主亮用降人倪询商简梁三儿等计造战船数百使工部尚书苏保衡等统之约以十月十八日至海门山入钱塘江干事毕令雄州刺史阿尔威来江上迎报敌舟泊唐家岛寳舟泊石臼山相距三十余里而北风日起寳忧之有大汉军水手数百来降大汉军签起上等户也寳问之颇得北军事实禆将曹洋请逆战知朐山县高敞曰不可彼衆我寡宜避之洋曰彼虽衆皆不谙海道且降人云女真在船中惟匍匐而睡略不能动虽衆何为寳伺敌未觉遣洋与禆将黄瑞祷于石臼神祈风助顺夜漏将尽起碇进船风犹未顺衆有难色良久南风渐应衆喜争奋引帆握刃俄顷过山薄敌鼓声震叠敌惊失措敌帆皆以油缬为之舒张如锦绣绵亘数里忽为波涛卷聚一隅窘蹙摇兀无复行次会火头船有火起者寳命以火箭射之着其油帆烟熖随发延烧数百火不及者犹欲前拒寳命健士跃登其舟以短兵击刺殪之舟中其余签军皆中原旧民脱甲而降者三千余人获其副都统完颜郑蒙奴等五人斩之阿尔威为官军所杀保衡舟未发亟引去得倪询等三人及敌诏书印记征南行程厯与器甲粮斛以万计江淮制置使刘锜还镇江府锜在瓜洲四日无日不战至是有诏令锜专防江上会锜病已剧遂肩舆渡江留中军统制官刘汜以千五百人塞瓜洲渡知均州武鉅遣将与忠义军复卢氏县是日侍卫马军司中军统制赵樽引兵攻蔡州距城二十里金人出兵背城而战方成列樽出其不意命官军于宿草间乗风纵火鼓譟而进敌衆披靡樽率亲兵冲击斩其总管杨寓遂整衆入城秋毫无犯丁卯知枢密院事叶义问至镇江权立行府中书舎人兼参谋军事虞允文见太尉刘锜问兵败状锜曰兵凶器圣人不得已而用之允文曰敌席卷两淮直窥江表今日用兵为得已乎锜曰锜非好官职者今当上还制置招讨二印耳允文曰国事如此九重方有蒙尘之惧公持是印欲安所归乎锜惭不能答是日金州统制官任天钖自商州遣兵㑹虢州忠义章传等取朱阳县戊辰初金新主褎既立遣通事萧恭持赦诏抚定州县于是自黄河以北皆下之左丞张浩自汴京録褎赦驰以报金主亮亮叹曰朕欲俟江南平后取一戎大定之义以纪元是子乃先我乎命取书一帙示其下果预识改元事十一月己巳朔监察御史呉芾行殿中侍御史先是芾建言陛下当修德以服虏人虏以其力我以其德虽强弱之势不侔而胜负之形己见又言陛下勿以敌之进退为忧愉勿以事之缓急为作辍凡下诏必务责己引对必令尽言使隐之于心有合于天地发之于政无愧于祖宗上韪其言故有是命芾又言今日之事有进无退若为蓄缩之计则大事去矣江州都统制戚方奏己复蒋州金州统制官任天钖引兵入虢州庚午刘锜㨗奏至上曰刘锜在淮东屡㨗可谓与国家宣力遂遣使以金五百两银七万两徧劳有功将士上又曰使人人如此立功将来凯还王爵亦所不吝金人犯瓜洲渡中军统制官刘汜用尅敌弓射郄之辛未知枢密院事叶义问在镇江得知建康府张焘公状言金人侵犯采石为渡江之计其势甚危乞日下火急发来前保守江渡义问乗大舟以二校执器械立马门左右见者无不笑义问至镇江闻瓜洲官军与金人相持已遑遽失措行府有统制官辅逵米忠信数人或问金人近在江北何以郄之逵曰国家势弱无法可以郄敌闻者皆掩鼻时江水低浅沙洲皆露义问役民夫掘沙为沟可深尺许沿沟栽木枝为鹿角数重曰金人若渡江姑以此障之乡民执役且笑曰枢密肉食者其识见乃不逮我軰食糠籺人一夜潮生沙沟悉平木枝皆流去矣会建康告急义问乃遵逵而进壬申新知潭州张浚改判建康府兼行宫留守知建康府张焘赴行在镇江府中军统制刘汜及金人战于瓜洲镇败绩时金人以重兵直擣瓜洲权都统制李横引诸军迎敌叶义问督镇江驻札后军渡江衆皆以为不可义问强之未着北岸义问惧怯之状见于颜色即向西去曰欲往建康府催诸军起发耳市人皆媟骂之汜性骄傲不习军事至是卒败癸酉淮宁人陈亨祖执金人所因同知陈州完颜耶鲁以其城来归事闻命亨祖知淮宁府是日赵樽去蔡州以援成闵于是金人所命刺史萧德懋复入城据之甲戌叶义问至建康夜被命罢王权赴行在以李显忠代之督府诈以檄召权来府议事命中书舎人参讲军事虞允文往芜湖趣显忠交权军且犒师采石葢权军采石未散也时知建康府张㦞至府才十余日夜漏下二鼓㦞方就寝允文扣门求见甚急曰此何等时而公欲安寝乎㦞曰日来人情汹汹视太守动息而去留傥不镇之以静必不安虽然舎人何以见教允文曰闻谍者言敌以明日渡江约晨炊玉麟堂公何以为䇿曰焘当以死守留钥皇恤其他舎人平日以名节自任正当建竒功以安社稷允文曰此允文之素志特决公一言耳乙亥金主亮临江筑坛刑白黑马各一以祭天期用翌日南渡丙子中书舎人虞允文督舟师拒金主亮于东采石却之允文未至采石十余里闻皷声震野允文见官军十十五五坐路旁者问之衆曰王节使在淮西声金不声皷我曹皆骑马节使命弃马过江今已无马我曹不解歩战从者皆劝允文还建康曰事势如此皆为他人坏之且督府但委公犒师耳非委督战也奈何代人任责允文不听䇿马至采石趋水滨望江北敌营不见其后而拥余兵才万八千人马数百而已金主亮登高台张黄葢被金甲据胡床而坐诸将已为道计允文召其统制张振王琪时俊戴皁盛新等与语问之曰敌万一得济汝辈走以何之今前控大江地利在我孰若死中求生且朝廷飬汝辈三十年顾不能一战报国衆曰岂不欲战谁主张者允文曰汝辈止坐王权之谬至此今朝廷已别选将将此军矣衆愕立曰谁也允文曰李显忠衆皆曰得人矣允文曰今显忠未至而敌以来日过江我当身先进死与诸君戮力决一战且朝廷出内帑金帛九百万缗给节使承宣观察使告身检柅苛细动有拘碍则谁复敢出意绳墨之外为国家立大事乎况朝廷所以待将帅者如此使有气节者为之心必不服其势必将复得姦猾之徒则其巧思百出弊随日滋又安得而尽革耶今不虑此而欲独任一介单车之使以察之政使得人犹失任而无益况不得人则其弊又将不在将帅而在此人矣上纳其言罢林不遣大霖面宰执求罢不允诏内外察狱今太官早晩并进素膳戊午虑囚九月丁丑翰学刘珙进读三朝寳训至淳化五年太宗谓近臣曰太祖实录或云多有漏落当命官重修因叹史官才难苏易简曰大凡史官宜去爱僧近者扈蒙修史蒙为人怯懦多疑忌故其史传多有脱落上曰善恶无遗史臣之职珙奏云史官以学识为先文采次之茍史官有学识安得爱憎怯懦疑忌上曰史官要识要学要才三者兼之臣僚言检视灾伤官司未尝遵承毎差州县官到随行征求皆有定例然后择村疃中近年瘠薄之田先往视之名曰应破又择今岁偶熟之处再往视之责以妄许名曰伏熟重为民困望诏守臣选差练晓清强官公心考覈申饬监司严行按举所差官汚亷勤惰公正诬罔悉以上闻从之是月陈良翰言昨立住卖度牒二十余年人民生聚不为无益辛巳春边事既作用度浸广乃始放行令下之初往往争买其价则五百千其限则三个月其数不过万道未足以病民今则减价作三百千展限已三十余次总数计十万三千余道民甚病之且唐人有言十户不能飬一僧今放行者与旧所度者无虑三四十万是三四百万户不得休息也不知国之所利者能几何而令三四百万尸不得息肩且又暗损户口侵扰齐民奚止千万此其为害岂浅浅哉是秋申严献羡余之禁从刘珙奏也冬十月壬寅上曰昨日有从官奏云边室规举未定华颙奏臣等日夕讲究亦且徐徐措置上曰维扬筑城已毕更得来年一冬无事足可经略陈俊卿奏淮上规摹须久任守臣迟责其効其不职者早宜易之上曰极是壬子三省进呈毕上曰朝廷更有何事合理会须是畜其逺者大者勿徒事于簿书苛细朕寻常或过饮一两盃酒便觉忘事以此观之须是清虑是月成都府路旱诏降僧牒四百道充籴本措置赈济十一月丙寅郊雷雨望祭于斋宫时北使来贺会庆节上寿在郊礼散已之内不当用乐陈俊卿读令馆伴以礼谕之而议者虑其生事多请权用乐者俊卿又奏请必不密已则上寿之日曰此反间也欲携我衆耳时新除都统制李显忠适自芜湖至谓允文曰虽如此亦当以朝廷已罪王权之事答之庶绝其冀望允文以为然遂作檄曰昨王权望风退舎使汝鸱张至此朝廷已将权重寘典宪今统兵乃李世辅也汝岂不知其名若往𤓰洲渡江我固有以相待无虚言见憷但备一战以决雌雄可也遣所获女真二人赍往亮得书大怒遂焚宫人所乗龙凤车斩刘汉臣及造舟者二人于是始有𤓰洲之议庚辰醴泉观使汤思退为行宫留守是日金主亮以大军趍淮东癸未四川宣抚使呉璘自仙人原还兴州初金主亮既往淮东中书舎人虞允文谓建康都统制李显忠曰京口无备我今欲往公能分兵见助否显忠曰惟命即分主管侍卫步军司公事李捧军一万六千人及戈船来会京口允文至建康留守张焘谓曰亮约八日来此会食使焘安往衆议可以往镇江者皆有难色焘曰虞舎人已立大功可任此责允文欣然从之至镇江谒招讨使刘锜问疾锜执允文手曰疾何必问朝廷养兵三十年我辈一技不施今日大功乃出于一儒者我辈愧死矣甲申金主亮至扬州乙酉镇江府驻札御前中军统制刘汜特贷命除名英州编管王权及汜既败军乃先罢权为在外宫观及呉芾奏权罪请正典刑上怒甚将按诛权以厉诸将同知枢密院事黄祖舜密言于上曰权罪当诛然权诛则汜不当贷若贷汜而诛权是谓罪同罚异顾刘锜有大功今闻其病已殆汜诛锜必愧忿以死是国家一败而自杀三大将得毋为敌所快乎上纳其言二人得不死江州都统制戚方言本军统制官李贵及忠义孟俊取顺昌府知均州武鉅奏已复卢氏县丙戌权礼部侍郎黄中言本朝倣唐之制创为九庙今日宗庙自僖宣二祖以及祖宗凡九世而十一室望遵已行典故迁翼祖神主而祔钦宗诏恭依丁亥太尉刘锜提举万寿观以疾自请也戊子四川宣抚使呉璘复力疾上仙人原有客诣叶义问上书云以太一局考之敌人不烦资斧当以冬至前有萧墻之变阖府皆未以为然己丑胶西㨗奏至上大喜即日召所遣承节郎曹洋对于内殿曰朕独用李寳果立功为天下倡矣即赐诏书奖谕命干办御药院贾竤押赐金合茶药金酒器数十事且书忠勇李寳四字表其旗帜清逺军节度使王权特贷命追毁出身以来文字除名勒停琼州编管庚寅金主亮在瓜洲镇御营宿卫使杨存中中书舎人督视府参谋军事虞允文以贼骑瞰江恐车船临期不堪驾用乃与淮东緫领朱夏卿镇江守臣赵公称相与临江拽试命战士踏车船径趋𤓰洲将迫岸复回金兵皆持满以待其船中流上下三周金山回转如飞敌衆骇愕亟遣人报亮亮至见之笑曰此纸船耳因列坐诸酋一酋前跪曰南军有备未可轻且采石渡方此甚狭而我军犹不利愿驻于杨州力农训兵徐图进取亮震怒拔剑数其罪命斩之哀谢良久乃杖半百而释之辛卯吏部贠外郎曾注上言乞信赏必罚上谓大臣曰赏罚人主之大权昨王权临阵退衂朕已逺窜今三大帅招讨制置之命宜批㫖便除以示惩劝上有言葢指成闵呉拱李显忠也甲午金人分兵犯泰州初金主亮在瓜洲闻李寳由海道入胶西焚其战舰而成闵诸军方顺流而下亮愈忿乃还扬州召诸将约三日毕济过期尽杀之诸将谋曰南军有备如此进有渰杀之祸退有敲杀之忧奈何其中一将曰等死死中求生可乎衆皆曰愿闻教有总管方戴者曰杀郎主却与南宋通和归乡则生矣衆口一词曰诺平旦诸将大怀忠萧扎巴诣御寨奏事亮醉卧未起怀忠问宿直将军乐嘉努曰郎主夜来有何圣㫖嘉努曰昨夕与后妃饮言三日渡江不得将大臣尽行处斩诸将闻之益惧亮有紫茸等细军不肯临敌专以自卫衆患之扎巴曰晩朝奏遣细军东取海陵仍请乐将军谕以祸福则可济矣乃谓细军曰淮东子女金帛皆逃在泰州我辈急渡江汝辈何不白郎主往取之细军欣然共请亮许之于是细军去者过半亮妹婿唐括安礼能文知兵掌黄头女真亮闻新主褎立遣安礼以本部兵归故诸将益无所惮乙未金人弑其主亮于龟山寺诸将既定议夜漏未尽二鼓率兵万余人控弦直入亮寝帐阍曰何为者曰欲奏事将军乐嘉努入告以南人刼寨亮惊起求劒甲不得左右亲兵皆散走诸将射帐中矢下如雨遂连射殪亮併及其帐中妃五人参知政事李通兵部尚书郭安国左辅阙马钦皆死亮在位十二年年四十金人䧟泰州是日天重阴有枢密行府使臣胡斌者能知天文谓枢密院检详洪迈曰昨夕四鼓浓云塞空欲雪而东北忽穿漏一大星坠葢金主死祥也未几虢州签军雷政渡江报亮已被杀戊戌金国都督府遣人持檄来镇江军中议和十二月己亥朔侍卫马军司中军统制赵樽复蔡州庚子黄旗奏报已杀金帅完颜亮讫朝野相贺上曰此敌簒君弑母背盟兴戎自采石与海道败后知本国已为人所据乃欲力决一战今遽灭亡是天赐朕也朕当择日进临大江洒扫陵寝肃清京都但戒诸将无杀掠此朕志也初敌骑阚江朝臣震怖争遣家逃匿权礼部侍郎黄中独谓其家人曰天子六宫在是吾为侍臣若等欲安适耶北兵退独中与左仆射陈康伯家属在城中衆皆惭服时杨存中与虞允文共议偕至江北岸以察敌情诸将惮行允文存中独以轻舟绝江而北上尝谓康伯及留守汤思退曰杨存中忠无与二朕之郭子仪也金人以舟师汜茨湖官军击郄之辛丑总领四川财赋王之望言呉璘疾病乞还呉拱于蜀使璘腹心有助之望恐璘不起朝廷以姚仲代璘故预有此请凡五遗大臣书言之是日金国统军刘萼班师细军之在泰州者亦弃城而去癸卯诏逆亮渝盟侵犯王略属兹进发躬往视师文武羣臣各扬厥职辑宁中外共济大功甲辰进呈金国都督府牒上曰金帅既已诛夷余皆南北之民驱迫而来彼复何罪今即日袭逐固可使只轮不返然多杀何为左仆射陈康伯请率百僚称贺上曰未须尔俟到汴京与羣臣共庆中书舎人兼权直学士院虞允文自镇江还入见上慰借甚渥司农少卿杜莘老知遂宁府从所请也莘老为御史极言无隐取衆素所指目如王继先张去为辈悉击去之及罢朝士祖道都门以诗文称述者百余人都人至今以为美谈虽宿卫武夫府寺贱𨽻诵説前朝骨鲠敢言之臣必曰杜殿院云是日均州忠义统领昝朝等复据邓州乙丑淮西制置使李显忠自茨湖引兵渡江时金兵尚屯鸡笼山而显忠兵在沙上判建康府张浚自长沙闻命即日登涂过池阳往劳以建康激赏犒之一军见浚以为从天而下浚谕显忠曰圣驾将巡幸至此而敌未退得无虑乎显忠乃以大军济江去和州三十里与之相持然贼亦未退金人游骑焚真州报恩寺塔径往天长丙午淮东制置司统制官王选等复楚州丁未呉拱遣训练官牛宏王彦忠等入汝州均州乡兵总辖杜隐等入河南府戊申上发临安府庚戌上次秀州守臣俞召虎知嘉兴县杜易见于幄殿自是所过监司守令皆引对是日金人大军自盱眙渡淮尽绝癸丑鄂州水军统制杨钦以舟师追金人至洪泽镇败之夜镇江府统制官呉超遣部将段温等追金人至淮阴县又败之获其舟船粮食甚衆是夜淮东制置司统制官刘鋭陈敏等引兵入泗州甲寅李显忠与金人战于杨林渡却之翊日敌乃去乙卯金人破汝州杀戮殆尽丁巳淮东制置使李显忠遣统制官张荣逐敌至全椒县败之得敌所获老弱万余口日暮显忠入和州是日判建康府张浚始至本府视事浚首奏乞车驾早幸建康闻已进发乃督官属治具不半月而办戊午上至镇江府未就舎先乗马幸江下观戈船浙西沿海制置使李寳从上行因陈俘获与所得百尺舟上奖谕甚至因叹曰始朕用寳谤书满箧至谓必复从伪今竟如何壬戌曲赦新复州军先是宰执进呈赦书事目上曰向已下哀痛之诏今日恩宥不必更扬完颜亮过恶但专罪已而已起居舎人权直学士院刘珙草制略曰兹金帅之干诛幸上天之悔祸爰整濯征之旅坐扬耆定之功元恶就屠余党悉溃重念中原之衆久沦左衽之风头颅难保于淫刑闾里悉空于重歛宜推在宥咸与惟新自江上用兵珙独在禁林一时诏檄多出其手词气激烈读者感厉癸亥张浚言金兵已退两淮皆定初金歧王亮既为其下所杀参知政事敬嗣晖欲立其太子光瑛于南京左丞相张浩不可乃併亮后徒单氏杀之亮所遣先锋将郭瑞孙至滑州闻变留不进金主褎知亮已死乃与其子允升允迪拥万骑趋中都宋史全文卷二十三上卷二十三下钦定四库全书宋史全文卷二十三下宋髙宗十九壬午绍兴三十二年春正月戊辰朔日有食之上在镇江己巳金人犯寿春府壬申上至建康府判府事张浚迎谒道左卫士见浚复用至以手加额浚见上谢曰秦桧盛时非陛下保全无此身矣上惨然曰桧为人既忌且妬浚起于废绌二十年之后复当重寄风采隐然军民恃以为重焉戊寅张浚入对上问劳甚渥己卯诏侍从台谏各举可为监司者一贠郡守二贠有不称职当坐缪举之罚庚辰言者论监司不按吏望令郡守每半岁各䟽属县知县治状之得失具申监司监司覆实併与属郡太守治状以闻仍下御史台考核有不如言论奏殿罚庶几郡邑勉励而监司之职不至旷废从之诏郡守年七十之人令吏部并与自陈宫观着为令壬午金人冦蔡州侍卫马军司统制赵樽率诸军巷战金人败乃去丁亥给事中金安节等言准尚书省备到白札子奉圣㫖令臣等同议闻奏事臣切惟建康江山险固从昔以为帝王之都葢以南控楚越西连巴蜀北接中原最为形胜实东南之要会也今将图回经略指挥号令固宜驻跸于此中原之地久叹沦胥民思拯援如在焚溺比闻大驾进临江表方徯来苏至于淮壖疮痍之人甫遂归业亦赖声势以幸安堵一旦闻戎辂还轸恐乖始望先是殿中侍御史呉芾言大驾宜留建康以系中原之望㑹有陈驻跸利害者宰相陈康伯不能决上命侍从台谏同赴都堂集议芾谓建康可以控带襄汉经理淮甸若还临安则西北之势不能相接衆不从遂定回銮之议戊子诏曰比者视师江上敌骑遁去两淮无警已委重臣统䕶诸将一靣经画进讨今暂还临安重惟建康形势之胜宜令有司增修百官吏舎诸军营寨以备往来巡幸可择日进发给事中金安节等言当今之计其大要有三一曰进取二曰招纳三曰备守金主褎遣高忠建张景仁来告登位尚书左司贠外郎洪迈充接伴使知合门事张抡副之庚寅宰执奏北使二月渡淮上曰今若拒之则未测来意有碍交好受之则当遣接伴使副于境上先与商量愿闻名称以何为正疆土以何为准与夫朝见之仪岁币之数所宜先定不然则不敢受也壬辰洪迈张抡入对上谓宰执曰朕料此事终归于和卿等欲首议名分而土地次之葢卿辈事朕不得不如此言在朕所见当以土地人民为上若名分则非所先也何者若得复旧疆则陵寝在其中使两国生灵不残于兵革此岂细事乙未洪迈张抡辞行上顾抡曰洪皓三子其才皆可用丙申和义郡王杨存中为江淮荆襄路宣抚使中书舎人虞允文充副使上将还临安军务未有所付张浚判建康府衆望属之及除存中宣抚使中外大失望给事中金安节起居舎人兼权中书舎人刘珙言比者金人渝盟干犯王略今陛下亲御六飞视师江浒大明黜陟号令一新天下方注目以观倾耳以听凡所擢用悉宜得人存中已试之效不待臣等具陈顷以权势太盛人言借借陛下曲示保全俾解军职今复授以兹任事权益隆岂惟无以慰海宇之情亦恐非所以保全存中也傥圣意以允文资歴未深未可专付宜别择重臣以副盛举䟽入上怒谓辅臣曰珙之父为张浚所知其为此奏意专为浚地耳宰相陈康伯朱倬召珙谕上㫖且曰再缴累及张公珙曰珙为国家计故不暇为张公计若为张公谋则不为是以累之矣命再下珙执奏如初乃止于是允文改使川陜存中措置两淮而已湖北京西宣谕使汪澈言已复光化信阳军上流事势稍定二月戊戌朔中书舎人虞允文充川陜宣谕使措置招军买马且与呉璘相见议事庚子张浚虞允文入对时浚乞偕执政奏事上不许诏浚罢相后有合得特进恩数皆还之兴州前军同统领惠逢复河州壬寅金人犯汝州守将王宣率亲兵迎战天大雨虏大败遁去癸卯上发建康府惠逢遣兵复积石军乙巳夜雷丁未太尉威武军节度使提举万寿观刘锜薨于临安府壬子王宣自汝州班师乙卯上至临安府乗马还大内丙辰金人犯蔡州侍卫马军司统制赵樽击郄之辛酉右正言刘度入对言今者视师回銮愿止取亲临行阵折馘执俘有军功者方得推恩外一切赏典所宜谨惜以革侥倖之门翌日进呈上曰朕尝谕度朕此行不滥与一人官爵及滥减一年磨勘卿等所共见也壬戌雪乙丑御前中军统制王宣败金人于蔡州确山县于是赵樽自信阳归德安而宣亦还屯襄阳府丙寅瘗钦宗重于招贤寺立虞主上亲遣奠执政议上宜服袍履权礼部侍郎黄中言曰三年天下之通䘮尭舜三代之所共也后世以日易月已有愧于古矣然犹于二十七日释服之后因事则服之庶几反正本朝典故大葬启攅必服其初服是也若曰今十月而葬不可复服则真宗九月而葬何为亦服其初服乎以故事考之衰服为当前二日左仆射陈康伯等进呈上览奏曰朕为人子岂可使事兄之礼过于事父中至都堂右仆射朱倬谓中曰徽考大行有故事矣中曰此前日之误今所当改奈何复因之倬因谓上意实然臣子务为恭顺可也中曰责难于君乃为恭也金人复取蔡州闰二月癸酉金人破河州癸未御前右军统制杨从仪率诸将攻大散闗拔之己丑广东转运判官林孝泽献助军钱十五万缗湖南转运判官黄绩何佾献四万缗诏激赏库收辛卯参知政事杨椿提举在外宫观椿为台谏所击四上䟽丐免乃有是命癸巳枢密都承㫖徐嚞充舘伴大金国信使权知阁门事孟思恭副之先是北使高忠建等将入境责臣礼及新复诸郡接伴使洪迈移书曰自古邻邦往来并用敌礼向者本朝皇帝上为先帝下为生灵勉抑尊称以就和好而岐国无故兴师背盟自取夷灭窃闻大金新皇帝有仁厚爱民之心本朝亟谕将帅止令收复外不许追袭乃蒙贵朝首遣信使但一切之礼难以复仍旧贯当至临淮上谒更俟惠顾曲折面闻乙未知盱眙军周淙言富察图们奴婢齐玛自燕来报契丹侵扰金国等事上谓大臣曰上天悔祸夷狄相攻今先遣使请和则其国中可卜傥旧疆复还得奉祖宗陵寝尤见天意眷顾诚国家之福也三月甲辰緫领湖广江西财赋句伯奋守司农卿緫领四川财赋王之望试太府卿以二人饷军无阙故也丁未金国报登位使高忠建等入国门始忠建责臣礼及新复诸郡接伴使洪迈以闻且曰土疆实利不可与礼际虚名不足惜也礼部侍郎黄中闻之亟奏曰名定实随百世不易不可谓虚土疆得失一彼一此不可谓实议者或又言土地实也君臣名也趣今之宜当先实而后名乃我之利权兵部侍郎陈俊卿曰今力未可守虽得河南不免为虚名臣谓不若先正名分名分正则国威张而岁币亦可损矣戊申录文宣王四十九世孙孔琯为右迪功郎四川宣抚使呉璘复德顺军璘初至城下自将数十骑遶城守陴者闻唿相公来观望咨嗟矢不忍发敌气索于是璘按行诸屯预治夹河战地前一日当阵斩一将数其罪以肃军诸将股慄乃先以数百骑尝敌敌一鸣鼓鋭士跃出突我军遂空壁来战我军得先治地无不一当十逮苦战久日且呉璘忽传唿某将战不力其人即诛死鬭敌大败遂遁入壁质明我再用兵敌坚壁不战会天大风雪敌引衆夜遁璘入城市不改肆父老拥马迎拜几不得行壬子金国报登位使高忠建副使张景仁见于紫宸殿诏舘伴使徐嚞等以所定礼示之忠建固执上特许殿上进书及陞阶犹执旧礼尚书左仆射陈康伯以谊折之忠建语塞乃请宰相受书康伯奏曰臣为宰相难以下行阁门之职忠建奉书跪不肯起康伯唿嚞至榻前厉声曰馆伴在馆所议何事嚞径前掣其书以进敌气沮上嘉叹之癸卯金人围淮宁府甲寅金人犯镇戎军丁巳言者请倣汉武故事诏侍从台谏各举内外之臣可备使命者以为缓急之用诏各举一贠戊午金人䧟淮宁府金之叛盟也淮襄诸军复得海泗唐邓陈蔡许汝嵩寿等十州自是但余四州而已己未上始御经筵自去秋以用兵权罢讲读至是复之权刑部侍郎黄祖舜进论语解义乃令国子监板行仍赐诏书奖谕辛酉上谕宰执曰近传到敌中赏格卿等见否陈康伯曰见之上曰其意何如康伯曰观其语云边衅既生未底宁息恐是京师总兵蕃官所请欲复取所失州县耳上曰朕熟金国用兵始末自尼雅满斡里雅布等在时军政极严不用赏典止用威胁其下而人自畏服今赏格如此之重必是人不用命也康伯等曰圣识高逺非臣等所及川陜宣谕使虞允文至西县之东总领四川财赋王之望自利州往㑹之允文之出使也与京西制置使呉珙荆南都统制李道会于襄阳至是又与四川宣抚使呉璘会于河池前后愽议经畧中原之䇿令堇庠守淮东郭振守淮西赵樽守信阳李道进新野呉珙与王彦合军于商州呉璘姚仲以大军出闗辅因长安之粮以取河南因河南之粮而会诸军以取汴则兵力全而饟道省至如两河可传檄而定遂驿䟽以闻先是之望数以军兴费广为言朝廷令劝谕民户献纳之望因是亲至梁洋谕豪民使之输财焉壬戌上谓辅臣曰近大将入觐有以寳货鞍马为献者惟马不可阙余皆却之葢虑以进奉为名公肆掊尅有害军政耳时主管侍卫马军司公事成闵自淮东赴行在故上语及之上因言宫中平时服食器用无非俭素如彘肩豆腐间以供膳器皿之属亦无稜道今御厨所用是也朱倬曰当书之为后世法上曰此何足为后世法陈康伯曰此盛德事外间有未知者岂可不书是春淮水暴涨中有如白雾其阔可里所其长亘淮南北又有赤气浮于淮南自高邮军至兴化县若血凝而成者夏四月己巳殿中侍御史呉芾言大农之财一岁所入几五千万而内藏激赏不与焉㑹其多寡比景德全盛时十增其四地不足而赋加多则取于民者已尽不可以复求矣惟当痛节浮费葢今天下之兵内外何翅三十万大农每岁飬兵之费几十之九若更加募何以赡之今欲兵之足莫如核实不得令虚张人数拣其鋭骁汰其疲弱使人皆可用则官无费财是一举而两得之也时将士陈亡者衆军多虚籍故芾言及之礼部侍郎黄中言足食之计在于量入为出今天下财赋半入内帑有司莫能计其虚盈请悉以归左藏且引唐杨炎告德宗语曰陛下仁圣岂不能如德宗之为哉上善之辛未诏淮南新复州军举人许于近便州军一处併试每终场十三人解一人上宣谕宰臣陈康伯等曰卿等曾询访今岁民间蚕麦何如向虽多雨二麦稍黄今已登场而价不闻翔踊朕己令外市茧以知其直二者约度虽小有所伤而成熟亦不减七八分矣壬申和义郡王杨存中还行在乃罢存中措置两淮而以判建康府张浚兼之浚出入将相三十年素为士卒所畏爱至是复揔军政皆乐为用癸酉蠲淮东残破州军上供银绢米麦经緫制钱一年甲戌宰执论淮上屯田事上曰士大夫言此者甚衆然须先有定论用诸民乎用诸军乎若论既定当先为治城垒庐舎使老少有所归蓄积有所藏然后可为上又曰卿等用人当取悫实为上若好名沽激如画饼然终不可食耳戊寅御史中丞汪澈参知政事辛巳总领四川财赋王之望得虞允文檄论对拨籴本事之望尝为允文所荐及议军储二人始有隙甲申殿中侍御史呉芾言军器监陈洪持禄茍容驾部贠外郎赵廱假手登第不当居天下清选上曰武臣子孙只宜为武官清望须还白屋今以将家居之则公议自然借借乃罢廱壬辰起居郎吕广问权尚书礼部侍郎翌日上谓大臣曰广问老成不沽激往时荐之者多因曰朕有一人材簿每临朝臣下有荐扬人材者退则记姓名于簿遇有选用披而寻之无不适当陈康伯又论备边当择良将上曰偏禆中有骁男者卿等可以所闻见随其高下具名以闻俟于诸军汰去怯懦次第代之是月大雨淮水溢数百里漂溺庐舎人畜死者甚衆初金国为契丹耶律所扰威乌克衆数万渐逼居庸闗金主褎大惧与其下谋谓威乌克兵势如此若南宋乗虚袭我国其危矣设有所求当割河南与之既威乌克之衆内叛金国得威乌克戮之契丹之患息其割地归本朝之意亦寝矣五月庚子秘书省正字周必大守监察御史壬寅兴元都统制姚仲以大军至原州之北岭与金人合战官军大败甲辰宰执奏近探报皆言黄河南北蝗虫为灾今已数年天意可见而江淮之间蚕麦大稔此实圣德所召上愀然曰去岁完颜亮兴师无名彼曲我直岂无天理朕德不足以动天祖宗仁泽所致令幸蚕麦告登更望有秋设或边事未息必可枝梧戊申御营宿卫使杨存中复为醴泉观使御营宿卫司限五日结局辛亥镇江都统制张子葢与金人遇于石湫堰败之甲寅权户部侍郎呉芾入对上因论财赋在得人遂言川陜用兵全得一王之望之力大军十数万衆数月与虏角敌而蜀人不知他人安能办此之望在蜀几如萧何之在闗中芾曰之望与臣有连其人为政尚严平日在蜀令行禁止故于财赋亦不督而办上曰朕初不知与卿有连见大臣言之望婚嫁未毕亦欲令归但蜀中不可无之望姑令在彼候事稍定朕当大用之癸亥上谓大臣曰自去年完颜亮犯顺之后中原士民不忘祖宗之德归正者不绝朕恐士大夫分南北彼此浸失招徕之意卿等可审处如有官能办事者与沿边差遣士人从便入学及令应举其余随宜収恤如此则非惟已来者得安未来者闻之必欣慕而至于是陈康伯等次第行之判建康府张浚言军籍日益凋寡补集将士必资西北之人能战忍苦方为可仗臣体访得东北今岁蝗虫大作米价踊贵中原之人极难于食欲乞朝廷多拨米斛或钱物付臣措置招褒吾人人心既归敌势自屈诏以米万石予之浚以为淮楚之人自古可用乗其困扰之后当收以为兵乃奏置御前万弩营募民强壮堪充弩手之人以御前効用为名于建康府置营寨安泊诏皆从请于是两淮之人欣然愿就率皆强勇可用浚亲训抚之又奏差陈敏为统制敏起微贱声迹未振浚擢于困废中敏感激尽力图报未几成军浚谓敌长于骑我长于步制骑莫如弩卫弩莫如车乃令专制弩治车甲子内降诏曰朕以不德躬履艰难荷天地祖宗垂裕之休获安大位三十有六年忧劳万机宵旰靡怠属时多故未能雍容释负退养寿康今边鄙粗宁可遂如志皇子瑗毓德允成神器有託朕心庶几焉可立为皇太子仍改名眘所司择日备礼册命四川宣抚使呉璘遣将攻熈州是月拔之获其都緫管刘嗣初三大将之出也兴州路得秦陇环原熈河兰㑹洮州积石镇戎德顺军凡十二郡金州路得商虢陜华州凡四郡独敌以重兵扼凤翔故散闗之兵未得进六月戊辰名望仙桥东新宫曰德寿己巳宗正少卿史浩守起居郎兼太子右庶子将作监张阐为宗正少卿兼太子右谕德故事宫僚进见当拜奏事当称姓名侍立不坐太子悉命复故庚午以复与金国连和三招讨并除管军而结局甲戌殿中侍御史张震右正言袁孚同班入见论宰相朱倬之罪倬闻亦丐免乙亥尚书左仆射同中书门下平章事朱倬罢为提举江州太平兴国宫制曰君子邦家之基曾未闻于成效元良天下之本乃欲觊于畴庸翰林学士洪迈之词也上出御札曰朕宅帝位三十有六载荷天之灵宗庙之福边事寖宁国威益振惟祖宗传序之重兢兢焉惧不克任忧勤万机弗遑暇佚思欲释去重负以介寿臧蔽自朕心亟决大计皇太子贤圣仁孝闻于天下周知世故久系民心其从东宫付以社稷惟天所相非朕敢私皇太子可即皇帝位朕称太上皇帝退处德寿宫皇后称太上皇后应军国事并听嗣君处分朕以澹泊为心頥神养志岂不乐哉尚赖文武忠良同德合谋求底于治诏洪遵所草也丙子上行内禅之礼有司设仗紫宸殿下先是上尝谕太子以传禅意太子流涕固辞至是遣中使召太子入禁中复加靣谕太子推逊不受即趍殿侧便门欲还东宫上勉谕再三乃止于是上御紫宸殿百官起居毕尚书左仆射陈康伯知枢密院事叶义问参知政事汪澈同知枢密院事黄祖舜陞殿康伯奏言臣等辅政累年罪戾山积圣恩寛贷不诛今陛下超然高蹈有尧舜之举臣等不胜欣賛但自此不获日望清光犬马之情无任依恋因再拜泣下上亦为之挥涕曰朕在位三十六年今老且病久欲闲退此事断在朕意非由臣下开陈也卿等宜悉力以辅嗣君康伯等复奏曰皇太子贤圣仁孝天下共知似闻谦逊太过未肯即御正殿上曰朕已再三邀留今在殿后矣上即入宫百官移班殿门外宣诏毕复入班殿庭顷之皇太子服袍履内侍扶掖至御榻前拱手侧立不坐应奉官以次称贺内侍扶掖至于七八乃畧就坐宰相率百僚称贺上遽兴康伯等陞殿奏言愿陛下即御座正南靣以副太上皇帝付託之意天颜愀然曰君父之命出于独断此大位惧不敢当尚容辞避班退太上皇帝即日驾之德寿宫上服赭袍玉带步出祥曦殿门冒两掖辇以行及宫门弗肯止上皇麾谢再三且令左右扶掖以还顾谓曰吾付託得人斯无憾矣左右称万岁百官扈从上皇至德寿宫丁丑车驾诣德寿宫起居戊寅有㫖朕欲毎日一朝德寿宫以修晨昏之礼昨日靣奉太上皇帝圣㫖谓恐废万机劳烦羣下不蒙赐许可委礼官重定其期礼部侍郎黄中奏谨按汉高皇帝五日一朝太上皇今欲乞依前项故事诏从之大赦制曰顾睿训之愽临惧𦕈躬之弗称凡今者发政施仁之目皆得之问安侍膳之余爰举旧章用覃旷泽又曰祖宗朝尊礼旧弼优待故老有任在京宫观及入侍经筵者甚衆至于过阙入觐郊祀陪位并归第就医之类所以示眷礼便询访者惟恐不至故一时人臣立朝之节雍容可观宜令国史院检讨闻奏当议遵用又曰应诸路出产时新口味果实之类所在州军因缘贡奉烦扰致使所在居民以出产之物为苦不唯因口腹之故广害物命亦使斯民冒犯险阻或至䘮失躯命岂不甚痛太上皇帝已降诏禁约切虑岁久未能遵奉自今一切并罢如州县奉行灭裂因缘多取以违制论又曰国家爱养士卒非不优厚访闻军中管辖人等或使资陪工价或令科买物色多方尅剥比至请钱除减几尽自今主帅仰各体国务加优䘏以养士气如尚不悛当议显戮以励诸军又曰昔太祖皇帝创业之初亲制军政以遗后世如南北仓请粮之制平时固欲习其筋力以戒骄惰然禁约私役至为严切自今不许私役战士葢造私第营葺房廊修筑园圃及兴贩工作等如敢更有违犯委御史台弹奏当重宜典宪癸未宰臣奏事陈康伯因奏臣等以前二日朝德寿宫太上皇帝宣谕车驾毎至宫必于门外降辇已再三谕之既以家人之礼相见自宜至殿上降辇令臣等奏禀此意上曰夜来太上皇帝有㫖令朕只朝朔望朕于子道问寝侍膳尤宜勤恪卿等可详议以闻如宫门降辇在臣子于君父礼所当然太上皇帝虽曲谕朕端不敢甲申诏朕躬有过失朝政有阙遗斯民有戚休四海有利病凡可以佐吾元元辅朕不逮者皆朕所乐闻言而可行赏将汝劝弗协于理罪不汝加监潭州南岳庙朱熹上封事言圣躬虽未有过失而帝王之学不可以不熟讲朝政虽未有阙遗而脩攘之计不可以不早定利害休戚虽不可徧以䟽举然本原之地不可以不加意帝王之学必先格物致知以极夫事物之变使义理所存纤悉毕照则自然意诚心正而可以应天下之务又曰今日之计不过修政事攘夷狄然计不时定者讲和之説疑之也又曰四海利病系斯民之休戚斯民休戚系守令之贤否监司者守令之纲朝廷者监司之本本原之地亦在朝廷而已丁亥诏曰朕惟太上皇帝临御三纪法令典章粲然备具其议设官裒集建炎绍兴以来所下诏㫖条列以闻朕当与卿等恪意奉承以对扬慈训诏胡铨复元官差知饶州礼部侍郎黄中等札子奉圣㫖太上皇帝有诏却五日之朝朕心未安有司宜详议以闻臣等今详议除旦望皇帝诣德寿宫朝见外欲乞于每月初八并二十二日朝见并如宫中之仪诏从之司农少卿朱夏卿奏今来德寿宫合支供米炭未承所属报到数目诏札与提举官据毎月合用米炭前期报所属依数支供付户部施行壬辰殿中侍御史张震奏窃见绍兴二年诏书略曰昔我太祖皇帝尝令百官轮次靣对自今后行在百官日轮一贠而对朕当虚伫以听其言且观其行陛下初承圣绪欲望举行旧典特降诏㫖许令百官日以序进则数月之间议论毕陈而贤愚可以槩见俟其既周即复依旧五日轮对亦不为烦诏从之是月札下工部长贰先将军器所私役占破借使工匠尽令改正专一造作军器务要精致如敢依前违戾监官取㫖黜责合千人重行决配委御史台觉察上手书召判建康府张浚既见上改容曰乆闻公名今朝廷所恃惟公浚言人主以务学为先人主之学以一心为本一心合天何事不济所谓天者天下之公理而已必兢业自持使清明在躬则赏罚举措无一不当人心自归丑虏自服上竦然曰当不忘公言浚见上天钖英武力陈和议之非劝上坚意以图事功于是加浚少传进封魏国公除江淮宣抚使节制屯驻军马右正言袁孚言乃六月中旬霖雨累日浙西州郡以山水发洪坏庐屋舟楫而人被其害近又闻江浙之间飞蝗为害此二者同出于一月之内天其或者仁爱陛下之深警戒陛下之切欲陛下脩德以应之乎秋七月壬寅诏曰永惟邦本实在斯民民之休戚实系守令太上皇帝精择循良留神惠养垂及𦕈躬其敢怠忽咨尔分土之臣毋滋狱讼毋纵吏姦毋夺民时以事土木毋掊民财以资饷遗有一于此必罚无赦至于俾民安其田里愁叹不生增秩赐金若古令典丁未赐知临安府赵子潚御札罢京尹供馈营办上曰更宜子细求访应有扰民之事一一条具闻奏如今次停罢供馈等所省钱二万余贯可以尽与民间除去科扰戊申诏追复岳飞元官以礼改葬访求其后特与录用是日地震大风拔木癸丑诏御前激赏库并拨归左藏库今后诸路发到纲运准此己未诏职田米自今辄敢折纳见钱并计赃坐罪辛酉招进士李珂议论可採召赴都堂审察又诏今后直言上书并付中书门下后省㸔详有可採者申尚书省取㫖壬戌诏将来圣节诸路监司州军应合进金银钱绢等缘天申圣节已行进奉合进之数权与蠲免判建康府张浚奏臣靣奉圣训令措置收籴米斛今来江浙丰稔宜趂时措置其籴本乞从御前支降诏内库支降银三十万两癸亥殿中侍御史张震奏四川有名无实之钱递相积压州县各据本年分所收钱物贝钞赴总领所送纳而緫领所即据其已前年分所欠之数批改钞旁理作旧欠则旧欠虽足而新欠仍在恭覩登极赦文积年未纳之钱截自绍兴三十年以前并与除放甚大惠也应州县纳总领所钞旁若已改批作三十年以前所欠并听执用元钞作本年分改正豁除诏从之先是敌遣仆㪚忠义及纥石烈志宁经略四州地为我师所败于是以檄至盱眙军云既有通和之意自宜各守元立封疆边臣以闻乃下诏曰敌人来索故礼从之则不忍屈辱不从则边患未己中原归正人源源不绝纳之则东南方不能给否则绝向化之心宰执侍从台谏各宜指陈定论以闻羣臣继有论列而宰执独无奏章上以问参知政事史浩浩奏畧云先为备守是谓良规若夫议战与和则亦在彼不在此彼战则战彼和则和和不忘战姑为雪耻之后图战不忘和乃欲缓师而自治又曰第当坚壁力御攻冲谨俟乗机以图恢复先是史浩议欲灭𤓰洲采石下张浚议浚谓如此是示敌以削弱之形不若先城泗州浩既参知政事浚所规画浩必沮挠如不赏海州之功沮死骁将张子葢㪚遣东海舟师皆浩之为也命参知政事汪澈视师湖北京西是月刘珙使金不至而复先是洪迈张抡使回见张浚具言敌不礼我使状且令称陪臣浚谓不当复遣使而史浩议遣使报金以登寳位竟遣珙行至境金责旧礼不纳而还八月乙丑朔诏知阁门事孟思恭奉使受赂可罢见任丙寅诏曰永惟民之戚休系于牧守咨尔部使者其悉乃心察列城之政举循良劾贪暴及踈怠旷职者以听陞黜至于任非所长无他大过者亦条列以闻朕当命以他官其令诸路帅臣监司限两月悉具部内知州治行臧否连衘闻奏丁卯诏祖宗格法差破禁军自有定数比年三省枢密院诸房及百司例作名目差占抽强壮披带之人以充担擎看管杂役实为蠧兵之弊仰诸房百司除依数目差破余令拘收如敢影占重寘典宪辛未谏议大夫任古奏孟思恭奉使受赂而朝廷不能正其典刑夫人之有过而不能治在国法为可废国之有法而不能施在朝廷为可羞愿陛下澄源塞流使斯辈贪利败国之心潜销于㝠㝠之中则专对于外可以无辱命之忧乃降授武功大夫吉州刺史戊寅上诣德寿宫奉上光尧寿圣太上皇帝寿圣太上皇后尊号册寳行礼追册皇后郭氏初后归于潜邸愭恺惇皆其所生云九月丁酉诏朕仰稽祖宗故事开讲其日可召辅臣观讲戊戌诏比下求言之诏欲急闻过失四方有献言者并付后省看详今已踰月未闻推择来上可令催促诏蜀去行都万里人材豫当储蓄以备缓急欲举一忠殻明敏之士周知蜀利害者为都转运使可令集侍从台谏各举所知以俟採择甲辰侍读洪遵进读三朝寳训至太宗问君子少小人多何也吕蒙正曰此系时运盛衰上曰朕以为不然正在人君如何壬子户侍周葵等言臣僚于合得请给数外陈乞援例增添今后并从本部稽察虽有旧降指挥许执奏不行诏从之甲寅诏胡铨王十朋并召赴行在周操除右正言庚申给事中金安节等奏奉圣㫖福州居住致仕王继先已经大赦可令任便居住臣窃以王继先罪恶稔积羣情久愤太上皇帝用公议逐之天下称快欲乞寝罢令任便居住指挥诏王继先依赦任便居住不得辄至行在壬戌诏呉帱刘藻黄开陈骙陈岩肖周允闻沈尧闻沈尧咨汪必明禇观刘祖礼上书皆已亲览有补治道京朝官可减二年磨勘选人与循一资布衣进士与免将来文解一次是月封皇子愭为邓王恺为庆王惇为恭王冬十月丙寅侍读洪遵读三朝寳训至真宗论政理谓宰相曰朝廷但守清静之理凡事务详酌而行勿使庸人扰之上曰天下本无事遵对曰诚如圣谕诏侍从两省台谏卿监各举可任监司郡守之人分为二等一见今可用一将来可用限一月闻奏如所举増秩赐金举主同之不如所举罚亦同之及见任监司郡守才与不才亦限一月内逐一具姓名臧否品目来上左仆射陈康伯乞解机政御笔曰太上皇帝储卿以佐朕卿遽力请岂朕凉菲不足与为治况今边陲未为无事卿纵欲舍朕而去宁忍违太上皇帝之意耶太上御笔曰皇帝来奏卿上章力乞解罢欲吾亲笔谕卿皇帝以卿元老耆旧方委任机务留卿之意甚坚卿可体至意不得再有陈请丁卯大理少卿李洪引见奏事上曰陆亷公事候将来结案日更来奏知江淮宣抚使张浚札子奏臣近措置招集御前万弩手其所招人多是庄农间有稍稍出衆之人耻与为伍臣昨乞别置武骑毅士三百贠以待谋虑过人勇敢绝衆者至今未蒙指挥臣续体访得淮北归正忠义及见今将佐之家往往有武勇壮健曾习弓马者甚多以所请既薄不愿前来契勘诸军见招武勇効用毎月食钱九贯米九斗皆是旋刺南兵艰于教习今来大约可将武勇効用三人请受以给毅士二名诏从之庚午侍读洪遵进读寳训至太祖尝视朝罢坐便殿俛首不语者久之内侍王继恩请其故太祖曰尔谓帝王可容易行事乎朕早来乗快指挥一事史官必书于简册故不乐也上曰若朽索之驭六马何敢轻忽又曰为人上者奈何不钦又读寳训至太平兴国九年太宗谓宰相曰朕毎日所为自有常节行之已久甚觉得力凡人食饱无不昏浊傥四肢无所运用更复就枕血脉凝滞诸疾自生欲其清爽其可得乎上曰祖宗不特明治道又达养生之理所以治道清静又读至绫锦使王賛上织锦匠兇滥之罪上令引对反言賛私役工庸鞫之皆实特诏杖賛降秩赐织匠采帛上曰祖宗精于治道如此遵奏云愿陛下以祖宗为法天下幸甚右正言周操奏国家内设百官必资久任以责成效今则不然自丞簿不数月望为郎自郎不数月望为卿监利于速化人则幸矣职业不修国家何赖若乃监司郡守之数易则其害又有大于此者监司一易则扰一路郡守一易则扰一州臣愿陛下靣谕大臣自今内外除授之际恪意精选务在久任诏令三省遵守编类圣政所详定官徐度札子讨论庆歴至建中靖国所载勲臣名次或有未尽悉令添入元祐靖康建炎以后有合籍记者已降指挥令圣政所接续编纂今申请乞下吏部尽数抄录併移文诸路搜访勲劳实迹缴申朝廷诏从之壬申右正言周操言三省有六房其属为六部而御史台有六察所以相为表里也祖宗之意正欲御史纠六房六部之稽违者今之六房六部人吏积习玩侮情弊百出欲望申严行下六察官毎月纠察所𨽻官司亲加询究小事具奏大事随长贰上殿庶几察官各举本职诏令检举见行条令施行甲戌诏诸路州县老疾贫乏乞丐之人在法以常平米斛养济自十一月一日起支至次年三月终令户部检坐条法指挥申严行下务行实惠丁丑殿侍张震奏两宫册寳执事者例蒙庆赐奉承于两宫者皆已拜官爵而吏胥无知舞文巧请尚书省人吏大者干官与减二年磨勘小者减半而太常寺等处人吏又不与焉此何为者愿明降指挥并行追寝诏从之戊寅殿中侍御史张震奏切见去年李显忠所保明獚涧山赏并采石赏与呉璘保明方山原赏陇州赏厚薄不侔如臣愚见欲立为功赏格式颁下诸将如拔某城斩某将破某衆者谓之竒功其次为第一第二第三等各当转若干官并须各有实状就其军中以次保明推恩诏令检正左右司同共看详立格闻奏右正言周操奏去冬敌骑退归诸将贪天之功以为已力节次奏功数日浩瀚略无限节欲乞下张浚陈俊卿公共商议如何措置以杜侥倖诏令张浚陈俊卿覈实闻奏是月以王之望为川陜宣谕使时敌将合喜方与呉璘争德顺军或生弃三路之议宣谕使虞允文力请勿弃章十余上乃罢允文而命之望诏璘审度事势从长措置务要保护川蜀葢示以弃地之意也寻诏允文往璘军前计事毕赴行在赐枢密院编修官陆游尹穑进士出身以权知院史浩同知黄祖舜之荐也十一月甲午殿中侍御史张震奏论国子监已减正録二贠不宜复置上曰馆职学官祖宗设此储养人材朕欲待方来之秀不可定贠丙午臣僚言近日于淮东西緫领司各桩苗米一百万石备宣抚司移屯支用内拨浙西常平米一十三万二千余石往淮东江东常平米三十七万四千余石往淮西切惟常平一司葢备水旱盗贼缓急之用积年陈腐及移易借兑殆居其半一旦三分取一两路所积几无余矣间遇水旱盗贼之变将何以为备乎诏户部看详户部申乞于两浙漕司和籴米拨一十三万二千余石赴淮东江东西漕司和籴米并江西上供米建康中纳米九千石共三十七万四千余石往淮西其江浙常平米更不取拨从之庚戌进呈方滋论沙田䟽上问沙田事或以为可取或以为可捐陈康伯等奏曰君子小人各从其类小人乐于生事不惜为国歛怨君子务存大体惟恐有伤仁政此所以不同上曰然廼诏措置沙田芦场指挥更不施行甲寅殿中侍御史张震言窃见干德四年诏曰自今内臣年及三十以上兼见在朝廷系职方许养一子至皇祐五年诏内侍以一百八十人为额嘉祐中韩绛奏内臣贠多请住养子至治平以后始复许奏荐而熈宁中神宗谕辅臣曰方今宦者数已多而𨽻前省官又入内空绝人之世仁政所不取且独不可用三班使臣代其职事乎呉充对曰此盛德事臣等敢不奉行至于自来条例又须限以年甲试以诗书籍定姓名遇阙拨填宜立为定制诏令内侍省开具见在人数闻奏今年会庆节权免进子乙卯臣僚言祖宗时赃罪削籍配流者虽会赦不许放还叙用近覩登极赦应命官除名追降官资及勒停并永不取叙人并与叙元官甚失祖宗痛绳赃吏之意乞自今官吏尝经勘断犯入已賍并不许収叙如有已放行収叙者即为改正从之辛酉御史中丞辛次膺奏臣恭奉诏书除常朝便殿引对外应行事陪位立班从驾及非泛朝谒并诸请假并已降指挥殿下令合门人扶掖今后如遇德寿宫起居臣欲乞趂赴立班许臣就用本台知班二人扶掖从之又诏张焘朝谒礼数并依辛次膺已得指挥仍许乗轿入出皇城门至宫门内上下马处参知政事督视湖北京西军马汪澈言荆鄂两军屯守襄汉粮斛浩瀚悉泝汉江霜降水落舟胶不进舟人逃遁官物耗散而军食又不继臣今者相视得襄阳古有二渠长渠溉田七千顷木渠溉田千顷自兵火后悉已湮废臣今先筑堰开渠并合用牛具种粮或募民之在边者或取军中之老弱者杂耕其中来秋谷熟量度収租以充军储既省餽运又可安集流亡乞以措置京西营田司为名令姚岳兼领从之十二月戊辰诏今日早朝集侍从台谏赴都堂条具方今时务仍听诏㫖诏曰朕览张焘所奏犂然有契于𠂻已令侍从台谏集于都堂今赐卿等笔札冝取当今弊事悉意以闻退各于听治之所尽率其属谕以朕㫖使极言之毋得隐讳朕将有考焉初张焘以故老召除知枢密院事上问为治之要焘因奏言太上皇帝绍兴初尝举行祖宗故事诏百官赴都堂令条具当今弊政与夫捄之之宜乞检举行之故有是诏癸酉给事中金安节言承指挥成彦忠皇城司任满赏并两任翰林司满赏特与遥郡上转行两宫按尚书省右选令诸武功大夫实歴边任有五人保举磨勘转遥郡刺史已后并理十年转遥郡团练使至遥郡防御使止祖宗之法不轻以授人如此彦忠今年五月方转遥郡刺史今来半年于刺史上转行两宫则是二十年磨勘五月之内一旦得之于考绩之法无乃戾乎欲望付有司依格施行诏从之给事中金安节覈驳刘允升皇城司滥赏曰凡外之将帅効命边庭亦必有功而后加爵岂可以侥倖一时微赏而反过于亲临行阵出入万死一生者乎今刘允升干办皇城任满比之去年立军功者劳逸异矣遽以一官转承宣使其以承宣为皇城任满遂将转节度使乎窃恐行之则将士解体望爱惜名器以待勲劳从之庚辰臣僚言国朝检校官一十九贠上者曰太师太尉太傅太保司徒司空而除授则自司徒迁太保各以序进陛下方讲修圣政冝下有司讨论立为定式给事中黄祖舜等言看详臣僚所陈六事其一曰六等检校官旧制也今则皆无句而自节度径除太尉歴开府仪同三司以至少保其二曰节度以移镇为恩宠旧制也今则一定而不易其三曰承宣分大中小镇观察分大小州旧制也今则皆径作一官矣其四曰横行自右武大夫以至通侍为十三等以待年劳及泛恩者非有功致显着不带遥郡旧制也今则自右武大夫当迁官者率于遥郡改转才五迁即至遥郡承宣一落阶遂为正任承宣使其五曰武功大夫实歴十年用七季正始转行旧制也今或自小使臣为宣賛舎人才迁一官径至右武郎其六曰总管钤辖都监分去等差遣非正任观察使及管军不以为緫管旧制也今降此而得之者纷纷皆是逐项所陈委得允当欲乞施行自降指挥日为始诏并从之辛巳起居郎兼权中书舎人周必大奏皇叔蕲州防御使士豢凑用恩平郡王璩减年磨勘转官窃见南班正任十年一转初无回授之法又宗室岁得减年依条许与子孙遥郡刺史以下収使今士豢于恩平郡王璩实为叔祖乃用姪孙减年于法为不合于体为不顺一也法许用之于郡刺史以下今乃施之于正任防御使以上相去辽逺二也欲望追寝前命从之上曰昨闻臣僚言秦桧诬岳飞举世莫敢言李若朴为狱官独白其非罪吕忱中发王晌所司皆迎合林待问为勘官独直其寃状卓杰捕赵鼎送葬酒又搜其家私书欲傅致士大夫之罪翁䝉之为县尉毅然拒之沈昭逺为王铁家治盗欲煅炼富民多取其陪偿王正已为司理卒平反之此皆不畏强御节槩可称三省详加访问其人如在可与甄録丁亥内降付下寛䘏事十八条内一项访闻诸路乡村恶少无赖以贩鬻私茶盐为业良善之民多被强卖稍不听从日后犯败必行供指逮得贿赂乃与除免自今应犯贩私茶盐不得信慿供指妄有追唿违者许越䜣承勘官吏宜重寘于法又一项访闻州县捉获盗贼狱吏辄教令广引豪冨之人指为窝藏至有一家被盗邻里富室为之骚然贼情未得而胥吏之家贿赂充取平居富民或与吏辈小有眦睚一得贼徒使之通注其祸尤酷自今除𦂳切干证外不得泛滥追唿如违许越诉别移所司推勘指教举节吏人反坐官贠重作施行又宣䘏事内令省部系政令之原人吏他日出职当在民上所宜亷谨以立基本访闻积习成弊官贠士庶理诉公事贿赂未至则行遣间回问难不已所求如欲则虽不可行亦必舞法以遂其请有此等被抑之人许诣登闻鼓院陈诉当议重寘于法是月命宰相陈康伯兼枢密使诏呉璘班师诏下寮属交谏曰将在军君命有所不受此举所系甚重奈何退师璘知朝论主和于是弃德顺军仓卒引退敌乗其后正兵三万得还者仅七千人偏禆将佐所存无几上寻悔之是冬上召陈俊卿及张浚子栻赴行在所浚请临幸建康以动中原之心用师淮堧进舟山东以遥为呉璘之援上见俊卿等问浚动静饮食颜貌曰朕倚魏公如长城不容浮言摇夺时敌以十万屯河南声言窥两淮浚以大兵屯盱眙泗濠庐敌不敢动第移文索海泗唐邓商州及岁币浚言敌诈不当为动卒以无事栻之见上也即进言曰陛下上念宗社之雠耻下闵中原之涂炭惕然于中而思有以振之臣谓此心之发即天理也愿益加省察而稽古亲贤以自辅毋使其少息则今日之功可以立成上大异之宋史全文卷二十三下宋史全文卷二十四上钦定四库全书宋史全文卷二十四上宋孝宗一癸未隆兴元年春正月壬辰朔诏改元诏观察使以上各举所知之士三人三省枢密院详议立定荐举格式谋畧沈雄可任大事寛勐适宜可使御衆临阵骁勇可鼔士气威信有闻可守边郡思智精巧可治器械已上五等令曽立军功观察使以上荐举通习典章可掌朝仪练达民事可任郡寄谙暁财计可裕民力持身亷洁可律贪鄙词辨不屈可备奉使已上五等令非军功观察使以上荐举如被举之人成立功効其举官取㫖推赏如或败事亦加责罚是月参知政事史浩为右仆射同平章事兼枢密使判建康府张浚为枢密使仍都督江淮军马时敌将万户蒲察徒穆及伪知泗州大周仁屯虹县都统萧琦屯灵璧浚谓至秋必为边患当及时扫荡诏吴璘可进可退当从便宜新知永州陆亷恃贷命不刺面配韶州仍籍没家财以前知滁州在任赃污不法也刑部侍郎路彬言官吏有虽犯赃不至永不收叙者及未甞经勘断止是约作赃罪者乞依赦与叙元官诏刑部将犯赃罪入第一等人不许叙复余依常法也二月丙寅臣僚言欲淸入仕之源莫若减任子之法诏臣僚任子见遵祖宗法度理难遽改可令吏部严铨试之法自今初官不许用恩例免铨试呈试并候一任回方许収使虽宰执亦不许用恩例陈乞回授初官免词庚辰诏曰朝廷先降本钱付诸军回易正欲赡给军用应将帅当召募干人经营回易访闻诸军尽将官兵彊给本柄营私图利百端抑勒自今后如敢仍前必重寘典宪壬午诏已降指挥今举诸科进士务取学术深淳文词剀切策画优长之人可令礼部将今来省试上十名策场卷子编类缮冩成册投进以备亲览如有可行事件当下三省取㫖施行三月丙申诏祖宗甞御便殿亲阅卫士盖以严宿卫之重练爪牙之士以备征讨应诸班直殿前马歩军司旧管禁军可自今特选彊壮披带教阅其管军合各条具训练格法申密院取㫖乙巳臣僚轮对奏言国家设科取士犹虑其有未尽又于隐逸必欲罗而致之真宗起种放于华山哲宗起程颐于伊洛光尧起尹焞于川蜀欲望盛时博访遗逸从之诏畧曰朕嗣位之初驿召旁午凡搢绅之老儒林之秀莫不明扬显擢布列中外尚念山林之际渔钓之间岂无荷篠濯缨之伦饭牛版筑之士或自晦于卜祝或沉痼于烟霞部刺史二千石为朕捜罗其有怀瑾握瑜埋光铲采迹其行实咸以名闻朕将厚礼特招虚怀延纳癸丑吏部言欲依白札子所乞将诸县分繁简难易令本州长吏依监司法察令之能否随宜对换其在州并管下县见任官若有才能堪充知县者亦依此对换以上各不理遗阙如对换不实或輙狥私意或有才不称职之人仰所属监司将长吏按劾从之甲寅殿中侍御史胡沂上言陛下注意将臣定为十等令观察使以上及统制官各举所知然武举唱第名在一二者固蒙褒擢余皆授以𣙜酤征商之事臣观唐之郭子仪以武举异等初补左卫长史歴为振逺横塞天徳军使祖宗时试中武艺人并赴陕西任使又武举中选人或除京东捉贼或边上任使或三路㳂边试其效用或经畧司教押军队准备差使乞取近岁应中武举之人分差㳂边屯驻将下准备差使等诏从之乙卯诏畧曰朕自践位首行旷泽续降寛恤十八事而郡县之间不为布宣继自今其各洗心涤虑恭尔有官俾予一人实惠孚于百姓庚申诏霖雨为沴虽侧身修行尚恐诚意未孚可令诸路监司守令应遇灾伤去处常切赈恤困穷紏察刑禁是月雨雹召都督江淮军马张浚赴行在浚中道上疏谓庙胜之道在人君正身以正朝廷正朝廷以正百官正百官以正万民今德政未洽宿弊未革愿发干刚尽循太祖太宗之法上诏浚当先图两城边患既纾弊以次革夏四月乙亥诏军兴以来应朝廷科降并督视行府两淮节制司江淮宣抚司都督府收买军须盖造营寮之类并系科拨经总制及支降激赏钱银于州县和买计置尚虑官吏因縁掊敛不即还直许令人户越诉仰所属监司按治以闻己卯诏应客贩耕牛过江往淮南州县仰经所属自陈给据与免本处投契及㳂路并所至收税并免收船渡钱有违戾去处监司按劾壬午右正言周操奏臣近奏方今彊国在彊兵彊兵在丰财丰财在节用乞陛下躬行于上以身先之圣意俞允令臣详具合行裁减之数以闻欲乞依倣寳元庆歴故事特降指挥委差户部长贰及䑓谏同共往来详议条画应宫掖用度许行取㑹斟酌裁减庶㡬内外一体人无异辞诏从之都督江淮军马张浚奏楚州并涟水军接海州界多有淮北及山东庄农将带老㓜或牛具㪚在沿淮欲从朝廷委自两淮帅臣行下所部州军责令知县县令多方措置招诱耕作若能招及三百户知县县令除到任任满赏外与转一官知通减半若过此数并与满赏诏从之丁亥给事中金安节奏事上曰近日都不见缴驳有所见但缴驳来朕无不听诏有司所行事件并遵依祖宗条法及绍兴三十一年十二月十七日指挥更不得引例及称疑似取自朝廷指挥如敢违戾官吏重作施行丁亥吏侍凌景夏等言看详到百官应诏可行事件数内一考课所以别能否也祖宗鉴月限迁叙之弊非有劳者未尝进秩故当时任作坊副使有十余年者任右补阙有十六年者任御史中丞有十二年者比年以来仕于朝或季一迁或月一改居官而书考者鲜矣况三考乎外之监司郡守小州换大州西路易东路送往迎来袛益扰攘臣愿用祖宗乆任之法则能否可以悉得矣诏三省密院检坐绍兴二十八年手诏行下己丑侍臣㸔详到百官应诏㫖言事侍从卿监所举县令不公欲令岁考县令之课以上之考不以实令御史紏劾其县令有治绩与不任职者不特赏罚其人并与其举者而赏罚之庶㡬举者不敢徇私而被举者无不竭力诏从之是月始限选人改官每岁八十员㝷又増二十员赐进士第自木待问已下五百余人及第出身有差五月甲午诏自今以荐举上书登对真材实能无吝褒权其余令籍记姓名以俟选择无状者罢之仍追坐缪举从中书门下检正余时请也以王十朋为侍御史十朋奏疏畧曰圣人之德无以加孝而天子之孝莫大乎光祖宗而安社稷歴代帝王守成中兴雪耻复雠之迹不同其功光祖宗孝安社禝则一而已靖康之祸臣子有不忍言者恭惟陛下天资英武慨然以兴复为念窃闻每对羣臣论天下事则曰当如创业时又曰当以马上治之又曰某事当俟恢复后为之臣比因宣召语及祖宗陵寝圣容惨然三四十年矣臣仰知陛下之心眞夏少康商髙宗周宣王汉光武之心也奈何在位之臣不知忠孝大节复欲蹈昔日姦臣之覆辙屈主以和夙世之仇雠指祖宗中原之土为敌人之土谓不当取指祖宗中原之人民为敌之人民谓不当纳又取秦陇已复之地无故而弃之以资宼雠以絶生灵归附之望臣愿陛下推诚尽孝终始如一言动之间不忘社稷食息之顷必念祖宗侧身修行上以承天意兴衰拨乱下以慰人心任贤勿贰去邪勿疑以革前日图任之失有善必赏有恶必罚以振今日纪纲之弊仍下诏音戒敕有位陛下既率之以孝羣臣咸应之以忠如是则可以动天地可以通神明可以慰祖宗在天之灵可以无负太上皇帝付託之意矣中原何患乎不复中兴何待乎以日月兾耶辛丑起居即胡铨直前奏事云臣罪废二十六年陛下登极首蒙召除曽未旬浃又擢左史上曰卿被罪许时可谓无辜朕自知卿与王十朋铨曰臣与十朋不同十朋陛下潜邸之旧且其材可用上曰潜邸亦有不当用者如十朋非朕私之其人实可用也近日除䑓官外议如何铨曰外人鼔舞谓陛下得人上曰卿与十朋皆朕亲擢也铨奏今之文职废坏其尤甚者有四一曰进史不当二曰立非其地三曰前殿何立四曰奏不直前有㫖前殿依后殿轮左右史侍立余依旧制壬寅新授两浙提举市舶王端朝进对论中兴创业守文上曰三者虽异其实一道人君不可骄纵若骄纵则一事不成己酉四川安抚制置使沈介言四川宿兵三十年矣民力凋弊殆将不支欲望因钱引之换界究失亡之总数勿以他补专用蠲四川征敛之尤甚者辅以度牒称提之则岁可减百万之敛乞委臣措置然后条具其合蠲之实𤨏科奏闻诏从之辛亥天申节上率羣臣诣德寿宫上寿自是岁如之议者以钦宗服除当举乐礼部侍即黄中曰臣事君犹子事父礼亲丧未葬不除服春秋君弑贼不讨则虽葬不书以明臣子之罪况今钦宗实未葬也而可遽作乐乎又白宰相曰太上皇帝于钦宗亲弟昆且尝北面事之有君臣之义尤恐非所安也事遂寝乙卯诏曰永惟国歩之艰越在海隅之阻间者亟驰于使驿庶㡬少戢于兵锋而边候屡惊敌情未革既摇荡于秦陇复窥伺于荆襄爰奋厉于诸军以肃淸于旧壤靡待前茅之警备将临细栁以劳师副上皇与子之心摅列圣在天之愤事诹龟筮躬御戎车眷言淸跸之初申饬攸司之衆各扬乃职明听朕言毋徭役以烦民毋诛求以剥下伫成嘉绩迄底丕平是月申禁销金铺翠及祠神僣拟踰制等事右仆射史浩罢知绍兴府寻奉祠浩以不与出师之议力丐免侍御史王十朋亦有言也命张浚兼都督荆襄汪彻召赴行在侍御史王十朋论太府丞史正志之罪诏罢之时张浚欲命李显忠邵宏渊引兵进取而史浩数从中止之因城瓜洲白遗正志以太府丞视之正志合两淮帅守监司备谕以庙堂指意正志有口辨既见浚亦云云而浚之意不回浩亦数因书为言兵少而不精二将未可恃浚不听时上意方郷浚故浩拜右仆射而浚亦有枢使都督之除㑹上将之进取命从中出三省枢院不预浩遂丐去而正志亦罢斥云复灵壁虹县及宿州时张浚命李显忠出濠州以趋灵壁邵宏渊出泗州趋虹县浚自往临之显忠至灵壁败其都统萧琦宏渊围虹县降其统军富察图们及同知大周仁乗胜进克宿州浚恐盛夏人疲急召显忠等还师而上亦戒诸将以持重皆未逹伪副元帅赫舎哩志宁率兵至显忠与战连日未决谍报敌大兴河南之兵将至㑹宏渊与显忠又私其金帛不以犒士士愤怨渐溃遂引而归虏亦解去浚时在盱眙去宿州不四百里传云敌且至浚亟北渡淮入泗州抚将士已乃还维扬上䟽待罪六月庚申朔日有食之侍御史王十朋为吏部侍即先是十朋言天资愚戆不达时宜独抱孤忠每怀忧愤自从总角身在草茅闻金人长驱中原陷没未尝不痛心疾首与之有不共戴天之雠及闻秦桧用事辱国议和尝思食其肉以快天地神人之愤臣素不识张浚闻浚天资忠义誓不与敌俱生臣实敬之慕之前年备员馆职尝因轮对首言金必败盟乞用浚等金果南牧太上皇亲征起浚知建康府陛下嗣位以江淮都督之任委之天下皆以为当惟史浩之徒不悦臣去年十一月被召至阙首以恢复大计仰賛圣断又乞陛下委浚以图成功陛下不以臣言为非每蒙听纳浚遣二将取灵壁虹县及取宿州降三大将一月三㨗议者皆服陛下英断任浚为难及闻王师不利而还幸灾乐祸者横议蠭起臣又言陛下用兵为祖宗陵寝暴露而举为徽宗钦宗复雠而举为二百年境土而举为中原弔民伐罪而举与古帝王好大喜功开边生事者不同投机而进知难而退固不以一衂为羣议所摇然异论纷纷不肯置浚臣不合妄賛恢复又不合乞委任张浚乞正臣妄言之罪罢御史职事仍赐窜殛以塞羣议又言闻近日陛下欲遣龙大渊抚谕淮南信否上曰无之十朋奏唐以中官监军卒为乱阶上曰未尝有此十朋又奏近又闻欲以杨存中充御营使上黙然遂有是除㝷出知饶州下罪已诏以宿州之师失利也张浚降特进改宣抚使参賛陈俊卿唐文若以下各降两官邵宏渊李显忠以下降罚有差浚留维扬大饬两淮守备上复命栻奏事浚因乞骸骨上见奏谓栻曰虽乞去之章日上朕决不许朕待魏公有加不为浮议所惑上对近臣未尝名浚独曰魏公壬申胡铨奏事读札子至半上曰秦穆公殽之败匹马只轮无返者尚能一战而覇读至晋武平吴何曽知其将乱隋文平陈房乔知其必亡上曰二君皆恃安平骄滛至此丁丑进呈军人襄阳屯田上曰此可罢陈康伯奏曰汪彻措置屯田颇就绪但不当役战士洪遵奏正合募人愿耕者上曰指挥更添入不得抑勒秋成所得依旧与之己卯张浚言官兵因战鬪重伤废疾不堪披带之人望许令子弟亲戚承袭从之丁亥诏守令监司出入阡陌劝课农桑以殖财阜民则赏不汝遗厥或怠惰邦有常刑必罚无赦秋七月庚寅朔以虞允文为湖北京西制置使允文㝷上䟽言臣切惟艺祖皇帝创业之初削平诸国首㑹襄阳之兵以取荆南盖天下胜势所在先得之则雄视吴蜀一统之初实始于此自古以来蜀以重山为险吴以长江为险而荆襄之地平原广袤以兵为险道路错出不以数计而其大者有六自陜虢出卢氏可以直抵归州自光化出茨湖可以直抵夷陵自汝州出新野可以直抵襄阳自唐州出枣阳可以直抵郢州自蔡州出信阳之三关可以直抵德安府自陈州出宛丘新息可以直抵光黄皆当以兵为险之地也而今之备兵反薄于守吴守蜀之数一失枝梧虏势横溃吴蜀之形釐而为二屯兵虽多首尾莫应伏愿陛下下臣之章于腹心大臣议所以益兵之策庶㡬不失艺祖所以先重荆襄之意为陛下恢复之基天下幸甚以汤思退为右仆射同平章事兼枢密使以旱蝗星变诏近臣条上阙政起居郎胡铨请勿徼福佛老躬行周宣政事罚监司守令之贪残者中书舍人直学士院刘珙䟽言当信赏必罚以肃将帅之心痛惩刻剥以固士卒之志节浮冗练军实精择郡守诛锄赃吏以厚吾民之生而是数者之得失则又系人主之心诚与不诚耳陛下诚能广恭俭日新之德屏驰骋无益之戏登崇俊良斥逺邪佞使日用之间有以飬吾之诚而无害焉则夫数者固将有所依而立而灾异之变庶乎其可销矣甲寅户部言内外不住添屯军马合用粮料比旧増广其数浩瀚今秋成不逺理冝措置收籴添助支用今且以每石作二贯文除湖北京西路就去歳已降本钱外欲科降去年和籴米支使不尽本钱并支度牒见钱闗子等令逐路运司拘收照应市价贱处尽本通融収籴从之八月丙寅诏朕惟共理允頼守臣比年以来迁易靡定欲使宣化承流民安田里难矣载严成法毋徇私恩今后郡守须到任二年方许差除丙子诏昨议臣权借职田添助国用深虑吏无圭租何以飬亷前降指挥更不施行戊寅臣僚言检放灾伤守令未尝加意乞再展限一月州县晓示许人户从实陈诉委县令同所差州官验视检放知州觉察诸县监司觉察诸州如有不行觉察御史䑓弹劾从之以灾伤避殿减膳降诏畧云比日飞蝗益多又闻诸路州县风水为灾朕避正殿减常膳二三大臣其尽忠省过监司郡守各务身率戢奸禁暴平寃察狱所在灾伤依条振䘏检放师徒未息科调繁兴江淮襄蜀尤极劳扰疆场之吏宜加安辑蠲其苛敛以称德意癸未起居郎胡铨奏曰陛下忧灾避殿减膳蝗虫顿息天理去人不逺上曰朕逐日祷天蝗虫遂减安可不至诚铨奏曰陛下行之不息岂特减蝗虏亦不足虑铨又奏侧闻道路之言近日䑓谏论事陛下谓为卖直上曰非也朕近谓䑓谏论事要当辨曲直故近日与张阐说此语非卖直也然非卿不闻此言铨奏云臣事君犹子事父若于君有隐则于父亦有隐非忠孝也上曰卿言甚善铨又奏德宗谓姜公辅为卖直上曰朕尝论德宗此言甚失不足法铨奏天语诚然宗社之福也初张浚以符离之役诏改都督为宣抚至是参賛军事陈俊卿奏云改都督府为宣抚司恐使人情观望号令不行殿中侍御史周操亦以为请遂诏复都督参賛军事唐文若知鼎州以户部侍郎王之望代之监惠民局刘汶罢言者论汶近因太白昼见陛下诏侍从以下条对得失汶乃公肆䛕言遍投䑓谏乞行逺窜故有是命以龙大渊曽觌知阁门事二人皆上潜邸旧人上之初即位也以大渊为枢密副都承㫖觌带御器械去冬刘度除右諌议大夫首论待小人不可无节潜邸旧僚宣召当有时葢指二人也是年三月度复上䟽劾大渊轻儇浮浅慿恃恩宠入则侍帷幄之谋出则陪庙堂之论摇唇鼓舌更变是非反复数百言尤为切至乃诏大渊除知阁门事觌权知阁门事度复奏云臣欲抑之而陛下扬之臣欲退之而陛下进之臣欲使之畏戢而陛下示之以无所忌惮是臣所言皆为欺罔因求贬黜不报而中书舍人张震亦缴其命至再除震次对出知绍兴府震力辞不许殿中侍御史胡沂亦论二人市权不报给舍金安节周必大亦再封还録黄有㫖龙大渊见在假候假满日别与差遣曽觌依旧带御噐械度㝷改权工部侍即以所言过实也震力辞职名遂与外祠度辞新命改知建宁府诏大渊觌依旧知阁门事必大又格除命不下必大㝷奉祠而二人之命亦寝未㡬沂亦奉祠安节除兵部侍即至是复申前命书行者中书舍人钱周材给事中工部侍郎陈之渊也禁士庶服餙侈异及归正人胡服九月己亥诏自今后内外主兵官进奉会庆圣节香䟽香合并沉香并不得过二十两马不得过四匹余物并不得投进辛卯御史周操奏建立长秋费用不赀方今军旅未宁歳事荒歉望应奉繁文内外钖赐痛行裁节上曰朕宫中已痛加节省卿等更一切畧去浮费癸卯诏已付张浚王彦令兵将官奏报文字及有陈乞并不得倚托近侍进达可径赴行在通进司投进癸丑起居郎胡铨奏事上曰朕在藩邸时飬得性定今或饮酒过度未尝不悔铨奏外人皆知陛下无酒色之过然犹谨畏如此乙卯进呈手诏颇闻中外士大夫不安义分希进苟求多事造请执政大臣宣谕此意公事公言之勿受私谒等事上曰宾客固不可全不见但不当以此废事有干求者卿等宜有以戒之起居郎胡铨言蒙差权中书舍人臣与起居舍人马骐同僚其人详练乞改差骐上曰难以易卿铨奏臣与刘珙分上下房刘珙得上房臣得下房下房多出内降如刘珙近日缴田师中表陈乞恩例冐凟圣听况臣绵薄决不能胜任上曰刘珙缴得极是朕初疑其稽迟耳缴驳贵于当理如卿名望不必固辞先是北人移书云故疆歳币如旧约即止兵上付督府答书命卢仲贤携往上戒勿许四州而执政命许之无伤仲贤至宿州北人惧之以威乃言归当禀命许四郡遂以北人遗三省枢密院书来凡画定四事一叔姪通书之式二唐邓海泗之地三歳币银绢之数四叛亾俘虏之人是秋诏秘书省除少监秘丞外以七员为额冬十月地震十一月壬辰诏曰近来环卫乆不除授非所以储材而均任也可依旧制应以材畧闻堪任将帅及乆勤军事暂归休佚之人并为环卫官更不换授止令兼领其朝参职事俸给人从并令有司日下条具取㫖既而环卫官共以十员为额癸巳宰执言军旅之际间谍居多巧为诋诬隂扰国政兼近世风俗之弊毁誉不公有害于治诏令宰执侍从䑓谏谨察妄有荐毁专事欺罔者具以闻奏当议重寘于罚以靖风俗上曰此弊已七八十年罚责必行正在君相朕与卿等行之汤思退奏毁誉不公乆矣毁者当察之誉者当试之诏曰朕累降诏㫖优恤军民其令尚书省下诸路帅守监司及诸军统兵官各开具已见如何施行务使实惠及人无或失信甲午诏学士院经筵官自今月七日轮二员宿直于学士院己酉侍御史周操内宿召对问遣使事乆之上曰朕在宫中并无他用心只是㸔经史并骑射耳诏福建提举司具到本路见在常平米九万九千二百余石义仓米二十九万五千六百余石令本司契勘如无陈腐不须更行収籴从中书门下省请也己酉给事中钱周材等㸔详抚州勑赐同进士出身吴澥上书缴进罪言三册所陈治道革弊兵制理财取中原五事论议详明言皆可行诏与堂除陞擢差遣诏命侍从䑓谏集议讲和羣臣相继论列而监察御史阎安中议曰敌人姦谋诡计以和而䧟我于机穽者屡矣靖康之变其痛不可胜言也自翠华南渡以来絶江航海以掩我不备者不遗余力矣其心岂欲与我和哉彼见吾吴岳张韩之军士气少舒兵威稍振川陜屡胜顺昌大㨗国势骎骎乎强矣彼其时亦有蒙国之难焉恐吾积怨发愤而遂夹攻之也比我师有灵壁之㨗有虹县之㨗有符离之㨗虏人死亡者过半虽我之主帅失于绥御衆㪚而归不能以一镞一骑尾从吾后臣知其无能为矣彼见吾用孟明氏恐其济河焚舟复有后日之举也于是虚声恐喝又以和议而疑我焉一则以威彼背叛之国安反侧之心二则以沮我壮士之气缓攻取之计三则以疑我归正萧琦等辈四则以摇撼我唐邓海泗等州五则以杜絶我讴吟思归之人使不得以乗衅而生变也四州之地决不可弃当以和好为权冝用兵为实致起居郎胡铨议曰臣窃惟国家自绍兴初与金人讲和竭民膏血而不恤忘国大雠而不报上下偷生苟安歳月以为盟好可恃荡然决去藩维之守一日完颜亮变生肘腋宗庙社稷㡬不血食天下寒心陛下即位以来干刚独断奋然图任二三大臣力谋恢复符离之师兵不血刃而故疆复得使李显忠尽忠于国不贪小利以成大举之功则中原响应势如破竹兴复之期可指日以俟矣虽然功虽不成自京都播迁之后垂四十年未有如符离之举也金人縁此震慴知陛下有大有为之志知庙谟有出不意之竒知边鄙有折冲敌忾之将知䑓諌有明目张胆之人知朝廷有面折廷诤之士以为中国有人遂有乞食之意兵法曰无故而求和者谋也昨来京都失守本于大臣耿南仲主和二圣劫迁本于宰相何㮚主和维扬失守本于宰相汪伯彦黄潜善主和完颜亮之变本于秦桧主和自汴京板荡以来四十年间金人为封豕长蛇荐食上国何尝不以和哉暴蔑我二圣汚践我两宫残毁我宗庙陵夷我社稷发掘我陵寝今欲与不戴天之雠讲信修睦三纲五常扫地尽矣就令和好或成其言可信决不叛盟孝子顺孙宁忍为之况万万无可信之理虖前车覆后车戒陛下若不深思逺虑力修政事力勅守备力任将相力图恢复而苟目前之安臣恐后车又将覆也议者乃曰姑与之和而隂为之备外虽和而内不忘战此向来权臣误国之言陛下闻之熟矣呜唿燕安鸩毒不可懐也一溺于和则上下偷安将士解体终身不能自振尚又安能战乎其为鸩毒可胜寒心张浚累䟽争之至曰自昔议和之臣始以怯懦误国全身保家其终不至于降盖有草降表以待用而隂图其富贵者矣不可不察壬子陈康伯汤思退周葵洪遵札子奏近因北副元帅书来有意求和陛下天资英武痛祖宗未雪之雠日思恢复而一闻彼言喜见颜色正欲休兵息民以答天戒因为自治之计以待天下之变而图之羣臣纷纷乃谓臣等意欲讲和以苟目前之安今窃以谓自今以往尤当信赏必罚以作成人材选将励兵以激昻士气务农重糓均财节用以爱惜公私之力庶㡬今日之和乃所以成他日之恢复惟今陛下无忘今日之纷纷而力行其所未至使臣等得效其区区之愚不专为茍安之事以实议者之言上曰彼能以太上为兄朕所喜者朕意已定正当因此兴起治功初张浚累䟽言敌彊则来弱则止不在和与不和执政急于求和遂遣卢仲贤持书报敌浚复言仲贤小人多妄不可委信已而仲贤果以许四州辱命朝廷乃遣王之望龙大渊为通命使副而召浚赴行在浚沿途复上疏争之且曰自秦桧主和隂怀他志卒成逆亮之祸桧之大罪未正于朝致使其党复出为恶臣闻立大事者以人心为本今内外之事未决而遣使之诏已下失中原之心失将士之心失四海倾慕陛下之心他日谁为陛下出力用命哉今议者不务力为自强之计因敌帅一再移书复将裒吾民之膏血以奉雠人欺陛下以欵之之名而共为和之之实其说固曰吾将欵之而后修吾兵政不知使命一遣歳币一出国书一正将士裭气忠义解体人心愤怨何兵政之可修又不过曰吾将疑之而理吾财用不知今虽遣使而兵不可省备不可彻重之以歳币之费敌使之来复有他须何财用之可理此可见其欺陛下以欵之之名而实欲行其宿志彼方惟党与之是立惟富贵之是贪岂复以国事为心哉及入见又力陈和议之失上为止誓书留使人而令通书官胡昉先往谕敌以四州不可割之意于是之望大渊待命境上时廷臣多言可以与之议和而四州之地不可轻弃而湖北京西制置使虞允文乃陈不可与和四州之地与和尚原商于一带之险不可以轻弃累疏争之未㡬敌羁胡昉等上闻之谓浚曰和议之不成天也自此事归一矣十二月丁卯上曰殿司尚循旧弊如印马多是病马便印每匹数百千只縁人情应副又如私差人兵借事朕已说与王錤可作约束施行左仆射陈康伯罢出知信州㝷奉祠从所请也以汤思退为左仆射张浚右仆射浚仍兼都督上书圣主得贤臣颂以赐之庚辰上曰广帅尚未除人宰臣汤思退等奏三广去朝廷逺犀象珠珍所出帅守须以亷吏为先上曰古谓贪泉使夷齐饮不失其亷也诏诸路州军歳起上供钱物例有拖欠监司郡守却以羡余进献侥冐赏典今后上供钱物湏管依限起发数足如輙行率敛进献仰本部按劾以闻是歳广东提刑司献缗钱十五万有㫖令就便拨赐广西所司充本路今年上供钱朱熹入对三奏其一言大学之道在乎格物以致其知其二言君父之雠不可共戴天非战无以复雠非守无以制胜其三言圣王制御夷狄之道其本不在乎威彊而在乎德业其任不在乎边境乃在乎朝廷其具不在乎兵食而在乎纪纲知荆南府张孝祥荐崃州布衣郭雍行义召不至赐号冲晦处士淳熙间再封颐正先生总司剏造湖北㑹子七百万谓之直候㑹子甲申隆兴二年春正月丁亥朔诏曰朕恭览干德元年郊祀诏书有云务从省约无至劳烦仰见事天之诚爱民之仁朕祗膺慈诏嗣守丕祚今歳冬日至当郊见上帝可令有司除事神仪物诸军赏给依旧制外其乗舆服御及中外支赏并从省约癸巳上曰近日士大夫奔竞之风少息否宰相汤思退等奏方欲措置上曰卿等近日极留意政事要当立纪纲正法度不可困于文书甲申知潭州黄祖舜言江湖之间私铸轻薄沙钱市井铺户每以好钱五百传换一贯混杂贯百与乡民卖置欲申严私铸之刑户部契勘私铸毛钱及磨错剪凿并博易私钱行使各有立定条法乞检坐指挥下诸路提刑司行下所部切严约束从之壬寅户部言诸路节次承降指挥和籴先抛降下未籴见钱银并两浙运司合桩今年歳额籴本移用钱及诸路常平剰下籴本等钱共二百万贯令行在并隆兴建康镇江府衡鼎州置场収籴米斛共一百万硕依旧作常平桩管縁逐路提举司循习住滞不催督钱数起发深虑用而过时有误収籴欲将所科籴钱数札下逐路提举常平官两浙运司日下计置尽数赴逐处籴场交纳仍各具已催起钱数申尚书省从之是月都督府言㑹子流转行便已是通快若广行桩垜本钱即日支遣则客旅不至沮滞欲乞令礼部降空名度牒一万道分下诸路出卖于建康府置务桩垜见钱专充㑹子本钱从之诏诸路监司帅守及统兵官条上优䘏军民事冝二月己未幸玉津园宴射癸亥进呈张浚视师及措置边事指挥上曰暂往措置边防待朕批去有警即行不须择日先是张浚奏敌势未能动长驱江淮决无是事但三月间春草生须防冲突乞明降指挥令臣往淮上视师无事则不须行又奏近日外间往往谓臣与宰执议论不和便欲陛下用兵今日若能保守江淮已为尽善万一机㑹之来王师得胜敌衆溃散不得不为进取之计是时陛下须幸建康亦望宰执恊力汤思退奏敌人变诈无穷朝廷规模要先定周葵洪遵奏今日之举当量度国力上曰浪战不可须是机㑹不可强为卿等同心事无不立戊辰进呈拟韩彦直知舒州上曰亲民之官不可轻授汤思退奏彦直尝为郎官张浚又尝以为成闵随军漕上曰更且试之以事他日可以亲民付之州郡未晩宰执退曰上于州郡如此不轻可以知愿治之意也彦直世忠子也丙子上宣谕臣僚论列间有将臣刻剥士卒以充馈赂可令学士院降诏戒谕丁丑诏司农少卿陈良弼往浙东㸃检常平等仓辛巳良弼言比㸃检七州常平仓其间失䧟借支坏烂失収米麦共二十七万六千二十余硕并常平钱一万四千四十余贯乞委提举官徧诣所属刬刷系省钱米偿纳如所偿未足候収纳秋苗日尽偿从之是月雨雹三月丁亥臣僚言今入仕之数日以多故注官之阙日以逺吏公然受赇无所忌惮人亦公然赇吏无所吝惜其弊有三一曰隐匿阙次二曰引例异同三曰捃擿小节臣谓凡今铨曹随事生弊盖不止此欲乞令本部长贰郎官更行条具务令详尽从之丙申进呈监察御史袁综奏以病甚母老子㓜身后狼狈汤思退等奏前此右正言都民望死曽支赐银绢上曰恐自此为例思退等奏前此朝士有死者堂中亦有例送钱物欲送三百千与之上曰甚好思退等退相与言曰上虽些小支赐亦不肯为例可谓节俭之至也己亥淮东总领措置营田王茀言绍兴五六年间置营田司臣尝同领江淮营田经营二年初年官収五分庄户六分次年官与庄户各五分绍兴六年官収约七十四万硕庄户所分一同继被㫖结局分𨽻诸路漕司提领遂致人情观望田政日削牛死不补客去不追今虽有存者所得无㡬欲乞先于侧近军分与主帅商议拣次等不堪出战及知农务之人每军以十分为率差拨一二分列屯耕作其置庄买牛造农器分课子并依昨差提领营田司已降指挥施行假之歳月以渐増广从之丙午宰相汤思退奏广西遭冦数年乞降德音寛恤上曰其租税収得多少不要文具务行实惠戊申臣僚上言内外官司以贯来上者㡬无虚日而吏部以磨勘转官者其减年之数多于实歴之人乞令吏部今后遇以减年磨勘转官者须将实歴过年政对用谓如一年实歴用一年减年如此亦是合四年转官者以二年转也诏从之是月内批刘度罢建宁府给舍黄中马骐言度与郡且一歳矣今被㫖放罢莫知其故上批刘度党附敢为欺罔尚除大藩可依已降放罢指挥未㡬中及骐亦以言去盖龙大渊等初用事时诸贤攻之甚力故上意有朋党之疑也张浚复如淮视师始议以四月进幸建康浚又言当诏王之望等还上从之幸建康之议汤思退初不与闻乃与其党密谋为䧟浚计诏浚行视江淮自浚受任督府且将三年讲论军务不遑寝食所招来山东淮北忠义之士以实建康镇江两军凡万二千余人万弩营所招淮南壮士及江西羣盗又万余人要害之地城壁皆筑其可因水为险者皆积水为堰置江淮战舰诸军弓矢器械悉备两年冬敌屯重兵十万于河南为虚声胁和有刻日决战之语将士望敌至成大功而敌亦知吾有备卒不敢动至是浚又以宰相来抚诸军将士踊跃思奋敌闻浚来亦檄宿州之兵归南京㳂边淸野以俟淮北来归者日不絶山东豪杰悉领受节度浚又以萧琦契丹望族沈勇有谋欲令琦尽统契丹降人且以檄谕契丹敌益惧初给度牒二万道付诸路出鬻每道収钱三百贯侍御史周操言今来正是起催折帛夏税之时若添此一项愈见窘急每道乞量降五十千续有㫖先次给降一万道俟均卖尽日别取指挥后上谓辅臣曰闻临安所科已自纷扰不如且已之夏四月召张浚先是右正言尹穑论浚䟦扈乃议罢督阶而以户部侍郎钱瑞礼吏部侍郎王之望为淮东西宣谕使以代之之望未行又拜左諌议大夫盖欲使议论归一也至是诏罢督府应干钱物委端礼之望及淮东总领拘収时汤思退令王之望盛毁守备以为不可恃又令尹穑论罢督府官属冯方又论浚费国用不赀又论乞罢浚都督浚亦请解督府诏如其请言者诋浚愈力浚留平江上章乞致仕者八上许之直学士院洪适当制有棘门如儿戱耳之句盖适自淮东总领召归附思退意言浚边备如儿戱故又形之制词也上察浚之忠欲全其去制除少师判福州陈浚卿知泉州寻奉祠五月壬辰宣谕以十七日幸候潮门外大教场进早膳㳄幸白石教场阅兵癸卯进呈主管殿前司公事王琪奏神勇军权统领官刘洪近已致仕乞改差左军统领王明填阙上曰王明病目不可用仍戒谕王琪近所差刘洪年老软弱今果死止是主帅作人情汤思退退而叹曰陛下留意军政下至偏禆皆知其能否真大有为之君也壬子臣僚言盱𣅿并楚州界客人装载货物私相愽换钱寳乞禁止诏令宋肇严凝刘绎依认地分昼夜缉捕用心捉获格外优异推恩八月甲寅朔日有食之丁巳淮西宣谕使王之望奏同诸将分定把截关隘战守屯泊去处上曰可分明札下王彦王之望等虽地分各有所管然兵不可太分如要逐处控扼使虏人不过兵家无此理却要逐人回奏须用持大兵于重害之地又曰使诸将各认地分则可若有缓急岂冝如此将兵力分在数处汤思退等奏圣鉴如此兵见机要己巳诏夷陵之地今日为㳄边利害下湖北京西路制置使司相度有无利便又见屯夔路兵听邻州差拨于夔州有无妨碍下湖北路并夔州路安抚司同共相度经乆利便申取朝廷指挥秋七月丙戌诸王宫大小学教授詹叔善札子见年七十于条合该致仕诏詹叔善引年知止足励士风依条致仕特与一子上州文学丁亥臣僚言昨因诸路纲运迟滞遂降指挥令寄居待阙等官部押优立赏格以为激劝积乆弊生其弊不一其一请託之弊其二侵害之弊其三夹带之弊其四侥冒之弊凡此四弊皆归于权势有力之人贿赂请求姦巧争夺乞将州郡纲运只差见任官管押若不及全纲自有本州准备差使使臣据其多少贴差军员亦可前去诏令户部措置既而本部言欲下诸路监司一依今来臣僚所请事理施行从之辛卯诏昨来奉上光尧寿圣太上皇帝太上皇后尊号礼毕除修制册寳行礼都大所一行官吏等已推恩了当所有本宫官吏诸色人未推恩可令有司讨论施行臣僚言德寿宫官吏到宫先转一官及受册寳文已推恩今若又复泛及似太重叠伏望圣断特赐寝罢诏从之戊申臣僚言熙宁初创立市舶一司所以来逺人通物货也迩来州郡官吏趣办抽解之外猥多名色兼廹其输纳货滞则减价求售所得无㡬恐商旅自此不行继而户部欲行下广南福建两浙转运市舶司钤束所属州县场务遵守见行条法施行毋致违戾是月江东浙西水雨雹诏灾异数见江淮水涝避殿减膳令侍从䑓谏卿监郎官馆职䟽陈阙失及当今急务毋有所隐兵部侍郎胡铨言当今急务莫大于备边今与敌和议有可痛哭者十今日之患兵费太广飬兵之外又増歳币民力益困一也唐邓海泗之人不下数十百万一旦与之是置之死地二也海泗今日之籓篱咽喉也失则两淮不可保大江不可守而江浙不安三也絶中原之望四也自秦桧竭民膏血以奉金民愁盗起齐述一变杀数万人郡国二十四时时大水今和议虽未必成皆曰又将竭吾膏血以润敌人今两淮之人嗷嗷然皆曰又将如前日疲于敌使之往来而再命之不暇五也秦桧力排不附和议之士九十余人贤士大夫国之元老相踵引去桧未年遣张常先汪君钖网罗张浚胡寅等三十七人欲窜海岛頼上天悔祸桧即殒命而三十七人幸脱虎口然赵鼎王庶李光郑刚中曾开李弥逊魏矼髙登吴元美杨辉吴师古等皆死岭海或死罪籍怨愤之气彻天今日和议或成则不附时议之士或蹈前日之祸必矣六也绍兴戊午和议既成桧建议遣路允迪等二三大臣往南京等州交割归地虏一旦叛盟劫执允迪等遂下亲征之诏敌复请和其反覆如此桧不悟卒有逆亮之变覆辙不逺七也顷者敌人移书尽取归正人桧一切还之如江南程师回赵良嗣等聚族数百人㡬谋变今敌必复如前日尽索归正之人与之必反侧生变不与则敌决不肯但已八也自秦桧当国二十年空竭国力海内干耗今府库无旬月之储自此复和蠧国害民殆有甚焉九也真宗朝宰相李文靖公沆贤相也尝谓王旦云我死公必相切莫与敌讲和自此必多事矣旦殊不以为然既而遂和十余年间祥瑞天书土木之役不息东封西祀饥馑荐臻旦始悔不用李文靖之言夫祖宗盛时尚以和议为不可况今国势委靡如此而复唱和议使上下解体士气惰怯溺于宴安之鸩毒国之元老如张浚王大寳王十朋金安节黄中陈良翰相继黜逐诗云虽无老成人尚有典刑韩愈云言老成重于典刑是何可轻哉十也愿陛下坚守和不可成之论力行其志自强不息则彊敌何足患哉天变水灾亦当销缩不劳圣虑而灭矣监察御史龚茂良䟽畧曰夫水至隂也其占为女宠为嬖佞为小人专制为夷狄乱华而其间因权倖以致者盖十七八焉今左右近习不过数人衆所指目形于謡诵以陛下英明果断固不至容其为㛰为怓第一二年来进退一人材施行一政事命由中出人言譁然指为此辈甚者亲狎之语流闻中外贤酬之作传播迩遐陛下深居九重何由知此时内侍押班梁珂及龙大渊曽觌皆用事茂良䟽盖指此也㑹言者论珂罪诏与外任宫观茂良寻迁右正言入对首论积隂弗解滛雨益甚荧惑入斗正当吴分天意若有所愠怒而未释者二人害政甚珂百倍上谕以二人皆宫邸旧僚且俱有文学敢谏诤未尝预外事茂良再上䟽言德宗谓李泌人言卢杞奸邪朕独不知此其所以为奸邪也今大渊觌所为行道之人类能言之而陛下尚未之觉更颂其贤此臣所以深忧屡叹百倍于未言之前也䟽入不报即家居待罪及王之望参政茂良以其尝荐已乞回避诏除太常少卿茂良力求去乃命知建宁府八月戊辰诏通判横州贾成之特令再任从广西诸司言佐郡有方为政不扰也丙子臣僚言大理寺勘到左军统制魏尚令人赍金银来行在托相识寻访闗节求带阁职必曽闻有如此而得者是以效之欲望将魏尚重作行遣别降指挥戒谕中外今后敢有受财赃满者当以军法从事诏从之诏江浙水利乆不讲修积雨无所钟洩重为秋稼之害可令逐州守臣考按古迹及今堙塞去处条具措置奏闻是月魏把使金先是上命汤思退作书与敌约许割四郡且求减歳币之半㝷又命把以宗正少卿充通问使把及疆敌以书不如式不受又求割商秦地及归正人且求歳币二十万把以闻上命尽依初式再易书歳币亦如其数魏国公张浚薨浚行次余干以家事付両子栻杓曰吾尝相国不能恢复中原尽雪祖宗之耻即死不当葬我先人墓左葬我衡山足矣疾革唿栻等于前问国家得无弃四郡乎且命作奏乞致仕而薨后五年上追思浚忠烈加赠太师赐谥忠景浚自幼即有济时志在京城中亲见二帝北狩皇族系掳生民涂炭誓不与敌俱存故终身不主和戎之议功虽不就人称其忠论事上前必以人君当正心务学脩德畏天至诚无倦为先又以储副为天下本自在川陜即上疏乞选飬宗室之贤及为相复陈宗庙大计资善堂建皇子出就傅又荐朱震范冲训导之选每以东南形势莫重建康若居钱塘易以安肆故自绍兴至隆兴屡以迁幸为言禀性至公尝劾李纲以私意杀从臣宋齐愈罢其政大赦纲贬海外独不原浚为请得内徙韩世忠军士剽掠浚尝奏夺其观察使及视师淮上独称世忠忠勇可倚以大事其辅政以人才为急与赵鼎掌国多所引擢从臣朝列皆一时之望人号为小元祐至隆兴初首荐论事切直折挫不挠者数十人及再相又荐虞允文汪应辰王十朋刘珙等皆一时名士尤善于抚御将帅而知其才始在闗陜吴璘吴玠由行间识擢卒有大功于蜀刘琦晩出浚一见竒之即付以事任归荐于朝卒成顺昌之竒功其他若杨政田晟王宗尹王彦后皆为名将事毋至孝母䘮浚踰六十哀毁不自胜事兄滉友弟尤至教飬其子如己子置义庄以赡宗族其子栻甫毕襄事即草土拜䟽言吾与敌乃不共戴天之雠异时朝廷虽兴缟素之师然旋遣玉帛之使是以至诚恻怛之心无以交格乎天人之际此所以事屡败而功不成也今虽重为羣邪所误以至于此然能以是为监而深察之使吾胷中了然无纎芥之惑然后明诏中外公行赏罚以快军民之愤则人心悦元气充而敌不难郄矣九月丙戌诏初除阁职供职人先令取索脚色委簿书官审人物不致骄騃鄙俗须歴任无员阙具诣实状申阁门方许供职如未歴差遣人候经任讫照验印纸与理额外元名㳄拨填员阙虽有专降指挥并许执奏甲午诏江东浙西监司郡守比縁江东浙右俱被水灾卿等既分外䑓之寄能于所部讲明田事预为陂塘渠堰防患未然使显效着于将来者朕当不㳄亲擢其或但为文具国有典刑朕必不赦臣僚言建炎间凡除郎官即于所降指挥便带如未经上殿令阁门引见上殿此盖祖宗旧制不知于何年月始不带行知有先次供职之文欲望今后应除郎官依建炎指挥仍令其先次上殿然后供职见其稍有不称即令外任或与祠禄诏从之是月以王之望参知政事之望陈和战三策又言今日无横身任事之臣上大喜即军中拜之敌分兵入宼交趾来贡诏今后命官犯自盗枉法赃罪抵死除籍没家财外取㫖遵依祖宗旧制决配仍捡坐天圣故事令学士院降诏出内帑白金四十万两和籴赈济㝷诏发江西义仓米二十万石赈济命汤思退督师江淮杨存中同都督钱端礼吴芾并为参賛军事初兵部侍即胡铨因转对为上言与敌和可弔者十臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝靑衣行酒而后为快倘干刚独断追回使者絶请和之议以鼓战士下哀痛之诏以收民心天下庶乎其可为矣如此则省数千亿之歳币专意武备足兵足食无书名之耻无去大之辱无再拜之屈去十弔而就十贺利害较然矣诗云毋用妇人之言今日举朝之士皆妇人也敌既得四郡专事杀戮上意中悔思退惧密谕敌以重兵胁和上闻有敌师乃命建康都督王彦屯昭闗而三衙江池诸军相继皆出又命思退督师思退辞不行先是思退与王之望坚主和议罢张浚兵柄铨争之尤力于是大臣皆不悦遂命铨以本职措置浙西淮东海道命下即趣行时金宼将西淮东郡邑皆望风退避髙邮守陈敏拒之谢阳湖而大将李寳驻师江隂不肯援敏铨檄寳出师寳先取密诏为自安计铨劾奏曰臣受诏令范荣备淮李寳备江今寳逗遛视敏弗救若谢阳失守大势去矣寳惧与敏犄角退敌兵时大雪河冻铨亲持铁椎冰士皆奋发铨与尹穑同出使穑使浙东置家于安铨使江淮盖受敌之地携孥北行言者併指为罪与穑俱罢冬十月乙亥诏都督江淮军马杨存中与王琪郭振共议真阳六合一带占据形势险要去处措置捍御诏朕毎听朝议政顷刻之际意有未尽自今执政大臣或有奏陈冝于申未间入对便殿庶可坐论得尽所闻期跻于治十有二月丙戌诏举义兵畧曰朕为人之后而不能报上世之愤为人之君而不能拯斯民之厄故食不知味寝不安枕未尝以尊位为乐也又曰朕以兵隙难开隐忍自屈仍遣魏杞衔命复行不较礼文书辞屡易不爱四郡割以奉之乃渝元约又求商州且索临陈系虏之人是其更变无厌必欲寻衅初无休兵结驩之意朕重违太上圣意已尽初式再换国书歳币成数亦如其议若彼坚欲商秦之地俘降之人则朕有以国毙不能从也傥或不谐前好至于交兵天实临之非朕得已况我将校六师受国家爵禄之乆忠义所激自应奋勇捐躯为国雪耻甲午诏魏胜忠勇力战阵亡可与赠正任承宣使仍赐其家银绢一千匹两其子厚与恩泽郭淑在盱眙望风逃遁孔福在濠州坐视敌兵縳桥过淮畧不措置未欲便加军法郭淑可勘停送静江府编管孔福可削夺官职白身自效是月杨存中陞都督先是汤思退既不行乃命存中同都督军马及事急复以王之望为督视之望力辞乃陞存中为都督诏谕归正官民云朕遣使约和首尾三载北师好战要执不回朕志在好生宁甘屈已书币土地一一曲从唯念名将贵臣皆北方之豪杰慕中国之仁义削去旧俗投戈来归与夫中土人民厌厥故乡喜我乐土朕知其设意欲得甘心断之于中决不复遣尔等当思交兵衅隙职此之由视之如雠共图扫荡汤思退除职奉祠言者论其急于和议之成自坏边备罢筑夀春城㪚万弩营兵辍修海舡毁拆水柜不推军功赏典及撤海泗唐邓之戍诏责居永州行至信州忧悸而死时参知政事周葵实行相事闻诸生有欲相率伏阙者奏以黄榜禁之畧云靖康军兴有不逞之徒鼓唱诸生伏阙上书㡬至生变若蹈前辙为首者重寘典宪余人编配黄榜出物论譁然于是太学生张观宋鼎葛用中等七十余人上书言汤思退王之望尹穑钩致敌人冝斩之以谢天下书畧曰逆亮授首之后朝廷擢用张浚都督江淮敌人不敢犯塞盖由张浚备御有方是以寝敌人之谋故陛下无北顾之忧矣自汤思退首唱和议之望尹穑附之极力挤排遂致张观罢去边备废弛堕敌人计中天下为之寒心而思退辈方以为得计今敌人长驱直至淮甸皆思退等三人怀姦误国岂可置之不问哉此三人之罪皆可斩也臣愿陛下先正三贼之罪以明示天下仍窜其党洪适晁公武而用陈康伯胡铨为腹心召金安节虞允文王大寳陈俊卿王十朋陈良翰黄中龚茂良刘夙张栻查籥恊谋同心以济大计上怒欲加重辟晁公武及右正言龙茂良同入对上怒稍霁之望亦为之捄解乃止先是侍御史尹穑乞置狱取不肯撤备及弃地者劾其罪庶和议决成所指凡二十余人由是擢穑为左宣义大夫而公武亦自殿中侍御史迁侍御史洪适时以中书舍人兼直学士院王抃使敌军併割商秦地归被俘人惟叛亡者不与余誓目畧同绍兴世为叔姪之国减银绢五万易歳贡为歳币而已敌皆听许诏择日亲征以陈康伯为左仆射钱端礼赐出身签书枢宻院事而兼权参知政事闰十一月辛未诏内藏库支借银一十万两应副户部支遣日后令本部収簇拨还是月诏馆阁储才之地依祖宗旧法更不立额崔臯败敌于六合十二月甲申权尚书工部侍郎何俌进对因及用人才事上曰近日士大夫议论好恶多不公心卿毎论事皆可施行如卿所谓其言若善虽仇怨在所当用如其不善虽亲故不可曲从此意甚好庚子诏方今多事理冝博谋侍从两省官毎日一到都堂遇合闗台諌者亦许㑹议是月拨户部鬻僧牒缗钱三百万充㑹子本钱赦沿边诸州诏畧曰正皇帝之称为叔姪之国歳币减十万之数地界如绍兴之时怜彼此之无辜约叛亡之不遣可使归正之士咸起宁居之心洪适所草也论者谓前日之所贬损四方盖未闻知今着之赦文失国礼矣宋史全文卷二十四上卷二十四下钦定四库全书宋史全文卷二十四下宋孝宗二乙酉干道元年春正月辛亥朔车驾诣圆坛行礼端诚殿受贺毕参知政事兼权知枢密院事钱端礼等同班奏事于后幄上宣谕曰宿斋日大雪及飨京灵太庙圜丘幸得晴霁礼成端礼等奏曰斯实陛下诚意格天端礼等退具奏讫宣付史馆从之去歳有司请国朝郊祀多用冬至干徳元年艺祖初郊是年冬至适近晦日遂改用十六日甲子至道元年李继迁叛遂改用次年正月所有今年十一月二十九日冬至郊祀可遵艺祖近晦之义太宗改卜之典诏以来年正阳之月雩祀之辰㝷又遵至道典故用献歳上辛丁夘起居舍人王稽中奏臣每念国朝罕有世家惟将家子有能世其家如曹彬之子璨种世衡之子谔谔之子师道皆世为良将近日将臣子弟皆以武弁为耻上曰卿此言甚当及至作文官又皆了不得稽中奏今国家闲暇正当选将万一用武仓卒不可得之上又曰卿言甚当乃奏乞于大将之家选武勇能世其家者尊显之万一用武不至无将可用若其无虞不妨阴壮国势上曰卿此论极当深得今日之切务王稽中又奏曰陛下留意北人然北人皆负陛下如贺允中老不知退遭白简罢王之望谋国前后反覆异词尹穑姦邪与汤思退阴结死党使季南寿往来传递言语士大夫目之为肉简牌共为欺君误国弛去边备钩致北人渡淮几危社稷上曰如尹穑犹可罪朕初以腹心待之乃姦邪至于如此稽中又奏曰如王逨虽未甚有施设然多与尹穑屏人切切细语士大夫皆谓之姦邪頼陛下先知其姦乃併逐之士大夫犹服圣聪庚午诏馆职朕所以招延天下之英俊以待显擢茍不亲吏事知民情则将来何以备公卿之任可令后更迭补外歴试而出以称朕乐育真材之意乙亥进呈大理寺勘到韩琎顿遇孔福案节目上曰韩琎亦合从重钱端礼等奏昨初得指挥欲令永州居住续奉处分合贺州编管上曰可令临安府差人押赴贬所再呈顿遇案节上曰北人未过淮首先望风逃避且与贷死免真决刺配海外又奏孔福亦望少赐寛贷上曰孔福统三千余人见北兵系桥更不迎敌及至横涧山寨又弃兵民先走使尽被害罪不可恕当依军法翌日诏孔福顿遇屯戍守边郡金人未至弃城逃避内孔福又弃横涧山寨致本处人民尽遭杀戮情犯犹重孔福特依军法施行顿遇特贷命追毁出身以来文字免真决可刺面配吉阳军牢城收管二月癸夘进呈有司以久雨引比歳例分遣郡县吏祷于山川神祗上曰应天当以实此不必也两浙以歳涝饥民流徙未复业比闻两路身丁钱绢皆取于五等下户其议蠲除之朕出内库金币归其数于有司凡可赈赡以便万姓者条具以闻小大之狱岂无寃滞其令御史虑囚朕将避殿减膳以答天谴诏两淮合行屯田以便军实昨来郭振于六合指置已见就绪今来已除镇江府都统制所有淮南东路屯田理合委官令郭振同王茀周综疾速措置其合用种粮农具牛畜等一就条具闻奏㝷命镇江建康鄂州荆南都统并兼提举措置屯田两淮湖广总领淮南湖北京西帅漕兼提举措置屯田守臣兼管内屯田事是月尚书左仆射陈康伯薨初高宗倦勤有与子之意康伯密赞大议及行内禅礼以康伯奉册上即位礼遇优渥但唿丞相而不名及是薨御书旌忠显徳之碑表其墓庆元初配享孝宗庙廷上谓辅臣曰陈康伯有器量朕扈从太上在金陵其从容不廹可比晋谢安临终奏事无一语差缪出至殿庐而疾作舆至第薨三月丙寅刑部侍郎王茀进楚庄王定国是故事上曰王茀进议诚有国之大戒今日之先务也朕当与执政大臣凡百官僚思其未至以归于是期共守之时钱端礼起戚里为首参窥相位甚急馆阁之士相与上疏斥之皆为端礼所逐茀阴附端礼建为国是之説以助其势于是吏部侍郎陈俊卿抗疏力诋其非且为上言本朝无以戚属为相此惧不可为子孙法及进读寳训适及外戚因言本朝家法外戚不与政最有深意陛下所宜守上纳其言端礼憾之讽使求去是秋出俊卿知建宁府而端礼亦卒不相是月诏举制科夏四月丙申诏庐州兵马都监郭璘特令再任以金人渡淮保守焦湖舟船无虑也是月金使来上国书始谓上为宋皇帝云吴璘来朝㝷进封新安郡王判兴元府明年改判兴州五月己酉朔上谕辅臣曰今边事少宁卿等当为朕留意人材钱端礼奏人主之职惟当辨君子小人若朝廷所任纯朴厚重之士则浮伪自革实效可成上曰固知如此君臣之间湏相警戒庚戌中书舍人洪适进对上曰卿所缴秦埙差遣甚当向后有合缴事不须札子但批敕将来又曰如有出自朕意事不可行者卿但缴来初秦埙陈乞宫观适缴奏秦桧藏姦稔恶金珠充牣其家埙乃其不肖之孙华屋厚藏輙称累重仰禄公然欺世玩侮朝廷故也辛亥上谕钱端礼等曰早朝与卿等毎不从容今后晩间少暇时当召卿等欵曲论治道端礼等既退又遣中使传㫖毎遇晚召公于东华门入诣选徳殿奏事甲寅臣僚言唐任刘晏二十载今之户部始用也未必择之精既用也未必任之久多不一歳少或半歳已徙职而去矣孰能为国家周虚实究源流而图善后之计哉伏望陛下畧依唐故事愽选中外之臣其材之可用者而试以财计之任又观其稍有所成而付之版曹之职茍称其职虽数迁而至乎二府职固不徙也勿夺其权使之得以号令州县而趣督倚办焉勿拘其制使之得以权衡低昂而通融流转焉夫然后国之有无军之裕乏民之利害皆得而责之彼亦将朝思夕计毕精竭虑自任其责而不辞矣从之辛酉中书舍人洪适进仁宗久任许元故事上曰洪适所进故事切当今日之弊今后非因昏懦不职不得遽有迁易其兴利除害绩用修举并依故事优加旌擢显用施行壬申诏法令禁姦理宜画一比年以来旁縁出入引例为弊殊失刑政之中应今后犯罪者有司并据情欵直引条法定断更不奏裁内刑名有疑令刑部大理寺看详指定闻奏永为常法仍行下诸路遵守施行其刑部大理寺见引用例册令封锁架阁更不引用是月宗正丞林邵言祖宗玉牒昨縁南渡散失不存前后修纂惟太祖一朝事迹已经安奉太宗玉牒虽已成书尚未进入太上今上玉牒目今见修自真宗至钦宗凡七世并未下笔縁近来体例毎修一朝玉牒必取㫖开局方始修纂十年方许一进则是列圣之书虽百年而未备臣今自修真宗玉牒十年计四十卷望令本所日下缮冩同仙源积庆图进呈降下玉牒殿安奉从之六月壬辰进呈右正言程叔逹章论庐州申蝗虫遗种生发徧满田野损伤苗稼淮南运判姚岳却行申奏蝗自淮北飞渡前来皆抱草木自死仍封死蝗以进上曰岳敢以为嘉祥更欲録付史馆可降一官放罢为中外佞邪之戒丙午臣僚言科举之制州郡解额狭而举子多漕司解其数颇寛士取应者往往舍乡贯而图漕牒至于冒亲戚诈戸籍而不之恤且牒试之法川广之士用此可也而福建则密迩王都亦复漕试见任官用此可也而待阙得替官一年内亦许牒试本宗有服亲用此可也而中表缌麻之亲亦许牒试或宛转请求或通问嘱托至有待阙得替官一人而牒十余名者欲乞申严诈冒之禁其见行条法候今举既毕付之有司重详损益立为中制从之又言国家三岁科举集草茅之士亲䇿于庭其间岂无一事之可行然有司考试多以文采为尚考在前列者始经御览其间有言及诸郡军民利害实迹偶文辞不称寘之下列往往壅于上闻诚为可惜乞自今有论及州郡军民利害事实令初考覆考详定所各节録𦂳要处候唱名日各类聚以闻从之秋七月庚戌知池州鲁詧申称本州营下竹生穗实如米饥民採食之仍图竹实之状缄囊其物以献臣僚论歉歳饥民食其不当食之物诚出于饥饿廹切而已今池之民採竹实而食其亦廹切甚矣詧任在牧民顾以为美事不谓之姦谀不可也较其罪与姚岳同科欲望圣断将詧罢黜施行诏从之辛亥进呈王大寳札子奏理财宜务本抑末农者天下之本也而商贾逐末竞利日繁宜抑之以助农如前日免行之令偶因曹泳建言废罢欲乞讲明损益以复前制上曰曹泳所行唯免行一事至今人以为是民不可扰难以施行臣僚言守臣之弊重内轻外革之宜更出迭入若未歴州县不得居清要未任监司不得居郎曹外有治效擢之内职内有实绩擢之外任庻几官宿其业人效其职无因循茍简之意矣诏令中书省置籍癸丑晚御选徳殿御坐后有金漆大屏分画诸道各列监司郡守为两行以黄签标识居官者职位姓名上指示洪适等曰朕新作此屏其背是华夷图甚便观览卿等于都堂亦可依此钱端礼等奏三省密院吏恐有额外人数乞降指挥不得存留上云此等事正在卿等行之已有指挥何待再行约束卿等若不能制吏何以纠察官僚乙丑进呈临安府结断铺翠销金玉三八等事上曰闻外间翠羽甚多若申严指挥未必禁得治一件足以警衆钱端礼奏今宫禁既不用自然外间可革是月诏诸路监司帅臣将见任老疾守臣限一月公共铨量闻奏知县委守臣体访申取朝廷指挥如监司守臣互为容隐御史台觉察以闻铸当二钱以工部言小平钱工料委与当二钱一体遂诏从之未几从户部之请给㑹二千万仍将川蜀昨来发到铁钱十五万贯与㑹子品搭钱银及公据于两淮州军相易其铜钱仰赴所在官司交纳毎七百文偿以㑹子一贯㝷以难行而止八月己夘进呈营屯田文字上曰永丰圩见𨽻建康行宫岁収米三万余硕朕欲拨付建康军中以助军食亦以示至公之意卿等便可批㫖施行进呈减罢寓宣房额外人钱端礼等因奏前日面得指挥减省权摄使臣反额外人吏次日刷具尽皆减罢九日到漏舍有承旨司谢褒再三执覆湏要存留王兴祖等四人盖有谢梓是其子上曰人吏何敢如此可重作行遣乃诏谢褒罢枢宻院令史送处州编管令临安府日下差人管押前去庚寅诏应今后文武知州军诸路釐务总管副总管钤辖都监见辞并令上殿批入料钱文歴如託避免对并不得差除赴任委台谏监司常切按察以违制论癸巳臣僚言去歳江西湖外和籴其弊非一不问家之有无例以税钱均敷此一弊也州县各以水脚耗折为名收耗米什之二三此二弊也公吏㪷脚百方乞覔量米则有使用请钱则有縻费此三弊也以闗㑹偿价许之还以输官然所在往往折价至输官则不肯受此四弊也诏逐路委漕臣并提举往来廵按务尽和籴之意以革四弊如安坐不恤奉行简慢必罚无赦甲辰洪适等奏昨日张説传㫖询问医官换授事吏部供并无条法惟有王继先以特恩换授上曰伎术官自是不许换授旧无条法之事岂可创卿等亦当如此乙巳洪适等奏近来士风奔竞争图换易旧有指挥已有差遣人不许入国门新授差遣人限半月出门今乞降指挥宰执不许接见已有差遣之人上曰如此则失之隘但在卿等力行是月立皇长子愭为皇太子大赦洪适奏浙东塩司久阙官乞令宋藻不候告前去上曰卿等曽谕宋藻支还亭户钱否闻监司所至又要倍敛钱物送胥吏至有六七百千首须丁宁钤束九月丁巳进呈付出严别札子洪适等奏后省已曽看详只是编类之书举子所用但以其笔札之费欲与免一解叶颙奏献言者大率只要侥倖上曰亦不奈何若不采纳便是塞献言之路癸酉洪适等奏近有湖南漕臣任诏均州守臣戴之邵皆自请讨贼之邵臣等不识之须尝上殿特与改官不知何如人陛下尚省记否上曰其人亦诞妄今不须留在极边可召赴行在别与一近里闲慢差遣冬十月甲申臣僚言私盐之不可禁者其弊三亭户煎盐入官官不以时给直往往寄居为之千请而后予之至有分其大半者一也煎炼之初必须假贷于人而监司类多乗时放债以要其倍称之息及就场给直往往先已尅除其半而钱入于亭户之手者无几二也盐司及诸场人吏类多积私盐以规厚利亭户非不畏法以有滑吏共为表里互相蒙庇三也伏望申严禁戢从之乙酉执政内务进对洪适等奏连日祠事恐圣躬少劳又蒙宣召不知有何处分上曰亦别无事只为卿等两日不曽奏事明日又是旬假恐事有积压适奏陛下勤政如此十有一月丙午上曰张师颜有一道之寄却公然以鱼来此作苞苴可特降一官如或不悛重寘典宪便今报行己未诏后省旋次抽摘取上书可採者撮其枢要断章取义立为篇目缮冩进呈从起舍赵师训之请也执政晩对上出牙牌一面䥴吏户礼兵刑工赃吏字疏事目于下方上曰朕已令制造数副记朝廷事卿等亦当依此以备遗忘十二月己丑进呈刑寺拟断广州新㑹县令卢昙庆案为受周浩闗节收禁梁栋等致死拟断徒二年私罪该赦书原上曰国家法令多寛官员犯罪遇赦皆原只亏得以下人可特与勒停丙申进呈刑寺拟断陆知刚等诈官案大理寺并引赦赎铜刑部拟特㫖陆知刚陆知微陆知茂各决杖编管上曰所犯情重可并决配广南孙大雅发陆知刚亦不易可特与职名是日降御笔近勘陆知微等诈官冒请事情法两重刑寺约法断刑并皆不当王茀可放罢陈良翰可降一官放罢当职官吏议罚将上既而潘景珪元徽之吴交如刘敏求各特降一官人吏并杖一百勒停以洪适为仆射兼枢密使知枢密院事汪彻为枢密使是冬令监司郡守阙到即奏事讫之任如本贯川广见在本乡居住之人即仰知通结罪保明取㫖是歳和义郡王杨存中薨追封和王谥武恭其祖宗闵为永兴军路总管陈殁父震知麟州建宁寨亦死于敌难存中天资忠孝慷慨有大节从戎河朔高宗一见遂授以心膂之寄前后转鬭大小二百余战金创被体终始宿卫四十余年上以旧臣尤礼异之唿郡王而不名存中父子相继死难母张氏见震不屈亦引脰而死宗闵遇害祖母刘氏流落陇蜀存中日夜祷祠访问间闗数千里卒迎以归李显忠以罪斥存中保任之卒为名将御军寛而有纪律所用将士不私部曲之旧轻财重义施不少吝所居建阁以藏御书上为题曰风云庆㑹之阁起居郎权中书舍人蒋芾直前奏云窃惟中书政本之地舍人之职不特掌行词命而已故事亦许缴驳臣虽时暂兼摄亦不敢以承乏而怠于职事傥政令之有过举除授之有失当不免时犯天听尚頼陛下容纳上曰正欲卿如此不特政事与除授之间虽人主有过失亦可论奏丙戌干道二年春正月丙辰进呈郭振申董超等陞差上曰年皆及否洪适等奏年皆已及上曰立定年限方可杜其私意壬戌进呈建康都统刘源缴纳到逃亡事故横行拱卫大夫至副尉军兵将校都虞候至押官付身二万一千六百八十二件上曰付身还有许多否洪适等奏果有此数见今委都司毁抹上曰此事甚不可得于是诏武畧大夫忠州团练使刘源特转武显大夫高州防御使甲子进呈汪应辰乞优恤利州路运粮百姓而漕臣亦具奏乞运粮二硕人支钱引三道计合降度牒八百余道上曰中间亦曽免了一处洪适等奏成和等四州已尝免夏秋二税一年京西路诸州亦免二税一半上曰利路运粮每硕与二千可纽计度牒支降二月丙子诏宰臣奏乞令侍从台谏两省官举监司郡守可依荐举旧法如犯入已赃当同罪余皆畧之庶多荐引以副任使庚辰进呈临安府勘到殿前司军兵裴义等三名盗取骆昂钱物内有萧郁吕宣未获洪适等奏训练队将专管一队事务不为无罪上曰统制官如何休得须各与降一官适等奏统制乃王公述兼带御器械陛下行罚虽亲近不免天下安得不畏服耶丙戌进呈戚方申审陞差统领官孟俊充统制副将董苑充统领洪适等奏孟俊今年九月方及三年董苑充统领系陞二等上曰孟俊可依差董苑陞二等恐后援以为例且己之上又曰立定年限省多少事亦是良法壬辰进呈户部措置每月官兵俸料减支见钱分数月中可省二十万缗上曰不若且依旧例事稍动衆不可轻改是月遣使赈两浙江东饥三月甲辰进呈吏部申安穆皇后堂姪女夫沈巘补官方十二岁年未及格又赵氏乞收使故夫郭瑊恩数与康汝济等岳庙差遣上曰补官只争三年无甚利害可待年及恩例既不合换岳庙只可依条洪适等奏陛下以至公存心虽懿亲不为少回况臣等岂得用私意邪壬子内降诏曰比年以来治狱之吏大率巧持多端随意援引而重轻之故有罪者与除而不乖者罹酷朕甚患焉卿等其革玩习之弊明审克之公使奸不容情罚必当罪用廸于刑之中丁巳进呈殿前司陆差将副等洪适等奏陞差但以年限殊不较量能否合亦呈试事艺上曰拘以年限自是国家法令今后遇有陛差卿等可间㸃三二名就堂下审验与之语言能否自可见矣庚申进呈吏部长贰措置到选人改官引见令立班移近轩陛逐一宣名其间圣意或有所疑之人即乞指名宣谕吏部侍郎令同到都堂审验如不中选即取㫖别作施行上曰如此施行全在卿等尽公方得其实甲子给事中魏杞等札子今来皇太子已讲授孟子彻章上曰可令讲尚书治国之道莫先于此君臣更相警戒无非日所行事朕毎无事必看数篇辛未进呈李信父上书大畧谓守令不得人且举其所见闽之一方者言之如蚕未成丝已催夏税禾未登场已催冬苗陛下固申加禁止矣今葢有今年而追来年之租谓之预借者荒郡僻邑有先二年而使之输者如编户差役官吏全不究实陛下固申警有司矣今则受财鬻法以合差役者隐焉其不应役之家则自甲至癸以次相及使致贿以求免如节次减免租负何尝不巧作追唿也如粳稻不得收税而今之收税者自若也如过犯不得入役今之入役者自若也常赋之外泛科名色容或循习讼牒不问大小轻重或罚使输金或抑使买盐顷歳小不登乡曲小民十百为羣持仗剽夺借艰食之名以逞其私憾倒廪倾囷所在皆然官不能禁也上曰李信父书词理甚可取此五事合如何施行汪澈等奏守令得人即无此弊上曰可行约束已降指挥召赴都堂审察卿等更看其人如何于是诏户刑部检坐见行条法指挥申严约束行下如有违戾去处卿监司觉察按劾闻奏是月亲试举人赐萧国梁以下及第出身有差榜首本赵汝愚以故事降居第二洪适罢相奉祠以臣僚交章论之也夏四月甲戌朔进呈刘拱等以措置李金贼徒了毕推赏上曰朕已批与刘珙近时儒者多高谈无实用卿则不然能为朝廷了事诚可赏也丁丑上谕执政卿等当谨法令无创例以害法如胥軰亷局之类切不可放行戊寅诏淫雨为沴害及禾麦可令侍从台谏讲究所宜以闻其临安府并诸路郡县见禁刑狱立限结絶委官分诣检察乙酉臣僚言访闻昨御营司招收弓手所管三千三百人见在殿司以殿司而有弓手之名色目不类又闻王琪招收百姓一千四百人专充养马并辎重突头大率游手不妨在外营趂又闻马司逐月勘支効用军兵一万六千三百余人似与密院兵籍房数目不同望付密院审实销落虚数所有弓手并养马军兵并行拣阅将强壮堪披带之人收附以充战士尫羸老弱并行拣汰诏委都承检详拣閲仍取㑹不同因依申密院于是检详晁公武取㑹殿前马步三司在外诸统帅之兵各开具置籍闻奏上曰朕令殿帅王琪措置三军有堂记子将各人武艺注于其下甚易见丁酉进呈莫蒙程逖司马倬等奏知荆南李道所为乖谬政出胥吏妄用经费専意营私盗贼羣起不即擒捕上曰李道輙恃戚里敢尔妄作可与放罢叶颙等奏陛下行法不问戚里天下闻之孰不畏服耶己亥臣僚言祖宗留意考课之法王安石始罢之欲望遵用太宗故事应监司郡守朝辞日别给御前印纸歴子至于兴某利除某害各为条目每考令当职官吏从实批书任满精覈诏经筵官参祖宗法与见行条制务要适中可以乆行是月除浙西围田以其壅水害民田故也参知政事兼知枢密院事叶颙罢以臣僚论列也仍将纳赂求差遣人林懋能周良臣送大理寺五月甲辰进呈饶州阙守臣叶颙等拟俞翊且言其作邑有声鄱阳大郡但此人履歴未深上曰选材治剧亦不须较资格也可依拟差丁巳上宣谕宰执曰近日臣僚札子多言大臣不任事卿等更宜勉力如朕有所不至处卿等须来理㑹或事有不可任但来执奏庚申御笔不曽任守臣不得除郎官魏把奏其间却有任监司人未审令与不合除授上曰监司察州县者也事同一体丙寅诏今后看详四方投献书札文字拟定等第将上丁夘诏行下诸路监司守臣察今秋有田禾不熟之处预先讲求救荒之政如将来水旱去处却致无备必寘于罚如备预有方当议推赏六月壬午林安宅蒋芾奏臣等备员宥地所职在于兵将如二三大将陛下之所深知偏禆之间有才者亦多但臣等素不相识无以知其才否欲自此与之相见上曰卿等于审察或陞差之㩁货务如两淮人过江南许将交子于务场换易㑹子江南人过两淮亦听用见钱或㑹子就务场对换交子行使九月丙午知鄂州汪澈札子臣顷任御史尝举选人李允升以赃污送大理寺所有臣缪举之罪望有司施行诏特降两官甲子诏今后台諌侍从章奏各置一簿随所上録之一以留禁中时备观览一以授大臣使之详閲有事已行而輙废或行而以法有碍于民未便及监司郡守言与事违者各以时纠之从秘书少监汪大猷请也是月温州水灾遣使赈之地震知上元县李允升坐赃贷死决配建康帅守王佐坐容纵允升㝷医离任追两官勒停建昌军居住提刑袁孚以失按降一官礼部员外郎莫济为司农少卿魏把奏曰济尝中词科且掌南宫牋奏但恐议者以为蹊径未是上曰中都官初不分清浊如司农责任亦甚重以士人除授亦无害也济㝷奏言为治在于任人任人在于责实任人而不能久则贤而能者无以见其长恶而不肖者得以逃其罪虽有责实之政将安所施今辅相大臣或数月而已罢寺监丞簿郎曹卿监不踰歳而輙迁恐进退人才似乎稍骤也诏所论甚当凡百执事各勤乃职期底于治汪大猷奏乞令诸帅不拘部曲各精择三两人必实言其或智或勇或知其有某材可用或举其任某事可取悉以名闻分命文武禁近之臣更迭接见与之谈论兵家之务然后赐对便殿略其言语仪矩之失取其材力谋略审其可用试之以事立功则举者同赏败事则罚亦如之诏从之各十月乙亥吏部尚书陈俊卿进对奏臣典选事但当谨守三尺检柅吏奸至于愚暗所见或未到亦望圣慈宣谕时时训敕之君臣之分虽严而上下之情不可不通上曰卿言是也朕或有过卿亦宜尽言俊卿奏自古惟唐太宗能导人使谏所以致贞观之治上曰每读太宗事未尝不慕之若徳宗之忌克不乐人言未尝不鄙之上退御讲筵讲罢上曰朕虽无大过岂无小失卿等不闻有所规谏恐思虑有所未至頼卿等补益周执羔等奏曰陛下圣明事无过举上曰卿等若只备位非所望于卿等梁克家奏容臣等退思苟有阙失不敢不尽言周执羔尝进对上曰卿有所言朕未尝不行朕有过失卿当直言有司之过失亦当言之进呈知温州刘孝韪札子以本州大水之后乞降度牒应副修筑塘棣事上因言朕近日览神宗纪见是时灾异甚多何故魏把等奏天出灾异谴告人君正如父母训饬为人子者不必问自己有过无过但常恐惧修省而已上曰卿之言甚善若不恐惧修省自取灭亡之道也己丑臣僚言役法科扰大略有弓兵月廵之扰有透漏禁物之责有捕获出限之罚有将迎担擎之差有催科捐代之费有应副按检之用有承判追唿之劳凡此之类皆役法之所深惧若蒙朝廷约束无复如前科扰天下幸甚诏监司常切觉察先是饶州岁贡金一千两诏减十分之七雨雹十一月辛亥执政进呈次上出吴葢妻赵氏乞故夫遗表恩泽奏异姓上曰不知前此有无体例可以行否魏把等奏容检照旧例上曰今后有文字更不批出只与卿等理㑹庻几不错把等奏若无例臣等亦不敢行陛下欲只与臣等理㑹如此政令岂有过举者乙夘诏执政私第接见賔客除侍从禀议职事外其余唿召取覆官止许各接见一次丁巳殿中侍御史单时言伏覩制㫖监司于所部保明郡守郡守于所属保明知县县令治状显着令中书门下省籍记取㫖甄擢然人之才术各有分量吏之治迹未易稽考臣愿训敕监司郡守列其所举之人治状之目详着于荐书然后大明赏罚举得其实则受上赏举失其实则寘重宪庶几选举之法得矣从之甲子车驾幸候潮门外大教场次幸白石教塲抽摘进呈三司军马有㫖慰劳钖赉诸将鞍马金带以及士卒赏皆有差时久阴曀暨皇帝出郊云雾解駮风日开霁是月起居舍人洪迈直前奏臣幸得以文字薄伎待罪属车间毎侍清闲之燕获闻玉音凡所擿谕莫非中的徽言善道可为世法退而执笔欲行编次而考诸起居注皆据诸处闗报始加修纂虽有日歴时政记亦莫得书故使洋洋圣谟无所𫝊信臣伏覩今月五日给事中王曮进讲春秋莒人伐把言周室中微诸侯以强凌弱擅相攻讨殊失先王征伐之意上曰春秋无义战周执羔进读三朝寳训论文章之弊上又曰文章以理为主陈巖叟等奏刑部事上曰寛则容奸急则人无所措手足此数端皆承学之臣日夜探讨累数百语所不能尽而陛下蔽以一言至明至当然记言动之臣弗能宣究恐非所以命侍立本意欲望圣慈令讲读官自今各以日得圣语闗送修注官仍乞因今所御殿名曰祥曦记注庻几百世之下咸仰圣学以迹聪明文思之懿从之步帅陈敏言本司所管官兵二万余人今汰去老弱二千余人以所请钱米论之歳费四十八万贯推究诸处共约有三十万余人以十分为率汰去一分老弱计三万人每岁可省七百二十万贯如是则费用省而国自富老弱去而兵自强矣从之十二月庚寅左司谏陈良祐奏今之言利者多要生财生财乃所以病民国用愈见不足愿取见一歳赋入之数其取于民者已过则从而蠲免之以寛民力取见所养官吏与兵之数其可省者从而省之常令财用十分以七分养兵与官吏三分以备非常如此则上下兼足上曰朕常有志放免和买及折帛等钱以寛民力但如今未暇良祐奏旧来本无此等钱皆是军兴时科取讲和之后依旧不除今取于民者竭矣若制节国用令出入有度稍有蓄储即可行陛下之志矣上曰因卿之言当定经制辛夘诏朕惟理国之要裕财为重夫百姓既足君孰与不足量入为出可不念哉自今宰相可带兼制国用使参政可同知国用事庶几上下同德永底阜康丁酉起居舍人洪迈奏天下万务出命于中书审于门下行于尚书所以敬重政令期于至当而已初无文武二柄东西二府之别也今三省所行事无巨细必先经中书画黄宰执书押既完当制舍人书行然后过门下而给事中书读如给舍有所建明则封黄具奏以听上㫖惟枢密院既得㫖即画黄过门下而中书不预则封缴之职微有所偏况今日宰相枢臣两下兼领因而釐正不为有嫌欲望诏枢密院自今已往凡已被㫖文书并关中书门下依三省式画黄书读以示钦重出命之意诏从之然枢院机速事则不由中书直闗门下省谓之密白是月以叶颙魏把为左右仆射签书蒋芾兼参知政事陈俊卿同知兼权参政先是上犹未能屏鞠戏又将游猎白石俊卿时为吏书上疏力谏后数日入对上迎谓曰前日之奏备见忠谠朕决意用卿矣俊卿再拜谢上曰朕在藩邸已知卿为忠臣矣兵侍陈巖肖因对奏近都宣麻并拜左右二相同日除参枢二执政中外相庆以为得人然臣以为大臣当稍付之以权使之任天下之责上深嘉纳曽觌龙大渊以旧恩窃宠士大夫颇出其门言事者语或及之往往获罪时陈俊卿受诏馆北使大渊为副公见外未尝与交一言大渊造门纳谒亦谢不见一日中书舍人洪迈见俊卿曰人言郑闻当除右史某当除某官信乎俊卿曰不知也诘语所从迈以大渊对俊卿他日入对毕具以迈语质于上前曰臣不知此等除目两人实与闻乎抑其密伺而播之于外以窃弄陛下之威权也上曰朕何尝谋及此軰必窃听而得之卿言甚忠当为卿逐之俊卿再拜谢退遂出二人于外中外快之北使来庭俊卿以故事押宴使者致私觌其状花书而不名俊卿却之掌仪惧白俊卿恐生事俊卿使语之曰今日岂当用辛巳前故事耶使者词屈乃问俊卿爵里甚悉而易状书名以遣曰特为陈公屈耳自是遂为例丁亥干道三年正月甲辰内降诏曰狱重事也稽者有律当者有比疑者有谳持巧心设贰端者有禁朕选任廷尉理官以法付之而比年以来顾以狱情白于执政探取㫖意以为轻重甚亡谓也夫人臣举要有司致详閲实之初五听参具在彼有情在我有法相当而已而又何咨焉继自今其祗乃心敬于刑惟当为贵毋习前非不如吾诏吾将大寘于罚罔有攸赦癸丑何逢原除金部郎官上曰恐儒者不肯留意金谷事如吕搢问簿籍都不知卿等可面谕何逢原令留意职事是月度支郎唐掾言自绍兴三十一年即造㑹子至干道二年七月共印造二千八百余万贯在干道三年正月六日以前措置収换外尚有八百余万贯在民间未收今来诸路纲运依近降指挥并要十分见钱故州县不许民户输纳㑹子致流转不行商贾低价收买辐凑行在所以六务支取拥併喧閧今欲给降度牒及诸州助教帖各五千道付𣙜货务召人依见立价例全以㑹子进纳庶几少息拥併之弊而㑹子在民间亦不过数月便可収尽诏先次给降度牒并助教帖各五百道候出卖将尽取㫖接续给降中书门下省言昨来支降交子付两淮行使縁所降数目过多及铜钱并㑹子不许过江是致民旅未便今措置令铜钱㑹子依旧任便行使应官司见在未支交子令差人管押赴左藏库交纳二月壬申上曰朕已草得一指挥理㑹财用少须降出御笔云自后宫禁内人并百官将校军兵诸司人毎月初五日国用房开具前月支过已上五项请给数目并非泛支用造册进呈便从此月为始外路军马可降式様付诸路总领逐月开具自此遂为定式上谓辅臣曰蒋参政理㑹财用已㝷见根源初芾因谢新除留身奏云方今费财最甚者无如养兵近见陈敏㨂汰二千人戚方拣汰四千人夫汰兵固良法然今日之施多是有官人与之外任依旧请劵钱又添供给虽减之于内添之于外亦未见其益既减六千人必又招六千人填额则是添六千人耗蠧财用矣契勘在内诸军毎月逃亡事故常不下四百人若权住招一年半内可省三百八十万贯俟财用稍足可逐旋招收强壮训练而用之不惟省费又可兵精因奏绍兴以来初分五军并内外诸军分合添减之数上以为然故有此宣谕乙亥架阁卫愽论用人宜縁所长弃所短上曰卿言极是用人不当求备知礼者必不知乐知乐者必不知刑若得其人不当数易宜久任以责成功丁丑上言敌主葛王禽荒日事田猎修造宫室上木之工不止后宫亦多其侈靡又过于颜亮大与初即位时不同要之人主侈心一生其弊至此朕毎以自儆戒卿等见朕有过亦当规正蒋芾奏臣近朝徳寿宫恭闻太上皇帝玉音云主上勤俭过于古帝王上曰朕亦自以为勤俭无愧唐太宗惟是功业逺不逮太宗芾奏功崇惟志陛下既有此志守之以不怠何患功业之不成壬午起居舍人洪迈奏两省毎日行遣録黄文书盈于几阁多有常程细故不足以烦朝廷专出命者使中书之务不清无甚于此上曰朕尝见通鑑载唐太宗谓宰相聴受辞讼萦于簿书日不暇给因勅尚书细务属左右承朕见欲理㑹卿所论可谓至当宣谕叶颙曰今日可进入武臣荐举兵将官册子朕欲周知其人颙奏宜于无事询访以备缓急陈俊卿奏陛下曽记得王存否其人似尚可用上曰朕识之麄暴之一人老矣智力皆无所用也乙酉诏降下武经龟鑑孙子令密院委使臣一员给赐镇江都统戚方建康都统刘源仍令选择兵官各赐一本乙未进呈环卫官元有指挥不许差戚里前日得㫖差潘才卿有碍元降指挥上曰卿等如此理㑹甚好可别理㑹戊戌谏议陈天麟言近探报敌聚粮増戌以其太子为元帅居汴宜择将帅预讲御备之䇿上曰此今日急务昨王琪请筑扬州城卿等见文字否叶颙奏琪至都堂议论尚未定魏把奏淮东之备宜先措置清河楚州高邮一带庶可遏敌粮道上曰若把定高邮不放粮船过来则敌不能举留淮上自当引去也三月庚子宰臣叶颙乞抽回江州兵马上曰此岂得已亦要熟商量近来招兵练兵皆容易惟养兵最难此岂有定论他时财赋有余自可増招颙又奏昨日陈敏对陛下必已分付六合事上曰亦説却欲带步司人去颙奏陈敏甚晓地利且有志立功名上曰若陈敏镇守高邮甚好却别择一步帅亦难得人是月宣押殿前可选锋军九百人骑入内射夏四月丙子宣殿前司选锋等军五百八十二人车二十四两入内教庚寅右军统制张平奏事上曰兵谋务要决胜不得轻动有功者虽雠与赏有罪者虽亲与罚是月併利州东西为一路以吴璘为安抚使兼四川宣抚兼知兴元府璘㝷薨初璘病唿幕客草遗表命直书其事曰愿陛下无弃四川无轻出兵不及家事人称其忠璘为人刚毅靖深喜大节略苛细读史传晓大义其御军恩威兼济士卒乐为之用毎出师指麾诸将风采凛然无敢犯令者故所向多捷玠死璘为大将守蜀捍敌余二十年隐然为方靣之重其威名亚于玠其选诸将多以功有告以荐材者璘曰兵官非尝试难知其才今以小善进之则侥倖者获志而边人宿将之心怠矣故所用后多知名尝着兵法二篇追封信王谥武顺五月戊申上曰昨批韩晓奏状知随州林嶷放罢如此处置莫是叶颙奏臣昨见言者论罢韩晓臣知林嶷阴遣其家属在行在纳短卷于台谏臣方欲再开陈令陛下批下可谓明见万里之外陈俊卿奏近日此风颇盛是使监司不敢按郡守郡守不敢按县官上曰此风诚不可长朕方欲手诏戒谕台谏辛酉王炎奏近来士大夫议论太拘畏且如近诏王琪至淮上相度城壁朝士皆纷然以为不宜上曰此何害儒生之论真不逹时变昔徐庶言通世务者在乎俊杰朕与卿等当守此议论他不足䘏是月振泉州水灾安奉太宗真宗玉牒及三祖下僊源积庆图哲宗寳训六月癸酉上曰朕欲依祖宗故事先令有司具囚情欵前数日进入朕亲閲之可释者释之可罪者罪之庶不为虚文可降指挥今后并依祖宗典故丁亥度支赵不敌言将帅未必知兵徒务声势今日添使臣明日招效用但资冗随未见精雄上曰此正中今日将帅膏肓是月命知院虞允文宣抚四川代吴璘也允文㝷言房州义士金州保胜军见管七千余人皆建炎绍兴之初自相结集固守乡闾最为忠义而州县全不加䘏分占白直应副往来又有都统司差役科扰欲乞差皇甫倜为利州东路总管金州驻札令专一主管于农务隙时往来教閲或缓急有警可责令分守诸闗从之秋七月辛亥臣僚言户部申请诸路并限一季出卖官产拘钱发纳且以江东西二广论之村疃之间人户彫疎弥望皆黄茅白苇膏腴之田耕犹不遍岂有余力可买官产今州县迫于期限且兾有厚赏不免监锢保长抑勒田邻乞寛以一年之限戒约州县不得抑勒如有违戾重寘典宪从之癸丑諌议陈良祐奏民间传边事多是两下説成为备虽不得已要不可招敌人之疑如近日修扬州城衆论以为无益上曰正欲为备如何无益良祐奏万一敌人冲突兵不能守则是为敌人筑也今遣二三万人过江敌人探知却恐便成衅隙上曰若临淮则不可在内地亦何害良祐奏更愿审思今日为备之要者无过选择将帅收蓄钱粮爱民养士上曰卿言甚是甲寅上曰淮东备御事此须责在陈敏万一有警却恐推避误事卿等宜熟与之谋魏把奏臣等昨为陈敏约敏亦自任此事今朝廷但当稍稍应副之而已上曰是是月以皇太子愭疾大赦天下㝷薨闰七月丙寅朔宣谕曰朕欲江上诸军各置副都统一员令兼领军事岂惟储他日统帅亦使主将有顾忌不敢专擅作过戊寅郭刚除镇江副都统上曰郭刚之除闻镇江军中甚喜叶颙奏郭刚甚亷军中素所推服庚辰上论理检院故事因谓叶颙等曰朕常思祖宗创立法度以贻后人后世子孙不能保守极可惜上又曰创之甚难坏之甚易蒋芾曰臣尝记元祐三年进士第一人李常宁廷试䇿破题四句云天下至大宗庙社稷至重百年成之而不足一日坏之而有余上曰诚为明言芾奏所谓坏者非一日遽能坏也人主一念虑之间不以祖宗基业为意则事事放倒驯致败坏故人主毎欲自警戒常恐一念虑之失上曰朕非独自警戒而已且忧后世子孙不能保守为可惜也癸未臣僚言闽中盐筴之弊有五官籴浩瀚而本钱积压不支间或支俵而官吏尅减计㑹縻费贫民下户皆不乐供官而太半粜于私贩一也纲运之人非巨室则官吏载县官之舟借县官之重影带私盐出粜二也州县斥卖多置坊局付之胥軰其权秤之减尅泥沙之杂和官皆不之问私价轻而官价重官盐杂而私盐真乡村之民太半食私盐故官粜不行三也廵尉未尝警捕但日具廵歴申于官长月书所到寘于驿壁私贩猾商莫之谁何四也今之邑敷卖官食盐与夫借盐本钱者多是给虚劵约纲到数日支给甚至抛敷卖之数付之耆保摊及侨户其见在盐却封椿不得支出谓之长生盐若人户不愿请盐只纳敷数之半以贴陪官将官盐贮之别所以添后日之数谓之还魂盐猾吏揽朴民户贴陪钱请盐出卖出息则与邑均分谓之请钞盐五也况闽中崇冈峻岭浅滩恶瀬商旅兴贩流转实难故钞盐之法不可行乞讲究利害尽革前弊明年二月施行癸巳刘珙自湖南召还初入见首论独断虽英主之能事然必合衆智而质之以至公然后有以合乎天理人心之正而事无不成若弃佥谋徇私见而有独御区宇之心焉则适所以蔽其四达之明而左右私眤之臣将有弃之以干天下之公议者矣又论羡余之弊曰州县赋入有常大郡仅足支遣小郡往往匮乏而近者四方尚有以嬴余献者不过重折苗米或倍税商人至有取新赋以积余钱损积逋以与州郡州郡无以自给不过重取于民此民之所未便一也和籴之弊湖南江西为尤甚朝廷常下蠲免之令逺方之民举手相贺曽未数月又复分抛州县既乏缗钱将何置场收籴民间闗引无用则与白着一同倘有以革纲运之弊自可减和籴之数此民之所以未便二也望诏止之上嘉纳㝷以珙为翰林学士珙尝从容言于上曰世儒多病汉高帝不悦学轻儒生臣窃以为高帝之聪明英伟其所不悦特腐儒之俗学耳诚使当世之士有以圣王之学告之臣知其必将竦然敬信而其功烈之所就不止于是而已矣盖天下之事无穷而应事之纲在我惟其移于耳目动于意气而私欲萌焉则其纲必弛而无以应夫事物之变是以古之圣王无不学而其学也必求多闻必师古训盖将以明理正心而立万事之纲也此既立则虽事物之纷来千变万化而在我常整整而不紊矣惜乎当是之时学絶道丧未有以是告高帝者上亟称善八月乙未朔是月禁兵官交结内侍时镇江军帅戚方刻剥役使军士嗟怨言者及之陈俊卿奏外议内臣中有主方者上曰朕亦闻之方罪固不可贷亦当併治左右素主方者以警其余即诏罢方而以内侍陈瑶李宗回付大理究其贿状狱成陈瑶决配循州李宗回等降罚有差于是诏戒兵将官交纳内侍公行苞苴自今有违戾必罚无赦上又谕辅臣以建康刘源亦尝有赂于近习方思有以易之今欲且遣王抃至彼检察奸弊留数月而后归庶新帅之来不至循习俊卿又奏曰今但遴选主将则宿弊当自革矣上曰政患未得其人耳俊卿曰茍未得人更宜精择既已委之则当信任今未得其人已先疑之似非朝廷所以待将帅之体且军中财赋所以激劝将士但主帅不以自私则其他当一聴之今设乐而宣㫖罢之及宴使客然后复用庶几事天之诚得以自伸而所以礼使人者亦不为失上可其奏且曰宴设虽进御酒亦毋用乐惟于使人乃用之耳议者顾以为紫宸上寿乃使客之礼固执前议俊卿又不可独奏言适奉诏㫖有以见圣学高明过古帝王逺甚臣敢不奉诏然犹窃谓更当先令馆伴以初议喻使人再三不从乃用今诏则于礼为尽而彼亦无词不可遽鄙夷之而遂自为失礼以徇之也蒋芾犹守前説俊卿退复为奏曰彼初未尝必欲用乐我乃望风希意而自欲用之彼必笑我以敌国之臣而亏事天之礼他时轻侮何祈不至此犹不可不留圣虑上嘉纳之叶颙魏把罢相奉祠以郊祀雷变故也诏戒士大夫因循茍且诞谩奔竞之弊命台谏侍从两省官指陈时政阙失以陈俊卿参知政事刘珙同知枢宻院俊卿言于上曰执政之臣惟当为陛下进贤退不肖使百官各任其职至于细务宜归有司庶几中书之务稍清而臣等得以悉力于其当务之急上甚然之一日审察吏部所注知县有老不任事者俊卿判令吏部改注吏白例当奏知俊卿曰此岂足以劳圣徳明日取㫖自今此等请勿以问一日上顾辅臣图议恢复刘珙奏曰复雠雪耻诚今日之先务然非内脩政事有十年之功臣恐未可轻动也同列有进而言者曰汉之高光皆起匹夫不数年而取天下又安得所谓十年修政之功哉珙曰高光初起匹夫也故以其身蹈不测之危而无所顾陛下躬受太上皇帝祖宗二百年宗社之寄其轻重之寄岂两君比哉臣窃以为自古中兴之君陛下所当法者惟周宣王而已宣王之事见于诗者始则侧身修行以格天心中则任贤使能以修政事而已其终至于外攘夷狄以复文武之境则其积累之功至此自有不能己者非一旦率然侥倖之所为也上深然之十二月甲寅诏诸路训练兵官将逐州拣中见教阅禁军内事艺取高强身貎强壮为上等事艺高强身貎瘦怯为中等余并为下等限一月置册开具申宻院是月诏今后已降指挥合待报事令诸房置簿随日抄上时行检举拘催仍令左右司勾销结甲如有违慢去处三省开具取㫖是歳定改官以一百人恤赏以二人四川换改官以二十人为额广东提举茶盐石敦义坐盗盐脚钱入已贷死刺配栁州宋史全文卷二十四下宋史全文卷二十五上钦定四库全书宋史全文卷二十五上宋孝宗三戊子干道四年春正月甲子朔是月籍荆南义勇民兵先是前知荆南府王炎奏荆南七县主客佃户共四万有竒丁口一十余万臣依旧籍双丁以下及除官户并当差户人外浄得八千四百有竒每歳于农隙只教閲一月若比以赡飬官军八千四百人歳当钱四十万贯米一十一万石䌷绢布四万余疋今才歳费一万四千石钱二万缗获此一军之助利害岂不较然易见二月甲午朔是月诏福建路建劒汀邵武四州军科卖官盐骚扰民户可将本路钞盐一项尽行住罢转运司毎歳合抱𤼵钞盐钱二十二万贯并与蠲免却令本司于八州军增盐钱并将桩留五分盐本钱抱认七万贯充上供起𤼵今后州县不得更以卖钞盐为名依前科敷骚扰初巨僚极言其弊诏令前漕臣沈度陈弥作看详来上遂有是命未几沈度奏事上曰前日观卿所奏盐事已尽蠲十五万缗以寛民力且曰朕意欲使天下尽蠲无名之赋悉还祖宗之旧以飬兵之费未能如朕志又言四川有钞盐纲有歳计盐纲钞盐纲者为抱纳钞盐钱窠名歳计盐纲者毎斤除分𨽻增盐钱盐本等钱外其余系州县所行市利钱即以充纳上供银钱等用今钞盐窠名已尽行除放州县只是搬卖一色歳计纲湏令置场出卖不得科抑于民给僧牒一千道紫衣师号五百道助四川总司以蒋芾为右仆射王炎赐出身签书枢宻院事雨雹大雪三月癸亥朔诏举制科夏四月壬辰朔是月赈绵汉等州饥寻以饶信及建宁府等州饥遣司农寺丞马希言同提举常平官赈济降僧牒一百道付建宁府户部降米五千石赈衢州饥荆南府僧牒二百道衢州一百道饶信米各三万石雷州水赐十道进呈钦宗实录并帝纪礼部贠外即李焘奏修史先进呈帝纪自淳化始凡所以先进呈者羣臣笔削或有失当因取决于圣裁故号为进呈记草李焘上续资治通鑑长编自建隆元年至治平四年闰二月五月壬戌朔令常平官歳按仓储六月甲午上曰昨日汪㳙对云去秋江西水数州之民至有无藁枯餵牛者朕都不知陈俊卿奏去秋沈枢亦申来言水灾陛下所以预令理㑹和籴上曰卿等更别措置今后水旱湏令实申来蒋芾奏曰州县所以不敢申恐朝廷或不乐闻今陛下询访民间疾苦焦劳形于玉色谁敢隠上曰朕正欲闻之庶几朝廷处置赈济寻诏诸路漕司以水旱之实闻州县隠蔽者并寘于法辛亥度支赵不敌言方今一歳内外支用之数大槩五千五百万缗有竒又以一歳所入计之若使诸路供亿以时别无蠲减拖欠场务入纳无亏则足以支一歳之用不阙然赋入之科名猥多分𨽻于户部之五司如僧道免丁常平免役坊场酒课之类则左右曹掌之如上供折帛经总无额茶盐香矾之类则金部掌之度支则督月桩仓部则专籴本催理虽散于五司悉经于度支借之古人量入为出之义则度支一司安可以不周知其所入之数也哉臣因置为都借㑹稽窠名总为掲贴事虽方行簿书草具而条目详备固已粲然易考欲望付之本曹自兹为始歳一易之庶几有司得以久逺遵行不惟财赋易以稽考抑使胥吏无所容奸从之丙辰诏守臣罪状显着或职事不举而按司不即按劾却因他事𤼵觉三省具姓名取㫖守臣不按知县亦如之秋七月壬戌臣僚言临安府风俗自十数年服饰乱常习为奢华声音之娯以郑乱雅臣窃伤悼中原士民沦溺日甚延首企踵欲自致于醇朴之化者三四十年却不可得而东南礼义之民乃反堕于妖媚之习而不自知甚可痛也今都人静夜十百为羣吹鹧鸪拨琵琶使一人綵衣而舞衆人拍手和之伤风败俗不可不惩伏望戒敕守臣检坐绍兴三十年指挥严行禁止诏从之甲申诏诸路运司行下所属将灾伤处各选清强官遍诣地头尽与检放或不实不尽有亏公私被差官并所差不当官司并重作行遣其被水甚处令监司守臣条具合措置存恤事件闻奏是月亲录繋囚先是诏以踈决并为文具令有司具祖宗典故朕当亲閲至是后殿临轩决遣罪人右仆射蒋芾以母丧去位陈俊卿兼知枢宻院事言于上曰臣自叨执政之列每见三省宻院被内䧏指挥茍有愚见必皆宻奏多䝉开纳为之中止然比及如此已为后时今以参预首贠奏行政令欲乞自今内降恩泽有未允公议者容臣卷藏不示同列即时缴奏或次日面纳上曰卿能如此朕复何忧俊卿每劝上亲忠直纳谏诤抑侥倖肃纪纲讲明军政寛恤民力异时统兵官不见执政俊卿曰召三五人从容与语察其材智所堪而宻记之以备选用于是上嘉俊卿之言多所听从大抵政事复归中书矣龙大渊既死上怜鲁觌诏召之陈俊卿曰自陛下出此两人中外无不称诵圣德今欲召还恐大失天下望臣愿先罢去上感其言遂止不召赠王恱官恱知衢州死之日百姓巷哭即为立祠于徐偃王庙其䘮出城百姓号恸声振原野恱恺悌慈祥视民如子是春乏食恱𤼵廪劝分使百姓不至失所自中夏阙雨恱竭诚祈祷絶不茹荤早晚一粥几月余日题之壁间有乞为三日之霖愿减十年之寿之语竟以是卒诏赠直龙图阁仍宣付史馆八月乙巳度支郎官刘师尹论顷年因军须额外创添赋入欲乞渐次裁减以寛民力上曰朕未尝妄用一毫只为百姓又论汉宣帝时吏称其职民安其业上曰宣帝中兴只此数语今吏不称职所以民未受实惠癸丑知温州胡与可以支常平钱五百贯并系省钱五百贯赈给被水人户自劾上曰国家积常平米政为此也可放罪是月行干道厯初将统元纪元厯与刘孝荣所献新厯委官测验互有踈宻遂令太史局参照新旧行用寻礼部侍郎程大昌言新除厯官互有异同难以参照而新厯比旧厯则为稍宻遂诏令太史局施行新厯以干道厯为名未几礼部郎李焘言厯久必差自当改法恭惟列圣临御未有不更厯者独靖康偶不及此今统元厯行之既久其与天文不合固宜况厯家皆以为虽名统元其实纪元若纪元又多歴年所矣厯术精微莫如大衍大衍用于世亦不过三十四年后学肤浅其能行逺乎随时改厯此道诚不可废抑尝闻厯不差不改不验不用未差无以知其失未验无以知其是失然后改之是然后用之此刘洪要言至论也旧厯差失甚多不容不改而新厯亦未有明效大验但比旧厯稍宻耳厥初最宻后犹渐差初已小差后将若何故改厯不可不重也谨按仁宗用崇天厯自天圣至皇祐其四年十一月月食厯家言厯不效诏以唐八厯及本朝四厯参定厯家皆以景福为宻遂欲改厯而刘羲叟独谓崇天厯颁行逾三十年方将施之无穷兼所差无几不可偶縁天变轻议改移又谓古圣人厯象之意止于敬授人时虽则预考交㑹不必脗合辰刻辰刻或有迟速未必独是厯差仁宗从羲叟言诏复用崇天厯羲叟学为本朝第一欧阳修司马光辈皆遵承之崇天厯既复用又十三年至治平三年始改用明天厯厯官同琮等皆迁官后三年明天厯课熙宁三年七月月食又不效又诏复用崇天厯琮等皆夺所迁官崇天厯复用至熙宁八年始更用奉元厯奉元厯议沈括实主之明年正月月食奉元厯遽不效诏问修厯相恩人姓名括具奏辨故厯得不废先儒盖谓括强解不深许其知厯也然后知羲叟所称止于敬授人时不必轻议改移者不亦至言要论乎欲乞朝廷察二刘所陈及崇天明天之兴废申饬厯官加意精思勿执今是益募能者熟复讨论更造宻度使与天合庶几善后之䇿也诏送太史局仍令诸路求访精通厯书之人九月壬申礼部贠外郎李焘论对论科举等事上曰科举之文不可用老庄及佛语若自修于山林何害傥入科场必壊政事甲戌户部郎官曾逮奏任贤使能周室中兴于贤曰任于能曰使则贤能之任使固不同今以刀笔之小才奔走之俗吏谓之使能此不可不辨上曰论得甚好癸未新差权𤼵遣衢州刘风奏对论朝廷不当颛以才取人上曰才有君子之才有小人之才小人而有才虎而翼者也人主之要在于辨邪正冬十月辛夘前四川制置使汪应辰面对读札子至畏天爱民上曰人心易怠鲜克有终当以为戒上又曰朕日读尚书于畏天之心尤切应辰奏尧舜禹汤文武皆圣人然一部尚书中君臣更相警戒言语虽多要皆不出此道圣训及此实天下之福是月蒋芾起复左仆射陈俊卿右仆射芾辞乞终䘮诏从之先是殿前指挥使王琪被㫖按视两淮城壁还荐和州教授某人上命召之俊卿与同列请其所自上曰王琪称其有才俊卿曰琪荐兵将官乃其职教官有才何预琪事上曰卿等可召问之俊卿召淇责之琪皇恐不知所对㑹扬州奏昨琪传㫖增筑州城今已讫事俊卿请于上则初未尝有是命也俊卿曰若尔即琪为诈传圣㫖此非小利害也容臣等熟议以闻退至殿庐遣吏召琪诘之琪叩头汗下俊卿亟草奏言曰王琪妄传圣㫖移檄边臣増修城壁此事系国家大利害朝廷大纪纲而陛下之大号令也人主所恃者纪纲号令赏罚耳今琪所犯如此此而不诛则亦何所不为也哉谨按律文诈为制书者绞惟陛下奋𤼵英断早赐处分于是有㫖削琪官而罢之先是禁中宻㫖直下诸军者朝廷多不与闻有某官张方者因某事𤼵觉俊卿方与同列奏请自今百司丞受御笔处分事宜并须申朝廷奏审方得施行之报至是因琪事复以为言上乃恱而从之事下两日则又有㫖收还前命俊卿语同列曰反汗如此必闗牒至内诸司有不乐者相敬为之耳即具奏曰三省察院所以行陛下诏命也百司庶府所以行朝廷号令也诏命一出于陛下号令必由于朝廷所以谨出纳而杜奸欺也祖宗成宪着在令甲比年以来渐至隳紊臣等昨以张方之事輙有奏闻及此踰月又因王琪奸妄之故陛下赫然震怒然后䧏出圣虑亦已审矣圣断亦已明矣中外传闻莫不叹服而昨日陛下谕臣等曰禁中欲取一饮一食必得申审岂不留滞而又有此指挥夫臣等所虑者命令之大如令三衙𤼵兵则宻院不可不知令户部取财则三省不可不知耳岂为此宫禁细微之事哉况朝廷乃陛下之朝廷臣等偶得备数其间出内陛下之命令耳凡事奏审乃欲取决于陛下臣等非敢欲专之也况此特申严旧制亦非创立新条而已行复收中外惶惑且将因循观望并旧法而废之为后日无穷之害则臣等之罪大矣或恐小人因此疑似阴以微言上激雷霆之怒更望圣明深赐体察翌日面奏上色甚温顾谓俊卿曰朕岂以小人之言而疑卿等耶先是刘珙进对语切遂忤上意既退御笔除珙端明殿学士在外宫观俊卿即藏去宻具奏言前日奏札臣实草定珙与王炎略更一两字即以投进以为有罪则臣当先罢若幸寛之则珙之除命臣未敢奉诏也明日复前申请且曰陛下即位以来容纳谏诤体貌大臣皆盛德事今珙乃以小事忤㫖而获罪如此臣恐自此大臣皆以阿䛕顺㫖为持禄固位之计非国之福也上色悔久之又奏言珙正直有才略肯任怨臣所不及愿且留之上曰业已行之不欲改也俊卿曰珙无罪而去当与大藩以全进退之礼上然之乃以珙为江西帅俊卿退又自劾草奏抵突被命稽留之罪上手札留之俊卿请益坚上不许且曰卿虽百请朕必不从上于是有意相俊卿矣不数日而有是命大閲于茅滩上亲御甲胄指授方略命三司合教为三阵戈甲耀日旌旗蔽天六师驩唿犒赏有加焉十二月戊子朔是月召魏掞之以诸司荐其行髙识逺学术该通孝于亲友于弟召赴行在至是入对上曰治道以何者为要掞之奏治道以分臣下邪正为要诏掞之议论可採赐同进士出身除太学录将释奠孔子祠职当分献先贤之从祀者掞之先事白宰相曰王安石父子以邪説惑主听溺人心驯致祸乱不应祀典而河南程氏兄弟唱明经学以幸来今其功为大请言于上废安石父子勿祀而追爵程氏兄弟使从食不听又言太学之教宜以德行为先其次尤当使之通习世务以备官使今壹以空言浮説取人非是其它政事有系安危治乱之机者亦无不抗疏尽言以谏至三四上皆不见省则移书杜门以书质责宰相语尤切掞之前已数数求去遂以迎亲予告归行数日罢为台州州学教授掞之自少有志于当世晚而遇主谓可以行其学然其仕不能半歳而不合以归寻以病卒闻者惜之先是福建诸司荐兴化军仙游林彖行义召不至诸司又荐彖行义授廸功即添差本军教授是歳蠲广德军月桩钱湖广总司申江鄂荆襄三处军马歳约用凡百八万四千余贯四川宣抚使虞允文奏兴洋之间绍兴初义士系籍者以七万计今所籍兴元洋州大安军共二万三千人有竒其金房等州虽未申到约亦可得三万人则西师之势壮矣歳可免六七百万之费而获四五万人之用其为利便甚明有以四明银鑛献者上命守臣询究且将召冶工即禁中锻之陈俊卿奏曰陛下留神庻务克勤小物然不务帝王之大而屑屑乎有司之细臣恐有识之士有以窥陛下也况彼惧其言之不副则其凿山愈深役民愈衆而百姓将有受其害者夫天地之产其出无穷若爱惜撙节常如今日则数年之后自当沛然但愿民安歳稔国家所少者岂财之谓哉请直以其事付之明州使收其赢余以佐国用则亦不至于扰民矣己丑干道五年春正月戊午朔是月徐子实新知无为军陈献屯田利害上以其可采遂除大理正充措置两淮屯田官二月辛亥中书舎人汪㳙奏而给事中又于制敕有误许其论奏而给事中又所以駮正中书违失各尽所见同归于是近年已来间有駮正或中书舎人给事中列衔同奏则是中书门下混而为一非神宗官制所以明职分正纪纲防阙失之意壬子又言诏令之出始于中书又经门下审覆然后付分谓之成命近年以来往往书读未定即已行下所属或𫝊报于外诏制勅未经两省书读未行是月雨雹罢制国用司以其事併归三省户房三月戊午明州州学教授郑耕道进对奏太祖皇帝尝问赵普曰天下何物最大对曰道理最大太祖皇帝屡称善夫知道理为大则必不以私意而失公中上曰固不当任私意壬午淮西副总管王公述进对上曰到任应有事与郭垠同共深切议论淮甸义兵可依时教阅不可乆劳有妨种耕如城修了当可因往逐州军按阅厢禁军或见淮甸有大利便可具奏来癸未臣僚言国家置武学养士皆月书季攷以作成之而武臣登第止许参选入监当钱谷之任铨部积压猥多差遣艰得后虽许通注沿边亲民廵尉往往皆逺恶去处多不愿受是致武臣及第之后所用非所养甚非朝廷教育作成之意欲望睿㫖将前后武举及第之人其间有兵机练达武艺絶伦可为将佐者许侍从荐举乞赐召对量材擢用或令注授屯驻诸军机幕干办参賛军谋庻㡬有以激劝诏令监司帅臣管军侍从已上荐举是月亲试举人赐郑侨以下及第出身有差命参政王炎宣抚四川仍旧参知政事夏四月辛邜左祐札子契勘楚州系极边重地路当冲要本州之东地名凫鱼沟北沙一带抵接淮海与山东沿海相对乞将本州兵马钤辖羊滋移往前去置廨舎警察奸盗縁元管海船二百余只搬运海州军粮间探之类甚为济用其一带正濒淮海与射阳湖通济地分濶逺诚恐本官出廵临时阙官拘辖今欲剏置使臣二贠专充管辖海船机察淮海盗贼听羊滋使唤从之是月诏去岁灾伤州郡流移人令常平司所在收䘏赈给五月癸亥刑侍汪大猷言国家立保正之法縁法中许愿兼耆长者听故数十年来承役之初县道必抑使兼充盖保正一乡之豪官吏百须可以仰给故乐于并縁以为己利凡有差募互相对纠乞令诸路常平司相度或别有所见可行者限一月条具来上俟到令本部参以见行条法立为定制从之诏后省官置言事籍看详臣僚士庻言事详择其可行者条上是月诏有司议狱以法不得作情重奏裁六月戊戌上御便殿初上御弧矢有弦激之虞以致目眚至是康复陈俊卿密疏曰陛下经月不御外朝口语借借由臣辅相无状不能先事开陈以致惊动圣躬亏损盛德非细事也臣闻自昔人主处富贵崇高之极志得意满道不足以制欲则游畋声色车服宫室不能无所偏溺而不得为全德之君陛下忧勤恭俭清净寡欲凡前世英主所不得免者一切屏絶顾于骑射之末犹有未能忘者臣知陛下非有所乐乎此盖神武之略志图恢复故俯而从事于此以阅武备激士气耳陛下诚能任智谋之士以为腹心仗武勐之材以为𤓰牙明赏罚以鼓士气恢信义以懐归附则英声义烈不出樽俎之间而敌人固已逡廵震疉于千万里之逺尚何待区区驰射于百歩之间哉又曰古之命大臣使之朝夕纳诲以辅德绳愆纠缪以格非欲其有以正君之过于未形唐太宗臂鹰将猎见魏徴而遽止宪宗蓬莱之游惮李绛而不行臣人㣲望轻无二子骨鯾强諌之节致陛下过举彰闻于外今诛将及身而后乃言亦何补于既往之咎哉又曰弓矢之技人所常习而易精然犹不免今日之患况毬鞠之戏本无益于用武而激射之虞衔橜之变又有甚于弓矢者间者陛下颇亦好之臣屡献言未䝉省録今兹之失盖天之仁爱陛下示以警惧使因其小而戒其大也陛下试以弦断之变思之则向之盛气驰骋于奔踶击逐之间无所蹉跌盖亦幸矣岂不为之寒心哉太祖皇帝尝以坠马之故而罢猎又以乘醉之误而戒饮迁善改过不俟旋踵此子孙帝王万世之大训也臣愿陛下克己厉行一以太祖为法则盛德光辉将日新于天下而前日之过何伤日月之明哉右諌议大夫单时亦上疏谏上靣谕曰卿言可谓爱朕前此时为侍御史尝上封事言饮酒击毬二事上大喜之诏辅臣曰击毬朕放下多时饮酒朕自尝戒赐孔璨官宣圣四十九世孙也秋七月丙寅宰执言近日上书论边事者悉送两编修官择其可行者与可去者或可留存者各以其类相从置簿抄上以备他日採择之用八月甲申朔日有食之乙未中书门下省奏白札子寺札丞簿学官大理司直密院编修之类谓之职事官朝廷所以储用人才比年以来往往差下待阙数政除授猥监贤否混淆何以清流品何以厚风俗欲望特降指挥今后职事官须见阙方得除人其已差人却恐待次之久无阙可授乞朝廷稍复诸州添差釐定通判签判教授属官等阙以处之他时职事官有阙却从朝廷于曽差下人内选择召用庻㡬内外之职稍均朝廷纪纲稍正诏已差下人如应赴任半年内许令赴上在半年外人各以资序高下除授一次其所复添差等阙今后更不作阙三省常切遵守是月以陈俊卿虞允文为左右仆射九月丁巳中书门下省勘㑹诸路监司近来多不廵按官吏贪惰无所畏惮间有出廵去处又多容纵随行公吏等乞覔骚扰理宜约束诏诸路监司今后分上下半年依条廵按询访民间疾苦纠察贪惰不职官吏仍具诣实以闻如敢依前容纵公吏等乞覔骚扰当议重置典宪己未新江东运副程大昌朝辞上宣谕曰近来监司多不廵歴卿为朕徧行诸州察守令臧否民情寃抑悉以闻奏丙寅起居郎林机论诸郡守臣欲郡计辨集而不恤县道之匮乏致使横歛及民上曰甚不体朕寛恤之意且如税赋大重朕欲除减但有所未及当次第为之机又奏曰诸处有羡余之献皆移东易西以求恩倖上曰今之财赋岂得有余今后若有献朕当却之壬申诏三衙诸军应有违军律弊事统兵官特与放罪差主师措置日下尽行除革其军校有因教閲损壊军器官为给钱修补军身火饭务令饱足不得多歛钱米却行减尅借差军兵战马多破白直诸处窠役囘易私占官兵悉行拘收入队教阅务要军政整肃诸处送到官贠月给并应副索客及诸般名色掊敛减尅陪填羸落以为私用等钱物亟计赃论罪私借人马亦计庸科断其违戾统制统领将佐从主帅按劾以闻当议重寘典宪主帅失于纠举亦重作行遣先是枢密院奏国家抚养战士全借主兵官督责教阅以备缓急使唤近来三衙诸军统兵官循习私意恣为不恭显是有害军政遂条具十一事乞行惩革故有是诏是月复监司避本贯法是秋令监司帅臣臧否守令太常少卿林栗等言窃惟祀于郊在国之南就阳位也国家举行典礼岁中祀上帝者四春祈夏雩秋享冬报其二在南郊圆坛其二在城西惠照院望祭斋宫盖縁在京日孟夏大雩别建雩坛于郊丘之左季秋大享有司摄事就南郊斋宫端诚殿今城西望祭斋宫于就阳之义无所依据欲望详酌除三岁亲祠自有典故外其有司摄事岁中四祭并即圆坛以遵旧制从之续礼部侍郎郑闻等言国初沿袭唐制一岁四祭昊天上帝于郊丘谓祈谷大雩享明堂祀圜丘也惟是明堂当从屋祭元祐六年从太常博士赵叡之请有司摄事乃就斋宫行礼至元符元年又寓于斋宫端诚殿窃见今郊丘之隅有净明寺欲乞遇明堂亲飨则遵依高宗皇帝绍兴三十一年已行典礼如常岁有司摄事则当依元祐臣僚所陈权寓净明寺行礼庻合明堂之义从之冬十月庚子臣僚言陛下临御之初约束州县受纳苖米多收加耗法禁严甚而近年以来所收増多逮朝廷抛降和籴却以出剩之数虚作籴到所得价钱尽资妄用乞申戒州县杜絶弊倖庶寛民力从之是月赈温合州水灾守臣不以闻各降官落职放罢监司各降一官十一月甲寅守起居郎兼权中书舎人林机论司马光有言君子以德胜才小人以才胜德才德之辨愿陛下察之上曰朕于此未尝不加察但恐有所未尽汉高祖名知人谓陈平智有余难任周勃重厚可属大事盖得此道丁巳御书御制用人论赐宰臣陈俊卿等己未林机奏本朝庆厯三年欧阳修建言臣僚奏事退令少留殿门候修注官出靣録圣语至七年王䞇始请只令备録开报遂为定制是以仁宗皇帝之朝道德教化之源礼义刑政之具载在国史最为详悉由史官之职也近世以来臣僚奏事例以不得圣语为报伏覩在京通用令诸进对臣僚有亲闻圣语应记注者限一日亲録实封报门下中书后省事干机宻难于録报者止具因依申知又勅应记註事不报门下中书后省者以违制论次乞睿㫖降付两省检举前件条令庻㡬得以特书大书垂信万世诏检坐见行条法申严行下辛未给事中兼侍读胡沂进对论朝廷命令当谨之于造命之初上曰三代盛时如此卿职当缴驳事有当言勿谓拂主上拂宰相而不言是月令节臣毋得荐举通判有履行着闻职事修举者许监司列衔保奏严监司郡守选令侍从䑓谏两省官各举京朝官以上三人保任终身限五日闻奏见任郎官不在荐举之数十二月甲辰秘书监兼史院编修李焘言臣窃见太平兴国三年初修太祖实録命李昉等同修而沈伦监修五年成书及咸平元年真宗谓伦所修事多漏略乃诏钱若水等重加刋修吕端及李沆监修二年书成视前録为稍详而真宗犹谓未备大中祥符九年复诏赵安仁等同修王旦监修明年书成太宗实録初修于至道再修于大中祥符九年神宗实録三次重修哲宗实録亦两次重修神宗哲宗两朝所以屡修则与太祖太宗异盖不独于事实有所漏略而已又輙以私意变乱是非绍兴初不得不为辨白也诬谤虽则辨白而漏略固在然犹愈乎近所修徽宗实録盖徽宗实録疎舛特甚史院已得修㫖四朝正史窃縁修正史当据实録实録傥差误不可据则史官无以准凭下笔乞用太祖太宗故事将徽宗实録重加刋修更不别置司局只委史院官取前所修实録子细㸔详是则存之非则去之阙则补之误则改之实録先具正史便当趋成又言臣近进续资治通鑑长编自建隆迄治平自合依诏㫖接续修进乞许臣専意讨论徽宗一朝事迹纂述长编既具即可助成正史是月张栻新除严州入见时宰相虞允文以恢复自任且谓栻素论当与己合数遣人致意栻不答见上首言曰先王所以建功立事无不如志者以其胸中之诚足以感格天人之心也陛下试深察之日用之间念虑云为之际亦有私意之发以害吾胸中之诚者乎有则尅而去之使吾中扄洞然无所间杂则见理必精守义必固天人之应将不待求而得矣且欲复中原之土必先收中原百姓之心欲得中原百姓之心当先有以得吾境内百姓之心求所以得吾境内百姓之心者无他不尽其力不伤其财而已若中原之内闻吾君爱惜百姓如此又闻百姓安乐如此则其归孰御上曰诚当如此况中原之人本吾赤子必襁负其子而至矣栻又奏今日诞谩之风不可长至如边事湏委忠实不欺之臣不然或有诞谩岂不误陛下倚任上曰若诞谩必至误国事栻又奏先听其言却考其实此所谓敷奏以言明庶以功栻至郡问民疾苦首以丁盐绢钱太重为请诏蠲其半降会子二十万贯行两淮漕司收换铜钱两淮州郡并以铁钱及会子付使是冬措置两淮陈子实言准指挥复置万弩营令乞以神劲军为名合行事件乞并𨽻属官田所兼乞下淮东漕司就真州计置营寨又遇招到万弩手以本军忠勇使効为名支给例物并免户下科敷差役及三百畆税赋并从之庚寅干道六年春正月壬子朔是月黄中入对初中兼给事中内侍迁官不应法谏官刘度坐论近习龙大渊忤㫖补郡已复罢之中皆不书读安穆皇后家当赐田而夺殿前军所买田以自入军士以为言事下户部尚书韩仲通不可而侍郎钱端礼奏予之中复封上羣小因是媒孽中遂罢去谏官尹穑诋中为张浚党干道改元中年适七十即告老至是上思中老儒召赴阙引对中因复以前奏正心诚意致知格物者为上精言之又言比年以来言和者忘不共戴天之雠固非久安之计言战者复为无顾忌大言又无必胜之䇿必也暂与之和而亟为之备内修政理而外观时变则庶乎其可上皆听纳除兵部尚书兼侍读中知无不言其大者则迎请钦庙梓宫罢天申钖宴也中前在礼部论止作乐事中去踰年卒用之是年又将钖宴中奏申前说且曰三纲五常圣人所以维持天下之要道不可一日无钦宗梓宫逺在沙漠臣子未尝一言及之独不钖宴一事仅存如鲁告朔之饩羊耳今又废之则三纲五常扫地而尽陛下将何以责天下臣子之不尽忠孝于君亲哉中未满岁即乞告老且陈十要道之说以献且曰用人而不自用者治天下之要道也以公议进退人才者用人之要道也察其正直纳忠阿䛕顺㫖者辨君子小人之要道也广开言路者防壅蔽之要道也考覈事实者听言之要道也量入为出者理财之要道也精选监司者理郡邑之要道也痛惩赃吏者恤民之要道也求文武之臣靣陈方略者选将帅之要道也稽考兵籍者省财之要道也甲子诏真州六合县遗火延烧居民寨屋统制官钱卓并不用心救扑显是弛慢不职可降三官丙子建康都统制郭振言已降指挥令振同淮西总领相度拣选屯田堪披带人充入队带甲不堪披带人且令依旧屯田于所得子利内约度支给养赡契勘屯田官兵共约三千余人其毎年所收物斛大段数少若将不堪披带官兵止于所得子利内支给养赡委是不给乞将屯田诸庄内除巢县界拓臯庄各召归正人耕作外其和州界屯田并行废罢将见占官兵拘收归军诏其田令和川召人租田如无人即估价召人承买是月户部言自放行度牒已卖一十二万余道今考递年所纳免丁钱止増三五万贯显是州县侵隐望行下诸路提刑司检察括责尽数入经总制帐毎季起发从之二月壬午朔是月诏均役限田略曰朕深惟治不加进夙夜兴懐思有以正其本者今欲均役法严限田抑游手务农桑凡是数者卿等二三大臣深思熟计为朕任此而力行之其交修一心毋轻懐去留以负委托三月壬子朔户部侍郎叶衡言三务场毎岁所收入纳茶盐等钱依指挥比较如有増羡方推赏窃虑将别色应数欲乞立定岁额行在八百万贯建康一千二百万贯镇江四百万贯收纳及额方得推赏是月省诸司吏贠罢淮东总领所併归淮西仍以总领两淮浙西江东财赋军马钱粮为名诏复都大发运使以史正志为户部侍郎江浙京湖淮广福建等路都大发运使江州置司寻降缗钱三百万充籴本户部一百四十万左藏南库一百六十万寻命总领并兼发运使罢铸钱司以其事归转运司罢四川安抚制置司併归宣抚司夏四月乙未校书郎刘焞奏蜀中毁钱以为铜而乃欲𣙜其铜以铸钱上问蜀中有出铜处否焞对蜀中铜山但有名耳祖宗时尝𣙜其铜额不过三百六七十斤上曰原来所出只如此焞奏不但止如此亦自元无之沈该尝作相建议令𣙜铜山之铜时王之望为转运使风采震动一路然竟不能𣙜后但科敷民间以应朝廷之令而已上曰如此岂可刘焞又奏卫文公元年革车三十乘季年乃三百乘事上问卫文公能致富莫只是节俭所谓大布之衣大帛之冠否焞奏作𫝊者但记其恭俭之事至于文公操心自别有道所谓秉心塞渊是也若如此沈审即无轻发之事自不枉过岁月所以如期致富也上曰极是极是焞又奏论崇观以后政事多不要其终曰引法曰钞法曰方田水利曰官田曰水运曰开边上曰此皆崇观创为之否焞奏崇观皆以绍述为名建立政事人多乘时献言故多所更张上曰献言者固是迎合朝廷听之亦太不审焞奏治平以来君子小人消长事上曰朕毎痛念自治平以前都无事皆自王安石唱之其后章子厚蔡卞继之至靖康间大臣犹庸缪无状更不曽画一䇿以至败乱焞奏大抵君子消之㡬尽小人既去则不免用庸人上曰极是朕毎以此为戒上又曰大抵小人之进多因迎合朕毎诵两句云不察察以为明不穆穆以为恭小人察之亦岂胜察但令无可迎合足矣令淮东万弩手候秋成日依淮西路一体教阅施行时陈俊卿为相奏于扬州和州各屯三万人预为家计仍借民家三丁者取其一以为义兵授之弓弩教以战阵农隙之日聚而教之沿江诸郡亦用其法要使大兵屯要害必争之地待敌至而决战所民兵合首其城相为掎角以壮声势而又言于上曰国家养兵甚费募兵甚难惟有此䇿可守方靣可壮军势而乐因循惮改作之人皆以扰民为词天下之事欲成其大安能无小忧但守臣得人公心体国自不至大扰矣上意亦以为然诏即行之然竟为衆论所持俊卿寻亦去位不能及其成也五月癸丑臣僚奏毎遇大礼凡所湏之物动以千万计有司但依例抛降近处州郡收买州郡则责办于属邑属邑则取足于平民并不支还价值又辇运所费不赀交纳之际老姦宿赃邀阻乞取人受其弊无不怨嗟臣谓三岁一举希濶之典岂不能捐十数万缗钱选清强官于近便去处置场和买或许客旅贩卖依时价交易严立赏罚絶去姦弊变怨嗟为讴歌如此则人心恱而天意得和气不召而自至矣诏从之辛酉校书郎萧国梁论汉武帝承富庶之后而有虚耗之弊盖用之者多不止为征伐也上曰不独汉武帝为然自古人君当艰难之运未有不节俭当承平之后未有不奢侈朕他无所为止得节俭又论盐铁商车缗钱等事皆取民无艺上曰正不必如此又论今日坑冶不必捜茶盐不必外为之法上曰祖宗茶法已尽是诚不必更变甲子前知广州龚茂良进对上曰广南在祖宗朝多以重臣分镇后来士大夫乃以入南为惮南方农事近来如何茂良奏岭外土旷人稀亦多不耕之田盖縁顷岁湖冦侵扰广东人户流移今渐次复旧因论奏听纳之道当以功效成否责言者若未见功效而遽赏之恐好言利害之人纷然竞进上曰敷纳以言明庶以功车服以庸岂可未见效便赏言者茂良奏其下文明言帝不时敷同日奏罔功盖恐反此复为预防之说以告舜上曰正是如此庚午户部状已降指挥自行在至建康府沿路征税颇繁可省者省之今措置临安府自北郭税务至镇江府沿路一带税场内地里接近收税繁併去处合行省罢庶㡬少寛商贾诏从之癸酉新知泉州胡铨进对读札子至臣尝恭闻圣训有及于唯礼不可以己之说如不欲平治天下则已如欲平治天下舍礼何以哉上曰朕记得曽与卿说礼之用甚大于是诏胡铨可与在京宫观兼侍讲甲戌诏曰朕嗣承大业所頼荐绅大夫明宪度总方略率作兴事以规恢逺图属者训告在位申饬检押使各崇尚名节恪守官常而百执事之间翫岁愒日茍且之俗犹在诞谩之习尚滋便文自营以为智模稜不决以为能以拱黙为忠纯以缪悠为寛厚隆虚名以相尚务空谈以相高见趋事赴功之人则舞笔奋辞以沮之遇矫情沽誉之士则合从缔交以附之甚者责之事则身媮激之言则气索曽㣲特立独行之操安得仗节死义之风岂亷耻道䘮之日久而浸渍所入者深欤抑告戒恳恻未能孚于衆也继自今其洒心易虑激昂砥砺毋蹈故常朕则尔嘉或不从朕言罚及尔身弗可悔乙亥臣僚言保正之役为良民之害愿行耆长之法募民之有产者为之罢去保正之役台諌户部看详言检会元丰八年十月指挥耆户长壮丁之役皆募充其保正甲头承帖人并罢欲下两淮路权依此给催直募耆户壮丁从之戊寅诏旧设两省言路之臣所以指陈政令得失给舎则正于未然之前台谏则勅于己然之后故天下事无不理今任是官者往往以封驳章疏太频惮于论列深未尽善今后给舎台谏凡封駮章疏之外虽是事之至㣲亦无致忽少有未当可更随时详具奏闻务正天下之事左仆射陈俊卿罢虞允文之始相也建议遣使金人以陵寝为请俊卿靣陈以为未可复手疏言之事得少缓允文至是复申前议一日上以手札谕俊卿曰朕痛念祖宗陵寝沦于北地者四十余年今欲遣使往请卿意以为如何俊卿奏曰陛下痛念陵寝思复故疆臣虽疲驽岂不知激昂愤切仰賛圣谟庶雪国耻然性质顽滞于国家大事毎欲计其万全不敢轻为尝试之举是以前日留班靣奏欲俟一二年间彼之疑心稍息吾之事力稍充乃可遣使往返之间又一二年彼必怒而以兵临我然后徐起而应之以逸待劳此古人所谓应兵不胜十可六七兹又仰承圣问臣之所见不过如此不敢改词以迎合意指不敢依违以规免罪戾不敢侥倖以上误国事惟陛下察之继即杜门上疏以必去为请三上乃许出知福州陛辞犹劝上逺佞亲贤修政事以安边陲泛使未可轻遣允文遂遣使竟不获其要领初吏部尚书江应辰举李垕应制科㫖召试权中书舎人林机言垕词业未经后省平奏且独试非故事俊卿奏元祐中谢琮亦独试机盖为人所使耳上诏俊卿诘之乃机与諌官施元之密谋以是沮应辰而对上又不以实二人因此遂罢应辰竟以与右相论事不合求去俊卿奏应辰刚毅正直乞留之因数荐应辰可为执政上初然之而后竟出应辰守平江自是上意盖向允文而俊卿亦数求去矣俊卿在相位曽觌官满当代度其必将复入预请以浙东总管处之上曰觌意似不欲为此官俊卿曰前此陛下出觌及大渊中外无不叹仰盛德今外间窃议以谓觌必复来愿陛下捐私恩以伸公议上称善久之俊卿既去觌亦召还遂建节旄歴使相以跻保傅而士大夫莫有敢言者矣闰五月壬午诏广东运判刘凯特降两官以凯尝奏曽造之最至是造犯赃凯以失举坐罪故也造前知潮州以赃败除名勒停编管两雄州仍籍没家财又前知梧州皇甫谨以侵盗官物入已特贷命刺配梧州甲申刑部状据建康府司法参军赵善寅申准勅节文今后权将勅律内应以绢定罪之法更递増一贯通四贯足断罪外有勅内以钱数定罪拟欲一例递増一贯乞备申朝廷又刑部状据太平州申亦为上件事并送部看详本部乞将应纽绢定罪更増一贯通作四贯其以钱定罪者亦合一体更与递増一贯诏从之壬辰镇江府金坛县布衣陈士英上书秀州有大辟公事送鞫于常州勘官郏次云行司张涛临鞫结案某人枉就死地后致正杀人者出官首身秀州取元行案张涛本县隐蔽夫前寃枉之狱既如此后容吏之罪又如此有公道乎体上意乎刑狱之大者尚如此矧其小者灼见其㺯法矣诏令吕正已体究申尚书省己亥臣僚言方今重征之弊莫甚于沿江如蕲之江口池之雁自昔号为大小法场言其征取酷如杀人比年不止两处凡泝流而上至于荆崃虚舟往来谓之力胜舟中本无重货谓之虚喝宜征百金先抛千金之数谓之花数骚扰不一欲乞行下沿江诸路监司严行禁革及刷沿江置场系併处取㫖废罢从之壬寅诏江东诸郡多有被水去处漕臣黄石不即躬亲按视止差县官前去显是弛慢可降两官癸卯诏江东运司将建康府太平州被水分县四等五等人户今年身丁钱并与放免一年不得巧作名色依旧科取如有违戾令监司按劾许人户越诉丁未诏入内内侍省东头供养官徐攷叔为不合请求去法特降一官送吏部与逺小监当是月诏诸州人纳觧发并用钱㑹中半范成大为祈请使为陵寝受书二事也敌复书略云和约再成界山河而如旧缄音遽至指巩雒以为言援曩时无用之文渎今日既盟之好既云废祀欲伸追逺之懐止可奉迁即俟刻期之报至若未归于旅柩亦当并发于行途抑闻附请之词欲变受书之礼出于率易要以必从于尊卑之分何如顾信誓之诚安在自绍兴讲和后定受书之礼及干道再和循旧例降榻受书毕复御座上颇悔之先年因其报问使还及其年遣李若川贺敌尊号悉命口陈祈削旧礼不报至是虞允文议遣使上问谁可使者允文荐李焘及成大退以语焘焘曰今往彼必不从不从则以死争之是丞相杀焘也更召成大告之成大即承命兵部尚书黄中尝从容奏曰陛下圣孝及此天下幸甚然今钦庙梓宫未返朝廷置而不问则有所未尽于人心且使敌国之日彊或以是而窥我矣上异其言比成大致书敌果以为词云诏遣使本为祈请祖宗陵寝而臣下妄兴异论可见不忠不孝吏部尚书陈良祐可放罢筠州居住时议遣泛使往请陵寝良祐上疏争之故也置舒州铁钱监从发遣使史正志之请也毎岁以五十万贯为额六月辛亥诏诸路监司责任非轻近来多有阙官去处可检照累降卿监郎官更迭补外指挥施行壬子内抛降郊祀诏曰要当一纯二精务尽吉蠲之飨盖为羣黎百姓匪専服御之华丙辰权盱眙龚鋈奏本军去秋旱申告朝廷于高邮军拨米二千石赈贷今二麦收成见在总所牒催还已一靣告报人户情愿具到收成熟田毎畆送纳课子小麦三升补助支遣勘㑹龚鋈所陈止縁总所拘催先借拨过高邮军桩管米二千石致上件申请特与除放癸亥军头司引见临安府疎决罪人丁卯新除尚书吏部贠外郎张栻进对奏近日陛下治徐考叔请託之罪并及徐伸罢之英断赫然臣为诸臣言陛下惩姦不私于近有君如此何以负之上曰朕意正欲羣臣言事如其不言是负朕也又奏谋国当先立一定之规周密备具按而行之若农服田力穑以底于成上曰奕者举棋不定犹且不可况谋国而无定规乎辛未臣僚言窃见勅令所书成欲进愚谓所书盖君子所尽心者金科玉条不容有改况其利害祸福所系非轻欲望朝廷曲加参订所贵永有成法天下幸甚诏委两省侍从审覆讫取㫖进呈甲戍权发遣静江府李浩朝辞进对上谕监事曰相度以闻官吏贪虐庸懦不任职奏来乙亥赵廓权发遣江南东路兵马钤辖囘朝见进对论治军务要严整又论州兵须以正兵夹习上曰严整乃治军之要州兵当兼正兵同赴功廓奏臣所陈皆今日军政之弊时宰臣谓敌衰可图建遣泛使往请陵寝士大夫有指其非是者辄斥去之是月吏部郎中兼权起居郎张栻奏疏曰臣窃谓陵寝隔絶言之至痛然今未能奉辞以讨之又不能正言以絶之乃欲卑词厚礼以求于彼则于大义为已乖而度之事势我亦未有必胜之形夫必胜之形当在于蚤正素定之时而不在于两阵决战之日今日但当下哀痛之诏明复雠之义修德立政用贤养民选将帅练甲兵以内修外攘进战退守之事通而为一且必治其实而不为虚文则必胜之形隐然可见矣于是栻见上上曰卿知边境事乎对曰不知也上曰边境饥馑连年盗贼日起栻曰边境之事臣虽不知然境中之事则知之详矣上曰何事栻曰比年诸道岁饥民贫而国家兵弱财匮小大之臣又皆诞谩不足倚仗正使彼实可图臣惧我之未足以图彼也上为之黙然久之栻因出所奏疏秋七月癸巳诏鄂州建岳飞祠宇以忠烈为额从州人之请也甲午臣僚奏窃以省官不如省事古之格言也国家循袭近世文弊之极上下苦之宜及中外正无事时蚤计所以更革省去繁文渐就简质欲望陛下委自朝廷博访官司凡有行遣迁囘者各令日下条具蚤为更革事既渐简日多闲暇而以图囘万务有余裕矣诏从之丙午权户侍王佐言今之户部即祖宗时三司之职国之会计出纳无所不统比年朝廷创立南库本以丰储蓄备缓急而不知者以为割户部经常之费为别库桩积之资殊不知财之在南库与户部则一也今欲将户部所入根攷括责造成簿籍勾稽驱磨俾无渗漏月终以实收支之数申奏岁终㑹计其盈虚或经常用度之余有䟎积剰数除量留一月约支外尽以归之朝廷或朝廷有非泛支用亦合听户部开具申陈取拨不惟事切一体形迹不存亦使有无相通不误缓急诏専委王佐䟎造簿籍令陆之望同措置八月己酉新权发遣衢州朝坚常进对奏广籴常平上曰若一州得二十万石常平米虽有水旱不足忧矣卿所奏甚好新福建转运副使沈枢进对奏州郡水旱去处乞留转运司和籴米接续常平赈粜上曰即为施行戊午新权和筠州葛祺进对论恢复大计上曰盛衰礼之必然又论东南之兵可用上曰㑹稽八千人破秦在用之如何耳又论建康战船乞修葺添造月具数目申奏上曰甚好已令修葺新修和饶州江璆进对上曰卿向来所陈盐利甚好广南田可耕否何不劝诱鄱阳近地大郡卿宜加意治之如二广上又曰鄱阳所出瘠薄卿宜有以抚䘏之丙寅新知真州常禋进对奏寛民力事上曰不可扰及百姓民兵切留意臣僚言比年监司郡守近朝廷者固已极一时之选而地逺者未能悉称陛下东求之意今畿甸之民州县一不得其情则之台之省以至挝鼓必彻而后已逺方之民县不见省则愬之州州不见省则愬之监司监司又不见省则死且无告矣欲望陛下益加宸虑如除授逺地监司郡守比近地为加审委台諌访问纠劾比近地为加严诏从之癸酉太学正薛元鼎进对论周之名将南仲为武成王同时之将乞改配食武成王上喜以谓南仲之孙皇父犹为宣王中兴之将便可施行又奏太学释奠轮差南班宗室陪位观礼今差武举从祀已定乞令三衙管军及环卫官轮陪位观礼上曰亦使之知知宁国府姜诜札子今来合于十月内措置修圩济养圩户饥民除以委官前去相视料度工役续具申闻外今採访得今来所壊圩岸比之绍兴年内所费多所减省兼有合行门决除废去处见行相度亦当具申朝廷诏其余州军有圩岸损壊去处令守臣依此措置修整仍具工役去处申尚书省甲戌右朝请大夫吕游问进对论祖宗成法上曰言事者未必尽知利害便与更张是月复勅令所九月壬寅新权发遣衢州施元之进对进用人责小过太详上曰今日之弊正在此是月诏役法为下三等户之害并以官民户通差池州都统呉总朝辞上曰将帅难得人故文臣中择卿将帅须先民事后统军冬十月戊申权发遣兴元府王之竒奏伏覩归正官承信郎刘湛右廸功郎刘思颜父子等保䕶陵寝忠义事节湛子师荀师颜与其亲党㡬五十人深念祖宗德泽不顾敌国骄横谓圣朝陵寝不可犯谓臣子节义不可失共甘一死以支强弱之形势连年系狱子死妇亡衆人闻此为之骨惊而湛父子含笑受之非天资忠义何以至此诏承信郎刘湛特转两官刘思颜改右承务即陞擢差遣秦世辅特转一官陞充正将仍宣付史馆癸丑湖南转运副使黄钧进对论士大夫风俗不振上曰君相不当言命士大夫不当言风俗士大夫风俗之本也又论水旱上曰当早为之备丙辰知信州林机进对因论昔曹彬下江南太祖皇帝靳一节度使不予近世为将者未尝有戡难破敌之功爵赏过厚至于极人臣之位愿陛下鉴是为驾驭之术庻可责效于异日上曰此实人主砺世之术也丁巳权知襄阳府司马倬奏父故试兵部侍郎朴乞赐谥得㫖特与赠谥太常寺欲拟谥曰忠肃危身奉上曰忠执心决断曰肃诏司马朴赐谥忠洁甲子礼部尚书刘章进对奏臣闻李德林在隋开皇初与修勅令请于朝谓欲有更张者当以军法从事夫法之弊也故修之修之而未必皆当与衆共议之可也乃欲胁之以军法其亦不仁甚矣仰惟陛下清明逺览命官取新旧法并前后勅㫖缉而修之越旧书成廼以奏御而丙夜之观尤为详悉其间有未便于人情未安于圣心者莫不朱黄识之稍或可疑必加改定然后颁行欲望播告中外惟新书是遵上曰朕已㸔一遍亦异乎隋高祖之事矣诏从之癸酉新江西转运判官芮挥进对上曰卿当先正士大夫风俗次则民间讼牒早与裁决其次则漕运卿所陈甚好在合理㑹奏来是月复武提刑先是陈俊卿在相位日御札依祖宗旧制复置武提刑俊卿言此职自景德以来置复不常今用文臣一贠亦无阙事贠外増置徒为烦扰乃止至是卒置之造㑹计録从都大发运使史正志之请也十一月丁丑朔诏淮南转运司今后使人往来应副舟船并责令篙梢结罪如敢船载钱寳一文以上过界流配一贯以上及凭恃贵势抑勒装载并依军法施行若篙梢隐匿与犯人一等断罪仍许人陈首若钱数多取㫖陞擢漕臣不行觉察重行黜责壬午郊乙酉大礼庆成臣僚札子伏见郊祀隂雨连日自圣帝致斋酌献景灵宫天宇澄霁祥烟瑞雾环绕殿楹囘銮太庙又雨至夜漏四刻隂雨顿开星斗灿然行朝飨之礼焉明日驾如青城亦晴道旁观瞻甚盛霏微冻雨还作将祭之夜驾幸大次更衣数星烨然现于云表及登坛乐作四郊云隂尚盛独岁星中天灵光下烛终礼成不雨行礼之次差官廵杖至城门雨大霪独泰坛无有此皆圣上寅畏格于上天天意昭答乞宣付史馆以彰圣德诏宣付史馆张栻札子略曰陛下之心即天心也陛下之心欲定未定故上天之应乍隂乍晴天人一体象类无间深切着明有如此者臣愿陛下毋以此为祥瑞之事而如此存敬戒之心试思夫次日御楼肆赦之际日光皎然四无纎翳天其或者何不早撤云隂于行事之时使圣懐坦然无复忧虑而必示其疑以为悚动然则丁宁爱陛下之意深矣天意若曰今日君子小人之消长治乱之势中外之形皆有所未定特在陛下之心何如耳若陛下之心严恭兢畏常如奉祠之际则君子小人终可治治道终可成国耻终可灭当如祀事终得成礼惟陛下常存是心实天下幸甚己丑国子録姚崇之轮对论大将而下有偏禆凖备将之属岂无人才可膺王佐之任乞骤加拔擢如古人拔卒为将上曰茍得其人不拘等级权通判建康府许克昌进对乞命两省侍从更宿禁中赐以燕问从容以尽天下之事上首肯如是诏许克昌与知州军差遣又乞命郡守以治兵为殿最武臣提刑按阅郡兵上曰正是如此又论拣汰使臣及归正人州郡拊之不至上曰卿如今典郡正要如此又论禁流言上曰流言为害又论弭盗贼上曰甚好庚寅臣僚札子伏覩已降指挥加上光尧寿圣太上皇帝寿圣太上皇后尊号谨按太唐诏令凡上太上皇尊号系人主率百官上表陈请谓宜参用唐制以称主上事亲尽敬之意诏从之十二月丙辰监左藏西库周权进对奏増减伪㑹罪赏上曰期于必行又奏行赏罚上曰当先赏而后罚戊午太学録袁枢轮对因论今日图恢复当审察至计以图万全之举上曰卿言极是当如此己未工部侍郎胡铨奏于隆兴之初仰䝉圣训令臣捜访诗人臣已物色得数人上曰可具姓名来庚申礼部尚书刘章进对奏当今县邑之政出于苟且为令者惟知以官钱为急月解无欠则守臣监司必喜之而民讼不理皆置不问上曰岂可取其办钱而不察其政癸酉诏史正志职专发运奏课诞谩广立虚名徒扰州郡责授楚州团练副使永州安置其发运司可立近限结局复置淮东总领所大阅于白石宋史全文卷二十五上卷二十五下钦定四库全书宋史全文卷二十五下宋孝宗四辛卯干道七年春正月丙子朔加上太上皇帝尊号曰光尭寿圣宪天体道太上皇帝太上皇后尊号曰寿圣明慈太上皇后癸未上谕辅臣曰前日奉上册宝太上圣意甚恱翌日过宫侍宴邦家非常之庆汉唐所无也又曰本朝家法逺过汉唐惟用兵一事未及朕以敌雠未复日不皇暇如宫中台殿皆太上时为之朕未尝敢增益太上到宫徘徊周覧为之兴叹颇讶其不雅饬也上又指殿东楼曰去此楼无数歩遇花时亦不曽往或令人拗数枝来观耳辅臣奏陛下不以万乘为乐而以中原为忧早朝宴罢焦诚如此诚古帝王所不及上曰朕无他嗜好或得暇惟书字为娱耳虞允文等奏曰臣等见石墀上皆陛下草圣笔力天纵有飞动之状上曰戏书不足观朕近写得一轴因顾内侍取示允文等廼郭熙秋山平逺诗因以赐允文又曰太上真草皆极古今之妙来日与卿等覔来允文等顿首谢己亥上曰元日上册宝天色开霁两宫欣豫人情和恱薄晚方雨天意昭昭如此上又曰无逸一篇享国久长皆本于寅畏朕近日取尚书中所载天事编为两图朝夕观覧以自儆省名之曰敬天图允文奏古人作无逸图犹夸大其事陛下尽图书中所载敬天事又逺过之惟圣人尽躬行之实敬畏不已必有明效大验上曰卿言诚然是月进呈泉州左翼军统制赵渥招到军兵一千人并不支廪库中例物上曰赵渥当与旌赏虞允文奏且与一遥郡上曰赏宜从重设使职事有阙罚亦不轻可与遥郡团练使庚子进呈即曹多阙贠上曰昨召数人皆未到可且令寺监丞兼权数日前有人説近来自郡守为即间有不曽歴职事官者却似太骤此言甚有理虞允文奏近来舘学寺监拘碍资格迁除不行故有自县便为郡自郡便为即者是舘学寺监反不如州县之㨗也上又曰此又失之外重矣梁克家奏元立资格所以重即选及无履歴者一旦得之即选却轻矣上曰然今后除授正不可令超躐在外更有甚人才卿等可选五六人召来癸卯进呈三衙旧司禁军人数上曰祖宗时上四军分止是支数百料钱梁克家奏秘阁中有太祖御札禁军劵钱至亲笔裁减一二百者上曰虽一麻鞋之微亦经区处祖宗爱惜用度如此克家奏非泛赐予尤不可轻韩昭侯非靳一敝袴也不以予无功之人上曰予及无功则人不知劝克家奏岂惟无功者不劝有功者且觧体矣上曰然因顾虞允文曰昨遣内侍往江上欲就令抚问以卿言而止正为此也允文奏郭子仪所得上赐甘蔗几条柑子几颗人主以此示恩意耳今诸将受陛下厚恩未有以报上曰郭子仪有大功于唐今诸将孰有子仪功赐予诚是不可轻也是月复置铸钱司二月丙午朔宣歩军司将弓箭手于初四日入内射铁帘弓箭手旧管合格一千七百四十九人新招未合格四百四人戊申新知泰州李东朝辞进对上曰卿到任须多买耕牛劝课农桑丙辰左司贠外即兼侍讲张栻言本朝治体以忠厚仁信为本因及熙丰元符用事大臣上曰祖宗法度乃是家法熙丰之后不合改变耳丁巳上宣谕曰祖宗时数召近臣为赏花钓鱼宴朕亦欲暇日命卿等射弓饮一两盃虞允文等奏陛下昭示恩意得聸近威颜从容献纳亦臣等幸也上曰君臣不相亲则情不通早朝奏事止顷刻间岂暇详论治道故思欲卿等从容耳庚申上宣谕近世废弛之弊宜且纠之以勐他日风俗变易却用寛政譬之立表倾则扶之过则正之使之适中而后已虞允文奏古人得衆在寛救寛以勐天地之心生生不穷故隂极于剥则复上曰天地若无肃杀何以能𤼵生梁克家奏杀之乃所以生之天地之心归于仁而已上曰然壬戌上曰晴色甚好去秋水涝朕甚以百姓之食为忧今却无流移之人虞允文奏监司守臣类能䆒心荒政故米不翔贵上曰亦大叚支了官中米斛梁克家奏陛下自数年来常平摏积极留圣意不然今日岂有米斛可以那拨上曰如此理㑹尚且菫菫不足允文等因奏诸郡守臣若得人遇歳水旱宁至上勤圣虑上曰当择其有显效者旌之更有修圩一事卿等记之他日当行赏也己巳上又曰今春雨𤾉甚调二麦必好允文奏米价极平上曰此岂州县劝粜之效欤克家奏水旱惟先事措置则用力少而为惠愽上曰今歳却是措置得早使赤子不至流离卿等力也是月立皇第三子恭王惇为皇太子大赦寻以王十朋陈良翰为太子詹事刘焞国子司业兼太子侍读先是上谓辅臣曰古人以教子为重其事备见于文王世子湏当多置僚属愽选忠良使左右前后罔匪正人不然一薛居州亦无益也又曰旧来官属几人虞允文等奏詹事二人庶子谕德兼讲读者二人上曰宜增二贠谁可当此选者允文等奏恭邸讲读官有李彦颕刘焞二人上曰焞有学问彦颕有操履两人皆好卿等更选取数人及进呈上覧之曰王十朋陈良翰此二人皆好十朋旧为小学教授性极疎快但临事坚执耳允文奏賔僚无他事惟以文学议论为职不嫌于坚执也上曰十朋良翰诚是忠蹇可并除詹事上又曰刘焞兼侍读李彦颖却兼侍讲何也允文等奏李彦颕既兼左谕德以侍讲无人併令兼之上曰侍讲可别选人乃命焞为司业兼侍读工部侍郎胡铨亦请饬太子賔僚朝夕劝讲上曰三代长且久者由辅导太子得人所致末世国祚不永皆由辅导不得其人铨自五年冬因除知泉州趣令入对遂留侍经筵寻有是除或忌铨敢言指细故杂他朝士併言之冀不得独留铨以年逾七十力求致仕除待制与外祠未数日复留侍讲筵未几以举官失当贬秩二等铨力求去除直学士奉祠淳熙六年致仕明年卒以皇子恺判宁国府进封魏王尚书左司即中兼侍讲张栻讲诗葛覃进説曰治生于敬畏乱起于骄淫使为国者每念稼穑之劳而其后妃不忘织纴之事则心之不存者寡矣周之先后勤俭如此而其后世犹有休蚕织而为厉阶者兴亡之效如此可见因推广其事上陈祖宗自家刑国之懿下斥今日兴利扰民之害上叹曰此王安石所谓人言不足恤者所以误国时知阁门事张説除签书枢宻院事栻夜草手疏极言其不可且诣宰相质责之语甚切宰相惭愤不堪而上独不以为忤亲札疏尾付宰相使谕㫖栻复奏曰文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒上感悟命得中寝然宰相实隂主説明年乃出栻知袁州而申説前命説后竟谪死云三月乙亥朔上出冯堪海道画一以示宰臣虞允文曰冯堪所陈不可行者一可行者二其言淮中一带置铺举烽火此不须行明州神前山差人船卓望黄鱼垜分官兵往来廵绰此两事可令冯堪与赵伯圭同共措置辛巳上曰户部所借南库四百万缗屡以谕曾懐不知有甚指凖拨还虞允文奏不过指凖折帛耳梁克家奏今左帑无两月之储大叚急阙不可枝梧上曰户部有擘画否允文奏有两事衆论未以为然其一给典帖其二卖钞纸上曰此两事既病民且伤国体俱不可行更令别议以闻丁酉宣谕歩军司未经内教弩手于二十五日絶早赴水门祇候宣押内教射铁帘弩手一千六百七人戊戌虞允文奏胡铨蚤歳一节甚高今纵有小小过失不宜令遽去朝廷上曰朕昨覧䑓章踌躇两日意甚念之但以四人同时论列不欲令铨独留梁克家奏铨流落海上二十余年人所甚难上曰铨固非他人比宜且除在京宫观留侍经筵庚子进呈胡沂具到彭德等盗马因依虞允文奏曾昭诱山寨人盗马已而杀其人人情甚不安至有逃入山中不敢出者上曰昭欲自掩其过乃乖谬至此须重作行遣可追三官放罢梁克家奏邀功生事边臣不可轻贷且如知沅州孙叔杰以兵攻徭人引惹王再彤等聚衆作过惊扰边民几成大患前日得㫖放罢行遣太轻上曰可更降两官是月复将作监申严闭籴禁夏四月乙巳朔诏春季拍试事艺最髙强人名待与补转两资虞允文奏外尚有增加斗力四千余人须将本司兵官略与推恩上曰军中既有激赏人人肯学事艺何患军政不修若更本官亦复推赏尤见激厉庚戌宰执进呈讫上因及近日移戍㸃军虞允文又奏或以为扰上曰近有两三人亦如此説昨日讲筵又有及前日差除者朕于听言之际是则从之非则违之初无容心其间梁克家奏天下事惟其是而已是者当于理之谓也上曰然太祖问赵普云天下何者最大普曰惟道理最大朕尝三复斯言以为祖宗时每事必问道理夫焉得不治己未宣押殿前司选锋䇿锋两军弓箭手各七百人入内射庚午进呈有告统兵官掊尅不法者上令付大理寺治之虞允文奏恩威相须乃济上曰威克厥爱允济爱克厥威允㒺功苏轼乃谓尭舜务以爱胜威朕谓轼之言未然梁克家奏先儒立论不可指为一定之説如崔寔着政论务劝世主驭下以严大抵救弊之言各因其时耳上曰昔人以严致平非谓深文峻法也纪纲严整使人不敢犯耳譬如人家父子兄弟森然法度之中不必须用鞭扑然后谓之严也辛未宣押选锋䇿锋两军弩手一千六百一十一人入内射是月诏今歳科场其令尚书侍即两省谏议大夫以上御史中丞学士待制各举贤良方正能直言极谏一人守臣监司亦许解送仍具词业缴进以闻楚州饥赐米五千石赈之刘珙起复同知枢宻院宣抚荆襄珙凡六疏辞之引经据礼词甚切至最后言曰三年通䘮先王因人情而节文之至于汉儒乃有金革无避之説此固以为先王之罪人矣然尚有可诿者则曰鲁公伯禽有为为之也今以陛下威灵边陲幸无犬吠之警臣乃欲冒金革之名以私利禄之实不亦又为汉儒之罪人乎抑陛下之诏臣则有曰义当体国者矣其敢噤无一言以塞明诏哉乃手䟽别奏略曰天下之事有其实而不露其形者无所为而不成无其实而先示其形者无所为而不败今德未加脩贤不得用赋敛日重民不聊生将帅方割士卒以事苞苴士卒方饥寒穷苦而生怨谤凡吾所以自治而为恢复之实者大抵阔略如此而乃外招归正之人内务禁衞之卒规筭未立手足先露其势适足以速祸而致寇臣不知其为此议者将何以待之也且荆襄四支也朝廷腹心元气也诚使朝廷施设得宜元气充实则犂庭扫穴在反掌间耳何荆襄之足虑如其不然则荆襄虽得臣軰百人悉心经理顾亦何足恃哉以今而虑臣恐恢复之功未易可图而意外立至之忧将有不可胜言者惟陛下图之上纳其言为寝前诏以皇太子尹临安府寻以晁公武为少尹李彦颕刘焞兼判官陆之望马希言为推官五月戊寅宰执奏王朴荆鄂㸃军事梁克家奏近诸将御下太寛今綂制官有敢鞭綂领官以下者否太祖皇帝设为阶级之法万世不可易也上曰二百年来军中不变乱盖出于此虞允文奏法固当守主兵官亦要以律己为先曰诚然前日一二主兵官不能制其下反为下所告者端以不能律己故耳壬辰上曰近日雨𤾉尤好麦已登场稲田亦下种矣虞允文奏农人得雨种稻得晴刈麦两不阙事上曰朕心惟望百姓富实国计又其次也辛丑上语及临安事因曰韩彦古在任时盗贼屏迹此其罢也羣盗如相唿而来以此知治盗亦不可不严惜乎彦古所以治民者亦用治盗之术治盗当严治民当寛难以一律六月壬子右正言许克昌奏日者命䑓谏两省以上以四条荐士宜皆尽心公选访闻刘之柄顷为京局以侵盗官钱擒付棘寺尽偿所盗镌官放罢李拨顷为靖州廹于七十輙自申部擅减十年意欲挠冒闗陞磨勘吏部以其无廉耻欺㒺劾奏之降两官勒令致仕二人皆污荐墨闻者窃笑又闻二人皆胡铨所荐而之柄与之衡又刘章子也章身为从官奉诏荐士而乃徇私罔上乌得无罪望下三省公议举者之罪诏依胡铨可降授左通直即刘章可授以左中奉大夫乙卯进呈张权札子淮西麦熟米价平秋成可望上曰时和歳丰卿等恊賛之力朕当与卿等讲求其未至者以荅天休虞允文奏圣德无阙动合天心上曰君臣之间正要更相儆戒朕有过卿等悉言之卿等有未至者朕亦无隠庶几君臣交修以荅天贶丙辰太常寺丞萧燧论人君听言必察其可用之实所言与所行相副然后可信上曰所论甚当人谁不能言但徒能言之而已要当观其所行书所谓敷奏以言明试以功是也乙丑宗正寺丞戴几先轮对因论人才当以覈实为先上曰尭舜用人敷纳以言明试以功此责实之政丁卯上曰侍从或除人卿监必有阙贠冝择其可为者卿等可选数人将上秋七月乙未梁克家奏近时有两事皆前世不及太上禅位陛下逮储皆出于独断上曰此事诚汉唐所无朕常恨功业不如唐太宗富庶不及汉文景耳虞允文奏陛下以俭为寳积以歳月何患不及文景如太宗功业则在陛下日夜勉之而已上曰朕于创业守成中兴二者皆兼之蚤夜孜孜不敢怠遑毎日昃时已无一事则自思曰岂有未至者乎则求三两事反覆思虑惟恐有失上曰朕近于几上书一将字往来寻绎未得择将之道卿等更思之虞允文奏人才临事方见上曰极是唐太宗安市之战始得薛仁贵是月赈湖南江西饥中书舎人范成大言夫赈济赈粜其要不过两言莫不便于聚人莫良便于散给诏免两淮民户丁钱两浙丁塩绢上谕辅臣曰范成大言处州丁钱太重遂有不举子之风有一家数丁者当重与减免卿等更详议来寻又蠲旱伤路流民户税八月己巳上语黎州边事令宰执以书谕胡元质吴总等如蛮人以市马要我则且住一两年使权常在我彼无能为自然安帖畏服丙午殿司左军刼马军司使臣家被获上曰不当以治百姓之治治之虞允文奏强盗已不可贷况军人乎己未进呈两浙漕臣籴桩积米上因宣谕曰洪范八政以食为先而世儒乃不言财谷邦之有储蓄如人之有家计欲不预办得乎戊辰赵樽乞陞差孟俊阎大亨上曰孟俊可依阎大亨系使酒犯阶级虽閲二年事干军政此未可也庚午上谓宰执曰朕近日宫中觉得无事卿等想甚勤劳又曰卿等凡所谋猷无不曲尽毎深嘉叹朕近日无事又时过德寿宫太上颐养愈胜天颜恱好朕退輙喜不自胜虞允文奏神噐之重得所付託圣懐无事自应如此尧独髙五帝之寿者以此上曰诚然九月壬申朔上曰江西湖南旱歉恐可募兵两路各且募千人梁克家奏外路募兵多惮所费虞允文奏曰拨截上供亦可上曰然所募之人发赴三衙切恐太逺当与分拨允文奏江西去江池为近湖南去鄂渚为近上曰可便䧏指挥仍与分拨行下戊寅上曰汉髙帝初年专意马上之事世祖增广郊祀亦在陇蜀既平之后昔人规恢逺略㒺不在专繁文末节盖未暇问梁克家奏髙帝创业世祖中兴今日之事乃兼守成祖宗二百年来典礼毕备当以时举上曰典礼何可尽废抑其浮华而已自今已往卿等毎事当先务实稍渉浮文必议蠲省壬午湖北京西总领兼措置屯田吕㳺问言本所所管营田屯田内官兵阙人耕种之处乞依旧顷畆出榜召百姓依元额承佃从之租课令本所拘管丁亥进呈吕㳺问得㫖令措置㐮阳寨屋梁克家奏将徙荆南之屯否上曰欲令移去如何虞允文奏曰荆南之人歳歳更戍自此可免道涂往返之劳然有二不便上曰襄阳极边骤添人马对境必致惊疑允文奏此正是一不便又自荆南至襄阳水运千余里河道浅狭难于餽粮此二不便以臣愚见不如先移军马余续议之上曰甚善可谕此意令吕㳺问同秦琪措置是月进呈六部长贰歳举改官人皆是后来许依职司收使今合依旧法上曰甚好梁克家奏在京选人无外路监司荐举若六部长贰又不许作职司必不得改官上曰旧法既然当使人从法不可以法从人也虞允文奏旧法京局不以选人为之故六部长贰不作职司亦可今皆用选人后来磨勘不行必重申请却须更改上曰此事续议施行冬十月甲辰虞允文奏两司增加㪷力事艺升进者千余人费不过楮千余贯昨有钖金椀者军中欢唿无不歆艶上曰闻其戴椀乗马而归道路聚观如此见者必劝矣是月赈饶州饥上因覧知州王秬赈济画一曰饥歳民多遗弃小儿已付诸路收养如钱物不足可具奏来于内藏支降罢绍兴府宗正行司以其事归大宗正司本朝宗室皆聚于京师熙丰间始许居于外崇宁间始即河南应天置西南二敦宗院靖康之祸在京宗室无得免者而睢雒二都得全建炎初将南幸于是大宗正司移江宁而西南外初寓于扬州及镇江卒又移于泉福二州而居㑹稽者乃绍兴初以行在未有居第权分宗室居之及恩平郡王璩出居㑹稽遂以为判大宗正司至是省之十有一月丁亥进呈乞改和州西路花装队上曰三衙旧亦结花装队昨已更改与其临敌旋行抽摘不若逐色团结之有素也甲午虞允文奏旧法黄甲不曽到部人在铨试下等人之上上曰可依旧法又曰改法不当终有窒碍不如加详审于初则免改更于后也是月䇿制科眉山布衣李焘入第四等赐制科出身十有二月戊午进呈外路收捉八厢指挥先是军人王俊自称八厢诈取军中钱物配广南上曰御前从来无八厢差出可拟指挥行下诸路如有自称八厢之人即行收捉根勘至是进呈上顾虞允文曰卿昨所言若真八厢对人自称亦所当罪此言甚当丙寅诏都统制歳举所知二人统制歳举一人以智勇俱全为上以善抚士卒为次以专有胆勇又为次将校士卒惟其所举从臣僚之请也是月令合门官依文臣舘职轮对是歳移马军司屯于建康府四川总领所奏昨縁本路措置备边桩积遂申朝廷乞降空名度牒仍拘收四川事故僧道度牒缴纳讫欲乞将已卖过四千五百道作第一料所有去年十二月内已降二千道今更乞贴降二千五百道凑作第二料下本所出卖拘收价钱搬赴宣抚司专充备边桩积非遇缓急分文不敢支用从之赵雄使北附国书复请陵寝及受书之礼及雄入辞北使其臣宣谕云传语宋皇帝向来初讲和日宋朝来祈请徽宗皇帝灵柩已送还了今再讲和宋国自当来祈请钦宗灵柩父子同葬以时奉祀去年使来却妄请巩雒山陵上国止许奉迁并许一就𤼵还钦宗皇帝灵柩上国已令搬取在此俟来报闻今宋国既不欲请上国却当就巩雒山陵附葬无一语及受书事雄归奏金主庸人耳于陛下无能为役中原遗黎日望王师必有箪食之迎倒戈之举上甚恱壬辰干道八年春正月辛未礼部大理寺状臣僚言乞置太医局及医生试补之法得㫖更不致局依旧存留医学科遂举许令赴试戊寅太常博士杨万里轮对论及人材上曰人材要辨实伪要分邪正又曰最不可以言取人孔子大圣犹曰始吾于人也听其言而信其行今吾于人也听其言而观其行故以言取人失之宰予乙酉太常少卿黄钧奏切谓国莫重于礼礼莫严于分伏见四孟月景灵宫朝献皇帝与羣臣俱拜于庭心切疑之退而求之礼经考之仪注有所不合问之掌故则渡江之后羣吏省记者失之也曲礼曰君践阼临祭祀礼噐曰庙堂之上罍樽在阼又曰君在阼正义曰阼主人阶也天子祭祀升阶而行可也神宗元丰间详定郊庙礼文明堂太庙景灵宫行礼兼设皇帝版位于东阶之上今亲郊之歳朝献景灵宫朝飨太庙皇帝拜上羣臣拜下矣独四孟朝献设褥位于阼阶之下则是以天子之尊而用之大夫士临祭之位非所以正礼而明分也欲遵元丰之制每遇皇帝孟月朝献设褥于东阶之上西向以礼则合以分则正礼部太常寺同共讨论欲依所乞及乞于见今仪注内修定施行诏从之丙戌宰执乞讨论上丁释奠皇太子入学之仪上曰礼记文王世子篇载太子入学事甚详梁克家奏入学以齿则知父子君臣长㓜之道古人所以教世子如此虞允文奏此事备于礼经后世罕有举行者上曰可令有司讨论以闻二月乙巳诏曰朕惟帝王之世辅弼之臣其名虽殊而相之实一也厥后位号定于汉而称谓洎于唐以仆臣而长百僚朕所不取且丞相者道揆之任也三省者法守所自出也今舍其大而举其细岂责实之议乎肆朕稽古釐而正之盖名正则言顺言顺则事成为政之先务也其改尚书左右仆射同中书门下平章事为左右丞相虞允文为左丞相梁克家为右丞相曾懐参知政事张説王之竒并签书枢宻院事懐之竒仍赐出身寻诏已正丞相之名其侍中中书令尚书令尚存虚名杂压可删去以左右丞相充其位张説者父故省吏也説以父任为右职妻宪圣皇后女弟由是累迁知合门事隆兴初兼枢宻副都承㫖干道初落副字七年春除签书左司贠外即张栻侍讲席因諌止之遂以观察使陞节度奉祠至是乃复申前命起居郎莫济不书录黄直学士院周必大不草説荅诏于是二人皆与外祠乃令姚宪权给事中书读行下赵汝愚时为着作佐即不往见説率同列并请祠不报㑹其祖母卒不俟报即日归省父因自劾上不加罪就除知信州己酉诏随龙判太史局李继宗两该德寿宫应奉转三官许囬授可将与男安国补太史局保章正充歴筭科臣僚言保章从八品与宣义成忠即等耳使其精于歴算虽特命之可也用其父之囬授则恐不可开此例耳虽曰三官以易一命若使异时羣臣近习有不知事体不顾廉耻皆乞用此例陛下何以拒之更加圣虑而寝其命诏从之丙辰御史䑓状得㫖令开具六察所隷觉察弹劾事伏并见今监察御史职事以闻本䑓契勘觉察弹劾日前并系殿中举长贰通行风闻弹劾即不属六察其六察管取索所𨽻百司簿书分案㸃检稽违差失行遣不当等事合依应指挥并分𨽻六察虞允文等奏祖宗时监察御史却许言事上曰今既分𨽻六察可许随事弹奏自此台谏肃清矣三月己巳马军司李显忠乞兊换民田充都教场有司申明间不愿欲毎畆支钱五贯文收买上曰马司诸军皆未有教场否虞允文奏虽有之但未有都教场以备合教上曰建康管军马自有大教场毎遇合教可以时暂教閲允文奏岂非圣意不欲取民田否上曰然壬午上泛论人材顾谓虞允文等曰士大夫难得任事之人盖为风俗未醇今虽稍有秪是未多允文奏承平时前軰名臣如范仲淹韩琦等在边尚犹难之上曰当时往往亦多失利盖由未甚知兵允文奏非不知兵但不教之兵难以御敌上曰西夏小夷当时亦自枝梧不行所以驯致丙午之耻朕今孜孜不倦期与卿等共雪之今闻敌人上骄下惰朕所以日夕磨厉必欲今日我之师徒如昔日敌人之兵势盖思反之也庚寅殿前司奏乞令董世英等总辖军兵于扬州牧马上曰向来闻董世英及张唐臣使酒朕尝戒之张唐臣已遵约束悛改朕以二金椀赐之董世英闻尚未悛岂宜差去可别差人仍令本军戒谕壬辰宰执进呈乞㸃检诸军战船上曰舟檝正是我之所长岂可置而不问鄂州荆南江州可差姜诜前去池州以下委叶衡具数奏闻仍令逐军日下修整丙申详定一司敕令所奏修正三公三少法诸太师太傅太保为三公左右丞相为宰相少师少傅少保为三少诏从之是月殿试举人赐黄定以下及第出身有差仍赐御书益稷篇武举正奏絶伦特奏并依文举例唱名日给黄牒赐及第出身有差夏四月丙午进呈宰臣制国用事上曰官制已定丞相事无不统所有兼制国用更不入衘知化州黄克仁朝辞进对上曰逺方小民政赖郡守抚摩劝课农桑甲寅户侍杨倓奏义仓在法夏秋正税每一斗别纳五合即正税不及一斗免纳应丰熟一县九分已上即纳一升惟充赈给不许他用今诸路州县常平义仓米斛不少年来虽间有灾伤去处支给不多访闻皆是擅行侵用从来未曽稽考乞下诸路常平官限半月委逐州主管官取索五年的实收支数目仍开説逐年有无灾伤检放及取给过若干并见在之数实计若干目今在甚处桩管结罪保明文帐申部稽考施行从之己未虞允文等䝉宣示赐新进士御书益稷篇不胜荣幸梁克家奏益稷首载治水播奏艰食末载君臣更相训敕之意学者因宸翰以味经㫖必知古人用心矣上曰如所载无若丹朱傲等语见古者君臣儆戒之深允文奏舜与臯陶赓歌之辞舜则曰股肱喜元首起臯陶则曰元首明股肱良又继以元首丛脞股肱惰之语君臣之间相称誉相儆戒自有次序如此所以能致无为之治上曰然此篇实以民之粒食则知务农为治之本至于告臣隣之言则曰庶顽谗説若不在时侯以明之挞以记之又曰格则承之庸之否则威之是古之圣人待天下之人未尝不先之以教及其不格则必以刑威之今为书生者多事威文而忽兹二事是未究古圣人之用心也因欲使知之辛酉上御射殿引诸班直呈射上顾虞允文等曰排立行门东边第三人于江极能射弓直射到三硕斗力亦愿从军允文奏似此武艺之人难得皆陛下戒约閲习以至于此上曰然癸亥臣僚言役法之均其法莫若限民田自十顷以上至于二十顷则为下农自二十一顷以上至于四十顷则为中农自四十一顷以上至于六十顷则为上农然后可使上农三役中农二役下农一役其尝有万顷者则使其子孙分析之时必以三农之数为限其或诡名挟户而在三农限田之外者则许人首告而没田于官磨以歳月不惟天下无不均之役亦且无不均之民矣诏戸部看详五月己巳新江东提㸃刑狱公事萧之敏乞宫祠上不允虞允文奏前日之敏言臣是其职事臣虽不知其所论奏窃自揣度其罪如章无可疑者既䝉圣恩复令暂留如萧之望端方愿召归旧班以辟敢言之路上曰今以监司处之亦自甚优顾曾懐曰丞相之言甚寛厚可书之时政记乙未上曰吏职武臣迁转泛滥太甚尝令吏部侍即张津条具以闻据奏到六部等处出职武臣自来衮同军人战功及奏补出身人并至武功大夫方不许磨勘上曰止依左选立定正法又条具一项如至正法该遇恩赏非系特㫖不许转行上曰可除去特㫖转行一项不欲更开此路以启侥伟之心庶清流品不至泛滥是月福建塩行钞法从转运陈岘之请也仍支借一十万贯作本陈俊卿时帅闽移书宰执曰福建塩法与淮浙不同盖淮浙之塩行八九路八十余州地广数千里故其利甚博福建八州惟汀邵劒建四州可售而地狭人贫土无重货非可以他路比也今欲改行钞法已夺州县歳计又欲严禁私贩必亏税务常额而贫民无业又将起而为盗夫州县阙用则必横敛农民税务既亏常额则必重征商旅盗贼既起则未知所增三十万缗之入其足以偿调兵之费否也将来官钞或滞不行则必科下州县州县无䇿必至抑配民户本以利民而反扰之此恐皆非变法之本意也当时诸公不能用然钞法果不行立宗室铨试法六月辛丑上曰连数日雨止天气晴明歳事有望虞允文奏曰麦已食新米价日减上曰今歳再得一稔想见粒米狼戾更积得二年经常米便有三年之蓄前此未尝如此仍须严切戒约只置场和籴使百姓情愿入中不得纎毫科扰壬寅新江西运判刘焞朝辞进对论今日州县穷空无备及当今利害上曰江西旱荒之余极有合理㑹事故辍卿往又曰州县直是无备亦多由官吏非其人丙午傅自强札子父察遇害于燕山乞赐谥得㫖赐谥忠肃己未新知广德军富杞朝辞上曰广德小垒地多水旱卿到任或有水旱奏来是月江西水灾命赈之叶衡乞落杨展统制权字上曰展于职事之官留意可作职事修举特与陞差秋七月己巳臣僚言祖宗马政茶马司并专用茶锦绢慱易蕃汉皆便近茶马司专用银币甚非立法之意况茶为外界必用之物银宝多出外界甚非中国之利诏四川宣抚司参旧法措置庚寅知光州滕瑞奏遇天申圣节臣自书圣寿万歳四字约二丈余兼造山棚髙三丈余凡用绢五十疋褾背投进上曰滕瑞不修郡政以此献䛕特降一官是月知庐州赵善俊言朝廷顷者分兵屯田其不可者有三臣谓罢屯田有三利习熟战阵之兵得归行伍日从事于教閲一利也无张官置吏坐以縻稍无买牛散种以费官物二利也屯田之田悉皆膏腴牛具屋庐无一不具以资归正人使之安居三利也诏庐州见屯田官兵并行废罢其田畆牛具令赵善俊尽数拘收给付归正人请佃及募人租种八月庚子新度支朱儋言经总制钱顷自诸州通判专一拘收歳入至一千七百二十五万缗继命知通同掌而歳亏二百三十万缗故曩者版曹奏陈专属通判其后又因臣僚札子乞委守臣于是有知通同共拘催分授酬赏之制夫州郡钱物常患为守者侵欺经制钱分𨽻之数而多收系省以供妄费今使知通同掌则通判愈不得而谁何乞仍旧委之通判而守臣不预从之既而戸书杨倓言若令通判拘催切恐守臣不能恊力乞照干道二年指挥令知通同共任责分赏从之辛丑臣僚言州县被差执役者率中下之戸产业微薄一为保正鲜不破家壊产昔之所管者不过烟火盗贼而已今乃至于承文引督租赋焉昔之所劳者不过桥梁道路而已今乃至于备修造供役使焉方其始参也馈诸吏则谓之辞役钱知县迎送僦夫脚则谓之地理钱节朔参贺则谓之节料钱官贠下乡则谓之过都钱月认醋额则谓之醋息钱复有所谓承差人专一承受差使又有所谓传帖人各在诸㕔白直实不曾承传文帖亦令就例而占破伏望申严州县今后如敢令保正副出备上件名色钱物官贠坐以贜私公吏重行决配如充役之家不愿亲身秪应止许僱承差人一名余所谓传帖之类并行住罢从之壬子浙东提举郑良嗣言收籴常平尚少钱五万三千二十余贯诏礼部纽计度牒给降乙卯上谓辅臣曰昨因检唐书李吉甫传见栖筠为常州刺史适值洊饥俊渠厮江流境内遂丰稔不知江流逺近可令浙漕及常州考求古迹以闻癸亥兵部侍即黄钧论知人善任使当察其人而取之量其材而用之上曰朕以无心处之无心则明无心则不偏无心则不私甲子着作佐即丁时𤼵奏人君须平时奉天得天助然后可以立大事上曰朕晓夕念此所谓丘之祷久矣时𤼵奏近来多竭民力以事不急陛下当恤民以固本上曰朕非特要建功业如汉文景蠲天下租赋事亦将次第施行是月四川水灾命赈之九月庚午上曰自秋以来多隂雨今已十日晴矣正当收获歳事可保朕蚤莫精心祈晴天意可见壬申上曰近时民俗多尚奢侈才遇丰年稍遂从容则华饰门户鲜丽衣服促婚嫁厚装奁惟恐奢华之不至甚非所宜今年逺近丰登趂此秋成欲使民间各务储积以为优久之计将来宜降诏戒谕仍趂时广种二麦以备水旱之用是月定江西四监铁钱额毎歳共铸三十万贯江州广宁监兴国军富民监各一十万贯临江军丰余监抚州裕国监各五万贯命虞允文宣抚四川授少保武安军节度使仍降度牒三千道及银㑹中半一百万贯付本司上用李纲故事御正衙亲酌巵酒赐之俾即殿门乘马持节而出都人以为荣始期以某日㑹于河南既而上宻诏趣师期允文奏军须未备上寖不乐明年上遣二介持御札赐之戒以面付介至而允文薨数日矣其子不敢启不知何言也冬十一月丙寅朔是月诏官田除两淮京西路不行出卖应诸路没官田产屋宇并营田并措置出卖以戸部左曹郎官主之诸路委常平司其钱赴左藏南库令置库眼桩管臣僚言在法光禄大夫节度使已上即合定谥议于太常覆于考功茍其人行应谥法而下无异词则以上于朝廷而行焉绍兴间以守臣悍御临难不屈死节昭着而其官品或未该定谥于是有特许赐谥指挥故以定谥者给敕而以赐谥者给告近来请谥之家却有官品合该定谥并縁绍兴指挥輙经朝廷陈乞赐谥不议于太常不覆于考功独舎人命词行下是太常考功二职俱废而美谥乃可以幸得也此则法令之相戾者也大凡命词给告皆三省官奉制宣行列名于其后今特恩赐谥礼命优重冠王言于其首而宰相参政给舎并不入衘独吏部长贰考功即官于后押字殊不类告甚非所以尊王命严国家也况舎人掌词命之官犹不入衘而赐谥初不议于考功乃亦押字理有未安此则制度之可疑者也望今后定谥赐谥一遵旧典至于告命之制亦乞令礼官词臣考寻旧章详议续中书后省礼部太常寺议上今后若有官品合该定谥即仰其家经朝廷陈乞下有司遵依定谥条法议谥给敕施行如系守臣守御临难不屈死节昭着并应得藴德丘园声闻显着条法指挥陈乞赐谥之人或奉特㫖赐谥者即依绍兴三年指挥命词给告施行从之十有二月戊申诏诸路职田已降指挥与免拘借尚虑循习额外收敛自今正理正色仍不得过数多取违戾令提刑按劾从臣僚之请也是冬莫蒙充贺正使正月三日敌廷钖宴前后循例无违者蒙独毅然以本朝国忌不敢簮花听乐为辞争辨久之伴使为见蒙坚执不回遂为白金主午后始从其请就馆赐食是歳刘珙免䘮复除湖南过阙见上言曰人君能得天下之心然后可以立天下之事能循天下之理然后可以得天下之心然非至诚虚已兼听并观在我者空洞清明而无一毫物欲之蔽亦未有能循天下之理者也因引其意以傅时事言甚切至上加劳再三癸巳干道九年春正月壬午诏曰夫部刺史之官所以周行郡国班宣风化总方略而一统类者也今则不然守土之官出于其部时尔监司之任最为近而易察者也而求其凌厉风节建立事功疾恶如雠奉公不挠者盖菫菫而有焉甚则朋比苟且讫无举奏民瘼不闻于上上意不孚于下朕何望焉继自今其悉乃心毋冒于宪凡在厥位明体朕懐是月以王之竒知扬州兼淮南安抚使中书门下言福建塩货自来止是州军分立纲数自行般运出卖以办歳计近改为钞法听从客贩访闻州郡縁住般卖却致支用不足切虑敷扰以为民害诏罢钞法诸州军纲塩并依旧分拨官般官卖所有本司元借本钱一十万贯并已卖到钞靣钱一十九万贯并续卖钞面钱并拘收赴左藏库交纳起居舎人留正言所修记注自绍兴十五年以后至目即多有未修月分久之文字散失所得疎略愈见难以修纂乞令二史将即日承受诸处闗牒施行政事并臣下所得圣语随月编纂仍将绍兴十五年以后未修月分併修一月并于次月上旬送付史官随具已修月分奏闻从之闰正月丁酉进呈鄂州都统制吴挺奏前任人秦琪既改空印白纸五十幅以行上曰恐异时妄有所用可便追取挺又奏琪冒请合开落马四百余匹草料及朝廷降钱修造军噐皆不坚利所降钱琪輙营运自私今已立式制造上曰军噐不葺钱乃自私秦琪不可不治并行下吴挺勒合干人仔细开具着落闻奏正名定罪庶彼无词己亥进呈马军司陞差统领官张遇为统制梁克家等奏比张遇赴都堂审察见其人衰老庸谬上曰统制官不敢苟任异时大帅皆于此乎选使其有谋老固无妨老且谬则无所用庚子进呈诸州军拣𤼵禁兵分番赴忠锐军教閲其至者虽有衣甲军噐而归者往往无有乞行下州军修葺增添梁克家奏非特诸州为然近吴挺所申鄂州军亦如此恐三衙江上诸军亦有军噐损壊不葺处理合㸃检上曰须不测差人诸军閲视则无得而隐此事诚不细克家奏步司统制官王世雄交割之初见甲皮多断烂弓弩箭脱壊恐出入有误使用亦尝与臣等言之上曰世雄乃能留意职事亦可喜庚戌宰执进呈先得㫖临安府既有路分都监一贠而平江府又有一贠何也可并路分钤辖贠数契勘创始之由至是梁克家奏初皆因特添差后遂因仍作阙上曰可尽刷诸路所增数见任人许终满后不再差丁巳进呈敕令所条目内一项正月一日皇帝御大庆殿受文武百僚朝贺内奏祥瑞表并读表一贠差执政官又一项奏云物祥瑞请付史舘太史令一贠差本职官上曰此等事皆文具不须立法可尽删去梁克家奏圣训如此使后世知圣时不言祥瑞岂非盛德之事哉戊午太子詹事李彦颕札子奏窃以皇太子在东宫唯讲学一事足以增益见闻养成道德臣自庚寅歳入侍王邸以及升储既更四载才讲尚书终篇今进讲周易始三之一大抵非三四年不能竟一经恭闻真宗皇帝在东宫日讲尚书至七八遍礼记等书亦皆数四祖宗之圣虽得于生知亦讲学不倦是以圣而益圣巍巍如此今宫僚粗备得遇上堂除讲读官外余官不过陪侍坐席须㬰而退故臣欲以庶子或谕德一贠兼讲官于春秋二礼令添讲一经诏令庶子谕德轮讲礼记辛酉幸玉津园宴射二月己巳上曰前日内閲忠鋭军射艺甚可观此本诸州乌合士卒训练有方遂成纪律诚为难事主兵官当议推赏辛未勘㑹已降指挥令诸路监司各限十日条具不便于民事件奏来所有奏到文状诏令左右看详戊寅宰执内殿奏事因论及古之朋党上曰朕尝思之朋党不难破不必问其人但是是非非惟理之所在而已梁克家奏实如圣训三月乙巳侍御史苏峤奏伏覩闗报广南提举官廖颙札子广州都塩仓有积下支不尽塩本银计钱十一万一千四百五十四贯文又㸃检得本路诸州府逐年拘催常平诸色窠名钱物内有见在寛剰钱五万贯欲行起𤼵少助朝廷经费奉㫖依并令赴南库送纳者臣窃谓陛下即位以来屡郄羡余之献故近年监司州县稍知遵守此盛德之事而小人急于自进时以一二尝试朝廷只縁干道七年提举官章潭献钱二十万贯以此特转一官不及期年擢为广西运判廖颙实继其后故到官未几便为此举其为愚㺯朝廷莫此为甚访闻此钱并系塩本钱潭到任时尚有三四十万缗皆是前官累政储积不敢妄用潭取其半以献今颙所献止十一万缗已是竭泽所余无几后人何以为继异时课额不登谁将任其咎者欲望特降睿㫖却而不受即以此钱付之本司依旧充塩本内常平寛剰钱亦乞桩留本路为水旱赈贷之备诏从之丙辰给事中林机经筵讲禹贡毕奏云臣观孔子谓禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫言其克勤于邦克俭于家者如此观禹贡立为经常之制亦其勤俭之德有以先之故此篇之末言咸则三壤成赋中邦而继之以祗台德先不距朕行盖有深意后世之君穷奢极侈若汉武帝常赋之外至于筭及缗钱舟车所宜深戒常以大禹勤俭之德为懐治效不难到也上曰人主苟有贪心何所不至是春以王楫李大正并为提㸃坑冶铸钱饶贑州置司江东淮南两浙潼川利州路分𨽻饶州司江西湖广福建分𨽻贑州司除潼川府𨽻路坑冶铜宝系逐路转运司拘催𤼵纳铸钱司外依旧以江淮荆浙福建广南路提㸃坑冶铸钱司为名两司行移连衘按察夏四月庚午上宣谕曰忠武军已内教人材少壮不减殿前司诸军武艺亦习熟梁克家曰人无南北惟教习而用之如何耳上曰然乙亥枢宻院勘㑹已降指挥乞囬两浙路禁军土军弓手窃虑州县循习旧弊差使诸般窠役遂致武艺因而废惰理宜措置已降指挥禁军令帅司土军弓手令提刑司行下诸州军将𤼵回并见在人禁军责守臣并本路训练兵官土军弓手令守臣名籍定人数姓名不得乱有差使窠名禁军仍许逐州谙晓军务兵将官一贠土军弓手仍委廵尉并专一训练教閲以备不测差官前去按閲如武艺精强即与陞擢弛慢不职当职官并取㫖重作施行己丑起居舎人赵粹中札子奏窃见祖宗盛时储养边帅之才所以料敌制胜罕有败阙欲望圣慈诏宰执侍从歳举可充帅任者各一人其被举者令赴都堂审察如委可任籍定姓名闻奏差充边方帅司及都统司属官或倅贰以储其材俟任满日或陞之机幕谋议入为寺监即曹出为监司边郡俾之习熟边圉利害他时边帅有阙即于数内选擢其资歴稍髙入为卿监侍坐遇有边事以备询访如祖宗时仍乞严诏丁宁详择其人勿询私请如有显效亦当推荐贤之赏如此十年之后帅臣不胜用矣上曰帅才自是难得卿此论甚好若然则不待十年得人多矣五月壬辰朔日有食之癸巳进呈龚茂良奏马驿利害并及买象事梁克家等奏枢宻院见差使臣赵璧往邕州催买上曰郊祀大礼初不系此有亦可无亦可其差去使臣可令唤回己未进呈左廸功郎朱熹辞免召命乞差岳庙一次梁克家奏朱熹慱学有守而安于静退屡召不起执政俱称之或曰熹学问淹该但泥于所守差少通耳上曰士夫虽该慱然亦须谙练疎通如朕在潜邸但知读书为文及即位以来今十余年谙歴物情世故岂止读书为文所能该贯虽慱学要须为有用乃可朱熹今以疾辞然安贫乐道廉退可嘉可特与改合入官主管台州崇道观是月皇太子免尹临安洪吉饶信等五郡水灾命赈之六月己巳臣僚上言近年州郡例皆穷匮不能支吾原其凋敝之因有㨂汰之军士有添差之冗贠有指价和籴米之备偿有纲运水脚钱之糜费有打造歳计之鐡甲有抛买非泛之军噐有建造寨屋之陪贴有收买竹木之科敷有起𤼵拣中厢禁土军弓手之用度有教閲民兵保甲之支费邮传交驰使者旁午是数十者皆州郡之蠧所以致阙乏之繇也陛下灼见其弊十已除去七八惟是拣汰军人并离军人及归正添差不釐务州郡甚以为苦日增月添无有穷已则赋所入有限而增添之费无穷欲望特降指挥下吏兵部三衙在外诸军都统总领司凡拣汰军人并离军使臣诸色添差不釐务人各相照应自来立定人数贠阙不得过数差注分拨令共理之臣得以留意收养诏从之诏令诸路监司郡守不得非法聚敛并縁申请妄进羡违者重寘典宪令御史台觉察是月置蕲州蕲春铁钱监歳以十万贯为额仍减舒州同安监歳额一十万贯秋七月庚子进呈江西转运司申到一路州县自六月十二日至十九日连日大雨早禾径可成熟又奏淮南路申雨泽霑足上曰朕与卿等尤当上下交修以荅天贶又进呈郭刚元居实报敌境旱久大无麦禾泗州东平府雄州蝗生河以北饥馑流徙尤甚是日浙东江西两淮等路申雨泽霑洽秋成可必上曰淮水一苇可航而南北之异如此梁克家奏脩德为暴之应昭昭不诬上曰朕与卿益当交修庶政以荅天意是月䕶圣歩军统制王世雄改除上曰此军统制官乃储大帅之地不可不遴选其人八月癸酉内批龙云陈师亮添差梁克家等奏于指挥有碍上曰卿等如此守法极好上又曰侥倖之门盖在上者多自启之故人生觊觎心汉画一之法贵在能守是月诏兴水利九月辛卯朔是月进呈中兴㑹要太上今上玉牒台州饥命赈之冬十月甲子臣僚言伏见浙东诸郡今歳例有旱伤如温台二州自来每遇不稔全借转海般运浙西米斛粗能赡给访闻浙西平江秀州管下边海诸县自来凡有他郡客人般运米斛例不放令出海前去是以籴贩者稀少荒歉之处为害甚大欲望特降指挥下两浙转运司并平江府秀州严行禁戢仍令重立赏榜许人陈告如有违犯将官贠奏劾公吏断配施行若其他有似此遏籴去处亦乞令转运司行下禁戢诏从之乙酉臣僚上言臣闻救菑者圣王之所不免责实者荒政之所尤急伏见今夏以来浙东诸郡告旱者衆至于江西间有荒歉田野之间稍以艰食为虑陛下深轸渊𠂻举行荒政仁惠之德㒺不是孚然臣毎见自来州郡或水旱往往有所讳言虽有奏陈亦未必能尽其实遂至下之疾苦壅于上闻上之德意抑于下究此大患也盖讳言水旱者虑朝廷之罪其失政也不尽其实者虑州用之缺而不继也属县申请至于取问者有之必欲其不问而后已民间告诉抑令伏熟者有之必欲其无所陈而后已欺天㒺上其罪可胜言哉欲乞圣慈申严行下凡有旱伤去处必须从实检放不得乱有沮抑致干和气仍乞令逐路常平提举官躬亲廵歴同帅漕之臣觉察按劾以闻庶几民被实惠诏従之是月梁充家罢相出知建宁府从所请也以曾懐为左丞相张説知枢宻院事郑闻参知政事沈夏卿同知枢宻院事寻以姚宪签书枢宻院事十有一月庚寅朔日有食之陈升卿赐出身除监察御史戊戌郊诏以明年正月朔为淳熙元年初诏改元纯熙寻以取法淳化雍熙为义改元淳熙辛亥臣僚言访闻今歳旱伤非特浙东被害如江西诸州例皆阙雨禾稻不收而贑吉二州尤甚江东之太平广德淮西之无为军和州多是先被水患继之以旱自今民以艰食其间州郡或有讳言境内灾伤不即申陈致失检放条限或有虽曾申闻措置赈济事件朝廷未与行下切縁救荒之政譬如拯溺救焚势不可缓今欲从朝廷专委逐路提举官自行廵歴灾伤去处如委系失收不曾检放或减放不实者仰将今年苖米依合减分数权行倚阁令候来年秋熟带纳其有和籴米斛抛降马料及诸色科买并权与住罢一年应合赈粜赈济去处许提举官将一路见管常平义仓米通融拨借应副其有诸州已条画到措置赈济事件朝廷速降指挥庶几官吏便可奉行百姓早被实惠诏从之汉州什邡县杨村进士陈敏政家特赐旌表门闾自敏政髙祖母王氏遗训至今五世同居并以孝友信义着闻本州以其事来上故有是命王氏年十八归于陈歳余夫卒守志不嫁在家事舅姑尽孝教子及孙皆笃学有闻节操行义着于宗族乡闾乡人不敢以其氏唿之皆唿之曰堂前犹私家唿其母张商英为之传云十有二月庚午先是十一月庚子曾懐等奏郊祀礼成普天同庆自原庙行礼隂云阁雨既谒清庙瑞雪应期未明而霁以至青城宿斋圆丘蒇事天气澄爽此皆圣德昭着故髙穹降格灵贶如此上曰如卿等所言然君臣之间正当修饬以荅天贶可也是日进呈次上曰腊雪应期二麦正仰此曾懐奏近得四方书问皆云冬至郊祀礼成瑞雪应期以为殊庆可见四方气候皆同今又得雪此乃陛下勤政愿治圣虑顷刻未尝不在民天地报贶盖有自也上曰丘之祷久矣圣人之意以谓脩已贵有常固非临时所能祈祷也乙亥新知钦州郑人杰欲乞于所在差兵级二十人逐州交替起𤼵前去之任上曰此虽小事恐其他援例不许是月广西塩复官卖法从帅臣范成大之请也二广塩法自靖康间行官般官卖法至绍兴八年后因臣僚言其为利甚博遂改行钞法节次更废不一至干道六年逐司互有申陈遂自八年诏令两路通贩官钞九十万贯同认歳额然实于西路歳计不便遂诏广西塩住行钞法拨还运司均与诸州官般官卖以充歳计是歳减绍兴府严处州丁绢额黎州蛮犯边宋史全文卷二十五下宋史全文卷二十六上钦定四库全书宋史全文卷二十六上宋孝宗五甲午淳熈元年春正月庚子上宣示文字一纸云蔡洸具到衢州守臣并本路监司措置㑹子申缴文歴比他州稽缓守臣可恕所专责者监司其提刑赵彦端特降两官曽怀奏赏信罚必要当如此上曰有功不赏有罪不诛虽唐虞犹不能化天下也己酉诏已降指挥令殿前司主帅于二月内就茅滩合教诸军访闻旧来每遇大阅主帅例设酒食如待客之礼可专札下王友直毋得循习务令军容整肃庚戌进呈安南事上曰安南入贡礼意可嘉可令有司讨论赐国名典故以闻二月戊午朔进呈江西安抚司申捡凖绍兴三十年七月九日指挥将诸路禁军以十分为率取五分专一教习弓弩手帅司每嵗春秋选差将官前去诸州教阅縁干道新法按阅条内不曽修立诏令诸路帅司遵依元降指挥施行仍令敕令所修立成法上曰诸路㨂中禁军土军弓手须常令教阅责在守臣如有违戾当坐其罪辛酉诏平江府将魏夀卿见存家产抄估补填所侵盗官钱以臣僚言夀卿知无为军巢县移易大军钱二万二千余贯入已故有是命庚午进呈差曹冠充㳂海制置司干官时冠差遣屡经缴驳上颇怜之朝廷欲以㳂海制置司干当使臣阙一员改作文臣干办公事处冠上曰此却不可古者为官择人未尝为人择官今乃因冠而改窠阙近于为人择官也可别寻阙次处之庚辰诏州郡循习旧弊巧作名色馈送及虚破兵卒以接送为名多借请受并假官权摄支请供给之类又闻诸司与列郡胥吏牙校月有借请蠧财困民致令归正拣汰之人拖下请给仰诸路监司帅臣觉察是月赐交趾国名安南李天祚加封南平国王三月辛夘召步军司中军弩手射射铁垜帘赴内教庚戌臣僚言用人之弊一曰上下之分未严二曰义利之说未明何谓上下之分未严夫任贤使能人主之柄助人主进贤退不肖大臣之职近世一官或阙自衒者纷至始则悉力以求之不则设计以取之示以好恶而莫肯退聴限以资格而取求不已未闻朝廷有所惩戒也何谓义利之说未明居官司职义也背公营私利也今中外求官者惟计职务之繁简廪稍之厚薄既得之则指日而望迁援例而欲速公家之事未尝为旬月计也愿明诏大臣深思致弊之由共图革弊之术使士风稍振百官奉职从之是月进呈浙西帅宪司保明进士施浦等各出米五千石赈济欲遵格补官上曰朕不鬻爵以清入仕之源今以赈济补官却是为百姓初祖宗因唐旧分别流品不相混淆故有出身无出身及进士上三名贤良方正曽任馆阁省府之类迁转皆不同犯贜及流外纳粟尤不使污士流葢不待分左右也元丰官制行始一之然犹有一官而分左右者徒以少优进士出身而已至元祐中遂自金紫光禄大夫至承务郎皆以有出身无出身分左右至犯贜则併去左右字论者尤以为当绍圣以后复去之绍兴初方务行元祐故事故左右之制亦复行至是有赵善俊者建言以为本范纯仁偏蔽之论请复省去从之是春言者论淮南安抚使王之竒好为大言备位无补欲为脱身之计遂请分阃之行淮上荒残之余首建招诱耕凿荒田多请官钱空名绫纸而去所招之人间以妄包已垦熟田计为顷畆以补官者遂罢之之竒既罢淮南复分为东西路夏四月宗正寺请训宗室名翼祖下广字子连继字太祖下与字子连孟字太宗下必字子连艮字亲贤宅多字子连自字棣华宅茂字子连中字魏王下时字子连若字诏举制科略曰昔我仁祖临御亲选天下十有五人崇论宏议载在方册庆歴嘉祐之治上叅唐虞下轶商周何其盛哉五月丙申进呈臣僚札子陈请伏见六部及诸寺监官同共计论勘当文字多是不曽聚议取办临时遂致考究未尽供报稽缓乞今后令所辖所𨽻官司㑹议供申上曰此用西汉故事甚为得体便可施行己亥签书叶衡言兵权系于将帅民命宅于牧守二者之患每在数易望自今精加选择使材称其职然后力行守乆任之说以破数易之害从之甲寅着作郎木待问奏士大夫气节不立惟在陛下涵养作成如奔竞之习最坏气节不可不革上曰当如卿言必见之赏罚使之惩戒六月丙辰朔诏王友直吴挺持身甚亷治军有律凡所统驭宿弊顿除可并与建节钺武功大夫荣州刺史提举台州崇道观秦琪身任帅臣蠧坏军政专事阿附贪墨无厌可责授舒州团练副使漳州安置戊午诏累降指挥已有差遣人不得干求换易比来约束寖弛日益奔竞今后似此之人可依已降指挥三省具名闻奏当议降黜其已授差遣人朝辞讫限半月出门己夘诏知汉州王沂主管崇道观晁公退各降一官州编管张松移南恩州沂等荐举䕫路钤辖陈彦充将帅任使至是宻院审察彦别无可採故也是月诏议祫飨东向之位初吏部侍郎赵粹中言谨考前代七庙异宫祫飨则太祖东向乃者绍兴五年董弅建议乞正艺祖东向之尊谓太庙世数已备而艺祖犹居第四室乞遵典礼正庙制遇祫飨则东向得㫖下侍从台諌集议既而王普复有请当时集议如孙近李光折彦质刘大中廖刚晏敦复王俣刘宁止胡交修梁汝嘉张致逺朱震任申先何殻杨晨庄必强李弼直皆以其议悉合于礼时臣叔父涣任将作监丞因陛对奏陈甚力据引诗礼正文乞酌汉太公立庙万年南顿君立庙章陵故事别建一庙安奉僖顺翼宣四祖禘祫烝尝并行特祀而太祖皇帝神主自宜正位东向则受命之主不屈其尊逺祖神灵永有常祀光尧皇帝深以为然即擢董弅为侍从叔父涣为御史是时赵霈为諌议大夫以议不已出倡邪说以害正论而欲祫飨虚东向今若稽之六经典礼三代之制度定艺祖为受命之祖则三年一祫当奉艺祖东向始尊开基创业之祖其太庙常飨则奉艺祖居第一室永为不祧之祖若汉之髙祖其次奉太宗居第二室水为不祧之宗若周之武王若僖顺翼宣亲尽而祧别议迁祔之所则臣亦尝考之祔于徳明兴圣之庙唐制也立太公南顿君别庙汉制也前日王普既用徳明兴圣之说而欲祔于景灵宫天兴殿朱震亦乞藏于夹室今若别建一庙为四祖之庙或祔天兴殿或秪藏太庙西夹室每遇祫飨则四祖就夹室之前别设一幄而太祖东向皆不相妨庶得圣朝庙制尽合典礼诏礼部太常寺讨论右丞相曽怀罢秋七月内降诏曰朕惟天下治乱系乎风俗之媺恶风俗媺恶系乎士夫之好尚葢士夫者风俗之表而天下所赖以治者也故上有礼义亷耻之风则下有忠厚纯一之行上有险怪媮薄之习则下有乖争陵犯之变朕尝戢奸贪黜浮靡躬节俭以示天下而歴纪逾乆治效未进意在位者未能率徳改行以厚风俗故亷士失职贪夫长利将何以助朕兴化致理无愧于古虖部使者郡守其为朕察郡邑亷吏来上朕将甄奖待以不次其或持禄养交崇饰虚誉应诏不以实使积行之君子壅于上闻时汝之辜必罚无贷甲午进呈检放过干道九年灾伤倚阁钱物浙东路自淳熈兀年为始作三年𢃄纳江东路候丰熟作两年𢃄纳江西路即不曽据州军报到灾伤数上曰既是灾伤若与倚阁税赋亦无从出可并与蠲放如有已纳数目与理充一年合纳之数丁酉诏诸路州县市令司日下并罢官司及在任官收买物色并依民间市价支钱不得科抑减尅如违以违制论许民户越诉癸夘中书门下省奏关外四川沿边诸路及金州上津皆有归正等人诏令四川安抚制置司行下都统司将上件归正等人常切存抚毋令失所甲辰诏沿江被水之家令守臣胡与可躬亲巡门相视既而相视到被水贫乏之家六百三十有八诏令左藏南库每家支钱五贯文仍许于沿江白地二百畆内依元来丈尺指射葢屋居止量入白地租钱戊申江东提举潘甸言被㫖所部州县措置修筑濬治陂塘今已毕工计九州军四十三县共修治陂塘沟堰凡二万二千四百五十一所可灌溉田四万四千二百四十二顷有竒诏札下诸路依此逐一开具以闻是月曽怀复相先是台臣詹亢宗李棠论李杓王宗已因中怀怀遂求退且乞辨明诬谤续棘寺根究无实乃贬责亢宗及棠而复相怀续言者又论参政姚宪与亢宗等通谋䧟怀以求倾夺其相位乃罢宪寻责南康军居住八月庚辰上曰宻院差除切须公当如亲旧有乞差遣者须分明具出资格合入差遣将上待朕处置庶免人言壬午上谕宰执曰朕进用人才初不因其荐引之人而为之去留惟其当而已若荐者偶以罪去被荐者相与为奸则当併逐若初不阿附而有才能当依旧用之杨倓奏陛下圣训诚为至当上又曰鲧之为人初不害禹之成功倓又奏陛下圣训及此诚尧舜之用心矣九月戊子宰执奏事毕上顾谓曽怀等曰前日诣徳夀宫太上饮酒乐甚太上年将七十而步履饮食如壮年时每侍太上行苑囿间登降皆不假扶掖朕见太上夀康如此喜固不可言及回顾皇太子仕侧时和嵗丰中外无事人情熈熈三世同此安荣其乐有不可形容者怀等奏此皆陛下圣徳圣孝昭格天地有以致之庚寅诏行其职事釐务官自今任满非擢用者并依资格更迭补外壬辰诏江西湖南路累经灾伤所有上供米斛逐年已行减放外今年虽是丰熟尚虑民力未甦所有第四第五等人户合纳淳熈元年秋苖特与蠲放一半如州县輙敢违戾拘催许人户越诉及不得容纵人吏作弊将第三等以上称第四等以下人户减免并令监司觉察按劾闻奏乙未进呈淮东安抚司申商进等私揽戚三等银过淮北分与北搉场牙家事𤼵有银牌天使走马到泗州径入狱审问陈二及摄同知赵徳温并一管军千户对问上曰彼能如此甚是杨倓奏金主本无他但其臣下有妄生事上曰然切不可以此为喜于理固当安静然非我君臣之志也可以此意宣谕三省新知随州蔡戡奏论唐太宗贞观諌録上曰从諌正是太宗所长此书置之座右可为规鉴丁未诏张荐不合輙受贿赂追三官勒停彬州居住右武大夫果州团练使李川不合私通馈遗降授武功大夫吉州刺史右武大夫楚州团练使王公述輙以财请求军职降授武功大夫贵州刺史放罢左武大夫贵州刺史宋受降授右武大夫修武郎合门祗候刘士良降授保义郎并放罢内张荐系武经大夫文州刺史特于遥郡阶官上追三官是月曽觌开府仪同三司幸玉津园宴射冬十月壬戌诏自今违法卖易恩泽及荐举授赂之人因事败露有司定罪外更取特㫖重作行遣戊辰诏绍兴府今年合起发上供苗米四万三千五百石特与蠲放以守臣张宗元言诸县旱伤故也十一月甲申朔日有食之丙戌签书枢宻院事杨倓札子奏近因奏事论及时政伏蒙宣谕朕尝训戒士大夫曰待敌当用诡道在朝当用诚实百余年来尝患戎狄强而中国弱正縁反是待敌既无竒䇿动则为虏所窥在朝以术数相倾以躁竞取进风俗之弊当捄正之仰惟圣谟嘉言切中时宜臣备位枢臣躬受玉音欲望宣付史馆诏从之甲辰以龚茂良叅知政事因奏事毕赐坐上顾叶衡及茂良曰两叅政皆公议所与衡等起谢上从容曰自今诸事不可徇私若乡曲亲戚且未须援引朕母存公道设有未是处卿等宜力争君臣之间不可事形迹房杜传无可书之事葢辅赞弥缝不见于外所以能然衡曰臯䕫稷契在唐虞之朝其见于后世者都俞吁咈数语而已茂良曰大臣以道事君遇有不可自当启沃岂容使迹见于外曽怀罢相除职奉祠怀以疾自请也以叶衡为右丞相己酉着作佐郎郑侨札子论祖宗朝每日召见讲读官至仁宗朝始有间日一讲之制上曰自太宗真宗始置侍读讲官于圣学尤为留意壬子进呈江西漕臣钱佃等奏兴国军以公使库酸败酒散下通山等三县抑勒百姓髙价收买臣等虽已禁止乞严行禁约事上谕叶衡龚茂良曰奉行法令在下不可不严事既上闻却当从寛然后各得其宜今属郡违戾监司已置不问而乞朝廷严行禁约事体不顺遂诏令本路监司开具散酒当职官吏姓名申尚书省十二月甲子诏临安府䀋官县三乡旱伤可减放苗租等六千三百八十石先是本乡人告旱伤本府差察推方杰减放止一千六百一十石漕司委凖备差遣方伯达同本府粮料院钱阅知县李宗文再同检视合放上件诏方杰展二年磨勘丁夘诏前军与中军各𢃄甲射射争赏内弓箭手以六十步每人射八箭要及五分亲弩手以一百步每人射六箭前军以十三日中军以十四日并射射铁垜帘赴内教是月修吏部七司法叅政龚茂良言官人之道在朝廷则当量人才以擢用在铨部则宜守成法以差注葢法者一定不易如规矩权衡不可私以方圆轻重也夫法本无弊而例实败之法者公天下而为之者也例则因人而立以坏天下之公者也昔者之患在于用例破法而比者之患在于因例立法今吏部七司法者自晏敦复裁定有司守之以从事可以无弊縁臣僚申明冲改前后不一率多出私意徇人情向者陛下深知其弊尝加戒敕毋得用例破条然有司巧于傅㑹多作条目于是率修立成法矣臣谓用例破法者其害浅因例立法者其害大宜诏有司讲求本末将新旧法相与叅考旧法非大有所抵牾者弗可轻去新立条制凡涉寛纵于旧法有违者一切刋正庶几国家成法简易明白可以遵守从之是嵗淮南复分为东西路皇子判宁国府魏王恺徙判明州治二十嵗有惠爱已未淳熈二年春正月甲申朔二月癸亥诏泉州左翼军去朝廷二千里每事必申宻院殿司恐致失机自今遇有盗贼窃发一时聴安抚节制三月己丑进呈何澹试馆职䇿有御笔勾处奏审取旨上出文字一纸乃録其䇿中所言堂阙归部亦有未便旧法吏部长贰得以铨量年老不堪釐务之人今不复有所进退近来引见选人改官未闻有不许改官者上曰恐所言有可採者不欲遗之后五日检照条例将上申严旧法令吏部从实铨量并引见选人改官于进卷内具出举主所荐事状如系捕盗人即详具所得功赏之因从之是月亲试举人赐詹骙以下及第出身有差寻特御射殿引正奏特奏名按射推赏有差后遂为例蜀人杨甲对䇿言恢复之志不坚者二事其一谓妃嫔满前圣意几于惑溺其一谓䇿士之始其及兵者不过一言而已是以谈兵革为讳论兵革为迂也上览对不悦寘之第五是春降㑹子五十万贯付两淮收换铜钱夏四月壬子朔内殿进呈淮东西两总领各乞以金银兑换㑹子支遣上曰纲运既以㑹子中半入纳何故乃尔阙少叶衡龚茂良奏縁朝廷以金银换收㑹子椿管不用金银价低军人支请折阅所以思用㑹子上曰何幸得㑹子重但更思所以阙用之因三日复宣问及此衡奏户部嵗入一千二百万其半为㑹子而南库以金银换收者四百余万流行于外者才二百万安得不少上曰此是户部之数不知两总领所分数入纳如何两处且各以三十万与之兑换金银及钱良臣申到民间入纳阙少㑹子并两淮取换铜钱已支絶㑹子乞再给降上曰㑹子直如此少茂良奏闻得商旅徃来贸易竞用㑹子一为免商税二为省脚乘三为不复折阅以此观之大叚流通上令应副因宣谕曰卿等子细讲究本末思所以为善后之计乙夘进呈江西湖南昨得旨以频年旱伤第四第五等人户合纳秋苗特蠲一半切恐诸郡支遣不足縁此敷扰及民上曰此是特恩又所争止十七八九万斛可并于上供数内除豁仍禁戢不得輙有敷扰许人户越诉将违戾官吏重作施行戊辰兴州驻札御前诸军都统制呉挺札子切见四川诸军近年以来兵将官差除废罢虽名为出自宣抚司其实多自诸司官属及州县官造作毁誉推荐中害徃徃罪赏不当因此兵将官不以职事为意专务奔竞交结乞指挥严行戒饬诏令宣抚司常加觉察如有违戾具名申奏重作施行五月己丑诏知县并以三年为任从知饶州王师愈之奏也辛夘宴宰执于澄碧上曰今嵗雨𤾉时若蚕事已毕问诸处麦已登场米价低平百物俱亷可喜遂汎问中外事叶衡等各以所闻对上曰自三代而下至于汉唐治日常少乱日常多何故衡奏正为圣君不常有如周之八百年所称极治者成康而已上曰然朕尝观无逸篇见周公为成王歴数商周之君享国乆逺真后世龟鑑未尝不以此为戒衡等同奏陛下能以无逸为龟鑑诚宗庙社稷无穷之福也上又语及君臣相遇之难曰如陆贽之于唐徳宗不为不遇朕尝览奏议喜其忠直次第见于施行龚茂良奏苏轼在经筵缴奏陆贽奏议其表云人臣献言正如医者用药药须进于医手方多传于古人陆贽不遇徳宗今陛下深喜其书欲推行之是亦遇也上又汎论用人不可分别党与须当尽公又曰朝廷所用止论其人贤否如何不可有党如唐之牛李其党相攻四十余年不解皆縁主聴不明所以至此文宗乃言去河北贼易去朝中朋党难朕尝笑之为人主但公是公非何縁为党衡等同奏文宗优柔不㫁故有此语陛下圣明英武诚非难事上曰此所谓坐而论道岂不胜如丝竹管絃皆起谢上又曰朝廷所行事或是或非自有公议近来士大夫又好唱为清议之说此语一出切恐相师成风便以趋事赴功者为猥俗以矫激沽誉者为清髙骎骎不已如东汉激成党锢之风殆皆由此深害治体岂可不痛为之戒卿等可书诸绅茂良奏曰唐末白马之祸害及缙绅至有清流浊流之说然惟大中至正之道可以常行上曰朕常日所行乃执其两端用其中于民衡等同奏舜之所以治天下者其要在此六月癸亥进呈内降李显忠奏陈乞女夫添差东南第四副将赵差遣奉御笔再与前任差遣縁无添差恩例有碍近降指挥上曰卿等合如此理㑹既碍指挥则已大凢法度须是上下坚守乙亥臣寮言用人之道未有不以久任为说诸路则监司帅守诸军则都统统制此尤不可不乆望诏大臣求材预备待其或阙则取而用之如此则用得其人可久于其任从之是月定补外𢃄职格从左司諌议签书之请也邦彦言陛下忧勤万务规恢事功然而国势未强兵威未振民力未裕财用未丰其故何耶由群臣不力故也望自今而后中外士夫无功不赏而以侍从恩数待有功之侍从以宰臣恩数待有功之宰相任侍从宰相无功而退者并以旧官归班惟能强国治兵裕民丰财者则赏随之而又视其轻重而为差等任侍从而功大与之宰执恩数可也任宰相而功小与之侍从恩数可也其在外者虽不曽任侍从宰执而其所立之功可以得侍从或宰相恩数者亦视其功而与之则天下之士变求进之心为立事之心而陛下之志遂矣上深然之遂诏自今宰臣侍从除外任者非有功绩并不除职在朝久者特与转官其外任人非有劳効亦不除授于是曽逮以权工侍出知秀州不𢃄职用新制也罢四川宣抚复制置使汤邦彦又论四蜀复置宣抚而以应于旧属场务悉还军中又除统制司赴宣司审察外其余皆俾都统自差是与其名而夺其实与其名则前日体貎如故夺其实则前日事势不存以不存之事势为如故之体貎是必上下交恶军帅不睦不惟无益而又害之矣上亦纳其言于是召沈夏还朝而宣抚司遂罢矣窜蒋芾王炎张说芾炎落职说降观使建昌袁抚州居住以言者论三臣其始皆言誓死效力以报君父及得权位怀奸失职深负使令也秋七月乙未宰臣进呈讫上曰今中外无事近日时时得雨丰稔可待㑹子通行民间铜钱日多甚可喜叶衡奏今诸处㑹子甚难得谓宜量行支降行使上曰未可向来正縁所出数多致有前日之弊今须少待徐议施行丁未上宣谕叶衡等买和仲朕本欲行军法然其罪在轻率进兵朕观汉唐以来将帅被诛皆以逗遛不进或不肯用命今和仲正縁轻敌冒进诛之却恐将士临敌退缩俟勘到情犯别议施行先是上宣谕衡等贾和仲与茶贼战失利当治其罪此须商量要归于当朕非固欲诛之和仲当一小冦乃失律如此设有大敌当如何不诛恐无以警诸将然诛一人须要是卿等更熟议是月彗出西方八月甲戌广西经畧张栻言诸郡赋入甚寡用度不足近年复行般卖盐此诚良法然官般之法虽行而诸郡之窘犹故葢以此路诸州全仰于漕司漕司发盐使之自运除本脚之外其息固有限而就其息之中以十分为率漕收其八诸州仅得其二逐州所得既微是致无力尽行般运而漕司据已拨之数责八分之息以为寄椿则其穷匮何时而已幸有仅能般到者髙价抑买岂保其无欲乞委本司及提刑郑丙漕臣赵善政公共将一路财赋通融斟酌为久逺之计既于漕计不乏又使一路州郡有以支吾见行盐法不致弊坏从之是月汤邦彦使北请河南陵寝之地也九月辛夘诏杨卢荆南襄兴元金兴州依旧分为七路每路文臣一人充安抚使以治民武臣一人充都总管以治兵丁酉知荆门军黄茂材言唐李靖六花阵法出于武侯甞因陛对画图以进比帅司奉诏令州军见管民兵以七十五人为一队正合李靖兵法遂将本军义勇民兵分为七军每军旗帜各别色号置造兵器俟今冬躬自教习大阵包小阵大营包小营隅落钩连曲折相对可以成六花阵今来荆南府差将官前来本军教阅恐只沿习军中之法乞将本军民兵自教两月却差荆南将官一员阅视从之己亥龚茂良李彦颕奏省院各止独员臣等于拟除批㫖等事皆不便上曰朕深入思虑以未得其人故尔迟迟因汎论中外臣僚上曰为宰臣须胷次大乃能容物茂良奏诚如圣谕坤之六二乃大臣爻其辞云直方大不习无不利直方之徳须大乃能有容上曰居此位安可不大彦颕奏后之为辅臣者徃徃先有忌克之心以故不能容上曰士大夫更歴外职任未见其短才居政路便觉有此等病茂良奏书之秦誓曰如有一个臣㫁㫁猗无他技云云苏轼为之训传谓前一人似房𤣥龄后一人似李林甫上曰此说极当次日内殿奏事毕茂良等谢昨日圣训上曰今士大夫能文者多知道者少故平时读书不见于用庚子诏阶成西和鳯州当职官以下令本路帅漕司于四路在部官同共选辟并体量见任人委实癃老及不堪倚仗者并申制置司躬亲审量保明申取朝廷指挥其所辟官不许辞避所有边赏一节令吏部看详申尚书省以知成都府权四川制置使范成大所奏也甲辰制置范成大言相度乞下兴州都统司如鳯州不测缓急所有应缓一节一面应机将附近军马遣𤼵前去却申制司照㑹从之是月叶衡罢相以谏官汤邦彦论其奋身寒㣲致位通显未闻少有禆益惟务险愎以为身谋也初命知建宁府言者不已遂罢之闰九月庚戌诏诸路常平司每嵗于秋成之际取见所部郡县丰歉各及几分如有合赈米赈给去处即仰纳度所用及见管米斛若干或有阙少合如何措置移运并预期审度施行仍须管于九月初旬条具闻奏辛酉浙宪徐本中言近者州郡率用私意更易官吏不申省部不报监司移郡之邑移邑之郡或以他官而兼摄或以卑官而任重徃徃辞繁就简舍薄从厚请求侥觊惟利是趋易置纷然寖乱旧制理宜戒饬从之壬戌诏浙东提举盐司体访浙西提举薛元鼎措置印给亭户纳盐手歴式様将合支本钱尽数秤下支给毋致积压拖欠先是元鼎印给手歴遍给亭户令赍歴就秤下支钱至是复令浙东行之丁夘诏浙东今嵗间有旱伤州军仰转运提举日下委官兴修水利召募本处阙食人支给钱米因此存济趂时修筑不得因而科扰辛未进呈淮南转运司申濠州钟离定县巡检耿成令再任上曰祖宗成法惟监司及沿边郡守方许再任耿成虽有劳效已经再任不欲以小官差遣坏祖宗成法因论及国家承平二百年法令明备讲若画一傥能守之自足为治葢天下本无事庸人扰之耳是月赈两淮饥冬十月戊寅朔诏浙东合纳内藏库坊场钱可依自来立定租额庚辰诏昨令诸路兴修水利以备旱干今嵗旱伤江东淮东为甚未委当来如何兴修元兴修官具析以闻从门下省请也丁酉进呈御笔将上臣僚奏具葢王府多字号宗子系英宗四世孙袒免亲乞陞等换官并每月添支钱米及雇募人等上曰此事须当讨论恩数即可与如服属岂容輙有陞降壬寅上谕执政曰李川按劾统制官解彦详等不能平贼此甚可喜风俗委靡务为姑息以徇人情此弊非一日朕每见有能举职者须与激励李川昨曽降官今可与复元官更转一官十一月戊申朔日南至加太上帝后尊号光尧夀圣宪天体道性仁诚徳经武纬文太上皇帝夀圣齐明广慈太上皇后戊午进呈提㸃坑冶王楫奏刷到本司寛剩钱十万贯欲乞进入以禆庆赏之万一上曰此不可受亦不须却宜令就本处桩管充制造军器使用龚茂良奏是举不惟可遏献羡余之原亦使中外耸然莫测圣意所在癸亥臣僚言祖宗时有㑹计録备载天下财赋出入有帐一州以司法掌之一路以漕属掌之绍兴七年臣僚有请倣本朝三司之制专举提举帐司总天下帐状以户部左曹郎官兼之积习既久视为文具乞诏户部条画申严措置俾天下财赋有所稽考不致失陷从之戊辰进呈知静江府张栻奏保伍之设诚戢盗之良法臣自到官以来讲究措置施行于静江境内颇得其效近复以推于一路乞下有司攷订斟酌申严而行之上曰张栻颇留意职事可委诸路州军守臣详广西已行事理措置施行帅宪司常切觉察毋致稽慢栻寻又奏本路备边之郡九而邕管为最重邕之所管辐员数千里而左右两江为最重自邕之西北有牂牁大理罗甸自把而西南有白衣九道安南诸国皆其所当备者然邕之戌兵不满千人所恃以为篱落者惟左右两江溪洞共八十余处民兵不下十万首领世袭人自为战如古诸侯民兵之制其去邕管近者余三百里逺者近千里所恃以维持抚驭之者惟提举盗贼都巡检使四人各以戌兵百余为溪洞纲领其职任可谓不轻矣可不遴选其人谨䕶其土以为南方久逺之蔽乞依大观指挥许本司奏辟从之己巳进呈提举江东潘甸提举淮东叶翥权𤼵遣平江府陈岘具析到修治陂塘事上曰昨委诸路兴修水利以备旱干今嵗灾伤乃不见有灌溉之利若非当来修筑㓕裂即是元申失实内江东已修去处最多彼伤分数尤甚于是潘甸特降一官落职叶翥特降两官陈岘特降一官甲戌诏大臣日见宾客有妨治事累有指挥如侍从两省官三省枢宻院属官有职事于聚堂取禀私第除侍从外其余唿召取覆等官每日各止许接见一次出榜私第可常切遵守施行十二月丁亥诏近来赴朝臣僚于殿门内輙行私礼朝仪不肃有违条法令合门觉察弹劾甲午行上皇庆夀礼以太上皇帝来年圣夀七十预于立春日诣徳夀宫行庆夀礼大赦是月更定强盗法诏比旧法増一倍定罪併左藏南库封桩库提领左藏封桩库颜度言今相度欲将南上下库及封桩上下四库併为二库以左藏南库左藏封桩库为名将两处钱物乞从朝廷各行就便对兑并不用上下二字不须添置官吏就用各库官吏合干人等从之遂以左藏南上库充左藏封桩库对兑时内㫖取拨南库缗钱色目寖广龚茂良奏朝奏所急者财用数十年来讲究措置靡有遗余而有司乃以窘匮不给为言臣因取其籍披寻本末源流具见积年出入之㮣大抵支费日广所入不足以当所出之数至绍兴十七年所积尽絶每嵗告阙不过二百万缗至二十四年以后阙至三百万缗而干道元年二年阙六百余万缗尔后却有増收鹾钱色目粗可支吾有司失职无以为计专指南库兑贷给遣臣复讲求南库起置之因其间经常赋入葢亦无几而属者支费浩瀚约计仅可备二三年之用若继自今撙节调度可无仓卒不给之患因条具以闻上感悟是嵗江西转运副使李焘上神哲两朝续资治通鑑长编自治平四年三月尽元符三年正月以王揖为都大提㸃坑冶其合差官令揖奏辟寻移司饶州嵗铸以十五万为额丙申淳熈三年春正月戊申朔二月辛已上御便殿阅两浙福建土兵上曰军士皆好身手教阅甫三数月事艺已精熟弓弩手自可比殿司之数因谕辅臣曰向来乌珠南侵陈思恭邀截于平江官军乃用长枪不能及敌乌珠遂以轻舸遁韩世忠江上之战亦然若用弓弩乌珠必成擒矣今次州郡起𤼵禁军土军极整肃兹又及时遣归更加激犒他时调𤼵必易集也三月丙午朔日有食之隂云不见进呈上皇日厯夏四月戊寅进呈四川总领所乞再借四路职田租课十年嵗为钱十二万贯充拣汰人请给上曰昨借诸路职田寻已给还四川自当一体岂可再借龚茂良李彦颕奏圭田所以养亷诚不当借上曰卿等可契勘别拨钱作㨂汰人请给职田自今嵗便与给还龚茂良等奏昨已缴进令侍从台諌两省官荐举监司郡守指挥未审曽经睿览否上曰荐举本欲得人又恐干求请託却长奔竞之风茂良等奏天下事未有无弊虽三代良法久亦不免于弊今陛下既欲精选监司郡守非荐举何由知之上曰若令杂举则须衆论佥允庶几近公况又经中书考察而后除授亦足以见朕于人材博采遴选如此非茍然也乃诏侍从台諌两省官叅照资格不以内外杂举监司郡守嵗各五人中书省置籍三省更加考察取㫖辛巳进呈两浙运判吴渊奏乞将诸路州郡输纳秋苗加耗不得过三分御笔将上龚茂良李彦颕奏近年州县纳苗加耗太重甚者至两石以上方可纳一石上曰如此则民力安得不困吴渊既为漕臣自当觉察若有似此去处可令奏劾重作行遣诸路依此施行是月雨雹叶衡责居郴州以其昨任宰辅不能正身竭诚日惟沈湎于酒徇私背公也初汤邦彦敢为大言虞允文深器之允文出为四川宣抚也辟邦彦以行允文没邦彦还朝为右司諌奉诏充申议使使敌求陵寝地邦彦至燕敌人拒不纳既旬余乃命引见夹道皆控弦露刄之士邦彦大怖不能措一词而出上大怒诏流新州上谕辅臣敌既不受本朝礼物邦彦乃受敌中所赐辞受之际理亦易晓乃不顾名节辱命如此邦彦既一斥不复自是河南之议始息不复遣泛使矣五月丙午龚茂良李彦颕奏农事正是时民间以久不得雨为虑适连夜霶霈极可庆上喜甚曰朕日夕以此为忧早上方宫中焚香拜谢天地更乞终惠成此丰年以寛焦劳之念不知江东淮南何如可令逐路漕臣具得雨日分及布种次第申尚书省戊申进呈权知隆兴府吕企中奏本路钤辖钱卓初到官权借印记愠怒形于公移上问如何龚茂良李彦颕奏祖宗朝分道置帅以任一面之寄事权至重平时分守严则缓急号令得行一路兵官于帅臣自有阶级岂容如此上曰祖宗立法有深意钱卓可降一官癸亥王淮进呈步军司相度牧马去处上曰前日牧马官辞朕戒以爱䕶马当如爱䕶已身饥饱劳佚各随时调节若已身所不能堪者马亦不能堪之但马不能言告诉不得耳龚茂良等奏云陛下留神马政曲尽物情圣言及此其仁葢不可胜用矣诏以张黙为国子监书库官先一日中使传㫖有张黙者乃秀王夫人亲堂姪欲与一添差监当于法不碍否龚茂良奏近制惟宗室戚里及归正人方得添差在法称戚里者谓三后四妃之家至是奏审上曰朕正不欲先自废法可勿行遂同奏乞除正阙书库官诏从之是月以柴瑾为殿中侍御史瑾入对上曰惟卿不求进所以有此除六月乙酉四川制置范成大奏四川酒课折估虚额钱四十七万余缗乞自淳熈三年为始减放诏以湖广总领所上供钱内拨还丙戌进呈敕令所修到寺监长贰杂压在中散大夫之上致仕恩泽外更与遗表䕃补条法上问旧法如何龚茂良等奏旧法已与致仕䕃补即无遗表恩泽上曰名器之滥皆由如此放开莫若只依旧法甲午龚茂良奏近奉诏㫖欲奖用亷退之士有朱熹者操行耿介屡召不起宜蒙録用上问曽为何官李彦颕奏闻曽歴州县官一任后以宻院编修武举博士召皆不起近嵗陛下特与改官见任宫观上曰记得其人屡辞官此亦人所共知今可与除一官于是诏除祕书郎熹以改官之命正以嘉其亷退顾乃冒进擢之宠是左右望而罔市利乃力辞㑹有言虚名之士不可用者以故再辞即命主管沖祐观上谓执政曰有魏掞之今安在龚茂良等奏已物故上曰其人直谏方欲稍加擢用不谓已死朝廷不可无直谅之士近有郑鑑议论亦甚切直观其所言似出于肝胆非矫伪为之者因看郑鑑札子颇思魏掞之鑑时为太学正遂命召试馆职又曰掞之虽死欲少加旌别可赠宣教郎直秘阁秋七月乙巳宣谕湖秀两州积欠最多赵师䕫虽已去官可併将上取㫖龚茂良李彦颕奏陛下之于群臣了无亲踈之间上曰此安可少偏茂良等同奏圣心如天地之公本无分别是月以郑鑑为校书郎上语执政曰郑鑑所试馆职策议论切直甚可取因问今合除何官龚茂良等对曰前此学官召试徃徃止除正字上曰可除校书郎赏其尽言因曰策中所言或是或非大率剀切不易诏奖刘珙珙时知建康府以江东荒歉珙赈济有方也八月庚辰两浙西路提㸃刑狱陈举善进对论仁义功利之辨上曰仁义既行功利自在其中先是诏御史台六察许随事弹奏至是诏近日紏察各扬乃职台纲益振可各特迁两官九月癸亥侍读周必大进读三朝寳训真宗皇帝尝择广南转运使因谓左右曰交广之民去朝廷逺当选操心平允能安逺人者任之自今凡命逺官尤须谨择上曰于所不闻知处尤当留意是月叅政龚茂良李彦颕等谢外日宣示中宫纬衣上云珠玉之属乃就用禁中旧物所费不及五万缗茂良等奏云若不因宣谕无由得知支用如此不多上云朕安肯于此妄有所费上因宣谕近来风俗如何莫大叚奢侈否奏云辇毂之下近似稍侈皆由贵近之家倣效宫禁以故流传民间彼若知圣意崇朴亦必观感而化上云若要革弊当自宫禁始茂良等奏仁宗尝以南海没入大珠赐温成皇后后时为贵妃以充首饰戚里靡然效之京城珠价至数十倍仁宗禁中内宴望见贵妃首饰不复回顾曰满头白纷纷岂无忌讳贵妃皇恐易去之仁宗大喜命剪牡丹遍赐妃嫔不数日间京城珠价顿减上喜云此事诚当始于宫禁茂良奏中宫又以俭徳闻何患不革上曰然初钱良臣以太府少卿为淮东总领龚茂良秉政闻户部嵗拨淮东钱六百九十万缗而本所嵗用六百十五万缗而已因奏遣户部员外郎马大同着作佐郎何万军器少监耿延年分徃昇润鄂三总司㸃磨钱物㑹良臣以嵗用不足请于朝茂良奏令所委官一就驱磨而近习恐赇赂事觉极力捄之茂良不顾十二月万奏总所侵盗大军钱粮累数十万茂良奏下其事于有司次日御批令具析既又改为契勘俄中㫖召良臣赴阙骎骎柄用其后茂良之贬良臣与有力焉延年亦言湖广总所有别库别歴所收已行改正故二人并迁官卒坐茂良党罢云大同独无所举觉翺翔朝路累年然后补外葢三总司苞苴贿赂根株盘结其来已久非但一日也是秋彭州奏奉诏拨上供钱对减本州三县湏课额民间作佛老㑹以报上恩乞以功德䟽随㑹庆节表䟽同进上弗许令守臣谕以国家裕民之意并谕执政曰前日蠲减蜀中折估钱人情懽感已如此若异时兵革偃息数十年来额外横赋尽蠲除之民间喜可知也龚茂良奏陛下躬行节俭视民如伤所不获已者养兵之费势未能去尔上曰自渡江后所増税赋比旧如何茂良奏如茶盐搉酤皆数陪元额其最可念者折帛月桩等钱为江浙数路之害陛下念念不忘若一旦恢复旧疆则轻徭薄赋且有日矣上曰然台婺等州水冬十月甲戌初上以雨过多恐妨收刈御笔欲行下诸路决遣狱囚于是拟进指挥上曰朕以久隂祈求未应独未曽决狱昨日欲批出方下笔而风急起云隂顷刻吹散至晚已开晴一念之诚随即感应龚茂良等奏天人之际其应如响陛下此心与天通宜其报应之速如此翌日付下张抡奏札乞宣付史馆上曰朕初不欲言偶宣谕及此如此则是朕自矜也可寝其奏己夘龚茂良李彦颕奏昨日王淮赵雄为臣等言玉音尝及中宫辞受合得恩数并及平居常服澣濯之衣等宣谕臣等切谓中宫天资恭俭诚为盛徳且有以见陛下齐家之効上曰家道如此深以为喜本朝文物家法逺过汉唐独用兵差为不及茂良等奏国家自艺祖开基首以文徳化天下列圣相承深仁厚泽有以固结天下之心葢治体似成周虽似失之弱然国祚绵逺亦由于此汉唐之乱或以母后专制或以权臣擅命或以诸侯强大藩镇跋扈本朝皆无此等可以见祖宗家法足以维持万世上曰然大抵治体不可有所偏正如四时春生秋杀乃可以成嵗功若一于肃杀则物有受其害者亦犹治天下者文武并用则为长久之术不可专于一也乙酉进呈禁止奢侈指挥上曰今日习为奢侈者在民间絶少多是戚里中官之家指挥内须添入有官者违犯取旨重作施行进呈太史局官制上曰古者日官居卿以底日今太史局官制太轻且如医官有大夫数阶太史独无之可创大夫阶如医官保安和安之类庶几稍重其事医官昨来多有转行遥郡者既名伎术官却𢃄遥郡轻重不伦自后宜罢之诏今后监司被受三省六曹委送民讼事件并仰躬亲依公予决疾速回报若事干人衆或涉逺路须合委官定夺亦仰立限催促仍令所属曹部置籍稽考如有违戾注滞申尚书省将所委监司取旨施行庚寅御笔曰鬻爵非古制也夫理财有道均节出入足矣安用轻官爵以益货财朕甚不取自今除歉嵗民愿入粟赈饥有裕于衆聴取旨补官其余一切住罢丁酉进呈漕臣吴渊具到秀州十年收支钱数多寡不同上曰此系累政守臣任内事不欲深究可令吕正已今后痛加撙节大抵州郡用度不节必至掊敛惟先能节用即年例违法妄取之数可以蠲减少寛民力龚茂良李彦颕奏圣训及此天下之幸也庚子上曰出令不可不审书云屡省乃成钦哉事至于屡省何患不成凡天下事朕与卿等立谈之间岂能周尽事情须是再三详熟思虑方为尽善前此正縁不审故出令多反汗无以取信于天下比来甚悮此龚茂良李彦颕奏臣等生长闾阎更歴州县见闻不为不多然犹思虑有所不及陛下深居九重处事无不曲当非圣智絶人不能及此上曰亦赖卿等佐佑自今当勉之十一月戊申权四川制置使范成大奏陛下俯念四蜀酒课虚额之弊乃六月十二日诏书各与次第蠲减嵗蠲上供缗钱四十七万为蜀民代补赡军折估之数令下之日百万生灵鼓舞驩唿如脱沟壑寰区四路州县节次申到自今年七月十五日以后各于寺观启建感恩祝圣道场臣谨按庆歴六年三司使王拱辰建议搉河北沧滨两州盐仁宗皇帝曰使人顿食贵盐岂朕意哉下诏弗许河朔父老相率拜迎于澶州为佛老㑹报上恩今举四属之广民心爱戴不谋同辞宜与河朔故事俱传不朽伏望宣付史馆诏从之癸丑郊是日进呈建康都统制郭刚奏本司车船战损已补填依海船様造多桨飞江船上曰车船古之朦冲辛巳用以取胜岂用改造可令郭刚具析并约束㳂流诸军遇有损坏随即修葺不得擅有更易其多桨船止许逐军自行剏造并不得充新管车船数御笔诏三省枢宻院诸州军守臣惟才是用今后不拘逺近州军并聴于文武臣内选差十二月乙酉龚茂良等奏昨者恭覩中宫奏札检照皇后亲属恩泽裁减外尚余一十八人欲望圣慈更赐裁减奉旨更裁减八人臣等仰惟绍兴三年指挥皇后受册亲属与恩泽三十名十三年与二十五人近制减作十八人比旧例几镌其半皇后犹且谦沖退託力具辞免陛下遂赐俞允今以中宫之贵而犹务节约则为臣下者当如何欲望陛下明诏有司申严法禁凡侥倖冒滥者必务革去又诏侍从近臣各思所以清入仕之源诏从之是月以袁枢所编通鑑纪事赐东宫令与陆贽奏议熟读曰治道尽于此矣禁监司交遗及因行部輙受诸郡折送计所受悉以赃论是冬赐蕲州黄梅县方甫旌表门闾以三世同居孝行显着本路漕臣以其事来上也减徽州税绢额是嵗诏今后法应得谥及特命谥者并先经有司议定申中书门下省具奏取旨依旧制更不命词止备坐所议给敕吏部牒本家照㑹罢鬻官田诏知兴元府右军统制兼知阶州田世雄前军统制兼知鳯州傅钧各与转一官任满日并与再任从制置司请也安南李天祚死子龙嗣丁酉淳熈四年春正月庚申枢宻院进呈马帅吴拱按正将马彦恭輙役人船船载马草已降充副将上曰吴拱初到所按劾须与行遣王淮等奏其事虽轻然违主帅约束岂为无罪上曰只依所申降充副将丙寅进呈绍兴十四年幸学诏上曰今所降诏大意欲以崇尚风化劝厉诸生使知所趍向朕得诏中两语当为君子之儒毋慕人爵之得龚茂良等奏当以圣语谕学士令载之诏书上曰可是月行淳熈歴祕书省申昨为纪元统元干道三歴交食不宻得旨令太史局别造新歴已行进呈今来测验新歴稍宻上曰自古以来歴未有不差者况近世此学不传士大夫无习之者访求草泽又难得其人新歴比旧所谓彼善于此不须别命名只以淳熈为名户部侍郎韩彦古言今国家大政如两税之入民间合输一石不止两石纳一疋不止两疋自正数之外大率増倍然则是欺而取之也谓宜取州县大都所入稍倣唐制分为三等视其用度多寡而为之制自上供为始上供所余则均之留州留州所余则均之送使送使所余则派分逓减悉蠲于民朝廷不利其嬴焉然则自朝廷至于郡县取于民者皆有成数不可得而容私于其间然后整齐天下之帐目外而责在转运使内而责在户部量入以为出嵗考能否而为之殿最州县不得多取于民朝廷亦不多取于州县上下相恤有无相通无废事无伤财贡籍之成太平之基立矣奉御笔韩彦古所陈周知民隠可择一才力通敏者先次施行一郡俟已就绪当颁降诸路倣而行之寻诏令吏部郎官薛元鼎前去秀州依此将钱绢米斛等数具帐闻奏其后元鼎奏驱磨本州财赋惟凭赤歴难以稽考望委户部行下本州将州县应干仓库场务每处止置都歴一道应有收到钱物并条具上供州用实数各立项目抄转仍从户部每嵗委转运司差官遇半年一次索歴检照如有虚支妄用许本司按劾取旨其他州郡亦乞依此施行从之雨雹二月臣寮奏祖宗朝幸学皆命儒臣讲经上曰易诗书累朝皆曽讲如礼记中庸篇凡为天下国家有九经一叚最闗治道前来却不曽讲茂良等奏此于治道包括无遗陛下圣学髙明深得其要太宗正丞刘溥奏近年诸郡违法预催夏税民间苦之龚茂良李彦颕奏徃年諌官曽论此事方施行间户部长贰执奏不行至去年春言者又及此版曹复申前说拘回録黄其说谓递年四月五月合到行在折帛钱共六十一万贯指拟支遣若不预催恐至期阙误上曰既是违法病民朝廷须别作措置安可置而不问茂良等次日同奏户部每年八月于南库借六十万缗应副支遣次年正月至三月拨还今若移此六十应副支遣次年正月至三月拨还今若移此六十万缗于四月五月支借则户部自无阙用可以禁止预催之弊上喜曰如此措置不过移后就前却得民力少寛于公私俱便于是诏令诸路转运司行下所部州县今后须管依条限催理如有违戾去处仰监司觉察按劾甲申臣僚言今日之郡守为民害者掊克惨酷是也赋税有定制而掊克之吏专意聚敛下车之初未问民事先请属邑知县均认财赋且多为之数督责峻急国家法令之设所以与天下公共者也而惨酷之吏非理用刑者或残人之肢体或坏人之手足或因其㣲罪而陨其性命或罹非辜而破其家业乞明诏守臣丁宁戒饬其取民有定制毋得掊克以竭民之力犯法者自有常刑毋得惨酷以残民之生从之乙酉幸太学释菜于先圣命国子祭酒林光朝讲经赐光朝三品服幸武学着作郎𫝊伯寿寻上言武臣之庙所从祀者出于唐开元间一时铨次失于太杂太祖皇帝尝见白起之像恶其诈杀已降以杖画而去之神武不杀之仁垂训深矣太上绍兴间亦以议者之请黜韩信而陞赵充国黜李勣而陞李晟去取之间皆所以示臣子之大节也然王翦佐秦狙诈之兵葢无异白起而彭越之臣节不终亦同韩信至于王僧辨虽能平侯景然反连和于齐吴明彻虽能因北齐之乱以取淮南然败于吕梁为周所俘不能死节韦孝寛拒尉迟之义兵杨素开隋室之祸败慕容恪长孙嵩慕容绍宗宇文宪王勐斛律光于谨或本生夷狄之裔或屈节僭伪之邦纵其有功岂足多録若夫尹吉甫之伐玁狁召虎之平淮夷皆为有周中兴之名将陈汤之斩单于傅介子之刺楼兰冯奉世之平莎车班超之定西域皆为有汉之隽功在晋则谢安宴衎以靖胡冦祖逖击楫誓清中原在唐则王忠嗣之抚衆守边张廵之百战死敌忠义谋畧卓然冠于一时而垂于后代阙而不録似有所遗臣窃谓宜併诏有司讨论歴代诸将为之去取然后与本朝名将绘于殿庑皆晓然知朝廷激义勇而尚忠烈且知夫贬夷狄之类者所以尊中国黜不终之节者所以正君臣去嗜杀之暴者所以尚仁义其为劝沮者大矣起居郎钱良臣亦请收建隆建炎以来功烈显着者叅陪庙祀幸祕书省赐省官燕上赋七言律诗坐者皆属和丁亥龚茂良等奏近日雨𤾉顺序物情熈熈米价甚平可以少寛圣念上曰朕终岁忧念百姓自初布种以至收成其间少有旱涝未尝不惕然念之每嵗常到十月以后农事一切了毕方始放心己丑进呈知临安府赵潘老具到两学修造图本西北隅建阁安顿太上皇帝御书石经上云碑石可置之阁下其上奉安墨本以光尧御书石经之阁为名朕当亲写茂良等同奏自古帝王未有亲书诸经及传至数千万言者不惟宸章奎画照耀万世其所以崇儒重道可谓至矣上曰太上于字画葢出天纵朕尝谓钟繇字最工犹𢃄𨽻体如太上宸翰冠絶古今茂良等奏诚如圣训进呈国子祭酒林光朝札子今月十五日恭遇车驾临幸太学御崇化堂赐诸生诏书宜刻之琬琰以风动四方上可其奏宣谕云前日讲义甚好如训释凡为天下国家有九经所以行之者一也一乃中庸此说深得圣人之旨葢先儒未及壬辰太常少卿颜度言借田合得千畆自绍兴十五年给到五百七十余畆以备亲耕续因玉津园等处占拨目即秪二百余畆今又踏逐御路将来或举行典礼委是窄狭上曰御路止是时暂经由可将见管步畆专充借田他司不得侵占其后借田令赵监言御路系在二百一十畆之内乞依旧令人户管佃租种拘收花利应办嵗中祠祭礼料从之癸巳进呈知福州陈俊卿乞宫观上曰前宰执治郡旧来徃徃不以职事为念如俊卿在福州刘珙在建康于职事间极留意治状着闻未可换易可令学士院降诏不允是月进呈徽宗实録及仁宗今上玉牒四川总领所乞降度牒二千五百道措置备边龚茂良奏四川逐料降换亡僧度牒自干道四年至淳熈元年降过一万一千道不惟走失丁口为异时患官卖不行必至抑配与折估之害名异实同乞不须更降度牒重失丁口是嵗八月又给二千道时多以度牒赐诸总所贴助经费后不尽録三月丙午进呈范成大奏闗外麦熟倍于常年縁去岁朝廷免和籴一年民力稍纾得以从事于耕作故其效如此上曰免和籴一年民间便已如此乃知民力不可以重困也王淮奏去嵗止免闗外今从李繁之请尽免蜀中和籴一年为惠尤广辛酉进呈楚州捕贼推赏内随从捕获人欲支钱三十贯上曰与五十贯如何王淮等奏凡支折资钱每一资折三十贯今随从获未该一资若支五十贯恐太多上曰是王淮等奏与五十贯亦不足惜但懽喜者不过被赏数厚而不平者千万人也上曰此论甚善亦如朝廷与人官爵尽归至公人谁敢怨若循私轻与得者固喜而怨者必多惟至公可以无怨朕与卿等交修当谨守此法宻院事少三省事多卿等见三省宜以此意宣谕戊辰进呈户部岁用经常及用度之数龚茂良奏其间有合节省者欲倣寳元庆歴故事命台諌司户部详定上曰今日用度多费于养兵如禁中大叚节省外庭浮费絶少朕尝览户部所具支费三二十项内不过一二项可议裁节然不过数千缗若令台諌论议又却难处如果有合节省件目卿等可自奏陈先是諌官萧燧论节浮费诏户部条具至是进呈是月以史浩为醴泉观使兼侍读幸玉津园宴射是春合门舍人应材言台諌之官在于言天下之大利害不在于捃摭细故区区止于言人之短长也大奸大恶固不可不为天下国家诛锄之若大有用之才岂可以细故而轻坏之茍一䧟讥议遂为废人急缓之际欲人为用无复有矣程颢为御史神宗召对颢曰使臣拾遗补阙禆赞朝廷则可使臣掇臣下短长以沽直名则不能神宗叹赏以为得御史体刘安世作台諌官尝言祖宗之时于人才长养成就之甚勤也故其在台諌未尝以细故而轻坏人材乞降睿旨刻之御史台諌院永为台諌官之戒上深然之睿夏四月壬午进呈湖广总领刘邦翰等审验到鄂州水军统领谢贵虽是年及委无残疾气血未衰若蒙依旧存留在军尚堪使令王淮等奏谢贵出戍长沙守臣王佐谓有目疾职事不举主帅李川申其人无疾患得旨委刘邦翰审验得尚堪使令上曰谢贵依旧存留在军管干职事五月癸夘进呈利州提刑权金州史俣奏金州都统司例私贩茶盐月科与军人每名三斤髙立价直于请粮处尅除上曰蜀中军人贫甚岂宜更有尅剥可令李思齐契勘起置月日因依申枢宻院王淮等奏欲併约束诸军上曰俟李思齐奏来却与约束己酉宗正少卿程叔达进对言臣昨䝉玉音许赐宣示敬天图愿得稽首拜观上顾左右取图图至叔达整衿肃容进观上亦相与诵读每至前代王者或不能敬畏修省则曰此图美恶并着亦欲以之儆戒又至无逸篇则曰无逸一篇言人君所以享国久长皆由严恭畏敬所致尤当以为法叔达因言陛下于敬天之事既知所以为戒又知所以为法宜乎圣徳日新天之相之有隆而罔替也甲子进呈盱眙军报淮北岸多有蝗虫此间却仍嵗丰稔修徳与不徳之验昭着如此上曰今夏蚕麦甚熟丝价米价极贱此甚可喜上又曰近世士大夫多耻言农事农事乃国之根本士大夫好为髙论而不务实却耻言之王淮等奏士大夫好髙岂能过孟子孟子之论必曰五畆之宅植之以桑百畆之田勿夺其时所见诸侯未尝离此数语上曰今士大夫㣲有西晋风作王衍阿堵等语岂知周礼言理财易言理财周公孔子未尝不以理财为务淮等奏曩时虚名之俗诚是太胜自陛下行总覈名实之政身化臣下顷年以来士风为之一变此圣主责实之效上曰然近年亦稍变然犹未尽且不独此耳士大夫讳言恢复不知其家有田百畆内五六十畆为人所强占亦投牒理索否士大夫于家事则人人甚理㑹得至于国事则讳言之卿等见士大夫可与道朕此语淮等敢不揄扬尧言丁夘宻院进呈殿步司今来分㨂汰官兵三百八十余人宣命札子及旧付身合十余道已于昨日令承旨司尽数当官给𤼵上曰旧付身如何王淮奏昨取旧付身批凿离军因依令仍给还上曰顷嵗逃亡事故有家属者将付身批凿革弊甚多前此冒名承代者不胜衆今用批凿之法已十年所革冒滥不知其几矣是月福州建剑水命赈之谢廓然赐出身除殿中侍御史廓然之命自中出中书舍人林光朝不肯书黄光朝寻改权工部侍郎力求去除知婺州龚茂良罢相出知建康府以谢廓然论列而茂良亦自引疾乞罢故也诏自今三省枢宻院进呈文字所得之旨朝退即具奏审再承画降方可施行自是每奏目复用黄纸贴云得旨云云朝退封入或有改易遂为故事时言者指龚茂良矫传敕旨㫁遣曽觌之直省官故也六月辛未王淮等奏比来积雨陛下恐妨农稼初二日禁屠宰却常膳不御斋心祈祷圣徳动天连日开霁天人相与之理于此可占虽然陛下寅畏奉天固非一日一念虑之间应答如响夫岂偶然者上曰所谓丘之祷久矣己夘殿侍谢廓然言陛下临御以来动鉴家法而治效犹未进岂朋比之习容有未革望敕臣下合谋辅治毋党同以伐异毋阿比以害公使忠良蹇谔之士尽言而不疑好险倾巧之徒知退而有惧如此则治效可驯致矣从之壬辰进呈礼部太常寺看详到太武学神像合依五礼新仪制度用金装饰上曰禁销金指挥甚严令用漆金可也宜依礼部太常寺看详事理施行是夏东宫官请皇太子近因读范祖禹唐鑑见其学问醇正议论精确欲遇讲日添读此书从之秋七月庚子右正言葛邲乞令二广帅臣监司将见任郡守每嵗精加考察守倅见阙去处元系堂除或部阙亦乞早赐差注或人所不愿就令广南诸司公共辟差一次其已差未到者催促之任上曰郡守不得其人则千里被害可令二广帅臣监司限两月体访所部守臣臧否以闻壬寅诏六院官依旧制不入杂压已降指挥更不施行林虙封赠改正丙午进呈昨得旨合门舍人黄夷行可与郡臣退而考之则资歴尚浅在外止数月到合门才二年陛下用人虽不当问资歴然近方立合门舍人格目上曰若不用资则他人皆有词须得用资歴也合门舍人㡬年当得郡赵雄奏近降指挥须闗陞后更歴二年补外者与郡则有出身人六年无出身人八年方可令夷行才歴二年半上曰夷行又是合门祗候非舍人自难为行不若且待己酉诏文宣王从祀去王雱画像武成王庙升李晟于堂上降李勣于李晟位次仍以曹彬从祀辛亥进呈内批添差浙西凖备将王守忠任满日特与再任赵雄奏守忠系潜邸祗应即非随龙依指挥不应添差上曰如此则难为雄奏圣意欲与之特令依随龙人例可也上曰既碍指挥不若且已雄奏圣徳诚不可及潜邸旧恩不肯假以一添差臣下何敢用私意也上曰不如此则法不行甲寅进呈郭刚申权统领陈镗乞落权字赵雄奏在外诸军统领却无宻院审察法须从统领㨂选则统制何忧不得人上曰如此则尤好雄奏昨见王友直说须从训练官处不轻授则凖备将至统制官方是一一得人臣答之云惟将帅体国者乃肯如此使人人似殿帅之言则军中何患无人上曰此方是澄其源然非体国者不能也乙夘进呈吏部申内侍李裕文合转归吏部上曰昨与在京宫观元不曽降转归吏部指挥赵雄奏从来内侍寄资官罢内侍差遣须转归吏部上然之戊午进呈毕赵雄奏蜀中五月得雨遐迩皆足今嵗又有大有年之望上曰如此则甚好江浙间已大熟昨闻蜀中未得雨今已报得雨耶雄奏丰年须溥遍乃佳今吴蜀皆稔此诚可庆上曰世以鳯凰芝草甘露醴泉为佳瑞是皆虚文不若使年谷屡丰公私给足此真瑞也丙寅礼部状少保史浩奏恭覩邸报臣僚论科场之弊得旨申严行之臣守福州尝为规画数十事宿弊既去场屋整齐试者二万人无一諠譁臣当时措置晓示编类成书似与今来指挥符合谨以上进礼部国子监看详乞下临安府雕板印造成册遍诸州诏从之尚书省言信州常平义仓米兀申帐状管九万三千余石今以提举司申有六万八千余石及至盘量止得一万二千九百余石其余皆是虚数提举官李庚到任己及二年并不检察是致阙米有误赈济知州赵师严通判李桐系干道三年在任之人所申帐状隠庇虚妄诏李庚特降两官放罢赵师严李桐各降两官不得与堂除是月吏部郎阎苍舒言马政之弊不可悉数今欲大去其弊独有贵茶葢夷人不可一日无茶以生祖宗时一䭾茶易一上驷陜西诸州嵗市马二万匹故于名山嵗运二万䭾今陜西未归版图西和一郡嵗市马三千匹尔而併用陜西诸郡二万䭾之茶其价已十倍又不足而以银绢䌷及纸币附益之其茶既多则夷人遂贱茶而贵银绢䌷而茶司之权遂行于他司今宕昌四尺四寸下驷一匹其价率用十䭾茶若其上驷则非银绢不可得祖宗时禁边地卖茶极严自张松大弛永康茶之禁因此诸蕃尽食永康细茶而岩昌之茶贱如泥土且茶愈贱则得马愈少犹未足道而因此利源遂令洮岷叠岩之土蕃深至吾腹心内郡此路一开其忧无穷今后欲必支精好茶而渐损其数又严入蕃茶之禁则马政渐举而边境亦渐安矣诏令朱佺严行禁止立待补太学试法每正解一名取待补五名窜龚茂良先是茂良退朝开府曽觌当道不避茂良奏白上前曰臣固不足道所惜者朝廷大体上遣中使谕觌诣政府谢茂良取其直省官挞之御笔宣问施行太遽㑹柴瑾论奏不行得旨补外或指瑾为茂良同年未几谢廓然除殿中侍御史中书舍人林光朝缴还词头忤上旨改除工部侍郎光朝乃茂良同里茂良求去益力六月内批除职与郡令内殿奏事手䟽六事论恢复之具曰天意曰人事曰财赋曰将帅而所以用之者曰谋曰时既退臣僚论茂良擅权植党上亲洒宸翰谕以体貎大臣之意章再上落职罢臣僚复论茂良四罪言茂良行丞相事首尾三年臣僚奏对有及备边利害必遭讥骂陛辞之日方有所论凡数百言此可诛一也陛下孝诚笃至率群臣同上万年之觞与册正中宫驾幸二学亦皆㫁自圣心举行巨典茂良乃自谓皆出其建明诞慢如此可诛二也以己所言驾为天语以陛下圣训掠为已恩其可诛三也其荐察官则私以妻党林虙为首拟除后省则特以乡人林光朝为首其可诛四也寻责宁逺节副英州安置明年卒于贬所八月辛未诏今后职事釐务官并见阙方许差除其干道九年十二月五日已降指挥更不施行壬申进呈前来教閲民兵两淮荆襄总费为缗钱三十六万有竒米三万石有竒上曰此谓逐路追集教阅耶谓遂州教阅耶赵雄奏两淮各就漕司逐路教阅江陵襄阳荆门各就逐州上曰如此则可与降指归候农隙日令守臣教阅一月枢宻院奏已降指挥令诸州军有御前屯驻或分屯军马去处将见教阅禁军差官部辖附大军一就教阅所有不系驻札并分屯军马州军其禁军自合逐州教阅切虑因而废弛理宜申饬诏今诸路帅司行下所部州军守臣严行责委兵官将见管禁军精加教阅不测差官前去迫试如有武艺退惰具当职官姓名按劾施行癸未进呈程大昌奏士輵陈乞恩数乞依执政转减半上曰士輵自言保转少传可依转㕔条格给之又宣谕旧法迁官却依初除试为大滥大昌所陈自有见行条法无可议者李彦颕奏大昌言宰执转㕔失于审勘便同除授全给减年合行釐正上曰可令有司遵守见行条法甲申进呈大理寺狱案上曰宋资成盗用过七千余缗虽士大夫犹不可恕况小使臣乎可依拟定特旨施行乃刺配籍没其家资进呈镇江府副都统制岳建夀申权统制杜俊乞落权字给降宣命都堂审察杜俊筋力精神衰乏乃诏特与罢从军岳建夀具折申上曰身为主帅既是统制官非才自合审验申明今乃因循津𤼵岂得无罪可降一官九月丁酉朔日有食之己酉御经筵侍读史浩读三朝寳训真宗谓近臣曰诸路提㸃刑狱官昨已令察官吏踰违不理而亷干之士未令称举四海闻之谓朝廷惟求人过又虑不识治体之人因而生事当降诏若有能吏聴其奏荐浩曰本朝祖宗忠厚如此上曰本朝仁厚可比于周又读秘书丞邓余庆坐祠祭不至私罪当劾所荐之主上曰连坐举官诚亦不易如此公坐犹尚可矜其有本不谙知勉狥请託及乎败累何以逃责王旦曰荐才诚难亦有中道改节者上曰然㧞十得五纵使狥私朝廷由此得人亦不少矣旦曰求人之际但信其言而用之有所旷败亦以所言而坐之浩曰圣人之言逺如天贤人之言近如地观真宗与王旦之言可以见圣贤之逺近也王旦为相欲坐缪举者之罪此贤人之言也真宗以为㧞十得五纵使狥私然朝廷由此得人亦不少矣此圣人之言也其言包含广大岂不如天之逺耶上曰孟子之言最为辩其视孔子之言则气象大不相侔葢孔子之言约而尽且如庄列之言自不如老子之约此乃圣贤之分也是月阅蹴毬于选徳殿绍兴府水冬十月戊辰执政进呈金州副都统制李思齐申请军官择有才畧智勇人不次陞擢上曰专用年限资歴则才者无以自见若许躐次陞差则兵官得人矣诏许躐等陞差发付枢宻院审察取旨给付身丙子诏隂雨多日大理寺临安府并属县及两浙西路诸州县见禁罪人在内委台官在外委提刑即时躬身前去检察决遣如路逺去处分委通判杖罪已下并干系等人日下并行踈放仍将已㫁放过名件逐一开具闻奏己夘执政进呈江州置驻札军因依赵雄奏昨凖宣谕卖度牒非佳事今湖广总领所嵗有给降度牒定数不知绍兴年间不曽给降亦自足用岂绍兴三十年创置以万人为额之前度牒初未行也上曰待以示三省朕甚不欲给降度牒当渐革之庚辰诏幸滩上抽摘诸军人马按教宰职管军知合御𢃄环卫官自祥曦殿戎服起居从驾余免十一月己亥枢宻院进呈金州管内安抚司申本州管保胜军二千三百余人见阙衣甲千八百余副上曰衣甲亦不可不理㑹旧来主帅见说尽令义士赤肉当敌此何理也赵雄奏陛下兴言及此义士何得不以死报近利路安抚司乞再置作院专一打造义士衣甲今欲行下逐旋均拨应副并旧宣抚司亦未有衣甲已令周嗣武㸃检俟申到定数亦当分给义士也庚子枢宻院进呈内外诸军申缴逃亡事故付身上曰近来军中之弊不知革去多少只如逃亡事故付身有家累者批凿无家累者焚毁数年之间免冒滥者多矣赵雄奏且如军中陞差与㨂汰离军之人令赴宻院审察皆有去取此事亦竒上曰行之稍久主帅自不敢用私喜怒有所陞黜也甲辰枢宻院进呈魏王奏武徳郎郑亘古乞改添差明州都监赵雄奏亘古无添差恩例若欲从之须降特旨上曰既无添差恩例自是难行雄奏如此则令具正阙奏辟上曰甚好雄奏一使臣差遣小不应格虽魏王奏请陛下亦不从群臣谁敢不遵守格法也丙午枢宻院进呈李川申近旨不许管军官接见宾客川自凖圣训不敢妄见一人遂敛衆怨动生谤议赵雄奏欲申严指挥行下上曰李川能如此遵守诚不易得可与再行约束仍奖谕李川将帅能如此执守甚副朕意宗监坚此意勿䘏衆怨谤议虽起不足虑也丁未乃诏江上并四川诸军遵依已降指挥如有违戾重作施行干求乞贷若借舟船人马之类并以赃论戊申枢宻院进呈郭钧申乞将右军统制田世雄改充中军统制縁止系改移即非剏行陞差乞免赴枢宻院审察上曰初除统制时曽经审察乎赵雄奏旧来止是宣抚司陞差未经审察上曰审察之法岂可輙废若以为正当防秋可令至来年中春津𤼵赴枢宻院审察给降付身十二月甲戌臣僚言农田之有务假始于中春之初终于季秋之晦法所明载州县不知守法农夫当耕耘之时而罹追逮之扰此其害农一也公事之追邻保止及近邻足矣今每遇乡村一事追唿干连多至数十人动经旬月吏不得其所欲则未肯释放此其害农二也丁夫工伎止宜先及游手古者所谓夫家之征是也今则凡有科差州下之县县下之里胥里胥所能令者农夫而已修桥道造馆舍则驱农为之工役达官经由监司廵歴则驱农为之丁夫此其害农三也有田者不耕而耕者无田农夫之所以甘心焉者犹曰赋敛不及也其如富民之无赖者不肯输纳有司均其数于租户胥吏喜于舍强就弱又从而攘肌及骨此其害农四也廵尉捕盗胥吏催科所至村疃鸡犬为空农夫坐视而不敢较此其害农五也诏令州县长吏常切加意毋致有妨农务乙亥大阅殿步两司诸军于茅滩皇帝登台殿帅王友直步帅田世卿奏人马成列举黄旗诸军统制已下唿拜者廼奏𤼵严举白旗声四鼓变方阵次变四头八尾阵为御敌之形次变大方阵次举黄旗声五鼓变圆阵次举皂旗声一鼓变曲阵次举青旗声三鼓变直阵次举绯旗声二鼓变锐阵管军奏五阵教毕放教是日天气晴爽无纎云器甲精明光耀原野士气锐天颜甚悦上宣谕友直等曰器甲鲜明纪律严整皆卿等留心军政深可嘉尚犒赐将士有差戊寅前浙东提举何偁言本路措置水利创建河浦塘埭斗门二十处増修开濬浅浃碶间溪浦河堰沸潭湖埂六十三处计灌溉民田二十四万九千二百六十六畆诏浙东提举姚宗之覈实开具闻奏是嵗知遂宁府杜莘老举布衣雍山行义召不至赐出身添差本府教授寻乞致仕干道初定节度使至正任刺史除上将军横行遥郡除大将军正使除将军副使除中郎将使臣以下除左右郎将正任谓承宣使至刺史也遥郡谓以阶官领刺史至承宣使也正使谓武翼大夫以上也副使谓武翼郎以上也使臣以下谓训武郎以下也至是年诏今后环卫官节度使除左右金吾卫上将军左右卫上将军承宣使观察使为诸卫上将军防御使至刺史通侍大夫至右武大夫为诸卫大将军武功大夫至武翼大夫为诸卫将军正侍郎至右武郎武功郎至武翼郎为中郎将宣赞舍人敦武郎以下为左右郎将差度支郎周嗣武㸃磨四川总所嗣武寻奏蜀为今日根本之地自屯兵蜀口五十年间竭全蜀之力仅足以供给军费目今歴尾虽管钱引八百万道乞存留在蜀以备非常急阙之需从之四川制置使胡元质奏云为蜀民之病者惟茶盐酒三事为最酒课之弊近已损减蜀茶祖宗时并许通商熈宁以后始从官榷当时课息嵗不过四十万建炎军兴改法卖引比之熈宁已増五倍绍兴十七年主管茶事官増立重额逮至二十五年台諌论列始蒙蠲减当时郑霭为都大提举奉行不䖍略减都额而实不与民间尽蠲前官所増逐户纳数又越二十余年其间有产去额存者有实无茶园止因卖零茶官司抑令承额而不得脱者似此之类不一逐嵗多是预俵茶引于合同官场逐月督取张松为都大提举日又计兴洋诸场一嵗茶额直将茶引俵与园户不问茶园盛衰不计茶货有无止计所俵引数按月追取息钱以致茶园百姓愈更穷困欲行下茶马司将无茶之家并行倚阁茶少额多之家即与减额得旨令元质与茶马司及总领司措置元质又云盐之为害尤甚于酒蜀盐取之于井山谷之民相地凿井深至六七十丈幸而果得咸泉然后募工以石甃砌以牛革为囊数十人牵大绳以汲取之自子至午则泉脉渐竭乃缒人于绳令下以手汲取投之于囊然后引绳而上得水入灶以柴茅煎煑乃得成盐又有小井谓之卓筒大不过数寸深亦数十丈以竹筒设机抽泉尽日之力所得无几又有凿地不得咸泉或得泉而水味淡薄煎数斛之泉不能得斤两之盐其间或有开凿既久井老泉枯旧额犹在无由蠲减或有大井损坏无力修葺数十年间空抱重课或井筒剥落土石堙塞弥旬累月计不得取或夏冬涨潦淡水入井不可烧煎或贫乏无力柴茅不继虚失泉利或假贷资财以为盐本费多利少官课未偿私债已重如此之类不可胜计臣欲择能吏前徃逐州考覈盐井的实盈亏之数先与推排等第随其盈亏多寡而増损之必使上不至于重亏国计下实可以少纾民力方可施行诏令元质与李蘩同共相度措置条具闻奏元质续奏盐井重额沈痼百姓垂五六十年矣号唿吁天而天不闻陛下亟出所储畧无爱啬俾不踰时出穷民于水火之中诚若有所不及臣亲闻歌颂之声目覩和平之象实千载希阔难逢之嘉㑹乞宣付史馆从之元质又言简州最为盐额重大近蒙蠲减折估钱五万四千余缗但官司一时逐井除减使实惠未及下户富厚之家动煎数十井有每嵗减七千缗者下等之家不过一二十井货则无人承当额徒虚欠官司督责不免望委制置司再将向来已减之数重行均减其上户至多者每嵗不得减过二千贯其余类推均及下户宋史全文卷二十六上卷二十六下钦定四库全书宋史全文卷二十六下宋孝宗六戊戌淳熈五年春二月戊辰臣僚言郡县之政最害民者莫甚于预借葢一年税赋支遣不足而又预借于明年是名曰借而终无还期前官既借后官必不肯承望严戒州县如有违戾监司常切觉察从之己巳臣僚言丁税二弊一丁之税人输绢七尺此唐租庸调之所自出也二十嵗以上则输六十则止残疾者以病丁而免二十以下者以㓜丁而免此祖宗之法也比年乡司为奸託以三年一推排方始除附乃使久年系籍与疾病之丁无时销落前添之丁隐而不籍皆私紏而窃取之致令实纳之人无几而官司所入大有侵弊此除附之弊也若其输纳则六丁之税方凑成绢一疋官司纽于久例利其重价及头子勘合市例縻费之属必欲单名独钞其已纳者又不即与销簿重叠追唿此输纳之弊也今欲县委丞置丁税一司遇嵗终许民庶之家长或次丁立罪赏自陈其家实管丁若干老病少壮悉开列于状将旧簿照年实及六十与病废者悉除之壮而及令者重行收附如隐年者许人告首每嵗纳足即与销簿给钞许钱绢从便送纳从之是月雨土三月辛酉四川制置胡元质言蜀折科之额视东南为最重如夏秋税绢以田畆所定税钱为率凡税钱仅及三百则科绢一匹不及三百者谓之畸零其所输纳乃理估钱则凖时直当承平时每缣不过二贯兵兴以来每缣乃至十贯是一缣而取三倍也陛下轸念逺民重困每缣裁定作七贯五百蜀民驩唿鼓舞然独成郡自淳熈五年为额减放讫其它州县尚有应昨来指挥去处乞行下约束诏四川总领所同逐路转运司取见诸州军未尽数减放因依更相度与裁减若以嵗计却有妨阙仰公共措置将诸州财赋通融相补开具以闻是月以史浩为右丞相亲试举人赐姚颕以下及第出身有差先是侍御史谢廓然言近来掌文衡者主王氏之说则专尚穿凿主程氏之说则务为虚诞夫虚诞之说行则日入于险怪穿凿之说兴则日趋于破碎今省闱引试乞诏有司公心考校毋得狥私专尚程王之末习从之是春诏㑹子以一千万缗为一界寻又诏如川钱引例两界相沓行夏四月辛未知绍兴府张津奏本府支用剩钱四十万贯起𤼵应副御前激赏支用诏令绍兴府将张津所献钱为人户代纳今年和买身丁之半仍令本府印给文榜遍下诸县乡村晓谕通知如人户今年已多纳折帛钱与理充来年应输之数即不得因而重叠催扰如稍有违戾许人户径诣尚书省陈诉丁亥诏令今后差给事中一员立一司专一看详天下言利病奏状札子及经朝廷陈乞敷奏者如有利国便民事虽其言可採并先参订祖宗法委无违戾方许上籍一供省览一留三省以备举行如渉兵机即闗宻院是月雨土五月甲午朔诏知静江府张栻除祕撰令再任以栻久任阃帅绩效有闻也庚子右丞相史浩奏臣蒙恩俾再辅政唯尽公道庶无朋党之弊上曰宰相岂当有朋党人主亦不当以朋党名臣下既己名其为党彼安得不结为朋党朕但取贤者用之否则去之且如叶衡既去人以王正已为其党朕固留之以王正已虽衡所引其人自贤则知朕不以朋党待臣下也浩奏陛下此心如止水如明镜贤否皆不得遁故奸邪不敢名正人以朋党汉党锢唐白马之祸皆人君不明为羣邪所惑遂致如此甲辰进呈庚子宣谕圣语论朋党事上曰唐文宗有言去河北贼易去朋党难朕常嗤其言何至于此朋党本不难去若人主灼知贤否所在惟贤是进不肖是退弗问其他则党论自消汉唐末世朋党皆数十年不能解以至祸乱朕常叹之其患尽在人君之无学所以聴纳之不明也若能公是公非惟理适从何朋党之有哉使胷中有诗书有古今则党论何从而起浩奏用人惟论贤否则自无朋党只如唐牛李之事后世之论者谓徳裕之党多君子宗闵之党多小人然徳裕之党岂无白敏中之倾险宗闵之党岂无周墀之直谅但于两党中用贤者黜不肖者则其党自破范成大奏陛下学力髙妙鑑自圣心汉唐史策所载无此气象当于前日圣语中増入以诏万世上曰汉唐朋党之论大抵皆由主聴不明而其原始于时君不知学浩奏说命三篇专论圣学如终始典于学如学于古训之类帝王要道无先于此上曰善辛亥进呈庚子甲辰两日圣语上曰前世朋党之兴尽由人主偏聴及党论既成亦堕其中混而为一朕故推究源流以立此论卿等记録详矣朕观汉唐之末时君心术不明又偏聴是非故奸臣得投其隙以立党与遂成祸乱甚可怜也每读前代史书至可喜处则欣慕之至有不忍观者则为之掩卷太息上又曰君子群而不党和而不同贤者自然以类聚虽曰群曰和然自有不党不同之处岂皆可指以为朋党邪浩奏尧舜在位九官相逊文武传国十乱同心谓之朋党可乎赵雄奏人主之聴傥有所偏即所偏之处臣下必从而趋附之则党与遂成今陛下谓朋党尽由偏聴可谓深切着明范成大奏陛下圣谟正大可以颁示臣庶使皆知天子不以朋党待天下之士则孰不精白一心以承休徳上曰朋党之论不立则士大夫可以安心营职无他顾虑至于治乱祸福又有不可尽言者葢国之将兴则有所谓天诱其衷否则有所谓天夺其魄天人之际甚可畏也是月诏诸路州县创立场务者皆罢之六月庚午新知南剑州曽植言近日公正之道微请托之风盛省部之理诉仓库之出纳刑狱之决谳州县之争讼无一不用闗节欲望百司举职难矣乞戒饬百官若内外皆行公道毋循私情其有不悛行法自近始庶几百官各扬乃职从之甲申诏可令翰林学士諌议大夫给事中中书舎人各举堪任监察御史二人以备擢用遵用祖宗故事施行壬辰诏侍御史亦令荐举闰六月丁酉湖广总领周嗣武奏蜀为今日根本之地自屯兵蜀口五十年间竭全蜀之力仅足以供给军费目今歴尾虽管钱月八百万道欲望轸念蜀民之力已疲乞存留在蜀以备经常急阙之须是亦富藏天下维持根本之义上曰甚善又奏蜀中钱引自天圣间创始每界初只一百二十五万余道至建炎间依元符之数添印至三百七十余万道尚未为多目今见行两界通共四千五百余万道较之天圣之初何啻数十倍今四川总领所又有别造钱银㑹子接济民间贸易比折成贯钱引自是六十三万道傥嵗嵗添印一旦价例减落则于四川钱引所系非轻上曰蜀中钱引已多岂可更有増添并从之大理卿吴交如等札子本寺公事勘㫁尽絶并无收禁罪人见今狱空欲依故事上表称贺诏免上表令降诏奖谕丙辰淮东总领言髙邮寳应田嵗被水涝昔元祐间𤼵运张纶兴筑长隄二百余里为涵管一百八所石堰斗门三十六座以时䟽洩下注射阳湖流入于海故年谷屡登自残扰之后尽皆废坏湖水漫流今乞专委官同守令于农隙之际官给米募夫择湖水冲要去处建石堰斗门凾管察隄岸之损缺修筑填补庶几公私利便从之明年四月三日毕工诏淮东总领叶翥覈实以闻是月兴州都统吴挺言令阶成西和鳯州并长举县营田以三年计之所得才四万九千余缗而所费乃一十七万缗乞令州县召民户请佃将军兵抽还教阅从之强霓强震并赠观察使仍于西和州立庙赐额旌忠以知兴州吴挺言霓守环州震为兵官并死节不屈于敌也利州路复分东西以吴挺帅西路兼知兴州知兴元府程价充东路安抚秋八月甲午内降御笔诏畧曰比年以来五谷屡登蚕丝盈箱嘉与海内共享阜康之乐尚念耕夫蚕妇终嵗勤动贾贱不足以偿其劳而郡邑或弗加恤使倍蓰以输其直甚亡谓也其令诸路监司严戒所部应民间两税除折帛折变自有常制外当输本色者毋以重贾强之折钱若有故违按劾以闻重寘于法可令临安府刻石遍赐诸路监司帅臣郡守国子博士钱闻诗札子论今日登用武臣不过于武臣中选用有文采者欲以此激励武勇恐反怠其习将见将帅子弟必有事文墨弄琴书趋时好尚以倖进用者上曰若如此时朕安得人使九月壬申幸秘书省御制诗一首赐史浩以下赐秘书监陈骙少监郑丙紫章服是月陈俊卿入对时曽觌以使相领京祠王抃知合门事枢宻都承旨甘昪为入内押班三人相与盘结士大夫无耻者争附之于是郑鑑为馆职袁枢为宗正簿因转对数为上言之俊卿判建康因过阙入对宣出赐茶论觌抃招权纳赂荐进人材而皆以中批行之此非宗社之福且曰陛下信任此曹坏朝廷之纲纪废有司之法令败天下之风俗累陛下之圣徳上感其言因是稍踈觌于是觌亦觉为上所踈七年疽𤼵背死八年赵汝愚为吏部侍郎上章力抵王抃之罪㑹抃擅许比使以起立问起居上悔悟汝愚因请对论抃逐之抃去独有昪在朱熹尝因过阙奏事力为上言之上曰昪乃徳夀所荐谓有材行熹曰奸人若无材何以动人主其后上察其奸竟抵昪罪俊卿之在建康也是时御前多行白札子率用左右私人赍送俊卿因上奏曰号令出于人主行于朝廷布于中外古今之所同也间有军国几宻文字或御前批降则用寳行下此所以示信防伪也今乃直以白札传旨处分事宜于数百里之外其间亦有初非甚宻之事自可付之省部今白札既信于天下则他时缓急或有支降钱物调𤼵军马处置边防于国家大利害事其间岂能保其无伪若严重知体之人必须奏审则徃来之间或失事机若庸懦无识之人即便施行则真伪不分岂不误事况祗禀文字只付差来人或令回申元承受处到之与否不可得知此于事体尤为非便上降手札奖谕愧谢之言是秋进呈三祖下第六世仙源类谱仁宗皇帝玉牒冬十月先是歴官推九月庚寅晦既颁厯矣而北使来贺生辰者乃以为己丑晦葢小尽也于是㑹庆节差一日接伴检详丘宻调䕶久之北使乃肯用正节日上夀葢歴官荆大声妄改甲午年十二月为大尽故后天一日也十一月庚申右丞相史浩奏陛下事亲之懿二典所载诚有所不能及者如朔望驾朝徳夀宫与夫圣节冬至正旦上夀或留侍终日或恭请宴游凡所以尽子之道以天下养者皆极其至自宜太书于䇿以为万世父子之法然自陛下登位以来至是凡十有七年其间岂无亲闻太上皇帝圣训与夫陛下问对玉音外庭不得而知史官不得而书诚今日之阙典也欲望陛下以前所闻及自今以后所得太上皇帝圣训陛下问对玉音许令辅臣随时奏请俾之登载日厯或宣付史馆别为一书则圣子神孙得以遵承家法而天下后世知圣朝慈孝之徳之盛诏从之庚午祕书监郑丙等奏所书太上皇帝圣训皇帝问对玉旨及尊号诏册仪注之类乞先载日厯外仍别为一书自朝廷立为书名颁降寻诏其书以光尧慈训为名丁丑进呈王希吕缴奏浙间州县推排物力至于牛畜亦或不遗旧法即无将舎屋耕牛纽充作家业等第之文送勑令所看详人户租赁牛畜虽系营运取利縁亦便于贫民欲依所奏将应民户耕牛租牛依绍兴三年五月六日指挥并与免充家力行下诸路州县遵守施行上曰国以农为本农以牛为命牛多则耕垦者广岂可指为家力因而科扰可令检坐绍兴指挥申严行下监司常切觉察如有违戾按劾闻奏戊寅上宣谕宰臣曰卿等皆朕亲擢凡事尽心当官而行勿有所畏朕既深知卿等则䜛毁之言无自而入朕观魏徴王珪之事唐太宗凡有所言亦未尝每事皆从彼皆终其身事太宗卿等当以魏徴王珪为法不得轻为去就诏成都一路十六州除成都自有飞山军及威茂黎雅嘉州石泉军系㳂边去处兵备不可抽摘外自余诸州各选兵官前去逐州按试勇壮有武艺人抽摘团结共取一千人作二队如李徳裕雄边子弟以雄边军为名从知成都胡元质请也是月史浩罢相授少傅保宁节度醴泉观使兼侍读以赵雄为右丞相王淮为枢宻使钱良臣叅知政事十二月辛卯进呈监司郡守除目上曰郡守得人则千里蒙福监司得人则一路蒙福卿等遴选其人不可轻授壬辰进呈赵彦逾札子乞将南康军诸处鱼池为放生池不许租与民户上曰闻㳂江之民以鱼为生今而禁之恐妨细民乙卯进呈知临安府吴渊札子乞复置西溪等两处𤼵引栏税上曰关市讥而不征去城五十里之外岂可复置栏税臣僚言昔大观中尝患内外官司奏辟员阙差遣多是权要子弟及易举亲戚陞养资任非任能责成之意尝下诏凡奏辟官于奏状前用贴黄具所辟官在朝亲属职位姓名以闻欲望检举大观已行之诏应自今有合奏辟官属必于贴黄前说不系权要子弟亲戚庶几公道稍伸私情尽革以仰副清朝综核名实之意诏从之是嵗前知雷州李茒奏广西盐法见于已行者曰钞商兴贩也曰官自搬卖也然二者利害不可不究且官自搬卖旧系本路转运司主其事行之既便嵗课自充诸州亦无阙乏之患爰自绍兴八年改行钞法转运司所得仅二分不能给诸州嵗计至于髙折秋苗民被其害逐年卖钞所亏之数甚多陛下灼见其弊仍旧拨还转运司均与诸州官搬官卖尽罢折米招籴之为民害者止令转运司嵗认息钱三十一万贯其为计甚善自当确守此法必为永久之利臣恭闻光尧太上皇帝在御之日尝诏诸路提举盐事司不得妄有申请变更盐法乞申严行下勿使朝廷良法为妄议者纷更实一路幸甚诏令户部将广西官搬官卖盐法申严行下常切遵守刘珙以属疾请奉祠未报请致仕上以珙病亟遣中使挟侍医以来珙知疾不可为亟上遗表首引恭显伾文以为近习用事之戒且言今以腹心耳目寄此曹故士夫倚之以媒其身将帅倚之以饥其军牧守倚之以贼其民朝纲以紊士气以索民心以离咎皆在是愿亟加摈退以幸天下后谥忠肃珙韐之孙子羽之子也知卢州舒城县余永钖坐赃特贷命编管封州仍籍没家财己亥淳熈六年春正月庚午进呈门下后省看详司状太社令叶大亷札子奏乞诏内侍省遇有取索库务物依旧法给合同凭由二本一本付传宣使臣取索一本令本省画时实封差人置歴付所取库务官勘验支供仍将合同缴奏降下户部除破如南库封桩库各下提领所其他仓库理合一同所贵杜絶姦弊本司看详欲依所陈自合遵依祖宗旧制应在内官司遇有宣索之物并先次经由合同凭由司上曰此良法也可依癸未赵雄等奏光州复置中渡榷场官御前恐有曽经在𣙜场干事之人可以差充监官庶可检察禁物不令过界上曰御前自来不曽差人在淮上买物如淮白北果之属毫髪不曽买宫中并无唯遇太上皇帝赐来则有之向来刘度守盱𣅿尝献淮白却而不受近蒙太上皇帝赐得数尾每进膳即食一小叚可食半月记得元居实知盱𣅿军初之任日朕虑其在任輙献北物再三戒勑令供责文状不得买物以献其状留尚书省卿等可取以观之雄等奏陛下岂独奉养俭素只如珠玉图画之珍皆不得其门而入上曰太上皇帝留得图画一百余轴皆名笔也亦未尝挂葢天性不好雄等奏此暗消磨多少事人主一有所好则衆弊生焉陛下一意于天下事无他嗜好真尧舜主也甲申内批登仕郎张闻礼系太上皇后姪女夫特添差浙东安抚司干办公事赵雄等奏在法虽戚里文臣未经铨试武臣未经呈试并不许陈乞添差上曰岂可以戚里而废公法卿等理㑹得是可留下文字今后有似此等事切须执奏四川制置胡元质䕫路运判韩㬇奏䕫路之民为最穷而诸州科买上供金银绢三色民力重困所有大宁监盐课委有増羡臣今与总领所及本路转运司公共措置己将盐课䟎刺之钱买金银𤼵纳总领所及茶马司尽蠲免九州民间嵗买之弊外有余剩钱若干可以尽免今年䕫路诸州一年金科民间买绢之数余钱又可与民间每嵗贴助之费民力可以少苏上曰监司郡守兴利除害实惠及民要当如此并从之赵雄奏䕫路之民最贫韩㬇为漕臣措置此钱以免科扰宣力甚多上曰不可不旌赏寻加㬇直秘阁雨雹二月己丑朔幸佑圣观即上储宫也皇太子从召史浩曽觌入侍上御讲宫顾瞻栋宇初无改造俨然如新喜而念旧舆至明逺楼下上顾谓皇太子曰近日资治通鑑已熟别读何书对曰经史并读上曰先以经为主史亦不可废庚寅参政钱良臣以失举茹骧改官自劾诏良臣所奏乃欲以身行法国有常宪朕不敢私可镌三官癸巳诏户部侍郎陈岘待制张宗元新知秀州徐本中饶州居住赵磻老各降三官以保举茹骧坐失举也先是骧知湖州长兴县侵盗官钱入已事𤼵免真决台州编管籍没家财故有是命甲午太学博士髙文虎论前宰执侍从𢃄观文殿大学士至待制在外者皆有论思献纳之责上曰卿此奏尤为得体朕亦有聴纳之益且知州郡间民情丙申诏前宰执侍从𢃄观文殿大学士至待制及太中大夫以上守郡奉祠之人今后如有己见利便聴非时闻达即不得輙陈乞恩泽自述劳绩之类其责降官不在此限丁酉殿前副都指挥使郭棣奏每遇宣押打毬或蒙赐酒其诸军正额额外统制官内有于马上率尔奏事者及赐酒之际无宣唤輙诣榻前紊烦奏事甚失臣子事君之礼乞自今后遇有宣押从本司约束诏从之癸卯进呈淳熈海行新法上曰朕欲将见行条法令勅令所分门编类如律与刑统勅令格式及续降指挥每事皆聚载于一处开卷则尽见之庶使胥吏不得舞文赵雄等奏士大夫少有精于法者临时检阅多为吏辈所欺今若分门编类则遇事悉见吏不能欺陛下智周万物俯念及此创为一书所补非小乃诏勅令所将见行勅令格式申明体倣吏部七司条法总类随事分门修纂别为一书若数事共条即随门釐入仍冠以淳熈条法事类为名三月庚午进呈知镇江司马伋言用石修砌湖闸门浚海鲜河使舟船有舣泊之所上曰司马伋浚河修闸惠利甚广可除寳文阁待制丁丑宰执奏事上曰诸路漕臣职当计度欲其计一道盈虚而经度之也今则不然于所部州郡有余者取之不足者聴之逮其乏事从而劾之吾民已被其扰矣朕今以手诏戒谕之俾深思古谊视所部为一家周知其经费而通融其有无亷察其能否而裁抑其耗蠧庶乎郡邑寛而民力裕也赵雄等奏责任漕臣尽于此矣陛下厉精图治加惠元元轸念及此天下之幸也于是出御笔手诏以戒诸道转运诏畧曰分道置台寄耳目于尔漕臣职在计度欲其计一道盈虚而经度之也职在按察欲其蚤正素治毋使至于病民厥或异此朕何頼焉汝等得不视所部为一家周知其经费而通融其有无亷察其能否而裁抑其耗蠧令两浙转运司刻石徧赐诸路漕臣乙酉进呈除目李峄欲除太府寺丞去年七月三日在籍上曰前钱良臣奏李峄乃李如冈之子臣李如冈之壻今臣备数政路恐外人疑臣私于亲戚欲乞与外补上曰李峄以论荐陛擢不因卿进然卿既以亲嫌为辞可与近见阙知军州差遣是月髙邮军通泰等州去年以田鼠为灾田谷絶收命赈之雨雹夏四月丙申上曰伯昌近自太府寺丞除提举淮东常平茶盐其家却恳请徳夀宫欲改除少监朕思朝廷卿监又非合门御𢃄之比尤不可轻授赵雄等奏陛下至公无私爱惜名器虽宗室近属戚里近亲除授之际一毫不以妄与此可为万世之法丁酉上曰州郡间近日添差员数颇多今后宗室戚里归正官等添差通判职官等每州各不得过一员帅司叅议官诸司属官凖此五月甲子进呈提领封桩库阎苍舒状封桩库共管见钱五百三十万余贯年深有断烂之数乞拘收西库纲运见钱对兑支遣其断烂钱贯给工索之费上曰钱积之久必致贯朽赵雄等奏陛下俭徳冠古帝王未尝一毫妄取于民而府库充足上曰朕不敢毫髪妄用所以有此以待缓急之用实前此所无戊辰进呈秘书省状以太史局申明堂大礼合差礼毕奏祥瑞官一员上曰朕以丰年为上瑞不必差官奏祥瑞也丙戌上曰王佐以帅臣亲入贼峒擒捕诛勦与向来捕贼不同书生亦不易得赵雄等奏乞旌赏因曰今日成功皆出宸筭葢王佐初时奏事已云束手无䇿止日夜俟荆鄂大军三千人至陛下亟降宸翰令将本路将兵禁军义丁土豪无虑四五千人自足破贼宸翰又云诸路养兵皆出民力小冦不用蓄兵何为卿为帅臣焉不知此王佐得此训戒方知惊惧遂专用本路乡兵等不复指凖大军今日擒陈峒等皆乡丁非大军也宸翰所料明矣非陛下明见万里则王佐成功必不如此之速陛下必欲旌赏之宜俟王佐保明立功之人来先自下推赏然后及王佐也是月臣僚言诸路州郡截用上供钱物初令度支㸃对驱磨既而复令关帐司驱磨然而关防渗漏之弊终不能革者縁其间窠目不一失于叅照且有以某事许截经总制折帛钱又有不以有无拘碍葢许拘截者縁所截窠名不一州郡得以容姦重叠申部而逐部只是照应大案合催名色径行销豁各部各案既不关㑹何以稽考今欲令度支每嵗专置截使簿一面如遇承降指挥截使名色钱物之数即时抄其所𨽻部分候诸州申到帐状即关㑹度支回报方许关帐司驱磨销豁从之六月戊戌进呈临安府勘到李显忠诸子师说等无礼于继母王氏令其子师古行财倾陷异母兄弟等事上曰师说兄弟唿母为侍婢可谓悖礼其母多出货财以倾之岂为母之道耶母子皆当扺重罪朕念显忠昔日归朝颇着劳效今殁未乆不忍见其家门零落朕欲来日批出悉赦其罪聴其自新庶几仍有母子之情自今専务恊和如或不悛即寘典宪未晚赵雄等奏陛下圣虑及此不唯有补风教抑可以感激诸将忠义之心己亥诏有司一无所问仰临安府追集师说等奉宣恩旨副朕保全显忠门户之意既而王氏母子感泣谢恩旁人见者亦以手加额上曰如此施行非独可以保显忠门户亦有补于风教是月求四川遗书以其不经兵火所藏官书最多也秋七月癸亥进呈荆鄂副都统郭杲奏唐邓诸处自来积谷不多襄阳自汉江以北四向美田民间多有蓄积欲宻行措置于秋收之际收储以备缓急上曰令周嗣武同刘邦翰详所奏事理于秋成之际广行收籴其合用仓敖及收贮去处仰公共相度措置申甲子赵雄等谢昨日䝉恩赐新荔子流香酒上曰朕却献方物所以四方珍味嘉果俱不曽有昨日新荔子蒙太上皇帝赐到所以分赐卿等朕昨日食素亦未曽尝朕闻旧日京师谓之献时新逺方新珍之物奔走争先劳人动衆害物甚多朕欲痛革此事最不喜时新之物葢世俗既竞时新则不待物性成就而争先採摘甚可惜也癸酉进呈知临安府吴渊状修造后殿毕工上曰朕本不欲修群臣皆言此殿朽损不得已修之赵等奏此殿乃昕朝听政之所及将来大礼陛下于此宿斋而朽蠧不葺臣子之心安乎此臣等所以再三恳请必欲修葺然制度亦不至壮丽殊无劳费也中书舍人郑丙言近来卿监丞簿悉除史官馆职学官书局员数颇多监司郡守差至三政参议通判添差相踵归正使臣养老将校填满诸郡东宫彻章祕书省进书讲官官僚及预修官吏赏之可也下至杂流厮役监门逻卒亦皆霑赏曰就龙日久曰应奉有劳开一河道修一闸堰横被醲赏欲行裁抑诏曰赏功迁职不以滥予丙之言是也而掌行书读每有除授可否不即以闻积累既多徒有所论不能济于未然之前岂所望于忠益耶可札付给舎给事中王希吕兼权中书舍人李木等皆以失职待罪上曰谓之无罪可待则不可谓之放罪则丙等不自安只令依旧供职甲申臣僚奏切见旧制章奏凡内外官登对者许用札子其余则前宰执大两省官以上许用札子以下并用奏状近年因臣僚奏请凡沿边守臣与帅漕臣并主兵官许用札子自后他司内郡应用奏状者或以札子上尘乙览并其间徃徃抵讦前政陈说己能不知大体紊烦天聴欲望申严有司应帅漕郡守主兵官如事涉兵机许用札子其余若不如式则令所属退还并乞令朝廷稽考臣僚章奏如于公事之外輙以私事上凟天聴者畧赐施行则人知警畏各安其分诏从之是月进呈今上㑹要一百五十卷沿海制置司参议官王日休进九丘总要三百四十卷送祕书省看详言其间郡邑之废置地理之逺近人物所聚古迹所在物产所宜莫不该载详备实有可采诏特迁一官八月戊子进呈勅令所重修淳熈法册御笔圏记户令内驴驼马舟船契书收税上曰凡有此条并令删去恐后世有筭及舟车之言壬辰上宣谕近建康行宫主管匙钥内侍将到江东诸州稻禾色様皆十分结实今嵗逺近皆丰熟可谓屡丰年也朕殊以为喜赵雄等奏陛下圣徳日新故天报以屡丰年之祥上曰易曰自天祐之吉无不利朕当益务修徳仰承天祐上宣谕宰执批答辛弃疾文字可札下诸路监司帅臣遵守施行先是湖南漕臣辛弃疾奏官吏贪求民去为盗乞先申饬续具按奏御笔付辛弃疾卿所言在己病之后而不能防于未然之前其原葢有三焉官吏贪求而帅臣监司不能按察一也方盗贼窃𤼵其初甚㣲而帅臣监司漫不知之坐待猖獗二也当无事时武备不修务为因循将兵不练例皆占破才闻啸聚而帅臣监司仓皇失措三也夫国家张官置吏当如是乎且官吏贪求自有常宪无贤不肖皆共知之亦岂待喋喋申谕之耶今已除卿帅湖南宜体此意行其所知无惮豪强之吏当具以闻朕言不再苐有诛赏而已上又曰亦欲少警诸路监司郡守也辛丑进呈户令内有户絶之家继絶者以其家财物许给三千贯如及二万贯奏裁上曰国家财赋取于民有制今若立法于继絶之家其财产及二万贯者奏裁则是有心利其财物也赵雄等奏有似此欲悉删去上曰可悉令删去壬寅诏浙东提举樊仁逺于盗贼将𤼵之际輙荐雷潨自代外託逊能内实避事又所荐雷潨显属谬举可罢新任九月戊午赵雄奏前日已降指挥免奏祥瑞上曰朕自有真祥瑞丰年是也百姓家给人足瑞莫大焉庚申进呈徐存札子陈乞宫观上曰徐存胷中狭獈不耐官职向因轮对尝识其人可与宫观赵雄等奏曰陛下知人之明过于尧舜臣下凡一经奏对者輙知其为人以一字褒贬无不曲尽上曰立功业耐官职须有才徳福厚者能之荀卿曰相形不如论心论心不如择术朕每于臣下观其形以知其命聴其言以察其心相形论心葢兼用之丙寅进呈捕亡令诸捕盗公人不获盗应决而愿罚钱者聴上曰公人捕盗不获许令罚钱而不加之罪是使之纵盗受财也此等条令可令删去丁卯进呈赏格内有监司及知通纳无额上供钱赏格上曰祖宗时取于民止二税而已今有和买及经总制等钱又有无额上供钱既无名额则是白取于民也又立赏以诱之使之多取于民朕诚不忍也可悉删去上又曰朕不忘恢复者欲混一四海效唐太宗为府兵之制国用既省则科敛民间诸色钱物可悉蠲免上收二税以寛民力耳雄等奏陛下圣念及此天地鬼神实临之必有隂相以济大业辛未大飨明堂复合祭奉太祖太宗配自干道以后议者以徳夀宫为嫌止行郊礼至是用李焘等议复行明堂之祭遂合祭并侑焉从祀百神并依南郊礼例先是礼部奏前礼部侍郎李焘奏乞行明堂并録连典故一神宗圣语熈宁五年神宗问王安石曰宗祀明堂如何安石曰以古言之太宗当宗祀今太祖太宗共一世若迭配明堂亦于事体为当神宗曰今明堂乃配英宗如何安石曰此乃误引严父之道故也若言宗祀则自前代已有此理神宗曰周公宗祀乃在成王之世成王以文王为祖则明堂非以考配明矣一治平元年知制诰钱公辅知諌院司马光吕诲之议曰孝经曰严父莫大于配天则周公其人也孔子以周公有圣人之徳成太平之业制礼作乐而文王适其父也故引以证圣人之徳莫大于孝答曽子之问而已非谓夫凡为大子皆当以其父配天然后为孝也近世祀明堂者皆以其父配五帝此乃误认孝经之意而违先王之礼不可为法也一天章阁待制兼侍读李受天章阁待讲传下言臣等窃以为严父者非专谓考也故孝经曰严父莫大于配天则周公其人也下乃曰郊祀后稷以配天宗祀文王于明堂以配上帝夫所谓天者谓郊祀配天也夫所谓帝者谓五帝之神也故上云严父配天下乃云郊祀后稷以配天则父者专谓后稷也且先儒谓祖为王父则知父天者不专谓乎考也一干道六年李焘为秘书少监兼权侍立官奏昊天四祭在春曰祈谷在夏曰大雩在秋曰明堂在冬曰圜丘名虽不同其实一也太祖尝行大雩之礼于开寳太宗再行祈谷之礼于淳化至道其礼并如圜丘独明堂之礼皇祐二年仁宗始创行之嘉祐熈宁元丰元祐绍圣大观政和又继行之太上皇帝建炎二年既祀圜丘绍兴元年即祀明堂以太祖太宗并配天地神祇飨答福祚绵永陛下临御之三年既亲祈谷七年又祀圜丘窃谓明堂之礼合宜复行逺稽祖宗故事近遵太上皇帝慈训实为当务之急淳熈三年三月焘因转对又申前请是嵗遂诏令礼官太常寺详议而举行之丙子四川安抚制置使知成都府胡元质奏川蜀产茶自熈宁以后一从官权军兴以来聚敛之臣増立重额产日益去额日益増民日益困于是条其状以闻乞同茶马司公共措置旋被隆旨俾之措画臣遂与提举茶马官置局委官推核増亏之数所合减放虚额凡一百四万三百斤有竒其引息及土产税钱共计十五万二千九百九十四贯有竒系每嵗合纳之数遂具以闻奉旨除放逺民交庆欲望圣慈宣付史馆以传无穷诏从之冬十月安南李龙加食邑封功臣号十一月乙夘朔宰臣赵雄等乞宣示御制用人论上曰此论欲戒饬臣下趍事赴功而已岂为卿等设邪迩来年谷屡丰雨𤾉时若中外晏然皆卿等赞襄之力癸卯上曰义仓米专备水旱以济民今连嵗丰稔常平米正当趂时收籴可严行以先降旨挥催诸路以常平钱尽数籴米时诸路未有申到处故也癸酉上宣谕曰近蒙太上皇帝赐到倭松真如象齿已于选徳殿侧葢成一堂赵雄等奏陛下不因太上皇帝赐到良材亦未必建此堂也上曰朕岂能办此木植乃太上之赐近尝谢太上皇帝因奏来春和暖欲邀请过此堂奉万年之觞太上皇帝已许临幸雄等奏陛下平时一椽一瓦未尝兴作可谓俭徳矣及蒙太上皇帝赐到木植即建此堂可谓孝徳矣孝俭之徳尧舜事也上曰此堂并无所费不施丹雘数日间当与卿等观之戊寅进呈右正言黄洽札子奏赏罚必欲当上曰赏罚自是欲当然朕有一言昨亦尝宣谕黄洽夫矫枉而过直则复归于枉矣故矫枉至于直可也过于直不可也勐本所以济寛然过于勐则尤不可葢过于勐则人无所措手足济寛而过于勐犹矫枉而过其直也惟立表亦然所立正则其影直所立过中则影亦随之朕守此甚久一赏一罚决不使之至于过赵雄等奏执其两端用其中于民此舜事也上曰中者朕朝夕所常行至官使人才譬之置器须置得适当乃合于中若置之失宜则非中矣朕之于臣下初无喜怒好恶尝于禁中宣谕左右曰朕本自无赏罚当随事而应不得不赏罚耳初无毫髪之私也又常守两语爱而知其恶憎而知其善故虽平日所甚亲信茍有过失必面戒之而踈逺小臣或有小善寸长则称奖不一雄等奏大哉王言此之谓无心孔子论古帝王独以尧为大者以其无心故也故曰惟天为大惟尧则之夫雨露之所生成雪霜之所肃杀天岂有心于其间哉今陛下如天之无心得尧之大得舜之中所以圣徳日新治效日着葢本诸此是月雨土十二月戊子进呈柴瑾具析到荐举王璞因依上曰曰今嵗免𤼵海船而瑾乃以𤼵海船荐举王璞可谓欺诞矣特落职以为荐举者之戒甲午进呈士輵乞将异姓恩泽与姪女夫张元质赵雄等奏在法异姓恩泽合奏有服亲太常寺供到姪女夫无服上曰既于法有碍今一放行遂为无穷之例攀援不已㫁不可开己亥刑部尚书谢廓然奏切见二广縁去朝廷既逺旧多烟瘴去处又见摄官定差之文县或有阙监司守臣輙差校副尉摄参军助教权摄上曰逺方用此曹权县细民何负可令二广帅漕宪司将似此名色并日下解罢今后州郡违戾仰按劾施行如诸司违戾许互察以闻辛亥进呈知舒州赵子蒙奏本州支使邹如愚司理赵善劬荒废职事上曰官无髙卑皆当勤于职事又曰朕于机务之外犹有暇时只好读书唯读书则开𤼵智虑物来能明事至不惑观前古之兴衰考当时之得失善者从之不善者以为戒每见叔世之君使人汗下几代其羞且如唐季诸君以破朋党去宦官为难以朕思之殊不难也凡事只举偏补弊防㣲杜渐销患于㝠㝠若必待显着而后治之则费力矣朕又每守两句恭者不侮人俭者不夺人朕每于臣下未尝有一毫轻侮之心皆待以礼至于玩好之物有来献者未尝受之即谕以此物是卿所玩好者一切不留此皆读书有得雄等奏恭俭岂可以声音笑貎为哉陛下躬行如此圣学髙矣是月臣僚请㑹计财用之数为㑹计録上曰向者欲为此録縁户部取于州县为经总制钱者色目太多取民太重若遽蠲则妨经费须他日恢复之后使民间只输二税其余名色乃可尽除之潼川府路言马补行义文学召不至赐出身补本府教授旌表潼川府中江县孝亷里进士杨榆家门闾以本府上其嫡母贾氏夫死不嫁事舅姑以孝闻舅姑皆年九十余无疾而终贾氏追悼丧葬尽礼至有芝草生于墓侧杨榆事其母复能尽孝道时贾氏年八十四而康健不衰皆由杨榆孝惑所致也庚子淳熈七年春正月甲寅朔进呈临安府城内外及诸县放免收税一年为缗钱百二万有竒及用内帑等钱对补之数上曰朕于内帑无毫髪妄用茍利百姓则不惜也赵雄等奏昨黄榜既掲都城懽唿葢古今絶无而仅有又奏太史局申前月二十八日日有戴气言人君徳至于天为万民所爱戴则有是瑞上曰二十八日恰是议放税时朕之本心只欲连嵗丰稔物价低平百姓家给人足兹为上瑞二月癸未朔知镇江府曽逮言本府开濶海鲜河及新河等以便舟船上曰扬子江天下至险不可舣舟赵雄奏镇江舟船辐凑前此纲运客船漂溺不少上曰若多开河道以便舟船甚好壬辰赵雄等奏魏王薨皆乞寛慈抱上抆泪曰朕向来躐次建储者正见此子福气颇薄耳然亦不料其如此之天也赵雄对于昔建储之初天下犹未能尽识圣意乃今方是晓然上曰朕以宗庙社稷之重㫁然行之己酉进呈提举江州太平兴国宫陈岩肖上表进淳熈中兴圣徳颂上曰可令宣付史馆因曰陈岩肖笔力不衰尝为侍从惜其老矣欲与进职又别无名不欲因进颂也丙午上曰朕令察官察事甚好迩来所察甚有补于事赵雄奏事之大者言者论之小者察官察之则吏治毕举官邪悉去矣是月进仁宗玉牒庆歴三年至皇祐三年凡十年及哲宗玉牒颁释奠仪张栻卒初栻在朝未期嵗而召对六七栻所言大抵皆修身务学畏天恤民抑侥倖屏䜛䛕故不恱者衆坐是而出居三年上复念栻除知静江府増秩再任凡五年广西诸州运盐漕司取其八分之息公私两病栻奏以盐息什三予诸郡又因兼慑漕事出其所积缗钱四十万而中分之一为诸仓煑盐之本一为诸州运盐之费所统州二十有五荒残多盗栻乃简阅州兵汰冗补阙籍诸州黥卒伉健者为效用斥漕司盐本羡钱以佐诸州兵食之不足者申严保伍之令而信其赏罚知流人沙世坚才勇喻以讨贼自效所捕斩前后以十百数传令溪洞酋豪喻以弭怨睦邻毋相杀掠示之恩信谨其禁防由是内宁外服革横山买马之宿弊诸蛮感悦争以其善马至改知江陵府湖北尤多盗栻入境首劾罢大吏之纵贼者捕斩姦民之舍贼者群盗遁去又益为教条喻其党与得相捕告以除罪郡濒边屯军主将每与帅守不相下栻既以礼遇诸将得其懽心又加恤士伍每按亲兵必使与大军杂试均犒以相激厉修义勇法使从县道阶级农隙讲武大阅于府有言于朝请尽籍客户为义勇者栻虑其扰亟阅民籍家三人者乃籍其一为义勇副军别置总首人给一弩俾家习之三嵗一遣官就按辰沅诸州自政和间夺民田以募游惰号万弩手栻为奏去其病民罔上者数条并准奸民出塞为盗法皆抵死罪时置而弗治至是捕到数人仍有金人在党中栻曰朝廷未能正名讨敌疆埸之事毋曲在我命斩之以狥于境而縳其亡奴归之北人叹其理直且曰南朝有人信阳守刘大辨怙势希赏广招流民而夺见户熟田以与之请于朝以熟为荒乞授流民事下本道施行如章栻劾大辨诈谖兇虐所招不满百数而虚奏十倍请论其罪不报章累上大辨易他郡葢宰相忌栻者沮之云栻自以不得其职数求去寻以病请祠病且死自作遗表来上畧曰再世蒙恩一心报国大命至此厥路无由犹有㣲诚不能自已伏愿陛下亲君子逺小人信任防一已之偏好恶公天下之理永清四海克巩丕图邸吏以庶僚不得上遗表却之上迄不见也栻初以父任右承奉郎平生未尝乞磨勘上知之其在静江特进二秩为承事郎栻之言曰学莫先于义利之辨义者本心之所当也栻尝从胡宏讲学宏告以孔门论仁之旨栻黙然若有得者宏称之曰圣门有人矣三月丙辰兵部措置武官举补官差注格法上曰武举本欲取将帅之才今前名皆令从军以七年为限则久在军中谙练军政将来因军功擢为将帅庶几得人壬戌诏举贤良内降制畧曰永惟通儒明于古今王事之体朕所嘉尚乃即位以来诏书三嵗一下而应是选者未能尽当朕意岂询求之路未广而考择之法或严耶将朕诚意未孚而真贤实能莫为时出也中外侍臣若部使者郡守其各悉心搜选俊异有名来上名儒茂才有能称吾诏者当崇显焉今嵗科场其令尚书侍郎两省諌议大夫以上御史中丞学士待制各举贤良方正能直言极諌一人守臣监司亦许解送庚午车驾诣徳夀宫起居恭请太上皇帝夀圣皇后至大内开宴于凌虚阁下上巾裹赭袍赴太上夀圣榻前各再拜起捧觞上千万嵗夀酒三行太上夀圣聨步辇以行上亦步辇从至翠寒堂栋宇显敞不加丹雘上曰凡此鉅材一椽已上皆太上皇帝所赐且莹洁无节目所以更不采饰酒复数行至堂中路石桥少憇上捧觞劝太上次劝夀圣皆釂饮上亦满引更相劝酬者再三上奏太上曰苑囿池沼久已成趣皆太上皇帝积累之勤臣蒙成坐享何徳以堪之太上皇帝曰吾儿圣孝感通神明海内无事垂二十年安得为无功于是曽觌退而纪实以进诏宣付史馆癸酉臣僚言今京西路均房州水陆入川商旅军兵附𢃄铜钱入金州利州甚多金州为川口与商州接境旧止用交子铁钱今乃兼用铜钱深恐泄入它界及四川毁钱为器之弊乞下四川总所委利路漕臣置场于金州给以交子兑换官私铜钱𤼵赴湖广总所桩管从之己卯上曰进读三朝寳训几时终篇史浩周必大等奏陛下日御前后殿大率日旰方罢朝只日又御讲筵过是恐劳圣躬上曰朕乐闻祖宗谟训日尽一卷亦未为多虽双日及休假亦当特坐自是每讲读上必注目倾耳或随事咨询率漏下十刻而无倦夏四月癸卯知南康军朱熹上䟽言天下之大务莫大于恤民恤民之本又在人君正心术以立纪纲今民贫赋重若不讨理军实去其浮冗则民力决不可寛惟有选将吏覈兵籍可以节军费开广屯田可以实军储练习民兵可以益边备今日将率之选率皆膏梁子弟厮役九流所得差遣为费己是不赀到军之日惟望裒敛刻剥以偿债负总餽饷之任者亦皆倚负幽隂交通货赂其所驱催东南数十州之脂膏骨髓名为供军而辇载以输权倖之门者不可以数计然则欲讨军实以纾民力必尽反前之所为然后可革也军籍既覈屯田既成民兵既练州县事力既纾然后可以禁其苛敛责其寛恤庶几穷困之民得保生业无复流移漂荡之患矣所谓其本在于正心术以立纪纲者葢天下之纪纲不能以自立必人主之心术公平正大无偏党反侧之私然后纪纲有所系而立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅賔友諌诤之臣皆失其职而陛下所与亲宻谋议者不过一二近习之臣此一二小臣者上则蛊惑陛下之心志使陛下不信先王之大道而说于功利之卑说不乐庄士之谠言而安于私䙝之鄙态下则招集天下士大夫之嗜利无耻者文武彚分各入其门所喜则隂为引援擢寘清显所恶则宻行訾毁公肆挤排交通货赂则所盗者皆陛下之财命卿置将则所窃者皆陛下之柄陛下所谓宰相师傅宾友諌诤之臣或反出入其门墻承望其风旨其幸能自立者亦不过龊龊自守而未尝敢一言以斥之其甚畏公议者乃畧能惊逐其徒党之一二既不能深有所伤而终亦不敢明言以𢷬其囊槖窟穴之所在势成威立中外靡然向之使陛下之号令黜陟不复出于朝廷而出于此一二人之门名为陛下之独㫁而实此一二人者隂执其柄葢其所坏非独坏陛下之纪纲乃併与陛下所以立纪纲者而坏之则民又安可得而恤财又安可得而理军政何自而复宗庙之雠又何时而可雪邪己酉进呈芮辉奏窃见吏部选法小使臣遭丧不解官给式假百日欲除縁边职任及见从军与归正归朝㨂汰指使等官并军功补授杂流出身人依旧以百日为限此外小使臣如隂补子弟宜守家法取应宗室武举出身之类皆自科举中来自合悉遵三年之制上曰小使臣多是从军或杂流出身及沿边职任所以不以礼法责之其䕃补子弟取应宗室武举人岂可不遵三年之制可依奏五月壬子朔赵雄等奏谢昨日观堂奏事蒙恩钖燕又蒙颂赐宸翰且终日获闻道徳仁义之言古今治乱之要躬行恭俭之懿可谓醉酒饱徳上曰昨日少欵终日论道絶与聴丝竹不同又不设果桌不具珍馔而醉饱自有余居常燕设亦不过如此醉饱之外虽八珍罗列亦何用徒暴殄妄费耳雄等奏陛下俭徳中外所共知无不钦仰赞叹上曰近颇乏雨昨晚方欲祈祷半夜遂得雨可喜赵雄等奏陛下修徳修政格于皇天故欲雨即雨上曰霶霈如此皆是黍稷稻粱过如雨珠玉矣真大祥瑞也上又曰连嵗丰稔米虽至贱雨既愆期朕不敢忽是时雨正霶霈上观雨笑曰此雨从何处来雄等奏从陛下方寸中来人主一念克诚天实临之陛下诚心爱民宜其感格如此乙卯史浩等奏进读三朝寳训终篇臣等窃惟学于古训监于成宪傅说所以告髙宗也日就月将学有缉熈于光明群臣所以戒成王也二君当即位之初故其臣以是入告今陛下乆临大寳歴年方永不待进言益勤典学汤之盘铭曰茍日新日日新陛下其得之矣欲望宣付史馆诏从之进呈广南路经畧转运提刑司状凖指挥以本路奏请乞将湖南宜章临武两县割属广东连州再委官询访审䆒二县委不可割上曰不若仍旧岂可轻更易朕向来见有陈献利害聴其一时之言似乎可行轻欲更改迩年以来惟务详审未尝轻变一法葢天下之言来之欲广而听之在审甲子上曰昨日日间虽小雨至夜霶霈朕每日修省惟恐不逮孶孶为民未尝敢忽庶几天心昭格雨𤾉以时赵雄奏圣徳之修固有素矣非若周宣王因惧而修也上曰成汤祷旱之辞每疑好事者増益之且汤之不迩声色自无女谒何至于盛今曰女谒盛邪则是尝果有此事矣己卯进呈毕上宣谕曰歴观自古人臣功业之成否全系其当时人君如何耳且如裴度遇宪宗则能成功其后在敬宗文宗时则无闻赵雄等奏有尧舜之君然后有臯䕫之臣有汤武之君然后有伊吕之臣臯䕫伊吕若遇敬宗文宗亦无能为而况裴度乎史臣赞裴度以为非前智后愚用不用势当然葢知言也上曰然是月颁淳熈新书六月丙戌上问周必大曰顷以金人丛桂集示卿曽细看否必大奏已曽细看语多麄率上曰北方之文豪放其弊也麄南方之文缜宻其弊也弱甲午诏监司郡守所属官或身有显过而政害于民者即依公按刺或才不胜任而民受其弊者亦详其不能之状俾改祠禄不得务从姑息致有民讼方行按刺若亷察素明而的知其兴讼不当者则当为别白其是否以明正其妄诉之罪不得一例文具举觉从太府丞钱象祖请也乙未赵雄等奏近日雨颇霑足皆圣徳所致上曰朕何徳惟頼二三大臣扶持公道上承天心葢皇天无亲惟徳是辅彼小民暑雨祈寒皆未免于怨咨上之人茍能思其艰图其易斯尽善矣雄等奏居常以尽公相告戒若曲循亲旧之情不过得其面誉安能胜衆人之毁也上曰曲意狥人所悦者寡不悦者衆及招人言亲旧谁能致力不惟无益于国亦殊不利于身岂若一意奉公保无后患较其利害孰得孰失耶壬寅进呈秘书郎李巘奏窃观国朝太平兴国元年诏学究兼习律令而废明法科至雍熈二年复设明法科以三小经附则知祖宗之意未尝不使经生明法亦未尝不使法吏通经也谓宜畧倣祖宗旧制使试大法者兼习一经及小经义共三道为一场上曰古之儒者以经术决疑狱若以俗吏必流于深刻宜如所奏然刑与礼实相为用且事涉科举可专令礼部条具来上既而礼部条具欲从臣僚所请第四场经义大经一小经二诏从之丁未三省奏去嵗丰稔今嵗米贱所在和籴告办仓廪盈溢其江东路诸郡上供米初令就近赴金陵镇江仓今两处守臣皆云无可盛贮乞依旧𤼵赴行在丰储西仓上曰朕常思何以堪上穹之佑惟当増修徳政耳是月秘书郎赵彦中䟽畧云士风之盛衰风俗之枢机繋焉且以科举之文言之儒宗文师成式具在今乃祖性理之说以浮言游词相髙士之信道自守以六经圣贤为师可矣今乃别为洛学饰怪惊愚外假诚敬之名内济虚伪之实士风日弊人材日偷望诏执事使明知圣朝好恶所在以变士风从之秋七月甲戌进呈杜民表札子乞住罢总领漕司营运上曰朕欲罢此久矣内外诸军添给累重之人每嵗共不过三十余万缗别作措置支给于是降诏两淮湖广四川总领所两浙四川转运司营运并日下住罢仰逐司将截日终见管本息钱物实数逐一开具申尚书省乙亥进呈伯圭札子将门客不理选限登仕郎恩泽再奏乞理选限上曰于法如何赵雄等奏在法不许上曰朕每自守法不敢放开若违常法以开倖门则援例干请不已将何以阻之丁丑进呈检㑹六年诏应诸军有家累因差出身故请过劵食钱米并特与除破其无家累并在本身故人即未该载理合一体上曰合与销破近来优恤诸军事件无不悉备平居无事须精加训练不可使之太骄太骄则临敌遇战谁肯效命八月进呈梁季珩乞宫观上曰此人不正近尝贻书内侍㗖之以利内侍以其书缴进赵雄等奏陛下化行中外虽御之臣皆知精白不敢私真盛徳事也己丑臣僚言沿边人盗贩解盐私入川界侵射盐利诏兴州兴元府都统司开具已措置禁止事件以闻既而吴挺言本司已立赏钱五百贯出榜行下沿边屯戌统兵官广布耳目严行缉捕从之辛卯臣僚奏执政台諌之臣身居要地而子孙从宦逺方监司郡守趍承从风而靡于四方观瞻所损甚大欲乞今后见任执政台諌子孙并与祠庙差遣特许理为考任诏从之己亥上谓辅臣曰漕河犹未通舟闻平江府月供阙米皆雇夫陆运当此秋旱深恐劳民可权于百官米内支供虽糙无害它时水生却令併输辛丑进呈台州自淳熈元年至三年欠内库钱万余缗本州引赦乞除放内库执以无例上曰赦书所放内外一体其除之是月置湖南飞虎军帅臣辛弃疾所创也寻诏拨𨽻步军司遇盗贼窃𤼵专聴帅司节制仍以一千五百人为额旱九月癸亥上宣谕曰每日常朝可同后殿之仪不必称丞相名赵雄奏君前臣名礼也臣岂敢当此上曰记得苏洵亦尝论此谓名唿而进退之非体貎大臣丞相不须多辞于是诏今后垂拱殿日参宰臣特免宣名续又诏除朝贺六参并大使在庭依仪其余并免宣名内枢宻使日参如遇押班亦免宣名诏印㑹子百万缗均给江浙代纳旱伤州县月桩钱是嵗二浙江东西湖北淮西伤旱检放并赈济计之合二百万缗斛先是上谕宰执曰近来㑹子与见钱等赵雄等奏曩时㑹子轻矣圣虑深逺不复増印民间艰得之自然贵重又縁金银有税钱费担擎民间尤以㑹子为便却重于见钱也上曰朕若不爱惜㑹子散出过多岂能如今日之重邪冬十月丙戌姚述尧进对因论今嵗旱伤赈恤之政当务寛大上曰国家储蓄本备凶嵗捐以予民朕所不惜是月进呈降授明州观察使张说遗表拟赠承宣使与恩泽上曰前日给事陈岘驳其致仕转官今得毋再致人言乎赵雄奏朝廷行事与台諌不同朝廷须稍从寛台諌当截然守法不可放过乃为称职上以为然乙未赵雄等奏胡元质申黎州五部落蛮纳降昨降旨谕以彼如未屈伏毋汲汲市马使权常在我自无能为所谓明见万里上曰蛮人欲进马三百匹并献珊瑚等乞盟朕已令宻院𤼵金字牌却其献止许其互市赵雄等皆赞美圣徳十一月己未知隆兴府张子颜言曩干道之旱江西安抚龚茂良有请欲明谕州县于赈济毕日按籍比较稽其登耗而为守令赏罚以此流移者少今嵗旱伤欲乞许臣依茂良所请以议守令赏罚从之壬申进呈知南康军朱熹乞将今年苗米除检放外有合纳苗米九千九百石乞拨充军粮上曰南康旱伤已支拨米与赈粜赈济矣可更依所乞雄等奏陛下圣徳简俭茍不当用一钱不与傥利百姓则虽百万不惜上曰朕于内帑未尝毫髪妄用上以奉二亲下则犒军而已至于奉养口体每戒后苑毋妄杀如鹌鹑并不令供又曰御马院所养胡羊每遇㫁屠则以一口奉太上一口奉夀圣朕未尝杀雄等奏史称唐太宗天姿仁恕陛下葢无愧矣十二月黎州五部蛮冦边是冬进呈四朝国史志户部郎赵师睪言绍兴以来赋入纲目寖多中间虽将头子等窠名五十二项并入经总制起𤼵造帐供申其后复添坊场寛剩増添浄利等窠名钱一十三项又皆随事分𨽻户部五司其为财赋则一而所𨽻者五莫相参照乞于本部置总计司以五司所𨽻钱物併归一处赵雄等寻奏户部见有催辖司上曰五司分治而长贰总之既有催辖司若更立总计之名徒重复无益也宋史全文卷二十六下宋史全文卷二十七上钦定四库全书宋史全文卷二十七上宋孝宗七辛丑淳熙八年春正月癸丑权给事中赵汝愚奏中书门下省录黄陈源转官差遣臣窃惟陈源系内侍而得参预一路军政事体重大渐不可长臣尝读建炎三年诏书自崇宁以来内侍用事循习至今理宜痛革自今内侍不许与主管兵官交通假贷馈遗借役禁兵当是时内侍与兵官交通借役禁兵且犹不可今乃假以一路总戎之任臣恐非太上所以防微杜渐之意也甲寅上宣谕曰陈源旧带添差浙西副总管近奉太上皇帝圣㫖为应奉有劳特转两官赵汝愚因论内侍不可干预军事其言极当甚不易得丙辰又宣谕曰陈源可与在内宫观免奉朝请密院更具应内侍见带兵官者可并降指挥与在内宫观永为定制戊辰宰执进呈诸军犒设钱数上曰此内外诸军射射精熟人事也向来诸军只习右手射近又教习左手射颇精各支犒设以示激劝庚午知台州唐仲友言鳏寡孤独老幼疾病之人乞依干道九年例取拨常平义仓赈给上曰常平米令低价出粜若义仓米则本是民间寄纳在官以备水旱既遇荒歳自合还以与民况台州自有义仓米可令赈济乙亥起居郎兼太子左谕德李待问奏事上曰春间一雪可喜待问奏近官僚对皇太子贺雪语及此皇太子曰大率芝草珍异之物皆不足为瑞惟年谷丰民间安业乃国之上瑞上曰东宫见识髙逺待问奏近者因讲周礼太府一节论国家用度当与百姓同其丰歉皇太子曰人君但当以节俭为本此乃言外之意非人思虑所及者又尝对宫僚称王佐天府之政云惟不畏强御则可以立事不侮鳏寡则可以爱民为政要不出此两事耳上曰学问过人如此诚社稷之福待问奏此皆自陛下家学中来上曰东宫亦自俭约宫中受用凡百技间无他嗜好又谦和慈祥朕常语之曰德性自己温粹须是广读书济之以英气则为尽善上又曰恭者不侮人俭者不夺人恭俭者修身之本朕亦常以此为东宫言待问奏臣亦切闻陛下践履此两句上曰朕平日用之古人谓不以其所能者病人不以人之所不能者愧人皆当践履二月庚辰进呈知福州梁克家乞宫祠上曰与复观文殿学士赵雄等奏欲令再任上曰难云再任可降指挥依旧知福州壬午宰执进呈未及展读上喜见颜色宣谕云内侍赐北使宴自淮上回言麦正缺雨先得一雨后得三尺雪雄等奏陛下无一念不在斯民去歳虽旱先事措置米价不增民无流殍上曰亦赖卿等处置精审雄等奏今虽米贱犹虑其无钱可籴欲行下去歳旱伤州县于义仓米内支给至三月终上曰正合朕意于是诏去歳江浙湖北淮西路郡县间有旱伤去处已令多出桩积等米广行赈粜今虽闻诸路米价低平其间鳏寡孤独贫乏不能自存之人无钱收籴深所矜悯可令州县镇寨乡村抄籍姓名将义仓米赈济务要实惠及民如州县奉行不䖍仰本路漕臣及提举常平官觉察以闻重寘典宪己亥进呈太府卿苏岘拟除闽漕上曰师揆来乞此阙乃是师垂为淮东提举壊官钱二十余万缗兼闻其下尚有三弟他日皆作郡则近地州府都占了莫若以髙爵厚禄使之就闲卿等更议之既而雄等奏陛下方务广恩既难批出臣等日侍左右若作勘㑹亦渉商量须因人言乃可议此上曰如此则且令师揆依旧淮西运判却别以一缺与师垂使避其兄庶几事体顺乃除师垂闽漕三月己巳上御集英殿䇿进士有曰司寇圜士古之刑也近世杀越人于货徒流而已覆出为盗将何以惩圜士之制今可议乎是日宰执先赴奏事宣宗御试题圣谕云成周圜士之法乃以处奸恶今配隶盗贼甚多欲举行其法故以此发问观其对如何是月赐黄由等及第出身有差诏应临安府及诸路官私房僦不限贯百十分减三闰三月辛巳诏诸路监司帅臣歳终各以所部郡守分三等治効显着者为臧贪刻庸缪者为否无功无过者为平详加考察具名来上内臧否各着事实如考察不公令御史䑓弹劾夏四月癸丑宰执奏事毕上宣谕曰昨日临安取到诸县茧亦薄已令宫中缲丝看矣既而枢宻院从容论事因及今歳雨𤾉上曰今歳雨𤾉以时而茧蚕反薄大麦亦穗短宫中所养蚕亦如此殊不可晓适来已谕三省令王佐体访求所以未至王淮等奏陛下爱民轸念及此天下之幸庚申奏事毕上曰雨恐妨麦已降香祈祷矣又曰曽问王佐蚕茧今年如何薄赵雄等奏佐方取茧缲看亦徧询诸县续具奏闻上曰闻今年民间养蚕太多叶既艰又食温叶所以茧薄孟子谓五畆之宅植之以桑勿失其时则可以衣帛矣诚哉是言也甲戌史浩等奏昨经筵读三朝宝训彻章臣等奏请继读何书翌日诏真宗正説宜以进读自是间日退朝必御崇政非休假未尝暂止臣浩尝读正心篇论黄帝无为天下治上曰所谓无为者岂宴安无所事事之谓乎臣浩又读刚断篇读汉武帝知郭解能使将军为言其家不贫上曰武帝如此可谓洞照事情臣浩又读大中篇论为政之道本乎大中上曰勿浑浑而浊勿察察而明即此理也臣等切窥圣意罔不推见渊微固将耳受躬行追咸平景德之盛自昔人主临御日久非内惑声色则外事畋游其蔽则至于溺浮图求神仙今陛下天纵聪明日跻睿智歳时甫浃篇帙再周帝王之汲汲孔子之皇皇不是过也伏乞宣付史舘诏从之是月诏经筵记注官侍立并以所闻退书其实五月丙子上曰近日都下销金铺翠复行于市不必降指挥只谕王佐严加禁戢若有败露京尹安能逃责耶朕以宰耕牛禁铜噐及金翠等事刻之记事板每京尹初上輙示之己卯进呈芮煇转对言集议唯强有力者是从不若令各为议状如论科举则礼部秘书省国子监官皆预之类上曰如此则废集议矣赵雄等奏煇所论乃汉所谓杂议也恐亦可从上曰今后遇事旋降指挥是月以读真宗正説终篇赐宰执侍读侍讲説书修注官宴于秘书省六月戊午户部言去歳两浙江东西湖北淮西旱伤共检放上供米一百三十七万九千余石随苖经总头子勘合等钱计二十六万六千余贯诏并与蠲放庚申户部言乞拨还去年旱伤无收经总等钱二十六万余贯上曰可尽与之赵雄等奏曰初谓钱数太多欲令户部均认岂谓圣慈略无难色悉以予民臣等不胜叹仰丙寅枢宻院进呈昨得㫖令宻问淮西总领叶宏闻郭刚军中刻剥军人虚实据叶宏回报郭刚别无刻剥止是旧有军须库俵卖布搭息一事上曰卿等可谕都承㫖传㫖宣谕郭刚令日下住罢併本息蠲放免行追索仍令责问本人号曰老将如何犹有此等事卿等可更切责叶宏既职事是报发御前军马文字此等事如何不早以闻必待询问然后方报此后应诸军凡有刻剥等事须即以实奏知是月绍兴府徽严州水命赈之知处州李士龙纳租多取加耗诏降一官元数止一万四千有竒斛面出剰二万三千余罚受纳官赵汝楫追两官勒停秋七月乙亥朔是月定上雨水限诸县五日一申州州十日一申帅臣监司类聚候有指挥即便闻奏录范质后吕祖谦卒祖谦自五年冬以着作郎兼权礼部郎官以疾奉祠至是终于家祖谦禀资特异闻道甚早其学本于累世家庭之所传愽诸四方师友之所讲参贯融液无所偏滞与张栻朱熹更唱迭和其道复大彰明天下之士翕然归之祖谦六世祖夷简五世祖公着皆以勲德着闻四世祖希哲首从程颐游复以儒学名世渊源所渐尤为深逺上尝令祖谦编次文鑑一书称其用意有补治道平生着书至多皆以继絶表微扶正息邪晚年所辑大事记虽未及就其经世之意亦可㮣见其他所着经説海内往往家传人诵与伊洛之书并行于世云八月丙午宣谕云朕縁久旱不雨晓夕思所以寛䘏无事不在念今且将诸路节次泛抛招军并与蠲免壬子召侍従官王希吕以下颁示御札曰朕谓侍従之臣当以论思献纳为任今后事有过举政有阙失卿等即宜尽忠极言或求对或入奏务在于当理而后己各思体此称朕意焉壬戌枢密院进呈淮西运判赵彦逾奏本路归正人约有二千余人强壮者欲委官总辖教閲以讥察其动息上曰其人归正日久皆能耕凿居止已安自成生业若遽然差官前去总辖乃所以搔扰使之不安札子不须行是月赵雄罢相出知泸州时有言雄多私里党者于是命大臣进拟皆于姓名下注本贯封入遂为故事以王淮为右丞相九月甲午进呈提领赡军府燕世良申前官呉渊荐本所干官杨绛与陞擢差遣今复措置开请有劳乞申前命縁其人令合赴部改官未审如何或只与堂除知县上曰朕方与卿等共守此法姑候一任回却与陞擢是月以江浙湖北旱出爵募民赈济冬十月癸亥中书门下省言干道八年七月内已降指挥御史䑓合觉察弹劾事件并分𨽻六察如有违例去处令监察御史随所𨽻所许令访闻觉察闻奏诏札下御史台六察遵守施行甲子宣谕付出知临安府王佐按新宁国府监押王康成为人便到赤岸欲上岸赴宴间康成乘马经过不下马上曰可罢新任差遣又曰所以王佐奏状不欲径批出施行寻常文字须是经由三省施行方合事体记得向来参政周必大曽有此请故朕遇事不忘颁忠义传国子监簿俞良能所进也起于战国王蠋终于五代孙晟上下一千一百年所取者一百八十人凡二十卷乞颁之武学授之将帅上曰忠臣义士不顾一身诚可以表励风俗罢雪宴先是年例贺雪即赐宴以连歳荒歉艰食诏权罢十一月甲戌臣僚言在法诸因饥贫以同居缌麻以上亲与人若遗弃而为人收养者仍从其姓名不在取认之限听养子之家申官附籍依亲子孙法今之灾荒亦非一处向去寒冷弃子或多若令灾荒州县坐上件法板晓谕使人人通知之则人无复职认之虑而皆获收养矣举行荒政此其一助诏从之辛卯进呈吏部侍郎赵汝愚奏广招徕之路絶朋比之嫌莫若用故事令侍从两省䑓諌各举所知若干人须才用兼偹而未经擢用者陛下以其姓名悉付中书籍记候职事官有阙则选诸所表以次用之其有不如所举则坐以谬举之罪上曰此説极是可从之王淮奏御笔抹若干人字今乞作二三人上曰可是月诏诸路赈饥新除浙东提举朱熹入对奏言陛下临御二十年间水旱盗贼略无宁歳意者德之崇未至于天欤业之广未及于地欤政之大者有未举而小者无所系欤刑之逺者或不当而近者或幸免欤君子有未用而小人有未去欤大臣失其职而贱者窃其柄欤直谅之言罕闻而謟䛕者衆欤德义之风未着而贜污者骋欤货赂或上流而恩泽不下究与责人或已详而反躬有未至与夫必有是数者然后可以召灾而致异又言陛下即政之初盖尝选建英豪任以政事不幸其间不能尽得其人是以不复广求贤哲而姑取软熟易制之人以充其位于是左右私䙝使令之贱始得以奉燕闲备驱使而宰相之权日轻又虑其势有所偏而因以壅己也则或听外廷之论将以隂察此軰之负犯而操切之陛下既未能循天理公圣心以正朝廷之大体则固已失其本矣而又欲兼听士大夫之公言以为驾驭之术则士大夫之进退有时而近习之从容无间士大夫之礼貌既庄而难亲其议论又苦而难入近习便嬖侧媚之态既足以蛊心志其胥吏狡猾之术又足以眩聪明此其生熟甘苦既有所分恐陛下未及施其驾驭之术而先堕其数中矣是以虽欲微抑此軰而此軰之势日重虽欲兼採公论而士夫之势日轻重者既挟其重以窃陛下之权轻者又借力于重以为窃位固宠之计中外相应更济其私日往月来浸淫耗蚀使陛下之德业日隳纪纲日壊邪佞充塞货赂公行兵愁民怨盗贼间作灾异数见饥馑洊臻羣小相挺人人皆得满其所欲惟有陛下了无所得而国家顾乃独受其弊因论浙东救荒事上曰连年饥歉朕甚以为忧州县检放多是不实时熹乞劝谕推赏上曰至此却爱惜名噐不得又乞拨赐米斛上曰朕于此并无所惜又乞预放来年身丁钱上曰朕方欲如此措置寛䘏数事熹又奏星变事上曰朕恐惧未尝一日忘上又曰朕未尝一日不三省吾身熹续又奏自今水旱约及三分已上即乞并第四等户依此施行又奏乞推行建宁府崇安县社仓法于诸路州军熹又上宰相书云朝廷爱民之心不如惜费之甚是以不肯为极力救民之事明公爱国之念不如爱身之切是以但务为阿䛕顺㫖之计然民之与财孰轻孰重身之与国孰大孰小财散犹可复聚民心一失则不可复收身危犹可复安国势一倾则不可复振至于民散国危而措身无所则其所聚有不为大盗积者耶复白鹿书院从朱熹之奏也洞本唐朝李渤旧居有䑓榭环以流水杂植花木为一时之胜南唐昇元中因建学馆买田以给诸生学者大集乃以国子监九经李善道为洞主掌其教授本朝太平兴国二年赐以印本九经七年又官其洞主明起是年始置南康军遂属郡境至祥符初直史馆孙冕请以为归老之地及卒𦵏焉其子比部郎中环复置学馆以教子弟四方之士愿就学者亦给其食后经兵乱屋宇不存至是复之十二月甲子进呈范成大具到上元县所种二麦王淮等奏得成大书谓春麦惟郭刚能言之盖北人谓之刼麦上曰此间人亦不知己令宫中种看淮等奏仁宗皇祐元年五月召近臣以下于后苑宝岐殿观刈麦仍谕以新创此殿不欲植花卉每观种麦于此今又见其成庶知民事之不易陛下可谓同符仁宗矣葛邲言荒政二事一乞特降指挥诸经总制钱如遇州县灾伤年分本处知通权免比较赏罚其课利场务并令遵见行条法依所放灾伤分𢾗免比不得令本州抑勒县道陪备一乞降㫖应荒歉州县且专以救荒为务宴㑹之类理合节损所有诸处迎新送旧兵卒公吏借请及供帐从物之属所费不赀亦合裁减兵卒亦宜存留以防缓急诏并从之是冬淮东提举赵伯昌奏通泰楚州㳂海去处旧有捍海堰一道东距大海北接塩城计二万五千六百余丈始自唐黜陟使李承实所建遮护民田屏蔽塩灶歴时既乆頽圯不存至本朝天圣改元范仲淹为泰州西溪塩官方有请于朝凡调夫四万八千用粮三万六千有竒而钱不与焉一月而毕规模宏逺髙出前古遂使海潮沮洳舄卤之地化为良田自后汉失修治宣和绍兴以来屡被其患每一修筑必至申明朝廷大兴功役然后可办望专委淮东塩司今后捍海如遇坍损去处不以功役大小即便委官相视计料随壊随葺勿令寖淫以至大有冲决务要坚固可以永乆从之是歳诏舒州蕲州铸铁钱并以十五万贯为额诏久任四川监司郡守之人令更迭与东南差遣其在任未久者既有任满前来奏事指挥候到阙始得别与除授从臣僚之请也雨雹壬寅淳熙九年春正月壬申朔是月赈两浙饥初池州汪青坐盗𤼵递青诛后他卒事觉知非青罪诏失入官吏赵粹中落职余责罚有差青家支给五年王淮奏陛下念一夫之寃存恤其家恩及幽明矣内出正月所种春麦并秀实坚好与八九月所种无异诏降付两浙淮南江东西漕臣劝民布种三月戊子臣僚言监司帅臣臧否所部深得考功课吏之意然郡守更易则人有幸不幸监司帅臣好恶不一则言有当不当有已去而不及臧否者有近到而已遇臧否者此人有幸有不幸也或取其办事而不言其害民或喜其弥缝而不言其踈缪或畏其彊有力而不议或以其踈逺无援而见斥此言有当不当也且就一路而言之则其数寛就数人而言之则其数窄计一岁而论之则其能否为己见计数月而论之则其能否未可知而遽臧否焉此人所以幸不幸言所以当不当也乞诏诸路监司帅臣自今臧否所部必须总计一岁人数不问己去见在就其中区别之或臧者朝廷已加擢用亦须用臧之次者或否者朝廷已行罢黜亦须具否之次者其或臧否不当必令具析以闻诏除初到任人外余从之是春召对杨甲寻除太学录甲献书万言大略谓人主之职不过听言用人分别邪正而近歳以来权倖用事其门如市内批一出疑谤纷然谓陛下以左右近习为腹心而不专任大臣以廵逻伺察为耳目而不明用䑓谏今中外文武半为权门私人亲交私党分布要近良臣吞声义士䘮气愿陛下哀之救之至于民兵之害两淮百姓如被兵火舒蕲鼔铸民不堪命西南诸夷乘间出没而马政日急髙直厚币以骄戎心臣恐陛下今日所少者非特马而已又有司理财一切用衰陋褊隘之䇿至于卖楼店括学田鬻官地而所在争献羡余此风日炽诚恐陛下赤子无宁岁矣其末言今日之事欲正其本则在陛下讲学夏五月丙子内出御笔手诏宣示宰臣王淮等曰朕惟监司郡守民之休戚系焉察其人而任之宰相之职也苟选授之际惟计履厯之浅深不问人才之贤否则政治之阙孰甚于斯今后二三大臣宜体国爱民精加考择既按以资格又考其才行合是二者始可进拟夫然后事得其宜用无不当故𫝊曰为政在人卿等其谨之毋忽六月辛酉诏浙漕行下所部州县常切禁止官民户毋得将草荡围裹成田如失觉察其漕臣取㫖施行诏侍从䑓谏举官堪充监司者各一二名是夏饶州饥命赈之秋八月庚子侍从䑓谏集议闻奏自宰相执政侍从卿监正郎贠郎分为五等除致仕遗表已行集议裁减外将逐郊荫补恩泽每等降杀以两酌中定为止数武臣比类施行宰相十人开府以上同执政八人太尉同侍从六人观察使至节度侍御史同中散大夫至中大夫四人右武大夫至通侍大夫同带职朝奉郎至朝议大夫三人职事宫寺长贰监长至左右司谏开封少尹釐务及一年须官至朝奉郎并朝奉郎元带职人因除在京职事官而寄职者同武翼大夫至武功大夫同非侍从官无遗表外见行条格致仕遗表通减三分之一余分不减绍兴初中书舎人赵思诚上任子限贠之议诏从官集议至是始用廷臣集议行之淮东蝗九月辛巳大享明堂先是诏少师史浩少保陈俊卿赴阙陪祀并辞不至癸巳御讲筵侍读郑丙进陆贽论奉天上尊号状上曰德宗不逹理如此祸难未平乃欲加上尊号甲午淮南运判钱冲之言真州之东二十里有陈公塘周回百里本司近已兴修塘岸建置斗门石䃮各一所于东西湫口二处乞于杨子县知县县尉衘内带入兼主管陈公塘六字庶责有所归从之是月以王淮梁克家为左右丞相冬十一月癸酉宗正丞楼钥对论士大夫风俗事上曰唐文宗説去河北贼易去朝廷朋党难朕常笑之有何难事只是主听不聪甲戌吏部尚书郑丙读陆贽奏议奉天论萧复状至但垂睿诘谁敢面谩萧复若相嘱求则从一等何容为隠从一等傥自回互则萧复不当受疑上顾丙曰德宗猜忌可谓不明丙奏曰德宗见理不明故每事猜忌当患难时陆贽之言多听纳及事定后贽言多恳切亦不免见疑矣上曰此皆不学之故庚辰郑丙读陆贽奏议驾幸梁州论进献瓜果人拟官第二状毕丙奏曰官爵天下公噐人主所当吝惜上曰此人君厉世磨钝之具又曰名噐岂可假人是月䕫州路饥十二月戊午宰执进呈乞令太学生习射事上曰向来玉津园燕射惟武臣射恐祖宗典故文臣亦当射癸卯淳熙十年春正月戊子诏广塩复行钞法略曰塩者民资以食向也官利其赢而自鬻乆为民病朕既遣使谕之得其利害以归复谋诸在廷佥言惟允始为之更令许通商贩而社官鬻民固以为利矣然利于民者官不便焉何者盐之息厚凡官与吏之所为妄费以济其私者异时一出于此一旦絶之无所牟取必胥动以浮言将毁我裕民之政且朕知恤民而已浮言奚恤矧置监司守令皆以为民朕有美意弗推而广之顾挠而壊之可乎七月一日为始罢官般官卖通行客钞法庚寅密院言拣汰事上曰兵不选练则不精但州郡未裕若养老人数过多艰于赡养其六年八年九年分拣汰官兵可再展半年辛卯进呈镇江总领所乞降新㑹兊换上见前具新印㑹子数目乃曰新印㑹子比旧又增多大凡行用㑹子少则重多则轻壬辰密院进呈镇江军兵三年加减之数上曰养兵费财国用十分几八分养兵周必大奏尚不啻八分上曰今民间未裕江东浙西寄招镇江诸军及武锋军岁额人数可并权免三年所有诸州日前未足之数持与蠲免是月以黄洽为御史中丞自干道五年之后不除中执法者十四年洽尝奏云因言固可以知人轻听亦至于失人是故听言不厌其广广则庶几其无壅择言不厌其审审则庶几其无误上深然之二月癸卯用御史中丞黄洽奏诏罢内侍陈源宫观建宁府居住先是陈源罢德寿宫提举有㫖与落阶官臣僚言其过恶乞寝罢成命与一在外宫观从之至是洽又言其罪状灼然乞赐窜责故有是命既而台察又䟽其党与皆一时之巨蠧于是武略大夫徐彦达除名勒停送道州编管家财产业并籍没进纳德寿宫其子徐必闻等三人并追官勒停仍送筠州编管士昌源之厮役以违法迁转李庚本临安府都吏与源交通补官彦达尝充德寿宫阁子库书写专一为源管家务官至正使职至路钤皆源之力也三月丙寅朔建康都统制郭刚言去岁合拣汰效用军义兵一百八十五人自言愿得逐便欲乞拣汰上曰正恐离军失所所以尚留如此与放逐便己丑福州奏都廵检姜特立捉海贼九十四名根勘二十八人招伏余六十六名被虏在船不曾行刼并给据释放上曰赵汝愚如此处置甚善古者制刑王者言宥而有司执法若有司但务姑息何以示惩是月诏举制科夏四月丙申诏临安府系驻跸之地本州属县民户身丁钱可自淳熙十一年为始更与蠲放三年仍给降黄榜晓谕进呈监司帅臣奏到臧否先数日上曰监司帅臣奏到守臣臧否而不行黜陟何以劝惩可与后省将两岁臧否其尤者以闻是日将上臧者多己用否者多己黜有未陞黜者数人前知普州范仲圭前知琼州韩璧前知复州王去恶皆在臧之目新万安军汤鷽在否目上曰王去恶有平黎之功而又通晓郡事可召赴行在范仲圭韩璧任满与监司差遣汤鷽罢新任癸卯大理寺丞张抑言浙西诸州豪宗大姓于濒湖陂荡各占为田名曰塘田于是旧为田者始隔絶水出入之地淳熙八年虽因臣僚札子有㫖令两浙运司根括而八年之后围裹益甚乞自今责之知县不得给据责之县尉常切廵捕责之监司常切觉察仍许人告令下之后尚复围裹者论如法从之是月广西运判王正已奏云陛下加惠逺方恐官卖科扰民无所告复行客钞以救其弊德至渥也陛下本以寛裕逺民而今来两路通行却成发泄东钞借使两路分画界分西路漕计不亏诸郡可以支吾亭户不致贫乏岂非陛下之本意愿闻缺乏之端有如二十余州上下煎熬倘有申请朝廷岂能坐视必须应副则东路虽有赢余亦是朝三暮四恐徒纷扰又云顷年章潭为广东提举塩事力主两路通行之议及就移西路运判客钞不敷漕计大窘寝食几废又得东路二十八万缗遂以少寛即同帅臣范成大乞行官卖此则易地而不可行者岁月未乆可以覆按又云绍兴间通行客钞能三十余年者以西路有折科招籴之类后既住罢漕计遂窘因有官卖之法其后更易不定大㮣以东钞通行西钞不登为患万一必须通行则西路漕计或缺亦须预作指画不可临期缺悞然不若分路为允也五月甲子朔是月臣僚言祖宗用人初无清浊之别韩琦第二人进士及第未免监左藏库后为度支判官皆号称职乞明诏大臣如行在左藏库之类稍重其选与免待阙遇舘学有阙却于此取之以广得人之路从之鄂州都统郭果言襄阳屯田二十余年虽微有所获然未能大益邉计非田不良盖人力有所未至且无专任责者或谓战士屯田恐妨閲习而不知分畨耕作乃所以去其骄或谓耕作劳苦恐其不乐而不知分给谷米人自乐从以乐从之人为实边之计可谓两便本司见有荒熟田共七百五十畆乞降钱三万缗收买耕牛农具便可施工余力亦可刷荒田开垦从之六月丙申王淮等奏两日酷暑圣躬得无烦郁上曰朕自有道以处之但懐闾阎之民不易度耳往在潜邸尝有诗云闾阎多勃郁方愧此身闲淮奏陛下隆寒盛暑毎以百姓为念真三五帝王之用心梁克家奏昔唐文宗诗云人皆苦炎热我爱夏日长柳公权属以薫风自南来殿阁生微凉君臣赓歌略无一言及于百姓而大书殿壁自以为词情皆足苏轼尝効其诗以讥之云一为居所移苦乐永相忘愿言均此施清阴分四方今陛下不以隆暑为畏而长懐闾阎之苦唐之君臣见有愧云己酉进呈太府寺丞勾昌泰蜀中制置使一贠任六十州之安危或有疾病迁动自朝廷除授动经年岁方始到任愿于从臣中常储一二人于蜀中令作安抚使一旦有制置便阙使可就除其于思患预图最系国家大事上谕宰执曰此正在卿等留意今后欲除蜀帅须是选择可备制置使之用者庶几临时不至缺事诏经理屯田建康府御前诸军都统制司奏近凖御笔措置屯田契勘淮西荒闲田土如昨来和州兴置屯田五百余所卢州管下亦有三十六围皆频江临湖号称沃壌自后废罢拨还逐州召人请佃寻许承买今多为良田自余荒地亦有豪强之戸冒耕包占诏令淮西帅漕司同共取见系官田畆实数闻奏都统郭刚寻奏相视得和州厯阳县荒圩五百余顷可以开耕毎田一顷三人分耕合用官兵一千五百人建康留守钱良臣亦奏上元县荒圩并寨地五百余顷不碍民间泄水可以修筑开耕辛酉诏曰朕履四海之籍託王公之上深惟民之未赡恻怛在心惟吏或不良无以宣德明恩若乃贪饕无餍与货为市渔夺百姓侵牟下民有一于斯足秕邦政天下之大郡邑之衆假势放利实繁有徒若此朕虽有爱民勤政之诚焦劳于上仁恩利泽何由而下䆒哉朕嗣服之初盖尝考法祖宗严赃吏之禁其持心不移覆出为恶者既已逮治一二厉在位矣岁月既乆法以延缓赃过之吏忸习寛政日甚岁剧今列官处职奸法不忌是与盗无异也国有宪法朕不敢废可自今后命官犯自盗枉法赃罪抵死者籍没家财取㫖决配并依隆兴二年九月已降诏书施行必无容贷是月两浙水命赈之监察御史陈贾奏略曰臣窃谓天下之士所学于圣人之道者未始不同既同矣而谓己之学独异于人是必假其名以济其伪者也邪正之辨诚与伪而已表里相副是之谓诚言行相违是之谓伪臣伏见近世士夫有所谓道学者其説以谨独为能以践履为髙以正心诚意克己复礼为事若此之类皆学者所共学也而其徒乃谓己独能之夷攷其所为则又大不然不几于假其名以济其伪者耶臣愿陛下明诏中外痛革此习每于听纳除授之间考察其人摈弃勿用以示好恶之所在庶几多士靡然向风言行表里一出于正无或肆为诡异以干治体从之广西运司申昭州金坑五处递年所入不多若行废罢以裕民间甚便本部欲行契勘上曰不必契勘便行废罢诏监司帅臣每岁于部内举亷吏一二人具实迹来上中书籍记以备选择如无听阙秋七月乙丑诏知广州巩湘以任帅阃备着效劳可除龙图阁令再任庚午礼部太常寺言开宝通礼州县水旱则祈社稷典礼具存政和五礼新仪虽不该载见今朝廷或遇水旱亦行祈祷今欲从臣僚所陈遇有水旱令州县先祈社稷委合典礼乞朝廷指挥从礼部太常寺修定仪注行下诏从之先是臣僚言州县遭水旱神祠佛宫无不遍走而社稷坛壝闑然莫或顾省彼五土五谷之神百代是尊是奉岂应祈报独不得与羣祀同享精纯于是下礼寺看详而有是命甲戌诏曰朕涉道日寡秉事不明政化失中以干阴阳之和廼季夏渉秋旱暵为虐大田失望民靡错躬夕惕以思反己自咎可自今月十三日避殿减膳令侍从䑓谏两省卿监郎官馆职各条具朝政阙失毋有所隠朕将亲览考求其当以辅政理咨尔在位副朕志焉乙亥诏曾任知州而为郎官卿监曾任卿监郎官而复出为监司之人陈乞闗陞者依两任无人荐举处条例特与免用举主理为资序从臣僚之请也癸未宰相王淮梁克家知院周必大佥书兼权参政施师㸃以旱乞避位诏不允上宣谕曰朕心未尝放下一日之间天下定行一两遭又曰数日羣臣应诏言事并无及朕过失多言刑狱事刑狱自有成法王淮对曰陛下忧勤如此更有何过失可指己丑臣僚乞诏大臣自今维扬合肥荆襄四路帅当于尝任近臣中简记除授上曰均是帅臣岂可轻授此在卿等简择八月甲辰进呈次因论人才上曰若是平穏无才略人不难得须是有材而不刻慈善而不谬王淮等奏陛下二语可谓尽用人之要大抵有材者多失之刻慈善者多失之谬乙巳进呈杨安诚札子乞遵依仁宗皇帝之制采用司马光之言覈实浮费量加撙节上曰近日臣僚言多用司马光撙节之説盖仁宗时亦自乏用故司马光有是言朕尝见一老内臣云哲宗皇帝极爱惜钱物不肯多赏赐臣下王淮等奏节用裕民之本陛下常以祖宗为法天下之福也戊申诏侍从两省管军知阁御带及在内观察使以上于武官中各举有威仪善应对堪充奉使接送伴者一名闻奏其已被差人不许荐举辛亥进呈湖北总司乞籴米事因言得湖北报七月十八日大雨霶䨟秋成可望上曰是日朕食素就宫中设醮但见阴云四合不知得雨之广王淮奏曰经所谓惟德动天无逺弗届上曰人主于天尤亲感召之速终是异于臣庶庚申诏左藏南库拨𨽻户部提领所事务限五日结局先是戸部具南库收支项目上谓辅臣曰见在钱三十五万余贯尽拨付戸部其余金银等物令陈居仁㸃检具数以闻上又曰欲併南库归左藏令版曹自理㑹朕亦省事卿等可子细令具南库五年间出入帐亲自㸃检故有是诏南库者本御前桩管激赏库也休兵后秦桧取戸部窠名之可必者尽入此库戸部阙乏则予之桧死属之御前由是金帛山积上即位之始年纳右正言袁孚之请遂改为左藏南库专一桩管应副军期然南库移用皆自朝廷非若左帑直𨽻于版曹而为经费也至是始併归戸部既而尚书王佐奏言南库归版曹无益而有损乞就拨归封桩库其朝廷年例合还戸部钱却于封桩库支不从戸部尚书王佐言经总制钱嵗额一千五百万贯年来寖生姦弊或偶无收则便于帐内豁除而创生窠名更不入帐分𨽻递年积压直待赦放切恐暗失经费诏戸部将淳熙八年终以前拖欠及未起钱数并特除放自今收趂亏额其知通并提刑司官属委本部觉察从条施行是月宰执奏封桩库见管钱物已及三千余万缗上曰朕创此库以备缓急之用未尝敢私也封桩库者亦上所创也其法非奉亲非军需不支先是六年夏四月提领本库言共管见钱五百三十万贯其后往往以犒军或造军噐为名拨入内库或睿思殿或御前库或修内司有司不敢执寻又奏内外桩积缗钱四千七百余万上曰何以聚人曰财周以冢宰制国用周礼一书理财居其半后世儒者尚清谈以理财为俗务可谓不知本矣祖宗勤俭方全盛时财赋亦自不足至变更塩法侵及富商朕二税之外未尝一毫妄取亦无一毫妄费所以帑藏不至空虚缓急不取之民非小补也先是上以诸路财赋浩繁令两侍郎分路管认是年王佐为尚书又请于次年四月将诸路监司守倅所起上供钱比较以定赏罚自是罕有逋欠九月壬午诏诸路州军拖欠内藏库诸色窠名钱物自淳熙九年终以前实欠并特与除放以后常切催纳如有违慢仰本库开具所欠州军当职官吏取㫖施行翌日王淮等奏圣恩溥博不知所欠数若干上曰六十万贯癸未兴元府都统制吴挺言本司同安抚司增置赏钱募人告捉盗贩解盬入界见系出戍官兵把截去处严行捜捕外有不系官兵出戍地分乞行下沿边州郡督责捕盗官司捜捕诏利路安抚提举各申严行下阶成西和凤州禁止毋得透漏如未觉察守令并取㫖重作施行冬十月甲午诏主管魏惠宪王府邓从义可传㫖罗忠并母白氏今来皇孙女安康郡主凡百宜执妇道不可惯纵所有晨昏安省之礼候得指挥方免若旦望节序并从常礼务成肃雝之德倘或违此别有诰训乙未右正言蒋继周言国家役法自祖宗以来前后讲论详矣行之其或不能无弊者非法弊也人弊之耳茍得一贤令尹则人乐为之争先是知其弊诚在人而不在法自范成大唱为义役之説在人着目而处州六邑之民扰扰乎十有六年于此矣夫狭乡民贫私相借助以供公上之役是特乡里常情耳成大张大其事标以义名且欲改赐县名行之诸路朝廷固已察其情状不可其请矣成大不已再有所陈嘱其代者使遂其説至陈孺知处州亲受其弊任满奏事乃始备言其实陛下即可其奏于是处州之民始获息肩于义役之罢三两年来旧説复作一布衣之上书未必公言朝廷令守臣李翔看详盖欲其详酌可否曾不能参照案牍博询民言辨范成大陈孺所奏虚实有请于朝而罢之乃从而附㑹其説断以己见官民僧道出田一等他日贫富置之不问人以为重扰条画利害讼于乌䑓臣尝问乡闾出田助役然则何用曰将以赂胥吏有常数也吏胥之诛求于执役者官立法以禁之犹惧其不惩使上之人通知之其何以训夫立赏以诱之而举行者不加劝立罚以威之而沮败者不加畏给官田以助役亦终于不可行则出私田者民情之不乐从可见矣欲望特降睿㫖将处州及两浙有见行助役去处听从民便令官司不得干预其间民自难久行或不能息争讼仰州县遵依见行条法照应物力资次依公差募仍乞将李翔罢黜以谢处州两浙十五六年间义役之扰从之丁未进呈大理寺奏内侍之子贾俊民等代笔案俊民当降一官勒停上初欲贷其勒停而更降一官又思余人亦当视此以降罪乃曰人有一㸃私心法便不可行并如奏次日王淮等奏陛下用法如此可谓至公上曰不怕念起惟恐觉迟然人之所以未免一念之起者正以脩行未到淮等奏陛下毎言唐太宗未尝无过只是觉得早陛下可谓觉得早矣上曰凡事顺其自然无容私其间岂不心逸日休先是诏广盐复行钞法罢官般官卖是月广东提举常平茶盐韩璧奏略云臣叨恩备数东路提盐同措置西路塩事所以东路事体尚须到官悉心推䆒至如西路臣三任九年之间粗知其略广西民力至贫岁入至薄官兵备邉之费尽取办于般卖犹惧弗给今一旦住卖束手无䇿全仰给于漕司往年改行钞法时自有漕司应副逐州取拨窠名数目可举而行又朝廷颁降祠部及㑹子钱计四十万下西路漕司通融为十年支遣及诸州各有漕司寄桩钱以此随其多寡应副诸州缺乏之数使足以供公上赡官吏养兵备邉则可以坚客钞之行上副陛下改法裕民之意寻诏于支降四十万数内权支二万贯付静江府五万贯分给诸州军充淳熙十一年岁计支遣一次续又从诸司申请拨广东增卖盐钞剰钱五万贯及令封桩库支㑹五万贯充广西十二年分岁计十一月壬戌朔日有食之癸酉进呈旧按閲犒赏例上曰处分已定不须旧例尽是内库支一色见钱此钱桩留朕初无他用王淮等奏陛下平日未尝妄费今以激厉士卒人百其勇上因言士气要须激厉每戒主将云卒伍遇战未可便用大阵且以小阵试之每一㨗即加赏赉将见人人自奋是日进呈欲召为郎者六人上熟视曰陈达善得沈崈一亦可此文字且留中王淮等奏用人不厌详细须是参较方可甲戌上幸龙山教场大閲大犒兵师为钱三十六万丁丑进呈毕上出癸酉留中文字及录示王尚之等六人曰朕两日于班簿中捡得此数人可并召赴行在余亦难得又谕却于寺监丞中拣人为提举如此更迭出入则所用之人源源不絶是月命赈京西饥言者谓自干道五年降㑹子付两淮收换铜钱又节次支舒蕲铁钱换易凡十六次指挥至今十五年私渡铜钱常自若也乞多给㑹子立限尽换诏两淮各支降㑹子一十万贯限两月收换其换到铜钱淮东赴镇江淮西赴建康送纳桩管闰十一月乙未上曰诸军近日教閲闻得钱甚喜多有买柴作岁计王淮等奏縁此街上见钱甚多上曰闻外间米面甚平见老兵云三十文买面一椀可饱终日街上多有醉人朕得百姓懽乐虽自病亦不妨所谓吾虽瘠天下肥矣壬寅进呈广西经略安抚司奏安南国牒已排办章表投进方物上曰象乃无用之物经由道路重扰吾民除不受外将入贡之物以十分为率止受一分就界上交割厚与回赐章表令入递降书回答十二月丙子车驾诣德寿宫行太上皇后庆寿宫中之礼诏曰朕荷太上之燕谋承至尊之休德顺稽帝道丕廸重华之徽寅赖母仪胥洽二南之化惟天纯佑俾国多祥皇年方衍于万春甲厯曩登于七帙奉巵介寿尝祗阐于宏休含饴保和兹继符于昌筭繄我家之累盛轶聨册之前闻爰举旷文躬伸庆礼上南山之祝永偕慈极之隆首东秩之辰肆推凯泽之被式敦及老之义併彰钖类之仁可大赦天下戊寅王淮等奏前日行庆寿礼天气甚好上曰中外懽恱二亲和气不可形容所以归晚是月敷文阁直学士致仕李椿卒椿尝为枢密院检详文字时张説为佥书㑹小吏有持南丹州莫酋表来求自宜州市马者因説以闻椿白邕逺宜近官非不知也故迂之者岂无意哉莫氏方横奈何导之以中国地理之近请治小臣引致边事之罪説又建议募民为兵以所募多寡与赏罚格以劝沮州郡椿白説若此则恐必有以捕为募而致惊扰者愿毋限额为司农卿日尝言于制国用者曰今仓庾所用一月营一月之聚帑藏所给一旬贷一旬之钱朝廷之与戸部遂分彼此告借之与索偿有同市道此阳城所以恶裴延龄者愿革而正之权临安府故事府有中人承受公事守至必谒椿弗谒曰庙堂无所用承受知婺州有㫖令婺市皮角若干而筋五千斤椿奏一牛之筋四两是屠二万牛也上为收前诏为吏部侍郎上亲虑囚命椿与张抡叙囚徒抡官承宣使奏牍欲列名椿右不可白丞相丞相令先抡椿退谓权要恃恩不足恠庙堂曲狥为可畏草奏言臣固知承宣使序权侍郎之上但使事以阁门副侍郎耳所被㫖臣名实在上不可不正章未达而事闻抡亟罢侍卫司兵囚兢而碎僧舎新补军头乗忿而剽都市朝廷不深治椿举张彛之事为戒言官弹劾不胜去职所从风闻者黥𨽻椿言非置台谏为耳目之本意军中结逻者以摇主将攟摘腾播椿请严阶级之法又极言阉寺之盛曰自古宦官之盛衰系有国之兴亡其盛也始则人畏之甚则人恶之极则羣起而攻之汉唐勿论靖康明受之祸未逺今畏之矣未甚恶也有以裁制之不使至极则国家免于前日之患宦官亦保其富贵愿官置蚕室而限其𢾗复祖宗之制官髙者补外又门禁宫戒之外勿使预于人材政事又严士大夫兵将官与之交通之禁椿尝论渡江以来茶法之弊谓官执空劵市之园戸州县岁额配之于民卒有赖文武之寇初广西塩法官自鬻之后改钞法漕计大窘乃尽以一路田租之米二十二万斛令民戸折而输钱至五倍其估民既为钱二十余州吏禄兵稍无以给则又损其估以市于民曰和籴曰招籴民愈病久之钞弗售者三年椿请改法从旧除民折苖和籴招籴官民俱便权知和州钱之望言厯阳县含山县有麻澧二湖灌溉民田为利甚博干道二年因守臣胡昉凿千秋涧以设险涧既开通而二湖之水始洩入江积十余年涧水日洩灌溉之利遂废令欲于千秋置斗门以防湖水之洩遇大浸则启之以出外遇旱暵则用之以潴水俾二湖之灌溉如初又不妨千秋涧之险从之是岁知遂宁府李焘上续资治通鑑长编至靖康全书共九百八十卷举要六十八卷甲辰淳熙十一年春正月辛夘朔雨土辛丑诏浙东提举司将开掘过白马湖为田去处并立板榜每季检举晓谕人戸日后不得再有侵占仍仰本司觉察毋致违犯丙午监察御史谢谔言去年十月四日臣僚言因处州守臣不合将义役置册假以借手干求差遣力陈其弊奉㫖依奏其所奏系是两项第一项云将处州及两浙有见行助役去处听从民便令官司即不得干预第二项云其民间自难久行不能息争讼者仰州县遵依见行条法照应物力资次从公差募第一项是行义役第二项是行差役也言者之意欲差役义役二者并行元不曾指名言尽罢义役兼但言两浙之弊不曾言及别路也近访闻江东西诸路累年民间有便于义役之处官司乗此颇有摇动盖民间旧因差役吏縁为奸当差之时枚举𢾗名广行追扰望其脱免邀求货赂使之争讼至有累月而不定者民戸因此多有困竭縁行义役遂颇便之自此法之行胥吏缩手无措日夕伺隙思败其谋近有饶州德兴县吉州吉水人戸赴台陈诉其词激切端有可悯乞下诸路监司州县应有义役当从民便外其不愿义役及自有争讼乃行差役两项并合遵守违者许提举司按奏其德兴县人戸并赍出本县旧刋义役石碑可见经久之计民情之所安惟恐官司挠其成法上曰前日蒋继周言处州守臣专行义役之弊今谔欲义役差役各从民便法意补得始圆令照前降指挥施行甲寅雨土是月戸部奏言去歳旱伤计减放六十万石上初欲下漕臣覈实既而曰若尔则来年州郡必懐疑不与检放矣二月甲子进呈拟张叔椿等差除上曰今后有卿不除少有少不除卿所谓官不必备又宣谕今后蜀中监司可间差此中人往若皆蜀人则人情宛转甚非法度癸酉进呈次谕熊克台州当赴上卿等曽以朕意宣谕否克为人性缓古人有韦弦之戒缓者勉之急者缓之全在抑扬之道诏已降指挥温台被水逐州守臣王之望陈巖肖各不即闻奏乃赈恤迟缓之望特降一官巖肖落职放罢近台州获海贼首领温州获次首领王之望陈巖肖各有捕贼之劳以功补过之望放罢巖肖宫观是月枢密院奏两淮京西湖北路民兵万弩手自淳熙七年后不曽拘集敎閲乞令逐路安抚司行下所部州军常令不妨本业在家閲习俟农隙照年例拘集比试其有事艺髙强之人毎州许解𤼵一二名从帅司保明津𤼵赴枢密院与依四川义士条例按试补授以示激劝诏从之三月辛卯进呈耿延年状翻铸到淳熙十一年钱様上曰且用旧様不必频改是日进呈刑部侍郎曾逮奏乞依干道九年三月二十三日指挥令刑部长贰郎官并廵察御史每月通轮录囚具名件闻奏庶得纠察之职稍复祖宗之制上曰可令用毎季仲月于是诏令刑部御史台于每季仲月亲录囚徒乙巳诏知福州赵汝愚除敷文待制再任上宣谕汝愚在福州甚宣力庚戌诏知泉州司马伋除龙图待制再任两浙运判张礿除徽猷阁兼转运副使再任是月亲试举人赐衞泾以下及第出身有差赵杰之知太湖县有言其不丁继母忧者上谕宰臣王淮等曰士大夫一被此名终身不可赎行遣中稍为宛转不湏明言其罪遂降一官放罢圣度之忠厚如此夏四月辛酉诏金州依见行塩法听客人铺戸从便买卖不得依前置场拘𣙜癸酉诏广西经略詹仪之运判胡庭直开具到见行塩钞已为详细可恪意奉行先是知容州范德勤奏广西卖塩不便诏仪之庭直公共详议具奏于是仪之等条析奏闻今详议静江府等一十六州官卖塩以救一十六州之害但罢髙化等五州敷卖二分食塩令转运司置铺出卖从便请买以为五州之利所有五州歳计令转运司计度抱认应副如是则一路二十五州无不均被圣泽折苖科敷之弊可以永革而民力裕又言淳熙十年七月一日改行客钞至今年三月十日终已招卖过塩钞六万二千萝见今客人不住搬贩措置自有次第故有是诏髙化雷廉钦五州产塩地分客钞不行寻又奏钦州白皮塩场事体与雷亷髙化一同乞依旧兴复以备本司取拨作钞塩支付客旅搬请丙子进呈进士射射日分上曰进士射射甚好王淮等奏孔子射于矍相之圃观者如堵墻古人以射为重后世乃废而不讲上曰古者有文事必有武备后世不知此意所以朕举行之丁酉权知均州何惟清言解塩除京西客人搬贩外更有均房界入川者甚多皆是取马官兵附带而去乞严赐约束从之是月御制送行诗赐太保史浩又书明良庆㑹之阁六字赐之五月辛卯进呈知龙州张熹充亷吏上曰亷吏最难得近不住惩戒而贪黩尚多张熹果如何王淮等奏蜀士皆称其操履上曰可与提刑差遣仍报行所荐札子以厉士俗乙未权知和州钱之望奏本州屯田事先一日上谓王淮等曰之望言课耕无法士卒惰者无以厉而勤者无所劝卿等可详议奏来既而进呈欲令淮西总漕同建康副统制详议以闻右正言蒋继周言比朝廷集议监司守倅接送等物严为限制所以节浮费寛民力也其有诸路藩府及列郡守暂差监司或他州通判等兼摄上下马馈送并借请公用亦已约束而偏方小垒间有违戾或权官被差而不就或已权不便而求归须申上司又别差官年岁之间接送𢾗次郡计有限诚何以堪乞诏逺郡阙守处令监司选差以次官兼权庶免将迎之费以苏郡计从之丙午蒋继周言温处流民丁籍尚存诸县催科无人供纳或其家丁壮既去老弱独留监系输项急如星火因而多纠未成丁人名为充代追扰不能安居欲乞令温处守臣将属县流移人戸覈实除落丁籍不得存留抑勒赔填如违令监司觉察以闻从之甲寅诏四川驻札御前诸军将士戍边滋久常轸朕懐可令总领所支拨桩管钱引三十万道特与犒设一次傅钧彭杲守边累年军政修举内傅钧与陞都统制彭杲可带吉州刺史乙卯诏令江东提举司行下建康府太平州宁国府池州饶州广德军南康军建昌县各多支常平钱米将被水人戸优加存恤务要实惠及民毋致失所六月戊午朔诏诸军陞差盖择将之根本必有智勇劳效乃能服衆今后宜精加选用毋得循习苟且仍令枢密院自淮备将以上至统制官每全军各为一籍逐月掲贴进入朕当间㸃三两名审观识略事艺随其能否议主帅之赏罸臣僚访闻诸州军受纳夏税官吏邀阻间有将堪好绢帛强行打退却置场用低价收买其官中既已买下退绢多作畸零折纳髙价不恤民病利其赢余欲望严禁今后州军置场收买退绢许人戸越诉令监司御史觉察违戾科罪从之诏建宁府淳熙九年分人戸欠二税等钱三万四千三百十九贯并令除放辛酉进呈王淮等上表为敕令所编类寛恤诏令成书乞颁降施行上曰可谓详备凡事在人举行斟酌轻重尽之矣壬戌进呈祕书省挍书郎奚商衡奏制科取士勿拘三岁之制上曰贤良得人国家盛事可令学士院降诏有合召试人举官即以名闻甲子进呈王渥奏小路蛮击虚狼事上论及恩威之意且曰国家兵威不及汉唐逺甚所恃者其天乎澶渊之役辛巳之役匪天而何王淮奏人君平时仁心厚泽固结民心我无失德而天之所助者顺盖以理胜不在力胜上曰汉武帝时兵威震慑万里之外又何可当但失之已甚丙寅臣僚乞诏诸路总领各密举偏禆将校可为将帅者不限贠𢾗列其所长保明来上令密院籍记考察不如所举坐缪举之罚从之是日进呈赵汝谊言详议到屯田事遇一圩水退诸圩兵卒併力耕种至立秋止秋成谷熟施工力者皆预分谷之数上曰若将来所收不多朕不惜几万米分屯田人兵使之亦如丰年则更相劝勉己巳诏雨泽稍愆屡降寛恤指挥其人戸夏税和买催纳起纲自有条限访闻官司趣办追扰致伤和气仰监司严行禁止倘或违戾御史台觉察弹刻丙子鄂州江陵都统制郭杲言昨蒙降钱三万贯措置屯田除节次收买牛具创造寨舎乞于上件钱内更存留一万二千贯付牛僎收管准备接续余钱乞拘收赴元降处回纳诏令郭杲将回纳㑹子二万贯于内支一万四千一百贯付牛僎贴充犒军余钱就行桩留准备屯田支用庚辰知临安府张礿言乞将浙西江东诸县自淳熙十年以前所欠窠名钱三万七千二百四十余贯米八百三十余石尽行蠲放从之癸未戸部韩彦质言州郡财赋场务县道所入财谷皆有名色在法不得移易而守臣无忌惮者竭公帑之储以快私欲至于终更席卷而去不恤后人乞今后守臣任满将所留诸色钱谷交割下政其𢾗申戸部置籍上曰须令后政限一月具𢾗申戸部照㑹王淮奏前政只言𢾗赢后政只言𢾗缩合令前后政各具𢾗申上曰过限不申去处令戸部以闻是夏知婺州洪迈奏本州负郭金华县田土多沙势不受水五日不雨则旱及之故境内陂湖最当缮治而本县丞江士龙独能以身任责深入阡陌谕令修筑令耕者出力而田主出谷以食之凡为官私塘堰及湖总之为八百三十七所以畆计者合万有九千用民之力二万七千有竒田之被泽者二千余顷皆因其故迹葺而深之于官无所费于民不告劳三二十年之中度亦未至隳废使食君之禄者皆能如是岂不大有补于王政而士龙者上不因官司之督责下不因邑民之诉请自以职所当为勇于立事用意如此诚为可嘉乞加奖激以为州县小吏赴功趋事之劝从之秋七月戊子右正言蒋继周言乞诏诸军将佐屯驻去处自今并不许私置田宅房廊质库邸舎及私自兴贩营运从之己丑郭杲言木渠下荒田实有堪耕种一百九顷四十四畆除已差拨官兵二百人前去开荒其余不通水利髙仰田亦令耕种官兵差去合请钱米就屯田官所管稻谷内借支将来收子课折还诏郭杲将髙仰田叚更切措置开耕毋致荒闲余依所乞挍书郎罗㸃言比年以来所在流配人甚衆强盗之狱每案必有逃卒积此不已为害不细切谓欲戢盗贼不可不销逃亡之卒欲销逃亡之卒不可不减刺配之法望诏有司将见行刺配情轻者从寛减降别定居役或编管之令其应配者检㑹淳熙元年五月指挥择其强壮刺充屯驻大军庶几州郡黥配之卒渐少上曰近岁配𨽻稍多久后当如何王淮等奏如杂犯死罪犹可从轻至如刼盗六项指挥之行为盗者莫不晓得将欲为盗必先虚立为首之名杀人奸滥之罪皆归之以故为首者不获而犯者免死盗何由惩上曰可令刑寺集议奏闻既而刑部大理寺奏上壬寅进呈上曰朕夜来思量配法杂犯死罪只配本州牢城犯私茶塩之类不必逺配只刺充本州厢军令着役若是刼盗已经三次便可致之死可谕刑寺官子细商量奏来乙卯淮西总领赵汝谊言和州八家圩西蓑芬散水地打量得六顷五十畆乞拨付屯田官兵计置开耕及下和州将不堪开耕不敷元𢾗田二十九顷七十九畆日下别踏逐系官荒闲田土拨付总辖屯田官补填元管之𢾗从之密院言八年四月二十九日指挥江上军帅于统领中荐举人才限以三人之𢾗深虑搜求未广诏令照八年指挥不限贠数荐举臣僚乞戒饬帅守监司列荐宰邑之官当务至公毋徇私情当求实迹毋採虚言后不如举必行缪举之罚其他列荐所部官吏併加申儆从之是月以泉福州兴化军饥诸州水兴元府旱并命赈之八月辛酉诏浙西诸州府各将管下旧来围田去处明立标记仍榜谕官民戸今后不得于标记外再有围裹戊辰给舎看详赵汝谊奏乞行下守臣遇客贩米不得阻遏其免收力胜钱一项自有见行约束如有违戾及以喝花为名故作留滞者许客人赴监司台部越诉重寘典宪从之九月戊子枢密院言凖御笔处分闻陇蜀向来军阵多用纯队近易为花装二者孰便仰四川驻札御前诸军都统制吴挺等条具奏来兴州吴挺奏行军用师惟尚整肃其花装队未战先已错杂兴化府彭杲奏四川诸军昨自绍兴之初团结皆为纯队以五十六人为队止是教习纯队事艺兵刃相接取便应用金州傅钧奏陇蜀山川平陆少而险阻多两军相遇或我髙而彼下必须纯用弓弩狭隘相遇则纯用戈㦸缓急全队唿索易于应集诏并依旧纯队辛丑上谕宰执曰毎月财赋册今后更令进入欲加增减戊申勘㑹诸路州军义仓米斛在法合随正苖交纳唯充赈粜今来收成在即当议指挥诏诸路提举常平官各行下所部州军仰随乡分丰歉依条收纳入仓不得侵隠他用候岁终具旧管及新收数目申尚书省诏侍讲侍读见今进讲周易将欲终篇可自开讲日每日讲两卦冬十月乙丑侍读张大经等奏伏覩陛下尝因讲泰卦之九二玉音有曰君子以其类进而为善小人以其类进而为恶未有无助者也讲萃卦之上六玉音有曰盛极则衰乱极生治三复圣言皆已深得大易之㫖欲望圣慈宣付史馆诏从之丙寅进呈吏部奏臣僚乞賔州三县通差文武臣上曰武臣中极难得人小使臣尤不厯练今委以一县只是害及一县百姓庚午中书门下省勘㑹州县税场所收课息自可足用访闻近来官司过数增收以资妄用致害民旅理合禁止诏戸部遍牒诸路州军将应管税务合趂课息如实及租额之数即不得抑令增收敢有违戾在内委御史䑓弹奏在外委监司觉察仍许被扰人戸越诉辛巳诏宇文虚中特更与恩泽二名令曾孙承受壬午吉肇乞招建康水军战船捎手上曰大江之险人命所系盖借操舟之人可与招收是月诏程大昌程叔达单䕫赵师䕫各贬秩二等以臣僚言蒋亿以赃抵罪于今一年未闻举主自劾而有司亦不约法以闻乞令吏部检举故有是命十一月丙戌朔宰执谢赐太上稽山诗石刻上曰太上诗规模宏大所以赐卿者正欲仰体太上之意如属意种蠡臣之句卿等切勿分别文武便有晋室之风当视之如一择才行兼备者用之若曰好士人而才不适用亦何足取戊子知婺州洪迈言本州淳熙八年旱歉支降丰储仓米五万石赈粜内二千一百余石系揽载船梢盘剥折欠已纳到六千余贯外浄欠钱一千九百余贯约米五百三十余石乞照绍兴府体例蠲放从之利路帅宪茶马司奏知凤州余永弼知文州邓枢政绩上曰边郡政要得人永弼枢各转一官候任满与再任诏向来赵善杰所修海盐县堰闸及刘俣修华亭县塘堰令刘颕亲往相视目今有无冲决损壊并本州去年所修水利于今年有无实被灌溉田畆及未尽去处开具奏闻辛夘置万州南浦县渔阳井盐官一贠并岁收盐十四万六千三百余斤初以主簿兼监于是始专置官戸部侍郎叶翥乞行下覈实免丁钱事上曰此戸部自可理㑹不必降㫖辛亥进呈淮西总领赵汝谊奏和州屯田所收物斛未曾均给上曰可令总领所都统司将屯田力耕官兵斟量工力多寡拘今年收到物斛实数分作三等次第均给是月两浙运副刘敏士运判姚宪并降官落职新江东提刑王彦淇别与差遣并以温台二州灾涝失于按劾守臣也十二月丁巳两浙运判钱冲之言奉诏相视开濬常润等运河浅澁去处今相度自临安至镇江四郡共用六万余夫委是大役乞令诸州将运河两岸支港地势卑下泄水去处牢固捺成堰垻仍申严诸闸启闭之法浅澁去处令逐州守臣措置随宜开撩务要舟楫通行从之己未诏秘阁修撰知隆兴府程叔达除集英殿撰再任丁夘进呈知州军除目上逐一问其人才如何至刘壎知滁州魏敏哲知濠州上曰淮郡不可轻此二人更契勘又曰选择人才治道之急者州郡若不得人虽谆谆日降诏令亦是徒然卿等今后毎遇一阙须是遍选终竟有得因言今之议者多言边郡太守须是久任今边郡无兵虽久任何益大军皆在江南若是创置又费衣粮却是万弩手民兵无养兵之费有养兵之实缓急亦可用丁丑戸部言建康府申乞将沙田许从官田所取画降指挥与免十料催科外其沙地芦场乞自初生年分起料催纳税租从之己夘进呈解元振奏乞令光州依舒州蕲州置监铸钱上曰此事难行后次铸到铁钱时可令分二三万与光州是月知台州熊克上九朝通略是岁知镇江耿秉奏三县岁额畸零钱八千余贯今以公库所节浮费代充解𤼵若非得㫖则恐后人敷之于民上曰以寛剰之钱为民代纳固善后人若无余则必别作名色科配此事州郡自行则可朝廷难为施行宋史全文卷二十七上卷二十七下钦定四库全书宋史全文卷二十七下宋孝宗八己巳淳熙十二年春正月己丑广西提举胡庭直言邕州卖官塩并縁绍兴间一时指挥于江左永平太平两寨置场用物帛愽买交趾私塩夹杂官塩出卖縁此溪洞之人亦皆贩卖交塩近虽改行钞法其本州尚仍前弊诏经略司及知邕州陈士英公共措置闻奏既而经略司申元初起置愽易场以人情不可止絶而愽易交塩亦是祖宗成法乞只严禁愽贩等人不得贩鬻交塩搀夺官课余仍旧从之戸部言明州申鄞县东钱湖积蓄涧水溉田五十余万亩昨縁茭草延蔓侵耗湖水奉㫖支降钱米开淘茭葑堆积沿湖山湾泺去处遂成葑地先系资教院僧承佃垦成田三百余亩切恐人戸以增租承佃为名填疉増广有妨积水乞将上件㳂湖葑地不许人戸请佃仍旧开掘为湖庶兔向后堙塞之患诏勾昌泰躬亲前去相视开掘辛夘进呈命令狱案籍三省事下诸州有督促至十余而未报者上曰自今命令及狱案不须行文催促多则愈玩只一季将上择其怠惰者惩之则自然不敢于是潼川运司以岳霖体究汉州雍有容在任不法事稽缓特降一官湖北运司陈达善未开具赵善待妄用过任内钱物令即具析因依癸巳进呈汤思谦六院差遣上曰思退退缩其弟不可与在内差遣王淮等奏思谦作两郡皆有可称不知与提举如何上曰在外不妨上又曰编修官汤硕亦可与外任癸夘进呈知平江府常熟县曽将版帐赃赏等钱支用及违法科取钱物等事刑寺看详曾所犯公罪徒赃罪流私罪绞上曰曾具状抵罪可除名勒停上又曰朕昨夜思之监司以按察为职置司所在不能无失职之罪若欲行罚又恐此后抉摘人之小过而知县愈难为次日御笔批置司所在监司傅淇刘颕各降一官甲辰诏盖经赵师䕫姚述尧各贬秩二等以所举曾棨犯赃故也二月丁夘奏事毕上赐王淮等酒上问民间风俗及论古今治乱事上因曰自唐虞而下人君知道者少唯汉文帝稍能知道专务安静所以致富庶自文帝之外人君非唯不知道亦不知学淮等奏道从学中来上曰知学者未必尽知道但知学者亦少淮等奏若唐太宗末年寖不克终岂是知道上曰人君富有天下易得骄纵淮等奏若治安日久每事留意则是愈久愈新上又曰天下全赖好监司若得一好监司则守令皆好淮等奏监司郡守皆在得人上曰先择监司为要若郡守亦当选择得尤好卿等今后为朕除授监司须是留意上又曰近日来郡守亦胜如已前若是资序已到其人不足以当监司郡守则监司且作郡守郡守且作通判亦何害时天气晴和淮等因问兴居上曰朕寻常饮食亦不敢过淮等奏易于颐卦称谨言语节饮食上曰观颐观其所养也壬申吉州申乞将旱伤最重太和吉水庐陵县第五等人戸见欠淳熙十一年夏税和买共一千九百九十余匹并与蠲放从之丙子殿侍陈贾言国家财计之入率费于养兵然军之𨽻卒伍者所得常不能赡给而自将佐等而上之则有至数十百倍之多今诸军额外贠缺冗泛之费姑以殿步两司言之殿司额外自统制而至凖备将凡一百二十贠而数内䕶圣歩军至添统制三贠步司额外自统制而至凖备将亦一十八贠两司岁支除逐官本身请俸外供给茶汤犹不下一千万缗养军之须固已不赀而额外重费又复如此无惑乎财计之不裕也且以增创额外谓可储养将材耶然诸将或有阙贠未见取之于此若谓其人不足以备採择则髙廪厚俸自不宜轻以与之乞轸虑国计责实政将内外额名色自今以往一切住差其在冗食之人乞赐甄别如有可备军官之选则存留以俟正官有阙日补之或其人不任使令亦乞随宜沙汰勿使浑杂无补国事从之是月雨雹三月甲申朔是月申禁胡服蕃乐从右正蒋继周之请也是春诏制举题免出注䟽夏四月丙辰进呈戸部勘当知镇江府耿秉奏如遇亢旱听民车河水上曰河水岂可不令百姓灌田王淮等奏寻常人使来时恐水浅所以不听人戸车水上曰稼穑事大可依耿秉所请侍读萧燧言广西最逺其民最贫切见在法民年二十一为丁六十为老官司按籍计年将进丁或入老疾应免课役者县令亲观颜状注籍知通索丁簿攷岁数收附销落法意非不善也奈何并海诸郡以身丁钱为巧取之资有收附而无销落输纳之际邀求亡艺钱则倍收剰利米则多量加耗一戸计丁若干毎丁必使之析为一钞一钞之内有钞纸钱息本钱糜费公库钱是以其民苦之百计避免或改作女戸或徙居异乡或舍农而为工匠或泛海而逐商贩曾不得安其业乞令帅臣监司措置行下从收附销落之制革违法过取之害如或仍前科扰即令按劾从之辛未右正言蒋继周言南库拨付戸部于今二年而南库之名尚存官吏如故乞令吏部将南库废併其官吏并从省罢又称臣照对太祖置封桩库图取契丹太宗分左藏北库为内藏库并以讲武殿后封桩库属焉又改封桩库为景福内库近年南库分为上下寻併上库入封桩库今所存南库系前时下库上曰若尽废库眼收支必至殽乱可存留库眼以左藏西上库为名官吏全无不得可与裁减于是诸路岁𤼵南库窠名钱一百九十八万余缗改隶本库后又改称封桩下库仍隶戸部焉五月丁亥臣僚言诸处夏税和买止有折帛折钱二色惟湖州安吉一县独多折丝折帛折绫民间困于输纳朝廷以其既纳䌷绢又以细丝织绫许以麄丝织绢谓之屑绢自前任颜度申请改屑绢为丝绢遂使此邑重困续邑民诣阙陈诉已䝉朝廷仍旧许纳屑绢而夏税产绢犹用细丝乞令产绢亦依旧用麄丝织造从之丙申王淮奏梅雨已多莫须降香祈祷上曰末须如此朕自昨日早晚焚香黙祷于上帝丁酉进呈次王淮等奏且喜晴霁上曰朕前日黙祷上帝不意感应如此之速朕昨晚更不饮酒只是观天夜来便晴霁不胜欣喜自今更黙祷三日淮等奏天人之际应若影响而况人君为天之子宜其随感而应上曰臣下祷之于神朕请祷于上帝庚戌上谓王淮等曰闻总司籴米皆散在诸处万一军兴而屯驻处却无米临时纲运如何来得岂不误事可便契勘如要害屯军去处有桩管米若干大抵赈籴可逐岁循环备荒若桩积米须留要害屯军所在庶军民皆有其备是月地震六月壬戌进呈淮东总领吴琚奏欲望将镇江都统司诸军官兵日前所欠激赏铺军须子铺布帛钱并与除放庶几官兵得以全请赡家此令一下足以感士心足以正师律足以戒掊克足以示陛下知行伍之微恤士卒之至上曰军中刻削杨存中以来便如此琚所言极是可依奏仍降指挥其他有无似此去处及别有侵刻营运钱等并诏罢之己巳臣僚言臣闻一定不易之谓法循习引用之谓例故昔人常守法以废例未尝用例以废法今之有司大抵反是若天官诸选条目猥多法例参错吏奸深逺法无已行而或废例有已行而必得此其为弊固非一日乞诏铨部凡七司所行之事条法具载分明可以遵用而偶无已行者并令长贰郎官据法施行若于法窒碍而偶有已行之例并不得引用从之丁丑宰执进呈次上曰秋季在近命令狱案有稽缓者可择数事稍大而日子最乆者当议行遣今州郡职事弛慢不一难为一例从寛寛勐相济政是以和前此岳霖降官印榜行下已久诲尔谆谆听我藐藐岂可不明赏罚不然朝夕谆谆无益是日进呈诸路监司帅臣毎遇岁终各以所部郡守考察臧否来上浙东一路最近淳熙十一年分至今尚未开具闻奏上曰近来废弛事多须当惩戒于是帅臣郑丙提举勾昌泰各降一官秋七月癸未臣僚言伏见淮上州军逐处皆有椿管米斛建康镇江大军屯驻又有总司钱粮惟太平州采石镇㳂江要害去处去岁民间艰食州部必无储备闻淮上去秋成熟淮人多有载米入浙中出粜不行今来秋成在近欲望先次支降本钱付总领所及时和粜诏赵汝谊于建康务场见桩管㑹子先次取拨一十五万贯委官就采石仓措置依在市时直来米桩管诏罢荆门军浰河武寕黄泥三处税场以前知军陆洸言税额不过二十七贯三百三十三文豪民买扑扰民故也是日进呈㑹子数上曰㑹子之数不宜多他时若省得养兵须尽收㑹子壬寅进呈内藏库奏和州无为军常德府拖欠淳熙十年分钱已降指挥再限一季起𤼵上曰近日和州却以三千缗赂内侍求免事觉所免只五千缗却用三千缗嘱託谓何王淮等奏其意可长久得免故不惮一时之费上曰守臣张士儋张临赵公颐各展二年磨勘更与展限半年须管𤼵纳数足吏部言二广考试补摄官人乞依本部铨试出官指挥将考挍到合格人以十分为率取五分从之先是广东提举韩璧言二广两荐之士许试摄官谓之试额二年再试谓之待次累至三试谓之正额然后就禄或任塩税或受簿尉至有阙官甚处虽待次亦得以滥授其试摄之程度大略如铨试之五场自非杂犯虽文辞鄙俚亦在所录侥倖太甚乞自今一如铨试法下吏部勘当而有是请甲辰诏罢常德府一处复州六处税场先是提举赵善誉奏两州七处税场共纳一百八贯与浰河事体一同上曰罢之甚当如此等事一日做得一件计一岁之利亦多矣因并从之乙巳诏罢扬州江都县版桥泰兴县新城楚州山阳县谢家盱眙军天长县龙石梁秦兰髙邮县临泽三墩八处税场以淮东提举赵不不流言盱眙系极边扬州髙邮系次边不仰此豪末之利而徒使豪民扑买小民被害所有浄利钱本司欲依数抱认起𤼵乞将上件税场并行住罢故有是命臣僚言窃见浙运耿秉近因属邑版帐钱额太重乞与属郡评议将额重处量减诏从其请臣窃以两浙版帐钱额之重实与江西之月桩相似二浙州郡亦自窘匮与江西不同就诸县之额太重者与之斟酌县有毫釐之减则民有毫釐之惠此实然之理若诸路得一贤转运使则不待冠盖交驰而裕民之説行矣欲望出臣此䟽付之版曹行之浙运更令耿秉与诸郡守臣悉心讲究次第行之诸路得为楷式更愿陛下不惜少禆版曹以苏民力从之八月甲寅监察御史冷世光言监司岁出廵厯吏卒诛求所过骚然一县之中凡数百缗仅能应办否则睚眦以兴怨捃摭以生事乞明诏诸路监司今后廵厯力革此弊所用随行吏卒各于州郡差拨逐州交替从之丁巳上谕宰执二广塩事当併为一司王淮等奏外议又更一説併司后恐广西漕既不预塩事即无通融钱物或至支吾不行上曰如此亦须更商量盖天下事全在致思思之须有䇿穷则变变则通譬如奕棊视之如无着思之既久着数自至淮等奏臣等终日思之陛下乃一言而决此无他虚则明耳上曰更赖卿等辛酉令提领封桩库所支降㑹子一十五万六千二百六十九贯付淮东总领所三十二万六千三百一十二贯付淮西总领所三十万贯付湖广总领所充今年和籴桩管米本钱支用壬戌诏封桩库支降㑹子五十万贯委浙西提举罗㸃和籴米二十万石淮东总领所取拨镇江府见桩管㑹子二十九万贯湖广总领所取拨鄂州并大军库见桩管㑹子共三十万贯并各就丰熟去处置场内浙西提举就平江府置场招籴堪好米斛仍一面取见实直开具申尚书省毋令稍有科抑乙丑御笔朕惟差役之法为日盖久近年以来又创限田之令可谓备矣然州县奉行之不公豪贵兼并之太甚隐寄挟戸弊端益滋一乡之中上戸之着役者无几贫民下戸畏避弃鬻至不敢蓄顷畆之产莫若不计官民戸一例只以等第轮差如此则不惟贫富均一且税籍之弊不革而自去可令戸部给舎䑓谏详议闻奏丙寅新提举常平塩茶公事赵巩朝辞进对上曰塩事利害稍重凡事可亲临之勿容官吏作弊至奏羡余钱上又曰待与卿少减庶得卿易为监司以刺举为职贤者固可举赃吏切不可不按枢密院进呈毕上曰陈良祐荐庄治应贤良卿等见其词业否王淮等奏己见之上因问郑建德上又曰李垕为文无气槩如苏辅真是难得今庄治可与试淮等奏试时莫亦须有三两人上曰既降指挥不限年月亦不须限人数癸酉枢密院进呈知建康府钱良臣奏秋教按閲禁军路钤训武郎胡斌恃酒无礼望赐罢黜上曰胡斌素多口旧在潜邸故略假借而乃敢辄犯阶级可降两官放罢甲戌进呈秦焴奏德安府廵检张革慢弃本职于公㕔骂前任守臣乞罢黜上曰此风不可长放罢轻典更降两官丙子诏浙东提举具到淳熙十年旱伤绍兴府会稽县下戸借贷官米四百三十余石特蠲放九月甲申诏婺州兰溪第四第五等人戸淳熙八年内借过常平钱收买稲种见欠四千九百六十余贯可并蠲放丙戌进呈国子祭酒颜师鲁奏札欲奨进节义之士上曰甚好王淮等奏此在陛下进用之间上曰亦须卿等留意辛卯进呈礼部状太史局与成忠郎杨忠辅所陈厯法异同伏乞朝廷差官监视杨忠辅同太史局不干碍官测验施行上曰日月之行有䟽数故厯乆不能无差大抵月行道逺多是不及无有过者至日可遣䑓官并礼部官同共看验乃诏差礼部侍郎颜师鲁监视测验先是忠辅言南渡以来尝改造统元及干道二厯皆未三年已不可用目今见行淳熙厯乃因陋就简苟且傅会而已验之天道百无一合淳熙厯朔差者自戊戌以来今八年矣忠辅因读易粗得大衍之㫖创立日法偶与天合撰衍新厯已数年矣凡日月交会气候启闭无不契验今乙巳岁九月望交蚀在昼而淳熙厯者法当在夜在昼者蚀晚而不见在夜者蚀早而见若以昼夜辨两厯之是非断可决矣故有是诏寻命官测验是夜阴云不见壬辰臣僚札子奏吏部差注知州乞并令长贰同共钤量其人材堪与不堪应选保明闻奏或前任有过犯者亦酌其轻重而为之去取其人材不堪应选者即报罢注以次人都堂审察更加精覈庶几不至冐滥诏自今吏部差注知州长贰同共铨量先次保明闻奏癸巳进呈起居舎人李巘奏切见郊禋之际命官行事皆所以尊天礼神賛导之吏利于速集往往先引就位以待行礼立俟既久筋力有限徙倚疲顿或至倒侧及当行礼多不如仪肃敬之诚何从而生上曰此説甚当朕往日在潜邸为亚献时催班亦早时风𦂳帘踈颇觉难待况百官既无幕次又立班太早所谓虽有肃敬之心皆倦怠矣盖引班吏只欲早了他事寕顾时之未可今次只须先二刻催班卿可谕与礼官丁酉进呈郭杲申襄阳府木渠下屯田二麦数上曰下种不少何所收如此之薄可令郭杲子细开具因依闻奏上又曰所在屯田可令总领副都统制漕臣守臣将每岁所收二麦于六月终稲谷于十月终同开具数目帐状闻奏仍先具知禀文状申尚书省继以湖广总领赵彦逾知襄阳府髙䕫京西运判刘立义鄂州江陵副都统阎世雄奏襄汉之间麦稲熟晚乃诏二麦于七月终稲谷于十一月终具数开奏乙巳枢密院进呈吴焕奏比年改除带御器械供职复旧还任倐来倐去规求解带恩例在法厯任谓二年成资今虽不及二年亦合供职及一年以上方可上曰此札甚好今后须管供职及一年方与解带恩例只作直省行下中书门下省奏访闻前知绵州史祁得替之日以本州见在厯尾钱指为羡余献总领所希求荐举诏史祁特降一官放罢臣僚言诸路臧否守臣姓名外间多不闻知乞令三省札下给舎䑓谏不公不实者许缴駮论奏从之是月湖州台州水冬十月丙辰赐建康府驻札御前诸军副都统制阎仲御笔朕惟将帅之弊毎在蔽功而忌能尊己而自用故下有沈抑之叹而上无胜筭之助殊不知兼收衆善不揜其劳使智者献其谋勇者尽其力迨夫成效则皆主帅之功也昔赵奢解阏与之围始令军中有课者死及许厯进北山之䇿而奢许诺卒败秦师奢封为君与亷颇同位果何害焉卿当以奢为法仍刋石给赐殿帅以下丁巳进呈洪迈奏监司课绩欲倣国朝故实行之上曰此事只行一过便是文具今监司只是择人为急若随时留意课绩之法不必行庚申诏两淮并㳂边州军归正人请占官田昨累降指挥与免差税赋今限满理宜优恤可自淳熙十三年为始更与展免三年丙寅上谕宰执陈延年今何在其人贪污不可与差遣王淮等奏延年亦曾为监司来上曰不唯监司不可亦不可与郡乙亥进呈知隆兴府程叔达乞将淳熙十年分百姓未纳税苖蠲放其上供及分隶之数自行管认上曰不亏公家又有利于百姓甚好可依奏仍令出榜晓谕王淮等奏以此观之州郡若得人财赋自不至匮乏上曰此须是守臣自不妄用若是妄用何以表率胥吏使财赋有余丙子进呈何万奏简拔人材札子言及均外轻内重之势上曰重内轻外自是人情王淮详奏昔人有为大理卿者人以为登仙上因言淮漕阙人可改差王正己正己平平淮上事亦简却以朱安国为江东漕其人亦有立作淮等奏朱安国近按文思院官亦甚当不知是副使或判官与职名否上曰只是判官俟其到任能按𤼵赃吏除职未晚十一月甲申进呈司农少卿吴燠奏伏望陛下令有司集议冗食之吏散在百官者务从减省先自省部始若夫不急之官宜汰之兵亦可以次第澄废其于大农岁计不为小补上曰此説可行但遽然省罢人必怨惧可令敕令所参照条法合省减人数且令依旧俟离司或事故更不作阙其合减兵卒亦许存留如事故更不差拨十五年五月施行又进呈前将作监朱安国奏文思院制造有物料未到者转移前料以应急切之须臣愿明颁睿㫖自今文思院制造不得转料又文思两界除打造器物合支金银外僱工食钱并乞给一色钱㑹支散庶几金银出入经由门戸有所关防又皇城司差亲从官二名充本院监作动辄胁持邀取常例乞罢差上曰三事皆依奏如差亲从官亦何用罢之诚当诏知漳州黄启宗清亷律己抚字有劳除秘阁再任壬辰福建运司言本路财赋全仰州军运塩息钱及趂卖产浮契塩丁米等钱以为岁计内有挂欠于民有害皆当除放本司已行下所属权住催纳窃虑州县违戾复追縁所欠钱系本司窠名正非上供之数乞赐蠲放从之辛丑冬至郊先是诏史浩陈俊卿陪祠皆辞之上曰方登坛时雨㸃下及奠币玉便晴此皆上天垂祐王淮等奏陛下圣德格天上帝临飨实邦国大庆赦勘㑹广南东西民间有曾祖父母年已六十而身未成丁之人州县便行科纳谓之挂丁钱已令监司约束或有违戾帅臣互察以闻䕫路运判杨槱言本路诸州自淳熙九年至十年终所欠转运司系省钱物皆言旱荒之后催科不行是致积欠欲将所欠钱引一万一千五百七十五道米麦二千二百四十九石绢五百四十二匹与行免放即与上千钱物别无相干从之丙午宰执内阁奏事赐坐上曰前日郊祀行礼时宫中檐熘已滴闻北关左右雨尤甚只圎坛处无雨王淮等奏陛下至诚感格天地百神休飨明甚十二月庚戌朔加上太上皇帝尊号绍业兴统明谟盛烈八字太上皇后备德二字壬子进呈次王淮等奏前日册宝礼成天色晴明中外无不忻惬上曰前日慈颜甚懽和气洋溢不可言寿圣谕朕以儿妇尽在前便图画莫能就淮等奏陛下孝德奉亲甚至诚载籍所未闻上曰太上赐朕销金背子一领太上亦自着一领但色差浅此便是昔人斑衣来岁庆寿日更服以往淮等奏幸兹际㑹获覩盛事癸丑尚书右司郎中何万转对伏见今之风俗视旧日侈此家给人足不能如往时也本朝自淳化之后己号极治仁宗皇帝深虑风俗易至奢纵景祐三年乃诏天下士庶之家非品官无得起门屋非宫室寺观毋得綵绘栋宇及间朱梁器用毋得纯金及表里用朱非三品以上及宗室戚里之家毋得金稜器及用玳瑁器非命妇毋得金为首饰及真珠装缀首饰衣服凡帟幕架帕牀裙毋得用纯锦民间毋得乗担子其用兠子者所舁无环又非五品以上毋得乗閙装银鞍其乗金涂银装绦子促结鞍辔自文武陞条以上乃听违者物主工匠并以违制论臣愿如景祐之诏更切考其目令违戾于礼法者开具各件严立禁戢始自中都以及四方则用度有制民力自寛乃诏礼部参照景祐诏书并见行条令讨论闻奏甲寅茶马司言宕昌马场岁额所管皆是逺蕃夷人入中其间多蹄黄怯痩之类若行排𤼵必致损毙本司于西和州置丰草监并宕昌良马监务应副歇飬依已降指挥招置司牧人兵一百人本州全不唿索丙辰诏戸刑部刷具人戸经台词䜣未曾结絶者开坐名件下元来所属从条结絶申部报台如有稽违及灭裂不报者具事因申取朝廷指挥施行庚申进呈知成都府留正丐祠札子上曰留正莫实是病卿等可即择人往成都王淮等奏欲以赵汝愚往上曰朕亦思量无如汝愚其处事不偏可以往福州未有人卿等可选择来一併降指挥癸亥新差权𤼵遣简州丁逢朝辞论今日财赋窠名之数多飬兵之费重民力有限而州县之吏并縁名色巧计侵移重困民力之弊乞严行禁止上曰卿到简州当遵守所言丁卯进呈湖北提举赵善誉乞将本路买扑江陵府髙陂等四十五处河渡尽行废罢听从近便居民各以舟船渡载庶㡬豪民不得专其利而民旅无廹胁阻滞之患其课利钱乞下本司于常平头子钱内逐年支拨代纳亦不妨诸处解𤼵窠名而民旅得以通行实为无穷之利诏从之庚午淮西常平司言濠州乞除豁收籴不敷折欠米一千五百五万石有竒系救活饿殍诏特与除放乙亥诏降授忠翊郎殿前司左翼军统制盛雄飞时降两官送隆兴府居住以在任日不亲临敎閲添置回易泉州具案来上故有是诏是岁知龙州王称上东都事略诏舒蕲二州铁钱监岁铸并以二十万贯为额丙午淳熙十三年春正月庚辰朔上诣德寿宫行庆寿礼内降赦略曰朕懋遵丕训绍闻令图维慈皇德盛于中兴肆上帝休申于多祐对昌期之舄奕登鸿算之延长且尊归于父者子之诚若美报其上者下之谊荷神明之右序获贶施之宣臻五福之曰寿康亶併膺于备顺亿载之为父母忻并奉于亨嘉眷言比屋之民兴播康衢之颂逢熙圣运介美春祺新日新而又新将大飏于懿铄老吾老以及老宜均赉于羣黎戊戌诏淮东淮西湖广总所并江池州襄阳江陵府大军库淳熙十二年终见在金银钱㑹并限半月从实开具申尚书省二月庚戌诏潼川运判岳霖职事修举除直徽猷阁再任是日进呈詹仪之乞将通判沈作器与宫观上曰詹仪之所按固然但此门亦不可开监司按通判则可知州于通判按举皆不可若通判只是随顺焉用通判此文字合如何王淮等奏不与之行又不得不知可与别州倅对换否上曰却不如与改差别一处通判癸酉进呈赵师鲁乞四十大县归堂上曰今方欲清中书之务至于知县差往全在铨量不然焉用铨曹为乙卯进呈步军都虞候梁师雄奏射铁帘合格官兵人数上曰闻射铁帘诸军鼓跃奋励诚是作成士气周必大等奏兵久不用頽然气惰今陛下以此法激劝自然戮力事艺人人皆胜兵矣上曰然辛酉进呈知州军留阙王淮等奏今留此阙后去欲得近见次与人却有之上曰如此甚好可令中书置簿籍定但自遵守癸酉上曰射射铁帘与转官资作多少士气又曰朕观唐世大将得人颇多盖縁内讨方镇外有吐蕃回纥无时不用兵所以人皆习熟国朝仁厚不动兵革余三五十年所以名将少王淮等奏人才遇事乃见但中外多事用兵不已亦岂是美事上又曰事全在人区处譬之奕棊到窘廹处自别有转身一路只是思虑不至丙子上曰自古人主读书少有知道知之亦罕能行之且如与人不求备检身若不及二句人君岂不知自是不能行甚者但作歌诗如隋陈之君竟亦何补唐德宗岂不知书然所行不至陆贽论谏谆复不已者正欲德宗知而行之如魏证于太宗则语言不甚谆复且德宗祸乱此何时也而与陆贽论事皆是使中人传㫖且事有是非当靣反覆诘难犹恐未尽投机之㑹间不容发中人𫝊㫖差了多少事朕每事以太宗为法以德宗为戒三月丙戌淮东总所具到镇江戸部大军库见钱㑹子等六十七万一千九百一十五贯有竒扬州通判㕔二万六千八百四十四贯有竒楚州大军库九千三百二十一贯有竒计钱七十万八千八十贯有竒又镇江务场十二年十二月终见在钱三十四万四千二百四十贯有竒通计九十五万二千三百二十贯有竒诏令于镇江府大军库见在㑹子内依去年例取拨一十万贯赴封桩库送纳淮西总所具到池州大军库见钱㑹子五十万四千五十五贯有竒诏令于池州酒息㑹子内取拨二万贯就本州认数桩管湖广总所具到襄阳府大军库二十一万九千九百二十一贯有竒诏于内取拨㑹子一万贯就本府认数桩管非朝㫖不得擅行支使辛卯诏福建运判王师愈职事修举除直秘阁再任夏四月庚戌读陆贽奏议论度支折税市草事状萧燧言自古聚敛之臣务为欺诞以衒己能未有不先纷更制度者上曰天下本无事庸人自扰之耳读贽所论裴延龄书燧言君子未尝不欲去小人然常为小人所胜如萧望之为恭显所胜张九龄为李林甫所胜裴度为皇甫镈所胜上曰皇甫镈亦延龄之徒也是月诏没官田产合拘收租课入常平违者科罪五月己卯萧燧奏读陆贽奏议圣语上曰朕每见贽论德宗事未尝不寒心正恐未免有德宗之失卿等可条具来上又曰德宗强明不肯推诚待下虽更奉天离乱终不悔悟此所以知其不振也上又曰德宗不明不能压服臣下故当时藩镇敢尔妄作是月以进读陆贽奏议终篇赐侍读萧燧等御筵及金器鞍马上表称谢各进谢恩诗六月己未臣僚言临安守臣将本府胥吏除合存留外罢逐一百五十余人更有不曾根括不得姓名人尽行汰革亦几二百余辈临安在辇毂之下而吏辈额外増置私自存留如此其衆况四方郡邑之广胥徒之冗何可胜计乞令提举将州县人吏照应绍兴二十六年指挥存留正额外其余尽行罢逐其合存留之人不系过犯不经断勒方许存役从之秋七月己卯知广州潘知言奏本州置局折卖塩包系淳熙元年创置六年内方始计口给厯付民戸照不测㸃厯比较责罚其实塩包之价比之塩钞减三分之一公私各便但给厯钩考近于均敷欲拘回元厯头买多或少听从民便从之是月令诸路州县并以见钱㑹子中半交收上因言闻此间军民不要见钱却要会子朕闻之甚喜但㑹子不可更增见在之数闰七月己酉令淮浙提塩约束逐州主管官遇亭戸纳塩在官须管即时秤下支还本钱不得纵容官吏掊克如㕔用花带等钱及上戸兠请折除等事并严觉察按劾仍许亭戸越诉是月雨雹八月乙亥朔日月五星聚轸庚辰宰臣谢赐上谕梁克家等否泰阴阳之理冬夏二至之候阳生于子冬至夜半子时导迎阳气人须是清心窒慾又论复卦王淮等奏人之一身与天地相为流通上曰人身一日便是天地一岁只是一身小天地大辛巳诏集英殿撰知隆兴府程叔达久任阃寄治行有闻除敷文待制再任宰臣言叔达再任一年有半上以易地不如因任辛卯朱弦奏乞约束州县不得擅将苖税折纳价钱王淮奏莫更申严上曰不须得事贵简而严若繁徒为文具己亥进呈约束诸路纳义仓米上曰亦不须得若有违戾自当行遣今后更不降指挥九月庚午进呈戸部勘当到江西安抚等乞将上供米折纳价钱上曰谁为此説食与货自不同本是纳米今教纳钱不可辛未知静江府詹仪之言知宜州王侃尽心边备蛮徭知畏乞优加旌别仍令再任诏王侃特转一官减三年磨勘令再任壬申翰林学士兼修国史洪迈奏窃以靖康之难诸王皆留京师唯太上皇帝持节河北用能光启中兴符一马化龙之兆近者忽得钦宗遗翰石刻一纸于故相何㮚家盖靖康元年闰十一月敌骑攻都城中外不可复通太上奉使至磁州而有王云之变中夕还相州迤逦东如济郓当是时㮚为开封尹首建元帅之议及在相位遂拟进蜡书之文其语云访知州郡纠合军民共欲起义此皆祖宗百年涵养忠孝之俗天地神示所当佑助檄到日康王可充兵马大元帅陈亨伯充兵马元帅宗泽注伯彦充副元帅同力恊谋以济大功钦宗批云依奏施行又批云康王指挥已黄帛书讫又批云康王指挥已付卿系黄帛书必已到盖闰月十三日所行也欲乞行下何㮚家取索布之史馆以彰示万世为炎德复辉之符诏从之是月诏求遗书诏裁省百官冗食冬十月甲戌朔是月仁和知县赵德明坐赃污不法免真决刺面配信州其元举主叶翥齐庆胄郭棣各贬秩三等十一月辛亥进呈陈居仁札子乞略细务上曰説得甚好今之要务不过择人才正纪纲明赏罚更赖卿等留意却不须多降指挥徒见繁碎甲寅进呈司农寺已分委西仓籴事上曰此等文字便可自札下凡指挥须敎人信而畏若是玩渎何补于事当取其大者要者留意至于小事姑从阔略如除授监司太守卿等须当反覆留意上又曰少降指挥不唯事简又且人信所谓一举而两得之庚午臣僚言切见舎人祇候见以二十八贠为额今先次供职及待阙者又二十三人猥併为甚今又有㫖吴松年除阁门祗候今额外供职欲望将上件指挥特赐追寝自今或攀援侥倖者一皆杜絶盖清其源所以重其选诏从之辛未进呈敕令所审定裁减吏额上曰革弊以渐见其人且依旧存留只是将来不作额最为良法不至咈人情今后经审定讫逐旋进呈是月四朝国史成至是进呈列传及仁宗玉牒三祖第六世下宗藩庆系录今上㑹要梁克家罢相与在京宫观兼侍读十二月辛巳臣僚言汀州科塩之害诏令漕臣赵彦操王师愈同提举应孟明措置闻奏彦操等寻奏汀州六邑长汀清流寕化则食福塩上杭连城武平则食漳塩亦各从其俗耳夫食塩者既异则钞法难于通行今欲将旧欠塩钱尽与蠲放及减塩价其所蠲旧欠与所减塩价本司却多方措置那兊应补其数如此则州县之力即日可纾立价既平买塩者衆私贩遂息官卖益行价虽裁减用无所亏是汀州与六邑岁减于民者三万九千缗有竒减于官者一万缗有竒所补州用与所放旧欠又在此外加以利源不壅财力自丰救弊之本无以尚此并从之是月利州路饥命赈之丁未淳熙十四年春正月丙午进呈真州运司乞展限收换铜钱上曰人相玩习全不成号令王淮等奏且敎帅漕司措置如何上曰频降指挥人却不信今且敎措置亦好又进呈陈公亮乞约束纲运之弊上曰只是拣一两处行遣便得上贤不待赏罚自勤勉自知奉法至于中人无赏罚不得但天下大抵皆中人指挥虽多无补只是赏罚下愚之人虽赏不知所劝罚不知所惧然赏罚岂可废癸丑诏长寕军淯井监塩许通入泸州乐共城博望寨梅岭板桥政和堡等五处地分贩卖以臣僚言长寕岁计独抑塩井下制置司措置而有是诏二月庚辰福帅贾选言福州濒海诸塞皆系海道要害今廵检乃有以荫官及杂流出身或素不知兵或年已垂老缓急不可倚仗乞今后应㳂海廵检须武举或军功出身年未五十谙晓兵机行阵之人方许注差送吏部看详勘㑹欲先选曾经海道捕贼立功诸㑹舡水人次注武举出身人如无即依见行法差注止不注流外出身之人从之是月以枢密使周必大为右丞相以参知政事施师㸃知枢密院事三月己未进呈兵部申李明等该庆典转资上曰指挥使转都虞候即止与转行无害惟忠佐转过即奏予下班祗应不可放行庚申中书舎人陈居仁言祖宗加意斯民见于役法尤为详备其后臣僚州郡申明冲改寖失法意乞下敕令所取祖宗免役旧法并于戸部取括绍兴十七年以后续指挥本所官公共精加稽攷其有与旧法牴牾有即行删去修为一书名曰役法撮要候成镂板颁之天下诏从之丁卯权知临江军孙好修奏进士欧阳希文妻廖氏死节建炎绍兴间冦起建昌号白氊笠剽掠城邑廖氏与夫共挟姑趋山避之行至田中为贼所围欲遂执廖氏廖氏正色骂贼曰尔等兇徒欲胁从我我决不能受辱厉声骂贼不絶口贼知不能屈即挥刀斫堕其两耳及臂腕骨皆解诏令临江军将廖氏坟墓量加封䕶仍宣付史馆是月亲试举人赐王容以下及第出身有差夏四月戊寅宰臣王淮等奏平江阙守臣上曰卿等商量须得资望稍髙者为之淮等奏张礿上曰礿在镇江恰好又奏张子颜上曰亦不须得在彼犹在此也壬午进呈赵伯韺乞添差军中属官差遣上曰军中岂可添差虚费请给占破人从当时不合开端遂使源源陈乞不已可降指挥除见任添差人许满今任日后更不差人五月丁卯进呈郭杲申被获逃走军兵满及三年乞放全分请受上曰军兵逃走首身为知改过自新所以二年放行全分请受如逃走捉获上禁军依法当斩岂得三年放行全分有妨军政所乞难行六月己卯进呈两浙运司状称取㑹诸州得雨分数即便具奏上曰敎排日申恐有旱去处朕不知也辛巳王淮等奏祷雨未应上曰朕欲亲诣太一宫烧香次至明庆淮等奏当此盛暑惧劳圣躬上曰朕为百姓不惮出一日亦欲小民知朕此意癸未王淮等进呈马大同具析到臧否迟滞因依上曰欲行赏罚须是诏江西提刑马大同降一官甲申车驾诣太一宫祈雨烧香次诣明庆寺是日降御札付福建帅臣贾选等曰比日行都愆雨将几月矣骄阳若此旱势必广永念遐逺朕心如焚今专遣人降香前去仰本路帅臣可于寺观灵迹去处诚絜亲往祈求至于筑坛之法亦可遵用仍行下所属州军务获感应以寛顾忧是月修炎帝陵陵在衡州茶陵县从衡州之请也秋七月丙午诏政事不修旱暵为虐可令侍从䑓谏两省卿监郎官馆职䟽陈阙失及当今急务毋有所隠己酉诏夏秋之交旱暵为虐深虑州县弊事民间疾苦壅于上闻致干和气可令诸路监司各限半月条具闻奏癸丑进呈应诏封事上曰所付下封事可令检正都司逐一看详有合施行事件开具申尚书省亦庶几求言不为虚文是日进呈何澹封事説及省吏改易都司签拟文字上曰是如此否卿等可自以意问之前后所改易者何事亦欲官吏各有所警戊辰进呈监司具到州县弊事诏付给舎看详是月赈台处绍兴府等州旱灾八月辛未谢雨上问歌云汉之诗如何王淮奏如法丁丑令应廵检下土兵不许差充挠送王淮等奏石万等所造厯与淳熙戊申厯差两朔又淳熙厯十一月下弦在二十四日恐厯法有差上曰朔岂可差朔差则所失多矣可令礼部太常寺秘书省参定以闻十二月己卯同知赵雄奏昨日大閲器甲鲜明纪律严整十万之衆一一少壮上曰前此虞允文行拣汰之法其初谤议纷然今诸军皆无老弱乃见成效雄奏凡造事之初衆口难唯圣明不惑乃能集事乙酉制司言䕫路大寕监四分塩递年科在恭涪等八州委是扰民已据运司措置止就䕫州以时变卖诚为利便所有亏钱除以金银髙价对折及运司抱认外余钱引一万五千道已据总所将淳熙十一年十二年十三年分并行抱认乞行下总所将淳熙十四年以后年分所亏依已前三年体例永逺抱认庶几八州得免科抑从之是岁诏诸路提举截自今后拘到没官田产置籍估卖其价钱拘收取㫖戊申淳熙十五年春正月戊戌开议事堂以内东门司改充命皇太子隔日与宰执公裳系鞋相见议事如有差擢在内馆职在外部刺史以上乃以闻甲辰进呈除谏官典故先是上出林栗札子谏诤之官尚有阙贠居其官者往往分行御史之事至于箴规阙失寂无闻焉乞亲擢端方质直言行相副堪充补阙拾遗者召见而命之以遗补为名不任纠劾之职上曰朕毎欲増置谏贠但以言官多任意论人向者初除台谏人已预知必论其人既而果然若谏官止于规朕过举朝廷阙政诚合古人设官之意卿等更且考求前代兴置本末以闻至是王淮等具到唐六典所载与本朝旧制进呈上曰朕乐闻阙失若谏官专是规正人主不事抨弹虽增十贠亦可卿等便拟指挥来既而诏复置左右补阙拾遗光宗即位罢之江西运判宋若水言照得本路旱伤江州兴国军为重乞将第四等五等人戸淳熙十二年十三年以前拖欠苖税并第五等淳熙十四年见欠夏税钱帛权与倚阁候将来丰熟遂旋带纳及将江州兴国军隆兴府吉赣州临江建昌南安军抚州安乐县未解本司十一年十二年钱共四万六千七百一十余贯米三千六百余石并与免解从之乙巳上谕宰臣曰皇太子参决未久已自谙知外方物情自今毎遇朝殿令皇太子侍立于是太常少卿兼左谕德尤袤献言于太子曰大权所在天下之所争趋甚可惧也愿殿下事无大小一取上㫖而后行情无厚薄一付衆议而后定又曰利害之端常伏于思虑之所不到疑间之萌常开于隄防之所不及储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下之令德寻以胡晋臣兼谕德郑侨兼侍读罢㸃兼侍讲进呈戸部申㑹庆节诸州军合有进奏上谕皇太子曰朕与免二年如何王淮奏此一项钱物几及十六万缗系属戸部岁计上曰可用封桩库钱拨还戸部自十七年为始依格进奉如诸路循例科敛充他用委御史台觉察弹奏辛亥枢密院奏事因论及方有开措置屯田上宣谕施师㸃等谓二十余年不用兵一旦使之屯田不知乐从否师㸃等奏军兵久佚初令服田必以为劳才过一二年人得其利安得不乐上曰如此必须乐从卿等更可询访师㸃奏屯田本意非止积谷盖欲诸军布在边鄙缓急有以为用上曰此乃寓兵于农之意辛酉进呈医官刘确降官文字上曰刘确为供进太上皇帝医药不谨此非他比可于遥郡上降两官不许叙复上谕皇太子曰祖宗朝医官无除遥郡者不可不知二月丁丑礼部郎郑侨言淮东塩场人戸各有官给煎柴地不许耕种年岁既久亭戸私自开垦自淳熙四年以来按其所耕之地履畆而税之十取其五名曰子斗价钱悉归公库岁约可得二万缗縁此亭戸肆意开耕遂致柴薪减少妨废塩业臣昨任提举日尝罢收子斗价钱禁约亭民将已耕过地不得布种今已累年虑禁戢不谨此弊复兴乞令监司觉察从之庚辰枢密院进呈赵汝愚李大正奏黎州买马乞照旧法不拘尺寸上曰所引旧法是绍兴间旧法或京师旧法黄洽等奏系是祖宗时旧法上曰祖宗时有西北马可用黎马止是覊縻今则黎马分作战马如何不要及格尺所乞难行三月辛酉枢密院言臣僚奏绍兴初吴玠杨政画蜀汉之地以守自散关以西付之玠梁洋付之政蜀中诸边散关为重愿与二三大臣讲求向来蜀中守边旧迹奉㫖令制置司同都统司照应前后所降指挥公共相度经久利便闻奏据兴元都统制彭杲申大散关一带边面系凤州地界隶属西路安抚所管淳熙二年间得㫖凤州系兴元管认见今毎年两司差拨官兵守把切详大散关一带边面系对境冲要来路最为重害兼縁凤州郡事见系文官即与屯守之兵各无统临亦非本司号令所及缓急之际议论不合或有乖违即误国事乞依已降指挥将本州知州令本司选择奏辟弹压戍兵措置边面诏彭杲于统制官精选公虑谙练边防民政之人具名闻奏其凤州缓急应援一节仰照应所奏施行是月葬髙宗于永思陵四川制置司奏陜西秦川百姓闻髙宗之䘮皆戴白巾夏四月丙戌祔髙宗以吕颐浩赵鼎韩世忠张俊配飨庙庭诏曰朕昨降指挥欲缞绖三年羣臣屡请御殿易服故以布素视事内殿虽有俟过祔庙勉从所请之诏然稽诸礼典心实未安行之终制乃为近古宜体至意勿复有请于是大臣乃不敢言盖三年之制断自上心举千载废坠之典不为浮议所摇庙号曰孝不亦宜乎是时执政近臣皆主易月之议谏官谢谔礼官尤袤知其非而不敢争惟勑令所删定官沈清臣尝上书賛上之决且言将来祔庙毕日乞预降御笔截然示以终䘮之志杜絶朝臣方来章勿令再有奏请力全圣孝以示百官以刑四海上颇纳用五月丙申朔进呈司谦之差遣上曰司谦之恐是初官如此则不要放行上顾太子曰切不可启此侥倖之门太子奏侥倖之门启之则便有攀援源源而来诚不可启戊申左司郎中王正已奏臣辄以己见採摭事实撰成皇帝圣德孝感记仰惟髙宗圣神武文宪孝皇帝诞受天命绍开中兴因时制宜继好息民海内安静功成不居传授圣子陛下继志述事盛德日新以天下飬者二十有六年洎驾云太清陛下哀慕罔极正厯代之失复三年之制羣臣恳祈莫回圣意固已冠絶今古乃三月甲寅灵驾发引先是数日云阴四垂时雨间作泞淖没足行者病之壬子晦㝠益甚癸丑之夕载阴载阳四鼔既作天宇澄霁望舒开明星宿清润干坤端倪呈露无隠遣奠礼成龙輴不濡大轝安行仗卫仪物肃陈严办舒舒而前行列整暇登舟济江潮波不惊祥风瑞烟以助安济波神川后髣髴毕出骏奔翊卫咸效厥职施师奏功如履平陆洎至陵所人不告劳自时厥后凡大典礼曰𤾉而𤾉巧相附会臣工执事进趋恭肃登降唯谨略无沾服失容之患亿兆臣民踊跃賛叹称未曾有𫝊之裔夷畏仰归命臣窃闻之莫之为而为者天也夫风雨晦明岂系人谋所能力致凡陛下志之所向无不景从所谓先天而天弗违者得非陛下圣孝上通神明感格之明效欤臣滥与朝列亲逢盛旦虽不学无文亦知所以归美之报而绘画天地模写日月无益于广大髙明审矣然区区之忠自不能已臣不胜至愿愿降睿㫖宣付史馆以昭示无极谨拜手稽首摭其实而为之记诏从之戊午浙西提举石起宗言秀州海塩县芦沥场催煎官蔡裒敛亭戸不能举职乞与岳庙上曰此不可与岳庙须是放罢仍令吏部契勘蔡得差遣年月日侍郎为谁吏部供到系贾选上曰选已罢去姑已之此后吏部如铨量廵尉等当知所警庚申殿侍冷世光言县令亲民之选昨吏部措置被按废放罢之人满半年方许参部不许注繁难大县止注小县小县之民何罪焉乞令吏部遵守淳熙五年指挥凡经弹劾之人且与祠禄知县曾经放罢半年后亦且与岳庙两次作县两经罢黜者不得再注亲民差遣诏吏部将见行条法并节次指挥看详措置是月王淮罢相从所请也判衢州寻奉祠时敕令所删定官沈清臣因对为上言陛下临御以来非不论相也始也取之故老重臣既而取之潜藩旧傅或取之词臣翰墨或取之时望名流或取之刑法能吏或取之刀笔计臣或取之雅重诡异或取之行实自将或取之跅诞慢或取之谨畏柔懦或取之狡猾俗吏或取之勾稽小材始也取之奸豪谲诈枵然空鄙之夫而卒也任之随顺柔懦委靡无自立之志既取之又任之又从而体貌之未尝不注意也然皆非相也间有度量沉静而经画甚浅心存社稷而材术似踈表里忠谠而规制良狭其他则以空踈败以鄙猥败以欺诞败以奸险败以浮夸败以贪墨败以诡诈败以委靡败若此者岂所谓相哉甚至于误国有大可罪者海泗国家之故地也私主和议无故而弃之夷虏骑兵天子之宿卫也不能进取无故而移之金陵汲引狂诞浮薄之流以充塞正涂擅开佞倖权嬖之门以自固髙位而今也循习前辙寖成欺弊国有变故略无建明事有缓急曾不知任然则焉用彼相哉礼部言国学进士石万并杨忠辅指淳熙十五年太史局所造厯日差忒事得㫖令参定以闻今据石万等造成厯与见行厯法不同乞以其年六月二日十月晦日月不应见而见为验及指陈淳熙厯下弦不合在十一月二十四日及差五六月灭日日辰诏尤袤宋之端监视测验先是诏减省百司冗食至是共裁减七百三十五人从吴澳之奏也六月戊辰进呈给事中郑侨奏为王良辅免呈试仰惟陛下创法立制釐然当于人心可万世通行而无弊者文臣出官铨试武臣出官呈试是也厯岁以来有司谨守奉行偶縁淳熙十一年有进义副尉何大亨者以荫补出官自陈元系效用人乞免呈试参部遂蒙特㫖与免此弊一开递相攀援遂使一时特㫖直作永例在法免呈试者惟江海战船立功补官之人及诸军拣汰离军之人则法许免呈试即未尝有初投效用后因荫补出官与免试参部之法也若曰彼尝从军何必呈试此则法之所在又不容以幸免也使彼果精于武艺则呈试之顷又何畏而求免乎今若听其展转相承用例废法则他徼幸之徒必有窜名冐籍于军伍之中以为免试张本者臣望申严此法自王良辅始将特免试指挥更不施行仍诏有司恪守成法上问从军人如何出官免得呈试周必大等奏旧法呈试中方得出官淳煕十年放行曽经从军免试一两人遂以为例上曰郑侨缴章説既曾从军自合习熟武艺何惮呈试如赴呈试不得前此从军所习何事此説甚当可依旧法施行壬辰报谢使回程先数日前上宣谕京镗昨在京师坚执不肯听乐住了十日此一节可嘉寻常人多説节义须遇事方见至是进拟使副转官上曰京镗专对可嘉当转两官刘端仁亦比与周必大等奏不必问转官在圣意除擢可也上曰只依例转官便从除擢上又曰此事类是京镗若刘端仁所谓因人成事者京镗则毛遂也京镗便除侍全刘端仁亦当稍旌别可令枢密院进拟除环卫官于是诏京镗除权工部侍郎是月雨雹朱熹被召入奏首言近年以来刑法不当轻重失宜甚至系于人伦风化之重者有司议刑亦从流宥之法则天理民彛几何不至于泯灭又言提刑司管催经税制钱起于宣和末年仓卒用兵权宜惜画自后立为比较之説甚至灾伤检放倚阁钱米已无所入而经总制钱独不豁除州县之煎熬何日而少纡斯民之愁叹何时而少息又言江西科罚之弊末言陛下即位二十有七年而因循荏苒无尺寸之效可以仰酬圣志尝反覆而思之无乃燕闲濩蠖之中虚明应物之地天理有未纯人欲有未尽天理未纯是以为善未能充其量人欲未尽是以除恶不能去其根一念之顷公私邪正朋分角立交战于其中故体貌大臣非不厚而便嬖侧媚得以深被腹心之寄寤寐英豪非不切而柔邪庸缪得以久窃廊庙之权非不乐闻公议正论而有时不容非不欲堲谗説殄行而未免误听非不欲报复陵庙雠耻而不免畏怯茍安非不欲爱飬生灵财力而未免叹息愁怨凡若此类不一而足愿陛下自今以往一念之顷则必谨而察之此为天理邪为人欲邪果天理也则敬以充之而不使其少有壅遏果人欲也则敬以克之而不使其少有凝滞推而至于言语动作之间用人处事之际无不以是裁之则圣心洞然中外融彻无一毫之私欲得以介乎其间而天下之事将惟陛下之所欲为无不如志矣翌日除兵部郎官熹方以足疾辞未供职本部侍郎林栗前数与熹论易西铭不合至是遣部吏抱印廹以供职熹以疾作在告遂䟽熹欺慢即有祠命太常博士叶适上䟽辨之略曰考栗之辞始未参验无一实者至于其中谓之道学一语则无实最甚盖自昔小人残害良善率有指名或以为好名或以为立异或以为植党近又创为道学之目郑丙唱之陈贾和之居要路者密相付投见士大夫有稍务洁脩粗能操守辄以道学之名归之殆如喫菜事魔景迹犯败之类往日王淮表里台谏阴废正人盖用此术或云适此䟽不果上于是胡晋臣劾栗罢之赈临安饥秋七月癸丑上出戒谕阎仲御札一纸宣示皇太子与黄洽等令阎仲留意军务毋事交结以邀时誉之意洽等奏陛下于诸将或长或短无有不知上曰诸将长短朕皆备知因其受病处鍼之使知警惧耳是月赈诸州水灾八月甲子朔日有食之是月湖北运判孙绍逺朝辞上曰祖宗时广西塩如何对曰系官卖上曰若广西客钞可行祖宗已行了绍逺又奏钞法蠧国害民上曰所闻不一因卿言而得其实九月辛丑大飨明堂先是辅臣进呈礼官申请明堂画一上曰配位如何周必大言礼官昨已申请髙宗几筵未除用徽宗故事未应配坐且当以太祖太宗并配他日髙宗几筵既除自当别议大抵前后儒者多因孝经严父之説便谓宗祀专以考配殊不知周公虽摄政而主祭则成王自周公言之故曰严父耳晋纪瞻答秀才䇿曰周制明堂宗其祖以配上帝故汉武帝汶上明堂舍文景而逺取髙祖为配此其证也留正言严父莫大于配天则周公其人也是严父专指周公而言若成王则其祖也上曰有绍兴间典故在可以参照无疑庚申上宣谕皇太子曰当今礼文之事已自详备不待讲论唯是财赋未甚从容朕每思之须是省却江州或池州一军则财赋稍寛若议省军则住招三年人数便少却将余人併归建康事亦有渐当今天下财赋以十分为率八分以上飬兵不可不知黄洽等奏许浦水军统制胡世安近到都下备言许浦一军本在明州定海后因移驻许浦是时港道水深可以泊船后来潮沙淤塞遂移战船泊在顾迳人船相去近二百里遇有缓急如何相就合依旧移归定海上曰説得极是定海南北之冲下瞰山东此用舟师之便当时自是不合移屯卿等更且熟议是月录中兴节义后用吏部尚书颜师鲁之言也于是引赦书放行中兴初节义显着之家合得恩数令吏部开具奏闻冬十月丙寅知湖州赵恩言湖州实濒太湖有隄为之限制且列二十七浦缕引导湖水以溉民田因各建斗门以为蓄泄之所视旱潦为之启闭去岁之旱髙下之田俱失霑溉委官访求遗迹开濬浦缕不数日间湖水通彻逺近获利而于斗门因加整葺乞诏守臣逐岁差官亲诣湖隄相视开濬浦缕补治斗门庶几永久从之己巳广西提刑赵伯逿奏本路钞法五弊且曰曩者建议之臣以官般官卖科敷百姓害及一路于是改行钞法上以足国下以裕民莫不以为便今六年矣诸郡煎熬益甚民旅困于科抑名曰足国实未尝足名曰裕民实未尝裕所最可虑者縁边及近里州军兵额耗减已极更不招填所在城壁頽圯无力修筑卒有缓急何所倚恃臣尝徧询吏民向者官般官卖之时广西诸郡诚有科敷百姓去处然不过产塩地分所谓髙化钦亷雷五州是也海乡塩贱不肯买故有科抑如静江郁林冝融栁象昭贺梧藤邕容横贵浔濵近里一十六州去盐场逺若非官卖无从得盐旧时逐州秪是置铺出卖民间食用乐然就买不待科抑自改行钞法以来近里一十六州徒损于官无补于民民食贵盐又遭科塩钞之苦㳂海五州虽名卖钞其旧卖二分食盐元不曾禁戢计戸计口科扰如故切谓今日之法正当讲究㳂海五州利病杜絶科敷不得变近里一十六州官般官卖之法诏令应孟明朱晞颜同林岊相度条具闻奏戊子臣僚奏祖宗之时士尚恬退张师德两诣宰相之门返遭谗议岂若今日纷至沓来台谏之门猥杂尤甚终日酬对亦且厌苦而无説以拒其来臣愿明诏在廷止遏奔竞其有数事干谒者宰执从而抑之台谏从而纠之至于私第谒见之礼一切削去果有职事非时自许相见庶几在上者可以爱惜日力不为賔客之所困在下者可以恪恭职业不为人事之所牵诏从之己丑司农寺言臣僚札子切见丰储仓初为额一百五十万石不为不多然积之既久寕免朽腐异时缓急必失指拟乞下戸部司农寺相度以毎年诸州合解纳行在米数若干及诸处坐仓收籴数若干预行㑹计以俟对兊不尽之数如常平法许其于陈新未接之时择其积之久者尽数出粜俟秋成日尽数补籴则是五十万石之额永无销耗此亦广储蓄之䇿也从之是月置焕章阁藏髙宗御集中书舎人郑侨充贺正旦使阁门张时修副之以岁暮抵燕时敌主病已笃传㫖令就东上阁门进书侨与时修力争以为东上阁门者乃臣僚进献表章之地本朝皇帝国书岂当于此投进往复争辩至漏下十数刻乃令且就馆相持至元日晚忽传其主之命以使人欲面进书今已过期可遣还明日敌主告殂使还未至光宗皇帝已受禅侨迁给事中见上再三称奖以为不辱君命他日侍从官见北宫寿皇顾侨曰卿守节不屈举措得宜朕甚嘉之十一月丙申宰执进呈文字间上谓皇太子曰恩数不可汎滥将来皇太后庆八十与朕庆七十相近若是恩例太汎添多少官如皇太后庆寿只得推恩本殿官属方是甲辰进呈臣僚奏近者百执事轮对辞见连章累札猥及细微欲自今凡有轮对及辞见并不许过三札若军国利害事大体重者不拘于此上曰轮对官説此甚当上殿官多是论事不务大体以至𤨏屑或事有成宪者一一奏陈以多为能无益于事自今只用三札壬子进呈杨伟上书言广西州郡役使土丁之弊上曰既是屡有约束不得差使土丁何用申严便可取问违戾去处上谓皇太子曰后次有如此等事便须直行不必再三申严徒为文具十二月先是朱熹以奉祠去至是再召熹再辞遂併具封事投匦以进其略曰今天下大势如人有重病内自腹心外达四肢无一毛一髪不受病者臣不暇言且以天下之大本与今日之急务为陛下言之盖大本者陛下之心急务则辅翼太子选任大臣振举纲维变化风俗爱飬民力修明军政六者是也古先圣王兢兢业业持守此心虽在纷华波荡之中幽独得肆之地而所以精之一之克之复之如对神明如临渊谷犹恐隠微之间或有差失而不自知是以建师保之官列谏诤之职凡饮食酒浆衣服次舎器用财贿与夫宦官宫妾之政无一不领于冡宰使其左右前后一动一静无不制以有司之法而无芥之隙瞬息之顷得以隠其毫髪之私陛下之所以精一克复而持守其心果有如此之功乎所以修身齐家而正其左右果有如此之效乎宫省事禁臣固不得而知至于左右便嬖之私恩遇过当往者渊觌说抃之流势㷔熏灼倾动一时今已无可言矣独有前日臣所开陈者虽蒙圣恩委曲开譬然臣之愚窃以为此辈但当使之守门传命供扫除之役不当假借崇长使得逞邪媚作淫巧于内以荡主心立门庭招权势于外以累圣政臣窃闻之道路自王抃既逐之后诸将差除多出此人之手陛下竭生灵膏血以奉军旅而军士顾乃未尝得一温饱是皆将帅巧为名色夺取衣粮肆行货赂于近习以图进用出入禁闼腹心之臣外交将帅共为欺蔽以至于此而陛下不悟反宠䁥之以是为我之私人至使宰相不得议其制置之得失给谏不得论其除授之是非则陛下之所以正其左右者未能及古之圣王明矣至于辅翼太子则自王十朋陈良翰之后宫僚之选号为得人而能称其职者盖已鲜矣而又时使邪佞儇薄阘冗庸妄之辈或得参错于其间所谓讲读亦姑以应文备数而未闻其有箴规之效至于从容朝夕陪侍游燕者又不过使臣宦者数辈而已夫立太子而不置师傅賔客则无以𤼵其隆师亲友尊德乐义之心独使春坊使臣得侍左右则无以防其戯嫚媟狎竒衺杂进之害宜讨论前典置师傅賔客之官去春坊使臣而使詹事庶子各复其职至于选任大臣则以陛下之聪明岂不知天下之事必得刚明公正之人而后可任哉其所以常不得如此之人而反容鄙夫之窃位者直以一念之间未能彻其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等寘之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而物色先定姓名未显而中外已逆知其决非天下之第一流矣至于振肃纪纲变化风俗则今日宫省之间禁密之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以薫蒸销铄使陛下好善之心不着疾恶之意不深其害已有不可胜言者矣及其作奸犯法则陛下又不能深割私爱而付诸外廷之议论以有司之法是以纪纲不能无所挠败纪纲不振于上是以风俗頽敝于下盖其为患之日久矣而浙中为尤甚大率习为软美之态依阿之言以不分是非不辨曲直为得计甚者以珠玉为脯醢以契劵为诗文宰相可㗖则㗖宰相近习可通则通近习惟得之求无复亷耻一有刚毅正直守道循理之士出乎其间则羣议衆排指为道学而加以矫激之罪十数年来以此二字禁固天下之贤人君子复如崇观之间所谓元祐学术者排摈诋辱必使无所容其身而后己呜唿此岂治世之事而尚复忍言之哉至于爱飬民力修明军政则自虞允文之为相也尽取版曹岁入窠名之可指拟者号为岁终羡余之数而输之内帑顾以其有名无实积累挂欠空载簿籍不可催理者拨还版曹以为内帑之积将以备他日用兵进取不时之须宰相不得以式贡均节其出入版曹不得以簿书勾考其在亡曷尝闻其能用此钱以易胡人之首如太祖皇帝之言哉徒使版曹阙乏日甚督趣日峻造为比较监司郡守殿最之法以诱胁之于是中外承风竞为苛急此民力之所以重困也诸将之求进也必先掊克士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具奏揩为牍而言之陛下之前陛下但见其等级推先案牍具备则诚以为公荐而可以得人矣而岂知其论价输钱已若晚唐之债帅矣夫将者三军之司命而其选置之方乖剌如此则智勇材略之人孰能抑心下首于宦官宫妾之门而陛下之所得以为将帅者皆庸夫走卒而犹望其修明军政激劝士卒以强国势岂不误哉凡此六事皆不可缓而本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣䟽入夜漏下七刻上已就寝亟起秉烛读之明日除主管太乙宫兼崇政殿説书时上已有倦勤之意盖将以为燕翼之谋熹尝草奏䟽言讲学以正心脩身以齐家逺便嬖以近忠直抑私恩以抗公道明义理以絶神奸择师傅以辅皇储精选任以明体统振纪纲以厉风俗节财用以固邦本修政事以攘夷狄凡十事欲以为新政之助㑹执政有指道学为邪气者乃辞新命除秘阁修撰仍奉新祠遂不果上己酉淳熙十六年春正月壬辰朔以周必大留正为左右丞相王蔺参知政事葛邲同知枢密院参知政事萧燧兼权知枢密院未几奉祠壬寅先是命广西经略应孟明等究实塩法利害至是孟明奏塩钞抑勒民戸流毒一方欲得复旧以解愁怨上曰初议行此事时先差胡庭直去商量非不详密往往只是符同詹仪之之説今为所误于是臣僚论列乞将仪之重赐窜责速行下俾听从民便并依旧法施行勘㑹塩法已别作施行诏仪之落职罢官送袁州居住运判朱晞颜寻奏今广西塩名曰客钞元无客也自干道间变法富商失业无复客商矣今钞以客为名乃强税戸之家使之承认至于破家而止寻又诏詹仪之罔上害民当行重罚责授安逺军节度行军司马袁州安置辛亥上宣谕周必大等曰朕年来稍觉倦勤欲旬日间禅位于皇太子退就休飬以毕髙宗三年之制有合施行事卿等可一靣理㑹进呈蠲绍兴府和买绢四万匹之半二月辛酉朔日有食之蔡戡除尚书左司贠外郎制词有曰朕仰惟寿皇厉精庶政三十有六年无一日怠乃壬午逊位辛卯犹自除吏尔其一也壬戌内降诏书略曰爰自宅忧以来勉亲听断不得日奉先帝之几筵躬行圣母之定省皇太子仁孝聪哲久司匕鬯军国之务厯试参决宜付大宝抚绥万邦俾予一人获遂事亲之心永膺天下之飬皇太子可即皇帝位朕称太上皇移居重华宫文武百僚听诏拜舞讫赴殿庭立班皇太子即皇帝位自内出至御榻侧拱手立应奉官以次称贺内侍固请皇太子就坐皇太子固辞内侍扶掖至于七八略就坐复兴次宰臣率百僚称贺皇帝即位礼毕三省枢密院官升殿奏事皇帝亦立听之班退至尊寿皇圣帝车驾如重华宫立妃李氏为皇后上至尊寿成帝后尊号皇帝曰至尊寿皇圣帝皇后曰寿成皇后大赦上寿圣皇太后尊号诏求言寻诏前宰执各言事下戒励诏诏职事官日轮面对用绍兴二年三十二年之制其后秘书郎兼权吏部郎官郑湜因转对首言三代以还本朝家法最正一曰事亲二曰齐家三曰敎子此家法之大经也自昔帝王虽有天下之富而不以天下飬其亲惟髙宗享天下之飬寿皇躬天子之孝二十有七年人无间言此圣贤之所难也陛下率而行之当如寿皇然后无愧也本朝厯世以来未尝有不贤之后盖祖宗家法最严子孙持守最谨也后家待遇有节故无恩宠盈溢之过妃嫔进御有序故无忌嫉专恣之行宫禁不与外事故无斜封请谒之私此三者汉唐所不及也皇子岐嶷之性过人逺甚然讲读之官进见有时志意不通休沐之日或至多于讲读曾不若左右前后之人与王亲狎朝夕无间一日暴之十日寒之未有能生之物也愿陛下尽事亲之道以全帝王之大孝严家法之义以正内治之纪纲明敎子之方以寿万世之基本又曰窃闻道路之言或谓宫中燕饮频併费用倍加便嬖使令往往亲眤中外章奏付出稽缓愿陛下奋𤼵干刚一洗旧习省燕饮节用度亲正人勤省覧三月皇子扩进封嘉王夏五月周必大罢相判潭州未几奉祠秋八月戊子朔诏侍从各言时政得失九月诏今后省试定以二月一日引试冬十月诏大臣裁节冗费十一月诏遵祖宗成宪用何澹之请也应破例之事断不可启是岁金主雍死时伪大定之二十九年雍即褎也仁厚不用兵北人谓之小尧舜其太子允恭早卒立其孙璟明年改明昌元丙辰改承安辛酉改㤗和㤗和三年始以继本朝定为土德盖不数辽人也宋史全文卷二十七下宋史全文卷二十八钦定四库全书宋史全文卷二十八宋光宗庚戌绍熈元年上孝宗皇帝第三子也母曰成穆皇后郭氏以绍兴十七年九月四日生上于藩邸初成穆生四男长曰邓王愭即庄文太子是也次曰庆王恺次恭王即上也次未命而夭追赐名恪赠使相封邵王二十年上生四岁矣二月授右监门卫率府副率三十年五月转荣州刺史三十二年九月封恭王于是十六岁矣孝宗受禅干道元年立邓王为皇太子二年七月诏皇太子男皇嫡孙赐名挻除福州观察使封荣国公恭王男皇孙赐名挺除左千牛卫大将军三年七月太子薨谥曰庄文六年六月以知枢密院府为庄文太子外第命荣国公挻与钱妃自东宫徒居焉七月乙巳太史奏是夜四更后东北方火星顺行在木星西南入宿各不及一度占云木火台宿主册太子当有赦时虞允文独相八月庚戌孝宗御垂拱殿允文乞留班奏事三省枢密院进呈文字讫执政下殿孝宗宣谕允文遣使祈请陵寝事允文一一奏毕复奏云臣累日斋心今日㳙吉有一大事方欲干犯雷霆之威冐万死以请孝宗问何事允文奏曰自古人君即位一二年后必建立储贰以隆万世之统以系四海之心国家治乱安危之机无大于此故曰太子国之本也国本正而万事理况今日圣志已定将大有为于天下若一旦敌败盟连兵两淮六飞必须顺动监国抚军谁任其责临事之变仓猝议之常有不如人意处又陛下在位将十年而元良虚位中外士夫共懐忧疑但往往畏死不肯启口开陈尔臣蒙陛下大恩付以心腹之託使定大计今日之事无大于此无急于此日者木火合宿太史奏以为当册太子天心仁爱陛下昭示休祥愿陛下上顺天心下从人望早出睿断孝宗欣然云朕久有此意事亦素定但恐储位既正人心易骄便自纵逸不劝于学浸有失德不可不虑朕更欲令练歴世务通知古今庻几无后悔尔允文奏云臣平日窃观陛下至孝至笃岂不以宗社为念圣虑最逺岂不以储副为急所以迟迟至今亦必有説今蒙宣谕益有以见陛下重惜神器封植国本为万万年之永圗天下幸甚然臣之愚以谓此事不过审择宫官使日闻正言日行正道真积力久自然无不趣于正安得有后悔又储闱一开深居中禁常得在陛下左右日亲帝学何患不光明日与朝政何患不练歴以臣之愚早建储宫其所成就必逺过于外处潜邸孝宗曰丞相言极是但此事却有少迁次非久于选德殿还独与丞相议之允文即奏云臣以愚忠所迫昧死有请敢意陛下遽赐察纳臣无任感天荷圣之至容臣再拜谢恩谢讫复奏云此事愿陛下早留圣念孝宗云甚好甚好不过旬日间二十五日壬申允文朝殿奏事至下马处中使传㫖令右相留班孝宗以边事一一宣谕允文奏对讫复奏云臣比者辄以早建东宫事有请陛下欣然即赐开纳今已踰旬日未凖处分臣实忧惧孝宗曰此事已决偶数日来多事未及与卿商量允文援唐太宗事力以为请孝宗曰朕见唐太宗用兵取天下心甚敬之至议立太子乃引佩刀自决亦未尝不笑之葢处置家事何用如此今秋事向晩冬初又虏使来有一畨礼数若于郊礼时或前或后降指挥如何允文奏云圣志果定以郊天庆成日降指挥甚好葢日南至天正也孝宗云当用此日十一月辛巳大驾至郊坛斋于青城是日午宰执奏事有㫖令右相留班孝宗宣谕云立太子事朕但欲与丞相议尔如何允文奏云此陛下家事臣不当与臣记得太宗皇帝淳化末年召冦凖于青州既入对太宗曰东宫未立如何凖对曰此事问内人不可问大臣亦不可问中贵人亦不可惟陛下独断乃可耳太宗曰襄王可乎凖对曰知子莫若父陛下若以为可愿早降处分乃立真宗臣尝读国史太宗八子真宗第三观凖所对曲折之间但欲自太宗发之耳太宗英断一发千百世无有议之者此臣惓惓之忠独有望于陛下也孝宗云今郊天后先欲加上两宫尊号立太子可用春初允文奏云臣谨奉诏愿陛下更无改易孝宗云只候两宫礼毕便降指挥又微笑云朕家好事数件皆是丞相做了允文顿首谢七年正月丙子朔太上皇帝寿圣皇后受册寳礼毕庚辰允文奏事紫宸殿乞留班奏云今两宫册寳礼成立太子指挥乞早赐处分孝宗曰丞相留意此事如此朕欲以中春上旬择日行礼非久于内殿更与卿议之又有少説朕欲立太子后余一亲王便欲令出镇外藩不知本朝有何典故允文奏曰陛下止有两大王若立一王为太子一王自留王邸侍陛下左右本朝亦无似此典故孝宗云朕之虑甚逺卿可于唐以前子细密加讨论允文奉㫖而退戊子进呈二月壬子晩朝孝宗御选德殿以立皇太子御札宣示大臣允文等奏元良天下大本陛下独出睿断为天下得人各再拜贺孝宗曰前世人主多以此为讳朕甚不取国有储副自古以然何讳之有允文曰唐太宗号英主至此乃不能自决犹引佩刀以自向孝宗曰朕常笑之雉奴仁懦太宗既知之矣卒不能夺以基祸乱皇太子朕观之熟矣他日亲驭戎辂以抚六师监国之任不及今早定何以系天下心允文奏臣等受诏未敢行出恭俟来日集百官宣布孝宗曰善定夕鎻学士院癸丑降诏内出麻制皇第三子恭王惇可立为皇太子皇子庆王恺判宁国府进封魏王三月丁酉上受册四月庚午御笔皇太子冝须临安府尹葢欲试以民事也九年二月荣国公挻薨四月上解府尹事淳熈元年魏王自宁国府改判明州七年二月魏王薨谥惠宪他日孝宗谓右丞相赵雄曰太子资质极羙但尚少学问耳毎遣人来问安朕必戒之云且语太子切须留意学问十四年十月髙宗皇帝崩先是孝宗已有禅意尝命有司葺都亭驿其制侔德寿宫既而以天下不可奉三宫乃缓其事十一月己亥手诏皇太子可令参决庶务右丞相周必大奏乞创议事堂于是诏以内东门司改为之十五年正月乙巳诏每遇朝殿令皇太子侍二十六年正月甲午皇孙抦封嘉国公魏惠宪王子也己亥周必大进左相留正右相丙午皇太后迁慈福宫春坊姜特立见必大问曰宫中人人知上元后举行典礼今悄然何也必大谢曰此非外廷所敢与闻特立不悦而退己未诏德寿宫改为重华宫二月壬戌内降禅诏皇太子可即皇帝位宣诏讫百官入班殿庭百官称贺毕孝宗移居重华宫立妃李氏为皇后后父道拜庆逺军节度使赠太尉谥忠毅先是道为湖北帅有九宫山张真牧至其第道命诸女拜之其中女慈懿后也真牧见之惊曰此天下人母我奈何受其拜邪人皆以为狂道心独喜孝宗在潜邸闻是语即为上聘之时庄文太子钱妃之妹同选入宫中外皆心拟钱氏而后定选隆兴二年封荣国夫人郊礼成进封定国干道七年王为皇太子立为太子妃至是正位号卒如张真牧之言云诏以生日为重明节秘书即兼权吏部郎官郑湜因转对奏言民力之困莫甚于此时葢所取者皆祖宗时所未尝有而作俑于后来所用者皆循习承平积弊而不量今日之事力愿先以清心寡欲躬自节俭为本然后明诏大臣裁度经费除奉宗庙事两宫给兵费之外一切量事裁酌惟正之供滥恩横例皆董正之然后使版曹会一岁之入择诸路监司之爱民而晓财赋者使之稽考调度蠲其烦重以寛民力䟽既出右丞相留正乃命中司版曹检正都司置局同共稽攷先是寿皇剏左藏封桩库其法非奉亲非军需不支至淳熈末年往往以犒军或造军器为名拨入内库或睿思殿或御前库或修内司而有司不敢执也是时湜为勑令所删定官因转对为寿圣言之至是又以为言然竟未闻有所施行云左补阙薛叔似迁将作监右拾遗许及之迁军器监先是淳熈十五年寿皇从林栗之请复置遗补官以命叔似及之上即位二人既迁併与其官废之三月秘书监丞沋清臣罢上初即位清臣自国子监丞迁秘书丞罗㸃荐为言事官不果用俄而为范处义论罢之初主管台州崇道观继又降二官清臣临安人淳熈十五年因转对歴诋时相者也五月左丞相周必大罢必大与留正并相议论素不合上受禅必大已有罢意时罗㸃以奉常兼修注上密遣访可为言事官者㸃荐叶适等八人皆意向与必大类者由是不果用于是左谏议大夫谢谔迁御史中丞权兵部侍郎何澹除右谏议大夫澹初与必大厚为司业二年不迁正既相白用澹为祭酒故德正而怨必大至是首上䟽攻必大必大求去再请而遂罢以观文殿大学士判潭州谔以不论列必大改权工部尚书会知滁州范处义除殿中侍御史必大方恳辞除职典藩之命澹又论之处义亦助其説于是以杂学士出守泉州先是吕頥浩剏月桩钱大为民害髙宗尝谕秦桧令尽罢之未果干淳间始减广德桂阳军万三千余缗上登极以月桩钱有敷额太重去处令䑓谏侍从同户部长贰详悉措画闻奏当议斟酌施行以寛民力寻用吏部尚书颜师鲁等奏再减江浙诸郡月桩钱十六万五千缗有竒云是年春二月御史刘光祖取御史䑓格摘其闗于中外臣僚握兵将帅后戚内侍与夫礼乐讹杂风俗奢僣之事凡二十条奏乞付下报行令知谨恪上从之是春右丞相留正因奏事密以建储为请上谦逊未皇也于是皇子封嘉王矣逾月正复以为言上曰少徐议之上之受禅也姜特立谯熈载皆以春坊旧人得幸颇用事自周必大罢左揆久虚而亚参亦阙时特立知阁门事忽见右丞相留正曰上以丞相在位久欲迁左揆而叶张二尚书中择一人执政二书孰先正不答明日以特立之语于上前奏之且论其招权纳贿之状上大怒罢特立阁职提举江州太平兴国宫夏五月御崇政殿赐余复以下五百五十八人及第出身有差新进士廷射始于淳熈二年寿皇尝谕大臣欲令文士能射武臣知诗书于是寿皇特御射殿引詹骙以下按射翌日引第五甲及特奏名皆具襕笏起居易戍服以射正奏名中的中帖上垜者推恩有差特奏名五等人射合格者与文学其他例赐束帛凡用绢三千匹云是科丞相留正奏言射以观德既不合格而复赐帛则似无谓此例可削去亦省费之一端也上从之上受禅推恩潜藩举人其恭荣二郡皆在蜀中时京镗为蜀帅乃命三举终场不改名人并特赴类省试倍省额三十二人而取一人一州共得二十六人议者以为滥因请廷试入第四等以前者并赐第余但文学出身云殿中侍御史刘光祖出为潼川府路转运判官先是光祖自四川制置司参议官召对除军器少监何澹时以兵部侍郎出使使还除右谏议大夫澹首劾左丞相周必大罢之光祖与澹旧在馆中相厚善尝过澹澹曰近日之事可谓犯不韪光祖曰周丞相岂无可论第光祖有短见近岁一宰相去位所引之士斥逐殆尽班列为之一空周相之门多佳士安得如许人代之时姜特立谯熈载以春坊旧人颇用事光祖屏人语澹曰曾龙之事不可再也澹曰得非姜谯之谓乎光祖曰然既而澹引光祖入便阁有数客在焉光祖顾视则皆姜谯之徒始悔前言之轻发也是春澹同知贡举而光祖有台官之除首上学术邪正之章及奏名光祖被㫖入院拆号与澹坐席甫逼澹曰近日风采一新光祖曰光祖非立异也但常日为大谏所言者今则自言之耳既出同院谓光祖曰何公见公所上章数日为之恍惚日饵定志圎他可知也未几谢深甫除右正言至是光祖坐论呉端事忤㫖而出澹迁御史中丞议论自此分矣呉端者旧以巫医为业上在储邸寿皇尝有疾国医不能瘉端治疗有功慈懿李后德之上既受禅擢阁门宣賛舎人又迁带御器械澹三上䟽论之不报胡纮为给事中亦封还録黄上以御笔谕止之澹纮皆听命光祖再上䟽言小人踰分干请而使给谏不得行其职轻名器亏纲纪䙝主权是一日而三失也䟽入上命大臣令都司谕止之光祖言益力上不乐先是光祖监拆号差误士人试卷既举觉放罪矣至是乃用前事徙光祖为太府卿由是遂出是夏议者请令监司州郡寛属县无名之取以纾民力时东南月椿钱岁为缗钱犹三百九十余万又有版帐钱者军兴后诸邑皆有之而浙中为尤甚于是知岳州刘俣会四县版帐之额为二万一千余缗而无窠名者万一千余缗乃与提㸃刑狱丁逢转运判官薛叔似议取凡无名者尽蠲之举岳阳一郡而言则其余可知矣其余郡未减者如故秋七月命县置推吏给重䘵旧例诸县不置推法司吏受赇鬻狱得以自肆议者请万户已下县各置刑案推吏两名五千户已下一名专一承勘公事不许差出及兼他案仍免诸色科敷事件月给视州推吏减三之一委令佐选择有行止无过犯谙晓鞫勘人充以一年为界即因鞫勘受赇并行重法然诸县多不奉行朝廷闻之乃勒令请领重䘵如不受者勒停所属不幇支者从例受制书而违抵罪八月庚戌命同判太史局刘孝荣改造新歴去年十一月承节郎赵焕言淳熈歴今歳冬至后天一辰诏礼部侍郎李巘着作郎邓驲秘书丞黄艾校书郎王叔简同验视至是乃有是命孝荣乞与呉泽荆大声同造焉金人遣使来贺重明节自渡江后北使往来皆传其国之御名庙讳而本朝止传帝名至是黄裳以王府翊善奉诏接伴庚子至盱眙裳问掌仪田愿髙宗何以称帝名而不称庙讳愿云自祔庙后元未理会裳遂遣愿等持庙讳御名三纸以往北使副视之云前无此例愿答云此乃二十七朔之外第一畨讲礼帝名庙讳合有分别往返久之北使副乃谓愿云为我谢使副所言极是当理非不晓得止是来时不曾得朝省指挥止依得册子上行难以专輙切望相谅裳乃已既而北使引接来传彼国名讳自旻以下至其父允恭称庙讳者凡六人裳归奏其事乞后遣使人力议改正葢隆兴更成之时庙堂亟于弭兵仅能正其大体而交际之文或未暇议葢不止一二也旧南使入境非遇置顿不许下车是后待南使礼益恭或中顿稍逺使者则下马就道傍民居煑茗或炙脯温酒食之北之掌事者必前仆其火南使乃遣人传谕北都管以无礼之故都管却马逊谢又以栁条决其人今馆中执事者多中原遗民往往与三节人私语惟见北人则亟避去冬十月以左藏西上库改称封桩下库初绍兴休兵后置御前桩管激赏库孝宗受禅改为左藏南库淳熈末始併归户部已而言者谓南库不归户部今已二年而库名尚存官吏如故乞併省孝宗曰若尽废库名出入必淆乱可以左藏西上库为名至是改称封椿下库仍𨽻户部焉右谏议大夫何澹迁御史中丞时王兰为枢密使右丞相留正甚惮之虽上亦不乐也澹初除中丞或谕澹使击之澹忻然上章极其丑诋诏降一官放罢他日上谕澹曰卿章䟽犹未快此人朕亦畏之是冬追封三公主上三女长曰齐安郡主次文安郡主次政和郡主皆早亡及是乃追封焉国朝荐举之目自京职官至令録其来逺矣元祐初司马光始奏设文武十科以举士其后又有举将帅亷吏所知合旧陞陟自代等科凡十有一是冬乃诏监司帅守满秩造朝陛对之际许荐所部人才一二人如无听阙文武髙下皆无所拘其后三年间在外被荐者八九百人朝廷不能尽用但令中书省籍记姓名而已初绍兴之行经界也惟漳泉汀三州以何白旗作过之后朝廷恐其重扰止不行是歳朱熹守漳州复以三州经界为请熹初为同安簿已知经界不行之害及到任会臣僚有奏请行于闽中者诏监司条具利害以闻监司下其事于州适与熹初意合即加访问讲求纎悉毕至以至方量筭造之法尽得其説乃奏经界不行之利害一经界详略之利害一又得其所必可行之术三将不得行之虑一大略以为此法之行贫民下户虽所深喜而豪民猾吏皆所不乐喜之者皆单弱困苦无能之人故虽有恳诚而不能以言自达不乐者皆才力辨智有余之人故其所懐虽实私意而善为説辞以惑羣听恐胁上下务以必济其私而贤士大夫之喜安静厌纷扰者又或不能深察其情而望风沮怯则为不可行之説以助其势此则诚不能无将不得行之虑也是冬得㫖本州先行经界南方春早事已无及熹益讲究冀嗣歳可行而寓公豪右占田隐税侵渔贫弱者所不便为异论以摇之后遂有进状言经界不便者诏寝其事而三州经界不行卒如所料云保任京官犯赃连坐旧制也是歳赵雄所举以赃抵罪用故事当削三秩雄时为使相若降三秩则应落率鋭为银青光禄大夫朝廷难之于是自卫国公降封益川郡公削其食邑二千而已其后周必大连坐亦自益国公降封荥阳郡公葢用雄例云湖北直便会子者隆兴初总领王珏所创也初造七百万缗干道兊换后止余四百万淳熈十一年始通行于京西路是歳梁总为荆湖总领会其已出应换之数得五百六十二万缗遂亦造两界焉每界各二百七十万缗绍熈初诏广南西路监司约束毋得科挂丁钱广西郡县贫薄凡民间父祖年六十以上而身丁未成者亦行科纳谓之挂丁钱民甚病之至是禁止明年郊赦又申明之辛亥绍熈二年春正月甲寅同判太史局刘孝荣呉泽荆大声所造新厯成上之诏以会元为名办辛未诏修绍熈会计録先是秘书郎郑湜转对为上言今黄老之宫卫卒动以百数外戚家庙防护之兵多于太庙额外将校之奉钱半于正额外廷百执之费不足当阁门医职近侍之半请明诏大臣裁定经费上自乗舆下至庻府除奉宗庙事两宫给兵费之外一切量事裁酌罢其不急损其太过户部亦请稽考内外财赋置绍熈会稽録俟见大槩之后命户部宰属同共详议而一二大臣公心叶意为之斟酌以其所减捐以予民至是命户部尚书叶翥御史何澹等同为之未几澹丁内艰去官后亦未闻有所减也二月庚寅前利州路转运判官致仕孙松寿除直秘阁松寿郸县人力学登绍兴五年进士第至干道初犹未改秩刚方亷洁不求人知环堵萧然衣食仅给澹如也居官决事多用经术尝守汉嘉甚有惠爱年六十六即引疾乞致仕不许范成大入蜀引上皇庆寿赦与樊汉广同荐于朝召赴行在固辞不起蜀人髙之赵雄时在枢府因为上言其贤四年诏特转一官赐三品服依旧宫观松寿复告老许之赵汝愚入蜀复奏松寿挂冠勇退几二十年内行素饬终始不渝乞赐褒表以厉风俗故有是命松寿素清约晩而弥壮然亦喜从释氏游日拜佛以百数未尝少勌年九十余乃卒蜀人号为牧斋先生是春议者谓滥予横赐无以樽节请自今内诸司所给赐所营造所收索悉从有司定为中制惟正之供滥恩横例皆釐正之国朝有合同慿由司者宫禁所由取索也歳取金银钱帛率以百万计版曹但照数除破耳虽有歳终比部驱磨之令然郎官第赴内东门司终日巍座而数滥自为会稽郎官不得过而问焉毕事则卷牍尾俾之书名而已由是议者以为请诏叶翥赵彦逾何澹同稽考其后亦不果裁节焉夏四月初命铨试中选人帘试国朝铨试之法凡任子若同进士出身之人皆赴建炎兵火后权停绍兴三年复举行之去年国子司业许衡又奏乞中选人就吏部长贰㕔前帘试小经义一道或小赋或省题诗一首试中然后许参选至是吏部条具如所奏内同进士出身并恩科人更不帘试仍下四川制置司一体施行从之考功郎官黄由建言今已增试律义自不须更帘试上曰帘试以革代笔之弊正当加严岂可废也明年八月谢深甫又言铨试不中四十以上注残零阙人乞令郎官就长贰㕔冩律一条俾之解释如或不通未得参注从之五月癸丑置详定敕令局差详定官一贠删修官三贠先是工部侍郎潘景珪言法令一书乆不删润乞差官置局领其事上从之然未有所进也庚戌命六院官始复入杂压旧制六院恩数略视职事官而不入杂压干道以后浸重其选号为察官之储淳熈初龚茂良秉政以六院官班寺监丞之上其内弟林宓用是始封赠父母茂良南窜遂罢至是始复入杂压在九寺簿之下焉淳熈末寿皇复置补阙拾遗官上即位罢之御史中丞谢谔言其不可旋亦罢去自是近臣罕进言者是月太学生余古上书曰恭惟皇帝陛下春秋鼎盛自即位以来星见再周当思付託之重朝夕勉惟求治之道为急乃或不然间者侧闻宴游无度声乐无绝昼日不足继之以夜宫女进献不时伶人出入无节宦官侵夺权政随加宠赐或至超迁内中宫殿已歴三朝何陋之有奚用更建楼台接于云汉月榭风亭不辄兴作深为陛下不取也甚者奏胡戎乐习斋郎舞乃使幸臣嬖妾杂以优人聚之数十饰以恠巾拖之异服备极丑恶以致戏笑至亡谓也自古宦官败国备载方册臣观宦者之盛莫如方今上而三省下而百司皆在此曹号令之下葢自副将而至殿步帅各为髙价不问劳绩过犯骁勇怯弱但如价纳贿则特㫖专除故将帅率皆贪刻军士不无饥寒兵器朽钝士马羸瘠未尝过而问焉设有缓急计将安出此为害之大者良由公卿持䘵保位备贠全身如汉之石庆唐之苏味道满朝皆小人也求海内不盗贼民生不涂炭日月不食水旱不作可得乎臣愿陛下以汉文帝为法唐庄宗为戒问安侍膳之余宫庭燕闲讲读经史无为南面或鼓琴投壶习射以頥飬神性享名教不穷之乐固嵩岳无涯之寿岂不休哉上览书震怒始议特㫖编管言者救之乃送秀州听读是夏左丞相留正复以建储为请上曰俟过宫与寿皇议之既而谕正云寿皇之意亦欲少缓之秋九月丁卯蒋介除阁门舎人免召试先是干道间寿皇倣儒臣之制增置阁门舎人以待武举之入官者先召试而后命又许转对如职事官供职满三年与边郡遂为戎帅部刺史之选云至是介有召试之命丞相葛邲言介武举第一人乞免试上从之四川制置使京镗以京官知县阙人为辞奏乞增放散贠数朝廷难之然自是以后或非时覃恩或制司奏请往往递䟎一年开禧三年呉猎宣谕四川又请待班人不俟改官一面注拟从之其后议者以为不然遂复旧制是秋蠲减广东盐额先是淳熈末寿皇以广西钞盐事窜詹仪之命除髙雷化钦亷五州卖二分盐外令官般官卖如故余盐令广东歳卖七万五千箩去冬上用广西提刑呉宗旦之请颇损五州盐直及所卖之数又用广东提举刘坦之之请减钞盐一万箩户部奏如是则歳失经费六万三千余缗上不之靳也至是广东复言六万五千箩犹有未售者又命减五十箩焉葢潮惠南恩州既自产盐而官复般卖往往计口而抑售于民是后朝廷暗损经费十万缗而科抑少减矣御史中丞何澹以所生继母之䘮请解官持服矣既又上䟽言不逮事请下台谏给舎议之于是太学生乔嚞朱九成黄会卿移书责之其略曰窃谓人之大伦莫重于父母礼有出继其服虽异而钟于天性者未尝不同也故所承父母则三年终䘮而所生父母则心䘮三年阁下自长成均而更长台谏此三纲五常之所系者也今闻阁下有所生继母之䘮初请于朝欲解官持䘮太学诸生莫不义之继闻上䟽称解逮事不逮事之异中外閧然虽愚者亦以为骇夫礼经所谓逮事父母则讳王父母不逮事父母则不讳王父母非谓无恩于先祖也葢逮事父母则亲闻父母之言所尝讳其祖不逮事父母则不闻父母之言所尝讳其祖是以子莫知其所讳也故本朝方悫解此一节以谓特庻人之礼耳若学士大夫则知尊祖矣何逮事不逮事之拘乎今闻阁下引此欲不持䘮恐与礼经相反何者礼经谓逮事父母则从父母之言今阁下所生之父果以继室为正乎若所生之父果以继室为正则阁下亦当从而为正不得黜之也今四十余年以所生继母事之及其终也反以为生不逮事而不持心䘮可乎夫阁下之意必谓所生继母无生我之恩则不当为所生之母服抑不思黜其所生之继母是贱其所生之父也为人子者尚忍言哉不然必以生我者为正而继之者为不正是闾巷小人知有母而不知有父者非天理之公也非人伦之正也阁下为天子耳目之官将以厚人伦移风俗正宜致辨于此时澹方待命六和塔得书遂去官焉冬十一月壬申日南至合祭天地于南郊大赦天下上之在斋宫也闻贵妃黄氏薨始得疑疾郊之日风雨大至上震惧始不怿自是宗戚大臣以薨卒闻者多不信矣壬子绍熈三年春上昉御内朝而疾未尽去是后重华温凊之礼以及诞辰节序屡以寿皇传㫖而免既而上神思浸清宰辅百官下至韦布之士以过宫为请者甚衆至有扣额引裾号泣而谏者圣情开悟屡有翻然夙驾之意而不果行都人甚忧之三月己亥伶人胡永年积官至武功大夫以该遇去年郊恩乞任子吏部尚书赵汝愚奏永年以乐艺出身难以任子望立为定法今后似此杂艺补授之人不许奏补从之夏四月从事郎呉纲年九歳能诵六经语孟特改承务郎纲寿圣皇太后亲姪孙也绍熈间童子求试者十有七人无补官者皇伯嗣秀王伯圭拜太师初秀安僖王子偁者太祖少子秦康惠王之五世孙也子偁长子伯圭也其次普安郡王是为寿皇绍兴十三年子偁薨于秀州赠太子少师寿皇为皇太子加赠太师追封秀王谥安僖上即位始诏即园立庙如濮王例伯圭初以国荫出官淳熈庆寿礼成拜安德军节度使九年迁少保封荥阳郡王十五年迁少傅十六年迁少师始称皇伯绍熈改元迁太保封嗣秀王是夏有太师之命本朝前此亲王生拜太师者五人真宗朝楚王元佐仁宗朝燕王元俨哲宗朝呉王颢钦宗朝燕王俣越王偲皆以父兄行乃得之伯圭以宗室拜太师葢王于上为亲伯父用优礼也蜀盐自祖宗以来皆民间自煑之歳输课利钱银绢而已绍兴二年赵开总计始变盐法尽权之置合同场以几其出入引法初行毎百斤为一担又增十斤勿筭以优之令商人入钱请引井户但如额煑盐赴官输土产税然咸脉盈缩不长久之井户月额不登则官司但以虚钞付之而收其筭引法由是壊井户既为商人所要因增其斤重以予之每担有增至百六十斤者是夏吏部尚书赵汝愚奏言赵开盐法最为精密今井户多凿私井务以斤重多寡相髙故盐日多价日贱而其法大壊乞行下总领所参照旧例施行从之于是四川总领杨辅遣官覈去虚额刬开助筒二千有竒申严合同场旧法禁斤两之踰格者而重私贩之罚盐直由是顿昻焉干道初寿皇初令户部印造两淮交子不得过江南八年以交子易壊出行在会子收兊是夏议者以淮上铁钱多欲革其弊吏部尚书赵汝愚与从官陈骙罗㸃谢深甫合奏乞印造两淮会子三百万贯付两路毎贯准铁钱七百七十淮东二分淮西一分依湖北例三年一兊事下两省台諌议尤袤等以为可遂施行之仍分一贯五百二百者凡三等始许流转至江池太平常州建康镇江府兴国江阴军界行用应两淮上供及户部钱物并权发见钱三年令淮南漕司桩管而㳂江八州军合发上供一半会子则许用交子通融起发于江淮东西总领所桩管焉秋七月壬午泸州骑射卒张信等作乱骑射营者本州禁兵也淳熈末起居舎人王卿月知泸州赐予诸军甚厚军士浸骄张孝芳代为帅欲矫其弊训练无日又多役使之廪赐或有不时给者是日信等作乱晨入帅府杀孝芳及其家又杀节度推官杜羑驻泊兵马监押安彦斌训练官雷世明军校张明等擐甲坐阅武堂召通判州事张恂安抚司属官郭仲𫝊使作奏言孝芳罪状于是信自称第一将衣金紫出谢城中以术人黄叔豹为计议官分其兵为五十二队同谋者五十二人为队长皆有爵秩叔豹又为黄旗大书曰不叛圣主不杀良民时张明之子昌勇艺为诸军冠与军士卞进阴谋讨之癸未夜密以告恂甲申信即毬场大飨诸军恂等皆与酒初行昌进击杀信于坐会者皆兽散进大唿曰不叛者从我诸军唯唯从之因执杀造逆者二十余人逆徒皆捕获制置使京镗闻变调西兵千人讨之未行而信已诛乃遣钤辖司属官陈纉往泸州措置纉至州十里留不行乃械系逆党孙成凌迟于午门之外黄叔豹等三十三人皆就戮聚其首以为京观设孝芳位于午门之右割孙成心腑以祭之事已平镗奏孝芳死状且上恂等功未报丘崈复以为言诏赠孝芳三官録其子孙二人令总领所制置司应办葬事张信之乱也京镗帅蜀调潼川所屯御前后军数百往讨之兴元都统制呉挺者璘之子也劾制司擅发兵于是枢密葛邲陈骙等进呈得㫖令制司具析命下而镗已赴召丘崈入蜀即奏言三屯逺在西北兵权节制必寄之宣制司朝廷事计当然今军帅狃于陵夷反谓制司擅兴违戾至此岂不大失本意乞下戎司具析仍责令遵守旧制从之由是三屯颇知严惮崈所谓狃于陵夷者葢专指挺也四川经总制钱额理四百五十余万缗其一百三十一万缗赡军一百三十四万缗应副湖广总领所一百六十九万缗上供余六万缗诸郡支用上即位因刘光祖之请捐湖广三年钱四百六万八千缗对减盐酒重额钱即此四川经总制钱也然四路宪司歳拨湖广钱实止六十万缗而已又以买发物价计之折阅中半仅为三十万缗是歳杨辅总蜀计又樽节三十万缗以益之是歳皇后李氏归谒家庙推恩使臣邓从训等一百八十人给事中尤袤言其太滥时议者亦以为外戚家庙防护之兵多于太庙请釐正之癸丑绍熈四年春正月乙酉诏江上诸军陞差统制至准备将者令主帅解发三人赴总领所选择一名事既行诸将皆不以为便焉命吏部尚书赵汝愚知贡举自熈丰以来宗室不差充考试官淳熈六年吏部尚书周必大始请宗室充学官并考试八年正月遂命汝愚为省试别院考试官至是有知举之命然外郡至今未有差宗室校试者葢漕吏知守旧法而不知新㫖也三月吏部尚书赵汝愚同知枢密院事先是髙宗尝谕赵鼎曰唐用宗室为宰相本朝虽有贤才不过侍从而止乃所以安全之也乆之因执政进拟又谕秦桧曰宗室贤者如寺监秘书省皆可以处之祖宗不用宗室为宰执其虑甚逺也然是时宗室至侍从者亦未有卓然可称者也干道初汝愚以廷䇿冠天下已而赵彦中复以宏博中选一时皇族尤号得人至是枢府有阙寿皇欲用汝愚既出命矣监察御史汪义端言髙宗圣训不用宗室为宰执䟽留中不出汝愚家居力辞䟽至十上上为徙义端军器监给事中黄黼言汝愚事亲孝事君忠居官亷忧国爱民至诚出于天性所谓青天白日奴𨽻亦知其清明者义端识见奴𨽻之不如不可以备朝列义端由此补郡汝愚犹不拜上谋于寿皇遂命宰执召当笔学士申谕圣意谓髙宗圣训本以折秦桧之姦谋故答诏有乃若绍兴之故实葢有为而言况我寿皇之畴咨欲播告于衆葢为是也汝愚乃受命是时大臣恭谢者多不得见寿皇欲见汝愚乃因葛邲陈骙等入谢相继宣引汝愚入谢寿皇曰卿以宗室之贤为执政乃国家盛事卿在蜀时所进奏议甚善朕尝观此书可与资治通鑑并行其被圣眷如此初赵汝愚为蜀帅建言旧法听三考荐举改官者皆以三考为一任举其成数而言今于三考之内未罢竒零日分輙敢并旁干请已非法意今又该遇覃霈尽行补转若一併许于二考之外听举改官窃恐干进之徒与夫势要皆豫得为他日计而孤寒安分亷耻自将者欲脱选调愈不可得欲望将选人一例许于第二任方得荐举改官庻几仕进公平不妨寒畯之路不报至是汝愚入政府乃举行之又诏未成考人不以罪去者许于后任凑成三考听举改官初任未成考者勿听着为令夏五月亲试举人赐陈亮以下三百九十六人及第出身有差李侨年五十四调成都府司户参军自以䘵不及养乞以一官回赠父母上嘉其志特诏以本官致仕父母皆予初品官封葢异数也左丞相留正以论姜特立不行待罪于六和塔特立丽水人以父死事得官颇能诗士大夫或称之淳熈中赵汝愚为福建安抚使特立为本路兵马副都监时海贼犯闽中特立以一舟先进遂获之寿皇以为才召为阁门舎人未几司春坊事上即位除知阁门事正为右丞相论其招权纳贿之状诏与外祠是月丙戌除浙东马步军副总管又召赴阙赐装钱二千缗正上䟽言唐宪宗将用李绛先出吐突承璀为淮南监军及召承璀还先罢绛相本朝名臣范祖禹作唐鑑言二人不可并立于朝此书屡经圣览今特立召用臣合罢相与李绛一同不报正出国门待罪于六和塔给事中谢深甫复缴召还特立之命上批朕闵其旧臣无辜而去特与书行同知枢密院事赵汝愚亦以为言上不听六月己巳正又言臣与特立理难并立于朝乞早赐处分上批成命已行朕无反汗卿宜自处时正已待罪上亦不复宣召也六月除陈源内侍省押班初源以得罪寿皇贬建宁府居住籍其资以进德寿宫又移郴州上即位复召还至是乃有是命时上已病不能过宫源数离间焉是夏嘉王府翊善黄裳除兵部侍郎去翊善坐论郑汝谐事也先是淳熈末用丞相留正荐裳自秘书郎除翊善其后迁起居舎人歴中书舎人给事中皆兼翊善至是裳辞兵侍不拜嘉王为之请后月余改寳谟阁待制仍兼翊善葢终始六年云秋孔文逺袭封衍圣公绍兴中文逺之祖玠避难渡江髙宗以衢州田五顷赐之玠卒以其子搢为右承务郎袭爵奉祠事淳熈中入侍祠擢知建昌军久之坐妄用库金贬秩遂不复用焉绍熈初累迁至朝散大夫至是搢卒诏以其子文逺为承奉郎袭封衍圣公云冬十月乙未同知枢密院事赵汝愚以干道间所置军期急速文字牌及淳熈间所置紧急文字牌率与常逓混殽故行移稽缓乃改作黑漆红字牌奏委逐路提举官催督歳终核其迟速之甚者以议赏罚从之是后尚书省亦踵行之仍命逐州通判具出入界日时状申省久之稽缓复如故绍熈末丘崈为蜀帅始剏摆铺以健步四十人为之歳增给钱八千余缗月以初三十八两遣平安报至行在率一月而达蜀去朝廷逺始时四川事朝廷多不尽知自剏摆逓以来蜀中动息靡所不闻凡崈劾䟽中所言皆摆逓之报也十一月戊寅上朝重华宫辛巳左丞相留正复入都堂视事先是正以论姜特立事不行待罪于六和塔复缴还上前后所赐赉及出身以来告敕且上奏自叙尝陪侍储邸及翌辅初政乞保全终始词指甚哀不报正累不得命乃复待罪于范村之佛寺奏乞归田里不许又请住给廪䘵诏权行住支顷之百官启逢重明节于明庆寺正请就范村诏从其请九月丁卯百官上寿紫宸殿诏以右丞相葛邲为班首而正自请立少保班上寿班退复还范村待罪始正之出国门也谏官章颕以札子留之起居郎陈傅良请直前奏事上谕阁门止勿进时上以疾不过重华宫者已数月从官数以为言至是过宫礼毕特遣右司郎官徐谊召正于城外正始入朝赴都堂视事命特立仍为浙东路总管遂竟不召焉正待罪凡百四十余日特立有诗数千篇号梅山集杨万里为之序云十二月甲午朔草泽王孝礼言今年冬至日影表当在十九日壬午而会元歴乃在二十日癸未系差一日葢陈得一刘孝荣所造四歴皆未尝测影只是写拟分数所以后天乞将修内司所掌铜表圭面降付太史局测验从之绍熈初命帅守监司荐所部人才既而滥荐者多是冬言者谓今被荐者猥衆朝廷疑其私而不信病其衆而难从其间纵有贤才不免与侥倖者并弃请条约之乃诏帅守监司今后毋得独贠荐士是冬使人自金国回者言金人问朱先生安在答以见已擢用回白庙堂遂除朱熹为荆湖南路安抚使知潭州先是已除熹帅广西熹不就于是以辞逺就近不为无嫌力辞新命朝廷不许甲寅绍熈五年春三月寿皇不豫夏四月朱熹始拜命赴潭州五月至镇寿皇疾浸棘上不能过宫视疾人情益惧戊寅以寿皇服药故赦天下先是嘉王府賛读黄由乞令嘉王过宫问疾辛巳上奏未报讲官彭龟年沈有开继以为请甲申省札下许之内侍都监王德谦坚请覆奏王斥其説遂行至重华宫寿皇为之感动六月丁酉夜寿皇崩于重华宫上犹未能出嘉王数入禁中泣请未遂中外讹言靡所不至戊戌宰执奏事退太皇太后御札付宰执日下昃宰执率百官诣重华宫发䘮辛丑左丞相留正知枢密院事赵汝愚参知政事陈骙同知枢密院事余端礼率百官诣文德殿拜表毕退就重华殿庐议成服典故端礼引唐肃宗朝羣臣发哀太极殿故事附中使王公昌入奏是日太皇太后有㫖皇帝以疾听就内中成服壬寅正汝愚请太皇太后垂帘奏事不许丁未宰执札子奏皇子嘉王仁孝夙成学问日进宜早正储位以安人心癸丑再入札子御批云甚好乙卯再拟指挥进入乞付学士院是晚批出八字云歴事歳久念欲退闲左丞相留正得之大惧不以示同列汝愚逼之乃以告焉丙辰再拟入御批可只今施行己未宰执再奏乞面奉处分是晩付出封题稍异正不启封付之内降房是夏御前诸军都统制兼知兴州充利州西路安抚使呉挺卒先是虞丞相允文既没朝廷复命挺充利西帅凡十九年而卒于军于是四川总领杨辅先事白朝廷乞择重臣镇蜀乃以丘崈为制置使崈未入蜀而闻挺病甚恐其军五六万人缓急无所属乃见大臣筹之故事帅臣阙以转运使权时杨虞仲为利路转运使崈欲重其事乃奏乞令辅往兴州摄帅上许焉辅以为朝臣出使非制阃所当令不欲行而崈以圣㫖移文辅重伤其意即请虞仲权知兴州事而已遥领安抚使未几併以印送虞仲就权人以为得体先是挺之季歳关外羣盗纵横皆纵而不治虞仲至未久遂捕其尤者悉诛之边人詟服挺之死也上已属疾不之信赵汝愚在枢府用崈辅二人之议更遣张诏代之葢不欲呉氏世袭以销未然之患也是夏始釐正东西两川牒试之滥牒试者旧制以守倅门客皆引嫌赴本路转运司别试若部使臣及帅臣亲属门客则赴邻路试率以七人而取一人绍兴后牒试尤多东西两川尤甚议者以为滥于是令成都府路以八十三人潼川府路以八十人为额至是王溉自成都府路转运判官召还入见极言两路冒亲诡贯之弊乞各存十人外均与本路诸州从之仍各以二十人为额丘崈为制置使复请每路止存十二人若就试者少则以二十人而取一人奏可旧例避亲举人与命官鎻应者同试王溉为成都漕始令分场以革假手之弊于是四蜀皆一等施行焉秋七月庚申朔前一日付出宰执所奏事左丞相留正不肯启封是日知枢密院事赵汝愚趣之乃启封正视牍尾忧形于色始密为去计矣辛酉上正临朝仆于地都人闻之大骇是日工部尚书赵彦逾见汝愚白事相与泣下汝愚微以翼戴之事讽之彦逾力賛之汝愚遣中郎将范仲壬告殿帅郭杲仲壬初以时事艰难告之不应又以忠义动之又不应仲壬不得已屏人起立具以汝愚意达之又不应仲壬乃还汝愚知不可遂请彦逾往见杲谕㫖彦逾谓杲曰彦逾与枢密第能谋之耳太尉为国虎臣此事专在太尉杲未及言彦逾变色责之曰太尉所虑者百口之家耳彦逾尽诚以相告而太尉了不见答即西府有问何以复之耶杲徐曰致意枢密领钧㫖事然后定壬戌大祥左丞相留正以五更入奏致其仕易肩舆出城而去人情益惧正之未达也有善轨革者推其行年至甲寅乃为兎伏草鸡自焚之象殆莫可时殊恠之及是深以为忧私谓所亲曰主上卯生吾酉生伏草自焚其兆已见矣遂定逃归之计时左丞相赵汝愚知太皇太后深以宗社为忧将白事焉而难其人有知阁门事韩侂胄者太后女弟之子也素善慈福宫内寺张宗尹而与永嘉人蔡必胜同在阁门必胜因其同郡人左司郎官徐谊吏部贠外郎叶适言于汝愚遂令侂胄以内禅事付宗尹入奏太后素简严无他语第令谕汝愚耐烦而已癸亥侂胄再往不获命逡巡欲退重华宫内侍闗礼问知其谋入白太后言与泪太后蹙额久之曰事顺则可更切子细礼遂简侂胄以来日寿皇梓宫前垂帘引执政时日已过午矣汝愚乃以谕参知政事陈骙同知枢密院事余端礼闗礼又使所亲阁门宣賛舎人傅昌期密制黄袍时嘉王在邸殊不知且方以疾在告汝愚简宫僚彭龟年云禫祭重事王不可不入甲子禫祭殿帅郭杲与歩帅阎仲先分兵卫内比内太皇太后垂帘命闗礼引嘉王先入执政奏事太后曰皇帝已有成命相公当奉行汝愚出所拟太皇太后圣㫖云皇帝以疾至今未能执丧曾有亲笔自欲退闲皇子嘉王可即皇帝位尊皇帝为太上皇帝皇后为太上皇后太皇太后览毕云甚好遂劝王即位王固辞且顾汝愚曰某无罪恐负不孝之名闗礼等以黄袍进王拒却不受汝愚等固以请而端礼之言尤力王挥涕勉受遂即皇帝位汝愚等再拜贺上犹答拜汝愚等又固请上乃衰服出见百官于重华殿东廊之素幄次诣几筵殿行禫祭礼都人闻之始奠枕矣是晩沈有开彭龟年乞奏事上惨然久之曰前日闻大臣有建储之议此亦可以息浮言安人心今匆遽乃尔早泣告慈福不允至今悸动是日诏建泰安宫以奉太上皇帝太上皇后命泰安宫提举杨舜卿往南内请八寳遣内侍二贠分水陆路宣押留正赴都堂治事从赵汝愚之奏也乙丑太皇太后有㫖崇国夫人韩氏可立为皇后丙寅赦天下常赦所不原者皆除之百官进秩二等赏诸军赦文有曰冲懐每念于退闲亲翰尝颁于近辅用太上皇帝御札八字意也其后命缴御札八字付史馆从李璧之请也先是京口诸军讹言詾詾襄阳归正人陈应祥亦谋为变举事前一日登极赦书至遂败时赵汝愚为政首裁抑侥倖以故人多怨者自祖宗以来人主登极凡列郡守臣率得任子恩间有阙守臣而以幕职班行摄之者亦官之如例英宗即位司马公时知諌院尝以为言不聼上受禅肆𤯝汝愚因进熟始命监司郡守许上表进贡推恩内守臣系权官者免进贡其表听附逓以闻诏车驾五日一朝泰安宫百官月两朝以即位告于天地宗庙社稷丁卯侍御史张叔椿劾留正擅去相位诏以叔椿为吏部侍郎诏命起居郎兼权中书舎人陈𫝊良还故官戊辰诏曰朕猥以冲人肆膺大寳涉道尚浅何以周知羣下之情烛理未明何以裁决万几之务思欲圗乂莫先求言惟祖宗二百年之基既艰于负荷矧中外亿兆人之衆尤重于抚绥聿懐置器之安罙切履氷之惧固当咨询故老梦想幽人罔间迩遐咸当播告胷臆结约尔其无爱于肆言利害罢行朕欲深求于成败事闗朝政虑及边防应天之实何先安民之务何急毋惮大吏毋讳𦕈躬倘有补于国家当优加于赏赉导人使諌方倾听于嘉谋事君以忠宜大伸于直道咨尔多士体予至懐左司諌章颕为侍御史右正言黄艾为左司諌大理少卿郑湜为金主报登位使左骁卫郎将范仲壬副之己巳知枢密院事赵汝愚兼参知政事庚午召秘阁修撰知潭州朱熹赴行在奏事上在嘉邸闻熹名德每恨不得为本宫讲官至是首加召用先是黄裳为嘉王府翊善善讲说开导上学顿进一日上皇宣谕曰嘉王进学皆卿之功裳再拜谢因进曰若欲进德脩业追踪古先哲王则须寻天下第一等人迺可上皇问为谁裳以熹对彭龟年继为宫僚因讲鲁庄公不能制其母云母不可制当制其侍御仆从上问曰此谁之説对曰朱熹之说自后每讲必问熹之说如何葢倾心已久故即位首加迅召皆出上意也辛未显谟阁待制兼侍讲黄裳为给事中起居郎兼权中书舎人彭龟年并为中书舎人将作监黄由为起居郎秘书省着作郎沈有开为起居舎人乙亥赵汝愚为右丞相参知政事陈骙知枢密院事同知枢密院事余端礼参知政事兼同知枢密院事汝愚辞不拜赐前宰执侍从诏访以得失丙子大风戊寅诏以时方秋暑宜用唐武德贞观故事太上皇帝未须移御其即以寝殿为泰安宫殿前副都指挥使郭杲为武康军节度使上之立也知阁门事韩侂胄有力焉侂胄者魏王琦之曽孙神宗女齐国长公主孙也赵汝愚推恩定䇿功曰我与赵尚书皆宗臣而韩知阁乃右戚各不言功惟爪牙之臣所当推赏由是杲建节焉于是侂胄与赵彦逾咸有怨于汝愚矣庚辰上率羣臣拜表于泰安宫辛巳改命少保保大军节度使郭师禹为攅宫总护使赵汝愚力辞右丞相诏以为枢密使翰林学士李巘草麻有太尉本兵柄之语汝愚以为侮已衘之未几巘转承㫖黄由时以左史兼中书舎人駮之乃除寳文阁学士知婺州先是寿皇将勌勤并命周必大留正为相巘草二制而于必大制中多所训饬至有患失容身之语必大不自安三上章力辞又四章求去其辞免第二札子有中外臣庶明知两相制出抑扬不同在于人情宁免观望奏入寿皇召巘入对令贴麻改定必大复以非材求去寿皇曰朕何尝令如此措辞遂批出李巘与郡明日将上乞除职名寿皇不许葢巘两在禁林皆由草制而去位自是不复起矣壬午侍御史章颕等劾内侍林亿年陈源杨舜卿与在京宫观知阁门事韩侂胄落阶官为汝州防御使癸未余端礼辞兼同知枢密院事甲申兵部尚书罗㸃签书枢密院事诏两省官看详应诏封事具要切者以闻戊子诏百官日轮一贠面对罢杨舜卿在京宫观林亿年常州居住陈源抚州居住八月己丑朔安定郡王子涛薨辛卯初御行宫便殿听政癸巳朱熹为焕章阁待制兼侍讲告词云朕初承大统未暇他图首辟经闱详延学士眷儒宗之在外须召节以趣归径登从班以重吾道尔发六经之藴穷百氏之源其在两朝未为不用至今四海犹谓多竒擢之次对之班处以迩奥之列若程頥之在元祐若尹焞之在绍兴副吾尊德乐义之诚究尔正心诚意之说岂惟慰满于士论直将增益于朕躬非不知政化方行师垣有赖试望之于冯翊不如寘之本朝召贾傅于长沙自当接以前席黄由之词也熹发潭州且行且辞大略谓陛下即位之初方将一新庶政所冝爱惜名器若使倖门一开其弊不可复塞至于愽延儒臣专意讲学葢将求以深得亲懽者为建极导民之本思所以大振朝纲者为防微虑逺之圗葢熹在道闻泰安朝礼尚缺近习已有用事者故以为言甲午增置讲读官以黄裳陈傅良彭龟年等为之丁酉以生日为天祐节辛丑诏曰朕惟亷吏民之表而为国之蠧民之病者莫污吏若也不有诛赏畴示劝惩继自今诸道司刺举之官于郡邑文武任职之臣亷必闻污必紏毋惮大吏毋纵私眤赏不尔靳罚不尔私其令吏称民安副朕意焉己亥上率羣臣朝泰安宫壬寅赐讲读官诏戒以开陈经㫖救正阙失皇弟许国公抦进封徐国公抦寿皇之孙也寿皇三子五孙庄文太子下曰豫国公挻魏惠宪王下曰左千牛卫大将军摅次即抦也光宗下曰保宁军节度使挺次即上也挻摅挺皆蚤卒抦后封呉兴郡王癸卯少傅嗣濮王士歆为少师郭师禹为少傅奉国军节度使开府仪同三司夏执中为少保乙巳诏晩讲官坐讲礼部侍郎许及之等请祧宣祖庙祔大行至尊寿圣皇帝诏侍从礼官集议丁未复罢经筵坐讲以诸路郡县水旱命三省条画赈䘏辛亥赵汝愚请于近畿卜地营建至尊寿皇圣帝攅宫诏侍从台谏礼官集议乙卯安南国王李龙加号思忠功臣诏广西盐额歳减十万缗侍御史章颕罢为兵部侍郎左司谏黄受罢为工部侍郎新除焕章阁待制知建康府谢深甫为御史中丞深甫韩侂胄之党也侂胄以定策功意望建节恨赵汝愚抑之有怨言签书枢密院事罗㸃慰解之知临安府徐谊劝汝愚以节度使授之汝愚悟遣人谕意于侂胄侂胄答语不逊遂日夜谋引其党为台谏官以摈汝愚汝愚踈直不虞其姦会汝愚方奏除刘光祖为侍御史方进呈知枢密院事陈骙忽奏曰刘光祖与臣有嫌今光祖入台愿先避位汝愚愕然而止侂胄遂以内批除深甫为御史中丞葢侂胄与骙合谋已久特汝愚未之觉尔监察御史黄度为右正言丙辰左丞相留正罢时朱熹被召行至信州闻以内批逐首相有忧色学者问其故熹曰大臣进退亦当存其体貌或曰此葢庙堂之意熹曰何不风其请去而后许之上新立岂可导之轻逐大臣耶至六和塔永嘉诸贤各陈所欲施行之䇿熹曰彼方为杌我方为肉何暇议及此哉是时近习用事御笔指挥皆有其渐故熹深忧之赵汝愚为右丞相丁巳诏侍从两省台谏各举通亮公清不植党与曾任知县者二人九月辛酉司农少卿刘光祖为起居舎人丁卯大理寺主簿刘德秀为监察御史时赵汝愚奏乞令近臣举御史许之始议除二人衆举呉猎者最多而游仲鸿次之德秀与韩侂胄深交侂胄乃谕中司令荐德秀因以内批令兼用中司所举者一人德秀遂与呉猎并除其党以次而进言路遂皆侂胄之人一时善类排斥无余党祸自此起矣己巳命赵汝愚朝献景灵宫庚午命嗣秀王伯圭朝飨太庙上以孝宗之䘮故也是日罗㸃薨辛未合祭天地于明堂赦天下诏徒流罪人经登极赦免罪而再犯者不以明堂赦恩原免是歳孝宗大渐尝肆赦上登极又赦至是明堂肆𤯝尚书省契勘一歳之间三行放赦恐有兇恶累犯之人指恩作过故降此指挥其指挥与赦又同降但以白纸连书于黄牒前云壬申刑部尚书京镗签书枢密院事镗亦韩侂胄之党也故擢用之羣憸附和视正士如仇雠于是陈傅良呉猎刘光祖等咸先后斥去矣甲戌下诏抚谕诸将改天佑节为瑞庆节己卯嗣秀王伯圭为安德崇信军节度使壬午礼部尚书黄裳卒甲申韩侂胄为宜州观察使诏侂胄歴事三朝备宣忠力可特迁二官葢将以为承宣使也侂胄自负有定䇿功觊觎节钺意不满上䟽力辞乃止迁一官于是怨赵汝愚益深矣冬十月己丑右谏议大夫张叔椿再劾留正擅去相位诏落正观文殿大学士庚寅改㤗安宫为寿康宫辛卯命四川待置司铨量诸州守臣故事诸道守臣皆临遣淳熈末孝宗以岭蜀道逺始诏川广知州军见居川广合阙到半年前奏事人及系见阙去处并令诣本路转运司禀事仰漕臣精加铨量人才委堪任使非昏缪老病之人结罪保明申尚书省然诸道罕尝举行至是言者论漕司之权比制司为轻而其责亦不若制司之重权轻则不敢多有所废黜责轻则不暇详于顾计州县不治职此之由请一付之制司权重则虽废黜之多而有所不惮责重则顾计利害之深而不敢茍且如此则昏老病疾之人不得冐居而州县无不治矣赵汝愚为政遂白行之是日朱熹奏事行宫便殿其一曰天下之事有常有变而其所以处事之术有经有权当事之常而守其经虽圣贤不外乎此而衆人亦可能焉至于遭事之变而处之以权则惟大圣大贤为能不失其正而非衆人之所及也乃者天运艰难国有大咎天变为之见于上地变为之作于下人情为之哀恫怫欝而皆有离畔散乱之心是则所谓天下之大变而不可以常理处焉者也是以太皇太后躬定大䇿皇帝陛下寅绍丕图而乡之危者安离者合天下之势翕然而大定此亦谓处之以权而不失其正矣然至今三月而天变未尽销地变未尽弭君亲之心未尽懽学士大夫羣黎百姓或反不能无疑于逆顺名实之际犹有可诿者亦曰陛下之心前日未尝有求位之计今日未尝忘思亲之懐而已此则所谓道心㣲妙之全体天理发用之本然而所以行权而不失其正之根本诚能充吾未尝求位之心则可以尽吾负罪引慝之诚充吾未尝忘亲之心则可以致吾温清定省之礼终始不越乎此而大伦可正大本可立矣至于问安视膳之行十日一至而不得见则继以五日五日一至而不得见则继之以三日三日而不得见则二日而一至以至于一日而无不至焉俯伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之际不涣然而冰释则臣不信也其二言帝王之学其三言湖南财计其四言湖北徭人侵扰事乙未诏曰朕以不德嗣承大宝夙夜祇畏不遑宁处乃者阴阳缪盩雷震非时淫雨为灾朕心甚惧推寻厥咎未知其繇凡朕躬有过失朝政有阙违其令台谏侍从各条数以闻无有所隐庚子以久雨命大理三衙临安府两浙州县决系囚释杖以下辛丑减两浙江东西路和买折帛钱蠲两浙路丁盐身丁钱一年雅州严道县沙平徼外夷与碉门寨才隔一水而寨在州西八十里沙平凡六族其地有胡卢里歳输税米百二十斛于碉门干道间夷人髙奴吉作乱焚碉门宣抚使王公明出榜碉门抚谕夷人听命自是捐胡卢里之税与之而沙平悉为夷人有矣至是兀岭夷人因沙平以叛土丁以神臂弓射退之制置司命闭禁门者月余夷人粮尽乃就降是日命朱熹讲大学熹奏云臣伏见近制每遇只日早晩进讲及至当日忽值假故即行权罢又按故事将来大寒大暑亦系罢讲月分陛下天性好学晨夕孜孜虽处深宫必不暇逸欲乞今后除朔望旬休及过宫日外不以寒暑双只日月诸色假故并令遂日早晩进讲内有朝殿日分恐圣躬久坐不无少劳却乞权住当日早讲一次从之熹每进讲务积诚意以感格上心以平日所论着者敷陈开析坦然明白可举而行讲毕有可以开益上德者罄竭无隐上亦虚心嘉纳焉甲辰趣后省看详应诏封事翌日朱熹奏云臣前日面奏恭奉诏㫖以雷雨之异许陈阙失仰见陛下畏天省已之意切见陛下登极之初已下明诏来献言者甚衆未闻一有施行今复求言殆成虚语乞令后省官鎻宿看详择其善者条上取㫖以次施行庻几闻者知劝直言日闻诏差沈有开刘光祖看详限十日闻奏乙巳上大行至尊寿皇圣帝谥曰哲文神武成孝皇帝庙号孝宗诏以永思陵之东南为至尊寿皇圣帝攅宫绍兴初六飞驻越昭慈圣献皇后上賔因卜地权攅于会稽上皇村葢便于修奉也及卜祜陵遂就其侧併举显肃宪节二后祔焉显仁髙宗继从其兆则迫隘已甚矣髙宗之葬也赵汝愚时守蜀手䟽论会稽宫浅薄可为深忧宜复祖宗山陵之制朝论不从于是自昭慈之西连用五穴山势渐逺其地愈卑矣孝宗将汝愚为枢密使建议以宫本非永制实居浅土蔽以上宫初期克复神京奉迁神驾虽其志甚羙而其事实难且死者无终极国家有废兴岂宜徒徇虚名以基实祸识者深以为然时日官荆大声已卜地思陵之傍开深五尺下有泉石按行使赵彦逾以为土肉浅薄不可用汝愚乞改卜意欲以中军寨为之而宰相留正以为不然于是彦逾与覆按使谢深甫附其说乃命大声改卜于新穴之东视新穴才髙一尺一寸五分而已孙逢吉为覆按使还言当少寛时日别求吉兆而内庭左右以乆居䘮次内外不便皆主速葬之说乃诏侍从台谏限三日进议议者皆言神穴未安自合展期改卜况朝廷礼文何尝尽循古制岂必拘七月之期奏刘光祖所草也朱熹时在经筵复上议状云切惟至尊寿皇圣帝圣德神功覆冐寰宇深仁厚泽浸润生民厌世上賔率土哀慕冝得吉土以奉衣冠之藏垂裕后昆永永无极而议论纷纭迄无定说皆縁专信台史而不广求术士必取国音坐丙向壬之说而不愽求名山以礼而言则记曰死者北首生者南向皆从其朔又曰葬于北方北首三代之达礼也则是古之葬者必坐北而向南孝子之心不忍死其亲虽葬于墓犹欲其负阴而抱阳也岂有坐南向北反背阳而向阴乎若以术言则凡择地必先论其主势之强弱风气之聚散水土之浅深穴道之偏正力量之全否政使实有国音之说亦必先此五者然后其术可得而推今乃信其庸妄之偏説但以五音尽类羣姓而谓冡宅向背各有所冝乃不经之甚者不惟先儒已力辨之而近世民间亦多不用今以为祖宗以来世守此法顺之则吉逆之则凶然自永安迁奉以来遵用此法而九世之间国统再绝靖康之变宗社为墟若曰其法果验则洛越诸陵无不坐南而向北固已合于国音矣又何吉之少而凶之多耶台史之言进退无据类皆如此又言今穴视前穴髙一尺一寸五分则是开至六尺一寸五分即与旧穴五尺之下有水石处髙低齐等如何却开至九尺而其下二尺八寸五分者无水石耶臣自南来经由严州府富阳县其江山之胜雄伟非常説者又言临安县乃钱氏故乡山川形势寛平邃密此必有佳处可用而臣未之见也切见近年地理出于江西福建为尤盛望下两路帅臣监司疾速搜访量给路费多差人兵轿马津遣赴阙令于近甸广行相视择一最吉之处以奉神灵万世之安其孙逢吉所谓少寛日月别求吉兆为上此十字者实为至论臣非敢妄以淫巫瞽史之言眩惑圣听诚不忍以寿皇圣体之重委之水泉沙砾之中残破浮浅之地是以痛愤激切一为陛下言之䟽入不报其后卒定永阜陵于会稽焉丙午郄瑞庆节贺表从朱熹之请也前一日晩关报来日百官上表称贺熹欲不出不可乃草札子明日立班投进略云寿皇梓宫在殡陛下追慕方新乃以此时讲行贺礼覩此阙失心实未安欲望圣慈速赐传㫖便令权免其表亦不收接庻几上广孝治益隆圣德风示四表垂法万世有㫖却贺表不受熹寻奏前日贺表虽降出而未降指挥今后合称贺事三年之内并与权免其节序变迁百官并合进名奉慰庚戌改上安穆皇后谥曰成穆皇后安恭皇后谥曰成恭皇后壬子遣太常少卿曾三复贺金主正旦丙辰上孝宗哲文神武成孝皇帝册宝于重华殿成穆皇后成恭皇后册宝于本室是月诏修葺旧东宫为福宁殿以备移御朱熹彭龟年等请罢之闰月戊午朔朱熹进讲大学至盘铭日新因论成汤有盘铭武王有丹书皆人主忧勤警戒之意丹书葢出大戴礼武王践阼篇上曰近有人进入此书因命小黄门取示葢黄庭坚所书墨迹云庚申吏部尚书郑侨等请併祧僖宣二祖正太祖东向之位诏从之国朝自太祖追王僖顺翼宣四祖以来每遇禘祫祖宗以昭穆相对而虚东向之位王安石为政建议僖祖以上世次不可知则僖祖之有庙与后稷疑无以异当时诸儒如韩绛軰辨之不从熈宁八年夏禘于太庙以僖祖东乡自是无敢议者南渡后董坌王普尤袤俱请正太祖东乡之位未克行先是英宗祔庙已祧顺祖钦宗祔庙又祧翼祖及髙宗升祔遂为九世十二室至是孝宗将升祔赵汝愚当国议欲併祧僖祖三祖于是侨等上此议又奏请立僖祖别庙以顺翼宣三祖神主祔藏时朱熹在讲筵独入议状条其不可者四条上召对仍于榻后取文书一卷曰此卿所奏庙议也可细陈其説熹先以所论画为图本贴説详尽至是出以奏陈久之上再三称善且曰僖祖自不当祧髙宗即位时不曾祧寿皇即位亦不曾祧太上即位时又不曾祧今日岂可容易可于榻前撰数语俟径批出施行熹方惩内批之弊因乞降出札子再令臣僚集议上亦然之既退即进拟诏意以上意谕庙堂则闻已毁四祖庙而迁之矣时汝愚既以王安石之论为非异议之徒惧其轧已借以求胜事竟不行于是熹遗汝愚书曰相公以宗支入辅王室而无故轻纳鄙人之妄议毁拆祖宗之庙以快其私其不祥亦甚矣欲望神灵降歆垂休钖羡以永国祚于无穷其可得乎时太庙殿已为十二室故孝宗既升祔而东室尚虚熹以为非所以祝延寿康之意深不然之因自劾不堪言语侍从之选乞追夺待制章再上诏次对之职除授已久与庙议初不相关不许及光宗祔庙遂复为九世十二室云葢自昌陵祔庙踰二百年而后正太祖之位自是年冬始而别建一殿以奉祧主于大殿之西隅岁命礼官荐献焉今谓四祖殿者是也辛酉晩讲侍讲朱熹因奏曰臣所进讲大学口义不审曽经圣览否上曰宫中无事常看又奏陛下于臣妄説有所疑否上曰説得甚好无可疑又奏万几事烦恐讲义卷轴大难于披览欲冩成册子进入以便反覆观考上欣然曰正欲与卿説作册子来可速进入久之未敢上因入讲上忽宣谕曰向日令卿冩讲义册子何久不进入奏曰未奉进止未敢遽上上曰速进来初熹既冩成册子欲㸃句读而未敢启上忽曰可一就㸃成句来奏曰容遵禀进入既进上一日讲毕奏曰臣所进入讲义册子必经圣览上颔之又奏不知于圣意如何上欣然曰看来紧要处只在求放心耳熹顿首曰圣学髙明宣谕极是老师宿儒穷日竟月不曽见得此意説得此语陛下天纵生知拈出此求放心语正是圣学要领愿推之以见于实行不患不为尧舜之君也他日熹又奏䟽言愿陛下日用之间语黙动静必求放心以为之本而于玩经观定已用力处益用力焉数召大臣如仁宗开天章阁故事至于羣臣进对亦赐温颜反覆询访以求政事之得失民情之休戚而又因以察其人才之邪正短长庻几于天下之事各当其理矣乙丑右司贠外郎林季友为金国报谢使左领军卫将军郭正已副之戊辰金主遣使来弔祭辛未遣职事官二贠核实镇江府建康池鄂江州桩管钱米乙亥工部尚书赵彦逾为端阁殿学士知建康府赵汝愚之定大计也遣彦逾逹意于殿帅郭杲事既定彦逾冀汝愚引已同升已而外除彦逾怨之遂与韩侂胄合未几改除四川制置使彦逾愈恨入辞䟽廷臣姓名于上指为汝愚之党曰老奴今去不惜为陛下言之于是上亦有疑汝愚意矣赐史浩谥曰文惠戊寅侍讲朱熹以上䟽忤韩侂胄罢御批云朕悯卿耆艾方此隆冬恐难立讲已除卿宫观可知悉赵汝愚独袖内批还上且谏且拜侂胄必欲出之汝愚退求去不许侂胄使中使王德谦封内批以授熹熹即附奏谢遂行给事中楼钥封还录黄舎人邓驲面奏乞留熹上许除京祠已而不下起居郎刘光祖又言之中书舎人陈𫝊良再封还录黄有㫖除熹寳文阁待制与郡刘光祖再上䟽留行不报楼钥再封还録黄有㫖依已降指挥𫝊良䟽中独有朱熹论事顿繁迂阔之语葢侂胄尝言陛下千乗万骑而熹乃欲令一日一朝岂非迂阔故时议谓𫝊良因庙议不合阴肆中伤云工部侍郎兼侍讲黄艾因讲问逐熹之骤上曰始除熹经筵耳今乃事事欲与艾悃请再三不已吏部侍郎兼侍讲孙逢吉上䟽留熹又因讲权与之诗反覆以讽上曰朱熹所言多不可用时侂胄欲用优人王喜为阁门祗候逢吉诵言将入諌乃止葢侂胄尝令喜于禁中效熹容止为戏荧惑圣听者故也监察御史呉猎入札子乞留熹不报登闻鼓院游仲鸿上言朱熹海内名儒首蒙收召四方传诵以为天下大老归之才四十余日复有宫祠之命逺近相弔以为天下大老去之则人谁不欲去者若正人尽去陛下何以为国愿亟还朱熹无使小人得志飬成乱阶时侂胄势方盛人皆为仲鸿危之熹以十月辛卯入见中间进讲者七内引留身奏事者再面对赐食各一在朝甫四十有六日熹被召之初奏事行宫便殿有曰发号施令无一不出乎朝廷进退人才无一不合乎公论不为偏听以启私门则孽蘖之萌不得作矣今日之计莫大于此又再三面言之又约吏部侍郎彭龟年同请对因发侂胄之奸适龟年出护使客侂胄益得为计熹累曰汝愚当以厚赏酬其劳勿使预朝政且有分界限立纪纲防㣲杜渐谨不可忽之语汝愚方谓其易制不之虞仲鸿汝愚客也力谏不听而所倚为腹心谋事者又皆持禄茍安无复逺虑右正言黄度欲论侂胄谋泄以内批斥去熹不胜愤遂因讲毕奏䟽极言四事其一略曰闻有㫖修葺旧日东宫为屋三数百间外议皆谓陛下意欲速成早遂移跸以为便安之计臣恐不惟上帝震怒灾异数出正当恐惧修省之时不惟兴此大役以咈谴告整动之意亦恐畿甸百姓饥饿流离阽于死亡之际忽见朝廷大兴土木修造宫室但以适已自奉为事而无矜恻悯怜之心或恐怨望忿切以生他变不惟无以感格太上皇帝之心以致未有进见之期亦恐寿皇在殡因山未卜几筵之奉不容少弛太皇太后皇太后晨昏之飬尤不可缺而四方之人但见陛下大治宫室速得成就一旦翩然委而去之六军万民之心必有扼腕而不平者矣此臣之所大惧也其二略曰寿康定省之礼迩日一再过宫亦未得见泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦冝矣又闻太上皇后惧忤太上皇帝之意不欲其闻太上之称又不欲其闻内禅之説若但一向如此则父子之间上怨怒而下忧惧将何时而已乎此又臣之所大惧也其三略曰朝廷纪纲尤所当严今陛下即位未能旬月而进退宰执移易台谏皆出于陛下之独断大臣不与谋给舎不及议正使实出于陛下之独断其事悉当于理亦非为治之体况中外传闻皆谓左右或窃其柄而其所行又未能尽允于公议此弊不革臣恐名为独断而主威不免于下移欲以求治而反不免于致乱葢自隆兴以来已有此失臣尝再三深为寿皇论之尚赖寿皇圣性聪明更练世事故于此軰虽以驱使之故稍有假借实亦阴有以制之未至全堕其计然积习成风贻患于后其害己有不可胜言者如陈源袁佐之流皆陛下所亲见奈何又欲袭其迹而蹈之乎此又臣之所大惧也其四略曰殡宫之卜偏信台史之言而不复广询术人以求吉地既不为寿皇体魄安宁之虑又不为宗社血食久逺之图夫以寿皇之丰功伟烈百世不忘而所以葬之如此其草草也岂不大咈天人之心以致变异之频仍而贻患于无穷乎此又臣之所大惧也臣老病之余寒斋独宿终夜不寐忧虑万端至于孤危之踪不敢自保切恐自今以往不获久侍清闲之燕矣䟽入侂胄大怒阴与其党谋去其为首者则其余去之易耳所谓首者葢指熹也熹时急于致君知无不言言无不切亦颇见严惮于是侂胄之计遂行及熹讲筵留身再乞施行前䟽退则内批径下矣未几除知江陵府湖北安抚熹辞不拜乃除提举南京鸿庆宫诏两省台谏侍从各举宗室有文学噐识者二人壬午诏曰亲君子逺小人庆厯元祐之所以尊朝廷也省刑罚薄税敛庆厯元祐之所以惠天下也朕幸业承祖武而敢一日忘此乎掇取羙号于以纪元其以明年为庆元元年十一月甲午安南国王李龙加济美功臣丙午车驾自重华宫还大内庚戌韩侂胄兼枢密都承㫖辛亥雨水冰戊申诏均内外任时赵汝愚当国言者以为今贤士大夫往往不乐为外官葢外权太轻虽欲有所施设而不得骋故也今日之势莫若稍重外重外之术必使帅漕总领可以驯致于从官而后可久任可久任而后可以责事功诏可未几汝愚去位亦不克行诏曰三年之䘮古有彛制朕勉承为后寅绍邦图仰孝宗之家法具存冝𦕈躬惟古道是复以尽厚终之义以昭尊祖之诚朕当遵用三年之制其令礼官条具典礼以闻初髙宗之䘮孝宗为三年服及孝宗之䘮有司请于易月之外用漆纱浅黄之制葢循绍兴以前之旧朱熹之在讲筵也不以为然奏言今已往之失不及追改惟有将来启发引礼当复用初䘮之服则其变除之节尚有可议望明诏礼官稽考礼律豫行指定其官吏军民方䘮之服亦冝稍为之制勿使肆为华靡其后诏中外百官皆以凉衫视事葢用此也初熹上议时门人有疑者熹未有以折之后读礼记正义䘮服小记为祖后者条见其所引郑志有诸侯父有废疾不任国政不任䘮事之问而郑答以天子诸侯之服皆斩之文乃知经文有所未备而待于𫝊注者如此因自识于本议之后云陞明州为庆元府乙卯孝宗皇帝权于永阜陵十二月丁巳朔禁民间妄言宫禁事己未淑妃张氏薨乙丑吏部侍郎彭龟年上䟽言韩侂胄假託声势窃弄威福乞黜以解天下之疑读札子毕又奏只縁陛下近日逐得朱熹太暴故欲陛下亦亟去此小人毋使天下人谓陛下去君子如此之易去小人如此之难上初欲两罢之汝愚开陈欲两留之既而内批彭龟年与郡节度使呉琚尝言时上无坚留侂胄意使有一人继之则去之必矣侂胄既留势益张因欲併逐汝愚而难其名或教之曰彼宗姓诬以谋危社稷则一网尽矣侂胄然之戊辰以陈康伯配享孝宗庙庭己巳陈骙罢庚午余端礼知枢密院事京镗参知政事吏部尚书郑侨同知枢密院事彭龟年罢韩侂胄进一官与在京宫观赵汝愚请留龟年不听辛未刘德秀劾刘光祖罢癸酉金主遣使来贺登位名孝宗庙乐曰大伦之舞甲戌祔孝宗神主于太庙丁丑德音降临安绍兴府死罪以下囚释杖以下民縁宫役者蠲其赋癸未金主遣使来贺明年正旦是歳两浙淮南江东西路水旱蠲其赋赈之宋史全文卷二十八宋史全文卷二十九上钦定四库全书宋史全文卷二十九上宋宁宗一乙卯庆元元年上光宗皇帝第三子也母曰慈懿皇后李氏光宗在泰邸慈懿梦日队于庭以手承之已而有娠孝宗干道四年十月丙辰秋分而生上五年正月赐名十一月乙丑授右千牛卫大将军淳熙五年十月戊午除明州观察使封英国公七年二月戊辰初就傅孝宗谕辅臣妙简儒臣为小学敎授遂以命秘书省正字杨辅时上年十三矣明年辅补外以校书郎刘光祖代之光祖请讲诵祖宗故事以为日课九年正月冠十年九月己巳始预朝参十一年当出合两宫爱之不欲令居外乃建第东宫之侧以十月甲戌迁焉十二年三月乙酉除安庆军节度使封平阳郡王八月辛酉纳夫人韩氏十六年二月光宗受禅三月己亥拜少保武宁军节度使进封嘉王赐外第上自弱龄尊师而重傅朝廷所用学官如罗㸃邓驲莫叔光咸一时之选及是又创翊善以沈清臣为之清臣俄免以黄裳代之其后黄文孙逢吉陈傅良章颖沈有开彭龟年继居讲读之任皆名儒也上每温习所讲之书自为口义令讲官视草或有大义论上必书之册谓之日记髙宗攒陵上力请护送道间因见田家作苦之状谓左右曰居常在禁中安得知此光宗绍熙二年冬光宗始属疾四年寿皇不豫光宗疾甚不能视疾寿皇升遐犹未能出知枢密院事赵汝愚等奉太皇太后圣㫖皇帝以疾不能执丧奉皇子即皇帝位时年二十七春正月丁亥朔蠲两淮租税诏修髙宗实录己亥雷壬寅黎州蛮寇边官军与战却之乙巳蠲台严湖州贫民身丁折帛钱一年诏两浙淮南江东路荒歉诸州收养遗弃小儿辛亥将作监李沐为右正言沐韩侂胄之党也侂胄欲击赵汝愚于是擢沐以居言路以隂雨赈济行在贫民丙辰白虹贯日二月丁巳朔诏两淮诸州劝民耕垦荒田壬戌诏嗣秀王伯圭赞拜不名罢诸郡权摄癸亥以久雨释大理三衙临安府两浙路杖以下囚丁卯语帅臣监司岁终考察郡守臧否以闻丁丑右正言李沐上殿乞罢右丞相赵汝愚政柄以尊安天位塞絶奸原是日汝愚乞罢政出浙江亭待罪诏中使宣押赴都堂治事沐又乞更不宣押是晩锁院戊寅汝愚罢右丞相除观文殿大学士知福州制词畧曰顷我家之多难赖硕辅之精忠持危定倾安社稷以为恱任忠竭节利国家无不为既隆翊戴之勲尚期启沃之助力陈忱悃祈避烦言起居郎权直学士院郑湜所草也湜坐无贬词免直学士院未几罢去己卯雨土知枢密院事余端礼兼参知政事庚辰权兵部侍郎章颖与羣察上疏留赵汝愚也右正言李沐论其附下罔上继与宫观工部侍郎知临安府徐谊亦坐上疏论救赵汝愚罢去御史中丞谢深甫殿中侍御史杨大法监察御史刘德秀刘三杰论汝愚冒居相位今其罢免不当加以书殿隆名帅藩重寄伏匄寝其福唐之命令以职名奉祠汝愚亦乞将前件新命尽赐罢免令臣姑守本官奉祠杜门省咎甲申有㫖依所乞依旧观文殿大学士提举临安府洞霄宫国子祭酒李祥国子博士杨简复上疏留汝愚沐又劾之是月初内藏库下淮东总领所取其羡财至是叶适言此钱当存留以备缓急请诏有司自今除每岁收支外并将桩管实在之数开具成册使朝廷通知有余不足之数其非缘军前事毋得趣支移起发欲以他用虽有中㫖许执奏不行俟储积果多朝廷经制既立然后议窠名之重轻攷拨定之数目寛减州县还以予民从之三月丙戌朔日有食之庚寅太白经天辛亥诏四川岁发西兵赴行在如旧制癸丑命侍从台谏两省集议江南㳂江诸州行铁钱利害甲寅国子祭酒新除湖南转运判官李祥国子博士杨简罢坐留赵汝愚为右正言李沐所劾也夏四月丙辰朔丁巳太府寺丞吕祖俭上疏留赵汝愚併论朱熹彭龟年等不当逐语侵韩侂胄戊午诏吕祖俭朋比罔上送韶州安置中书舍人邓驲封还录黄己未知枢密院事兼参知政事余端礼为右丞相签书枢密院事京镗知枢密院事同知枢密院事郑侨参知政事御史中丞谢深甫签书枢密院事庚申诏中书舍人邓驲以吕祖俭志在无君其罪当诛姑从窜斥以示寛容自合书行于是太学上舍生杨宏中周端朝张衟林仲麟蒋博徐范六人伏阙上书其畧曰臣闻自古国家祸乱之由初非一道而小人伤君子其祸尤惨君子登庸杜絶邪枉要其处心实在于爱君忧国群小得志仇视正人必欲尽去其朋类然后可以肆行而无忌于是人主孤立而社稷危矣党锢毙汉朋党乱唐大率由此元祐以后邪正交攻卒成靖康之变我宋不竞贻祸至今此臣子所不忍言陛下所不忍闻也臣窃见近者谏官李沐论前相赵汝愚所为乖戾随即罢去若虑陛下父子之际怀不自安故黜汝愚以谢天下亦未为过如沐所言则亦为汝愚自居同姓数谈梦兆专政擅权欺君植党殆将不利于陛下以此加诋其实不然汝愚之去中外咨愤而以为父老欢唿蒙蔽天聴一至于此道路譁然以为李沐内结权倖隂有指授率尔肆言全无忌惮庙堂屏息不敢异议天下扼腕气将奚伸其气燄已足以熏灼朝路撼摇国势陛下若不亟悟渐成孤立后虽悔之亦无及矣陛下独不念去岁之事乎人情惊疑变在朝夕当是时假非汝愚出死力定大议使陛下得以成寿康皇帝揖逊之志行孝宗皇帝未举之丧虽百李沐罔知攸济当国家多难汝愚方位枢府本兵柄指挥操纵何向不可尚不于此时为利上下安妥乃有异意乎李沐辄以危言悚胁陛下巧于中伤君子立威取名情状败露愿陛下鉴汉唐之祸惩靖康之变精加宸虑特奋睿㫁念汝愚之忠勤灼李沐之回邪明示好恶精别淑慝窜李沐以谢天下庚申诏宏中等妄乱上书扇摇国是各送五百里外编管中书舍人邓驲言仰惟国家开设学校敎养士类德至渥也自建太学以来上书言事者无时无之累朝仁圣相继天覆海涵不加之罪甚者押归本贯或他州听读而已绍兴间有布衣俞古上书狂悖若以指斥之罪坐之诚不为过太上皇帝始者震怒降㫖编管已而臣僚论奏竟从寛典陛下今日编管杨宏中等六名若以扇摇国是罪之则未若指斥乘舆之罪大以六軰言之则一夫为至寡圣明初政仁厚播闻睿㫁过严人情震骇所有录黄臣未敢书行诏驲依已面谕书行未几驲罢知泉州工部侍郎兼知临安府钱象祖遣人逮捕诸生押送贬所宏中衟林中麟皆福州人端朝温州人博信州人博久居学校忠鲠有闻同上谏书皆其属藁右正言李沐除右谏议大夫监察御史刘德秀除右正言时知名之士罢斥相继人情汹汹韩侂胄患之侍御史杨大法右正言刘德秀乃乞降诏以国是尊君中道等事训饬在廷有不如诏者重寘典宪辛酉追封史浩为会稽郡王戊辰以火疫故出内帑钱为行在贫民医药棺歛费壬午复出内帑钱赐诸军疾疫死者家五月戊子吕祖俭改送吉州安置丁酉命直学士院傅伯寿草诏如杨大法刘德秀之请伯寿自得之子自得干道间以不受曽觌之招名闻四方至伯寿则奴事韩侂胄隶人苏师旦致身通显其弟伯成非其所为每切责之至是伯寿始草诏以诋善类戊戌诏曰朕惟风俗者治忽之枢机士大夫者风俗之权舆昔周文武之隆在位皆节俭正直小大之臣咸怀忠良下至庶民无有滛朋比德今也不然怀背公死党之心蔑尊君亲上之义佞䛕侧媚以奉权强诡僻险傲以钓声誉鼓唱横议贪利逞私使毁誉是非混然淆乱于虖朕之所託顾乃如此自今至于后日洒濯厥衷存公去私可否从违各当于理则予汝嘉其有不吉不迪习非怙终邦有常刑朕不敢贷丙午诏诸路提举司置广惠仓修胎养令辛亥降大理三衙临安府杂犯死罪以下囚释杖以下六月甲寅朔丁巳右正言刘德秀言邪正之辨无过于真与伪而已彼口道先王语而行如市人所不为在兴王之所必斥也昔孝宗垂意规恢首务核实凡虚伪之徒言行相违者未尝不深知其污臣愿陛下以孝宗为法诏下其章己未遣起居舍人汪义端贺金主生辰命中书复置台谏官言事庚午诏三衙江上诸军主帅将佐初除举自代一人岁举所知二人右正言刘德秀劾国子博士孙元卿太学博士袁燮国子正陈武皆罢去司业汪逵入札子辨之德秀以为言逵亦罢于是善类为之一空矣韩侂胄本武人志在招权纳贿除不附己而已不能巧为说以网善类也先是熙宁间程颢程颐得孔孟千载不传之学始以道学为天下倡二先生少学于汝南周敦颐其后学者翕然宗之其髙弟延平杨时河南尹焞遭遇靖康建炎绍兴之间致位通显建安胡安国学春秋于程颐而不及见以杨时谢良佐为师友绍兴初秦桧为亚相引安国侍经席一时善类多聚于朝俄为吕颐浩朱胜非所逐赵鼎为相尹焞以布衣劝讲经生学士多召用焉鼎既罢张俊独相谏官陈公辅力排程氏学以为狂言怪语滛说鄙词胡安国上疏辨之其后桧再入相复尚王金陵而程氏学废矣杨时传郡人罗从彦从彦传之李侗侗传之朱熹安国传其子宪宪传之广汉张栻栻浚之子也干淳间与朱熹相往来讲切后以道学为己任学者号曰晦庵先生南轩先生东莱吕祖谦其同志也栻侍经筵不久而去熹屡召不起孝宗贤之王淮当国素不善熹尚书郑丙始创为道学之目淮又擢陈贾为察官俾上疏言近日缙绅有所谓道学者大率假其名以济其伪望明诏中外痛革此习熹遂得祠淳熙末熹除郎以足疾未拜而侍郎林栗劾其慢且诋道学之士以乱臣之首宜加禁絶栗虽罢去而士大夫讥谤道学之说迄不可解甚至以朋党诋之而邪正莫能辨绍熙末赵汝愚当国遂起熹侍经筵而其学者益进学者仰之如泰山北斗而流俗丑正多不便之然犹未敢加以丑名攻诋至是士大夫嗜利亾耻或素为清议所摈者乃敎以凡相与为异者皆道学人也隂疏姓名授之俾以次斥逐或又为言名道学则何罪当名曰伪学葢谓贪黩放肆乃人眞情其亷洁好修者皆伪也于是憸人险狠猥薄无行之徒利其说之便已攘袂奋臂以攻伪干进而学禁之祸自此始矣癸酉宜州观察使兼枢密院都承㫖韩侂胄为保宁军节度使提举万寿观御史中丞何澹急欲执政秋七月丙申上疏论专门之学流而为伪空虚短拙文诈沽名请风厉学者专事孔孟毋得自相标榜丁酉诏榜朝堂澹始以留正荐自权兵部侍郎除右谏议大夫首击周必大罢之未几迁中执法一时名士排击殆尽大为清议所薄会有本生继母之丧徘徊不肯去太学生乔嚞等移书切责之其畧曰阁下自长成均而更长台谏此三纲五常之所系者也今闻阁下有所生继母之丧初请于朝欲解官持服继闻上疏称解逮事不逮事之异中外闹然虽愚者亦以为骇阁下所生之父果以继室为正乎若以为正则阁下亦当从而为正不得黜之也今四十余年以所生继母事之及其终也反以为生不逮事而不持心丧可乎阁下之意必谓所生继母无生我之恩则不当为所生之母抑不思黜其所生之继母是贱其所生之父也必以生我者为正而继之者为不正是闾巷小人知有母而不知有父者也非天理之公人伦之正也阁下为天子耳目之官将以厚人伦正风俗正宜致辨于此太常亦谓当申心制不得已乃去位既免丧时赵汝愚已执政止除焕章阁学士知明州澹愈怨恨祈哀韩侂胄遂除澹御史中丞自是力主伪学之禁以至执政甲辰吏部郎官麋师旦建言请考覈真伪未几除左司贠外郎时有张贵谟者指论太极圗说之非何澹上言在朝之臣既熟知其邪正之迹然不敢白发以招报复之祸望明诏大臣去其所当去者于是以何澹疏落赵汝愚观文殿大学士罢宫观己亥太白昼见八月己巳诏内外诸军主帅条析将佐士卒器械船舰可用与否及控扼防守之策闻九月壬午朔蠲临安府水灾贫民赋乙酉以久雨决系囚甲辰遣中书舍人黄艾贺金主正旦己酉蠲台严湖州被灾民丁绢冬十月壬子朔丁卯诏三省枢密院条上合敎诸军例乙丑升秀州为嘉兴府舒州为安庆府嘉州为嘉定府英州为英德府戊辰金主遣吏部尚书吴鼎枢兵部郎中纥石烈介来贺瑞庆节壬申子恭为安定郡王十一月雨土庚寅皇弟徐国公抦为昭庆军节度使戊戌加上寿皇隆慈备福光佑太皇太后尊号曰寿成惠慈皇太后太上皇帝尊号曰圣安寿仁太上皇帝太上皇后尊号曰寿仁太上皇后丙午监察御史胡纮奏赵汝愚唱引伪徒谋为不轨责授宁逺军节度副使永州安置徐谊坐党汝愚亦责团练副使南安军安置中外震骇初上之在重华执丧也五日一朝于寿康既而久不得见至是纮因劾窜汝愚仍请以行遣汝愚之事奏之太上庶几太上懽然尽释前憾怡愉如初上从之朱熹时家居自以蒙累朝知遇之恩且尚带从臣职名义不容黙草封事数万言极陈奸邪蔽主之祸因以明汝愚之寃缮写已具子弟诸生更进迭谏以为必且贾祸熹不听门人蔡元定入谏请以蓍决之遇遯之同人熹黙然取奏藁焚之因更号遯翁遂以疾丐休致癸未命宰执大阅诸军十二月癸亥置楚州弩手效用丁丑金主遣刑部尚书赫舍哩正太常少卿王珩来贺明年正旦是月臣僚札子庙朝乃洪化之地中书实王政之由正本澄源无先于此常程细故纷杳至前则朝廷之体不尊百司之务反废今三省文书徧盈几阁百事庶府惟事依违日因月循细故毛举中书之务何自而清丙辰庆元二年正月戊子雷庚寅右丞相余端礼为左丞相知枢密院事京镗为右丞相镗江西人淳熙中以检正报谢虏廷因争撤乐孝宗嘉之遂除侍从会赵汝愚自蜀召还上谕大臣除镗四川帅汝愚闻之谓人曰镗望轻资浅岂可当此方面由是两人有隙汝愚得政镗时为刑部尚书亟纳交于韩侂胄继擢执政遂为侂胄谋主至是遂有右相之除参知政事郑侨知枢密院事签书枢密院事谢深甫参知政事御史中丞何澹同知枢密院事庚子右正言刘德秀为右谏议大夫责授清逺军节度副使赵汝愚卒于衡州汝愚既责零陵过衡阳已病又为守臣钱鍪所窘逐遂服药而卒天下寃之时有迪功郎赵师召者上书乞斩汝愚事虽不行然韩侂冑之党以汝愚有定策功惟恐其复进故当时谓汝愚不死事固未可知也甲辰右谏议大夫刘德秀劾留正四大罪首论其招伪学以危社稷伪学之称自此始诏落正观文殿学士罢宫观德秀江西人初自重庆守入朝不为时相留正所知以着作佐郎范仲黼正客也请为之地正曰此人若留之班行朝廷无安静之理不得已下除大理寺簿德秀怨仲黼荐已不力併憾之韩侂胄既除德秀监察御史遂为侂胄鹰犬既劾正四大罪遂併仲黼罢之丁未裁定添差贠阙赵汝愚讣闻有㫖复元官许归葬二月辛亥朔省闱知举叶翥倪思刘德秀奏论文弊上言伪学之魁以匹夫窃人主之柄鼓动天下故闻风未能丕变乞将语录之类并行除毁是科取士稍涉义理即见黜落六经语孟中庸大学之书为世大禁辛酉中书舍人吴宗旦缴赵汝愚复还元官之命从之辛未再蠲临安府民身丁钱三年甲戌诏三省枢密院置省贠簿三月丙申命诸将射铁帘己亥封皇弟抦为吴兴郡王丙午有司上庆元㑹计录是月臣僚建言国子生贠多伪滥请自今职事官期亲釐务官子孙乃得试补从之夏四月甲子左丞相余端礼罢壬申同知枢密院事何澹参知政事吏部尚书叶翥签书枢密院事乙亥増置监察御史一贠五月辛巳以不雨祷于天地宗庙社稷诏大理三衙临安府两浙州县决系囚乙酉申严狱囚瘐死之罚辛卯御后殿赐礼部奏名进士邹应龙等四百九十有九人及第出身进士第一人莫子纯已受荫补故命次名甲午减诸路和买拆帛钱三年名孝宗御集阁曰华文甲辰改慈福宫为寿慈宫六月命监司帅守臧否县令分为三等乙丑度支郎中淮西总领张金言迩者伪学盛行赖陛下圣明罢斥奸回登用贤哲天下皆洗心涤虑不敢复为前日之习愿明诏在位之臣上下一心坚守勿变毋使伪言伪行乘间以坏既定之规模乃除尚左郎中中书舍人汪义端引唐李林甫故事以伪学之党皆名士皆根株㫁除之一时号为君子无不斥逐太皇太后闻而非之甲戌御笔今后给舍台谏不必更及旧事务在平正以称朕意韩侂胄及其党皆怒遂令台谏争之于是左谏议大夫刘德秀监察御史姚愈张伯垓力争之为不可乃改为不必专及旧事自是侂胄与其党攻治之志愈急矣丙子皇子㻐生秋七月德音降诸路死罪囚释流以下戊子流人吕祖俭等量移内郡以皇子生故也初光宗即位召内侍陈源还自郴州贬所绍熙四年六月除内侍省押班时光宗已病不能时过宫源数离间上即位章颖为侍御史论其奸诏停源官送抚州居住庆元元年五月移处州至是皇子生源以恩许自便不得入国门给事中汪义端駮之乃移源婺州而义端亦出知镇江府明年夏始听自便云诏检正都司考覈诸路守臣便民五事取其近情合理者以闻己丑监察御史姚愈除殿中侍御史以附韩侂胄争御笔故也殿中侍御史黄黼除起居郎权兵部郎中御笔之出也黼独赞圣德与同列异故夺言职未几罢去庚寅诏诸路搜访髙宗皇帝御制御笔戊戌清逺军承宣使韩同卿为庆逺军节度使韩侂胄为开府仪同三司万寿观使八月癸丑奉安孝宗皇帝成穆皇后成恭皇后神御于景灵宫丙辰太常少卿胡纮言比年伪学猖獗圗为不轨近元恶殒命群邪屏迹而或者倡为调停之议取前日伪学之奸党次第用之望宣谕宰执应伪学之党曽经台谏论列者权住进拟遂迁起居舍人壬戌皇子㻐薨追封兖王谥曰冲惠九月丁亥复分利州为东西路癸巳嗣濮王士歆薨追封韶王丁酉遣枢密院检详诸房文字张贵谟贺金主正旦冬十月戊申上御大庆殿发寿圣隆慈备福光佑太皇太后寿成惠慈皇太后圣安寿仁太上皇帝册宝遂帅群臣奉上于慈福寿康宫辛亥御文德殿册皇后壬戌金主遣吏部尚书张嗣工部侍郎石顿思来贺瑞庆节甲戌大阅诸军十一月庚寅上诣寿康宫上太上皇帝寛恤诏令壬辰右丞相京镗等上孝宗皇帝淳熙寛恤诏令癸卯赏宜州捕降峒寇功十二月戊申陈贾自知宁国府除兵部侍郎以贾淳熙未曽击朱熹故也先是熹乞追还职名及改正过待制恩数继又乞致仕其初奏略曰陛下即位之初臣以愚贱疎逺之踪首蒙眷知召置讲席正以庶官无由入侍禁闼故特假以侍从职名臣尝再三恳辞曲蒙天慈加赐手札俾速祇受因进不敢力辞供职四旬屡得进讲凡所开启多蒙采纳而臣蠢愚迫切便欲致君尧舜之上遂触忌讳以烦谴诃皇慈过恩犹不加罪亲御翰墨俾就退闲旬日之间除书继下所宜即日拜命奔走率职别圗后效以塞前愆而反覆思维前日之罪既以学力未充诚意不至无以仰称明诏感悟天衷衅咎不容湔洗所有元借职名已是难复冒居岂敢更叨进擢之宠欲望追㫁新旧职名俾以寄禄元官复奉鸿庆故宫列圣香火其第二奏畧曰伏念臣本是庶官无他劳效元带祕阁修撰已是两朝过恩比者只缘圣意欲令讲书遂使暂陪迩列未及两月果以罪戾谴罢而归所被误恩理宜追夺其第三奏自劾议祧庙事畧曰臣之凡愚素号山野入侍经幄仅及四旬意见阔疎言辞鄙拙固已自知不堪选用之意惟有中间辄议僖宗皇帝皇家始祖不当一旦并行祧毁且使太庙之祀止及八世降于天子九庙之礼尤非所宜独蒙圣慈特赐宣问亲奉玉音以谓僖祖之庙自不当迁至于再三不谓孤论难持竟亦无取退伏循省益愧心颜尚借宠荣许仍旧职非但有乖舆论亦恐上累清朝其第四奏乞致仕畧曰不意病势危笃自知难恋圣朝依例合乞致仕又念见系庶官不敢专具奏牍遂申本贯依条陈乞恭奉圣㫖未赐开允唯是区区本以乡来入侍日浅自知未有毫发报称不当仍带旧职出领祠官所以恳避再三即非过为沽激所有昨来陈乞致仕实缘病势危迫方敢冒昧今虽茍延喘息终是不堪异日使令不敢更叨廪禄以速满盈之咎其第五奏自劾妄议山陵事畧曰去岁曽因集议永阜宫妄意辄陈管见欲乞少寛逺日改卜神臯庶妥威灵以延运祚今者伏覩进奏院凡前日小大之臣曽议此者皆已坐罪次第降黜而臣狂妄又尝面奏其迹尤不可揜其罪尤不可赦但以所入文字不曽付外是以漏网未抵谴诃若遂隠匿不言更冒荣宠窃虑祇受之后公论不容未及终朝更烦褫夺顾微臣进退之义虽不足言而圣朝刑赏之中则为可惜伏望圣明奋发威㫁付之司败以肃邦刑庶免烦言重劳渊听其第六奏畧曰葢臣本意止为已罢讲官不敢复带侍从职名而于其间三次奏状乃因他事忘其前语此其所以屡渎圣聪而曽不足以少回天意者也乞照臣去年申省及后来第一第二次辞免奏状早赐施行熹之奏虽屡上朝廷未之许也而台谏汹汹争欲以熹为奇货门人杨楫闻乡曲射利者多撰造事迹以投合言者亟以书告熹熹报曰死生祸福久已置之度外不烦过虑然群憸相顾久之不敢独发监察御史胡纮草疏将上会迁去不果沈继祖者为小官时尝採摘熹语孟之说以自售至是以追论程颐得为监察御史纮以藁授之继祖锐于进取谓可立致富贵遂奏熹剽窃张载程颢之余论寓以喫菜事魔之妖术以簧鼓后进张浮驾诞私立品题收召四方无行义之徒以益其党伍相与餐粗食淡衣褒带博或㑹徒于广信鹅湖之寺或呈身于长沙敬简之堂潜形匿迹如鬼如魅及不忠不孝不仁不义不公不亷等十罪乞褫职罢祠其徒蔡元定佐熹为妖乞送别州编管纮初为进奏院未为人所知赵汝愚时夺职居余干韩侂胄意未快会有荐纮可备鹰犬者甫及一岁累迁至监察御史汝愚有零陵之命用纮章疏也时侂胄欲论朱熹无敢先发者纮毅然任责物色无所得经年醖酿章疏乃成会建方丧之议迁太常少卿纮遂以藁授沈继祖辛未诏落熹祕阁修撰罢宫观蔡元定编管道州金主遣兵部尚书完颜崇道太常少卿巨栋来贺明年正旦丁巳庆元三年春正月乙亥朔壬寅知枢密院事郑侨罢癸卯参知政事谢深甫兼知枢密院事是月行遣朱熹蔡元定省札始至熹方与诸生讲论有以小报来言者熹畧起视之复坐讲论如初词色更为和平翌旦诸生乃知其有指挥时郡县捕元定甚急元定色不为变毅然上道熹与诸所游从百余人送别萧寺坐客感叹有泣下者熹微视元定不异平时因曰朋友相爱之情季通不挫之志可谓两得之矣又曰季通之行无几微不适意丘子服独为之涕泣流连而不能已处事变恤穷交亦两得其道也初元定师事熹而熹顾曰季通吾老友也凡性与天道之妙它弟子不得闻者必与元定商确之尝辑其讲论之辞曰翁季录者葢引以自匹也尝曰造化微妙唯深于理者能识之吾与季通言而未尝厌也及其贬也恨无可与语其殁也祭之以精诣之识卓絶之才不可屈之志不可穷之辩不复可得而见葢深致其哀熹尝论中庸已发未发之㫖以为人自婴儿至老死虽语黙动静之不同然大体莫非已发元定不以为是独引程氏说以为敬而无失便是喜怒哀乐未发谓之中后十年熹再与元定辨论始终其说而悉反之由是益奇元定每诸生请疑必令先质之元定而后为之折衷同门寡二以故小人深嫉之故是时有朱熹倡伪蔡元定实羽翼之之奏也二月己酉右丞相京镗等上神宗皇帝玉牒髙宗皇帝实录丁巳大理司直邵褎然请明诏大臣自今权臣之党伪学之徒不得除在内差遣诏下其章戊午诏诸军陞差主帅选择总领或屯驻军州守臣审覈上于枢密院丙寅诏以昭庆军承宣使内治省押班王德谦为节度使台谏交章论列宰相京镗亦言其不可遂罢辛未刑部侍郎直学士院吴宗旦坐交结王德谦为之草制夺三官癸酉送南康军居住三月癸巳复禁铜器民间旧有者限两月赴官投卖每两以三十钱酬之民间多不尽输遂命再限两月不复酬以钱违者许人告湖州旧鬻镜行于天下至是官自铸之乙未建东华门丙申王德谦夺三官抚州安置庚子禁浙西州军围田壬寅诏自今有司奏谳死罪不当者论如律夏四月丙午雨土以不为嗣濮王壬子以旱祷于天地宗庙社稷乙丑雨雹六月癸卯朔言者论三十年来伪学显行场屋之权尽归其党所谓状元省元与两优释褐若非其私徒即是其亲故望诏大臣审察其所学而后除授宣敎郎钱文子以太学两优释褐一任回当召径就部注潭州醴陵知县而去时人称之戊辰颁淳熙绍熙寛䘏诏令闰六月甲戌内出铜器付尚书省毁之遂命申严私铸铜器之禁乙亥遣起居舍人衞泾贺金主生辰戊寅朝散大夫刘三杰免丧入见论伪学之党变为逆党防之不可不至及论留正共引伪学之罪韩侂胄大喜即日见㫖刘三杰除右正言甲午留正分司西京送邵州居住广东提举茶盐胡安国遣人入大奚山捕私盐岛民遂聚衆作乱秋七月庚午监察御史沈继祖录淹囚四百余条来上诏进二官八月戊子复置严州神泉监辛卯知广州钱之望遣兵入大奚山执岛民尽杀之甲午均诸路职田九月壬寅以四川旱诏制置总领诸司蠲放民赋辛酉遣户部郎官曽炎贺金主正旦乙丑申严帅臣监司臧否郡守之制诏监司帅守荐举改官明答以伪学之人仍结朝典罪丁卯言者论伪学之祸望申饬大臣鉴元祐调亭之说杜其根源是秋当大比漕司前期取家状必欲书委不是伪学五字于后时有柴中行者为抚州推官独移文漕司称自幼习易读程氏易传未委是与不是为学如以为伪不愿考校士论壮之冬十月癸酉雷丙戌金主遣户部尚书完颜愈吏部郎中张汝方来贺瑞庆节丙申以寿圣隆慈备福光祐太皇太后违豫赦天下十一月辛丑上孝宗哲文神武成孝皇帝徽号曰孝宗绍统同道冠德昭功哲文神武明圣成孝皇帝是日太皇太后崩于慈福宫后姓吴氏读书万卷翰墨尤絶人髙宗由是宠遇绍兴十三年正位宫壸光宗即位后当为太皇太后以寿皇故迺更号寿圣皇太后绍熙五年后年八十有二行庆寿之礼孝宗庙始正位号云壬寅朝献景灵宫癸卯朝享太庙甲辰祀天地于圜丘赦天下上将行大礼而内府无圭乃下国子监借文宣王玉圭用之葢绍兴十四年国学初建时所钖镇圭也乙巳诏为大行太皇太后服朞丁未大理少卿赵介为金国告哀使合门舍人朱龟年副之壬子车驾自慈福宫还大内十二月丙子始御正殿丁丑以大行太皇太后宫蠲绍兴府明年身丁钱折帛绵绢庚辰罢文武官纳官告绫纸钱甲申雨土乙未金主遣礼部尚书奥屯忠工部郎中薛愈来贺明年正旦丁酉知绵州王沇乞置伪学之籍仍自今曽受伪学举荐闗陞及刑法亷吏自代之人并令省部籍记姓名与闲慢差遣吏部侍郎黄由奏人主不可待天下以党与不必置籍以示不广殿中侍御史张岩论由阿附权臣植立党与由遂罢去未几擢沇利路转运判官戊午庆元四年春正月己亥朔初韩侂胄妻早死有四妾皆得郡封所谓四夫人也其次又十人亦有名位去岁秋冬之间有献北珠冠四枚者侂胄喜以遗四夫人其十人皆愠曰等人耳我軰不堪戴耶侂胄患之赵师时以列卿守临安微闻其事亟出十万缗市北珠甚急辛亥侂胄入朝未归京尹忽遣人致遗启之十珠冠也十人者大喜分持以去侂胄归左右以告侂胄未及有言十人者咸来致谢遂己壬子都市行灯群婢皆顶珠冠而出癸丑语侂胄曰我曹夜来过朝天门都人聚观真是喝采郡王奈何不与赵大卿转官邪翌日又言之于是有工部侍郎之命侂胄尝与衆客饮南园过山庄指其竹篱茅舍曰此真田舍间气象所惜者欠鸡鸣犬吠耳少焉有犬嚎于丛薄之下亟遣视之京尹赵侍郎也侂胄大笑其后师坐他事罢官诸生为诗诮之有也曽学犬吠山庄之句即指此也乙卯上钦宗皇后谥曰仁怀皇后丙寅签书枢密院事叶翥同知枢密院事丁卯以两浙江淮荆湖四川民流诏有司举行寛卹之政二月辛未诏两省侍从台谏各举所知一二人毋举宰执子弟亲党丙子上大行太皇太后谥曰宪圣慈烈皇后三月甲子宪圣慈烈皇后攅于永思陵乙丑趣修髙宗皇帝实录金主遣兵部尚书乌林答天益户部郎中贾枫刚来弔祭是月臣僚札子恭闻诏㫖已择今月十一日开讲望陛下遵用仁宗髙宗故事令侍讲之臣仰稽三朝宝训如李淑所举外治数条详悉讲明以备观览凡武备之事何者为先军旅之制何者为重边圉治守孰为要害夷狄情伪孰为要领考古验今或有至计商畧而施行之足以为思患预防之策上从之夏四月丙戌祔仁怀皇后宪圣慈烈皇后神主于太庙己丑降德音于临安府绍兴府蠲其赋租税有差丙申始御正殿是月右谏议大夫张釜请下诏禁伪学姚愈亦上言近世行险侥倖之徒倡为道学之名权臣力主其说结为死党愿下明诏播告天下司农少卿汤硕为金主报谢使右骁卫中郎将李汝翼副之五月己亥开府仪同三司韩侂胄为少傅赐玉带己酉诏曰向者权臣擅朝伪邪朋附叶肆奸宄包藏祸心赖天之灵宗庙之福朕获承慈训膺受内禅隂谋坏散国势复安嘉与士大夫厉精更始凡曰滛朋比德几其自新而歴载臻兹弗迪厥化缔交合盟窥伺间隙毁誉旁午流言间发以倾国是而惑衆心甚至窃附于元祐之衆贤而不思实类乎绍圣之姦党国家秉德康宁不汝瑕殄今惟自作弗靖意者渐于流俗之失弗可复反欤将狃于国之寛恩而罚有弗及欤何其未能洗濯以称朕意也朕既深诏二三大臣与夫侍从言议之官益维持正论以明示天下矣谕告所抵宜各改视回听毋复借疑似之说以惑乱世俗若其遂非不悟怙终不悛邦有常刑必罚无赦布告天下毋忽初姚愈上此奏韩侂胄大善之遂命直学士院兼中书舍人髙文虎草诏焉未几愈迁兵部尚书御史中丞六月己巳遣中书门下省检正诸房公事杨王休贺金主生辰癸酉皇弟吴兴郡王抦为开府仪同三司秋七月己未都大川秦茶马丁逢入见极论元祐建中调停之害且引苏辙任伯雨之言为证时薛叔似叶适坐赵汝愚党久斥皆起家为郡故逢有是言宰执京镗何澹大然之翌日遂除军器监辛酉同知枢密院事叶翥罢八月丁卯以久雨决系囚丙子谢深甫知枢密院事兼参知政事吏部尚书许及之同知枢密院事初及之与薛叔似同擢谏官皆为善类所予党事既起叔似累斥逐及之乃迁给事中吏部尚书既而踰二年不迁乃间见韩侂胄序其知予之意及衰迟之状不觉涕零继以屈膝侂胄恻然语之曰尚书才望简在上心行且进拜矣不数日遂有是除侂胄尝值生辰羣公上寿既毕集矣及之适后至阍人揜闗拒之及之大窘㑹门闸未及闭遂俯偻而入当时有由窦尚书屈膝执政之语传以为笑庚辰白气亘天丙戌诏以太上皇帝圣躬清宁率羣臣上寿寻不克行九月壬寅太白昼见癸卯太白经天丁未宰执京镗等上庆元重修敕令格式申明诏颁天下先是复编修敕令所置提举同提举官遂移牒六曹大理寺及三衙江浙近便州郡监司抄录干道五年至庆元二年终续降指挥得数万事参酌淳熙旧法送刑部审详讫为书总七百二册至是进呈绍兴重修敕令格式者髙宗建炎四年范宗尹为相乃奏命有司以嘉祐政和敕对修成书其后干道淳熙庆元之际率十余岁一修然大㮣以绍兴重修敕令格式为凖庚申遣户部郎中曽炎贺金主正旦是月诏造新歴先是太史言月食于昼而草泽言月食于夜诏祕书监杨子美测验如草泽言有㫖改作仍命祕书省正字冯履常参定冬十月戊子金主遣吏部尚书孙铎客省使尼玛哈忠来贺瑞庆节十二月丙戌再蠲临安府民身丁钱三年己丑金主遣太常少卿杨庭筠户部郎中富珠哩子充来贺明年正旦是岁用髙宗故事取燕王官希字行之子与愿鞠之宫中己未庆元五年春正月癸巳朔庚子枢密院事省官蔡琏吿赵汝愚定策时有异谋诏彭龟年追三官勒停曽三聘追两官蔡琏补进义副尉初汝愚定策时琏从旁窃听欲行漏泄汝愚觉而囚之上即位遂从轻决配去冬窜归辇下用事者闻之以为奇货乃使琏排日供具诬汝愚事凡賔客所言共七十余纸文书既就乃议送大理时韩侂胄之党欲捕龟年三聘及徐谊沈有开叶适项安世等送棘寺中书舍人范仲艺草駮奏袖录黄见侂胄语之曰公今日得君凡所施为当一以魏公为法章蔡之权非不盛至今得罪清议者以同文之狱故尔侂胄曰某初无此心以诸公见迫不容但已问其人乃知京镗刘德秀实主其事侂胄取录黄藏之事遂格既而谏官张釜陈自强御史刘三杰张岩陈松连疏有请诏以累经赦宥遂有是命镗德秀在侂胄之门最为兇险侂胄未显时惟二人与之深交及用事所为暴悖皆二人敎之先是有果州州学敎授王莘者考昌州春试于尚书㫁章出题至是尚书省奏罢莘时本路漕臣汪德辅故相伯彦之孙太府卿召嗣之子也议者谓德辅以祖任入官故择考官不善言者因请自今漕臣不由科第进者更委他监司一贠选官校试仍择有文学士望者一人为㸃检官专掌命题去取之事从之仍自嘉泰元年始壬戌建玉堂二月庚午雪癸酉白气亘天甲申诏王德谦吴宗旦自今不以赦移乙酉谏议大夫张釡劾刘光祖附私伪学及佐逆不成蓄愤怀奸欺世慢上五罪诏光祖落职房州居住光祖撰涪城学记有世方以道为伪而以学为弃物夫好恶出于一时是非定于万世学者盍谨所先入以待豪杰之兴之语故有是祸三月甲午罢监司臧否郡守之制淳熙中孝宗始严监司臧否郡守之令行之十余年其后士大夫往往以人情之厚薄为臧否论者颇患其不公去年十一月新知汉阳军蒋用之朝辞上疏稍论其伪朝廷是之至是右正言陈自强复以为言于是臧否遂罢四月戊子以窜逐王德谦本末付史馆辛巳监都进奏院邓友龙请明诏大臣用舍从违谨所决择友龙寻除监察御史旧制初改官人必作令谓之须入孝宗在位待之甚严庆元初复诏除殿试上三名南省元外并作邑至是用监察御史程松言诏大理评事已改官未歴县人并令亲民一次着为令旧捕盗改官人并试邑正言陈自强又请初任未终之人先注签判一任方许亲民从之自后虽宰相子殿试甲科人无有不宰邑者矣五月壬辰朔新歴成赐名统天而知歴者谓统天新歴尤复疎谬戊戌御集英殿赐礼部奏名进士曽从龙等四百十有二人及第出身旧例廷试举人至暮者许赐烛然殿深易黒日昃则殿上烛出矣是岁上初策进士江西正奏名黄寔严州特奏名皇甫鎾纳卷最后鄞州特奏名刘嘉猷赐烛至一更四㸃御药院言故事赐烛正奏名降一甲如在第五甲降充末名特奏名降一等如在第五等与摄助敎诏如故事世传张九成尝扣殿陛赐烛纳卷最后上取其策观之叹其鲠亮遂擢为榜首其实不然戊申以久雨民多疾苦命临安府赈恤之壬子诏诸路州学置武士斋舍选官按其武艺后不克行六月癸亥遣司农少卿李大性贺金主生辰太常寺奏遗失皇后金宝册己丑命大理寺治之既而庙之衞卒赴有司自言坐狱死葢故事册宝以中人领及盗去凿而售之中乃铁胎也繇是事败自后朝廷益谨其事月以察官礼官中官各一贠检视谓之㸃宝云秋七月己亥赐李彦颖谥曰忠文甲寅禁髙丽日本商人博易铜钱八月癸亥白气亘天辛巳太庙夹室柱生芝上率群臣诣寿康宫上寿始得见太上皇帝成礼而还上之受禅也赵汝愚乞以祕书省为泰安宫已而不果乃以慈懿皇后外第为之既而上皇不欲迁因以旧福宁殿为寿康宫而更建福宁殿上之在重华执丧也五日一朝于寿康时上皇圣体未平犹不得见去年八月诏恭闻上皇圣躬悉已清复将率群臣诣宫上寿既而不克行至是以重明节前十日初诣寿康宫进香初上之未见寿康也御史胡纮因劾赵汝愚请以行遣汝愚之事奏之太上庶几太上懽然尽释前憾怡愉如初汝愚遂有永州之贬及是过宫礼成壬午丞相京镗率百官赴太庙观芝甲申以过宫上寿礼成百官监司郡守上表称贺丙戌德音降诸路流以下囚释杖以下推恩如庆寿故事丁亥丞相京镗等进官一等戊子立沿边诸州武举取士法九月庚寅朔少傅韩侂胄为少师封平原郡王壬辰保信军承宣使李孝纯为保大军节度使昭信军承宣使李孝友为奉宁军节度使保顺军节度使谢渊为太尉冬十月庚申朔郭师禹进封广陵郡王丙子金主遣兵部尚书仆散琦吏部郎中张汝猷来贺瑞庆节诏金主使见辞令韩侂胄随班侍立右谏议大夫陈自强上紧要政目三十事已而翰林学士髙文虎又以二十事上之十一月己丑朔诏复右司一贠丙辰遣将作监马觉贺金主正旦十二月辛酉嗣濮王不袪薨庚午命广东水土恶弱诸州建安仁宅惠济仓库给士大夫之死而不能归者乙亥奉安仁怀皇后宪圣慈烈皇后神御于景灵宫甲申金主遣户部尚书范揖四方馆使蒲察守纯来贺明年正旦是月移内侍王德谦于汀州信饶江抚严衢台州建昌兴国军及广东诸州大水赈之初金人既为蒙国所侵冀之北土遂失乃于洮州置场买马自是马至秦州者差罕云庚申庆元六年春正月戊子朔己亥皇子坦生二月戊辰德音降诸路杂犯死罪以下囚释徒以下己巳雨土戊寅右丞相京镗等上圣安寿仁太上皇帝玉牒圣政日歴㑹要己卯上率羣臣恭上于寿康宫甲申封婕妤杨氏为贵妃乙酉雪闰二月庚寅右丞相京镗为左丞相知枢密院事兼参知政事谢深甫为右丞相同知枢密院事何澹知枢密院事兼参知政事乙巳复留正少保观文殿大学士致仕丁未雨土辛亥殿前副都指挥使吴曦为昭信军节度使三月己未朱熹寝疾诸生惟叶贺孙蔡沈九人在侧沈元定之子也辛酉改大学诚意章此为熹絶笔甲子卒于正寝是日大风拔木洪水崩山诸生近者奔赴逺者为位而哭蔡沈主丧役黄榦主丧礼辛未车驾从寿成惠慈皇太后幸聚景园己卯安定郡王子恭薨诏自今嗣濮王以属近行尊长无过犯疾病者为之夏四月己酉不璺为嗣濮王五月丙辰以旱决中外系囚除茶盐赏钱有司上庆元寛卹诏令役法撮要癸亥避殿减膳置寛卹局丙寅诏大理三衙临安府及诸路阙雨州县释杖以下囚戊辰诏侍从台谏两省卿监郎官馆职疏陈阙失及当今急务辛未诏曰朕寅奉慈训猥以眇身託于士民之上夙夜栗栗不遑康宁惟德菲薄晻于大道下不能治育羣生上以干隂阳之和乃夏序适中越月不雨大田既坼嘉谷将藁元元何辜咎实在朕意者政事有所亏刑法失其当欤赋役繁重而烝庶之失业者衆欤不然何致沴之深也邪朕即祚以来荷天右序频岁中熟民仅小康储潴未裕傥遇饥歉将奚以相恤夫德之不修既召谴吿又不深迹厥繇力圗消弭其谓百姓何已诏在位陈朕过失与时政之缪又惟部使者守令朕所赖以协宣德泽者也今或务行苛细纵长吏奸狱讼不平寃者无所赴愬所以伤害和气咎抑甚焉继自今其悉意毕心亟为民虑凡弊蠧可除便利可兴者条具来上朕将亲览择其至当而推行之布吿中外使咸知朕恐惧修省之意壬子雨丁丑诏三省枢密院择臣僚封事可行者以闻六月乙酉朔日有食之丁亥以寿仁太上皇后违豫赦天下戊子寿仁太上皇后崩治丧于慈仪殿壬辰遣户部郎中赵善义贺金主生辰都宫郎中吴旴为金主吿哀使合门舍人林可大副之戊申同知枢密院事许及之以母丧去位秋七月己未初御后殿丁卯御史中丞陈自强签书枢密院事八月庚寅以圣安寿仁太上皇帝违豫赦天下辛卯圣安寿仁太上皇帝崩于寿康宫寿年五十四孝宗之丧赵汝愚当国欲令羣臣服白凉衫皂带以治事逮终丧乃止论者以为是及光宗之丧礼部侍郎陈宗召复请百官以日易月禫祭毕服紫衫皂带以治事从之甲午右司郎中李寅仲为金主吿哀使左衞郎将张良显副之乙未日中有黑子丙申上大行太上皇后谥曰慈懿皇后丁酉左丞相京镗薨赐谥文穆既而其子沆请避家讳改文忠言者以为杨亿巨儒既谥曰文议者欲加一忠字竟不之与夫欲加一字犹且不可况谥以二字又欲极美乎望敕攸司自今谥议务当其实其或不然当推古法以选举不实论若定谥已下其子孙请再更易者以违制论从之壬寅皇子坦薨追封邠王谥曰冲温癸卯慈懿皇后权于临安府南山之修吉寺是年六月拨封桩库钱一百万缗修奉太上皇后攒宫七月拨钱二十万缗入内藏八月拨钱十五万缗并银二万两充秋季供奉太皇太后使用又拨金二千五百两银二万两充明堂使用又拨二百万缗修奉太上皇帝攒宫初孝宗创封桩库其法非奉亲非军需不支至是一季之间所拨金银钱计直二百五十万缗葢多非泛支用故尔九月乙卯祔慈懿皇后神主于太庙己未雷甲子婺州进士吕祖㤗投匦上书略曰道与学自古所恃以为国也丞相汝愚今之有大勲劳者也立伪学之禁逐汝愚之党是将空陛下之国而陛下不悟耶陈自强何人也徒以侂胄童孺之师而躐致禁从陛下旧学之臣若龟年等今安在哉苏师旦平江之胥吏周筠韩氏之厮役人尽知之今师旦以潜邸随龙周筠以皇后亲属俱至大官不知陛下在潜邸时果识所谓苏师旦者乎椒房之亲果有厮役之周筠者乎其自尊大而卑陵朝廷一至于此也愿陛下亟诛侂胄及苏师旦周筠及罢逐陈自强之徒故大臣在者独周必大可用宜以代其任不然事将不测书出中外大骇侂胄虽甚怒恐违人心会方行明堂礼故未及问己巳命右丞相谢深甫朝献景灵宫庚午命嗣濮王不俦朝享太庙先是绍熙五年明堂孝宗求卒哭时赵汝愚为政始奏遣汝愚朝献景灵宫嗣秀王伯圭朝享太庙而上独祀明堂是年上执光宗之丧甫踰月而当行大礼乃命右丞相谢深甫欵天兴之祠嗣濮王不俦摄宗庙之祭葢用绍熙礼云辛未合祭天地于明堂赦天下丙子吏部郎中丁常任为金主遗留国信使左骁衞郎将郭倓副之有㫖吕祖泰挟私上书语言狂妄送连州拘管于是右谏议大夫程松殿中侍御史陈谠皆言祖泰有当诛之罪今纵不杀犹宜杖嵴黥面窜之逺方是日得㫖令临安府从杖一百免刺面配钦州牢城祖泰字泰然元祐户部尚书公儒之五世孙也寓居无钖县性疏达尚气义既得罪士大夫劳之者无悔色韩侂胄犹怜之祖泰始自分必死独冀以身悟朝廷就道无惧色京尹赵善坚受侂胄计为好语诱之曰谁敎汝亦有共为章者乎汝第言之吾且寛汝祖泰笑曰何问之愚也吾固自知必死而可受敎于人且与人议乎善坚曰汝病风丧心邪祖泰曰以吾观若今之附韩氏得美官者乃病风丧心耳廷中闻之悚然有叹息者时有太学生于斋生题名中削去何澹名字以其尝排道学也澹时已显大怒于是京尹因其出使不逞者与之闹遂捕治之太学生敖陶孙者为诗以弔赵汝愚而侂胄未得其名俾其人併承之辞不伏乃移送大理劾其事掠治无完肤狱竟不就犹坐不应削澹名送岭南编管陶孙诗云左手旋干右转坤诸公相顾尚流言狼胡跋疐伤姬旦渔父沈沦弔屈原一死固知公所欠孤忠赖有史长存九原若遇韩忠献休说如今几世孙陶孙福州人后数年登进士第云臣僚奏比年以来浸成内重之弊顾恋周行视民事为浼已久贪朝绩谓州县为徒劳况祖宗成宪改秩者必宰邑典郡者方除郎即寺监之既更则出守千里之地郎官卿监之已歴必出分一道之节此不易之良法日往月迈莫克遵守臣恐内重外轻其弊难革欲望圣慈俾中外之官更出迭入以均其任兴起治功实非小补冬十月丙戌少师韩侂胄为太傅戊子遣右司郎中朱致知贺金主正旦辛丑雨土癸卯以赵善义奉使生事罢之是月臣僚上言六月乙酉之朔太阳方升中有黑子况雷电大震于初冬之月赤气发于暮夜之时地震间亦不安风霾时乎四塞今朝廷毋乃犹有忠邪并进伪得乱真欤乃犹有膏泽不流田里黙叹欤毋乃犹有利之未兴害之未除爵赏之施或伤公道而害政者欤十一月癸丑朔宗室与愿更名除福州观察使改名曮令资善堂授书己未皇后韩氏崩谥曰恭淑权于南山之广敎寺癸亥皇子増生丙寅上大行太上皇帝谥曰宪仁圣哲慈孝皇帝庙号光宗东北地震辛卯雨土十二月癸未朔皇子増薨追封郢王谥冲美乙酉日中有黑子辛卯权光宗于永崇陵癸卯祔光宗于太庙太庙自仁宗以来皆祀七世崇宁初蔡京秉政始取王肃说谓二祧在七世之外乃建九庙奉翼祖宣祖咸归本室焉然王莽已营九庙唐明皇又用之非始于蔡京也绍兴中徽宗祔庙以与哲宗同为一世故无所祧及升祔钦宗始祧翼祖髙宗钦宗同为一世亦不祧由是淳熙末年太庙祀九世十二室及阜陵复上赵汝愚为相遂祧僖宣二祖而祔孝宗时朱熹在经筵独以九庙为正汝愚不从熹之议遂格及光宗祔庙复不祧今又祀九世矣诏改明年元上继统赵汝愚为相锐意庆歴元祐故事故改庆元尽六年而上皇及太后继崩中宫去世二皇子不育朝廷嫌之因改明年为嘉泰云乙巳日中黑子灭降德音于临安绍兴府民缘宫役者蠲其赋戊申金主遣殿前左副都㸃检纥石烈忠定太常少卿李愈来贺明年正旦己酉吴曦为太尉庚戌祔恭淑皇后神主于太庙是冬四川总领所増闗外四川营田租诏以边民不便罢之是岁建宁府徽严衢婺饶信南劒州水建宁府常润杨楚通泰和州江隂军旱赈之宋史全文卷二十九上卷二十九下钦定四库全书宋史全文卷二十九下宋宁宗二辛酉嘉泰元年春正月戊午申严福建科盐之禁壬戌谢深甫等荐士三十有五人诏集记中书以待选择丁卯禁路钤按阅受餽及招军违者寘诸法戊辰雪庚午以葛邲配享九宗庙庭赐谥文定乙亥雪二月戊子诏诸州访求明歴之士壬辰开资善堂左司郎中闾丘泳为金主报谢使右屯衞将军李言副之泳寻不行以起居舍人俞烈代之癸巳监察御史施康年奏少傅观文殿大学士致仕益国公周必大首倡伪徒私植党与又言伪学之徒余孽未能尽革愿于听言用人之际防微杜渐制以周必大降充少保依旧职致仕先是吕祖泰上书既配钦州至是监察御史林寀亦言伪习之成造端自必大宜加绌削故有是命自朱熹获罪党禁益譁稍称善类斥逐无遗至荐举考校皆为厉禁奸贪狼借暴慢恣肆之流纷纷并起填塞要涂士知务修饬守亷隅者例取姗侮或及于祸一时从游特立不顾者屏伏丘壑依阿巽懦者更名他师过门不入甚至变易衣冠狎游市肆以自别其非党熹讲道于竹林精舍不为辍时多劝熹以谢絶生徒俭德避难者熹笑而不答与学者黄榦书曰前此尝患来学之徒真伪难辨今却得朝廷如此大开炉鞴煅炼一番一等混淆夹杂之流不须大段比磨勘辨而自无所遁其情矣先是有新某州敎授余嚞者上书正府乞斩熹右丞相谢深甫语人曰彼何罪暨熹既殁言者犹不能已葢侂胄用事以来一等小人知素不齿于名教惧一旦善类复用而已斥于是横身以任其责京镗何澹刘德秀胡纮四人实专主伪学之禁为韩侂胄斥逐异己者羣小附之牢不可破天下目此四人为魁憸云修光宗皇帝实录乙未续修吏部七司法辛丑雨土言者请四川制置司遇类省试年分倣礼部附试学官许有出身人具所业赴制置司陈乞委有出身通判或敎授看详蜀人试敎官自此始三月丙寅雨雹戊辰复雨雹颁庆元寛卹诏令役法撮要己巳雨雹戊寅临安府大火是春和州防御使姜特立为宁逺军节度使夏四月辛巳火乃灭诏两浙转运司临安府上所焚民居之数于朝厚加赈卹死者给钱瘗之右丞相谢深甫等以辅政无状致天谴请罢不许壬午诏曰朕以𦕈躬获奉宗庙不明不敏无以上承天心下育万姓乃者衅咎之延闵凶洊集嬛嬛在疚夙夜震皇今者谪见天地京城大火百万生聚颠踣号唿无所归命夫天生烝民付予司牧顾朕德薄言动差失刑政缪盭赫然威怒宜谴朕躬元元何辜害至此极朕方战慄斋勑哀吁于上帝二三大臣视吾百姓艰阨有可以全活之者公上之须廪庾之积捐以与民一无所爱庶几安集慰朕惨怛之意诏枢密院覈禁衞班直及诸军营栅遭焚之数来上癸巳避殿减膳甲申命临安府守臣察奸民纵火者以军法治之内出钱十六万三千余缗米六万五千余石赈给焚毁死亾之家辛卯四川制置司言龙州蕃部冦边遣官军讨之诏曰风俗侈靡日甚一日服食器用无复等威今被焚之余其令官民营造屋室一遵制度务从简朴销金铺翠无得服用今以宫中所有焚之通衢中外士庶令有司严立禁防贵近之家尤当遵奉苟违斯令必罚无赦丁酉御殿复膳戊戌以潜邸为开元宫丙午诏文武臣毋得授寓居州任上务官着为令五月戊辰以旱祷于天地宗庙社稷诏大理三官临安府两浙州县决系囚癸亥释诸路杖以下囚除茶盐赏钱丁卯命有司举行寛卹之政十有六条乙亥监太平惠民局夏允中请用文彦博故事以韩侂胄平章军国重事侂胄上疏请致仕畧曰臣家本业儒遭逢圣世繇臣曽祖先臣琦伯祖先臣忠彦踵登科第接武丞辅暨于臣先大父先臣嘉彦蒙神宗皇帝录先世旧勲俾之尚主自兹派流右列逮至臣不能自奋滥叨世赏陛下龙飞之日面奉宪圣慈烈皇后圣㫖俾臣朝夕仰禆初政臣深惟绵薄不足以副使令忽闻局务官有札子纳庙堂及台谏乃引文彦博故事肆为狂妄之说臣闻之骇汗如雨斯人固不足责而臣之出处岂容不明伏望特降睿㫖许臣守本官致仕以全愚分上批其奏曰卿辅翊初政累岁于兹忠诚备殚勲绩益茂朕方得所倚赖岂容逺嫌力求休佚其体至怀勿复有请于是允中遂坐免仍令临安府押出国门丙子雨丁丑雨雹六月辛巳遣礼部侍郎陈宗召贺金主生辰丙午太白经天秋七月己卯知枢密院事何澹罢澹与京镗刘德秀胡纮四人实主伪学之禁羣憸附之凡韩侂胄所以斥逐异已者则四人之为也庆元五年二月纮罢吏部侍郎七月德秀自吏部尚书出知婺州六年八月镗以左相薨于位至是澹复罢正魁憸尽去侂胄亦厌前事欲稍示更改以消释中外意时亦有劝其开党禁以杜他日报复之祸者侂胄以为然丁巳以旱复祷于天地宗庙社稷壬戌释大理三衙临安府及诸路阙雨州县杖以下囚癸亥雨雹甲子签书枢密院事陈自强参知政事兼同知枢密院事右谏议大夫张釜签书枢密院事乙丑赐龚颐正出身命修孝宗光宗实录颐正和州布衣也本名敦颐元祐党人原之曽孙国朝髙宗实录庆元嘉泰间京镗谢深甫为相时所上孝宗光宗实录嘉泰二年诏宝文阁学士傅伯寿直华文阁陆游同修敦颐尝着符祐本末党籍列传等书数百卷淳熙末洪迈领史院奏官之朝廷以其有史学至是赐出身除实录院检讨官葢付以史事未几而敦颐卒乃外召傅陆还朝孝录比他录尤疎駮敦颐后以光宗讳改名云丁卯复赈被火贫民己卯吴曦为兴州都统制兼知兴州吴氏世职西陲威行四蜀列圣皆留其子孙于中朝所以为虑者甚逺曦久蓄归蜀之志朝廷不许韩侂胄欲握兵权遂遣曦还蜀为诸军都统制开边之祸始此八月己卯减奏荐恩甲申签书枢密院事张釜罢参知政事陈自强兼知枢密院事给事中张岩参知政事右谏议大夫程松同知枢密院事松池州人知钱塘县时韩侂胄有爱姬小故而出松闻之亟赂牙侩以八百千市之至则盛供张舍之中堂夫妇上食事之甚谨姬皇恐莫知所为居数日侂胄意解复召之则知为所取大怒松亟上谒曰顷闻有郡守赴阙者欲得斯人惧逺方小吏不识事体他日有误钧颜某忝为赤县职所当为故为王取之耳侂胄意少解姬既再入侂胄尚未平姬具言松所以谨待之礼侂胄大喜即日躐除太府寺丞后两旬迁监察御史踰年擢右正言数月迁右谏议大夫既而满岁未迁殊怏怏乃市一妾献之名松寿侂胄遣问之曰奈何与大谏同名答曰欲使此贱姓名常达钧听耳侂胄怜之遂有执政之除距留妾恰三年其后帅蜀贬官责词有处汚秽而不羞莫汝为甚之句葢谓是也丙戌复诏侍从台谏两省集议㳂江八州行铁钱利害九月辛亥遣朝臣二人决浙西围田己未雨土辛未遣枢密院检详诸房文字林桷贺金主正旦甲戌令礼部纂集孝宗一朝典礼冬十月甲申诏瑞庆节诸道毋入贡丙戌起居郎王容请以韩侂胄敷陈宗庙大计事迹付史官许之甲午金主遣左徽使徒单懐忠秘书少监李杨来贺瑞庆节甲辰编光宗皇帝御集十一月庚申蠲漳州民旧输黄河铁缆钱丙寅太白昼见十二月己卯太白经天庚寅复免临安府民身丁钱三年辛丑雨土癸卯金主遣兵部尚书纥石烈真礼部郎中孙复来贺明年正旦是岁浙西江东两淮利州路旱赈之仍蠲其赋真里富国献驯象二壬戌嘉泰二年春正月癸亥苏师旦兼枢密院都承㫖师旦本平江府书佐韩侂胄顷为本府兵马钤辖从府假笔吏吏以其冷局俾师旦行韩满归苏复还府下丘崈为守尝以事怒师旦编管秀州久之韩知合门事师旦困甚往依之韩怜而寘之门下未久上登极韩以师旦窜名藩邸吏士内遂用随龙恩得官韩以其慧辩爱之每朝廷有议论或使之传言于大臣大臣亦与之立语而已当时侍从官则或与之接坐矣丁卯髙宗实录成陈自强等上时史馆无专官未知果谁笔也己巳雷二月弛学禁甲申诏责授宁逺军节度副使永州安置赵汝愚曩因衆论尝挂深文朕以其属籍之聮累令赦宥可复资正殿学士丁亥修髙宗皇帝正史宝训戊子以治县十二事风厉县令癸巳禁行私史三月辛亥诏宰执各举可守边郡者二三人己未初命诸路提刑以五月按部理囚徒如四川二广之制己巳诏诸路帅臣总领监司举可为将帅者与本军主帅列上之是月诏荐举除陞改自代十科外悉罢自今如特㫖令内外荐举者并具实迹以闻夏四月庚寅雨雹是年复行混补试者至三万七千余人分六场引试云五月甲辰朔日有食之绍熙初有武臣赵焕言厯差故命判太史局刘孝荣更造会元厯又统天厯庆元五年京镗为相时所上也初会元厯既成而布衣王孝礼言孝荣未尝以铜表圭面测景故冬至后天朝廷然之未暇改作至庆元四年九月朔太史言日食于昼章泽言食在夜测验如章泽言乃改造厯未成而罢三月庚戌乃诏诸道有通晓天文厯算者所在具名来上五月厯成厯经凡三卷㳂厯他书十七种凡二十九卷又上临安府进士侯望重校万年厯十七卷纲目二卷至是日食五月朔太史以为午正而章泽赵大猷言午初三刻半食三分诏着作佐郎张嗣古监视浑仪祕书丞朱钦则着作郎王容测验起居舍人俞征覆验卒如大猷所言史官乃抵罪焉葢自渡江来议厯差者多矣己巳御后殿赐礼部奏名进士傅行简等四百九十有七人及第出身六月丙子遣吏部郎中赵不艰贺金主生辰己卯临安府火壬午浚浙西运河辛卯禁都民以火讹相惊者己亥命诸州改正冒姓充军之人庚子雨雹秋七月辛亥子觌为安定郡王癸亥以不雨释诸路杖以下囚己未命有司举行寛卹之政七条庚午祷于天地宗庙社稷复行寛卹四事八月丙子吏部尚书袁说友同知枢密院事癸未名光宗皇帝御集阁曰宝谟己丑诏作寿慈殿请太皇太后还内甲午右丞相谢深甫等上庆元条法事类九月己酉上朝寿慈宫还诏谕羣臣曰朕祈请太皇太后还内太皇太后以久违此宫凡百安便不欲迁移百官宜敬悉焉甲寅修皇帝会要壬戌奉安光宗皇帝慈懿皇后神御于景灵宫万寿观丙寅嗣秀王伯圭薨伯圭秀安僖王子偁之长子孝宗之兄也绍熙元年五月迁太保封嗣秀王二年夏判太宗正事三年夏迁太师永阜陵成除中书令辞不拜诏有司别议优崇之礼乃除两镇节度使诸子初皆补京秩歴牧伯部使者绍熙后并换南班长师䕫为使相庚戌临安府言野蚕成茧冬十月壬申朔诏诸州起发总领所财赋以通判为主管官乙亥上寿成慈惠太皇太后尊号曰寿成惠圣慈祐太皇太后甲申申严百司更宿之制戊子金主遣上护军完颜使塘礼部郎中张行简来贺瑞庆节乙未遣吏部郎中李景和贺金主正旦明辉受赂得罪以合门祗候王处久代之追复朱熹焕章阁待制致仕十一月甲辰始御正殿乙巳重修吏部七司法庚子参知政事陈自强知枢密院事同知枢密院事许及之参知政事乙卯再修光宗皇帝日歴丁巳右丞相谢深甫等奉安皇帝日歴于祕阁甲子追封伯圭为崇王谥曰宪靖十二月甲戌日有黑子上御大庆殿发寿成惠圣慈祐太皇太后尊号册宝遂率羣臣上于寿慈宫甲申立贵妃杨氏为皇后学士傅伯寿草制有曰洪惟文母念我神孙之真冠于后庭俾之见于内殿后知书史通古今兄次山本太学生能避逺权势不与人事论者以为得外戚之体太傅韩侂胄为太师庚辰大阅闰十二月丁未诏讲官有当开释者依读官例随事开陈乙卯福州观察使曮为威武军节度使封衞国公丁卯金主遣兵部尚书图克坦公弼户部郎中张衎来贺明年正旦是月复周必大少傅观文殿大学士是冬皇子垧生未踰月薨追封华王谥曰冲穆是岁建宁府福州南劒泸州水邵州旱赈之自天圣立川交子法每再岁而易一界绍熙二年光宗念蜀民之劳诏权展一年乃易庆元间有自四川茶马代还者入见言交子二年一兊每引纳贯分钱八十文足民甚苦之今计所多羡财请每界展一年永为定制章既下制置司上言今民间每兊钱引一千贴纳钱引六十四文足每界总领所收贴头钱凡百八十万缗今欲展年当求对补之策明年春有㫖许之至是陈晔为总领谢辉为帅请诸朝复以一年一兊葢军饷所仰不可复展矣癸亥嘉泰三年春正月辛未朔庚辰右丞相谢深甫罢壬午置胡南溪洞总首戊子龙州蕃部寇边遣官军讨之甲午参知政事张岩罢丙申知枢密院事陈自强兼参知政事丁酉雷戊戌车驾幸太学谒大成殿御化原堂命国子祭酒李寅仲讲尚书周官篇遂幸武学谒武成殿监学官进秩一等诸生推恩赐帛有差同知枢密院事袁说友参知政事权翰林学士知制诰傅伯寿签书枢密院事伯寿辞不拜二月乙巳御文德殿册皇后吏部尚书费士寅签书枢密院事乙丑流内侍王德谦于新州三月丙子无为军民李运言两淮铁钱交子利害诏户部相度利害以闻丁丑以阴雨诏大理三衙临安府决系囚有司言宜置局讲求会子铁钱利病诏户部併行相度乙酉幸聚景园夏四月己亥朔日有食之壬寅福州言瑞麦生丙午出封桩库两淮交子一百万命转运司收民间铁钱乙卯知枢密院事兼参知政事陈自强等上徽宗皇帝玉牒孝宗皇帝光宗皇帝实录辛酉诏宰执台谏子孙毋就试乙丑禁抑籴军人米五月戊寅知枢密院事兼参知政事陈自强为右丞相参知政事许及之知枢密院事兼参知政事自强既拜相首除苏师旦定江军承宣使又有周筠者本韩侂胄家苍头亦是恭淑皇后姨夫补官为浙西兵马都监权任在师旦之亚庚辰以不雨诏大理三衙临安府释杖以下囚癸未命有司捜访旧闻修三朝正史以书来上者赏之六月壬寅遣枢密院检详诸房文字刘甲贺金主生辰己酉降大理三衙临安府囚罪一等释杖以下秋七月辛未颁庆元条法事类出封桩库钱十万缗命殿前司造战船壬午权罢同安汉阳蕲春三监铸钱白虹贯日癸未禁江浙州县抑纳逃赋乙未上光宗皇帝徽号曰光宗循道宪仁明功茂德温文顺武圣哲慈孝皇帝八月壬寅増置襄阳骑军戊申置四川茶马提举二贠分治茶马事丙辰右丞相陈自强等上皇帝㑹要庚申王德谦死于新州甲子诏刑部岁终比较诸路瘐死之数而殿最之九月庚午参知政事袁说友罢壬申以宗子希璂为庄文太子后更名搢癸酉命坑冶铁钱司毁私钱改铸己卯皇弟搢为右千牛衞将军己丑诏南郊加祀感生帝太子庶星宋星是日遣金部贠外郎鲁矗贺金主正旦冬十月庚子诏吕祖泰任便居住癸卯签书枢密院事费士寅参知政事华文阁学士张孝伯同知枢密院事丙午命两淮诸州以仲冬敎阅民兵万弩手丁未大风戊申龙州蕃部出降壬子金主遣刑部尚书完颜变戸部郎中髙有邻来贺瑞庆节十一月壬申上光宗皇帝徽号册宝于太庙癸酉朝献景灵宫甲戌朝飨太庙祀天地于圜丘赦天下癸未大风己丑安定郡王子觌薨更定选人荐举改官法庚寅福州观察使杨次山为岳阳军节度使复置福田居养院命诸路提举常平司主之十二月丙辰命四川提举茶马通治茶马使事辛酉下诏戒敕将帅掊克金主遣吏部尚书通吉思中户部郎中李达可来贺明年正旦是冬金主盗起惧朝廷乘隙㳂边聚粮増戍且禁襄阳府𣙜场边衅之开葢自此始甲子嘉泰四年春正月乙丑朔乙亥大风浚天长县濠庚辰内侍甘昺有罪信州居住癸未日中有黑子辛卯雷壬辰雨雹广西经畧司言西浮洞逃军为乱破文昌县遣兵讨平之是月辛弃疾入见陈用兵之利乞付之元老大臣太师韩侂胄大喜遂决意开边二月丁酉置庄文太子府小学敎授辛亥命内外诸军射铁帖转资壬子蠲临安府逋负酒钱六万缗己未立试刑法避亲法庚申夜有赤气亘天三月丁卯临安府火火迫太庙权奉神主于景灵宫己巳避正殿庚午命临安府赈焚室辛未诏葺太庙壬申禁质卖军器甲戌下诏罪己右丞相陈自强等以火灾请罢不许初自强以选人入都欲求诸州学官阙见执政皆不遂其所居逆旅主人善沸茶自强一日见其出问所之曰某为仪同击茶月给士十日三往府中每往击茶一瓯而已余无事也自强太息曰我尝权仪同先生主人曰官人求阙不遂盍见仪同乎自强曰吾贫旅费垂尽闻见仪同所费不少安能办之主人曰俟语次试为拈出旬余无耗一日自强方闷坐有直省官持帖召来日午后至府相见自强莫知所谓比至则侍从官以次毕集谒入传令先召陈知丞韩侂胄命设褥于堂上乡之再拜次召从官同坐从官踧踖莫敢居上者侂胄徐曰陈先生老儒沈没可念坐客唯唯明日连章荐其才遂除太学录未踰年迁博士数月转国子博士又数月为祕书郎入馆半岁除右正言右谏议大夫御史中丞入台半月余遂秉政由选人至枢府首尾四年侂胄用事贿赂盛行四方馈遗公至宰执台谏之门人亦不以为讶其所用如自强之徒尤贪鄙无状书题无并字辄不开有选人家闽中其父与自强有旧入都求为掌故自强对衆厉声曰外方岂不知近㫖见阙方除此何可得衆为之踧踖后旬日竟除掌故或疑其由径而得者问之徐曰丞相耳或曰丞相前日之语甚峻何以回造化邪其人即坐侧取一幅书示之乃自强答书也畧曰珍贶鼎至晃耀老目或问珍贶之名曰书生安得珍玩比所请不遂适从王家肆中见粟金台盏十具重百星以四千缗得而献之耳闻者叹息而去是春火及自强之府主帑吏请筦钥于自强自强闻变口呿而不能言钥在其衣带间吏不敢解由是囊橐多失遗者自强修居都亭驿平旦百僚往省之自强大言曰郭殿前号令可谓不肃衆谓救火无策未敢对自强徐言曰昨从渠假五十兵搬担仗遂去失一金注碗衆愕而退事定侂胄谓群公曰丞相生事一委于火可怜须少助之于是侂胄首遗万缗已而馈者踵至诸道及列城皆有助不数月得六十万缗遂倍所失之数火之始作也或为之赋曰公议不明台遂焚于御史斯文未丧省仅保于祕书其末句云自生民以来未尝见此一火乙亥诏百官条陈时政阙失辛巳立添差及祠庙限贠庚寅复御正殿夏四月甲午朔立韩世忠庙于镇江府命内外诸军详度纯队法甲辰知枢密院事兼参知政事许及之罢赈卹江西水旱州县乙巳参知政事费士寅兼知枢密院事同知枢密院事张孝伯参知政事吏部尚书钱象祖赐出身同知枢密院事丙辰诏曰朕惟选举之法所以公天下而权要之臣徇私挠禁请嘱旁午奔竞日滋寒畯见遗乃者训敕屡申曽不知畏令当必行以儆中外其有辄遗私书及受私书不以闻者重寘于理毋贷殿前司军士与廵检司卒闹击破民居诏捕治之主帅以下论罚有差五月乙亥诏诸军主帅各举部内将材三人不如所举者坐之癸未追封岳飞为鄂王六月癸巳遣起居舍人张嗣古贺金主生辰丙申置诸军帐前雄校以官军子孙补之壬寅诏侍从台谏两省官集议裁抑滥赏壬子诏诸路监司覈实诸州桩积钱米上其数于尚书省㳂江四川军帅简练军实上其数于枢密院丁巳増庐州强勇军为千人秋七月甲子以不雨诏大理三衙临安府两浙及诸路决系囚戊辰祷于天地宗庙社稷己巳命诸路提刑从宜㫁疑狱蠲内外诸军所负营运息钱辛未蠲两浙阙两州县补租戊子命诸路提刑提举措置保伍法八月己亥自丞相陈自强等上皇帝玉牒甲辰赐范祖禹谥曰正献癸丑诏自今以恩赏进秩岁毋过二官蠲绍兴府宫所在民身丁钱绢绵盐丙辰除静江府昭州折布钱戊午参知政事张孝伯罢九月乙丑得四圭有邸玉一诏藏于太常丁卯有司请更定捕盗改官法诏侍从集议壬午遣大理少卿张孝曽贺金国正旦丙戌戒饬两淮州县遵守寛卹旧法冬十月庚子资政殿大学士淮东安抚使张岩参知政事壬寅金主遣兵部尚书完颜吕户部郎中上官瑜来贺瑞庆节十一月己未朔诏两淮荆襄诸州遇凶荒奏请不及者听先发廪即日以闻庚申令诸州置招军簿庚午伯祤为安定郡王壬申白气亘天庚辰修六合县城十二月癸巳诏曰朕仰惟祖宗委任三司专总邦计故能周知源委出入有常今之财赋名归户部而事权散紊不复相通有司出纳莫可稽考吏或苛取重困吾民朕尝有意变通比览臣僚奏疏因思区画其遵孝宗皇帝典故宰相兼国用使参知政事同知国用事仍于侍从卿监中择才识通练奉公爱民者二人为之属俾颛其职参攷内外财赋所入经费所出会计而总覈之庶几名实不欺用度有纪焉遂以陈自强兼国用使费士寅张岩同知国用事己亥诏改明年元壬子禁州县挟私籍没民产甲辰再蠲临安府民身丁钱三年乙卯金主遣殿前右副都㸃检乌凌阿毅太常少卿贾益来贺明年正旦乙丑开禧元年春正月己未朔癸酉初置澉浦水军丙子出封桩库金一万两以待赏功丁丑以许浦水军隶殿前司己卯重定选人捕盗赏为二等壬午雨霾甲申雷赐苏洵谥曰文二月癸巳徐安国夺三官命史官改正大奚山贼名癸卯诏国用司立考覈财赋之法下于诸路转运司丙午蠲临安府逋负酒税钱十八万缗有奇乙卯雪三月庚申太白昼见辛未申严生子弃杀之禁仍令诸路主管常平官月给钱米收养之庚辰杨次山为太尉辛巳以淮西安抚司所招军为强勇军癸未参知政事兼知枢密院事费士寅罢夏四月戊子朔同知枢密院事钱象祖参知政事兼同知枢密院事吏部尚书刘德秀签书枢密院事辛卯江陵副都统李奕为镇江都统武节大夫皇甫斌为江陵副都统兼知襄阳府戊戌修宪圣慈烈皇后圣德事迹辛丑日中有黑子甲寅太学生华岳以朝廷将用兵上书谏送建宁府编管乙卯大风五月己巳御集英殿赐礼部奏名进士毛自知等四百三十有三人及第出身复淳熙荐举改官法乙亥诏曰朕惟亲亲人道之始而尊祖睦族礼所以严宗庙重社稷也二帝三王之隆靡不由之威武军节度使衞国公曮艺祖皇帝十世孙也自幼鞠于宫中端重聪哲凛如成人日者从游资善博亲义理之训益茂温文之德望实之美中外耸闻朕承先帝洪业夙夜祇畏惧弗克任歴日弥重而国本未立谓天下何若稽嘉祐之宏模爰暨绍熙之令典有司考礼正名朕将遵而行之其以曮为皇子进封荣王甲申镇江都统戚珙遣忠义人朱裕结涟水县弓手李全焚涟水县金主以边民侵掠及㳂边増戍来责渝盟六月戊子罢广东八十一墟税场辛卯诏内外诸军密为行军之计戊戌命诸路安抚司敎阅禁军己亥遣礼部侍郎李璧贺金主生辰庚子资政殿学士程松为四川制置使辛丑淮东安抚使郑挺坐擅纳北人牛真及劫涟水军事败夺二官罢壬寅天鸣有声复同安汉阳蕲春三监乙巳右丞相陈自强等上新修淳熙以后吏部七司法壬子陈自强及侍御史邓友龙请用本朝故事以韩侂胄平章军国事降大理三衙临安府囚罪一等释杖以下秋七月己未右丞相陈自强等复以韩侂胄平章为请庚申太师韩侂胄平章军国事命兴元都统司増招战兵甲子诏韩侂胄立班丞相上三日一朝赴都堂治事丙寅枢密都承㫖苏师旦为安逺军节度使在京宫观领合门事丁卯诏侍从两省台谏在外待制学士已上及内外诸军主帅各举将帅边守一二人戊辰赠故丞相赵汝愚少保己卯平章军国事韩侂胄等上髙宗皇帝御集壬午诏诸路提刑提举司措置保甲癸未韩侂胄兼国用事以不雨诏诸路三衙临安府两浙诸州县及诸路决系囚八月丙戌朔蠲两浙阙两州县职当钱丁亥命湖北安抚使増招神禁军癸巳雨乙巳殿前副都指挥使郭倪为镇江都统兼知扬州赠宇文虚中为少保追封刘光世为鄜王闰八月戊午编集隆兴以来㫁例癸酉罢遣应贤良方正能直言极谏科何致戊寅平章军国事韩侂胄等上钦宗皇帝玉牒宪圣慈烈皇后圣德事迹九月丁亥签书枢密院事刘德秀罢庚子诏官吏犯賍追还所受如旧法丁未遣祕书监邓友龙贺金主生旦庚戌大风冬十月甲子汀州守臣陈铸以岁旱圗瑞禾来献诏夺一官丙寅陞嘉定府为嘉庆府庚子金主遣吏部尚书纥石烈子仁礼部郎中孟铸来贺瑞庆节复置和州马监十一月乙酉置殿前司神武军五千人屯扬州乙未申严告讦之禁十二月癸丑朔修孝宗皇帝光宗皇帝御集庚午诏两淮京西监司帅守讲行寛卹之政増利马军司弩手癸酉诏曰朕惟方今大计在寛民力二浙承平岁久生齿日繁赋租之余重以身丁之敛吏弗加省民输益艰中夜以思靡遑安处爰敷旷泽庸示至怀两浙路身丁钱绢自开禧二年以后其永除之戊寅金主遣吏部尚书赵之杰兵部郎中完颜良弼来贺明年正旦时平章军国事韩侂胄欲启边衅之杰入见容止倨慢持国书逡巡却立若将要上为起者合门觉其意夺书以进之杰益不平俄赞者唱云躬身立躬者金主父显宗嫌名也之杰端立不动侂胄据前奏请驾还内继有㫖更以正旦朝见着作郎朱质上书乞斩北使侂胄虽不从犹罢其天竺之游是岁真里富国献瑞象江浙福建二广诸州旱两淮京西湖北诸州水赈之中郎将厉仲方为和州守仲方本书生尝造战车九牛弩未及用而罢去周虎继之或谓虎用其战车败虏于清水镇云丙寅开禧二年春正月癸未朔蠲两浙路身丁䌷绢癸巳再给军士雪寒钱发米赈济贫民以金人使人悖慢馆伴使副以下夺官有差乙未増太学内舍生为百二十人辛丑名国用司曰国用参计所乙巳吏部侍郎薛叔似为湖北京西路宣谕使己酉雷雨雹辛亥诏坑户毁钱为铜不以赦原仍籍其家着为令是月雅州蛮髙呤师寇边遣官军讨之二月癸丑寿慈宫前殿火逮晓始熄于是太皇太后复归大内甲寅诏寿慈宫遗火由朕凉德以至回禄为灾上惊慈闱可自初四日撤乐避正殿又诏已迎请太皇太后还内中朕连日奏请乞不须还宫庶便晨昏之奉已蒙俞允自是车驾月四朝焉丁巳以久雨诏大理三衙临安府及诸决系囚己卯复御正殿三月癸巳程松为四川宣抚使兴州都统制吴曦为宣抚副使甲午给事中邓友龙为两淮宣谕使颁开禧重修七司法丁酉诏诸路监司岁十一月行部理囚徒如五月之制己亥车驾从太皇太后幸聚景园乙巳参知政事兼同知枢密院事钱象祖罢参知政事张岩兼知枢密院事丙午以钱象祖怀姦避事夺二官信州居住己酉知处州徐邦宪入见请立太子因以肆赦弭兵侍御史徐柟劾罢之己未雅州蛮作乱四川宣抚司遣兵讨捕之夏四月庚申雅州蛮焚碉门寨官军失利四川宣抚司调御前大军往讨之甲子薛叔似为兵部尚书湖北京西宣抚使邓友龙为御史中丞两淮宣抚使下纳粟补官之令戊辰四川宣抚副使吴曦兼陜西河东路招抚使己巳调三衙兵増戍淮东庚午追夺秦桧王爵命礼官改谥乙亥镇江都统郭倪兼山东京东路招抚使鄂州都统赵淳兼京西北路招抚使江陵副都统皇甫斌兼京西北路招抚副使吴曦遣其客姚淮源献闗外四州之地于金人求封为蜀王镇江都统制陈孝庆复泗州江州统制许进复新息县戊寅光州忠义人孙成复褒信县五月辛巳朔陈孝庆复虹县吴兴郡王抦薨抦孝宗之孙魏惠献王恺之次子也光宗即位进永兴军承宣使封许国公绍熙五年七月封徐国公庆元元年三月封王领昭庆军节度使宪圣慈烈皇后复土迁开府仪同三司抦早慧孝宗爱之庆元初制曰孝宗怜早慧以钟爱太上念特立以垂慈以见贵宠云癸未禁边郡官吏擅离职守甲申调泉州兵赴山东路会合丙戌江州都统王大节引兵攻蔡州不克官军大溃丁亥诏曰天道好还葢中国有必伸之理人心助顺虽匹夫无不报之仇朕丕承万世之基追述三朝之志惟兹北敌犹託要盟朘生灵之赀奉溪壑之欲此非出于得已彼乃谓之当然衣冠遗黎虐视均于草莽骨肉同姓吞噬极于豺狼兼别境之侵陵重连年之水旱流移罔恤盗贼恣行边陲第谨于周防文牒屡形于恐胁自处大国如临小邦迹其不恭姑务容忍曽故态之弗改谓皇朝之可欺军入塞而公肆创残使来庭而敢为桀骜洎行李之继遣复慢词之见加含垢纳污在人情而已极声罪致讨属胡运之将倾兵出有名师直为壮况志士仁人挺身而竭节而谋臣勐将投袂以立功西北二百州之豪杰怀旧而愿归东南七十载之生灵久蔚而思奋闻鼓旗之电举想怒气之焱驰噫齐君复仇上通九世唐宗刷耻卒报百王矧乎国家之寃接乎耳目之近夙宵是悼涕泗无从将勉辑于大勲必允资于衆力言乎逺言乎迩孰无忠义之心为人子为人臣常念祖宗之愤益励执干之勇式对在天之灵庶几中兴旧业之再光庸示永世宏纲之犹在布告天下明体至怀己丑追封吴兴郡王抦为沂王癸巳以北伐告于天地宗庙社稷江陵副都统兼京西北路招抚副使皇甫斌引兵攻唐州官军大败兴元都统秦世辅出师至城固县军大乱甲午以宗室希瞿子赐名均为沂王抦后补千牛衞将军池州副都统郭倬主管马军行司公事李汝翼㑹兵攻宿州官军败绩壬寅太白昼见简荆襄两淮田卒以备战兵癸卯郭倬等还至蕲县金人追而围之倬执马军司统制田俊迈以与金人乃得免六月壬午江州都统王大节除名袁州安置癸丑建康府都统李爽攻寿州官军败绩甲辰邓友龙罢寻夺三官送兴化军居住命丘崈宣抚两淮迁刑部尚书代之乙卯雅州蛮髙呤师出降官军杀之丁巳复褒信县是日贬郭倬等官倬与李汝翼以宿州之败皇甫斌以唐州之败并夺三官甲子李爽罢以寿州之败也丁卯曲赦泗州降杂犯死罪囚余皆除之蠲其租税三年是日建康府副都统田琳复寿春府戊辰雅州蛮复寇边官军既杀髙呤师是日官军出禁门欲深入夷界㑹有为石棚所压者乃遣土丁先往攻之权提刑督捕司佥㕔任处厚时在碉门以状白提刑刘崇之言本遂进焚其巢以天稍晚姑俟一二日然穴中已无首领焚之无疑崇之未至雅州闻除总领财赋之命遂归王钺亦还始阳土丁深入至白茶平闻官军已还匆遽而出既而夷人掩官军不备诈携牲醪云来奠死者及暮纵火焚临江院兵屯者皆死出奔者多为所杀文龙州胆勇将荀显忠闻变率所部拒之夷人稍却既而援军无至者其军殱焉兴元府后军准备将张全忠引数千兵继出贼大至全忠战死官军共失千余人后军正将陈尧辅赴节制司白事还至尼阳闻其一军尽没即自刃而死王好谦王钺皆走退屯多功夷人进据大城山距始阳不数里卢山边民亦皆惊遁钺遂入雅州又归兴州以绵州统领官甘选权节制夷人昼夜焚掠自碉门而东凡四十里靡有子遗好谦命西兵将屈彦招集土丁屯始阳令碉门土居进士李午山鸣凤往沙平招谕又遣人约嵓蕃夹攻之会宣抚司遣成都路兵马都监王全将飞山义勇军三百人同节制癸酉离成都全好谦共议再与之和夷酋髙奴嵬等听许戊寅苏师旦既为韩侂胄奏劾与在外宫观寻又夺三官衡州居住仍籍其家除名韶州安置是月两淮宣抚丘崈至扬州分守㳂淮要害金人封吴曦为蜀王赐以金印秋七月梁洋义士统制母思袭取和尚原诏侍从台谏两省卿监郎官监司郡守前宰执侍从各举人才二十人壬午雅州蛮出降癸卯张岩知枢密院事李璧参知政事丁卯诛郭倬于镇江府壬申置御前强勇军淮东安抚司所招者九月壬午敌复陷和尚原权都统制范仲壬出师宝鸡小捷未几杨辅遗书韩侂胄言蜀兵骄粮乏财计已匮暂休息以规后图未为失计戊子雷辛卯合祭天地于明堂赦天下乙巳赏复泗州功冬十月戊申朔诏内外军帅各举智勇可为将帅者二人辛酉罢瑞庆节宴丙子金人自清河口渡淮守将郭超失利遂围楚州十一月庚辰命主管殿前司公事郭杲领兵驻真州援两淮辛巳敌犯枣阳军有北来韩元靓者至真州微露和意自言安阳人魏公五世孙也丘崈遣人护送北还令问端的丙申元靓人还得幅纸乃行省文字崈以闻于朝甲申命丘崈督视江淮军马除签书枢密院事敌犯神马坡江陵副都统魏友谅突围趋襄阳忠勇军统制吕渭孙欲图友谅友谅格杀之乙酉赵淳焚樊城戊子金人犯庐州田琳拒退之癸巳以金人犯淮吿于天地宗庙社稷乙未避殿减膳湖广总领陈谦为湖北京西宣抚副使丙申太师平章军国事韩侂胄献家财二十万以助军费金人围庐州丁酉金人犯旧岷州守将王喜遁去戊戌金人围和州守将周虎拒之金人陷信阳军辛丑金人围襄阳壬寅金人陷随州癸卯太皇太后赐钱一百万缗犒军士诏诸路招填禁军以待调遣甲辰金人犯真州乙巳金人犯西和州辛亥释大理三衙临安府杖以下囚是月濠州安丰军及并边所屯皆为金人所陷十二月戊申金人围德安府守将李师尹拒之庚戌金人陷成州守臣辛槱之遁去吴曦焚河池县退屯青野原癸丑金人去和州甲寅金人攻六合县郭倪遣前军统制郭僎救之遇于湑浦桥官军大败倪弃扬州走丁巳金人陷大散闗癸亥江陵副都统魏友谅军溃于花泉友谅走江陵丁卯金人犯七方闗兴州中军正将李好义拒却之戊辰吴曦还兴州金人自淮南退师留一军据濠州己巳郭倪罢夺三官责授果州团练副使南康军安置庚午薛叔似陈谦罢京湖北路安抚使吴猎为湖北京西宣抚使复两浙围田募两淮流民耕种壬申夜兴州天赤如血照地如昼自是月初有日摩于初晴之时至是复有此异癸酉吴曦始自称为蜀王甲戌镇江副都统毕再遇为镇江都统权山东京东招抚司公事乙亥四川宣抚使程松遁丁卯开禧三年春正月丁丑朔签书枢密院事督视江淮军马丘崈罢己卯知枢密院事张岩督视江淮军马庚辰右丞相陈自强兼枢密使癸未金人陷阶州丁亥皇子圻生庚寅诏建康府两淮民钱遣归业辛卯吴曦以伪命招通判兴元府权大安军士杨震仲不屈死之癸巳命两淮帅守监司招集流民甲午吴曦僭位于兴州甲辰池州都统陈孝庆夺三官罢二月戊申雪壬子以金人退师御殿复膳甲寅福建路总管兼延祥水军统制商荣削夺官爵栁州安置己未吴曦反书闻朝廷大震韩侂胄与曦书许以茅土之封书与御札同发罢西川宣抚司程松以成都府路安抚使杨辅为四川制置使㳂江制置使叶适兼江淮制置使庚申以不雨诏大理三衙临安府决系囚罢诸路添差冗贠癸亥皇子圻薨追封顺王谥曰冲怀甲子赈给旱伤州县贫民命诸路提刑司从宜㫁疑狱丁卯罢江浙京湖福建招军戊子皇子墌生庚午敌去襄阳乙亥安丙等诛吴曦先是正月辛丑李孝义与其徒谋举义二月壬戌杨巨源至兴州见安丙谋之丙喜明日始出视事辛未凤州进士杨君玉引杨巨源以见李孝义二十六日壬申巨源介孝义以谒安公议遂定君玉退与其乡人白子申共草密诏而安公润色之二十八日甲戌巨源书密诏以纳安公二十九日乙亥未明好义以所结官军杀曦于伪宫军士李贵斩曦首巨源寻以义士至君玉宣密诏安丙权宣抚使巨源为参赞军事三月丁丑诛徐景望以受伪命入利州逐总领官刘智夫也己卯利东帅刘师文帛书至行在复赐帛书令从长处置辛巳费士寅诛董镇于广都镇曦之客传伪命于成都者也时士寅新知潼川府未上镇至广都为所杀镇有遗曦书言杨侍郎未肯通情葢指杨辅云丙戌赐安丙帛书谕以能杀曦报国当不次推赏虽二府之崇亦所不吝于是曦已诛而朝廷未知也丁亥赵彦呐诛禄禧于䕫州禧曦之将也己丑泸帅李君亮遣间使至行在就赐费士寅帛书令叶心经理癸巳兴州中军统制李孝义复西和州丙申命吴猎兼总西事庚子诛吴曦露布至行在朝廷大喜安丙知兴州兼四川宣抚副使除端明殿学士杨辅宣抚制置使兼知成都府许奕四川宣谕使以起居舍人充窜程松落资政殿大学士夺六官筠州安置忠义统领张翼复凤州辛丑曲赦四川降杂犯死罪囚释杖以下诏吴曦妻子论死外男子年十五以下送二广州军编管吴璘子孙移徙出蜀吴玠子孙免连坐壬寅程松责授顺昌军节度副使澧州安置夏四月戊申湖北京西宣抚使吴猎兼西川宣谕使命四川宣抚司察守节官吏及从伪者具名以闻皇子墌薨追封申王谥曰冲懿癸丑降德音于两淮湖北京西被兵诸州降杂犯死罪囚释流以下湖北京西诸郡毋纳今年租税四川忠义人复大散闗己未奉使金国通谢国信所参议官方信儒发行在庚申兵部尚书宇文绍节权江陵府权湖北京西宣抚使壬戌诏四川宣谕使吴猎与宣抚司共议分兴州都统司军之半屯于利州丁卯召四川宣抚使杨辅赴行在以吴猎为四川制置使吴曦首函至行在戊辰献于庙社枭首三日资正殿学士钱象祖参知政事己巳改兴州为沔州诏存吴璘庙祀追夺曦父吴挺官爵庚午赠前通判兴元府事杨震仲官官其子一人癸酉金人复陷大散闗甲戌降德音于西和成凤州五月丁丑赏诛吴曦功戊寅用四川宣抚司奏受伪命人张伸之等贷命除名编配二广湖南诸州己丑以不雨祷于天地宗庙社稷赐沂王抦谥曰靖惠辛卯太皇太后有疾赦天下是日太皇太后崩四川宣抚使司参赞军事杨巨源与金人战于长桥为所败庚子复置沔州副都统制以李孝义为之分沔州都统司十军隶两都统节制辛丑李孝义袭秦州军败而还六月甲寅赏守襄阳功己未李孝义遇毒死癸亥大府寺丞林拱辰为金国通谢使右骁衞中郎将林仲虎副之中书门下省检正诸房公事富琯为告哀使左屯衞将军李谦副之枢密院编修官刘弥正为贺生辰使合门舍人陈良彪副之癸酉四川宣抚副使安丙杀其参议官杨巨源秋七月己卯不俦为嗣濮王乙酉诏曰朕德弗类致天之灾比者郡邑间被大水加以飞蝗为孽永惟咎证震悼于衷二三大臣其助朕思正厥事以迪百工俾内无诞慢私诐之风外无贪墨暴刻之政其有灾伤当行赈恤者具以状闻毋得蒙蔽矧今兵戍久劳疮痍未息一念及此痛如朕躬疆埸之吏尤当极力绥辑称朕闵卹元元之意焉八月壬戌刘师文为四川宣抚使以密札除之九月丁丑诏以和议未可就令诸大帅申儆边备己卯侂胄复有用兵意遂除辛弃疾枢密院都承㫖疾速赴行在奏事会弃疾病死乃已辛巳召督视江淮军马张岩赴行在壬午贬方信孺坐以私觌物擅作大臣馈遗虏将夺三官临江军居住甲申减极边官吏举生贠乙酉成肃皇后权于永阜陵丙戌诏金国通谢使还行在命措置雄淮军丁亥江淮制置使叶适罢辛卯鄂州都统赵淳为殿前副都指挥使兼江淮制置使乙未知枢密院事张岩罢辛丑遣差监闻鼓院王柟持书赴金国与副元帅府壬午祔成肃皇后神主于太庙冬十月乙巳降德音临安府绍兴府罪囚一等民缘攒宫役者蠲其赋丙午更置殿前司纯队法乙卯复珍州遵义军丙辰诏曰朕寅奉基图遹遵祖武忧勤弗怠敢忘继志之诚寡昧自量尤谨交邻之道属边臣之妄奏致兵隙之遂开重困生灵久勤征役省躬自咎揽涕何言第惟敌人阴诱曦贼计其纳叛之日乃在交锋之前是则造端岂专在我况先捐泗上已得之地亟谕诸将敛戍而还葢为修孝之阶所冀不逺之复适传来欵自我元戎庸告九庙之灵併严三使之选束装于境持报即行凡所要求率多听许弥缝既至悃幅备殚无非曲为于斯民讵意复乖于所约议称谓而不度彼已索壌地而拟越封陲规取货财数踰千万虽盟好之当续念膏血之难朘兹敷露于腹心用伸儆于中外深惟暴露重痛死伤疆埸耗于流离郡县烦于供亿致汝于此皆朕之愆当知今日之师诚非得已而应岂无忠义共振艰虞思祖宗三百年涵濡之恩极南北亿万衆创残之苦上下同力遐迩一心鉴往辙之莫追幸方来之有济呜唿事虽过举葢犹系于纲常理贵反求况已形于悔艾凡我和战眎彼去来各有衞上之忠茂建保邦之绩繄尔有衆体兹至怀甲子诏绍兴府均敷和买十一月甲戌诏太师韩侂胄轻启兵端可罢平章军国事与在外宫观陈自强阿附充位可罢右丞相日下出国门乙亥礼部侍郎史弥逺等以密㫖命权主管殿前司公事夏震诛韩侂胄于玉津园弥逺建去凶之策既得密㫖乃以告参正钱象祖李璧皇子荣王入奏遂有此㫖仍命殿前司中军统制权主管本司公事夏震选兵三百防护侂胄别选兵二百守其府门钱象祖欲奏审史弥逺夜往其府趣之李璧亦言恐事留或泄乃已次早侂胄入朝至太庙前震呵止之其从者皆散护圣步军淮北将夏挺以帐下亲随三十四人拥侂胄车以出中军正将郑发王斌引所部三百执弓鎗刀斧护送至玉津园侧殛杀之侂胄用事十四年威行宫省权震天下初以预闻内禅为己功窃取大权中则大行窜逐以张其势始则朝廷施设悉令禀命后则託以台谏大臣之荐尽取军国之权决之于已裒引姦邪分布要路陵悖圣传以正学为伪学横诬元老以大忠为大逆绍兴末年以来台谏每月必一请对察官每月必一言事从官两月必一求见否则谓之失职自侂胄扼塞言路从官既不言事台谏亦多牵掣凡所论列若位望稍髙之人葢皆有所受此外则每月将终必按小吏一二人谓之月课始者犹及釐务官与郡守之属已而浸及属官曹掾最后则簿尉监当皆在月课之列矣又有泛论君德时事之类皆取其陈熟缓懦絶无撄拂者言之以至百官转对监司帅守奏事亦然或问之则愧谢曰聊以借手台谏官则曰聊以塞责有监察御史当应谏乃言都城货塞栗者皆以黄纸包之非便乞禁止闻者哂之私意既行凶燄日炽交通赂遗奔走四方童奴滥授以节钺嬖倖踞肆于掖庭创凿亭园震惊太庙之山燕乐语笑彻闻神御之所穷奢极侈僭拟宫闱丁巳岁侂胄生辰宰执侍从至四方牧守皆上礼为寿直宝文阁四川茶马献红锦壁衣承尘地衣之属修广髙下皆与中堂等葢密量其度而预为之也吏部尚书献红牙果卓十位衆已骇之权工部尚书献真珠搭裆十副光耀夺目葢大长公主奁中故物司农卿兼知临安府最后至出小合曰寒书生无以为献有少果核姑侑一觞启之乃粟金蒲萄小架上有大北珠百枚衆皆惭沮丁卯岁侂胄生辰大臣以下皆排列所献于大庆观之庑下都人竞往观之其首列有红榜大书云门生特进右丞相兼枢密使秦国公陈自强恭遇恩主太师平章郡王降诞之辰仰祝钧算其侈靡有如此者凡除擢要臣选用兵帅皆取决于厮役苏师旦之口已所欲为不复奏禀径作御笔批出军事既兴又置机速房于私第应御前金字牌悉留其家凡所遣发未尝闗白方其出入禁庭了无顾忌虽孝宗皇帝畴昔燕坐思政之所亦偃然冒居老宫人见之为之感涕岁时钖燕内庭亲王戚里预焉可也师旦刑余贱吏乃邀至其间更相酬酢䙝渎名分一至于此势燄薫灼视公卿如奴仆宰相以下匍匐趍走一则恩主二则恩王甚者尊之以圣唿以我王除太师麻词有圣之清圣之和等语除平章麻词有超羣伦洞圣域等语髙文虎之子似孙为祕书郎因其诞日献诗九章每章用一钖字侂胄当之不辞辛弃疾因寿词赞其用兵则用司马昭假黄钺异姓真王故事由是人疑其有异图自知积失人心中外嗟怨乃为始祸之计蓄无君之心谋动干戈图危宗社㳂边赤子骨肉流离肝脑涂地死于非命不知其几千万人与逆曦结为死党假之节钺授以全蜀兵权曦之叛逆谁实使之方曦之叛蜀人盛传封侂胄为吴王又谓侂胄欲与曦分吴蜀之地而王之有司簿箓其家多有乘舆服御如居用木围寝用龙衾坐用升龙牙牀饰以真红绦结如此等类意欲何为察其用心稽其稔恶虽寸斩之亦不足以谢天下殛死之日京都士女歌舞于市方其盛时锄害善类不遗余力及其败也党锢诸贤无不录用褒赉九原衮荣千古虽暂为所抑要之以久公论未尝不伸也是日新除右谏议大夫林行可方请对自强至漏舍语同列曰大坡今日上殿俄而侂胄前驱至象祖彷徨不知所出寻报侂胄已押出权吏部尚书兼权给事中陆峻工部侍郎兼知临安府赵善坚闻之失色相与耳语同列叱之象祖探怀中堂帖授自强曰有㫖丞相罢政自强即上马顾曰望二参政保全象祖璧赴延和殿奏事丙子侂胄自强并罢为醴泉观使丁丑责侂胄为和州团练副使郴州安置自强追三官永州居住苏师旦特决嵴杖二十配吉阳军参知政事钱象祖兼知枢密院事李璧兼同知枢密院事诏曰朕德不明信任非人韩侂胄怀奸擅朝威福自己劫制上下首开兵端以致两国生灵肝脑涂地兴言及此痛切于衷矧复怙恶罔悛负固弥甚疎忌忠谠废公徇私气燄所加道路以目今边戍未解怨毒孔滋凡百缙绅洎于将士当念目前过举皆侂胄欺罔专恣非朕本心今既罢逐一正权纲各思勉旃为国宣力饬兵谨备以图休息称朕意焉丁丑夏震为福州观察使主管殿前司公事将士行赏有差戊寅诏韩侂胄改送英德府安置陈自强责授武泰军节度副使依旧永州居住是日又诏韩侂胄除名勒停送吉阳军籍没家财自强送韶州并安置有司簿录侂胄家得苏师旦所与书云步军司人少殿前司人多今欲殿前司人令与步军司相等却拨殿前司所多之人别立一军使信臣掌之信臣师旦自谓也己卯诏师旦处斩命广东宪臣涖其刑妻子编置周筠决嵴刺配岭外诏曰奸臣擅朝畏人议已专事壅蔽下情不通政理多阙今既窜殛当首开言路以来忠谠中外臣僚其各条具所见以闻辛巳邓友龙再夺五官南雄州安置乙酉置御前忠锐军丙戌御史中丞衞泾签书枢密院事兼参知政事邓友龙除名安置丁亥诏曰古先哲后豫建元良祖宗以来厥有彞典朕获承至尊休德十有四载而主鬯尚虚非所以重天器正大本也皇子曮天姿英粹学问日充望足系于人心言有裨于治道蔽自朕志处以储闱用衍万世无疆之绪立为皇太子改名戊子郭倬除名梅州安置郭僎除名连州安置仍籍其家参知政事李璧罢夺二官抚州居住己亥以立皇太子赦天下十二月癸卯江南东路安抚使丘崈为江淮制置大使罢山东京东招抚司起居郎许奕为金国通问使前知真州林伯成副之伯成不行以带御器械吴衡副之乙巳太白昼见丁未罢京西北路招抚使己酉罢叶适宝文阁待制庚戌皇甫斌再夺五官英德府安置癸丑金人复陷随州辛酉参知政事钱象祖为右丞相兼枢密使衞泾及给事中雷孝友并参知政事吏部尚书林大中签书枢密院事甲子杨次山开府仪同三司乙丑礼部尚书史弥逺同知枢密院事丙寅赠吕祖俭朝奉郎直祕阁官其子一人丁卯诏改明年元诏曰频年相继寰宇多虞边衅遽开顾生灵之何罪虫蝗为孽与旱潦之相仍皆权臣误国之致斯在菲质应天之敢后今则典刑以正纲纪益张乃因正月之和适际三阳之泰诞扬大号亶吿多方其以明年为嘉定元年是岁浙西旱蝗㳂江诸州水宋史全文卷二十九下宋史全文卷三十钦定四库全书宋史全文卷三十宋宁宗三戊辰嘉定元年春正月戊寅右谏议大夫叶时殿中侍御史黄畴若监察御史章燮余崇龟等上言侂胄专政无君僭上不道乞枭其首领置之淮甸积尸丛冢之间以谢天下不许辛巳章再上又不许诏曰朕以𦕈躬获遵洪业所期恭己治可致于无为乃昧知人失浸成于偏信自奸臣之怙势畏公议之靡容屏蔽聪明排斥忠直利害莫从而上达威福自得以下移逮兹更化之初亟出求言之令倐再踰于月律犹罕见于奏封岂习俗相仍激昂者寡抑精诚弗至顾忌者多厥今百度未釐二边未靖人才乏而未究捜罗之术民力困而未明惠养之方救此弊端宁无良䇿乃若箴规主失指摘奸邪人所难言朕皆乐听倘有裨于事实讵敢吝于褒章其或过差务从寛假凡我缙绅之彦暨于刍荛之微久郁之怀谅欣闻于申命竭诚以告庶共底于丕平壬午监登闻鼓院王柟自河南通书回持金人牒求韩侂胄函首诏侍从两省台谏集议丙戌右谏议大夫叶时等复请枭韩侂胄函首于两淮诏三省枢密院详议以闻壬辰同知枢密院事史弥逺知枢密院事起居郎许奕为金国通谢使合门舍人吴衡副之二月丁未陞天水县为军戊申追复故相赵汝愚观文殿大学士尽叙元官谥曰忠定诏史官应绍熙以来韩侂胄事迹及姦言诬史并行改正于是彭龟年孙逢吉吕祖俭以次赐谥录后党锢诸贤以次召用壬子诏临安府赈济流民甲寅雪戊午前四川宣抚使程松授果州团练副使賔州安置甲子罢前吏部尚书刘德秀遗表赠官是月郴州黑风峒寇罗世传为乱招降之三月癸酉以毛自知首论用兵夺进士第一大恩例戊子诏曰朕临御以来仰遵累朝恭俭之规菲食卑宫躬行以移风俗而志勤道逺观感未孚况姦倖弄权故相同恶上下交利贿赂公行监司郡守并相倣傚贪婪无厌狼借已甚朕方厉精更始申加训饬以儆有位继自今各务精白一心以承至意其有缘公济私尚为故态必罚无赦尚其戒哉复秦桧王爵赠谥己丑监登闻鼓院王柟自军前再还行在议以韩侂胄首枭于两淮壬辰以函首事降黄榜晓谕两淮荆襄四川乙未诏临安府遣东南第三副将尹明斵侂胄棺取其首送江淮制置大使司是春皇子珀生夏四月丙辰诏后省科别羣臣奏疏可行者以闻赠彭龟年宝谟阁直学士落李沐宝文阁学士戊午韶州安置陈自强再责授复州团练使雷州安置仍籍其家闰四月辛未置拘㩁安边钱物所壬申雨雹癸未皇子珀薨追封肃王谥曰冲靖诏大理三衙临安府及诸路阙雨州县决系囚释杖以下甲申诏曰朕更化厉精祇若古训为万世长策先图其大者皇太子温文粹美学问夙成欲使与闻国论通练事机以増茂储德二三大臣各兼师傅賔僚用申羽翼之助其相与协心辅导成朕爱子之义以绵我家无疆之庆是惟休哉自今再遇视事可令皇太子侍立宰执赴资善堂会议乙酉右丞相兼枢密使钱象祖兼太子少傅参知政事衞泾雷孝友签书枢密院事林大中并兼太子賔客辛卯以旱祷于天地宗庙社稷癸巳减常膳乙未蠲两浙阙雨州县贫民逋赋命大理三衙临安府两浙州县决系囚丙申幸太一宫明庆寺祷雨丁酉诏曰朕惟祖宗传序之重祇惧靡遑而去岁以来蝗蝻为灾冬既无雪春又不雨夏且半矣祈禬不应天灾流行固亦有之在于今兹闗系实重边鄙甫定流徙未复漕运不至籴价已増茍失岁事何以保邦传不云乎屋漏在上知之在下其播吿中外凡朕躬不逮朝政阙失田里愁叹军民疾苦尽言无隠朕将採而用之无小无大惟既乃心称朕意焉五月辛酉御集英殿赐礼部奏名进士郑自成等四百二十有六人及第出身甲子太白经天乙丑以飞蝗为灾减常膳丁卯诏侍从台谏条上阙政监司守令条上民间利害是月初光宗既祔庙当议配享而一朝三相中周必大留正皆尝以学党得罪故论者欲用葛邲及是党禁解必大之子新知筠州纶乞以其父配享庙庭诏两制礼官详议其后正之孙祕阁校理元刚复言其祖首侍崇陵讲读后在相位始终六年当以其祖配权礼部尚书章颕乃乞并用二公配享后亦不果行焉六月庚午金人归大散闗辛未归濠州又归隔芽闗乙亥衞泾罢甲申签书枢密院事林大中薨于位乙酉以蝗生祷于天地社稷丙戌诏侍从两省台谏举㳂边守臣辛卯史弥逺兼参知政事秋七月辛丑赐吕祖泰官先是祖泰以上书忤韩侂胄配钦州牢城至是改正过名特补上州文学寻改授迪功郎监潭州南岳庙癸丑丘崈同知枢密院事甲寅许奕归自北庭八月戊辰出丰储仓米赈贫民辛未丘崈薨于江隂之里第甲戌侍从台谏两省详议㑹子折阅利害辛巳娄机同知枢密院事楼钥签书枢密院事丙戌诏礼部侍郎许奕起居舍人曽从龙考订监司守令所条民间利害择可行者以闻其未条上者趣之甲午出米二十万石赈江淮流民九月己未先是金人遣谕成使完颜侃乔宇来辛丑入见至是以和议成谕天下乙丑大风雨降德音于㳂边诸州是秋背嵬军谋议以九月二十八日安资政生祠洛成之日举事已结连劒利诸军矣前一夕安公家人梦㕔事下有坐甲者数百是日安公心忽动俄有告变者捕为首八人诛之隆庆府后军统制官张林知其谋命宪臣宋正仲鞫实狱成当死诏以其有诛叛之功夺防御使除名岭南羁管云冬十月丙子钱象祖为左丞相史弥逺为右丞相雷孝友为枢密院事兼参知政事娄机参知政事楼钥同知枢密院事乙卯褒录庆元上书杨宏中徐范张衜各循一资周端朝林仲麟各免文解蒋传已亡诏以束帛赐其家庚辰伯祝为安定郡王癸未金主遣使来贺瑞庆节是月诏蔡连追毁出身文字除名勒停配贑州牢城诏赐朱熹谥依条与遗表恩泽太常博士章倈初议谥曰文忠考功郎官刘弥正覆谥议曰谥古也复谥非古也谥法曰谥生于行者也茍当于行一字足矣奚复哉其议畧曰六经圣人载道之文也孔氏没独子思孟轲氏述遗言以持世斯文以是未坠汉诸儒于经始采掇以资文墨涉隋唐间河汾讲学已不造圣贤阃域最后韩愈氏出或谓其文近道耳葢孔氏之道赖子思孟轲氏而明子思孟轲之死此道几熄及本朝而又明濓溪横渠二程子发其微程氏之徒阐其光至公而圣道粲然矣初太常议以文忠谥公按公在朝廷之日无几正主庇民之学欝而不施而着书立言之功大畅于后合文与忠谥公似是而非也有功于斯文简矣而实也本朝欧苏不得谥文而得之者乃杨大年王介甫介甫经学不得为醇其事业亦有可恨大年政复文士耳文乎文乎岂是之谓乎世评韩愈为文人非也原道曰轲之死不得其传斯言也程子取之公晩为韩文考异一书岂其心亦有合与请以韩子之谥谥公从之乃谥曰文丙辰金主璟卒无子金人立葛王襃之子允济十一月戊午右丞相史弥逺以母丧去位癸亥皇太子请赐史弥逺第于行在令就第持服许之庚午四川初行当五大钱十二月戊辰左丞相钱象祖罢陞嘉兴府为嘉兴军杖杀利州忠义人李大用初大用与其徒结集屯驻诸军欲以某日举事先纵火焚仓库然后杀总领转运及西统制据城为变部分已定其徒赵吉惧事不济遂诣总领所告变捕得大用即牧场杖死之其徒死者八人赏吉钱千缗送蓬州养老吉行至葭萌县大用之党追杀之裂其尸弃之于道取其钱而去李沐再夺三官信州居住戊寅改命曽从龙弔祭金国己卯黎州蛮蓄卜寇边破州之子寨先是蓄卜之弟闷巴至三冲为人所杀部将赵鼎总辖官魏大受惧生事胁害之土丁以骨价钱三千三百引偿之有白水村者青羌往来渡头也其民旧与青羌交通庆元初郡徙之安静寨青羌不以为便乞还之白水既而蓄卜又言大受尝以袍印许之而不获欲与青羌偕往卭部川假道女儿城以入宼于是寨言于州乞以财帛送都王母令假道知州杨伯昌从之至是秋蓄卜遂以兵至三村总辖官董忠显连吿急伯昌命严兵待之俄伯昌召去朝奉郎赵公㡯代为守闻羌人且至遣禁兵八十偕土丁往拒之兵至茆坪而蓄卜已渡河军丁迎敌不胜进攻茆坪寨官军射退之遂掠三松蚕沙横山三増白羊诸社又进据茹山而安静艮溪茆坪谷堆诸寨皆为所隔公㡯凾遣西兵正将党寿以所部七十人及土丁俱往策应寿轻敌径进战于茹山官军失利郡又调西兵禁兵之未发者命兴元府后军统制王光世将之以行羌人自茆坪寨下以皮船载生兵渡河寨官李茂引兵至河际射之一舟八人俱溺光世惮羌人势盛留屯三冲不敢进羌人焚掠既尽乃渡河南归光世乃伪走捷旗称㑹合兵丁赶逐羌贼道路已通时并河诸村生业无遗矣癸未前右丞相史弥逺辞赐第许之己丑太府卿宇文绍节为贺金国登位使合门舍人周登副之是月御笔赵汝愚特赠太师进封沂国公是岁江淮制置大使司汰部淮军归农淮东拣刺八千余人以补镇江大军及武锋军之阙淮西拣刺二万六千余人以为御前武定军己巳嘉定二年春正月庚子诏内外有司条陈节用之事辛丑金主遣裴满正孙椿来吿哀诏遵议军听珍州节制丁巳同知枢密院事楼钥参知政事御史中丞章良能同知枢密院事吏部尚书宇文绍节签书枢密院事庚申金主遣蒲察知刚刘仲渊来献遗留物诏侍从两省台谏各举监司郡守治行尤异者二三人癸亥赐故相赵雄谥曰文定二月己巳金主遣使来告即位庚午黎州蛮寇边犯艮溪寨官军与战败焉先一日军正程伯雄引兵至安静寨翊旦羌贼自圣婆城下引兵二千过河后军统领王光世自前寨遣兵援之衆寡不敌皆为羌兵掩杀壬申伯雄遣大兵千余人拒敌西义勇阵于山下禁军义勇次之土丁义勇阵于河濵布阵甫毕羌人已逼箭凿皆无所施贼先攻西义勇将官鞠忠引衆走阵遂乱禁军义勇悉为所围将官遭适战死贼乘势逐官军至寨下甲戌羌贼乃归制置司闻之复遣兴元府右军凖备将刘信将移屯兵三百往援合前后所遣义勇而兵凡九百命成都府总管冯兴统之而贼去逺矣壬午诏会子折阅日甚侍从两省以下各条上所见丁亥罢法科试经义六场旧法戊子大风壬辰遣内侍趣前右丞相史弥逺还行在赐第三月丙申雨雹辛丑罢诸军招军己酉诏民以减会子之直籍没家财者有司立还之戊午禁两淮官吏私买民田庚申命浙西及㳂江诸州给流民病者药辛酉罢漳泉福州兴化军废寺田壬戌出内库钱十万缗为行在贫民棺槥费夏四月乙丑诏诸路监司督州县捕蝗戊辰江淮制置司言敢放庐州忠义一万五百余人归农辛未诏有司条上明堂冗费甲申赐行在诸军死者棺钱戊子赐杨震仲谥曰节毅五月丙申史弥逺起复右丞相丁酉以旱诏诸路监司决系囚劾守令之贪残者借补训武郎罗日愿等谋为变日愿者江西人开禧之用兵也以策干韩侂胄得官充忠义军统制侂胄既诛其党闽人刘铎为浙西提刑司检法官坐口语送大理其词颇连日愿朝廷恐其枝蔓不复治第流铎于湖南日愿不自安且郁郁不得志密结恶少是岁春荧惑入太微垣犯左执法日愿谓主宫庭及大臣有咎遂与殿前司中军训练官杨明及其徒徐济赵珉等合谋以收黑风峒徭人为名聚衆为乱部分已定有守阙进勇副尉景德常在临安日愿令济珉邀德常共泛西湖至臙脂岭以所谋告之且许事成以为户部尚书兼知临安府德常乃投匦上变事下大理戊戌狱成日愿磔于市其徒十二人论死余悉黥隶广南及海外州庚子诏侍从两省台谏各举监司郡守有政绩才望者二人以补郎官之阙辛丑申命州县捕蝗癸丑诏两淮荆襄守令以户口多寡为殿最乙卯释大理三衙临安府两浙州县杖以下囚除茶盐赏钱己未以旱诏羣臣上封事庚申祷于天地宗庙社稷六月癸亥朔命浙西诸州谕民种麦豆毋督其租诏台省及诸路监司速决滞狱戊辰奉安成肃皇后神御于景灵宫乙酉复祷雨于天地宗庙社稷己丑命江西福建二广丰稔诸州籴运以给行在仍偿其费辛卯京湖制置司言放散诸州新军及忠义二万六千人余归农秋七月癸巳命有司举行寛䘏之政五条乙未诏凶荒州郡七岁以下男女听异姓收养着为令己亥蠲信阳荆门汉阳军民赋壬寅命两淮诸州民给诸州民麦种癸卯募民以赈饥免役甲子听两淮诸州民行铁钱于㳂江八州乙丑安丙为四川制置大使罢宣抚司甲戌御大庆殿册皇太子丁丑皇太子谒太庙戊寅诏皇太子改名询己卯黎州蛮复寇边丙戌出米十万石赈两淮饥民九月己亥朝献景灵宫庚子朝享太庙辛丑合祭天地于明堂赦天下丙午増太学内舍生十贠癸丑命吏部郎官刘爚等审定中外所陈㑹子利害上于朝己未遣大理卿费培贺金主正旦冬十月壬戌以徐邦宪兼知临安府时都城米价踊贵楮币不通乞丐之人有羣攫饼饵于传法寺前者御史台上章论守臣区处无策邦宪丐免章四上乃免兼知临安府丁卯命京湖制置司募逃卒及放散忠义以补厢禁军之阙丁丑金主遣使来贺瑞庆节己丑命两淮转运司给诸州民稲种减公私房廊白地钱什三如淳熙故事十一月辛卯朔沔州统制张林等谋作乱事发贷死除名广南羁管甲午诏浙西监司募饥民修水利乙未以岁饥罢雪宴是月郴州黑风峒寇李元砺为乱黑风洞屯在郴吉之间而地属郴之桂阳县初罗孟二者名世传峒之首酋也去年世传出掠省地已而受招诏补承节郎去年二月世传之犯省地也郴州举人李元砺尝助官军击贼元砺素以武㫁乡曲群盗皆畏之比世传受招谕功行赏而元砺不及遂去为盗盗推为帅时江湖方艰食饥民及汰兵多附之遂至数万至是连破吉郴诸县诏遣荆鄂江池大军讨之十二月壬戌赐李显忠谥曰忠襄甲子四川制置大使司调官军渡河与黎州蛮战官军大败乙亥诏诸州毋籴职田租是岁旱蝗杨楚衡郴吉州南安军盗起庚午嘉定三年春正月甲辰诏曰朕以眇躬君临方夏明有未烛德有未孚顷缘奸臣妄开边衅科役繁重人不聊生旱蝗频仍更不加䘏使吾赤子皆转徙以无依而彼奸民因诱引以为暴靖言致寇敢昧责躬近而淮楚两郡之间逺则江湖数邑之地生齿遭其蹂躏室庐致于毁焚惕若兴怀为之旰食今禁旅扬威而并进乡豪戮力以争先震疉无前荡平有日言念胁从之衆岂皆好乱之氓与其假息以偷生孰若转祸而为福今则宏开禁网诞布寛书推予不杀之仁畀尔更生之路倘复旧业即为良民尚惟郡县字人之官共宣朝廷惠下之泽亟苏民瘼庸副朕心其楚衡郴吉州南安等处盗贼惟捕渠魁外其余胁从并行原贷许以自新又诏曰岁比旱蝗民食不登捐瘠流亾良可哀痛朕蠲租发廪日夕惴惴惟恐赈䘏弗及亦兾在位有以分朕之忧而监司守令卤莽具文未副朕意其能按察而无拘挛欤抚字而无刻剥欤不然何吾民不安业而忍为寇盗之归也继自今以体国为心以举职为能旌褒选擢朕不汝靳其或缘奸作邪营私自丰使上德壅于下下怨丛于上厥有常宪斯言不偷毋忽丙午雨土癸丑雷二月辛酉黎州蛮复寇边官军失利先是飞虎军既败朝廷方议择黎州守臣会闻大使司已遣官节制乃亟命通判成都府何德彦知黎州节制军马用金字牌递行初安癸仲自旧寨归留统领官傅顺董炤军正程伯雄在后寨捍虏至是羌人自艮溪寨下用皮船渡河攻相岭寨炤引所部兵百余人寨后突出御之贼登堡子城炤又逐之贼自旦至晩不得食走之河岸衆已疲矣西汉地土丁知贼饥困欲驰下勦之炤恐分其功戒土丁毋得进会日暮炤移泊姜地寨夜羌人秉炬度船若将屯者而灭炬载兵以来诘朝再战贼兵数倍炤不能支乃拔兵而去丙寅新知黎州何德彦至州视事癸仲还眉州未几总管冯兴以制置大使司之命部西兵三百至州贼不复出丁卯前知崑山县徐挺之县丞范大雅犯赃刺面配英德府賔州仍籍其家庚午诏楚州武锋军岁给累重钱如大军例壬午以工部侍郎王居安知隆兴府督捕峒寇居安合之黄岩人进士髙第韩侂胄死之日自馆职擢为谏官俄以事改起居郎又坐他累夺一官罢去江淮盗起复官知太平州除直龙图阁两浙西路提㸃刑狱公事甚有风采乃召为工部侍郎使之平贼居安至江西贼方四出广南东路安抚使廖俣遏其入岭之路贼遂出没洪潭间顷之又移梅岭摧锋军击贼者殱焉三月丁亥蠲成都府荒歉诸州民间逋负己亥以湖南转运判官曹彦约知潭州督捕峒寇彦约南康军人知名士也开禧末除知澧州未上会敌入淮汉彦约摄守汉阳坚守不动用是迁两官提举荆湖北路常平公事又迁提㸃刑狱公事庚子赐彭龟年谥曰忠肃甲寅官军捕杀楚州贼首湖海乙卯罢福建江东路招军一年丙辰以久雨释两浙州县系囚夏四月癸亥李元砺犯南雄州游骑至韶州会江湖诸司言元砺请降独知隆兴府王居安有所未白乃少俟之既而居安言元砺降书侮慢有甘罚钱之语贼既不能入广复犯江西乙丑决行在系囚释杖以下丙寅诏泰吉州民经贼蹂践者监司守臣安集之戊辰出内库钱二十三万缗赐行在军民五月乙未淮贼悉平诏寛恤淮南残破州县辛丑废忠锐军甲辰诏去岁旱蝗百官应诏封事两省择可行者以闻乙巳命㳂海诸州督捕海寇戊申经理两淮民田庚戌以江陵忠勇军为御前忠勇军癸丑以久雨发丰储仓米赈贫民是月诏追赠朱熹中大夫宝谟阁直学士门人蔡元定亦特赠迪功郎元定制曰士之遇不遇天也其或摈斥于生前而获伸于死后天理昭昭未有久而不定者尔问学有源操修无玷杜门着书初无与于世者不幸见诬遭逺谪今是非已定尔则殂矣朕甚愍之其赠以官慰尔泉下死虽莫赎尚知享哉六月丁巳朔日有食之壬戌命有司举行寛䘏之政十有九条癸亥遣起居郎黄中贺金主生辰己卯杨次山为少保封永阳郡王诏三衙江上四川诸军主帅覈实军籍欺冒者以赃论是月池州副都统许俊江州都统刘元鼎与李元砺战于江西皆不利知潭州曹彦约亲与贼战亦为所败势愈炽秋七月辛卯申严围田増广之禁癸卯定南班为三十贠八月乙亥大风拔木是月临安府蝗九月丙戌朔诏三衙江上诸军陞差将校必以材艺年劳其徇私者台谏及制置总领覈之癸丑遣司农卿钱仲彪贺金主正旦冬十月丙辰朔福州观察使根为安德军承宣使乙丑诏四川总领所毋受宣制司节制壬申雷金主遣使来贺瑞庆节丁丑推南雄州战殁将士恩辛巳废鄂州都统司威胜军十一月癸巳赏楚州平贼功乙巳遣朝臣二人往两淮路与提举官议收浮盐李元砺迫贑州南安军诏以重赏募人擒捕之十二月丙辰诏江淮诸司严饬守令安集流民戊午参知政事娄几罢丙寅兵部尚书兼知临安府赵师免兼知临安府军器少监兼国子司业陈武免兼国子司业先是府民有因讼行赇者事连武学生柯子冲卢宣德理院案上当赎铜七斤师书判各决竹箄二十押出府城仍申国子监照会士论譁然诸生乃陈词于学官学官备申监监以申尚书省及御史台谏院右学之士亦诣都省投牒执政出语颇抑士士愈不平复羣禀司业及学官于是监学以状申都省未报武学生周源等遂空学赴监投牒缴纳绫纸不肯归斋其词大略以为赵帅而不经本监不申朝廷辄取天子之学生挞之公庭之下屏之国门之外蔑视学校不有君父况师本权臣之死党奴事苏周贿结贪相奸回驵驓暴虐贪残实小人之渠魁当时讥之者曰奸邪谁不附韩王师于中最不臧手拾骰钱䛕宠婢身当劝酒舞斋郎叩头雅拜尊师旦画膝为书荐自强更有一般人不齿也曽学犬吠山庄此皆小人之不屑为彼乃甘心为之更化之后党韩之人诛斥殆尽而斯人独漏网朝廷抆拭而用之者特以小人有材或能办事今既经年徒闻贪酷前此肆无忌惮特为天子结怨于民今两生之辱是为天子结怨于士诸生见几而作多已告假所存无几源等亦何面目复为天子学生所有勑给绫纸随状缴纳于是监学缴申台省且併乞罢黜太学之士亦诣监投牒其畧云往岁权臣得志之初始斥逐忤已者五六人然犹未敢加以鞭挞犹有待于画㫖也今师乃为权臣之所不为是可忍也孰不可忍也右学诸生已诉之台省且复相率而去矣窃谓文武虽分而道则同学校虽二而体则一伏乞备申朝廷敷奏施行无使异日天下诵之国史书之曰守臣挞逐天子学生自今日始陈武复为备申都省师乃上章待罪其自辨数甚悉而理终屈执政知士论不可遏乃画㫖府尹放罢诏狱官放罪推勘二吏㫁勒永不收叙尚书省札下令学官安职士人归学又札临安府今后两学士人或因公事合行追会先当申国子监候报乃施行而太学之士复诣检鼓院进状学官连衔再乞罢黜方有是命师既为诸生所攻明年竟以奉祠而去不复再入矣湖南贼罗世传缚李元砺以降峒寇悉平元砺欲图世传而先为世传所縳其徒就执者二十有八人于是江西湖南安抚司皆言大战于秋平野生擒元砺而湖南又言本司不敢争夺已解赴江西矣奏未至会镇江都统制毕再遇赴召朝论欲遣再遇讨之于是元砺已就擒而朝廷未知也辛巳金人遣使来贺明年正旦黎州蛮青羌曳失索请降是岁临安府绍兴府严衢州大水赈之仍蠲其赋着作佐郎仲贯府转对请追爵周敦颐程颢程颐张载列于从祀未克行辛未嘉定四年春正月己丑马湖夷都蛮攻嘉定府犍为县之利店寨陷之马湖蛮者西爨昆明之别种也其地在梁为南宁州承圣中刺史徐文盛召去有爨者遂据其地子孙相传其后分为东西焉西爨之酋姓董氏国初董春惜贡马诏书嘉纳之其后又以板来售蛮自载至叙州江口与人互市官司置场征之谓之抽收场马湖之地东南接石门西南接沙漠虚恨及黎雅诸蛮与吐蕃之境而北接叙州之商州寨宣化县西接嘉定之赖因沐川西北接叙州之宜賔初赖因寨本夷地治平间把截将王文揆始据险立寨侵耕夷人山垻名赖因庄夷人诉之事闻有㫖以其地归董蛮既而寨民私赂之以偿其侵地之税于是蛮人每岁至赖因谓之索税其后税颇増寨民亦厌苦之及是马湖蛮将入寇而夷都土蛮先以书抵利店寨将言之寨将以为蛮人要索之常不即省岁除之前夕寨民有失牛者夜出求之见火满四山始疑寇至乃以状白犍为县未达而蛮已大入或曰蛮始欲寇中镇寨中镇有备不可入闻利店稍富实而寨丁少乃攻之知寨段松悉寨丁七十余人迎敌或死或逃蛮遂围其寨寨地势低蛮人冯髙投木石以击之衆莫能拒又二日蛮人以云梯登城松力战十三合无与援者寨民惊溃自投山水而死亾者数百人松为蛮所执脔割而杀之掠其二子尽劫寨民之赀焚其居驱老弱妇女数百人而去甲辰以四川盐担钱对减激赏绢一年丙午诏湖南江西诸州经贼蹂践者监司守臣攷县令安集之实第其能否以闻是月江西西路安抚司捷报至乃命王居安同许俊召募土人识认李元砺正身讫照条尽法施行时居安已械送元砺赴都既被命二月乙卯遂就磔元砺于吉州壬戌俊复言罗世传生擒元砺已给元所降赏钱二万缗乞授之官诏授世传武翼郎合门只候丙子雪辛巳罢广西诸州牛税闰二月甲辰废淮西武定军丁未大风辛亥濠州推官郑宰钟离县尉王御犯赃除名刺面配真州诏诸路帅臣监司守令格宁朝廷赈恤之令及盗发不即捕者重罪之三月己未命临安府赈给病民赐棺钱丙子沔州将刘世雄等谋据仙人原为乱事觉伏诛辛巳马湖蛮又犯笼鸠堡本路安抚司调移屯西兵二百人戍犍为县夏四月甲申禁两浙福建州县科折盐酒己丑诏两淮守臣毋预除代以吴曦没官田租为闗外四州旱伤州县代输秋税诏内外诸军虚数冒请之人听自首违者重坐之丙午赐黒风峒名曰效忠钖以铜印罗世传乞补文资乃改授通直郎签书节度判官㕔公事命既下守臣王居安遣吏迓之世传疑不敢出戊申出内库钱瘗疫死者贫民是月四川制置大使司置安边司以经制蛮事命成都路提刑李潼川府安抚许奕共领之始议犹欲招安而蛮人玩狎终不肯出大使司议遣兵平之或谓旷日持久劳师费财不如招纳之利持论不同由是久不决初声言某日以兵出寨蛮颇惮之会东帅司揭榜叙州境上大畧言本司已与西路商量决无深入之理仰边民安集毋得惊扰蛮人见之知西路扬声绐已益无所惮云五月戊辰废巢县忠勇军乙亥御集英殿赐礼部奏名进士赵建大等四百六十有五人及第出身六月丁亥遣户部贠外郎余嵘贺金主生辰会金人为䝉古所攻道不通嵘不至而还降京畿囚罪一等释杖以下辛丑更定四川诸军军额癸卯废江西敢死军秋七月壬戌太白昼见丙寅诏四川官吏尝受伪命者自今毋得叙用丁丑诏军兴以来爵赏冒滥者听自陈除其罪八月壬辰申严太史局补试局生之制九月辛酉叙州蛮寇边官军严备以待之蛮乃去丁丑遣刑部贠外郎程卓和金主正旦诏附会开边得罪之人自今毋得叙用乙亥罗世传为其党胡有功所杀诏以世传初命授之李元砺为盗凡三年声摇吴蜀至是就擒人皆相庆焉冬十月己卯朔命有司更定玉牒凡例甲辰以䝉古攻扰金国命江淮京湖四川制置司谨备边十一月己酉朔日有食之癸丑赏平峒寇功甲戌申严诸军陞差之制十二月辛巳奉议郎张镃坐扇摇国本除名象州羁管癸未以会子折阅不行遣官体访江浙诸州乙巳金主遣使来贺明年正旦是岁金主为䝉古所攻贺生辰使不至金主璟之在位也允济被命往靖州受黑䝉古进奉见其王特穆津桀傲不逊恐为边患欲归白璟除之会璟卒不果是岁䝉古入贡允济遣重兵分屯山后欲就进场袭杀之然后引兵深入会金之糺军有诣䝉古告其事者䝉古疑不信言者再至䝉古遣人伺之得其实遂迁延不进是秋䝉古兵猝至与金人战于灰河凡三日胜负未分特穆津选精骑三千驰突金军金军乱赫舍哩自以大军乘之允济急命西京留守赫舍哩执中领大兵迎敌于大胜甸执中者老将也知兵善战自允济之立心常不服至是不肯力战其下观望遂大败执中以百骑奔还允济怒罢之䝉古兵至翠屏口金又大败乘败攻奉圣州破之进军野孤岭允济再遣兵迎敌以车为阵又大败是冬䝉古兵至晋山县距燕京百八十里壬申嘉定五年春正月己巳诏诸路通行两浙倍役法着为令壬申赐李孝义谥曰忠壮是月䝉古兵至居庸闗金左将军完颜福海弃闗遁金主允济素鄙吝士不用命允济议以细军五千自衞奔南京会细军五百人自相激厉誓死迎敌杀䝉古兵数百䝉古兵惧不敢进问所俘乡民此军有几何乡民绐曰三十万䝉古惧遂敛兵而退二月壬午罢两淮军兴以来借补官诏成都府路帅臣兼领叙州兵甲事三月庚戌四川制置大使司遣兵分道讨叙州蛮其酋米在请降初大使司知蛮不可致遣兴元后军统制刘雄等二人将西兵千人自嘉叙二州并进又遣本路提刑司检法官安伯恕往叙州节制之官军入蛮境方接战有土丁㫁小酋之首蛮人惊溃官军小捷其酋米在据羊山江之水囤坚不肯降囤在峻滩之中水浅舟不可行涛深人不可涉大使安丙闻之移书李戛曰但声言伐木造大舟攻其水囤则米在自降矣戛从之米在果请降然不肯受盟边吏遣土丁十余人入蛮为质米在乃令其徒数十诣寨纳降安边司尽以十二年税犒与之米在以堕马为辞终不出是役也所掠边民数百人得还者十三人而已戊辰以久雨诏大理三衙临安府两浙州县决系囚甲戌以广东湖南京西盗平监司帅臣进职有差丙子申严选人捕盗改官法夏四月壬寅诏自今告人从伪者必指事实诬告者坐之五月庚午诏诸路州县坑治以通判令丞主之癸酉安南国王李龙卒以其子昊岊为安南国王诏州县见役人毋纳免役钱役满后输六月癸未遣吏部郎中傅諴贺金主生辰乙酉禁江北诸州民行铜钱秋七月庚申赏降叙州蛮功戊辰以雷雨毁太庙屋避殿减膳八月甲戌朔御后殿复膳命左右司置进状籍察前㫁之寃抑者罪之九月丙午太白昼见己酉有司上续编中兴礼书庚戌遵义寨夷杨焕来献马辛未罢㳂海诸州海船钱遣刑部郎官应武贺金主正旦冬十月辛巳诏诸路总领官岁举可为将帅者二三人安抚提刑举可备将材者各二人戊子金主遣使来贺瑞庆节癸巳诏侍从台谏两省官集议釐正光宗配飨功臣戊戌雷遣使弔祭安南十一月庚申朝献景灵宫辛酉朝飨太庙壬戌祀天地于圜丘赦天下十二月丁丑再蠲濠州租税一年壬午诏诸路转运司参攷州县新旧税籍蠲其横増之数己亥金主遣使来贺明年正旦癸酉嘉定六年春正月庚申签书枢密院事宇文绍节薨诏侍从台谏两省官帅守监司各举实才二三人二月丁丑太白昼见丙戌有司上嘉定编修吏部条法总类丁亥雪乙未诏宗室毋与胥吏通姻着为令三月癸亥参知政事楼钥罢夏四月丙子同知枢密院事章良能参知政事甲午复法科试经义法仍命杂流进纳人毋得试五月丁卯以不雨命大理三衙临安府决系囚命四川诸司措置州县支移钱物上于尚书省戊辰修庆元六年以来寛恤诏令六月乙亥诏刑部岁终上诸州未决之讼于尚书省择其最久者罪之丁丑遣起居郎黄居谊贺金主生辰金国乱居谊不至而还丁亥复监司臧否守令及监司郡守举亷吏所知丙辰诏三衙江上诸军主帅各举堪为将帅者二三人八月己巳朔诏诸路监司帅臣举所部官吏之才行卓絶绩用彰着者庚午知思州田宗范谋作乱䕫州路安抚使遣兵讨平之是月金国弑其主允济是秋䝉古兵复至山后都元帅完颜福兴迎敌而败允济黜之复起赫舍哩执中为右副元帅将武艺军三千往迎敌先是左副元帅南平者迎合允济之意沮格军赏衆共怨之执中因人心之愤欲废允济以诛南平为名军至东华门外召南平计事手刃杀之宫中闻变门皆不开执中召细军大将金焘语之曰吾此来特诛乱臣耳非有叛意也俄而细军俱来救驾焘谕止之衆惮执中威名无敢动者独闗西大将军都统完颜善羊引所部五百人至皆为武艺军所杀执中以善羊骁勇召其父福海令招之善羊大唿告其父曰老贼欲反朝廷何为降之复力战至午手杀数十人身中数矢而死执中遂进入东华门允济遣其子蒋王持诏出投于门下募能杀执中者白身除大兴尹世袭千户军民皆无应者执中欲纵火焚门守门将军合住启之执中引兵入宫侍衞皆散走进至大安殿允济望见之遥唿曰圣主令臣何往曰归旧府耳允济入后宫邀其后俱出后曰出则被杀矣执中见其久不出遣兵就执之併其妻子囚于旧府遂召丰王珣之长子谭哲马以御宝付之执中寻遣内侍李监丞弑允济于其府丰王至燕京执中率百官迎于道遂立为帝降允济为东海侯拜执中太师都元帅领省事封泽王九月甲辰蠲荆湖诸州逋负二十八万缗有奇闰九月戊辰朔诏御史台置考课监司簿丙戌以金主新立命四川谨边备己丑诏湖北监司守令赈恤旱伤癸巳雷甲午右丞相史弥逺等上三祖下七世仙源类谱髙宗皇帝宝训皇帝玉牒㑹要乙未大雷丙申诏曰朕钦若天命矜爱元元夙夜靡宁惟恐有阙乃后九月气已属冬雷未收声将以警朕惕若只惧只省厥愆二三大臣其悉心叶力交修不逮庸副朕躬仰承天戒焉史弥逺请罢政不许冬十月丁酉朔申严互送禁戊申起居舍人真德秀为贺金主登位使合门舍人周师锐副之金国乱德秀遂不至而还庚戌遣起居郎李戛贺金主正旦戛亦不至而还辛亥金左监军髙乞杀其都元帅赫舍哩执中初䝉古兵至紫荆关距燕京一百里执中欲诱其兵南至涿易乃聚兵击之䝉古破涿易至早河之西欲渡桥执中方病足乘车督战䝉古兵大败翊日再战执中疾甚不能出遣髙乞以糺兵五千拒之失利不至执中欲斩之金主珣以其有功谕令免死执中益其兵令出曰胜则赎罪败则诛无赦髙乞出战自夕至晓忽北风大作吹石扬砂不能举目敌人乘风纵火驰击之髙乞军大溃自度必为执中所杀遂引糺军围执中之府突入其卧内杀之退诣应天门待罪珣以髙乞掌兵权不敢加罪尽取从执中弑逆之人杀之于是䝉古主特穆津留其大将萨木哈围燕京及引兵攻取河东北山东诸州甲子金主遣使来吿即位十一月癸未虚恨蛮寇嘉定府峨眉县中镇寨先是蛮人数为边害乍叛乍服嘉泰间其都王崖烈始欵中镇请五年犒物刻石作誓而归提刑司但以四年犒物予之蛮人数来欲得本年犒物官执例不予蛮人怒掠边民十四人而去土丁追之枭其七级制置司闻之乃于羊山江南筑师院平等三硬寨以防其冲突蛮径犯师院平又犯笼篷堡寨将马槱知不可遏乃遣人与之打话陈谦提㸃本路刑狱亦欲招安之蛮人听许乃遣峨眉令杨鸿往中镇受其降蛮至寨未给犒间槱以其屡抄掠也恨之多所要索蛮怒而去槱伺其出寨俾土丁邀之于道杀蛮人北二等三十二人蛮人怨怒自是不出者十余年去年提㸃刑狱公事李戛屡招来之不至至是提㸃刑狱公事杨伯昌知嘉定府事任处厚方会饮坐中有土丁二人驰报蛮人六七欵寨愿受犒且纳蛮刀为信寨已给降旗矣翼日再得报蛮近寨者已六十余人午后又报有二百余人夜扣硬寨门求战已出土丁二千渡江御之矣槱又言寨有土丁及家人凡五千皆骁勇可用不必济师时知县事宋大椿及尉皆㳂檄以出在邑惟主簿一人于是蛮人近塞六七百人犯硬寨杀土丁一人掠土丁近二百人复归巢穴提刑司不欲生事乃遣人就卭部州招安之十二月壬寅蠲琼州盐钱癸亥金主遣使来贺明年正旦是岁两浙诸州大水赈之上取孝宗敬天两图寘诸左右常用省览甲戌嘉定七年春正月丁卯朔四川制置大使司遣提举皂郊傅马务何九龄等率诸将及金人战于秦州城下败还甲戌䝉古遣三骑叩濠州塞求纳地请兵守臣应纯之谕遣之二月丁未青羌卜笼十二骨来降卜笼者青羌部候也性残忍多器械专仰卤掠为生十二骨者乃十二种也丁丑雷参知政事章良能薨壬子知沔州都统王大才斩何九龄及诸将等七人枭首境上以其事闻于朝且檄报凤翔都统使仍闗牒川陜四路监帅司又遣人往广安捕九龄之子世昌亦斩之初谍者言金有内难议论纷然朝廷闻之以御札赐大使司及大才令益谨守备毋启边衅九龄本广安粥爵人遽结忠义人谋取秦州金先知之故败会大使安丙奏大才图为宣抚使设意倾陷令边报不一或有缓急必致误事诏大才特降一官大使司于是结局云三月四川制置大使安丙同知枢密院事成都府路安抚使董居证为四川制置使庚辰金国来督二年岁币戊子金国来止贺正旦使壬辰诏利州路安抚节制本路军马如两淮安抚之制夏四月癸卯蠲福建㳂海诸州贫民纳盐辛酉诏三衙江上四川诸军具士马实数以闻五月丁丑太白经天庚辰诏修玉牒官二年一具草以进乙酉御集英殿赐礼部奏名进士袁甫等五百四人及第出身壬辰命有司考赋禄之制裒类成书以为法式六月辛丑以旱命诸路州军祷雨甲辰诏诸路监司守臣速决滞狱壬子释大理三衙及两浙路杖以下囚丁巳置嘉定府边丁二千人以备蛮命制置安抚诸司给其费秋七月甲子朔左谏议大夫郑昭先签书枢密院事兼权参知政事戊辰诏省吏毋授参议官乙亥金主来告迁于南京金人自为䝉古所攻中原诸路之兵皆佥往山后一带防遏无兵可守悉佥乡民为兵上城守御鞑人尽驱其家属来攻父子兄弟往往遥相唿认由是人无固志所至郡邑皆一鼓而下自冬徂春凡破九十余郡所过无不残灭两河山东数千里之地城郭尽为丘墟惟大名真定青郓邳海沃顺通州有兵坚守未能破蒙古复还燕京燕京粮乏军民饿死者十四五金主珣遣人议和特穆津欲得其公主所需甚衆又请左丞相完颜福兴为质珣皆从之䝉古来选女时公主见在者七人惟允济少女小姐姐甚秀慧遂以予之又令珣乡其国遥拜珣不敢拒又以萨木哈围燕之久未尝卤掠欲得犒军金帛珣亦从之䝉古遂归居庸闗在燕京之北百一十里路隘险守兵数万欲候䝉古兵归而击之而完颜福兴在军中传金主命已与䝉古议和不许擅出兵䝉古过闗取所获山东两河少壮男女数十万皆杀之遂引归于是河南路统军蒲撒七斤奏乞徙都开封府珣从之其姪霍王从彞谏曰祖宗山陵宗庙社稷百司庶府皆在燕京岂宜弃之而去珣曰燕京乏粮不能应办朝廷百官诸军今暂往南京候一二年间粮储丰足复归未晚也从彞乞自督运珣不从从彞忧愤成疾而死珣自涿保州中山府而南至真定留几月复自大名路由新衞州渡河以至开封肆赦境内庚寅起居舍人真德秀上疏请毋予金国岁币从之是月夏国以书来四川议夹攻金人不报初金人既併辽地干顺事之甚谨金人踵辽人故事册为夏国王岁时入贡逮今百年嘉定初夏人始为䝉古所攻遣使求援金主允济新立不能救䝉古人至兴灵而返夏人恨之金人亦为鞑所扰势益衰夏国遂叛其左枢密使吐蕃路都招讨使万庆义勇令蕃僧减波把波赍蜡书二丸至西和州之宕昌寨欲与本朝合从犄角恢复故疆藩兵总管傅翊得而上之制置使董居谊初入蜀不之报由是议中絶八月乙未罢四川宣制司所补官癸卯复建宗学置博士谕各一人弟子贠百人金国复来督岁币乙巳太白经天禁州县沮坏义役戊申同知枢密院事安丙至近畿诏以为观文殿学士知潭州是月鞑人复攻中原金主珣既迁都汴京鞑人闻之怒曰既和而迁是有疑心而不释憾特以讲和为欵我之计耳乃分兵下中原州郡又遣使至开封索犒军金银等珣皆予之九月壬戌朔日有食之太白昼见癸卯雷乙亥右丞相史弥逺等上髙宗皇帝中兴经武要畧戊寅调殿前司兵増戌天长县丙戌以久雨释大理三衙临安府杖以下囚庚寅释两浙路杖以下囚除茶盐赏钱冬十月壬辰朔出内帑钱赈临安府贫戊戌废卭州嘉定监丁巳命四川监司及大郡知州辞见如旧制是月嘉定府峨眉县寨将马槱羁管大宁监坐私用边租激虚恨蛮人之变也先是卭部川蛮人速臼至罗忽寨言虚恨蛮人有归顺意提刑司遣官往中镇寨随宜应接于是虚恨都王遣其徒库崖来议库崖以马槱尝杀北二也疑之欲得其子弟为质槱难之已而沈黎大度河监渡官刘如真遣其子与亲属凡三人入蛮为质库崖乃肯来既渡河抵北岸欲索十二年岁犒凡为绢二千四百匹盐茶四千七百斤银百两黄金二百牲酒之属不与焉又欲得都王每三年转官告命金带紫袍铜印之属及北二等三十二人骨价初槱之上世有田在寨之南北岸岁收租四千余石后有㫖以其田赡兵世选马氏一人为寨将佃户为土丁防守边面所谓岁犒者例以边租七百石市之自北二死蛮人不出租税悉为槱所私至是度无以偿乃好词绐蛮人归谕都王因其出塞遣土丁二百袭之至牛渡遇诸蛮即纵兵掩杀库崖与其徒三十六人皆死蛮人大怒取质子三人刳裂之议者因欲以杀蛮为功提㸃刑狱公事杨伯昌不可乃以槱属吏槱令其家丁百数诣提刑司讼寃僚吏多请释之伯昌不从卒正其罪狱竟计赃当死上于朝有㫖制置司酌情行遣寻奏夺槱官羁管于是籍土丁之壮健者二千人月廪之俾守诸寨蛮人闻槱以罪去怨怒稍解既又知边头有备惮之自是不复轻出抄掠矣十一月辛酉朔遣着作郎聂子述贺金主正旦刑部侍郎刘钥等及太学诸生上章言其不可不报丙戌命浙东监司覆灾伤州县蠲放之数发常平米赈之罢四川制置大使司所开盐井十二月甲午复罢同安监铸钱丁巳金主遣使来贺明年正旦是冬燕京之糺军叛与䝉古共围燕京是岁黎州蛮蓄卜始降先是青羌卜笼既降知军州事袁柟知蓄卜势孤乃令安静寨总辖杜轸谕之出汉蓄卜疑汉人杀之有卭部川都王之弟部勒者与轸谋遣汉人入蕃为质蓄卜乃来从者凡三百余人柟与通判州事周壎聚㕔受其降蓄卜膝行而前抱柟之足柟以钱帛厚犒之蓄卜留州城十日将渡河乃送还汉人十一而去柟言于朝得报下四川制置司利州东路安抚司各常切措置镇抚务令边界安静毋或引惹生事自蓄卜犯边至此更七年而后定云乙亥嘉定八年春正月辛未师禹开府仪同三司嗣秀王故淮南转运判官施宿犯赃追夺官爵仍籍其家诏侍从两省台谏各举将材三人戊子申严销金铺翠之禁二月丙午知枢密院事审孝友罢壬子蠲平江府五郡逋负米万三千石有奇释其囚系乙未雨土三月辛酉诏大郡岁举亷吏二人小郡一人己亥以旱命诸州县祷雨丙子蠲临安府茶盐赏钱释两浙诸州罪囚辛巳应贤良方正能直言极谏科何致坐妄造事端荧惑衆听配广州牢城癸未安定郡王伯祝薨丙戌释江淮阙雨州县杖以下囚夏四月乙未幸太乙宫明庆寺祷雨辛丑避殿减膳壬寅祷雨于天地宗庙社稷癸卯诏中外臣民直言时政得失甲辰右丞相史弥逺等请罢政不许乙巳德音降行在及诸路杂犯死罪以下囚释杖以下五月辛酉雨䝉古破燕京先是东平之援兵五万至安次遇䝉古不战而溃大名之兵八万至固安亦溃惟真定之兵四万合保涿援兵一万至旋风寨与䝉古战凡二日粮絶而败自是内外不通至是燕京破都元帅完颜福兴自刭死山东羣盗大起燕京宫室雄丽为古今之冠䝉古见之惊畏不敢仰视既而为乱兵所焚火月余不灭其所积货财初无所用至以银为马槽金为酒瓮萨木哈所居至用金饰龙牀足踏金杌子僭奢如此而征督不已燕人患之辛酉御殿复膳己卯命利州路安抚司招刺忠义人癸未复命有司祷雨甲申诏赃吏毋得减年参选着为令乙酉出米六万石赈粜临安府贫民六月丙辰诏两浙江淮路谕民杂种粟麦麻豆有司毋收其赋田主母责其租秋七月庚申置三省枢密院主管罙阁文字辛酉签书枢密院事郑昭先参知政事礼部尚书曽从龙签书枢密院事壬戌诏四川立杨巨源庙名曰褒忠戊辰命两淮诸州毋纳今年秋税其极边五州併明年夏税悉蠲之癸酉蠲临安绍兴府贫民夏税丙子出米三十万石赈粜江东饥民庚辰诏皇弟搢更名思正皇姪均更名贵和甲申诏职田蠲放如民田违者坐之八月己丑赐张栻谥曰宣庚子申严宗子训名法丁未权罢旱伤州县比较赏罚己酉禁州县遏籴是月兰州盗程彦晖求内附四川制置使董居谊却之九月丙寅雷己巳朝献景灵宫庚午朝飨太庙辛未合祭天地于明堂赦天下乙未命六部各类赦书寛恤事下诸路监司推行冬十月壬寅金主遣使来贺瑞庆节是冬金人花帽军击䝉古于杏花营败之花帽军者本户部令史郭忠率山后军民以击逐䝉古金人后名其军为花帽军云初蒙古既破燕京自河东渡河攻潼闗不能下乃由嵩山小路趍汝州遇山涧辄以铁相相锁连接为桥以渡于是潼闗失守金主急召花帽军于山东至是䝉古至杏花营距汴京才二十里花帽军击败之䝉古复取潼闗自三门析津乘河氷合布灰引兵而渡自是不复出金主乃命平章事胥鼎为大帅专守闗辅然陜西诸州间亦有为所破者惟燕南雄霸数州乃三闗旧地塘泺深阻䝉古不能入金将张甫张进二人据信安军以守之又有辽东宣抚使萧万奴者木辽人乘女真之乱自立为帝据辽东七路欲併燕代魏晋而有之䝉古不能破也金人自阿固逹称帝至是九十有八年而失国两河既为䝉古所扰山东叛之自南迁后累遣使诣䝉古求和虽未听从而赂遗不辍特穆津怜其意欲许之而萨木哈耻于无功坚持不可特穆津谓曰譬如围场中獐鹿吾已取之矣独余一兔汝累年不能收盍遂舍之萨木哈不从遣人谕金主曰汝欲议和可去帝号称臣当封汝为王而金国之羣臣亦不从有言于珣愿以死雪国耻者珣亦为之感愤云十一月丙辰朔伯泽为安定郡王癸亥太府寺丞施累为贺金主正旦使合门舍人陈万春副之十二月己丑诏杨巨源李孝义子孙各进一官辛未金主遣使来贺明年正旦是岁两浙江东西路旱蝗丙子嘉定九年春正月乙丑赐吕祖谦谥曰成置马军司水军乙亥遣司农寺丞留筠贺金主生辰丙子命诸州招填军籍辛巳罢诸路旱蝗州县和籴及四川闗外科籴二月甲申朔日有食之丙申雪辛亥东西两川地大震三月乙卯又震甲子又震马湖夷界山崩八十里江水不通丁卯又震壬申又震丁丑诏侍从台谏两省举可为监司者各二人夏四月戊戌秦州人唐进与其徒何进等引衆十万来归四川制置使董居谊拒却之五月癸丑朔太白昼见六月辛卯西川地震壬辰又震乙未又震黎州山崩戊申赈恤浙西被水州县寛其租税秋七月戊辰诏边县择才不拘常法其余并遵三年之制九月甲申诏江东监司覈州县被水最甚者蠲其租冬十月癸亥西川地震甲子又震丙寅金主遣使来贺瑞庆节十一月庚寅遣军器监丞陈伯震贺金主生旦癸卯以程彦晖攻围巩州迫近川界命利州副都统刘昌祖移驻西和州以备之十二月癸丑以宗学隶宗正寺丁巳再给诸军雪寒钱乙丑迁天水军于旧县置知军以下官乙亥金主遣使来贺明年正旦丁丑嘉定十年春正月辛巳雷癸巳雨土乙未大风庚子宗正寺主簿钱抚为贺金主生辰使水军统制冯柄副之甲辰以旴𣅿淮安军天长县戍兵隶殿前司二月庚申地震壬戌雪夏四月丁未朔金人引兵入寇犯光州中渡镇执㩁场官盛允升杀之分兵犯樊城戊申鄂州江陵府副都统王守中引兵拒之金人遂分兵围枣阳光化军丙辰诏江淮制置使李珏京湖制置使赵方措置调遣仍听便宜行事辛酉庐州钤辖王辛败金人于光山县之安昌寨杀其统军元颜掩壬戌金人遁去随州光化军皆以捷闻时金人既为䝉古所扰山东畔之惟东阻河西阻潼闗地势益蹙遂有南窥淮汉之谋兵端复启矣丁卯诏出戍官兵毋分口劵全给其家辛巳以久雨释大理三衙临安府杖以下囚蠲茶盐赏钱五月甲申御集英殿赐礼部奏名进士吴潜等五百二十有三人及第出身癸卯赵方上疏请下诏北伐遂传檄招谕中原官吏军民六月庚戌太白昼见戊午诏曰朕厉精更化一意息民兵戈侵我疆场天厌久矣狐兔失其故穴人竞逐之岂不知机会可乘雠耻未复念甫申于信誓实重启于兵端故宁弗廷伸进取之谋不忍絶使传往来之好每示固存之义初无幸衅之心岂谓金人遽忘大德皇华之斾朝返赤白之囊夕闻叛卒鸱张率作如林之旅饥甿乌合驱为取麦之师贪婪无厌侥倖尝试宜人神之共愤亦覆载所不容守将效忠开门而决战兵民贾勇陷阵以争先金衆既殱残党自靖允赖荡攘之力迄成绥静之功然除戎当戒于不虞纵敌必贻于后患咨尔有衆永肩厥心毋忽其既退而懐茍安毋狃于屡胜而忘逺畧属炎蒸之在候念戍役之方劳虽摧枯拉朽之非难而执锐披坚之不易视其暴露如已焚燬一朝背好谁实为之六月饬戎予非得已谅深明逆顺曲直之理其孰无激昂奋发之思师出无名彼既自贻于颠沛兵应者胜尔宜共赴于事功若能立非常之勲则尔有不次之赏尚其听命朕不食言以黄榜募京西忠义人进讨辛未东川大水癸酉太白经天秋七月丙申朔日有食之戊寅以不雨释诸路杖以下囚甲申雅州蛮寇边焚碉门寨遣官军讨之丁亥嗣濮王不俦薨庚子诏诸军将佐有罪送屯驻州鞫之罢军士滛刑八月乙丑诏监司郡守各举威勇才畧可任将帅者二人冬十月乙巳朔以久雨释大理三衙临安府及两浙诸州杖以下囚癸酉蠲三衙江上诸军公私逋负钱十一月丁丑大风庚辰太白昼见壬午废遵义军甲申诏浙东提举司出米十万石赈给贫民戊戌太白经天十二月戊申以军兴募民纳粟补官乙卯诏由武举进者毋复应文举癸亥金凤翔副统军完颜赟以步骑万人冦四川戊辰迫湫池堡己巳陷天水军守臣黄炎孙遁去金人攻白环堡破之庚午迫黄牛堡统制刘雄弃大散闗遁金人掳之戊寅嘉定十一年春正月壬午京东路忠义李全率衆来归诏以全为京东路总管戊子金人围皂郊堡壬辰利州路麻仲率忠义人焚秦州永宁寨乙未以度僧牒千给四川军费丁酉诏四川忠义人立功其赏视官军金人犯隔芽闗兴元都统李贵遁去官军大溃三月甲辰金人焚大散闗而去乙巳沔州都统王大才马蹶死于河池丙午皂郊陷死者五万人丁未金人陷湫池堡戊申金人围随州枣阳军游骑至汉上均州守臣应谦之弃城走辛亥四川制置司招忠义人复皂郊丙辰白虹贯日楚州钤辖梁昭祖焚金人粮舟于大清河京东忠义副都统沈释遣兵助之三月丁丑金人焚湫池堡而去戊子利州统制王逸等率官军忠义复皂郊金副统军完颜赟包长寿遁去沔州军士郭雄追斩赟首而还长寿仅以自免己丑沔州都统刘昌祖至皂郊辛卯忠义人十余万出秦州官军继进至赤谷口王逸传昌祖之命退师且放散忠义人军大溃癸巳包长寿合长安凤翔之衆复攻皂郊遂移西和州是日镇江忠义统制彭惟诚等败于泗州丙申刘昌祖焚西和州而遁守臣杨克家弃城去戊戌金人陷西和州夏四月甲辰刘昌祖焚成州而遁守臣罗仲甲弃城去是日金人去西和州戊申命四川増印钱引五百万以给军费阶州守臣侯颐弃城去是日金人去成州戊午金人复犯大散闗守将王立遁去己未金人犯黄牛堡兴元都统吴政拒退之癸亥政至大散闗执王立斩之军声大振五月乙亥命四川制置司招集忠义人癸亥蚩尤旗见其长竟天丁亥诏侍从台谏两省官集议平戎御戎和戎三策壬辰严试法官七等之制六月辛酉诏湖州赈卹被水贫民秋七月癸酉知天水军黄炎孙追三官辰州居住乙酉修孝宗皇帝宝训辛卯蠲四川闗外诸州税役甲午蠲光州民兵战死之家税役九月己卯朝献景灵宫庚辰朝飨太庙辛巳合祭天地于明堂赦天下辛卯安定郡王伯泽薨冬十月戊申兴元都统吴政利州都统张威各进三官刘昌祖夺五官韶州安置丙午罗仲甲夺三官常德府居住杨克家夺三官道州居住侯颙夺三官抚州居住戊午大风壬戌修盱眙军城壬申金人寇安丰军之黄口滩是月陜西人张羽来归十二月己亥朔新知扬州应纯之罢是岁诸路户一千二百六十六万九千六百八十四口二千八百三十七万七千四百四十一己卯嘉定十二年春正月戊寅朔召四川制置使董居谊赴行在新利州路安抚使聂子述为四川制置使庚辰金人犯湫池堡守将石宣拒退之甲申金人攻白环堡守将董炤拒退之戊子金人犯成州沔州都统张威自西和州退守仙人原庚寅金人犯随州枣阳军又破信阳军之二寨京西诸将引兵拒之辛卯金人犯西和州守臣赵彦呐设伏以待之金人殱而还金人犯安丰军建康都统许俊遣将拒之金人焚成州犯河池守将张斌遁去癸巳金人围安丰军分兵围光州攻光化军破郧山县进逼均州甲午金人陷凤州守臣雷云弃城去金人夷其城乙未吴政战死于黄牛堡金乘胜攻武休闗二月戊戌朔金破光山县太白昼见壬寅虏围枣阳军京湖制置使赵方遣统制扈再兴救之不能进而还癸卯破武休闗兴元都统李贵遁还利路提刑权兴元府事赵希昔弃城去丁未陷兴元府戊申攻枣阳军甲子兵始去己酉遣殿前司军八千人防捍江西庚戌曽从龙兼江淮宣抚使除同知枢密院事任希夷签书枢密院事辛亥金陷大安军守臣李文子弃城去分兵犯洋州守臣蔡晋卿遣兵拒之不克遂陷壬子董居谊自利州遁去沔州都统张威遣统制石宣邀击金兵于大安军大破之金将巴土鲁安弃军走为我师所获金闻之遂遁去丁巳京湖制置使赵方遣统制扈再兴等引兵三万余人分二道出攻唐邓州随州忠义军刘世兴等引兵攻唐州甲子罢董居谊召命乙丑夏人来议夹攻利路安抚丁焴许之三月己巳董昭先知枢密院事曽从龙参知政事癸酉金焚洋州城而去乙亥兴元军士权兴等作乱犯巴州守臣秦季槱弃城去鄂州都统刘世荣会兵攻唐州丁亥太白昼见权兴等降甲午敌自盱眙退师闰三月己未以雷云弃凤州夺三官送梅州安置辛酉旌吴政死节赠右武大夫忠州刺史壬戌招谕四川官军忠义人癸亥兴元军士张福莫简等作乱以红巾为号是春金围安丰军及滁濠光州江淮制置使李珏命池州都统制武师道忠义军都统制陈孝忠救之皆不能进金分兵犯边自光州犯黄州之麻城自濠州犯和州之玉碛自盱眙至滁州之全椒来安扬州之天长真州之六合淮南流民渡江避狄诸城皆闭金游骑数百至东采石杨林渡建康大震京东总管李全自楚州忠义总辖孚先自涟水军各引兵来援敌乃解去全追击败之于曹家庄获其贵将或以为金主子婿云夏四月庚午张福入利州四川制置使聂子述遁去总领财赋杨九鼎为所杀丁丑掠阆州丁亥掠果州癸巳参知政事曽从龙罢同知枢密院事郑昭先兼参知政事崇信军节度使开府仪同三司万寿观使安丙为四川安抚使董居谊落职夺三官五月乙未朔四川制置使聂子述赴行在兴元贼张福迫遂宁府潼川府路转运判官权府事程遇孙弃城去丁酉德音降两淮荆襄湖北利州路㳂边诸州杂犯死罪释流以下仍蠲今年租税己亥太学生何处恬等伏阙上书以工部尚书胡榘欲和金人请诛之以谢天下张福入遂宁府焚其城甲寅四川宣抚司命沔州都统张威引兵捕张福入普州守臣张己之弃城去癸亥诏侍从两省台谏各举文武可用之才二三人六月戊辰张福屯于普州之茗山庚午张威引兵至丙子太白昼见辛巳西川地震太白昼见陞枣阳县为军癸未张福请降乙酉威执之归于宣抚司丁亥嗣濮王不熛薨金人招谕李全等全等不听辛卯太白经天癸亥利州路安抚使丁焴复以书约夏国攻金人秋七月丙申张福伏诛董居谊复夺二官永州居住庚子张威生擒贼衆一千三百余人诛之以莫简自杀言于宣抚司红巾贼悉平癸亥李全引兵至齐州伪知州王赟以城降八月戊辰复合利州东西路为一九月丙午罢江淮制置司置㳂江淮东西制置司宝文阁待制李大东为㳂江制置大使淮南转运判官赵善湘为主管淮西制置司公事淮东提刑贾涉为主管淮东制置司公事兼节制京东河北路军马十一月辛亥杨次山进封会稽郡王癸丑杨次山薨十二月壬申京东路节制司言尅复京东河北二府九州四十县乙亥筑兴元府城丁丑雅州蛮入庐山县辛巳焚碉门寨边丁大败己卯四川宣抚司遣兵取洮州召诸将议出师招谕中原豪杰官民劝以归附乙酉金人犯凤州之长桥丁亥四川宣抚司命罢洮州之师己丑京湖制置司遣统制扈再兴等引兵六万人分三道出境庚寅赏茗山捕贼功庚辰嘉定十三年春正月丁酉统制官扈再兴引兵攻邓州鄂州都统许国攻唐州不克而还金人追之遂寇樊城赵方督诸将拒退之己亥雅州蛮复掠庐山县遣兵捕之己酉不凌为嗣濮王戊午夏国复以书来四川议夹攻金人三月辛卯朔雨土丁巳黎州土丁叛遣兵讨之夏四月庚申朔淮东制置贾涉招谕山东两河豪杰劝以来归五月庚寅朔雅州蛮降戊寅右丞相史弥逺等上三祖下第七世宗藩庆系录皇帝玉牒刋正宪圣慈烈皇后圣德事迹光宗皇帝玉牒六月癸酉御集英殿赐礼部奏名进士刘渭等四百七十有五人及第出身四川宣抚使安丙为少保丙子李全为左武衞大将军壬午季先为果州团练使涟水军忠义副都统命赴枢密院议事未至杀之秋七月戊戌以京东河北诸州守臣告付京东河北节制司丙午签书枢密院事任希夷兼参知政事丙辰四川宣抚司招黎州土丁降之癸亥皇太子询薨八月壬申四川宣抚使安丙遗夏人书定议夹攻金人己卯赐皇太子谥曰景献癸未四川宣抚司命利州都统王仕信引所部赴熙巩州会夏人遂传檄招谕陜西五路官吏军民劝以归附甲申复海州以将作监丞徐晞稷知州事盱眙将石珪叛入涟水军诏即以珪为涟水忠义军统辖九月辛卯夏人引兵围巩州且来趣师太白昼见王仕信引兵发宕昌乙未四川宣抚司统制质俊李寔引兵发下城戊戌四川宣抚司命诸将分道进兵沔州都统张威出天水利州副都统程信出长道兴元副都统陈立出大散闗兴元统制田冒为宣抚司帐前都统出子午谷金州副都统陈昱出玉津己亥张威下令所部诸将毋得擅进兵庚子质俊等克来逺镇辛丑王仕信克盐川镇壬寅质俊等自来逺镇定攻定边城金人来救进等击破之乙巳程信王仕信引兵与夏人㑹于巩州城下丁巳攻城不克庚戌金人犯皂郊堡沔州都统董炤等与战官军大败壬子程信及夏人攻巩州不能下信引兵趍秦州丙辰夏人自安逺寨退师冬十月丁巳朔程信邀夏人共攻秦州夏人不从信遂自伏羌城引军还诸将皆罢兵戊寅程信以四川宣抚使之命斩王仕信于西和州四川宣抚司以张威不进兵罢其军职十一月甲午诏刋正绍熙五年以后日歴庚戌大风壬子临安火十二月戊午大风壬申涟水忠义军统辖石珪叛奔鞑靼癸未镇江副都统翟朝宗以皇帝恭膺天命之宝来献辛巳嘉定十四年春正月丙戌朔雪释杖以下囚乙未雷地震以李全自山东还出缗钱六万为犒赏费庚子立四川运米赏格二月庚申分光州所纳民于淮西诸州戊辰金人围光州己巳犯五闗壬申治舟于团风弗克济遂围黄州分兵破诸县又遣别将犯汉阳军丁丑李全弃泗州遁还甲申诏淮东京湖诸路应援淮西㳂江制置司防守江面权殿前司职事冯埘将兵驻鄂州京东忠义都统李全将兵救蕲黄埘不果行三月丙戌朔鄂州副都统扈再兴引兵攻唐州丁亥金人陷黄州淮西提刑知州事何大节弃城遁而死庚寅长星见李全引兵自楚州救淮西癸巳扈再兴引所部趍蕲州甲午太白昼见乙未诏京湖制置司趍蕲黄己亥金人陷蕲州知州事李诚之及其家人官属皆死之癸丑金人退师扈再兴邀击败之于久长镇甲寅晦又败之夏四月乙卯朔复置诸王宫大小学敎授乙丑命任子帘试于御史台戊辰金人渡淮而北李全遣兵追击败之扈再兴亦以捷闻五月甲申朔日有食之壬辰右丞相史弥逺等上孝宗皇帝宝训皇帝会要丙申西川地震乙巳右丞相史弥逺等上庆元寛恤诏令诏颁之六月甲寅朔初置㳂江制置副使于鄂州丙寅诏曰朕以𦕈躬嗣临大统夙夜只惧不敢荒宁荷天之休海内用乂而国嗣未建非所以严社稷奉宗庙朕深念焉皇姪福州观察使贵和沂靖惠王之子犹朕之子也重厚英敏天禀夙成属近且贤闻于中外蔽自朕志爰举恩徽以昭立爱之义夫计安天下强本为先亲亲贤贤厥自古始非朕所得私也其以为皇子改赐名竑是日以竑为武宁军节度使进封祁国公丁卯以立皇子告于天地宗庙社稷乙亥太祖十世孙与莒补秉义郎丙子降京畿囚罪一等释杖以下辛巳大风秋七月丁亥京东河北节制司言蒙国大将献本朝皇帝恭膺天命之宝诏礼官讨论受宝礼仪以闻辛丑赵方为京湖制置大使贾涉为淮东制置使兼京东河北路节制使丁未修光宗皇帝宝训八月癸丑朔京湖制置大使赵方卒乙卯赐右丞相史弥逺家庙参知政事任希夷罢知福州壬戌兵部尚书宣缯同知枢密院事给事中俞应符签书枢密院事甲子以秉义郎与莒为右监门衞大将军赐名贵诚乙丑追封故相史浩为越王丙辰改谥忠定配飨孝光庙庭戊寅以皇姪右监门衞大将军贵诚为果州团练使九月癸未立贵诚为沂靖惠王后己丑朝献景灵宫庚辰朝飨太庙辛卯合祭天地于明堂赦天下冬十月癸丑京东河北节制司言复沧州诏以赵泽为河北东路钤辖知州事甲寅复以齐州为济南府兖州为袭庆府庚申兴元府城成丙寅夏人复以书来四川趣会兵庚午雷十一月癸巳诏左翼军受泉州节制己亥少保四川宣抚使安丙薨己酉诏曰朕以付託之重顾瞻中土怛然于怀惟知修德胜残夙夜黾勉迺者山东河北连城慕义殊方效顺肃奉玉宝来献于京质理温纯篆刻精古文曰皇帝恭膺天命之宝暨厥圗册登载粲然实惟我祖宗之旧继获玉检其文亦同今残虏浸㣲羣心丕应先朝之宝眷焉复还非皇穹之眷方隆列圣之灵有属岂繄凉德乃克臻此书不云乎以昭受上帝天其申命用休朕曷敢不承其以来年元日受宝于大庆殿是月京东安抚张林叛以京东诸郡降于鞑人鞑人遣葛合赤县等来计事十二月庚申朔签书兼参知政事郑昭先罢闰十二月辛巳朔同知枢密院事宣缯兼参知政事俞应符兼权参知政事丙午奉安玉玺于天章阁命近臣告于天地宗庙社稷戊申以殿前司同正将军岳等谋为变杀之是岁浙东江西福建诸州旱沔成阶利州水赈之壬午嘉定十五年春正月庚戌朔御大庆殿受宝癸丑立李诚之庙于蕲州甲寅褒赠蕲州死事官吏官其子孙有差丁巳诏抚谕山东河北军民将帅官吏己未以受宝赦天下监司帅守上表称贺文武官各进秩一等大犒诸军甲戌陞鄂州武昌县为寿昌军二月庚子罢御史台帘试任子法三月丁巳诏江西提举司赈恤旱伤州县夏四月壬午诏蕲州毋纳今年租税五月庚戌太白昼见甲寅诏监司虑囚察州县匿囚者劾之丁巳皇子祁国公竑进封济国公己未以皇姪果州团练使贵诚为邵州防御使壬戌知济南府仲赟等攻张林于青州林遁去己巳修孝宗经武要畧六月辛卯权参知政事俞应符薨秋七月甲子诏江淮荆襄四川制置监司条画营田来上八月己卯命户部详议义役辛卯诏文武官毋得归宗着为令甲午彗出氐九月辛亥同知枢密院事宣缯参知政事给事中程卓同知枢密院事吏部尚书薛极赐出身签书枢密院事癸丑雷大雨雹丁巳复以随州三闗隶德安府置闗使壬戌彗没辛未太白昼见冬十月丙子以收复京东州军犒赏忠义有差己丑命礼官裒集受宝本末为书藏于祕阁十一月戊午降德音于京东河北路罪无轻重皆除之十二月乙亥朔出米五万石赈临安府贫民丙子以雪寒释京畿及两浙诸州杖以下囚丁亥李全为保宁军节度使右金吾衞上将军京东路镇抚使是岁诸路户一千二百六十六万九千三百一十口二千八百八十二万五千七十癸未嘉定十六年春正月戊申严赃吏法己酉皇子坻生丁巳雷辛酉命淮东制置司赈济山东流民二月戊子雨土戊戌皇子坻薨追封邳王谥曰冲美三月戊申张林所部邢德来归京东河北路镇抚节制大使司以为言诏刑德进二官复以为京东东路副总管丁卯诏以米五万二千五百石赈道州饥夏五月戊申赐礼部奏名进士蒋重珍等五百四十九人及第出身有差六月壬午贾涉卒丁酉程卓薨秋七月辛巳诏州县经界毋増绍兴税额癸未申严舶船铜钱禁九月庚子朔日有食之乙巳诏江淮诸司赈恤被水贫民乙卯雷冬十一月辛亥太平州水诏赈恤之十二月辛巳命淮东西总领及㳂江被水州募江西湖南民入米补官壬辰雷甲申嘉定十七年春正月戊戌朔录程颐后癸亥命淮东西湖北转运司提督营屯田二月癸已蠲台州逋赋十万缗有奇甲午命临安府赈粜平民三月癸丑雪是月金人入宼迫西和州寻引兵还夏四月辛卯诏庐州赈粜饥民乙未赐李全彭义赟钱三十万缗为犒赏战士费五月戊戌诏覈实两淮京湖四川江上诸军之数六月丁卯朔太白经天昼见辛未皇孙铨生癸酉知西和州尚震午坐寇至谋遁夺三官岳州居住壬辰京东河北镇抚节制大使司言大名府苏椿等举城皆归诏悉补官即以其州授之秋七月丁酉命福建路监司赈恤被水贫民辛亥师嵒为嗣秀王八月乙亥罢通州天赐盐场癸未以皇孙铨为左千牛衞大将军寻薨丙戌上不豫济国公竑立为皇子既四年储位尚虚皇姪邵州防御使贵诚德誉日闻上属意久之壬辰召宰执入禁中趣定大议闰八月乙未朔申严两浙诸州输苗过取之禁丙申诏曰朕以菲凉获承体绪念国嗣之未建尝以皇弟沂靖惠王之子为子矣审观熟虑犹以本支未强为忧皇姪邵州防御使贵诚亦沂靖惠王之子犹朕之子也聪明天赋学问日新既亲且贤朕意所属俾併立焉深长之思葢欲为异曰无穷之计也其以为皇子改赐名昀又诏皇子检校少保武宁军节度使济国公竑为开府仪同三司判宁国府进封济阳郡王皇子邵州防御使昀为武泰军节度使封成国公赦天下丁酉夜漏未尽上崩于福宁殿年五十七遗诏皇子即皇帝位尊皇后为皇太后垂帘听政乙酉宝庆元年春正月己丑上谥曰仁文哲武恭孝皇帝庙号宁宗三月癸酉权于会稽之永茂陵祔太祖第十三室三年九月加今谥帝谦仁恭俭出于自然蚤亲师儒留意学问黄裳在王府五年辅导尤为有力自天文地理人事之纪以及三代汉唐治乱得失之数本朝制度典章人才议论之要莫不为帝言之随事献规率多补益帝尝曰黄翊善之言亦难堪惟我则能受之彭龟年性鲠直有闻必告帝亦未尝不从也即位之日首召朱熹于长沙以备劝讲因议置讲读官十贠各专一书不以双只日各二讲又复作讲之制皆前所未有也赵汝愚当国方欲引裳共政未两月而裳卒帝始无所亲倚韩侂胄以导达中外之言浸用事熹龟年既以论侂胄而退贵戚吴琚谓人曰上初无坚留侂胄之意有一人继言之去之易尔而一时台谏皆其支党执政大臣又多与之相表里者卒稔其恶以底大僇开禧用兵帝心弗善也侂胄死谕大臣曰恢复岂非美事但不量力圣意可知矣在位三十余年池台苑囿无所増益府库之财未尝妄费袴履虽敝或加补濯而爱民之念始终弗替一遇水旱忧见颜色御衆临下率从寛简故吴曦以世将据蜀不劳资斧而授首江淮湖镇之区寇盗或作旋即底定皆履信思顺之所致也升遐之日逺迩哀慕昔先民邵雍言本朝之盛前代不及者有五而百年四叶居其一焉维中兴四叶享国九十有八年上视先朝同一轨辙深仁厚泽浃于海隅垂裕后昆有衍无极呜唿美哉宋史全文卷三十宋史全文卷三十一钦定四库全书宋史全文卷三十一宋理宗一理宗皇帝乃太祖皇帝十世孙宁宗皇帝子也初孝宗时望气者言会稽有天子气后三十年当生眞人太祖九世孙荣文恭王家于绍兴府之山隂县夫人全氏以开禧元年正月癸亥诞上于虹桥里第前一夕荣王梦一紫金帽人来谒比寤夜漏未尽十刻室中五采烂然起视赤光属天如日正中既诞三日家人闻户外车马声亟出则寂无所睹㓜尝昼寝人忽见上体隐隐如龙鳞咸神异之嘉定十四年六月乙亥补秉义郎八月甲子授右监门卫大将军赐名贵诚戊寅授果州团练使立为皇弟沂靖惠王嗣先是沂王薨无嗣以宗室希瞿子赐名均为沂王后既而改赐名贵和嘉定十三年八月景献太子薨宁宗以国本未立命宰臣选太祖十世孙年十五以上者敎养之如髙宗择立普安恩平故事遂以十四年六月丙寅立贵和为皇子改赐名竑除宁武军节度使进封祁国公而以上嗣沂邸焉嘉定十五年五月丁巳以竑为检校少保进封济国公己未以上为邵州防御使上性凝重寡言洁修好学坐必正席屹然如山每朝参序坐待漏或多笑语上独俨然若思出入殿庭雍容庄敏矩度有常见者敛容济国公竑失德寝彰宁宗意不怿使相王爵阅四年不授每上朝宁宗谛视良久出则目送之盖已属意于上矣嘉定十七年正月宰执奏事宁宗忧形于色歴言竑溺女嬖狎羣小傲诞淫䙝数事且密谕曰皇姪端重英悟可承宗祧欲并立为皇子续正元良之位宰执奏曰圣意坚定如此宗社之福然事大体重容少迟精审行之宁宗曰俟瑞庆节可也八月丙戌宁宗违豫壬辰召右丞相弥远参知政事宣缯签书枢密院事薛极入禁中宁宗颔使前曰疾已不可为朕前与卿议立皇姪宜亟行之闰八月丁酉诏朕以菲凉获承休绪念国嗣之未建尝以皇弟沂靖惠王之子为子矣审观熟虑犹以本支未强为忧皇姪邵州防御使亦沂靖惠王之子亦朕之犹子也聪明天赋学问日新既亲且贤朕意所属併俾立焉盖欲为异日深长之思无穷之计也其以为皇子改赐名制授武泰军节度使封成国公又制以皇子检挍少保武宁军节度使济国公竑为开府仪同三司进封济阳郡王判宁国府是日宁宗崩遗诏命皇子即皇帝位尊皇后为皇太后权同听政皇子逊避再三丞相弥远等以天下大计为言皇子遂即皇帝位辛丑赦曰天生烝民而立君所以任父母抚绥之责父有天下而传子所以绵祖宗统系之基祗仰先皇自承丕绪不以大宝为乐惟以万方为忧怀保小民钦畏上帝消斥姦佞登崇俊良勤不倦于宵衣俭至形于澣服坐臻感格聿底康平二气叶调羣生茂豫中原云附故境日归允惟中兴之功浸复太平之观乃以焦劳之久遂愆节适之宜忍闻凭几之言方切号弓之痛遗令眇薄获缵休明仰奉母仪俯临海㝢正皇皇如灼之际加兢兢载惕之思然创鉅摧心尚旷万几之务而政先及物岂稽四海之恩可大赦天下乙巳皇兄济阳郡王竑为济王丁未以皇帝登宝位告于天地宗庙社稷宫观诸陵嘉定十七年闰八月己酉诏曰朕以沖眇之资纂休明之统圣父賔天之痛莫报亲恩坤元载物之功幸依母范矧导扬于休命俾请决于政机爰迪旧章聿崇显册大行皇帝皇后志严警戒行茂懿徽俪日为明久助先皇而内治太极密运今尤率土之同瞻方将充仁心以宏济于艰难昭慈训以保佑于凉菲庶邦基之弗坠尚寰宇之小康敬正隆名以扬大徳宜恭上尊号曰皇太后癸丑丞相弥远等率百僚请皇太后同听政至是八上表皇太后手书此非吾志深惟先帝遗训己播告中外若退託不已恐无以安人心姑循所请庚申皇太后皇帝始御素幄垂帘听政以宣缯为攒宫总䕶使吏部侍郎杨烨按行使内侍郑俣副之赐皇兄济王第于湖州寻诏充醴泉观使就第壬戌诏史弥远书撰哀册文宣缯书撰谥册文薛极篆寳文礼部侍郎程珌撰谥议癸亥诏以日易月之制虽已仰遵先帝遗烈然吾与嗣君心实未安自服三年之䘮九月庚午以三边未能振戍帅守将士劳役日久令学士院降诏抚谕甲戌宰执奏垂帘外朝之礼请酌髙宗典故而行从之乙亥皇太后皇帝便殿垂帘宰臣奏听政之始宜褒表名儒以兴起士大夫之心于是以集英殿修撰傅伯成为显谟阁学士直寳谟阁杨简寳谟阁直学士秘阁修撰柴中行复右文殿修撰并奉祠召显谟阁学士邹应龙寳谟阁待制知潭州眞德秀焕章阁待制曹彦约赴行在太后谕宰臣曰嗣君富于春秋正进学之时宜精选儒臣早开讲席丙子皇帝御便殿宰臣等拜表请皇帝己卯皇太后皇帝御便殿垂帘宰臣率百官请皇帝御殿至是三上表诏只日权御后殿以程珌及吏部侍郎朱着中书舍人眞徳秀兼侍读工部侍郎葛洪起居郎乔行简宗正少卿陈贵谊军器监王暨兼侍讲皇太后谕宰执曰垂帘非美事断不欲当弥远奏曰皇帝嗣服之初具有先帝遗训愿陛下勉为宗社大计太后曰嗣君聪明可付託弥远奏曰皇帝正欲观陛下仪刑太后曰幸而保全至此不如更有始终壬午以程珌为刑部尚书葛洪权工部尚书眞德秀权礼部侍郎兼直学士院乔行简权工部侍郎魏了翁起居郎陈贵谊起居舍人朱端常谏议大夫莫泽殿中侍御史麋漂右正言李知孝华宰监察御史丙戌宰臣等奏请以大行皇帝陵名为永茂诏依丁亥雷庚寅上并宿斋于内殿礼部太常奏上在谅隂明堂大享前二日朝献景灵宫前一日朝享太庙并遣官摄事辛卯皇帝越绋大享于明堂赦天下十月甲午朔以乆雨命从臣日一人祷于天竺山戊戌诏诸道提㸃刑狱以十一月按部理囚徒庚戌御后殿壬子诏诸道宪司下所部见任官廪禄按单幇给歳终上已支数于尚书省十一月甲子右正言麋溧言孝宗皇帝由藩邸践阼怀光尧顾复之恩奉慈福怡愉之乐二十八年常如一日陛下先皇託付无异光尧頼母仪拥佑有同慈福凡继志述事承颜顺色皆当以孝宗为法而尤切于新政者曰畏天悦亲讲学仁民从之丁亥诏曰朕猥以眇躬诞膺骏命祖宗千百世之业传绪在予中外亿万人之心望治伊始頼慈闱之拥佑慙凉德之菲沖粤自纂图率遵垂宪钦惟大寳之重守必以仁兆民之宁頼于有庆肆掇圣经之㫖肇颁年纪之新绵景祚于延洪与羣生而康乂更资中外之彦辅成本始之规兴起治功允孚德意其以明年为寳庆元年戊子丞相史弥远等乞参天圣元祐故典以五月十六日皇太后生辰为寿庆节表请者三皇帝奏请者再皇太后乃从乙巳宰臣率百僚请以皇帝诞日名天基节凡三表乃从之十二月乙未诏京西河北新复州军屡经兵扰并免入贡仍与推恩癸丑间经筵辅臣观讲早讲论讲读官各一员晚讲说书官一员宰臣史弥远等请以皇太后殿名慈明诏依御史台言大行皇帝系是十世当行议祧窃谓商以契为始祖以汤太戊武丁为不毁之庙皆不在三穆之数鲁公之庙文世室也武公之庙武世室也公羊子曰世室世世不毁也仰惟国朝太祖皇帝为帝者太祖之庙太宗皇帝祔于太祖为一世之庙眞宗仁宗神宗髙宗各有制书不祧此与商周不毁庙鲁公武公之世室名异实同世世之祧既不在三昭三穆之中则固不在九庙之数自太祖以至光宗实为五庙今大行皇帝始为六庙合增展一室以祔大行皇帝于礼为合于义为安诏依乙酉寳庆元年正月壬戌朔诏举贤良丙子湖州申齐王惊悸得疾特赐钱三千缗命守臣选医诊治早薨赐赙赠银绢千匹两会子万缗充宣葬甲申程珌进读三朝寳训奏曰艺祖皇帝受禅之初与三军约不许杀戮一人自后圣圣相承守为家法上曰祖宗以仁立国朕当以仁守之上问曰寳训中云治世少而乱世多君子少而小人多何也珌奏治世所以少乱世所以多者正縁君子少而小人多也盖君子初未尝少圣君出而君子多小人初未尝多庸君出而小人多上曰然己丑朱端常奏蜀士当得郡者绍兴以前悉亲诣阙下庙堂因得以审其人物而进退之自庆元以来非制可辟差则驰牍干请今欲除曾任太守有治效人外必令亲到堂除授奏事讫之任次任与免从之己丑诏曰朕初纂丕图亟奉慈训既御经幄日亲羣儒深念进德立治之本实由典学朝夕罔敢怠忽尚赖诸贤悉心启迪毋有所隐朕当垂听益加自勉即令学士院明谕朕意二月壬辰朔雪诏礼部贡举癸巳朱着王暨进读髙宗寳训孝德卷终着奏髙宗当中兴艰难之初钦事慈宁皇太后始终极至愿陛下以髙宗为法上嘉纳忽愀然曰雪作非时朕终夜为之不安当益恐惧修德凡有阙失无忘忠告甲午诏故太师武胜定国军节度使鄂王岳飞谥忠穆寻改忠武丙申以师弥检校少师嗣秀王戊戌诏福州温州各添敎官一员甲辰御后殿引见吏部奏举改官十有八人蠲两浙州军属县官私僦钱有差戊午出丰储仓米七万五千石赈临安贫民马步军诸班直皇城司守卫官兵给犒有差辛酉仁文哲武恭孝皇帝灵驾发引皇太后行奉宁奉辞礼皇帝行启奠祖奠礼奉辞于皇城门外行遣奠礼百寮辞于郊外癸酉永茂陵掩攒四月辛卯朔宁宗皇帝祔庙颁德音于临安绍兴府壬辰朱着进读髙宗寳训至髙宗曰周公戒成王惟在知稼穑艰难上曰朕近写无逸一篇掲为四图置之座右以便观省念兹在兹不忘艰难丁酉皇太后手书吾晩年多病志在安闲嗣君可日御便殿听政今后更不垂帘戊戌臣僚言臣伏读太后还政御札前代母后勉强矫拂不能为之事而太后圣断行之略无难色实为万世母后临朝之法上曰朕受太后之恩如天朝夕思之未知报称更当力请辛丑壬寅上两请皇太后仍赐垂帘不允丙子诏曰朕以眇躬获承大寳实頼圣母同览万几粤自听断之初已持谦退之志朕仰遵先帝遗训沥控丹衷圣意曲从临朝数四今者手书屡降申谕益严朕心皇骇莫知所为疏奏靣陈愿还亲札至于累日慈听莫回虽明谟睿断今古无隣而内顾菲凉惧弗克称然而威命既布敢不勉承惟一守于洪规庶不负于付託布告天下咸使闻知诏令后见供职及在外带职从官依元祐十科旧制歳举三人从右正言麋溧请也辛亥出丰储仓米八万石赈济临安贫民五月丙寅以师弥为开府仪同三司奉国军节度使知大宗正事师贡为检校少师以皇叔祖和州防御使不熄为保康军承宣使嗣濮王甲戌诏在庭之士日命其一靣对又诏曰自昔帝王即政之初首辟四门达聪明目访予落止小毖求助凡今内外文武小大之臣有所见闻具以启告忠言正论朕所乐听事有可行虚心而从言或过直无悼后害封章来上以副朕延纳之诚焉六月辛卯太白昼见丁酉録行在系囚壬寅御后殿引见吏部奏举改官二十人丁未三省同奉御笔朕恭禀太后圣谕谓丞相忠贯日月勲塞宇宙实惟我国家无疆之休惟屡宣至意欲示褒崇而丞相谦逊退却囊封靣奏力辞不已使崇德报功之典久未昭着甚非所以承先朝始终眷倚之意丞相左右拥翊之功其议有以尊显之朕惟丞相受知二祖光辅两朝赞更化以正权纲佐定䇿以安宗社不动声色中外晏宁可谓社稷之臣矣国之元勲宜有异数重以慈训其敢或违可拜太师依前右丞相兼枢使进封魏国公令有司讨典礼以闻史弥远具札辞免诏批答不允寻五辞从之辛亥秘书监叶禾奏郡司贪刻之害上曰郡守不职亦縁监司不得其人监司得人则一道蒙福七月壬戌将作监张忠恕轮对奏求言事上曰诏已下两月应者絶少纵有之亦未尽忠谠也恕奏曰臣闻已上之疏多有鲠论而圣谕如此足见陛下好直恶佞之切乙丑陈贵谊奏近下诏求言恐词有过直乞赐包容上曰大凡听言善者从之合理者容纳之诏三衙临安府两浙路州军杖以下释之丁丑乔行简奏及济王事上曰朕待济王可谓至矣行简奏云济王之罪人所共知当如周公待管蔡之心又当取孟子为周公受过之意诏滁州大水拨会子三千缗米千六百石赈恤被灾之家礼部侍郎真德秀奏臣窃闻陛下廼者涓选刚辰移御清燕非特恬养神明之观抑且稍正宫寝之仪臣子之心不胜慰幸然区区之愚有欲献于陛下者不敢自嘿恭惟髙宗皇帝受命中兴再造区夏六飞南渡驻跸钱塘其与前世之君筚路篮缕以启山林披攘荆棘以立朝廷者殆无以异其艰其勤可谓至矣孝宗皇帝嗣守丕绪志清中原二十八年间蒐揽英材精厉听断未尝一日少懈用能保固大业垂万世无疆之休今陛下所御之宫庭即二祖储神闲燕之地也仰瞻楹桷俯视轩墀常若二祖实临其上念昔者剏守之维艰思今日继承之匪易则兢业祗惧其容少忽乎汉文帝有言朕奉先帝宫室常恐羞之惟其以是存心故能终身为恭俭之主两汉之君莫先焉此臣之所欲献者一陛下前所居处密迩东朝唯思曲尽人子之恭其敢遽当人主之奉今宫阁暨乗舆服用之需颐指使令之便必将浸备于昔臣知圣性恬淡固非外物可移然以一心而受衆攻非卓然刚明弗惑未有不浸淫而蠧蚀者然则将何道以处之曰惟学可以养此心惟敬可以存此心惟亲近君子可以维持此心盖理义之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻謟邪不得而惑三者交致其力则圣心湛然如日之明如水之清理义常为之主而物欲不能夺矣此臣之所欲献者二三年之䘮行于宫壸非独衰麻在躬而已哀慕之存于心者不可顷刻忘忧慼之形于色者不可斯须已古者卒哭而庐居小祥而垩室今虽未能如昔然居处之制不可不极其朴素也古者服䘮非有疾不饮酒食肉今虽未能如昔然饔人太官之供不可不极其菲俭也古者终䘮不处于内今虽未能如昔然防微谨独屏远声色不可不极其严也食则见先帝于羮立则见先帝于墙庶几不负罔极之恩丕昭纯孝之实倘因移御之适凡所以自奉者少异于居䘮之仪则虽衰麻在躬犹不服也此臣之所欲献者三陛下前者日侍慈明两宫之情常懽然而无间今视膳问安之敬虽无改于昔而其见则有时矣此正陛下深留圣心之日也古之事亲者听于无声视于无形一举足一出言不敢忘父母也况皇太后亲举神器以授陛下同听万几曾未数月褰裳去之如脱敝屣隆恩厚德与天地无极陛下将何以报之乎然则恭勤之礼孝养之诚当有加于前日可也至于两宫侍御之臣恩意当使如一盖爱亲者及其犬马况左右使令者乎厥今羣臣万物之命系于两宫惟一两宫慈孝交隆于上则羣臣万民皆有所恃以为安而两宫侍御之臣亦得以保其富贵此臣之所欲献者四臣猥以不材叨备劝读比者亲奉圣训茍可裨益朕躬毋或有隐陛下之虚怀求助如此臣其敢以浅陋自解乎用是輙陈其愚冀补万一惟圣明择焉取进止贴黄臣窃闻古者平日视朝以为常度人主与天同运故必与日俱出以临照百官则阳德宣昭政机无壅先皇帝毎旦御朝率在卯辰之间臣侍螭坳二年实所亲见陛下始初清明正厉精庶政之日而晨兴听事乃颇后于先帝之时正使宇内晏宁犹恐示人以怠况中外多虞之际乎孔子曰昧爽夙兴正其衣冠平旦眡朝虑其危难一物失理乱亡之端惟陛下深味斯言自今临朝必以日出为节于以法干健而体离明通下情而达民隐实初政之首务也臣僭率有陈仰祈矜贷丁酉诏诸路州军受纳苗米不许过数增入多量斗靣令转运司觉察壬寅诏司农丞姚子才封事切直进官一秩授秘书郎癸卯诏傅伯成杨简先朝耆德朕心素所简记可召赴行在令所在州军以礼津发诏真德秀奏事朕因访问廉吏德秀以知袁州赵䈣夫对朕惟奖廉所以律贪亦庶几化贪为廉之效以惠吾民赵䈣夫除直秘阁福建提刑丙午诏侍从给舍台谏卿监郎官及在外前执政侍从诸路帅臣监司各举廉吏三人戊申诏侍从两省台谏三衙知阁御带环卫官在外前执政侍从诸路监司帅臣都副都统制及屯戍主将各举堪充将帅三人己酉地震壬子诏故礼部侍郎赠少师张九成绍兴䇿士以直言受知髙宗正色立朝有中兴明道之功赠太师追封崇国公谥文忠甲寅诏以程頥四世孙源为借田令丙辰莫泽奏真德秀舛论纲常简节圣语牒示言路曲为济王之地上曰德秀在长沙颇有士誉朕故召之泽执奏求去诏德秀除职予祠丁巳诏监司守令各精白自新以称朕意其或不悛必罚无赦诏除豁绍兴府毎歳经总制虚额钱九万五千五百贯九月己未朔李知孝奏考功郎官洪咨䕫讥诮台谏大理评事胡梦昱上书言济王事辞语狂悖诏咨䕫降三官梦昱除名勒停象州羁管丙寅着作佐郎陶崇奏保业谨独谨微持久四事上曰卿所陈四事切于朕躬朕当行之诏胄试仍旧制职事官牒同居五服内亲釐务官牒同居小功亲铨试三人取一从李知孝请也壬午诏实録院编修宁宗皇帝御制癸巳有流星大如太白甲午林略对论及渡江初伪齐连兵事上曰是时亦是诸将不叶致得刘豫敢来略奏曰仰见陛下于中兴本末留神上曰今日不特兵少亦由训练不精自家兵势既张彼自不能为患丁酉以皇叔祖奉国节度使师贡为开府仪同三司皇叔安德军节度使思正为检校少保甲辰以皇叔祖奉国军承宣使不昸为奉国军节度使皇叔祖保宁军承宣使善践为保康军节度使甲寅以皇叔祖安德军承宣使师潞为安德军节度使皇伯保信军承宣使希宿为保信军节度使知绍兴府汪纲奏会稽攒宫所在税赋尽免折科山隂同应办之劳乞照会稽除免诏权免三年十一月癸亥以宣缯兼同知枢密院事薛极参知政事葛洪签书枢密院事诏邵州系今上皇帝潜藩陞为寳庆府筠州与御名声音相近改为瑞州乙丑制以杨谷为少保进封新安郡王丙寅制以杨石为少保进封永宁郡王直学士院眞德秀草制并上札子曰臣恭覩陛下以东宫册礼告成明诏疏恩戚里之贤宠数优隆加以王爵稽诸典故所未前闻然其老成静重公论素所推予身为外属而避远权势不居京师治家敎子风声凛然诚近世戚畹之所未有意其贤德夙简圣心故因鉅典之成特示宠权臣承命草制亦既推明陛下所为褒表之意播告中外矣然臣伏观古今载籍之传莫不以恩宠太甚为外家之深戒汉世贤戚无出樊宏隂兴右者宏之言曰富贵盈溢未有能终天道恶满好谦前代贵戚皆明戒也兴亦有云外戚家苦不知谦退富贵有极人当知止夸奢益为观听所讥惟二人其所操持若是故其子孙昌炽世有令闻为史册之光臣愚窃谓二人之言盖陛下所当知而戚里所当鉴也夫倚伏无常古今所畏崇犹尘积替若骇机不可不深图不可不豫虑伏惟陛下清燕之间省观樊隂之所由得返迹梁窦之所由失常思所以安全外族俾䝉谦靖之福而不蹈满盈之咎斯诚宗庙社稷无疆之休臣以非材承乏词禁官虽甚卑其职则有唐供奉之旧故敢因事陈愚妄希李绛白居易之万一惟陛下裁赦臣不胜大幸辛巳诏行都及诸路公私僦舎钱米经减者减三分从朱端常请也己卯干办诸路司审计司王自适进对论大中之道上曰三圣相授守一道其此之谓乎中者不偏不倚无过无不及之谓庚辰干办诸司粮料院赵彦覃进对奏州县折色病民上曰纤悉如此殊失爱民之意辛巳诏中外系囚杖以下释之乙酉朱端常奏魏了翁封章谤讪眞德秀奏札诬诋魏了翁落职罢新任追三官靖州居住眞德秀落职罢祠壬辰御射殿阅崇政殿亲从射艺迁补有差癸丑太学正徐介进对论中庸慎独之㫖上曰此是以敬存心不愧屋漏之意丙戌寳庆二年正月丁巳朔上不视事癸亥诏赠沈焕陆九龄官仍赐谥寻以太常寺议焕谥端宪九龄谥文达録张九成吕祖谦张栻陆九渊子孙官各有差又诏以布衣李心传专心文学令四川制置司津发赴阙戊寅荧惑入氐庚辰以礼部尚书程珌知贡举刑部尚书邹应龙右谏议大夫朱端常中书舍人陈贵谊同知二月丙戌朔御笔赐程珌以下曰国家三歳取士试于南宫盖公卿大夫由此其选事至重也朕属在哀疚未遑亲䇿爰咨近列往司衡鑑卿等宜协心尽虑精加考释夫文辞浮靡者必非伟厚之器议论诡激者必无正平之用去取之际其务审此壬午太白歳塡星合于女二月丙戌朔雪戊子以右正言李知孝言诏赃吏有实迹者不测置狱明正典刑其永不得与亲民及师儒差遣继经赦宥不许改正有监司守臣保举三员者听之仍每任所保以一员为额辛卯诏诸道提㸃刑狱以五月按部理囚徒察院梁成大奏眞徳秀有大恶五其奏济王事乞追封以盖逆状趋立嗣以召祸端改节圣语谤讪朝廷无将之心与魏了翁同罪了翁已从窜削德秀仅褫职罢祠欲乞一等施行诏削秩二等癸卯诏特奏第五等人遇郊与岳祠其愿缴勅再试者听乙酉御后殿引见吏部奏举改官二十有一人三月丙辰朔梁成大奏寝王长孺召命徐瑄胡梦昱重议施行初长孺饯胡梦昱诗有吾乡小澹庵之语成大以拟非其伦党和邪说不宜立朝瑄举梦昱贤能才识有忧国敢言之词成大谓梦昱狂悖瑄必与之合谋二人虽已窜削而罪大罚轻于是併及之寻予长孺祠瑄削秩三等徙居象州梦昱徙钦州编管庚申诏曰朕自下求言之诏凡封章来上必详加省览亦已採择施行而遐方小臣犹未有应诏近者始见普安军推官罗宰所陈利病辞㫖勤恳一介之士身处蜀万里之外乃能独先衆人惓惓效忠深可嘉尚可特与陞擢差遣以劝来者以副朕听纳之志辛未乔行简进读高宗寳训谨名器篇至祖宗朝敎坊官有求为郡者太祖以庄宗为鉴不与上曰用伶人为郡守非独轻䙝名器亦必为民害行简奏乞谨守祖宗法度则名器自不滥上曰祖宗法度自是精密岂容不守癸酉以杨简为敷文阁直学士中大夫提举南京鸿庆宫先是召简以内祠奉朝请仍进职简以疾抗章不至遂以是宠之以久雨蠲大理寺三衙临安府酒所赃赏钱戊寅诏曰朕近召游洚见于便殿详览二疏因加访问议论正大指证明切眞有益于君德治道耸听嘉叹可特与改合入官仍除馆职旌忠谠以导敢言乃朕志也先是洚以浙西提刑司干办公事召为太学博士寻为秘书郎戊寅诏太常寺建功臣阁绘赵韩王普而下二十有三人以昭勲崇德为名己卯命从臣日一人祷晴于天竺山蕲州火庚辰以京湖制置使陈晐经理屯田有绪诏奖之壬午决大理寺三衙临安府两浙州县系囚四月己丑以隆兴格制辅臣俸先是上览尚书省所进请给册以辅臣俸微令户部条奏及是奏闻遂有是命辛卯以莫泽言令二广诸司今后守倅以下阙官湏申省部未有注授者方许奏辟倅令未满求辟者禁之以久雨诏大理寺三衙临安府两浙州县系囚杖以下释之癸巳祕书少监范楷进对言淫雨未止歳事可虑上动容曰朕深以为虑不知何道可以弭灾楷奏愿陛下益加儆惧则可转灾为福上曰洪范雨旸寒燠风皆归之肃乂哲谋圣以此知人事与天意常相感通楷奏人主与天地尤近所以古人夙夜畏威上曰敬天一念朕因此当益加谨上又问成汤以六事自责当时岂眞有苞苴女谒谗夫等事只常常以此自省耳楷奏曰诚如圣谕庚子诏曰昔成王立政之初于庶狱庶事曲尽其敬忠厚积累囹圄空虚治道所由昌也朕践阼以来举廉戒贪兴能拔滞亦欲郡县闻风政平讼理也而懦者汨于吏奸莫䘏人命强者辄持巧心析律贰端久系株连遂易瘐死其或叨懫自丰庶威夺货五过之疵是非舛紊蔑弃中典民寃莫伸哀矜之意微剥敛之风着岂朕为民父母之意哉继自今监司守令各思天牧之重躬务审克毋僣乱辞勿格诏而弗遵勿任情而自肆深培根本共守中和庶几羣吏视仪罔敢弗率傥犹翫狎习为蔽欺贪残淹留莫之紏刺上负朝廷之委任下辜斯民之宅生则国有宪章罚加失职非予一人所敢私辛亥有流星大如太白五月辛酉大理少卿叶宰言乞令诸州军奏谳来上先以期日关奏邸及刑司以稽留狱之弊从之戊寅李知孝奏乞速正济王叛逆之罪追夺王爵先是知孝以为言上曰观卿之意欲正名分明国法耳如朕始者所行正欲全恩意也知孝奏陛下隆骨肉之爱自是美事但叛逆之臣不正典刑非所以训欲断自圣意上曰更当审虑区处及是知孝章复三上上曰此事卿屡奏陈朕欲全始终之恩所以重于施行知孝奏陛下笃亲睦族可谓至矣台谏给舍既屡奏谏若有施行亦非得已愿早赐睿断上曰卿言既如此切至朕当出卿所陈更与大臣商㩁以皇叔祖宜州观察使知大宗正事善骈提举佑神观奉朝请仍进一秩己卯诏曰朕祗奉宗祧务隆孝爱其于亲睦之义尤所尽心不幸济王自滔叛逆既已曲加恩礼掩其罪恶及给舍缴章三上乞与追贬朕亦重于施行今台谏屡乞正名定罪论奏不已私情公议未知适从可令三省详议审处以闻癸未令万夀观建宁宗皇帝神御殿室乙未以傅伯成为龙图阁学士提举南京鸿庆宫先是召伯成以疾抗章不至遂以是宠之丙申御后殿赐礼部正奏名进士王会龙等勅凡九百八十九人丁酉赐特奏名进士林石等壬寅以先圣五十二代孙孔万春为承奉郎袭封衍圣公己酉録行在系囚七月戊辰大风蠲大理寺临安府㸃检提领酒所赃赏钱两浙州军如之诏大理寺三衙两浙州军系囚杖以下释之侍读乔行简因进读奏风变上曰比者大风可畏皆朕不德有以致之行简奏曰陛下引咎责躬此意上通于天在祖宗朝皆有已行典故臣已略具敷陈欲乞陛下思所以应天之实上嘉纳讲毕上曰卿适所陈风变甚善朕当益加修省比以害稼为忧常令体访知早稻已获晩稻未花又幸不崇朝而止八月丙戌宁宗皇帝大祥上诣几筵行奠祭礼壬辰令户部申严州县受租苛取之禁转运使察其违者劾之甲午以久雨蠲大理寺三衙临安府㸃检提领酒所赃赏钱乙巳史弥远等言谨按国史太平兴国七年皇弟检校太师兼中书令行河南尹西京留守秦王廷美以昵比凶恶语连逆谋羣臣就请行法遂勒归私第寻降涪陵县公仍于房州安置比济王从贼僣伪给舎台谏俱有奏请乞正名定罪陛下欲全始终之恩弗俞其请今又论奏不已臣等窃详秦王以言语不顺尚坐追降窜责今济王逆节着明负先帝敎育之大恩忘陛下友爱之至德参之公论揆之国法死有余罪臣等仰体宸旨详议审处欲乞将济王追降巴陵县公庶几上全仁恩下伸公议从之丙午卫泾薨乙卯诏新中法科而资浅者须外歴二考以上方擢为评事从陈贵谊请也庚申雷癸亥以久雨命从臣日一人祷于天竺山蠲大理寺临安府㸃检提领酒所赃赏钱丙寅奉安宁宗皇帝恭淑皇后神御于景灵宫万夀观庚午工部侍郎兼崇政殿説书郑清之晚讲读通鑑汉成帝时朱穆宦官恣横事清之奏西汉士大夫得出入禁中人主不专与妇寺相处上曰朕观周成之制宫中宿卫尽用士大夫使人君目见正人耳闻正论所以为进德之基西汉去古未远尚有成周遗意使人君得亲近士大夫眞良规也叹羡久之乙亥诏捕全火盗不问初获并减四年磨勘其有亲获实绩经监司师守保奏者特与改秩从李知孝请也十月甲申程珌等奏宁宗皇帝御集阁请以寳章为名诏依仍置学士待制以才徳并称者为之明着令甲乙未以久雨命从臣日一人祷于天竺山蠲大理寺三衙临安府㸃检提领酒所赃赏钱丙申诏中外系囚杖以下释之辛丑雷诏辅臣曰连雨不止朕深忧之惟是寛恤刑狱蠲放逋欠悉已施行矣可以惠及下民者更议举行一二事庶几感召和气速获晴霁壬寅复诏大理寺三衙临安府两浙州军决系囚庚戌宰臣率百寮请御正殿从之辛亥荧惑塡星合于女荧惑犯塡星己卯改湖州为安吉州十一月丙辰始御紫宸殿诏曰朕以眇躬嗣承大统实戴皇太后覆育推佑之恩丰功盛德宜极尊崇今将举册寳礼朕欲于未进奉之前恭上尊号可令辅臣拟定进呈丁巳诏不熄善践行尊年髙令赴朝参筵宴外余并特免戊午以仓部郎官潘槱为大理少卿诏曰朕惟天下国家之本在身每于躬行之际尤所致谨比览潘槱首疏所奏深契朕心可特除以示嘉奖辛酉荧惑犯歳星壬戌以羣臣再上奏请听乐从之己巳史弥逺等奏恭奉御笔皇太后今将举行典礼欲于未进奉之前恭上尊号令拟定进呈臣等恭惟皇太后陛下功徳懋乎皇家性识超乎物表左右先朝以成三十年之治拥立圣主以垂亿万载之休集庆延洪凝神静密是宜如坤之载物而眉寿无疆若月之丽天而至明久照恭拟寿明二字为尊号诏依丙子日长至御大庆殿受朝毕诣慈明殿诏曰朕亲御路朝首兴敎化士风所系尤务作新比年以来习尚浇漓文气卑苶纯厚典实视昔歉焉岂涵养之未充抑薰陶之或阙咨尔训迪之职毋拘内外之殊各究乃心俾知所向矫偏适正崇雅黜浮使人皆君子之归如古者贤才之盛副予至意惟尔之休十二月癸未诏皇太后宜上尊号曰寿明皇太后有司详具仪注朕当亲奉羣臣诣慈明殿奉上册寳郑清之晚讲毕宣坐上曰朕旦日见太后语笑极从客且备言太后慈爱喜溢天颜清之奏舜有天下不足以解忧惟顺于父母可以解忧陛下不以天位自矜而以亲懽为乐眞大舜之孝也上曰太后不但慈爱曲尽最是圣体康强頥养天胜往日此朕所以尤喜也清之奏陛下以天下养备尽孝道太后之心愉悦甚矣此所以圣体益强而无疾也上因曰朕思前殿撤帘之事大臣未为尽善今太后圣虑髙明娯适燕闲丞相处朕母子之间密勿辅赞不见形迹使朕得日致其孝丞相之力多矣嘉叹再三甲申以史弥远为奉上皇太后尊号册寳礼仪使并撰册书册宣缯篆寳己丑以雪赐辅臣宴庚子诏以亲飨给犒军士辛丑蠲大理寺三衙临安府㸃检提领酒所茶盐赏钱癸卯亲飨太庙丁亥寳庆三年正月辛亥朔发册寳于大庆殿上率羣臣恭上寿明皇太后尊号于慈明殿壬子礼仪使史弥远进官二等乙卯天基圣节羣臣上寿于垂拱紫宸殿庚申以册寳礼成制杨谷杨石并为少傅己巳诏朕每观朱熹论语中庸大学孟子注解发挥圣贤之蕴羽翼斯文有补治道朕方厉志讲学𬗟怀典刑深用叹慕可特赠太师追封信国公二月辛巳朔着作佐郎游洚奏道心人心之别上问曰莫是道心为主人心听命否洚奏云正是此意癸未诏铨部今后司法叅军不许以诸司年劳出官人注授诸道检法官照条格差注宪司毋得妄辟从梁成大之奏也甲申淮西强勇三军统制王鑑特添差兵马钤辖以职事修举故也癸巳御后殿引见吏部奏举改官一十七人捕盗酬赏三人己亥鄂州诸军副都统制质俊捍御西蜀备宣劳效诏进官一等癸卯太常议故端明殿学士薛叔似谥曰恭翼三月庚戌诏方春和时郡县长吏其各劝农桑抑末作戒苛扰俾斯民安土乐业力本耕织以成富庶则予汝嘉工部侍郎朱在进对奏人主学问之要上曰卿先卿中庸序言之甚详又奏孔子庙从祀去王雱画像处上曰亦曾有此例来在奏曰惟其从祀不当公论所以去之又奏先臣四书印本所在不同上回顾宣谕曰卿先卿四书注解有补于治道朕读之不释手恨不与之同时诏今岁郊祀大礼令有司除事神仪物诸军赏给依旧制外其乘舆服御及中外支费并从省约四月癸未赵至道奏郡县之官不许敷势要合纳官物势要之家不输戸内当税赋守倅增数解发倍价折纳分差巡尉下乡催扰并论以违制豪户不即改正隐寄之产为人陈告如条科制从之癸卯朝献景灵宫甲辰亦如之五月甲寅蠲大理寺三衙临安府赃赏钱诏大理寺三衙临安府两浙州军杖以下罪释之己巳为进读髙宗皇帝寳训彻章赐宰执经筵官燕于祕书省癸酉诏侍讲读修注官各进官一等余补转犒给有差闰五月己卯朔梁成大奏乞严饬州县禁系罪囚不实书歴郡守编𨽻囚徒未经结録輙行特判宪司详覆所部狱案淹延歳月重寘典宪从之甲申蠲大理寺三衙临安府及属县赃赏钱丁未録行在罪囚六月戊申朔日有食之甲子监行在都进奏院邹应博奏对谓书曰人心惟危道心惟微惟精惟一允执厥中上问曰人心惟危道心惟微圣人之道果不出此数句应博奏实如圣训臣师廖德明亲见其师朱熹晩年之言平生于学幸有见于此数句诸儒皆是道心而非人心惟朱熹谓人不能无人心亦未尝无道心人心者如饮食男女好乐忿懥之类是也若无此则何以为人乎惟其纵而不知检则逐物而迁故曰人心惟危也道心者良能良知也而此心必甚微而难见圣人充吾良能良知之心使天理流行而昭着则人心自入于检防之中也上举朱熹中庸序中语云道心常为一身之主而人心毎听命焉应博奏陛下该贯朱熹之言仰见圣学日新之功御射殿阅诸班直射艺换授有差戊午诏曰勅内外文武臣寮等朕以今年十一月六日欵谒于南郊咨尔攸司各扬乃职相予肆祀毋或不恭甲子诏淮东寳应县陞为寳应州丙寅前知南康军王拭奏敬为圣人立德之基上曰敬之一字所关甚大能于持敬心何事不可为七月戊子正言梁成大奏乞下铨部幕职职状及格人或举主未及格以恩赏循资或全无举主曾经论列人毋令注授己丑诏中外系囚杖以下释之蠲大理寺三衙临安府酒所赃赏钱庚寅以乆雨命临安守臣祷于天竺山辛卯诏寳应盐城淮隂山隂四县并𨽻寳应州乙未诏诸路宪司觉察州郡不支小官俸给者按劾以闻从赵至道请也丁酉诏曰比者疾风甚雨介于秋成以朕之不德上天示谴夙夜震恐虑为民瘼访闻畿甸多有飘损禾稻毁害室庐嗣后居民失业必致流散深可怜悯如被水州郡速议赈济仍与放行竹木等税及富室假贷向去且令倚阁庶几贫富相资以寛目前之急併其他赈恤事件亟令有司条具以闻庚子以久雨命从臣日一人祷于天竺山八月丁未朔李知孝奏无逸之书周公戒成王其辞确切其义精深上自天命之昭明下及细民之勤苦体念小人依倚之地深察闾里怨诅之情推用心逸勤之殊验享国久近之应其立言之大㫖最切于人主之身者曰集大命结人心保寿龄而已惟陛下留神从之庚戌制封谢氏为通义郡夫人丙辰诏宁宗仁文哲武恭孝皇帝谥号见今六字宜加上十字为十六字如祖宗故事令宰执侍从台谏两省官礼官集议仍令礼官详具典礼以闻癸亥诏吏部试邑两经罢黜毋得再注知县县令从留元英请也甲戌太白荧惑合于翼九月太常议故少保观文殿大学士魏国公留正谥曰忠宣甲午以史弥远为郊祀大礼使宣缯礼仪使薛极仪仗使葛洪卤簿使朱着桥道顿逓使乙未以史弥远为奉上宁宗皇帝徽号册寳礼仪使宣缯撰册薛极书册葛洪篆寳翰林学士程珌撰仪文庚子诏时青坚壁守淮独当一靣屡战㨗除武康军节度使左金吾上将军忠义都统制丙午史弥逺等集议加上宁宗皇帝徽号曰宁宗法天备道纯德茂功仁文哲武圣睿恭孝皇帝诏依十月辛亥江刚中奏乞下户部总所江湖荆襄两淮漕司行下和籴州县毋得科抑仍令产米之处增价招诱重寘于罚从之己未诏曰朕以眇躬绍膺圣绪今始郊见天地兢兢寅畏虑弗克任己先期肃庶几对越无愧今百御事之臣各宜恪谨攸司毋或怠慢以称朕意甲子以皇弟右监卫大将军与奭为宜州观察使赐名贵谦寻继沂王后皇弟右千牛卫将军孟杓为和州防御使赐名乃裕寻继景献太子后十一月丙子朔以奉上宁宗皇帝徽号册寳告于天地宗庙社稷宫观戊寅𤼵册寳于大庆殿遣羣臣奉上于宁宗皇帝庙己卯朝献景灵宫庚辰祭享太庙辛巳日南至祀天地于圜丘壬午诏曰朕绍列圣之洪基膺中兴之寳厯若昔缵图之始适当修祀之时固尝肇举于明禋曾未特伸于大报兹遵旧制茂蒇祲容天覆地持既肃合祛之典祖功宗德益严并侑之仪若七曜之照临暨百神之森列咸从秩序祗彻丹纯载惟凉菲之资昭受盈成之託仰法绍兴之治近承嘉定之规用易美称以迎新祉其以来歳改为绍定元年可大赦天下诏大理寺三衙临安府属县决系囚两浙州军亦如之蠲大理寺三衙临安府㸃检酒所赃赏钱壬寅诏布衣李心传特授从政郎充秘阁校勘癸卯诏曰朕嗣承大统初郊礼成稽之典册寿明皇太后合上尊号可令有司讨论典礼以闻丁巳丞相史弥远等拟加上寿明皇太后尊号曰慈睿诏依以史弥远为奉上寿明慈睿皇太后尊号册寳礼仪使甲辰以雪寒籴贵出丰储仓米七万石以纾民十二月己酉日生背气辛亥诏两浙江东西湖南北州县凡有米处申严遏米之禁从汪刚中请也戊子绍定元年正月丙子朔御文德殿羣臣朝贺发册寳于大庆殿上帅羣臣上寿明慈睿皇太后尊号于慈明殿壬午赵至道奏江淮州郡妄征经过米舟芦荡沙产一例官租山漆鱼池创立约束禁止商人买贩乞下宪司严戢至道又奏霪雨倾霔科拨赈恤而监司守令奉诏不䖍乞加申饬并从之梁成大奏诸路属县擅置厢房囚系无辜长吏不遵法令小民诖误罪不过杖輙押出界流离失业乞加禁约从之乙酉寿明慈睿皇太后册寳礼成姪杨谷杨石并除少师仍加恩丁亥雷丙申以雪出丰储仓米七万石以纾民二月己巳礼部贡举丙午梁成大奏选人改官举主五员内用职司一员始为及格近奔竞巧取者或用职司三四员甚至五员而寒畯终身不得职司合颕乞下吏部止用一员过数毋令收使从之壬子梁成大奏铨法官吏交承必避亲嫌宗室替头尤所不许庶革前后积弊乞下吏部证守旧法从之丁卯以皇帝潜邸陞黔州为绍庆府成州为同庆府辛巳诏陞寳应州山隂县为淮安州改山髙县为淮安县其淮安县涟水县并𨽻淮安州辛卯太常议故端明殿学士杨辅谥曰恭惠四月癸亥命临安府祷雨于天竺山乙丑御后殿引见吏部奏举改官人五月戊寅梁成大奏乞申严荐举法除陞陟所知政绩姑从旧法改官廉吏犯入已赃者许举主悔举从之丁酉雨雹六月壬寅朔日有食之戊申以薛极兼同知枢密院事赵至道奏乞下有司刷诸路翻异駮勘之狱详审断结庶无淹滥有补仁政从之己酉流星昼陨丙辰军器少监于德谦奏陛下修德讲学当取法髙宗皇帝上曰髙宗畏天爱民眞可为法戊午録行在系囚七月梁成大奏州县贪刻或以微罪没入富家资产不申宪司掩归私室自古估籍必的有赃犯依条申省少助边储从之乙未留元英奏权摄州郡过取事例匮乏郡计乞饬监司按奏以闻从之辛亥留元英奏诸路州军僚属私役禁军乞下帅司约束违者以闻从之戊午以久雨决大理寺三衙两浙路系囚杖以下罪释之蠲赃赏钱有差八月资政殿学士知潭州曾从龙奏州县赈民之法有三曰济曰贷曰粜济不可常惟贷与粜为利可久今拨缗钱一十万有奇分下潭湘十县委令佐粜米置惠民仓乞比附常平法从之壬申李知孝奏州县铺兵俸给乞令诸路漕臣严督所部州军于系省钱截支歳具已支实数申台省从之甲戌诏监司每歳诸所部州县虑囚至来年正月歴遍如属县非监司经由之路委官分往监司复行㸃检毋致寃滥奉行不䖍令御史台觉察以闻十月壬寅李知孝奏浙东仓司创余姚断塘盐灶扰生聚没良田乞行废罢从之甲辰朝献景灵宫乙巳亦如之丁未翰林学士侍读郑清之讲毕上曰近喜晴明刈获迄事清之奏陛下敬天事亲皆极其至今天意昭格东朝悦豫应验若此上悦时江西湖南福建寇盗并起连破诸县戊申荧惑犯垒壁己酉太常议故资政殿大学士贺兑中谥曰清简留元英奏乞下吏部应铨量官令长贰从容延接访门氏事其疾病癃老者证㫖挥施行如不堪任职贪酷累被按劾者与别注降等差遣称量能授官之意从之辛亥郑清之同王暨进读上曰朕观汉唐以下人主鲜克有终者皆由不知道清之奏圣见髙明可谓推本之论王暨讲尚书上问曰夏桀不道成汤放之可以鉴矣纣何为复寻其覆辙王暨奏惟上智与下愚不移殷鉴不远在夏后之世纣不能鉴遂至灭亡所谓下愚不移者也清之奏自古人主不能以乱亡爲鉴岂独闇君孱主汉武帝饫闻亡秦黩武之弊而穷征不休唐𤣥宗手锄太平逆韦之难而败于女宠犹未足怪太宗英明创业亲见隋炀征辽亡国乃纵兵鸭緑汔无成功有累盛德是皆不能以覆辙为戒正如圣语由不知道所以不能以道制欲尔王暨奏以古为鑑此言𤼵于太宗而身自违之上曰非知之艰行之惟艰壬子赵至道奏乞行下诸路漕司严饬和籴官吏毋得多取增量庶农民不惮与官为市从之丁巳荧惑塡星合于危癸亥太常议故参知政事章良能谥曰文庄甲子荧惑犯塡星十一月癸酉荧惑入羽林知汀州余铸奏固根本事上曰闻州县间常赋多有横取邦本岂可不爱惜庚辰雷壬辰蠲大理寺三衙临安府茶盐赃赏钱癸巳决大理寺三衙两浙州军系囚丁酉赵至道奏申严皇城司给牌之制赁牌往来者照阑入法庶九重之地威禁益严亦防微杜渐之一端从之十二月辛亥以薛极知枢密院事兼参知政事葛洪参知政事袁韶同知枢密院事郑清之端明殿学士签书枢密院事癸丑汪刚中乞戒饬中外文武臣寮官各务体国同心如守倅令佐互申监司即与剖决曲直毋致模稜并罢其将帅或不恊制司作急区处毋令两虎自鬭偏禆智勇过人为大将所忌者与荐之朝别行擢用勿许占留一方有警四靣皆从毋得辄分疆界按兵观望从之己丑绍定二年正月庚午朔御大庆殿羣臣朝贺毕上诣慈明殿贺甲戌天基节羣臣上寿乙亥赐文臣宴于贡院庚辰大理寺直张珩进对论州县检验鞫狱四事上曰刑狱人命所系岂容不谨诏景献太子府改讲毛诗甲申臣寮言乞诏诸路漕司严察属县丞簿依时过割二税从实销注版籍违者按劾从之丁亥荧惑歳星入于娄癸巳雷甲午诏以权兵部尚书王暨知贡举吏部莫泽右谏议大夫李知孝同知二月庚子朔诏知贡举王暨等务柬实才以副朕意臣寮言乞戒敕中外羣臣各守礼义廉耻之维坚安靖恬退之节有不安意者奏劾以闻从之臣寮奏今日士大夫学术之未纯皆基于岐道法为二致乞明示意向以风在位变易偏尚即道以行法遵法以为政则学为有用之学道为常行之道从之庚戌臣寮奏乞歳举廉吏申严保任之法如犯奸赃与之同罪仍令监司郡守觉察从之辛酉臣寮言近歳书尺干请苞苴之弊宜加禁絶以变薄习从之甲子侍讲范楷进讲易丰卦因奏云当丰盛之时圣人于诸爻有壅蔽不明之忧上首肯良久乃曰丰亨盛大之时侈心易生其后遂至狥情肆慾穷奢极靡如秦皇汉武祸乱将作而不自知此不可不戒也侍读乔行简奏陛下之言及此宗庙社稷之福上曰只要心有所主讲读合辞称赞曰圣学髙明此一语尤为切要若心有所主则一切不能惑矣辛巳监进奏院杨梦信进对奏论圣学因及宸翰所书中庸聪明睿知足以有临一章上曰以其切于君德故书之又奏县宰催科之扰上曰财赋自有常数梦信奏常数固定只縁簿书不明所以有弊上曰知县在得人辛卯臣寮乞下诸路宪司每歳将州县系囚瘐死最多者具狱官姓名以闻重与镌降从之又诏今后州县催科必遵常制县令非才择佐官可任者委之仍不许差州官及寄居权摄从臣寮请也癸巳监进奏院桂如琥进对奏沿边民兵可用上曰今日立功多是民兵如琥奏民兵皆有户籍税产又谙熟地利故战则有功上曰然又奏择将上曰今日将才难得奏云行伍间亦有人往往军将忌嫉不得自伸上曰军将多是相忌又奏屯田上曰荆襄所行如何奏云荆襄才行数年积谷已踰百万斛两淮四蜀岂无可行之处上曰然己亥臣寮奏补试鬻帖之弊乞令国子监放榜日取索待补眞卷比验字迹或不同将中榜及卖帖人一例殿举从之乙卯御集英殿䇿进士庚申诏州县阙官不许挟伎术人豪民罢吏借补官资权摄小官请俸不许积压及以他物准支民间二税合输本色不许抑令折纳倍数取嬴令台谏监司觉察从臣寮请也五月诏成都潼川路旱歉令制置司及各路监司疾速措置赈䘏务要实惠及民仍攷察郡县奉行勤惰以闻从臣寮请也辛巳御集英殿赐正奏名进士黄朴以下及第出身凡五百五十七人乙未赐特奏名进士缪蟾以下同出身文学助敎一千一百二十一人臣寮奏近年文气萎苶乞申饬胄监师儒之官专意训导使之痛习经传攷订义理课试选抡须合体格去浮华穿凿之弊转移士风从之甲辰诏户絶之家许从条立嗣不得妄行籍没从臣寮请也辛亥臣寮奏浙西漕运惟恃呉江石塘以隄水近年修塘塞兵尽为他役隄岸頽毁乞下漕司抽回以时补葺委平江府通判主管不得輙有抽差违许奏劾从之丁巳御射殿引见正奏名进士射臣寮奏乞今后非军期大辟刼寇等事州不得差人下县县不得差人下乡常令监司觉察从之戊午引特奏进士射癸亥赐闻喜宴于贡院以久雨命从臣日一人祷于天竺山诏沂靖惠王府改讲孟子七月丙寅诏广西州县应阙官毋得以白身借补人充摄戊辰臣僚奏乞宣示二三大臣自今起复士大夫必甚不得已出于特旨监司帅守不得陈乞若州若县常程差遣倅令幕属之类搀辟吏部使阙见以起复在任日服内月日并不许作实歴选人受举削亦不得放散已放散者悉与驳正从之辛未臣寮言乞申饬有位非休假不许出谒或实有干故先申尚书省方许出城从之癸酉新知常德府袁申儒朝辞奏至州县重催税赋害民事上曰民力甚贫皆是州县不体爱民之意卿到任当以爱民为先辛巳臣寮奏乞明诏户刑部严行约束二广监司郡守用刑须遵法律毋得轻视人命漕司买银须依时直不得低价敷买舶司每歳差官机察就委逐州通判不许吏卒越界追扰生事从之八月丙申朔诏户部遍下诸路州军不得增收苗米多量斛靣许越诉仍令漕司觉察从臣寮请也丁酉臣寮奏州县典狱官吏或淹延久系或牵惹无辜或奉上官而失本情或行暴虐而取贿赂乞饬诸路宪司禁戢惩劝从之辛丑进知静江府赵崇模直敷文阁因任以职事修举故也壬寅监察御史留元英奏二广列郡及福建上四州惟盐是利守令尅剥于常赋之外籍户口以敷盐民被其扰近者召冦亦基于此乞戒饬二广福建漕司严察州县痛革前弊仍令宪司歳行所部许人陈诉从之丙午臣寮奏州县供摊告讦二害乞今后凡追究不实者许被害人越诉仍令监司觉察从之丁巳诏通义郡夫人谢氏进封美人九月乙丑朔诏礼部国子监下等上舍必循旧法守年不得用例径赴殿试从臣寮请也丁卯台州水壬申臣寮奏乞明饬吏部应曾经论罢之人虽免约法而赃状显白并须经郊方许参注或被论未久遇赦令待后郊庶令畏惮从之丙子秘书省正字王会龙奏圣学深造自得本之于致知格物达之于治国平天下上曰如是则人主之学当以致知力行为本又奏乞裕民力固邦本上曰朕未尝无爱民之心但州县不能奉行尔庚辰雷壬辰进知临安府赵立夫官一等以和籴有劳也有流星大如太白十月乙未朔诏诸道提㸃刑狱以十一月按部理囚徒癸卯太学録陈埙进奏方张之患未亡之金叵测之忠义跳梁之羣盗皆所当虑上曰此正治不忘乱安不忘危之意埙奏正为国体未为治且安耳又奏用人贵乎公上曰今人才亦自难得丁未臣寮奏乞申饬监司郡守自今所属阙官以次摄事毋得差非见任官如有违戾其受差及差之人并镌斥从之庚戌诏庄文太子府改讲荀子进知吉州赵汝愚官一等以和籴有劳也己未臣寮奏百司庶府循例而忘法监司守令枉人而狥情乞饬内外奉行法令从之壬戌诏赈赡台州被水之民蠲诸色赋租有差丁卯臣寮言乞下国子监内外学校之官今于士子程课之外迪以义理之学厉以行艺之实从之新知婺州莫泽朝辞上曰婺州正要得人扶持记得向时守臣魏豹文曾理会经界行得如何泽奏婺州向时凋弊皆縁税籍不明今经界既正赋役均平故不费力上曰义役闻尚未了泽奏义役乃民间自乐为州县不能扶助耳读至盗贼处上曰峒寇尚未消弭正要理会泽奏盗贼不足虑全要州县得人上从之戊辰新知庆元府郑损辞奏事上曰卿当防遏海道爱养军民损奏谨遵圣训己巳太府少卿知临安府赵立夫进对乞将海内茶漕下沙合为一寨上曰毎寨几人立夫奏多者百二十人上曰京城民讼如何奏云臣幸与民相安上曰都民当抚摩使常在春风和气中不可使有愁叹上问刑狱如何奏云本府三狱两狱常空上曰民命所关不可淹延己卯臣寮奏乞令户部下诸路监司凡民讼依次第官司结絶如未经予夺不得索案改送先从台部常切遵守从之己丑荧惑入氐赐刘光祖谥文节十二月丙申雪蠲大理寺三衙临安府㸃检缴赏酒库监赃赏钱给诸军薪炭钱出戍官兵倍之赐喜雪宴于尚书省丙午前知安吉州赵必观进对奏楮卷破损腐烂人不以为重上曰此縁铜钱稀少奏事毕上曰苕霅之民今已安业否必观奏臣初至郡民不聊生圣恩赈给连嵗小稔民粗安业辛亥以翰林学士郑清之为端明殿学士签书枢密院事乙卯军器监度正进对奏江西福建湖南灾荡老弱转于沟壑壮者遂为盗贼上曰此是州县不得人以至于此正奏自今选任之际更宜谨之上曰选任诚不可不审读至近来放散忠义军及破落士人去为贼用上曰亦闻得如此正奏乞行下诸将随宜招收籍以为军士人在贼中者亦宜招谕之上曰朝廷见如此施行正奏如此正合事宜更宜示之以信又奏宜力行节俭以阜财用以化贪鄙上曰恭者不侮人俭者不夺人朕平日力行此正奏既已如此则自不至于侈泰然臣犹望陛下节俭之中更加节俭丙辰再给诸军薪炭钱庚寅绍定三年正月壬申雷臣寮奏乞令诸路提㸃刑狱官亲行所部凡翻异駮勘之狱同守臣审鞫便宜予决毋得滞留其有职兼守臣者令以次监司从之二月丙申日有背气庚戌以朝奉大夫魏大有直寳章知贑州措置招捕盗贼起复朝散郎陈鞾直寳章阁知南劒州福建路兵马钤辖同共措置招捕盗贼起复朝奉郎赵范以将作监知镇江府起复承议郎赵葵直秘阁知滁州庚申诏蠲江西湖南福建被盗州县租税一年癸酉大理寺上逃卒穆椿踰入皇城烧毁甲仗罪状诏穆椿凌迟处斩余黥𨽻有差乙酉太白歳星合于毕戊子诏江西湖南福建寇盗凡胁从之民束身出官并与释罪能自戮渠首而来者补官赐官土豪帅衆立功者官之丁酉雨土戊戌臣寮奏乞补禁卫兵额戒内侍毋得私役革赁号修火政以肃宫禁从之癸卯诏秘阁校勘李心传已歴两考研覃典籍恬静可嘉特改合入官癸丑置会子库监官一员专作堂差以有举选人充四月癸亥臣寮奏愿陛下仰法髙宗赏功罚罪之训宣谕辅臣大明黜陟俾内外小大之臣咸思激厉趋事赴功或有畏避自为身谋必罚无赦从之己巳日晕庚午诏诸道提㸃刑狱以五月按部理囚徒癸酉诏蠲绍兴府余杭上虞县民户折麦一年以水灾也癸未诏以今年九月有事于明堂丁亥诏今歳明堂大礼惟祀神仪物诸军赏给悉循旧制外其乗舆服御及中外支费并从省约丁未夀庆节上诣慈明殿上夀诏知抚州林孝闻削二秩罢以臣寮言官军入境闭关不纳科扰军粮民户被害也御射殿阅诸班直射艺迁补有差丙辰诏庄文太子改讲文中子丁巳臣寮奏乞下江东西湖南北福建诸路总漕仓司应邻境被冦州郡合解诸司钱物比之常年期限并展一季诏令戸部详度上于尚书省六月戊辰臣寮言二广诸郡凡敎官法掾自谓闲官率厌风土寘身台幕乞行戒饬如此后循习不悛并与䥴斥帅漕併寘于罚从之癸酉録行在系囚乙酉歳星入井辛卯臣寮奏乞戒饬郡守痛革税赋刑狱差役版籍四弊从之壬辰臣寮奏乞戒饬二广漕司严禁所部州县丁钱每歳覈实见存之数造簿依条限前期发下催纳销注违者按劾诏令吏部详度于尚书省七月丁未臣寮奏乞今后疏决先期降旨下临安府三衙应犯罪在指挥前许引用恩赦如指挥后有犯虽已停决不在原减之数其合引赦人不许于停决前断遣如或违戾并从故出入人罪条制施行令刑部详度于尚书省癸丑臣寮奏乞申严堂除之制庶几仕者毋敢躁进中书之务可清从之八月庚申以知枢密院事薛极为大礼使参知政事葛洪礼仪使同知枢密院事仪仗使佥书枢密院事郑清之卤簿使吏部尚书杨烨桥道顿递使癸亥诏明禋侍祠执事官既受誓毋得临期规避如或循习必罚无赦仍令台谏觉察九月辛丑大飨于明堂赦天下丙午诏封美人谢氏为贵妃令有司择日备礼册命庚戌雷壬子诏令浙西提举司下所部州县将条复围田减纳苗税毋收斛靣十月辛酉臣寮言乞下吏部今后县令狱官须曾歴三考有县令举主三员无过犯人许注毋得作破格轻授或监司帅守辟置亦令吏部审实合格方许放行从之壬戌进知枣阳军史嵩之官一等以置堰屯田有劳也臣寮奏铨选六弊乞下吏部检举指挥恪意遵守从之十一月丁卯殿前司奏乞拨本司一千人名额令嘉兴府招濒海渔业惯熟风涛少壮趫捷之人试验刺充海浦水军仍增置统制官一员通行部辖从之癸卯臣寮奏曾经奏劾有永不得亲民差遣指挥之人如引赦陈乞改正并令都司吏部取原犯攷订除情轻从旧制外其或贪赃惨酷刑寺不得例作不曾推勘免约法许令改正从之丙午诏夀明慈睿皇太后明年圣夀七十五古希有甚盛之庆令礼部太常寺讨论以闻丁未流星昼陨戊申诏贵妃谢氏立为皇后令有司择日降制初上意向贾氏杨太后以谢美人端厚有福遂立焉辛亥出封桩库缗钱二十万制皇后袆衣丙辰以薛极撰册葛洪书册同知枢密院事袁韶篆寳十二月庚申诏曰养莫大于尊亲永依慈造福必先于曰夀宜茂徽称伟庆事之辉煌洽欢声而洋溢夀明慈睿皇太后载安宗社兼体干坤宜加上尊号曰寿明仁福慈睿皇太后其令有司详具仪注朕当亲帅百寮诣慈明殿奉上册寳甲子诏以史弥远入见敷奏精敏气体向安朕尊礼元勲未欲劳以朝请可十日一次赴内引入堂治事乙丑以签书枢密院事郑清之为参知政事兼签书枢密院礼部尚书乔行简为端明殿学士同签书枢密院事袁韶为资政殿学士浙西安抚制置使兼知临安府寻控辞时江淮制司及扬州累报山东李全起兵犯通泰州诏曰逆贼李全久蓄奸谋大逆不道已敕江淮制臣率兵追讨可削夺官爵停给钱粮罪止逆贼罔及胁从逆党有能擒斩李全以降者仍给散钱粮更加不次之赏丁卯御文殿册皇后壬申以雪寒诏出封桩库缗钱三千万赈䘏临安贫乏民乙酉慈明殿出缗钱一百五十万大犒诸军赈赡临安贫乏之民宋史全文卷三十一宋史全文卷三十二钦定四库全书宋史全文卷三十二宋理宗二辛卯绍定四年正月戊子朔御大庆殿羣臣朝贺礼毕上诣慈明殿贺大赦天下以庆寿恩进史弥逺薛极官各二等葛洪袁韶乔行简各一等进镇江府都统卞整左武大夫果州团练使统领沈兴刘明官各一等以追袭逆全焚毁粮聚也辛丑枢密院检㑹赠右武大夫彰州防御使王青力战而殒诏特赠建武军节度使右骁卫大将军与二子官仍立庙于扬州令礼部太常进拟庙额丙辰江淮安抚制置大使赵善湘上露布言统率诸将水陆并进以正月十五日诛逆全于新塘诏奖之二月戊午朔诏礼部贡举壬戌臣寮奏乞申饬诸路州县自今遇诉灾伤邑委佐官州委幕职于秋成以前务覈的实蠲减田租仍以分数掲之通衢如或稽慢守令䥴斥漕臣觉察不严一体议罚从之三月癸巳以经筵进讲论语终篇召辅臣听讲己酉赐宰执讲读説书修注官宴于祕书省四月己未赐王青庙额为忠果枢密院检㑹淮东安抚赵范提刑蔡保奏赵必胜等二十九人擒戮逆全委立竒功诏各补转注官资仍赐钱银绢有差乙丑浙东提刑奏温州司户参军赵汝骤权宰平阳侵用官钱赃罪抵死诏汝骤追毁出身文字除名勒停癸酉以久雨命临安守臣祷于天竺山丙子蠲大理寺三衙临安府㸃检赡军激赏酒库所见监赃赏钱丁丑诏赦中外决系囚杖以下以郑清之兼同知枢密院事乔行简签书枢密院事五月丙戌朔进前知西和州张孝钖官二等以四川制置司言其措置边防之劳也庚戌诏今后行在遇暑虑囚命所差官将临安府三狱见禁公事除情重例不原外余随轻重尽行减降决遣大理寺三衙两赤县一体裁决从臣寮请也丙子诏㑹子库造第十四十五界共二千万缗令封桩下库充边郡科降癸未给诸军口累重大钱诏支犒殿步司讨捕闽冦凯还军兵有差阵亡者厚给其家七月乙酉朔诏制总诸帅戎司凡忠勇死义之家并与优给其家其有子才艺异衆者令赴枢密院审视録用丙戌臣寮奏建劒之间秋霜害稼乞下诸司措置般运广米应济市籴胡秀严徽春霜损桑水潦为沴令监司郡守留意赈存与减税色从之癸巳臣僚奏乞戒饬诸道监司除正任属官外不得别令见任官入幕违者定行奏劾从之丁未枢密院检㑹右武大夫叙复吉州刺史江州副都统制陈世雄㑹合荆鄂军马于吉州龙泉亲临贼境一举而擒二首委有劳绩诏以世雄为左武大夫濠州团练使江州都统制丙寅诏近民之官莫如县令日来间有贪虐昏缪不能任事之人重为民害令诸路监司守臣觉察具职位上于尚书省取㫖施行九月丙戌临安火诏曰囬禄之灾延及太庙祖宗神主暂就御于景灵宫朕累日哭于神御殿省愆谢罪伤痛罔极所合奏告可令礼寺疾速定日具奏以闻诏令三省枢密院暂就都亭驿六部暂就传法寺治事以延燎故也庚寅诏火后合行寛恤条件悉令三省施行其令学士院降诏出封桩库钱丰储仓米赈䘏被火之家蠲临安府城内外之征一月辛卯复出内藏库缗钱二十万赈䘏贫乏之民壬辰诏曰丙戌之夕回禄为灾信宿之间上及太室延燔民庐莽焉荒燬都人奔避间遭死伤皇天降威孰大于此朕当避正殿素服眡朝减膳彻乐以答明谴其寛䘏事宜已命宰辅次第施行应内外臣僚士庻咸许直言指陈过失毋有所隐庶借忠嘉共图消弭诏罢前军统制徐仪仍削官三等统领马振逺除名勒停编置湖南州军以殿前司副都指挥使冯时言其救火弗力也庚子建昌军火甲辰流星昼陨壬子以火灾告于天地宗庙社稷甲寅度支邸官王舆权进对论近日火灾上曰此皆朕之不德最是延及太庙朕心不遑安处奏云中外臣子所同痛心今日灾变可谓极矣惟有修德可以回天意上然之乙卯监察御史何处久奏两司修建太庙合遵旧制百司庶府不必革侈从之丙辰宰执以太室延燎五具奏乞镌罢诏史弥逺特降奉化郡公薛极郑清之乔行简各降一秩丁巳诏两浙转运判官赵汝惮予祠以臣僚言其火后营缮科扰州县也戊午诏殿前副都指挥使冯主管侍卫步军司王虎救焚弗力延及太庙各夺一官罢之癸酉太常少卿度正进对奏蜀报蒙古深入事势颇危又闻七方关已溃散才透文龙便入绵汉皆是平地蜀便难保愿早择帅付之事权蜀中财用已是困乏愿陛下不惜出内库金帛应付之上曰当早为择帅应付财帛戊寅以焕章待制知遂宁府李为焕章直学士四川安抚制置使兼知成都府四川制置副使赵彦呐进直龙图阁兼知兴元府利路安抚副使十一月乙酉诏忠义緫管田遂赠武节大夫忠州刺史特与加封立庙以四川制置司言其总率忠义力战而殁也诏四川关外州军近经蒙古侵犯残破去处未能复业军民日前或有诖误䧟于罪戾合行曲赦令三省条具事件以闻福建招捕使司奏知邵武县刘纯殁于王事乞加褒䘏诏赠纯官三等与一子下州文学癸巳枢密院言四川制置司奏权兴元府都统潘福提兵失律离弃关隘合依军制从之十二月癸丑臣寮奏乞严饬州县科籴及人户投粜不即给钱多取斛靣之弊其州县折苗并依祖宗成法止以下户畸零减直折钱违者奏劾重寘典宪从之癸酉诏正旦大朝会权免己卯给诸军薪炭钱出戍官兵倍之辛巳诏出封桩库缗钱二十万下临安府命官赈䘏壬辰绍定五年正月丙午诏以陈贵谊知贡举权吏部侍郎钟震御史汪刚中同知己酉太庙成以薛极为礼仪使二月壬子朔御笔赐陈贵谊以下曰科举取人先器识后词藻务忠实斥浮伪癸丑羣臣三上表请御正殿从之车驾诣太庙行欵谒礼己酉蠲砖瓦竹木芦箔之征三月庚寅臣僚奏愿陛下近法孝宗恐惧修省以答天谴不可以天变方弭为幸而必期于天休之鉴佑抚摩爱飬以保民命不可以民瘼少瘳为喜而必期于民俗之阜安终始如一悠久不渝则八年灾异冦扰之变未必不为后日重熈累治之基从之辛卯监察御史李日迈奏乞今后两学补试并从朝廷选差试官供给用度依胄监事体务革买帖冒名计嘱私取之弊从之乙未臣僚奏乞戒饬中外洗心涤虑精白承休以修职业以振治功如故习不悛弹劾以闻从之己亥陈贵谊等乞痛革文弊命学臣精选淳熈格式颁示四方四月壬子陈贵谊等奏取应宗子弟一名时中学诗能文颇合程度乞附正奏名廷试从之壬戌诏礼部太常寺行下太武学胄监今后补试文臣外任带朝职与放牒试武臣外任带阁职与在外贴职同不许放行癸亥右谏议大夫赵至道奏寳章阁直学士宫观杜如渊曩者帅蜀不能与衆合谋誓死坚守夜半私遁妄以状闻诏如渊禠职罢祠丁卯以久雨命临安守臣祷于天竺山蠲大理寺三衙临安府属县㸃检赡军酒库所见监赃赏钱戊辰诏中外决系囚杖以李日迈奏乞饬大臣凡亲民之吏必选亷去贪使不至激民为盗又乞行下诸郡招选放散军人骁勇可用者填厢禁军阙额从之丁丑太白昼见五月戊戌诏诸路监司郡守今后齐民犯罪不许妄行籍没法当籍者先具情节取㫖施行违者越诉从右正言何琮请也七月辛卯诏省部刑寺应诸刑奏案以时审定已经奏闻速与报下庶免淹延狱官不许兼职俸薄者増给之从臣僚请也丁酉以礼部尚书陈贵谊为端明殿学士同签书枢密院事甲辰大雨雹丁未御集英殿试䇿进士制䇿问畧曰朕闻尧舜之帝禹汤文武之王莫不从事于学如饥之必食渇之必饮未尝外道以出治舎经以求治也朕以眇陋嗣承丕绪于今九年昧旦而朝咨诹辅弼延纳英隽日御经筵曰诵曰讲咸有常凖然六经之道所以淹贯天人维持世变者至纎至悉不可胜穷而治监一书又所以着歴代君臣之媺恶以劝戒于后皆莫先于修身而齐家进君子而退小人严名分而遏乱萌修政事而攘夷狄恤民隐而惧天变朕深惟经训史䇿日陈于前文字繁多涂辙遐阔求其所以寘力者乃即闲燕窃有慕古人缉熈光明之义日就月将躬履神㑹葢以基治道之本一人心之归使普天率土若士与民繇内及外悉共繇于理义而无本末舛逆之患上下异向之风顾不伟欤若夫商政治之得失求民俗之利病论士习之厚薄则有所未暇葢以本原既正则他可以序举也子大夫奉对于庭其以有得于经史者细绎而毕陈之朕将亲览焉八月己酉朔御幄殿引武举进士射乙丑御集英殿赐进士徐元杰以下及第出身同出身凡四百九十三人丁卯赐特奏名进士倪闪等同出身至州文学助教凡五百九十二人甲戌以玉牒殿成奉安累朝玉牒以薛极为礼仪使乙亥臣僚奏乞行下两淮荆襄诸郡将见桩管米各具实数或有侵移责限补足沿边和籴髙价招诱不许均敷民户申严赏格仍与定限庶几及时办集内外皆有预备诏令户部详度上于尚书省己丑御射殿引正奏名进士射庚寅引特奏名进士射辛丑诏二广监司今后武臣非经公朝拔擢不许辟郡特科人不得辟入郡幕如遇阙守秪于邻郡差摄着为令闰九月己酉有流星大如太白庚戌彗星出于角癸丑诏诸路监司体量旱歉州县依条检放察守令之贪亷仁暴以闻丙寅诏避殿减膳撤乐尚虑朕躬有过及朝政有缺令中外臣僚极意指陈无所隐讳其有关民间利便疾苦併令诸路监司守令以实具述闻奏仍敷恩宥以答天戒三省条具合行事件令学士院降赦十月戊子以星变大赦天下诏改盱眙军为招信军壬寅诏赦蜀军民十一月甲寅臣僚奏乞戒饬诸道常平使者遵用淳熈诏令每歳覈州县丰歉分数或灾伤重处即与赈䘏不许隐蔽不实违者台谏按劾戊午雪给诸军雪寒钱出戍军兵倍之己未诏刑部检坐命官犯赃条令严饬监司察部内贪吏劾其尤者一遵祖宗旧法计赃虽轻委系入已令吏刑部永不铨叙改正监司不按发併坐失职之罪从李日迈请也辛酉以阴雨诏出丰储仓米五万石以纾民食十二月丙子朔进才人贾氏为贵妃辛巳诏皇太后圣体稍愆和豫朕夙夜于旁不敢辄懈命医尝药吁天祷神间亦小瘳犹未全愈冝宏宥过之施式迓无疆之休可大赦天下命官分祷于天地宗庙社稷宫观诏皇太后圣体违和服药未效如草泽有能治疗痊安者白身除节度使已有官人及愿就文资者并比附推恩外更赐钱十万贯田五百顷三省可出榜晓谕仍许径赴和宁门外自陈内侍省即时闻奏大行太皇后上仙羣臣诣慈明殿宣遗诰皇太后诰内外文武臣寮吾受遗先帝保佑嗣君从南靣之居旋即东朝之飬不以天下为乐而以海内为忧仲冬以来偶愆和豫殊费调胹大数有期遂兹云逝惟帝位至重国事方殷毋庸过哀冝从权制皇帝成服三日听政䘮纪以日易月大臣更加开释勿致摧伤百官入临随地之宜诸道州府长吏以下三日释服在京禁音乐百日在外一月毋禁祠祀嫁娶沿边不用举哀山陵制度务从俭约内外诸军应合支赐及诸不在诰中并取皇帝处分辛卯上诣慈明殿成服行奠酹礼诏大行皇太后陵寝当遵遗诏务从俭省诸路监司州府军监寺正进慰表其余礼物并令免进仍不得以助修奉攅宫为名有所贡献丁酉羣臣七上表请皇帝听政诏用正月四日就素幄令辅臣奏事诏曰朕惟皇天降割大行皇太后上僊哀痛罔极但内朝大典不敢辄有改更朕于宫中自服三年之䘮以薛极为总护使少保奉国军节度使充万寿观使师贡桥道顿递使礼部尚书陈䀭按行使内侍呉惟德副之命临安府守臣同桥道顿递使措置应办梓宫渡江乙巳上诣慈明殿行大祥祭奠礼癸巳绍定六年正月丙午朔上不视朝戊申诏两浙转运司临安嘉兴府徽严安吉州竹木之征再蠲三月己未宰臣率百僚三表请御殿寻诏权御后殿辛酉右谏议大夫赵至道奏乞戒饬冶司歳纳新钱依额起解毋许诸郡截钱纳劵壬申监察御史何处久奏乞申敕诸道转运司严饬所部州县不许遏籴如歉郡招诱客贩委官告籴仰具数上之朝廷其阻籴苛税者令御史台劾奏从之二月丁丑新除屯田郎官王定奏严陵歳歉上曰去年旱势云甚见如何举行定奏昨在庾司举行荒政首择邑官乡里之贤者分任之又奏义仓为官吏蠧耗上曰此自是民户寄留于官专为水旱之备丁亥诏荣州陞为绍兴府庚寅礼部太常寺言大行皇太后山陵制度欲参酌比附宪圣慈烈皇后攅陵修奉诏依戊戌宰臣等恭上皇太后尊谥曰恭圣仁烈皇后诏依己亥军器监主簿徐清叟奏近者太后上僊宫中举哀之日陛下以后服下同媵妾令别制大袖文思院官欲如后饰再造其一以进圣㫖却之陛下此事甚羙真知嫡庶之辨乞宣付史馆以垂万世上曰然读至孝宗皇帝御近习事上曰此辈宫中不遇备趋走使令耳岂可使预事辛酉江淮制置使赵善湘带职入奏上曰中原机㑹卿意以为如何善湘奏云中原乃已壊之势恐未易为力边头连年干戈兵民劳役当休飬葺治使自守有余然后经理境外今虽有机㑹未是时节上曰自守极是癸亥右谏议大夫赵至道奏陛下躬南靣尊事之敬答东朝拥佑之恩养致其乐疾致其忧䘮致其哀其为孝无以加矣继兹以往天命必畏祖宗必法君子必亲小人必逺女谒必禁小民必思懐保政事必务修饬斯足以尽始终之孝上然之癸亥监察御史李日迈奏愿陛下正五事以承天心戒六事以召天和谨饬刑政之条力去贪残之吏从之丙寅右正言何琮奏皇太后山陵用度尽出宫中犹恐州县并縁敷扰百姓乞饬有司遍行晓谕严加禁止从之四月壬午诏今年九月有事于明堂庚子诏今歳明堂大礼令有司惟事神仪物诸军赏给悉循旧制其乗舆服御中外用度并从省约有司条具以闻壬寅恭圣仁烈皇后掩攅于永茂陵甲辰监察御史李日迈奏比歳年谷不登民生日蹙乞诏诸道赈䘏随有无以劝分随所在以出粜秤提见镪当使流通于民间不当夺归于官库日下发出兊便无执留为囊橐预借苗税当罪官吏不当责民戸其或不悛次第弹奏诏令户部详度上于尚书省辛未右正言何琮乞倣绍兴成宪内委省部外责监司严纠州县凡赦令德音寛䘏事件恪意奉行仍委监司取见已行事实类申朝廷考其违戾重寘于罚从之乙酉録行都系囚辛卯右正言何琮奏乞申饬监司赈济结局将所部州县奉行臧否从公比较第列来上仍命大臣合监司救荒绩效总课殿最以示赏罚从之七月乙卯新权知广德军石孝隆奏惜民力事上曰州县催科歳有増益朕每闻之此心恻然宜以爱民为念无负所言八月己卯以知枢密院事薛极为明堂大礼使参知政事郑清之礼仪使签书枢密院事乔行简礼卫使同知签书枢密院事陈贵谊礼器使吏部尚书兼户部尚书杨烨礼顿使九月壬寅朔日有食之乙巳右正言何琮奏乞戒饬州县已蠲合租赋不许科督绵帛不许抑买苗米不许増量监司察其违戾许民越诉甚者以赃私论必罚毋赦从之己酉上宿斋于内殿辛亥大飨于明堂赦天下辛酉经筵奏乞以御制敬天法祖事亲齐家四十八条及御书缉熈殿榜御制缉熈殿记宣付史馆从之四十八箴列为十二轴左一曰敬天命法祖宗事亲齐家右一曰亲硕学精六艺崇节俭惜名器左二曰谨言语戒喜怒恶㫖酒逺声色右二曰伸刚断肃纪纲核名实明赏罚左三曰广视听守信义惧满盈究逺图右三曰开公道塞倖门待耆老奖忠直左四曰储人才访屠钓尚儒术保勇将右四曰恤勤劳抑贪竞进亷退斥谄佞左五曰鍳迎合绝朋比察䜛间禁苞苴右五曰杜请託议释老谨刑狱哀鳏寡左六曰伤暴露罪已为民损躬抚军求善使过右六曰寛民力饬边备旌死事惩偷生陈公益等撰述箴辞附于各条之下揭于缉熈殿朝夕观省御制缉熈堂记曰大学曰自天子至于庶人壹是皆以修身为本朕尝玩味斯言知学之有益于人也信矣隆古盛时创立学制大而辟雍次而泮宫微而乡庠党序莫不以是为急故八歳入小学则教之以扫洒应对之节射御书数之目自王公以下及庶人之子弟皆与焉自十五则元子庶子至公卿大夫士之适子与凡民之俊秀皆入大学而教之以穷理尽性修己治人之学夫人不可一日而不学也如是况以一身任社稷生灵之托者可不汲汲于此哉恭惟我朝列圣相承稽古右文崇儒重道讲学之懿超越前代其所以植亿万年无疆之基者皆自此而得之猗欤盛哉卓乎不可及也朕以凉德纂承丕绪兢兢业业罔敢自怠昕朝二讲聿遵先猷乃辟旧庐榜曰缉熈以为讲学之地日与诸儒硕学从容延欵䌷绎义理问辨经史庶几有获内以修身外以治国平天下期无愧于祖宗家学之传顾不伟欤癸亥右谏议大夫赵至道奏乞明降指挥诸县选择手分充应乡司以三年或二年为界界满无过递迁典押仍禁绝官司供亿诛求之弊着为令从之甲申诏史弥逺二子宅之宇之并赐同进士出身寻以宅之为太府少卿兼崇政殿说书宇之将作少监丙戌进史弥逺太师左丞相兼枢密院使郑清之光禄大夫右丞相兼枢密使丁亥以史弥逺为保宁招信军节度充醴泉观使进封㑹稽郡王仍奉朝请薛极枢密使立班恩数并依宰臣例乔行简参知政事签书枢密院事陈贵谊参知政事兼同签书枢密院事诏史弥逺定䇿元勲久以病告朕欲亲幸其第视疾令有司条具以闻寻具辞免诏依所乞特与幸第恩数戊子雪诏史弥逺勤劳王室垂及三纪以疾解政所宜曲加优礼长子宅之权户部侍郎兼崇政殿说书次子宇之依旧直华文阁枢密副都承㫖长孙同卿直寳章阁次孙绍卿会卿晋卿并补承奉郎女夫赵汝棋军器少监孙女夫赵崇縡转一秩与陞擢差遣诏楮币寖轻关系甚重薛极久参国政练达时宜令与三省以下措置以闻诏给诸军寒雪钱出戍官兵倍之辛卯诏出内帑缗钱二十万令临安府措置兊易日下住罢铜钱局史弥逺薨壬辰诏赠史弥逺中书令追封卫王谥忠献辍视朝三日十一月辛巳朔命中使王资之视史弥逺葬事子宅之等辞免寻以命权刑部侍郎赵杭夫礼部太常寺检照典故出殡日用本品卤簿皷吹仪仗从之辛丑诏知贑州姚镛知兴国军王相各追五秩内镛安置衡州相安置岳州以江西帅臣陈韡劾其贪墨故也遂下诏戒饬赃吏辛丑诏侍从论思献纳之选朕所亲擢方作新庶政渇想嘉猷自今可不时靣对凡朕躬得失国事便宜悉以启告毋有所隐甲辰都省检㑹故相史弥逺薨今择日车驾临奠縁在制中依礼例免乙巳诏以来歳改为端平元年壬子日南至上不视朝癸丑以曽从龙宣缯并提举万寿观兼侍读仍奉朝请丙辰诏朕恭覧孝宗皇帝寳训景行懿德如勤政之条大臣不时宣引商㩁庶务朕深慕焉今视朝之顷诹访未周欲仰遵旧典间令宰执入对便殿从容启沃各罄所懐以副朕厉精之意癸亥新授徽猷阁学士知平江府杨烨奏对乞于呉松江口置寨以备海道上曰许浦今多少人烨奏许浦万二千人额乡来逆全多就顾泾运米万一自海洋窥吾松江口平江必为震惊况密迩行都乎上曰卿宜严行关防丙寅新除权工部侍郎赵范奏对上曰卿儒英之子乃能出入兵间为国宣力朕喜见之上又问曰今日何者为急务范奏事有本末有缓急正人心变风俗举贤能奖亷退黜贪佞去姦邪此为国之本务国未富兵未强此今日之急务也陛下不可不加之意大农课额大亏于昔要必有由至于兵之未强则縁诸边近年筑城太多遂分兵力国家之兵聚则不少散则不多若能散能聚可守可战使江淮表里皆有可恃之势则戎马侵突足以御之矣上曰讲和如何范奏以为羁縻之䇿则可宣和海上之盟其初坚如金石縁倚之太重备之不至迄以取祸此近事之可鉴者上曰和岂可恃又唿范使前曰卿父子兄弟皆有大功朕所深知更宜竭力国事称朕眷荷丁卯诏今淮东安抚制置使兼知扬州赵葵任责详审措置边靣捍御如遇缓急应调遣赏罚等并听便宜施行己巳赵葵入奏上曰二邉交争和好如何葵奏自古和戎鲜不叛盟目今边事未强军政未备只得且与之和一年无警则自家做两年工夫自家根本既壮彼或叛盟足可御敌臣到东淮当修车马备器械以为野战之计固城壁浚濠湟以为强边之圗寛民力以固邦本衍军储以实塞粟更欲为陛下经理屯田容臣到官审计以闻要须公私两便上曰卿规模甚好又奏昨奉圣㫖许臣缓急便宜行事东淮去天密迩事无大小皆合禀听庙谟微臣不敢专擅上曰尤见卿小心朕信卿兄弟甚笃不比他人卿尽可放心为朕展布戊寅诏史弥逺拥立眇躬功在社稷宅之缴纳赐第今特赐本家居止仍奉家庙以称朕始终优礼之意庚辰诏薛极更练老成久劳国事求去屡矣每谕留之今以疾辞甚力勉从雅志俾均逸藩府其子燧光孙坦各特转一秩与升擢差遣余一依宰臣恩数寻诏进观文殿大学士知绍兴府癸未太常议故累赠开府仪司三司袁爕谥正献甲申给诸军薪炭钱丙戌蠲元年创立窠名钱以纾民力癸巳以改元命官告于天地宗庙社稷宫观丁酉诏京荆制置司出米赈赡襄汉被水之民甲午端平元年正月庚子朔上不视朝诏令内外小大之臣悉上封事朝政得失中外利病尽言无隐侍从卿监郎官在外执政从官举公亷信敏可为监司守令者三衙统帅知阁御带环卫在外管军举智勇忠悫可为将帅者各二人辛丑诏曰朕惟国家科举取士羣材辈出中兴以来承平百载间有州郡士风极盛里选之额至少不无遗才非所以示选举之均也今歳大比朕欲广搜罗之才为精择之地可令礼部条具各州科举终场及发解人数详酌奏闻以资政殿学士光禄大夫提举万寿观兼侍读曽从龙为资政殿大学士沿江制置使知建府行宫留守乙巳太常议故少师金紫光禄大夫任希夷谥宣宪丁巳太白荧惑合于斗己酉制以皇叔祖宣州观察使不擅为保宁军节度使提举万寿观嗣濮王戊午祕书省着作佐郎兼权尚左郎宫王㑹龙进对读至赃吏曽不少戢上曰朕痛治赃吏日来宜少知畏㑹龙奏虽惩一二漏网尤多乞风示中外应有按劾须明指事实研究赃罪从之壬戌诏以寳应州依旧为保应县同盐城县𨽻淮安府寿昌军为武昌军𨽻鄂州二月庚午朔诏礼部贡举辛未祕阁修撰新两浙路提㸃刑狱赵立夫进对毕上曰目今和籴不可缓立夫奏臣昨尹京邑蒙朝廷委以籴事痛革吏奸遂得不扰而办上曰奸弊多端严与关防庶几百姓乐与官为市二月戊寅诏自今侍从间五七日经筵官遇假日可具前代本朝事迹关政体者一二附以已见不时进入壬午诏曰朕观敕令所旧册恭覩孝宗皇帝逐事㸃勘増修删改曲当情法于恤刑条又加详焉因思近日官府轻用徒刑自今可除犯罪贷命奸赃伏辨已结録人外不许辄用令诸道提刑月取情案人数上之朝廷仍令御史台觉察癸未诏曰朕惟国家南渡之后八陵逈隔常切痛心今京湖制置以图来上恭览再三悲喜交集凡在臣子谅同此情可令卿监郎官以上诣尚书省恭眡集议以闻寻诏京湖制置司选官省谒条具经从事宜奏闻当议遣使修奉已而都省言制司委官恐致稽缓可令礼寺合门选官一贠赍御香省谒八陵寻诏以太常寺主簿朱扬祖合门看班祗候林拓仍令制司委官护送四月辛未以宣教郎朱复之诣八陵相度修奉壬申诏曰天佑我宋获殄雠敌八陵未崇深用感怅矧居䘏制尚御便朝可特免百官表贺甲申免祕书郎蒋重珍进为君难七箴一曰明心二曰反身三曰齐家四曰遇大臣五曰处戚属六曰防私谒七曰正百官诏宣付史馆丁亥诏令端平元年以前命官得罪贬窜事故者许归塟令刑部刷具合叙复放便人数上于朝廷庚寅都省言近来朝廷户部财赋㑹计不明用度无节诏令尚书省计簿房置局稽考委都司官同枢密院编修官编类端平㑹计録仍令条具来上权置检阅文字二贠寻差宣教郎赵与峕承事郎赵汝暨癸巳守礼部尚书兼侍读陈卓等以经筵进读孝宗皇帝寳训终篇乞宣付史馆从之癸巳臣寮奏乞令户部戒饬诸路漕臣详具州县二税租额毋令失陷其有籍干安边所及拨赐寺观蠲免者毋得剏立名色均敷仍令改正定额上之台省从之三月京湖制置使史嵩之获到耶律道宗完颜晟完颜雍等伪寳七颗诏收管封桩库丁未诏以李心传为着作佐郎兼四川制置司参议官修国朝㑹要令成都府给笔札之费京湖制置使史嵩之上露布言蔡城破完颜守绪自焚献其遗骨及伪寳法物伪执政张天纲完颜好海夹谷奴婢等诏礼部太常寺条具合行事宜礼官援俘获鬼章事宜结故事来上令赴都堂呈引敕大理寺审实寻以函骨伪寳法物下大理狱天纲等拘管于殿前司甲寅诏户部下诸路州县凡二税折科令官民户一体施行甲子诏刑部饬州县禁网捕四月辛未都堂言已颁诏㫖禁绝私馈中外求举犹习旧弊未能尽革诏令吏部遍行戒饬仍令御史台觉察违戾者以闻丁丑诏曰国家睦族之恩过于三代凡在孤遗悉加赡给近来所属多不留意贫窭之家或致失所深可矜念令大宗正司及西南外宗司下所属州县随时给之察其违戾以闻戊寅歳星守太微垣上相星辛巳诏令侍从两省给舎台谏卿监郎官经筵官赴尚书省集议和战攻守事冝在外执政从官沿边帅守并实封奏闻壬午监察御史洪咨䕫奏京湖制臣以北国完颜守绪函骨等奉致阙下容台订礼棘廷议法将举献馘之典然残金就灭强敌为邻抱虎枕蛟机变叵测上下凛凛益严备守尤恐不逮岂可动色相贺涣然解体以重方来之忧从之丙戌以金国灭亡奏告宗庙社稷诏夹谷奴婢等八人并与改名换授有差庚寅诏部押俘获官属行军器监主簿兼淮南西路制置司参议官陈一荐路分江海并进官二等余赏犒有差辛卯诏观文殿学士和国公薛极进少保致仕甲午枢密院奏乞令殿前司借补张天纲武翼大夫本司计议官借补完颜好海保义郎本司副将并给袍笏靴带从之五月壬寅主管官告院髙奎进对奏边事四幸四虑及治三兵事上曰今合作如何区处奎曰备边固非一事若根本之论当先治兵兵强则进退战守无有不可上然之乙巳以薛极薨辍视朝三日右正言何琮奏自今官吏赃状败露经台谏监司奏劾分明者即下所属州郡拘赃听朝廷议罚或移为他用者併籍其家从之丁未主管官告院张烨进对奏金灭鞑兴上曰待敌之道当如何烨奏金人世雠一旦灭亡战守和三䇿当有定筭但和议之说难恃要须选将练兵储才积粟自固吾圉且俟小使回若可和姑与之和然战守之具不可一日废上然之皇叔祖保宁军承宣使新知南外宗正事师謇辞上曰到官须留意教养己酉月入氐诏武翼郎添差两浙东路兵马副都监希丞换授皇叔右监门卫大将军髙州刺史提佑神观成忠郎监潭州南岳庙与荪换授皇弟太子右监门率府率皆以荣文恭王近属也进带御器械孟拱三秩主管侍卫马军行司公事丙辰行军器监丞兼知黄州兼权淮西提刑赵汝辞奏两淮和籴上曰两淮和籴果是有扰又奏黄州六关上曰六关乃不可守汝奏六关山径甚多实不足恃前后恃以为险者往往误事以权工部尚书赵范为两淮制置大使节制沿边军马兼沿江制置使壬戌干办诸军审计司章谦亨进对奏浸铜事上曰实铁尔谦亨奏绍圣间以铅山赡泉浸铁为之令泉司鼓铸和以三分真铜所以钱不耐久又奏旧钱精致泄于海舶上曰不可不禁甲午诏沿江制置副使并听赵范节制任责措置江面先是诏沂靖惠王荣文恭王合依典礼置立祠堂园庙令礼寺讨论以闻丙寅议上诏令绍兴府绘图条具上于尚书省六月戊辰朔辅臣郑清之同知呉潜佥书徐清叟等入奏毕顾瞻选德殿东西壁掲宸翰六大字曰思无邪毋不敬共奏圣学日新之意上曰此朕座右铭也清之等撰二铭以进己巳诏新除吏部尚书崔与之为端明殿学士提举西京嵩山崇福宫以其恳辞召命也庚午荧惑填星合于胃壬申知建宁府兼福建运判袁甫奏乞蠲漳州歳纳丁米钱泉州兴化军一体蠲放从之丙子权知庐州兼权淮西运判全子才奏知安庆府林棐赃状显着诏特追三秩勒停送抚州居住委官究实追赃五月戊寅以乔行简知枢密院事曽从龙参知政事陈贵谊兼同知枢密院事左谏议大夫郑性之端明学士签书枢密院诏故巴陵县公竑胁于狂冦不能固拒遂陷于逆朕甚痛之今一新政化加惠存殁可尽复其本身官爵仍令有司检眂茔所以时致祭其立嗣一节关繋国家难以轻议朕不敢私妻呉氏给祠牒为尼特赐慧净法空大师令绍兴府月给百劵为衣钵钱给诸军口累重大钱辛巳荧惑入填甲申知嘉兴府赵与知江州赵善璙知汀州李华各进一秩并以职事修举也乙酉録行在系囚蠲兴国军秤尺牙税钱从守臣罗愚请也丙戌有流星大如太白辛卯上却归正蕃臣康守正王全所献马已而出御札赐辅臣曰近康守正王全以马来献朕已谕之云御前自有马院可以供进若驰骤骏马汝等可自留用朕方禁饬臣下勿受餽遗岂又自开此门兼恐逺人以此窥朕好尚昔汉文却千里马朕素慕之卿等以为如何辅臣乞宣付史馆从之丁酉诏刑部行下诸路州军将强盗窃盗鬬杀贷命黥𨽻之人并押赴两淮京襄大军收管七月辛丑大理评事沈梦谦进对奏曰待敌兵必得其宜上曰小使邹伸之尚未回梦谦又奏自古兵交使在其间往返迟速所不必计但不可轻遣泛使示弱于外读至河南易取处上曰今日据关阻河为坚守计如何梦谦奏使将帅得人如祖逖虽摧锋越河可也否则元嘉覆辙所冝深戒上曰然癸卯诏奖赵范赵葵全子才收复三京寻以范为端明殿学士京河关陜宣抚使知开封府东京留守兼江淮制置大使葵权刑部尚书京河制置使知应天府南京留守兼淮东制置使子才权兵部侍郎关陜制置使知河南府西京留守兼京湖制置副使诏奖谕收复东京南京河南州县等处一行将士诏抚谕东京等处官吏遗黎等曰洪惟本朝肇造区夏忠厚相传于家法公恕素结于人心遭家不造值国多艰遂至大同之治竟成分裂之形列圣中兴惟兼爱于南北积年养晦不轻用于干戈因彼两方之构怨致兹频嵗之不宁百姓至此极也多方罔堪顾之嗟惟故疆皆吾赤子痛念君师之责实均父母之懐廼勅元戎往清余孽室家相庆傒我后以来苏父老泣观喜皇纲之载复豪杰望风而慕义城邑不战而请降虽讴吟方切于中原恐遐逺未沾于王化或胁兵锋而投拜猥附蜂屯或栖山谷而结聮仅防豕突冝及惟新之治咸思载旧之情蚁犹有君鸟则择木盍思乃祖俱我宋之遗臣忍及尔身隔中朝之治化时哉不可失也舍是欲何之乎为父兄子弟之良图有天地古今之大谊亟回心而效顺举率衆以遄归庶脱之涂炭之中而易以室家之庆逺者来近者恱同我太平抚则后虐则雠惟尔审择繄此从违之顷居然祸福之分隗嚣阻天水之兵自贻诛戮窦融献河西之地亦被宠荣辛亥朝奉郎前知荆门军张元简进对奏择县令责郡守选监司上曰守令贪残何术以惩之元简奏此曹非有所恃不敢为读至蒙古委河南于不争上曰蜀中可虑奏云不但蜀可虑襄阳亦甚可忧自曩者蜀帅轻弃险要荡无限制北师所至如履平地近者北伐之兵深入则沿江一带愈虗亦所当虑上曰最是无人可托难得至诚有才为国家办事之人元简奏风俗败壊是以无人得使又奏洋州兴元襄崃等处须选择人以备要害上然之以寳文阁待制提举佑神观与芮换授皇弟扬州观察使依旧提举佑神观仍奉朝请寻诏为武康军节度使新除大理司直李希颜进对奏择将帅以守要害上曰将材难得希颜奏自古未尝借才于异代真宗皇帝易置河北郡守出李允则等十二人以示近臣后世称为名将葢预于无事时求之荆淮要害不过数人可无忧矣愿陛下以真宗为法赵范赵葵边方倚重宜思所以为代者今师徒北向留守备者何人上曰有正将当有副将又奏乞择将以守要害募兵以实营垒固江淮之保障八月癸酉诏令江淮制置大使司给米麦一百万斛分拨三京归附州县委官置务赈济乙亥以范用吉为宁逺军节度使左骁卫大将军和州防御使忠节诸军都统制李伯渊为保顺军节度使右骁卫大将军皆以东京来归故也丙子都省言三京已复所有西京河南府祖宗八陵合差官荐献週视陵域以军器监簿刘子澄摄太常少卿为仲秋荐献官恭诣行礼戊寅前权发遣绍庆府黄登进对奏武泰建节之邦上曰如何为武泰登奏黔州在唐为武泰军节度使有摩围福地今陛下潜藩升为绍庆府龙飞一年之先大雨洗土石骨皆龙鳞山巅祥云蟠结守臣赵翰尝作摩围祥云颂臣到任后荷生双头牛生独角今日抑何其易耶愿陛下无恃今日机㑹之易当思先朝机㑹之难勿以得之易而昧于经逺守之难而忽于图终上然之都省言河南山东新复州县各已委官任责守备径理屯田措置防捍诏令枢密院检察诸房文字尤焆前往㸃视诏兵部侍郎兼淮东制置使时暂移司泗州措置新复河南京东等州营田任责捍御边面赵葵直祕阁京西湖北制置副使同措置唐邓息等州营田捍御边面全子才各削一秩寻诏子才更削一秩落直祕阁先是赵范以葵子才轻于北伐奏上给舎缴驳故有是命庚戌新除权户部尚书真德秀乞进大学衍义二十二帙从之壬子给舎缴奏收还赵范端明殿学士仍旧官名尽护襄漠诏范为龙图阁学士依旧京西湖北安抚制置大使兼知襄阳府节制两淮巡边军马癸丑都省言何霆编进朱熹解注文字有补经筵合加旌异诏特补上州文学丁巳真德秀奏愿陛下亟与大臣筹思诸葛亮闭关息民务农讲武之事参以时势之宜立为规模己卯都省言已差朱扬祖等恭诣八陵朝谒回合委官前往修奉诏令礼部太常寺讨论典故上于尚书省乙酉国子正郑起潜奏更化善治也而天下之弊犹变之而未通上曰更化之后弊事尚多如何起潜奏持之以公守之以坚镇之以定又奏八陵省谒故都复还论机㑹则喜百年之未有顾事力则虑来日之尚多兵端既开而难收土地可取而孰守又奏国家一歳之入止有此数上曰国用匮乏如何奏云今国与民俱匮但有节浮费刬宿弊而已上曰东南民力竭矣起潜奏陛下轸念及此生灵之幸九月辛丑荧惑入斗壬寅臣僚奏自古中国复境土之效未有如今日之易者王师所届戎捷即驰八陵一新三京咸复河南故郡版籍悉归王土自晋八百年之幸㑹然而不易因敌制变固有活法然当常以收敛靠实为主外张声势不为敌所轻内护本根不为敌所致上然之十月丁卯翰林学士知制诰兼侍读真德秀奏乞进读文公朱熹大学章句或问从之癸未太常少卿兼侍讲徐侨奏论语一书先圣格言乞以鲁经为名升为早讲从之诏今后应奏荐人并先补入国学各以年齿肄业方许授官或限内请举登第舎选释褐如任子及第换授法左选文学注破格监当任满许注簿尉右选校尉注作院以下阙候年劳转承信方许注监当绍定六年以后入赀补官者令别换授士子发解三十年五到省许就特科以四分取一置前四等春秋班引虽举贠及格不许放特班宗子凡遇庆典非两举不补官非三请不换授战功补授人未得放令离军已参注者不许收使仍诣军自陈收𨽻军籍量与请给省吏官至朝奉中散中奉大夫者存殁任子不许过二三人密院比类一体施行令有司裁抑参定着为令从臣寮请也十二月己亥行太府少卿兼知临安府袁肃奏谨好尚一节上曰人主好尚信不可不谨又奏陛下清心寡慾可谓好尚甚简万几之暇游神翰墨乃有诈为御书者上曰此事如何肃奏钱塘县蒙福宫女冠李真定等欲得宸奎以荣观宇姦人陈汝能等诈为碑刻甚侈上曰此必女冠为人所误肃奏女冠无知但诈冒冝深惩之上曰不可不惩辛丑尚书吏部郎中兼权左司郑寅言兹摄都司典领封桩储蓄极少楮劵并无见管印造及门即充支遣犹且弗给若不节用如何秤提宫禁钖予或过浮汎上曰禁中未尝妄用寅奏外廷不知禁中事乞赐裁省从之丁未知郴州林汝浃辞奏至招刺军兵所补虗籍十不二三上曰方今诸路兵籍多虗汝浃奏诚如圣谕又奏二广郡兵最少臣守英德目击其弊不住招填今须严督州郡招刺强壮勿为文具庶使各有武备又奏浙郡楮滞钱悭乞严秤提上曰诸处㑹价亦未甚登奏云㑹价正在人措置旧楮民习低价已久新楮亦须渐令流通久而自信上然之癸丑臣僚奏古者冢宰制国用必于歳杪视年丰耗量入为出愿陛下特命宰臣兼制国用以参知政事同知使人主不得越制过取有司不得违制擅支上下一心君臣同德㑹计有局检阅有官庶几财用日益则国用济矣从之臣僚奏乞戒礼寺今后凡祀必奏陛下是日洁一念于存想间在宫有如在庙兼斋慄之时多则嗜慾之念薄以新圣德以格天心宰执代祭一歳凡六故相以病当国委之槖从自今以始一遵旧制以重祭祀从之诏诸路监司帅守申严苞苴之禁丙辰诏诸道申奏狱案未断已断未下者于都司刑部大理寺各委官立限催督稽攷其经由去处严立程限月申御史台其申宪司详覆而别无疑虑者不许规避从臣僚请也十二月戊辰蒙古国使人入朝诏以郑寅为馆伴使戊寅蒙古使人入见乙酉蒙古使辞于后殿庚寅诏令三衙江西四川诸军每遇歳余主帅王兵官从公拣汰不许蒙蔽进邹成之李复礼乔仕安刘淳官各二等以使蒙古国有劳也乙未端平二年正月乙未朔上不视朝丙申诏令中书后省将端平改元以来中外言事书䟽科别其申明条目就速与缴入以便省质继自今计月类进送之中书俾大臣参阅酌行如绍兴故事诏令三衙沿江京湖四川两淮制帅并诸处军帅非临阵对敌至于军令不得遽行诛戮如罪犯显着须按验实奏上取㫖庚子诏荣文恭王府皇后宅置教授各一贠皇后宅可依绍兴旧典四姓小侯立五经师之遗意三省併行参酌以闻都省言端平改元务革衆弊次第申明条目详备内而官府外而监司郡邑故态未能尽革诏令三省检照节次指挥博加体访择慢令之尤者以名闻奏丁未诏京湖四川两淮制臣帅臣所宜练兵恤民峙粮缮器经理营屯控扼险阻使警饬之严常如敌至诸军将士昨已第赏令所在速与放行或一时有失条具併以姓名来上其中原归附人忠节可尚当眡功推赏随材録用毋使失职辛亥诏曰国家进士之科得人为盛比年场屋循习寛纵易卷假手传义之弊色色有之深恐真才实能无以自见可令监试官严行觉察犯者依贡举条制取中人就尚书省覆试以副亲䇿之选甲寅礼部尚书兼侍讲李奏胡瑗孙明复邵雍欧阳修周敦頥司马光苏轼张载程颢程頥十人卓然为学者所宗宜在从祀之列乞令经筵祕书省国子监参酌熟议又奏乞将子思併与升祀列在十哲之间从之丙辰以带御器械兼权主管侍卫马军行司公事孟珙时暂黄州驻札同共措置捍御边靣丁巳孟珙入奏上曰乡名将之子忠勤体国破蔡灭金功绩昭着朕所素知珙奏世受国恩边头多事仗陛下威德緫师旅灭雠金皆陛下万世不朽之功三军将士战阵之劳臣但能效奔走之役此臣分内事耳丁巳诏经筵所进读通鑑纲目己未诏以翰林学士知制诰真德秀知贡举中书舎人权吏部侍郎洪咨䕫起居舎人蒋重珍同知辛酉以宁淮军统制程芾为蒙古国通好使浙西路兵马钤辖王全副之各借金带服系寻以杜显为添差通好副使诏知衢州蔡节削二秩以本郡㑹价低减故也二月甲子朔日有食之丁卯诏诸道提㸃刑狱以五月按部理囚徒癸酉歳星守氐辛巳臣僚奏乞下勅令所重修中书门下后省两司通用条法成册缴进颁降从之庚寅宰执奏乞宣示御制纪梦昌陵古律二十韵送之祕阁刋之琬琰从之初端平改元春三月庚子上斋居恭黙夜梦一真人峩冠佩玉略似艺祖色黧而貌恭延帝殿上真人即东席西乡坐以賔礼揖上东乡靣命洋洋俄而梦觉越三日宗臣善来以昌陵御容捧进如梦中真人毫发无异上因述古律二十韵纪实至是因大臣之请而出之都省言太学生陈均编类本朝长编纲目进士陈文蔚所着尚书解註有益治道诏均文蔚并补迪功郎乙巳以曽从龙兼同知枢密院事真徳秀参知政事守吏部尚书兼给事中兼侍读陈卓为端明殿学士同签书枢密院事辛亥以权兵部尚书余铸监察御史丁伯桂同提领㑹子所官公共措置商确收换事宜择其可用条具来上乙卯诏令吏部尚书兼给事中兼修国史实録院修撰李专一提领髙宗皇帝正史四月都省言第十六十七界㑹子散在民间为数浩汗㑹价日损物价日昻若非措置收减无由増长诏令封桩库支拨度牒五万道四色官资付身三千道紫衣师号二千道封赠勅告一千道副尉减年公据一千道发下诸路监司州郡广收两界㑹子前权发遣肇庆府陈雷奋入对奏广东民兵首领事上曰广东民兵之制如何雷奋奏止为保卫乡井无调发之扰无出戍之劳且臣所奏民兵不止为广东设伏见陛下亲政以来百度振饬未见成效大验者何也良由竭东西之力养百万之兵财力既竭内治不易兵力既殚外攘亦难愿陛下于民兵加之意非惟可以摧奸雄之胆絶盗贼之萌当不费供亿而尽得天下精勇之用上曰广西曽行之否雷奋奏广西前后帅臣未能行此然二广赖民兵之用为多如向者广东峒冦陈三抢之招捕陈韡正借民兵叶力收获如近者广州戍卒之叛既是兵变自难以本州之兵制之崔与之实率首领民兵登城捍御叛卒遂遁此皆已试之效陛下若由二广推而行之泽被生灵者广矣上首肯再三己巳以礼部郎官许应龙兼荣文恭王府教授太常寺主簿呉昌裔兼皇后宅教授庚辰宰执奏节用自贵近始积财在于节用律下当以身先乞将俸给自五月始减半幇支痛自樽节以示表厉从之乙酉刑部尚书李奏乞损俸给之半继是卿监亦上损俸之奏诏不许丁亥太白昼见戊子夕有流星现出太白己丑荣恭王亲属推恩补受有差五月癸巳朔监察御史李宗勉奏庙堂更化之始将两界㑹子亟易劳费特甚行之道久折閲如故不告节用而省退官吏充为内外营缮支费浮泛恳从节约其监司帅守既无苞苴馈运之费尽可樽节以为秤提之助从之丙申雨雹诏罢和州防御使主管殿前司公事赵胜以韩昱为带御器械权主管殿前司公事王鑑带御器械权主管步军司兼马军司职事进知平江府张嗣古知嘉兴府赵与官各一秩以酬和籴之劳壬寅宰执奏臣等智识凡闇不能服衆以致禁旅喧譁都民惊骇欲乞睿断姑从镌褫少伸国典以谢军民诏不许甲辰以真德秀薨辍视朝寻诏赠银青光禄大夫庚戌以乔行简兼参知政事辛亥行国子监丞俞元廙进对奏军閧之事上曰皆縁前帅纪律废弛军伍中都无钤束六月癸亥诏令殿前司招刺一万人补诸军効用阙额都省言殿前司奏神勇军卒过胜等二十一人作閧诏并依军制告首人等第支犒补授本军统制常思训削二秩勒停徙淮西制司自効将佐责降有差甲子诏令殿前司步军司马军司将绍定六年拣汰军士年老无依尚堪披带者且与存留请给续听处分丙寅御集英殿策进士戊辰御幄殿阅武举进士射戊寅以郑清之为特进左丞相兼枢密使乔行简为金紫光禄大夫右丞相兼枢密使己卯以资正殿学士提举临安府洞霄宫葛洪为资正殿大学士依旧宫观庚辰流星昼陨壬午以曽从龙知枢密院事兼参知政事端明殿学士知广州崔与之参知政事郑性之同知枢密院事陈卓签书枢密院事御集英殿赐进士呉叔告以下及第出身凡四百六十人甲申赐特奏名进士王声叔以下同出身至州文学助教凡六百五十七人戊子録行在系囚七月戊戌起居舎人袁甫奏并命二相所当尽心上副委任之意今中外多事而左相辞逊右相畏避各事形迹缓急若何乞宣谕二相力行一箇公字上曰卿议论极当甲辰秘书郎兼庄文太子府教授应㒡奏建储事上曰此事祖宗自有典故㒡奏仁宗晩年因大臣有请方能为此髙宗春秋鼎盛未诞皇嗣乃能以天下为公选宗室子育之禁中真度越千古上曰朕今见欲推择读至宫中保护关系非轻始髙宗定此议富直柔奏须是宫中有任责者方可髙宗圣谕已有区处是时刘贤妃为媫妤上曰宪圣慈烈皇后为才人又奏陛下既知之必有以处此保护一节闗系非小愿留圣虑上然之己酉臣寮奏乞明诏大臣同心协力事须执奏审处其当而行上不至有反汗之嫌下不见有过举之迹更愿陛下推心以待丞弼寛虑以图治功从之闰七月壬戌朔祕书省正字王迈进对至并命二相责任惟均上曰朕常戒谕二相使之同心协力共济国事读至互为比周交信䜛説上曰外靣真如此迈奏若不戒饬恐成朋党之风上曰朕任清之甚专但以天下多事非一相所可理故以行简辅之行简之用断自朕心己巳礼部尚书魏了翁进读大学因奏诚字虽系藩邸旧名攷之故事未尝偏讳葢此字纪纲斯世而科举文字皆避场屋未免疑惑乞圣语许免回避以广陛下谦虚之意上曰自不必避丁丑新除兵部郎官丘岳进对至军士贫悴上曰军人所请不多适值物贵不足赡给军心不安实原于此岳奏乞放行战功及去夏河南暴露恩赏上曰已曽理㑹岳奏外间实未见施行戊寅乔行简奏百司庶府俟宰相每日依时出堂之后方许退归庶事务皆得及时剖决而无滞积之患诏行简所陈深契朕意百司庶府并合遵行可榜朝堂壬午臣寮奏列郡兼签摄官之弊乞饬吏部自今内地官吏注阙不必限以年齿两淮京襄初任及再任不许注六十五以上人诏令吏部检坐累降禁约指挥遍下诸路监司州郡各令遵守见入幕人并还本任臣寮乞宣谕沿江两淮荆襄帅各释私憾协志同谋调度通融急难相济或玩视诏书复相疑贰者废退之贴黄奏陛下鉴唐世之得失遵祖宗之旧制选大臣有实望者俾居督府或昇宣抚之任置之荆淮之间统帅列阃専其节制而緫事权不惟平居暇日调一其心临事之际亦可如臂指之相使从之诏大理寺三衙临安府属县两浙州军决繋囚杖以下释之仍蠲赃赏钱甲申诏倪思𫝊伯成先朝遗直可令有司议谥以闻乙酉诏故赠少师特进银青光禄大夫赵方赐谥忠肃丙戌诏故保宁军节度使鲁国公安丙赐谥忠定丁亥臣僚奏京西湖北制置副使同措置唐邓息等州营田捍御边靣全子才军器监簿刘子澄以鞑在唐州枣林下寨相继夜遁遗弃攻战具辎重之物乞行禠窜诏子才夺二秩衡州居住子澄夺二秩瑞州居住八月诏令浙西临安平江嘉兴镇江府常州安吉守臣将未修复围田许官民户承佃经理乙未新除太府寺簿王极进对奏迩来星变屡形于天军变屡作于下秋成在望积阴多霖上曰幸稍开霁极奏更愿陛下积诚以动天读至新得是为之谋上曰近视以为常愿陛下以髙宗为法命大臣诸军之权勇度量边防不致卤莽上然之丙午安毅启对曰国力未裕上曰财计可谓匮乏一荐奏塞蠧耗之原谨节用之道在陛下加之意读至一赏罚以励军心上曰赏不劝戒不威虽唐虞不能化天下贴黄奏边帅之心不一上曰边帅不和最为利害读至楮弊之䇿已穷上曰楮弊有何䇿奏云楮数所出既多铜钱所入无几且预造十八界新㑹上曰若行十八界新㑹又恐民间皇惑奏云非欲更造一界㑹子行使止欲预造桩积为变通之备上然之癸丑臣寮奏上自宰执下及百执事毋徇于名而皆以务实为心内而朝廷外而郡国边鄙毋侈乎名而皆以责实为政愿察勤怠访贤否行赏罚用黜陟执驭臣之柄明攷绩之法从之乙卯以太师赵汝愚配享宁宗皇帝庙庭仍圗像于昭勲崇德之阁主管官告院钱相进对奏外而诸帅内而二相不相协和事㑹孔殷民情叵测读至佩劒相笑矛盾相攻上曰诸帅已降亲札戒谕相奏诸帅责任虽分体统则一若彼此不和缓急岂肯相应所闗利害不小上然之丁巳太白犯太微垣左执法星新知建昌军徐㮚辞奏江淮海道利害上曰淮兵不为不多㮚奏义勇忠义虽多正兵甚少上曰义勇亦自可用㮚奏皆沿淮恋土之民人人可用又奏秋髙马肥之备上曰近来边报不一㮚奏当用间谍严边备上曰不可不严为之备九月己巳都省言两界㑹子数多监司郡守奉行秤提不䖍欲下诸路州县令有官之家簮缨之后及寺观僧道并按版籍每亩输十六界㑹子一贯愿纳十七界者并从各州截角类解赴封桩库交纳其将相勲贵之家御前寺观曽被受指挥特免科役去处毋得寅縁规免仍不许敷及佃户违许越诉从之丙子监察御史李宗勉奏乞诏大臣检照郑寅等所陈节用项目详加审订始自宫掖次而朝廷又次而郡国皆以节省为务毋牵私情毋惑浮议日计之虽不足歳计之则有余仍出内帑所储收两界溢数㑹子行之数载自有成功从之己丑诏端平亲政以来务革前弊禁约求举驰书事目之类近闻循习如旧害政尤甚自令内而百司外而台郡月具无请托事申御史台仍令常切觉察十月前知循州林起莘进对奏乞明训大臣凡建政立事必务谨重逆料其利害熟察其是非然后出为号令播之四方发必中节用必当理自然孚信于人心上然之十一月癸亥日南至羣臣朝贺乙丑诏知枢密院事兼参知政事曽从龙为枢密使督视江淮军马礼部尚书魏了翁为端明殿学士同签书枢密院事督视京湖军马以同知枢密院事郑性之兼权参知政事戊辰诏给两督视府随军支用之费金各一千两银各五万两度牒各一千道㑹子各五百万缗壬申新除都官郎官葛逢进对奏赵范赵葵陈韡素不同心上曰置两督视须可使诸将协和逢又奏人才难得过有小大当多事时亦当斟酌而用之上曰有过者不可例弃甲戌臣寮奏宣召宰执夜对词臣与命从臣条具阙失百官陛奏则与之论经武择将治兵理财皆有孝宗故事乞以为法又奏冦犯蜀境制臣赵彦呐连年调度师老财殚兵分力薄若上流不固则呉楚有冲决之势愿以保蜀为念倘有申请悉为报从或遣襄阳援兵早为起发诸司应予钱物无分彼此悉力倾助以扶其危从之戊子安南国进贡方物诏下封桩库收管辛亥雷丙申端平三年正月已未朔御大庆殿羣臣朝贺诏以星行失度雷发非时免天基节上寿大宴羣臣三上表请不许宰执奏辅政无状乞加显黜以荅天谴仍免贡院钖宴亦皆不许癸未大理评事赵崇森进对奏乞守臣监司台谏互察贪吏上曰贪吏诚不可不治二月己丑大理评事赵崇微进对奏乞弭天变于未然上曰不可无敬畏之心又奏今日不可玩者在乎边兵上曰北军多有可虑方思有以安之甲午前知安丰军王瓉进对奏今日备边之计冝于新复州军留息以卫光留寿春以卫安丰留泗以卫招信留涟水以卫山阳此外不必经理上曰朝廷正要如此区处庶可安边息民瓉又奏陆贽论沿边事冝以节制多门为虑上曰开督府正欲统一事权己酉以端明殿学士魏了翁为签书枢密院事甲寅以雨泽愆期诏中外决系囚杖以下释之三月戊午朔诏前知光化军扈斌特与贷命追毁出身以来文字送广东摧锋军拘管以其弃城也辛酉广东经略安抚司彭铉奏绍州英德府大水诏令本司多方措置赈䘏癸未太学録郑斗祥进对奏边事方急莫有任其责者上曰边事如此任事无人如何斗祥奏此士大夫畏事之过愿陛下奋发刚断大明黜陟庶几人乐为用上曰然又奏天下无全才惟陛下兼收并用随才而器使上曰用其所长当护其短四月己亥试将作监兼知临安府事颜頥仲进对奏敬天以实不以文上曰朕此心未尝不敬又奏用人当久任上曰用得其人不必数易又奏人主一心攻之者衆上曰常持敬心则不为外物所移頥仲奏陛下此言诚可以对越天地丙午诏以今年九月有事于明堂惟事神仪物诸军赏给悉循旧制其乗舆服御中外用度并从省约仍令条具以闻戊申新权知梧州黄亦奏二广兵备上曰二广去朝廷逺全赖守臣抚摩癸丑诏曰朕猥以𦕈躬获承丕绪率宁人有指疆土亦大惟艰予小子若涉春冰罔知攸济自江闽之羣盗弗靖塈淮楚之余党为妖数年之间多难已甚属金人之寖灭而蒙古之与邻不利西南葢尝躏阶成而扰兴沔其在辛卯遽乃穿金房以瞰襄樊逮合谋成破蔡之功恐假道有及虞之势心之忧矣脐可噬乎固将布告于国中以志吾过但使留屯于塞上自守我疆忽西陲之弗宁骇北骑之深入頼仙原有以议后而蜀道得以安全然虐焰之所经眎曩歳而尤惨重以唐均之叛将发此京湖之祸机肆荼毒于列城至蔓延于他路兵民之死战鬬户口之困流离室庐靡存骼胔相望致援师之暴露及科役之繁苛为之骚然有足悯者是皆朕明不能烛德有未孚上无以格乎天之心下无以定乎民之志遂令有衆多告非辜朕方施令发政以为缓辑之圗补卒蒐乗以严守御之备想疮痍之溢目如疾病之在身更頼文武一心忠良协力与斯民而共守措吾国于多盘咨尔羣僚体予至意六月癸巳直焕章阁知庆元府沿海制置赵与朝辞因奏近士大夫专以议论相尚未尝真见利害之实故自更化以来美意虽多实政未究上曰虚论诚无益于国赵与又奏沿海便宜及三边事体上曰庆元控制海道事任不轻如招军造船团结训练等事宜一一留意施行丁酉録行在系囚己亥洪咨䕫上遗表诏咨䕫鲠亮忠悫有助亲政可特与执政恩数壬寅新权发遣泰州蔡节朝辞奏皇嗣未立上曰祖宗自有典故见今讨论癸卯荧惑填星告于毕甲辰右正言李韶言江西宪司奏吉州太和县豪民陈闻诗胁取乡民田产殒死者数人冒越省议假手奏名有司勘究具得其实事上于朝尼而未行官弱民强渐不可长乞将闻诗同进士出身駮放仍照条坐罪从之戊申直寳谟阁知婺州陈庸熈进对奏当举皇祐典礼以太祖太宗宁考并配于明堂诏令礼部太常寺讨论以闻七月丁卯以同知枢密院事兼权参知政事郑性之为参知政事权刑部尚书兼给事中李鸣复为端明殿学士签书枢密院事壬申诏出封桩库千缗下祕书省修浑仪刻漏从太史局之请也甲申雨血丁亥诏郑清之为明堂大礼使乔行简礼仪仗使李鸣复为卤簿使兵部尚书赵彦悈桥道顿逓使癸巳以久雨诏出端平仓米千石赈粜以平市直乙未宰执奏调燮无状阴雨为灾乞从窜斥表三上诏不许乙巳以霖雨害稼命近臣祷于天地宗庙社稷及宫观岳渎等处大理正王潩进对奏更化愿治三年于兹而天变见于上人心摇于下上曰比年以来中外多故朕未尝一日不忧惧戊申监察御史王极奏迩来二浙诸郡雨水为沴禾稼害于垂成乞下有司预桩钱米赈赡灾伤併下仓漕两司议蠲税赋仍録贫乏速议赈济从之己巳朝献景灵宫庚午朝飨太庙雷辛未大飨明堂赦天下九月癸酉上手札以季秋仲辛雷声骤发上天示谴恐惧修省避正殿减膳彻乐求直言令学士院降诏诏曰朕以眇躬获承大统十有三年于兹惟德弗类不敢宁于上帝命兢业祗惧夙夜靡渝比歳以来时事多虞日思艰大若涉渊冰罔知津涯廼季秋仲辛朕方斋精秉纯为民请命祈福于天地祖宗冀幸神灵顾荅乂我受民以辑宁我邦家而将事之夕天大雨雷非时发声明威震怒炳然甚着厥咎不逺在予一人朕不胜忧畏今避正殿减常膳命有司非祠祀毋得举乐侧身省愆犹惧弗蔇其令小大之臣下至民庶推原致菑之由敷陈销变之䇿凡朕躬过失朝政阙违悉意以言靡有所隐以告中外咸使闻知乙亥诏左丞相郑清之右丞相乔行简并观文殿大学士醴泉观使兼侍读以资政殿大学士崔与之为右丞相兼枢密使诏曰朕比藏明禋雨雷倾迅天心示戒在于朕躬辅弼之臣控章引咎聮车迭去抗志莫留勉徇髙懐俾安祠秩畴咨一相已遣蒲轮虽鼎轴暂虚而执政与宰相同令郑性之李鸣复时暂协力賛治无负朕倚注之意戊子上手札曰乔行简三朝元老一代鸿儒趋中使以宣回盍示冕旒之眷对经筵而进读庸彰体貌之恩勉为朕留竚闻忠告丙午行大理寺丞赵綝进对近者暴雨疾雷上下震惧罔知所自冝有以荅上天之变上曰朕未尝不恐惧修省綝奏天灾流行时所未免陛下祷祈切至中外耸闻但愿此心罔间庶几可以回歉歳而为丰年安南国陈日上表进贡制授金紫光禄大夫充静海节度管内观察处置等使安南国王食禄一千户仍赐効忠顺化功臣袭衣金带十一月丙辰臣寮奏冦践荆襄士马溃失诸郡月运钱粮乞下湖广緫所具实来上按月督趋通前顿积以备收复招募之用从之庚申新除度支郎官兼权左司郎官赵必愿进对奏近臣除授意向不明况当天下事变方殷之日上曰天下正多事又奏虚鼎席以召故老或者意其未必来上曰崔与之既未来朕委政事于二参必愿奏二参固同心辅政然堂堂天朝岂容不早命相上曰然壬戌新除仓部郎官蔡节进对上曰崔与之辞免已到未知几时可来节奏与之年髙地逺病日半之臣料未必能来上曰相位固不可久虚然亦欲委任得人节奏天下之势危若累卵不可一日无相上曰卿言极当乙丑以乔行简特进左丞相兼枢密使进封鲁国公戊辰日南至诏议改元以示作新之意有司详议以闻诏曰朕嗣大歴服于兹十有三年宵旰圗治慄慄祗惧永惟孟子手足腹心之言凡所以待遇士大夫者未尝不忠且厚也比年以来鲜亷寡耻相师成风背公营私恬不知省大言无当者敢以傲诞而不䘏肆行无忌者习于欺罔而不悛因循茍且玩歳愒日由内而外靡然同流士大夫朕之所尊礼任之以为股肱心膂者趋向若此朕何頼焉矧今内则百度之未修外则四郊之多垒国事如此宁不动心倘不易辙而改絃何异抱薪而捄火朕于履长之日申训迪之言咨尔文武小大之臣各冝体一阳来复之义思君子道长之理清白一心澡涤故习以称予一人孜孜求治之意则予汝嘉其或不䖍朕不敢赦壬申都省言边报日急御冦之䇿贵在合谋诏令侍从两省台谏卿监宰掾枢属郎官馆学各随已见条陈方略上于三省枢密院务在的切可行不必徒事文词诏蠲被水州郡新旧苗税监系赃赏等钱及民间逋欠转息过本者先是臣寮有请于朝令户部详度来上故有是命十二月辛卯军器监兼权枢密副都承㫖玉埜进对奏聮络江淮赈䘏边民讨捕盗贼上曰江淮之势如何埜奏不过重一阃之权以统之上曰流民可念埜奏流民纷纷蚁聚弱者困毙强者剽掠上为之蹙额上曰江西之冦尚未平埜奏冦始于衡之酃县侵犯吉州今南安峒冦又发建昌之功丰邵武之建泰亦有挺动向有淮兵可调今无以应遂集乡手及合禁军共为勦除非以一官兼緫两路讨捕之事则权不一上曰如三路节制之类埜奏政是如此愿陛下深思之上曰然诏曰朕以菲质抚有多方德不足以庇民威不足以服逺致兹草冦犯我边陲使百年生聚之人罹一旦流亡之苦朕为民父母使尔百姓至于此极深用痛伤窃虑流民所至之地有司或不能体朕爱民如子之意有失存拊可令沿江州郡如遇江北流民入界仰多方措置存着无令暴露仍于有管官钱米内支拨捄济其间有强壮愿为军者填刺军额收管请给庶几不致失所以称朕劳来安集之意壬寅左谏议大夫兼侍读李宗勉奏沿江诸郡所主单弱防䕶甚踈安有余力为劳来安集之举若不别作措画深恐诏㫖徒为羙观如安丰濠梁歴阳管下开顺六合含山等处居民渡江强壮留在江北结寨拒守恃其声势因而作过不早收拾辗转滋蔓猝难殄戮恐为敌人所得合从朝廷详酌科降钱粮告牒令沿江淮西制置司亟作措置凡流民过江北者令陈韡存䘏强壮之留淮北者令史嵩之遣官招募如不愿者发还本处籍为民兵从之甲辰诏以来年为嘉熈元年又诏圣节有宴葢常仪也国家闲暇宇内欢乐讲此为宜三边骚动战守之士日冒于锋镝流徙之民逺去于乡闾朕方惨怛于懐不遑暇食又何敢作乐备礼以举为寿之觞其天基节集英殿大宴可权罢以见朕忧边之意诏措置㑹子已降黄牓务在必行尚虑监司守令或有庸谬纵吏为姦不知体国任意沽名奉行不力非独㑹价不登亦恐朝廷威令寖弛可令两监察御史觉察弹奏宋史全文卷三十二宋史全文卷三十三钦定四库全书宋史全文卷三十三宋理宗三丁酉嘉熙元年正月癸丑朔御大庆殿受朝贺免天基节上寿大宴甲寅初置财用司诏京西湖北制置使副给犒沿边战士有差丁巳天基节羣臣表贺是夕雷戊午乔行简乞免赐文臣宴以答天戒从之丙寅诏以淮襄避地流民饥寒可念令沿江诸郡委官赈济之二月癸未朔诏礼部贡举以郑性之知枢密院事兼参知政事礼部尚书邹应龙为端明殿学士签书枢密院事兼权参知政事左谏议大夫李宗勉为端明殿学士同签书枢密院事甲申李鸣复罢以资政殿学士知绍兴府乙酉葛洪薨癸巳诏故参知政事宣缯赠太师谥忠靖子璧服阕日与职事官以尝预定策元勲又诏缯宝庆初元所进朕即位事始悉本先帝遗训可宣付史馆丁酉诸王宫大小学校教授王辰应进对言蜀中宣制竝建陛下曾考订否上问以旧例奏云干道初虞允文以同知枢密为四川宣抚时汪应辰归班开禧间安丙在沔州杨辅为成都制置旋即召还今李宣抚在内杨恢制置在外号令未免牵制上曰适与辅臣言令杨恢参替安抚矣奏云圣算及此全蜀之幸己亥屯田郎官王万进对上曰卿是淮人熟知边事奏云臣非知兵陆䞇有言兵法无他人情而已但以人情区处即是兵法上问其説奏云一和字沮衆误国上曰和亦不可废奏云若専立为题则不可要当竝为战守规模癸夘诏以朱熹所着通鑑纲目送国子监刋进甲辰知应元府赵与知平江府王遂知建宁府姚珤知常州何处信各以秤提㑹子进一秩三月壬子朔诏曰朕更化厉精视民如子固封守以康四海期臻保定之功修文德以求逺人每切绥怀之念然内治之尚阙致外患之未平京襄既被于创残淮蜀重遭于侵扰道路流离之衆惨不聊生室庐焚燬之余茫无所託骨肉罹其荼毒丁壮困于转输嗟汝何辜由吾不德幸天人犹助于信顺将帅悉力以捍防虽烽燧之甫停奈疮痍之未复肆颁涣号用慰羣情发粟以赈贫蠲租而责已血战之士当议优恩死事之家盍加卹典或乗时而啸聚或失律而逋逃咸与惟新同归于治丙辰诏别之杰募二万人屯公安崃许晟大募三千人屯岳州其廪给等费所合科拨条具以闻己未户部侍郎兼权兵部尚书知临安府赵与懽奏端平以来陛下明诏侍从台谏各举文武小大之臣应诏者不谓不多其间岂无魁杰奇伟之才欲望陛下申命大臣集侍从台谏于都省以前所荐员佥谋公选量才授任不必拘以资格若夫内之宰执侍从三衙环尹外之列屯将帅又择其才望之相上下者储之以备缓急若费祎之继诸葛亮刘澭之代高崇文庶无之才之叹从之四月壬辰以皇弟保康军承宣使贵谦为保康军节度使皇弟武康军承宣使提举祐神观与芮为武康军节度使提举万寿观壬辰校书郎刘汉弼进对云奏荆襄制阃当在江陵上问收复襄阳奏云制使若在江陵则事权重收复尚可图也上然之甲申左司諌曹豳奏陛下以方面付三阃而和战之议私自矛盾忧未艾也史嵩之在淮西用清野之説敌未至而民先罹其祸用撒花之説民欲战而禁其不得生葢以和误国也赵葵在淮东定远之破近在邻境六合之破政在属部葵乃闭城自守不出一兵援之是畏怯以辱国也陈韡在金陵旷口之衂天殆少警之而议者乃谓鞑兵之难当非盗贼之易制今宜责嵩之以收复襄阳为江陵捍蔽经理上流为下流隄防葵则结邻阃以御哨骑备舟师以防海道韡则以沿江併领淮西以安淮东若秋冬可以遏敌乃为报効上然之五月辛未春流星出左角大如太白壬申行都大火癸酉诏蠲临安府城内外征一月仍覈焚室之数上于朝议行赈赡其救焚将佐优与迁秩有伤没者厚卹之如军功诸禁卫营栅之遭燬者下所𨽻措置毋令暴露甲戌诏避正殿减常膳主管殿前司韩昱马步军司田庆宗知临安府赵与懽竝上章俟罪诏释之丙子出内库缗钱二十万给被灾之家荧惑犯太微垣上将星辛巳诏曰朕应天以实每怀严恭寅畏之思视民如伤敢替抚奄矜怜之意虽夙夜靡遑于安逸而精神莫致于感通外焉多垒之未平内则羣生之寡遂岂期京邑阛阓之地复延融风郁攸之灾稚耋震惊奔驰靡定室庐焚燬荡析离居痛贯予心祸非汝咎不明不类皆由朕德之愆何饰何修可逭上天之谴减膳彻乐发粟散财已曲示于哀矜恐未苏于凋瘵求民之瘼尤当公聴以竝观悉意以陈尚赖直言而极谏共图销弭永底辑宁辛巳赵与懽奏乞窜削诏贬秩一等壬辰乔行简等以辅政无状乞罢免甲午诏以盛暑录临安府系囚当所不原者俟约法余随轻重裁决大理寺三衙二赤县亦如之着为令乙未太白填星合于井丙午御笔新知黄州淮西安抚李寿朋被命已三閲月不即便道之官乃还家安坐秋防在近不知体国人皆若此缓急何赖可夺三官建昌军居住诏朕欲建内小学令宗司选宗子十岁以下资质之美者以闻七月己未诏淮西制参李曾伯等十一人各进秩一等以去冬弃国诸兵犯合淝浮光遣援者有劳故也甲申追封太师秦国公赵汝愚为福王癸巳以李鸣复参知政事李宗勉佥书枢密院事九月壬子刑部侍郎兼侍讲李大同奏陛下念祖宗付託之重肆颁御笔令宗司参酌彞典建置内学选育宗贤臣谓取之属籍必其家庭之习尚父兄之教诏薰然有和平之气蔼然有礼义之风师保之官所以养成其器业必耆德靖重有可象之仪经学通贯有开明之益若宫嫔之为保姆内臣之为承直亦必年齿老成禀资纯厚之人葢内学之建非王邸讲授比当置教授三四员日轮一人晨入暮出不许无故辍讲庶宗贤与正人居而德性成矣从之淳祐二年六月丁巳诏建内小学置教授二员选宗室子俾就学戊午太常丞兼佥部郎官陈烨进对曰内学教导之职当重其选上曰难其人烨奏师儒之官不但讲诵当随事规益养成德器八月辛未诏小学开讲庚午诏令淮东制置使赵葵计度边事已措置奏闻十月乙巳经筵讲读三朝宝训终篇诏宣付史馆赐辅臣宴于秘书省十一月丙辰诏湖南帅臣赵师恕进两秩以平衡州酃县寇故也甲子枢宻副都承㫖赵以夫直前奏云臣尝厯攷春秋与厯代志纪日食为咎食浅者祸浅食深者祸深大要在修德政以弭之乃季冬朔日厯家预言日食将既夫日食犹曰古所有之异也然日与金木水火四星俱纒于斗食将既则四星俱见又曰日中见斗此则古之所无之异也斗分属吴祸福有归伏惟陛下亟侧身而修行则太阳当为之不亏不然果如占者言咎已着明祸必随应宗社事重生灵事重可不念哉上从之丙寅诏权免明年正旦朝㑹辛未御笔太史豫言嘉平月朔当有日食星聚之失朕当损膳避朝庶图销弭其令有司检会故实以闻仍令学士院降诏乙亥诏曰朕懋厥德斯全财成辅相之宜谪见于天当谨寅畏严恭之念朕自慙凉菲适值艰虞外焉疆场之未宁内则政事之多阙日食星聚既垂儆戒之机夕虑朝思期尽感通之实避殿减膳正事饬躬谓有过在予一人尚赖交修之益而推恩足保四海盍颁肆赦之书庶几和气之致祥自格干文之顺轨与尔有衆永孚于休十二月戊寅朔日有食之庚辰御正殿诏曰季冬之朔日食星聚皇天示戒朕心惕然虽值云雾益当修省其令百官勿称贺仍宣付史馆丁酉诏嘉熙三年放行士人混补令于逐路漕司引试己亥诏曰朕念淮蜀未靖民不聊生将士乗边战攻良苦其天基节上夀大宴竝免以副朕顾忧之意壬寅诏衡州置雄楚军五百人丙午出丰储仓米一十万石赈赡临安府贫民戊戌嘉熙二年正月戊申朔御大庆殿受朝贺诏曰朕亲揽权纲厉精庶政实赖尔有位之臣相与图维宜无待训饬为也诏书屡下故习靡悛继自今其涤虑饬躬首公体国率作兴事洪济时艰毋违训言以干邦宪诏令侍从台谏卿监郎官帅臣监司及前宰执侍从举晓畅兵机通练财计者各二人三衙及诸军都副统制举堪充将才者二人咸以其实来上以吏部尚书兼给事中余天钖为端明殿学士同签书枢宻院事己未诏淮西被兵日久近令京湖制置使史嵩之应援黄州淮东制置使赵葵应援安丰俱能命将出师捷书上闻朕深嘉叹可令学士院降诏奖谕其立功将士姓名令制司等第具上推赏光州信阳二城併当乗胜共图尅复辛酉以华文阁学士史嵩之为端明殿学士视执政恩数宝章阁学士赵葵为刑部尚书制置竝如旧孟珙而下迁转各有差赏却敌之功也辛未以礼部尚书兼给事中游似知贡举权兵部尚书兼直学士院许应龙权兵部侍郎范钟同知二月甲申知蕲州张可大伏诛知安庆府李士达除名编管雷州以弃城宵遁也丁亥以大理少卿朱扬祖为蒙古国押伴使庚寅以史嵩之为参知政事督视京西荆湖南北江西路军马仍命内侍宣付都堂治事戊戌蒙古国使见诏近览李奏知蜀渐次收复然创残之余绥靖为急宜施荡宥之泽以示顾忧之怀可令学士院降德音淮西被兵近已获捷亦合一体施行三月丁未朔诏安集淮蜀军民戊申以将作监周次説为蒙古国通好使濠州团练使右武卫将军张胜副之己未以着作郎兼权工部郎官李心𫝊为祕书少监史馆修撰専一修高宗孝宗光宗宁宗四朝国史实录辛酉以史嵩之兼督视光蕲黄䕫施州军马甲子史嵩之带职入见乙丑诏赐福王赵汝愚宗老元勲四字游似撰记文四月庚寅都省言国计军需多仰盐课干道以来岁额六十五万有奇自钞法变而请买稀少亭户失业乞饬江淮诸司诸屯毋得私买浮盐今提举司复亭场委官属依直收买则利归公上或犹以赡军为辞令覈实以闻从之戊戌诏户部及财用司应折帛沙田酒息盐袋租谷丝绢钱团田没官田米未催者悉行拘催岁终较其数而殿最之乙未以户部尚书赵与懽吏部侍郎王极起居郎牛大年为殿试详定官闰四月丙辰御集英殿策进士御笔付赵与懽以下曰朕以𦕈躬纂绍洪业适时多故深惧无以拯危难致安强故悉取内外修攘之事畴咨多士冀陈忠益以禆阙遗其有识治忧时敢言无隐者乃朕所欲急闻卿等宜加精选寘之前列使真材得以自见士气可伸以副朕亲策之意戊午御幄殿閲武举进士射丁夘右司郎官傅康奏陛下更化之初尝置局㑹计财赋当时版曹以合发上供之数置籍应诏今殿最法是也凡州郡之出纳则不与知焉乞朝廷给降印册别其窠名颁之漕司下之州郡每季以册上于朝会以为书藏之计簿房命近臣董其事从之壬申御集英殿赐进士周坦等勅四百二十三人甲戌赐特奏名王宗令等勅凡六百四十人五月辛巳太白昼见癸未以李鸣复知枢密院事兼参知政事李宗勉参知政事余天钖佥书枢密院事甲申乔行简奏兵财二端尤今急务欲以兵事委之鸣复财用委之宗勉楮币委之天钖凡有利病各务讨论有当聚议者容臣参酌然后施行诏丞相有疏欲以兵财楮币分任二三执政深得协恭和𠂻之意朕为嘉叹卿等宜一乃心以副朕意以布衣钱时成忠郎吴如愚讲道着书隐居不仕足劝后学时特补迪功郎如愚换授从事郎竝充祕阁校勘乙酉赐故太府寺丞吕祖俭故承事郎陈亮谥寻以太常寺议谥祖俭曰忠亮亮曰文达遣两浙江闽五路宪臣于朝以秤提楮币而出也七月甲戌朔诏曰霖雨不已恐害秋成烈风大作民用震惊天变不虚朕心忧惧今当避殿减膳撤乐令中外之臣各上封章凡朕躬之阙违时政之舛失极言无隐庶几修省以实应天乙酉以久雨烈风祷于天地宗庙社稷庚寅释中外杖以下囚仍蠲赃赏钱辛夘有流星大如太白壬寅荧惑犯舆鬼八月癸亥诏朕尝亲览中外臣僚所上封事多有可采令后省看详有切朕躬关时政者节录奏闻当议施行仍与旌赏九月庚辰经筵进讲毛诗甲申皇子生丁亥诏故龙图阁侍制赵希言忠存宗社功继前修可特赏资政殿大学士与执政恩数仍赐谥曰忠宪己丑雷己未有流星大如太白十月己巳诏权免冬至大朝会己酉户部尚书赵与懽奏今日者暴风淫雨害于粢盛浙江东西室庐漂荡愿下哀痛之诏遣赒卹之使徧行诸道许以便宜施恵从之丁夘监察御史曹觱奏蒙古之兴劳圣虑者五年矣聘使往来谓息兵有期秋风未高合淝已受重围和安在哉愿陛下移畏敌者而畏天易信和者而信守则天祐人助矣又奏淮东总领吴潜申宗子时部集淮东西流民约十万余口团结十七砦内强壮二万可籍为兵近调千百人为合淝之援真可嘉尚乞与补官从之十一月己夘日南至御笔戒饬百官甲申皇子薨赐名维追封祁王谥冲昭十二月壬寅朔诏并淮东西湖广总所四川茶马制置司犒赏诸摆铺兵丙午光州守臣董尧臣伏诛司户栁具举配海外以其弃城从伪也甲寅兵部郎官范应铃面对上问广中诸郡应铃奏云虽不及昔然亦可为但去天万里人不守法二十五郡各得一廉太守民自受恵且如宜州卒莫通等叛提刑张琮亲往招安通等闻是宜州旧守即叩头出降此太守得人之效上然之御札奖谕安丰守杜杲朕闻安丰被兵不遑寝食知卿守御劳苦措置有方朕为之少寛今赵东夏臯之兵已集招信余玠之援亦来军声不为不壮卿其鼓帅诸将同力一心扫荡寇攘以安淮右隽功来上厚有褒宠今赐卿银器等诸将各赐金椀一只其在城一行战守将士及淮东所遣援兵当此天寒深为不易遣去官㑹三十万贯可等第支犒一次卿宜谕朕旨意俾各知悉乙丑诏以诞日称夀朕嘉与海内同此宴乐属时多故淮蜀绎骚人民流移将士暴露朕举此觞何乐之有其天基节上夀及大宴竝勿讲嘉熙二年正月丙申羣臣以天基节三表请诣文德殿上夀至是乃从戊辰诏诸道和籴去处给时直平概量毋得科抑乃申严秋苗苛取之禁己亥嘉熙三年正月癸酉以乔行简为少傅平章军国重事进封益国公李宗勉为左丞相兼枢宻使史嵩之为右丞相兼枢宻使督视两淮四川京湖军马余天钖参知政事吏部尚书兼给事中游似为端明殿学士同签书枢宻院事丙戌诏曰朕以𦕈躬凛居人上临御十有六载愿治徒勤责成二三大臣课效犹邈弊端丛积氛祲蔓滋内焉政令之未孚外焉边陲之未靖抚事机而兴慨尚岁月之可为爰体诒谋聿新图任法元祐尊大老之典特谘重事于平章遵绍兴竝二相之规葢欲相应于表里毋狃旧习毋玩细娱使纪纲法度焕然维新而华夏蛮陌罔不率俾故兹札示其体朕怀戊戌诏四川连年扰攘州县阙官其赴铨人年二十已上者免试发还漕司帘引故行注授一次二月壬寅以余天钖兼同知枢宻院事丙午以史嵩之依旧兼都督江西湖南军马癸丑诏朕比命相臣往开督府两淮西蜀相距迢遥要须脉络贯通易于运掉其诸制阃监司帅守戎帅等宜皆同心协力共济时艰毋徇己私致误国事令学士院降诏丁夘以史嵩之都督江淮京湖四川军马三月癸未出丰储米二十万石赈粜临安贫民辛卯雨土壬辰决中外系囚癸巳雨雹甲午诏春事已深膏泽未洽深虑旱暵为虐靡神不宗一雨应期方慰农望风雹为沴朕甚惧焉自三月二十四日避正殿损常膳仍令中外臣僚讲求时政引用正人招集流民捍御外侮弭灾召和以称朕意四月庚子朔再决中外繋囚杖以下释之辛丑知临安府赵与懃奏潮啮江岸近蒙宣谕改作石堤臣与漕臣条具乞备材石役军兵庶可修筑上曰卿宜更畱意寻诏适览所图江面坍损尤多可剳下两司募人夫併力修筑责以限期严立赏罚如王延世之法疾速施行毋更弛慢诏以今年九月大享于明堂以不雨复诏州县赈流民决繋囚蠲赃赏钱庚戌以雨未通济复诏决中外系囚原减有差庚申诏流民艰食令逐路漕司常平司下州县多方存卹其经战阵处有遗骸能掩藏者量与给赐仍覈其实以闻五月丁丑上问蜀事闻四月哨骑未巳宰执奏云所传果如此夔门重地尤当加意又奏战功冒滥有一年遽转八九官者人多假此忝躐科第乞检㑹游似之请应军功补官人须令依旧从军上然之庚辰以久不雨再决中外系囚丙戌吏部郎中侯子震进对诏蠲端平三年民畸零租五月己亥朔诏朕以江潮为沴宵旰靡宁虽令修筑隄防以遏其势迄今未睹成效治水之法不可与水争地使民之道毋至民不堪役斯为尽善赵与懽可为端明殿学士知临安府浙西安抚使専一任责措置修筑塘岸以防冲决仍令两浙运副曾颕秀极力协助用底厥成以纾民患以寛朕忧六月庚子诏以崔与之力辞相位必欲挂冠特授观文殿大学士致仕恩数视宰臣例丙寅诏秋防将近边燧日闻朕既命宰臣以督师正借诸阃之叶济所宜一乃心力同应事机四川急则荆阃援之和儒急则江阃援之真泰急则浙阃援之务要脉络贯通毋或秦越相视共建殊绩嗣有褒宠七月戊辰朔诏诸路提举常平司下所部州县募人捕蝗给米易之庚寅诏户部申严州县受租苛取之禁诸路转运司察其违者劾之八月戊戌以潮患告于天地宗庙社稷宫观以游佀为参知政事礼部尚书许应龙为端明殿学士签书枢宻院谏议大夫林略为端明殿学士同签书枢宻院事辛夘以楮轻诏户部下诸路州军应税赋征榷其一半见钱听民间以全会折纳严戢欺抑等弊令监司御史台察其违者劾之九月己夘朝献景灵宫庚辰朝飨太庙辛巳大飨明堂赦天下戊子诏川广监司以十一月按部理囚徒辛夘以江湖浙东建剑汀卲旱伤诏诸路提举常平司覈所部州县常平义仓之储以备赈济仍敇制总司今后毋輙移用违者坐之从左司谏徐荣叟请也陈韡斩殿司崔福以其不从本司调遣也初福从赵葵收李全有功名重江淮时论以良将难得而韡以私忿杀之十月庚申许应龙林略罢诏出封桩库祠牒三百通下江东宪司赈饶信南康三郡旱伤之民乙丑虹见十一月丙子以兵部尚书范钟为端明殿学士佥书枢宻院事戊寅给诸军薪炭钱出戍者倍之十二月戊申以敌犯夔门上流警急诏都督府淮东西沿江制司命兵进援庚子嘉熙四年正月辛未彗星出于营室己夘御笔乃正月辛未有星出于室宿朕俯察人事仰观天文殆必有因益深震惧朕将避殿减膳令学士院降诏庚辰诏曰朕以眇身托于天下士民公卿之上顾德不类不能上全三光之明下遂羣生之和变异频仍咎征彰灼夙夜祇惧不遑康宁乃正月辛未有流星见于营室太史氏占厥名曰彗灾孰大焉天道不远谴告匪虚万姓有过在余一人今朕痛自克责岂声利未远而谗谀乘间欤举错未公而贤否杂进欤赏罚失当而真伪无别欤抑牧守非良而狱犴多兴欤封人弛备而暴客肆志欤道殣相望而流离无归欤四方多警而朕不悟羣黎有苦而朕不知欤谪见上帝象甚着明爰避正殿减常膳以示侧身修行之意二三大臣吾道揆也其叶恭以辅朕百尔执事吾法守也其竭忠以告朕使朕得以导和销异不亦善乎布告中外咸知朕意丙戌诏知无为军万文胜知安丰军王福赐金带许服系旌战御之劳也甲午彗星犯王良西南第二星二月丙申朔诏礼部贡举其务崇长学殖嚅哜道真戊戌诏曰朕绍膺骏命德不能远致外夷之有干而仁弗克周使黎元之寡遂昊穹垂谴彗象示妖起于营室之躔迫于王良之次固已避殿减膳亦尝下诏责躬惟是蜵蜎高拱过失何由自知鳏寡至微疾苦岂能上达伊欲遵敢言之路必也开勿讳之门凡在臣民许陈章奏忠忱者悉加奖纳峭直者亦务优容尚虑闾阎之间怨气满腹囹圄之际愤声彻霄是用加恵羣方荡宥多辟庶销灾异立召冲和可大赦天下辛丑有流星昼陨白虹贯日癸丑进知连水军萧均官一等以其修举郡政葺治城壁故也甲辰诏史嵩之暂赴行在奏事戊申诏督府制置司沿江南北郡举行便安流民之政凡十一条癸丑临安府守臣言狱空诏奖之以京西湖北路制置使兼知鄂州孟珙为武宁军节度使四川宣抚使兼知夔州节制归崃鼎澧州军马丙辰白气亘天三月壬辰诏边尘未靖备御方严必借人才相与叶济令内而侍从台諌两省卿监郎官外而监司帅守举文武之臣晓畅兵机练习边事才略卓然可用者各二人或陆沈常调或负累家居着其实状亟以名闻以待擢用右正言郭磊卿除起居舍人监察御史谢方叔除宗正少卿以论史嵩之故也壬辰史嵩之入国门癸巳嵩之奏事四月己亥叙复郑损元官寻以直舍人院程公许奏损撤关外五州重屯移之内郡则丁酉蜀祸损实为之使损官可复不知千亿万之赤子死者可复生乎乞收成命从之壬寅前潼川路运判吴甲入奏抗言蜀事上慼恻久之上曰蜀从前亦委寄非人奏云弃边郡不守郑损也启溃卒为乱桂如渊也忌忠勇不救赵彦呐也今彭大雅又险谲变诈费防闲宜进孟珙于夔门夔事力固乏东南能助之夔足以自立上皆是之癸夘特转史嵩之官三等令归班甲辰监察御史王万除大理少卿以尝论嵩之故也诏祖宗盛时宰执有轮日当笔者今二相竝命合倣旧规而平章总提其纲一应军国重事参酌施行其三省枢宻院印竝令平章掌之丙午嵩之奏督府日下结局已札诸制阃宣司并四川总领所一应边机军须等事具申朝廷施行其督府钱粮器械乞札别之杰攅结来上诏从之辛夘以绍兴府荐饥诏蠲今年夏税六月戊戌诏两淮经寇州郡已举未该免人与比京襄例令赴来年省试一次辛丑初置国用房命近臣祷雨于天地宗庙社稷宫观壬子录行在繋囚诏六月亢阳日事祷祈邈无报应且闻飞蝗为孽朕心惕然自七月一日避正殿减常膳应中外臣僚竝许直言朝廷阙失七月甲子出封椿库缗钱三十万贯赈临安府贫民乙丑诏曰朕德不肃天示常𤾉以戒不徳入夏以来膏泽阙少徧走羣望穆卜雩祀神听愈邈岂积行多媿无以对越神明欤施政多舛无以感召和气欤抑优游牵拘法制日玩而威令浸弛欤将阳微阴盛直不胜枉欤贪残相师而元气益削巽懦成习而边祸浸迫欤不然何其不雨至此极也朕苦不自觉羣公卿士大夫未有极口为朕告者三复云汉之诗而流涕焉且朕自亲政以来未尝罪一言者今人情皇皇大命近止上下犹顾望蓄缩隐情惜已是未谅朕之衷也令至无问中外臣庶凡朕躬之失朝政之疵关于时务之鉅民瘼之切者其匄以启朕朕且采择施行之悉意以陈毋有所讳诏令中外决系囚杖以下释之仍蠲赃赏钱癸酉主管官告院方来进对言及诸阃官贩上曰诸司欲之奏云正不当如此因及科降事上曰不如明与之钱奏云正要明白诸司但説能自措置为朝廷备边不愿科降世岂有是理徒使不廉者得以罔利耳上是之戊寅以岳珂权户部尚书淮南江浙荆湖制置茶盐使壬午右諌议大夫徐荣叟奏北使王檝之来恐三边将士意和议将成或弛秋防有误国事虽朝廷札令宣司馆之江外又恐辞必欲入见宜勅孟珙思破其奸上然之己丑荧惑太白会于鬼庚寅诏秋成在望雨泽愆期令诸道宪臣按部将畨异駮勘之狱酌情决遣以闻其失当官吏特免推结客星见于尾八月壬辰诏诸路苗米毋得多量斛面及过数增收九月壬戌朔沂王夫人俞氏薨辍视朝五日令礼部太常寺讨论典故寻检㸃国朝㑹要以闻太常寺议奏宜用孝宗为皇伯毋秀王夫人张氏举哀成服故事诏从之癸亥以乔行简为少师保宁军节度使醴泉观使进封鲁国公乙丑诏知招信军余玠进官三等以边报敌造船于汴玠提师沂淮入河连获捷故也丙戌都省言比奉御笔楮币折閲虽自于民奸倖多生于守令今措置十八界会子收换十六界将十七界以五凖十八界一劵行用如民间辄行减落或官司自有违戾许经台省越诉必置于罚上从之十月辛夘朔赠入内内侍省陈洵益昭庆军节度使癸巳诏以明年正月一日为淳祐元年丙申诏平江嘉兴府安吉州禁贩米下海其贩至临安府者毋得遏籴寻诏赵与懽提领其事应浙东州县併许浦金山水军一体遵守违者权聴按刺丁酉诏曰朕惟我朝以仁厚待士大夫惟于赃吏罚未尝少贷比岁以来贪浊成风椎剥滋甚民穷而谿壑不餍国匮而囊槖自丰今兹新楮之行未必不为罔利之地其令内而台諌外而监司常切觉察其有赃状着者必加鞫勘悉遵建隆淳熙典刑断在必行毋贻后悔十一月甲子荧惑入太微垣十二月己未诏曰迺者丙辰之夕京城地震地道贵静动则有变岂朕不德而致欤今民生不遂边戌未休变不虚生必有其证可令中外臣寮各上封章凡朕躬之阙失朝政之愆违极言无隐将见之施行以为消弭之道闰十二月乙丑宰执乞罢政不许诏赏京湖将士有差以制司奏去冬冦由忠万透渡南岸守险而捷故丙寅以李宗勉薨辍视朝三日寻赠少师赐谥曰文清以游佀知枢宻院事兼参知政事范钟参知政事权吏部尚书徐荣叟为端明殿学士签书枢宻院事乙亥诏民间赋输旧用钱会中半者其㑹半以十八界直纳半以十八界纽纳诏淮东西京湖沿江制置使副竝兼本路屯田使壬午閲军头司武伎辛丑淳祐元年正月庚寅朔御大庆殿受朝贺诏曰朕寤寐隽髦图惟康乂屡饬中外各举所知间者诸大夫多具文以应令所举非所用故临事有乏使之忧厥今肇更新化作兴庶政将孜孜而责实可泛泛以求材宜令内而侍从两省卿监郎官外而前宰执侍从帅臣监司各举三人悉疏其能委堪某用又有堪充将帅之人混迹偏禆堕身边远无由自达併令三衙诸卫外阃戎帅各举三人孰为智将孰为勇将孰能简精鋭覈虚冒以体国孰能明纪律禁侵暴以安民亦各诣实来上朕将甄别器使庶文武小大各当其用以称朕兴起治功之意甲辰御笔朕惟孔子之道自孟轲后不得其𫝊至我朝周惇颐张载程颐真见力践深探圣域千载絶学始有指归中兴以来又得朱熹精思明辩表里浑融使中庸大学语孟之书本末洞彻孔子之道益以大明于世朕毎观五臣论着启沃良多诏令学宫列诸从祀以示崇奖之意寻以王安石谓天命不足畏祖宗不足法人言不足信为万世罪人岂宜从祀孔子庙庭合与削去于正人心息邪説关系不少诏黜之戊申车驾幸太学大成殿遂御崇化堂命祭酒曹觱讲礼记大学篇监学官各进秩一等诸生推恩赐帛有差併以绍定三年御制伏羲尧舜禹汤文王武王周公孔子颜子曾子子思孟子道统十三賛就赐国子监宣示诸生癸丑御后殿引见吏部奏举改官三十八人捕盗酬赏六人以吏部侍郎兼侍讲杜范知贡举吏部侍郎兼给事中钱相刑部侍郎兼祭酒曹觱同知侍御史兼侍讲彭方监试二月己未朔御笔付知举杜范以下曰朕爰简儒彦俾典文衡凡尔攸司宜鉴旧弊一取一舍惟公惟明经学欲其深纯词章欲其典则言惟合理策必济时毋以穿凿缀缉为能毋以浮薄险怪为尚参稽互考优劣自分庶使贤俊毕登以副朕新美治功之意甲子诏忠顺军副统制孙栋陞都统制仍赐金带赏重庆之功也其余将士第赏有差庚午给事中钱相缴太中大夫致仕易祓赠官之命以其草苏师旦节钺之麻也诏以孟珙为京西湖北路安抚制置大使兼夔路制置大使兼本路屯田大使崃州置司己亥诏宰臣具庆前此罕闻史嵩之父弥忠年踰八秩宜示恩褒可除端明殿学士仍致仕母益国夫人孙氏进封魏国夫人令赴行在就养壬子乔行简薨辍视朝行简在相位専以商贩为急务温台盐商数百羣有士子为诗曰知君果是调羮手傅说当年无许多丁亥诏权礼部尚书高定子修四朝国史宁宗实录三月乙巳新知庐州吕文德朝辞上曰近淮西诸军冒滥虚名甚多惟游击三万尤甚须当拣选兼边头事须与别之杰商量遵从制阃便是遵依朝廷奏云恭领圣谕四月丙寅吏部侍郎杜范等奏省试考到取应宗子弟一名崇袍附正奏名廷试从之庚午以经筵进读仁皇训典终篇诏讲读修注官各进一秩辛未诏沂王荣王合遵典故袭封寻以皇弟与芮为开府仪同三司充万寿观使袭封嗣荣王仍赴朝参皇弟贵谦为开府仪同三司袭封嗣沂王甲申经筵进讲毛诗五月庚寅以皇叔祖少保奉国军节度使判大宗正事嗣秀王师弥为太保皇叔祖少保奉国军节度使充万夀观使师贡为少师己亥诏沿江制置使兼淮西制置使别之杰任责措置边面战御如遇缓急调度权听便宜施行甲辰诏与芮当日亲端士留意问学昨已增置教授合更添一员择清修直谅之士轮日讲授朝夕规正彻章推恩余依诸邸体例行壬辰以礼部尚书兼直学士院高定子侍御史金渊左司諌方来为御试详定编排官癸巳御集英殿策进士甲午御射殿閲武举进士射御笔付高定子以下公选精择各既乃心以副朕详延多士之意甲辰行秘书郎梅把奏内廷画降或夤缘可得上曰亦是有例者奏云昔我仁祖手诏谓背理觊恩负罪希贷求内降者中书宻院执奏毋得行此仁祖仁中勇也愿陛下以为法上曰政欲法此戊申赐正奏名徐俨夫等敇凡三百六十七人己酉赐特奏名吴必达等敇凡六百三十七人六月丙寅以久雨录行在系囚乙亥御射殿閲正奏名进士射丙子閲特奏名进士射丁丑诏乔幼闻追三官送抚州居住以蔑国宪存留新楮转易取赢也戊寅诏曰朕曩出亲札申严赃吏之禁踰半岁矣然诸路监司有务大体而不问者有摭细故以塞责者其申饬诸路监司遍察所部州县其有贪残掊尅者廉其实迹悉以名闻朕将重置于罚如监司庸懦不能举职令台谏弹劾闻奏七月甲辰以知婺州赵与懃常州宋慈江阴军尹焕广德军康植济籴有劳各进一秩乙巳诏皇城司申严宫禁勅去失之令乙酉诏勅令所修伪造新会揩改旧会盗卖㑹低之令庚戌诏以宗学博士诸王宫大小学教授轮日赴荣邸讲授乙夘诏自今宰执台谏侍从不许发私书求举削诸路监司帅守宜体国荐贤毋徇权要八月丁巳诏求遗书于天下己巳诏玉牒所国史实录院长官会粹史藁删润归一秘书省长官㸃对日厯会要竝期以十一月终成书徽州火诏削守臣郑崇官一秩甲申诏马军司选子弟强壮者一百人补龙卫云卫武卫三指挥阙额十月壬申诏旧制两任通判人与内郡一任注广郡改官年及免作县人不得入倅阙竝宜禁制其令吏部及制阃监司常切遵守仍闗辟差窠己夘诏提举司毋得以常平折变侵移其义仓令项桩收仍措置上于尚书省十一月己酉诏内地州县官阙以见任官兼毋得以待次及白帖人摄职十二月丙寅太学博士刘应起进对言大有为之君常使近倖畏宰相今宰相畏近倖使宰相畏台諌今台谏畏宰相愿陛下官府事一以付之中书而言官勿専用大臣所引则权一归于公上矣上然之丁丑左司諌方来奏岳珂比以罢斥乃卜第吴门蔑弃君命乞勿予祠令归江州监察御史谢公旦又奏珂创增盐额国课益亏况作俑言利乞重镌削诏更镌一秩侍御史金渊奏彭大雅贪黩残忍蜀人衔怨罪大罚轻乞更窜诏除名贑州居住壬寅淳祐二年正月甲申朔御大庆殿羣臣朝贺诏曰朕惟省刑薄敛我朝家法屡饬有司务行寛大比年以来吏习滋蔓关市之征求无艺钱楮之出纳多欺今岁事更端盍作新吏治以苏民瘼申饬郡邑小大之臣洗心涤虑尽革旧习以毋负朕爱养钦卹之意倘或不悛必罚毋贷诏赵葵别之杰带职赴阙奏事戊戌右丞相史嵩之等进呈中兴四朝史孝宗皇帝经武要略宁宗皇帝玉牒日厯会要实录今上皇帝玉牒庚戌上淳祐重修敕令格式申明诏嵩之等进秩有差壬戌别之杰入觐上问边头曾无加备之杰言当修复寿春又言上流之势全在于蜀上又问金陵兵粮及居巢屯兵几何之杰奏金陵见屯三万钱粮仅给居巢所系甚重见屯不过二千遇秋增戍至二万方足用上竝然之甲子军器监兼尚左郎官范应龄进对言宗社大计举嘉祐绍兴事上曰两朝自有典故非不知之但难得其人应龄奏与贤与子天实为之天若祐宋必有其人以俟採择以游似为资政殿大学士知绍兴府浙东安抚使寻差提举洞霄宫从所请也甲戌以范钟知枢宻院事兼参知政事徐荣叟参知政事赵葵赐出身同知枢宻院事别之杰为端明殿学士签书枢宻院事己夘权兵部侍郎淮东安抚制置使兼知扬州李曾伯朝辞言今若主必守之规乞谕大臣明示意向上曰当为必守之规赵葵久任淮东且有规画曾伯奏敢不循其成规申固封守三月甲申诏在外诸军请给内楮币权以十八界三分增给楮贱故也戊子诏沿江两淮唇齿相依其令和州无为军安庆府听沿江制司节制丙申诏刑部戒饬诸道帅阃沿边戎司今后州县官犯罪毋加杖责癸夘经筵进读孝宗圣政终篇讲读修注説书官各进一秩余补转赏犒有差侍御史兼侍讲金渊奏近尝面奉玉音国本大计朕岂不知己命籍近且尊者俾任选养之责特外未知耳愿发自宸衷明谕宰辅近臣谨选宗姓之贤德参稽仁宗孝宗之典故次第举行上嘉纳四月癸丑朔诏以今年九月有事于明堂癸亥仓部郎官赵希塈进对言蜀自易帅之外未有他策上曰今日救蜀为急朕与二三大臣无一日不议蜀事孟珙亦欲竭力向前希塈奏当择威望素着之人于夔崃要害处建一大阃上曰重庆城坚恐自可守希塈奏云重庆在夔崃之上㓂若长驱南下虽城坚如铁何救东南之危上然之诏明堂大礼惟祀神仪物诸军赏给依旧制外其乘舆服御中外大费竝从省约壬申雨雹丙子考功郎官刘汉弼言吏部考功条法十六事上曰当付外施行五月甲午新知梧州赵时学陛辞言吴玠守蜀三关今胥失之固宜成都难守上曰嘉定可守否时学奏若论形势当守重庆上曰若守重庆成都一路便虚时学奏重庆亦重地可以上接利阆下应归崃己亥淮东安抚制置副使余玠入奏言事无大小须是务实又奏一视文武之士勿令偏重偏则必激非国之福也上曰卿人物议论皆不寻常可独当一面少留当有擢用乙巳尚右郎官龚基先入对言上流事上曰上流可忧基先奏施䕫国之门户荡无关防存亡所系岂可不虑上曰屯田今岁如何基先奏屯田有名无实牛种既贵军耕又惰所收不偿所费丁未右正言刘晋之言蜀祸五六年间厯三四制臣无地屯驻独彭太雅城渝为蜀根本不然蜀事去矣今宜于重庆立阃庶可运掉诸戎愿早定至计料简边臣俾往经理则蜀可为也上然之己酉以赵葵为资政殿学士知潭州湖南安抚使六月甲寅仓部郎官李鋂进对乞广求备御之方上曰秋风已近去岁蜀事大坏今当如何为策鋂奏陈隆之因成都城故基增筑未为非是苐功力苟且识者逆知其难守臣尝问其方略但云誓与城存亡而己未几为田世显所卖城门夜开隆之衂焉上颦蹙久之丁巳诏建内小学置教授二员选宗室子俾就学以余玠权工部侍郎四川宣谕使应事干机速许同制臣公共措置先行后奏寻诏敇四川官吏军民等悉条陈大计以闻以久雨诏决中外系囚太常丞兼金部郎官陈烨进对曰内学教导之职当重选上曰难其人烨奏师儒之官不但讲诵当随事规益养成德器癸亥参知政事徐荣叟罢资政殿大学士提举临安府洞霄宫丙寅录行在系囚寻以别之杰同知枢宻院事兼权参知政事翰林学士知制诰高定子为端明殿学士签书枢宻院事权礼部尚书兼中书舍人杜范为端明殿学士同签书枢宻院事戊寅诏淮西制置大使司出十七界楮币十万米二万斛令安丰军修武备七月丙申余玠陛辞言外攘本于内修上曰今日之事不必问彼运衰与不衰但自靠实理会治内规摹玠奏云圣谕及此宗社生灵之福上曰卿前所言靠实工夫玩之有味此去必能见之行事卿宜务忠实以革欺诞施威信以戢溃衂广恵爱以抚流移当为四蜀经久之谋勿为一时支吾之计八月辛巳朔诏户部申严州县增收苖米斛面之弊甲寅以史嵩之为明堂大礼使范钟礼仪使别之杰仪仗使高定子卤簿使杜范桥道顿逓使丁巳以秘书省正字陈南一国子正胡良竝兼内小学教授辛酉进知䕫州赵武官二秩将佐王信等各转一资酬夔城版筑之劳也丁夘诏出封桩库十七界楮币十万赈赡绍兴处婺水涝之民辛未诏小学开讲丁丑殿中侍御史濮斗南言夏秋霖雨浙东四郡民生荡析乞委之畿漕择爱民之吏行拯弱之策抚集流离蠲减秋赋从之九月庚辰朔日有食之癸未诏进纳入官犯赃人永不许注授辛夘大飨于明堂大赦天下丙申诏令六曹馆学寺监院辖仓库务场长官将所管钱谷货币器用图书覈实载籍上之于朝副在有司长阙则次官任责迁擢报罢竝如外官交承例联衔具数申省仍令御史台觉察十月癸丑勅令所言臣寮世赏不许奏异姓着为令甲寅进史嵩之永国公丙子诏淮东西制置使李曾伯应军行赏罚许便宜施行十一月甲申诏军功补授人愿就乡举者听辛夘诏实录院修孝宗光宗宁宗御集戊戌雷己亥日南至免朝贺癸夘诏决中外系囚甲辰先给诸军雪寒钱出戍者倍之乙巳蠲三衙大理寺临安府及属县㸃检赡军犒赏酒库所赃赏钱丁未诏曰比者阴阳失和冬令常燠日至之日雷乃发声朕甚惧焉变不虚生縁证而起朕避殿减膳思荅谴告内而卿士师尹外而牧监伍参其各罄忠嘉无有所隐辅朕不逮俾得尊闻行知导和销异保我子孙黎庶亦职有利哉布告中外明听朕指十二月己未诏杜霆追纳出身文字羁管南雄州以通州士庶诉其误民弃土之罪也辛酉以儒林郎钟宏辞除太学博士乞致仕养母诏特改京官秩奉祠以奖孝行丙寅以宁武军节度使京湖安抚制置大使兼䕫路策应大使孟珙为检校少保端明殿学士别之杰为资政殿大学士湖南安抚大使兼知潭州同知枢宻院事兼权参知政事赵葵福建安抚使兼知福州资政殿学士赵与懽知温州权工部侍郎四川宣谕使余玠权兵部侍郎四川安抚制置使兼知重庆府丁夘诏余玠任责全蜀应军行调度权许便宜施行庚午诏以许浦水军都统制刘虎为和州防御使旌五河捍御之劳也癸夘淳祐三年正月戊寅朔御大庆殿羣臣朝贺诏大臣百执监司将帅守令同心叶力以图实政高定子兼权参知攻事癸未起居郎兼秘书监项容孙言迺者求言愿如建隆故事集官参详书于方册关君德者上之禁中关时政者寘之都省关民事者颁之郡国诏令类送后省看详来上癸巳以湖南安抚司奏东安寇平诏永州通判邓均进一秩余官补转赠卹及官其子各有差甲午诏开府仪同三司嗣荣王与芮恩数视嗣秀王师弥丙午以吕文德为福州观察使侍卫马军副都指挥使总统两淮出战军马捍边面二月戊申朔诏礼部贡举己酉诏淮西提举制司参谋官赵希瀞淮西总管聂斌等各进一秩以淮东西制置司言其两淮战守之劳也丙辰雪皇女进封延昌公主甲子诏进安丰军守臣王福二秩庐州路钤辖呉仁等一秩旌修筑城壁之劳也三月丁丑日有食之庚寅同签书枢宻院事杜范乞归田里诏不许丁酉诏进池州都统制何舜臣一秩旌部领舟师䇿应通泰之劳也辛丑诏知招信军赵东夺三秩罢以淮东制司言其抚驭失宜也四月癸丑以左武卫中郎将时暂濠州同共措置扞御王烈合门宣賛舍人兼淮西钤辖王杰合门祇候前江东钤辖李秀实往马师王鑑军前议事遇敌战死赠官有差仍各官其二子乙夘诏进嘉定守臣程立之一官以成都提刑宇文峒言其守城之劳也丁巳诏以经筵进讲尚书终篇讲读説书修注官各进一秩甲戌殿中侍御史项容孙言前严州太守李弥高赵与文侵取酒息独卫湜一无所私有旨奖廉黜贪今日先务弥高与汶各夺官二秩湜进职二等甲申以御前军器所𨽻于军器监丙戌诏赠合门宣賛舍人杨大全武节大夫眉州防御使仍官其二子以四川制司言其力战而死也六月丙午朔庚戌大理少卿蔡仲龙言剏建小学须早为权宜之计以系天下之心又奏本朝用刑平恕而未享继嗣之庆意者宦官太多仁宗嘉祐中诏内臣权罢进养子乞取法行之戊午资政殿学士知温州赵与懽乞废併诸寨增置镇海寨兵以备仓猝从之戊辰太白昼见庚午大理寺鞫前嘉定知县旨枹尉赵与㝏等赃状狱成旨枹与㝏除名勒停枹一千里羁管与㝏五百里居住甲戌录行在系囚流星出氐大如太白令知濠州兼淮西提刑徐敏子经理亳州七月甲申诏进无为军守臣戴埴一秩以沿江制置使杜杲言其守边固圉之功也丁亥太白入井癸巳诏摘京湖沿江制司兵置殿司策应军屯京口八月辛亥诏户部申严州县纳苖多取之禁戊午令福建安抚司照沿海例团结福泉漳兴化民船以备分畨遣戍从帅臣项寅孙请也癸亥又以寅孙言併福州延祥荻芦二寨置武济水军摘本州厢禁习水者补充凡一千五百人庚午诏申严胄闱泛牒之禁壬申诏申严郡国社仓科配之禁景献太子府乞改讲尚书从之庄文太子府乞改讲春秋从之九月丁未工部郎官兼枢宻院编修官赵希瀞对言安丰庐濠风寒最甚三州安则淮甸无虞江面奠枕上曰安丰最紧希瀞云欲固安丰须复寿春上然之命淮东西总所饷军劵钱竝给芝楮四分以制臣李曾伯言楮贱卒贫故也癸未从京湖制置大使孟珙之请令淮东制置使李曾伯蠲高邮军及其属部州县剏收牛租十月甲午先是知婺州陈康熙奏事乞举严父配天之典久未决将作少监韩祥进讲复言之至是礼寺议乞恭奉宁宗陞陪太祖太宗将来明堂三后竝侑㫖令条具一行礼制以闻十一月乙巳日南至御大庆殿羣臣朝贺诏直寳文阁王定素履平实直显谟阁叶武子雅志恬退皆挂冠日久年德俱高其以定为祕阁修撰武子直龙图阁乙夘令潮州守臣节制摧锋军分屯军马己未蠲大理寺三衙临安府县㸃检赡军犒赏酒库所赃赏钱令广东提刑节制韶州摧锋军壬戌雪给行在诸军钱出戍者倍之甲子枢宻院编修官兼权都官郎官何式进对言蜀事上曰正好乘暇作工夫又问曰今溃刼如何式言须用东南军阴制蜀军上是之诏以雪寒出封桩库十八界楮币二十万赈临安细民十二月丁丑以沿江制置副使司言所管屯田谷麦增收官属文庆洪以下推赏有差丙申以严寒再给诸军薪炭钱辛丑枢宻院言待卫马军副都指挥使总制两淮出战军马吕文德等汴濠胶淄劳绩有㫖文德进秩四等余补转有差甲辰淳祐四年正月壬寅朔御大庆殿羣臣朝贺诏曰朕惟晋羊祜之御边绥怀远近开布大信得江汉之心境外刈粮猎兽悉皆偿所侵获朕甚嘉之间者颇闻边将贪小利以为功甚者杀越人以货岂朕兼爱赤子之意哉今上天助顺敌兵乖离正当广恩信以系人心厚根本以俟机会咨尔専阃之臣分麾总戎之将继自今必安集流民俾得复旧招收逋将俾得自新毌擅兴毋杀无辜使中原遗黎闻之举欣欣然有更生之望宜昭德意济我修攘尔亦有无穷之闻御制训廉谨刑二铭戒饬中外曰周典六计吏治条陈以廉为本乃良而循彼肆贪虐与豺虎均肥于其家多瘠吾民纵逭于法愧其冠绅货悖而入灾及后人我朝忠厚黜贪为仁咨尔羣辟是训是遵又曰民吾同胞疾痛犹已报虐以威刑非得已仰惟祖宗若保赤子明谨庶狱恻怛温㫖金科玉条毫析铢累夫何大吏蔑弃法理逮于都邑滥用笞箠典聴朕言式克钦止以李鸣复参知政事杜范同知枢宻院事以权刑部尚书兼给事中刘伯正为端明殿学士签书枢宻院事庚戌内小学孟䇕孟苿竝特补太子右内率府副率丁巳侍御史刘晋之右正言王瓉监察御史赵伦吕午言李鸣复罢以资政殿大学士知福州杜范罢以资政殿学士知婺州己未朝献景灵宫以刘伯正兼权参知政事寻兼同提举编修勅令丙寅以吏部尚书兼给事中金渊知贡举吏部侍郎兼中书舍人濮斗南礼部侍郎兼直学士院郑起潜同知侍御史刘晋之监试二月壬申朔御笔朕妙简儒英俾司文柄冀得髦俊以亮天工学术必究其渊源毋以涉猎为能词章必主于典实毋以浮靡为尚毋滋蹈袭毋取雷同昔人典贡多能以程文占器识卿等其精意考校以副朕侧席之意付金渊以下癸酉出封桩库十七界楮币各十万付京湖四川两淮制置司收瘗频年交兵遗骸壬午采石水军统制关宝太平州防江军统辖陈致各进一秩余推赏有差旌其造战船军器之劳也乙酉始雷丁酉夀昌飞虎军统制郑大成追三官以其出戌涪州不至以致弃城故也三月壬寅诏以杜范辞免新除依旧职提举临安府洞霄宫甲寅经筵进讲论语终篇己未赐宰执讲读侍立官燕于祕书省仍进讲读侍立官一秩以吏部尚书兼给事中金渊为端明殿学士同佥书枢宻院事寻差同提举编修经武要略四月流星大如太白出尾距昴壬午诏两浙漕司下属部郡邑将今年夏税折帛之半令民间以楮币凖钱供输诏夀春受围将士勤劳各补转三官资出封桩库十七界楮币百万给犒俟围解日仍与优赏又令江东漕司拨寄桩十七界楮币二十万犒安丰䇿应将士丁亥以淮东制司言㩁总管王德等随王鑑抚定山城有劳诏进德二秩余补转给犒有差五月乙巳以淮东制臣言副总管兼知海州周岊左武卫大将军汤孝信直𢷬山东胶宻之功竝于遥郡上进一秩庚戌诏知泸州曹致大带行遥郡刺史以四川制臣余玠言其包砌神臂山城之功也壬子诏浙西兵钤镇江府驻札殿司䇿应军军统制万选进一秩制领将佐徐胜等补转减年有差以沿江制置副使司言其招游击军之劳也乙夘诏以权吏部侍郎兼国子祭酒项容孙权兵部侍郎兼直学士院曾宏迪殿中侍御史王瓉为殿试详定官丙辰御集英殿策进士丁巳御后殿閲武举进士射戊午以吕文德解围夀春令赴宻院禀议又诏江东漕司拨寄桩十七界楮币百万付淮东西制置司犒水陆应援立功将士癸亥以邹应龙薨特辍视朝一日寻赠少保六月庚午朔以余玠言沔州都统制权遂宁府云拱因成都之扰杀夺民财袭刼龙石泉郡印权知潼川府张涓驭军无纪杀掠平民诏竝追毁勒停拱窜琼州涓昭州以吕文德兼淮西招抚使兼知濠州节制濠丰夀亳州军癸酉诏王福暂屯扬州同共指置秋防乙亥御集英殿赐进士留梦炎等勅凡四百二十四人丙子赐特奏名进士魏汝贤等勅凡六百二十一人诏安丰军䇿应解寿春围将士补转官资有差又诏寿春受围将士有全城却敌之功先立赏格令淮东西制司从实保明补转又以淮东制司言先来海道立功将士亦补转有差丙戌知枢宻院事范钟乞归田里诏不许庚寅御射殿閲正奏名进士射辛夘閲特奏名进士射十月辛丑分命刑部尚书监察御史卿监郎官録临安并属县三衙两厢系囚壬寅诏夏臯叙复元官令制司申辟差遣羊洪带行遥郡刺史邓淳钟实邢得高胜竝带行阁职实添差淮西钤辖赏寿春解围之功也癸夘初命监察御史一人监钤闱试仍添差检㸃雷同官一员庚戌诏知安吉州杨瑾夺一官罢以监察御史胡清献言其妄以平民为盗用刑失当也壬子诏其将来明堂大礼恭奉宁宗皇帝升陪太祖皇帝太宗皇帝参配天地诏沿淮失业强壮之人置武胜军五千人从淮西安抚副使王鑑请也庚申诏扬州精鋭军统制李旺进二秩以其整办舟师解围寿春也甲子诏项安世正学直节先朝名儒可特赠集英殿修撰八月癸未诏户部申严州县受租苛取之禁令诸路漕臣察其违者劾之九月癸夘右丞相史嵩之以父弥忠病告假有旨范钟刘伯正时暂当笔乙巳史弥忠薨丙午制起复史嵩之太学生黄恺伯金九万孙翼凤等百四十四人上书曰臣等恭覩御笔起复右丞相史嵩之令学士院择日降制臣等有以见陛下念时事之多艰重大臣之去也臣等窃谓君亲等天地忠孝无古今事亲孝故忠可移于君自古求忠臣必于孝子之门未有不孝而可望其忠也宰我问三年之丧于夫子而曰期可已矣其意欲以期年之近而易三年之丧夫子曰予之不仁也子生三年然后免于父母之怀夫三年之丧天下之通丧也予也有三年之爱于父母乎夫宰予期年之请夫子犹以不仁斥之未闻有闻父母垂亡之病而不之问闻父母已亡之讣而不之奔有人心天理者固如是乎是不特无三年之爱于其父母且无一日之爱于其父母矣宰予得罪于圣门而若人者则又宰予之罪人也此天地所不覆载日月所不照临鬼神之所共殛天下万世公论之所共诛其与禽兽相去不远矣且起复之説圣经所无而权宜变礼衰世始有之我朝大臣若富弼一身佩社稷安危进退系天下重轻所谓国家重臣不可一日无者也起复之诏凡五遣使弼以金革变礼不可用于平世卒不从命天下至今称焉至若郑居中王黼辈顽忍无耻固持禄位甘心起复絶灭天理卒以酿成靖康之祸往事可覆也彼嵩之何人哉心术曲邪踪迹诡祕曩者开督府以和议隳将士心以厚赀窃宰相位罗天下之小人为之私党夺天下之利权归之私室蓄谋积累险不可测在朝廷一日则贻一日之祸在朝廷一岁则贻一岁之忧万口一辞惟恐其去之不亟也嵩之亡父以速嵩之之去中外方以为快而陛下起复之命已下矣陛下姑曰大臣之去不可不留也嵩之不能闻讣即行乃徘徊数日牵引姦邪布置要地弥缝贵戚贾鬻中珰转移上心私求御笔必得起复之礼然后徐徐引去大臣居天子之下位百官之上佐天子以孝治天下者也孝不行于大臣是率天下而为无父之国矣鼎铛尚有耳嵩之岂不闻富公不受起复之事乎而乃忍为郑居中王黼辈之所为耶臣谨按古礼亲有疾饮药子先尝之嵩之于其父之病也盍涕泣以告陛下曰臣父年八十余矣恐朝夕不相见矧陛下春秋鼎盛臣事陛下之日长而事父之日短愿陛下哀而赐之归使臣一见老父终天何憾陛下以孝教天下未必不可其请也今嵩之视父病如路人方峩冠整佩洋洋入政事堂鼎食谈笑无异平日昔李宻有言臣无祖母无以至今日祖母无臣无以终余年乌鸟私情愿乞终养宻之于祖犹尔嵩之于父独不然乎臣又按礼经父母之丧见星而行见星而舍嵩之于父之死也盍号泣于昊天曰某不孝父病不及药是罪大矣今又死不及殓欲与俱殒不可得也星驰奔赴虽日行百里可也今嵩之视父死如路人方经营内引摇尾乞怜作飞鸟依人之态又摆布私人以为去后之地暨姦谋已遂乃始从容就道初不见其有忧戚之容也晋顾和丧母其君欲起之和曰古者固有释衰绖从王事者以其才足济时也如和不才祇以伤孝道坏风俗尔时人高之和在衰世犹能尽其孝道以厉风俗嵩之身为台辅曾一顾和之不若乎且陛下所以起复嵩之者为有折冲万里之才欤嵩之本无捍卫封疆之能徒有刼制朝廷之术彼国内乱骨肉相残天使之也嵩之贪天之功以欺陛下其意以为三边云扰非我不足以制彼也殊不知敌情叵测非嵩之之所能制嵩之徒欲以制敌之名以制陛下尔陛下所以起复嵩之者谓其有经理财用之才欤嵩之本无足国裕民之能徒有私自丰殖之计且国之利源盐筴为重今钞法屡更利之归于国者十无一二而聚之于私帑者已无遗算国家之土壤日削而嵩之之田宅益广国家之帑藏日虚而嵩之之囊橐日厚陛下眷留嵩之将以利吾国也殊不知适以贻吾国无穷之害尔嵩之敢于无忌惮而经营起复为有弥远故智可以效尤然弥远所丧者庶母也嵩之所丧者父也弥远奔丧而后起复嵩之起复之后而后奔丧以弥远贪黩固位犹有顾借丁艰于嘉定改元十一月之戊午起复于次年五月之丙申未有如嵩之匿丧罔上殄灭天常如此其惨也且嵩之之为计亦姦矣自入相以来固知二亲耄矣为有不测旦夕以思无一事不为起复张本当其父未死之前已预为必死之地近畿总饷本不乏人而起复未卒哭之马光祖京口守臣岂无胜任而起复未经丧之许堪故里巷为十七字之謡也曰光祖做总领许堪为节制丞相要起复援例夫以里巷之小民犹知其姦陛下独不知之乎台諌不敢言台諌嵩之爪牙也给舍不敢言给舍嵩之腹心也侍从不敢言侍从嵩之肘腋也执政不敢言执政嵩之羽翼也嵩之当五内分裂之时方且擢姦臣以司喉舌谓其必无阳城毁麻之事也植私党以据要津谓其必无恵卿反噬之虞也自古大臣不出忠孝之门席宠怙势至于三世未有不亡人之国者汉之王氏魏之司马是也史氏秉钧今三世矣军旅将校惟知有史氏天下士大夫惟知有史氏而陛下之左右前后亦惟知有史氏陛下之势孤立于上甚可惧也天欲去之而陛下留之堂堂中国岂无君子独信一小人而不悟是陛下欲艺祖三百年之天下坏于史氏之手而后己臣方涕泣裁书适观麻制有曰赵普当干德开创之初胜非在绍兴艰难之际皆从变礼迄定武功夫拟人必于其伦曾于姦深之嵩之而可与赵普诸贤同日语耶赵普胜非在相位也忠肝贯日一德享天生灵倚之以为命宗社赖之以为安我太祖高宗夺其孝思俾之勉承王事所以为生灵宗社计也嵩之自视器局何如胜非且不能企其万一况可匹休赵普耶臣愚所谓擢姦臣以司喉舌者此其验也臣又读麻制有曰谍谂偾兵之聚边𫝊哨骑之驰况秋高而马肥近冬寒而地凛方嵩之虎踞相位之时讳言边事通川失守至逾月而后闻寿春有警至危急而后告今图起复乃宻谕词臣昌言边警张皇事势以恐陛下葢欲行其刼制之谋也臣愚所谓擢姦臣以司喉舌者又其验也窃观嵩之自为宰相动欲守法至于身乃跌荡于礼法之外五刑之属三千其罪莫大于不孝若以法绳之虽置之鈇钺犹不足谢天下况复置诸巖巖具瞻之位其何以训天下后世耶臣等于嵩之本无宿怨私忿所以争进阙下为陛下言者亦欲挈纲常于日月重名教于泰山使天下后世为人臣为人子者死忠死孝以全立身之大节而已孟轲有言学则三代共之皆所以明人伦也臣等久被教育此而不言则人伦扫地将与嵩之胥为夷矣惟陛下幸裁己未将作监徐元杰奏史嵩之起复士论纷然乞许其举执政自代上曰起复之命以边事稍急尔元杰云学校之书不可泯上曰学校虽是正论但言之太甚元杰云正论是国家元气今正论犹在学校要当保养一线之脉元杰又乞引去上曰经筵正赖卿规益以何事而引去乙丑雷十月辛未诏曰朕德弗类无以格阴阳之和迺秋冬之交雷电交至天威震动咎证非虚甚可畏也今朕避正殿减常膳方将反观内省回皇天之怒可不广览兼听尽羣下之心应中外臣寮各指陈阙失毋有所隐朕将亲览博采忠谠见之施行以昭应天之实壬申以范钟参知政事刘伯正签书枢宻院事金渊乞罢诏不许以强再兴添差成都府路马步军副总管兼知怀安军节制戍兵甲戌令庆元府守臣赵伦勉史嵩之赴阙己丑出右谏议大夫刘晋之殿中侍御史王瓉监察御史龚基先胡清献除刘汉弼为右司諌上欲更新庶政故有是命庚寅汉弼迁侍御史壬辰诏起杜范游似提举万寿观兼侍读自此羣贤率被录用甲午诏台諌耳目之寄若稽旧章悉由亲擢自今不许大臣荐进殿中侍御史郑寀言宰相非百官比岂容久虚窃恐中书之地预没隄防搢绅之徒各怀向背御笔详卿所奏虽切事情进退大臣岂容轻易侍御史刘汉弼言金渊尸位妨贤罢政马光祖贪荣忘亲罢江西运判新命勒令追服又言台諌弹击论列乞非时入奏从之十一月辛丑诏趋游似杜范赴阙壬寅召王伯大赵以夫徐鹿卿癸夘诏夺前礼部侍郎刘晋之一官罢祠以监察御史孙起予言其怀利志失也乙巳以刘汉弼言罢主管侍卫步军司公事王德明以王福代之丙午以程公许为起居郎兼直学士院丁未再趋游似杜范供职戊申雷庚戌日南至御大庆殿羣臣朝贺召陈韡李性𫝊丁巳以陈韡为兵部尚书李性传权刑礼部尚书兼给事中王伯大权吏部侍郎兼中书舍人赵以夫权刑部侍郎戊午以祷雪出封桩库十八界楮币二十万赈临安细民犒三衙诸军亦如之庚申诏释大理寺三衙临安府并两浙路州县杖以下系囚辛酉以雪寒给诸军钱出戍者倍之十二月庚午以范钟为左丞相杜范为右丞相竝带枢宻使游佀知枢宻院事兼参知政事刘伯正参知政事壬申以赵葵同知枢宻院事癸酉诏曰葢闻以公灭私周王所以治官后义先利轲书所以垂戒朕望道未见闵时多艰与予共治之臣锢于谋身之习有官守者以谋身而失其守有言责者以谋身而失其言各怀患得患失之私安有立政立事之志致天工之多旷宜国步之未夷今朕躬揽权纲首严训迪凡联事而合治各涤虑以洗心毋怀私恩毋萌私念毋植私计毋缔私交三事暨大夫则以朝廷未尊为己愆士气未振为己耻守令以民俗未裕为己责将帅以边疆未谧为己忧主尔忘身国尔忘家以共图内安外宁之效则予汝嘉其或不恭邦有常宪非我一人以薄待下乃惟尔自速辜钦哉毋替朕命上一新吏治故有是诏宋史全文卷三十三宋史全文卷三十四钦定四库全书宋史全文卷三十四宋理宗四乙巳淳祐五年正月丁酉朔御大庆殿羣臣朝贺诏国家以仁立国其待士大夫尤过于厚台諌乃因得言而释私憾摭细㣲而遗巨奸迁谪降黜或出非辜其令三省将见在谪籍人斟酌放令自便追夺停罢亦与酌情牵复其贪酷害民公议弗容者不拘此旨上更新庶政恐人才淹屈故有是诏又诏边将兴师河南之境锋镝所接宁免疮痍中原遗民皆祖宗赤子朕甚痛之自今边臣各谨守封疆毋先事首戎益务绥怀大布恩信以副朕爱养南北之意己酉雷庚戊御笔方春半月雷发非时朕心祗惧当避殿减膳仍诏中外臣庶指陈阙失乙邜刘伯正罢以监察御史孙起予言其隠黙充位也诏以权礼部尚书兼给事中李性传为端明殿学士佥书枢宻院事兼参知政事同提举编修𠡠令及经武要略辛酉赵与懽加资政殿大学士二月戊辰诏昨罢科籴但令依时收买毋得抑勒用革吏奸使民乐输此后仰常切遵守永毋科籴违者以违制论甲戊吕文徳进三秩羊洪进二秩旌其五河捍御功也壬辰太白昼见经天三月庚子以殿中侍御史郑宷上进故事施行温大雅等罪仍降诏申警中外诏曰时方多事念未能蠲租减赋而吏之不良乃肆贪虐或有前期预借或抑配重催或斛靣取赢或厚价抑纳朘毒吾民朕深悯焉可令监司常切觉察务蘓疾苦而销愁叹倘隠而不问公论所指必罚无赦甲辰右曹郎中呉子良进对言盐褚事上曰盐楮是今日急务子良云旧相行官贩商贾坐废近日罢官贩还客贩然尚恐贴纳太多商贾未便愿与大臣熟议之出十七界楮币百万下淮东犒水陆战守诸军壬子禁淫祀癸丑殿中侍御史郑宷乞括淳祐初所剏籴本盐可以资籴又省造楮从之丁巳刑部侍郎赵以夫见言国本事上曰此事实不可缓以夫云臣编类仁宗髙宗两朝定储本末具载诸臣諌䟽及举行次第庶㡬成宪昭然可以早定大计己未驾部郎官江万里对言端平更新因及元祐更役法事上曰只因太骤了万里云君子只知有是非不知有利害上曰元祐君子亦自相攻万里云此小人所以得乘间而入今收召未多恐元气不壮无以胜邪气全在陛下把捉耳前者端平把捉不定改更不过如绍圣第二畨把捉不定更无复新之日矣上首肯万里又言二相退逊太过中外皆无精采上复肯之辛酉诏陈畏叶武子年髙徳粹静退可嘉其以畏为集英殿修撰武子秘阁修撰以刘伯正为资政殿学士提举临安府洞霄宫癸亥御后殿引见吏部奏举改官二十一人权吏部侍郎王伯大奏事言及嵩之独相时郑起潜濮斗南专失人心上曰数人做尽刻薄事伯大又言国本上曰朕置小学正是为此伯大乞早定大计以慰天下之心四月己邜诏以今年九月有事于明堂癸未以吕文徳为枢宻副都承旨依旧淮西招抚使知濠州甲申镇星犯太㣲垣上相星丙戍诏刘虎萧均赵邦求夏臯各进一秩赏清河涟泗招信捍御之劳也诏吕文徳依旧节制濠丰夀宿亳等郡军马诏以杜范为观文殿学士光禄大夫致仕丁亥以杜范薨辍视朝二日寻赠少傅戊子诏李曽伯余玠董槐孟珙王鑑职事修举加曾伯天章阁直学士槐进秩珙鑑进二秩并因其任五月丁未赵葵言诸沙江防极为踈陋乞下㳂江制司及副司湖南江西帅司湖广緫所两浙漕司许浦水军司共造轻㨗战船剏游击军强壮三万人分布新船以备缓急从之诏太常少卿王万立朝謇谔古之遗直为郡廉平古之遗清家贫母老朕甚念之特赠集安殿修撰仍拨赐官田五百畆封桩库十八界楮币五千贯以赡其家丁巳诏知镇江府许堪职事修举进一秩庚申诏特赐杜范谥曰清献六月丙寅以阙雨诏决中外系囚杖以下释之命临安府守臣祷雨于天竺霍山甲申左司諌谢方叔乞早定国本仍録仁宗朝司马光范镇建议始末以进上嘉纳之以兵部侍郎徐元杰暴卒置狱丙戍徐元杰特増四官七月癸巳朔日有食之甲午御笔属兹闵雨之时乃遇日食之异天变示儆惕然靡宁朕当避殿减膳以荅谴告凡尔近臣更宜竭忠以辅不逮辛丑以汤中言常润大旱恐流民不安令监司郡守措置储畜明示振䘏之意沿江诸郡亦如之命有司举行寛䘏十事甲辰以祷雨奏告天地宗庙社稷宫观乙巳出封桩库十八界楮币二十万赈临安细民给㪚三衙诸军亦如之戊申命从臣日一人祷雨于天竺山己酉诏刘伯玉金渊落职罢祠行监察御史刘应起之言也庚戊进郑清之为少傅乙邜诏徐元杰鸣阳之鳯刘汉弼触邪之豸天不慭遗夺我忠臣汉弼母老元杰子弱一贫皆同朕甚悯之可各赐官田五百畆新楮五千缗以见懐贤不已之意八月戊辰以河南诸郡秦琳等八人连年在边战守宣劳各进一秩添差淮东西兵职有差诏求通天文厯筭之人壬申以范钟为明堂大礼使㳺佀礼仪使赵葵仪仗使李性传卤簿使赵与懽桥道顿递使丙申诏申严预借重催取赢抑配之禁令监司觉察毋害吾民九月癸巳朔诏濮斗南更降两官文虎叶贲各降一官项容孙落职罢祠以右正言郑宷言其附丽权相也己酉朝献景灵宫庚戍朝献太庙辛亥大飨于明堂奉太祖太宗宁宗并大赦天下十月壬午主管官告院荘同孙对进洪范五事箴上曰五事当于敬字上用工夫读至思箴上曰五事以思为本十一月乙未郑清之乞归田诏不许丙申以皇叔祖太保崇宁军节度使判大宗正事嗣秀王师弥职事修举进一秩壬寅诏更夺林光谦三秩徙居衡州夺袁立懦宣璧王至一秩刘棫施逢辰刘鲋两秩以监察御史江万里言其贪赃及依凭权门也甲辰范钟请老诏不许以礼部尚书陈韡为端明殿学士同签书枢宻院事寻差同提举编修经武要略十二月壬戊朔以祈雪诏大理寺三衙临安府两浙州军并建康府系囚杖以下释之丙寅诏昨据太史奏来嵗元旦日有食之方岁序之更端值太阳之交蚀凛然谴告震于朕心尝观祖宗盛时或有此异上下之间益相儆惧今宜讲求实政凡可以销弭灾异者次第行之毋为具文以称朕祗畏天戒之意戊寅诏太史奏来嵗正旦太阳当蚀天示儆戒不同他时朕心惕焉益思恐惧修省自今月二十一日避正殿减常膳求直言朝廷百司讲求阙政寛民力䘏军旅缓刑狱问疾苦辑流民凡可以销菑变者毋匿厥指共图应天之实元旦百官免称贺同日又诏兵财系乎国命强兵之事尔葵主之裕财之计尔韡理之二相则緫大纲而中持其衡以共济国事从监察御史江万里之言也己邜以游似为右丞相兼枢宻使李性传同知枢宻院事郑清之为少师奉国军节度使依前醴泉观使兼侍读仍奉朝请赐下带许服繋赐第行在资政殿大学士提举万夀观兼侍读与懽换授皇兄安徳军节度使开府仪同三司万夀观仍奉朝请皇弟保康军节度使嗣荣王贵谦武康军节度使嗣荣王与芮并加少保癸未诏李性传除职予郡丙午淳祐六年正月辛夘朔日有食之上不视朝诏天基节紫宸殿上夀集英殿大宴并免辛邜朔以陈韡言置国用所仍命赵与懽为提领官辛丑宰执以日食乞觧机政诏不许甲辰以羣臣上表请御正殿复常膳从之辛亥范钟再乞觧机政不许二月辛酉朔诏礼部贡举壬戍金部郎官王佖对言人主论相当取其格心不可取其阿意上然之戊辰范钟再乞归田诏进三秩除观文殿大学士醴泉观使辛未以范钟提举洞霄宫任便居住从所乞也壬申雪蠲大理寺三衙临安府并属县㸃检赡军酒库所赃赏钱以雪寒出封桩库十八界楮币十万给三衙诸军乙酉宗正少卿张磻对言治兵理财当为一事上诵范镇财已竭而宻院调兵无穷之语曰兵财岂可分为两事磻又奏先朝蘓颂傅尧俞皆不受宣谕事上悚听然之曰诏三衙诸军月支银并倍给四月辛酉太白昼见壬戊月犯太白戊寅殿中侍御史谢方叔左司丞汤中乞旌异朱熹门人胡安定吕焘蔡模以劝后学并诏补廸功郎添差本州教授仍令所属给札录其着述并访以所欲言甲申诏曰朕临朝愿治每念乏才有意作成既亲书扁题分赐诸学并赐诸生束帛以示激励其令三学官于前廊长谕及斋生中公举经明行修气节之士别议旌赏京学如之闰四月乙未以资政殿大学士徐荣叟薨辍视朝一日己酉秘书丞王璞进对言杜衍封还内降事上曰朕尝説与大臣听其执奏矣庚戌刑部侍郎兼中书门下省检正诸房公事魏峻对言人主震服天下曰断而已上曰谋之欲同断之欲独若以大公至正行之则断在其中矣五月庚申诏贾似道任责措置淮西山寨城筑丙寅吏部员外郎李昴英对言内小学事上曰朕于小学之教甚留心昴英又言汉末宦官之祸上曰固当防㣲杜渐庚午诏学校明伦之地诸生讲明不负教育朕用嘉之爰命有司举其髙第而合词控免陈义凛然朕重违其本心姑狥所请以成其美所有束帛不必控辞寮己夘臣言赵葵昨陈招兵造船买马事悉己施行乞严饬阃臣激劝将士尽东南之长用长江之险从之甲申诏权知髙邮军兼淮西提刑萧逢辰进一秩旌其买马修城留意战守也诏决系囚六月戊子朔诏从事郎傅实之迪功郎林公遇并特改京秩仍给札询所欲言以都省言其杜门乐道搢绅髙之也壬辰诏以秋闱在近文弊未革令监学及诸路郡学精加考校崇实黜浮以俟荐送戊戌着作佐郎兼权礼部郎官髙斯得对言奸邪有复出之忧上曰必无此事斯得又言学校以小过触霆威上曰此本是小事但不当率衆出见宰执斯得云学校固不为无过但恐奸人因此动摇局靣闗系却不细上然之丙午以祷雨诏中外决系囚杖以下释之臣僚言旱势可虑乞分命臣僚徧祷羣望仍令有司踈决淹狱及下诸路劝谕富家接济细民以弭盗贼从之诏以淮东西制置司申五河淮安射阳湖立功将士刘全路旻等补转给犒有差壬子以陈韡参知政事兼同知枢宻院事八月庚寅起居郎兼权中书舍人暂兼权侍郎赵汝腾奏事言北司专横上曰近日已颇戢之矣汝腾又言不当调䕶言官上曰近日少有调䕶者辛酉月犯房己酉以太府少卿刘克荘文名乆着史学尤精可特赐同进士出身为祕书少卿寻兼国史院编修官实録院检讨官辛亥校书郎兼枢宻院编修官兼诸王宫教授蔡抗奏对言正心事上曰纪纲万化实出于心抗又言内降斜封之弊上曰近日此等事却少若有违碍已许大臣执奏矣抗又言宗社大计上曰今内置小学正是此意祖宗朝亦是晩年方定抗言祖宗时定名号虽在晩年而定计乃在一二十年之前此事最怕因循上然之九月丙辰朔祕书省正字林希逸对乞信任给谏上曰朕于台谏给舍之言无有不行希逸又乞早决大计以慰人望上开纳之丁巳检校少保宁武军节度使京湖安抚制置大使䕫路策应大使兼江陵府孟珙薨赐检校少师戊辰以贾似道为京湖制置使兼知江陵府兼夔路䇿应使仍暂兼权沿江制置副使湖广总领寻兼京湖屯田使庚寅诏以皇弟少保武康军节度使充万寿观使嗣荣王与芮子孟启为贵州刺史令入内学又诏内小学宗子孟奎孟苏为右千牛卫大将军寻令并赴朝参壬子荣王府讲学乞改讲礼记景献太子府乞改讲毛诗并从之十二月庚申日南至御大庆殿羣臣朝贺诏昨令三学各举经明行修气节之士而诸生合辞控免陈义甚高其令在籍诸生并赴来年省试一次临安府学长谕亦如之以称搜罗之意丁丑以雪寒出封桩库楮币赈临安细民辛巳以前四川制置陈隆之殉国忘家抗敌死难可特赠徽猷阁待制于合得延赏外更官其二子癸未以左武大夫福州观察使知涟水军萧均乆戍边城忠赤可嘉进二秩十二月癸巳诏侍从台諌各举堪阃寄及饷事者述其才噐劳绩以闻乙未诏史嵩之依所乞守本官职致仕丙申诸司粮料院章鑑对言纳谏事上曰朕于臣僚论未尝不见之施行鑑又言储才上曰人才须是养之于平时临事方得其用癸丑御笔昨以史嵩之用舍未决纷纷两年比既施行朕意已白士大夫可一志虑以就事功矣二三大臣其为朕就实以用人材而以振纪纲饬边备通财用为急中外有位之士亦务就实以举职业而以体国事克己私遂民生为本是任贤望治之意若坐虚岁月浮于事则朕将谁用可于元日降诏戒谕丁未淳祐七年正月乙卯朔御大庆殿受朝贺以将祈谷上帝预行天基节上寿礼诏皇姪孟启特授宜州观察使建资善堂于内小学置直讲赞读二员以年稚权就王邸习训诏曰朕宵旰求治有年于兹若涉渊氷未知攸济间者任用非人不能秉礼怀义以辅朕顾乃陷于匪彛败俗伤教朋淫肆欺羣议坌涌由朕不德朕甚愧焉天诱之衷豁然大悟亦既绌去其党类取其尤者屏之遐方収召衆正是崇是信而史嵩之已俾致其事以示朕决不复用之意其于正邪忠佞之分岂不明白搢绅士大夫交奏迭谏悃悃欵欵以陈于前忠爱备至抑朕闻正脉充本根固则外邪客气始不能入于今之时思所以为自强之计百尔执事亦宜相戒以实克去己私以自公体国存心谨乃身率乃职裕乃民用辑宁我邦家今以月正元日诞告于在位尚祇若明训丁夘诏戒勅州军县镇不许因诞节赐宴多杀物命一遵景祐三年诏书仍刻石所在放生池戊寅诏淮浙发运司给米二万石济建宁邵武诸郡被水之民以兵部尚书兼侍读吴潜知贡举权兵部侍郎兼直学士院应繇起居舍人兼国子司业黄自然同知殿中侍御史周坦监试二月乙酉朔御笔付呉潜以下崇雅黜浮俾得士用庚寅都省言淮安县主簿周子容遭逆全之变陷北十有六年数以外谋密闻边阃㧞身来归志行可尚诏特改朝奉郎与陞擢差遣壬辰诏十七十八界㑹子更不立限永逺行用丙申诏四川沿边州县官任满日转循官资有差从制臣请也己亥以贵妃贾氏薨辍视朝二日乙巳诏翰林学士李韶屡疏请老特授端明殿学士提举隆兴府玉隆万寿宫丁未诏令封桩下库支十七界㑹子十二万贯付淮西安抚司造舭船壬子诏出封桩库十八界㑹子五万贯付临安府津遣三边请学士人归里以所乞省试难从故有是命二月甲子知大宗正丞兼权金部郎官姚希得进对奏李韶老成有德望宜留奉内祠侍经幄戊辰诏李韶依旧端明殿学士提举万寿观兼侍读庚午命从臣一人祷雨于天竺山四月庚寅诏昨以理财分任正欲责成岁一二易官未见成效捡正都司专务经理讵宜付之悠悠可谕朕意使协力自公共济国事辛卯诏雨泽愆期决中外系囚杖以下释之诏潭州县令魏梦极弃邑避冦司户参军吴焱违帅臣指授致攸县令黄端卿轻举而死各镌两资丁酉广西经略司劾知广州张公明贪暴不法诏削官三等南安军居住庚子以刑部尚书王伯大为端明殿学士佥书枢密院事翰林学士知制诰吴潜端明殿学士同佥书枢密院事四月辛丑以郑清之为太傅右丞相兼枢密使越国公游佀罢相为观文殿大学士醴泉观使兼侍读赵葵枢密使兼参知政事督视江淮京西湖北军马陈鞾知枢密院事湖南安抚大使庚戍以祷雨未应诏录中外系囚并减一等杖以下释之蠲大理寺三衙临安府属县见监赃赏钱壬子广西漕臣劾贵州守臣陈鑑廹胁考试官私取士人坏科举法诏再镌一秩勒致仕五月甲寅诏武功郎扬州宁淮军统制张忠戌守浮山手抟冦兵俱死于水特赠武略大夫更官其一子乙卯以祷雨未应诏诸路提刑司及州县见拘罪囚非情理巨蠧者并释之丙辰诏参部人因碍小节久淹逆旅者令吏兵部权与注授己未祷雨于天地宗庙社稷戊辰以遂宁府观察支使赵希湄监试鬻举诏削一资己巳诏赐两淮京蜀曾经兵入之地田税三年其宿逋悉除之壬申吴潜兼权参知政事乙亥以权吏部侍郎兼中书舍人赵汝腾充殿试详定官权工部侍郎兼直学士院尤焴左司郎中尹焕同详定丙子御集英殿䇿进士六月癸巳御集英殿赐正奏名进士张渊㣲等及第出身凡五百二十七人乙未赐特奏名进士勑凡七百五十人丙申诏曰朕徳弗类无以自媚于上下神祇灾变荐臻以戒不治廼者冬无霜雪土膏弗滋穑事方兴雨不时若背春涉夏渐成暵干农畴盖有以种不入土闻者其将何以格岁穰续民食并走羣望敬恭明神非不吁嗟有求嘉应罔答至于庚伏旱势益张切迹灾异之来端不虚发朕不胜忧惧其避正殿减常膳侧身修省匪曰具文二三大臣盍相与尽忠竭力图所以销变救灾之寔朕躬有过及时政阙失应中外文武臣僚曁于士民皆得悉意指陈毋有所讳布告天下咸体朕怀甲辰出丰储仓米三十万石以平籴价己酉诏旱势日甚怛于朕怀变不虚生厥有攸致两淮襄蜀尝经贼入江闽内郡间因冦作遗骸暴露感伤和气令所属州县収瘗之诏京湖北路副总管王英赤心归顺进官二等七月甲寅进士及第张渊微等言天乆不雨乞免琼林钖宴礼上从之丙辰诏荆鄂都统司听京湖制帅司节制池州建康府镇江都统司并听沿江制司节制许浦都统司仍听平江府并浙西都大提举兵船司节制江州都统司改听兴国蕲黄安庆四郡节制从督视赵葵之请己未月入心庚申安庆守臣欧阳頥以改差辄之任诏削官二等令宪臣谢献子领郡事壬戌御射殿閲正奏名进士射诏辞免除授实为繁文除侍从台谏给舍两省左右史以上许辞免余官不许癸亥閲特奏名进士射乙丑吴潜罢以端明殿学士知福州丁夘以别之杰为参知政事谏议大夫郑宷为端明殿学士同签书枢密院事癸酉诏赏浙东西福建路监司州郡所申官士之家济粜者凡九人补转官资有差八月甲申郑宷罢丙戌诏令户部严革诸路州县增収多量苗米之弊辛卯诏石钧陈大任王方烈各镌一秩以诬平民为重辟谢思乂张懋各进一秩旌其平反之功从湖北宪臣之请己亥以秋风已劲边备当严浙右四郡密迩行都魏村福山柴墟一带宜预为之备诏守臣条具措置辛丑诏前通判彭州宇文景讷骂贼而死特赠官二等仍与一子下州文学壬寅诏监司守臣宜亟讲荒政以赈乏絶税租有合蠲减者具实以闻甲辰以高定子薨辍视朝一日赠少保九月丙辰诏命官该赦陈乞改正不拘期限今后赦条删去限一年内四字从左司程元凤之请也丁巳诏改尚书省提领盐事所为提领茶盐所甲戌太傅右丞相越国公郑清之奏将回授太保一秩追赠四世祖詥诏从之十月辛巳太白昼见诏荆湖副都统李得讨桂东峒冦有功进官一等癸未朝献景灵宫以严州旱诏丰储仓给米万石赈粜丙戌京湖安抚司调兵平辰沅蛮猺有功总辖张谦统制高天祐等赏赐有差己酉臣僚言格法日坏天下视听益不美因条陈添差摄局须入奏辟改任荐举借补旷职匿过十弊乞风示中外从之甲寅以镇江府旱诏两浙转运司检覈蠲租七万四千石有竒十二月壬午以赵与懽为端明殿学士提领户部财用庚寅以近畿旱诏正岁天基节大宴权免其州郡钖宴务从省约毋得科扰以副朕敬天爱民之意辛卯以李鸣复薨辍视朝一日壬辰诏程九方陷北十一年脱身来归条陈边地事宜有益备御特补迪功郎戊申淳祐八年正月甲戌嗣荣王与芮奏男孟启蒙恩建资善堂以私家未便乞寛开讲之期从之丙子太常寺言检照中兴礼书四孟朝献景灵宫分三日行礼自淳熈十五年后分作两日近年诸后殿多命宰执分诣如遇车驾次日亲临每位三上香一跪奠俯伏兴再拜得礼之宜诏依丁丑侍御史周坦言春秋释奠于先圣礼典至重比年乐奏未终彻爼纷纷大不肃目今乞令监祭官纠察以闻从之二月戊子月生黄白晕癸巳雹乙未雷辛丑荆湖帅臣陈韡奏国家以火德王于火德之祀合加钦崇炎帝陵在衡州茶陵县庙久弗治乞相度兴修以称崇奉之意从之丙午周坦奏乞申明十七十八界㑹子并永行用以坚民信左司赵汝墍请更造十九界太博黄洪请不用㑹子停卖盐钞狂言惑衆乞正妄诞之罪诏各免所居官丁未监察御史陈垓奏乞宣谕辅臣申饬吏部未歴郡者不许为郎已为郎者更迭补外未厯县者必令须入已作县者须及任满阙次必依先后毋或改差庶几抑侥倖以重名器从之二月甲寅督视赵葵上将士泗州解围之功诏竒功特与补转四官其余补转有差其淮西招抚司应援立功将士併与比类推赏己未嗣荣王与芮奏男孟启尚幼乞就臣家训习诏令权就王邸教导所有资善堂礼例并依旧典乙亥陈垓言民命与国脉相维狱讼不当刑罚不中则无以保斯民之命脉尚何以保吾国之命脉因极言检覆决狱踈决推勘拘鎻刺环奏裁详覆重勘追证十弊从之四月戊寅朔臣寮言两界㑹子既永行用宜立殿最之法以为称提之助从之己未诏宜州观察使孟启用四月十五日就资善堂讲癸未诏督视赵葵累奏结局朕闵劳念功深有勒归之意但北兵虽退边备当严更宜勉留以副隆委戊子诏以今年九月有事于明堂辛卯权礼部侍郎兼国子祭酒徐鹿卿言生员李宁先饮酒争竞见害市人辱文教玷士类由臣诲饬无状乞行罢斥诏览卿所陈痛自引咎此固师儒之责但学校规矩玩弛今当申严宜自安职壬辰诏今岁明堂惟事神仪物诸军赏给悉循旧制其乗舆服御中外用度并从省约令有司条具以闻甲午以太常寺奏请景灵宫行事日乞更定后殿飨礼拜跪之数诏朕祗承宗庙何敢惮劳可一依旧式乙未朝献景灵宫丙申亦如之己亥诏三省枢密院六部寺监各遵守自来条法不得引援弊例违当重罚庚子诏临安守臣赵与充明堂大礼提㸃事务五月庚戌以阙雨诏录行在系囚壬戌诸王宫大小学教授李桂高进对言淮蜀之险上曰及此闲暇之时当作规模备御督视枢密使赵葵奏乞结局诏候来春入奏癸亥诏赵葵视师于外今已朞年忠力具宣威声绰着既成却敌之效复宏预备之规肯为朕留尤见体国可无恩典少示褒崇特进三秩依前枢密院事兼知参知政事督视江淮京湖军马兼知建康府江东安抚使行宫留守仍加恩御书学牌接近㕓市非所以肃观瞻示崇教可移掲中门其外门及里偏门出入之制倣秘书省施行乙丑诏陈韡出镇南服备殚忠勤军民安平蛮猺绥辑特进一秩依前知枢密院事湖南安抚大使兼知潭州节制广西余玠除兵部尚书依旧四川安抚制置使兼知重庆府仍兼四川总领䕫路转运使贾似道除刑部尚书依旧京湖安抚制置使兼知江陵府兼䕫路䇿应使仍兼湖广总领丘岳除兵部侍郎依旧淮东安抚制置使兼知扬州兼淮西制置使吕文德除侍卫马军都指挥使依前保康军承宣使右领卫上将军枢密院副都承㫖兼知濠州辛未诏西湖北山护国寺后龙洞泉源澄深灵异感格可赐护国龙祠为额永充祈祷八月丁亥诏督府官属各特进一秩令具名衔闻奏诏知建昌军南丰县黄端亮夺官一等放罢以其增収苗赐科罚多私也辛亥以王伯大为参知政事应繇同知枢密院事给事中谢方叔为端明殿学士签书枢密院事吏部尚书史宅之为端明殿学士同签书枢密院事赵与资政殿学士与执政恩例提领户部财用仍知临安府诏颁将士邢德等补转犒给有差以淮西制臣言其克复正阳两圃攻刼蕲濠二县及解围寿春之功也丙寅诏监都进奏院王畴削官二等以台臣言其为田事所官操纵作威交通为市误国害民故有是命丁卯太常议故端明殿学士洪咨䕫谥曰忠文癸酉诏王伯大除职予郡以监察御史陈垓论之也八月甲申以郑清之为明堂大礼使别之杰为礼仪使应繇仪仗使谢方叔卤簿使史宅之桥道顿逓使丙戌观文殿学士光禄大夫范钟乞免祠禄诏不许丁亥督视赵葵辞转三官凡六上奏诏卿出提督钺乆懋忠劳方倚成治外之功遂宠钖师中之命制麻播告陈谊固辞褒赏大臣事关羣听其祇朕命式竚遄归戊子以雷州所屯经略司水军颇横诏守臣节制乙未诏王畴更削官一等正其括田扰民之罪丙申诏大理寺丞林炎对疏狂妄动摇国本夺官三等押出国门庚子上谕辅臣曰所在监司帅守轻行括籍多因细事中以深文甚而置之死地往往利其财耳真所谓杀越人于货至于用刑自有成法今有司率意任情更不遵守条令凡此皆当禁止可因明禋肆赦益加申严如有非辜越诉究证得实必论如律壬寅侍御史周坦言明堂肆赦州郡奉行不䖍有稽违隐匿文具三弊乞行革去以广溥博之仁从之甲辰诏令户部严革诸路州县增収多量苗米之弊九月己未朝献景灵宫庚申朝享大庙辛酉大飨于明堂赦天下是夕雷辛未以秋霖命从臣日一人祷于天竺山卿监郎官于霍山十月甲戍朔参知政事别之杰三奏乞归田里诏除资政殿大学士知绍兴府乙亥以应㒡谢方叔并权参知政事十一月丙午太傅右丞相兼枢密使郑清之乞归田里诏不许丁未沂靖惠王府乞改授尚书从之壬子荘文太子府乞改讲周易从之甲寅监察御史陈垓言祀者国之大事三岁明禋肸蠁多非本物皆是自科市户仰尹臣监督各备正色毋以他物充代仍令奉常一体精䖍庶几神祇祖考昭格从之十二月辛巳诏以隆冬严寒军人不易出封桩库十八界官楮二十万令三衙赈之己酉淳祐九年正月乙巳制以皇姪宜州观察使孟启可特授庆逺军节度使进封益国公庚申诏周世宗八世孙柴彦颕特补承务郎袭封崇义公诏两淮京湖沿江制帅司行下所𨽻劝谕军民从便耕种秋成日官司不得分収癸亥知临安府赵与懽奏乞给没官田五百畆有竒付本府创慈幼局以养遗弃婴皃置施药局以疗闾阎疾病从之丁卯许应龙薨己巳范钟薨并辍视朝一日辛未诏给临安府官田三百畆付表忠观以旌钱氏之功德二月癸卯朔诏礼部贡举丁亥诏刑部及诸路监司刑狱案卷速与理决仍差属官往州县狱审断毋令姦胥作弊滥及非辜庚子郑清之再乞归田里诏不许辛丑监察御史朱景彞奏刑狱民命所繋乞谕所司刷诸处已奏文案立为限日处分行之从之闰二月癸卯朔诏安南国王陈日照特赐効忠顺化保节守义懐德归仁功臣依前静海军节度观察处置等使特进检校太尉兼御史大夫上柱国安南国王仍加恩甲辰以郑清之为太师左丞相兼枢密使进封魏国公赵葵为右丞相兼枢密使应㒡谢方叔兼参知政事陈韡观文殿学士福建安抚大使知福州吴渊端明殿学士沿江制置使江东安抚使兼知建康府行宫留守赵希墍端明殿学士知建宁府乙卯郑清之辞免太师奏凡五上诏朕延登上相显拜维垣所以重巖石之瞻尊道揆之体周公为师而居左图任方隆考父闻命而循墻陈情弥确成尔一谦之美姑惟旧品之仍益赖熈良深可嘉尚三月癸酉朔以衢信州旱诏给丰储仓米五千石赈之癸未以贾似道为宝文阁学士京湖安抚制置大使知江陵府丁亥诏正阳之月日有食之史官先期以告朕祗畏天戒不遑宁处可自二十一日为始避殿减膳彻乐益加内省凡尔在列各务交修以辅不逮癸巳诏决中外繋囚杖以下释之己亥诏增通泰扬真和州安庆府解额四月壬寅朔日有食之丙午诏丘岳阃职修举除寳章阁直学士依旧淮东安抚制置使兼知扬州淮西制置使辛亥以福州应天启运宫寅奉祖宗神御事体至重可领西外宗司兼领免差内侍永为定式己未羣臣三上表请御正殿复常膳从之己巳郑清之屡疏乞骸因奏时事十难曰重相权曰凝国是曰用人才曰足兵食曰守法度曰革弊蠧曰布公道曰去贪赃曰理财用曰节冗费诏奖留之五月甲戍浙西帅臣赵与言本司措置盐课乞自淳祐九年为始岁举职司常员及职令状各一以励官属从之己丑右丞相赵葵奏乞収回成涣退伏田里诏朕以卿宣力之勤延登右揆告廷已久避宠益坚比遣内侍往谕至意申命漕臣式遄其归胡为来章又以疾谂夫知不俟驾之义是即教事君之礼岂不忠孝兼尽家国俱荣哉其亟造朝副朕钦伫甲午郑宷薨丁酉雨雹六月丙寅都省言沿边将士有殁于王事者虽已褒赠官其子孙犹当旌表以显忠节诏令边郡各立一庙以褒忠为额凡前后殁于王事忠节显着之人并祠焉郡官春秋致祀七月庚午朔臣僚言吉州守臣李义山嗜贿亡耻诏夺官二等令江西漕司追索银㑹解安边所八月庚子朔同知枢密院事史宅之辞免兼提举财用诏不许仍趣条具以闻丁未诏步军司支遣匮乏毎年可于丰储仓给米三千石封桩库给官会二万贯助其赡军辛亥诏赵葵除拜已久告假将满今闻欲还长沙可令沿江制臣疾速差官邀止不许般挈为归计仍令吴渊宣谕赴阙乙卯广东提举司言知潮州海阳县陈纯仁筑堤护田甚广诏进官一等丙辰赵与辞免措置户部财用诏不许戊午诏今春北师犯边吕文德指授将士累䇿竒功进官二等庚申知安丰军邢德知寿春府刘雄飞有谢步之㨗诏各进官一等九月丙子提领户部财用赵与创置新仓三百七十余间贮米一百二十万石欲以淳祐为名及照丰储仓例辟官四员从之乙未婉容阎氏进封贵妃丙申太常少卿暂权给事中卢壮父缴回内降所除吴泝直袐阁王国寿军噐所干官録黄从之戊午以知澧州李寛民力行惠政一意裕民特进一秩庚申参知政事应㒡屡疏乞归山林以便养痾诏不许寻除资政殿学士知平江府诏令临安府诸路提刑司严军民销凿见钱私铸铜器之禁仍下殿步司一体施行癸亥赐宰臣执政讲读修注官宴于秘书省甲子四川制臣余玠请交引以十年为界诏从之丙寅肇庆府高要县令李元潢贪酷显着诏削官三等勒停壬午诏隆冬严寒军人不易出封桩库钱十八界㑹子二十万贯赈之癸未诏决中外繋囚杖以下释之甲申蠲大理寺三衙临安府属县见监赃赏钱丁亥浙西帅臣言金山水军统制陈霆贪酷激变诏追毁出身文字拘鎻沿江制司籍其家戊子婺州权守臣郑士懿言承务郎赵希褥及其子与怘与慙同恶相济窝藏盗贼骗夺民财抉弟希襅目睛碎叔祖彦宝贝弃叔祖母骨殖搥叔枚夫手指威使恶党殒姪崇縤之命絶灭纲常伤残骨肉诏希褥追毁出身文字押送西外宗司拘锁与怘与慙分移千里外州军居住丙申诏令都省风厉中外应今后士庶上书其言真有益于国者必加精採倘涉私邪朋奸罔上妄肆雌黄当严加究问以谏臣言譁徒吻士结党叩阍簧鼓是非为攫利之计故也十二月乙巳诏吴潜除同知枢密院事兼参知政事礼部尚书徐清叟为端明殿学士签书枢密院事己酉诏皇后亲兄谢奕昌特除开府仪同三司依前保宁军节度充万寿观使奉朝请壬子史宅之薨辍视朝一日诏朕深念厥绍建资善堂令孟启就学朕志已定以其年幼未逺姆傅尚留王邸今先欲赐名可讨论绍兴二年典例闻奏庚戍淳祐十年正月辛未天基节羣臣上寿诏刑部及大理寺奏报罪案各守条限申严诸路宪司凡狱讼毋得淹留致连年拘系违令台谏觉察以闻乙亥诏淮东制臣丘岳自能撙节军用乞将朝廷例合支一千万贯免科委见体国特进一秩辛卯以朝议大夫试给事中兼侍讲董槐知贡举权礼部侍郎兼侍读张磻殿中侍御史叶大有同知兼监试二月丁酉朔雪御笔赐董槐以下曰卿等老于文学秉司衡鑑以赋而得仲淹以论而拔苏轼顾不伟欤责举成法最为严重宜加申儆以取实才诏荣文恭王府讲通鑑纲目荘文府讲朱熹论语集解甲辰上谕辅臣郑清之曰丘迪嚞今早登对朕以广冦询之其言皆有始末峒冦既平当加优擢向来冦作之初或者张皇以甚其事及其平定又言多杀以妬其功若以浮议而抑之他日何以使人宜以正卿处之清之奏谨遵圣谕乙巳都省言铜钱泄漏伪㑹充斥奸民无所惩畏诏令沿海州县山隩海岛结为保甲互相纠察如有犯者及停藏家许告推赏不告连坐乙卯雨土癸未赵葵乞収还成涣径畀祠官诏赵葵恳辞相位始终弗渝使命趋召亦既屡矣奏陈确苦殆渝一朞朕眷倚虽切而不能强其从也姑畀内祠以便咨访除观文殿大学士醴泉观使兼侍读仍奉朝请令学士院择日降制戊子赵葵罢右丞相兼枢密使特授观文殿大学士醴泉观使兼侍读奉朝请庚寅以贾似道为端明殿学士两淮制置大使淮东安抚使知重庆府李曾伯为徽猷阁学士京湖安抚制置使知江陵府四月辛丑右司谏陈垓言改官班引之人先令赴都堂或御史台各试书判合理法者许集注如不通且令为丞再试中方与入从之癸卯朝献景灵宫次幸龙翔宫五月丙寅朔以皇叔祖福州观察使提举祐神观善珘为保康军节度使提举万寿观袭封嗣濮王诏吴渊乆厯从班屡更事任兹领江阃备竭忠勤山寨耕屯俱就规画除资政殿学士依旧职任与执政恩数六月丁酉龙翔宫奉安感生帝及从祀圣像仍备祭器比附太一宫礼例祈祝上命辅臣申严百司用例废法丁未诏冒滥权摄之人日下住罢丙辰知籐州杨瑾夺官三等以经略司劾其在任推剥贪刻亏公营私故有是命七月癸酉左司谏陈垓言祖宗治赃吏之法具载国史今州县官吏赃败或至营求脱免是致废法乞下诸路制总监司遵守仍许台臣觉察从之丙子上谕辅臣曰在法词诉须经次第官司其台部受词所当参酌两造岂宜遽慿单词剖决致使所属观望曲直倒置可令御史台户刑部遵守庚辰诏殿试改用八月十五日戊子诏两淮极边作邑人照川广例令监司引试书判八月甲午朔诏令户部严革诸路州县增収多量苗米之弊戊申御集英殿䇿进士己酉御射殿阅武举进士射甲寅上谕辅臣曰和籴本非朝廷之得已若官司奉行无扰则人户自乐与官为市访闻近年所在和籴未得朝廷排类预行多敷富室大家临期率以赂免而中产下户反被均敷之害以至散钱则吏胥减克纳米则斛面取赢专计诛求费用尤伙是致民间所得籴本每石几耗其半其何以堪可申严约束九月己巳御集英殿赐正奏名进士方梦魁等及第出身同出身凡五百一十三人辛未赐特奏名进士勑凡六百一十五人甲戍诏进士第一名方梦魁改赐名逢辰戊寅诏去岁严州水患田租其悉蠲之十月丁酉诏访闻郡邑间有水患细民流移恐致失所可令逐处出义仓米量轻重多寡赈之务在实惠均及癸巳御集英殿閲进士射丙午诏贾似道乗边给饷服勤八稔凡备御修筑之费自为调度尚有余蓄殊可嘉奨可进官一等诏国家以儒立国士习恶世道所关端平初增诸郡解额寝漕闱牒试正欲四方之士安乡井修孝悌以厚风俗比岁殊失初意可令逐州于每举待补人数内分额之半先就郡庠校以课试取分数及格者同待补生给据赴上庠补试其天府一体施行辛酉诏戒两淮都统司主兵官今后行罚不许轻用嵴棍以伤人命壬申诏新除右丞相赵葵谦退静恬久辞相位至内祠经幄恳避如初勉谕不回迄虚倚注之意朕甚念之特畀乡郡以示光宠以旌眷意可授特进观文殿大学士判潭州湖南安抚大使诏给度牒千道下临安府易民间两界破㑹癸酉诏淮西疆场延袤八百余里近今沿江制司团结耕屯渐已就绪但制阃置司江南相去差逺可令淮西提举李士达就司空山创司提举本路山寨甲戍太傅左丞相郑清之再乞归闲诏卿以旧学元勲再登辅弼精神密契鱼水相须当与宗社同休讵可轻为去就及将闲暇正借经纶更宜坚定宏规力持公是体承眷意勉为朕留庶几黄髪之询是亦苍生之福所祈闲退毋复重陈辛巳日南至诏余玠任四蜀安危之寄着八年经理之功敌不近边岁则大稔既寖还于旧观将益懋于逺图畴其忠勤足以褒勉可进官二等壬午雷癸未诏避殿减膳以示恐惧修省之意令诸路漕臣守臣体访民间疾苦当议优恤丁亥诏曰朕以凉菲受天明命夙夜祇敬不敢荒宁廼长至后一夕雷声非时震于朕衷罔知攸措夫乖气致异变繇证起皆朕不德朕方避正殿减常膳以恐惧修省惟尔公卿大夫羣牧百执事各殚乃心扬乃职禆朕不逮昭答谴告用永孚于休布告中外明知朕意参知政事谢方叔吴潜佥书枢密院事徐清叟并乞解机政诏不许十二月壬辰朔太𫝊左丞相郑清之乞去诏不许丁巳虹监察御史程元凤言台谏所以植立纪纲不可使台谏之体轻从之诏监司郡守被劾斥者令以次官随即拘𣙜财物量给送还之费庶絶吏席卷亦爱惜民力之一助从台臣程元凤请也辛亥淳祐十一年正月丁卯制以皇姪庆逺军节度使益国公孟启可改赐名抆进封建安郡王依前庆逺军节度使丁亥诏江浙沿流郡县刷具流民口数于朝廷桩管钱米内赈济仍许于寺观及空闲官舍居止己丑监察御史程元鳯奏陛下以神圣之资接帝王之统思祖宗付託之重为社稷乆长之图元正谨始宸笔涣颁懋嘉宗英之贤诞举钖名之典爰即公社用进王封于以隆万世之基于以系四海之望溥天率土雷动驩声甚盛举也然资善有堂讲读有官所愿博选端方纯谨之士增置辅导赞翊之员下至给使服役之人皆有重厚笃实之行使之出入起居无有不正动静语黙无有不善此实千万世无疆之休从之诏经筵进讲周易终篇讲读记注官各进一秩余补转赏犒有差二月壬辰诏故同知枢密院事李早从诸老歴事三朝史学优长风节坚正已乆谢事犹未易名赐谥文肃乙未御垂拱殿左丞相郑清之等上光宗皇帝宁宗皇帝宝训今上皇帝玉牒日厯㑹要丁酉诏郑清之等进秩有差三月丙寅诏大铨试㸃检雷同试卷官一员壬申诏诸道制总监司州郡不得以堂除部注之阙搀越申辟纵元系辟阙若见任有人亦不许预辟下次仰常切遵守违将求辟人降罢乙亥雨土三月戊寅以谢方叔知枢密院参知政事吴潜参知政事徐清叟同知枢密院事戊子臣寮言刑狱追逮鞫讯惨酷囚禁淹延请戒饬中外用敬五刑及申儆百司度府监司守倅不许以私怒寄収者不许过三日违者弹奏从之四月壬辰诏赐殿前司十七界㑹子十万贯绢千匹步军司五万贯绢五百匹令桩留济给贫乏及累重官兵己亥以潭州林符三世孝行一门义居福州陈氏笄年守志寿逾九袠诏并特与旌表门闾郑清之等上勅令所淳祐条法事类四百三十卷上谕辅臣曰昨览京湖报程卢氏县之㨗差强人意朕以寡昧服祖宗之令绪兢业不敢荒宁适值十六七年应酬不暇臣清之奏自古事业专在立志臣方叔奏今日实有机㑹臣潜奏今日事体汉中为四蜀之首襄阳为京湖之首浮光为两淮之首此当在陛下运量中臣清叟奏愿陛下益厉自强之志上曰内修之事又当结人心贪官汚吏为民害者不可不严加惩戢壬寅上谕辅臣曰边事他无闻否迁避之民已复业否方叔奏近来三边幸无他警淮民之迁避者皆已归耕其贫甚者闻制司亦少资给之矣癸卯诏以今年九月有事于明堂乙巳上谕辅臣曰积雨于二麦无害否清之奏目前虽不为过然得晴则佳臣方叔奏二麦似无害蚕事恶寒恐少减分数上曰淮上诸城惟合淝濠堑差浅可谕许堪令其开浚丙午诏资善堂已及满岁赞读袁商直讲陈显伯检閲刘昕祖曾黓提㸃内侍王椿干办邓惟聪各进一秩余减磨勘支犒有差戊申上谕辅臣曰近日内引丞相朕因及祖宗家法之懿者数条如敬天爱民克己节俭不罪言者皆汉唐所不及朕谓不必逺借前代只近法祖宗足矣己酉上谕辅臣曰祖宗时遇亲邸恩礼隆厚如岁时赐予甚优然训迪范防之制尤严宾接有禁内外有限近闻有媵妾外馆者有干预他事者殊戾家法所当申严清之等遵禀而退诏勅令所进呈淳祐条法事类礼毕郑清之谢方叔吴潜各进二秩庚戍枢密都承㫖兼权吏部侍郎陈昉奏今尚书省枢密院应札子非降㫖者必先缴进俟降而后施行可谓尽善然枢密院之法与尚书省不同或边事正急或盗贼忽炽机变倐闻酬应宜速小有需俟关系匪轻乞令枢密院自今边防及盗贼急务且奏且行勿拘常程从之五月丁卯诏赵以夫刘克庄同共任责修纂国史志传以全大典日下条具以闻癸酉以久雨蠲大理寺三衙临安府属县见监赃赏钱辛巳诏出封桩库十八界㑹子十万贯给诸军壬午诏决中外系囚杖以下释之复蠲赃赏钱六月甲午诏余玠整顿蜀阃守御饬备农战修举蓄力俟时期于恢拓兹以便宜自为调度亲帅诸将行边擣垒㨗奏之来深用嘉叹勉规隽功以遂初志图上全蜀以归职方嗣膺殊封式副隆倚立功一行将士速与具奏推赏乙卯秘书省言乞辟校勘检閲等官仍行下诸路漕司于所部州县应有印本书籍解赴册府以补四库之阙及故家巨族必有遗书山林名儒岂无着述许令投进照格推赏从之七月甲戍上谕辅臣曰近闻外间多扇关节之説关系风俗不小若不禁戢蛊壊世道诏令御史台觉察仍下帅漕两司访缉置立窠局妄营关节之人究治如律壬午太白昼见经天癸未上谕辅臣曰去岁罢京学类申欲令四方之士各归乡校以课试理校定稍复乡举里选之意近览上着士人投匦之书谓犹有未还乡井者科举在近可令临安守臣晓谕士子早还本乡所有土着人自依此制行岁校之法其游士出学年乆不能赴乡举者与赴浙漕试令行考校仍取待补以示优恤丙戍上谕辅臣曰诸州间多水旱皆由人事未尽如省刑罚薄税敛蠲逋负禁科抑惩官吏之奸察民情之枉可令诸路监司下之郡邑有关涉六事者日下遵行八月甲午以郑清之为明堂大礼使谢方叔礼仪使吴潜仪仗使徐清叟卤簿使赵与筹桥道顿逓使丁酉荧惑入井甲寅沂靖惠王府乞改讲周礼从之九月巳未诏皇弟少保保康军节度使嗣沂王贵议读周易终篇其教授官官属可依昨来皇弟思正体例推恩甲子景献太子府乞改讲尚书从之丙寅诏昭慈永祐永思永阜永崇永茂六陵并成穆成恭慈懿恭淑四攅宫遇有修奉告迁神御合行事务令检察宫陵所关太常寺一面请降香表择日依例排办己巳朝献景灵宫庚午朝飨太庙辛未飨于明堂大赦天下己夘观文殿大学士宣奉大夫游佀凡五疏乞归田里诏不许庚辰荣王府乞改讲周易从之郑清之力辞扶掖凡五奏诏从之丙戌诏郑清之礼展宗禋庆成缛典回一晴于俄顷实资燮理之能相大祀以肃雍尤见感通之妙爰特颁于瑶带庸示眷于钧衡以答忠勤宜膺荣渥所赐玉带可便服系十月壬子知枢密院事兼参知政事谢方叔累乞解罢机政诏不许闰十月丁巳朔侍御史陈垓奏朱熹近世大儒有功斯道曾任浙东常平使者适值旱歉讲荒政立义仓流风善政逮今未泯帅臣马天骥固已规剏书堂今乞广其未备招延名儒以重教育诏从之庚申太常议故户部侍郎刘汉弼谥曰忠十一月丙申京湖制臣言调遣都统髙达晋德入襄樊措置经理汉江南北并已肃清积年委弃一旦収复诏立功将士官兵各进官一等特支官㑹三百五十万贯等第充赏御笔襄阳要区积年未曾经理每关忧顾李曾伯受任边阃抗志逺图俾襄樊二城一日复旧计虑密而用力多矣且按兵殴敌观听无譁缮城峙粮规略素定必耕屯之并举与守备以俱全载嘉忠勤宜示褒劝可除寳谟阁学士京湖制置大使兼职依旧壬寅诏隆冬凝寒都民不易出封桩库十八界官㑹子二十万贯赈之癸卯蠲大理寺三衙临安府属县见监赃赏钱丁未决中外系囚杖以下释之乙酉诏江东西湖南北福建二广有灾伤瘴疠去处虽已赈恤犹虑州县奉行不䖍可令监司守臣体认德意多方极救庚戍郑清之薨赠尚书令追封魏国谥曰忠定甲寅以谢方叔为左丞相呉潜为右丞相并兼枢密使乙卯以徐清叟为参知政事兼同知枢密院事新知福州董槐为端明殿学士签书枢密院事十二月丙辰朔辅臣谢方叔等谢新命上降御笔曰朕观比年以来朝纲浸弛时事日乖所以并命二相夹辅王室正赖开明公道振起治功肃纪纲以尊朝廷用正人以强国势通楮币以纾邦计却哨骑以固边陲清吏道使无贪黩之风淑士类使无嚣浮之习军马当足则饬戒阃帅以去虚挂之籍人心当结则嘉予守令以行寛恤之恩此皆今日切要之务昨来并命往往各分朋党互持己见交相摆阖阴肆倾排是以猜忌成风衆弊胶轕今朕用搢绅之公言从中外之人望登庸硕辅参运化权继自今勿牵人情勿徇私意以𤣥龄如晦为法以赵鼎张浚为戒务为正大之规以副倚毗之意上又曰自来并命二相本欲协济縁各任已见且因宾客交鬬遂成党与不可不戒卿等宜同心辅政深矫前人之失清叟奏萧规曹随房谋杜断必如是而后可方叔等奏惟知尽忠竭力上答圣恩当佩服勉所未至上然之丙寅诏令吏部四选以下刷具应干淹滞名件并要了絶违当重惩诏游佀依旧观文殿大学士进官二等致仕戊辰诏殿步司军兵应殁故累重之家特许以子弟填刺辛未诏襄蜀两淮极边并新复州郡县及二广恶弱去处或遇阙官许令斟酌辟上壬申诏令诸路监司帅守但干摊赖支蔓罥罣之人并日下释之癸酉上谕辅臣曰边事未息武备当严五兵所先莫如弧矢昔种世衡守青涧日教习射羌人畏之其法可以推行诏令诸路帅阃守臣讲明区画详议激励使各令自卫乡井弓弩箭只听从其便己卯诏两淮沿江京湖制司于江北地分及淮西山寨管内应有官屯民田耕种去处并令团结队伍随其聚落就中择衆所服者充甲长任责结保有警率其所部务从便宜或有踈虞先惩头目人有能励率强壮精习武艺者先与奨励将来能出力鏖战当以真命旌赏庚辰游佀薨辍视朝二日壬子淳祐十二年春正月丙戍朔御大庆殿羣臣朝贺上出御札戒羣臣曰继自今毋养蠧毋惠姦毋以姑息市私恩毋容侥倖废公法诏诸路官司违禁罔私害民事悉罢之甲午集英殿大宴宰执内幄奏事上曰救楮事不可缓吴潜可専此责丙申诏诸路监司帅守事有关人命连逮者官欠摊涉者伪㑹枝蔓者词人淹系者咸释之仍严估平民之禁诏中兴以来诸王公主妃嫔保母皆有攒所礼宜从厚迩来有司漫不介意其令临安府如仪修葺以时祭祀有主奉者不在此数己亥诏两浙淮东提举司所部官阙于正官内差权毋以白身或罢吏庚子诏二广福建江西湖南去歳疫疠州县人户有絶世者令监司守臣稽其财产即其族命继给之逺官身殁其家不能自归者官为理遣勿令财物有所隠失壬寅吴潜辞専任楮币之责诏朕以二三执政皆天下之选心同志合无往年形迹之嫌故以楮币一事俾卿专任面谕已详胡尚谦执宜亟祗朕命凡茶盐钱谷与楮相关者悉新是图以底成绩潜奏请以方叔提其纲清叟槐赞其成而臣服其劳诏蠲府五税务征戊申上谕辅臣曰淮东边报不一可于江上整万兵以备缓急江面虽已分定三流更须择将分兵巡徼庚戍诏宰执曰近闻北骑之来往往储糗粮立寨栅以为因利乗便之计守臣边将方欲婴城退守则有老师费财之患方欲开关接战又有兵连祸结之忧今朕欲于两淮沿江各令立一项游击军以备不时调遣设若缓急随宜应接使大军偏师擣虚此正李广纵部曲逐水草号飞将军之遗意也又闻边疆之外皆平原旷野北骑冲突边臣每有迅雷不及掩耳之患今朕欲令极边州郡开浚水道去城百里之间三里一沟五里一洫使北骑不得长驱而入边民亦可为耕凿之计此正古者立方田开沟浍以限戎马之遗意也边防二事久注朕懐兹与卿等共筹之条上便宜以寛忧顾癸丑上谕辅臣方田事且令近城为之游击军当招水步各半方叔等曰容讲究行之二月乙卯朔日有食之诏礼部贡举丙辰诏增资善堂讲官一员丁巳上谕辅臣资善训导之官正要择人方叔对曰进善不特教以章句凡事皆当训导使知孝悌知世务上曰习惯如自然壬戍诏曰朕惟明目张胆当言即言其责在台谏斟酌剂量可行即行其权在人主我朝固有台谏敢言具申力抗五七疏而不报者非所以抑台谏之风采直以其事之关一从甚重也今乃不然数年以来奏疏方入台牒继之惟知风宪之必行不俟上章之报可尝有用之于执政大臣者有施之于端人正士者如此则人主之所欲用者台谏皆得去之台谏所欲去者人主不得而留之不几于威权浸移太阿倒持乎自今后台谏毋循弊规有失国体奏疏必俟得㫖付出方许报行废江湾梅里雇迳魏村古浦五酒库以都司言帅司为饷军剏五库官吏并縁渔猎故也己巳诏诸路提刑按部囚徒丙子置池州游击军戊寅上谕辅臣贾似道已有淮甸肃清之报不知田畴尚可及耕种否方叔奏兵退在芒种前犹可及事辛巳监察御史刘元龙言楮币积轻宜因各路时直令州县折纳纯用楮从之后公私交病明年仍用钱㑹中半五月甲申朔命侍从卿监一人祷雨于天竺霍山乙酉上谕辅臣曰祷祈未应恐狱讼淹延有伤和气凡可求之人事者须讲究施行丁亥雨上曰㣲雨未浃洽清叟奏方此闵雨土木之役宜省上从之壬辰上谕辅臣转眼秋风江淮备御所当早计方叔等奏当轻重缓急与诸阃议行甲午以祷雨出封桩库十八界楮二十万给散诸军有差乙未上曰夜来一雨甚好闻外间得雨已多但京城差少今想内外霑足矣槐奏昨日轸恤军民恩诏甫颁甘雨随至以此见天人相与之际甚近愿陛下益坚对越之心上曰益当自勉乙巳盗起玉山庚戍罢诸郡今界从台臣萧泰来奏也初故相清之奏行今界于六郡㑹玉山饥民啸闹言者归咎焉六月癸酉朔盗逼衢境命徐敏子体访上曰当抚定为主乙夘诏复诸郡待补生人数旧额癸亥出百万仓米三万石赈衢信饥乙丑上谕辅臣曰玉山冦已平方叔等奏民穷则为盗守臣不可不择戊辰上谕辅臣曰迩年科举取士鲜得实学士风人才关系气数何䇿以救之潜奏乞于省试额中辍一二十名令有司公举海内行义文学之士庶尚存乡举里选㣲意曩时朱熹真德秀亦有此请癸酉上曰近日学校之士本起于至㣲不谓其相激乃尔若纷纷不已恐非美证先是三学诸生叩阍言京尹余晦相率出学上令学官勉齐故因辅臣奏事复及之丙子大理正尹桂轮对乞置于禁严非特父子之情浃洽亦所以为事制曲防之虑戊寅诏朕惟故相中令魏国公忠献王史弥逺光辅两朝备殚忠荩而嘉定更化之绩甲申定䇿之功尤甚彰明较着者也铭书太常永有休闻而薨背越二十年隧道之碑未立朕甚悯焉爰攷太宗神宗皇帝所以光宠普琦故事亲御翰墨为制碑铭以公忠翊运定䇿元勲题其首可宣付史馆以备立传以见朕褒嘉念旧之意己夘上谕辅臣衢严水灾江东亦苦雨此阴盛之证方叔等奏水亦兵证边备不可不严七月甲申上谕辅臣严州水势可骇移拨之米当赈济不当赈粜方叔奏衢婺台亦多漂荡宜一体救恤戊子上谕辅臣曰信州水灾尤甚方叔奏建宁劒括苍亦然皆臣等辅政无状上干天和所致今惟以救恤为急庚寅以诸路水灾令学士院降诏遣使分郡赈恤诏曰盖闻王道得则隂阳和公正修则百川理朕夙寤晨兴无一念不在乎民乃夏涉秋淫雨为沴水失其性沸涌丘原严陵衢婺台处之封上饶富沙劒邵之境溢于城邑荡乃屋庐父子室家不能相保田畴稼穑存者几希兴言内郡之被灾未有此时之为甚由朕不德在尔何辜已命攸司赈恤仍遣朝臣存问务昭布于寛条以推行于实惠于是遣诸军计院师舆往建邵南劒国子监簿叶隆礼往严衢信登闻检院胡大昌往婺处合告勑凡一百道分遣有差辛丑上问辅臣三使行未方叔等奏明日出关清叟奏建邵南劒水尤甚师舆所将仅百万恐赈恤有限上曰可增五十万乙巳上曰闻福建水伤人颇多清叟奏水退之后贫民无以为生亦有自经沟渎者闻帅臣陈昉发楮三十万漕臣饶虎臣发楮五十万米五千石以赈之乞与除豁使知圣㫖上欣然从之其后蠲九郡苗米凡二十二万五千八百七十石有竒己酉上谕辅臣徐霖以庶官论台谏京尹要朕之必行殊伤事体适已批出潜等奏愿陛下更赐优容御批徐霖以庶官而论台谏及京兆要朕之必行事关纪纲前此未有昨言去余晦为是今乃疏葵抗为奸言及朝士亲填姓名情怀不一首鼠两端可依所乞除职予郡八月癸丑朔令户部下诸路申严州郡苛取斛面之禁乙未诏明年省试仍用二月一日以四月殿试先是淳祐九年台臣陈垓奏省试用三月殿试八月逺方之士留滞逆旅至是复旧方叔潜乞解机政疏四上诏不许甲子申严文武官改正叙复之令己巳出封桩库十八界楮四十万赈行在军民丁丑太史奏新厯成诏赐名㑹天厯行之戊寅再决中外系囚上曰滛雨未巳恐四方郡县刑狱淹延或有惨刑妄杀可诏行寛䘏九月壬午诏以明年改为宝祐元年丁亥诏建西太乙宫于延祥观左庚戍上谕辅臣近来早朝多奏臣下辞免等细事而事体大者反从缴进甚非临朝听政之意自今宜就早朝面奏十月壬子朔诏诸路守臣依旧制到任半年条便民五事及四方利病来上癸丑以徐清叟除参知政事董槐同知枢密院事甲寅都省言既复襄樊宜措置屯田修渠堰诏守臣髙达任责仍令前德安守臣程大元督役甲子上谕辅臣史院纂修须用褒贬必得是非之公乃可壬申诏举帅材癸酉宰执拟进都承㫖陈力修恩数上曰集撰为都承方可依权侍郎法秘撰未可引此恩数十一月辛巳朔右司李伯玉劾御史萧泰来上令伯玉具都司劾御史故事闻奏诏曰国家设御史所以纠正百官置宰掾所以参赞机务御史乃天子耳目之臣而掾不过一大有司未闻有以庶僚而纠劾御史者近者徐霖以都司而按大有今李伯玉又以都司而按泰来隂懐朋比之私蔑视纪纲之地是非所以轻台谏乃所以轻朝廷也李伯玉乃复援张商英等事以文其过然三省密院奏请专邪况郭磊卿以正言而按李遇吴当可以体统之聨属也翁甫以下士而按别之杰以其人事之关系也若都司可以按御史则御史反将听命于都司矣朝纲不几于紊乱乎李伯玉可降两官放罢庚寅吴潜罢以御史萧泰来论其奸诈十罪如王安石而又过之也丙申夜临安火丁酉夜火乃熄戊戌诏避殿减膳庚子行失火家罚成忠郎刘世显除名编管壬寅诏曰朕以菲凉託于兆人之上夙夜祇惧不敢荒宁乃者仲冬以来祝融挺灾仍旧而见阛阓盛繁之地货财懋迁之区煨烬为墟生聚无所号唿颠踣震于朕闻何辜今之人至此极也可自今月十九日后避正殿减常膳应中外臣寮并许实封直言阙失毋有所隐以称朕恳恻为民之意以隆寒出封桩库十八界㑹子二十万赈三衙诸军其出戍官兵之家倍支丙午宰执奏曰臣等昨蒙圣赐御制仁厚论深得本朝以仁立国之意上曰太祖得天下市不易肆累圣皆本此意己酉上谕辅臣年来文体稍浮科举在近宜少革之方叔奏欲变文体当自奏议始上曰经济録奏义可为法十二月乙卯以吴潜为观文殿大学士提举太平兴国宫己未诏追録彭大雅创筑渝城功复元秩仍官其子癸亥都省言本朝自中兴以来依海建都其神合该大祀诏自明年始春秋遣从臣奉命往祠仍令奉常条具典礼来上丁丑立春雷癸丑宝祐元年正月庚辰朔御大庆殿羣臣朝贺上出御笔曰朕惟皇嗣之建系宗社国家之本固宜早计而豫定也建安郡王某可为皇子改赐名禥令学士院降诏癸未诏曰有天地然后有父子立爱惟亲圣王所以重人道之经正天下国家之本也朕荷上帝之眷祐缵列圣之基图思所以为诒谋之计夙夜不敢康若稽前猷祗用率迪建安郡王孜艺祖皇帝之嫡系十一世孙皇弟嗣荣王与芮之子而朕之犹子也生有竒质岐嶷夙成朕意属之乆矣顷以尚幼就邸谕教而能笃志问学闻于道术智谊之指时命入侍荘重有仪益有契于朕心今年齿寖长攷礼正名允合古谊俾居内掖以共子职仍开资善以亲师模庶几日见正事日闻正言以成就其德美焉上以严宗庙下以系亿兆之心也其以为皇子改赐名禥宰执称贺上曰朕注意于此久矣方叔对曰此事出于圣断宗社之福也甲申天基节羣臣上寿上曰闻元日出命外论甚喜方叔对曰不但人心胥悦转隂为晴可见天意御制资善堂记赐皇子翌日皇子具表谢甲辰诏以权礼部尚书兼直学士院陆得舆知贡举中书舍人兼侍讲郑发祕书少监兼侍立修注官崇正殿説书牟子才同知侍御史程元鳯监试二月己酉日有食之诏知贡举陆得舆等崇雅黜浮丕变士习壬子雪诏臣寮久在迁谪者令自便惟误国殄民者弗赦戊辰谪陈垓潮州居住先是宰执奏其贪赃不法宜付有司鞫问然重以台臣下吏且从迁谪上曰当如此以为人臣怀利事君者之戒己巳再蠲两浙漕司临安府竹木税一月三月壬午上谕辅臣䕫门择守切于东南宜速区处丙申以前参知政事别之杰薨辍视朝寻赠少师庚子以韩宣为遥郡防御使守䕫州兼副帅壬寅诏曰比年以来风俗不美好恶不公臣僚论列固许风闻而亷访不真是非贸乱自今大臣除授惟才是用内外台弹劾并须审实毋攟细故潜发隂私其有赃汚实迹则祖宗自有成宪必罚无赦咨尔有位其修身奉法以副朕嘉与维新之意四月甲寅申严廷试挟书之禁壬戍録西柳关捍御之功髙达程大元李和吉文瑫王登及将士等增秩补官赏赉有差己巳上问蜀中近报方叔等奏已下䕫路清叟奏蜀中向后分置四帅庶有掎角之势上曰旧自有四戎帅又有正副帅槐奏此亦二矛重弓之意五月戊寅朔上曰赵希墍可差知平江府其人清修尽能抚摩先是上以吴门择守谕辅臣方叔奏平江东控海道年来和籴民力颇困宜得才略善抚摩者至是方叔等咸賛上知人之明辛巳省罢处州税官二员置丽水县西尉甲申以工部尚书兼直学士院兼侍读尤焴工部侍郎兼侍讲林彬之国子司业兼崇正殿说书叶梦鼎为御试详定官乙酉御集英殿䇿进士丙戍御射殿呈武举七射戊午新除直华文阁湖北运判兼知鄂州余晦朝辞上曰西事乏人卿可为朕一行晦奏臣资浅望轻西事素未谙厯若冒承当恐致误国上曰朕与宰执熟筹之无如卿者庚申以余晦为司农卿四川宣谕使壬申诏昨已颁余晦谕蜀之命道里遥逺边防宜急毋得退避以失事机七月辛巳上谕辅臣余晦朝辞已戒其务行寛政是日国子司业叶梦鼎进对奏至三蜀遣使上曰此人有才叶梦鼎奏其人虽少有才蜀当垂亡危急之秋恐不胜任愿入圣虞毋嫌反汗壬午以前参知政事王伯大薨辍视朝丙戍以蔡杭施退翁并兼资善堂直讲庚寅温台处三郡大水诏发丰储仓米及各州义廪赈之甲午以余玠薨辍视朝庚子以董槐兼参知政事癸夘诏抚谕四川官吏军民八月癸丑诏福建帅司毋得循袭以本州寄居充幕属丙辰诏朕追惟大母保祐之恩杨次山等易名之典尚阙其赐次山谥惠节谷谥敏肃石谥忠宪乙丑诏铸宝祐新钱以皇宋元宝为文九月戊子诏郑清之旧学云亡朕切念之逺日有期可令庆元府里葬从其厚十月丙午朔出封桩库楮四十万赈行都军民十一月乙酉西太乙宫成辛酉日南至御大庆殿羣臣朝贺上谕辅臣襄城一㨗甚伟数十年所无令降诏奨谕壬寅以延昌公主进封瑞国命徐清叟为册礼使董槐副使清叟撰册文书册篆印册以象齿印以金一寸文曰瑞国公主之印十二月乙夘御文德殿册瑞国公主庚申以前参知政事刘伯正薨辍视朝壬戍景献太子府沂靖惠王府并改授尚书庄文太子府改授周礼辛未太常议故直龙图阁李道传谥曰文节宋史全文卷三十四宋史全文卷三十五钦定四库全书宋史全文卷三十五宋理宗五甲寅宝祐二年正月乙未上谕辅臣曰李曽伯报北兵犯利州筑城已就不可坐视方叔奏当令余晦随冝驱逐潭州以湘潭县民陈克良孝行闻诏旌其闾二月甲辰命太常釐正秦桧谥上因谕辅臣曰虽谥缪狠亦可方叔奏卞等亦冝改谥乙巳上谕辅臣劒已城利不可不作急措置方叔奏已详报蜀阃増劒利之戊未可直与争也诏二广吏多贪黩以去天逺而民无告也令吏部攷覈尝仕广而以贪黩免者勿令再任着为令三月戊寅申严本路人不许授诸司属官其已注授者并令改授壬午王元善自北来归元善凢三使留七年至是始归戊子诏蠲江淮州军今年二税己丑録襄城捍御功髙达王登程大元李和各进职增秩余补转有差辛丑上谕辅臣谢奕修服除且以郡予之方叔奏年来戚里予郡太多祖宗时官髙者必换右盖有深意上曰戚里正卿以上即换右班此典故也四月辛亥诏邉兵颇贫闻边上多有闲田择其田之近便依险者分给军人以耕乙夘上谕辅臣谢奕修干郡朕不欲从内批出可从公将上方叔奏此意甚公己未诏以季秋有事于明堂庚申上问辅臣外间所闻方叔奏外论皆以谢堂兼江西提举恐自此外戚縁例者多反费陛下区处乙丑以徐清叟知枢密院兼参知政事董槐参知政事己巳四川制司申辟隆州守臣上曰武将作郡当戒贪虐令其抚摩遗民此在于制阃留意六月壬寅朔罢临平镇税戊申殿中侍御史吴燧言故蜀帅余玠聚敛罔利家有埒国之富玠死其子如孙一空帑庾之积而东宜簿録其财以为蜀用有诏责如孙输以助蜀甲寅上谕辅臣蜀事宜早区处方叔奏向来亦有京阃兼制者上曰正欲如此不可缓以李曾伯为资政殿学士依旧节制四川边面以贾似道同知枢宻院事职任依旧丙辰上谕辅臣利州王佐坚守孤垒屡挫北锋其忠可嘉方叔奏此城正介宝峯苦竹隘间佐以忠自奋南永忠薄其城下佐骂击之永忠流涕而退真忠臣也诏王佐更进一官先是南永忠守隆庆率其属以城归北教授郑炳孙先缢死其妻女乃朝服自经癸亥上曰郑炳孙死节可嘉其议旌恤赠朝奉郎直袐阁访其子官之録行在系囚丁夘上谕辅臣淮东马政修举若足供战骑其势颇壮方叔对曰观其分牧边郡之説区处亦是戊辰召余晦赴行在蠲利阆隆庆潼川绵州赋役闰六月壬申董槐抗䟽蜀事孔棘已犯临战易将之戒此臣子见危致命之日也而上下牵制曽未有出身当此任者愿假臣宣抚之名置司夔门以通荆蜀之气脉上优诏荅曰士大夫以议论求胜者多以事功自勉者鲜朕为人才世道忧之卿深念蜀事慨然请行足见忠壮然经理西事当在庙堂更宜勉竭谋猷以副委任以蒲择之为军器监丞暂充四川制置权司职事甲戌命包恢为浙西提㸃刑狱招捕盐冦壬午以李曽伯为四川宣抚使兼荆湖制置大使诏四川事力愈单须合荆阃乃可运掉冝趋李曽伯进司夔路区处规模务要速定己亥罢江湾浮盐局七月己巳诏前蜀帅政事无状兵苦于征戍民困于流离朝廷以吏议使其家输所取蜀财为犒军赈民用其蠲近边州郡租赋三年丁未上谕辅臣昨观云南备䝉古节次果能自立方叔奏荆蜀所报云南尚可支吾广右之𫝊虽未得实不容不严其备己酉诏以思播两州连年捍御其守臣田应寅杨文各进一秩同知枢密院事两淮制置大使贾似道乞照陈韡出使湖南例以行府为名从之甲寅太常议故光禄大夫贾涉谥曰忠肃涉似道父也壬戌以湖北安抚知崃州吕文徳总统江陵汉阳归崃襄郢军马事暂置司公安上下应援八月辛未朔上谕辅臣江塘事毕闻军中科居人草荐不容不还其直方叔奏陛下不遗㣲小敢不祗若休命癸酉诏以王惟忠付大理狱寻命台臣涖鞫丁丑以谢方叔为明堂大礼使徐清叟礼仪使董槐仪仗使李性𫝊卤簿使希塈桥道顿递使癸未董槐奏迩者陛下察贡献之无艺虑并縁之害民申饬内司诸有以田及木献者勿纳切读圣训可以弭灾召和上曰自今修造买木仍付两司丁亥诏曰昨者屡降训亷抑贪之㫖以勅中外凡属攸司所当遵守近闻有不畏刑法之人辄倚声势公肆掊敛借名贡献实在营私豪民富室本无愆尤吹毛求疵反致其罪甚至抢财籍产无所赴愬怨及于上利归于已有累官府孰甚于斯所合严行告示敢有复蹈前辙重寘典宪必罚毋赦己丑诏诸局进书癸巳谢方叔等上七朝经武妥略中兴四朝志𫝊今上皇帝玉牒日厯㑹要丁酉特进观文殿大学士醴泉观使信国公赵葵上䟽臣昨辞相位退居长沙今蜀事孔艰思报恩纪乞申溧阳居正之命庻便驱䇿内批卿世济其美谙练边筹夙着勲劳朕所嘉赖兹览来奏备见忠轨伏自壬子以来狄难孔炽今安西之垒虽复而宝峯之寇未退朕尝轸忧卿既慨然体国且许为朕一来尤见一饭不忘君之义卿可趋装过溧阳以便咨访凡有所见无靳奏陈九月甲辰以久雨出封桩库十八界楮币二十万赈三衙诸军己酉以明堂大礼奏告天地宗庙社稷朝献景灵宫庚戍飨于太庙辛亥大飨于明堂赦天下乙夘荻浦寇平宪臣包恢进二秩陞直龙图阁都统刘达授横行带遥郡丙辰庄文太子府改授春秋己未以尤焴为端明殿学士提举祕书省兼侍讲提纲史事壬戍诏皇子年方志学俨若成人节届履长欲行冠礼令有司讨论典故以闻癸亥诏以景灵宫恭谢毕诣西太一宫为国祈祥起居郎牟子才谏而止诏朕惟祖宗盛时待遇近戚自有定法比年以来近戚文臣合干堂者不干堂合部注者不赴部夤縁私谒以希批降请求日盛是致人言故兹戒饬继今如或仍前干请别有施行丁夘太白昼见十月庚午朔谢方叔等进宝祐编类吏部七司续降条令各进一秩癸酉诏皇子永嘉郡王进封忠王上谕辅臣曰皇子加封忠王忠字意义甚好宰执奏忠之义极广大孔门道统相𫝊不过忠恕二字忠者体而恕者用忠者天道恕者人道尽已之谓忠推已之谓恕如周家忠厚成福禄与夫教忠之意皆在其中矣上曰可令以此意为批荅乙酉诏皇子忠王授崇庆军节度使印忠王之印戊子诏皇子忠王冠礼以徐清叟为賔师珎主之辛夘诏李曾伯进司重庆其京湖职事令吕文徳主之斩王惟忠于都市丁酉刑部侍郎兼枢密都承㫖潘凯言王惟忠以助余玠附余晦既伏锧东市而玠全死后之华晦逭去后之责何以昭平明之治服四蜀之心诏夺玠资政殿学士职名追晦刑部侍郎告命戊戍太常议故直显谟阁刘宰谥曰文清十一月庚子朔以皇子忠王加冠礼命从臣诣景灵宫奏告天地祖宗壬寅日南至御大庆殿受朝贺次御文徳殿行皇子忠王冠礼赐字邦寿丙辰上谕辅臣近报光化事体如何方叔奏增筑光化在江汉之北欲以温和守光化令在鬲奴堡对江与之相持均州据光化上流已令增兵为备诏温和差知光化军命从臣祷雪于天竺山壬戍太常议工部侍郎曾谥曰文庄癸亥上谕辅臣昨欲用一人知道州如何方叔奏不可冲下次人槐奏不如一守祖宗典故凡近戚惟以髙官厚禄使之奉祠为妥十二月己巳朔殿中侍御史吴燧言州县财赋版籍不明近行经界既已中辍欲令州县下属县排定保甲行手实法诏先令两浙江东西湖南州军行之丁丑诏蒲择之以原职兼四川宣抚司判官辛巳诏户部支诸军雪寒钱出戍之家倍给癸未诏皇子禥年当志学既冠之后冝亲近师儒开道徳性所读四书书易皆当精熟至于古今治乱之迹尤冝讲明枢密院言知利州王佐申叛臣南永忠部下官兵周徳荣能守正効忠密约统制段元鑑入隘解围为南执缚屠割抗声詈骂而死诏周徳荣特赠七秩仍立庙官其子丙戍上曰一雪可喜天机转移其速如此方叔奏日间圣语以雪未应为忧今圣徳感召愿益坚对越之心上悚然纳之戊子赐喜雪宴己丑诏効忠顺化保节守义怀徳归仁慕治功臣静海军节度观察处置使特进检校太尉御史大夫上柱国安南国王陈自煚以明堂恩加封奉正功臣诏安西堡解围其将士褒赏外令宣司下隆庆守臣段元鑑应官民曾资给战士或屈身助守御者併保明推赏仍普犒在城居民一次免租赋五年内批皇子忠王既加元服令赴朝参嗣岁之春择日出合令内司指引仍令临安府转运司于合中修盖位次一所庶几密迩于宫庭可以问安而视膳乙夘宝祐三年正月庚申上谕辅臣曰均州城筑粮饷既艰先筑龙山亦便方叔等奏龙山高险下瞰旧均已趋京湖留司调兵修筑壬戍知澧州赵师简朝辞奏公族世系日衍尚未増立字号诏以宗正寺拟定用冝季次绍五字于大由交嗣甫字下续之癸亥荣文恭王府改授礼记甲子上谕辅臣马光祖措置铜钱旧楮如何方叔等奏以盐收敝楮已合事宜但钱未流通耳丙寅皇子忠王出阁二月戊辰朔诏礼部贡举庚午诏尤焴免奉朝请半月一赴经筵进读専令精意史事毋为他事所夺乙亥诏拨封桩库十八界㑹一十万银二千两付李梦庚措置襄阳屯田己夘两淮制置大使贾似道兴复广陵堡城以图来上诏奖之庚辰诏令宗正少卿岁举宗学官选人一员壬午上谕辅臣广西之𫝊如何方叔奏果有斡腹之谋当亟修武备以防之都省言宣阃入蜀首议奉行诏㫖䘏民之意冝多支籴本以寛民力诏拨封桩库十八界㑹二百万専充四川行使乙酉诏拨官诰祠牒新楮香盐付临安府守臣马光祖收换敝楮三月甲辰上曰廷臣奏疏及边事者𫝊播于外殊有闗系方叔奏陛下许其尽言而不使之𫝊播圣虑可谓周密己酉诏沿边屯田自有课入登羡者其管干官并推赏癸丑上问自实之法施行如何方叔等奏自实即经界遗意惟当检制吏奸寛其限期行以不扰而已以吴渊为观文殿学士京湖制置大使知江陵府己未雨土癸亥上谕辅臣胡颕欲改筑宜城亦可从之方叔奏斡腹之报于邕冝筑得城堡亦无穷之利也赐故观文殿大学士赠少保范钟谥曰文肃四月庚午朝献景灵宫蜀郡地震癸酉上谕辅臣近日流民无他否方叔奏数年来流民在江南者皆已安业丁丑以陈顕伯兼资善堂赞读陈坚兼直讲己夘上曰朝廷纪纲法度不可不谨方叔等奏陛下动循法度臣等敢不敬承辛巳上谕辅臣闻刑狱多有寃滥方叔等奏不特寃滥且有淹滞当时加申警癸未考功郎官洪勲轮对奏至杜衍封还事上曰朕每谕丞相事有不可行者但缴奏来甲申上谕辅臣三边之事卿等冝及时区处方叔等奏首当以此勉谕诸阃五月丙申朔上谕辅臣彭州乃江面𦂳要去处印应飞不胜任当别选人方叔奏黄州昨除张胜今尚权鄂州曷若以厉文翁为之乎辛丑上谕辅臣近来士风未纯文体太浮冝思所以转移之方叔等奏考官命题主意先自穿凿士子希意从之科举在近当行下约束甲辰以乆雨至丙午上谕辅臣修筑江岸军兵不易闻补工值雨多不给食可令特支方叔等奏此事亦闗圣心诸军宁不懽跃容以圣意谕之诏出封桩库十八界㑹二十万给三衙诸军赈临安府民户亦如之甲寅诏赵汝腾除翰林学士知制诰兼侍读七月癸丑以吕文徳知鄂州节制鼎礼辰沅靖五州丙辰谢方叔徐清叟罢台臣朱应元之言也诏三省密院机政令董槐程元凤轮日当笔共议取㫖诏曰朕自徃年二相并命正欲其内安社稷外攘四夷为己任也然而各分朋党互相倾轧无房杜相济之美有牛李角立之风天变人事日以荐臻採之公论咸谓潜之所致吴潜既退固冝天人恊应而方叔独相固冝忠以辅朕也今则依附取容殊无蹇蹇之节持禄固位而乏谔谔之忠政以贿成官非徳选诸子无借恬然而不知二边阽危懵然而莫恤昔吴潜之未去责犹可诿者今吴潜去已久矣责将谁归方叔冝当之矣况皇天示警戒之异臣庶有交奏之章不夺方叔之相权则是朕躬之有罪尔槐尔元凤尚鉴兹哉自今以至于后其一乃心以辅予一人毋若方叔之负朕也己未上谕辅臣近来州县赃吏甚多不可不严其禁槐奏艺祖朝有流窜或杖死者元凤奏髙宗朝必籍记姓名不复録用上曰籍记今可举行壬戍上问浙右被水处已尽退否槐等奏闻毗陵已退然田禾仅可半收上曰毗陵视诸郡最低可与检放以谢方叔为观文殿大学士提举临安府洞霄宫八月乙丑朔以董槐为右丞相兼枢密使程元凤为签书枢密院事兼权参知政事蔡抗为端明殿学士同签书枢密院事丙寅上谕辅臣朕以今日多事选用卿等冝一心体国凡纪纲未振人材未萃民生未裕边备未饬皆为急务冝加之意槐等奏敢不竭心尽力仰报擢用之意但乍当事任典故未熟望陛下明赐训晓上曰然朕有区处未尽卿亦毋隠以徐清叟为资政殿大学士提举隆兴府玉隆万寿宫庚午上谕辅臣三边之事卿等冝及时区处槐等奏首当以如此勉谕诸阃上曰阃外之寄庙堂只当择人岂可遥制槐奏前日之病正坐此丙子以郑性之薨辍视朝辛巳上谕辅臣今日边头多事卿可与诸阃开心用情勉其留意备御槐等奏已作书示此意其他机括所系却容随事区处戊子上曰纪纲法度须当谨守以革弊例朝士迁除各守满岁之法如先朝臣寮奏请迁转格式可讨论以闻槐等奏此法固可革躁进之风但拔擢人材又不可拘此上然之都省言两淮制臣贾似道调遣兵将攻𠞰旧海贼兵生擒伪元帅宋䞇俘获尤衆诏奖之辛夘以应㒡薨辍视朝九月乙未上谕辅臣昨日缴进黎州报云南果有鞑兵槐奏今日之事惟当选将择守积粟练兵以为备御计丁酉上曰军政所当讲明诸州禁军不许差借法也冝严戒之槐等奏当先拘令教阅精加选择以备缓急之用仍严占借之禁上然之己亥上谕辅臣铨法不可不申严槐等奏但用法不用例自然无弊庚子上谕辅臣近日施行内侍何郁岂可复留合与勒停槐等奏圣断如此不惟可以戢奸亦可以服中外心上曰监司守令当思所以激励之则人知所劝槐奏敢不奉承圣训丙午上曰近观臣寮奏䟽云事当谋之大臣朕未尝不与卿等谋如有未当且许执奏卿等亦可自相资益槐奏傥有愚忠奚敢有隠元凤奏臣等虽不敢立异亦不敢茍同上然之庚戍诏淮哨在境边防正严沿江副阃岂容久虚已差厉文翁可趋之任壬子上谕辅臣赵葵二札言边事不茍槐等奏今日事势不可以安危论直当以存亡论亦不须如此忧惧然必内外协心图之如范蠡大夫种分任国事可也甲寅以陈显伯兼资善堂翊善皮龙荣兼赞读乙夘上曰楮币何以救之槐奏以临安府酒税专收破㑹解𤼵朝廷逐旋焚毁官司既可通融民间自然减落上然之曰朝廷以为重则人自厚信荣文恭王府改讲语孟庚申上谕辅臣连日雨寒恐妨收刈今得晴可喜槐奏陛下拳拳农事如此天意必顺十月庚午诏拨封桩库㑹子一十三万犒殿步司教阅精勇军其衣装器具悉从官给甲戌上谕辅臣边郡阙守宜早选补若未知其人则令堂审槐奏审而后差尤见公选之意癸未诏永蠲绍兴府和买绢十一月乙未皮龙荣进对奏毕上详及资善事龙荣奏忠王天资过人若无他嗜好倍加保养尤为有益儒臣尽职分于外望陛下以身教之于内上曰更须留意壬寅董槐奏昨日缴进步司养马人姓名偶有不避御旧名一字者军司固所当惩臣等亦不胜悚惧上曰临文不避只令更名足矣甲辰上谕辅臣思播当严为备槐等奏已力谕宣制两司令结其心助其力为表里备御之计丙辰上谕辅臣今边备为急当无日不讨论某将当择某兵当调某处当屯某财当理如救头目可也槐等奏此皆臣等所当究心上劳圣虑如此敢不惜日力以图之十二月戊寅上谕辅臣斡腹之𫝊已久今岁措置才有头绪施黔一路亦是要害合为之防槐等奏向日所言施黔珍南平四郡置一副帅屯兵守险正谓是也庚辰上谕辅臣朕夜来反覆思之当选一勐将提万兵于施黔以上为控扼计前言云拱如何槐等奏云拱亦肯任事如南平据险置司则沅靖可无透漏之虞须先措置调兵方可上曰可与淮西科五千人仍度何所屯驻何所给饷即令理㑹可也甲午上谕辅臣蜀报敌势颇重间虽小捷未闻有敢与一战者冝大明赏罚以激劝之槐等奏当明立赏格行下丙戌上谕辅臣制敌以兵为急养兵以财为先今调遣方殷理财不可缓已谕令曽颕茂崇洁任责可更资之丁亥上谕辅臣朝士有蜀人晓边事者可令条具备御之策恭攷而用戊子雪董槐奏陛下懋徳积忱上通于天瑞雪应时固遗蝗入地宿麦连云之证今西事未宁将士暴露乞免表贺赐宴从之丙辰宝祐四年正月癸巳朔御大庆殿受朝贺诏曰朕仪图治功宵旰在念适时多艰未称朕意威令玩而不肃纪纲翕而不张财计匮而生财之道蔑闻民力穷而剥民之吏自若敌非果彊特自未有以振国势兵非不多特莫知所以计军实舍法用例已非矣有元无例而旁引以遂其干请之私其何以窒倖门塞蠧穴乎望治虽勤课功愈邈毋怪也岁律云始泰道方开咨尔二三大臣儆于有位俾精白一心各扬乃职务循名而责实勿假公而济私以弼成朕内修外攘之功则予汝嘉辛亥诏京湖制置大使兼夔路䇿应使吴渊遇军戎急切许用便冝如可俟报仍旧申审甲辰上谕辅臣试合职止两名立为定格非武举前名更不召试丁巳以礼部侍郎权吏部尚书陈显伯知贡举权刑部侍郎兼给事姚希得国子祭酒权修注官戚士逊同知辛酉诏史嵩之除观文殿大学士依前永国公致仕二月甲子上谕辅臣蜀中一捷甚伟自此益加警备不可一日少缓丙寅史嵩之复职学舍有言但虑其复出耳其人决不再用其职度不可夺戊午雨雹庚午以久雨诏临安府发平籴仓米二万石赈粜甲戌上谕辅臣曰闻所在民生萧条守臣不可不择亦不可数易诏三省枢密院六部遵照已降御札应舍法用例等事悉警革之丙子以袭封衍圣公孔洙特添差通判吉州不釐务庚辰上曰连雨未巳槐奏臣等辅治无状愿赐罢出以答天谴上悚然曰此由朕之不徳卿等可相与举行实政以格天心如闻诸路多有滞狱可严行戒饬诏监司州郡决系囚毋得淹延狱官毋得兼佥以妨本职再拨平籴仓二万石损价接粜出封桩库楮币二十万令殿步马司给犒其大理寺三衙临安府属县诸酒库所见监赃赏钱悉蠲之命从臣祷于天竺山癸未槐奏前日阴雨陛下恻然念及军民而赈恤之且有引咎之言旋即开霁所谓禹汤罪已其兴也勃焉元凤奏天人感应甚速望益加圣心上曰敢不益加敬畏诏举亷吏诏令宣使覈实凡战多者死事者疾速条上推赏被兵之地流离之民一应科征悉与停免三月丁酉诏与芮为太傅依前武康军节度使万夀观使嗣荣王庚子上曰今日兵财为急招兵已将及数理财尚恐隠漏槐奏近创安边太平库拘榷颇明壬寅诏蒲择之权兵部侍郎四川宣抚制置使兼知重庆府着作佐郎兼资善堂直讲郑雄飞轮对奏毕上问皇子读书如何雄飞奏皇子天姿聪明尝辑録圣训一日以示臣陛下贻训正大明切皇子又能谨藏习诵之上曰能如此庚戍上谕辅臣蜀中更求东南一二人以为二矛重弓之备槐奏近遣李遇龙为都统舆论谓然更当採访以备擢用丙辰御制字民训遇引见改官人令合门宣示仍批于印厯之首训曰尔等服劳州县始应脱选通籍信难矣而学制为尤难其律已必㢘否则墨其养民必惠否则暴其听讼必公否则私其涖民必勤否则怠即徃乃封祇若予训邑有善政朝彻夕闻表用者有先朝故典在昔子路治蒲为难夫子诲之以恭寛温惠之理三年而后有成朕之言夫子之遗意也听之毋忽四月丁夘上谕辅臣累年北骑涉浅渡淮合于沿边措置防遏戊辰董槐奏敌有谋筑枣阳军者近吴渊已焚其所立寨舍上曰可谕吴渊早取光化如蜀之劒州淮之旧海皆当谕阃臣及时图之若根蔕已固必为后患太常议故宝谟合直学士游九功故宝谟合待制徐侨谥曰文清甲戍槐奏近观邵泽进故事举艺祖买薫笼一节此正人主示以不得専恣之意庶后人有所遵守元凤奏汤之制心非但为一身计乃所以为后人计上皆然之癸未诏贾似道为参知政事吴渊进官三等并职任依旧程元凤为参知政事蔡杭同知枢密院事丁大全为御史五月壬辰上谕辅臣赵与奏乞定所招军名及差人统驭如何槐奏合令与就统者已令用游击名军矣甲午孔子五十世孙元龙授初品官丁酉以新除权吏部侍郎时暂权中书舍人兼侍讲陈大方新除起居舍人兼权直学士院兼权直舍人院兼侍讲林存太府卿兼检正诸房公事饶虎臣为殿试详定官戊戌御集英殿䇿进士甲辰上谕辅臣曰此去秋防不逺冝事事为之备槐奏蒲择之申罗氏鬼国报思播州谓北兵留大理者招养蛮人为向道此不得不忧上曰冝令择人多方扶持之彼不能支则骎骎及我矣乙巳上谕辅臣边备合加申严槐奏蒲择之谓见措置泸溆之上盐井设险以待之仍以鬼国为虑此事不可吝费使之大作规模或䟎调以助其力元凤奏若令播州以兵助罗鬼制司以兵助播州亦似可行上曰更令制司从长区处上谕辅臣邕宜之备不可不加严老鼠隘毕竟如何合于此三两月便定规模槐奏当以圣㫖催促今惟有尽力人事而已戊申上曰近来北兵非昔时比若我有以制之无不取胜槐等奏在我为必胜之计可也因奏吴渊经理光化之画上曰此当以计取如苻坚败于淝水亦是以计胜之甲寅御集英殿赐正奏名进士文天祥等及第出身同出身凡五百六十九人丙辰赐特奏名进士袁复元等𠡠凡六百六十人六月甲戌以朱禩孙为太府寺簿知泸州兼潼川路安抚任责措置泸溆长宁边面辛巳浙江堤成凡朝廷科拨钱以缗计百三十五万九百九十有竒米以石计三万三千一百而临安府之费不与焉癸未董槐罢以台臣丁大全之言也诏程元凤蔡抗可时暂轮日当笔军国重务商㩁奏闻丁亥太白入井七月辛夘上谕辅臣财计所当整顿吏姦不可不防须择暁练都司提其纲寻以赵子秀赵崇洁任责拘𣙜诏曰执政当笔具有典故一日必慎乃分之宜卿等素怀体国之忠雅有济时之略偶虚揆席借助贤劳弊所当革勿以易至招怨辞利所当兴勿以暂焉承之沮况均是大臣自当任责事毋庸逊当以身先力拯时艰迄图眀效以副朕责成之意甲午以董槐为观文殿大学士提举临安府洞霄宫丙申诏进退台諌权在人主若由学校万无此理且非大臣所得进退学校可得而进退之乎叩阍缕缕更无已时可令学官先谕三学诸生各安心肄业以副朕教育之意仍令御史台契勘当时同待台牒作倡皷率之吏重作施行令临安府根究本隅将校惩其不能钤束隅兵之罪以为张皇者之戒先是丁大全劾免董槐用台牒差隅兵夜半迫之出闗物情殊骇大全继入疏自解上亦不以为然三学屡上书故有是命戊申上谕辅臣吴渊乞万兵以备泸溆思播何以应之元凤奏欲令渊且选兵五千至夔门泸溆有急则援泸溆思播有急则援思播东可以捍金洋南可以庇归崃却从沿江调兵五千以补京湖之数上曰如此区处极是乙夘以程元凤为右丞相兼枢密使蔡抗参知政事张磻为端明殿学士签书枢密事丙辰上谕辅臣振饬纪纲修明法度今日急务又曰前此只縁狥情废法以致蠧弊滋多今当痛革元凤奏敢不遵守法度以无负明训上又曰迩来朝廷之势轻盍思所以重之元凤奏当以求才为急人才衆多则国势自重上然之八月甲子元凤条陈正心待臣进贤爱民备边循法谨微审令八事诏朕之命相正欲仰成览奏㫖哉乃言惟服尚期励翼其克有勲甲戍以元凤奏董槐常黜郡守十余人欲堂聚审订将上上曰郡守字民之官不可轻授丙子上谕辅臣三边备御稍密惟斡腹一事尚当加意元凤奏近田应寅申乞重泸溆以为思播之援已行下制司区处辛巳上谕辅臣属官带行朝职外阃容或有之内地帅阃虽有请亦不可从如武臣带环衞阁职须统兵率守则可寻诏诸阃属官帐前武臣并不许带行内职令三省枢密院遵守九月壬辰四川制司奏西南蕃吕告蛮目宁名天兄弟慕义合乌苏蛮兵战敌有功诏各补承信郎甲午上谕辅臣闻广守多贪虐害民宜先汰其尤者元凤奏敢不仰遵圣训丙申诏邕州守臣程芾夺二秩罢己亥元凤言淮阃近奏援蜀之兵乆戍贫窭当议周恤上曰可即支拨付淮阃径自遗给毋令迟滞己酉上谕辅臣近有言罗鬼不足恃者元凤等奏置吕文徳于沅靖置向士璧于归崃城筑之费甲兵之需无不应之正所以为此备也又闻黄平一路可通靖州已屡行下荆阃严作防捍更当趋之甲寅朱熠言境土蹙而赋敛日繁官吏增而调度日广景徳庆厯时以三百二十余郡之财赋供一万余贠之俸禄今日以一百余郡之事力而赡二万四千余贠之冗官边郡则有科降支移内地则欠经常纲解欲寛财力必汰冗贠从之十月癸亥出封桩库新钱兊便以济民用丙寅命録进姚永庆上书所言蜀中便冝事乙亥上谕辅臣敌犯襄阳界郢系襄樊粮道可行下措置为援郢计己夘上谕辅臣吴渊奏北哨颇多想襄阳守将多是闭城自守须据险设伏乘机攻击使知所畏而遁癸未上问辅臣蜀报抗奏向士璧申敌犯崃之懐逺恐其归江元凤奏侵崃之哨即荆阃所报自格奴来者士璧虑其窥江不可不防十一月戊子朔以丁大全为左谏议大夫吴衍翁应弼并除监察御史癸巳太学诸生复叩阍上书乙未上谕辅臣蜀报敌犯岩州恐逼黎雅元凤奏蒲择之谓取道入大理已遣严逢将兵紧守闗隘矣丙申诏学官申严学法戒饬诸生诏曰朕乐闻切直岂厌人言迩年臣下不能体国惟以公报私植党相倾蛊坏士习学校储才之地乃有蹈于匪彞诪张为幻乱政害民甚非教育初意每念学校大体未欲令有司施行今又相帅成风背义趍利凭虚驾空公论安在又令学官申严祖宗学法俾诸生安心肄业遵守惟谨其有经明行修之士精加攷察择其尤者以闻朕将器使之若或怙终不悛自畔名教则正典宪亦非得已仍令三学立石诏正特奏名御试毋得更循旧制例以武功资帖比折陞甲陞等诏蜀有兵难民不聊生所当招集抚摩使之安业乃闻官吏多端诛求殊失培植邦本之意下四川制司戒饬属部违者必罚无赦乙巳以监察御史吴衍翁应弼言太武学生刘黻等八人拘管江西湖南州军宗学生与伯等七人并削籍拘管外宗司癸丑日南至御大庆殿受朝贺以张磻同知枢密院事丁大全端明殿学士签书枢密院事马天骥端明殿学士同签书枢密院事诏朕闻祖宗立法悉行寛厚惟赃吏之罚独不少贷为其蠧国害民也朕待遇臣下未尝不寛训亷有铭正欲善诱不谓迩来贪风转炽国与民俱匮而士大夫家益肥间有号清流而居之污浊尤甚朕何赖焉自今小大之臣各宜冼心涤虑毋纵于货贿其或不悛有淳祐之法在举而行之非朕得已也诏开国以来勲臣之裔有能世济其美不能世济其禄者令所在州军体访以闻诏叅政蔡抗擅自去国勉留不返可除职予祠寻以中书舍人林存缴进奏寝其命十二月庚申上谕辅臣敌筑襄阳近调吕文徳应援如何元凤奏文徳可任此责荧惑犯填星乙丑以张磻兼参知政事庚午御射殿阅诸班直射者换授有差壬申诏百司庶府及诸道监司以下毋以私怒寄收人于县狱有罪应收者结絶不许过三日甲戍诏出封桩库新造川㑹收换两科川引诏奖谕荆阃吴渊𠡠荆襄首蜀尾吴国之屏蔽乃者边人来告朕每注意未尝不在襄有臣如卿恃以无恐卿血忱徇国贤于长城练兵偏禆指授方略距兵两月以老北师驱之出境而以捷告朕甚嘉焉疆场之事一彼一此犹有晋在焉得定功卿能周虑熟思恃胜保境以图万全式副朕意其一行立功将士仰制司速开具闻奏次第议赏丁巳宝祐五年正月丁亥朔御大庆殿受朝贺诏戒饬羣臣凡可以䟽瀹弊源剔除蠧穴兴起天下之治者其仪图之式副朕内修外攘之志以赵葵为少保宁逺军莭度使京湖宣抚大使判江陵府兼夔路策应大使进封卫国公贾似道知枢密院事仍因任吴渊㕘知政事李曽伯湖南安抚大使知潭州辛夘天基莭御垂拱殿羣臣上夀上曰吴渊奏斡腹支径颇详元凤奏昨日准宣谕盐井铧䥫山等险隘已剳蒲择之疾速措置乙巳雷丁未上曰春令未深雷已𤼵声元凤奏此皆臣等燮调无补之咎上曰雷者天之号令自今号令之间加谨诏雷𤼵非时朕心惕然攷之易象所当赦过宥罪应诸郡有戾于罪者非犯恶逆自徒流以下并从减等行遣内有囚禁淹延者悉与斟酌事事从恕踈决监赃不及一千贯者蠲放戊申上曰狱讼淹延亦能上干阴阳之和宜速与踈决元凤奏昨日恭覩御笔攷大易雷雨作解之象举行赦宥仰见陛下敬天爱民之意己酉御后殿引见吏部奏举改官四十三人辛亥以吴渊薨辍视朝二月戊午诏贾似道陞两淮安抚大使庚申御笔蜀境奏凯而俞兴城下之捷尤为竒伟朕甚嘉之兴大忠之子也向以父罪聊示薄惩今尽释前过仍令制司具立功守将以下姓名来上等第推赏寻赐余兴金带上曰余兴嘉定城下之捷甚伟令尽释大忠之罪不待其有请元凤奏陛下如此处置直得御将赏功之道甲子上曰春防是时边头无报否元凤奏昨日淮阃言北兵见驻兵河南不可不严为之备乙丑右正言戴庆炣言数十年来诸处戎帅専肆贪婪逼令军人营运愿申警戎帅严与禁戢军债从之己巳上曰李遇龙奏溪蛮为敌所有欲为窥伺邕宜之计不可不预为之备元凤奏去秋已闻此説屡令徐敏子体探虚实严为防拓又行下邕宜险要去处屯兵为不虞之备癸酉上曰贾似道奏涡口筑城上环荆山下连淮岸险要可据元凤奏已画㫖令便兴工三月癸巳上曰闻近畿颇有剽窃所当禁戢元凤奏此帅宪责也当令严切禁止上曰可戊戌诏曰髙宗皇帝克绍大业宠绥万民厄十世以中兴恢旋干转坤之烈御六飞而南渡有栉风沭雨之劳定社稷以奠鳌极之安明统系以诒燕谋之永岂有光复我家之盛未隆升陪世室之尊永言孝思稽古多阙所以採博士议郎之是酌人情礼制之冝倣有夏之祀少康法元和之尊光武合一祖三宗而并侑有徳有功则参天贰地之宏规丕承丕显用秩元祀昭宣重光陟配而多厯年以陈常于时夏㑹通而行典礼将大飨于季秋己酉御笔朕闻政平讼理则民安其业告讦易俗则礼义兴行近有司受词多是并縁为奸延及无辜摊赖缗钱动以万计是可忍也孰不可忍其耳目所接者已悉蠲放余令御史台觉察以闻庚戍上曰近日官府多以偏词摊及平民不可不戢元凤奏偏词岂可轻信须当公议并观乞以御笔宣付史馆从之四月庚申朝献景灵宫壬戍上曰宜州守臣不可不择元凤奏当择有才略者处之否则用武将之有谋而曽经战阵者上曰然癸亥上曰格法当守弊例不可放行元凤奏凡有援例而法不可者臣未尝曲徇之丙寅以并侑高宗皇帝奏告天地宗庙社稷丁夘诏高达以白河战功进右武大夫遥郡防御使王登进官一等直秘阁戊辰御射殿阅诸班直射艺换授有差庚午上曰徐敏子行边正为防秋计未可遽回入桂元鳯奏已谕令未得便回须俟朝廷指挥壬申上曰李遇龙奏杨礼舍苦竹隘而守吉平北兵有占筑苦竹之谋宜谕蒲择之急为进守计以破其姦元鳯奏向来段元鑑克复此隘极为不易杨礼不应轻弃令择之急作措置毋为鞑所据当更趣之甲戍诏以今年九月有事于明堂丁丑上曰徐敏子游边恐缓急无人应援元鳯奏近敏子申以帅事委之机幕郡事委之倅贰区处已得宜今朝廷既拨钱应其调度敏子必能奋励以图事功必别委他司恐徒成牵制上曰然己夘上曰蒲择之申鞑窥苦竹隘乞调兵㑹合驱逐元鳯奏已下京湖调五千应援更当催趣及秋防未动速济此事闰四月丁亥上曰京湖调兵入蜀可更趋之元鳯奏若京湖以兵少为辞当于湖南调遣以补其数己丑元鳯等上中兴四朝志传今上皇帝玉牒日厯㑹要实録经武要略诏元鳯大全磻似道天骥各进官二等壬辰上曰李遇龙奏北兵窥劒门将筑堡寨元鳯奏得蒲择之报闰月初旬出师以朱禩孙监诸司军择之自以制司兵继之上曰此事不可缓御笔方今多事之秋非贤不乂赖卿等作朕股肱耳目靖共尔位各迪有功宰执以公道行公法台谏以公心行公论并仰体高宗皇帝圣训毋得合党缔交自贻伊慼仍札御史台元凤奏恭覩御笔训饬臣愿自今进拟遵守旧规明注乡贯非惟昭示公道亦可防闲吏奸甲午上曰徐敏子行边当令且留邕宜元凤奏敏子近自邕趣宜融宜距静江为近恐已回司昨札令须过冬防上曰可趣回邕管乙未谢奕昌为少保保宁军节度使充万夀观使戊戍元凤等上进编修吏部七司条法己亥上曰赵葵行边已见的确如郢之増溪城濠运粮于襄有三年之积措置可谓合宜元凤奏赵葵于边事实是留意上曰葵近奏已调援蜀兵三千元凤奏昨令调遣五千今恐未足用上曰已令増调矣丁未上曰广右之防横山永平虎头闗最要切合先置堡寨然后屯兵元凤奏当令措置壬子上曰赵葵奏乞招兵十万分布淮蜀沿江京湖元凤奏当从其请钱粮自合与办五月壬午録行在建康系囚杖以下释之诏夏贵城筑荆山尅期集事陞正任刺史六月丙戍上曰昨晚有雨甚可喜元凤奏伏中得雨田禾滋茂尤农家之幸癸巳命侍从卿监日一人祷雨于天竺山郎官诣霍山甲午上曰蒲择之已回苦竹险隘尚未能取可惜失此机㑹然劒门之赏不可不从厚庶可激劝使之了办宝峯一事元凤奏敢不仰遵圣训寻诏择之进官二等余陞转有差庚戍上曰昨日得雨甚好北闗之外雨尤骤元凤奏诸处已皆得雨连日阴云四合雨意未巳上曰数日有边报否秋成甚近不可不为备元凤奏靡日不申儆更当遵奉圣训壬寅御笔贾似道荆山成城义在怀逺绘图来上殊用嘉叹可令学士院降诏奖谕癸夘出封桩库十八界楮币二十万贯赈都民三衙诸军亦如之丁未上曰籴事曾契勘否元凤奏去岁所籴视宝祐三年以前多三分之一今岁更当斟酌上曰可己酉上曰数日来雨意又悭元凤奏闻逺处霑足近地差少上曰有祷祈未便更当举行元凤奏谨遵圣训七月乙夘上曰连日四郊多雨元凤奏更须接续霑足则一稔无忧録中外系囚己未太白昼见诏蠲诸路州县民户逋欠官赋庚申上曰洪芹徃桐川祷雨得雨甚霶霈元凤奏守臣门迎御香之时雨即沛然仰见陛下一念所感其应如响辛酉上曰蒲择之甚欲取宝峯以粮运不继又值霖雨器械损弊因此中辍元凤奏更㸔续报乙丑诏诸路阃帅司招填军额申严占借之禁丙寅上曰与言吴门得雨甚洽一稔可必磻奏陛下敬天爱民有素固宜昭格上曰朕宫中览中外章奏未尝敢自暇逸元凤奏此尧舜文武兢业忧勤之意也天下幸甚庚午上曰昨日经筵有以边臣久任为言者朕谕之曰李汉超守闗南十七年郭进守山西二十年官皆止于观察使久任边臣乃祖宗驭将帅服夷狄之法也元凤奏仰遵陛下率由旧章之意辛未上曰赵葵水陆并进其志颇锐元凤奏葵思立功以报陛下良可嘉尚甲戌上曰北人归明曾授差遣而任已满者可令保明上闻并与添差职任免令待次元凤奏陛下至仁如天兼爱南北谨遵圣训丁丑上曰赵葵奏新野既捷欲养鋭以图光枣元凤奏葵遣王登等入敌境焚其粮食亦可絶光枣之援若能审机而𤼵当有可图之理戊寅上曰州郡所欠内帑项目甚多年逺者悉与蠲放其合解者可下诸路令随正纲带纳辛巳上曰闻敌有窥东川之意可下制帅诸司严为之备八月丙戍上曰光化捷奏到朕令人谕以始命迺光化今所报止此尚宜勉图元凤奏陛下明谟雄断如此阃臣必能仰遵圣训己丑以程元凤为明堂大礼使张磻为礼仪使丁大全为仪仗使与芮为卤簿使史宇之桥道顿递使甲午上曰郡守率待逺次而蜀郡徃徃阙人可选㢘能者徃任抚绥经理之责丁酉诏贾似道版筑奏勲名义甚正示不忘逺式契朕怀进官三等庚子上曰近有郁攸为灾延燎颇多居民殊可念元凤奏不能救其微及既炽自难扑灭上曰临安府所奏附城民屋须逺二丈此説可行元凤奏可备不虞以张磻为参知政事丁大全同知枢密院事兼权参知政事庚戌诏申严诸路州县稽留赦书奉行不谨及递兵违慢之弊九月壬子朔以久雨出封桩库十八界楮币二十万赈都民三衙诸军亦如之诏今从台臣迁卿少而辄出闗者准违制论着为令诏曰言路不常厥官其来已久臣子擅自去国前此所无良由待士大夫以寛故习俗日趋于薄然遽加黜责所不忍为姑示申严庶几耸听曩时察官迁卿如汪刚中叶宰杜范刘应起莫不恪共乃职谁曰不然惟近日盗名欺世相师成风才闻改除随即就道自诡抗节实犯不恭今后应台谏迁他职者辄出闗以违制论务在必行仍着为令所有吴衍翁应弼可札令日下供职仍札本寺各差胥吏催促前来不许辄违君命癸丑上问边报元凤奏赵葵亲往㸃视关隘北哨却未遁上曰须攻撃使早退可也元凤奏当趣之辛酉大飨于明堂赦天下乙丑上曰明禋告成可庆元凤奏皆陛下精忱感通天宇澄霁中外莫不忻恱上曰继此当力行好事戊辰上曰蒲择之奏䝉古侵罗氏鬼国不可不为之备元凤奏择之报已多调兵往潼川如鞑侵罗鬼则邀其后又札播州严备令更下康湖诸处严作措置上曰可甲戌上曰播州乞兵想事势颇急元凤奏此亦机㑹不可不亟与调遣上曰当令夹撃元鳯奏昨已令朱禩孙袭其后吕文德遏其前此即圣训所谓夹撃也上然之戊寅以史嵩之薨辍视朝己夘以王福为左金吾卫上将军知和州吉文瑫主管殿前司郭濬主管侍卫步军司庚辰上曰王福得歴阳乡郡闻以为荣元凤奏陛下念其服劳殿陛十有余年以此优之深得御将之道上曰吉文瑫郭濬之除如何元凤奏甚惬公论十月乙酉恭谢景灵宫庚申张磻薨辍视朝癸巳雷甲午虹丁酉以林存为端明殿学士签书枢宻院事戊戌雪上曰京湖之捷合与行赏元凤奏容斟酌拟进己亥上曰昨日之雪髙处所积甚厚连宵雨亦甚有济元凤奏雪雨应时最宜二麦上曰朕阅班簿二广颇阙监司须遴选可为帅臣之储元凤奏容审择奏闻以瑞雪应时出封桩库十八界楮币二十万赈都民三衙诸军亦如之庚子以皇子忠王为遂安镇南军节度使皇女进封昇国公主甲辰上曰赵葵奏沅州有粮可以运发元凤奏蒲择之亦谓播州有粮吕文德正虑粮乏今既有此可以进师戊申上曰付出札子言斡腹事及守臣有当易者元凤奏已行下宣抚司吕文德既入播州而沅靖支径尚多责令措置其守臣容拟进庚戌枢宻院言诸军逃亡多因掊克无艺役使非时今后有捕获及自首者令主帅审问如老疾即与放停其强壮而情犯轻者与放全请若将佐不能拊卹当议其罚诏令诸阃三衙及江上沿边诸军州厢禁军一体遵守十一月壬戌诏朕轸念军民无异一体尝令天下诸州建慈㓜局平粜仓官药局矣又给官钱付诸营置库収息济贫乏奈何郡守奉行不谨所惠失实朕甚悯焉更有毙于疫疠水灾与夫殁于阵者遗骸暴露尤不忍闻也可行下各路清强监司严督诸守臣宣制安抚严督主兵官并要遵照元降指挥如慈㓜则必使道路无啼饥之童平粜则必使小民无艰食之患官药则剂料必真修合必精军库収息则以时支给不许稽违务要公平而不许偏徇庶若民若军皆蒙实惠仍令召幕诸寺观童行有能瘗遗骸及百副者所在州县保明备申尚书省给度牒一道以旌其劳可备坐指挥各令知悉甲子上以安南国表章词意恭顺可令学士院降诏奖谕乙丑上曰赐安南国奖谕合有嘉赉元凤奏今兹钖赉盖出特恩须用金器币香茗之类上曰可斟酌拟进丁夘上曰边烽未靖恐邮逓稽迟不可不申严之元凤奏当下诸阃计程限日毋得遅滞癸酉上曰诸将提兵征讨当直入播境须令追袭进𠞰仍抚循诸蛮不可纵军士骚扰以失其心元凤奏谨遵圣训勉饬之甲戌上曰上流之报稍寛正方是自治之嵗月元凤奏边士当无日不申儆乙亥上曰昨日付出黄平圗本其间险要处皆当置屯元凤奏黄平清浪平溪三处当审度缓急分置大小屯已令宣司作急区处十二月辛巳朔上曰广右备御及此少暇宜立规模合阃置屯当行事即可拟进元凤奏容详酌以闻以李曽伯为资政殿学士湖南安抚大使兼广南制置大使置司静江府戊子雪西湖氷合丁酉诏三衙及江上诸军应从军职事并要战功及队伍中人不许以任子杂流非泛补授其离军者止许授不釐务差遣果有材略功绩从制阃保明却与釐务甲辰雨上曰今日立春得雨嵗事可期元凤奏早来既雨而雾气又滃郁此地气上腾之象也丁未嵗荧惑入氐戊午寳祐六年正月辛亥朔御大庆殿朝贺以丁大全为参知政事同知枢宻院事林存兼权参知政事下诏戒饬羣臣癸亥诏出封桩库银一万两付蜀阃诏赵景纬屡辞召擢雅志嘉尚特改京秩辛未上曰印应飞报敌窥安南有的报否元凤奏李曽伯已启行旦夕必有报闻安南遣兵御敌胜负未知然吾国之备不可不宻癸酉上曰黄平之屯如何元凤奏赵葵申霍友谅已回沅州同吕文德区处朝廷见议专官相度上曰可择忠实详练者拟进御后殿引见吏部奏举改官四十二人甲戍诏吕逢年往黄平督趣就㸃视四川隘寨相度思播隘要知瓮左如鹿通鹿广宇翅鹿盘州等处孰为要㑹趣办工役毋令踈漏己夘都省言牧民驭军各有职守年来颇多侵越管军司存动军行以预民事是非颠倒科役无艺耗伤根本莫此为甚诏宣制诸司严行禁戢除兼领州县外有侵越扰民者指实以闻二月辛巳朔诏礼部贡举以马光祖为端明殿学士京湖制置使知江陵府兼䕫路䇿应使湖广緫领三月辛亥朔命临安守臣祷雨于天竺霍山甲寅命侍从卿监日一人祷天竺山郎官诣霍山乙夘録行在繋囚庚申诏出封桩库十八界楮币二十万赈三衙诸军辛酉録中外繋囚四月庚辰朔诏曰当春不雨天变异常靡神不宗仅见霡霂有妨东作曷遂西成民命繋焉朕心惕若念厥咎之安在惟反躬而省愆饮食起居何敢由旧可自四月一日避殿减膳仰荅谴告之意以召隂阳之和癸未元凤等言雨泽愆期乞觧机政诏不许丁酉羣臣请御正殿复常膳表三上乃从之诏思应已特差思州驻札御前忠胜军副都统制往播州同共修筑关隘措置备御辛丑程元凤罢以观文殿大学士判福州寻提举洞霄宫丁未以丁大全为右丞相兼枢宻使林存同知枢宻院事兼权参知政事朱熠端明殿学士签书枢宻院事少保宁逺军节度使卫国公赵葵充醴泉观使兼侍读五月庚戌朔上曰㐮樊觧围俘获甚多将士用命深可嘉尚大全奏乞下京湖制臣亟与推赏以示激厉癸丑诏怀逺涟水相继获捷夏贵进官二等兼河南招抚使毛兴特转右武大夫乙夘大全奏襄樊之围已觧髙逹程大元有援樊之劳李和有守樊之功当斟议赏上曰赏不踰时所以励将士也卿等亟议以闻丙寅诏与芮判大宗正事辛未雨上曰连日得雨在处沾足嵗事必可望大全奏得雨丰年之兆但此畨成都之战有㧞木之风石子之雨破氊裘之胆此又天祐中国之意甲戌上曰李曽伯奏欲屯万兵于钦州以为交人声援大全奏昨朝廷令就钦州屯兵正与曽伯所奏同但兵数更须斟酌上曰秋风不逺宜早区处六月辛巳上曰安南求援之情颇切所当严兵以待大全奏粮食未到所调戌兵未行见此催督上曰此事不可顷刻缓乙丑上曰襄樊之赏状来上可斟酌行之大全奏睦千单骑入北营谕以祸福亦可嘉尚欲以五官赏之援师至城下而围已觧亦当薄酬其劳丙申上曰元凤力辞之任已俞其请今须择硕德重望者以镇之其资浅望轻者不可轻畀大全奏诚如圣谕七月庚戌潼川帅臣朱禩孙言长宁军自办钱粮剏造器具修筑凌霄城圎备诏易士英特带行合门宣赞舎人朱文政宇文同祖各进官一等杨震夘等七人减磨勘将士支犒有差寻诏禩孙进官一等丁巳诏诸路监司守臣不许妄作名色擅支官钱互相馈赂予者受者并计赃论遇赦不原令御史台觉察己未上曰迩者百僚类多玩愒废事卿宜饬励俾各供乃职学官则严与教导史馆则勤于修纂仓库则谨于出纳必如是则官无旷职不致食焉怠其事也大全奏敢不恭承明命甲子上曰蜀中将士不觧甲者数月允为可念大全奏当议厚犒丙寅上曰近来边报如何大全奏诸阃之报不一但三边有备则无虑上曰毋恃其不来恃吾有以待之八月戊寅朔上曰安南之事㓂固不可不防诸蛮亦不可不得其心大全奏孟轲有曰固国不以山谿之险庚寅上曰成都系蜀安危不可不亟图之大全奏朝廷既已示劝何事不可为戊戌上曰上流之报日急镇江之事二十年不曽举行今不容不严为之备大全奏已令阃臣亟作措置矣癸夘上曰边郡禁军闻多阙额所当招填及数大全奏已下诸阃招刺期足示额上曰须时时趣之都省言倭船入界禁令素严比嵗庆元舶可但知憷于博易抽觧之利听其突来洩贩铜钱为害甚大诏令沿海制司于滨海港汊严切禁戢九月庚戌雷壬子上曰蜀广虽有备御海道不可不防大全奏已札诸水军各备险要矣上曰不可不急作措置丁夘诏出平粜仓米二万九千九百石有竒赈粜以収弊楮己巳诏出城弊楮不堪行用于封桩库支拨两界好会尽数収换诏出𣙜货务楮币一百万赈三衙诸军十月丙子朔上曰蜀中将帅虽未克复成都而暴露日久战功亦多合与序陞大全奏谨遵圣谕乙酉都省言知隆庆府杨礼守安西堡鞑兵薄城招诱投拜礼愤激诟骂率诸将共射退之诏杨礼进官二等仍下诸郡以励其余丁亥上曰张实久陷北地今单骑来归忠赤可尚大全奏所当嘉奖寻为和州防御使庚寅都省言广南制置大使司镇抚刘雄飞提兵亲入横山分遣将士迎战杀获头目军器诏雄飞进官三等将士増秩赏赉有差辛夘都省言淮民避难过江转徙可念诏镇江府常州江隂军各出义仓米千石赈之是夜月有食之壬辰上曰夜来太隂食之九分太史常预言之以此见星翁厯象之学亦无差舛大全奏愿陛下修政以禳之十一月己酉诏新筑黄平赐名镇逺州吕逢年进一秩辛亥诏流民渡江出浙西江东路五州米三万石令各郡守臣赈之壬子御笔以隆寒在候令学士院降诏抚谕诸阃甲寅诏淮民迁避暂泊江隂朝廷赈济恐未能徧再出米二千石赈之丙辰分委朝臣徧诣郡祠祈雪壬戌以贾似道为枢密使两淮宣抚大使朱熠同知枢密院事兼权叅知政事饶虎臣为端明殿学士签书枢密院事丁夘诏诸路宪司廉访所部州县毋得虐民仍禁止摊赖之害违者坐之癸酉两淮制臣贾似道奏淮境肃清前后诸捷凡获马疋千计器甲万计夺回被掠者七千余人甲戌上曰维扬之捷可喜但闻蜀中苦竹隘见被围朱熠奏东淮有用命之将所以屡奏捷今王登提兵入蜀必有规模可寛圣虑十二月丙子朔诏曰𠡠门下更化则可善治所以开太平之期发号而定告元所以膺缉熙之庆朕绍承丕绪诞保受民荷上帝之降康蒙列圣之垂佑既歴三纪夙夜罔敢遑宁底绥四方渊水未知攸济每兢兢而行道期穆穆以迓衡然察文审已而庶政靡齐务本重农而羣生寡遂朝纲隳而积玩吏习狃于懐私国势仅定而未强边徼多虞而未靖思艰以图其易补弊而举其偏惟三百年德泽之深式克至于今日而万亿载基圗之永用昭受于天休欲通变于宜民乃取新而凝命若稽成宪遹广骏声法艺祖之宏规混车书之一统踵仁祖之盛际致朝野之咸和爰易嘉名以兴嗣嵗导迎善气振起羣心茂凝常久之功永底辑宁之福其以明年正月一日改为开庆元年己夘都省言庐州涟水军𢷬颍攻沂获捷甚伟诏杜庶毛兴各进官一等又诏俞兴于遥郡上转安逺军承宣使丙戌上曰横山乃邕州要冲不可不设一屯以为备御之计大全奏曰容臣下制司相度地里奏闻丁亥上曰向士璧不待朝廷命进师归州且捐家赀百万以供军费良可嘉尚又都省言马光祖不待请于朝廷招兵万人防州有警又捐俸募士以破敌诏光祖士璧各进官一等宋史全文卷三十五宋史全文卷三十六钦定四库全书宋史全文卷三十六宋理宗六己未开庆元年正月乙巳朔诏朕临御以来于今三纪小心翼翼夙夜不敢康宁方今国事正殷四郊多垒环视宇内罕如人意皆前日因循茍且豢飬偷惰滋至于今可不戒哉载更丕化肇纪新元頼尔股肱惟良暨中外小大之臣茂迎天运相与维新以公心奉公法以实政图实效使元气壮而精神卫中夏安而逺人服庶几祖宗开寳庆厯之盛则予一人以怿都省言蜀报日急㓂犯忠涪浸迫䕫境诏蒲择之马光祖应战守调遣照便冝指挥行辛亥都省言戍蜀官兵频年战御酷暑隆冬暴露可悯合与更戍今正当捍御之时诏蒲择之加抚重犒候防春毕日更替癸丑诏吕文德筑城黄平深入蛮戎抚辑有方进官三等庚申李曽伯奏䝉古犯雝筦知濵州吕振龙知象州奚必胜辄离官守而遁横州守臣刘清卿乃能设隘坚守一郡按堵诏振龙必胜并追毁拘管外州清卿进官一等壬戌上曰北骑盘泊涪州不可不速为驱逐之计大全奏今日备御莫切于兵与食癸亥大全奏士大夫干请州郡者甚衆上曰遴选人才宰相责也千里之寄未容轻畀冝审处之以雪寒出封桩库十八界楮币二十万赈三衙诸军丙寅上曰海道戍兵雪寒可念与在城寨者不同可量与给犒一次大全奏敬遵圣㫖丁卯诏贾似道以枢密使为京西湖南北四川宣抚大使都大提举两淮兵甲湖广总领知江陵府时蜀帅蒲择之以重兵攻城都不克敌人倾国举兵南伐破利州隆庆顺庆诸郡阆蓬广安守将相继降北又为浮梁于涪州之兰市蜀道梗绝故有是命辛未上曰中外之兵皆贫蜀兵尤甚驱饿卒而婴强敌其不误事者几希大全奏旧歳行下蜀阃増支口劵正为此也壬申上曰郭濬一兵帅亷实可取士大夫亦难其人且当留之维扬癸酉雷上曰昨日降出白札子中间言湖南筑城欲劝富民助之决不可先须节帖去此一段大全奏圣天子仁民一念上通于天己巳以权吏部侍郎兼国子祭酒权直学士院张镇知礼部贡举起居郎兼侍讲呉衍太常少卿兼权中书舎人王景齐同知贡举左司谏沈炎监试二月乙亥朔御札付知贡举张镇已下择体国筹边尊主庇民之学诏京湖制置司参谋官王登素懐忠义累着勲劳提兵援蜀曽不辞难功未及成而殁特赠官五等合得致仕恩外更官其一子己卯上曰朕自即位以来尝以忧勤为心未尝一日以位为乐大全奏昔文武始于忧勤终于逸乐今圣心一于忧勤过文武逺矣乙酉上曰向士璧提师已到忠州忠赤可取大全奏当国家多事之时正臣子捐躯报国之日若人人能如士璧之忠则边事不足虑矣诏疆埸未戢调度尚繁出内库十七界楮币三千万以助支赏丙戌以马光祖为资政殿学士沿江制置大使江东安抚使知建康府丁亥上曰蜀中之警皆因马湖江不能设备纵其偷渡今江之南北皆有哨骑所以重费区处壬辰都省言州县之间多行苛政狱讼又且淹延非所以爱民也有诏令御史台下诸路提刑司戒饬令务要政平讼理违许按劾以闻出平籴仓米二万九千九百石有竒赈都民三月己酉都省言北兵见在涪州兰市大渠缚桥及在江南作过姦谋叵测合行痛𠞰乞立赏格以激将士诏如能出竒斫桥袭寨有显着者旌赏有差癸丑上曰蜀中死节之士如云顶山等处将士皆当褒録其后庶可为天下劝大全奏谨遵圣训丁巳以吕文德为保康军节度使四川制置副使知重庆府戊午上曰近有言备边之䇿当于江北做规模不当于江南做规模大全奏今日处处风寒皆当预讲又岂止于江北辛酉雨土己巳上曰向士璧捐家赀百万提师援蜀殊可嘉尚近日贾似道移司荆蜀犒军尤重厚不易得也大全奏大抵用兵行师以轻财为先四月乙亥都省言段元鑑杨礼坚守城壁殁于王事忠赤可褒诏各赠节度使封二字侯立庙致仕恩外更官其一子甲申上曰昨日李遇龙之报言王坚忠节守城拒敌万折不回真可为列城之倡更当旌赏大全奏敢不钦承圣训乙酉都省言知施州谢昌元自备百万缗米麦千石剏筑城壁于倚子山合与推赏诏进官一等辛卯朝献景灵宫诏诸道提㸃刑狱以五月按理囚徒五月庚戌上曰监司郡守傥果循良只冝因任不必数易以重州郡将迎之费大全奏敢不上遵圣训辛亥上曰诸蛮乃覊縻之国且与疆敌为邻不可不申饬边郡以固结其心大全奏此事已累次行下乙卯宣司奏蜀江雪涨水冐桥趾吕文德等与宣司所调兵数战皆克攻断浮梁诏立功将士迁补有差以权工部侍郎兼侍读翁应弼秘书少监兼权直学士院崇政殿说书洪芹祕书郎兼资善堂直讲史若讷为殿试详定官丙辰御集英殿䇿进士丁巳御后幄阅武举进士射乙丑诏铸新钱以开庆通寳为文戊辰上曰吕文德将达重庆合渝守城之赏不可缓大全奏欲待文德申上斟酌推赏上曰亦须先降指挥以激昻将士之气辛未赐正奏名进士周震炎以下四百四十二人及第出身同出身壬申赐特奏进士三百九人六月甲戌宣司奏吕文德乗风顺战胜遂入重庆御笔蜀事方殷军力劳瘁披坚者疲于战鬭服业者苦于流离间有胁从亦非本志兴言及此痛在朕心聿新阃权期复旧观仍降诏抚谕御笔吕文德身先士卒攻断桥梁蜀道已通忱可嘉尚令学士院降诏奖谕辛巳以朱熠为参知政事饶虎臣同知枢密院事己亥上曰吕文德入重庆既畀之以阃寄又宠之以齐钺可谓荣矣犹未肯领何也大全奏文德受国厚恩正捐躯报国之日此畨宋良信赍印授往不容辞矣御笔贾似道将指于宣勇往就道遣援军饷动中事机曽日月之几何觉气象之顿异贤劳忠赤委有可嘉令学士院降诏奖谕辛丑上曰吕文德力辞阃寄可敦勉之况合州之围已解亦其应援之力大全奏君命岂可有辞之理终须领职壬寅太白昼见七月丁未上曰日来郡守多不安于久任坐席未温便欲谋进大全奏更迭祖宗成法亦须民庸既着方可寘之朝列辛亥太白入井戊午诏四川选人应闗陞磨勘改官铨审守臣申辟倅令可从旧𨽻宣司审量癸亥以蔡抗薨辍视朝甲子上曰蜀阃之命文德尚辞恐失事机大全奏闻已遣兵遣将况蒲择之既出崃尤不可辞其责八月壬申朔上曰蒲择之已出崃文德未肯受命頼李遇龙任责经理但粮颇艰冝急催趣大全奏当下宣司俾承圣训诏令户部下诸路申严州县増收租米斛面之弊丙子上曰近闻边阃科降之数颇多只得挨那应之大全奏边面既阔备御亦广科降之数十倍常时所仰者楮耳印造多折阅之患不容不预为之虑丁亥上曰两日之雨如倾深为歳事之忧夜来幸稍霁大全奏此皆圣德所感庶穑事不坏于垂成戊子上曰江塘近为潮水冲决冝急修整大全奏昨日顾嵒过臣已面趣之丁酉上曰连日之雨恐害穑事大全奏朝廷寛恤之政已备讲行复命从臣祷于羣祠庚子上曰且喜晴霁歳事可保大全奏此皆陛下力行好事感格如此是夜太白犯权火星乙巳都省言两浙雨多诏漕司行下诸郡县守倅令佐亲诣寺观神祠精加祈祷是日䝉古犯浒黄州攻围鄂渚壬子贾似道奏水陆之师至于鄂时鞑国兵大入值沿江制副征鱼湖利虐甚渔人献舟于北遂自黄州沙武口透渡江南中外震动丁巳上曰闻鱼湖清野不早致被北骑冲突夺民船为筏在江面作过不可不亟为之备大全奏须得上下流战舰夹击方可遏其势已下宣司江阃矣右谏议大夫戴庆炣奏濵江一带兵衞单弱向里防拓路头散漫事势岂可与寻常哨掠者同日语今须急作规模大为措置引咎责躬痛自克励以振起天下忠臣义士之气博求谋画号召材武使吐竒计出死力以衞社稷亟命宣阃副阃水陆夹击共期肃清诏从之庚申以观文殿大学士崇国公呉潜为醴泉观使兼侍读奉朝请戴庆炣为端明殿学士签书枢密院事御笔朕德不类寇闯上流省躬引咎惟自克责然祖宗深仁厚泽涵飬之天下岂无忠臣义士奋励感发出力以衞社稷者诸阃各拥良将劲兵亦当同谋叶智勿以限界为拘共图伟绩可降诏勉谕寻诏出内库楮币一千万银绢五百疋两付宣司楮币五百万银绢三万疋两付副司支费仍备黄榜军前晓谕所调淮东五万兵令监察御史陈寅催促进发癸亥以赵葵判庆元府沿海制置大使乙丑诏鄂渚事势殊急更令侍御史沈炎往沿江制副司督趣调兵再出内库楮币五百万银绢二万疋两付两淮制司楮币二百万银绢一万疋两付沿江制司支费丙寅诏上流事急令侍从台谏卿监郎官赴都堂集议以闻以贾似道兼节制江西二广人马通融调度应援上流马光祖进司江州史崖之进司寿昌军丁卯以边事孔棘命羣臣奏告天地宗庙社稷宫观岳渎诸陵戊辰太白犯荧惑十月壬申丁大全罢以观文殿大学士判镇江府以呉潜为左丞相兼枢密使贾似道为右丞相兼枢密院使茂国公宣抚大使等如旧以赵葵为江东宣抚大使庚辰御笔令学士院降诏自今月十一日为始避殿减膳彻乐以示朕抑畏之心诏合围已解坤维顿清皆宣阃指授之功与制臣调遣之力以至二三大将竭尽忠劳遂使百万生灵免罹涂炭勲庸甚懋旌赏冝优吕文德特授检校少师李遇龙进官三等权刑部侍郎各赐金币将佐以下进秩赐金有差辛巳御笔令学士院降诏抚谕四川将事军民务在恳切以示朕眷焉西顾之意诏曰北兵侵犯中原如江北岸黄州汉阳军江南岸鄂州寿昌军兴国江州隆兴诸州多有惊移百姓迁城郭之人切恐无以自给仰三省行下各郡不拘是何窠名见管钱米随冝赈恤不许漏落泛滥有失朝廷推行实惠之意如有违戾重寘典宪壬午诏袁玠夺五官送南雄州居住以御史陈寅言其屠害良民苛取渔舟以资敌之乡导也癸未诏以蜀道甫宁监司州郡调度不给其来歳进贡天基圣节银特免甲申以向士璧为湖南安抚使知潭州任责捍御诏丁大全落职罢新任以谏臣曹永年再䟽其罪也乙酉雷十一月庚子朔都省言䝉古谋斡腹拓里当严湖南诸郡土豪及诸峒俊杰其间岂无奋发忠义秉功之人合立赏格招谕从之是日吕文德提兵至鄂诏贾似道移司黄州先是诸路重兵咸聚于鄂北军斡腹一道由全永至潭州江西震动监察御史饶应子言今精兵健马咸在阃外湖南江西地阔兵稀虽老臣宿将可以镇压然无兵何以运掉敌之来当自内托出不当自外赶入上然之遂有是命黄在鄂中流乃北骑往来之冲危道也大将吕文德遣孙虎臣将精兵七百护送至蘱草坪候骑曰前有兵似道愕然曰奈何虎臣匿似道自挺身出战既而北军乃老弱部所掠金帛子女降将储再兴骑牛先之虎臣擒再兴遂入黄州下流之兵始振辛丑诏行寛恤十有三事壬寅以朱熠兼权知枢密院饶虎臣戴庆炣权参知政事癸卯以夏贵兼金吾衞将军总领淮东出戍军马赵葵言北兵渡江皆因袁玠尅取渔湖之利极其惨酷虽已行罚未足以正误国之罪诏袁玠追毁除名勒停拘管万安军丁未诏北兵渡江多有被掳之人驱逐攻打城壁及当前锋岂其本心良可痛念又上流失业者其间岂无土豪彊壮或转为剽掠是致资敌各立赏格招谕戊申御笔朕以国家多难下诏责躬避殿减膳彻乐罢土木出宫人痛自贬损益务俭约以至黜贪暴省赋歛释禁锢恤寃枉庶几悔过之实感动天人之心尚虑言路之未通莫纾人情之久欝可令内外臣庶凡目前急致要务朝廷阙失并许极言毋隐以副朕侧身引咎之意令学士院降诏诏出内库楮币五十万犒内外诸军甲寅以与为浙西制置大使知镇江府杜庶两淮制置使知扬州乙卯诏丁大全夺三官以御史朱貔孙䟽其罪也寻再削夺己未以赵葵为少保江东宣抚大使节制饶信临江抚吉官军民兵庚申诏朕有虎臣时为文德今其部曲将夏贵提师征行道出辇下所当抚劳以示优恩令合门引见闰十一月癸酉雪出封桩库楮币二十万赈都民三衙诸军亦如之辛卯贾似道奏诸将大捷于鄂城鄂围解凡百余日以吕文德为检校少傅京西湖北安抚大使兼制置使知鄂州乙未与言涟水失守孙逢吉弃城而归已行军法䇿应弃再遇不能应援诏夺三官与寻与宫观十二月辛亥诏以来年正月一日改为景定元年壬子呉潜改封许国公贾似道改封肃国公庚申羣臣请御正殿复常膳表三上乃从之诏鄂渚之重围虽解湘潭之凯奏虽驰然四境未底于肃清三军方疲于战鬬人民离散井邑摧残每一念之寸心如灼其天基圣节称觞赐宴并免壬戌陈韡落致仕以观文殿学士充醴泉观使兼侍读徐清叟以资政殿大学士提举佑神观兼侍读赵汝腾端明殿学士提举佑神观兼侍读兼翰林学士承㫖庚申景定元年正月丙子御笔贾似道亲提大兵以解鄂渚之围勲烈之盛良用嘉叹可令学士院降诏奖谕诏贾似道赴阙庚辰诏吕文德为检校少傅京西湖北安抚大使兼制置使知鄂州是夜歳星荧惑合于尾乙酉都省言潭州醴陵县当衡州之冲比北兵迫近草冦窃发人情危疑知县呉灼屹然不动诛锄盗贼一境获安诏呉灼差监行在都进奏院甲辰都省言承平日久京师城池所当修浚诏厉文翁条画行之己酉诏鄂州战守将帅以至士卒特赐十七界楮币三千万令宣司第功给犒吕文德援蜀之赏未足酬功今援鄂之勲尤为显着特赐百万良田万顷髙达乗城拒守迄退疆敌特赐五十万为宁江军承宣使王鑑陞左金吾衞上将军孙虎臣苏刘义黄青陈万鄮进张胜孟之经徐广温和俞大忠康玉马汝海赵纪祥各进官十等为遥郡团练刺史环衞合职有差陈奕阮思聪水陆战御获捷非一并为防御使汤孝信纪智立提兵援鄂备宣劳效各进官三等王益进一秩壬子诏蒲择之削官三等沈翥送琼州居住甲寅都省言临江军瑞州皆以无城池为北兵破临江守臣陈元桂端坐亭上誓死封疆左右散去为兵所执握拳切齿骂声不辍忠义之节照映古今瑞州守臣陈昌世以治郡有善政百姓拥之以逃诏元桂进官五等赠寳章阁待制与二子京官选人恩泽赐钱十万立庙赐正节昌世素有亷平之誉姑夺官三等丙辰命从臣卿监日一人祷雨于天竺山郎官诣霍山出内库楮币一千万御庄米一万石付厉文翁修筑城池庚申雨雹壬戌诏赐贾似道金器币一千匹两仍趣赴阙都省言广南哨马透出湖南衡州上由潭鄂而合兴寿之兵下由醴陵而犯袁吉之境向士璧㑹合刘雄飞追袭之兵调遣鄮进阎忠进彭宋杰等併力攻𠞰获战马千余疋救回老幼甚衆诏士璧为兵部侍郎雄飞进官二等保康军承宣使进宋杰忠进各进官赐银绢有差丙寅南康军言北哨入建昌县狗咬石透过武宁本军都监张兴宗调兵迎敌战死诏赠兴宗武翼郎官其一子都省言去冬北兵侵犯湖南诸将迎敌之功温和为最李虎次之鄮进又次之诏温和进右武大夫带行遥郡刺史李虎进官三等带行合门宣賛鄮进带行复州团练使赐银绢有差三月戊辰朔日有食之庚午御笔命夏贵兼黄寿䇿应使总统诸将令协力㑹合夹击以收全捷癸酉都省言去年八月哨马侵犯横山镇抚司调遣总管张世雄提兵将迎敌战殁诏世雄等各赠官十等赐钱一万甲戌诏夏贵总统舟师自鸿宿州而上凡五奏捷进福州观察使都省言北兵所犯州县或经从蹂践或盘礴焚毁农民失业其鄂州寿昌军已行蠲放租税余州县当一体寛恤诏全岳永衡賔栁象瑞州兴国军南康军建昌县隆兴府奉新奉宁武宁靖安县江州瑞昌德安县临江军清江新喻县潭州醴陵浏阳县开庆元年以前二税并捐之辛巳诏董宋臣改差提举台州崇道观安吉州居住国子博士徐庚金等不待君命而出闗遣官勉谕而莫应各与在外差遣丙戌诏孙虎臣和州防御使范文虎张世杰等各进官五等赐银绢有差余将士进官二等四月戊戌朔左丞相呉潜罢行谏议大夫沈炎之言也诏多事之时揆席不可暂虚可趣似道赴阙权令朱熠戴庆炣分日当笔有大政事共议以闻辛丑贾似道奏鄂围始解江面肃清宗社危而复安实万世无疆之休壬寅赵葵以病乞结局引退从之癸卯御笔贾似道为吾股肱之臣任此旬宣之寄殷然殄患奋不顾身戎乗一临士气百倍吾民頼之而更生王室有同于再造予嘉伟绩冝示褒纶令学士院降诏奖谕乙巳诏以边事清肃请命元祈祷官各诣致谢丙午吕文德兼湖广总领辛亥扬州火杜庶贬官一等癸丑以贾似道为少师进封衞国公其宣司职事令结局朱熠知枢密院事兼参知政事饶虎臣参知政事戴庆炣同知枢密院事兼权参知政事皮龙荣端明殿学士签书枢密院事甲寅诏似道将至国门可依文彦博例郊劳于都城外赐御筵及朝见后择日对御赐宴似道皆辞从之乙卯朝献景灵宫丁巳以明堂大礼奏告天地宗庙社稷宫观诏以今年九月有事于明堂己未诏夏贵为保康军承宣使左右金吾衞上将军知淮安州兼淮东安抚副使京东招抚使寻赐金器币田三千畆乙丑似道入见奏今天下之势保藩篱则下可保堂奥有三边则可有内地惟陛下念之五月戊辰朔诏似道奏乞以财赋狱讼委之执政分任亦合典故可令朱熠专任财赋皮龙荣专任狱讼似道总提其纲以赵葵为两淮宣抚大使判扬州进封鲁国公辛未诏饶虎臣为资政殿学士提举洞霄宫癸酉御笔今之天下靡弊极矣所可以转移变化者独有用人一说耳旧来当国者用人多徇私意贻害可胜言哉今丞相虚心无我询之同列以用人此乃转乱为治转危为安一大机括也机括若差利害匪轻今当立为一凖的之説须专求实用勿泛取虚名外之为监司郡守者当用亷洁凡稍涉贪污而谋利者汰之内之为朝士者当忠谨朴实凡稍涉譁竞而沽名者汰之若用舍之意向明白贪污者可化为亷洁譁竞者可化为忠朴夫茍用人一差待其贻毒于民贻害于国而后去之亦已晩矣似道奏敢不备遵眷㫖仍乞宣付史馆甲戌都省言沿江副司谘议官吕文信统兵在檞林夹白鹿矶吕辅周并以战殁诏赠文信宁逺军承宣使辅周和州防御使优与恩泽立庙赐额乙亥诏李虎驭军无律害民特甚合正典刑以曽立功湖南贷命追毁覊管欝林州行谏议大夫沈炎之言也丁丑赐似道玉带己卯以戴庆炣薨辍视朝辛巳上曰近日士大夫奔竞之风可畏须择一二恬退之士奏闻庶可以励其余似道奏已得二三人俟拟进寻诏赵景纬欧阳守道陈大中有静退之节以景纬为祕书郎守道史馆检阅大中主管礼兵部架阁文字壬午荧惑犯斗癸未都省言江防至重贵在严密自通州海口以至归崃当分管地分庶责有所归诏令都统司分地任责仍命制帅司照所𨽻节制以皮龙荣兼权参知政事沈炎为端明殿学士同签书枢密院事戊子似道言去秋猾夏之变匪由天降生自贪吏臣愿明诏中外自今守臣当觉察诸县监司当觉察守倅其有赃犯必劾无贷如州县官为监司所劾则坐郡守守倅为台谏所劾则坐监司己丑上谕似道卿昨日所陈正律贪之良法连坐之罚此风必戢似道奏臣之所奏祖宗已行之法也庚寅都省言奖亷戢贪今日急务陈垲清节髙风可厉流俗陈振孙华髪典刑为国寿俊诏以垲为龙图阁学士赐振孙金带乙未上曰秋防在近赵葵既辞不可不速择人不若只用李庭芝诏庭芝复主管两淮安抚制置司知扬州赵葵充醴泉观使六月己亥诏郭濬独任殿步两司宣劳不一自去冬警报以来效忠甚着进官一等带行遥郡刺史诏丁大全居住南康军壬寅御笔皇子忠王仁孝恭顺有闻于时涵养践修尤敏于学是用蔽自朕志庸正储闱特以对越在上庶几祖宗顾歆神人闿怿裒时多祉于以隆万世不拔之基可立为皇太子令有司讨论典礼以闻癸卯上曰昨日皇太子再三辞因训之曰元良者天下之大本也乃若祇膺重器克荷徽章必务保其令名藴其全德欲全其德在修其身欲修其身在勤于学勉之毋忽似道等奏建储之始圣训昭明实足以贻谋万世甲辰上谕似道卿所奏皇太子班次在宰执之上且候典礼后行之似道奏名称既正典礼当遵容臣具奏上曰淮东近别无报似道奏涟水事当候夏贵报至兵固贵于神速然必须新阃之来方可随冝应援上曰然戊申以王埜薨辍视朝月犯斗己酉録行在系囚壬子诏陞巢县为镇巢军甲寅诏皇太子改名令所司备礼册命寻赐字曰长源诏贾似道为礼仪使朱熠撰册文皮龙荣书册沈炎篆寳乙卯上曰皇太子入储宫礼仪从厚如赐宴钖赉等事皆当讨论似道奏旧典有诸王入府钖宴及皇太子㑹燕宫僚于资善赐教坊乐之类今日而行之足称盛典丁巳皇太子辞朝谒乗金辂设仪仗从之戊午以册皇太子奏告天地宗庙社稷宫观己未诏倪垕献羡希赏再削一官仍下监司郡守今后有许移易窠名辄行献羡者照祖宗典故行仍着为令辛酉皇太子辞百官移班贺诏既有典故不必引辞乙丑御笔朕于菁莪乐育之仁封培滋久登膴仕着休声多此途出数年以前间有聚为朋曹堕家败业而不能遏然自弃者岂作成之道犹有缺乎批付学官以更学法来上稍示规益本为一二蹈于匪彞者设也迩者涵濡德义莫不自待以厚朕甚嘉之前者更法独进取一途尚狭未足以快飞跃之道今从其厚用着为令尔诸生益务自修副朕崇尚作成之美意敬听无忽七月戊辰制以皇子忠王为皇太子大赦天下北使郝经来寻盟至维扬拘留真州不遣先是开庆己未秋九月北兵渡浒黄围鄂州贾似道视师江上阴许北朝歳币议和亦㑹北有大䘮北师始归似道入相自诡有再造之功讳言前事故也庚午上问近日京城米价似道奏见行赈济以平市价此去秋成籴价必减壬午皇太子宫詹事杨栋等奏乞诏皇太子免荅拜礼御笔尊敬师儒冝全谦德难允所陈癸未御大庆殿册皇太子羣臣班贺丁亥皇太子朝谒太庙御笔参稽旧制皇太子当俾习知政事每遇昕朝可令侍立仍令宰执并兼东宫官三省讨论典故以闻己丑上曰何梦然一䟽言大全潜二凶欺君无君之罪举卢杞李林甫以为证极当似道奏台臣所乞合取圣意上曰禠职罢祠追官一如其请窜地却只置之江西以贾似道兼太子少师朱熠皮龙荣沈炎并兼賔客辛卯诏丁大全夺官三等居住南安军呉潜禠职罢祠夺二秩居住建昌军皇太子奏乞免侍立等事御笔参决侍立家法攸传控奏力辞难从所请上曰来日皇太子侍立卿等奏拟须择其有闗于大体者如汉举孝亷之类似道奏敢不敬遵圣训癸巳皇太子侍立上曰侍朝参决正欲习闻政事卿等冝衞翼之似道奏建储一事自古为难在仁皇时犹待司马光范镇诸臣之请今陛下不俟臣庶论建断自圣𠂻合天地祖宗之心为社稷亿万斯年之计上曰举孝㢘所以化元元移风俗也此事久废民罔攸劝可下郡国各举一二人务以实闻寻令学士院降诏勑门下孝为百行之先亷居四维之一三代以上风俗淳而孝亷之名冺迨汉始诏以此举士当时二千石不举孝以不敬论不察亷则免其严且重如此我国家以孝治天下以亷察吏治科虽不常设固有不待举而劝者比年以来浇风污习澜倒莫返朕甚悯焉然念良心所藴谁独无此特为善者无所劝不善者莫知过表厉之道未至焉耳今嘉与宇内之士同归于善举孝亷如汉法夫孝亷一本也好货财而不得为孝哇母食则不得为亷以菽水为乐者行必不污以氷蘖自持者亲必不辱诏下之日凡吾帅守监司令长采公论攷实行各䟽其事以名闻朕将尊显之以为臣子之劝八月丙申朔上曰戢贪之令屡下良以行货之心多于畏罪论罢既科而货不失犹足为利也继自今有犯赃者须重寘于宪尽监其赃务在必行毋为文具丁酉以贾似道为明堂大礼使皮龙荣为仪仗使沈炎卤簿使与芮桥道顿逓使辛丑诏广安军新明知县郑少清流海外侯嵤孙教官谢少鍨覊管广南渠州邻山知县杨淑广安録参朱堃司法冯巽午居住广南以宣抚司克复旧城言其结附蒲元圭献城降北之罪也丙午上曰皇太子每日听讲必待讲官讲说方可发问如有所疑须当咨问太子于侍次钦承惟谨似道奏前日叨陪讲席亲聆皇太子听讲之余首问君子讷于言而敏于行次问闻正言行正道讲官敷说乐听不倦可谓得问辨之要上曰两问皆当壬子以与薨辍视朝赠少师寻谥忠惠是夜太白入房癸丑上曰浙西盐子颇为田里之扰冝早区处若徒党能自捕其首者却与免罪仍厚赏之似道奏令宪帅下之所属措置招捕九月辛未诏铸新钱以景定元寳为文癸酉上曰刘整泸州之捷甚伟似道奏观其所申俘获甚衆恐此冬间势须平定己卯朝献景灵宫庚辰朝飨太庙辛巳大飨于明堂赦天下丙戌上曰明禋一晴可喜宿斋之旦已有雨意随即开霁似道奏此皆陛下风采精神沈固应天眷如此是夜荧惑犯壁丁亥上曰诸路刑狱尚尔淹延所当严行戒饬似道奏谨承圣训戊子李松寿犯淮安十月乙巳御笔昨台臣论丁大全呉潜欺君无君之罪皆有事实初匪风闻窜谪近止江西可谓寛典颇闻二佞之党懐设伏慝布在京城闻有朝绅各私所主有咎及朕躬者是何忍于负君而不忍于负私门也如大全之流毒稔祸害民蹙国此天下四海所同愤固不待论若呉潜力芘大全动摇国本力请迁幸发言悖乱藴志深险与自古奸叛之臣曾不必殊朕之所亲受而忍抑者凡为臣子岂当党附而为是翕訿近又作歌诗有披缁之说此等情状毕露恐亦终难涵容令台臣觉察如有似此者劾上当重寘于罪以为同恶相济者之戒仍榜朝堂壬子李庭芝言夏贵等破松寿之兵于涟水城下南城旧址已尽平之寻诏夏贵进官五等赐钱百万立功将士进官有差壬戌诏呉潜居住潮州以监察御史桂钖孙之言也十一月乙丑御笔朕于北司惟遵祖宗之旧例给使而己未尝有所假借亦每有戒饬闻士大夫欲由此径心甚鄙之近何时修忽持呉珪兄弟奏牍来上且以贿进不亟去之是失刑矣诏何时修削官二等罢职送吏部永不收叙丙寅上曰朕平日未尝假借内侍而何时修无忌惮如此今已痛惩庶使天下士大夫知所向背似道奏圣断赫然中外耸听真足为万世法诏诸路监司躬亲巡厯州县裁决狱囚奉行不䖍者台臣觉察以闻十二月甲午朔上曰华亭御庄昨令漕司委官拘催不能戢其扰今可拨𨽻外廷以助军饷似道奏陛下此意真足以贻谋万世乙未上曰治天下之道无他惟顺人心而已我朝以仁厚立国虽强不如秦冨不如隋惟知敬以事天寛以爱民俭以足用平时之所以恪守家法者在此似道奏陛下守家法结人心真可为万世龟鑑辛丑福建提举李伯玉奏建阳县嘉禾生一本十五穗绘图来上诏皇太子始封于建允为上瑞其以建阳为嘉禾县上曰此畨积雪盈尺腊前再白可为丰年之兆似道奏既雨复雪逺迩皆然蝗蝻入地疫疠潜消此皆圣德格天之明验内批虎闱齿胄太子事也此礼固已久废如释奠舎菜之事我朝俱未之废然享师敬道又不可拘旧制可来年正月择日令皇太子谒拜先圣辛酉景定二年癸亥朔御大庆殿朝贺诏曰朕于赃吏无所贷以其惟威惟虐大为吾民仇民吾赤子而仇之是与冦贼奸宄同科而何以为天子之命吏古人喻贪以狼以硕䑕目以物类之恶者葢不得复言人矣惟彼贪夫憯莫之惩侵牟矫䖍罔知厌极朕夙兴夜寐忧苦万民封培本根每惧弗蔇郡国之吏乃淫纵其欲以蠧厥生间闻田里凄然人情恻怛甚至自愧朕惟民生寡遂由于贪官之肆诛求贪官充斤由于监司之不按察率以外台耳目不当蔽塞失察之罪兹当歳首咸与维新上曰我朝以仁厚立国圣圣相承惟以爱养元元培植根本为第一义今中外之吏贪黩成风甚失祖宗初意似道奏大哉王言发于王春之日所以布维新之令也皇太子奏臣恭奉圣㫖择用正月十五日令臣谒拜先圣文宣王于太学臣仰体圣心祗承严训区区愚𠂻因而感发焉葢先圣之道至我朝盛时运际文明真儒迭起而后有以续夫孟氏之传然其时诸说并驾未知统一迨干淳间文公臣朱熹与宣公臣张栻成公臣吕祖谦志同道合切思讲磨如义利之辨如近思録之书择精语详开牖后学诚有功于圣门中间邪说又几晦蚀陛下圣德奋兴罢黜诐邪表章正学然后人心一正圣道大明天下学士得沿渊源而遡洙泗实万世无疆之休熹等三臣尝俱被诏追褒特加隆惠盛典兼凖御笔秩熹于从祀如栻如祖谦窃谓冝用升祀例以称明诏臣愚欲望睿㫖特以臣栻臣祖谦秩于从祀之列以益昭圣明崇儒重道之盛美诏从之都省言知县于民最亲必五得改官亲民举状始以命之重其选也势利之习燎原荐举之意浸失挟贵用贿如取诸寄贪庸得志民不堪命欲窒其源惟有严缪举之罚是遵祖宗旧制其禁戢荐举尤当加严令吏部日下遍牒遵守施行仍令御史台常切觉察乙丑以安庆城成马光祖特转两官仍令学士院降诏奖谕庚辰上曰近闻江西湖南楮币价亏台䟽及此可斟酌行之似道奏此事闗系颇重容熟议奏闻诏下诸路提举司所部州县时以常平钱米赈给鳏寡孤独之民以雪寒出封桩库十八界楮币三十万赈都民三衙诸军亦如之二月癸已朔诏礼部贡举已酉上曰诸书将备进呈有日只照凡例修纂不必用已意置议论其间他日自有史官任删润之责京湖制司言襄阳帅臣程大元调遣总管唐永坚牛全深入邓光大路至茱萸圃获捷诏永坚进官四等带往阁职全进官三等其余立功将士补转有差甲寅皇女进封周国公主三月壬戌朔日有食之太史言隂云蔽遮初不见亏乞照国朝故事班贺上曰日食于朔朕心惧焉阴云偶蔽岂当自幸所宜益谨天戒其令百官毋贺己巳诏礼部国子监以有出身人附铨试场应词学科照嘉熈二年例从之戊寅似道等上孝宗皇帝光宗皇帝宁宗皇帝实録今上皇帝玉牒日厯㑹要经武要略诏似道熠龙荣炎各进官二等丁亥雨诏朱熠以观文殿学士知建宁府提举洞霄宫乙丑诏寳章阁待制方来奉祠日久髙年可尊特赐金带四月乙未以皮龙荣参知政事沈炎同知枢密院事兼权参知政事谏议大夫何梦然签书枢密院事丙申诏吕文德分阃年余援蜀饷蜀忠劳尤着进太尉京湖安抚制置大使䕫路䇿应大使知鄂州诏董槐以观文殿大学士提举洞霄宫进封永国公己酉诏诸路提㸃刑狱以五月按部理囚徒诏呉潜居住循州丙辰诏皇女周公主年已踰笄下嫁礼也承奉郎杨镇实慈明太后姪孙矜持好修宜在选尚朕志久定而公主引辞甚力勉谕再三徐始禀承令三省讨论典例以闻丁巳诏杨镇左领衞将军驸马都尉己未太常礼院上周国公主下嫁典例诏主婚亲迎同牢之礼并从熈宁制庚申诏公主下嫁与芮主婚皇太子从送仍赐公主担子其从物令所司照典礼应办是日建康府言瑞麦五茎各两岐五月壬戌朔诏公主下嫁以杨鳯孙为賔癸酉诏放特班改官人免引见己卯上曰昨观李庭芝申逆邹突至淮安对境犹幸有备挫其锋继此当无日不备庶可无患似道奏谨遵圣训益加申儆己丑上曰雨意未巳朕心惕然应有寛恤之事可更与讲行命侍从卿监日一人祷于天竺山郎官诣霍山蠲大理寺三衙临安府及两浙州军建康府赃赏钱出丰储仓米五万石赈都民再録中外系囚杖以下释之六月辛卯朔上曰连雨不已罪在朕躬惟有修省以回天意似道奏燮理阴阳三公之职臣无所逃罪癸巳上曰昨日未时至中夜雨略止早又复作寛恤之事虽已举行更当求所未至似道奏陛下焦劳如此虽禹汤罪已殆不是过臣等辅政乖踈未回天意恭俟汰斥甲午御笔霖雨为沴天戒孔昭农功茍亏民命攸系力行寛恤精意祷祈靡事不为厥应犹爽痛念及此启处弗遑可自六月五日为始避正殿减常膳彻乐庶尽修省之实以回阴阳之气上曰连雨未止都民被水殊可念恐两浙皆然各郡量与轻重等第支给赈恤乙未诏出榷货务十八界楮币五万赈三衙诸军丁酉诏武臣功劳显着者赐金带素有格法不许自陈从都省之言也癸卯上曰杨蕃孙屡辞盥馈之礼此典礼所在岂容不讲似道奏仰遵圣训令勿更请乙巳上曰近畿被水安吉为甚宜早差官检视凡救荒之政皆当讲行似道奏安吉今歳之水不减寳庆年间检视救荒实不可缓丙午雨雹戊申羣臣请御正殿复常膳表三上乃从之上曰泸南刘整之变宜急措置似道奏昨日已即调遣且趣吕文德俞兴等任责讨之整骁将号铁胡孙断桥之役曹世雄功第一整次之大将吕文德忌二人捃世雄罪逼以死整惧祸及已遂叛归北己酉以范文虎主管侍衞步军司辛亥録中外系囚杖以下释之壬子流星夕坠七月丙寅上曰近霅川水道间有借粮之风亟当区处似道奏昨已谕帅臣警捕择其尤者重治庶可少戢当併守臣申严之京湖制司言吕文德报发勘正张子光张定国龎伸周仲张善张先以蒲择之党从在任赃状繁伙冦船造桥不调援兵攻击交通叛逆设意降北乞照祖宗旧制明正典刑诏子光定国追毁除名同龎伸等四人并流断蒲择之已追毁覊管监赃是夜月犯斗壬午以观文殿学士陈韡薨辍视朝赠少师谥忠肃诏呉潜责授化州团练使循州安置初似道移司黄州也疑出潜意以足顿地曰呉潜杀我遂深憾之潜窜死没其田产寸土不遗潜死非其罪人心不服丁亥诏赐吕文德方团一字金带上曰戚里为太尉方赐此带今以赐亲臣者待之乃异数也似道奏陛下以殊恩旌有功不特文徳感奋诸将亦知所观诏有违年阙正官处许监司选辟八月辛卯朔诏令户部下诸路申严州县増收租米斛面之弊癸巳以久雨出封桩库楮二十万赈三衙诸军发丰储仓米石济都民甲午上曰蜀事可虑朕甚为之不安似道奏俞兴攻取泸城壊于垂得致轸圣虑臣累䟽自请一行捐躯不辞或可上寛忧顾上曰丞相所请备见忠忱但廊庙事体至重岂宜轻动又奏若文德入蜀则荆湖与江面闗系尤重臣不容不往上又曰此未可轻丁酉诏夺向士璧从官恩数令临安府追究侵盗掩匿情节以侍御史孙附鳯之言也士璧守潭有全城功似道以其行事不闗白宣司也怒捃其罪窜死漳州壬申诏赐皇女周国公主第于安济桥乙巳诏江万里为端明殿学士同签书枢密院事兼太子賔客丁未诏浙右水涝民不聊生令朝臣分往各郡同守臣商确出粟劝分蠲租赋招强壮为军凡救荒之政可速举行俾毋遗阙九月辛酉上曰湖秀二郡被水最甚闻守令不以荒政为意民戸吝于劝分宜立赏罚以示信必似道奏此事监司守令不得辞其责即当宣布圣训更加戒饬丙寅以范文虎主管殿前司刘达主管侍衞步军司癸酉诏増潭州解额三名以终场及万余人故也庚辰诏客贩广米至都城近境者照市价出籴官司毋得拘勒寻立赏格招诱壬午诏出封桩库楮币一百万银三万两付四川宣抚司丙戌上曰广米平籴已招诱客贩更令本路监司选官籴运以应都民之乏似道奏谨遵圣训十月庚寅朔上曰逓年和籴止及民户今歳水潦若此凡御前庄米亦照民间所科之数输之有司以示上下一体之意似道奏陛下捐内庄米以应和籴前所未有观听之下孰不感动士大夫于此尚不知体国可乎戊戌雷庚子诏积涝为灾省躬惕若哀求民命夙夜靡遑廼复雷发非时更示谴告天怒未息愈不敢安应军民及刑狱有合寛恤等事可疾速讨论以闻庶尽应天以实之意似道䟽乞解机政诏不许録中外系囚诏物价未平出封桩库楮币二十万赈三衙诸军出丰储仓米五万石赈都民甲辰诏朕思己未之秋北兵渡江其势飘忽震荡如风雨之至一时将士或死于转战人民或毙于流离其间婴城自守之臣尤不免干戈锋镝之惨致使寃声满野积骸如山重念生民何辜而罹此酷祸也当是时頼股肱之臣任旬宣之寄身先士卒冐万死一生而不顾卒能指授将帅一举而殄殱之干坤载宁江山复旧是吾国生民无身而有身此三百年所未有之祸亦三百年所未有之功也朕因修设醮席荐拔沉沦既念元勲示兹奖谕亦欲来者之劝也丙午以何梦然同知枢密院事兼参知政事壬子诏程元凤为特进依前观文殿大学士充醴泉观使兼侍读癸丑诏皇太子年已及冠礼冝择配慈宪夫人族昭孙之女生于名门绰有淑德其令择日入内参见乙卯上曰太子可谓天作之合又顾太子曰夫妇人伦之始正始之道当以修身为先其身正不令而行其身不正虽令不从太子必能体认斯意似道奏皇太子问学日新况圣训之严如此自能祇承惟谨最是全氏侍乃父昭孙往复江湖备尝险艰其处富贵必尽儆戒相成之道臣等深为国家大庆赐知渠州胡克忠金带以旌战守之功丙辰沈炎罢以资政殿学士提举洞霄宫戊午赐汝腾谥曰忠清寻诏赠四官仍赐银绢田宅十一月甲戌安南国遣使奉贡献象三戊寅周国公主下嫁礼成羣臣班贺乙卯日南至御大庆殿羣臣朝贺诏杨镇冝州观察使驸马都尉赐玉带诏杨镇父蕃孙进官二等戚属増秩进封有差癸未诏全氏特封永嘉郡夫人十二月己丑朔诏瑞雪应时出封桩库十八界楮币二十万赈都民三衙诸军亦如之辛卯江万里罢寻以端明殿学士提举洞霄宫甲午皮龙荣兼权知枢密院事何梦然参知政事马光祖同知枢密院事兼太子賔客知临安府乙亥月犯五车诏永嘉郡夫人全氏可立为皇太子妃令学士院降制丁巳诏朕惟我朝褒表功德具有彞典如赵普有翊戴之元勲则赐第宅于建隆文彦博有弼亮之伟绩则赐家庙于至和今丞相贾似道身佩安危再造王室其元勲伟绩不在赵普彦博下宜赐第宅家庙令有司条具以闻壬戌景定三年正月戊午朔御大庆殿羣臣朝贺诏阳春肇始宜布寛条如丁大全呉潜误国之罪固不可贷其与为死党者当与同科若一时嗜荣进而争附丽者宁无轻重可斟酌所犯逺者量移近者放还并不録用诏皇女周国公主进封周汉国公主庚申给事中徐经孙缴章鑑王景齐祠命诏从官予祠而不除职是禄之而已姑与放行决不録用诏周尊黄耇忠厚所基汉事三老禄飬无阙陈垲林彬之史季温夙被擢用今皆耆年奉祠歳久宜示奖崇陈垲授端明殿学士彬之寳谟阁待制史季温直华文阁各因其祠戊辰马光祖奏今歳监补在即江湖闽广所至籴价未平乞照嘉熈二年例权令各路漕司收试从之庚午贾似道屡辞免赐第宅家庙诏从所请仍以旧居之邻集芳园为赐给缗钱就建家庙甲戌吕文德言北兵犯梁山权军李鑑出战屡捷诏鑑带行合门宣賛舎人知军事立功将士义兵补转有差戊寅诏三学免解外行食生贠两赤县解试终场人及临安府学职事特令赴省一次以建储恩优异之也以久雨出封桩库十八界楮币二十万赈都民三衙诸军亦如之都省言逆整以泸叛宣制两阃奉行天讨已遂收复诏奖谕寻改泸州为江安军辛巳以礼部尚书兼直学士院杨栋知贡举兵部尚书太子詹事叶梦鼎同知右谏议大夫孙附鳯同知兼监试二月丁亥朔李松寿纳欵上曰逆邹一再纳欵情伪难慿不可茍目前之小安贻他日之大患切须审处似道奏当与之要约如能归涟海之地始足取信都省言临安安吉嘉兴属县水涝溺死颇衆诏各郡守臣给钱埋瘗丁酉诏朕试天下士于春官凡十有三诏矣名公鉅卿胥此涂出朕又表章儒先崇尚理学以薰陶涵飬培植之久莫非夙夜强学以待问懐忠信以待举力行以待取者比既谨简名流执斯文之柄亦号极一时之选如世之所病𠞰句断章以命题牵合破碎以害理与夫言理不切乎事论事不根于理皆必无之然不患有司之不明但患有司之不公明自公出茍至于公则有真才实学当如烛照数计毫发莫能遁言刈其楚庸玉于成斯为不负朕作人之意审尔则命陆贽而得韩愈命欧阳修而得巩轼则予一人汝嘉赐杨栋已下戊戌都省言涟水三城已遂收复制阃之功委为显着诏奖之仍降德音改名安东州庚子诏吏部侍郎刘垧累厯繁使备着循良晩入从班多所禆益今乞引年致仕特除寳章阁待制依所乞予祠仍赐金带壬寅诏吕文德于宣蜀道尅复泸城可授开府仪同三司是日皇姪乃裕特授检校少保以皮龙荣为资政殿大学士知潭州湖南安抚使乙巳月入氐戊申诏省试中选士人覆试于御史台为定制己酉上曰涟海二城收复于旬日间亦见李璮纳欵之真可拟封爵来上庚戌诏李璮效顺本朝请赎父过既归涟海之境土复献山东之版图可特授保信宁武军节度使督视京东河北等路军马齐郡王仍赐金镀银印二金带朝服绣鞍马以金带牙笏各十五付李璮分赐将帅三月乙丑以孙附鳯为端明殿学士签书枢密院事兼太子賔客辛未诏陞海州东海县为东海军甲戌都省言徐霖自改官后实歴十余年不曽陈乞磨勘转官今已致仕合行旌异诏官其一子四月戊戌李璮寻复淄州诏奖谕己亥严州言麦生两穗庚子荧惑歳星合于危甲辰有流星大如杯庚戍以久雨録行在系囚五月丙辰朔戊午以刑部侍郎兼给事中徐经孙工部侍郎兼司业常挺太常少卿兼太子侍讲呉坚为殿试详定官己未御集英殿䇿进士辛酉御射殿阅武举进士射丙寅蠲临安府税三月平物价也丁卯都省言诸路州县税租见钱用时价折纳㑹子以重楮也州县间有故行违戾者诏诸路提刑躬视所部违者劾之戊辰上曰谢奕化折纳苗米价太重已戒饬之仍贷义仓充军费以免科籴庶可少寛民力似道奏圣恩及此军民两受赐矣己巳都省言广西诸郡措置屯田已有小效若雝钦冝融柳象浔州能一体讲行亦可省籴运诏守臣任责措置经略安抚提领课以殿最仍条具来上庚午都省言广西经略安抚司申安南国进贡贺昇平礼物诏户部依例给赐辛未同知枢密院事兼知临安府马光祖除职知福州壬申上曰马光祖再尹神臯殊无善状朝纲所系岂宜动肆轻紊似道奏宅揆非才望轻招侮法宜引去陛下曲赐全宥臣惟有恐惧上曰卿之所争为公光祖之所争乃为私谏臣陈尧道奏贪吏为蠧者八事而势家譁徒黠胥尤甚诏户部下诸路监司禁戢甲戌诏周公作诗不避昌发孔子不偏避二名朕旧名一字乃理学至要五常百行非诚非也无之可乎先朝如益字实字见之羣臣表章此尤可证自今其勿复避丁丑御集英殿赐礼部奏名进士方山京等勑凡六百三十有七人己卯赐特奏名进士勑凡七百四十有三人六月庚寅以经筵进读唐鑑终篇赐宴祕书省讲读官各进秩诏孙附鳯兼权参知政事杨栋端明殿学士同签书枢密院事壬辰以呉潜殁于循州许令归葬乙未月入氐己亥董槐乞休致诏除特进辛丑上曰一雨甚济旱禾得此结实似道奏今日之雨甚慰民望昨日临安属邑献新禾更旬日可食新公私之幸也乙巳御射殿阅正奏名进士射丙午阅特进奏名进士射诏祕书省曝书㑹权免诏吏部刑部申严叙理等事一遵旧制仍令台谏监司守臣自今指实劾奏庶几罚称其罪戊申都省言徽宗皇帝长编一时抄録尚未成编诏令史舘专官修润庚戌安南国王陈日煚遣使入贡表乞世袭诏日照特授检校太师安南国大王加食邑男威晃特授静海军节度观察处置使检校太尉兼御史大夫上柱国安南国王効忠顺化功臣仍赐金带器币鞍马癸丑诏谪降臣僚终于贬所者许归葬七月丙辰都省言州县官最为近民欲其不为民害当先革贪欲革其贪当先养亷今诸州县官廪给往往拖压是驱之使贪也监司守令但知丰已皇恤他人迩者贪赃之罚既严于属吏则养亷之俸合责于长官诏令御史台觉察其有违戾许属部官于离任日诉于台省计赃论罪壬戌以董槐薨辍视朝赠少师谥文清庚午以皇女周汉国公主薨辍视朝五日赐谥端孝太史奏用七月癸未车驾临奠驸马都尉杨镇奉辞凡五乃从之乙亥广西经略朱禩孙申增筑四城内包学舎添置书院乞照白鹿洞例钖名仍置山长一贠诏以宣城书院为额戊寅诏文武臣陈乞叙复令吏刑部具元犯上于尚书省斟酌施行辛巳诏勑令所重修吏部七司条法癸未诏户部申严诸路州县苛取苗米之禁甲申有白气如疋练亘天戊戌李璮死己亥诏昨赐公主田以秀丰庄二万九千有竒充影堂祭祀余悉拨𨽻淮东总所以助军饷壬子以皇太子宫满歳宫师以下各进一秩九月辛酉上曰朱熠言呉门近似秋暑忽蝗蝻孽生未几得雨皆殒遂不为害似道奏蝗不为灾皆圣德所感乙丑诏诸路州郡增差教官当令经赋各一贠戊辰以沈炎薨辍视朝赠少保丁丑都省言温州布衣李元老读书安贫不事科举齿踰百歳乞照令甲特赐抚存诏补迪功郎致仕壬午赐李璮庙名显忠赠检校太师从两淮制臣李庭芝请也闰九月丙午都省言乞遵嘉定旧制应知县罪罢虽经赦不许注𦂳望之阙仍着为令从之戊申诏绍兴府昨因延燎令仓司给贷居民钱今经两年民贫可悯可悉蠲之辛亥夜皇太子妃全氏降生皇孙十月乙卯诏蠲四川制总州县醝酤𣙜利三年以都省言循明禋前例也丙辰诏蠲诸路州县折纳苗币不许阳减阴取违坐绍兴条例庚申沿江制臣汪立信表进蕲城新城图诏奖谕甲子以杨栋为端明殿学士签书枢密院事兼权参知政事兼太子賔客叶梦鼎为端明殿学士同签书枢密院事兼太子賔客甲戌广西经略朱禩孙奏知归化州岑从毅纳土输赋献丁壮为下臣诏改归化为来安州岑从毅进官修武知州事许世袭丙子诏安丰六县陞为军令沿江制司选辟军使一次以其县里迢遥边鄙险要也十一月壬辰诏夺丁大全贵州圑练副使徙新州以其招集游手私立将校置弓矢舟楫谋不法也丞相贾似道讽广西经略朱禩孙杀之禩孙遣将官毕迁护送挤之水丙申以徐清叟薨辍视朝寻赠少师戊戌以夏贵知泸州兼淮西安抚副使辛丑诏祷雪未应出封桩库十八界楮币二十五万赈都民癸卯诏免正旦大朝㑹十二月乙卯诏临安府属县三衙决系囚杖以下释之庚申诏瑞雪应时出封桩库十八界楮币四十万赈都民三衙诸军戊辰诏雪寒再给诸军薪炭钱癸亥景定四年正月壬午朔御大庆殿羣臣朝贺诏令侍从台谏给舎卿监郎官以上及制总监司各举所知不拘贠限以待量才擢用后不如所举则连坐之制宜在必行戊子诏莆阳布衣林亦之陈藻特赠初品官林公遇赠一官以司农少卿林希逸言三人经明行修欲表励后学故有是命都省言四川驻戍诸军守御良劳合议优䘏诏令制副给赐衣装布疋有差丙午上谕辅臣曰陈尧道言词诉改送之弊民受其害合与痛革当自户刑部始似道奏谨遵圣训二月壬子朔诏呉潜丁大全懐姦误国既速天诛朋附实繁迁谪亦久宜示寛恩令尚书省日下具两党人斟酌轻重丙辰刑部言呉潜丁大全两党人内已量移程泍胡用存程垧石正则呉泳汪洵之并自便永不叙用倪垕量移信州张棻饶州章公权抚州任伯鳯建宁府叶隆礼徽州何子举押归本贯呉衍抚州翁应弼临江军赵时诂衡州刘钖瑞州王立爱信州程若川建昌军袁玠沈翥方大猷徐敏子难以量移寻台臣及给舎䟽乞取回呉衍翁应弼赵时诂叶隆礼何子举刘钖王立爱石正则量移之命遇赦永不放还内时诂子举衍应弼立爱正则各更夺一秩钖已追毁出身仍各于见谪州军居住并从之丁巳殿中侍御史陈尧道右正言曹孝庆监察御史虞虙张晞颜言井田古也而未易行于后世限田近古也犹足以救今日之急葢兼并之患至今亟矣柰何时异事殊法出弊生夫三边列屯非食不饱诸路和籴非楮不行既未免于廪兵则和籴所宜广图既不免于和籴则楮币未容缩造为今日计欲便国使民而办军食重楮价者莫若行祖宗限田之制以官品计顷以品格计数下两浙江东西和籴去处先行归併诡析后将官户田产踰限之数抽三分之一回买以充公田但得一千万亩之田则每可收六七百万米于军饷有余矣诏从之寻置官田所以刘良贵为提领陈訔兼检阅先是似道建议国计困于造楮富民困于和籴请官买公田免和籴住造楮于是始行公田法覈民膄田量户多寡以贱直取之农民为官耕者曰官佃上户为官督者曰庄官浙右之人破家失业者甚衆戊午诏祖宗之制察官邪之外㸃检所𨽻簿书有司稽迟者赴台理诉未尝许信偏词予夺刑名也兹览临安府所勘台吏案欵违法背理不一而足至于刑人杀人之事亦复干预察官失所知闻尚且不可惟吏是听至作访闻押帖使善良受害乎茍不示惩何以戒后台官虞虙张晞颜并与在外差遣癸亥降诏申饬台臣辛未诏㑹子库日増印一十五万贯赴封桩库充买官田乙亥都省言吕文德浚筑鄂岳常德澧州城池讫事诏奖之守臣韩宣特转遥郡承宣使苏刘义吉州刺史以效劳故也丙子上谕辅臣曰诸史宜差从官提纲照旧例于明禋前登进寻差徐经孙三月辛巳朔诏官买踰限之田葢欲永免和籴仓卒取具姦弊滋多可严立赏罚讨究归併庶几步亩无私易于摘买丁亥以吕文德为宁武保康军节度使开府仪同三司诏买踰限田以免和籴之害自是良法美意要当始于浙西庶他路视以为则但所在利病不同亦难拘以一律令三省参酌施行贾似道丐祠诏不许参知政事何梦然等奏切见右丞相意在娯亲抗章丐去臣等固知陛下决不容似道之去臣等私忧过计谓丞相非惟不可去亦不可言去国势方定事㑹方殷丞相之不可去上下通知但丞相丐去小人便动弹冠之兴欲乞陛下力赐勉留曲加勉谕俾丞相毋更入䟽庶安人心而弭外邪从之己未权吏部尚书陈昉等奏乞勉留丞相贾似道诏从之庚寅侍御史陈尧道右正言曹孝庆奏江公望居言路日有云君臣一体人君元首也左右大臣股肱也谏官御史耳目也股肱不留元首何頼耳目之官岂容自黙乞陛下申谕勉留天下幸甚诏从之右丞相贾似道奏条陈田制凡九乞下臣此章俾议其可必卿士庶民之皆从是之谓大同亦安得独异哉甲辰上谕辅臣曰陈尧道言鉟销伪造当严加禁戢似道奏不禁鉟销则见镪愈少不禁伪造则楮币愈多臣等仰遵圣训丁未诏宁国府守臣赵汝谋推行经界职事修举陞直华文阁因其任四月丙辰诏今年九月有事于明堂甲子诏吕文德分阃上游寛朕西顾疆场之事知无不为帑府所积久而愈厚令其子师䕫禀陈欲备公上取用朕但闻阃外仰费于朝廷未闻朝廷取费于阃外所请既切难违其意可于内截拨二百万充今年制总籴本乙丑皇太子言恭闻经筵春秋彻讲在迩乞令陪侍观礼从之丁卯以明堂奏告于天地宗庙社稷宫观丙子都省言回买六郡公田视亩租之多寡为支价之低昂乞以官诰度牒银㑹四色参酌支给诏令封桩库支拨付各郡守臣等第给还五月辛丑都省言婺州布衣何基建宁府布衣徐几皆得先儒理学之传年髙德劭隐居丘园诏基几各补迪功郎基特添差婺州教授兼丽泽书院山长几建宁府教授兼建安书院山长壬寅以经筵进讲春秋终篇赐宰臣经筵官宴于祕书省六月庚午贾似道等上徽宗皇帝长编宁宗皇帝实録日厯㑹要经武要略乙亥似道辞免进书恩凡四奏诏回赠五世祖进士昱为太师祖妣季氏广国夫人继妣徐氏延国夫人梦然等以辞诏各进二秩余令回授七月甲申诏吏部具诸路见阙知县不拘常格限十日许人指射限满无人注者令监司郡守列衔奏辟一次乙酉诏祕书省自淳熈至嘉定国朝㑹要皇朝长编刋梓颁行壬辰勑令所进呈宁宗皇帝今上皇帝寛恤诏令诏提举官贾似道等各进二秩甲辰皇太子奏乞以新除起居郎留梦炎前江东提刑召赴阙范东叟充讲官是日上谓辅臣曰皇太子以讲官阙贠欲以梦炎东叟充选梦炎旧在资善东叟亦有时望所奏甚当似道等奏二人皆时望此举于储德愈有光臣等不胜賛庆寻以梦炎兼谕德东叟兼舎人八月戊申朔诏户部申严诸路州县苛取苗米之禁以贾似道为明堂大礼使何梦然礼仪使杨栋仪仗使叶梦鼎卤簿使与芮桥道顿逓使辛酉诏皇太子宫满歳宫賔讲官各进一秩使臣以下减年给犒有差庚子都省言中外支用粗足己行减造㑹子今置公田免籴本又合减造诏每日更减五万壬申都省言明禋恩霈例蠲前三年逋赋而州县往往有已催在官吏干隐匿在己者其实百姓不霑毫发之惠汉史有除明年田租之令最为得冝今倣而行之庶几实惠及民乞下诸路州县蠲前三年逋赋外更预将景定五年畸零税色与免半输载为赦条仍令各路漕司榜谕从之甲戌诏省罢平江府发运司九月庚寅朝飨太庙辛卯大飨于明堂赦天下甲午以何梦然知枢密院事兼参知政事杨栋同知枢密院事权参知政事叶梦鼎签书枢密院事乙未都省言诸路州县狱讼率多枝蔓淹延今遇明禋肆赦有司所当奉行踈决以称寛典诏令各路宪臣决所部系囚具已结绝名件上尚书省诏吕文德乞以大礼所得京官恩泽改奏次子䕫已从其请朕思文德忠勤岂在中兴功臣之下师䕫已除知合且屡典边郡但换京官亦非朕所以待忠臣之意今特与换朝奉大夫寻为度支郎官丙申昌化县以嘉禾嘉粟进时明禋庆成上谓休瑞应期一德感通之验咏诗赐丞相诏贾德生去歳不能防闲所使丞相忠于体国不私其子必欲示惩朕嘉其严训姑从削秩天下皆明知大公之意今已及朞可特叙复元官予祠十月己酉诏安吉嘉兴平江常州江阴镇江公田诸庄输纳什优其一以都省言纳稼之始宜寛恤故也壬子车驾诣太乙宫赴座官赐醴簮花己未诏出封桩库十八界㑹一百四十万下六郡置公田庄屋乙丑诏刑部应内外文武官因风闻致罪者许申理于朝参酌改正犯赃私者令监司覈实来上癸酉都省言令㑹子库造三色零百钱闗二千万便民旅交易从之乙亥诏李献可等精加校正徽宗皇帝长编刋梓于祕书省十一月戊寅朔诏度支郎官吕师䕫往沿江阅视屯兵营屋招募新军仍督未备者具奏来上庚辰诏羣臣遵依旧制五日一轮对如遇恙则痊日补对不许推托求免壬午军器监丞方演孙进对论羣臣缄黙之弊上曰朕未尝讳言演孙奏天下莫不知陛下之能听言特臣下不敢言尔如启悟发于宸𠂻施行见于明诏天下翕然孰不服陛下之圣丙子诏两浙运司临安府属县决系囚杖以下释之台臣朱貔孙言郡邑主学添教闲有分争殊失揖逊之风乞下诸路提举司分𨽻职事立为定式庶可飬靖共之习从之十二月丁未朔诏正旦大朝㑹权免诏应官司见监公私逋欠并倚阁一月系人释之以雪讲行寛恤也戊申诏舶务出售𣙜货以收弊楮仍禁乞取己酉诏皇太子宫詹事以下讲读外日轮一贠辰入酉出以备咨问以称辅导之实辛亥诏两浙监司将所部州军县系囚杖以下释之甲寅蠲两浙州军及建康府见监赃赏茶盐钱丙辰诏诸路宪司索上所部州军大辟狱案详情论决毋使滞淹其干连者酌量释之丁巳登闻检院朱濬进对论修身之要上曰修身在端本为上濬奏诚如圣谕心者身之本身者天下万事万物之本先臣朱熹之说正如此上然之己未诏刑部下诸路宪司所部州县刑狱不许惨酷箠楚及毁除非法狱具违者重寘于罚辛酉诏管景模主管侍衞步军司丙寅诏无为军巢县已陞为镇巢军使从㳂江制司节制其月收坊场河渡钱分项起解支遣以制司申言也己巳谏臣陈尧道乞下福建仓司将景定元年至三年八郡义仓米斗以十七界㑹两贯赈籴贫民从之庚午诏瑞雪应期出封桩库十八界楮币四十万赈在京军民诏临安府两浙运司三衙决系囚杖以下释之都省言知海州张汉英在任浚筑坝壕城壁竣事其子宗仁奉图来上具见劳绩诏张宗仁特与带行合门祇候添差京东路将余在役者令两淮制司类申枢密院辛未太白歳星顺行癸酉诏再给诸军诸司薪炭钱丙子临安府帅臣呉革奏狱空诏奖之甲子景定五年正月丁丑朔御大庆殿羣臣朝贺诏朕粤稽盛帝明王制治保邦曷尝不以人材为先务葢虽尧舜之法度文武之方䇿茍非得人是迪是懋则亦徒法而已故必頼济济之贤蔼蔼之士布列中外道德一而风俗同然后可望其举行不悖相维于长久也我国家因唐之旧进士一科得人为盛三百年间所以保乂王家垂休亿载者厥功茂哉弊久蠧滋迩年尤甚非无佳士颕出由此其选然穷经学古者或病于词华植德砺行者难究其藴奥髙才大器者往往局于纎悉绳墨之末是以官甚冗而才愈乏家殊俗而风益漓至于冒国法以茍营假儒冠而挟册俚言乱雅𠞰说趋时使习之者反贼其良而取之者莫任其咎人情至此咸欲变通葢尝披阅先朝名臣奏议其论取士之法非一惟程颢頥兄弟深知治道酌古通今纲条详明用意纯切令三省详议参酌其可行者条具以闻务于科举令甲无大更张以妥安士心而于进士举之外所以崇尚经术考察德行选用材能之道立为一代之典陶成四方之风庶几丰芑之仁垂之万世顾不美欤癸未给事中常挺言乞遵祖宗典故应文武臣寮封章并许于通进司投进以达羣下之情毋使伏阙投匦与庶民等诏从之出奉宸库香珠犀象等珍货付务场卖易助收弊楮辛丑诏㳂江两浙制帅监司不许差军功借补挟术游谒等人权摄害民如州郡阙贠则差曹职官属县阙贠则差丞簿尉时暂兼权仍催正官之任或有违戾令台臣觉察以闻二月丙午朔诏昨者谏䟽戒饬百司尽公守法指缄封事目最为病源深中累年积习之弊迩日劾及都司具有实状所当申严禁戢俾各自爱毋䧟匪彝以速厥辜丁未诏礼部贡举辛亥检正陈昉言陛下欲赏信罚必莫若严考课之法乞明诏有司下之诸道帅臣监司歳考郡守歳考县课第其能否优劣功过于次年三月类聚保奏监司则有互申之法宜悉遵彞典诏从之是日雪丙辰韩禾洪天钖并兼侍讲赵景纬兼崇政殿说书丁卯诏诸路申严州县斛面之禁豁除义仓陈腐米数桩积边郡三年军饷行台臣之言也是夜月犯斗辛未雨土诏梁椿选右正言程元岳朱应元并监察御史四月丙午诏管景谟屡立战功为时名将妻孥䧟殁効忠愈坚闻平时所得俸赐率以抚䘏将士遂至穷空此尤可嘉特赐十七界㑹三十万以示旌劝仍赐金带许令服系辛亥诏礼部下诸路州县讲行乡饮酒仪以复古意仍以已行仪式上于尚书省癸丑诏诸道提㸃刑狱以五月按部理囚徒乙丑诏知枢密院事兼参知政事何梦然罢观文殿学士沿海制置使马天骥罢行台臣之言也己巳以李曾伯知庆元府㳂海制置使江万里为资政殿学士知建宁府庚午太白歳星合于娄诏徐宗仁兼崇政殿説书五月丙子诏朱应元除右正言兼侍讲饶应龙除监察御史已卯诏何梦然为资政殿大学士知建宁府辛卯以杨栋参知政事叶梦鼎同知枢密院事兼权参知政事姚希得为端明殿学士同签书枢密院事兼太子賔客乙未诏安南国表贡方物其所进象及华靡之物令有司却还仍优赐答之戊戌都省言公田所诸庄砧基已成若复以州县总之恐害不除而利不可久宜选差亷能官分司管干诏平江嘉兴安吉各一贠常州江阴镇江共一贠未作县人充干办公事已作县人充主管文字系衔仍令条具合行事宜来上己亥太白昼见经天癸卯诏学士院每日学士与讲官照旧例诣院宿直并申严六曹郎官入局部宿之制六月甲辰朔诏衢州守臣谢塈夺官三等禠右文殿修撰永不收叙以其冦至不御委城而去故有是命台臣朱貔孙等又言詹沔之变皆由谢塈苛征激之乞行镌斥中书舎人留梦炎又言谢塈罪大罚轻乞更与勒停并从之丙辰诏王钥洪天钖控辞甚力令各州守臣以礼勉谕勉其赴阙诏容州守臣戴应复夺官五等勒停覊管惠州以其苛取致激妖民聚衆刼掠寻令经略司追勘具情节癸亥都省言申严祖宗戒饬赃吏之制诏百姓为赃吏患苦至此已极朕甚痛之指挥务在必行勿复文具七月甲戌刑部大理寺言朝奉大夫监行在𣙜货务都茶场分𣙜真州周福孙于盐钞茶引正官钱外剏増事例钱四十二万七千有竒入已系监主诈欺从自盗法赃罪抵死诏特贷命追毁勒停免真决不刺面流二千里追赃是夜彗星出栁长竟天乙亥皇太子妃全氏降生皇孙丁丑诏朕以寡昧统临兆民居多厯年祗畏天戒如一日常恐不德谪见于上乃七月甲戌彗出栁宿谴告孔昭目所共睹鍳临有赫咎在朕躬岂朝多阙政未当人意吏不宣化莫安民生狱讼弗清而多寃贪酷未除而贻害遂至乖戾上干天和朕将避殿减膳应中外臣寮并许直言其合施行等事有司条具以闻诏出封桩库十八界㑹二十万赈都民三衙诸军亦如之内司宿衞应奉人併特给犒一次以示优䘏戊寅诏江万里知福州福建安抚以降生皇孙奏告天地宗庙社稷诸陵己卯彗星退于鬼辛巳彗星退于井甲申行都大火丁亥贾似道屡䟽乞罢政诏不许癸巳少保保宁军节度使万寿观使祁国公谢奕昌乞休致诏特除少师进封魏国公甲午以谢奕昌薨辍视朝寻赠太保追封临海郡王赐谥庄宪是夜填星守毕诏马天骥禠观文殿学士罢祠其子马时楙夺一秩罢新任行台臣之言也乙未诏参知政事杨栋罢行台臣之言也寻除职予郡丙申诏令侍从两省于内外官举堪充监司郡守者䟽其实以闻令中书籍记遇有阙官精加审察取㫖擢用如犯赃私当正谬举之罚丁酉命从臣卿监日一贠祷雨于天竺山郎官诣霍山戊戌蠲中外茶盐赃赏钱彗星退于参八月壬寅朔诏户部申严诸路州县増收苛取苗米之禁是夜荧惑填星合于昴甲辰诏壬戌别院董试台臣纵游士假手物论喧哗今春铨闱复然尤为无忌秋闱在迩可令御史台严为闗防毋踵前弊乙巳诏舒有开左司谏兼侍讲丙午诏汤举兼崇政殿说书朱貔孙兼侍读翁合兼侍讲己酉都省言知嘉定府洪涛迎奉新繁县太祖皇帝以下六朝御容于本府天庆观一时权宜于礼未备诏令守臣选差武臣一贠择日迎奉赴行在所奉安合行典礼令有司条具上于尚书省庚戌彗星退于参丙辰诏皇太子宫满歳宫师宫賔詹事以下各进一秩医官使臣减年支犒有差戊午彗星退伏庚申羣臣奏请御正殿复常膳表凡三上乃从之甲子彗星复见于参彗星不灭上封者指言公田之咎临安府学士叶李萧圭等上书诋似道专权害民误国似道怒嗾士人林德夫诣京尹刘良贵告李等用金饰斋扁不法捕寘之狱黥窜漳州乙丑以姚希得兼权参知政事己巳诏师在舆陛辞精神不如昔葢郴州溪洞所系可别与差遣以优其老辛未彗星化为霞气九月己丑日生格气是日雷癸巳诏内侍李忠辅夺二秩罢己亥诏程元岳右正言兼侍讲张桂监察御史十月乙巳朝献景灵宫丙午月犯斗庚戌诏冬至朝㑹权免辛亥诏十七界㑹浸轻并以十八界㑹易之限一月止乙卯蠲临安府税三月乙丑诏物贵原于楮轻楮轻原于楮多今以见钱闗子复中兴旧法每百七十七足陌以一凖十八楮三千革钱楮亏折之弊其官吏诸军劵请并以见钱闗子全给似道请秤提楮币改造金银见钱闗子以一凖十八界㑹子之三十七界废不用闗子之制上黑印如西字中三红印相连如目字其下两旁各一小长黑印如两脚宛然一贾字也闗子行物价顿踊上有疾不视朝丙寅命官分祷于天地宗庙社稷宫观诏出封桩库钱闗二十万赈都民诸军亦如之诏朕体违和服药未效如草泽有能治疗得或痊者白身除节度使有官人及愿就文资者并与比附推恩外更支赐钱十万贯田五百顷三省出榜晓谕许径赴丽正门外自陈差内侍二贠收接文字即时闻奏内降赦曰朕顾畏民嵒祗膺帝监朝干夕惕迪惟遗大投艰日迈月征永念志懃道逺若临深而履薄迄去危而就安幸国步之小康乃朕躬之少爽端由积虑以致愆和宜特持于刑章庶助收于药喜集于多福荅尔羣情可大赦天下于戱人莫不欲生冀道迎于善气天所助者顺永孚佑于丕图咨尔多方体予至意丁卯上崩遗诏皇太子温文夙着仁孝有闻陞储副者五年久参裁于庶务宜自春宫而嗣服允符至道之旧章可于柩前即皇帝位皇后佐佑朕躬章明坤载可尊皇太后应军国事务并听皇帝处分尔其式遵成宪诞受多方益奉母仪恪承慈训皇帝成服三日听政䘮纪以日易月羣臣共为寛释勿过𣙜伤百官入临并随地之宜诸道州府长吏以下三日释服在京禁音乐百日在外一月无禁祠祀嫁娶沿边不用举哀山陵制度务从俭约应内外诸军支赐及其他不在诏中者并听皇帝处分于戯人羡久生奈盈虚之有数天惟纯佑繄付託之得人更頼股肱元臣文武列辟交修不逮恊賛丕平咨尔羣伦体予至意寻以王伦麦卿充都大提举䘮事诏以明年正月一日改为咸淳元年大赦天下宋史全文卷三十六