庄子内篇註庄子内篇註目录素七卷一逍遥游卷二齐物论卷三养生主人间世德𠑽符卷四大宗师应帝王庄子内篇註卷之一明匡庐逸叟憨山释德清註庄子一书乃老子之註疏子尝谓老子之有庄如孔之有孟若悟彻老子之道后观此书全从彼中变化出来以其人宏才博辩其言洸洋自恣故观者如捕风捉影耳直是见彻他立言主意便不被他瞒矣一部全书三十三篇只内七篇已尽其意其外篇皆𦽦衍之说耳学者但精透内篇得无穷快活便非世上俗人矣其学问源头影响论发明巳透请细叅之逍遥游此为书之首篇庄子自云言有宗事有君即此便是立言之宗本也逍遥者广大自在之意即如佛经无碍解脱佛以断尽烦恼为解脱庄子以超脱形骸冺绝知巧不以生人一身功名为累为解脱盖指虚无自然为大道之乡为逍遥之境如下云无何有之乡广漠之野等语是也意谓唯有真人能游于此广大自在之塲者即下所谓大宗师即其人也世人不得如此逍遥者只被一箇我字拘碍故凡有所作只为自已一身上求功求名自古及今举世之人无不被此三件事苦了一生何曾有一息之快活哉独有大圣人忘了此三件事故得无穷广大自在逍遥快活可悲世人迷执拘拘只在我一身上做事以所见者小不但不知大道之妙即言之而亦不信如文中小知不及大知等语皆其意也故此篇立意以至人无已圣人无功神人无名为骨子立定主意只说到后方才指出此是他文章变化鼓舞处学者若识得立言本意则一书之旨了然矣北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也庄子立言自云寓言十九重言十七巵言日出和以天倪一书之言不出三种若此鲲鹏皆寓言也以托物寓意以明道如所云譬喻是也此逍遥主意只是形容大而化之之谓圣惟圣人乃得逍遥故撰出鲲鹏以喻大而化之之意耳北冥即北海以旷远非世人所见之地以喻玄冥大道海中之鲲以喻大道体中养成大圣之胚胎喻如大鲲非北海之大不能养也鲲化鹏正喻大而化之之谓圣也然鲲虽大乃块然一物耳谁知其大必若化而为鹏乃见其大耳鹏翼若垂天之云则比鲲在海中之大可知矣怒而飞者言鹏之大不易举也必奋全体之力乃可飞腾以喻圣人虽具全体向沉于渊深静密之中难发其用必须奋全体道力乃可舍静而趋动故若鹏之必怒而后可飞也圣人一出则覆翼群生故喻鸟翼若垂天之云此则非鲲可比也海运谓海气运动以喻圣人乘大气运以出世间非等闲也将徙徙者迁也南冥犹南明谓阳明之方乃人君南面之喻谓圣人应运出世则为圣帝明王即可南面以临莅天下也后之大宗师即此之圣人应帝王即徙南冥之意也所谓言有宗事有君者正此意也齐谐者志怪者也谐之言曰鹏之徙于南冥也水击三千里搏扶摇而上者九万里去以六月息者也庄子意谓鲲鹏变化之说大似不经恐人不信故引此以作证据谓我此说非是漫谈乃我得之于齐谐中也问曰齐谐是何等书曰乃志怪之书所记怪异之事者也故谐之有言曰鹏之徙于南冥也水击三千里言翼击海水振荡三千里则其大可知扶摇大风也以翼搏大风以飞而上者一举而九万里之远则其大益可知已六月周六月即夏之四月谓盛阳开发风始大而有力乃能鼓其翼息即风也意谓天地之风若人身中之气息此笔端鼓舞处以此証之则言可信也野马也尘埃也生物之以息相吹也天之苍苍其正色耶其远而无所至极耶其视下也亦若是则已矣此言大而又大之意也野马泽中阳𦦨不实之物尘埃日光射隙以照空中之游尘生物以息相吹言世之禽鸟虫物以息相吹谓气息之微也苍苍者非天之正色乃太虚寥远目力不及之地也意谓鹏鸟之大可谓大矣然在太虚寥廓之上而下视之一似野马尘埃而已眇乎小哉即扶摇之大风以鼓之亦若生物之以息相吹相嘘而已何有于大哉故曰其视下也亦若此已矣意谓圣人之大虽大亦落有形尚有体段而虚无大道无形不可以名状又何有于此哉此即以圣人之所以逍遥者以道不以形也且夫水之积也不厚则负大舟也无力覆杯水于坳堂之上则芥为之舟置杯焉则胶水浅而舟大也风之积也不厚则其负大翼也无力故九万里则风斯在下矣而后乃今培风背负青天而莫之天阏者而后乃今将图南此一节总结上鲲鹏变化图南之意以暗喻大圣必深畜厚养而可致用也意谓北海之水不厚则不能养大鲲及鲲化为鹏虽欲远举非大风培负鼓送必不能远至南冥以喻非大道之渊深广大不能涵养大圣之胚胎纵养成大体若不变化亦不能致大用纵有大圣之作用若不乘世道交兴之大运亦不能应运出兴以成广大光明之事业是必深畜厚养待时而动方𥁞大圣之体用故就在水上风上以形容其厚积然水积本意说在鲲上今不说养鱼则变其文曰负舟乃是文之变化处使人捉摸不住若说在鲲上则板拙不堪矣意笑世人轻薄浅陋口耳之学又无积德深厚何敢言其功名事业也蜩与鷽鸠笑之曰我决起而飞抢榆枋时则不至而控于地而已矣奚以九万里而南为适莽苍者三飡而反腹犹果然适百里者宿春粮适千里者三月聚粮之二虫又何知此喻小知不及大知谓世俗小见之人不知圣人之大犹二虫之飞抢榆枋则已极矣故笑大鹏要九万里何为哉此喻世人小知取足一身口体而已又何用圣人之大道为哉庄子因言世人小见不知圣人者以其志不远大故所畜不深厚各随其量而已故如徃一望之地则不必畜粮一饭而往返尚饱此喻小人以目前而自足也适百里者其志少远故隔宿舂粮若往千里则三月聚粮以其志渐远所养渐厚比二虫者生长榆枋本无所知亦无远举之志宜乎其笑大鹏之飞也举世小知之人盖若此小知不及大知小年不及大年奚以知其然耶朝菌不知晦朔蟪蛄不知春秋此小年也楚之南有冥灵者以五百岁为春五百岁为秋上古有大椿者以八千岁为春八千岁为秋而彭祖乃今以久特闻众人匹之不亦悲乎此因二虫之不知大鹏以喻小知之人不知圣人之广大以各尽其量无怪其然也如朝菌蟪蛄岂知有冥灵大椿之寿哉且世人只说彭祖八百岁古今独有一人而众人希比其寿以彭祖较大椿则又可悲矣世人小知如是而已汤之问𣗥也是已穷发之北有冥海者天池也有鱼焉其广数千里未有知其脩者其名为鲲有鸟焉其名为鹏背若泰山翼若垂天之云搏扶摇羊角而上者九万里绝云气负青天然后图南且适南冥也斥鷃笑之曰彼且奚适也我腾跃而上不过数仞而下翱翔蓬蒿之间此亦飞之至也而彼且奚适也此小大之辨也前引齐谐以証鲲鹏之事此复引汤之问𣗥以証小知大知之事言上说小知不及大知之说即汤之曾问于𣗥者便是此事然且即举鲲鹏不但证其鱼鸟之大抑且証明小大之辨故一引而两証之其事同而意别也故下文即明小大之不同故夫知效一官行比一乡德合一君而征一国者其自视亦若此矣而宋荣子犹然笑之且举世而誉之而不加劝举世而非之而不加沮定乎内外之分辨乎荣辱之竟斯已矣彼其于世未数数然也虽然犹有未树也夫列子御风而行冷然善也旬有五日而后返彼于致福者未数数然也此虽免乎行犹有所待者也若夫乘天地之正而御六气之辨以游无穷者彼且恶乎待哉故曰至人无巳神人无功圣人无名庄子立言本意谓古今世人无一得逍遥者但被一箇血肉之躯为我所累故汲汲求功求名苦了一生曾无一息之快活且只执着形骸此外更无别事何曾知有大道哉唯大而化之之圣人忘我忘功忘名超脱生死而游大道之乡故得广大逍遥自在快乐无穷此岂世之拘拘小知可能知哉正若蜩鸠斥鷃之笑鲲鹏也主意只是说圣人境界不同非小知能知故撰出鲲鹏变化之事惊骇世人之耳目其实皆寓言以惊俗耳初起且说别事直到此方拈出本意以故曰一句结了此乃文章机轴之妙非大胷襟无此气槩学者必有所养方乃知其妙耳此上乃寓言下乃指出忘已忘功忘名之圣人以为証据尧让天下于许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下许由曰子治天下天下既已治也而我犹代子吾将为名乎名者实之賔也吾将为賔乎鹪鹩巢于深林不过一枝偃鼠饮河不过满腹归休乎君予无所用天下为庖人虽不治庖尸祝不越尊俎而代之矣因前文以宋荣子一节有三等人以名忘已忘功忘名之人此一节即以尧让天下虽能忘功而未忘让之之名许由不受天下虽能忘名而取自足于巳是未能忘巳必若向下姑射之神人乃大而化之之神人兼忘之大圣以发明逍遥之实証也肩吾问于连叔曰吾闻言于接舆大而无当往而不返吾惊怖其言犹河汉而无极也大有迳庭不近人情焉连叔曰其言谓何哉曰藐姑射之山有神人居焉肌肤若冰雪淖约若处子不食五谷吸风饮露乘云气御飞龙而游乎四海之外其神凝使物不疵疠而年谷熟吾以是狂而不信也连叔曰然瞽者无以与乎文章之观聋者无以与乎钟皷之音岂惟形骸有聋盲哉夫知亦有之是其言也犹时女也之人也之德也将磅礴万物以为一世蕲乎乱孰弊弊焉以天下为事之人也物莫之伤大浸稽天而不溺大旱金石流土山焦而不热是其尘垢粃糠将犹陶铸尧舜者也孰肻以物为事此一节释上乘天地御六气之至人神人圣人之德如此即下所称大宗师者若此等人迫而应世必为圣帝明王无心御世无为而化其土苴绪余以为天下国家决不肻似尧舜弊弊焉以治天下为事极言其无为而化世者必是此等人物也宋人资章甫而适诸越越人断发文身无所用之尧治天下之民平海内之政往见四子藐姑射之山汾水之阳窅然丧其天下焉此一节释上尧让天下与许由许由不受意谓由虽不受尧之天下却不能使尧忘其天下且不能忘让之之名以由未忘一已故也今一见神人则使尧顿丧天下此足见神人御世无为之大用一书立言之意尽在此一语不但为逍遥之结文而已也庄子文章观者似乎纵横洸洋自恣而其中属意精密严整之不可当即逍遥一篇精意入神之如此逍遥之意已结所谓寓言重言而后文乃巵言也大似诙谐戏剧之意以发自已心事谓人以庄子所言大而无用但人不善用不知无用之用为大用故假惠子以发之惠子谓庄子曰魏王遗我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大矣宋人有善为不龟手之药者世世以洴澼絖为事客闻之请买其方百金聚族而谋之曰我世世为洴澼絖不过数金今一朝而鬻技百金请与之客得之以说吴王越有难吴王使之将冬与越水战大败越人裂地而封之能不龟手一也或以封或不免为洴澼絖则所用之异也今子有五石之瓠何不虑以为大樽而浮于江湖而忧其瓠落无所容则夫子犹有蓬之心也夫此一节庄子以自创逍遥神人之说以明无用之大用盖亦有自寓已意言世无所知也惠子乃庄子生平相契之友故托嘲调以见已意盖亦言其虽有圣人必须举世有见知者而后乃得见用于当世也言虽戏剧而心良苦矣此等文要得其趣则不可以正解别是一种风味所谓诗有别趣也后诸篇中似此寓意者多学者不可不知也前虽说不善用其大尚未说无用之用故下文以大树发之惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠石不顾今子之言大而无用众所同去也庄子曰子独不见狸狌乎卑身而伏以候敖者东西跳梁不避高下中于机辟死于罔罟今夫斄牛其大若垂天之云此能为大矣不能执鼠今子有大树患其无用何不树之于无何有之乡广莫之野彷徨乎无为其侧逍遥乎寝卧其下不夭斤斧物无害者无所可用安所困苦哉此篇托惠子以嘲庄子之无用庄子因嘲惠子以小知求名求利之为害似狸狌之不免死于罔罟若至人无求于世固虽无用足以道自乐得以终其天年岂不为全生养道之大用是则无用又何困苦哉此虽巵言足见庄子心事自得之如此岂世之小知之人能知耶庄子内篇註卷之一音释鷽淖洴澼絖𣀗庄子内篇註庄子内篇註卷之二素八明匡庐逸叟憨山释德清註齐物论物论者乃古今人物众口之辩论也盖言世无真知大觉之大圣而诸子各以小知小见为自是都是自执一已之我见故各以已得为必是既一人以已为是则天下人人皆非竟无一人之真是者大者则从儒墨两家相是非下则诸子众口各以巳是而互相非则终竟无一人可正齐之者故物论之难齐也久矣皆不自明之过也今庄子意若齐物之论须是大觉真人出世忘我忘人以真知真悟了无人我之分相忘于大道如此则物论不必要齐而是非自冺了无人我是非之相此齐物之大旨也篇中立言以忘我为第一若不执我见我是必须了悟自已本有之真宰脱却肉质之假我则自然浑融于大道之乡此乃齐物之功夫必至大而化之则物我两忘如梦蝶之喻乃齐物之实证也篇中以三籁𤼵端者盖籁者犹言机也地籁万籁齐鸣乃一气之机殊音众响而了无是非人籁比竹虽是人为曲屈而无机心故不必说若天籁乃人人说话本出于天机之妙但人多了一我见而以机心为主宰故不比地籁之风吹以此故有是非之相排若是忘机之言则无可不可何有彼此之是非哉此立言之本旨也老子云天地之间其犹橐籥乎虚而不屈动而愈出多言数穷不如守中此齐物分明是其注疏以此观之则思过半矣南郭子綦隐几而坐仰天而嘘㗳焉似丧其耦颜成子游立侍乎前曰何居乎形固可使如藁木而心固可使如死灰乎今之隐几者非昔之隐几也子綦曰偃不亦善乎而问之也今者吾丧我女知之乎此齐物以丧我发端要显世人是非都是我见要齐物论必以亡我为第一义也故逍遥之圣人必先忘已而次忘功忘名此其立言之旨也女闻人籁而未闻地籁女闻地籁而未闻天籁夫将要齐物论而以三籁𤼵端者要人悟自巳言之所出乃天机所𤼵果能忘机无心之言如风吹窍号又何是非之有哉明此三籁之设则大意可知子游曰敢问其方子綦曰夫大块噫气其名为风是惟无作作则万窍怒号而独不闻之翏翏乎山林之畏佳大木百围之窍穴似鼻似口似耳似枅似圈似臼似洼者似污者激者謞者叱者吸者ㄆ者呌者譹者宎者咬者前者唱于而随者唱喁冷风则小和飘风则大和厉风济则众窍为虚而独不见之调调之刁刁乎此长风众窍只是箇譬喻谓从大道顺造物而散于众人如长风之鼓万窍人各禀形器之不同故知见之不一而各𤼵论之不齐如众窍受风之大小浅深故声有高低大小长短之不一此众论之所一定之不齐也故古之人唱于前者小而和于后者必盛大各随所唱而和之犹人各禀师承之不一也前已唱者已死而后之和者犹追论之不巳若风止而草木犹然摇动之不巳也然天风一气本乎自然元无机心存于其间则为无心之言圣人之所说者是也争柰人人各执巳见言出于机心不是无心故有是非故下文云夫言非吹也以明物论之不齐全出于机心我见而不自明白之过此立言之枢纽也知此可观齐物矣子游曰地籁则众窍是巳人籁则比竹是巳敢问天籁子綦曰夫吹万不同而使其自巳也咸其自取怒者其谁耶齐物之意最先以忘我为本指今方说天籁即要人返观言语音声之所自𤼵毕竟是谁为主宰若悟此真宰则外离人我言本无言又何是非坚执之有哉此齐物论之下手工夫直㨗示人处只在自取怒者其谁一语此便是禅门叅究之功夫必如此看破方得此老之真实学问处殆不可以文字解之则全不得其指归矣下文大知闲闲将此众窍音声作譬喻文虽不伦而意实然也大知闲闲小知间间大言炎炎小言詹詹其𥧌也魂交其觉也形开与接为搆日以心鬬缦者窖者密者小恐惴惴大恐缦缦其𤼵若机括其司是非之谓也其留如诅盟其守胜之谓也其杀如秋冬以言其日消也其溺之所为之不可使复之也其厌也如缄以言其老洫也近死之心莫使复阳也此一节形容举世古今之人未明大道未得无心故矜其小知以为是故其所言若仁义若是非凡所出言皆机心所𤼵人人执之至死而不悟言其人之形器虽似众窍之不一其音声亦似众响之不同但彼地籁无心而人言有心故后文云言非吹也因此各封巳见故有是非物论之不齐者此也所谓天地之间其犹橐籥乎中峰云三界尘劳如海阔无古无今閙聒聒谓是故也此下形容其情状喜怒哀乐虑叹变慹姚佚启态乐出虚蒸成菌日夜相代乎前而莫知其所萌已乎已乎旦暮得此其所由以生乎非彼无我非我无所取是亦近矣而不知其所为使若有真宰而特不得其朕可行已信而不见其形有情而无形前云知之不同此一节言各人情状之不一而人但任私情之所𤼵而不知有天真之性为之主宰因迷此真宰故任情逐物而不知返本故人之可哀者此耳前云咸其自取怒者其谁到此却𤼵露出真宰要人悟此则有真知乃不堕是非窠臼耳上言真宰虽是无形今为有形之主若要悟得须将此形骸件件看破超脱有形乃见无形之妙故下文𤼵之百骸九窍六藏赅而存焉吾谁与为亲汝皆恱之乎其有私焉如是皆有为臣妾乎其臣妾不足以相治也其递相为君臣乎其有真君存焉如求得其情与不得无益损乎其真庄子心胷广大故其为文真似长风鼓窍不知所自立言之间举意搆思即包括始终但言不顿彰且又笔端鼓舞故观者茫然不知其脉络耳如此篇初说天籁即云吹万不同而使其自已也咸其自取怒者其谁耶则已立定脚跟要人自看识取真宰只是一言难尽故前面大知闲闲已来皆是𤼵挥吹万不同只到旦暮得此巳下方解说咸其自取怒者其谁方拈出箇真宰示人今此一节乃说破形骸是假我要人撇脱形骸方见真宰即是篇首丧我之实也向下只说世人迷真逐妄乃可哀之大者盖悲愍之意也一受其成形不亡以待尽与物相刃相靡其行尽如驰而莫知能止不亦悲乎终身役役而不见其成功󵙂然疲役而不知其所归可不哀耶人谓之不死奚益其形化其心与之然可不谓之大哀乎人之生也固若是芒乎其我独芒而人亦有不芒者乎此一节言真君一迷于形骸之中而为物欲之所伤火驰不返劳役而不知止终身不悟可不谓之大哀者耶由其迷之也深颠倒于是非而不觉也故下文方露出是非二字夫随其成心而师之谁独且无师乎奚必知代而心自取者有之愚者与有焉未成乎心而有是非是以今日适越而昔至也是以无有为有无有为有虽有神禹且不能知吾独且柰何哉此一节言是非之端起于自欺之人强不知以为知且执巳见为必是故一切皆非盖未悟本有之真知而执妄知为是此等之人虽圣人亦无柰之何哉可惜现成真心昧之而不悟惜之甚矣由不悟真心故执已见为是则以人为非此是非之病根也下文方发明齐物论之主意夫言非吹也言者有言其所言者特未定也其有言耶其未尝有言耶其以为异于鷇音亦有辩乎亦无辩乎此一节将明物论之不齐先指出言语音声本无是非若任天机所𤼵则了无是非之辩然绝言处乃齐物之旨已揭示于此欲人就此做工夫看破天机则是非自冺矣从夫言非吹也起直至后文成亏章末此之谓以明止为一大章计七百四十余言节节生意最难一贯必细心深观乃悟其玅向下方的指出是非之人乃迷真执妄之流也道恶乎隐而有真伪言恶乎隐而有是非道恶乎往而不存言恶乎存而不可道隐于小成言隐于荣华故有儒墨之是非以是其所非而非其所是欲是其所非而非其所是则莫若以明此一节方指出是非之端起自儒墨当时虽有处士横议而儒墨为先唱意谓杨墨固失仁义矣而儒亦未明大道也故两家皆无一定之真是故以此为𤼵论之张本盖言辩是非滥觞于儒墨傍及诸子后单结指于惠子皆不明之人乃丧道者也下先明本无是非而人不自知故妄执巳见起是非耳物无非彼物无非是自彼则不见自知则知之故曰彼出于是是亦因彼此一节言人苦于不自知故以已是为必当若彼此互相易地而观则物我两忘是非自冺乃见本来无是非也下文𤼵明是非本无特因对待而有彼是方生之说也虽然方生方死方死方生方可方不可方不可方可因是因非因非因是是以圣人不由而照之于天亦因是也此一节言世人之是非乃迷执之妄见故彼此是非而不休唯圣人不随众人之见乃真知独照于天然大道了然明见其真是故曰亦因是也此是则与众天渊故以亦字拣之前云与其儒墨互相是非莫若以明明即照破之义故此以圣人照之于天以实以明之明此为齐物之工夫谓照破即无对待故下文𤼵挥绝待之意而结归于莫若以明是亦彼也彼亦是也彼亦一是非此亦一是非果且有彼是乎哉果且无彼是乎哉彼是莫得其耦谓之道枢枢始得其环中以应无穷是亦一无穷非亦一无穷也故曰莫若以明此一节言圣人照破则了无是非自然合乎大道应变无穷而其妙处皆由一以明耳此欲人悟明乃为真是也则物论不待齐而自齐矣此即老子之天法道下以指马喻本无是非之意以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也此一节𤼵挥圣人照破则冺绝是非天地万物化而为一下文释为一之所以可乎可不可乎不可道行之而成物谓之而然恶乎然然于然恶乎不然不然于不然物固有所然物固有所可物无不然物无不可故为是举莛与楹厉与西施恢恑谲怪道通为一其分也成也其成也毁也凡物无成与毁复通为一此释上天地一指万物一马之意必以道眼观之自然绝无是非之相是非绝则道通为一矣下文方指归于道惟达者知通为一为是不用而寓诸庸庸也者用也用也者通也通也者得也适得而几矣因是已巳而不知其然谓之道此一节要忘是非必须达道之圣人知万物一体故无是无非无适而不可顺乎自然此谓之道上面说了许多展演铺舒直到此方指归一道字因是已之已字乃极尽之处言圣人极尽只是合乎自然之道如此而已合乎道则自然归一后文言愚人强勉要一故卒莫能一也劳神明为一而不知其同也谓之朝三何谓朝三曰狙公赋芧曰朝三而暮四众狙皆怒曰然则朝四而暮三众狙皆恱名实未亏而喜怒为用亦因是也是以圣人和之以是非而休乎天钧是之谓两行此一节言工夫未到自然之地强勉要一其是非而不悟玄同之妙者似此之人但能因是不能忘非正如夷齐介子之流其行虽高不无愤世疾俗之心又如儒墨各执一端为是乃但能可其可不能可其不可虽然离是非卒不能一是非即其所操未尝不是元非道外只以各执已见为是乃成颠倒故如狙公之七数名实一般而喜怒为用各别此特劳神明为一者而不知其大同者也须是圣人和同是非休乎天均两忘而俱行之故能和光同尘混融而不辩则无可不可矣下文意谓古之人知到本来无物玄同之境故本无是非自后渐渐不济矣古之人其知有所至矣恶乎至有以为未始有物者至矣尽矣不可以复加矣其次以为有物矣而未始有封也其次以为有封焉而未始有是非也是非之彰也道之所以亏也道之所以亏爱之所以成果且有成与亏乎哉果且无成与亏乎哉此一节言由迷大道则成我形我成而道亏矣前云一受其成形不亡以待尽直说到此处方透出一箇爱字为我执之本以成其一巳之我则所成者小而大道隐矣申明前云道隐于小成之意也后文意由所成者小故举世之人终身役役而不见其成功故以三子𤼵之有成与亏故昭氏之鼓琴也无成与亏昭氏之不鼓琴也昭文之鼓琴师旷之枝䇿也惠子之据梧也三子之知几乎皆其盛者也故载之末年惟其好之也以异于彼其好之也欲以明之彼非所明而明之故以坚白之昧终而其子又以文之纶终终身无成若是而可谓成乎虽我亦成也若是而不可谓成乎物与我无成也是故滑疑之耀圣人之所图也为是不用而寓诸庸此之谓以明此一节结文来意甚远从夫言非吹也起而下及道恶乎隐而有真伪以道隐于小成言隐于荣华乃至欲是其所非而非其所是莫若以明论起一层以至枢始得其环中则结之曰莫若以明为第二层次从指马喻论起以明道通为一引出惟达者知通为一为是不用而寓诸庸乃点出一道字以作活眼次借狙公名实未亏从一亏上𤼵挥道之所以亏由爱之所以成以此爱之所以成一句又远结前立义中一受其成形及随其成心而师之两成字之意谓若受其成形即爱之所以成故道有所亏此有成有亏也若随其成心而师之则本无成亏因有成形故有辩论是非之彰盖由此耳是以成形成心二意作骨子也此道隐小成言隐荣华有自来矣皆未悟明大道之过也故先揭示之曰莫若以明次又论道枢则又云故曰莫若以明今论到底结归成亏指出惠子是第一不明之人故持坚白之辩昧了一生故末后指出滑疑之耀之圣人乃不自是之人故缴归为是不用而寓诸庸之达者乃结之曰此之谓莫若以明其文𤼵自夫言非吹也起至此约七百余言方一大结其文与意若草里蛇但见其动荡游衍莫覩其形迹非具正眼者未易窥也至若三子之成亏其昭文乃业之有成亏者师旷乃形之有成亏者惠子则道之有成亏者总结道隐于小成言隐于荣华而末结归于圣人此圣人即结前云惟达者知通为一为是不用而寓诸庸之义如此深观乃见此老之文章波澜血脉之不可捉摸处此之谓以明巳结了前夫言非吹也以来一章之意到此又从滑疑之圣人上生起立意𤼵论圣人无是无非至下文无适焉因是已二百三十余言为一章今且有言于此不知其与是类乎其与是不类乎类与不类相与为类则与彼无以异矣此一节结二圣人欲人自悟而忘其巳是也下虽然一转乃庄子特论本无是非之大同乃𤼵明大道之原也便是他真知谛见处虽然请尝言之有始也者有未始有始也者有未始有夫未始有也者有有也者有无也者有未始有无也者有未始有夫未始有无也者俄而有无矣而未知有无之果孰有孰无也今我则巳有谓矣而未知吾所谓之其果有谓乎其果无谓乎已前释言非吹也盖有机心之言也今庄子既说到忘言玄同之处意谓我今虽巳有言乃从真宰而𤼵是无言之言若会我无言之言则忘言而归一致矣下文重释忘言归一大小玄同了无是非如此乃真是也天下莫大于秋豪之末而泰山为小莫寿乎殇子而彭祖为夭天地与我并生而万物与我为一既巳为一矣且得有言乎既巳谓之一矣且得无言乎一与言为二二与一为三自此已徃巧历不能得而况其凡乎故自无适有以至于三而况自有适有乎无适焉因是巳此一节明妙契玄同天地同根万物一体安心于大道不起分别则了无是非此乃真是故结之曰无适焉因是巳下文又重提起一是字乃是非之根原夫道未始有封言未始有常为是而有畛也请言其畛有左有右有伦有义有分有辩有竞有争此之谓八德前一往从迷至悟说到大道根底因是已一句已结绝了至此又提起大道本无是非不知这些分辩执着从何而有只要提出一箇是字为病根要使人识得破六合之外圣人存而不论六合之内圣人论而不议春秋经世先王之志圣人议而不辩故分也者有不分也辩也者有不辩也曰何也圣人怀之众人辩之以相示也故曰辩也者有不见也此一节释滑疑之圣人与道为一以至无适焉因是巳意谓圣人心同太虚即六合内外之事未尝不知但怀之而不辩以显好辩者其实未明大道也下文重释不言不辩之义夫大道不称大辩不言大仁不仁大廉不嗛大勇不忮道昭而不道言辩而不及仁常而不成廉清而不信勇忮而不成五者园而几向方矣故知止其所不知至矣孰知不言之辩不道之道若有能知此之谓天府注焉而不满酌之而不竭而不知其所由来此之谓葆光前云滑疑之耀圣人所图故举六合内外之事圣人无所不知但知而不言以其大道本来无知无辩故也圣人安住广大虚无之中以游人世故和光同尘光而不耀是之谓葆光圣人工夫必做到此方为究竟故云圣人所图故昔者尧问于舜曰我欲伐宗脍胥敖南面而不释然其故何也舜曰夫三子者犹存乎蓬艾之间若不释然何哉昔者十日并出万物皆照而况德之进乎日者乎此因上葆光之圣人其心广大如天府所谓圣人所图者盖由工夫做到至处乃如此耳此言工夫未到则其心不广不能容物故虽尧之大圣亦有所缺故十日并出为进德之喻以总结前意以终夫言非吹已来之意也下文重申明至人止其所不知以显圣人之成功以结死生无变于巳而况利害之端乎啮缺问乎王倪曰子知物之所同是乎曰吾恶乎知之子知子之所不知邪曰吾恶乎知之然则物无知邪曰吾恶乎知之虽然尝试言之庸讵知吾所谓知之非不知邪庸讵吾所谓不知之非知邪且吾尝试问乎汝民湿𥨊则腰疾偏死䲡然乎哉木处则惴慄恂惧猿猴然乎哉三者孰知正处民食刍豢麋鹿食荐蝍且甘带鸱鸦嗜鼠四者孰知正味猨猵狙为雌麋与鹿交䲡与鱼游毛嫱丽姬人之所美也鱼见之深入鸟见之高飞麋鹿见之决骤四者孰知天下之正色哉自今观之仁义之端是非之涂樊然殽乱吾恶能知其辩啮缺曰子不知利害则至人固不知利害乎王倪曰至人神矣大泽焚而不能热河汉沍而不能寒疾雷破山风振海而不能惊若然者乘云气骑日月而游乎四海之外死生无变于已而况利害之端乎此一节申明前文至人止其所不知以言世人各非正知而执为必是其所知者如此而已以此是非吾恶能知其辩哉以结至人不知之至乃超出生死之人岂常情可测耶下文说齐死生以梦觉观世人则举世无觉者以显是非之辩者皆梦中说梦耳文极奇而义极正瞿鹊子问乎长梧子曰吾闻诸夫子圣人不从事于务不就利不违害不喜求不缘道无谓有谓有谓无谓而游乎尘垢之外夫子以为孟浪之言而我以为妙道之行也吾子以为奚若长梧子曰是黄帝之听荧也而丘也何足以知之且女亦太早计见卵而求时夜见弹而求鸮炙予尝为女妄言之女以妄听之奚旁日月挟宇宙为其脗合置其滑昏以𨽾相尊众人役役圣人愚芚参万岁而一成纯万物尽然而以是相蕴予恶乎知说生之非惑耶予恶乎知恶死之非弱丧而不知归者耶丽之姬艾封人之子也晋国之始得之也涕泣沾襟及其至于王所与王同筐牀食刍豢而后悔其泣也子恶乎知夫死者不悔其始之蕲生乎梦饮酒者旦而哭泣梦哭泣者旦而田猎方其梦也不知其梦也梦之中又占其梦焉且有大觉而后知此其大梦也而愚者自以为觉窃窃然知之君乎牧乎固哉丘也与女皆梦也予谓女梦亦梦也是其言也其名为弔诡万世之后而一遇大圣知其解者是旦暮遇之也此一节明至人所以超乎生死而游人世者以观世间如大梦死生如夜旦忧乐如梦事迷中说是非如梦占梦迷中正是非如白日说梦事总而言之皆在大梦之中耳似此若不是至人看破谁知此是大梦耶愚者窃自以为觉岂不陋哉即自古尧舜巳下之君相以及孔子皆梦中说梦之人耳庄子自谓我此说亦在梦中无人证者必待后世有大觉之大圣方知我今日之梦说不妄也此论极正大痛切而入圣工夫亦即于此可见矣此结前执是非之论也后文翻覆𤼵明此意以结前文总归于大道之原既使我与若辩矣若胜我我不若胜若果是也我果非也邪我胜若若不我胜我果是也而果非也邪其或是也其或非也邪其俱是也其俱非也耶我与若不能相知也则人固受其黮闇吾谁使正之使同乎若者正之既与若同矣恶能正之使同乎我者正之既同乎我矣恶能正之使异乎我与若者正之既异乎我与若矣恶能正之使同乎我与若者正之既同乎我与若矣恶能正之然则我与若与人俱不能相知也而待彼也耶何谓和之以天倪曰是不是然不然若果是也则是之异乎不是也亦无辩然若果然也则然之异乎不然也亦无辩化声之相待若其不相待和之以天倪因之以蔓衍所以穷年也忘年忘义振于无竟故寓诸无竟此一节总结齐物论之究竟处也首以丧我为𤼵启则意在物论之不齐皆执我见之过也今要齐物必先忘我此主意也次将显世人之言语音声乃天机之所𤼵但在有机忘机之别故分凡圣之不同故以三籁𤼵端意在要将地籁以比天籁但人有小知大知之不同故各执已见为必是故说了地籁即说大知小知之机心情状之不一故不能合乎天机如地籁之风吹窍响耳如此者何也盖由人迷却天真之主宰但认血肉之躯以为我故执我见而生是非之强辩者盖迷之之过也故次点出真宰要人先悟本真要悟本真须先抛却形骸故有百骸九窍之说要人看破形骸而识取真宰若悟真宰则自然言言合道皆𤼵于天真是所谓天籁也今之辩论之不齐者盖是机心之言故执有是非故立论是非之端首云夫言非吹也一句提起以生后面许多是非之情状皆从非吹二字𤼵挥但凡人迷之而不悟在圣人已悟则不由众人之是非故凡所言者皆照于天也从此照之于天一语以立悟之公案故向下说到是非不必强一但只休乎天均则不劳而自齐一矣如是重重议论到末后是非卒无人正之者如举世古今皆是梦中说梦必待大觉之圣人方能正之即不能待大觉之圣人亦只须了悟各人之真宰则物论是非自明矣到此了悟之后是非自明则凡所言者皆出于天真如地籁无异矣故末后以化声相待一语以结之若未大悟则凡所语言皆当照之于天而休乎天均为工夫故以和之以天倪为结语此通篇之血脉立言之本意也但文章波澜浩瀚难窥涯际若能看破主意则始终一贯森然严整无一字之剩语此所谓文章变化之神鬼者也下文总以形影梦幻为结以见真实之工夫也罔两问景曰曩子行今子止曩子坐今子起何其无特操与曰吾有待而然者邪吾所待又有待而然者邪吾待蛇蚹蜩翼邪恶识其所以然恶识其所以不然昔者庄周梦为蝴蝶栩栩然蝴蝶也自喻适志与不知周也俄然觉则蘧蘧然周也不知周之梦为蝴蝶欤蝴蝶之梦为周欤周与蝴蝶则必有分矣此之谓物化此结齐物之究竟化处故托梦觉不分以物化为极则大槩此论立意若要齐物必先破我执为第一故首以吾丧我𤼵端然吾指真宰我即形骸初且说忘我未说工夫次则忘我工夫须要观形骸是假将百骸九窍六藏一一看破散了于中毕竟谁为我者方才披剥出一箇真君面目意谓若悟真君则形骸可外形骸外则我自忘我忘则是非冺矣此其中大主意也重重立论返覆𤼵扬者此耳谓若未悟真君则举世古今皆迷如在大梦之中纵有是非之辩谁当正之耶纵有正之者亦若梦中占梦耳若明正是非必待大觉之圣人即不能待大圣亦直须各人了悟当人本来面目方自信自决矣要悟本来真宰须是忘我然忘我工夫先观人世如梦是非之辩如梦中事正是非者如梦中占梦之人若以梦观人世则人我之见亦自解矣虽解人我而未能忘言若观音声如响则言语相空如此则言自忘矣言虽忘而未能忘我则观自巳如影外之影观血肉之躯如蛇蚹蜩翼此则顿忘我相不必似前分析也盖前百骸九窍一一而观乃初心观法如内教小乘之析色明空观今即观身如影之不实如蛇蚹之假借乃即色明空更不假费工夫也虽观假我而未能忘物故如蝶梦之喻则物我两忘物我忘则是非冺此圣人大而化之成功也故以物化结之如此识其主意摄归观心则不被他文字眩惑乃知究竟归趣此齐物之总持也观者应知庄子内篇註卷之二音释翏枅宎鷇莛襁褓畛芚蚹庄子内篇註庄子内篇註卷之三素九明匡庐逸叟憨山释德清註养生主此篇教人养性全生以性乃生之主也意谓世人为一身口体之谋逐逐于功名利禄以为养生之䇿残生伤性终身役役而不知止即所谓迷失真宰与物相刃相靡其形尽如驰而不知归者可不谓之大哀耶故教人安时处顺不必贪求以养形但以清净离欲以养性此示入道之功夫也吾生也有涯而知也无涯以有涯随无涯殆巳巳而为知者殆而巳矣为善无近名为恶无近刑缘督以为经可以保身可以全生可以养亲可以尽年逍遥之圣人则忘已忘功忘名故得超然于物外齐物之愚夫竞名好辩迷真宰而不悟此圣凡之辩也故今示之以入圣之功夫以养生主为首务也然养生之主只在缘督为经一语而已苟安命适时顺乎天理之自然则遇物忘怀绝无意于人世则若已若功若名不待忘而自忘矣此所以为养生主之妙术也故下以庖丁解牛喻之庖丁为文惠君解牛手之所触肩之所倚足之所履膝之所踦砉然响然奏刀騞然莫不中音合于桑林之舞乃中经首之会文惠君曰譆善哉技葢至此乎庖丁释刀对曰臣之所好者道也进乎技矣始臣之解牛之时所见无非牛者三年之后未尝见全牛也方今之时臣以神遇而不以目视官官知止而神欲行依乎天理批大却导大窾因其固然技经肻綮之未尝而况大軱乎良庖嵗更刀割也族庖月更刀折也今臣之刀十九年矣所解数千牛矣而刀刃若新𤼵于硎彼节者有间而刀刃无厚以无厚入有间恢恢乎其于游刃必有余地矣是以十九年而刀刃若新发于硎虽然每至于族吾见其难为憷然为戒视为止行为迟动刀甚微謋然巳解如土委地提刀而立为之四顾为之踌躇满志善刀而藏之文惠君曰善哉吾闻庖丁之言得养生焉此养生主一篇立义只一庖丁解牛之事则尽养生主之妙以此乃一大譬喻耳若一一合之乃见其妙庖丁喻圣人牛喻世间之事大而天下国家小而日用常行皆目前之事也解牛之技乃治天下国家用世之术智也刀喻本性即生之主率性而行如以刀解牛也言圣人学道妙悟性真推其绪余以治天下国家如庖丁先学道而后用于解牛之技也初未悟时则见与世龃龉难行如庖丁初则满眼只见一牛耳既而入道巳深性智日明则看破世间之事件件自有一定天然之理如此则不见一事当前如此则目无全牛矣既看破世事则一味顺乎天理而行则不见有一毫难处之事所谓技经骨綮之未尝也以顺理而行则无奔竞驰逐以伤性真故如刀刃之十九年若新𤼵于硎全无一毫伤缺也以圣人明利之智以应有理之事务则事小而智鉅故如游刃其间恢恢有余地矣若遇难处没理之事如筋肻之盘错者不妨小心戒惕缓缓斟酌于其间则亦易可解亦不见其难者至人如此应世又何役役疲劳以取残生伤性之患哉故结之曰闻庖丁之言得养生焉而意在至人率性顺理而无过中之行则性自全而形不伤耳善体会其意妙超言外此等譬喻唯佛经有之世典绝无而仅有者最宜详玩有深旨哉下文言其不善养生之人公文轩见右师而惊曰此何人也恶乎介也天与其人与曰天也非人也天之生是使独也人之貌有与也以是知其天也非人也泽雉十步一啄百步一饮不蕲畜乎樊中神虽王不善也此一节言不善养生者见得忘真见利忘形自取残生伤性之患不若泽雉之自适也下言虽圣人苟不能忘情亦是丧失天真者故借老子𤼵之老聃死秦失弔之三号而出弟子曰非夫子之友耶曰然然则弔焉若此可乎曰然始也吾以为其人也而今非也向吾八而弔焉有老者哭之如哭其子少者哭之如哭其母彼其所以会之必有不蕲言而言不蕲哭而哭者是遁天倍情忘其所受古者谓之遁天之刑适来夫子时也适去夫子顺也安时而处顺哀乐不能入也古者谓是帝之县解指穷于为薪火传也不知其尽也此言性得所养而天真自全则去来生死了无拘碍故至人游世形虽同人而性超物外不为生死变迁者实由得其所养耳能养性复真所以为真人故后人间世即言真人无心而游世以实庖丁解牛之譬以见养生主之效也篇虽各别而意实贯之人间世此篇葢言圣人处世之道也然养生主乃不以世务伤生者而其所以养生之功夫又从经涉世故以体验之谓果能自有所养即处世自无伐才求名无事强行之过其于辅君奉命自无夸功溢美之嫌而其功夫又从心斋坐忘虚已涉世可无患矣极言世故人情之难处苟非虚而待物少有才情求名之心则不免于患矣故篇终以不才为究竟苟涉世无患方见善能养生之主实与前篇互相𤼵明也以孔子乃用世之圣人颜子乃圣门之高弟故借以为重使其信然也颜回见伸尼请行曰奚之曰将之卫曰奚为焉曰回闻卫君其年壮其行独轻用其国而不自见其过轻用民死死者以国量乎泽若蕉民其无如矣回尝闻之夫子曰治国去之乱国就之医门多疾愿以所闻思其则庶几其国有瘳乎仲尼曰譆若殆徃而刑耳夫道不欲󵙀襍则多多则扰扰则忧忧而不救古之至人先存诸巳而后存诸人所存于已者未定何暇至于暴人之所行且若亦知夫德之所荡而知之所为出乎哉德荡乎名知出乎争名也者相轧也知也者争之器也二者凶器非所以尽行也且德厚信矼未达人气名闻不争未达人心而彊以仁义绳墨之言术暴人之前是以人恶有其美也命之曰菑人菑人者人必返菑之若殆为人菑且苟为悦贤而恶不肖恶用而求有以异若惟无诏王公必将乘人而𨷖其㨗而目将焚之而色将平之口将营之容将形之心且成之是以火救火以水救水名之曰益多顺始无穷若殆以不信厚言必死于暴人之前矣此一节言涉世之大者以谏君为第一若人主素不见信而骤以忠言强诉不唯不听且致杀身之祸此非夫子之大圣深达世故明哲保身者其他孰能知此哉颜子有所未至也此为人间世之第一件事故首言之且昔者桀杀关龙逢纣杀王子比干是皆修其身以下伛拊人之民以下拂其上者也故人君因其修以挤之是好名者也昔者尧攻丛枝胥敖禹攻有扈国为虚厉身为刑戮其用兵不止其求实无已是皆求名实者也而独不闻之乎名实者圣人之所不能胜也而况若乎此谓颜子无事强行求名之实必不能全以明徃必刑之之必然也且名实圣人犹不能全而况凡乎上文夫子以教其必不可徃下又问其徃之之道虽然若必有以也尝以语我来颜回曰端而虚勉而一则可乎曰恶恶可夫以阳为充孔扬采色不定常人之所不违因案人之所感以求容与其心名之曰日渐之德不成而况大德乎将执而不化外合而内不訾其庸讵可乎此一节言彊梁拒谏之人纵以忠谨事之秪增益其盛气亦无补于德终无益也然则我内直而外曲成而上比内直者与天为徒与天为徒者知天子之与巳皆天之所子而独以巳言蕲乎而人善之蕲乎而人不善之耶若然者人谓之童子是之谓与天为徒外曲者与人为徒也擎跽曲拳人臣之礼也人皆为之吾敢不为耶为人之所为者人亦无疵焉是之谓与人为徒成而上比者与古为徒其言虽教讁之实也古之有也非吾有也若然者虽直而不为病是之谓与古为徒若是则可乎仲尼曰恶恶可太多政法而不谍虽固亦无罪虽然止是耳矣恶可以及化犹师心者也此一节言三术从孔子君子有三畏中变化来与天为徒畏天也与人为徒畏大人也与古为徒畏圣人之言也但议论浑然无迹言此三事亦非圣人大化之境界止于世俗之常耳意在言外颜回曰吾无以进矣敢问其方仲尼曰斋吾将语若若有而为之其易耶易之者皡天不宜颜回曰回之家贫惟不饮酒不茹荤者数月矣若此可为斋乎曰是祭祀之斋非心斋也回曰敢问心斋仲尼曰一若志无听之以耳而听之以心无听之以心而听之以气心止于符气也者虚而待物者也惟道集虚虚者心斋也颜子多方皆未离有心凡有心之言未忘机也机不忘则巳不化故教之以心斋以虚为极虚则物我两忘已化而物自化耳颜回曰回之未始得使实自回也得使之也未始有回也可谓虚乎夫子曰尽矣吾将语若若能入游其樊而无感其名入则鸣不入则止无门无毒一宅而寓于不得巳则几矣绝迹易无行地难为人使易以伪为天使难以伪闻以有翼飞者也未闻以无翼飞者也闻以有知知者矣未闻以无知知者也瞻彼阕者虚室生白吉祥止止夫且不止是之谓坐驰夫狥耳目内通而外于心知鬼神将来舍而况人乎是万物之化也禹舜之所纽也伏羲几蘧之所行终而况散焉者乎此言涉世先于事君此言辅君之难也苟非物我两忘虚心御物不得已而应之决不能感君而离患若固执我见持必然之志而强谏之不但无补于君且致杀身之祸此龙逢比干之死皆是之过也下言使命之难叶公子高将使于齐问于仲尼曰王使诸梁也甚重齐之待使者葢将甚敬而不急匹夫犹未可动也而况诸侯乎吾甚慄之子尝语诸梁也曰凡事若小若大寡不道以懽成事若不成则必有人道之患事若成则必有阴阳之患若成若不成而后无患者惟有德者能之吾食也执粗而不藏㸑无欲清之人今吾朝受命而夕饮冰我其内热欤吾未至乎事之情而既有阴阳之患矣事若不成必有人道之患是两也为人臣者不足以任之子其有以语我来此言人臣以使命为难也以为人臣者但以一巳功名为心故事必求可功必求成以此横虑交错于胷中劳神焦思之若此乃举世人臣使命之难绝不知有所处之道故不免其患耳故夫子教以处之之方意有一定之命一定之理安顺处之自无患耳若持必可之心固所不免也下夫子教其莫若致命此其难者将此起语为结仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可柰何而安之若命德之至也为人臣子者固有所不得巳行事之情而忘其身何暇至于悦生而恶死夫子其行可矣庄子全书皆以忠孝为要名誉丧失天真之不可尚者独人间世一篇则极尽其忠孝之实一字不可易者谁言其人不达世故而恣肆其志耶且借重孔子之言者曷尝侮圣人哉葢学有方内方外之分在方外必以放旷为高特要归大道也若方内则于君臣父子之分一毫不敢假借者以世之大经大法不可犯也此所谓世出世间之道无不包罗无不尽理岂可以一槩目之哉丘请复以所闻凡交近则必相靡以信远则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类妄妄则其信之也莫莫则传言者殃故法言曰传其常情无传其溢言则几乎全此一节言使命之难以两家之利害皆在一已担当若溢而过实则令听者生疑不信是为生祸之本而传者必受其殃所以贵乎真实无妄庶几可保全耳下文申明虽苟全目前之事而终必为害甚矣言之不易不可不谨慎其始也且以巧𨷖力者始乎阳常卒乎阴太至则多奇巧以礼饮酒者始乎治常乎乱太至则多奇乐凡事亦然始乎谅常卒乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音气息茀然于是并生心厉尅核太至则必有不肖之心应之而不知其然也苟为不知其然也孰知其所终故法言曰无迁令无劝成过度益也美成在久恶成不及改可不慎欤且夫乘物以游心托不得已以养中至矣何作可报耶莫若为致命此其难者此一节言应世之难者无愈使命如叶公之所忧者固然而夫子之言皆使命之至情祸福之枢机切中人情之极致所谓士见危致命者非夫子大圣深于世故者又何以致此哉颜盍将传卫灵公太子而问于蘧伯玉有人于此其德天杀与之为无方则危吾国与之为有方则危吾身其知适足以知人之过而不知其所以过若然者吾柰之何蘧伯玉曰善哉问乎戒之慎之正汝身哉形莫若就心莫若和虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之无崖达之入于无疵汝不知夫螳螂乎怒其臂以当车辙不知其不胜任也是其才之美者也戒之慎之积伐而美者以犯之几矣汝不知夫养虎者乎不敢以生物与之为其杀之之怒也不敢以全物与之为其决之之怒也时其饥饱达其怒心虎之与人异类而媚养已者顺也故其杀者逆也夫爱马者以筐盛矢以蜄盛溺适有蚉䖟仆缘而拊之不时则缺衔毁首碎𦚾意有所至而爱有所亡可不慎耶此言辅君之难也巳上三者皆人间世之难者意谓夫游人间世者必虚心安命适时自慎无可不可乃可免患若不能虚心恃知妄作无事而强行者颜回是也若不能安命多忧自苦当行而不行者叶公是也二者皆非圣人所以涉世之道而当以孔子之言为凖也若其必不得巳而应世以事人主必将顺其美匡救其恶以竭其忠尤当以戒慎恐惧达变知机不可轻忽不可恃才轻触以取杀身之祸此又当以蘧伯玉之言为得也涉世人情之曲折极尽于此矣是必取重仲尼伯玉乃可免患耳上言材能之累下以不才以全生匠石之齐至乎曲辕见栎社树其大蔽牛絜之百围其高临山十仞而后有枝其可以为舟者旁十数观者如市匠伯不顾遂行不辍弟子厌观之走及匠石曰自吾执斧斤以随夫子未尝见材如此其美也先生不肻视行不辍何耶曰巳矣勿言之矣散木也以为舟则沉以为棺椁则速腐以为器则速毁以为门户则液樠以为柱则蠹是不材之木也无所可用故能若是之寿匠石归栎社见梦曰汝将恶乎比予哉若将比予于文木耶夫柤梨橘柚果蓏之属实熟则剥则辱大枝折小枝泄此以其能苦其生者也故不终其天年而中道夭自掊击于世俗者也物莫不若是且予求无所可用久矣几死乃今得之为予大用使予也而有用且得有大也耶且也若与予也皆物也柰何哉其相物也而几死之散人又恶知散木匠石觉而诊其梦弟子曰趣取无用则为社何耶曰密若无言彼亦直寄焉以为不知巳者诟厉也不为社者且几有剪乎且也彼其所保与众异而以义誉之不亦远乎此言栎社之树以不材而保其天年全生远害乃无用之大用返显前之恃才妄作要君求誉以自害者实天壤矣此庄生轻世肆志之意正在此耳下历言无自全之意以喻已志此立言之指也南伯子綦游乎商之丘见大木焉有异结驷千乘隐将笓其所藾子綦曰此何木也哉此必有异材夫仰而视其细枝则拳曲而不可以为栋樑俯而视其大根则轴解而不可以为棺椁咶其叶则口烂而为伤嗅之则使人狂醒三日而不巳子綦曰此果不材之木也以至于此其大也嗟夫神人以此不材宋有荆氏者宜楸栢桑其拱把而上者求猿狙之𣏾者斩之三围四围求高名之丽者斩之七围八围贵人富商之家求樿傍者斩之故未终其天年而中道之夭于斧斤此材之患也故解之以牛之白颡者与豚之亢鼻者与人之有痔病者不可以适河此皆巫祝以知之矣所以为不祥也此乃神人之所以为大祥也此极言不材之自全甚明材美之自害也惟神人知其材之为患故绝圣弃智昏昏闷闷而无意于人间者此其所以无用得以全身养生以尽其天年也此警世之意深矣支离䟽者颐隐于脐肩高于顶会撮指天五管在上两髀为脇挫鍼治繲足以煳口皷䇿播精足以食十人上征武士则支离攘臂于其间上有大役则支离以有常疾不受功上与病者粟则受三钟与十束薪夫支离其形者犹足以养其身终其天年又况支离其德者乎此言支离其形足以全生而远害况释智遗形者乎此𤼵挥老子处众人之所恶故几于道之意前以木之材不材以况此以人喻亦更切矣孔子适楚楚狂接舆游其门曰凤兮凤兮何如德之衰也来世不可待徃世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避已乎已乎临人以德殆乎殆乎畵地而趋迷阳迷阳无伤吾行吾行却曲无伤吾足山木自寇也膏火自煎也桂可食故伐之漆可用故割之人皆知有用之用而莫知无用之用也此人间世立意初则以孔子为善于涉世之圣故托言以𤼵其端意谓虽颜子之仁智亦非用世之具不免无事强行之过也次则叶公乃处世之人亦不能自全况其他乎次则颜盍乃一隐士耳尔乃妄意干时乃不知量之人也故以伯玉以折之斯皆恃才之过也故不免于害故以栎社山木之不材以喻之又以支离䟽晓之是涉世之难也如此故终篇以楚狂讥孔子意谓虽圣而不知止以𤼵已意乃此老披肝露胆真情𤼵现真见处世之难如此故超然物外以道自全以贫贱自处故遯世无闷着书以见志此立言之本意也故于人间世之末以此结欵实自叙也德𠑽符此篇立意谓德充实于内者必能游于形骸之外而不𥨊处躯壳之间葢以知身为大患之本故不事于物欲而心与天游故见之者自能神符心会忘形释智而不知其所以然也故学道者唯务实德充乎内不必计其虚名见乎外虽不求知于世而世未有不知者也故引数子以𤼵之葢释老子处众人之所恶故几于道之意也鲁有兀者王台从之游者与仲尼相若常季问于仲尼曰王台兀者也从之游者与夫子中分鲁立不教坐不议虚而徃实而归固有不言之教无形而心成者邪是何人也仲尼曰夫子圣人也丘也直后而未徃耳丘将以为师而况不若丘者乎奚假鲁国丘将引天下而与从之常季曰彼兀者也而王先生其与庸亦远矣若然者其用心也独若之何仲尼曰死生亦大矣而不得与之变虽天地覆坠亦将不与之遗审乎无假而不与物迁命物之化而守其宗也常季曰何谓也仲尼曰自其异者视之肝胆楚越也自其同者视之万物皆一也夫若然者且不知耳目之所宜而游心乎德之和物视其所一而不见其所丧视丧其足犹遗土也常季曰彼为已以其知得其心以其心得其常心物何为最之哉仲尼曰人莫鑑于流水而鑑于止水惟止能止众止受命于地惟松栢独也在冬夏青青受命于天惟舜独也正幸能正生以正众生夫保始之征不惧之实勇士一人雄入于九军将求名而能自要者而犹若是而况官天地府万物直寓六骸象耳目一知之所知而心未尝死者乎彼且择日而登假人则从事也彼且何肻以物为事乎此篇以德充符为名首以介者王骀𤼵挥只在末后数语便是实德内充故符于外而人多从之非有心要人从之也葢忘形骸一心知即佛说破分别我障也能破分别我障则成阿罗汉果即得神通变化今庄子但就人中说老子忘形释智之功夫即能到此境界耳即所谓至人忘巳也此寓六骸象耳目一知之所知即佛说假观乃即世间出生死之妙诀正予所谓修离欲禅也申屠嘉兀者也而与郑子产同师于伯昬无人子产谓申屠嘉曰我先出则子止子先出则我止其明日又与合堂同席而坐子产谓申屠嘉曰我先出则子止子先出则我止今我将出子可以止乎其未耶且子见执政而不违子齐执政乎申屠嘉曰先生之门固有执政焉如此哉子而说子之执政而后人者也闻之曰鑑明则尘垢不止止则不明也久与贤人处则无过今子之所取大者先生也而犹出言若是亦不过乎子产曰子既若是矣犹与尧争善计子之德不足以自反耶申屠嘉曰自状其过以不当亡者众不状其过以不当存者寡知不可柰何而安之若命惟有德者能之游于羿之彀中中央者中地也然而不中者命也人以其全足笑吾不全足者众矣我佛然而怒而适先生之所则废然而反不知先生之洗我以善耶吾与夫子游十九年矣而未尝知吾兀者也今子与我游于形骸之内而子索我于形骸之外不亦过乎子产蹵然改容更貌曰子无乃称此章形容圣人忘功故以子产𤼵之葢实德内充形骸可外而安命自得以道相忘则了无人我之相此学道之成效也鲁有兀者叔山无趾踵见仲尼曰子不谨前既犯患若是矣虽今来无及矣无趾曰吾惟不知务而轻用吾身吾是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以补前行之恶而况全德之人乎无趾语老聃曰孔丘之于至人其未耶彼何賔宾以学子为彼且蕲以諔诡幻怪之名闻不知至人之以是为已桎梏耶老聃曰胡不使彼以死生为一条以可不可为一贯者解其桎梏其可乎无趾曰天刑之安可解此章𤼵挥圣人忘名故以孔子为务虚名而不尚实德之人故取人于规规是非善恶之间殊不知至人超乎生死之外而视世之浮名为桎梏葢未能忘死生一是非故未免落于世之常情耳圣人则不以此为得也鲁哀公问于仲尼曰卫有恶人焉曰哀骀它丈夫与之处者思而不能去也妇人见之请于父母曰与为人妻宁为夫子妾者十数而未止也未尝有闻其唱者也常和而已矣无人君之位以济乎人之死无聚禄以望人之腹又以恶骇天下和而不唱知不出乎四域且而雌雄合乎前是必有异乎人者也寡人召而观之果以恶骇天下与寡人处不至以月数而寡人有意乎其为人也不至乎期年寡人信之国无宰寡人传国焉闷然而后应汜而若辞寡人丑乎卒授之国无几何去寡人而行寡人䘏焉若有亡也若无与乐是国也是何人者耶仲尼曰丘也尝使于楚矣适见㹠子食于其死母者少焉眴若皆弃之而走不见巳焉尔不得类焉尔所爱其母者非爱其形也爱使其形者也战而死者其人之塟也不以翣资刖者之屦无为爱之皆无其本也为天子之诸御不剪爪不穿耳娶妻者止于外不得复使形全犹足以为尔而况全德之人乎今哀骀它未言而信无功而亲使人授已国惟恐其不受也是必才全而德不形者也哀公曰何谓才全仲尼曰死生存亡穷达贫富贤与不肖毁誉饥渴寒者是事之变命之行也日夜相代乎前而知不能规乎其始者也故不足以滑和不可入于灵府使之和豫通而不失于兊使日夜无却而与物为春是接而生时于心者也是谓之才全何谓德不形曰平者木停之盛也其可以为法也内保之而外不荡也德之成和之脩也德不形者物不能离也哀公异日以告闵子曰始也吾以南面而君天下执民之纪而忧其死吾自以为至通矣今吾闻至人之言恐吾无其实轻用吾身而亡吾国吾与孔丘非君臣也德友而巳矣此章形容圣人之德必须忘形全性体用不二内外一如平等湛一方为全功故才全德不形为圣人之极致葢才全则内外不二德不形则物我一如此圣人之成功所以德充之符也故鲁君闻之亦能忘分感化而友于圣人也闉跂支离无脤说卫灵公灵公说之而视全人其脰肩肩瓮㼜大瘿说齐桓公桓公说之而视全人其脰肩肩故德有所长而形有所忘人不忘其所忘而忘其所不忘此谓诚忘故圣人有所游而知为孽约为胶德为接工为商圣人不谋恶用智不断恶用胶无丧恶用德不货恶用商四者天鬻也天鬻也者天食也既受食于天又乌用人有人之形无人之情有人之形故群于人无人之情故是非不得于身眇乎小哉所以属于人也謷乎大哉独成其天前虽以知忘形而知尚存未尽道妙故此一章以忘忘知知忘则德自化方能合乎自然以全天德其德乃充故如二君之见二子能不见其形此所以为德之符也圣人造道之极致至此方为究竟耳故以此结一篇之义惠子谓庄子曰人故无情乎庄子曰然惠子曰人而无情何以谓之人庄子曰道与之貌天与之形恶得不谓之人惠子曰既谓之人恶得无情庄子曰是非吾所谓情也吾所谓无情者言人之不以好恶内伤其身常因其自然而不益生也惠子曰不益生何以有其身庄子曰道与之貌天与之形无以好恶内伤其身今子外乎子之神劳乎子之精倚树而吟据藁梧而暝天选子之形子以坚白鸣此篇以忘情绝欲以全天德故其德乃充前已𤼵挥全德之妙故结以无情非人以尽绝情全德之意所以警俗励世之意深矣庄子内篇註卷之三音释窾軱謋蜄樠柤诊藾咶𣏾樿繲翣謷庄子内篇註庄子内篇註卷之四素十明匡庐逸叟憨山释德清註大宗师庄子着书自谓言有宗事有君葢言有所主非漫谈也其篇分内外者以其所学乃内圣外王之道谓得此大道于心则内为圣人迫不得巳而应世则外为帝为王乃有体有用之学非空言也且内七篇乃相因之次第其逍遥游乃明全体之圣人所谓大而化之之谓圣乃一书之宗本立言之主意也次齐物论葢言举世古今之人未明大道之原各以已见为是故互相是非首以儒墨相排皆未悟大道特以所师一偏之曲学以为必是固执而不化皆迷其真宰而妄执我见为是故古今举世未有大觉之人卒莫能正之此悲世之迷而不解皆执我见之过也次养生主谓世人迷却真宰妄执血肉之躯为我人人只知为一巳之谋所求功名利禄以养其形戕贼其真宰而不悟此举世古今之迷皆不知所养耳若能养其生之主则超然脱其物欲之害乃可不虚生矣果能知养生之生则天真可复道体可全此得圣人之体也次人间世乃涉世之学问谓世事不可以有心要为不是轻易可涉若有心要名干誉恃才妄作未有不伤生戕性者若颜子叶公皆不安命不自知而强行者也必若圣人忘已虚心以游世迫不得已而应乃免患耳其涉世之难委曲毕见能涉世无患乃圣人之大用也次德充符以明圣人忘形释智体用两全无心于世而与道游乃德充之符也其大宗师总上六义道全德备用冉浑然大化忘已忘功忘名其所以称至人神人圣人者必若此乃可为万世之所宗而师之者故称之曰大宗师是为全体之大圣意谓内圣之学必至此为极则所谓得其体也若迫不得已而应世则可为圣帝明王矣故次以应帝王以终内篇之意至若外篇皆蔓衍发挥内篇之意耳知天之所为知人之所为者至矣知天之所为者天而生也知人之所为者以其知之所知养其知之所不知终其天年而不中道夭者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人而后有真知此一节乃一篇立言之主意以一知字为眼目古人所云知之一字众妙之门知之一字众祸之门葢妙悟后方是真知有真知者乃称真人即可宗而师之也然知天知人即众妙之门也虽然有患即知之一字众祸之门也谓强不知以为知恃强知而妄作则返以知为害矣此举世聪明之通病也何谓真人古之真人不逆寡不雄成不謩士若然者过而弗悔当而不自得也若然者登高不慄入水不濡入火不热是知能登假于道也若此古之真人其𥨊不梦其觉无忧其食不甘其息深深真人之息以踵众人之息以喉屈服者其嗌言若哇其嗜欲深者其天机浅此一节言真人妙悟自性是为真知者故所养逈与世不同而以众人观之则自别矣前云有患正恐未悟而恃妄知为得者害之甚也故此双明之古之真人不知悦生不知恶死其出不䜣其入不距翛然而徃翛然而来而已矣不忘其所始不求其所终受而喜之忘而复之是之谓不以心捐道不以人助天是之谓真人此一节言真人游世不但忘利害而且忘死生故虽身寄人间心超物表意非真知妙悟未易至此欲人知其所养也若然者其心志其容寂其颡䪻凄然似秋暖然似春喜怒通乎四时与物有宜而莫知其极圣人之用兵也亡国而不失人心利泽施乎万世不为爱人故乐通物非圣人也有亲非仁也天时非贤也利害不通非君子也行名失已非士也亡身不真非役人也若狐不偕务光伯夷叔齐箕子胥余纪他申徒狄是役人之役适人之适而不自适其适者也此一节槩言所知不真不能忘已忘名有心要誉狥名丧实皆非真知之圣也下又言真人真知之不同古之真人其状义而不朋若不足而不承与乎其觚而不坚也张乎其虗而不华也邴邴乎其似喜乎崔乎其不得已乎滀乎进我色也与乎止我德也厉乎其似世乎謷乎其未可制也连乎其似好闭也ㄆ摄捡束之意虽ㄆ摄捡束但似好闭其实无所闭藏也悗乎忘其言也以刑为体以礼为翼以知为时以德为循以刑为体者绰乎其杀也以礼为翼者所以行世也以知为时者不得已于事也以德为循者言其与有足者至于丘也而人真以为勤行者也此一节形容真人虚心游世之状貌如此之妙言虽超世而未尝越世虽同人而不群于人此真知之实也故其好之也一其弗好之也一其一也一其不一也一其一与天为徒其不一与人为徒天与人不相胜也此之谓真人此一节总结前知天知人工夫做到浑然一体天人一际然后任其天真则在天而天在人而人天地同根万物一体故天与人两不相胜必如此真知妙悟浑化之极乃可名为真人此岂可强知妄见而可比拟哉此真人真学之全功故下章从死生命也起至藏舟章末皆极口勉人学道要做真实工夫死生命也其有夜旦之常天也人之有所不得与皆物之情也彼特以天为父而身犹爱之而况其卓乎人特以有君为愈乎已而身犹死之而况其真乎此言真性在我而不属生死者乃真常之性也而人迷之而不悟嗜欲伤之而不知所养岂非至愚也哉泉涸鱼相与处于陆相煦以湿相濡以沫不如相忘于江湖与其誉尧而非桀也不若两忘而化其道夫大块载我以形劳我以生佚我以老息我以死故善吾生者乃所以善吾死也此言世人不知大道而以仁义为至故以仁爱亲以死事君此虽善不善故如泉涸而鱼以湿沫相煦濡也若能浑然悟其大道则万物一体善恶两忘故如鱼之相忘于江湖如此乃可谓知天知人天人合德而能超乎生死之外故在生在死无不善之者也夫藏舟于壑藏山于泽谓之固矣然而夜半有力者负之而走昧者不知也藏小大有宜犹有所遯若夫藏天下于天下而不得所遯是恒物之大情也特犯人之形而犹喜之若人之形者万化而未始有极也其为乐可胜计耶故圣人将游于物之所不得遯而皆存善夭善老善始善终人犹效之又况万物之所系而一化之所待乎此发明大道无形而为天地万物之根本人人禀此无形之大道而有生是为真宰若悟此大道则看破天地万物身心世界消融混合而为一体若悟彻此理则称之曰大宗师是所谓大而化之谓圣者也至此则无已无功无名逍遥于万物之上超脱于生死之途以世人槩不知此大道之妙而以小知小见之自是不得逍遥各执已是互相是非故丧其有生之主而要求名利于世间故德不充符是则前五篇所发挥者未曾说破故此篇首乃立知天知人有真知方为真人直说到此方指出一箇大宗师正是老庄立教之所宗者如此而已故此后重新单提起一道字来发挥足见立言前后一贯言虽蔓衍而意有所宗于此可见矣夫道有情有信无为无形可传而不可受可得而不可见自本自根未有天地自古以固存神鬼神帝生天生地在太极之先而不为高在六极之下而不为深先天地生而不为久长于上古而不为老豨韦得之以挈天地伏羲得之以袭气母维斗得之终古不忒日月得之终古不息堪坏得之以袭崑崙冯夷得之以游大川肩吾得之以处太山黄帝得之以游云天颛顼得之以处玄宫禺强得之立乎北极西王母得之坐乎少广莫知其始莫知其终彭祖得之上及有虞下及五伯傅说得之以相武丁乘东维骑箕尾而比于列星此明大宗师者所宗者大道也以大道乃天地万物神人之主今人人禀此大道而有生处此形骸之中为生之主者所谓天然之性以形假而性真故称之曰真宰而人悟此大道彻见性真则能外形骸直于天地造化同流混融而为一体而为世间人物之同宗者故曰大宗师者此也此大宗师即逍遥所称神人圣人至人所言有情有信即齐物之真宰及养生篇生之主若不悟此而涉人世必有形骸之大患颜子心齐教其悟之之方既悟性真则形骸可外故德充符前一往皆敷演其古今迷悟之状到此方分明说破一路说来方才吐露所以云言有宗事有君正此意也此上已发挥大道明白了然但未说进道工夫故此下乃说入道真实工夫南伯子葵问于女妫曰子之年长矣而色若孺子何也曰吾闻道矣南伯子葵曰可得学耶曰恶恶可子非其人也夫卜梁倚有圣人之才而无圣人之道我有圣人之道而无圣人之才吾欲以教之庶几其果为圣人乎不然以圣人之道告圣人之才亦易矣吾犹守而告之三日而后能外天下已外天下矣吾又守之七日而后能外物已外物矣吾又守之九日而后能外生已外生矣而后能朝彻朝彻而后能见独见独而后能无古今无古今而后能入于不死不生杀生者不死生生者不生其为物也无不将也无不迎也无不毁也无不成也其名为撄宁撄宁也者撄而后成者也此前论大道虽是可宗可师犹漫言无要此一节方指出学道之方意谓此道虽是人人本有既无生知之圣必要学而后成今要学者须要根器全美方堪授受授受之际又非草率须要耳提面命守而教之其教之之方又不可速成须有渐次而入故使渐渐开悟其三日外天下七日外物九日外生死而后见独朝彻此悟之之效也既悟此道则一切处日用头头触处现成纵横无碍虽在尘劳之中其心泰定常宁天君泰然湛然不动工夫到此名曰撄宁何谓撄宁葢从󵙀乱境缘中做出故曰撄而后成者也观此老言虽蔓衍其所造道工夫皆从刻苦中做来非苟然也今人读其言者岂可槩以文字视之哉上言入道工夫下言闻道盖亦从文字中悟来故以重言发之南伯子葵曰子独恶乎闻之曰闻诸副墨之子副墨之子闻之洛诵之孙洛诵之孙闻之瞻明瞻明闻之聂许聂许闻之需役需役闻之于讴于讴闻之玄冥玄冥闻之参寥参寥闻之疑始此一节言圣人得此大道不无所闻葢从文字语言中有所发明以至动用周旋讴吟咳唾之间以合于玄冥叅于寥廓以极于无始至不可知之地必如此深造实证而后已如此殆非口耳而可得也是乃可称大宗师前来发明大道可宗悟此大道者可称宗师但未见其果有其人否耶恐世人不信将谓虚谈故向下撰出子祀等乃实是得道之人以作证据子祀子舆子犁子来四人相语曰孰能以无为首以生为嵴以死为尻孰知死生存亡为一体者吾与之友矣四人相视而笑莫逆于心遂相与为友子舆有病子祀往问之曰伟哉夫造物者以子为此拘拘也曲偻发背上有五管颐隐于齐肩高于顶句赘指天阴阳之气有沴其心闲而无事跰𨇤而鑑于井曰嗟乎夫造物者又将以子为此拘拘也子祀曰汝恶之乎曰亡子何恶浸假而化予之左臂以为鸡予因以求时夜浸假而化子之右臂以为弹子因以求鸮炙浸假而化子之尻以为轮以神为马予因而乘之岂更驾哉且夫得者时也失者顺也安时而处顺哀乐不能入也此古之所谓县解也而不能自解者物有以结之且夫物不胜天久矣吾又何恶焉此一节言真人真知形本无形今既适有形则为生累故真人视之如㿈疮而不可爱如影而不可执如此则但任造化之所适了无得失之心故死生无变于已所以安时处顺哀乐不入此所谓县解者也如此看来人人本来天然解脱但人自苦于形累而卒莫能自解者非天之过乃人自结之耳且夫天人之际本来人不胜天吾于此看破久矣虽有此假形吾有真用又何恶焉此其所以为真人是可宗而师之者也俄而子来有疾喘喘焉死将其妻子环而泣之犁往而问之曰叱避无怛化倚其尸而与之语曰伟哉造化又将奚以汝为将奚以汝适以汝为鼠肝乎以汝为虫臂乎子来曰父母于子东西南北唯命之从阴阳于人不翅于父母彼近吾死而我不听我则悍矣彼何罪焉夫大块载我以形劳我以生佚我以老息我以死故善吾生者乃所以善吾死也夫大冶铸金金踊跃曰我且必为镆鎁大冶必以为不祥之金今一犯人之形而曰人耳人耳夫造物者必以为不祥之人今一以天地为大鑪以造化为大冶恶乎往而不可哉成然𥧌蘧然觉此一节言真人所得殊非妇人小子之所知故子犁叱避以形容其必有真知然后为真人必若子来之顺化而游死生无变无生可恋无死可拒要学人必造到如此超然独得之妙纯一无疵方为学问能事之究竟处是可称为大宗师矣上言真人能顺死生不知从何致此故下以子桑户三入发明乃方外了道之人所能此叚学问非方内曲士所知子桑户孟子反子琴张三人相与友曰孰能相与于无相与相为于无相为孰能登天游雾挠挑无极相忘以生无所终穷三人相视而笑莫逆于心遂相与友莫然有间而子桑户死未葬孔子闻之使子贡往待事焉或编曲或皷琴相和而歌曰嗟来桑户乎嗟来桑户乎而已返其真而我犹为人猗子贡趋而进曰敢问临尸而歌礼乎二人相视而笑曰是恶知礼意子贡返以告孔子曰彼何人者耶修行无有而外其形骸临尸而歌颜色不变无以命之彼何人者耶孔子曰彼游方之外者也而丘游方之内者也外内不相及而丘使女往弔之丘则陋矣彼方且与造物者为人而游乎天地之一气彼以生为附赘悬疣以死为决疣溃癕夫若然者又恶知死生先后之所在假于异物託于同体忘其肝胆遗其耳目返复终始不知端倪芒然彷徨乎尘垢之外逍遥乎无为之业又乌能愦愦然为世俗之礼以观众人之耳目哉此一节言方外真人之学逍遥物外自得之妙非世俗耳目之所及故托孔子子贡发挥将以破迂儒执礼法之曲见以解愦愦之执情亦将使其自得超然之境斯正此老着书之本意也子贡曰然则夫子何方之依孔子曰丘天之戮民也虽然吾与女共之子贡曰敢问其方孔子曰鱼相造乎水人相造乎道相造乎水者穿池而养给相造乎道者无事而生定故曰鱼相忘于江湖人相忘于道术子贡曰敢问畸人畸人者畸于人而侔于天故曰天之小人人之君子人之君子天之小人也此一节言孔子方内之圣人亦能引进于方外之学意谓世之拘拘者亦可与造乎大道故以子贡之才智尚去道远甚况其他乎下明方外之道方内亦有能行者第俗人不识耳故借颜子发明孔子以开其迷意若颜子之好学诚可以深造而自得也颜回问仲尼曰孟孙才其母死哭泣无涕中心不慼居丧不哀无是三者以善丧葢鲁国固有无其实而得其名者乎回壹怪之仲尼曰夫孟孙氏尽之进于知矣唯简之而不得夫已有所简矣孟孙氏不知所以生不知所以死不知就先不知就后若化为物以待其所不知之化已乎且方将化恶知不化哉方将不化恶知已化哉吾特与汝其梦未始觉者邪且彼有骇形而无损心有旦宅而无情死孟孙氏特觉人哭亦哭是自其所以乃且也相与吾之耳矣庸讵知吾所谓吾之乎且汝梦为鸟而厉乎天梦为鱼而没于渊不识今之言者其觉者乎其梦者乎造适不及笑献笑不及排安排而化去乃入于寥天一此一节言方外之学方内亦有能之者第在世俗之中常情所不识必有真人乃能知之故借重颜子与圣人开觉之此段最是惺悟世人真切处上言了无生死乃造道之极要在顿悟下言世人必欲学道须将仁义恭矜智能夙习之事一切屏绝乃可入道意而子见许由许由曰尧何以资汝意而子曰尧谓我汝必躬服仁义而明言是非许由曰而奚来为轵夫尧既黥汝以仁义而劓汝以是非矣汝将何以游夫遥荡恣睢转徙之途乎意而子曰虽然吾愿游其蕃许由曰不然夫盲者无以与夫眉目颜色之好瞽者无以与夫青黄黼黻之观意而子曰夫无庄之失其美据梁之失其力黄帝之忘其知皆在鑪锤之间耳庸讵知夫造物者之不息我黥而补我劓使我乘成以随先生耶许由曰噫未可知也我为汝言其大略吾师乎吾师乎𩐎万物而不为义泽及万世而不为仁长于上古而不为老覆载天地刻雕众形而不为巧此所游已此一节言欲学大道必须屏绝有心要为仁义恭矜智能之事方可超玄入妙而逍遥乎大道之乡盖仁义智能乃功名之资世俗之所尚实为大道之障碍故耳颜回曰回益矣仲尼曰何谓也曰回忘仁义矣曰可矣犹未也他日复见曰回益矣曰何谓也曰回忘礼乐矣曰可矣犹未也他日复见曰回益矣曰何谓也曰回坐忘矣仲尼蹵然曰何谓坐忘颜回曰隳支体黜聪明离形去知同于大通此谓坐忘仲尼曰同则无好也化则无常也而果其贤乎丘也请从而后也此一节言方内曲学之士果能自损兼忘而与道大通虽圣智亦尝让之意谓此等功夫非智巧可入也故前以子贡之不知今以颜子乃可入也子舆与子桑友而淋雨十日子舆曰子桑殆病矣褁饭而徃食之至子桑之门则若歌若哭皷琴曰父耶母耶天乎人乎有不任其声而趣举其诗焉子舆入曰子之歌诗何故若是曰吾思夫使我至此极者而弗得也父母岂欲吾贫哉天无私覆地无私载天地岂私贫我哉求其为之者而弗可得也然而至此极者命也夫此一节总结一篇之意然此篇所论乃大宗师而结归于命者何也乃此老之生平心事有难于言语形容者意谓已乃是有大道之人可为万世之大宗师然生斯世也而不见知于人且以至贫极困以自处者岂天有意使我至此耶然而不见知于时者葢命也夫即此一语涵滀无穷意思然此大宗师即逍遥游中之至人神人圣人其不知为知即齐物之因是真知乃真宰即养生之主其篇中诸人皆德充符者总上诸意而结归于大宗师以全内圣之学也下应帝王即外王之意也应帝王庄子之学以内圣外王为体用如前逍遥之至人神人圣人即此所谓大宗师也且云以尘垢粃糠犹能陶铸尧舜故云道之真以治身其绪余土苴以为天下国家所谓治天下者圣人之余事也以前六篇发挥大道之妙而大宗师乃得道之人是圣人之全体巳得乎已也有体必有用故此应帝王以显大道之用若圣人时运将出迫不得已而应命则为圣帝明王推其绪余则无为而化绝无有意而作为也此显无为之大用故以名篇啮缺问于王倪四问而四不知啮缺因跃而大喜行以告蒲衣子蒲衣子曰而乃今知之乎有虞氏不及泰氏有虞氏其犹藏仁以要人亦得人矣而未始出于非人泰氏其卧徐徐其觉于于一以已为马一以巳为牛其知情信其德甚真而未始入于非人肩吾见狂接舆狂接舆曰日中始何以语汝曰告我君人者以已出经式义度人孰敢不𦗟而化诸接舆曰是欺德也其于治天下也犹涉海凿河而使蚊负山也夫圣人之治也治外乎正而后行确乎能其事者而已矣且鸟高飞以避矰戈之害鼷鼠深宋木儿乎神丘之下以避熏凿之患而曾二虫之无知此上二节言治天下不可以有心恃知好为以自居其功若任无为而百姓自化老子曰我无为而民自化清净为天下正若设法以制其民不但不从而且若鸟鼠而惊且避之也天根游于殷阳至蓼水之上适遭无名人而问焉曰请问为天下无名人曰去女鄙人也何问之不豫也子方将与造物者为人厌则又乘夫莾𦕈之鸟以出六极之外而游无何有之乡旷垠之野又何帠以治天下感子之心为又复问无名人曰汝游心于淡合气于漠顺物自然而无容私焉而天下治矣此一节直示无为而化治天下之妙欲君人者取法返乎上古无为之化也阳子居见老聃曰有人于此向疾彊梁物彻䟽明学道不勌如是者可比明王乎老聃曰是于圣人也胥易技系劳形憷心者也且也虎豹之文来田猨狙之便执斄之狗来借如是者可比明王乎阳子居慼然曰敢问明王之治老聃曰明王之治功葢天下而似不自巳化贷万物而民弗恃有莫举名使物自喜立乎不测而游于无有者也此一节发挥明王之治皆申明老子之意以示所宗立言之本极称大宗师应世而为圣帝明王以行无为之化也上言明王立乎不测而游于无有如此乃可应世以治天下但不知不测是如何境界人亦有能可学而至者乎故下撰出壶子乃不测之人所示于神巫者乃不测之境界列子见之而愿学即其人也郑有神巫曰季咸知人之死生存亡祸福寿夭期以岁月旬日若神郑人见之皆弃之而走列子见之而心醉归以告壶子曰始吾以夫子之道为至矣则又有至焉者矣壶子曰吾与汝既其文未既其实而固得道欤众雌而无雄而又奚卯ㄗ焉以比人有心对待而相者乃见其祸福若心能绝待又何从而相之如雌而无雄又何卯ㄗ焉而以道与世亢必信夫故使人得而相汝尝试与来以予示之明日列子与之见壶子出而谓列子曰嘻子之先生死矣弗活矣不以旬数矣吾见怪焉见湿灰焉列子入泣涕沾襟以告壶子壶子曰向吾示之以地文萌乎不震不正是殆见吾杜德机也尝又与来明日又与之见壶子出而谓列子曰幸矣子之先生遇我也有瘳矣全然有生矣吾见其杜权矣列子入以告壶子壶子曰曏吾之以天壤名实不入而机发于踵是殆见吾善者机也尝又与来明日又与之见壶子出而谓列子曰子之先生不齐吾无得而相焉试齐且复相之列子入以告壶子壶子曰吾曏示之以太冲莫胜是殆见吾衡气机也鲵桓之审为渊止水之审为渊流水之审为渊渊有九种此处三焉尝又与来明日又与之见壶子立未定自失而走壶子曰追列子追之不及返以报壶子曰已灭矣已失矣吾弗及矣壶子曰曏吾示之以未始出吾宗吾与之虚而委蛇不知其谁何因以为弚靡ㄆ拾也因以为波流故逃也然后列子自以为未始学而归三年不出为其妻㸑食豖如食人于事无与亲雕琢复朴块然独以其形立纷而封哉一以是终此一节因上言明王立乎不测以无为而化庄子恐世人不知不测是何等境界为何等人物故特撰出个壶子乃其人也即所示于神巫者乃不测之境界也如此等人安心如此乃可应世可称明王方能无为而化也其他岂可彷彿哉言此叚学问亦可学而至只贵信得及做得出若列子即有志信道之人也此励世之心难以名言矣上言壶子但示其不测之境下文重发挥应世之用无为名尸无为谋府无为事任无为知主体尽无穷而游无朕尽其所受乎天而无见得亦虚而巳至人之用心若镜不将不迎应而不藏故能胜物而不伤已前说了真人许多情状许多工夫末后直结归至人已下二十二字乃尽庄子之学问功夫效騐作用尽在此而已其余种种撰出皆蔓衍之辞也内篇之意已尽此矣学者体认亦不必多只在此数语下手则应物忘怀一生受用不尽此所谓逍遥游也南海之帝为儵北海之帝为忽中央之帝为浑沌儵与忽时相与遇于浑沌之地浑沌待之甚善儵与忽谋报浑沌之德曰人皆有七窍以视听食息此独无有尝试凿之日凿一窍七日而浑沌死此儵忽一章不独结应帝王一篇其实总结内七篇之大意前言逍遥则总归大宗师前频言小知伤生养形而忘生之主以物伤生种种不得逍遥皆知巧之过葢都为凿破浑沌丧失天真者即古今宇宙两间之人自尧舜以来未有一人而不是凿破浑沌之人也此特寓言大地皆凡夫愚迷之人槩若此耳以俗眼观之似乎不经其实所言无一字不是救世愍迷之心也岂可以文字视之哉读者当见其心可也即予此解亦非牵强附合葢就其所宗以得其立言之旨但以佛法中人天止观而叅证之所谓天乘止观即宗镜亦云老庄所宗自然清净无为之道即初禅天通明禅也吾徒观者幸无以佛法妄拟为过也庄子内篇註卷之四音释䪻豨妫跰𨇤畸儵