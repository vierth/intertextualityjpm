高上玉皇本行集经重刋道藏辑要高上玉皇本行集经天枢上相张良校正三淸勅门下湛寂常道信拟议之至难恢漠神通岂形容之可尽凡寓赞扬之语庸昭诱导之门谅一时闻听之差殊致诸仙流传之舛异矧经世厯年之甚久故诵言作字之弗眞曷嫌鱼鲁之成曾奚怪乌焉之爲马不有諟证寍免乖讹肆申命于文臣俾稽详于圣典天枢上相张良宿专儒业今领枢司旣命坛演化于南洲已出书度人于下界宜职讨论之任倍隆参校之功副人世之诵持示天书之藴奥悉令误戾咸至完全于戏道本心传妙悟实由于言外义因言显进修当自于经中可倍加审订之思使无愧编修之寄并述参求之路诞彰造入之阶庶眞徒卽此以求玄俾善士由兹而得道反其浇薄还此淸湻俟毕奏陈当凭颁下故兹诏谕切可遵承良上言昨恭准睿旨委良参详审订玉皇尊经者良恭闻道妙难言岂在言语敷宣之悉经昭垂教要先教彰演述之详是理孔明在人皆喻第念格言之当理无得而踰矧夫凡世之素承久则难变傥妄有一言之更革则不免万姓之持疑宜不易于旧章庶弗生于他议且恨庸才之孱暗难于圣典以参详敢干鼎镬之诛上布肝肠之恳良诚惶诚恐稽首顿首重念良尘区微类浊世贱臣幸凭师匠之陶镕获遂仙曹之升擢谬以疎愚之质辄司枢要之权夙夜以思情诚交惧惟欲勉效于驽钝求以苟逃于罪辜岂意睿慈特颁明诏纶言温穆燠如春日之和玄旨雍容岂类秋霜之凛挈校经之重任俾效拙于祕诠顾此昏庸孰堪任使况圣语曲尽于至理而眞经久渍于凡心时若卒更民焉尽信深惧无知之愚俗反萌不信之凡心或侮祕文将贻巨谴非但贱质有失职之诮弗免宝文爲覆瓿之羞论至于斯事有可议愚欲望天光烛暗睿鉴知濳体察下诚特蠲重任或乞更命英哲抡择巨能畀之讨论庶无拟议良祗膺玉旨敢布狂言实非上拂于眷隆率以悉倾于意愿罪当万死恩望三淸切匃断自宸衷播告中外誓当勉扬职仰答宠光良干冐天威下情无任悚慄战惧之至稽首顿首谨具表奏闻伏候敕旨谨奏三淸再诏所奏备悉卿学贯百家道班列圣已领度人之职久专出书之权眷彼南洲之民素佩名理之诲顾本行集经适有于舛杂视下方黎庶各抱于迷疑肆议选抡特俾详校宜祗膺于前诏再恭奉于兹言毋忽谦辞仰副责任故再诏谕切可钦承良上言琅函积阜无非妙义之存宝蕴储沙莫匪玄机之寓皆上圣忧人之切故祕言垂世之多虽千编万轴不胜其繁然只字片言卽藴厥要苟解提纲而振领自然掘土而得金如或见昧粗精识迷徼妙不啻隔纱而视日奚殊认鹿以爲牛直饶辛苦百年勤劳一世竟未达穹玄之要妙岂能知混浩之机关要须心外摄心眼中着眼咀味至眞之实忖惟太妙之根用能勘破玄中之玄卓领寂中之寂是谓嚼得龙肝凤髓脱兹俗质凡躯自然昇入无形顿超有漏神飞金阙优游弥罗之天体合玉京左右穹苍之主恭惟玉皇本行经者至眞眞体上圣圣机寓眞一之妙于纪述之余示解脱之门于赞扬之际辞意互摄理事交参言中包蓄于眞玄更无隐奥语内铺舒于微妙蔑有缄藏味之者神洽太和诵之者心离诸漏神功妙用广博难量沖义灵机包罗无外第以众生障重凡类识迷言上求言不贯爲言之脉络字间究字不参订字之根苗徒求本行之始终岂悟至言之纪极遂至谩贪果报祗求立效之爲神独畏宪章昧谓鲜殃之得徴圣典固彰于异迹玄言本寓于眞机曷容卽粗以舍精宜勿着麤而离妙然后脗合天尊之本旨默符玉帝之宸衷进趣修行顿远浊恶之世昇腾超证高陪淸净之俦斯可造淸微天登光明殿不劳玉帝妙音之再出获诣天尊法门而泛游具六神通得大自在斯乃始名于信受斯乃眞号于诵持苟或万徧譊譊不究眞一之旨六根泛泛不投解脱之机是皆未可以仰酬天尊说经之劳未可以仰获玉帝护经之绩更谘敬信之士倍加持奉之功口诵心存如处玉光之内神交意晤如游宝苑之中谛观分身合身之神通静想应化应物之妙用湛然无累卓尔有凭卽乃平步天宫列名圣籍良仰膺睿诏将赞宝经敬先敷露于鄙言于以宣告于当世至如护持功德之说报应神验之详已具成经不劳赘语若夫铺张至理订证误文虽非谬才之可能幸以温诏之所畀已尝逊避弗许谦辞卽当刳剔此心审正于下先作斯语肇辟于经庶畀来观之人首认纪述之意良稽首顿首拜手谨书高上玉皇本行集经高上玉皇本行集经卷上淸微天宫神通品第一道言元始天尊昔在淸微天中玉京金阙七宝玄苑玉皇宫殿昇光明座与无鞅数众宣说灵宝淸净眞一不二法门右应运说法章并已详校略无舛误谨言曰大道之妙始于无始穷于无穷器形不可囿也见闻不可卽也三界有形欲造斯道将奚所自耶恭惟元始天尊知大道之高玄悯生灵之冥晦抚机应运大阐法门而示之俾三界生灵由是门求道庶乎茫然蠢动俱可以卽夫淸净眞一之门而复至于虚无自然之域也结经众眞将欲纪述天尊宣说法门之迹故述是章爲首虽然是经始终纯纪玉帝神变生化之实而结经之眞乃直指爲宣说灵宝淸净眞一不二法门非灵机洞悟心印相符者畴克尔哉敬重宣化义以告来者伏乞上圣垂鉴云良谨言是时玉皇尊帝与诸眞圣飞天大圣无极神王灵童玉女九千万人淸斋建节侍在侧焉右乘机与㑹章并已详校略无舛误谨言曰上圣之心一而不二上圣之迹同而不殊故天尊方卽七宝玄苑登光明座爲欲说经未始出一玄言而有所诏召也乃蒙玉帝心默契遇与诸大圣㑹于不约岂非心一而不二迹同而不殊者哉深恐下方众生未达斯理敢以是告伏乞上圣垂鉴良谨言于是玉帝知时欲至卽于㑹前举六通力放大光明徧照诸天无极梵刹一切境界皆大震动十方无极一切世界俱同瑠璃玻瓈无有隔碍右知时放光章并已详校略无舛误谨言曰崇卑奠位遐迩殊方位奠方殊体势斯异非有统一其应岂同恭惟玉帝张主万天总御诸地故于斯日特放光明照烛诸方震动一切俾夫含识俱起觉知乘际妙缘霑沐道贶然而神光妙义世举未知敢泄玄机普施无量夫光明者卽道性也蠢动含生无一不具特以上圣则修鍊融混全乎至精蠢动含生则流荡沈迷失其至宝故上圣至精之全则光色明耀含生至宝之失则沈坠暗冥上圣一以同有之道性运神变以烛之则彼同有道性之含生莫不警耸而动悟是以神光一发充满法界而法界万有莫不震动而警悟也以性合性妙用如斯学者以是求之伏乞上圣垂鉴良谨言十方圣众并乘五色琼轮琅舆碧辇九色玄龙十絶羽葢麟舞凤唱啸歌嗈嗈灵妃散花金童扬烟赞谣洞章浮空而来右十方来集章并已详校略无舛误谨言曰以势而论十方固殊以形而言万圣亦异然而物我同体贤圣岂殊远迩等观方隅奚限天尊说经玉帝放光而十方之众普皆来集理势然也万有生灵宜各知之良谨言是时梵天一切金仙大乘菩萨四众八部承斯光照皆乘碧霞九灵流景飞云玉舆庆霄四㑹三辰吐芳飞香八凑旋绕道前雨众妙花如云而下徧覆会前右金仙普至章并已参校略无舛误谨言曰道出于一教或有异出于一者宗也或有异者派也自派求宗异乃合一又奚可差别哉今人世以道释爲殊途不啻朱墨岂知道释同乎一宗初无少异故天尊说经玉帝放光而金仙之众并获与会此葢圣眞同心道释同宗也人世其知之良谨言是时帝光徧照诸天下烛下方无极世界同玄都境凡彼人间上近九天通接交连至亲至迩时彼下方无极世界山陵坡坂沟涧谿谷缅平如掌六合至迩三境非辽天宝台殿星罗人间琼瑰罗列朗耀云衢七宝栏楯以界道路玉树仙花蒨璨珠宝景秀丹田芝草覆绵时彼下方皆见诸天钧天妙乐随光旋转自然振响又复皆见鸾啸凤唱飞鸣应节龙戏麟盘翔舞天端诸天宝花零乱散落徧满道路右光照下方章窃谓自天上而视人间则天上此也人间彼也今凡本云令此人间上近九天是彼此不辨又神光所烛自然上下贯通混融无际今凡本以令爲言者是强使之然非自然也谨更令此爲凡彼又时此下方亦谨更爲时彼至如凡本云又复令见鸾啸凤唱其间令字亦是强然今更令字爲皆字窃谓经乃天文非世所有缘天眞降世口授下方诸仙彼下方诸仙忆而笔之下仙自人世而言故多言此字或其间杂有不安之语是亦无足怪也今更之欲俾文义大正恐人世未知故详述于此诵持之士毋或他疑谨言曰以镜烛物有形者皆现以灰覆物不洁者皆鲜况以上帝无碍平等神通之光照烛一切宜乎俯仰一如无彼此远近之间也含生能体玉帝放光之事混物我一亲疎等善恶蔑夷险俾此心光如玉帝无碍平等之光则心光之发殆脗符于帝光也事上求理初无诳诬有生其知之良谨言是时凡圣骇异幽暗开光天人悦庆踊跃欢忻凡夫学士尽得飞昇仰观劫仞宝台俯眄紫云弥罗是诸世界一切人民咸臻道气白首面皱皆得化度绀发朱颜少壮幼穉转得形容光泽美好苦恼痊平普蒙解脱安乐快然天下歌谣欣国太平右神通感效章窃见光照下方之后当卽覩效异之着今凡本中略有舛异致意义弗贯谨移是时二字于凡圣骇异之上又人民旣至于安乐快然则天下斯至大治矣谨移天下歌谣欣国太平八字于安乐快然之下其余神风遐着等语乃神化玄功着见于幽冥之际非特明及人间也故移置下章谨言曰幽显虽殊理致不异以人间帝王德音之下则死者生罪者释黜者复降者升尊者益荣显者愈贵是特帝王恩泽之所加也况上帝神光之降是谓非常之恩则彼学者昇仙老者反壮少者皆强病者获痊亦当然之理也含生宜勉奉圣眞勤希道学伫玉帝之覃恩焉道不负人圣有明训其谨信之良谨言当尔之时神风遐着万气扬津天震地裂枯骨更生沈尸飞魄皆起复形酆都铁围长夜九幽卽时破坏地狱众生化生诸天三恶道苦一切解脱时诸罪辈以斯光力得生十方诸大天宫右枯朽化生章窃谓神化道用及物虽均然亦不无远近先后之叙故神光照世之效先及夫明明之人间然后及夫冥冥之诸类此自然之叙也旧凡本中所纪颇有不次今辄移当尔之时字冠于神风遐着之上次以酆都铁围等语接于皆起复形之下俾先后之叙不紊而旨意脉络贯通庶乎不失曩日说经之时目见之实迹也又旧经中有生诸天已之语今亦削之谨言曰枯骨当朽沈尸当坏恶趣当囚此常理也然帝恩非常不可以常理论含生不可谓有恶有过当有原宥生天之日而或萌侥倖之心倖心一生则反受幽囚也事有可畏故首爲言之然当复明枯起囚出之义夫罪趣之沈非本沈也盖以含生积恶过重罪集故地狱之报有不容脱一受眞恩自宜超化矧逢玉帝放光之事恩宥非常则过恶尽释如汤沃冰以其元始一灵乘阳光而上九天决非难事也若夫枯骨沈尸之生起则当假喻以明之夫鲫骨腐于泥得水而再活井萍燥于地得水亦复萌水特一物鱼萍得之犹且若是矧上帝非常之恩乎且尸者人之化者也骨者尸之削者也骨乃尸尸乃人人受天地阴阳之气而生焉可以骨而况物哉盖骨者精之所化也今学人能鍊精则精化爲金玉之丹而留形住世长生神仙彼骨乃精之化宜其有异于凡物也是以万物得土则朞年而腐惟人之骨殖久入土而不化焉此由精之所化而然也故上圣慈悲有太阴鍊形之术吁不能度之于旣生而犹欲活之于已死其慈悲行愿若此其至也哉今兹上帝放光俾囚脱尸起以至于枯骨更生则上圣好生之德将奚以报之也苟有少负罗酆铁围其可逃哉含生宜知之良谨言尔时玉皇卽分其身徧于十方诸大天宫令诸天宫自然化现白玉爲京黄金爲阙七宝玄苑大光明殿具光明座幢节旛盖异宝奇花徧布是处右分身化现章并已详校略无舛误谨言曰道体犹虚空空无所不有岂容限以一隅哉夫月现于空凡有水处影无不沈也雷震于天凡可闻处声无不彻也玉帝妙道眞身譬之虚空无所不在岂雷与月之可比哉又岂待分之而后徧现诸天地哉然众生眼根依物乃转故玉帝揭示身相之分俾一切有情随相瞻视摄念归依伫听妙法是以徧于诸天各现一相诸天之众各爲景慕然后随方说法普受万灵吁知玉帝道身之一而不知其分则见有所胶而不融知玉帝道身之分而不知其一则识至于乱而无统是一非一是分非分隐显聚散冥寂玄通兹乃玉帝分现之微旨也含生其思之良谨言尔时玉皇卽以所分之身徧于是处白玉京中黄金阙内七宝玄苑大光明殿光明座上普爲十方演说淸净解脱之道右分演妙道章并已详校略无舛误谨言曰浊世众生不悟眞道是以七情六慾纵而不收万过千愆积而不解地狱之报目瞑不逃岂意上帝之慈敷恩赦度俾之径陟净境快乐无涯然岂知积福生天福尽犹不免于复坠况承恩而生则生天之縁直以恩之所及也苟昧进修曷爲解脱玉帝圣恩优渥犹欲终俾解脱故爲宣说淸净之道俾诸天人获究竟之果吁慈泽混浩慈意深远天人其可不勉自进趣以副玉帝接度之意乎人世众生宜思玉帝赦度拯接苦趣之迹勉勉爲善勿自暴弃则帝恩之降殆不止若是也虽然是章载玉帝爲天人说淸净解脱之道而以下诸章并不见玉帝所说淸净解脱之语何也盖玉帝以一切玉女侍卫而玉女眞身流香默寓淸净解脱之旨以至于诸趣承光觉悟及妙音宣演等事莫非淸净解脱之意是乃玉帝不言之言也结经诸眞默识是义直纪普爲十方演说淸净解脱之道吁识洞帝心见彻事外结经之眞其造妙通玄有如此者诚不可思议也夫诵经之士其因兹而求之良谨言时化玉帝各以无量天眞大圣妙行眞人灵妃玉女侍列左右是诸玉女颜容姝妙端严竒特天珍异宝谓天上之珍竒异之宝也旧本以天珍爲天眞今更正之庄严身相言音淸彻众所乐闻如是诸女其身复出微妙解脱自然之香是香芬馥周徧诸天旧本云能徧诸天夫玉女身香之出自然充满法界若以能字加于徧字之上则能乃强然也今正其误爲周字极妙乐土及余大地一切福处六道一切众生一本云能令六道一切众生夫六道苦趣自然闻香初非强使闻之也今正其误削此能令二字闻是香者普蒙开度所谓天道人道魔道地狱道饿鬼道畜生道旧本畜生道下有当此已后四字夫玉女出香六道于当时得闻初非在此以后也神仙口传纪录有误今削当此已后四字若诸天道一切天人或有能闻是此香者五衰四相永得灭除转增天福若诸人道王臣兆庶或有能闻是此香者卽得人天长夀之乐身或灭度及得脱殻尸解之道若诸魔道一切诸魔或有能闻是此香者安处天宫鬬战之苦各得休息若诸地狱道一切众生或有能闻是此香者离地狱苦得净土乐若诸饿鬼道一切饿鬼等旧本云一切饿鬼神等窃谓神趣虽有亦堕饿鬼道者然旣堕鬼趣卽是鬼矣今着神字似碍神祇之神谨削此一字或有能闻是此香者卽得饱满无饥渴恼若诸畜生道一切畜生旧本云一切众生前地狱言众生今此畜生道之下当作畜生今有间别故易众字爲畜字或有能闻是此香者脱畜生苦得智慧乐右闻香解脱章并已详校更正讫谨言曰理之常者众人之所共知理之异者虽贤哲亦或未悟也于闻香解脱章敢悉鄙见以告人世云窃见玉帝于七宝玄苑放光之初下方人民地狱苦趣并承光照已皆生天矣今经于玉帝分身普现之后复载玉帝分现之时以诸大圣玉女侍衞又载玉女身香徧于是处而六道众生闻香者莫不解脱世人之疑谓人民苦趣旣以帝光而生天则生天之事是帝光之效也奚与于玉女之身香乎吁此疑议非人世之罪也盖事出于常理之外有不容不疑奚足怪哉谨明之以释世人之惑恭惟天尊今兹说经正爲欲发明淸净之法门也夫女人之身纯阴之质也惟其纯阴故常与不净爲邻惟其邻于不净故其身鲜有芬馥之致乃今一切玉女能与玉帝行解见识等并同淸净故其身虽纯阴邻于不净而微妙解脱自然之香乃出于其身譬之世人处于浊恶苟能俾心见识行等悉处净乡则异香之微妙解脱亦当生于其身也此经专以淸净眞一解脱爲主故结经众眞专纪玉女身香一事发明妙旨虽然香虽名香要当以理论不可着物而言也凡人之身苟无过无咎知道悟眞凡出一言行一行爲众人之所欣羡赞叹则亦犹玉女之身不浊不秽有微妙解脱之香爲诸天福处之所闻玉女譬之则浊身也香譬之则我之言行也香徧于诸天福处譬之则言行发见于千里之外也六道闻香而解脱譬之善言善行见用于世而利益于人物也此乃修行之径含生其味而行之妄揣若兹言略意窒仰惟上圣鉴之人世信之良谨言尔时诸生天罪众旣得生是胜天宫已缘承慈光摄受之故便自觉悟各各明了罪福因缘与诸眷属作天伎乐来诣帝前是诸众等各各含悲俱发声言前后经千劫万劫不见三光常处黑闇三恶道中多受苦恼伏蒙上帝方便放光愍救我等皆生天上是诸恶业悉皆灭尽无诸系滞皆得往生仰朝上帝各到道前是诸生天一切罪众说是语已稽首复位右承光觉悟章并已参校略无舛误谨言曰众生障重业识昏迷积恶累愆至堕地狱彼时虽悔将何及哉一旦忽受天恩非但得脱苦趣且获径生天宫此之幸会亿载一逢事出望外其喜岂有涯际哉今虽离苦得乐实爲庆幸然不若在世之日直累善缘径升乐地之爲愈也世之众生当勤种善果勤求眞道毋俾旣堕地狱方觊天恩以求解脱纵使天恩果得则此身已受众苦殊爲可痛念也众生宜思之良谨言尔时玉帝出大妙音普告十方诸天圣众汝等谛听此诸罪辈旷劫以来纵无明性造十恶业六尘徧染三业萦缠肆意任心曾无觉悟阴罪阳过日积月深背道违眞顺邪弃正举心运念动结愆尤遂使命过之后身落三途不得解脱若非今日遇是法筵何由出离右妙音开度章并已详校略无舛误惟是旧本妙音一章系在移接天人之后伏见玉帝分现之后六道闻香解脱承光觉悟各了宿缘于是玉帝乃出妙音再𡸁重训以坚修进然后移接天人同现元始旧本以上眞降传下仙纪录次序颇紊今辄行迁证庶获贯穿谨言曰臣尝闻之经曰生我者神杀我者心故尝详味妙义然后知心之爲用其爲害与利不可胜言也夫人生之初特神之寓未尝有是心也迨夫四大混合神凝爲心心以神寓卽爲离本矣心爲离本而心又生念一念旣着则百爲以生百爲旣生则万罪万善于是发萌矣是以斯念之起适于善者则功德以成适于恶者则罪恶以就此无他一心之生故也今观六趣之坠初非系于别法之导指特在举心运念之不纯故愆尤之结以至于三涂久堕不获超离若夫三业之萦六尘之染初非离于一心之生一念之起也玉帝诞敷弘恩接度诸趣深恐诸趣承恩超离根念未固不能进修特出妙音爲明沈沦之自俾六趣灼识大本不复迷沈是皆慈意恢洪故屑屑不厌也俗世人民当卽帝之妙音坚持禁戒勿俾干犯则升天证果不啻反掌如或慢忽自纵有拂妙音之戒则沈落苦海将犹立板而走丸不可复反也毋谓帝恩之渥常可得之良谨言尔时诸天化身上帝卽以神通不动其所移接天人皆令得至淸微天宫玉淸圣境元始㑹下是诸众等不觉不知是时天尊众㑹见是十方玉帝化身普皆来集天尊㑹前如无边明镜照诸影像互相容入时诸大众稽首瞻仰上帝化身圣中最尊增长淸信益加志乐心无退转起大坚固时诸天人迩得生天忽覩天尊胜会道场淸净第一无爲功德之所庄严踊跃欢喜一时作礼叹未曾有右移接天人章并已参校略无舛误谨言曰法性平等广大无量增之不益削之不欠近之不迩远之不遐曰圣曰眞曰天曰人初未尝有异也奈何众生具体离本去原毫釐一差千里之谬是以崇卑顿异凡圣迥殊彼此相窥亿万有间今玉帝覃恩度移苦趣皆俾超昇虽妙音之出爲明罪本旣详且尽然犹虑诸趣未体法性之妙故现异境示以法性无碍之实故不动其所移接天人俾至元始㑹下自诸天而观则元始之㑹远在极尊之域自元始会下而观则诸天之境亦远在至卑之地今玉帝不动其所俾诸天元始之境如指掌中了然在目岂非法性妙用天人一理崇卑一致哉修学之士宜卽移接一章参味玄奥则性中天地心内圣凡和㑹混融广博无碍是不特下仙修证之比也道不负人宜加勤焉良谨言尔时十方诸化玉皇俱复一体从法席起向北长跪天尊言曰往昔去世有国名号光严妙乐其国王者名曰净德时王有后名宝月光其王无嗣帝因一日作是思惟我今将老而无太子身或崩灭社稷九庙委付何人作是念已卽便敕下诏诸道众于诸宫殿依诸科教悬诸旙盖淸净严洁广陈供养六时行道徧祷眞圣已经半载不退初心忽夜宝月光皇后梦太上道君与诸至眞金姿玉质淸净之俦驾五色龙舆拥耀景旌荫明霞盖是时太上道君安坐龙舆抱一婴儿身诸毛孔放百亿光照诸宫殿作百宝色幢节前导浮空而来是时皇后心生欢喜恭敬接礼长跪道前白道君言今王无嗣愿乞此子爲社稷主伏愿慈悲哀愍听许尔时道君答皇后言愿特赐汝是时皇后礼谢道君而乃收之皇后收已便从梦归觉而有孕怀胎一年于丙午𡻕正月九日午时诞于王宫当生之时身宝光燄充满王国色相妙好观者无厌幼而敏慧长而慈善于其国中所有库藏一切财宝尽将散施穷乏困苦鳏寡孤独无所依怙饥馑癃残一切众生仁爱和逊歌谣有道化及遐方天下仰从归仁太子父王加庆当尔之后王忽告崩太子治政俯念浮生告敕大臣嗣位有道遂舍其国于普明香严山中修道功成超度过是劫已厯八百劫身常舍其国爲羣生故割爱学道于此后经八百劫行药治病拯救众生令其安乐此劫尽已又厯八百劫广行方便启诸道藏演说灵章恢宣正化敷扬神功助国救人自幽及显过此已后再厯八百劫亡身殒命行忍辱故舍已血肉如是修行三千二百劫始证金仙号曰淸净自然觉王如来教诸菩萨顿悟大乘正宗渐入虚无妙道如是修行又经亿劫始证玉帝说是语已法筵淸众异口同声叹未曾有右化生本行章并已参校略无舛误谨言曰无上大因縁大功德自无始以来未有如玉帝化身一事也天尊爲是因縁功德特建微妙道场显示三界是以先俾玉帝放光现大神化然后敷宣祕密详述化生本行故玉帝于移接天人之后自分而合返本还元现无上道身上朝元始朝谒之时初未尝出一语以白天尊也天尊玉帝心光混融非一非二故玉帝北向跪奉朝仪而金口妙言卽宣本行自今观之以帝身而分现诸天卽眞一应化也以分现诸身而合爲一体卽眞一不动也天尊建微妙道场是欲宣演大因縁功德也金口宣演化生本行是欲俾三界万生知玉帝因縁功德之大而倣傚进修也眞一不二法门卽此是也淸浄解脱之道亦此是也含生宜观玉帝化生修累之事而勉建无上之玄功则功德巍巍也又观玉帝自一而分自分而一则可以造眞一不二之门而成无上道也傥能不惮辛苦自一时以至于四时自一年以至于百年自一生以至于多生自一劫以至于亿劫坚勤不退则凡身浊质离垢成眞大弥罗天当爲汝铺张分位俾汝登证也列侍三境进事玉帝又奚难矣哉含生及修行之士宜谛思之良谨言尔时众中有一玉女名曰夜光从座而起严整衣冠从容雅步长跪道前白天尊言臣宿昔何幸仰侍御前亲奉供养已经亿劫三淸境界金阙玉京寂淡逍遥快乐自在嬉游圣域餐听法音未曾见此希有之事不审向来光内所现十方诸天变现圣境皆有上帝应化法身天眞大圣妙行眞人灵妃玉女以爲侍卫是诸玉女相貌端严形体姝妙无与等者复蒙上帝神通移接今皆普集在淸微天未审今此玉女以何因缘得证如是无上色身思惟圣慈示以未悟尔时天尊谓夜光玉女言汝固初入圣流虽有智慧未能明了此诸玉女乃自往昔无量劫中修诸妙行具解脱门同淸净信同淸净解同淸净念同淸净行同淸净身同淸净心同淸净意同淸净果同淸净报同大慈心同大悲心覆护众生如母抚念爱于赤子奉戒专一冥心大道淸斋弘誓千万劫中尊奉玉帝此诸玉女非实是女皆天至眞爲度羣生现玉女身是故身色神通智慧隐显变化与帝同焉尔时夜光闻是说已心得开悟稽首欢喜默然复位右玉女妙行章并已参校略无舛误谨言曰谚云人不知身爲圣马不知身爲龙诚哉是言也夫玉女之身纯阴之质也纯阴近乎浊宜乎进修之难于淸净也今玉女以其修诸妙行遂能具解脱门夫所谓具云者无所不解脱也然原其所以具解脱门之自则始于修诸妙行而妙行之修又根本于大慈大悲之心与夫所信所解曰念曰行曰身曰心曰意并由淸净故其果其报莫不淸净以至于解脱之具焉吁玉女阴浊之身能慈悲淸净修诸妙行而能至于解脱仰侍玉帝且又身色神通智慧隐显变化与帝一同甚而至于俾六道苦趣闻其身香而亦臻解脱则妙行之修其功德果报一何崇大广博也哉斯世之人凡受中禀气皆自元始初未尝异于玉女也苟能修诸妙行俾与玉女不异则后之起证又焉与玉女异哉含生宜黾勉倣此而修之若夫前章言玉帝爲十方之众演说淸净解脱之道卽此是也玉帝有不言之言并宜思之良谨言尔时高虚淸明天主与诸天眷属驭八景鸾舆荫九光宝盖奏玄歌妙乐咏无量洞章散天宝花喷天眞香飞步游空来诣道前承天尊上帝威神之力是诸宝花卽于空中化一宝盖荫覆大众无不周徧是时高虚淸明天主见此希有稽首长跪白天尊上帝言贱臣懈怠后会法筵今日吉庆兴此法桥幽显凡圣普霑圣泽放大光明现希有相上照诸天四梵六慾一切乐土诸眞圣众覩此光明皆悉云集下照十方无极世界同玄都境近接九天灵风奏乐宫商相和激朗云庭皆成洞章一切众生咸臻道化酆都铁围长夜九幽一切地狱受苦众生尽承光力皆生诸天得受快乐令臣所散天宝竒花旋结成盖徧覆大众尽承斯光威神之力臣等千劫良因九天运会皇道荡荡正法兴隆今日大吉咸仰玄功是时高虚淸明天主以赞上帝曰金阙玄穹祖高上玉皇尊妙相冠诸天慈光烛三界眞圣妙道师天人依仗师大乘𡸁法语眞一指迷徒功德若虚空赞扬无穷尽是穹苍主浩劫之尊妙见妙知无等无伦湛寂眞净杳亡杳存上圣上灵大神通光明藏大丈夫开化人天教道无穷大慈大悲流焕法轮爲度羣生是号玉皇穹苍眞老妙圆淸净智慧辩才至道至尊开度众生故演是光右天主赞仰章并已参校略无舛误谨言曰玉帝功德之大言辞不可赞也譬喻不可尽也虽以尘沙界中无量天人身具万舌美之赞之皆不可穷况以一人之舌赞美之哉今高虚淸明天主以偈赞叹是盖恐三界万生犹有未知玉帝之功德者也模倣阴阳之眞形绘画日月之神光虽良工决不可以用其巧矧帝之功德崇大广博容可言扬哉虽然天主之偈美则美矣至则至矣犹未足以形容帝德之万一矣然天主之意盖欲託此而启金口无尽之言故偈颂称赞不辞缕复天尊察知其诚故于后章继有圣训云良谨言尔时高虚淸明天主说偈赞叹已天尊普告四众云是帝身卽道身也非常体也是无量功德之身是淸净自然之身是神明坚固不坏眞空无上法身威灵恢廓名声周徧无幽不开神竒堂堂难可称焉是帝非有爲功德之所熏修而帝昔虽下生人间多劫行化示大神通而身淸净未尝不在金阙分身变化应现随方利济羣生超昇道岸普𡸁教法开悟后人依教奉行登眞成道以斯功德之所庄严是故光明常充诸天神智妙达莫可度量是身光明皆具妙号所谓大神通光大慈悲光大喜舍光大忍辱光大平等光大柔和光大自在光大利益光大如意光大智慧光大吉祥光大解脱光大归依光大功德光大圆满光大无碍光无能胜光是故汝等欲见是帝乃不可得者縁以汝等尚于身口不舍结习烦恼行业由是障故不能得覩是帝慈颜吾今爲汝法㑹众等宣示断障之法汝等大众各宜奉行时诸大众不胜喜跃各于至尊几前稽首作礼俱欲愿闻天尊言曰断障之法当生大慧无起疑惑无起贪嗔无起淫慾无起嫉妬无起杀害无起凡情无起凡思无起贪妬无起声色无起是非无起憎爱无起分别无起高慢无起执着凝神澄虑万神调伏心若太虚内外贞白无所不容无所不纳无令外邪乱其至道牵失眞宗败其灵根盗其至宝致尔万劫永堕凡流透入俗网万魔来攻百千万劫不闻妙法鬼神执诛从生入死是故汝等应当志心善护眞宗无令丧失如前所说如是诸障汝等各各当除断之身得淸净超度诸难是名道宝持法栋梁更当修奉是此经典如近是帝生尊重心着想尊容称扬名号然后汝等得覩慈颜咸蒙护度普闻妙法亲奉供养永无流转是时四众闻已欢喜叹未曾有右𡸁教断障章并已参校略无舛误谨言曰经者径也修行之路也凡人奉经有二法门一曰口诵一曰心持口诵者谓以口业称扬也心持者谓以意业遵行也口诵者当以心持爲本心持者当以口诵爲先心口相资功德乃就举一废一功德不成故经中合言诵持也诵而不持是言譊譊而心无益也持而不诵是心虽动而意不达也是必二者并举事乃成焉此诵持之说也若夫诵持玉帝之经是当遵行帝之功德倣慕帝之修证而后可也遵行倣慕有五法门一曰尊重景慕二曰懴断障业三曰积功利济四曰含容明通五曰眞一变化所谓尊重景慕者经中所谓着想尊容造帝形像称扬名号诵念经训是也所谓懴断障业者经中所谓断障之法备载诸说是也积功利济者经中所谓分身变化利济人间敷扬教法等是也含容明通者经中所谓心若太虚无所不容无所不纳慈悲方便是也眞一变化者经中所谓而身淸净常在金阙应现随方是也人能按是五门勤而行之当证大弥罗天神仙之位行之三年万神敬仰羣魔朿形行之十年十方奉事神昇玉淸行之二纪功满德就身腾玉淸旣登玉淸乃证三身三身者经中所谓无量功德之身淸净自然之身神明坚固不坏眞空无上法身也修学之士诵经之人宜味吾言而行之如口诵是经身犯诸戒经中妙音及断障之法也则报应神验品中具载其报学士诵人宜畏之敬之良谨言高上玉皇本行集经高上玉皇本行集经卷中太上大光明圆满大神咒品第二尔时天地始祖五老上帝稽首长跪白天尊言伏闻高上玉皇慈念苍生普放神光照烛法界六凡四圣普叨道荫窃以凡夫短景劫运将终正道宜行以济兆民使修眞之子有期轻举末代烝民俱获夀考自昔元始洞玄灵宝赤书玉篇眞文生于元始之先空洞之中天地未根日月未光幽幽冥冥无祖无宗无气无象无色无名无形无绪无音无声混沌太无灵文晻暧乍存乍亡二仪待之以分太阳待之以明灵图革运玄象推迁乘机应运于是存焉玉帝授臣灵宝祕篆大不可思议神咒故天地得之而分判三景得之而发光灵文郁秀洞映上淸发乎始靑之天而色无定方支势曲折不可寻详元始鍊之于洞阳之馆冶之于流火之庭鲜其正文莹发光芒洞阳炁赤故号赤书灵图旣焕万帝朝眞飞空步虚旋行上宫烧香散花口咏灵章是时天降十二玄瑞地发二十四应上庆九天之灵奥赞三天之宝明神风旣鼓皇道咸畅元始登命太眞按笔玉妃拂筵铸金爲简刻书玉篇五老掌箓祕于九天灵都之馆玉女典香太华执巾玉童侍衞玉陛朝轩九天上书非鬼神所闻故天宝之以致浮地袐之以致安五帝掌之以得鎭三光乘之以高明上圣奉之以致神高尊掌之以致眞五岳从之以得灵天子得之以致治国祚享之以太平实灵文之妙德乃天地之玄根威灵恢廓普加无穷荡荡大化爲神明之宗其量莫测巍巍乎太空明眞有格今当以行是时元始革运玄象开图灵文郁秀神表五方分判天地开化万灵此大宗之业可得暂披于灵韫乎今皇道敷畅泽被十方仰观劫运眞风宜行臣私心实欲使灵荫八遐风洒兰林寒条仰希华阳之繁朽骸蒙受灵奥之津仰对元慈下伸丹恳惟愿哀悯抚念苍生不审灵宝玉篇眞文可得见授下教于未闻者乎于是元始天尊抚几高抗凝眞遐想观时已至普谓时会一切眞圣论定阴阳推数劫㑹移校河源检录天度选择种人指拈太无啸朗九玄永无开听于陈辞有若闭碍求眞之路是时五老上帝启问不已良久元始天尊乃𡸁盼眦之容慨尔叹曰惟乎深哉子今所扣岂不远乎此元始灵宝之玄根空洞自然之眞文生天立地开化神明施鎭五岳安国康民灵宝玄妙爲万物之尊天发玄瑞灵应自然今三天盭运六天道行杂法开化当有三万六千种道以惑来者之心此法运讫三龙之后庚子之年杂气普消诸天庆㑹吾眞道乃行今且可相付当录于上馆未得行于下世玄科有禁不得便传子可诣灵都紫微上宫视天音于金格取俯仰于神王然后当使得备天文以总御元始之天也于是五老上帝与诸眞圣淸香执戒徘徊云路啸命十天上诣上淸太玄玉都寒灵丹殿紫微上宫受俯仰之格乃知天眞贵重难可卽闻还乃更诣元始天尊谘以禁戒之仪逊谢不逮是时天尊慈颜愍喻灵关廓开登命五老上帝开洞阳玉馆披九光八色之韫云锦之囊出元始灵宝赤书玉篇眞文金书玉篆微妙袐密运御干坤大光明圆满大神咒玉章以付五老上帝及诸眞圣使依玄科按法以传谨言曰窃见五太未兆之初二气未始判也万类未始形也恭惟元始上帝凝道炁于混茫列眞书于杳漠神风交扇二气乃分二气旣分万类乃兆然后降已凝之道炁钖已列之眞书寓爲河洛之文以立人道以治三才已凝之道炁已列之眞书卽今世间所谓眞文灵符者是也然眞文之大者以之判天地以之运阴阳山河之流峙人物之生成皆眞文之所爲也是乃造化之机缄天地之神用兹未始传于下世也惟度人弭灾制魔之篆今见于世焉卽神咒品中诸品咒文是也但经之行世传于上眞受于下仙传之者非一眞受之者非一人故语言之详略意义之精粗间有可得而议者焉如神咒品唘关之文或详或畧或言有未伦或意有弗贯世之诵者每每致疑仰奉玉音谬职参校欲行裁益深自忧虞葢恐裁益之文旣行而世间念诵之疑转炽辄从旧本畧证乖譌其他意义之失贯辞语之未伦俱不敢议惟世间之经其畧者恐包括之未尽其详者颇终始之周密敢洁详者一本爲正俾人世卽此而诵持焉良谨言是时东方安宝华林靑灵始老苍帝所受神咒诰命东方九炁始皇靑天碧霞郁垒中有老人总校图箓摄炁举仙右篆是前二十四字靑帝祕文书于九天元台主召九天上帝校神仙图箓嵗星辅肝角亢鎭眞氐房心尾四景回旋箕主七辰正斗明轮承炁捕非扫除灾羣右篆是前三十二字祕文书于紫微宫东华殿主召星官正天分度东山神咒摄召九天赤书符命制会酆山朿魔送鬼所诛无蠲悉诣木宫敢有稽延右篆是前三十二字祕文书于东华玄灵之馆主摄鬼魔正九天炁下制东河溟海水神大劫洪灾蛟龙负身水府开道通径百千上帝赤文风火无间右篆是前三十二字祕文书于九天东北玉阙丹台主摄东海水帝大劫洪灾召蛟龙及水神事右东方九炁灵宝玉篇眞文合一百二十字皆太上无上大光明圆满大神咒空洞自然之书一名生神宝眞洞玄章一名东山神咒一名靑帝八威策文东方青帝符右少阳之炁化生太阳三炁丹天主小劫巳大劫午运周赤帝行佩此文得度其灾符文如前当依此以朱笔书于靑缯九寸上东方安宝华林靑灵始老苍帝符命日月以定山林以开三天大庆羣眞徘徊右元阳之炁生九炁靑天宝东方靑帝治九九八十一周则九天之炁交爲大劫更始佩此文则与运推移得度洪灾当以靑笔书文白缯上元始靑帝眞符右上始天光文出靑帝眞文篇以安东方九炁之天靑帝受此文以鎭东岳封一通藏九灵洞室四万劫一开修眞之子命属东岳靑书绛缯佩身并本命日朱书向东服之九枚直符吏区更生随符入腹肝脏之中九年皆生靑精宝华九重光映于形外又当靑书绛缯内神杖次黑帝上节中靑衣玉女九人侍衞勿致不精当有考吏元上靑精九炁大灵神光遐散流映东靑华景郁勃灌我身形宫府安镇宝魂自生洞达八朗飞昇玉庭东方安宝华林靑灵始老苍帝三元符命九驾命天龙符保眞多川灾水不敢弥天右九炁靑天下元小阳九巳小百六午其年大灾除民灵宝靑帝出下元符命下东岳保存万物安国康民制九炁靑天分度以度学者之身靑书白缯中山神咒易爲神臣度人命籍万灾不缠右中元太阳九申大百六酉其年禾稼俱衰靑帝出中元符下东岳荫育万物制天分度以度种人大灾靑书白缯西山上王命爲保眞一人有道位事九眞右上元大劫交周天地改易金玉山海人民鸟兽一时灭尽天地溟涬无复光明靑帝出上元符下东岳保存万物制九天炁以度学者其三元符命保固靑天元始之炁佩之皆得始分之中其此文九千年一出东岳靑帝云大劫交周当刻书金札以佩身靑书白缯右玉皇诰命以钖东方安宝华林靑灵始老苍帝九炁天君令统御东方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行南方梵宝昌阳丹灵眞老赤帝所受神咒诰命南方丹天赤帝玉堂中有大神号曰赤皇上炎流烟三炁勃光神仙受命应会太阳右篆是前三十二字赤帝祕文书于九天洞阳之馆主召九天神仙图箓金名荧惑辅心井鬼守房栁星张翼统御四鄕轸总七宿回转天常召运促会正道驿行右篆是前三十二字祕文书于三炁丹台主召星官明度数正天分赤文命灵北摄酆山朿送魔宗斩灭邪根符教所讨明列罪原南山神咒威伏八方羣妖灭爽万弑摧亡右篆是前四十字祕文书于西南阳正玉阙主制北酆正鬼炁南海水帝太伯龙王神咒流行普扫不祥洪水飞灾止蛟召龙开除水径千道万通敢有干弑摄送火宫赤书所告莫有不从右篆是前四十八字祕文书于西南阳正西阙主摄南海水帝大运交期洪水四出召蛟龙及水神事右南方三炁灵宝玉篇眞文合一百五十二字皆太上无上大光明圆满大神咒空洞自然之书一名南云通天宝灵经一名九天无上之上咒一名赤帝八威策文南方赤帝符右太阳之炁化生中央一炁黄天主小劫丑未大劫辰戌九天炁交黄帝行佩此文防阳九之灾符如前文当以黄笔书于绛缯三寸之上南方梵宝昌阳丹灵眞老赤帝符命玉音吐炁素奏以御保命定仙玉厯定封右洞阳之炁生三炁丹天宝南方赤帝治九九运周阳炁激大劫终佩此文度灾横见太平以丹笔书之元始赤帝眞符右上阳明文出赤帝眞文篇以安南方三炁之天赤帝受此文以鎭南岳封一通南霍山阿四万劫一开道士命属南岳赤书黄缯佩身并本命日朱书向南服之三枚直符祝昌中随符入腹心府之中三年皆生赤精宝华三重光映于形外又当赤书黄缯内神杖次靑帝下节中太丹玉女三人侍衞勿致不精当有考吏丹华流映宝芝生光神精彻幽散灵八方直符摄炁啸命朱童三精敷焕注我绛宫赤神安鎭五香溢充洞映形外表里发光身生水火独歩飞行南方梵宝昌阳丹灵眞老赤帝三元符命正一命人长生上天右三炁丹天下元小阳九辰戌小百六丑未其年土中生火万物自死灵宝赤帝出下元符下南岳保存万物安国康民制三炁丹天分度以度学者之身赤书黑缯万川洪流符吏水毋竭焉右中元大阳九亥大百六子其年火灭水出赤帝出中元符下南岳度兆民灾制天分度消灭水火之戹赤书黑缯日月力出王平山东火灾不起人民臣右上元大劫交周天地改易金玉山海人民鸟兽一时灭尽天地溟涬无复光明赤帝出上元符下南岳保度万物制九天炁以度学者其三元符命保固丹天元始之炁佩之皆得始分之中其此文九千年一出南岳赤帝云大劫交周当刻书金札以佩身赤书黑缯右玉皇诰命以钖南方梵宝昌阳丹灵眞老赤帝三炁天君令统御南方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行中央玉宝元灵元老黄帝所受神咒诰命中央总灵黄上天元始生五老中皇高尊摄炁监眞总领羣仙典录玄图宿简玉文催运上炁普告万神右篆是前四十字黄帝祕文书于太玄玉宝玄台主召神仙玉简宿名总归仙器鎭星辅脾回度北元魁𩲃主非截邪斩姦𩵄䰢魓𩳐扫秽除氛魒正玄斗明度天关九天符命金马驿传右篆是前四十字祕文书于玄都玉台主摄星官正天度数勅摄北帝遏塞鬼门翦除不祥莫有当前右篆是前十六字祕文书于玄都玉台主摄北帝正天炁检鬼精中山神咒召龙上云制会黄河九水河源不得怠纵善恶悉分千妖万姦上对帝君莫有干试太阳激燌赤书玉字宣告普闻右篆是前四十八字祕文书于玄都玉台四壁以摄中海水帝四泉之水洪灾涌溢之数主召水神止蛟龙事右中央一炁灵宝玉篇眞文合一百四十四字皆太上无上大光明圆满大神咒空洞自然之书一名宝劫洞淸九天灵书一名黄天大神咒一名黄帝八威策文中央黄帝符右元一之炁化生少阴之炁素天主小劫申大劫酉大运交会洪灾扫天白帝行佩此文得过大阳九符如前式当以白笔书文于黄缯三寸上中央高皇玉宝元灵元老黄帝符命总召天地九天以制同系五炁上帝遥观右元高皇之炁生元一炁黄天宝中央黄帝治九九运终阳炁激阴炁勃大灾涌水弥天扫秽佩此符得度天灾见太平君黄笔书之元始黄帝符右总灵文出黄帝眞文篇以安中央之天黄帝受此文以鎭中岳封一通嵩山灵洞之中四万劫一开道士命属中岳黄书白缯佩身并本命日朱书向王方服之十二枚直符司中非随符入肠脾府之中十二年皆生黄精宝华十二重光映于形外又当黄书白缯内神杖次赤帝下节中黄素玉女十二人侍衞勿致不精当有考吏总元高灵囬神四鄕黄上散华五帝交芳流精散漫十二重光混合我形万神相迎安鎭黄脾养气中方保龄度劫永鎭无穷中央高皇玉宝元灵元老黄帝三元符命天徊月移劫运无衰右一炁黄天下元小阳九申小百六酉其年雾障迷天不分昼夜灵宝黄帝出下元符下中岳保存万物安国康民制一炁黄天分度保度学者之身黄书靑缯丁𧥺有命勿句存玃爲无育见干坤右中元大阳九寅大百六申其年山川俱坏黄帝出中元符下中岳度种民制天分度固地炁禳灾戹黄书靑缯出阳入阴坏山川九土欲崩符不听頽右上元大劫交周天地改易金玉山海人民鸟兽一时灭尽天地溟涬无复光明黄帝出上元符下中岳保度万物制九天炁以度学者其三元符命保固中央黄天元始之炁佩之皆得始分之中其此文九千年一出中岳黄帝云大劫交周当刻书金札以佩身黄书靑缯右玉皇诰命以钖中央宝劫洞淸玉宝元灵元老黄帝一炁天君令统御中央皇天后土日月星宿名山灵洞水府泉宫上圣高尊眞仙圣众一切威灵符命所临如诰奉行西方七宝金门皓灵皇老白帝所受神咒诰命西方素天白帝七门金灵皓映太华流氛白石峩峩七气氤氲上有始生皇老大神总领肺气主校九天检定图箓制召上仙右篆是前四十八字白帝祕文书于九天素灵宫北轩之上主召仙气举仙道也太白检肺奎娄守魂胃昴毕觜主制七关参总斗魁受符北元右篆是前二十四字祕文书于金阙玄𥦗主摄白帝星官正明天度赤书玉字九天正文摄召万炁普归帝君右篆是前十六字祕文书于九天金阙三图之馆以摄六天鬼炁西山神咒八威七传符水上龙召山送云在所校录同到帝门辅衞上眞斩灭邪源若有不祥截以金关赤书符命风火驿传右篆是前四十八字祕文书于九天金阙三图之馆主摄西海水帝制水中万怪恶毒之精召云龙以防水旱之灾也右西方七炁灵宝玉篇眞文合一百三十六字皆太上无上大光明圆满大神咒空洞自然之书一名金眞宝明洞微篇一名西山神咒一名白帝八威召龙文西方白帝符右少阴之炁化生太阴五炁玄天主小劫申太劫酉阳炁极百六乘九黑帝行佩此文度甲申大水洪灾符如前式当以黑笔书于白缯七寸上佩身西方七宝金门皓灵皇老帝君符命策驾五老西盼九都亿劫同会明定九河右元阴之炁生七炁素天宝西方白帝治九九数阴炁涌阳炁否九天炁交爲太阳九之灾佩此文其时则晏鸿毛而高翔观洪波于天际当白笔书其文元始白帝眞符右光天灵文出白帝眞文篇以安西方七炁之天白帝受此文以鎭西岳封一通于金穴九掖洞中四万劫一开道士命属西岳白书黑缯佩身本命日朱书向西服之七枚直符吏辱曲正随符入腹肺府之中七年皆生白精宝华七重光映于形外又当白书黑缯内神杖次黄帝下节中太素玉女七人侍卫勿致不精当有考吏金灵七炁素带流分金精童子首建元巾带符摄炁万神会门宝光奕奕照我命根安鎭肺华万劫长存西方七宝金门皓灵皇老帝君三元符命西山注鬼焕乎九天丑力难逼斩以金关右七炁素天下元小阳九亥小百六子其年人民万物被水漂荡灵宝白帝出下元符下西岳保存万物安国康民制七炁素天分度以度学者之身白书赤缯曰爲正王阳生三斩杀万魔云龙间右中元大阳九巳大百六午其年兵革四兴白帝出中元符下西岳度兆民制天分度除灭兵戈之戹白书赤缯上盈事巳人身三道在一一保人身右上元大劫交周天地改易金玉山海人民鸟兽一时灭尽天地溟涬无复光明白帝出上元符下西岳保存种民制九天炁以度学者其三元符命保固西方素天元始之炁佩之皆得始分之中其文九千年一出西岳白帝云大劫交周当刻书金札以佩身右玉皇诰命以钖西方七宝金门皓灵皇老白帝七炁天君令统御西方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行北方洞阴朔单郁絶五灵玄老黑帝所授神咒诰命北方玄天五炁徘徊中有黑帝双皇太微总领符命仙鍊八威靑裙羽䙱龙文凤衣上帝所举制到玉阶右篆是前四十字黑帝秘文书于郁单无量玄元紫微台北轩之内主召诸眞人神仙图箓北辰辅肾斗牛卫非女虚危室豁落四开璧总七星执凶紏非却灾扫秽明道轮辉右篆是前三十二字祕文书于天心北元玄斗中主摄北方星官正天炁也北山神咒激阳起雷流铃焕落玃天振威北酆所部万妖灭摧右篆是前二十四字祕文书于北方洞阴朔单郁絶元台主摄天魔北帝制伏恶神万鬼事九河倾讫鸟母羣飞蛟龙通道水陌洞开赤文玉书驿龙风驰右篆是前二十四字祕文书于洞阴朔单郁絶元台以摄北海水帝制水中万精主召蛟龙兴云致雨以负身右北方五炁灵宝玉篇眞文合一百二十字皆太上无上大光明圆满大神咒空洞自然之书一名本命紫微元神生眞宝明文一名北山神咒一名黑帝八威制天文北方黑帝符右太阴之炁化生少阳九炁靑天主小劫亥大劫子阴炁勃天地周靑帝行佩此文度洪流大水之灾符文如前当以靑笔书于黑缯五寸上以佩身北方洞阴朔单郁絶五灵玄老帝君符命北斗定命九期景散八极明石玄滋右洞阴之炁生五炁玄天宝北方黑帝治九九交运阴炁勃阳炁激九天炁交天地大灾佩此文则免洪流万厉之中以朱书文元始黑帝眞符右通明文出黑帝眞文篇以安北方五炁之天黑帝受此文以鎭北岳封一通于玄阴洞室四万劫一开道士命属北岳黑书靑缯佩身本命日朱书向南服之五枚直符吏尹丰随符入腹肾府之中五年皆生黑精宝华五重光映于形外又当黑书靑缯内神杖次白帝下节中太玄玉女五人侍卫勿致不精当有考吏北上太玄五炁徘徊宝华五重流光焕晖云景郁香洞映太微仰注我身肾府鲜开安鎭灵宅万神总归身生羽服举形自飞北方洞阴朔单郁絶五灵玄老黑帝三元符命上王适月命天仙戌巳多力士辟水源右五炁玄天下元小阳九寅小百六卯其年洪水连天人民流散灵宝黑帝出下元符下北岳保存万物安国康民制五炁玄天分度以度学者身黑书黄缯三命正戊入力人任曰遣患无爲君右中元大阳九辰戌大百六丑未其年天地枯旱海底扬尘人民焦死万无遗一黑帝出中元符下北岳度兆民制天分度除灭旱荒之戹黑书黄缯适百百九君有臣三千此度巳身右上元大劫交周天地改易金玉山海人民鸟兽一时灭尽天地溟滓无复光明黑帝出上元符下北岳保存种民制九天炁以度学者其三元符命保固北方玄天元始之炁佩之皆得始分之中其文九千年一出北岳黑帝云大劫交周当刻书金札以佩身黑书黄绘右玉皇诰命以钖北方洞阴朔单郁絶五灵玄老黑帝五炁天君令统御北方诸天诸地日月星宿名山灵洞水府泉宫上圣高尊眞仙圣众一切威灵符命所临如诰奉行谨言曰五老上帝分理五天下地万生俱属统治妙道生成之任莫此爲专故玉帝初劫畀以度人弭灾制魔玉篇眞文畀之以接度学仙之人畀之禳救星辰之灾又畀之息洪流制魔害无非所以厚生成之泽使万类各得其所也五老旣奉之以守其职矣犹恐帝恩之未博生灵之未遂故于玉帝放光之后继用唘陈挈所受之眞文以授下世吁帝心之慈如此其至也而五老能广而充之岂非上圣之心均于仁爱也欤前五篇眞文道书备载书篆之式施行之诀悉详见于诸经今兹载于本行经者特正文也盖本行经専主于诵念故正文不可无而云篆庸可略至若一切诸符九炁诸炁眞文三元诸符今并略之刋于经末修行者各当卽行之但眞篆正文之诵尤当严谨盖此文乃上帝诰命也诰命之宣万灵闻之莫不稽首傥轻慢苟简视爲常文出入吻唇姑爲谈戏则惩责之酷当如报应品中之载诵经者宜钦奉之良谨言道言是大神咒者元始之妙言玉皇之眞诰上淸自然之灵书九天始生之玄札空洞之灵章上圣之祕语玉晨之尊典成天立地开张万眞安神鎭灵生成兆民匡御运度保天长存上制天机中检五灵下策地祇啸命河源运役阴阳召神使仙此至眞之妙文神应自然致天高澄令地固安保鎭五岳万品存焉玉帝昔授五老上帝是时五帝跪捧其章祕题灵都之馆天眞皇人昔书其文掌之于上淸眞境太玄玉都寒灵丹殿紫微上宫累经劫运而其文保固天根无有毁沦与运推迁是大神咒混之不浊秽之愈淸毁之不灭灭之极明大有之文天眞所尊自无眞名地图刻简来生斯文隐祕不得窥闻有得之子保万气长存勤行修奉刻致神仙谨言曰五篇玉书眞文神功妙用莫可测量盖得度人录仙眞文而施行之则九天众眞纪名仙籍降炁接度得制星眞文而施行之则三光照形列曜削戹形神炁命不罹殒伤得制魔眞文而施行之则北酆畏威万魔朿首百邪敬慄弗敢侵馘得制水眞文而施行之则万龙保身水府钦畏劫坏之日可跨蛟蚪而越九霄吁神功妙用果可度量哉但施行之诀别有祕要非世人皆可获此效也惟学仙之士当倣其诀而服行之故经曰有得之子保万炁长存勤行修奉刻致神仙旣职校经不敢不举其要以告来者伏乞上圣𡸁鉴良谨言洞玄灵宝玉皇功德品第三尔时玉虚上帝白天尊言唯愿慈悲愿爲四众帝释等及四梵天王一切诸天一切诸仙及未来一切众生持是经人说利益事尔时天尊告玉虚上帝言快哉斯问不亦善乎汝以慈悲愍念众生故请问于我天尊言曰若有三界十方无量国土及国王大臣或兵戈并起疫气大行水旱虫蝗凶灾饥馑是其国君后妃太子宰辅大臣当发慈悲爲其黎庶徧敕国内州县鎭宰令诸道流淸净严洁于其观内设大斋醮六时行道爲转此经当得国土淸平五谷丰熟黎庶安泰谨言曰世有言曰干羽不足以释围乡饮不足以息战此事理之当然者也夫剽悍祸贼始从事于干戈㓂贼姦宄始容心于兵革非智术有以过之勇力有以胜之决未可以挫其威虐也乃今玉帝经中谓干戈并起之难当敕国内臣庶命道流诵眞经以息之何其迂诞也哉吁是大不然也夫天变上临则地祸下作干戈兵革莫非自夫阴阳拂逆躔度汨乱乃始流灾而起乱今观往昔之图䜟则可验也是以经中之训俾国家值乱则以斯而禳援盖所以请命上天消天变而息地祸非谓以斯经而止乱也若夫厉兵秣马高城深池宁可一日废哉昔有庸君识见窒昧乃直谓释老经咒可以御敌旋罹祸难至贻哂诮迄今爲羞良可叹也今世昧夫凡覩是经率执此爲谤毁之自敢因校经而辩之良谨言若复有人入诸山林遇毒恶兽但能存想一念眞经山神衞护勐兽自退终不害己若入江入海採宝求珍值遇恶风如法持念是此眞经风浪顿止安稳达岸若在军阵戈戟旣接两刃相交存心默念是此眞经是诸恶贼悉自退散若在牢狱枷鎻之中净心定虑存念眞经冤枉自伸卽得解脱若爲邪精鬼贼众苦所加如法持念是此眞经众邪远避自然除愈若人爲求嗣息如法尊重持念此经帝敕天曹明检丹籍九品之内四果仙人运应数合降谪下生爲其作子才辩明慧人中尊贵若妇人临难之月如法持念是此眞经卽得母子平安生福德男女人所爱敬若爲求官进职爵禄亨达贵遇人君如法持念是此眞经卽得职务迁转子孙荣遇世世不絶若人欲求资财殷富如法奉持是此眞经卽得财宝充溢衣食自然庆流子孙传之万世若人被诸恶星之所照临困苦牀枕如法持念是此眞经是诸恶星返降吉祥若人命过应入地狱注名恶籍父母师长夫妻男女当爲亡人持念眞经或安置道场旛花供养卽得亡者鬼籍尽除神生净土同苦罪众咸蒙护度承斯胜利皆生天上又此经所在之处常有十天至眞大圣无极飞天神王侍卫供养持是经人当得自称爲正一眞人是人在处自得十方至眞至圣金刚力士濳护其人如护己身若出若入游行之处百邪避路魔鬼殄除精灵伏藏一切灾殃不能侵近是持经人命欲终时更不见诸地狱恶相卽见天宫一切玉女持幢下迎而生天上如天福尽下降人间卽得千生万生中常爲帝王令国土淸平人民乐业兼得爲王获宿性通遵奉大道展转修持至登道岸是持经人获福如是又若有持是经人若雨下时起大悲心如法向空念此经三卷一徧其雨所霑面所向方一切众生五逆十恶一切重罪悉皆消灭一切重病便得痊愈是诸众生命终之后不堕地狱神生净土莲花化生何况持是经者又若有持是经人若行于道路值大风起吹是持经之人触身之尘是尘所霑一切众生一切恶业悉皆灭尽更不堕三恶道当生天上故知持经功德不可思议是持经人若在江在河在海沐浴其身是水所霑其中众生鱼鼈鼋鼍一切水族是诸众罪悉得除灭尽此一报之身命过之后更不受胎卵湿化一切等身是持经人口出一切语言或善或恶一切天魔外道闻者皆是淸净法音是持经人若遇诸神庙能爲其神诵咏是经是诸鬼神得闻是经卽脱鬼趣登眞仙道恭敬是人如奉是帝若人在世不孝父母不敬三宝杀生偷盗邪淫妄语作种种极重罪业将命终时若有道心正信众生于是亡者未气断时起大悲心于其头边念帝尊号或一七二七三七四七乃至百徧千徧是其亡者生前所造诸不善业悉得消灭更不堕诸恶趣神昇九天何况受持是此经者又若复有人自从往劫乃至今身轮转人天漂沈世域积千愆万过在于己身若遇是持经人影暂映其身如爲帝光之所摄受或与同语或闻其声如奉帝言道语慰谕彼人罪障永得除灭又若持是经人造作长旛书帝名号于其旛上悬诸长竿或是观宇或在家庭是旛被诸风吹所指方面一切众生皆霑胜利一切恶业悉得除灭又若有持是经人书帝名号在一切有声物上或钟或磬铃铎铙钹一切道具法事之属或以道场或以戏击或被风触是声出时或远或近一切众生闻是声已所有罪障悉得淸净又若有持是经人了悟生死深入山林修眞学道或时登临上山顾望目所及处山林溪谷含生品类有形无形胎卵湿化动植飞濳种种诸类所有罪业永得除灭身心淸净命终生天何况受持是此经者当知是人卽是道藏功德身也谨言曰天尊之语实而不虚眞而不妄其片辞只字曷尝虚发凡世昧者识未通眞见不诣远或于诸经苟少有可议则遂从而疑之以爲世无是理也鸣唿是人也奚不详观熟究耽研咀味而曲求其旨哉功德品中天尊说持经之人所得功德如所谓死而生天天福之尽当得千生万生中可爲帝王与夫持经之人诵经于雨下之时涉途于风起之际至于沐于水观于山现于影能畀一切众生罪恶消除获大功德以爲无有是理彼盖谓帝王之福高而无踰非诵经之功可得而获证也况千生万生常爲帝王乎彼又谓诵经之福及一身可也众生极重过恶四生积愆受报此天宪之确纤毫不移使经百劫而不亡果报犹当自受焉可以诵经之身一厯其所而顿能解脱且获福德也哉斯人之语盖知其一而未知其二也且夫行尧之行卽尧之身希颜之人亦颜之徒今有人焉于是经也朝于斯夕于斯趋亦趋步亦步于本行经中诵其言行其事咀其华含其英倣十大妙行而服行之敬断障诸戒而离远之守之以坚持之以诚愈久而不渝受挠而不变日渐月渍混然与玉帝之身如出于一或陟或降在帝左右则彼身乃帝身也帝身亦彼身也身旣混融则功德之成岂有异哉玉帝放光神化若是之广且大则今兹诵经之人所厯所至其福荫众生亦犹帝恩帝光之所暨及也虽然斯言也天尊谓诵持斯经而纯与帝合者矣非谓入耳出口徒曰诵念者言也然而自入耳出口诵念不替充而至于与帝之合则正一眞人之自称殆亦未可以表其德操也学士宜思而行之良谨言尔时天尊谓玉虚上帝言今我略说未尽其妙若广说之凡流邪见疑惑不信是经功德穷劫难言尔时玉虚上帝闻是说已心生欢喜不胜踊跃瞻仰慈颜稽首而作颂曰九天之上谓之大罗玉京金阙云层峩峩中有天帝仁慈惠和至道无敌降伏众魔天宝灵符玉律金科神仙亿万幢幡众多闻者罪灭永出爱河是号玉皇穹苍眞老妙圆淸净智慧辩才至道至尊三界师混元祖无能胜主四生慈父高天上圣大慈仁者十号圆满万德周身无量度人拔生死苦尔时玉虚上帝说是颂及十号已是诸天众异口同音叹未曾有谨言曰事悦于心辞溢于外故玉虚上帝之赞推尊称颂极言苦谈求有以尽玉帝之德吁帝德之大其可言尽哉臣敢以不言爲称赞庶与玉虚上帝相表里云臣良谨言高上玉皇本行集经高上玉皇本行集经卷下天眞护持品第四尔时昊天上帝闻说经法从座而起长跪帝前白言上帝愿爲大众及诸人天持是经人说利益事尔时玉皇尊帝兴方便意开利益门宣玉匮科传灵宝法告于昊天上帝言汝今谛听当爲汝说受持功德扶危拔苦利益存亡神妙之事众眞稽首俱发声言弟子等今日幸闻湛然常住之法莫不上福三界诸天下消三涂毒害惟愿慈悲愍臣等故演斯妙义玉帝告曰若有众生孝养父母恭敬三宝竭忠于君不杀不盗不淫不妬不嗔不恨不骄不诈奉戒持斋冥心大道生尊重心诵持是经我卽敕下周流沙界徧传十方无极世界敕命东方东华帝君靑骑神仙兵马无鞅数众悉令下降覆护受持是此经者敕命东南扶桑大帝与其部众神仙兵马无鞅数众悉令下降覆护受持是此经者敕命南方朱陵大帝赤骑神仙兵马无鞅数众悉令下降覆护受持是此经者敕命西南太华元老与其部众神仙兵马无鞅数众悉令下降覆护受持是此经者敕命西方皓灵黄老白骑神仙兵马无鞅数众悉令下降覆护受持是此经者敕命西北皇天上帝与其部众神仙兵马无鞅数众悉令下降覆护受持是此经者敕命北方紫微帝君黑骑神仙兵马无鞅数众悉令下降覆护受持是此经者敕命东北沖虚天君与其部众神仙兵马无鞅数众悉令下降覆护受持是此经者敕命中央天皇大帝崑崙苍老黄骑神仙兵马无鞅数众悉令下降覆护受持是此经者敕命上方来和天君名山大洞神仙兵马无鞅数众悉令下降覆护受持是此经者敕命下方一切金仙四众八部及诸眷属悉令下降覆护受持是此经者敕命十方飞天神王飞天大神三官四圣二曜九星北斗南斗东斗西斗中斗二十八宿周天众星金刚力士神王等众各与部众悉令下降覆护受持是此经者敕命降魔力士四天门王五岳四渎及余诸山四海九江十二河源山林川泽一切主者令与眷属覆护受持是此经者诸险恶处令得安稳敕命所在一切土地灵官并沟渠等一切诸大力鬼王皆令覆护受持是此经者令众魔外道悉皆慑伏濳形遁迹高飞海外远避他方如是山林社稷祠庙血食之属一切鬼神当自消灭五方行病瘟疫鬼帅诸恶鬼神并风王水怪孽龙妖神土精木魅尽自消灭五虚六耗梦寐乖常野道咒诅蛊毒之类皆自消灭心欲愿者一切如意皆得满足是持经人或不依科教未能修斋未具净戒以能信受尊重景慕是此经典并同修斋护净戒者是人功德坦然无碍自在逍遥号人中圣德慧长新同诸眞人谨言曰诵经功德天尊已尝于前品言之矣今昊天上帝犹以爲未悉也复于兹时再用唘请于帝前求有以周悉之此盖上圣慈心之切必欲导斯人以持诵之事而望上帝以优渥之恩也玉帝悲愿广大无际故于兹时宣示明敕始终备至了无纎末之遗始于东方而终于十方万灵罔不毕举是欲世之含生凡克于经效心则在在灵祗莫不协祐也然帝敕之重虽皆周悉而玉敕之宣首以尽忠尽孝等事爲始盖必能忠孝恭敬不杀不盗不淫不妬不嗔不恨不骄不诈奉戒持斋冥心大道一一皆如帝言则十方万灵然后护持如帝之敕使其未然则虽譊譊吻颊予未保十方万灵果悉加护也虽然净戒之具谓前忠孝等事也固玉帝责望之严然三界有生根品有间苟不别智愚而一以是责之则净戒之具难乎其人也帝德慈悯仁爱洪大故于宣敕之末复出玉音曰或不依科教未能修斋具戒以能尊慕功德德慧同诸眞人吁此非玉帝之慈不以绝法待天下寍有此敕哉钝根下士宜体帝敕先降尊重景慕之心增而上之以冀十方万灵之祐然不可谓帝敕容以未能修斋具戒而安于怠慢焉良谨言尔时昊天上帝闻是说已卽于帝前乃爲歌曰大哉至道无形无名渺渺亿刼黄道开淸神淸朗耀九魂吐精玉虚澄辉太霞高明玉皇开化溥度天人三元道养二象摄生朽树故根已枯使荣蠢动蜎息长生化形怀胎含孕俱得生成亡者命过魂归三淸魄受鍊度南宫飞昇今日大吉皆得光明五帝鉴映普告万灵天神地祇及诸河源五岳四渎及诸名山洞玄洞虚洞空洞仙无极大圣至眞尊神无穷无极溥监度生恶根断絶玄都记名众眞班列咸听帝言经是帝敕保诵持人至度道岸无使灾侵我奉帝命一切咸听尔时昊天上帝说是歌已告大众言此玉皇妙法语诸圣祕密言路絶道断微妙难思巍巍大范爲神明之宗保镇国土拔度生死尔时昊天上帝说是语时法筵淸众咸仰道言溥得开悟于是天尊而说偈曰玉帝功德大玄理极幽深生于浩劫前运化于古今我今说妙经愍念诸有情此诚极妙法功德中功德名号最上乘无比爲第一大光明王尊威德圣希有能破暴恶魔皆令心降伏能灭极重罪皆令得淸净若人闻是经或闻是帝名稽首生恭敬一切罪消灭十恶四重业五逆害父母信心一称名随声尽消灭保护人天众四相与五衰三途极重苦人间凡戹难凶年饥馑丧毒药及厌魅刑狱与冤家军阵鬬战苦山林恶道中虎豹豺狼等江海毒龙类迅雷风雨雹水火及盗贼蛊毒所中心失志发狂乱蛇蝎毒恶虫邪魔凶怪神伺求人便者由持是眞经普皆自散灭恶病久沈绵梦寐亦不安非理欲残命殄灭不爲殃縁遇是经故安稳得自在所有希求愿财宝及富贵以此经功德如意皆称遂神威自在仙诸天十一曜三十二天主二十八宿王灵妃玉女等天神及地祗三界虚空神江海诸龙王水火及风神宫殿与宅舍山林树木众沟渠井泉神由持是经故一切皆拥护衣食常自然子孙居富贵出言人希闻所至皆恭敬若爲求男女诵持此眞经帝诏下天曹落籍天仙人降谪生其家爲其作男女显贵人崇重七祖尽昇仙光大庆其门延及父母亲吉祥常炽盛灾障不能侵是故我今说大众宜谛听慈悲度一切皆令达上淸于是天尊普告四众凡人持念此经受诵帝名皆道根深重宿有善縁此经尊妙普度天人但精心恭奉家国安宁保命度灾扫诸不祥天子王侯得奉之者致国太平凶寇自夷边域不争兆民歌唱普天兴隆运推数周正道当行有得之者天眞妙重祕之祕之谨言曰玉帝之敕其丁寍周悉已极其至也而昊天之赞天尊之偈犹至于委曲周详如此盖上圣高眞爱人念切以故发扬印证不惮谆复必欲俾众生之信奉也帝敕若是而天尊天帝之言又若是则持诵之效当决如经之所载也良再出斯言奉勉众生宜崇信之良谨言洞玄灵宝报应神验品第五尔时慈悲度戹眞人寻声救苦眞人济生度死眞人万福护身眞人俱从座起越班而出俱白天尊言若诸世末凡夫虽宿有善縁得遇是经被诸邪障之污本末疑惑不信是经功德如是之人见在过去于诸地狱得何罪报惟愿圣慈说其报应恶趣之苦是时天尊谓四眞人云若诸世间刚强暴恶不善众生终日竟夜对诸道像无恭敬心出诽谤语是罪当堕五无间狱若得值遇是持经人设诸方便诱引劝谕如是之人暂灭恶心信向是经彼人罪业净尽无余又若有邪见愚执恶人覩持是经生诸恶逆偏眼邪视乃至起一恶心发一恶言谤讟如是持经之人其罪过是命终之后堕大地狱永无出期何况世间众生得遇是经不生敬仰秽手污触荤口读诵牀榻不净便将安置或读是经讲习俗语共同戏笑以爲常典如是之人命过之后堕无间狱永无出期殃縁九祖受考酆都累及后世害缠子孙是人于地狱中厯无量劫受大苦恼遇无边圣累承救拔罪恶小减又遇圣人救拔得出生饿鬼中厯千万劫不闻浆水之名鬼报得出生畜生中畜生报出若生人中更生边夷外道而复女身贫寒困苦癃残百病受无量苦人所弃掷求生不得求死不得轻斯经故获罪如是又若复有人初虽信受后复慢易善恶童子上奏三官黑簿添名靑编减算身殁之后拘闭幽牢往复三途无由解脱或于现世受种种病疥癞痈疽以爲果报忧悲苦恼日夜相煎而身或被横恶所加或牢狱系锁非分自害误食毒药或被虎狼毒蛇之所食噉或爲冤家之所雠对或行山林值遇恶人被他屠害推落崖岸或被邪精魍魉之所残害或值水火之所焚漂或被刀兵之所横诛轻斯经故横丧天年可不悲欤可不痛欤故报汝等依此奉行勿生邪念若诸念不生万縁顿息尘沙恶业随心消散一切灾魔自然殄灭此之功德不可思议是诚无比最上妙法诸经之王有大利益非人勿示若诸天人五衰四相轮回侵逼能舍除妄想受持是经坐招自然天福益固身度三界与道长存是此经典无与等无能胜是大威德大神咒能令一切枯藁便生枝叶花果茂盛能除众生极重苦恼能令短命众生而得长夀此经功德不可思议叹莫能尽若不宿植道种广种福业乃至名字亦不得闻何况得见是经依三洞眞格八万劫一传此淸都至眞上圣所宝祕于玉京金阙宸宫甚爲微妙难可得遇此经宿有仙骨当爲九天眞仙之人得遇斯文承斯縁故后当赍金宝从师告盟受之方当乘机应运乃可付焉不得轻泄敬之愼之谨言曰臣尝闻之经书曰谛观法界性一切惟心造此语如宣说以爲破地狱偈是知心生则地狱生心灭则地狱灭也心之生灭地狱之有无况心不止于生而又至于起恶哉是以尊经报应品中谓凡夫造罪无量无边苟能暂灭恶心则一切罪业遂至于尽净无余而起一恶心则其罪其殃有非言之可尽者是知方寸之间乃利害之机升沈之本岂容不谨之畏之哉品中下文又载一切天人或有五衰四相之起能舍除妄想则天福益固盖想者卽心之所起也人与天相去辽邈然升沈利害一切由心吁心果可纵哉心果可晦哉倘一切众生未能俾心之不生则亦宜勿起恶心舍除妄想使诸念不生万縁顿息庶几尘沙恶业随心消散得以爲善人君子之归则于斯经乃爲无愧所谓灾魔之殄万灵之护帝恩之及当如影随形也又能广而充之俾心若太虚内外贞白无所不容无所不纳直诣天尊眞一不二法门高证淸净解脱之道则一十二眞人之位玉帝三身之果有不难至也众生宜勉之良谨言于是天尊重宣此义爲说偈曰设使江河水波浪能生莲慈乌毛能白如经故难遇设使龟生毛堪採爲衣服夜月能消氷如经故难遇设使蚊蠓足堪构爲舟桥能载一切重如经故难遇设使黄口雀能衔诸大山掷之他方界如经故难遇设使一叶舟力能载崑崙浮渡于大海如经故难遇若使诸水蛭口能生巨齿其大如象牙如经故难遇设使蓬蒿叶能覆无鞅界荫庇无鞅众如经故难遇设使乌枭类同树一巢栖衔食共相食如经故难遇设使兔生角堪用爲梯磴上穷有顶天如经故难遇设使鼷鼠等縁于兔角梯至天能食月如经故难遇设使驴颜唇色如苹婆果复能作歌舞如经故难遇设使蝇虫等能飮钟石酒迷荒而沈醉如经故难遇尔时天尊宣说偈已溥告四众是故持是经人名功德身一切有情被其荫故持是经人名神通身一切吉祥咸臻集故持是经人名淸净身是诸恶业不能侵故持是经人名威德身天魔异道不能摄故持是经人名无等身上帝遥唱万神敬故持是经人名坚固身恶劫大难不能损故持是经人名道藏身口出语言鬼神仰故持是经人名慈悲身六道众生赖其善故持是经人名大道身出入所在无怖畏故持是经人名良医身善行妙法安乐人故持是经人名光明身常爲帝光所摄受故持是经人名自在身天宫妙境神能游故持经功德说不可尽谨言曰天书仙格不可泛示下世故经中动以勿示非人妄传轻泄爲戒然末世众生昏迷不悟倘不示以径级则善念不萌功德无积所以天尊说经虽以宝秘爲戒而玄蕴妙义辄宣剔之不惜此葢上圣之慈悯也奉旨校经敢援是则所以採摘妙义列造经中今经中修证果位虽未尝准经文之二三辄爲传之报应品中载天尊言持经之人所证诸身天府今列此爲真人之位谓如名功德身卽功德真人之位是也众生有能勉奉是经诵持不退当直证此真人之位今四天选举司见有陞陟是位者众生宜坚确念虑口诵心持俾勿犯诸戒俾依如玉音求以上证此品则九族蒙恩七玄受鍊非独此身减灾得福也敬信无怠同会瑶华卑言苦祝望无疑惑良谨言又若道士志人能结坛诵经着新净衣于半夜后閴寂独处淸浄室中叩齿九通东向端坐诵咏是经于是时也太眞御几玉妃拂筵万神班列诸天临坛三界侍卫五帝司迎然后闭目静思存想是经不觉身处五云之内俄见其身光明赫奕上昇天宫众眞下迎心有所请一切应奉仙丹妙宝随意自取故当依科闭心奉行此经乃至三世金仙十方大圣皆从此经依按修奉故顿得超证无上妙道是兹玉帝诸天之师众圣之王是故凡夫值遇是经致五帝辅翼召使神仙御役神官运导阴阳千灵敬仰万神慑伏百邪避路羣魔朿形命过之后卽得南宫受鍊飞步上淸逍遥自在与道长存又设复世间众生曾闻是经心常渴仰能于家中择淸净处画帝形像日夜䖍䖍晨昏济济香花灯果尊重供养称名瞻礼是人当得三十种上妙功德一者诸仙赞重二者先亡生天三者宿殃解脱四者所往通达五者无盗贼事六者所求遂心七者除水火戹八者横事潜消九者夜梦吉祥十者疾病不临十一者智慧聪明十二者人见欢喜十三者衣食丰盛十四者子孙荣贵十五者六亲见喜十六者门族和睦十七者除三恶报十八者转女成男十九者形容端严二十者爲国大臣二十一者生爲帝王二十二者鬼神钦仰二十三者得宿命通二十四者诸神护念二十五者九族受荫二十六者处世长年二十七者有情赖善二十八者魔王保迎二十九者决超三界三十者白日上昇尔时天尊复告四众此经功德能碎铁围诸山竭苦海水破大地狱拔重罪苦降暴恶魔护诸国土能灭一切恶鬼能除一切重病能解一切恶毒能灭一切恶人能伏一切毒兽能摧一切邪道一切诸天皆令降伏其余功德说不可尽尔时道场大众金仙菩萨眞圣眷属闻是说已欢喜踊跃稽首敬礼而作颂曰大哉至道无宗上眞上度诸天下济幽魂上无师祖惟道爲身丹台紫府金阙玉京祕此妙法溥福含灵灭我万罪增我遐龄万神朝礼魔王保迎功德昌盛黄箓书名渺渺亿劫使我长存于是众等说是颂毕稽首归依奉辞而退谨言曰尊莫尊于诸天也而大弥罗天乃天中之天贵莫贵于诸帝也而玉皇上帝乃帝中之帝故天尊言曰是此帝也诸天之师众圣之王惟是帝处至尊至贵之位无与等无能胜是以众生能萌尊重之心则功德无有与之并者或起轻慢之心罪报亦无有与之并者所谓三十种上妙功德特天尊举其要畧而品中具载罪报亦天尊姑言其梗槩也众生苟有庆幸得观是经宜三复玩味卽良此言始终反复观之于是经也留神储思勉勉诵持积至三年功德无量旣奉校经之旨谨专具奏仰乞帝旨专署一司校录诵持玉皇本行经之人所积功绩以示神报帝德慈悯必俞所请也经末示此众生宜知之良谨言奏陈表文昨奉诏校正本行集经恭准宸翰令臣俟毕奏陈者臣闻𡸁世立教舍上智以奚堪删诗定书必圣人而后可盖典诰示斯民之绳准而诂训爲格言之筌蹄倘一字之弗谆实万世之取误故述而不作者先哲所重而辞弗能措者大儒莫膺信系属之非轻致倚任之不易恭惟玉皇本行集经祕传金口妙藴琼宫下仙难可获闻浊世罕能忽见玄义邃沧溟之远眞机崇崑岳之高言言彰解脱之门语语鼓淸净之吹叹之莫尽卽以奚穷偶厯时之过多忽传本之致误㸃雾固何伤于日月小疵庸曷损于琼瑶岂期圣虑之过慈犹欲宝文之全善诞颁温诏宠命愚臣俾摅狂斐之才直膺諟证之职纶音震响耳然蠢听之琳琅宸翰挥扬豁尔尘襟之开廓臣逊辞惟切委畀寖隆顾猥贱之非材第忪慄而抱愧重付眷怀之难咈用驱驽质而敬承喜惧交驰谦伏靡暇敬竭爝火之见仰助阳晖之明于卷首则摘品而分章至次编则总意而明义证譌谬者三十有八更乖误者四十有三虽始终品秩犹未殚参校之全而前后句音尚不罄𢯱抉之备第爲人世流传之久恐重民间疑惑之多姑令大体之弗疎故卽小节而致简至如指摘譌舛不敢如布缕之详抉剔幽玄未获若开条之悉盖虑多多爲语乙乙必书繁则取厌于玩阅之劳演则贾疑于参味之审其他更革悉未周完谨缮录以进呈乞矜容而阅视倘有纎毫之裨补愿干明诏之颁行或乞申命有司再详要义庶免三传散春秋之诮及无九师微易道之讥臣良刳抉肺肝玷尘聪眷併匃哀原冒昧之责俾得服勤职守之卑誓竭金石之诚上荷海岳之惠臣良下情无任瞻天望圣悚慄战惧俯伏待罪之至谨具表奏闻伏候敕旨恭准批答云详奏及阅所上校正经文讫卿仁念粹和文华焕灿精效参详之思审加订证之勤岂徒谬语之复眞抑且妙义之抉奥矧襟怀之温厚故文字之淸醕灼识情诚重劳精思宜下玉宸内殿收贮及颁诏诸天从此诵持并可命南洲及诸洲演化众眞照此传行毋得䙝慢外赐尔九光宝节八景珍舆以旌劳绩切宜祗受副此眷怀故兹批答想宜知悉诵经感应陈王暴隋时会稽人擢第入金门集释褐任长城尉自少诵此经每至戹难多获助至开元中自会稽江行之东阳大雨与二十余船同发乘风挂帆须臾天色昏黑风势益壮至界石窦上水拥波击前二十余船皆坏王暴急念此经流中忽有一物状如赤龙横出扶舟因得达岸俱得活诵经之力银山老人饶州人所居採银戸逾万俱是草屋延和中天火发屋皆烬此居火不及时州牧问老人有何术法答云奉道年深日诵此经不阙慕容文远隋人病亡七日欲殓忽缩一足遂苏云被一人追入一城见王者问卿在生有何功德文远答贫家无力可修功德惟一心念玉皇经王称善曰此经欲得闻乎遂延文远上殿设一金牀令诵经忽有玉女头翠凤冠服紫霞衣手指文远阳间所诵经本跪言其前令分明读诵毕忽不见出门唯有追吏随行登一高山见城郭极高峻烟火接天黑气溢地哀呌之声不忍闻叩头求去使者乃引回家见形卧牀鬼吏自后推之冥然复活窦德玄麟德中爲奉使过扬州渡淮船见一人形惨悴引一小童坐地上德玄曰天晚别无船来何不同行遂至中流见本人有饥色与食济之达岸德玄上马同行十里间问君欲何往答曰我非人乃东岳鬼使往扬州追大使窦德玄德玄惊怖下马拜曰我卽是德玄涕泗请计鬼甚愧云公容载设食济急奈何汝急诵玉皇经一百部当来相报玄德曰世无本鬼使曰钵洲灵仙观道士尹嗣玄有正本可急索诵言讫不见德玄遂回令人求经本昼夜不断续诵经一百部因昼卧梦见前鬼使来唤至一城殿门外使曰且立此当白王使旣入德玄于外遥闻王怒云尔何故漏泄吾事爲他作计令左右驱决其使使出袒以示曰此乃爲公致此引入见王问曰公有大功德算未尽人间秩满当生天界召使送回德玄问使者云我将来官爵如何答汝从此可改殿中监六十四至左相言讫辞去觉后果如所言司马乔卿唐时河内人永徽间爲扬州戸曹丁母忧结庐写经庐侧生芝草绿茎朱盖日滴汁一升食之味甘经毕母于座中语云得汝追悼之力今可生天李脩唐显庆中丁父忧发心写此经三部答劬劳才一部了笔间有五色圆光之炁经毕笔无所损每闻异香座前时有花坠后失笔头经半载夜因见地上有金色光彩示之乃向所失笔头自然光彩不坏经之功德孝诚所感父得超㫒吕文展唐开元三年任阆州信道诵此经万卷年衰牙落向经恳请牙复生如旧时亢旱刺史令祈雨诵经一徧随获霈然又苦霖潦别驾复令祈晴立霁又一夜诵此经见屋内光明若昼有王者数人与诸仙众长跪合掌礼拜称善文展大惊下座回礼云文展无道法得圣贤如此恭敬罪当万死王者云我等皆天人魔王适向诸天见此人间有光照烛故寻光化身下降云珍重而去