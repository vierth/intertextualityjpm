三山来禅师语录三山禅师语录叙于戏宗风之盛未有如今日者也钦惟世祖章皇帝崇信桑门屈已征访而江汉之东缁流如织靡不走名山敦实行无论有种苾刍略筌蹄探要领即负舂职爨之钝汉咸知侧耳倾心欲于言下了明大义至今匡庐衡霍之间士大夫高蹈林泉者往往持珠茹素倣东林而证西旨信乎宗风之盛未有如今日者也虽然五叶相传流波渐远虚衷汲引者未免弘甄拔以导群迷猎志声华者辄冀越庭阶而窥堂奥极盛而衰日趋于下至欲以郑五歇后作菩提哑谜啬夫利口诠无遮上乘逞辩言为机锋剿陈说为把柄谬相承袭妄自夸张而谓直指单传不烦渐臻而躐致也可胜慨哉是以海内之士留心斯道者日引领夫作家宗匠奋大力以挽颓风乃若出世入世因人度人震吼狮音俾群狐辟易则端有望于今之三山禅师矣师乃大慧十六世之嫡嗣于聚云吹万大师为孙庆忠铁壁大师为子其源流行实具载诸名流论列中余无容复赘余惟幸聚云之派得师而益昌大慧之传得师而不谬也余与师游者有年而卒莫能窥其涯际今试读其语录觉指点棒喝之下顿使黠者泣慧者騃惘然丧其怀来者如羁旅之人偶闻乡语而戚戚即不能遽返故国亦庶几时切思归之隐焉师之弘宣法化大唱宗猷不执公案而终不悖公案不废言诠而究不堕言诠者其本诸积渐而然耶其无所拟议而然耶余于师真莫能窥其涯际也间尝以臆度之盖师早年役志于儒六经之旨无所不穷百氏之书无所不读旁搜博採研精殚思而后洞见本源所谓历尽群山而始识太岳之高涉尽群川而后知东洋之大故其言之条分缕晰而不离其宗横见侧出而悉轨于正以视今之扣槃揣籥而为优孟衣冠以欺世惑众者其相去为何如耶师之语录且充栋旧虽刻而未全兹请略为编次以付诸梓而公于世余惟愿读语录者勿于印板上寻行数墨以语言文字求吾师当思吾师一棒一喝不放空横说竖说不放松是必有本来真面目而不在区区语言文字间也十方同志傥能信及余言庶吾师历年来所以现清净身吐广长舌者一片婆心得以昭揭于天下今日宗风之日即于滥得聚云之冢孙为之砥柱狂澜可以克昌厥后而勿替也特书之以附于简端时大清康熙戊申上元日南浦养元居士谭诣题于云安之静修斋三山来禅师语录目录卷一上堂卷二上堂卷三小参茶话卷四示众法语卷五机缘勘辩问答卷六佛事题赞南浙二师塔铭卷七五宗颂卷八宗统颂卷九颂古卷十颂古卷十一颂古卷十二颂古卷十三书问行实卷十四杂偈石龙吟念佛歌卷十五杂述卷十六住浙江嘉兴府天宁禅院语录卷十七诗歌行卷十八松岭闲评卷十九祝延增补法华歌拈颂卷二十文引碑卷二十一表卷二十二表卷二十三正灯集拈颂上卷二十四正灯集拈颂中卷二十五正灯集拈颂下卷二十六五家宗旨纂要上卷二十七五家宗旨纂要中卷二十八五家宗旨纂要下目录三山来禅师语录卷一书记普定编上堂顺治甲午上九日总戎袁宝善居士请师于忠州崇圣禅院结制上堂拈香云这瓣香干坤笃钟海狱生成爇向罏中奉祝当今皇帝圣躬万岁伏愿开天辟地大一统而乘六龙迈古超今靖八荒而宁万国这瓣香秀叶群英芳同众甫爇向罏中奉为满朝文武各郡宰官伏愿声应气求喜见拔茅而连茹云龙风虎欣瞻随类以从王这瓣香培于梓里种自桑田爇向罏中奉为期主袁公远迩檀度伏愿相助相扶凿井耕田娱岁月兴仁兴让含哺鼓腹乐昇平这瓣香小似须弥大如芥子噼非为两捏不成团昔在熊耳庵中轻轻举着熏破巴掌和尚鼻孔今朝信手拈来供养本师上铁下壁和尚用酬法乳伏愿喝下雷霆震醒群生之幻梦棒头雨露洒开大地之觉华拈毕据座维那白槌云法筵龙象众当观第一义师云第一义没屎屁棒打石人头𥗋𥗋论实事青山顶上草芃芃翠竹篱边风习习那管李四张三不问赵甲钱乙耳朵原是两片皮一个鼻头两孔气山僧恁么告报若有伶俐衲僧出来道曾老师莫屎沸一棒打折你驴嵴僧问炉鞴新开钳锤初举何处是聚云心印师云山前山后溪西溪东进云因甚落在和尚手里师嘘一声进云即今普对人天如何施设师便喝僧礼拜师云问来问去带水拖泥竖指竖拳添钉着楔如或懡㦬而散未免辜负今时且听木上座道个开场偈子卓一卓云啰啰哩哩哩啰苏噜㗭哩娑婆诃维那再白槌云谛观法王法法王法如是师下座上堂僧才出师便打僧拟议师打云汝从甚处去来僧云三日不相见莫作等闲看师复打僧出师打云还见前僧么僧便喝师便打僧又喝师又打问人天聚会凡圣交参拄杖头边有何意旨师亦打进云和尚也不消得师连打僧礼拜师打云山僧棒头颇毒打杀一窠一窟一任放去收来个里了无回互无回互鹁鸠树上鸣唱出无生曲谷谷孤上元上堂天上月正圆人间号月半山僧没来由且自闲打算单见拆拆见单坤六断干三连大来小往上地下天卜得正月卦干坤颠倒颠顶𩕳触地脚板朝天非龙非鬼非僊上堂冬至寒春至暖生漆盘琉璃盏戴雪乌鸡深夜翔吞煤玉兔天明卵多多拜上李四娘看赵大哥转也未转上堂喝一喝云雷以动之嘘一声云风以散之卓拄杖云雨以润之画相云日以暄之此是衲僧机关因甚註以羲经玅义秪缘华野邓居士具赞化才猷于兹饭众祈嗣越例与诸人露个消息还见么先天弗违后天奉若彩凤五色毛祥麟一只角上堂松直棘曲凫短鹤长眉先须后舌柔齿刚点头三下自肯承当承当个甚么绩麻满筐上堂问不问不答作么分解师便打问十方同聚会个个学无为既是无为用学作么师亦打问树倒藤枯句归何处师打云一二三四五五四三二一屈指五个三刚刚十五日不用如何若何何必不必只许老胡知不许老胡会祈嗣请上堂天地人物根宗浑沦橐籥干坤六子奥窍摩盪生成这里荐得一切众生俱为鼻祖十方诸佛犹是耳孙不则也须疑着良久云吞日精啖月华降星斗走龙蛇卓一卓云分明记取朴素道人持经请开示上堂蓦拈香云此是药能杀能活爇向罏中云此是师绝圣绝凡指香烟云此是琉璃光无背无面合掌云此是如来本愿不增不减朴素道人转如是经究如是旨恁么功德还有证盟也无十二大愿随心足恒沙余庆自然来上堂三山不会佛法逢着虚空一掴拄杖眉长丈三拂子眼横尺八四四三三七七八八宝善诞期上堂拈拄杖云无量寿来也将军身宰官身居士身身身应现过去世现在世未来世世世圆成作么生说个圆成底道理阳数九阴数六惟有这个数不足金龟嚼碎铁崑崙夜半日输当午出具眼者看看问如何是世尊初生句师云翡翠踏翻荷叶雨如何是居士悬弧句师云鹭鸶穿破竹林烟且道居士世尊是同是别师云玉印山磊磊落落曹溪水曲曲湾湾进云恁么则皇宫现瑞石宝呈祥师云桃花红李花白冬瓜瓠子撞泥钟六月炎天下热雪昔日今朝事若何踏着秤锤硬似铁上堂此事如闹市里飏石头着首者便知山僧今日飏下石头了也还有着首者么上堂河水汤汤河流荡荡风敲翠竹日照堤杨触境观不足明明无回互卓拄杖云莫将黄叶当金钱猫儿原解捉老鼠上堂般若居士出师震威一喝士掩耳归众师云骑龙头把虎尾飞天铁马三条须走地金乌一只膇会么会么复举庞公云难难十石油麻树上摊不是苦心人不知庞婆云易易百草头边祖师意甚处得这消息来灵照女云也不难也不易饥来喫饭困来睡寐语作么直今张将军阖宅熏修远来供众道与昔人相去多少连喝三喝解制日庆忠老人送法衣信拂至上堂眉满虚空眼满地辽天鼻孔难回避舌头嚼碎大雄峰踞地金毛成队队知么庆忠老人心行狼毒耳菴和尚出师便打师诞期上堂四十年来颠倒颠穿衣喫饭别无言现成公案人不识更道父母未生前宝善问无生一句鬼神不知因甚被诸人觑破师云灯笼头触地进云觑后如何师云露柱尾朝天善礼拜师云九八六十七虾蟆钻象鼻六九七十三乌龟上树颠惟有向上难委悉一二三四五六七八九十生数成数不相十衲僧切忌知端的卓一卓云习顺治乙未师受请住夔州府梁山县兴龙禅院结制上堂拈香毕维那白槌师掷下拄杖云莫言不道便下座杨副戎请上堂相逢一笑乃是作家列阵排兵未为好手与兴龙作么相见僧问单刀直入时如何师云险僧便喝师亦喝僧又喝师云苦哉佛驮耶僧作礼师云草贼大败问和尚惯向异类中行成得甚么边事师云今日不与交锋进云剖腹剜心即不无如何得完本体去师云汝班师回朝僧归位师云知彼知此百战百胜九天九渊计出非常有时减灶添兵有时减兵添灶但能逢强即弱自是遇柔则刚塞北江南一任横嘶铁马边关险隘何妨倒竖金矛正恁么时作么生是折转旗鎗一句呵呵大笑下座上堂喝一喝云若道是早已不是若道不是即此便是衲僧不用巧思量大用明明无回避复喝一喝上堂牛种田马喫谷雪峰辊毬道吾舞笏鸡上树鸭下水长沙大虫杨岐驴子石巩熟处最难忘张弓架箭射当阳真诚不作小儿戏八十翁翁入试场以拂子作挥毫势上堂师作吟哦声僧出师低首僧云苍天苍天师云不是知音不与弹上堂高更高青山顶上火流潮低更低绿水波中发迅雷惊起灯笼掩耳听惹得露柱合眼窥就中自有真消息问取诸人知不知拍膝一下上堂问如何是法身师倒卓拄杖如何是报身师竖起拄杖如何是化身师云拄杖子无端恶发触着释迦老子鼻孔忍禁不过倒骑虚空颠走走入山僧方丈里依然平怗怗地何故百年三万六千日面目本来是娘生上堂正因老比丘住在猫儿石昨宵传信来今向东山去恁么去也戴角披毛恁么住也藏踪歛迹总不恁么时如何道道上堂山是山水是水别有甚事驴头马嘴水非水山非山恁么荐得北斗南看良久抚掌三下上堂拈拄杖云玄要主宾绝异同纵横杀活不通风击禅床云关捩敲翻无个事青天白日听雷轰震威一喝上堂祖师心印状似铁牛之机去即印住住即印破不去不住合作么生僧出礼拜了退师云本自无疮勿伤之也祈福净信请上堂南无佛驮耶不向佛求南无达磨耶不向法求南无僧伽耶不向僧求直此三转语巳为诸净信修因植福了也座元出连喝三喝师吐舌元礼拜师下座腊八说戒上堂落落疏疏午夜星无端照彻释迦文虽然直在面门上争奈眼中又着钉众中若有为伊拔得底则启不关口动不关意触不关身何犯何持又复何戒设或未然须向自家屋里仔细检点遂说戒上堂上大人丘乙已圆是规方是矩看将来无彼此麦里面兮谷里米止止佳作人也可知礼上堂三世诸佛不知有狸奴白牯却知有三世诸佛为甚不知有不见道他是三世诸佛狸奴白牯为甚却知有不见道他是狸奴白牯恁么会又争得僧出师云道道僧云某甲亦道亦不道师云因甚亦道亦不道僧云和尚莫忘了话头师云诺元旦上堂昨日雨今日晴一般西来意睹境自分明虽然如是第恐境触心生心因境转心境相缘因缘而碍汝等须悟境亦如幻心亦如幻幻亦如幻如幻亦幻诸法何存所以道心生种种法生心灭种种法灭生灭俱民心法双忘作么生道但听康衢歌击壤不闻杞国更忧天解制上堂屈指凡来九十期尘埃满面额沾泥怜儿不觉侬家丑自惜区区手拨眉山僧今日知过必改诸人分中又作么生顺治丁酉姚圣瑞总戎率将士等同布金檀越请师住梁山县五云禅院土地祠鸟道羊肠一径通高高山顶露仪容相逢觌面不相识问讯云元来元来三门辟谓之干阖谓之坤地天门户内不放出外不放入佛祖机关且道向上一步聻佛殿顾视云但恁么不是不是毕竟如何乃展具作礼方丈覆天载地容纳虚空四方八面处处玲珑一条无情棒操纵活如龙卓一卓结制上堂拈香云君恩也临我亲恩也生我檀信恩也护持我总此一瓣同伸报答次拈云得人一马还人一牛人平不语水平不流自遭庆忠本师毒害不由满口含冤今从那没奈何处三番拈出用酬法乳上首白槌师云古人陞座说法都要开陈舖面山僧说法陞座不免舖面开陈竖拄杖云还有识货者么僧出师云交钱是买主僧拟问师云合价是闲人又僧出师云住住宗中辩的句里呈机具眼阿师才闻举着便掉臂而去不然也是巩县茶瓶布金施主请上堂前属利后属元仲冬节气十分严寒为怜苦海人难渡乘时驾个般若船以拄杖作撑舟势云渡来渡来僧出云放下着师云顺水推船则易进云如何是末后句师云逆风把柁则难僧礼拜师云一半水一半山别行一路自古皆然昔日世尊与众行次以手指地云此处宜建一梵剎帝释拈一茎草插于地云建梵剎已竟即今陶太宇叔侄舍宅为寺不须汝等重新修建且道山僧还有指地分也无向后师作弟随也须记着上堂祖师西来意满眼满耳是拟议思量扶篱摸壁不然不然如是如是上堂山僧夜睡一梦正欲举似诸人第恐无人原得僧出师云今日上弦僧云恭贺和尚上堂师云汝不解原一僧画此相师画此相僧云谢师答话师云汝不解原僧拂袖归众师靠拄杖作鼾声上堂一是一二是二三五一十五九九八十一剖腹剜心说向人又道呓语匪端的谁端的一丈凡来有十尺冬至上堂画一画云七日来也复其见天地之心乎天何心百昌荣地何心万物生唯有衲僧无思算地逢雷处是令辰饮玄酒茹太羹倒翻月窟独露天根正恁么时如何庆祝一线初添增锦绣圣明何处不当阳上堂东村梅西村柳节候从中要知有泥牛木马满天飞草木丛林狮子吼眉分八字鼻辽天牙齿原来只在口佛成道上堂圆陀陀非歉非余光灼灼无遮无障世尊昔日睹星悟道叹曰一切众生具有如来智慧德相皆因妄想执着而不证得山僧看这迦文古锥无端寐语觉得有些不平见亦不着睹个甚么原不曾迷悟个甚么本自平常叹个甚么奇哉以何为智慧德相以何为执着妄想以何为众生如来虽然如是还知老瞿昙落处么上堂朔风微雨冻山寒林木萧萧眼倦看为报梅花惊岁早枝头几点露天斑竖拄杖云春色向山僧手中来也先天事后天事浑沦个里难分析明明拈出任君看面目本来只这是僧礼拜师云错下註脚元旦上堂大哉干元万物资始一团和气谁堪比拟东君意若何呵呵笑不止有甚奇特消息聻三阳运转干坤泰六合春同草木新解制上堂衲僧全没勾当九旬恰好算帐眉毛厮结东倒西歪叠膝跏趺装模打样囫囵囵眼生顶门口吧吧舌挂壁上而今解却枷绳一任随缘放旷虽然如是也不得离俺这里问作么生是随缘放旷师云春游芳草地进云此后如何师云夏当缘荷池进云恁么则往而不返也师良久进云始信个中无解结户外庭前总道场师云喏喏问开口成双橛如何是声前一句师云不向汝道进云秪道龟毛红似漆谁知兔角黑如银师云汝从那里记得来问三月期制今已解对众一句作么生师云山前有土那非地进云大法意旨如何师云岭外无云别是天结制上堂极目霙花片片飞红炉有火正投机因时及节归何处一点销镕知是谁顾视左右上堂弹指一下云佛法秪是寻常若作奇特商量错过了也僧出师下座师诞期上堂小阳月念四期山僧母难无可话题但举则古人机缘拈颂几句供养大众贵图报我双亲昔人谓世尊未离兜率已降王宫未出母胎度人已毕恁么道还是么听取一颂玉质冰姿岭上梅孤根暖蒂望春回谁知含笑三冬里不待东风花自开大众也须委悉此事始得何以故盈天地之间者皆物也飞潜蠕动姑置不论但就本乎地者而言之你看那千巖万壑木树草花为夭为乔总受钧陶于造化一般生意覆载为功迄乎元运既往通复将来金风吼震于长天白帝乘权于西极严威正凛肃杀方张正恁么时长林极目以萧条木叶随风而飘堕抚时者未免睹物而有造物不仁之讥师随拈拂子点数点云独这个侣松友竹斗雪披霜点缀北陆风光漏泄东皇消息不惜寒侵彻骨先传春信到枝顿使道上行人闲中个士欣瞻颜色快睹芳姿惊且叹曰天心见矣向之所谓造物不仁者非至论也我释迦如来乘慈悲愿力具相好庄严示现群生梯航苦海来此娑婆界中一番游戏皇宫降诞雪岭修行睹明星证道果超度宗亲提携庶类降伏外道摧折天魔大孝能仁于今为烈真所谓亭亭老斡迥焉秀出群英郁郁清香卓尔芳腾众甫乃有不识好恶底犹欲一棒打杀忒放痴憨底更道吾不喜闻呜乎家肥生孝子国伯有谋臣但具公心咸应赞叹伊固何心而忍毒至此此无他知恩报恩故尔山僧恁么告报道是扢扬先德道是埋没古人具眼底拣辨看如上闲言剩语都与佛法不相干涉岂不虚消信食枉度时光毕竟如何折合良久云情因比类情无限话到投机话更长以拂子击禅床一下上堂之乎也者难措一辞良久默然和盘托出委悉么家有犊牛儿价值十二两上堂天是天地是地东家垣墻西家篱壁有个机关杳无消息既道有个机关因甚杳无消息昨宵野马来被逐云飞去上堂举汾阳验人有三种狮子句后浮山远举示众云狮子句有三种一超宗异目二齐眉共躅三影响音闻若超宗异目见过于师方堪传受若齐眉共躅智与师齐减师半德若影响音闻野干倚势异类何分五云今日权借他人探竿向狮子窟中轻轻拨动莫有觌面相呈者么座元出喝一喝师云影响音闻元复喝师云齐眉共躅元又喝师云超宗异目元云两堂云水又作么生师合掌云我不敢轻于汝等元顾视左右师下座佛成道上堂一二三四五金木水火土佛立山上起云白兔亭前下雨南邻北舍击鼓敲锣西市东街敲锣击鼓跳底跳舞底舞一齐报道腊月八夜半明星释迦得睹睹底事作么生展手下座上堂甚么物与么来不从人借匪自天排孤迥迥全无依仗赤条条绝没尘埃休拟议莫疑猜夜来拄杖子将东村张三当胸一拄累及西村李四痛忍难捱五云院里有斋上堂有句无句隔山出气树倒藤枯黄瓜落地中后二语不曾参会得底出来道看上堂一不成单二不双六门紧闭没收藏有时闹市街头过三岁孩儿唤作娘头短小尾粗长既无背面又绝肝肠若人识得打他无妨骂他无妨入队上堂山僧昨过万松山见惺世道人菴梨偈云万松菴里一株梨滋味平常甘且奇四方八面无遮障独立干坤不用枝五云且与批判一上万松菴里一株梨如何是树倒藤枯一句滋味平常甘且奇吞却不如吐却四方八面无遮障风吹不入雨打不着独立干坤不用枝却也遮天盖地即今和盘托出且道如何下口解制上堂一上一二上二三下五除二五起五还一从头算将来看看九十日解开布袋头横行顺行东去西去还记得么咦三山来禅师语录卷一三山来禅师语录三山来禅师语录卷二书记普定编上堂顺治庚子下元日梁山县令舜聘曾居士并四众等请师于五云本院结制上堂十月临小阳春朔风入寒气生闲来游戏遇着个人无背无面无疏无亲莫不是舜聘居士过我五云莫不是南昌故郡共蒂曾僧恁么则与诸人相见了也其或未然不得放过上堂释迦文驱牛入市弥勒佛策马归山一个土面灰头一个青眉白眼都到五云门下听拄杖子分断卓一卓云谁家别馆池塘里一队鸳鸯画不成上堂僧问如何是不睹不闻句师良久云好大哥会也么不用摩挲千夫首座写师真请赞上堂问觌面分明时如何师云有水皆含月无山不带云进云有无不着又作么生师云金轮翔八极铁锯舞三台僧礼拜师云山僧这个面目日日对着诸人争奈夫上座一眼觑破描画将来却请山僧题赞十年不可瞒一笔图将出皮肉骨髓浑全直得横身交付拄杖头边放光明从此一灯百千灯南北东西任尔分布照烛咄上堂问法鼓声传大众齐集和尚拈示个甚么师云疏林处处飞黄叶绝涧时时响碧泉进云崑崙咬破蟭螟唇牛头夜叉痛不彻是何意旨师云细雨湿衣看不见闲花落地听无声僧礼拜师云小出大遇腊八上堂天在上上更有天说甚明星半夜地在下下更有地说甚雪山六年人在中中更有人说甚释迦证果检点将来也是一人传虚万人传实恁么不得不恁么不得恁么不恁么总不得毕竟如何咦上堂好承当不承当白拈贼孟八郎朱秦尤许何吕施张风流体段阿谁识赢得梅花喷鼻香上堂嘘一声云五云今日早是不堪也莫有放过底么靠拄杖下座无相比丘荐亲请上堂问既是无相谁为父母师竖起拂子进云即今如何荐悼师以拂子左右拂云不居净土不处秽邦无生国里去住寻常相逢不相识觌面露堂堂掷下云应当礼拜修斋净信请上堂竖拄杖云释迦老子为汝等证盟来也卓一卓云生即度生死即度死生死度尽罪福皆空且道凭个甚么画相云请看石上藤萝月已映洲前芦荻花解制嘱佛幻上座上堂世尊拈花迦叶受渠瞒过达磨面壁神光被伊赚来山僧一无所为不觉将佛上座养成个白拈贼而今露出赃私未免据款结案听吾偈数卷呈来一字无舌头如剑眼如珠葛藤判尽无余事好驾轻舠泛五湖康熙乙巳六月十一日向化侯府养元谭公请师住夔州府云阳县磐石山昙华禅院三门以拄杖敲门限云还见么诸人到此直须得箇入处设或不然都随山僧脚根点地进来佛殿搏大地为宝座统虚空作法身恁么也得以法身还虚空将宝座归大地不恁么也得恁么不恁么概与一臀坐断大众虽是家无二主这三礼着在甚么处方丈卓拄杖云据此室行此令魔外潜形佛祖乞命纵有伶俐衲僧还须喫此一顿法座拈请启云若道有文字字着伊不得若道无文行行自尔分明即今宾主混融人天交接如何举唱维那读毕师云诺诺拄杖子无端筑着磕着击座一下遂陞上堂拈香云此瓣香光超日月瑞霭河山端祝当今皇帝圣躬万岁万万岁伏愿乃圣乃神帝德皇风称有道卜年卜世金枝玉叶衍无疆此瓣香用同舟楫味过盐梅奉为满朝文武阖国公卿当路宰官现前绅士伏愿无二乃心武纬文经襄圣化咸有一德民安物阜赞鸿猷此瓣香多生种植累世栽培奉为布金檀越向化侯府暨公子公孙阖营镇将伏愿名位增荣千秋壮业图麟影箕裘克绍百代英华起凤毛此瓣香无形无相难状难名昔在青山顶上圣佛堂前埋下根株十数年来烟辛气辣不觉熏动侯门因此向磐石山头昙华寺里重新举着供养现住宝圣禅院本师上铁下壁庆忠大和尚用酬法乳维那白槌僧问帝释插草世尊微笑爵台建剎和尚何如师云山僧笑伊有分进云和尚世尊即不问且道爵台帝释是一是二师云仰面看南斗翻身倚北辰进云恁么则截琼枝寸寸是玉析旃檀片片皆香师云恁么那恁么那僧出师约住云莫莽卤休错过夏云奇似峰夏日蒸于火逼得舜若多神呵呵拍掌报道无边香水海百万亿须弥等华藏于微尘拥微尘为华藏重重变现现出种种楼台种种殿阁种种轩櫺宝网种种水石园池种种奇花异草种种明窗净几辉煌掩映馥郁馨香庄成一个昙华梵剎汝等诸人还知来历处么原来是向化侯府与令子总戎公舍宅为寺迎请山僧住持开凿人天眼目阐扬佛祖徽猷此种功德以何证据卓拄杖云木上座点头了也为云寿如山福如海子孙如林簪缨霭霭然此犹是福祐边事如何是佛法说话以拄杖一画云还见么若也见得便见作大因缘作大供养作大布施作大道场作大佛事都从这一画引蔓牵枝所以道识得一万事毕即今拄杖子口喃喃乃向顶𩕳头端为伊出气虽然如是切忌妄通消息喝一喝附请启伏以教衍鸣钟仰止高峰登鹫岭慈鸿卓钖飞来石垒布金沙望德范以腾懽凛仪型而起敬一茎初搆万祀垂新恭惟三山大和尚慧颖天成慈悲性笃自文坛竖帜胸藏玉振金声向法苑持衡手接铜头铁额阐扬宗旨皎然日月之中天嗣续源流展矣干坤之奕世竖津梁而沉沦悉起德沛三车广炉鞴而跃冶潜消脩齐六度红莲馥郁于大夏玉露涵濡于新秋人天效灵圣凡在宥才同拆袜智类挈瓶虔涤丹心景仰丛林山斗倾承碧眼皈依猊座准绳念兹磐石建勋庸二十年来幸苞桑之永固植此昙华开锦绣三千界内期祗树以长辉特布愚忱敬修鄙愫伏愿宗风大展法雨频施梵铎时锵阃外貔貅资化育宝幢日丽堂中龙象肃威仪二谛咸瞻三生攸赖无任踊跃之至谨启康熙乙已十月十五日向化侯府率诸镇将请师于昙华本院结制上堂顾法座云坐断毘卢顶不拜释迦文犹未是衲僧巴鼻毕竟如何震威一喝陞座拈香云圣王御极宇宙昇平达士通人共庆云龙风虎山夫野叟难逃践土食毛山僧虽属方衣臣子之分凛然难越将此一瓣奉祝当今皇帝圣躬万岁次拈云日月无私封疆有界无私底到处照临有界底随方安住山僧今在磐石山中作个偷安的懒汉非仗庇宥那讨清闲将此一瓣用酬护法次拈云一人倡众人和好善攸同前者行后者效倾诚不二今则养元侯府合营檀越于此百二期中兴斋办供将此一瓣用酬盛心次拈云以心传心犹成剩语以德报德总属狂谈叵耐山僧不识好恶一向在曲彔床头触忤本师庆忠大和尚不知过犯何从今则五番拈出将此一瓣用酬法乳维那白槌师云抛沙撒土济得甚么边事僧出师云朔风寒彻骨雪火正投机上堂僧出师云鹞子过新罗僧归众师云放开一线道不容挨拶把定绳索头一任纵横到这里拟议思量堕坑落堑且道古佛与露柱相交是第几机上堂问正恁么时和尚如何指示师云汝饱斋也未僧作舞师云冬至日一阳生因斋庆赞及节叮咛叮咛个甚么汝自会得好上堂今朝恰是腊月一雨打风飘赤骨历岭上梅花笑破颜就中几个知端的举五祖演歌云豆子山打瓦鼓阳平山下白雨白雨下接龙女织得绢二丈五一半属罗江一半属玄武维时泰首座豁然大悟乃云直须唱到这里山僧亦赓一韵磐石山打瓦鼓铁凤山下白雨白雨下接龙女织得绢二丈五一半属云安一半属南浦座下若无截断山僧调底还与全全唱出南浦江头木马嘶云安市上金牛舞潇潇洒洒度时光戳破虚空倩谁补众中莫有补得底么山僧与你洗脚有分向化侯府至上堂问天命之谓性如何是性师云这一问从甚处来进云率性之谓道如何是道师云只须向脚跟下荐取进云修道之谓教如何是教师云莫将黄叶当作金钱进云不睹不闻处请师道一句师云不道不道进云因甚不道师云道即不辞恐落睹闻边去进云莫见莫显又作么生师竖拂子云还见这个么进云这个且置侯府大檀来也和尚如何接待师喝一喝进云上上提持即不无还期曲垂方便师云若论方便已是方便了也更待山僧举段机缘昔日明良将军与六祖同参六祖得法之后三更夜遯明赶至大庾岭祖见明来以衣钵置石上潜身树间明至取衣钵不动白云行者某非为衣钵而来乃为佛法而来祖云衣以表信岂可力争耶既为佛法而来不思善不思恶正恁么时那个是明上座本来面目明于言下豁然大悟今日爵台若为衣钵而来爵台本分具足若为佛法而来不须山僧重举毕竟如何以酬来意画相云荆山有玉君须剖莫负殷勤抱璞人一僧出云恁么道是甚么心行师云路逢剑客须呈剑不是诗人不献诗进云何似深藏一片舌莫教辜负两茎眉师云低声低声问在昔功甫入山白云道个枕上颂子即今侯府入山和尚道个岭头大意一前一后是别是同师云啰啰哩哩哩啰问三圣因甚逢人即出出则不为人师云只为婆心重翻同陌路人进云兴化因甚逢人即不出出则便为人师云谁知铁石心倾作和肠泪进云今日底事和尚是出是不出师云不妨疑着进云道是为人不为人师云谩得过阿谁问长者布金谭公舍宅条例如何师云朝三暮四朝四暮三进云不二门着脚即不问如何是向上路恰好抽身师云阇黎礼拜了退问但有言说都无实义哆哆和和作甚么师云官不容鍼私通车马进云恁么则输药山一筹也师云苍天苍天问古人为甚张弓架箭师云一朝权到手看取令来行僧拂袖归众师云金鳞烧尾龙门去收取丝纶别下钩上堂问如何是亲切句师云师姑本是女人作如何是转身句师云才过忠州又上涪州如何是异类句师云牛头没马头回三脚驴子走如飞如何是末后句师云聻聻聻学诗乎学礼乎无以言无以立尼父恁么来伯鱼恁么去父子不传真秘密十五日以前记得分明十五日以后分明难记正当十五日如何今日冯镇台有斋元旦上堂夜来枕子边悟出个消息恰好举似诸人乃云正月初一日毕竟是新年若也信得便知刻积为时时积为日日积为月月积为年年年二月是清明明明百草头头头祖师意意旨如何啐原来是昨夜理不尽底麻头今日从新接起遂以手作绩麻势云莫言瑞雪轻飘下纵是天寒也着工伏惟珍重上元上堂竖拂子云眼里着不得沙击禅床云耳里着不得水喝一喝云及尽去也向此承当得来一任山河大地草木丛林剎剎尘尘有色可见底都不唤作沙一任高低语言山鸣谷应猿啸鸟啼有声可闻底都不唤作水所以道即此见闻非见闻无余声色可呈君个中若了全无事体用何妨分不分今日上元佳节处处灯光色映在在锣鼓声喧傀儡场头张郎李汉短调长歌扰扰纷纷闹闹炒炒几人不被换却眼珠填满耳窍争似盘石山中所见者万叠青山所间者一溪流水纷华之色不入于目喧譁之声不入于耳若是得此受用于那如如本体何曾动着分毫是以清净法身返观观心返闻闻性无垢无净不减不增何以故本无污染故何以故一性圆明故到了恁么田地更须明得向上一窍饥时喫饭困时打眠寒则添衣热则退袄随缘放旷任运逍遥然又不可话作两段未有得证法身不明向上事者未有明得向上不能得证法身者故知法身向上原无两样夜来游过八万四千门醒起依旧天晃亮佛即心心即佛非心非佛亦非物咄咄咄盘沱市上豆价米价又作么生上堂山僧拄杖头边有一句子佛法卓一卓云此处无金十两上堂三不三四不四不在天不在地南来北往东去西去唿之无名觅之无迹大众你看是个甚么解制上堂举云门云干坤之内宇宙之间中有一宝秘在形山拈灯笼向佛殿里将三门来灯笼上昙华不然五官之内四大之间中有一宝自在天然将众生来眉毛上把诸佛置脚跟底僧出师云风吹柳絮条条绿雨绽桃花点点红康熙丙午十月念四日护法宰官袁宝善居士率信善江应爵谈试传鸣玉众姓等请师结制于忠州高峰山开禧禅院三门信步行来八字打开踏着机关作么生道佛殿干屎橛麻三斤云门欲打杀赵州不喜闻高峰大半顺人情展具作礼方丈金刚圈栗棘蓬抛向一边返魂香涂毒鼓无安置处但看没量大人就中神出鬼没靠拄杖据坐上堂至座前喝一喝云到这里瞒得过阿谁复喝一喝遂陞拈香毕上首白槌师云向上一路千圣不传向上一路千圣不然不传不然何须山僧更为饶舌秖因高峰梵剎乃山僧破荒辟草而成今则笑监院不忘辛苦同诸檀信请山僧开建禅期表扬功德所以道事无一向是法住法位世间相常住世间相且置如何是法位边事下文繁长别听分解塑释迦并师真成上堂这瞿昙老汉原是山僧装模打样底影子以何为验遂召云世尊代应云诺唤作高峰亦得复召云高峰自应云诺唤作世尊亦得今日一并托出合作么生有意气时添意气不风流处也风流上堂山僧刚才陞座舌头牙齿相磕拟道如何若何又怕千错万错拍膝一下上堂实际理地不受一尘今时门头不舍一法今时门头即置昔僧问鹿门如何是实际理地门云南󳲹部洲北郁单越僧云恁么则事同一家门云隔须弥在若有人问高峰如何是实际理地但向道高峰顶上开禧寺若云恁么则天地悬殊但向道当面蹉过与鹿门是同是别若道别两岸芦花两岸雪若道同一溪杨柳一溪风也不同也不别梅花枝上三更月三更月色影蒙蒙不辨西不辨东到此则光境俱亡复是何物良久云龙蛇易辨衲子难瞒上堂朔风严黄云盖六花片片满空界不到一番彻骨寒那识随缘观自在还知自在处么佛法不是鲜鱼上堂今朝腊月一寒气将人逼雪落满林花霜凝遍地玉两堂云水僧个个赤骨历亲切转身异类行更有末后那一句笑监院出师云速道速道笑云季冬严寒切忌口快师云恁么会又争得腊八说戒上堂今日如来成道之期夜睹明星眼波波地三叹奇哉口漉漉地惹得后代儿孙因时及节引蔓牵藤向佛驮耶达磨耶僧伽耶一皈依二皈依三皈依永离恶道不堕三涂平怗怗地又说甚么沙弥戒比丘戒菩萨大戒把那五条七条九条二十五条无相福田衣左披右搭束身束心战慄慄地且道洒脱脱地一句又作么生袈裟底下无余事会得分明总不妨上堂一度闻雷一度惊象牙渐渐俱成纹不因声自耳门入那得花从口角生喝一喝上堂僧出师云俊哉俊哉僧便喝师云放过一着僧归位师乃云万法无法因心而生一心无心缘法而显心即法法即心木马嘶风花雨落心非心法非法泥牛吸浪海云浮正恁么时诸天快乐地府逍遥毕竟承谁恩力秖为信善傅鸣玉办一片心植福修因超度宗亲提携孤田请山僧说法证盟心即不无如何是法上是天下是地四方八面无回避一段灵光就里生是则名为真实具有漏笊篱不可量无漏木杓难思议难思议一二三四五上堂行便行坐便坐笑便笑说便说西来大意却如何才涉思惟当面蹉过过在甚么处解制上堂举庞居士偈着云十方同聚会蚁从羶处集个个学无为欲闲不得闲此是选佛场赚杀许多痴男女心空及第归不是堕坑便是落堑高峰龙象成群水云骤集同锅共箸抵塌连床唤作聚会得么上单打坐下单经行茶来喫茶饭来喫饭唤作无为得么但不知选佛场头心空及第有几人哉若也直下承当自是桃花贪结子其或懡㦬而散错教人恨五更风拈拄杖卓一卓康熙戊申九月念四日治平禅院迁化庆忠老和尚上堂喝一喝云此是先师三十年来把钓持竿一句喝一喝云此是先师六十六后收纶转棹一句且承先启后一句又作么生良久云浯水曲如带翠山列似屏时时聚云雨在在双径云法云密布法雨漓淋呿呬呿呬丘乙已上大人莲社永开佐治平复喝一喝向化侯府启建报恩胜会请上堂师拈香在手云见么此是谭公爵台仰酬覆载一片精诚又拈云见么此是谭公爵台追荐宗亲一段孝思复拈云见么此是谭公爵台利济幽魂一张公案至于雪罪消愆迎祥植福总向香烟堆里结就功勋大众直须具眼问人天交感凡圣同参向上关头即不问超度往生却如何师云阿耨随心开菡萏进云福利侯门又作么生师云名门余庆廕儿孙进云恁么则喜听南山歌十有懽闻天保咏九如师云应合恁么道僧礼拜师云若论第一义大悲千手拈他不起辩舌悬河宣他不出今日人天众前却又如何举唱竖拄杖云山僧拈出了也无论若存若亡有眼底应当共见卓柱杖云山僧宣出了也无论若存若亡有耳底应当共闻若也见得亲切山河大地尽现法身若也闻得分明草木丛林普扬玅义何恩不酬何亲不度何冤不解何福不增更有甚么地狱天堂西天东土所以道是法非思量拟议之所能及还知么但看柳上黄金锁好对峰尖碧玉壶喝一喝三山来禅师语录卷二四川向化侯养元谭公讳诣捐俸刻三山来禅师语录三山来禅师语录卷三书记普定编小参小参先德有言赤肉团上壁立千仞山僧则道赤肉团上一尘不着既是一尘不着更有何禅可参咦莫道无事好小参凡做工夫如挽舟上滩一把紧一把不由他放手不得又如久客还乡一步赶一步不由他歇足不得惟歇不得足放不得手自有个到家底日子渡险底机关虽然如是渡得险来静浪平江又恐真常流注到得家后清闲自在更怕久居长安所以有亲切转身异类末后一境有一境之受用一处有一处之参差直待历尽艰难方能随缘任运活鱍鱍不动分毫寂灵灵无些遮障去来不着生灭何存十方诸佛从鼻孔里裂破面门六道众生向脚跟下倒翻筋斗因甚恁么奇特八十翁翁辊绣毬水牯天然即是牛三岁孩儿弄花鼓大虫原来是老虎长三丈阔八尺僧金咤波罗蜜聻聻聻山僧拄杖无端今宵爱打瞌睡小参若论本分一着穿衣喫饭待客迎宾无处不是现成公案汝等能于现成处直下承当千足万足必待扬眉瞬目鼓舌摇唇蹉过了也山僧因斋庆赞直得随处葛藤日前验一僧礼拜底是谁答云眼拙秪这拙之一字具甚深玅义三世诸佛从拙处放大光明历代祖师从拙处扭转鼻孔天下知识从拙处兴慈运悲山僧从拙处和泥合水现前宰官居士从拙处看破世情看得破自是富贵功名牢笼他不得看得破自是田园庐舍赚惑他不得看得破自是恩爱妻孥羁縻他不得看得破自是是非烦恼扰乱他不得到这一切不得处穿衣喫饭任运腾腾待客迎宾腾腾任运不费纤毫气力不假半点意思自性天真浑然一个本来面目真俗无二巧拙不分现成公案孰过于此就中还有一句未出方丈分明记得适才喫了禅悦居士一顿饱斋忘却了也大众各自归堂勿劳久立小参举米胡令僧问仰山今时人还假悟否山云悟即不无争奈落第二头何师拈云是则是春风不到碧岫生光玉镜才圆寒潭弄影所以灵云见花洞山过水直饶心地开通终是命根未断冥冥漠漠何须威音那畔承当落落疏疏不向今时门中拈弄若也会得乌鸡啼夜月玉马呖霜天其或未然参要真参悟要实悟打破疑团无拘无束撞木钟击石鼓半夜入梨园谁闻复谁睹泥龙露柱可怜生现出心肝脾脏腑击禅床云甜瓜彻蒂甜苦瓠连根苦小参考功一法如明镜当台胡来现胡汉来现汉妍媸好丑洞鉴须眉若是真正参学人单单提起本参话头秖管疑愤将去功夫自有相应日子如一向郊外打野榸胡思乱想未问以前预计那一句可以祗对既问以后妄臆那一语似蒙印许正当问时手忙脚乱目瞶耳聋纵然斗凑几句闲花野草都是抓沙抵水济得甚么边事不知早被宗师看破如何躲避阎家老子不见古人道休去歇去一念万年去寒灰枯木去古庙香炉去一条白练去恁么时节乃得本体干净内外一如举起自知落处故汝等诸人直须放下尘缘俗境拌着身心性命将无始以来习气俱向社火场中尽情销铄极力磨砻磨来磨去忽尔嚗地一声把那八识镜子磨得粉花碎不惟习气销镕亦且灵光灿烂任是佛来祖来也瞒顸你不得更要千锤百鍊鍊成一块纯钢打出一柄杀人刀活人剑随时运用到处施为好不受用自在还委悉么以两手摩胸小参长三短五七纵八横头正尾正眼全足全会得分文不值不会疑则别参苍天山僧生在万历四十二年小参举临济示众云有一无位真人常向汝等面门出入未证据者看看师着云怜儿不觉丑时有僧出云如何是无位真人撞破髑髅济下禅床擒住未是好手僧拟议万水千山济托开云无位真人是甚么干屎橛着甚死急复云这僧虽然当面蹉过犹解挨拶将来临济恁么道未免龙头蛇尾如何即得未证据者看看小参要明这件大事必须打贴身心洁净若脚跟下有丝毫沾滞百劫千生也没个玅悟日子何故秖为诸人屡劫以来被妄想情缘沉迷羁锁在生死海中头出头没无有了期所以个个宗师出来百计千方垂手拯济你道他图个甚么诸昆仲当念知识难遇法会难逢坐长连床住清凉殿水来湿手饭来张口不肯尽情放下着实参寻莫道辜负流光何以酬檀信脂膏行人血汗是即是参禅须是信得及然信有浅深参禅须是见得到然见有真似深信则百折不回真见则纤毫无碍纤毫无碍而内外圆明百折不回而始终一致踢翻断常窠窟打破生死关头上无佛道可成下无众生可度洒洒脱脱优优游游才叫做了事凡夫出头汉子设或未然喫饭喫茶切忌连舌头吞却小参考功说话扬声大骂说话考功唤雨唿风不说不考无烦无恼又考又说有纵有夺一错二错三错四错东街王老卖好膏药小参举干峰上堂云举一不得举二师喝放过一着落在第二师喝云门出众云昨日有人从天台来却往径山去师喝峰云明日不得普请师喝乃云两个老古锥扬声止响掩耳偷铃有甚交涉来上座据款结案道是甚么复喝一喝小参有言有说无缝插楔无说无言万里青天一期粥饭随时到口终朝佛事任尔周旋参灶上乌鸡深夜绣暗中一线最难穿慈舟禅人缘化被害绿林师对灵小参云曾记云集院里验汝六六三十六如何会汝答云五五二十五又问死了烧了作么相见汝掌云恰好相见鼻孔略有些子气息今向甚处去也昔有一老宿住山施主送信供二十两贼窥之以刀加宿颈索云汝宝聻宿云僧家之宝非君所需贼云把将来宿大喝一声遂被害看这老宿虽是一刀两段且喜法不容情汝今为众忘躯三生庆快是则是只是不许计较何故生死罪福等空花顺逆往来皆方便喝一喝小参昨日十三铁牛衔月卧深滩明日十五木马巖前穿云舞即今甚么时节崑崙脚底脑门裂衲僧鼻孔本天然何用凭空强摸索长不长短不短十字街前打破碗七花八裂可怜生收来依旧团团转见也么见也么猫儿狗子下油锅脱尽皮毛熬尽骨虚空拍掌笑呵呵羯磨小参举儒云过则勿惮改拳打心下事过而不改是谓过矣再犯不容圣贤恁么道无非教人从不睹不闻中戒慎恐惧十目十手处诚意正心惟自慊󳌤自欺穿靴拄棍一步步踏实行来若在衲僧分中则道菩提生于烦恼妄想即是真如杀人刀收来放去白拈贼换日偷天颠是倒非诃佛骂祖婬房弥勒酒肆观音果具这般手段一任横行直撞不然也须问过小参连喝四喝云这张不了公案古今混淆山僧今日重新打算汝等还分疏得么复喝一喝除夕小参小尽二十九两臂一双手大尽三十日下床脚踏地年穷岁尽事如何灯笼露柱抱头泣诸昆仲诚然痛念生死须是爱惜寸阴勿谓今日不办而有来日今年不办而有来年直此姑待因循从劫至生不知虚费过多少日子秖如山僧与诸昆仲同住兴龙倏尔春倏尔夏倏尔秋冬眨眼转盻又是一载且与做个见丁着役底算帐就此一载之中果有实落功夫么得母造诸业缘么若是真参实学苦志劳心不逐境缘不贪利养从大火聚中安身一毛头上识取这一载总不虚过不则业由妄生妄由心生着我着人执空执有量不足以容众学不足以辅才此等瑕疵实成疚患乘兹除夕听吾道个解结偈子贵图解脱冤家弹指一下云业除妄除心亦除除到无可除处一任数间茅屋纵步经行七尺长连伸脚打睡晨朝起来依旧焚香扫地运水搬柴一上神通岂同小小山僧恁么告报设有个旁不甘底出来把住云如来禅许和尚会得祖师禅犹未梦见在但向道如来禅祖师禅一口吐尽野狐涎昼夜郎当三百六明朝初一是新年击禅床一下上元小参火树银花处处开街头闹市自徘徊山中不作闲游戏那识元宵今夜来蓦竖拂子云此乃衲僧家不息底明灯一盏时时朗耀在在辉煌三世佛祖六道众生鸟兽禽鱼河山草木大以成大小以成小短者自短长者自长莫不向这点光中分形别相虽然还知有不别底道理么三五一轮正月半金吾不禁夜深行小参云行雨施品物流形太和元气草木皆春今朝又是二月一了看那东风到处勾者萌甲者拆万物欣欣尽向荣面目本来不借借不借借为君决生前鼻孔何曾别非青非黄非赤非白名之不能状之不得无物可伦无形可埒㘞地一声恁么来踏破东西与南北不问天宽何嫌地窄十方世界露全身到处释迦与弥勒举拄杖云见么掷下云翻身踢倒五须弥大地虚空如泼墨小参古人道金刚圈要伊透栗棘蓬要伊吞大似苦人以难山僧不然一粒栗随伊吞太虚空随伊透岂不任人以易会得古人难底方会得山僧易底会得山僧易底便会得古人难底难易且置如何是出格句子冬瓜夏放花小参荷叶团团团似镜菱角尖尖尖似锥风吹柳絮毛毬走雨打梨花蛱蝶飞古人恁么道未得十分亲切荷叶团团团似镜菱角尖尖尖似锥风吹柳絮毛毬走雨打梨花蛱蝶飞山僧恁么道乃得亲切十分且道古人山僧有分别也无喝一喝云泼油救火浑闲事雪上加霜愁杀人李松亭性真居士请小参惟此一事实余二则非真如何是此一事良久云山僧不解画蛇添足松亭居士远涉关山皈予座下从派取名若道有名有也是错若道无名无也是错将错就错道个偈子佛性真如处处圆有无不着本天然回光直悟娘生面萝月松风总一般小参左顾云东边底不用思量右顾云西边底何须摸索不如齐向中间待山僧为汝决破画相云会么好似金城砦一进门长街头第二间谢象虚卖底大膏药毕竟如何苗自地生雨从天落小参山僧昨闻佛首座举赵州勘婆公案验众云秪如前僧如是问婆子如是答赵州亦如是问婆子亦如是答那里是赵州勘破婆子处峰维那云秪因前僧如是问婆子如是答赵州亦如是问婆子亦如是答这里是赵州勘破婆子处这两个不识好恶汉惑乱人家男女各与三十拄杖虽然官不容鍼私通车马且道有过无过良久云弄潮须是吴江客别语还他汉地人小参泰山巖巖高不可攀陟其巅者直下倒翻筋斗沧海悠悠深不可测游其渊者卓尔透出云霄须是恁么人始解恁么事僧出师云如何是千圣不传句僧点首师下座小参东四西五南七北九中央之帝无数安排普告大众直须知有知有后作么生小参举竹篦云只这个是汝等诸人各各本命元辰见得分晓底出来道看一僧出师云络索作么除夕小参年年三百六十日日日迁移日日三四十二时时时密运因甚残腊唤作岁尽咄过去底不可得因甚明朝唤作新年咄未来底不可得因甚今宵唤作除夕咄现在底不可得既是皆不可得则密运迁移底又在甚么处见八两半斤只这是莫教错认定盘星小参参禅一着本为了生脱死非徒冒禅者之名学禅者之语装禅者之模样把来当得顿底何谓了生脱死聻古人云不知生之来处是生之事大不知死之去处是死之事大不知生死之去来处是生死事大汝等将谓姓张姓李是生之来处耶将谓往南往北是死之去处耶将谓一生一死是生死之去来处耶恁么会三生六十劫古人又云生本不生故生而不来死本不死故死而不去本自不生不死故亦无来无去汝等将谓㘞地一声而来唤作生耶将谓断却一口气而去唤作死耶将谓有生有死唤作生来死去耶恁么会三生六十劫山僧且为汝等下个註脚蓦竖拂子云这个生也毕竟生从何来掷下拂子云这个死也毕竟死从何去以拂子拂一拂云这个亦生亦死也毕竟生何来而死何去座元出连喝三喝师云好喝元礼拜师复竖拂子云还见么若于这个见得分明方知生者自生这个原不生死者自死这个原不死去来者自去来这个原不去不来生死去来且置毕竟如何是这个聻参小参参禅无别事先要向自已脚跟下讨个落点更将古人言句淆讹公案逐一参寻于古木巖前差路上条条经过才晓得闭户造车出门合辙底道理昙华结制以来五十余期汝等有在树倒藤枯话打失脚根者有在狗子佛性话咬破舌头者有在唯识唯心话磕着额颅者山僧且与痛处加锥各打三十拄杖道是赏伊罚伊小参占断第一头巳落第二头欲免第二头须举第一头且道第一头毕竟如何举众下语毕师云山僧今日失利小参参禅做工夫如人喫饭未可一口便饱须是二六时中日用饮食漫漫咀嚼不管赵州茶金牛饭云门胡饼洞山冬瓜苦涩酸甜一一尝过久之销磨净尽连屎带尿撒向他方世界不留一点馊饭残羹气息然后将家常造作底百味珍馐要吞便吞要吐便吐不惟自已饱足且能济彼饥虚唼着底满口清香嗅着底通身白汗醍醐甘露不是过也众中有得此受用底么莫道山僧口滑小参山僧从来无些子佛法与诸人说汝等诸人不得谓有些子佛法可求说于山僧若谓有佛可说是名谤佛若谓有法可说是名谤法所以文殊起佛见法见被世尊威神摄入二铁围山间今日山僧与汝等同出铁围山间去也欲得不遭无间业莫谤如来正法轮茶话茶话春残花落暗悲伤杜宇声声空断肠血染枝头啼不尽行人毕竟为谁忙兹乃农事正殷之际法宇秦善士远来办供可谓忙里偷闲山僧唱个因时曲子贵求满座知音归故乡归故乡天涯漠漠水茫茫可怜无数途中客迷却家山实可伤实可伤实可伤谁人不入利名场蝇头蜗角成虚战梦幻劳劳到北邙到北邙到北邙离歌一曲泪千行本来面目空归去鸟自啼春花自香花自香花自香几能鼻孔解承当等闲识得东君面还有续得后韵者么茶话一心不生万法无疚法尽心空话个甚么众作礼师下座茶话小除二十四一众所共悉更拟问如何格外有消息举圆通秀云达磨九年冷坐刚被神光看破于今玉石不分秖得麻缠纸裹这一个那一个又一个若是明眼人不须重说破大慧杲云老胡九年话堕可惜当时放过于今嘿照之徒鬼窟长年打坐这一个那一个又一个虽然苦口叮咛恰似树头风过我聚云师翁云碧眼老人格破东来第一上座自是本色天真多少痴人慢过这一个那一个又一个强作罗缎经纪都把尺头认错五云则不然臊胡熊峰久坐潇潇洒洒得过但是铁骨嵴梁那怕捱饥受饿这一个那一个又一个大家任运纵横何必更寻下落具眼底缁素看茶话山僧有一味波罗蜜普施大众能令服者止渴疗饥若是服久灵验且能常饱不饥常清不渴有下得口底么咄除夕茶话维那白云今年今夜尽明岁明朝来正恁么时请和尚开示法要师云今年今夜尽明岁明朝来但恁么会更要开示个甚么那云岂无因时及节一句师云因时及节虚空脑裂黑漆崑崙浑身似雪九夏不寒三冬不热天地玄黄日月盈昃四序迁流不改移五行迭更无休歇腊月三十来毕竟如何说那喝一喝师云山中无爆竹声响自何来那云明晨元旦和尚出堂宜早师唤侍者者应诺师云尔须记得好师诞期独存禅人供茶请茶话师云云门要打杀世尊独存乃供养山野打杀底与供养底是同是别这里合下一语存礼拜师云谢茶茶话干为马坤为牛子属鼠申属猴露柱灯笼闲斗额呵呵大笑泪长流昨日香罏山与半截硚论义同声同气十分绸缪被这伙不识好恶底来我五云请求戒法当头一踏各自懡㦬而休大众见么欲超彼岸高高立须乘般若深深行茶话山僧住五云疏疏复落落檀信入山来毕竟何所作举盃云见么如是作如是受如是因缘大吉无咎放下云舌头原在口大笑禅人母难请茶话笑出师云如何是汝报亲一句笑作礼师云恁么不须山僧饶舌笑云还请和尚垂慈师云腊八日巧相因世尊成道阇黎诞生成道底直悟得有生面目诞生底便具有悟道风光正恁么时阇黎在世尊眼门世尊在阇黎脚底唤作生亦得唤作悟亦得唤作有悟有生亦得唤作无生无悟亦得虽然如是莫教辜负良宵夜觑着明星大孝全珍重珍重除夕维那请开示茶话师云山僧与大众岁岁年年日日夜夜坐则同坐行则同行饮则同饮食则同食问来答去日用周旋何尝不是开示必待今夜茶间说话然后为开示耶直得不违所请葛藤一上大凡参禅人直须一个信字做工夫直须一个忙字信得自已成佛作祖有分则禅不容不参识得自已了生脱死为难则工不容不紧工夫喫紧底方名真正参禅真正参禅底工夫自是喫紧所以然者无非为这腊月三十日一着子恐其大事不明未免手忙脚乱必是平日销尽伎俩煅尽顽躯更无分毫罣欠临末梢头乃能自在逍遥倘于这着子见得分晓便知入口是茶开口是话何语非话何物非茶何茶何话不为开示除此之外别有开示分也无爆竹一声催腊去梅花几点送春来茶话维那白云文德宇居士特上高峰办供请和尚方便垂慈不负脚跟消息师云法无定缘因缘而遇有条攀条无条攀例如何是条例边事昔日黄山谷居士参叩晦堂乞指捷径处堂云秖如仲尼道二三子以我为隐乎吾无隐乎尔者太史居恒如何理论谷拟对堂云不是不是谷迷闷不已一日侍堂山行次时巖桂盛开堂云闻木樨花香否谷云闻堂云吾无隐乎尔谷乃释然今日德宇文居士不辞跋涉登山涉水而来办希有供请求开示山僧但将如上因缘潦草颂出习习香风树底生无端巖畔暗惊人等闲透得无隐旨处处林花处处闻还闻么若也闻得高峰顶上且许居士踏到茶话只这一句西天四七东土二三都来没起口处山僧为汝等道破逢人不得错举三山禅师语录卷三三山来禅师语录三山来禅师语录卷四书记普定编示众示众口不解说蜈蚣无脚耳不解闻木马悬铃眼不解见瞎驴磨面这个直寻常秦时𨍏轹钻看雨打梨花风吹柳线示众诸兄弟要会便会若不会我也没奈你何示众象马有角牛羊无角乌龟三尺毛崑崙一丈脚倒驾铁船山顶游横骑木马潭中过黑头生个白头儿无手抱着有手卧参示众有一人有头无尾有一人有尾无头有一人头尾俱全有一人头尾俱不全拣辨得出各下一转语不然山僧代为註破有头无尾就市老渔归不得有尾无头卧云野叟出门难头尾俱全入市穿云往来自在头尾不全身上毛不出脑后角不生若是蓦直相逢切须仔细示众夜来拄杖子无端恶发喷地跳出玄关顿开金锁一头撞破虚空血流满地忙道个饱齁齁喫了不疗饥仍驾一只无底铁船泛入洪波浪里闲观把戏见一伙忧凫悲鹤说短道长无数瓠子冬瓜辩曲理直伊乃放身辊在里许直得瓦解冰消懡㦬而散正恁么时心灰气尽意绝情忘翻转身来已是木鸡啼夜刍狗吠明泥人拍板石女横箫大众见么八十翁翁辊绣毬真诚不作小儿戏示众鸡寒上树鸭寒下水粥稀后坐床窄先卧蟭螟眼里开夜市蜗牛角上打秋千道是甚么语话示众兴龙无事一味穿衣喫饭却教汝等向长连床上合着眼卢着嘴趺着膝一个个擦裤磨裙有甚交涉咦示众末法时代巧伪日生丛林规矩略而不讲上下无礼进退无节起居食息纵逸乖违视绳趍尺步者为拘谨之夫以荡检踰闲者为旷达之士二三作党侈口讥弹五六成群牵襟嘻笑传言送语而画蛇添足背非面是而射影含沙挟爱憎之私枉毁誉之实使东西疑忌内外参商玄黄战水火争有由来矣其或不自检束动静乖方容止失序骄心傲气乱性渝真鄙物轻人丧淳薄德不分老幼不识尊卑不恤愚蒙不看病苦甚至裸身跣足师作弟随放饮高歌此倡彼和迷而不悟习以成风呜乎法门凋敝僧行秽污亦至此乎古人云非先王之法服不敢服非先王之法言不敢言非先王之法行不敢行世间士尚尔兢兢自持而况出世间者哉岂知佛祖相传为此一段大事因缘为所难为忍所难忍慎小以及大谨始而虑终名利不关其胸得丧不撄其志逆来顺受烦恼海彻底无波就下平高人我山微尘不起奉持净戒似皓玉之无瘕严护心珠如牟尼之在掌事无巨细而凛以小心道绝显微而担以大力不问镬汤炉炭但期弘法利生六度万行齐修四恩三有普报讵曰小家子规规尺幅之中夫亦过量人历历修行之诣有如是耳悲夫祖庭秋晚佛道凌夷娱情适意之场好行处人人着脚且谓得个便宜拌死忘生之地难做底个个寒心何曾积些功行求其慈悲真实忍辱谦和坎而不盈卑以自牧不恼乱夫大众不愧怍于龙天以谨节制度为师承以迁善改过为良友积以累岁负舂执爨辛勤十年念年用之一朝把钓持竿拨着一个半个守先待后绍祖承宗若而人者殆若龟毛兔角而杳不可得矣大约无智之徒甘心暴弃作意佯狂忽略细微颠倒轨范愈趋愈下日背日驰语云焰焰不灭炎炎若何涓涓不塞终为江河绵绵不绝或成网罗毫末不札将寻斧柯彼盖有见于远久甚大之害无有纪极而为之言欤山僧心伤已久目击良多几番泣路悲丝非谓辩白竞黑诚恐后进之流随波逐浪直得不惜口业点似诸人凡我及门宁为众浊之清󳌤作乱苗之莠虚空可坏规矩勿坏山岳可颓规矩勿颓沧海可变规矩勿变将见丛林整饬龙象峥嵘寝炽寝昌可传可法模范岂同小小哉略示轨仪次列于左示众山僧昨夜梦中说法云万境皆幻万象俱空一切心生心生一切空幻既灭心亦何存生灭无依无依空幻此山僧呓语也勿用记取示众兴龙山间数期积雪河山草木片玉打成一朝旭日东昇茅檐堕泪睁起眼来山犹是山水犹是水为天为乔分眉列目正恁么时如何是道人行履莫言一色浑无事更有风流向后看示众一二三四五今不今古不古六七八九十干者干湿者湿赵钱孙李没奈何周吴郑王无巴鼻天地人日月星秋冬春夏水火木金逢人且说三分话未可全抛一片心示众父母未生聪明不有形骸既具耳目皆灵叵耐逐色随声无有了日可怜生把本来面孔变成鬼脑神头眼波波地耳聒聒地那得个收视返听如聋似瞽底人说到这里觉得山僧有些不平如今且教你秖管向闹市场中稠人所在走过一回看你脚跟下有些气力不若是站地得稳不东倒西歪又要扭着你鼻头问你每日间耳朵边眼睛边闻底见底是个甚么因思香严灵云大没勾当他也从击竹观花处出过一身白汗来似这般伎俩落在山僧手中各打三十拄杖一下也较不得为甚如此不见道从门入者不是家珍又且放宽一着打开观音文殊二门姑容你们出入古人云声不是声色不是色的的底道看又云情封则物理契则神也须放活鱍些好恁么看来未审聪明作么生用听得这样说话设有个汉出来道某甲不在声色里作活计我直得无言可答紧闭着方丈去也还有末后一句想要与你点出争奈山僧耳瞎示众兴龙验人有三句第一要迸开顶门第二要扭转鼻孔第三要脱体逍遥须是不动唇皮分明道答还有同生同死底么示众参禅人若要此事稳当除非三年五年十年二十年方有点胸自许分如徒向他人喉下取气则口头诀耳边风有何益哉学者切须自审示众五云千言万语止向汝等道得途路边事至于到家一句必待自证自修不然终被别人瞒过可叹可叹示众佛法不是鲜鱼那怕烂却恁么道也是泪出痛肠山僧每日口吧吧地就汝等高低资质深浅工夫随方就便搭梯设阶指引一条向上路等汝各自到家便休似这般痴心不了总为冤债未酬故造如许口业无奈汝等视为泛常把对症语言听作打传口令獐头鹿耳大家闹闹一场又懡㦬而休何曾经心着意来殊不知生死事大无常迅速正恁么时譬如病者将欲垂危急求一救觅得个明医国手莫管人参贝母甘草黄连但要起死回生临滩一剂解毒汤清凉散入口便服保和丸益寿丹到手便吞吞下肚中冷冰冰热烘烘或补或泻或汗或消自然搜肠剔胃袪害除根若是讳疾忌医宁死不服久久病入膏盲纵遇扁鹊卢医直得抚膺长叹独不念因病与药诊候用方渠家费了多少辛苦难道是图你利市药资肥家快口底难道是怕你丧身失命没个替代底难道是救你一人图好名闻等他舖面行时底总之切肤之痛同患之忧即我大觉医王救度一切众生之悲愿也抑更有说焉病之伤于行住坐卧者昏沉妄想也病之结于五蕴六根者色声香味也病之匿于心腕脏腑者无明烦恼也以至种种人我种种是非种种逐境随缘诸般不正之病病之粗者也若夫圣解不除凡情不尽三际未断诸漏未消多端微细之病不能枚举者要在当人自调自摄自重躯命可尔甘苦自知痛痒自觉起沉痾而养圣胎证金刚而得不坏予于诸人有厚望焉昔人有言曰淮州牛喫禾益州马腹胀天下觅医人炙猪左膊上山僧曰不是好手亦有一偈张病便医张李病便医李风寒暑湿要分明莫将头痛眼花认作痰疟胀痞五云有味死猫头加上引子服也在你不服也在你珍重示众山僧十数年前以见见十数年后以不见见而今觅个见与不见了不可得汝等诸人作么生检点若检点得出入地狱如箭射示众头顶天脚踏地行住坐卧任其自然忽遇天翻地覆时如何安身立命示众从来钟板之设所以一丛林之耳目定日用之准绳准绳定故日用清耳目一故丛林法昭昭乎炳若日星凛凛乎肃于律令弗可犯而误也乃贤智者率而循之不厌其繁遵而守之不眤为细日熟一日时精一时是以节度无乖铿锵有韵性情之和平以寓志气之中正聿彰非曰畏规矩也实乃敬丛林也非曰防耻辱也实乃齐日用也细行不亏大德以着安知今日严护规矩之人不即异日表扬法化之人乎无何泛泛之徒非怠则玩非纵则拘拘之者愈慎而愈差玩之者弥亵而弥错差错则不能不举举白则不能不罚罚行则不能不跪香行礼跪香行礼则不能不普告大众普告大众匪但以掩耳目也正所以立准绳也匪但以立准绳也正所以动忏悔也匪但以动忏悔也正所以谨戒将来使不敢一犯而再犯一误而更误也而孰知有不然者闻举着则烦恼生烦恼生则怀怨于悦众经行罚则无明起无明起则隐恨于座元告大众则人我滋人我滋则比是非较长短于内外是非长短人我无明交战于胸中求其做工夫明大事参话头了生死盖亦难之难矣谅亦非有意为此也始则失于偶尔之疏继则扰夫清净之念甚则成其暴弃之因此无他省察之未密耳刻励之未专耳参求之未笃耳夫率性而便者非其智者也任情而往者非其贤者也惰慢而恣肆者非所以褆躬也傲忽而狂逞者非所以育德也慎小乃可图大谨始方能虑终卑而愈光谦则受益世谛之矢志成人者亦且戒慎恐惧而况佛祖道场修行关捩自甘颠倒轨范轶越威仪取笑旁观轻亵自已恶乎可哉今日钟板从旦至暮错乱参差直日何人作么结案窃恐规矩寝削日益废弛体制迭迁不可救药向后首领执事务要加意整理犯则必举举则必罚罚则必如例严明设有蹈前所说疚患者亦付莫问渠自误渠非尔等误渠也咨尔法众各自反而求之小心慎毖未必无裨于正事其敬听斯言󳌤忽示众举芭蕉清和尚拈拄杖示众云你有拄杖子我与你拄杖子师喝一喝你无拄杖子我与你夺了拄杖子师喝一喝乃云芭蕉道得分明五云用得恰当若无芭蕉道底五云无由发端若无五云用底芭蕉无从结案芭蕉道的且置如何是五云用处随拈偈云虚空击碎一张口带累眉毛拖地走何似曲肱深夜眠管他知有不知有复喝一喝师诞期示众尽大地都被生死二字谩却汝等又被山僧今日谩却何故聻将谓是山僧母难示众活了死不得情识边走杀人无数死了活不得澄潭里浸杀人无数活中死得来尽情放下灰飞烟灭死中活得来握土成金拈来便用若是英灵男子出格丈夫便与一齐抹过不然且莫匆匆草草法语示中知禅人行脚衲子须是步步踏实始不虚费草鞋如徒信脚信耳闻道东方有个宗师便往东走西方有个宗师便往西行及至明眼人前或一言半句了无入处反道佛法无灵机缘不契将些有用精神尽向崎岖路中销铄脚跟到底无点地日子岂知此事不从外觅不向他求若能当下知归狂心顿歇天平云当其发足南方时早知道错了也试看天平所云错错在甚么处这里会得蓬门茅舍鸟语花香林下水边风清月冷随时自在到处优游终日劳他脚头有甚交涉示隐居禅人行脚宇宙忒无情怪出山与水奇哉世外人踏翻在脚底青山青叠叠绿水绿潺潺非山亦非水拨眉仔细看看来无不是几个知端的鼻孔下头垂无人解出气杖头悬明月钵底盛清风直须恁么去风光处处同示无言西堂言西堂参随将近念载山僧于五云制中授以入山杖子令续掌师一枝言掩关白龙厥志可尚乙已山僧受磐山之请命言再来兹又二载轮职监院事山僧念之不能无说彼诸佛诸祖大地众生以及有情无情总被巴掌先师以无文印子印破面门各各放光动地而今这个印子既佩尔身󳌤得轻自提持东触西撞竖掷横抛恐其零星破碎有甚用处直当善自保护待其法法头头不离这印腔子又将这印腔子一槌击碎无丝毫线影障人眼睛那时任尔竖掷横抛东撞西触不论此土他方人间天上来今往古诸佛诸祖大地众生有情无情都与一印印定虽曰无文而暗中文彩朗耀辉煌岂不有光祖烈当此法门衰替众志移转之时尔能硬竖脚跟不辞劳苦担荷执事可谓夙愿不忘向后还宜大展眉端把有为诸法一眼觑破不加半点意思或林下水边逍遥任运或街头市境引接随机一一方便行来在在真实做去不问因缘而因缘自至不求受用而受用自长到这里主张撑持听之龙天护法当必有不负自已不负山僧者山僧苦心别志多不忍言为书数语以贻厥训尔其勗之示大衍后堂末法时代参学之流类多务华少实衍子自随山僧充侍寮入记室职后堂曾印以偈盖十二年于兹矣至是自当园头执事山僧喜之因思古来宗匠作家无一不从行门而出或有大事未明借此磨炼身心潜修密证者或有大事既明于间藏缩头脚积德培功者当其矢志作务时但知不爱筋力不惜皮毛不敢于稠人广众中偷安习懒坐消檀度信施空食行人血汗一味真心诚意忍苦任劳而孰知行满功圆时节一到受大福报享大因缘护法龙天不肯辜负感应之理自然而然尔今于磐石山中行此妙行岂不是从根本着实处做人此段苦心阿谁忍昧惟是䦆头落处下下莫空任是佛来祖来一锄两段若是无明种子烦恼根株是非人我藤蔓还他尽情剷削勿留些子夹杂荒塞净田纵有甚么释迦鼻孔达磨眼睛总与瓦砾石头一并抛却打扫一块洁白白地将正性真种因时播种好好栽培直待灵苗滋长果熟馨香和盘托出供养人天大有饶益岂不快哉古人云若人识得心大地无寸土䦆锄柄子既在尔手正恁么时向甚么处着这里合下一语山僧与你大作证盟未为分外示惺书记参禅学道先以志气为主志气坚定一切逆境尘缘扰乱腔子不得志气向上一切旁蹊曲径移易脚跟不得盖由别具信根另着眼孔信得超佛越祖定有机关看得脱死了生非同儿戏寻访知识细密参求虽弃体忘身执劳运力总为因缘大事更不转脑回头惺若禅人初于五云受具随堂参请向上志气立定已坚抱病数年益深磨炼山僧如磐职侍者事历经二载纯一真诚兹又签入记室纵运墨握管之间不异执巾奉帚之日参请克励尽有苦心山僧鉴而怜之不吝葛藤一上大抵此事非远只在日用寻常处只在作为动转处只在应事接物处初则借境以炼心继则心忘而境寂久久纯熟不用遣境而境亦无妨不用摄心而心亦无碍卧轮云卧轮有伎俩能断百思想对境心不起菩提日日长六祖云惠能无伎俩不断百思想对境心数起菩提作么长诚如卧轮所证可谓得力修行诚如六祖所言才算踏翻关捩然又必由修行得力而后能关捩踏翻到得伎俩浑无田地把生死二字抛向大洋海中佛祖虚声扫置粪草堆里洒洒脱脱优优游游做个了事丈夫出头汉子听其因缘时节随遇安身自度度人乃各人本分中事自有不辜负从前志气者禅人勉之示垣侍者佛法无多子久长难得人若非踏定脚跟立就志向有顺逆不移之节有死生不易之操鲜不见物而迁随流而合紫垣侍者参随山僧十有余载清操洁志凛于冰霜白意直衷皎如星月且沉潜厚重伏爪藏牙谨悫谦和让人退已至于执侍山僧尽心尽力真诚质实始终不渝每与敝衲蒲团日寻侣伴自尔心眼开豁不嫌破被蒙头非比黑山鬼窟作活计者山僧一日对人天众前报道高峰顶上有一只瞌睡虎垣出班一喝令人胆颤心惊因思国师三唤三应犹谓辜负而今高峰一语一喝又且如何想是当人多年方丈窃得如许赃私一朝考较将来不觉信口供出可谓作贼心虚山僧姑且放过一着仍令如前践履照旧操持有时睁目扬眉声声震吼展开没量胆略露出噬人爪牙长沙大虫莫与争锋虎丘睡虎无能拒敌是则长久得人之明验也顺逆不移死生不易吾于子有厚望焉嘱嘱示笑监院从来打不破底关头莫过生死二字最长远底受用无如功行一途生死昧则关头不开功行亏则受用不大欲破关头者须是拌着身命不顾危亡舞剑轮刀向烦恼国中无明城里人我是非堑上直撞横冲战退魔军剿除贼子使四海荡平八荒清泰更有甚么险隘玄关阻人来往来往无碍则生死平常生死平常则大事明了夫所谓大事明了者即生而不生死而不死不生不死即无去无来无去无来即随来随去无些子粘带无丝毫牵缠任运纵横随时潇洒至于功行一途又是培植福德边事古人一日不作一日不食大有样子雪峰典座大慧净头福报人缘千古称盛如斯之类未可枚举杨岐监院三十载中峰侍关二十年这又是铜筋铁骨长远不变底大笑禅人颇有资格十余年来参随山僧皆有执事乙已山僧受昙华请以高峰院事付禅人管理󳌤论巨细一切经心兼有土木之功禅人不惮身先行行就绪功竣请山僧转钖开炉山僧一日上堂垂下一钓云今朝腊月一寒气将人逼雪落满林花霜凝遍地玉两堂云水僧个个赤骨历亲切转身异类行更有末后那一句笑出山僧云速道速道笑云季冬严寒切忌口快山僧云恁么又争得笑点首即此可见笑于功行途中亦具破关手段从兹操履受用何穷乃若烦恼无明是非人我只合于轮刀舞剑时一齐斩断先哲有言学道如钻火逢烟且莫休直待金星现归家始到头到头一句俟禅人归家稳坐自有话说示霜镜禅人春之风可以感人夏之雨可以悦人秋之月可以凉人冬之火可以煖人入乎四时之中出乎四时之外者方且无我无物而无人夫如是乃可以游廛市而处山林示颖初禅人修行无别为了生死生死本无何处修行虽然如是若不艰苦磨炼岂知饭是米作衣是绵成直饶知得饭是米作衣是绵成更有转身一路在如何是转身一路啐忘却了也示这是王居士昔有僧问念佛底是谁山僧云念佛底是谁又有僧问念佛底是谁山僧云念佛底不是谁检点将来大似一口两舌会么朝三暮四朝四暮三亦令猴怒亦令猴懽参此话者但恁么会取示瑞侍者造物何心于大地而独厚丘林葱葱蔚蔚草木缤纷奇而且幻雾霭云腾处其间者徜徉自在而不逐风尘一炉香一幅字一卷经相与晤对有时出泉石而与人共话乎无生示鲁书记老臊胡熊耳山前作个甚么至今无人分疏得下五云山中忽尔有人着眼道渠是个瞌睡汉有甚交涉莫言知恩少负恩解报恩示玉侍者出家修行为着何事自度度人曰志曰气自度为先度人为次然必度人乃自度事自度云何󳌤自暴弃矢志参寻惟孜惟亟或询师长或谘同类触此通彼鬼神莫觑击碎泥团平沉大地面目本来只这便是勿效时流随群逐队入傀儡场以作儿戏潜牙伏爪俟因缘至挺特为人龙天懽喜此时此日但依山之隈水之际伴烟霞而栖止示松埜禅人天之高也未为高地之厚也未为厚万物芸芸未为棼惟有此心难如旧睹形不见眼如眉闻声不知耳若手夫如是用以返乎浑浑冥冥而无暂无久示空世沙弥礼观音文和南稽首观音大士闻声救苦无量慈悲我今弟子法名空世幼小出家相依知识恐我宿世罪业深重恐我寿命不能长久于法无闻于道难悟茫茫此生光阴短促我今志诚皈礼大士愿赐慈悲哀怜救济父母生我不能寿我师长教我不能寿我君王临我不能寿我檀信护我不能寿我惟大士恩深于父母惟大士恩逾于师长惟大士恩重于君王惟大士恩隆于檀信令我长寿得闻于道报父母恩令我长寿得闻于道报师长恩令我长寿得闻于道报君王恩令我长寿得闻于道报檀信恩我此哀声入大士耳以闻闻声闻声救我我此哀心入大士心以不闻闻不闻救我我若日用三业未净仗大士力蠲除一切我若累劫造诸重罪仗大士力愿悉消灭大哉观音真我慈父灵感圆通俾我得度既度我矣普度世间赞者礼者俱获延年我今拜礼观音圣号如月当天无水不照示性觉严居士礼接引心是佛心行是佛行凭尔心行作佛有余尔名性觉性觉亦非尔觉若忘尔性复矣稽首慈尊尊鑑不远接引往生岂弃于尔尔生无惭尔死无愧无愧无惭复谁生死既无生死尔直任之任尔真实以觐导师示性初悟本吴道人四大本空五蕴非有惟尔性初不着色相何名为性性本空故何名为初无空性故无终无始名为复初原始要终名为见性此心常洁此性常贞贞洁之质永离死生生死亦忘可以久长久长不着水流花香了相非相悟空不空脱此幻体证彼金容示性健何干行居士作善余庆为善降祥惠迪则吉钖福悠长圣贤之语无不实者况复矢志修行留心学道除烦恼绝是非有不可以配天获吉者哉干行居士自经离乱历涉风波可谓艰苦倍常一日归我无言弟子兢兢寡过远害为虑来请山僧垂示山僧示以偈曰谨始虑终勤终若始恁么恁么获福无比至于悟明本分一着须是踏翻关捩去又不在此格则中说话三山来禅师语录卷四四川向化侯养元谭公讳诣捐俸刻三山来禅师语录三山来禅师语录卷五书记普定编机缘师同耳菴和尚游观音寺至殿门菴云没得观音师云这不是菴云总不见得师与一掌菴作躲势师云观音观音范惟一问除却烦恼即是清净时如何师云除曰一切俱除除个甚么师震威一喝一伫思师便打众随师游水月菴师以拄杖画十云不得踏着不得越过不得四面之遶作么生过一僧迳过师云打失一只脚裴文学问未生我时谁是我师云张三李四曰既生我后我是谁师云李四张三士沉吟师蓦面两掌一僧入室师云汝道问汝那一句僧拟开口师叱出脚才跨门师召云来向汝道僧拟转身师复叱出师入堂见一猫走过师问众当日南泉斩猫道是真否后堂云他原不作假师复问首座设若赵州遇南泉举似时答个我在青州造领布衫重七斤此猫还救得不座云设若僧问赵州一归何处时赵州脱草鞋顶出和尚以为何如师云不是这个道理元旦游山监院作礼云新年出队万象生辉伏请和尚垂慈得共山灵懽笑师云正月一无个事缓步行来何拘系烹茶傍岭折疏藜袭坐临崖趺小石拍掌唱个太平春也贤贤亲亲乐乐利利院云即今眼底一句又作么生师云山头惟见长松绿道上仍看旧草黄师久不说法维那白云明日望旦请和尚上堂师云我即今为汝陞座侍者云谛观法王法法王法如是师云各司其事好一僧自江南来参师云汝甚时到此僧云昨日夜分师云不许夜行你因甚知而故犯僧便喝师云落在甚处僧召侍者云上座师云参堂去师入堂众作礼师云作礼且置山僧有一字书向汝等认看维那度香板与师师于地书一佛字那以脚抹去师向那问讯那亦于地书一佛字师以脚抹去那向师问讯师云维那今日触忤堂头大众一齐举罚那云和尚不得夺某甲执事师云山僧罪过那作礼师呵呵大笑总戎袁宝善居士从派庆忠老人随师参叩力究多载一朝点胸更名性炜师与别号香莲有颂古刊行于世新宁县尹沈赤肩居士参师师痛加锥札士低首良久师云曾见夹山参船子机缘么士云见师云试举看士举至夹山辞行频频回顾处师蓦竖掌云将谓别有耶士当下释然后见猫捕鸡鸡飞入草中师取砖一片置地云是甚么士作鸡鸣声师云这话犹未圆在士将砖一脚踢去师乃印可元旦游山维那举盒云里许是云门公案更有曹洞宗旨请师拣辨以便下口师蓦拈一片云临济儿孙不许说他家语话那云也须尝过师唤侍者与大众普传师以三句语验众众下语不恰师自代云如何是迸开顶门句瞎如何是扭转鼻孔句常如何是脱体逍遥句苦书状别云不不不师云错说为当僧问如何是末后句师云呦呦鹿鸣食野之苹僧云恁么得到牢关也无师云汝作么生会旁僧云也要记着师云也要记着师一日令侍者将墨砚一块清水一钟置法堂上三日后师入堂问日前公案还有圆得底么众下语不恰师以砚覆钟口作女人拜归方丈师山行次指水田问一沙弥云有水无水曰有水指旱田问一沙弥云有水无水曰无水复指片地问云这个聻沙弥相视而笑师云本色沙弥众僧唱韵次师竖掌云这字作么生唱一僧抚桌师云归那个母曰请和尚指示师云待汝切得字时即向汝道一僧过九峰师云九峰山前有一关道得即去僧便行师召云禅和僧回首师云犹未过关在朴素道人见师师问鲁祖因甚见僧来便面壁素便喝师云一口气不来又作么生素云藕断丝不断师云参师出方丈偶召一僧僧拟议师喝退复召一僧僧近前师呵呵大笑嘱玉维那机语师云耳菴师兄受衣钵于巴掌先师开堂四剎不轻授受一朝示疾嘱令门人等参随山僧并以衣钵转托交代菴逝后亮维那华侍者定学人圣化主同参山僧于五云不数年定住高梁华亦脱去圣以原执事充入高峰及山僧受请盘山亮复随焉十载未离行履见地勘验有素应以转托山僧之衣钵代耳菴付嘱于亮夫耳菴兄山僧之手足也亮维那耳菴之弟子也山僧于菴则兄视之于亮则侄视之法门分谊凛然千古今以耳菴之弟子仍接耳菴之衣钵匪独不忘耳兄也亦且不负掌师也亮维那其永续菴嗣而昌厥后听吾偈养成头角自耳菴牙爪深藏又十年珍重熊山狮子子长流法乳续灯传李居士问天地未有何物为先师竖起拂子士云只这个更别有师放下拂子士礼拜师云且莫诈明头勘辨一僧来参师云如何是脚跟下事僧顿足师打云十万八千程又一僧至师云近前来僧近前师便打僧便喝师又打僧云某甲亲见和尚师复打僧礼拜师云喫茶去师问佛幻文殊见个甚么便白槌幻云本是无孔笛何用楚歌吹师休去至晚又问汝早间祇对话意作么生幻云和尚问他作么师又休去一僧过师前师召云还记得话头么僧抚掌师云作么作么僧云还和尚话头师便打师举百万剑戟逐勐虎至壁立崖不损皮毛如何脱身问僧作么会僧云正要问这话师云昨日晴今日雨师问一僧汝还疑么僧云焉能不疑师云明日十六那僧云十六师云有甚疑处师验众这一句作么生道众竞下语师展两手二僧来参师问一僧云是甚么僧竖一指师云不是僧云是甚么师竖一指一僧云这僧不是难道和尚又是师云是不是师问僧抛儿婆子因甚道这个也不消得僧低首师蓦面一掌僧云也不消得师云不与么却与么一僧下禅床师擒住云话头聻僧茫然旁僧敲引磬师云落在甚处僧迟疑师云寒山睡重拾得起迟师问一僧如何是十五日以前事僧云老鼠钻牛角如何是十五日以后事僧云三脚驴子弄蹄行正当十五日如何僧便喝师云何不道取一句僧云木鱼三尺口师云恁么那师问僧麻三斤意旨如何僧云说破不值钱师云如何是佛僧云石香罏师云脱体道一句看僧云这殿二百年师云三日后问汝师问僧如何是亲切句僧云月半是十五如何是转身句僧顿足如何是异类句僧云两猫一犬如何是末后句僧顾视左右师连打四棒师问僧父母在堂如何奉养僧便喝师云得恁么忤逆那僧作礼云今日罪过师不顾一僧喫饭次师见云汝一顿喫多少僧云三碗四碗师云还将得口来么僧问讯师召侍者云教厨下再着些米一僧参师师云我已知汝来处僧展两手师便打僧云和尚放行太速师云原来原来师问僧前夜消息聻僧竖一指师云放下着僧放下师云又在甚么处僧拍左肘师云一边汉师一日垂语云密密处没商量悄悄地无回互鼻孔有气者相见二僧齐入师云那一个先道一僧喝师云再喝一喝看僧又喝师云野干呜又问一僧汝又作么生僧亦喝师云他喝汝亦喝僧云也要和尚委悉师云一队野狐一僧入师放下竹篦云道僧云既放下道个甚么师云我放下汝试道看僧云满口道不出师云放汝三十棒师问侍者如何是你日用事者云堂前一罏香师云不顾和尚了者云尊重些好师云是师问僧不用音声与色声将何唤作本来人僧云适才见两人出山师云莫乱统僧云也不得辜负某甲师打云也不得辜负山僧师验水维那云古镜未磨时如何那云古镜师云磨后如何那云非古镜师云着一僧行脚归师云这汉又来也僧便喝师云咦僧作礼师便打一僧归礼师师云这几年来见个甚么僧云某甲今日行路劳倦祗对不得师云饶你劳倦也要道取一句僧礼拜师打云几乎放过众随师纳凉次夜月正明一僧云好月师云毕竟月在甚么处有画圆相者有振身立者有问讯作礼者有答话先后不一者师云总未见月在一僧问云毕竟月在甚么处师云毕竟月在天上众作礼师云当面热瞒师问僧长三丈阔八尺都来有甚交涉巴鼻处道将一句来僧云不道不道师云因甚不道僧以手掩香罏师打云又道不道师问僧三日不答话无人道汝是哑汉速道速道僧便喝师便打僧云苍天苍天师打云苍天苍天一僧进方丈才展具师便喝僧云特来请益和尚师蓦面一掌僧云痛快痛快师复打僧拟进语师以手引僧耳推出方丈师验众云开口即错不妨据实答来举步即非但要依序行到正恁么时如何打当一僧礼拜了退师云将错就错一僧近前师云问过了也僧礼拜师云将错就错又一僧出师云合作么生僧礼拜师云将错就错师问世沙弥这一指如何会世呵呵大笑师云明日再来师召莲沙弥云进前些来便于打你莲退后三步师复召云退后些去莫等打你莲进前三步师云汝因甚脚跟不稳莲云和尚问头太悻师顾旁僧云你看这沙弥恁么道师问一行者云汝近日作个甚么僧云农务师云甚么唤作农务僧作掘地势师云汝不合欺诳山僧师问一沙弥云适才少段机缘汝何不凑上弥作讶声师云蹉过了也弥云几乎蹉过师云争奈山僧不会何师问僧默然良久汝作么生会僧云某甲只作默然良久会师云恁么又争得僧嘘一声师云这个阿师因甚没得鼻孔问答僧问如何是清净法身师云泥猪癞狗僧问路逢达道人不将语嘿对未审将甚么对师云今日见两人舁野猪一僧问念佛底是谁师云念佛底是谁又僧问念佛底是谁师云念佛底不是谁二僧礼拜师云一得一失僧问如何是不睹不闻句师良久僧云无言无说又作么生师云重下註脚僧问人人尽道见性成佛成佛即不问这见字还着得么师作呕吐声僧问古人道不疑言句是学人大病未识可疑底是甚么句师云哩哩僧问如何是三世诸佛师云马牛羊僧问拟心不得时如何师云放下着僧问六道众生还具佛性也无师云嗄僧问如何是为人一句师便打僧云恁么则辜负某甲也师云山僧今日失利僧问某甲没奈何时如何师云怪事怪事僧问如何是事事无碍师云上单下单喫茶喫水僧问如何是超生死不相干句师云山菌子僧问尽力道不得底句却请和尚答师云汝独苦我以难僧问如何是知有事师云日出东方僧问如何是宝藏库师云空空僧问尊者策眉意旨如何师云太长生僧问如何是未开口时消息师云道道僧云开口后如何师云不道不道僧问如何是生前面目师云描不成画不就僧问古人斩猫意旨如何师云苦哉佛驮耶僧问抱璞求鉴时如何师云汝是甚么人僧拟议师云顽石头僧问古人道不是心不是佛不是物是个甚么师云七东八西僧问悄悄地因甚又无回互师云低声些僧问喫茶去意作么生师云人情分上僧云赵州因甚惯用此机师云没奈人情何僧问庆忠道达磨是异乡人是否师云是僧云以何为验师云碧眼络腮胡僧问觌面不逢时如何师云汝从甚处去来僧云未离当处师云又道觌面不逢僧问如何是聚云三关师云险僧问如何是佛师云木雕泥塑僧云莫这个便是么师云放汝三十棒僧问如何是西来意师云满眼满耳僧问达磨面壁意旨如何师云分明记得想不起来僧云和尚莫瞒人好师云汝莫瞒人好僧问如何是独透声色句师云一二三四五僧问学人有个见处请师鉴师云不鉴僧云因甚不鉴师云怕底是汝有个见处僧问漆桶穿时如何师云乌龟三只脚师同众坐次偶嘘一声一僧云和尚有不平底事么师云是僧云如何是不平底事师趋向前云汝打杀我僧作怕势师云又争怪得山僧僧问如何是六不收师云叱僧问心法双忘时如何师云油盐酱醋僧问美食不中饱人喫止如终日不喫此人还饱么师云他原不饥僧云不饥底人在甚么处师云十万八千程僧问如何是二六时中事师云穿衣喫饭僧问大事既明因甚如丧考妣师云这问也大难僧问不挂唇皮一句作么生道师云好大哥僧问径山大悟一十八遍小悟不知其数未审悟个甚么师云驴粪子僧问搬柴运水喫饭穿衣是甚么人行履师云寻常人行履僧云此人还成佛否师云土上加泥僧问惟此一事实是那一事师云与我过扇子来僧问打破镜时作么相见师云背抵背僧作礼云请和尚向异类中行师下禅床跳一步僧问如何是转身句师唤侍者者应喏师云是你招惹底僧问心佛与众生是三无差别因甚有凡有圣师云喫桃喫李僧问三眼乌龟因甚跳不出圈子去师云谁在圈子里僧云而今跳出了也师云还我三眼乌龟来僧礼拜师云带水拖泥汉僧问古人击竹观花有甚交涉便云明心悟道师云若要图个交涉未免辜负古人僧云某甲罪过师抚掌僧问深深句即不问请和尚道句浅浅底师云我却要道句深深底僧云请和尚道句深深底师云我却要道句浅浅底僧云道道师云不道不道僧问四十九年未曾道着一字三藏十二部从甚处来师云向道莫行山下路果闻猿叫断肠声僧问顶门具眼时如何师云瞎僧问年穷岁尽时如何师云家有家主僧问长三丈阔八尺僧金咤波罗蜜此是甚么语话师云赤洪崖打白洪崖僧问古人因甚见僧入门便棒师云不打不成相识僧问雨堂首座一齐下喝那个是宾那个是主师云夜来老鼠哓啾啾拖犁拽耙过床头僧问李四唼着舌头因甚血在张三口里师云冬冬僧问如何是一味相应草师云触着也是死僧问三世诸佛同一鼻孔这鼻孔还寻香逐臭也未师云昨日有僧从胡南来也不曾道着僧问擎叉辊毬是同是别师云菩萨蛮僧问根尘俱泯时如何师云宝塔子僧问如何是杨岐驴子师云头大尾巴细僧问只履西归意旨如何师云来得好不如去得好僧问菩提道心作么相契师云问得恰僧问如何是那伽大定师云山悠悠水悠悠僧问诃佛骂祖是甚么人师云阐提汉僧问如何是历代相承事师云说破不值钱僧问那边事作么生师云黑僧问如何是密意师承师云紫罗帐里撒珍珠僧问最上乘事还许话会也无师云许僧遶禅床一匝师云玉帛云乎哉僧云诺诺师云钟鼓云乎哉僧问从上古锥以何相传师云破草鞋僧问如何是多字学师画是相僧问如何是游戏三昧师拍掌高歌僧问绩麻满筐是何意旨师云问取胡张三僧问如何是五云境师云门前绿竹岭后青松僧问智不到处时如何师云寐语作么僧问生死以何为舟航师云没底篮僧问如何是学人用心处师云饥者甘食如何是学人着力处师云急水滩头紧缆船如何是学人放身处师云千丈崖前翻筋斗僧问离却言语请师道师云胡锭铰是几时人僧问两眼看两眼是甚么人师云作家作家僧问万象之中独露身意作么生师云只这是僧问如何是云门扇子师云清风满握僧云𨁝跳了也和尚大须仔细师云我与他有甚冤雠僧叉手向前云鉴师作女人拜僧转身立师云汝且将去着僧问历代祖师是何面目师云鼻直眉横僧问这场大梦谁先觉且道觉后如何师起舞僧问如何是大圆镜师云一切在里许僧云恁么则说道理也师云山尖僧问三际俱断时如何师云十字街前辊绣毬僧问天龙竖指意旨如何师云剖腹剜心僧问如何是禅师云不向道僧问如何是日用安身处师云这边那边僧云离却二边请师道师云莫靠山僧好僧问树倒藤枯句归何处师云不礼拜更待何时僧问止止不须说是说不是说师云世尊世尊僧问如何是现成公案师云不借借僧问触着磕着时如何师云一场痛快僧问如何是末后句师云山僧今日困僧云学人不会师云好风僧问如何是主中主师震威一喝僧礼拜师便打僧问如何是杀人刀师蓦头一棒如何是活人剑师云汝须会得好如何是涂毒鼓师云闻者皆丧如何是探竿影草师云神出鬼没僧问如何是了生脱死底一句师云赤脚踏崑崙三山来禅师语录卷五三山来禅师语录三山来禅师语录卷六书记普定编佛事塑土地成垂语苍苍古树巖巖石屋就里安身无拘无束还记得王老师庄上喫油餈事么卓一卓云山僧为汝点开正眼且自各照脚根向后不得口快庆忠菴安佛巍巍堂堂磊磊落落礼拜亦得巍巍堂堂磊磊落落不礼亦得不礼各自称尊礼则彼此恭敬此庆忠老人语巍巍堂堂磊磊落落供养不可巍巍堂堂磊磊落落不供不可不供彼此恭敬供则各自称尊恁么告报与老人是同是别这里见得许出山僧一头去为冉门谭善人化龛以拂子上指云来直恁么来下指云去直恁么去打相云来去直恁么放下云有住还无住既是无住亡灵在甚么处有星皆拱北无水不朝东为清园头举火青山顶上䦆头䦆底问汝生涯黄瓜茄子不会从今归去来燎却面门曹溪水里咄恒石比丘荐师智灯请垂语西风落尽白云低万里青山不见眉惟有智灯长自在堂前竹影任参差竖拄杖云还见这汉么以不生而生顶门吐出三春雾以不死而死脚指嘘回万籁风且听山僧为汝道个指南偈子天地玄黄宇宙洪荒日月盈昃辰宿列张寒来暑往秋收冬藏啐下文繁长为聚云师翁设忌拈香在手嘘一声爇向炉中连喝三喝遂礼拜瑞光洞礼巴掌和尚真蜀之东楚之南吾师真面目绿水与青山青山绿水依然在洞口白云去复还遶真一匝对耳菴和尚真毒肠汉因甚作这般去就众中还有出来道得底么时门人等秉耳师遗训将法衣杖拂呈师求代接人师云此是巴掌先师付嘱耳师兄底法服不料钝滞多时今他未了冤债转累山僧如何打当高山流水深深意自有知音笑点头收耳菴和尚灵骨举拄杖云此是老汉脚跟踏翻星斗卓一卓云此是老汉顶盖摩碎泥沙且道鼻孔落在甚么处南边地北边田东家驴西家马载德寒谷同事庆忠老人一司库一典厨清勤端直有功法门两人开创梁之香罏山先后脱去行时各谓徒众曰吾化后当饼吾骸以充鱼腹违则不安丁酉春其徒请师住香罏山师怀感旧谊命如法送葬以满两人之愿云为载德寒谷启骨来时借此房囊去后丢这络索不遇无情毒手那能本誓圆成咦翻转面皮犹有一着送至江边举僧问云门如何是诸佛出身处门云东山水上行僧问幻有如何是诸佛出身处有云西河火里坐看来干爆爆地湿淋淋湿淋淋地干爆爆这两个汉虽是山间河间火里水里不妨成个游戏三昧且道出身一句聻抛下骨饼云度利益娑诃紫芝禅人少而颖异参师于兴龙五云一日问秪如会得这个如何便了生死师呵呵大笑又一日师上堂芝问开口成双橛如何是声前一句师云不向汝道芝云止道龟毛红似漆谁知兔角黑如银师云汝从那里记得来芝礼拜嗣后命居第四座地方风鹤芝辞师北行偶尔抱病临终以书达师云前翠影归曾具启上函丈想和尚绀目垂青已识弟子受苦之由今病笃不起矣每怀师恩未报泪雨如倾值今大限临头不获拜辞莲座弥天抱恨万望和尚垂慈向无言无说处放开两片不睹不闻中下番毒手俾弟子得急速回头再承教铎那时觌面亲承横身担荷方满弟子之夙愿仰答和尚之婆心泪启心酸瞻依曷既为紫芝禅人对灵紫芝紫芝来此何迟去此何急虽然来去平常奈尔临行一句喝一喝云这个是无言无说弹指一下云这个是不睹不闻汝还承当得么拈拄杖卓一卓为南浙祝发二师扫塔来则同行去则同住二师幻迹何凭行亦不来住亦不去二师真仪犹在这些即置且道来上座向无缝塔前如何报称良久云昔日相依处今朝稽首时为耳菴和尚扫塔青山青绿水绿中有不变黄金骨不埋荒草掩泥沙此是吾兄真面目大众见么咦送佛幻上座灵骨入江能杀能活能纵能夺玅用在于师家可死可生可出可没变化关乎学者即今佛上座全身落在山僧手中且作么生安置投骨饼于江云好将悲愿度群生莫滞澄潭死水里送永谷耆旧入塔卓一卓云生也生也来处不可思议卓一卓云死也死也去处不可思议卓一卓云归塔也归塔也安身立命处不可思议因甚不可思议良久云千圣亦不识为袁府朴素陈夫人对灵喝一喝云还闻么若闻道人犹有耳在竖拄杖云还见么若见道人犹有目在耳目见闻此正是生死岸边事曾记道人参究时有省叹曰经云无所从来亦无所去原来只是这个道理看此数语道人早已打破生死关头而今善果已周报缘既尽如何是转身后事莫厌娑婆为苦海还来作个渡人船为秀莪上座起龛尔既住此尔又去此去住自由何分彼此既是不分大众送尔则个为秀莪举火千根松万个岭住此中者常惺惺而今去后却如何念尔孝思古今共永那见孝思聻尔师耳和尚开创此山不久圆寂世道离乱塔舍荒凉尔乃只影孤形依守庐墓今则法众云从尔又脱去岂不是尔可念处虽然识得今朝抽身处依然昔日住持人以火把打圆相遂烧为玄行者举火才脱尘劳便归寂灭喜落昙华寺中为汝末后永诀此回归去勿再来逍遥永证无生灭喝一喝为顽石比丘举火描不成画不就本来面目仍依旧数十年来住江头高峰顶上今斗凑顽石比丘还知落处么烈火燄中休眨眼寒灰冷地莫藏身为晓行者举火春山青春草绿晓天天晓寻归路正恁么时归去来归去来兮何拘束何拘束撺下火炬喝一喝为庆忠老和尚起龛兔生角猴无口检点将来煞甚知有知有底人向甚么处去山前檀越家作一头水牯牛去古人恁么道可谓屈尊就卑拖泥带水且道我庆忠老人毕竟向甚么处去以手引龛遂行举火本无来本无去去来不二不属事不属理理事兼该因甚如此告报秖缘老人昨夜向梦里告别郡侯刘公比午刘公先作举火偈看来刘公作偈时正是老人圆寂时可见理事潜通便成此去来因缘一段这些且置今日火把子落在不肖儿郎手里合作么生撺下喝一喝云苏嚧㗭哩娑婆诃收灵骨尽大地是个法身何从拣辨拈起灵骨云恁么也得遍虚空无些遮障那着覆藏封却瓶云不恁么也得顾左右云还见么以手托瓶便归首九拈香一加八六连三灯笼露柱惊走猫儿狗子胆寒进九退一上一除九灯笼露柱胆寒猫儿狗子惊走正恁么时去即印住住即印破一任往过来续脚跟下何曾动着分毫兹乃先师首九之期若作过去未来打算未免错过即今现在一句合作么生展具作礼迎灵骨至高峰安座拈香云昔从此过今从此来分身应念悲愿不灰赖有吾师遗命在高峰顶上泥牛飞五岳木马践三台焚香作礼沈赤肩居士为母请对灵小参师以拂子画一画云这条蓦直路头多少行人踏他不着岂如沈母陈夫人当其示现受生来从这里来脚跟下未曾增着些子而今厌凡顺世去从这里去脚跟下未曾减着些子至于懿德受褒膺夫荣子贵之诰柔嘉利往致安隐极乐之祥可谓得大受用得大自在矣正眼看来犹是空花泡影边事还知本命元辰落处么以拂子画相云急急回头点旧山莫忘从前这一句喝一喝佛事演说窃以达磨西来直指单传大意善财南去专明向上玄关渺渺程途十万里不惮其劳茫茫烟水百由城无辞其远总为抽钉拔楔故尔带水拖泥今日剔起眉毛放开眼界遍观大地闲看众生畴无聪明声色中被他瞒昧都有知觉根尘上却自昏懵若能启发信心便见本来面目非红非白而处处聚头即幻即真而时时撞额举足下足之地无非普贤道场左之右之之间尽是毘卢境界漫道我是我兮佛是佛讵知圣无圣也凡无凡奈彼执妄迷真之徒未达明心见性之旨生死海头出头没更无了期傀儡棚搬去搬来全没下落兼以无明固结况复恩爱牵缠用尽机关战胜在蝇头蜗角弄成伎俩攻取于虫臂鼠肝或为利禄而营求或因功名而贪恋或恣一时之口腹害物伤生或结千生之业冤损人利已爱慾水深似江河人我山高于丘岳般般造罪种种积愆未可言宣难于枚举呜乎是岂知万化皆空万缘皆幻到头算去大梦一场无端效弄影之猕猴每日若挽车之牛马针锥不转唿唤难回非仗三宝之慈悲谁为众生之依怙爰开方便乃作皈依布最胜之因缘报德酬恩从一日二日而至十数日建无遮之法会济孤拔苦自此方他方以及无边方因洗涤夫身心为蠲除夫垢秽此种功德还有证盟也无画相云凡情上达大圆镜诸仁者将谓焚檀供石酌水献花为凡情耶错将谓圣智佛光神聪天眼为圆镜耶错会得这两错便见天人一致生佛同原罪福皆空圣凡不隔众生心内诸佛现现成成诸佛心中众生洒洒脱脱本无诸佛亦无众生只为此心不安便道有罪可忏昔日二祖神光求初祖与之安心祖云将心来与汝安光云觅心了不可得祖云与汝安心竟三祖僧灿求二祖与之忏罪祖云将罪来与汝忏灿云觅罪了不可得祖云与汝忏罪竟此处看破何心何罪何佛何生但属有为都成剩事虽然如是于彼即得今则不然不见道实际理地不受一尘佛事门头不舍一法不舍一法而法法圆通不受一尘而尘尘遍入拈一茎草作丈六金身将丈六金身作一茎草建立也在我扫荡也在我恁么告报毕竟建立底是扫荡底是末后一句更听敷宣题赞赞接引我欲生金莲礼师黄金相师住莲华国脚踏莲华上垂手度众生白毫光荡漾胡以报师恩蓦头三十棒为甚么如此南无阿弥陀佛又和南稽首瞻礼慈颜明珠掌上白毫指间两脚踏地筋力何艰奈有慈衷长不了咦伸手容易缩手难赞西方三圣独独慈尊双双大士即一即三非三非一漫云住在西方觌面分明这是且道是个甚么礼拜底供养底称赞底聻赞弥勒挺胸大肚无丑可丑不顾皮毛赤脚赤手痴心一片到驴年喜地欢天笑破了口咦又颠三倒四卖俏赢乖一条布袋放去收来明州市上忒痴獃惟有三山不怪你虽袒裼裸裎于我侧尔焉能免我哉又天上无弥勒地下无弥勒觌面看将来分明是这贼据款结案合作么生三十柱杖也不较刻赞观音惟音可观可观惟音不从眼见不从耳闻非闻非见非色非声毕竟如何观音观音又一幅画图那堪着眼石上水间好不危险自在轮珠忒煞大胆南海岸畔不回头嘻正眼看来也是徐六担板又描不成画不就怪哉丹青无端漏逗笔笔图来笔笔真生铁面皮何太厚且道灵感一句还写得出么石为墨兮海为池紫竹为筒也不能勾题普贤扫象图花入牙间鼻孔辽天浑身洁白一尘不粘因甚放伊不过咦一柄铁帚也是无端赞渡江达磨这汉何为来此江上脚踏芦枝全没勾当满腔心事却如何检点将来也瞒不过我三山和尚又鬼头鬼脑不兜人爱扬子江边无人装载摘个芦枝脚底浮可谓受用而自在还有看破底么见怪不怪其怪自坏又我要抬你上天你却飘然在水我要捺你下渊你又芦枝衬起我岂没奈你何念你远来姑放过你改却痴心舒却眉再莫轮眼𥅄睛打脸打嘴又脸青面黑色勃如也水上波间足躩如也缄口结舌似不能言者老胡呵好大哥不曰如之何如之何吾末如之何赞面壁达磨铁起嵴梁都卢着嘴不畏暑寒不避风雨生又不生死又不死如痴如醉更如泥三三年来几饿杀你复高声唤云老汉老汉又一座熊山非师之雠九个年头非师之债非雠似雠石也坐穿非债似债光阴都卖可怜一片老婆心千古万古无人替代啐错过底不少又头又不回颈又不转不怕石落崖崩一味粗心大胆刚刚坐到九年算来不增不减这般伎俩瞒阿谁没勾没当讨甚么碗赞石上达磨一卷经一只履叠膝跏趺怪相无比不在熊山不在江仔细看来依旧是你你你生旦丑净末一棚搬到底又手里一卷经腰下两茎带趺坐磐石间无人能比赛不学疏狂不学痴异样风流惹人障碍障碍他作么骨底骨董牛疽马癞赞梓潼文章虽贵非此君而不荣血食虽重非此君而不灵司厥文衡钖尔子孙君兮君兮允矣至德弘仁赞南浙二师真是相非相非相是相是非两忘如在其上阿呵呵见也么南浙二师好大哥赞耳菴和尚舌上藏锋鼻中带戟杀人有恩救人没义毁且不能赞之何及顶门具眼三丈长脑后见腮横八尺向道诸人着眼看大露堂堂只这是自赞千首座请十年不可瞒一笔图将出皮肉骨髓浑全直得横身交付拄杖头边放光明从此一灯百千灯南北东西随尔分布照烛咄峰上座请眼大口大心大手长舌长眉长虚空不似面目铁石难比肝肠峰上座解承当道我不是驴不是马不是羊言西堂请右爇炉香左持拄杖中有没量人是相却非相松间石上意如何一物不为三山和尚玉维那请这汉何人唿之无名这汉匪的觅之无迹偶尔轴上相逢又道觌面不识为甚么不识啐南行者请白拈巧弄老不守闲匡持祖道心血未干任从发白鬓头斑精悍之色在眉间是之谓五云三山觉学人请幼而读书不识一字长而能文不解一义而今百无所能到处逢场作戏还见么干木随身任纵横敲空击水何拘系脉学人请形兴未质三山何质名起未名三山何名名质不有只须知有一蒲一衲一卷山尘上清风狮子吼笑监院请五云老汉全没人情遇佛便噉遇祖便吞从来面目得人憎仔细看来也直是个鼻直眉横戒阇黎请顶门具眼脑后见腮救时而出正法而来生今反古之徒总归型范硬节担板之汉咸受剪裁老大阇黎卷漫开何如松之下竹之间石之上随余拄杖而徘徊雪上座请饥餐渴饮闲坐困眠全无伎俩忘其自然有人问着作何言但向道不念佛不打坐不参禅还信得及么苍天苍天瑞上座请三山老贼鬼神莫测掣电奔雷擒风捉月踏诸佛之顶𩕳不以为狂断众生之命根不以为刻全身露而非青非黄当体脱而无黑无白得得心不负人面无惭色影化主请依松傍石体势崔嵬坐水临流心意潆洄声祖道一场痛快伤末法几度悲哀拳头巴掌响如雷还识这汉么脑后见腮莫与往来正监院请穿衣喫饭诃佛骂祖喝似雷奔棒如骤焉谓可睹兮平生不弄虚头谓可闻兮从来不打口鼓觌面相逢作么生诸人须识主中主蕴沙弥请横身是刀遍体成剑活人无穷杀人无厌当路锹坑临机设堑一分心悻一分慈这个是五云老汉瑞云陈居士请奇哉这汉古今罕见出语如鎗发言如箭十圣魂惊三贤胆颤一任狂者讥躁者恼旁观具眼者懽喜而赞叹存禅人请我本不假尔胡觅真明明这是渺渺难寻一炉香一盃水依稀彷彿与尔相对相亲咄松禅人请三山老汉全没帐算论佛法些子无闻施钳鎚平空扯淡诸佛鼻孔东掷西抛祖师眼睛穿作一串十字街头惯掣颠一条白棒旋风转垣监院请松直棘曲鹄白乌玄无色兮非黑白之可较无形兮岂曲直之能宣有纵有夺离正离偏常将恶水泼人天丹心一片阿谁识问取昙华监院吾子紫垣惺书记请这个冻侬奇怪无比不会祖机不明佛旨有时唿马为牛有时鞭羊作豕愧作大慧之远孙惭为庆忠之真子惺书记应知委子曰参乎曾子曰唯南浙二师塔铭南师南京六合王氏子祝发于栖霞寺号融凡浙师浙江山阴陈氏子祝发于大善寺号定空二师于云水道上契谊相投誓为毕生友遍历名胜天启癸亥入蜀欲礼峨眉过垫之弔巖山偶憨菩萨顶上徐探一窟陡径石龛二师仅可容膝终日危坐忠垫僧俗归者如市因创寺额曰断雪禅林本县铨部匡山李公同诸绅士为之护法开堂接待四方云集约几千人数年间二师之名震于遐迩概举生平不私饭不衣丝不积一钱一帛不奉权贵而图利养不务炫耀而博名高一味慈悲真实供众如奉慈尊其大略也甲申后予从弔巖落发二师会下兵扰各适东西予后参本师铁和尚二师如忠路南师于辛卯入灭忠之天寿山浙师负灵骨而迁徙数处及丙申予寓石宝浙师渡江而来予执弟子礼款留数日浙师因受请入金刚山一到便指其顶曰此地可为予两人塔果数日而微疾遂终今上首立雪与孙众等为二师造合葬浮屠来梁属予为铭夫立雪弟子也予亦弟子也弟子而不敢扬师之美者礼也但就二师之实略为纪述俾后之礼师塔者知师为如是云云尔铭曰稽首二师古今模范云水相逢肝肠不换住则同住行则同行道谊缔结誓以毕生合力丛林弘开接待真实慈悲四来攸赖不图利养不务声名如风偃草二谛咸钦报缘既尽虽有先后誓共窣堵如生如旧嗟哉末法暮雨朝云交情莫问谁同死生我曾北面皈礼二师二师往矣动我悲思悠悠我心托与斯铭斯铭不朽二师长存四川向化侯养元谭公讳诣捐俸刻三山来禅师语录卷六三山来禅师语录三山来禅师语录卷七书记普定编五宗颂临济小参云我有时夺人不夺境我有时夺境不夺人我有时人境两俱夺我有时人境俱不夺拈要见纵夺机关么君子之中庸也君子而时中如何是夺人不夺境答王孙一去芳草绿颂夺人不夺境胭脂和红粉大地与山河在在呈图影如何是夺境不夺人答洛阳春罢洞宾来颂夺境不夺人把手夜深行相逢不相识觌面没疏亲如何是人境两俱夺答渔翁夜宿三更晚颂人境两俱夺虚空那摸索无形金弹子落尽翀霄鹤如何是人境俱不夺答牧童遥指杏花村颂人境俱不夺脱洒洒脱脱脚板踏峨眉舌头谈五岳总颂纵夺临机用不差电光影里活如蛇睁眉拟觑从中事十万程途路转赊僧问临济如何是真佛真法真道济云佛者心清净是法者心光明是道者处处无碍净光是三即一皆空而无实如有真正道人念念心不间断达磨大师从西土来只是觅个不受人惑底人后遇二祖一言便了始知从前虚用工夫山僧今日见处与佛祖无别若第一句荐得堪与佛祖为师第二句荐得堪与人天为师第三句荐得自救不了别第一句荐得半夜撞倒漆崑崙第二句荐得藕丝孔里翻筋斗第三句荐得三岁孩儿跛挈行如何是第一句答远颂第一句闭门打瞌睡未曾开眼时游戏成三昧如何是第二句答近颂第二句婴儿刚有气㘞地一声来眼耳鼻舌具如何是第三句答差颂第三句取火待钻燧燎却面门毛到底成何济总颂一句二句三句始终觌面难遇直饶荐得分明白日青天着魅临济云大凡演唱宗乘一句语须具三玄门一玄门须具三要有权有实有照有用汝等诸人作么生会拈那个是三玄三要句飞弹打黄龙眉毛遭鼠咬如何是第一玄答金刚半头肩颂第一玄乌龟飞上天单剩一只脚踏着威音前如何是第二玄答空手把金鞭颂第二玄骑马上高竿喷地翻筋斗弔下一文钱如何是第三玄答虚空打秋千颂第三玄囫囵没中边东洋飘大海架个无底船如何是第一要答头顶乌纱帽颂第一要寥廓空浩浩路断烟水寒行人那得到如何是第二要答午夜金鸡叫颂第二要妍媸一齐照纵横玅用分秦镜当台耀如何是第三要答城市街头闹颂第三要漫把朱絃操流水与高山弹出无生调总颂三玄三要事如何拟涉思惟蹉过多揭谛揭谛僧揭谛娑婆娑婆娑婆诃临济一日问僧我有时一喝如金刚王宝剑有时一喝如踞地狮子有时一喝如探竿影草有时一喝不作一喝用汝作么生会僧拟议济便喝拈当时这僧便与一喝管教临济拟议不来如何是金刚宝剑答触者皆丧颂金刚宝剑无容思算直下挥时虚空血溅如何是踞地狮子答力重如山颂踞地狮子触着便起突出爪牙那容得你如何是探竿影草答神出鬼没颂探竿影草知丑知好张家哥哥李氏嫂嫂如何是一喝不作一喝用答思量不及颂不作喝用颠拈倒弄拟问如何全然无缝总颂四喝还如一喝同雷轰电掣跨神龙亏他临济口门阔触着机关处处通临济示众云参学人切须仔细如宾主相见便有言论往来或应物现形或全体作用或把机权喜怒或现半身或乘狮子或驾象王有宾看主主看宾主看主宾看宾者山僧所举皆是辨魔拣异知其邪正拈宾主相看就师资两人而言宾中宾等就师资各人而言秖如宾主不立又作么生如何是宾中宾答客路作游人颂宾中宾眉目得人憎拍手长安去寸步实难行如何是宾中主答反鞭策钝驽颂宾中主寒山颠作舞不辨来端由笑伊目如瞽如何是主中宾答暗室没明灯颂主中宾甘作外游人东西路不辨南北岂能分如何是主中主答当轩涂毒鼓颂主中主红日正当午宝剑高提时触杀佛与祖总颂宾主相逢事不同一番雨过一番风轻风细雨频频度李自白兮桃自红临济示众云我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立主立宾合水和泥应机接物若是过量人向未举以前撩起便行犹较些子拈云也不消得如何是先照后用答点灯喫饭颂先照后用老龙出洞电卷雷奔鱼虾脑痛如何是先用后照答凿壁偷光颂先用后照敲翻破灶灵从何来速道速道如何是照用同时答无南无北颂照用同时痛下针锥魂惊胆丧血染须弥如何是照用不同时答或东或西照用不同伐鼓考钟箕星好雨毕星好风总颂照用施行有后先不同同处事难诠饶君举足奔千里影未窥时已着鞭洞山接人有正偏五位君臣五位功勋五位王子五位四宾主内外绍等事以明向上一路拈见么有无不涉常回互无端嚼碎又成团如何是正中偏答夜半星河斗柄悬颂正中偏沉沉古殿锁苍烟漏声欲尽更初罢澹澹蟾光映碧天如何是偏中正答天晓不见行人径颂偏中正满天星斗云攒镜随他万象自森罗无影光中含混沌如何是正中来答红尘堆里百花开颂正中来木人踏破古苍苔纵横不碍平原阔朵朵莲花信步开如何是兼中至答柳绿桃红增佳致颂兼中至妙用无方诠理事戛玉敲金韵冷然希音透彻云天际如何是兼中到答两头截断通玄玅颂兼中到及尽有无还大道撒手回途不露踪归家拍掌呵呵笑总颂五位正偏绝玅奇旁通回互露先机当头不犯寰中禁内外和融总不知如何是君答凤阁龙楼俨至尊颂独镇寰区凛圣颜九重端拱化无偏至尊自是亡伦匹落落深阶露日鲜如何是臣答文经武纬玅裁成颂公卿白屋异常流豪气三千射斗牛不为功名矜释褐了知才干驾千秋如何是臣向君答一片葵心捧圣明颂沥胆披肝事莫穷梦魂常自誓孤忠勋华岂独夸鸿烈为羡倾诚对九重如何是君视臣答出猎曾经渭水滨颂相卜何因到传巖龙车御处野云开盐梅为借调羹手不负从前梦一回如何是君臣道合答风云聚会处千古庆明良颂盛德鸿猷壮帝畿泰交此日庆都俞欲知一德咸孚处玅用无方绝显微总颂雾锁巖廊瑞色开堂帘喜起共徘徊千秋大业归无住漫把勋名仔细裁如何是向答凝眸长不瞬争肯抱头眠颂着眼凝睛未是亲中怀缱绻自殷勤回头不谓云烟杳肯负依依一片心如何是奉答赤心常捧日云水自依山颂掩着柴扉闭着关抛笻可是畏峰巉山翁此日何思算漫煮黄薤但酌泉如何是功答不须闲气力撒手到凌烟颂平生辛苦有谁知喫尽寒酸未足奇及至承当无个事得来依旧笑当时如何是共功答生杀同条出春秋总不知颂天高地厚势难穷就里谁分造化工自是钧陶盈大冶行生总在不言中如何是功功答帝力云何有讴歌忘太平颂底定河山数十秋弓抛剑挂自优游皇风帝德知何处社饮村歌乐未休总颂五位功勋知不知有功恰到无功时一条布袋都囊却笑倒长街老古锥如何是诞生王子答前星光宇宙贵胤自天然颂生来尊贵号储君位正中宫没比伦玉叶金枝非别种转身犹自出王庭如何是朝生王子答才猷堪赞化酬勋不住功颂潜心养志在深山学迈才超不等闲大用一朝来帝眷承颜岂独侍朝班如何是末生王子答清白非为苦坚贞节不移颂落落孤贞清且贫肯将毫末惹埃尘登科不懈平生志始信云衢展步轻如何是化生王子答威扬宣正令中外化亲传颂不动巍巍仰圣明传持阃外赖将军太平底定无多事玅印高悬不露文如何是内生王子答入宫无异体对面不相逢颂无作无为浑似痴功勋不犯醉如泥而今巳出青霄外紫禁重闱那得知总颂同生同死绝疏亲名貌何分是几人踏破来时多少路都卢共到法王城如何是主中宾答我无你不成颂主中宾长江玉浪生不因风皱面如何得成纹如何是宾中主答你无我不得颂宾中主是子还归母为问哌哌儿来自甚么处如何是宾中宾答月色冷风声颂宾中宾浑身都是尘乌能明大用怪杀野狐精如何是主中主答浑沦不须补颂主中主不闻亦不睹儿孙向后看谁是尔宗祖总颂宾中主也主中宾宾宾主主不相伦会得主宾混融处不萌枝上辨秋春如何是内绍答深宫无敌体玅用解承当颂天然尊贵异常流宝位传持事未休不是人王无别种那能物物与头头如何是外绍答风尘无异路晓夜据征鞍颂剎剎尘尘事不差拂开烟雾与晴霞见得分明无异路何妨尽摘洛阳花洞山谓曹山曰吾在云巖先师处亲印宝镜三昧事穷的要今以授汝汝善护持母令断绝遇真法器方可传授直须秘密不可影露恐属流布丧灭吾宗末法时代人多干慧若要辨验向上人之真伪有三种渗漏当机切须具眼拈出此三种又作么生第一见渗漏拈放下着颂山重重复水重重万水千山一目中若道水山常在目行人依旧路蒙蒙第二情渗漏拈活泼些好颂担板从来见一边何如到处眼双圆满腔系恋还须吐一落思量便不堪第三语渗漏拈道底甚么颂有言须是悟无言开口成双落二三况复游扬迷玅义堪悲堪笑口头禅曹山云凡见圣解是金锁玄路直须回互去夫取正命食者须具三种堕一者披毛戴角二者不断声色三者不受食稠布衲问披毛戴角是甚么堕山云是类堕不断声色是甚么堕山云是随堕不受食是甚么堕山云是尊贵堕拈秖如不堕三种看来正好喫棒如何是类堕答虽行畜生行不得畜生报颂披毛戴角潇洒得过一入荒丘寻他不着如何是随堕答见色非干色闻声不是声颂见色闻声终不是尘莺啼绿树别有知音如何是尊贵堕答不装珍御服来着破篮衫颂礼绝百僚非是尊高无人侍立常自逍遥南阳忠国师作圆相九十六种以授侍者耽源源承识记传于仰山山既得遂焚之源一日问仰曰向所传圆相宜深秘之山云焚却了也源曰在子即得来者何如仰乃重录呈似一无差失拈失也失也颂国师父子太无因识记传来直到今画得圈圈九十六青天白日换人睛仰山亲于耽源处受九十六种圆相后于沩山处因此相顿悟有语云诸佛密印岂容言乎又云我于耽源处得体沩山处得用谓之父子投机故有圆相辩的于人或画牛此相或画佛此相或画人此相或画卍此相或画此相或点破或划破或掷却或抹却皆是截断众流也拈如许络索是甚么弄猢狲家具虽然如是也要大家知委颂觌面相呈事最奇随宜纵夺在临机一轮明月辉霄汉照破河山影画眉仰山因五冠了悟禅师相与立玄问玄答故画此相此相ㄙ此相此相土此相都在临机应用若是灵利底对面分付拟之则不见也拈不见更玅颂一人拈起一人圆两两相将各一边识得两边符合处收来依旧自团圞一日梵僧来参仰山于地画此相僧近前添作此相复以脚抹却山展两手僧拂袖便出拈仰山钩头着饵梵僧一钓便上易曰鸣鹤在阴其子和之我有好爵吾与尔靡之其仰山梵僧之谓与颂好幅画图不属纸墨仰山梵僧多生枝节展手兮无言无言拂袖也难说难说贼贼据款结案放伊不得仰山设九十六种圆相开为百二十合为九十六共一十九门设施圆收在于六门一圆相二义海三昧机四多字学五意语六默论乂拈种种圆相虽是多门设施不过师资辨验临机拈出󳌤论是生是佛情与无情那能越得圈子去莫道九十六个即百千万亿剎剎尘尘种种变现无过一个包罗得其意者但识其序勿执其本庶几用而无碍可也咄莫𡱰沸颂秖个从中辨假真一门辟起许多门门门施设诚何事贵在临机玅用亲云门示众云函盖干坤目机铢两不涉万缘作么生承当众无语自代云一镞破三关后德山圆明密禅师遂离其语为三句函盖干坤句截断众流句随波逐浪句函盖干坤句拈总在里许颂函盖干坤事莫穷头头物物露真风顶门亚竖摩醯眼万象森罗一镜中截断众流句拈不通一滴颂截断众流意若何算来一字已成多推排解会徒劳力肯把要津放得过随波逐浪句拈一叶扁舟颂随波逐浪过前川绿笠青蓑把钓闲一曲渔歌江际晚高低棹破水中天云门宗八要一玄拈灯笼骑露柱颂几度乘风泛小舠彩云影里漫撑篙举网撒破虚空面又向山头钓巨鳌二从拈柳絮随风颂桃红李白斗芳妍一夜东风色更鲜滑蝶狂蜂何处去惯寻香气到花前三真要拈六月日头到处热颂脚底茫茫路转赊东西南北尽天涯风尘踏遍无闲思毕竟回头始是家四夺拈不遇无情霹雳手扫荡烟尘将属谁颂拓土开疆也大难几回血汗染征衫可怜三尺鱼肠剑漫假雄才手靖边五或拈我到这里却不会颂习习香风过树头去来何处觅踪由行人无数空惆怅几度寻思恨未休六过拈一分心悻一分慈颂狼毒心肠何太孤提刀仗剑忍于屠命根断处难思算几个男儿是丈夫七丧拈贪观眼前浪失却手中桡颂弱丧穷儿实可哀家珍抛却自何来可怜别去娘生面落落长途唤不回八出拈天上人间自在飞颂鸟道羊肠路太多脚头脚底任蹉跎随他曲折芒鞋滑步步如龙畴奈何云门三种病一未到走作拈你恁么驴年去颂东去西来无了日南奔北走到何年红尘扰扰忘归路梦断家山实可怜二已到住着拈密移一步未为分外颂长安虽乐实难居到处优游任卷舒若教闭门高枕卧养成痼疾倩谁除三透脱无依拈恁么不恁么始得颂不入尘牢不受缠抛枷打锁许多年谁知作个长流客荡荡无依去不还云门二种光不透脱一切处不明面前有一物是一拈瞎颂白云朵朵翳双睛一线青天也是尘拨尽黄金知何日不愁寂寞不愁贫透得一切法空隐隐地似有个物相似亦是光不透脱拈放下着颂梦破方知一物无法尘尽处亦何孤谁知暗里相逢处依旧从前障眼珠云门一字关僧问云门如何是云门剑门云祖拈云门恁么道谓是齿不关风谓是舌头太短有人透得此关许他亲见云门颂一字关一字关何不成双独成单单单一字诚难测一字诚难测也难难难目前隔个须弥山抽顾云门见僧来每以目顾之即曰鉴或曰咦而录者曰顾鑑咦后德山密删去顾字但曰鉴咦丛林目之为抽顾拈非父不生其子颂云门鑑咦德山抽顾方便机关父作子述扰扰丛林卒不休而今犹在欣相慕法眼依地藏决策一日呈见解说道理藏曰佛法不恁么眼云某甲辞穷理尽也藏曰若论佛法眼于言下大悟后因行脚话不知最亲切始悟彻作偈曰三界唯心万法唯识唯识唯心眼声耳色不到耳声眼触何色耳声难成眼色何立色心不二彼此无差有人会得腾焕吾家乃立华严六相义拈不是一番寒彻骨争得梅花喷鼻香此乃华严六相义举一齐收于一一法中有此六义经中盖为初地菩萨说也拈六相即不无还出得这个么颂桃李枝头色色新红如胭抹白如银虽然笑破东风面都是园林一样春法眼六相义颂华严六相义同中还有异异若异于同全非诸佛意诸佛意总别何曾有同异男子身中入定时女子身中不留意不留意绝名字万象明明无理事拈恁么道未免裂破舌头颂六相由来义不同不同同处玅相通同中有异同无异两岸蓉花映水红法眼宗四机箭锋相拄拈不是好手颂两阵交锋莫可当弯弓架矢岂寻常箭头的的相逢处脱却征衣笑一场泯绝有无拈犹有这个在颂大用临机不可窥卷舒出没玅相随更无面目教人见谁向虚空强画眉就身拈出拈直恐弄巧成拙颂自从关破祖师关掣电轰雷任往还不识当机拈弄处低头巳隔万重山随流得妙拈未敢相许颂祖意明明百草头相逢到处逞风流随家待客随丰俭把箸拈匙一笑休三山来禅师语录卷七三山来禅师语录三山来禅师语录卷八书记普定编宗统颂南岳第一世南岳怀让禅师金州杜氏子年十五出家谒嵩山安公指参六祖祖问甚处来师云嵩山来祖云甚么物与么来师无对退参八载复来答云说似一物即不中祖云还假修证也无师云修证即不无染污即不得祖云只此不污染乃诸佛之所护念汝既如是吾亦如是得法后侍祖一十五载复居南岳颂甚么物与么来退参八载绝疑猜说似一物即不中平生心事总成灰闲游戏漫徘徊君不见挂瓢洗耳烟霞客懒卧白云梦一堆南岳第二世江西马祖道一禅师汉州什邡人姓马氏幼岁出家开元中习定衡岳遇让和尚问云大德坐禅图甚么师云图作佛让将砖一片于彼菴前石上磨师云磨作甚么让云磨作镜师云磨砖岂得成镜耶让云磨砖既不成镜坐禅岂得成佛师问如何即是让云如牛驾车车若不行打车即是打牛即是师无对让云汝学坐禅为学作佛若学坐禅禅非坐卧若学作佛佛非定相于无住法不应取舍汝学作佛即是杀佛若执坐相非达其理师闻开示如饮醍醐乃受心印开法南康龚公山僧问和尚为甚么说即心即佛师云为止小儿啼僧云啼止时如何师云非心非佛僧云除此二种人来如何指示师云向伊道不是物其化盛行江西颂磨砖作镜镜难成坐禅作佛亦无因打牛打车分明处婆心展转说向人不是心不是佛除此二种人来时向伊更道不是物咄江西马祖肝肠毒南岳第三世洪州百丈怀海禅师福州长乐人王氏子丱岁出家三学该练及参马祖为侍者偶侍祖行次见野鸭飞过祖云是甚么师云野鸭子祖云甚处去也师云飞过去也祖扭师鼻师负痛失声祖云又道飞过去也师有省一日再参祖震威一喝师三日耳聋后黄檗闻举不觉吐舌颂手头毒口门宽马师大用忒无端鼻头痛耳门穿舌头吐处受瞒盰受瞒盰一派渊流雪屈难南岳第四世洪州黄檗希运禅师闽中人幼岁出家至京洛行乞吟添钵声一妪出扉问曰太无厌生师云汝犹未施责我无厌何耶妪笑而掩扉师异之后往南昌见马祖祖已示寂时百丈为祖庐墓师见丈丈举耳聋话师吐舌丈云汝嗣马祖去师云某来参马祖不料无缘因和尚斯举得见马祖大机大用若嗣马祖恐以后丧我儿孙及开法上堂众才集师召云大众众回首师云月似弯弓少雨多风颂施我饭太无厌一笑掩扉空觌面因此发足过岭南悟彻大机开两片两片皮开迥不同看他新月似弯弓弯弯新月如弓样召大众云见么少雨多风南岳第五世镇州临济义玄禅师曹州南华人姓邢氏落发进具志慕禅宗初参黄檗三度问佛法的的大意三度被打及到大愚处悟彻于大愚胁下筑三拳复转黄檗打黄檗一掌后临滹沱河侧开堂建立黄檗宗旨号临济宗颂六十痛棒打不休老婆心切惹冤雠还拳奉掌承谁力万古留来作话头南岳第六世魏府兴化存奖禅师初在临济为侍者因讯洛浦来参机缘两遭济打及到三圣处为首座圣问师师便喝圣云须是你始得复到大觉处为院主觉问师师便喝觉便打师又喝觉又打次日觉又问师师亦喝觉亦打师再喝觉再打至脱下衲衣痛与一顿处直下荐得临济在黄檗喫棒底道理迨后开堂拈香云这瓣香本为三圣师兄三圣于我太孤本为大觉师兄大觉于我太赊不如供养临济先师颂一个赊一个孤临济先师受也无不如不供亦无事说向人前岂丈夫南岳第七世汝州南院慧颙禅师得法于兴化奖开堂后有僧来参云败也师引杖向其前僧无语师便打数棒颂引杖向前夺来恰好何故无语被伊打倒可怜这汉喫藤条败也之言曷慎于蚤南岳第八世汝州风穴延沼禅师余杭刘氏子参南院于棒下无生忍话大彻玄旨开化风穴僧问如何是佛师云杖林山下竹筋鞭颂从来得意要忘言得意忘言仔细看问到如何云是佛杖林山下竹筋鞭南岳第九世汝州首山省念禅师莱州狄氏子参风穴得承子印一日拈竹篦示众云唤作竹篦则触不唤作竹篦则背不触不背汝诸人唤作甚么颂触背关头锁口问衲僧到此莫思量浑身放下都忘也拍掌呵呵笑一场南岳第十世汾州太子院善昭禅师太原俞氏子幼有大智一切文字不由师训自然通晓剃发游方遍参诸宿七十一人最后见首山问百丈卷席意旨言下大悟拜而起云万古碧潭空界月再三捞摝始应知颂野鹤孤云度远山风霜踏尽脚头寒碧潭月影空惆怅亏杀从前下手难南岳第十一世潭州石霜楚圆慈明禅师全州清湘李氏子少为书生年念二得度母贤遣之游方闻汾阳道望冒险往来依住二载未许入室一夕诉曰自至法席不蒙指示岁月飘忽已事不明失出家之利阳熟视骂詈举杖逐之师拟伸救阳以手掩其口师大悟叹曰始知临济道出常情颂霜眠露宿到汾阳诟骂无端没下场不是杖头开正眼那知祖道出寻常南岳第十二世袁州杨岐方会禅师宜春冷氏子久依慈明未有省发每咨请明云库司事繁且去他日又问明云监寺异时儿孙满天下在何用忙为明适出师侦之小径既见搊住云老汉今日须与我说不说打你去明云监寺知是般事便休语未卒师大悟即拜于泥途开法杨岐僧问少林面壁意旨如何师云西天人不会唐言颂面壁胡僧瞌睡多道他不会唐言么含冤满口无雪处赖有杨岐好大哥好大哥狭路相逢事若何不因磕破泥涂脑那得人前唱哩啰南岳第十三世舒州白云守端禅师衡阳葛氏子依茶陵郁披剃往参杨岐岐问受业师为谁师云茶陵郁和尚岐云闻伊过桥遭仆有偈能记否师举云我有明珠一颗久被尘劳关锁今朝尘尽光生照破山河万朵岐笑而趋起师愕然通夕不寐黎明谘询之岐云汝见昨日打敺傩者么师云见岐云汝一筹不及渠师愈骇然云何谓也岐云渠爱人笑汝怕人笑师大悟颂爱人笑怕人笑双头一脸镜中照照得分明仔细看平空射落翀霄鹞南岳第十四世蕲州五祖法演禅师绵州邓氏子年三十五始祝发遍参名宿因浮山指见白云问南泉摩尼珠话云叱之师领悟献投机偈后开堂僧问如何是佛师云口是祸门颂若远若近若亲若疏黄瓜茄子刀豆葫芦口是祸门会也无南岳第十五世成都昭觉克勤佛果禅师彭州骆氏子儿时日记千言见佛书如获旧物出家首谒玉泉皓次依金銮信大沩哲黄龙心东林度佥指为法器而晦堂称他日临济一派属子矣最后见五祖尽其机用祖皆不诺师忿然而去到金山染寒困极试以平日见处无得力者乃转依五祖令入侍寮问举提刑小艳诗话祖云他秖认得声师云他既认得声为甚么却不是祖云如何是祖师西来意庭前柏树子聻师忽有省出门见鸡飞上阑干鼓翅而鸣复自谓云此岂不是声遂袖香入室通其所得祖云佛祖大事非小根劣器所能造诣吾助汝喜由此所至推为上首颂一度经霜一度寒咸酸喫尽许谁谩一声唤醒艰难梦彻骨伤心泪不干南岳第十六世临安径山大慧宗杲普觉禅师宣城奚氏子年十六出家十七落发十九游方初参曹洞诸宿继谒湛堂后参圜悟闻薰风自南来殿角生微凉语省豁悟每举有句无句话问之师拟开口悟便云不是一日师问悟云闻和尚曾问五祖师翁来不知道个甚么悟笑而不答师云当时想是对众问今日说亦何妨悟云我问有句无句如藤倚树意旨如何祖云描也描不成画也画不就又问树倒藤枯时如何祖云相随来也师当下释然悟云始知我不汝欺也遂着临济正宗记付之颂薰风自南来殿角生微凉虽省豁未相当相随来也笑一场无端寐语传流处累及儿孙作祸殃南岳第十七世福州西禅鼎需懒庵禅师郡之林氏子幼举进士偶看遗教经叹曰几为儒冠所误欲去家母以亲迎难之师绝之以偈云夭桃红杏一时分付春风翠竹黄花此去永为道伴竟依保寿禅师遍参名宿后依大慧慧问内不放出外不放入正恁么时如何师拟开口慧拈竹篦连打三下师于此大悟厉声云和尚已多了也慧又打师礼拜慧印以偈一日上堂云懒翁懒中懒最懒懒说禅亦不重自已亦不重先贤又谁管你地又谁管你天物外翛然无个事日上三竿犹更眠颂内不出外不入泥牛木马抱头泣竹篦连连不放休失却骊珠当下拾懒庵懒懒庵懒地不管兮天不管最懒说禅却说禅打破钵盂又讨碗南岳第十八世福州鼓山木庵安永禅师闽县吴氏子弱冠为僧谒懒庵于云门懒问不问有言不问无言世尊良久不得向世尊良久处会随后便喝师倏然契悟作礼云不因今日问争丧目前机懒许之上堂拈拄杖云临济小厮儿未曾当头道着今日全身放憨也要诸人知有掷拄杖下座颂有言无言良久处问得分明答得差全身放下较些子拨尽黄金眼里沙南岳第十九世杭州净慈晦翁悟明禅师上堂举夹山会下一僧到高亭才礼拜亭便打僧云特来礼拜亭亦打又拜亭又打趁出僧回举似夹山山云会么僧云不会山云赖汝不会汝若会即夹山口哑去应庵拈云高亭一期忍俊不禁争奈拄杖放行太速这僧当时若是个汉莫道高亭夹山便是达磨大师出来也斩为三段何故家肥生孝子国伯有谋臣师云高亭夹山门庭施设各得其宜但中间一人略较些子应庵与么道也是巩县茶瓶师纂修联灯会要颂一曲无絃局调新轻轻拨动不相伦弄潮须是吴江客别语还他汉地人南岳第二十世太原苦口良益禅师参净慈慈问近离甚处师云瑞光慈云正与么时光在甚处师便喝慈云且止汝道西湖水深多少师拟议慈便打趁出久之契悟作偈曰临机一句不露丝头吹毛才展大地全收慈云从上心印汝今得之宜处深谷俟时行化颂不露丝头意若何吹毛展处任摩挲得来心印无差互犹是西湖水里波南岳第二十一世汾州筏渡普慈禅师初参径山端高峰玅各有契处后北还过燕游五台礼文殊感大士放光居台二年入太原参益和尚益云发足甚处师云五台益云文殊与汝说甚么师云脚下草鞋唱成一百文益云脚跟为甚么不落地师云且喜老汉见得亲切益云老僧罪过师喝一喝而出自此常造室中久之益嘱云汝缘当在本处他后设大法药宜号筏渡师礼谢归汾州颂唱出草鞋价甚高脚跟底下不相饶针针剌骨针针痛一喝从兹恨未消南岳第二十二世洛京相国一言道显禅师鹰门人生而岐嶷颖悟英特年十二自愿出家父母难之师云儿志决矣未可强留遂落发于郡之西山听讲圆觉至知幻即离章顿然默契恍若旧识乃辞师游汾州谒筏渡渡一见器之命入侍寮一日渡举竹篦问云毕竟唤作甚么师方进语渡蓦头便打忽然大悟礼拜云和尚且止古人道佛法无多子非虚语也渡云汝今方知吾意耶师云和尚大恩碎身难报渡嘱云汝年且幼时至理彰师执劳座下一十七载颂十七年前事可怜当头白棒恨弥天虽然佛法无多子争奈捐躯报也难南岳第二十三世西京小庵行密禅师初以白衣礼相国显和尚凡见便礼拜显一日谓云道人礼拜且止佛法在甚处师方举首忽闻板声鸣显云只这是师从此有入遂求度显云汝诚精进宜名行密力参三年显举马祖三不是语未绝师云毕竟如何显笑云已多了也师于言下得大安乐显云佛法下衰正宜潜隐󳌤拘城隍得安身处最为佳耳颂板声震处髑髅开座下三年梦未回不因马师三不是何缘笑里悟将来南岳第二十四世二仰圆钦禅师禾之秀水人遍参诸方毫无所契入西京谒小庵密于旅舍密问浙中有个伶俐人汝还见么师云圆钦钝汉密云我要个钝汉作监收汝还知么师罔措密云数千里来可惜错过师相依扣参一日见鼠从架上过扑翻油瓮忽尔顿契走见密云某已捉得了也密搊住云道道师云一粒鼠粪污却锅羹密云瞎汉参堂去颂钝汉监收费苦辛扑翻油瓮惹埃尘污羹鼠粪休嫌少一粒从来腻杀人南岳第二十五世寿州无念智有禅师蜀之汉州人发足南方游四明登天目后参二仰钦钦云行脚甚处师云南方钦云彼中佛法如何师云山川无异钦云我手何似佛手师良久钦云莫道无异好后看兴化打维那机缘始浩然大彻作偈云兴化打维那平地遭殃祸昨夜南山云飞向北山朵钦见为之助喜云不辜到此嘉靖初迤逦寿州十有二年颂踏遍山川也大难忽然悟彻太无端南山云向北山朵赢得风光不费钱南岳第二十六世荆山怀宝禅师渚宫人游寿州谒无念有有云躐县游州毕竟为着何事师云生死大事求师拔度有云汝是荆州人么师云是有云阇黎即今在甚么处师拟对有云若便恁么犹较些子佛法不是商量参堂去师潜心座下一日有唤云阇黎师应诺有云在甚么处师于言下领旨乃云和尚大慈真天人师也有灭后师于嘉靖七年以法付铁牛隐终南山颂不落商量犹较迟频将片语下针锥一唿一诺无他事正是阇黎领悟时南岳第二十七世秦岭铁牛德远禅师得心印于荆山庵居秦岭常披一红布裤一日顶笠挥锄地中月明联池过之池见云这汉好似一头军师云看箭池作躲箭势师近前携手至庵留住三月谓云我乃大慧之裔在此待人数十年矣汝今既来当为我求人光扬祖道付偈云就身能打劫噼筈善夺窝三玄从此出三要不为多探竿影草主宾分狮子迷踪奈我何颂顶笠挥锄掘地时身披红裤树军旗千钧弩发功成也接得朝阳振祖机南岳第二十八世叙州朝阳月明联池禅师本郡范司马之后幼居林下有僧过访不遇题联于壁师见厌世祝发杖笠南游过洛伽道逢一僧伟仪殊相师前行失脚念佛一声僧云此敲门瓦子何不抛却师云抛却后如何僧云叶落归根来时无口师有省后于秦岭受印铁牛返叙州居朱提山朝阳洞聚云来参师问云如何是古佛心云拱手云请和尚尊重师问不用音声与色身将何唤作本来人云默然师休去颂如何古佛心拱手请尊重不用色与声本来全无缝是一个是两个道得分明也话堕南岳第二十九世忠州聚云吹万广真禅师叙州宜宾人姓李氏父祖三世为婆罗门师生日有八僧临舍一僧记曰此子乃八宝罗汉应真也母即厌腥食素三年离乳十五偶在窗下观菊语同学云此花今岁凋谢明春复生人生一去不来读书宁免生死竟往登少峨参浩翁久之返里得大慧录朝暮体究遇一僧见访问如何是佛师拟对僧云不是师复进语僧云不是被此一札尘念如灰屇午值僧磨剃刀师急问如何是佛僧云我今日磨剃刀不能为汝说且待别时来师以白衣参朝阳多载于万历癸丑乃落发受具一日阳谓师云汝有一句未会在师问那一句阳云不用音声色身默然良久与我现出真空来师拂袖便出自思此事不可草草此中必有玄要辞往别山苦参三年经行危坐胁不至蓆限满复见朝阳问云毕竟如何现出阳引师手掩其口豁然大悟嘱后涉海入吴穿闽过粤于潇湘湖东开法解制还蜀阐化聚云出世三十年五坐道场语录二十卷广录五十卷先是法孙水部熊月崖居士锓梓崇祯已卯七月晦日索笔书偈云朝打三千暮打八百要见聚云眉毛出血危坐至午大喝两声而逝阇维烟至松羃结为五彩荷香袭人起骨得黄金锁子三茎门齿化为紫色五色舍利三百余颗平都地藏院迎十二颗建塔余皆塔于本寺三目山之阳颂大冶精金色异常千鎚百鍊迸星光团成一柄金刚剑照耀人天迥不藏南岳第三十世忠州治平庆忠铁壁慧机禅师营山罗氏子家世业儒满门科第师生而貌伟器骨不凡八岁父见背即随母持斋稍长厌俗有元白道者辟谷邑之大鹏山师往来叩问玄理决志出家兄母留之于天启壬戌二月潜遁大竹筑室掩关每日食米二握五味俱断者三年室中屡瞩异相师怀疑出关欲追元白而终南路阻师乃薙发云游参见聚云云问奚往师具实以白云笑云子真昧于寻师者师依住满夏一日云出方丈师跪泣于前求云开示云笑而不答师谓遇至人而无缘得授不如捐躯赴水以待来生有谕以从讲肆游师听毕复来相依后云入金陵师随之闻天童道望欲暂辞而往云云去亦且从但恐错过老僧宗旨师复侍云归蜀云命总院事一朝念诵毕登塌一踢浑身骨碎大笑不止拈偈呈云云不之印又力究三年忽尔大彻入室密以启云云云汝今日才会老僧意那师云和尚大慈为人彻底云灭后师为庐墓四众坚请开法平都地藏院十坐道场语录二十卷僧问如何是正法眼藏师云乌龟开夜市颂乌龟开市买卖当行轻重美恶贵贱短长明明正法眼谁许乱商量漫商量赵甲哥哥钱乙郎聚云三目慧芝禅师忠州刘氏子自幼出家博通教典久参聚云得法后六坐道场语录八卷刊行于世灭度嗣法者两处建塔有讲主来参问离名绝相以何为师师云蟭螟眼里推石辊主云学人不会师云螃蟹腔中好泛船颂蟭螟眼里推石辊螃蟹腔中好泛船绝相离名人不识从来师法古今传铁眉三巴掌慧丽禅师北直赵州柏乡人中岁出家专修苦行入蜀礼峨眉过忠参见聚云云一见便曰我家人来了师深达玄理每于三伏裸身晒日遍体如冰人怪而问之师云晒晒日头使莫生虫时机和尚为云首座谓师云你何不走上正路来师始参万法归一有省继从聚云三巴掌悟彻自号三巴掌和尚受云嘱开堂四次说法如流惜师目不识丁语多遗逸仅刊存录一卷上堂云日月照临不到天地覆载不着脚头底下问长安直捷便是逍遥路南山高北山低日出东来又转西昨夜霜风露消息吹落林花三五枝示寂塔于湖广施州卫三渡屯熊耳山颂浑沦个里没高低三三两两话不齐刚到转身行一路忽闻高树老猿啼四川向化侯养元谭公讳诣捐俸刊三山来禅师语录卷八三山来禅师语录自叙余已丑参学圣佛时偕二三知友闲拈古人机缘着颂百则进呈庆忠本师本师叱曰用络索作么余唯唯而退越明年庚寅住楚之九峰休夏无事因西脉学人等请益复拈颂百则共前二百则止存其稿十数年来将为蠹鱼窟宅未肯辄以示人大都颂古一途从上古锥沿为蹊径其行世流传者皆出宗匠名家一字一句堪为后进辈抽钉拔楔余何人斯敢妄附先踪擅为遗臭奈诸及门殷勤三请不获已乃出稿以菑枣梨噫过矣来上座学浅才疏鲜所闻见一知半解臆凿古人之高深是犹以管窥天而蠡测海也博大观之鄙笑买明眼之讥弹有由然矣知我罪我余何辞焉恁么告报设有个旁不肯底出来道这老汉是甚么心行三十棒且教谁喫时康熙丁未初夏磐山道人三山灯来题于昙华方丈三山来禅师语录卷九颂古目录世尊初生世尊陞座达磨不识马祖一喝五祖秤锤药山刀响道吾作拜三圣金鳞米胡肯仰百丈上堂马祖西江赵州却活黄檗噇酒法眼指帘石巩张弓曹山不如无为竖拂玄沙亲传天龙一指巖头起灭赵州四门青原米价善道拈杖南泉卖身柏巖车马归宗禅学九峰龟毛仰山雪狮法眼承嗣梁山无相风穴青莲麻谷闭门云门须弥雪峰拈杖首山新妇盐官犀牛云门灯笼慈明作字世尊良久仰山插锹五祖着论黄连声前赵州勘婆药山石上文殊玻璃曹山死猫白云深深马师日面投子凡圣九峰头尾目毕三山来禅师语录卷九书记普定编颂古举世尊初生一手指天一手指地周行七步目顾四方云天上天下唯吾独尊云门偃云我当时若见一棒打杀与狗子喫贵图天下太平拈云千古含冤一朝雪恨都是事出无端未免遭人检点若检点得出许你有知恩分贵出天然迥异常堂堂气宇俨如王谁知更落英雄手扫尽烟尘定八荒举世尊陞座文殊白槌云谛观法王法法王法如是世尊便下座拈云世尊无风起浪文殊白日枯睛至今依例攀条底总未识机关在曲彔床头梦未开一声槌响唤将回风流无限都抛却尽把情思当下灰举梁武帝问达磨如何是圣谛第一义磨云廓然无圣帝云对朕者谁磨云不识帝不契遂渡江到少林面壁九年拈云铁獦狚无容下口顽石头未免怀疑话不投机别图方便且置大小祖师一经顿挫莫道冷坐九年直至而今无转身吐气分邀得春风入画楼银床更罢闷悠悠晓来依旧东窗下满目青山总是愁举百丈一日再参马祖马祖一喝百丈三日耳聋黄檗闻举不觉吐舌拈云三俱不了且作么生喝一喝历历长征强据鞍朔风吹动骨毛寒穷途落寞情多少几度行人泪不干举僧问五祖戒如何是佛祖云踏着秤锤硬似铁拈云多虚不如少实寻芳有意入林幽赚得香魂遶树头莫教惊残蝴蝶梦从前仍是一庄周举药山与云巖游山腰间刀响巖云甚么作声山抽刀噼口一斫拈云云巖耳根不清殊觉探头太过药山据令而行要且不是好手何故我王库内无如是刀草色萋萋烟色横山鸣谷应话无生谁知杖履追随处惊起狂猿梦不成举僧问道吾如何是和尚深深处吾下禅床作女人拜云谢子远来无可祗待拈云九重密处禁殿苔侵丹陛陞时纶音下降欲叩深宫意旨须听暗里传宣还有识得此消息底么海底泥龙何处寻云封古洞影沉沉滔天白浪腾空出几负殷勤一片心举三圣问雪峰透网金鳞未审以何为食峰云待汝出网来即向汝道圣云一千五百人善知识话头也不识峰云老僧住持事繁拈云事穷则变理极无私胆大如斗输他三圣冒敌冲锋心空若谷赖有雪峰让人退已冰稜上走马剑刃里横身幸尔毫发无伤且喜精神倍跃这里见得竹连烟雾和云乱溪接松涛夹玉鸣如或未然切莫枉屈先德罢业忘功奉重难减伊声价忒无端高山流水期相识洗耳挂瓢独自闲南山石北山田君乘马兮我乘船烟波弱柳开新绿两样风流一样看举米胡令僧问仰山今时人还假悟否山云悟即不无争奈落第二头何僧回举似米胡胡深肯之拈云悟之一字众妙之门悟之一字众祸之门且道入此门底是出此门底是第一头如何荐取悟到犹居第二头儿时做出老知羞宝花不上轮王顶叶落金梧天下秋举百丈有时上堂众才集云喫茶去便下座有时上堂众才集云珍重便下座有时上堂众才集云歇便下座众罔措拈云百丈弄尽伎俩都是些驴粪气若有人出来掀倒禅床管教抽身无路利害在甚么处悲欢离合太无端傀儡场头兴未阑曲罢酒残人不荐空余仙子下瑶坛举庞居士问马祖不与万法为侣者是甚么人祖云待汝一口吸尽西江水即向汝道拈云庞公向万仞峰头置一问千巖俱堕马祖从大洋海里措一辞万派齐吞既识脱体无依更要和根打断为甚如此白雪飘时山色老清霜落处树枝寒几度横身冷似冰谁知有兴尚堪乘而今坐在春风里冻岭梅花绽未曾举赵州问投子大死底人却活时如何子云不许夜行投明须到拈云死之与活霄壤也夜之与明吴越也而不知天地一气南北同区两老异口同音悬空话出词简而尽理约而该只是谩我三山不得鼙鼓声声擂不休几人欢笑几人愁何时冷却征衣汗一枕高歌到白头举黄檗示众云汝等诸人尽是噇酒糟汉我当时若与么行脚何处更有今日还知大唐国里无禅师么时有僧出云只如诸方匡徒领众又作么生檗云不道无禅秪是无师拈云黄檗眼空天下冷口热肠虽是引正后昆不怕诸方检点还免得自已分上么身为浪子偏怜客惯爱贪杯识醉人绿柳红桃次第开风流豪侠正徘徊谁知一片邙山土赚得英雄尽活埋举法眼以手指帘时有二僧同去卷帘眼云一得一失拈云二僧总不伶俐若向未指以前荐得只合拂袖而行岂至落他圈缋法眼纵有杀人刀活人剑终是明眼难瞒卖卜何心买卜难画眉楼上倚阑干多年不尽相思恨把笔重新带泪看举石巩张弓架箭以待学者三平诣之巩云看箭平乃披襟当之巩云三十年来张弓架箭只射得半个汉拈云声应气求即不无正眼看来未免弄巧成拙闲来没事理瑶琴啸月吟风一片心漫拨冰絃呈巧手高山流水贵知音举僧问曹山佛未出世时如何山云曹山不如僧云出后如何山云不如曹山拈云威音那畔恰好逍遥现世门中止堪游戏坐着则仰望不及走杀则犹落后尘岂真贵贱分途但要后先合辙曹山道个如与不如也直是较长比短静夜佳人睡锦帏起来含笑拂罗衣何如打破香销梦免使檀郎说是非举无为泰竖拂子云会得唤作禅不会果然难难难目前隔个须弥山易易信口道来无不是别云不会唤作禅会了果然难须弥山开眼即是信口道全没来由放下着一齐破要问诸人如何是一齐破梦里关山行路难醒来依旧据征鞍为问长安多少客几人踢倒玉阑干举僧问玄沙如何是和尚亲传底事沙云我是谢家儿拈云问到至情倾心吐胆固是还知面皮厚处么家丑不可外扬问到亲传事不干分明话出太无端从教讳名不讳姓一派渊流下口难举一僧过天龙龙竖一指示之僧大悟后示寂云吾得天龙一指头禅一生受用不尽拈云一指头禅有甚交涉赚杀阿僧终身活埋而今竖指者多矣得此受用者几人哉千载而下令人浩叹暗里伤人不用刀十分痛处是谁遭玄猿堕下和肠泪亘古流来恨未消举僧问巖头起灭不停时如何头咄云是谁起灭拈云巖头有定乱机谋且无太平赞画这僧被这一咄不知脑后重了多少三尺神锋未惯经离离草色满荒庭劝君莫向沙场过直恐闻风带血腥举僧问赵州如何是赵州州云东门南门西门北门拈云本分为人还他赵州始得虽然蹉过者不少行脚多年归去来几番辛苦对城隈四面门开无锁钥谁能踏破古苍苔举僧问青原如何是佛法大意原云庐陵米作么价拈云青原一期方便且从虽然有利无利不离行市高抬时价作么为驾轻舟泛五湖云山海月不曾殊归来一段风流况但把冰心对玉壶举善道遭沙汰时常以拄杖示众云过去诸佛也恁么未来诸佛也恁么现在诸佛也恁么拈云恁么也得不恁么也得汝等诸人切忌拄杖子换却眼睛千尺长松耐岁寒亭亭老榦任君看等闲识得其中意漫把枯桐对月弹举南泉示众云王老师要卖身阿谁要买一僧云某甲买泉云他不作贵价不作贱价汝作么生买僧无对赵州代云明年来与和尚缝个布衫拈云南泉赵州失利了也好与一齐打杀免得鬻短炫长特特卖身卖不成何言水怪与山精当行幸遇承家子不借权衡识重轻举僧问柏巖如何是道巖云徒劳车马迹拈云寻踪访迹程途转赊涉水登山白云万里直须离却行市珍重脚头庶几少分相应不然青天白日走杀多少人脚底茫茫去复来长安路上几徘徊何人识得风尘苦好把狂情当下灰举僧辞归宗云某甲往诸方学五味禅宗云我这里有一味禅为甚不学僧云如何是一味禅宗便打拈云这僧贪多嚼不烂归宗拈叶止儿啼别有知甘识苦底么莫将闲学解埋没祖师心策杖何须度远山芒鞋脱处任幽闲满瓶薄醋随君喫滋味从来总一般举僧问九峰如何是西来意峰云一寸龟毛重九斤拈云权然后知轻重度然后知长短九峰恁么道曾经权度也无美则美矣西来意未梦见在马首斜阳影渐低无端幽鸟乱峰啼行人莫作寻常调多少声声韵不齐举仰山指雪狮子云还有过得此色者么众无对云门云当时便与推倒雪窦云只解推倒不解扶起拈云三老各见一边何曾道得越格一句更残夜尽青鸦乱好把风流对晓粧寒蛩噪砌三更梦野鹤啼枝半夜天鸡唱一声人睡起愁看晓月落前川举子昭首座问法眼长老开堂承嗣何人眼云地藏昭云太辜负长庆先师眼云某甲不会长庆一转语昭云何不问眼云万象之中独露身意作么生昭竖起拂子眼云此是长庆处学得底首座分上又作么生昭无语眼云秪如万象之中独露身是拨万象不拨万象昭云不拨眼云两个参随左右皆云拨万象眼云万象之中独露身聻拈云临场话堕当面热瞒惹起许多闹乱如何得打断去似讷始平分别路如愚方塞是非门闻说长安路不平挥锄几度气如烹到来无数衷情乱愁听鸧鹒深夜呜举明安问梁山如何是无相道场山指观音云这个是吴处士画底安拟议山急索云这个是有相底那个是无相底安于言下有省礼拜了归位山云何不道取一句安云道即不辞恐上纸墨山呵呵云此语上石去后果上碑拈云一槌两槌便当再三再四叮咛机关在甚么处枯龟妙入孙膑手一灼爻分十字文几枝西向几枝东浓淡由来致莫穷迟日园林藏不住无言桃李笑春风举风穴示众云昔日世尊以青莲华目顾迦叶正恁么时且道说个甚么首山便下去拈云风穴虽是怜儿涂乳苦其实眉毛去了大半首山纵然伶俐犹觉不堪种草何故从门入者不是家珍抱得瑶琴月下弹曲终人醉玉楼寒朱絃拨动深深意几个知音肯受谩举良遂座主见麻谷谷闭门不接遂次日再往谷复闭门遂乃叩门谷问阿谁遂拟应名忽然有省乃云和尚莫谩良遂良遂不来见和尚几被经论赚过一生谷乃印可拈云大小良遂便恁么去也若是麻谷轻轻放过那能痛快平生狼毒心肠何太孤杀人见血事难扶偶拈一味相应草起死回生更别无举僧问云门不起一念还有过也无门云须弥山拈云这僧将谓把火烧山一燎便尽云门拈个没量底拦路顿着令伊出入无门这里稍作商量未免满腔荆棘云门突出须弥山耸崒嵯峨任跻攀筋斗倒翻君莫惜更乘紫气度玄关举雪峰拈拄杖示众云这个秖为中下根人时有僧出云忽遇上上人来时如何峰拈拄杖便去拈云雪峰一放一收反成多事若是遇着作家夺来拗作两段又看如何转身一枝开绽傍银墻半惜芳英半送香分付东风收拾去免教游子乐春忙举僧问首山如何是佛山云新妇骑驴阿家牵拈云喉中讨气絃上觅音到底无伊入处会得本地风光一任随时潇洒要见首山答处么二八佳人美少年随风蝴蝶势翩翩夜来扑碎红罗梦始笑从前颠倒颠举盐官一日唤侍者与我过犀牛扇子来者云扇子破也官云扇子既破还我犀牛儿来者无对资福画圆相于中书一牛字拈云盐官追索过情侍者若解当面奉掌岂不团圞拈出更待资福补缀终是头角不全此外有别呈伎俩么还我犀牛儿来玩水观山兴欲骄断桥风雨恨无聊谁知野色犹堪赏一听丹青任意描举云门云干坤之内宇宙之间中有一宝秘在形山拈灯笼向佛殿里将三门来灯笼上拈云云门若无后语几乎话堕虽然未免拂迹成痕古岸船稀野渡空韶阳一叶惯乘风数声歌起沧江上唤出云雷吼玉龙举慈明冬日牓僧堂作此字其下注云若人识得不离四威仪中首座见云和尚今日放参明闻而笑之拈云理无蹴至功不浪施金绳里外牢拴玉液当头迸出一阳丁来复梅开雪岭生香七日见天心水涸冰河解冻到这里泥牛懽笑石女讴歌须是恁么人始解恁么事试看慈明作字虽然体势未完要且意随笔到首座一言道破谓复具眼不具眼三千剑客今何在独许庄周见太平剥尽群阴返自然后天天复先天天风花雪月平生趣兴罢归来抱枕眠个中事对谁传援毫淡淡点云烟承家有子应须荐笑语相将学卖颠举外道问世尊不问有言不问无言世尊良久外道赞叹云世尊大慈大悲开我迷云令我得入拈云外道被世尊一杓恶水脱尽皮肤单留三寸舌头颂恩赞德虽然如是也是白日着鬼野老家常尽日闲柴门虽设不曾关白云几度来相访笑倚青山任往还举沩山问仰山甚处来仰云田中来山云田中多少人仰插锹叉手而立山云南山大有人刈茅仰拈锹子便行拈云功勋边事坐则成偏向上关头踏着便转机前接引格外承当除是沩仰父有唤不回头底立地死人如麻似粟贻谟燕翼事非常一度经来一度忙雨散云收生晚翠遥瞻秋色映南冈举五祖演举一秀才着无鬼论一日鬼现身云你道无我聻秀才无语拈云见怪不怪其怪自坏叵耐这秀才有心无胆若能当面便唾教伊逃窜无门十载芸窗意气豪舌头如剑笔如刀谁知话到伤心处鬼魅无端白昼号举僧问黄连如何是声前一句连云声前无句声后问将来拈云入理深谈委曲不少前后际断声句都捐又作么生咄朔风凛凛不停吹正是东君熟睡时偶来惊破枝头梦梅花开笑杏花迟举台山路上有一婆子凡有僧问台山路向甚么处去婆云蓦直去僧才行婆云好个阿师又恁么去也僧举似赵州州云待我与勘过州亦如前问婆亦如前答州回上堂云我为汝勘破婆子了也拈云此段公案卜度者尽道婆子止得一橛之机不知如大冶精金终无变色毕竟赵州勘破在甚么处良久云将谓无人摇唇鼓舌傍层峦多少行人被热瞒潦倒赵州旁不肯一回勘破太无端台山路去者难白云覆处数峰寒茅芦草径依然在踏破莓苔露未干举药山一日在石上坐石头见问云在这里作甚么山云一物不为头云恁么则闲坐也山云闲坐即为也头云汝道不为不为个甚么山云千圣亦不识拈云石头针针剌骨药山句句倾心不是本分衲僧未免临机话堕傍石临巖寄此身蒲团换得一生贫有人问到从中意衲被蒙头不记春举无着到五台喫茶次文殊拈起玻璃盏问南方还有这个么着云无殊云寻常将甚么喫茶着无语代云手中底聻误入桃源一洞天枝头红绽斗芳妍花开莫教随流水荡漾临波那直钱举僧问曹山世间甚么物最贵山云死猫儿头最贵僧云为甚死猫儿头最贵山云无人着价拈云是即是且将甚么唤作死猫头莫道着价无人即天眼龙睛也觑他不着曾把奇珍处处寻一朝拈出血淋淋四七二三沽不尽从教钝滞到而今举僧问白云藏如何是和尚深深处藏云矮子渡深溪拈云白云当时不措一辞犹较些子恁么道来深深处总未见得古洞寒泉晓夜流千寻潭影没荒丘行人莫向溪头渡脚底茫茫有许愁举马大师不安院主问和尚近日尊候如何大师云日面佛月面佛拈云马师一言之下针札不入水泄不通且作么生卜度本自无疮勿伤之也日暮斜阳影翠微草花木树自依稀闲来懒话山中事但启柴门啸落晖举僧问投子凡圣相去几何子下禅床立拈云投子装模作样手脚不稳若待这僧问时痛与一顿免得向凡圣相去处躲根还识伊做处么天随明月净水共白云闲柴床竹榻结相知懒下蒲团不记时客到无心闲共语一番特地动深思举僧问九峰如何是头峰云开眼不觉晓僧云如何是尾峰云不坐万年床僧云有头无尾时如何峰云终是不贵僧云有尾无头时如何峰云虽饱无力僧云直得头尾俱称时如何峰云儿孙得力祖父不知拈云灵枝劫外覆却今时现世门头终归实际老渔串锦扁舟一叶泛渺茫牧子横牛铁笛数声吹巖畔若终始路绝先后途穷合作么生夜深不向芦湾宿迥出中间与两头云从龙风从虎阴阳变动兴雷雨指南一道智犹疏瑞草无根德亦腐过量人没区宇午夜常悬帝网珠当轩惯打细腰鼓三山来禅师语录二山来禅师语录卷十颂古目录临济吹毛德山托钵洞山非佛龙牙行拳云门杓柄法眼曹源东印请祖仰山法身洛浦伏膺临济真人洞山尊贵赵州庭柏德山及尽赵州放下沩山牸牛幽栖敲钟洞山孔窍雪峰覆盆投子弹指云门煳饼疏山大黄三圣逢人长庆展手法眼毫釐赵州曾到南泉斩猫资福圆相德山寐语洞山麻斤仰山携杖护国洗面首山此经大随劫火赵州玄杀石霜夺笏长庆卷帘芭蕉法身历村煎茶圆通囊宝赵州大道仰山验僧长沙竿头南泉牧牛投子归庵鲁祖面壁雪峰住庵洛浦大悟云门钵饭翠巖不点石头恁么目毕三山来禅师语录卷十书记普定编颂古举僧问临济如何是吹毛剑济云祸事祸事僧礼拜济便打拈云这僧不顾危亡甘自当锋触锷临济惯弄神锋杀人手段伊即不无活人机关未敢相许吹毛利剑射斗光铓触着磕着事出非常礼拜也好承当轻轻放过有何妨直谓能挝涂毒鼓几曾爇得返魂香举雪峰在德山作饭头一日饭迟德山托钵至法堂峰云这老汉钟未响鼓未鸣托钵向甚么处去山便归方丈峰举似巖头头云大小德山未会末后句在山闻令侍者唤巖头问云汝不肯老僧那头密启其意山乃休去至明日陞堂果与寻常不同头抚掌笑云且喜老汉会得末后句他后天下人不奈伊何拈云用无义手打不防家雪峰可称孝子以屋里人说家常话巖头真是逆儿德山平地锹坑两度将人赚过具眼底试拣辨看末后句妙难量春风一度百花香归丈兮非南非北陞堂也何短何长薜萝巖畔筛新月影落银花半夜霜举洞山垂语云体得佛向上人方有说话分僧云如何是佛向上人山云非佛法眼云方便唿为佛拈云贵贱异位出入同途转位回机眉横眼上随途得妙耳挂腰间物外清闲寰中游戏大似分疆列界一队无孔铁鎚还见洞山法眼么掉唇弄舌有甚交涉处眠云卧月几春秋懒入风尘作浪游梦破不因泉石动乘流依旧泛轻舟举僧问龙牙十二时中如何用力牙云如无手人行拳石门聪云龙牙只道得一半乃云如无舌人解唱歌天童慧云石门也只道得一半直须通身如舌手始得拈云龙牙半斤石门八两天童亦未全在直须舌手如通身始得几番岐路泣亡羊堪叹时人话短长放下归来无个事烹茶扫地爇罏香举云门问直岁今日作甚来岁云刈茅来门云刈得几个祖师岁云三百个门云朝打三千暮打八百东家杓柄长西家杓柄短作么生岁无语门拈拄杖便打径山杲云直岁无语有三百个祖师证盟云门令虽行要且棒头无眼拈云径山手抬手捺不惟冤屈直岁亦且冤屈三百个祖师云门令既行自是棒头有眼棒头无眼翳双睛三百祖师空证盟莫教再从山下过恐闻猿叫断肠声举僧问法眼如何是曹源一滴水眼云是曹源一滴水拈云法眼恁么答话可谓简而文温而理其实倾出曹源又是惠而不费还有直下承当底么一目长空不夜天疏星几点映前川霜寒懒拾溪头钓不脱簑衣抱月眠举东印土国王请二十七祖般若多罗斋王问云何不看经祖云贫道入息不居阴界出息不涉众缘常转如是经百千亿万卷拈云如是经如是转正眼看来总不若一无心道人何故直饶道得分明未免遭人检点扫却金沙任运行不将些子障青睛自从识破啼儿梦万壑声消秋水平举僧问仰山涌如何是法身宝涌云百舌未休枝上语凤凰争肯共同栖拈云坐着堕在法身蹉过迷却家宝如何得相应去良久云我到这里却不会清净本然事莫分何须着意太殷勤一朝弄得丹霞斧带雾连云一扫焚举洛浦参夹山不礼拜当面而立山云鸡栖凤巢非吾同类出去浦云自远趋风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无争教无舌人解语浦无语山便打浦从此伏膺拈云洛浦不遇夹山几乎一生蹉过还知夹山钳鎚处么绝后再甦欺君不得龙门千尺为谁开吸浪长鲸任去来烧尾莫教徒点额雷轰电掣正徘徊举临济示众云有一无位真人尝向汝等面门出入初心未证据者看看时有僧问如何是无位真人济下禅床擒住僧拟议济托开云无位真人是甚么干屎橛拈云有杀有活有纵有夺临济可谓痛快为人不料返成钝滞如何得不辜负去未证据者看看王孙芳草目萋萋细绿成茵衬马蹄一望平原谁是主随风杨柳絮沾泥举洞山到北巖巖云甚处来山云湖南来巖云观察使姓甚么山云不得姓巖云名甚么山云不得名巖云还理事也无山云自有廊幕在巖云还出入否山云不出入巖云岂不出入山拂袖出去巖来日侵早入堂召洞山云昨日问上座话不称老僧意一夜不安今请上座别下一转语若惬老僧意便开粥相伴过夏山云却请和尚问巖云不出入事如何山云太尊贵生巖乃开粥同过夏拈云峰前怪石绿苔不侵劫外灵枝春风难到龙楼凤阁夜深灯落银缸甘雨盐梅日用羹调玉鼎辅相惟资佐弼垂拱不动尊严毕竟如何是尊贵一句声色泯时群嚣戢紫微深处众星攒君自君兮臣自臣九重深密孰相亲叮咛问到其中事漫把从前仔细陈举僧问赵州如何是祖师西来意州云庭前柏树子僧云和尚莫将境示人州云我不将境示人僧云如何是祖师西来意州云庭前柏树子拈云明明百草头明明祖师意虽然如是切忌几个柏子换却眼珠偶来无事启柴扉处处山花点翠微但得从中开两眼莫教丧却目前机举德山示众云及尽去也直得三世诸佛口挂壁上犹有一人呵呵大笑若识此人参学事毕拈云好好复征云且道那一个好分辨得出与德山把手并行如或未然不得放过寒潭寂烟水秋行人落寞野老风流彻骨寒梅香喷鼻笑杀东风卒未休举严阳尊者问赵州一物不将来时如何州云放下着严云一物不将来放下个甚么州云放不下担取去拈云前箭犹轻后箭深茅舍蓬门守志孤半生辛苦纤尘无轻衫莫教烟霞染脱体风流霭画图举刘铁磨到沩山山云老牸牛来也磨云来日台山大会斋和尚还去么山放身卧磨便出去拈云两牛斗额胜负未分道是沩山绊倒铁磨脚跟其实铁磨穿着沩山鼻孔竟作么生开散收放卷舒意已谐好将心绪对同侪更阑夜静无闲思各自抽身各卖乖举幽栖一日敲钟上堂大众才集栖云甚么人打钟僧云维那栖云近前来僧近前栖便打却归方丈拈云唿牛唤马恕鳖伤龟杀活并行机关莫测这僧祸出非常且教阿谁代解云冈野径日初斜风急春残看落花陌上行人悲路晚远村犹自隔烟霞举僧问洞山如何是衲僧孔窍山云十八女儿不系裙拈云恁么道不怕瞎却天下人眼煅尽顽躯万象空玲珑透体绝形容堂堂大露从君看不语含情一笑中举雪峰在洞山做典座淘米次山问淘沙去米淘米去沙峰云沙米一齐去山云大众喫个甚么峰覆却盆山云得即得须见别人后果见德山拈云及尽今时孤危险堕欲得转身吐气还须分火照邻雪峰得处既见德山然则洞山处又如何打当荒丘迹绝苔空绿踏破芒鞋别有天凛凛寒霜木叶疏颦眉野老暗嗟嘘金梭织转三春絮芳草萋萋不用锄举僧问投子三身中那身说法子乃弹指拈云投子弹指道是那身说法谛听谛听噼破虚空口若眉一声弹指玅难思无絃音韵随敲唱几个知音许共期举僧问云门如何是超佛越祖之谈门云煳饼拈云深谈实相带齿沾牙玅解玄微和油合面云门恁么道且教如何领略聻分明香在梅花上寻到梅花香又无鼓角樵楼午夜催金鸡啼断禁城开纶音播处王言重待露衔香遍九垓举疏山冬至夜有僧问如何是冬来意山云京中出大黄拈云真语者实语者若向这里下得口嚼得碎管教臭恶肝肠一齐泻尽还有肯服此药者么冬日阳回一线长夜深相对月当央有人问到山中事野菜藜羹满颊香举三圣云我逢人即出出则不为人兴化云我逢人即不出出则便为人拈云偏处不逢玄中有路两老汉狼毒不少且道为人在甚么处逢场作戏几时休换面改头任自由离合悲欢今古事一番唱出一番愁举僧问长庆如何得不疑去庆展两手拈云山青水绿李白桃红恁么荐得千足万足其或未然且向长庆肘下翻个筋斗个事明明说向君打开八字太区分等闲识得娘生面万语千言总不闻举法眼问修山主毫釐有差天地悬隔汝作么生会修云毫釐有差天地悬隔眼云恁么会又争得修云某甲只恁么和尚又如何眼云毫釐有差天地悬隔修便礼拜拈云去缚解粘敲枷打锁从寻常识量外起死回生须是法眼始得还有别通一路者么毫釐无差天地悬隔同途异路别山溪谷口云深下脚迷历尽崎岖风月冷邻鸡一任五更啼举赵州见僧来便问曾到此间么僧云不曾到州云喫茶去又问僧曾到此间么僧云曾到州云喫茶去拈云接待往来随家丰俭虽系赵老本色其实醍醐毒药一齐并举若要些子沾唇未免丧身失命土壁茅檐乱砌阶客来不用巧安排相逢但教喫茶去无限情思且放怀举南泉一日东西两堂争猫泉提起猫云道得即不斩众无对泉斩猫为两段后举似赵州州脱草鞋顶出泉云子在恰救得此猫拈云东西两堂难兄难弟南泉赵州是父是子虽是一期方便未免闹乱家庭各与三十拄杖何故不合因小失大沙场漠漠战初停雨暗云愁草木腥不有英雄三尺剑烽烟能得几时宁举僧问资福如何是古人歌福画相征云谁是知音者淡淡晴山晚谷低野桥烟树语黄鹂玲珑啭出无生调问到人间几个齐举临济侍德山次山云今日困济云这老汉寐语作么山便打济掀倒禅床拈云无事讨事以礼答礼直在其中矣若论父慈子孝两老犹歉一着在庭闱无事漫商量语话投机齿颊香情义疏时恩义重一时千载永流芳举僧问洞山如何是佛山云麻三斤拈云识取钩头意莫认定盘星还有知重识轻底么麻麻拟问长安路转赊芒鞋踏碎洛阳花云山历历无遮障古径苍苔映日斜举仰山携一杖子有僧问甚处得山拈向背后僧无对代云和尚莫谩人西天小释迦携杖不着便问来向后拈不识头和面拍盲禅见不见拄地撑天如闪电举僧问护国心法双忘时如何国云不洗面僧云月落寒潭时如何国云不洗面僧云光境俱忘时如何国云不洗面拈云护国答处直为这僧病中膏肓且作死马医还会漆桶话么易分雪里粉难辨墨中煤心不存兮法不留梧桐叶落海天秋三关一镞凭君透古镜研磨莫放休举僧问首山一切诸佛俱从此经出如何是此经山云低声低声僧云如何受持山云不染污拈云圆陀陀无稜缝光皎皎没纤尘能现金臂紫摩莫作白纸黑字毕竟如何受持聻树底不妨飞黄叶溪边何碍漱清流本自无生无不生浑沦橐籥卒难明任从十号周尘剎莫把纤云点太清举僧问大随劫火洞然大千俱坏未审这个坏不坏随云坏僧云恁么则随他去也随云随他去僧问龙济劫火洞然大千俱坏未审这个坏不坏济云不坏僧云因甚不坏济云为同大千拈云一个顺水推船一个逆风把舵莫道分门别户其实异口同音还知坏不坏底道理么径开叶落秋常满山静云深水口流这个坏云山海月依然在这不坏虚空烂却无边界随他去也水绿山青同大千兮地擎天盖穿顶破帽两头空从教颠倒一齐戴举僧问赵州如何是玄中玄州云汝玄来多少时也僧云玄之久矣州云若不遇老僧几乎玄杀拈云这僧撞头磕额知进不知退赵州狼牙虎爪解推不解扶若能就下平高且与因邪打正妒雨春深落夜长繁花唯逐乱风狂晓来滑蝶东墻过何事寻香苦太忙举裴相国一日访石霜霜因取笏问云在官人手中为笏在老僧手中唤作甚么裴无对乃为留下永镇山门拈云石霜伤廉裴公伤惠二俱失利裴公且置那里是石霜失利处不妨再举狭路相逢事异哉面皮熟处口难开虽然不语情无限到底输他一笏来举长庆一日堂前卷帘忽然大悟作颂呈雪峰云也大差也大差卷起帘来见天下有人问我甚何宗拈起拂子蓦口打峰可之拈云酒不醉君子长庆当时何不一笑而休因甚呈赃听断我也知你忍禁不得平生辛苦太无端喫尽穷酸彻骨寒不是卷帘开正眼几乎辜负七蒲团举僧问芭蕉如何是透法身句蕉云一不得问二不得休僧云学人不会蕉云第三度来与你相见拈云不犯尊严是非莫到曲垂方便消息旁通芭蕉已是说如来禅何故阿僧到底懵懂步步登高易心心放下难岚光烟雾接云楼一径中分草色幽何处流莺啼不住春残犹自话枝头举历村煎茶次僧问如何是祖师西来意村举起茶匙僧云莫这个便当么村掷向火中拈云历村因地起倒竭力为人若向举起掷下处一眼觑破庶不辜负婆心不然空纳一场败阙忘机无事卧烟霞折脚铛中漫煮茶祖意明明收放处几乎认作两头蛇举僧问圆通秀知师久蕴囊中宝今日筵前略借看秀云君子爱财取之有道拈云这僧贪观分外圆通爱惜家珍不是赵璧燕金非同玄珠碧玉直饶和盘托出且道作么着眼无相无名独自珍非形非色那堪陈囊中纵有千般物此物如何举似人举僧问赵州如何是道州云城外底僧云不问这个道州云问甚么道僧云大道州云大道透长安拈云曲不如直表不如遮讵知直中藏曲表里有遮反疑节外生枝以至当前蹉过欲会长安大道么复高声云看脚下数十年来江上游乘船几度去寻舟踏翻沧海金波濬更泛星槎带月浮举沩山问仰山忽有人问一切众生但有业识茫茫无本可据子作么生验仰云若有人来即召云某甲僧回首乃云是甚么待伊拟议向道非唯业识茫茫亦乃无本可据沩云善哉拈云仰山腰悬明镜胡汉难逃若是遇着衲僧蓦面一掌亦且业识茫茫无本可据游人一去水茫茫流荡湖山蝶梦长鸡唱五更眉未展回头不见旧家乡举僧问长沙百尺竿头如何进步沙云朗州山澧州水僧云不会沙云四海五湖王化里拈云竿头坐着渔父栖巢纵步横行十方潇洒正恁么时那里是衲僧巴鼻普天星月临河汉大地风光映斗牛踏遍风霜满路寒脚头脚底受谁谩可怜三十年前眼近把河山一并看举南泉云王老师自小养一头水牯牛拟向溪东牧不免食他国王水草拟向溪西牧不免食他国王水草如今不免随分纳些些总不见得拈云南泉太生颠倒若论牧向东西也非分外即云随分纳些些亦是国王水草毕竟如何始得但恁么会取自小养来水牯牛几番辛苦几番愁而今鼻孔无穿索天地为栏夜不收举投子因雪峰侍立次指菴前一片石云三世诸佛总在里许峰云须知有不在里许者子乃归菴中坐拈云若逢同道须拈出不遇知音且覆藏投子即置且道雪峰还知音么须是恁么人始解恁么事参差薄雾锁烟岑路接高低一径深出没山翁何处去徒教辜负水云心举鲁祖见僧来便面壁南泉闻云我平常向他道空劫以前承当佛未出世时会取尚不得一个半个他恁么驴年去拈云做得刻的道得分明两个老汉不知甚么心行频来扼断上头关惯学偷闲秖自闲兀坐蒲团君莫笑恐留声色落人间举雪峰住菴时有二僧来参峰见以手托菴门放身出云是甚么僧亦云是甚么峰低头归菴拈云看破了也且道这三处在那一处看破独坐茅庐拥翠微客来特地启柴扉相逢话出深深意回首无情对落晖举洛浦在夹山做典座三年喫百顿棒后来大悟云斩新日月特地干坤拈云洛浦恁么正好再喫一顿莫有放过底么珊瑚枕上两行泪半是思君半恨君竭力忘劳念更亲凄凄风雨度三春不因槌破虚空鼓那得声声震远邻举僧问云门如何是尘尘三昧门云钵里饭桶里水拈云睁眼觑着举手摸着何曾被盖囊藏云门方便点与阿僧莫教向饭箩边饿死于海水里渴杀这里荐得略较些子其或未然未免当面蹉过历尽风尘两鬓斑凝眸看得几何般青山绿水年年在一任游人自往还举僧问翠巖还丹一粒点铁成金至理一言转凡成圣学人上来请师一点巖云不点僧云为甚不点巖云恐汝落凡圣征云翠巖恁么道还是点是不点定当得出有话当面说斗白竞黄几度空成阴绿叶自玲珑幽情愁对秋枫老染着清霜满树红举药山问石头承闻南方有直指人心见性成佛之旨是么头云恁么也不得不恁么也不得恁么不恁么总不得别云恁么也得不恁么也得恁么不恁么总得因甚石头尽力道不出逢人且说三分话未可全抛一片心嚼碎通红铁一团和盆托出任君看相逢说个何年事庆喜门前倒插竿三山来禅师语录卷十俸刊三山来禅师语录三山来禅师语录卷十一书记普定编颂古举云门问干峰请师答话峰云到老僧也未门云恁么则某甲在迟也峰云恁么那恁么那门云将谓猴白更有猴黑拈云云门斧凿太深干峰太深斧凿刻划不入雕琢无痕错错且道云门错干峰错狭路相逢雅快哉龙吟虎啸共徘徊倾湫倒岳兮风驰骤雨谷应山鸣兮电卷奔雷渔歌一曲知何处两岸芦花傍水开举药山久不陞座院主白云大众久思和尚示诲请和尚为众说法山令打钟众方集山陞座良久下座归方丈院主随后问云和尚适来许为众说法云何不垂一言山云经有经师论有论师又争怪得老僧拈云药山被院主拽出院主被药山热瞒即今有不受瞒者么要见药山也大难久卧深山逸志微野心应与世情违偶因踏破红尘径一笑翩翩独自归举云巖到沩山山云闻长老在药山处弄狮子是否巖云是山云长弄么还有置时巖云要弄即弄要置即置拈云可知礼也虽然如是未是好手一家有事百家忙莲社风高夏日长昨夜菡萏花正发香浮水国露新粧举僧问投子月未圆时如何子云吞却三个四个僧云圆后如何子云吐却七个八个拈云吞也吞也不妨哽杀吐也吐也不妨噀杀还委悉么风前黄叶时时落雨后青山处处明夜静闲登百尺楼碧云天际玉光浮当窗噼破虚空口吞吐从中没两头举风穴到黄龙龙云石角穿云路垂藤意若何穴云红霞笼玉像拥嶂照川原龙云恁么则相随来也穴云和尚低声拈云山林廛市殊途烟霞云水一致无往不复闇而日章黄龙举作探竿风穴同声相应机妙终始理绝参差阳春白雪之辞不是二老何人举唱金乌玉兔隐苍穹木马泥牛趁晓风携手同行山下路声声鹤唳自横空举法眼问觉上座船来陆来觉云船来眼云船在甚么处觉云船在河里觉退后眼却问旁僧云你道适来这僧具眼不具眼拈云这僧若不具眼争解恁么道若是具眼争肯恁么道这僧且置法眼因甚波及旁僧咦错过底不少一句临机话短长篱边风动菊花香东村沽得张三酒醉倒西村李四郎举僧问梁山如何是祖师西来意山云莫乱道拈云恁么道来梁山也是知而故犯直为西来惹是非掉唇弄舌动相违叮咛莫向风前道吹入丛林唤不归举僧问青林学人径往时如何林云死蛇当大路劝子莫当头僧云当头时如何林云丧子命根僧云不当头时如何林云亦无回避处僧云正恁么时如何林云失却了也僧云未审向甚么处去也林云草深无觅处僧云和尚也须隄防始得林抚掌云一等是个毒气拈云青林有擒有纵这僧能死能生大都回避不来隄防不及有不受这般毒气者么踏破顶𩕳无觅处脚尖何处不风流古路横担三尺蛇吞云吸露更餐霞草深莫道难寻觅丧却浑身在毒牙举僧问云门如何是佛门云干屎橛拈云云门太煞臭口不怕薰破诸人鼻孔也须爱惜自已眉毛土面灰头榼𣜂堆等闲觑着口难开巍巍丈六分明处一听韶阳举似来举应菴问密菴如何是正法眼藏密云破沙盆拈云托出了也团团直个破沙盆万碎千零一口吞只为无人能着价七花八裂付儿孙举龙牙问翠微如何是祖师西来意微云与我过禅板来牙过禅板与翠微微接得便打牙云打即任打要且无祖师意又问临济如何是祖师西来意济云与我过蒲团来牙过蒲团与临济济接得便打牙云打即任打要且无祖师意牙后住院有僧问和尚当年问翠微临济祖师意二尊宿明也未牙云明即明矣要且无祖师意拈云二老不约而同婆心相为龙牙车不改辙铁骨承当羞杀禅板蒲团谁是西来祖意但看柳上黄金锁好对峰尖碧玉壶一日风高一夜霜三秋令转三冬凉红炉火尽寒无尽犹向尊前话短长举赵州问南泉知有底人向甚么处去泉云山前檀越家作一头水牯牛去州云谢师答话泉云昨夜三更月到窗拈云顺水推船随流则易逆风把柁挽舟实难欲期左右逢源须是不拨自转莫有知轻识重底么可向南泉赵州话会处讨个方便戴角披毛异类行优游岭上白云轻回途不见青山老一觉长鼾到月明举僧问南阳忠国师如何是本身卢舍那国师云与我过净瓶来僧将净瓶到国师云却安旧处着僧安旧处复问如何是本身卢舍那国师云古佛过去久矣拈云烹茶扫地运水搬柴人人相好端严处处放光动地直为迷头认影因之蹉过目前若能直下承当更被阿谁谩得黄昏露冷月华低小雀声声向晓啼日暮风停犹不住夕阳依旧影沉西举盘山道向上一路千圣不传慈明道向上一路千圣不然径山道向上一路热碗鸣声别云三老各见一边三山则不恁么向上一路千圣也传向上一路千圣皆然向上一路热碗不鸣错莫道破路出重关绝玅玄几人踏过岭头巅相逢莫问三乂路雨露风晴共一天举临济将示寂嘱三圣吾迁化后不得灭却吾正法眼藏圣云争敢灭却和尚正法眼藏济云忽有人问汝作么生对圣便喝济云谁知吾正法眼藏向这瞎驴边灭却拈云临济为法求人心若不足三圣当仁不让力实有余一室传心千古祸事为灭前身续后身却因一语把衷陈饶君珠泪青丝落也是阐提不孝人举僧问白马儒如何是法身向上事儒云井底虾蟆吞却月拈云井枯月落又作么生会得即不难不会也相许踏破毘卢顶上关青山山外又青山铁牛吼处红尘断石女含悲展笑颜举僧问马大师离四句绝百非请师直指西来意大师云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取海兄去僧问海海云我到这里却不会僧举似大师大师云藏头白海头黑拈云马师父子展转赚人咄哉阿僧三度蹉过且道离四句绝百非西来意在甚么处良久云千圣亦不识愁绪无端强自支满园春色乱披离风吹南北山头草雨后青青映两眉举巖头到德山跨门便问是凡是圣山便喝头礼拜洞山闻云若不是奯公大难承当头云洞山老汉不识好恶我当时一手抬一手捺拈云巖头软处取土硬处拖锹也直是个龙头蛇尾汉却被洞山觑破机关又来洗青卖白虽然如是未免拂迹成痕跃马弯弓志量高冲锋冒敌逞英豪一声鼙鼓归来也又向人前理战袍举世尊与众行次以手指地云此处宜建一梵剎帝释将一茎草插于地云建梵剎已竟世尊微笑拈云经之营之不日成之世尊赏必加功帝释弄巧成拙一时创造千古观瞻虚空那着一微尘巧手开基绀殿新常住千年依旧在而今谁是住持人举僧问法眼如何是佛眼云汝是慧超拈云将钱买煳饼放下是馒头具眼底道看傀儡场头带笑看一般面目影团团为君决破槐安梦莫待云楼酒碗干举文殊问无着近离甚处着云南方殊云南方佛法如何住持着云末法比丘少奉戒律殊云多少众着云或三百或五百着问此间佛法如何住持殊云凡圣同居龙蛇混杂着云多少众殊云前三三后三三拈云无着打失眼孔文殊丧却舌头信口道个前三后三孟八郎数也不识三三话出太无端错算从来不是谩回首残碑石上望白云影里竹千竿举僧问赵州狗子还有佛性也无州云有僧云既有为甚么却撞入这箇皮袋州云为他知而故犯又僧问狗子还有佛性也无州云无僧云一切众生皆有佛性为甚狗子却无州云为伊有业识在拈云有也千眼觑不着无也双手拽将回这里看得分明莫道赵州一口两舌佛性有无没重轻无星秤上两头平权衡落在赵州手多少痴人算不清举云门垂语云古佛与露柱相交是第几机自代云南山起云北山下雨拈云云门恁么道也是开眼说梦一曲临场绝玅辞调高能得几人知唱酬想是应难觅啸月吟风自解颐举僧问护国鹤立枯松时如何国云地下底一场懡㦬僧云滴冰滴冻时如何国云日出后一场懡㦬僧云会昌沙汰时护法善神向甚么处去也国云三门头两个一场懡㦬拈云拈过了也又作么生傀儡棚中猢狲子着意探奇莫过头青山苍翠雨中收推车抵壁虽宜进策辔临巖正好休君不见惯走龙蛇佣书客一朝投笔庆封侯举僧问柏巖如何是禅巖云古冢不为家拈云虚空翻筋斗露柱打秋千三千里外逢人不得错举相逢便问禅铁橛不须把脱洒跨神龙风流骑骏马髑髅到处干肠胃一齐泻扰扰丛林中谁为达道者举僧问赵州学人乍入丛林乞师指示州云喫粥也未僧云喫了也州云洗钵盂去僧于言下有省拈云恁么恁么移花兼蝶至不恁么不恁么买石得云饶设使这僧唤不回头那见赵州为人方便风雨萧萧四壁居先生箧里自藏书传经岂为功名贵续得心源乐有余举德山上堂云有问即过不问又乖僧出礼拜山便打僧云某话也未问为甚和尚便打山云待汝开口堪作何用拈云举即不堪动则成疚德山弥天过犯这僧过犯弥天检点将来合与一窖埋却何故你若无心我也休为因岐路动悲哀多少亡羊唤不回踏断穷途空洒泪低头且自把心灰举僧问干峰十方薄伽梵一路涅槃门未审路头在甚么处峰以拄杖画一画云在这里僧举问云门门云扇子𨁝跳上三十三天筑着帝释鼻孔东海鲤鱼打一棒雨似盆倾会么会么拈云芍药花开菩萨面棕榈叶散夜叉头看破二老风流不妨恁么会取路出层山晚树阴蹉跎展转费登临岗烟乍断云犹淡隔岸溪深响暮砧举僧问归宗如何是观音玅智力宗敲鼎盖三下云闻么僧云闻宗云我何不闻拈云虚空没口哑者先言渊嘿无声聋者善听恁么荐得何劳敲翻鼎盖塞破耳门如或未然也须别图方便野寺频敲夜半钟觉来月色尚朦胧因风唤醒家山梦一枕相思恨莫穷举僧问疏山如何是佛山云何不问疏山老汉拈云恁么那良久云也是替名通事濯足临波浴上池风飘浣谷细如丝平壶织就鸳鸯谱不动机梭锦更奇举僧问雪峰古人有言峰便卧良久起云问甚么僧再问峰云虚生浪死汉拈云雪峰起倒不常这僧耳目聋聩看来有甚交涉泼油救火浑闲事雪上加霜愁杀人几度临江拟问津烟霞满面尽蒙尘云开未豁朦胧眼空作悠悠行路人举沩山问仰山终日与子商量成得甚么边事仰向空中画一画沩云若不是吾终被汝惑拈云仰山向空一画正是商量边事且道沩山还被惑也无万丈疑坑想是横身难出商量终日智犹疏划断长空总一如巧手难逃青白眼消闲徒自卖居诸举僧问巖头古帆不挂时如何头云后园驴喫草拈云寒巖枯木令犯重阳死水澄潭老龙不住这里直须倒翻筋斗任运逍遥还见么林花着雨胭脂落水荇牵风翠带长露滴疏桐叶落秋荒丘月夜使人愁纵横不碍平原阔赢得风光劫外游举黄山参夹山夹云甚处来黄云闽中来夹云还识老僧么黄云和尚还识学人么夹云不然且还老僧草鞋钱了然后老僧还汝庐陵米价黄云恁么则不识和尚未审庐陵米作么生价夹云真狮子儿善狮子吼拈云眼自争先得筹因打劫赢一句临机也大奇龙吟虎啸正相期垂钩须是抛纶手敌胜还他狮子儿真洽浃匪离岐失便宜处得便宜草鞋钱换庐陵米买卖当行让与谁举盐官问一座主蕴何经论主云华严经官云华严经有几种法界主云略说有四广说则重重无尽官竖起拂子云这个在第几种法界中收主无对拈云座主在盐官彀中高亦得低亦得盐官在座主口里吞不能吐不能放下着看教阿谁放下理事全该不二门重重法界玅难论放开捏聚无寻处击碎虚空总没痕举明州和尚将布袋并破𥱊一领于通衢往来布袋内盛钵盂木履鱼饭菜肉瓦石土木诸般总有或于稠人处打开布袋内物撒下云看看又一一将起问人云这个唤作甚么拈云明州老汉但知背嵴朝天不觉脑门着地虽然如是见他婆心处么人前抛出许多般一句分明启口难觌面相逢皆陌路常啼犹自卖心肝举僧问夹山拨尘见佛时如何山云直须挥剑若不挥剑渔父栖巢僧问石霜拨尘见佛时如何霜云渠无国土何处逢渠僧后举似夹山山乃上堂举了云门庭施设不如老僧入理深谈犹较石霜百步拈云高高山顶立深深海底行面目不同鼻孔一样还见夹山举处么若不同床卧争知被底穿年来豪侠故乡游无数春光眼底收回首白云行欲尽方知更上一层楼举巖头渡江见一婆子头舞桡而渡婆云呈桡舞棹且置且道婆手中孩儿从甚处来头便打婆云婆生七子六个不遇知音连这一个也不消得遂抛儿江中拈云婆子辜负巖头则易巖头辜负婆子实难虽然令在必行未解抽身一路江干把钓事如何惊起鸳鸯弄碧波一曲渔歌听不尽仙槎别驾渡银河举洞山问龙山和尚见个甚么便住此山龙云我见两个泥牛斗入海直至而今无消息拈云龙山见处有甚巴鼻敢自胆大偷闲然消息虽无一点谩伊不得而今有识得消息底么擅自住山未敢相许木人夜半入深山踏破莓苔去不还寂寂无音浑不识溪头流水响潺湲举翠微一日上堂经行次投子进前接礼问西来密意师如何示人微驻步顾视之子云乞师指示微云更要第二杓恶水那子忽省契拈云空中书字文彩已彰暗里抛梭机丝不挂翠微不妨好手投子且作么生省契夹路桃花风雨后马蹄何处避残红百草头端无限春形形色色尽敷陈等闲识得东君意道破虚空不动唇举仰山问中邑如何是佛性义邑云沙弥我与你说个譬喻如室有六窗中安一猕猴外有人唤猩猩猕猴即应如是六窗俱唤六窗俱应仰云直如猕猴睡着时又作么生邑下禅床擒住云猩猩我与你相见拈云一浅一深一易一险行之而不着焉习矣而不察焉终身由之而不知其道者众也佛性圆明内外周六窗应处匪轻酬临机一句亲相见钓罢归来月一钩举僧问同安如何是天人师安云头上角不全身上毛不出别云三山则不恁么若有人问如何是天人师但向道头角峥嵘看不见皮毛脱落放毫光道与同安相去多少蒙尘混迹有谁知懒御珍衫恰自持贴体垢衣嫌不脱看看踏破未生时举云盖问石霜万户俱开即不问万户俱闭时如何霜云堂中事作么生盖无对经半年乃云无人接得渠霜云道即太煞道秖道得八成盖云和尚又作么生霜云无人识得渠拈云无人接也肌肤莫近无人识也面目难窥云盖在长安酒家横身卧着石霜从珍珠帘外脱体逍遥将军跃马成功圣主无为致化还委悉么有心不若无心好进步何如退步高寥落荒堂一塌居翛然自得俗尘除隔身漫道风情薄何似相逢面更疏举僧问仰山和尚还识字么山云随分僧左旋一匝云此是甚么字山于地上书个十字僧右旋一匝云此是甚么字山改十字作卍字僧画此相以手托起如修罗擎日月势云此是甚么字山画圆相围却卍字僧作楼至势山云如是如是拈云乌焉自别刁刀不同这僧点画分明仰山体势完备正眼看来且不识这个字在河洛交呈鸟虫迭变剖羲画之奇踪划苍颉之异撰月印川以无痕珠入盘而自转看具眼阿师荐不荐举国师三唤侍者侍者三应国师云将谓吾辜负汝谁知汝辜负吾拈云三唤三应那里是辜负不辜负处检点得出不致埋没古人唤得声声应得来痴心一片绝疑猜多情岂道无情恼为是情多口易开举临济一日问洛浦一人行棒一人行喝那个亲浦云总不亲济云作么生得亲浦便喝济便打拈云不亲不亲临济洛浦不怕遭人检点棒喝交驰总不亲无端甘作弄潮人亏他父子伤心重见血刀刀忒认真举僧问广教是甚么物学人不会教云生在冀州拈云觅会觅能终沉情识说理说事总入邪途剿除知见不犯唇皮作么生道几竿竹舞摇清籁数点梅开吐异香噼腹剜心语带玄分明道破没中边填沟塞壑非他物水在清池月在天举僧问二祖学人只见和尚是僧如何是佛是法祖云是佛是法汝知之乎拈云这僧当面蹉过二祖直捷指陈知之为知之不知为不知是知也本自无名那定名唿牛唤马尽虚声就中会得浑沦处李白桃红一样春举僧问天童启如何是应用无亏眼启云恰似瞎一般拈云觑着即不可白泪如倾眼不开金沙拨尽绝尘埃顶门光透三千丈南北东西任去来举僧问兴化皂白未分乞师方便化随声便打拈云方便也且作么分聻岭外枫丛红似火山前涧水碧如流万里云阴拟卜晴盆倾风雨可怜生征衫湿尽空含泪野水桥头草自横三山来禅师语录三山来禅师语录卷十二颂古目录疏山寿塔径山殿里石梯本分洞山负柴金峰阶下临济历然懒安牧牛椑树亲近洞山拈桥南泉迁化睦州何事云门东山大士挥案维摩嘿然大慧桃符大光是祖洛浦归乡夹山青嶂保福麤心马祖靠杖云居僧堂赵州有佛青峰花落赵州布衫佛眼请益干峰举一净众莲花荷玉礼拜曹山对宾仰山插筋大阳家风韶山栋梁上蓝本事青原曹溪广德浮囊洞山解夏龙牙隐身黄檗召众首山寒食巴陵祖意禾山打鼓药山异类法眼声色资寿藏教云门法身芭蕉拄杖国师验藏青原真金保寿拈杖黄龙不易目毕三山来禅师语录卷十二书记普定编颂古举僧与疏山造寿塔毕来白山山云汝将多少钱与匠人僧云一切在和尚山云谓将三文钱与匠人谓将两文钱与匠人谓将一文钱与匠人若道得与吾亲造塔僧无语后举似大岭岭云还有人道得么僧云未有人道得岭云汝回举似疏山道大岭闻举有语云若将三文钱与匠人和尚今生决不得塔若将两文钱与匠人和尚与匠人共出一只手若将一文钱与匠人累他匠人眉须脱落僧回举似疏山山具威仪望大岭拜叹云将谓无人大岭古佛放光射至此间虽然如是也是腊月莲花大岭后闻此语云我当时恁么道也是龟毛长三尺拈云疏山家常不断累及他人过莫大焉大岭自不守闲了人旧债是谓过矣这僧传言送语致令此话大行且道一二三文毕竟作么卜度万古碧潭空界月再三捞摝始应知塞月银空映白沙朔风凛凛动悲笳边城铁骑劳如织频带胡霜拂剑花举僧问径山这个是殿里底那个是佛山云这个是殿里底拈云这僧不知那个是佛总不知这个是殿里底径山道这个是殿里底更不道那个是佛还有方便处么因风吹火无劳力就计行兵任自由巍巍堂堂结跏趺坐相好端严横身担荷朱题碧瓦兮掩映紫磨宝网雕阑兮围绕莲座休说破莫错过仔细看来只这个举石梯问侍者甚么处去者云上堂斋去梯云我岂不知汝上堂斋去者云除此之外别道甚么梯云我秖问汝本分事者云若问本分事某甲实是上堂斋去梯云不谬为吾侍者拈云去则随去斋亦任斋频问频对早不本分不知者多谓石梯多事侍者支吾还是么棒打石人头𥗋𥗋论实事恒居何事用针锥话到投机无异词春暖风和花似锦金莺啼出自然诗举洞山聪尝自负柴上山路逢一僧问山上有柴何故更将上去聪便放下柴于地云会么僧云不会聪云我要烧拈云洞山不遇阿僧解檐到底负重难丢虽是话出家常已被明眼看破何故聻山上有柴莫更将上去好负得来时放下看相逢几个识艰难拟烧榾柮煨铛火莫讶山翁语话谩举僧问金峰四海澄清时如何峰云犹是阶下汉拈云若不恁么争得恁么直须恁么始解不恁么合作么生且教脑后着眼汗马边疆数十春曾经六国扫烟尘太平漫说将军大坐着功勋总未亲举临济两堂首座一齐下喝僧问济还有宾主也无济云宾主历然拈云两堂首座异口同音致令这僧分疏不下临济道个宾主历然已是错为註解毕竟那个是宾那个是主咦一声喝起震如雷万户千门当下开话到主宾历历处青山绿水共徘徊举懒菴参百丈问学人欲求识佛何者即是丈云大似骑牛觅牛安云识后如何丈云如人骑牛到家安云向后如何保任丈云如牧牛人执鞭相似拈云分明向道无余事识苦知甘能几人铁笛横吹野外唿寻踪访迹在中途归来无事溪烟晚但看清光月满壶举椑树问洞山为甚么来山云亲近来树云若是亲近用动两片皮作么山无对拈云直饶不动两片皮亦未是亲近处椑树恁么道已是丧却舌头且道如何即得霜鬓堂前几度秋晨昏定省正含愁青山岂为云开眼一任终朝去不留举神山与洞山过独木桥山先过了拈起桥云过来神云价阇黎山乃放下木桥拈云洞山谑而有情神山直而无礼不怕旁观者笑兄兄弟弟也忒无端独木桥头浅水隈行人无数去还来谁知乘兴风流处涧藻溪烟喜共陪举陆亘大夫因南泉迁化来弔慰院主问大夫何不哭先师亘云院主道得亘即哭主无对拈云陆亘哭院主不哭与其易也宁戚谁道临丧不哀法乳恩深何地寻夕阳落尽影沉沉自惭双泪无流处一片空存铁石心举僧问睦州祖师西来当为何事州云你道为何事僧无语州便打拈云睦州具祖师心行祖师令即置且道祖师西来毕竟为何复拈拄杖卓一卓一苇横江花自开胡僧特地为谁来徘徊未解其中事且共推敲把赋裁举僧问云门如何是诸佛出身处门云东山水上行僧问幻有如何是诸佛出身处有云西河火里坐别云两老指东指西入水入火犹未剿绝若是三山噼嵴便打却也有个活路东山水上行一扫晴空五色云西河火里坐盏子落地楪子破噼嵴一棒两条痕泪雨涟涟笑杀人休拟议莫沉吟诸佛出身处依旧可怜生举梁武帝请傅大士讲经大士挥案一声便下座帝愕然志公云陛下会么帝云不会志云大士讲经竟拈云阐微抉秘持颠扶危大士志公两俱败阙当时武帝若会岂不败阙更多这里见得分明也是饭饱弄箸挥尺花台语意违炉烟空自绕龙衣佛心天子犹难荐更待旁观理是非举文殊问维摩仁者当说何等是菩萨入不二法门维摩嘿然殊云善哉善哉是为菩萨入不二法门拈云理极忘情谓如何得喻齐要见不二法门须识维摩无口默默玄机懒话图风流尽处意含胡平生伎俩浑无用始羡毘耶一病夫举大慧上堂今朝又是五月五大鬼拍掌小鬼舞蓦然撞着桃符神两手椎胸叫冤苦艾人云休叫苦遂拈拄杖一卓止有一处堪回互回互不回互回而更相涉掷下云不尔依位住参拈云正恁么时何不以拄杖一齐打散免得渠等闹乱家庭委悉么事无曲直随时定理若分疏转见差天中火镜拂尘开照破群氛绝点埃识得悲欢情欲尽主宾一笑任徘徊举僧问大光达磨还是祖否光云不是祖僧云既不是祖又来作甚么光云为汝不荐僧云荐后如何光云方知不是祖拈云达磨遭人检点也是无事讨事及乎做尽伎俩依然无位安排大光一语品评至今那能吐气铁面蒙尘心甚难许多委曲受讥弹救迷传法成何事一任儿孙白眼看举僧问洛浦学人拟归乡时如何浦云家破人亡子归何处僧云恁么则不去也浦云庭前残雪日轮消室内红尘遣谁扫拈云不得放过过在甚么处历遍天涯念故乡谁知家破与人亡云山梦断归心歇燃得孤灯照夜长举僧问夹山如何是夹山境山云猿抱子归青嶂外鸟衔花落碧巖前拈云夹山境话拟者甚多总之道出寻常却是渠家受用还见么一般景物无人识两处风流直自看卜得层山结草庐依依猿鸟与同居碧巖青嶂千寻出来往何妨任自如举保福因僧侍立次福云你得与么麤心僧云甚处是某麤心处福拈一块土度与云抛向门外着僧抛了却来云甚处是某麤心处福云我见你筑着磕着所以道你麤心拈云瞎却眼撞破头喫饭喫茶见山见水未免宗师看破这般疚患如何得愈切忌筑着磕着红楼暗自侈新妆寂寞孤灯恨夜长得对多情愁应了莫抛珠泪湿霓裳举马祖见僧来便画圆相云入也打不入也打僧便入祖便打僧云和尚打某甲不得祖靠拄杖便休拈云杀活机权在马祖手里且道能进能退知柔知刚如何是他游戏处把定重关路不通芒鞋踏碎落花红穷途莫怪风情薄懒意相看念更浓举僧问云居孤峰独宿时如何居云九间僧堂里不卧谁教你孤峰独宿拈云水澄寒潦寂月满道人愁合作么生打当落落孤峰独自眠霜寒露冷月当天谁知更有逍遥地一枕长鼾衲被穿举僧辞赵州州问甚处去僧云拟向南方学佛法去州竖起拂子云有佛处不得住无佛处急走过三千里外逢人不得错举拈云着则为胶厌而成寂脚跟下大有事在须是踢倒须弥掀翻鬼窟拨尽眼中金屑挑起黑夜孤灯方能出入纵横无可不可到这里还许商量也未罔象无心黄帝重卞和有智楚王嫌灵芝瑞霭莫宜矜鸟道玄途不可凭浓澹应随云水断暮山烟锁碧崚嶒举僧问青峰大事已明为甚么如丧考妣峰云不得春风花不开及至花开又吹落拈云不是苦心人不知高堂灯落思如麻风树栖栖鸣暮鸦遥望白云情未尽含悲愁对满园花举僧问赵州万法归一一归何处州云我在青州造领布衫重七斤拈云赵州被这僧一问信口道个青州布衫虽是一种平怀大似掂斤播两这里见得岭头怪石穿云出其或未然溪畔迷烟夹岸横万叠层山小径通到头满地落花红不知何处吹横笛唱起堤杨一带风举佛眼常请益五祖凡有所问祖即云我不如你你自会得好或云我不会我不如你眼愈疑遂咨决于元礼首座礼以手引眼耳绕围数匝行且语云你自会得好眼云有冀开发乃尔相戏耶礼云你他后悟去方知此日曲折耳拈云杀人要见血秖为骑牛更觅牛逢人叩问转生愁若知曲折成多事山自青兮水自流举干峰示众云举一不得举二放过一着落在第二云门出众云昨日有人从天台来却往径山去峰云明日不得普请便下座拈云干峰云门说谁家语话没絃琴操中秋月无孔笙吹上巳风知音底辨取扼断玄关最上头出身犹自隔林丘何人踏破烟霞路笑语相将乐未休举僧问净众莲花未出水时如何众云菡萏满池流僧云出水后如何众云叶落不知秋拈云藏头露面劫外风光露面藏头今时消息会得净众说话且莫判作两头青萍未破花先发绿沼才穿叶正凋一段风光人不识池边翡翠话无寥举僧问荷玉如何是西来的的意玉云不礼拜更待何时拈云西来的意妄生一解万水千山别措一词千山万水问处刻的答处分明切忌侧耳低头直须当下领会一句全提已是多熊峰山下莫蹉跎神光当日无思算断臂曾经礼达磨举僧问曹山五位对宾时如何山云汝今问那个位僧云某甲从偏位中来请师正位中接山云不接僧云为甚么不接山云恐落偏位中去拈云接则兔倚雪巢不接则鸦栖烟树且道如何对宾聻曹山答底甚么年来守拙卧深山不耐清霜懒露颜客到无心相对语红尘恐着鬓头斑举仰山示众云一言说尽山河僧问如何是一言山以火箸插向炉中却收旧处拈云也不消得说尽山河休更求炉边插箸炉边收而今翻笑西来老少室峰前让几筹举僧问大阳如何是和尚家风阳云满瓶倾不出大地没饥人拈云打破瓶来本无一物直饶大地尽饥且教何处下口问到家风竟若何常将白眼看婆婆衷情一段难倾出那有知心话得么举僧到韶山礼拜了叉手而立山云大材藏拙户僧又过一边山云丧却栋梁材拈云这僧胡不礼拜了退却又左之右之韶山两度捺渠要且不识好恶伎俩频呈俊不禁一擒一纵纵还擒长材丧却徒惆怅枉费工师一片心举僧问上蓝如何是上蓝本事蓝云不从千圣借岂向万机求拈云对客数家贫本事圆成一物无堆山积岳未曾沽平生侠气凌霄汉那个男儿不丈夫举石头问青原和尚自离曹溪甚时到此间原云我却不知汝甚时离曹溪头云某甲不从曹溪来原云我已知汝来处头云和尚幸是大人且莫造次拈云石头问事得事青原就机夺机莫道知和而和可称父父子子一别曹溪不记年乘鸾跨鹤两翛然庭除叙乐情无限共坐松阴待月圆举僧问广德波浪之中如何得玅德云桡棹不施兼脱底往来终不借浮囊拈云不居尊贵频入惊涛深历艰难优游自在且道是甚么人事逐浪随波到处游不呈桡棹渡沧洲满艇风月都收尽倒驾银河万里流举洞山解夏上堂云诸兄弟东去西去直须向万里无寸草处去石霜云出门便是草明安云直饶不出门亦是草漫漫拈云静沉死水动落今时俱未十成稳当欲不话作两橛切忌坐着一头明眼衲僧各请方便细草疑烟带露浓轻柔满地拂东风经霜莫谓成衰落暗里何知造化工举僧问龙牙二鼠侵藤时如何牙云须有隐身处始得僧云如何是隐身处牙云还见侬家么拈云朝闻夕死此外别无消息原始要终就里大有机关莫教缩脚藏头不妨丁名卓字还有识幻知归者么须有隐身处始得玉兔金乌急似梭石人驾浪入云窝山前岭外无消息惟有青松挂碧萝举黄檗上堂大众方集复召云大众众回首檗云月似弯弓少雨多风拈云黄檗唤东家人说西家话太弄舌剑唇鎗一时大众如何抵敌向道莫由沙场过果闻鼙鼓好愁人风信高悬赤帜幖竿头五两任飘飘东西南北烽烟乱铁马横嘶度小桥举僧问首山如何是学人亲切处山云五九尽日又逢春僧云毕竟如何山云冬去寒食一百五拈云算得清数不的欲知亲切一句不如当下忘言暑往寒来春复秋夕阳西下水东流分明道破无余事直待当人自点头举僧问巴陵祖意教意是同是别陵云鸡寒上树鸭寒下水拈云瓶盘钗钏酥酪醍醐融而为金搅成一味须是过量人始得且道巴陵答处意作么生清浊分时泾渭辨高低尽处干坤同屈指当胸总是拳无端左右列成边攀花折柳寻常事到处风流信自然举僧问禾山即心即佛即不问如何是非心非佛山云解打鼓拈云闻禾山鼓而不呕吐者也是铁石肝肠闲云淡淡系山腰细雨蒙蒙洒石硚荒径不知人迹冷一声愁绪听鸣鸮举云巖问药山如何是异类中行山云吾今日困倦且待别时来巖云某甲特为此事来山云且去巖便出拈云南头买瓠北头卖瓜东廊作揖西廊拱手若不戴角披毛争解回途护辙还见药山么慵簪鸦髻修花貌暗整鸾粧对月娥博得名花园内栽天香国色那堪陪红颜应是和风绽无事临轩击鼓催举僧问法眼声色两字如何透得眼云大众若会这僧问处透声色也不难拈云透得过满眼满耳透不过不睹不闻这僧问处且置毕竟声色两字作么生透击竹观花也大奇透关消息有谁知目前无法无非法不逗聪明处处宜举僧问资寿一大藏教还有奇特事也无寿云恐汝不信僧云如何是奇特事寿云白底是纸黑底是字别云白底不是纸黑底不是字若信得及奇特事也直寻常大藏从来事不差云烟落纸走龙蛇分明直个成奇特莫教重添眼里花举僧问云门如何是清净法身门云花药栏僧云便恁么去时如何门云金毛狮子拈云出自现成深以曲折有权有实非易非难自是玅应随机莫道云门口快花药栏眼中千尺喷流泉金毛狮子脚底清烟平地起韶阳老较些些醉时惯唱哩哩啰醒来还是啰啰哩举芭蕉示众云你有拄杖子我与你拄杖子你无拄杖子我与你夺了拄杖子拈云将金博金以水洗水芭蕉别有接物利生手段且将甚么唤作拄杖子若见有无分明与夺也不消得予夺随宜用最亲多情疑是薄情人君家醉卧红尘里也着扶持费苦心举大耳三藏得他心通朝见肃宗帝帝命国师验之藏见国师礼拜了侧立于右国师云汝得他心通是否藏云不敢国师云汝道老僧即今在甚么处藏云和尚是一国之师何得在西川看竞渡船国师再问汝道老僧即今在甚么处藏云和尚是一国之师何得在天津桥上看弄猢狲国师第三度问汝道老僧即今在甚么处藏罔知去处国师叱云这野狐精他心通在甚么处拈云三藏不具自心通所以第三度不见国师然则国师还自知也未若也自知犹较三藏百步若也不知又争怪得伊觌面相看总一如愈亲愈近愈成疏饶君通得他心事何似心除事亦除举神会到青原处原问甚处来会云曹溪原云曹溪意旨如何会振身立原云犹带瓦砾在会云和尚此间莫有真金与人么原云设有与汝向甚处着拈云直为慈悲之故有落草之谈振身立曹溪意旨徒把执瓦砾真金一样看当机噼夺何太急何太急雨散云收风习习举保寿上堂拈拄杖云得自天台绝比伦从来无叶又无根有时扶过断桥水几度伴归明月村虽然如是也不得放过击禅床一下便下座拈云保寿老汉口吧吧地把一条拄杖十分分疏不怕旁观检点若是有人夺来烧灰飏却且又如何折合楖栗拈来仔细看从头话出齿牙酸天然种草无伦匹卓破虚空尽胆寒举黄龙和尚因化主归陞座云有五种不易一施者不易二化者不易三变生为熟者不易四端坐食者不易且道第五不易是甚么人良久云聻便下座时翠巖真为首座藏主问第五不易是谁真云脑后见腮莫与往来拈云施者易化者易变生为熟端坐受食者俱易直是第五果然不易毕竟是甚么人莫道黄龙描画不出翠巖指点不真即天眼龙睛也觑他不着若也觑着日费斗金非分外其或未然时餐滴水也难消易不易兮难不难许多愁戚许多欢饥餐渴饮无余事一任诸人仔细看三山来禅师语录卷十二三山来禅师语录三山来禅师语录卷十三书记普定编书问与袁宝善居士曩日云根之游秖有船头一张公案少分相应居士见处即不无至今脚跟果点地么再不回头转脑么此处若的千处万处更无不的千处万处既无不的则知从上古人纵夺杀活方便权宜总无不的僧问赵州狗子还有佛性也无州云有只这有字你看他的不的又僧问赵州狗子还有佛性也无州云无只这无字你看他的不的虽是前差后别换面改头都不曾道着个别样既不曾道个别样毕竟道个甚么咦切忌错举寄惟一范道人石宝得书有冤冤相报之语不觉山僧性命落在道人手中因甚久恋五陵至今觅报不得我心怀矣为之若何倘不违本愿可翻然而来如一向目视云汉终成弃物楚郊公案了当何时能无着念寄祗园禅人古人向孤峰顶上诃佛骂祖末后一条毒棒忒煞无情禅人踞地甚峻当必别开手眼为后来榜样高梁咫尺脚底芒鞋不可与路为雠倘肯乘暇一行亦是见识好处复杨文波居士十二日得手书如许说话似有觌面不逢之感其实山野未到太平时早已与居士相为款洽奚俟咳唾吐珠玉挥翰走云烟而后目三山为高冈凤狮子王耶又奚俟借刮翳于金篦假长跪以屈节而后见文波为锄骄气惯跼跽耶大都本地风光不容自昧儒之言曰个个人心有仲尼殊不知个个当身即仲尼耳看来饥餐渴饮闲坐困眠食息起居逍遥任运居士可谓得大自在得大受用矣而犹以错过山野为惴惴不安者其于向慕之念固然倘或反而求之则知自己眉毛不在他人面上目底意中何必区区山野为乎本自无罪而亦无所谓忏罪者本自无过而亦无所谓悔过者来翰悉矣暂复数语以当再晤虚衷可嘉老当益壮惟居士勗之与惺世道人夏去秋来景物迭变惟是青山绿水流峙如常这里会得则知目前无不是万化悉皆空空者原不变而是者亦非常过量人又当领略于是说之外也道人近日功力若何若有功可用则力尚未充若无力可加则功将欲到去此二途的的道看山野每念道人究法之苦为道之诚特命侍者来勘恁么不恁么切不得谓道人参得是山僧问得错也复眉山和尚接翰教知云巖法席极力提持俱从本领作事可见因时救弊之婆心大都近日禅流多虚少实习体貌尚浮华攻文辞学机辩拾得些残羹馊饭便尔自大自高遏捺不住动言知识可作佛祖可超领众匡徒不过易易急欲逢人卖弄到处夸扬曾知学道出家为着何事独不思了生脱死岂是儿戏做得底接物利生岂是妄诞行得底谛观古人入一丛林出一保社不惜筋力不惮疲劳忍苦耽饥积功累行忘身弃体百折千磨向烦恼场中销镕习气从菩萨道上培植心田一朝果熟馨香入廛垂手兢兢重任翼翼小心惟恐屈辱门庭盲瞎晚进至于扶危拯溺兴慈运悲调护维持周详委曲苦中之苦有不忍言者岂浅薄之徒所得侥倖而勉强者哉故聪明可尚也而参悟为难学问可嘉也而脩行为最知识之名位可据也而因缘福德为艰若非一一经尝那能知甘识苦弟年来与吾兄东西异地不获抵掌而谈所可憾者末季之世满地狂禅习成轻薄用贿赂而买纸付嘱傍门户而倚势纵横精舍祗园变为屠居酒肆方袍圆顶不啻贩客征夫人人图方便出身个个从便宜着脚伤心触目良可痛也弟虽独树孤标于一傅众咻之地规矩绳墨未尝不刻刻矜持叵耐多众及门偷安习懒沿为惯病遥聆法范大有同心曷胜欣慕闻牛首解制即欲言旋耑遣执事候复并陈薄物数种惟勿以世礼相看何如与墻禹九居士驾旋前言在耳讵忘之耶五云实还乡路再过一宿勿令白鹤之梦不得圆成是祷寄何干行我此法门如居士依皈者固多如居士信向者不少但确志不移各各脚跟未可一例而论此后直须同类相携做个善与人同榜样则生生眷属之言为不虚也看破中更加看破便是功夫得力处尘劳事事易以迷人不要着眼他人好复田平沙重九得华札最喜冠盖气不上笔端但恐好爵嘉猷未免依依魂梦索我拙录寄览莫道山僧寐语便当得居士茶饭呵呵复王一喝阅居士书觉舌如鎗心如镜若打破镜子折转鎗头又向我侬道个甚么此处下得一语种种佳供不消山僧书个谢字且道谢底是不谢底是复董文学阅华翰极为叹赏但山僧本自无名法望从何而起不用耳还闻得么本自无言语录从何而来不用口还读得么猬丛尘劳过量人不妨踊身跳出至于贵贱登筵等语又居士自为区别耳矧夫嘉餚美馔罗列满盘倘肯下手一任饱餐如第空空垂涎未免饥在饭箩边渴居海水里缘分自有相晤匪遥若木止作得传言送语人五云堂也须一回亲到附来书猬丛中闻师法望尘劳人读师语录如贱隶侍贵介登筵徒极饱饫之思耳欲图瞻礼未审缘分奚若若木兄可代白也草草敬候不胜依皈与王含辉莺传好语柳带轻烟风来桃萼生香月过松阴成色种种佛法般般现成倘果再到石龙岂止说人生行乐寄千夫上座闻上座病疟犹未甚平想执事奔劳深可念也普贤之行固所当先然身安道隆曾有其说上座其为道自爱寄一指镜轮两侄生死大事人人有之生死幻迹人人不免令师幻而生幻而死幻而为法门游戏生死之迹似可不问独是生平行谊守朴敦诚倾心庆忠老人之前协力聚云一派之后无蹶志无诡心无峻刻凌竞之气纯诚北面直实断金忠厚可怀也以比挟聪明之资而轻慢成习者实霄壤矣谦光可挹也以比恃一得之见而傲忽自足者相倍蓰矣二十余年苦心此道养若木鸡不肯轻露头角拙伯常敬畏之方期振显门庭一旦脱去之速深为悲痛每念拙伯偷安异域不能奉帚执巾周旋老人座下幸有令师克勤厥职恃以无忧而今往矣所望贤侄等于令师之芳规懿轨体而行之庶可称孝于师而慈于祖也哀衷莫罄握笔心酸聊此慰勉不尽寄无言上座许多时不见动定忽闻明日入关特命瑞芝来看并寄拄杖一根他时异日戳破天下衲僧鼻孔在珍重珍重与涂惺惺空梦人生如梦梦亦梦居士既已空矣古人自唿自喏不惜反覆叮咛若把惺惺二字一时放过岂不辜负主人公耶寤时寐时大须仔细与陈像如前聆妙论觉溪水江流俱发清响文人异致大段不可方物但不知近日情怀如何支遣倘习气犹在止宜向脚跟下打当免得山僧更从痛处着锥可也寄惺若禅人闻抱恙不及亲视此心歉然大都脩行人只是安心调摄俟其平复看得身为苦本一切尽情放下把此日念头后日长保如是便是学人得力处所谓病中好作佛事者此也禅人记之寄还素禅人关山远隔气谊遥通每与上座时时觌面客岁佳果之供自何而来若也记得年虽一新人还自旧否则大家团圞头一番咂着最好复袁宝善书来欲山僧亲切道一句师资分上岂在句里觅亲切耶承供过年布衫不可辜负来意正月初一是新年莫言不道居士以为何如与曾舜聘五云荒厨凉薄之极知居士为大事因缘而来未必在世礼浓澹作念悠悠我心托之箑上数语尊号不待再更但道与山僧同宗可耳如何是同宗一句参寄正因比丘佛幻死山僧痛之为其年太少也贤徒生山僧怜之为其年已老也少底可痛老底可怜痛则痛其太速怜则怜其当忙你若不忙我已代为忙矣生死非儿戏如人上山各自努力复冉西赓阅来书语意真切居士以耆年向道当必有惟日不足之思非比托之空言以资谈柄毕竟二六时间如何用力云巖洞中寒热收放之语还记得么于斯参求久久自有入处所谓归而求之有余师也高峰脩造各不相妨果肯决志而来那患不收作一老弟子莫直在口头上说话与谭养元爵台磐城别后两度春更回思军务忙冗时我公每一接谈犹自留心大道着意真宗斯则根性之不凡固足尚矣乃若深识名议卓见谆辞无不本于中怀之笃挚其诚切向往之念殆不可忘也山野请得而申其说大抵人生天地未有无事而虚生者生而有事亦不过入世间事与出世间事两者而已夫抟乱返治应运乘时立业建功光前裕后此世间事也次而为一家谋次而为一身谋又次而为一时一日谋无大无小无贵无贱无贫无富无少无老无不随才随分尽一生之精力以图维此做世间事者之所为也至于断恩爱去利名绝是非除烦恼脩行学道见性明心了死脱生成佛作祖此出世间事也故有好布施而证檀波罗者有专持戒而证尸波罗者有习禅定而证禅波罗者有行忍辱而证羼提波罗者有脩智慧而证般若波罗者有勤精进而证毘黎耶波罗者六度为基庄严万德无凡无圣不减不增此做出世间事者之所为也然亦有出世而行入世事者表树门庭匡扶祖道辟邪辅正接物利生向生死海中倒驾慈航就娑婆界内弘宣佛化入尘不染对境忘机得丧不撄其胸顺逆不扰其志者是也抑又有入世而行出世事者方便存心慈和接众见善则乐闻过则改周人之急济人之乏救人之难悯人之孤战退痴爱魔军销镕嗔恚种子不矜名位而弃道德不縻世网而废参求处处建立道场时时兴行佛事者是也我公于入世事既力行之矣于入世而行出世事复兼备之矣其于出世事出世而行入世事公得母身任之乎此亦不必其脱去尘缘远离俗累为也但就尘缘俗累中放些冷澹着点清凉看得事事匪真法法皆幻止此本来面目历劫常存不可听其尘情汩没这便是转身向道底根本第一怕半信半疑且前且却譬如欲步长安者未涉程途先存退怯空怀慕道之心终无到家时节此无他总于各人本分大事不肯承当故耳欲得承当个事非是向外驰求须信心佛众生原无差别即心即佛即生即佛非佛非心非心非生心佛众生浑然一个见得的认得真这里正好下手广额云我乃千佛中一数掷刀成佛有甚难者昔有僧问一老宿曰如何是佛宿云我要说恐汝不信僧云和尚诚言何敢不信宿云汝便是佛僧有省今则唤公是佛公其信耶否耶又崔赵公问道钦禅师曰弟子欲学道参禅得么钦曰参禅学道乃大丈夫事非将相之所能为崔公被此一札寝食不安极力参寻遂有悟入今则待公为大丈夫公其任耶否耶果如钦师所命则参禅甚难果如老宿所云则成佛甚易山野曰难莫难于放下而参禅非难易莫易于成佛而放下不易若能难其所易当下立证法身若能易其所难瞥尔扫开藤葛久久生处渐熟熟处渐生抹过难易关头踏出向上一路自然凡业净尽诸障销磨才叫做不负己灵不让先圣不由尘径不入常流为俗为真辊成一片出世入世更无两般特特立地顶天的的扬今耀古传灯谱上少渠不得佛祖位中减伊不能岂不快哉岂不快哉山野这般说话万语千言总只为公根性非常向往诚切如前所云断不可忘有如斯者不知我公近日于无字话头亦曾咬得碎打得破么如或咬他不碎打他不破亦曾于二六时中提得起放得下么如或提他不起只须一个参字如或放他不下只须一个进字参到参无可参不消提而自起进到进无容进不消放而自下又何愁咬他不碎打他不破耶所可患者秖恐公事繁难并这话头抛却未免日俟一日年待一年念念因循时时销铄将向来觌面嘉言付与居诸俱往则非公之所以自爱亦非山野之所以望公也公其母忘夙愿而勉加精进可乎累牍繁章似属蛇足再三筹度不能无言地远心长聊兹代晤当勿谓三山氏无端寐语也嗣后因缘姑以期之异日与黄皋思磐城晤时昙华之菊茎不满尺今则金英放矣别之久不觉慕之深也季夏溯舟居士太忙今冬佛事山野不暇人生阅世大半在忙促中第不知忙里闲有几人得耶若能打破此关不妨通个消息与袁宝善江干春色人矣惟是寻芳浯水莫把万紫千红逐目放过令东君笑居士不具眼也复无言上座佛首座脱去自知心伤大都学道脩行只须趁此精力强健莫被有为诸法所转住世一日干一日事不可虚度种种信供领悉上复庆忠老人弟子前月念一日病痰较之寻常颇重服药渐就安平烦执事远来不觉心伤背汗自忖吾师未报之恩与弟子未了之事虽是虚生无益更觉浪死为难讵曰为道爱身尚期以身殉道而不肯以道殉人弟子今年四十有四矣白雪临头清霜染鬓几欲觅一蒲地以自了而多众萦缠去不忍恝无奈担当个事得人实难如侥倖以误后昆苟且而辱先德中心自矢誓不敢为万一年力稍待则此衷亦与俱待又看何时得个就头冤家仰副吾师之望也病起拜复不尽瞻依与般若和尚近闻贤弟作大布施诚为希有但不知踏断芒鞋腰咬着米里虫有几人耳着本图利即不无惟愿玉印江头年年还他一顿与林觐伯曲径时蹊奔趋者众做官清有守为僧介而贫都是世间好事若能不改故步则所期于脚根稳当者前寄赠蒲团莫教十分疏冷至于话头一句姑待面时再札行实乙未小年两堂首领率众请师叙说行实师陞座云山僧乃本川垫江曾氏子自幼业儒少列黉序长食馔堂数次棘围落孙山外儿时好嬉戏居恒喜读佛书及先德语录遇着无意味话辄欣好不己乐与缁衣往来或遘云水高流款接不忍舍去一日伏案鸡窗有僧传得聚云师翁古音王传至捧读再三若醉若醒继得本师铁老人录巴掌师录焚香礼诵心花顿开他如诸家之语入目颇多而声气不浃常自矢曰吾异日当必为聚云儿孙此志弗可忘也自着有闲谈淡语日息语三书大约皆觑破世情铎醒幻梦之句几思顿脱尘网奈父兄以功名责望甚殷不能自遂二十六岁先慈逝越三年家君亦古大事甫终便欲离俗不两月寇氛四起逃之半载室氏病亡以两儿托之长兄遂从弔巖山南浙二师祝发避兵江南寓忠州东明寺闻老人卓钖石峰奉书上候得老人复字中有似忍贤座不过之语读之叹曰这老汉恁么老婆心切遂入山参礼相依半月被南师强之入黔值伯兄宦旋接之入楚伯兄奉使宪副将偕入滇兵阻乃得返蜀伯兄每谓山僧曰脩行虽善但出处大事未可草草有志者不宜然山僧笑而不答且谓兵戈载道举足有性命之忧直宜弟兄聚首躲此劫运山僧从之及戊子同伯兄转南滨时老人住青山顶冬月念二夜堂中笑亭维那梦一人奇形异状持黄缎一端来供老人老人受之即命亭援笔大书以此成正觉五字亭晨兴述梦以白老人老人答曰当必有继佛真乘者来作吾家种草汝且听之比午山僧果至老人一见乃曰莫不是曾不波耶山僧曰和尚莫眼花老人发笑时眉山上座居首位三日后即安山僧入堂领个没得话头终朝咀嚼老人不许看一文字眉上座亦不提及一语幸掌师同住青山得以功夫不时请益山僧又因弱质不能随众数次辞行一日老人普告大众曰我辛苦二十余年今才得个檐担人来不能容此我师徒持钵别行就是山僧闻此泪雨如流跪白老人曰某甲断不敢辜负和尚老人曰汝但莫辜负自己从此安心座下虽鹑衣百结不知其寒藜藿三餐不求其饱一味塞耳埋头艰忍万状苦参两月了无入处初则历历明明目不交睫继则昏沉渐起话头亦忘久则话头现成竟没巴鼻后则胸臆慌慌坐不能坐行不能行睡不能睡饮不能饮食不能食昏闷几于欲死以其状泣白掌师掌师低首不应良久征曰汝果到此耶不久自有消息快参快参山僧拌死一回计自戊子冬月念六日入堂到己丑念六夜适亭上座阅录次山僧隔案伸首见严阳尊者问赵州一物不将来时如何州云放下着不觉肢节俱解浑身轻快乃抚案一下大笑不止亭曰见个甚么山僧蓦与一掌亭尽力一推山僧当趋方丈见老人老人曰作么作么山僧抚掌三下老人曰落在甚处山僧作舞而出老人不肯后二日随老人掌师山行次见浮云东西飞度山僧问曰浮云落在何处老人向空一指曰看掌师蓦面一掌山僧作礼由是脚根乃得点地又二日亭上座举无梦无想主人公机缘问山僧山僧答已复令着颂乃曰你答也答得着也着得拈颂也拈颂得只是会不得山僧曰善能高鉴亭上座始述前梦以告山僧并叙发悟之原两人巧于相值山僧曰寐语作么亭呵呵大笑又二日眉上座问曰你前此若何山僧曰大似老鼠钻牛角你即今若何山僧曰大似蚊子上铁牛眉上座教看古人淆讹公案山僧拈颂百则进呈老人老人曰用络索作么山僧礼拜而退己丑掌师应凤卫侯之请山僧许作书记及到都会掌师将衣钵付耳庵上座先期脱去留偈遗嘱山僧彼地僧俗请山僧上堂拈香毕乃云来上座自遭毒手几回白汗今日直得当阳举出蓦竖拂子云直下来也大众会么放下拂子云又作么生良久震威一喝山僧通嗣法书上老人老人复曰巴掌那笨汉既卸担于汝汝好好担着有西脉禅人请住楚之九峰山白云静室近载出山省觐老人于灵峰一期入室老人问及末后句山僧拟对老人曰不是不是迟两期又拟进语老人曰不是不是老人引则机缘示山僧山僧忘寝食者三昼夜一宵开静后忽然颖脱次早进谒老人老人竟不与语周旋竟期亦不与语至夜老人上单山僧作礼辞出脚才跨门老人遽问曰末后句作么生山僧祗对翼日老人挝鼓上堂曰也大奇也大奇末后句妙难思汝等诸人知么那门外汉不是老僧悄地引则机缘又争得进门听吾偈全身放下隐山隈头角才成喜两开展转由吾相分付雷轰电掣出潜来即令山僧秉拂依住一载山僧因及门颇多率众北渡荷姚镇台留居兴龙开荒弥岁并不谈及禅道佛法老人移钖石宝山僧出江躬礼不料袁宝善居士恭请开法崇圣老人仍将衣钵杖拂交代山僧又有领众代劳无忘悲愿之嘱汝等参随已久须是一番努力为山僧解担解交多得几个替代岂非快事以上络索述之惭惶实不可欺书记存录三山来禅师语录卷十三三山来禅师语录三山来禅师语录卷十四书记普定编杂偈法身偈石辊推车过洞庭一风吹上九霄云炎天六月飞红雪冻得勐火热似冰向上偈饥来喫饭困来眠山路乘马水路船眼睛一双耳两片鼻头朝下发朝天示吴居士灯笼偈光明遍照十方国拟欲覆藏藏不得一点从中仔细看灯笼有口难分说示宝善居士一切见处一切悟一切悟处一切无识得无悟无一切香炉似漆嘴都卢示一斋大德钵底满盛无米饭杖头抽出不萌枝袈裟底下无多事会取山僧未遇时示幻脩禅人万里无云仰碧空疏星澹月影玲珑回头好看东方白处处青山满面红示独存禅人跋涉关山几度来芒鞋到处野云开脚跟可是无思算踏破从前梦一回示笑梅禅人老榦苍苍挺秀奇雪霜林里逗香肌一朝笑破无生面绿竹青松与共期示武居士本不去兮本不来何须特地更疑猜千山万水依然在鸟自啼春花自开示谭居士山河大地法王身处处相逢处处真不识其中端的旨穿衣喫饭枉劳心示碧波禅人炭拥红炉霜气薄词沾白纸别情长碧波江上乘槎事留待他年作话扬示默识禅人坐对星河影渐微楼头更鼓落槌稀分明只在声声里敲破玄关第一机示颖如禅人春风一度百花香处处啼鹃叫断肠血染枝头犹未住行人依旧为谁忙示萝菴禅人薜萝崖畔月初圆菴里主人惯学颠长啸一声天未晓泥牛惊起不成眠示彻微禅人西来大意没些儿任运随缘上上机刚道从中寻落处无端又惹许多疑示镜空禅人打破镜来一物无何须特地也之乎娘生面目依然在不落思惟是丈夫示松影禅人千尺松头月影高浓阴树底野猿号一声唤醒幽人梦疑是风吹泛野涛示野水禅人一叶扁舟把钓过餐风宿露鬓头皤金鳞不见贪香饵野水茫茫奈若何示隐居禅人熊耳庵头乍见时丹心一片有谁知芒鞋莫畏云山杳踏断山云可自期示惟一道人玄宫结搆岭头西万绿垂阴树色低满目烟霞看不尽平分天地水云齐示悟玄道人玄关悟彻没他宗只在灵源不借中一点真丹无面貌非青非白亦非红雪后晤炳如禅人几曾共住不知名此日依稀遇故人觌面相看无个事霙花落尽树头轻示悟初沙弥迷亦非兮悟亦非本来面目莫相违焚香扫地无余事便是当人上上机示林月禅人无文无字适相当直指西来梦一场坐断两头都不立一轮明月满林霜示群石禅人群石磷磷独出头横如狮卧侧如牛虚空破后长相峙留作人间夜不收示云壑禅人千谿万壑野云深斗大茅庐何处寻拨草几回看不见一朝觌面动豪吟示秀峰大德云门煳饼赵州茶渴饮饥餐许作家若有丝毫放不下着衣持钵乱如麻示云窝静主尖头屋缚许多年壁落泥穿瓮里天只为林深光未透不将面目到人前示游山道人木鱼敲破为谁唿大梦场头唤醒无叫得口门开不得疏星几点映前湖示瑞雪禅人三间茅屋野人家坐对西峰日影斜莫把流光空卖却庵前直惯数归鸦示云丘道士药壶高挂乐林丘枕石眠云空白头毕竟长生无落处灵丹一粒许谁收示补衲老僧乱云堆里雪风寒人怕年高衣怕单眼老昏花愁补衲就中一线最难穿雪中过伏虎庵随行行者请偈破雾穿云霜路长浑身犹带雪花香偶来踏碎山头玉脚底芒鞋乐未央到伏虎庵再示琼苑瑶林白玉阶层崚虎踞路崔嵬庵前立雪人何在满地寒枝尽放梅赠一喝居士二月桃花春水流纷纷红雨下溪头不因睁破灵云眼那得相逢一笑休拈偈寿禅悦居士榴开四月映朱明景物亨嘉色色新纵有碧桃堪献果何如禅悦证无生赠磐石主人云入峰头水入川悠悠环带喜相联凭君极目登台望万里星河共一天冬至日拈偈青阳刚被线牵回冻岭梅花笑欲开自是枝头藏不住一团生意漫疑猜寓云嵒洞偶拈云崖洞中闲没事烹茶扫地爇罏香有人问我西来意拍掌呵呵笑一场不是笑嵒前时听鸣禽调不用掌树底风经弄声响告与知音知不知弄尽虚头闲伎俩三不三四不四荐取声前那一句哑人开口聋人听平空捏谎难取次二十年觅此难今朝拈出与人看看得分明莫受瞒星在秤兮不在盘寄汾阳和尚我住尖山山上岭热时热兮冷时冷或披破衲或麻衣却把烦恼一并屏问我住山事若何随寒随暑逐时过寒时不道寒时苦暑时不被暑时磨看来寒暑与谁同青山不见採樵翁茫茫无数人何去利名场上喜相逢多为浮生利与名谁从林下着青晴翻思古昔居山者数十年来只单丁我昔与君曾有约久把尖头屋自缚尖头屋就君不来想是君家嫌寂寞寂寞崖峦心已灰闲花野草共徘徊忽然话到思君处柴门依旧为君开高峰闲咏拨草寻幽入翠峰峰头草色自茸茸茸茸草色遮山径往来行人罕相问只有我住白云窝日看浮云逐眼过浮云笑我栖荆棘我笑浮云茫太极飞来飞去太茫茫茫茫一去无消息何如我住山不同有时唿雨又唿风唿得风来吹我襟唿得雨来沐我容既我容颜无尘色对水自看看自悦为问流水意如何流水溪头长吐舌舌底溪头响潺潺问我因甚老容颜我道容颜依山老朝入林皋暮复还林皋出入无朝暮光阴直在林皋度夜深就枕一觉眠生涯明日还如故黄昏蚤起问生涯䦆头斧子忒惯家相将携入乱峰去长林丰草闹如麻学人募衣偈山前种得一蕉芭从来有叶又无桠笑杀东京王长老与渠共一破袈裟卖身犹忆古南泉贵贱无人肯着钱忽遇赵州长赊歉缝个布衫待明年赵老无端好拈弄青州衫子七斤重个里短长仔细裁切莫将钟唤作瓮谁道缝衣缝不成一朝拾得麻三斤浑身织就烟霞锦补衲何须剪五云寄宝圣诸弟侄我自离高峰携笻到石宝芒鞋俏不禁溪山共潦倒好雨若相迎好风若相送奈此风雨何日夕交相闹浇我烟霞色吹我褴襂衣烟霞褴襂子飘飘欲何之固我目云汉云汉不我留非我轻曳裾而向彼王侯其如尊贵人相催人如织延我入磐沱揖我磐山陟磐山山又高磐水水又深高深磐山水谁结为知音为彼知音者穴泪频倾下当我欲行时有手畴共把乃劳弟若侄送行在竹林相对一片席相将一片心即欲为之言欲言言不得拟作临岐辞推敲无平仄我今入磐矣弟侄相违矣相违忆相逢相逢何日矣江之南宝圣兮江之北昙华兮盈盈一带水夹岸猿声啼啼不住寄语江头将尺素江上重重叠叠山遮不断萦怀路寄草堂和尚君居山以北我居山以东总此山一个东北自相通何时踰山巅拽君到山下过我五云中与君共相把把手不谈地把手不谈天不谈天与地相视但冷然不则我越山与君共一笑冷笑却如何谁人能意料我今既不往望君亦不来但遣春风去好向扇头开画兰惟尔幽兰清且香庸庸众卉莫与齐芳野人珍之味益长喜尔倚乎石床画牡丹君家诚可爱富贵在山中况与芝兰友清香迥不同何不同笔底明明有化工冉西庚持扇请偈偏自知寒知热是谁能放能收把柄非关掌握清风不自扇头画轴玄经有相问奇有心有相有心不是知音高山流水断桥横楼阁有门莫教长坐草亭示性常念佛脩行偈以何为脩以何为行行住坐卧弥陀一声无念念佛不脩而脩脩行念佛莫作两头鱼池池中有水水中有鱼推窗寓目忘读佛书不知为野人之居观鹊移巢感赋鹊之巢兮东徙于南胡为乎营营而自甘释免感偈人说尔乖我嫌尔狡遇犬逢鹰落他牙爪幸得昙华不舍慈姑且放尔归荒草莫用巧忘了百日饥但知一日饱鸡鸣感偈六首愁中静夜听鸡啼长短高低唤不齐可惜而今多醉汉蒙头一觉睡如泥愁思纷纷到五更千条万绪苦伤情儿啼况是啼难禁又听寒鸡深夜鸣痴儿几度坐长连选佛场头望眼穿鸡唱一声天欲晓梦魂依旧被谁牵百八金钟听也么钟声响处鸡声多声声入耳惊人梦唤不回头怎奈何不是狼兮不是豺鸡鸣清夜可扪怀从今面目都抛却甘把平生受活埋一度思量一度忧不成眠处许多愁可怜泪雨频频落落到鸡鸣尚未休晚眺拈偈西山日暮已斜阳牧唱樵歌返故乡多少风尘尘内客不知回首为谁忙示看经偈寻行数墨类如麻看得分明是作家不识真经无一字双睛依旧被云遮示念佛偈念念弥陀千万声东西两土一齐平若能一念归无念九品莲花信步生示打坐偈竖起如山铁嵴梁六门紧闭尽收藏就中一点灵光透枯木花开朵朵香示参禅偈独角泥牛昼夜眠无头无尾鼻难穿翻身一踏虚空破笑杀从前颠倒颠示止静偈野马狂猿荡不休牢拴铁柱苦追求等闲顿得金绳断脱出藩篱始彻头示放参放下来时一物无霜珠叶上月轮孤蒙头衲被齐掀却依旧清光映满湖示经行偈去去来来往复还铁鞋踏到几时穿脚跟底下无他事一段风流信自然石龙吟我住高梁间凡来已三载有时观青山有时看云叆云山景色何曾改有野鹿有鸣禽有石磴有松阴唿朋唤友助豪吟想是少知音出而作入而息低可步兮高可陟优游极拄杖芒鞋往来如织不说法不谈禅口挂壁上鼻孔辽天万万千千莫吓小儿把空拳不念佛不打坐饥来喫饭困来卧只这个何须更要立功课地僻林深一沟流水没絃琴凤眼龙睛无手人操自古自今散步踏烟霞树影参差脚头脚底蹴碎满林花漫咨嗟古径条条映日斜我有小园或前或后或左或右周围菴中时菜瓜豆将就将就淡淡肝肠随透倦来煮芹气味芬芬三盏两盏侍者频供殷勤纵有膏梁不愿闻春耕夏耘秋收冬藏现成公案莫思量若思量眼前错过何处可承当寻常度日随时住无他欣慕闲举步踏破苍苔不过那木梯小路道傍篱畔苦瓜旦旦细吐新花看蜂忙来且去採其华古树如龙撑天绿叶影重重无春无夏无秋无冬枝头常带白云封倾出心肝当头一句漫偷安锄桑莫锄兰岂为苦衣单惜尔饱餐须知日用事艰难闲携短杖看禾满目意如何临风嫩稼泛清波莫蹉跎人生能得几回过读书诵诗正是消闲时问吾徒毕竟紧谁师有余师而亦何尝师或诂辞或训字之乎也者甚么意义谇原来就是西来意上大人丘乙己未知生焉知死忘却了也依旧从头起我方丈假为函丈我法堂权作书堂彬彬楚楚依稀桃李门墻方袍圆顶文章佛不喜闻祖不肯作叹这些络索从甚么处着文字何堪空咀嚼放下也仍是旧家风伐鼓考钟蜡烛满堂红兴无穷及第悟心空心空及第良可贺看来没甚些儿个行住坐卧一曲无生几人和石眠云春复秋名和利不上我心头思悠悠砥砫中流谁与俦辨地从苗几人立得雪齐腰且逍遥渔竿上挂着饮瓢伐竹南山乘兴下长湾架扁舟朝去暮还得意归来展笑颜一碗清泉一炷罏烟受用家常乐自然致翩翩不记月和年了便了从来箇事人知少抬头看天欲晓澹澹蟾蜍光皎皎土砌茅枅往来月过阶前唿童扫去婵娟惹得玉花帚上旋绝点纯清银空万里漏虚明才着眼剌瞎双睛看来依旧可怜生月落金鸡黑漫漫没个端倪瞻南看北头东眼西绝悟迷如痴如醉如泥晨兴起事如何盥手焚香折腰礼弥陀笑呵呵大家娑婆诃罢罢罢风流无限和衷泻句句儿无高下随他八月秋风吹吹入丛林一任嘻笑一任怒骂闲僧念佛歌一溪水一带山茸茸草色幕幕松烟到这里万虑都捐念一声弥陀佛神恬气恬说甚么尘情扰攘世事熬煎让阿僧一个闲一株树一亩田弯弯野径短短柴栅住下了朽屋三间念一声弥陀佛魂安梦安说甚么是非恼乱名利攀援让阿僧一箇闲一磐石一茅庵清清涧底落落峰尖全不像风雨尘寰念一声弥陀佛志坚愿坚说甚么黧奴跳网猢狲簸钱让阿僧一箇闲一尊佛一座帘低低木榻小小金龛更没箇俗客往还念一声弥陀佛因圆果圆说甚么规矩束缚文貌拘牵让阿僧一箇闲一钵粥一罏烟朝朝柏子日日清泉常把作二时焚献念一声弥陀佛这边那边说甚么生死未了佛法当参让阿僧一箇闲一趺坐一枕眠层层破衲旧旧蒲团并无那百样千般念一声弥陀佛心宽意宽说甚么烦恼不断妄想萦缠让阿僧一箇闲一晨供一晚餐疏疏菜圃澹澹瓜园那管他宰割烹鲜念一声弥陀佛口甘舌甘说甚么膏梁堪羡好爵垂涎让阿僧一箇闲一篇话一句禅言言说理字字谈玄总不似家常茶饭念一声弥陀佛当前现前说甚么未来思算过后变迁让阿僧一箇闲一布袋一文钱单单弄怪特特装憨莫再教街头掣颠念一声弥陀佛随缘就缘说甚么神通玅用方便机关让阿僧一箇闲一宝筏一慈船悠悠度日忽忽忘年相对着鸟语花颜念一声弥陀佛功全行全说甚么攀龙学士跨鹤神僊让阿僧一箇闲偈曰念佛闲僧念不闲不闲念佛自闲闲闲中佛念闲无念无念僧闲念亦闲四川向化侯谭公讳诣捐俸刻三山来禅师语录卷十四三山来禅师语录三山来禅师语录卷十五书记普定编杂述拈三身说三身谓法报化身也法身毘卢遮那此云遍一切处报身卢舍那此云净满化身释迦牟尼此云能仁寂默在众生身中即寂照用也寂即法身照即报身用即化身金光明最胜经云一切如来有三种身具足摄受阿耨菩提化身者如来在昔脩行地中为诸众生脩种种法得自在力随众生意随众生果现种种身是名化身应身者谓诸如来为诸菩萨说于真谛令其解了生死涅槃是一味故为除身见众生怖畏懽喜故为无边佛法而作本故如实相应智本愿力故具三十二相八十种好顶背圆光是名应身法身者为除烦恼等障为具诸善法故惟有如如法如如智是名法身前二种身是名假有第三种身是真实有为前二身而作根本何以故离法如如离无分别智一切诸法无有别法复次诸佛利益自他自利益者是法如如利益他者是如如智又璎珞经云五分法身以识性别戒香摄身定香摄意慧香摄乱解脱摄倒见度知摄无明是五分香璎珞其身拈云诸经解说甚是分明祖师门下觉大远在良久云唤作法身得么振身云唤作应身得么顾视左右云唤作化身得么五分真香即不无要问诸人鼻孔在甚么处颂云话到本来一物无无生面目何曾殊秖因这箇婆心重别相安名总一如拈四智说大圆镜智如大圆镜现众色相平等性智观一切法悉皆平等玅观察智善观诸法无得而转成所作智成本愿力所应作事转八识则能成四智也拈云智亦不可得识又作么生秘藏诠註云佛转八识而成四智八为大圆镜智七为平等性智六为玅观察智五为成所作智识惟分别智能决断拈云煳饼馒头是一是二大乘庄严论云转八识成四智束四智具三身师以拂子击禅床一下云此是识复击一下云此是智又击一下云此是身汝等诸人作么分解复击一下古德云眼等五识为成所作智意为玅观察智化身摄末那为平等性智报身摄阿赖耶为大圆镜智法身摄拈云且道报化法身又以何为摄智通禅师问六祖三身四智旨要祖曰清净法身汝之性也圆满报身汝之智也千百亿化身汝之行也若离本性说三身即名有身无智若悟三身无有自性即名四智菩提听吾偈自性具三身发明成四智不离见闻缘超然登佛地吾今为汝说谛信永无疑莫学驰求者终日说菩提通曰四智之义可得闻乎祖曰既会三身便明四智若离三身别谈四智此名有智无身也即此有智还成无智复说偈曰大圆镜智性清净平等性智心无病玅观察智见非功成所作智同圆镜五八六七果因转但转其名无实性若于转处不留情繁兴永处那伽定拈云将谓是箇祖师前五识转成所作智第六意识转玅观察智前五识谓眼耳鼻舌身此乃四大和合而成皆各司其用之体本来无过止因外有色声香味触之尘内之根与外之尘相偶而识生焉罪业所由起也不转则为识转则成所作之功而各效其用矣第六意识乃意根而意为六根中之头目意识一动则眼贪色耳贪声鼻贪香舌贪味身贪细滑起遍计之情转则玅于观察见色非干色闻声不是声香臭不分甘苦不别粗细一体而成自然之智矣起信论云三界虚伪惟心所作离此则无六尘境界也毘婆沙论问曰心意识有何差别答曰无有差别即心是意意即是识祖师云遍现俱该法界收摄在一微尘识者谓之佛性不会唤作精魂虽然如是蹉过者多错会者不少拈云用会作么虽然如是蹉过即不可具眼底辨看第七末那识转平等性智楞伽云末那者此云染污盖由六识既动意根着处即成污染七识亦名传送识前粘六识后连八识七识无定体亦无定用因意识分别好丑七识即从而分别之故以此分好分丑传送于第八识八识则受而含藏故云七八二识不相离倘意识转为玅观察则七识亦不分彼分此而转为平等性矣染污之名何自而得哉是以体清而用亦不浊也拈云本非污染那求清净原无分别说甚平等虽然如是若不拨转关捩吾恐生死海中头出头没无了期也欲不污染得乎第八阿赖耶识转大圆镜智第八多异熟性故名含藏识谓前世中以善不善业为因招感今生异熟心是果异熟者异世熟染之性不期然而自合也阿赖耶者即是真心不守自性随染净缘不合而合能含藏一切真俗境界如明镜不与影像合而含影像亦名如来藏识伽陀云诸法于藏识识于法亦尔更互为因相亦互为果相若于含藏处破诸恶见舍我执等但如大圆明镜物来则照物去不留影像都无能入如来真空玅藏与诸佛同证同得有何不清净者哉故曰大圆镜智性清净拈云这箇是大圆镜阿那个是含藏识这箇是含藏识阿那个是大圆镜含藏识且置秖如打破镜时又向甚么处会取第九阿那识亦名纯净识合论云寄说阿那识此云执持为第九纯净识如五六七八等识常依九识以依止凡愚不了妄执为我如水暴流不离水体诸波浪等以水为依故六七八识常以净识为依何谓九为净识为二乘人久住在生死业种六七八识有怖畏故恐彼难信方便于生死种外别立净识使令悲智渐渐得生达识成智则赖耶成圆镜之体持功德之门末那为平等之源一自他之性第六起观察之玅转正法之轮五识兴所作之功垂应化之迹斯则一心匪动识智自分不转其体但转其名不分其理而分其事但伏六识不取尘境故名识灭是故离心之境文理俱虚即识之尘诠量有据狂心不歇歇即菩提垢净心明本来是佛拈云是济世航登者得渡是起死药服者得甦须知纯净就真体而言若染污即不得矣实志脩行者勗诸评云如上三身四智并转识成智之说历据经论可谓详明似乎落于教网而不知学者意识纷飞茫茫无定若能返观自照不为尘境所摇是亦脩行证脩者得力处也这里见得看破原来无一物其或未然自家人害自家人募建高峰禅院引忠南东北四十里许有高峰山境僻林幽较众山为独出有长松有脩竹有甘泉有磊石草坪可以趺膝而寓目山野釆而居之非选胜也若曰将以习静而安吾弟子也癸卯至止斯土爰为脩创事而力不瞻募之诸檀而费亦不充兹则广而求之盖以补缘化之不及也夫建剎佛业也募引普事也布施功德也十方檀信倘从功德起见则山野之广而求之非过也何也将以习静而安吾弟子也费若充而剎以成即谓之选胜也亦何辞盂兰会引作善以其地以其人以其时三者合而善以兴弗可强也石宝善地居者善人盂兰善会三者合矣是故有主之者而善以兴有辅之者而善以兴有一唱而众和者而善以兴善既兴矣畴无本源之思而祖宗因之荐拔孰为功德之据而营盆仗作津梁僧欢喜也佛欢喜也三世宗亲累生父母无不欢喜矣前有赐福之曹兹则以善而袭福后有解厄之帝兹则以善而厄解当斯时何罪不赦而尚有不济拔之先灵也哉予故曰作善可谓因其时矣而其地之善人之善又不待予为之引也若僧但将是说以去心一禅人募建庵引一块瓜田半间茅屋学道人处之泰然似亦可以无求于世山野曰不然无求者僧之志必求者僧之时当求者僧之理方今烽烟初罢满目荒冈谋所以处之则必图所以备之备之云何有茶瓯有香鼎有粥桶菜钵石榻柴床正其方面前后百尺审其位次周围十丈短墻砖砌不可减也竹壁茅檐不可缺也客来或置一座草凳兀椅不可少也矧夫堂堂慈尊森森贝叶虽莲花小国也须备极庄严况玕珀琅函尤当净敷几案诸如此者以一云水瓢衲而能自为办乎山野曰势必不可无求也若夫锄畬芟草不烦其力扫地焚香不劳其功而凑腋成裘合木襄厦系阿谁事山野曰无往而不求者化主也无求而不应者施主也两相需而互相成者此事此道也谓之时也理也亦无不可募安众引芒鞋破衲溪山云月平分踞象蟠龙草木丛林生色铜头铁额尽在山中煳饼馒头从教咂碎普告十方檀度大家称水和泥不拘粟帛金钱共发慈悲喜舍有缘同度无福不增重脩福田寺疏山水为域中之两大吾蜀山水尤甲宇宙之奇观探奇者惟缁流为最非好奇也盖泉石之缘于彼似有巧遘耳巴渝而下巫夔而上官溪间有福田寺其来旧矣洪荒既辟之后此地犹然草昧迨宋而云雷甫动矣阅元而鼎震继起矣迄明而焕然改观前之两朝远不可考明之文帝时垦斯土而创垂者厥僧继纯也佐若功而丕承者厥徒净琳也一传再传及今十有二传后先济美而递为住持者代不乏人也上下二百余年靡不号为西国祗园称盛浯江一带奈何阳九之运梵土皆灰兹剎也台砌宛然而楼阁煨炉矣阶除俨若而砖影苔没矣石梯竹径彷彿依稀而藤蔓茅茨虬结龙盘于委蛇古道矣虽溪声山色尚尔可亲然鸟迹兽蹄不堪一视呜乎兴废之际有犹然乎方今大清定鼎兵戈寝息野无风鹤之惊年岁丰盈室免悬磬之苦国运隆矣兰舍不宜更新乎其僧性坚者慨然以重脩之事谋之诸檀诸檀曰善以导引之疏求之山野山野曰许或者曰天地蘧庐也古今传舍也区区一剎胡以再建为山野曰不然其不可久荒而不治者福田也其不可终颓而不理者福田寺也其不可辜负而不应者福田僧之一片苦心也十方檀信顾名思义当必有鼓掌而劝成者朱提白粲各捐其赀碧瓦雕梁共增其丽异日功德告圆庄严悉备予将溯曹溪泛一叶登坳曲策瘦笻芒鞋到处一览其胜而后知山野今日之言果非赘也辄援笔而弁于册首脩万松山天台寺引松石禅人初参山野于崇圣继而执侍兴龙后先数载于一指头禅少有见处别后五年山野出江寓云巖洞松石来礼询之则有住持事而且以土木之务相告乞山野为之一言因思帝释随世尊山行次世尊以手指地云此处宜建一梵剎帝释拈一茎草插于地云建梵剎已竟世尊微笑此可谓一时建竖千载奇功世尊也自辜负帝释不得今日山野无指地之事而禅人有插草之谋欲得不赠一言未免辜负禅人去也但拈一偈万松山里天台寺垦土开基绀殿新拈草一茎谁作主今时犹是昔时人虽然如是毕竟施财助力十方檀那得无留念禅人其以是引告之补脩观音殿引观音大士以无边愿力济度众生为众生者则应以无量庄严供养大士乃愿力有余而供养不足非知恩报恩之道也长安寺之观音殿历年深久梁桷倾颓几乎有莫支之势大士之金容则如故也像不可毁而殿不能存殿不能存而像亦不免于毁呜乎创之难而毁之易岂众生之所以云供养乎问之住持住持无力问之檀越檀越能无念耶有一方之香火则必有一方之护持有一方之护持则必有一时之垂创今则补脩也永而守之是所以云垂创也整殿宇以安大士供养之道亦几得矣大士之愿力不更弘乎将以此为一方劝重脩古剎引丛林兴废自古有之乃若劫火之后废之独苦兴之最难倘非头陀有广大之悲心檀信有护持之愿力未易言也僧某以募脩古剎求说于山野山野曰剎既古矣荒台败砌不问可知丰草茂林不亦难乎僧曰无难也缘有方便之门则募之云便畴无好善之念则助者良多得是说而募之其以襄厥美也一举手耳山野曰似此则无难也予为是说也亦甚易高峰禅院垂诫文古来丛林之设所以供慈尊安僧众养病老接四来之处也然有丛林则必有丛林之规矩有丛林之规矩则必有建立规矩之人有建立规矩之人则必有遵守规矩之法众有遵守规矩之法众而后规矩克行规矩克行而后丛林光大丛林光大而后檀信皈依檀信皈依而后香火永久香火永久而后法门兴盛法门兴盛而后建立规矩之人之心始安建立规矩之人之心安而后遵守规矩之众之功始大然则规矩之关系丛林岂小哉山僧不德募诸檀信开创此山阅岁余而功粗备其在造创之日也山僧亦行众耳山僧之内外两堂亦行众之众耳丛林未就规矩安行今则丛林就矣山僧方欲整理规矩安众林泉而复受向化爵台之请辞之不得而去岂遂忘情此山哉此山不可忘则丛林不可忘也丛林不可忘则丛林之规矩并不可忘也然有规矩而在丛林者丛林之法众守之亦有规矩在丛林而为十方檀信所护念者十方檀信当因护念而共遵之遵之之功所以成守之之德也遵与守既有功德丛林之法众十方之檀信何惮而不乐行乎是以人无论众寡事无拘小大具列数款以贻将来今日信而行之异日守而不变光扬法苑垂范人天福利宁可量与咨尔法众其恪遵勿忽袁宝善居士颂古序古来咬不尽底葛藤翻去覆来浑如嚼蜡那堪箇箇带齿粘唇叵耐宗匠作家忍禁不过张抬李捺正打旁敲历有颂古诸篇递为流播轮到袁宝善大家技痒用棘枝向粪屎堆中一番挑剔忙冗之暇搜古宿机缘着颂成帙呈似山僧亦浅亦深亦直亦婉亦不在婉直深浅之列虽未尽媲美前休亦尽堪标榜后进近代居士中得母有笑此饶舌者父闻子健恨不杀身因令自叙入道行由并传之梓从兹遗臭诸方外扬家丑是谁之过与是谁之过与偶拈举目看前冈前冈曙色晓老树三五枝在在闻啼鸟雪后云薄山犹见雪消路更新庵前樵子径不见有人行晚眺夕阳何处是斜照九峰山无事看归鸟霞天带影还山居山低天也阔风细花微香不是居山者游人那得尝雪中玉甲凭空落银花匝地飞青山一夜老茅屋数间厞邸寓怀戒欺兄闻君策辔来侧耳道傍听但遇往来人问君尚远近静观洞空谷音传石壁茅檐响落珠帘闲听溪声鸟语静观山色罏烟唐嵒志怪石原郊乱点荒烟老树平浮远水遶经野岸斜阳横照山楼观音渡宿鸟深藏高树游鱼夜弄清波几点钟鸣烟寺一钩月挂薜萝城头别舍方寸干坤宇宙茅庐城市山林谁是闲中箇事焚香扫地煮芩送彭荩卿之渝州何自来书檄弓旌向蜀东抡才征石虎应运起飞熊甘雨随车后卿云入道中莫言溪笑冷千里尚风同春日阅宗明诛病语感赋十首五云闲没事兀坐乐林丘懒芟堂前草慵收露地牛幽兰欣自赏鸣鹤喜相投为唱扶宗曲同声莫放休其二何名诛病语何病语能诛针灸惟卢扁膏肓尽野狐昏懵良可惜颠沛实难扶纵有回生手枉教树挂壶其三慈衷因济世同患不胜哀一杏随心长三香信手裁药良宜易服口苦应难开君独何为者想乘悲愿来其四末法云何救随流实可嗟伛偻胡自尔俛仰为谁耶暮夜黄金贵清宵白酒赊承欢类若此那更问僧伽其五丛林多痼疾触目俱沉痾麴蘗滋颠鬼肥甘养病魔矜渠能合俗笑我不同他古哲畴如此今人奈若何其六近日宗门事君伤我更伤师多脉益乱法贱人皆狂杖拂为奇货源流属滥觞旁观痛未已犹自卖馨香其七举世人皆醉惟君为独醒青眸窥肺腑毒手代参苓拔去眼中楔抽来脑后钉根株何日剪仁术实堪铭其八泉石无生气君家气独豪刚肠直似箭辩舌利如刀剉药宜于症求疵吹及毛何忧二竖子再得弄渠曹其九君有赤心肠危言匡祖道宁为白凤鸣不学乌鸦噪振翮任讥弹翀霄忘恼懊悠悠一片心为复向谁告其十祖道何其薄老胡望益孤鲜为高尚侣类作俗流夫朱紫畴分也莠苗曷辩乎不知青白眼世亦有还无月夜观涨忽听曹溪水汹声杂耳过怒涛吞石吼惊浪逐流梭岸阔冈腰短江平月面多夜来闲寓目不是旧山河游双峰几度寻幽处双峰次第开探奇随上下遣兴任徘徊薄雾笼苍壁微阴映绿苔红尘应隔远独坐把心灰偕野云师弟如云安云安旅揖处抵塌共绸缪虽有宾朋思岂无城市羞炎风方怯暑细雨乍惊秋短棹不须买同舟喜上游次韵复方仲鲁岂谓相逢坐落晖曾经洙泗共联帏篮舆数数堪乘兴莲社频频喜斗机有带不妨还借座无亭可是更留衣当年往事今犹在莫道溪头一笑归季秋别耳庵和尚西风落尽客归忙野菊篱边散晚香间绿秋枫红似阵啣书北雁字成行买山计拙非图隐誓井情深岂学狂何日蛮烟清远道共携干木再逢场赠髻庵居士住猫山入世犹同出世间干坤僻处学痴顽庐依小涧村烟冷榻倚长松鹤梦闲煮菜烹茶支白石耕云种月啖青山风尘脱尽无余事不放清霜点鬓鬟黄登云过梁感赋用赠踢破浮生一傀棚不辞九上与三登功名谢去岭头雪富贵看来水上冰梦入林皋身正稳时逢沙汰气如蒸黄君过我五云路向道曾僧仍姓曾赠杨连城别去渝安二十秋期君不见忆同游风尘遍阅怀山水泉石随唿应马牛踏破乡关都是梦掀翻井里更无忧相逢莫道巴江晚漫点轻波泛白鸥冬日怀金碧玉故人一去已南征几度相思梦不成剑珮声随铁骑远烟霞色傍玉溪横轻风乱舞淋霜竹细雨频滋斗雪英无数诗肠谁共语能教鸣鹤可忘情游石宝归寄林觐伯玉印江头往复还归来新月渐盈弯频瞻北斗通宵坐独倚南山尽日闲满案残经烟水色横身破衲野云班知君遥念情如许莫讶林丘乐隐顽竹庵值周望公索新诗题赠万竹围楼俗径分偶来寓目自成文编篱植桂兼培菊砌坞栽花更种芸草色不妨闲里玩禽声何碍静中闻菴头大意应如此吟作新诗写赠君三山来禅师语录卷十五三山来禅师语录三山来禅师语录卷十六书记普定编康熙八年冬月朔六日师受请住浙江嘉兴府天宁禅院三门这个门头举足便是欲得脚根点地老僧到处都向这里来佛殿有佛处不得住无佛处急走过古人恁么道只成得个洒脱底汉子看这一堂师师弟弟终朝都卢着嘴也须代出口气始得喝一喝护法殿你无我不得我无你不成检点将来除非铁打心肝庶几略较些子祖师殿左也是你右也是你一个破沙盆从新又扶起咦方丈这所在任是佛来祖来无你札脚处无你抽身处若是个中人不妨同出入横按拄杖据座上堂拈请启云嘉禾诸绅士一段护法之诚溢于楮墨诸人如未闻见且听维那宣扬复拈云两幅云笺一张公案此又是本山耆德请启也要大家知那读毕师指法座云这宝华王座尽大地承他不起今日天宁院里于一毫端凭空涌出且道有甚奇特事遂陞拈香云当今之世主圣臣贤民安物阜不须饶舌粉饰太平惟拈一瓣端祝吾皇万寿次拈云这瓣香奉为当路宰官缙绅檀越用酬护法之恩次拈云这瓣香奉为本山耆硕远近宗师用报助扬之德次拈云这瓣香拈也不得不拈也不得何以故只为来上座与勤巴子虽是生不同时要且乡情犹在忆昔昭觉门庭得我径山慧祖显大光扬而今展转相酬未为分外次拈云湾湾巴水落落岷山自西自东自南自北都是我庆忠先师法化盛行之所灯来今向檇李鸳湖略将些子气息熏开诸人正眼道有报恩分也无静闻禅师白槌云法筵龙象众当观第一义问人天景聚四众云臻大好一期宾主师便打进云清风白月即不问主中之主事如何师又打进云也直得主看主窃恐不是主中主师云老僧今日失利进云喝散大众推倒禅床与老汉互换去也师云你得恁么那僧礼拜问昔日东坡借座留带镇山今朝护法倾诚和尚有何法要师云当年此日此日当年进云恁么则法席弘开山门有赖师云也不消道得问祖印高提即不问天宁片席法眼开山洞宗振统如何是法眼一句师云阇黎恁么问老僧恁么答进云洞上宗风更请别开手眼师云夜半正明天晓不露汝作么生会进云三玄戈甲震干坤师连打三棒进云大众辨取始得便礼拜师云这拜恰好徐敬可居士问滟滪大如象瞿塘不可上如何得旁通一线去师云居士将欲礼峨眉进云滟滪大如马瞿塘不可下如何得平高就下去师云老僧六月到此间进云恁么则两岸猿声啼不住轻舟巳过万重山师云快便难逢进云且道武侯崃内兵书毕竟有何奇特师以拄杖拨云看进云看取令行时师打云灵利汉士礼拜师举临济大师云大凡演唱宗乘须一句语具三玄门一玄门具三要有权有实有照有用老僧撑他户口门头却又如何举唱良久喝一喝云若向这里荐得则知临济大师面目现在则知昭觉勤翁面目现在则知径山慧祖面目现在则知庆忠先师面目现在既知从上诸老面目现在不用金针玉线便可穿却诸佛诸祖鼻孔便可穿却天下衲僧鼻孔便可穿却现前四众人等鼻孔便可将天上天下此土他方尘尘剎剎不可说不可说山河大地草木丛林飞潜蠕动情与无情诸般鼻孔一齐穿却毕竟如何以拄杖指露柱云这是甚么人便下座附嘉兴诸缙绅请启伏以妙喜宗风五百载云深双径当阳竹篦十六传气压诸方淬鼓山七星之宝剑迢迢普觉分灯挂赵州东壁之葫芦滴滴西禅法乳赫尔朝阳启耀遐哉秋月凝辉流法化于锦江巫崃之间树崇标于剑阁铜梁之上咸闻万籁交吹泥牛作舞共仰孤峰壁立铁汉低眉西干东鲁真诠并契于如兰北秀南能密识早悬于二桂恭惟三山大和尚西川华胄渝郡英灵趋法社以明心弃儒冠而入道小释迦腾空降诞念法华乘愿再来剎竿倒处遂披金缕之衣踏碓翻时独佩罗文之印并驾五侯不羡二龙争供全提四句何殊九会谈玄兼之料拣森严莫测针锥妙密道绝阶梯揭蚕丛而并峙法无常住乘鹢首以东来兹者天宁禅寺法席久虚名蓝森蔚堪为飞钖之区鸳水汪洋雅称泊船之地冀法雨之遥霑三根普润聿慈云之贲降四众归心等莲侣无缘葵倾有素敬三薰而布悃询百尔以佥同伏祈老和尚乘宝阁之弘开稍纡象驾忆灵山之授记大振狮音将令蠡湖勺水遥映青衣赤甲之奇从教檇李香林齐明翠竹黄花之旨允属千秋之胜事母虚万里之良缘临启曷胜翘切之至法末曹溶张天植王庭吴铸杨雍建俞之琰庄日思陈祚昌何其仁朱茂时钱江庄鏻徐世淯朱一是张三省李丹衷朱介许宗浑朱昇沈大詹曾王孙盛民誉卜陈彝陈之遵姚原沩项玉笋怀应聘沈廷劢顾鹏濮芬仝顿首拜答诸缙绅启伏以檀树森森玉露浓霑于檇李祗园济济金砖密布于嘉禾道场厂自名区十五国尤称独步法筵襄从大老二千年更较前筹波泓洙泗之渊源记受灵峰之付嘱俗真并仰儒释兼崇恭惟各位护法鸳湖龙凤鹿苑金汤身现宰官葵忱共效酬天子愿乘居士藿悃同倾对觉王人人悬肘后灵符个个具顶门正眼本来面孔不教障入浮云直下脚跟顿令踏翻幻梦透无隐之旨黄太史此日重逢探捷近之原白侍郎今朝再遘诸方衲子竞过李杨之门当代宗师仗启马黄之席山僧灯裔承鹫岭派续曹溪伐竹巴山一向提刀弄斧抛纶字水几曾舞棹呈桡惭为普觉之远孙万里而来铁石肝肠正热愧作天涯之游子十旬而去冰霜气骨非寒况邀青盼于悉檀三世奇缘真不偶矣矧奉丹涂于上剎千秋盛业讵徒然哉顾郁郁林深虽曰鹪巢可借而辚辚车重敢云螳臂能撑伏冀鉴此微私姑听拽回鹢尾纳兹愚款且随拨转芦头池边别自栽莲莫因某苾草难扶遂忘却护持弘誓泥里从新布发惟愿公檀施不蕲越发起广大慈衷播善因而为正因将佛事而作家事争看苏公解带借座镇乎天宁咸夸韩子留衣创亭高于佛阁俾宗风永扇歌功颂德自是人有口碑而雅望遥瞻佩志铭怀畴谓予无心版敬陈谢状肃达辞悰临启无任感切之至附嘉兴天宁诸耆德请启恭惟三山老和尚传佛心宗知儒法要一条竹篦子直由妙喜亲承从上破砂盆端的西川扶起当大道衰微之日作吾人皈仰之师瞎驴边灭却犹存灰里蛇痕棒头上打翻飞出火中鹞子因缘会而杖履南来时节至而鼓钟东应荒荒庄忌拜祖师于百草头边岳岳裴休叙宾主于官人手内蒲团禅板会看衲子云奔露柱灯笼共与金刚作舞诗题黄鹤百千诸佛同奉指挥人在水晶东西两头并含光照孙承祖业勤巴子确有乡情子就父归杨翰林不为分外二千年之丛席此日维新三十世之宗猷一时丕振矣等无任欢喜踊跃之至天宁衣末清严成易智湘达经如康清修慧颖智闲真白通涵圆庆真护道臻明义胜渡净御净璐智沂海昱昌裔真演道凝明纪如珪仝顿首答诸耆德启恭惟众位禅师名山硕德胜地耆英秀水河干将幻泡一齐击破嘉禾畔上把空花几度敲翻根同鹫岭之灵苗并蒂联枝既葱葱而蔚蔚种共陀林之宝树分香列秀复楚楚而彬彬父子祖孙一时称盛伯仲昆弟千载流芳举动悉范乎准绳应求咸通于声气盟心撑大厦岂云一木难支协力缀轻裘自是千狐易凑门庭焕采远迩观光居在岷山来由锦水而楚而吴而越八千里冲白浪于江心历夏历秋历冬百四期分余凉于殿角栖迟莲社晨钟暮鼓早夜懽闻寄寓精蓝胜友高朋往来笑聚得窃芝兰之臭曾经盻以青睛匪同邂遘之交何敢酬将白眼只为手头干木拟向西川拽回故尔脚底芒鞋欲从南湖别去伏冀许以言旋母为挽驾我余客馆异日公能卓钖定当倒屣以迎君有旅亭今朝某且担瓢但愿长揖相送经年促膝恐未能焉计日分襟筹之预矣辞衷莫罄别悃聊将临楮可胜感谢茶话老僧性多懒僻自从辊入这水牯牛队中十七年来拖泥带水只想向秀水江头一番洗濯谁知水中着水泥上添泥何时洗濯得净秖如今夜且教如何说话以应其请乃以手指烛云只这个辉煌满室晃耀一堂照见诸人各各顶𩕳朝天脚跟踏地眉横鼻直形正影端更无些子覆藏得着若把这点灵光荐得分晓岂不佛法现成这些且置今日陞座事繁且待老僧向藤床布帐里一觉齁鼾明朝起来另与诸公通个消息久坐谢茶为钱府诰封高太宜人对灵小参幻化场头着些幻人𨁝跳几能踢醒幻梦入如幻三昧耶钱府高太宜人幻而有生即今觅有生底了不可得幻而住世即今觅住世底了不可得幻而入灭即今觅入灭底了不可得既是皆不可得则知生亦幻住亦幻灭亦幻所以道知幻即离不作方便离幻即觉亦无渐次还委悉么师复高声唤云高宜人惺惺着能知如幻幻亦幻不劳弹指证菩提以拂子击禅床一下为严𨍏轹居士对灵恁么来恁么去恁么恁么如是如是喝一喝云是之谓𨍏轹居士文水禅人请赞弥勒肩负布袋脚穿草履鼓腹袒胸张牙露齿逢人但乞一文钱铁石肝肠臭如屎已而已而可止则止不知尔笑何人其实有人笑尔赞庆忠老和尚吾师庆忠没箇神通横身是口唤雨唿风拈白棒开人天之正眼用舌头辟末世之邪宗有照有用天青月皎为纵为夺电掣雷轰随觌体而相见实对面以难逢吾师大段良如此儿孙供养则不同何不同喝一喝芮居士请题寿松西母之桃兮九千年而一熟东海之竹兮变沧桑而一筹彼尚有历数之可纪此则非岁月之能求清音籁发翠色光浮是以仰栽培于造化而植榦于林丘又友梅友竹如虬如龙珠垂带露操响吟风历春秋而不老计年岁于何穷松松人称尔为十八公吾以比夫耆耇之山翁赞布袋和尚你见人笑人见你笑人笑你如痴如醉如狂你笑人有权有实有要且道要底甚么乃伸手唤云乞我一文钱登千佛阁二绝千佛楼头万象空凭高一望兴何穷眼中不觉低城市但看苍烟化作龙其二翠阁亭亭秀水隈千尊座列宝花台檐高放得斜阳入不待庄严笑欲开题画菊丛菊谁将墨染成笔花绽处细烟轻莫嫌纸上无颜色不逐风狂带露倾示明齐字锄云世路从来踏不齐锄开云雾没高低一条蓦直长安道看得分明是旧蹊题韵石比丘寿松图大椿八百蟠桃三千何如此物永矣忘年盘根于地吸露于天苍苍秀色郁郁奇颜用以写韵石无生之面而作有生看示齐东白银河夜半斗星悬玉弹轻抛漾碧天清磬一声人睡起齐看东白映眉端闻钟二绝钟声静夜入楼头阵阵频敲撞客愁欲唱无生曲一调不知那个是同俦其二长空新月挂银弧几点疏钟晚气孤客夜不堪愁睡稳经霜可是自鸣无为朱葵石先生题梦葵化石图葵石先生应梦而生因梦而号绘图纪事既巳详明何容复赘夫先生贵胄也先生贵人也先生之功在朝廷之泽在百姓之名在乡国之德之福在厥躬而贻子孙先生之事也先生为之山野今岁自西川来六月寓禾之天宁未遽谒先生先生顾焉一接貌言有古君子风味厥后往来数四一日出斯卷示之且索鄙言山野愧不能作而亦不敢辞原夫葵之梦文恪公之梦也文恪公之梦也葵也非葵也先生也石之梦先生之梦也先生之梦也石也非石也先生也葵乎梦乎幻乎真乎先生乎石乎梦乎幻乎真乎先生乎吾无以知之以葵知之不第以葵知之则即以先生知之吾无以知之以石知之不第以石知之则即以先生知之知之云何葵也先生也其心之洁而赤也有如此也知之云何石也先生也其性之介而贞也有如此也请为之赞曰何为葵兮何为石石之白兮葵之赤赤心一片喜朝阳白石磷磷若干尺是梦非梦梦何来葵花先自梦中开此心不变身可变依稀又作补天才一石江头为砫础坚贞之节向谁语风涛浪里出头来惟有葵心直自许君不见弥勒门至今存一回梦到见慈尊无生面目依然在大地山河一口吞机缘有僧来参礼拜起问不动干戈如何得胜师云今日冷如昨日僧云不是这箇道理师云毕竟如何僧无语师便打组绶沈居士同师茶次问如何是未生前面目师举起圆果如何是巳生后面目师举起圆果如何是生与未生时面目师举起圆果士发笑师云且莫诈明头曹秋岳沈赤肩同师坐次话及布袋和尚机缘师向岳索云乞我一文钱岳云这一文急忙拈不出在赤肩云请向弟子乞看师云你做穷官底人向你乞箇甚么师问徐敬可居士秖如道不动干戈又作么生士云上粮事繁师云甚处得这消息来士云将谓和尚错过师顾秋岳云今日徐居士为我证盟岳呵呵大笑师云傍观者哂题陈如愚行乐图谓非如愚意致清孤谓是如愚手胡为乎磐石一箇梅花一株翘足而坐倚树而扶伟哉面貌美矣髭须一见而知为陈君行乐之图题可权禅人小像苍苍树古绿绿苔鲜花间石上绰尔少年手握如意案列简篇可与学可与立可与权佛乘禅人请赞观音瞻礼玅相玅相难形编经作服满服皆经非红非白非紫非青庄严极其精致画工通乎神灵虚空为座轴为屏令人懽喜赞叹而宛涉乎沧溟偶咏二首古木森森枝乱斜夕阳落尽噪栖鸦风霜夜宿知何处想是丛林别有家其二云澹天低晚树清寒鸦几箇对人鸣愁衷无奈连宵坐又听蛩声度五更夜坐二首好把青灯向晚挑更深无火竖寒毛唿童添得炉中炭尽着冬霜尽夜鏖其二传灯读罢又吟诗正是更敲四鼓时一觉和衣鼾睡稳床头明月为谁移庆忠先师遗命分舍利于高峰嘱予建塔巳酉岁暮予寓天宁怀感四偈高峰别去已经年及到南湖又一天刚整丝纶才下钓慈恩依旧暗中牵事死曾闻如事生当初悔不奉师行云山未断肠先断隔断云山梦亦惊岂为离师学卖乖千觔檐子属吾侪吾师面目今犹在肯把吾师受活埋慈命而今不可辜何妨到处建浮屠风涛万里巴江上一介能将有也无与朱葵石居士吾宗无别旨但从直捷根源处一眼觑破自是头头上显物物上明如僧问赵州如何是祖师西来意州云庭前柏树子便是这箇道理也老居士昨云别处妥当一件只是一件这里会得一处妥处处妥岂不是从直捷根源处着眼又云看得本来面目分明原无贵无贱无贫无富无喜无怒无死无生只此数语可谓见到说到矣但要时时保任念念操存直做到大休大歇底田地得大自在得大受用施为运转出没卷舒任性而流无可不可连这保任操存四字一并忘却更有甚么参差错谬关碍生死大事而不一了百当者哉竹篦子也是这个柏树子也是这个世尊拈花拈底也是这个天龙竖指竖底也是这个老僧连日所说说底也是这个居士近日所见见底也是这个毕竟如何是这个聻题赞书铁门限册首书字之法着不得半点意思须是笔与手忘手与心忘心与书忘如行云如流水如神龙出洞如渴骥奔泉电卷星驰不知不觉纯是一团精神运转流动直到笔意俱不到处庶几略较些子铁门限古来名笔摹写者多规矩俨然风味自别临池者若于出格入格之外别作商量才得不为笔墨所苦虽然如是智永禅师面目现在珍重诸人大好着眼赞达磨咄哉这汉着甚来由熊耳山下长坐不休指人心见性成佛赚神光断臂而求肝肠太热面貌可羞仔细看来也是西天东土一大魔头题连城耆宿小影旷野之间蒲团之上磐石可趺老梅可傍手握春箑有收无放澹澹仪容疏疏意况可谓纯任乎天真而悠然自畅题俞右吉居士行乐图不衫不履独坐匡床有书不展有扇不飏宽胸大肚自在清凉似闲似逸似疏狂面貌堂堂令人望须眉而想见其肝肠题金天木居士金刚忍字跋金刚以无相为宗旨读金刚者则应以破相为了义以言相不独四相相也宗旨亦相也了义亦相也全卷金刚皆相也但着一字亦皆相也破云乎哉无云乎哉破与无又安得而非相也哉山野到此直得无起口处天木金居士受持此经于经文中单拈一忍字则即于自心中独证一忍字就经文中畅演一忍字则即欲人心中共证一忍字是忍也良亦自度度人之宝筏也山野曰天木居士可谓受持而有得矣傥从忍字而进求之不又有得焉者乎傥从忍字进求而并忘之不更有得焉者乎迄乎得无所得而宗旨了义其庶几矣然亦不可谓非自度度人之婆心也即谓之无相也亦可也山野是以懽喜赞叹而乐为之跋杨艾田居士题刻藏经疏曰客问刻大藏经与焚青龙钞是同是别余曰焚不过刻不尽请质之俍亭禅师俍亭禅师曰艾田问余余曰刻即尽刻烧即尽烧请更质之明眼静闻师复请师题师曰恁么也得不恁么也得恁么不恁么总得明眼底辨取三山来禅师语录卷十六