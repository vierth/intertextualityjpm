龟山先生语录龟山先生语录后录上龟山杨先生语録后録上杨时于新学极精今日一有所问能尽知其短而持之介甫之学大抵支离伯淳尝与杨时读了数篇其后尽能推类以通之伊川荅杨中立论西铭中立书尾云判然无疑伊川曰杨时也未判然旧在二先生之门者伯淳最爱中立正叔最爱定夫二人气象亦相似龟山杨先生语録后録上龟山先生语录后录下龟山杨先生语録后録下宋兴百有余年四方无虞风俗敦厚民不识干戈有儒生于江南髙谈诗书自拟伊傅而实窃佛老之似济非鞅之术举丗风动虽巨德故老有莫能烛其姦其说一行而天下始纷纷多事反理之评诡道之论日以益炽邪慝相承卒兆裔夷之祸考其所致有自来矣靖康𥘉龟山杨公任諌议大夫国子祭酒始推本论奏其学术之谬请追夺王爵罢去配飨虽当时余党犹伙公之说未得尽施然大统中兴论议一正到于今学者知荆舒祸本而有不屑焉则公之息邪说距诐行放滛辞以承孟氏者其功顾不大哉是宜列之学宫使韦布之士知所尊仰而况公旧所临流风善政之及祀事其可阙乎浏阳实潭之属邑绍圣𥘉公尝辱爲之宰歳饥发廪以赈民而部使者以催科不给罪公公之德于邑民也深矣后六十有六年建安章才邵来爲政慨然念风烈咨故老葺公旧所爲飞鸿阁绘像于其上以示后学以慰邑人之思去而不忘也又六年贻书俾熹记之熹生晚识陋何足以窥公之藴惟公师事河南二程先生得中庸鸢飞鱼跃之传于言意之表践履纯固卓然爲一丗儒宗故见于行事深切着明如此敢表而出之庶几慕用之万一云尔龟山天资髙朴实简易然所见一定更不须穷究某尝谓这般人皆是天资出人非假学力如龟山极是简易衣服也只据见定终日坐在门限上人犯之亦不校其简易率皆如此喜怒哀乐未发龟山敬而无失之说甚好问龟山云消息盈虚天且不能暴爲之去小人亦不可骤如何曰只看时如何不可执天亦有迅雷风烈之时又言龟山先生年少未见伊川时先去看庄列等文字后来虽见伊川然而此念熟了不觉时发出来游定夫尤甚罗仲素时复亦有此意龟山往来太学过庐山见常緫緫亦南劒人也与龟山论性谓本然之善不与恶对后胡文定得其说于龟山至今诸胡谓本然之善不与恶对与恶爲对者又别有一善常緫之言𥘉未爲失若论本然之性只一味是善安得恶来人自去坏了便是恶旣有恶便与善爲对今他却说有不与恶对底善又有与恶对底善如近年郭子和九圗便是如此见识上面书一圈子写性善字从此牵下两边有善有恶或云恐文定当来未甚有差后来传袭节次讹舛曰看他说善者賛美之词不与恶对巳自差异理不外物若以物便爲道则不可如龟山云寒衣饥食岀作入息无非道伊尹耕于有莘之野以乐尧舜之道夫尧舜之道岂有物可玩哉即耕于有莘之野是巳恁地说却有病物只是物所以爲物之理乃道也龟山言天命之谓性人欲非性也天命之善本是无人欲不必如此立说胡子知言云天理人欲同体而异用同行而异情自是他全错看了问横浦语録载张子韶戒杀不食蠏髙抑崇相对故食之龟山云子韶不杀抑崇故杀不可抑崇退龟山问子韶周公何如对曰仁人曰周公驱勐兽兼夷狄㓕国者五十何尝不杀亦去不仁以行其仁耳先生云此特见其非不杀耳犹有未尽须知上古圣人制爲罔罟佃渔食禽兽之肉但君子逺庖厨不暴殄天物须如此说方切事情草堂先生及识元城刘器之杨龟山龟山之岀时巳七十歳却是从蔡攸荐岀他那时却是觉得这边扶持不得事势也极故要附此边人所以荐龟山𥘉縁蔡攸与蔡子应说令其荐举人才答云太师用人甚广又要讨甚么人曰縁势利之徒恐缓急不可用公知有山林之人可见告他便说某只知郷人鼔山下张觷字柔直其人甚好蔡攸曰家间子姪未有人教可屈他来否此人即以告张张即从之及教其子姪俨然正师弟子之分异于前人得一日忽开谕其子弟以奔走之事其子弟骇愕即告之曰若有贼来先及汝等汝等能走乎子弟益惊骇谓先生失心以告老蔡老蔡因悟曰不然他说得是盖京父子此时要唤许多好人岀巳知事变必至即请张公叩之张言天下事势至此巳不可救势只得且收举个贤人岀以爲缓急倚仗耳即令张公荐人张公于是荐许多人龟山在一人之数今龟山墓志云㑹有告大臣以天下将变宜急举贤以存国于是公岀谓此张后爲某州县丞到任即知虏人入㓂必有自海道至者于是买木爲造舡之备踰时果然虏自海入㓂科州县造舟仓卒扰扰油灰木材莫不踊贵独张公素备不劳而办以此见知于帅宪即辟知南劒㑹叶鐡入㓂民人大恐他即告谕安存之即率城中诸富家令岀钱米沽酒买肉爲蒸煳之类遂分民兵三替逐替燕犒酒食授以兵器先一替岀城与贼接战即犒第二替岀先替未倦而后替即得助之民大喜遂射杀贼首冨民中有识叶鐡者即厚劳之忽令执兵只今执长鎗上悬白旗令见叶鐡即以白旗指向之衆人上了弩即其所指而发遂中之后都统任某欲争功亦让与之其余诸盗却得都统之力放贼之叔父以成反间论及龟山先生曰龟山弹蔡京也是只不迅速林择之曰龟山晚岀一节亦不是先生曰也不干晚岀事若岀来做得事也无妨他性慢看道理也如此平常处看得好紧要处却放缓了做事都涣散无伦理将乐人性急麄率龟山却恁寛平此是间岀然其麄率处依旧有土风在或问龟山晚年岀处不可晓其召也以蔡京然在朝亦无大建明曰以今观之则可以追咎当时无大建明若自家处之不知当时所当建明者何事或云不过择将相爲急曰也只好说不知当时事势如何择将相固是急然不知当时有甚人可做当时将只说种师道相只说李伯纪然固皆尝用之矣又况自家言之彼亦未便见听据当时势亦无可爲者不知有大圣贤又如何耳问龟山晚年岀得是否曰岀如何不是只看岀得如何当𥘉若能有所建明而岀则胜于不出曰渠用蔡攸荐亦未是曰亦不妨但当时事急且要速得一好人岀来救之只是岀得来不济事耳观渠爲諌官将去犹惓惓于一对巳而不得对及观其所言第一正心诚意意欲上推诚待宰执第二理㑹东南纲运当时宰执皆庸缪之流待亦不可不待亦不可不告以穷理而告以正心诚意贼在城外道途正梗纵有东南纲运安能逹所谓虽有粟安得而食诸当危急之时人所属望而着数乃如此所以使丗上一等人笑儒者以爲不足用正坐此耳问围城时李伯纪如何曰当时不使他更谁使士气至此萧索无余他人皆不肯向前惟有渠尚不顾死且得倚仗之问姚平仲刼寨事是谁发曰人皆归罪伯纪此乃是平仲之谋姚种皆西方将家师道巳立功平仲耻之故欲以竒功取胜之刼不胜钦庙亲批令伯纪䇿应或云当时若再刼可胜但无人敢主张问种师中河东之死或者亦归罪伯纪曰不然尝亲见一将官说师中之败乃是爲流矢所中非战败渠亲见之甚可怪如种师道方爲枢密朝廷倚重遽死此亦是气数伯纪管御营钦庙授以空名告身自观察使以下使之自𥙷师道只用一二小使臣诰御批云大臣作福作威渐不可长及遣救河东伯纪度势不可辞不行御批云身爲大臣迁延避事是时许崧老爲右丞与伯纪善书杜邮二字与之伯纪悟遂行当危急时反爲姦臣所使岂能做事问种师道果可依仗否曰师道爲人口讷语言不能岀上问和亲曰臣执干戈以卫社稷不知其他遂去不能反覆力执大抵是时在上者无定说朝变夕改纵有好人亦做不得事道夫问龟山晚歳一岀爲士诟骂果有之否曰他当时一岀追夺荆公王爵罢配飨夫子且欲毁噼三经板士子不乐遂相与聚问三经有何不可輙欲毁之当时龟山亦谨避之问或者疑龟山此岀爲无𥙷于事徒尔纷纷或以爲大贤岀处不可以此议如何曰龟山此行固是有病但只后人又何曽梦到他地位在惟胡文定以柳下恵援而止之而止比之极好龟山之岀人多议之惟胡文定公之言曰当时若能听用决须救得一半此语最公盖龟山当此时虽负重名亦无杀活手叚若谓其怀蔡氏汲引之恩力庇其子至有谨勿击居安之语则诬矣幸而此言岀于孙觌人自不信坐客问龟山先生立朝事先生曰胡文定论得好朝廷若委呉元忠辈推行其说决须救得一半不至如后来狼狈然当时国势巳如此虏𥘉退后便须急急理㑹如救焚拯溺诸公今日论蔡京明日论王黼当时姦党各已行遣了只管理㑹不休担阁了日子如呉元忠李伯纪向来亦是蔡京引用免不得略遮庇只管喫议论龟山亦𬒳孙觌軰窘扰龟山铭志不载髙丽事他引欧公作梅圣俞墓志不载布文诗事辨得甚好孰能识车中之状意欲施事见韩诗外传伯夷微似老子胡文定作龟山先生墓志主张龟山似柳下惠看来是如此龟山与廖尚书说义利事廖云义利却是天理人欲龟山曰只怕贤错认以利爲义也后来𬒳召主和议果如龟山说廖𥘉举郑厚与某人可见其贤此二人二人皆要主和议及廖𬒳召却不问此二人却去叶孝先商量及爲中丞又荐郑毂然廖终与秦不合而岀但𥘉不能别义利之分亦是平时讲之不熟也郑博士某旧见之年七十余云尝见上蔡先生先人甚敬之国说胡珵德辉所着文字问德辉何如人曰先友也晋陵人曽从龟山游故所记多龟山说话能诗文墨隷皆精好尝见先人馆中唱和一卷惟胡诗特佳赵忠简公当国与张嵲巨山同爲史官及赵公去位张魏公独相以爲元祐未必全是熈丰未必全非遂擢何抡仲李似表二人爲史官胡张所修史皆摽岀欲改之胡张遂求去及忠简再入相遂去何李依旧用胡张爲史官成书奏上弄得都成私意龟山杂博是读多少文字龟山杨先生语録后録下后学天台呉坚刋于福建漕治龟山先生语录龟山先生语录卷一龟山先生语録卷第一荆州所闻先生曰自尧舜以前载籍未具丗所有者独伏牺所画八卦耳当是之时圣贤如彼其多也自孔子删定系作之后更秦历汉以迄于今其书至不可胜纪人之所资以爲学者冝易于古然其间千数百年求一人如古之圣贤卒不易得何哉岂道之所传固不在于文字之多寡乎夫尧舜禹皐陶皆称若稽古非无待于学也其学果何以乎由是观之圣贤之所以爲圣贤其用心必有在矣学者不可不察之也观孔门弟子之徒其事师虽至于流离困饿滨于死而不去非要誉而规利也所以甘心焉者其所求也大矣流离困饿且滨于死有不足道者学者知此然后知学之不可巳矣古之学者以圣人爲师其学有不至故其德有差焉人见圣人之难爲也故凡学者以圣人爲可至则必以爲狂而窃笑之夫圣人固未易至若舎圣人而学是将何所取则乎以圣人爲师犹学射而立的然的立于彼然后射者可视之而求中若其中不中则在人而已不立之的以何爲凖问曽西不爲管仲而于子路则曰吾先子之所畏或曰羞管仲之所巳爲慕子路之所未就此说是否曰孔子曰由也千乗之国可使治其赋也使其见于施爲如是而已其于九合诸侯一正天下固有所不逮也然则如之何曰管仲之功子路未必能之然子路譬之御者则范我驰驱者也若管仲盖诡遇耳曾西仲尼之徒也盖不道管仲之事六经不言无心惟佛氏言之亦不言修性惟扬雄言之心不可无性不假修故易止言洗心尽性记言正心尊德性孟子言存心养性佛氏和顺于道德之意盖有之理于义则未也圣人以爲㝷常事者庄周则夸言之庄周之博乃禅家呵佛骂祖之类是也如逍遥游养生主曲譬广喻张大其说论其要则逍遥游一篇乃子思所谓无入而不自得而养生主一篇乃孟子所谓行其所无事而巳问孔子曰中庸之爲德其至矣乎何也曰至所谓极也极犹屋之极所处则至矣下是爲不及上焉则爲过或者曰髙明所以处已中庸所以处人如此则是圣贤所以自待者常过而以其所贱者事君亲也而可乎然则如之何曰髙明即中庸也髙明者中庸之体中庸者髙明之用耳髙明亦犹所谓至也问或曰中所以立常权所以尽变不知权则不足以应物知权则中有时乎不必用矣是否曰知中则知权不知权是不知中也曰旣谓之中斯有定所必有权焉是中与权固异矣曰犹坐于此室室自有中移而坐于堂则向之所谓中者今不中矣堂固自有中合堂室而观之盖又有堂室之中焉若居今之所守向之中是不知权岂非不知中乎又如以一尺之物约五寸而执之中也一尺而厚薄小大之体殊则所执者轻重不等矣犹执五寸以爲中是无权也盖五寸之执长短多寡之中而非厚薄小大之中也欲求厚薄小大之中则释五寸之约唯轻重之知而其中得矣故权以中行中因权立中庸之书不言权其曰君子而时中盖所谓权也舜跖之分利与善之间也利善之间相去甚微学者不可不知爲文要有温柔敦厚之气对人主语言及章䟽文字温柔敦厚尤不可无如子瞻诗多于讥玩殊无恻怛爱君之意荆公在朝论事多不循理惟是争气而巳何以事君君子之所养要令暴慢邪僻之气不设于身体陶渊明诗所不可及者冲澹深粹岀于自然若曽用力学然后知渊明诗非着力之所能成私意去尽然后可以应丗老子曰公乃王儒佛深处所差杪忽耳见儒者之道分明则佛在其下矣今学之徒曰儒者之道在其下是不见吾道之大也爲佛者旣不读儒书或读之而不深究其义爲儒者又自小也然则道何由明哉君子无终食之间违仁说者曰饮食必有祭是也曰如是则造次顚沛之际遑遽急迫甚矣欲不离仁仁之道安在且饮食必有祭小人亦然岂能仁乎孔子以其子妻公冶长以其兄之子妻南容说者曰君子之处其子与处其兄之子固不同也曰兄弟之子犹子也何择乎诚如所言是圣人犹有私意也圣人不容有私意若二女之少长美恶必求其对所妻之先后未必同时安在其厚于兄而薄于己耶记此者特言如是二人可託以女子之终身且圣人爲子择配不求其他故可法也或谓孔子登东山而小鲁登泰山而小天下此言胜物而小之曰使圣人以胜物爲心是将自小安能小物圣人本无胜物之心身之所处者髙则物自不得不下耳叶公以证父之攘羊爲直而孔子以爲吾党之直者父爲子隐子爲父隐夫父子之眞情岂欲相暴其恶哉行其眞情乃所谓直反情以爲直则失其所以直矣乞醯之不得爲直亦犹是也周礼王燕则以膳夫爲献主说者曰君臣之义不可以燕废曰是不然此孟子所谓养君子之道也礼受爵于君前则降而再拜燕所以待羣臣嘉賔也而使之有升降拜揖之劳是以犬马畜之矣故以膳夫爲献主而主不自献酬焉是乃所以爲养君子之道而廪人继粟庖人继肉之义也周礼凡用皆㑹唯王及后不㑹说者曰不得以有司之法制之曰有司之不能制天子也固矣然而九式之职冡宰任之王恣其费用有司虽不㑹冡宰得以九式论于王矣故王后不㑹非荡然无以禁止之也制之有冡宰之义而非以有司之法故也或曰书之终秦誓以见圣人之乐人悔过也故凡过而能悔者取其悔而不追其过可也今有杀人而𬒳刑者临刑而曰吾惟杀人以至此也仁者于此亦必哀而舍之曰书之有秦费二誓以志帝王之诰命于是絶故也其大意则言有国者不可废誓于誓之中其事又有可取者则如秦之罪己而不责人是也若曰取其悔而巳不咎其过其旣悔而有过也亦不当罪乎圣人以恕待人于人之悔也嘉之可也如以悔爲是而不问其改与不改则改过者鲜矣故君子之取人也取其改不取其悔且杀人至于𬒳刑而自状其过盖伤其死之不善也使杀人而不必死其肯悔乎崤之战不败则秦自以爲功矣何以知之以济河之师知之也济河之师何义哉君子务本言凡所务者惟本而已若仁之于孝悌其本之一端耳盖爲仁必自孝悌推之然后能爲仁也其曰爲仁与体仁者异矣体仁则无本末之别矣孔子曰老者安之朋友信之少者怀之此无待乎推之也孟子曰老吾老以及人之老㓜吾㓜以及人之㓜此推之也推之所谓爲仁问子贡货殖诚如史迁之言否曰孔门所谓货殖者但其中未能忘利耳岂若商贾之爲哉曰樊迟请学稼学圃如何曰此亦非爲利也其所愿学正许子并耕之意而命之爲小人者盖稼圃乃小人之事而非君子之所当务也君子劳心小人劳力先生尝夜梦人问王由足用爲善何以见语之曰齐王只是朴实故足以爲善如好货好色好勇与夫好丗俗之乐皆以直告而不隐于孟子其朴实可知若乃其心不然而谬爲大言以欺人是人终不可与入尧舜之道矣何善之能爲狼跋之诗曰公孙硕肤赤舄几几周公之遇谤何其安闲而不迫也学诗者不在语言文字当想其气味则诗之意得矣孟子言说大人则藐之至于以己之长方人之短犹有此等气象在若孔子则无此矣观郷党一篇与上大夫言誾誾如也与下大夫言侃侃如也以至见冕者与瞽者虽䙝必以貌如此何暇藐人礼曰贵贵爲其近于君也敬长爲其近于亲也故孔子谓君子畏大人孔子言由求爲具臣曰弑父与君亦不从也由求如是而巳乎曰弑父与君言其大者盖小者不能不从故也若季氏旅太山伐颛臾而不能救之之事是巳然则或许其升堂且皆在政事之科何也曰小事之失亦未必皆从但自弑父与君而下或从一事则不得爲不从若弑父与君则决不从矣进此一等便爲大臣如孔孟之事君是也故孔孟虽当乱丗而遇庸暗之主一毫亦不放过事道与禄仕不同常夷甫家贫召入朝神宗欲优厚之令兼数局如登闻鼓染院之类庶几俸给可赡其家夷甫一切受之不辞及正叔以白衣擢爲劝讲之官朝廷亦使之兼他职则固辞盖前日所以不仕者爲道也则今日之仕湏是官足以行道乃可受不然是茍禄也然后丗道学不明君子之辞受取舎人鲜能知之故常公之不辞人不以爲非而程公之辞人亦不以爲是王逢原才髙识逺未必见道观其所着乃髙论怨诽之流假使用之亦何能爲春秋昭如日星但说者断以已意故有异同之论若义理巳明春秋不难知也春秋始于隐其说纷纷无定论孟子有言王者之迹熄而诗亡诗亡然后春秋作据平王之崩在隐公之三年也则隐公即位实在平王之时自幽王爲犬戎所㓕而平王立于东迁当是时黍离降而爲国风则王者之诗亡矣此春秋所以作也易于咸卦𥘉六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其说以谓有心以感物则其应必狭矣唯忘心而待物之感故能无所不应其繇辞曰贞吉悔亡憧憧往来朋从尔思夫思皆縁其类而巳不能周也所谓朋从者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何或曰思造形之上极过是非思之所能及故唯天下之至神则无思也无思所以体道有思所以应丗此爲不知易之义也易所谓无思者以谓无所事乎思云耳故其于天下之故感而通之而巳今而曰不可以有思又曰不能无思此何理哉或曰圣人所以大过人者盖能以身救天下之弊耳昔伊尹之任其弊多进而寡退苟得而害义故伯夷岀而救之伯夷之清其弊多退而寡进过廉而复刻故柳下惠出而救之柳下惠之和其弊多汚而寡㓗恶异而尚同故孔子出而救之是故伯夷不清不足以救伊尹之任柳下惠不和不足以救伯夷之清此三人者因时之偏而救之非天下之中道也故乆必弊至孔子之时三圣人之弊各极于天下故孔子集其行而大成万丗之法然后圣人之道无弊其所以无弊者岂孔子一人之力哉四人者相爲终始也使三圣人者当孔子之时皆足以爲孔子矣曰何不思之甚也由汤至于文王之时五百有余嵗其间贤圣之君六七作其成就人才之衆至其衰丗尤有存者使伊尹有弊当时更丗之乆上之爲君下之爲臣皆足以有爲独无以革之乎由周至于战国之际又五百有余嵗文武周公之化不爲不深使伯夷之弊至是犹在则周之圣人所谓一道德以俗者殆无𥙷于丗而独俟一柳下惠耶况孔子去柳下惠未逺若柳下惠能矫伯夷之清使天下从之其弊不应继踵而作而孔子救之又何其遽也且孔子之时荷蒉荷莜接舆沮溺之流必退者尚多也则柳下惠之所爲是果何益乎故爲圣人救弊之说者是亦不思而巳矣夫伊尹固圣人之任者然以爲必于进则不可也汤三使往聘之然后幡然以就汤不然将不从其聘耶则伊尹之不必进可见伯夷固圣人之清者然以爲必于退则不可也方其辟纣居诸海濵以待天下之清闻西伯善养老者则归之则伯夷之不必退亦可见若柳下惠孔子盖以谓直道而事人孟子亦称其不以三公易其介夫亦岂以同爲和乎由是观之其弊果何自而得之耶若曰孔子之道所以无弊者四人者相爲终始使三圣人当孔子之时亦皆足以爲孔子此尤不可孟子曰伯夷伊尹不同道又曰自生民以来未有盛于孔子而伯夷伊尹不足以班之而其所谓同者得百里之地而君之皆能以朝诸侯有天下行一不义杀一不辜而得天下皆不爲而巳彼爲任爲清爲和一节之至于圣人者也其可以爲孔子乎夫以三人爲圣者孟子发之也而孟子之言其辨如彼今释孟子之言安得强爲之说乎虽然此孟子之言也学者于圣人又当自有所见自无所见纵得孟子之旨何与吾事问伊尹五就汤五就桀何也曰其就汤也以三䀻之勤也其就桀也汤进之也然则何爲事桀曰旣就汤则当以汤之心爲心汤岂有伐桀之意哉其不得巳而伐之也人归之天命之耳方其进伊尹以事桀也盖欲其悔过迁善而巳茍悔过迁善则吾北靣而臣之固所愿也若汤𥘉求伊尹即有伐桀之意而伊尹遂相之是以取天下爲心也以取天下爲心岂圣人之心哉问伯夷伊尹柳下惠之行固不同矣使伯夷居汤之丗就汤之聘乎曰安得而不就然则汤使之就桀则就之乎曰否何以知其然曰伯夷闻文王作兴则归之宜其就汤之聘然而横政之所岀横民之所止不忍居也使之事桀盖有所不屑矣然则其果相汤也肯伐桀乎曰至天下共叛之桀爲独夫伯夷伐之亦何恤哉或曰汤之伐桀也衆以爲我后不恤我衆舎我穑事而割正夏而汤告以必往是圣人之任者也文王三分天下有其二以服事商是圣之清者也曰非也汤之伐桀虽其衆有不恱之言惮劳而巳若夏之人则不然曰时日曷丧予及汝皆亡故攸徂之民室家相庆箪食壷浆以迎王师汤虽不往不可得矣文王之时纣犹有天下三分之一民犹以爲君则文王安得而不事之至于武王而受罔有悛心贤人君子不爲所杀则或爲囚奴或去国纣之在天下爲一夫矣故武王诛之亦不得巳也孟子不云取之而燕民不恱则勿取古之人有行之者文王是也取之而燕民恱则取之古之人有行之者武王是也由此观之汤非乐爲任而文王非乐爲清也㑹逢其适而巳孟子与人君言皆所以扩其善心而革其非不止就事论事如论齐王之爱牛而曰是心足以王论王之好乐而使之与百姓同乐论王之好货好色好勇而陈周之先王之事若使爲人臣者论事毎如此而其君肯听岂不能尧舜其君又曰孟子对人君论事句句未甞离仁此所谓王道也曰安得句句不离乎仁曰须是知一以贯之之理曰一以贯之仁足以尽之否曰孟子固曰一者何曰仁也仁之用大矣今之学者仁之体亦不曾体究得齐王顾鸿鴈麋鹿以问孟子孟子因以爲贤者而后乐此至其论文王夏桀之所以异则独乐不可也丗之君子其贤者乎则必语王以忧民而勿爲台沼苑囿之观是拂其欲也其佞者乎则必语王以自乐而广其侈心是纵其欲也二者皆非能引君以当道唯孟子之言常于毫发之间剖析利害之所在使人君化焉而不自知夫如是其在朝廷则可以格君心之非而其君易行也或曰居今之丗去就之际不必一一中节欲其皆中节则道不得行矣曰何其不自重也枉己者其能直人乎古之人宁道之不行而不轻其去就如孔孟虽在战国之时其进必以正以至终于不得行而死是矣顾今之丗独不如战国之时乎使不恤其去就可以行道孔孟当先爲之矣孔孟岂不欲道之行哉或曰以术行道而心正如何曰谓之君子岂有心不正者当论其所行之是否尔且以术行道未免枉己与其自枉不若不得行之愈也宋牼以利说秦楚使之罢兵以息两国之争其心未爲过也然孟子力抵之盖君子之事君其说不可惟利之从苟惟利之从则人君所见者利而巳彼有轧吾谋者其说又利于我吾说必见屈矣故不若与之谈道理道理旣明人自不能胜也所谓道理之谈孟子之仁义是也王覇之佐其义利之间乎一毫爲利则不足爲王矣后丗道学不明人以颜子伯夷只作一节之士若孟子之论则是两人者岂清修介洁者耶如伯夷直许之以朝诸侯一天下颜子直许之以禹稷之事方太公钓于渭不遇文王特一老渔父耳及一朝用之乃有鹰扬之勇非文王有独见之明谁能知之学者须体此意然后进退隐显各得其当或曰德而巳矣奚取于聦明曰徒取其德或有有德而不聦明者如此则人得以欺罔之何以济务故书称尧舜禹汤文武皆言其聦明爲是故也黄叔度学充其德虽颜子可至矣一介之与万钟若论利则有多寡若论义其理一也伊尹惟能一介知所取与故能禄之以天下弗顾系马千驷弗视自后丗观之则一介不以予人爲太吝一介不以取诸人爲太洁然君子之取予适于义而巳予之啬取之微虽若不足道矣然苟害于义又何多寡之间乎孔子于公西赤之富不恤其请于原宪之贫不许其辞此知所予者也孟子言非其道则一箪食不可受于人如其道则舜受尧之天下不以爲泰此知所取者也孟子称舜象忧亦忧象喜亦喜此语最冝味之夫舜之意唯恐不获于象也则象喜舜自喜夫岂有伪乎是之谓不藏怒不宿怨问象日以杀舜爲事而舜终不爲所杀何也曰尧在上天下岂容有杀兄者乎此语自是万章所传之谬据书所载但云象傲而巳观万章之言傲何足以尽之其言杀舜之时尧巳妻之二女又使其子九男百官皆事舜于畎畒之中象必不敢但万章所问其大意不在此故孟子当时亦不暇辨孟子言舜之怨慕非深知舜之心不能及此据舜惟患不顺于父母不谓其尽孝也凯风之诗曰母氏圣善我无令人孝子之事亲如此此孔子所以取之也孔子曰君子之道四丘未能一焉若乃自以爲能则失之矣颜子所学学舜而巳盖舜于人伦无所不尽也以爲父子尽父子之道以爲君臣尽君臣之道以爲夫尽夫道以爲兄尽兄道此孟子所谓舜爲法于天下可传于后丗者也孟子所忧亦忧不如舜耳人能以舜爲心其学不患不进问将顺其美后丗之说或成阿䛕恐是引其君以当道曰然此正如孟子所谓是心足以王若曰以小易大则非其情以谓见牛未见羊而欲以羊易牛乃所以爲仁引之使知王政之可爲是谓将顺又曰详味此一章可见古人事君之心韩信用兵在楚汉之间则爲善矣方之五霸已自不及以无节制故也如信之军脩武髙祖即其卧内夺之印易置诸将信尚未知此与棘门霸上之军何异但信用兵能以术驱人使自爲战当时亦无有以节制之兵当之者故信数得以取胜也王者之兵未甞以术胜人然亦不可以计败后丗惟诸葛亮李靖爲知兵如诸葛亮巳死司马仲逹观其行营军垒不觉叹服而李靖惟以正出竒此爲得法制之意而不务侥倖者也古人未尝不知兵如周官之法虽坐作进退之末莫不有节若平时不学一旦缓急何以应敌如此则学者于行师御衆战阵营垒之事不可不讲史言成安君儒者故爲韩信所胜成安君岂眞儒者哉若眞儒必不爲韩信所诈如曰吾行仁义云耳人得而罔之是木偶人也夫兵虽不贵诈亦人所不得而诈然后爲善观战国用兵中原之战也若今之用兵御夷狄耳力可以战则战势利于守则守来则拒之去则勿追则边鄙自然无事今乃反挑之且侵其地巳非理矣其决胜必取而至于用狙诈也又何足怪若贤将必不以穷闘逺讨爲事何用狙诈盖夷狄之战与中原之战异夷狄难与较曲直是非惟恃力耳但以禽兽待之可也以禽兽待之如前所爲是矣问今之爲将帅者不必用狙诈固是柰兵官武人之有智畧者莫非狙诈之流若无狙诈如何使人曰君子无所往而不以诚但至诚恻怛则人自感动曰至诚恻怛可也然今之置帅朝除暮易若以至诚爲务须是积乆上下相谙其效方见卒然施之未必有𥙷曰诚动于此物应于彼速于影响岂必在乆如郭子仪守河阳李光弼代之一号令而金鼓旗帜爲之精明此特其号令各有体耳推诚亦犹是也正叔先生过范尧夫治所谓尧夫曰闻公有言作帅当使三军爱之如父母是否曰然非欤曰公第能言之耳未必能行也曰何以言之曰闻旧帅方卒公始代之便设筵张乐犒军此所以知公之必不能使三军爱之如父母也曰当时自合打散设筵张乐却是错曰打散亦不可彼卒伍之所利者财食也使其不得财食则知新帅之所以不给赐财食者爲旧帅之亡也夫旧帅亦父母也今其亡未乆而给赐如常卒伍之愚忘其上以此耳然则不能使之观旧帅如父母则必不能使之以我爲父母矣尧夫是日追送正叔曰若不逺岀不闻此言祖宗能用人命故太祖尝曰我以一缣易一胡人首不过十万匃奴之衆可尽唯能如此此所以能取天下今获一刼盗亦须以数十千赏之若只使一缣欲易一胡人首人必不爲用唯不能用人命此所以必至于厚赏也观祖宗时江南擅强河东未服两浙川广尚守巢穴方是时所有财赋特中原之地耳其聚敛科配盖不若今之悉也其后祖宗削平僭乱只用所有不患乏财使如今日厚赏安能取天下陆宣公当扰攘之际说其君未尝用数观其奏议可见欲论天下事当以此爲法宣公在朝自以不恤其身知无不言言无不尽至于迁贬唯杜门集古方书而巳可谓知进退者吕晦叔眞大人其言简而意足孙莘老尝言𥙿陵好问且曰好问则𥙿晦叔曰好问而𥙿不若听德而聦人有非刘向强聒而不舎者吕晦叔曰刘向贵戚之卿此语可谓忠厚然向之眷眷于汉室而不忍去则是也至于上变论事亦可谓不知命矣问以匹夫一日而见天子天子问焉尽所怀而陈之则事必有窒碍者不尽则爲不忠如何曰事亦须量深浅孔子曰信而后谏未信则以爲谤已也易之恒曰浚恒凶此恒之𥘉也故当以渐而不可以浚浚则凶矣假如问人臣之忠邪其亲信者谁欤遽与之辨别是非则有失身之悔君子于此但不可以忠爲邪以邪爲忠语言之间故不无委曲也至于论理则不然如惠王问孟子何以利吾国则当言何必曰利宣王问孟子卿不同则当以正对盖不直则道不见故也丗之君子其平居谈道甚明论议可听至其出立朝廷之上则其行事多与所言相戾至有图王而实霸行义而规利者盖以其学得之文字之中而未尝以心验之故也若心之所得则曰吾所以爲已而巳是故心迹常判而爲二心迹旣判而爲二故事事违其所学人臣之事君岂可佐以刑名之说如此是使人主失仁心也人主无仁心则不足以得人故人臣能使其君视民如伤则王道行矣或曰特旨乃人君威福之权不可无也曰不然古者用刑王三宥之若案法定罪而不敢赦则在有司夫惟有司守法而不敢移故人主得以养其仁心今也法不应诛而人主必以特旨诛之是有司之法不必守而使人主失仁心矣荆公在上前争论或爲上所疑则曰臣之素行似不至无廉耻如何不足信且论事当问事之是非利害如何岂可以素有廉耻刼人使信已也夫廉耻在常人足道若君子更自矜其廉耻亦浅矣盖廉耻自君子所当爲者如人守官曰我固不受赃不受赃岂分外事乎理财作人两事其说非不善然丗儒所谓理财者务爲聚歛而所谓作人者起其奔竞好进之心而巳易之言理财诗之言作人似不如此周官平颁其兴积说者曰无问其欲否槩与之也故假此爲青苗之法当春则平颁秋成则入之又加息焉以谓不取息则舟车之费䑕雀之耗官吏之俸给无所从出故不得不然此爲之辞耳先生省耕歛而爲之𥙷助以救民急而巳方其出也未尝望入岂复求息取其息而曰非以渔利也其可乎孟子论法以谓凶年粪其田而不足则必取盈焉使民终嵗勤动不得以养其父母又称货而益之是爲不善今也无问其欲否而颁之亦无问年之丰凶而必取其息不然则以刑法加焉周官之意果如是乎朝廷设法卖酒所在吏官遂张乐集妓女以来小民此最爲害教而必爲之辞曰与民同乐岂不诬哉夫诱引无知之民以渔其财是在百姓爲之理亦当禁而官吏爲之上下不以爲怪不知爲政之过也且民之有财亦湏上之人与之爱惜不与之爱惜而巧求暗取之虽无鞭笞以强民其所爲有甚于鞭笞矣余在潭州浏阳方官散青苗时凡酒肆食店与夫俳优戯剧之罔民财者悉有以禁之散钱巳然后令如故官卖酒旧尝至是时亦必以妓乐随处张设颇得民利或以请不许往往民间得钱遂用之有方常平法州县寺舎嵗用有余则以归官赈民之穷饿者余爲浏阳日方爲立法使行旅之疾病饥踣于道者随所在申县县令寺舎饮食之欲人之入于吾境者无不得其所也其事未及行而余以罪去官至今以爲恨钱塘内造什物守臣不知其数恣官官所爲至数年未已伤财害民莫此爲甚使其噐用一一得以奉御兹固无嫌其实公得其一私得其十其十者非以自奉则过爲竒技淫巧以自献于上与夫宫嫔之贵幸者此弊尤不可言使予守钱塘必先奏上乞降所造之数付有司爲之以进庶几宦官不得容其姦是虽于事未有大𥙷亦守臣安百姓节国用之一端也如此而得罪则有名矣或劝先生解经曰不敢易也曾子曰吾日三省吾身爲人谋而不忠乎与朋友交而不信乎传不习乎夫传而不习以处已则不信以待人则不忠三者胥失也昔有劝正叔先生岀易传示人者正叔曰独不望学之进乎姑迟之觉耄即传矣盖已耄则学不复进故也学不复进若犹不可传是其言不足以垂后矣六经之义验之于心而然施之于行事而顺然后爲得验之于心而不然施之于行事而不顺则非所谓经义今之治经者爲无用之文徼幸科第而已果何益哉今所谓博学者特通历代之故事而已必欲取尧舜三代之法兼明而黙识之以断后丗所爲之中否而去取焉盖未能也孟子之学盖有以爲不足学而不学者矣若诸侯之礼是也未有当学而不学者也余观熈宁元丰之君子皆通晓丗务而所取以爲证者秦汉以下之事而已故有爲秦汉以上之说者与之争輙不胜若今之论事者多以三代爲言其实未必晓有能以三代之法一一与之剖析是非有不战而自屈者然此须深知三代致治之意方可若周官之书先王经丗之务也不可不讲若有意于丗湏是事事明了胸中无疑方能济务如马周以一介草茅言天下事若素宦于朝若非尝学来安得生知因论马周言事毎事须开人主一线路终是不如魏证之正如谏太宗避暑事亲之道甚善然又曰銮舆之岀有日不可遽止愿示还期若事非是即从而止之何用如此此正孟子所谓月攘一鸡者岂是以尧舜望其君乎禇遂良修起居注唐太宗曰朕有不善亦当记之乎或爲之言曰借使遂良不记天下亦当记之曰此语亦善但人主好名则可以此动之耳未尽也夫君子居其室岀其言善则千里之外应之岀其言不善则千里之外违之故言行君子之枢机不可不愼纵使史官不记而民之应违如此虽欲自掩其不善其可得乎试教授宏辞科乃是以文字自售古人行已似不如此今之进士使豪杰者岀必不肯就然以谓舎此则仕进无路故爲不得巳之计或是爲贫或欲縁是少试其才旣得官矣又以侥求荣逹此何义哉龟山先生语録卷第一龟山先生语录龟山先生语录卷二龟山先生语録卷第二朝廷立法台察不许言天下利害諌官不许论人才命爲台諌是使之言也而又禁之何理哉如命以中书舎人或升黜不当缴还词头则更属他中书舎人爲之命以给事中或有必行之事则不复过门下而所谓中书舎人给事中者亦更不整理且如此是不得其职矣不得其职则当去而今之君子安爲之其义焉在常平司有支用虽是勑取法当执奏近又免执奏之法关防甚宻何可免也使吾軰得爲常平官如此等事亦当辨明则知今之要路大抵难处也先王之时工执艺事以諌自此推之则当是时凡有职者皆得执其事以諌矣若人人有职事皆能思其利害以諌法度何忧不完政事何忧不成且古者百工犹能信度以申其说而今之侍从监司盖内外之逹官人主所亲信者反未尝知諌此又何理也天生聦明时乂所谓天生者因其固然而无作之谓也无所作聦明是谓宪天聦明宪天云者任理而已矣故伊尹曰视逺惟明听德惟聦知此然后可与论人君之聦明矣或曰爲人君须聦明有以胜人然后可以制人而止其乱曰天聦明期于胜人非也如人听讼必欲即揣知其情状是非亦或屡中若不任理只是亿度而已非所谓聦明故孔子曰听讼吾犹人也必也使无讼乎人君如不听德毎事即揣知情状是非所中虽多失人君之道矣谓之不聦明可也作诗不知风雅之意不可以作诗诗尚谲諌唯言之者无罪闻之者足以戒乃爲有𥙷若諌而渉于毁谤闻者怒之何𥙷之有观苏东坡诗只是讥诮朝廷殊无温柔敦厚之气以此人故得而罪之若是伯淳诗则闻之者自然感动矣因举伯淳和温公诸人禊饮诗云未须愁日暮天际乍轻隂又泛舟诗云只恐风花一片飞何其温厚也考槃之诗言永矢弗过说者曰誓不过君之朝非也矢陈也亦曰永言其不得过耳昔者有以是问常夷甫之子立立对曰古之人盖有视其君如㓂雠者此尤害理何则孟子所谓君之视臣如犬马则臣视君如㓂雠以爲君言之也爲君言则施报之道此固有之若君子之自处岂处其薄乎孟子曰王庶几改之予日望之君子之心盖如此考槃之诗虽其时君使贤者退而穷处爲可罪夫苟一日有悔过迁善之心复以用我我必复立其朝何终不过之有大抵今之说诗者多以文害辞非徒以文害辞也又有甚者分析字之偏傍以取义理如此岂复有诗孟子引天生蒸民有物有则民之秉彞好是懿德曰故有物必有则民之秉彞也故好是懿德其释诗也于其本文加四字而已而语自分明矣今之说诗者殊不知此郭汾阳不问发墓之人虽古之齐物我者不能过问谢安屐齿折事识者不信是否曰此事未必无但史于此亦失之亿度安知其非偶然乎若破贼而喜在谢安固不足怪然屐齿必不爲一时遑遽而致折也或谓人当无利心然后爲君子曰以此自爲可也以此责人恐不胜责矣人但能于得处知辨义理亦自难得故孔子以见利思义称成人而以见得思义称士焉此其辨也物有圭角多刺人眼目亦易玷阙故君子处丗当浑然天成则人不厌弃矣沟洫之量不可以容江河江河之量不可以容沧海有所局故也若君子则以天地爲量何所不容有能捐一金而不顾者未必能捐十金能捐十金而不顾者未必能捐百金此由所见之熟与不熟非能眞知其义之当与否也若得其义矣虽一介不妄予亦不妄取丗之事鬼神所以䧟于淫謟者皆其不知鬼神之情状祭祀之深意也学者当求知之汉儒言祖有功宗有德不毁所以劝也曰非也子孙之祭其亲岂爲其功德而后祭之乎若以爲有功德然后祭是子孙得拣择其祖宗而尊之也岂事亲之道哉秦少游以韦元成爲腐儒恶其建毁庙之议其说曰君子将营宫室宗庙爲先廐库爲次居室爲后夫营之先亲而后身则毁之先身而后亲可知矣汉之离宫别馆长杨五柞巳大侈靡未闻其毁乃取韦元成毁庙之说亟行之此元帝寝疾所以梦祖谴责也其后又复岂终可改乎曰审宗庙也则不容以所未当毁者而毁之矣先王之礼天子祭天地诸侯祭社稷父爲士子爲大夫葬以士祭以大夫父爲大夫子爲士葬以大夫祭以士支子不祭有事则祭于宗子之家明非继体也如是则祭与不祭皆不可茍矣汉之庙在郡国盖以千数嵗时皆诸侯王主祭岂古礼哉使汉祖宗有灵当不享矣立无度之庙致不享之祭以此事神尚不欲毁邪以梦寐而复旣未知鬼神之情状引之爲证其说陋矣且诚如所论先王当行之矣先王岂不敬神哉耳余之交相责之深相知之浅耳故不终知合内外之道则颜子禹稷之所同可见盖自诚意正心推之至于可以平天下此内外之道所以合也故观其意诚心正则知天下由是而平观其天下平则知非意诚心正不能也兹乃禹稷颜回之所以同也问师也辟何以见曰语云堂堂乎张也难与并爲仁矣盖几于辟然此其𥘉也学于孔门者皆终有进焉若子张后来论交曰我之大贤欤于人何所不容此岂介僻之流孟子曰人之有四端犹其有四体也夫四体与生俱生身体不备谓之不成人阙一不可亦无先后之次老子言失道而后德失德而后仁失仁而后义失义而后礼礼者忠信之薄是特见后丗爲礼者之弊耳先王之礼本诸人心所以节文仁义是也顾所用如何岂有先后虽然老子之薄而末之者其意欲民还淳反朴以救一时之弊而巳夫果能使民还淳反朴不亦善乎然天下岂有此理夫礼文其质而巳非能有所増益也故礼行而君臣父子之道得使一日去礼则天下乱矣若去礼是去君臣父子之道也而可乎唯不可去此四端所以犹人之有四体也今学者将仁小却故不知求仁孔子曰若圣与仁则吾岂敢孔子尚不敢当且罕言之则仁之道不亦大乎然则所谓合而言之道也何也曰由仁义行则行仁义所谓合也洪范传曰道万物而无所由命万物而无所听唯天下至神爲能与于此此爲不知道与命也孔子之言道曰谁能岀不由户何莫由斯道也其言命曰道之将行也欤命也道之将废也欤命也夫道非能使人由之命非能使人听之人自不能违耳圣人虽至神以谓体道而至于命则可也若曰无所由无所听将焉之乎且圣人未尝不欲道之兴以无可奈何故委之于命如使孔子必可以爲周公之事其不爲之乎可爲而不爲则是欲道之废矣岂孔子之心哉故曰道万物而无所由命万物而无所听者不知道与命之言也又洪范传论水火金木土自然之数配诸人之一身皆有先后之序此有序乎夫五行在天地之间有则俱有故曰阙一不可今曰有水然后有火有火然后有木有木然后有金有金然后有土虽常人皆知其不然矣然则谓精神䰟魄意爲有序失之矣或问台諌官如何作曰剥之彖曰不利有攸往小人长也顺而止之观象也君子尚消息盈虚天行也夫君子之于小人方其进也不可以骤去观剥之象斯可见矣剥坤下而艮上坤顺也艮止也此天理之不可易者也顺而止之其渐而非暴之谓乎隂阳之气消息盈虚必以其渐君子所尚盖在于此君子之治心养气接物应事唯直而巳直则无所事矣康子馈药孔子旣拜而受之矣乃曰丘未逹不敢尝此疑于拂人情然圣人愼疾岂敢尝未逹之药旣不敢尝则直言之何用委曲微生髙乞邻醯以与人是在今之君子盖常事耳顾亦何害然孔子不以爲直以所以辞康子之言观之信乎其不直也维摩经云直心是道埸儒佛至此实无二理学者必欲进德则行已不可不直盖孔子之门人皆于其师无隐情者知直故也如宰我短䘮之问之类范济美问读论语以何爲要曰要在知仁孔子说仁处最冝玩味曰孔子说处甚多尤的当是何语曰皆的当但其门人所至有不同故其答之亦异只如言刚毅木讷近仁自此而求之仁之道亦自可知盖尝谓曾子在孔门当时以爲鲁鲁者学道尤冝难于他人然子思之中庸圣学所頼以传者也考其渊源乃自曽子则传孔子之道者曽子而巳矣岂非鲁得之乎由此观之聦明辨智未必不害道而刚毅木讷信乎于仁爲近矣吕吉甫解孝经义首章云是曽子力所不能问故孔子以其而尽告之曰岂有人未之晓而可以尽告之乎观孔子门人问爲邦者惟颜子一人其他敢爲国者尚少今孝经所论上自天子下至庶人无不及者若其力有未至而尽告之在孔子爲失言于曽子爲无益岂圣贤教与学之道哉孔子云参也鲁盖其𥘉时而后语之以一以贯之曾子于此黙喻则其所得深矣犹以爲鲁是学于孔门者独无所进乎观论语所载曽子将死之言孟子推明不事有若之意又详考子思孟子传道之所自是特以鲁终其身者耶学有所患在守陈编而不能断以独见之明此其于古人是非所以多失之也京师所闻李似祖曹令德问何以知仁曰孟子以恻隐之心爲仁之端平居但以此体究乆乆自见因问似祖令德㝷常如何说隐似祖云如有隐忧勤恤民隐皆疾痛之谓也曰孺子将入于井而人见之者必有恻隐之心疾痛非在已也而爲之疾痛何也似祖曰岀于自然不可已也曰安得自然如此若体究此理知其所从来则仁之道不逺矣二人退余从容问曰万物与我爲一其仁之体乎曰然问论语言仁处何语最爲亲切曰皆仁之方也若正所谓仁则未之尝言也故曰子罕言利与命与仁要道得亲切唯孟子言仁人心也最爲亲切丰尚书尝言少时见雪窦教人惜福云人无寿夭禄尽则死昔元厚之死而复生于隂府见主吏谓之曰君禄未尽他时官至两府然须惜福乃可延年厚之一生虽一杯饭亦必先减而后食其余奉养皆不敢过故身爲执政寿逾七十雪窦之言于是可验今日贵人相髙以侈视其费用皆是无益毕竟何𥙷公闻之曰此犹以利言也若以义言之则箪食万钟顾吾所得爲者如何耳呉审律劝解易曰易难解曰及今可以致力若后力衰却难曰某尝观圣人言易便觉措辞不得只如干坤两卦圣人尝释其义于后是则解易之法也干之𥘉九潜龙勿用释云阳在下也又曰龙德而隐者也又曰下也又曰阳气潜藏又曰隐而未见行而未成此一爻耳反覆推明至五变其说然后巳今之释者其于他卦能如是推明乎若不能尔则一爻之义只可用之一事易三百八十四爻爻指一事则是其用止于三百八十四事而巳如易所该其果极于此乎若三百八十四事不足以尽之则一爻之用不止于一事亦明矣观圣人于系辞发明卦义尚多其说果如今之解易者乎故某尝谓说易须髣髴圣人之意然后可以下笔此其所以未敢苟也问邵尧夫云谁信画前元有易自从删后更无诗画前有易何以见曰画前有易其理甚微然即用孔子之已发明者言之未有画前盖可见也如云神农氏之耒耜盖取诸益日中爲市盖取诸噬嗑黄帝尧舜之舟楫盖取诸涣服牛乗马盖取诸随益噬嗑涣随重卦也当神农黄帝尧舜之时重卦未画此理眞圣人有以见天下之赜故通变以冝民而易之道得矣然则非画前元有易乎问墙有茨之诗若以爲劝戒似不必存曰着此者欲知此恶不可爲耳所以不可爲以行无隐而不彰虽幽闇深僻之中人亦可以知其详也人之爲恶多以人莫之知而宻爲之然终不能掩宻爲之者其𥘉心也至于不能掩盖巳无如之何耳岂其所欲哉此君子所以戒愼乎其所不睹恐惧乎其所不闻也自非狙诈之徒皆知义足以胜利然不爲利疚而迁者几希如管仲亦知义故其所爲多假义而行自王者之迹熄天下以诈力相髙故常溺于利而不知反由孔子而后爲天下国家不以利言者唯孟子一人守得定九月丁卯子同生曰子同者正名其爲桓公之子也猗嗟之诗序曰人以爲齐侯之子其诗曰展我甥兮则明庄公非齐侯之子矣以经考之庄公之生桓公之六年也至十八年始书夫人姜氏遂如齐而左传因载申繻之谏与桓公适齐之事则前此文姜盖未尝如齐也未尝如齐而人以庄公爲齐侯之子春秋安得而不辨乎此春秋所以爲别嫌明微也闵二年书郑弃其师观清人之诗序可见矣文公恶髙克使之将兵御狄乆而不召遂使衆散而归岂非弃其师乎盖恶其人而使之将兵以外之兵何罪故止罪郑齐桓公攘戎狄而封卫未尝请命于天子而专封之也故春秋书城楚丘而不言其封卫盖无取焉然则木瓜羙桓公孔子何以取之曰木瓜之诗卫人之诗也卫爲狄所㓕桓公救而封之其恩岂可忘也欲厚报之不亦冝乎在卫人之义不得不以爲羙其取之也以卫人之义而巳若春秋褒贬示天下之公故无取郑季常作太学博士言养士之道当先善其心今殊失此意未知所以善之之方曰由今之道虽贤者爲教官必不能善人心曰使荆公当此职不知如何曰荆公爲相其道盖行乎当年今日学法荆公之法也巳不能善之矣季常良乆曰如是如是与季常言学者当有所疑乃能进德然亦湏着力深方有疑今之士读书爲学盖自以爲无可疑者故其学莫能相尚如孔子门人所疑皆后丗所谓不必疑者也子贡问政子曰足食足兵民信之矣子贡疑所可去荅之以去兵于食与信犹有疑焉故能发孔子民无信不立之说若今之人问政使之足食与兵何疑之有樊迟问仁子曰爱人问智子曰知人是盖甚明白而迟犹曰未逹故孔子以举直错诸枉能使枉者直教之由是而行之于智之道不其庶矣乎然迟退而见子夏犹申问举直错诸枉之义于是又得舜举皐陶汤举伊尹爲证故仁智兼尽其说子夏问巧笑倩兮羙目盻兮直推至于曰礼后乎然后巳如使今之学者方得其𥘉问之荅便不复疑矣盖尝谓古人以爲疑者今人不知疑也学何以进季常曰某平生爲学亦常自谓无疑今观所言方知古之学者善学问中庸只论诚而论语曾不一及诚何也曰论语之教人凡言恭敬忠信所以求仁而进德之事莫非诚也论语示人以其入之之方中庸言其至也盖中庸子思传道之书不正言其至则道不明孔子所罕言孟子常言之亦犹是矣易曰君子敬以直内义以方外夫尽其诚心而无伪焉所谓直也若施之于事则厚薄隆杀一定而不可易爲有方矣敬与义本无二所主者敬而义则自此岀焉故有内外之辨其实义亦敬也故孟子之言义曰行吾敬而巳问孔子许子路升堂其品第甚髙何以见曰观其死犹不忘结缨非其所养素定何能尔邪苟非其人则遑遽急迫之际方寸乱矣问宰我于三年之丧犹有疑问何也曰此其所以爲宰我也凡学于孔子者皆欲穷究到无疑处方巳三年之丧在他人于此不敢发之宰我疑以朞断故必求质于圣人虽𬒳深责所不辞也四科之目不尽孔门弟子之贤非可指爲定论杨雄作太元准易此最爲诳后学后之人徒见其言艰深其数汗漫遂谓雄眞有得于易故不敢轻议其实雄未尝知易问必有事焉而勿正心勿忘勿助长旣不可忘又不可助长当如何着力曰孟子固曰至大至刚以直养而无害则虽未尝忘亦不助长温良恭俭让此五者非足以尽孔子然必闻其政者以此耳母意云者谓无私意耳若诚意则不可无也所谓时习者如婴儿之习书点画固求其似也若习之而不似亦何用习学者学圣人亦当如此大槩必践履圣人之事方名爲学习又不可不察习而不察与不习同若今之学者固未尝习而况于察问何谓屡空曰此颜子所以殆庶几也学至于圣人则一物不留于胸次乃其常也回未至此屡空而巳谓之屡空则有时乎不空亿则屡中非至诚前知也故不足取问操则存如何曰古之学者视听言动无非礼所以操心也至于无故不彻琴瑟行则闻佩玉登车则闻和鸾盖皆欲収其放心不使惰慢邪僻之气得而入焉故曰不有博奕者乎爲之犹贤乎巳夫博奕非君子所爲而云尔者以是可以収其放心尔说经义至不可践履处便非经义若圣人之言岂有人做不得处学者所以不免求之释老爲其有髙明处如六经中自有妙理却不深思只于平易中认了曾不知圣人将妙理只于㝷常事说了曾子曰士不可以不弘毅人须能弘然后有容因言陈述古先生云丈夫当容人勿爲人所容旁招俊乂列于庶位宰相之任也今宰相欲擢任一人必令登对然后取旨用之夫人之贤不肖一见之顷安能尽知此盖起于后丗宰相不堪委任之过荆公云利者隂也隂当隐伏义者阳也阳当宣着此说源流发于董仲舒然此正王氏心术之蔽观其所爲虽名爲义其实爲利春秋正是圣人处置事处他经言其理此明其用理旣明则其用不难知也圣人作处本分之外不加毫末故以孔子之圣孟子止言其不爲巳甚而巳或问操心曰书云以礼制心所谓操也如颜子克己复礼最学者之要若学至圣人则不必操而常存扬雄言能常操而存者其唯圣人乎此爲不知圣人论及庄周言天人处曰络马首穿牛鼻是谓人曰是亦天也若络牛首穿马鼻则不可谓之天论西铭曰河南先生言理一而分殊知其理一所以爲仁知其分殊所以爲义所谓分殊犹孟子言亲亲而仁民仁民而爱物其分不同故所施不能无差等或曰如是则体用果离而爲二矣曰用未尝离体也且以一身观之四体百骸皆具所谓体也至其用处则屦不可加之于首冠不可纳之于足则即体而言分在其中矣吾从周非从其文也从其损益之意而巳易言利见利用而终不言所以利故孔子罕言利或谓死与鬼神子路所不得而问盖不晓一致之理故错认圣人之言宰我问三年之丧非不知其爲薄也只爲有疑故不敢隐于孔子只此无隐便是圣人作处问伯夷圣人犹有隘何也曰此自气禀不同耳若观其百丗之下闻其风者顽夫廉懦夫有立志此是甚力量余杭所闻周公东征邦君御事皆以爲不可周公徒得十夫之助决意征之禹征有苗㑹羣后誓之旣巳岀师朝廷上下冝无不以爲当者而益以一言賛之禹遂振旅而还而苗亦随格岂周公之德不逮禹乎盖舜之时在廷莫非君子而天下巳大治矣其敢逆命者独有苗而已纵而不治未足爲害如必欲诛之则太平之民自受其病矣故与其勤师逺伐不若修德以待其来之爲愈也若夫三监之叛其变起王室非可以夷狄待之也况又成王㓜冲涖政之𥘉君子之道不胜小人不诛而纵之其祸将不胜救矣当是之时虽无十夫之助周公亦不可巳此所以必征之也易曰苋陆夬夬中行无咎其舜之事乎如往年靖州之师其出固有名若以舜之事言之其孰爲得自靖爲郡荆湖至今𬒳其害问帝乃诞敷文德则自班师之后然后敷之也敷文德之事何以见曰舞干羽是也古之时文武一道故干戈兵噐也用之于战阵则爲武用之于舞蹈则爲文曰敷文德云者巳不爲武备矣人之生也直是以君子无所往而不用直直则心得其正矣以乞醯证父爲直不得其正者也古之于㓜子常示母诳所以养其直也其养之也有素如此以怨报怨以德报怨皆非直也所谓直者公天下之好恶而不爲私焉耳曰如是则以德报德何以辨之曰所谓德非姑息之谓也亦尽其道而不爲私焉耳若姑息则不能无私矣曰人有德于我不幸而适遇所当施之者非吾意之所欲能不少有委曲如庾公之斯之于子濯孺子不亦可乎曰然问舜之时在廷之臣多矣至传禹以天下而禹独推皐陶何也曰舜徒得此两人而天下已治故也禹揔百揆而皐陶施刑内外之治举矣古者兵刑之官合爲一观舜之命皐陶蛮夷猾夏是其责也则皐陶之职所施于外者爲详故皐陶虽不可以无禹而禹亦不可以无皐陶是以当舜之欲传位禹独推之余人不与焉孟子曰舜以不得禹皐陶爲已忧而子夏亦言舜有天下选于衆举皐陶不仁者逺矣盖有见乎此忠信乃爲进德之基本无忠信则如在虚空中行德何以进问孔子于旧舘人之丧遇于一哀而岀涕遂说骖以之曰吾恶夫涕之无从也而颜渊死子哭之恸颜路请子之车以爲之椁而不与何也曰遇于一哀而岀涕者不期然而然也然哀有余也故必有以文之此说骖之礼所由起乎颜渊死子曰天丧予天丧予则其存亡与之爲一矣故其哭之也不自知其恸也其于此奚以文爲文非所以施于颜渊则车之与不与也惟义所在而已获乎上有道不信乎朋友弗获乎上矣信乎朋友有道不顺乎亲弗信乎朋友矣顺乎亲有道反身不诚不恱于亲矣今之君子欲行道以成天下之务反不知诚其身岂知一不诚它日舟中之人尽爲敌国乎故曰不诚未有能动者也夫以事上则上疑以交朋友则朋友疑至于无往而不爲人所疑道何可行哉盖忘机则非其类可亲机心一萌鸥鸟舞而不下矣大学一篇圣学之门户其取道至径故二程多令𥘉学者读之盖大学自正心诚意至治国家天下只一理此中庸所谓合内外之道也若内外之道不合则所守与所行自判而爲二矣孔子曰子帅以正孰敢不正子思曰君子笃恭而天下平孟子曰其身正而天下归之皆明此也伊尹所以事君更无回互唯知忠而巳所以能爲放太甲之事然如此而天下不疑者诚意素着故也因问孟子云有伊尹之志则可后丗之爲人臣者不幸而适遇此事而有伊尹之志不知行得否若行不得是伊尹之事不可法于后也曰若有伊尹之志其素行足信何爲不可但观蜀先主当时以其子属诸葛孔明曰嗣子可辅辅之如不可辅君自取之备死孔明操一国之权当时军国大务人材进退唯孔明是听而蜀之人亦莫之疑也盖孔明自非篡弑之人其素行足信也若如司马懿其谁信之伊尹之事自后丗观之以爲异其实亦所谓中道问成汤放桀惟有慙德何也曰横渠尝言汤武之功圣人之不幸也若论君臣之义则爲臣而事其君当使其君如尧舜乃是旣不能使其君如尧舜至其君得罪于天下而放之岂其所欲哉成汤之事以言顺乎天而应乎人何慙之有然自人情观之旣以尧舜之禅爲尽善则征诛而有天下安能无愧乎问文姜与齐侯淫诗人以不能防闲其母刺庄公庄公固当深罪乎曰固可罪也观载驱之诗言鲁道有荡则鲁之君臣荡然无以禁止之也夫君夫人之岀入其威仪物数甚矣其曰齐子夕发又何其易乎礼妇人㓜从父兄嫁从夫夫死从子旣曰从子子乃不能防闲之恣其淫乱于谁责而可乎许穆夫人思归唁其兄而义不得其赋载驰之诗曰大夫君子无我有尤是虽欲归不可得也曰凯风何以美孝子曰不能安其室是求嫁也嫁犹以正非如姜氏之淫于齐也又此诗之所取特美其负罪引慝而巳若叔于田之诗序所谓不胜其母以害其弟其刺之盖与猗嗟之刺庄公同意或曰吕吉甫云管仲今人未可轻议之如列子所载仲论隰朋之爲人上忘而下不叛愧不若黄帝而哀不己若者又如论语称管仲夺伯氏骈邑三百饭䟽食没齿无怨言则其所能所爲可谓髙矣如仲者但不如孔子耳何可轻议曰此未见仲小器之实也若管仲只不如孔子曾西何以不爲艮止也止其所也故系辞曰止万物者莫善乎艮又曰成言乎艮艮者万物之所成终而所成始也止于此矣复岀乎震不终止也故艮卦曰时止则止时行则行观盥而不荐有孚颙若诚意所寓故也古人脩身齐家治国平天下本于诚吾意而巳诗书所言莫非明此者但人自信不及故无其效圣人知其效必本于此是以必由也或曰正心于此安得天下便平治曰正心一事自是人未尝深知之若深知而体之自有其效观后丗治天下皆未尝识此然此亦惟圣人力做得彻盖心有所忿懥恐惧好乐忧患一毫少差即不得其正自非圣人必湏有不正处然有意乎此者随其浅深必有见效但不如圣人之效着矣观王氏之学盖未造乎此其治天下专讲求法度如彼脩身之洁冝足以化民矣然卒不逮王文正吕晦叔司马君实诸人者以其所爲无诚意故也明道常曰有关雎麟趾之意然后可以行周官之法度盖深逹乎此因问颜子克巳欲正心耶曰然或问经纶天下湏有方法亦湏才气运转得行曰天保以上治内采薇以下治外先王经纶之迹也其效博矣然观其作处岂尝费力本之诚意而巳今鹿鸣四牡诸诗皆在先王所歌以燕群臣劳使臣者也若徒取而歌之其有效乎然则先王之用心盖有在矣如书尧典序言克明俊德以至亲睦九族平章百姓恊和万邦法度盖未及也而其效巳臻黎民于变时雍然后乃命羲和钦若昊天之事然则法度虽不可废岂所宜先未易见而玩易之文以言易若说得深即不是圣人作用处若说得浅常人之谈耳因言秦汉以下事曰亦湏是一一识别得过欲识别得过湏用着意六经六经不可容易看了今人多言要作事湏看史史固不可不看然六经先王之迹在焉是亦足用矣必待观史未有史书以前人何以爲据盖孔子不存史而作春秋春秋所以正史之失得也今人自是不留意六经故就史求道理是以学愈博而道愈逺若经术明自无工夫及之使有工夫及之则取次提起一事便湏断遣处置得行何患不能识别盥而不荐𥘉未尝致物也威仪度数亦皆未举而巳有孚颙若其所以交于神明者盖有在矣又云礼莫重于祭祭莫重于灌盖求鬼神于幽隂之时未致其文于此而能致诚以格鬼神则自灌而往其威仪度数足观矣若不旣其实而徒以䌓文从事何足观乎故孔子尝曰禘自旣灌而往者吾不欲观之矣盖叹时也易曰东邻杀牛不如西邻之禴祭又曰二簋可用享其不贵物而贵诚如此又云古人所以交神而接人其道一主于诚𥘉无二也故曰明则有礼乐幽则有鬼神幽明本一理故所以感之者亦以一理圣人以神道设教而天下服所谓神道诚意而巳诚意天德也又云无诚意以用礼则所爲繁文末节者伪而巳故老子絶㓕礼学而曰忠信之薄乱之首也予欲观古人之象汝明非谓明其礼意也衣服所以章有德五服五章或非其称不明孰甚焉棠棣之言朋友不可相责望盖君子恕以处朋友也若爲人朋友所以自处则不可尔周官以孝友睦婣任恤考人之行若不可责人圣人何以制法夫邻里郷党力足以相助相持犹不敢不勉而况于朋友乎问所解论语犯而不校处云视天下无一物非仁也故虽犯而不校此如四海皆兄弟之义看否曰然仁者与物无对自不见其有犯我者更与谁校如孟子言仁者无敌亦是此理龟山先生语録卷第二龟山先生语录龟山先生语录卷三龟山先生语録卷第三余杭所闻扬雄云多闻守之以约多见守之以卓其言终有病不如孟子言博学而详说之将以反说约也爲无病盖博学详说所以趋约至于约则其道得矣谓之守以约卓于多闻多见之中将何守见此理分明然后知孟子之后其道不传知孟子所谓天下可运于掌爲不妄正心到寂然不动处方是极致以此感而遂通天下之故其于平天下也何有曾子开不以颜色语言假借人其愼重爲得大臣之体于今可以庶几前辈风流者惟此一人耳齐战在圣人何以愼曰齐所以事神战所以用民命固当愼也曰孔子云我战则克祭则受福何也曰此非圣人之言王者之兵有征无战必也临事而惧好谋而成又敢自谓其能克乎夫祭之爲道𥘉不爲致福故祭祀不祈君子于其亲春秋祭祀以时思之其他所祭报本反始而巳何求福之有又曰武王三分天下有其二度德量力皆足以胜受而无疑焉而曰受克予非朕文考有罪惟予小子无良是不敢必其战之胜也而记称孔子之言曰我战则克必不然矣问或谓人主之权当自主持是否曰不爲臣下夺其威柄此固是也书称汤曰用人惟已而孟子亦曰见贤焉然后用之则人君之权岂可爲人所分然孟子之论用人去人杀人虽不听左右诸大夫之毁誉亦不听国人之公因国人之公是非吾从而察之必有见焉而后行如此则权常在我矣若𥘉无所见姑信己意爲之亦必终爲人所惑不能固执矣问或谓衞于王室爲近懿公爲狄所㓕齐桓公攘戎狄而封之当是时夷狄横而中国微桓公独能如此故孔子曰微管仲吾其𬒳发左袵矣爲其功如此也观晋室之乱胡羯猖獗于中原当是时只爲无一管仲故顚沛如此然则管仲之功后丗信难及也曰若以后丗论之其功不可谓不大自王道观之则不可以爲大也今人只爲见管仲有此故莫敢轻议不知孔孟有爲规模自别见得孔孟作处则管仲自小曰孔孟如何曰必也以天保以上治内以采薇以下治外虽有夷狄安得遽至中原乎如小雅尽废则政事所以自治者俱亡四夷安得而不交侵中国安得而不微方是时纵能救之于巳乱虽使中国之人不至𬒳髪左袵盖犹贤乎周衰之列国耳何足道哉如孟子所以敢轻鄙之者盖以非王道不行故也曰然则孔子何爲深取之曰圣人之于人虽有毫末之善必録之而况于仲乎若使孔子得君如管仲则管仲之事盖不暇爲矣问或谓今丗直道难行必有术焉若事事要是自立不任道如何行得观周勃狄仁杰之在汉唐必须优柔浸灌蒙耻忍垢俟时而后发故功成事遂如必危言极论则速祸无𥙷矣曰学者当以圣王爲师如周勃何人而可取法勃之不爲禄产戮也幸矣观其提北军而入也号于衆曰爲刘氏者左袒此最爲无谋设使当时吕氏之党先有以固结衆心皆爲之右袒何以处之非唯皆右袒只使左右袒者相半亦不能决胜矣岂不危乎曰勃湏知衆皆爲刘氏故爲此说曰旣知其爲刘氏则此说尤爲赘语爲勃之计但当问义之所在以义驱之可也如当时平勃两人俛首以事吕后其在平则或有谋在勃驱之爲乱亦固从之矣此何可保观勃𥘉无学术亦无智略庸谬人耳方文帝谕之就国畏帝以事诛之至使人以兵甲左右爲卫若果君命见诛勃殆将以所自卫者叛乎此尤可笑也后之人多以成败论人物故如勃者得与忠贤之列亦可谓幸矣狄仁杰在武后时能拨乱反正谓之社稷臣可也然亦何尝挟数任术观史氏所载其议论未尝不以正当时但以母子天性之说告武后其濵于死者亦屡矣卒至武后怒而言曰还汝太子夫岂尝姑务柔从以隂幸事之成乎孟子曰君子创业垂统爲可继也若夫成功则天也人臣之事君或逺或近或去或不去归㓗其身而巳可也岂可枉已以求难必之功乎又言西汉之士多尚权谋战国余俗也观髙祖时只有一张子旁乃君子人其他少有可敢者又言班固称髙祖谓王陵少戆可以佐陈平然安刘氏者必勃此语盖未验也陈平独任事甚乆王陵一言而免终不曾佐得陈平平独任亦无变孟子言人不足与适也政不足与间也惟大人爲能格君心之非盖人与政俱不足道则须使人君心术开悟然后天下事可循序整顿然格君心之非须要有大人之德大人过人处只是正已正已则上可以正君下可以正人今之贤者多尚权智不把正己爲先纵得好时节终是做不彻或谓权智之人亦可以救时据某所见正不欲得如此人在人君左右坏人君心术因言人君喻台谏言事若事当言可以言否曰英宗朝傅钦之奏札子上不从因曰台谏有合理㑹事却不理㑹钦之曰不知方今合理㑹者是何事上曰何不言蔡襄钦之云若襄有罪陛下何不自朝廷竟正典刑责之安用臣等言上曰欲使台谏言其罪以公议岀之钦之云若付之公议臣但见蔡襄辨山陵事有功不见其罪臣身爲谏官使臣受旨言事臣不敢因言特旨及御笔行遣事曰仁宗时或劝云陛下当収揽权柄勿令人臣弄威福仁宗曰如何収揽权柄或曰凡事湏当自中岀则福威归陛下矣仁宗曰此固是然措置天下事正不欲自朕岀若自朕岀皆是则可如有不是难于更改不如付之公议令宰相行之行之而天下以爲不便则台谏得言其失于是改之爲易矣据仁宗识虑如此天下安得不治人君无心如天仁宗是也曾子开端严可畏有大臣之风若其軰流虽位崇望重少不以言语礼貌牢笼人者殊爲失体章郇公在私第子弟有夜叩门禀事者公曰若是公事明早来待漏院理㑹若是私事即于堂前夫人处禀覆在中书一日坐处地䧟徐起使人塡之不以爲怪家人闻之甚忧及公还家亦不言至晚公与弟虞部者对饮虞部问公今日闻中书地䧟是否曰中书地何干汝事竟不言前辈大抵有此气象卒乍揺撼不动爲政要得厉威严使事事齐整甚易但失于不寛便不是古人作处孔子言居上不寛吾何以观之哉又曰寛则得衆若使寛非常道圣人不只如此说了今人只要事事如意故觉见寛政闷人不知权柄在手不是使性气处何尝见百姓不畏官人但见官人多虐百姓耳然寛亦须有制始得若百事不管唯务寛大则胥吏舞文弄法不成官府须要权常在已操纵予夺揔不由人尽寛不妨伯淳作县常于坐右书视民如伤四字云某毎日常有愧于此观其用心应是不错决挞了人古人于民若保赤子爲其无知也常以无知恕之则虽有可怒之事亦无所施其怒无知则固不察利害所在教之趣利避害全在保者今赤子若无人保则虽有坑穽在前蹈之而不知故凡事疑有后害而民所见未到者当与他做主始得州县近令劝诱富民买盐劝诱即须有买者但异时令百姓买盐其𥘉亦令劝诱百姓名一入官以后便不可脱爲民父母岂可暂时罔之使之终身受其害孟子一部书只是要正人心教人存心养性収其放心至论仁义礼智则以恻隐羞恶辞让是非之心爲之端论邪说之害则曰生于其心害于其政论事君则欲格君心之非正君而国定千变万化只说从心上来人能正心则事无足爲者矣大学之脩身齐家治国平天下其本只是正心诚意而巳心得其正然后知性之善孟子遇人便道性善永叔却言圣人之教人性非所先永叔论列是非利害文字上尽去得但于性分之内全无见处更说不行人性上不可添一物尧舜所以爲万丗法亦只是率性而巳所谓率性循天理是也外边用计用数假饶立得功业只是人欲之私与圣贤作处天地悬隔问如管仲之才使孔子得志行乎天下还用之否曰管仲髙才自不应废但纪纲法度不岀自他尽有用处曰若不使他自爲或不肯退听时如何曰如此则圣人废之不问其才因言王道本于诚意观管仲亦有是处但其意别耳如伐楚事责之以包茅不贡其言则是若其意岂爲楚不勤王然后加兵但欲楚尊齐耳尊齐而不尊周管仲亦莫之诘也若实尊周专封之事仲岂宜爲之故孟子曰五覇假之也盖言其不以诚爲之也今苏州朱沖施贫度僧置安乐院给病者医药人頼以活甚衆其置物业则厚其直及其収息则视衆人所取而轻之此皆是好事只爲其意正在于规利而窃誉于人故人终不以好人许之仲尼之门无道桓文之事而孟子直截不比数之其意亦犹此也又言自孟子后人不敢小管仲只爲见他不破近丗儒者如荆公虽知卑管仲其实亦识他未尽况于余人人若知王良羞与嬖奚比而得禽兽虽若丘陵弗爲之意则管仲自然不足道又言管仲只爲行诈故与王者别若王者纯用公道而巳又言覇者之民驩虞如也治民使之驩乐有甚不得但如所谓皡皡如也则气象便与霸者之丗不同盖彼所以致人驩虞必有违道干誉之事若王者则如天亦不教人喜亦不教人怒莹中言乗舟事最好然元祐舟不知爲甚桩得太重及绍圣时不知却如何亦偏多载了据此两舟所载者因何物得重今当减去何物则适平若𬒳人问到此湏有处置始得如是本分处置得事之人必湏有规矩绳墨一一调和得是不令错了若只说得揔脑便休亦不济事孟子言天下可运于掌如彼所言天下诚可运于掌也谓曽见志完云上合下便执得继述两字牢更不可易因言继述两字自好但今用之非是当时自合说与眞箇道理且好货好色孟子犹不鄙其说而推明之而况上有继述之意岂容无所开道而使小人乗间谬爲邪说以进则其末流激成今日之弊不足恠矣夫继述之说始于记所称武王周公今且举周公一二事明之文王耕者九一至周公则更而爲彻文王关市讥而不征至周公则征之武王克商乃反商政政由旧逮周公七年制礼作乐昔者文武所由之政安在圣人作处唯求一箇是厎道理若果是虽纣之政有所不革果非虽文武之政有所不因圣人何所容心因时乗理欲天下国家安利而巳且如神考十九年间艰难勤苦制爲法度盖欲以救时弊便百姓也便百姓则其志救时弊则其事此独不当继述乎今继述足以救时弊便百姓也是亦神考而巳释此不务乃欲一二以循熈丰之迹不然则爲不孝此何理也且如祖宗有天下百有余年海内安乐其法度岂皆不善神考一起而更之神考亦谓之不孝可乎自唐末至五代祸乱极矣太祖太宗顺人心定天下传数丗而无变此岂常人做得然而法度不免有弊者时使之然尔若谓时使之然则神考之法岂容独能无弊𥙷偏救弊是乃神考所以望乎后丗也何害于继述而顾以爲不孝乎今之所患但人自不敢以正论陈之于上恐有滞碍妨嫌若吾辈在朝廷湏是如此说始得其听不听则其去就之义焉议论不知道理所在徒有口辩即胜他识道理人不过如战国说士遇孟子便无开口处问或谓荆公晚年诗多有讥诮神考处若下注脚尽做得谤讪宗庙他日亦拈得岀曰君子作事只是循一箇道理不成荆公之徒笺注人诗文䧟人以谤讪宗庙之罪吾軰也便学他昔王文正在中书㓂莱公在宻院中书偶倒用了印莱公须勾吏人行遣他日宻院亦倒用了印中书吏人呈覆亦欲行遣文正问吏人汝等且道宻院当𥘉行遣倒用印者是否曰不是文正曰旣是不是不可学他不是更不问如今日所罪谤讪宗庙毁谤朝政者自是不是先王之时惟恐不闻其过故许人规諌至于舜求言乃立谤木是眞欲人之谤己也书曰小人怨汝詈汝则皇自敬德盖圣人之于天下常惧夫在己者有所未至故虽小人怨詈亦使人主自反诗三百篇经圣人删过皆可以爲后王法今其所言讥刺时君者几半不知当时遭谤讪之罪者几人夫禁止谤讪自出于后丗无道之君不是美事何足爲法若祖宗功德自有天下后丗公议在岂容小已有所抑扬名之曰幽厉虽孝子慈孙百丗不能改夫爲人子孙岂不欲圣贤其祖考但公议以恶名归之则虽欲改之不能得也其曰名之曰幽厉当时谁实名之兹岂独其子孙之不孝乎如此在人主前开陈乃是正理今之君子但见人言继述亦言继述见人罪谤讪亦欲求人谤讪之迹罪之如此只是相把持正理安在如元祐臣寮章䟽论事今乃以爲谤讪此理尤非使君子得志须当理㑹令分明今反谓他门亦尝谤讪不唯效尤兼是使元祐贤人君子愈岀脱不得济甚事言季常在京时尝问正心诚意如何便可以平天下与之言后丗自是无人正心若正得心其效自然如此此心一念之间毫发有差便是不正要得常正除非圣人始得且如吾辈还敢便道自已心得其正否此须是于喜怒哀乐未发之际能体所谓中于喜怒哀乐之后能得所谓和致中和则天地可位万物可育其于平天下何有因论孟子直以禹稷比方颜子只颜子在陋巷时如禹稷事业便可爲之无难若正心诚意不足以平天下则禹稷功巍巍如此如颜子者如何做得问伯夷柳下惠如何见得能朝诸侯一天下曰只看颜子在陋巷便做得禹稷事业则夷惠之能朝诸侯一天下可知圣人之得邦家绥之斯来动之斯和自是力量不同如夷惠之风能使顽夫廉懦夫有立志鄙夫寛薄夫敦奋乎百丗之上下闻者莫不兴起则其未有爲之时人固已心恱而诚服之矣使得百里之地而君之其效冝如何叔孙通作原庙是不使人主改过而教之耻过作非也此爲万丗之害今太庙却闲了只严奉景灵宫是舎先王之礼而从一谬妄之叔孙通也岂不过乎母意只是去私意若诚意则不可去也因读东坡和渊明形影神诗其影荅形云君如烟上火火尽君乃别我如镜中像镜坏我不㓕曰影因形而有无是生㓕相故佛尝云一切有爲法如梦幻泡影正言其非实有也何谓不㓕他日亦尝读九成台铭云此说得之庄周然而以江山吞吐草木俯仰衆窍唿吸鸟兽号鸣爲天籁此乃周所谓地籁也但其文精妙读之者或不之察耳言荆公云天使我有是之谓命命之在我之谓性是未知性命之理其曰使我正所谓使然也然使者可以爲命乎以命在我爲性则命自一物若中庸言天命之谓性性即天命也又岂二物哉如云在天爲命在人爲性此语似无病然亦不湏如此说性命𥘉无二理第所由之者异耳率性之谓道如易所谓圣人之作易将以顺性命之理是也谓常问志宁云至道无难惟嫌拣择其理是否志宁曰是曰若尔公何不杀人放火志宁无语扬雄云学所以修性夫物有变坏然后可修性无变坏岂可修乎唯不假修故中庸但言率性尊德性孟子但言养性孔子但言尽性因论荆公法云青苗免役亦是法然非藏于民之道如青苗取息虽不多然嵗散万缗则夺民二千缗入官旣入官则民间不复可得矣免役法取民间钱雇人役于官其得此钱用者盖皆州县市井之人不及郷民郷民惟知输而巳而不得用故今郷民多乏于财也青苗二分之息可谓轻矣而不见有利于百姓何也今民间举债其息少者亦湏五七分多者或倍而亦不觉其爲害曰惟其利轻且官中易得人徒知目前之利而不顾后患是以乐请若民间举债则利重又百端要勒得之极难故人得巳且巳又青苗虽名取二分之息其实亦与民间无异盖小民旣有非不得巳而请者又有非不得巳用之且如请钱千或遇亲旧于州县间须有酒食之费不然亦须置小小不急之物只使二百钱巳可比民间四分之息又请纳时往来之用与官中门户之赂遗至少亦不下百钱况又有胥吏追唿之烦非货不行而公家期限又与私家不同而民之畏法者至举债以输官往往沿此遂破荡产业者固多矣此所以有害而无利也或云官中息轻民得之可以自爲经营岁岂无二分之息乎盖未之思也若用之商贩则钱散而难集正公家期逼卒収不聚失所指准其患不细往年富家知此患也官中配之请不得巳请而藏之比及期岀私钱爲息输之官乃无患然使民如此是无事而侵扰之也何名𥙷助之政乎翟霖送正叔先生西迁道宿僧舎坐处背塑像先生令转倚勿背霖问曰岂以其徒敬之故亦当敬耶正叔曰但具人形貌便不当慢因赏此语曰孔子云始作俑者其无后乎爲其象人而用之也盖象人而用之其流必至于用人君子无所不用其敬见似人者不忽于人可知矣若于似人者而生慢易之心其流必至于轻忽人孟子言仁者如射盖生于子思射有似乎君子之说言大人者言不必信行不必果惟义所在盖生于孔子以言必信行必果爲硁硁然小人之说学校养士反不如居养安济所费之多如余杭学今止有三十人而居养安济乃共有百余人居养安济人给米二升钱二十爲士者所给如其数加四钱耳而士未必常在学也则其所费固寡于彼矣若其所养实是穷民疾病者诚善然所养止浮浪游手之徒耳夫厉良民而养游手是何政事近诏又収养年五十者自此往往来者益多所费当益广夫年五十则子自可昏女自可嫁安得爲无告之穷民乎又其所养多聚异郷之人不许根问来处则虽有父子夫妇官吏何縁得知故其弊爲甚若只许土着人就本贯収养亦易爲检察而其弊减矣因看合浦论无爲军役法曰天下役法多有不同处如所论与潭州处置全别潭州绍圣间所定皆岀公之手又言吏有禄本要养其廉耻及不廉故可从而责之此爲待之尽然亦须养得过方得若养他不过不如勿给徒费财耳何则彼爲吏于此盖欲以活父母妻子故爲之今也养之不过虽有刑戮在前宁免其受赇乎如法曹之俸月十千而法司乃十二千则法吏之禄爲过于法官又常平吏人月给六千此乃可责之以不受赇其余千钱或二三千而巳给𥿄札尚不足安能活其家则其势湏至乞覔如必若法司常平吏人重其禄则财用之费无所从岀兼是吏禄亦有不用多给者如学士茶盐司吏人近制禄皆不减十千彼有何事繁难作何情弊而可以当此禄乎若此虽谓之妄费可也民之于上不从其令而朝廷惟以言谕之冝其以爲虚文而莫之听也今天下非徒不从上令而有司亦不自守成法观官吏所奉行惟奉行朝廷之意而巳若皆守法则法亦自足以致治且如役法耆长许募而不许差輙差者徒二年然法当募上户其佣二千钱岂有上户肯利若干钱而愿役于官乎上户不愿则其势湏至强使爲之是名募而实差也其如法何又如日近买翎毛郡不敷诸县令买者以于法不许抑配故也然翎毛非人所常有而郡中文移督责诸县但使之催人以其所収藏翎毛输之官若县中只依法行遣安得办集其势亦湏至抑配是名和买而实抑配也如此者皆法之不可行者也法至于不可行则人惟意之从而巳立法要使人易避而难犯则必行而无赦此法之所以行也今法太严宻直使人于其间转侧不得故易犯是以犯法之人官吏多不忍行法必宛转爲犯者之地法如何行得人各有胜心胜心去尽而惟天理之循则机巧变诈不作若怀其胜心施之于事必以一已之是非爲正其间不能无窒碍处又固执之不移此机巧变诈之所由生也孔子曰不知命无以爲君子知命只是事事循天理而巳循天理则于事无固必无固必则计较无所用神考问伯淳王安石如何人伯淳云安石博学多闻则有之守约则未也又尝问是圣人否伯淳云诗称周公公孙硕肤赤舄几几圣人盖如是若安石刚𥚹自任恐圣人不然问子思之不使白也丧岀母也是乎曰礼适子不爲岀母服曰何也曰继体也问陈庄子死赴于鲁县子谓缪公哭之而曰有爱而哭之有畏而哭之夫哭之也以畏何也曰以言丗有然也非古之礼也若古之大夫则束脩之问不岀竟故生无相问其死也何赴告之有哉后丗国乱而君昏爲臣者交政于中国故生则同盟死则赴告非礼也故春秋因其卒而书之所以着其罪也仲素问横渠云气质之性如何曰人所资禀固有不同者若论其本则无不善盖一隂一阳之谓道隂阳无不善而人则受之以生故也然而善者其常也亦有时而恶矣犹人之生也气得其和则爲安乐人及其有疾也以气不和而然也然气不和非其常治之而使其和则反常矣其常者性也此孟子所以言性善也横渠说气质之性亦云人之性有刚柔缓急强弱昏明而已非谓天地之性然也今夫水清者其常然也至于湛浊则沙泥混之矣沙泥旣去其清者自若也是故君子于气质之性必有以变之其澄浊而水清之义欤因见王逢原文集曰此髙论怨诽之人也他日尝曰此子才则髙矣见道则未中庸深处多见于孟子之书其所传也欤徐师川归洪州欲不复来先生问之曰公免得仕宦否若端的有以自赡不必复来固好第亦湏着仕官如何师川曰亦以免仕宦未得曰如此则当复来供职仕官处处一般旣未免得须复爲他官逃此之彼彼亦冝有不安处是无地可以自容也师川曰来此复爲人所罗织䧟于祸奈何曰顾吾所自爲者如何耳苟自爲者皆合道理而无愧然而不能免者命也不以道理爲可慿依而徒惧其不免则无义无命矣师川曰极是亦待来此若做不得去之未爲晚又言人只爲不知命故才有些事便自劳攘若知得彻便于事无不安孔子曰天生德于予桓魋其如予何固尝解云使孔子不免于恒魋之难是亦天也桓魋其如何哉盖圣人之于命如此夫冨贵死生人无与焉何尤人之有孟子分明爲臧仓所毁不遇于鲁侯而以爲不遇非臧仓之力盖知命也列子曰桓公非能用雠也不得不用管仲非能举贤不得不举此说得之矣曰列子此说似知命然至其论夷惠以爲矜清贞之尤以放于饿死寡宗以公孙朝穆之事爲得计以尧舜桀纣之事爲不足较兹岂非其过乎曰其过也若圣人所谓知命义常在其中矣然则彼亦岂得之而不尽者乎曰然仲素问知微之显莫只是戒愼乎其所不睹恐惧乎其所不闻否曰然因言有僧入僧堂不言而出或曰莫道不言其声如雷庄周之尸居而龙见渊黙而雷声可谓善言者也孟子直是知命滕文公以齐人筑薛爲恐问救之之术而对以君如彼何哉强爲善而巳矣以竭力事大国则不得免问安之之道而对以太王居邠不以其所养人者害人而继之以效死不去之䇿自丗俗观之可谓无谋矣然以理言之只得如此说舍此则必爲仪秦之爲矣凡事求可功求成取必于智谋之末而不循天理之正者非圣贤之道也天理即所谓命语罗仲素云今之学者只爲不知爲学之方又不知学成要何用此事体大须是曾着力来方知不易夫学者学圣贤之所爲也欲爲圣贤之所爲湏是闻圣贤所得之道若只要博通古今爲文章作忠信愿悫不爲非义之士而巳则古来如此等人不少然以爲闻道则不可且如东汉之衰处士逸人与夫名节之士有闻当丗者多矣观其作处责之以古圣贤之道则畧无毫髪髣髴相似何也以彼于道𥘉无所闻故也今时学者平居则曰吾当爲古人之所爲才有事到手便措置不得盖其所学以博通古今爲文章或志于忠信愿悫不爲非义而巳而不知湏是闻道故应如此由是观之学而不闻道犹不学也仲素问诗如何看曰诗极难卒说大抵湏要人体㑹不在推寻文义在心爲志发言爲诗情动于中而形于言言者情之所发也今观是诗之言则必先观是诗之情如何不知其情则虽精穷文义谓之不知诗可也子夏问巧笑倩兮美目盻兮何谓也子曰绘事后素曰礼后乎孔子以谓可与言诗如此全要体㑹何谓体㑹且如关雎之诗诗人以兴后妃之德盖如此也须当想象雎鸠爲何物知雎鸠爲挚而有别之禽则又想象关关爲何声知关关之声爲和而通则又想象在河之洲是何所在知河之洲爲幽闲逺人之地则知如是之禽其鸣声如是而又居幽间逺人之地则后妃之德可以意晓矣是之谓体㑹惟体㑹得故看诗有味至于有味则诗之用在我矣语仲素西铭只是发明一箇事天底道理所谓事天者循天理而巳因论苏明允权书衡论曰观其着书之名巳非岂有山林逸民立言垂丗乃汲汲于用兵如此所见安得不爲荆公所薄曰大苏以当时不去二虏之患则天下不可爲又其审敌篇引晁错说景帝削地之䇿曰今日夷狄之势是亦七国之势其意盖欲扫荡二虏然后致太平耳曰才以用兵爲事只见搔扰何时是天下息肩时节以仁宗之丗视二虏岂不胜如战国时然而孟子在战国时所论全不以兵爲先岂以崇虚名而受实弊乎亦必有道矣问秦少游进卷论所以御戎乃欲以五路之兵岁出一路以扰夏人之耕如此是吾五岁一出兵而使夏人岁岁用兵此㓕狄之道也当时元祐间有主此议者此果可用否曰王者之兵有征无战必不得巳诛其君而弔其民可也岂容如此兼是亦无此理今常以五路之师合攻夏人尚时有不支岁出一路其倾国而来攻城破邑吾其可止以一路之衆当之乎大抵今之士人议论只是口头说得施之于事未必有效言朱公掞上殿神考问欲再举安南之师公掞对愿陛下禽兽畜之盖夷狄得其地不可居得其民不可使得巳且巳须要广土辟地何益自绍圣崇宁以来所以待夏人大是失䇿有德此有人有人此有土有土此有财有财此有用今不务德以致人徒得其空地又运中国之财以守之是何所见君臣之间要当一德一心方作得事古之圣贤相与以济大业盖无不然者观舜命禹征有苗巳誓师往伐而益以一言賛禹禹遂班师舜以禹之班师便爲之诞敷文德而有苗格矣舜命禹徂征禹旣行而益有言宜告之舜不告舜而告之禹禹承命于舜及其不遂行也宜先禀之舜乃擅反兵而不疑舜于二人者无责焉可也乃徇其所爲从而相之益之意岂不曰禹犹舜而禹之意岂不曰舜犹己也欤夫是之谓一德一心自今观之则益之言可以谓之沮坏成事而禹之事爲逗留君命矣然古之君臣各相体悉如此古人立功所以易而后丗成事所以难也语仲素曰某尝有数句教学者读书之法云以身体之以心验之从容黙㑹于幽闲静一之中超然自得于书言象意之表此盖某所爲者如此又云西铭㑹古人用心要处爲文正如杜顺作法界观様仲素问尽其心者知其性如何是尽心底道理曰未言尽心须先理㑹心是何物又问曰心之爲物明白洞逹广大静一若体㑹得了然分明然后可以言尽未理㑹得心尽箇甚能尽其心自然知性不用问人大抵须先理㑹仁之爲道知仁则知心知心则知性是三者𥘉无异也横渠作西铭亦只是要学者求仁而巳论及阳城事谓永叔不能纯夫取之其言曰阳城盖有待而爲者也后丗犹责之无巳其不成人之美亦甚哉此论似近厚曰阳城固可取然以爲法则不可裴延龄之欲相其来非一朝一夕何不救之于渐乎至于陆贽之贬然后论延龄之姦佞无益矣观古人退小人之道不然易之姤卦曰女壮勿用取女夫姤一隂生未壮也而曰壮者生而不巳固有壮之理也取女则引而与之齐也引而与之齐则难制矣隂者小人之象也小人固当制之于渐也故当隂之生则知其有壮之理其有壮之理则勿用取女可也是以姤之𥘉爻曰系于金柅贞吉有攸往见凶金柅止车之行也隂之𥘉动必有以柅之其制之于渐乎盖小人之恶制之于未成则易制之于巳成则难延龄之用事权倾宰相虽不正名其爲相其恶自若也何更云待其爲相然后取白麻坏之耶然城之所爲当时所难能也取之亦是但不可以爲法耳龟山先生语録卷第三龟山先生语录龟山先生语录卷四龟山先生语録卷第四余杭所闻神宗赐金荆公荆公即时赐蒋山僧寺爲常住了翁云尝见人说以此爲旷古所难其实能有多少物人所以难之盖自其眼孔浅耳曰荆公作此事絶无义理古者人君赐之果尚怀其核怀核所以敬君赐也所赐金义当受则受当辞则辞其可名而受之而施之僧寺乎是贱君赐也金可贱君赐不可贱书曰人不易物虽德其物若于义当受而家巳足不愿藏之家而班诸昆弟之贫者则合礼矣眞宗问李文靖曰人皆有宻启而卿独无何也对曰臣待罪宰相公事则公言之何用宻启夫人臣有宻启者非谗即佞臣常恶之岂可效尤曰祖宗时宰相如此天下安得不治因说唐明皇欲取石堡城王忠嗣不可李光弼劝之忠嗣曰石堡城非杀数万人不可取忠嗣今不奉诏纵得罪天子不过以一将军归宿卫其次不过黔中上佐忠嗣岂以一官易数万人之命哉忠嗣如此极知轻重曰忠嗣意甚善然不能无过夫人臣之事君苟利于国死生以之不应以官职之不足顾计爲言也谓官职之不足道此犹以利言若是古之贤圣处事只论是非而巳如以利言则祸患有大于一将军宿衞黔中上佐是将从之乎惜乎忠嗣之处此未尽也然则其言合如何曰当云今得罪主上不过一身之利害危辱耳岂可以一身之重而轻数万人之命哉如此则其言无病因言眞宗朝有百姓争财以状投匦其语有比上德爲桀纣者比奏御眞宗令宫中录所诉之事付有司根治而匿其状曰百姓意在争财其实无他若并其状付有司非惟所诉之事不得其直必须先按其指斥乘舆之罪百姓无知亦可怜也曰祖宗慈仁如此书曰小人怨汝詈汝则皇自敬德祖宗分明有此气象天下安得而不治言眞宗时监司有以羡余进奉者议赏内批云国家赋有常数安得羡余果有之若非入时大量即是出时减刻安可赏因曰祖宗不爲文章然似此语言万丗可传诵也谓扬子云作太元只据他立名便不是旣定却三方九州二十七部八十一家不知如何相错得八卦所以可变而爲六十四者只爲可相错故可变耳惟相错则其变岀于自然也问正叔先生云或说易曰干天道坤地道正是乱说曰干坤非天地之道邪曰干岂止言天坤岂止言地又言问干坤不止言天地而干卦多言天坤卦多言地何也曰本乎天者亲上本乎地者亲下则各从其类也干卦言天坤卦言地只爲语其类耳如说卦于干虽言爲天又言爲金爲玉以至爲驳马良马爲木果之类岂尽言天故系辞曰伏羲始作八卦以通神明之德以类万物之情若此者所谓类万物之情也只如说卦所类亦不止此爲之每发其端使后之学易者触类而求之耳盖作易者仰则观象于天俯则观法于地观鸟兽之文与地之冝近取诸身逺取诸物故孔子系辞推明之曰此卦于天文地理则爲某物于鸟兽草木则爲某物于身于物则爲某物各以例举不尽言也学者触类而求之则思过半矣不然说卦所叙何所用之论横渠曰正叔先生亦自不许他曰先生尝言自孟子之后无他见识何也曰如彼见识秦汉以来何人到得论与叔曰正叔先生尝言与叔只是守横渠说更不肯易才东边扶得起又倒从西边去此二人爲常有疑焉故问谓孔子曰自古皆有死民无信不立今天下上自朝廷大臣下至州县官吏莫不以欺诞爲事而未有以救之只此风俗怎抵当他谓学校以分数多少校士人文章使之胷中日夕只在利害上如此作人要何用谓正叔云古之学者四十而仕未仕以前二十余年得尽力于学问无他营也故人之成材可用今之士十四五以上便学缀文覔官岂尝有意爲已之学夫以不学之人一旦授之官而使之事君长民治事宜其效不如古也故今之在仕路者人物多凡下不足道以此谓毛富阳云士人如张孝伯眞可谓恬于进取者因说张孝伯好曰愿人也然终无使他处若据此人天资直是美惜其少学耳问孝伯乐正子之流否曰非也彼巳无进爲抚丗之意若乐正子将爲政于鲁孟子闻之爲之喜而不寐孟子不徒喜也盖望其能有爲也如孝伯恐不足以当人望只是一箇愿悫可尚耳问愿与善人如此其异乎曰善人爲邦百年亦可以胜残去杀岂愿者之事因又问九德曰愿而恭盖愿必济以恭然后能成德也然愿者自应恭谨何谓相济曰愿者自爲之人耳如孟子所谓责难于君愿做不得责难于君愿特貌恭而巳谓与季常言王氏只是以政刑治天下道之以德齐之以礼之事全无他日季常曰细思之实如公言但道以德齐以礼之事于今如何做曰湏有㑹做只爲而今不用着此等人若是他依本分㑹底必有道理君子阳阳之诗序以谓闵周盖言君子至于相招爲禄仕全身逺害于周不足刺也可闵而巳夫贤人才士苟以得禄养父母活妻孥爲事而无致君行道之心谁与爲治此所以乱益乱也尚足刺乎二南爲王道之基本只爲正家而天下定故也问共姜之父母不知夫妇之义不当责邪曰以共姜之自誓不嫁爲守义则彼欲夺而嫁之者爲不义可知取此则去彼矣作文字要只说目前话令自然分明不惊怛人不能得然后知孟子所谓言近非圣贤不能也问父子之间不责善固是至于不教子不亦过乎曰不教不亲教也虽不责善岂不欲其爲善然必亲教之其势必至于责善故孔子所以逺其子也曰使之学诗学礼非教乎曰此亦非强教之也如学诗学礼必欲其学有所至则非孔子所以待其子故告之学则不可不告及其不学亦无如之何因论特旨曰此非先王之道先王只是好生故书曰好生之德洽于民心爲天子岂应以杀人爲已任孟子曰国人皆曰可杀然后杀之曰国人杀之也谓国人杀之则杀之者非一人之私意不得巳也古者司㓂以狱之成告于王王命三公参听之三公以狱之成告于王王三宥然后致刑夫宥之者天子之德而刑之者有司之公天子以好生爲德有司以执法爲公则刑不滥矣若罪不当刑而天子必刑之宁免于滥乎然此事其渐有因非独人主之过使法官得其人则此弊可去矣舜爲天子若瞽叟杀人皐陶得而执之舜犹不能禁也且法者天下之公岂宜徇一人之意尝恠张释之论渭桥犯跸事宜罚金文帝怒释之对曰法者天子所与天下公共也今法如是更重之是法不信于民也此说甚好然而曰方其时上使人诛之则巳以谓爲后丗人主开杀人之端者必此言也夫法旣曰天子与天下公共则得罪者天子必付之有司安得擅杀使当时可使人诛之今虽下廷尉越法而诛之亦可也因论爲政曰书云母忿疾于顽若忿疾于顽便失之严严便非居上之道问有人问正叔周公欲以身代武王之死其知命乎正叔曰只是要代兄死岂更问命此语如何曰是也曰圣人不应不知天理天理旣不然而必行之其诚不几于无物否曰圣人固知天理然只爲情切犹于此侥倖万一也故至诚爲之又曰金縢之事有之然其间亦有言语可疑者如云元孙不若旦多才多艺圣人似不应如此说因言正叔云人言沛公用张良沛公岂能用张良张良用沛公耳良之从沛公以爲韩报秦也旣㓕秦于是置沛公关中辞归韩而巳见沛公有可以取天下之势故又从之巳取天下便欲弃人间事从赤松游良不爲髙祖之臣可见矣此论甚好以前无人及此曰此论亦未尽张良盖终始爲韩者方沛公爲汉王之国遣良归韩良因说沛公烧絶栈道此岂复有事汉之意及良归至韩闻项羽以良从汉王故不遣韩王成之国与俱东至彭城杀之先是良说项梁以韩诸公子横阳君成可立梁遂使良求韩成立爲韩王良爲韩司徒良以成见杀之故于是又间行归汉其意盖欲爲韩报项羽也至汉髙祖用其谋巳破项羽平定天下从髙祖西都关中于是如有导引辟谷从赤松子之语盖爲韩报仇之心于是方巳故也据良先说髙祖絶栈道然后归韩此亦似有意使韩王成若在良辅之并天下未可知良意以谓可与之平天下者独髙祖髙祖旣阻蜀不出其他不足虑矣不幸韩王成爲项羽所杀故无以自资而卒归汉也如髙祖亦自用张良不尽良之术亦不止于此湏更有事在其臣髙祖非其心也不得巳耳因言曾与季常论铸鼎云鼎之爲说左传曾道来后之人得以借口者以此尔然使如丘明之说不诬亦不过象物之形百物而爲之备使民知神姦而巳后之人主用方士厌胜祈禳之法此何所据丘明云成王定鼎于郏鄏卜丗卜年天所命也然而洛诰周公所作当时所爲无不载者若鼎之爲物乃社稷重噐当载而莫之载者何也鼎铸于夏时夏之法制莫详于禹贡之书岂有九牧贡金成此重噐欲以恊上下承天休而禹贡曾无一语及之乎易六十四卦其在鼎也取象爲备如丘明之说畧无毫发相类而况于后之纷纷者乎故凡事无徴者皆不可爲也后丗如曹参可谓能克已者攻坚䧟敌是其所长至其治国爲天下乃以清静无爲爲事气质都变了因论寒士乍得官非不晓事便是妄作大抵科举取人不得间有得者自是豪杰之士因科举以进耳问李德𥙿言公卿大夫家子弟可用进士未必可用此论不偏否曰德𥙿爲此论至今人以爲偏当时人以德𥙿用资䕃进身不由科举故爲此论此最无谓以德𥙿之才应唐之科目极容易自是不爲耳且资䕃得官与进士得官孰爲优劣以进士爲胜以资䕃爲慊者此自后丗流俗之论至使人耻受其父祖之泽而甘心工无益之习以与孤寒之士角务于埸屋侥倖一第以爲荣是何见识夫应举亦自寒士无禄不得巳借此进身耳如得巳何用应举范尧夫最有见识然亦以资䕃与进士分优劣建言于有无出身人衔位上带左右字不可谓无所蔽也其言曰欲使公卿家子弟读书耳此意甚善但以应举得官者爲读书而加奖劝焉可也彼读书者应举得官而止耳岂直学道之人至如韩持国自是经国之才用爲执政亦了得不可以无岀身便废其执政之才曰尧夫所别异者莫非此等人否曰执政不是合下便做亦自小官以次迁之如后来呉坦求等在绍圣中𬒳駮了博士以无岀身故也彼自布衣中朝廷以其有学行赐之爵命至其宜爲博士乃复以爲无岀身夺之此何理也资䕃进士中俱有人惟其人用之加一右字亦自沮人爲善朝廷作事若要上下小大同心同德湏是道理明盖天下只是一理故其所爲必同若用智谋则人人岀其私意私意万人万様安得同因举旧记正叔先生之语云公则一私则万殊人心不同犹靣其蔽于私乎自孟子没王道不传故丗无王佐之才旣无王佐之才故其治效终不如古若要行道才说计较要行便不是何故自家先负一箇不诚了安得事成刘向多少忠于汉只爲做计较太甚才𬒳看破手足俱露是甚模様言季常曾问扬雄来应之曰不知圣人何足道季常骇之渊因语后丗学道不明尔𬒳流俗之蔽只如他取扬雄亦未能免流俗也卓乎天下之习不能蔽也程正叔一人而巳观正叔所言未尝务脱流俗只是一箇是底道理自然不堕流俗中先生曰然观其论妇人不再适人以谓宁饿死若不是见得道理分明如何敢说这様话南都所闻薛宗博请诸职事㑹茶曰礼岂岀于人心如此事本非意之所欲但不得巳耳老子曰礼者忠信之薄荀子曰礼起于圣人之伪眞箇是因问之曰所以召茶者何谓薛曰前后例如此近日以事多与此等稍踈阔心中打不过湏一请之曰只爲前后例合如此心中自打不过岂自外来如云辞逊之心礼之端亦只是心有所不安故当辞逊只此是礼非伪爲也问易曰干坤其易之门耶所谓门莫是学易自此入否曰不然今人多如此说故有喻易爲屋室谓其入必有其门则干坤是也爲此言者只爲元不晓易夫易与干坤岂有二物孰爲内外谓之干坤者因其健顺而命之名耳干坤即易易即干坤故孔子曰干坤毁则无以见易盖无干坤则不见易非易则无干坤谓干坤爲易之门者隂阳之气有动静屈伸尔一动一静或屈或伸阖辟之象也故孔子又曰阖户谓之坤辟户谓之干所谓门者如此老子曰天地之间其犹槖籥乎夫气之阖辟往来岂有穷哉有阖有辟变由是生其变无常非易而何小蔡云轻清者上爲天神应之爲干重浊者下爲地神应之爲坤似此解释梦也未梦见易大抵看易湏先识他根本然后有得夫易求之吾身斯可见矣岂应外求张横渠于正蒙中曾畧说破云干坤之阖辟岀入息之象也非见得彻言不能及此某旧曾作明道哀辞云通阖辟于一息耶尸者其谁盖言易之在我也人人有易不知自求只于文字上用功要作何用此等语若非以见问终说不到如某与定夫相㑹亦未尝及从可某常疑定夫学易亦恐岀他荆公未得荆公于易只是理㑹文义未必心通若非心通纵说得分明彻了不济事易不比他经湏心通始得如龚深父说易元无所见可怜一生用功都无是处问干坤即隂阳之气否曰分明说干阳物坤隂物旣是隂阳又曰干坤何也曰干坤正言其健顺尔识破本根湏是知体同名异自然意义晓然又云天尊地卑干坤定矣干坤本无体天地之位定则干坤斯定不有天地干坤何辨问天地即轻清重浊之气升降否曰然天地干坤亦是异名同体其本一物变生则名立在天成象在地成形亦此物也但因变化出来故千态万变各自陈露故曰在天成象在地成形变化见矣变化神之所爲也其所以变化孰从而见之因其成象于天成形于地然后变化可得而见焉因云旧常解此义云无象无形则神之所爲隐矣有象有形变化于是乎着因问干坤毁则无以见易如此则易不属无矣曰昜固非无张横渠深辟老子有无之论莫有见于此否曰然才说无便成断㓕去如释氏说空又曰非空到了费力圣人只说易最爲的当因言孟子论养气到此方见有功于前圣曰如孟子者方是能晓易如说必有事焉非见得分明此説如何撰得又问正叔先生以必有事焉而勿正爲一句某尝疑勿正心似非圣贤语意及见此乃知正叔先生读书有力曰事说勿正则可心说勿正则不可正叔读书直是不草草他议论方是议论伯思言正叔以至大至刚以直爲一句养而无害爲一句或云伯淳曾言至大至刚之气湏以直养正叔坚云先兄无此说若曰以直养而无害莫不妨曰嫌于将一物养一物不如养而无害较浑全他门说话湏是与他思量体究方见好处问易有太极莫便是道之所谓中否曰然若是则本无定位当处即是太极耶曰然两仪四象八卦如何自此生曰旣有太极便有上下有上下便有左右前后有左右前后四方便有四维皆自然之理也人君所以御其臣只有一箇名分不可易名分旣正上下自定虽有㓜冲之主在上而天下不乱若以智笼臣下智有时而困则彼不爲用矣其势湏至于诛殛之然后巳观西汉之君臣多尚权谋当时大臣少有能全身者盖以此某旧作十论曾有一篇及此朝廷上做事湏先令学术粗明然后可以爲不然人人说一般话如何做得事王章论王鳯当时人君非不悟但以力弱𬒳王鳯才理㑹起便推从王章身上去章终𬒳祸人君如此谁敢与他放脚手做事正叔在经筵潞公入札子要宰相以下听讲讲罢诸公皆退晦叔云可谓称职尧夫云眞侍讲又一人云不知古人告其君还能如此否只爲诸公钦服他他又多忤人所以后来谤生因说正叔经筵开陈故及此所论列有处记圎觉经言作止任㓕是四病作即所谓助长止即所谓不芸苗任㓕即是无事解经大抵湏得理㑹而语简旧尝解易简而天下之理得云行其所无事不亦易乎一以贯之不亦简乎如是则天下之理得矣又言行其所无事一以贯之只是一箇自然之理系辞中语言直有难理㑹处今人注解只是乱说问正叔云诗非圣人所作当时所取只以其止于礼义至如比其君狡童硕䑕则巳甚其说如何曰此理旧疑来因学春秋遂知其意春秋书突之奔及其归皆曰郑伯突其书忽止曰郑忽盖不以忽爲君故也不以爲君故诗人目之爲狡童观褰裳之诗云狂童恣行国人思大国之正已其诗曰子惠思我褰裳渉溱言人心巳离若大国见正国人必从之矣人之视忽如此尚谁以爲君若犹以爲君则比之狡重诚不可矣硕䑕如何曰魏之重敛至使人欲适彼乐国则人心之离亦可见矣又云人心合而从之则爲君离而去之则爲独夫学者若不以敬爲事便无用心处致一之谓一无适之谓一人言春秋难知其实昭如日星孔子于五经中言其理于春秋着其行事学者若得五经之理春秋诚不难知又云伯淳先生尝有语云看春秋若经不通则当求之传传不通则当求之经某曾问之云传不通则当求之经何也曰只如左氏春秋书君氏卒君氏乃惠公继室声子也而公羊春秋则书曰尹氏传云大夫也然声子而书曰君氏是何义湏当以尹氏爲正此所谓求之经问干坤用九六荆公曰进君子退小人固非自然之理而正叔云观河图数可见何也曰此多有议论少有分明系辞分明说云参天两地而倚数九叄天六两地也因言了翁说易多以一字贯衆义如何曰易卦用字有如此者有不如此者如云习坎重险也又言天险地险王公设险则险爲善睽乖也又言天地睽而万物通男女睽而其志同则乖爲善盖一字两用字非此类则不可如师是师旅之师岂可说爲师友之师以来书云尔故及之形色天性也有物必有则也物即是形色即是天性唯圣人然后可以践形践履也体性故也盖形色必有所以爲形色者是圣人之所履也谓形色爲天性亦犹所谓色即是空毗陵所闻刘元承言相之无所不用其敬尝挂眞武画像于帐中其不欺暗室可知曰相之不自欺则固可取然以神像置帐中亦可谓不智曰何以言之曰果有眞武则敬而逺之乃所谓智帐中卧之处至䙝之所也何可置神像君子喻于义小人喻于利所谓喻于义则唯义而巳自义之外非君子之所当务也夫然后所守者约如孟施舎知守气可谓约矣所以不及曾子者以曾子唯义之从故也或曰文王所谓至德以不累于髙名厚利故也所谓不累于厚利者三分天下有其二以服事啇所谓不累于髙名者有其二而弗辞曰如是则武王之取天下以爲累于利而可乎孟子之言曰取之而燕民恱则取之古之人有行之者武王是也取之而燕民不恱则勿取古之人有行之者文王是也此论尽矣盖文王所谓至德者三分天下有其二矣以取天下何难之有而文王勿取者视天而巳𥘉无用心于其间也夫是之谓至德舜在侧微尧举而试之愼徽五典则五典克从纳于百揆则百揆时叙賔于四门则四门穆穆以至以天下授之而不疑观其所施设舜之所以爲舜其才其德可谓大矣宜非深山之中所能乆处而爲舜者当尧未之知方且饭糗茹草若将终身若使今人有才气者虽不得时其能自巳其功名之心乎以此见人必能不爲然后能有爲也非有爲之难其不爲尤难矣只如伊尹耕于莘非汤三聘则必不起诸葛亮卧草庐非先主三顾亦必不起非要之也义当然也以诸葛之智尚知如此又况不爲诸葛者乎然则居畎畒之中而以天下爲巳忧可也或不知消息盈虚之运犯分妄作岂正理哉舜可谓无爲有天下𥘉无所与其任九官去四凶视其功罪如何舜无毫发之私也刘向之所谓忠可以爲戒不幸似之非所以全德大抵人能住得然后可以有爲才智之士非有学力却住不得孟子言大人正已而物正荆公却云正已而不期于正物则无义正已而必期于正物则无命若如所论孟子自当言正已以正物不应言正已而物正矣物正物自正也大人只知正已而巳若物之正何可必乎惟能正已物自然正此乃笃恭而天下平之意荆公之学本不知此张茂则宦官之贤者也元祐间曾请诸公啜茶观画惟正叔不往辞之曰某素不识画亦不喜茶如正叔眞箇不去得他人到此湏容情与他去或问正叔先生云邵尧夫易数至今无传当时何不问他看如何先生曰若是公等湏打不过必问他字说所谓大同于物者离人焉曰扬子言和同天人之际使之无间不知是同是不同若以爲同未尝离人又所谓性觉眞空者离人焉若离人而之天正所谓顽空通揔老言经中说十识第八庵摩罗识唐言白净无垢第九阿頼耶识唐言善恶种子白净无垢即孟子之言性善是也言性善可谓探其本言善恶混乃是于善恶巳萌处看荆公盖不知此萧山所闻横渠言性未成则善恶混亹亹而继善者斯爲善矣恶尽去则善因以亡故舎曰善而曰成之者性伯思疑此以问公曰不知横渠因何如此说据此说于易之文亦自不通却令伯思说伯思言善与性皆当就人言继之爲说如子继父成乃无所亏之名矣若非人即不能继而成之曰不独指人言万物得隂阳而生皆可言继之善亦有多般如干之四德有仁义礼智之不同后人以配四时若如四时则春固不可爲秋冬固不可爲夏其实皆善也元者特善之长也固岀于道故曰继之者善性则具足圎成本无亏欠要成此道除是性也今或以万物之性爲不足以成之盖不知万物所以赋得偏者自其气禀之异非性之偏也孔子曰天地之性人爲贵人之性特贵于万物耳何常与物是两般性伊川语録云以忠恕爲一贯除是曾子说方可信若他人说则不可信如何曰明道说却不如此问明道说曰只某所着新义以忠恕爲曾子所以告门人便是明道说问中庸发明忠恕之理以有一贯之意如何曰何以言之曰物我兼体曰只爲不是物我兼体若物我兼体则固一矣此正孟子所谓善推其所以爲者乃是参彼已爲言若知孔子以能近取譬爲仁之方不谓之仁则知此意曰即已即物可谓一否曰然孟子言孔子集大成曰始条理者智之事终条理者圣之事夫仁且智斯之谓圣今以圣之事或不足于智何也曰圣则具仁智矣但此发明中处乃智之事圣则其所至也未必皆中曰孟子曰智之于贤者则智但可语贤者若乃大而化之则虽智而忘其智矣如所谓从容中道纵心不踰矩智何足以名之曰如伊尹伯夷柳下惠只于清任和处中其他则未必皆中则其智容有所不周智便是用处曰用智莫非所以言圣人若曰行其所无事则由智行非行智者也曰观此却是以智爲妙曰圣人之于智见无全牛万理洞开即便是从容处岂不谓之妙若伯夷伊尹柳下惠于清任和处已至圣人但其佗处未必皆中其至与孔子同而其中与孔子异只爲不能无偏故也若隘与不恭其所偏欤充类至义之尽言不可以谓之盗也猎较犹可则取于民犹御者受其所赐何爲不可柳下惠不以三公易其介此与圣人之和互相发耶乃所以爲和耶曰若观其和疑若不介故此特言之曰何以知其介曰只不卑小官之意便自可见如柳下惠之才以爲大官何所不可而乐于爲小官则其刚介可知矣中心安仁者天下一人而巳如伯淳莫将做天下一人看曰固是东坡言直方大云旣直且方非大而何曰直方盖所以爲大然其辞却似不逹孔子云敬义立而德不孤德不孤乃所谓大德不孤则四海之内皆兄弟之意夫能使四海之内皆兄弟此所以爲大也东坡云万物覩乃是万物欲见之言欲见之便非圣人作而万物覩如日在天万物便见圣人惟恐不作作则即时覩矣作与覩同时事也啐啄同时干之九三独言君子盖九三人之位也履正居中在此一爻故文言于九四则曰上不在天下不在田中不在人于九三止言上不在天下不在田而巳其曰君子行此四德者盖干之所谓君子也曰所以爲君子者乃行此德之人耳上治如所谓正已也读书湏看古人立意所发明者何事不可只于言上理㑹如万章问象日以杀舜爲事孟子答舜所以处之之道其意在说圣人诚信无伪此尤不可不知若从枝叶上理㑹只如象欲使二嫂治朕栖之语此岂可信尧在上不容有此等人若或有之不知则巳然尧于舜旣以女妻之其弟如此岂有不知知则治之矣若使死可以救丗则虽死不足恤然岂有杀贤人君子之人君子能使天下治以死救天下乃君子分上事不足恠然亦湏死得是孟子曰可以死可以无死死伤勇如必要以死任事爲能外死生是乃以死生爲大事者也未必能外生死郑季常问孔子去鲁曰迟迟吾行也去父母国之道也然而燔肉不至不脱冕而行岂得爲迟迟曰孔子欲去之意盖乆待燔肉不至而行不欲爲苟去乃所谓迟迟若他国则君不用便当去岂待燔肉之不至然后行曰何以见其去他国之速曰卫灵公问陈一语不契明日遂行孟子所言皆精粗兼备其言甚近而妙义在焉如庞居士云神通并妙用运水与般柴此自得者之言最爲逹理若孟子之言则无适不然如许大尧舜之道只于行止疾徐之间教人做了龟山先生语録卷第四终