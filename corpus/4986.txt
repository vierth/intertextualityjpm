金碧古文龙虎上经金碧古文龙虎上经玄解序丹家龙虎之说从来尙矣龙虎卽铅汞铅汞卽水火故龙曰汞龙又曰火龙虎曰铅虎又曰水虎而龙虎非二物也太阴眞精负载太阳玄元之气太阴爲金水太阳爲木火金居西曰白虎金能生水而铅中有金虎向水中生白虎变爲黑虎木居东曰靑龙木能生火而砂中有汞龙从火里出靑龙变爲赤龙虎禀太阴之质名爲月魄龙禀太阳之气名爲日魂魂魄无两景则日月无双明日月无双明则龙虎无二种故古歌云红铅黑汞大丹头相符红黑是眞修铅本黑而谓之红汞本红而谓之黑红黑旣无定色龙虎安有定名哉方天一化生之时阴阳二气默运濳流钟爲金光分霞布景倐忽变幻五彩飞扬所谓相将象龙须臾象虎者是也及擒归金鼎之中龙唿于虎虎唿于龙虎得龙而威龙得虎而化而结成金液爲大丹矣是故古歌又云红要取精黑取髓认得红黑药无比用红得黑保长生以黑投红天仙矣顚倒两般总成丹火龙变化爲天仙夫一红一黑一龙一虎而变化又在火龙岂龙虎之外又别有火龙哉太阳体红而阳交于阴其色全黑红中取黑是名乌精太阴体黑而阴交于阳其色全红黑中取红是名兔髓以兔髓而制乌精伏乌精而擒兔髓精华交感魂魄同眞火灭爲土所有者止灵汞一点蟠旋鼎中或爲甲鬣鱼鳞或爲琅玕钟乳如龙之潜跃飞腾不可名状此无他龙本北方玄元眞火寄体西方白虎而生以虎之精归龙之性水虎不能变化而火龙则能变化也然则龙虎大丹之设其有味乎今之谈龙虎者类言两弦之气夫金水相停木火相等谓之两弦而问其何谓两弦之气则人人难言之龙以气而交于虎虎以气而交于龙龙主施虎主受施者不得过前弦之后受者不得过后弦之前方爲两弦之气以气论龙虎则龙虎之质尽化于无而龙虎一气矣故知龙虎一气二名而歧之爲二者妄也以凡银爲虎以凡汞爲龙者妄之妄也龙虎上经丹经之祖其书语意不相联络且自谓上经不复较量中下眞上古之书或者谓爲后人拟参同而作夫参同之拟龙虎识者自能辨之余何容赘顾其书语意深远人未易通旧传王道註疏益令人厌苦并经文罢去不复省览辄不自揣僭爲註说命之曰玄解叙而投之箧中明万厯己亥季夏廿之四日书于会水别墅楚黄西陵一壑居士彭好古撰重刻道藏辑要金碧古文龙虎上经轩辕黄帝着明西陵一壑居士彭好古解龙虎上经丹经之祖而黄帝不敢自处託言于金阙碧落之古文其经言神丹而神丹所重者惟神室章内神室凡四致意焉神室备龙虎两弦之气故曰龙虎上经经者书名上者最上之意非止存上经而遗其中与下神室者丹之枢纽众石之父母砂汞别居天元神丹丹须药化药自丹生此经止言天元神丹故首以神室爲重室者二十八宿中之一宿七政行度俱自子之虚危始至奎而五星聚至壁而日月合至室当亥末则七政之神俱藏于此又随手而运矣故取义曰神室自药物言则白金爲神室自法象言则两釡爲神室神室爲金丹藏神之室故曰丹之枢纽金丹一名丹砂砂爲八石之长故曰众石之父母丹以神名凡砂凡汞不入其中故曰砂汞别居出阳入阴流曜二方列数有三按象水火干坤天地之体坎离天地之用坎戊月精离己日光天地升降全凭日月以爲煅炼日爲阳在外月爲阴在内阳自子升出于地上而光曜于西阴自午降入于地中而光曜于东金鼎神室子进阳火午退阴符阳火东转流曜于西阴符西旋流曜于东干鼎象天坤鼎象地神室象人合之爲一列之则爲三内水火行功外水火烹炼皆按象阴阳之眞水眞火而变化万物也制由王者武以讨叛文以怀柔土旺四季土德以王提剑偃戈以鎭四方由古犹字通用王者中天下而立讨叛以武怀柔以文金丹在神室之中首尾武火中间文火其制亦犹王者一张一弛文武并用当其时靑龙居左白虎居右朱雀居前玄武居后而戊己眞土分旺四季之中卽此土德正位中宫时进火则偃戈而运生机时退符则提剑而运杀机以坐鎭四方与王者用文武以坐鎭四海何异坎离数一二南北独爲经故冠七十二石之长坎爲水水数一其位居北离爲火火数二其位居南丹砂诀云炼宝者合于至妙炼妙者合于至灵炼灵者合于至神炼神者合于至道坎离水火在数爲一二在位爲南北分之则方位虽有二体合之则生数本同一原圣人知此水火实日月之光华爲眞铅眞汞阳火一升经北而降阴水一降经南而升以凡水凡火炼眞水眞火而成丹砂此乃至灵至神之物故冠七十二石之长刚柔有表里阴阳禀自然金火当直事金水相含受雌雄併一体用之有条理变化旣未神终能复更始天一生水水中有金曰金水金中含太阳之气曰金火水性柔爲阴爲雌柔作肉肉卽表也金性刚爲阳爲雄刚作骨骨卽里也刚柔表里各禀阴阳自然之妙非一毫人力所爲卽此自然之中而药物在此矣火候在此矣金卽药物火卽火候一金一火当直用事而金水相爲含受金因水而滋液水因金而生精变化岂有不神者哉刚柔相成阴阳相配诚如此而併爲一体矣金火执事金水含受诚如此而各有条理矣而变化犹有未神者非药物不眞之过乃火候不到之过也火候不到功犹能补惟子行阳火午退阴符阴符旣终又以复卦爲始而丹自结矣初九爲期度阳和准旦暮周厯合天心阳爻毕于己正阴发离午自丁终于亥水火各一方守界成寒暑东西表仁义五行变四时如是则阴阳互用顺三一而得其理此承上终始言阳火阴符始于子终于亥一日之火符一年之火符莫不皆然自子至巳爲阳爲火由寒而暑自午至亥爲阴爲水由暑而寒魁临震卯榆荚堕落仁中有义罡临兑酉荠麦滋生义中有仁是爲东西表仁义木旺于春火旺于夏金旺于秋水旺于冬滕蛇己土旺于春夏二季勾陈戊土旺于秋冬二季是爲五行变四时言金丹之理不过铅汞汞爲木其数三以阳爲性铅爲水其数一以阴爲情修炼之士阳火阴符进退有法水火各有其方寒暑不差其节仁义建纬于卯酉五行顺布于四时如是则始阴终阳始阳终阴阴阳互用顺铅汞之性情而得其理矣期者日期也度者天度也旦暮者朝屯暮蒙也神室设位变化在乎其中矣神室者上下釡也设位者列雌雄相合之密也变化爲砂汞砂汞者金火二用二用无爻位张翼飞虚危往来旣不定上下亦无常独居不改化归中宫非土不可制也包囊众石爲丹祖宗有无相制朱雀烧空紫华曜日砂汞灭亡神室设位本经自训解其义金丹变化全在砂汞而砂汞非凡间朱砂水银之谓也太阴眞金禀太阳眞火之气而成乃金火二者之用太阴爲坎太阳爲离进火退符坤生震兑干干生巽艮坤而日魂月魄自午之张翼飞子之虚危往来不定上下无常独居雌雄二釡之中以成其变化及火灭化爲土而后眞铅眞汞变成丹砂包囊众石以爲丹之祖宗向非眞铅其何以制此砂汞哉盖铅之有砂汞犹人有性情性情二用并在精中砂汞二用俱隐铅内砂汞有中无眞土无中有以有制无太阳朱雀眞火炎熖烧空太阴黑色因太阳之火变成紫华耀日争光丹砂变爲水银水银复变爲丹砂而砂汞灭亡化爲明窗尘之眞土矣可见金丹作用只在日月魂魄而日月魂魄只在坎离戊己更无别物旧以金火爲金土火灭爲土谓之金土亦可但上旣曰金土下不宜又曰非土不可制矣此必传写之误细玩上下文其理自明诀不辄造理不虚拟约文伸奥扣索神明演成卦爻五行爲经坎雄金精离雌火光金木相伐水火相克土旺金乡三物俱丧四海辐凑以致太平并由中宫土德黄帝之功太丹之理无极生太极太极生两仪两仪生四象而四象不离五行故此章专言五行五行有生克制化之理金生水水生木木生火火生土土生金爲生金克木木克土土克水水克火火克金爲尅金畏火金能生水制火木畏金木能生火制金水畏土水能生木制土火畏水火能生土制水土畏木土能生金制木爲制甲已化土乙庚化金丁壬化木丙辛化水戊癸化火爲化言修丹有理有诀上古之人诀不辄造理不虚拟丹成之后约文伸奥扣索神明以成此书自伏羲开天已画八卦于此演成卦爻以行火候而实则配合五行以爲经坎纳六戊阴中之阳金能生水故曰坎雄金精离纳六己阳中之阴木能生火故曰离雌火光及周天一运金水交併水火爲侣火灭而土化成金液止有眞土旺于金乡而木水火之三物俱丧靑赤白黑各居一方而黄帝土德独居中宫以成其变化可见眞铅者实金丹之父母灵汞之祖宗也四象五行全借土信矣金火者铅也丹砂着明莫大乎金火言穷微以善化阳动则阴消混沌终一九宝精更相持大丹所重全在金火金爲太阴火爲太阳而金火非他也铅也铅爲水金生水水中有金金砂禀太阳玄元眞火是以金汞皆由铅中一脉生成故丹砂只在金火而欲其着明化爲丹砂非土不可金火卽铅汞铅汞卽希夷无声曰希无象曰夷希则感而化夷则动而化人或知之至于眞土无形曰微藏于希夷之中人不得而知其化也炼丹者必穷眞土之神而后感动生灵善丹砂之变化阴金也阳火也一水也九金也以阳炼阴阳动自然阴消以阴还阳水性复成金体结成一块金精大宝而爲丹可见金精大宝更与金火相持金精卽眞铅眞铅卽眞土微哉卦与药合金有三百八十四铢铢据一斤爲十六两也金精一化二气成丹靑龙受符当斯之时神室炼其精金火相运推雄阳翠玄水雌阴赭黄金阴阳混交接精液包元气万象凭虚生感化各有类众丹之灵迹长生莫不由大丹只药火两件火者药之父母药者火之子孙金火相交则丹药生于眞铅之中古之人所秘者火候而已金数一斤火数亦一斤金一斤折之爲三百八十四铢火一斤折之爲三百八十四爻每一阳时三十六铢二十四铢爲一两十二铢爲半两六时得火九两合二百一十六爻每一阴时二十四铢六时得火六两合一百四十四爻除干坤坎离二十四爻爲二十四铢该火一两是爲一斤一年十二月准一日十二时其除此一两者盖火符进退按月之亏盈以爲则一月之中七日半爲春七日半爲夏七日半爲秋七日半爲冬过十五日则太阴过宫盈而复亏矣故止十五两不足一斤一年七百二十卦总计四千三百二十爻以应四千三百二十年之数引而伸之触类而长之万有一千五百二十以应万物之数尽天地一周之用故曰卦与药合铅中有金有火铅爲一金火爲二气金精乃一之所化得金火二气而成丹至于成丹则金成灵汞汞属木而靑龙受符矣当斯之时神室炼金精而太阴之金太阳之火相爲推运日月相交于鼎中则日化玄水月化黄金玄水之色如翡翠黄金之色如代赭阴阳二气混沌交接而金精水液包含元气以爲孕育千态万状化生虚无之中不可尽述而化因于感则感木化龙感金化虎感火化汞感水化铅感土化丹各从其类也金丹二十四品无不灵者而此丹爲金液大丹其迹更灵服之可以冲举其曰长生者特自功效之浅者言之耳故曰长生莫不由于是玄润光泽元君始炼汞神室含洞虚玄白生金公巍巍建始初冠三五相守飞精以濡滋玄女演其序戊巳责天符天符道渐剥难以应玄图故演作丹意干坤不复言丹砂流汞父戊己黄金母钟律还二六斗枢建三九赤童戏朱雀变化爲靑龙此承上靑龙以起下天符之旨黑铅体玄内藏白金白金生黄金黄金内隐先天金气爲砂砂中木汞爲靑龙而铅中有戊土砂中有巳土水一火二木三金四金水一五木火一五土一五爲三五而变化全在天符之功言靑龙受符巳生灵汞玄润光泽于是古之元君始炼汞于神室神室中含洞虚其始初乃天一所生一白一黄俱藏玄内巍巍高建冠于三五之上与神室相守及丹从鼎化金精浊而沉下者飞腾浮上而生液矣古之玄女因演其序而爲天符天符六阴六阳应地雷复地泽临地天泰雷天大壮泽天夬纯干天风姤天山遯天地否风地观山地剥纯坤之十二卦剥极而复剥则难以应太玄眞一之图故以坎月离日戊巳二土演十二卦天符之序作金丹之意而干坤不复言者盖干有六爻坤得其三坤有六爻干得其三干坤二卦爲天地变通之体随阴阳二气升降变化于晦明昼夜之中不必言也流汞者日魂也日魂属阳砂中有汞故丹砂爲流汞之父黄金者月魄也月魄属阴土能生金故戊己爲黄金之母二六一十二钟律还二六以应十二月三九亦十二斗枢建三九以应十二辰日魂月魄往来进退以合子丑寅卯辰巳午未申酉戌亥之符朱砂戏离火变化汞体爲靑龙而炼汞之事毕矣元君卽玄女上古仙长之名不必强解坤初变成震三日月出庚东西分卯酉龙虎自相寻坤再变成兑八日月出丁上弦金半斤坤三变成干十五三阳备圆满东方甲金水温太阳赤髓流爲汞姹女弄金珰月盈自合亏十六转相减干初缺成巽平明月现辛干再损成艮二十三下弦下弦水半斤月出于丙南干三损成坤成坤三十日东北丧其明月没于乙地坤乙月旣晦土木金将化继坤生震龙干坤括始终故曰震龙也如上三十日坤生震兑干干生巽艮坤八卦布列曜运移不失中调火六十日变化自爲证此承上天符而言以月之亏盈爲火之进退而意不重在纳甲上初三月出庚坤初变而成震则火初进而符震初八月出丁坤再变而兑则火再进而符兑十五月满甲坤三变而成干则火三进而符干干卦旣就月盈体合昃阳极阴自生十六月现辛干初缺而成巽则火初退而符巽二十三月出丙干再损而成艮则火再退而符艮三十月没乙干三损而成坤则火三退而符坤至于坤乙月晦则汞水铅金眞铅眞汞之眞土三者俱化阴极阳生又将继坤而生震龙矣如上三十日坤生震兑干干生巽艮坤八卦布列二十八宿而日月运移不失黄道之中一干一坤包括终始其实不过灵汞一味以爲纲领故阳符阴符一进一退以东西二方分卯酉之正使龙虎两弦之气自相唿吸不至偏胜耳上弦下弦金旣半斤水亦半斤是爲金水两停惟十五月圆太阴金水温养太阳于偃月炉中丹砂灵汞两相含育丹砂爲赤髓一名婴儿赤髓流出爲灵汞一名姹女砂变成汞姹女飞腾凝结于金鼎之内虽若金水太盛而阴符一退以渐而消自无偏胜之患如一月数终开鼎视之或金华降少或玉液结迟乃阳符阴符偏胜之过再调火一月观其证验故元精在鼎中受外来水火烹炼一一变化难覩其状惟运十二时爻象天符卽知其动静沈浮眞火候至玄至玄之诀圣人之所秘而不传者也神室有所象鸡子爲形容五岳峙潜洞际会有枢辖发火初微温亦如爻动时上戴黄金精下负坤元形中和流素津参合考三才干动应三光坤静含阳气神室先施行金丹然后成可不坚乎炼化之气包裹飞凝开阖灵戸希夷之府造化泉窟天地未分象若鸡子天地旣分阳火升于上而轻淸之气结而爲天阴水沈于下而重浊之气结而爲地神室者上釡爲天下釡爲地两釡相合其形若鸡子中虚寸余以爲结丹之府地上灵山分爲五岳其中洞府皆相潜通又则象五岳制爲坛炉鼎灶坛上有灶灶上有炉炉中有鼎鼎中有神室委曲相连使火气通达无所凝滞如五岳并峙洞府潜通而际会之区皆以神室中虚寸爲之枢辖发火之初微微温温亦如复卦阳爻初生之时积阳成天乃干金之精积阴成地乃坤元之形积砂成汞乃和气孕育玉液所流之津上戴金精下负元形中流素津爲参合三才干动应三光爲天应星坤静含阳气爲地应潮是知神室者眞金丹之枢辖也可不坚乎方其发火之初汞未成体及经久鍊化生其气薰蒸四达而灵汞飞腾凝结矣孰非神室爲之包裹哉是故神室一开而汞出神室一阖而汞没然则神室者灵汞开阖之戸也眞铅生而爲希眞汞生而爲夷然则神室者铅汞希夷之府也希则感而絪缊夷则动而絪缊然则神室者干坤造化之窟也阳气发坤日晷南极五星连珠日月合璧金砂依分唿吸相应华盖上临三台下辅统录之司当密其固诘责能否火符十二卦始复终坤奎璧室三星居亥之坤卦奎者取五星聚奎之义璧者取日月合璧之义室者取神室藏神之义阳气至此消灭巳尽及冬至子之半坤卦下生一阳爻爲复阳火渐生厯丑寅卯辰巳阳气至南而极阳极生阴俱以二十四节爲序而春分秋分正当升降之中一分不差一𡻕自然不盖华盖十六星其形如盖在紫微宫中以应帝座在人身爲肺肺爲华盖三台六星在紫微宫外在人身爲明堂之主文昌六星在斗魁之中号南极统星录人长生之籍一名统录在人身爲朱雀之神言阳火阴符之运金爲金砂金砂化爲灵汞灵汞复爲金砂其名虽殊其丹则一阳火自复至坤是爲一周金砂自依春秋一分唿吸相应其有不应用火者更当防闲密固考究不应之由如华盖上临三台下辅一君一相各居其位而统录之司执法以诘责其能否也火鍊中宫土金入北方水水土金三物变化六十日自然之要先存后亡或火数过多分两违则或水银不定同处别居刚柔抗衡不相渉入非火之咎谴责于土火日也金月也金火二物顺五行六律之气而生故金生水火生土各吐其精而爲神药大丹只是金母一味金母卽眞土而金生水火生土能得火候而和合是爲三物三物变化只在一月一月不足又加一月调火六十日变化自爲证始则金能生水终则火灭爲土自然之要先存后亡亡则魄灭魂昌金丹自结其或火数过多分两违则致使水银在金鼎之中不依轨辙而行有同处别居之患干体本刚而刚者愈刚不能制柔坤体本柔而柔者愈柔不能顺刚非火之过多因中宫金母不纯而精气短少失必在此故不责火而责土也北方之水中藏白金白金爲母至宝自生故曰金母亦曰眞土彼以凡银爲母爲土而欲丹之成者谬矣土鎭中宫笼罩四方三光合度以致太平五脏内养四肢调和水涸火灭含曜内朗金木相莹闭塞流辉调水温火发之俱化道近可求承上上言万物无土不生金丹无土不成眞土坐鎭中宫以笼罩四方阳火阴水金胎象日月星之三光自然合周天之度而滋生灵液以致太平断无奔逸之患如人五脏内养四肢调和而无疾病其理一般水来克火火中有土土返克水水土相配水涸火灭而灵光朗照于室内金来克木木中有火火返克金金水相克金伐木荣而流辉闭塞于鼎中此内水火相生相杀之理妙在口诀难以言传而调水温火水火一发铅汞龙虎之性情与之俱化其道则近而易求也知外水火之理则内水火之理亦可求矣然则何以求之曰求之天地絪缊万物化醕金丹无他只一味元和之气耳水土独相配翡翠生景云黄黑混元精紫华敷太阳水能生万物圣人独知之金德尙白鍊铅以求黄色焉感化生中宫黄金销不飞灼土烟云起有无互相制上有靑龙居两无宗一有灵化妙难窥天一生水土能制水水与土分之则二名合之则一物二物相配水色本黑得戊土之气而成玄如翡翠生景云之状其中一黄一黑混爲玄元之精玄元者太阳眞火黑与红合而成紫爲美金花故曰紫华敷太阳凡此皆水之本体也水爲一一生二二生三三生万物干黄坤白俱藏于中非经火炼不能自出惟圣人独知其妙铅金之德所尙者白炼之以求黄色焉而一黄一白分矣因取白金以爲藏神之室是爲中宫万物感化生自中宫以火克金黄金渐消火灭化爲眞土成五色摩尼宝珠烟云飈起所谓水能生万物而圣人之所独知者也总言之金水火三物之妙用金有气有质水火有气无质妙者少女少女属于兑方金母金父之位以金之有制火之无以火之无制金之有有无相互制而轻淸灵汞蟠居神胎之中神胎之上所有者靑龙而巳水火之两无宗金之一有日魂月魄合度交光滋生金液结而爲丹何者非少女之灵化哉灵化生于少女之中宫而其妙眞难窥矣鍊银于铅神物自生银者金精铅包北灵水者道枢其数名一阴阳之始故怀银精铅化黄丹寄位五金爲铅外黒色禀北方内怀金精被褐怀玉外爲狂夫银爲铅母母隐铅中铅者银子子藏银胞眞素𣺌邈似有似无灰池炎灼铅沈银浮洁白见宝可造黄舆殻爲金精水还黄液金丹大药一味干金金生壬癸水正位北方名曰黑铅水中金爲水银亦爲金精寄体西方得水滋养愈见生成名曰兑金兑代坤行事卽爲戊土中涵黄气混于铅砂中因火煅炼露出白金其性好食木精此金本从北方水中而生其液流出爲眞水银一名眞汞水银一味大丹头故曰宝银爲殻水爲液故曰殻爲金精水还黄液皆一脉生成并非杂类此经专言神丹至此方指出药物以爲丹基言铅中之银可以藏神爲药之苗鍊银于铅神物自生银者干金之精铅者坎水之灵水居五行之先铅含五彩之色水铅一物其体外黑而金华隐于其中犹人中藏美玉其外被褐而爲狂夫金能生水银爲铅母而铅中藏银母隐铅中水生于金铅者银子而银自铅产子藏银胞如此金华眞汞眞一之气太虚之体𣺌邈无定以爲有而形质全无以爲无而金花有象必灰池炎灼潭底日红山头月白铅沈于下银浮于上然后洁白见宝可造眞土之黄舆而传神递气也至于造成黄舆金精之母其中水银能变黄液金精爲殻而水爲金液大丹矣炼丹无别诀但引神水入华池万事毕矣神水者金液之水也华池者金华之池也药物不眞烧煅何用径寸之质以混三才天地未分象若鸡子圆中高起状似蓬壶关闭微密神运其中炉灶取象固密全坚委曲相制以使无虞自然之理神化无方磁石吸铁隔碍潜通何况鸡子配合而生金土之德常与汞俱神室法象解已见前此以法象明神化之理而意重在金土汞上金者上戴黄金精上釡也土者下负坤元形下釡也汞者中和流素津中间灵药也言神室之质中圆径寸混合三才象若鸡子圆中高起坛炉鼎灶上下相接委曲相制似蓬壶之状而金精运于其中神化无方不可测识无非此感彼通自然之理观磁石吸铁尙隔碍潜通何况鸡子一干一坤相爲配合以运日月之精岂有不生灵汞者哉以是知灵汞者天魂地魄日精月华之神丹而金土之德则尝与汞俱也火记不虚作非郑重前文丹术旣着不复重拟故演此诀以附火记焉古有丹书述火候功用谓之火记凡六百篇篇卽卦也一日两卦一月六十卦十月六百卦六十卦卦卦一般则六百篇篇篇相似二八月亦有篇数缘卯酉沐浴卯月易水安金至酉月行火止水与寅申月同故不在其数言火记之作乃上古圣人所撰不是虚作之文非因郑重前文以爲此言神丹本天魂地魄日精月华圣人以术制炼谓之丹术使丹术不着则火记无用终于沈匿矣今丹术旣着火记自传不必篇篇重拟惟炼丹之术有理有诀得理者未必得诀得诀者自能得理故演此诀以附火记之后细味篇中言言中窍字字入微无非口诀然则黄帝虽远而口诀之相传者千载如一日也世之读丹书者流览百家而于此经以其难解而弃之余爲此惧故作玄解以附上经之后