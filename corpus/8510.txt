真歇清了禅师语录X卍XXX较正重刻劫外录引伏惟真歇祖之劫外录曾播支那也当时有通玄净禅师者造此录判辨事载空谷集又釆热铁丸语载佛法大明录及俗书韵瑞等以称了和尚劫外录则可谓炽也日本宽永中所刊之本文字写误非伹数十末载塔铭亦脱其序余闷之尚矣今秋有缘寓惠日之艮岳院偶得古写本于蠧𠕋堆读之巨备焉是故重刊流布谨考塔铭之序则谓语录两集行于世也必定有广录在若有之则可与宏智广录分镳竝驰呜唿不传于日本也远孙之遗憾也今釆辑散逸以附者崑山之片玉而不忍弃也且如昔编此劫外录亦略上之略而所谓千百之十一乎然而比之于他之百帙千套则不异孤月之在于众星光明徧照有何边际伏冀远裔之麟角凤毛称提之以扇扬祖风则不负祖恩之须弥山高兮大兮遗荫之娑竭海深兮广兮云尔明和丁亥孟春初五第三十三世远孙八十五翁方面山盥董拜题于洛东瑞龙山之金龙轩真州长芦了禅师劫外录序X长芦了禅师芙蓉之孙丹霞之子得法于钵盂峯上以无所得而得说法于一苇江边以无所说而说云行水止从而问法者常千七百人以无所闻而闻予甞造其室窅然空然温伯雪子之忘言净名居士之杜口予莫能知且观其抱美玉于空山混银河之秋月视之不见言之莫及时时顾堂上之帘深怜户外之履满于是万金良药湔肠易骨斯须之闲病者起走人人轻安得未甞病亦如雷雨既作草木萌动顷刻霁止了无痕迹天清物春雨巳无用虽然岂直如是而巳哉木鸡啼霜石虎啸云鸟鸣山幽蝉噪林寂世有望角知牛闻嘶知马者其庶几历其藩乎绍兴二十八年正月旦中桥居士吴敏序真州长芦了和尚劫外录侍者德初义初等编上堂僧问三世诸佛向火焰里转大法轮还端的也无师呵呵大笑云我却疑着僧云和尚为什么却疑着师云野花香满路幽鸟不知春僧礼拜云今日遭人毒手师乃云柳眼争芳风烟混秀未露处密移春色不萌时暗染溪光寒岩樵子歌谣野渡渔人鼓腹所以道X正则龙衔异宝偏则鹤宿银笼且道不落偏正作么生相委万机休罢处一曲韵无私上堂僧问如经蛊毒之乡水也不得霑他一滴未审此意如何师云及尽始通身僧云通身后如何师云方知扑不破师乃云不假舌头说炽然无闲歇深密密处光彩顿生明历历时混融皎洁若也和身放倒随流任真始信百般计较不成运用本无欠缺虽然恁么金屑虽贵落眼成翳上堂僧问百艹头上罢却平生时如何师云亦无藏身处僧云恁么则遍界露堂堂师云切忌作面目僧云不作面目又作么生师云泥牛触破岭头云师乃云卓锥无地甚处安身瞬目不通如何驻拟所以把定干坤眼绵绵不漏丝毫融通造化机的的更无渗漏正恁么时打破𦘕缾一句作么生相委云散水流去寂然天地空上堂傍参密旨妙会玄宗句在混沌前岂涉今时路无舌人解语无情者皆闻通途消耗不分时灵脉浩流无闲处且道不借借底作么生堆堆全体露祗么不曾藏上堂僧问不露风彩还许转身也无师云石女行处不同功僧云向上事作么生师云妙在一沤前岂容千圣眼僧礼拜师云只恐不恁么师乃云智不到处道着即头角生心不泯时认着即X影像现百匝千重都摆拨腾今照古本无亏木鸡啼断海云昏石虎啸开山色秀光境俱亡即且置不授手底是什么人青松生古韵白发咲寒巖上堂云机轮密处灵艹未生溢目不登扬眉自晓有时意到句不到白云藏玉凤有时句到意不到秋露滴银河有时意句俱到妙尽不当今虗明不出户且道意句俱不到又作么生不传千圣口莫向万机求上堂云暗里抽横骨弥天句巳彰明中坐舌头匝地无纹彩混不容其迹照不留其痕金乌子夜出干坤浓云停午生岳面且道须弥那畔什么人担荷莫行玄处路功尽合平常上堂僧问如何是学不停午师云海底银轮秀僧云如何是意不立玄师云无影树头春僧云恁么则未露之机当锋得妙师云亦须转却僧云转却后如何师云不堕混融机师乃云穷微丧本体妙失宗一句截流渊源及尽是以金针密处不露光铓玉线通时潜舒异彩虽然如是犹是交互双明且道巧拙不到作么生相委云萝秀处青阴合岩树高时翠锁深上堂云转功就位是向去底人玉韫荆山贵转位就功是却来底人红炉片雪春功位俱转通身不滞撒手忘依石女夜登机密室无人扫正恁么时绝气息一句作么生相委归根风堕叶照尽月潭空X上堂云麤中辨细门里出身石女不孤机梭暗泄细中辨麤身里出门暖气虽消岩上雪冰壶未破劫前春六门活计冷翛然万顷瑠璃寒彻骨且道滴水滴冻一句作么生相委归堂问取圣僧上堂云居动而常寂处暗而愈明不堕二边机当头谁敢触正按傍提有据真慈妙应无穷虽然句在未萌前要且不离当处且道毕竟如何白云留不住依旧出青霄上堂僧问泥牛常运步为什么不许触波澜师云虗空暗点头僧云恁么则子就父时犹有依倚师云更有一人未肯在僧云未审是什么人师云红烂通身火里看师乃云虗玄及尽见处偏枯明湛不摇想中渗漏是以千峰泻翠万谷流春灵苗秀而气未萌瑞彩分而天欲晓光融水月影混空潭叶照忘痕如何辨异木龙吟子夜妙在未闻前上堂云藏身处没踪迹浩意融时谁辨的没踪迹处莫藏身蓦移步处妙难寻枯根石里花明秀劫外威光密密新所以道三十年在药山只明此事诸仁者作么生是此事白发颜如玉灵然不堕今上堂云无功妙旨不涉玄微一念潜通全机密运易奏高山流水曲难传虗空夜明符暗中灵句许谁知化外威光须自看虽然恁么不行青嶂路争到白云根X上堂云妙化潜敷无中忽有沤纹才拟失湛乖真九霄净处廓无疆四海清时明彻底若知有者箇消息堪报不报之恩其或未然天水混时秋一色众星攒处紫微高上堂云家音历历的要难通绍了非功忘其担荷户外有云从断径坐中无照胜燃灯既知活计现成便合深沈消耗为什么更有途中事功齐超历劫运步不当阳上堂僧问密密现成还得尊贵也无师云用在万机前不劳呈巧妙僧云恁么则一句灵然通途绝朕师云是阿那箇一句僧拟议师云过犯弥天师乃云剎尘一扫大小量空念劫两融前后际断不离当处圆应无穷安住是中周施不怠正恁么时木童敲月户六用虗明石笋暗抽条孤标秀密且道是谁境界江岸风涛急芦村景色幽上堂云见闻不昧声色纯真动静无亏去留本妙若也尽底承当得去始信法法圆成便能随处立宗返常合道其或未然满襟秋露湿一鑑冷无痕上堂云未休休去未歇歇去豁然宝镜当台无限清光满户所以道一句子当明不当照一句子当照不当明若或当照当明又作么生枯枝头上雪不待大阳春上堂云莫怪石头饶舌便道灵源明皎洁功成照不失虗妙尽明无间歇如今果尔难藏尽逐秋光漏泄X为报海内道人参取箇中时节上堂僧问午灯非照烛夜炬满天红时如何师云犹堕傍来路僧云如何是向上之机师云明暗尽时俱不照师乃云披毛游火聚焰里藏身戴角混尘泥光中转步灵珠绝点卞玉无瑕一念廓融千机秀发正恁么时坐却傍来路子更有道得底历然超化表浩劫体难分上堂云明帘未卷祕殿舒光妙体潜彰真机尚密直得龙吟碧海凤舞丹霄大地铺祥长空布瑞正恁么时借位诞生一句作么生相委金印未开沙界静玉轮转处不当风上堂云里许明如日丝毫无隔碍一灵不假胞胎四大孰为主宰如今彻底露堂堂运用随缘常自在虽然如是犹是平常行履且道超宗越格如何相委虗空无面目不用巧糚眉上堂云终日分别只是分别自心堪笑念彼观音力毕竟还着于本人黄头老衲有理难伸为什么有理难伸贼是家亲上堂僧问影草不施千途罢赏未审其中事作么生师云当堂不正坐僧云恁么则全功转去也师云转向什么处去僧云古渡月明秋色晚师云须是者驴汉师乃云人迷晓径户挂凋林出没混融凝流皎洁妙X体灵然无影迹通身及尽不当阳水声松韵一溪深月色波光全体妙正恁么时落在谁人分上满船空不夜稳密上钩时上堂云雨洗摩尼增秀色全身不昧一丝头灵源倾泻无闲歇添得滁山水逆流所以道真慈妙应赴感随缘大寂光中本无出没虽然恁么不因登绝顶争见白云高上堂云镜镜相照光光相入犹是影像边事头头上现物物上明唿为了事底人直饶不涉缘不受位全机混密一念浩融犹有类在作么生是异类门门无隐的妙在未分时上堂云密密亲近去时时奉重他犹存孝养在不见亲近孝养奉重始得尊贵虽然恁么乌兔任从更互照碧霄云外不相干上堂僧问不慕诸圣不重已灵时如何师云古镜台前荒艹秀僧云便恁么去时如何师云金乌衔片云师乃云沿流无定止真照不留踪千峯秀处鹤难栖万水澄时鱼自稳樵人罢赏钓客迷巢古渡深云同歌绝韵正恁么时知音底在什么处玉兔常当午白日不移轮上堂云胜净妙心本周沙界精真廓尔明白洞然灵花密秀异前春风味混成尘外句直得寒林布彩野水流芳寂尔不凝如何体异当阳不踏今时路得意无私鸟道玄X上堂云日月镇长灵古今常不改如何特地新各要施三拜及尽无依体自玄双六盆中休喝彩作么生辨得失十语九中不如一默上堂僧问古路不逢人时如何师云相随来也僧云恁么则万像光中全身出没师云犹是往来人僧云如何是非往来人师云古路觅不得师乃云一牛饮水密混溪云五马不嘶暗彰风骨不落晓机即且置太绵密忒灵现作么生回互白头蚕妇织历历夜鸣梭上堂云机回明位妙尽转身一梦青山满船白月子夜云收碧汉中秋露混银河芦花深处蓦相逢谈咲饮茶无处避正恁么时更须知有一人不合伴上堂云灵鹫深机少林密旨山岳高低而共唱水云去住而自闻得之者头角强生失之者功勋徒尔所以道莫求悟本无迷日出东方夜沈西虽然恁么且道据箇什么不劳澄九鼎流动百花新上堂云离心意识达本忘情千圣顶𩕳拨开万象根源彻透当明隐照入户忘归野老讴歌石人抚掌正当恁么时还有知落处底么雪山香艹秀不见白牛踪上堂云百亿毛头花开不犯春风三冬雪里争芳全彰浩意云凝谷晓滴水冰生活计现成凭谁受用头上青灰三五斗明明不堕晓来机上堂云祇恁么休寻觅见成堂堂忘得失假使心通X无量时历劫何曾异今日圣僧堂里坐金刚门外立广长舌相耀干坤半夜乌飞白如漆上堂僧问皮肤脱落尽唯有一真实未审其中事作么生师云户掩春风不停宿客僧云恁么则绿岩云抱处幽藓翠成堆师喝云犹嫌少在师乃云一念未生时万里无寸艹通身红烂处徧界不曾藏鸟道忘依云踪有异直得恁么犹是究妙失宗所以道任你天下人乐忻忻独我不肯且道据箇甚么鱼行沙暗动终不犯清波上堂云默耀堂堂现成密密通途隐的回互难分家风孤寂妙明前活计荒虗玄路外若能撒手恁么去绝后再甦横身恁么来当头不犯始解随变任化与物推移其或未然云藏无影树丹凤不栖梧上堂云鹤梦无依寒巢卧月云容不挂野渡澄明功忘莫守玄微位转须知向背所以道凋林迥秀灵棹密移一句截流如何辨异还知端的么白牛耕尽寒岩雪禽鸟不鸣天地春上堂云运步不当机箇中无肯路明密浩难齐未前超佛祖及尽回途恁么来撒手相逢无回互所以道一切处行履一切处不收一切处现成一切处莫覩山僧今日也太无端上堂云旨外明宗玄中辨的古帆不挂洞水逆流黄芦渡口奏阳春偃月城头吹画角岂止异苗繁茂须知别有圆音更休烂炒浮沤便请乘时撒手且道落X在什么人分上锦绣溪边去新丰路上分上堂云风暖寒堤春回草绿云迷古路家破人亡大阳门下觅无踪枯木岩前花自咲直得髑髅吟处韵韵难齐雪月混时功功不共诸仁者到者里且作么生措手灵丝动处金钩密不触波澜暗里收上堂云移身密处意句难通蓦路分时风云迥秀户外野花开似锦造化不知岩前芳艹软如緜随根自发岂在忘机息息断臂安心大施门开更无辜负虽然恁么春力不到处空山中夜泉上堂云纯清绝点似镜长明照不失虗万像体妙细中之细雪尽冰消功就之功任运现成诸仁者还知有不鉴照底枯桩花烂熳青艹渡头空上堂云世尊有密语古渡春残迦叶不覆藏落花流水见闻觉知绝四维上下通玉凤舞中霄金轮舒半夜正恁么时作么生是不惊异海底骊珠贵光分宇宙迷上堂云不变异处未可安身无闲断时更须放下直得羚羊挂角气息都无犹滞化城未到宝所且道混不得类不齐合作么生玉壶霜漏永天外翠峯高上堂云幻灭灭故非幻不灭光无不透明无不彻长歌吹起棹头风永夜恣眠篷底月正恁么时浮定有无钓机密泄三寸离钩要知时节既知时节为什么却容露柱多口饶舌却是长芦倒一说上堂云歇须歇得灵用须用得密丹霄步转清晓风X迥野菊含金山川漱玉正恁么时作么生是一念万年六户明如昼悬崖撒手看上堂云舟移远浦风度长淮秋露满襟寒江溢目隐显以明不触相逢两刃无伤是须陌路到家休问沿流时节虽然恁么不回古木暖争辨石头吟上堂云大彻底人无彻可彻大歇底人无歇可歇非但玉树开花亦乃石人脑裂少林三拜强荼煳至今有理难分雪上堂云风光溢目翠色满林香严上树之机夹岭出身之句直下道得堪报不报之恩其或未然祥云笼紫阁瑞雪点红炉上堂云朝晡饮啄无处藏身乃顾谓大众曰祇今东边也着西边也着还有回避得么一时勘破了也上堂云虗而灵寂而妙明密浩然犹落鑑照作么生是不落鑑照直饶玄会得犹是眼中尘上堂云道得第一句不被拄杖子瞒识得拄杖子犹是途中事作么生是到地头一句上堂云处处觅不得只有一处不觅自得且道是那箇一处贼心巳露上堂云口边白醭去始得入门通身红烂去更须知有不出门底唤甚么作门法要示众云撒手便行向甚么处去不与万法为侣见闻X觉知路子已断明密密佛眼也覰不见大休大歇祇是及得尽用得活见得彻明得透转处纯熟无毫发计渗漏口头更无佛法气味命脉自断光影俱透如万仞悬崖放身廓忘依倚便能坐断天下人舌头机机隐密触处混融一念万年真常体露但行住坐卧参到藏身不得处垛避不及处便乃全身担荷孤明历历无段无形万象光中头出头没更无欠少祗么见成箇点灵然元无断续恁么覰得内内外外圆陀陀地养得烂骨堆地始得无过患然后一时扫却向干坤那畔千圣万圣望不及处去方知有向上事珍重示众云参得快活用得自在便知有休歇底路子髑髅前鑑顾业识打得断梦影销落彻顶彻底明而无痕尽虗空大地一时脱落上下四维混混无把无捉坐断佛祖言句不被天下老和尚热瞒根底透漏绝消息尽却今时一味恁么去忘踪忘迹无方无所没涯际绝畔岸扬眉瞬目千里万里有甚么开口处但随分着此精彩风尘草动触境遇缘尽底承当更无别法千变万化自然打成一片常光现前任运不昧只箇一片常光亦须忘了唤作智不到处切忌道着道着即头角生珍重示众云命根断底人蓦然转得来了日用全是本光逆顺得失不见有一丝头许出没应机得大自在谓之随顺世缘无罣碍既能常不昧无闲断一念通身X恁么去犹恐落在肯重未得十成更须转取旧时光彩得到无辨处巧妙向背净尽都忘方知不动步常在屋里但忘教似枯木石头墙壁瓦砾绝知绝解自然虗明历历无一丝毫特地费心力处珍重示众云尽虗空大地甚么处得来彻顶彻底元是箇一段光明弥满洞耀不落意句亘尘沙劫历恒沙界廓无变易若一念穷得源底明透直截担荷便与三世诸佛齐肩犹落阶级未为向上若扫却玄微阶级智境法尘向未摇三寸巳前澄想巳俱尽照而无迹明而无痕混混密密千圣亦摸索不着只箇摸索不着亦非本有知落处底合作么生珍重示众云情境不透见觉不圆高低偏枯便有向背葢取舍拣择过患未尽识相流注若一念混密净尽承当任运现成不须管带命脉自断四大自脱明明历历照体廓然魔佛俱扫甚么处更得迷悟生死一丝头来出家儿灰念枯坐索性打教脱脱落落尽底划断将破皮袋殻漏子衣单下子细点捡不可开眼受瞒去也腊月三十日眼光落地纷然失路过在今时参究不彻示众云坐得脱歇得到凝想俱尽绝根株明历历无可趣向也须是箇彻底放下死一遍了蓦地甦息箇些精彩若明镜临台丝毫不昧便恁么横身犹恐堕在绝点纯清未透真常流注何况争锋竞锐随照失宗认识情着影响还出得阴界么枯木生花始与他X合是老人不识好恶底语舍不得者俱为渗漏直须净尽灰歇参教稳密密地浑金璞玉去那一人尚未肯在示众云伹有言句都无实义千说万说试为我拈一毛头来看从朝至暮虗空里喃喃地苦哉饱喫饭了开眼寐语阿你分上甚生次第混耀烜赫密露堂堂没根株绝边岸现成大用快活不彻外有甚大活计何不荐取只管依他作解认口头声色还知道记箇元字脚万劫作野狐精么快须忘前失后去家破人亡去路断忘归去垢尽明现去不合恁么道珍重示众云唤作如如早是变了也百艹头上不露面目直截向那畔移步转身还更有扑不破底眼么类不收混不去百般伎俩不成葢妙在体处若失些子光彩明露天地便为日用所留不能透尘墨劫前威音路外若是大彻大悟大阐提毁佛谤法不入众数底汉咬钉咬铁坐断历劫来路子灵然皎洁浩脉不通愈精愈明愈休愈歇混混没踪迹不变易无闲歇脱造化还有索性便恁么去者么珍重示众云尽十方世界是一颗明珠镬汤炉炭劒树刀山发大悲光演微妙法若具无碍智眼历历不昧犹是蓦路相逢未得稳坐透玄关出金锁妙尽到家十成无辨犹有气息在所以道有一人无出入息速道速道则曰不道为什么不道则知不将来只箇不将X来还有穷得根底明足为奇若也己见未明不知有向上事要搆古人也太不容易如今眼光落地如生龟脱殻似方木逗圆为形躯所留被风火所苦葢一生念念散乱心识纷飞临终之时暂欲澄心静虑闭眉合眼不为幻妄磨灭岂易得耶也须是硬鱍鱍壁立千仞一念恁么去万事俱忘去彻底剥了去气息都无去那边了却去直去使行如鸟道坐若虗空空想亦无箇点灵然明密密地任运卓尔恒无改变岂知有今时周由者也如石室在杏山踏碓擡起脚了忘却放下什么处去来先圣则曰亲近来又道拟亲即疎拟近即远要知此事大难大难如今还有明暗尽处光景落时不昧生死底么五蕴身全尚不知百骸散后何处觅示众云平白地搆得彻底人直截向里许担荷放得停稳养得纯熟坐却三寸舌头明如百千日月便能截纹彩断机丝一物不为万缘冥应成现密密妙露堂堂只么如今无能无伎俩若勐着精彩历劫来路子只是当念不移易一丝毫照体虗凝迥绝依向古圣廓尔大悟了被人逼着语带玄而无路心涉妙以难行则曰乘舟者迷登机者失当知尊贵不落意思没量大黄面老儿尚只得一场懡㦬如今信彩开口还知无利益么也须是性燥都忘了决定不流入第二念历然明彻去方知不到衲僧口里示众云悟得纸衣下用只解恁么去明得一色边事X未会先师意自余隐峯倒卓灌溪驻步无业问随后之人大颠说无声三昧或闻鼯鼠而便脱或为愚痴而再来或竖指而休或飜船而往一一坐亡立化箇箇逞神现通其密也目击正容其混也忘踪失迹用得纯熟撒手自由满路光生迥无依着此虽衲僧平常转身时节也未有一机丝落行珍重机缘师初见丹霞霞问作么生是空劫巳前自已师拟对霞云儞閙且去一日登钵盂峯豁然契悟径归见丹霞方侍立霞噼耳便掌云将谓儞知有师忻然礼拜来日霞上堂云日照孤峯翠月临溪水寒祖师玄妙诀莫向寸心安便下座师云今日陞座便瞒我不得也霞云儞试举我今日陞座看师霞云将谓不瞥地师抽身便出霞一日在方丈后坐师问讯霞见来不顾师云维摩道箇什么文殊便生赞叹霞微笑师礼拜霞云儞不待我为儞说师云我又不是患聋师见石门和尚门问云终日劳劳成得什么边事师云须知有不劳劳者门云作么生是不劳劳者师云要且不敢安名立字门云儞是识来不敢不识来不敢师云总不恁么门云毕竟如何师门云正是劳劳者师拂袖便出师在南阳再见丹霞侍立次霞云儞为我净发得么师便安排水于霞前而立霞云儞得恁么纯熟师云犹是奴儿婢子霞云那人在什么处师不对霞云奴X儿婢子师过香山菴中见师叔山问近离什么处师云丹霞山云还见丹霞么师不离一步山云不虗参见丹霞师云也不得草草山云只如僧问思和尚佛法的的大意庐陵米价作么生师珍重便行师见深州州问云甚么处来师云丹霞来州云亲见作家来师云且莫压良为贱州拽拄杖师捉住云和尚寻常大小便利教什么人勾当州便喝师云勘破了也师见保宁宁问云江河竞注而不流岂不是迁中明不迁师拈火夹竖起云和尚唤者箇作什么宁云老僧命根在子手里师便放下火夹便行师到智海见佛鑑鑑见来驻步望师师近前方拟问讯鑑便归方丈师随后云且容转身吐气鑑回首师云不审便回师到法云见佛照照从法堂出师云好箇阿师恁么去也照顾师师便下法堂有僧云也须子细师云和尚寻常向儞道什么僧云拈却山河大地明暗色空向什么处安身立命师云儞且来我更问儞一转公案僧随师至三门师云梦见法云么师见云盖盖问云女子出定话作么生会师云合取皮袋盖云不然我且入定儞试出看遂敛足而坐师和身推倒便出师见长芦祖照照见来便问甚么处僧师云川僧照X云年多少师云二十六照云犹自乱走在师撼禅牀云只在者里照便喝师便礼拜祖照一日同师到延寿堂照问病僧云儞作么生僧云伤风头疼照云伤左边伤右边僧无语师云者僧却安乐只是不肯参堂佛眼到长芦师诣知客寮问讯眼见来于书案上拈起镜子便照师云者野狐精眼放下镜子师便出至晚澡浴眼自𢹂浴具到厨门前见师来眼云如何如何师云和尚莫要箇人随后么眼提起浴具复云巳在者里师揖云烧汤巳辨眼便过师便行佛果到长芦西方丈师相见了相并而坐果便举廓侍者问德山公案以肘筑师云因甚两度不彩他师亦筑云莫谤人好果大笑师云者贼佛果令僧驰书到师开见颂云宣化渡头作别譬如两镜相照何止千里同风全提向上一窍师问僧作么生是向上一窍僧拟分疎师云且莫辜负师复有颂答云运用堂堂本妙彻底不落鑑照一言及尽锋铓只箇更无孔窍师见超首座超举参仰山伟和尚一日入室蜂子打窻伟云儞还捉得么超云捉得伟云儞试捉看超以两手佉伟颈叫云捉得也伟笑云儞只解骑虎头超云要虎尾也不难放手礼拜师云仰山可惜痛棒放过了超视师师云者汉犹自弄精魂师问僧甚么处来僧云天宁卓和尚处来师云向儞X道什么僧云举雪峯道望州亭与你相见了也更来者里作什么师云天宁被你当面勘破僧云和尚也不得瞒人师竖拂子云你唤者箇作什么僧云拂子师云却是你瞒我师问僧近离甚么处僧云云居师见和尚么僧云见陞座举洗钵盂话了呵呵大笑云此箇公案甚是稳密又呵呵大笑云此箇公案甚是稳密师云云居为什么脚跟不点地僧云什么处是云居脚跟不点地师云随我舌头走僧拟议师打云你梦见么师问僧甚么处来僧云佛果和尚处来师云室中向你道什么僧云觌面相呈不得蹉过师云苦哉作者箇语话僧云未审和尚此间如何师云蹉过了也僧拟议师便打师问僧近离甚么处僧云五祖师云五祖有何言句示众僧云法堂上有一牌牌上有字云五祖有三转语方来衲子道看师云我者里一转也无僧云问头何来师喝云喫五祖多少饭也僧拟议师云草贼大败师问新到甚么处僧僧云祥云菴主师云菴中事作么生主云种田博饭喫师云喫多少辛苦作么生主云若不恁么争到者里师便休一日来辞乞颂师云前日公案未了毕竟菴中事作么生主云旧时院主今要迁移师喝云什么处去来遂与颂云相逢相揖眼如眉百鸟衔花尚未归回首春风吹梦断旧山云X散月明时师问僧枯木里龙吟什么人得闻僧云不堕凝然者师云犹有朕迹在僧云作么生是绝朕迹底师云半夜不挑灯偈颂兀兀忘机巧灰来巳得纯虗明无间断净妙绝疎亲密户寒灯晓灵花古洞春回途赓雪韵门里绿苔新湛寂凝然透孤明彻底空秋风生古韵晓月上寒松量外千差泯机前六用通应缘成底事毕竟不留踪意句难分别风骚格外求提刀空四顾驻步失全牛落眼情尘脱归根景象幽万缘俱不到佛祖莫能酬彻澄无凝碍情尘迥脱然全机忘照外一句未分前枯木云笼透寒潭月夜圆回头开正眼芳艹破春烟只么堆堆地常光密露时玄途明绝朕妙体廓忘依正去功中转傍来晓路归丝毫都及尽不觉口如眉绝点纯清处由来是半提虗空休照镜混沌莫糚眉隐隐忘兼带寥寥罢晓机雪消寒谷暖花咲不萌枝不犯清波句澄江涵一钩棹头风色静篷底夜明秋雁影沈寒水芦花隐白牛须知耕钓外稳密类难收路断无依着空船载月归力穷忘一色功尽丧全机密混凝流处融通向背时古帆风静夜任运应高低密密梭头事机丝不挂时木鸡啼晓户石女夜生儿巳发寒灰焰难埋古冢碑荒郊春艹绿风暖共依依鸟道通身去迢迢劫外参随流忘朕兆痴兀未曾闲X瞬视成途辙扬眉落二三只应无见顶子夜白云漫颂古师一日晚参大众围遶法堂定立片时师令侍者报云时寒各请归堂大众久而不散师遂出据坐片时大众定立望师起身便归方丈示颂云寒明一点堕空林朕兆依俙巳触今目击正容成渗漏青天白日转迷人有时示众云尽大地是箇热铁丸下得口也通身红烂下口不得也通身红烂如何免得此过示颂云干坤那畔类难齐千圣从来不识伊家破人忘迷肯重夜深寒塔影空垂有时问僧命根不断不到牢关命根断后向什么处去僧无语示颂云万缘歇尽照无时撒手忘依有路归劫外一壶春色暖灵苗石上正芳菲僧问如何是空劫巳前事师云白马入芦花示颂云线道难分处须知不是伊牛头按尾上岂借大阳辉宣和癸卯宴坐自赞三十六年作怪撞入者箇皮袋一千七百衲僧被你热瞒忒煞如今坐断舌头直下大千俱坏劫外迢迢晓未明休把虗空糚五彩真州长芦了和尚劫外录X崇先真歇了禅师塔铭夫道诣于大同性成乎圆通无住而住不空而空东西三十三传默合符节信不私而公也佛吞三世经破微尘发自已之光明得衲僧之机用根境平出行履自然天地之默成阴阳之化光四时之气备万彚之慈等祖龛灯活缁园律温持法柄荷佛担力抗魔外身任艰难悟空禅师其人也师讳清了道号真歇姓雍左绵安昌人儿时抱持入寺见佛喜动眉目人咸异之十一岁依圣果寺清俊出家业法华经更七年荣试得度具戒巳之成都大慈寺聆圆觉金刚起信等经论之讲领略大意便登峨嵋礼普贤大士东行出蜀道过泸南郡建崇宁寺遮留之师曰鲲鹏时节讵草草耶下瞿塘转灔滪出荆楚历沔汉投邓之丹霞山淳禅师之席一日入室霞问如何是空劫以前自已师拟进语霞与一掌师豁然开悟翌日霞示妙密诘其证诣犹珠之影随谷之响答也北游五台礼文殊大士巳而至京师禅讲名席俱扣摭焉浮汴而下时祖照禅师住仪真长芦龙象之众蹴踏万指师投其中英俊相亲骎骎殆半延为侍者踰年而罢以转物寮待之举分座入室师默遁去祖照以偈招之复回秉拂丛林老成趋门折节命为首座政和八年祖照退院夜梦人告曰蜀僧当代公既寤疑曰佛果耶佛眼耶未几再请主之宣和三年祖照病复命X师为第一座病甚退院四年秋七月经制使陈公请师补处五年夏至居云堂千七百僧五月开堂嗣法淳和尚六月江风驾潮漫田殆无获矣师陞堂告众安坐勿忧八月祖照迁化师行丧以师礼十月躬行乞食六年二月告还挝鼓出所得供须有羡问津指源烛幽汲深踰七载建炎二年六月退院八月绝钱塘如明之梅岑礼观音大士海山七百余家一闻教音俱弃渔业计日活千万亿命四年过我结制五月天台国清寺三请三辞八月为鴈荡之游十月客天封寺受福唐雪峯请十一月入院云水之俦复过长芦之数檀信趋施岁用舒裕闽中佛剎自古禅居深林远壑楼观相望主盟之人悉举江湖有道尊宿一洗故习绍兴五年退居东菴六年七月四明阿育王山广利席虗奉旨请师寺之旷败未易料理斋鼓不伐昼突不黔逋负几二十万人悉为忧师十月入寺井邑林壄喜闻师来远亲近邻扶老𢹂幼肩踵相摩舳舻相衔师入席始温偿逋十之八九七年驻驆建康诏师住蒋山且行且辞疾七上乃允八年温之龙翔兴庆二院合额禅居诏师主之四月入院陞堂小参安集来众东西两址潮涨限之筑堤坑护南北隆衍建三门大殿法堂方丈翼以故屋金糓竹木循乞得之一寺双塔玉巧幻出屹然江上绘图以进赐田千畞法食厌满乃专佛祖职事十五年二月乞就闲四月诏师住临安径山五月入院僧踰千钵常住素X薄行丐以供二十年二月以疾乞归长芦二十一年勑建崇先显孝禅院成诏师主席六月入院暑行疾作九月壬子慈宁太后诣寺师力疾开堂垂箔听法问答提唱一席光耀赐金襕袈裟银绢等物癸亥疾弗瘳甲子宣医乃少间慈宁宫赐钱修建水陆法会丁卯十月朔旦中使候问从容而别须臾唿首座曰吾今行矣瞑目跏趺而逝龛留八夕慈宁宫降香赐币以侑斋祭卜院西桃花坞建塔以󰢍全身越壬午入塔送龛之人弥满原野痛心陨涕皆有祖华凋零禅林寒瘁之叹二十三年八月勑谥悟空禅师静照之塔师仪相颀长初癯后腴眉目疎秀神宇静深举动超遥云行鹤立影响触受鑑净谷虗其量容机活警敏用神律身以严不苟于行己格言而简不倦于诲人定慧圆明道德昭着一时贤士大夫乐与之游诸方名德尊宿难侔其盛林俦社友川趋海受投炉鎚就刀尺方圆长短随其宜也善人信士云委山积望威仪听教诲见闻薰习广其勤也以如幻三昧游戏世间行平等慈得自然智导无前而逊无后有无外而空无中祖域之英标僧林之杰出严冬之日破夜之月洗寒之春濯热之秋其慰人心也如此师为僧四十五夏出世三十年六处度弟子普嵩等四百人嗣法出世者曰慧悟住真州长芦曰宗珏住明州雪窦曰传卿住建康府移忠报慈曰得明住临安府崇先显孝总三十余人语录两集行于世噫度世之X因缘起家之事业光辉始卒照应古今姑得而叙之其于拔名象之先踏身世之表几微剪拂心得神传又乌可寄毫素而摸写哉铭曰佛祖之灯东西绳绳以悟为则惟证相应心华自发觉海元澄蹴踏龙象变化鲲鹏雪庭之可舂屋之能无丝系螘无糁聚蝇菩提印印般若乘乘月排夜色山拭秋稜宗传曹洞濬深凝重敲唱双行正偏互用豹变雾披龙骧雷送的的无依功功不共元牝象成静枢机动暗掷金梭明窥锦缝法法本然门门变弄影悟蛇疑物齐蝶梦道诣而唱心闻而赏方回万夫香酬一掌丹山羽成沂川波涨鲸展潮翻兔推月上苇江东趋雪峰南仰玉线金鍼鳌钩凤网妙触根尘冲虗影响风雨五湖烟蓑一桨理之所归水之趋低输心援引出手提𢹂石虎风啸木鸡夜啼混之不得类之不齐七据缁海正承紫泥孤屿月棹双径云梯门连少室路接曹溪花滋酿蜜桂魄通犀慈游普门三昧尘尘象王之步狮子之颦母陀罗臂舜若多身星图魁斗花气阳春微言以示渊默而神正因非字绝学为邻步转空劫舟胶要津真灯不夜嗣光有人绍兴二十六年四月夏安居日X住明州天童山景德禅寺法弟比丘正觉撰附录华藏无尽灯记东平打破镜巳三百余年龙潭吹灭灯复四百余岁后代子孙迷于正眼以谓镜破灯灭而不知行住坐卧放大光明灯未甞灭也见闻觉知虗临万像镜未甞破也灯虽无影能照生死长夜镜虽无台能辨生死魔惑镜与灯光光常寂明与鑑幻幻皆如照之无穷则曰无尽灯鑑之无穷则曰无尽鑑日用不昧昭昭于心目之间但众生迷而不知故有修多罗教开如幻方便设如幻道场度如幻众生作如幻佛事譬东南西北上下四维中点一灯外安十镜以十镜喻十法界将一灯况一真心一真心则理不可分十法界则事有万状然则理外无事镜外无灯虽镜镜中有无尽灯惟一灯也事事中有无尽理惟一理也以一理能成差别事故则事事无碍由一灯全照差别镜故则镜镜交参一镜不动而能变能容能摄能入一事不坏而即彼即此即一即多主伴融通事事无尽悲夫众生居一切尘中而不知皆毗卢遮那无尽剎海普贤示一毛孔而不知一一毛孔中含众生三昧色身然一切众生日用在普贤毛孔中毗卢光明内慈氏楼阁中出没文殊劒刃上往来念念中与诸X佛同出世证菩提转法轮入灭度如镜与镜如灯与灯方一切一时溥融无碍诚谓不可思议解脱法门非大心众生无以臻于此镜或曰即今日用见闻觉知毕竟是灯耶非灯耶是镜耶非镜耶偈曰镜灯灯镜本无差大地山河眼里花黄叶飘飘满庭际一声砧杵落谁家戒杀文堪叹世人大错却将苦事为乐迎宾待客安排杀害生灵造作耳畔痛声未绝便把沸汤淋渌不是镬里烹炮便向火中炙烙堂上聚集亲朋堂下喧喧鼓乐恣其一世奢华岂觉千生堕落一朝寿尽报终夺命冤家寻捉直饶抵讳分舒其奈鬼神执缚或上刀山劒树或入𦦨炉沸镬依次偿他宿债却被刀伤斧斫此时痛苦自当人情却使不着纵然受苦出期未免透入别殻若非衔铁负鞍必定披毛戴角奉劝诸善男女各自回头相度何如改悔身心庶免沈沦三恶若教赚却路头万劫难为转脚伹念阿弥陀佛求生西方极乐净土宗要弥陀不离众生心是三无别极乐徧在一切处举一全收如帝释殿上千珠宝网千珠光影咸入一珠一珠光影徧入千珠虽珠珠互徧此珠不可为彼珠彼珠不可为此珠参而不杂离而不分一一徧彰亦无方所弥陀净土即千珠之一十万佛国一佛国土各X千珠之一圣人善巧方便示人专念阿弥陀佛乃千珠直指一珠见一佛即见十方佛亦见九界众生微尘剎海十际古今顿圆了无余法矣自赞信口胡说七差八错万劫千生不妨快活情愿生死轮回肎求诸圣解脱谁言遍界没遮栏雨过青山云一抹真歇了禅师师讳清了左緜人俗姓雍初见丹霞悟旨后谒长芦照照一见器之命为侍者踰年分座未几照称疾退闲命师继席学者如归拈香时照付衣与师望拈出及见为霞照令左右扯去衣师预备布伽梨于袖遂搭示众撼拄杖云看看三千大千世界一切动摇云门大师即得雪峰门下即不然卓柱杖云三千大千世界向什么处去还会么不得黄梅雨秧苗争得青竹菴珪禅师绍兴间奉诏开山雁汤能仁时真歇居江心闻师至恐缘法未熟特过江迎归方丈大展九拜以诱温人由是翕然归敬船子夹山话离钩三寸如何道驻拟还同眼里沙篷底月明载归去劫前风韵落谁家惠超问佛问佛分明答惠超半斤八两不相饶丛林万古为殃祸恶语伤人恨不消X真歇清了禅师语录X卍XXX真歇和尚拈古示众云截断千差岐路巳是平地喫交併却咽喉唇吻未免扶篱摸壁若更开虾蟆口说心说性说禅说道尽是诳諕诸人灭胡种族从上来事合作么生不涉廉纤试请举看举信心铭拈云这野狐精唤作什么说话不是心不是佛不是物信箇什么净躶躶赤洒洒勿可把更铭箇什么三祖大师不识好恶道箇心字巳是错下名言污却口了也直饶漱口三千年洗耳八万劫巳是藤蛇绕足露布缠身那堪更成群作队来这里要人说破且喜没交涉虽然如是举一不得举二放过一着有箇商量处试问诸人现今四大六根内外虗幻彻底空寂面前明明了了弥满天地复是何物恁么信得去便是自已本地风光本来面目昼夜放光动地常在面前出入若也思量拟议伫思停机且向禅牀角头伏听处分至道无难唯嫌拣择拈云住住才有语言是拣择是明白三祖大师平生心肝五脏一提提起呈似诸人了也还搆得么只这X至道无难言端语端非但赵州五年分疎不下直得天下老和尚倒戈卸甲向这里纳败阙如今欲得透顶透底彻骨彻髓地参透这一转公案么但剥去从前依草附木千种万般伎俩计较知见解会露布葛藤一时吐却向自已命脉上试点捡看若一觑觑得便请高挂钵囊抝折主丈许你是箇无为无事底闲道人若也意根未断见解不忘向开口处卜度浆水钱草鞋钱大责还人在寂菴凭么告报也有三十棒过在什么处父母所生口终不为子说但莫憎爱洞然明白拈云是谁恁么道良久云无人识得渠虽然如是不求诸圣不重已灵憎箇什么爱箇什么而今一般底将依师语相似语格则语合头语口传心授印板上次第排布参来参去参得一肚皮禅三年两岁依前忘却到处争胜负彼此人我无明亘天作么生得无憎爱去诸人者要会洞然明白么竖起拂子云惭惶杀人毫𨤲有差天地悬隔拈云不妨道着只是不知落处大小大法眼修山主尚似依本画葫芦何况你如今也随例举一徧便当此事禅和子须是悟始得有者道差之毫𨤲失之千里此是无心境界拟心即差动念即乖若恁么注解将去只羸得一场口滑三祖大师肚里无许多事只是觌面相呈两手分付只如毫𨤲有差天地悬隔你X毕竟道落在什么处僧拟开口师便打欲得现前莫存顺逆拈云道什么良久云一时着了也一队汉更讳不得现前是什么堆山积岳与我拈得一丝毫来岂不见沩山二十年不参禅不学道只是养得一头水牯牛常在目前露躶躶地若得凭么逆也不见顺也不见头头物物一时坐断唤作常光现前念念不昧若只单明自已不了目前此人亦只具一只眼若只单了目前不明自已此人亦只具一只眼诸人者如何相应去大地雪漫漫冬来依旧寒违顺相争是为心病拈云如今恁么者多不恁么者少成羣作队如麻如粟没量大人总作这箇见解不是憎便是爱不知憎爱是心违顺是我你自虗妄颠倒自憎自爱自违自顺互相毁谤各党宗风说是说非夸玄夸妙这箇总是执法总是执心病参禅只要安乐你肚里有许多病痛如何救得别人禅和子明明向你道或是或非人不识逆行顺行天莫测还会么莫将闲学解埋没祖师心不识玄旨徒劳念静拈云机几乎坐杀这汉只管无绳自缚作什么者箇是大解脱门自在三昧步步活机机活圆转无穷閙浩浩处识得方始八面玲珑七穿八穴你却向黑山下死郎当地有什么交涉饶你得到精明湛不摇处X犹未去它识阴在此是静想不脱已见不明一向坐在无事界中唤作打净洁毬子殊不知劳虑永断得法界净即彼净解为自障疑此乃得在于神静失在于物虗错认定盘星只管唤作无心境界且喜没交涉正是业识茫茫外道见解西天九十六种最下一种也须胜你诸人者要会玄旨么良久云只有照壁月更无吹叶风圆同大虗无欠无余拈云即此物非它物无眹迹没涯岸如羚羊挂角似鸟道虗玄五色不能染五音不能乱万象不能杂森罗不能参圆陀陀孤逈逈圆满无际在凡夫唤作凡夫法在圣人唤作圣人法本无欠少无余剩在什么处勘破了也良由取舍所以不如拈云错又云本无欠少取箇什么本无余剩舍箇什么既是圆同大虗在在皆有不可更取在在皆无不可更舍古人也向你道前面明历历地没形影者便是你一心之法你现今将法听法以心覔心底现成了也你更嫌箇什么一般底参不透便道我今生不会舍却此事随分看经持课且恁么过日殊不知坐卧经行大小便利常随你后看经持课礼拜烧香常随你后作么生舍直是取不得舍不得不可得中只么得要见祖师么应须恁么会方始契如如示众云斩钉截䥫门前草深一丈破二作三平地X上死人无数而今提起杀活杖子向百草头上七穿八穴倒用横拈众手淘金谁是得者莫逐有缘勿住空忍拈云瞎汉向什么处去谁教你堕坑落堑你识得有缘么者箇是你无量劫来生死业根颠倒识性如今昏昏地打入髑髅中皮袋里昼夜攀缘不曾休歇你既识不破一向逐它贪爱取舍造业受报向轮回生死海里头出头没你如今要不逐有缘么须是截断意根净躶躶地眼前万境一时休歇自然有箇安乐处一般底闻着人说又一向背六尘境拨去万象心住空寂坐空劫中守枯木岩前孤危死底唤作休歇处且喜没交涉殊不知机不离位堕在毒海直饶八万劫大定只是箇魂不散底死人落空亡外道岂不见同安道迢迢空劫不能收岂与尘机作系留须是尘劳不染净妙不收有缘空忍二俱透脱方知有向上事汝且作么生是向上事暗里抽横骨明中坐舌头一种平怀泯然自尽拈云皮肤脱落尽唯有一真实辉古腾今明如杲日现今面前赤洒洒地还见么唤作平常心返常合道无汝计较处横参竖参到佛祖道不得处如狸奴白牯李四张三空有二边泯然自尽到得恁么田地眼如眉毛口似鼻孔方解稳坐诸人者如何得相应去良久云羌笛数声踈雨后冐烟吹过夕阳村X止动归止止更弥动拈云话成两橛汝只管业识茫茫迷头认影作什么动是何物静是什么物不可有两箇此事唯一无二你要止其动归其静即没交涉殊不知行住坐卧见闻觉知语默动静当体即真无形无相无眹无迹此则动无动相全体是止止即静也虽然无形无相无眹无迹明明历历常在见闻觉知语默动用处光烁烁地纤毫不昧此则静全是动也汝如今要止其动用一向归其静处殊不知静转动也禅和子静即是动你止它作什么是以圣人空洞胸怀无识无知虽居动用之中常处无为之境只如不涉动静一句作么生道拍禅床云百杂碎唯滞两边宁知一种师打云只为赤肉团要抵我棒不识痛痒死在棒下只管着动着静迷已逐物被世间有相无相根尘流浪将去到几时知有此事要会么僧拟议师云打得百千万箇堪作什么一种不通两处失功拈云果然扶篱摸壁脚忙手乱动全静静全动唯一无二汝这痴钝汉既打不透向动处作工夫又认贼为子向静处作工夫又斩头覔活只管堕坑落堑一不成二不是见解偏枯情境渗漏莫道两处失功直是头头蹉过你若一处透千处万处一时透且道是那箇一处良久云路上有花兼有酒一程分作两程X行遣有没有从空背空拈云有什么救处且问你有什么物从你遣试与我拈一丝毫来看尽干坤大地都卢是箇主人公只是箇衲僧受用家事唤作妙用唤作妙有你作么生遣你若拨万象去尘境遣却万有即迷妙有落在断见禅和子但子细思量看你既拨万象去尘境堕在空劫中又却背其真空而不知万法当钵即是真空触物本来无相横拈倒用有什么忌讳大都不明心地遣万有即迷妙有从断空即背真空但止其动便是遣有要归其静便是从空此中说有说空前来说动说止动即是止有即是空名异軆同更无它法且道过在什么处贪观天上月失却手中珠多言多虑转不相应拈云且低声你才开口便没交涉了也须是拈起无孔䥫鎚直教尽大地人丧身失命若不恁么打在葛藤窠里如跛鳖盲龟入空谷相似几时得出去禅和子此事若在言句中一大藏教岂是无言何必拈花微笑传正法眼藏你要会么合取皮袋直下搆取更莫思前筭后拟议思量便打入鬼窟里去所以情生智隔想变体殊要须语路处绝心行处灭毕竟成得什么边事一夜落花雨满城流水香绝言绝虑无处不通拈云什么处得者消息来良久云宁可截舌不犯国X讳复云万机顿削千圣不携视自已尤若冤家以佛祖便为弟子德山临济有棒有喝开口瞠眼到这里都使不着虽然如是莫守寒岩异草青坐看白云宗不妙归根得旨随照失宗拈云便恁么去直得三世诸佛六代祖师天下老和尚口似匾檐巳是落七落八何况明宗旨辩得失论根本说照用几时得休歇去禅和子你如今拟开口要话会堕在言句便是究妙失宗机昧终始唤作语渗漏唤作随照失宗只被口头声色见闻知解流转将去只如古人道叶落归根来时无口又作么生说须弥顶上无根树不犯春风花自开须臾返照胜却前空拈云你待翻欵那前来道遣有没有从空背空如今却道须臾返照胜却前空将谓你这汉不瞥地前头不了万法全真遣有没有如今会一切色法当軆即真更不遣有既会万法为自已无一法可当情照彻千差直下便是须臾之顷返色归真更不离而观空即当軆而无相唤作见色便见心所以胜却前空参到这箇田地关棙子一转日用之间阿辘辘地更无回避处直饶恁么巳是自埋前空转变皆由妄见拈云自知即得前来只管背境观空去生灭念澄湛身心丝毫不见唯觉上下四维空空地将谓奇特殊X不知是你心想所现若离想心此空还灭此则识心虽不着有转变着空空想当情亦是妄现所以莾莾荡荡拨无因果弃有着空避溺投火子细思量一状领过不用求真唯须息见拈云现成公案你求它作么见闻也真声色也真动静也真语默也真即今日用见闻觉知纯真直得亘大劫满天地填沟塞壑千差万化全躰一真不动纤毫一时成现更无欠少应你有见空见佛见法见一切见解净净扫却这里净躶躶赤洒洒自然到稳密田地忽然释迦老子道吾不见时何不见吾不见之处又作么生良久云是何心行二见不住慎勿追寻拈云犹挂唇吻在这里要你有见空见一时打脱作箇大无事人更莫追念更不寻求转踈转亲转近转远转转弃舍转转随后来直得灰头土面一念玄去更不受食巳随在尊贵了也如何得不堕尊贵处一片月生海几家人上楼才有是非纷然失心师和声打复云什么处去也良久云芳草渡头寻不见夜来依旧宿芦花示众云高高峯顶立横穿竖穿天下衲僧髑髅坐断主人翁千人万人罗笼不住如今案牛头喫草毡上挹猫儿若也骑虎头二俱成瞎汉还有不受X残羮馊饭底么二由一有一亦莫守拈云你共谁说还会么一切空有一切动静一切得失一切取舍一切憎爱一切是非都卢只是主人翁无二无别古人不得巳唤作一大事因缘一路涅槃门一乘方便法一言尽十方一句超万象千句万句只是一句千法万法只是一法得到一处亦须转却若也守住其一便是系驴橛所以云门大师道直得干坤大地无纤毫过患犹是转句不见一色始是半提更须知有全提时节禅和子不妨誵讹你要会么须向万仞崖前打箇筋斗直下命根断去方得少分相应一心不生万法无咎师良久云山是山水是水天是天地是地有什么过着衣喫饭扫地煎茶东游西翫大小便利有什么过但除其病不除其法不改旧时人只改旧时行履处作么生是即今行履处掬水月在手弄花香满衣无咎无法不生不心拈云一串穿却一提提起八面玲珑峭措无赛直得三祖大师无隐身之地诸人者还知落处么最好是一条界破青山色能随境灭境逐能沈拈云光境俱忘复是何物还知么能照是心所照是境境因心起心因境生心无念而境空境无相而心X寂故得能随境灭境逐能沈理智冥符人牛不见直得桃花零落尽何处见灵云境由能境能由境能拈云因谁致得心全是境则境由能境境全是心则能由境能能由境能则夺境不夺人境由能境则夺人不夺境所以在境全境则不夺山青水碧天高地厚七纵八横千变万化在心全心则干坤大地百杂碎欲知两段元是一空师连声打云说什么两段三段只要喫棒我要与祖师相见你莫道人境俱夺圣凡坐断亦无人亦无佛大千沙界海中沤一切圣贤如电拂饶你道得十成未免喫棒一空同两齐含万象拈云有利无利不离行市恁么不恁么㹅在里许无相而相无形而形无为而为无作而作同能同所同境同心照用齐行人境俱不夺虽然如此主丈子吞却干坤了也山河大地甚处得来劫火洞然毫末尽青山依旧白云中不见精粗宁有偏党拈云人平不语水平不流主丈子平时如何直饶搅酥酪醍醐为一味镕瓶盘钗钏作一金天地同根万物一躰无党无偏无精无粗也未为奇特诸人者作么生是奇特事山花开似锦磵水湛如蓝X示众云奔流渡刃啐啄同时石火电光杀活自在直得鸡寒上树鸭寒下水巳是丧身失命还有不顾生死底么试请出来葛藤窠里看大道躰宽无易无难拈云土旷人稀相逢者少良久云可煞宽大十方虗空生其中犹如片云点大清里欲识大道真躰么志公云不离声色言语你如今箇箇能言解语见色闻声大道真躰在什么处岂不见僧问赵州如何是道州云墻外底僧云不问这箇道州云你问什么道僧云大道州云大道透长安赵州老人言语太直三祖大师开口见胆志公和尚舌头无骨来说是非者便是是非人三箇草贼一时捉败作么生断遣本州牢城小见狐疑转急转迟拈云自领出去又云阿谁教你着忙向你道直下无事满肚是疑不肯退步承当只管向前劳形苦神急要成办殊不知转急转迟转转用心转转勿交涉直饶练磨经三无数大劫只成得有为功行不知一念无心便超三乘权学不见赵州道我见百千万人尽是覔作佛汉子于中求无心底人难得禅和子如何得不疑去良久云天共白云晓水和明月流执之失度必入邪路拈云瞎汉放下着此事如大火聚拟之即死有什么窠臼途辙依倚趣向你而今有依倚途辙窠臼趣向X已见不亡躭着其事争人我覔胜负鼻孔辽天不肯天下人尽是邪见被些子禅道使得没奈何揑搦做一团在这里如何得不入邪路去年梅今岁柳颜色馨香只依旧放之自然体无去住拈云放箇什么须是明眼人始得这里禅道佛法奇特玄妙一点也用不着只是打睡随分普请择菜喫茶说话且恁么过时天下老和尚拈槌竖拂尽是作梦说禅说道总是寐语你道据什么道理有道理堪作什么任性合道逍遥绝恼拈云大无事境界须是大无事人方能荷担古人养来养去纯纯地如婴儿相似东西不辩南北不分六根门头一时休歇自然虗明自照了了地无诸分别念想任性随缘佛法世法不相恼乱根尘四大动静语默一齐卸却更无丝毫系绊终日只守虗闲闲地且道成得什么边事良久云到头霜夜月任运落前溪系念乖真昏沈不好拈云瞎睡汉而今髑髅中皮袋里昏昏地念念流注念念现前作么生得不乖天真之道唤作饮无明酒醉在声色烦恼窟中昏昏沈沈地卧大法身于生死长夜到几时得醒悟去直到驴年也未梦见在不好劳神何用疎亲X拈云迷头认影作什么拟心即差何况有疎亲有拣择颠倒知见取舍解会心路搜求意根揑搦有什么交涉此事只要妄情体证向用心不得处冥加观察何必劳心神苦思虑终日昏昏地饶你参到弥勒下生只是参得一肚妄想莫怪相赚只恐不是古人道拟将心意学玄宗大似西行却向东欲趣一乘勿恶六尘拈云嫌箇什么十方佛土中唯有一乘法何处得六尘境来你试与我拈一丝毫来看内身外境虗空大地咸是妙明真心中所现之物尘尘尔念念尔无有一法定有自躰什么处得见闻声色来但能外遣世界内脱身心直下照了圆融无际自然得大解脱诸人者要见祖师么山虗风落石楼静月侵门示众云道无定乱法离见知言句相投都无实仪从上诸圣心如白月口似醉人以无味之谈塞断人口握金刚宝剑截断葛藤句句论当机要人觌面搆取还有信得及底么六尘不恶还同正觉拈云一言道尽裂破古今外不见山河大地内不见四大五蕴色不是色声不是声闻不是闻见不是见竖拂子云还见这箇么雪窦道主丈子是尘有什么过过既无应合辩主所以粪扫堆头丈六金身拈放一边赤肉团上壁立千仞放过一着直饶四方八面正好连架打遂掷下拂子云我也不可盲枷瞎棒去X也智者无为愚人自缚拈云一状领过又云也不得草草色香味触外六尘境本无自躰尽是衲僧转身处证明处成道处明眼汉终日绵密受用无漏无为有什么过未知有者心外见法被见闻声色眼前万境一时缚住而不知万法本无唯人自閙禅和子你但见凡见圣见女见男尽是染污心中虗妄颠倒据实而论无一丝毫计为对为缘自是你无事生事髑髅前自家见鬼引得许多事如蚕作蠒自缠自缚不见四祖问三祖求解脱法门祖云谁缚汝禅和子作么生会佗道谁缚汝良久云领取钩头意莫认定盘星法无异法妄自爱着拈云争怪得别人你而今从生至死只是这箇千法万法只是一法更有什么异来你只管爱这箇嫌那箇着这箇弃那箇既有爱着即取一边徒增梦境以自性淘自性转失真原尽是自家虗妄颠倒禅和子作么生会它法无异法良久云一言尽十方丝毫未举扬将心用心岂非大错拈云争怪得别人你四大解听得法么既是赤肉团不解听法听法者复是何物现今以法听法将心覔心将禅覔禅担一担佛法更来这里覔人说佛法岂不是大错怕你道不着还识羞么骑一头牛却来问X人牛在什么处莫辜负人好迷生寂乱悟无好恶拈云说迷说悟有什么了期只这箇是人人分上有此一段空寂之躰彻上彻下明皎皎地无定乱离见知超凡圣越情量若一念迷情忽背此空寂之体即被散乱心想一时隔碍不能现前若一念不生前后际断悟此空寂之体里许唤作实际理地不受一尘更有什么好之与恶只如不涉迷悟又作么生常忆江南三月里鹧鸪啼处百花香一切二边妄自斟酌拈云谁教你乱走而今说圣说凡说迷说悟说好说恶说有说无说定说乱说心说境说得说失说是说非但是对待之法皆是二边若将此二边卜度胡乱斟酌尽是戏乱箇般若拟心巳没交涉何况更在开口处但有言句都无实仪还知么巨鳌不在江湖里堪笑时人把钓竿梦幻空华何劳把捉拈云放下着无一丝毫事你生许多计较作什么一切万境是梦一切万象作幻一切万法是空花无纤毫可得只为你业识茫茫妄执四大肉团上臭骨头死髑髅为我自身引得许多劳攘终日逐眼前万境只管作梦流转将去禅和子如何得醒醒去良久云青天白日得失是非一时放却X拈云放到那里若有一物便教你放下既如梦幻空花又作么生禅和子而今要你放下得失是非直是费力须是悟一悟也不消你放下自然知是一场梦幻大都心若无事万法一如你若心头劳痒是是非非得得失失在眼前又作么生会它道一时放却底道理良久云伹得雪消去自然春到来示众云把定干坤眼绵绵不漏丝毫离见起情纯清绝点拟议即差开口即堕瞬目扬眉白云万里到这里你作么生转身吐气眼若不睡诸梦自除拈云寐语作什么三世诸佛说梦六代祖师说梦天下老和尚说梦扬眉瞬目拈槌竖拂尽是说梦且道因谁致得只为一切众生无始劫来卧大法身于生死长夜梦受六道轮回生死譬如世人睡眠困重五根五动第六意识虗妄偏许种种梦境此境实无但是识变正当梦时不可为无及其醒悟心境消落空无所有所以道梦里明明有六趣觉后空空无大千当知觉乃是梦若眼开不睡则无梦境若心不起则无生死六趣轮回皆由心作三祖大师恁么说寂菴恁么说诸人与么听且道是梦是觉喝云惺惺着心若不异万法一如拈云一时道了也还会么直得动静一如语默一如见闻一如迷悟一如圣凡一如众缘万境全体一真更无心外法亦无法外心应须恁么会方始契如如X诸人者眼睡则有梦境心着便是轮回眼不睡则梦境自除心不异则诸缘空寂本来既无一物花柳一任青红燕语莺吟尽是道人活计然虽如是大似春意在景噫一如体玄兀尔忘缘拈云合取皮袋良久云直是裩无裆袴无口头上青灰三五斗也未梦见在饶你东西不辩南北不分眼似眉毛口如鼻孔养得如婴儿纯纯地也未梦见在还会么风定花犹落鸟啼山更幽万法齐观归复自然拈云了了见无一物天地一指万物一马怀六合于胸中而灵鑑有余鑑万象于方寸而其神常虗不动纤毫一时成现孤明独照历劫坦然返本还源归根复命到这里方合自然天真之道若能如是是真出家泯其所以不可方比拈云若更开口堪作什么所以道万象既泯全体露现正当恁么时说似一物即不中唤作一物即不可类不齐不称断混不得亘古今如人饮水冷暖自知不可说示于人诸人者要会么鹭鹚立雪非同色明月芦花不似它止动无动动止无止拈云这箇些子如大火聚拟之即死你作么生卜度要会么止即是动且静时全静是动所以动无动相X动时全动是静所以静无静相你而今动用见闻所作所为千差万别是箇什么若觑得见当体无形状无眹迹便是动无动相虽无形状无眹迹又却常在动用中撑天拄地此则静无静相若言其动状似䥫牛之机若言其静应物现形不可以动静言说二边卜度是以从上古佛掩室扗词不敢喘息若喘息之间白云万里两既不成一何有尔师云拈却了也动静是二也勿交涉动静是一也勿交涉修山主道二破不成一一法镇长存若人一一会永劫受沈沦须知此事绝戏论无你下口处净躶躶赤洒洒地赤肉团上壁立千仞还见么良久云只在此山中云深不知处示众云田地稳密底人如羚羊挂角眹迹不留神通游戏底人似枯木开花别迎春色忽若布漫天网子施陷虎之机便见七花八裂还有透得荆棘林底么究竟穷极莫存轨则拈云百尺竿头如何进步得到究竟处辞穷理极身丧力尽深穷之处不存一丝毫玄妙不存一丝毫奇特不存一丝毫佛法道理大用现前有什么轨则扫地煎茶把针补衲随分着衣喫饭堪报不报之恩更有什么禅可参道可学虽然如此也须是实到此田地始得X契心平等所作俱息拈云水长船高泥多佛大什么处是不平等透得过见得彻运得此心平等受用无始劫来妄狂颠倒自然歇灭语默动静绵绵无间念念在里许念念常不昧所作所为悉皆顿息万境万差一时坐断一一转归尽是自已无作妙用力诸人者若点捡得出实不亏人倘不如此向后大费力在狐疑净尽正信调直拈云拶破面门识得么明明向你说了也为什么不知落处只为你肚里有禅所以不快活你而今只管将古人言句玄妙公案筑在肚皮里将谓平生参学事毕殊不知尽是顽涎涕涶古人唤作运粪入污汝心田确实而论无一点墨若记箇元字脚万劫作野狐精伶利汉闻举着一时吐却净洗娘生口直教心地空娄娄地自然不疑开口便见胆你寻常也道我信得及只是主张不曾有悟不是正信要会么江上晚来堪画处渔人披得一蓑归一切不留无可记忆拈云直得堆山积岳争可不留还知落处么你但虗洞胸怀无识无知心如墻壁瓦砾大死底人相似一向绝想绝念无丝毫气息直下命根断去终日虽在动用之中自然常处无为之境良久云不合恁么道虗明自照不劳心力拈云缩却舌头别举来看良久云这箇境界无人识X得不是你暂时作箇道理便当此事它古人歇来歇去口如腊月扇子心似枯木寒灰十度发言九度休去诸人者不是强为任运如此誵讹在什么处江月照松风吹永夜清霄何所为非思量处识情难测拈云随后来也你道是什么这箇唤作现成公案到地头语直是峭措直是奇特岂不见僧问云门如何是非思量处门云识情难测雪窦道这僧下坡不走云门快便难逢直得问处如函答处如盖函盖相应干坤把定犹未梦见三祖在且道利害在什么处影摇千尺龙蛇动声撼半天风雨寒示众云隐密全该现成公案高低普应日用无穷徒夸偃流扫影之机谩说剑刃锋铓之辩结草乖道人之志彫沙无镂玉之谈须是向上人方明向上事还有透关底么真如法界无自无它拈云且莫茶胡这箇是什么事教你恁么道有者道无妄曰真不变曰如一心是法随缘差别是法界此一真如躰不变是理法界随缘差别事法界理无间事是理事无碍法界一一事法界融通无尽是事事无碍法界你若恁么注解要见三祖大师驴年也未许你古人道青青翠竹尽是真如又作么生岂不见盐官问座主讲什么经主云华严经官云华严有几种法界主云略说有四种广说重重无尽官竖起拂X子云者箇是第几种主罔措官云思而知虑而解日下孤灯果然失照诸人者还知么一着不到处满盘空用心要急相应唯言不二拈云犹嫌少在那才落唇吻便是死门更无活路只是这句子千圣开口不得尽力要道亦道不出道不得不见文殊问维摩如何是不二法门维摩对它道什么直得目瞪口呿四稜蹋地无边法门无边妙义不消一点一时明得虽然如是更须知有一人呵呵大笑若识得此人管取不着草鞋钱不二皆同无不包容拈云一口吞尽更无渗漏任是河沙妙德普蕴其中百千道光皆从斯起法法平等佛佛道齐入不二法门圣凡同躰包纳大虗含容万象只在诸人现今立地不动纤毫一时成现恁么承当去巳是不着便过在什么处禹力不到处河声流向向十方智者皆入此宗拈云天下衲僧跳不出三世诸佛也入此宗六代祖师也入此宗天下老和尚皆入此宗现大神通作大佛事或下棒下喝作舞辊毬竖拂竖拳拽石搬土一言一句一机一境尽从此宗出直饶一出一入应变无穷也是周婆道底宗非促延一念万年拈云万里神光透顶透底促则只是一念延则岂止X万年空劫巳前更巳前也不离今时日用若能观彼久远犹如今日古今通始终同表里情亡三世净尽一条白练一念万年只是箇无孔䥫槌一色边事须知云外千峯上别有灵松带露寒无在不在十方目前拈云定动精神一时包褁纵是周徧十方心目前无法不在一切处意在目前若也一时坐断无远无近无在无不在乃至或取或放或纵或擒不由别人只是自已本有如是神通变化若能自证自用自担自荷自作活计罗笼不住唿唤不回便能如是透网金鳞得大自在只如不是目前机亦非目前事又作么生大众拟议师云速礼三拜示众云异类中行方解无情说法命根断去自然不受人瞒要开空劫之门须掣无鑐之鎻天晓不露夜半正明无端打破画饼便见许多狼籍还有洗得脱底么极小同大妄绝境界拈云可煞奇特主丈子是小是大拈起则普天匝地塞壑填沟岂不是极小同大一毫头上虗空大地一时总现岂不是极小同大坐微尘里转大法轮无边香水海宝王剎也只向一毫端一微尘上历历现前岂不是极小同大等闲竖起一指逼塞虗空无涯无岸岂不是极小同大又作么生说妄绝境界底道理良久云达磨不会大难大难X极大同小不见边表拈云大地载不起虗空包不尽底一段大事只是在诸人眼中曰见耳中曰闻岂不是极大同小眼根也徧法界耳根也徧法界有什么边表据实而论尽十方世界只是箇火炉只是箇主丈子只在诸人眉毛眼睫上岂不是极大同小它古人向你道尽大地撮来如粟米粒大抛向面前漆桶不会依前竖穷横徧恁么去也还会么过桥村酒美隔岸野花香有即是无无即是有拈云一欵便招更莫思前虑后一般底便说言语性空有无不可得又道有无只是名字皆是分别我口里举处便是岂更有二来又道有之与无从什么处起只管认口头声色你恁么会入地狱如箭只如僧问赵州狗子还有佛性也无州云有僧云既有为什么撞入这皮袋州云为伊知而故犯又僧问狗子还有佛性也无州云无僧云一切众生皆有佛性狗子为什么无州云为伊有业识在而今兄弟皆道后面是盖覆语紧要只在有无处苦哉灭胡种族有什么交涉要见三祖赵州么收取诗书归旧院落花啼鸟一般春若不如是必不须守拈云犹较些子却许你具一只眼又云恁么恁么无位真人常在面门出入无昼无夜无动无静念念进向念念现前念念相应念念守护有之与无自然一X串穿却你若狂狗逐块随语生解便是挽家散宅落在今时不能与主人翁相应如何得不落今时良久云月色静中见松声清夜闻一即一切一切即一拈云舌头无骨一任七穿八穴提起尽大地人性命也只消一句子有者道一是一心一切是万法万法唯一心一心全万法且喜没交涉若恁么开讲做座主即得于衲僧门下更参百千万年未许你在且作么生是衲僧门下事踏着称槌硬似䥫伹能如是何虑不毕拈云犹欠一着在毕竟事作么生禅和子多道一即一切一切即一法即是心心即是法但恁么会参学事无不了毕且莫错会好它祖师是大无事底人肚里有许多葛藤堪作什么诸人者你作么生会它道但能如是何虑不毕良久云三人证龟成鼈信心不二不二信心拈云惭惶杀人又云识什么好恶要你髑髅前喃喃地是什么莫是信之与心更无有二么且莫颠言倒语恁么恁么珊瑚枝枝撑着月参得透见得彻只消箇信心不二不二信心直得函盖干坤把定世界虽然如是若不得流水还应过别山言语道断非去来今师嘘一声云三祖大师弓折箭尽虽然末后全提纳一场败关不同小小捡点得出语尽山云海月情点X捡不出依前不会还飞去有般底便主张道言语道断非去来今便是至道无难唯嫌拣择至道无难唯嫌拣择便是言语道断非去来今最初是末后句末后是最初句若恁么依前打入鬼窟里去诸人者应是三世诸佛六代祖师天下老和尚无边法门无量妙义我今忍俊不禁只要一句子与你说破休休着甚来由闲话古与今特地一场愁古人直得口边白醭眼开懒闭诸人被寂菴推东划西强生分别且道与古人如何虽然如是也要诸人知有非但三祖大师弓折箭尽寂菴亦是鎗折力乏家破人亡毕竟如何各请归去休莫待雨霖头真歇和尚拈古当绍兴间妙喜正统东山诋訾默照寂菴是举可谓入其室操其戈取其矛击其盾览者当自得之敬䟦