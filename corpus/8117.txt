净土随学X卍XXX净土随学题词每叹娑婆无量苦死生轮回没定所才得人身转瞬间又随恶报沉冥府何幸世尊悲愿深特驾慈航救沉沦无问自说持名法欲使含灵尽出尘东土阐扬自远祖社结庐山修净土高士无数悉往生后裔诸贤踵其武伤哉正法值陵夷学侣纷纷喜鬬奇但念弥陀心显现不肯承当反覔谁敲门瓦子打亲娘可怜背骋趣羊肠好说唯心无他土如斯邪见更可伤幸师力将悲智运法药遍施救时病一字一句总清凉令速超凡义无剩神珠且宝不可量亦犹帝网映千光根器奚容分高下随分领纳尽非常嗟我何缘值明师一言痛快愈盲痴伹愿法宝常住世人人随学霑恩施时大清光绪元年岁次乙亥中秋日涔阳后学照莹敬然臂香三炷稽首题于法源庵之报恩关前X净土随学目录上卷阿弥陀经礼想仪阿弥陀经颂临睡入观礼诵仪九品观章颂西方径路偈发愿受持劝持经念佛即心念佛颂念佛述怀念佛偶成无上深妙禅供奉佛名净土总赞佛立华池赞慕西方乐厌娑婆苦取舍然指文结坛持名解七忏愿偈题读佛轩约誓自勉诫止人情七期禁语日课慎言普观念佛专修要诀念佛开心颂极乐甚奇特净宗八要痛策恶习称名自慰下卷莲宗必读序西方径路序自警录后序净土神珠序西归行仪序经律异相序观经妙宗钞序弥陀圆中钞序X净土十要序往生集序圆觉经序圆觉弥陀二经合赞剌血写阿弥陀经发愿剌血写发愿自庆闻法然身香发愿然臂香供圆通偈发愿然臂香供圆觉经发愿牙痛然臂香忏悔发愿病久发愿戒述发愿慎狂发愿七期发愿呵弃欲盖血佛像诗为友封龛往生要关佛恩加被忆恩流泪庆领直捷惜前谬滥名号本愿持名自得持名要䇿持名重口持名当响持名伏妄三业圆修有佛土颂自题小照痛䇿依稀深恩略赞佛前号哭剌血畅怀老实念佛念佛慰进三业同运绕佛偶成持名要切愿师生莲掩关警䇿䇿不相应赞佛联对X净土随学卷上恋西学人玉峯古崑自编夫障重众生道业难成最可哀矣古崑本发真实心弃舍杂业专持佛名欲求现世脱苦谁知于持名中又起种种我见好扬巳解向来不习文字而今偏喜乱作岂非颠倒况古人妙典堆积如山今更作之真是弃摩尼求瓦砾自丧实德贻笑诸贤总因生死不切故被此魔扰乱至同治癸酉春因撰述而得重病始知障道非浅恨意马难止遂立誓戒之后因旧愿未了触事昏迷犹有破犯若不忏悔必成恶障是故于乙亥年佛降生日敬然臂香九炷发露忏悔重立誓云无文好作甚堪耻自恨贪心难制止立誓今生再不为再为即是逆佛子遂将自警录及一生丑拙会集一本以便自览而常警䇿名净土随学者乃随信力勉强之所学也惜数年中为此一事日夜不安劳心费力苦不可说是故于编稿毕敬然臂香四十八炷供养阿弥陀佛发愿云愿我承此随学善根早得见佛闻法早能说法利生光绪元年岁次乙亥季夏日后学古崑书于法源庵之报恩关时年四十有八佛说阿弥陀经礼想仪X后学古崑遵古略辑经云佛告舍利弗若有善男子善女人闻是经受持者及闻诸佛名者皆为一切诸佛之所护念皆得不退转于阿耨多罗三藐三菩提是故舍利弗汝等皆当信受我语及诸佛所说故知此经不可思议乃诸佛心要法门纲宗其辞简而理明其文约而事备字字是行人真归字字是行人妙观但得闻名便登不退皆为诸佛护念何况受持也哉崑未出家时首获此经迨阅要解始知深妙从兹发愿受持志求净土夫净土庄严甚深微妙非是凡夫心力所及唯此经依正稍近凡情乃弥陀大愿接引下凡之异方便也故云众生闻者应当发愿愿生彼国所以者何得与如是诸上善人俱会一处此劝下凡往生得与上圣同居法门胜异全在于斯诸佛称赞皆为此也谨遵时公受持行仪略辑礼想仪轨以坚信愿经中大意分十二科依科唱礼随经默想恭对西方如在目前虽依正不能明了而信愿巳真如是一心持名则空有同彰理事备焉释迦及十方诸佛同声劝信可不勉哉当知此经的是乐邦家书彼国庄严无非自家故物弥陀慈父待巳多时操此求生而万牛莫挽矣同治巳已秋识于旌教寺之天台教观愿此香烟云徧满十方界供养一切佛世间难信法X及诸上善人普熏诸众生皆发菩提心一心顶礼娑婆世界五浊恶世说难信法本师释迦牟尼佛一心顶礼十方世界出广长舌劝赞西方恒河沙数诸佛一心顶礼西方极乐世界光寿无量普摄群生阿弥陀佛一心顶礼西方极乐世界执持名号临终导引阿弥陀佛一心顶礼西方极乐世界巳今当愿皆令往生阿弥陀佛一心顶礼称赞不可思议功德一切诸佛所护念经及十方三世一切尊法一心顶礼西方极乐世界观音势至诸上善人及清净大海众菩萨摩诃萨一心顶礼西方极乐世界灵鸟树下闻音正念诸菩萨摩诃萨一心顶礼西方极乐世界黄金地上盛华供佛诸菩萨摩诃萨一心顶礼西方极乐世界莲华池内宝楼阁中诸菩萨摩诃萨一心顶礼西方极乐世界无有众苦但受诸乐一切菩萨摩诃萨一心顶礼文殊弥勒诸大菩萨舍利弗等诸大尊者X及十方三世一切圣众礼想巳跪诵弥陀经一卷往生呪三遍赞云阿弥陀佛身金色相好光明无等伦白毫宛转五须弥绀目澄清四大海光中化佛无数亿化菩萨众亦无边四十八愿度众生九品咸令登彼岸南无西方极乐世界大慈大悲阿弥陀佛南无观世音菩萨南无大势至菩萨南无清净大海众菩萨念毕回向发愿云弟子称念阿弥陀真实功德佛名号唯愿慈悲垂摄受证知忏悔及所愿我昔所造诸恶业皆由无始贪瞋痴从身语意之所生一切我今皆忏悔愿我临欲命终时尽除一切诸障碍面见彼佛阿弥陀即得往生安乐剎我今所修诸善根一切皆悉尽回向普愿法界诸众生同生西方极乐国自归依佛当愿众生体解大道发无上心自归依法当愿众生深入经藏智慧如海自归依僧当愿众生统理大众一切无碍和南圣众礼想仪者每日欲修几时随力可耳伹早晚二时决不可少末后一时佛数念完佛前长跪合掌先诵四十八愿再念观音势至清净海众发愿回向或礼拜四十八愿更好当合掌定心如对佛云X一心顶礼西方极乐世界大慈大悲大愿大力接引导师阿弥陀佛礼观音势至及大海众菩萨阿弥陀经颂从是西方有乐城弥陀说法正当今七重树覆珍珠网自在逍遥绝苦轮七宝池中德水盈莲华香洁底纯金四边阶道琉璃合楼阁层层玛瑙成黄金地上每经行天乐时时奏法音适意妙华盛满裓他方佛国任飞升灵禽树网出玄音昼夜常宣三宝名见色闻声生正念菩提道果自然成万德圆融相好身光明徧照摄羣生寿同人命不思议故号名为无量尊无数声闻与上人常居一处若同伦凡夫到此皆无退闻者应当发愿生依正庄严无等伦杂修福善岂能生一心不乱持名号化佛来迎道果成浊恶娑婆说此经十方广舌励羣生应当谛信无疑惑功德庄严念念成此经功德妙难思金口殷勤劝受持但得闻名佛护念是人永不退菩提欲往弥陀安养城巳今当愿尽超生如斯圆顿难思X议只在当人信力深五浊众生业垢深非持名号道无成本师行此甚难事诸佛同舒广舌轮彻底悲心自说经特垂方便摄三根文殊身子皆听受我等人人当奉行阿弥陀经乃净土最要之典有缘遇此不可轻易此颂全依经中要旨而述非敢臆说读者宜静心思察不可草草方知释迦及十方诸佛为我等苦恼众生慈悲救济恩德如此具佛性者可不信乎唯愿同行之士极力奉持仗此功德早生西方附劝诵经偈梁朝有一道珍僧僧讲大经数十春虽见西船不得去只因未诵弥陀经临睡入观礼诵仪后学古崑遵古略辑观无量寿经云佛告阿难及韦提希谛听谛听善思念之吾当为汝分别解说除苦恼法汝等忆持广为大众分别解说说是语时无量寿佛住立空中观世音大势至是二大士侍立左右光明炽盛不可具见百千阎浮檀金色不得为比余因此确信释迦如来与阿弥陀佛在因地中同发慈悲之愿同开折摄之门所以本师才说除苦恼之法彼佛便垂具庄严之身合韦提希等欣净之意浓而又浓厌秽之心切而又切其实韦提希等并未作X观但深厌娑婆世界之苦恼大欣释迦本师之悲训而巳智者大师云欲决定得生西方须具欣厌二行诚哉此语真得韦提夫人往生之妙诀矣故知障重众生欲修佛观者只要深信释迦折伏之言而生其厌专慕弥陀摄受之德而生其欣至心向西顶礼佛必遥知临命终时定来接引实则现在依经向礼现巳感佛近前众生障重自不解耳感应之道其理必然为此依观经之言遵时公之式略辑临睡八观礼诵仪礼者礼彼佛神通如意变现自在之身诵者诵本师分别解说断除苦恼之法修净业者必须遵此始知二佛愿力同化众生慈悲如此九品仪者乃鄙见谬撰续入因得下品恶人称佛之益是故礼之以䇿自疑障深功浅恐难往生之退屈心耳同治庚午冬识于旌教讲寺之读佛轩一心顶礼娑婆世界分别解说除苦恼法本师释迦牟尼佛一心顶礼西方极乐世界在池水上住宝莲华现丈六身形真金色圆光映彻圆光中无量化佛菩萨阿弥陀佛一心顶礼西方极乐世界在池水上天冠立佛观世X音菩萨摩诃萨一心顶礼西方极乐世界在池水上肉髻宝瓶大势至菩萨摩诃萨一心顶礼极乐世界上品上生读诵修慈三心圆发诸菩萨摩诃萨一心顶礼极乐世界上品中生解第一义心不惊动诸菩萨摩诃萨一心顶礼极乐世界上品下生但发无上清净道心诸菩萨摩诃萨一心顶礼极乐世界中品上生修行诸戒无众过患诸菩萨摩诃萨一心顶礼极乐世界中品中生一日一夜持戒威仪诸菩萨摩诃萨一心顶礼极乐世界中品下生孝养父母行世仁慈诸菩萨摩诃萨一心顶礼极乐世界下品上生多恶称佛三圣慰迎诸菩萨摩诃萨一心顶礼极乐世界下品中生毁戒闻佛火灭圣临诸菩萨摩诃萨一心顶礼极乐世界下品下生恶逆称佛十念得超诸菩萨摩诃萨拜想巳长跪合掌诵佛说观无量寿佛经杂想观九品观诵至当坐道场生诸佛家至心竭力念X南无阿弥陀佛南无观世音菩萨南无大势至菩萨南无清净大海众菩萨发愿云弟子某甲现是生死凡夫罪障深重轮回六道苦不可言今遇知识得闻弥陀名号本愿功德一心称念求愿往生愿佛慈悲不舍哀怜摄受弟子某甲不识佛身相好光明愿佛示现令我得见及见观音势至诸菩萨众彼世界中清净庄严光明妙相等令我了了得见九品观章颂圆发三心诵大乘修行六念并慈心以斯功德求生彼佛圣无边至此迎大乘不谤因果明又解经中第一义三圣亲临千佛随同时授手迎归去但发菩提求极乐临终三圣即来迎五百化佛同时至皆赞行人发上心修行众戒无诸过以此善根愿往生临死弥陀来赞说出家定得脱酸辛一日一夜持众戒威仪无缺有深勋故蒙彼佛来称赞因顺经言得往生能行孝养及仁慈最后又逢大善师闻说弥陀宏愿力屈伸臂顷到莲池愚人无愧造多恶临死能称彼佛名三圣忽然随念至慰言罪灭我来迎毁戒之人将堕狱忽逢知识赞洪名闻斯即灭无边X罪勐火遂消三圣临五逆十恶罪极深临终值遇善知识教称十念阿弥陀即见莲华来迎接九品颂者伹颂其修行之因生时之缘下三品本皆恶人临终暂修称佛洪名之因应时即值佛来迎接之缘岂有圆顿胜过于斯弥陀愿海摄受恶人慈悲恩德乃至如此故知只怕不念佛不愁不往生恶人临终暂修尚感佛来况无恶者一生念佛临终佛岂不救故智者大师云火车相现一念改悔尚得往生况戒定熏修净行道力功不唐捐此九品行相乃障重众生入佛知见之大方便门专净业者不可不熟也古崑幸获此章之益始想一生成办是故颂毕敬然臂香九炷供养九品善人愿我速脱轮回早登下品西方径路决疑䇿进不肖古崑愚痴下劣染心炽盛于诸法门莫能希冀唯持名一行最极方便恶逆愚人悉皆收摄省庵法师云彼佛愿力独超卓不遗五逆并十恶信愿持名苟不亏他年定向莲华託因此发愿专持名号无奈宿习偏强心猿难制谨将弥陀名号及佛祖要言述成四十八偈以为鞭䇿并深信佛愿决志求生善导祖师云唯有径路修行但念阿弥陀佛故以西方径路决疑䇿进名焉智者十疑论问决定求生西方未知作何行业以何为种子得生彼国答欲决定生西X方者具二种行定得生彼一厌离行二欣愿行遵此谨述欣厌二门为径路之先导也赞佛起欣娑婆教主开净土门甚难希有至顿至圆十方诸佛广舌同宣殷勤称赞劝励众生极乐导师光寿无边慈悲摄受九品同登千经共指万圣同遵横超三界唯此一门自警生厌生死事大无常迅速一失人身万劫难复暂寄人间常居地狱苦报无边始因三毒情爱牵连自缠自缚不起厌心何时可脱法门无量诚难凑泊一心念佛定生极乐径路䇿进一句阿弥陀彻底悲心说闻此难信法当愿生彼国一句阿弥陀诸佛所护念闻名及受持皆得不退转一句阿弥陀六方同称宣出广长舌相劝励诸众生一句阿弥陀释迦叮咛说皆当信我语及听于诸佛一句阿弥陀光明照十方普摄念佛人同登极乐邦一句阿弥陀寿命不思议及其诸人民一切皆无异一句阿弥陀具足妙庄严上善同聚会生者无退缘一句阿弥陀信者当发愿持名便往生即是多福善一句阿弥陀法藏宏誓摄十念不往生我终不作佛一句阿弥陀愿力实难量临终狱火现十念往西方一句阿弥陀无量功德力大石置船上必定不沉溺X一句阿弥陀罪除无量劫闻名尚离苦何况忆念切一句阿弥陀末法缘最深余行难成就唯此独超伦一句阿弥陀诸佛异方便欲生安养国应当专心念一句阿弥陀华严极赞掦文殊普贤等咸愿生彼方一句阿弥陀千经万论宣彼佛与我等宿有大因缘一句阿弥陀慧远知幽玄功高极易进念佛最为先一句阿弥陀智者垂遗言恶逆尚往生净行不唐捐一句阿弥陀善导诠二门专修人人去杂行却难生一句阿弥陀承远行不休劝化至万人皆同如是修一句阿弥陀法照问文殊唯此一法门最应末世机一句阿弥陀少康愿无易以钱诱小儿普劝皆念佛一句阿弥陀智觉登初地料简有净土万修万人去一句阿弥陀慈云有至训十念最切要当生决定信一句阿弥陀省常立净行诸贤同结社大开念佛门一句阿弥陀莲池具正见临终垂慈诲只要老实念一句阿弥陀幽溪阐妙理我此念佛心法界圆融体一句阿弥陀蕅益深得意一生补佛位尚能带业去一句阿弥陀坚密应时说痛言三大要第一欣厌切一句阿弥陀省庵作诗说六字出干坤不用三祇劫一句阿弥陀彻悟垂遗训一称佛洪名一分相好现一句阿弥陀祖祖相传说佛号投乱心乱心即成佛一句阿弥陀括尽三藏底下凡例上圣此法更无比一句阿弥陀普被诸众生咸令登不退九品随机分一句阿弥陀感应难思议散心称佛名皆登安养地X一句阿弥陀快哉佛助喜疑惑中悔者亦生边界里一句阿弥陀五道横超出十称尚成就况念千万亿一句阿弥陀才称巳种莲念念不离心其华时时鲜一句阿弥陀不假方便力忆念心不乱华开即见佛一句阿弥陀全凭信愿切念佛多散乱九品皆收摄一句阿弥陀救护悲心切十恶五逆人皆令生彼国一句阿弥陀恩德深无比令我种善根直至补佛巳一句阿弥陀佛界因缘起迹未离娑婆神栖莲华里一句阿弥陀昇道无穷极易往而无人哀哉甚可惜一句阿弥陀无上大医王能治一切病不信实堪伤一句阿弥陀苦海大慈航人人肯登舟个个到西方一句阿弥陀神力不可测八哥称佛名皆生极乐国一句阿弥陀万德慈悲父愿我与众生速往安乐土径路决疑铭我佛如来众圣中尊垂异方便圆摄三根但持名号佛国便登一音普被十剎同宣文殊普贤咸愿往生马鸣龙树皆悉钦遵千贤万圣同入此门疑惑不信地狱火坑佛功德海深广莫测众流同赴一切俱摄弥陀名号成就万德普度羣生同登彼国将堕勐火暂称顿息巳入泥犂闻名便出感应昭彰莫能尽述伹肯回心苦海横截发愿受持同治八年九月十五日于天台教观西轩然臂香十X二炷供养佛说阿弥陀经发愿每日诵经六卷称佛号六万声毕生为限因此思惟释迦本师怜念我等于五浊恶世开往生门弥陀慈父怜念我等发六八大愿庄严净土六方诸佛怜念我等出广长舌相同声劝赞故知十方如来怜念众生如母忆子从旷劫来未曾暂舍自恨愚痴舍父逃逝沉沦多劫不觉心酸悲泣流泪因作偈云忆想西方两泪淋悲伤多劫负慈尊庄严功德皆成就无奈娑婆业海深乐邦家信本师通诸佛相援路不壅慈父倚门常挂念可怜迷子太朦胧西方极乐本吾乡多劫漂流巳尽忘幸得能仁通信息始知慈父在家堂才思极乐便心酸可厌娑婆苦万端慈父多时怀念我从今切莫更游观劝持经念佛佛说阿弥陀经者乃释迦本师及六方诸佛彻底悲心为我等浊恶众生说彼清净佛土殷勤劝往阿弥陀佛乘大愿力接引娑婆世界念佛众生法门胜妙赞莫能穷金口诚言皆当信受一卷阿弥陀契经十方诸佛大悲心但凭此道超生死万德功归弹指成八万四千妙法门弥陀一句最为尊十方尽出广长舌同赞西方劝往生X彻底悲心为甚么殷勤只劝念弥陀娑婆苦海风涛险白蕅华中快乐多寿量光明赞莫穷无边世界摄羣蒙但能一念生归敬博地高登极乐宫天台彻证自心源亲见灵山事俨然坐不背西常念佛临终但举乐邦缘永明宗匠出羣贤理事融通心镜悬万善同修归净土十人九错是空禅善导遗风千古传劝人念佛要精专当知径直修行路一句弥陀最胜缘怀玉金台志愿坚银台虽现不从缘平生实行无他事朝念弥陀五十千弥陀一句法中王杂念纷纷也不妨万里浮云遮赫日人间处处有余光杂念纷飞实可哀千般计䇿莫能排那知一句弥陀佛不断凡情入圣胎彼佛因中愿行高严成宝土为吾曹但称十念超生去受用何曾减一毫法门特出甚奇哉恶逆凡夫达圣阶狱火现时凭十念临终端坐宝莲台即心念佛颂幽溪大师圆中钞以极乐依正为妙有一心持名为真空微真空而莫能证于极乐之妙有微妙有而莫X能显于此心之真空合二义作颂曰即心念佛佛号声声空合空宛然依正在其中一轮皓月千江现了了分明绝点踪心包剎海量无边极乐明明在目前一句弥陀才系念巳今身住玉池莲念念弥陀念念心声声唤醒本来人当知彼佛威神力摄取羣生誓海深一句弥陀一数珠珠珠相映宝光舒互含互徧难思议苦海横超极乐居念佛述怀尝见禅者轻念佛法门为愚夫愚妇勾当作此聊由鄙怀同治己巳书于白沙泉之护国寺莫轻念佛是愚蒙达者还须入此宗一句弥陀全体现何消更覔主人翁一句弥陀深妙禅六方诸佛说诚言离斯更覔西来意流落他乡五十年口诵弥陀手掐珠拈花微笑有何殊等闲觑破无生面极乐庄严总是渠向上机关不较多只消老实念弥陀庭前栢子西来意六字洪名是甚么念念弥陀惺寂寂山河大地非壅塞无边剎土现其中他佛还从心想出弥陀念念寂惺惺彼佛宛然即我心极乐现时本性现自他不隔一纤尘X我念弥陀未几秋弥陀念我愿无休不拘罪业谁轻重只要持名便往游朝朝暮暮念弥陀念得心酸泪转多八苦交煎直痛切未知何日离娑婆泪出痛肠事若何声声哭告老弥陀漂沉生死经多劫愿我今番越爱河心猿意马最难停旷劫奔驰直到今静念弥陀犹不息从兹记数要分明轮回生死最堪忧急急须寻径路修法法思来机不契弥陀名号正相投称佛一声万德周何须离此向他求但能念念休忘却教海无边六字收念佛偶成娑婆教主号能仁普度羣生方便深说法五时分顿渐随机化导出迷津末世众生实可怜医王出现恨无缘幸垂一滴真甘露入口能令万病痊娑婆苦海苦如轮苦去苦来苦不停苦死苦生真实苦刀山劒树苦尤深极乐逍遥绝比伦盘桓都是圣贤亲黄金色相无穷寿宝地经行天乐鸣吾心广大妙难量极乐庄严是故乡句句弥陀频唤母早来携我入华堂彼佛悲心不可量娑婆苦海泛慈航常思荡子登舟X去各各同归极乐乡称一洪名哭一声朝朝哭向大慈尊这回若不归家去六道何时得脱身称一洪名行一步时时行着家乡路可怜荡子不回头终日忙忙常背父面西端坐想池楼极乐宛然在屋头无奈终朝常间断皆由往昔未曾修遥瞻极乐想慈容历历分明在眼中可恨多生不会面今朝虽见却难通西方净土即唯心欲识唯心须往生亲见宝林宣妙法始知物物总家珍本性弥陀丈六身巍巍端坐宝华轮往生彼国分明见却是吾家旧主人无上深妙禅大集经云若人但念阿弥陀是名无上深妙禅至心想像见佛时即是不生不灭法故知禅净一体理事无殊多见世人妄分是非执禅谤净可不痛惜聊述愚怀以自勉耳一句阿弥陀无上深妙禅即是不生灭如来亲口宣一句阿弥陀微妙最深密净名默无言远摩云不识一句阿弥陀西来的的意不必问如何只消蓦直去一句阿弥陀碧潭空界月了了分明现毕竟非他物一句阿弥陀虗空皆消殁徧满十方界覔之不可得一句阿弥陀万法悉皆如巨海入毛孔芥子纳须弥X一句阿弥陀无生真妙诀本来怡恰是弄巧反成拙一句阿弥陀十方母忆子痴儿向外求苦痛何时止一句阿弥陀最胜摩尼宝能满一切愿速成无上道一句阿弥陀诸佛皆称赞功德难思议切莫生轻慢供奉佛名阿弥陀佛本愿云十方众生闻我名号愿生我国不果遂者不取正觉弥陀经云不可以少善根福德因缘得生彼国闻说阿弥陀佛执持名号即得往生观经云恶逆众生临终应堕地狱教称十念南无阿弥陀佛即变狱火而成莲华又经云法灭之时经典全无但留阿弥陀佛四字名号救度众生其有不信而毁谤者当堕地狱具受众苦故知弥陀名号乃末世救急之良药也况我古崑生在末世业障最重闻此佛名不得不尊重而力行之是故发至诚心请莲根净友大书南无阿弥陀佛六字洪名以便终身供奉并感李崇西居士发心涂金装裱而共成之欢喜无量感激之至故于张挂之日敬然臂香九炷至心发愿云稽首阿弥陀历劫慈悲父存此万德名流徧十方土我昔何因缘今朝得逢遇虽只六字名却与身无二以此度众生愿深莫能喻现生欲脱苦离此无是处是故然臂香至诚发宏誓尽此一报身供奉终不弃今日才张挂跪对厉声诵愿我命终时必与今日共愿同书写人及与涂金者今世同往生永劫不相舍X愿诸见闻者各各生恭敬各各愿受持各各决定信愿以此功德速往极乐国亲见阿弥陀如佛度一切净土法门总赞妙哉众生心皆有诸佛性若无增上缘隐覆终不现法王无上尊为此一大事广设多方便助显佛性义小智乐小法不堪闻大乘方便说小教权指寂灭城虽说三乘法究竟为佛乘欲令易成就特开净土门广演华严教大心皆踊跃末后十愿王回向生极乐彼佛大愿力超胜十方国依正妙庄严功德无伦匹一音才举扬十方皆称说如此妙法门成佛之秘诀但能一念信必定当成佛念念念佛时念念巳成佛佛德实难量赞叹心莫及尽力说数偈如毛沾海滴愿我同行人辗转相传说仗此最胜缘速往极乐国阿弥陀佛立华池赞极乐世界七宝池池中莲华无数量有大宝华高涌出阿弥陀佛住华上神通变现丈六身微妙庄严金色相圆光映彻逾琉瑠化佛菩萨悉无量白毫莹净放光明摄取众生归安养观音侍左势至右九品往生咸瞻仰彼佛神力不思议十方诸佛皆赞叹我今忆念佛神通愿命终时登彼岸慕西方乐七宝池边听法音琉璃阶道任游行仰观池上莲华X里尽是娑婆念佛人楼阁层层众宝成光明映彻了无尘法王于此谈玄理诸上善人笑满盈天乐空中昼夜鸣天华随处落缤纷黄金地上经行者都是盛华供佛人宝网重重覆树林鸟鸣风动出玄音众生到此心安乐坐卧常称佛法僧厌娑婆苦三界无安若火坑人人处此被烧焚纵饶作善生天上福尽还归地狱门乐事由来是苦缘愚人贪着甚拳拳暂时豪贵多招业死后仍投狱卒前色身虗假是深冤百计安排亦枉然老病相侵尤可畏死时䏺胀臭熏天情爱牵连切骨讐令人常被死王勾不求彼佛生安养六道轮回怎出头取舍然指文弟子古崑从无始来至于今生造无边罪受无量苦今得人身三毒仍炽将来必定更堕三途从苦入苦无解脱期今始觉知可悲可痛念十方佛有大福慧能救拔我及诸众生若机感不专圣应莫显故于今日至心发愿敬然二指又然顶香十炷供养十方世界劝赞西方恒河沙数诸佛唯愿大慈大悲同垂证明哀怜摄受一指供养娑婆世界本师释迦牟尼佛X愿我早舍娑婆之苦尽未来际广度众生同舍此苦一指供养西方极乐世界阿弥陀佛愿我早取西方之乐尽未来际广度众生同取此乐虗空有尽我愿无穷法界众生同圆种智愿现世之中善根增长不失净因临命终时身心正念视听分明面奉阿弥陀佛观音势至诸菩萨众手执华台接引于我一剎那顷生极乐国华开见佛即闻佛乘顿开佛慧广度众生满菩提愿结坛持名弥陀经云从是西方过十万亿佛土有世界名曰极乐其土有佛号阿弥陀今现在说法诸上善人俱会一处无有众苦但受诸乐彼佛愿力不可思议若有闻者执持名号临命终时皆得往生况十方如来示大舌轮殷勤劝励娑婆教主告诫叮咛其辞激切我虽愚痴难调难伏诸佛悲怜必得成就是故仰凭佛语结七七净坛六时礼诵一意持名每逢七首敬然臂香十二炷供养佛说阿弥陀经及一切三宝发愿云云依然指文解七忏愿偈稽首无量光慈悲愿无尽至心称佛名感应随时现我今发诚心仰遵诸佛训持名经七七未曾见感应皆由宿业重使我心无定念佛多散乱哀哉真大病赖有佛慈悲散称亦成圣是故不舍离终身志决定今重然臂香供养圣中圣忏悔无始业皆令速清净X仰愿莲池会佛及诸贤圣哀怜摄受我临终垂显应今世得往生报恩终无尽众生皆作佛我愿方毕竟普愿诸善友西方决定信凡有见闻者各各生欣庆题读佛轩余愧薄福多障身虽出家心不染道而生死轮回可悲可痛虽净土有横超方便而古德开示念佛必要参究明白一心不乱始得成就此亦非易事余虽笃奉斯道无奈正念佛时心中偏想别事种种压捺莫能暂停可不哀哉赖有弥陀愿力九品齐收临终苦逼心中不能念佛口称十声亦得往生法华经云散心一称皆成佛道十称一称功德尚尔况复终身受持读诵凭此决志不论解与不解散与不散每日读诵阿弥陀佛六万声以作净土资粮如川流赴海定不虗弃因题其居曰读佛轩并作偈系之读诵西方六字经不参禅理不求心凭他妄念纷纷乱且尽平生弄口唇我念弥陀甚可伤口称心散莫能降赖闻佛有慈悲愿十念功成达彼方痛哉痛哉真痛哉生死冤家莫挽回我念弥陀巳尽力心猿驰逐不归来幸哉幸哉实幸哉法藏愿门正大开极恶愚人能念佛临终亦送紫金台约誓自勉自从无始起贪瞋百苦煎熬直至今幸感佛慈垂摄X受誓求净土利羣生佛法巳闻又作僧难遭难遇事非轻愿求早赴莲池会广度众生报佛恩自恨愚痴染恶深虽求佛法实无成宝山空手真堪惜誓念弥陀出苦轮日课弥陀六万声从今誓不更因循但期早促阎浮寿速得西方下品身诫止人情光阴迅速命难存日日须防入死门客至休谈尘世语当称佛号莫停声无常未测几时临当念弥陀待往行慢亵诸公休见怪可怜吾辈障缘深心猿意马莫能停念佛应须立课程朝定弥陀六万数深惭失敬上贤宾听教参禅不奈何无能秖合念弥陀往来上士休垂问怜我如同老太婆七期禁语七日为期勿外求向西称佛令无休光阴易过诚堪惜尊客临门恕应酬欲成三昧早生莲先在当人绝外缘口说是非增散乱故于七日不开言尅期禁语念弥陀痛䇿身心莫放他苦海深沉难自度愿凭佛力出娑婆罪报因缘实可伤屡遭兵火受灾殃誓从今世逃生X死默默专求大愿王日课慎言厌离生死慕华池朝诵弥陀限六时人命无常真可惧纵然对客勿多辞日课弥陀诵未圆客临休怪默无言死生事大难回避钝马应须着痛鞭自惭口过欲停声恐负同心念佛人午后稍谈生死事是非长短莫开唇同仁垂顾莫闲言当说西方净土缘惭愧向来无学问痴心只想玉池莲普劝念佛颂西方有佛号弥陀接引众生出爱河诸佛同宣当谛信临终免得见阎罗欲念弥陀出火坑须凭信愿力俱深当知一句才开口极乐莲华巳发生五浊临时苦日增人根愈陋垢愈深余门学道难成就净土横超易往生炎炎火宅避无门只有西方甚易生恶逆凡夫能十念白牛当处露全身净土门开道易成贤愚不论悉堪凭但持名号皆成就上善同居莫比伦弥陀愿力与光明摄取无边念佛人但得持名心不乱临终化佛定来迎西方净土异常伦为有莲池九品生末法修行难得X度唯依此道出沉沦莫嫌念佛法门低一法能收万种机上自文殊与徧吉同心发愿尽归依坐禅悟道理圆明那有西方不欲登觉老九旬尝入定弥陀十万愿求生禅机不悟也无妨只要专心念法王但得临终生极乐顿开佛慧妙难量深通经义是灵根正好依经求往生一部华严该海藏愿王回向见慈尊不通经典念弥陀胜过聪明智慧多六字洪名真法界徧收教海没淆讹荣华富贵事遂心不往西方亦假名一气不来空手去单单独独见阎君贫穷困苦日奔波正好回心念佛陀极乐家乡原不远急须归去莫蹉跎愚人造业必沉沦念佛定然见佛身九品尚收诸恶逆莫愁自巳不能生十恶狂徒皆佛子应当念佛早还家天真慈父不求救难免牛头一铁扠世事千端仔细详那能不去见阎王只闻佛有异方便能度众生出死乡欲出死生老病乡须求佛国大慈王弥陀本是天真父及早思归莫暂忘余教修行难进路莫如念佛易承当但凭信愿为良X导稳坐慈航到乐邦乐邦慈父望娑婆垂手殷勤十劫多必欲此生超苦海从今速速念弥陀稽首哀陈诸善人慈悲听察愿同行杂修功业心多乱专志持名定往生莫轻吾辈是愚人当信佛言句句真情爱牵连须早舍莲华清净急求生苦哉下劣是吾身全赖弥陀大愿因再不持名生极乐轮回万劫莫超昇善友垂慈再愍听更偷两句作人情此身不向今生度更向何生度此身专修要诀专念阿弥陀不必除妄想只要声不绝决定生安养专念阿弥陀不必参是谁只要心不乱决定出轮回专念阿弥陀不必忏宿业只要仗佛力决定能消灭专念阿弥陀不必断烦恼只要佛声现决定当时少专念阿弥陀不必寻方便只要心常忆决定成一片专念阿弥陀不必求悟门只要到西方决定悟无生专念阿弥陀不必报四恩只要佛不离决定利羣生专念阿弥陀不必多疑惑只要信佛语决定生彼国念佛开心颂崑自学净宗以来每见念佛之人或执着悟门意不开畅或恶嫌妄想心生忧愁因此二种不能死尽偷心竭力念佛想此二种谈何容易从古高贤能有几X人相应得去况当今之世知识愈少业障愈多能开悟门不起妄想又能有几人而且净土法门并不如此故彻悟禅师云净土一门最初省求悟门末后不待发慧不须忏业不断烦恼至极省要至极径捷及其证入至极广大至极究竟余同治癸酉冬在天台教观七期内忽忆此事心大不喜恐此二种大障令净土胜异方便不能盛行于时故于解七之日遂从四十八颂欲即流通以结净缘未知有同志者肯允可否此颂因念佛人心多烦闷而作故名之曰念佛开心凡念佛者肯读此颂必能开其心怀速成妙功临终时至决定往生故经云忆佛念佛现前当来必定见佛不假方便自得心开颂分六段念佛得妙一心念佛妙无穷不用参求理自通念到临终生极乐等闲大振古家风一心念佛妙无穷金口亲传向上宗诸佛广长同作证愚夫愚妇悉能通一心念佛妙无穷暂到同居四土融具缚伴中多补处微风声里演真宗一心念佛妙无穷顿破无明不假功彼佛三身随念见尘尘尽现法王宫一心念佛妙无穷徧吉文殊始悟通博地凡夫能信入不离当处见慈容一心念佛妙无穷百草头边启笑容蠢动含灵皆有X分聪明禅客却难通一心念佛妙无穷大地羣生一体同广舌决疑原为此诸贤切莫看轻松一心念佛妙无穷凭仗能仁指示功诸祖唯心人巳识吾宗唯佛有谁通一心念佛妙无穷赵老瞒人语未终念佛果须真潄口应言何垢在其中一心念佛妙无穷新定因斯得异功念佛一声出一佛大家亲见尽归宗一心念佛妙无穷宝志轻西为巳宗谁识愚人能乐彼灵光巳託宝华中一心念佛妙无穷智者深知不面东最后举扬无别事殷勤独赞藕华宫散持有功法华经云若人散乱心入于塔庙中一称南无佛皆巳成佛道西斋诗云魄飞心散乱佛号罪销镕莲烁如初日西昇极乐宫秘藏指南云深信切愿念佛而念佛时心多散乱者即是下品下生敬遵此旨而述颂言散乱持名大有功经文明载法华中散称一句皆成佛多诵应知道德充散乱持名大有功横超带业最圆融弥陀愿海如斯异诸佛咨嗟赞不穷散乱持名大有功往生不落疑城中暂时九品分高X下究竟庄严与佛同散乱持名大有功无边教海尽融通但凭记数常专念不必先求妄想空散乱持名大有功多生爱索一时松休将妄想嫌如贼当识佛声妙莫穷散乱持名大有功幽途蒙照悉皆通莫令佛日西山落那怕迷云百万重散乱持名大有功平除妄想若雷轰假饶还有干邪在不敢私心起害风散乱持名大有功如当乱世出英雄不愁盗贼千千万只要将军智力充散乱持名大有功弥陀摄受德无穷任凭杂念常侵扰佛号厉称莫放松散乱持名大有功垢心未断入莲宫弥陀常运于身口定保临终不落空散乱持名大有功纵然造业不能𠒋一朝感佛垂加护万亿程途弹指通散乱持名大有功何愁地狱莫能空善知临死生惶怖十念亦超极乐宫不求开悟莲宗不必求开悟唯在当人知净土弹指便能见法王何须别走他乡路莲宗不必求开悟倘巳悟明须急吐但把弥陀老实持自然蒙佛亲吩咐X莲宗不必求开悟须走故乡径直路口上弥陀放宝光照开家里金银库莲宗不必求开悟当信弥陀是旧父日日思亲不暂忘临终决定分明覩莲宗不必求开悟须掐轮珠百八数只要手中勿暂停珠珠照彻心王路莲宗不必求开悟六字洪名须保护伹得口中刻刻持声声唤应天真父莲宗不必求开悟却要时时朝佛坐暂向弥陀本性明何劳别想心光露莲宗不必求开悟应定弥陀多少数日日能持十万声时时常走归元路不问如何妄想不必问如何但管持名莫厌他六八愿王垂摄受无劳断惑出娑婆妄想不必问如何只要看伊是甚么但保佛声无间断千思万想总凭他妄想不必问如何直把洪名着力唿譬若路行逢盗贼须凭喊救始堪过妄想不必问如何当识自身是大魔日夜思量皆为此誓持佛号勿随他妄想不必问如何须立功勋抵死魔每日持名归几万无明烦恼任他多妄想不必问如何全在弥陀念得多杂乱垢心能记X佛当知罪业巳消磨妄想不必问如何总是前生业障多久病暂时才服药安能便得离沉疴妄想不必问如何当起悲心念佛陀莫恨持名多散乱须凭信愿脱娑婆称赞佛号当知佛号福无穷暂举一声众罪空非少善根原在此故令持者往莲宫当知佛号德弥深竭力十称即往生恶逆之人能遇此定教不落泥犁坑当知佛号功无比作佛因缘从此起昔有樵夫念一声如今久在华池里当知佛号妙难量一句随称万德彰诸佛因斯皆护念众生不信实堪伤呵弃妄想当知妄想最堪呵常害行人落爱河今日持名不恳切只愁仍旧在娑婆当知妄想祸根深刻刻令人失正因单举洪名终不伏须加信愿始堪平当知妄想本真心逐境昏迷作祸根信愿持名休放逸声声能摄妄归真当知妄想有奇勋弹指能摧地狱城以此求生尤易往随他造业永沉沦颂成回向X我今作此颂为断诸人惑兼备自修行以此作警䇿每见念佛人心中多不决或想除妄心或思参明白因此二种心生起种种惑或生别求心或嫌不得力或愁心不明或忧多罪业是故念佛时心中不能切不知念佛门横超带惑业不须参话头自然心明白我发至诚心奉对诸人说尽採大乘经皆遵祖师说倘有虗妄言自当堕拔舌若能合于经愿佛早垂接为此然臂香炷数四十八以表真实心聊酬佛恩德唯愿诸众生读此生欢悦渐渐心华开渐渐妄想灭随力念佛名心中无疑惑念到命终时决定生彼国倘有读诵人知此有利益愿发大慈悲处处代传说我今作颂完回向此功德愿同诸众生早生安乐国极乐甚奇特或有难云法门无量誓愿学何故偏恋西方不修余行答曰吾欣此门易修易至功高奇特复说偈云吾欣极乐甚奇特不怕众生具恶逆但肯回心念佛名顿消地狱生莲国吾欣极乐甚奇特生者还能带惑业有此法门不肯修轮回何日得超越吾欣极乐甚奇特摄受凡愚生彼国如此功能何处X来皆从法藏愿心出吾欣极乐甚奇特六字包含无量德只要持名信愿坚临终佛必亲垂接净宗八要同治癸酉春月佛涅槃日余在虞东明因寺捧读晓柔法师净土诗八首曰欣曰厌曰信曰愿曰行曰专曰久曰警诚哉此诗可谓净土之要关行人之痛䇿修净业者不可不读余因此有感于怀不觉顿忘鄙陋拈笔和之愧无文理不敢续附于后故别录之名净宗八要以为自警云尔古崑敬然臂香九炷谨识欣西方胜境独超伦上善同居绝苦辛风动树林宣妙响鸟飞空处现奇身宝莲华里人如佛功德池中水是珍欲慕临终生彼国须从平素不因循厌吾躬下劣孰同伦昏昧愚痴最苦辛口里喜谈尘世语心中偏着女人身声名本假贪如宝财利原空爱若珍多劫沉迷方起厌急须念佛莫因循信莲邦清净绝尘嚣立志求生勿动摇佛有慈悲容彼入土无高下任吾超心言相合终归去感应道交不用招笃信修行全智力功能成就罪能消愿立心坚固勿循情诫止闲非不妄行净业功多应努X力尘缘过重必须轻欲令彼国莲华大全在当人道念成发愿往生亲见佛速来救苦出迷城行读诵洪名不用疑堂堂大路向西驰光阴有限宜精进人命无常莫待时欲识念心是那箇须知彼佛号阿弥但凭此行归安养定作娑婆说法师专修行定课事何饶日日如斯始可标杂学余门原路远专持佛号岂途迢轮珠记数平常念莲蕚书名必获超但办一心生极乐庄严功德永无消久极乐迢迢甚易超全凭诵佛志无摇声声相继庄严露念念勿忘功德饶终日修行靡间断毕生求愿岂堪聊莲邦从此朝朝近懈怠情萌路转遥警久迷本性最堪嗟道业难成苦永遐宿世造愆真可惜今生修善不宜差攀缘必落轮回所谤法终归地狱家警䇿身心勤念佛定超彼国净无瑕痛䇿恶习贪毒深道难学常求名利必无觉急须看破念弥陀始可临终生极乐嗔火大行难成虽念弥陀被恶侵须向逆缘常忍耐西方净土始超生痴垢重罪难明不知因果枉修行非凭善友常提拔X那可今生出苦轮慢山高法难住明师虽遇亦徒费必须自巳生深惭方得持名登宝地称名自慰我称佛不相同全赖妄心显大功平世安知兵有力贼临始见将威风空妄想乱如纟系不念弥陀那得知心镜初磨谓影现当知佛号妙难思称佛名用珠算转凡成圣功难判欲求极乐速超生只要朝朝数不乱口称佛心必清如人重魇闻唿声因兹不怕心多乱只怕口中断佛音莲宗初祖念佛三昧序云夫玄音之扣尘累每销滞情融朗非天下之至妙其孰能与于此古崑所以每劝持名者切莫怕妄想嫌罪垢而先求一心不乱只要出音记数毕命为期佛一出音珠一记数尘累每销滞情融朗功愈胜矣经云于念念中除八十亿劫生死之罪即尘累每销又云散心称一声皆巳成佛道即滞情融朗岂有不令妄想时时而轻罪垢时时而减一声佛一声相应声声佛声声相应亦此之谓欤当知出音记数毕命为期纵未到一心不乱信愿必然坚固往生决定可期不过品位暂低而巳故要解云得生与否全由信愿之有无品位高下全由持名之深浅奉告有缘X之士于持名时只要令音声不绝不必着一心不乱音声不绝是因一心不乱是果因行若真果必成就自然而然所谓形直则影端声和则响顺可惜今时人佛尚不肯常称于句句中有销尘融滞之功德亦不知便先想一心不乱岂非鸟无翼而欲飞树无根而欲茂所以每每念弥陀每每没滋味念得妄想多便向别门去呜唿哀哉净土法门衰败至此可谓极矣愿我同流出音记数努力努力又当知出音是口记数是身故妙叶禅师云能运身口之念母论其散但不间断自能一心亦可即名一心惟行之不休为度固不必忧散乱矣如母丧爱子龙失命珠不期心一而自一岂制之令一也心不可制实在行人勤怠耳净土随学卷上净土随学X卍XXX净土随学卷下恋西学人玉峯古崑自编莲宗必读总序净土法门者乃诸佛究竟之法也故弥陀因地观此理而大誓普收释迦果成称此理而广舌深赞彼则鉅贤至圣咸舒藻以为盟此则觉德鸿儒尽摛毫而X作誓挺身立行力修此道者列宿尘沙莫况其多也下至恶逆凡夫十念便登宝土飞禽畜类随称亦达金池此非弥陀愿力安能若是经云末法亿亿人修行罕一得道唯依念佛得度灵峯云于念佛法门中求其至简易至直捷者莫若信愿专持名号是故净土三经并行古人独以弥陀经为日课岂非持名一法普被三根摄事理无遗统宗教无外尤不可思议也哉其名号功德自何而始乃因六八大愿之所庄严九品悲心之所成就也然彼佛愿力虽不可思议若厌离不深则娑婆业系不脱故借五王八苦之缘以作进修之䇿而进修仪轨甚多唯慈云行愿最为切要上根之士一闻便信中下之辈多诸疑惑智者十疑论统净宗一切疑问振菩提大道之纲断疑生信厥功最巨善导云修余行业迂僻难成唯此法门速超生死若专修者十即十生法照大师感文殊告曰汝今念佛正是其时当知念佛诸法之王慧日感观音亦云汝当知净土法门胜过诸行二大士皆法王长子亲口传授念佛法门殷勤如此可不信哉飞钖永明四明慈照优昙天如妙叶楚石幽溪等乃传宗列祖阐教圣师皆撰文述偈深劝往生当细心玩味而详择之蕅益法师每见学者未识方隅靡惭滥吹或云念佛散心无益或云念佛须一心不乱或云念佛须参究是谁诘其信愿毫无所知可悲也夫如意珠王遇此等人而成瓦砾以此故述信愿持名历X九品说行者宜勤覧之又云得生与否全由信愿之有无品位高下全由持名之深浅坚密云一句弥陀非大彻不能全提而最愚亦无少欠只贵一心受持甯羡依稀解悟省庵云暂持圣号胜于布施百年一发大心超过修行历劫彻悟云净土一门最初省求悟门末后不待发慧不须忏业不断烦恼至极省要至极径捷及其证入至极广大至极究竟故要解云一声阿弥陀佛即释迦本师于五浊恶世所得之阿耨多罗三藐三菩提法今以此果觉全体授与浊恶众生乃诸佛所行境界唯佛与佛能究尽非九界自力所能信解也如上所述咸遵佛祖诚言非敢臆说撮其词明义显最切要者会成一册以便朝暮庄诵刻刻提撕如面聆法音不敢疑贰名之曰莲宗必读余为障缘深重浊智腾波非专修一行生死难脱匪凭圣教信愿难阶况去圣时遥邪风竞起正行之人多被惑乱是故必读此书然后必生净土愧鄙见隘劣焉敢公诸胜友但自为鞭䇿而作往生左劵敬摘诸文而谬为之序时在丁卯冬住普陀之法华洞西方径路序夫一句弥陀称径路者乃横绝迷源直投觉海至简易至直捷之大方便也故经云若人但念阿弥陀是名无上深妙禅要解云当知执持名号既简易直捷仍至顿至圆以念念即佛故不劳观想不必参究当下圆明无余无欠直指云无上正徧知觉普应机宜X说法三百余会皆令羣有同证真常求其机宜相感生佛缘深至简至易而功高径捷者无越求生净土一门况五浊盛时众生垢重余道修行必难成就而匪仗此门其何从疾脱生死是故娑婆教主再四叮咛十方如来殷勤劝赞千经万论处处指归往圣前贤人人趣向大矣哉一句弥陀真可谓渡苦海之巨航生西方之径路也昔善导和尚专志于此众称弥陀化身岂欺我哉详其自行化他总不出弥陀一经之妙旨乃云众生障重境细心粗识飏神飞观难成就是以大圣悲怜直劝专称名号正由称名易故相续即生若能念念相续毕命为期十即十生百即百生彻悟云倘置佛名而别修三乘圣行亦是浪用精神亦是千钧之弩为鼷鼠而发机况造六凡生死之业乎又云世间出世思惟徧不念弥陀更念谁谨遵此旨并深信佛愿将一句弥陀述成四十八偈尽採金口诚言及祖师临终遗嘱平生实行并非臆说名之曰西方径路复集诸文为证以便初机易生正信倘有同志不以人废言亦可凭此互相警策速念弥陀速生净土速念众生速行化度庶不负弥陀化身直指径路一片血滴滴之老婆心矣发愿回向云稽首娑婆说法主称赞净土十方佛极乐世界大导师净土圆顿修多罗观音势至大海众阐扬莲社诸圣祖我发诚心集此书唯愿证明垂加护X复然臂香六八炷供养弥陀慈悲父愿我承此殊胜因早促阳寿生净土愿此径路广流通见者闻者生欣慕早念弥陀早往生早入娑婆早化度净土自警录后序余于咸丰辛亥冬在仙居之南峯山阅莲池大师弥陀疏钞见序中云着事而念能相继不虗入品之功执理而心实未明反受落空之祸诚哉此语感德无涯乃余信净土之根本也因师兄敬峯上人指示圆觉妙经乃八道之要典便熟读熟背忽疑经中之语发心参究虽障深未悟而信力巳增一时不能放下是故仍住丛林多亲禅德亦有慈悲知识方便证明自惭功浅不敢承当唯恐心实未明反受落空之祸不如继念弥陀犹有入品之功况且名利习气日有所增谅必工夫不相应故虽知如是还不能死心念佛何哉皆因不知念佛法门有奇特超胜之功只谓禅净无二不生轻易而巳后参昌启老人于杭之大崇福屡蒙痛拶尽改前非深知向上宗乘不是容易可得遂乃兼修净业兼读净土诸书及见永明禅师四料简云有禅无净土十人九错路无禅有净土万修万人去祖师之言禅净分别优劣乃尔可信净土别有奇特索性弃禅修净不读他经后避兵灾于普陀佛顶山之慧济寺读坚密大师净要总序灵峯大师弥陀要解及幽溪大师圆中钞等书乃知五浊盛X时众生障重非执持名号必难往生况此法门微妙难思一切诸佛之所护念从此晨朝十念记数持名遂然两指供养两土教主以作欣厌之本尽此一生誓无改变自后倣其样者渐多虗名渐大每有学者再三请示余深渐障重勉学此门以此为人岂不谬哉用力推之莫不招怨不得巳将金口之诚言祖师之要语述成一册以此自警并警有缘之士勿执偏空勿贪禅语老实持名求生净土书成之后复呈鄙见为之序净土神珠序净土神珠者何现前一念心性灵妙莫测之谓也弥陀经称赞不可思议功德一切诸佛所护念者盖为此也古今贤圣极力弘通宝王三昧亦为此也此心性者本自竖穷横徧不生不灭本具十方诸佛净妙国土是故实有西方弥陀净土宛然在中无奈众生障重不能得见故劳娑婆教主开方便门十方世尊出广长舌故妙宗云心藏具法有何边涯无妙观缘隐而不发今依佛语顺性想之宝地光明种种奇相随心出现宗论云现前一念之心亘古亘今故名无量寿灵明洞彻故名无量光果能念念执持阿弥陀佛即是念念证无量寿放无量光果因交彻微妙难思诸佛护念其在兹焉故知净土乃无上心要如如意珠顿含众宝复何疑哉余惜从前虽喜净土不知其实每问禅友皆云唯心净土自性弥陀不可着相X因此虽喜念佛但只着空而巳后阅台净二宗及无生论始知净土实境昭彰即是唯心弥陀真身显现即是自性实有净土可生实有弥陀可见故云生本无生生四土见犹离见见三身从兹死心念佛求生谨将鄙见起信要言略集成编以此自勉并告同心所愿广开解目深入行门一句弥陀包含无尽佛功德海当念圆成释迦劝赞诸佛同宣凡有信者不可不尽心而力行之也同治己巳夏月幽溪传法后裔古崑稽首谨识西归行仪序西归行仪本恋西学人自行之佛事因阅妙宗圆中二钞及净土十要等书始知弥陀经十念门二经行仪四十八愿九品观章皆净土必要深信切愿莫不由斯是故将此奉为日课并告同心共作往生左劵弥陀经者乃诸佛之心要乐那之家书功德不可思议故闻是经受持者皆为一切诸佛之所护念临命终时弥陀圣众现前导引况多佛劝持那堪不诵十念法门本弥陀大愿实净土指南修净业者必不可少楚石禅师道高德备朝朝十念尚无亏焉礼想入观二仪从时公行仪中摘出专修之士尤为急要修此者不观境而净境宛然不参心而真心全露可谓见佛之奇勋明心之妙诀也四十八愿九品观章乃法藏之因心弥陀之果德读此方了弥陀因果始终不舍于我第苦恼众生而依此持名于念念中必能X圆具信愿行之三种资粮西归不远唯在此矣如上皆诸祖阐扬之旨并非臆说唯愿诸见闻皆生决定信勉力共修持同归弥陀愿一生成佛广度众生在此一举不可缓也恋西学人古崑在舜江天台教观敬然臂香四十八炷供养阿弥陀佛稽首谨序经律异相摘录序昔释迦如来慈愍应世说法四十九年积经千万亿卷总而名之曰经曰律曰论然于经律论三藏之中撮其要义则不出十法界之因果又于十界因果中究之则是现前一心更无别法迷之则九界杂陈生死不绝悟之则佛道圆成寂常真净吾人欲知未来苦乐之果当观现在善恶之因喻形端则影直源浊则流昏贪心重必沉鬼趣恶见勐必堕地狱向善多必生天官念佛切必往净土唯须自巳检点不必旁问他人修行之士切宜慎之彻悟禅师云真法无性染净从缘一真既举体成十界则十界全体即一真是故善谈心性者必不弃离于因果而深信因果者终必大明乎心性此理势所必然也经律异相者乃梁之高僧所撰因其大藏浩瀚初心难入恐后向佛之徒因果不明修行无益是故备採经律专明因果会成一册共五十卷欲令众生凭此修学同证菩提余因乱世避居南海偶读此书羣疑冰释始知佛法之妙莫要于因果分明一心念佛惜其部帙犹广披阅仍难由是发心摘录两卷欲刻流通普结法缘助X生净土云尔重刻观经义疏妙宗钞劝读序观无量寿佛经者乃释迦本师为五浊恶世苦恼众生而说之也特假韦提夫人受苦之缘以为发起令末世众生早知厌苦早慕西方此经不独被韦提希等圆顿之机悟无生忍亦能普收十恶五逆愚痴之辈入宝莲华可谓胜异方便无上法门也昔天台智者大师众称小释迦灵岳亲承大苏妙悟证法华三昧获无碍辩才以此判释一代时教乃有三大五小之说论其部类则有三大五小之分究其要义则不出现前一念三千即空即假即中之妙三观也观经义疏者乃五小部之一也此经妙观深固幽远与华严法华同体非东土小释迦谁堪解释以合妙宗若不解释安能令末世障重众生了知三身不异四土圆融之微妙观法也哉妙宗钞者四明法智尊者所作尊者乃天台大师之远孙也力阐台宗精修妙观至宏净土法门尤为要切见观经义疏妙旨甚深初心难入若不重为细释恐此圆顿妙观不能广传于世故钞云当知今观非直于阴观本性佛乃託他佛显乎本性故应佛显知本性明託外义成唯心观立又云应知实相全体照明称为真心亦名本觉觉体徧故诸法皆实若指其要不离现前分别之念念即本觉觉即经体无别经体以为所诠以此觉心观于依正能所即绝对待斯忘妙观之宗自兹而立寄语X行者观虽深妙本被初心若能进功何忧不就纵未入品为因亦强生至彼邦得预大会所见依正微妙难思速入圣阶度生亦广如此土人宿圆修者于诸座席见相殊常闻法易悟以此类彼功在妙宗愿共有情即心念佛乃此钞所以作也嗟乎吾奉此书巳竭力矣至逢刀兵大乱四处奔逃亦负之而行唯恨神识飞飏不能作观然所得利益不可思议焚身供养亦报不尽钞云应知法界圆融不思议体作我一念之心亦复举体作生作佛作依作正余阅至于此乃深思之既举此体作生作佛作依作正则生佛依正一一无非法界圆融不思议体故知弥陀名号亦是举此体而作亦即是法界圆融不思议体故幽溪大师云念佛之时此心便是圆融清净宝觉以此妙心念彼阿弥则彼三身何身不念求彼四土何土不生灵峯大师深得此旨故于要解中云光则横徧十方寿则竖穷三际横竖交彻即法界体是故弥陀名号即是众生本觉理性弥陀名号既即法界圆融不思议体则但持名号岂有一法而不圆收故幽溪灵峯坚密彻悟诸大祖师皆云持名不必更涉观想参究等行余死心持名乃从此入今特记之以明法惠并告同行之士虽不作观此书不可不读若不读此书安知净土法门至顿至圆后来恐被他岐所惑甯不寒心愿共勉之愿共勉之深愧薄福不能将此法门重刊流布令法界众生而共闻之幸有妙二师X深知佛恩悲智双运一见此书喜如获宝再三阅之欣乐愈深遂募资刊布广结大缘所愿见者闻者深开妙解称者观者同见弥陀净业之士欲深明三观之旨钞中巳具余愧无文莫能叹述聊採数言以为劝发云尔四明远裔古崑然臂香九炷稽首谨识弥陀圆中钞劝读序夫弥陀一经乃释迦如来于深法中作浅说广法中作略说者也诠理则至顿至圆诠行则至简至易故闻之者决定不退菩提修之者决定早登补处无奈众生障垢日深经旨莫识由此而诸解渐兴然解虽多论俯须时机则皆可称美论阐扬妙观则莫若幽溪大师之圆中钞矣其序云以极乐依正为妙有一心持名为真空微真空而莫能证于极乐之妙有微妙有而莫能显于此心之真空所谓不思议假非偏假真空不空非但空合是二者而行之则圆中圆满非但中之道成是故命为钞焉意欲读是经而修行者顾名思义诚宜一心不乱而万虑皆忘则真空之理彰七日持名念念相续则妙有之理显行成而见佛心净而华开娑婆之印坏而极乐之文成印坏所以空其情是之为真空文成所以立其法是之为妙有二者俱存而俱忘弥陀久经厥语所以略厥义所以深也崑于咸丰五年在杭之大崇福寺一见此书宛如熟识遂觅此板乃在城内法藏院诺庵法师所即印数十部以广其传因此净缘渐熟圆解渐开是X故历逃兵难未尝暂离愿同学诸友此书必须多读始得深生信愿决志持名佛法之妙举不外乎此矣净土十要重梓序净土十要者乃灵峯大师彻底悲心之所结集也坚密大师剖心沥血之所流通也自古宏净土者未有如此直剖心宗力救时病可谓将法王最胜宝藏一旦尽开普施大地众生现成受用犹有不肯死心承当者真是愚之甚痴之极矣灵峯云深信发愿的为净土指南由此而执持名号乃为正行若信愿坚固临终十念一念亦决得生若无信愿纵将名号持至风吹不入雨打不湿如银墙铁壁相似亦无得生之理修净业者不可不知坚密云六字洪名念念之间欣厌具足如出幽狱奔託王家步步之间欣厌具足是故万缘之唾不食众苦之忍莫回又云一句弥陀非大彻不能全提而最愚亦无少欠倘有些子分别便成大法魔殃此乃二大师哀怜末世之大慈大悲真语实语大舌轮之所同说金色臂之所常垂皆此意也愿深思之愿深思之愧哉吾本屠门之子地狱之人赖佛光垂照善友提携乃知厌苦发心出家屡蒙师友重重开示始慕宗乘愧宿障深厚参究数年只解偏空而巳辛酉春在虞东明因寺忽遭兵灾方觉前来学未真实幸佛恩加被在大难中虽伤一足犹可奔逃遂隐居于普陀佛顶山慧济寺于夏月间细阅此书感激之至如多年暗室忽遇明灯可惜从X前不肯细读空过光阴悔之不及自此尽弃旧习专学持名欲具欣厌故然两指十念记数皆从此起有净侣妙能大师与余颇似宿缘一见欢喜乃共行之见十要序云像季久转唯净土一门契理契机而净土诸书唯此诸要尽美尽善因兵燹之后此板无存遂发诚心劝募重梓唯愿十方三世共遵此书同念弥陀同生净土方慰诸佛广长二师愿力也矣学人古崑敬然臂香四十八炷供养阿弥陀佛稽首谨序重刻往生集序余尊奉此集略有三意一信本师亲口告舍利弗曰汝等皆当信受我语及诸佛所说若有信者应当发愿生彼国土巳今当愿巳今当生集中上至高僧鸿儒下至愚夫愚妇信愿念佛悉皆往生岂非本师金言的确非谬二信六方诸佛出广长舌说诚实言汝等众生当信是称赞不可思议功德一切诸佛所护念经集中四众人等乃至恶人临终念佛皆得往生其恶人临终应堕地狱暂称佛号即免地狱而便往生如此功德安可思议也哉岂非诸佛称赞不可思议功德真实不虗三信弥陀因中大誓愿云十方众生发菩提心修诸功德至心发愿欲生我国临寿终时假令不与大众围绕现其人前者不取正觉集中多见念佛之人临命终时佛及圣众亲垂接引岂非弥陀誓愿决定可凭莲宗行者苟能具此三信决定往生无疑往生集者乃莲池祖师大慈悲心之所撰X也余确信净土着事之功实因于此是故发心重募流通以公十方净友普劝得此书者当时常披阅一则企慕先贤免生退屈一则增长信力净业易成庶不负莲祖之厚望焉读圆觉经深信念佛序大方广圆觉经者乃如来入大光明藏于不二境现诸净土而说三世如来之所守护十方菩萨之所皈依十二部经清净眼目岂不甚深微妙广大圆融也哉圆觉者何现前一念无明业识之心是也经云无上法王有大陀罗尼门名为圆觉流出一切清净真如菩提涅槃悟此故也又云一切众生种种幻化皆生如来圆觉妙心迷此故也故裴公云离圆觉无六道舍圆觉无三乘非圆觉无如来泯圆觉无真法三世诸佛之所证盖证此也如来为一大事出现盖为此也三藏十二部一切修多罗盖诠此也是经名为顿教大乘顿机众生从此开悟亦摄渐修一切羣品譬如大海不让小流乃至蚊䖟及阿修罗饮其水者皆得充满是故古崑虽生末世恶业深重犹可得闻如斯妙经获益甚深佛恩难报倘不知现前一念无明业识即是如来圆觉妙心那能决志专念弥陀若不专念弥陀定随无明造生死业轮回六道永无出期经中得益之处颇多不能全举唯将念佛起信之言略引之耳经云一切众生若佛住世若佛灭后若法末时有诸众生具大乘性信佛秘密大圆觉心欲X修行者当立期限稽首十方诸佛名字又云若诸众生修三摩钵提先当忆想十方如来夫圆觉经者本直指人心见性成佛最要之典尚云欲修行者先当忆想十方如来及诸佛名字故坚密大师云参禅必不可无净土为防退堕甯不寒心此言禅净兼修为益最大永明所谓有禅有净土犹如带角虎现世为人师当来作佛祖又何故偏云净土必不可入禅机意见稍乘二门俱破盖言事有显理之功不必外加夹杂永明所谓无禅有净土万修万人去但得见弥陀何愁不开悟可知圆觉妙经乃禅净圆融贤愚普摄之大法门也永明之角虎亦不外乎此矣经云假使有人纯以七宝积满三千大千世界以用布施不如有人闻此经名及一句义假使有人教百恒河沙众生得阿罗汉果不如有人宣说此经分则半偈圭峯云实由法无不持机无不被者也恋西学人古崑敬然臂香十二炷供养圆觉妙经唯愿承此功德早见弥陀世尊誓度法界众生同归大圆觉海圆觉弥陀二经合赞大矣哉圆觉妙经真渡我出迷流之宝筏也若不读此经安知现前一念竖穷横徧无法不具若不知现前一念竖穷横徧无法不具安信有十万亿佛土外之极乐世界阿弥陀佛若不信有极乐世界阿弥陀佛安肯死心持名发愿往生若不肯死心持名发愿往生安能速离苦海早见弥陀若不早见弥陀安得X一时顿现自心本具无量功德也哉剌血写阿弥陀经发愿娑婆教主在祇园会上说出一卷阿弥陀经六方恒沙诸佛同声称赞同为护念复出广长之舌徧覆大千世界普劝众生应当信受何哉盖此经乃直显众生久迷之自性大畅诸佛普度之本怀故也故经云将来经法灭尽特留此经百年众生遇斯皆可得度若有众生闻斯经者于无上道终不退转是故应当专心信受持诵说行古崑为此述礼想仪奉为日课再欲将斯经典广为人说以报佛恩舌钝心昏不能满愿岂不恨极障深福薄乃至如此想在俗不遇此经决不能发意出家出家不仗此经决不能死心念佛此恩此德难报难酬是故每想剌血书写此经以自供奉愧无忍力不敢下手直至同治癸酉忽得舌病经久不除定是累生妄语之报若不忏悔必堕三途因此发决定心对释迦像前敬刺舌血书写阿弥陀经又然臂香九炷供养娑婆教主本师释迦牟尼佛极乐世界阿弥陀佛六方世界恒河沙数诸佛发愿云弟子古崑见经中说巳发愿若巳生今发愿若今生当发愿若当生是故我今至心发愿我得舌病难除灭定是累生多妄说发心书写弥陀经为表至诚刺舌血以此勅血之善因忏除舌根诸恶业X愿我临欲命终时下品莲华定得入唯愿莲华速速开早得如来广长舌誓入娑婆恶世中将此妙经细解说随声出现妙庄严普令见闻生欢悦人人皆念阿弥陀箇箇同生极乐国仰愿彼佛及本师并此经中六方佛大慈大悲同证明我愿如是无休歇直显者圆中钞云琼林玉沼直显于心源寿量光明全彰于自性但举假名全收实法故曰一称嘉号万德齐彰是则依此经修但以称佛名号六字音声而为所缘之境无以观佛相好以滥经宗要解云阿弥陀佛是万德洪名以名召德罄无不尽故即以执持名号为正行不必更涉观想参究等行至简易至直捷也故彻悟云一句所念之佛全德立名德外无名以名召德名外无德本徧一切本含一切绝待圆融不可思议莲宗行者当从者里信入又云深信切愿专恳持名能于念念中齐澄众染圆显本空顿契灵源直趣果海径路序所谓一句弥陀乃横绝迷源直投觉海至简易至直捷之大方便也如上引证皆直显之旨愿持名者同尽心焉光绪元年岁次乙亥佛涅槃日于法源庵之报恩关发此愿也剌血写四十八愿九品观章发愿同治元年古崑在佛顶山慧济寺阅净土十要至宝X王论中知智者大师临终令读四十八愿九品观章想智者乃东土释迦临终令读岂非至要之言因此熟读奉为日课为感得闻弥陀愿力九界普收恶逆之人能称十念亦必往生是故刺血书写以常供奉发愿云我今刺身血敬写六八愿愿我命终时得见弥陀面又复然臂香炷数四十八供养阿弥陀愿速生彼剎我今剌身血敬写九品经愿我早离苦早得下品生又然香九炷供养华池佛愿求命终时莲现如初日自庆闻法然身香发愿我弟子古崑从于无始以至今生常因三毒造罪无边今虽出家得闻佛法三毒之心依然常炽倘不闻弥陀有十念之愿力莲池有九品之方便那敢现世求愿往生若不想现世往生必定退失善根转贪利养非佛护念安有今朝是故于解七之际敬然身香五炷供养娑婆世界本师释迦牟尼佛为感入五浊恶世说难信之法令我得闻弥陀名号死心执持又然身香十八炷供养六方世界一切诸佛为感护念阿弥陀经及闻是经受持者又然身香四十八炷供养西方极乐世界光寿无量阿弥陀佛为感因中所发四十八愿以名号功德普度有情至称十念亦得往生又然身香九炷供养西方极乐X世界在池水上阿弥陀佛为感果上所开九品方便令恶逆众生十念称佛得生宝池我弟子古崑以此然香功德至心回向唯愿六方诸佛两土世尊慈悲证明哀怜摄受愿我尽此报身决定得生极乐世界七宝池中下品华内承佛冥加一弹指顷华开见佛即闻佛乘顿开佛慧广度众生满菩提愿然臂香供楞严观音圆通偈发愿我然臂香十二炷供养楞严圆通偈愿我早生七宝池早净耳根闻妙谛楞严经观音圆通偈云十方俱击皷十处一齐闻此则圆真实隔垣听音响遐迩俱可闻此则通真实声无亦无灭声有亦非生生灭二圆离此则常真实幽溪大师楞严玄义云常真实即闻性竖穷不生不灭也圆真实即闻性横徧无去无来也通真实即闻性清净不受妄染也又云圆通常即三德也即常住真心也此数偈不唯可以验耳根本理圆妙行者亦宜持此以资圆修如人静居之时随其音声发于何方应于障外或动或静而吾之闻性圆通常住于此弥可资而得矣又复应知法本非空非假亦非非空假秪由法性绝待就此寓名为中秪由法性无染就此寓名为空秪由法性具足诸法就此寓名为假只一法性即绝待即无妄即具法如摩尼宝珠即莹彻即具宝即体圆虽三宛然而是一珠虽是一X珠而三宛然耳根圆通亦复如是十方俱击皷十处一齐闻就此绝待说名为中能观此圆是观中道隔垣听音响遐迩俱可闻就此无碍说名为空能观此通是观真空声无亦无灭声有亦非生就此无生说名为有能观此常是观妙有天台云全由性具实匪修成不其然乎此犹约不次中说于次弟若不次不次说者举圆必通必常举通必圆必常举常必圆必通是故返闻之时但观其圆则通之于常皆在是矣崑为沙弥时初阅此经一见击钟验常及此偈等便生欢喜遂将此经常带身边故受戒后住国清禅堂于静夜中欢喜听幽冥钟反观闻性一夜闻钟声恍有所解而成偈云本来无可比因他现其巳他巳自消融无忧亦无喜后见幽溪生无生论云灵虗不昧吾心自空也物来斯应吾心自有也空有相即吾心自中也此性也非修也三谛也非三观也修之者称性照了也体达此心空洞无物谓之空照了此性具足万法谓之假融通二边不一不异谓之中然则即虗灵而应物也即应物而虗灵也空即假中也假即空中也中即空假也是称性而修也绝待而照也不思议之三观也首楞大定之司南也始知前所解者恍契此旨乃信极乐依正庄严之他物即吾人虗灵不昧之自心故圆中钞云离彼妙有无以显X此真空离此真空无以证彼妙有余幸知此方能勇信西方死心求生实从无生论及圆中钞而入是故愿嗣台宗为幽溪之后裔焉然臂香供圆觉经发愿我然臂香十二炷供养圆觉了义经愿我早见阿弥陀早来以此度羣生圆觉经云彼知觉者犹如虗空知虗空者即空华相亦不可说无知觉性有无俱遣是则名为净觉随顺崑因师兄指示读至于此喜而有疑遂向日用中参箇能知觉者毕竟是谁亦在国清寺禅堂于解七之际豁然有省如久渴得浆喜不可说后念佛时因述偈云本有一圆觉动转及施为明明全体是何必更问谁了了无踪迹时时在目前本来离言说故佛亦无传吾闻净土教颇似有宿因所食诸杂毒吐成六字经崑因宿障深重学禅难就遂舍之修净恐招谤禅之罪是故将从前滥沾法乳之言至心呈出一表贤圣流通经典之恩一表祖师建立禅堂之德虽则入门甚浅然于净土甘心守愚全仗此矣牙痛发愿古崑恒受牙痛心不能忍静心思之定是前生毁谤X三宝及一切人故招此报若不忏悔必堕地狱是故发心敬然臂香四十八炷供养阿弥陀佛发露忏悔愿早往生愿云我受牙痛为何因谅必前生谤三尊谤法谤僧过巳重再加谤佛罪难陈若不忏悔并发愿必堕地狱痛尤深故然臂香六八炷供养弥陀大慈尊愿我速离牙痛苦愿我促寿早往生愿我早见弥陀面以真实语利羣生赞佛赞僧心不巳更赞净土妙法门普令众生皆度脱我愿方始得称心仰愿十方三世佛一切菩萨贤圣僧大慈大悲同证明同垂救护令往生病久发愿古崑于癸酉年三月初五日身染重病直至秋间夜不安眠口不开味生死之事未知如何想我此生别无所能只有净土一门极力相信诚恐宿业深重现生不能如愿岂不孤负佛恩枉被法服虗消一切信心供养佛袈裟下失却人身最堪痛惜异方便中不成道业𡩋不悲伤故于九月二十三日在天台教观启建四十九日七期禁止语言不敢放逸每日早晨敬然臂香三炷供养阿弥陀佛发愿云六八大愿王九品妙慈力令我速归去早来度一切我寿若未尽愿令病消灭X誓发精进心持名不休歇戒述发愿古崑惭愧数年以来谬述偈文自不知丑静心思之不但枉费工夫全无利益而且劳损精神增长狂见其害非浅止观云领持记忆心劳志倦言论往复水浊珠昏领持记忆乃学佛法之要事修止观者尚须弃舍况专持名号现世求生之人那可向外习学扰乱心神使三昧不成往生难决为改前非复成偈云谬述偈文向外学妄招贤士生轻薄祖师妙典积如山何用吾盲多造作可丑可丑真可丑私採他言为巳有如此狂心不肯休西方直路成横走如斯深障每欲戒之意马难止是故于同治癸酉年佛成道日敬然臂香三炷立誓愿云古崑此生再述偈文必堕地狱又敬然臂香六炷供养释迦如来弥陀世尊唯愿以慈悲愿力加被于我令我定心念佛速往西方早见慈尊顿开佛慧尽未来际说法利生慎狂发愿妙叶禅师云交情不求益我情益我则亏失道义亏道义必见人之非又云与人不求顺适人顺适则内必自矜内自矜必执我之是崑每好乱改学友之言岂非见人之非执我之是故知亏道内矜受害非浅净业未成自救不了那敢评人是非的是狂魔所附回心思之懊悔不巳是故于光绪元年夏日向阿弥陀佛敬然臂香九炷以求忏悔发愿偈云X深惭无智起狂见每每胡图改友言今向佛前求忏悔愿除狂害早生莲七期发愿要解云得生与否全由信愿之有无品位高下全由持名之深浅彻悟云真能发愿则信在其中信愿既具则行不期起而自起是故信愿行三种资粮唯一愿字尽之矣崑每揣障重要仗一心不乱方得往生今生决定不能若仗信愿能生似可勉力是故凡建七期定十万弥陀为日课以作发愿之本决不求一心不乱每晨必然臂香三炷供佛至心发愿云我今然臂香供养弥陀佛愿我命终时决定生彼国呵弃欲盖慈云忏愿仪云定取净业即时成就不得一念思忆五尘呵去爱欲勤息恚痴行人各有无始恶习速求舍离不为正忏障碍当观察何习偏重呵弃调停取令平复勿便行法唐丧其功余为此採止观方便中呵五欲弃五盖之文附以欣求净土之意述成十偈写诸坐隅日以自警云色色欲侵人祸甚深轮回六道苦弥增愿求彼佛垂慈愍早放光明接往生声媚言艶曲众邪声恼乱行人道不成誓念佛名生彼国常听灵鸟唱玄音X香芬芳馥郁害非轻高志之人亦被侵唯愿早登安养国莲华香里悟无生味沙弥躭味堕虫身此欲由来害亦深及早修行生极乐酥酡妙食自然成触堪嗟触害少人知垢体常希细软衣託质莲华身净洁微风吹着妙难思贪贪心一起黑沉沉人相翻为饿鬼形急念弥陀生宝所现成受用不须寻嗔炎炎嗔火若蛇形烧却无边功德林遥羡乐邦诸善友慈悲喜舍利羣生睡睡魔久住黑山林昼夜常欺学道人痛策身心称彼佛早归极乐始安𡩋掉悔掉举身心障巳深更萦忧悔道难成一声佛号超生死自在逍遥莫比伦疑疑盖萦缠道不成应须急弃莫存心乐邦有路原相近信极方能易往生X血佛像诗同治壬申夏初崑在旌教讲寺看显明和尚之病见妙能法师自题血像诗十首喜其深得欣厌取舍之旨故不揣庸愚学而和之每得二首原韵别记久背弥陀大导师深沉苦海莫能离剖身欲画慈悲像滴血解鲜带泪垂血描极乐大恩师尽报归依不敢离苦海漂流无可出愿伸宝手近吾垂说着死门涕泪淋深惭虗度莫追寻至心血写如来像愿我速闻极乐音穷儿叹苦泪淋淋痛失摩尼没处寻割血图成亲长者朝朝求降大慈音劳劳碌碌百无成孤负灵台一点明赖有弥陀垂摄受恭描血像愿求生善事难周恶易成皆由因果不分明今刳舌血描慈像九品华池定得生造业之时只一躯三途受苦有千殊愿从此世生安养剖血描成彼佛模只说圣凡各一躯谁知真性体无殊诚心血绘弥陀像带起当人台日模觉体灵明本自安量周沙界一毫端血图圣像皆因此唯愿诸人着眼看庄严净土最堪安宝树重重乐万端痛血画成调御像愿生彼国倚栏看X轮回生死去还来何日能昇七宝台割血描师求出苦免教痛哭响如雷剖身滴血画如来愿我临终上宝台诸佛现前同授手梵音慰喻响如雷现前一念本惺惺为染尘缘失巳灵血画弥陀全体露宛然心佛不丹青弥陀愿海寂惺惺摄取羣生复本灵剖血绘成真宝像是心是佛是丹青佛性常存非旧新众生迷背认残身精诚血画慈尊像普愿含灵越垢尘一点灵光万古新情根覆蔽变凡身血心画作西方佛愿了娑婆历劫尘情枷爱锁莫能开急急回头把藕栽恭对西方剖舌血描成彼佛宛然来彼佛愿门正大开应将信种急培栽我今血画金池像宛在心中无去来旷劫奔驰丧本真深悲空过负慈亲今番立誓持名号滴血申诚画佛身血写弥陀即一真为人自肯乃方亲还须把本逃生死念念休忘彼佛身为友封龛拈封条云真如界内本无东西之隔生灭门中却有来去之形恭惟旌教堂上显明和尚一生行满大事圆成可谓无所从来来生东土亦无所去去往西方X更白数言聊表尊德脱俗离尘数十春寻师访道志宏深因缘时至心华发亲见无生旧主人苦志参禅功巳至忘身为众愈加精朝行百事无疲倦夜坐观心达五更戒行精严如雪净慈悲忍辱利羣生出言不说他人过居世常存厌世心临终一着无余事但念弥陀愿往生可幸显公归西去堪怜吾辈少知音且道封龛一句作么生多年苦行忙如箭今日安闲坐宝莲便封往生要关念佛之人将往生时最怕心怀疑惑自生退屈谓我等生死凡夫罪障深重岂能一世便得往生此皆不如弥陀愿力特为救度苦恼众生一生成就而设此方便也观经云十恶五逆临终苦逼教称十念即生彼国此岂非一生成就之明证乎十恶五逆乃极大恶人尚能一生成就何况小恶何况无恶何况一生念佛之人岂不决定往生疑者云大恶之人临终念佛十念往生皆是宿世善根深厚乃能如此释云大恶之人宿世尚有善根何况小恶何况无恶何况一生念佛之人岂有无善根之理当知但能遇善知识闻佛名号皆是宿世善根深厚之人不可自生疑惑自障其心令一生空过道业无成余亲见善友根机最利功行高超临终生疑不得往生有愚钝者老实念佛临命终时即得往生可见净土法门不论根机大小功行浅深唯在深信佛语皆得成就故慈照宗X主云将谓是凡夫不得生净土且自持斋戒后世愿为人辗转更修行方可生彼国多见修行人常作如是说不称弥陀愿不合净土经邪见障覆心毕竟难出离非是他人障皆是自障心今世不得生一蹉成百蹉劝汝修行人信我如来说佛无不实语岂是虗诳言但当自精勤一心求净土佛恩加被余庚午冬在旌教寺起七念佛因得小病便生疲倦不能提起心中胡思乱想忽然想着在家之时衣食难图苦不可言今赖佛恩百事现成稍有微恙那堪放逸今逢如此良缘再不精进念佛岂有出苦之期因此忽尔新鲜神清气爽念佛颇见有力因作厌苦出家念佛求生四偈以常警䇿自惭历劫罪根深报在贫家做苦人衣食难图多困厄亲隣靡恃甚酸辛虽存艺业空无味赖遇病缘起厌心感佛慈悲垂救护愿修大行度羣生造恶愚人忽作僧未知往昔有何因旱逢甘泽非吾福病遇良医是圣勋大石将沉还不没重囚临死得回生愿祈速出轮回苦广学菩提报佛恩幸得为僧异俗伦深惭垢重道难成胸中妄想纷然起意地贪嗔不暂停始学禅宗缘未就将修净业病相侵哀哉宝所空无获立誓专称万德名毕命为期诵佛名朝朝六万定功程往生尽在专修志流转咸由放逸心极乐人民皆不退娑婆豪贵亦X沉沦唯求早託莲池底免在阎浮受苦轮忆恩流泪同治庚午冬余在旌教寺裱一轴六字洪名供于室内于初挂之日竭力跪诵千声以申诚敬忽忆万德洪名救我死心之恩不觉声泪并出因作偈云六字洪名妙莫测无边功德皆含摄本师为此重重宣诸佛因斯处处说善导多称多放光少康一唱一飞佛我今跪诵忆深恩句句声声泪并出庆领直捷弥陀要解云阿弥陀佛是万德洪名以名召德罄无不尽彻悟禅师云一句所念之佛全德立名德外无名以名召德名外无德寄语持名行者当思此语始知持名不必参观至简易至直捷也余愧数年以来不解此旨随伶俐人脚跟所转妄谓弥陀名号曲为下根之人若上智念佛必要参究作观方称有禅有净每怀此意究竟参又参不到观又观不成幸于辛未春而得解入弥陀三身之德恒称名而顿彰圆中钞云一称嘉号万德齐彰果有此妙自此参观心绝庆幸之至若非父母勤苦之力读两年书识几箇字那有今朝愧出家来并无酧荐遂然臂香四十八炷供养阿弥陀佛愿我生身父母承此善根早生极乐因作偈云以名召德本融通彼佛分明在口中果得持名无异念声声露出紫金容X手掐轮珠记佛名珠中有佛甚分明只因自巳尘缘重终日于中不见形家贫巳读两年书父母辛勤汗如雨今解以名召德宗全凭识字看经语臂上虔焚六八香至心供养弥陀佛以斯功德愿双亲早脱苦轮生乐国惜前谬滥堪悲昔日堕偏空妄谓巳明向上宗念着弥陀平淡淡自称见地喜浓浓初出家时本信西一欣禅理反嫌低至遭兵难方知谬尽改从前一切非净宗未入自称通滥解弥陀即主翁虽说洪名吾喜念心中犹着没西东我学恭礼只解空谬称心净即莲宫至看十要明西有始决持名愿舍东名号本愿众生垢重道难修苦海茫茫怎出头法藏因斯立誓愿伹将名号度羣流弥陀名号愿无边普摄凡愚顿且圆恶逆回心才十念火车化作紫金莲持名自得洪名隐隐口中称手掐轮珠静静听听得玄音明历历恍如有佛露真身开唇诵佛微微响摄耳澄心细细听听得佛音含泪X出宛如难子哭慈亲持名要策口诵佛耳听声句句应使勿暂停但得如斯无夹杂宛然有佛在其唇名一举佛顿彰声声全露自心光为兹不用杂参观只要当人愿力强持名重口持名重口义深深当究大乘圆顿经法华一称皆作佛观经十气便超生洪名功大在音声故得顿收恶逆根感应易成全仗此高贤慎勿看为轻持名当响我称名号响如雷彼佛遥闻必速来只为念声力小小故他缓缓送金台我把弥陀尽力称莲池会里必闻声其中谅有旧亲戚终肯早来送好音持名伏妄称佛不宜记妄心最宜听着口中音譬如白日浓云起当幸阳光不被侵称名伏妄有奇勋勋在口中出响声譬若人间千怪起一雷能破众邪心三业圆修X口称佛号必从心手掐轮珠正属身三业圆修功必大故堪将此广流行细想佛宣三藏经无非警诫修三业所以深劝称弥陀声声圆净易超越有佛土颂曾见学者将一卷弥陀经都说是自心本性并无彼佛彼土岂非拨境求心斩头覔活余闻之不忍遂述有佛土颂以警童蒙大哉一卷小弥陀佛字算有八十五只见三心在厥中敢云无佛甯非忤土字覔成二十一徧寻性字无踪迹分明有土是圆谈不比小乘多说寂自题小照本贫穷人是地狱种何福而遇出家何慧而知西方必蒙弥陀恩德之所加被既感佛恩当持佛名惭愧不能参究作观不能平伏妄想只堪记数读诵毕命为期而巳曾有偈云感佛深恩诵佛名不修妙观不参心任凭意地多思想誓掐轮珠动口唇问如此念佛有何奇特答念珠在手华池朗佛号离唇性地昏痛䇿依稀坚密大师云一句弥陀非大彻不能全提而最愚亦无少欠倘有些子分别便成大法魔殃只贵一心受持甯羡依稀解悟乞儿若见小利急须吐弃无余崑X向谓名号即佛岂非依稀又谓名号即心岂非分别如此小利那可不吐因然臂香九炷而述痛䇿云弥陀六万定规绳日日坚持作路程不想白牛当处露只求临死免沉沦朝数洪名六万声凭他微妙深非深不求彼佛今时现只想临终得往生多劫以来积罪深持名一世岂能清必凭佛力垂加护使我临终带业生巍巍万德紫金身才诵洪名那得亲必仗当人真信愿临终佛救始超昇吾人心性含诸妙信此求生终易到最怕于中解不忘虽持佛号功难效彼佛洪名度一切急须持诵休停辍当如遇难喊人援莫谓音声便是佛难难难难难之极顿悟依然生苦域实为理明事不精故知重解反招躃易易易易易之至十声佛号归西去只凭一点愿心坚故信洪名功莫喻深恩略赞一句洪名血滴滴当知法藏大恩力经无数劫结吾缘始肯今朝口不辍一句洪名血滴滴释迦之苦如山叠舍头舍目为吾身今日方能听彼说一句洪名血滴滴六方尽出广长舌为防吾信不能X坚六道轮回无可出一句洪名血滴滴祖师菩萨汗如血剖心竭力造诸书劝我必从者里入古崑自发狂来苦有数载幸于此休故然臂香四十八炷供养弥陀释迦六方诸佛及历代祖师菩萨发愿云我供臂香四十八微酧佛祖诸恩德愿吾今世得超生尽未来时度一切佛前号哭同治庚午九月崑在旌教寺启建七七道场每日持名十万至圆满日自惭空过佛前号哭云法门如此胜妙我罪如此深重为人如此心急慧辩如此愚钝信愿如此极力持名如此散动如此难得相应真实可悲可痛此偈乃佛前声泪俱下之言倘有妄语自招拔舌真实哭有多次今特记出以告诸贤俾知我古崑虽尽心竭力穷究净土妙旨不及愚夫愚妇老实念佛之人犹得一心不乱剌血畅怀我今剌舌血敬写弥陀经诸佛应生喜弥陀必更欣我今剌舌血涂徧六方佛谅必共哀怜令吾生乐国我剌左手血书成六八愿弥陀欲普收必定有吾分我剌右手血流归九品池不分华大小必有我一枝老实念佛老实念弥陀莲邦归路直暂时生巧心即刻堕邪域X老实念弥陀易离生死苦一贪奇妙功难到清凉所老实念弥陀应须不辍口声声如哭亲恰恰朝西走老实念弥陀数珠休脱手日持几万声在此终非久念佛慰进一句阿弥陀一颗大明珠在在勤抹拭处处宝光舒一句阿弥陀一把金刚剑日日持手中朝朝魔不现一句阿弥陀一条安养路步步向前行时时离秽土一句阿弥陀一分相好光念念常不舍刻刻近法王三业同运智者大师摩诃止观云步步声声念念唯在阿弥陀佛因述四偈而为警䇿时时近佛绕步步出尘牢日日常如是往生位必高开口诵弥陀声声莫间断承斯往乐邦彼佛必先唤欲离烦恼缠念念休忘佛不假诸功勋速超安乐国欲成微妙德唯在阿弥陀三业同时运得功易且多绕佛偶成口称彼佛名身向彼方走可恨贪嗔痴不能随我后愿心欣西走妄想好东游赖有弥陀力终能到宝楼持名要切洪名口口称生死声声哭愿佛大慈悲令吾归去速愿师生莲崑深愧在俗之时贫苦无依误归外道幸遇普甯堂上上涤下凡茂老和尚救度出家今闻去世是故敬然臂香四十八炷供养阿弥陀佛发愿云X我然六八香供养弥陀佛愿我剃度师早生极乐国掩关警䇿余有同学于旌教寺掩关说法甚勤为人甚切只恐利人太早有损于巳况凡夫习气名利难轻情爱易炽虽然志在净土无奈力量未充因忝在知心同为生死故述八联示之愿共警䇿掩关本避人情乱定课原防世事缠六字洪名应努力三时淡饭可随缘识性不嫌羮味苦知心何用语言甜顺境乱心多罣碍逆缘助道少牵连法爱不轻功不熟人情难淡道难全名声愈广情愈重利养越多爱越坚劝人恐惹人情缚说法防招法爱牵癞客医疮真可笑破舟救溺实堪怜䇿不相应尝见净友根机稍利最好称能常说厌娑婆欣极乐人命无常光阴有限而所行之事全不相应余因此自省习气相同遂作两联以自警䇿省庵法师云虽有好心多为名利之所夹杂虽有善法复为罪业之所染污可不慎乎联云真欣极乐逍遥彼佛洪名当紧诵实厌娑婆苦恼自身能处不宜称既知人命无常外事纷纷林再管果信光阴有限内心乱乱急须平X赞佛联对苦海风狂真可怕必依教主之言始得速离此岸爱河浪险实堪愁终靠导师之力方能早到他乡娑婆教主悲愿宏深誓度苦人离火宅极乐导师慈心广大常迎迷子入莲池黄金地上宝树重重尽是修行者种白玉池中莲华朵朵无非念佛人栽日日执华台处处去迎念佛者朝朝垂宝手时时来接信心人我口里才唱明几声佛号彼池中便高了数寸莲华暂礼金容三身圆现壹称嘉号万德齐彰白毫徧摄微尘剎绀目常窥大地人华台迎接无疑士宝手提𢹂有愿人圣号暂称功莫测凡心虽乱妙难量一声佛号微微诵七宝莲华大大开觉号在唇唇有佛清珠存手手无尘称洪名莲华灿烂X起恶念剑树魏峩六方佛出广长舌三界人归安乐家入此门来当念佛行其路去莫忘西净土随学卷下净土随学新刻缘起净土随学一书乃恋西大师深念佛恩剖心沥血之言其中阐扬净土妙义罄无不尽非但言真行实令人易起深信而且文简理明令人易发大愿信愿既备则持名一行不勇自勇如礼想与八观将二经之本旨次第指陈径路及开心将净土之正宗分明拈出非善导亲承坚密面授岂有是哉十一序文或引初心而别垂方便或宏净要而细剖幽微皆依圣教发挥慈心涌出十篇发愿或感深恩而立誓上求或忏重罪而发心下化可谓将此深心奉尘剎是则名为报佛恩至若有佛土颂破心性无佛无土之偏邪痛䇿依稀救名号即佛即心之混滥乃别出心裁对病发药且平常且奇持非透彻灵峯坚密之意安有此作以及深恩略赞刺血畅怀种种偈等莫不为被时机沥枯心血幽玄文至警䇿之极夫此书者真可X谓救病神方生西妙诀故能令我障重之人于持名法门深起信愿死尽偷心自蒙晓法师指我见师于佛顶山至今十有余载所承法恩不可思议非尽未来际助师行化安能酬报也哉乙亥夏有西舲上人自涔阳远访至绍一见此书殷勤称赞再四劝师流通结缘遂题词于卷首又净友本缘对余曰某甲得解魔缠仗随学力遂出钱贰拾千复行倡募愿广流通以报深德书名随学随者讲也学者信也师具此谦信二德将来往生必早见佛唯愿净业之士咸随此学学到如师信愿切定随师后见弥陀随学二字甚深甚深可知吾师一生苦志都回向在随学二字故自序云愿承此随学善根早得见佛闻法早能说法利生即普贤菩萨常随佛学恒顺众生之愿也时光绪元年腊月弟子妙能芳慧在旌教寺敬然臂香四十八炷稽首谨识往生要关附余每见修净业者说着现世往生多疑心不决非疑业障深重即疑功行浅薄人人易犯此病箇箇难逃此关何哉皆因不知弥陀愿力特于苦处生悲故也余壬申夏至虞见恋西大师要关之旨不怕蒙障重只愁信力微不嫌功行浅最忌心自退X此深契弥陀普收之愿诸佛广赞之心可谓破夜明灯过河要筏欲往西者必不可少遂发心付梓并印千张以结净缘今刊神珠又附于后普愿见者闻者知其胜异方便不被此一疑而失千万劫难逢之奇遇也芳慧识要关云念佛之人将往生时最怕心怀疑惑自生退屈谓我等生死凡夫罪障深重岂能一世便得往生此皆不知弥陀愿力特为救度苦恼众生一生成就而设此方便也观经云十恶五逆临终苦逼教称十念即生彼国此岂非一生成就之明证乎十恶五逆乃极大恶人尚能一生成就何况小恶何况无恶何况一生念佛之人岂不决定往生疑者云大恶之人临终念佛十念往生皆是宿世善根深厚乃能如此释云大恶之人宿世尚有善根何况小恶何况无恶何况一生念佛之人岂有无善根之理当知但能遇善知识闻佛名号皆是宿世善根深厚之人不可自生疑惑自障其心令一生空过道业无成余亲见善友根机最利功行高超临终生疑不得往生有愚钝者老实念佛临命终时即得往生可见净土法门不论根机大小功行浅深唯在深信佛语皆得成就故慈照宗主云将谓是凡夫不得生净土且自持斋戒后世愿为人辗转更修行方可生彼国多见修行人常作如是说不称弥陀愿不合净土经邪见障覆心毕意难X出离非是他人障皆是自障心今世不得生一蹉成百蹉劝汝修行人信我如来说佛无不实语岂是虗诳言但当自精勤一心求净土