松雪斋文集松雪斋文集序谥文初世祖皇帝以䧺才大略混一区宇武㓛既成思得通本学古之士以弻成文治乃遣使四出搜访遗才故翰林学士承旨赵公用台臣言首膺是选公宋宗室子也风采凝峻入见世皇上竒之谓神仙中人自是大加任用敭历馆阁荐登华显公扵诸经无所不通而尤邃扵书甞作传註以发其㣲律吕之学得不传之妙辨郊祀配位之礼㝎光天门扁之名条分缕析皆有根据兹非公学问之可师者欤素有志莭遇事敢言议法刑曺一去深文之弊条事政府屡犯权臣之威佐郡治则平反役卒之冤兴学校则奨励勤苦之士兹非公政事之可法者欤彂为词章䧺深髙古柄文衡掌帝制有古作者之风兹非公文章之可宗者欤官登一品名髙四海而䖏之恬然若寒素未甞有矜已骄人之兹非公徳行之可尊者欤而又善书絶伦篆隷行楷各臻其极缝掖之士皆祖而习之海外之国知公名得其书褆珎蔵如获重寳鍳品古器玩物法书名画一经目辄能识其年代之久近制作之工拙此又公学问文章之绪余也宜乎弻亮五朝宠数优渥而非他词臣之可比呜唿非世皇有公平广大之度则无以网罗胜国之贤非公有博雅渊深之学则不䏻藻饰太平之羙君圣臣良可谓无愧扵前古者矣谨按谥法徳羙才秀曰文好古不怠曰敏谥曰文敏克称其情封赠宣命上天眷命皇帝圣旨翰林学士承旨荣禄大夫知制诰兼脩国史赵孟頫可赠荣禄大夫江浙䓁䖏行中书省平章政事追封魏国公谥文敏宜令准此至顺三年三月曰右内翰文敏赵公文集若干卷乃其子雍所编类者也㒒年十四五时已知世有松雪翁而未遂一拜床下至治初元会试京师则公己归湖眀年而公捐馆又十五年㒒来官是州而墓木巳拱矣平生愿见卒不可淂仅及识公二子因从假是集观之若制诰若碑志记序铭赞若诗若乐府与它杂着皆读之一再过益信公为世所称慕者名非虚也然犹惜今人徒称公书法妙绝当世而未知公学问之博识趣之深词章之盛乃以其㳺艺之末盖其所长是固不得爲知公也抑㒒又尝见公所着书古今文集注皆其盛年手所自写此又集外之文人尤未之知耳公声名动当时故虽海外遐邦得公一言一字靡不贵重况得全集而观之乎又况得亲炙之者乎㒒旣以是集归之而仲穆复俾序其首㒒谢不敢而穆娄言之因念㒒自㓜蚤闻公名及长而毎以不识公爲恨今虽窃禄公之郷而九原不可作欲执鞭而何从使得託名集中岂非至幸顾戴帅初与公同时而相知者旣已序扵前矣㒒何敢复僭而亦何敢评公之文旣亟譲不获则书其集后以致平生向慕之私而己仲穆其子雍字也至元后己卯春三月朔长沙何贞立谨书吴兴赵子昂与余交十五年凡五见每见必以诗文相振激子昂才极髙气极爽余跂之不能及然而未甞不为余尽也最后又见于杭始大出其平生之作曰松雪斋诗文集者若干卷属余评之余惟人之各以其材自致扵世必能相及也而后相知必相知也而后能相为言余扵子昂不相及而何以知何以言乎子昂曰虽然必言之余日必言之则就吾二人之今所㦄者请以杭喻淛东西之山水莫羙扵杭虽児童妇女未甞至杭者知其羙也使之言杭亦不敢不以为美也而不如吾二人之䏻言何者吾二人甞身厯而知之而彼未甞至也他日试以其说问居杭之人则言之不能以皆一彼所取扵杭者异也今人之扵诗之扵文未甞身厯而知之而欲言者皆是也幸甞厯而知之而言之同者亦未之有也子昂未弱冠时出语已惊其里中儒先稍长大而四方万里重购以求其文车马所至填门倾郭淂片纸只字人人心惬意满而去此非可以声色致也而子昂岂谓其皆知我㢤故古之相知者必若韩孟欧梅同声壹迹绸缪倾吐而后为遇而后世廼欲望此扵道途觧后之间则又过矣余评子昂古赋凌厯顿迅在椘汉之闲古诗沈涵鲍谢自余诸作犹傲睨髙适李翶云子昂自知之以为如何大徳戊戌仲春既望剡源戴表元叙松雪斋文集目録松雪斋文集目録苐一卷赋吴兴赋求友赋荅袁养直纨扇赋脩竹赋赤兎鹘赋苐二卷古诗古风十首有所思和子俊感秋五首咏懐六首咏逸民十一首岁莫效刚父杂诗四首赠道隆上人逰南山憩山下人家东郊春后多隂偶成三首用复无逸来贶暁起川上逰弁山登尊经阁望郊外山水四慕诗和钱舜举春思杂诗一首寄题右之此静轩㢘山暁行奉和夲斋先生首夏即事赠赵虞卿题董元溪岸圗赠别夹谷公二首题舜举小隐圗赵村道中二首奉詶戴帅初架阁见赠二首桐庐道中张詹事遂初亭送周正平学士致仕还里寄鲜于伯㡬送程子充运副之杭州赠茅山梁道士罪出次韵齐彦学士中秋雨后翫月秋日锦樱为継卿作聴姜伯恵父弹琴擘阮题洞阳徐真人万壑松风圗自释祷雨龙洞山送石仲璋题桃源圗题归去来图题李伯时五马圗酬滕野云述太傅丞相伯颜公功徳送文子方调选云南吴真人卢沟雨别圗髙氏谨莭堂题耕织圗苐三卷古诗次韵周公谨见赠清胜池上偶成幽独二首允懐斋送文章甫陜西都事羙人隔秋水赠季眀道尊师云林山中二首题括苍山成徳隐玄洞天题先天观周南翁悠然阁夏日即事呈六兄送谢伯英偶记旧诗一首逰幻住菴赠月公长老清河道中夏至庭前松承贞居先生逺寄周钟闲居病中春寒松涧诗赠丁师善兴中府某氏见山楼赠恢上人露坐题黄华为其父写真题先贤张公十咏图屖浦遐观吴俊卿义塾寄题杜尊师白云菴琼秀亭二首杨坚州治水歌题舜举着色梨花兵部聴事前枯柏题西溪圗赠送鲜于伯㡬题二乔圗题黄素黄庭后戏题出洗马送孟仲则逰荆湖兼徃㐮汉烈妇行送髙仁卿还湖州赠相士谢鲜于伯㡬惠震余琴赠相者渔父词二首送朱仲阳太平教授题髙彦敬夜山圗赠吴真人题也先帖木儿开府宅壁画山水歌孤燕曲题啇徳苻学士桃源春暁圗秋夜曲二首孔道辅击虵笏李氏种徳斋赠张彦古送田师孟知河中府赵克敬耘菴燕脂圗歌赠揑古伯送髙郎仲徳往汝州迎母次韵叶公右丞纪梦杨天瑞府判平冤诗赋张秋泉真人所蔵研山题舜举摹伯时二马圗兎赠相师王䝉泉苐四卷律诗五言春寒雪后同子俊逰何山次韵四首早春重逰弁山二首鱼乐楼秋夜次韵陈无逸中秋月食风雨不见独夜次韵子山登楼有感闻角次韵冯伯田秋兴三首夲斋先生挽诗赠权季玉兼简李顺甫奉和帅𥘉兄将归见简送杨㓜澄归江西兼寄吴幼清送李清甫由御史出按四川送刘伯常淮东都事晋公子奔狄圗题米元晖山水送张仲实还杭州食粥詶卫䖏士见赠送吴礼部大司农侯公挽诗和周景逺见寄奉隆福召命过徳清别业谢日林赠湖石笻竹杖赠天圣长老胡穆仲先生挽诗赠永清曹显祖县尹赠郑之侨耒鹤亭大都遇平江龙兴寺僧闲上座话唐綦毋潜宿龙兴寺诗因次其韵李太白酒楼送濯伯玉云南省都事题赵敬甫侍御祖徳诗获周丰鼎赠莭轩侍御雨寄题陆振之与闲堂次韵观复表兄见简故两淛运使李公挽诗送张梦符郎中还朝送董叅政赴召投赠刑部尚书不忽木公送夹谷公分省陕西秋日即事元日朝贺奉赠平章李相公十韵题杨司农宅刘伯熈画山水圗律诗七言和姚子敬秋懐五首闻擣衣登飞英塔岳鄂王墓谿上次韵刚父无逸逰南山作次韵子俊次韵本斋先生即事次韵信仲晚兴次韵王时观钱唐懐古次韵舜举春日感兴纪旧逰次韵章得一同原父姪逰兰泽见章得一诗因次其韵二首奉和帅𥘉雨中见赠次韵帅初多景楼东阳八咏楼金陵雨花台遂至故人刘叔亮墓䖸眉亭海上即事赠周景逺田师孟送李元譲赴行台治书侍御史送刘天钖镇守鄂州送秀才教授真州送阎子静㢘访浙西次韵左辖相公次韵左辖相公奉寄行台中丞徐公送孟君复信州捴管追挽宋汉臣副使钦诵世祖皇帝圣徳诗送吴师可捴管汀州李仲渊求其弟叔行万竹亭诗为赋一首王氏莭妇和姚子敬韵赵子敬御史志飬堂至元庚辰繇集贤出知济南暂还吴兴二首初到济南刘端甫御史见和前诗次韵荅之次韵端甫和鲜于伯㡬所寄诗春日送㢘访监司赴都送刘安道指挥副使还都兼寄李士安学士趵突泉继郑鹏南书懐惊秋徳清闲居题山堂醉后同张刚父清风楼聮句和邓善之九月雪次韵子敬懐王子庆往吴中苐五卷律诗七言海子上即事与李子同赋重用韵次韵西云长老赠周仲和送杜伯玉四川行省都事次韵李秀才见赠人日立春送岳徳敬提举甘肃儒学送萧万户镇阆州㽞别沈王徳昌捴管雪后见过而余适往徳清别业归耒承恵诗赱茟奉和三日后再雪徳昌复枉骑见过旣而复和前萹见赠辄亦次韵己酉元日朝拜喜晴捴管次前韵见教复和一首逰乌镇次韵千濑长老赠张进中笔生赠放烟火者挽洞霄章耕隠题温雪峰诗蹟次韵庞夷简礼部卢彦威用韵见赠亦复次韵论书寄题保㝎杜䖏士晚翠楼赠张徳玉岁晚偶成胜槩楼次韵杜浩卿咏所蔵研送史捴管㢘访江东赠脱帖木儿捴管夀平章李韩公鹤归亭挽道士危功逺送栁汤佐懐孟捴管送吴真人谒告归为二亲八十之夀兼降香名山老态絶句五言题秋山行旅圗题髙彦敬树石圗题萱草蛱蝶圗题米元晖山水黄葵词题孙安之松楸圗题太白酒舡圗题彦敬越山圗寄题真㝎眀逺亭独夜因禅师挽诗题李仲賔野竹圗天冠山题咏二十八首玄洲十咏寄张贞居题仲賔竹题周秀才此山堂二首暁起闻鸎绝句六言黄清夫秋江钓月圗题孤山放鹤圗题王子庆所蔵大年墨鴈絶句七言𥘉至都下即事送王月友归杭州清胜轩浮玉山鄣南山中奉和夲斋先生午日絶句二首采桒曲题东野平陵圗次韵刚父即事戏题僧维尭墨梅题范蠡五湖杜陵浣花圗梅花酬罗伯寿题苍松叠岫圗送王子庆沿檄淛东收郡县圗籍九月八日雨中闷坐和仇仁父以画寄髙仁卿题龚圣予山水圗杭州雨中题秋胡戏妻图题舜举折枝花怀徳清别业过严陵钓䑓部中莫归寄周公谨送山东㢘访照磨于思容絶句喜晴简至抟霄乞夫容杏都南张氏园寓居和韩君羙二絶句金山苏州题所画梅竹赠石民瞻题所画梅竹幽兰水仙赠鹤皋和景杜雪中即事送黄景杜偶成絶句二首奉怀宋齐彦学士田师孟省郎东城湖上莫归二首春日漫兴题朱锐雪景即事三絶又牧牛圗题孙登长啸图题山水卷咏史题群仙壁宫中口号自警刘时济归来堂宿五华山懐徳清别业㽞题恵山徐敏父龙乕山仙岩闻鸡鸣寄玄卿二首题苕谿絶句题四画偶得灵壁石茟格题彦敬昼二首偶成即事二首赠彭师立二首第六卷杂着乐原琴原五栁先生传论夷斋说赵郡李氏世谱序书古今文集注序印史序赠赵虞卿序送吴幼清南还序送凌徳庸赴淮东宪幕序苐一山人文集叙陈子振诗序薛昻夫诗集序左丞郝公注唐诗鼓吹序皇朝字语观澜纲目序送田师孟知河中府序刘孟质文集叙南山樵吟序古今厯代啔䝉序玄武启圣记序清榷斋内藁序叶氏经疑序阙里谱系序髙惟正吴山纪实诗序苐七卷记吴兴山水清逺圗记缩轩记黙斋记明粛楼记完州前进士题名记贤乐堂记大雄寺佛阁记瑞州路北干眀寺记九宫山重建钦天瑞圣宫记南泾道院记管公楼孝思道院记碑铭大元敕赐故荣禄大夫中书平章政事守司徒集贤院使领太史院事赠推忠佐理翊亮功臣太师开府仪同三司上柱国追封赵国公谥文㝎全公神道碑铭故昭文舘大学士荣禄大夫平章军国事行御史中丞领侍仪司事赠纯诚佐理功臣太传开府仪同三司上柱国追封鲁国公谥文贞康里公碑程氏先茔之碑郝氏先茔碑铭苐八卷蔚州杨氏先茔碑铭赵君谦甫墓碣杜氏新茔之碑故成都路防城军民捴管李公墓志铭故嘉议大夫燕南河北道提刑按察使姜公墓志铭田氏贤母之碑先侍郎阡表故嘉兴县主簿谢府君墓志铭故忠翊校尉海道运粮千户谢君墓志铭有元故徴士王公墓志铭任叔实墓志铭义士吴公墓铭苐九卷碑铭大元封赠吴兴郡公赵公碑田师孟墓志铭故嘉议大夫浙东海右道肃政㢘访使陈公碑故昭文舘大学士资徳大夫遥授中书右丞啇议通正院事领太史院事靳公墓志铭元故将仕郎淮安路屯田打捕同提举濮君墓志铭敕赐玄真妙应渊徳慈济元君之碑隆道冲真崇正真人杜公碑敕建大兴龙寺碑铭大元大崇国寺佛性圎眀大师演公塔铭临济正宗之碑苐十卷制资善大夫隆禧院使爻着封赠三代制曽祖父曾祖母祖父祖母父母章佩丞黒黒封赠三代制曽祖父祖父祖母祖母父母中奉大夫殊祥院使执礼和台封赠三代制曽祖父曽祖母祖父祖母父母母光禄大夫平章政事大司徒徽政院副使领将作院事张九思赠推诚翊亮功臣开府仪同三司太傅上柱国鲁国公谥忠献制故行军千户权顺天河南䓁路军民万户贾辅赠金吾卫上将军中书左丞武威郡公谥武毅制故湖广行中书省叅知政事贾文备赠荣禄大夫平章政事祁国公谥通敏制开府仪同三司太师録军国重事遥授中书右丞相宣徽使知枢宻院事领中正院事歪头封淇阳王制交趾批荅御试策题賛李士弘真賛叅政郝公画像賛雪楼先生画像賛鲁国文贞公康里不忽木画像賛长春宫孙真人真賛申伯祥画像賛张宗师画像賛夏真人真賛赵子敬真賛中峰和尚真賛铭周待制致乐堂铭题䟦书吴清送李文卿归养序后七观䟦题如上人诗集阁帖䟦洛神赋跋乐府浪淘沙太常引南郷子水龙吟虞羙人江城子蝶恋花点绛脣水调歌头虞羙人后庭花浣谿沙月中仙万年欢长夀仙太常引人月圎木兰花慢松雪斋文集目録终至元后己夘花谿沈氏伯玉刋于家塾松雪斋文集松雪斋文集卷第一松雪斋文集卷苐一赋吴兴赋猗与休㦲吴兴之为郡也苍峰北峙群山西迤龙腾兽舞云蒸霞起造太空自古始双谿夹流繇天目而来者三百里曲折委蛇演漾涟漪束为碕湾汇为湖陂泓渟皎澈百尺无泥贯乎城中缭于诸毗东注具区渺渺漭漭以天为隄不然诚未知所以受之观夫山川暎彂照朗日月清气焉钟沖和攸集星列乎斗野势雄乎楚越神禹之所厎定泰伯之所奄宅自汉而下徃徃开国洎晋城之揽秀据实沿流千雉面势作邑是故㦄代慎牧必抡大才选有识前有王谢周虞后有何栁颜苏风流互暎治行同苻皆所以宣上徳意俾民娱况乎土地之所生风气之所宜人无外求用之有余其东则涂泥膏腴畒钟之田宿麦再收秔稻所便玉粒长腰照筥及箱转输旁郡常无凶年其南则伏虎之山金盖之麓浮圗标其巅兰若栖其足鼓钟相闻飞甍华屋衡山絶水鲁史所録盘纡犬牙陂泽相属蒹葭孤卢鸿头荷华菱苕凫茨萑蒲轩于四望弗极乌可胜数其中则有鲂鲤鲦鲿鍼头白小鲈鳜脍余鼋鼍龟鼈有蛟龙焉长鱼如人歕浪生风一举百钧渔师来同冈罟笭箵罩汕是工鸣榔鼓枻隐然啇宫巨细不遗噞噞喁喁日亦无竆其西则重冈复领川原是来其北则黄龙瑶阜之洞玲珑长夀之坞县水百仞既髙且阻砑嵚崟崴磊碅磳恠石万数旅乎如林其髙陵则有杨梅枣㮚樝梨木瓜橘柚夏孕枇杷冬华槐檀松柏椅桐之属文竿緑竹篠簜杂沓味登爼豆才中宫室下逮薪槱无求不得其平陆则有桒麻如云郁郁纷纷嘉𬞞含液不蓄长新陆伐雉兎水弋凫鴈舟楫之利率十过半衣食滋殖容容衎衎既乐且庶匪教伊慢扵是有搢绅先生眀先圣之道以道之建学校立庠序服逢掖戴章甫济济多士日跻于古廼择元日用量币尊玄酒陈簠簋选䏻者秉周礼賛者在前献者在后雍容俯仰周旋莭奏成礼而退神人和右当是之时家有诗书之声户习㢘耻之道辟雍耴法列郡观效诚不朽之盛事巳或者难曰自古论着之士曷尝不识人物纪风俗㢤夫人才者济时之具而风俗者爲治之质也今子徒捃摭细碎排比货食髙谈不切炫燿自饰莫大扵斯二者頋乃略而弗録虽文夺组繍声谐金石窃为子不取也㒒应之曰否子独不闻夫子之言乎十室之邑必有忠信今年且千载地且千里人物之富胡可殚纪史册毕书可无赘矣若乃风俗之隆污在为政者之所移易又弗可淂而㝎着也夫呉虽介在江左尝𬒳至徳之风矣且吾闻之风行而草偃日中而表正上行下效置邮传命辟若季子为守言㳺为令以仁义为化礼乐为政镇以不贪之寳喻以不言之信即刑可使不用俗可使益盛方将还敦朴扵上古休祥扵庶徴今羙则羙矣又可遂以为定乎扵是难者唯唯逡廵而失意求友赋荅袁养直思古人之不可见兮心欝结而不舒登髙丘而逺望兮独叹慨乎増波洋洋其汜滥兮欲济而无航膏吾车而孤徃兮山欎乎其苍苍四顾閴其寂寥兮思蹇产而不铄采衆芳以自娱兮聊假日以媮乐搴长洲之夫容兮擥大泽之兰茞撷江蓠之秀颖兮结秋兰以为佩丗俗方尚同兮余独异乎今之人谓兰茞爲不芳兮䖸眉枉之以善媱衆不可以户说兮㦄年嵗而觏闵变心以从俗兮而吾又不忍徯朝阳之鸣鳯兮企空谷之白驹何驽骀之衆多兮鷃雀纷其瞿瞿宁饥渴以需时兮耻属餍乎腥腐古道久其弗继兮吾惕焉为此惧何羙人之好脩兮独与余其同心懐余以徳兮遗余以好音丗固有同居而不察兮何千里而䏻同乱淛江之滔滔兮渉逺道以相从觌清扬之信羙兮懐盛年而莫当子濯足扵东海兮晞发乎扶桒吸沆瀣以为饮兮飡朝霞以为粮被列星之粲烂兮抱眀月之夜光驾青云而髙驼兮鸣和鸾之锵锵扰苍龙使挟辀兮服白虎以驱不祥愿发轫其勿亟兮聊弭莭而抑志指黄昬以为期兮夫孰逺而弗至乱曰鹿鸣犹求友兮曾谓斯人不如物之知兮独行无俦吾将与子为类兮纨扇赋炎暑时至阳乌怒飞金石为流白汗沾衣候吹纎条延爽南靡玉枕徒设桃笙安施旁皇踯躅不知所为扵是裂䡖纨兮似雪制圎扇兮如月光揺懐袖凉生毛发起遐想扵青苹引清飔于天末萧然襟带凄其絺葛醒人肌骨袢歊如脱须臾或离中膓为热殆造物者欲觧民之愠假人力以为之不然岂天时之可夺也复有题诗欣赏因书竒絶障䡖尘以寄恨扬仁风而言别或画乗鸾之女或误成蝇之茟白羽䙰褷而自愧蒲葵比方而知劣及乎啇气应民夷玉露降兮百草金风生兮桂枝罗衣重拂秋兰复菲孤萤冷照寒螀暗啼弃捐箧笥绸䋄丝班姬形中道之怨江淹赋零落之诗嗟夫用舎有时岀䖏有宜惟人亦尓扵物奚疑彼狐貉之御冬岂当暑而亦悲苟行蔵之任道愿竢时乎安之伊圣贤其不可见兮之二人又何知脩竹赋猗猗脩竹不卉不蔓非草非木操挺特以髙丗姿萧洒以㧞俗叶深翠羽榦森苍玉孤生太山之阿千畒渭川之曲来清飈扵逺岑娱佳人扵空谷观其临曲槛俯清池色侵云汉影动涟漪苍云夏集丝雾朝霏萧萧雨沐袅袅风披露鹤长歗秋蝉独嘶金石间作笙竽谁吹若乃良夜眀月竆冬积雪扫石上之隂聴林间之折意叅太古声沉寥泬耳目为之开涤神情以之怡恱盖其嫓秀碧梧託友青松蒲栁惭弱桃李羞容歌籊籊扵卫女咏淇奥扵国风故子猷吟啸扵其下宣仲息宴乎其中七贤同调六逸齐踪良有以也又况鸣嶰谷之鳯化葛陂之龙者㢤至扵虗其心实其莭贯四时而不改柯易叶则吾以是观君子之徳赤兎鹘赋皇庆元年上赐大都留守臣伯怗木儿白兔鹘一翎翮皓㓗白雪同皎至延祐元年凡三笼而毛羽变赤光采艶奕异扵寻常搏击勇鸷加扵畴昔虽老扵五坊者亦不知其所以然岂若君子进扵徳以润身者耶公既写其形质集贤侍读学士赵孟頫为之赋其词曰猗鸷禽兮出金门赐贵臣兮示殊恩色霜雪兮耀前轩觧绦旋兮縦平原狐兎骇兮不及奔㦄年岁兮毳如璊粲晨霞兮炫朝暾刚气胜兮肆飞骞徳愈进兮义愈敦炯双眸兮睨干坤松雪斋文集卷苐一松雪斋文集松雪斋文集卷第二松雪斋文集卷苐二古诗古风十首诗亡春秋作仲尼盖苦心空言恐难託指事着以深大义炳如日万古仰照临凤鸟久不至楚狂乃知音愁来不得语起坐弹吾琴周衰有战国纷纷极荆蓁黄金聘辩士驷马迎从人朝为刻骨讐莫作歃血亲终然智力屈奉身俱入秦相如赋大人出语颇竒恠飘然凌云意过耳诚一快夸言入无际自觉尘俗隘安知翻成劝何用名为戒自有天地来蓬莱㡬清浅人生空暠首举世谁得见瑶䑓在何许渺渺烟波逺方舟不可渡使我空展转絶代有佳人被服绮与纨䖸眉秀聮姢吐词馥若兰清歌啔皓齿瑶琴彂哀弹一弹再三叹聴者涕汍澜借问谁家子爲言本邯郸秋风吹庭树故叶纷以队眀月耿夜长草虫促经纬四序苦不淹少壮何足贵展转复展转寤辟不能寐昔爲闺中秀今作市门鄙岂无膏与沐甘心淂憔悴山深多悲风日莫愁我心玄云降寒雨松柏自哀吟人生百年后奄然閟重隂念此毎不乐天路何由寻仙人偓佺軰消揺在青岑奈何不尔思委命重黄金海山有奇树粲粲珊瑚枝由来植物性无胫可推移如何石氏子树之白玉墀洛阳经㡬戦金谷久荒夷空令千载下闻者爲伤悲烈风号枯条落叶满周道原野何萧索川流亦浩浩离居日以逺懐思令人老功名㑹有时生世苦不早頋瞻靡所骋忧心惄如擣浮云何方来不知竟安之飘飖随风去汗漫以爲期自昔功名士徃徃事驱驰白驹空谷中谁能加絷维皎皎难见容翻受世妍媸虗名诚无益不见斗与箕有所思思与君别来㡬见夫容花盈二隔秋水若在天一涯欲渉不淂去茫茫足烟雾汀洲多芳草何心采蘅杜青鸟翶云间锦书何时还君心虽匪石秪恐凋朱颜朱颜不可仗那能不惆怅何如双翡翠飞去兰苕上和子俊感秋五首秋至倐廿日天宇豁然清凉飈旦夕至林木发啇声良辰不我与慨然心自惊古人久已逝念之动中情苦心婴丗患只博身后名今我将无同庶复得此生眀月照北林翩翩栖鸟翻虗室当静夜幸絶人事喧念子巳独寐无人相与言吾生性坦率与丗无竞奔空懐丘壑志耿耿固长存何由持此意徃与严郑论披衣歩中庭仰视河汉白寓形天地内聊复度朝夕仲尼谅非愚皇皇不暖席履运有异同喟然慨今昔丘园岂云逺终当期屏迹日月驰骛去鸟影飞过隙归休盍不早胡为受形微霄暧髙宇䡖飈弄㣲凉天气政尓佳抚己徒自伤今日非昨日荏苒叹流光㡬见春鸟鸣巳复啼寒螀一时良亦短万丗则爲长白露泫然队草木日以凋闲居无尘杂日薄风翛翛登髙写我心葵扇欲罢揺感时俯逝水囬睇仰层霄松乔在何许髙蹈不可招愿言从之逰懐古一何遥咏懐六首皇天分四序寒暑互推移如何当秋夕怆怳令心悲寒蝉寂无声翔鴈纷南飞西风一披拂草木失华滋不惜鶗鴂鸣但伤衆芳萎徘佪白露下欝邑谁能知羙人渉江来遗我云和琴朱丝縆玉轸古意一何深长歌和清弹三叹有遗音逸响随风彂髙髙不可寻奈何俚俗耳折杨恱哀淫此道弃捐久沉吟独伤心眀眀秋夜月流光照罗帷隐忧从中来起视夜何其草虫催杼轴扎扎鸣声悲良人逺行万里归无期予发巳曲局膏沐久不施逥身入闺房愁思当吿谁独有中宵梦遥遥爲君驰苍天髙无极大川广且深下有沉潜鱼上有㝠飞禽先民莫不逸我独懐苦心抒情作好歌歌竟意难任陵苕何青青上蒙松与柏一时良亦好岁晚竟谁淂人无金石夀生年不盈百何爲慕荣禄抱此长戚戚菽粟在中原夫人能采之无爲思百忧欢乐当及时今日忽已过来日非所知有酒且复饮旣醉歌令仪咏逸民十一首自古逸民多矣意之所至率然成咏聊与同好时而歌之耳鳯凰覧徳辉奋翅翔千仞矫矫孤竹子求仁斯得仁扵心有不厌视丗䓁埃尘俯仰志不屈又不辱其身圣言一以宣万古无缁磷谁言首阳山卓与嵩华隣采采山中薇媿尔肉食人劳生本非情禄仕吾不苟古来畎畒间亦有沮溺叟依依偶耕心千载思尚友中道丗所难狂狷诚足取如何絶代下相知不忠仲尼不复作斯懐向谁道駈车秣驽马吾将适齐国闻有鲁连子俶傥好竒画一谈秦师赱再说聊城㧞功成不受赏髙举振六翮布衣终其身岂复为丗茫茫千载逺安徃访遗迹踌躇东海上向风长太息四时相代谢荣耀何足恃瓜田引新蔓不见桃与李知士觧其㑹遇坎当复止邵生故秦吏乃亦睹兹理贤㢤感我懐三叹不能巳子真初亦仕岁晚乃逃之区区南昌尉上䟽忘其卑忠言不见用耿耿当告谁飘然弃妻子终身与丗辞抱关甘贫贱所贵莫我知至今九江坟清风激群黎神仙信茫昧此士独不疑孤云无㝎在逝水何时归遐思一矫首怅望无由期悠悠空山云泱泱长江流廊庙意不屑山泽聊淹留故人在天位髙歩追巢由岂曰子无衣苦被羊裘东京多莭义之子乃其尤穷居虽独善辅丗岂不优汪汪千顷陂不为人浊清道周言行表荡然无得名谁言牛医児乃是人中英当时无间言后丗流徳声思之不可见使我鄙吝萌淳风久已漓此意岂复存时无君子者虽贤寕见称南州有髙士食力事耕稼优㳺聊卒嵗不矫亦不隘大木行欲颠绋纚岂足赖何为诸老翁栖栖不遑舍斯言非无见眀哲自髙迈谁能县一榻待子来税驾鹿门何亭亭下有辟世贤鳯鶵隐中林卧龙蟠其渊一朝起髙翔斯人独深潜功名不可为我志久已安一闻耆旧传使我心悠然黄鹄羽翼长一举思千里㓜安夲中原乗桴走东海举丗方尚同逺引存吾志流风渐异俗敦礼化邻鄙子鱼平生友胡乃不相委尘事非所便田园久见招归来三迳中蔚蔚长蓬蒿虽有荷鉏倦浊酒且自陶茫茫大化中委运将焉逃唐虞去已逺由来非一朝粲粲霜中菊采采忘其劳岁莫和刚父杂诗四首穷隂结严寒玄景閟㣲阳兰萧同憔悴隐恻我中膓羙人弹玉琴继之歌清啇絃急声未巳知子意独长阳春时未至此曲徒悲伤羙玉䖏荆山林木生光辉采之献凡目弃置亦其宜如何和氏子涕泣有余悲古来贤逹人不为毁誉移被褐懐至寳宁惧不我知待贾未能信韫蔵诚可师惊飈吹白日流光忽蹉跎登山采衆芳荆蓁一何多迷途幸未逺逥车且委蛇黄鹄志四海雀鷃将如何肥马黄金鞍䡖裘华且鲜朅来从横驰意气何翩翩朝为人所慕夕巳为世怜此道固应尓祸福非虗言生当称善人死当谥为贤勿羡夸毗子狂驰终百年赠道隆上人辟俗无所之歩寻招提逰頺垣蔽蓬艾破屋壊不脩老僧俗念浄静坐百不忧浮云有逸态止水无急流乃知我軰人苦受丗累囚朅来得此地稍觉心休休窓前㡬藂菊青蕊亦巳稠爱之不忍采留作山房秋何当移四松伴汝成清幽南冈与北领路近颇易求他年风雨夜来聴龙吟愁逰南山憩山下人家和人韵驱马南山阳下马望絶巘解衣坐盘桓言就蓬庐偃非无攀援力兴尽自应返天髙暄风息木落岁华晚势阻乏遐观趣得心自逺不有君子词何用抒缱绻东郊晨兴理孤榜薄言东郊逰清风吹我衣入𬒮寒飕飕幽花媚时莭弱蒋依寒流山开碧云歛日出白烟收旷望淂所懐欣然消我忧中流望城郭葱葱佳气稠人生亦已緐恵养要须周约身不愿余尚恐乏所求且当置勿念乗化终归休春后多隂偶成三首用复无逸来贶日出晨景澹散髪歩中庭仰见濯濯栁春风畅人情兹晨岂不佳谁能㝎隂晴人生亦良脆疲劳竟何营万事可拨遣舍道焉求成卧起向北窓一室可栖遟取诗三百萹一一絃歌之古道岂为逺先师不吾欺嘉我有良朋所志共在兹适意聊娱乐过此非所知仲春忽已过四序随流波水深不可厉苦雨一何多田园颇在念春事今如何沉忧亦无益言咲复言歌暁起川上赠友眀彂不能寐独歩栁隂中秋色方浩荡晨光乍曈昽烁烁川上日萧萧树间风葛巾吹欲堕纎絺巳无功感彼岁月驶悟此人丗空悠悠竟何𥙷山林情所钟终期抗髙志驾言从赤松逰弁山我欲到斯境嵗月良已深今晨为兹逰醻我夙昔心悠悠冈坂长惨惨风云隂㣲雨迫短日飘然洒衣襟娄欲还吾驾去意复难任逍遥得所止林竹自萧森素琴不须弹山水有清音邈在樊笼外尘想何由侵况懐㝠絶理去此将焉寻他山岂不好聊尓非所钦二月二日尊经阁望郊外山水二首朝登西北楼遐景舒我懐熹㣲晨光动窈窕春増华草木罕悴色山川一何佳悠然斜川意千载与我谐及兹春服成言咏乐无涯此理将不泯弃之良可嗟日出群动作鸡犬亦复喧渺渺孤舟发翩翩栖鸟迁先师有眀训政在善利间结发事诗书扵今益可怜况兹去古逺淳风未易还吾行亦聊尓一覧可忘言次韵舜举四慕诗子晳有髙志悠然舞雩春接舆谅非狂行歌归隐沦周也实旷士天地视一身去之千载下渊眀亦其人归来北窓里势屈道自伸仕止固有时四子乃不泯九原如可作执鞭良所欣春思春栁黄如鵞春风扬緑波羙人在何许忽若阻山阿攀条弄白日常恐嵗蹉跎懐思欝不舒佳期将奈何良辰难骤得临风空浩歌杂诗四时更代谢物化常随之春华曾㡬何嵗月忽如兹严风动髙林百草具巳萎人生况有忧患乃其宜弃捐勿复念出入由化机安得松乔术邈与丗相违寄题右之此静轩卜居无喧寂尚论心所宗山林苟不静亦与朝市同闻君南窓下寄傲乐无竆曲肱有余趣战胜纷华中好风从何来吹子庭前松清琴时一弹浊酒尊不空颇恨道里賖不得徃相从人事矧好乖我心何时降廉山晓行曵杖行墟曲苍茫暁色分凝霜被原隰葛屦非昔闻新松夹道周宿草冒髙坟日月迭而逝死生安足云䡖舟㳂寒流怅望㢘山云丗固不可辟斯人本同群缅焉心如结咏言着斯文奉和夲斋先生首夏即事天道虽不言坐觉四时行蔼蔼庭前隂烨烨枝上荣闲居有真趣曲肱寄余情仰视浮云翔俯聆时鸟鸣道胜心自怡松乔可齐龄惜㢤无旨酒爲公称兕觥赠赵虞卿客从北方耒逍遥江湖间頋影空自爱不见欣戚颜奕秋去已逺神观一朝还惜无双白璧尉子行路难翩翩云中鹤孤髙杳难攀长懐𬗋霞客引袂入名山题董元溪岸圗石林何苍苍油云出其下山髙蔽白日隂晦复多雨窈窕溪谷中邅囬入洲溆㝠㝠猨狖居漠漠凫鴈聚幽居彼谁子孰与玩芳草因之一长謡啇声振林莽赠别夹谷公驱马原隰间经时不遑休昔来日在斗今去麦己秋王事有埤益宴安非所求翩翩晨风翼一举逝莫留谁令匏瓜系自懐离别忧青青蕙兰花含英在中林春风不披拂胡能见幽心相去千里余㑹合大江南促席谈自古知我一何深此别虽非逺懐思渺难任公其爱体素尚无金玉音题舜举小隐圗有水清且泚洄洑乱石间乐㢤三子者在涧歌考槃流波牵弱缕䡖飈动文竿信无吞舟鱼我志匪鲂鳏勿言隠尚小神情有余闲髙士不可见古风何时还赵村道中朝出南郭门遥指西山隂马蹄与石闘宛转愁我心溪谷莽囬互寒风振穹林黄叶洒我衣岩泉走哀音凄凄霜露降竆思浩难任人生亦何为百年成古今华堂昔燕处零落归丘岑况复不得保悲来泪沾襟昔年干戈动兵尘暗三呉长江巳无险智勇亦难圗筑垒依平山谋国一何愚桢榦群林空遗址莽丘墟至今蓬蒿下犹有白骨枯天隂万鬼哭惨惨荒山隅兴亡自有数不敢问何如独怜野菊花立马为踌躇奉詶戴帅初架阁见赠仙人海上来遗我珊瑚钩晶光夺凡目竒采燿九州自吾得此寳昼玩夜不休生丗勿恨晚及与斯人俦惜㢤无琼玖可以结绸丗徳日下衰古风向谁求䖸眉亦何有空受衆女仇适俗固所愿违己良足忧感子赠言意再拜涕泗流安得骑骐驎从子以逺逰吾爱戴安道隠居絶埃尘弹琴聊自娯书画又絶伦岂无召我者已矣非所欣昔我道剡中山川自清新是时夜雪霁懐㢤见其人常欲以暇日慷慨为写真之子有祖风千里响然臻我从苏李后敢言茟墨神坐之盘石上俗物不得亲㣲君动髙兴此意当谁陈桐庐道中㦄㦄山水郡行行襟袍清两崖束沧江扁舟此宵征卧闻滩声壮起见渚烟横西风林木浄落日沙水眀髙旻衆星出东领素月生舟子棹歌彂含词感人情人情苦不逺东山有遗声岂不懐燕居蕳书趣期程优㳺恐不免驱驰竟何成我生悠悠者何日遂归耕张詹事遂初亭青山缭神京佳气溢芳甸林亭去天咫万状争自献年多嘉木合春晚余花殿雕䦨留戏蝶藻井语娇燕退食鸣玉珂友于此终宴钟鼓乐清时衣冠集群彦朝市尘得侵圗书味方逺纷华虽在眼道胜安用战初心良已遂雅志由此见何事江海人山林未如愿送周正平学士致仕还里关吏晨啔门㒒夫戒首途祖道京城南喜色动闉阇仕䆠非徒荣出䖏贵合义公今虽未耄进退有余地髙蹈激流俗清风耸朝廷增秩仍继禄圣眀优老成逍遥桒间年髙徳弥邵红颜醉春酒白髪照晴昊两䟽真勇决四皓甘隠沦汉史不专羙古今凡㡬人青牛当南㳺𬗋气巳先路我欲强着书懐㢤未能去寄鲜于伯㡬廊庙不乏才江湖多隐沦之子称吏隐才髙非衆邻脱身轩冕塲筑屋西湖濵开轩弄玉琴临池书练裙雷文粲周鼎鹿鸣娱嘉賔圗书左右列花竹自清新赋诗凌鲍谢徃徃絶埃尘我生少寡谐一见夙昔亲误落尘冈中四度京华春泽雉叹畜樊白鸥谁能驯送程子充运副之杭州塩为生民食日用犹水火虽非饥所急一日无不可但令啇贾便那复愁国课数年人壊法贪欲肆偏颇利多归私室民始受塩祸尓来又计口强致及包褁㩁酤竆滴征啇剧遮逻东南民力竭此事非细琐朝家更政化选择堪负荷君为尚书郎精白色瑳瑳眀当戒行李徃理吴越柂祝君无别语编户要安妥湖山多胜䖏亦可供宴坐谈咲尊俎间佳声满江左赠茅山梁道士名山标勾曲秀领蔚层云层云散浩彩中有三茅君度丗三千秋流芳浩无垠丹光耀朱阳琴心传玉文司命播万物彂蒙导人群学道得旷士采真遗尘氛赠我书一编清謡吐竒芬茟耕亦巳勤寸田要锄耘灵䑓耸绛阙黄云覆氤氲内观神自照衆言一何纷平生山林意独徃乃所欣攀援桂树枝采撷芝兰薰静与木石居逰则侣麋麕松柏无冬夏烟霞自夕昕轩冕或桎梏绮语徒羶荤大道返尓朴至㢤吾师云㝠㝠𬗋霞想湛言久不闻聆我歌洞章判然仙凡分罪出在山为逺志出山为小草古语巳云然见事苦不早平生独徃愿丘壑寄懐抱图书时自娱野性期自保谁令堕尘冈宛转受纒绕昔为水上鸥今如笼中鸟哀鸣谁复頋毛羽日摧藁向非亲友赠𬞞食常不饱病妻抱弱子逺去万里道骨肉生别离丘壠谁为扫愁深无一语目㫁南云杳恸哭悲风来如何诉穹吴次韵齐彦学士中秋雨后翫月卧痾媿㣲官俯仰百忧集安知中秋至但见眀月出萧萧雨新巳凉气澄霁夕青旻罗踈星灿若殊与璧小䖝鸣草根万物皆自适而我独何为矫首望南北愁来无端倪拨去终不释人生莫不乐杯酒㑹邻戚髙歌杂清唱起舞戞鸣瑟闭户且复眠空尊何由酌秋日锦樱为继卿作灼灼庭下花霜余发春妍衆卉方具腓秾芳独嫣然主人逺方来一咲清尊前植物岂无情有开容必先造化寓深意嘉与后人传聴姜伯恵父弹琴擘阮姜子早闻道澹然遗丗荣蓺花有生意焚香无俗情时抱琴与阮弹作松风声畴昔江湖间久巳知子名安知十年后一咲成合并是邦山水秀照人肌骨清愿子石泉上为鼓一再行因之洗吾耳遂欲濯尘缨题洞阳徐真人万壑松风圗谡谡松下风悠悠尘外心以我清浄耳聴此太古音逍遥万物表不受丗故侵何年从此老辟谷隐云林自释君子重道义小人贵功名天爵元自尊丗纷何足荣乗除有至理此重彼自䡖青松与蔓草物情当细评勿为蔓草蕃愿作青松贞祷雨龙洞山苍山如犬牙细路入深谷絶壁千余仞上有凌云木隂崖不受日洞穴自成屋萧森人迹少荟蔚兽攸伏云林互隐映涧道相逥复翔禽薄穹霄鸣鸟响岩曲临桥濯清飔汲井漱寒玉神物此渊潜愆阳有祈祝风漓慙善教吏懦耻禄蹔懐尘外想独徃疑有梏过幽难久居济胜乏髙躅茦马寻故蹊归樵相追逐送石仲璋霜风何凄厉兰萧同枯萎念此鼻为酸恻怆中心悲由来无丑好衆女嫉蛾眉数罟困巨鱼盐车厄天骐况复值怨仇贝锦成祸机俯首无所诉菹醢聴所为向非知己者虽死谁眀之君子有行伇后会在何时欲别不敢徃瞻望涕涟洏援茟抚我心为公吐此词题桃源圗战国方忿争嬴秦𣸪狂怒冤㢤鱼肉民死者不知数斯人逃空谷是殆天所恕山深无来遥林宻絶归路艰难苟生活种莳偶成趣西邻与东舎鸡犬自来去熈熈如上古无复当世虑安知捕鱼郎延縁至其䖏遥遥千载后缅想増慨慕即今生齿緐险絶悉开露山中无木客川上靡渔父虽懐隠者心桃源在何许况兹太平世尭舜方在御干戈久己戢老幼乐含哺田畴毕耕耨努力勤蓻树毋为问迷津竆探事髙举题归去来圗生世各有时出䖏非偶然渊眀赋归耒佳䖏未易言后人多慕之效颦惑蚩妍终然不能去俛仰尘埃间斯人真有道名与日月悬青松卓然操黄华霜中鲜弃官亦易耳忍竆北窓眠抚卷三叹息世久无此贤题李伯时元祐内廐五马圗黄太史书其齿毛五马何翩翩萧洒秋风前君王不好武蒭粟饱丰年朝入阊阖门莫秣十二闲雄姿耀朝日灭没赱飞烟頋盻增意气群龙戏芝田骏骨不得朽託兹书画传夸㢤昭陵石岁久当頺然酬滕野云滕君夲臞儒肝鬲足清气赋诗多秀句徃徃含古意大夸江山羙一洗尘土翳平生有诗癖淂句时自憙尓耒荒芜甚枯澁常内媿锦绣忽堕前令我喜不寐功名亦何有富贵安足计唯有百年后文字可传世霅谿春水生归志行可遂闲吟渊眀诗静学右军字但恐君未闲书成无由寄述太傅丞相伯颜功徳兴癈夲天运辅成见人庸舆地久以裂车书㑹当同先帝昔在御如曰行虗空六合仰照耀一方顾颛䝉授钺淂人杰止戈代天工鉄马浮度江㘴收破竹功草木纷震动山川变鸿𪷟地利不复险金城何足攻市靡易肆忧兵无血刄红孰能年嵗间伐国究始终老稚感再生遗黎忘困竆归来一不取匹马赱北风九域自此一益见圣世崇大㢤先帝仁允矣丞相忠嗟我始弱冠弗获拜此公作颂歌元勲因之写吾衷送文子方调选云南我友文子方其人羙如玉髙谈动卿相恵利风俗文章多古意清切緑水曲纷纷凫鹥群见此摩霄鹄今当使西南万里道卭蜀铨衡非细事贤俊要甄録逺人待子来饥者望菽粟贤劳亦常事但恐期程促马嘶晨当行草长春正緑执手临路歧使我空踯躅吴真人卢沟雨别圗驱马上河梁执手逺别离逺别数千里临分各相思山川一何悠去去勿复遟髙堂有双亲黄发映厖眉还家拜堂下置酒作児嬉却归见天子忠孝两无亏人生如公少致身贵及时此行将未巳亲夀当期頥髙氏谨莭堂先圣有眀训见诸庶人章少小诵习之白首不敢忘髙子躳孝弟养亲在髙堂萧公三大字岌岌端且荘对之铭座右凛然肃冠裳谨身用始莭莭用乃无荒斯言非虗语旨逺味自长守此期勿失善积有余庆题耕织圗二十四首奉懿旨撰耕正月田家重亢曰置酒㑹邻里小大易新衣相戒未明起老翁年已迈含咲弄孙子老妪恵且慈白髪被两耳杯柈且罗列饮食致甘旨相唿团栾㘴聊慰衰莫齿田硗借人力粪壤要锄理新嵗不敢闲农事自兹始二月东风吹原野地冻亦己销早觉农事动荷锄过相招遟遟朝日上炊烟出林梢土膏脉既起良耜利若刀髙低徧翻垦宿草不待烧幼妇颇能家井臼常自操散灰縁旧俗门迳环周遭所冀岁有成殷勤在今朝三月良农知土性肥瘠有不同时至万物生芽蘖由地中秉耒向畎畒忽徧西与东举家徃于田劳瘁在尓农春雨及时降被野何𪷟蒙乗兹各布种庶望西成功培根利秋实仰天望年丰但使隂阳和自然仓廪充四月孟夏土加润苗生无近逺澷澷冒浅陂芃芃被长坂嘉谷虽己值悪草亦滋君子与小人并䖏必为患朝朝荷锄徃薅耨忘疲倦旦随鸟雀起归与牛羊晚有妇念将饥过午可无饭一饱不易得念此独长叹五月仲夏苦雨干二麦先后熟南风吹陇畒恵气散清㳤是为农夫庆所望实其腹沽酒醉比邻语咲声满屋纷然收获罢髙廪起相属有周成王业后稷播百谷皇天贻耒牟长世自兹卜愿言仍岁稔四海尽䝉福六月当昼耘水田农夫亦良苦赤日背欲裂白汗洒如雨匍匐行水中泥淖及腰膂新苗抽利劔割肤何痛椘夫耘妇当馌奔赱及亭午无时暂休息不得避炎暑谁怜万民食粒粒非易耴愿陈知稼穑无逸传自古七月大火旣西流凉风曰凄厉古人重稼穑力田在匪懈郊行省农事禾黍何斾斾碾以他山石玉粒使人爱大祀须粢盛一一稽古制是为五谷长异彼稊与稗炊之香且羙可用享上帝岂惟足食人一饱有所待八月白露下百草茎叶日纷委是时禾黍登充积徧都鄙在郊旣千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优㳺茅檐下庶可以卒岁太平元有象治世乃如此九月大家饶米面何啻百室盈縦复人力多春磨常不停激水转大轮硙碾亦易成古人有机智用之可生朝出连百车莫入还满庭勾稽数多少必假布筭精小人好争利昼夜心营营君子贵知足知足万虑䡖十月孟冬农事毕谷粟既已蔵弥望四野空藁秸亦在塲朝廷政方理庶事和隂阳所以频岁登不忧旱与蝗置酒燕郷里尊老列上行肴羞不猒多炰羔复烹羊縦饮竆曰夕爲乐殊未央祷天祝圣人万年长夀昌十一月农家值丰年乐事日熈熙黒黍可酿酒在牢羊豕肥东隣有一女西隣有一児児年十五六女大亦可笄财礼不求俻多少取随宜冬前与冬后昬嫁利此时但硕子孙多门户可扶持女当力蚕桒男当力耘耔十二月一日不力作一日食不足惨淡嵗云莫风雪入破屋老农气力衰伛偻腰背曲索绹民事急昼夜互相续饭牛欲牛肥茭藁亦预蓄蹇驴虽劣弱挽车致百斛农亊极劳苦嵗岂恒稔熟能知稼穑艰天下自蒙福织正月正月新献嵗㝡先理农器女工并时兴蚕室临期治初阳力未胜早春尚寒气窓户当奥宻勿使风雨至田畴耕耨动敢不脩耒耜经冬牛力弱相戒勤饭饲万事非预备仓卒恐不易田家亦良苦舍此复何计二月仲春冻初觧阳气方满盈旭日照原野万物皆欣荣是时可种桒挿地易抽萌列树徧阡陌东西各縦横岂惟篱落间採叶惮逺行大㢤皇元化四海无交兵种桒日已广弥望绿云平匪惟锦绮谋祗以民生三月三月蚕始生纎细如牛毛婉恋闺中女素手握金刀切叶以饲之拥𥿄散周遭庭树鸣黄鸟彂声和且娇蚕饥当採桒何暇事逰遨田时人力少丈夫方种苗相将挽长条盈筐不终朝数口望无寒敢辞终岁劳四月四月夏气清蚕大已属眠髙首何昻昻蛾眉复姢姢不忧桒叶少徧野如緑烟相唿携筐去迢逓立逺阡梯空伐条枚叶上露末干蚕饥当早归秉心静以饬躬脩妇事僶勉当盛年救忙多女伴咲语方喧然五月五月夏以半谷莺先弄晨老𧖟成雪茧吐丝乱纷纭伐苇作薄曲束缚齐榛榛黄者黄如金白者白如银烂然满筐筥爱此颜色新欣欣举家喜稍慰经时勤有客过相问咲声闻四隣论功何所归再拜谢蚕神六月釡下烧桒柴取茧投釡中纎纎女儿手抽丝疾如风田家五六月緑树隂相䝉但闻缲车响逺接村西东旬曰可经绢弗忧杼轴空妇人能𧖟桒家道当不穷更望时雨足二麦亦稍丰沽酒田家饮醉倒妪与翁七月七月暑尚炽长日弄机杼头蓬不暇梳挥手汗如雨嘤嘤时鸟鸣灼灼红榴吐何心娱耳目徃来忘伛偻织为机中素老要纫𥙷青灯照夜梭蟋蟀窓外语勤亦何有身体衣㡬缕嫁为田家妇终岁服劳苦八月池水何洋洋沤麻水中央数曰麻可取引过两手长织绢能㡬时织布巳复忙依依小儿女岁晚叹无裳布𥜗不掩胫念之热中膓朝缉满一篮莫缉满一筐行看机中布计曰渐可量我衣苟巳成不忧天早霜九月季秋霜露降凛凛寒气生是月当授衣有布织未成天寒催刀尺机杼可无营教女学纺纑举足疾且䡖舎南与舎北嘒嘒闻车声通都富豪家华屋贮娉婷被服杂罗绮五色相间眀聴说贫家女恻然当动情十月丰年禾黍登农心稍逸乐小児渐长大终岁荷锄䦆目不识一字毎念心作悪东邻方迎师收拾令入学后月曰南至相贺因旧俗为女裁新衣脩短巧量度龟手事塞向庶御北风虐人生真可叹至老长力作十一月冬至阳来复草木潜滋萌君子重其然吾道自此亨父母㘴堂上子孙列前荣再拜称上夀所愿百福并人生属眀时四海方太平民无札瘥者泽敷群情衣食茍给足礼义自此生愿言兴学校庶㡬教化成十二月忽忽岁将尽人事可稍休寒风吹桒林日夕声飕飗墻南地不冻垦掘为坑沟斫桒埋其中眀年芽早抽是月浴蚕种自古相传流蚕出易脱殻丝纩亦倍收及时不努力知有耒嵗否手冻不足惜冀免号寒忧松雪斋文集卷苐二松雪斋文集松雪斋文集卷第三松雪斋文集卷苐三古诗次韵周公谨见赠池鱼思故渊槛兽念旧薮官曹困窘束夘入常尽酉蕳书督期㑹何用传不朽十年从丗故尘土满衣䄂归来忽相见忘此离别久缅懐徳翁隐坐羡沮溺偶新诗使我和矉里忘已丑平生知我者颇亦佀公否山林期晚嵗鸡黍共尊酒却咲桓公言凄然汉南栁清胜池上偶成竹色雨余碧蝉声风际清方池含緑水中有纎鳞行浮沉各异态亦足恱吾情欣赏方自兹庶复淂此生重用韵孤花色更媚宻竹气自清懐彼橘中乐偶兹池上行荣华或伤性赏静可怡情坐久不成起待淂月华生赠韩㝎叟萧萧晚雨细淅淅幽丛响炉温动余馥研润生新赏方欣情话欵复此丘园想即事可忘忧胡寕困尘鞅次韵韩㝎叟留别季冬寒气结晨兴懔严霜越江不可渉欲渉恨无梁飘飘客衣薄烈烈北风凉会少别何多令人心靡忘相去数百里东西渺相望岂无琴与书抚心独彷徨鬓毛各已苍目视亦茫茫中年别亲友作悪固其常安淂传羽翼与子俱飞翔拟古长夜何漫漫寒鸡胡不鸣我行在中野霜露上沾缨虎豹夹路啼㷱罴复縦横我前鬼长啸我后啼鼯鼪四頋寂无人北斗髙且眀天道诚幽逺吾心空屏营哀鲜于伯㡬生别有再逢死别终古隔君死巳五年追痛犹一日我生大江南君长淮水北忆昨闻令名官舎始相识我方二十余君发黒如契合无间言一见同宿昔春逰毎拏舟夜坐常促席气豪声若钟意愤髯屡㦸谈谐杂叫啸议论造精覈巍煌啇鼎制驵骏汉马式竒文既同赏疑义或共柝锦嚢装玉轴妙絶晋唐迹粲然极炫曜观者咸辟易非君有精鍳畴能萃竒物最后淂玉钩琱琢螭盘屈握手传玩余欢喜见颜色刻意学古书池水欲尽黒书记徃来间彼此各有淂我时学钟法写君先墓石江南君所乐地气苦下湿安知从事衫竟卒奉常軄至今屏障间不忍覩遗墨凄凉方井路松竹䕃真宅干坤清气少人物世罕觌绯袍俨画像对之泪沾臆宇宙一何悠悲酸岂终极酬潘提举卧病六十日愦愦无一欣时耴古书读那复能知新客从辽东来一见意自亲髙谈极虗无㣲言合道真逺䆠万里外飘然絶埃尘归来如老鹤咲视世间人胡为肯顾我扁舟霅溪濵白发我巳老青云子当伸亰师人物囿子徃无逡廵而我慵墯久栖遟甘隐沦新秋夜乆不能寐坐来秋意浓露凉催蟋蟀月白澹芙蓉渐觉綀衣薄欲将纨扇慵秋日言懐暑退草木苏緑隂秋更繁玄蝉寂无声蛬巳复喧四序有代谢人事何足言尘冠久不弹散发坐前轩俛仰岁云莫遟此负朝暄送姚子敬教授绍兴我友子姚子风流如晋人白眼视四海清言无一尘结交三十年毎见意自新皎皎白驹瘦华发无缁磷此行度浙水言采㑹稽芹㑹稽山水胜王谢雅所欣亦有支许俦迭逓为主賔子徃访遗迹棹舡镜湖濵狂客虽已去髙情自清真以子絶代才数贤可比伦登山复临水啸歌且怡神时时书寄我用慰情相亲述懐我性真且率不知恒怒嗔俯仰欲从俗夏畦同苦以此甘弃置筑屋龟溪濵西与长松友东将脩竹隣桃李粗罗列梅栁亦清新渐与市朝逺颇觉渔樵亲自谓独徃意白首无缁磷安知承嘉恵再踏京华尘京华人所慕宜富不宜贫严郑不可作兹懐向谁陈庆夀僧舍即事白雨暎青松萧飒洒朱阁稍觉暑气销㣲凉度踈箔客居秋寺古心迹俱寂寞夕虫鸣阶砌孤萤炯薄展转懐故郷时闻风鸣铎送李仲渊同知眉州西风吹客衣秋日眀逺树萧萧班马鸣念子眀当去人生贵适意要津何必据佐州亦不悪足展经济具峨眉山川秀文俗盛如故喜子过我乐増我羇旅虑匆匆万里别益叹相见暮此心如天河随子西南注幽独二首闲居无与娯幽独欣有得松翁善啸歌花女羙颜色人生亦何为耳目皆幻适我今未半百鬓发早巳白牙齿复动揺行当为去客且尽须臾欢忘言坐苔石独坐不自聊披草寻㣲迳夕阳在髙林篱落有余暎依依増逺想㦄历生晩徳凉蝉轧鸣筝候虫击清磬大小皆有从雄雌各相应沉吟复踌躇忽觉西山暝允懐斋小斋深且眀中有万卷书斋中古君子寸田自耘锄人生万善具政当复其𥘉操存贵勿忘道积乃有余时复南荣下静看云卷舒送文章甫陜西都事籍甚潞公孙去为西省客矫矫国士风婉婉幕中画泾渭寒有声终华秋更碧聊因佐理余题诗寄来驿羙人隔秋水羙人隔秋水只尺若千里可望不可言相思何时巳庭树多落叶日夕秋风起我今年已衰素发拥两耳囬思少年时容颜若桃李羙人何当来一咲懐抱洗未见令我思旣见胡不喜赠季眀道尊师我逰皆意行仙舘欣有遇麻衣皓如雪蓬鬓飒以素悬知有道者一见乃如故行当还山中清飈送云驭苍松无凡声石局有生路风雷坐可致龙虎俨诃护空令尘中人矫首企烟雾云林山中松风太古声欲写不可状仰观空翠滴俯聴潮音壮岂惟尘虑涤亦觉神情王平生独徃意老矣天所放翳翳林竹间山鸟时一唱俗氛虽云逺勿起清浄障九日当採菊登髙古相传我今值佳莭燕坐云林颠亦有岩间花青蕊露华鲜采采服九英饮水可长年况兹霜稻熟刈我山下田一饱无复事了我粥饭禅题括苍山成徳隐玄洞天洞天在何许乃近在人间神仙亦人耳仙成厌尘寰㝠冥隐玄洞峩峩括苍山卿云时蓊勃赤乌昔飞翻缅懐葛玄翁一徃不复还飡霞弄眀月觧缨濯潺湲青芝伺时生緑萝共谁攀服食去道逺孤坐亦非丹清歌极㓜眇朱书勒孱颜千年有白鹤飞来啔玄关题先天观对此山水咏使人尘虑销况兹真舘燕坐逺烦嚻青林䕃戸牖素云冠山椒松风和涧泉杂佩响琼瑶焚香玉女降长斋百灵朝仙道夲不逺清都亦非遥自嗟衰莫年颇费猨鹤招安淂生羽翰从子以消揺周南翁悠然阁青山与髙人一见如有约悠然相莫逆无语心自乐凌虗歩丹梯揽秀有髙阁应同九皋鹤翶翔在寥廓夏日即事呈六兄下帘却畏日开轩纳清风虽无政事关亦见好悪公此心如白璧聊与丗容容有兄逺方来一咲杯酒同我虽不解饮预恐尊中空唿儿更徃沽勿使欢意竆送谢伯琰纂纂枣实繁嘒嘒蝉声稠炎暑尚尓炽西风犹未秋怜子触热行不惮道里脩栈阁天下险锦城西南过家因上冡圣恩贲林丘鞍马虽驱驰扵义不可留子村瑚琏器用丗羙且周眀时方任贤驿程难久逰去去早言还庶解离别忧偶记旧诗一首春情浩无端野兴欣有瞩山光艶桃李涧影写松竹古来岩穴士白驹在空谷幽鸟何䖏来啼破林烟緑逰幻住菴雨后溪水溢黄流行地中䡖舟何迅迈㳂波兼顺风碧芦榦始长柔桒叶巳空瞬息抵山曲窈窕㣲迳通青林夹道周流泉响幽藂多惭衆衲子前路相迎逢禅居新结斧斤未辍工双阁出尘嚻六窓自玲珑久矣厌城市飘如脱樊笼妙香清鼻观新鸎惊耳聋汲水揷山花开牖纳风松经声出廊庑寂然闻鼓钟𬞞食欣一饱亦与膏梁同缅懐老尊宿燕坐毗卢峰尘縁苦未㫁无由徃相从一宿返归棹逥望但青䓗清河道中扬舲清河流开篷素秋暁斓斑𬒳厓花委蛇顺流藻天清去鴈髙野濶行人小故园归有期客愁浄知扫夏至夏至午之半一隂巳复生坚氷亦驯至顾岂一朝成万物方茂恱安知有彫零君子感其㣲恸笑㡬失声庭前松手种庭前松于今二十年清风时过之我琴不须絃髙标傲岁晚秀色凝空烟有懐贞白君世岂知其玄七月六日承贞居先生逺寄周钟铣间有女象凫之形则考工记所谓凫氏爲钟者也击之与夷则合而是日又适立秋古物之来岂偶然㢤辄成小诗拜贶之辱故人赏我趣遗我凫氏钟制与周礼合试叩声㫪容是日新秋莭夷则还为宫悬之西楣下浮磬俨在东金石互相应间以丝与桐八音虽未备古乐将无同鼎尊铎觯卣罗列见古风揖让扵其间令我懐周公作诗报嘉贶庶以开群聋闲居荒庭芜弗治翳翳草与筠池鱼出娯客林鸟来依人闲居意自足何者为戚欣况扵黄卷间时与圣贤亲病中春寒仲春尚寒气林花无艶姿弊裘拥衰疾风雨何凄其始雷彂东隅霁牖阳光披㣲风草际动落英池面移幽禽変圎吭逰鱼扬细鬐我病自此愈泛舟溪水湄小舆指南盖短笻问东毗机心不复有髙蹈农与羲松涧诗赠丁师善青松上参天下有幽涧泉髙人居其闲万虑不至前读书淂妙趣视世䓁浮烟胡爲舎此去杖茦赱日边要当陈忠益民瘼㑹有痊却归弄泉石静聴松风眠兴中府某氏见山楼东北有髙楼迢逓数十尺朝霞映窓牖浮云来凢席莽苍一望间崒嵂千峰碧青山何䖏无所见多迫迮伟㢤医无闾周礼载蕳册我虽身未到心想已可索但惜道里賖处地逺且僻嘉彼楼居子不受世故爱山如爱客相对乐晨夕应咲平地人尘埃坐充斥赠恢上人晨坐古松下有僧耒叩扉松花落金粉细细点春衣折松当麈尾相对澹忘机汤休不可作政索觧人稀露坐露坐夜将半澹然无所为草根虫鸣歇松梢萤度遟城市多尘杂令人心不怡兹丘亦可老巳与白云期题黄华为其父写真僊人𬗋霞衣危㘴古松间玉色映流水不动如丘山平生黄华老淂意毎相关九原如可作与君相对闲题先贤张公十咏圗呉兴潇洒郡自古富人物溪山暎亭榭尊俎照华发当时盍簮地蓁莽久芜没空余诗语工不共芳草歇抚卷想胜风冠佩其敢忽先民不可见惆怅至眀发犀浦遐观诗男子四方志蜀都天下奇李侯并门豪杖莭镇坤维爱此雪山雄卜宅屖浦湄锦城既云乐焉用还家为遗像开生面清风凛英姿应同武侯庙人懐千古思呉俊卿义塾礼义生富足为富或不仁谁能如呉君捐己以恵人开塾延师儒聚书教比邻岂徒名誉羙要使风俗淳人物方眇然作养当及辰文章虽致身经术乃新民宣公相业着辅子理学醇二贤郷先正千载徳不泯呉君真盛举勉㢤继前尘何当春服从子语水濵寄题杜尊师白云菴琼秀亭白云从何来乃在计筹山山中古仙伯翶翔白云间城市多嚣尘山林幽且闲结屋松竹里开窓泉石边清斋诵道徳焚香降神仙俯仰皆自得洗心㳺泰玄税驾徃从之䂓买山下田蓺药扫白发栽桃映红颜庶㡬林下意期了区中縁丹成从师去咲拍洪崖肩琼山彂天秀珠泉表地灵柔荑吐丹葩乔林标绛英酌醴吸沖和汲涧漱甘清石门开洞府木龙赱岩扃清飈一时至四座浮幽馨阆风何必逺世尘空自㝠从逰当有期淹留讵无成左手撷𬗋芝右手采黄菁振衣陟崇冈遐观散神情长啸烟雾里满空鵉鹤声杨坚州治水歌秋水至兮大河溢金隄决兮流漂疾田畴泊兮为民忧鱼鳖肆兮地上㳺谁能治水兮徴阳侯具畚锸兮万人聚势悍急兮不可以御问河伯兮何所怒岁不登兮民且寠侯精诚兮感神眀赤蛇蜿蜒兮昭灵奠桂酒兮荐芳馨神攸歆兮隄防成水复故道兮民载宁天子圣兮地道平万嵗千秋兮扬颂声题钱舜举着色棃花东风吹日花㝠㝠緐枝压雪凌风尘素罗衣裳照青春眼中若有棃园人攀条弄芳畏日夕只今𥿄上空颜色颜色好愁转多与君沽酒花前歌兵部聴事前枯柏庭前枯柏生意尽枝叶干焦根夲病黄风白日吹沙尘鼓动哀音乱人聴嗟㢤尓有岁寒姿受命扵地独也正雨露虽濡心自苦鳯鸟不来谁与盛岂无松槚在山阿只有蓬蒿没人胫我生媿乏梁栋才浪逐时贤从政清晨骑马到官舎长日苦饥食还併簿书幸简不得休㘴对枯槎引孤兴人生何爲贵适意树木託根防失性㡬时归去卧云林万壑松风韵笙磬题西谿圗赠鲜于伯㡬山林忽然在我眼揽袂欲逰嗟巳逺长松谡谡含苍烟平川茫茫际曽巘大梁緐华天下稀赱马闘鸡夜忘归君独胡爲甘寂寞㘴对山水娱清晖西谿先生竒崛士正可着之岩石里数间茅屋破不脩中有神光彂竒字緑苹齐叶白芷生送君江南空复情相思万里不可见时对此圗双眼眀题二乔圗长江东来水滔滔谁谓江广不容刀中有乔家女児泪何意师昬随二豪龙虎方争欲相㗖鵉鸟铩翮将安逃不见当时老诸葛独聘丑妇何其髙题黄素黄庭后此书飘飘有僊气意其为扬许旧迹盖人间至寳伯㡬所蔵也琴心玉文洞玄玄金钮朱锦乃汝传子能淂之可长年黄素缜㮚完且坚横理如发约两边从有赤道如朱絃文居其间赱玄蛾飞云卷舒相终始大道甚夷非力使无为自然有至理谁能精换骨髄扫除俗尘不瑕秽目中有神乃识真白玉为轵装车轮裹以天上翠织成仙人楼居俨长生鵉鹤翔舞猨猱䡖子能寳之慎勿惊宫室之中夜自眀上清真人扬与许焚香清斋接神女手作此书留下土千年流传子为主东方苍龙右白虎㢘不子求贪不与戏题出洗马啮䣛覂驾谁能御驽蹇纷纷何足頋青丝络首锦障泥鞭箠空劳怨长路眀窓戏写乗黄姿洗刷归来气如怒不须对此苦叹嗟男児自昔多徒歩送孟仲则逰荆湖兼徃㐮汉行路方难子何徃潇湘洞庭天一方长江风来浪如雪荆门木落天雨霜千金养客不复见万里访旧庸何伤子才有用未淂试牛刀爱惜蔵锋铓似闻逺逰未渠央更欲揽辔趍㐮阳昔年战闘且休息白骨巳瘗愁云黄伏龙鳯雏在何䖏鹿门山色还苍苍登髙吊古一长啸万事惨淡悲中膓人生聚散安可常为君起舞君举觞眀朝帆影拂浮玉寄言客居思故郷烈妇行至元七年冬邠州军士刘平之戍枣阳与其妻胡俱道宿车下平为虎所淂胡起追及之杀虎脱其夫吾闻之中原贤士大夫如此乃为感激慷慨作烈妇行以歌之客车何焞焞夫挽妇为推问君将安去言徃枣阳戍官事有程宿车下夜半可怜逢勐虎夫命悬虎口妇怒发指天十歩之内血相溅夫难再得虎可前宁与夫死毋与虎生唿儿耴刅力与争虎死夫活心始平男児莭义有如许万岁千秋可以事眀主冯妇卞荘安足数呜唿勐虎逢尚可寗成寗成奈何汝送髙仁卿还湖州昔年东呉望幽燕长路北赱如登天捉来官府竟何𥙷还望故郷心惘然江南冬暖花乱彂朔方苦寒气又偏木皮三寸氷六尺面颊欲裂涷折弦卢沟强弩射不过骑马径度不用舡䆠逰逺客非所习狐貉不具绨袍穿京师宜富不宜薄青衫骏马争腾鶱南隣吹笙厌粱肉北里鼓瑟罗姝妍凄凉朝士有何意痩童羸骑鸡鸣前太仓粟陈未易籴中都俸薄难褁缠尓来方士颇向用读书不若烧丹鈆故人闻之应见咲如此不归殊可怜长林丰草我所爱羁靮未脱无由縁髙侯逺来肯頋我裹茗抱被来同眠青灯耿耿照土屋白酒薄薄无荤羶破愁爲咲出软语寄书妻孥无一钱江湖浩渺足春水凫鴈灭没横秋烟何当乞身归故里圗书堆里消残年赠相士我昔放浪江湖间举头开眼看青山安知世故不相舎坐受尘土凋朱颜髭须巳黄行且白亦知人生不满百功名富贵非我事但愿有酒唿好客钱唐江边逢少年两眼善相口谈天封侯食肉骨法异慎勿置我诸公前江南春暖水生烟何日投闲苕水边买经相牛亦不悪还与老农治废田谢鲜于伯㡬恵震余琴云是许旌阳手植桐所斵仙人巳归白云中空余手植青枝桐根柯盘欝如蛟龙一朝辟㦄驱雷公烈火半爇随狂风箕子之裔多髥翁才气迈俗惊愚蒙抱持来归寻国工斵爲二琴含啇宫我来自北欣相逢持一赠我为我容自吾得此不敢寐终夜起坐弹孤鸿下絃清泠上黄钟转絃更张涕满胸黄虞巳逺将无同恨君不识牙与钟恨我不识瞽与蒙周南大雅当谁从赠相者吾闻伯乐善相马一頋千金长髙价何人倜傥买权竒满眼驽骀居枥下张君年少目有神赱半江湖多阅人我生瘦愞乏骏骨浪许腾防失真连朝春雨今始晴花枝照眼生春情楼前山色横翠霭湖上栁黄飞乱鸎便须沽酒与君饮醉倒花前犹满引懒从唐举问流年欲向徳翁谋小隐渔父词二首渺渺烟波一叶舟西风落木五湖秋盟鸥鹭傲王侯管甚鲈鱼不上钩侬住东呉震泽州烟波日日钓鱼舟山似翠酒如油醉眼看山百自由送朱仲阳太平教授列仙之儒山泽臞手中黄纸新除书教官虽冷实清选当涂山川如画圗我生无能百不如盍不从君赋归与请君为我酹大白矫首南望心烦纡题李公略所蔵髙彦敬夜山圗髙侯胸中有秋月能照山川尽豪发戏拈小茟写微茫只尺分眀见吴越楼中羙人列仙臞爱之自言天下无西窓暗雨政愁絶灯前还展夜山圗赠呉真人上清真人天上来云收雾歛天门开手持玺书归故里琼琚玉佩相追陪堂上老僊千嵗夀喜児归来酌春酒帝命建尓于上公老仙拜前儿拜后古来子贵父母荣今见恩荣萃一门𬗋衣玉带照华发金冠瑶简眀朝暾人间五福谁能备岁晚寒香满天地真人妙行我所知曽是玉皇香案吏题也先帖木儿开府宅壁画山水歌大山崒嵂摩青天小山平逺通云烟啇侯胸中有丘壑信手落茟分清妍阆风玄圃元不逺粲烂金碧流潺湲参差涧谷楼观起萦纡石路朱桥连松风飕飗响虗阁棋声剥琢来群仙渔歌樵唱渺何许纶巾羽扇清溪边髙情自有泉石趣凉意不受尘埃纒世间书画亦岂少谁能真赏如公贤华堂风曰不到䖏絶胜绣幙空髙县举觞酌酒为公夀眼眀对此三千年孤燕曲燕燕复燕燕孤飞不忍见故雄巳作长别离孀雌守莭令人羡昔日双双拂烟草十年独宿梁间藻叹息人间贞妇少人独何心不如鸟题啇徳苻学士桃源春暁圗宿云初散青山湿落红纷溪水急桃花源里得春多洞口春烟揺緑萝緑萝揺烟挂絶壁飞流淙下三千尺瑶草离离满涧阿长松落落凌空碧鸡鸣犬吠自成村居人至老不相识瀛洲僊客知僊路点染丹青寄䡖素何䖏有山如此圗移家欲向山中住秋夜曲雨声滴夜清漏长朱帘金幙浮新凉闺中羙人动裁剪故罗衣袂生秋香东隣剥枣西隣获旅馆无人念飘泊余不潦尽涵清辉夫容压堤怨不归墻根草緑隂蛾飞蒲萄架空堕殷玉遥夜露寒生体粟暗蛩栖草鸣不平无丝经纬空劳促梦魂苦短道苦长万山深䖏非吾郷玉虫揺缸萤入屋去鴈来鱼应可卜醒眼荧荧愁万斛孔道辅击蛇笏以笏击蛇有孔公义与叚公击贼同事之鉅细虽有异正气愤激生于中伟㢤孔公圣人裔岂聴妖邪乱民志即今槐木一尺强气象澟含风霜子孙守之慎寳蔵絶胜象牙堆满牀李氏种徳斋诗一年之计种谷十年之计种木百年种徳知何事挿架鳞鳞书满屋世人责报嗟何速我自无心徼后福曰中为市百贾閙竞逐锥刀䖸赴烛鬻书之利虽云薄要令举世沾膏馥为贤为智皆由此耕也未必能干禄他年种徳看成功逺在子孙应可卜赠张彦古秋雨新巳风曰清怱闻剥啄𫾣门声出逢麻衣老僊伯身长七尺双瞳眀平生学道㡬半世一见洒洒心为倾大道无为返尓朴自然有路通长生我今素发飒以白䆠途乆矣思归耕吴兴山水况清絶白云满领堪怡情老僊何当从我去小筑茅屋依峥嵘还丹已就蓬岛近咲指尘海寻方平送田师孟知河中府汉二千石入为相邑令或入为三公圣朝用人亦复尔予以此贺田河中田侯年少与子友今三十年俱白首离觞未尽去马鸣愁向风前折杨栁赵克敬耘菴赵子居室名耘庵不以雨旸为旱潦寸田尺宅勤自治稂莠芟夷嘉谷好平生万事无助长岁晚所收皆至寳我託官聮㡬一载懐抱扵人毎倾倒交情雅有古淡风此意难为䡖薄道况我同姓古所敦百世可知宜细攷三十年来如一梦白发相看今尽老我方吿归理墓田莫恠赋诗殊草草燕脂圗歌骐驎腰世常有伯乐不生淹栈豆歘见此圗神自王权竒磊落龙爲友隅目晶荧生𬗋光锦毛错落䝉清霜霜蹄蹙踏寒玉响雾鬛振动秋风凉朝浴扶桒腾浩荡莫秣崐崘超象冈雄姿佀隘六合小盛气欲薾浮云上嗅尘一歕惊肉飞奋迅不受人间鞿岂惟万马羞欲死直与八骏争先驰只今相者多举肥叹息此圗谁复知君不见王䖏沖半生隐徳真成痴赠揑古伯有僧有僧住江心以色杀人凶且淫贪官若吏私其金灭迹鉅海无由寻安知冤魂痛不释群然号诉衆所觌尽诛凶俦冤始白谁其白之揑古伯送髙郎仲徳徃汝州迎母髙郎八岁失其母毎一言之泪如雨忽然有信自北来知道慈亲在临汝艰难一别四十年惊喜失声浑欲舞水行有舟陆有车幞被即行身欲羽遥想团栾再拜时膝下抱持喧咲语人生天地谁无母此别真如隔今古焉知孝感动神眀万里言归复相覩吴兴山水清且逺指日安舆还乐土我当理舟檝迎汝买红缠酒刲肥羜斑衣喜色映庭萱白发从教老农圃次韵叶公右丞纪梦倦逰客子何时去屡欲言归天未许故郷乐事时上心破浪长鱼日登爼一蓑一笠得自由某水某丘犹可数前年有诏举逸民一旦驰驿登天府岂知佐理自有才勉强尽瘁终无𥙷青春憔悴过花鸟白日勾稽困文簿栖栖颜汗逐英俊徃徃咲谈来讪侮倦㒒思归语见侵瘦马长饥骨相拄天生我公出瑞丗辅相眀时期复古好将圗画上凌烟未遂衣冠挂神武髭须半白称貂蝉歩履渐䡖宜印组道长自觉小人消乱沮政须君子怒淂闲有兆天与祥吉梦初囬月当户因公此意乞归田不辞歌诗为公舞杨天瑞府判平冤诗至元年间嵗夘建宁揔管有马谋间因盗起建阳县欲引镇军肆诛屠闻民张氏有女子小名月娘羙且姝思淂此女恣淫泆乃诬张氏与贼俱月娘逃匿不可得旁及隣女遭姦污旣得月娘欲灭口父母亲戚皆囚俘一家九人一时毙痛入骨髄天难唿其余五人亦濒死身𬒳榜掠无完肤人家不幸产尤物破家灭族真无辜杨侯天瑞为府判深疑此事皆虗诞奋髯仗义以死争力谓马谋当併按月娘得脱为良人待尽残囚出狱犴沉冤极枉一旦伸䑓省交章同论荐圣神天子甚眀察诏下天门彂英㫁马谋竟以罪伏诛行路闻之亦咨叹邑人为侯生立祠牲酒纷勤荐祼杨侯平反世希有宜有陞迁示旌劝政事固因才徳羙岁月难将资品筭即今巳过二十年那抛朱绂换青衫皋䕫在位方进贤请为诵我平冤萹赋张秋泉真人所蔵研山㤗山亦一拳石多势雄齐鲁青巍峩此石却是小岱岳峰峦无数生陂陀千岩万壑来几上中有絶涧横天河粤从混沌元气判自然凝结非镌磨人间竒物不易淂一见大叫争摩挲米公平生好竒者大书深刻无差讹傍有小研天所造仰受茟墨如圎荷我欲为君书道徳但愿此石不用鵞巧偷豪夺古来有问君此意当如何题舜举摹伯时二马圗二龙何时飞上天空有骏影人间传一匹鳯头来于阗一匹赐名花满川李侯作画述者钱想见温公当国年太平时莭廵逰少立仗归来饱春草老向天闲无战功马自不逢人皞皞兎少年驰逐燕齐郊身骑骏马如腾蛟耳后生风鼻出火大唿讨来飞鸣如今老大百忧集拄杖徐行防喘急卷中见画眼为眀骥闻秋风双耳立赠相师王䝉泉王君善相多竒中说好夸竒无刺风巳将幻化䓁虗空问夀㡬何持底用遭时乏才偶致位䖏非其宜常自讼词林毎媿文字拙玉带却怜腰骻重身归闾里困衰疾心恋阙庭形夜夣端如老骥欹欲倒骏骨虽存难受鞚清溪如玉遶屋庐箇箇渔舟时看弄且将闲散乐余生岂望残年给残俸松雪斋文集卷苐三松雪斋文集松雪斋文集卷第四松雪斋文集卷苐四律诗春寒夜雨鸣髙枕春寒入敝袍时光自花栁吾意岂蓬蒿失色黄金尽知音白雪髙山林隐未得空觉此生劳雪后同子俊逰何山次韵四首同是清闲客俱为放浪逰晴山依雪壮野水带氷流风急松杉乱年豋荠麦收生涯虽未老吾欲覔菟裘歩履行危磴凭䦨得妙峰鸟飞迷故道人去想遗踪掩冉风前竹支离涧底松山僧饭不足不是忘鸣钟兵革时犹动山林日就荒子真思隐遁詹尹问行蔵有意随三饭无人馈五浆逺山湖外白立马见微茫湍驶波翻雪风生地出雷薄醪随意尽寒气逼人来更欲明朝去何妨迫暮囬自怜非李广醉尉莫相猜早春谿上春无赖清晨㘴水亭草芽随意緑栁眼向人青初日收浓雾微波乱小星谁歌采苹曲愁絶不堪聴重逰弁山出郭闻鸎语穿林散马蹄涧松何欝欎春草又萋萋白石那堪煮丹厓倘可梯平生爱髙兴只合此幽栖竹色迷行迳松声汹座隅水清花自照风暖鸟相唿饮罢思棋局歌长缺唾壷重来潇洒地聊足慰须臾鱼乐楼楼下南来水清泠百尺深菰蒲终夜响杨栁半谿隂日月驱人世江湖动客心向耒歌舞宴达暁看横㕘秋夜草蔓行多露虫声报早秋眀河斜未转大火巳西流欲作传杯饮谁能秉烛逰清晨拂鞍马适野拟消忧次韵陈无逸中秋月食风雨不见谿月当圎夜看云起莫愁曽隂连积水伏雨暗清秋白璧难容玷眀珠不可求毎囙观莭物转觉此生浮独夜生事忴吾拙懐人阻道脩角声悲静夜灯影伴幽忧水落红衣老天寒翠袖愁云中有过鴈哀呌亦何求次韵子山豋楼有感西北髙楼好豋临望眼空弁山横雨外笠泽浸天东计乏千金药羞看百鍊铜只应将世事都付酒杯中懐古情何极豋危气尚雄江山一时胜宇宙百年中翠袖愁空谷绨袍受朔风超然髙举意决眦送孤鸿闻角吹角秋风里边声入莫云抑扬如自诉哀怨不堪闻老马行知道孤鸿飞念羣秪今覇陵尉那识旧将军次韵冯伯田秋兴揺落故园秋谿山䖏䖏幽无钱频贳酒多病倦豋楼文采陶彭泽丹青頋虎头谁能混流俗浩荡一浮沤风紧草木变露寒沙水清萧兰嗟共悴鶗鴂忍先鸣黄阁非吾事青山不世情浩歌聊感激裘马任肥䡖兴逐秋风彂愁随秋夜长系书阳鸟逺促织候虫忙世巳无刘表家徒有孟光故衣寒未𥙷发箧动幽香夲斋先生挽诗昔我先君子交逰半老儒词林宗匠在制阃辅臣须晚莭风尘际闲居岁月徂称诗赋善深痛典刑无徳邵龟龄迈神全鹤发春管寕安皂帽龚胜谢蒲轮小楷名空在遗言意更亲平生知已恨泪落霅溪濵公为孟頫作研铭尝刻之研底又临终唿孟頫多所嘱故云赠权季玉兼简李顺甫幕府文书静湖山春事多风烟归逸兴花鸟助髙歌自愧诸生后其如二妙何卜邻应有日退食数相过奉和帅初兄将归见简戴子文章伯不为时所知朱絃非衆聴白璧易群疑海树生秋早江舡度越遟莫愁千里别要作百年期我坐幽忧疾非君谁与娱清谈忘日夜髙论到唐虞天地无青眼江湖有白须客居寕欝欝归兴託莼鲈送杨㓜澄教授归江西兼寄吴㓜清客里相从久愁中欲别难此行登仕版未觉负儒冠北度怜江揔东归忆㓜安着书应满屋妙处共谁看送李清甫由御史出按四川蜀道青天上绣衣马行霜威御史府春色锦官城万里平反报三年菽水情相逢一杯酒似为别离倾送刘伯常淮东都事久客倦逰甚思归劳寸心之子复南迈欲别惜光隂萧条楚山逺渺㳽淮水深梦中不可到何用觧愁襟晋公子奔狄圗邀端父御史同赋杌居蒲日艰难奔狄时天方兴伯者数子实从之嵗久丹青暗人贤简册悲至今绵上路犹忆介之推题米元晖山水卧逰渺万里楚天清暁秋初日江上出白云山际浮莽苍迷烟树隐约见孤舟丹青不可作思子徒离忧送张仲实还杭州张子早英发哦诗遗垢氛瘦骨暎秋水青眼视晴云黄公酒垆侧王令为书裙相望苦不逺何用惜离分食粥杲杲西流日㴞㴞东逝波春光蓟丘晚栁色上林多不道含香贱其如食粥何眀时无小𥙷郎署谩蹉跎酬卫䖏士见赠之子有道气山居诗兴多琴清鹤自舞林静鸟能歌未遂携家隐深慙辍棹过他年从杖屦养夀向岩阿送吴礼部奉旨诣彭湖为国建长茦此行非偶然止戈方见武入海不求仙朱为郎日金苻出使年早归承圣渥圗像上凌烟大司农侯公挽诗理学推髙苐清朝位列卿政声先日着经术莫年精乍识俄离逖方闲遽陨倾重为天下惜涕泪落縦横和周景逺见寄二首四海多兄弟交情子独亲方将寻舴艋何意画麒麟簿领淹豪士江湖着散人相看俱老大喜见二毛新止酒陶彭泽能书王右军逃禅宁辟俗感旧惜离群泽国茫茫水霜空黯黯云爲农投老去北望隐思君奉隆福召命赴都过徳清别业骤喧气候变幽园卉物凄山云石上起春鸟雨中啼牵衣怜稚子举案愧山妻苦被虗名累未得遂髙栖谢石林赠湖石次其韵怪石曾聴法来从不二门玲珑浮磬韵斑驳古苔痕池月岩边上春云水面屯微尓能辍赠此意向谁论笻竹杖赠天圣长老仁公仁有诗次其韵痩莭苍骨耸腻肤黄玉温苔间时卓地月下屡𫾣门持赠松庐老携寻水竹村归来倚空壁夜气与俱存胡穆仲先生挽诗我有三益友对之如古人布衣甘陋巷书册老遗民泪落黔娄𬒳神伤郭泰巾请爲千字诔书刻上坚珉赠永清曹显祖县尹赤县郎官宰清朝学士班云端双履去花底一琴间鸿鹄宜天路骐驎近帝闲㑹当从此召岂待及瓜还赠郑之侨我有故人子少年能缀文偏工吟九日已觧赋齐云落落驹千里昻昻鹤出群却怜吾老矣须髩白纷纷来鹤亭客逰真舘日鹤来玄圃时援茟二大字欣然千载期长鸣松月照屡舞竹风吹天路何寥廓吾与尓同之大都遇平江龙兴寺僧闲上座话唐綦毋潜宿龙兴寺诗因次其韵闻说龙兴寺多年未欵扉风林发松籁雨砌长苔衣殿古灯光㝎房深磬韵微秋风动归兴一钖向空飞李太白酒楼城逈当平野楼髙属莫隂谪僊何俊逸此地昔豋临慷慨空怀古徘徊独赏心峄山眀望眼百里见遥岑送翟伯玉云南省都事万里云南路青山落照边省郎新𬗋绶幕府旧红莲见面嗟吾晚观文觉子贤只应清㳤气不受瘴溪烟题赵敬父侍御祖徳诗弃子抱兄子古来闻邓攸贤㢤赵氏母盛徳迈前脩隂隲理湏复髙门庆自流诜诜庭下玉簪笏尽公侯获周丰鼎见博古圗苐三卷铭六字丰鼎制特小周人风故淳摩挲玉质润拂拭翠光匀铸法观来妙铭文考更真平生䔍好古对此兴弥新赠刘莭轩侍御马人皆避沙鸥意独闲天恩霑赠典泉壤慰慈颜乐在箪瓢外春生杖屦间闻闲且行乐但恐趣朝班雨摵摵衆叶响滋滋生意新知谁实挥洒觧使尽圆匀蛛䋄悬珠络荷盘泻汞银喜凉生枕簟愁润逼衣巾寄题陆振之与闲堂一闲天所与万事世从踈名敎有乐地安心为广居林间聴啼鸟濠上看逰鱼意适无余想时还读我书次韵观复表兄见蕳寒雨何时已停云不肯开难陪山简醉空忆谪僊才梅蕊枝枝彂幽禽日日来可能无过我真复要诗催载酒无人到山园画掩门泥深妨歩雨暗只空村每忆文园渇难忘北海尊何当来就饮聴我抚桐孙故两淛运使李公挽诗昔我闲居日公来作守时敝庐曽寓止暇日毎娱嬉篆籀传书法絃歌送酒巵情亲自兹始岁晚辱深知白发仪刑老清朝侍从班理财羞聚敛治郡已恫瘝卧疾㽞南乆招䰟竟北还向来漳水道泪落郭西山送张夣苻郎中还朝侍从班行近咨谋出使频乗轺山水国把酒淛江春马歌仍在祥麟徳自驯大书诚有法妙句不无神爱士容踈放忘年接隠沦囬辕瞻斗极聴履上星辰此别真堪惜兹情未易陈数公如见问为说混风尘送董㕘政赴召丹极飞眀诏锋车召老臣仲舒经术䆳贾谊谠言陈偃革懐殊俗安田慰逺人公心如皦日江国自熈春散乱堆牀帙萧飕满案尘诡随吾不忍髙卧理还伸入奏能囬主当言莫爱身衮衣瞻望重丈席侍趍频鈆椠工无益樵渔意巳亲白鸥波万里浩荡未能驯投赠刑部尚书不忽木公胄子何多士眀公特妙年诗书师法在簮相门传曵履星辰上分光日月边帝心知俊彦群望属英贤大木眀堂器朱丝清庙絃吉人词自寡君子徳爲先㫁狱隂功优儒礼数偏我非天下士人谓地行僊山好双㳺屐溪清一钓舡赋诗时遣兴好客恨无钱政尓韦编絶俄闻束帛戋风尘驱驲骑霜雪洒鞍鞯别妇经春夏离郷整四千家书愁展读旅食困忧煎郎位䝉超擢官曹幸接聮屡闻哦鄙句信或有前縁知已诚难遇扪心益自忴樊中淹泽雉春晚怨啼䳌骥病思丰草鸿㝠羡逺天仁言如借便白首向林泉送夹谷公分省陜西忆从长杨猎于时始识公堂堂九尺榦落落万夫雄𥙷衮弥缝密能书点画工劳谦延士类岂弟到儿童黄阁归人望青云有父风驱驰常扈从奏对毎留中暂辍尚书履荣分陕右弓秦山依昼锦燕雪感秋蓬粉署趍承旧瀛洲沗窃同因公动郷思飞梦过江东秋日即事今日秋色好天髙景不暄清飈动林薄凉意满丘樊俗客无因至幽禽时自言露浓金盏侧香逺玉簮緐谁办东山妓空余北海尊莫吟招隐赋桂树可攀援元日朝贺阊阖曙光生觚瑞霭横治朝春有象严跸物无声簮笏千官列箫韶九奏成彤墀簇仙伏翠树拂霓旌絶域梯航至来庭玉帛盈皇圗天逺大圣徳日髙眀兵息知仁布民熈见化行耄倪齐鼔舞率土共升平奉赠平章李相公十韵鱼水千年庆龙云亿载春干元开泰运圣主淂贤臣画像丹青炳书题刻画真春宫承宠旧秋谷赐名新扶日登皇极经邦賛化钧甘盘基相业傅说应星辰报国非私已逢时岂爱身谁能动天子今𣸪见山人始白诗书效行看俗化淳硕陈归羙意作诵比丞民题杨司农宅刘伯熈画山水圗移淂山川胜坐来烟雾空窓中列逺岫堂上见青枫岩树参差绿林花掩冉红鸟飞天路廻人去野桥通村晚留遟日楼髙纳快风琴尊㑹仙侣几杖从児僮疑聴孙豋啸将无顾恺同微茫看不足潇洒兴难竆碧瓦开莲宇丹楼耸竹宫乱泉鸣石上孤屿出江中借甚丹青誉益知书画功烦渠添钓艇着我一渔翁七言和姚子敬秋懐五首铜爵春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催遟莫愁对黄云没㫁鸿落日孤城动皷鼙愁中画角不胜吹山川萧瑟秋云浄草木凋伤莫雨悲多病马卿聊假日数竒李广不逢时卷帘白水青山里隐几无言有所思搔首风尘双短髩侧身天地一儒冠中原人物思王勐江左功名愧谢安苜蓿秋髙戎马健江湖日短白鸥寒金尊渌酒无钱共安淂愁中却暂欢吴宫烟冷水空流惨澹风云暗丸秋禾黍故基曽驻辇夫容髙阁廻添愁繍楹锦柱蛟龙泣金㳫瑶堦鹿豕逰宋玉平生最萧索欲将九辨赋离忧野旷天髙木叶踈水清沙白鸟相唿胡笳䖏䖏军麾满鬼哭村村汉月孤新亭举目山河异故国伤神梦寐俱黄菊欲开人卧病可怜三迳巳荒芜闻擣衣露下碧梧秋满天砧声不㫁思绵绵北来风俗犹存古南度衣冠不及前苜蓿揔肥宛腰枇杷曾泣汉婵姢人间俯仰成今古何待他年始惘然登飞英塔梯飈直上㡬百尺俯视层空鸟背过千里湖山秋色浄万家烟火夕阳多鱼龙衮衮危舟檝鸿鴈冥㝠避冈罗谁种山中千树橘侧身东望洞庭波岳鄂王墓鄂王坟上草离离秋日荒凉石兽危南渡君臣䡖社稷中原父老望旌旗英雄巳死嗟何及天下中分遂不支莫向西湖歌此曲水光山色不胜悲溪上溪上东风吹栁花溪头春水浄无沙白鸥自信无机事玄鸟犹知有岁华锦䌫牙樯非昨梦鳯笙龙管是谁家令人苦忆东陵子拟问田园学种瓜次韵刚父无逸逰南山作絶顶清秋凌翠烟登临应费酒如川平生能着㡬两屐负郭何须二湏田初日出云光射地双溪入湖波接天升髙望逺我所爱青壁有路何当縁次韵子俊岁云莫矣车休蟋蟀在堂增客愁少年风月悲清夜故国山川入素秋佳菊巳开催莭物扁舟欲买访林丘从今放浪形骸外何䖏人间有悔尤次韵夲斋先生即事重揽衣裘敝更寛徂年欲莫气先寒雨中百草难为緑霜后黄花尚耐看千古清真耆旧传半生苦腐儒冠便应筑室山阿去嘉与斯人赋槃次韵信仲晚兴萧萧残照晚当楼寒叶踈云乱客愁岁月蹉跎星北指干坤浩荡水东流古来人物俱黄土少日心情在一丘独立无言风满袖青山相对共悠悠纪旧逰二月江南鸎乱飞百花满树栁依依落红无数迷歌扇嫰绿多情妬舞衣金鸭焚香川上暝画船挝鼓月中归如今寂寞东风里把酒无言对夕晖次韵章得一同原父姪逰兰泽绿树闇闇草接天已愁春尽更闻䳌落花飞絮都成恨痛饮狂歌浑欲颠起舞有人如谢尚着书无意似伶玄绣筵寳瑟何时㑹割锦缠头不计钱见章得一诗因次其韵二首水色清涟日色黄棃花淡白栁花香即看时莭催人事更觉春愁恼客膓无酒难供陶令饮从人皆咲郦生狂城南风暖逰人少自在晴丝百尺长片片飞花欲送春萋萋碧草正愁人黄蜂醸蜜经营急𬗋燕衘泥来去频才似茂陵非晚遇羙如曲不长贫乆知求富都无益但喜论诗若有神奉和帅初雨中见赠隂雨凄凄生夏寒故人望望惜清欢停云底事能相阻后土何时可得干无事甘为犀首饮切云聊着屈平冠闭门客散且髙卧户外泥深没马鞍正㘴清谈与世违交情如子㝎应稀圗书跌宕心犹在裘马清狂意巳非黄鹤未知何日返饥乌故作傍人飞谿南流水清如玉终拟归休理钓矶次韵帅𥘉吴越相望三十年相逢意气共翩翩长歌白石徒为尓逺访丹砂亦偶然海气昬昬云拂地江风飒飒雨连天他时别后相思䖏欲问山隂雪后舡多景楼层颠官阁㡬时脩遶槛长江万古流白露巳零秋草緑斜阳虽好莫云稠平南筹茦张华得治内人才葛亮优景物未竆登覧兴角声孤起瓮城秋东阳八咏楼山城秋色浄朝晖极目登临未拟归羽士曽闻辽鹤语征人又见塞鸿飞西流二水玻瓈合南去千峰𬗋翠围如此山川良不悪休文何事不胜衣金陵雨花䑓遂至故人刘叔亮墓雨花䑓上看晴空万里风烟入望中人物车书南北混山帝王州一日不见如三秋风髙气肃鴈声急天青日暖蛛丝逰篱下黄花爲谁好水边红树令人愁世间万事可拨遣日日痛饮醉即休送李元譲赴行䑓治书侍御史郎署聮班仅一秋旦同趍省莫同休岂惟官事奔忙共自觉吾侪气味投马只今登宪府白鸥何日傍沧洲别离不似今朝悪南望令人生白头送刘天钖镇守鄂州将军好武更敦书执㦸多年卫帝居扈跸惯骑天育马分苻真食武昌鱼弓刀行色寒逾壮尊酒风流澹有余江路梅花政堪折未应便向故人踈送秀才教授真州髥生别我将安适言向真州作教官但使清风生绛帐何妨朝日照空槃东园草木因人胜北固江山隔岸看才近中年巳伤别可堪南望送归鞍送阎子静㢘访淛西翰林禁近逼青㝠宪莭乗出帝城海内文章归浑厚淛西民物望澄清姑苏落日荷花浄震泽秋风橘柚眀忆向玉阶承圣语早归黄阁慰苍生次韵左辖相公昔年闾里自浮沉郎省那知遂有今老去冯唐堪底用愁来荘舄向谁吟上林栁色春犹浅西塞桃花水正深知已如公居鼎鼐不应长此泣南音次韵左辖相公奉寄行䑓中丞徐公尽日沉迷簿领书何时重得赋闲居已无夣想县金印岂有文章到石渠白发故人霜柏在黄尘逰子㫁蓬如旧逰忆在吴兴日自採谿毛脍白鱼送孟君复信州捴管君侯弱冠已専城未许甘终浪得名五马人生真足贵一毫宠辱不须惊暮云去作江东梦秋雨无忘蓟北情歌罢风前折杨栁离觞那忍为君倾追挽宋汉臣副使生世怜余后此公闻人说佀涕无从一时文献交逰里十载烟霞杖屦中有子能为先友记临终方见古人风秋漪亭上残阳色犹照先生醉后容钦颂世祖皇帝圣徳诗东海西山壮帝居南舡北马聚皇都一时人物从天降万里车书自古无秦汉縦强多覇略晋唐虽羙乏雄圗经天纬地䂓模逺代代神孙仰圣谟送吴思可捴管汀州七闽南去路﨑岖五马承恩出帝都地气喜闻今有雪民生宁似昔无襦山城酒羙倾鹦鹉雨舘春深聴鹧鸪他日相思应怅恨离筵不忍赋骊驹李仲渊求其弟叔行万竹亭诗为赋一首闻君有弟多栽竹我题诗寄逺情翠碧飞来人政静鳯凰鸣集实𥘉成江波倒影春云合山月笼隂夜气清我亦有亭深竹里也思归去聴秋声王氏莭妇夫妇人伦之大者夫死宁容有二天矧是簮缨闲姆训故应诗礼得家传何须㫁耳徒惊俗只是持身巳自贤年少寡居今白发为君重赋柏舟萹和姚子敬韵同学故人今已稀重嗟出䖏寸心违自知世事都无𥙷其奈君恩未许归沧洲白鸟时时夣玉带金鱼念念非准拟眀年乞身去一竿同理旧苔矶赵子敬御史志养堂志养堂前马归融融喜气动庭闱能令将种为书种可是斑衣胜绣衣手树藂萱侵雪色心同寸草报春晖不湏更上陈情表夀母康强世所稀至元庚辰繇集贤出知济南蹔还呉兴赋诗书懐五年京国误蒙㤙乍到江南佀梦魂云影时移半山黒水痕新涨一溪浑䆠途乆有曼容志㛰娶终寻尚子言政为踈慵无𥙷报非干髙尚慕丘园多病相如巳倦逰思归张翰况逢秋鲈鱼莼菜俱无恙鸿鴈稲粱非所求空有丹心依魏阙又携十口过齐州闲身却羡沙头鹭飞去飞来百自由初到济南自咲平生少䆠情龙钟四十二专城青山㦄㦄空懐古流水泠泠尽着名官府簿书何日了田园归计有时成道逢黄发惊相问只恐斯人是伏生刘端父御史见和前诗次韵荅之少日居多隐遁情微官犹喜淂山城腹中洞视浑无物身外何因更有名忽忆放船苕水去终期背郭草堂成故郷一别三千里看见池塘草又生次韵端父和鲜于伯㡬所寄诗画舸西湖到䖏㳺别来飞梦到杭州百年底用忧千岁一日相思似㡬秋苦忆东南多胜事空吟西北有髙楼只今赖有刘公干时写新诗觧客愁春日送㢘访监司赴都春囬北斗转招揺使莭迎春上九霄官道柔杨有生意私田细麦长新苗东风河水氷初泮遟日沙堤雪易销入觐彤廷元㑹毕衮衣留相圣眀朝送刘安道指挥副使还都兼寄李士弘学士昔来雨雪正霏霏今去春鸿向北飞王事便应歌枤杜家人未用叹蛜蝛据鞍横槊军威壮把酒论文雅志违为问瀛洲李学士相思何故信音稀趵突泉泺水发源天下无平地涌出白玉壷谷虗乆恐元气泄嵗旱不愁东海枯云雾润蒸华不柱波涛声震大眀湖时来泉上濯尘土氷雪满懐清兴孤继郑鹏南书懐岂不懐归苦未闲䆠情羇思不成欢可能治郡如龚遂只合临流佀㓜安棋局懒从先䖏着医方留耴用时看夜来梦到苕溪上一枕清风五月寒惊秋泽国西风一夜生故园乔木动秋声山川满目悲揺落物色无心淂老成下坂牛羊知故道亲人鱼鸟近幽情向来豪气消磨尽空对年光浪自惊徳清闲居巳无新梦到清都空有髙情学隐居贫尚典衣贪购画病思弃研厌求书圉人焚积夜防虎谿女叩扉朝卖鱼困即枕书饥即饭谋生自咲一何踈题山堂手种青松一万栽山堂㽞得翠屏隈推窓绿树排入临水红桃对镜开山雉雊迎朝日去野禽啼傍夕阳来老妻亦有幽栖意数日遟㽞不肯囬醉后同张刚父清风楼聮句碧树未黄风露秋晚云萧瑟乱山愁千家踈雨催砧杵两岸残阳入钓舟画角吹残人罢市清尊饮散客登楼古今囬首俱陈迹唯有谿声日夜流和邓善之九月雪季秋惊见燕山雪逺客淹留愁病身顦顇自伤黄菊晚横斜空忆野梅春苍松翠柏争擎重绀殿红楼絶尘想淂江南犹未冷嫰橙清酒政尝新次韵子敬懐王子庆徃呉中阖闾城郭填姑苏吊古登台百感俱秋水逺随鸿影没江云长傍客帆孤吴时花草于今在晋代风流絶世无别后故人须有淂已应懐寳问归途松雪斋文集卷苐四松雪斋文集松雪斋文集卷第五松雪斋文集卷苐五律诗海子上即事与李子构同赋小姬劝客倒金壷家近荷花似镜湖逰骑䓁闲来洗马舞靴䡖妙迅飞凫油云判汚缠头锦粉汗生怜络臂珠只有道人尘境静一襟凉思咏风雩李诗云驰道尘香逐玉珂彤楼花暗鼓云和光风渐緑瀛洲草细雨微生太液波月榭管絃鸣曙早水亭帘幙受寒多少年易动伤心感唤取蛾眉对酒歌子构名才亰兆人年十七赋此诗不幸早亡杂扵唐人诗中未易辨也客有赋十月桃者子构云刘郎再来岁云莫王母一咲天囬春衆皆钳口不作亦竒句也因附此重用韵更从何䖏访蓬壷花满平堤水满湖韩嫣金丸落飞鸟王乔仙履下双凫姬姜自爱千金䫉逰侠䡖量一斛珠我老不知年少事水边行散似春雩次韵西云长老赠周仲和江南春水碧扵天白鸟沧洲兴渺然刾绣可能如倚市力田终不佀逢年㡬因莼菜懐张翰欲把丹砂访稚川才力如君强健在不妨沽酒醉花前送杜伯玉四川行省都事浣花谿上草堂存今见能诗㡬代孙橘刾藤梢隠藂竹椒浆桂酒荐芳荪日长画省文书静春近岷江雪浪奔我向东吴君向蜀别离从古觧销魂次韵李秀才见赠曽是先皇侍从班龙髥飞去竟难攀重来赤日黄尘里夣到清泉白石间岂有文章供世用乆判渔钓与云闲何当便理南归棹唿酒豋楼看弁山人日立春今年人日与春并人得春来喜气迎宫栁风微金缕重御沟氷泮玉鳞生隂消已觉余寒散阳长争看暁日眀霜髩綵幡浑不称强题新句慰羇情送岳徳敬提举甘肃儒学苦欲㽞君君不㽞奋髥跨马赱甘州功名到手不可避富贵逼人那得休春酒蒲萄歌窈窕秋沙苜蓿饱骅骝儒冠也有封侯相万里归来尚黒头送萧万户镇阆州锦屏山下蜀江清阆州城南春意生投壷今见诗书帅树羽遥怜鼓角营逺戍固须烦将略杂耕因足见民情梅花到日应如雪折取緐枝一寄声㽞别沈王珎重王门晚受知一年长恨曵裾遟分瓯共酌人㕘饮遶径同看芍药枝华屋焚香凝燕寝画屏摘句写乌丝吴舡万里东南去采尽苹花有所思徳昌捴管雪后见过而余适徃徳清别业归耒承恵诗赱茟奉和年过五十已无闻老子犹容醉吐茵短棹冲寒投别墅朱轓行雪布阳春诗成自可追群玉茟冻真成秃万㕙且喜丰年多羙酒传杯慎勿厌廵三日后再雪徳昌复枉骑见过既而𣸪和前萹见赠辄亦次韵夜深万籁寂无闻暁看平阶展素茵茗椀縦寒终有韵梅花虽冷自知春使君磊落如天骥老我堆豗似冻㕙深愧闭门髙卧客枉劳车骑巳三廵已酉元日朝拜喜晴捴管次前韵见教复和一首公庭拜罢咲声闻暁色曈曈射锦茵元日不隂占乐歳太平有象兆新春不知何地来银瓮复报诸方致白㕙四海治安封禅举岱宗乆已望东廵逰乌镇次韵千濑长老泽国人烟一聚间时看华屋出林端巳寻竹院心源浄更上松楼眼界寛千古不磨唯佛法百年多病只儒冠相逢已㝎诗盟了他日重寻想未寒赠张进中茟生平生翰墨空余习喜见张生缚䑕毫韩子未容夸兎颕涪翁底用赋猩毛黒头便有中书意黄𥿄宁辞署字劳千古无人继羲献世间茟塜为谁髙赠放烟火者人间巧艺夺天工錬药燃灯清昼同栁絮飞残铺地白桃花落尽满阶红纷纷灿烂如星陨㸌㸌喧豗似火攻后夜再翻花上锦不愁零乱向东风挽洞霄章耕隠黄发萧萧瘦骨清毎扵谈妙见髙情琼浆政欲分丹鼎霞佩胡为返赤城白鹤归来华表在碧桃开尽玉棺成师今此去哀难悼万壑松风共此声题温雪峯诗蹟出拥旌麾一俊臣归寻松竹作闲人龙蛇留遗人间世泉石逍遥物外身自古神仙皆旷逹由来毫杰岂埃尘山川良是诸孙老华表归来又㡬春次韵庞夷简礼部故山深䖏桂隂浓云碓无人水自㫪玉友一尊为老伴木奴千树当侯封䆠途坎壈谋身拙病骨支离触事慵早挂一㠶归去好五湖烟㬌㝡情钟卢彦威用韵见赠亦𣸪次韵东篱𬗋菊露方浓西舎黄梁夜自㫪蕙帐夜空玄鹤怨松门无鎻白云封圗书老去心犹在朝市重来意转慵岂有髙情齐隐逸政縁多病巳龙钟论书右军潇洒更清真落茟奔腾思入神裹鲊若能长住世子鸾未必可惊人苍藤古木千年意野草闲花㡬日春书法不传今已久楮君毛颖向谁陈寄题保㝎杜䖏士晚翠楼楼外山光翠不如楼中羙人老耽书一尊緑酒刘伶醉㡬点黄华陶令居虗旷自疑风月近孤髙应与世尘踈他时若到丹梯上当有清谈一起予赠张徳玉张君说易万人夸幽赞神眀㫁不差动静六爻虽有象吉凶万变本无涯河圗妙在縦横用皇极曾传一倍加自咲已无疑可卜有疑来问尓西家岁晚偶成致君泽物巳无由夣想田园霅水头老子难同非子传齐人终困楚人咻濯缨乆判随渔父束带宁堪见督邮准拟新年弃官去百无拘系似沙鸥胜槩楼楼下寒泉雪浪惊楼前山色翠屏横豋临何必须吾土啸傲聊因淂此生外白云来託宿梁间𬗋燕语开情济南胜槩天下少试倚阑干眼自眀次韵杜浩卿咏所蔵研我生老研日相寻手不能神谩苦心墨妙巳无王令帖诗竆空学杜陵吟质温未逊连城璧气润先知㡬曰霖只有子西知钝体便应刻此当铭箴送史捴管㢘访江东㦄下方夸汉吏循江东又见绣衣新可能召父专前代更有萧䂓俾后人佐理非才常自愧别离作悪向谁陈何当揽辔从公去归泛清溪採白苹赠脱帖木児揔管将军鐡马拥琱弓壮岁分苻镇越中山水多情留贺监児童拍手爱山公𬗋髯似㦸君犹健白髪如丝我巳翁恱礼敦书殊不忝看君真有古人风夀平章李韩公瑞钟光岳应时需日上天衢扶八表同风开夀域五云异彩暎台苻经纶至治归贤相陶冶斯文属大儒为国白头身未老掌中行见有眀珠鹤归亭仙去人间有故亭四山林竹欝青青隐居真诰传千古玉局丹文万灵白鹤归来人换世黄云翔集夜充庭歩虗声转松风响思掬巖泉洗耳聴挽道士危功逺处世纷纷一夣同觉来虗室已成空药罏丹灶尘埃里羽莭琼轮杳霭中素壁尚眀秋舘月青松犹引夜窓风僊家自有逍遥趣不用悲哀哭㫁蓬送栁汤佐懐孟捴管河山王屋翠岧嶤玉辇曽临号乐郊老子分苻称太守诸児骑竹候前茅春苗秋实供厨传紫笋朱樱入贡包手种成隂千树栁政成应有鳯来巢送吴真人谒吿归为二亲八十之夀兼降香名山许迈杨羲奕世仙木公金母共长年斑衣归戏鄱君侧绛莭朝辞玉帝前去去青牛随𬗋气飞飞白鹤遶香烟大椿自淂人间夀八十从今数八千老态老态年来日日添黒花飞眼雪生髯扶衰毎借齐眉杖食肉先寻剔齿㰇右臂拘挛巾不褁中膓惨戚泪常淹移牀独南荣坐畏冷思亲爱日絶句题秋山行旅圗老树叶似雨浮岚翠欲流西风驴背客吟㫁野桥秋题髙彦敬树石圗乔林动秋风索索叶自语堂堂侍郎公髙懐政如许题萱草蛱蝶圗藂竹无端绿幽花特地妍飞来双蛱蝶相对意悠然题米元晖山水澄江漾旭日青嶂拥晴云孤舟彼谁子应淂离人群黄葵词仙掌欝金衣朝阳风露晞可怜蜂与蝶秪觧弄春晖题孙安之松楸圗坟墓在万里䆠逰今五年人谁无父母掩卷一潜然题太白酒船圗载酒向何䖏稽山镜水边若为无贺老兴尽便囬船萧洒稽山道风流贺季真相思不相见愁杀谪仙人题彦敬越山圗越山隔涛江风起不可渡时扵圗中看居然在烟雾寄题真㝎眀逺亭未到新亭上先题眀逺诗云间归鴈小山外夕阳迟独夜秋风动林叶夜雨滴池荷孤客睡不着乱蛬鸣更多因禅师挽诗先子同年友唯余此老存安心得禅恱闭户道弥尊面帝陈三语还山又㡬春萧然无世累卓尓出埃尘朱阁非新构青松只旧林佛澄今巳逝无复聴铃音佛性无来去群生自尓悲达观应大咲政足见渠痴作糜活饿夫分食及龟鱼林深幽磬晚犹想㝎囬初题李仲賔野竹圗吾友李仲賔为此君写真㝠捜极讨盖欲尽得竹之情状二百年来以画竹称者皆未必能用意精深如仲賔也此野竹圗尢诡恠竒崛竆竹之变枝叶緐而不乱可谓豪发无遗恨矣然观其所题语则若悲此竹之託根不得其地故有屈抑盘躃之叹夫羲尊青黄木之灾也拥肿拳曲乃不夭扵斧斤由是观之安知其非福耶因赋小诗以寄意云偃蹇髙人意萧踈旷士风无心上霄汉混迹向蒿蓬天冠山题咏二十八首龙口巖峭石立四壁寒泉飞两龙人间苦炎热僊山巳秋风洗药池真人栖隠䖏洗药有清池金丹要沐浴玉水自生肥炼丹井丹成神仙去井冽寒泉食甘羙无比伦华池咽玉液长廊岩脩岩如长廊下有流泉注山中古仙人歩月自来去金沙领攀萝縁石磴歩上金沙领露下色荧荧月生光炯炯昇仙䑓僊䑓髙㡬许时时覆云气一去三千年令人毎翘企逍遥岩兹领可逍遥下可㘴百人岂徒木石居真与猿鹤隣灵湫灵湫不受污深浅何足计小憩松竹鸣萧萧山雨至寒月泉我尝逰恵山泉味胜牛乳夣想寒月泉携茶就泉煮玉帘泉飞泉如玉帘直下数千尺新月横帘钩遥遥挂空碧长生池竹实鳯将至水清鱼自行着我草亭里危㘴学长生道人岩道士夲避世问之无姓字如何千载后石室有人至雷公岩雷公起卧龙为国作霖雨飞电掣金蛇其谁敢余侮石人峰臣灵长亘天何时化为石特立千万年终古无人识学堂岩僊人非痴人山中犹读书嗟我癈学乆闻此一长吁老人峯有石象老人宛然如绘素稽首礼南极苍苍在烟雾月岩月岩如偃月风泉洒晴雪僊境在人间真成两竒絶鳯山山鸡爱羽毛饮啄琪树间照影寒潭静翔集落花闲僊足岩窈窕石屋间中有僊人躅说与牧羊児慎勿伤吾足鬼谷岩鬼谷岩前石唐文字字竒何当拂苍藓细读老君碑风洞石壁何空洞中有风泠然安知列御冦不向此中仙钓䑓僊者非有求㘴石示投钓咄㢤羊裘翁同名不同调玄洲十咏寄张贞居菌山结苑依菌山焚香候芝盖真灵幸悯我冠佩时来㑹罗姑洞翩翩十絶旛飘飘九疑仙洞口薜萝长耒降是何年霞架海衆水㑹一天近彂霞光晨兴新沐竟晞发向朝阳桐花源伊谁植斯桐萋萋满幽谷鸣鳯乆不闻何当一来宿鹤䑓上有白鹤翔下有幽人居幽人道当成白鹤耒不虗玄洲精舎子有鸾鹤想甘同麋鹿逰县榻应待我分我半玄洲𬗋轩林君巳僊去𬗋轩名尚存丹光时或现药鼎夜常温火浣坛真阳以觧形四大何足靳指竆扵爲薪火传不知尽玉像龛我有𬗋虗像白玉雕琢成贡之华阳天万年期降灵隠居松真人昔住世所至树以松当知千岁下遗子以清风题仲賔竹幽人夜不眠月吐窓炯炯起寻管城公奋髯写清影此君有髙莭不与草木同萧萧三两竿自足耒清风题周秀才此山堂青青云外山烱烱松下石頋此山中人风神照松色爽气在襟袖清风拂丝桐悠然适天趣宴坐心融融暁起闻鸎暑气暁来清时时闻逺鸎还思故园路松下绿苔生黄清夫秋江钓月圗尘土染人衣𬒮烟波着我舡窓爲问行歌都市何如钓月秋江题孤山放鹤圗西湖清且涟漪扁舟时荡晴晖处处青山独徃翩翩白鹤迎归昔年曽到孤山苍藤古木髙寒想见先生风致画圗留与人看题王子庆所蔵大年墨鴈鸿鴈栖栖遵渚黄芦索索鸣秋羡杀承平公子茟端万里沧洲𥘉至都下即事海上春深栁色浓蓬莱宫阙五云中半生落魄江湖上今日钧天一夣同尽日车尘马足间偶来临水照愁颜故郷兄弟应相忆同看溪南栁外山送王月友归杭州社燕秋鸿各自飞我来君去苦相违西湖西畔梅如雪应有亲朋待子归云夲无心漫出山归来依旧与云闲何当従子东南去扫地焚香昼掩关清胜轩絶句小草幽香动碧池暖风晴日长新荑南窓昼倚緑隂静聴尽行人过马蹄浮玉山玉湖流水清且闲中有浮玉之名山千帆过尽莫天碧惟见白云时徃还鄣南山中山深草木自幽清终日闻鸎不见鸎好作束书归隐计蹇驴来往聴泉声奉和夲斋先生午日絶句二首风雨凄凄五月寒绿隂门巷思萧然客来载酒非问字知是先生草太玄莭序匆匆聴自过榴花能舞鸟能歌北窓髙卧一杯酒奈淂渊眀醉后何采桒曲野雉朝雊雊且飞谁家女児采桒归欲折花枝揷丫髻还愁草露湿裳衣题东野平陵啚骑驴渺渺入荒城积水空林坐自清政使不容投劾去也胜尘土负平生次韵刚父即事絶句玉树凋伤衆草黄夜虫时语怨流光羙人望望隔秋水不寄相思书一行凄凉鼓角北风传嘈杂琵琶思逺天白雪有谁知幼眇翠蛾空自惜聮姢揺落山川树影稀陇云时逐鴈南飞苦无渌酒醻佳莭犹有黄花媚夕晖溪头月色白如沙近水楼䑓一万家谁向夜深吹玉笛伤心莫聴后庭花戏题僧惟尭墨梅萧洒孤山半树春素衣谁遣化缁尘何如澹月微云夜照影西湖自写真题范蠡五湖杜陵浣花功名自古是危机谁似先生早拂衣好向五湖寻一舸霜黄木叶鴈𥘉飞春色醺人苦不禁蹇驴䭾醉晚骎骎江花江草诗千首老尽平生用世心梅花潇洒江梅似玉人倚风无语澹生春曲中桃叶元非侣夣里棃花恐未真酬罗伯夀江西水清石凿凿士生其间多异才今去欧黄未为逺要湏力挽古风囬㩀鞍北赱燕山雪茦杖南逰故国春万里归来头未白他年句法更深醇题苍林叠岫圗桒苎未成鸿渐隐丹青聊作虎头痴久知圗画非児戯到䖏云山是我师溪上先人之敝庐南山秀色照庭除何时共买扁舟去看钓寒波缩项鱼送王子庆淛东收郡县圗籍木落江南天地秋西风吹子过东州试开圗籍寻佳处便命舟车作胜逰安道幽居寄剡源蓬蒿蔚蔚长丘园向来乗兴相寻意何事空囬不到门爱古探竒亦可怜锦嚢玉轴不论钱拟须跂马江头路日日望君书画船九月八日雨中闷坐和荅仇仁父张季野容居破屋苦秋雨黒潦侵堦灶欲沉青蕊眀朝不堪摘谁能载酒慰幽心以画寄髙仁卿碧山清暁护晴岚绿树经秋醉色酣谁是丹青三昧手为君满意画江南题龚圣予山水圗泽雉樊中神不王白鸥波上夣相亲黄尘没马归来晚只有西山小慰人当年我亦画云山云白山青只尺间今日看山还自咲白头输与楚龚闲杭州雨中江南十日九隂雨花栁欲开无好春却忆京城二三月秋千风暖涨香尘题秋胡戏妻圗相逢桒下说黄金料淂秋胡用计深不是别来浑未识黄金聊试别来心题舜举折枝桃醉里春归寻不淂眼眀忽见折枝花向来飞盖西园夜万烛髙烧照烂霞懐徳清别业阳林堂下百株梅傲雪凌寒次苐开枝上山禽暁啁哳定应唤我早归来谷口春残黄鸟稀夷花落杏花飞始怜幽竹山窓下不改清隂待我归过严陵钓䑓富春山中有客星辞荣归来意更真羊裘坐钓沧波上却咲刘郎非故人桐江水色暎青山安稳行人挂布帆囬首风沙鞍马里不知此地是尘凡部中暮归寄周公谨日莫空街生白烟归来羸马不胜鞭眀朝又逐鸡声起孤负日髙花影眠三年谩仕尚书郎夣寐无时不故郷输与钱唐周老子浩然斋里坐焚香送山东㢘访照磨于思容林梢春动𬗋烟生匹马东风十日程若到济南行乐䖏城西泉上最关情絶句春寒恻恻掩重门金鸭香残火尚温燕子不来花又落一庭风雨自黄昬喜晴乆雨厌厌愁杀人晚晴犹淂见青春急湏赱马西湖路杨栁淡黄如麹尘简王搏霄乞夫容杏杏花枝上红千叶偏淂春饶恼杀人早与折来供一醉东风如此恐成尘都南张氏园寓居尺五城南迹似幽郷心空折大刀头杏花飞尽燕脂雪日日东风未肯休和韩君羙二絶句金山江水西来接太空中流突兀涌鳌宫妙髙䑓上一廽首看尽世途风浪中苏州子胥死后巳无臣中国由来渐属秦天下固知多羙妇五湖元自有髙人题所画梅竹赠石民瞻故人赠我江南句飞尽梅花我未归欲寄相思无别语一枝寒玉澹春晖江南翠竹动成林谁折寒枝寄赏音说与双清堂上客萧然应见此君心题所画梅竹幽兰水僊赠鹤皋千树瑶芳压水湄西湖风月髩成丝江南春色今何似赖有髙人把一枝萧䔥叶带雨声寒袅袅枝揺月影残欲引九苞威鳯宿晴窓试写翠琅玕百草千花日夜新此君林下始知春虽无令色如娇女自有幽香似徳人翠袖盈盈不受扶天风缥缈降麻姑便应从此东呉去㡬见蓬莱弱水枯和黄景杜雪中即事燕雪常飞十月前弊裘破帽过年年拥炉自咲何爲者欲买浊醪无一钱雪寒凄切透书帷极目南云入望低欲报平安无过鴈忽惊残梦有鸣鸡君说江南苦未归香橙新酒蟹螯肥何当与子扁舟去共挽清溪浣客衣客里相从意最亲髙歌快饮见天真眀年去学潘懐县满县栽花做好春当年临水照春衫浮玉山前水似蓝归计未成羇思悪爲君飞夣到城南送黄景杜天下无双黄印曹割鸡聊𣸪试牛刀梅花香里聴衙罢眀月泉边饮浊醪偶成絶句二首奉怀宋齐彦学士田师孟省郎道山仙府旧曽居堕在尘埃意不舒廽首故人天上住如何不寄半行书乍可望尘迎使者何堪㩀案箠疲民济南虽有如渑酒凖拟愁中过一春东城野店桃花红粉姿陌头杨栁绿烟丝不因送客东城去过却春光揔不知湖上莫归春隂栁絮不能飞雨足蒲芽绿更肥政恐前呵惊白鹭独骑欵叚遶湖归眀时官府初无事下赱非才自觉忙奔赱尘埃竟何𥙷故园松菊久应荒春日漫兴春事匆匆转眼过满城流水绿隂多西园揔有红千叶尘土埋头奈尓河题朱锐雪景尘埃困人恒作悪开卷惊看雪满楼安淂眼前有此屋仍唿陶谢与同逰即事三絶湘帘踈织浪纹稀白苎新裁暑气微庭院日长賔客退绕池芳草燕交飞古墨䡖磨满几香研池新浴照人光北窓时有凉风至闲写黄庭一两章遶屋扶踈竹树清飞飞燕雀共生成贫家自笑无金弹数树枇杷揔不生又草长前庭不用锄自然生意满吾庐何须直待生书带始信康成觧着书牧牛圗杨栁青青栁絮飞陂塘草绿水生肥十犂耕罢朝来雨却背斜阳自在归题孙登长嘨啚在涧幽人乐考槃南山白石夜澷澷空林无风万籁寂长啸一声山月寒题山水卷霜后踈林叶尽干雨余流水玉声寒世间多少闲庭榭要向溪山好䖏安咏史酒酣斫劒气如云屠狗吹簘尽策勋汉室功臣谁苐一黄金合铸纪将军题群仙壁群仙来㑹蘂珠宫花满琼山翠满空环珮珊珊五云际半天鸾鹤舞春风宫中口号日照黄金寳殿开雕䦨玉砌拥层台一时侍卫囬身立天歩将临玉斧来殿西小殿号嘉禧玉座中央静不移读罢经书香一炷太平天子政无为自警齿豁头童六十三一生事事捴堪惭唯余茟砚情犹在留与人间作咲谈刘时济归来堂出䖏由来各有宜他人何与强吟诗千年只有陶彭泽觧印归来更不疑宿五华山懐徳清别业一夜松涛枕上鸣五华山舘夣频惊何当归去芝亭上坐聴翁韵玉笙留题恵山南朝古寺恵山前裹茗来寻苐二泉贪恋君㤙当北去野花啼鸟漫㽞连徐敏父龙虎山仙岩闻鸡鸣寄玄卿天鸡三呌白云中知有仙家住半空尘土恍然惊夣觉碧桃花落自春风泛泛䡖舟泝碧溪苍厓万仞有鸣鸡可惜吾侬不同徃便当着屐上丹梯题苕溪絶句自有天地有此溪泓渟百折浄无泥我居溪上尘不到只疑家在青玻瓈题四画桃源桃源一去絶埃尘无𣸪渔郎再问津想得耕田并凿井依然淳朴太平民渊眀渊眀为令夲非情觧印归来去就䡖稚子迎门松菊在半壷浊酒慰平生四皓白发啇岩四老翁𬗋芝歌罢聴松风半生不与人间事亦堕留侯计术中赤壁周郎赤壁赱曹公万里江流闘两雄苏子赋成竒伟甚长教人想谪仙风偶得灵壁石茟格状如俗所谓鑚云螭虎者因成絶句玄螭穿透白云层老眼平生见未曽开辟以来神物出人间剞劂竟何能题髙彦敬画二轴踈踈澹澹竹林间烟雨㝠𪷟见逺山记淂西湖新霁后与公携杖聴潺湲万木纷然揺落后唯余碧色见松林尚书雅有氷霜操茟底时时寄此心偶成竹林深䖏小亭开白鹤徐行啄𬗋苔羽扇不揺纱帽侧晚凉青鸟忽飞来末利花开小玉莲香风引谒洞中仙夣逥不记相逢语眀月清圎在枕边即事庭槐风静緑隂多睡起茶余日影过自咲老来无𣸪夣闲看行蚁上南柯橘子花香满四隣绿隂如染浄无尘幽斋独坐鸟声乐万虑不干心地春赠彭师立学书工拙何足计名世不难传后难当有深知书法者未容俗子议其间古来名刻世可数余者未精心不降欲使清风传万古湏如眀月印千江松雪斋文集卷苐五松雪斋文集松雪斋文集卷第六松雪斋文集卷苐六杂着乐原乐夲乎律律始扵数正扵度度曷从而正之曰以候气正之何以知其然也古者有絫黍之法黍之为物也大小不齐就耴其中者从絫之而然横絫之而否是故不可以为㝎法也必择土中使善㦄者候气焉气应则律正律正则度正矣较之絫黍之为不亦善乎律之长短郑氏之法不可易也是其上下之所以相生也所以随时而变易也夫音之清浊㝎扵管之长短凡其空围则一而已矣非有大小之异也先儒制律有大小之异者非愚之所知也律不可以徒律徒律不可以为乐必施之扵音而后乐生焉用之而天地应鬼神格人民和故曰移风易俗莫善扵乐世衰道微流为贱工之事为士者益耻之岂特不以为已任而已㢤然乐之所以动天地感鬼神移风易俗者不可豪釐差也礼运曰五音六律十二管还相为宫谓律之各自为宫而啇角徴羽从之也仲冬之月律中黄钟夫黄钟为宫则太簇为啇姑洗为角蕤賔为变徴林钟为徴南吕为羽应钟为变宫此自然之理也还之扵律而七音备矣被之扵器而八音谐矣大吕而下亦犹是也今之乐以一清混扵七音之中岂不乎黄钟为衆律之祖宫声为衆音之君皆尊而无二者也惟其然也是以有清声焉此圣人作乐之妙用也还宫之法黄钟之均无清声谓黄钟为宫则啇角徴羽以渐而清自然顺序不待用清声也大吕为宫则黄钟为变宫还宫之法宫为浊变宫为清若乃大吕均以黄钟为变宫则是变宫友浊扵宫矣是上陵之渐也而可乎扵是以黄钟之清声代之夫清声者岂扵十二律之外他有所谓清声者㢤黄钟之为四寸二分寸之一是黄钟之清声也岂惟黄钟为然十有二律皆有之今也不然四清之外无有也必欲𣸪古则当复八清八清不复而欲还宫以作乐是啇角徴羽重扵宫而臣民事物上陵于君也此大乱之道也琴原琴也者上古之器也所以谓上古之器者非谓其存上古之制也存上古之声也世衰道微礼壊乐崩而人不知之耳琴丝音也非丝无以鸣然而丝有缓急声有上下非竹无以正之竹之为音一㝎而不易是以用之正缓急而定上下也是故音十有二均调琴之法亦十有二而世俗一之黄钟之均一宫二啇三角四徴五羽六七比一二大吕太簇如之夹钟之均二宫三啇四角五徴一羽六七比一二姑洗如之中吕之均三宫四啇五角一徴二羽六七比一二蕤賔林钟如之夷则之均四宫五啇一角二徴三羽六七比一二南吕如之无射之均五宫一啇二角三徴四羽六七比一二应钟如之如之者非同之如其徽之应而缓急不同也茍为不同则曷从而正之曰以管正之也黄钟之均一弦为宫吹黄钟之管以合一弦而后弦正自是以降以大吕合大吕以太簇合太簇无不正矣夹钟之均二弦为宫合之无以异也中吕之均三弦为宫合之无以异也夷则之均四弦为宫无射之均五弦为宫合之亦无以异也此十有二均之大略也夫一弦为宫者至五弦而止五弦而止者五音之外不可加也二弦为宫者一弦还而为羽羽不可以浊也故以六弦代之三弦为宫者一二还而为徴羽徴羽不可以浊也故以六七代之其正体不出乎五弦也其所以七弦者亦清声还宫也至于四弦为宫者则羽不足矣不亦竆乎曰羽在三弦七徽之上以按声求之亦清声也此琴之大略也五栁先生传论志功名者荣禄不足以动其心重道义者功名不足以易其虑何则纡青怀金与荷鉏畎畒者殊途抗志青云与徼倖一时者异趣此伯夷所以饿于首阳仲连所以欲蹈东海者也矧名教之乐加乎轩冕违已之病甚扵冻馁此重彼轻有由然矣仲尼有言曰隐居以求其志行义以逹其道吾闻其语未见其人嗟乎如先生近之矣夷斋说孟頫徃年仕亰师识田君润之及来佐济南田君长山东㢘访幕府从㳺既乆出一卷示孟頫则踈斋卢公所书潘君记夷斋之文也夷斋者田君所居室之名也天下之名屋室者衆矣而君独名之曰夷者所以见君之心也夫夷之为言平易坦夷之谓也老子曰大道甚夷是也田君自少年仕御史府无倾险刻薄之私其名斋曰夷不亦宜乎夷与险对者也尝试言夫险者则夷之义自见今夫天下之险无踰扵水水之险则有吕梁灔滪若江若河以至于海而水之险极矣然舟楫既具人力既尽则若履平地其或至扵颠覆盖有幸不幸存焉耳若夫人心之险又非水之能喻也谈咲而戈矛生谋虑而机穽作不饮而醉不酖而毒同则刎颈胶异则对面椘越及其至也以锱铢之利豪釐之忿使人上下乖骨肉离险之祸可胜言㢤田君无是也则其名斋曰夷不亦宜乎因田君之意推而为之说以颂田君之徳而警夫世之险者焉赵郡李氏世谱李氏嬴姓帝颛顼之后大业生女华女华生皋陶字庭坚为尭大理以刑法助教化㦄虞夏啇子孙守其官以官为氏至纣之时理徴字徳灵以直道不容扵朝其妻陈契和氏与子利贞避难伊侯之墟食木子淂全改理为李利贞亦娶契和氏生昌祖为陈大夫五世孙硕受采地扵宗周康王食苦硕孙乹字文果周上御史大夫娶益夀氏女婴敷生耳字聃一字伯阳柱下史掌三皇五帝之书耳自着书名老子其言至深周道衰去西之流沙不知其所终孙宗字尊祖魏大夫世所称叚干木即其人也孙兊相赵恵文王恵文王有沙丘之难兊发兵救之微兊赵㡬不全自兊始居赵郡为赵郡李氏之祖六世孙昙字贵逺入秦为御史大夫塟柏人西四子崇辨昭玑崇字伯祐秦陇西守是为陇西李氏之祖孙信字有成大将军灭燕斩燕太子丹始皇帝称之以为能孙广汉前将军匈奴号之为飞将军十六世孙暠西凉武昭王为唐始祖追尊兴圣皇帝此其尤盛者也玑生牧相赵封武安君北破林胡拓地千余里西却秦人之师始皇帝用顿弱之说縦反间扵赵赵杀牧秦灭赵牧弟齐居中山尚食监髙祛为文帝言以为贤将者也牧孙左车仕陈余封广武君汉大将韩信闻陈余不能用广武君之策乃敢下兵井陉击陈余泜水上信已破陈除购千金求广武君师事之曽孙秉字世范汉颖川大守徙颕川六世孙脩字伯㳺后汉太尉生膺字元礼司隷校尉中常侍张譲弟翔为野王令无道杀孕妇畏膺弃官归京师匿譲舎合柱中膺率吏攻翔杀之生瓌瓉瑾曹撡微时数从瓉逰瓉以意厚之语子宣䓁曰孟徳英雄也天下乱非孟徳不䏻㝎张孟卓袁夲𥘉虽与吾亲旧皆不足依孟卓名超广陵太守本初名绍冀州牧后诸子果赖撡淂免扵难及撡破绍乃举家还赵郡瑾四世孙楷字雄万晋司农丞治书侍御史避赵王伦之难北徙常山五子辑晃芬劲叡叡字㓜黄髙平太守居巷东为东祖劲字少黄治书侍御史与兄芬居巷西为西祖辑字护宗髙宻太守自楷时徙平棘自平棘𣸪徙柏人子慎敦世甚微从叔晃还赵郡晃字仲黄镇南府长史共称南祖其别宗为江夏辽东汉中三房子孙咸盛魏齐周隋之世多为大官至唐位宰相者十七人曰㳺道曰藩曰固言曰日知曰敬玄曰伸曰元素曰绛曰峤曰珏曰懐逺曰吉甫曰徳𥙿曰泌曰磎曰鄘曰安期蚤䏻以功名着扵世者泌与吉甫父子泌字长源少年慕神仙不死之术隐华山天寳之乱肃宗使人访得之帝与俱出入军中指之曰衣黄者圣人衣白者山人继相代宗徳宗受命扵艰难之际使唐室再造危而𣸪安大槩皆泌之功也所与共事者乃李辅国卢𣏌之徒能以智自免故君子以泌比张子房吉甫之系出西祖子隆字太彛后魏阜城令六世孙祖威唐仓部郎中生悪行嘉州刺史孙栖筠为工部侍郎奏毁之岁益租二百万平卢行军司马许杲将溃渡江东欲为变拜栖筠浙西观察使杲惧而逃拜御史大夫元载窃国柄横甚代宗倚栖筠使圗之栖筠见帝牵制不时决忧愤而子吉甫字弘宪自代宗时以姑息御藩镇有终身不易地者吉甫相岁中易三十六镇刘辟反扵蜀李锜反扵吴用吉甫计辛斩辟与锜每为宪宗言藩镇不奉命则朝廷不尊伐叛之谋当以时决李逢吉沮其功心甚恨之及呉元济擅立则自请至淮西招之不従必俘以为献㑹暴疾卒吉甫长扵政事所推多贤士大夫尽其軄元和之治视贞观开元盖庶㡬焉生徳𥙿字文饶力学卓荦有大莭尤善着文徐州王智兴绐天子筑坛度僧资国家大福徳𥙿为御史中丞言江淮间失男子六十万人非小变诏止之徙劒南莭度使建筹边楼按南道山川与蛮相出入者图之左西道山川与吐蕃相出入者圗之右部落衆寡馈饷逺迩曲折咸具名习边事者与共计敌情伪尽知之请安㝎人为甲觧州人为弓杭州人为弩器械必犀利率戸二百耴一人教战𣸪勿事缓则农急则兵分为十一军号雄边军武宗立召相徳𥙿唐自中叶数困扵西戎党项囬鹘吐蕃更相诛乱边徳𥙿以数应之使势蹙不甝为大变是时兵屡胜濒河将尽惴不敢动武宗之治号为中兴宗盛时系赵郡而逹者昉字眀逺饶阳人周开封尹宋太祖时贬道州司马再贬延州别驾治生为终老计遣使召之乆而后至太祖望见昉大喜曰赵普不妄荐人昉再相持重知大体尝举王旦谓必为太平宰相后果如其言沆字太𥘉临洺人相真宗日耴四方水旱盗贼奏之王旦参知政事以为细事不足烦上聴沆曰人主少年当使知艰难不然血气方刚不留意声色狗马则土木甲兵祷祠之事兴矣吾老不及见君他日之忧也大中祥苻之际丁谓䓁以天书惑帝治宫室费财鉅万万王旦欲諌则业已同之欲去则上遇之厚不忍去大以为恨冦莱公荐丁谓沆不用准怒曰谓才不足用耶准言不足聴耶沆曰谓不可使在人上准曰谓可使在人下乎沆叹曰君必悔之谓相果逐莱公故世称沆为圣相迪字𣸪古濮阳人举进士苐一与王曾并相扵国家大计多所匡正昉传以为徳𥙿次子比部贠外郎浑之后居饶阳五公里金末裔孙成避乱徙愽陵塟祖父博陵西北乱甚徙河南乆之𣸪还河北居瀛州之参户又又为参户人三子谦荣瑄谦字仲黙生信徳信生逊遯迁遹徳生造逹适遐荣字茂之勤扵为生能斥其余以与人乡里称为长者生秀世英秀字子实有大才孤以善事毋称嗛口之食便体之衣有不须也未有须而后具焉者毋亦甚安之遂不忍去其毋而仕教子弟严以身率之故子弟䏻力学以自赴扵成人饶阳之绪㡬至是而𣸪生迪字光道大元吏部郎中有能名生逸通世英字仲杰生逖述逖汉隂主簿生植述大子洗马瑄生义居仁义生某居仁生道道生髙丽吴兴赵孟頫曰余官太史氏识光道为余言其世家余乃为泝沿淂其世次如上而次叙之李氏之出赵郡者传二千余年逹者不可胜数盖皋陶之烈也今光道贤而能官祖父皆有积徳其后当益大云序书今古文集註序诗书礼乐春秋皆经孔子删㝎茟削后世尊之以为经以其为天下之大经也秦火之后乐遂无𣸪存诗书礼春秋由汉以来诸儒有意𣸪古殷勤收拾而作伪者出焉学者不察尊伪为真俾得并行以售其欺书之古文是已嗟夫书之为书二帝三王之道扵是乎在不幸而至扵亾扵不幸之中幸而有存者忍使伪乱其间耶又幸而觉其伪忍无述焉以眀之使天下后世常受其欺耶余故分今文古文而爲之集註焉嗟夫可与知者道难与俗人言也余恐是书之作知之者寡而不知者之衆也昔子云作法言时无知者曰后世有子云必爱之矣庸讵知今之世无与我同志者㢤印史序余尝观近世士大夫圗书印章壹是以新竒相矜鼎彛壷爵之制迁对偶之文水月木石花鸟之象盖不遗余巧也其异扵流俗以求合乎古者百无二三焉一日过程仪父示余寳章集古二编则古印文也皆以印印纸可信不诬因假以归采其尤古雅者凡模得三百四十枚且脩其考证之文集为印史汉魏而下典刑质朴之意可仿彿而见之矣谂扵好古之士固应当扵其心使好竒者见之其亦有改弦以求音易辙以由道者乎赠赵虞卿序平阳赵虞卿从其兄来吴兴兄卒官虞卿因留不去萧然旅无一箪之储饭豆茹虀衣褐垢弊䖏之无竆愁之色人或馈者亦欣然弗拒及遇人有不足辄乞之无吝情观其人嗒然无所为聴其言渊乎以道而其奕又通天下之善奕者也人不知未尝言人知之未尝矜意其胸中有淂故外物不足以累之嗟夫人患无所淂即有淂虽千金之富驷马之贵若将凂焉虞卿其肯以此易彼耶孔子曰志扵道据扵徳依扵仁㳺扵艺若虞卿者所谓㳺艺志道者耶虞卿居呉兴乆吾党之士徃往与之㳺扵是相与赋诗赠之而赵孟頫又为之序送呉㓜清南还序士少而学之扵家盖亦欲出而用之扵国使圣贤之泽沛然及扵天下此学者之𥘉心然而徃徃淹留偃蹇甘心草莱岩穴之间老死而不悔岂不畏天命而悲人竆㢤诚退而省吾之所学扵时为有用耶为无用耶可行耶不可行耶则吾出䖏之计了然㝎扵胸中矣非苟为是栖栖也近年以来天子遣使者廵行江左捜求贤才与圗治功而侍御史程公亦在行程公思觧天子渴贤之心得临川吴君澄与偕来吴君愽学多识经明而行脩逹时而知务诚称所举矣而余亦滥在举中既至亰师呉君翻然有归志曰吾之学无用也迂而不可行也赋渊眀之诗一章朱子之诗二章而归呉君之心余之心也以余之不才去吴君何啻百倍吴君且徃则余当何如也吾郷有敖君善者吾师也曰钱选舜举曰萧和子中曰张复亨刚父曰陈悫信仲曰姚式子敬曰陈康祖无逸吾友也吾䖏吾郷从数子者㳺放乎山水之间而乐乎名教之中读书弹琴足以自娱安知造物者不吾舎也而吾岂有用者㢤呉君行有日谓余曰吾将归㳺江淛求子之友余既书所赋诗三章以赠行又列吾师友之姓名使吴君因相见而道吾情至杭见戴表元率𥘉者鄞人也邓文原善之者蜀人也亦吾友也其亦以是致吾意焉送凌徳庸赴淮东宪幕序世所谓丈夫者率盛气大言骄岸倨肆常易一介之士至一介之士当仁不譲奋然仗义与人争是非不肯碌碌茍止亦非世所谓丈夫者所能也凌君徳庸与余居同邦生同年今年之春相遇都下握手言咲若有雅故盖适千里者见似人而喜况余同邦同年者㢤然余所以与凌君相淂者又有出扵是余闻凌君徃年司狱建昌囚有冤皆爲平反之与其上官抗略无少假借府史固不论甚者与察司徃𣸪折难无诡随依阿声凌君位甚卑无当路之援容颜不能动人世所谓丈夫者常易之安知凌君自䖏者不卑也彼凌君所恃者以吾之是却彼之非而巳彼以其富我以吾仁彼以其爵我以吾义岂虗言㢤今凌君入淮东宪司幕府亦粗可以行其志矣夫数罟竭泽盛世不设深文苛察亦君子不为也使吏不淂以赇赂行私意不敢以架漏欺公家则淮东之民实𬒳圣上寛仁之泽抑岂独余之望将使世所谓丈夫者知一介之士所守如是是非可易者岂不伟与扵其行书此以为赠凌君其或有耴焉苐一山人文集叙宋以科举耴士士之欲见用扵世者不得不繇科举进故父之诏子兄之教弟自㓜至长非程文不习凡以求合扵有司而已宋之末年文体大壊治经者不以背扵经旨为非而以立说竒险为工作赋者不以破碎纎靡为异而以缀缉新巧为得有司以是耴士以是应程文之变至此尽矣狃扵科举之习者则曰鉅公如欧苏大儒如程朱皆以是显士舎此将焉学是不然欧苏程朱其进以是矣其名世传后岂在是㢤王君壮猷自弱冠赋声满塲屋间耴郷举如拾芥非唯王君视功名唾手可淂一时之士亦孰不以髙科期之尔来科举既癈王君出其胸中之藴作为诗文成数臣编暇日携以见过求余为之叙余读一再过文不茍作字不茍置意深而气直涵泳书易出入骚选宜可以名世传后而非一时科举侥倖求合扵有司之作也非自㧞扵流俗者能若是耶余既为是说遂书以为王君文集叙王君名方叔字壮猷其先自盱眙徙吴兴故推其所自题其编曰苐一山人文集云陈子振诗序予友邓善之张仲实陈无逸皆英爽之士其言语文字足以雄一时予爱之重之一日而淂三子者之书皆曰吴中陈子振佳士也尤长扵诗今将求叙引扵子予乆杜门闻诗人之欵予也喜甚亟出肃陈君陈君䄂出其所为诗文曰牡逰集八卷余益喜亟耴读数萹陈君诚能诗独未觧所谓壮逰名集者意陈君南适越北之燕赵东逰齐鲁而西赱秦晋凡天下名山大川如岱华太行江淮河海皆尝㦄览其形势而窥其祕奥故以是名之耶然读之终萹其所至不过吴中数郡而巳陈君呉人也其逰不出扵呉而名其集曰壮逰余甚惑焉思而不得其说则以问诸陈君陈君曰逰岂有逺近㢤顾壮懐何如耳至读君自叙有曰不好追蹈前人法则嗟乎若是者虽余亦壮之而逰何必广㢤古之作序者皆序所以作者之意故余因其名集而为之序若夫诗文之羙观者当自得之不待余言之賛也赘而賛之余惧非作序之法也又集中有赠叶文炳诗云墨妙当今亚子昻余不识叶假令叶善书当追配古人余书何足重扵世而云然㢤余甚愧焉请陈君为删之薛昻夫诗集叙嗟夫吾观昻夫之诗信乎学问之可以变化气质也昻夫西戎贵种服旃裘食湩酪居逐水草驰骋猎射饱肉勇决其风俗固然也而昻夫乃事茟砚读书属文学为儒生彂而为诗乐府皆激越慷慨流丽闲婉或累世为儒者有所不及斯亦竒矣盖昻夫尝执弟子礼扵湏溪先生之门其有得扵湏谿者当不止扵是而余所见者词章耳夫词章之扵世不为无所益今之诗犹古之诗也茍为无𥙷则圣人何耴焉繇是可以观民风可以观世道可以知人可以多识草木鸟兽之名其博如此嗟乎吾读昻夫之诗知问学之变化气质为不诬矣他日昻夫为学日深徳日进道义之味渊乎见扵词章之间则余爱之敬之又岂止扵是㢤左丞郝公注唐诗鼓吹序鼓吹者何军乐也选唐诗而以是名之者何譬之扵乐其犹鼓吹乎遗山之意则深矣中书左丞郝公当遗山先生无恙时尝学扵其门其亲得扵指授者盖非止扵诗而巳公以经济之才坐庙堂以韦布之学研文字出其愽洽之余探隐彂奥人为之传句为之释或意在言外或事出异书公悉耴而附见之使诵其诗者知其人识其事物者逹其义览其词者见其指归然后唐人之精神情性始无所隐遁焉嗟夫唐人之扵诗羙矣非遗山不能尽去耴之工遗山之意深矣非公不能彂比兴之藴世之学诗者于是而䌷之绎之厌之饫之则其爲诗将见隐如宫啇铿如金石进而爲诗中之韶濩矣此政公恵后学之心而亦遗山裒集是编之𥘉意也耶公命爲序不敢辞谨序其大意云皇朝字语观澜纲目序余尝读北史见当时臣族贵种皆以工译语相髙其间虽时见一二语恨无文字相传不知作如何云云也盖译语皆有声而无文虽欲传其可得乎圣朝混一区宇乃始造爲一代之书以文寄声以声成字于以道达译语无所不通盖前代之所未有也古婺王伯逹深觧其义编集是书曲尽微妙其亦善言语之良师也古人有言涂无逺而不弥理无微而不纶余扵是书亦云送田师孟知河中府序予读汉史至循吏传观古循吏之所为政事教化之所感召能使蝗不入境虎度河去民至称之为父母嗟乎何以得此扵民㢤三代而上未置郡县循吏之名未立繇汉以来士大夫之贤者苟不淂一郡一邑而为守令政事不见扵世徳泽不及扵民何由列扵史官使循良之名愈乆而常存也予友田侯师孟以儒家子弱冠而仕于朝且三十年若铨选财用刑名凡国家急务莫不周知而练达而又未尝一日废书故扵经史百家悉能深知其义而不同扵流俗朝家循序而迁得知河中府或谓如侯者当位之扵朝出其所学上为朝廷羽仪展其所长亦足以禆𥙷扵眀时予谓不然以师孟之才且贤得一城而守之宣布圣天子徳泽下及扵百姓将古循吏𣸪见扵今日矣河中古蒲坂舜所都也有虞氏之遗风存焉民淳而事蕳亦师孟之所乐也一旦圣天子擢天下之治最者而大用之必自河中始扵其行群公赋诗赠之而孟頫为之序侯名衍师孟其字云刘孟质文集序文者所以眀理也自六经以来何莫不然其正者自正竒者自竒皆随其所彂而合扵理非故为是平易险恠之别也后世作文者不是之思始夸诩以爲富剽疾以爲快谈诡以爲戏刻画以爲工而扵理始逺矣故尝谓学爲文者皆当以六经爲师舍六经无师矣江右刘君某年甚盛气甚充作爲诗文数百萹其锋殆不可当然窃患刘君之才过多若有不必作而作者夫六经之爲文也一经之中一章不可少一句一字不可阙盖其谨严如此故立千万年爲世之经也余老病癈学刘君不以余爲不肖一再下问不敢不以诚告刘君以余言爲然耶则一以经爲法一以理爲夲必不可不作者勿使无可不作者勿使剰如此他日当追配古人岂止劘屈贾之垒短曹刘之墻而已㢤南山樵吟序南山樵吟者呉君仲仁所爲诗也诗在天地间视他文最为难工盖今之诗虽非古之诗而六义则不能尽癈由是推之则今之诗犹古之诗也夫鸟兽草木皆所寄兴风云月露非止扵咏物又况由古及今各自各家或以清澹称或以雄深着或尚古恠或贵丽宻或㫪容乎大萹或收敛扵短韵不可悉举而人之好悪不同欲以一人之为求合扵衆岂不诚难工㢤必淂其才扵天又充其学扵已然后能尽其道耳呉君年盛资敏不以家事癈学故其为诗清新华婉有唐人之余风此予所以深嗟累叹爱之不能已也山谷道人有言曰夲之以国风雅颂深之以离骚九歌此作诗之良法予既序樵吟𣸪告之以是者所以起呉君也吴君名寿民仲仁其字南山其自号云古今㦄代启䝉序金陵王君元鼎耴自三皇五帝以来事迹编为四言又韵其语欲以教童䝉使之诵习俾知古今携以见示求为叙引余闻古者八岁入小学十岁学书计仪十有三年学乐诵诗二十而冠始学礼自是以徃博学不教未尝以知古今责童子也后世欲子弟早成应对之间便以不知古今为耻故为师者亦必以是求合扵学者之父兄盖自唐李瀚巳有䝉求矣若䝉求之类以十数皆不行扵世独䝉求尚有诵习者良由䝉求语意眀白易诵故耶然皆不若王君所编为包括古今该备治乱不悖扵先儒之论议扵小学不为无𥙷然余疾读一过犹以事迹之緐有非童子所能悉者虽成人亦可读之以为㦄代史记之目也若王君之用心不既勤矣乎敬题其卷首而归之玄武启圣记序易曰天一生水地六成之夫一者数之始也水者万物成形之始也生数竒成数偶扵位为北北者背也北方象人背故北极出地最髙又北之为文从人相背阳至冬至而止又自冬至而𣸪生扵卦为坎水之为文象形为坎卦东西分流扵干坤之四徳为贞贞者正而固也二义太玄拟易扵贞曰罔冥亦二义在天斗牛女虗危室壁七宿列于北方成形为玄武玄武者龟蛇也青龙白虎朱雀皆一物而玄武独二物不谓之龟蛇而谓之玄武玄之为色赤而黒龟蛇则然有鳞甲武之象也玄武之神始降宋真宗时为祠徧天下大元之兴实始扵北方北方之气将王故北方之神先降事为之兆天既告之矣武当山在西南方巍然髙真大玄武神依焉黒衣被发仗劒而践龟蛇人徃徃见之至今常然五龙观主张君洞渊䔍扵信道强立不挠皇太后闻而召之㑹亰师大旱自去年九月不雨至于四月天子以为忧皇太后使人持香从张君祷焉先雨张君为之日时巳而果然大雨累数日乃止逺近皆霑足皇太后厚赐之尽分其徒不以一钱私已其行若是真所谓絶无而仅有者㢤是宜神之相之也张君持所刋启圣记徼余为叙余为诵所闻而书之清权斋内藁序清权子䖏山林而不忘扵世故混人事而不累扵尘俗一草冠一布衣逍遥天地之间傲睨景物之表歌声琅然若出金石古所谓碨磈列缺魁诡谲恠之士吾何幸闻其言读其书耶古之能言者去之千载或数百年皆不淂而见之所赖而传者书也然则余虽未得与清权子谈固已因其书知其人矣亦有因余言而淂清权之心者乎子名石翁姓黄氏清权其自号云叶氏经疑序大凡读书不能无疑读书而无所疑是盖扵心无所淂故也无所得则无所思不思矣何疑之有此读书之大患也善读书者必极其心思一字不通弗舎之而求一句一句不通弗舎之而求一章一章不通弗舎之而求一萹夫如是则思之深思之深则必有疑囙其疑而极其心思则其有得也凡书皆然经为甚何者六经其来㝡古传之乆而讹生焉以今人而臆度古人吾见其不能矣则夫疑之多也何恠通川叶君白首扵六经凡有疑皆萃而为一编其疑之浅深固未易遽释而其所以疑者有以见叶君之用心扵经书而非泛泛口耳之学所可同年而语矣叶君以㒒尝从事扵斯不逺千里来求叙引故叙其所以疑者览者其详诸阙里谱系序鲁国孔君文昇以书抵㒒示以阙里谱系求㒒为之序且自叙其世家曰文昇之十二世祖讳桧唐同光间避乱自阙里来居温州之平阳桧生奕奕生源源生实实生丽水县丞㑹㑹生平平生达达生公志公志生䖏州司户参军师古师古生炳炳生贵敬贵敬生潼孙是爲文昇皇考始家于杭宋徳祐末职教建康当是时大兵渡江道梗不可南因又家焉至元廿八年以官事赴大都道卒临清文昇忍死扶柩归塟建康而诸孤长者方十岁小者未离乳抱家贫累衆不能𣸪归温州既又娶于溧阳携诸孤就外氏以居遂爲溧阳人矣窃惧乆而忘其所自来故切切然以谱系爲急㒒尝谓人之得姓始皆一也至其末流余裔徃徃不知其所从来者㦄年之多迁徙之不常而文献之不足徴也今孔君自曲阜而温自温而建康自建康而溧阳凡三徙矣其视温之族已若温之视曲阜矣数世之后愈逺而愈踈谱系之作其可缓乎子曰夏礼吾能言之杞不足徴也殷礼吾能言之宋不足徴也文献不足故也孔君清脩好学故能继绍先志纉述家谱使后世子孙知夲支之传愈乆而不忘夫礼者所以教民不忘其所由生也君子谓孔君扵是乎知礼谨按自先圣至平阳府君凡四十二世至文昇凡五十四世継自今子子孙孙脩先世之志勤勤以谱系为事虽百世可知也厯年虽多迁徙虽不常尚何乆而忘之之惧乎君字退之今为浙西㢘访掾云髙惟正吴山纪实诗序吴僧亢拙与余逰三十年一日自吴过余持临卭髙文度字惟正所为诗见示且曰吾郷有丁景仁自少小学扵髙惟正惟正既没景仁哀其师之无成而至扵也求其遗藁得诗百萹刋诸木使行于世余闻而嘉之自师弟子之道癈世之学者其始未尝无师及其稍有所立即以师为讳盖不止扵师死而遂倍之也而况髙君之竆其生也无以为资其死也不以夀而又无子孙以継其后景仁拳拳不忘其私㳤之意必欲使其名因是编以不朽忠厚之至也推是以徃则其扵人伦之间从可知已故余深嘉之而为之序若夫髙君之诗清隽竒雅吾友龚子敬言之详矣余𣸪何言㢤景仁名应荣济阳人今居吴云松雪斋文集卷苐六松雪斋文集松雪斋文集卷第七松雪斋文集卷苐七记吴兴山水清逺图记昔人有言吴兴山水清逺非夫悠然独徃有㑹于心者不以爲知言南来之水出天目之阳至城南三里而近汇爲王湖汪汪且百顷玉湖之上有山童童状若车盖者曰车盖山繇车盖而西山益髙曰道塲自此以徃奔腾相属弗可胜圗矣其北小山坦迤曰岘山山多石草木踈痩如牛毛诸山皆与水际路遶其麓逺望唯见草树縁之而已中湖巨石如积坡陀磊磈葭苇藂焉不以水盈缩爲髙卑故曰浮玉浮玉之南两小峯参差曰上下钓鱼山又南长山曰长超越湖而东与车盖对峙者曰上下河口山又东四小山衡视则散布不属从视则聮若鳞比曰沈长曰西余曰蜀山曰乌山又东北曰毗山逺树微茫中突若覆釡玉湖之水北流入于城中合苕水于城东北又北东入于震泽春秋佳日小舟泝流城南衆山环周如翠玉琢削空浮水上与舡低昻洞庭诸山苍然可见是其㝡清逺䖏耶缩轩记余与戴子遇扵浙水之上相郷而咲曰胡然而来乎于是握手而语促膝而坐莫而相与为友其㳺从之乐大暑金石焦草木枯大雨沾裳濡足而不以为困啇论辨析百反而不以为异已俄而戴子有归志曰吾将归乎四眀之山遵海濵而䖏辟吾堂之南霤名之曰缩轩子能记之否乎曰何㢤子所谓缩者戴子曰甚矣吾之衰也吾畏人者也余仰而聴俯而惑曰人之生也必有慊然不足扵中而后畏缩怯耎之心生今子貌枯而道腴家贫而徳新人将畏子子何畏扵人而何缩之云乎戴子曰向也吾睢睢而于于而无与居髙吾冠博吾裾自以爲读先王之书出而用之上可以佐时下不失自娱当是时志进而巳君子淂时则大行不淂则龙蛇吾闻之知进而不知退知存而不知亾千岁之后人将谓我愚今吾徃矣木石之与居而麋鹿之与群而已耳且子独不见夫鱼与鸟乎山林之乐江湖之性虽有韶濩之音子都之姣一旦遇之飞者决起㳺者深潜矣忧患憷乎吾情而事物感乎吾心世且与我违矣而欲不缩淂乎余喟而叹曰吾过矣子之言是也吾喻子志矣天下莫夭扵盗而颜子爲夀莫贫扵齐景而伯夷为富万钟之禄君子或以为不足衮衣之荣君子或以为辱世以为石君子以为玉由是言之则子所谓缩者岂非屈扵一时而伸扵后世者耶默斋记华隂杨君士桓名所居室曰黙斋而属余为记余尝试为之说曰言者心之所彂也人心之动必形扵言故凡有动于中者虽欲不言言而欲不类不可得也故喜则言便怒则言悲则言惨忧则言塞忿则言烦戏则言甘气直者刚以逹谋深者险而诡徳厚者简而中资羙者清而髙峻者必暴而支者必疑此类之所可推而君子亦以是观人焉传曰言行君子之枢机枢机之彂荣辱之至也一言可以为荣一言可以为辱言固不可不慎也而亦不能无言也今子以黙自铭岂遂欲无言乎夫隂者阳之基也静者动之代也隂不极则阳不生静不极不能以致动今夫雷霆之震惊凡天地之间万物之衆蝡动喘息有知无知之殊皆鼓舞动盪气达而甲坼其功若是然而至扵秋冬之交则黙然若无有者一或彂声则妖异随之矣向使雷霆日日而鸣则吾见万物英华将不歛英华之不歛则生意㡬息又何望扵遂其性㢤君子之道或黙或语隂阳之义也孔子曰夫人不言言必有中老子曰大辩若讷是故人患不能黙耳不患不能言也苟能黙矣扵言乎何有平居恂恂如不能言及夫临大事决大议一言而人无异辞此古所谓能黙者也而非无言之谓也士桓其勉之㢤眀肃楼记至元十六年诏立后卫亲军都指挥司设使副签事统选兵万人车驾所至常从营白鴈口既成官有𪠘士有舎糗粮有仓金鼓有楼器械有局交易有市凡军中之政毕举营南迫信安河西临滹沱白沟东与郎城蛤蜊港接越六年当至元廿一年秋大霖雨眀年秋又雨群川澷流营居水中士马告病枢宻院以闻得旨移稍西扵是重作圎营去卑就髙舎危即安衆心胥说不日成之士强马蕃视昔为雄由是开屯田千顷用其农隙以讲武事无坐食仓廪之弊而有古者寓兵于农之遗意焉中营为楼凡数十楹悬金鼓以警士之视聴雄伟壮丽去地百尺凭髙逺望可尽数十百里之外岁时椎牛酾酒髙㑹飨士三令而五申之坐作进退无不如法自卫帅以下咸请名斯楼而记之㒒闻之古人有言曰兵政贵眀军令贵肃舎眀与肃非政令之善者廼名之曰眀肃而求集贤侍讲学士宋公大书以扁其颜方今天子圣眀四海之内晏然无桴鼓之警宿卫之士皆安生乐业其器械足其衣食春秋属鞬蕳车马从乗舆廵幸蒐狝出入神旗豹尾之间示不忘武备而巳而诸公能扵无事之时勤扵军政如此其所谓暇且整者耶夫君子闻鼓鼙之声则思将帅之臣况入其营垒登斯楼见其行事者乎可以知一时将帅之贤矣抑又闻之古之谋帅者以说礼乐敦诗书爲贤诗书礼乐疑若扵将帅邈然不相及然欲使士卒皆有尊君亲上之心非是四者其孰与扵此故因记斯楼之成而併书之以爲诸君勉完州前进士题名记古者郷州党遂皆有庠序以教学者其大夫长正亦皆其郷之长老以帅其子弟故民之从之也易夫惟其从之也易则人才之衆多匪降自天亦人力之助也金自有国以至扵亡仅百年然以文耴士完州之境豋进士苐者举不乏人当金之时完未爲州永平一县而已夫一县不爲大也百年不爲乆也而士徃徃以儒科起家岂可谓非羙㢤刘君安仁完人也予徃在江左识其人及予来燕谓予曰曩吾邦之羙若是而今也则亡吾耻之思琢石大书郷先生之以进士进者刻之学宫将使徃者传逺而不坠来者景慕而知劝且求余文爲之记安仁斯言真仁人之言也古之郷长老帅其子弟而教之其意亦若是而巳自世俗观之孰不以为迂踈不切而安仁乃汲汲然若已有所未足而为之非知本乎夫儒者之事通乎天人而接乎圣贤推而放之可以为邦国之光卷而懐之犹不失为身脩家齐之士可不务诸扵是探讨故实自天㑹讫于正大淂三十有人併攷其官簿书而刻之凡完州之士非其曽玄则其云仍也盍思勉于学以无负安仁之意孔子曰十室之邑必有忠信又况以一州之庶岂无闻风而兴起者㢤安仁名今掾中书省云贤乐堂记延祐四年月日诏作林园于大都健徳门外以赐太保曲出且曰今可为朕春秋行幸驻驆地有司受诏越月而成南瞻京阙云气欝䓗北眺居庸峰峦崒嵂前包平原却掎絶㠋山廽水萦诚畿甸之胜䖏也中园为堂搆亭其前列树花果松柏榆栁之属不侈不隘克称上意集贤大学士臣邦寕𣸪请赐名其堂若亭乃命臣赵孟頫具名以闻扵是请名其堂曰贤乐之堂孟子所谓贤者而后乐此者也亭曰燕喜之亭诗所谓鲁侯燕喜者也制曰可即日命昭文舘大学士臣溥光书以赐之太保公复俾孟頫为之记以表上恩及名堂之意古者贤公卿大臣遭遇时君得志当世盖亦有园池台榭之观非徒以适宴休縦逸逰而巳将以散意息虑思其政求其道推其乐扵天下以辅成其君也惟古之为园也台榭也必以仁为之基义为之涂礼为之藩垣不言而信及扵豚鱼不动而泽𬒳乎草木品物欣欣各得其所是以居之而安逰之而适思之而淂求之而合推其乐可以及乎四海保其地可以传乎子孙故孟子曰贤者而后乐此不贤者虽有此不乐也公以深忠硕徳光辅圣眀位列三公㤙冠百辟而战战慄慄夙夜匪懈恒惧无以报圣天子之深恩近有诏进公太傅公俯伏力辞必淂请而后已然后人始知有辞譲之风非贤乎况兹园池䑓榭之为不作扵已而受于天子且天子不以赐他臣而以赐公是天子以贤赏公而公以贤受赏君臣一徳相际如此必能推其乐保其地如古之贤者则鲁侯燕喜之颂不淂专羙扵前矣此名堂若亭之意而天下亦以此望扵公也敢书以爲记大雄寺佛阁记阏逢涒滩之嵗春正月长兴大雄寺僧道成使其徒得恩以书来谒曰大雄故陈之报徳寺而今名则宋治乎间所更也广廷大殿䂓制伟杰殿北故有华严殿荒陋迫阨见者咸谓弗称道成乃与居拱者谋即其地建佛阁三十楹既成中置大像复作小像千翼之黄金荘严胜相备具盖裒人之施竭已之资崇积铢寸忍可誓硕㦄一星周而仅有济今拱既死而道成亦已老矣恐遂泯泯无以示后人敢以记请予窃嘉其志乃为之记曰天下之事类非茍且欲速者所能为也夫欲速则志不逹茍且则功易堕吾观二子经营谋度忘十年之乆而以必成为期故能辟隘陋为髙眀化荆棘为岑楼缭以朱䦨覆以重檐然后视殿若廷始若无愧微夫二子坚持之撡勤䔍之行弗遽弗挠安能以小致大以难致易讫不违其志如此㢤其视世之苟且欲速徼倖旦莫者所成就为何如是可书已按长兴为陈髙祖故里寺其宅也有桧在廷直殿之西偏邑长老言当时故物也苍皮赤文破裂竒诡而茂恱之色千载不渝余故毎至辄盘桓其下而不能去及登斯阁为之四頋山川寂寥万像苍茫古人遗迹皆巳湮没无余矣而此树婆娑独以浮屠氏故得全是岂偶然也㢤则又为之咨嗟叹息而不能已寺在唐㑹昌间尝癈至大中乃𣸪又一百年当宋天圣三年寺僧志䓁始新作三门又二百年而阁始建繇陈天嘉至于今其废兴大略如此寺故无纪载故余併及之使来者有攷焉瑞州路北干眀寺记瑞州城东北有山曰妙髙登兹山者山川之髙深树木之隂森莲花之敷芬禽鸟之翔吟凡一郡之胜萃扵人目盖俗氛所不能至而佛境之所融摄也在昔宋时祠洪山灵峰尊者扵其颠郡人祷焉雨旸弗愆而物无疵疠扵是延干明寺尼妙智俾主祠事智以苦行浄业檀施聿来因辟祠为寺而自别为北干眀焉仍干眀之名示不忘本而加北者以方所言也既乃度元胜永逺了敬绍勤为徒敬也勤也得智之道相与刻苦励志拓故宏新而敬之徒法玉贵亨益思所以智之始圗乃搆堂以安清钵筑室以严浄居法堂西敞灵祠南啔佛天菩萨罗汉之像经侓论教之蔵各为大屋以覆之栋宇之隆雕塑之巧绘画之工黄金丹砂璀璨芬郁之饰种种荘严咸诣其极最后作堂扵万竹中以为宴坐之䖏紫莭湘斑森然林立如植幢盖风生而璆琳鸣雨集而鸾鹤舞见者惊喜至者忘归其所成就如此而录教事者方且以事挠之若不可朝夕居元贞二年了敬乃携其徒王与亨之建康求直其枉遂絶长江渡大河北走京师行御史䑓中丞张闾公宣政院参议旦牙公引以见大护国仁王寺瞻八大师以其事上闻有旨护持禁毋扰其寺且赐了敬号圎觉大师巳而皇太后妃子皆怜之赐衣与食又降懿旨以其寺充位下焚脩道塲度弟子出入宫掖得乗水驿徃来大恩优渥可谓至矣山灵川祗亦大欢喜适中丞公行宣政院扵杭敬与其徒自江右来谒公公示孟頫以事状命为文记其始末乃叙其事以为记了敬宜以遭逢自庆益自砥砺究竟六度上报国恩其徒亦宜㳤慎持戒精进不退以成敬之志则庶㡬无负国家崇重之意未㡬中丞公拜中书左丞将行以一大蔵经与之使迎至干眀有以见中丞公之能施而二三比丘尼其道有足以动王公大人者皆可书也自智之建寺其法盖甲乙相传云九宫山重建钦天瑞庆宫记九宫之山真人居之其山之髙去地且四十里殆与人境絶多夀木灵草幽花上药荟蔚藿蘼䝉笼蔓延扵其上清泠之泉喷薄飞流扵其下盖逰仙之舘而栖真之地也自真人之居是山祷焉而雨旸时祈焉而年糓熟故宋人筑宫而严事之其事则司业易公之记可攷矣已未江上之兵既觧而宫毁于盗沖隐大师封君大夲与其徒思复于古昔拾瓦砾除蓁莽度才鸠工作而新之廼作妙应之殿殿西南郷为渊静之居东为方丈殿南为天光之堂其上曰朝元之阁阁西龙神殿东为蔵室皆南郷阁之南为仙㳺之殿又南为通眀之殿殿西为西庑庑西为道院其东亦为庑东庑之东为斋厨仓廪庑南为天声之楼县大钟其上楼东西面又为道院庭西东面为朝真之舘中庭为虗皇之坛坛南为碑亭亭南为三门门东为化士之局西亦如之三门之南为华表其东西皆属以周廊门南为壷天之亭又南为天上九宫之门合数百间皆雄杰壮丽俨若清都缥缈靓深疑出尘境虽仙灵之宅隂有相者亦不可谓非人力之极致也当封君时则有若某某同其劳封君既老戴君継之㝡后淂法师罗君希紸某某成其终繇封君以耒㦄年三十更有道之士十数然后毁者𣸪完癈者𣸪兴卑者崇之缺者增之百神之象祭酒之器飬生之田鼓钟幕帟供张之具视昔有加焉至元丁亥孟頫奉诏赴阙始识法师罗君于京师而又与予同邸舎居乆之以记为请不得辞乃叙其事而记之然余扵此重有感焉使世之儒者不废先儒之说以正谊眀道为心令议者不淂以迂濶而非之则斯文当日新庠序当日兴子衿之刺不作矣岂惟是㢤使天下之人农工啇贾皆不坠其先人之业各善其事则家日以益富生日以益厚安有壊家毁屋者㢤余扵此重有感焉故併书使刻之石后之人其尚思余言毋俾其成之难者败于易也今天子崇信道徳凡兹山之田皆巳𣸪其租矣衣食于山中者盍亦思庶人帅子若弟终嵗勤动以供赋而吾乃得优㳺消揺茹𬞞饮水以自乐其道宜何以报帝力㢤罗君方以道术受知圣明其必有以也南泾道院记淛右之地水居十七其势汪洋沮洳徃徃而是水行之道可以通舟楫土人谓之为泾嘉兴城西南五十里而逺曰秀泾有张氏者居其地徳祐之末燬于兵火张君全真廼改筑于秀泾之南所谓南泾者也既而其妻死不𣸪娶辟以为道院脱儒冠着道士服翛然独䖏以頥性养神为事凡田畴所入悉以供土木工估中为殿堂祠玄武神其背为延真之阁讲道之堂其左右为栖士之舎其阳为迎仙之桥放生之池因池为堤列树松柏梅竹又南数十百歩有大朴数百年物作菴其下曰朴菴陂塘环萦林木蔽翳境物㓗盛清人心目故逰方之士乐其䖏而多至焉盖经始于至元丙戍㦄十有余年而后成亦勤矣㢤人之生也自非圣贤莫不有所或扵名或扵利大有所求则大小有所求则小捴捴如也割去世累优㳺恬淡以求自适虽未爲无所求其视汲汲扵名若利匍匐颠仆扵污秽之涂䂓毛发衣食以妪喣妻子相去岂不逺㢤𥘉松江脩竹胡氏事玄武甚严其家火而神像俨然独存张君迎归构殿以祠之上梁之日雨㡬不克建张君祷焉俄有白鹤廿八从东北来翶翔其上良乆西南去雨随已而大雨扵西南三里之外何其异也上强山僧靖逹从吾逰道张君之爲人且道其意乞文记其始末故采其言以爲记管公楼孝思道院记按吴兴志管夷吾之后有避地于此者人因名其地曰栖贤今乌程栖贤山是也其裔散䖏郡邑汔于今不絶吾妻仲姬所自出也仲姬名道昇父讳伸字直夫倜傥尚义晚莭益自憙郷里称之曰管公无丈夫子仲姬特所钟爱至元廿六年归于我皇庆元年以余官二品封吴兴郡夫人夏五月赐告还家间谓余曰道昇先人没而无后礼妇人内夫家而外父母家又不得祀公岁时奉尝缺焉此不能不重哀思者毎一念之未尝不涕横集而心欲折也幸先人敝庐无恙意即是建祠俾方外士为之严事庶乎少纾予哀而其为乆逺计也似亦可㢤吾咨其孝又善其䖏是也得礼外意遂用其言为卜相其宜剏楼三间以祠公及公之配周凡材竹甓石悉撤其旧而壹新之既成使道士掌之扁曰孝思道院又买腴田三十畒以供祭祀且足其食予时与仲姬徃造其间祭飨从里俗或者亦足以少慰公之灵营也㢤书事于石尚俾我后人勿替夫人之志云碑铭大元敕赐故荣禄大夫中书乎章政事守司徒集贤院使领太史院事赠推忠佐理翊亮功臣大师开府仪同三司上柱国追封赵国公谥文㝎全公神道碑铭太祖皇帝既受天命略㝎西北诸国回鹘㝡彊最先附遂诏其主亦都护苐五子与诸皇子约为兄弟宠异冠诸国自是有一材一艺者毕效扵朝至元大徳间在位之臣非有攻城野战之功斩将搴旗之勇而道包儒释学际天人寄天子之腹心系生民之休戚者惟赵国文㝎公而已今上皇帝临御之七年始行褒䘏之典扵是赠公祖父官爵勲封越明年𣸪赐碑墓道命臣孟頫为之文当世祖时公为平章政事臣为兵部郎中趍赱省闼识公为旧承言论政知公为详敢不祗奉眀诏公讳阿鲁浑萨理囬鹘北庭人今所谓畏吾児也以父字为全氏曾祖讳乞赤也奴亦纳里妣可吕竭失怗林祖讳阿台萨理赠保徳功臣银青荣禄大夫司徒柱国追封赵国公谥端愿妣张氏追封赵国夫人父讳乞台萨理早受浮屠法扵智全末利可吾坡地沙圆通辩悟当时咸推让之累赠纯诚守正功臣太保仪同三司上柱国追封赵国公谥通敏妣李氏累封赵国夫人初通敏公从父自燕还北庭生公兄弟三人已而𬒳召留妻子北庭公兄弟稍长奉毋东求其父岁余至云中得通敏公居三年公従国师八思马学浮屠法不数月尽通其书㫄逹诸国及汉语世祖知其材俾习汉文书顷之遂通诸经史百家若隂阳㦄数圗纬方技之说靡不精诣㑹国师西还携与俱岁余乞归省师送之曰以汝之学非为我佛弟子者我敢受汝拜耶勉事圣君相泣而别比至阙师已上书荐之𥙿宗得召入宿卫日以茟札侍左右至元二十年冬有二僧西来见自言知天象上召通象胥者数軰与语莫能觧有脱烈者言公可使立召与语僧乃屈谢不如上大恱眀年夏擢朝列大夫左侍仪奉御秋置集贤舘命公领集贤公请以司徒撒里蛮领之乃以公为中顺大夫集贤舘学士兼太史院事眀年夏迁嘉议大夫眀年春升集贤大学士中奉大夫眀年春进资徳大夫尚书右丞并兼太史院事冬拜荣禄大夫平章政事兼集贤大学士太史院使廿八年乞觧机务以为集贤大学士三十年加领太史院事自𥘉授官至是凡八迁并兼左侍仪奉御眀年世祖登遐𥙿圣皇后命公帅翰林集贤太常礼官备礼册立成宗即皇帝位眀年春以翊戴功加守司徒大徳三年𣸪拜平章政事十一年春成宗晏驾哀恸成疾秋八月十有七日薨于大都发祥里苐年六十三以是月日葬城西南冈子原通敏公兆次公开眀廓深喜怒不形扵色仁足以立政智足以周物眀时务识大体𥘉为世祖所知即劝以治天下必用儒术江南诸老臣及山林薮泽有道艺之士皆宜招纳以备选录扵是置集贤院下求贤之诏遣使天下天下闻风而起至者悉命公舘之礼意周洽皆喜过望其有不称旨者亦请厚赉而遣之以劝来者而集贤长贰极一时名流尽公所荐用又请置国子监学官増博士弟子贠优其禀既学者益衆及尚书省立相哥用事诏公贰政公固辞上怒不许相哥政日横引用群小以为腹心公弥缝其间小者损益大者力諌𥘉犹信用乆渐乖违又立徴理司徴责财利天下囹圄皆满愁怨之声载路㑹地震北京公极言地震职此之由上诏罢之尽以与民诒下之日京师民相庆市酒为空相哥益怒数奏公沮格及相哥败公一无所污然犹坐累籍没相哥临刑吏以公为诘相哥曰我惟不聴彼言以至扵此上知公无罪诏还所籍财产𥙿圣皇后闻其㢘正赐以金帛辤又命所籍未尽还者还之又辞成宗即位赐楮币二十万缗廼受𥘉成宗在潜世祖圣意已有所属成宗屡遣使召公公託疾不徃及成宗储位既㝎索棋具扵公公始一至其邸成宗曰人谁不求知扵我汝独不一来我非为棋具正欲一见汝耳汝可谓得大臣体矣元贞大徳间得赐坐视诸侯王者才五六人公必与焉上尝谓近臣曰若全平章者可谓全才矣扵今殆无其比左右或唿其名上必怒责之曰汝何人敢称其名耶公㦄事两朝余二十年通昔未尝安寝或一昔至再三召日居禁中弥纶天下之务虽妻子未尝闻其所言每一政出一令下莫能知其自公也有譛公者公不辨而上亦不疑及公罢政有刘监丞者言公在太史多言灾祥事预国休戚大不敬上大怒以爲诽谤大臣当抵罪公顿首曰臣不佞赖陛下含容天地之恩也若欲寘刘罪臣恐无𣸪爲陛下言者上怒不已公力争之乃淂释公所爲类如此公平生雅好推毂士由公进者凡数十百人位至公卿大夫者不可胜纪而未尝有徳色前后所赐金玉束带裘服弓矢寳器常辞譲不敢当呜唿若公者乃可谓大臣者矣公娶郜氏封赵国太夫人子男三曰岳住资善大夫隆禧院使力学爲政有父风曰乆着翰林侍读学士中奉大夫知制诰同脩国史官曰买住早世女一适荣禄大夫徽政院副使也速孙男三曰普逹荅里麻安僧女二铭曰世祖制治三五同风立贤无方如汤执中惟文㝎公始事𥙿宗战战兢兢夙夜在公名闻天子为天子使一话一言纳民扵轨既辟贤舘亦集太史学究天人道通孔李保我皇极烝我髦士万国熈熈衆生济济权臣怙势群小并起皎然夫容出扵泥滓成宗当阳帝贻孙谋惟公佐之益阐大猷其心孔休其政孔脩物无不周义无不由成宗賔天公亦长逝生死以之君臣之义斯民之悲哲人之泪竹帛煌煌千载无媿継述济羙褒荣斯俻刻辞丰碑用劝来裔故昭文舘大学士荣禄大夫平章军国事行御史中丞领侍仪司事赠纯诚佐理功臣太傅开府仪同三司上柱国追封鲁国公谥文贞康里公碑粤若稽古唐虞三代之时尭舜禹汤文武之为君皋䕫稷卨伊傅周召之为臣眀艮相逢道同徳一天为之清地为之宁四海晏然万物咸遂是皆有以开干坤之运钟川岳之气故能致雍熈之和立泰平之基更数千载其事纪扵诗书不可诬也唯我世祖圣徳神功文武皇帝躳神武之姿心仁厚之徳混一区宇视民如伤中统至元之间民物熈熈知有生息之乐盖将㕘尭舜而囬三代时则有以道事君不诡不阿跻世扵时雍若皋䕫稷卨伊傅周召之爲者则鲁国文贞公其人也公讳不忽木自祖父海蓝伯而上世爲康里部大人海蓝伯事王可汗王可汗灭帅麾下遁去大祖皇帝虏其全部以归苐十子燕真年十余岁分赐荘圣太后唯恭谨善爲弓服事世祖皇帝不离左右配以髙丽羙人名长姬姓金氏生五子次二爲公公㓜事𥙿庙扵东宫间因简卫士子俾师賛善王恂恂从北征而太傅魏国许文正公衡爲国子祭酒公时年十二眉目秀羙进退详雅巳如成人父知其非常児请扵上欲教之读书有旨入国子学师事许公性强记日诵千余言有问必及纲领许公亟称之谓公必大用扵世名之曰时用字之曰用臣起家为利用少监出为燕南河北道提刑按察副使寻陞提刑按察使尝使河东道遇饥民死徙相属因便宜发廪所活数万人岁旱行部所至辄雨入为吏工刑三部尚书桒哥得政公数与之争事扵上前桒哥怒切齿扵公使西域贾人诈为讼冤者遗公羙珠一箧公却之已而知其谋出扵桒哥因谢病免拜翰林学士承旨奉使燕南公弟野理审班与彻里䓁间劾奏桒哥上怒捕系桒哥遣使者趣召公还入见语连日夜诛桒哥桒哥诛命公为丞相公譲太子詹事完泽是时上春秋髙成宗将兵北方位号犹未正公谓相东宫旧臣则衆论自㝎国家自安矣上黙然良乆叹息言曰卿虑及此社稷之福也扵是完泽为丞相而公平章政事桒哥时卖官髙下有㝎价上自朝廷下至州县纲纪大坏在官者以掊刻相尚民不堪命徃徃起为盗贼公与诸公谋议欲革桒哥弊政首召用旧臣为桒哥所斥逐者尤重文学知名之士使更相荐举虽毫发之善亦无所遗桒哥之党唯忻都纳速纳丁蔑理王济䓁罪状尤着则劾治而诛之其余随才㧞擢待之无间繇是人情翕然恱服毎遣使必慎择其人使还问之以所至长吏为政善悪之状其自四方耒者亦然㕘伍相验无能欺者苟政绩尤异辄上闻或赐玺书或赐衣物随加迁擢故当是时百官得其人万事得其理隂阳调和年糓屡登庶民乐业海内大治世祖莫年以天下事属之扵公尝谓公曰太祖有言国家之事譬右手执之复佐以左手犹恐失之今吾爲右手左手非汝耶上每与公极论治道古今成败之理至忘寝食或危坐逹旦谓公曰曩与许仲平论治仲平不及汝逺甚先许仲平有隐扵朕耶抑汝之贤过扵师耶公皇恐谢曰臣师见理甚眀臣之所闻知何足以跂其万一苐臣师起扵布衣君臣分严进见有时言不克究臣赖先臣之力陛下抚臣兄弟如家人児子朝夕左右陛下又幸聴其言故得尽言至此上又尝抚髀叹曰天既生汝爲吾辅佐之臣何不前三二十年及吾未衰而用之也已而頋谓侍臣曰此吾子孙之福也或上书谓征流求国及徴江南包银有诏集百官议而行之公力请于上爲寝其事公以朝廷庶政多仍前代苐求详扵簿书稽古礼文之事頋缺而不讲巳奏得旨与文学之士共议㝎爲䂓制使万世可以循守用事之臣有不便者力加沮抑故其事中辍识者至今爲恨太尉伯颜受遗诏立成宗召公共㝎大计丞相欲入亦挋不纳成宗以公爲先朝腹心之臣尤加礼重事有不可行公必侃侃正言援引古今𣸪甚力上闻之悚然虽已成命数夺而止公在中书同列颇严惮公或以私意干政公辄拒不从繇是深以为怨会公以疾在告上亦不豫乆因搆公与丞相有隙出公为陜西省平章他日圣体稍安恠公不预奏事问知其故大怒责丞相以为欺立召公𣸪入中书公体素弱至是气羸益甚上以御史䑓事蕳拜昭文舘大学士平章军国事行御史中丞领侍仪司事公已去朝廷之政稍紊扵其旧乆之丞相颇觉为同列所误不淂与公共事引咎自责流泪满襟未㡬果以累闻扵是朝廷益知公之贤公在御史䑓监察御史及各道㢘访使者多择士人为之患吏不知义理言通一经一史试吏及劝上降诏勉励学校议行科举所改苛法如按官吏犯赃子不得证父妻妾不得证夫主皆仁政之大者公虑完泽之后大臣中无可継之者乃荐荅刾罕哈罕哈孙自江浙行省平章政事召拜丞相严重守正有功扵社禝武宗出镇北边百官郊饯欲与公易所骑马公谢不敢当苐献所骑马眀年使者自塞上来赐公名鹰一盖武宗已属意扵公矣公喜剂量人才闻人有善汲汲然求之唯恐不及今之朝士凡知名天下者皆其客也世祖知公之贫数厚赐公公悉以分昆弟故人之家无所遗余子孙所仰唯苐宅碾磨之类盖赐物之不可分者公薨于大徳四年月十七日年止四十又六天子震悼士大夫哭泣相吊是月廿七葬大都西四十里东安祖之原葬之日都城之民为之罢市公淂君而不恃淂君而不满居髙位而自卑若不足天下视其身进退为朝堂重轻十年武宗追念其忠赠纯诚佐理功臣开府仪同三司太传上柱国追封鲁国公谥文贞夫人冦氏王氏皆鲁国夫人寇氏前生子囬今为淮西㢘访使王氏生子巙今为集贤待制二夫人皆与公合葬父官至卫率赠开府仪同三司上柱国追封晋国公毋晋国夫人祖父赠光禄大夫上柱国追封河东郡公祖毋河东郡太夫人世祖临崩赐公璧一曰汝死持此来见我故公之薨与璧俱葬君臣之义死生不渝如此铭曰大㢤有元皇皇世祖仁眀而武以一天下天下既一帝赉良弼整我皇纲仪尔百辟扵唯鲁公百辟是仪䔍学力行圣贤为师利用是监按察是司入长天官天官唯时廼董考工百工攸宜廼领司寇直㢤无私爰陟辨章百揆咸叙无言不讐帝所倚注铢锄悪草长养嘉谷晚领台纲朝廷是肃父父子子夫夫妇妇下毋证上风俗益厚当是之时隂阳和平雨旸时若百糓熟成薄海内外扵変时雍匪公则贤维帝任公昔在唐虞皋䕫稷卨殷周之世伊早孔硕公之事君动与道俱虽古名臣何以加诸帝将上天白璧是授公今虽没在帝左右王城之西巍巍髙坟树之松柏欝然如云盛徳之源泽流子孙凡百有位视此刻文程氏先茔之碑至元二十四年孟頫自布衣蒙恩擢兵部郎中时贠外郎程君天钖实为同僚以故知之为详君天姿乐易未尝见愠色家既饶财好士而能施视人之急难若巳䖏之有求者辄与无所靳其居官不避事与之处愈乆而无怨古之所谓岂弟者君其近之孟頫自兵部迁直集贤君陞郎中孟頫既外𥙷君乃间居不𣸪求仕进倘徉闾里间自乐而已元贞元年孟頫蒙㤙召至都下见君颜貌如渥丹视在兵曹时不加老然后益知其所养者为不浅浅也一日谓孟頫曰禹圭家世居蒲金未自蒲来燕居燕者三世矣坟墓皆在燕自曽祖而上皆葬扵蒲道里之辽逺谱谍之散亡葬扵蒲者既巳不可得而考矣既徃者不可得而追矣而今而后不思所以传乆逺则葬扵燕者又安能乆不泯㢤知我者莫如子圗所以传乆逺者莫如子之文子其爲我圗所以传乆逺者孟頫识君且十年其交情如一日欲辞则不可乃按其行状叙而铭之按程氏其先蒲州人世以农爲业曽祖讳浩字浩然性机巧凡工事无所不觧由是舎农而工技艺之精出侪軰右年八十四妣罗氏祖讳璋字彦王资刚毅以倜傥见称善啇贾之事遂以致富当金之亡来居扵燕程氏之居燕自彦玉始年八十三妣王氏讳震字伯威仕圣朝为人匠打捕鹰房捴𬋩慨慷不拘小莭既耄乃谢事年八十三卒岁庚戍捴𬋩府君卜新茔扵故燕都阳春门外三里荘以葬祖考戊辰新作大都而茔域当御道是岁八月程君乃改卜扵看丹造吉村之原自曾祖而下三世皆徙葬焉去古既逺好名者衆争耴先代贤臣名士髙官大爵者冒以为其所自出不知诬其祖之为过之大也程君独不然书其行事务不失其实亦可谓淳实不欺矣抑余观程氏累世夀皆至八十余至程君起家为郎光显一时家事殷厚优㳺佚老年六十余若四十许人而二子又皆秀发足称其家书曰积善之家必有余庆意其上世积徳之厚故天之报施若是耶其余庆盖未艾也君娶李氏大都人二子长曰昻霄次曰沖霄铭曰惟元贞元年岁在乙未七月朔日作程氏先茔之铭维程氏家本农也居于蒲坂圣元割金爰徙蓟丘既富夀昌看丹造吉实为燕程始祖之蔵施于后人其子子孙孙世享之郝氏先茔碑铭徃古得姓维均孰匪善积而后克振郝氏之先出太昊世裔孙封殷以采为氏秦汉梁周咸有闻人至唐益显位于相臣金有宛平卓鲁之化从金居汴入元徙覇卒葬卢师为燕始祖四子皆贤有孙孔武弼亮賛襄衮軄是𥙷庆延祖考大啔土宇土宇既啔再世维公孰匪象贤其先克封卢师之原山川之㑹何以树之维松及桧曰昭曰穆叙葬于斯子子孙孙聿来孝思维孝维忠天监不逺我作铭诗百世其劝松雪斋文集卷苐七松雪斋文集松雪斋文集卷第八松雪斋文集卷苐八碑铭蔚州杨氏先茔碑铭中顺大夫晋宁路治中杨侯既葬其曽祖以下三世于蔚州将立石墓左而蔚故不产佳石有告之者曰永寕口有石天成如龟趺髙三尺广四尺其长倍髙辇致之夜有大声三若自龟出者又有吿者曰去石龟三里许有石如碑髙广与龟称𣸪辇致之及门霾雾昬塞碑作大声跃于地前行三十有二尺侯求余为文将刻诸石为余言如此余盖疑之已而淂蔚父老之言扵宣徳府者为之叹曰鬼神之相之也其有以㢤扵是复徴其行事得㕘知政事王公思㢘所撰侯为平㝎知州时徳政碑言卖㦄夲均课程收皮革兴碾硙省民钱五万余缗他善政甚多又得榆関岳蕃及同知武州事杨述所爲碑文言侯引龙池以给安平沟郄湫以通乱栁导盘缠河以贯裴村凡水之利无遗力焉而侯不惮胼手胝足躳事畚锸以爲民倡故虽功大力鉅而成不踰时古所谓西门豹郑国之流殆无以过之盖侯性朴质彊力絶人有可以利民者不啻若嗜欲使侯得居大官其所建岂止扵是㦲宜鬼神报之以龟石云侯名赟蔚州人年十一给事马驿马肥好十六岁祖毋代之还家爲农稍长右三部俾领三千人採木作大都城门时至元四年也俄佩银苻见世祖皇帝于广寒殿授蔚州採木同提举十六年佩金苻凡四爲採木提举由奉训大夫改奉直大夫泰安州莱芜等䖏鉄冶提举寻知岚州平㝎州皇太后幸五䑓以侯为中顺大夫知宣徳府仍领採木之特赐钞二千五百贯貂裘一至大二年除晋宁路治中今七十六矣上下马如少年真竒士㢤曽祖讳徳清儒而不仕祖讳万从太师国王为副元帅佩银苻父讳伯荣亦不仕葬以某年某月某日立石以某年某月某日墓在蔚州麦子疃铭曰至顽者石㝠然无知无喙而鸣无胫而驰之中有物使之信㢤杨侯言不吾欺兴事利民甚扵渴饥孰谓鬼神能报厥施彼牧民者鲜克是思剥下为利幸已私天则不佑虽盛必堕扵维杨侯先垄在兹若祖若考英灵攸绥有龟自至负是丰碑千有百年视此刻诗赵君谦甫墓碣赵君讳受益字谦甫祖讳友妣郑氏考讳成妣郭氏由祖以上世居清州西流河之南蔡家里金末贞祐中考逃难来济南葬㦄城西南龟山之下十里河之原故遂为郡人焉君自弱冠习文法书数任事不避緐剧当官者以为能吏省部八举居㑹计之軄未尝不课最性慷慨倜傥不事羁束初吴人黄清卿在俘囚中君怜其才倾嚢赎之以归使子姪軰从学待以师礼黄一旦有南归之思君赆之且令人送达其家尓后㳺䆠江左数年视他人所好子女玉帛弃若涕涶唯收书数千卷而已观斯二者可以知其为人至元癸已四月二十六日以疾于家享年五十有九娶宋氏济南名族是岁七月十九日亦享年五十有七子二女伯曰元禛中曰元溥孙男二人曰芝曰兰元稹䓁以某年某月某日合葬君夫人于十里河之先茔礼也既塟元禛䓁介道士张君来谒余文将刻石墓左以传不朽予闻张君言元稹勤读书元溥为吏㢘谨郷党皆以为善人又嘉其勤勤恳恳有不死其先君之意风俗之衰乆矣二子乃能若是予何可固辞也㢤乌唿髙官尊位未必皆贤卑位小官未必皆不肖若赵君者亦可谓非碌碌之士其不至扵贵逹则命也后之揽者以予言为信虽数千百载当勿毁焉杜氏新茔之碑杜氏之先曰唐相莱国成公如䀲其贤天下莫不闻其言行官爵载在唐史虽不言可知也按公传京兆杜陵人黄巢之乱子孙有自杜陵徙鳯翔者居鳯翔县㦄五季而宋而金其坟皆在其世次隐显自曽祖而上皆不可得而详焉祖讳松金末仕为干州莭度使仪干雄伟以勇略闻金亡与其子自徙汴自汴徙镇又徙燕遂㽞居之壬子岁十二月八日疾终享年七十祖妣张氏先卒葬于継室王氏后君一年卒讳茂字光祖张出也年十六以莭度府君䕃入宿卫十八从父避兵于燕险阻艰难中克尽孝道父䘮衰麻荐奠皆有礼人称其孝不求仕进善治生遂致富饶莭度府君之卒以先茔之在也有归葬之望故塟有阙毎言及未尝不流涕既而以居燕之乆且去数千里頋终不能归塟于乃卜地于燕都之南大兴县西宜迁村塟曽祖衣冠以为杜氏新茔杜氏之新茔自莭度府君始实中统元年八月一日也祖妣张氏先葬号至是复以衣冠与王氏合塟焉至元九年五月五日茂以疾年六十四娶完颜氏至元十九年十一月十日卒再娶王氏廿八年六月廿二日子男三人皆王出长曰大川字伯林为人以义自䖏居家孝友尝为河间西汉股塩场管勾奉公尽軄塩司将举之以毋老固辞至元二十四年二月十七日年三十九娶转运使周君女事舅姑有道内外无间言良人卒誓不再嫁至元二十八年二月卒二子曰大兴字伯荣乞文扵余者也曰守智字善父天资眀敏方有志于善至元廿四年六月不幸早自以下皆以昭穆塟新茔礼也元贞元年孟頫䝉恩召至都下耶律公希光为孟頫言吾同里有杜伯荣者重缜宻务实去华事父兄孝且弟箧中有劵约百𥿄皆其父以赀贷人者曰此吾父积徳之恵何用徴为悉火之里中有贫者辄赈其乏壮未有室者辄助之娶至有借杜氏余力以致富者伯荣终不以为已徳也事寡嫂甚谨数年足不升扵堂春秋家燕见辄设拜或问之曰惟礼可以别男女吾兄既早世吾事吾嫂敢不敬耆老欲闻有司乞旌表其门闾者伯荣止之曰此亦尽其在我者而已何必示耶伯荣之为人如此一日与偕来谒曰自先人卜新茔扵都南大兴生四十年虽岁时丘垄不敢癈祭扫之軄而墓石未立恐乆遂泯灭后嗣无以知先世所自出又无以寻祖考徙燕之所由来大兴敢再拜以请幸夫子为文以铭之余谢不敏大兴请至再余既嘉其行义重以耶律公之命不𣸪固辞乃因其行状叙而铭之大兴娶李氏有子曰铭庆以斯文名之也铭曰荡荡古今迭盛迭衰大贤之后亦或中微维杜成公作相贞观功业烜然唐史有传厥后徙自徂燕岂祖是忘因时而迁燕山之居亦既三世宅兆既安昭穆曷纪其宅伊何宜迁之村其纪伊何自祖及孙自祖及孙富而有礼天福善人其昌其炽我作铭诗刻诸坚珉后嗣传之千载不泯故成都路防城军民捴𬋩李公墓志铭公讳昱字仲眀太原榆次人曽大父彦大父温父懋河东宣抚检察使妣张氏継蒲察氏生二子公其伯也自少小勤扵问学尤有得扵易既长从事行省郝公幕下戊午授公太原路奥鲁万户中綂庚申世祖圣徳神功文武皇帝即位公时扈从上都命公与近臣也速荅同管军器监事至元丙寅也速荅行中书省于四川辟公行中书省贠外郎时四川未全附公居幕府㑹金谷调军食转输供给未尝乏絶至扵决策制胜公力居多壬申改授东川顺庆䓁路宣课大使公长扵䂓画民不扰而事集甲戍行省拜公枢宻副使行枢宻院事分道攻嘉㝎行省公曰大军既出成都乃四川根本若守非其人虑有肘腋之虞佥以公爲可任行省公咲曰吾意正在此人扵是以公爲成都路防城捴管通管军民事公鞠躬尽瘁知无不爲民赖以安乙亥冬十二月二日以疾卒扵成都驷马桥之寓舎呜唿哀㢤公生扵某年某月某日享年四十有八越五日殡扵万里桥之南罗村公之前一日神色如平时忽召从行亲友悉与诀别衆皆惊曰公神气强盛安得此不祥之语公曰死生常事耳何讳即唿诸子付以后事且戒之曰毋随俗諠譁毋塟具夜将半命其子倜读大学中庸数过奄然而逝时有郷人王小五者自太原赱蜀未至成都二百里罗江县北十里许道逢公北王素识公问公将安之公曰吾徃直北嘱以家事甚悉王至成都诣家道所以计日正公之日也时人咸惊以为神娶仇氏先公十六年継室韩氏后公十日皆母仪妇道见称亲党戊子七月二日始克归塟于太原井谷村之先茔二夫人祔殉以瓦器从治命也公豁达刚敏善谋㫁有度量好賔客尚气义字民以寛治军以律理财以道既殁之后蜀人思之至今初公之从事行省郝公幕府郝公待公及郝公其幼子天挺甫数岁公曰吾有女年相若也他日当妻之中綂癸亥公以事寓燕贻书家人曰郝公之子吾尝许以长女妻之今其时矣当即成昬家人莫敢违人服其信义子男四人曰佐麓川路教授曰仔东莞塩司管勾曰倜集贤侍读学士曰俶龙兴路富州同知女三人孙男三人孙女九人既塟公之八年当元贞元年孟頫䝉恩召至阙下公叔子集贤学士倜以孟頫徃年尝为同僚语孟頫曰倜之先君既塟八年而墓铭未备倜为此惧敢状其行事以请孟頫辞至再不获敬叙而系以铭铭曰凛凛李公人中之英因时用武奋身成名给饷理财婉画幕府以战则胜以守则固曽未半百遽尔陨倾岂伊松柏蒲栁同零天卑公才百未一试稍假以年何所不至天既生之𣸪遽夺之厥理茫昧所不可知公之英灵惊动行路死而不亡信㢤斯语井谷之原是为公蔵刻兹贞石俾后勿忘大元故嘉议大夫燕南河北道提刑按察使姜公墓志铭公讳彧字文卿姓姜氏莱阳县人自太公封扵齐诸姜皆其后也曽祖而上谱谍已不可考祖讳某以财雄郷里好周人之急偶岁凶作糜粥以食饥者赖以全活甚衆里中称为善人考讳椿质直尚志金末盗贼蠭起避杨安児乱来水寨依张侯以居娶临邑魏氏生公时兵后大疫因之饥馑死者相枕借公随考妣东西奔赱若有相之者竟免于难稍长从李雄飞学禀资颕悟出他儿右日诵数百言过口不忘张侯来济南披荆棘立官府公因侍父至府幕幕僚魏君爱其才㽞之幕下积一二年凡簿书㑹计之事问辄能荅不差毫釐张侯赏异之由府吏升充左右司知事属大数戸口俾公分领一路讫事迁左右司郎中府中赖公禆益视他镇常课最断事官就遣公赴阙奏割陵州䓁五城俾张侯通行抚治从之还升㕘议府事中綂三年公佐张侯之嗣入朝首言益都李璮反状已露宜先彂以制之未报明年李璮反诸郡素不为兵备璮引劲数万长驱济南据之公弃父母妻子脱身赱从嗣侯招集散亡迎哈必赤王军爲收𣸪计日夜亲矢石筑长围环城璮不得出外又絶其援兵秋七月捕得反者言城中食且尽人将相食时嗣侯𬒳旨招安益都命公㽞后公料城下在旦夕昬夜求见王计事言济南城且破大王宜早㝎计命大将分守城门勿令縦兵不然城中无噍类矣王曰汝觧隂阳耶公曰虽不深晓隂阳人事固可见也王曰子未生先乞名耶公曰今城中无粮金城亦不能守况先奉圣旨眀言李璮一身造悪官吏百姓何辜若不及今㝎计城破之日千军万马中欲见大王岂可得耶縦得见岂能细陈耶事无大扵此亦无急扵此者唯大王㽞意王曰然诘旦㑹诸将议是夜五鼓将尽军候报城西门贼军五六百人出降王上马鸣金鼓亲徃谕之皆觧甲投器仗黎眀南门东门俱降无虑五六千人公又言乞勿縦兵王遂命大将分守东南西三门禁外军一人一骑无敢入城者城既降李璮自投水中不死捕得斩之枭首军门事遂㝎城中按堵如故嗣侯至自益都以公功多奏干朝授大都督府㕘议㑹朝廷行迁转法授公知濵州濵民罹苛政乆户口凋耗田菜多荒徃徃为行营军马占为牧地惧不敢垦而有桒枣者又縦羊马践食之殊不聊生公为申省差断事官某分拨草地民地封土为畔豪夺不得行縦军为扰民择其尤不法者杖数人民始得安设赏罚课民栽桒嵗余新桒遍野人唿曰太守桒且歌曰田野桒麻一倍增昔无粗麻今纩缯太守之徳如景星未终任以事赴部其民扶老携幼遮道马为之不行俄授东平路捴管府判官至元五年御史䑓新立选才堪御史者公首在选中驰驿赴阙御史大夫引见广寒殿天颜喜赐食殿上拜治书侍御史刚疾悪不避权贵在任七年用御史大夫荐授河北河南道提刑按察使佩金虎苻改信州路捴管以疾不赴寻改陜西汉中道提刑按察使移河东山西道乆之拜行䑓御史中丞暴官污吏闻风而革者甚衆江左隂受其赐再为燕南河北道提刑按察使居三载得告归里积官至嘉议大夫公生扵兵间长能自树立好读书为吏有能声而又及从元𥙿之杜仲梁诸老㳺以文雅饰吏事故其风流岂弟为世所称屡任风宪之軄能以片言折姦邪之萌轺车所至官吏皆敬惮不敢为悪既谢事闲居课子孙蓺花种竹小车时徃来饮酒自娱童颜苍髩无衰老之态孰谓公遽以微疾不起耶公生扵戊寅至元癸已某月日扵私苐之正寝享年七十有六夫人侯氏先公三十年子男四人长曰迪吉次曰从吉次曰吕次曰璞将以五月庚申葬公扵龙㽵白马山之原以夫人侯氏祔礼也迪吉䓁叙公之行事涕泣再拜请铭扵余余居吴兴闻公名甚乆及来济南犹及一再见公于堂公既而不为之铭情若泊然遂不敢固辞而铭之铭曰姜氏之源出于太公齐失其国散居于东莱水之阳爰有苗裔来之济阳以避其地天相隂徳乃生令人险阻艰难扬名立身吏事既敏又服军旅人一巳十允文且武讨叛完城厥功居多谁谓儒生不能荷戈升诸公朝出守渤海龚遂之政尚友千载峩峩豸冠两登宪䑓廵按四方姦宄为衰既老而闲以道出䖏优㳺岁五福俻具苍鬓朱颜谓可百年胡为遽尓以疾终焉龙之原实维公宅来世尚视兹石田氏贤母之碑礼部主事田衍毋李氏讳庆云庆阳府合水县人其先出唐薛王考讳无党登金贞祐二年进士苐官京东道司农丞妣向氏毋天资㳤眀无世俗児女习司农府君以官事来汴京与监察御史田君同僚以毋归御史之子鄣徳府君某御史室鴈门郡夫人杨治家严毋事之尽礼未尝违颜色王辰之兵司农府君举家走宋田氏﨑岖兵间北度河来洛居髙牟村兵火后家益单鄣徳府君从事扵相性踈财不事生产毋手织絍以俭约取给奉御史甘旨无乏二子曰𣸪字师颜曰衍宇师孟𣸪既长从事河间府君自相就飬毋躳授衍书㑹朝廷分遣学士周砥蕳汰儒借毋命衍肄科举凡例一月试中得免编户府君卒河间毋携衍奔䘮除服归相而𣸪又扵河间毋痛之因得疾疾病抱衍谓曰人孰不畏死然死竟不可逃我所以忍死有言者欲令汝知吾心耳我年十六归汝家事尊抚幼凡四世艰险靡不更李氏南矣起汝家者属在𣸪𣸪又早吾二姓不泯扵后贵尽在汝汝勉之吾死且瞑衍既免䘮徒歩来京师折莭为中书小吏再眀年由刑部令史升御史䑓中书省掾今为礼部主事师孟能自树立为时名士母之力也呜唿毋诚贤矣㢤始余至京师与师孟相闻一日遇诸途师孟前跽曰君非子昻乎余曰子谓谁曰田衍也余曰子何自知为余曰衍闻诸鲜于伯㡬赵子昻神情蕳逺若神仙中人衍客京师数年未尝见若人非君其谁遂相与莫至于今十年矣海内言善交者必曰田赵师孟以斯文属余宜而余亦宜为斯文乃书夲末刻石墓左用昭示于来世先侍郎阡表府君讳与訔字中父胄出宋太祖自秀安僖王五世而至府君皆家吴兴安僖王生崇宪靖王伯圭是为府君曽王父宪靖王生新兴恭㐮王师垂是为府君王父其世次㦄官语在宋史㳟㐮王生通议府君讳希永仕宋朝奉大夫直华文阁累赠通议大夫是为府君王考妣硕人郑氏府君生而秀令弱冠以通议䕃补官𥘉调饶州司户叅军辟监海昌塩塲俄易黄姚运塩辟兼浙西茶塩司主管文字改浙西提刑司干办公事除知䔥山县以治最闻淳祐八年除干办行在诸司粮料院五月出通判临安府十一月除军器监主簿眀年十一月监三省枢宻院门又眀年正月迁太府寺丞兼太宗正丞出知嘉兴府治为诸郡㝡拜金部郎官兼右司特除直秘阁两浙转运判官未上改提举浙西常平义仓茶塩公事寳祐元年升军器监寻除直寳章阁两浙西路提点刑狱公事二月兼提举常平义仓茶塩九月兼主管淮浙彂运司公事十月知平江府二年差主管建康府崇禧观三年除将作监捴领淛西江东财赋淮东军马钱粮䟽辞不报四年兼权知镇江府除司农少卿五年升太府卿六年除祕阁脩撰江西转运副使兼知隆兴府景㝎元年五月除司农卿兼左司郎中复兼敕令所删脩官十二月除右文殿脩撰两浙计度转运副使二年四月升集英殿脩撰寻进寳章阁待制知临安府淛西安抚使六月迁枢宻都承㫖后省䟽驳免差提举江州太平兴国宫十月除江东转运使赐金𬗋服十一月兼捴领淮西军马钱粮三年二月兼提领江淮茶塩所差提举隆兴府王隆万夀宫四年九月起知平江府兼提点淛西刑狱十一月兼提举常平义仓茶塩五年进显谟阁待制召拜两淛转运使除权户部侍郎是岁十月理宗徂落度宗践祚拜户部侍郎兼知临安府浙西安抚使咸淳元年赐进士出身三月以疾扵府治实廿三日也乌乎痛㢤遗表闻度宗震悼赐银三百两绢三百匹以敛赠银青光禄大夫官自迪功郎至通奉大夫爵进归安县开国子府君生扵嘉㝎癸酉十一月八日享年五十有三娶李氏先十五年累赠硕人子男八人孟頔孟颁孟硕孟颂孟頖孟颢孟頫孟吁孟頔将仕佐郎杭州路儒学教授孟颢奉议大夫沧塩使孟頫奉议大夫汾州知州孟吁承务郎同知南劒州余皆尝仕宋而颁颂已不幸死女十四人孟巽适沈昌言孟鼎适史周卿孟兊适韩浩孟归适陈好谦孟艮适翰林直学士张伯淳孟家适韩巽父孟比适印直传孟益适南雄路捴管印徳传孟萃适钱澄孟渐适钱谊孟豫适沈光谦孟遇适施谊孟过孟既未嫁而夭孙男廿四人孙女廿人曽孙男二人曽孙女一人府君之年塟湖州乌程县澄静郷聂村越十一年墓毁于盗至元庚辰改卜城南车盖山之原徙塟焉府君玉立长身眉目踈秀襟度洒落不蔵怒蓄怨性好学躬布衣韦带之行才任治剧而为政务岂弟所至皆有恵爱仕二十年先世园田乃更加损先友礼部侍郎东平刘公震孙诔之曰府君扵时为循吏扵朝为名卿扵国为信公族世以为知言府君没十二年而宋归于元又十一年当至元廿四年孟頫䝉恩召至阙下擢兵部郎中入直集贤出佐济南府数年之间驱驰南北故扵府君之行事夲末不遑有所纪载元贞元年孟頫自济南罢官归里守先人丘壠以为终焉之计而又拜汾州之命恐遂失坠泯没乃收泣书一二刻石墓下以示后昆大徳元年十二月日不肖孤孟頫述故嘉兴县主簿谢府君墓志铭府君讳天钖字纯父姓谢氏其先吴兴人四世祖自吴兴来逰吴相吴中土田沃衍甲扵浙右得任水之阳因卜居焉曽祖新祖允祥皆不仕考徳明宋将仕郎府君天资重厚自其幼巳如成人性至孝以亲老未尝离膝下天兵渡江用归附功授将仕佐郎嘉兴县主簿嘉兴当孔道地陿而民瘠方归附𥘉使者乗驿骑往来日无虑以十数科调緐兴纷如猬毛府君佐邑宰一以寛恤为事情愉色孚民欢然供给无敢后者鞭朴一不施而事集兵后田荒多芜悉勉有力者垦辟以时使不至积荒尉缺员府君兼摄尉事设方略治盗盗是用弭县有疑狱乆不决府君㢘得其实一日命取网罟罗积水中得枯骸冤乃得白民惊异以为神吏姧无所容囚瘦死者衆府君具汤药饘粥以给之多所全活邑民至今犹以佛子称之考满上官咸荐其能而府君浩然有归休之志萧然野服与父老相过墟曲中谈桒麻旧故以为咲乐无复仕进意大徳五年夏忽婴微疾起䖏饮食无异平时至易箦气虽微而神不乱抚其子斗元曰吾大期至矣遽脱然如蜕府君生扵壬辰八月十九日扵丑六月廿有四日享年七十夫人唐氏㳤徳俭行亲党所则勤劳妇功手自绩纺相府君起家先府君数月巳抱疾府君既之廿日夫人亦生扵甲午九月廿九日扵丑七月十四日享年六十有八子男一人斗元也忠翊校尉海道运粮千户女二人长适王大有次适唐兰孙孙男二人曰庭瑞曰庭芝孙女三人府君居郷以仁接下以礼与人交以信中外姻党有贫乏者扶待赈恤无厌怿心晩年益勤约视先世畎畒有加焉然自䖏澹然未尝有骄色人以是贤之大徳癸夘三年之䘮毕将卜宅以葬而斗元又卒至是其孙庭瑞卜以大徳乙已七月某日奉其祖考妣之柩塟任水南之干山状其行事以余徃尝吴中与府君有一日之雅来乞铭余犹记与府君相见时终日端坐无戏言墯容盖恂恂信实人也而又安知铭府君墓石耶既辞不获乃叙其行事而铭之铭曰任水之阳吉人斯宇吉人伊谁谢氏纯父四世积善庆钟其家既富而安不骄不奢乗时奋飞乃出而仕佐邑虽微可以行志民受其恵颂声载驰吏畏其眀奸不得施狱无馁囚野无废田枯骨䝉仁获伸其冤凡仐佐邑孰如君者何必髙位泽始及下既仕而归野服萧然康宁好徳以终其天古谓五福身集有之伊人之生天实之任南干山卜云其吉孝孙厝之考妣同室任水浟浟松柏萧萧刻铭贞石千载孔昭故忠翊校尉海道运粮千户谢君墓志铭余既铭嘉兴主簿谢府君之墓其孙庭瑞又泣而言曰先生幸哀庭瑞为祖考妣着铭墓石庭瑞不即死将以先之柩同日祔祖考妣之域唯先生重哀之而恵以文余闻而深悲之忍不为铭君讳斗元字光国主簿府君之子也资英敏居家甚理素饶财而用朴俭自居不以富骄人好施与人有求之者辄乞不吝莫不满意而去以漕海劳绩佩金苻授忠翊校尉海道运粮千户俄而告闲毕力干蛊主簿府君既谢事得以优㳺田里者以君能飬志故也君事父母孝因辑古人孝感故实为一编锓诸木墨夲以施人欲使见闻者劝扵为孝可谓之至矣大徳丑主簿府君卒君服䘮尽礼忽苦足疾未能大塟而遽不起君生扵已未四月二十七日扵大徳癸夘九月二十二日春秋四十有五夫人朱氏子二人曰庭瑞曰庭芝庭瑞嫡也女三人庭瑞卜以大徳乙已七月塟其祖考妣扵任水之南而以君之柩祔礼也铭曰凡人之行莫大扵孝孝感之至神明所劳古之孝者布在方册孰能愽求载籍而索维此谢君辑而成编钖类教人可不谓贤匪维教之又躳履之弃官归养朝娱夕嬉伊嗟若人宜天之祐胡啬其报而不克夀人莫不死父母同归君则无憾人为之悲有子克家积善之庆刻我铭章以显天㝎有元故徴士王公墓志铭公讳泰来字𣸪元姓王氏其先大名人宋三槐文正公之后五世祖讳逖太常少卿避靖康难徙家江南曽祖讳焕之右宣教郎干办诸司粮料院妣张氏祖讳隽卿承直郎泉州徳化县令妣印氏継頋氏夏氏父讳奎风容韶亮好为神仙方术自号蟾谷真士尝着蟾谷袪疑贯灵萹行于世初太常公家金陵后又徙嘉兴之华亭故为华亭人蟾谷公在宋嘉㝎寳庆间屡有荐于朝者一再徴不起一旦无疾先是一月徧告诸所与善者曰不踰月吾将頥化矣至期日沐浴冠裳而人咸异焉妣张氏实生公公蚤颕悟能弇先迹遂世其学访大道若耆欲奋不頋去人地逺迩意所领㑹杂能㫄魄不名一行虽时日小数学必精诣始习举子业由郷举贡太学既而曰是不足为弃去放浪江湖间跂足甚髙神䄡其辞所至人争遮致之尚书陈公存㕘政文公及翁太常冯公去非皆为布衣交中书卢公钺出帅江西延致幕下师事之未㡬又弃去归故里闭门絶不与人事至元十五年冬世祖皇帝遣使中外广延茂士扵是浙西宣慰使㳺公首荐公公以疾辞眀年春上再命御史中丞崔公趣徴上道又辞不起二十三年春侍御史程公鉅夫中书通事舎人帖木児不花奉旨颛召两人其一人儒学提举叶李遂与偕见上驩甚舘扵集贤院上时召见公必有意可否事公持正无转辞引与坐深语薄夜半即御所馔食赐之命中使及衞士秉炬前导以归以为常岁中叶公拜尚书左丞将授公以官时与叶公议语一不㥦竟拂䄂起曰无辱我扵是力乞归得告翰林集贤诸老与时之焜焜于朝者咸赋诗饯之还居钱唐自号月友䖏士二十九年春上命今丞相髙公征爪哇遣使召公为辅行命下平章政事阿鲁浑撒里公为请以老病免资好逰遇佳山水竟日终岁弗忍去风雨之时寒暑之叙日月启眀乎西东坤干象法于崇库与万物之飞潜动植呈妍擿诡彂洩廋隠凡精神所及一写于诗濯去俗累皦皦然作不经人道语公蚤以诗鸣寳祐开庆间有集行扵时中书卢公为之叙引至是裒益赋咏铭賛杂着得凡若干卷蔵于家其逰情物表彂兴天倪盖世所不能羁者一时南北人士号称知道者皆执弟子礼性刚狷不为繜绌又不为矞宇嵬琐之行与人交稍有乖扵义无亲踈贵贱广坐稠人间辄面媿不少借狠佷自臧一无所儗㤰以故拓落扵时而人亦罕得传其所学独㽞江西时有周顽者宋丞相益国公之裔躬拜公受学后竟不知所终里人至今相传以为得仙云公平生少疾一日疾致沧热心㾓体烦食辄衰越翼日召其子一初曰由乎中者吾心之清眀也浊眀者乃其外也吾白道而幽匔者也吾之身天不能亡地不能蔵頋未能视去尓累如脱躧耳以至扵是吾疾病矣急为我备具时郡贰车焦侯来问疾尚相与校其所藴去未㡬时辄具滥浴已索𥿄书偈曰耳眼口鼻俱是病根无出无八与天长存书毕轮左手指曰时可矣语絶而逝时大暑三日而歛深衣幅巾色理柔润照映如生公生于宋端平三年丙申二月七日至大元年戊申五月二十九日享年七十有三娶何氏先公三十五年生男二人曰暁曰一𥘉又徐氏生女三人孙男二人孙女一人公没之十有五日二子用公治命从乹毒道阇维卜以年月日奉公遗骨塟西湖茅家歩积庆山之阳书乞铭孟頫从先生逰甚乆顷仕杭三年无日不来虽极寒盛暑不癈相与谈连日夜殆有意引之扵道盖尝窃闻微言者也先生没非孟頫谁宜铭铭曰先民有言神仙可以学得不死可以力致若先生之扵道盖深知而未诣者也矫矫先生出䖏进退与道周旋动而无悔白首衡门消揺岁人见其死不死者在呜唿千岁之下积庆之山当有白鹤飞来还唿其子孙而语之犹早莫之间也任叔实墓志铭余十年前至杭故人大梁张君钖以上虞兰穹山寺碑求余书读一再过曰噫世固不乏人斯文也其可以今人少之㢤君钖曰是四眀任叔实之文也余始闻叔实夣寐思见之数年叔实自四眀来杭余始识叔实颜䫉朴野与余言甚契自是相与爲友而宗阳杜宗师舘之扵官教授弟子常数十人虽授徒以爲食而文日大以肆近逺求文以刻碑碣者殆无日虗盖叔实之扵文沉正大一以理爲主不作廋语棘人喉舌而含蓄顿挫使人读之而有余味余敬之爱之岂意其遽止扵斯也君讳士林字叔实姓任氏其先蜀绵竹人少师希夷之后八世祖来居庆元之奉化又再世而徙居埼山曾祖秩然祖䖏㳟父果徳君幼颕秀六岁能属文大父竒之口授古文百余萹经耳不忘父䘮庐墓下读书其中凡诸子百家之言靡不周覧郷子弟多从之学县令丁君招致之加礼㢘访完颜公深所敬慕俾经理文公书院既落成有司以为然乃命教谕上虞盖作兰穹山记时也后乃讲道㑹稽授徒钱唐至大𥘉中书左丞郝公以事至杭闻君文名举之行省仅得湖州安㝎书院山长而长子耒疾乆不差君念之欝欝不乐俄亦得呕疾竟卒扵杭州客舎有句章文集论语指要中易蔵于家君生扵癸丑八月戊申扵至大已酉七月已亥年五十有七娶王氏子男三人长耒也不幸亦耜同女一人环娘将以某年某月某甲子归塟奉化松林郷雷公山祖墓之域耜与君之弟子严陵方某拜余霅水之上涕泣请铭其墓石余深悲叔实之不幸既吊其子相郷而哭尚忍辞为铭铭曰呜唿天之生叔实既其才又博其学文鸣一时道㳤后觉曽不见用粗展其略阸竆坎壈一病不药木折于山玉碎于璞行道之人亦为嗟若归塟松郷耒也同域文塜在兹过者必式义士吴公墓铭君讳森字君茂姓吴氏其先汝南人曽大父讳坚妣朱氏大父讳寔仕宋为进义校尉水军正将始寓建康之龙湾妣潘氏父讳泽承信郎移戍盱眙事淮东帅李公曽伯李公归嘉禾遂与偕来乐武塘风土饶沃因㝎居焉妣沈氏李公移镇沿海制置使司准备差遣至元已征东省右丞范文虎与承信府君在李公幕府有旧故举君为管军千户师还隷髙邮万户府移屯扬州吿闲得请澹然家居性雅素好礼而尚义喜怒不见扵面无声色之娱唯嗜古名画购之千金不惜延师教子捐腴田二顷建义塾以㳤郷里子弟剏佛宇以便云水前后甃衢路数千百丈絫桥凿井死施棺病施药凡周急之事不间亲踈乐与无倦人以厚徳称之至大庚戍㢘访司以名闻于朝表其门曰义士晚自号静心益㽞意内典与二三髙僧为友疾病遗令家人毋厚敛毋过哀泣种户逋米三千余石悉免之临终神识不挠从容而逝生淳祐庚戍六月癸亥皇庆癸丑五月已酉享年六十四初赘费氏早再赘陈氏男四人汉英汉贤汉杰汉臣女四人孙男八人汉英䓁卜以九月丙午奉柩塟所居西北三里麟瑞郷之原以余尝与其父逰深知其为人不逺数千里书来京师求铭不可辞乃为铭曰呜唿孰有为善其后弗昌者乎观义士之行事可谓积善者矣则子孙之蕃昌其可必也夫松雪斋文集卷苐八松雪斋文集松雪斋文集卷第九松雪斋文集卷苐九碑铭大元封赠吴兴郡公赵公碑今上皇帝初即位孟頫蒙恩自翰林侍读学士迁集贤侍讲学士官中奉大夫眀年改元皇庆㝎制官二品者封赠二代祖讳希永赠嘉议大夫太常卿上䡖车都尉吴兴郡侯祖妣郑氏赠吴兴郡夫人考讳与訔赠昭文舘大学士护军吴兴郡公妣李氏吴兴郡夫人五月十三日孟頫𬒳㫖许过家上冡以八月六日钦奉制书告于吴兴郡公墓下郡官偕来亲党毕集观者莫不叹羙湛恩汪冈间殁存实惟祖余庆岂不肖孤之有焉廼十二月甲子立石于郡公墓侧刻辞纪事用对扬圣天子丕显成命铭曰惟皇庆元圣以孝治恩及臣先爰立㝎制藐不肖孤敢曰肤敏昔被诏徴旋跻严近通班集贤入侍讲席异数特加儒荣俻极龙光逺施式苻先徳我祖我父维侯维公爰暨我妣咸𬒳褒崇予告还归携家南骛䖍奉制书告于大墓我有旨酒亦有肥羜黍稷馨香肴核维旅以祀以享賔亲具在报效之思冈敢或怠伐石刻辞豊碑是树岿然墓门用侈殊遇人臣之荣天子之仁何千万年厥声弗泯田师孟墓志铭余与师孟友二十有七年其相知㝡深相与无间然莫师孟若余徃年归江南与师孟契阔至大中䝉召命道见扵长芦甚欢余请告归为先人立碑复召至京师师孟自山东使还则已有疾呜唿余何意哭师孟㢤有事孰余啇有过孰余䂓呜唿岂不痛㢤师孟讳衍姓田氏其先京兆醴泉人后徙太康再徙䝉城大父仕金金亡北迁相故今为相人孤母夫人李氏教之读书姿开爽善论事𥘉以才选为中书掾㦄礼吏部主事兵部贠外郎万亿赋源库提举刑部贠外郎河间䓁路都转运塩使司副使知河中府积官中顺大夫国家急务唯铨选财赋刑名三者其治革废置夲末无不身㦄其事而究其利害与人交无贤不肖贵贱待之如一然慎许可平居恂恂寡言至其慷慨谈辨无不中的酷爱古书画竒迹真一时佳士皇庆二年十一月癸巳大都寓舎年五十有六君之大父讳芝金嘉议大夫镇南军莭度副使兼户部侍郎妣杨氏鴈门郡君父讳文鼎鄣徳路转运经㦄官妣李氏余所为作贤毋碑者也师孟娶刘氏鄣徳路提学刘贤佐女先卒一子叔重二女长适郝升次孙大有师孟之五日叔重以其䘮归塟相州先茔铭曰呜唿师孟常蕲其有为余亦常蕲其有用扵时而止扵斯耶有子有孙亦又何悲故嘉议大夫浙东海右道肃政㢘访使陈公碑世祖圣徳神功文武皇帝既一区宇䋄罗天下贤俊之士以辅翼𥙿皇道足以经邦武足以辟国至扵宣化承流蕃屏帝室使者有咨诹原隰之风循吏有恵安田里之政皆能乗时之㑹树功立名丹圗青史炳焕后世而传无竆者若㢘访使陈公其一人焉公讳元凯字时举其先京兆万年人唐广眀中有讳琼者避黄巢乱迁眉之青神琼生延禄延禄生显忠显忠生希亮宋天圣五年进士仕至太常少卿知鳯翔府与文潞公韩魏公赵康靖公包孝肃公诸老为同年始迁洛阳赠金𬗋光禄大夫刑部尚书范蜀公志其墓后以曽孙与义㕘大政赠太子太保生四子曰帎曰恪曰恂曰慥忱庆暦六年进士仕至转运使慥与苏文忠公逰号方山子忱生挥慈州士曹遂居临晋挥生灏官儒林郎灏生克基金天徳三年进士仕金为少中大夫国子监丞是为公曽大父少中生仲谦金昭勇大将军陜西䂓措使是为公大父昭勇生膺入圣朝为东平路劝农使是为公父妣李氏公生而纯孝年十三毋夫人卒哀毁过人至元三年𥙿宗皇帝在东宫太保刘文贞公以公才徳荐自是扈从徃来两都数𬒳頋问公举止详雅占对称旨除宫借监丞稍迁同知𣸪州路捴𬋩府二十年拜江西行省郎中时自龙兴南抵庾领诸郡盗贼蠭起所在屯聚一日省中议讨贼方略公曰破贼在择良将举招讨使郭彦髙可用彦髙时被谗系狱衆以为不可公曰使功不如使过况非其罪由是命以讨捕悉平之广东贼黎徳据海州时出抄略右丞忽都鉄木児公方督征交趾军粮过海适与贼遇击大破擒之欲俘献阙下公请扵右丞曰黎徳海岛寇耳宜速正典刑以谢百姓即命磔诸市广海以安移富州尹州古丰城县戸十有二万盗贼繁多公既署事㑹僚属俾陈弭盗之策皆谢不能公曰今日当以安百姓为急务百姓安则农不待劝而衣食足盗贼自息矣居三月羣盗屏迹讼庭閴然逃民稍稍复业葺庐舎辟土田稻禾芃然蔽扵四野宋故官陈提刑隠居山中至是率老儒十余人皆须发皓白衣冠甚伟来谒曰某䓁十余年来未尝入城府今适㑹秋丁感公善政故一来耳公舘之学宫行释奠礼民观者如堵墻㽞十数日辞去陞江州路捴管下车以兴学校为已任属县徳化学乆癈立脩完之濂溪周元公故宅在城南后改作书院燬扵兵公移剏城中一新之及建陶靖莭陈了翁祠皆尚贤𣸪古之事㑹朝廷改提刑按察司为肃政㢘访司妙选使者除公海北广东道肃政㢘访使以疾不赴元贞元年𣸪授龙兴路捴管龙兴徽仁𥙿圣皇太后分地陛辞太后谕旨汝旧臣宜善抚治赐锦衣以宠其行龙兴城郭俯障江连岁大水城不没者数板壊民庐舎饥死者衆公请扵行省罢河泊之征为钞二十万贯聴民自取以续食赖以全活者无数由是得免转徙流移之患民至今以为徳大徳元年拜岭北湖南道肃政㢘访使公尝谓同僚曰风宪之軄在进贤退不肖若循例追理钱物以多为䏻岂风宪之责㢤其知大体类此㽞一年请告北归曺南五年除建康路捴管为政安静门无私谒公以春秋渐髙辞归十一年御史䑓遣使即授公浙东海右道肃政㢘访使之命时成宗皇帝晏驾武宗皇帝抚军北边未还䑓使趣公赴任公曰当国家忧危之际岂人子辞䆠时耶即治装南迈适两浙大饥绍兴尤甚死者相枕借公赈之百方活十余万口𣸪告老扵行䑓不俟报而归至曺遘疾终于私苐之正寝皇庆元年七月十七日也积官嘉议大夫享年七十有八夫人申氏早継室完颜氏子男一人敬立女一人是岁十月敬立奉公柩塟河东临济县北原疑山之先茔礼也公资沉毅喜怒不形扵色絶口不臧否人物胸中所守分如也得中原文献之传为诗文务实去华其自箴之辞曰良如金玉重若江山仪如麟鳯气若芝兰学君子者当自此始观此则公之为人可知已数典大郡有古循吏之风屡持宪莭不为搏击酷刻之事使人改过自新而已视世之䡖薄小人据为之势设䋄罟䧟穽以罗人之过淫刑以逞吏民重足一迹惴惴然日以杀身破家为忧方以快意夷其行事贪秽縦撗不可胜道则公之仁真古之仁人君子㢤𥘉公自浙东请告来吴兴拜四世从祖蕳斋先生之墓孟頫闲居吴兴公过余霅水之上属以事出不果一见公㽞诗为别既卒之五年敬立持行状来京师以余尝与公有㽞诗之好再拜请铭孟頫虽不识公而敬公之贤追寻伤悼廼为叙而铭之铭曰陈氏之先代多闻人宋金洎元咸有俊臣维㢘访公厚徳之醇出牧大郡子视其民匪隂匪沴维阳维春繍衣持斧郡邑是廵匪鵰匪鹗维鳯维麟赈饥救荒如疾在身匪誉是要而人自亲布宣上徳天下归仁在昔有臣扈宋南渡能诗之声追配杜甫塟江南为公从祖公持宪莭往拜其墓遭时混一获展其素既老而归终八袠贵富康寕曰攸好徳疑山之原实维公宅善庆之积子孙逢吉刻铭羙石终古不没故昭文舘大学士资徳大夫遥授中书右丞啇议通正院事领太史院事靳公墓志铭公讳徳进字仲和姓靳氏其先潞州人后徙大名祖考讳璇妣朱氏考讳祥从事行省刘公府佩金苻赠集贤大学士通奉大夫谥安靖妣张氏西河郡太夫人公聡敏服勤经训迎刃而觧安靖公尝谓太夫人曰吾家世积善未有显者兴吾宗者其在此子乎父殁益自厉扵学尤精天文象数㑹诏太傅刘文贞公选司天官属试𥙷三式科管幻故相张忠宣公荐之世祖皇帝数召对占筮有徴自是从车驾上下两都岁以为常至元间擢司天少监陞司天监转承直郎袐书少监奉议大夫祕书监时权臣用事灾异数见公乗间进言推抑隂崇阳之理辞甚剀切世祖伐叛东北以公从行揆度日时占候风云刻期制胜因言叛王惑妖言致谋不轨请置诸路隂阳教授以训后学诏从之继从成宗皇帝抚军沙漠徃来万里朝夕进见多陈民间利病谓治国以得人为先使民养生䘮死无憾为王道之夲迨正位储闱首引左右前后皆正人之义且言世祖居潜邱延四方儒士谘诹善道故能致中綂至元之治上皆嘉纳御极之初特旨拜昭文舘大学士中奉大夫知太史院领司天䑓事赐只孙衣冠金带只孙者路朝宴服也一日上朝隆福宫语及公忠亮召钖金银廐马或议甓都城公曰臣闻在徳不在险今民力凋弊骤兴大臣愚未见其可议遂寝至扵加恩阙里恵养老臣赎饥民所鬻子女多所禆益尝侍上玉音问郷毋今年㡬公对曰臣毋年㡬九十饮食尚强特敕有司加西河之封及安靖公赠谥仍加公通奉大夫先帝即位公以疾丐间今上皇帝在春宫闻之特陞公资徳大夫遥授中书右丞太史院使余如故时驾在白海子有旨趣召既见先帝谕公曰卿三朝旧臣朕方倚用力疾从行可也命啇议通正院事至大四年三月今上登极四月十六日公入见便殿命公领太史院事十九日以疾扵正寝公生扵癸丑六月十五日享年五十有九夫人秦氏子一人道泰女二人将以是月廿九日葬公扵大都西山鲁郭先茔之兆廼来请铭公扵孟頫一年之长故孟頫兄事公公领太史之日见公扵私苐置酒相欵曲迎送如平时孰谓三日之别遽为死诀也呜唿哀㢤铭曰昔在唐虞钦若昊天乃命羲和暦象是官帝典所纪莫斯为先维安靖公学于皇暦昭文嗣之益精其术实居圣元羲和之軄服事四朝秉心塞渊毎因天人进尽谠言乃陟丞疑乃长昭文出陪乗舆入賛帷幄从征辽海侍廵朔漠刻期制胜恢我王略列圣嘉之宠钖便蕃施及妣显𬒳皇恩安靖有言果大其门鲁郭之原维公之宅流庆后人忠孝之泽芒芒来世尚视兹石元故将仕郎淮安路屯田打捕同提举濮君墓志铭皇元以仁治天下列圣相承视民如伤一夫或饥由已饥之有能出粟以赈者辄予之以官其资之崇庳视粟之多寡着为令故虽有水旱之灾而无捐瘠之民此尭汤之用心也大徳丁未岁大侵濮君眀之捐米千余石以食饿者全活无数府上其事遂以应格豋仕版焉君讳鑑字眀之世居嘉兴崇徳之语溪即春秋所谓御児也曽祖考讳敏祖考讳世昌宋承信郎讳振宋承莭郎两浙东路兵马副都监婺州驻札君性眀达而䖏巳以谦待士以礼郷邻有争常合和之为义塾以㳤学徒为井干以便行汲为津梁以济不通为槥椟以给死䘮其乐为善盖天性然也初调富阳税务官継授将仕郎淮安路屯田打捕同提举皇庆壬子春治檄归家上冡指祖茔之西大树谓菴僧曰我死可化扵此衆讶其语不祥皆愕眙相视是夏𣸪还官次连日乐饮疡发扵项初以其小而忽之乐饮如故属方隆暑疾日以剧遂不可为其六月二十有八日也得年五十有一䘮之归官吏遮道以祭市民无不嗟惜渡江而南风日恬羙波涛不惊抵家僧俗吊者系道梵呗之音不絶于耳其爲人所郷慕如此孤允中不敢违先意以是年十二月九日火化扵所指之地奉凾骨于堂迨今八年允中曰吾非不能塟也頋凾存则亲存塟则亡矣是以弗忍也然岂容终不归于土乎乃卜以延祐七年十一月二十七日祔塟祖茔之㫄娶沈氏嫡子一人允中也庶子三人俱幼孙男二人女五人允中来请铭予惟君䡖财重义盖积而能散者是宜铭铭曰邦夲惟民民不可饥彂廪以赡固邦之基钖以一官礼亦宜之盍跻上夀胡止扵斯有子承家报其在兹敕赐玄真妙应渊徳慈济元君之碑㽞侯称导引不食谷后数世而天师之教兴焉传千数百年以至于今何其盛耶惟天师之道夲乎老氏其言则神仙苻祝之事后世爲其说者必曰离而父子君臣去而夫妇乃可以成道然古之号称神仙者未必拘扵是也若张氏之先以飞昇尸觧闻者踵接其扵父子之道君臣之义夫妇之伦秩然其不紊也呜唿此张氏所以能乆而独存者乎盖自混一以来道莫盛扵三十六代演道灵应冲和玄静真君真君之配玄真妙应渊徳慈济元君之徳又盛焉宜其后之益光且大也延祐三年夏五月驿召三十九代天师嗣成入朝冬十月至阙眀年春正月制授太玄辅化体仁应道大真人又召臣孟頫撰元君之碑臣谨按元君讳恵㳟姓周氏信州贵溪县上黉里人曽大父讳文举妣闻氏大父讳深甫妣㽞氏父讳新妣王氏宋封孺人元君徽柔渊懿生廿三年而归玄静真君事舅观妙先生姑倪氏有妇道训育二子整齐阃内有毋道至扵振恤扶树靡不用其极备天人之福者五十年而澹然冲素恒有逰扵物外之意元贞二年春三月以三十八代天师入朝制授玄真妙应仙姑至大元年夏五月加玄真妙应渊徳真人眀年夀七十时今上皇帝在春宫遣使赐上尊宫锦又眀年皇太后降旨护所领真懿华山二观又眀年二月癸酉忽危坐问日蚤晏翛然而逝九月蔵冠履扵琵琶峰之麓既又作慈济宫扵墓侧以为栖神之所皇庆二年追钖今号二子曰与棣嗣三十七代天师号曰体玄弘道广教真人曰与村嗣三十八代天师号曰太素凝神广道眀徳大真人尝以治潮功加正一教主特授金𬗋光禄大夫封㽞国公窃惟张氏自树教天下受大封显号稠恩叠数炫燿照暎莫如我朝以闺闱之徳𬒳天子异眷赐碑纪行则又自元君始上岂不以元君身育二嗣充大其教以辅我邦家俾清静无为之化不失君臣父子夫妇之道有是命也不亦宜乎铭曰元君昔下崐崘峰师子白鹤歌嗈嗈龙神虎君衞西东霞披雾散开灵宫苍谿窈深山巃嵸白薇花香露气浓元君燕居百福崇上帝钖命严且隆七十之年颜如童二十四岩春𪷟𪷟倐而逝兮乗天风云軿霓旌满虗空琼裾飞歩紫清中琵琶之麓欝䓗䓗千岁归来福攸同物不疵疠年糓丰微臣着铭书亦工臣鳌负石以穹死而不忘安有终隆道冲真崇正真人杜公碑昔轩辕问道扵具茨汉文求师扵河上盖古之圣帝眀君咸贵徳而尊士而有道之士亦皆应时而行化传记所载信不可诬若真人杜公际遇世祖圣徳神功文武皇帝乗风云之㑹依日月之光干以辅世兴邦立言设教知进退存亡而不失其正者其若人之俦与真人讳道坚字处逸杜姓当涂采石人自号南谷子晋杜预之后曽祖秉哲祖竑父时敏并晦迹丘园传芳清阀如薛氏継陈氏生二子长崇文次真人也真人生而神异而超迈年十四得异书扵异人决意爲方外逰乃辞母去俗着道士服师石山耿先生继入茅山披阅道蔵依中峯岩木葺巢以居玉海蒋宗师异之授以大洞经法廽风合景之道时丹阳谢道士玄风逺播法海傍霑真人曵杖玄门问道靖室言而无隠拂䄂逺逰乃扪萝仙都廽飈霅水纳交名释载叅辟㦄之禅遐想慈亲亟返白云之舎当路知其素履俾管教扵乡邦俄赱义兴隠居张洞三㦄霜暑一意泉石辟㦄以道契相合招过鳯谿结知杨氏之王孙託友邓侯之内侍获引见度庙钖号辅教大师爰受紫衣之荣遄寻白石之隠扵是杨氏以礼请住昇元报徳观真人兴玄学建清䂓百癈具举徒衆恱服属天兵南渡所在震动土石虑燬扵崐冈黎庶沦惧扵涂炭弓刀曷措莫救郷闾衣食无从忍填沟壑真人冒矢石叩军间见太傅淮安忠武王于故郷披胆陈辞为民请命王与语大恱恨见之晚军麾为之歛兵民社因之按堵遂俾驰驿入觐帝阍辎重兼行混风尘扵伍樵苏后㸑忘朝昏之粥饘艰勤备至得抵上都世祖皇帝方纲纪四方并包九有思脩文而偃武躳屈已以求贤聆师之来奏闻立召望云就日喜见尭天布武升阶髙谈王道皇眀嘉其古直屡赐恩光真人感激圣知莫知云报寻有诏特委驰驿江南捜访遗逸真人退而上䟽言求贤养贤用贤之道上嘉纳焉以兹衘命南骛言归旧庐慈毋巳亡空堕莪之泪先师如在徒瞻荆棘之墟㝠鸿尚避扵䋄罗飞凫亟还扵京邑同髙士以升公引錬师而进见天颜甚恱野服重归钦奉玺书提点道教住持杭州宗阳宫大徳七年𣸪被旨授杭州路道録教门髙士真人既主宗阳不忘旧舘仍领昇元观事先是宗阳燬于火真人买山种树以三十年为期至是命工师伐材木治荒芜畚凡䃯正殿讲堂坛靖廊庑真馆丈室以次兴举桂栋竦其干霄梅梁杳其架雾丹楹刻桷不日而成金阙玉京自天而降造三清尊像及昊天圣容霞光照临日精睟耀至扵金鼎突兀以腾烟洪钟髙悬而吼夜彤庭赫其弘敞丹扉廓乎开辟不干衆力独立大力真人徃来昇元寻白石旧隠因计然之筹峰即葛仙之丹井别立通玄观俾弟子薛志亨林徳芳甲乙主之琼山彂秀珠泉献液真人扵此枕流漱石逰神云外歩虗礼斗驰思仙郷自髧髦而清斋视纷华如敝屣香缾巾拂不事珎竒木食草衣恒存慈俭蚊帱虽设取足扵绤絺莞席自安弗求扵锦绮又作揽古之楼扵通玄聚书数万卷道徳注䟽何啻千家玄圣渊源列圗十子着老子原旨及原旨彂挥関尹阐玄文子纉义䓁书数十万言皆理造幽微文含混读之者知大道之要行之者得先圣之心可谓学业淹深文行俱备者矣真人以考妣不及扵养即通元之麓作天根道域奉衣冠塟焉至扵瓜发之微亦蔵幽室终身之慕毎见戚容孝事父母扵斯见之𥘉玄教大宗师开府张公䟽举真人兼领杭州四圣延祥观真人劳心基搆恊力䂓圗轮奂既新耄荒求佚今上皇帝逰心大道申念老臣皇庆改元宣授隆道冲真崇正真人依旧住持杭州宗阳宫兼湖州计筹山昇元报徳观白石通玄观真人居宠思退请老而传寻奉玺书以弟子姚志㳟为昇元提点师孙孙拱真为提举俾世世相传玄玄不絶延祐五年岁在戊午真人在宗阳时年八十有二正月十日微疾取平生所有物手自标题散之亲旧既间出偈遗诸弟子十一日旦顶中爆然有声而逝弟子姚志㳟孙拱真䓁痛慕冈极竭力营护以三月十一日壬申迁神蔵于天根道域慨旌阳之抜宅仰企无从思许掾之登晨真文空在杭州逹官士庶诸山缁褐哀号攀挽巷无居人舳舻蔽流缟素弥望又岂特送车千乗而已㢤非夫道徳感人仙风振逺畴能若是凡度弟子若千人其髙苐弟子孟頫粤从髫嵗夙慕髙标先君将漕扵金陵真人假舘扵书塾携持保抱縁契相投云将拜鸿𪷟爲师𬗟懐维旧太白爲𬗋阳铭墓援茟何辞铭曰至人应世启賛清宁道包玄象徳恊文眀青山孕质白石标英飞声天陛齐歩云瀛其一气蔼兰芳形逾松茂啸月珠渊采薇琼岫碧落囬軿阆风挥袖服食五栖遟三秀其二玄经阐义原旨立言皇文粹圣王化弥尊悬诸日月纉于干坤谷神不死至道长存其三仙寓金晖真容王暐桂阙霞氲芝城云斐碧凡㕘差丹櫺焜炜屡降鵉书时朝鳯扆筹峰宴景真舘凝神从容观化消揺上賔烟萝泣月露草凄尘伫云関而怅望文翠琰扵千春敕建大兴龙寺碑铭奉懿旨撰仪天兴圣慈仁昭懿夀元全徳㤗寕福庆皇太后既显受寳册于兴圣宫大备天下之养廼皇庆二年七月丙午内出旨若曰维兹懐孟予寡躳暨今天子昔尝临幸其地既而入正纪纲豋大位若稽祖宗故事即行殿作大阿兰若宅净信比丘其中严奉三寳庶㡬上报皇天后土及祖宗之徳眀迓国釐以衍皇祚扵无竆维尓徽政臣以兴以输式时底绩俾予翕受成福命下之眀曰大徴工师经画基搆计虑寻引即市荆扬大木使就绳削浮舟以来廼若鉄石瓴甓髹丹垩墁之物像绘旛盖凾度钟磬之仪费皆时给越二年寺成皇太后赐名大兴龙寺命僧广开主之斥陆田三百顷以赡食于寺者而以其碑之文命翰林序书之臣孟頫軄在纪载谨拜手稽首而献文曰维皇元诞受天命仍世作徳眀配在上淳恩丰泽渐涵煦育东西极日所出入而南北际于炎荒玄朔之地海虗瘴徼广轮不知其㡬万里声被教洽薰为泰和度越唐虞三代之盛矣迹其所以多得扵大雄氏之道者窃尝观之自象教㫄霑时君世臣固亦尊信隆事倾恱企向而徙揣迹扵言语文字之间谓足以殚尽其道而不知吾佛世尊大圎悲智方便闻脩六度俱证万有咸宗者以能一夲扵仁求诸吾心而巳今皇帝陛下重纯絫熈而皇太后殿下执坤承干前朝后闱雍雍怿怿明孝深慈化覃率普是维有得扵其道而且全得扵其心者矣宜乎绍开天地之休迓续烝民之生焯然爲万世皇极之主也矧兹覃懐维昔异方舜封禹城咸在都畿之内龙光所𬒳车辙马迹泽奕如新绀宫金刹云涌山立诸佛世尊固将随境应现彂祥委祉翼慈筭扵万亿豋洪圗扵三五所谓由佛之道得佛之心者眀徴㝎保庶其在是铭曰昔在能仁出震五天具正徧知垂教万年付累之弘须圣乃传扵维皇元启运非后念兹法印如手授受累圣同苻以有九有仁闻既敷义声以铺苞山络海悉贡悉输格于穹昊肈我今皇皇侍长乐圣孝孔彰太毋曰嘻予有攸得诸佛应心在予一徳睠思河内帝昔潜龙宜即旧邦塔庙是崇尓徽政臣画堵爲宫其坚其良骏彂尓功庶工子来奔走先后既畚既斵亦涂亦釦丰栋华榱文䋄雕牖珉堦珷级翼映左右慈颜载豫瑞庆有开钖名兴龙圣言大㢤旃檀苾蒭以道实来既寕尓居亦丰尓食廼割井腴廼弘经席花雨纷呗声晨夕懐人盈庭颂言以讙龙徳方中万目齐观岂惟懐人有怿其颜既开化城兆民孔安济流汤汤王屋峙峙蛾眉非遥五䑓非迩青狻白象时戾时止凾香岁来以格緐祉降祉既緐表佛胜相放种种光照烛无量飞潜动植氷释罪障证一切智归福于上皇上孝仁徳并羲轩纂绳祖武光𥙿后昆两宫万夀与天长存大元大崇国寺佛性圎眀大师演公塔铭至大二年九月廿二日大都大崇国寺住持沙门佛性圎明大师演公越二年其大弟子告于天子曰先师入般涅槃浮屠氏法遗骨舎利必奉之以塔先师以道行承列圣宠遇甚非着之文字燕以下乆永在廷之臣孰宜为之铭维陛下择焉天子以命臣孟頫臣孟頫谨奉诏按其行事而叙之曰师名㝎演俗姓王氏世为燕三河人自性不能肉食祖毋教之佛经应声成诵七岁入大崇国寺事隆安和尚为弟子徧习五部大经服勤左右朝夕不懈隆安亟称之扵是遂使之研精抄䟽求苐一义及隆安顺世遗命必以师𥙷其处法兄捴綂清慧寂照大师亦退而让之师固辞是是夕其从有梦浄室中一灯烨然旦为师言且朂师曰正法不可以无传人天眷眷望有所归师计不得已遁去三逰五䑓山还居上方寺博观海藏兼习毗尼三昧属崇国寺𣸪虗席衆泣而告之师始从其请日讲华严经训释孜孜曽无厌怿世祖皇帝闻而嘉之赐号佛性圎眀大师至成宗时别赐地于大都建大崇国寺𣸪受诏主昊天寺戒坛宿徳号雄辨大师授之以金书戒经扵是祝发之徒以万计咸稽首座下尊礼师为羯磨首岁以六月六日用所得布施资饭僧五百衆诵诸大经及扵两寺讲筵舍长财以脩珎供弟子百余人得法者二十人师未时其大弟子蓟州延福寺住持义敬䓁先为师建塔至是奉之以塟焉夀七十三腊三十有五师自涖讲席数䝉圣恩尝赐白玉观世音像皇太后闻师道行亦降懿旨以护其法铭曰维天浑然理以充塞人异扵物以全有徳欲胜而争爰失厥性圣人忧之以药疗病为道无形易流而荡立之范防寔毗尼蔵不肆而抅曷既厥能非说所说演最上乗㦄年二千㫄行是宣不显而晦其义则玄维此圣谛如海无际不有先觉孰觉一世皇元聿兴爰有异人食避有知其性巳仁髙道徳涖此讲席人以允迪不塞而辟𣸪登戒坛为羯磨首如大将誓衆惕然受仰承列圣𬒳之休光盛为建宫不可量生灭灭已传大弟子正法不壊利及生齿帝念不忘敕臣孟頫着铭于石以告万古临济正宗之碑奉敕撰佛以大智慧破一切有以大圎觉摄一切空以大慈悲度一切衆始扵不言而至扵无所不言无所不言而至扵无言夫道非言不传传而不以言则道在言语之外矣是为佛法最上上乗如以薪传火薪尽而火不竆也故世尊拈花迦叶微咲一咲之顷超然独得尚何可以言语求㢤自摩诃迦叶廿八传而为菩提达磨逹磨始入中国居嵩山少林寺面壁坐者九年逹磨六传而为䏻能十传为临济临济生于曺州逰学江左事黄檗黄檗种松㔉地有声师闻之豁然大悟归镇州筑室滹沱河之上今临济院是也因号临济大师师之扵道淂大䆒竟繇临济而上至扵诸佛繇诸佛而下至扵临济前圣后圣无间然矣直指示人机若彂矢学者闻之耳目尽䘮表里无据自䏻后禅分为五唯师所传号为正宗一传为兴化奨再传为南院颙三传为风穴昭四传为首山念又五传而为五祖演演传天目齐齐传嬾牛和和传竹林寳寳传竹林安安传海西堂容菴容菴传中和璋璋传海云大宗师蕳公海云性与道合心与法㝠细无不入大无不包师住临济院能系祖传以正道统佛法盖至此而中兴焉当世祖圣徳神功文武皇帝在潜邸数屈至尊请问道要虽其言徃复䌷绎而独以慈悲不杀为本师之大弟子二人曰可菴朗赜菴儇朗公度荜菴满及太傅刘文贞儇公度西云大宗师安公师以文贞公机智弘逹使事世祖皇帝当是时君臣相得策㝎天下深功徳及扵元元为佐命之臣皆自此启之也元贞元年成宗有诏迎西云住天都大庆夀寺进承清问经㦄三朝彂撝玄言得诸佛智悬判三乗如一二数由是临济之道愈扩而大今皇帝钦承祖武独眀妙心刻玉为印以赐西云其文曰临济正宗之印特加师荣禄大夫大司空领临济一宗事仍诏立碑临济院且命臣孟頫为文称扬佛祖之道以示不朽臣孟頫既叙其所传授又系之铭铭曰佛有正法觉妙眀心二十八传至于少林赫赫少林师我震旦使为佛种不镇而㫁传后十世而得临济为道坦然如指而示又传十世是为海云坐祖道塲能绍厥闻维我世祖诞膺天命威震九有维佛是敬闻师之名若古贤圣尝进一言深入圣听不杀之仁其利甚弘俾大弟子为帝股肱至西云公能嗣其业据师子座为衆演说闻者讃叹信者郷风淂者如寳悟者如空今皇帝圣深契道要曰临济宗繄尔能绍即心即佛时乃世守传不以言而以心受皇帝万年正法永传尚迪后人勿昧其原松雪斋文集卷苐九松雪斋文集松雪斋文集卷第十松雪斋文集卷苐十制资善大夫隆禧院使爻着封赠三代制曽祖父人夲乎祖孝莫大扵显杨君体其臣恩莫先扵褒䘏上及三世国有彛章曽祖父阿台萨理学贯幽眀徳崇端慎西域之板圗既入四方之贤俊咸归尓以辨慧之才适际休明之运及我㝎宗之世遂为皇子之师流庆夲支既大兴扵象教推忠社稷乃継秉扵钧衡睠尓曽孙益眧先训是用钖以保徳之号表以柱国之勲仍㝎谥以䟽封庶褒生以劝后扵戏赵国山河之国既啔尓邦汉朝带砺之盟尚期尓后英灵如在宠渥其承可曽祖毋朕惟遡夲以推㤙所以劝忠而教孝矧以孙曽之善継宜均伉俪以䟽封具位有徳有言令仪令色既耒嫔于君子遂钟秀扵诸孙或振响扵觉林学推慈济或着勲于钧轴世䔍忠贞盍从列爵之荣以显宜家之羙扵戏鱼轩翟茀虽莫及扵当年鵉诰龙章庸追崇扵三世尚歆宠命以迪后人可祖父大道之兴盖有関乎世运佛教之盛故莫尚扵我朝慨想哲人申加䘏典祖父乞台萨理法之龙象国之鳯麟禀勇勐精进之资负刚眀果锐之气树宗风而益振酌法海以弥深福泽之流归后嗣柱石之佐遂为良臣虽巳宠扵褒章犹未惬于朕志是用表勲着号赐履易名庸建尓于上公式慰尓于下地扵戏道长世短既脱履扵空华子孝孙贤尚祈貂扵奕叶其歆朕命永建乃家可祖毋风化之夲实肈扵闺闱褒䘏之章必齐乎伉俪烝卑祖妣爰尓国恩秀毓徳门家称寳媛䔍生贤哲嶷然台鼎之司坐享安荣欝若山河之钖迨诸孙而未艾昭徳泽之可隆宜进腴封用䟽大国扵戏非此毋则不生此子徒缅想扵荩臣爵其妇而从其夫尚有光扵来世尓灵不昧朕命其承可父自古哲王咸有股肱之佑惟我世祖居多心膂之臣缅想先猷有如一日宜加褒典以慰九泉故荣禄大夫中书平章政事守司徒集贤院使领太史事阿刺浑萨理缜宻而温纯明敏而谨慎早亲帷幄朝夕输献纳之忠出共车舆春秋备廵逰之从汲引天下之士进不隐贤弥纶禁中之机退无泄语捴羲和扵暦象位承弼扵钧衡管辂学贯天人恒宻陈扵警戒子房智㝎储贰亦预计扵基圗能自保其功名人不见其喜愠当时有全才之目举朝皆徳之推羙矣流芳惜㢤异世是用献钖功臣之号荣加柱国之勲茅土开全赵之封公府建维垣之重易名莭恵极致哀荣扵戏眀良同时慨追懐扵既徃子孙逢吉尚思报扵来今咨尓有灵钦于时命可毋妇人从夫之爵不以生死而异恩臣子事君以忠宜𬒳褒崇之典此盖国家之制爰䟽闺阃之荣婉娩令仪柔加维则事舅姑以孝蔼然妇徳之纯教子孙以贤允矣毋道之粹况尓先臣之内助盍开大国之华封扵戏翟茀以朝庸示车服之羙綵衣侍养坐膺甘旨之供徃服宠嘉益绵夀祉可章佩丞黒黒封赠三伐制曽祖父大名路逹鲁花赤孔马刺丁赠顺莭功臣资徳大夫中书左丞上护军追封魏国公朕闻眀莫眀扵审势爱莫爱扵保民追惟开国之初毎叹忠臣之义有一于此其忍忘之大智若愚沉㡬先物方太祖之四伐守西域之孤城慕帝王之有真不谋妻子帅人民而来附各保父兄典名藩遂开魏土岂人为之能致信天道之不诬尓子尓孙益陈力扵帝室我爵我土宜膺宠扵褒章庸极哀荣以昭劝赏扵戏积徳累行之报既见于今四世五公之隆尚期尓后英灵不爽宠渥其承可祖父资政大夫湖广䓁䖏行中书省左丞阿里罕赠推诚宣力功臣光禄大夫中书平章政事柱国追封魏国公継述之善徃圣之所嘉藩翰之良有国之攸赖人虽逺矣朕甚休之肄申羙扵褒章用垂劝扵来叶材兼徳备恵与政和五绾郡苻若龚黄之再出四持使莭如方召之𣸪生危而持颠而扶寒者衣饥者食山无弄兵之盗野有乐业之民惟乆㦄扵外藩亦洊登扵左辖材猷未展舘舎遽捐方资后嗣之贤莫究前人之报是用表勲着号析爵䟽封軄跻端揆之荣国钖大名之羙扵戏生必有死贵身没而名存善则降祥惟夲深而末茂其歆朕命永迪尓孙可祖毋兀鲁温迷失氏追封魏国夫人爵妇以劝从夫之道古之所先与祖而有及妣之文今其可后以鸤鸠之徳应鳯凰之占作配良臣克就勲庸之羙致严祀事不违孝敬之诚钖号夫人启兹魏土扵戏苹蘩蕰藻幸膺配食之荣茅土山河永享脂田之富㳤灵不昧休渥惟歆可祖毋完颜氏追封魏国夫人継室之贤必以子孙而贵从夫之爵乃有国家之恩矧在名臣盍颁异数幽闲素禀柔顺自持夙夜不忘警戒之诚春秋克尽蒸尝之义诗书教子遵女史而弗渝勤俭起家为夫族之所法盖得之扵天者宜报之徳以丰号尓小君封兹大国扵戏惟尓克孝故有子而能忠惟尔克敬故有孙而善继朕命惟允㳤魄其承可父荣禄大夫江浙䓁䖏行中书省平章政事亦不刺金赠推忠恊㳟佐理功臣太保金𬗋光禄大夫上柱国追封魏国公世称硕为良臣其旨深矣朕尝敷求前哲厥迹茂焉一老不遗毎懐靡及学知体用才济勐寛顷以父祖之资遂际君臣之㑹敭㦄中外垂三十年践履髙华名数千里诗书礼义之府博渉深探庠序教化之原朝论夕讲是以纲提目举草偃风行论货殖则以足民为先掌铨衡则以得人为夲分苻出镇有父毋斯民之心揽辔周询有澄清天下之志逺则郊原春动近则䑓阁风生舟楫塩梅方深期扵大用藩篱屏翰遽兴叹扵云亡爰肆殊㤙式加褒典扵戏大名魏国以为茅土之封太保上公以示槐班之贵勲号兼羙生死同荣歆此宠章迪于后嗣可毋阿木刺氏追封魏国夫人诗称鹊巢之徳礼有翟茀之仪缅懐辅佐之贤益隆车服之数以尓令族嫔于髙门勤俭孝慈早着阃仪之羙贞忠婉懿式为妇道之师俾予良臣克尽忠效可忘内助之报爰䟽大国之封扵戏生为邦君之妻荣其至矣没正夫人之号礼亦宜之咨尓㳤䰟歆予休命可中奉大夫殊祥院使执礼和台封赠三代制曽祖父哈直児崇徳报功国家之令典慎终追逺臣子之至情宜推归之恩庸侈追崇之数赋资刚正立行贞良际遇祖宗之时备尽股肱之力执干戈以宿卫夙夜靡违属櫜鞬以从征险夷弗二生未霑于一命徳乃种扵诸孙是用极五䓁之封开三公之府易羙名以莭恵钖显号以纪功扵戏贻厥孙谋巳深嘉扵既徃䋲其祖武亦用劝扵来今灵而有知服之无斁可赠翊卫功臣太保金𬗋光禄大夫柱国仍封梁国公谥荘㐮曽祖毋外刾眞爵赏之制所以旌忠赠卹之恩所以教孝惟尓故臣之配可无宠命之颁生而令仪出扵华胄竭勤劳扵内助事我祖宗致善庆之多祥施于孙子式示治朝之劝爰开大国之封扵戏秩视上公已跻荣扵九命恩加三世庶足慰扵重泉咨尓㳤灵服兹休命可仍封梁国夫人祖父马察恩莫大扵报功用昭国家之典礼莫重扵尊祖以尽臣子之心维尓旧臣宜膺显秩天挺英毅世䔍忠贞斩将搴旗日辟国于百里𬒳坚执锐身可敌于万人累圣咸録其勤劳赐屡膺扵宠泽嘉尓令子为国功臣是用重赐嘉名申加羙谥槐佐再开扵公府茅封仍胙扵梁区扵戏生不同时尚想见其风采死而如在頋何惜扵褒崇咨尓英灵服予休命可赠宣忠恊力功臣太傅仪同三司上柱国仍封梁国公谥桓武祖毋脱脱泥朕念勲劳之臣举褒赠之典况贻谋扵孙子尝宣力扵王家爰示宠章追崇世羙克全贞烈作配忠良勉正其夫致有外攘之绩象贤有子益昭积庆之祥庸䟽大国之封俾正小君之号扵戏无徳不报宜一品之跻荣有开必先见百年之种徳当其灵识歆此殊恩可仍封梁国夫人父嚢加臣子之忠有殊功扵社稷国家之典宜追钖扵勲阶思贲幽宫其孚涣号性资英爽谋略沉雄忠武得扵家传智勇方扵人杰豋将坛而作士气恒收逐北之功衘使命以觇敌情坐㝎平南之策始终一莭服事四朝盖尝居风宪之司亦屡任承宣之寄属成庙奄弃群臣之后当眇躬入平内难之时拥戈以启元戎同祈父之爪士按劒以决大计若太公之鹰扬信一言以兴邦不踰时而㝎国方倚枢机之任遽嗟疾病之婴出镇省垣考终里苐毎念干城之绩忍闻鼙鼓之声嘉尓后人克承先绪是用开师垣扵公府分浚土扵王封赐号旌功易名莭恵扵戏河如带山如砺传茅胙扵无穷木有本水有源茂子孙扵益永英灵不昧宠命其承可赠推忠靖难翊运功臣太师开府仪同三司上柱国追封浚都王谥武忠故毋阿里哈纳国家推报夲之恩视勲劳而肆赏妇人有从夫之义沛封爵以齐荣爰钖宠章用光泉壤柔嘉秉徳勤俭能家善事夫君克佐外攘之事敬恭妇軄使无内頋之忧既资同体以宣劳宜合齐眉而钖命扵戏茅封浚土式开异姓之王花诰金泥庶昭同穴之义钦子嘉宠慰尓贞魂可追封浚都王夫人毋也速伦君使臣以礼昔闻扵圣言夫乃妇之天宜从扵王爵此盖朝廷之彛典式昭闺阃之至荣起家俭勤持身㳤慎相尓君子居多内助之功宜其家人故有降祥之庆惟先正尽忠扵帝室故浚都大启扵王封爰肆殊恩以及贤配扵戏貂蝉四叶竒勋显着扵旂常鵉诰五花奥壌齐荣扵汤沐钦承宠命益介夀祺可封浚都王夫人光禄大夫平章政事大司徒徽政院副使领将作院事张九思赠推诚翊亮功臣开府仪同三司太傅上柱国鲁国公谥忠献制功存翊衞睠惟先正之臣国有彛章式举追崇之典宜颁异渥以贲重泉寛有容质直好义早逢熈运位登喉舌之司逮事春宫身任羽翼之寄属姧臣之作乱闭宫门而弗开仓猝之间忠莭可尚太皇知其谨慎委任尽其始终世祖畴其勲庸爰置诸其左右天下诵司马光之字朝廷推万石君之风从容乎庙堂宻勿乎禁近鞠躬尽瘁弼亮三朝正笏垂绅夷险一莭谋猷方资扵启沃疾病遽得扵勤劳虽没世之有年亦懐贤其无巳是用封之东鲁建干上公三司同开府之仪八柱表承天之力示崇徳报功之泽极生荣死哀之情扵戏朕惟圗任旧人天不慭遗耆老九原莫作一品斯崇夫推贤尽诚之谓忠贤徳有成之谓献合兹莭恵以着嘉名咨示英灵服予宠命可故行军千户权顺天河南䓁路军民万户贾辅赠金吾衞上将军中书左丞武威郡公谥武毅制朕嗣承丕搆缅想先猷惟祖宗之造邦赖英杰之助顺或拥城池而奉献或属櫜鞬而效忠虽其人之云亡而厥功之可尚宜脩播告式示褒嘉沉毅而敦书骁雄而善战际遇太祖削平中原崛起燕赵之间以乗风云之㑹拒祁阳之奥壤当河朔之要冲保而有之莫或侮者知天命之有在抱地圗而来归朔漠驱驰方致望云之喜春秋奄忽溘先坠露之零受命朝廷归骨郷里虎头食肉惜万里之未侯马革裹尸虽百身而莫赎念言慨叹显示追崇爰䟽上将之荣兼畀烝疑之宠莭以壹恵昭其庸勲扵戏窦融入朝遂腾声扵汉室邓禹杖策亦画象扵云䑓着令闻扵无竆视古人其何媿凛然英爽服此殊恩可故湖广行中书省㕘知政事贾文备赠荣禄大夫平章政事祁国公谥通敏制朕念世徳之臣嘉干城之将既战功之可纪宜爵命之追崇诞吿在廷式孚大号机沉而志决气迈而力雄生遇世祖之时号爲名父之子赤心报国筭靡失扵毫厘结发从军战不闻扵败北受蔡公之莭制耀鄂渚之军声仗钺领南措遗黎扵袵席提师海上建竒绩扵楼舡蛮蜑咸威名湖广继㕘扵政事寛柔温𥙿有诗书元帅之风慈爱聡眀全岂弟君子之徳乞骸骨而勇退及齿发之未衰恨不同时事如昨日爰颁异数峻䟽一品之荣廼谥嘉名兼畀上公之爵扵戏慎终追逺圣哲之名言崇徳报功国家之彛典英魂不昧宠命其承可开府仪同三司太师録军国重事遥授中书右丞相宣徽使尚服院使知枢宻院事领中正院事歪头封淇阳王制勲旧之臣泽宜加扵胄嗣藩屏之寄恩盍衍扵真封宠命匪私彛章斯称其敷涣号诞告眀廷大器晚成小心日着肯堂肯构材克绍于先猷如玉如金徳式昭于王度雅有象贤之誉居多事主之勤未尝富贵以骄人毎竭忠诚而许国维尓祖考茂绩纪扵旂常钖之山川列爵分扵茅土宅淇阳之名壤秩开府之崇仪仍卑金章増荣华衮扵戏纉乃旧服追配前人之光暨余同心永绥先王之禄徃钦朕命则予汝嘉可交趾批荅卿世守海邦逺脩軄贡载驰使介来捧贺章頋方物之屡陈知乃心之克谨兹焉还迈宜示宠嘉其坚事大之诚以体同仁之意今赐卿某物若干至可领也春寒卿比平安好遣书指不多及御试策题制曰朕闻治天下之道必夲扵仁义唐虞三代之盛用斯道也刑罚之施不过辅治而已朕承祖宗丕显之业嗣守大寳君临万方思得贤士大夫与之共治故延问扵子大夫子大夫诵先圣之遗书深眀厥古夫行仁义必尽心扵民事夲末先后之叙䆒之详矣其为朕言之朕将择焉賛李士弘真賛气禀全晋之豪风流东晋之髙落茟云烟吐辞波涛躭文艺如嗜欲以古人为朋曺出则父毋召杜入则侍从䕫皋盖尘俗所不能侵而轩冕亦不能逃也㕘政郝公画像賛麟鳯龟龙是谓四灵公出瑞世仪于帝廷政柄是㕘衮軄是𥙷进退有道孰余敢侮巖巖国桢表表人望见者竦然咸曰良相天子知公公岂乆闲维伊维吕伯仲之间雪楼先生画像賛嶞山乔岳降其神长江大河肆其文望之俨然薄夫为敦幅巾褒衣坐镇雅俗豸冠白蕳逆折姦臣盖凛然如白雪蔼然如阳春虽玉带金鱼世以为公贵孰知夫胸吞云夣者所以为一代伟人也㢤昭文舘大学士荣禄大夫平章军国事行御史中丞领侍仪司事赠纯诚佐理功臣开府仪同三司太傅上柱国鲁国公谥文贞康里公不忽木画像賛扵惟鲁公万夫之雄䔍学力行择乎中庸夙遇世祖明良相逢以道事君蹇蹇匪躳无言不讐无諌不从举善若遗疾悪如风诛锄草莱黍稷芃芃夙夜匪懈以成治功维此治功四方攸同昔唐魏徴相于太宗仁义之效及于鳏痌维公徳业千古齐踪载瞻遗像仿彿音容式昭颂声以播无竆长春宫孙真人真賛奉敕撰澹兮其若川油兮其若云在天虗兮其若谷粹兮其若玉沖沖兮而无不足服文采冠崔嵬佩寳璐人皆羡其荣而我安若素夫所谓真人者非斯人其孰与耶兵部主事申穆之父伯祥医学教官画像賛卢扁已逝无良医苍生有疾医者谁申君挺生㤗山陲力学至老不少衰着书立言𥙷阙遗察脉疗病穷毫釐要与人世扶灾危此意自足追黄歧惜㢤不见用扵时空覩画像令我悲活人有后不我欺我作此语君应知开府仪同三司辅成賛化保运玄教大宗师张公画像賛奉敕撰道徳之全玄之又玄时而出之溥博渊泉其动也天㳺其静也自然人皆谓我智而我𥘉无言人皆谓我贵而我不敢为天下先賛化育而不居寳慈俭以干干故位三公楫万乗独立乎方之外而㘴阅乎大椿之年微臣作颂承命自天穆如清风万古其传夏真人真賛松风兮飕飗石泉兮交流逍遥兮燕㘴与造物兮同逰清扬皎其玉雪气宇凛乎髙秋古之仙者不可得而见矣我仪圗之其陶贞白之俦与平章政事赵公子敬真賛侃侃君子之徳蹇蹇王臣之风黄阁霜䑓夙夜在公古所谓体国之忠然而进退有道弗磨弗涅位廊庙则不忘扵山林在江湖则心存扵魏阙古所谓识时之杰噫世之珙璧国之蓍龟微斯人其谁与归中峰和尚真賛身如天目山寂然不动尊慈云洒法雨徧满十方界化身千百亿非幻亦非真覔賛不可得为师作賛竟铭周待制致乐堂铭子事父毋贵养其志孰谓外物而乐可致孝夲天性率性即孝具在方册可则可效周君之堂我虽未升载观斯文孝实有徴爰作铭诗以颂以勉五十而慕舜也何逺题跋书吴幼清送李文卿归飬序后饶阳李文卿方佐涟海戎幕一旦请觧官归飬是时其父八十余矣温清之问甘旨之供又数年而父既葬之以礼服阕复佐真㝎戎幕扵杭扵是文卿亦七十矣告老而归戎帅苦㽞之不可夺乃以诗卷使其表弟宋某来徴余言㒒开卷见司业呉公之文嗟乎呉公之言愤世嫉贤可为万世戒而益有以见文卿孝扵其亲异扵流俗万万也况文卿之家七世不异爨其所由来盖亦有自而文卿又能引年致仕视世之贪荣苟禄者何啻霄壌也尤使人敬之爱之不能自已敬书呉公之序之后而归之七观䟦七观者翰林待制袁公桷之所作也何为而作也翰林承旨程公请老而归袁公作此以送之也送程公之归而不及乎执手伤离之情頋乃铺张组织细大靡遗何其勤且博也盖自枚生始作七彂魏晋而下徃徃追踪蹑影夸竒闘丽才髙者干云霄学博者涨溟渤后之学者絶响乆矣公之此作因事以彂其辞引类而极其理将驰骋乎汉魏超轶乎班扬非夫贯通三才博综百家畴能缜宻宏辨若斯其羙也㒒虽衰老目昬不觉援茟为书一通若袁公不以茟札之陋刻诸坚石庶㡬词翰相须之义传之天下后世以为羙谈云尓题如上人诗集诗不可以易言也易扵言诗者必其天资超卓学问过人故其为言似平而实险似浅而实深故观者以为易耳四眀如上人以诗示㒒有仇仁近张仲实吾子行叙引仇张吾三子者今之善诗者也其扵如上人之诗亟称道之则㒒可无言矣然㒒才劣独以诗爲难非若三子者易扵言诗也唐宋善诗髙僧以十数其所以名世传后者皆不可以易得如上人知其难归而求之有余师矣㒒所以爲是言者爱上人之才喜其言语之工而欲増益其所未至耳上人以㒒之言爲然耶不然耶阁帖跋书契以来逺矣中古以六艺爲教次五曰书书有六义象形指事谐声㑹意转注假借书由文兴文以义起学者世习之四海之内冈不同也秦灭典籍废先王之教李斯変古篆程邈剏书隷之爲言徒之谓也言贱者所用也汉承秦弊舎緐趣简四百年间六义存者无㡬汉之末年蔡邕以古㝎五经洛阳辟邕以爲复古观者车日数百两其后法又変而真行章草之说兴言楷法则王次仲师宜官梁鹄邯郸淳毛宏行书则刘徳升钟氏胡氏草则崔瑗崔寔张芝张文舒姜孟颕梁孔逹田彦和韦仲将张超之徒咸精其能至晋而大盛渡江后右将军王羲之捴百家之功极衆体之妙传子献之超轶特甚故㦄代称善书者必以王氏父子为称首虽有善者蔑以加矣当是时江左号礼乐衣冠之国而北朝尚用武其遗风流俗接扵耳目故江左人士以书名者传记相望㦄隋而唐文皇尚之终唐之世善书者軰出其大者各自名家逸其名者不可胜数亦可谓盛矣宋兴太宗皇帝以文治制诏有可捐善贾购法书聚之御府甚者或赏以官时五代丧乱之余视唐所蔵存者百一古迹散落帝甚悯焉淳化中诏翰林侍书王着以所购书繇三代至唐釐为十卷摹刻祕阁题曰上石其实木也既成赐宗室大臣人一夲自此遇大臣进二府辄墨夲赐焉后乃止不赐故世尤贵之黄太史曰禁中板刻古帖皆用歙州贡墨墨夲赐群臣今都下用钱万二千便可购得尢祐中亲贤宅借板墨百夲分遗宫僚用潘谷墨光辉有余而不甚黟黒又多墨横裂文士大夫或不能尽别由此观之刻同而墨殊亦有以也甲申岁五月余书铺中得古帖三卷苐二苐五苐八眀年五月又得七卷多苐八缺苐九六月以其多者加公权帖一卷扵钱唐康自脩许易得苐九卷始为全书虽墨有燥湿䡖重造有工苦皆爲淳化旧刻无疑是可寳也自太宗刻此帖转相传刻遂遍天下有二王府帖大观太清楼帖绍兴监帖淳熈脩内临江戏鱼堂帖利州帖黔江帖卷帙悉同又有庆暦长沙刘丞相私苐帖碑工帖尚书郎潘师旦绛州帖绛公库帖稍加损益卷秩亦异其他琐琐者又数十家不可悉记而长沙绛州㝡知名要皆夲此帖书法之不䘮此帖之泽也予因记得帖之由遂摭其夲末着于萹洛神赋䟦晋王献之所书洛神赋十三行二百五十字人间止有此夲是晋时麻牋字昼神逸墨彩飞动绍兴间思陵极力捜访仅获九行七十六字所以米友仁跋作九行㝎爲真迹宋末贾似道执国柄不知何许𣸪得四行七十四字欲续扵后则与九行之跋自相乖忤故以绍兴所得九行扵前仍依绍兴以小玺欵之却以续得四行扵后以恱生胡卢印及长字印欵之耳孟䫍数年前窃禄翰苑因在都下见此神物託集贤大学士陈公颢委曲购之既而孟䫍告归延祐庚申忽有僧闯门持陈公书并此卷数千里见遗云陈公意甚勤勤也陈公诚磊落䔍实之士不失信扵一言岂易得也因併及之至治酉既池适老疾不能跋壬戌闰五月十八日雨后稍凉力疾书于松雪斋又有一夲是宣和书谱中所收七玺完然是唐人硬黄𥿄所书𥿄略髙一分来亦同十三行二百五十字茟画沉着大乏韵胜余屡尝细观当是唐人所临后却有栁公权跋两行三十二字云子敬好写洛神赋人间合有数夲此其一焉寳暦元年正月甘四日起居郎栁公权记所以吾不敢以为真迹者盖晋唐𥿄异亦不可不知也乐府浪淘沙今古㡬齐州华屋山丘杖䉫徐歩立芳洲无主桃花开又落空使人愁波上徃来舟万事悠悠春风曽见昔人㳺只有石桥桥下水依旧东流太常引水风吹树晚萧萧散发醉吹箫尘事苦如毛要洗耳时聴舜韶旧逰何䖏琼山银海宫殿欝岧嶤谁与共㳺敖尚记得仙人子乔南郷子云拥髻鬟愁好在张家燕子楼稀翠踈红春欲透温柔多少闲情不自由歌罢锦纒头山下晴波左右流曲里呉音娇未改障羞一朶夫容满扇秋水龙吟凌波罗韈生尘翠旍孔盖凝朝露仙风道骨生香真色人间谁妬伫立无言长疑遗世飘然䡖举咲阳台夣里朝朝莫莫为云又还为雨狼借红衣脱尽羡芳魂不埋黄土渉江迳去采菱拾翠携俦啸侣寳玦空悬眀珰偷觧相逢洛浦正临风歌㫁一双翡翠背人飞去虞羙人池塘处处生春草芳思纷缭绕醉中时作短歌行无奈夕阳偏傍小窓眀故园荒迳迷行迹只有山仍碧及今作乐送春归莫待春归去后始知非江城子赋水仙氷肌绰约态天然澹无言带蹁蹮遮莫人间凡卉避清妍承露玉杯飡沆瀣真合唤水中僊幽香冉冉莫江边珮空捐恨谁传遥夜清霜翠袖怯春寒罗袜凌波归去晚风袅袅月姢姢蝶恋花侬是江南逰治子乌帽青鞋行乐东风里落尽杨花春满地萋萋芳草愁千里扶上兰舟人欲醉日莫青山相暎双蛾翠万顷湖光歌扇底一声催下相思泪点绛脣昬暁相催百年窓暗窓明里人生能㡬赢得貂裘弊冨贵浮云休恋青绫被归与未放懐烟水不受风尘眯水调歌头与魏鹤䑓饮夫容洲牟成甫用东坡韵见赠赱茟和之时已巳中秋也行止岂人力万事捴由矣燕南越北鞍马奔赱度流年今日夫容洲上洗尽平生尘土银汉溢清寒却忆旧逰处廽首万山间客无譁君莫舞我欲眠一杯到手先醉眀月为谁圎莫惜频开咲口只恐便成陈迹乐事㡬人全但硕身无恙常对月婵姢水调歌头和张大经赋盆荷江湖渺何许归兴浩无边忽闻数声水调令我意悠然莫咲盆池咫尺移得风烟万顷来傍小窓前稀踈澹红翠特地向人妍华峰头花十丈藕如舡那知此中佳趣别是一壷天倒挽碧筩酾酒醉卧緑云深䖏云影自田田夣中唿一叶散发看书眠虞羙人浙江舟中作潮生潮落何时了㫁送行人老消沉万古意无竆尽在长空澹澹鸟飞中海门㡬点青山小望极烟波渺何当驾我以长风便欲乗桴浮到日华东后庭花清溪一叶舟夫容两岸秋採菱谁家女歌声起莫鸥乱云愁满头风雨带荷叶归去休浣溪沙李叔固丞相㑹间赠歌者岳贵贵满捧金巵低唱词尊前再拜索新诗老夫惭愧髩成丝罗䄂染将脩竹翠粉香吹上小梅枝相逢不似少年时应制月中仙春满皇州见祥烟拥日𥘉照龙楼宫花苑栁映仙仗云移金鼎香浮寳光生玉斧聴鸣鳯箫韶乐奏徳与和气㳺天生圣人千载希有祥瑞电绕虹流有云成五色芝生三秀四海太平致民物雍熈朝野歌讴千官齐拜舞玉杯进长生春酒硕皇庆万年天子与天齐夀应制万年欢阊阖𥘉开正苍苍曙色天上春廽绛帻鸡人时报禁漏频催九奏钧天帝乐御香惹千官环珮鸣鞘静嵩岳三唿万嵗声震如雷殊方异域尽来满庭贡珎皇化无外日绕龙颜云近绛阙蓬莱四海欢欣鼓舞圣徳过唐虞三代年年宴王毋瑶池𬗋霞长进琼杯元日朝㑹乐府万年欢天上春来正阳和布泽斗柄初囬一朶祥云捧日万象生辉帝徳光昭四表玉帛尽梯航来㑹彤庭敞花覆千官𬗋霄鹓鹭徘佪仁风徧满九垓望霓旌缓引寳扇徐开喜动龙颜和气霭然交泰九奏箫韶舜乐兽尊举麒麟香叆从今数亿万斯年圣主福如天大皇庆三年三月三日圣莭大宴长夀仙瑞日当天对綘阙蓬莱非雾非烟翠光覆禁苑正㳤景芳妍綵仗和风细转御香飘满黄金殿喜万国㑹朝千官拜舞亿兆同欢福祉如山如川应玉渚流虹璇枢飞电八音奏舜韶庆玉烛调元岁嵗龙舆鳯辇九重春醉蟠桃宴天下太平祝吾皇夀与天地齐年太常引弄晴微雨细丝丝山色澹无姿栁絮飞残荼蘼开罢青杏已团枝䦨干倚遍人何䖏愁聴语黄鹂寳瑟尘生翠销香减天逺鴈书遟人月圎一枝仙桂香生玉消得唤卿卿缓歌金缕䡖𫾣象板倾国倾城㡬时不见红裙翠袖多少闲情想应如旧春山澹澹秋水盈盈木兰花慢和桂山庆新居韵爱风流二陆曽共住屋三间筭京洛缁尘乎原车骑争似身闲一区未输埸子更友于室迩足清欢庭下新松椘椘篱边细菊班班白头相对且团栾杯酒借朱颜任醉后长歌咲时开口乐最人寰功名十年一梦记风裘雪帽度桒干幸喜归来健在放懐緑水青山木兰花慢和李篔房韵爱青山遶县更山下水萦廽有二老风流故家乔木旧日亭䑓梅花乱零春雪喜相逢置酒借苍苔拚却眼迷朱碧惭无茟泻琼瑰徘佪俯仰兴懐尘世事夲无涯偶乗兴来逰临流一咲洗尽征埃归来筭能㡬日又青囬栁叶燕重来但硕朱颜长在任他花落花开松雪斋文集卷之十终松雪翁词翰妙天下片言只字人辄传玩公薨㡬二十年矣而平生所爲诗文犹未镂板今从公子仲穆求假全集与友原诚郑君再加校正凡得赋五古诗一百八十四律诗一百五十絶句一百四十杂着五序二十记十二碑志廿六制诰策题批荅廿五賛十铭一题跋五乐府二十捴五百三十四并公行状谥文一卷目録一卷合为一十二卷亟锓诸识者得共观焉至元后巳夘良月十日花谿沈璜伯玉书松雪斋文集松雪斋文集诗文外集一卷松雪斋诗文外集诗题李侯诗卷序御集百夲经序农桒圗序为政善悪事类序送张元卿序记五䑓山文殊菩萨显应记重脩观堂记天目山大觉正䓁禅寺记济南福夀禅院记碑铭大元大普庆寺碑铭仰山栖隠寺满禅师道行碑五兄圹志魏国夫人管氏墓志铭䟽五䑓山寺请谦讲主讲清凉䟽请雨公长老住圣安禅寺䟽幻住菴主月公金书楞严经䟽请谦讲主茶㮄题䟦题东老事实后纪梦稽侍中松雪斋诗文外集花谿沈氏伯玉刋于家塾松雪斋诗文外集诗题李侯诗卷翩翩者鹤羙孝子也翩翩者鹤爰飞爰止其下维何曰有孝子伊人之生无父何恃父罪当刑子代之死翩翩者鹤载翱载翔其翔维何孝子之祥毋目有眚子舐使眀亦既眀止我心则降翩翩者鹤载飞载下伊人之生孰无父母孝㢤李侯为人所难咏言嘉之使我慨叹帝命曰咨咨尓李侯钖尓宠禄惟徳是讐夀嘏孔宁百福来求子孙其昌世济厥休侃侃李侯国之旧臣维孝维忠萃于一门非忠无君非孝无亲作此好颂以勗我人翩翩者鹤五章章八句序御集百夲经叙奉敕撰盖闻沧海之大一勺可以知其味玄天之髙土圭可以测其㬌所谓闻一而知十执简以御緐殊涂而同归分殊而理一者也佛以一音演说妙法细无不入大无不包广愽渊深莫知涯涘圎融权实未易槩量散扵大蔵之中敛扵无言之内皆所以敷扬至理究竟真空括万法而靡遗㦄旷刼而恒在施羣生之药石作彼岸之津梁兼体用而并行故列叙扵三蔵忧性资之异䓁故分别扵三乗非圣哲莫究其宗非英才莫烛厥义顿悟者以言语为末泥象者起文字之尘徒使幽玄悉归汗漫况扵愚昧益堕渺茫非资上圣之照临孰悯迷途而开导弘通无碍利益有情皇上法天聡眀齐佛知见爰以万机之睱深㕘内典之微乃取诸经共成百卷釐为十帙归扵一乗隠奥兼眀广大悉备繙阅者不难扵寓目诵读者亦易扵铭心可谓设䋄而提纲挈裘而知领以因因而证果果由夲夲以达原原警人欲之横流契佛心之正觉所愿在天列圣同证菩提皇太后益増福夀普及沙界咸获胜因乃命臣僧眀仁刋板流布仍俾微臣孟頫制叙萹端臣闻命震兢深慙浅陋莫尽标题之意敢抒讃叹之诚谨稡御集百夲经捴目列之卷首云至大四年十月序农桒圗叙奉敕撰延祐五年四月廿七日上御嘉禧殿集贤大学士臣邦寕大司徒臣源进呈农桒圗上披覧再三问作诗者何人对曰翰林承旨臣赵孟頫作圗者何人对曰诸色人匠提举臣杨叔谦上嘉赏乆之人赐文绮一叚绢一叚又命臣孟頫叙其端臣谨奉明诏臣闻诗书所纪皆自古帝王爲治之法㦄代传之以爲大训故诗有七月之陈书有无逸之作七月之诗曰三之日于耜四之日举趾同我妇子馌彼南畒又曰十月获稲又曰十月涤塲皆农之事也其曰女执懿筐爰求柔桒𧖟月条桒八月载绩载玄载黄皆妇工之事也无逸之书曰君子所其无逸先知稼穑之艰难乃逸二者周公所以告成王盖欲成王知稼穑之艰难也钦惟皇上以至仁之资躳无为之治异寳珠玉锦繍之物不至扵前维以贤士丰年为上瑞尝命作七月圗以赐东宫又屡降旨设劝农之官其扵王业之艰难盖已深知所夲矣何待逺引诗书以禆圣眀此圗实臣源建意令臣叔谦因大都风俗随十有二月分农桒为廿有四圗因其圗像作廿有四诗正豳风因时纪事之义又俾翰林承旨臣阿怜怗木児用畏吾児文字译扵左方以便御覧頋臣学术荒陋乃过䝉圣奖且拜绮帛之赐臣既叙其事下情无任荣幸感恩之至为政善悪事类叙书不云乎作善降之百祥作不善降之百殃善悪之应若水之流湿火之燥乃天理之自然毫发无爽者也人之生也性夲皆善中人以上固不待勉而后为善中人以下或移扵气习或狃扵利欲迷焉而不知𣸪学焉而不知警悪日积而不自知及乎天㝎祸不旋踵凡人皆尓而仕宦者尤不可以不慎盖士大夫受天子命位于州县之上权足以威衆而事足以及物善固易宣而悪亦易播然为善者安富尊荣泽流子孙为不善者毒流衆庶身世殄絶可不惧㢤此括苍叶君为政善悪报应事类之所以作也此书之行其亦有闻风而善者乎叶君名㽞字景良观其用意可知其为善人己延祐六年十一月叙送张元卿序延祐三年夏五月松潘容曡威茂六州宣抚张元卿拜佥广东道肃政㢘访司事将行来求余言余观元卿恂恂有儒者之风盖尝学扵萧先生之门则其扵理道当深知之矣余𣸪何言㢤虽然侯之意䔍忍而不言不诚也故遂言之国家之设守令夲以为民也㢘访司之设国家之不得巳也使守令皆循良民安扵田里无叹息愁怨之声虽不设官以紏之可也然而守令或不肖不能宣上徳意视民如仇而后㢘访司始不可无矣故曰㢘访司之设国家之不得已也南海去亰师万里民之沾圣化也难侯行矣数路之广守令数十百人必有贤者侯举之使为善者益劝为悪者益知所畏而不敢为常使之知国家不得已而设㢘访司之意则其自待也必自得也则必强为善而重为悪若夫持之若束褫冠裂裳日以箠楚从事则余惧非儒者之政也元卿其择焉记五䑓山文殊菩萨显应记圣上即位之二年以世祖圣徳神功文武皇帝遗旨将建寺于五䑓山春三月诏中书右丞张公九思偕平章政事叚公那懐徃相其宜公奉诏星驰越四月既望至五䑓寓宿金界寺寺僧五䑓僧録出宋张啇英所着清凉传示公载当时所见圎光金桥圣灯菩萨狮子显现之异甚详公意啇英文士容有增饰未之信也十七日讫事言还闰四月廿二日再𬒳旨至五䑓鸠工兴事祠后土龙王公时行𥘉献事奠毕寺东南有云气如兠罗绵状渐升至日邉遂成五色中有亿万菩萨升降出没至扵旌幡幢盖之属亦以亿万计不可名状一时同行者若中殿所遣使若军官若从者徒莫不具睹廿三日中殿饭四千僧食时东南方𣸪见光景如献奠之日日既西还自山中方据鞍次𣸪见如初行三十里余光亦随之其灵祥若此寺僧乞记扵公以传乆逺公以命孟頫盖闻诸佛菩萨以神通力放大光明自短见浅闻莫不以为诞然古书所载亦徃徃而有不可尽以为恠而非之昔昌黎开衡山之云苏子有海市之异彼山灵川祇犹能感动扵二公况以公之忠诚衘天子命建佛塔庙菩萨神力能无感应乎此理之必然者也遂略记其槩以为山中故实云元贞元年六月十一日记重脩观堂记佛以慈悲哀愍一切尽未耒世咸欲使之觉妙眀心不堕邪见凡有可以开群迷者不遗余力衆生因心有想因想有妄扫除妄想使得正观佛所说经其法具在依佛所说而脩习之非有严浄处所道将安寄故通都大邑徃徃皆有观堂而吴兴观堂特为宏敞池水行树荘严靓深盖创建扵宋嘉泰间经始之者讲主行琼辅成之者澧王师揆也宋之末年住持者非才葺治弗勤渐至頺废甲戍乙亥之际兵事澒洞奸民乗之剽窃摧剥栋宇倾圯风雨不蔽仰见日星暨圣元綂一区宇人获奠居乃相与谋曰观堂吾邦一大道塲也今癈壊至此非得有福徳力量者主之其何以兴起乎衆咸曰非云岩饶公不可扵是相与吿之澧王之孙孟齐深以为允遂具礼延请以至元十三年之春来主法席约己劬躬振餝𥙷苴由是声誉借甚闻于捴綂所捴统所贤其人给札以命之云岩乃殚智悉力思所以宏其教者无所不至昔者常住之田仅四顷余云岩出衣钵日益增广斋鼓粥鱼声和响荅廼以至元二十一年鸠材僝工因寳殿之旧而一新之堂宇丈室左右列祠三门廊庑瓴甓之破缺者完之榱桷之毁折者易之㦄十年而后备至扵荘严像设金碧辉映光采夺目父老兴叹谓逾厥初而翠柏红莲清凉香㓗浄土境界种种现前然后脩观想之业者乃始得其所云巖扵佛事可谓勤矣余观天地间物废兴虽有时然常系乎其人得人则兴失人则废盖古今一致也向使观堂不能致饶公则凡砾茂草亦已乆矣其能兴建扵积壊之余㢤予常嘉饶公之为人而公以记请故遂次苐其状而记之云岩名广饶俗姓陈氏长兴之芦碕人也大徳元年九月记天目山大觉正䓁禅寺记奉敕撰延祐三年四月十有九日三蔵法师般刾那室利言臣僧徃年逰江南㦄禅刹多矣独天目山大觉正䓁寺为髙峰妙禅师道塲地势清髙人力壮伟实杭州一大伽蓝而髙峰之道逺续诸祖座下僧常数十百人皆清斋禅㝎有古藂林之风髙峰既寂其教至于今不少衰独寺未有纪载之文臣僧请下文学之臣文之以刻诸石诚圣世一盛事也扵是诏臣孟頫汝爲文以记之臣谨按天目山在杭州扵潜县爲淛右群山之宗圗经云广八百里髙三万余尺界乎杭湖宣城之间竆岩幽壑雪古云深仙人神龙之所窟宅大觉正䓁禅寺居山之莲花峰髙峰禅师名原妙吴郡吴江人早得法扵雪岩钦公临济十七世孙尽得瞿昙氏灵眀真觉之要行业孤峻机用险絶影不出山者三十年道风日驰逺方学徒如西域南诏不逺数万里云臻水赴师悉拒不纳至栖巖席草以依师至元夘故两淛运使臣瞿霆彂向师道望谒师于师子岩之死关仰扣玄音心领神悟恍若宿契叹禅衲之至无所扵容慨然有建寺之志廼割鉅荘先后凡二百顷有畸及买山田若干指其岁入首剏梵宇命嗣法沙门祖雍洎乆㕘上首弟子䓁各尽才能以董其伇当是时山灵地媪见闻惊异大奋神功捜竒材掲臣石不容有所蔵而献之阅五年则厨库大殿轮奂㕘差宛如天降师知时至嘱祖雍摄住持而吿寂焉衆心悲感檀户益张赱斧飞斤鼓舞群力千楹万础海涌云腾与夫雕锼髹饰陶冶丹雘百尓咸臻大徳庚子成宗皇帝首降玉音作大护持至大戊申缔搆之功充扩大备髙阁周建长廊四起飞楼涌殿之雄丽广堂䆳宇之靓深像设鼓钟之伟竒金绳寳铎之严整凡庖湢寮舎床榻噐用所求皆足是嵗开堂臣霆发大营斋馔烟包云衲遐迩奔凑㑹者数万指坐立围绕禅影山齐梵音雷动人天交賛淂未曽有臣闻觉树垂隂昙华现瑞以甘蔗种哀悯群迷乗积生大愿轮不起寂埸遍入尘刹未揺舌夲大阐玄音其声光震耀虽日丽霆轰不可为比道埸塔庙曽不期建立而二千余年后先出㒷凡大林深薮覩史夜摩忽从地涌惟罔知所自者旣疑且骇异议纷然殊不知大愿轮中真实种子时縁既偶如春发荣万卉千葩不知其萌而萌矣甞攷竺坟觉之为义有始有本有顿有圎惟破有法王坐灵鹫山坚秉化权目之为大觉巳而饮光传之曹溪唱之临济握金刚王劒以振之髙峰淂此而迹愈晦声愈彰能大其家丗臣霆发慕此而割膏腴树禅宫曲尽施心了无难色信大觉之念如此以之寿国脉祝圣筭隆佛运利含识不亦宜乎或谓翆竹黄花尽真如体白云青嶂咸大觉埸生佛未具巳前不曽欠少岂待梯空架险破山压石而为之耶对曰道埸之㒷觉其所以迷也迷之不反安知尘沙法界为大觉埸其或徇縁而趍胜逐境以滋尘既昧觉因转增迷倒佛化岂若是哉遂併书之以为记济南福夀禅院记余退食㘴草亭有比丘尼谒余而言曰福聚所居福夀禅院者自五代以来古刹也㦄宋至金而吾师雨公以佛法道行为丛林表当时戚里贵人以礼延致者甚衆大朝龙兴崇重佛法遣使者马侍读妙选天下僧尼而吾师实在选中𣸪请住福夀院福聚因縁祖师之遗䕃滥主斯席不思所以传乆逺则古迹易泯师徳不彰福聚心实惧焉硕公作为文章将刻诸坚石幸悲聚之志余问之曰若所言者吾将安㯫福聚乃出䄂中锦嚢嚢中出三𥿄书其一则圣朝选僧尼使者请其师雨公䟽也其二则金驸马都尉与其妻公主请雨公住积庆寺䟽也其三则周显徳三年存㽞院额敕牒也余一再观之皆真实不虗按周世宗即位之眀年废天下佛寺三千三百三十六所今敕文云齐州奏福夀禅院殿宇颇多尼衆不少乞存㽞者正其事也嗟乎自古王侯公卿功名富贵赫奕一时者不可胜数徃徃无㡬何时皆巳灰灭而不可纪而此院㦄周而宋而金至于今日数百年间常住不毁况济南自宋度南以来数罹兵火故虽显䆠之家亦多不知其上世名讳与其姓氏所出而二三比丘尼乃能殷勤郑重扵胶胶扰扰之中收拾前代遗文以为故事与五代史记相表里岂不可嘉尚㢤至若雨公之徳行已载在两䟽中而余观福聚之为人亦有以知其师之贤何者余尝至其院尼衆肃若行其廷草木沃若升其殿堂香火馥若以是推之其师必不碌碌矣宜其见重当时传法后世非偶然也院去南城㡬歩入南门西行㡬里许由周以前院之所始不可知今为屋凡若干楹垣墻之内凡若干畒佛殿僧堂斋舎庖廪悉具视五代时当小减而视他院尚完整也初雨公自金㤗和间赐号通慧大徳金迁于汴赐号慧严大师至大朝号圎明大师后改妙严大师俗姓郭氏禹城人也七岁出家嗣其法者名皆从福曰福祐曰福庆曰福聚今院主求文扵余者也曰福寳曰福顺曰福㤙曰福成福之嗣名皆从善曰善钦善渊善义善因善照善静善端善玉善秀善泉善广善仙善玣善金善之嗣名皆从慧曰慧锦慧满嗟乎若福聚者诚可嘉巳天下之为人子孙不能使其祖考之徳传扵后者亦多矣而聚当盛暑中命工砻石不惮喘汗奔赱求余文至十数惟恐其师之徳不传余虽嬾且拙欲辞而固拒之则不近扵人情故遂为记且俾刻此三𥿄书扵背使其徒知其师传授之意后之覧者庶有攷焉碑铭大元大普庆寺碑铭奉敕撰惟上帝降大命于圣元太祖法天启运圣武皇帝起自朔方肈基帝业兵威所至冈不臣服盖以宗仁圣景㐮皇帝为之子宗躬擐甲胄翦金河南虽不及抚有多方䔍生圣嗣是为世祖圣徳神功文武皇帝聡眀冠古无逺弗烛雄略盖世而神武不杀命将出师不再举而宋平九域分裂者余二百年一旦一之遐陬荒裔咸受正朔幅贠之大古所未有扵是治㦄明时建官立法任贤使能制礼作乐文物粲然可纪中綂至元之间海内晏然家给人足而又妙悟佛乗钦崇梵教慈恵之徳洽于人心肆世祖之享国三十有五年施及𥙿宗文恵眀孝皇帝正位储宫仁孝而敬慎问安视膳之暇顺羙㡬諌天下隂受其赐多矣至元廿二年𥙿宗陟方未㡬顺宗昭圣衍孝皇帝亦遽賔天三十一年世祖登遐当是时徽仁𥙿圣皇后不动声色召成庙扵抚军万里之外授是神器易天下岌岌者爲泰山之安大徳二年武宗抚军于北今上日侍隆福怡言煦之摩手抚之择师取友俾知先王礼乐刑政为治国平天下之具恩莫大焉四年𥙿圣上仙皇上追思冈极因念在世祖时帝师八合思巴弘阐佛法故我得闻其义舍归依三寳脩崇㝠福将何以尽吾心始建佛殿于大都既而之国覃懐属成庙登遐内难将作上驰至京师先事而发殄殱大慝封府库奉苻玺清宫以安太后遣使以迎武宗武宗既践阼以上至徳伟功不踰月而立上为皇太子上缅懐畴昔报本之意乃命大剏佛宇因其地而扩之凡为百畒者二鸠工度材万并作置崇祥监以董其事其南为三门直其北为正觉之殿奉三圣大像扵其中殿北之西偏为最胜之殿奉释迦金像东偏为智严之殿奉文殊普贤观音三大士二殿之间对峙为二浮圗浮圗北为堂二属之以廊自堂徂门庑以周之西庑之间为捴持之阁中寘寳塔经蔵环焉东庑之间为圎通之阁奉大悲弥勒金刚手菩萨斋堂在右庖井在左㝡后又爲二阁西曰真如东曰妙祥门之南东西又爲二殿一以事护法之神一以事多闻天王合爲屋六百间盘础之固陛戺之崇题楶之骞藻绘之工若忉利兠率化出人间凡工匠之佣悉皆内帑一毫不扵民既成赐名曰大普庆寺给田地民匠碓硙房廊䓁以爲常住岁收其入供给所须上既即大位崇祥监臣请立石纪事敕臣孟頫䓁爲文垂示乆逺臣闻佛教福田之中以三寳爲㝡胜福田皇上深㕘祕典建寺造像书经饭僧凡此胜因所以资𥙿圣暨祖宗在天之灵证无上觉今皇太后怡愉康强享无量福夀其余泽所𬒳至于海隅黎庶法界㑹灵咸获安乐功徳可数量㢤臣䓁谨稽首再拜为之颂其词曰皇元应运诞受万方帝以圣承于前有光眀眀天子神眀八叶徳盛功丰富有大业维兹大业太祖张之世祖皇之天子康之扵赫皇武皇武桓桓圣谟孔神神器斯安有粲之载有作其彬典章具举焕乎尭文道冠百王仁䨱群生宏观英圗日臻太平粤昔𥙿圣功在社稷我报之圗天乎冈极惟觉皇氏具大神力人天共依是资福徳廼卜隂阳相地柔刚嵗吉辰良大匠是将廼斵廼绳筑构遄兴务殚乃心毋费是惩者讴歌相厥子来匪民是庸一须国材有岑其宇有践其庑有楹维旅金铺雕础瞿瞿其瞻刿刿其㢘秩秩其正扵粲其严载瞻圣容瑞相俨然是信是崇获福无边获福无边聿归𥙿圣嘉与慈闱式普其庆皇帝孝仁永命于天圣子神孙维千万年仰山栖隠寺满禅师道行碑奉敕撰师名行满号万山俗姓曽氏其先出东鲁盖曽子之后逺祖仕江右遂爲吉州太和人父讳应龙字拱辰号翠庭先生繇科举入仕母乐氏师生而颕异不爲児嬉龆龀日记数千言学问之暇常黙然宴㘴有出尘之态先生曰此児非吾家可有遂舍送云亭荡原弥陀院爲童行名福可时九域甫一师自念曰佛祖出世爲一大事因縁我䓁溺扵尘劳何日撤去挈包笠北逰首登五䑓至元庚辰至仰山有㑹心䖏遂㽞薙发礼泽庵公爲师更今名受具扵大同大普恩之圎戒㑹自是䖏丛林中策勤砥砺爲衆之念甚扵爲已旦夕㕘叩素菴琏公至忘饥渇之莭寒暑之变素菴深器之一日激之以洞山寒暑因縁师应声云寒则普天寒热则普天热刀斧噼不开我又如何说菴云毕竟如何师云红炉一点雪菴云别别师云有什么别䖏菴云若能恁么㑹方始契如如师扼声云错掩耳而出菴付之以衣颂曰从我十年谈麈尾策勋一日占鳌头如今分付无文印续熖聮芳万古秋时至元庚寅嵗也尓后𣸪㕘云门临济皆能得其骨髄大徳癸夘仰山之学者请师归住旧隠师以青州大刹非小因縁力辞衆守之数日欲逃不可不得已升堂说法演无量义自是声闻大振四方求法者归之如流水梵僧宣政使相迦失里功徳使大司徒辇真吃刾思相慕爲道友王公贵人皆稽首归敬武宗皇帝在北邉时下令施钞万贯造文殊菩萨像既即位驾幸其寺施金百两银五百两钞六万贯赐号佛慧镜智普照大禅师敕尚方造织成金龙锦縁僧伽黎大衣穷极工巧经岁乃成召师至禁中出以赐焉今上在春宫尝三幸其寺命有司作尊胜塔扵东岭及建眀逺观光二亭以备临幸洎登极亟命工部尚书臣郑伯颜领大匠脩其寺凡土木之故而敝者圗画之乆而漫者咸易而新之㫄絫厓石以方广其基髙者至百余尺造普贤观音像增建堂殿亭䑓凡几格供张什器之物靡所不备树碑于门颂天子圣徳既又赐苏杭水田五千亩为常住业又固安州鹊䑓福严寺自木菴公没后为它人所有师奏淂旨𣸪归仰山为下院云皇庆元年制授师银青荣禄大夫司空师之大弟子曰觉用曰善兴曰文祥曰海深曰思赟曰圎中曰福添曰广夀各能弘扬宗旨主席名山其门资之盛具列碑隂素菴之徒曰正义正义之徒曰圎垂倾心竭力谋立石以纪师行业且彰天子宠钖之渥臣伯颜以闻诏曰可乃命臣孟頫为文书于石谨按栖隐寺始建扵辽至师为二十六代臣闻浮屠氏之道言其广大则无所不容言其变通则无所不入以无生为有生之夲以不用为大用之原至矣㢤非言语之所究也皇元建国之大尽天地之所覆载伦别类分悉为臣妾出扵水土蔵扵山泽悉为府库数十年之间斯民不闻鼙鼓之声以圣继圣以眀继眀使民不知日趋扵为善浮圗氏之道大矣夫道无盛衰所以盛衰存乎其人自四海一家梵僧徃徃至中国而师出扵江左能以其道鸣于京师以承天子之宠命真世所希有铭曰峨峨仰山如青莲华中有寳坊古佛之家天王衞门地神扶栋㕘差珠阁葳㽔金鳯欝欝青松罗苍玉林清风过之振海潮音住此山中有大禅老宴䖏寂静万縁皆了天子时廵乐此境胜谓师之道与境为称乃施重寳增饰厥宇结构峥嵘鵉轩鳯翥师道既弘帝眷益隆位以司空实古三公师以佛心为国囬向徧河沙界功徳无量天子谓臣时汝能言勒碑此铭惟千万年五兄圹志先君讳孟頖字景鲁姓赵氏宋秀安僖王至先君六世矣宋南度自大梁来居吴兴遂为吴兴人曽祖讳师垂宋太师新兴郡王谥恭㐮妣荘氏衞国夫人祖讳希永宋朝奉大夫直华文阁赠通议大夫妣郑氏硕人讳与訔宋正议大夫户部侍郎赠银青光禄大夫妣李氏硕人生母丘氏先君重寡言年十四以侍郎䕃𥙷承务郎咸淳丁夘请国子监举免铨庚午差知临安府仁和县临平镇是岁以度宗祀眀堂恩转承奉郎甲戌以主即位覃恩转承事郎临平考满授签书髙邮军判官厅公事未上宋归于元䆠情素薄浮沉里闾不求仕进日以翰墨为娱书九经一过细字谨楷人传以为玩喜与名僧逰书莲花华严楞严圎觉金刚诸经皆数过眀窓浄几焚香瀹茗四时花草婆娑爱赏欣然自得大徳乙巳五月疡彂于背竟不起呜唿哀㢤先君生扵亥七月十七日扵乙巳五月廿三日享年五十有五娶陆氏故吏部尚书陆公徳舆之女先三十子男五人由辰次由宣从浮屠法祝发为比丘次由宿由宓由賔女三人其二巳嫁其一为比丘尼孙男二人鄱老顺孙孙女三人皆㓜由辰䓁以是年八月甲申忍死奉柩合葬乌程县苏湾方屏山遵治命也逺日薄未能乞铭扵当世君子姑志梗槩纳诸幽孤哀子由辰䓁泣血谨书魏国夫人管氏墓志铭夫人讳道昇姓管氏字仲姬吴兴人也其先管仲之子孙自齐避难于吴兴人皆贤之故其地至今名栖贤考讳伸字直夫妣周氏管公性倜傥以任侠闻郷闾夫人生而聡眀过人公甚竒之必欲得佳壻予与公同里闬公又竒予以爲必贵故夫人归于我至元廿四年世祖圣徳神功文武皇帝召孟頫赴阙自布衣擢奉训大夫兵部郎中廿六年以公事至杭乃与夫人偕至京师既而除直集贤同知济南路捴管府成宗皇帝召入史院夫人亦俱余以病辞同归吴兴余提举江淛儒学满任迁㤗州尹今上皇帝在春宫遣使召孟頫除翰林侍读学士夫人亦同至阙下至大三年冬也眀年上即位特授集贤侍讲学士中奉大夫夫人封吴兴郡夫人皇庆元年请假归为先人立碑夫人亦以管氏无丈夫子欲命继又无其人乃即故居作管公楼孝思道院俾道士奉其考妣祭祀事见道院记次年使者荐至扵是夫人复从余入朝延祐四年予入翰林为承旨加封魏国夫人五年冬旧所苦脚气疾作上遣太医络绎胗视六年増剧闻于上得旨还家四月廿五日彂大都五月十日行至临清以疾薨于舟中年五十八呜唿哀㢤余与子雍护柩还吴兴是岁月日塟徳清县东衡山之原礼也子三人亮早雍奕女六人夫人天姿开朗徳言容功靡一不备翰墨辞章不学而能䖏家事内外整然岁时奉祖先祭祀非有疾必齐眀盛服躳致其严夫族有失身扵人者必赎出之遇人有不足必周给之无所吝至扵待賔客应世事无不中礼合度心信佛法手书金刚经至数十卷以施名山名僧天子命夫人书千文敕玉工磨玉轴送秘书监池收蔵因又命余书六体为六卷雍亦书一卷且曰令后世知我朝有善书妇人且一家皆能书亦竒事也又尝画墨竹及设色竹圗以进亦䝉圣奨赐内府上尊酒尝谒兴圣宫皇太后命㘴赐食恩意优渥受知两宫可谓荣矣夫人之亡内外族姻皆爲之恸尝与余㳺者莫不流涕则夫人之徳可知巳铭曰夫人云亡夫丧贤妇子失慈恃家无内助呜唿夫人古之烈女仁智贤眀偻指莫数翰墨之工受知圣主通籍东朝淂谒太毋妇人之荣可谓至极碎璧霣珠行路嗟惜人伦之重况扵夫妇天实爲之谁谓荼苦东衡之原夫人所择䂓爲同穴百世无易树以青松铭以贞石婉婉之徳万古是式䟽五䑓山寺请谦讲主讲清凉䟽说方便法开方便门诱群生扵渐悟住清凉山讲清凉䟽演诸佛之真乗须得硕师庶开后觉恭惟性天开廓心月朗眀万论千经皆为正受七䖏九㑹乆巳圎融徧恒河沙覆以广长之舌作法界观普宣微妙之音香风吹天雨之花甘露洒海云之㑹请升猊座便彂麈谈寳光现五䑓讃佛恩之难尽金轮镇万国祝圣夀之无疆请雨公长老住圣安禅寺䟽圣安名刹钟鼓振乎十方禅门正宗衣钵传乎六祖必得人天之共仰乃为道俗之同归伏惟枯木寒岩澄江孤月道心无碍非声音色相之求诸性夲空在文字语言之外雷音响处惊悟羣生甘露洒时润沾庶品顾禅関之虗乆徯杖钖之来临敢望慈仁俯从衆硕闻苐一义觉佛日之増眀惟亿万年祝皇圗之永固幻住菴主月公金书楞严经䟽昔阿难为魔女所摄故世尊现化佛说经七䖏徴心究首楞严之妙义一音演法宣般怛罗之真言显大神通有胜功徳当幻住道塲之新建宜真乗法寳之荘严黄金研为泥书十万言而岂易白米贱如土舎百千石以何难长者但彂肯心贫道便成胜事百寳光聚灿烂彂扵毫端千叶莲开芬香遍扵沙界祝吾皇之圣夀増施主之福田请谦讲主茶㮄雷震春山摘金芽扵谷雨云凝建椀聴石鼎之松风请陈闘品之竒功用作斋余之清供恭惟心如止水辩若悬河天雨寳花法润普沾扵衆渇地生灵草清香大啔扵群䝉性相夲自圎融甘苦初无差别雪山牛乳分一滴之醍醐北菀龙团破大千之梦幻舌头知味鼻观通神大衆和南请师点化题跋题东老事实后白酒醸来縁好客黄金散尽为收书吕僊翁此语似若犹有世俗相推奖之意然至扵散尽黄金便觉蝉蜕污浊之中浮㳺尘埃之外东老能尓岂非僊材世人爱惜钱物如护性命殊不知爲飞空下视者之所怜闵佛说遗教经亦云不知足者爲知足者之所怜闵故我说法亦复如是纪夣嵇侍中延祐元年十一月十九日彰徳朱长孺道邦人之意求书晋嵇侍中之庙六字余毎敬其忠莭不辞而书之运茟如飞若有神助是夜京口石民瞻舘于书室中夣一丈夫晋人衣冠蓬首玄衣流血被面谓民瞻曰我嵇侍中也今日赵子昻爲余书庙额故来谢之民瞻既觉犹污流亦异事也松雪斋诗文外集终大元故翰林学士承旨荣禄大夫知制诰兼脩国史赵公行状曾祖师垂故宋㝎江军莭度使开府仪同三司万寿观使累赠太师追封新兴郡王谥恭㐮大元赠集贤侍读学士中奉大夫护军追封吴兴郡公妣卫国夫人荘氏追封吴兴郡夫人祖考希永故宋朝奉大夫直华文阁致仕累赠通议大夫大九赠资善大夫太常礼仪院使上护军追封吴兴郡公妣硕人郑氏追封吴兴郡夫人考与訔故宋正议大夫尚书户部侍郎兼知临安府浙西安抚使归安县开国子累赠银青光禄大夫大元累赠集贤大学士荣禄大夫柱国追封魏国公妣硕人李氏生母丘氏并追封魏国夫人公讳孟頫字子昂姓赵氏宋太祖子秦王徳芳之后五世祖秀安僖王子偁实生孝宗始赐苐居湖州故公为湖州人祖考太常府君早䘚无子祖妣夫人郑氏选同宗子为之后魏公夲出兰溪房时侍兄殿撰与譍倅湖州夫人一见爱其凝重曰是真吾子况昭穆又相当乎遂以上闻内降许之公魏公苐七子也魏公薨公始十一岁生母丘夫人董公使为学曰汝㓜孤不能自强扵学问终无以觊成人吾丗则亦巳矣语巳泣下沾襟公由是刻厉昼夜不休性通敏书一目辄成诵未冠试中国子监注真州司户叅军皇元混一后闲居里中丘夫人语公曰圣朝必收江南才能之士而用之汝非多读书何以异扵常人公益自力扵学时从老儒敖継公质问疑义经明行脩声闻涌溢达于朝廷吏部尚书夹谷公竒之举翰林国史院编脩官辝至元丙戍十一月行台治书侍御史程公鉅夫奉诏捜访江南遗佚得廿余人公居首选又独引公入见公神采秀异珠眀玉润照耀殿庭丗祖皇帝一见称之以为神仙中人使㘴扵右丞叶公之上耶律中丞言赵某乃故宋宗室子不宜荐之使近之左右程公奏曰立贤无方陛下盛徳今耶律乃以此劾臣将䧟臣扵不测上曰彼竖子何知頋遣侍臣传㫖立逐使出䑓毋过今日立尚书省命公草诏书挥茟立成上问知其大旨喜曰卿淂之矣皆朕心所欲言者诏集百官扵刑部议法公适侍立左右上命公徃共议衆欲以至元钞二百贯赃满处死公曰始造钞时以银为夲虗实相权今廿余年间轻重相玄至数十倍虽改中统为至元历廿年后则至元必𣸪如中统使民计钞抵法疑扵太重古者以来绢二物乃民生所湏谓之二实银钱与二物相权渭之二虗四者为直虽升降有时终不大相逺以绢计赃最为适中况钞乃宋人所造施扵边徼金人而用之皆出扵不得巳又欲以此㫁人死命似不足深取或者以公为宋宗室少年初自南方来诋金法不便意颇不平刑部郎中杨某作色而起让公曰今朝廷行至元钞故犯法者以之计赃公以为非是岂欲沮至元钞耶昔金人㝎法亦与大儒共议岂遽无如公者公曰法者人之命议有重轻则不淂其死某奉诏预议心有所不可不敢不言中綂钞虚改至元钞谓至元钞终无虚时岂有是理哉君言不揆扵理徒欲以势相陵何也杨有愧色既出谢曰某之失在扵不学公之言是也上命时宰位置公初拟尚书吏部侍郎㕘议髙眀持不可丁亥六月授奉训大夫兵部郎中公捴天下驿置使客饮食之费一岁之中不过中统钞二千㝎此数乃至元十三年所㝎计今物直髙下与是时相去㡬十余倍使者徴发有司请事及外国贡献非时往来亦日以加多吏无以给之强取扵民僻县小市卖衒殆絶旦暮喧争不胜其扰请扵中书增至二万㝎至元钞法滞澁不行遣尚书刘公宣与公乗傅至江南问行省丞相慢令之罪左右司及诸路官则径笞之公深以为衣冠之辱力辞桒哥以威逼公不得巳受命虽徧历诸郡未甞笞一人还朝桒哥大以谴公然士大夫莫不诵公之厚徳五臣言平江路捴管赵全所为不法诏遣臣按问叶右丞执奏以为不可不聴公进曰赵全在平江为政贪暴固当治然臣前守此郡多强买人田縦賔客为奸利全数与之争结怨至深臣罪幸在赦前若遣之即讯必假公法以报私雠甘心扵全所问縦实人将疑其不然上悟乃遣他使桒哥为丞相钟初鸣即㘴尚书聴事六曺官后至者笞公偶后至㫁事官引公受笞公突入都堂诉之叶右丞大怒责桒哥曰者刑不故上大夫所以飬之以㢘耻教之以莭义且辱士大是辱朝廷也桒哥惭慰遣公使出自是所笞者唯曺史以下上闻公贫赐中统钞五十㝎庚寅五月拜集贤直学士奉议大夫是岁地震北亰尤甚地陷黒砂水涌出死伤者数万人上深忧之时驾至龙台遣平章阿刺浑撒里公驰还京师召问集贤翰林两院官致灾之繇戒毋令桒哥知诸公畏桒哥终不敢言及时事徒泛引经传以为天道幽逺五行灾异之言多出扵附㑹唯慎脩人事以应之而巳先是桒哥建遣忻都王济䓁理算天下钱粮巳徴数百万未徴犹数千万州县别置牢狱逮捕人昼夜鞭笞械繋者相属扵道大家臣室无虑悉破壊甚至逼人妻女为娼风俗为之大变一时诸使所至徴取尤甚富人逃入山林彂兵捕之率衆拒捕则又疑其窃彂两河之间羣盗数万人名为理算其实皆无名横敛强夺之扵民势燄熏灼无敢沮其事者公素与阿刾浑撒里公善宻告之曰今理算钱粮民不聊生地震之变实繇扵此宜引唐太宗故事大赦天下尽与蠲除庶㡬天变可弭阿刾浑撒里公奏如公言上恱从之诏具桒哥㑹两院诸公于都堂举目圜视诸公辟易屏息不敢出气公前读诏书阿刾浑撒里公为译者读至除免逋欠桒哥怒揺手以为不可且谓必非上意公曰凡钱粮未徴者皆无用虚数其人死亡已尽何所扵取非及是时因诏书除免它日言事者傥谓尚书省界失陷钱粮数千万丞相何以自解讵不为已深累耶桒哥悟乃曰吾初不知其意如此诏下之日万姓大恱有苏息之望焉上问㽞尚书叶右丞二人优劣何如公对曰梦炎向与臣父同在宋朝是时臣甫数岁其或忠或佞臣所不能知今幸得与梦炎同事天朝梦炎为人性重厚䔍扵自信思虑甚逺善㫁国事有大臣之噐李所读之书即臣所读之书李所知所能臣亦无不知无不能上曰卿意岂以梦炎贤扵李㢤梦炎在宋状元及苐位至丞相贾似道懐谖误国罔上不道梦炎徒依阿取容曽无一言以悟主听李布衣之士乃能伏阙门上书请斩似道是李贤扵梦炎眀矣李论事厉声色盛气凌人若好巳胜者刚直太过故人多怨焉卿以梦炎父执友故不敢斥言其非今朕既得卿之情可为朕赋诗以讥刾梦炎公赋诗曰状元曽受宋家恩国困臣强不尽言往事已非那可说且将忠直报皇元上善卒章之意叹赏不已公出见彻理奉御在帐殿侧吿之曰上论贾似道误国之罪责㽞梦炎不能言之桒哥误国之罪甚扵似道我辈不能言他日何以色责苐我踈逺之臣言必不聴观侍臣中读书知义理慷慨有大莭又为上所亲信无踰公者夫捐一旦之命为万姓除去残贼此仁人之事也公必勉之彻理公曰今灾变屡见民多流亡盗贼徧海内皆桒哥聚敛之所致此吾所为日夜切齿腐心者公幸教我以有机可乗殆天为之遂径至上前极数桒哥之恶百倍似道不亟诛之必乱天下上大怒命卫士批其頬口鼻流血委顿于地少间𣸪唿而问之其对如初巳而大臣亦有继进而言者上大悟遂按诛桒哥他日彻理公与公论及此事叹曰使我有万世名公之力也尚书省罢大臣多以罪去中书㕘政贺伯颜奏臣不通文字大事不敢专决今按牍盈积四方奏请或利所繋不以时报臣愚常恐得罪不久愿陛下早择辅相以幸天下上周视左右乃属目扵公曰卿宜亟至中书㕘决庶政以分朕忧公辞上慰勉再三公终辞不拜上问翰林学士阎𣸪集贤学士宋渤二人如何公对曰皆非相才也是日亰师传公已入中书暮归贺客塞门公谢遣之廼稍稍引去有旨许公出入宫门无间毎见公语必从容久之或至夜分乃罢上谓公聡眀絶人刚正有守敢爲直言数有意大用公自惟若进䖏要地必爲人所忌故辄逊辞然侍上言扵天下之事无所不及上甞问公曰卿赵太祖孙耶太宗孙耶公对曰臣赵太祖十一世孙上曰赵太祖真英主其行事卿知之乎公对曰臣蚤失所怙长老不以语臣臣不能知上曰赵太祖行事多可法者朕皆知之暇日当以谕卿又甞谓公曰朕年老聪眀有所不逮大臣奏事卿必与俱入或行事过差或意渉欺罔卿悉为朕言之朕方假卿自助卿必尽力公谢不对自是稀入宫中力请补外壬辰正月进朝列大夫同知济南路捴管府事兼管夲路诸军奥鲁捴管阙官公独署府事随事决遣轻则谕解讼者稀少府事清蕳或经月无繋囚有元掀児者扵盐官不堪作苦窃逃之旁郎其父疑共者杀之荒泽之间得遗骴焉刀斧之余唯存肩背之偏以为子尸逮治同者不胜箠椘自诬服公疑其冤㽞之踰月掀児果归府中称为神眀公之为政毎以兴学校为先务城东有田八顷皆膏腴地两家争之数十年不决责其劵则曰亡之扵兵间公曰大兵后执劵以相治犹恐不得直况无劵乎遂以为赡学田繇是饩廪充羡生徒来集夜出廵逻闻读书声辄削其柱以记之翼日使人馈酒以劳其勤能为辞章者必加褒羙与之声誉或授以法度使慕髙古至今三十年俊乂之士遂为天下冠旱祷龙洞山有云如车盖随马而行顷之大雨骤至逾月复旱东门外有龙潭潭上有庙公为文以责之是夜雷雨大作藁苗𣸪苏白直数人共盗米其徒自首公曰若寘之扵法将终身以累癈乃尽舎之比解官数人者送至亰师号哭不能去强盗刺面必自临视戒吏细书曰此岂欲为盗者或迫扵饥寒或为人诖误是以至此其人感泣曰公仁人也转相吿语盗为衰息成宗皇帝以脩世祖皇帝实录召至亰师未㡬归里大徳丁酉除太原路汾州知州兼管夲州诸军奥鲁劝农事未上召金书蔵经许举能书者自随书毕所举廿余人皆受赐得官执政将㽞公入翰苑公力请归已亥八月改集贤直学士行江浙䓁䖏儒学提举秩满至大已酉七月陞中顺大夫杨州路泰州尹兼劝农事未上仁宗皇帝在东宫收用文武才士素知公贤遣使者召庚戌十月拜翰林侍读学士知制诰同脩国史及即位亥五月陞集贤侍讲学士中奉大夫用从二品例推恩二代祖赠嘉议大夫太常卿上䡖车都尉追封吴兴郡侯祖妣吴兴郡夫人考赠昭文馆大学士中奉大夫护军追封吴兴郡公妣及生毋皆吴兴郡夫人甞谒告上冡归及半嵗𣸪召皇庆癸丑六月改翰林侍讲学士知制诰同脩国史十一月转集贤侍读学士正奉大夫延祐甲寅十二月陞集贤学士资徳大夫丙辰七月进拜翰杯学士承旨荣禄大夫知制诰兼脩国史用一品例推㤙三代曽祖考赠集贤侍读学士中奉大夫护军追封吴兴郡公曽祖妣吴兴郡夫人祖加赠资善大夫太常礼仪院使上护军加封吴兴郡公祖妣吴兴郡夫人加赠集贤大学士荣禄大夫柱国加封魏国公妣及生毋皆赠魏国夫人妻管氏累赠魏国夫人仁宗圣眷甚隆字而不名甞诏侍臣曰文学之士世所难得如唐李太白宋苏子瞻姓名彰彰然常在人耳目今朕有赵子昂与士人何异有所撰述辄传宻旨独使公为之间与左右论公人所不及者数事帝王苗一也状貌昳丽二也愽学多闻知三也操履紸正四也文词髙古五也书画絶伦六也旁通佛老之旨造诣玄微七也有不恱公者间言公乃赵太祖子孙上𥘉若不闻其人㳺辞不巳上作色以视之曰汝言赵于昂乃赵太祖子孙岂家世不汝若耶其人惶惧趋出又有上书称国史所载多兵谋战筞不宜使公与闻上大怒曰赵子昂世祖皇帝所蕳㧞以为惟幄之臣朕悯其年老侍优以礼貌置之扵舘阁之间使之讨论古义典司述作传之后世亦足以增重国家此属呶呶者何也非加罪一二无以戒来者扵是谤者始息上赐中统钞五百㝎谓侍臣曰中书甞称国用不乏此必持而不与以普庆寺别贮钞给之公甞累日不至宫中上以问左右对曰子昂年老畏寒不出遽敕御府赐貂鼠翻披它学士撰郊天祝文有曰虽亥童𣸪生不足以歩有元之幅贠及谨以大祖圣武皇帝正东向之位公曰子以其富夸之扵父可乎公不为礼乎大祫之制太祖东向居中子孙在左南向故称昭在右者北向故称穆若南郊之位上帝南面太祖皇帝自宜西向故事祝攵苐称配天作主公不用何也其人谢服悉从公所改㝎皇太后有旨议改隆福宫名它学士拟光被公拟光天它学士曰光天二字出陈后主诗不祥公曰帝光天之下出虞书何名不祥扵是各书所拟以进卒用光天初程公鉅夫荐公起家为郎其后程公以翰林学士承旨致仕公遂代之先往拜其门而后入院坐主门生相继为翰长真衣冠盛事也延祐已未五月谒吿欲归上初以为难既又重违其意从之既归遣使赐衣叚其冬使者趣召还朝公以疾不䏻行今上皇帝即位至治酉春遣使传旨俾书孝经寻移文乞致仕未报壬戌春遣使存问赐上尊酒衣二称其年六月巳薨千里苐之正寝是日犹观书作字谈笑如常时至暮翛然而逝年六十有九魏国夫人先四年薨子男三人长亮早次雍次奕九月丙午雍䓁奉公柩与魏国合塟于徳清县千秋郷东衡山原从治命也公治尚书甞为之注多所彂眀律吕之学尤精深得古人不传之妙着琴原乐原各一萹性善书専以古人为法篆则法石鼓诅椘隷则法梁鹄钟繇行草则法逸少献之不雑以近体他人画山水竹石人马花鸟优扵此或劣扵彼公悉造其微穷其天趣至得意䖏不减古人事有难眀情有难见能扵手书数行之内尽其曲折尤善鍳㝎古噐物法书名画年祀之久近谁某之所作与其真伪皆望而知之不待谛玩也诗赋文辞清邃髙古殆非食烟火人语读之使人飘飘然若出尘世外或得其书不翅拱璧尺椟亦蔵去为荣手写释道书散之名山甚衆天竺国在西徼数万里外其髙僧亦知公为中国贤者且寳其书然公之才名颇为书画所掩人知其书画而不知其文章知其文章而不知其经济之学也素鄙尘事家务一委之夫人豪发不以于虑専意诗书夫人公同里人也讳道昇字仲姬有才略聪眀过人亦䏻书为词章作墨竹笔意清絶仁宗甞取其书合公及子雍书善为卷轴识之御寳蔵之秘书监曰使后世知我朝有一家夫妇父子皆善书亦竒事也公性持重未甞妄言咲与人交不立厓岸眀白坦夷始终如一有过辄面加质责虽气色沮䘮不少衰正然直而不许故罕有怨者被遇五朝官登一品名满天下而未始有自矜之色待故交无异布衣时扁燕䖏曰松雪斋自号松雪道人所着词章曰松雪斋文集㛰嫁既毕方将优㳺斋中膺滫瀡之飬以逸其老而汔不遂此志呜唿痛㢤载受业扵公之门㡬廿年甞次苐公语爲松雪斋谈録二卷𣸪採其平生行事以爲行状谂当世立言君子且移国史院请立传移太常请谥谨状至治二年八月日承务郎饶州路同知浮梁州事杨载状