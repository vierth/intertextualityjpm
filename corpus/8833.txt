观音经持验记X卍XXX观世音持验纪序观音大士佛法之广大教化主也过去巳成正法明如来逆来示菩萨相立大愿不度尽众生誓不成佛菩萨云者言觉有情也菩萨摩诃萨者言大觉有情也称观世音者谓观世间众生称名悉蒙救拔离苦从他机而立名也又称观自在者谓一身现千手眼随类应化圆融无碍从自行而立名也楞严云由我观听圆明故观音名徧十方界能以眼根作耳根佛事故名观世音自在无碍此菩萨具十四无畏三十二应诸神通种种左右弥陀则为极乐之亲臣显化娑婆则为世尊之良弼杨枝一滴遍洒大千世界尤与我东土众生最有缘凡至心持其名号及经呪等随获感应不独慈云偏覆南海一隅而巳虽然众生当苦难时辄唿菩萨求救须思救苦救难之前有大慈大悲四字在菩萨不救度众生何名菩萨然不具大慈悲将视众生苦难如秦越人肥瘠漠焉无关何肯图救众生徒口菩萨之号而不能心菩萨之心则不慈不悲巳先不能自救况欲感菩萨之慈悲救其苦难有是理乎故人无倾险好杀心则巳之刀山灭矣人无惨毒心则巳之汤火消矣人无不忠不孝及淫贪不廉贞心则巳之地狱枯竭矣人无悭悋嫉妬X心则饿鬼之火息无傲狠骄慢心则修罗之恶调无顽悍不灵心则畜生之途远矣大悲呪云唯除不善除不至诚则诵持之需善与诚可知笃哉唐别驾之言也曰凡䖍奉观音者其人必深信因果生平不与恶事为缘所以恶报可灭吾恐世之人徒知求救苦难而不求诸慈悲之心一有不验遂曰大士弗子应是岂大士之感应果虗而无征也哉故编成而书此意以为之序庶使世人诵持观音共闻之顺治已亥夏杪荆溪净业弟子周克复斋沐譔劝流通观音持验引经典所在流通即属善缘福报无量故语云能以大乘法传一人者当十善传十人者当百善传大贵人大豪杰大力量者当千善重刊广布者当万善况净土法门超出生死轮回永不退转直至成佛而后巳是劝一人修净土乃成就一众生作佛也凡作佛者必度无量众生彼所度之众生皆由我而始其福报信不可穷尽故欲劝一切见者闻者广大其心以佛之心为心使人人知之而尽生净土龙舒所言自宜X谛信不诬至法华华严二经尤佛说妙法中之最上乘观音大士普度世间无剎不现往贤感通事迹历祀昭然各为纂集以劝进修斯诚铃铎方来津梁末路之最方便门也戊戌秋予辑金刚持验巳有流通小引敬恳同人兹刻净土法华华严观音持验诸纪搜採载籍征信古今颇殚心手之微劳用志皈依于不朽伹拙刻板在吴门未能广传他省既并生庄严佛土之中安可缺法事流通之胜复告当世善信获见诸本不吝广为刻施或仍原本或易新编其见闻所及有关持验者尤冀续缉于后一句赞扬即是一句获持善根一念鼓动即是一念消弭罪业于以续佛慧命自利利他所谓获法诸神既获法宝自获弘法载宝之人断断不爽昔贤为噼窠图劝人念佛后以他人念佛多生净土乃归功施图之人亦得生净土法施功德不可思议如是愿与同人共最之同善道人周克复敬恳观世音经呪持验纪目录持验序一首劝引一首持验纪题标经呪大悲陀罗尼X白衣大悲五印心陀罗尼礼观音文辨讹语三则持验纪题标上晋释竺法义晋释竺法纪晋释开达晋释慧䖍晋释法洪晋释法智晋释道泰晋释洪满晋竺长舒晋王珉晋吕竦晋宝传晋刘度晋徐荣晋张崇晋南宫子敖晋富平令栾荀晋潘道秀晋梁州司马郭宣秦尚书徐义秦毕览宋文帝宋释求那䟦陀罗宋释昙无竭宋释竺惠庆宋释道冏宋释昙和宋释昙颕宋孙道德宋太守王球宋开府王玄谟宋张兴宋朝请卞悦之宋张畅宋参军伏万寿宋车母齐彭子乔队主李儒俊吴人陆晖荣阳高荀X史隽魏释道集魏卢景裕东魏孙敬德北周释慧恭隋扬州僧唐文宗唐释玄奘唐释万回唐释僧伽唐释慧日唐释自觉唐释道宪唐释智益唐中书令岑文本唐徐善才唐大理丞董雄唐杜智楷唐许俨唐长沙尉成珪唐司户王琦唐衡阳士人唐军典郑邻唐欧阳璨唐司仓孟知俭唐李昕唐桃林令朝光祚唐马郎妇唐张氏南唐李后主观音持验纪题标下宋释遵式宋范文正公宋司狱张庆宋翟楫宋兴化尉俞集宋宰相史浩宋杨亮宋赖省干家童女宋张孝纯宋李郡君宋观音县君吴氏宋董母李氏宋王氏女宋郑氏宋倭使等元僧惠恭X元学士张蓬山元王玉元陶氏明成祖明僧法程明僧垂髻明吴璋明周廷璋明刘谷贤明林翁明沈见泉祖明进士王应吉明新淦令王立毂明尚书陆五台明徐明甫明知事焦甲明吴奕德明包凭明尚宝严征明邑令韩弘儒明孝子彭有源明刑科李清明山东瘫子明龙子翚妻萧氏明刘道隆母明朱德贞大清释行仁大清程伯鳞大清孝廉虞庶颜大清梁元征大清刘某大清扬璜X观世音持验纪上晋始宁山沙门竺法义精研众典弟子受业常百余人咸安二年感心气疾疗治不效积月困殆义病中常至心存念观世音忽梦一人为之破腹出肠胃洗净还纳之寤而病愈宋尚书令傅亮为纪其事常云吾先君与义公游处每闻说观音神异听者无不肃然信仰晋沙门竺法纯住持山阴显义寺元兴中鼎新寺殿至他邑买材木舟经太湖日暮暴风波浪如山纯船小水入危在瞬息乃一意诵观世音经以祈灵祐俄有大船泛流至前因共扳舷而上众甫度尽回视向小舟巳覆没矣大舟随波鼓荡顷刻达岸时巳入夜行旅久绝何得此舟信是菩萨神力所致晋释开达隆安二年岁大饥羗胡日杀人而食害者不可胜计达时适登垄採甘草为羗所执置一栅中先在栅十余人皆为所噉达自被执便默诵观音经不懈明日当见杀及晨忽有一虎突逼群羗奋怒号吼羗咸骇怖遁走虎乃啮栅木成一缺可容人过便去达初见虎啮栅谓必见害既栅穿不入心疑其异遂从缺中逃出夜行昼伏竟得脱免X晋释慧䖍少出家戒行精确义熈中住山阴嘉祥寺苦身率众念佛后寝疾属想乐邦诚祈大士北寺有尼净严笃行宿着夜梦大士从西郭门入辉光照映幢幡华盖七宝庄严尼惊异作礼问菩萨何往答曰往嘉祥迎䖍公耳是日䖍神色如常侍者皆闻异香泊然而化晋沙门法洪住瓦官寺义熈十二年时官禁镕铸洪前发心铸丈六金像不得巳私铸竟像犹在模所司知觉收洪禁械洪至心念观音每日百遍忽梦所铸金像往狱中以手摩洪顶曰汝无虑厄即解矣其像胸前方一尺许铜色犹如集沸状旬日有赦洪得释像即破模自现晋释法智初未出家甞独行大泽中忽遇勐火延烧四面俱至自知必死惟礼诵观世音名号俄而火过泽中草无遗茎惟智容身处火不烧及后为姚兴将从征索虏偶失马陷虏围中乃隐沟边荆棘丛中复念观世音心甚勤至既而虏至搜覔辄无见者于是得免遂矢志舍俗为僧焉晋常山释道泰义熈中甞梦人告曰尔寿终四十二矣泰寤而惧至是年遇病自分必尽悉以衣钵之资分施作福一友谓曰吾闻供养六十二亿菩萨与一称观世音福同无异君何不至心归依必可增寿泰感悟遂䖍诵四日夜专精不绝忽所坐帷下有光明从户外而入见观音遥立足趺间金色朗然泰亟褰X帷叩礼巳不复见惊喜流汗便觉体轻所患顿愈果获延年晋沙门洪满初在俗时因染时疾双脚栾躄自念巳成废人唯旦夕诵念观音求度忽见一僧执净瓶前立满问曰师从何来僧答曰以汝常相恳故来耳汝足患可脱吾为疗之满如言求治但觉膝上如拔去数寸钉遂愈晋竺长舒本天竺人专诵观音经为业后居吴中邑遭回禄比隣栋宇相接皆焚长舒家正属下风火势勐烈长舒一心念观世音倐忽风回火灭合邑惊异时有恶少年讶其灵异俟风急夜束薪放火欲烧燬之凡四投皆灭少年始心折其神力至明叩头谢过舒云我何神力恒诵观音经不懈每有难辄免耳晋瑯琊王珉无子妻甞恳祷观世音以求嗣后珉路行逢一胡僧甚敬之僧曰我死当为汝子未几僧亡珉妻果有孕及生甫能言即解西域梵音聪颕过人器度不凡即晋尚书王洪明也小名阿练叙前生时事历历分明晋吕竦字茂高兖州人寓居始丰县县南有溪流急岸峭回曲如萦又多大石白日行者犹怀危惧竦父甞行溪中去家十余里日向暮大风雨晦瞑不复知东西自分覆溺唯归心观世音诵念不息须臾有火光到岸如人握炬前后去船十余步照见溪中了了X遂得归家竦每向人称述菩萨灵异如此晋窦传河内人永和中并州剌史高昌冀州刺史吕护各拥部曲不睦传为昌所任用护遣骑袭击被执同伴七人共系一狱鎻械甚严克日将杀之沙门支道山时在护营中先与传相识闻其被禁往候之传谓山曰今命在顷刻能相救乎山曰若能至心念观世音必有感应传遂专心默念凡三昼夜鎻械忽自解传念同伴桎梏何忍独去复恳菩萨神力普济当令俱免言毕余人皆以次解脱遂乘夜启户而出巡惊莫有觉者踰城行十余里天明共隐一林中须臾追者四出搜觅殆遍惟传等所隐亩许地竟无至者遂得免难众还乡里咸敬信奉法道山后过江为谢敷具说其事晋刘度平原聊城人同邑千余家并供奉观音大士岁时诵经礼拜值虏主木末时此县屡有逋逃末大怒将屠其城众并忧惧度乃洁诚率众叩祷观音前未几末方治事忽见一物从空中下绕其所居屋柱惊视乃观音经一卷也命取读之末大欢喜用省刑戮于是一城悉得免害晋徐荣瑯琊人甞至东阳还京定山舟人不习水道误堕洄洑中垂欲沉没荣无再计唯急唿观世音顷间如有数十人齐力引船踊出洄洑沿江而下但天色巳瞑雨骤风狂白浪掀天不知所向荣置生死于度外一心诵经不辍忽望见山头火光透亮趋之迳X得达岸既至即不复见明旦问浦中人昨夜山上是何火众愕然曰风雨如此岂有火耶乃知为佛力冥祐也荣后为会稽督护谢敷甞闻其说时与荣同船者沙门支道蕴亦为传亮具述之与荣所说同晋张崇京兆杜陵人年少奉法太元中苻坚既败长安百姓望风惊窜崇时归晋为镇戒所拘指为游𡨥崇与同辈五人手足扭械埋土坑中各相去二十步明日将杀之崇料必死唯洁心念观世音夜中械忽自破因得脱走路经一寺复称观世音名至心礼拜取一石祝云今欲过江东诉晋帝理此冤以救妻子心愿获遂此石当分为二崇甫拜石即分裂至京师发白虎樽具列冤状帝乃加宥巳为人所略卖者诏皆赎为编户晋南宫子敖始平人戍新平城为狒狒虏儿长乐公所破合城数千人皆被戮子敖知不可免但诚心念观世音及加害群刃交下不能伤时长乐公亲自临刑惊问之子敖亦不知所以因问汝有何能子敖聊且答曰能作马鞍遂得原释自后造小像贮以香函晨昏焚香顶礼焉晋富平令栾荀少奉佛法甞从征卢循值小失利战舫遭火殆尽贼众交逼正在中江风浪骇异荀惶惧自分必死诵念观世音名号忽见江中有一人挺然孤立腰与水齐荀心知祈念有感乃跃水就之身既X浮涌足如履地巳而大军遣船接应败者遂得济晋吴郡潘道秀年二十余从军北征战败被掠异域经卖数处作奴欲归不得素信佛法危难中恒持念观世音每于梦寐辄见菩萨在前后乘隙南奔至穷山中迷不知道空队忽现真形如今行像指示归路潘作礼竟倐失所在遂得还本国后精进弥笃年六十令终晋太原郭宣义熈四年为梁州剌史杨思平司马杨以事害范元之等下狱宣亦同被桎梏唯一心归向观世音昼夜敬念菩萨名号一夕将眠时忽覩菩萨现形光明照狱因叩头恳祷久之乃没未几宣独蒙恩赦乃绘所见慈容併立精舍供养终其身秦徐义高陆人少信法为符坚尚书坚末兵革蜂起贼获义将加害乃埋其两足编发于树义夜中专念观世音有顷梦一人谓曰今事亟矣尚暇眠耶义惊觉见守防者并疲而寝乃试自奋动手发忽解足亦得脱亟遁去行百余步隐丛草中追者驰至火炬星陈竟无见者天明贼散归投邺寺乃免秦毕覧东平人素崇事观音后随慕容垂北征没虏单骑奔窜虏追将及覧至诚持念菩萨名号卒得脱免因入深山迷惑失道又专心归向中夜见一僧法服持钖示以途径乃得还家宋文帝御膳烹鸡子忽闻鼎中群唿观世音菩萨悽X怆之甚监宰以闻帝遣验之果然叹曰吾不知佛道神力乃能若是敕自今不得用鸡子宋释求那䟦陀罗罽宾国王族也深入三藏博通大乘元喜中东游居金陵祇园寺南谯王义宣等咸师事之王集义学沙门七百余欲讲华严经师以未通华言深怀媿叹因朝夕礼忏䖍祷观音以求冥应忽夜梦神人执劒持一人首为易之豁然便觉自后华言无不通晓遂讲说至十数遍听者倾服文帝甞问师曰朕欲持戒不杀而身主国政不获从愿奈何师曰帝王所修与匹夫异匹夫身贱名微须苦志克巳帝王以四海为家万民为子出一嘉言则士庶咸悦布一善政则人神以和刑不夭命役不劳力则风雨时寒暑调百谷茂如我持斋斋亦大矣如此不杀戒亦至矣安在减一时之膳全一物之命而后为弘济耶帝抚几称善敕有司供养举国宗奉焉宋元嘉初黄龙沙门昙无竭诵观世音经净修苦行与徒属二十五人远朝佛国备经艰险将达天竺舍卫路逢山象一群竭诵经称名归命有狮子从林出群象奔逸又有野牛鸣吼而至将欲加害竭复归命如初忽见大鹫飞来牛亦惊走宋沙门竺惠庆广陵人经行修明元嘉十二年荆扬大水惠庆将入庐山船至江而暴风忽起同旅巳得依浦唯惠庆船飘飏江心风急浪涌势必沦覆惠庆正心诚诵观世音经洲际之人望见其舫迎颷截流X如有数十人牵挽及岸全舟获济宋释道冏扶风人为师道懿病同侣四人入河南霍山採钟乳探穴数里遇一深流横木而过冏先渡余皆溺死炬火又灭冏默诵普门品凭诚乞济又存念观音忽见光如萤火顷之明照一穴遂得路而出元嘉十九年临川王镇广陵请冏供养九月作十日观音斋至九日夜四更众僧皆睡冏起礼拜将欲坐禅忽见四壁有无数沙门悉现半身内一佛螺髻了了分明有伟人手握长刀貌极雄异捻香授冏谓曰汝可受香以覆护主人倐忽而隐后又作普贤斋有二僧来礼佛出门飞空而去众皆惊异宋慧和沙门者京师众造寺僧元嘉之难和犹为白衣属刘胡部下胡常遣将士数十人作谍和亦预焉行至鹊渚值台军西上谍众逃散和窜至新林以褶袴易野老弊衣作田夫状提篮负担而行时诸游军捕谍甚严视和形色疑而问之和答稍谬被摛发斩和自散走便力诵观世音经至将斩时祈恳弥至既而军人挥刃屡跌三举三折军主惊而释之和于是出家遂成精业宋长千寺释昙颕会稽人少出家严持戒行诵经十余万言宣唱明朗天然独绝常患癣疾积治不除室供观音像晨夕礼拜求愈此疾一日忽见有蛇有屋一鼠坠地涎沫遍身状如巳死颕候鼠活即取竹刮除涎沫因闻蛇所吞鼠能疗疮疾遂以涎傅癣鼠寻X活信宿之间疮疾顿尽方悟蛇之与鼠乃是诚祈所致后名传遐迩国君供养宋益州孙道德素为奉道祭酒年踰五十未有子居近精舍景平中有僧谓曰能至心礼诵观世音经子可冀也孙从之一日得异梦妇果有孕产男宋王球字叔达太原人为涪陵太守元嘉元年以在郡失守系狱防鎻坚固球素皈释居官爱民至狱见百余人并多饥饿每食皆分给之日自持斋至心念观世音夜梦昇高座见沙门以经一卷与之题名光明接行品併诸菩萨名球受披读忘第一菩萨名第二观世音第三大势至又见一车轮沙门曰此五道门也既觉鎻皆断脱球心知神力弥增专志因自钉治其鎻经三日而被原宥宋王玄谟太原人元嘉中北征失律萧斌欲诛之沈庆之谏曰佛貍威震天下岂玄谟所能当且杀战将徒自弱耳乃止初玄谟将见杀梦人告曰能诵观世音普门品大悲呪千遍可免既觉诵之不辍忽报停刑后官至开府宋张兴新兴人平居信佛甞从沙门昙翼僧融受八戒后为劫盗所诬引兴逃避执其妻系狱既而县禁失火出囚于外会融翼同行过囚边妻号唿曰阇黎何以救我融曰贫道无力可救愿尔勤念观世音庶获免耳妻便昼夜祈念经十许日忽夜梦一沙门以足踢之曰咄咄可起妻即惊起桎梏俱解伹时户犹X闭防惊殊严不得出虑有觉者乃还带鎻械而眠又梦沙门唤曰户巳开矣妻觉而驰出守卒并熟寐无知者昏黑中行数里忽遇一人妻惊惧躃仆于地及相讯乃其夫也相扶悲喜亟投僧翼所藏匿遂得免此元嘉初年事宋卞悦之济阴人作朝请年五十未有子妇为娶妾复积载不孕祈求继嗣发愿诵观音经千遍其数垂竟妾即有娠遂生男时元嘉十四年宋张畅常奉持观音南谯王之搆逆也畅不从王欲杀之夜梦观音曰汝不可害畅遂不敢杀及王败畅系狱诵观世音经千遍鎻寸寸断狱司易之复断吏白而释之宋伏万寿平昌人元嘉十九年在广陵为卫府参军乞假还州四更初涉江长波安流至中而风起如箭时尚昏黑不知所向万寿奉法唯一心归命观世音念不绝口倐尔与船中人同覩北岸有光状如村火回船趋之未旦而至问彼岸人皆云更尽无燃火者方知佛力焉宋车母者其子遭庐陵王青泥之难为虏所得陷贼营中母在家素奉佛因燃灯七盏于佛前夜专心念观世音愿子得脱如是经年其子乘隙南奔昼伏夜行只身迷向每见火光七道在前疑为林落欲趋投之终不可至如是七日夜不觉到家见其母犹伏佛前回向七灯煌煌始悟前因知是佛力母子重逢皈X依毕命齐彭子乔益阳人少出家还俗仍日诵观世音经建元元年任本郡主簿以罪被系太守沈文龙必欲杀之防械甚严子乔忧惧无䇿唯至诚诵经至百余遍疲而昼寝有湘西县吏杜道荣亦同系狱乍寐乍寤忽见双白鹤飞集子乔身畔双足巳脱械外惊起视之子乔亦寤荣乃告以所见子乔知佛庇此难必解尚虑狱家疑其欲叛仍取械着焉经五日蒙释队主李儒俊镇虎牢为魏虏所围危急欲降夜踰城而出见贼纵横并卧儒俊乃一心称观世音便过贼营有贼随来儒俊匿入草木丛中贼众奄至儒俊怖甚惟急念观音经忽得马驰去吴人陆晖系狱分死乃令家人造观音像祈祷免死临刑连易三刀其刀皆折官问之答云恐是观音慈力及看法像项上有三刀痕因奏宥之荣阳高荀年巳五十为杀人鏁顿地牢同禁人劝以努力共念观世音荀云我罪至重何由能免同禁再三劝之始发心誓舍恶行善专念观世音若得倖脱愿造五层浮图舍身作奴供养众僧旬日夕用心诚切钳鏁自解监司惊异语荀云若佛怜汝斩应不死临刑之日举刀刃断上闻原免史隽文学过人奉道慢佛常语人云佛是胡神不足事也每见尊像辄轻诮之后双足病挛不能下榻医X祷俱无效验友人赵文谓曰此病非慈悲大力不能救试发心造观音像祈之必应隽以病急如言铸像像成忽梦观音降其室果得差隽由此悔过信法魏沙门道集行寿阳西山为贼所获缚之于树将杀之集念观世音守死不辍及引刀屡斫皆无伤损贼怖走集因得脱又沙门法禅山行逢贼惟念观音贼挽弓射之箭不能伤遂投弓于地归诚焉魏卢景裕节闵初为国子博士坐累系晋阳狱至心诵法华普门品余力亦诵全经俄而枷鎻自脱主者以闻于朝特见原宥东魏孙敬德天平中定州募士奉释教甞造观音像自加礼敬后为劫贼所引不胜拷楚忽梦一沙门令诵救苦观世音千遍临刑诵念数满刀自折为两段肤颈不伤三易其刀皆然所司以状奏闻丞相高欢表请免死及归家见观音像项有刀痕者三焉北周益州招提寺释慧恭与同学僧慧达结契后游荆扬访道而归契润三十年夜话次远语如流师默无所对远曰可不诵一经乎师曰惟诵法华普门品一卷当为诵之伹至心听乃结坛升高座始发声唱经题觉有香气久之闻天乐振空雨花零乱经巳方歇远敬礼谢之隋开皇初有扬州僧逸其名诵通涅槃自矜其业岐州东山沙弥诵观世音经二人俱暴死至冥府王处X沙弥金座甚敬之处涅槃僧银座礼稍弛僧不平问沙弥住处既甦从南至岐访得沙弥询其事沙弥云每启观音经必衣净衣烧名香呪愿毕乃诵从不敢怠僧谢曰吾罪深矣所诵涅槃威仪不整身心未净此冥王礼貌祟减所由分也唐文宗嗜蛤蜊东南沿海频年入贡民不胜苦一日御庖获一巨蛤刀噼不开扣之乃张中有观音梵相帝愕然命以金饰檀香盒贮焉后问惟正禅师师曰物无虗应乃启陛下信心以节用爱人耳经云应以菩萨身得度者即现菩萨身而为说法帝曰见菩萨身矣未闻说法师曰陛下信否帝曰焉敢不信师曰如此陛下闻其说法竟帝大悦悟永戒食蛤因诏天下寺院各立观音像则洛伽所从来矣唐沙门玄奘姓陈偃师县人幼聪慧有操行武德初奉旨往西域取经行至罽宾国道路险阻不可过奘计无所出乃鏁空房而坐至夕开门见一老僧遍体疮痍脓血独坐榻上莫知所自来奘乃礼拜恳求僧口授多心经一卷令奘诵之遂得山川平易道路开辟虎豹藏形魔鬼潜迹至佛国取经六百余部而归其多心经至今传之初奘将往西域灵巖寺有松一株奘立于庭以手摩其枝曰吾西去求佛教汝可西指若吾归即东回使吾弟子知之及去其枝年年西向约长数丈一年忽转东弟子曰教主归矣乃西迎之奘果还至今谓此松为摩顶松X唐万回师阌乡人俗姓张初母祈于观音像而娠回回生而愚八九岁始能言父母亦以豚犬畜之年长父令耕田回直耕去数十里不转遇沟坑乃止口但连称平等其父怒击之回曰彼此总耕何须异相回兄远戍安西音问久绝父母谓其死矣日夕忧泣回痛父母跪而言曰今为兄忧泣无益计兄所需者衣服糗粮请速备焉我将候之一日辰起告亲前往晚即返家曰兄甚平安有书省父母视之果兄迹也一家异之弘农抵安西葢万余里以其万里一日而回故号曰万回先是玄奘向佛国取经见佛龛题柱曰菩萨万回谪向阌乡布化奘驰驿至阌访万回师礼之施三衣瓶钵而去唐僧伽大师西域人姓何龙朔初来游此土于泗州临淮县信义坊乞地立标将创伽蓝标下掘得古香积寺铭记并金像一躯上有普照王佛字遂建寺焉景龙二年中宗遣使迎师入内尊为国师寻出居荐福寺常独处一室其顶有穴恒以絮塞之夜则去絮香从顶出芳馥非常至晓香还入顶师常濯足人取其水饮之痼疾皆愈一日帝于内殿语师曰京几数月无雨愿慈悲解朕忧师乃将瓶水泛洒空中俄顷阴云骤起甘雨大降弟甚喜诏赐所修寺额师请以普照王为名帝欲避天后庙讳乃改普光王寺仍御笔书额赐焉景龙四年三月二日于长安荐福寺端坐而终帝即令于寺中造塔漆身供养俄起大风秽X气徧满长安帝问故近臣奏曰僧伽大师化缘在临淮想欲归彼处故现此变帝默然心许其秽顿息顷刻间奇香郁烈即以其年五月送至临淮今塔现存后中宗问万回曰僧伽大师何人万回曰乃观音化身也如普门品云应以比丘比丘尼等身得度者即皆现之而为说法是也师初至长安万回礼谒甚恭师拍其首曰小子何故久留可行矣及师还化后不数月万回亦卒师化迹甚多具载本传唐释慧日泛海舶达天竺参访知识咨捷径法要至犍䭾罗国东北大山有观音像师乃七日叩头断食毕命为期至七日夜忽见观音现紫金身坐宝莲花垂手摩顶曰汝欲传法自利利他惟念西方极乐世界阿弥陀佛胜过诸行言巳忽灭师回长安因普劝念佛焉唐释自觉住真州常发愿愿因观音得见阿弥陀佛于是铸观音像高四十九尺既成至心祝愿夜三更忽有金光二道见佛自光中而下观音势至左右随之佛垂手摩觉顶曰守愿勿易利物为先宝池生处孰不如愿后十一年七月望夕见一人形如天王现身云间谓觉曰安养之期至矣遂于观音像前趺坐而化唐圣善寺僧道宪开元中住持江州大云寺法侣称之时剌史元某欲畵观世音七轴以宪练行委之宪令畵工斋戒运笔诸綵色悉以乳头香代胶备极庄X严元深嘉之事毕往预宁斫木排造文殊堂排成将还忽然堕水江流湍急同行欲拯不及宪堕水之际便思念观世音见水底有异光所畵七菩萨俱在前谓宪曰尔但念南无阿弥陀佛此厄即解顷出水上衣履不湿今大云寺七菩萨像现在兼畵落水事以志其异唐释智益长沙人姓吴甞为征蛮卒性好渔猎因得一白龟烹而食之遂遍身患疮悉皆溃烂眉须手足指堕落无余号唿未即死行乞于安南市中有一僧见而哀之谓曰汝可回心念观音大悲呪吾当口授若能精进必获善报卒依言受之一心念诵自是疮痍渐复手指皆生既平愈遂削发为僧于伏波将军故宅建立精舍住持焉唐岑文本字景仁棘阳人少信佛诵普门品甞乘舟往吴江中流舟覆人俱溺死文本亦没水中俄闻有人云能诵普门品水难应免如是者三遂浮水面须臾抵岸一日于家设斋一僧后去谓曰天下方乱君以善缘幸不及难终逢太平致富贵言讫不见及彻斋复于椀得舍利二粒后仕唐为中书令唐武德中醴泉人徐善才常斋戒诵观世音经逾数千遍曾往京城延兴寺修营功德归时道逢胡贼将所掠汉人併向洪崖杀之善才知不免唯疾念观音经当杀时了不自觉至夜方知身在深㵎树枝上去崖三百余尺以手摩顶觉微痛而无伤渐下树循㵎X南行约数十里天晓去贼巳远得路还家琬法师甞说其事唐贞观中河南董雄为大理丞坐李仙童事上震怒使侍御韦悰鞫问甚急大理李敬玄司直王忻等数十人同系狱雄专念普门品日诵三十遍夜亦不息枷鎻忽自解惊告守者其夜监察御史张守一直宿亲视甚怪之更鎻严封而去雄仍诵经五更鎻复解落地有声而封题如故台中内外闻者奇之事平同室囚俱获免唐杜智楷济阴人少好释典不仕不娶被僧衣隐居太山以读诵为事贞观二十一年自山中还忽患疾垂死以袈裟覆体昏然如梦见妇女十数人屡来相扰智楷端然不动渐逼近前言欲共执智楷去掷北㵎里有揽着袈裟者忽齐声念佛退后忏悔请为造阿弥陀佛诵观音菩萨三十余遍少间遂觉体上大汗而愈唐麟德中京师永兴坊许俨取鱼为业后患疾冥然苦死身赤如火痛踰炭灸自云伹见火车来烧身冥官责其取鱼业重遣现生受罪巳经数日乍生乍死亲戚劝作功德遂造观音像两躯供养忏悔仍令合家茹素未几病遂差唐成珪天宝初为长沙尉部送河南桥木始至扬州遭风水遗失甚众州司谓其盗卖拷掠难堪妄承破用州司转帖潭府时班景倩为潭府严察之吏也遣X校杨觐至扬执珪觐欲婪贿非刑逼勒以鏁枷附于船梁四面钉塞唯开小孔通食珪意若至潭府必死发扬州日便矢心念救苦观世音菩萨恒一日一食或不食但饮水清斋经十余日至滁口心口念诵恳至枷鏁忽然自开乃伺夜深舟人尽卧拔除所钉出舱唿觐曰汝如我何觐惊起问何得至此珪曰我宁葬江鱼腹中岂甘死汝辈手耶即跳入水初至江底遇一浮木抱之得浮水面凭浪送入芦滩天明投村落中居民送至滁州官寮悉为惊叹代具行李途费劝珪入京于御史台申枉觐既失珪一时溃散因此亦出家焉唐王琦大原人居荥阳自童孺不茹荤血大历初为衢州司户性喜持诵观音经由少及长数患重病讽经无不差愈又诵时每有异类奇形之鬼来相触恼以琦心正不能干犯自致消灭唐衡阳一士人年高无子祈嗣靡所不至忽遇老僧持白衣观音经授之曰佛说此经有能授持随心所愿获福无量若欲求子即生智慧之男有白衣重包之异于是夫妇竭诚诵满一藏数年遂生三子果有白衣重包衡阳太守亲覩其事重为印施亦以祈祠不逾年生一子唐饶州军典郑邻死至阴府王按籍知是误追乃放还语之曰汝还人间勉力为善汝见人杀生伹念阿弥陀佛与观世音菩萨彼得受生汝亦得福唐欧阳璨徐州人素持讽观音大悲神呪家在州南五十里偶夏月入城薄暮方归是夕天色暝晦约行二十里雷雨大澍路之半有山林夹道密阴䆳谷向多勐兽璨心悸不巳既达山路雨势弥盛俄见巨物出于前长丈余色白首足都不可辨相去才十余步同行不离璨惧甚欲持大悲呪假菩萨力以御之然口噤不能发声但存心默念数遍后方能朗诵诵之不辍怪忽隐灭雨亦稍息遂得至家唐孟知俭并州人少时病忽亡见衙府如常时不知其死逢故人为吏谓曰因何得来具告知始知所至为冥途吏为捡籍曰君平生无福果何以得还知俭曰我一生诵多心经及观音经虽不记数约三四万遍吏果捡获之为白冥主放还吏问欲知尔前程乎遂以簿示之上载知俭合运出身为曹州参军转邓州司仓即掩却不许看引入一黑坑遂活不知运是何事寻有敕募运粮因选授曹州参军转邓州司仓去任又选晋州判司未至而卒唐李昕善持千手千眼呪有人患疟昕呪之其鬼见形谓人曰我本欲大困辱君为惧李十四郎不敢复来矣十四郎即昕也昕家在东郡客游河南其妹染疾死数日回生云初被数人引入墓间中一人云此李十四郎妹今从河南还将至家彼善人也如闻吾等取其妹必以神呪窘我等不如早送还之女活昕X亦到舍唐桃林令韩光祚携家之官途经华山庙下车谒焉入庙而爱妾暴死令巫请于神巫言三郎欲取汝妾既请且免至县终当取之光祚到任乃召金工为妾铸金为观世音像求免此难五日妾复暴卒半日方甦云适华山府君备车骑来迎出门有一僧金色遮其前车骑畏不敢过因之散去光祚由是益信内教唐马郎妇者出陜右先是此地俗习骑射不知有三宝名元和十二年忽有美女挈篮鬻鱼人竞欲娶之女曰有一夕能诵普门品者则吾归之黎明能诵者二十余辈复授以金刚般若能诵犹十人乃更授法华全经期以三日通彻独马氏子能之乃具礼迎归入门女称疾求止别房须臾便死体即烂坏遂瘗焉数日有紫衣老僧至葬所命启视惟黄金鎻子骨而巳谓众曰此观音大士悯汝辈障重故垂方便示现以化汝耳言讫飞空而去唐陈玄范妻张氏精心奉佛恒愿自造观音像终身供养力不能从专心日久忽有观世音金像光彩辉煌长五尺许现于高座众叹其精感所致南唐李后主手书金字心经一卷赐宫人乔氏后入宋太宗禁中闻后主薨自内庭出经舍相国寺以资荐度且自书于后云故李风主宫人乔氏伏遇国主百日谨舍昔时赐妾所书般若心经一卷在相国寺X西塔院伏愿弥勒尊前持一花而见佛云云其后江南僧持归故国置天禧寺塔相轮中寺后大火相轮自火中堕落而经不损观世音持验纪上观音经持验记X卍XXX观世音持验纪下宋释遵式台州叶氏其母䖍祷于古观音而生师十八薙发先于禅林寺习律继入国清燃指于普贤像前誓传台教学高行苦名冠二浙博习教观专志安养甞力行般舟三昧以九十日为期素苦学呕血处道场中两足皮裂师以死自誓一日忽如梦中见白衣观音垂手指其口引出数虫又指端出甘露注口中服之身心清凉自此宿疾顿愈出忏顶相高寸余双手下垂过膝声如洪钟皆与旧异众咸叹仰之师创下天竺寺数百间建光明忏堂每架一椽一甃必诵大悲呪七遍三经𡨥难火皆自灭由愿力坚固所致也度弟子百余学徒千数惟宗净土劝人着净土决疑行愿二门及净土忏法金光明观音诸本忏仪行世天圣十年坐逝年六十九众见大星殒于灵鹫峰时号慈云忏主X宋范文正公仲淹寓居苏州母亡三七梦泣告曰我以阳世造业为泰山府君所羁受罚不堪吾儿素孝乞诵金刚般若一藏救拔母罪公惊哭而醒即斋沐延缁流于玄墓山讽经七日礼忏将满又梦母曰缘儿至诚礼诵感白衣大士降凡持经半卷今母不但消罪更得生天矣明辰儿入经堂询之自知宜以厚䞋叩酬大士言毕而去公明旦备䞋拜谢众僧因问众中持经半卷者为谁众俱失色答曰所礼经典一字不遗岂有只持半卷之事旁有一僧从容告云昨大众念经山僧倚立点看至第十六分倐大人至拈香便归厨作务今承问敢以直对公即稽首下拜䖍奉䞋礼僧言莫莫忽腾空不见缁俗无不瞻仰公因是创莫莫禅堂以纪灵异至今不泯宋汴京张庆祥符中为司狱常以慈慎自持晨兴扫除滥秽暑月尤勤饮食汤药卧具必加精洁每戒其徒曰人不幸罹于法我辈若不怜恤受罪者何从赴诉耶生平持诵法华经每遇重犯就戮必为斋素诵经一月乃止甞教狱囚有罪当自认毋诬良善以重巳孽妻袁氏年四十八染疫死三日忽甦曰我始至一秽所思得清凉处忽见白衣大士谓曰汝不当至此且尚未有嗣汝夫多阴德子孙当有兴者乃以手挈之而出遂得甦明年生子亨官三班借职庆年八十二无疾而终六孙皆显仕宋京师人翟楫居湖州四安镇五十无子绘观音像X䖍祷其妻方娠梦白衣妇人以盘送一儿姿甚韶秀欲抱取之一牛横隔其中竟不可得既生男弥月不育又祷加虔有闻其梦者告楫曰子嗜牛肉岂为是欤楫悚然遂誓举家不复食仍梦前妇人送儿至果生男后贵显克复按大士送儿竟为一牛作梗岂大士神力不及一牛实其人之善福力不敌恶业力耳究竟悔祸而卒得子则大士之慈悲灵显更奇矣然则洗心改过乃承受救度之地也宋溧水俞集宣和中赴任兴化尉挈家舟行淮上多蚌蛤舟人日买食之集见辄买放诸江偶见一筐甚重众欲烹食集倍价偿之不可遂寘诸釜中忽大声从釜起光焰上腾舟人恐启视之一大蚌裂开殻间现观世音像傍有竹两竿相好端严衣冠璎珞及竹叶枝干皆细珠缀成集令舟中皆诵佛悔罪取殻归家供奉焉宋绍兴戊辰三月史越王浩初为余姚尉偕鄱阳程休甫诣潮音洞参礼观音大士心求灵应初寂无所赌晡时再至一僧指曰巖顶有窦可以下瞰扳援而上顾瞻之际忽现瑞相金光照耀眉宇了然将暮有老僧来访云公将自某任历清要为太师是一个好结果的文潞公他时作宰相官家要用兵切须力谏二十年后当兴公相见于越遂辞去出门忽失所在干道戊子以故相镇越一夕有道者神貌清异称与丞相有旧阍人拒不肯通乃索纸大书云黑头潞相X重添万里风光碧眼胡僧曹共一宵清话掷笔而去浩大惊异令追之遍觅不见回忆补陀往事始悟道人即昔日老僧也宋淳熈末建昌走卒杨亮病见两吏持符追巳亮与之俱出俄到官府王问生时有何功德对曰身供趋走之役每遇差使不敢违程限王曰不问此事别有何阴隲亮始悟为冥司曰但念得观世音经又问既诵经曾行若何善事对曰小人那得一善可称但知守本分不害人耳王命检籍如所言遂得再生宋建宁人赖省干之卜天下知名素挟妖术杀人祭鬼常于浙中觅十余岁童女养以供用其母喜诵佛书女随之习念心经嗣此女当轮祭沐浴装饰纳空室中鎻其户而去女自分必死一心诵经夜半觉有物自天窓下光烨烨然怖甚急念揭谛呪女口中忽有光出此物逡巡欲进复却良久口中光渐大出射此物铿然有声仆地其室近街值夜巡卒过女大呌杀人卒报所属率众破壁取女见一大白蟒死矣捕赖及家人鞫问伏辜黥配海外籍其家今为詹安抚居宅宋张孝纯有孙五岁不能行或告之曰顷淮甸间一农夫病腿足甚久但日持观世音名号不辍遂感观音示现因留四句偈曰大智发于心于心无所寻成就一切义无古亦无今农夫诵偈满百日痼病顿愈X孝纯遂教其孙及乳母斋戒持诵三月而步武如常儿患腿足者诵之皆验宋李郡君素着贤德有老妪李氏持珠至其家求售既去珠遗于地郡君收之怪妪久不来一日复至形容瘦削大异于昔郡君询其故曰向所货珠归途失去原主不时逼索倾家不能偿补忧郁成病几不能起郡君曰珠当时遗此即取还之妪喜出望外祝谢不巳后郡君感疾垂危梦青衣人驱车出野至一大官府见两伟人巍然上坐引问姓氏郡君方知为冥司平日素持大悲呪遂默诵之堂庑摇动不巳左右皆惊怖欲仆伟人立语曰勿诵放汝还矣吏持簿书至案伟人问曰记得还李妪珠事否郡君曰有之一伟人执笔曰增汝寿二十年其一人曰母太多执笔者曰妇人不爱珠宝昧心贪财巳为难事况有持经功德乎即命青衣人送还郡君仍升车至门而入见其尸卧帐中家人环泣忽然惊醒疾亦遂痊后果历二十年卒宋都官员外郎吕宏妻吴氏夫妇各斋戒清修晓悟佛理吴虔事观音有灵感每于净室列置瓶缶数十以水注满手持杨枝诵呪辄见观音放光入瓶缶中病苦者饮水多愈所呪水积岁不坏大寒不冻世号观音县君有二侍女亦修净业其一奉戒严苦或终月不食但日饮吴所呪观音净水一盏巳而忽见佛及菩萨在目前三年得往生焉X宋德兴县董母李氏诵普门品三十余年后入冥见观音垂手引之光明如昼云尔数巳尽缘有善根故来相授豁然而甦宋吉安王氏女日诵观音普门品及弥陀金刚诸经念佛求度母死既殓流血淋漓女誓云若我孝心愿秽气不作言讫血即止后父娶继室与同修净业临终请僧说净土观法忽索衣吉祥而卧揽观音手所执幡寂然化去宋郑氏钱塘人日课观音经念佛不辍后病中索浴浴毕西向坐问家人云闻磬声乎净土诸圣且至巳而合掌喜跃曰佛菩萨来观音手执金台如来接我登座遂奄然而寂宋倭使入贡船泊补陀洋见观音灵异欲载入本国临行风浪大作满洋开铁莲华船不能前倭惧而还之故名莲华港又中宫王贵等奉旨赍送华幡宝香诣山心窃自疑云汪洋巨浸中菩萨安在皆人自妄信耳方解维满海生铁莲华风涛汹涌舟不能行从人望山号唿叩头风浪稍平辄有白牛隔山浮至尽食其华舟始可移巳而牛返水际化一白石至今存焉故莲华洋亦名石牛港元至元十三年丞相伯颜定江南部师哈唎歹来谒潮音洞下窅无所见乃张弓引矢射洞而去及登舟满洋复生铁莲华遂大惊怖率众罗拜悔谢俄见白衣大士并童子像示现云端自明洪武初徒海上居民而灵异见少矣然汤公X和舟至沈家门犹见浮一金钵盂焉永乐二十一年十月十九日潮音洞现白衣大士龙王龙女等随之辰巳时现开长眼面带烦恼午时现紫色身面壁酉时善财巖外现白衣金冠菩萨坐红日中正统二年二月十九夜现宝珠放大光明相传如此类神应非一元平江僧惠恭病翻胃不能饮食夜梦一猫入腹从此病日甚思食鱼恭自知是业报遂发意诵观音菩萨百万声日持大悲呪百八遍后复梦至山中遇道人曰吾与汝药俄有青衣童子笼一鸡至前猫自僧口跃出径入笼擒鸡惊觉而病顿愈元大德五年集贤学士张蓬山奉旨𨤲祝诣潮音洞见观音大士相彷彿在洞壁间次至善财洞童子倐现顶上瑞云中复覩大士宝冠缨络手执杨枝护法神卫翼其前张率众作礼良久渐没元南京大宁坊王玉年踰四十无子至元二年乙丑于友人马公酌家神前见白衣观音经问此经何来马云庚申春大军南还掳带南人止宿本家遗下而去玉取回专心持诵不怠丁卯岁四月十四夜岳母刘氏梦白衣人头戴金冠携一童子来曰吾与汝送圣奴来刘氏接抱恍然而寤明日巳时妻张氏生一男神气耸秀果有白衣之异即名子曰圣僧奴夫妇遂发愿刊施五百卷以酬抱送之恩万历庚寅袁公了凡刻祈嗣真诠载此经云经呪原出大藏名随心X陀罗尼受持者一切祈求悉令满足若求子持诵此经往往获白衣重包之验灵应甚多不具载元陶氏十六娘常熟徐村人年二十六寡居无子愿生净土恒持念观音普门品忽梦白衣人手挈白莲花一朵与食之觉后心神颇异嗣装一小阁西向诵弥陀经念佛甫三年见佛现光明经函上有火团如弹子大氏恐烧经手扑之乃得舍利一颗终时化佛来迎别众而去明成祖永乐十五年秋九月十二日钦颁佛经至大报恩寺是夜寺塔见舍利光如宝珠十三日现五色毫光卿云捧日千佛观音菩萨罗汉妙相毕集续颁佛典至淮安给散又覩五色圆光彩云满天云中现菩萨罗汉天花宝塔龙凤狮象又有红鸟白鹤盘旋飞绕群臣上表称贺上大嘉悦明温州医僧法程字无枉少瞽百端治之不愈但昼夜诵观世音名号如是十五年梦中闻菩萨唿之使前若有物絷其足不可动菩萨叹曰汝前世为灸师误损人眼今生当受此报吾怜汝诚心当使衣食丰足遂探怀中掬宝珠满手与之既寤医道大行衣钵甚富后享高寿明崇祯戊寅扬州僧垂髻北游道经宿迁偶患脇痛四医不能治展转号唿不饮食者三十余日一晚友人谓曰汝平日讲演经论每劝人称念观世音可以救苦今染此笃疾何不皈命大悲以求自度髻昏愦X间闻言有省急命具香烛高声持观音号不绝口至四更声忽寂然众惊谓气绝矣启门视之髻正鼾睡午后忽唿曰我饥甚速为具饭食毕即能起行众惊问何缘得愈髻曰我初称名时痛如刀割久之空中忽现祥云见观音以瓶中甘露灌我顶门清凉沁骨汗流如水因而熟寐巳霍然矣众咸合掌赞叹菩萨之应如是明吴江县吴璋十一岁丧父母陆氏永乐癸卯以孀妇选给内廷宣德丙午随亲王分封广东璋往觅母舟中设观世音像日夕哀祷愿必见母继患痢昏愦中犹唿母不置遇僧蕴空调理得生及抵广王巳改封江右饶州矣奔驰沙碛两足俱裂卧野寺廊间遇焦道人施药敷好一日过岭蛇啮其足晕地复见前道人以药涂之而愈又投宿孤村有妇人求荐寝璋曰吾半死枯籐岂有春意力拒之出门雪深数尺匍匐前进得古庙憩焉又见前道人慰之曰为毋忘躯真铁汉也天不负尔苦心见母在即矣出饼与啖天明寻路而行至饶访王府母果在璋屡启乞母终养不允乃就府东赁一室中书思亲二大字旁贴云万里寻亲历百艰而无悔一朝见母誓九死以何辞王闻贤之允其请母子终得相见人谓璋孝思所感然大士变化护持之力亦彰彰矣明正嘉间滇南周廷璋字玉宇性淳朴与人相对辄善笑人犯之亦笑治家不计生产有无不识衡量而X雅好施有则散之贫者每晨起必虔诵观音经暨金刚弥陀各一卷时欣然自得曰吾岂借是为行资哉吾不离日用不涉贪爱庶几如是而巳甞昼寝疾有胡僧入室合掌作礼倐不见家人忧之谓翁且逝矣俄疾愈年八十七以清明日扫墓辞祖考还谓妇唐孺人曰弥陀迎我观音室利亦至矣又明日曰观音食我一芉谓我勿茹荤斋五日可西行也自是每食一粥一蔬至期沐浴整冠令子弟诵如来名号自诵经端坐而化翊日体香洁如生明刘谷贤黄州人𨽻虎贲左卫军甞从大监郑和使海外诸番国舟经大海洋刘忽失脚堕水时风帆迅驶不可救援和令人升桅竿望之遥见一人隐隐出没波涛中相去数十里咸谓无复生理须臾刘追及舟舟中人大喜速以物引上见大鱼长丈余悠然而去人皆异之刘曰此鱼载我至此将没者数次鱼辄以鬐鬣负起故水不入口舟中人问尔平住有何善果致得此报刘云但念观音经耳明福州南台寺塑观音像将毁其旧塑工林翁求归事之后数月操舟入海舟坏而溺急唿观音曰我甞救菩萨菩萨宁不救我语讫身便自浮得一板乘之惊涛自天约行百余里随流入小浦中获遗物一笥颇有所资而归人以为观音之助明沈见泉祖游黎里罗重寺见后殿毁搨观音首顶箬笠叹曰菩萨慈悲能与人智慧某愿重修此殿求X吾子孙有一二读书者足矣归谋之妇妇曰今有米数百石速易银独力完此功德可也不日栋宇法相焕然鼎新其孙尧中曾孙梦斗相继登第明王应吉素䖍奉观世音万历壬寅奉使东行便道还里患痰火疾水浆不能咽者七日梦乘肩舆循大河浒忽前人失足王颠堕水中鳞甲之类种种见前因念此类我甞啖之今为难矣恍惚若有人挟王起崖上则赤日当空观音大士倚巖而坐王以手扪衣不湿因叩谢大士谓曰汝家世奉我故来相救但杀业颇多致有是病若戒杀即愈王曰承慈力普度此夙心也敢不遵命倐然而觉身汗如雨自后遂盟心戒杀自作纪灵戒杀衷言志其事明天台王立毂字伯无领万历丙午乡荐梦其父大中丞公士性有十年五死及植德禳灾之谕及于嘉禾三宝前誓奉长斋受天台杀盗婬妄四戒后任江西新淦县此事都废戊午入觐舟次荻港夜为冥府所摄主者厉声叱曰尔阳算尽丙辰八月延至今者斋戒力也尔奈何弃之命取簿以示见名下年月皆有註至丙辰八月辄空毂覧毕叩首曰居官势不得不尔主者曰奈算尽何命驱入狱一坐侧宰官请曰试取破戒后事稽之须臾肩两簏至皆令淦文卷并平日偶书寸纸俱在皆有气腾上青白赤黑不一色主者令各捡之先捡黑与青成聚次捡白聚赤聚巳而青者渐隐黑者缩小如箸而赤者赫然独盛毂旁X睨赤聚中见所刻金刚般若及好生编社仓卷俱在主者曰是尚知植德损五官全其躯命可乎乃命抉其目便昏暗无所见觉有人促之去一跌而寤张目见灯火如剌了不可开其夜梦有人复以钉钉目痛楚滋甚遂却医药决意乞休归里弃家精修净业庚申七月礼忏幽溪夕梦观音大士以杨枝洒甘露点其睛晨起豁然见物两目复明后历游云栖博山之门真参实证再生者又一十二年号壁如大师明万历间平湖陆五台尚书有仆与人争欧悞伤人死惧而求救于公公曰杀人者抵国法也我堂能狥情为汝求免汝在狱中宜专心诵观音菩萨名号三年我来赦汝其人奉命时时持念不怠才一年遇赦而出明吴郡徐明甫赴舘于楚遂徙家焉好学笃行教子读书素供观音大士一轴礼敬甚虔子名鑛十余岁忽遘危疾夫妻于大士前晨夕叩祷至七日夜梦菩萨告曰无忧汝子明且可起也忽闻有声震桌上惊而寤起视所供大士几前菓碟诸器俱坠地检之无一损者子口中喃喃微声唤曰菩萨救我菩萨救我问之不应天明询其故子曰昨夜半正愦绝间见大士至卧榻间唿男曰吾救汝乃以水一瓯命饮之冰凉彻骨遂举体得汗而爽耳不数日病果愈后子成万历丙辰进士X明万历中焦甲以江阴县吏选湖广典史陞知事离任三四程泊舟江上有一南僧自蜀江来求附载舟人不许僧因吐情告焦曰贫僧有募金六百两将往普陀为观世音建幢树剎幸附而南此功德诚无量也焦与偕行数日忽萌恶念一夕大风竟推僧江中发其箧果六百金悉入私石木晓起见僧从水出向前索命抚其背曰我命巳矣金乃十方所施终不为君有也自是昼夜现形搅闹凌晨起坐僧巳在侧且云吾巳诉上帝帝怒将戮汝父子焦忧惧成疾坐卧不宁所至驿递延僧道荐度疏中又不敢直书其故唯叩头恳祷悔过而巳逡巡抵家病益剧愿将此金作佛事凡禳谢无所不营而僧时至必大唿曰功德何益还我六百金往南海去或来从屋上或走出壁间或据床附屏巳而家人悉见惊走佥曰和尚来百计哀求僧终不允焦归将一年僧物巳物俱巳垂罄恹恹待毙忽一日亡僧持刺造访阍者辞以主人疾笃僧叱云吾非常客必欲见汝主救其残喘耳时焦方伏枕呻吟妻拏环泣共覩僧形复闻僧通姓名于外焦痛恨云索命鬼变幻如此不如速死遂投身床下持刀将自杀家人力抱止之而僧巳直闯人室矣谓焦曰我人也非鬼也君屏妻子当语其故众出避僧曰去年游魂于风浪中分必死倐见观世音自空中降持一灯引入芦洲遇渔人救脱六百金虽为君取随复募化巳足其数今将之普陀偿此宿愿顷过江X阴人传君病奇怪恃尔造见为君释杯蛇之惑耳焦曰幸师不死但金尽无偿奈何僧笑曰吾来并不索金焦举家感恩列拜欲办衣履相贻固却不受仅享一饭而去使人迹之果乘海船往矣从此鬼形遂绝然焦病终不愈数月卒止生一子少有文名方应举以亲丧不能赴偶步于江忽跃入浪中以死僧归自南海闻而叹息久之明万历甲寅歙县吴奕德随叔正鵾受业临塘寺鵾叩普门大师有省遂皈佛法且晚率诸生持斋顶礼西方奕德尤深敬信发愿书大悲经五十卷金刚经三十卷五月二十九日浴琴溪暴病气绝掖归卧尸于床忽言曰我乃佛前左护法关奕德因悞杀宿冤摄入冥府以彼奉佛许经善念特来护之鵾可为念佛讽经候其初七还魂书经酬愿借此功德怨鬼得超度矣初七日奕德果甦自捧其腰连唿跌痛叔问故告曰浴溪时见两人执牌来唤遂从往心计家人不及救我不若我自念佛须臾进一城遥望署额曰森罗殿左四生司右四死司阎君坐堂上持头鬼无数我至奋前欧击旁坐一乌帽者问曰汝何言我踯躅无措惟默念佛被笞掠觉念佛则痛可忍终茫然不省判官引至清水潭洗胸见五脏方知前生为将悞杀人八百命今业满受生索偿不放仍赴殿辨理泣诉以王事所致阎君怒曰大辟应烹即有火面碧身鬼卒舁大铛沸油束我将投之殿前倐现金光一X道幽黑皆明左右惊报西方到见韦䭾与关帝在空中韦䭾举杵入铛铛悉起金莲华阎君合掌叩礼随放我归命两黄帻者送之经峻岭黄帻者扑我下故腰跌痛耳叔扶起拜谢佛与大士及韦䭾关帝至诚施写二经合室钦奉三宝云明万历间包凭字信之嘉兴人父为池阳郡守生七子凭最少赘平湖袁氏博学高才累举不第留心二氏之教尤信持观音经东过泖湖至一寺见殿后倾𡉏大士像淋漓露立即解索中得十金授主僧修之僧告以功大银少不能竣事复取布四匹衣七件益焉内纻褶新制仆请留凭曰但得圣像无恙虽裸体何妨僧垂泪云舍银及衣布犹非难事只此一点诚心何可易得工完凭梦伽蓝谓曰菩萨赐汝子孙享世禄矣后生子忭孙柽芳相继登第明常熟严尚宝征字道彻文靖公仲子年三十无子日者推为艰嗣置两妾俱不选色容质朴陋人争笑之偶过姻家见一侍女年及笄未蓄发问其主云以瘖故终成癈人道彻恻然曰第令蓄发吾将娶之其姻家未敢信道彻即为申约踰年果纳焉文靖闻之喜云吾儿所行允合天道必有后继三妾皆生子道彻素诵白衣陀罗尼且坚持不杀戒凡举子多重胞之异后子姓繁昌青云接踵诚厚德所培也明绍兴韩弘儒四十八岁除夕妻金氏梦亡姑曰汝夫明年重九大限至矣金恐伤夫意不敢言惟䖍祷X白衣大士以祈夫寿明春韩赴舘于表姊家见有老婢数人从容语姊遣嫁之一月内俱得所配寒食后访一宦子几上多新倾色银韩正色曰君生富贵家宜轻财树德何贪小利为刻薄事兄获微益而人受大损在人祇损利在兄即损德是损于兄者更大矣宦子怅然誓弗再倾端午归过一酒舘见宦仆手持锦袍讲息人命讼事百端把持一语不合将袍毁裂欲以激怒主人韩随往谒宦详述始末指天设誓宦素服其刚直责奴遣之七夕设宴坐有乡绅自言清正某亲冒势争产某族冒势搆讼一一批揭与被害人到官罚之举座赞叹韩微哂曰禁止冒势固盛德事然亲族情谓亦不可伤何如温颜受禀详询曲直而谕解之为两得其平乎乡绅敛容称善九月初门生五人中式来谒韩谓曰贤契巳进一阶宜益修德以祈上达切勿轻言纳宠伤糟糠之情勿疎远故旧致穷交之憾勿多收仆从启生事之渐勿过为奢费开妄取之端诸生唯唯受教是夜妻梦大士曰尔夫寿终九月以近来劝戒良言造福广大益寿二纪矣韩重九归果无恙妻为述两梦自是益勉于善后以明经作令高年致仕明彭孝子有源字信宇湖广益阳人幼即䖍诵大士三官诸经以祈亲寿父甞病笃刲臂肉疗之踰十年父卒奉母吴氏家贫勉具甘旨崇祯丙子秋母疾笃不能起又疽穿手掌痛不能忍源日夕忧思夜梦大X士谕以母寿将尽得人肝服之犹可愈晨起视母母正思羊肝源曰是菩萨启我也乃垂涕跪祷愿剖肝救母至夜见大士诸圣旛幢而前源惊醒汗下如雨乃澡身顶礼举手扪心约得肺肝所在持刀自剌一剖而血迸二剖而膜开三四剖𥒐然有声迨六剖而心出遂缘心得肺缘肺得肝时痛几殒绝矣顷之稍甦始唿妻至令速煑肝进母母不知欣为下筯病即霍然而愈事闻远近赞叹顾其肺稜稜出在外疮口未合众为祷于神大士示梦曰是孝子肺收之无难末世鲜仁孝者欲出之百日令世人遍观之耳孝廉王文南僧其事明刑科李清字心水广陵人初有一子痘殇母姜安人追悼不巳日诵白衣观音经为子祈嗣未几心水查盘绍兴梦一妇人抱儿入室面带痘痂似将愈而落者语心水云如云如月觉而异之晨起适某生以绣观音赠抱儿如梦上题一诗起有彩云香绕海天潮末有还来丹桂月中飘之句恰应云月二字时夫人甫孕果生子明崇祯辛巳当涂县官土干有山东一瘫子至以手代足乞食于市人多厌之瘫者虽病而负气被詈骂辄不平闻塘桥菴有修行僧曰水谷往诉以乞食艰艰之苦谷曰汝能发心出家仗慈悲大力或有施主瘫者从之遂剃发受斋戒虽行乞不茹荤血虽被辱骂安忍而受谷又教之念观世音名号兼持准提呪受X持踰二年戊子秋忽夜梦一老妪唿之曰汝起汝起瘫者云我是瘫子何能起老妪以手址其两足觉直而不拳晨起瘫病遂愈居然一昂藏之僧矣取号曰半崖遂有供养之者明洪武间吉安庐陵县龙子翚同室萧氏笃于伉俪求子甚艰巳卯十月其妹淑柔得白衣五印心经与嫂同覧见卷末祈嗣事迹种种灵验萧氏悚然敬信发愿持斋诵经併许施白衣经千卷次年八月十六日举一子形容清秀名桂生果符所祷又宣德四年彰德府张贵随淮王之国于广东得白衣经六年归里偕妻田氏发心施经求嗣未几得男经愿未酬十二岁忽病故夫妇痛心追悔焚香䖍祷施经一千五百卷丁巳二月复生一子持验彰彰如是明刘道隆母李氏年四十长斋奉佛不解诵经修葺静室供奉观音大士朝夕礼拜念佛千声虽盛暑隆冬不辍刻施金刚经听人礼请供诵竭赀不恤如此者二十五年将终之前一岁出督纺所余延名衲诵经大修功德事毕夜梦所奉大士持素珠一串示之曰以此授汝珠数乃汝往生净土之期也梦中数之得五十三颗不解其意至庚子五月十三日忽告家人曰吾今日行矣可举家大声念佛助我西去子妇辈相与坐榻前同声念佛踰时面西端坐而逝明朱德贞肝江人益藩辅国常茫第三女祖翊钟有X贤名甞辑仁孝皇后善内训章圣太后女训古烈女传女孝经女诫诸书为女教大成行世女幼淑家诲性至孝八岁字仪卫王廷卿子重贤十岁重贤殇闻讣即素食缟衣绣大士像早暮焚修默有所祷及笄有求姻者始跪告父母曰女王氏妇也自重贤死而志决矣父母怒责之志益坚且誓云必不得为未亡人死而巳遂绝食自经父母惊怖不复议婚天启辛酉秋屇重贤忌日先叩二亲辞祖庙于八月二十九日归王素绖执杖举哀设奠出自制文祭重贤曰恭伯蚤死恭姜守义之死靡他栢舟矢志世有升降心无古今嗟未亡人诞育宗室八岁许婚实有定匹云何不幸夫也遽殇我虽幼小默念纲常祖王好贤父母乐善内则熟闻芳规习见宫闱綦缟永谢铅华坚持节孝光我国家兹及笄年当以死决吁天叩阍庶几监察誓不改适从一而终佥曰孔臧稍慰忡忡登子之堂设子之位写此血里倾此血涕甘执妇道事我舅姑他日同穴其无愧乎按抚上其事议旌年未及格引淮藩隆姬例岁给膳米五十石遂扫除净室皈依三宝晨讽普门品大悲呪晚课弥陀经往生呪一切诗文誓不复拈遇翁姑父母诞日及重贤忌必设供礼忏自昧旦至夜分仪轨不忒比丘尼斋婆闻风求见槩禁绝女使年踰十三即更去翁姑亦倾心茹素一切菓饵手整始馈视疾问安必谨甲子岁父病沉笃割股进之父夜梦大士云汝以女孝延年病X得愈肝江人无不颂其节孝大清释行仁字指一河南光山张氏弱冠读书白鹿洞遇异僧戒曰子有大难能持大悲圣号可解师矢心受持崇祯辛巳献冠破县屠戮及师刃忽自断贼异之得不死遂薙发甲申抵金陵从千华昧和尚受具戒巳见戎马充斥乃东至崑山于净室讲法华金刚楞严等经缁素皈仰壬辰正月二日端坐说偈化大清徽商程伯鳞久居杨州事观音大士甚虔乙酉夏兵过杨城程祷大士求救梦大士谓曰汝家十七人十六口俱得免惟汝在数不可逃也程醒又复恳祷仍梦云汝前生杀王麻子二十六刀今须偿彼可令家中十六口并住东厢汝犹在中堂候之勿贻累家人程信之越五日兵至门程迎问曰汝即王麻子乎我欠汝二十六刀可杀我否则与汝本无仇也兵惊曰汝何以知我姓名程具告以梦兵叹曰汝前世杀我二十六刀致我今世报汝我今杀汝汝来世不又报我乎乃以刀背斫程二十六下而宥之唐宜之曰纪此事有三意一者见菩萨大悲能回定业二者见宿业既熟难脱如是从今以往慎勿再造将来之新业三者见目前所受悉是往因宜欢喜领受不当怨尤亦不必苦苦以趋避乱心也又曰凡虔奉观世音者其人必笃信因果一生善事必多恶事必少善念必多恶念必少此身心不与恶为缘所以恶报可X灭岂偶然哉大清金坛孝廉虞庶颜家世忠孝阖门奉佛生平常课日礼大悲忏诵金刚经常刻施观世音经劝人持诵免刼丁酉冬以仇家诬陷逮赴江宁远近无不冤之庶颜但默持经忏不辍既入狱痛楚备常如入禅定伍伯极力掠其股胫竟无所伤惟有黑痕数缳而巳遂得昭雪子山修甚孝每夜为父赤身露祷北辰严寒不辍直到事解方已使佛法无凭则山修亦足死孝况庶颜乎大清淮安庠士梁元征素崇释教凡法华楞严诸经靡不研究中年艰于嗣息且多病因发心持长斋日诵白衣观音经及大悲呪仍刻袖珍小帙朱印流通室阮氏亦持准提斋每晨虔跪讽经未几征病悉瘳阮氏连举三子仲子汝悰顺治庚子中式诸孙绳绳内一孙复显白衣重包之异感无不应此近事左足征也大清秣陵黄土山刘某母四十八岁求子得之出胎即吃素以母尚茹荤不食母乳粥汤糕粉餵长耳又十年父妾亦生一子巳丑刘年二十九弟年十九同朝南海舟中刘发愿求见观世音菩萨忽海水面先现二莲花如车轮大一花中立一童一花中立一女随见观音坐大莲花之上刘因礼拜拜起仰视菩萨与花俱不见俄顷风浪大作舟覆同行六人及其弟偕没独刘甫入水觉眼前通红有一僧㩗之同行顷X刻间忽到门衣衫不湿僧即失所在入门母出刘尚如醉如梦母以茶汤饮之乃醒为母备述其事方知观音救拔之力唐宜之曰庚寅三月十五日刘约丁僧过予而是日放生有长者在予寓丁僧辞之予至今觖觖呜唿观世音菩萨救人于苦难不必在海中也而海中尤多但二千余里顷刻抵家入水而衣衫不湿则此未之闻耳大清杨璜字希周当涂人世居官圩栗树坟业儒励行厌时文怪谬趋法先程坐此困滞会兵遶其乡璜泣谓家人曰吾祖父丘壠在此何忍弃去因匿妻妾与子林中以身守壠兵来见坟内有衣冠者将执之璜急赴水死子甫十龄自林间见父溺亦号哭奔投于水时顺治丙戌三月十六日越辰两尸相抱浮出见者陨涕妻陆氏悼夫无后誓断血肉迎佛像于家旦夕恸哭念佛忽夜梦老妪㩗一子曰遗汝醒而叹曰愿妾张氏遗腹生子则菩萨之赐也岁暮妾生女陆氏泣曰巳矣丁亥春集族长告曰夫既无子薄亩当分诸侄吾得粗给衣食以抚此女言复哭族长不忍云俟小祥为璜作佛事议分及期具会亲族散斋之夕亦三月十六日女哭不巳妾抱就枕张如梦魇愦愦不醒女怪啼益甚嫡疾唿始觉抱女入手则巳不复女身矣陆大惊家人羣往见面目依然惟私处生长男根其旁尚有血痕众咸诧异始悟菩萨灵爽前梦不虗竞至佛前胪拜更名佛赐次日观者阗X门闻县张公取儿庭阅之犹未信问其宗族异口一词曰脱儿变非真侄辈不愿分其田宅耶侯乃不疑异哉佛赐变身之日即父子死难之日然非璜之生平方正子之至孝殉父妇之号泣动天岂能遘此千百年仅见之事乎余窃又有说若佛赐变形非亲族羣聚时其又谁能信之观世音持验纪下观世音大悲心陀罗尼大唐三藏不空译稽首观音大悲主愿力洪深相好身千臂庄严普护持千眼光明徧观照真实语中宣密语无为心内起悲心速令满足诸希求永使灭除诸罪业龙天众圣同慈护百千三昧顿薰修受持身是光明幢受持心是神通藏洗涤尘劳愿济海超证菩提方便门我今称诵誓归依所愿从心悉圆满X南无大悲观世音愿我速知一切法南无大悲观世音愿我早得智慧眼南无大悲观世音愿我速度一切众南无大悲观世音愿我早得善方便南无大悲观世音愿我速乘般若船南无大悲观世音愿我早得越苦海南无大悲观世音愿我速得戒定道南无大悲观世音愿我早登涅槃山南无大悲观世音愿我速会无为舍南无大悲观世音愿我早同法性身我若向刀山刀山自摧折我若向火汤火汤自消灭我若向地狱地狱自枯竭我若向饿鬼饿鬼自饱满我若向修罗恶心自调伏我若向畜生自得大智慧发是愿巳至心称念我之名字亦应专念我本师阿弥陀如来然后即当诵此陀罗尼神呪一宿诵满五遍除灭身中百千万亿劫生死重罪南无阿弥陀如来南无观世音菩萨摩诃萨观世音菩萨复白佛言世尊若诸人天诵持大悲章句者临命终时十方诸佛皆来授手欲生何等佛土随愿皆得往生复白佛言世尊若诸众生诵持大悲神呪堕三恶道者我誓不成正觉诵持大悲神呪者若不生诸佛国土我誓不成正觉诵持大悲神呪者X若心不得无量三昧辨才者我誓不成正觉诵持大悲心神呪者于现在生中一切所求若不果遂者不得名为大悲心陀罗尼也唯除不善除不至诚若诸女人厌贱女身欲得成男子者诵持大悲陀罗尼章句若不转女身成男子者我誓不成正觉生少疑心者必不得果遂也若诸众生侵损常住饮食财物于佛出世不通忏悔纵能忏悔亦不除灭今诵大悲神呪即得除灭若侵损食用常住饮食财物要对十方师忏谢然始除灭今诵大悲陀罗尼时十方佛即来为作证明一切罪障悉皆消灭一切十恶五逆谤人谤法破斋破戒破塔坏寺偷僧祇物污净梵行如是等一切恶业重罪悉皆灭尽唯除一事于呪生疑者乃至小罪轻业亦不得灭何况重罪虽不即灭重罪犹能远作菩提之因复白佛言世尊若诸人天诵持大悲心呪者得十五种善生不受十五种恶死也其恶死者一者不令其人饥饿困苦死二者不为枷禁杖楚死三者不为怨家雠对死四者不为军阵相杀死五者不为虎狼恶兽残害死六者不为毒蛇蚖蝎所中死七者不为水火焚漂死八者不为毒药所中死九者不为蛊毒所害死十者不为狂乱失念死十一者不为山树崖崖坠落死十二者不为恶人厌魅死十三者不为邪神恶鬼得便死十四者不为恶病缠身死十五者不为非分自害死诵持大悲神呪者不被如是十五种恶死也得十五种善生者一者所X生之处常逢善王二者常生善国三者常值好时四者常逢善友五者身根常得具足六者道心纯熟七者不犯禁戒八者所有眷属恩义和顺九者资具财食常得丰足十者恒得他人恭敬扶接十一者所有财宝无他劫夺十二者意欲所求皆悉称遂十三者龙天善神恒常拥卫十四者所生之处见佛闻法十五者所闻正法悟甚深义若有诵持大悲心陀罗尼者得如是等十五种善生也一切天人应常诵持勿生懈怠观世音菩萨说是语巳于众会前合掌正住于诸众生起大悲心开颜含笑即说如是广大圆满无碍大悲心陀罗尼神妙章句陀罗尼曰南无喝啰怛娜哆啰夜㖿南无阿唎㖿婆卢羯帝烁钵啰㖿菩提萨埵婆㖿摩诃萨埵婆㖿摩诃迦卢尼迦㖿唵萨皤啰罚曳数怛郍怛写南无悉吉㗚埵伊蒙阿唎㖿婆卢吉帝室佛罗㘄䭾婆南无郍啰谨墀醯唎摩诃皤哆沙咩萨婆阿他豆输朋阿逝孕萨婆萨哆那摩婆萨哆郍摩婆伽摩罚特豆怛姪他唵阿婆卢醯卢迦帝迦罗帝夷醯唎摩诃菩提萨埵萨婆萨婆摩啰摩啰摩醯摩醯唎䭾孕俱卢俱卢羯幪度卢度卢罚阇耶帝摩诃罚阇耶帝陀罗陀罗地唎尼室佛啰㖿遮啰遮啰摩摩罚摩啰穆帝口伊醯移醯室郍室郍阿啰嘇佛啰舍利罚沙罚嘇佛啰舍耶唿卢唿卢摩啰唿卢唿卢醯唎娑啰娑啰悉唎悉唎苏啰苏啰菩提夜菩提夜菩䭾夜菩駄夜弥帝唎夜郍啰谨墀地唎瑟尼郍波夜摩郍娑婆诃悉陀夜娑婆诃摩诃悉陀夜娑婆诃悉陀喻艺室皤啰夜娑婆诃郍罗谨墀娑婆诃摩罗郍罗娑婆诃悉啰僧阿穆佉耶娑婆诃娑婆摩诃阿悉陀㖿娑婆诃者吉啰阿悉陀夜娑婆诃波陀摩羯悉哆夜娑婆诃郍啰谨墀皤伽啰㖿娑婆诃摩婆利胜羯啰夜娑婆诃南无喝啰怛郍哆啰夜耶南无阿唎㖿婆卢吉帝烁皤啰夜娑婆诃悉殿都漫哆罗䟦䭾耶娑婆诃X观世音菩萨说此呪巳大地六变震动天雨宝华缤纷而下十方诸佛悉皆欢喜天魔外道恐怖毛竖一切众会皆获果证或得须陀洹果或得斯陀含果或得阿那含果或得阿罗汉果者或得一地二地三四五地乃至十地者无量众生发菩提心白衣大悲五印心陀罗尼经稽首大悲婆罗羯帝从闻思修入三摩地振海潮音应人间世随有希求必获如意南无本师释迦牟尼佛南无本师阿弥陀佛南无宝月智严光音自在王佛南无大悲观世音菩萨南无白衣观世音菩萨前印后印降魔印心印身印陀罗尼我今持诵神呪惟愿慈悲降临护念即说真言曰南无喝啰怛那哆啰夜耶南无阿利耶婆卢羯帝铄钵啰耶菩提萨埵婆耶摩诃萨埵婆耶摩诃迦卢尼迦耶唵多唎多唎咄多唎咄多唎咄咄多唎娑婆诃X礼观音文清净三业一心五体投地归依南无十方慈父广大灵感观世音菩萨从闻思修入三摩地得二随顺四不思议十四无畏十九说法七难二求三十二应无量功德兴大威力发大誓愿同流九界六道四生生死趣中兴百千万亿无量恒河沙劫数善行方便救度拔济一切众生无有休息我今哀求必赐加被伏念夙生庆幸得遇佛乘身虽出家心不染道愚痴邪见诸根昏塞又恐福力浅薄寿命不长徒入空门虗生浪死我今洗心泣血稽颡投诚终日竟夜存想圣容受持圣号礼拜圣像惟愿菩萨天耳闻声悲心救苦怜愍加被放大神光照我身心倾大甘露灌我顶门荡涤累世怨𠎝洗洁千生罪垢身心清净魔障消除昼夜之间坐卧之中观见菩萨放大神光开我慧性使即时神通朗发智慧聪明得大辨才得大智慧得大寿命得大安乐参禅学道无诸魔障悟无生忍世世生生行菩萨道四恩总报三有齐资法界众生同圆种智南无大慈大悲广大灵感观世音菩萨辨讹语三则X莲池大师云高王观世音经世传高王诵之脱难此讹也其经鄙俚不成文义不知译自何代以理断言即是法华普门品耳高王时人仗此脱难故以为名后人不知别造伪语称高王经因名迷义俗所不觉又云香山卷中称观音是妙庄王女出家成道而号观音此讹也观音过去古佛三十二应随类度生或现女身耳不是才以女身始修成道也彼妙庄既不标何代国王又不说何方国土虽劝导女人不无小补而世僧乃有信为修行妙典者是以发之王龙舒云按藏经诸佛菩萨手足六根皆常端正故云八端观世音菩萨本结跏趺坐其神通变化自在故云观自在今人作翘足搭手坐谓自在观音者讹也