太白经正统道藏三家本一卷洞神部众术类太白经松一黄帝圣记经曰黄帝元年寅月寅日斋于首山方明力牧从黄帝以上具茨谒大隗君授以黄帝神芝灵图十二卷金银方十九首黄帝又登王屋山开石函发玉笈得九鼎神丹飞雪鑪火之道黄帝复到峩嵋山见天眞皇人礼请神仙之道皇人曰子岂不知天有玄一生于太阳名爲流珠爲衆妙之门得而修之可令子长生昇云飞朝玉帝黄帝拜受于荆山铸金鼎修合流珠大还神丹令传后人而于鼎湖服而上昇时有大臣七十二人得丹服者亦从黄帝上昇先是黄帝恐金丹道绝授与元子九鼎神丹令传后人而诫之曰此道至重必以授贤苟非其人自招灾咎元子则齐于东明山以金鱼投于东流水㰱血而盟后元子又传东山子自此以圣传圣以贤传贤以仁传仁得道者不可胜计天之爱人甚矣而人自非心不合道固难成也返成不信天下十有九矣闻道抚掌此亦明矣是则天机不可轻泄鼎器不可窃弄愚下狡诈贪婪欺妄者故不可令见不可与语然传修鍊有十不可者有十可者爲之十诫云耳十不可者一以巧言媚容急向热取谓他人爲痴谓我爲奸自云若是道不违人即心无恡惜一言道合必传与我或说他事并此事或指他人喻此人狡诈多方甘言出口此軰慎不可与语也二先自说大丹方术金石门庭伏砒扑茅㝷草结汞又曰曾亲经手嫌不能爲意在先説我彊博换他事谓我机关罗笼天地频来数到东问西探愼不可与语也三只以盏醪脔炙双袜緉鞋自説贫寒望垂救拔生成荷徳死殁知恩指天地爲盟向神祇作誓此軰慎不可与语也四入头相狎巧语多辞探赜浅深考求道理问得即喜我乃称扬彼人者神仙中人难问则嗔我则诽谤彼人者诳妄之士浮学日浅不及我长此軰慎不可与语也五立性好利秪待要金恡贪不使于一丈奸狡但求于好事干语湿喏低拜屈腰自称尔好事必然不要我钱空把两拳坚求至艺此軰慎不可与语也六自无见识不按方书任意看量不从师授或一千文爲一火或五百文作一灰金逐烟消石随熖散不称愚意却谤眞贤以谓从来伏丹万无一成大约世间终无此事见仙人则谤逢处士即嗔将谓他人并同于我比軰慎不可与语也七自亲彼人言此人无福以雠灭士言此人恶心我尚不成尔焉能遂我巳歳时久歴尔且年纪末多以老人爲徧知以广行爲歴事便拟指唿贤逹孩问智人握管窥天抛砖引玉此軰慎不可与语也八根性浅劣宁知造化之源见识昏蒙不逹干坤之道只求小术専在利门所务家资懒成意气伏砒伏粉丹砂以银铅铜用碌煑汞论此事即忻心欢喜闻至药则冷笑不言自此以假求眞且说从小入大此軰慎不可与语也九旣知出尘之术能求得道之人偏能屈节低心亦甚瞻颜望色入夜则寻思计较明朝则便去推求但有纳璧之必殊无割城之意专呈小巧拟弄大贤敢于容易之问获起殊常之事又曰下坡不走快便难逢事在乘时人不再遇或自谈俭素自说忠良于已自恡劝人行隂隲假陈慈惠妄説方书迷诳小人平欺君子爲求好事干送小心又曰传我者祗爲于人情酬尔不言于财宝此軰愼不可与语也十偶遇名人少知宗旨自爲轻薄不辩隂阳或得其头不尽其尾得其尾不得其头是何小器易盈向人自衒或知者则慇懃承侍拜告仙兄而见妾出妻同生同活愿爲奴蹇汞奉指唿唯期地久天长终愿粉身碎骨后乃薄知去处将谓万全便于仙兄当时解体娑颜渐冷盘酌日踈自以得鱼忘筌到岸舍栰我今已得大事不要前人请去门栏自修铅汞殊不知至人鉴人识物占往知来先审斯人终非大器岂以口言貌笑杯酒家餐而传授神仙大事天地至机者哉如此軰始则自谓事了先负仙兄终则渐觉事非却谤髙士自贻伊戚谁致悔尤噫茫茫古今世间此軰甚多愼不可与语也右此十不可与语者得道君子慎而鉴之若泄玄机自招悔咎然则得人不传谓之祕藏天道亦不可也非其人而传者枉泄天道窃弄阴阳大不可也十可者一不问贫穷富贵尊卑帝王宰辅候伯文武庻人士农工商等但有道者可传然先审其人评其可否方可传授二不以黄白事不以势力所知在富如贫居宫若庻志求大道只慕长生言不謟䛕行无狡曲不可以暂时爲事故审平昔之期若是其人此可传付三先与言论审察根基傥若不昧隂阳能明卦象知造化之理识天地之恩洞达晦明深晓进退五行四象七返九还行与业同身将心正又虑福而无德聦而不明始吉终凶先得后失不可追悔必也藏机宻事抱智而愚愼审其人此可传授四若见孜孜于家事苦苦于身名务于意气事于风雅此不可与语也若见守眞任直少能自足薄于人事不与家累淡薄名利于亲无情于人不诈此可传授五有慈惠之心无亲踈之意欲博施而力不备重髙人而家具贫细察行藏此可传授六事君忠节居上不矜俸薄家贫守眞不躁而能恬淡自牧不事轻浮心在虚无不急名禄此可传授七事亲于家孝闻闾里仁徳兼着清淡自持志慕长生此可传授八与物无竞心絶寃亲自将五道爲心不以还丹爲念无心合道道自目前此可传授九无家絶累野鹤孤云不爲人事所拘不备时宜之礼人不识我我不识人心慕长生不逢至道者比可传授十时有道侣多居巖室独处云林歳腊齐髙亲交只泯然后察言观行不欺彼弱无心者此可传授右此十可者得道之士百年之内可传三人前有十不可者愼勿传也然传授之时须具十全方得成就大丹若不十全不可妄爲也十全者一全有修錬之地慎择名山大岳来山去水五行相生不爲凶山恶水虚耗所忌不爲凡人俗眼来去秽恶混杂此未可也二全备其财本财本若备无所牵率不令所少短并须修鍊之人心意自然而然不得将无作有遅疑之间有所忧悔三全直时童子须是竒人若非髙上灵性不可指使秪令直符不可与知道虑若小騃轻泄于人四全起鑪灶髙低尺寸阔狭厚薄并依法则取土方向泥起火时日门户开闭多少方所重叠数目各臻其道五全鼎器法则须依其道亦有髙低小大将狭斤两厚薄深浅并须子细究㝷玄妙契合眞文不可妄爲若识眞鼎巳是智人六全须识眞药旣识眞药须知收採之时故淮南王曰採于蚕食之前用于火化之后则知非金石则木也木王于二月废于八月伏于十月此昭然可见矣八月秋动霜零干条叶落还归于地也七全阙八全採取收持须能洗濯谓之沐浴沐浴旣净除根收叶去骨留肥迎入房栊从兹㑹合九全若入鼎鑪安排依法分明四象匹配五行不乖二仪并交两曜造物者我发生者谁十全水火也有无并合子午依时亏圆并在于月中飞伏尽由于卦里精修到此方好用心名爲十全得称至士然十全无有一者则不可与言道十全而有一不全即亦阙于道故至士审而行之不其然乎四明先生传曰四者则四象东西南此也明者日月也先者先天地爲万物之先也生者道也道生一一生二二生三三生万物又曰一者水二者火三者木此三者能成万物万物者土也所谓三者能运转终归土土者五也五爲四之父四爲五之子故五爲帝王四爲长子故帝王者养育之徳长子有杀伐之权故帝王与长子合其九数岂不然乎哉或曰三主乎震震主东宫四爲兊宫却称长子答曰然长子始于震宫终于兊宫故同名共色静爲动根暑曰同声相应同气相求即其义也又曰五行相生四象相制终归于土万物从土生归土死五行名异而体同同谓之玄玄水也水能生木木能生火火能生土土能生金金爲白虎木爲青龙火爲朱雀水爲玄武以玄武制朱雀以白虎制青龙故古人曰欲定四方先㸔颜色故并事而说之且如银铅砂汞自定四方如是则便织水火兼知龙虎岂不知水能杀火金能克木乎又何以迷于大道乎以此论之千经万书诸子群论广明五行八卦四象六位不尔失总久矣盖不言神水华池亦不论龙虎交感李诠注隂符经按黄帝曰金丹之术百数其要在神水华池但古今虽有其文不显其理且神水华池者万物之母而有一徳五行之首坐而面南先天而生先地而有实天地之母知白守黑不刚不柔如石如水与物无竞爲五金八石之尊澄之若太虚之色含于五彩古人曰一物含五彩来作神仙禄贤人君子岂不明乎旣明神水销作华池然后于中交感龙虎龙虎旣巳交感则弃华池无用也故古人曰用铅不用铅须向铅中作若向铅中求依前还是错又曰用铅不用铅须向铅中取欲鍊大还丹须知铅是母又曰旣识砂中汞须求铅里金又曰铅爲牙母牙爲铅子旣得金华舍铅不使又曰牙若是铅弃铅万里牙若非铅从铅而始又曰还丹本无铅铅里亦无丹造丹不用铅铅是大丹田故青霞子曰神仙之道千变万化莫过于铅汞神水华池之道独有龙虎交感一门自轩辕已来不上文墨秪口传祕诀心授灵符今且直指神水华池于世间未论龙虎交感于文内其有修鍊鑪鼎火候进退与诸家并同此更不参述也至于八卦五行七返九还鼎鑪法样旣济未济尽是殊事盖丹家自要贵重作用之道但能得知水火华池龙虎交感已得大还丹之祕要也施肩吾颂曰神水华池便是丹东西髙下自相看劝君莫把凡铅弄活计生涯便好捐铅则何妨本自铅铅中何处觅神仙东西南北还丹了争奈仙家不肯传同色同名合好音亦能烁烁亦沉沉干坤顚倒驱雷两龙跃安能出上隂太白经终