沖虚至德真经四解正统道藏三家本二十卷洞神部玉诀类列子圣一列子姓列名御寇郑人也居郑圃四十年人无识者初事壶丘子后师老商氏友伯高子进二子之道九年而后能御风而行弟子严恢问曰所爲问道者爲富乎列子曰桀纣唯轻道而重利是以亡其书凡八篇列子盖有道之士而庄子亟称之今汴梁郑州圃田列子观即其故隐唐封冲虚至德眞人书爲冲虚至德眞经太史公叙黄老而先六经盖知崇道术矣何偶遗列子刘向廼校勘成书其言明内外证死生齐物我大抵与蒙庄合至于谓不知我之乗风风之乗我周之爲蝶蝶之爲周若出一口矣然后世注说传者俱少列子在晋有张湛唐有卢重玄方之南华湛则郭象卢则成玄英也逮宋政和有解而左辖范致虚谦叔亦有说当是时天下立道学与三舍进士同教养法儒臣王礼上言庄列二书羽翼老氏犹孔门之有颜孟微言妙理启迪后人使黄帝之道粲然复见功不在颜孟之下冝诏有司讲究所以崇事之礼从之故其书大行平阳逸民高守元善长收得二解并张卢二家合爲一书诚增益于学者因之得以叩玄关探圣阈致广大而尽精微顾不韪欤窃尝谓训诂之义自昔爲难卢序曰千载一贤犹如比肩万代有知不殊朝暮可爲喟然叹息也大定己酉春季月承务郞前同知沁州军州事云骑尉赐绯鱼袋致仕毛麾序右新书定着八章謢左都水使者光禄大夫臣向言所校中书列子五篇臣向谨与长社尉臣参校雠太常书三篇太史书四篇臣向书六篇臣参书二篇内外书凡二十篇以校除复重十二篇定着八篇中书多外书少章乱布在诸篇中或字误以尽爲进以贤爲形如此者衆及在新书有栈校雠从中书已定皆以杀青书可缮写列子者郑人也与郑穆公同时盖有道者也其学本于黄帝老子号曰道家道家者秉要执本清虚无爲及其治身接物务崇不竞合于六经而穆王汤问二篇迂诞恢诡非君子之言也至于力命篇一推分命杨子之篇唯贵放逸二义乖背不似一家之书然各有所明亦有可观者孝景皇帝时黄老术此书颇行于世及后遗落散在民间未有传者且多寓言与庄周相类故太史公司马迁不爲列传谨第録臣向昧死上謢左都水使者光録大夫臣向所校列子书録永始三年八月壬寅上晋张湛注解并序湛闻之先父曰吾先君与刘正舆傅颖根皆王氏之甥也并少游外家舅始周始周从兄正宗辅嗣皆好集文籍先并得仲宣家书几将万卷傅氏亦世爲学门三君总角竞録奇书及长遭永嘉之乱与颖根同避难南行车重各称力并有所载而寇虏弥盛前途尚远张谓傅曰今将不能尽全所载且共料简世所希有者各各保録令无遗弃颖根于是唯赍其祖玄父咸子集先君所録书中有列子八篇及至江南仅有存者列子唯余杨朱说符目録三卷比乱正舆爲杨州刺史先来过江复在其家得四卷寻从辅嗣女婿赵季子家得六卷参校有无始得全备其书大略明群有以至虚爲宗万品以终灭爲验神慧以凝寂常全想念以着物自丧生觉与化梦等情巨细不限一域穷达无假智力治身贵于肆任顺性则所之皆适水火可蹈忘怀则无幽不照此其㫖也然所明往往与佛经相参大归同于老庄属辞引类特与庄子相似庄子愼到韩非尸子淮南子互示指归多称其言遂注之云尔唐通事舍人卢重玄敍论刘向云列子者郑人也与郑穆公同时盖有道者也其学本于黄帝老子号曰道家道家者秉要执本清虚无爲及其理身接物务崇不竞合于六经而穆王汤问二篇迂诞恢诡非君子之言也至于力命篇一推分命杨子篇唯贵放逸二义乖背不似一家之书然各有所明亦颇有可观者且多寓言与庄周相类故太史公司马迁不爲列传张湛序云其书大略明群有以至虚爲宗万品以终灭爲验神慧以凝寂常全想念以着物自丧生觉与化梦等情巨细不限一域穷达无假智力理身贵于肆任顺性则所之皆适水火可蹈忘怀则无幽不照此其㫖也然所明往往与佛经相参大归同于老庄重玄以爲黄老论道乆矣代无晓之者咸以情智辩其眞宗则所谕虽多同归于不了所诠虽衆但详其糟粕莫不以大道玄远遥指于太虚之中道体精微妙絶于言诠之表遂使眞宗幽翳空传于文字至理虚无但存其言说曾不知道之自我假言以爲诠得意忘言离言以求证徒以是非生灭之思虑因情动用之俗心矜彼道华求名丧实我开元圣文神武皇帝知道爲生本至德非言广招四方傍询万宇冀有达其玄理将欲济于含生小臣无知偶慕斯道再承圣㫖重考微言谨寻列子之书辄诠註其宗要窃怀智此非欲指南傥默契于希夷犹玄珠于象罔是所愿也非敢望焉论曰夫生者何耶神与形会也死者何耶神与形离也形有生死神无死生故老子曰谷神不死死而不亡者寿也然此之死生但约形而说耳若于神用都无死生神本虚玄契眞者爲性形本质碍受染者爲情至人忘情归性则近道凡迷矜性殉情则丧眞是故隳支黜聪道者之恒性贪生恶死在物之常情不矜爱以损生不祈名而弃寳故庄子曰爲善无近名爲恶无近刑縁督以爲经可以养生可以尽年也代人以不求于名则纵心爲恶此又失之远矣何则人笑亦笑人号亦号人之所畏不可不畏复安得爲不善耶是知神爲生主形报神功神有济物之功形有尊崇之报神有害物之用报有贱陋之形故神运无穷形有修短报尽则爲死功着则别生亦由清白者迁荣贪残者降黜约位而说也形不变则位殊约神而辩也神不易而形改至人了知其道故有而寳眞眞神无形心智爲用用有染净凡圣所以分在染溺者则爲凡居清净者则爲道道无形质但离其情岂求之于冥漠之中辩之于恍惚之外耳故老子曰吾道甚易知甚易行而不能知不能行其故何也代人但约形以爲生不知神者爲生主约气以爲死不知神者爲气根系形则有情迷神则失道封有惑本溺丧忘归圣人嗟其滞执之如此也乃叹夫知道者不易逢矣故曰千里一贤犹如比肩万代有知不殊朝暮者借之深矣岂不然耶傥因此论以用心去情智以归本损之又损爲于无爲然后观列子之书斯亦思过之半矣政和解序道行于万物物囿于一曲世之人见物而不见道圣人则见物之无非道者眞伪立而梦觉分有无辩而古今异得者不以智失者不以愚而穷达之差生于力命之不对爲我者废仁爲人者废义而杨朱墨翟之言见笑于大方之家子列子方且冥眞伪而两忘会有无于一致得丧穷达付之自尔爲我兼爱通于大同而深悯斯民之迷见利而忘其眞如彼爲盗如彼攫金迷而不反驰而不顾故着书八篇以明妙物之神独往独来于范围之外而常胜之道持后守柔于不争之地其说汪洋大肆籍外之论託言于黄帝孔子要其归皆原于道德之指然考其言赜其意究其所造至其见神巫而心醉观伯昏无人之射而伏地卒其所以进乎道者止于乗风而归则其去庄周也远矣庄子曰列子御风而行犹有所待也呜唿不疾而速不行而至惟天下之至神老氏之实体朕万机之余既閲五千言爲之训解又尝注庄子内篇而子列子之书不可以无述也聊释以所闻以俟后圣之知我者政和戊戌闰九月朔日序范左丞解吴师中撰序世之所贵者书也书不过语语之所贵者意也意有所随得其意者虽忘言可也不明其意非唯贵非所贵且又族坐错立而共排之乌足与言大方之家列子盖郑国有道之士观其立教坐议阐扬性命之理而救世发药之言超越诸子言意之表大抵以混元爲宗而属辞设喻骎骎乎与庄子并驾而驰矣俗学世师窘束于名物不能越拘挛之见而寻其阃阈遂相与拒之于圣智之外若司马迁尤尊道家之学而独不与爲列传刘向博物洽闻校雠群书乃指穆王汤问之篇爲迂诞恢诡非君子之言其排而斥之若此岂非不明其意之所随而失其所贵哉伏见政和训解知其解于万世之后恢崇道教将欲引天下之人反其性命之情而还太古赐至渥也迺命廱泮之儒兼习道经而老庄之书一经大手焕若曰星观而化者得所法象不复可置议论矣至列子书张湛尝爲之注而舛駮尤甚非特不得立言之法抑亦失经之㫖故士每患之则得是书之意者虽欲忘言其可得耶左丞范公太初先生比于爕理之余亲爲训释推其意若出于列子之心究其说足以解学者之蔽微言妙道历数千百年间一旦廓然若披云雾而睹青天俾读其书者不待降席而得于目击之际则所以上禆吾君道化之方其利博哉爰因摹刻以广其传谨题编之首云宣和元年孟秋望日序沖虚至德真经四解正统道藏三家本二十卷洞神部玉诀类沖虚至德眞经四解卷之一晋张湛唐通事舍人卢重玄解宋政和训宋左丞范致虚解和光散人高守元集天瑞子列子载子于姓上者首章或是弟子之所记故也居郑圃郑有圃田四十年人无识者非形不与物接言不与物交不知其德之至则同于不识者矣国君卿大夫眎之犹衆庶也非自隔于物直言无是非行无轨迹则物莫能知也政和古之善爲士者微妙玄通深不可识范曰古之善爲士者微妙玄通深不可识故体性抱神以游世俗之间与物委蛇而同其波曷常饰智惊愚务爲离世异俗之行哉国不足年饥将嫁于卫自家而出谓之嫁虚曰不足年饥也嫁者往也弟子曰先生往无反期弟子敢有所谒卢曰谒请也先生将何以教先生不闻壶丘子林之言乎壶丘子林列子之师子列子笑曰壶子何言哉四时行百物生岂假于言哉范曰壶则空虚而不毁丘则安固而不动子林则出道之母以君天下者道无问问无应体道者默而识之无所事言多言数穷离道远矣虽然夫子尝语伯昏瞀人吾侧闻之试以告汝伯昏列子之友同学于壶子不言自受教于壶子者列子之谦者也政和道不可言言而非也则壶子何言哉不得已而有言故闻而告之范曰道不可言言而非也卒不免于言者盖其不言之言未之尝言于此言之特爲汝言其大略而已伯昏瞀人则体道而爲物长葆光袭明无所用见或谓之无人自其畤人而侔天者言之此壶丘予林所以语之欤道不可闻亦不可告也故闻则曰吾侧闻之告则曰试以告汝其言曰有生不生有化不化今块然之形也生物而不自生者也今存亡变改化物而不自化也卢曰不因物生不爲物化故能生于衆生化于群化者矣不生者能生生不生者固生物之宗不化者能化化不化者固化物之主生者不能不生化者不能不化生者非能生而生化者非能化而化也直自不得不生不得不化者也卢曰凡有生则有死爲物化者常迁安能无生无死不化不迁哉故常生常化涉于有动之分者不得暂无也常生常化者无时不生无时不化生化相因存亡复往理无闻也范曰神机气母出入升降端蝧肖翘无非生化之宇惟不物而物物者乃能生生而不生于生化化而不化于化彼生之所生者待是而生不得不生故能常生亦无时不生也彼化之所化者待是而化不得不化故能常化亦无时不化也乌能践形而上脱生化之域哉不生不化与道玄同是谓眞人阴阳尔四时尔阴阳四时变化之物而复属于有生之域者皆随此陶运四时改而不停万物化而不息者也卢曰爲阴阳所迁顺时转者皆有形之物也念念迁化生死无穷故常生常化矣不生者疑独不生之生岂可实而验哉疑其冥一而无始终也卢曰神无方比故称独也老子曰独立而不改也疑者不敢决言以明深妙者也不化者往复其际不可终代谢无间形气转续其道不终疑独其道不可穷亦何以知其穷与不穷哉直自疑其独立而不改周行而不殆也卢曰四时变易不可终也神用变化亦不可穷也政和生自无而适有化自有以之无有生有化者物也不生不化者道也物丽于数故生者不能不生化者不能不化道行乎物故常生常化而无时不生无时不化独立万物之上故不生者疑独汎应而不穷故不化者往复往复其际不可终盖莫知其端倪也疑独其道不可穷盖不可测究也物无得而耦之者岂眞知其所以然哉疑焉而已范曰阴阳相照相盖相治四时相代相生相杀孰主张是孰维纲是意者其有机缄而不已耶其运转而不能自止耶阴阳不离乎气四时不逃乎数故未能脱乎生化之域也道之眞体独立而不改以其不自生也故能长生道之妙用周行而不殆日与物化者一不化者也夫化物而不化者虽命物之化而独守其宗故不际之际始终反乎无端敦知其所终耶生物而不生者虽先天地生而不爲乆故无物之象彼是莫得其耦孰知其所穷耶黄帝书曰谷神不死古有此书今已不存夫谷虚而宅有亦如庄子之称环中至虚无物故谓谷神本自无生故曰不死是谓玄牝老子有此一章王弼注曰无形无影无逆无违处卑不动守静不衰谷以成之而不见其形此至物也处卑而不可得名故谓之玄牝玄牝之门是谓天地之根绵绵若存用之不勤王弼曰门者玄牝之所由也本其所由与太极同体故谓天地之根也欲言存耶不见其形欲言亡耶万物以生故曰绵绵若存无物不成而不劳也故曰不勤卢曰谷虚而气居其中形虚而神处其内玄者妙而无体牝者应用无方出生入死无不因之故曰门也有形之本故曰根也视之不见用之无穷故曰若存者也范曰黄帝老氏皆体神而明乎道者也道一而已言岂有异哉故谷神玄牝之说见于老氏而列子以爲黄帝书也谷之用无相神之体无方万物所受命也玄者天之色牝者地之类万物所赋形也命名不同其实一物夫天地者万物之上下也而玄牝之门又爲天地之所从出入也自本自根自古以固存如火之传而不知其尽以生生则不生化化则不化动而愈出何勤之有故生物者不生化物者不化庄子亦有此言向秀注曰吾之生也非吾之所生则生自生耳生生者岂有物哉故不生也吾之化也非物之所化则化自化耳化化者岂有物哉无物也故不化焉若使生物者亦生化物者亦化则与物俱化亦奚异于物明夫不生不化者然后能爲生化之本也卢曰此神爲生之主能生物化物无物能生化之者自生自化自形自色自智自力自消自息皆自尔耳岂有尸而爲之者哉谓之生化形色智力消息者非也若有心于生化形色则岂能官天地而府万物瞻群生而不遗乎卢曰神之独运非物能使若因情滞有同物生化皆非道也政和阴阳之运四时之行万物之理俄生而有忽化而无形实色彰智谋力作消息盈虚终则有始无动而不变无时而不移虽皆道之所寓而运转不止咸其自尔范曰天下之物生于有有生于无则物未有不生者隐化而显显化而隐则物未有不化者惟不生不化然后爲能生生化化故盈于天地之间生者自滋化者自禅形分于太始色兆于太素智有大小力有强弱或消而消或息而息咸其自尔使之者其谁耶一将有心是谓非道子列子曰昔者圣人因阴阳以统天地天地者举形而言阴阳者明其度数统理卢曰夫有形之物皆有所生以运行之举其所大者天地也运天地者阴阳也阴阳气之所变无质无形天地因之以见生杀也阴阳易辩神识难明借此以喻彼以爲其例然后知神以制形无以有其生也范曰统物者谓系属之爲所统者充入之天运乎上地处乎下圣人位乎两间果何足以统之耶于此有道焉上际于天下蟠于地裁成辅相弥纶围范无不可者故因阴阳统之则天地虽大将不出乎吾之度内矣杨子曰崇天普地分群偶物使不失其统者莫若乎辟夫有形者生于无形谓之生者则不无无者则不生故有无之不相生理既然矣则有何由生忽尔而自生忽尔而自生而不知其所以生不知所以生生则本同于无本同于无而非无也此明有形之自形无形以相形者也则天地安从生天地无所从生而自然生卢曰天地形之大者也阴阳者非神识也有形若生于无形者天地岂有神识心性乎若其无者从何而生耶假设此问者将明万物者有生也范曰天地者空中之细物有中之最巨者故与万物同囿于形原其所始必有先天地生者焉易所谓太极是已庄子曰昭昭生于冥冥有伦生于无形故曰有太易有太初有太始有太素此明物之自微至着变化之相因袭也范曰无体也无数也冥于气形质未相离之先故曰太易若太初则已兆于气矣若太始则已分于形矣若太素则已着于质矣岂无始之可原耶刀所以制其衣方其用刀未有衣也是衣之初而已故于气之始则以太初命之有初然后有始女受始而生之台倡始而成之生之者左也成之者右也故于形之始则以太始命之素未受采无所与杂即染而净不与物争故于质之始则以太素命之是四者自微至着既已离于无矣故以有言之也太易者未见气也易者不穷滞之称凝寂于太虚之域将何所见即如易系之太极老氏之浑成也范曰有阳气焉有阴气焉有冲气焉是皆无动而生之也太易之先气且未见况形质乎太初者气之始也阴阳未判即下句所谓浑沦也范曰太初有无无有无名杂乎芒忽之间变而有气故太初爲气之始太始者形之始也阴阳既判则品物流形也范曰易曰干知太始夫有始也者有未始有始也者谓之太始则未始有始故形之所形莫不资始于此太素者质之始也质者性也既爲物矣则方员刚柔静躁沈浮各有性范曰有气有形质干斯具色之所色将自此而彰焉气形质具而未相离此直论气形质不复说太易太易爲三者宗本于后句别自明之也范曰太极元气函三爲一故气形质具而未相离则命之曰浑沦老子所谓混成者是已貌象声色有万不同莫不含蓄于此故曰浑沦浑沦者言万物相浑沦而未相离也虽浑然一气不相离散而三才之道实潜兆乎其中沦语之助也视之不见听之不闻循之不得故曰易也易无形埒不知此下一字老子曰视之不见名曰希而此曰易易亦希简之别称也太易之义如此而已故能爲万化宗主冥一而不变者也范曰浑沦之中三者不可致诘色之所色者彰矣而色色者未尝显故视之不见声之所声者闻矣而声声者未尝发故听之不闻形之所形者实矣而形形者未尝有故循之不得若是者吾不知其名字之曰易易变而爲一所谓易者窈冥惚恍不可变也一气恃之而化故寄名变耳一变而爲七七变而爲九九变者究也究者穷也一变而爲七九不以次数者全举阳数领其都会也乃复变而爲一一者形变之始也既涉于有形之域理数相推自一之九九数既终乃复反而爲一反而爲一归于形变之始此盖明变化往复而无穷极范曰大象无形孰分高下降而堕数变自此生故易变而爲一所谓道生一也一之所起有一未形虽涉于数去道未远然既已爲一矣且得有变乎既已谓之一矣且得无变乎故七也九也又自一而分变之所以无穷者也七少阳之数九老阳之数数终必穷故九变者究也穷则变变则通故九复而爲一一者形变之始也终始反复如环无端自此以往巧历不能计清轻者上爲天浊重者下爲地天地何邪直虚实清浊之自分判者耳此一章全是周易干凿度也范曰浑沦既判三才肇分天穹窿而周乎上地磅礴而向乎下人𦳜𦳜而处乎中天积气耳清轻而属乎阳地积块耳浊重而属乎阴人受天地之中以生故负阴抱阳冲气以爲和冲和气者爲人故天地含精万物化生推此言之则阴阳气遍交会而气和气和而爲人生人生则有所倚而立也卢曰一三五七九阳之数也极则反一运行无穷易曰本乎天者亲上本乎地者亲下亲下者草木之类是也亲上者含识之类是也故动物有神植物无识无识者爲气所变有神者爲识所迁故云太易大初以至浑沦言气之渐也其中精粹者谓之爲神神气精微者爲贤爲圣神气杂浊者爲凡爲愚乃至含生差别则多品矣政和阴阳者气之大天地者形之大气变而有形则有阴阳然后有天地而道者爲之公圣人者道之管此圣人所以因阴阳以统天地也易有太极是生两仪庄子所谓道在太极之先者是也故太易者未见气也杂乎芒忽之间变而有气故太初者气之始也气变而有形故太始者形之始也形辩而有质故太素者质之始也气形质具而未相离则道之全体于是乎在故曰浑沦老子所谓有物混成者是也无所用其明故视之不见无所施其听故听之不闻无所致其力故循之不得此三者不可致诘故混而爲一然既已谓之一矣且得无其言乎此所以强名之曰易也易无形埒者无体也易况之阳则一之所起故变而爲一数起于一故变而爲七则屈而未申也七变而爲九则交而有变也数穷于九故复变而爲一一爲形变之始则天地人皆得此以生故曰清轻者上爲天浊重者下爲地冲和者爲人精者一也一生二二生三三生万物故天地含精而万物化生矣范曰阴阳专精爲天地散精爲万物天地者万物之上下也物与天地本无先后明大道之序则有天地而后万物生焉故易曰天地感而万物化生子列子曰天地无全功圣人无全能万物无全用全犹傋也范曰道之大全裂于上下天地之所以设位也成天地之能者爲圣人盈天地之间者爲万物彼其覆载之功辅相之能散殊之用未尝不相待也乌能备其大全故天职生覆地职形载圣职教化物职所宜职者主也生各有性性各有所宜者也范曰有职者当听上故三才奠位万物散殊皆有常职若乃造形而上观天地俯万物而不与圣人同忧音之所不能该听无与焉果且奚所受职耶然则天有所短地有所长圣有所否物有所通夫体适于一方者造余涂则闵矣王弼曰形必有所分声必有所属若温也则不能凉若宫也则不能商范曰三才具而万物分其用未尝不相侍也故有所短者有所长有所通者有所否何则生覆者不能形载形载者不能教化教化者不能违所宜宜定者不出所位皆有素分不可逆也范曰天穹然而刚健无不覆焘未必能形载也地隤然而止静无不持载未必能教化也圣人位乎其中仰观俯察与天地参教自我设化自我行斯能赞天地之化育矣然教化之用亦岂能违物之所宜哉物无常宜宜在随时吾则顺其自然而无汨其陈焉俾万物之生各得其宜而已故教出于不言化成于不宰其不违物之所宜是乃所以辅相天地之宜者耶故天地之道非阴则阳圣人之教非仁则义万物之宜非柔则刚此皆随所宜而不能出所位者也方员静躁理不得兼然寻形即事则名分不可相干在理之通方员未必相乖故二仪之德圣人之道焘育群生泽周万物尽其清宁眞粹而已则殊涂融通动静澄一盖由圣人不逆万物之性万物不犯圣人之化凡滞于一方者形分之所阂耳道之所运常冥通而无待卢曰气运者能覆载神运者能教化然则天地生万物圣人随状而用之政和天位乎上地位乎下圣人位乎天地之中凡以成变化而已变化代兴万物异宜天地之与圣人岂能违其所宜哉盖圣人之于天地相辩则爲三极相通则爲三才生覆者不能形载形载者不能教化教化者不能所宜所宜定者不出所位此言职之有分也故以其所辩者言之若夫圣人之道上际于天下蟠于地化育万物不可爲象则上下同流而无间安有长短之相形通否之相异者哉范曰天有阴阳地有阴阳故天地之道阴阳必贵其相交也不仁则不生不义则不成故圣人之教仁义必贵其相济也动静有常刚柔断矣故万物之宜刚柔必贵其相杂也然天地体道故擅覆载之功万物待之以生而未尝留道圣人体道尸教化之任故物待之以成而未尝容心是皆随物之宜亦不出所位而已鹏鷽之小大何足以相笑夔蚿之多寡何足以相怜不浴鹄而黔乌不绩凫而断鹤因其常然付之自然尔故有生者有生生者有形者有形形者有声者有声声者有色者有色色者有味者有味味者形声色味皆忽尔而生不能自生者也夫不能自生则无爲之本无爲之本则无当于一象无系于一味故能爲形气之主动必由之者也卢曰有形之始谓之生能生此生者谓之形神能形其形能声其声能色其色能味其味者皆神之功以无制有生之所生者死矣而生生者未尝终形之所形者实矣而形形者未尝有声之所声者闻矣而声声者未尝发色之所色者彰矣而色色者未尝显味之所味者尝矣而味味者未尝呈夫尽于一形者皆随代谢而迁革是故生者必终而生生物者无变化也皆无爲之职也至无者故能爲万变之宗主也卢曰神所运用有始必终形声色味皆非自辩者也所以潜运者乃神之功高焉无爲而无不爲也政和生形声色味皆物之化故隐斯显往斯返生生者形形者声声者色色者味味者皆道之妙敦原其所始敦要其所终道常无爲而无不爲谓是故也范曰疑独者不生不生者能生生故形声色味皆有待而生也然太虚之中物成生理而形者自呈太山秋毫彼奚自而形耶惟大象无形乃能形形吹万不同而声者自应雷震蚋飞彼奚自而生耶惟大音希声乃能声声留动而后生色彼固不能自色也贲而无色盖有爲之色色者物成而后有味彼固不能自味也淡乎无味盖有爲之味味者形形而我无形也故如鑑之寂妍丑毕现而鑑实无形岂与形者俱有声声而我无声也故如谷之虚美恶皆赴而谷实无声岂与声者俱发色之所色者彰矣故探其本要其末推其色逆其数期其极色虽不同而色色者未尝显味之所味者尝矣故感于醎作于酸化于苦穷于甘变于辛味虽不同而味味者未尝呈然则生生之妙岂固与生之所生者偕终耶自非无爲而无而爲者畴克尸此故曰皆无爲之职也能阴能阳能柔能刚能短能长能圆能方能生能死能暑能凉能浮能沉能宫能商能出能没能玄能黄能甘能苦能羶能香无知也无能也而无不知也而无不能也知尽则无知能极则无能故无所不知无所不能何晏道论曰有之爲有恃无以生事而无事由无以成夫道之而无语名之而无名视之而无形听之而无声则道之全焉故能昭音响而出气物包形神而章光影玄以之黑素以之白矩以之方规以之贠贠方得形而此无形白黑得名而此无名也卢曰老子曰吾不知谁之子象帝之先言此神也先天先地神鬼神帝无能知者无能证者若能体证兹道则天地之内无不知无不能矣范曰幽无形深不测之谓阴莹天工明万物之谓阳能阴能阳则阴阳所不能测也曲直以立本致曲以趋时是之谓柔敦实以爲体断制以爲用是之谓刚能柔能刚则柔刚所不能定也长短之相形尺寸是已道则能短能长圆方之相研规矩是已道则能方能圆能生能死则不涉于数能暑能凉则不囿于时物之在水也沉者不能以浮浮者不能以沉能沉能浮者殆犹日光之在水欤物之有声也鼔宫而宫动叩商而商应能宫能商者殆犹天籁之自呜欤出于机者俄入于机出于冥者俄入于冥惟不转于机冥者乃所以能出能没玄于天爲小而妙之道黄于地爲中而光之色惟不域于天地者乃所以能玄能黄能甘能苦则以淡乎其无味故也能羶能香则以漠乎其无臭故也是乃道之无爲而无不爲者如此故无知也周万物而无所遗乃无不知无不能也彫衆形而不爲巧乃无不能也政和有所知有所能在道一偏非全之尽之者也而无知而无不知无能而无不能则无不该也无不遍也何所不能哉阴阳气也柔刚材也短长形也圆方器也生死数也暑凉时也浮沉势也宫商声也出没迹也玄黄色也甘苦味也羶香臭也变化所爲皆在是矣古之人其备乎六通四辟小大精粗其运无乎不在乌往而不暇沖虚至德眞经四解卷之一沖虚至德真经四解正统道藏三家本二十卷洞神部玉诀类沖虚至德眞经四解卷之二圣二天瑞子列子适卫食于道从者见百岁髑髅攓蓬而指顾谓弟子百丰曰唯予与彼知而未尝生未尝死也俱涉变化之涂则予生而彼死推之至极之域则理既无生亦又无死也卢曰形则有生有死神也无死无生我如神在彼如神去髑髅与我生死不同若悟其神未尝生死此过养乎此过欢乎遭形则不能不养遇生则不能不欢此过误之徒非理之实当也卢曰既受其形则欢养失理以至于死耳种有几先问变化种数凡有几条然后明之于下若鼃爲鹑得水爲㡭得水土之际则爲鼃蠙之衣生于陵屯陵屯高洁处也则爲陵舄此随所生之处而变者也陵舄得郁栖则爲乌足此合而相生者也乌足之根爲蛴螬其叶爲胡蝶根本也叶散也言乌足爲蛴螬之本其末散化爲胡蝶也胡蝶胥也胥皆也言物皆化也化而爲虫生灶下其状若脱其名曰𪀊掇此一形之内变异者也𪀊掇千日化而爲鸟其名曰干余骨干余骨之沫爲斯弥斯弥爲食醯颐辂食醯颐辂生乎食醯黄軦食醯黄軦生乎九猷九猷生乎瞀芮瞀芮生乎腐蠸此皆死而更生之一形者也羊肝化爲地臯马血之爲转邻也人血之爲野火也此皆一形之内自变化也鹞之爲鹯鹯之爲布谷布谷乆复爲鹞也鷰之爲蛤也田鼠之爲鹑也朽瓜之爲鱼也老韭之爲苋也老羭之爲猨也鱼卵之爲虫此皆无所因感自然而变者也亶爰之兽自孕而生曰类亶音释山海经云亶爰之山有兽其状如狸而有发其名曰类自爲牝牡相生也河泽之鸟视而生曰鶂此相视而生者也庄子曰白鶂相视眸子不运而风化之也纯雌其名大腰纯雄其名穉蜂大腰龟鼈之类也穉小也此无雌雄而自化上言虫兽之理既然下明人道亦有如此者也思士不妻而感思女不夫而孕大荒经曰有思幽之国思士不妻思女不夫精气潜感不假交接而生子也此亦白鶂之类也后稷生乎巨迹传记云高辛氏之妃名姜原见大人迹好而履之如有人理感己者遂孕因生后稷长而贤乃爲尧佐即周祖也伊尹生乎空桑传记曰伊尹母居伊水之上既孕梦有神告之曰臼水出而东走无顾明日视臼水出告其邻东走十里而顾其邑尽爲水身因化爲空桑有莘氏女子採桑得婴儿于空桑之中故命之曰伊尹而献其君令庖人养之长而贤爲殷汤相厥昭生乎湿醯鸡生乎酒羊奚比乎不荀乆竹生青宁青宁生程自从㡭至于程皆生生之物蛇鸟虫兽之属言其变化无常或以形而变或死而更生终始相因无穷已也程生马马生人人乆入于机万物皆出于机皆入于机夫生死变化胡可测哉生于此者或死于彼死于彼者或生于此而形生之主未尝暂无是以圣人知生不常存死不永灭而一气之变所适万形万形万化而不化者存归于不化故谓之机机者群有之始动之所宗故出无入有散有反无靡不由之卢曰种之类也言种有类乎亦互相生乎设此问者欲明神之所适则爲生神之所去则爲死形无常主神无常形耳神本无期形则有凝一受有形之质犹机关系束焉生则爲出死则爲入政和易曰原始反终故知死生之说盖有生者必有死而死于是者未必不生于彼通乎此则唯子与彼知而未尝生未尝死也方生方死方死方生则养形而悦生今之所存乃昔之所过者尔故曰此过养乎此过欢乎万物以不同形相代则死生之变不可胜计也故曰种有几如下文所云乃耳目之所及者耳若鼃爲鹑者盖言万物之化无川陆之间也㡭也蛙蠙之衣陵舄也一种也或得水土而生于下或得陵屯而生于上盖言万物之化随形气之所遇也陵舄得郁栖则爲乌足则假异物以爲体乌足之根爲蛴螬其叶爲胡蝶则散同体以爲物胡蝶胥也化而爲虫生于灶下其状若脱其名爲𪀊掇则睘飞者有化而爲蝡动者矣𪀊掇千日化而爲鸟其名曰干余骨则穴处者则有化而爲林栖者矣或因形而移易则斯弥而爲颐辂原黄軦之生乎腐蠸与天地臯转邻野火之类是也或因性而反复则鹞之爲鹯鹯之爲布谷布谷之复爲鹞是也鷰之爲蛤田鼠之爲鹑朽爪之爲鱼老韭之爲苋老羭之爲猿鱼卵之爲虫则或以类而相因或以不类而相与爲类亶爰之兽自孕而生日类则无所感而化者河泽之鸟视而生曰鶂则无所交而化者也纯雌其名大腰纯雄其名穉蜂则其在物也有一阴阳而自生化者矣思士不妻而感思女不夫而孕则其在人也有非阴阳而能潜通者矣以至后稷生乎巨迹伊尹生乎空桑虽不可致诘而不足怪也厥昭生乎湿则化于气醯鸡生乎酒则化于味羊奚比乎不笋则化于习乆竹生青宁则以无情而生有情也青宁生程则以无知而生有知也尸子以程爲豹之类程生马则以同类而相生也马生人则以非类而相生也然则昆虫之出入草木之生死变化无常未始有极又乌知死生先后之所在哉惟万物生有所乎萌死有所乎归圣人于此知其有机缄而不能自已耳范曰道无终始物有死生陶于大化之冶适然而变则气聚形成强名曰生转于造化之机适然有遗则气散形壊强名曰死气有聚散特浮云之去来耳形有存亡特一沤之起灭耳死生之名有对而立方死方生梦已俄觉方生方死觉已俄梦敦知其所以然耶惟原始反终者知其未尝死未尝生敌来而无从去而无往殆将入于不死不生矣百岁髑髅特已腐之余骨果何知也然庄子载其言有曰吾安能弃南面王乐复爲人间之劳乎则不悦生而恶死可知世之昧者揽一身而愿胶万化而执生化而死戚然而恶故此过养乎以其畏于死也死变而生欣然而喜故此过懽乎以其悦于生也死固奚足畏生固奚足悦乎是特万化而未始有极者耳又况万物相禅种名不同故鹑也㡭也蛙蠙之衣也陵舄也此一种也或得水或得水土之际或得陵屯而其生各不同也乌足也蛴螬也胡蝶也其与陵舄亦一种也或以郁栖或以叶或以根而其变各不同也𪀊掇也干余骨也斯弥也食醯颐辂也其与胥亦一种也或以灶下或以千日或以其沫而其生各不同也食醯颐辂生乎食醯黄軦食醯黄軦生乎九猷九猷生乎瞀芮瞀芮生乎腐蠸则不知其种自然而生者羊肝化爲地臯马血之爲转邻人血之爲野火鹞之爲鹯鹯之爲布谷鷰之爲蛤田鼠之爲鹑朽爪之爲鱼老韭之爲苋老羭之爲猨鱼卵之爲虫则不知其种自然而变者自孕而生者有若亶爰之兽相视而生者有若河泽之鸟大腰之类纯雌而无雄穉蜂之类纯雄而无雌以思士则不妻而感以思女则不夫而孕以至厥昭醯鸡则有所因而生羊奚不笋则无所因而比乆竹也青宁也程也是又马与人有自之而生也用是以观则物或以有情而相生或无情而相生或以有情而生无情或以无情而生有情或生于无所因或生于无所感万形万化无有纪极意者其有机缄而不得已邪利用以出注然勃然莫不出焉者皆出于机也利用以入油然漻然莫不入焉者皆入于机也有万不同出生入死不知其所由然彼其神机之张气机之运固有爲之斡旋宰制者列子方论无爲之职继之以此良有以也黄帝书曰形动不生形而生影声动不生声而生响夫有形必有影有声必有响此自然而并生俱出而俱没岂有相资前后之差哉郭象注庄子论之详矣而世之谈者以形动而影随声出而响应圣人则之以爲喻明物动则失本靖则归根不复曲通影响之义也无动不生无而生有有之爲有恃无以生言生必由无而无不生有此运通之功必赖于无故生动之称因事而立耳卢曰形有所生不能生无影响是也神而无形动则生有万类是也范曰影之爲影若有待于形也而实无所待形动而影自从耳影非有求于形也响之爲响若有待于声也而实无所待声动而响自应耳响非有求于声也有生于无其理若此形必终者也天地终乎与我偕终料巨细计修短则与我殊矣会归于终理固无差也卢曰大小虽殊同归于尽耳范曰系物数之终冬时数之终无物也无时也孰知其所终天地者形之大也既已囿于形矣虽欲不终得乎终进乎不知也进当爲尽此书尽字例多作进也聚则成形散则爲终此世之所谓终始也然则聚者以形实爲始以离散爲终散者以虚漠爲始以形实爲终故迭相与爲终始而理实无终无始者也卢曰进当爲尽假设问者言天地有终尽乎爲复不知乎其下自答也道终乎本无始进乎不乆乆当爲有无始故不终无有故不尽范曰无物无时孰爲终始除日无岁孰爲乆暂谓道爲可终邪特未可知也彼其本无始庄子所谓未始有始是已谓道爲可进邪特未可知也彼其本不乆庄子所谓先天地生而不爲乆是已有生则复于不生有形则复于无形生者反终形者反虚自然之数也卢曰凡有始有终皆本乎无始归于不有今从太初浑沦而言之是有始也安得不终乎安得不尽乎不生者此不生者先有其生然后之于死灭非本不生者也本不生者初自无生无灭无形者此无形者亦先有其形然后之于离散非本无形者也本无形者初自无聚无散者也夫生生物者不生形形物者无形故能生形万物于我体无变今谓既生既形而复反于无生无形者此故存亡之往复尔非始终之不变者也卢曰所言神之不生者非本不曾生也万物所以生群品所以形皆神之所运也以其能生生而即体无生灭耳是非都无形生同夫太虚之气范曰生之所生者死矣则复于不生形之所形者实矣则复于无形不生者非本不生自有生而复于此耳是岂生生而不生者耶无形者非本无形自有形而复于此耳是岂形形而无形者耶生者理之必终者也终者不得不终亦如生者之不得不生生者不生而自生故虽生而不知所以生不知所以生则生不可絶不知所以死则死不可御也而欲恒其生尽其终惑于数也尽亡也卢曰有生之物必有终极亦如和气萌达草木不得不生而欲令长生者迷于至数者也范曰生有所乎萌死有所乎归始终相反乎无端而莫知其所穷殆有数存焉于其间而欲怕其尽者直将执而勿失流转于生死之域而莫觉莫悟岂不惑哉精神者天之分骨骸者地之分属天清而散属地浊而聚精神离形各归其眞天分归天地分归地各反其本故谓之鬼鬼归也归其眞宅眞宅太虚之域卢曰神明离于形谓之死也归眞宅反乎太清也以太清爲眞宅者明此形骸而爲虚假耳范曰精者水也神者火也水与火合而生土故人之生也因精集神而百骸九窍六藏该而存焉精神者天之分以其运而无穷故清而散骨骸者地之分以其常而不变故浊而聚精神离散各归其眞此其所以谓之鬼也切常申之人之初生精神䰟魄具而后形成焉魂云也从于神而无不之魄白也营于物而有所止圣人则以魂制魄故神不至于殉形衆人则以䰟从魄则不足于使形神不至于殉形则虽死也无以异于生神不足以使形则虽生也无以异于死贤人之死爲鬼尽人道而死虽曰其鬼不神与夫沦于幽阴化爲异物者固有间矣列子之言若非其至姑自其归眞宅者言之故曰鬼而已尔雅曰鬼之爲言归也黄帝曰精神入其门骨骸反其根我尚何存何生之无形何形之无炁何炁之无灵然则心智形骸阴阳之一体偏积之一炁及其离形归根则反其眞宅我无物焉卢曰凡人以形爲我縁我则有情情多者爱溺深而情少者嗜欲薄唯至人无我了识其神凡人不知封执弥厚令神归乎眞形归乎地向时之我竟何在耶政和静则复性动则去本理之然也形动而不生形而生影声动不生声而生响无动不生无而生有则去本远矣无则生有有必归无故曰形必终者也天地与我并生及其终也与我皆终孰知其极则谓终者进乎不知矣有终有始有乆有暂者唯其时物也故有始以无始爲至道终乎本无始则又至矣有乆者以不乆爲至道进乎本不乆则又至矣夫何故以有生则复于不生有形则复于无形也不生者非卒不生无形者非本无形盖自有生有形者见之也生者理之必终终者不得不终生者不得不生而欲其生之长存以终爲界辩又乌知环中之无穷者哉此惑于数者也生者天地之委和精神者天之分故清而散骨骸者地之分故浊而聚精神离散各归其眞尚何有于我哉然此自衆人言之也故曰精神入其门骨骸反其根我尚何存若夫圣人上与造物者游下与无终始者反则形未尝衰而我独存矣范曰万物有乎出而莫见其门有乎生而莫见其根精神入其门者还其所自出也骨骸反其根者复其所自生也若然则归其眞宅我尚何存之有圣人以精集神以神御形以形存神精全而不亏神用而不竭形生而不敝闭其门物无目而入深其根物无得而摇不坏之相自古固存是谓长生乆视之道古之人修身千二百岁而形未尝衰盖进乎此人自生至终大化有四其间迁易无时暂停四者盖举大较而言者也卢曰夫婴儿者是非未生乎心也故德厚而志专矣及欲虑充起攻之者必多衰老炁柔更近于道命之终极乃休息焉婴孩也少壮也老耄也死亡也范曰自物之无而观之则眞常湛寂亘古不去故江河竞注实未尝流自物之有而观之则大化密移交臂已失故舟山虽藏不能无遯一将入阴阳之机游造化之涂则形之所形者实矣无动不变无时不移借明于鑑今吾非故吾停灯于缸前焰非后焰操有时之具託无穷之间貌色智态止日不异自谓变化可逃得乎哉故自婴孩而少壮自老耄而死亡大化日徂间不可省夫惟日夜无隙爲能通昼夜而知古今不代爲能参万岁而一反复终始揭天地以趋静是谓化化而不化于化者矣其在婴孩气专志一和之至也物不伤焉德莫加焉老子曰含德之厚比于赤子范曰儿子居不知所爲行不知所之故其气专则不杂其志一则不二沖和内固莫能伤忧患不能入邪气不能袭故其德全而形不亏老子所谓含德之厚是也其在少壮则血气飘溢欲虑充起物所攻焉德故衰焉处力竞之地物所不与也范曰孔子所谓血气方刚是也其在老耄则欲虑柔焉体将休焉物莫先焉休息也已无竞心则物不与争虽未及婴孩之全方于少壮间矣范曰庄子所谓佚我以老是也其在死亡也则之于息焉反其极矣卢曰近于性则体道惑于情则丧眞故含德之厚比于赤子倦而不作犹爲次焉方之驰竞大可知也政和其在婴孩气专志一和之至也老子所谓含德之厚也其在少壮血气飘溢欲虑充起庄子所谓与接爲构及其老也血气既衰故欲虑柔而体将休焉至于归其眞宅则之于息焉而反其极矣庄子大块载我以形劳我以生佚我以老息我以死此之谓也自婴孩至于死亡皆以是日徂故谓之化范曰子贡所谓君子息焉是也四者之化形生之所同也衆人则形化而心亦然圣人则外化而内不化孔子游于太山见荣启期行乎郕之野鹿裘带索鼓琴而歌孔子问曰先生所以乐何也对曰吾乐甚多天生万物唯人爲贵而吾得爲人是一乐也推此而言明人之神气与衆生不殊所适者异故其形貌不一是以荣启期深测倚伏之縁洞识幽显之验故忻遇人形兼得男贵岂孟浪而言男女之别男尊女卑故以男爲贵吾既得爲男矣是二乐也人之将生男女亦无定分故复喜得男身人生有不见日月不免襁褓者吾既已行年九十矣是三乐也贫者士之常也死者人之终也处常得终当何忧哉孔子曰善乎能自宽者也不能都忘忧乐善其能推理自宽慰者耳卢曰夫大冶铸金依范成质故神爲其范群形以成男女修短阴阳已定矣何者神运其功形爲功报耳形既不能自了神者未形已知启期暮年方始爲乐是知道之晩情滞于形夫子但善其自宽未许期深达至道林类年且百岁书传无闻盖古之隐者也底春被裘底当也拾遗穗于故畦收刈后田中弃谷捃之也并歌并进孔子适卫望之于野顾谓弟子曰彼叟可与言者试往讯之子贡请行逆之壠端面之而叹曰先生曾不悔乎而行歌拾穗林类行不留歌不辍子贡叩之不已乃仰而应曰吾何悔邪子贡曰先生少不勤行长不竞时老无妻子死期将至亦有何乐而拾穗行歌乎林类笑曰吾之所以爲乐人皆有之而反以爲忧我所以爲乐者人人皆同但未能触事而夷故无暂欢卢曰仁者不忧智者不惧不受形也生分已随之是以君子不戚戚于贫贱不遑遑于富贵人不达此反以爲忧汝亦何怪于我也少不勤行长不竞时故能寿若此不勤行则遗名誉不竞时则无利欲二者不存于胸中则百年之寿不祈而自获也卢曰非于非分之行竞于命外之时求之不跋伤生夭寿矣吾所以乐天知命而得此寿老无妻子死期将至故能乐若此所谓乐天知命故无忧也卢曰妻子适足以劳生苦心岂能延人寿命居常待终心无忧戚是以能乐若此也子贡曰寿者人之情死者人之恶子以死爲乐何也林类曰死之与生一往一反故死于是者安知不生于彼故吾知其不相若矣吾又安知营营而求生非惑乎亦又安知吾今之死不愈昔之生乎寻此㫖则存亡往复无穷已也卢曰知形有代谢神无死生一往一来犹朝与暮耳何故营营贪此而惧彼哉子贡闻之不喻其意还以告夫子夫子曰吾知其可与言果然然彼得之而不尽者也卒然闻林类之言盛以爲已造极矣而夫子方谓未尽夫尽者无所不尽亦无所尽然后尽理都全耳今方对无于有去彼取此则不得不觉内外之异然所不尽者亦少许处耳若夫万变玄一彼我两忘即理自夷而实无所遣夫冥内游外同于人群者岂有尽与不尽者乎卢曰死此生彼必然之理也林类所言安知者是疑似之言耳故云未尽政和易曰乐天知命故不忧处常得终死生无变于己所以自乐也盖修一身任穷达知去来之非我亡变乱于心虑则何忧之有虽然知乐知忧非眞乐也孔子以无乐爲眞乐荣启期者眞能自宽而林类盖得之而不尽者尔范曰生者死之徒死者生之始万化而未始有极惟原始反终者故知死生之说自不悦生不恶死言之则营营求生者可谓惑矣然亦安知其爲惑乎自生之劳死之息言之则今之死者固愈于昔之生矣然亦安知其愈于昔之生乎观林类之言若是眞可与言者然以彼之所以爲乐者观之尚不免对无于有取此去彼故夫子以爲得之而未尽者也子贡倦于学告仲尼曰愿有所息学者所以求复其初乃至于厌倦则自然之理亏矣仲尼曰生无所息劳知虑役支体此生者之事庄子曰生爲徭役子贡曰然则赐息无所乎仲尼曰有焉耳望其圹睪如也宰如也坟如也鬲如也则知所息矣见其坟壤鬲异则知息之有所庄子曰死爲休息也子贡曰大哉死乎君子息焉小人伏焉乐天知命泰然以待终君子之所以息去离忧苦昧然而死小人之所以伏也仲尼曰赐汝知之矣人胥知生之乐未知生之苦知老之惫未知老之佚知死之恶未知死之息也庄子曰大块载我以形劳我以生佚我以老息我以死耳卢曰夫生者动用之质也唯死乃能休息耳亦犹太阳流光群物皆动君子徇名小人徇利未尝休止也政和学道而不至于死之说则何以学爲哉子贡倦学而愿息是未知死之说也故夫子告之以生无所息望其圹睪如其明宰如其高坟如其大鬲如而与世殊絶此息之所也然衆人之死曰物而君子则虽死而不亡故曰君子息焉小人伏焉生之苦所谓劳我以生也老之佚所谓佚我以老也死之息所谓息我以死也范曰老子曰爲学日益又曰絶学无忧子贡倦于学而愿息焉由未进乎日益又乌能损之又损无爲而无不爲而得夫谓所絶学者哉孔子告之以生无所息欲其日有孳孳死而后已故也庄子曰大块载我以形劳我以生佚我以老息我死体道者无佚老息死之事特爲载形劳生者言之乎故孔子以是对子贡晏子曰善哉古之有死也生死古今所同而独善古之死者明古人不乐生而恶死也仁者息焉不仁者伏焉修身愼行恒怀兢惧此仁者之所忧贪欲纵肆常无厌足此不仁者之所苦唯死而后休息寝伏之死也者德之徼也德者得也徼者归也言各得其所归古者谓死人爲归人言死人爲归人则生人爲行人矣行而不知归失家者也一人失家一世非之天下失家莫知非焉此衆寡相倾者也晏子儒墨爲家重形生者不辩有此言假託所称耳卢曰老子曰归根曰静静曰复命复命曰常知常曰明不知常妄作凶神之有形一期之报迷本执有劳神苦心疲亦极矣唯死也乃归乎眞犹脱桎梏而舍负担也贪生恶死者苟恋乎有曾不知归于本焉而天下不以爲非迷者多矣有人去乡土离六亲废家业游于四方而不归者何人哉世必谓之爲狂荡之人矣又有人钟贤世矜巧能修名誉夸张于世而不知己者亦何人哉世必以爲智谋之士此二者胥失者也此二者虽行事小异而并不免于溺丧也而世与一不与一唯圣人知所与知所去以生死爲寤寐者与之溺丧忘归者去之卢曰夫弃本逐末劳神苦心顺情之与求名逐欲之与徇利二者俱失也何厚何薄哉而群所谓则举世爲是也凡执所滞则举世爲非矣唯有道者知去与焉故庄子云臧与谷二人俱牧羊俱亡羊一则博塞问一则读书善恶虽殊亡羊一也苟失道则游方之与修学夫何远哉政和死生亦大矣善吾生者乃所以善吾死故曰善哉古之有死也死而不亡曰寿仁者寿不仁之人则与物偕尽而已故曰仁者息焉不仁者伏焉徼者有所归宿之地生阳也生者德之光而光则本乎阳死阴也死者德之徼而徼则本乎阴故以生爲行而死爲归亦阴阳动静之义狂荡之人其失之也外智谋之士其失之也内去彼取此世俗之蔽耳唯圣人知所与知所去范曰人死曰鬼鬼者归也归其眞宅之谓一旦揽有涯之生託无遯之地与物相刃相靡其行尽如驰而莫之能止不亦悲乎终身役役而不见其成功薾然疲役而不知所归可不哀耶是乃迷而不知复者人谓之不死奚益今有人焉去乡国离六亲废家业游于四方而不知归者果何人哉是特造化之流人阴阳之逆旅薾然疲役而不知归者尔又有人焉钟贤世矜行能修名誉自务夸张于世而不知已者亦何人哉是直饰智以惊愚修身以明污独卖名声于天下者尔二者不同其于溺丧而不知归一也而世与一不与一或自以爲狂荡之人或自以爲智谋之士要之知所与知所去唯圣人能之沖虚至德眞经四解卷之二沖虚至德真经四解正统道藏三家本二十卷洞神部玉诀类沖虚至德眞经四解卷之三圣三天瑞或谓子列子曰子奚贵虚列子曰虚者无贵也凡贵名之所以生必谓去彼而取此是我而非物今有无两忘万异冥一故谓之虚虚既虚矣贵贱之名将何所生范曰谷以虚故应鑑以虚故照管籥以虚故受声耳以虚故能听目以虚故能视鼻以虚故能齅有实有中则有碍于此虚固足贵矣然所贵在此所贱在彼贵贱之名未能两忘而化于道又奚贵虚子列子曰非其名也事有实着非假名而后得也莫如静莫如虚静也虚也得其居矣取也与也失其所矣夫虚静之理非心虑之表形骸之外求而得之即我之性内安诸己则自然眞全矣故物所以全者皆由虚静故得其所安所以败者皆由动求故失其所处卢曰或问贵虚答曰无贵吾所以好虚者非爲名也夫虚室生白吉祥止耳唯静唯虚得其居矣若贪求取与神失其安然后名利是非纷竞交凑将何以堪之故虚非我贵耳范曰一而不变静之至也无所于忤虚之至也守静而笃致虚而极者岂在夫名声之末哉一性之中咸有眞宅有尸则有则矣有㞐则有所矣静固足以应群动虚固足以受群实静也虚也不爲物撄眞宅在我居之安矣若夫有所取则有所求有所与则有所应驰其形性潜之万物望旧都而畅然指先庐而流涕欲反汝情而无由入殆不啻若去国之流人也虽欲不失其所得乎哉此天下失家至人之所悲也易以井爲居其所艮爲止其所井者性之原艮者性之止惟此则爲不失其所故也事之破而后有舞仁义者弗能复也当爲之于未有治之于未乱乃至亏丧凋残方欲鼓仁义以求反性命之极者未之得也卢曰吾所言虚是修于未乱耳若使眞性破毁心神汩昏更弄仁义之辞教易情之波簜故不能克复矣政和有贵斯有贱有名斯有实虚则无是也老子曰致虚极守静笃虚固足以受群实静固足以应群动故曰莫如静莫如虚以虚静爲得其居者盖言群动群实莫能闵之也以取与爲失其所者盖言去彼取此有所着也大道废有仁义因事之破䃣而后有舞仁义者岂能复归于道哉范曰庄子曰道德不废安取仁义盖失道而后德失德而后仁失仁而后义仁以立人义以立我而去道也远矣事既破䃣乃始蹩躠爲仁踶跋爲义蕲以慰天下之心天下莫不奔命于仁义无以反其性情而复其初此古之至人所以槌提而絶弃之者良有以也粥熊曰运转亡已天地密移畴觉之哉此则庄子舟壑之义孔子曰日夜无隙丘以是徂夫万物与化爲体体随化而迁化不暂停物岂守故故向之形生非今形生俯仰之间已涉万变炁散形朽非一旦顿至而昧者操必化之器託不停之运自谓变化可逃不亦悲乎范曰阴阳相照相盖相治四时相代相生相杀芸芸万类日徂于一息不留之间俄成俄坏代废代兴迭盛迭衰倏超倏灭壑泽之藏在今非故交臂之间已爲陈迹大化密移而昧者不知也非通乎昼夜之道畴能觉之哉故物损于彼者盈于此成于此者亏于彼所谓川竭谷虚丘夷渊实也损盈成亏随世随死往来相接间不可省畴觉之哉成者方自谓成而已亏矣生者方自谓生潜已死矣范曰丘夷而渊实则损于彼者未必不盈于此栽成而木毁则成于此者未有不亏于彼损己而益成己而坏生死相循于无涯之变往来相转于不停之机日夜无隙间不容栉非大明终始者畴觉所以然哉凡一气不顿进一形不顿亏亦不觉其成亦不觉其亏皆在冥中而潜化固非耳目之所瞻察范曰消者俄且息气固不顿进也盈者俄且虚形固不顿亏也其进也日造所无而好所新其亏也日减所有而损所成虽欲执之而留皆自冥冥中去矣庄子壑泽之喻必日夜半有力者负之而去盖明乎此亦如人自世至老貌色智态亡日不异皮肤爪发随世随落非婴孩时有停而不易也形色发肤有之麤者新故相换犹不可识况妙于此者乎间不可觉俟至后知卢曰夫心识潜运阴阳鼓作故形体改换天地密移损益盈虚谁能觉悟所以贵夫道者知本而不忧亡也政和神也者妙万物而爲言者也妙不可识则凡丽于形拘于数囿于天地之间者二气之运转无已万物之往来不穷求其主张推行是者而不可得又乌足以知之哉唯圣人通乎物之所造觉此而冥焉彼俟至后知盖亦后觉之莫觉者矣范曰人生天地间一受其成形不亡以待尽其形化其心与之然若骤若驰莫觉莫悟讵能不失赤子之心乎古之体道者以神御形化化而不化于化四肢百体将爲尘垢死生亦大矣而不得与之变虽万化而未始有极何足以患心已故含德之厚复于婴儿上与造物者游下与外生死齐终始者爲友杞国有人忧天地崩坠身亡所寄废寝食者又有忧彼之所忧者因往晓之彼之所忧者惑矣而复以不惑忧彼之所惑不忧彼之所忧喻积惑弥深何能相喻也哉曰天积气耳亡处亡气若屈伸唿吸终日在天中行止奈何忧崩坠乎夫天之苍苍非铿然之质则所谓天者岂但远而无所极邪自地而上则皆天矣故俯仰喘息未始离天也其人曰天果积气日月星宿不当坠邪晓之者曰日月星宿亦积气中之有光耀者气亦何所不胜虽天地之大犹自安于太虚之域况乃气相举者也只使坠亦不能有所中伤其人曰奈地坏何晓者曰地积块耳充塞四虚亡处亡块若躇步跐蹈终日在地上行止奈何忧其坏其人舍然大喜晓之者亦舍然大喜此二人一以必败爲忧一以必全爲喜此未知所以爲忧喜也而互相慰喻使自解释固未免于大惑也卢曰天爲积气何处无气也地爲积块何处无块也块无所隐气无所崩日月是气中有光者汝何忧于崩坠乎范曰确然而上者天其运乎是直积气耳无爲而清者耶不然将恐裂隤然而下者地其处乎是直积块耳无爲而宁者耶不然将恐发崑崙磅礴立碍于太虚之间忧其坏者亦已惑矣忧彼之所忧者其惑滋甚以不惑是尚大不惑长庐子闻而笑之曰虹蜺也云雾也风雨也四时也此积气之成乎天者也山岳也河海也金石也火木也此积形之成乎地者也知积气也知积块也奚谓不壊夫混然未判则天地一气万物一形分而爲天地散而爲万物此盖离合之殊异形气之虚实夫天地空中之一细物有中之最巨者难终难穷此固然矣难测难识此固然矣忧其坏者诚爲大远言其不坏者亦爲未是天地不得不坏则会归于坏遇其坏时奚爲不忧哉此知有始之必终有形之必壊而不识休戚与阴阳升降器质与天地显没也卢曰积气积块以成天地有积有成安得无坏耶但体大难终不可则见若遇其壊时何得不忧范曰经曰焉知天地之丧不有大于天地者乎则即空中以观是爲细物又曰天地者形之大也则即有中以观是爲最巨以其难终故难穷以其难测故难识忧其坏者既爲大远言其不壊者亦爲未是然复谓天地不得不壊遇其坏时奚爲不忧则长庐子之言由在可笑之域子列子闻而笑曰言天地壊者亦谬言天地不坏者亦谬坏与不坏吾所不能知也虽然彼一也此一也彼一谓不坏者也此一谓坏者也若其不坏则与人偕全若其壊也则与人偕亡何爲欣戚于其间哉故生不知死死不知生来不知去去不知来坏与不坏吾何容心哉生之不知死犹死之不知生故当其成也莫知其毁及其毁也亦何知其成此去来之见验成败之明征而我皆即之情无彼此何处容其心乎卢曰夫天地者物之大者也形体者物之细者也大者亦一物也细者亦一物也有物必壊何用辩之哉且人生不知死死不知生来去不自知成壊不能了近取诸已且未能知亦何须用心于天地而忧辩于物外耶政和自器言之有成必有坏自道言之无成无坏囿于器者谓其有形有气不得不坏通于道者知其不陷不坠莫得而壊惟达者知通乎此此列子所以无容心于其间也范曰天地之在空中譬犹一沤之在水也水自爲沤沤亦成水其壊亦水成已俄壊坏已俄成杞人之忧其壊是犹悲人之丧者也有忧彼之所忧者故能晓之是犹悲人之悲者也长庐子闻而笑之是犹悲夫悲人之悲者也进而上之壊与不坏无所容心是爲至极之论然则生死之变去来之机皆不足以相知也壊与不壊曾何欣戚于其间哉舜问乎烝曰道可得而有乎舜欲明群有皆同于无故举道以爲发问之端也曰汝身非汝有也汝何得有夫道郭象曰夫身者非汝所能有也块然而自有耳有非所有况于无哉卢曰夫汝我者自他形称耳非谓神明也俗以己身爲我前人爲汝欲有其道安可得乎故曰汝身非汝有安得有夫道舜曰吾身非吾有孰有之哉曰是天地之委形也生非汝有是天地之委和也性命非汝有是天地之委顺也积顺故有存亡耳郭象曰若身是汝有则美恶死生当制之由汝今气聚而生汝不能禁也气散而死汝不能止也明其委结而自成非汝之有也孙子非汝有是天地之委蜕也气自委结而蝉蜕耳若是汝有则男女多少亦当由汝也故行不知所往处不知所持食不知所以皆在自尔中来非知而爲之也天地强阳气也又胡可得而有邪天地即复委结中之最大者也今行处食息皆强阳之所运动岂识其所以然强阳犹刚实也而非刚实理之至反之虚和之极则无形无生不死不终则性命何所委顺子孙何所委蜕行处何所止泊饮食何所因假者也卢曰既不知神明之爲道也故假天地以言之天主神用地主形物涉有者委形也体和者生性也应用者委顺也情育者委蜕也汝今行止食息但知强阳之所运而不知神明之眞宰也亦可得有夫道者耶或曰虞舜圣人也安得不知道乎答曰夫假賔主辩惑岂可玄默而已耶然庄子曰上梁倚有圣人之才而无圣人之道我有圣人之道而无圣人之才是知有济物之才君居极之位者未必能知道处山林之下有独善之名者未必能理人是故黄帝即位三十年然后梦华胥之国放勋见乎四子然后窅然汾水之阳舜之未寤亦何足怪之政和虚则亡实则有凡得而有者皆可执而取之道妙无形深不可识既莫得而有而人之一身形体性命方该而存倏化而亡亦安能有形者体也故以身爲天地之委形和者气也故以生爲天地之委和物之生也顺性命之理而已故以性命爲天地之委顺身也者父母之遗体也故以孙子爲天地之委蜕若然者亦非我有也故行不知所往处不知所持食不知所味既有制之者矣亦有使之者矣直天地强阳气之所运动而已又安能有夫道虽然道者人之所共由也故曰道将爲汝居是岂终不可得而有耶盖认而有之则莫能有唯圣人有之以不有耳范曰道本无物汝身亦虚虚而非有道将孰寄故观天下之物汝之所得擅者莫若乎身身之所存者莫若乎生其生之本者莫若乎性命也其身之所亲者莫若乎孙子也汝皆不得而有之故观汝之身知本无知则行安知所往处安知所持食安知所味是皆天地强阳气之所爲耳所谓道者汝安得而有耶齐之国氏大富宋之向氏大贫自宋之齐请其术国氏告之曰吾善爲盗始吾爲盗也一年而给二年而足三年大壤自此以往施及州闾向氏大喜喻其爲盗之言而不喻其爲盗之道遂踰垣凿室手目所及亡不探也未及时以贜获罪没其先居之财向氏以国氏之谬己也往而怨之国氏曰若爲盗若何向氏言其状国氏曰嘻若失爲盗之道至此乎今将告若矣吾闻天有时地有利谓春秋冬夏方土出所有也吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鼈亡非盗也夫禾稼土木禽兽鱼鼈皆天之所生岂吾之所有天尚不能自生岂能生物人尚不能自有岂能有物此乃明其自生自有者也然吾盗天而亡殃天亡其施我公其心何往而有怨哉夫金玉珍寳谷帛财货人之所聚岂天之所与天尚不能与岂人所能聚此亦明其自能自聚若盗之而获罪孰怨哉人有其财我犯其私所以致咎卢曰夫天地不仁以万物爲刍狗既无情于生育岂有心于取与哉小大相吞智愚相役因时以兴利力制以徇私动用取与皆爲盗也人财则不尔主守以自供取之获罪此复怨谁也范曰盗有羡志取非其有然有所谓公盗者有所谓私盗者禾稼土木禽兽鱼鼈天之所生国氏盗之而亡殃金玉珍寳谷帛货财人之所聚向氏盗之而获罪二者不同非其有而取之则一也向氏大惑以爲国氏之重罔己也遇东郭先生问焉东郭先生曰若一身庸非盗乎盗阴阳之和以成若生载若形况外物而非盗哉若其有盗耶则我身即天地之一物不得不私有之若其无盗耶则外内不得异也诚然天地万物不相离也仞而有之皆惑也夫天地万物之都称万物天地之别名虽复各私其身理不相离仞而有之心之惑也因此而言夫天地委形非我有也饰爱色貌矜伐智能己爲惑矣至于甚者横仞外物以爲己有乃标名氏以自异倚亲族以自固整章服以耀物借名位以动衆封殖财货树立权党终身欣玩莫由自悟故老子曰吾所以有大患者爲吾有身庄子曰百骸六藏吾谁与爲亲领斯㫖也则方寸与本虚齐空形骸与万物俱有也范曰窃有小大皆迷者也向氏喻其爲盗之言而不喻其爲盗之道故失之于殉货国氏喻其爲盗之道而不喻其所以爲盗之道故失之于累物茍得乎道则内之一身不可横私也况于外物之纷纷乎何则且人之生也百骸九窍六藏该而存焉吾谁与爲亲认而有之是爲大惑惟能不以利累形不以形累心则视万物与我将择焉而不可得及吾无身吾有何患国氏之盗公道也故亡殃若之盗私心也故得罪公者对私之名无私则公名灭矣今以犯天者爲公犯人者爲私于理未至卢曰天地无私取之无对故无殃也人心有私取之有情故爲盗也以有私之心取有私之物私则有对得罪何疑故法者禁人之私无对无禁也有公私者亦盗也直所犯之异耳未爲非盗亡公私者亦盗也一身不得不有财物不得不聚复欲遣之非能即而无心者也卢曰圣人设法教化不害人不侵衆者皆非盗也不违法者则爲公道违于法者则爲私道焉虽不违于公而封于己者亦爲盗也况违法封己乎公公私私天地之德生即天地之一理身即天地之一物今所爱吝复是爱吝天地之间生身耳事无公私理无爱吝者也知天地之德者孰爲盗耶孰爲不盗耶天地之德何耶自然而已何所历其公私之名公私之名既废盗与不盗理无差也卢曰知公知私而无私焉与物同例而不怪者是天地之德也若知天地之德取而无私心者是不欺乎天取之不殊于衆人得之无私不爲盗若然者谁爲盗耶谁爲不盗耶唯了神悟道者知之矣政和取非其有无非盗也或以公道而无殃或以私心而得罪时在夫不累于有与认而有之之间耳然有公私者未能无羡故曰有公私者亦盗也而无公私者亦未能勿忘故曰亡公私者亦盗也公公私私任其自然而无容心焉则兼怀万物是谓天地之德知夫此者泯然大同虽参差不齐而与天地爲合吾乌能知其辩哉故天瑞之篇终焉范曰自营爲私背私爲公公本无名因私而得天任理则大而公故国氏盗天之所生则爲公道人任情则小而私故向氏盗人之有则爲私心自道观之皆在一曲有公私者亦盗无公私者亦盗公公私私天地之德圣人两不废焉觉此而冥则盗与不盗鸟能知其辩沖虚至德眞经四解卷之三沖虚至德真经四解正统道藏三家本二十卷洞神部玉诀类沖虚至德眞经四解卷之四圣四和光散人高守元集黄帝黄帝即位十有五年喜天下戴己养正命娱耳目供鼻口焦然肌色皯黥昏然五情爽惑役心智未足以养性命秪足以焦形也卢曰举代之人咸以声色饮食养其身唯丰厚者则爲富贵矣而圣人知此道足以伤生故焦然不乐也第一篇知神爲生主第二篇欲明道以养身故先示衆人之所溺然后渐次而进之又十有五年忧天下之不治竭聪明进智力营百姓焦然肌色皯黮昏然五情爽惑用聪明未足以致治秪足以乱神也卢曰代谓之君子理人之士也皆劳心苦己以身徇物以求其名以向其利耳而不知役神以丧实去道斯远矣黄帝乃喟然赞曰朕之过淫矣养一己其患如此治万物其患如此惟任而不养纵而不治则性命自全天下自安也卢曰淫者失于其道也含生之物咸知养己自私以爲生不知所生生而之死也操仁义者咸知徇名以取利自私以爲能亦不知所以丧神伤生而知死也徇己自私以爲小人济物无私代以爲君子善之以恶约外则有殊求名丧实约内则俱失方明大道故双非之也范曰鼔舞万物而不与圣人同忧者道也吉凶与民同患者事也体道则无忧渉事则有患圣人不得已而临莅天下亦乌至而恝然耶内而养一己则养正命娱耳目供口鼻其患既如此外而治万物竭聪明进智力营百姓其患又如此是岂胥易技系劳形憷心固若是其多忧耶方以百姓心爲心则人之所畏不得不畏故尔于是放万机舍宫寝去直侍彻钟悬减厨膳退而闲居大庭之馆斋心服形三月不亲政事卢曰放万机者非谓都无所行也事至而应如四时焉故曰天何言哉四时行焉百物生焉不劳焦思以邀虚名不想能于千载欲垂芳于竹帛耳但冥冥然应用不得已而运之不封崇其身名不增加其嗜慾不丰厚其滋味不放肆于淫声斋肃其心退伏其体三月者一时也孔子曰颜回三月不违仁是也择贤才而责成赏罚无私焉是不亲政事也昼寝而梦将明至理不可以情求故寄之于梦圣人无梦也游于华胥氏之国政和至人不以物累形不以形累心上与造物者游下与外生死无终始者爲友忧喜无变于己亦有何患黄帝以此去万有之累而将复乎一故斋心服形梦游华胥氏之国也范曰圣人之治一日二日万几今曰放万几则不劳心于土苴之末矣舍宫寝非累于居处之安也去直侍非乐于使令之衆也彻钟悬则耳不綦声减厨膳则口不綦味退而间居大庭之馆斋心服形三月不亲政事则又洁斋至矣故华胥之国于此得而梦游焉经曰形接爲事神遇爲梦尽之所爲必形于梦则魂交之寐未必虚也夜之所梦必合于昼则形开之觉未必实也惟通乎昼夜之道而知者乃能融梦觉于一致等视世间得失是非贵贱生死无非梦幻故居化人之宫者以梦而游执尹氏之役者以梦而乐获郑人之鹿者以梦而讼随有所遇而安之者知所幻而非眞也何独于此而疑之然古之眞人其寝无梦列子言此将明至道之不可以情求姑寄于梦而已华胥氏之国在弇州之西台州之北不必便有此国也明至理之必如此耳淮南云正西曰弇州西北曰台州不知斯齐国几千万里盖非舟车足力之所及神游而已舟车足力形之所资者耳神道恍惚不行而至者也范曰华则敷而离根胥则出而相见理有至妙不必求之于窈冥昏默之中虽离道之根而与物相见所谓归根复命者常自若也正西日弇州正北曰台州弇州之西台州之北则又归根复命之地也夫道降中庸则有足者皆可至于丘不知斯齐国几千万里则去人爲远矣盖非舟车足力之所及神游而已唯神也不疾而速不行而至故出入六合游乎无有乌往而不暇哉其国无师长自然而已其民无嗜慾自然而已不知乐生不知恶死故无夭殇不知亲己不知疏物故无爱憎不知背逆不知向顺故无利害理无生死故无所乐恶理无爱憎故无所亲疏理无逆顺故无所利害也都无所爱惜都无所畏忌入水不溺入火不热斫挞无伤痛指擿无痟痒至和者无物能伤热溺痛痒实由矜惧义例详于下章痟痒酸痟也义见周官乗空如履实寝虚若处牀云霞不硋其视雷霆不乱其听美恶不滑其心山谷不踬其步神行而已至顺者无物能逆也卢曰寄言也斋心服形神与道合则至其大国矣夫神者生之主也既爲生主则役神以养生养之失理却成于损也俗以益嗜慾者爲养生适爲丧年之本矣故君子养于性小人养于情养性者无嗜慾保自然不乐生不恶死无向背憎爱无畏忌自然神行者神合于道也非是别有一国别类之人耳故曰仁道不远行之则至一言契者交臂相得焉政和在弇州之西台州之北去齐国几千万里则其道幽远而无穷故惟神游者所能至也无师长而自治无嗜慾而自足死生无变于己亲疏不累其身不就利而利亦不至不违害而害亦不来都无所爱惜都无所畏忌而心有所忘入水不溺入火不热斫挞无伤痛指擿无痟痒而形有所遗乗空寝虚不硋不踬恶往而不暇以是出入往来阴阳之所不能测也而况于人乎故曰神行而已范曰其国无师长自然而已则无出治之劳而国者自治其民无嗜慾自然而已则无贪求之念而民者自朴生不知死死不知生也故其出不䜣其入不距敦爲而有夭恶视人如我视我如人也故无所甚亲无所甚疏也孰爲而有爱憎逆之而怒顺之而喜也故不背所异不向所同敦爲而有利害都无所爱憎故其心无所知都无所畏忌故其形无惕若然者大浸稽天而不溺大旱金石流土山焦而不热虽有勇刺之不入虽有力击之弗中触实不硋乗虚不坠视不用目而见晓听不用耳而闻和刳心无物美恶不能汩也潜行不窒山谷不能踬也利用出入往来不穷是其神之所爲乎黄帝既寤亦寄之眠寤耳圣人无眠觉也怡然自得召天老力牧太山稽告之曰朕闻居三月斋心服形思有以养身治物之道弗获其术身不可养物不可治而精思求之未可得疲而睡所梦若此今知至道不可以情求矣朕知之矣朕得之矣而不能以告若矣不可以情求则不能以情告矣又二十有八年天下大治几若华胥氏之国政和劳形憷心知而辩焉故其术弗获斋心服形觉而冥焉故其道乃得虽有情有信而无爲无形故至道不可以情求而知之得之者亦莫能以告也而帝登假百姓号之二百年余不辍卢曰既寤于道也自不因外物以得之疲而睡者冥于理去嗜慾也识神归性不可以情求也不能以告若者心澄忘言也凡以数理天下者但成其空名数极则迹见虚而不能实也上以虚名责于下下以虚名应于上上下相蒙积虚以爲理欲求纯素其可得乎夫道者神契理合应物以眞非偏善于小能不暴怒于小过如春之布万物皆生俗易风移自然而化不知所以化不觉所以成故百姓思之不知其极也范曰有身则累物而丧我入而内观身本无身也必期于养之则未离于身见出而外观物本无物也必期于治之则未离于物见物我靡认其去道也远矣何者至道之精窈窈冥冥至道之极昏昏默默求之以情道终弗获其所以知之者无知而已其所以得之者无得而已知本无知得本无得又乌能以是告人耶审造乎是则游心于淡合气于漠顺物自然无容私焉而天下治矣千岁厌世去而上仙彼且释弓而登假人则从是也孰肯以物爲事尝原庄周之书言黄帝始以仁义撄人心而继以问道广成盖以谓絶圣弃智而天下治则黄帝其人所谓撄人心者是宜寓言耳是篇之意正与此合列姑射山在海河洲中山上有神人焉凝寂故称神人吸风饮露不食五谷既不食谷矣岂复须吸风饮露哉盖吐纳之貌不异于物耳心如渊泉形如处女尽柔虚之极者其天姿自粹非养而不衰也不偎不爱偎者亦爱也刍狗万物恩无所偏偎音隐偎仙圣爲之臣仙者寿考之迹圣者治世之名不畏不怒愿悫爲之使畏威也若此岂有君臣役使之哉尊卑长短各当其分因此而寄称耳不施不惠而物自足不聚不歛而已无愆阴阳常调日月常明四时常若风雨常均字育常时年谷常丰而土无札伤人无夭恶物无疵疠鬼无灵响焉天人合德阴阳顺序昏明有度灾害不生故道合二仪契均四时老子曰以道莅天下者其鬼不神卢曰此言神之合道也故假以方外之中託以神人之目不因五谷以爲养吐纳眞气以爲全心如澄水无波浪之能鼓形如处女无思虑之所营喜怒不入其襟是非不干其用无求无欲同天地之不仁不惠不施正阴阳之生育万物所不能挠鬼神所不能灵证之眞其功若此也政和神也者妙万物而爲言者也体神之妙而出乎形数之外故能胜物而无累吸风饮露不食五谷则不志于养心如渊泉形如处女则静一而不二不偎不爱仙圣爲之臣不畏不怒愿悫爲之使则与道相辅而行若然者从容无爲而阴阳和静群生不伤故不施不惠不聚不歛阴阳调四时若字育时年谷丰人无夭恶物无疵疠鬼无灵响焉此圣人所以曲成万物而不遗者也范曰神也者妙万物而爲言者也万物在道之末体神者寓乎万物之上视万物莫足以撄其心者故能胜物而无累然则列姑射之山非神人孰能居之吸风饮露不食五谷则不志于养也心如渊泉则静尊而不流形如处女则柔顺而无忤不偎不爱则非作好以亲也而仙圣实爲之制不畏不怒则非作恶以疏也而愿悫实爲之役于物无所与也不施惠而物咸自裕于己无所取也不聚歛而己无不足道足以役阴阳则阴阳常调而无谬戾之灾道足以旁日月则日月常明而无昏蚀之变以道运数则有以若四时以道运气则有以均风雨夫然故未尝合六气之靖以育群生也而字育常时未尝取天地之精以佐五谷也而年谷常丰土无札伤得以乐其生人无夭恶得以终其命以物则遂性也无疵疠之苦以鬼则不神也无灵响之出是道也非天下之至神孰能与于此列子师老商氏友伯高子进二子之道乗风而归庄子云列子御风而行泠然善旬五日而后反盖神人御寇称之也卢曰夫神之滞于有则百骸俱硋神之契乎眞则五根俱通也有通则无远不鉴无硋则乗风而行被羽服以往来託鳞毛以腾跃者故爲常理也非谓其尚奇也而此寓言者也政和经曰善行无辙迹御风而行虽无辙迹之可见然犹有所待也惟神也不行而至尹生闻之从列子居数月不省舍因间请靳其术者十反而十不告尹生怼而请辞列子又不命尹生退数月意不已又往从之列子曰汝何去来之频尹生曰曩章戴有请于子子不我告固有憾于子今复脱然是以又来列子曰曩吾以汝爲达今汝之鄙至此乎姬将告汝所学于夫子者矣政和三问而不答十反而不告道固不可言也卒于告之者亦告其所学于夫子者而已范曰道无问问无应故古之人有三问而三不知四问而四不答者尹生之于列子十反不告岂不欲其因心会道而默识之故耶彼且有憾至于怼而请辞何其鄙之若是也故列子不得已而告之以所学之道如不云所云卢曰昔汝去也吾将谓汝达吾道今汝之息憾而来知汝之鄙陋矣自吾之事夫子友若人也夫子谓老商若人谓伯高三年之后心不敢念是非口不敢言利害始得夫子一眄而已实怀利害而不敢言此匿怨藏情者也故眄之而已卢曰专一而不离恭敬以至求顾吾之形观吾之行者也五年之后心庚念是非口庚言利害夫子始一解颜而笑是非利害世间之常理任心之所念任口之所言而无矜吝于胸怀内外如一不犹踰于匿而不显哉欣其一致聊寄笑焉卢曰三年之后专于定也顾眄而已五年之后越于专其哂明矣七年之后从心之所念庚无是非从口之所言庚无利害夫子始一引吾并席而坐夫心者何寂然而无意想也口者何默然而自吐纳也若顺心之极则无是非任口之理则无利害道契师友同位比肩故其宜耳卢曰审之而后言欲是非利害无所误也九年之后横心之所念横口之所言亦不知我之是非利害欤亦不知彼之是非利害欤亦不知夫子之爲我师若人之爲我友内外进矣心既元念口既无违故能恣其所念纵其所言体道穷宗爲世津梁终日念而非我念终日言而非我言若以无念爲念无言爲言未造于极也所谓无爲而无不爲者如斯则彼此之异于何而求师资之义将何所施故曰内外尽矣卢曰都无心故是非利害不择之而后言纵横者也纵心而言皆合斯道范曰是非之彰道之所以亏矣利害之生情伪之所以感也列子之学三年之后心不敢念是非则心有所择而念口不言利害则口有所择而言故始得夫子一眄而已则道存于目击之间也五年之后心庚念是非则心无所择矣由未能泯是非也口庚言利害则口无择矣由未能忘利害也故夫子始一解颜而笑则心冥于莫逆之际也七年之后纵心之所念庚无是非则是非泯矣由未能至于无念纵口之所言庚无利害则利害忘矣由未能至于忘言故夫子始引吾并席而坐则意会于交臂之间也横心之所念则出念不念而念出于不念矣横口之所言则出言不言而言出于不言矣孰是敦非孰利孰害彼我两忘而俱化于道又乌知夫子之爲我师若人之爲我友数始于一参中于五屈于七究于九古之学道者或九日而后能外生或九传而后得于疑始或九年而大妙盖以入道之序至是而终进于无数故也而后眼如耳耳如鼻鼻如口无不同也卢曰眼耳口鼻不用其所能各任之而无心故云无不同耳心凝形释骨肉都融不觉形之所倚足之所履随风东西犹木叶榦殻竟不知风乗我邪我乗风乎夫眼耳鼻口各有攸司令神凝形废无待于外则视听不资眼目臰味不赖鼻口故六藏七孔四肢百节块然尸居同爲一物则形奚所倚足奚所履我之乗风风之乗我孰能辩也卢曰神凝者不动也形释者无碍也骨肉都融者忘形骸也形骸忘于所之神念离于所着则与风气同之上下也政和三年而不惑故始夫子一眄五年而不蔽故至于解颜而笑七年而不累故引之并席而坐九年而是非利害简之而不得则物我两忘五官相彻风之乗我我之乗风何容心焉令女居先生之门曾未浃时而怼憾者再三汝之片体将气所不受汝之一节将地所不载用其情有其身则肌骨不能相容一体将无所寄岂二仪之所能覆载履虚乗风其可几乎尹生甚怍屏息良乆不敢复言卢曰列子所以乗风者爲能忘其身也老子曰吾所以有大患者爲吾有身及吾无身吾有何患也若其形骸之不忘则一节之重则地所不能载何暇乗风而凌虚哉政和致道者忘心况于怼憾者乎片体气所不受一节地所不载则汝身将非汝有也何得有夫道范曰六彻相因则物物皆通六凿相攘则物物皆碍进于道者眼如耳耳如鼻鼻如口不知其所以观听不知其所纳尝脗然如一曾无所开心之疑也有若死灰形之释也有若藁木骨肉都融又将于大通矣故在形应倚而倚不知形在足应履而履不知足随风东西由木叶榦殻然则动而天机行无辙迹风之乗我我之乗风乌能知其辩列子之道进此可谓至矣庄周以谓由有所待岂非本其所由入而言之欤列子问关尹曰至人潜行不空不空者实有也至人动止不以实有爲阂者也郭象曰其心虚故能御群实也蹈火不热行乎万物之上而不慄向秀曰天下乐推而不厌非吾之自高故不慄者也请问何以至于此关尹曰是纯气之守也非智巧果敢之列至纯至眞即我之性分非求之于外愼而不失则物所不能害岂智计勇敢而得冒涉难危哉卢曰言至人潜行积德非本空虚者也何如能蹈火不热登高不慄乎以明纯气出乎性守神以合道则能至于此故曰至人也岂智巧果敢所能得耶姬鱼语汝凡有貌像声色者皆物也上至圣人下及昆虫皆形声之物以形声相观则无殊絶者也物与物何以相远也向秀曰唯无心者独远耳夫奚足以至乎先是色而已向秀曰同是形色之物耳未足以相先也以相先者唯自然也卢曰凡有形者皆物也物皆是色亦何后何先耶而自贵贱物者情惑之甚也会忘形守神习静以生慧者然后能通神明者则物之造乎不形而止乎无所化有既无始则所造者无形矣形既无终则所止者无化矣造音作夫得是而穷之者焉得爲正焉寻形声欲穷其终始者焉得至极之所乎卢曰忘形守神造乎不形也寳眞合道者止乎无所化也若得此道而穷理尽性者何得不爲正乎彼将处乎不深之度即形色而不求其终始者不失自然之正矣深当作淫而藏乎无端之纪至理岂有隐藏哉任而不执故冥然无迹端崖不见游乎万物之所终始乗理而无心者则常与万物并游岂得无终始之迹者乎卢曰至人者言无失德也故不淫其度矣行无失迹也故藏乎无端矣常归其本也故游万物之终始矣壹其性养其气含其德以通乎物之所造气壹德纯者岂但自通而已哉物之所至皆使无阂然后通济群生焉造音操字卢曰性不杂乱唯眞与天地合其德而通于万物之性命夫若是者其天守全其神无郄物奚自入焉自然之分不亏则形神全一忧患奚由而入者也卢曰寳道则性全去情则无郄无趺无迹也外物何从而入焉范曰冲气之和人所同受交物忘反或爲之馁唯纯气之守专而无所于杂和而无所于暴致虚极矣岂智巧果敢之列所能与耶何则貌像声色无物不同则物与物固无以相远夫奚足以造乎先以其钧是色而已则物之造乎不形而非形于形止乎无所化而不化于化得是而穷之物安得而止焉彼将处乎不淫之度无有过也藏乎无端之纪无有穷也游乎万物之所终始则与造物之所造而不爲若然者涂郄守神退藏于密物无自入焉兹所以潜行不窒而实之所不能碍蹈火不热而火之所不能焚行乎万物之上而不慄而高之所不能危也夫醉者之坠于车也虽疾不死骨节与人同而犯害与人异其神全也乗亦弗知也坠亦弗知也此借麤以明至理之必然也死生惊惧不入乎其胸是故忤物而不慴向秀曰遇而不恐也彼得全于酒而犹若是向秀曰醉故失其所知耳非自然无心也而况得于天乎向秀曰得全于天者自然无心委顺至理者也圣人藏于天故物莫之能伤也郭象曰不窥性分之外故曰藏也卢曰夫醉人者神非合于道也但爲酒所全者忧惧不入于天府死生不伤其形神若得全于神者故物不能伤也政和至人神矣纯也者谓其不亏其神也纯素之道惟神是守守而勿失与神爲一故曰至人潜行不窒蹈火不热行乎万物之上而不慄是纯气之守非智巧果敢之列也貌像声色有名有实名实既有丽于留动一受其成形不亡以待尽则何以相远而独造乎其先道之爲物造乎不形而不与物爲偶止乎无所化则独立而不爲物所运形色名声果不足以索彼之情则得是而穷之者焉得爲正焉至人于此处乎不淫之度则当而不过藏乎无端之纪则运而不穷游乎万物之所终始则又与造物者游也一其性而不二养其气而不耗含其德而不散以通乎物之所谓造乎不形止乎无所化者其天守全其神无却物无自入焉此所以潜行不窒蹈火不热行乎万物之上而不慄也醉者之乗车以其全于酒故能逆物而不慴至人行乎万物之上以其藏于天故能胜物而莫之能伤是皆纯气之守不亏其神故也范曰探形之始天地与我并生原数之先万物与我爲一奚物而谓之车奚物而谓之人奚物而谓之坠奚物而谓之伤一旦开天而人与接爲构则执物以爲有所见者诚车矣认我以爲实所知者诚坠矣知见立而乗坠分讵能无伤乎彼醉者之全于酒知以之泯见以之冥乗不知有车坠不知有地死生惊惧不入乎其胸是故忤物而不慴而暂寄其全于酒者犹且然尔况性之全未始离者乎天下一车尔託而乗其上者内开智见之营营外逐幻化之扰扰一将倾覆于诸妄之地匪直骨节之伤也圣人藏于天故莫之能伤则向之所谓守全而无郄者是也虽然谓之天者以其对人一性无性况有天乎谓其藏者以其对开一天无天况有藏乎审造于是固有言之所不能论者列御寇爲伯昏无人射引之盈贯措杯水其肘上手停审固杯水不倾发之镝矢复沓郭象曰矢去也箭镝去复往沓方矢复寓郭象曰箭方去未至的以复寄杯于肘言敏捷之妙也当是时也犹象人也卢曰引满而置水于其肘上发一箭复沓一箭犹如泥木象人也志审神定形不动以致于此也伯昏无人曰是射之射虽尽射之理而不能不以矜物也非不射之射也忘其能否虽不射而同乎射也当与汝登高山履危石临百仞之渊若能射乎内有所畏惧则失其射矣卢曰恃其能而安其形审其当耳非谓忘形遗物而以神运者也于是无人遂登高山履危石临百仞之渊背逡巡足二分垂在外揖御寇而进之御寇伏地汗流至踵卢曰登高履危而惧若此者忧其身惜其生也曾不知有其形者适足以伤其生忘其形者适所以成其生御寇但善于射者非合于道者若忘形全神无累于天下者乃不射之射也伯昏无人曰夫至人者上闚青天下潜黄泉挥斥八极神气不变郭象曰挥斥犹纵放也夫德充于内则神满于外无远近幽深所在皆明故审安危之机而泊然自得也今汝沭然有恂目之志尔于中也殆矣夫郭象曰不能明至分故有惧而所丧者多矣岂唯射乎卢曰夫至道之人自得于天地之间神气独主忧乐不能入也今汝尚恐惧之若此岂近乎道者耶汝于是终始初习耳未能得其妙也政和引之盈贯言其力措杯水其肘上言其审发之镝矢复沓方矢发复寓言其犍犹象人也则又言其用志之专然是技未至通乎道者也故曰是射之射非不射之射也至人者上闚青天岂特登山之高也下潜黄泉岂特临渊之深也挥斥八极神气不变岂特背逡巡足二分垂在外也列子于此伏地汗流而不能射是于守纯而不亏其神犹有未至也故曰尔于中也殆矣夫范曰引之盈贯则持满之至也措杯水其肘上则平直之至也发之镝矢复沓则前矢方发而复沓也方矢复寓则后矢复寓而在弦也当是时犹象人也则其用志不分由所谓望之似木鸡者也射之射如此而已若夫不射之射非特止是登高山履危石临百仞之渊其危亦已至矣乃能不动其心而发无不中斯其所以爲不射之射欤推是以往则夫至人者上窥青天则有以穷其高下潜黄泉则有以极其深挥斥八极神气不变是则至大至刚塞乎天地之间有如此者又孰憷然而有恂目之志耶沖虚至德眞经四解卷之四沖虚至德真经四解正统道藏三家本二十卷洞神部玉诀类沖虚至德眞经四解卷之五圣五黄帝和光散人高守元集范氏有子曰子华善养私名举国服之有宠于晋君不仕而居三卿之右目所偏视晋国爵之口所偏肥晋国黜之游其庭者侔于朝子华使其侠客以智鄙相攻彊弱相凌虽伤破于前不用介意终日夜以此爲戏乐国殆成俗卢曰偏视者顾眄之深也偏肥者毁谤之厚也士因其谈以爲荣辱故游其门者比于晋朝而子华使令门客恣其言辩无所回避人相毁辱殆成风俗禾生子伯范氏之上客出行经垧外宿于田更商丘开之舍中夜禾生子伯二人相与言子华之名势能使存者亡亡者存富者贫贫者富卢曰存者亡毁之也亡者存誉之也富者贫夺之也贫者富施之也而商丘开下里不达将谓圣力所成之也商丘开先窘于饥寒潜于牖北听之因假粮荷畚之子华之门子华之门徒皆世族也缟衣乗轩缓步阔视顾见商丘开年老力弱面目黎黑衣冠不检莫不眲之既而狎侮欺诒攩㧙挨抌亡所不爲商丘开常无愠容而诸客之技单惫于戏笑卢曰抚弄轻忽之极者也狎侮者轻近之也欺诒者狂妄之也攩者触拨之也㧙者拗捩之也挨者耻辱之也抌者违拒之也遂与商丘开俱乗高台于衆中漫言曰有能自投下者赏百金衆皆竞应卢曰以愚侮之衆故伪争应命耳商丘开以爲信然遂先投下形若飞鸟扬于地𩨒骨无䃣范氏之党以爲偶然未讵怪也因复指河曲之淫隅曰彼中有寳珠泳可得也商丘开复从而泳之既出果得珠焉衆昉同疑子华昉令豫肉食衣帛之次俄而范氏之藏大火子华曰若能入火取锦者从所得多少赏若商丘开往无难色入火往还埃不漫身不焦范氏之党以爲有道乃共谢之曰吾不知子之有道而诞子吾不知子之神人而辱子子其愚我也子其聋我也子其盲我也敢问其道卢曰从台而下若飞焉入水取珠若陆焉入火往来无所伤焉子华门人咸以爲神而有道此见欺怒而不愠者必以我等聋盲之辈敢问其道商丘开曰吾亡道虽吾之心亦不知所以虽然有一于此试与子言之曩子二客之宿吾舍也闻誉范氏之势能使存者亡亡者存富者贫贫者富吾诚之无二心故不远而来及来以子党之言皆实也唯恐诚之不至行之之不及不知形体之所措利害之所存也心一而已物亡迕者如斯而己今昉知子党之诞我我内藏猜虑外矜观听追幸昔日之不焦溺也怛然内热惕然震悸矣水火岂复可近哉卢曰老子曰大智若愚者似之而非也但一志无他虑能顿忘其形骸者则死生忧惧不能入况泯然与道合寳神以会眞智周于宇宙功备群有者复何得一二论之耶及是非生于心则水火不可近之也自此之后范氏门徒路遇乞儿马医弗敢辱也必下车而揖之宰我闻之以告仲尼仲尼曰汝弗知乎夫至信之人可以感物也动天地感鬼神横六合而无逆者岂但履危险入水火而已哉商丘开信伪物犹不逆况彼我皆诚哉小子识之卢曰乞儿马医皆下人也愚之亦敢轻夫子言其至信之感理尽矣政和诚信生神而神全者圣人之道抱神以游世俗之间茫乎淳备功利机巧必忘夫人之心死生惊惧不入乎其胸中是故忤物而不慴行乎万物之上而不慄彼以伪投之此以诚应之乌往而不可故商丘开乗高台自投其下𩨒骨无泳河曲之隅而果得珠以出入火往还而埃不漫身不焦者诚故也盖至诚之道入而与神俱不知形体之所措利害之所存故能胜物而不伤焉是以醉者坠车而无犯害黄帝遗玄珠而象罔得之而蹈火不热者关尹固以爲纯气之守也若夫机心存于胸中则纯白不备纯白不备则神生不定而道之所不载故商丘开知其诞妄追幸昔日之不焦溺则惕然震悸水火不可复近者以机心生而有疑故也夫诚而信伪物与不诚而猜虑其相去也如此若廼至信之人则又进乎此矣可以动天地感鬼神横六合而无逆岂但履危险入水火而已哉范曰挟名势以矜人者无往而能服体诚信以接物者无入而不自得商丘开可谓能体诚信矣故闻范氏之誉则信以爲实受衆人之侮则不以爲愠坠高台之上而无泳河曲之珠而不溺取火中之锦而弗焦原其所以然则诚存乎心与物无迕而已夫以我之诚信彼之伪物由不能害又况至信之人乎动天地感鬼神横六合而无逆无足怪者周宣王之牧正有役人梁鸯者能养野禽兽委食于园庭之内虽虎狼鵰鹗之类无不柔驯者雄雌在前孳尾成群异类杂居不相搏噬也王虑其术终于其身令毛丘园传之梁鸯曰鸯贱役也何术以告尔惧主之谓隐于尔也且一言我养虎之法凡顺之则喜逆之则怒此有血气者之性也然喜怒岂妄发哉皆逆之所犯也夫食虎者不敢以生物与之爲其杀之之怒也不敢以全物与之爲其碎之之怒也时其饥饱达其怒心向秀曰违其心之所以怒而顺之也虎之与人异类而媚养己者顺也殊性而爱媚我顺之故也故其杀之逆也所以害物而逆其心故也然则吾岂敢逆之使怒哉亦不顺之使喜也夫喜之复也必怒怒之复也常喜皆不中也不处中和势极则反必然之数今吾心无逆顺者也则爲兽之视吾犹其侪也故游吾园者不思高林旷泽寝吾庭者不愿深山幽谷理使然也圣人所以陶运群生使各得其性亦犹役人之能将养禽兽使不相残害也卢曰夫形质各有殊神气则不异也故庄子云视其异也则肝瞻楚越视其同也则万物一体矣至人以神会之也入鸟不乱行入兽不乱群者逆顺同志而不迕故勐兽可养海鸥可狎也夫禽兽之入深山幽谷者欲全其身远人害也茍无其虞则园庭之与山林夫何异哉政和天下之至柔驰聘天下之至坚此圣人所以爲大胜之道也虎狠兽之勐者鵰鹗禽之攫者异类杂居不相搏噬而自得于园庭之内则所以调而驯之者有其道故也性命之情顺之则安喜怒或过阴阳并毗逆之使怒岂顺其性命之情故养虎者时其饥饱达其怒心凡以顺其性命之情而已吾岂敢逆之使怒谓不违其性也亦不顺之使喜谓不淫其性也夫喜之复也必怒怒之复也常喜皆道之过也今吾心无逆顺则既不违其性使之怒又不淫其性使之喜彼之安处而自适也宜矣圣人之养生不使好恶内伤其身达之至于育万物和天下岂有他哉以此而已范曰有血气者不能无喜怒故禽兽异类而喜怒之情常因于人之逆顺善养虎者不敢逆之使怒亦不顺之使喜故禽兽异类视之犹侪也然则袭诸人间人道之患固有甚于养虎者惟圣人处物不伤物故物亦莫之能伤庄子寓言于人间世亦有养虎之说盖明乎此颜回问乎仲尼曰吾尝济乎觞深之渊矣津人操舟若神吾问焉曰操舟可学邪曰可能游者可教也善游者数能向秀曰其数自能也言其道数必能不惧舟也乃若夫没人则未尝见舟而谡操之也谡起也向秀曰能鹜没之人也吾问焉而不告敢问何谓也卢曰善操舟者能学之也善游浮者串习之也至乎没人未尝见舟而得者斯乃神会彼不能违政和操舟若神者道济天下不可窥测故也能游者可教谓其不溺于物善游者数能谓其乆于其道乃若夫没人则未尝见舟而谡操之则妙而不可知矣问焉而不告则道至于此不可以告人故也仲尼曰𧮒吾与若玩其文也乆矣而未达其实而固且道与见操舟之可学则是玩其文未悟没者之自能则是未至其实今且爲汝说之也能游者可教也轻水也善游者之数能也忘水也忘水者则无矜畏之心也乃若夫没人之未尝见舟也而谡操之也彼视渊若陵视舟之覆犹其车却也覆却万物方陈乎前而不得入其舍神明所居者故谓之含也恶往而不暇以瓦抠者巧以钩抠者惮以黄金抠者惛互有所投曰抠郭象曰所要愈重则其心愈矜也卢曰见操舟可学者玩其文也若会其眞者彼则视水如陵覆溺不入其灵府矣何往而不闲暇哉以瓦投物者但见其巧中而不惮于失瓦也若以钩投物则不专于巧中更恐失钩之拙也若以黄金爲投者不敢祈中惟惧失金之损矣是知向时之妙忘于外物今时之惧惜于外物也代人知矜外之两失而贪物以丧其生巧一也而有所矜则重外也凡重外者拱内唯忘内外遗轻重则无巧拙矣政和𧮒与噫同盖医者意也谓之𧮒则或有救其失之义能游者可教也轻水也则入水之溺不累其形善游者数能忘水也则蹈水之道无变于己若夫没人之未尝见舟也而谡操之也则物我如一不疑其所行矣死生惊惧不入乎胸中而况利害之端乎此所以视渊若陵视舟之覆犹其车却覆却万物方陈乎前而不得入其舍无往而不暇也彼内资于道不深则外变于物亦易矣故以瓦抠者巧以钩抠者惮以黄金抠者惛也先儒谓互有所投曰抠盖探筹投钩之谓也惟所要愈重则用心愈矜故以瓦则巧以钩则惮以金则惛惮则恐失而已至于惛则若亡矣故曰重外者拱内拱内者心有所系而不能休休焉之类也范曰古之乗道德以浮游者虚己而无累刳心而无物涂却守神物无自入焉乌往而不暇耶一有所矜讵能无内拙之患孔子观于吕梁悬水三十仞流沫三十里鼋鼍鱼鼈之所不能游也见一丈夫游之以爲有苦而欲死者也使弟子并流而承之数百步而出被发行歌而游于塘下孔子从而问之曰吕梁悬水三十仞流沫三十里鼋鼍鱼鼈所不能游向吾见子蹈之以爲有苦而欲死者使弟子并流将承子子岀而被发行歌吾以子爲鬼也察子则人也请问蹈水有道乎曰亡吾无道吾始乎故长乎性成乎命与赍俱入与汩偕出从水之道而不爲私焉此吾所以道之也孔子曰何谓始乎故长乎性成乎命也曰吾生于陵而安于陵故也故犹素也任其眞素则所遇而安也长于水而安于水性也顺性之理则物莫之逆也不知吾所以然而然命也自然之理不可以智知知其不可知谓之命也卢曰夫生于陵而安于陵生于水而安于水习则爲常故曰始乎故也长乎性也习其故安其性忽然神会以成其命得之不自知也故易曰穷理尽性以至于命命者契乎神道也政和鼋鼍鱼鼈之所不能游也而游之则忘涉难之险者也以子爲鬼察子则人也则亦疑于神矣然求其爲道则从水之道不爲私焉而已与赍俱入者沈以穷乎下与汩俱出者浮以𢲉乎上任其自然而已此所谓从水之道而不爲私焉者也生于陵而安于陵不失其所因而已长于水而安于水不逆其所性而已自然者不累于外不变于己其所以然莫知爲之者故曰不知所以然而然命也范曰有所因而使然故也无所因而自然性也不知所以然而然命也吕梁大夫与赍俱入与汩偕出从水之道而不爲私焉乃能蹈乎鼋鼍鱼鼈之所不能游者岂有所偏能而然耶然则体道之人固无往而不适矣仲尼适楚出于林中见痀偻者承蜩犹掇之也仲尼曰子巧乎有道耶曰我有道也五六月累垸二而不坠则失道锱铢向秀曰累二丸而不坠是用手之停审也故承蜩所失者不过锱铢之间耳累三而不坠则失者十一累五而不坠犹掇之也用手转审则无所失者也吾处也若橛株驹崔譔曰橛株驹断树也吾执臂若藁木之枝天地之大万物之多而唯蜩翼之知吾不反侧不以万物易蜩之翼何爲而不得郭象曰遗彼故得此也卢曰言初学累丸也未尝得之习经半载而能累二不坠矣习之不已乃至累五而不坠者何耶我身如橛株臂如枯木心一志定都无异思虽万物之多而知在蜩异何爲而有不得耶孔子顾谓弟子曰用志不分乃凝于神分犹散意专则与神相似者也其痀偻丈人之谓乎卢曰专心不杂乃凝于神会也夫子以其未忘于蜩翼故凝于神非谓神会者也丈人曰汝逢衣徒也亦何知问是乎修汝所以而后载言其上修治也言治汝所用仁义之术反于自然之道然后可载此言于其身上也卢曰言夫子之徒皆缝掖之士用仁义以教化于天下使天下纷然尚名利役智虑而荡失其眞劳其神明者何知问此道耶汝垂文字于后代者复欲以言智之辩将吾此道载之于文字然政和志者致一之谓精精于道者无自而不可其处身若橛株驹其执臂若藁木之枝则寂然不动而忘吾有形虽天地之大万物之多而唯蜩翼之知不反不侧不以万物易蜩之翼则诚心不贰而外滑举消其专弥乆其失弥少故其始也失者锱铢及其乆也失者十一又其乆也犹掇之也此无他志致一而已志致一之谓精惟天下之至精爲能通天下之至神故曰用志不分乃凝于神范曰承蜩末技也用志不分乃造于凝神之妙然则向之所谓纯气之守者其用志不分从可知矣海上之人有好沤鸟者每旦之海上从沤鸟游沤鸟之至者百住而不止心和而形顺者物所不恶住当作数其父曰吾闻沤鸟皆从汝游汝取来吾玩之明日之海上沤鸟舞而不下也心动于内形变于外禽鸟犹觉人理岂可诈哉故曰至言去言至爲无爲齐智之所知则浅矣言爲都忘然后物无疑心限于智之所知则失之远矣或有疑丈人假伪形以获蝉海童任和心而鸥游二情相背而童不忤物夫立言之本各有攸趣似若乖互会归不异者盖丈人明夫心虑专一犹能外不骇物况自然冥至形同于木石者乎至于海童诚心充于内坦荡形外虽未能利害两忘猜忌兼消然轻群异类亦无所多怪此二喻者盖假近以征远借末以明本耳卢曰夫神会可以理通非以情知知生则骨肉所猜理生则万类无间然后知审精微也同万物者在于神会同群有者在于情灭欲独矜其心智则去道远矣政和古之有道者去智忘机纯白内备故入兽不乱群入鸟不乱行鸟兽不恶而况人乎盖内本无心物自不疑故也纯白不全则机变之智多于是有高飞以避罾弋之害然则沤鸟之舞而不下盖以向也去智而今任智故也圣人不以智治国其有言也无言之之累其有爲也无爲之之迹齐智之所知则浅矣范曰沤海鸟也出没若沤夫机心存于胸中则海上之沤徒舞而不下况于人乎涉世之圣人至言去言虽言而未尝言至爲无爲虽爲而未尝爲猜虑不萌纯白大备入鸟不乱行敦有舞而不下者一将齐其智之所知则言有当愆爲有成亏曾未免夫累乌能深造乎道赵襄子率徒十万狩于中山借芿燔林扇赫百里有一人从石壁中出随烟烬上下衆谓鬼物火过徐行而出若无所经涉者襄子怪而留之徐而察之形色七窍人也气息音声人也问奚道而处石奚道而人火其人曰奚物而谓石奚物而谓火此则都不觉有石火何物而能闵之襄子曰而向之所出者石也而向之所涉者火也其人曰不知也不知之极故得如此魏文侯闻之问子夏曰彼何人哉子夏曰以商所闻夫子之言和者大同于物物无得伤阂者游金石蹈水火皆可也文侯曰吾子奚不爲之子夏曰刳心去智商未之能虽然试语之有暇矣夫因心以刳心借智以去智心智之累诚尽然所遣心智之迹犹存明夫至理非用心之所体忘言之则有余暇矣卢曰前章言游水之不碍此章明火石之不伤言人之习水者多蹈火者少恐物情之偏执也故复言火以辩之其内忘己形外忘于物不知石之所以碍火之所以伤文侯不晓而兴问子夏素知而善答故文侯重质子既能知者何不爲之耶子夏曰我但知而说之则有余也若行而证之者商则未知之能文侯曰夫子奚不爲之予夏曰夫子能之而能不爲者也文侯大说天下有能之而能不爲者有能之而不能不爲者有不能而彊欲爲之者有不爲而自能者至于圣人亦何所爲亦何所不爲亦何所能亦何所不能俛仰同俗升降随物奇功异迹未尝暂显体中之絶妙处万不视一焉此卷自始篇至此章明顺性命之道而不系着五情专志致柔诚心无二者则处水火而不焦溺涉木石而不挂硋触锋刃而无伤残履危险而无顚坠万物靡逆其心入兽不乱群神能独游身能轻举耳可洞听目可彻照斯言不经实骇常心故试论之夫阴阳递化五才遍育金土以母子相生水火以燥湿相乗人性以静躁殊途升降以所能异情故有云飞之翰渊潜之鳞火游之鼠木藏之虫何者刚柔炎凉各有攸宜安于一域则困于余方至于至人心与元气玄合体与阴阳冥谐方圆不当于一象温凉不值于一器神定气和所乗皆顺则五物不能逆寒暑不能伤谓含德之厚和之至也故常无死地岂用心去就而复全哉蹈水火乗云雾履高危入甲兵未足怪也卢曰言夫子能而不爲者方以仁义礼节君臣之道以救衰俗耳不独善其身以群鸟兽焉政和心与道冥则一体未始有分形与物迁则万化末始不异物我相对触类爲二和之以天倪乌用而求有以异物我同根彼是一致无虚实之相形则出入石壁奚物而能阂无利害相摩则上下烟烬奚物而能伤故曰和者大同于物物无得伤阂者游金石蹈水火皆可也子夏知之而未能夫子能之而不爲盖道非有心者所能得远亦非无心者所能得近故子夏于此则曰刳心去智商未之能圣人藏于天而不自衒鬻则夫子能之而不爲者眞是也彼弊弊然游金石蹈水火以爲有道是以其道与世抗使人得而相之者尔故列子历叙诸子之道至此则尊夫子爲大全焉范曰石则实而能硋火则烈而善焚触实不硋者虽从石壁中出不知其爲石蹈火不热者虽随烟烬上下不知其爲火坐进此道唯和而同物然后能之盖大同离人万物一视以游金石以蹈水火无往不可将以刳心未能虚而无物将以去智未能同于大通故虽语之有暇而未之能爲焉夫子能之而能不爲是殆得之以心者然耶有神巫自齐来处于郑命曰季咸知人死生存亡祸福寿夭期以岁月旬日如神郑人见之皆避而走向秀曰不喜自闻死日也列子见之而心醉向秀曰迷惑其道也而归以告壶丘子曰始吾以夫子之道爲至矣则又有至焉者矣郭象曰谓季咸之至又过于夫子也壶子曰吾与汝既其文未既其实而固得道与衆雌而无雄而又奚卵焉向秀曰夫实由文显道以事彰有道而无事犹有雌无雄耳今吾与汝虽深浅不同然俱在实位则无文相发矣故未尽我道之实也此言至人之唱必有感而后和者也而以道与世抗必信矣夫故使人得而相汝向秀曰无其一方以必信于世故可得而相也卢曰列子见郑巫而心醉以其能知生死祸福将以道尽于此壶丘子曰吾与汝且亡其文迹都未尽其实理也汝岂得吾道欤夫澄神寂虑如衆雌也动用成功若雄也汝方息事以静心安得无雄而求卵耶乃欲以至道与俗巫相敌则汝之深信故鬼物知汝也政和解见庄子书范曰神也者妙万物而爲言巫则诬神之言以告人者故死生存亡祸福寿夭虽可期于岁月旬日之间似妙而非妙如神而已既已谓之神巫而又曰季咸以寓物之妙而有感者也咸则有感感则有心方且以我之有心而感人之心以我之有见而见人之见故死生存亡祸福寿夭八者妄名起名既已妄又妄见之见既愈妄又妄言之世之滞于相而不能冥妄者又妄受之直以是爲眞故弃而走也虽列子由见之而心醉未能刳心也以其道之至于壶丘子未能絶学也是直既其文未既其实而已夫道未始有物而物无非道故空虚无而莫之与匹犹之衆雌而无雄也茍居然独而藏于胸中是由无雄而卵也而以道与世抗而必信焉未能立乎不测而游乎无有故使人得而相汝尝试与来以予示之明日列子与之见壶子出而谓列子曰譆子之先生死矣弗活矣不可以旬数矣吾见怪焉见湿灰焉列子入涕泣霑衾以告壶子壶子曰向吾示之以地文向秀曰块然若土也罪乎不誫不止罪字或作萌向秀曰萌然不动亦不自止与枯木同其不华死灰均其寂魄此至人无感之时也夫至人其动也天其静也地其行也水流其湛也渊嘿渊嘿之与水流天行之与地止其于不爲而自然一也今季咸见其尸居而坐忘即谓之将死见其神动而天随便爲之有生茍无心而应感则与变升降以世爲量然后足爲物主而顺时无极耳岂相者之所觉哉是殆见吾杜德几也向秀曰德几不发故曰杜也卢曰夫鬼神之灵能知人之动用之心耳有所系鬼便知也壶子色存乎湿灰心着乎土壤萌然无虑故曰天文振动则爲生止静则冥寂故曰不动不止也政和见怪则非常湿灰则不复然古之至人运道枢于无穷则彼是莫得其偶杜德几而不发则嗒焉似丧其耦故示之以地文而见吾杜德几则谓弗活也地与阴同德而其事文则一以爲静一以爲显故曰不誫不止不誫言不震动也不止言不止着也范曰凡形皆土也有形矣乃有可怪有心矣乃以爲怪土合于空心合于无道通爲一孰可爲怪古之至人心若死灰其藏深矣不可测究彼将以妄见而见焉故直以爲见怪也不震以言其未尝动不止以言其未尝止萌乎不震不止者示之以地文固如此也是殆见其杜德几而不发者欤尝又与来明日又与之见壶子出而谓列子曰幸矣子之先生遇我也有瘳矣灰然有生矣吾见杜权矣有用而无利故谓之杜权列子入告壶子壶子曰向吾示之以天壤向秀曰天壤之中覆载之功见矣此地之文不犹外乎名实不入向秀曰任自然而覆载则名利之饰皆爲弃物而机发于踵此爲杜权是殆见吾善者几也向秀曰有善于彼彼乃见之明季咸之所见者浅矣卢曰有权而不用爲杜也若天之覆而未见其功自下而升爲名实未入故云有生矣政和灰然有生者或说以爲不复然之中有生之意向见其湿灰则生之意已灭灭则已矣故以爲弗活今见其杜权则动之用犹藏然既以动矣故以爲有生示之以天坏壤者土有息者也所命于天者于此有息焉故曰天坏名实不入则眞妄已冥机发于踵则息之所起此所以爲杜权也盖其道不可见而继道者如此而已故曰是殆见吾善者几也范曰有名有实是物之居无名无实是物之虚名实不入而机发于踵则未尝有未尝无也虽静而无爲气自是而起焉所谓眞人之息以踵是也示之以天壤固当如此季咸初见其湿灰不知其爲杜也遂以爲死及见其全然有生然后知向之死灰爲杜权而非正也是殆见吾善者几欤尝又与来明日又与之见壶子出而谓列子曰子之先生坐不斋或无坐字向秀曰无往不平混然一之以筦窥天者莫见其崖故以不斋也吾无得而相焉试斋将且复相之列子入告壶子壶子曰向吾示之以太沖莫眹向秀曰居太沖之极浩然泊心玄同万方莫见其迹是殆见吾衡气几也鲵旋之潘爲渊止水之潘爲渊流水之潘爲渊滥水之潘爲渊沃水之潘爲渊汍水之潘爲渊雍水之潘爲渊汧水之潘爲渊肥水之潘爲渊是爲九渊矣此九水名义见尔雅夫水一也而随高下夷险有洄激流止之异似至人之心因外物难易有动寂进退之容向秀曰夫水流之与止鲵旋之与龙跃常渊然自若未始失其静默也郭象曰夫至人用之则行舍之则止虽波流九变治乱纷纭若居其极者常澹然自得泊乎无爲也卢曰心运于太沖之气漠然无迹荡然有形而转运不常若水之变动殊名未尝离乎渊澄也故不得其状而辩之矣政和地文则阴胜阳天壤则阳胜阴至于太沖则有阴有阳而非阴非阳故曰太沖莫眹眹者神之兆于物阴阳不测故莫得其眹也且沖者阴阳之交太沖莫趺则见其适平而已故谓之衡气几一阴一阳沖而莫眹证诸九渊亦可知矣潘者反流之谓也惟反流然后能全一此潘者所以皆渊也鲵旋之潘爲渊以言全一于至动止水之潘爲渊以言全一于或止流水以喻夫出与物交滥则出之过也沃水以喻夫入爲物泽汎则入之穷也雍则河水既出还复入又异夫入之穷矣汧则既出而不流又异夫还复入矣肥则出异而归同盖反流全一者其义尽于此也然庄子独举其三者盖别而爲九合而爲三其致一尔范曰地文则阴也天坏则阳也至其太沖则一阴一阳如衡适平是以谓之衡气几也万法平等无有高下彼见自不齐耳故无得而相焉老子曰心善渊渊虚而静不与物杂波流之变虽或不同而渊湛之性常自若也所谓太沖者盖亦若此尝又与来明日又与之见壶子立未定自失而走壶子曰追之列子追之而不及反以报壶子曰已灭矣已失矣吾不及也壶子曰向吾示之以未始出吾宗向秀曰虽进退同群而常深根宁极也吾与之虚而猗移不知其谁何向秀曰汎然无所系者也因以爲茅靡因以爲波流故逃也向秀曰变化頽靡世事波流无往不因则爲之非我我虽不爲而与群俯仰夫至人一也然应世变而时动故相者无所用其心自失而走者也卢曰絶思离念入于无爲至虚而无形不见其相貎如草之靡如波之流淼然汎然非神巫之所识也范曰季咸则有心而感者故每入而皆曰见壶子则无心而应者故每至而皆曰示以有心而相无心则累于形数而未离见见之处直以爲死生在是而莫之逃也故示之地文则叹之以其死示之以天壤则幸之以其生示之以太沖莫眹则又名之以不斋无得而相焉曾不知至人之心静而与阴同德动而与阳同波与阴同德彼亦不得而见焉必示之以地文文者物之所自杂也与阳同波彼亦不得而见焉必示之以天壤壤者物之所自生也至于示之以太沖莫趺则又阴阳适中无所偏胜有所谓天地之中者三者皆谓之几意而动之微而见之是故得而见之也若夫未始出吾宗则虽示而秘彼将莫得而窥矣此所以自失而走追之弗及欤然壶子之告列子且曰殆见吾杜德几又曰殆见吾善者几又曰殆见吾衡气几皆曰吾者由是立我矣至于吾与之虚而委蛇不知其谁何虽吾亦丧之示之者其谁邪相之者其谁邪其止也如茅之靡而不知其所以靡其动也如波之流而不知其所以流求我于动止之间皆不可得所以故逃也然后列子自以爲未始学而归三年不出向秀曰弃人事之近务也爲其妻爨食狶如食人于事无亲向秀曰无适也无莫也雕琢复朴块然独以其形立向秀曰雕琢之文复其眞朴则外事去矣㤋然而封戎壹以是终卢曰忘是非等贵贱齐物我息外縁不封于我守一而终然后契眞政和未始出吾宗者盖圣人以天爲宗藏于天故未始出吾宗也余见庄子解范曰学者学其所不能学也列子之于道既其文未既其实故自以爲未始学而归将以学其所不能学也三年不出爲其妻爨食豕如食人则忘我之至也于事无爲亲则致虚之极也雕琢复朴则既雕既琢复归于朴也块然独以其形立则似遗物离人而立于独也纷然而封哉一以是终则万绪扰扰虽撄而宁而终莫之变也沖虚至德眞经四解卷之五沖虚至德真经四解正统道藏三家本二十卷洞神部玉诀类沖虚至德眞经四解卷之六圣六黄帝子列子之齐中道而反惊人之推敬于已故不敢遂进遇伯昏瞀人伯昏瞀人曰奚方而反曰吾惊焉恶乎惊吾食于十浆而五浆先馈人皆敬下之也伯昏瞀人曰若是则汝何爲惊己曰夫内诚不解郭象曰外自矜饰内不释然也形谍成光郭象曰举动便辟成光仪以外镇人心外以矜严服物内实不足使人轻乎贵老使人轻而尊长之者由其形谍成光故也而𩐎其所恶郭象曰以美形动物则所患乱至也夫浆人特爲食羹之货多余之赢所货者羹食所利者盈余而已其爲利也薄其爲权也轻而犹若是郭象曰权轻利薄可无求于人而皆敬己是高下大小无所失者而况万乗之主身劳于国而智尽于事所以不敢之齐彼将任我以事而效我以功吾是以惊推此类也则货轻者望利薄任重者责功多政和古之至人明白入素无爲复朴天机不张默与道契惛然若亡而存油然不形而神则知我希而我贵矣内诚不解则未能忘心形谍成光则未能遗形以外镇人心使人轻乎贵老而重己身劳于国智尽于士则惨怛之疾恬愉之安时集于体憷迫之恐欣懽之喜交溺于心𩐎其所患有如此者又乌能无惊乎哉范曰圣人披褐怀玉而全其形生之人藏其身也不厌深渺而已内诚不解则非致道而忘心也形谍成光则非葆光而不耀也食于十浆而五浆先馈则是有以外镇人心使人轻乎贵老而重己也至人尸居环堵之室而百姓猖狂不知所如往今有以使人轻乎贵老而重己则𩐎其所患而自贻也其岂披褐怀玉而藏其身之道哉伯昏瞀人曰善哉观乎汝知惊此者是善观察者也汝处己人将保汝矣汝若默然不自显耀适齐之与处此皆无所惧茍违此义所在见保矣卢曰见威仪以示人故人轻死以尊敬将恐人主之劳于事也必委以责功食禄增忧所以惊惧耳伯昏曰汝能退身以全眞含光以灭迹人将保汝矣何则进善之心人皆有之多利之地人皆竞之中人之性可上可下知名利之不可强也则进善以自修诗书礼乐事不易习若退迹守闲灰心灭智也无招招之利得善人之名故学道之门善恶同趣者君子以澄心小人以诲身虽不体悟亦从善之益之也故曰人将保汝矣无几何而往则户外之屦满矣伯昏瞀人北面而立敦杖蹙之乎颐立有间不言而出賔者以告列子列子提履徒跣而走暨乎门问曰先生既来曾不废药乎废罝也曾无善言以当药石也卢曰废当爲发先生既来何不发药石之言少垂训耳曰己矣吾固告汝曰人将保汝果保汝矣非汝能使人保顺乎理以接物则物不保之今背理而感物求物不保不可得而汝不能使人无汝保也郭象曰任平而化则无感无求无感无求乃不相保卢曰汝之退身全行絶学弃智人所以保汝者非汝能召之也若能灭迹混眞愚智不显者人亦不知保汝矣由是言之汝之行适足爲人所保而不能使人不保也而焉用之感也汝用何术乃感物如此乎应豫出异郭象曰先物施惠惠不因彼豫出而异也且必有感也摇而本身又无谓也必恒使物感己则彼我之性动易之与汝游者莫汝告也皆是摇本之徒不能相启悟者也彼所小言尽人毒也小言细巧易以感人故爲人毒害也莫觉莫悟何相孰也卢曰汝用何道感之耶必赞胜豫之词而出奇异之教摇鼔汝舌见能于衆物虽靡然顺汝有何益耶与汝同居者不攻汝之短但称汝之长如此适足毒汝之行骄汝之心有何相成耶政和善哉观乎者善其能内省汝处己者告之使退藏至人抱神以游世俗之间使人无得而窥之故必处己而不处己则人将保汝矣人之保汝非所谓无得而窥者也故感而后应不求有异是乃所以使人无保汝之道也感豫则感而后应出异则求有以异若是者非特人果保汝而见有于人且必有感摇而本身不能不累于物夫与汝游者莫汝告也则无自而觉彼以小言尽人毒也则适以爲患莫觉莫悟安能反于其道乎故曰何相孰也相孰者谓相与薰蒸至于成也范曰感而后应体性抱神以游世俗之间者乃所以使人无保汝之道感豫则非感而后应也岀异则非游乎世之间也用是则与人爲徒则邓墟之家从汝者万齐国之衆贺汝者三尸而祝之社而稷之若畏垒之细民又将窃窃然欲俎豆予于贤人之间而脱屦户外者殆将满矣必且有感摇而本身乌能和豫通而不失于见耶故莫告而小言者尽爲人毒以害性而莫觉莫悟者又不能相与薰蒸以至于成也然则食于十浆而五浆先馈者汝将固惊耶杨朱南之沛老聃西游于秦邀于郊至梁而遇老子庄子云杨子居子居或杨朱之字又不与老子同时此皆寓言也老子中道仰天而叹曰始以汝爲可教今不可教也与至人游而未能去其矜夸故曰不可教者也杨子不答至舍进涫潄巾栉脱履户外膝行而前曰向者夫子仰天而叹曰始以汝爲可教今不可教弟子欲请夫子辞行不间是以不敢今夫子间矣请问其过老子日而睢睢而旴盱而谁与居汝云何自居处而夸张若此使物故叹之乎大白若辱盛德若不足不与物竞则常处卑而守约也杨朱蹵然变容曰敬闻命矣其往也舍迎将家公执席妻执巾栉舍者避席炀者避灶其反也舍者与之争席矣自同于物物所不恶也卢曰夫眞隐之者无矜夸之声无可贵之容故杨子之往也人迎送之及闻善而改居者与之争席矣前章言列子之使人保汝而此章言杨朱能使人无汝保也政和良贾深藏若虚君子盛德容貌若愚知我者希则我贵矣彼饰智以惊愚矫激以爲异自衒自鬻何足以语夫道夫列子无意于骇人犹或非之则杨朱更貌改容有意于异衆其曰不可教也宜矣大白若辱者涤除玄览而不睹一疵虽受天下之垢然不修身以明污也盛德若不足者德无以加而不自以爲有余所谓上德不德也杨朱闻命而往舍者争席几是已盖其往也将迎执避衆异之如彼也及其反也舍者争席言衆轻之如此也是以圣人披褐怀玉故去彼取此范曰贼莫大乎德有心而心有眼又况于睢睢盱盱者乎睢则逆而不顺盱则干而不直盖内视已败而外若有营之意大白若辱虽涤玄览而常处衆人之所恶盛德若不足者虽日新无敝而不自以爲有余审造乎是则舍者与之争席矣杨朱过宋东之于逆旅逆旅人有妾二人其一人美其一人恶恶者贵而美者贱杨子问其故逆旅小子对曰其美者自美吾不知其美也其恶者自恶吾不知其恶也杨子曰弟子记之行贤而去自贤之行安往而不爱哉夫骄盈矜伐鬼神人道之所不与虚己以修理天下之所乐推以此而往敦能距之卢曰此重结前两科之义也夫能使人保于我者其不保者心嫉之哉不敢令物之保己也则天下皆忘其恶矣况逆旅之妾乎政和自道观之物无美恶知美之爲美则恶爲之对世之所美者爲神奇所恶者爲臭腐神奇复化爲臭腐臭腐复化爲神奇则美与恶奚辩圣人不藏是非美恶虚己以游世而已不矜不伐所谓行贤而去自贤之行天下莫与之争能亦莫与之争功所谓安往而不爱也范曰道无异相敦美孰恶天下皆知美之爲美斯恶已道无殊品何贵何贱以物观之自贵而相贱也然则逆旅之妾孰知其所以然哉惟行贤而去自贤之行则天下乐推而不厌矣天下有常胜之道有不常胜之道常胜之道曰柔常不胜之道曰彊二者亦知而人未之知故上古之言彊先不己若者所胜在己下者耳柔先出于己者不与物竞则物不能加也先不己若者至于若己则殆矣遇敌必危之也先出于己者亡所殆矣以此胜一身若徒以此任天下若徒谓不胜而自胜不任而自任也夫体柔虚之道处不竞之地虽一身之贵天下之大无心而御之同于徒矣徒空黜之谓也郭象曰听耳之所闻视目之所见知止其所不知能止其所不能用其自用爲其自爲顺性而不竞于物者此至柔之道也故举其自举持其自持既无分铢之重而我无力焉卢曰强之与柔二者易知也人所以未知者何即求胜之心多也即遇不如己者未足爲强若遇敌于己者则常危矣以此心求胜一身一任天下也常如徒役无时自安若柔者在己下者亦不欲胜之况出乎己者耶人谓不胜而我乃自胜也自任故未尝有失也老子曰柔弱胜刚强范曰济物而胜之上也以力而胜之下也故常胜之道曰柔常不胜之道曰强老子曰天下莫柔弱于水而攻坚强者莫之能先庄子于外篇论夔蛇之相怜而曰指我则胜我䠓我亦胜我折大木蜚大屋惟我能也盖明乎此然柔之胜刚弱之胜强天下莫不知而莫之能行故积衆小不胜爲大胜者惟圣人能之粥子曰欲刚必以柔守之欲彊必以弱保之守柔不以求刚而自刚保弱不以求彊而自彊故刚彊者非欲之所能致也积于柔必刚积于弱必彊观其所积以知祸福之乡彊胜不若己至于若己者刚柔胜出于己者其力不可量范曰柔者道之本弱者道之用故积于柔必刚积于弱必强观其所积而祸福无不自己求之者以强爲用而不知保之以弱则所胜止于不己若者而已以柔爲用则其终有以胜刚故所胜有出于己者焉古之人所以贵夫处不争之地者以其不争天下莫能与之争老聃曰兵彊则灭王弼曰物之所恶故必不得终焉木彊则折柔弱者生之徒坚彊者死之徒卢曰君子曰强梁者不得其死好胜者必遇其敌积德累仁柔之道也政和积衆小不胜爲大胜者唯圣人能之老子曰天下莫柔弱于水而攻坚强者莫之能先以其无以易之也盖有以易之则徇人而失己乌能胜物唯无以易之故万变而常一物无得而胜之者此之谓常胜之道常胜之道曰柔常不胜之道曰强二者易知而人未之知者此老子所谓柔之胜刚弱之胜强天下莫不知而莫之能行者是也强先不己若者柔先出于己者先不己若者至于若己则殆矣先出于己者亡所殆矣者盖道与世抗者必遇其敌懦弱谦下者驰骋天下之至坚正谓是也以此胜一身若徒以此任天下若徒者谓由一身以达之天下必若柔弱者之徒乃能胜任也爲其不求胜物而自胜不假任人而自任故也抗兵相加哀者胜矣故曰兵强则灭拱把之桐梓人皆知养之强则伐而拱之矣故曰木彊则折万物负阴而抱阳冲气以爲和阳以发生爲德阴以肃杀爲事方其肃杀则冲和丧矣故曰柔弱者生之徒坚强者死之徒范曰传曰刚强居下柔弱处上盖柔而胜刚弱而胜强老氏之道术有在于是者故庄子曰以懦弱谦下爲表状不必童而智童智不必童而状童圣人取童智而遗童状衆人近童状而疏童智状与我童者近而爱之状与我异者疏而畏之有七尺之骸手足之异戴发含齿倚而趣者谓之人而人未必无兽心虽有兽心以状而见亲矣傅翼戴角分牙布爪仰飞伏走谓之禽兽而禽兽未必无人心虽有人心以状而见疏矣庖牺氏女娲氏神农氏夏后氏蛇身人面牛首虎鼻此有非人之状而有大圣之德人形貌自有偶有与禽兽相似者古诸圣人多有奇表所谓蛇身人面非被鳞臆行无有四肢牛首虎鼻非戴角垂胡曼頞解颁亦如相书龟背鹄步鸢肩鹰喙耳夏桀殷纣鲁桓楚穆状貌七窍皆同于人而有禽兽之心而衆人守一状以求至智未可几也卢曰夫异物之所亲者神也神去则父子之亲亦隔矣故居恐怖之夜与生物同宇则不惧者神有同也处平常之宅与死尸同室则恐矣神有异也则彼死我生犹是向时之形一安一惧者同类去而形非亲也而人不知含生之物神同形殊以爲忧畏乃以状貌同异以爲亲疏者惑矣故庄子曰物所齐有者爲神故神爲养生之主也范曰孟子曰人之所异于禽兽者几而希庶民去之君子存之夫索于形骸之外则状有同者智不必同也索于形骸之内则智有同者状不必同也是以古之人或有非人之状而有大圣之德或状同于人而有禽兽之心在夫存之去之之间而已黄帝与炎帝战于坂泉之野帅熊罴狼豹貙虎爲前驱鵰鹖鹰鸢爲旗帜此以力使禽兽者也尧使夔典乐击石拊石百兽率舞箫韶九成凤凰来仪此以声致禽兽者也然则禽兽之心奚爲异人形音与人异而不知接之之道焉圣人无所不知无所不通故得引而使之焉禽兽之智有自然与人童者其齐欲摄生亦不假智于人也牝牡相偶母子相亲避平依险违寒就温居则有群行则有列小者居内壮者居外饮则相携食则鸣群太古之时则与人同处与人并行德纯者禽兽不忌也帝王之时始惊骇散乱矣逮于末世隐伏逃窜以避患害人有害物之心物亦知避之也范曰可以力使可以声致则禽兽之心有自然与人同者齐欲摄生不假于人则禽兽之智有自然与人同者至德之世纯朴不残故禽兽可系羁而游乌鹊之巢可攀援而窥也迨夫后世好智以乱天下弓弩毕弋机变之智多则鸟乱于上矣削格罗落罝罘之智多则兽乱于泽矣故𧍒蝡之虫肖翘之物莫不失其性今东方介氏之国其国人数数解六畜之语者盖偏知之所得夫龟龙甲鳞之宗麟凤毛羽之长爰逮蜎飞蠕动皆呜唿相闻各有意趣其相制御岂异于人但人不能解因谓禽兽之声无有音章是以穷理备智则所通万途因事偏达偶识一条春秋左氏传曰介葛卢闻牛鸣曰是生四子尽爲牺矣太古神圣之人备知万物情态悉解异类音声会而聚之训而受之同于人民故先会鬼神魑魅禹朝群神于会稽是也次达八方人民末聚禽兽虫蛾言血气之类心智不殊远也神圣知其如此故其所教训者无所遗逸焉卢曰春秋介葛卢闻牛呜知生四牲牺禹朝群神舜百兽则其事也政和先儒以童爲同当以爲正也至德之世同乎无知其德不离同乎无欲是谓素朴故同与禽兽居族与万物并禽兽可系羁而游乌鹊之巢可攀援而窥也黄帝坂泉之役帝尧声乐之致盖以此乎介葛卢闻牛呜成周之时设官使养鸟兽而教扰之且掌与之言则悉解异类音声会聚而训受之犹有见于后世者列子叹淳朴之散原道德之意寓之于书方且易机变之衰俗而跻之淳厚之域故其言有及于此范曰周官鶂隶掌与兽言则解六畜之语固有遍知之所得者然此喙呜者非工发隐亦不能与是以伯翳综声于语鸟葛卢辩音于呜牛宋有狙公者好养猿猴者因谓之狙公也爱狙养之成群能解狙之意狙亦得公之心损其家口充狙之欲俄而匮焉将限其食恐衆狙之不驯于己也先诳之曰与若芋朝三而暮四足乎衆狙皆起而怒俄而曰与若芋朝四暮三足乎衆狙皆伏而喜物之以能鄙相笼皆犹此也圣人以智笼群愚亦犹狙公之以智笼衆狙也名实不亏使其喜怒哉卢曰含识之物虽同有其神而圆首方足人最爲灵智耳智之尤者爲圣爲贤才之大者爲君王圣人随才而任各得其宜无小无大各当其分既无弃人亦无弃物笼之以智岂独衆狙也政和古之善爲道者非以明民将以愚之盖民可使由之不可使知之故善爲道者使由之而已反其常然道可载而与之俱无所施其智巧焉范曰古之人言诈者必曰狙诈以狙之爲物善伺而好诈也故伐其巧恃其便貌非其情可且而忌智诈智只爲智笼故名实未亏而喜怒爲用然则群狙见畜于狙公反覆乎三四之间曾不自悟者岂非因其所好而笼之故欤纪消子爲周宣王养鬬鸡十日而问鸡可鬭已乎曰未也方虚骄而恃气十日又问曰未也犹应影向十日又问曰未也犹疾视而盛气常求敌而必己之胜十日又问曰几矣鸡虽有鸣者己无变矣彼命敌而我不应忘胜负矣望之似木鸡矣其德全矣至全者更不似血气之类异鸡无敢应者反走耳德全者非但己无心乃使外物不生心郭象曰养之以至于全者犹无敌于外况自全乎卢曰恃气以自矜非必胜之道也应物疾远如影响者爲物所转未必自得也疾视盛气者机心未忘也唯忘形神全死生不知变者斯乃无敌于外物也政和善胜敌者不争夫惟不争故天下莫能与之争盖欲静则平气欲神则顺心是谓不争之德也若是者其天守全其神无郄物奚自入焉虽忤物而不慴物亦莫之能伤纯气之守非智巧果敢之列也是谓全德之人哉范曰鸡人所畜而繇于大者则所养不能无待矣故虚憍而恃气于已未能无所矜也犹应响影于物未能无所应也疾视而盛气则犹不能无欲胜之心焉若夫鸡虽有呜者己无变矣望之似木鸡矣则所养之全有物无敢敌者夫形全犹足以爲尔而况全德之人乎惠盎见宋康王康王蹀足謦欬疾言曰寡人之所说者勇有力也不说爲仁义者也客将何以教寡人惠盎对曰臣有道于此使人虽勇刺之不入虽有力击之弗中大王独无意邪宋王曰善此寡人之所欲闻也惠盎曰夫刺之不入击之不中此犹辱也臣有道于此使人虽有勇弗敢刺虽有力弗敢击夫弗敢非无其志也臣有道于此使人本无其志也夫无其志也未有爱利之心者臣有道于此使天下丈夫女子莫不驩然皆欲爱利之此其贤于勇有力也四累之上也大王独无意耶处卿大夫士民之上故言四累也宋王曰此寡人之所欲得也卢曰刺不入击不中一也不敢刺不敢击二也本无击之心三也使男女驩然爱利之四也如此四重取其二者何如耶故宋王倾意欲闻之惠盎对曰孔墨是已卢曰此明智以齐物崇教以化人皆道之余事陟乎德者孔丘墨翟无地而爲君无官而爲长天下丈夫女子莫不延颈举踵而愿安利之今大王万乗之主也诫有其志则四境之内皆得其利矣其贤于孔墨也远矣宋王无以应惠盎趍而出宋王谓左右曰辩矣客之以说服寡人也卢曰此崇道以明德垂迹以利人衆徒见孔墨之教传岂知隐道以彰德所以问津不群于鸟兽此其大㫖也政和圣人之于天下神武不杀而以慈爲寳故仁眇天下而无不怀义眇天下而无不服是谓常胜之道贤于勇有力者远矣此天下所以爱利之也言孔子而遂与墨翟俱者庄子论古之道术百家衆技各有所长墨子于道虽不该不遍亦才士之有所长者也范曰夫有爱利之心者由未能使人忘我而惠盎之言止此特以对宋康而已是篇必终于此言者岂非常胜之道亦在是故欤沖虚至德眞经四解卷之六沖虚至德真经四解正统道藏三家本二十卷洞神部玉诀类沖虚至德眞经四解卷之七圣七和光散人高守元集周穆王周穆王时西极之国有化人来入水火贯金石反山川移城邑乗虚不坠触实不硋千变万化不可穷极既已变物之形又旦易人之虑能使人暂忘其宿所知识政和知变化之道者其知神之所爲乎水火之所不能害金石之所不能礩高下一体虚实两忘千变万化不可穷极则亦神矣然神者妙万物而不可测也变物之形易人之虑是特穷数达变因形移易者尔谓之化人以此穆王敬之若神事之若君卢曰凡人之虑不过嗜慾忧憎名利仁义矣化人今反其眞故云易也化人者应物之身也穷圣极智应用无方千变万化未始有极者也推露寝以居之引三牲以进之选女乐以娱之化人以爲王之宫室卑陋而不可处王之厨馔腥蝼而不可飨王之嫔御檀恶而不可亲卢曰陋王之宫室腥王之厨膳膻王嫔御者明化人不贵声色滋味及居处也穆王乃爲之改筑土木之功赭垩之色无遗巧焉五府爲虚而台始成其高千仞临终南之上号曰中天之台简郑卫之处子娥媌靡曼者娥媌妖好也靡曼柔弱也施芳泽正蛾眉设笄珥衣阿钖曳齐纨粉白黛黑珮玉环杂芷若以满之奏承云六莹九韶晨露以乐之承云黄帝乐六莹帝喾乐九韶舜乐晨露汤乐月月献玉衣旦旦荐玉食化人犹不舍然不得已而临之卢曰王不达其意更崇饰之化人犹不释然明心不在此之也政和世之所美者爲神奇所恶者爲臭腐神奇臭腐迭相爲化则美恶奚辩化人以王之宫室厨馔嫔御爲不可而必改筑简择然后临之是未能忘美恶之情者也故穆王钦之特若神而已范曰孔子曰不与化爲人安能化人所谓化人者殆亦化爲人者耶故水火金石可入而贯山川城邑可反而移以无有入无间不坠于虚以无厚入有间不硋于实千变万化不可穷极无体也有以变物之形无思也有以易人之虑谓之化人固宜如此穆王乃尽钦事之道推露寝以居之曾不知其卑陋而不可处也引三牲以进之曾不知腥蝼而不可飨也选女乐以娱之曾不知膻恶而不可亲也于是筑中天之台简郑卫之态奏云韶之乐献以玉衣荐以玉食曾不知其犹不舍然也不得已而临是直随其遇而安一宅而寓于不得已焉耳居亡几何谒王同游王执化人之祛腾而上者中天乃止暨及化人之宫化人之宫构以金银络以珠玉出云雨之上而不知下之据望之若屯云焉耳目所观听鼻口所纳尝皆非人间之有王实以爲清都紫微钧天广乐帝之所居清都紫微天帝之所居也传纪云秦穆公疾不知人既寤曰我之帝所甚乐与百神游钧天广乐九奏万舞不类三代之乐其声动心一说云赵简子亦然也王俯而视之其宫榭若累块积苏焉王自以居数十年不思其国也所谓易人之虑也卢曰中天至灵之心也以穆王未能顿忘其嗜慾故化以宫室之盛夺其所重之心焉化人复谒王同游所及之处仰不见日月俯不见河海光影所照王目眩不能得视音响所来王耳乱不能得听百骸六藏悸而不凝意迷精丧请化人求还太虚恍惚之域固非俗人之所涉心目乱惑自然之数也政和言王实以爲清都紫微钧天广乐帝之所居则明其非也构以金银络以珠玉观听尝纳皆非人间之所有而王至于不思其国其可乐如此其所及之处仰不见日月俯不见河海目不能视耳不能听而王意迷精丧请化人求还其不乐如此此之谓变物之形而易人之虑化人移之王若陨虚焉卢曰至极之理即化人所及之处也万象都尽也何日月江海之可存衆昏皆除也何光景之能有此俗形所不能止常心所未曾知常恋未忘故请归也既寤所坐犹向者之处侍御犹向者之人视其前则酒未清肴未昲王问所从来左右曰王默存耳由此穆王自失者三月而复更问化人问其形不移之意卢曰亡攀縁之虑入寂照之方一念之间万代所不及至人之域岂更别有方圣故酒未清肴未昲左右见王之默坐而都无所往来王因坐忘三月不敢问矣化人曰吾与王神游也形奚动哉所谓神者不疾而速不行而至以近事喻之假寐一昔所梦或百年之事所见或絶域之物其在觉也俛仰之须臾再抚六合之外邪想淫念犹得如此况神心独运不假形器圆通玄照寂然凝虚者乎且曩之所居奚异王之宫曩之所游奚异王之圃王间恒疑暂亡彼乏与此俱非眞物习其常存疑其暂亡者心之惑也变化之极徐疾之间可尽模哉变化不可穷极徐疾理亦无间欲以智寻象模未可测卢曰夫神之异形此益明矣王但闲习常见故有疑于暂亡若夫至道之人常亡其形者复何疑哉神之变化徐疾不可尽言政和神心恍惚经纬万方则神游者其疾俛仰之间再抚四海之外形不必动而心与之俱矣世之人以常有者爲眞以常无者爲妄故闲习于常存而置疑于暂亡着有弃空蔽于一曲不知彼之与此俱非眞也明乎此则曩之所居奚异王之宫曩之所游奚异王之圃范曰化人之宫构以金银络以珠玉出云雨之上而不知下之据望之若屯云焉其视夫中天之台爲如何哉耳目所视听鼻口所纳尝皆非人间之有其视夫郑卫之态云韶之乐献玉衣而荐玉食者爲何如哉王实以爲清都紫微钧天广乐帝之所居曾不知变物之形易人之虑有若是也故俯而视之其宫榭若累块积苏焉则变物之形可知王自以居十数年不思其国也则易人之虑可知虽然止是耳矣由非其至故化人复谒王同游所及之处仰不见日月则非所谓上见光者俯不见河海则非所谓下爲土者光影所照王目眩不能得视以其未能见晓故耳者音响所来王耳乱不能得听以其未能闻和故耳百骸六藏悸而不凝意迷精丧请化人求还怖其径庭惕然震悸殆将自涯而反矣已而既寤则所坐犹向者之处侍御犹向者之人视其前则酒未清肴未昲王问其所从来曾不知其默存于此而形未尝动也故以是爲神游焉惟神也不疾而速不行而至立乎不测游乎无有俛仰而再抚四海恍惚而经纬万方又岂形之所能累耶审造乎是则变化之极徐疾之间在我而已化人之宫夫何远之有王大悦不恤国事不乐臣妾感至言故遗世事之治乱忘君臣之尊卑也肆意远游卢曰庄子之论夫贵道之人遗天下而不顾是犹尘垢糠粃将犹陶铸尧舜也孰肯以物爲事乎且声色嗜慾之溺也岂有道之所躭翫乎故王大悦其道不恤国事不乐臣妾也远游者忘于近习者也命驾八骏之乗右服𦽊骝而左緑耳右骖赤骥而左白𣚘主车则造父爲御𧮼𠜦爲右次车之乗右服渠黄而左踰轮左骖盗骊而右山子柏天主车参百爲御奔戎爲右驰驱千里至于巨蒐氏之国巨蒐氏乃献白鹄之血以饮王具牛马之湩以洗王之足湩乳也以己所珍贵献之至尊及二乗之人已饮而行遂宿于崑崙之阿赤水之阳山海经云崑崙山有五色水也别日升于崑崙之丘又观黄帝之宫而封之以贻后世遂賔于西王母觞于瑶池之上西王母人类也虎齿蓬发戴胜善啸也出山海经西王母爲王謡王和之其辞哀焉乃观日之所入一日行万里王乃叹曰于乎予一人不盈于德而谐于乐谐辩后世其追数吾过乎自此已上至命驾八骏之乗事见穆天子传穆王几神人哉政和神不疾而远不行而至穆王不知所以出入六合在此而命驾骖乗日行万里故虽至巨蒐之国升崑崙之丘观黄帝之宫賔王母于瑶池之上非乗云气御飞龙游乎四海之外者也故曰几神人哉言近于神而非神也能穷当身之乐犹百年乃徂知世事无常故肆其心也世以爲登假焉假字当作遐世以爲登假明其实死也卢曰择翘骏拣贤才应用随方不限华夷之国唯道所趣不远轩辕之宫穷天地之所有极神知之所说不崇德以矜用方乐道以通神千载𩨝化而上升世俗之人以爲登遐焉矣范曰穆王悟化人之言乃不恤国事臣妾驾八骏之乗至巨蒐之国宿崑崙之阿封黄帝之宫觞瑶池之上肆意远游一日万里亦可谓神矣然语之以乗云气御飞龙而游乎四海之外则未也故以爲几神而已老成子学幻于尹文先生三年不告老成子请其过而求退尹文先生揖而进之于室屏左右而与之言曰昔老聃之徂西也顾而告予曰有生之气有形之状尽幻也造化之所始阴阳之所变者谓之生谓之死穷数达变因形移易者谓之化谓之幻穷二仪之数握阴阳之纪者陶运万形不觉其难也造物者其巧妙其功深固难穷难终造物者岂有心者自然似妙耳夫气质愦薄结而成形随化而往故未即消灭也因形者其巧显其功浅故随起随灭假物而爲变革者与成形而推移故暂生暂没功显事着故物皆骇知幻化之不异生死也始可与学幻矣注见篇目已详其义吾与汝亦幻也奚须学哉身则是幻而复欲学幻则是幻幻相学也卢曰夫形气之所变化新新不住何殊于幻哉故神气所变者长远而难知法术之所造从近而易见乃不知乎难知者爲大幻易见者爲小幻耳若知幻化之不异生死更何须学耳老成子归用尹文先生之言深思三月遂能存亡自在憣校四时冬起雷夏造冰飞者走走者飞深思一时犹得其道况不思而自得者乎夫生必由理形必由生未有有生而无理有形而无生生之与形形之与理虽精麤不同而迭爲賔主往复流迁未始暂停是以变动不居或聚或散抚之有伦则功潜而事着修之失度则迹显而变彰今四时之令不乖则三辰错序雷冰反用器物蒸烁则飞鍊云沙以成水澒得之于常衆所不疑推此类也尽阴阳之妙数极万物之情者则陶铸群有与造化同功矣若夫偏达数术以气质相引俛仰则一出一没顾眄则飞走易形盖术之末者也终身不着其术固世莫传焉日用而百姓不知圣人之道也显奇以骇一世常人之事耳卢曰精乎神气之本审乎生死之源则能变化无方此必然之理也会须心悟体证故不可以言语文字传者也政和可与往者与之至于妙道揖而进之于室者以此不可与往者愼勿与之屏左右而与之言者以此阴阳之运四时之行万物之理俄造而有倏化而无故曰有生之气有形之状尽幻也物以生爲始以死爲终以生爲常以死爲变而皆冥于造化阴阳之所运者也故曰造化之所始阴阳之所变者谓之生谓之死既穷造化阴阳之数又达有气有形之变则谓之化付之系于数变者复因其形而移易之则谓之幻造物者天也天则神矣故巧妙而不可测功深而不可究此所以难终难穷因形者人也人则明矣故巧显而遽成巧浅而俄壊此所以随起随灭夫生死固然也幻化或使也自道观之皆非眞常则知幻化之不异于生死也奚往而非幻哉今且吾与汝皆幻也而学幻焉是犹所谓梦之中又占其梦者与自在存亡者言物或存或亡而吾固自存也憣校四时则役阴阳而不役于阴阳冬起雷夏造冰则制四时而不制于四时飞者走走者飞则驰万物而不驰于万物巧妙功深且与造物者游矣终身不着其术世莫传焉则爲其难终难穷难测难识故也故善学幻者建之以常无有然后足以尽此范曰以我幻物倒而本正非所以通物也然自道观之所以通物犹是也故气兆芒忽形分混沌无物不然范于鑪锤者爲造化之所始设于机缄者爲阴阳之所变生死得以命之故谓之生谓之死穷数达变者未能超出于无数之先因形移易者未能顿革于无形之表幻化得以命之故谓之化谓之幻是二者或本于造物而得之自然故巧妙功深而难终难穷或本于因形而未能无待故巧显功浅则随起随灭若夫槩之以道则幻化之与死生亦未尝异兹偃师之倡者所以能与造物同功欤茍明是理则汝身非汝有也孰有之哉是亦幻而已矣以幻学幻与夫梦之中又占其梦者奚异老成子归用尹文先生之言深思三月则由未能不思而得也然遂能存亡自在而不累于物憣校四时而不拘数雷冰反用飞走异形终身不着其术又况夫体道者乎操至权以独运斡万化于不测固有所谓密用而独化者世岂能识之者哉子列子曰善爲化者其道密庸其功同人取济世安物而已故其功潜着而人莫知焉五帝之德三王之功未必尽智勇之力或由化而成孰测之哉帝王之功德世爲之名非所以爲帝王也揖让干戈果是所假之涂亦奚爲而不假幻化哉但骇世之迹圣人密用而不显焉政和五帝之德三王之功其道密庸者言其道之藏诸用其功同人者言其功之显诸仁五帝曰德三王曰功其迹之所履者尔其心未尝不一也然既已爲智勇之力而未敢必又以爲由化而成而或者疑之其善爲化莫测如此是谓与天地同流者欤范曰其道密庸藏诸用也其功同人显诸仁也是道也非体神爲化未易致此然道者其本也功者特其余事耳故藏诸用者虽曰退藏于密而可用可见者本焉显诸仁者虽曰爲徒于人亦未尝不侔于无也爲化若是则尘垢粃糠犹足以陶铸帝王彼智勇之任是时应世之踪迹耳岂其所以迹哉古之人所以藏其利器不以示人酬酢万变淡然无事者诚以此道也然则虽鬼神之幽将不能窥而况于世俗之昏亦何以测其妙乎觉有八征梦有六候征验也候占也六梦之占义见周官奚谓八征一曰故二曰爲三曰得四曰丧五曰哀六曰乐七曰生八曰死此者八征形所接也奚谓六候一曰正梦二曰蘁梦周官注云蘁当爲惊愕之愕谓惊愕而梦三曰思梦四曰寤梦五曰喜梦六曰惧梦此六者神所交也此一章大㫖亦明觉梦不异者也范曰周穆王之神游似至非至老成子之学幻似眞非眞审造其极则等视世间万殊有同觉梦故于此复继以觉梦之说也庄周齐物之篇其言觉梦与此同意故与爲则涉于事得与丧则异乎物哀乐则萌于心生死则系于数此八者形所接也其事爲可验故谓之八征平安而梦是爲正梦惊愕而梦是爲蘁梦思梦则思而有所感若孔子之梦周公是也寤梦则寤而有所见若狐突之梦太子是也喜梦则有所喜而梦惧梦则有所惧而梦此六者神所交也其兆爲可占故谓之六候不识感变之所起者事至则惑其所由然识感变之所起者事至则知其所由然知其所由然则无所怛夫变化云爲皆有因而然事以未来而不寻其本者莫不致惑诚识所由虽谲怪万端而心无所骇也卢曰夫虚心寂虑反照存神则能通感无碍化被含灵矣人徒见其用化之迹不识夫通化之本也何者以其道密用而难知其功成不异于人事故五帝三王人但知其智勇之力不能识其感化而成之者也然觉有八征梦有六候者生人之迹不过此矣故爲得丧哀乐生死形所接也正愕思寤喜惧神所交也形所接者咸以爲觉神所交者感以爲梦而觉梦出殊其于化也未始有别知八征六候之常化也是则识其所由矣夫知守神不乱而化之有由则所遇征候何所惊怛也政和其觉也涉事故验之以八证其梦也藏理故占之以六候所遭谓之故所作谓之爲得言所益丧言所失哀乐累其心死生变于己之八者形开而可验者也故曰此八证者形所接也正愕思寤喜惧之六者魂交而可占者也故曰此六候者神所交也其梦也魂交其觉也形开昼夜之变也不识感变之所起者事至则惑其所由然盖不知其梦而自以爲觉也识感变之所起者事至则知其所由然所谓大觉而知此其大梦者也通乎昼夜之道而知者万物一齐敦觉敦梦何怛化之有范曰觉有八征虽形所接因其八征而验之未尝不形于梦梦有六候虽神所交因其六候而占之未尝不始于觉然则感变之所起殆亦有因而然者耶不识其所起则事之至也惑其所由然识其所起则事之至也知其所由然知其所由然则死生亦大矣不得与之变而况利害之端夫孰足以患心已怛如怛化之怛心有所爱则忘所忧而暧心有所怛则虑所患而明识感变之所起则无患矣何怛之有一体之盈虚消息皆通于天地应于物类人与阴阳通气身与天地并形吉凶往复不得不相关通也故阴气壮则梦涉大水而恐惧失其中和则濡溺恐惧也阳气壮则梦涉大火而燔焫阴阳俱壮则梦生杀阴阳以和爲用者也抗则自相利害或生或杀也甚饱则梦与甚饥则梦取有余故欲施不足故欲取此亦与觉相类也是以以浮虚爲疾者则梦扬以沈实爲疾者则梦溺借带而寝则梦蛇飞鸟衔发则梦飞此以物类而致感也将阴梦火将疾梦食饮酒者忧歌儛者哭此皆明梦或因事致感或造极相反即周礼六梦六义理无妄然卢曰神气执有则化随阴阳所感则梦变或曾极而爲应或像似而见迹或从因而表实或反理而未表情若凝理会眞冥神应道者明寂然通变忧乐不能入矣范曰形有盈虚气有消息虽天地之大此实与之通虽物类之伙此实与之应梦觉相符岂苟然哉故梦之所见或以阴阳爲之寇或以物变爲之感或与觉相反或与事相类殆有所因而然也古之人以日月星辰占六梦之吉凶其以此欤子列子曰神遇爲梦形接爲事庄子曰其寐也神交其觉也形开故昼想夜梦神形所遇此想爲觉时有情虑之事非如此间常语昼日想有此事而后随而梦也故神凝者想梦自消昼无情念夜无梦寐信觉不语信梦不达物化之往来者也梦爲鸟而戾于天梦爲鱼而潜于渊此情化往复也古之眞人其觉自忘其寝不梦几虚语哉眞人无往不忘乃当不眠何梦之有此亦寓言以明理也卢曰夫六情俱用人以爲实意识独行人以爲虚者同唿爲幻梦行人以爲梦爲实者同唿爲眞是曾不知觉亦神之运梦亦神之行信一不信一是不达者也若自忘则不梦岂有别理者乎政和通天下一气耳此所以盈虚消息皆通于天地应于物类阴气壮则梦大水而恐惧阳气壮则梦大火而燔焫阴阳俱壮而和则或梦生阴阳俱壮而乖则或梦杀以浮虚爲疾者则梦扬以沈实爲疾者则梦溺盈虚之理也甚饱梦与甚饥梦取将阴梦火将疾梦食消息之理也借带而寝则梦蛇飞鸟衔发则梦飞因其类也饮酒者忧歌儛者哭反其类也盖形之所接存于昼故神之所遇生于夜是则神形所遭皆盈虚消息之自尔若夫冥以一眞每与道俱则觉梦一致实妄两忘是之谓眞人范曰其寐也魂交故遇而爲梦其觉也形开故接而爲事昼想夜梦是直形神之所遇耳必有神凝者焉通昼夜而知融梦觉而一成然寐遽然觉物之化往来未尝容心于其间故梦爲鸟而戾于天梦爲鱼而没于渊不知周之梦爲蝴蝶欤不知蝴蝶之梦爲周欤万形自化化无欣戚非大觉者孰能爲此虽然梦若反一犹有妄见道至于眞人者静而与阴同德动而与阳同波以眞冥妄眞妄一眞觉之与梦一无所别兹所以其觉自妄其寝不梦也然黄帝之华胥不爲未至者是特寓是以明理而已矣沖虚至德眞经四解卷之七沖虚至德真经四解正统道藏三家本二十卷洞神部玉诀类沖虚至德眞经四解卷之八圣八周穆王西极之南隅有国焉不知境界之所接名古莽之国阴阳之气所不交故寒暑亡辩日月之光所不照故昼夜亡辩其民不食不衣而多眠五旬一觉以梦中所爲者实觉之所见者妄四海之齐谓中央之国跨河南北越岱东西万有余里其阴阳之审度故一寒一暑昏明之分察故一昼一夜其民有智有愚万物滋殖才艺多方有君臣相临礼法相持其所云爲不可称计一觉一寐以爲觉之所爲者实梦之所见者妄东极之北隅有国曰阜落之国其土气常燠日月余光之照其土不生嘉苗其民食草根木实不知火食性刚悍彊弱相借贵胜而不尚义多驰步少休息常觉而不眠方俗之异犹学梦反用动寝殊性各适一方未足相非者也卢曰故举此二国之异而神之可会者未尝殊也故知神理之契运不明梦觉衣食茍嗜慾之不忘则情系于俗矣政和阳爲动爲明阴爲静爲晦西极之南偏于阴故其民一于向晦静而多眠东极之北偏于阳故其民一于向明动而多觉中央之国乎天地之所合也四时之所交也风雨之所会也阴阳之所和也何明而动何晦而息动静不失其时一觉一梦实妄以解非体眞常而善爲化者孰能与于此乎范曰鸡昼明而夜昏枭昼昏而夜明彼物然耳惟人亦如之故西极之南隅东极之北隅与夫中央之国方俗异宜梦觉殊致恶识其所以然周之尹氏大治产其下趍役者侵晨昏而弗息有老役夫筋力竭矣而使之弥勤昼则呻唿而即事夜则昏惫而熟寐精神荒散昔昔梦爲国君居人民之上总一国之事游宴宫观恣意所欲其乐无比觉则复役人有慰喻其勤者役夫曰人生百年书夜各分吾昼爲仆虏苦则苦矣夜爲人君其乐无比何所怨哉尹氏心营世事虑钟家业心形俱疲夜亦昏惫而寐昔昔梦爲人仆趋走作役无不爲也数骂杖挞无不至也眠中啽呓呻唿彻旦息焉尹氏病之以访其友友曰若位足荣身资财有余胜人远矣夜梦爲仆苦逸之复数之常也夫盛衰相袭乐极哀生故觉之所美梦或恶焉若欲觉梦兼之岂可得耶尹氏闻其友言宽其役夫之程减己思虑之事疾并少间此章亦明觉梦不异苦乐各适一方则役夫勤于昼而逸于夜尹氏荣于昼而辱于夜理茍不兼未足相跨也卢曰夫劳形而逸其神者则觉疲而梦安劳神而役形者则觉乐而梦苦神者生之主也而人不知养神以安形形者神之器也而人不知资形以逸神也故形神俱劳两过其分若劳佚适中者疾并少间矣政和一阴一阳冲和适平此天与之形也形失其平于是偏而爲疾或昼苦而夜乐或昼逸而夜劳终始反复必至之理也宽其役夫之程减己思虑之事则各适其平是以疾病少间虽然万物一齐孰觉敦梦方其梦也不知其梦也觉而后知其梦亦愚者自以爲觉耳必有大觉而后知此其大梦也君乎牧乎固哉范曰尹氏则尹人者也可谓逸矣乃昔昔梦爲人仆役夫则趋役者也可谓苦矣乃昔昔梦爲国君然则苦役逸之复殆有数存焉于其间者耶世之所贵未必贵也世之所贱未必贱也自道观之物无贵贱是直以隶相尊而已其臣妾不足以相治乎其递相爲君臣乎而愚者从役于昼夜乃或自以爲觉切切然知之君乎牧乎固哉郑人有薪于野者遇骇鹿御而击之毙之恐人见之也遽而藏诸隍中覆之以蕉不胜其喜俄而遗其所藏之处遂以爲梦焉顺涂而咏其事傍人有闻者用其言而取之既归告其室人曰向薪者梦得鹿而不知其处吾今得之彼直眞梦矣室人曰若将是梦见薪者之得鹿邪讵有薪者邪今眞得鹿是若之梦眞邪夫曰吾据得鹿何用知彼梦我梦耶薪者之归不厌失鹿其夜眞梦藏之之处又梦得之之主爽旦案所梦而寻得之遂讼而争之归之士师士师曰若初眞得鹿妄谓之梦眞梦得鹿妄谓之实彼眞取若鹿而与若争鹿室人又谓梦仞人鹿无人得鹿今据有此鹿请二分之以闻郑君郑君曰嘻士师将复梦分人鹿乎访之国相国相曰梦与不梦臣所不能辩也欲辩觉梦唯黄帝孔丘圣人之辩觉梦何耶直知其不异耳今亡黄帝孔丘孰辩之哉且恂士师之言可也恂者信也音荀因喜怒而迷惑犹不复辩觉梦之虚实况本无觉梦也卢曰夫以爲梦者但妄识耳神识之不审则爲妄梦焉傍闻而取鹿者亦不审也此复爲梦矣得鹿者又梦而求鹿以经狱官焉其皆不审也妄情同焉故二分之能了其妄者其唯圣人乎若时无圣人事无的当故士师之以不了断不了更爲妄焉政和自道观之孰觉敦梦是非一气果且有辩乎刑名而降眞伪起矣故眞得鹿也妄谓之梦眞梦鹿也妄谓之实是非之涂繁然殽乱恶能知其辩黄帝孔子以眞冥妄果且无彼是乎哉士师之言以眞辩妄果且无彼是乎哉故求证于黄帝孔子而莫得则且恂士师之言可也范曰体道之人见独趋寂得失无足以累其心者鹿之爲物好群则非见独矣善走则非趋寂矣故薪于野而得之者已而俄失遂以爲梦闻其言而取之者已而俄得亦以彼爲眞梦也迨归而告其室人又复以爲梦仞人鹿焉然则鹿之得失梦之虚实敦知其所以然哉彼是相攻妄生分别争竞之端起矣彼梦之中又占其梦者乃复梦分人鹿焉庸讵而能知此其大梦也耶必有眞人而后有眞知故辩觉梦者唯黄帝孔子而已士师则有爲而治事者国相则无爲而论道者宋阳里华子中年病忘朝取而夕忘夕与而朝忘在涂则忘行在室则忘坐今不识先后不识今阖室毒之谒史而卜之弗占谒巫而祷之弗禁谒医而攻之弗己鲁有儒生自媒能治之华子之妻子以居产之半请其方儒生曰此固非卦兆之所占夫机理萌于彼蓍龟感于此故吉凶可因卦兆而推情匿可假象数而寻今忘者之心泊尔钓于死灰廓焉同乎府宅圣人将舞所容其鉴岂卦兆之所占非祈请之所祷夫信顺之可以祈福庆正诚之可以消邪伪自然之势也故负愧于神明致怨于人理者莫不因兹以自极至于情无专惑行无狂蹲则非祈请之所祷也非药石之所攻疾病结于府藏疾病散于肌体者必攻脉诊以察其盈虚投药石以攻其所苦若心非嗜慾所乱病非寒暑所伤则医师之用宜其废也吾试化其心变其虑庶几其瘳乎夫忘都无心虑将何所化此义自云易令有心反令有虑盖辞有左右耳于是试露之而求衣饥之而求食幽之而求明先夺其攻己之物以试之儒生欣然告其子曰疾可已也然吾之方密传世不以告人试屏左右独与居室七日从之莫知其所施爲也儒者之多方固非一涂所验也而积年之疾一朝都除上句云使巫医术之所絶思而儒生独能以其所病者先引华子之忘同于自然以明无心之极非数术而得复推儒生之功有过乎史巫者明理不冥足则可以多方相诱又欲令忘者之悟知曩之忘怀实几乎至理也卢曰老子曰爲学日益爲道日损损之又损之以至于无爲华子学道而忘其有儒生学有以益其知益其知者是非必辩于目前忘其有者得丧不入于天府岂占卜医药所能痊之哉于是儒生以多方诱其心是非惑其虑华子于是失道而后德失德而后是非交驰于胸中故坐忘之道失矣华子既悟廼大怒黜妻罚子操戈逐儒生宋人执而问其以华子曰曩吾忘也荡荡然不觉天地之有无今顿识既往数十年来存亡得失哀乐好恶扰扰万绪起矣吾恐将来之存亡得失哀乐好恶之乱吾心如此也须臾之忘可复得乎疾病与至理相似者犹能若是况体极乎卢曰华子思反眞而无从也故怒其妻子以逐儒生也子贡闻而怪之以告孔子孔子曰此非汝所及乎顾谓颜回记之此理亦当是赐之所逮所以折之者欲寄妙赏于大贤耳卢曰子贡辩学之士进取强学者也故曰此非汝所及也颜回好学亚圣不违于仁者也故令颜回记之者用明道于大贤耳政和知忘是非心之适也堕肢体而离形黜聪明而去智天机不张默与道契惛然若亡而存世岂得而窥之俗人昭昭我独若昏素逝而耻通于事立之本原而知通于神此圣人之所以不病也而世俗以不知爲病故谓华子爲病忘方且化其心变其虑使存亡得失哀乐好恶扰扰万绪随之而起以累其形因其乱心则儒生所谓除其疾者其开人而贼生者与孔子不以语子贡者以其多而而杂顾颜回记之则爲其能坐忘故也范曰宋者火所次而明阳者性常浮而动里则处而非奥华则敷而离根子则又其婴孩之时也中年则涉人伪之已深病忘则遗性天之暂复而谓之病见世欲之病非迷而不复者也古之语致道者必贵乎忘心宋子之病其几乎忘心而得道之眞者耶眞则致一矣朝取而夕忘忘于朝也夕与而朝忘忘于夕也在途则忘行忘于途也在室则忘坐忘于室也今不识先忘于今也后不识今忘于后也始则忘取与是忘物也中则忘行坐是忘所也终则忘后先是忘时也且独柰何而以此爲病耶既已谓之病必有受之者其曰忘则受之者又其谁也不知其未尝病乃阖室毒之毒之不已乃谒史而卜之卜之弗已又谒巫而祷之祷之弗已又谒医而攻之三者无所用其术鲁之儒又蹑其后而自媒能治焉鲁者文物之地儒者仁义之术大全自此析矣然彼自无疑则非吉凶之所能知卦兆奚占彼自无愆则非鬼神之所能测祈请奚祷彼自无疾则非阴阳之所能寇药石奚攻欲愈其忘试化其心试变其虑庶几其有瘳乎于是露之使知寒饥之使知饥幽之使知明心非一而爲物偶矣其寒而知求衣饥而知求食幽而知求明见非独而心有对矣凿之七日混沌之七窍遂开除之一朝世间之万态俱起大怒而黜其妻子以其有亲于我而责之深也操戈而逐儒生以其有求于我而憾之切也存亡得失哀乐好恶向也各各不知今也营营不已须臾之忘安可得哉子贡问于孔子而怪之以其溺于博学之辩而已孔子顾谓颜回而记之以其造于坐忘之妙而已然则华子之忘犹非诚忘者耶其病则冥然而忘及其悟则咈然而怒未能两忘而化于道故耳秦人逢氏有子少而惠及壮有迷罔之疾惠非迷也用惠之弊必之于迷焉闻歌以爲哭视白以爲黑飨香以爲朽尝甘以爲苦行非以爲是意之所之天地四方水火寒暑无不倒错者焉卢曰夫矜于小智者人以爲慧体道保和者人以爲愚夫齐声色妄水火者非俗人之所辩故以道爲迷罔焉杨氏告其父曰鲁之君子多术艺将能已乎汝奚不访焉其父之鲁过陈遇老聃因告其子之证老聃曰汝庸知汝子之迷乎今天下之人皆惑于是非昏于利害同疾者多固莫有觉者且一身之迷不足倾一家一家之迷不足倾一乡一乡之迷不足倾一国一国之迷不足以倾天下天下尽迷孰倾之哉向使天下之人其心尽如汝子汝则反迷矣哀乐声色臭味是非孰能正之旦吾之此言未必非迷而况鲁之君子迷之邮者鲁之君子盛称仁义明言是非故曰迷之邮者也焉能解人之迷哉荣汝之粮不若遄归也荣者弃也此章明是非之理未可全定皆衆寡相倾以成辩争也卢曰荣弃也天下俗士甚多悟道者少衆迷以嗤独智翻以爲迷故老子云下士闻道大笑之不笑不足以爲道也今欲使赵竞之士正其是非者失道弥远矣鲁之儒生于忘形保神之道乃迷之甚者也何能晓人之迷尔不如弃汝路粮速归矣政和是非之彰也道之所以亏也彼亦一是非此亦一是非则歌哭之声黑白之色香朽之臭甘苦之味以至于四方之内人各是其所是而非其所非将谁使正之民之迷其日乆矣窃窃然知之谓彼爲迷吾乌能知其辩此老子所以谓其父曰汝庸知子之迷乎又曰哀乐声色臭味是非敦能正之也玄珠之遗象罔得之则迷罔之疾亦岂世之所识哉范曰仁人心也由心而行是所谓惠少而惠则开天而已及壮而有迷罔之疾则无所用知将造乎道之无矣方之北时之冬谓之罔罔者有之舍也迷而至于罔其几于至无而爲群有之所宗者耶其谓之疾则世俗以是爲疾故也闻歌以爲哭则未能无声特于声有所不分视白以爲黑则未无色特于色有所不辩飨香以爲朽则将至于无臭矣尝甘以爲苦则将至于无味矣行非以爲是则又造乎道之有封而未始有是非者矣其本也意之所之天地四方水火寒暑无不倒错是又其物物混融了无分别者耶杨氏告其父以鲁之君子多艺术爲能己者盖其躬服仁义明言是非而析道之浑全故也其父之鲁过陈遇老聃因告其子之者盖其以深爲根以约爲纪而体道之博大故也是时天下之人惑于是非昏于利害同疾者多莫有觉者敦爲迷耶敦爲不迷耶且自身而达之家自家而达之乡自乡而达之国自国而达之天下莫不尽迷孰倾之哉向使天下之人其心尽如汝子汝则反迷矣又况哀乐也声色也臭味也是非也衆寡相倾特未可定吾谁使正之使同乎我与若者正之既同乎我与若矣乌能正之使异乎我与若者正之既异乎我与若矣乌能正之一将以迷之邮者蕲欲解人之迷其惑以滋甚将反汝情性而无由入矣故弃汝之粮不若遄归也老子于此必曰吾之言未必非迷者盖欲遣其爲言之累故耳燕人生于燕长于楚及老而还本国过晋国同行者诳之指城曰此燕国之城其人愀然变容指社曰此若里之社乃喟然而叹指舍曰此若先人之庐乃涓然而泣指壠曰此若先人之冢其人哭不自禁同行者哑然大笑曰予昔绐若此晋国耳其人大惭及至燕眞见燕国之城社眞见先人之庐冢悲心更微此章因情有一至哀乐既过则向之所感皆无欣慼者也卢曰夫人性相近习相远者各随其情习所安也生于燕者未离其本也长于楚者安于所习也所归于本而不之识故伪薄者是人得之焉将所似而诱之信者于是生惑也反知不实忘情以生惭纵得见眞仍以爲薄者是非皆不相了因人以惑其情焉况今之君子咸妄执晋国之城社也宁知养神反本之至道哉范曰一性之所亘古不迁逐物忘返则摇荡恣睢于转徙之途者多矣厥有缮性俗学以求复其初者又且大惑易性认物爲己殆亦不知眞宅之所归而然耶燕人生于燕长于楚则逐物而失其性之所况也及老而还本国则缮性而求复其初之所况也过晋国同行者诳之指城曰燕国之城则愀然而形于色指社曰燕国之社则喟然而发于声指舍曰此若先人之庐则涓然而泣矣指壠曰此若先人之冢则哭不自禁矣既而告之曰此晋国耳乃复大惭则大惑易性不知归其眞宅之况也及至燕眞见燕国之城社眞见先人之庐冢悲心更微其得失所谓入而后悦之者欤之人也虽曰迷而后复固与夫薾然疲役而不知所归者异矣徐无鬼有越人之说庄周有旧都之喻义与此合沖虚至德眞经四解卷之八沖虚至德真经四解正统道藏三家本二十卷洞神部玉诀类沖虚至德眞经四解卷之九圣九和光散人高守元集仲尼仲尼闲居子贡入侍而有忧名政和圣人退藏于密故心不爱乐吉凶与民同患故有忧子贡不敢问子贡虽不及性与天道至于夫子文章究闻之矣圣人之无忧常流所不及况于赐哉所以不敢问者将发明至理惟起余于大贤然后微言乃宣耳出告颜回颜回援琴而歌孔子闻之果召回入问曰若奚独乐回曰夫子奚独忧回不言欲㫖问故弦歌以激发夫子之言也孔子曰先言尔志曰吾昔闻之夫子曰乐天知命故不忧回所以乐也天者自然之分命者穷达之数也政和乐天则不尤人知命则不尚力任其自然不累乎心何忧之有孔子愀然有问曰有是言哉将明此言之不至故示有疑问之色汝之意失矣此吾昔日之言尔请以今言爲正也昔日之言因事而兴今之所明尽其极也政和道恶乎往而不存言恶乎存而不可随时之宜之谓是体道之常之谓正故昔日之言可以爲是而自今观之不可以爲正也然以昔日之言爲是以今日之言爲正其所言者特未定也知时无止证曏今故则束于教者岂足以语此汝徒知乐天知命之无忧未知乐天知命有忧之大也无所不知无所不乐无所不忧故曰大也政和眞乐无乐亦无所不乐眞知无知亦无所不知修之身故无忧修之天下故有忧之大范曰退朝曰燕居燕曰间故有所谓燕居有所谓间居子贡之学得其言未得其所以言夫子之文章可得而闻矣夫子之言性与天道不可得而闻也故于圣人之忧则有所不敢问颜回之学具体而微造形而悟非眞愚也终日不违非助我也无所不说故闻圣人之忧则援琴而歌盖将有所激焉此孔子闻之所以果召回入而有独乐之问也体道者常乐涉事者常忧天者莫之爲而爲也吾则乐之而不辞命者性之所自出也故则知之而无蔽乐天知命则鼔万物而不与圣人同忧俯视世间万事举无足以累吾心者此回之所以乐也虽然止是耳矣犹非其至故孔子以是爲昔日之言夫言无常是应时爲正昔之所是今或非之昔之所可今或否之汝徒知乐天知命之无忧未知其有忧之大是未能以今言爲正者也即此以观列子可谓深于易矣王通曰天下皆忧吾独得不忧岂知圣人之意哉今告若其实修一身任穷达知去来之非我亡变乱于心虑尔之所谓乐天知命之无忧也此直能定内外之分辩荣辱之境如斯而已岂能无可无不可哉卢曰夫乐乎天知乎命而不忧感者是时济之道非应用救物之事焉仲尼曰吾昔有此言今则异于昔政和古之知道者以行止非人所能而在天以废兴非力所致而在命不荣通不丑穷适来时也适去顺也安时而处顺哀乐不能入也何忧之有然是特修一身者尔曩吾修诗书正礼乐将以治天下遗来世诗书礼乐治世之具圣人因而用之以救一时之弊用失其道则无益于理也非但修一身治鲁国而已夫圣人知周万物道济天下若安一身救一国非所以爲圣也而鲁之君臣日失其序仁义益衰情性益薄此道不行一国与当年其如天下与来世矣治世之术实须仁义世既治矣则所用之术宜废若会尽事终执而不舍则情之者寡而利之者衆衰薄之始诚由于此以一国而观天下当今而观来世致弊岂异唯圆通无阂者能唯变所适不滞一方吾始知诗书礼乐无救于治乱而未知所以革之之方此乐天知命者之所忧唯弃礼乐之失不弃礼乐之用礼乐故不可弃故曰未知所以革之之方而引此以爲忧者将爲下义张本故先有此言耳卢曰非诗书礼乐不足以爲治天下之法而世之理论不由诗书礼乐所能救焉若去其法又无以爲礼之本也此唯有道者之所深忧政和诗书者载治之言礼乐者载治之具孔子体道之眞以治身超然自得乎形色名声之表矣而悯天下之弊故言仁义明礼乐吁俞曲折以慰天下之心然世之人灭质溺心无以返其性情而复其初则仁义益衰而性情益薄其道不行于当年矣爲天下后世虑所以忧也虽然吾得之矣未乐而知者非古人之谓所乐知也庄子曰乐穷通物非圣人故古人不以无乐爲乐亦不以无知爲知任其所乐则理自无乐任其所知则理自无知无乐无知是眞乐眞知都无所乐都无所知则能乐天下之乐知天下之知而我无心者也故无所不乐无所不知无所不忧无所不爲居宗体备故能无爲而无不爲也诗书礼乐何弃之有革之何爲若欲损诗书易治术者岂救弊之道即而不去爲而不恃物自全矣卢曰知天命之所无可奈何而安其分以不忧者君子之常心也古之开物成务济人利俗则不然也不安其乐不任其知先天而不违后天而奉天时是眞乐眞知也若然者故无不乐无不知故能所不爲矣岂复委任之哉是以诗书礼乐诚可以助化之本也革之者何爲乎颜回北面拜手曰回亦得之矣所谓不违如愚者也出告子贡子贡茫然自失未能尽符至言故遂至自失也归家淫思七日不寝不食以至骨立发愤思道忘眠食也颜回重往喻之乃反丘门弦歌诵书终身不辍既悟至理则忘余事卢曰颜生亚圣之道不违闻而得之矣子贡因诗书以爲智故爲言而失其所宗回重喻之乃悟爲学之益不知日损之道也政和道德不废安取仁义性情不离安用礼乐乐天者有所乐非古人之所谓乐也知命者有所知非古人之所谓知也乐天者必期于无所乐是谓眞乐知命者必期于无所知是谓眞知若是则无所不乐无所不知无所不忧无所不爲与化爲人焉往而不能化人治诗书礼乐可也退仁义摈礼乐亦可也故其始也以诗书礼乐无救于治乱及其得也则曰诗书礼乐何弃之有革之何爲子贡向也不敢问至其闻之茫然自失思无所得则诵书不辍而已所谓得其言而未得其所以言者欤范曰道之眞以治身所以修一身也不荣通不丑穷所以任穷达也适来则安之适去则顺之则知去来之非我矣不爲轩冕肆志不爲穷约趋俗则亡变乱于心虑矣所谓乐天知命之无忧者固有在是一将不得而駴世则绪余以爲国家土苴以治天下以百姓心爲心者讵能恝然无忧耶故诗书礼乐先王之陈迹也此爲治之具而非治之道修诗书将以爲治乎而仁义日益衰正礼乐将以爲治乎而情性日益薄道不行于一国其如天下何道不行于当年其如来世何吾知诗书礼乐无救于治乱而未知所以革之之方此乐天知命者所以若是其多忧也虽然吾得之矣乐天者非古人之所谓乐也眞乐无乐任其所乐故无所不乐知命者非古人之所谓知也眞知无知任其所知故无所不知若然者虽曰有忧是岂蒿自以忧世之患者哉故能无爲而无所不爲也向之所谓诗书礼乐者用之而不必弃因之而不必革顺物自然无容私焉孰能弊弊然以天下来世爲事颜回造于坐忘之妙者也故闻圣人之言而有得焉子贡溺于博学之辩者也故茫然自失而已陈大夫聘鲁私见叔孙氏叔孙氏曰吾国有圣人曰非孔丘耶曰是也何以知其圣乎至哉此问夫圣人之道絶于群智之表万物所不窥拟见其会通之迹因谓之圣耳岂识所以圣也叔孙氏曰吾常闻之颜回至哉此答自非体二备形者何能言其髣髴瞻其先后乎以颜子之量犹不能爲其称谓况下斯者乎曰孔丘能废心而用形此颜回之辞夫圣人既无所废亦无所用废用之称亦因事而生耳故俯仰万机对接世务皆形迹之事耳冥絶而灰寂者固泊然而不动矣卢曰圣人应物而生济时用导群有以示迹不显眞以化凡焉陈大夫曰吾国亦有圣人子弗知乎曰圣人孰谓曰老聃之弟子有亢仓子者得聃之道老聃犹不言自得其道亢仓于何得之盖寄得名以明至理之不絶于物理者尔能以耳视而目听夫形质者心智之室宇耳目者视听之户牖神茍彻焉则视听不因户牖照察不阂墻壁耳政和仲尼应物而忘心故见其圣者以爲能废心而用形亢仓子适己而忘形故见其圣者以爲能耳视而目听废心用形犹桔槔俯仰人之所引亦引人也耳视目听与列子心凝形释骨肉都融同义然何废何用无视无听圣人之道鸟可致诘此特人者见之耳范曰心者形之所主形者心之所舍必有以刳心乃能废心故不爲心所累必有以使形乃能用形故不爲形所役圣人之所以圣既无所废亦无所用叔孙氏之闻者如此故以是称仲尼也耳主听目主视精全而不亏则其耳彻矣乃或能视神用而不竭则其目彻矣乃或能听圣人之所以圣视不以目听不以耳陈大夫之所见者如此故以是而称亢仓子也鲁侯闻之大惊不怪仲尼之用形而怪耳目之易任迹同于物故物无骇心使上卿厚礼而致之亢仓子应聘而至汎然无心者无东西之非己鲁侯卑辞请问之亢仓子曰传之者妄我能视听不用耳目不能易耳目之用夫易耳目之用者未是都无所用都无所用者则所假之器废也卢曰夫耳目者视听之器也唯神能用之若神不在焉则死人之耳目不能视听矣亢仓子知人之所能故不用耳目爲视听之主矣是命耳见而目闻耶此乃传者不晓因妄爲说耳也鲁侯曰此增异矣其道奈何寡人终愿闻之卢曰鲁侯仍未了此意更以爲增加奇异焉固请其道矣亢仓子曰我体合于心此形智不相违者也心合于气此又远其形智之用任其泊然之气也气合于神此寂然不动都忘其智智而都忘则神理独运感无不通矣神合于无同无则神矣同神则无矣二者岂有形乎直有其智者不得不亲无以自通忘其心者则与无而爲一卢曰夫体既有质而成碍心则有系而成执体合于心者不在于形碍而在封执也故气之于心虽动而无所执故心合于气者不在封执而在于动用也故气合于神者不在于动而在于了识也神之于无则妙絶有形故不在于了识而在于冥眞矣其有介然之有唯然之音虽远在八荒之外近在眉睫之内来干我者我必知之唯豁然之无不干圣虑耳涉于有分神明所照不以远近爲差也乃不知是我七孔四支之所觉心腹六藏之所知其自知而已矣所适都忘岂复觉知之至邪卢曰是故有形有音无远无近来干我者皆能知之都不用四支七窍如明镜高悬朗然自照岂运其耳哉也鲁侯大悦他日以告仲尼仲尼笑而不答亢仓言之尽矣仲尼将何所云今以不答爲答故寄之一笑也卢曰寄之一笑者得忘言之㫖也政和耳视目听犹不能外乎形视听不用耳目则离形矣盖耳目视听未离乎形犹有所不及至于不用耳目则形充空虚视乎冥冥听乎无声与神爲一世岂足以识之体合于心则以外而进内心合于气则以实而致虚气合于神则立乎不测神合于无则动于无方无听之以耳而听之以气吾以神遇而不以目视此所谓以无有入无间者与介然之有有形之小唯然之音有声之微远在八荒之外华九方也近在眉睫之间非无所也囿于有形感于有声吾虽黜聪明而同乎大通来干我者我必知之亦恶知其所以然哉故曰其自知而已矣仲尼笑而不答者解颜一笑不知答也范曰耳目形也视听用也精神洞彻了无所阂者能以耳视而目听然特能易耳目之用而已未至于都无所用若乃无形之上独以神视无声之表独以炁听则耳目不用而聪明长存矣故鲁侯以是爲增异也原其所以致此亦必有道体合于心则其体隳矣乃无谬心之韄心合于气则其心凝矣乃无使气之强气无不运也其化常本于神气合于神则融而无间矣神无不在也其用常託于无神合于无则混而爲一矣彼辩物而小则爲介然之有感物而应则爲唯然之音其在八荒之外可以爲远乎道亦在是无间于远其在眉睫之内可在爲近乎道亦在是无间于近大智并观物莫能间无有远近遂知来物外观于身身本无身故七孔四支之所觉吾不知也内观于心心本无心故心腹六藏之所知吾不知也眞知无知无所不知是其神之所爲乎道之至此则至矣尽矣不可以有加矣故鲁侯以告仲尼仲尼所以笑而不答也商太宰见孔子曰丘圣者欤孔子曰圣则丘何敢世之所谓圣者据其迹耳岂知所以圣所以不圣者哉然则丘博学多识者也示现博学多识耳实无所学实无所识也政和夫子既圣矣而曰圣则何敢盖不居其圣也虽博学而无所成名虽多识而一以贯之此孔子所以爲集大成范曰达巷党人知足以知圣人者也故曰博学而无所成名汉阴丈人知不足以知圣人者也故曰博学以拟圣然则圣人无名孰得而称之博学多识特以对商太宰而已然其告子贡则曰汝以予爲多学而识之者欤予一以贯之何也博学多识者道中庸所以同乎人一以贯之者极高明所以同乎天商太宰曰三王圣者欤孔子曰三王善任智勇者圣则丘不知曰五帝圣者欤孔子曰五帝善任仁义者圣则丘弗知曰三皇圣者欤孔子曰三皇善任因时者圣则丘弗知孔子之博学汤武之干戈尧舜之揖让义黄之简朴此皆圣人因世应务之麤迹非所以爲圣者所以爲圣者固非言迹之所逮者也卢曰将明大道之非迹也代人所诠者徒知其迹耳故夫子因衆人之所常见欲明至眞之圣人也政和皇言道帝言德王言业善任因时所以行道善任仁义所以成德善任智勇所以修业然有爲之累非无爲之事故曰圣则丘弗知也虽然皇也帝也王也应时而造所任者迹也其所以迹非其所以圣范曰王言业故善任智勇帝言德故善任仁义皇言道故善任因时是皆应世之麤迹耳岂其所以圣哉故夫子皆曰弗知又因以见其不居圣也商太宰大骇世之所谓圣者孔子皆云非圣商太宰所以大骇也曰然则孰者爲圣孔子动容有间曰西方之人圣岂有定所哉趣举絶远而言之也有圣者焉不治而不乱不以治治之故不可乱不言而自信不化而自行爲者则不能化此能尽无爲之极也荡荡乎民无能名焉何晏无名论曰爲民所誉则有名者也无誉无名者也若夫圣人名无名誉无誉谓无名爲道无誉爲大则夫无名者可以言有名矣无誉者可以言有誉矣然与夫可誉可名者岂同用哉此比于无所有故皆有所有矣而于有所有之中当与无所有相从而与夫有所有者不同同类无远而相应异类无近而不相违譬如阴中之阳阳中之阴各以物类自相求从夏日爲阳而夕夜远与冬日共爲阴冬日爲阴而朝昼远与夏日同爲阳皆异于近而同于远也详此异同而后无名之论可知矣凡所以至于此者何哉夫道者惟无所有者也自天地以来皆有所有矣然犹谓之道者以其能复用无所有也故虽处有名之域而没其无名之象由以在阳之远体而忘其自有阴之远类也夏侯玄曰天地以自然运圣人以自然用自然者道也道本无名故老氏曰强爲之名仲尼称尧荡荡无能名焉下云巍巍成功则强爲之名取世所知而称耳岂有名而更当云无能名焉者耶夫唯无名故可得遍以天下之名名之然岂其名也哉推此足喻而终莫悟是观泰山崇崛而谓元气不浩芒者也丘疑其爲圣弗知眞爲圣欤眞不圣欤圣理冥絶故不可拟言唯疑之者也商太宰嘿然心计曰孔丘欺我哉此非常识所及故以爲欺罔也卢曰夫立迹以崇教明行以兴化者皆救俗之贤圣耳若夫体大道者覆载如天地化行若四时不见有可治而不可乱者不假立言而爲信者沛然而泽利万物裒然而含识皆生荡荡难明此爲圣者寄之于方所立言以辩之犹恐未爲至也故以疑似而遣言斯乃太宰所不知以爲夫子诳之耳政和庄子论燧人伏羲神农黄帝唐虞以来其爲天下皆以爲德之下衰孔子以三皇五帝三王之治爲不知其圣乃日西方之人有圣者焉盖道岁也圣人时也五帝三王之治閲衆甫于亨嘉之会犹时之有春夏也见其外王之业而已故曰不知其圣西方之人去华而复质犹时之有秋冬也静而圣而已故曰有圣者焉夫有不治也然后治之无事于治何乱之有故不治而不乱待言而信者信不足也默然而喻故不言而自信道化之行犹有行之之迹化而无迹敦推行是故不化而自行此之谓莫之爲而常自然也道不可名无所畛域故曰荡荡乎民无能名焉虽然圣不可知谓是爲圣岂眞是哉故疑其爲圣而已商太宰以其言不近人情故始也惊怖而大骇且求之度数而弗得故其终默然心计而以孔子爲欺我也范曰夫有土者有大物也有大物者不可以物物而不物故能物物是古之人门在宥天下不闻治天下也自三代以下者释示恬淡无爲而悦夫啍啍之意屈折礼乐以正天下之形吁俞仁义慰天下之心名曰治之乱敦甚焉然则圣人之治也治外乎正而后行确乎能其事者而已故从容无爲而万物烦累吾又何暇治天下哉于以设教则无言之之累尔其自信于以运化则无化之之迹尔其自行道常无名自人观之虽见夫荡荡其大而无名之朴终无得而称之也百姓谓我自然帝力于我何有庄子所谓圣人无名者其是欤然圣与不圣方其致疑而未之或知也殆将进乎圣而不可知之神矣商太宰不足以语此故以孔子之言爲欺我哉子夏问孔子曰颜回之爲人奚若子曰回之仁贤于丘也曰子贡之爲人奚若子曰赐之辩贤于丘也曰子路之爲人奚若子曰由之勇贤于丘也曰子张之爲人奚若子曰师之庄贤于丘也子夏避席而问曰然则四子者何爲事夫子曰居吾语汝夫回能仁而不能反反变也夫守一而不变无权智以应物则所适必阂矣卢曰可与适道未可与权赐能辩而不能讷卢曰有进取之能未阶乎道也由能勇而不能怯卢曰但知其雄不能守其雌也师能庄而不能同辩而不能讷必亏忠信之实勇而不能怯必伤仁恕之道庄而不能同有违和光之义此皆滞于一方也卢曰自守矜严不能同物失于和也兼四子之有以易吾吾弗许也四子各是一行之极设使兼而有之求变易吾之道非所许此其所以事吾而不贰也会同要当寄之于圣人故欲罢而不能也卢曰兼有仁辩严勇吾且不与之易况不能兼之夫子能兼四子之不能也故事我而不贰心矣此论道之大者更在其行藏之卷耳政和圣人之道极高明而道中庸或过或不及皆非道也贤者过之圣人无取焉回能仁而不能反非大仁也赐能辩而不能讷非大辩也由能勇而不能怯非大勇也师能庄而不能同非和光也虽不该不遍在道一曲然各有所长时有所用乃若夫子之大全则备道而兼有之彼数子者仰圣人而自知其小则孔子虽各以其所能爲贤于己而彼其所事我者亦安能贰己哉范曰颜渊得其行而未得其所以行故虽或不违于三月之乆未能克己于一日之间岂非能仁而不能反者耶于贡得其言而未得其所以言故孔子列之言语之科孟子称其说辞之善岂非能辩而不能讷者耶乗桴之游或讥其好勇过我三军之问或讥其临事而惧则由能勇而不能怯可知饰堂堂之容难与爲仁持嘐嘐之志不掩其行则师能庄而不能同可知之四子者皆非全才故兼其有以易吾圣人弗许也然则夫子之道其犹海乎或小或大或多或寡各随所取而有得焉耳沖虚至德眞经四解卷之九沖虚至德真经四解正统道藏三家本二十卷洞神部玉诀类沖虚至德眞经四解卷之十圣十仲尼子列子既师壶丘子林友伯昏瞀人乃居南郭从之处者日数而不及来者相寻虽复日日料简犹不及尽也虽然子列子亦微焉列子亦自不知其数也朝朝相与辩无不闻师徒相与讲肄闻于远近卢曰来者既多列子亦不知其数日日谈讲圣人之迹无不闻也而与南郭子连墻二十年不相谒请其道玄合故至老不相往来者也相遇于道目若不相见者门之徒役以爲子列子与南郭子有敌不疑卢曰衆疑有雠怨见不相往来也有自楚来者问子列子曰先生与南郭子奚敌子列子曰南郭子貌充心虚耳无闻目无见口无言心无知形无惕往将奚爲充犹全也心虚则形全矣故耳不惑声目不滞色口不择言心不用知内外冥一则形无震动也卢曰貌全而心至终不耳目心口之爲辩也故心无所用知形无所忧惕虽然试与汝偕往閲弟子四十人同行此行也岂复简优劣计长短数有四十故宜而记之也见南郭子果若欺魄焉而不可与接欺魄士人也一说云欺头神凝形丧外物不能得闚之矣顾视子列子形神不相偶而不可与群神役形者也心无思虑则貌无动用故似不相摄御岂物所得群也卢曰閲简弟子往见之果若欺魄爲像人若令之欺头者形神不可与接也南郭子俄而指子列子之弟子末行与言偶在末行非有贵贱之位遇感而应非有心于物也衎衎然若专直而在雄者夫理至者无言及其有言则彼我之辩生矣圣人对接俯仰自同于物故观其形者似求是而尚胜也卢曰末行者情未忘于是非耳衎衎然求胜之气耳子列子之徒骇之见其尸居则自同于土木见其接物则若有是非所以惊反舍咸有疑色卢曰疑其未忘胜负之心范曰南明也居南郭则自幽而即明之意从之处者日数而不及以言保汝之衆也朝朝相辩无不闻以言肆业之勤也而与南郭子连墻二十年不相谒请则又其道之兼忘而不相往来者相遇于道目若不相见则又其道之默契而无所用见者门之徒役遂以爲有敌不疑曾不知夫体道之人彼我混冥未尝立敌也有自楚来而问者子列子告之以南郭子其貌充矣则全而不亏其心虚矣则刳而无物耳之闻也反听而已目之见也内视而已默而识之以口则无言觉而冥之以知则无知若然则践形而上又孰有惕然震悸者彼且离人而常寂焉往而爲妄行而伪故曰往将奚爲虽然道无往而不存亦无往而不可閲弟子四十人同行者言其与有足者偕至于丘也见南郭子果若欺魄焉而不可与接则热然似非人矣顾视子列子形神不相偶而不可与群则答然似丧祸矣南郭子俄而指子列子之弟子末行者与言则又採而出感而应而不得已而有言焉是其言也犹时女也曷尝有心于爲言哉故自外观矣殆见其衎衎然以道自乐其静也专其动也直虽若有尚物求胜之心而所谓不雄成者常自若也彼偕来之衆方且疑其以道与世亢又乌能无惊乎哉子列子曰得无意者无言进知者亦无言穷理体极故言意兼忘用无言爲言亦言无知爲知亦知方欲以无言废言无知遣知希言傍宗之徒固未免于言知也无言与不言无知与不知亦言亦知比方亦复欲全自然处无言无知之域此即复是遣无所遣知无所知遣无所遣者未能离遣知无所知者曷尝忘知固非自然而忘言知也亦无所不言亦无所不知亦无所言亦无所知夫无言者有言之宗也无知者有知之主也至人之心豁然洞虚应物而言而非我言即物而知而非我知故终日不言而无玄默之称终日用知而无役虑之名故得无所不言无所不知也如斯而已汝奚妄骇哉不悟至妙之所会者更麤至高之所适者反下而便怪其应寂之异容动止之殊貌非妄惊如何卢曰至知之与意两俱忘言也若优劣不等则须用言以导之用无言之言无知之知亦何异乎言之与知虽然有道自当辩之则未尝言未尝不言未尝知未尝不知理正合如此而已汝何妄怪哉政和日数而不及者言偕来者衆而夫子之不可及也列子亦微焉者言列子之道亦不可得而见也朝朝相与辩而不闻者道不可闻闻而非也不得已而有辩则其所闻也亦浅矣连墻二十年不相请谒则与老子所谓不相往来同意相遇于道目若不相见则不必目击而道固存矣百骸九窍赅而存焉所谓貌充也窅然空然视之不见所谓心虚也有人之形故耳目口形貌无不充无人之情故无闻无见无言无知无惕其室虚矣欺魄若存形而非眞犹所谓象人也形神不相偶谓神不守形衎衎然若专直而在雄者谓不能知雄而守雌以列子之道南郭且视之如此此其徒所以骇之而咸有疑色也言者所以传道也言所以在意得意而忘言故曰得意者无言可以言论者物之祖也而不知内矣故曰进知者亦无言用无言爲言亦言者至言也无知爲知亦知者至知也以我之无言合道之不言以我之无知合道之不知由得意与进知者观之亦所以爲言亦所以爲知也其道不外乎此何妄骇之有范曰意之所随者不可以言传也故得意者无言知之所不能知者辩不能举也故进知者亦无言无言者道也用无言爲言者亦未能忘言无知者道也用无知爲知者亦未能忘知虽未尝忘言有所谓未之尝言者亦在可言之域虽或未忘知有所谓未之或知者亦在可知之域曰言曰知本无所遣亦无所累应物而言亦无所不言也而实无所言即物而知亦无所不知也而实无所知向之所谓道者如斯而已汝将何惊耶子列子学也三年之后心不敢念是非口不敢言利害始得老商一眄而已五年之后心更念是非口更言利害老商始一解颜而笑七年之后从心之所念更无是非从口之所言更无利害夫子始一引吾并席而坐眄笑并坐似若有褒贬升降之情夫圣人之心应事而感以外物少多爲度岂定于一方哉九年之后横心之所念横口之所言亦不知我之是非利害欤亦不知彼之是非利害欤外内进矣而后眼如耳耳如鼻鼻如口口无不同心凝形释骨肉都融不觉形之所倚足之所履心之所念言之所藏如斯而已则理无所隐矣黄帝篇已有此章释之详矣所以重出者先明得性之极则乗变化而无穷后明顺心之理明无幽而不照二章双出各有攸趣可不察哉卢曰老子曰大智若愚大辩若讷人徒知言之爲异不知夫不言不知之爲同故黄帝篇中明用无言之言以济人此篇复重论言明用言之不殊于无矣政和始得一眄言道存于曰击之间解颜而笑言心得于形释之外引之并席而坐则进而与之俱内外进矣则妙而不可测也形充空虚故心凝形释骨肉都融造形上极故理无所隐也范曰御风而行犹有所待故上篇论乗风之道此不复言以明列子之学匪直止是而已初子列子好游壶丘子曰御寇好游游何所好列子曰游之乐所玩无故言所适常新也人之游也观其所见我之游也观其所变人谓凡人小人也惟睹荣悴殊观以爲休戚未觉与化俱往势不暂停游乎游乎未有能辩其游者人与列子游则同所以游则异故曰游乎游乎明二观之不同也未有辩之者言知之者鲜矣卢曰翫物之变迁谢无恒人但乐其见吾观其化此所以异于人壶丘子曰御寇之游固与人同欤而曰固与人异欤凡所见亦恒见其变苟无暂停之处则今之所见常非向之所见则观所以见观所以变无以爲异者也玩彼物之无故不知我亦无故彼之与我与化俱往务外游不知务内观外游者求备于物内观者取足于身取足于身游之至也求备于物游之不至也人虽七尺之形而天地之理备矣故首圆足方取象于二仪鼻隆口窊比象山谷肌肉达于土壤血脉属于川渎温蒸同乎炎火气息不异风云内观诸色靡有一物不备岂须仰观俯察履涉朝野然后备所见卢曰汝自以异于人人之所视未尝异汝也何者汝知物知物之变迁不知汝之无故但外游而不内观虽感物而亡身斯爲至矣亦何必求备于外游乎于是列子终身不岀自以爲不知游既闻至言则废其游观不出者非自匿于门庭者也政和所玩无故则常新也人之游也观其所见于貌像声色而已我之游也观其所变则在消息盈虚未有能辩其游者言两者之异未之或知也然以性见者于其所见亦常见其变也故曰凡所见亦常见其变以我徇彼则徒见彼之无故反外照内则在我者未尝不常新也故曰玩彼物之无故不知我亦无故务外游者与物俱徂见物不见性内观者反身而诚见性不见物穷响以声此求备于物之类也处阴休影此取足于身之类也故游之至与不至唯内外之爲辩列子终身不出则反求诸己之谓也壶丘子曰游其至乎向者难列子之言游也未论游之以至故重叙也至游者不知所适至观者不知所眂内足于己故不知所适反观于身故不知所眡物物皆游矣物物皆观矣忘游故能遇物而游忘观故能遇物而观是我之所谓游是我之所谓观也我之所是盖是无所是耳所适常通而无所凝滞则我之所谓游观故曰游其至矣乎游其所矣乎卢曰夫形无所适目无注视则物无不视而物无不游矣若此游观者眞至游矣乎政和至游者因性而动者也至观者即性而见者也有所适则有尽性岂有尽者哉故至游者不知所适有所眡则有硋性岂有硋者哉故至观者不知所眡无所不游而实无所游无所不观而实无所观上与造物者游如斯而已故曰游其至矣乎范曰物化无穷在彼爲故在此爲新有阴有阳而新故相除者天也有处有辩而新故相除者人也游之乐所玩无故则所适常新矣然人之游也观其所见则以物之荣观爲可乐而已我之游也观其所变则又与造物者游而观复于芸芸之间也游乎游乎孰知其所然哉子列子之好游盖明夫此虽然物我异观犹非其至故以人之游爲观其所见不知亦恒见其变也以游之乐爲所玩无故不知我亦无故也是直务外游而不务内观者耳又乌能逍遥无爲而游于物之所不得遯而皆存者耶庄子曰人有能游且得不游乎人而不能游且得游乎唯体道者乃能游于世而不僻故务内观者则由胜之内行乎无名者也务外游者求备于物则由胜之外志乎期费者也取足于身所观在道游之至也求备于物所游在物游之不至也游之爲乐若是其异故列子自以爲不知游而壶丘子复告之以游观之说焉夫鞅掌以观无妄者是谓至游不知所适则自适而已大观而物无不可者是谓至观不知所眡则内眡而已夫若然者道不违物物无非道则物物皆游物物皆观是我之所谓游是我之所谓观也万物皆备于我反身而诚乐莫大焉又何必以外游爲务哉道其至此则至矣尽矣不可以有加矣古之人人知之亦嚣嚣人不知亦嚣嚣者庶几乎此也龙叔谓文挚曰子之术微矣吾有疾子能已乎文挚曰唯命所听然先言子所病之证卢曰文挚所医止于藏府骨肉之疾耳龙叔所说忘形出俗之心耳不与俗类自以爲疾焉龙叔曰吾乡誉不以爲荣国毁不以爲辱得而不喜失而弗忧视生如死视富如贫视人如豕无往不齐则视万物皆无好恶贵贱视吾如人处吾之家如逆旅之舍观吾之乡如戎蛮之国凡此衆疾爵赏不能劝刑罚不能威盛衰利害不能易哀乐不能移固不可事国君交亲友御妻子制仆隶夫人所以受制于物者以心有美恶体有利害苟能以万殊爲一贯其视万物岂觉有无之异故天子所不能得臣诸候所不能得友妻子所不能得亲仆隶所不能得狎也此奚疾哉奚方能已之乎卢曰庄子曰誉之不加劝毁之不加沮定乎内外之分辩乎荣辱之境也夫契其神而忘其形者则贫富死生人畜彼此皆过客耳夫何异哉今用心之若此也则君臣朋友之道废爱憎喜怒之心絶矣何方能愈之耶文挚乃命龙叔背明而立文挚自后向明而望之既而曰嘻吾见子之心矣方寸之地虚矣几圣人也子心六孔流通一孔不达旧说圣人心有七孔也今以圣智爲疾者或由此乎非吾浅术所能已也卢曰背明而立者反归于凡俗之虑也向明而望者仰侧至道之心也方寸虚者縁执书也一孔不达者未尽善也夫七窍俱通者宁复以圣智之道爲病耶此病非文挚所能止政和子之术微矣言其微妙之谓也龙叔所告以爲疾文挚所命谓之病则欲知其受疾之始而己毁誉不能荣辱得失不能忧喜死生不能变其心贫富不能累其形视人如豕则忘人之贵于物视我如人则忘我之异于人处吾之家如逆旅之舍则无留居也观吾之乡如戎蛮之国则不择地也凡此衆疾爵赏不能劝刑罚不能威则既不受制于人盛衰利害不能易哀乐不能移则又不见役于物仰固不可以事国君交亲友俯固不可以御妻子制仆隶也昔之以天下辞者皆曰适有幽忧之病则命龙叔背明而立向明而望之疑其有幽忧之疾故也圣人之道莫贵乎虚今日吾见子之心方寸之地虚矣则几圣人者也耳目鼻口皆关于心六孔流通则眼如耳耳如鼻鼻如口之谓也一孔不达则心凝矣视彼外物何足以爲之累然且谓之疾者岂病忘之类欤范曰古之体道者万物一视而无彼此之择衆态一齐而垑亲疏之间虽以天下誉之得其所谓謦然不顾虽以天下非之失其所谓傥然不受得自是也吾无所喜失自是也吾无所忧不以生爲可乐死爲可哀自生自死而已不以富爲可欲贫爲可恶自贫自富而已视人如豕忘贵贱也视吾如人忘彼我也处吾之家如逆旅之舍则以家观家而无不同矣观吾之乡如戎蛮之国则以乡观乡而无不同矣夫若然者虽有轩冕之赏弗能劝虽有斧钺之威弗能禁盛衰利害不能易也哀乐之变不能移也天子所不得臣诸侯不得友近而妻子不得而亲贱而仆隶不得而狎其道之大同若此彼且以之爲疾而冀其发药焉殊不知此非药石之所攻也文挚乃命龙叔背明而立则以体道爲心者欲其趋至幽之域故尔文挚自后向明而望之则以治人爲事者欲其离至幽之方故尔既而曰嘻吾见子之心矣方寸之地虚矣则圆明之府莹无纤埃而造乎刳心之妙矣圣人之道其殆庶几乎故曰子心六孔流通一孔不达盖所谓未达一间者夫如是又岂浅术所能已也无所由而常生者道也忘怀任遇通亦通穷亦通其无死地此圣人之道者也卢曰至道常存不由外物由生而生故虽终而不亡常也老子曰死而不亡者寿通摄生之理不失元吉之会虽至于死所以爲生之道常存此贤人之分非能忘怀闇得自然而全者也卢曰眞常顺理随形死生而自不亡者道之常也由生而亡不幸也役智求全贵身贱物违害就利务内役外虽之于死盖由于不幸也卢曰贪有生而亡道者不幸也有所由而常死者亦道也行必死之理而之必死之地此事实相应亦自然之道也卢曰俗闻礼教之道必分而至死者由死而死故虽未终而自亡者亦常常之于死虽未至于终而生理亦尽亦是理之常也卢曰爱生死之身行生死之教而不存道俗以爲常由死而生幸也犯理违顺应死而未及于死此误生者也卢曰居迁谢之业而节于嗜慾者亦爲知生之幸也故无用而生谓之道用道得终谓之常用圣人之道存亡而得理也有所用而死者亦谓之道用道而得死者亦谓之常乗凶危之理以害其身亦道之常也卢曰不役智以全者道也用此道而终者常也俗士役其智以至死以爲济物之道也用此道而至死亦谓之常衆所乐者衆爲道衆所安者衆爲常然则出离之道与世间之道名同而实异也政和所贵乎道者谓其可以死生也道独存而常今亦无往而不存独存而常今故曰无所由而常生无往而不存故曰有所由而常死由其道而生则虽死而不亡是理之常也故曰由生而生故虽终而不亡常也乃若由生而亡非正命也故曰不幸也由其道而死则未终而亡不以爲变故曰虽未终而自亡者亦常乃若由死而生则罔之生也幸而免尔故曰由死而生幸也造化之所始阴阳之所变既化而生又化而化由于道听于命方生方死乃常然耳范曰道二死与生而已生者造化之所始死者阴阳之所变体道之人通乎物之所造故死生亦大矣不得与之变也一将入于昼夜之道堕乎出入之机则出生入死莫觉莫悟或悦生而累形或忘生而徇利乌知其所以然哉故列子于此推而明之无所由而常生者可以生而生也可以生而生而虽考终厥命而有不亡之理此其所以爲常也若夫由生而亡是直不幸而已颜子之夭是也有所由而常死者可以死而死也可以死而死则虽未终其天年而有自亡之道此其所以爲常也若夫由死而生是直幸而免而已盗跖之寿是也夫无所用而生者任自然之道乃能用道而得终有所用而死者行必死之道乃能用道而得死皆谓之常可也若幸不幸则言其变而已季梁之死杨朱望其门而歌尽生顺之道以至于亡故无所哀也随梧之死杨朱抚其尸而哭生不幸而死故可哀也隶人之生隶人之死衆人且歌衆人且哭隶者犹群辈也亦不知所以生亦不知所以死故哀乐失其中或歌或哭也卢曰得全生之理而归尽者圣贤所以不哀也失眞以丧理与至于死者贤智所以伤也凡衆人之生死歌哭皆物之常何知其所至哉政和死而不亡则其死可乐所以望其门而歌不幸而死则其死可哀所以抚其尸而哭乃若隶人之生死则或相和而歌或相环而哭又乌知死生之所在范曰传曰子于是日哭则不歌夫歌哭异道礼之吉凶所以不相干也唯体道之人则不然故季梁以道爲任其死也杨朱望其门而歌岂非以顺受其正则于死爲不足哀故欤古之人有临尸而歌者如此而已随梧不能忘我其死也杨朱抚其尸而哭岂非以不幸而死则于其死爲不敢乐故欤古之人有人哭亦哭者如此而已虽然悲乐者德之耶至人岂有心于爲是哉虽望门而歌曾不知今之歌者其谁乎虽抚尸而哭殆非噭噭然随而哭之也与夫隶人之生死而衆人且歌衆人且哭者异矣目将眇者先睹秋豪卢曰老人之视也远则见近则昏是失明之渐也耳将聋者先闻蚋飞卢曰秦唿蚊爲蚋患耳者闻耳中虫飞之声是失聪之渐也口将爽者先辩淄渑爽者差也淄渑水异味既合则难辩别也卢曰余陵反二水名在齐地鼻将窒者先觉焦朽焦朽者有节之气亦微而难别也体将僵者先亟犇佚僵者仆也如颜渊知东野之御马将奔也与人之理亦然心将迷者先识是非目耳口鼻身心此六者常得中和之道则不可渝变居亢极之势莫不顿尽故物之弊必先始于盈满然后之于亏损矣穷上反下极盛必衰自然之数是以圣人居中履和视目之所见听耳之所闻任体之所能顺心之所识故智周万物终身全具者也卢曰口失正味则别有所辩鼻失所闻则别有所觉体将僵仆必先奔驰心迷至道在于是非是非所以彰道之所以亡故物不至者则不反要造极而后还故聪明强识皆爲闇昧衰迷之所资卢曰反其常执则阶于至道矣故曰视秋豪之末者不见太山听蚊蚋之音者不闻雷霆故庄子曰胶离朱之目故天下皆明矣戾工输之指故天下皆巧矣合儒墨之学矜是非之名以爲富记糟粕之迹以爲能欲反于眞何方可致也故易曰无思也无爲也寂然不动感而遂通此圣人所以殷勤于至道也政和物极心反是事之变一受其成形不亡以待尽故未免乎累圣人不位乎其形冥冥之中独见晓焉无声之中独闻和焉岂以形累神哉范曰睹秋豪者将以爲明曾不知五色令人目盲也闻蚋飞者将以爲聪曾不知五音令人耳聋口之于味固有能辩淄渑者矣而五味浊口或至于使口厉爽鼻之于臭固有能觉焦朽者矣而五臭薰鼻或至于困惾中颡体将僵者先亟奔佚此东野之马所以至于必败也心将迷者先识是非此是非之彰道之所以亏也物极则反自然之理圣人觉此而冥焉消息盈虚与时俱行进退存亡不失其正耳目之视听一无所役鼻口之纳尝一未尝纵体合于心心合于气死生亦大矣而无变于己况得丧祸福之所介乎沖虚至德眞经四解卷之十沖虚至德真经四解正统道藏三家本二十卷洞神部玉诀类沖虚至德眞经四解卷之十一圣十一仲尼郑之圃泽多贤有道德而隐默者也东里多才有治能而参国政者卢曰脩崇道德者贤习文审刑者才圃泽之役有伯丰子者行过东里遇邓析邓析郑国辩智之士执两可之说而时无抗者作竹书子产用之也邓析顾其徒而笑曰爲若舞彼来者奚若世或谓相嘲调爲舞弄也其徒曰所愿知也卢曰邓析自矜于其同侣爲而欲欺弄于伯丰析之门人咸愿如此也邓析谓伯丰子曰汝知养养之义乎卢曰张湛云上音飏字下音痒字爱人养而不能自养者犬豕之类也养物而物爲我用者人之力也使汝之徒食而饱衣而息执政之功也喻彼爲犬豕自以爲执政者也长幼群聚而爲牢借庖厨之物奚异犬豕之类乎伯丰子不应非不能应讥而不应卢曰嫌其不知本不足与言也伯丰子之从者越次而进曰大夫不闻齐鲁之多机乎机者巧也多巧能之人有善治土木者有善治金革者有善治声乐者有善治书数者有善治军旅者有善治宗庙者群才备也而无相位者无能相使者事立则有所不周艺成则有所不兼巧偏而智敌者则不能相君御者也而位之者无知使之者无能而知之与能爲之使焉不能知衆人之所知不能爲衆人之所能群才并爲之用者不居知能之地而无恶无好无彼无此则以无爲心者也故明者爲视听者爲聪智者爲谋勇者爲战而我无事焉荀粲谓傅嘏夏侯玄曰子等在世荣问功名胜我识减我耳嘏玄曰夫能成功名者识也天下孰有本不足而有余于末者耶答曰成功名者志也局之所弊也然则志局自一物也固非识之独济我以能使子等爲贵而未必能济子之所爲也执政者廼吾之所使子奚矜焉邓析无以应目其徒而退夫任群才以爲理因衆物以爲用使鸡犬牛马咸得其宜士农工商各安其位者唯有道者能之耳岂汝曹自致耶汝徒见其末而不识其本欲以螳蜋之臂而拒车辙者是不知量也邓析理析而耻见其徒故目之而去也政和百家衆技不能相通譬如耳目鼻口也各有所长时有所用然有眞君存焉其使形者也治土木金革以爲器治声乐书数以爲用治军旅以御外治宗庙以善内群才可谓备矣然皆有之以爲利者必无之以爲用廼能总而一之盖有爲则有所不能爲无爲则无所不爲故曰位之者无知使之者无能而知之与能爲之使焉邓析不通乎此以执政自矜宜其见笑于大方之家伯丰子不应则不言之辩也范曰贤以德言才以能言伯丰子即上篇所谓弟子伯丰是也邓析操两可之说设无穷之辞盖辩者之囿故以养养之义难伯丰子也传曰巧者劳而智者忧无能者无所求饱食而遨游夫体道之人去其智巧而复于无能则食而饱衣而息固未尝有爲也彼且以是爲犬豕之类宜乎伯丰子之能以不应欤若夫齐鲁之多机有土木金革之工有声乐书数之艺有治军旅以即戎者有治宗庙以奉祀者群才必备莫能相兼故无相位无相使者殆亦巧者劳而智者忧之类欤然则天下之治能者多矣百家衆技皆有所长时有所用譬如耳目鼻口不能相通见天地之纯全明古人之大体者唯圣人而已故不务知衆人之所知而有知者爲之用不强能衆人之所能而有能者爲之役又孰弊弊然以胥易技系劳形休心爲事耶老氏所谓用人之力者如此而已公仪伯以力闻诸候堂谿公言之于周宣王王备礼以聘之公仪伯至观形懦夫也懦者弱也宣王心惑而疑曰女之力何如公仪伯曰臣之力能折春螽之股堪秋蝉之翼王作色曰吾之力能裂犀兕之革曳九牛之尾犹憾其弱女折春螽之股堪秋蝉之翼而力闻天下何也公仪伯长息退席曰善哉王之问也臣敢以实对臣之师有商丘子者力无敌于天下而六亲不知以未尝用其力故也以至柔之道御物物无与对故其功不显臣以死事之乃告臣曰人欲见其所不见视人所不窥欲得其所不得修人所不爲人每攻其所难我独爲其所易卢曰衆人之所爲衆人之所视者皆利名之道动用之迹耳衆人所窥不爲者斯乃有道者之所游故能无敌天下者力无对也故学昧者先见舆薪学听者先闻撞钟夫有易于内者无难于外古人有言曰善力举秋毫善听闻雷霆亦此之谓也于外无难故名不出其一道道至功玄故其名不彰也卢曰舆薪近物也撞钟巨声也夫易闻易见自近而及远也夫善爲生者先养其神神全则无爲之功着则外物无不通故曰有易于内者无难于外也是以得之于一心成之于一家故外人不知也今臣之名闻于诸侯是臣违师之教显臣之能者也未能令名迹不显者也然则臣之名不以负其力者也愈免于矜故能致此也以能用其力者也善用其力者不用其力也不犹愈于负其力者乎卢曰我虽不及师之隐晦其迹也岂不犹负其能而自显乎夫合大道而化万物者爲有力也故庄子曰藏山于泽藏舟于壑有力者夜半负之而趋昧者犹不知也而宣王误爲筋力耳政和积衆小不胜爲大胜者唯圣人能之岂尚力之谓哉此不用力所以爲眞有力者欤学者学其所不能学也故曰人欲见其所不见视人所不窥欲得其所不得修人所不爲自有所见弃而忘之以至于无见则视乎冥冥无以异于见奥薪也自有所闻弃而忘之以至于无闻则听乎无声无以异于闻撞钟也德之不形名安所出哉然则显其名者是违其教矣唯犹愈于尚力以求名此所以见取于时也范曰折春螽之股堪秋蝉之翼可谓弱矣而弱者道之用也裂犀兕之革曳九牛之尾可谓刚矣而刚者死之徒也故天下有常胜之道曰柔常不胜之道曰刚公仪伯之师力无敌于天下而六亲不知者殆亦操常胜之道而未尝用其力者欤夫天下之理能视人所不窥者乃能见人之所不见能修人所不爲者乃能得人之所不得见舆薪者不爲明目而学眎者必先见舆薪闻撞钟者不爲聪耳学听者必先闻撞钟何则先其易者后其难者则终无难矣唯其无难故名无得而称之也公仪伯之以力闻诸侯疑若违师之教而显臣之能者然以能用其力此于力无所以负也若夫以力较力者合衆力而攻之彼有时而屈又乌能驰骋天之下至坚哉庄子曰用之者假不用者也以长得其用而况乎无不用者乎此公仪伯之能用其力所以不若商丘子之未尝闻也中山公子牟者魏国之贤公子也公子牟者文侯之子作书四篇号曰道家魏伐得中山以邑子牟因曰中山公子牟也卢曰公子牟文侯之子也封于中山故曰中山公子好与贤人游不恤国事而悦赵人公孙龙公子牟公孙龙似在列子后而今称之恐后人所增益以广书义苟于统例无所乖错而足有所明亦奚伤乎诸如此皆存而不除乐正子舆之徒笑之公子牟曰子何笑牟之悦公孙龙也子舆曰公孙龙之爲人也行无师学无友不祖宗圣贤也佞给而不中虽才辩而不合理也漫衍而无家儒墨刑名乱行而无一定之家好怪而妄言爱奇异而虚诞其辞欲惑人之心屈人之口与韩檀等肄之韩檀人姓名共习其业庄子云桓国公孙龙能胜人之口不能服人之心辩者之固卢曰行不因师独学无友辩而不中于理漫衍而无所宗其道能屈人之口不能服人之心也韩檀庄子云桓团俱爲人名声相近者也公子牟变容曰何子状公孙龙之过欤请闻其实不平其言故形于色罪状龙太过故责其实验也子舆曰吾笑龙之诒孔穿孔穿孔子之孙也世记云爲龙弟子诒欺也言善射者能令后镞中前括发发相及矢矢相属前矢造准而无絶落后矢之括犹衔弦视之若一焉箭相连属无絶落处前箭着堋后箭复中前箭而后所凌者犹衔弦视之如一物之相连也孔穿骇之龙曰此未其妙者逄蒙之弟子曰鸿超怒其妻而怖之引爲号之弓綦卫之箭乌号者黄帝弓也綦者地名也出美箭卫者羽也射其目矢来注眸子而眶不睫矢坠地而尘不扬箭行势极虽着而不觉所谓强弩之末不能穿鲁缟也是岂智者之言欤公子牟曰智者之言固非愚者之所晓后镞中前括钧后于前同后发于前发则无不中也近世有人掷五木百掷百卢者人以爲有道以告王夷甫夷甫曰此无奇直后掷如前掷耳庚子嵩闻之曰王公之言闇得理皆此类也矢注眸子而眶不睫尽矢之势也夫能量弓矢之势远近之分则入物之与不入在心手之所诠不患者蹉跌今设令至拙者闇射箭之所至要当其极当其极也则豪分不复进闇其极则随远近而制其深浅矣刘道眞语张叔奇云尝与乐彦辅论此云不必是中贤之所能孔颜射者则必知此湛以爲形用之事理之麤者偏得其道则能尽之若庖丁之投刃匠石之运斤是偏达于一事不待圣贤而后能爲之者也子何疑焉卢曰均后于前者百发如一焉故视之若一耳眶不睫者矢势至睫而尽矣故尘不扬于地非是中睫而落也子舆之闻视之若一也则谓自弦及堋箭相连接不絶如一焉闻注眸而坠则谓射目不入是解之不了于至理非公孙龙之诡妄焉乐正子舆曰子龙之徒焉得不饰其阙吾又言其尤者尤甚龙诳魏王曰有意不心夫心寂然无想者也若横生意虑则失心之本矣卢曰心之动者爲意世人皆识其意而不识其心有指不至夫以指求至者则必因我以正物因我以正物则未造其极唯忘其所因则彼此互得矣惠子曰指不至也卢曰凡有所指皆未至也至则无指矣有物不尽在于麤有之域则常有有在于物尽之际则其一常在其一常在而不可分虽欲损之理不可尽唯因而不损即而不违则泰山之崇崛元气之浩茫泯然爲一矣惠子曰一尺之棰日取其半万世不竭也卢曰若尽则非有也一尺之棰日取其半万世不竭者折之虽多但微细而理不应尽也有影不移夫影因光而生光茍不移则影更生也夫万物潜变莫不如此而惑者未悟故借喻于影惠子曰飞鸟之影未尝动也卢曰移则影变矣新新相及故不见其移焉发引千钧夫物之所以断絶者必有不均之处处处皆均则不可断故发虽细而得秤重物者势至均故也卢曰细而衆钧可以举重亦犹毛之折轴积而不轻也白马非马此论见存多有辩之者辩之者皆不弘通故阙而不论也卢曰白以命色马以命形白马非马辩形色也孤犊未尝有母卢曰谓之孤犊安得有母也其负类反伦不可胜言也负者犹背也类者同也言如此之比皆不可构载也公子牟曰子不谕至言而以爲尤也尤其在子矣夫无意则心同无指则皆至尽物者常有常有尽物之心物既不尽而心更带有也影不移者说在改也影改而更生非向之影墨子曰影不移说在改爲也发引千钧势至等也以其至等之故故不絶絶则由于不等故墨子亦有此说也白马非马形名离也离者犹分也白马论曰马者所以命形也白者所以命色也命色者非命形也寻此等语如何可解而犹不历然孤犊未尝有母非孤犊也此语近于鄙不可解也乐正子舆曰子以公孙龙于鸣皆条也谓龙之言无异于马而皆谓有条贯也设令发于余窍子亦将承之既疾龙之辩又忿牟之辞故遂吐鄙之慢言也公子牟默然良乆告退曰请待余日更谒子论既忿气方盛而不可理谕故逊辞告退也卢曰失理而忿者不可与言故告退也政和行毁乎随故欲其有师学陋于独故欲其有友多言数穷不如守中故佞给者爲不中百家衆技时有所用故漫衍者爲无家有射之射有不射之射后镞中前括不过钧后于前矢注眸子而目不睫故不过尽矢之势而已是射之射又何疑焉意生于心有意而心异矣故有意不心而无意则心同指以指物所不指则不至故莫若无指则皆至物不可穷也必有其物而欲尽则常滞于有故有物不尽而尽物者常有影不移者谓或枉或直其影则一故其说在改也发引千钧谓积小不胜爲大胜故曰势至等也虽然公孙龙能胜人之口不能服人之心辩者之囿也列子载此盖所以祛邪说之蔽范曰传称桓团公孙龙辩者之徒饰人之心易人之虑能胜人之口不服人之心而龙之自称亦以合同异离坚白然不然可不可困百家之知穷衆口之辩爲至达则诡辞数万固无足法者中山公子牟庄子以爲有意于道而未至故以公孙龙爲至言而悦之荀卿并与十二子而非之者盖以此也夫龙之爲人行无师学无友佞给而不中漫衍而无家好怪而妄言徒欲惑人之心屈人之口而已兹乐正子舆所以非之欤观其诒孔穿有曰善射者能令后镞中前括斯谓之钧后于前可矣鸿超之射其妻矢注眸子而眶不睫斯谓之尽矢之势可矣若夫有意不心有指不至有物不尽有影不移发引千钧白马非马孤犊未尝有母是又负类反伦有不可胜言者乐正子舆曰子以公孙龙呜皆条也岂非其言之无谓犹风之呜衆窍故欤虽然公子牟常悦龙之爲人矣而庄子复有公孙龙问魏牟之说卒况之以坎井之蛙者盖始悦而终非之故也尧治天下天下欲治故尧治之五十年不知天下治欤不治欤不知亿兆之愿戴己欤不愿戴己欤夫道治于物者则治名灭矣治名既灭则尧不觉在物上物不觉在尧下顾问左右左右不知问外朝外朝不知问在野在野不知若有知者则治道未至也尧乃微服游于康衢闻儿童謡曰立我蒸民莫匪尔极不识不知顺帝之则蒸者衆也夫能使万物咸得其极者不犯其自然之性也若以识知制物之性岂顺天之道哉尧喜问曰谁教尔爲此言童儿曰我闻之大夫大夫曰古诗也当今而言古诗者则今同于古也尧还宫召舜因禅以天下舜不辞而受之卢曰夫贵其身以居衆人之上也则常惧不尊于人爱其身以居衆人之上也则常恐不益于物若兼亡于天下者则顺之而不宰理之于未萌取之不以爲尊去之不以爲失如天之运四时成焉如地之载万物生焉功成事遂而身退者也故无私焉夫能无私也禅大位而不恡受大位而不辞也政和尧非有人非见有于人非有人故天下治与不治所不知也非见有于人故亿兆之愿戴己与不戴己所不知也问之左右问之在朝问之在野皆所不知则荡荡乎民无能名焉故也立我蒸民莫匪尔极则衣食足而咸受命之中不识不知则衣食足而循天之理百姓谓我自然此之谓太上之治范曰有心于爲治者天下未必治惟无以天下爲者乃能治之不能爲异者人未必戴必有异焉人乃戴之然闻在宥天下不闻治天下则治与不治吾无容心也君子不得已而临莅则治之者必本于无爲神人恶衆至衆至则不比则戴与不戴吾无容心也天下乐推而不厌则戴之者有所不能释故尧在位五十年而天下之治与不治亿兆之愿戴己与不愿戴己皆所不知也百姓谓我自然帝力于我何有问之左右问之外朝问之在野殆有不知其所以然而然者若夫游于康衢闻儿童之謡然后知其立我蒸民者莫匪尔极顺帝则者不识不知岂非治极于无象而然耶夫立我蒸民莫匪尔极思文尝以是而称后稷矣不识不知顺帝之则皇矣尝以是而称文王矣故列子举此以誉尧直曰古诗而已尧遗宫召舜因禅以天下者功成而不居故也舜不辞而受之者会至而能应故也且以尧之爲帝也以黄屋爲非心舜之爲帝也有天下而不与则其相授受固自有道矣而史之所记谓尧之受舜则有历试之事谓舜之受尧则有升闻之德呜唿岂其所以爲尧舜哉关尹喜曰在已无居况然无系岂有执守之所形物其着形物者犹事理也事理自明非我之功也其动若水顺物而动者故若水也其静若镜应而不藏者故若镜也其应若响应而不唱者故若响也卢曰天至极者神也微妙玄通深不可极视之不见听之不闻常在于己而莫知其居形万物而不可着见其动若水润下而济上其静若镜照用而不疲其应若响不遗于物此养神之至理也故其道若物者也物自违道道不违物同于道者道亦得之卢曰此至道者非有形之物而善应而不遗故物自违道不违于物也善若道者亦不用耳亦不用目亦不用力亦不用心唯忘所用乃合道耳欲若道而用视听形智以求之弗当矣卢曰欲得善爲此道者隳支体黜聪明虚其心而养其神则自然而自证也瞻之在前忽然在后用之弥满六虚废之莫知其所道岂有前后多少哉随所求而应之卢曰唯此养神之道难知难见非有非无瞻之者居万物之先轻忽之者不与物竞用之则六虚皆备废之则莫知所存独立而不改周行而不殆其至矣哉亦非有心者所能得远亦非无心者所能得近以有心无心而求道则远近其于非当若两忘有无先后其于天二心矣卢曰有心而求之者自远于道非道远之也无心而合道自近之于道其道近之也有心无心人自异耳道无远也唯默而得之而性成之者得之自然无假者则无所失矣知而亡情能而不爲眞知眞能也知极则同于无情能尽则归于不爲卢曰唯默然而内昭因性而成者乃得之矣知因性者必亡其情能亡其情而无爲者此乃眞知眞能也发无知何能情发不能何能爲卢曰夫发者起人所不能知更何能爲情哉发起人所不能爲复何能自爲情哉惑者变性以爲情智者变情以爲性故易曰不性其情何能乆行其正也聚块也积尘也此则府宅虽无爲而非理也卢曰夫无爲者而无不爲也若兀然如聚块积尘者虽则去情无爲非至理者也政和道行于万物之上圣人体道运而无积而物不能离焉故曰在己无居形物其着所谓其动若水者言与物委蛇而同其波顺理而动也其静若镜者不将不迎应而不藏静而不变也其应若响者未尝唱也常和人而已道也者应物而不造故也道若物也物兹远于道所谓物自违道道大同于物所谓道不违物无始曰道不可闻闻而非也道不可见见而非也所以善若道者亦不用耳亦不用目黄帝曰无处无服始安道无思无虑始知道所以善若道者亦不用力亦不用心形色名声果不足以得彼之情故曰欲若道而用视听形智以求之弗当矣瞻之在前忽焉在后者言不可度也用之弥满六虚废之莫知其所者言不可执也致道者忘心心无所知是谓得之有心者无心者皆未能忘心也故不足以有得默而得之性而成之无所用其心者也故有以得之知而忘情则无知之累是谓眞知能而不爲则无能之巧是谓眞能若发乎无知又何以能情若发乎不能又何能爲也道常无爲而不无爲聚块也积尘也虽曰无爲岂道也哉故曰虽无爲而非理也范曰有积也故不足无藏也故有余至人无积亦虚而已故体道在己未尝居而有之也然善贷且成岂常有心于泛应哉形物之着咸其自受尔故顺而不逆其动若水应而不藏其静若鑑和而不唱其应若响顺物自然无容私焉是其道之所以若物者欤夫道不远人人自远道故曰物自违道同于道者道亦得之故曰道不违物善若道者耳目有所不用即耳目以求道则视听虽详只爲聋盲心力有所不用即心力以求道则形智虽劳只爲桎梏又乌能当于道哉惟道之运无乎不在瞻之在前随之不可忽焉在后迎之不可用之弥满六虚则塞乎天地之间而不睹其端倪也废之莫知其所则入于窈冥之间而莫窥其眹兆也远玄者玄亦远之亦非有心者所能得远近玄者玄亦近之亦非无心者所能得近惟即默而识者乃能得之惟率性而行者乃能成之道之在我其无所失矣故古之人知而忘言是爲眞知乃无所不知能而不爲是爲眞能乃无所不能若夫聚块也积尘也蔽于莫爲岂所谓道者哉沖虚至德眞经四解卷之十一沖虚至德真经四解正统道藏三家本二十卷洞神部玉诀类沖虚至德眞经四解卷之十二德一晋张湛唐通事舍人卢重玄解宋政和训宋左丞范致虚解和光散人高守元集汤间殷汤问于夏革曰古初有物乎夏革曰古初无物今恶得物今之所以有物由古之有物故也后之人将谓今之无物可乎后世必复以今世爲古世则古今如循环矣设令后人谓今亦无物则不可矣政和易有太极是生两仪天地之间古犹今也殷汤曰然则物无光后乎夏革曰物之终始初无极已始或爲终终或爲始恶知其纪今之所谓终者或爲物始所谓始者或是物终终始相循竟不可分也然自物之外自事之先朕所不知也谓物外事先廓然都无故无所措言也卢曰后世必以今日爲古何殊今日问古耶安得无物也由汤以上古爲先然则物始事先更相前后此不可知也政和无端之纪莫知其极始终之不可故又乌知先后之所在然在物之内虽时无止始终先后犹有数焉故曰乌知其纪而已自物之外自事之先以智之所知而穷其智之所不知则亦惑矣故曰朕所不知也范曰冉求问于仲尼曰未有天地可知乎仲尼告之曰古犹今也盖时徙不留物逝无舍昔日以爲今者今日视之则爲古矣今日以爲今者后日视之则爲古矣然则后何以异于今而今何以异于昔耶爰自气母一判参差万类充牣两间有始者必有终有终者必有始始终相反如环无端自非大明终始者焉知其所始焉知其所终虽然终始无故惟其时物犹可得而致知也若夫自物之外有不物者存自事之先有无事者存无古无今无始无终虽圣人于此殆亦未之或知也殷汤曰然则上下八方有极尽乎汤革虽相答然于视听犹未历然故重发此问今尽然都了革曰不知也非不知也不可以智知也汤固问革曰无则无极有则有尽朕何以知之欲穷无而限有不知而推类也然无极之外复无无极无尽之中复无无尽既谓之无何得有外既谓之尽何得有中所谓无无极无无尽乃眞极眞尽矣无极复无无极无尽复无无尽或者将谓无极之外更有无极无尽之中复有无尽故重明无极复无无极无尽复无无尽也朕以是知其无极无尽也而不知其有极有尽也知其无则无所不知不知其有则乃是眞知也政和若域之内则上下八方爲有若方之外则上下八方爲无自有观徼则有极尽自无观妙则无极尽故汤之问革而革多以不知爲言也范曰夫物量无穷乌至而倪小大以其至小求穷其至大之域则迷乱而不能自得矣上下八方岂易得而致知耶故无则无极上下八方则非超于无者也有则有尽上下八方则已堕于有者也自人观之但见其无极而已而无极之外岂更有无极者哉但见其无尽而已无尽之中岂更有无尽者哉朕以是知其无极无尽也而不知其有极有尽也是乃穷理之言也汤又问曰四海之外奚有革曰犹齐州也也卢曰言无安得有极尽耶是以道无不遍无之谓也体用俱大非虚实无有也汤曰汝奚以实之革曰朕东行至营人民犹是也问营之东复犹营也西行至豳人民犹是也问豳之西复犹豳也脱以是知四海四荒四极之不异是也四海四荒四极义见尔雅知其不异是间则是是矣卢曰四方穷之不可尽皆有生死爱恶父母妻子故知四荒四极之外不异营豳之内则是是也政和天地覆载道爲之公四方无穷无所畛域观于远近何殊之有范曰中天地者爲中国外于中国者爲四夷五方之性虽曰不同五土之宜虽曰各异姑即其所有者而言之则四海之外亦奚异于齐州乎故距齐以东其行至营人民犹是问营之东复犹营也则东至日所出从可知矣距齐以西其行至豳人民犹是问豳之西复犹豳也则西至日所入从可知矣用是以观故知四海八荒四极之不异是也传曰东至于泰远四至于豳国南至于濮铅北至于祝栗谓之四极觚竹北户西王母目下谓之八荒九夷八狄七戎六蛮谓之四海故大小相含无穷极也含万物者亦如含天地夫含万物者天地容天地者太虚也含万物也故不穷干坤含化阴阳受气庶物流形代谢相因不止于一生不尽于一形故不穷也含天地也故无极天地笼罩三光包罗四海大则大矣然形器之物会有限极穷其限极非虚如何计天地在太虚之中则如有如无耳故凡在有方之域皆巨细相形多少相悬推之至无之极岂穷于一天极于一地则天地之与万物互相包裹迭爲国邑岂能知其盈虚测其头数者哉朕亦焉知天地之表不有大天地者乎夫太虚也无穷天地也有限以无穷而容有限则天未必形之大者然则邹子之所言盖其掌握耳亦吾所不知也夫万事可以理推不可以器征故信其心智所知反而不知所知之有极者肤识也诚其耳目所闻见而不知视听之有限者俗士也至于达人融心智之所滞玄悟智外之妙理豁视听之所阂远得物外之形若夫封情虑于有方之境循局步于六合之间者将谓写载尽于三坟五典归藏穷于四海九州焉知太虚之寥廓巨细之无限天地爲一宅万物爲游尘皆拘短见于当年昩然而俱终故列子阐无内之至言以坦心智之所滞恢无外之宏唱以开视听之所阂使希风者不觉矜伐之自释束教者不知桎梏之自解故刳斫儒墨指斥大方岂直好奇尚异而徒爲夸大哉悲夫聃周旣获讥于世论吾子亦独以何免之乎卢曰夫神道之含万物也故不穷阴阳之含天地也故无极天地万物之外我所不知以辩之非谓都不知也政和无名天地之始有名万物之母爲万物之母者天地故含万物而不穷爲天地之始者道故含天地无极天地空中之一细物而道包之则天地之表固有大于天地者矣范曰小者不同而别大者覆入而同之惟天地爲能覆载万形惟太虚爲能包裹六极大小相含孰知其所以然哉以其含万物也故莫知所穷此所以盈天地之间者惟万物以其含天地也故未始有极此所以天地虽大未虽其内然则天地者是直空中之细物有形之最巨者耳安知无形之表而有大于天地者哉此可以意了虽以言论故每执之以不知也然则天地亦物也物有不足故昔者女娲氏练五色石以补其阙阴阳失度三辰盈缩是使天地之阙不必形体亏残也女娲神人故能练五常之精以调和阴阳使晷度顺序不必以器质相补也卢曰张湛此注当矣断鳌之足以立四极其后共工氏与颛顼争爲帝怒而触不周之山共工氏兴霸于伏羲神农之间其后苗裔恃其彊与颛顼争爲帝颛顼是黄帝之孙不周山在西北之极折天柱絶地维故天倾西北日月星辰就焉地不满东南故百川水潦归焉卢曰乱常败德则爲折天柱絶地维也是以圣人知天道损有余补不足故三光百川得其大要也政和练石补阙断鼈立极盖圣人财成辅相之道日月星辰就于天之西北百川水潦归于地之东南则其势然也范曰易以干爲阳物坤爲阴物则天地犹未离乎物也故古之人或练石补阙断鳌立极或折天之柱絶地之维天地虽大犹不能全则弥纶范围岂无所待耶日月星辰其行也左旋则以天不足西北故也百川水潦其流也东注则以地不满东南故也黄帝书曰天不足西北故北阴也而人右耳目不如左明也地不满东南故东南阳也而人左手足不如右强也近取诸身而天地之大可见矣汤又问物有巨细乎有修短乎有同异乎革曰渤海之东不知几亿万里有大壑焉实惟无底之谷事见大荒经诗含神雾曰东注无底之谷其下无底称其无底者盖举深之极耳上句云无无极限有不可尽实使无底亦无所骇名曰归墟八纮九野之水天汉之流莫不注之而无增无减焉八纮八极也九野天之八方中央也世传天河与海通卢曰大壑无底者言大道之无能穷尽者也至微至细入于无间者不过水也注之无增减者万有无不含容者也其中有五山焉一曰岱舆二曰贠峤三曰方壶四曰瀛洲五曰蓬莱其山高下周旋三万里其顶平处九千里山之中间相去七万里以爲邻居焉其上台观皆金玉其上禽兽皆纯缟珠玕之树皆丛生华实皆有滋味食之皆不老不死所居之人皆仙圣之种一日一夕飞相往来者不可数焉两山间相去七万里五山之间凡二十八万里而日夜往来往来者不可得数风云之挥霍不足逾其速卢曰有形之物生于大道之中而增饰翫好而不知老不知死动用不住倏往忽来无限数也而五山之根无所连着若此之山犹浮海上以此推之则凡有形之域皆寄于太虚之中故无所根蒂常随潮波上下往还不得暂峙焉卢曰眼耳鼻舌身爲五根随波流不得暂止也此举世皆随声色香味染着而不得休息乃至忘生轻死以殉名利不知止虑还源养神归道者也仙圣毒之诉之于帝帝恐流于四极失群仙圣之居乃命禺彊大荒经曰北极之神名禺彊灵龟爲之使也使巨鳌十五举首而戴之离骚曰巨鳌戴山其何以安也迭爲三番六万岁一交焉五山始峙而不动卢曰夫形质者神明居也若五根流浪而失所守则仙圣无所居矣庄子云一受其成形不亡以待尽若五根漂荡则随妄而至死矣一生虚过岂不哀哉故大圣作法设教以止之五根于是有安矣五尘以对之五识以因之故云十五也因心以辩之故云三番六万歳一交耳自此知制五根之道也而龙伯之国有大人举足不盈数步而暨五山之所一钓而连六鳌合负而趣归其国灼其骨以数焉以高下周围一万里山而一鳌头之所戴而此六鼈复爲一钓之所引龙伯之人能并而负之又钻其骨以卜计此人之形当百余万里鲲鹏方之犹蚊蚋蚤风耳则太虚之所受亦奚所不容哉卢曰伯者长也龙有力之大者也以喻俗中之嗜慾矜夸爱贪纵情求以染溺而爲钩负六情以自适岂徒失其所守乃更毁而用之也于是岱舆贠峤二山流于北极沈于大海仙圣之播迁者巨亿计卢曰俗心所溺唯声色爲重君子小人困于名利也故曰二山流焉爱溺深重喻之大海神识流浪不可胜言帝凭怒侵减龙伯之国使阨侵小龙伯之民使短至伏羲神农时其国人犹数十丈山海经云东海之外大荒之中有大人之国河图玉板云从崑崙以北九万里得龙伯之国人长四十丈生万八千岁始死卢曰大圣恶夫嗜慾之爲害也乃立法以制之因圣智之教行故其国渐小然神农虽治犹数十丈焉者盖人不能灭之但减削而已范曰传称东海之外有大壑即此所谓大壑也其下无㡳则传所谓东注无底之谷是已名曰归墟则所谓尾闾泄之是已八纮九野之水天汉之流莫不注之而无增无减则又注焉而不满酌焉而不竭不以顷乆推移不以多少进退有如此者尝考太史公言三神山在渤海中诸仙人及不死之药皆在焉未至望之如云及到即引而去岂此所谓五山者耶故非仙圣之种莫能居此然五山之根无所连着帝恐流于西极乃命禺疆之神戴以巨鼈之首而五山始峙不动龙伯之国有大人焉数歩而暨五山之所一钓而负六鼈以归员峤之山遂沈于大海仙圣之种乃爲之播迁帝大怒于是侵减其国侵小其民至伏羲神农时其国人犹数十丈然则传所谓东海之外大荒之中有大人之国得非此所谓大人者欤从中州以东四十万里得僬侥国人长一尺五寸东北极有人名曰诤人长九寸见山海经诗含神雾云东北极有此人旣言其大因明其小耳范曰五山戴于巨鼈一钓连于龙伯以明物之巨者如此僬侥国之短人一尺五寸东北极之诤人九寸而已以明物之细者如此大智观于远近故小而不寡大而不多又何以知毫末足以定至细之倪又何以知天地足以穷至大之域荆之南有㝠灵者以五百岁爲春五百岁爲秋上古有大椿者以八千岁爲春八千岁爲秋朽壤之上有菌芝者生于朝死于晦春夏之月有蠓蚋者因雨而生见阳而死卢曰苟有嗜慾失其眞焉则形巨者与形小长寿者与促龄亦何异也故知上极神仙下及蝼蚁迷眞失道情慾奔驰其丧一也范曰㝠灵大椿庄子所谓大年也菌芝蠓蚋庄子所谓小年也时有乆近数有多寡觉此而㝠焉者遥而不闷掇而不跂则衆人安用知彭祖之爲乆而匹之乎终髪北之北有溟海者天池也有鱼焉其广数千里其长称焉其名爲鲲有鸟焉其名爲鹏翼若垂天之云其体称焉庄子云鲲化爲鹏世岂知有此物哉翫其所常见习其所常闻虽语之犹将不信焉大禹行而见之伯益知而名之夷圣闻而志之夫奇见异闻衆所疑禹益坚岂直空言谲怪以骇一世盖明必有此物以遣执守者之固陋除视听者之盲聋耳夷坚未闻亦古博物者也范曰鳞炎舛乎下能潜而不能飞鲲者潜也丽乎阴者也羽炎亢乎上能飞而不能潜鹏者飞也丽乎阳者也鲲鹏虽大尚未免乎阴阳之类世之俗儒拘耳目之近遂以爲无是物也又乌知所谓无极无尽者哉故列子必託言于大禹伯益夷坚之徒者以其说古固有之非直肆空言以骇一世故也江浦之间生么虫其名曰焦螟群飞而集于蚊睫弗相触也栖宿去来蚊弗觉也离朱子羽方昼拭眦扬眉而望之弗见其形离朱黄帝时明目人能百歩望秋毫之末子羽未闻䚦俞师旷方夜擿耳俛首而听之弗闻其声䚦俞未闻也师旷晋平公时人夏革无縁得而称之此后着书记事者润益其辞耳夫用心智赖耳目以视听者未能见至微之物也唯黄帝与容成子居空桐之上同斋三月心死形废所谓心同死灰形若枯木徐以神视神者寂然玄照而已不假于目块然见之若嵩山之阿以有形涉于神明之境嵩山未足喻其巨徐以气听气者任其自然而不资外用也砰然闻之若雷霆之声以有声涉于空寂之域雷霆之音未足以喻其大也卢曰苟有形声之碍也则积壤成山聚蚊成雷块然见之砰然闻之不足多怪范曰离朱子羽古之明目者然视止于有形而无形之上有所弗见䚦俞师旷古之聪耳者然听止于有声而无声之表有所弗闻唯黄帝容成居空桐斋三月心若死灰其神凝矣形若藁木其容寂矣视以神而不以目听以气而不以耳故江浦之间焦螟群集向也离朱子羽方昼拭眦杨眉而望之弗见其形今则块然见之若嵩山向也䚦俞师旷方夜擿耳俛首而听之弗闻其声今则砰然闻之若雷霆细大之倪孰知其所以然哉且由衆人观之则鲲鹏也么虫也其相去之远岂可胜言哉由无极尽之际观之则二者均爲物耳何足以相过与吴楚之国有大木焉其名爲櫾碧树而冬生实丹而味酸食其皮汁己愤厥之疾齐州珍之渡淮而北而化爲枳焉鸜鹆不踰济貉踰汶则死矣地气使然也虽然形气异也性钧己无相易已生皆全已分皆足已吾何以识其巨细何以识其脩短何以识其同异哉万品万形万性万情各安所识任而不执则钧于全足不愿相易也岂智所能辩哉卢曰阴阳所生土地所宜神气所接习染所变皆若是也复何足以辩之哉政和巨细形也脩短数也有形与数同异之名立矣四方之外六合之里有万不同孰知其极大禹伯益见而名之则犹接于耳目心知之间黄帝容成神视气听则已造乎微妙玄通之表睹道之人不随其所废不原其所超有性皆钧有生皆全有分皆足知此而已又何必识其巨细脩短同异之所止哉范曰考工记曰橘踰淮而北爲枳鸜鹆不踰济貉踰汶则死地气然也其言盖本乎此夫物生天地间盈虚异形消息异气而性之所禀有自然而不可易者生皆全已一无或亏分皆足已一无或歉巨细也脩短也同异也觉而㝠之曾无夸跂奚必致知于其间耶庄子之逍遥游义与此合大形王屋二山形当作行太行在河内野王县王屋在河东东垣县方七百里高万仞本在冀州之南河阳之北北山愚公者俗谓之愚者未必非智也年且九十面山而居惩卢曰形惩戒也创也草政也山北之塞出入之迂也聚室而谋曰吾与汝毕力平险指通豫南达于汉阴可乎杂然相许其妻献疑献疑犹致难也曰以君之力曾不能损魁父之丘如大形王屋何魁父小山也在陈留界且焉置土石杂曰投诸渤海之尾隐土之北淮南云东北得州曰隐土遂率子孙荷担者三夫叩石恳壤箕畚运于渤海之尾邻人京城氏之孀妻有遗男始龀跳往助之寒暑易节始一反焉河曲智叟笑而止之俗谓之智者未必非愚也曰甚矣汝之不惠以残年余力曾不能毁山之一毛其如土石何北山愚公长息曰汝心之固固不可彻曾不若孀妻弱子虽我之死有子存焉子又生孙孙又生子子又有子子又有孙子子孙孙无穷匮也而山不加增何苦而不平河曲智叟亡以应屈其理而服其志也操蛇之神闻之大荒经云山海神皆执蛇惧其不己也必其不已则山会平矣世咸知积小可以高大而不悟损多可以至少夫九层起于累土高岸遂爲幽谷苟功无废舍不期朝夕则无微而不积无大而不亏矣今砥砺之与刀剑相磨不已则知其将尽二物如此则丘壑消盈无所致疑若以小大迟速爲惑者未能推类也告之于帝帝感其诚感愚公之至心也命夸蛾氏二子夸蛾氏传记所未闻盖有神力者也负二山一厝朔东一厝雍南自此冀之南汉之阴无陇断焉夫期功于旦夕者闻岁暮而致叹取美于当年者在身后而长悲此故俗士之近心一世之常情也至于大人以天地爲一朝亿代爲瞬息忘怀以造事无心而爲功在我之与在彼在身之与在人弗觉其殊别莫知其先后故北山之愚与嫠妻乏孤足以哂河曲之智嗤一世之惑悠悠之徒可不察与卢曰此一章兴也俗安所习而随于衆衆所共者则爲是焉虽嗜慾所缠从生至死生旣流荡无已死又不知所之愚者营营于衣食以至终君子营营于名色以至死咸以爲乐天知命自古而然若夫至学之人必至于求道忘生以契眞闻斯行诸不计老少穷生不闻神或感而自通故易曰寂然不动感而遂通然后形碍之可忘至平之理畅矣政和平险而达之者去其有形之弊帝感其诚者造乎不形之妙河曲之叟累乎形之有尽而不知夫道之无穷以智笑愚曾不知纯纯之愚爲大智也范曰悬岩之熘穿石单极之绠断榦水非石之钻绳非木之锯靡使然也体道之人审烛厥理以古今爲一息以生死爲一条笃强行之志无期效于俄顷之间持不息之诚无要功于歳时之近等视世间万事岂尝所谓难者耶故太行王屋二山峙冀州之南跨河阳之北方七百里其崇万仞可谓高且大矣然未离形数可得而平焉北山愚公者年且九十面山而居惩山北之塞出入之迂也于是聚族合谋毕力平险荷箕畚运土石投诸隐土之北置诸渤海之尾所以去之可谓远矣许之者有杂然之衆助之者有始龀之男献其疑者有所弗听笑止者有所弗顾以无穷匮之子孙平不加增之土石所以持之可谓乆矣彼其不已若是其卒也惧操蛇之神感夸蛾之子力负二山之险俾无陇断之登呜唿愚而复智之极也是其所以爲愚公者与沖虚至德眞经四解卷之十二沖虚至德真经四解正统道藏三家本二十卷洞神部玉诀类沖虚至德眞经四解卷之十三德二汤间夸父不量力欲追日影逐之于隅谷之际隅谷者虞渊也日所入渴欲得饮赴饮河渭河渭不足将走北饮大泽未至道渴而死弃其杖尸膏肉所浸生邓林邓林弥广数千里焉山海经云夸父死弃其杖而爲邓林卢曰夫人一至以祈道则去有以契眞若将恃能以求胜则歩影而不及及其契眞也则形尽平焉及其追末也则丧生以见迹迹之着也邓林所以生眞之契也丘陇所以平也政和变化推迁莫知其极郑人之爲秋栢夸父之生邓林其有机缄而不得已者耶范曰传称夸父死弃其杖而爲邓林此所谓夸父是也逐日于隅谷之际赴饮于河渭之间卒焉北走大泽未至而死岂非以太自累而不量其力者耶大禹曰六合之间四海之内照之以日月经之以星辰纪之以四时要之大岁神灵所生其物异形或夭或寿唯圣人能通其道圣人顺天地之道因万物之性任其所适通其逆顺使羣异各得其方寿夭咸得尽其分也政和日月有明故曰照星辰成列故曰经四时有序故曰纪太岁总焉故曰要神灵所生言天地之所生盖天神而地灵也其物异形或夭或寿圣人游乎万物之所终始而通物之所造故曰唯圣人能通其道夏革曰然则亦有不待神灵而生不待阴阳而形不待日月而明夫生者自生形者自形明者自明忽然自尔固无所因假也不待杀戮而夭不待将迎而寿自夭者不由祸害自寿者不由接养不待五谷而食不待缯纩而衣不待舟车而行其道自然自然者都无所假也非圣人之所通也圣人不违自然而万物自运岂乐通物哉自此章以上皆夏革所告殷汤也卢曰夫形动之物各有所宜圣人能顺其生以通其道也然则神识至灵更无所待非羣有之所资育盖独运之自然岂圣人所能通哉政和六合之外圣人存而不论岂物物而通之哉其无待而然者耶乌识所以然任其自然付之自尔盖乐通物非圣人也范曰大禹所言则止于有极尽之间夏革所言则造乎无极尽之外故或曰唯圣人能通其道或曰非圣人所通槩而论之若物之外若物之内鸟睹其所以异哉禹之治水土也迷而失涂谬之一国游絶垠之外者非用心之所远故寄言迷谬耳滨北海之北不知距齐州几千万里其国名曰终北卢曰终北者言其极幽极微玄默之地不知际畔之所齐限无风雨霜露不生鸟兽虫鱼草木之类四方悉平周以乔陟卢曰玄默之境无有际畔风雨鸟兽羣动所不至也其中坦然至平而已矣乔陟者形器之碍当国之中有山山名壶领状若甔甀顶有口状若贪环名曰滋穴有水涌出名曰神瀵山顶之泉曰瀵臭过兰椒味过醪醴卢曰山中喻心水爲慧用盖神所瀵出者一源分爲四埒注于山下经营一国无不悉徧卢曰通乎四支遍乎百体以周形器土气和亡札厉人性婉而从物不竞不争柔心而弱骨不骄不忌长幼侪居不君不臣男女杂游不媒不聘縁水而居不耕不稼土气温适不织不衣百年而死不夭不病其民孳阜亡数有喜乐亡衰老哀苦卢曰百骸九窍应事而用不争不竞不相矜夸含阴含阳随运而用其道至柔不衣不食衰老所不逐夭寿所不拘上士勤之则至其国矣其俗好声相携而迭謡终日不辍音饥惓则飮神瀵力志和平过则醉经旬乃醒沐浴神瀵肤色脂泽香气经旬乃歇卢曰人以气爲生故曰好声也出入之息故云不辍饮食眞慧无杂思故云醉也觉虑起又沐其中故云泽香政和谬之一国以明非圣人之所通也不知际畔之所齐限则六合之内有不可穷者也易曰阴阳不测之谓神在天之时无风雨霜露在地之气无鸟兽草木其民饮神瀵而沐浴焉则能巳饥惓而泽肤色可以养生可以尽年谓之神瀵是其所以爲不可测也周穆王北游过其国三年忘归旣反周室慕其国𢠵然自失不进酒肉不召嫔御者数月乃复卢曰周穆王亦曾至其国矣不能常止其地故云乃复焉范曰姒氏治水土其迹之所及者远而殊陬异域有非足迹之所可至者故寄言迷谬也滨北海之北不知距齐州几千万里其去人也远矣其国名曰终北则造乎归根复命之地不知际畔之所齐限则游乎广漠无极之野无风雨霜露则阴阳之气有所不交不生鸟兽虫鱼草木则散殊之类有所不育四方悉平则夷而未尝陂也周以乔陟则高而不可踰也国之中有山山之顶有口有水涌出名曰神瀵则传所谓大出尾下者是已一源分爲四埒注于山下则传所谓山下有水者是已经营一国无不悉遍则言其周流汎应而善利万物也夫然故土无札伤物无疵疠婉而从者无竞争之心柔而静者无骄忌之行不君不臣无长幼之序不媒不娉无男女之别縁水而居不待五谷而食土气温适不待缯纩而衣跻仁寿之域无夭伤之苦饮神瀵而力志和平则䟽瀹心智盖若饮之以和浴神瀵而肤色脂泽则涤除尘垢盖若洗之以善周穆王北游过其国三年忘归旣反周室慕其国𢠵然自失数月乃复是又造道未至者如此管仲勉齐桓公因游辽口俱之其国几克举卢曰管仲能说其处也故云游辽口欲往而不能得至故曰几克举也隰朋谏曰君舍齐国之广人民之衆山川之观殖物之阜礼义之盛章服之美妖靡盈庭忠良满朝肆咤则徒卒百万视撝则诸侯从命亦奚羡于彼而弃齐国之社稷从戎夷之国乎此仲父之耄奈何从之卢曰夫俗之君子心所言者正在于人民礼义章服声色是尊贵称情也桓公乃止以隰朋之言告管仲仲曰此固非朋之所及也朋之知极于齐国岂知彼国之巨伟故管仲孩之也臣恐彼国之不可知之也齐国之富奚恋隰朋之言奚顾此国自不可得生耳岂以朋之言故止也卢曰隰朋之所及者不达于此耳夷吾云以我之所闻但恐不得如所传耳故云恐不可知之也所审如所传说往而能到者则世俗声色富贵何足恋礼义忠良何足顾哉政和道恶乎往而不存故在无者亦道也在有者亦道也解心释形则蔽无废有劳形休心则徇有弃无圣人之于道一有一无徼妙并观乃无不可然则恋国之富者固不足以知道而舍夫种种之民慕夫不可测之国者亦岂足以得道哉穆王之意管仲隰朋之言皆未爲得也范曰隰朋之爲人也上忘而下不畔愧不若黄帝而哀不已若者其于国有不闻其于家有不见仲父固尝以是爲可以属国哉然其智适可以治齐而已故终北之游遂以爲非而諌之是篇所论若大禹则深造乎道者若穆王则涯而反者若桓公是直望道而未之见者耳南国之人被发而裸北国之人鞨巾而裘中国之人冠冕而裳九土所资或农或商或田或渔如冬裘夏葛水舟陆车默而得之性而成之夫方土所资自然而能故吴越之用舟燕朔之乗马得之于水陆之宜不假学于贤智愼到曰治水者茨防决塞虽在夷貊相似如一学之于水不学之于禹也政和南方之气热故被髪而祼与书岛夷卉服之义同也北方之气寒故鞨巾而裘与书岛夷皮服之事同也中国谓之夏则文明盛大故冠冕而裳治辩而礼具九土所资农商田渔冬裘夏葛一人之身百工之所爲备然皆默而得之性而成之特异宜而已范曰南国之被发北国之鞨巾中国之冠冕习俗之不同也九土所资或农或商或田或渔智能之不同也冬裘夏葛服各异宜水舟陆车器各异用盖有自然而不可易者孰知其所以然哉默而得之性而成之而已越之东有辄休之国其长子生则鲜而食之谓之宜弟其大父死负其大母而弃之曰鬼妻不可与同居处楚之南有炎人之国其亲戚死㱙其肉而弃之然后埋其骨乃成爲孝子秦之西有仪渠之国者其亲戚死聚柴积而焚之燻则烟上谓之登遐然后成爲孝子此上以爲政下以爲俗而未足爲异也此事亦见墨子卢曰夫衆是则爲当衆习则爲常故至当至常人所不辩彼习俗者衆矣宁知其至理哉政和越之东楚之南秦之西上无礼下无学然且行以爲政习以爲俗此乱伦者也不足爲教范曰越之东楚之南秦之西皆遐陬异域不能相通故上之爲政下之爲俗有不可比而同者孔子东游见两小儿辩斗问其故一儿曰我以日始出时去人近而日中时远也一儿以日初出远而日中时近也一儿曰日初出大如车盖及日中则如盘盂此不爲远者小而近者大乎一儿曰日初出沧沧凉凉及其日中如探汤此不爲近者热而远者凉乎孔子不能决也两小儿笑曰孰谓汝多知乎所谓六合之外圣人存而不论二童子致笑未必不逹此㫖或互相起予也卢曰圣人之生所贵眀道达则兼济天下穷则独善其身独善者养道以全眞兼济者设教以利物若进非全道退非利生一曲之辩圣人所以未尝说也夫不决者非不知也世人但以问无不知爲多圣人以辩之无益而不辩若有理无理一皆辩之则圣人无益之劳实亦多矣然则二童之争也事亦可明何者日之初升光未远人居光外见其大焉日之旣中光备万物人居光内见其质焉亦如远望烛光更见其大近窥则焰乃更以小焉物理则然辩之何益范曰日出于东方而入于西极以体圆则未离乎形以围一则未离乎数一堕于形数之域则或远或近固得而测度然则孔子不能决者岂眞弗能决哉是直存而不论耳均天下之至理也物物事事皆平皆均则理无不至也连于形物亦然连属也属于器物者亦须平焉均髪均县轻重而髪絶发不均也髪甚微脆而至不絶者至均故也今所以絶者犹轻重相倾有不均处也均也其絶也若其均也宁有絶理莫絶人以爲不然自有知其然者也会自有知此理爲然者墨子亦有此说卢曰夫理之至者天下无不均不待均之然后均也有形之物亦然当理则自均矣犹如以髪悬重虽微不絶絶者不均均则不絶世人以爲不是不知理之必然也政和一阴一阳之谓道仁者见之谓之仁智者见之谓之智赫赫乎日月之光羣目所见各有不同故以形见之则以爲远者小而近者大以气见之则以爲近者热而远者凉而所以爲日固不可以远近期也范曰髪引千钧势至等也义与此合詹何詹何楚人以善钓闻于国以独茧丝爲纶芒鍼爲钩荆篠爲竿剖粒爲饵引盈车之鱼家语曰鲲鱼其大盈车于百仞之渊汩流之中纶不絶钩不伸竿不桡夫饰芳饵挂微钩下沈青泥上乗惊波因水势而施舍颉颃委纵与之沈浮及其施絶故生而获也楚王闻而异之召问其故詹何曰臣闻先大夫之言蒲且子之弋也蒲且子古善弋射者弱弓纤缴乗风振之连双鹊于青云之际用心专动乎均也臣因其事放而学钓五年始尽其道当臣之临河持竿心无杂虑唯鱼之念投纶沈钩乎无轻重物莫能乱鱼见臣之钩饵犹沈埃聚沫吞之不疑所以能以弱制彊以轻致重也大王治国诚能若此则天下可运于一握将亦奚事哉楚王曰善善其此谕者以讽其用治国矣卢曰夫圣人之理俗也必审万物之情而设教化以运之则百姓日用而不知靡然无不应亦犹弱弓纤缴乗风而振之轻钩微饵因波而运之则不得不爲我所制也道者之养生全眞含生靡然以向化则理天下者亦由兹道焉政和刑名而降大则制小彊则制弱道以懦弱爲表以小而妙之爲玄此物所以不得遯而皆存也百仞之渊其深可测青云之际其高可及而道则覆载之者也与道同体则守小朴而万物自賔以细纶而引盈车之鱼以弱弓而连双鸧于青云之际其喻在此圣人之治天下如斯而已范曰楚王闻詹何之钓而知所以治国黄帝问童子之牧而知所以爲天下其理一也鲁公扈赵齐婴二人有疾同请扃鹊求治扁鹊治之旣同愈谓公扈齐婴曰汝曩之所疾自外而干府藏者固药石之所己今有偕生之疾与体偕长今爲汝攻之何如二人曰愿先闻其验扁鹊谓公扈曰汝志彊而气弱故足于谋而寡于断志谓心智气谓质性智多故多虑性弱故少决也齐婴志弱而气彊故少于虑而伤于专智少而任性则果敢而自用若换汝之心则均于善矣扁鹊遂饮二人毒酒迷死三日剖胸探心易而置之投以神药旣悟如初二人辞归于是公扈反齐婴之室而有其妻子妻子弗识齐婴亦反公扈之室而有其妻子妻子亦弗识二子易心乗其本识故各反其家各非故形故妻子不识也二室因相与讼求辩于扁鹊扃鹊辩其所由讼乃已此言恢诞乃书记少有然魏世华佗能刳肠易胸湔洗五藏天下理自有不可思议者信亦不可以臆断故宜存而不论也卢曰夫形体者无知之物也神识者有知之主也守乎本则眞全而合道滞乎质则失性而徇情俗人徒见形之有憎爱不知神之爲主宰也今言易其心而各有妻子者明心爲情主形实无知耳所以道者贵乎养神也政和形失其平爲疾性失其平亦爲疾治形之疾药石攻之治性之疾则有道术存焉志气之帅也气体之充也志主谋虑气主果断一失其平强弱相反故志强而气弱者足于谋而寡于断志弱而气强者少于虑而伤于专心者五官之主也易其心使强弱适乎是以无疾妙物之谓神投以药妙物深矣圣人以神道妙天下举平与陂通而爲一何以异于是范曰孟子曰志至焉气次焉又曰持其志无暴其气志者心之所之也气者志之所役也一有或偏则性失其平而爲疾矣故志譬则帅也气譬则衆也志强而气弱虽有帅而莫爲之用其失也疑而不决志弱而气强则虽有衆而莫爲之至其失也果而自用傥不爲之发药又乌足以化其心易其虑而庶几其有瘳乎尝观魏世华佗有刳肠易胄濯洗五藏之术则是篇所言亦无足怪瓠巴鼓琴而鸟舞鱼跃瓠巴古之善鼓琴人也郑师文闻之师文郑国乐师弃家从师襄游师襄亦古之善琴人也从其游学柱指钧弦三年不成章安指调弦三年不能成曲师襄曰子可以归矣师文舍其琴叹曰文非弦之不能钧非章之不能成文所存者不在弦所志者不在声遗弦声然后能尽弦声之用也内不得于心外不应于器故不敢发手而动弦心手器三者互应不相违失而后和音发矣卢曰人知以形习声不知辩声运形者神也若心不应器虽成而不精若极声之能尽形之妙理须神契而心自得也且小假之以观其后无几何复见师襄师襄曰子之琴何如师文曰得之矣请尝试之卢曰得于心应乎器然后习其声以通乎神矣于是当春而叩商弦以召南吕商金音属秋南吕八月律凉风忽至草木成实得秋气故成熟及秋而叩角弦以激夹钟角木音属春夹钟二月律温风徐回草木发荣得春气故荣华当夏而叩羽弦以召黄钟水音属冬黄钟十一月律霜雪交下川池暴沍得冬气故凝阴水冻及冬而叩征弦以激蕤賔征火音属夏蕤賔五月律阳光炽烈坚冰立散得夏气故消释此一时弹琴无縁顿变四节盖举一时之验则三时可知且欲并言其所感之妙耳将终命官而总四弦则景风翔庆云浮甘露降醴泉涌师襄乃抚心高蹈曰微矣子之弹也虽师旷之清角师旷爲晋平公奏清角一奏之时有白云从西北起再奏之大风至而雨随之三奏之裂帷幕破狙豆飞廊瓦左右皆奔走平公恐伏晋国大旱赤地三年平公得声者或吉或凶也邹衍之吹律北方有地美而寒不生五谷邹子吹律煖之意而禾黍滋也亡以加之彼将挟琴执管而从子之后耳卢曰成性所行动然而应阴阳之数四时之序水火且不能焚溺况风雨寒燠之气哉故易曰先天而天弗违况于人乎况于鬼神乎此之谓也谓之声律而变者不因四时也政和夫至乐者调理四时大和万物而四时迭起万物循生至其妙也二类相合两者交通或谓之死或谓之生或谓之实或谓之荣行留散徙不主常声故以声感气随感而应亦理之必至者耳春叩商弦以召南吕而秋气应之秋叩角弦以激夹钟而春气应之夏叩羽弦以召黄钟而冬气应之冬叩征弦以激蕤賔而夏气应之则乐之感有至于易四时之序而夺造化之机者其妙若此至于总而调之则交通而成和是以景风翔庆云浮甘露降醴泉涌盖通天下一气耳声合于气其应也自然而已鸟舞鱼跃乃其余事范曰琴者君子常御之乐其制详而义深其声妙而功大始乎防心以自禁终乃出器以入觉故声作于跬步之间而感应乎大清之上昔者黄帝鼓清角之琴以大合鬼神而凤凰蔽日尧鼓琴而天神格舜歌南风而天下化又岂直瓠巴之鸟舞鱼跃而已哉然琴之制丝託于木其音乃发盖火得木而有声神因形而应世殆有不测之妙存乎其间苟拘拘然溺于形器之近蔽于声音之末乌能乐得其道哉师文之学始也柱指而钧弦终也舍琴而兴叹所存者不在弦所志者不在声可谓得乎此矣夫然故叩弦召律四气变移及命宫而总四弦景风翔庆云浮甘露降醴泉涌其声和而致祥若是彼师旷之清角奏之而风雨应邹衍之律煖之而禾黍滋讵能进此哉是宜师襄子爲之抚心而高蹈也薛谭学讴于秦青未穷青之技自谓尽之遂辞归秦青弗止饯于郊衢抚节悲歌声振林木响遏行云薛谭乃谢求反终身不敢言归秦青顾谓其友曰昔韩娥东之齐匮粮过雍门鬻歌假食旣去而余音绕梁欐三日不絶左右以其人弗去过逆旅逆旅人辱之韩娥因曼声哀哭一里老幼悲愁垂涕相对三日不食遽而追之娥还复爲曼声长歌一里长幼喜跃抃舞弗能自禁忘向之悲也乃厚赂发之故雍门之人至今善歌哭效娥之遗声六国时有雍门子名周善琴又善哭以哭于孟常君卢曰夫六根所用皆能获通通则妙应无方非独心识而已故鲁公扈章直言心用瓠巴以下乃从声通焉政和声振林木响遏行云则其岀音之劲余韵之远而已曼声歌哭一里老幼或喜或悲则动荡人之精神变易人之思虑此其讴歌之造乎妙者也范曰秦青之抚节振林木而遏行云韩娥之曼声变一里之老幼诚动于中而感应于外不得不然又况夫诚己而发有耶伯牙善鼓琴钟子期善听伯牙鼓琴志在登高山钟子期曰善哉峨峨兮若泰山志在流水钟子期曰善哉洋洋兮若江河伯牙所念钟子期必得之伯牙游于泰山之阴卒逢暴雨止于巖下心悲乃援琴而鼓之初爲霖雨之操更造崩山之音曲每奏钟子期辄穷其趣伯牙乃舍琴而叹曰善哉善哉子之听夫志想象犹吾心也言心闇合与己无异吾于可逃声哉发音钟子期已得其心则无处藏其声也卢曰夫声之所成因而感之心之所起声则随之所以五根皆通尽爲识心所传善于听者謦咳犹知之况复声成于文安可不辩耶政和在心爲志凡音之起由人心生也感于物而后动则心之所之可得而审矣然听止于耳则知声而不知音听合于心则审音以知其意此子期听所以造乎微也范曰道不可闻闻而非也则无声之表固有听之弗及者伯牙之所鼓子期之所听未离乎形声之间高山流水每奏而辄穷其趣复何声之可逃哉沖虚至德眞经四解卷之十三沖虚至德真经四解正统道藏三家本二十卷洞神部玉诀类沖虚至德眞经四解卷之十四德三汤间周穆王西巡狩越崑崙不至弇山反还未及中国道有献工人名偃师中道有国献此工巧之人也穆王荐之问曰若有何能偃师曰臣唯命所试然臣己有所造愿王先观之穆王曰日以俱来吾与若俱观之卢曰神用之妙岂唯声哉色香滋味咸及其理矣故此章言刻象之尽微越日偃师谒见王王荐之曰若与偕来者何人邪对曰臣之所造能倡者穆王惊视之趣步俯仰信人也巧夫颔其颐则歌合律捧其手则舞应节千变万化惟意所适王以爲实人也与盛姬内御并观之穆天子传云盛姬穆王之美人技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆傅会革木胶漆白黑丹青之所爲王谛料之内则肝胆心肺脾肾肠胃外则筋骨支节皮毛齿髪皆假物也而无不毕具者合会复如初见如向者之始见王也王试废其心则口不能言废其肝则目不能视废其肾则足不能步此皆以机关相使去其机关之主则不能相制御亦如人之五藏有病皆外应七孔与四支也卢曰夫内肝瞻心肺所以能外爲视听行步神识运之乃爲生物耳苟无神则不能用其五根矣今造化之生物亦何异于偃师之所造耶若使无神自同于草木神苟在也动用何足奇耶木人用偃师之神故冝类彼生物也神工造极化何远哉穆王始悦而叹曰人之巧乃可与造化者同功乎诏贰车载之以归近世人有言人灵因机关而生者何者造化之功至妙故万品咸育运动无方人艺麤拙但写载成形块然而已至于巧极则几乎造化似或依此言而生此说而此书贶自不尔所以明此义者宜以巧极思之无方不可以常理限故每举物极以祛近惑岂谓物无神主耶斯失之远矣夫班输之云梯墨翟之飞鸢自谓能之极也班输作云梯可以凌虚仰攻墨作木鸢飞三日不集弟子东门贾禽滑釐闻偃师之巧以告二子二子终身不敢语艺而时执规矩时执规矩言其不敢数之也卢曰夫偃师之精微神合造物班输之辈但巧尽机关以明至妙之功不可独循规矩也政和假于异物託于同体寓百骸象耳目视听言貌趣歩俯仰若性之自爲而不知爲之者则其巧妙其功深独成其天有人之形岂特几乎以其眞哉偃师之造信乎与造化同功者矣虽然生者假借也道与之貌天与之形亦奚以异于此范曰崑崙者安静之丘弇山者日入之所越崑崙而不至弇山则虽欲戾动而之静未能去明而即幽故反遣而已偃师之倡功同造化颔其颐则歌合律若天籁之自呜棒其乎则舞应节若天机之自动千变万化惟意所适穆王惊而视之信以爲实人也曾不知其傅会革木胶漆白黑丹青之所爲而已彼进乎技者然耳又况体道之人通乎物之所造者宜如何哉甘蝇古之善射者彀弓而兽伏鸟下箭无虚发而鸟兽不敢逸战国策云更羸虚发而鸟下也弟子名飞卫学射于甘蝇而巧过其师纪昌者又学射于飞卫飞卫曰尔先学不瞬而后可言射矣纪昌归偃卧妻之机下以目承牵挺二年之后虽锥末倒眦而不瞬也以告飞卫飞卫曰未也卢曰夫虚弓下鸟者艺之妙也巧过其师者通于神也妙在所习神在精微也先学不瞬精之至也以目承蹑而不动者神定之矣定而未能用故曰犹未也必学视而后可卢曰此用不瞬以爲视也视小如大视微如着而后告我卢曰视审也则见小如大矣昌以氂悬虱于牖南面而望之旬日之间浸大也三年之后如车轮焉以睹余物皆丘山也视虱如轮则余物称此而大焉乃以燕角之弧朔蓬之簳射之贯虱之心而悬不絶以彊弓劲矢贯虱之心言其用手之妙也以告飞卫飞卫高蹈拊膺曰汝得之矣卢曰视小如大贯之不足爲难纪昌旣尽卫之术计天下之敌己者一人而已乃谋杀飞卫卢曰欲摧其能拟过其师法耳欲灭飞卫之名非谓断其命也矣相遇于野二人交射中路矢锋相触而坠于地而尘不扬飞卫之矢先穷纪昌遗一矢旣发飞卫以棘刺之端扞之而无差焉卢曰二矢同道相及而势尽故坠地而尘不飞者微之甚也以棘刺扞之不差审之至也于是二子泣而投弓相拜于涂请爲父子克臂以誓不得告术于人祕其道也此一章义例已详于仲尼篇也卢曰此所谓神交而意得也非矢之艺故投弓而誓焉神契方传矣故不得以术告之也政和内有所定然后在外者能有所应微有所审然后于其着者能无所遗伯昏瞀人谓列子曰汝憷然有恂目之志于中也殆矣夫盖谓其内不能有所定也纪昌先学不瞬而以目承牵挺者以此庄子曰自大视细者不明盖谓其微不能有所审也昌以氂毛垂虱而望之浸大者以此盖不通乎此而善射者寡矣范曰夫射于百歩之外其至尔之力也其中非尔力也故教人射者必志于彀而学之者亦必志于彀岂非力分之内可学而能力分之外不可勉而至故耶飞卫学射于甘蝇而术过其师固有得于自然之天性者夫人之身居于内则心爲之主接于物则目爲之先故神舍于心而其机常寓于目纪昌学射于飞卫必告之先学不瞬者盖欲其神全于内然后忤物而不慴故也然不瞬而已犹非其至古之养勇亦有所谓不目逃者若夫视小如大视微如着栖睫之虫见若嵩山则又庶夫徐以神视者矣故能彀燕孤贯悬虱而不射之射得之在我焉迨其乆旣尽穿杨之巧乃弯射羿之弓抑何虚矫恃气而以争术尚胜爲心耶故始而相遇于野则交射而矢锋相触已而相拜于涂则投弓而克臂以誓夫学射之贱犹且不得告术于人又况夫体道在己而进于不传之妙者耶造父之师曰泰豆氏泰豆氏见诸杂书记造父之始从习御也执礼甚卑泰豆三年不告造父执礼愈谨乃告之曰古诗言良弓之子必先爲箕良冶之子必先爲裘箕裘者皆须柔屈补接而后成器爲弓冶者调筋角和金铁亦然故学者必先攻其所易然后能成其所难所以爲谕也虑曰箕者所以造弓之具也裘者所以扇冶之具也老子以爲橐籥今之鞴袋也彼以约弓之牀此以扇火之鞴非弓冶而弓冶必资之也汝先观吾趣趣如吾然后六辔可持六马可御造父曰唯命所从泰豆乃立木爲涂仅可容足旣得安脚计步而置䟽槩如其步数履之而行趣走往还无跌失也造父学之三日尽其巧泰豆叹曰子何其敏也得之捷乎敏疾也捷速也凡所御者亦如此也卢曰立木如足布之如步庄子云侧足之外皆去其土则不能履之者必不定也若御马者亦如使其足则妙矣曩汝之行得之于足应之于心推于御也齐辑乎辔衔之际而急缓乎脣吻之和正度乎胸臆之中而执节乎掌握之间内得于中心而外合于马志是故能进退履绳而旋曲中规矩取道致远而气力有余诚得其术也得之于衔应之于辔得之于辔应之于手得之于手应之于心则不以目视不以策驱心闲体正六辔不乱而二十四蹄所投无差廻旋进退莫不中节与和鸾之声相应也然后舆轮之外可使无余辙马蹄之外可使无余地未尝觉山谷之险原隰之夷视之一也吾术穷矣汝其识之夫行己之所践容足而已足外无余而人不敢践者此心不夷体不闲故也心夷体闲即进止有常数迟疾有常度苟尽其妙非但施之于身乃可行之于物虽六辔之烦马足之衆调之有道不患其乱故轮外不恃无用之辙蹄外不赖无用之地可不谓然也卢曰庄生解牛云其骨也有间其刀刃也无厚无厚入有间恢恢然有余地也言其理则多暇也不视足外之地则其志专志专利运足如其心矣若移之于辔衔易之于驵骏当辙应足何所倾危世人皆求其末而不知其本识眞之士必求其本然后用之故射御之末艺犹须合道焉政和中无主而不止外无正而不行此性习相成之道也故致道者必始之以习及其得道也乃能成之于性良弓之子必学爲箕良冶之子必先爲裘所以喻习也立木爲涂仅可容足计歩而置履之而行所以使之习也盖立木爲涂仅可容足推之于御故舆轮之外可使无余辙马蹄之外可使无余地计歩而置履之而行推之于御故山谷之险原隰之夷可使视之如一齐辑乎辔衔之际而急缓乎脣吻之和所谓外合于马志者也正度乎胸臆之中而执节乎掌握之间所谓内得于中心者也进退履绳而旋曲中规矩言其服御如此取道致远而气力有余言其顺适如此辔系衔者也故得之于手应之于辔手执辔者也故得之于辔应之于手心运手者也故得之于手应之于心至于不以目视不以策驱而回旋进退莫不中节则若性之自然而不知爲之者此之谓善御范曰纪昌学射于飞卫飞卫不教之以射而教之以先学不瞬造父学御于泰豆氏泰豆氏不教之以御而教之以先观吾趣盖引而不发开而弗达使之深造乎自得之妙而已射御末技犹且然尔矧夫道可传而不可受则示于此者正容而悟观于彼者目撃而存所谓自得其得宜如何哉观泰豆之御方其始也齐辑乎辔衔之际急缓乎脣吻之和正度乎胸臆之中而执节乎掌握之间内得于中心外合于马志故能进退履绳而旋曲中规矩取道致远而气力有余则由于法度之中未尝敢越有如此者迨其乆也得之于衔应之于辔得之于辔应之于手得之于手应之于心不以目视不以策驱心闲体正六辔不乱二十四蹄所投无差回旋进退莫不中节则超乎法度之外不勉而中有如此耆若夫要其终而言之则舆轮之外无余彻马蹄之外无余地未尝觉山谷之崄原隰之夷视之一也则又无适而非行无行而非道举平与陂道通爲一奚往而不暇哉道乎进其至此进乎技矣魏黑卵以暱嫌杀丘邴章卢曰夫以私嫌而杀伤嗜慾而夭物者皆世俗之常情非有道之士也丘邴章之子来丹谋报父之雠丹气甚勐形甚露计粒而食顺风而趋虽怒不能称兵以报之有胆气体羸虚不能举兵器也耻假力于人誓手剑以屠黑卵黑卵悍志絶衆力抗百夫筋骨皮肉非人类也延颈承刃披胸受矢铓锷摧屈而体无痕挞负其材力视来丹犹雏鷇也来丹之友申他曰子怨黑卵至矣黑卵之易子过矣将奚谋焉来丹垂涕曰愿子爲我谋申他曰吾闻卫孔周其祖得殷帝之寳剑一童子服之却三军之衆奚不请焉卢曰天地至精之物但以威制于三军若以断割爲功非至精者也来丹遂适卫见孔周执仆御之礼请先纳妻子后言所欲孔周曰吾有三剑唯子所择皆不能杀人且先言其状一曰含光视之不可见运之不知有其所触也泯然无际经物而物不觉二曰承影将旦昧爽之交日夕昏明之际此面而察之淡淡焉若有物存莫识其状其所触也窃窃然有声经物而物不疾也三曰宵练方昼则见影而不见光与日月同色也方夜见光而不见形其触物也騞然而过随过随合觉疾而不血刃焉此三寳者传之十三世矣而无施于事匣而藏之未尝启封来丹曰虽然吾必请其下者孔周乃归其妻子与斋七日晏阴之间跪而授其下剑来丹再拜受之以归以其可执可见故授其下者卢曰器珍者则害物深至道至精无所伤物来丹遂执剑从黑卵时黑卵之醉偃于牖下自颈腰三斩之黑卵不觉来丹以黑卵之死趣而退遇黑卵之子于门系之三下如投虚黑卵之子方笑曰汝何蚩而三招予来丹知剑之不能杀人也叹而归黑卵旣醒怒其妻曰醉而露我使我嗌疾而腰急其子曰畴昔来丹之来遇我于门三招我使我体疾而支彊彼其厌我哉卢曰夫道至之人无伤于万物万物之害亦所不能伤焉故毒虫不螫勐兽不攫故物之至精者亦无伤老子曰其神不伤人是以圣人贵夫知者何以其不伤于万物者也政和含光者袭明而不燿承影者处阴而不移宵练晦之时练有形之质含光则无有也故视之不见运之不有经物而不觉承影则若有若无故虽莫识其状而且或闻其声宵练则旣有矣爲其有形之质也故昼见影焉爲其处晦之时也故夜见光焉道以无爲上若有若无次之而囿于有者爲下故三剑含光爲上承影次之宵练爲下来丹之所受者其宵练与然是三者不以斩决爲胜亦皆剑之神者矣天下有常胜之道直之无前运之无旁而天下服岂在于击斗爲哉故庄子以斩领决肺爲庶人之剑也惜乎来丹不通乎此知剑之不能杀人而后叹何以爲常胜之道乎范曰黑卵则道之复乎至幽者邴章则道之显于至明者来丹则又至阳之色也故以父之雠而谋报黑卵请剑于卫孔周焉夫有千越之剑者匣而藏之不敢用也寳之至也道之利用若是故直之无前举之无上按之无下运之无旁决浮云絶地纪恢恢然其于游刃有余地矣来丹受剑于孔周徒用之以复雠而已故因黑卵之醉自颈至腰三斩之则与夫上斩颈领下决肝肺者无以异矣岂知所以用之道哉周穆王大征西戎西戎献锟铻之剑火浣之布其剑长尺有咫练纲亦刃用之切玉如切泥焉火浣之布浣之必投于火布则火色垢则布色出火而振之皓然疑乎雪皇子以爲无此物传之者妄萧叔曰皇子果于自信果于诬理哉此一章断后而说切玉剑火浣布者明上之所载皆事实之言因此二物无虚妄者卢曰夫金之不能切玉者非器之利也布之不能澣于火火不烧者物之异也天地之内万物之多有可以理求者亦有非理所及者然则玉虽坚有可刻之理剑虽铁有必断之锋也以必断之锋当可刻之物不入者自非至利耳非无可切之理焉况已有之何所疑也又动植之类其性不同有因水火而生者有因水火而杀者故火山之鼠得火而生风生之兽得风而活人约空立鱼约水存然则火浣之纑非纻非麻布名与中国等火与鼠毛同此复何足爲怪也果于自信不达矣夫政和世之人以耳目所接者爲有而以其所不及者爲无然八荒之外不可穷诘安可以耳目所不及者遂以爲无哉范曰切玉之刀火浣之布理固有之而拘耳目之用者必以爲无是物焉又乌能知极尽之际哉是篇必终之以此以明前之所载皆即当至理非徒侈空言以骇世故也沖虚至德眞经四解卷之十四沖虚至德真经四解正统道藏三家本二十卷洞神部玉诀类沖虚至德眞经四解卷之十五德四和光散人高守元集力命力谓命曰若之功奚若我哉命曰汝奚功于物而欲比朕力曰寿夭穷达贵贱贫富我力之所能也命曰彭祖之智不出尧舜之上而寿八百颜渊之才不出衆人之下而寿四八仲尼之德不出诸侯之下而困于陈蔡殷纣之行不出三仁之上而居君位季札无爵于吴田恒专有齐国夷齐饿于首阳季氏富于展禽若是汝力之所能奈何寿彼而夭此穷圣而达逆贱贤而贵愚贫善而富恶邪力曰若如若言我固无功于物而物若此邪此则若之所制邪命曰旣谓之命奈何有制之者邪朕直而推之曲而任之自寿自夭自穷自达自贵自贱自富自贫不知所以然而然者命也岂可以制也朕岂能识之哉朕岂能识之哉此篇明万物皆有命则智力无施杨朱篇言人皆肆情则制不由命义例不一似相违反然治乱推移爱恶相攻情伪万端故要时竞其獘孰知所以是以圣人两存而不辩将以大扶名教而致弊之由不可都塞或有恃诈力以干时命者则楚子问鼎于周无知乱适于齐或有矫天眞以殉名者则夷齐守饿西山仲由被醢于卫故列子叩其二端使万物自求其中苟得其中则智动者不以权力乱其素分矜名者不以矫抑亏其形生发言之㫖其在于斯呜唿览者可不察哉卢曰命者天也力者人也命能成之力能运之故曰运命也庄子曰知不可奈何安之若命是力不能运也孔子曰五十而知天命不知命无以爲君子也然历国应聘而思执鞭之士是不忘力也政和命在天力在人力若可致也然在天者有非人所能胜则君子不谓力命在所听也然在人者有非天所能违则君子不谓命寿夭穷达贵贱贫富万物之所受盖有制之者矣爲其不敢迕也故直而推之爲其不可遏也故曲而任之旣非力之所能使亦非命之所能违自然而已孰弊弊然以多识爲事故曰朕岂能识之哉范曰时无止也故年有大小彭祖颜渊寿夭之所不同也分无常也故势有得失仲尼殷纣穷达之所以不同也季札无爵于吴田恒专有齐国其贵贱固异矣自道观之有所谓等贵贱者夷齐饿于首阳季氏富于展禽其贫富固异矣自道观之有所谓同贫富者自然之分殆不可得而致知故直而推之俾其各正而无私曲而任之俾其委顺而无迕寿夭穷达贵贱贫富咸其自取使之者其谁耶惟达命之情者不务知之所无奈何故死生亦大矣不得与之变而况得丧祸福之所介夫孰足以患心已北宫子谓西门子曰朕与子并世也而人子达并族也而人子敬并貌也而人子爱并言也而人子庸并行也而人子诚并仕也而人子贵并农也而人子富并商也而人子利朕衣则裋褐食则粢粝居则蓬室出则徒行子衣则文锦食则粱肉居则连欐出则结驷在家熙然有弃朕之心在朝谔然有傲朕之色请谒不相及遨游不同行固有年矣子自以德过朕邪西门子曰予无以知其实汝造事而穷予造事而达此厚薄之验欤谓德有厚薄也卢曰吾所造皆达汝所造皆穷德之厚薄可见矣而皆谓与予并汝之颜厚矣北宫子无以应自失而归中涂遇东郭先生先生曰汝奚往而反偊偊而步有深愧之色邪北宫子言其状东郭先生曰吾将舍汝之愧与汝更之西门氏而问之曰汝奚辱北宫子之深乎固且言之西门子曰北宫子言世族年貌言行与予并而贱贵贫富与予异子语之曰予无以知其实汝造事而穷予造事而达此将厚薄之验欤而皆谓与予并汝之颜厚矣东郭先生曰汝之言厚薄不过言才德之差吾之言厚薄异于是矣夫北宫子厚于德薄于命汝厚于命薄于德汝之达非智得也北宫子之穷非愚失也皆天也非人也此自然而然非由人事巧拙也而汝以命厚自矜北宫子以德厚自愧皆不识夫固然之理西门子曰先生止矣予不敢复言卢曰西门子求之而遂命也北宫子求之不遂亦命也不知命则有自矜之色自知命则无忧愧之心得与不得非智愚非才德也西门子不敢复言者知命之遂不敢恃德也北宫子旣归衣其裋褐有狐貉之温进其茙菽有稻粱之味庇其蓬室若广厦之荫乗其荜辂若文轩之饰终身逌然不知荣辱之在彼也在我也一达于理则外物多少不足以槩意也卢曰知命则不忧不愧亦不知德之厚薄也东郭先生闻之曰北宫子之寐乆矣一言而能寤易怛也哉卢曰寐者言未觉也及其寤也乃怛之常耳政和世族言行年貌相若而贵贱贫富穷达相异北官子非愚失也西门子非智得也失者以德厚自愧得者以命厚自矜皆在物一曲不通乎道非东郭其孰觉之予不敢复言特知其非是而已悟则其意也消于道也其庶几乎范曰命在天德在己古之君子修其在己者俟其在天者虽造事而达吾不以命厚而有所矜虽造事而穷吾不以德厚而有所愧安时处顺衰乐不能入也北宫子衣则裋褐食则粢粝居则蓬室出则徒行可谓穷矣彼不知其厚于德也乃以是而自愧西门子衣则文锦食则粱肉居则运欐出则结驷可谓达矣彼不知其薄于德也乃以是而自矜讵识夫固然之理哉东郭先生辞而辟之然后闻言而悟者无深愧之色闻理而服者去躬矜之行施于身者不愿人之文绣也衣其裋褐有狐貉之温岂固以恶衣爲耻哉饱于内者不愿人之膏粱也进其茙菽有稻粱之味岂固以恶食爲耻哉堂高数仞我得志弗爲也虽庇其蓬室若广厦之荫矣从车千乗我得志弗爲也虽乗其荜辂若文轩之饰矣终身逌然不知荣辱之在彼也在我也则又游劵之内行乎无名其视物之傥来适去犹观雀蚊蚋虻之相过乎前耳讵足以易吾之素履邪非知命不能进此管夷吾鲍叔牙二人相友甚戚同处于齐管夷吾事公子纠鲍叔牙事公子小白齐公族多宠嫡庶并行齐僖公母弟夷仲年生公孙无知僖公爱令礼秩同于太子也国人惧乱管仲与召忽奉公子纠奔鲁纠襄公之次弟子鲍叔奉公子小白奔莒小白纠之次弟旣而公孙无知作乱襄公立绌无知秩服遂杀襄公而自立国人寻杀之齐无君二公子争入管夷吾与小白战于莒道射中小白带钩小白旣立小白即桓公也胁鲁杀子纠召忽死之管夷吾被囚齐告鲁曰子纠兄弟弗忍加诛请杀之召忽管仲雠也请得而醢之不然将灭鲁鲁患之遂杀子纠召忽自杀管仲请囚也鲍叔牙谓桓公曰管夷吾能可以治国桓公曰我雠也愿杀之鲍叔牙曰吾闻贤君无私怨且人能爲其主亦必能爲人君如欲霸王非夷吾其弗可君必舍之遂召管仲鲁归之齐鲍叔牙郊迎释其囚桓公礼之鲍叔亲迎管仲于堂阜而脱其桎梏于齐郊而见桓公也而位于高国之上鲍叔牙以身下之高国齐之世族任以国政号曰仲父桓公遂霸管仲尝叹曰吾少穷困时尝与鲍叔贾分财多自与鲍叔不以我爲贪知我贫也吾尝爲鲍叔谋事而大穷困鲍叔不以我爲愚知时有利不利也吾尝三仕三见逐于君鲍叔不以我爲不肖知我不遭时也吾尝三战三北鲍叔不以我爲怯知我有老母也公子纠败召忽死之吾幽囚受辱鲍叔不以我爲无耻知我不羞小节而耻名不显于天下也生我者父母知我者鲍叔也此世称管鲍善交者小白善用能者然实无善交实无用能也实无善交实无用能者非更有善交更有善用能也此明理无善交用能非但管饱桓公而已卢曰言其命之所应用则因交而获申非是更别有善交用能也然则恃才获用者命也因交而达者力也非唯天时抑有人谋人力而遂者皆归于命命之来也鲍叔不得不尽力桓公不得不用之皆命矣夫召忽非能死不得不死鲍叔非能举贤不得不举小白非能用雠不得不用此皆㝠中自相驱使非人力所制也卢曰皆命成于力力成于命非有私焉范曰管仲之于齐其视鲍叔则友也其视桓公则君也分财自与而不以爲贪谋事穷困而不以爲愚仩而三遂不以之爲不肖战而三北不以之爲怯幽囚受辱不以爲无耻则鲍叔之于夷吾固得夫善交之道矣始有莒道之战而射中带钩终有堂阜之迎而释其桎梏位居高国之上号称仲父之尊九合诸侯一匡天下则桓公之于夷吾固得夫用能之道矣管鲍善交而实无善交者桓公善用能而实无善用能者舍是而求岂更有善交更有善用能者哉是则莫之爲而常自然殆有不可得而致知者及管夷吾有病小白问之曰仲父之病病矣可不讳云言病之甚不可复讳而不言也卢曰将死不可讳言至于大病则寡人恶乎属国而可夷吾曰公谁欲欤小白曰鲍叔牙可曰不可其爲人也洁廉善士也其于不己若者不比之人欲以己善齐物也一闻人之过终身不忘使之理国上且钩乎君下且逆子民必引君令其道不弘道苟不弘则逆民而不能纳矣其得罪于君也将弗乆矣小白曰然则孰可对曰勿已则隰朋可其爲人也上忘而下不叛居高而自忘则不忧下之离散愧其不若黄帝而哀不己若者惭其道之不及圣矜其民之不远己故能无弃人也卢曰自忘其高自愧无德则进善之志深矣不如己者哀而怜之则下人不离叛矣以德分人谓之圣人化之使合道而不宰割也以财分人谓之贤人旣以与人己愈有也以贤临人未有得人者也求备于人则物所不与也以贤下人者未有不得人者也与物升降者物必归其于国有不闻也其于家有不见也道行则不烦闻见故曰不瞽不聋不能成功勿己则隰朋可郭象曰若有闻见则事钟于己而羣下无所措其手足故遗之可也未能尽其道故仅之可也卢曰不责物之常情是不闻于国也不求人之小过是不见于家也然则管夷吾非薄鲍叔也不得不薄非厚隰朋也不得不厚厚之于始或薄之于终薄之于终或厚之于始厚薄之去来弗由我也皆天理也卢曰夷吾之情非有厚薄此公荐也荐之则爲厚不荐则爲薄此皆力也桓公旣不用鲍叔鲍叔之命也用隰朋隰朋之命也使鲍叔无命而夷吾不施力焉而隰朋无命夷吾虽施力亦无益也政和谓之有者以别于所无而谓之无者盖以名其莫之有也世称管鲍善交而曰实无善交盖言其善与人交不可跂及其爲交也莫之或有矣故曰实无善交者而又继之曰非更有善交也称小白善用能者而曰实无善用能盖言其善用能不可跂及其善用能也莫之或有矣故曰实无善用能而又继之曰非更有善用能也天下之事时势适然者不得不然召忽之死子纠之势不得不死也小白之用夷吾时不得不用也鲍叔举夷吾于小白至夷吾属齐国之事则违鲍叔而荐隰朋是皆视时与势非私我与彼者当其时顺其势厚薄终始吾何容心焉耳鲍叔之与人则和而同故于交友之际则能全之鲍叔之行己则清而失之隘故于理国之事则不足以有任管仲厚之于始而薄之于终亦何有于我哉曰贤君无私怨者明人君以天下爲公曰不羞小节而耻不显于天下者明人臣当自重以天下之任以德分人者善贷且成故谓之圣人然圣人之实不尽于此以财分人者利下之事故谓之贤人然贤人之实不尽于此范曰老氏曰容乃公公乃王公也王也名生于实惟公则可以爲公惟王则可以爲王若鲍叔之爲人不己若者有所不比一闻人之过终身不忘岂所谓能容者哉若隰朋之爲人上忘而下不叛愧不若黄帝而哀不己若者其于国有不闻其于家有不见则得夫容乃公之道矣管仲之对桓公以鲍叔爲不可以属国非固薄之也不得不薄以隰朋爲可以属国非固厚之也不得不厚薄厚之去来讵可容心于其间哉一本乎自然而已邓析操两可之说设无穷之辞当子产执政作竹刑竹刑简法郑国用之数难子产之治子产屈之子产执而戮之俄而诛之此传云子产诛邓析左传云驷喘杀邓析而用其竹刑子产卒后二十年而邓析死也然则子产非能用竹刑不得不用邓析非能屈子产不得不屈子产非能诛邓析不得不诛也此章义例与上章同也卢曰作法者力也受戮者命也用其法者亦力也诛其身者亦命也力其事者才也才不遇者亦命也政和不得不用竹刑者时也不得不诛邓析者势也范曰谨按左氏春秋昭公二十年子产卒定公九年驷喘杀邓析而用其竹刑此则言子产杀邓析者是直寓言以明理而已可以生而生或积德履仁或遇时而通得当年之欢骋于一己之志似由报应若出智力也天福也自然生耳自然泰耳未必由仁德与智力然交复信顺之行得骋一己之志终年而无忧虞非天福如之何也可以死而死或积恶行暴或饥寒穷困故不顾刑戮不赖生存而威之以死似由身招若应事而至者也天福也自然死耳自然穷耳未必由凶虐与愚弱然肆凶虐之心居不赖生之地而威之以死是之死得死者故亦曰天福者也卢曰居可生之时而得其生者爲天福也居可死之时而得其死者亦天福也如夷吾求生于齐桓之时而得遂其生者信爲天福也如锄麑之触槐以取丧不辱君命不伤贤才得遂其死垂名不朽亦天福也可以生而不生居荣泰之地愿获长年而早终天罚也愿生而不得生者故曰天罚可以死而不死居困辱之地而不愿乆生而更不死也天罚也轻死而不死复是天罚卢曰居荣泰之地处崇高之位是可以生而不得生如董贤之类是也居困辱之地处屯苦之中是可以死而不得死如人彘之类是也求之不遂皆爲天罚也可以生可以死得生得死有矣此之生而得生此之死而得死不可以生不可以死或死或生有矣此义之生而更死之死而更生者也此二者可上义已该之而重出疑书误然而生生死死非物非我皆命也智之所无奈何生死之理旣不可测则死不由物生不在我岂智之所如卢曰不由于物亦不由我知不能运力不能成然后可以任命矣政和以顺而至者谓之福以逆而降者谓之罚可以生而生可以死而死皆顺其常然故谓之天福言天之所福应顺而至也可以生而不生可以死而不死皆逆其固然故谓之天罚言天之所罚縁类而降也然或可以生而死或可以死而生若是者命之行也孰知其故哉故虽智者大迷而唯达者知通焉范曰生也死之徒死也生之始孰知其纪惟原始反终而知死生之说者达命之情不务智之所无奈何故曰窈然无际天道自会漠然无分天道自运无际无分者是自然之极自会自运者岂有役之哉天地不能犯天地虽大不能违自然也圣智不能干圣神虽妙不能逆时运也鬼魅不能欺鬼魅虽妖不能诈眞正也自然者默之成之默无也平之宁之平宁无所施爲将之迎之功无遗丧似若将迎卢曰若合道成命天地不能违圣智不能干运用合理应变如神鬼魅所不能欺何况于人事乎政和窈者言深而难见漠者言荡而难名妙体无体故窈然无际而其道以自然而会妙用无用故漠然无分而其道以自然而运若是则生死之变孰知其故哉天地不能犯者言天地虽大而自然之理所不能违也圣智不能干者言圣智虽妙而自然之理所不能逆也鬼魅不能欺者言鬼魅虽幽而自然之理所不能罔也盖自然者默而成之有乎不言其无爲也寂然不动故平之宁之则处静息迹而不累于有其有爲也感而遂通天下之故故将之迎之则应物不藏而不蔽于无范曰窈者幽之极漠者定之至言天道窈然至幽而物莫能窥故曰自会而已无有际限天道漠然至定而物莫能挠故曰自运而已无有分别天地虽大有所不能犯圣智虽妙有所不能干鬼魅虽妖有所不能欺生生死死咸有自然默之者不假乎辩说也成之者无事于赘亏也平之而已则无欠无余宁之而已则勿撄勿扰有以将之斯能处适去之顺有以迎之斯能安适来之时知其不可奈何而安之若是非至命者畴克尔沖虚至德眞经四解卷之十五沖虚至德真经四解正统道藏三家本二十卷洞神部玉诀类沖虚至德眞经四解卷之十六德五和光散人高守元集力命杨朱之友曰季梁季梁得疾七日大渐其子环而泣之请医季梁谓杨朱曰吾子不肖如此之甚汝奚不爲我歌以晓之杨朱歌曰天其弗识人胡能觉匪祐自天弗孽由人我乎汝乎其弗知乎医乎巫乎其知之乎言唯我与汝识死生有命耳非医巫所知也其子弗晓终谒三医不解杨朱歌㫖谓与己同也卢曰其子谒医夫天命不能识乎人亦何能觉之耶天不别加福人亦不爲过而遇病者此其命也夫我与汝尚不能知医与巫何能知乎又将歌意我与尔能此疾我不能疾巫能之也一曰矫氏二曰俞氏三曰卢氏诊其所疾矫氏谓季梁曰汝寒温不接虚实失度病由饥饱色欲精虑烦散非天非鬼虽渐可攻也季梁曰衆医也亟屏之俞氏曰汝始则胎气不足乳湩有余病非一朝一夕之故其所由来渐矣弗可已也季梁曰良医也且食之卢曰矫氏所说之病皆人事之失关乎力者也俞氏所说之病与形俱生受气不足不可差也卢氏曰汝疾不由天亦不由人亦不由鬼禀生受形旣有制之者矣亦有知之者矣夫死生之分脩短之期咸定于无爲天理之所制矣但愚昩者之所惑玄达者之所悟也药石其如汝何季梁曰神医也重贶遣之俄而季梁之疾自瘳卢曰卢氏所说之病乃由乎神神之所造有功有过神者报神之器也神以制之矣未受于形神以知之矣神旣不足形乃随之长短美丑质形已定矣药石岂能愈之季梁以爲神医修神养德而病自愈范曰动与过疾所生也医能已此有疾而待治者不如吾闻而药之可也然无妄之疾勿药有喜虽病者能言其病庶几其有瘳然则非药石之所能攻者季梁得疾七日大渐其子环而泣之则常人之所昏迷而顾惜之也季梁谓杨朱曰吾子不肖如此之甚汝奚不爲我歌以晓之则欲其推死生之理以警悟之也奈何朴鄙之心终焉而弗去故于是爲之谒三医焉矫氏则逆性命之理而有所攻故曰衆医俞氏则顺性命之情而无所治故曰良医若夫卢氏则原始反终知其默有制之者而汤剂砭石无所复加非进乎技而与乎神孰能至此故季梁以是爲神医也古之人有疾入灵府病在膏盲者而神医皆以爲不可治而信之殆亦卢氏之类欤生非贵之所能存身非爱之所能厚生亦非贱之所能夭身亦非轻之所能薄故贵之或不生贱之或不死爱之或不厚轻之或不薄此似反也非反也此自生自死自厚自薄或贵之而生或贱之而死或爱之而厚或轻之而薄比似顺也非顺也此亦自生自死自厚自薄范曰生非汝有是天地之委和也身非汝有是天地之委形也或生或死或厚或薄岂人之所能违哉咸其自然耳鬻熊语文王曰鬻熊文王师也自长非所增自短非所损算之所亡若何算犹智也卢曰若知形报爲则无以其私情私情者有贵有爱有贱有薄者也形骸不由情之所厚薄则得之以顺违之似反其实非反非顺也亦犹长短好丑岂由情爱所迁耶智算所无可奈何也范曰鹤胫虽长断之则忧非固增之也凫胫虽短续之则悲非固损之也长短相形有数存焉于其间虽巧历不能计而况其凡乎是以大椿朝菌乆近不齐彭祖殇子寿夭不等㝠㝠之中咸有定分讵可以差数睹哉老聃语关尹曰天之所恶孰知其故王弼曰孰谁也言谁能知天之意耶其唯圣人也言迎天意揣利害不如其已夫顺天理而无心者则鬼神不能犯人事不能干若迎天意料倚伏处顺以去逆就利而违害此方与逆害爲巨对用智之精巧者耳未能使吉凶不生祸福兼尽也卢曰夫不知道者宁知天之所爱恶乎若预迎天意揣度利害以徇私情不知顺理而任命也此章言力不能违命命不可预知任之则后时力之则违命所以愧夫知道之修神养眞造业之始创力转命以我乎夭者也政和命有所制则天且不能知也而也于人乎匪祐自天弗孽由人则祸福唯所召而灾祥以类应非天之所私而亦非人之所能爲也巫医技之贱者尔命之所制虽智所不能知病而求医谓彼乃能知此耶三医曰矫氏曰俞氏曰卢氏矫言拂而治之俞言顺而理之卢言总一其理而㝠之也盖曰寒温不节虚实失度则知其疾之在人而巳不通乎命是拂而治之者也曰胎气不足乳湩有余则知疾之所受于天而已安之若命是顺而理之者也若夫疾不由天则非俞氏之所治疾不在人则非矫氏之所攻莫知所以然而然是命之行也虽有药石将焉用之此之谓总一其理而㝠之者谓之神医不亦宜乎贵生者养形以存生爱身者不以养伤身然非所以完身养生也盖徇物旣不免于危身生而忧戚不得者又不免于愁身伤生惟无以生爲者是贤于贵生也盖生非贵之所能存而亦非贱之所能夭故也唯忘身者乃能无患盖身非爱之所能厚而亦非轻之所能薄故也故贵之或不生贱之或不死爱之或不厚轻之或不薄由理之常观之此似反也而安之命则非反也或贵之而生或贱之而死或爱之而厚或轻之而薄由理之变观之此似顺也而制于命则非顺也凡此皆其自然故皆曰自生自死自厚自薄鬻熊之言曰自长非所增自短非所损言自然者不可得而增损经曰天之所恶孰知其故言自然者不可得而窥测此古之眞人所以不以故灭命范曰畴于人者侔于天人之所利天之所恶人孰从而知之耶迎天意揣利害则智有时而困矣乃前识者所以爲道之华愚之始也上天之载无声无臭岂可俄而度哉故曰不如其已杨布问曰有人于此年兄弟也言兄弟也才兄弟也貌兄弟也而寿夭父子也贵贱父子也名誉父子也憎爱父子也吾惑之卢曰年言才貌相似也故云兄弟也寿夭贵贱隔悬也故云父子也此命之难知也故疑惑也杨子曰古之人有言吾尝识之将以告若不知所以然而然命也自然之理故不可以智知今昏昏昧昧纷纷若若随所爲随所不爲日去日来孰知其故皆命也夫卢曰衆人所不知以爲自然昏昏昩昩日去日来运行无穷者人以是爲命也乎信命者亡寿夭有寿夭则非命信理者亡是非有是非则非理信心者亡逆顺有逆顺则非心信性者亡安危有安危则非注则谓之都亡所信亡所不信理亦无信与不信也眞矣悫矣奚去奚就奚哀奚乐奚爲奚不爲理苟无心则无所不爲亦无所爲也卢曰寿夭者命也是非者理也逆顺者心也安危者性也使夫信命者亡寿夭信理者亡是非信心者亡逆顺信性者亡安危则谓之都亡所信亡所不信然后至于眞道也亦何去何就何哀何乐何所爲何所不爲哉此之谓至道也范曰兄弟天伦也所以言其同父子天属也所以言其异有人于此年均也而寿夭则异言均也而贵贱则异才均也而名誉则异貌均也而憎爱则异孰使之然哉自然而已矣自然之理不可致知故昏昏昩昩则㝠而已无所用见纷纷若若则顺而已无所于逆随所爲随所不爲吾无容心也知去来之非我无变乱于心虑又孰知其故哉莫知致而至者宜在于此故归之于命也夫信命者亡寿夭则彭殇定分等之爲一条信理者亡是非则尧桀自然同之爲一贯信心者亡逆顺未尝背逆而向顺也信性者亡安危未尝去危而即安也道其至此信与不信亦将泯矣故眞则止一而不妄悫则完实而不毁去就哀乐无所复分何爲乎何不爲乎固将自化黄帝之书云至人居若死动若械此举无心之极亦不知所以居亦不知所以不居亦不知所以动亦不知所以不动亦不以衆人之观易其情貌亦不谓衆人之不观不易其情貌不爲外物视听改其度也独往独来独出独入孰能碍之物往亦往物来亦来任物岀入故莫有碍卢曰居若死无心也动若械用机关也如木人之运动有何知哉不在乎情不在乎貌也神游而已矣谁能碍之耶政和兄弟以言先后之伦父子以言上下之等才貌言年在己者也寿夭贵贱名誉爱憎在外者也年同而寿夭异言同而名誉异才同而贵贱异貌同而爱憎异凡以在己者出于固然而在外者盖有不可得而必者也理有自然有使然所谓莫知所以然而然命也者旣莫知其爲自然又莫知其爲使然也昏昏昩昩言不可明纷纷若若言莫之能定随所爲随所不爲言其应而不藏日去日来言其运而无积夫如是孰能知之故曰孰知其故皆命也夭寿不贰修身以俟之所以立命故信命者亡寿夭是是非非之谓智而智所以穷理故信理者亡是非人心顺之则喜逆之则怒故信心者亡逆顺人之性得之则安失之则危故信性者亡安危信者任其自然之谓也虽然一于信犹有所系也惟亡所信亡所不信然后爲至眞矣则无妄悫矣则着诚若是者无入而不自得也故曰奚去奚就奚哀奚乐奚爲奚不爲至人居若死者寂然不动之谓动若械者若机械之运亦不知所以居亦不知所以不居谓其虽静而居亦未尝滞于静而所以爲静者有不知也亦不知所以动亦不知所以不动谓其虽动而出亦未尝流于动而所以爲动者有不知也亦不以衆人之观易其情貌亦不以衆人之不观不易其情貌则万态不能变于己独往独来独出独入其运无乎不在者也夫孰能碍之范曰古之得道者㝠然而止若立藁木成然而行若曳藁枝居而无所系动而无所逐固未尝以外物之变迁而芥蒂于胸中也出入六合游乎九州独往独来独出独入无得而偶之者是遗物而立独也是朝彻而见独也又孰有与道大蹇而触途生患者哉墨杘卢曰默诈佯愚之状单至卢曰轻动之状也啴咺卢曰迂缓之状也憋懯此皆默诈轻发迂缓急速之貌四人相与游于世胥如志也穷年不相知情自以智之深也卢曰同游于终年不相知名自以爲善也巧佞卢曰辩謟之状也愚直卢曰质朴之状也婩斫婩斫不解悟之貌卢曰憨騃之状也便辟卢曰折旋之状四人相与游于世胥如志也穷年而不相语术自以巧之微也卢曰同游于世终年不相访各自以爲巧妙也㺒㤉卢曰顽戾强愊之状也情露卢曰不隐之状也𧮈极卢曰讷涩之状也凌谇此皆多谇讷涩辩治之貌卢曰寻间语责之状也四人相与游于世胥如志也穷年而不相晓悟自以爲才之得也卢曰各自以爲才能眠娗卢曰无精采之状也諈诿卢曰并烦重之貌勇敢卢曰雄健之状也怯疑眠娗不开通之貌諈诿烦重之貌卢曰懦弱不决之状四人相与游于世胥如志也穷年不相谪发自以行无戾也卢曰各自以爲适宜得中之道也多偶卢曰和同之状也自专卢曰独任之状也乗权卢曰用势之状也只立卢曰孤介之状也四人相与游于世胥如志也穷年不相顾眄自以时之适也此衆态也貌不一而咸之于道命所归也卢曰变诈巧辩愚拙佞直衆态不同而皆以爲命者理不然矣今说者言受气有厚薄故如此不同一皆委之于天更无可奈何者此不知者也故知道之士养其神舍其眞易其虑变其身彼形骸自我而造也力其行移其命此皆生生者之功美矣然则因形以辩命则力不如命因力以征形则命不如力也政和墨杘言其质无所通单至言其行有所达啴咺以言性之缓憋懯以言其心之急自以爲智之深者盖各以其所知者如此也巧佞者诈愚直者诚婩斫者刚立之称便辟者柔从之貌自以爲巧之微者盖各以其所能者如此也㺒㤉者心有所藏情露者事无所隐𧮈极者吃讷之至凌谇者辩说之给自以爲才之得者盖各以其所得者如此也眠娗者若不力于行諈诿者若不敏于言勇敢则争先怯疑则就后自以爲行无戾盖各以其所行者如此也多偶者同乎衆自专者异于衆乗权者则依势而行只立则独居而处自以爲时之适盖以其所遇者如此也是衆能态者各生于心之所能故心旣不同则貌亦不一此所以自徇殊面而名声异号也虽然有所行者必由于道由于道者必听于命是衆态者或有所止或有所差而均由于道听于命故曰咸之于道命所归也范曰衆志异虑有所止者有所差羣趣殊方有所拂者有所宜然自以智之深者穷年不相知情自以巧之微者穷年不相语术自以才之得者穷年不相晓悟自以行舞戾者穷年不相讁发自以时之适者穷年不相顾眄纷纷之衆态貌各不同然皆相与游于世胥如志也殆亦任其眞性而然耳佹佹姑危成者俏成也卢曰魏魏者几欲之状也俏者似也初非成也佹佹败者消败者也初非败也世有几得几失之言而理实无几也卢曰已欲成而不成者似于成而非成也垂欲败而不败者似于败而非败也故迷生于俏惑其以成败而不能辩迷之所由也俏之际昧然于俏而不昧然际犹会也言㝠昩而难分耳卢曰人之所迷生于似者也不了也不了则昩然矣若相似而不昩然斯谓明也则不骇外祸不喜内福祸福岂有内外皆理之玄定者也见其卒起因谓外至见其渐着因谓内成也随时动随时止智不能知也动止非我则非谓所识也卢曰所谓明者了于性通于神力之所以生命之所以成故无外祸可骇惧无内福可忻喜动止随时不须智度也政和佹者几欲之貌俏者肖似之称佹佹成者几欲成而非成也故曰俏成也初非成也言似成而非也佹佹败者几欲败而非败也故曰俏败也初非败也言似败而非也自迹观之成败之几间不容髪自理观之毫釐之差速以千里此昩者所以生迷于疑似之际而终莫能悟也故曰迷生于俏俏之际昩然若夫达人之观则朝彻见独所以于俏而不昩然成败之端无变于己所以不骇外祸不喜内福动止不违其时而未尝留情焉所以随时动随时止若是则非智所能识也故曰智不能知也信命者于彼我无二心无喜惧情也于彼我而有二心者不若揜目塞耳背坂面隍亦不坠仆也此明用智计之不若任自然也卢曰若能彼我无二心则言凶悔吝不生矣苟不能知命任理则全身速害且免倾坠颠仆也是以世人不忘于力求而不能委于命也范曰天下万物迭废迭兴倏起倏灭成败之机相寻于无穷故几于成者初非成也俏成而已几于败者初非败也俏败而已俏似之际疑而弗决迷之所由生也圣人睹变化之无穷识盈虚之有数超然自得不累于物祸亦不至福亦不来动止随时一无所迕岂容私智于其间哉信于命而彼我无二心莫之爲而常自然而已故曰死生自命也若其非命则仁智者必寿凶愚者必夭而未必然也贫穷自时也若其非时则勤俭者必富而奢情者必贫亦未必然也卢曰子夏曰死生有命富贵在天天者时也阳和布气羣物皆生圣人利见含灵俱畅自我而定谓之命因化所及谓之时也怨夭折者不知命者也怨贫穷者不知时者也此皆不识自然之理当死不惧在穷不戚知命安时也卢曰知命安时德之大也时来不可俱命至不可却故曰安时而处顺忧乐不能入戚生于肖似迷生于不知时焉政和直然无间之谓命故信命者于彼我无二心于彼我而有二心则爲有间矣有心者不能致夫道而致道者忘心故有二心者不若揜目塞耳背坂面隍而不坠仆盖揜目塞耳者黜其聪明背坂面隍者无所顾望若是者惊惧不入于胸次所以亦不坠仆也此虽未通乎命然犹愈于彼死生自命者言制之于彼贫穷自时者言所遇不在我命在彼而夭寿不贰君子俟命而已则怨夭折者岂知命者哉时在彼而贫达不同君子待时而已则怨贫穷者岂知时者哉惟当死不惧则以死生爲昼夜此知命者也在穷不戚则以穷通爲寒暑之序此安时者也其使多智之人量利害料虚实度人情得亦中亡亦中其少智之人不量利害不料虚实不度人情得亦中亡亦中量与不量料与不料度与不度奚以异卢曰凡料天下之事十得五中者必爲善料也而少智不料亦得半矣有何异也唯亡所量不役智也亡所不量任智之所知也则全而亡丧亦非知全亦非知丧自全也自亡也自丧也自全者非用心之所能自败者非行失之所致也卢曰假使勤心苦志料得其半则不如无料而全其生劳思虑者不知命无所料者不知力不知力者乃近于道矣故去彼取此而己政和事有利害理有虚实人之情有诚伪非多智所能度非少智所不能度兹所以失得各半也必以多智爲必得是无夭也必以少智爲必亡是无人也故曰量与不量料与不料度与不度奚以异唯㝠而一之付之自尔则几乎以其眞范曰命可听而不可逆时可因而不可违怨夭折者非知命也怨贫穷者非知时也唯君子爲能知命安时故视死生爲昼夜之常当死不惧未尝恶死视穷通爲寒暑之序在穷不戚未尝丑穷岂尝弊精神妄亿度以凿爲智哉齐景公游于牛山北临其国城而流涕曰美哉国乎郁郁芊芊若何滴滴去此国而死乎使古无死者寡人将去斯而之何史孔梁丘据皆从而泣曰臣赖君之赐跪食恶肉可得而食驽马稜车可得而乗也且犹不欲死而况吾君乎晏子独笑于旁公雪涕而顾晏子曰寡人今日之游悲孔与据皆从寡人而泣子之独笑何也晏子对曰使贤者常守之大公桓公将常守之矣使有勇者而常守之则庄公灵公将常守之矣数君者将守之吾君方将被蓑笠而立乎畎亩之中唯事之恤行假念死乎卢曰死而复生者人咸归于释论道书与儒教髣髴而不明言之今比云吾君方将被簑笠而立乎畎亩之中者则死生之理灼然可详矣是知力以成命成命而后生则生生之功可见矣则吾君又安得此位而立焉以其迭处之迭去之至于君也而独爲之流涕是不仁也见不仁之君见謟谀之臣臣见此二者臣之所爲独窃笑也景公惭焉举觞自罚罚二臣者各二觞焉政和晏子曰善哉古之有死也仁者息焉故以流涕爲不仁范曰天与地无穷人死者有时操有时之具託无穷之间忽然无异骐骥之驰隙也然则有国之君虽欲长守得乎哉景公泣于牛山盖不知此宜乎晏子之窃笑也魏人有东门吴者其子死而不忧其相室曰公之爱子天下无有今子死不忧何也东门吴曰吾常无子无子之时不忧今子死乃与向无子同臣奚忧焉政和子孙非汝有是天地之委蜕也其来不能却其去不能止则有子非所喜而亡子非所患非达性命之情何以与此农赴时商趣利工追术仕逐势势使然也然农有水旱商有得失工有成败仕有遇否命使然也自然㝠运也卢曰夫士农工商各趣利而逐势者力所爲也水旱成败否泰者力所不能成则委命以自安之是收其操榆是不损护也世人皆以无可奈何乃推之于命耳不能力求者迷于似得者也东门吴善安于命者也非谓善于知命者也若生者有生生者是得夫所以造吾命者复安肯委命于生者是得夫所以迭处迭去也若知命者当委命而任力焉政和势在人命在天在人者可以力爲在天者不可以力致士农工商举天下之民不过此四者赴时趣利追术逐势我所能也水旱得失成败遇否我所不可能也所可能者在人所不可能者在天人之不胜天也乆矣故列子论力命之说以此终篇范曰赴者趣之缓也追者逐之缓也辟土殖谷曰农故所赴者时通财鬻货曰商故所趣者利工相与议技巧于官府则追术而已士相与言仁义于宴间则逐时而已朝夕从事不见异物而迁焉势使之然也若夫农有水旱商有得失工有成败士有遇否则非势之有也盖亦有命存焉沖虚至德眞绖四解卷之十六沖虚至德真经四解正统道藏三家本二十卷洞神部玉诀类沖虚至德眞经四解卷之十七德六和光散人高守元集杨朱杨朱游于鲁舍于孟氏孟氏问曰人而己矣奚以名爲曰以名者爲富旣富矣奚不己焉曰爲贵旣贵矣奚不己焉曰爲死旣死矣奚爲焉曰爲子孙夫事爲无已者故情无厌足名奚益于子孙曰名乃苦其身燋其心夫名者因伪以求眞假虚以招实矫性而行之有爲而爲之者岂得无勤忧之獘邪乗其名者泽及宗族利兼乡党况子孙乎范曰名公器也不可多取故残生损性以身爲殉者至人之所以深悲也然有名则尊荣亡名则卑辱没世不称君子疾之故求生前之富贵贻身后之子孙则名有不可巳者凡爲名者必廉廉斯贫爲名者必让让斯贱此难家之辞也今有廉让之名而不免贫贱者此爲善而不求利也卢曰夫人之生世也唯名与利圣人以名利钧之则小人死于利君子死于名无有不至者也善恶虽殊俱有求也然而求名而遂者岂唯取富贵乃荣及子孙利兼乡党矣虽苦身燋心勤于廉让者志有所望而情有所忘俱失中也曰管仲之相齐也君淫亦淫君奢亦奢言不专美恶于已志合言从道行国霸死之后管氏而己卢曰实名之利薄也田氏之相齐也君盈则己降君歛则己施此推恶于君也民皆归之因有齐国子孙享之至今不絶卢曰伪名之利深也若实名贫伪名富爲善不以爲名而自生者实名也爲名以招利而世莫知者伪名伪名则得利者也曰实无名名无实名者伪而已矣不伪不足以招利卢曰行实者无其名求名者无其实故不伪则利不彰也昔者尧舜伪以天下让许由善卷而不失天下享祚百年伪实之迹因事而生致伪者由尧舜之迹而圣人无伪也伯夷叔齐实以孤竹君让而终亡其国饿死于首阳之山实伪之辩如此其省也卢曰伪者取名而无实眞者实行而忘名尧舜之与夷齐炳然如此眞伪之迹耳不易察哉世人若不殉名利而失眞则溺情慾而忘道矣天下善人少不善人多则殉名者稀从慾者衆虽有智者亦无可奈何盖俱失中也政和圣人无名而人与之名故所谓名者皆賔其实贤士殉名而名或过于实故所谓名者多取以伪虽然古之圣人无爲名尸惟恐名之累己也名亦旣有则实伪奚辩故有以实而得名者有以伪而得名者有以实而爲伪者有以伪而爲实者而管仲田氏方且与尧舜夷齐争名实伪之间此庄子之论养生所以欲爲善无近名也范曰廉而无求则不免于贫逊而无争则不免于贱若是则名何益哉然名一也有实伪之不同实名贫管仲是也伪名富田成是也推而上之若尧舜之逊天下若夷齐之逊国或不失天下而享禄百年或终亡其国而至于饥死殆亦实与伪之间欤杨朱曰百年寿之大齐得百年者千无一焉设有一者孩抱以逮昏老几居其半矣夜眠之所弭昼觉之所遗又几居其半矣痛疾哀苦亡失忧惧又几居其半矣量十数年之中逌然而自得亡介焉之虑者亦亡一时之中尔则人之生也奚爲哉奚乐哉爲美厚尔爲声色尔而美厚复不可常厌足声色不可常翫闻乃复爲刑赏之所禁劝名法之所进退遑遑尔竞一时之虚誉规死后之余荣偊偊尔顺耳目之观听惜身意之是非徒失当年之至乐不能自肆于一时重囚累梏何以异哉异异也古字卢曰举俗之人咸以百年爲一生之期而复昼夜哀苦之所减矣泰然称情者无多时焉称情之事不过称声色美味而复以刑赏名教之所束缚不得肆其情亦何以异乎囚系桎梏者此皆滞情之言也政和庄子曰至乐治身唯无爲几存人之生也与忧俱生所乐身安厚味美服好色音声也身不得安逸口不得厚味形不得美服目不得好色耳不得音声则大忧以惧终身役役以求至乐其爲乐也亦䟽矣故唯无以乐爲者是爲至乐今且劝禁于刑赏进退于名法顺耳目之观听惜身意之是非以求吾乐乃与重囚累梏者无以异恶足活身哉太古之人知生之暂来知死之暂往生实暂来死实长往则世俗常谈而云死复暂往卒然览之有似字误然此书大㫖自以存亡往复形气转续生死变化未始絶灭也注天瑞篇中已具详其义矣故从心而动不违自然所好当身之娱非所去也故不爲名所观爲善者不近名者从性而游不逆万物所好死后之名非所取也故不爲刑所及爲恶者不近刑者名誉先后年命多少非所量也卢曰举太古之人者适其中也夫有生有死者形也出生入死者神也知死生之暂来暂往也则不急急以求名知神明之不死不生也则不遑遑以爲道故从心而动不违自然所好也娱身而已矣何用于名焉故从性而游不逆万物所嗜也适意而已矣何惧于刑焉是以名誉年命非所料量也娱身适意者动与道合非溺于情也政和死于此未必不生于彼则死生特往来之暂耳心有起灭性无加损故从心而动者不去当身之娯从性而游者不取死后之名从心而动不违自然所好言在己者因其固然从性而动不违万物所好言在外者顺其自尔不爲名所观此庄子所谓无近名也不爲刑所及此庄子所谓无近刑也若是者身后之名固非所观而当身之娱亦曾不足累则名誉先后年命多少岂遑䘏之哉范曰人生天地间譬犹一沤之在水也生化而死成已俄坏死化而生坏已俄成惟原始反终故知死生之说从心而动从性而游当身之娯非所去也爲善无近名而已故不爲名所劝死后之名非所取也爲恶无近刑而已故不爲刑所及名誉先后年命多少未尝容心于其间又曷尝拘迫遑遽措一身于重囚累梏之间爲哉杨朱曰万物所异者生也所同者死也生则有贤愚贵贱是所异也死则有臭腐消灭是所同也虽然贤愚贵贱非所能也臭腐消灭亦非所能也故生非所生死非所死贤非所贤愚非所愚贵非所贵贱非所贱皆自然尔非能之所爲也然而万物齐生齐死齐贤齐愚齐贵齐贱皆同归于自然十年亦死百年亦死仁圣亦死凶愚亦死生则尧舜死则腐骨生则桀纣死则腐骨腐骨一矣孰知其异且趣当生奚遑死后此讥计后者之惑也夫不谋其前不虑其后无恋当今者德之至也卢曰生者一身之报也死者一报之尽也贤愚贵贱生物之殊也故爲异焉臭腐消灭死物之常也故爲同焉世人皆指形以爲死生不知形外之有神神之去也一无知耳故贤愚贵贱臭腐消灭皆形所不自能也不自能则含生之质未尝不齐人皆知其所齐不知其所以异且竞当生不暇养所生故有道者不同于兹矣政和达生之情者知生暂来况于爲死而不已者乎知有生必有死有始必有终齐死生同贤愚等贵贱则百虑一致尔爲死后之计是惑也范曰役于阴阳之机缄范于造化之鑪冶以身爲大患以生爲有涯不能悦其志意养其寿命皆非通道者也何者贵贱贤愚以生则异臭腐消灭以死则同十年亦死百年亦死彭祖殇子无乆近之分也仁圣亦死凶愚亦死仲尼盗跖无善恶之间也又孰以身爲殉而规死后之余荣哉杨朱曰伯夷非亡欲矜清之缷以放饿死展季非亡情矜贞之缷以放寡宗清贞之误善之若此此诬贤负实之言然欲有所抑扬不得不寄责于高胜者耳卢曰殉名之过实以至于此非所以体眞全道忘名证实者也政和人不能无欲旣谓之人恶得无情则欲与人情之有也伯夷矜清非无欲展季矜贞非无情以放于饿死以放于寡宗非所谓不以好恶内伤其身常因自然而不益生者也范曰伯夷之饿死展季之寡宗皆未免于有所矜者是直论其制行之迹以矫好名之弊而已读是书者必得意忘言然后可杨朱曰原宪窭于鲁子贡殖于卫窭贫也殖货殖原宪之窭损生子贡之殖累身然则窭亦不可殖亦不可其可焉在曰可在乐生可在逸身故善乐生者不窭足己之所资不至乏匮也善逸身者不殖不劳心以营货财也卢曰固穷而不力求损于生者也货殖而爲命累于身者也唯有道者不货殖以逸其身不守穷以苦其生乐道全眞应物无滞也政和能尊生者虽富贵不以养伤身虽贫贱不以利累形原宪之窭损生爲其以利累形也子贡之殖累身爲其以养伤身也愁身伤生以忧戚不得非所谓乐生者故善乐生者不窭苦身疾作多积财而不尽用非所谓逸身故善逸身者不殖范曰原思块坐于环堵之室其窭可知子贡鬻财于齐鲁之间其殖可知斯二者一则损生一则累身吾未知其可也杨朱曰古语有之生相怜死相捐此语至矣相怜之道非唯情也勤能使逸饥能使饱寒能使温穷能使达也相捐之道非不相哀也不含珠玉不服文锦不陈牺牲不设明器也卢曰知相怜相捐之道爲至矣皆人不能至焉何则相怜在于瞻济乎生相捐在于无累乎形此爲至当矣若生不能赡之令安死则徒埋珠寳以眩名招寇盗以重伤是失其宜矣政和天下之事唯实与诚勤能使逸饥能使饱寒能使温穷能使达此相怜之实也不含珠玉不服文彩不陈牺牲不设眀器此相捐之诚也范曰生相怜者疑若悦生死相捐者疑若恶死死生异道固未能以是爲一体也杨子于此殆亦有爲而言耶晏平仲问养生于管夷吾管夷吾曰肆之而己勿壅勿阏晏平仲曰其目奈何夷吾曰恣耳之所欲听恣目之所欲视恣鼻之所欲向恣口之所欲言恣体之所欲安恣意之所欲行管仲功名人耳相齐致霸动因威谋任运之道旣非所宜且于事势不容此言又上篇复能劝桓公适终北之国恐此皆寓言也夫耳之所欲闻者音声而不得听谓之阏聪目之所欲见者美色而不得视谓之阏明鼻之所欲向者椒兰而不得嗅谓之阏颤鼻通曰颤颤音舒延切口之所欲道者是非而不得言谓之阏智体之所欲安者美厚而不得从谓之阏适意之所欲爲者放逸而不得行谓之阏性凡此诸阏废虐之主去废虐之主熙熙然以俟死一日一月一年十年吾所谓养任情极性穷欢尽娱虽近期促年且得尽当生之乐也拘此废虐之主録而不舍戚戚然以至乆生百年千年万年非吾所谓养惜名拘礼内怀于矜惧忧苦以至死者长年遐期非所谓贵也卢曰夷吾之才足以相霸主振頽纲而布奢淫之情足以忤将来败风俗故夫子赏其才也则曰微管仲吾其被髪左衽矣忽其失理也则曰管仲之器小哉管氏而知礼孰不知礼列子因才高之人以极其嗜慾之志令有道者知其失焉然纵耳目之情穷声色之欲者俗人之常心也故极而肆之以彰其恶耳非所以垂训来世法则后人者也管夷吾曰吾旣告子养生矣送死奈何晏平仲曰送死略矣将何以告焉管夷吾日吾固欲闻之平仲曰旣死岂在我哉焚之亦可沈之亦可瘗之亦可露之亦可衣薪而弃诸沟壑亦可衮文绣裳而纳诸石椁亦可唯所遇焉晏婴墨者也自以俭省治身动遵法度非达死生之分所以举此二贤以眀治身者唯取其奢俭之异乎卢曰俗人殉欲之志深送死之情薄薄则易爲节深则难爲情故厚其生则衆心之所喜薄其死则羣情所易从列子乃因侈者以肆情因俭者以节礼故王孙之辈良吏谴之失其中道也管夷吾顾谓鲍叔黄子曰生死之道吾二人进之矣当其有知则制不由物及其无知则非我所闻也卢曰旣不由我矣则任物以处之此世人谓死爲无知者也若由我者肆情以乐之此世人谓顺情爲贵者也若然者尧舜周孔不足爲俗人重桀纣盗跖可爲后代师矣岂有道者所处也至人忘情圣人制礼情忘也则嗜慾不存矣何声色之可耽耶礼制也则生死迹着矣何焚露之可薄耶纵情之言皆失道也政和贵生者不足以养生唯乐生者乃能养生哀死者不足以送死唯捐死者乃能送死肆之而无所拘而视听言行勿违吾之心此养生而肆之之道也任之而无所系而沈瘗焚露勿异吾之情此送死而捐之之道也达死生之分如此是之谓尽其道范曰管仲以其君伯晏子以其君显是直尊主强国之人其于生死之道未必能达列子记此盖寓言救弊故耳子产相郑专国之政三年善者服其化恶者畏其禁郑国以治诸侯惮之而有兄曰公孙朝有弟曰公孙穆朝好酒穆好色朝之室也聚酒千钟积麴成封望门百步糟浆之气逆于人鼻方其荒于酒也不知世道之安危人理之悔吝室内之有亡九族之亲䟽存亡之哀乐也虽水火兵刃交于前弗知也穆之后庭比房数十皆择稚齿矮媠者以盈之方其耽于色也屛亲昵絶交游逃于后庭以昼足夜三月一出意犹未惬乡有处子之娥姣者必贿而招之媒而挑之弗获而后已子产曰夜以爲戚密造邓析而谋之曰乔闻治身以及家治家以及国此言自于近至于远也乔爲国则治矣而家则乱矣其道逆邪将奚方以救二子子其诏之邓析曰吾怪之乆矣未敢先言子奚不时其治也喻以性命之重诱以礼义之尊乎卢曰喻以性命诱以礼义者欲止其贪逸之情啗其轩冕之位此皆世俗名利之要归也子产用邓析之言因间以谒其兄弟而告之曰人之所以贵于禽兽者智虑智虑之所将者礼义礼义成则名位至矣若触情而动耽于嗜慾则性命危矣子纳乔之言则朝自悔而夕食禄矣朝穆曰吾知之乆矣择之亦乆矣觉事行多端选所好而爲之耳岂待若言而后识之哉凡生之难遇而死之易及以难遇之生俟易及之死可孰念哉而欲尊礼义以夸人矫情性以招名吾以此爲弗若死矣达哉此言若夫刻意从俗违性顺物失当身之暂乐怀长愁于一世虽支体具存而实邻于死者爲欲尽一生之欢穷当年之乐唯患腹溢而不得恣口之饮力惫而不得肆情于色不遑忧名声之丑性命之危也且若以治国之能夸物欲以说辞乱我之心荣禄喜我之意不亦鄙而可怜哉我又欲与若别之夫善治外者物未必治而身交苦善治内者物未必乱而性交逸以若之治外其法可暂行于一国未合于人心以我之治内可推之于天下君臣之道息矣吾常欲以此术而喻之若反以彼术而教我哉子产忙然无以应之卢曰殉情耽慾之人诡辞邪辩足以塞圣贤之口乱天下法故桀纣之智足以饰非少卯之辞足以惑衆虽不屈于一时亦鼔倡于当代故夫子屈盗跖之说子产困于朝穆之言不足多悔也而惑者以爲列子叙之以畅其情张湛注之以爲达其理斯乃鄙俗之常好岂道流之雅术乎他日以告邓析邓析曰子与眞人居而不知也孰谓子智者乎郑国之治偶耳非子之功也不知眞人则不能治国治国者偶耳此一篇辞义太迳挺抑抗不似君子之音气然其㫖欲去自拘束者之累故有过逸之言者耳卢曰夫当才而赏之择德而任之则贤者日进而不肖者退矣任必以才善人之道亨通矣退必不肖小人之道不怨矣使贤不肖各安其分适其志则郑国之治当矣彼二子酣酒而爱色礼义所不修不因父兄之势以干时纵心嗜慾而不悔此诚眞人也而乃欲矫其迹爲其心取禄位以私之是国偶然有以理非子之至公也岂得爲智乎此言眞人者非眞圣之人乃眞不才之人政和劳形憷心者役于或使解心释形者近于自然或使者疑于妄自然者全其眞朝穆荒湛于酒色而动不顾名声之丑性命之危盖解心释形而无所累者也子产矜礼义法度之治矫情性荣禄之美唯恐其身之不治盖劳形憷心而有所拘者也无所累者足以善其死有所拘者不足以乐其生则苦身劳生者爲妄而任情纵心者爲眞矣故朝穆自以爲所治者内而以子产之治爲外曰善治外者物未必治而身交苦善治内者物未必乱而性交逸非眞人孰能达此哉范曰以智治国国之贼不以智治国国之福子产犹衆人之母也能食而不能教乗舆之济圣人非之则于治国犹有未至故与眞人居而不知也古之眞人不知悦生不知恶死脩然而往脩然而来惨怛之疾恬愉之安不监于体憷惕之恐欣欢之喜不监于心又曷尝苦心劳形而以危其眞爲事沖虚至德眞经四解卷之十七沖虚至德真经四解正统道藏三家本二十卷洞神部玉诀类沖虚至德眞经四解卷之十八德七和光散人高守元集杨朱卫端木叔者子贡之世也借其先赀家累万金不治世故放意所好其生民之所欲爲人意之所欲玩者无不爲也无不玩也墻屋台榭园囿池沼飮食车服声乐嫔御拟齐楚之君焉至其情所欲好耳所欲听目所欲视口所欲尝虽殊方偏国非齐土之所产育者无不必致之犹藩墻之物也及其游也虽山川阻险涂迳脩远无不必之犹人之行咫步也賔客在庭者日百往庖厨之下不絶烟火堂庑之上不絶声乐奉养之余先散之宗族宗族之余次散之邑里邑里之余乃散之一国行年六十气干将衰弃其家事都散其库藏珍寳车服妾媵一年之中尽焉不爲子孙留财及其病也无药石之储及其死也无瘗埋之资达于理者知万物之无常财货之暂聚聚之非我之功也具尽奉养之宜散之非我之施也且明物不常聚若斯人者岂名誉所劝礼法所拘哉一国之人受其施者相与赋而藏之反其子孙之财焉禽骨釐闻之曰端木叔狂人也辱其祖矣段干生闻之曰木叔达人也德过其祖矣其所行也其所爲也衆意所惊而诚理所取卫之君子多以礼教自持固未足以得此人之心也政和达生之情者纵而勿阏知分之定者积而能散人之所欲爲无不爲也意之所欲玩者无不玩也纵心之所欲而勿阏焉非远生之情者何以与此散之邑里弃其藏积积而能散非知分之定者何以与此穷当年之乐不顾身后之忧唯达者能通之故无瘗埋之资可也国人相与赋而藏之亦可也禽骨釐以常德责其行故以爲辱祖段干木以达德得其心故以爲过祖索之于外此衆意所以惊索之于内此诚理所以取卫之君予以礼教自持则拘于形骸之内是恶知此意故未足以得此人之心也范曰体道之人睹物寄之傥来知货财之蹔聚认而有之皆惑也故不拘一世之利以爲己私分若端木叔可谓知此矣孟孙阳问杨子曰有人于此贵生爱身以蕲不死可乎曰理无不死以蕲乆生可乎曰理无乆生生非贵之所能存身非爱之所能厚且乆生奚爲设令乆生亦非所愿五情好恶古犹今也四体安危古犹今也世事苦乐古犹今也变易治乱古犹今也旣闻之矣旣见之矣旣更之矣百年犹厌其多况乆生之苦也乎夫一生之经历如此而已或好或恶或安或危如循环之无穷若以爲乐耶则重来之物无所复欣若以爲苦耶则切己之患不可再经故生弥乆而忧弥积也孟孙阳曰若然速亡愈于乆生则践锋刃入汤火得所志矣杨子曰不然旣生则废而任之究其所欲以俟于死但当肆其情以待终耳将死则废而任之究其所之以放于尽制不在我则无所顾恋也无不废无不任何遽迟速于其间乎政和有生者必有死有始者必有终自然之理也贵身爱生以蕲不死是岂达于理者哉夫有生则复于不生故生非贵之所能存有形则复于无形故身非爱之所能厚若是而蕲乆生是益惑也夫情之好恶有以憷于内体之安危有以迫于外世事苦乐有以累吾心变易治乱有以动吾行自古及今闻见而更之者可以前料而逆知则百年之生有终身之忧而无一朝之乐也故方且厌其多而苦其乆尚可蕲乆生之爲乎此孟孙阳所以闻杨子之言而遂欲速亡也然蕲乆生者固非达于理而欲速亡者亦未爲通于道是二者胥失也唯旣生则废而任之究其所欲以俟于死则无伤生之患将死则废而任之究其所之以放于尽则无恶死之患可以生而生可以死而死生死无变于己此之谓达范曰贵其生者不自贼以役于物疑若能存矣而生非贵之所能存爱其身者不自贼以困于物疑若能厚矣而身非爱之所能厚虽欲乆生而不死得乎哉又况五情之好恶四体之安危世事苦乐变易治乱又复终始如环无端所历旣乆矣所閲旣衆矣百年犹厌其多寿者惛惛乆忧不死何之是苦也其爲形也亦远矣所谓不羡乆生盖有在是昩乎此者乃以速亡爲愈于乆生则践锋刃入汤火得所志矣殊不知旣生则废而任之肆其情而无所撄拂非以生爲悦也将死则废而任之顺其适而无所觊觎非以死爲恶也无不废无不任安时处顺尽其所受于天者岂遽迟速于其间哉杨朱曰伯成子高不以一毫利物舍国而隐耕大禹不以一身自利一体偏枯古之人损一毫利天下不与也悉天下奉一身不取也人人不损一毫人人不利天下天下治矣政和不以一毫利物爲己者也不以一身自利爲人者也爲人者不可以失己爲己者不可以失人若夫损一毫而利天下有所不与悉天下以奉一身有所不爲人我之分各足而止则其爲人太少其自爲太多固不足以治天下而杨朱之道术独有在于是此一曲之士也范曰伯成舍国而隐耕爲己者也大禹过门而不入爲人者也虽制行之迹不同而救世之心则一古之人非其义也非其道也一介不以与人况损一毫乎哉非其义也非其道也一介不以取诸人况悉天下乎哉杨朱之行失之爲我不拔一毛而利天下孟子固尝禽兽之矣子列子有取焉者当是时天下之俗谲诈大作质朴并散虽世之学士大夫未有知贵己贱物之道者于是弃絶乎礼义之绪夺攘乎利害之际趋利不以爲辱殒身不以爲怨渐清陷溺以至于不可救已故是篇所载有取于杨朱者殆亦有意矫天下之弊而然耶禽子问杨朱曰去子体之一毛以济一世汝爲之乎疑杨子贵身太过故发此问也杨子曰世固非一毛之所济嫌其不达己意故亦相答对也禽子曰假济爲之乎杨子弗应禽子出语孟孙阳孟孙阳曰子不逹夫子之心吾请言之有侵若肌肤获万金者若爲之乎曰爲之孟孙阳曰有断若一节得一国子爲之乎禽子默然有间孟孙阳曰一毛微于肌肤肌肤微于一节省矣然则积一毛以成肌肤积肌肤以成一节一毛固一体万分中之一物奈何轻之乎禽子曰吾不能所以答子然则以子之言问老聃关尹则子言当矣聃尹之教贵身而贱物也以吾言问大禹墨翟则吾言当矣禹翟之教忘己而济物也孟孙阳因顾与其徒说他事政和老子关尹之道术贵身而贱物大禹墨翟之道术忘己而济物然爲己者固不失人而爲人者固不失己杨朱学老子关尹之道而不能至者也故拔一毛而利天下不爲墨翟学大禹之道而不能至也故摩顶放踵利天下而爲之然皆非道之全也孟孙阳有见于杨朱之道禽骨釐有见于墨翟之道故各是其所是而有所不该范曰子华子语昭僖侯曰今使天下书铭于君之前以谓左手攫之则右手废右手攫之则左手废然而攫之者必有天下子能攫之乎昭僖侯曰寡人不攫也盖以两臂重于天下故耳然则侵肌肤而获万金断一节而得一国岂遽爲之耶杨朱之行过于爲己载是说者将以救弊于一时而已若槩之以圣人之道未免爲有蔽故禽子对孟孙阳曰以子之言问老聃关尹则子言当矣以聃尹之教贱物而贵己故也以吾之言问大禹墨翟则吾言当矣以禹翟之教忘己而济物故也杨朱曰天下之美归之舜禹周孔天下之恶归之桀纣然而舜耕于河阳陶于雷泽四体不得暂安口腹不得美厚父母之所不爱弟妺之所不亲行年三十不告而娶及受尧之禅年已长智己衰商钧不才禅位于禹戚戚然以至于死此天人之穷毒者也鲧治水土绩用不就殛诸羽山禹纂业事雠惟荒土功子产不字过门不入身体偏枯手足胼胝及受舜禅卑宫室美绂冕戚威然以至于死此天人之忧苦者也武王旣终成王幼弱周公摄天子之政邵公不悦四国流言居东三年诛兄放弟仅免其身戚戚然以至于死此天人之危惧者也孔子明帝王之道应时君之聘伐树于宋削迹于卫穷于商周围于陈蔡受屈于季氏见辱于阳虎戚戚然以至于死此天民之遑遽者也凡彼四圣者生无一日之欢死有万世之名名者固非实之所取也虽称之弗知虽赏之不知与株块无以异矣观形旣事忧危之迹着矣求诸方寸未有不攫拂其心者将明至理之言必举美恶之极以相对偶者也桀借累世之资居南面之尊智足以距羣下威足以震海内恣耳目之所娱穷意虑之所爲熙熙然以至于死此天民之逸荡者也纣亦借累世之资居南面之尊威无不行志无不从肆情于倾宫纵欲于长夜不以礼义自苦熙熙然以至于诛此天民之放纵者也彼二凶也生有从欲之欢死被愚暴之名实者固非名之所与也虽毁之不知虽称之弗知此与株块奚以异矣尽骄奢之极恣无厌之性虽养以四海未始惬其心此乃忧苦穷年也彼四圣虽美之所归苦以至终同归于死矣彼二凶虽恶之所归乐以至终亦同归于死矣政和万物所异者生所同者死唯人亦然故圣智凶愚所禀固异及归于尽未始不同然则名实奚辩忧乐奚择此游方之外者所以齐死生而两忘其道范曰万物所异者生也所同者死也舜之穷毒禹之忧苦周公之危惧孔子之遑遽彼四圣也天下之美归之而戚戚然以至于死其死则同矣夏桀之逸荡商纣之放纵彼二凶也天下之恶归之而熙熙然以至于死其死则同矣故仁圣亦死凶愚亦死乌睹其所以异杨朱见梁王言治天下如运诸掌梁王曰先生有一妻一妾而不能治三亩之园而不能芸而言治天下如运诸掌何也对曰君见其牧羊者乎百羊而羣使五尺童子荷箠而随之欲东而东欲西而西使尧牵一羊舜荷箠而随之则不能前矣且臣闻之吞舟之鱼不游枝流鸿鹊高飞不集污池何则其极远也黄钟大吕不可从烦奏之舞何则其音䟽也将治大者不治细成大功者不成小此之谓矣政和治家以及国此言先后之渐施于国者不可施于家此言小大之宜故牧羊者童子之任而牧天下唯尧舜之道将治大者不治细成大功者不成小此治之要所以在知道范曰千钧之弩不爲鼹鼠发机万石之钟不爲莛撞起音鲲非溟海无以运其躯凤非脩梧无以晞其翼将治大者不治细成大功者不成小自然之理也杨朱曰太古之事灭矣孰志之哉三皇之事若存若亡五帝之事若觉若梦三王之事或隐或显亿不识一当身之事或闻或见万不识一目前之事或存或废千不识一太古至于今日年数固不可胜纪但伏羲以来三十余万岁贤愚好丑成败是非无不消灭但迟速之间耳以迟速而致惑奔竞而不已岂不鄙哉矜一时之毁誉以焦苦其神形要死后数百年中余名岂足润枯骨何生之乐哉政和时运不留迹随以泯后之视今犹今之视昔则务一时之毁誉而以生爲可乐者是不足以达于理也太古远矣其事无传故若灭若没莫能志之三皇以降比太古爲近故其事疑于存亡五帝以降比三皇爲又近故其事疑于有而若觉若梦然曰若存若亡则疑于在而实无在也曰若觉若梦则疑于有而实无有也至三王以遗则爲尤近故曰或隐或显盖其所过者方向于无而其所存者可证其有故其隐显特未定也若夫当身之事虽旣往而未远然所过者闻所存者见旣已趣寂目前之事方适今而尚在然目所注者存目所过者废亦旣不停是以论其时则乆近之殊言其事则多寡之异年运而往其于不可识则一也若是则贤愚之异性好丑之异形成败是非异理迟速之间同于泯絶而已方且终身役役与物相刃相靡竞一时之虚誉规身后之余荣尊生者也范曰事之在天下俄成俄壊迭盛迭衰代废代兴倐起倐灭是亦一无穷非亦一无穷爰自古初以来至于今不知其几千余万岁矣贤愚好丑是非成败有万不同同归于尽而昩者不知乃始胥易技系劳形憷心内盈柴栅外重缠缴终身役役曾不得须臾宁神者不自许也尚何生之可乐哉杨朱曰人肖天地之类怀五常之性肖似也类同阴阳性禀五行也有生之最灵者也人者爪牙不足以供守卫肌肤不足以自捍御趋走不足以逃利害无毛羽以御寒暑必将资物以爲养性任智而不恃力故智之所贵存我爲贵力之所贱侵物爲贱然身非我有也旣生不得不全之物非我有也旣有不得不去之身固生之主物亦养之主虽全生身不可有其身虽不去物不可有其物有其物有其身是横私天下之身横私天下之物其唯圣人乎知身不可私物不可有者唯圣人可也公天下之身公天下之物其唯至人矣此之谓至至者也天下之身同之我身天下之物同之我物非至人如何旣觉私之爲非又知公之爲是故曰至至也政和肖天地之类谓方圆动静之形怀五常之性谓仁义礼智信之德万物所同者生而惟人万物之灵故曰有生之最灵者也以其最灵故于智爲有余以其爪牙不利无毛羽之蔽故于力爲不足智有余而力不足故必资物以爲养盖以我之智可以制彼之力使爲我用故也虽然任智矣而又恃其力则莫知物我之贵贱故智之所贵存我爲贵以我贵于物也力之所贱侵物爲贱以物能役我也夫身非我有圣人岂以物殉身哉爲其爲神明所託也故旣生不得不全之物非我有圣人岂以身逐物哉知其爲耳目之役也故旣有不得不去之有生所贵者故曰身固生之主养形必先之以物故曰物亦养之主虽然有生之所患者身则虽全生身不可有其身也志之所以丧者物则虽不去物不可有其物也外有其物内有其身蔽于一偏暗于大理窃窃然横私天下之身与其物岂知道之所以爲公哉圣人知身者天下之委形故能公天下之身知物与物何以相远故能公天下之物唯天下之至圣爲能与于此故曰此之谓至至者也范曰汝身非汝有也以不可有而有之是横私天下之身外物不可必也以不可必而必之是横私天下之物老子曰知当容容乃公惟公则能兼容庄子曰大人合并以爲公惟公则能合并公天下之身者内若于身而身本无身也公天下之物者外若于物而物本无物也进是道者讵有介然之知存乎胸中而以自营爲事哉惟至人无己然后能之若圣人则未离乎人道彼其于此犹有未至也此之谓至至者岂非庄周所谓未始有物者不可以加者耶杨朱曰生民之不得休息爲四事故一爲寿不敢恣其嗜慾二爲名不敢恣其所行三爲位曲意求通四爲货专利惜费有此四者畏鬼畏人畏威畏刑此谓之遁人也违其自然者也可杀可活制命在外全则不系于己不逆命何羡寿不矜贵何羡名不要势何羡位不贪富何羡货此之谓顺民也天下无对制命在内外物所不能制政和务生者爲寿干誉者爲名尊爵者爲位逐利者爲货内有遑遽之心则外有憷惕之恐此所以幽则畏鬼责明则畏人非威之所加刑之所及且罔不惟畏也终身役役不须臾宁是其所以不得休息者欤知其分定无然歆羡则处静以休息鸟往而不暇谓之遁人言违其常理谓之顺民言因其固然违其常理者听于命而不知故可杀可活而制命在外因其固然者命万物而无所听故天下无对而制命在内范曰寿者惛惛乆忧不死何之苦也其爲形也亦远矣故以生爲累有至于畏鬼责者夜以继日思虑善否其爲形也亦䟽矣故以显爲是有至于畏人权势不大而夸者以之悲则爲位而已讵能无畏威乎钱财不积而贪者以之忧则爲货而已讵能无畏刑乎若然遁天倍情忘其所受生杀之称制之非我乌能自适其适哉惟体道人安自然之定分循不易之眞理适来则安之适去则顺之曾未尝外慕动而有歆羡之心故畸人而侔于天遗物而立于独斡旋万化惟我所爲古之人所谓命万物而无所听者盖在乎此故语有之曰人不婚宦情欲失半人不衣食君臣道息周谚曰田父可坐杀晨出夜入自以性之恒啜菽菇藿自以味之极肌肉麤厚筋节𦝘急一朝处以柔毛绨募荐以梁肉兰橘心㾓体烦内热生病矣商鲁之君与田父侔地则亦不盈一时而惫矣言有所安习者皆不可卒改易况目然乎故野人之所安野人之所美谓天下无过者昔者宋国有田夫常衣緼黂仅以过冬暨春东作自曝于日不知天下之有广夏隩室緜纩狐狢顾谓其妻曰负日之暄人莫知者以献吾君将有重赏里之富室告之曰昔人有美戎菽甘枲茎芹萍子者对乡豪称之乡豪里中之贵者乡豪取而尝之蜇于口惨于腹衆哂而怨之其人大慙子此类也政和天下各安其性命之情则之四者存可也亡可也天下不安其性命之情则于是愚智相讥而歆羡超矣夫义之于君臣也礼之于夫妇也命也有性焉君子不谓命口之于味也四肢之于安佚也性也有命焉君子不谓性杨子举婚宦君臣之言引田父乡豪之说凡以明使天下不安其性命之情者以此而已杨朱曰豊屋美服厚味蛟色有此四者何求于外有此而求外者无厌之性无厌之性阴阳之蠹也非但累其身乃侵损正气政和动与过刑之所取宵人之离内刑者阴阳食之然则无厌之性爲阴阳之蠹者岂其内刑之过欤范曰南溟之鹏不能展翼于蓬蒿而鷃之逍遥则有余地东海之鼈不能容足于坎井而蛙之跳梁则有余水自然定分有不可易故无夸跂之心傥或游劵之外而至乎期费则盈嗜慾长好恶而性命之情病矣阴阳之寇奚自而可逃耶是篇所言大抵过于放逸盖以救弊故也苟不眀夫救獘之㫖而以是爲常则世俗之君子危身弃生以殉物者多矣又鸟能安于定分哉故复继之以田父之说忠不足以安君适足以危身义不足以利物适足以害生安上不由于忠而忠名灭焉利物不由于义而义名絶焉君臣皆安物我兼利古之道也政和忠所以安君也忠而轻用吾身则不足以安君而适所以危身义所以利物也义而反愁我己则不足以利物而适足以害生故忠以安君者欲君臣皆安义以利物者欲物我兼利此古之道也鬻子曰去名者无忧老子曰名者实之賔而悠悠者趋名不己名固不可去名固不可賔邪今有名则尊荣亡名则卑辱尊荣则逸乐卑辱则忧苦忧苦犯性者也逸乐顺性者也斯实之所系矣名胡可去名胡可賔但恶夫守名而累实守名而累实将恤危亡之不杀岂徒逸乐忧苦之间哉政和自内言之去名无忧自外言之有名尊荣虽然圣人任其自尔何容心焉去功与名遣与衆人非所以蕲无忧也苟有其实人与之名不受非所以图尊荣也两无所系此之谓顺性命之道也范曰名不可比周争也不可夸诞有也不可势重胁也故古人谓是爲公器而不可多取彼烈士之殉名廉士之重名奸人之盗名又乌知至人以是爲己桎梏而有所谓无爲名尸者哉是篇始有爲名之说必终以此所以遣其言之累耳沖虚至德眞经四解卷之十八沖虚至德真经四解正统道藏三家本二十卷洞神部玉诀类沖虚至德眞经四解卷之十九德八和光散人高守元集说符子列子学于壶丘子林壶丘子林曰子知持后则可言持身矣老子曰后其身而身先列子曰愿闻持后曰顾若影则知之列子顾而观影形枉则影曲形直则影正然则枉直随形而不在影屈伸任物而不在我此之谓持后而处先物莫能与争故常处先此语似壶子答而不条显列子一得持后之义因而自释之壶子即以爲解故不复答列子也卢曰夫影由形立曲直在于形生形由神存眞伪在于神用若见影而形辩知形而神彰不责影以正身不执身以明道观其末而知其本因其着而识其微然后能常处先矣政和道以柔弱谦下爲表故随感而应未尝先人也如彼桔槔俯仰随人不与物争而天下莫能与之争则后其身而身先有在于此故曰屈伸任物而不在我此之谓持后而处先范曰影之爲物火与日吾屯也阴与夜吾代也疑若有待矣而实无所待彼往则我与之往彼来则我与之来彼强阳则我与之强阳或枉或直随形而已故列子观之而得持后之说也人皆取先己独取后日受天下之垢是之谓持后则不与物争而天下莫能与之争故常处先老子曰圣人后其身而身先又曰欲先人以其身后之义与此协关尹谓子列子曰言美则响美言恶则响恶身长则影长身短则影短名也者响也身也者影也夫美恶报应譬之影响理无差焉故曰愼尔言将有知之愼尔行将有随之所谓出其言善千里应之行乎迩见乎远是故圣人见出以知入观往以知来此其所以先知之理也见言出则响入形往则影来明报应之理不异于此也而物所未悟故曰先知之耳卢曰响之因声声善则响美名之因实实善则名眞故名者声之响身者神之影也声出而响和行习而神随故圣人闻响以知声见行而知道也政和言发而响应形动而影从美恶长短在此而不在彼故君子将有言也将有行也必愼其独易曰先知其几于神乎见出以知入观往以知来爲之于未有非几于神者与范曰言行之接物若声之于响形之于影声有美恶响则应之形有长短影则从之故言出乎身加乎民行发乎迩见乎远言行君子之所以动天地也可不愼乎惟研几之圣人朝彻于见独之先作炳于眇绵之上见出知入观往知来言行之大始于拟议而终有成变化故言无瑕谪之可累行无辙迹之可寻度在身稽在人人爱我我必爱之人恶我我必恶之礼度在身考验由人爱恶从之物不负己汤武爱天下故王桀纣恶天下故亡此所稽也卢曰礼度在于身稽考在于人若影之应乎形响之应乎声汤武桀纣其迹可稽也其度可明也爱恶之心不可不愼也稽度皆明而不道也譬之出不由门行不从径也稽度之理旣明而复道不行者则出可不由户行不从径也以是求利不亦难乎违理而得利未之有卢曰稽度之事可明而不爲道者譬行不由门户与街衢耳欲以求利身于天下者不亦难乎尝观之神农有炎之德稽之虞夏商周之书度诸法士贤人之言所以存亡废兴而非由此道者未之有也自古迄今无不符验卢曰考其行稽其迹自古帝王贤圣之言犹人存亡废兴粲然可明若不由此道而爲理者未之有也政和度言其可度稽言其所考欲知己之可度当念彼之所稽斯得矣是故人之爱恶于我自我之爱恶尔帝之所兴王之所起缙绅先生多能明之验其废兴之道未有不由此者范曰以身爲度者其本在此以稽爲决者其效在彼有以爱人人斯爱我矣有以恶人人斯恶我矣爱恶之情未尝不本诸已汤武积德有海内爱之可知故其兴也勃然桀纣不仁失天下恶之可知故其亡也忽焉岂非稽在人之验与是道也自古及今未有不由此者严恢曰所爲问道者爲富今得珠亦富矣安用道道富之本也珠富之末也有本故末存存末则失本也子列子曰桀纣唯重利而轻道是以亡非不富失本则亡身幸哉余未汝语也人而无义唯食而己义者宜也得理之宜者物不能夺也是鸡狗也彊食靡角胜者爲制是禽兽也以力求胜非人道也爲鸡狗禽兽矣而欲人之尊己不可得也岂欲人之尊己道在则自尊耳人不尊己则危辱及之矣乐推而不厌尊己之谓苟违斯义亡将至卢曰无乏少者谓之富非谓求利之富也若重利轻道桀纣所以亡也鸡犬禽兽不知仁义争食恃力不知其他行此则危辱及身欲人之尊己岂可得矣此谓因名求实政和经曰虽有拱璧以先驷马不如坐进此道苟轻道而徇物则人不尊己而危辱及之范曰平爲福有余爲祸物莫不然而财其甚者也夫富者苦身疾作多积财而不得尽用其爲形也亦外矣又乌知体道之人有所谓知足者哉游劵之内行乎无名有万不同随取皆备又国财在所并焉故莫之爵而常自然天下乐推而不厌固未尝重利轻道而以富爲是也列子学射中矣率尔自中非能期中者也请于关尹子尹子曰子知子之所以中者乎对曰弗知也关尹子曰未可虽中而未知所以中故曰未可也退而习之三年又以报关尹子尹子曰子知子之所以中乎列子曰知之矣关尹子曰可矣守而勿失也心平体正内求诸己得所以中之道则前期命矣发无遣矣非独射也爲国与身亦皆如之故圣人不察存亡而察其所以然射虽中而不知所以中则非中之道身虽存不知所以存则非存之理故夫射者能拙俱中而知所以中者异贤愚俱存而知所以存者殊也卢曰不知所以中者非善之善者也得之于手应之于心命中而中者斯得矣得而守之是谓之道也能知其道非独射焉爲国爲身亦皆如是也善知射者不贵其中贵其所以必中也善知理国理身者亦不贵其存贵其所以必存故贤愚理乱可知者有道也政和射者非前期而中谓之善射可乎盖前期而中则所制在此使无二适唯我所爲推此以修身推此以治国是或一道也圣人不察其存而察其所以存不察其亡而察其所以亡存亡末也所以存亡者其本也察其所以存则知免于亡察其所以亡则知保其存范曰古之射者内志正外体直奠而后发不失正鹄盖有所谓前期而中者苟反求诸已而不知所以中之之道讵能矢矢相属而发发相及哉虽然非独射也爲国与身亦皆如之惟圣人深达神机明乎无眹不察存亡而察其所以然者故养生则裕于屈伸处已则适乎消长范事则知成败之策御敌则达擒纵之权酬酢万变无往不暇与所谓前期而中者伺异矣列子曰色盛者骄力盛者奋未可以语道也色力是常人所务也故不斑白语道失而况行之乎色力旣衰方欲言道悟之已晩言之犹未能得而况行之乎故自奋则人莫之告人莫之告则孤而无辅矣骄奋者虽告而不受则有忌物之心耳目自塞谁其相之贤者任人故年老而不衰智尽而不乱不专己智则物愿爲己用矣故治国之难在于知贤而不在自贤自贤者即上所谓孤而无辅知贤则智者爲之谋能者爲之使物无弃才则国易治也卢曰俗之所恃者色与力也恃色则骄怠之心厚恃力则奋击之志多不可以语其道也色力衰者爲班白白首闻道犹不能行况能行之乎故守单弱者道必亲之自强奋者人不肯告人不肯告宁有辅佐者乎贤者任于人故穷年而神不衰尽智而心不乱以此理国者知贤而任之则贤才爲之用自贤而无辅则失人矣政和道以素朴爲质以懦弱谦下爲表故以色骄人而不锄其色以力尚人而不能不负其力皆未足以语大道之方也传曰行贤而去自贤之行乌往而不爱哉故不自奋则人乐告以善道矣于是闻道则有年虽长而色若孺子者此之谓年老而不衰于是知道则有达理而不以物害己者此之谓智尽而不乱此治国之道所以在于其身下人而惟骄矜之是去范曰汝惟不伐乃能无以色骄人汝惟不矜乃能无以力胜人以体道者不能进此又况天下之理自用则小好问则裕善爲国者以贤下人未尝以贤临人故聪明者竭其视听智力者尽其谋能行贤而去自贤之行岂容有不治者哉宋人有爲其君以玉爲楮叶者三年而成锋杀茎柯毫芒繁泽乱之楮叶中而不可别也此人遂以巧食宋国子列子闻之曰使天地之生物三年而成一叶则物之有叶者寡矣故圣人恃道化而不恃智巧此明用功能不足以赡物因道而化则无不周卢曰夫斲雕爲朴遗淳之道也故曰善约者不用胶漆善闭者不用关钥是以大辩若讷大巧若拙耳若三年成一叶与眞叶不殊岂理国全道之巧乎是以圣人恃其道化如和气布而万物生不恃智巧也若违天理而伪巧出此之爲未明本末也政和道雕刻衆形而不爲巧窃窃然恃智力而爲之安得物物而给诸故匪雕匪琢运量万物而不匮此圣人所以任道化而不任智巧范曰大制不割刻雕衆形彼盈于天地之间者干而实条而蔓匪规匪矩而有形者剸裁自我匪丹匪青而有色者藻饰自我有万不同一无不备岂固以人助天而有刻楮之劳哉圣人者天地而已矣故以道爲化无爲而天下助孰弊弊然以智巧爲事乎子列子穷容貌有饥色客有言之郑子阳者曰列御寇盖有道之士也居君之国而穷君无乃爲不好士乎郑子阳即令官遗之粟子列子出见使者再拜而辞使者去子列子入其妻望之而拊心曰妾闻爲有道者之妻子皆得佚乐今有饥色君遇而遗先生食先生不受岂不命也哉子列子笑谓之曰君非自知我也以人之言而遗我粟至其罪我也又且以人之言此吾所以不受也其卒民果作难而杀子阳卢曰夫食人之禄忧人之事君不知我因人之言而赐之若罪我也亦因人之言而责我也吾所贵夫知我者眞悟道之士也及子阳难作而不见害此眞所谓不爲外物之所伤累者也政和尊生者不以养伤身列子于是盖有先知之理焉范曰古之善爲士者三族之位不足易其介万钟之禄不足迁其守苟可以无与而与焉固未尝受而喜之也其曰民果作难而杀子阳又以明圣人之知几如此鲁施氏有二子其一好学其一好兵好学者以术干齐侯齐侯纳之以爲诸公子之傅好兵者之楚以法干楚王王悦之以爲军正禄富其家爵荣其亲施氏之邻人孟氏同有二子所业亦同而窘于贫羡施氏之有因从谓进趣之方二子以实告孟氏孟氏之一子之泰以术干秦王秦王曰当今诸侯力争所务兵食而已若用仁义治吾国是灭亡之道遂宫而放之其一子之卫以法干卫侯卫侯曰吾弱国也而摄乎大国之间大国吾事之小国吾抚之是求安之道若赖兵权灭亡可待矣若全而归之适于他国爲吾之患不轻矣遂刖之而还诸鲁旣反孟氏之父子叩胸而让施氏施氏曰凡得时者昌失时者亡子道与吾同而功与吾异失时者也非行之谬也且天下理无常是事无常非应机则是失会则非先日所用今或弃之今之所弃后或用之此用与不用无定是非也投隙抵时应事无方属乎智虽有仁义礼法之术而智不适时则动而失会者矣智苟不足使若博如孔丘术如吕尚焉往而不穷哉二子之所以穷不以其博与术以其不得随时之宜孟氏父子舍然无愠容曰吾知之矣子勿重言卢曰学仁义之道善韬略之能文武虽殊同归于才行之用必因智之适时智者道之用任智则非道矣夫投必中隙抵必适时应变无方皆爲智也故适时者无窘才明道者无乏智智若不足也虽文若孔丘武若吕尚不免乎穷困也孟氏旣悟故曰勿重言耳政和理无常是当时者爲是事无常非不适时者爲非当时命而大通乎天下则所弃者或用不当时命而大穷乎天下则所用者或弃君子知穷之有命知通之有时则安时顺命而已岂以其遇不遇而恃区区之智以投隙抵事爲哉范曰物无常宜宜在随时一是一非特未定也孟氏之二子其道与施氏同而功与施氏异岂行之谬哉此所谓非遭时也晋文公出会欲伐卫公子锄仰天而笑公问何笑曰臣笑邻之人有送其妻适私家者道见桑妇悦而与言然顾视其妻亦有招之者矣臣窃笑此也公寤其言乃止引师而还未至而有伐其北鄙者矣夫我之所行人亦行之而欲骋己之志谓物不生心惑于彼此之情也卢曰夫贪于得而不知得有所守者俗人之常情也故嗜慾无穷而眞道日丧矣所以贵夫知道者内守其道而不失外用于物而不遗世人则不然矣外贪慾色他妇是悦也内失于道者而已妻见招矣政和察乎盈虚知分之无常则于去就安能独以其身尚人哉此圣人所以睹蝉鹊之相累而不以物害己范曰侔物者物亦侔之害人者人亦复之物固相累二类相召也此栗林虞人以吾爲戮古之眞人所以三月不庭与传称吴王欲伐荆孺子諌之义与此协晋国苦盗有郄雍者能视盗之眼察其眉睫之间而得其情晋侯使视盗千百无遗一焉晋侯大喜告赵文子曰吾得一人而一国盗爲尽矣奚用多爲文子曰吾君恃伺察而得盗盗不尽矣且郄雍必不得其死焉俄而羣盗谋曰吾所穷者郄雍也遂共盗而残之残贼杀之晋侯闻而大骇立召文子而告之曰果如子言郄雍死矣然取何方文子曰周谚有言察见渊鱼者不祥智料隐匿者有殃此答所以致死且君欲无盗莫若举贤而任之使教明于上化行于下民有耻心则何盗之爲此答所以止盗之方于是用随会知政而羣盗奔秦焉用聪明以察是非者羣诈之所逃用先识以擿奸伏者衆恶之所疾智之爲患岂虚言哉卢曰教者迹也衆人所以履而行焉化者道也衆人所以日用而心伏心伏则有耴迹明则教成举贤任才盗斯奔矣或问曰庄子云圣人生而大盗起此云举贤任才而羣盗去何谓耶答曰求虚名而丧其实者大盗斯起矣得其实而去爲名者羣盗斯去矣故举贤而任才者求名也用随会者得实也理不相违何疑之有耶政和道之以德有耻且格圣人所以教民而化之以道虽赏之不窃也以苛爲明抑末矣克核太至必有不肖之心应之郄雍视盗所以见杀举贤而不仁者远矣随会知政所以羣盗去而他适范曰鑑水之与形接也不设智故而物之方圆曲直不能逃也善爲国者藏其利器不以示人无爲而民自化无欲而民自朴又曷尝务机巧滋法令饰智惊愚恃明察物而期以得盗爲哉若郄雍者不足以知此孔子自卫反鲁息驾乎河梁而观焉有悬水三十仞圜流九十里鱼鼈弗能游鼋鼍弗能居有一丈夫方将厉之孔子使人并涯止之曰此悬水三十仞圜流九十里鱼鼈弗能游鼋鼍弗能居也意者难可以济乎丈夫不以错意遂度而出孔子问之曰巧乎有道术乎所以能入而出者何也丈夫对曰始吾之入也先以忠信及吾之出也又从以忠信忠信错吾躯于波流而吾不敢用私所以能入而复出者以此也孔子谓弟子曰二三子识之水且犹可以忠信诚身亲之而况人乎黄帝篇中已有此章而小不同所明亦无以异故不复释其义也卢曰夫忠者同于物信者无所疑同而不疑不私其己故能入而复出也然则同而不疑不私其己知道矣夫黄帝篇中已有此章政和至诚之道无所不通忠而不欺信而不疑诚心行之可以感物则动天地感鬼神横六合而无逆者故游金石蹈水火皆可也范曰游于吕梁者必顺性命之理济于河梁者必体忠信之道其㫖一也白公问孔子曰人可与微言乎孔子不应白公楚平王之孙太子建之子也其父建因费无极所谮出奔郑郑人杀之胜欲令尹子西司马子期伐郑许而未行晋伐郑子西子期将救郑胜怒曰郑人在此雠不远矣欲杀子西子期故问孔子孔子知之故不应微言犹密谋也卢曰微言者密言也令人不能知也白公楚平王之孙太子建之子建出奔郑白公欲乱故孔子不应耳白公问曰若以石投水何如孔子曰吴之善没者能取之石之投水则没喻其微言人不能觉故孔子答以善没者能得之明物不可隐者也曰若以水投水何如孔子曰淄渑之合易牙尝而知之复爲善味者所别也卢曰以石投水喻迹不可见以水投水喻合不可隐也味者分淄渑不可合也唯神契理会然后得也白公曰人故不可与微言乎孔子曰何爲不可唯知言不谓者乎谓者所以发言之㫖趣发言之㫖趣则是言之微者形之于事则无所隐夫知言之谓者不以言言也言言则无微隐卢曰夫情生而事彰味殊而可尝唯神之无方知言之谓者神会也争鱼者濡逐兽者趋非乐之也自然之势自应濡走故至言去言理自明化自行至爲无爲理自成物自从夫浅知之所争者末矣失本存末事着而后争解鲜不及也卢曰鱼在于水争之者濡兽走于野逐之者趋非乐之也其势使然也故至言者不在言至爲者无所爲也浅智逐末常失其理道之所行物无不当者矣白公不得己遂死于浴室不知言之所谓遂使作乱故及于难卢曰忿而非理死以快意下愚之所以乱常也政和以石投水旣有形矣若形形者未尝形则非善没者所能取也淄渑之合旣有味矣若味味者未尝呈则非易牙所能尝而知之也微言固隐而未彰然言亦旣有唯目击道存殆弗容声则知言之谓而不以言言者也争鱼逐兽所争末矣故至言必去言然后爲言之至至爲必去爲然后爲爲之至白公何足以与此范曰以石投水而善没者能取之以水投水而善喊者能尝之一涉于物固有不得而逃者矣然不知言之人乌可与言知言之人默焉而意已传将欲微言非知言之谓者不可也又况天下之理争鱼者濡逐兽者趋岂固乐之哉意之所至有不知所以然而然者何则物有感触皆从意生意所偏系随念而易发于言者一或不愼则几事不密而至于害成者有矣故至言去言则虽言而未尝言至爲去爲则无爲而无不爲夫浅智之所争者末矣白公争而灭殆谓是与赵襄子使新穉穆子攻翟穆子襄子家臣新穉狗也翟解虞也胜之取左人中人左人中人解虞二邑名使遽人来谒之遽传也谒告也卢曰急来告捷也襄子方食而有忧色左右曰一朝而两城下此人之所喜也今君有忧色何也襄子曰夫江河之大也不过三日谓潮水有大小飘风暴雨不终朝日中不须臾势盛者必退也今赵氏之德行无所施于积无积德而有重功不可不戒惧也一朝而两城下亡其及我哉不忘亡则不亡之也卢曰不能积德累行而以强力下二城夫物盛必衰不亡何待耶故贪不以忻贤者所以惧知苟得之所以惧也然后能积其德矣孔子闻之曰赵氏其昌乎夫忧者所以爲昌也喜者所以爲亡也胜非其难者也持之其难者也贤主以此持胜故其福及后世齐楚吴越皆尝胜矣然卒取亡焉不达乎持胜也唯有道之主爲能持胜胜敌者皆比国而有以不能持胜故危亡及之卢曰矜功伐能所以亡也忧得诫强所以昌也贤者以此福及后代道者以此泽被含生此之谓持胜持胜者持此诫愼胜彼强梁唯有道者所能行也孔子之劲能拓国门之关而不肯以力闻劲者力也拓者举也孔力能举门关而力名不闻者不用其力也墨子爲守攻公输般服而不肯以兵知公输般善爲攻器墨子设守能却之爲般所服而不称知兵者不有其能也故善持胜者以彊爲弱得爲攻之母也卢曰夫子之力能举关墨子之善能制敌不以力谋显而以道德闻者善此持胜以彊爲弱也夫艺成者必爲人所役好胜者必遇于彊敌唯道德仁义者可以役物而兴化者也政和盈而处之以冲成而处之以缺持胜之道也刚而守之以柔彊而守之以弱常胜之道也江河之大也有损焉风雨之聚也有息焉日之中也有昃焉观诸天地尚不能乆而况于人乎惟始于忧勤者终于逸乐此忧者所以爲昌般乐怠敖者是自求祸此喜者所以爲亡知此则福及后世此之谓持胜之道力足以制衆而无勇功兵足以胜敌而无威名柔弱处下而攻坚强者莫之能先此之谓常胜之道然常胜之道是乃所以持胜也范曰战胜易守胜难故非有道之主不能持胜沖虚至德眞经四解卷之十九沖虚至德真经四解正统道藏三家本二十卷洞神部玉诀类沖虚至德眞经四解卷之二十德九和光散人高守元集说符宋人有好行仁义者三世不懈家无故黑牛生白犊以问孔子孔子曰此吉祥也以荐上帝居一年其父无故而盲其牛又复生白犊其父又复令其子问孔子其子曰前问之而失明又何问乎父曰圣人之言先迕后合其事未究姑复问之其子又复问孔子孔子曰吉祥也复教以祭其子归致命其父曰行孔子之言也居一年其子又无故而盲其后楚攻宋围其城民易子而食之析骸而炊之丁壮者皆乗城而战死者太半此人以父子有疾皆免及围解而疾俱复此所谓祸福相倚也卢曰夫仁者爱人义者济物三世不息其于积善深矣若有其才则招禄无其才则致福此余庆之所钟也吉祥之应爲善之征克全其生而获其利积行之报岂虚言也哉政和昭昭生于㝠㝠有伦生于无形祸兮福所倚福兮祸所伏孰知其极则倚伏之理何常之有唯德厚者福衍故福生有基而祸亦不来此宋人之行仁义所以能因祸致福范曰福之兆乎物谓之祥祸之兆乎物亦谓之祥所谓吉祥者岂非吉之先见者与然梱之祥也其父以爲不祥巫祝所以爲不祥者神人以爲大祥盖忧喜聚门吉凶同域而祸福之相爲倚伏特未可知也唯圣人爲能知其所以然宋有兰子者凡人物不知生出主谓之兰也以技干宋元宋元召而使见其技以双枝长倍其身属其踁并趋并驰弄七剑迭而跃之五剑常在空中元君大惊立赐金帛又有兰子又能燕戏者如今之絶倒投狭者闻之复以干元君元君大怒曰昔有异技干寡人者技无庸适值寡人有欢心故赐金帛彼必闻此而进复望吾赏拘而拟戮之经月乃故此技同而时异则功赏不可预要也卢曰夫积仁义以守道者福可全也恃力技以侥倖不常禄也列子两举其事以彰德行之爲益耳政和理无常是事无常非顾所遇之时如何耳乃若执技而不通乎道尤非所谓可常之道也君子知分之无常所以谨于去就范曰得时者昌失时者亡苟骋徼利之心而昩适时之道鲜不及矣奏穆公谓伯乐曰子之年长矣伯乐善相马者子姓有可使求马者乎问伯乐之种姓有能相马继乐者不伯乐对曰良马可形容筋骨相也马之良者可以形骨取也天下之马者若灭若没若亡若失天下之絶伦者不于形骨毛色中求故髣髴恍惚若存若亡难得知也若此者絶尘弭𨅊言迅速之极臣之子皆下才也可告以良马不可告以天下之马也臣有所与共担缠薪菜者负索薪菜盖贱役者有九方单比其于马非臣之下也请见之非臣之下言有过于己卢曰担缠薪菜者贱役者也子姓者子弟之同姓者也穆公见之使行求马三月而反报曰己得之矣在沙丘穆公曰何马也对曰牝而黄使人往取之牡而骊穆公不说召伯乐而谓之曰败矣子所使求马者色物牝牡尚弗能知又何马之能知也伯乐喟然太息曰一至于此乎是乃其所以千万臣而无数者也言其相马之妙乃如此也是以胜臣千万而不可量卢曰臯之相马相其神不相其形也形者常人之所辩也伯乐叹其忘形而得神用心一至于此自以爲不及臯之无数倍也故穆公以爲败伯乐以爲能也若臯之所观天机也天机形骨之表所以使蹄足者得之于心不显其见得其精忘其麤在其内而忘其外精内谓天机麤外谓牝牡毛色见其所见所见者惟天机也不见其所不见所不见毛色牝牡也视其所视视其所宜视者不忘其所视而遗其所不视所不应视者不以经意也若臯之相马乃有贵乎马者也言臯之此术岂止于相马而已神明所得必有贵于相马者言其妙也马至果天下之马也卢曰夫形质者万物之着也神气者无象之微也运有形者无象也用无象者形物也终日用之而不知其功终年运之而不以爲劳知而养之者道之主也臯之见乎所见者以神也契其神者而贵于马也代人皆不知所贵矣政和道在体无体若灭若没视之不可见若亡若失搏之不可得絶尘弭𨅊逐之不能及中人以下才士也岂足以识此可以言论者物之麤可以意致者物之精得其精忘其麤者言之所不能论也知之外矣不知内矣在其内忘其外者知之所不能知也见其所见不见其所不见此其见之所以独视其所视不视其所不视此其视之所以神惟其所索者不在于形骸之内故其所得者非见于形骸名声之末是乃进乎圣人之道良马以喻才天下马以喻圣人之道范曰牝而黄牡而骊相去远矣九方之相马也得其精而忘其麤在其内则忘其外造天机之妙而色物牝牡无所致知此伯乐所以喟然而叹以爲千万臣而无数也楚庄王问詹何曰治国奈何詹何盖隐者也詹何对曰臣明于治身而不明于治国也楚庄王曰寡人得奉宗庙社稷愿学所以守之詹何对曰臣未尝闻身治而国乱者也又未尝闻身乱而国治者也故本在身不敢对以末楚王曰善卢曰损物以厚生小人之常情也损生以利物好名之诡行也安社稷者后其身也善理身者国自理之矣君者国之主神者形之主理国在乎安君理身在乎安神神安则道崇道崇则国理神者身之本道者神之功故不敢以末对政和国之本在身是以明明德于天下者欲治其国先脩其身所谓治其本面末从之也古之人以道之眞治身其绪余以爲国家岂有身治而国乱范曰国之本在家家之本在身善爲国者岂有他哉盖亦反其本矣詹何之钓鱼也以弱制强也以轻致重而曰治国诚能若此则天下可运于一握由是观之举斯心以加诸彼固其所慢爲也狐丘丈人谓孙叔敖曰人有三怨子知之乎狐丘邑名丈人长老者孙叔敖曰何谓也对曰爵高者人妬之官大者主恶之禄厚者怨逮之孙叔敖曰吾爵益高吾志益下吾官益大吾心益小吾禄益厚吾施益博以是免于三怨可乎卢曰夫心益下君道之用也施益博者德之用也用道以下身者无怨恶也用德以周施者主恩惠也向之三怨复从何而生哉政和君子不欲多尚人爵益高心益下此所以免于人之妬而无失其爲高官益大心益小此所以免于上之忌而无失其爲大禄益厚施益博此所以免于怨之远而无失其爲厚是谓持后而处先范曰孙叔敖三爲令尹而不荣华三去之而无忧色以是而期免于怨固无往而不可矣孙叔敖疾将死戒其子曰王亟封我矣吾不受也爲我死王则封汝汝必无受利地楚越之间有寝丘者此地不利而名甚恶楚人鬼而越人禨信鬼神与禨祥卢曰禨字淮南传曰吴人鬼越人畿畿祥也可长有者唯此也孙叔敖死王果以美地封其子子辞而不受请寝丘与之至今不失汉萧何亦云子孙无令势家所夺即此类也卢曰人所争者有力必取之利之薄者人所不用焉不争之物则乆有其利必争之物则不能常保人知利厚而共争不知长有而利深故嗜慾者必争之地也全道者长乆之方也善于道者触类而长之何适而非道政和天下皆知美之爲美斯恶矣唯处衆人之恶而不争者爲几于道而可以长乆范曰古之得道者处衆人之所恶不以自好累乎其心以寝丘之封孙叔敖所以戒其子也牛缺者上地之大儒也下之邯郸遇盗于耦沙之中尽取其衣装车牛步而去视之欢然无忧吝之色盗追而问其故曰君子不以所养害其所养盗曰嘻贤矣夫旣而相谓曰以彼之贤往见赵君便以我爲必困我不如杀之乃相与追而杀之燕人闻之聚族相戒曰遇盗莫如上地之牛缺也皆受教俄而其弟适秦至阙下果遇盗忆其兄之戒因与盗力争旣而不如又追而以卑辞请物盗怒曰吾活汝弘矣而追吾不已迹将着焉旣爲盗矣仁将焉在遂杀之傍害其党四五人焉牛缺以无吝招患燕人假有惜受祸安危之不可预图皆此类卢曰夫知时应理者事至而不惑时来而不失动契其眞运合于变矣若见名示迹不适其时则无往不败也牛缺不知时其弟亦过分亦犹孟氏之二子出于文武哉矫名过当者未尝不如此也政和生非贵之所能存身非爱之所能厚牛缺之见杀是巳富贵者以养伤身贫贱者以利累形燕人之见杀是已然则轻生固所不免而重生者亦未离于有累圣人所以有身爲大患范曰牛缺以无吝招辜燕人以力争遇害祸福之理不可预图有如此者虞氏者梁之富人也家充殷盛钱帛无量财货无訾登高楼临大路设乐陈酒击博楼上侠客相随而行楼上博者射明琼张中反两㯓吐合切鱼而笑明琼齿五白也射五白得之反两鱼获胜故大笑飞鸢适坠其腐鼠而中之侠客相与言曰虞氏富乐之日乆矣而常有轻易人之志吾不侵犯之而乃辱我以腐鼠而此不报无以立懂于天下请与若等勠力一志率徒属必灭其家爲等伦皆许诺至期日之夜聚衆积兵以攻虞氏大灭其家骄奢之致祸败不以一涂虞氏无心于凌物而家破者亦由谦退之行不素着故也卢曰前章言学仁义三代以致祥此章言积骄奢一朝以招祸行之不着飞灾所钟祸福无门惟人所召此之双举诫之深焉政和祸福之来惟人所召而天之所恶孰知其故范曰道者去奢去泰奢则淫于德泰则侈于性岂道也哉虞氏富乐日之乆矣肆轻易之心亡谦恭之行故其亡也立而待也东方有人焉曰爰旌目将有适也而饿于道狐父之盗曰丘见而下壶餐以餔之爰旌目三餔而后能视曰子何爲者也曰我狐父之人丘也爰旌目曰譆汝非盗邪胡爲而餐我吾义不食子之食也两手据地而欧之不出喀喀然遂伏而死狐父之人则盗矣而食非盗也以人之盗因谓食爲盗而不敢食是失名实者也卢曰求名失实违道丧生其爰旌目之谓乎有道者不然矣使盗者变其心成乎仁也身行其道人沐其化君子济危食之两全也欧则双失又喀喀而吐伪愚也哉政和贤者过之道之所以难行也此伯夷之隘君子所以不由范曰嘑尔之与乞人弗屑嗟来之食饿者弗受矧夫所谓盗者哉然有御人于国门之外者其交也以道其馈也以礼虽孔子受之讵曰以其人之盗而不食其食乎柱厉叔事莒敖公自爲不知己者居海上夏日则食菱芰冬日则食橡栗莒敖公有难柱厉叔辞其友而往死之其友曰子自以爲不知己故去今往死之是知与不知无辩也柱厉叔曰不然自以爲不知故去今死是果不知我也吾将死之以丑后世之人主不知其臣者也凡知则死之不知则弗死此直道而行者也柱厉叔可谓怼以忘其身者也卢曰彼终不知己也乃死其身以明彼之不知己岂有道者所处乎名之累愚多若是矣与夫全生寳道者远矣政和君子有杀身以成仁者仁不可去也有舍生而取义者义不可辞也忿诚无由适足以杀其躯而已不能惩忿窒慾而刻意异俗以丧其生此未闻君子之大道也范曰死或重于泰山或轻于鸿毛顾所以处之如何耳死者非难处死者难公子纠之难召忽死而管仲不死古之人未尝不非子纠而多管仲矧夫所谓不知己者哉以怼忘身君子不贵也杨朱曰利出者实及怨往者害来利不独往怨不遍行自然之势发于此而应于外者唯请请当作情情所感无远近幽深是故贤者愼所出善着则吉应恶积则祸臻卢曰唯请者若自召之也祸福之来若影与响耳故贤者愼其所出也今之慕道者皆脱略名教轻弃礼法放情任己以爲达生以任义爲桎梏以屋宅爲裈袴忽彼报应人事不修故嵇康之徒死亡而不暇嗣宗之辈世疾如仇雠而不知眞理乎政和言出乎身加乎人行发乎迩见乎远言有招祸行有招辱君子不可不愼也曰发于此而应于外者唯请盖言祸福荣辱之来唯人所召范曰祸福无门惟人所召荣辱之来各象其德出乎尔者反乎尔者也可不愼乎杨子之邻人亡羊旣率其党又请杨子之竖追之杨子曰嘻亡一羊何追者之衆邻人曰多岐路旣反问获羊乎曰亡之矣曰奚亡之曰岐路之中又有岐焉吾不知所之所以反也杨子戚然变容不言者移时不笑者竟日门人怪之请曰羊贱畜又非夫子之有而损言笑者何哉杨子不答门人不获所命弟子孟孙阳出以告心都子心都子他日与孟孙阳偕入而问曰昔有昆弟三人游齐鲁之间同师而学进仁义之道而归其父曰仁义之道若何伯曰仁义使我爱身而后名身体髪肤不敢毁伤也仲曰仁义使我杀身以成名无求生以害仁有杀身以成仁叔曰仁义使我身名并全旣明且哲以保其身彼三术相反而同出于儒孰是孰非邪杨子曰人有滨河而居者习于水勇于泅操舟鬻渡利供百口裹粮就学者成徒而溺死者几半本学泅不学溺而利害如此若以爲孰是孰非心都子嘿然出孟孙阳让之曰何吾子问之迂夫子答之僻吾惑愈甚心都子曰大道以多岐亡羊学者以多方丧生学非本不同非本不一而末异若是唯归同反一爲亡得丧子长先生之门习先生之道而不达先生之况也哀哉卢曰羊以踰神守神不失爲道也一失其羊而奔波歧路不可得矣但守其神爲无丧无得而爲无待也多方于仁义者亦若是矣政和自道术爲天下裂百家往而不反故天下之人各自爲方判离涣散而不见古人之大全此多歧所以亡羊多方所以丧生也仁义使我爱身而后名盖若微子之去使我杀身以成名盖若比干之死使我身名俱全盖若箕子之智然是三仁者同归于道使天下之人虽殊涂而同归则无得丧矣范曰道不欲杂杂则多多则扰体道者一以贯之岂以多爲贵哉会殊涂而同归该百虑而一致则于道几矣杨朱之弟曰布衣素衣而出天雨解素衣衣缁衣而反其狗不知迎而吠之杨布怒将扑之杨朱曰子无扑矣子亦犹是也向者使汝狗白而往黑而来岂能无怪哉此篇明己身变异则外物所不达故有是非之义不内求诸己而专责于人亦犹杨布服异而怪狗之吠也卢曰夫守眞归一则海鸥可驯若失道变常则家犬生怖矣政和君子之行内守之而外不变或知白守黑或以黑尚白衆人固不识也若丧其质之眞而外变于白黑又岂能使物之不怪乎范曰物变无常是非各异知其然不知其所以然者妄也眞伪强生分别名实震乎朝暮毁誉迷于再三岂不惑哉杨朱曰行善不以爲名而名从之名不与利期而利归之利不与争期而争及之故君子必愼爲善在智则人与之讼在力则人与之争此自然之势也未有处利名之中而患难不至者也语有之曰爲善无近名岂不信哉卢曰求名之善人所必争故曰爲善无近名者不与人争利也行人之所不能行而不伐者愼爲善也政和善不与名期而名自至名不与利期而利自至货财聚而睹所争则其流生祸也圣人见出以知入观往以知来故言行之发必愼其独也庄子曰爲善无近名范曰善者人之所欲也一有所欲则或殉名而不息或逐利而无厌决性命之情以争之而攘夺诞谩无所不至矣故伯夷饿于首阳之下盗跖暴于东陵之上岂不惑哉昔人言有知不死之道者燕君使人受之不捷而言者死燕君甚怒其使者将加诛焉幸臣谏曰人所忧者莫急乎死己所重者莫过乎生彼自丧其生安能令君不死也乃不诛有齐子亦欲学其道闻言者之死乃抚膺而恨富子闻而笑之曰夫所欲学不死其人已死而犹恨之是不知所以爲学胡子曰富予之言非也凡人有术不能行者有矣能行而无其术者亦有矣卫人有善数者临死以决喻其子志其言而不能行也他人问之以其父所言告之问者用其言而行其术与其父无差焉若然死者奚爲不能言生术哉物有能言而不能行能行而不能言才性之殊也卢曰或人有非术者云徒能说虚词以辩理未有自能行而证之者故疑其所言以爲不实耳故此章言有知之者有能知而未能行者有能行而不知者然则知而不行行而不知不行不知虽俱能悟非无差别矣况闻斯行诸因知而获悟者岂不贤于不知言者乎政和小梁倚有圣人之才而无圣人之道女偊有圣人之道而无圣人之才或有其才或有其道所以未能俱至于圣也有术而不能行者有道之谓能行而无术者有才之谓以圣人之道告圣人之才庶几则其果爲圣人矣孰谓死者不能言生术哉范曰言人之才性不同有如此者邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君之欲放之竞而捕之死者衆矣君如欲生之不若禁民勿捕捕而放之恩过不相补矣简子曰然卢曰夫人知所以善者皆事之末也若理其本则衆所不能知而功倍于理末者皆若此也故小慈是大慈之贼耳名教之迹理其末也大道之功理其本也衆人皆睹其小而不识其大者焉故略举放鸠以明此大㫖也政和天地之于万物形色智力使其自遂而已圣人好生之德盖亦以匝齐田氏祖于庭食客千人中坐有献鱼鴈者田氏视之乃叹曰天之于民厚矣殖五谷生鱼鸟以爲之用衆客和之如响鲍氏之子年十二预于次进曰不如君言天地万物与我并生类也类无贵贱同是生类但自贵而相贱徒以小大智力而相制迭相食非相爲而生之人取可食者而食之岂天本爲人生之且蚊蚋噆肤虎狼食肉非天本爲蚊蚋生人虎狼生肉者哉卢曰夫食肉之类更相吞噉灭天理也岂天意乎鲍子之言得理之当也尝有俗士言伏羲爲网罟燧人熟肉而食彼二皇者皆圣人也圣人与虎食肉何远耶释氏之经非中国圣人约人爲教利人而已矣释氏是六通圣人约识爲教通利有情焉今列子之书乃复宣明此指则大道之教未尝不同也政和天地与我并生万物与我爲一则类与不类相与爲类然形名而降大则制小远近之相取高下之相倾智力消息皆其自尔故圣人之道任万物之自然而不爲范曰人之于物无所不爱也所谓放生以示有恩者岂其然哉天之于物无所不生也所谓生物以爲民用者岂其然哉齐有贫者常乞于城市城市患其亟也衆莫之与遂适田氏之廐从马医作役而假食郭中人戏之曰从马医而食不以辱乎乞儿曰天下之辱莫过于乞乞犹不辱岂辱马医哉不以从马医爲耻辱也此章言物一处极地分旣以定则无复廉耻况自然能夷得失者乎卢曰士有折支舐痔而取进用者亦求衣食也役于贱医之门者亦求衣食也获多利则以爲荣获少利则以爲耻代人亦孰知荣耻之实者乎政和以道观之物无贵贱以俗观之贵贱不在已明乎此则天下之辱不足以辱其身此有道者之所贵也宋人有游于道得人遗契者归而藏之密数其齿告邻人曰吾富可待矣假空名以求实者亦如执遣契以求富也卢曰举俗之人迷于空名失于眞理皆如拾遗失之水契计刻齿之数以待富焉亦犹不耻乞丐于市而耻受役于人矣亦何异乎人间逃奴弃其主而别事于人执劳不异也而自以爲不系属于人随妄情而失实义其类皆如是矣政和世之所贵道者书也道虽书之所传而亦非书之所能得其眞彼载之空言而因以求道则去道远矣执遗契以待富凡以明此范曰以内观爲务者安至足之分故从马医而不以爲辱以外慕爲心者肆无穷之欲故执遣契而期以获富人有枯梧树者其邻父言枯梧之树不祥其邻人遽而伐之言之虽公而失厝言之所也邻人父因请以爲薪又践可疑之涂其人乃不悦曰邻人之父徒爲薪而教吾伐之也在可疑之地物所不信也与我邻若此其险岂可哉卢曰劝之伐树公言也请以爲薪理当也劝伐而请疑过生焉故曰人之所畏不可不畏勿谓无伤其祸将长此之谓也政和处嫌疑之域则触类而生疑道之所以不行也范曰宋有富人天雨墻坏其子曰不筑且有盗其邻人之父亦云暮而果大亡其财其家甚知其子而疑邻人之父然则践可疑之地失措言之所讵能使人之不疑哉人有亡鈇者意其邻之子视其步窃鈇也颜色窃鈇也言语窃鈇也动作态度无爲而不窃鈇也俄而相其谷而得鈇他日复见其邻人之子动作态度无似窃鈇者意意所偏惑则随想念而转易及其甚者则白黑等色方圆共形岂外物之所能变乎故语有之也万事纷错皆从意生卢曰事有疑似而招祸者多矣自飞鸢坠鼠皆疑似成患唯积德守道无情不私者乃能无患焉故失鈇疑邻其事一也政和藏猜虑之心则随在而有蔽故道之所以不眀也范曰万物纷错皆从意生意所偏系随念而易又况虚明之中有物採之沈沦性眞迷着外好则事之物变盖有甚于窃鈇者白公胜虑乱虑者犹度也谋度作乱者罢朝而立倒杖策錣上贯颐錣杖末锋血流至地而弗知也郑人闻之曰颐之忘将何不忘哉意之所属着其行足踬株埳头抵植木而不自知也政和意有所至形有所忘昔齐人有欲金者清旦衣冠而之市适鬻金者之所因攫其金而去吏捕得之问曰人皆在焉子攫人之金何对曰取金之时不见人徒见金嗜慾之乱人心如此之甚也故古人有言察秋毫之末者不见泰山之形调五音之和者不闻雷霆之声夫意万物所系速着外物者虽形声之大而有遗矣况心乗于理检情摄念泊然凝定者岂因万物动之所能乱者乎卢曰张湛云嗜慾之乱人心如此之甚也故曰察秋毫之未者不见泰山之形听五音之和者不闻雷霆之声心有所存形有所忘皆若此者也此章言嗜慾不可纵丧身灭性之大也今以丧其身之物意欲厚其身也若能无其身复何用金爲所言无身非谁灭身也盖不厚而已矣政和见得而忘形见利而忘眞此世俗之人所以丧己于物也是篇终之以攫金盖亦符天瑞爲盗之说范曰白公虑乱而杖策贯颐齐人攫金而衣冠之市意有所至而形有所忘可不愼欤沖虚至德眞经四解卷之二十