草堂诗余提要钦定四库全书集部十草堂诗余词曲类二提要等谨案草堂诗余四巻不着撰人名氏旧传南宋人所编考王楙野客丛书作于庆元间已引草堂诗余张仲宗满江红词证蝶粉蜂黄之语则此书在庆元以前矣词家小令中调长调之分自此书始后来词谱依其字数以为定式未免稍拘故为万树词律所讥然填词家终不废其名则亦倚声之格律也朱彝尊作词综称草堂选词可谓无目其诟之甚至今观所録虽未免杂而不纯不及花间诸集之精善然利钝互陈瑕瑜不掩名章俊句亦错出其间一概诋排亦未为公论此本为明上海顾从敬所刋何良俊称为从敬家藏宋刻较世所行本多七十余调其刻乃在汲古阁之前又诸词之后多附以当时词话汲古阁本皆无之考所引黄昇花菴词选周宻絶妙好词均在宋末知为后来所附入非其原本然採摭尚不猥滥亦颇足以资考证故仍并存焉干隆四十四年三月恭校上总纂官纪昀陆钖熊孙士毅总校官陆费墀原序草堂诗余原序顾子汝所刻草堂诗余成问序于东海何良俊何良俊曰夫诗余者古乐府之流别而后世歌曲之滥觞也爰自上古鸿荒之世礼教未兴而乐音巳具盖乐者由人心生者也方其淳和未散下有元声则凡里巷歌谣之辞不假绳削而自应宫徴即成周列国之风皆可被之管絃是也迨周政迹熄继以强秦暴悍由是诗亡而乐阙汉兴郊祀房中之外别有铙歌辞如雉子班朱鹭芳树临高䑓等篇其他苏李虽创为五言诗当时非无继作者然不闻领于乐官则乐与诗分为二明矣魏晋以来曹子建怨歌行七解为晋曲所奏他如横吹相和平调清调清商楚调诸曲六朝并用之陈隋作者犹拟乐府歌辞体物縁情属咏虽工声律乖矣唐太宗以文教开国又𤣥宗与宁王軰皆审音海内清宴歌曲繁兴一时如李太白清平调王维郁轮𫀆及王昌龄王之涣诸人畧占小词率为伎人传习可谓极盛迨天宝末民多怨思遂无复贞观开元之旧矣宋初因李太白忆秦娥菩萨蛮二词以渐创制至周待制领太晟府乐比切声调十二律各有篇目桺屯田加増至二百余调一时文士复相拟作而诗余为极盛然作者旣多中间不无昧于音节如苏长公者人犹以鐡绰板唱大江东去讥之他复何言耶由是诗余复不行而金元人始为歌曲盖北人之曲以九宫统之九宫之外别有道宫髙平般渉三调总一十二调南人之歌亦有南九宫然南歌或多与丝竹不叶岂所谓土气偏诐钟律不得调平者耶总而覈之则诗亡而后有乐府乐府阙而后有诗余诗余废而后有歌曲大抵创自盛朝废于叔世元声在则为法省而易谐人气乖则用法严而难叶兹盖其兴革之大较也然乐府以皦迳扬厉为工诗余以婉丽流畅为美即草堂诗余所载如周清真张子野秦少㳺鼌叔原诸人之作柔情曼声摹写殆尽正词家所谓当行所谓本色者也苐恐曹刘不肯为之耳假使曹刘降格为之又讵必能逺过之耶是以后人即其旧词稍加隠括便成名曲至今歌之犹耸心动听呜唿是可不谓工哉余家有宋人诗余六十余种求其精絶者要皆不出此编矣顾子上海名家家富诗书代传礼乐尊公东川先生博物洽闻着称朝列诸子清修好学绰有门风故伯叔并以能书供奉清朝仲季将渐以贤科起矣是编乃其家藏宋刻本比世所行本多七十余调是不可以不传今圣天子建中兴之治文章之盛几与两汉同风独声律之学识者不无歉焉然则是编于声律家其可少哉他日天翊昌运笃生异人为圣天子制功成之乐上探元声下採衆説是编或大有裨焉观者勿谓其文句之工但足以备歌曲之用为宾燕之娱尔也嘉靖庚戌七月既望东海何良俊撰草堂诗余卷一钦定四库全书草堂诗余巻一小令捣练子秋闺秦少㳺心耿耿泪双双皓月清风冷透窻人去秋来宫漏永夜深无语对银缸忆王孙春景李重元萋萋芳草忆王孙柳外楼髙空断魂杜宇声声不忍闻欲黄昏雨打梨花深闭门夏景周美成风蒲猎猎小池塘过雨荷花满院香沉李浮𤓰氷雪凉竹方牀针线慵拈午梦长冬景李重元同云风扫雪初晴天外孤鸿三两声独拥寒衾不忍听月笼明窻外梅花影瘦横如梦令春景秦少游门外緑隂千顷两两黄鹂相应睡起不胜情行到碧梧金井人静人静风弄一枝花影春景秦少游莺嘴啄花红熘燕尾㸃波緑皱指冷玉笙寒吹彻小梅春透依旧依旧人与緑杨俱瘦春晩周美成池上春归何处满目残花飞絮孤馆悄无人梦断月堤归路无绪无绪帘外五更风雨春晩周美成花落莺啼春暮陌上緑杨飞絮金鸭晩香寒人在洞房深处无语无语叶上数声疎雨春晩李易安昨夜雨疎风骤浓睡不消残酒试问卷帘人却道海棠依旧知否知否应是緑肥红痩春恨晏叔原楼外残阳红满春入柳条将半桃李不禁风回首落英无限肠断肠断人共楚天俱逺冬景秦少游冬夜月明如水风𦂳驿亭深闭梦破䑕窥灯霜送晓寒侵被无寐无寐门外马嘶人起长相思春闺冯延巳红满枝緑满枝宿雨厌厌睡起迟闲庭花影移忆归期数归期梦见虽多相见稀相逢知几时秋怨李后主一重山两重山山逺天高烟水寒相思枫叶丹菊花开菊花残塞鴈高飞人未还一帘风月闲秋懐黄叔旸天悠悠水悠悠月印金枢晓未收笛声人倚楼芦花秋蓼花秋催得吴霜㸃鬓稠香笺莫寄愁钱塘白乐天汴水流泗水流流到𤓰州古渡头吴山㸃㸃愁思悠悠恨悠悠恨到归时方始休月明人倚楼山驿万俟雅言短长亭古今情楼外凉蟾一晕生雨余秋更清暮云平暮山横几叶秋声和鴈声行人不要听生查子春恨晏叔原金鞍美少年去跃青骢马牵系玉楼人翠被春寒夜消息未归来寒食梨花谢无处説相思背面秋千下咏筝张子野含羞整翠鬟得意频相顾鴈柱十三弦一一春莺语娇云容易飞梦断知何处深院锁黄昬阵阵芭蕉雨㸃绛脣春暮贺方回红杏飘香柳含烟翠拖金缕水边朱戸门掩黄昬雨烛影揺红一枕伤春绪归不去鳯楼何处芳草迷归路春闺何籀春雨蒙蒙淡烟深鎻垂杨院暖风轻扇落尽桃花片薄倖不来前事思量遍无由见泪痕如线界破残粧面春闺何籀莺踏花飜乱红堆径无人扫杜䳌来了梅子枝头小拨尽琵琶总是相思调知音少暗伤懐抱门掩青春老秋闺汪彦章高柳蝉嘶採菱歌断秋风起晩云如髻湖上山横翠帘卷西楼过雨凉生袂天如水畵楼十二有箇人同倚冬景汪彦章新月娟娟夜寒江静山衔斗起来搔首梅影横牕瘦好箇霜天闲却传杯手君知否乱鵶啼后归兴浓如酒咏草林君复金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路浣溪纱春景周美成水涨鱼天拍柳桥云拖鸠雨过江臯一畨春信入东郊闲碾鳯团消短梦静看燕子垒新巢又移日影上花梢春景欧阳永叔小院闲牕春色深重帘未卷影沈沈倚楼无语理瑶琴逺岫出云催薄暮细风吹雨弄轻隂梨花欲谢恐难禁春暮周美成楼上晴天碧四垂楼前芳草接天涯劝君莫上最高梯新笋看成堂下竹落花都上燕巢泥忍听林表杜䳌啼晩景贺方回鹜外红销一缕霞淡黄杨柳带栖鸦玉人和月折梅花笑捻粉香归绣户半垂罗幕䕶窻纱东风寒似夜来些春游欧阳永叔湖上朱桥响畵轮溶溶春水浸春云碧琉璃滑净无尘当路游丝萦醉客隔花啼鸟唤行人日斜归去奈何春春懐欧阳永叔雨过残红湿未飞珠帘一带透斜晖游蜂酿蜜窃香归金屋无人风竹乱夜篝尽日水沈㣲一春须有忆人时春恨李景手卷真珠上玉钩依前春恨鎻重楼风里落花谁是主思悠悠青鸟不传云外信丁香空结雨中愁回首緑波三崃暮接天流春恨蘓东坡风压轻云贴水飞乍晴池馆燕争泥沈郎多病不胜衣沙上未闻鸿雁信竹间时有鹧鸪啼此情惟有落花知春恨晏同叔一曲新词酒一盃去年天气旧亭台夕阳西下几时回无可奈何花落去似曽相识燕归来小园香径独徘徊春闺秦少游青杏园林煑酒香佳人初试薄罗裳柳丝揺曵燕飞忙乍雨乍晴花易老闲愁闲闷日偏长爲谁消瘦减容光春闺张子野楼倚江边百尺高暮烟收处见归桡几时期信似春潮花片片飞风弄叶柳隂隂下水平桥日长人去又今宵春闺张子野锦帐重重卷暮霞屏风曲曲鬬红牙恨人何事苦离家枕上梦魂飞不去觉来红日又西斜满庭芳草衬残花春闺张子野水满池塘花满枝乱香深里语黄鹂东风轻软弄帘帏日正长时春梦短燕交飞处柳烟低玉牕红子鬭棊时夏景周美成日射欹红蜡蒂香风干㣲汗粉襟凉碧绡对卷簟纹光自剪柳枝明畵阁戯抛莲菂种横塘长亭无事好思量夏景周美成翠葆参差竹径成新荷跳雨泪珠倾曲栏斜转小池亭风约帘衣归燕急水揺扇影戯鱼惊柳梢残日弄㣲晴秋思李后主菡萏香消翠叶残西风愁起緑波间还与韶光共憔悴不堪看细雨梦回鸡塞逺小楼吹彻玉笙寒多少泪珠何限恨倚栏干渔父黄鲁直新妇矶头眉黛愁女儿浦口眼波秋惊鱼错认月沉钩青篛笠前无限事緑簔衣底一时休斜风细雨转船头湖上欧阳永叔堤上逰人逐畵船拍堤春水四垂天緑杨楼外出秋千白髪戴花君莫笑六么催拍盏频传人生何处似樽前菩萨蛮春闺何籀南园满地堆轻絮愁闻一霎清明雨雨后却斜阳杏花零落香无言匀睡脸枕上屏山掩时节欲黄昬无聊独倚门闺情李太白平林漠漠烟如织寒山一带伤心碧暝色入髙楼有人楼上愁栏干空伫立宿鸟归飞急何处是归程长亭更短亭秋闺秦少游蛩声泣露惊秋枕罗帏泪湿鸳鸯锦独卧玉肌凉残更与恨长隂风翻翠幔雨澁灯花暗毕竟不成眠鸦啼金井寒秋闺秦少游金风蔌蔌惊黄叶高楼影转银蟾匝梦断绣帘垂月明乌鹊飞新愁知几许却似丝千缕鴈巳不堪闻砧声何处村冬景黄叔𤾉南山未解松梢雪西山巳挂梅梢月说似玉林人人间无此清此身元是客小住娱今夕拍手凭栏干霜风吹鬓寒离别孙巨源楼头尚有三通鼓何湏抵死催人去上马苦匆匆琵琶曲未终回头凝望处那更亷纎雨谩道玉为堂玉堂今夜长咏筝张子野哀事一弄湘江曲声声写尽湘波緑纎指十三絃细将幽恨传当筵秋水慢玉柱斜飞雁弹到断肠时春山眉黛低诉衷情寒食僧仲殊涌金门外小瀛洲寒食更风流红船满湖歌吹花外有高楼晴日暖淡烟浮恣嬉游三千粉黛十二䦨干一片云头丑奴儿令秋怨李后主辘轳金井梧桐晩几树惊秋昼雨和愁百尺虾须上玉钩琼牕春断双蛾皱回首边头欲寄鳞游九曲寒波不泝流咏雪康伯可冯夷剪碎澄溪练飞下同云着地无痕柳絮梅花处处春山隂此夜明如书月满前村莫掩溪门恐有扁舟乗兴人卜筭子春恨秦处度春透水波明寒峭花枝瘦极目烟中百尺楼人在楼中否四和袅金凫双陆思纎手拟倩东风浣此情情更浓如酒春怨徐师川胷中千种愁挂在斜阳树緑叶隂隂自得春草满莺啼处不见凌波歩空想如簧语门外重重叠叠山遮不断愁来路送春僧皎如晦有意送春归无计留春住毕竟年年用着来何似休归去目断楚天遥不见春归路风急桃花也似愁㸃㸃飞红雨孤鸿苏子瞻缺月挂疎桐漏断人初静时见幽人独徃来缥缈孤鸿影惊起却回头有恨无人省拣尽寒枝不肯栖寂寞沙洲冷好事近初夏蒋子云叶暗乳鵶啼风定老红犹落蝴蝶不随春去入薰风池阁休歌金缕劝金巵酒病煞如昨帘卷日长人静任杨花飘泊忆秦娥春思康伯可春寂寞长安古道东风恶东风恶臙脂满地杏花零落臂绡不耐黄金约天寒尚怯春衫薄春衫薄不禁揾泪为君弹却闺情孙夫人花深深一钩罗袜行花隂行花隂闲将柳带试结同心耳边消息空沉沉画眉楼上愁登临愁登临海棠开后望到如今秋思李太白箫声咽秦娥梦断秦楼月秦楼月年年柳色灞陵伤别乐游原上清秋节咸阳古道音尘絶音尘絶西风残照汉家陵阙咏雪张安国云垂幕隂风惨淡天花落天花落千林琼玖满空鸾鹤征车𣺌𣺌穿林薄路迷迷路增离索増离索楚溪山水碧湘楼阁佳人周美成香馥馥樽前有个人如玉人如玉翠翘金鳯内家粧束娇羞爱把眉儿蹙逢人只唱相思曲相思曲一声声是怨红愁緑谒金门春思陈子髙愁脉脉目断江南江北烟树重重芳信隔小楼山几尺细草孤云斜日一晌弄晴天色帘外落花飞不得东风无气力春恨秦处度鸳鸯浦春涨一江花雨隔岸数声初过橹晚风生碧树舟子相唿相语载取暮愁归去寒食江村芳草路愁来无着处春恨韦端已空相忆无计与传消息天上嫦娥人不识寄书何处覔春睡觉来无力不忍把伊书迹满院落花春寂寂断肠芳草碧阮郎归春景李后主东风吹水日衔山春来长是闲落花狼籍酒䦨珊笙歌醉梦间春睡觉晚妆残无人整翠鬟留连光景惜朱颜黄昏独倚䦨春景欧阳永叔南园春半踏青时风和闻马嘶青梅如豆柳如眉日长蝴蝶飞花露重草烟低人闲帘幙垂秋千慵困解罗衣画梁双燕栖春闺秦少㳺春风吹雨遶残枝落花无可飞小池寒緑欲生漪雨晴还日西帘半卷燕双归讳愁无奈眉翻身整顿着残棋沈吟应刼迟春恨苏养直西园风暖落花时緑隂莺乱啼倚栏无语惜芳菲絮飞蝴蝶飞缘底事减腰围遣愁愁着眉波连春渚暮天垂燕归人未归初夏苏东坡緑槐高柳咽新蝉薰风初入絃碧纱牕下水沈烟棋声惊昼眠微雨过小荷翻榴花开欲燃玉盆纎手弄清泉琼珠碎又圆初夏曽纯甫柳隂庭馆占风光呢喃清昼长碧波新涨小池塘双双蹴水忙萍散漫絮飘扬轻盈体态狂为怜流去落红香衔将归画梁旅况秦少㳺湘天风雨破寒初灯残庭院虚丽谯吹彻小单于迢迢清夜徂人意逺旅情孤峥嵘嵗又除衡阳犹有鴈传书郴阳和雁无咏茶黄山谷歌停檀板舞停鸾高阳饮兴䦨兽烟喷尽玉壶干香分小鳯团云浪浅露珠圆捧瓯春笋寒绛纱笼下跃金鞍归时人倚栏画堂春春怨徐师川落红铺径水平池弄晴小雨霏霏杏花憔悴杜鹃啼无奈春归柳外画楼独上凭栏手捻花枝放花无语对斜晖此恨谁知春怨秦少㳺东风吹柳日初长雨余芳草斜阳杏花零落燕泥香睡损红粧香篆暗消鸾鳯画屏萦绕潇湘暮寒轻透薄罗裳无限思量武陵春春晚李易安风住尘香花已尽日晚倦梳头物是人非事事休欲语泪先流闻説双谿春尚好也拟泛轻舟只恐双谿舴艋舟载不动许多愁青衫湿感旧呉彦高南朝千古伤心地还唱后庭花旧时王谢堂前燕子飞入人家恍然相遇天姿胜雪宫鬓堆鸦江州司马青衫泪湿同是天涯西江月春日柳耆卿鳯额绣帘高卷兽环朱戸频揺两竿红日上花梢春睡厌厌难觉好梦狂随飞絮闲愁浓胜香醪不成雨暮与云朝又是韶光过了春夜苏东坡照野弥弥浅浪横空暧暧微霄障泥未解玉骢骄我欲醉眠芳草可惜一溪明月莫教踏碎琼瑶解鞍欹枕绿杨桥杜宇数声春晓重阳苏东坡㸃㸃楼前细雨重重江外平湖当年戏马㑹东徐今日凄凉南浦莫恨黄花未吐且教红粉相扶酒䦨不必㸔茱萸俯仰人间今古警悟朱希真世事短如春梦人情薄似浮云不湏计较苦劳心万事元来有命幸遇三杯酒美况逢一朶花新片时欢笑且相亲明日隂晴未定劝酒黄山谷断送一生惟有破除万事无过逺山横黛蘸秋波不饮傍人笑我花病等闲瘦弱春愁没处遮拦盃行到手莫留残不道月斜人散梅花苏子瞻玉骨那愁瘴雾氷肌自有仙风海仙时遣探芳丛倒挂緑毛么鳯素面飜嫌粉涴洗粧不褪脣红高情已逐晓云空不与梨花同梦桃源忆故人春闺秦少游碧纱影弄东风晓一夜海棠开了枝上数声啼鸟粧㸃知多少妬云恨雨腰肢袅眉黛不堪重扫薄倖不来春老羞带宜男草冬景秦少㳺玉楼深锁多情种清夜悠悠谁共羞见枕衾鸳鳯闷则和衣拥无端画角严城动惊破一畨新梦牕外月华霜重听彻梅花弄探春令春恨晏叔原緑杨枝上晓莺啼报融和天气被数声吹入纱牕里又惊起娇娥睡緑云斜亸金钗坠惹芳心如醉为少年湿了鲛鮹帕上都是相思泪少年逰冬景周美成并刀如水呉盐胜雪纎手破新橙锦幄初温兽烟不断相对坐调笙低声问向谁行宿城上巳三更马滑霜浓不如休去直是少人行晓行林少瞻霁霞初散晓月犹明疎木挂残星山迳人稀翠萝深处啼鸟两三声霜华重逼云裘冷心共马蹄轻十里青山一溪流水都做许多情青门引怀旧张子野乍暖还轻冷风雨晚来方定庭轩寂寞近清明残花中酒又是去年病楼头畵角风吹醒入夜重门静那堪更被明月隔墻送过秋千影醉花隂重阳李易安薄雾浓雰愁永昼瑞脑喷金兽佳节又重阳寳枕纱厨半夜秋初透东篱把酒黄昏后有暗香盈袖莫道不销魂帘卷西风人似黄花瘦南柯子端午苏子瞻山与歌眉敛波同翠眼流游人都上十三楼不羡竹西歌吹古扬州菰黍连昌歜琼彛倒玉舟谁家水调唱歌头声遶碧山飞去晚云留秋日僧仲殊十里青山逺潮平路带沙数声啼鸟怨年华又是凄凉时候在天涯白露收残月清风散晓霞緑杨堤畔閙荷花记得年时沽酒那人家怨王孙春暮李易安梦断漏悄愁浓酒恼寳枕生寒翠屏向晓门外谁扫残红夜来风玉箫声断人何处春又去忍把归期负此情此恨此际拟託行云问东君春暮李易安帝里春晚重门深院草緑堦前暮天鴈断楼上逺信谁传恨绵绵多情自是多沾惹难拚舍又是寒食也秋千巷陌人静皎月初斜浸梨花鹧鸪天上元向伯恭紫禁烟花一万重鳌山宫阙隐晴空玉皇端拱彤云上人物嬉㳺陆海中星转斗驾回龙五侯池馆醉春风而今白髪三千丈愁对寒灯数㸃红春行即事辛㓜安着意寻春懒便回何如信歩两三盃山才好处行还倦诗未成时雨早催携竹杖更芒鞋朱朱粉粉野蒿开谁家寒食归宁女笑语柔桑陌上来春闺秦少㳺枕上流莺和泪闻新啼痕间旧啼痕一春鱼鸟无消息千里关山劳梦魂无一语对芳樽安排肠断到黄昬甫能炙得灯儿了雨打梨花深闭门秋意辛㓜安枕簟溪堂冷欲秋断云依水晚来收红莲相倚深如怨白鸟无言定是愁书咄咄且休休一丘一壑也风流不知筋力衰多少但觉新来懒上楼重阳黄山谷黄菊枝头破晓寒人生莫放酒盃干风前横笛斜吹雨醉里簪花倒着冠身健在且加餐舞裙歌板尽清欢黄花白髪相牵挽付与时人冷眼看除夕朱希真捡尽厯头冬又残爱他风雪耐他寒拖条竹杖家家酒上箇篮舆处处山添老大转痴顽谢天教我老来闲道人还了鸳鸯债纸帐梅花醉梦间渔父黄鲁直西塞山边白鹭飞桃花流水鳜鱼肥朝廷尚覔𤣥真子何处如今更有诗青箬笠緑蓑衣斜风细雨不须归人间欲避风波险一日风波十二时咏酒晏叔原綵袖慇勤捧玉钟当年拚却醉颜红舞低杨柳楼心月歌尽桃花扇底风从别后忆相逢几回魂梦与君同今宵剩把银缸照犹恐相逢是梦中玉楼春立春毛泽民小园半夜东风转吹皱氷池云母靣晓披阊阖见朝阳知向碧堦添几线小烟弄柳晴先煖残雪禁梅香尚浅殷勤洗拂旧东君多少韶华都借看春景宋子京东城渐觉风光好皱縠波纹迎客棹緑杨烟外晓云轻红杏枝头春意閙浮生长恨欢娯少肯爱千金轻一笑为君持酒劝斜阳且向花间留晚照春景晏同叔緑杨芳草长亭路年少抛人容易去楼头残梦五更钟花底离愁三月雨无情不似多情苦一寸还成千万缕天涯地角有穷时只有相思无尽处寒食谢无逸弄晴数㸃梨梢雨门外畵桥寒食路杜䳌飞破草间烟蛱蝶惹残花底雾东君着意怜樊素一段韶华天付与粧成不管露桃嗔舞罢从教风柳妬春暮温飞卿家临长信往来道乳燕双双拂烟草油壁车轻金犊肥流苏帐晓春鸡早笼中娇鸟暖犹睡帘外落花闲不扫衰桃一树近前池似惜红颜镜中老春睡欧阳烱日照玉楼花似锦楼上醉和春色寝緑杨风送小莺声残梦不成离玉枕堪爱晚来韶景甚寳柱秦筝方再品青娥红脸笑来迎又向海棠花下饮春恨钱思公城上风光莺语乱城下烟波春拍岸緑杨芳草几时休泪眼愁肠先已断情懐渐觉成衰晚鸾镜朱颜惊暗换昔年多病厌芳樽今日芳樽惟恐浅宫词李后主晚粧初了明肌雪春殿嫔娥鱼贯列笙箫吹断水云闲重按霓裳歌遍彻临春谁更飘香屑醉拍䦨干情味切归时休照烛花红待放马蹄清夜月天台周美成桃溪不作从容住秋藕絶来无续处当时无奈鸟声哀今日重寻芳草路烟中列岫青无数雁背夕阳红欲暮人如风后入江云情似雨余粘地絮妓馆欧阳永叔妖冶风情天与措清瘦肌肤氷雪妬百年心事一宵同愁听鸡声牕外度信阻青禽云雨暮海月空惊人两处强将离恨倚江楼江水不能流恨去离别晏叔原秋千院落重帘暮寂寞春闲扄绣戸墻头红杏雨余花门外緑杨风后絮朝云信断知何处应作巫阳春梦去紫骝认得旧游踪嘶过画桥东畔路木兰花令春晚贾子明都城水緑嬉㳺处棹徃来人笑语红随逺浪泛桃花雪散平堤飞柳絮东君欲共春归去一阵狂风和骤雨碧油红斾锦障泥斜日画桥芳草路冬景徐昌图沈檀烟起盘红雾一剪霜风吹绣戸汉宫花靣学梅粧谢女雪诗裁柳絮长垂天幕孤鸾舞旋炙银笙双鳯语红牕酒病对寒氷永觉相思无梦处鹊桥仙七夕秦少㳺纎云弄巧飞星传恨银汉迢迢暗度金风玉露一相逢便胜却人间无数柔情似水佳期如梦忍顾鹊桥归路两情若是乆长时又岂在朝朝暮暮七夕谢勉仲钩帘借月染云为幌花靣玉枝交映凉生河汉一天秋问此㑹今宵孰胜铜壶尚滴烛龙已驾泪浥西风不尽明朝乌鹊到人间试説向青楼薄倖虞美人风情叶少藴落花已作风前舞又送黄昬雨晓来庭院半残红惟有㳺丝千丈袅晴空殷勤花下重携手更尽杯中酒美人不用敛歌眉我亦多情无奈酒䦨时离别苏东坡波声拍枕长淮晓隙月窥人小无情汴水自东流只载一船离恨向西州竹溪花浦曾同醉酒味多于泪谁教风鑑在尘埃醖造一塲烦恼送人来感旧李后主春花秋月何时了徃事知多少小楼昨夜又东风故国不堪回首月明中雕栏玉砌应犹在只是朱颜改问君能有几多愁恰似一江春水向东流南乡子晓景周美成晨色动粧楼短烛荧荧悄未收自在开帘风不定飕飕池面氷澌趂水流早起怯梳头欲绾云鬟又却休不㑹沈吟思底事凝眸两㸃春山满镜愁夜景黄叔旸万籁寂无声衾鐡稜稜近五更香断灯昬吟未稳凄清只有霜华伴月明应是夜寒凝恼得梅花睡不成我念梅花花念我关情起看清氷满玉缾重阳苏东坡霜降水痕收浅碧粼粼露逺洲酒力渐消风力软飕飕破㡌多情却恋头佳节若为酬但把清樽断送秋万事到头都是梦休休明日黄花蝶也愁闺情孙夫人晓日压重檐斗帐春寒起未忺天气困人梳洗懒眉尖淡畵春山不喜添闲把绣丝挦认得金针又倒拈陌上㳺人归也未厌厌满院杨花不卷帘妓馆潘庭坚生怕倚栏干阁下溪声阁外山惟有旧时山共水依然暮雨朝云去不还应是蹑飞鸾月下时时整珮环月又渐低霜又下更䦨折得梅花独自㸔雨中花夏景王逐客百尺清泉声陆续映萧洒碧梧翠竹面千歩廻廊重重帘幙小枕欹寒玉试展鲛绡㸔畵轴见一片潇湘凝緑待玉漏穿花银河埀地月上栏干曲醉落魄咏茶黄鲁直红牙板歇韶声断六么初彻小槽酒滴真珠竭紫玉瓯圆浅浪泛春雪香芽嫩蕋清心骨醉中襟量与天阔夜䦨似觉归仙阙走马章䑓踏碎满街月咏佳人吹笛张子野云轻柳弱内家髻子新梳掠生香真色人难学横管孤吹月淡天垂幕朱脣浅破樱桃萼倚楼人在䦨干角夜寒指冷罗衣薄声入霜林蔌蔌惊梅落梅花引冬景万俟雅言晓风酸晓霜干一鴈南飞人度关客衣单客衣单千里断䰟空歌行路难寒梅惊破前村雪寒鸡啼破西楼月酒肠寛酒肠寛家在日边不堪频倚栏踏莎行赏春黄鲁直临水夭桃倚墻繁李长杨风掉青骢尾坐中有酒可酬春更寻何处无愁地明日重来落花如绮芭蕉渐着山公启欲牋心事寄天公教人长寿花前醉春旅秦少㳺雾失楼䑓月迷津渡桃源望断无寻处可堪孤馆闭春寒杜䳌声里斜阳暮驿寄梅花鱼传尺素砌成此恨无重数郴江幸自遶郴山为谁流下潇湘去春闺冦平仲春色将䦨莺声渐老红英落尽青梅小画堂人静雨蒙蒙屏山半掩余香袅宻约沉沉离情杳杳菱花尘满慵将照倚楼无语欲䰟销长空黯淡连芳草春闺冦平仲小径红稀芳郊緑遍高台树色隂隂见东风不觧禁杨花蒙蒙乱扑行人面翠叶藏莺朱帘隔燕炉香静逐㳺丝转一塲愁梦酒醒时斜阳却照深深院离别欧阳永叔候馆梅残溪桥柳细草芳风暖揺征辔离愁渐逺渐无穷迢迢不断如春水寸寸柔肠盈盈粉泪楼高莫近危栏倚平芜尽处是春山行人更在春山外小重山立春李汉老谁劝东风腊里来不知天待雪恼江梅东郊寒色尚徘徊双綵燕飞傍鬓云堆玉冷晓粧台宜春金缕字拂香腮红罗先绣踏青鞋春犹浅花信更湏催春闺赵德仁楼上风和玉漏迟秋千庭院静落花飞午牕才起煖金巵匀面了栏畔㸔春池何事苦颦眉碧云春信断尽来时鸳鸯㳺戯镇相随云雾敛新月挂天西宫词和成绩春入神京万木芳禁林莺语滑蝶飞忙晓桃凝露妬啼粧红日永风和百花香烟鎻柳丝长御沟澄碧水转池塘时时微雨洗风光天衢逺到处引笙簧宫词韦端巳一闭昭阳春又春夜寒宫漏永梦君恩卧思陈事暗消魂罗衣湿红袂有啼痕歌吹隔重阍遶庭芳草緑倚长门万般惆怅向谁论颙情立宫殿欲黄昏初夏蒋子云花过园休清䕃浓琅玕新脱笋緑丛丛语声只在小池东闲欹枕直面芰荷风斜日敞帘栊轻尘飞不到畵堂空一樽今夜与谁同人如玉相对月明中秋闺汪彦章月下潮生红蓼汀残霞都敛尽四山青柳梢风急堕流萤随波去㸃㸃乱寒星别语记丁宁如今能间隔几长亭夜来秋气入银屏梧桐雨还恨不同听佳人宋丰之花様妖娆柳様柔眼波流不断满眶秋窥人佯整玉搔头娇无力舞罢却成羞无计与迟留满懐禁不得许多愁一溪春水送行舟无情月偏照水东楼草堂诗余巻一草堂诗余卷二钦定四库全书草堂诗余巻二中调一剪梅离别李易安红藕香残玉簟秋轻解罗裳独上兰舟云中谁寄锦书来鴈字回时月满楼花自飘零水自流一种相思两处闲愁此情无计可消除才下眉头却上心头临江仙立春贺方回巧剪合欢罗胜子钗头春意翩翩艳歌浅笑拜嫣然愿郎宜此酒行乐驻华年未至文园多病客幽襟凄断堪怜旧游梦挂碧云边人归落鴈后思发在花前春暮鼌无咎緑暗汀洲三月暮落花风静㠶收垂杨低映木兰舟半篙春水滑一段夕阳愁灞水桥东回首处美人亲上帘钩青鸾无计入红楼行云归楚崃飞梦到扬州夏景欧阳永叔池外轻雷池上雨雨声滴碎荷声小楼西角断虹明栏干倚处待得月华生燕子飞来窥畵栋玉钩垂下帘旌凉波不动簟纹平水晶双枕傍有堕钗横夜景李知几烟柳疎疎人悄悄畵楼风外吹笙倚栏闻唤小红声熏香临欲睡玉漏巳三更坐待不来来不去一方明月中庭粉墻东畔小桥横起来花影下扇子扑飞萤宫词鹿䖍扆金鏁重门荒苑静绮窓愁对秋空翠华一去寂无踪玉楼歌吹声断巳随风烟月不知人事改夜䦨还照深宫藕花相向野塘中暗伤亡国清露泣香红感旧陈去非忆昔午桥桥上饮坐中多少豪英长沟流月去无声杏花疎影里吹笛到天明二十余年成一梦此身虽在堪惊闲登小阁看新晴古今多少事渔唱起三更蝶恋花元日立春辛㓜安谁向椒盘簮綵胜整整韶华争上春风鬓徃日不堪重记省为花长抱新春恨春未来时先借问晩恨开迟早又飘零近今嵗花期消息定只愁风雨无凭凖清明赵德麟欲减罗衣寒未去不卷珠帘人在深深处红杏枝头花几许啼痕止恨清明雨尽日水沉香一缕宿酒醒迟恼破春情绪飞燕又将归信误小屏风上西江路春暮李世英遥夜亭臯闲信歩才过清明渐觉伤春暮数㸃雨声风约住朦胧淡月云来去桃杏依稀香暗度谁在秋千笑里轻轻语一寸相思千万绪人间没个安排处春暮苏子瞻花褪残红青杏小燕子来时緑水人家遶枝上柳緜吹又少天涯何处无芳草墻里秋千墻外道墻外行人墻里佳人笑笑渐不闲声渐悄多情却被无情恼春暮晏同叔帘幙风轻双语燕午醉醒来柳絮飞撩乱心事一春犹未见余花落尽青苔院百尺朱楼闲倚遍薄雨浓云抵死遮人面消息未知归早晩斜阳只送平波逺春暮欧阳永叔庭院深深深几许杨柳堆烟帘幙无重数金勒雕鞍逰冶处楼高不见章台路雨横风狂三月暮门掩黄昏无计留春住泪眼问花花不语乱红飞过秋千去春恨赵德麟卷絮风头寒欲尽坠粉飘香日日红成阵新酒又添残酒困今春不减前春恨蝶去莺来无处问隔水楼高望断双鱼信恼乱横波秋一寸斜阳只与黄昬近深秋晏叔原庭院碧苔红叶遍黄菊开时已近重阳宴日日露荷凋緑扇粉塘烟水明如练试倚凉风醒酒面鴈字来时恰向层楼见几㸃䕶霜云影转谁家芦管吟秋怨晓行周美成月皎惊乌栖不定更漏将残轣辘牵金井唤起两眸清炯炯泪花滴破珊瑚枕执手霜风吹鬓影去意徊徨别语愁难听楼上栏干横斗柄露寒人逺鸡相应懐旧俞克成梦断池塘惊乍晓百舌无端故作枝头閙报道不禁寒料峭未教舒展闲花草尽日帘垂人不到老去情疎底事伤懐抱相对一樽归计早玉山不减巫山好懐旧欧阳永叔海燕双来归畵栋帘影无风花影频移动半醉海棠春睡重緑鬟堆枕香云拥翠被双盘金缕鳯忆得前春有箇人人共花里莺声时一弄日斜惊起相思梦感旧王晋卿钟送黄昬鸡报晓昬晓相催世事何时了万苦千愁人自老春来依旧生芳草忙处人多闲处少闲处光隂几箇人知道独上小楼云杳杳天涯一㸃青山小离别苏东坡春事䦨珊芳草歇客里风光又过清明节小院黄昬人忆别落红处处闻啼鴂咫尺江山分楚越目断䰟销应是音尘絶梦破五更心欲折角声吹落梅花月唐多令武昌刘改之芦叶满汀洲寒沙带浅流二十年重度南楼柳下系船犹未稳能几日又中秋黄鹤断矶头故人曽到不旧江山都是新愁欲买桂花重载酒终不似少年逰苏幙遮懐旧范希文碧云天黄叶地秋色连波波上寒烟翠山映斜阳天接水芳草无情更在斜阳外黯乡䰟追旅思夜夜除非好梦留人睡明月楼高休独倚酒入愁肠化作相思泪风情周美成陇云沉新月小杨柳梢头能有春多少试着罗裳寒尚峭帘卷青楼占得东风早翠屏深香篆袅流水落花不管刘郎到三叠阳关声渐杳断云只怕巫山晓渔家傲春景王介甫平岸小桥千嶂抱揉蓝一水萦花草茅屋数间牕窈窕尘不到时时自有春风扫午枕觉来闻语鸟欹眠似听朝鸡早忽忆故人今总老贪梦好茫茫忘了邯郸道春恨周美成几日轻隂寒恻恻东风急处花成积醉踏阳春懐故国归未得黄鹂乆住如相识頼有蛾眉能暖客长歌屡劝金盃侧歌罢月痕来照席贪欢适帘前重露成涓滴秋思范希文塞下秋来风景异衡阳鴈去无留意四靣边声连角起千嶂里长烟落日孤城闭浊酒一盃家万里燕然未勒归无计羌管悠悠霜满地人不寐将军白髪征夫泪冬景六一居士十月小春梅蘂绽红炉暖阁新粧遍锦帐美人贪睡煖羞起懒玉壶一夜氷澌满楼上四垂帘不卷天寒山色偏宜逺风急鴈行吹字断红日晩江天雪意云撩乱渔父谢无逸秋水无痕清见底蓼花汀上西风起一叶小舟烟雾里兰棹舣柳条带雨穿双鲤自叹直钩无处使笛声吹散云山翠鲙落霜刀红缕细新酒美醉来独枕簔衣睡渔父张仲宗钓笠披云青嶂绕緑簔雨细春江𣺌白鸟飞来风满棹收纶了渔童拍手樵青笑明月太虚同一照浮家泛宅忘昬晓醉眼冷看城市閙烟波老谁能认得闲烦恼醉春风春闺赵德仁陌上清明近行人难借问风流何处不归来闷闷闷回鴈峯前戱鱼波上试寻芳信夜永兰膏烬春睡何曾穏枕边珠泪几时干恨恨恨惟有窻前过来明月照人方寸品令咏茶黄鲁直鳯舞团团饼恨分破教孤另金渠体净只轮慢碾玉尘光莹汤响松风早减二分酒病味浓香永醉乡路成佳境恰如灯下故人万里归来对影口不能言心下快活自省行香子晩景苏子瞻北望平川野水荒湾共寻春飞歩孱颜和风弄袖香雾萦鬟正酒酣时人语笑白云间飞鸿落照相将归去澹娟娟玉宇清闲何人无事宴坐空山望长桥上灯火乱使君还声声令春思俞克成帘移碎影香褪衣襟旧家庭院嫩苔侵东风过尽暮云鎻緑窻深怕对人闲枕剩衾楼底轻隂春信断怯登临断肠䰟梦两沉沉花飞水逺便从今莫追寻又怎禁蓦地上心锦纒道春景宋子京燕子呢喃景色乍长春昼覩园林万花如绣海棠经雨胭脂透柳展宫眉翠拂行人首向郊原踏青恣歌擕手醉醺醺尚寻芳酒问牧童遥指孤村道杏花深处那里人家有风中柳闺情孙夫人销减芳容端的为郎烦恼鬓慵梳宫粧草草别离情绪待归来都告怕伤郎又还休道利锁名缰几阻当年欢笑更那堪鳞鸿信杳蟾枝高折愿从今须早莫辜负鳯帏人老鳯凰阁伤春叶道卿遍园林绿暗浑如翠幄下无一片是花萼可恨狂风横雨忒煞情薄尽底把韶华送却杨花无奈是处穿帘透幙岂知人意正萧索春去也这般愁没处安着怎奈向黄昬院落青玉案春日懐旧欧阳永叔一年春事都来几早过了三之二绿暗红嫣浑可事緑杨庭院暖风帘幙有箇人憔悴买花载酒长安市又争似家山见桃李不枉东风吹客泪相思难表梦䰟无据惟有归来是春暮贺方回凌波不过横塘路但目送芳尘去锦瑟年华谁与度月楼花院绮窻朱戸惟有春知处碧云冉冉衡臯暮綵笔空题断肠句试问闲愁知几许一川烟草满城风絮梅子黄时雨咏雪陈莹中碧空黯淡同云绕渐枕上风声峭明透纱窓天欲晓珠帘才卷美人惊报一夜青山老使君命客金尊倒正千里琼瑶未经扫欹压江梅春信早十分农事满城和气管取来年好警悟吴彦高人生南北如岐路世事悠悠等风絮造化小儿无定据翻来覆去倒横直竖眼见都如许伊周功业何须慕不学渊明便归去坎止流行随所寓玉堂金马竹篱茅舍总是无心处天仙子送春张子野水调数声持酒听午睡醒来愁未醒送春春去几时回临晩镜伤流景徃事后期空记省沙上并禽池上暝云破月来花弄影重重翠幙密遮灯风不定人初静明日落红应满径水阁沈㑹宗景物因人成胜槩满目更无尘可碍等闲帘幙小䦨干衣未解心先快明月清风如有待谁信门前车马队别是人间闲世界坐中无物不清凉山一带水一𣲖流水白云长自在江城子春思谢无逸杏花村馆酒旗风水溶溶飏残红野渡舟横杨柳緑隂浓望断江南山色逺人不见草连空夕阳楼外晩烟笼粉香融淡眉峯记得年时相见畵屏中只有关山今夜月千里外素光同春别苏子瞻天涯流落思无穷既相逢却匆匆擕手佳人和泪折残红为问东君余几许春总在与谁同隋堤三月水溶溶背归鸿去吴中回望彭城清泗与淮通寄我相思千㸃泪流不到楚江东离别秦少㳺西城杨柳弄春柔动离忧泪难收犹记多情曾为系归舟碧野朱桥当日事人不见水空流韶华不为少年留恨悠悠几时休飞絮落花时候一登楼便做春江都是泪流不尽许多愁千秋嵗春景秦少㳺柳边沙外城郭轻寒退花影乱莺声碎飘零疎酒盏离别寛衣带人不见碧云暮合空相对忆昔西池㑹鸳鹭同飞盖擕手处今谁在日边清梦断镜里朱颜改春去也落红万㸃愁如海夏景谢无逸楝花飘砌蔌蔌清香细梅雨过苹风起情随湘水逺梦遶吴峯翠琴书倦鹧鸪唤起南牕睡密意无人寄幽恨凭谁洗修竹畔疎帘里歌余尘拂扇舞罢风掀袂人散后一钩淡月天如水祝英台近春晩辛㓜安寳钗分桃叶渡烟柳暗南浦陌上层楼十日九风雨断肠㸃㸃飞红都无人管倩谁劝流莺声住鬓边觑试把花卜归期才簪又重数罗帐灯昬哽咽梦中语是他春带愁来春归何处又不解带将愁去侧犯夏景周美成暮霞霁雨小莲出水红粧靓风定看歩袜江妃照明镜飞萤度暗草秉烛游花径人静擕艳质追凉就槐影金环皓腕雪藕清泉莹谁念省满身香犹是旧荀令见説吴姬酒垆寂静烟鎻漠漠藻池苔井四园竹秋怨周美成浮云䕶月未放满朱扉䑕揺暗壁萤度破窻偷入书帏秋意浓闲竚立庭柯影里好风襟袖先知夜何其江南路遶重山心知谩与前期奈何灯前堕泪肠断萧娘旧日书辞犹在纸鴈信絶清宵梦又稀御街行秋日懐旧范希文纷纷坠叶飘香砌夜寂静寒声碎真珠帘卷玉楼空天淡银河垂地年年今夜月华如练长是人千里愁肠巳断无由醉酒未到先成泪残灯明灭枕头欹谙尽孤眠滋味都来此事眉间心上无计相回避过涧歇夏景柳耆卿淮楚旷望极千里火云烧空尽日西郊无雨厌行旅数幅轻㠶旋落棹蒹葭浦避畏景两两舟人夜深语此际争可便恁奔利名九衢尘里衣冠冐炎暑回首江乡月观风亭水边石上幸有散髪披襟处阳关引离别冦平仲塞草烟光阔渭水波声咽春朝雨霁轻尘敛征鞍发指青青杨柳又是轻攀折动黯然知有后㑹甚时节更尽一盃酒歌一阕叹人生里难欢聚易离别且莫辞沉醉听取阳关彻念故人千里自此共明月红林檎近冬初周美成风雪惊初霁水乡増暮寒树杪堕毛羽檐牙挂琅玕才喜堆门积巷可惜迤逦销残渐看低竹翩飜清池涨微澜歩屐晴正好宴席晚方欢梅花耐冷亭亭来入氷盘对山前横素愁云变色放盃同覔高处看冬雪周美成高柳春才软冻梅寒更香暮雪助清峭玉尘散林塘那堪飘风递冷故遣度幙穿窓似欲料理新粧呵手弄丝簧冷落词赋客萧索水云乡援毫授简风流犹忆东梁望虚檐徐转回廊未扫夜长莫惜空酒觞金人捧露盘春晚感旧曽纯甫记神京繁华地旧㳺踪正御沟春水溶溶平康巷陌绣鞍金勒跃青骢觧衣沽酒醉絃筦柳緑花红到如今余霜鬓嗟前事梦魂中但寒烟满目飞蓬雕栏玉砌空余三十六离宫塞笳惊起暮天鴈寂寞东风鬭百花春恨柳耆卿煦色韶光明媚轻霭低笼芳树池塘浅蘸烟芜帘幙闲乘风絮春困厌厌抛掷鬭草工夫冷落踏青心绪终日扄朱戸逺恨绵绵淑景迟迟难度年少傅粉依前醉眠何处深院无人黄昬乍拆秋千空鏁满庭花雨新荷叶採莲僧仲殊雨过回塘圆荷嫰緑新抽越女轻盈畵桡稳泛兰舟波光艶粉红相间脉脉娇羞菱歌隐隐渐遥依约凝眸堤上郎心波间粧影迟留不觉归时暮天碧衬蟾钩风蝉噪晚余霞暎几㸃沙鸥渔笛不道有人独倚危楼𤓰茉䔧秋夜柳耆卿每到秋来转添甚况味金风动冷清清地残蝉噪晚甚䀨得人心欲碎更休道宋玉多悲石人也须下泪衾寒枕冷夜迢迢更无寐深院静月明风细巴巴望晓怎生捱更迢递料可儿只在枕头根底等人睡来梦里蓦山溪赠衡阳妓陈湘黄山谷鸳鸯翡翠小小思珍偶眉黛敛秋波尽湖南山明水秀婷婷袅袅恰是十三余春未透花枝瘦正是愁时候寻芳载酒肯落谁人后祗恐逺归来緑成隂青梅如豆心期得处每自不由人长亭柳君知否千里犹回首春半张东父青梅如豆断送春归去小緑间长红㸔几处云歌柳舞偎花识靣对月共论心携素手採香㳺踏遍西池路水边朱戸曾记销魂处小立背秋千空怅望娉婷韵度杨花扑靣香糁一帘风情脉脉酒厌厌回首斜阳暮春情易彦祥海棠枝上留得娇莺语双燕几时来并飞入东风院宇梦回芳草緑遍旧池塘梨花雪桃花雨毕竟春谁主东郊拾翠襟袖霑飞絮寳马趂雕轮乱红中香尘满路十千斗酒相与买春闲呉姬唱秦娥舞拚醉青楼暮自述宋谦父壶山居士未老心先懒爱学道人家办竹几蒲团茗椀青山可买小结屋三间开一迳俯清溪脩竹栽教满客来便请随分家常饭若肯小留连更薄酒三盃两琖吟诗度曲风月任招唿身外事不关心自有天公管早梅曹元龙洗粧真态不假铅华御竹外一枝斜想佳人天寒日暮黄昬院落无处着清香风细细雪垂垂何况江头路月边疎影梦到销魂处结子欲黄时又须作亷纎细雨孤芳一世供断有情愁消瘦损东阳也试问花知否千秋嵗引秋思王介甫别馆寒砧孤城画角一𣲖秋声入寥廓东归燕从海上去南来鴈向沙头落楚台风庾楼月宛如昨无奈被些名利缚无奈被他情担阁可惜风流总闲却当初谩留华表语而今误我秦楼约梦䦨时酒醒后思量着早梅芳晓别周美成花竹深房栊好夜阒无人到隔窓寒雨向壁孤灯弄余照泪多罗袖重意密莺声小正䰟惊梦怯门外已知晓去难留话未了早促登长道风披宿雾露洗初阳射林表乱愁迷逺览苦语萦懐抱谩回头更堪归路杳满路花冬景周美成金花落烬灯银铄鸣牕雪庭深微漏断行人絶风扉不定竹圃琅玕折玉人新间阔着甚悰情更当恁地时节无言欹枕帐底流清血愁如春后絮来相接知他那里争信人心切除共天公説不成也还似伊无箇分别风情朱希真帘烘泪雨干酒压愁城破氷壶防饮渇培残火朱消粉褪絶胜新梳裹不是寒宵短日上三竿殢人犹要同卧如今多病寂寞章台左黄昬风弄雪门深鎻兰房密爱万种思量过也须知有我着甚情悰仰但㤀了人呵蕙兰芳引秋懐周美成寒莹晩空㸃青镜断霞孤鹜对客馆深扄霜草未衰更緑倦㳺厌旅但梦绕阿娇金屋想故人别后尽日空疑风竹塞北氍毹江南图障是处温燠更花管云牋犹写寄情旧曲音尘迢递但劳远目今夜长争奈枕单人独华胥引秋思周美成川源澄映烟月溟蒙去舟似叶岸足沙平蒲根水冷留鴈唼别有孤角吟秋对晓风鸣轧红日三竿醉头扶起寒怯离思相萦渐看看鬓丝堪镊舞衫歌扇何人轻怜细閲检㸃从前恩爱鳯牋盈箧愁剪灯花夜来和泪双叠洞仙歌初春李元膺雪云散尽放晓晴庭院杨柳于人便青眼更风流多处一㸃梅心相应逺约畧颦轻笑浅一年春好处不在浓芳小艶疎香最娇软到清明时候百紫千红花正乱已失春风一半早占取韶光共追㳺但莫管春寒醉红自暖夏夜苏子瞻氷肌玉骨自清凉无汗水殿风来暗香满绣帘开一㸃明月窥人人未寝欹枕钗横鬓乱起来携素手庭戸无声时见疎星渡河汉试问夜如何夜巳三更金波淡玉绳低转但屈指西风几时来又不道流年暗中偷换中秋鼌无咎青烟羃处碧海飞金镜永夜闲堦卧桂影露凉时零乱多少寒螀神京逺惟有蓝桥路近水晶帘不下云母屛开冷浸佳人淡脂粉待都将许多明付金樽投晓共流霞倾尽更携取胡床上南楼看玉做人间素秋千顷咏雨李元膺亷纎细雨殢东风如困萦断千丝为谁恨向楚宫一梦多少悲凉无处问愁到而今未尽分明都是泪泣柳沾花常与骚人伴孤闷记当年得意处酒力方酣怯轻寒玉炉香润又岂识情懐苦难禁对㸃滴檐声夜寒灯晕垂虹桥林外飞梁压水虹影澄清晓橘里渔村半烟草叹今来古徃物换人非天地里惟有江山不老雨巾风㡌四海谁知我一剑横空几畨过按玉龙嘶未断月冷波寒归去也林屋洞门无鎻认云屏烟障是吾庐任满地苍苔年年不扫江城梅花引闺情康伯可娟娟霜月冷侵门怕黄昬又黄昬手捻一枝独自对芳樽酒又不禁花又恼漏声逺一更更縂断䰟断䰟断䰟不堪闻被半温香半薫睡也睡也睡不稳谁与温存惟有牀前银烛照啼痕一夜为花憔悴损人瘦也比梅花瘦几分八六子春怨秦少㳺倚危亭恨如芳草萋萋刬尽还生念柳外青骢别后水边红袂分时怆然暗惊无端天与娉婷夜月一帘幽梦春风十里柔情怎奈向欢娯渐随流水素絃声断翠绡香减那堪片片飞花弄晚蒙蒙残雨笼晴正销凝黄鹂又啼数声鱼㳺春水春景阙名秦楼东风里燕子还来寻旧垒余寒犹峭红日薄侵罗绮嫰草方抽碧玉茵媚柳轻拂黄金缕莺啭上林鱼㳺春水几曲栏干遍倚又是一畨新桃李佳人应怪归迟梅粧泪洗鳯箫声絶沉孤鴈望断清波无双鲤云山万重寸心千里夏云峯夏景柳耆卿宴堂深轩槛雨轻压暑气低沈花洞彩舟泛斚坐绕清浔楚台风快湘簟冷永日披襟坐乆觉疎絃脆管时换新音越娥蕙态兰心逞妖艶泥欢邀宠难禁筵上笑歌间发舄履交侵醉乡归处须尽兴满酌高吟向此免名缰利鎻虚费光隂草堂诗余巻二草堂诗余卷三钦定四库全书草堂诗余巻三长调东风齐着力除夕胡浩然残腊收寒三阳初转巳换年华东君律管迤逦到山家处处笙簧鼎沸㑹佳宴坐列仙娃花丛里金炉满爇龙麝烟斜此景转堪夸深意祝夀山福海増加玉觥满泛且莫厌流霞幸有迎春夀酒银缾浸几朶梅花休辞醉园林秀色百草萌芽法曲献仙音初夏周美成蝉咽凉柯燕飞尘幕漏阁籖声时度倦脱纶巾困便湘竹桐隂半侵朱户向抱影凝情处时闻打窗雨耿无语叹文园近来多病情绪懒尊酒易成间阻缥缈玉京人想依然京兆眉妩翠幕深中对徽容空在纨素待花前月下见了不教归去意难忘佳人周美成衣染莺黄爱停歌驻拍劝酒持觞低鬟蝉影动私语口脂香莲露滴竹风凉拚剧饮淋浪夜渐深笼灯就月仔细端相知音见说无双解移宫换羽未怕周郎长颦知有恨贪要不成粧些箇事恼人肠试説与何妨又恐伊寻消问息痩减容光塞翁吟夏景周美成暗叶啼风雨牕外晓色珑璁散水麝小池东乱一岸芙蓉蕲州簟展双纹浪轻帐翠缕如空梦逺别泪痕重淡铅脸斜红忡忡嗟憔悴新寛带结羞艶冶都销镜中有蜀纸堪凭寄恨等今夜洒血书词剪烛亲封菖蒲渐老早晩成花教见薫风满江红春暮张仲宗春水连天桃花浪几畨风恶云乍起逺山遮尽晩风还作绿遍芳洲生杜若楚帆带雨烟中落认向来沙嘴共停桡伤飘泊寒犹在衾偏薄肠欲断愁难着倚蓬牕无寐引盃孤酌寒食清明都过了可怜辜负年时约想小楼日日望归舟人如削春暮鼌无咎东武南城新堤固涟漪初溢隐隐遍长林髙阜卧红堆碧枝上残花吹尽也与君试向江边覔问向前犹有几多春三之一官里事何时毕风雨外无多日相将泛曲水满城争出不见兰亭修禊事当时座上皆豪逸到如今修竹满山隂空陈迹春闺周美成昼日移隂揽衣起春帏睡足临宝鑑绿云缭乱未忺粧束蝶粉蜂黄都退了枕痕一线红生玉背画栏脉脉悄无言寻棋局重㑹而何时卜无限事萦心曲想秦筝依旧尙鸣金屋芳草连天迷逺望宝香薫被成孤宿最苦是蝴蝶满园飞无心扑秋望赵元稹惨结秋隂西风送丝丝雨湿凝望眼征鸿几字暮投沙碛欲往乡闗何处是水云浩荡连南北但脩眉一抺有无中遥山色天涯路江上客肠巳断头应白空搔首兴叹暮年离隔欲待忘忧除是酒奈酒行欲尽愁无极便挽将江水入樽罍浇胸臆咏雨张安国斗帐髙眠寒牕静潇潇雨意南楼近更移三鼓漏传一水㸃㸃不离杨柳外声声只在芭蕉里也不管滴破故乡心愁人耳无似有游丝细聚复散真珠碎天应分付与别离滋味破我一牀蝴蝶梦输他双枕鸳鸯睡向此际别有好思量人千里幽居吕居仁东里先生家何在山隂溪曲对一川平野数椽茅屋昨夜江头新雨过门前流水清如玉抱小桥囘合柳参天揺新绿疎篱下丛丛菊虚檐外萧萧竹叹古今得失是非荣辱须信人生归去好世间万事何时足问此春春酿酒何如今朝熟杜䳌康伯可脑杀行人东风里为谁啼血正青春未老流莺方歇蝴蝶枕前颠倒梦杏花枝上朦胧月问天涯何事苦闗情思离别声一唤肠千结闽岭外江南陌正长堤杨柳翠条堪折镇日丁寕千百遍只将一句频频説道不如归去不如归伤情切尾犯秋怨栁耆卿夜雨滴空堦孤馆梦囘情绪萧索一片闲愁想丹青难貎秋渐老蛩声正苦夜将䦨灯花旋落最无端处总把良宵秪恁孤眠却佳人应怪我别后寡信轻诺记得当初剪香云为约甚时向深闺幽处按新词流霞共酌再同懽笑肯把金玉珠珍博玉漏迟春景宋子京杏香飘禁苑须知自古皇都春早燕子来时绣陌渐薰芳草蕙圃夭桃过雨弄碎影红筛清沼深院悄绿杨影里莺声低巧早是赋得多情更对景临风镇辜欢笑数曲䦨干故人漫劳登眺天际微云过尽乱峯鎻一竿斜照归路杳东风泪零多少六么令重阳周美成快风收雨亭馆清残燠池光静横秋影岸栁如新沐闻道宜城酒美昨日新醅熟轻镳相逐冲泥䇿马来折东篱半开菊华堂花艶对列一一惊郎目歌韵巧共泉声间杂琮琤玉惆怅周郎巳老莫唱当时曲幽欢难卜明年谁健更把茱茰再三瞩扫地逰春恨周美成晓隂翳日正雾霭烟横逺迷平楚暗黄万缕听鸣禽按曲小腰欲舞细遶囘堤驻马河桥避雨信流去那一叶怨题今在何处春事能几许任占地持盃扫花寻路泪珠溅俎叹将愁度日病伤幽素恨入金徽见説文君更苦黯凝竚掩重闗遍城钟鼓天香冬景王充霜瓦鸳鸯风帘翡翠今年又是寒早矮钉明窗侧开朱户断莫乱教人到重隂未解云共雪商量不少青帐垂氊要宻红牕放围宜小呵梅弄粧试巧绣罗衣瑞云芝草伴我语时同语笑时同笑已被金樽劝酒又唱箇新词故相恼尽道穷冬元来恁好对梅花怀王侍御刘方叔漠漠江臯迢迢驿路天教为春传信万木丛边百花头上不管雪飞风𦂳寻交访旧惟翠竹寒松相认不意牵诗动兴何心衬粧添晕孤标最甘冷落全不许蝶亲蜂近直自从来洁白箇中清韵尽做重闻塞管也何害香销粉痕尽待到和羮才明底藴燕春台春景张子野丽日千门紫烟双阙琼林又报春囘殿阁风微当时去燕还来五侯池馆屛开探芳菲走马重帘人语辚辚车幰逺近轻雷雕觞霞滟翠幙云飞楚腰舞栁宫面粧梅金猊夜煖罗衣暗裛香煤洞府人归笙歌院落灯火楼台下蓬莱犹有花上月清影徘徊满庭芳春景秦少游晩色云开春随人意骤雨才过还晴古台芳榭飞燕蹴红英舞困榆钱自落秋千外绿水桥平东风里朱门映栁低按小秦筝多情行乐处珠钿翠盖金辔红缨渐酒空醽醁花困蓬瀛豆蔲梢头旧恨十年梦屈指堪惊凭栏久疎烟淡月微映百层城夏景周美成风老莺雏雨肥梅子午隂嘉树清圎地卑山近衣润费炉烟人静乌鸢自乐小桥外新绿溅溅凭䦨久黄芦苦竹拟泛九江船年年如社燕飘流瀚海来寄修椽且莫思身外长近樽前憔悴江南倦客不堪听急管繁絃歌筵畔先安枕簟容我醉时眠秋思秦少游碧水澄秋黄云凝暮败叶零乱空堦洞房久静斜月照徘徊又是重阳近也几处处砧杵声催重门外风揺翠竹疑是故人来情怀増怅望新欢易失往事难猜问篱边黄菊知为谁开谩道愁须殢酒酒未醒愁巳先囘凭栏久金波渐转白露㸃苍苔冬景康伯可霜幕风帘闲斋小户素蟾初上雕栊玉盃醽醁还与可人同古鼎沉烟篆细玉笋破橙橘香浓梳粧懒脂轻粉薄约畧淡眉峯清新歌几许低随慢唱语笑相供道文书针线今夜休攻莫厌兰膏更继明朝又纷冗匆匆酩酊也冠儿未缷先把被儿烘晩景秦少游山抹微云天连衰草画角声断谯门暂停征棹聊共饮离樽多少蓬莱旧事空囘首烟霭纷纷斜阳外寒鸦数㸃流水遶孤村销魂当此际香囊暗解罗带轻分谩赢得秦楼薄倖名存此去何时见也襟袖上空染啼痕伤情处髙城望断灯火巳黄昏佳人苏东坡香叆雕盘寒生氷筯画堂别是风光主人情重开宴出红粧腻玉圎搓素颈藕丝嫩新织仙裳双歌罢虚櫩转月余韵尚悠飏人间何处有司空见惯应谓寻常坐中有狂客恼乱愁肠报道金钗坠也十指露春笋纎长亲曾见全胜宋玉想像赋高唐警悟苏东坡蜗角虚名蝇头微利筭来着甚干忙事皆前定谁弱又谁强且趂闲身未老尽放我些子疎狂百年里浑教是醉三万六千场思量能几许忧愁风雨一半相妨又何须抵死説短论长幸对清风皓月苔茵展云幙高张江南好千钟美酒一曲满庭芳吉席胡浩然潇洒佳人风流才子天然分付成双兰堂绮席烛影耀荧煌数幅红罗绣帐宝粧篆金鸭焚香分明是芙蕖浪里一对浴鸳鸯欢娱当此际山盟海誓地久天长愿五男二女七子成行男作公卿将相女须嫁君宰侯王从兹去荣华富贵福禄夀无疆渔舟张子野红蓼花繁黄芦叶乱夜深玉露初零霁天空阔云淡楚江清独棹孤篷小艇悠悠过烟渚沙汀金钩细丝纶慢卷牵动一潭星时时横短笛清风皓月相与忘形任人笑生涯泛梗飘萍饮罢不妨醉卧尘劳事有耳谁听江风静日髙未起枕上酒微醒凤皇台上忆吹箫离别李易安香冷金猊被翻红浪起来慵自梳头任宝奁尘满日上帘钩生怕离怀别苦多少事欲説还休新来痩非干病酒不是悲秋休休这囘去也千万遍阳闗也则难留念武陵人逺烟鎻秦楼惟有楼前流水应念我终日凝眸凝眸处从今又添一段新愁水调歌头春半刘改之春事能几许宻叶着靑梅日髙花困海棠风暖想都开不惜春衣典尽只怕春光归去片片㸃苍苔能得几时好追赏莫徘徊雨飘红风扑翠苦相催人生行乐且须痛饮莫辞盃坐则髙谈风月醉则恣眠芳草醒后亦佳哉湖上新亭好何事不曾来春行黄山谷瑶草一何碧春入武陵溪溪上桃花无数花上有黄鹂我欲穿花寻路直入白云深处浩气展虹霓秪恐花深里红露湿人衣坐白石欹玉枕拂金徽谪仙何处无人伴我白螺盃我为灵芝仙草不为朱脣丹脸长啸亦何为醉舞下山去明月逐人归中秋苏东坡明月几时有把酒问青天不知天上宫阙今夕是何年我欲乘风归去又恐琼楼玉宇髙处不胜寒起舞弄清影何似在人间转朱阁低绮户照无眠不应有恨何事长向别时圎人有悲欢离合月有隂晴圎缺此事古难全但愿人长久千里共婵娟重阳韩无咎今日我重九莫负菊花开试寻髙处携手蹑屐上崔嵬放目苍崖万仞云䕶晓霜成阵知我与君来古寺倚修竹飞槛絶纎埃笑谈间风满座酒盈盃仙人跨海休问随处是蓬莱落日平原西望鼔角秋深悲壮戏马但荒台细把茱茰看一醉且徘徊咏月韩子苍江山自雄丽风露与髙寒寄声月姊借我玉鑑此中看幽壑鱼龙悲啸倒影星辰揺动海气夜漫漫拥起白银阙危驻紫金山表独立飞玉佩整云冠潄冰濯雪眇视万里一毫端囘首三山何处闻道羣仙笑我邀我欲俱还挥手从此去驭凤更骖鸾快哉亭苏子瞻落日绣帘卷亭下水连空知君为我新作窓户湿青红长记平山堂上欹枕江南烟雨杳杳没孤鸿认得醉翁语山色有无中一千顷都镜净倒碧峯忽然浪起掀舞一叶白头翁堪笑兰台公子未解荘生天籁刚道有雌雄一点浩然气千里快哉风烛影揺红上元张材甫双阙中天凤楼十二春寒浅去年元夜奉宸逰曾侍瑶池宴玉殿珠帘尽卷拥羣仙蓬壶阆苑五云深处万烛光中掲天丝管驰隙流年恍如一瞬星霜换今宵谁念泣孤臣囘首长安逺可是尘缘未断漫惆怅华胥梦短满怀幽恨数㸃寒灯几声归雁上元吴大年梅雪初消丽谯吹罢单于晩使君千炬起颁春歌吹香风暖十里珠帘尽卷人正在蓬壶阆苑卖薪买酒立马传觞昇平重见谁识鳌头去年曾侍传柑宴至今衣袖带天香行处氤氲满巳是春宵苦短更莫遣欢逰意懒细听归路璧月光中玉箫声逺春恨王晋卿香脸轻匀黛眉巧画宫粧浅风流天付与精神全在娇波转早是萦心可惯更那堪频频顾盼几囘得见见了还休争如不见烛影揺红夜阑饮散春宵短当时谁解唱阳闗离恨天涯逺无奈云收雨散凭栏干东风泪眼海棠开后燕子来时黄昏庭院闺情孙夫人乳燕穿帘乱莺啼树清明近隔帘时度栁花飞犹觉寒成阵长记眉峯偷隐脸桃红难藏酒晕背人微天半亸鸾钗轻笼蝉鬓别久啼多眼应不似当时俊满园珠翠逞春娇没个他风韵若见宾鸿试问待相将綵牋寄恨几时得见鬭草归来双鸳微润塞垣春秋怨周美成暮色分平野傍苇岸征帆缷烟村极浦树藏孤馆秋景如画渐别离气味难禁也更物象供潇洒念多才浑衰减一怀幽恨难写追念绮窓人天然自风韵娴雅竟夕起相思谩嗟怨遥夜又还将两袖珠泪沈吟向寂寥寒灯下玉骨为多感痩来无一把倦寻芳春景王元泽露晞向晓帘幙风轻小院闲昼翠迳莺来惊下乱红铺绣倚危栏豋髙榭海棠着雨胭脂透筭韶华又因循过了清明时候倦游燕风光满目好景良辰谁共携手恨被榆钱买断两眉长鬭忆得高阳人散后落花流水仍依旧这情怀对东风尽成消痩春闺苏养直兽镮半掩鸳甃无尘庭院潇洒树色沈沈春尽燕娇莺姹梦草池塘青渐满海棠轩槛红相亚听箫声记秦楼夜约彩鸾齐跨渐迤逦更催银箭何处贪欢犹系骄马旋剪灯花两点翠眉谁画香灭羞囘空帐里月高犹在重帘下恨疎狂待归来碎揉花打黄莺儿咏莺栁耆卿园林晴昼春谁主暖律潜催幽谷暄和黄鹂翩翩乍迁芳树观露湿缕金衣叶映如簧语晓来枝上绵蛮似把芳心深意低诉无据乍出暖烟来又趂游蜂去恣狂踪迹两两相唿黄昏雾吟风舞当上苑栁浓时别馆花深处此际海燕偏饶都把韶光与汉宫春元宵康伯可云海沉沉峭寒收建章雪残鳷鹊华灯照夜万井禁城行乐春随鬓影映参差栁丝梅蕚丹禁杳鳌峯对耸三山上通寥廓春衫绣罗香薄步金莲影下三千绰约冰轮桂满皓色冷侵楼阁霓裳帝乐奏昇平天风吹落留凤辇通宵宴赏莫放漏声闲却上元前一日立春京仲逺暖律初囘又烧灯市井卖酒楼台谁将星移万点月满千街轻车细马隘通衢蹴起香埃今嵗好土牛作伴挽留春色同来不是天公省事要一时壮观特地安排何妨綵楼鼔吹绮席樽罍良宵胜景语邦人莫惜徘徊休笑我痴顽不去年年烂醉金钗咏梅鼌叔用潇洒江梅向竹梢深处横两三枝东君也不爱惜雪压风欺无情燕子怕春寒轻失佳期惟是有南来归鴈年年长见开时清浅小溪如练问玉堂何似茅舍疎篱伤心故人去后冷落新诗微云淡月对孤芳分付伊谁空自倚清香未减风流不在人知声声慢夏景刘巨济梅黄金重雨细丝轻园林雾烟如织殿阁风微帘外燕喧莺寂池塘彩鸳戱水露荷飜千㸃珠滴闲昼永称潇湘竿叟烂柯仙客日午槐隂低转茶瓯罢清风顿生双腋碾玉盘深朱李静沉寒碧朋侪闲歌白雪缷巾纱樽俎狼籍有皓月照黄昏眠又未得醉蓬莱上巳叶少藴问春风何事断送繁红便拚归去牢落征途笑行人覊旅一曲阳闗断云残霭做渭城朝雨欲寄离愁绿隂千啭黄鹂空语遥想湖边浪揺空翠絃管风髙乱花飞絮曲水流觞有山翁行处翠袖朱栏故人应也弄画船烟浦㑹写相思尊前为我重翻新句中秋谢幼槃望晴峯染黛暮霭澄空碧天无汉圎镜髙飞又一年秋半皓色谁同归心暗折听唳云孤鴈问月停盃锦袍何处一尊无伴好在南邻诗盟酒社刻烛争成引觞愁缓今夕楼中继阿连清玩剧饮狂歌歌终起舞醉冷光零乱乐事难穷疎星易晓又成浩叹帝台春春恨李景元芳草碧色萋萋遍南陌飞絮乱红也似知人春愁无力忆得盈盈拾翠侣共携赏凤城寒食到今来海角逢春天涯行客愁旋释还似织泪暗拭又偷滴谩遍倚危栏尽黄昏也只是暮云凝碧拚则而今巳拚了忘则怎生便忘得又还问鳞鸿试重寻消息八声甘州送参寥子苏东坡有情风万里卷潮来无情送潮归问钱塘江上西河浦口几度斜晖不用思量今古俯仰昔人非谁似东坡老白首忘机记取西湖西畔正暮山好处空翠烟霏算诗人相得如我与君稀约他年东还海道愿谢公雅志莫相违西州路不应囘首为我沾衣追和东坡韵鼌无咎谓东坡未老赋归来天未遣公归向西湖两处秋波一种飞霭澄晖又拥竹西歌吹僧老木兰非一笑千秋事浮世危机莫倚平山栏槛是醉翁饮处江雨霏霏送孤鸿挥手相接眼中稀念平生相从江海任飘蓬不遣此心违登临事更何须惜吹㡌淋衣夏初临夏景刘巨济泛水新荷舞风轻燕园林夏日初长庭树隂浓雏莺学弄新簧小桥飞入横塘跨青苹绿藻幽香朱栏斜倚霜纨未揺衣袂先凉欢歌稀遇怨别多同路遥水逺烟淡梅黄轻衫短㡌相携洞府流觞况有红粧醉归来宝蜡成行拂牙床纱㕑半开月在廻廊庆清朝慢春游王通叟调雨为酥催冰作水东风分付春还何人便将轻暖点破残寒结伴踏青去好平头鞋子小双鸾烟栁外望中秀色如有无间晴则个隂则个饾饤得天气有许多般须教撩花拨栁争要先看不道吴绫绣袜香泥斜沁几行斑东风巧尽收翠绿吹在眉山珑四犯春思周美成秾李夭桃是旧日潘郎亲试春艶自别河阳长负露房烟脸憔悴鬓㸃吴霜念想梦魂飞乱叹画栏玉砌都换才始有缘重见夜深偷展香罗荐暗窓前醉眠葱蒨浮花浪蘂都相识谁更曾擡眼休问蒨色旧香但认取芳心一㸃又片时一阵风雨恶吹分散双双燕咏燕史邦卿过春社了度帘幕中间去年尘冷差池欲住试入旧巢相并还相雕梁藻井又软语商量不定飘然快拂花梢翠尾分开红影芳径芹泥雨润爱贴地争飞竞夸轻俊红楼归晚看足栁昏花暝应是栖香正稳便忘了天涯芳信愁损翠黛双蛾日日画栏独凭孤鸾早梅朱希真天然标格是小蕚堆红芳姿凝白淡竚新粧浅㸃夀阳宫额东君想留厚意倩年年与传消息昨夜前村雪里有一枝先拆念故人何处水云隔纵驿使相逢难寄春色试问丹青手是怎生描得晓来一畨雨过更那堪数声羌笛归去和羮未晩劝行人休摘琐窓寒寒食周美成暗栁啼鸦单衣竚立小帘朱户桐花半亩静锁一庭愁雨洒空堦更䦨未休故人剪烛西窓语似楚江暝宿风灯零乱少年羇旅迟暮嬉游处正店舎无烟禁城百五旗亭唤酒付与髙阳俦侣想东园桃李自春小脣秀靥今在否到归时定有残英待客携樽俎髙阳台春思僧皎如晦红入桃腮青囘栁眼韶华巳破三分人不归来空教草怨王孙平明几㸃催花雨梦半䦨欹枕初闻问东君因甚将春老却闲人东郊十里香尘旋安排玉勒整顿雕轮趂取芳时共寻岛上红云朱衣引马黄金带算到头总是虚名莫闲愁一半悲秋一半伤春金菊对芙蓉秋怨康伯可梧叶飘黄万山空翠断霞流水争辉正金风西起海燕东归凭栏不见南来鴈望故人消息迟迟木樨开后不应悮我好景良时只念独守孤帏把枕前嘱付一旦分飞上秦楼游赏酒殢花迷谁知别后相思苦悄为伊痩损香肌花前月下黄昏院落珠泪偷垂重阳辛幼安逺水生光遥山耸翠霁烟深锁梧桐正零瀼玊露淡荡金风东篱菊有黄花吐对映水几簇芙蓉重阳佳致可堪此景酒酽花浓追念景物无穷叹少年胸襟忒煞英雄把黄英红蕚甚物堪同除非腰佩黄金印座中拥红粉娇容此时方称情怀尽拚一饮千钟桂花僧仲殊花则一名种分三色嫩红妖白娇黄正清秋佳景雨霁风凉郊墟十里飘兰麝潇洒处旖旎非常自然风韵开时不惹蝶乱蜂狂携酒独揖蟾光问花神何属离兑中央引骚人乗兴广赋诗章几多才子争攀折嫦娥道三种清香状元红是黄为榜眼白探花郎玉蝴蝶春思鼌叔用目断江南千里灞桥一望烟水微茫昼锁重门人去暗惜流光雨轻轻梨花院落风淡淡杨栁池塘恨偏长佩沉湘浦云散髙唐清狂重来一梦手搓梅子煑酒新尝寂寞经春小桥依旧燕飞忙玉钩栏凭多渐暖金缕枕别久犹香最难忘看花南陌待月西厢春游栁耆卿渐觉东郊明媚夜来膏雨一洗尘埃满目浅桃深杏露染烟裁银塘静鱼鳞簟展烟岫翠龟甲屏开殷晴雷云中鼓吹游徧蓬莱徘徊隼旟前后三千珠履十二金钗雅俗熙熙下车成宴尽春台好雍容东山妓女堪笑傲北海樽罍且追陪凤池归去那更重来秋思栁耆卿望处云收雨断凭栏悄悄目送秋光晚景萧疎堪动宋玉悲凉水风轻苹花渐老月露冷梧叶飘黄遣情伤故人何在烟水茫茫难㤀文期酒㑹几辜风月屡变星霜海阔山遥未知何处是潇湘念双燕难凭逺信指暮天空识归航黯相望断鸿声里立尽斜阳秋思髙宾王唤起一襟凉思未成晩雨先做秋隂楚客悲残谁解此意登临古台荒断霞斜照新梦黯微月疎砧总难禁尽将幽恨分付孤斟从今倦看青镜既迟勲业可负烟林断梗无凭嵗华揺落又惊心想莼汀水云愁凝闲蕙帐猿鹤悲唫信沉沉故园归计休更侵寻渡江云春景周美成晴岚低楚甸暖囘鴈翼阵势起平沙骤惊春在眼借问何时委曲到山家涂香晕色盛粉饰争作妍华千万丝陌头杨栁渐渐可藏鸦堪嗟清江东注画舸西流指长安日下愁宴阑风飜旗尾潮溅乌纱今朝正对初弦月傍水驿深舣蒹葭沉恨处时时自剔灯花绛都春上元丁仙现融和乂报乍瑞霭霁色皇州春早翠幰竞飞玊勒争驰都门道鳌山结綵蓬莱岛向晩色双龙衔照绛绡楼上彤芝盖底仰瞻天表缥缈风传帝乐庆三殿共赏羣仙同到迤逦御香飘满人间闻嬉笑须㬰一㸃星毬小渐隐隐鸣梢声杳游人月下归来洞天未晓清明刘叔安和风乍扇又还是去年清明重到喜见燕子巧说千般如人道墻头陌上青梅小是处有闲花芳草偶然思想前欢醉赏牡丹时早当此三春媚景好连宵恣乐情怀到晓纵有珠珍难买红颜长年少从他乌兎茫茫走更莫待花残莺老恁时欢笑休把万金换了梅花朱希真寒隂渐晓报驿使探春南枝开早粉蘂弄香芳脸凝酥琼枝小雪天分外精神好向白玉堂前应到化工不管朱门闭也暗传音耗轻渺盈盈笑靥称娇面爱学宫粧新巧几度醉吟独倚栏干黄昏后月笼疎影横斜照更莫待单于吹老便须折取归来胆缾顿了念奴娇春情李易安萧条庭院有斜风细雨重门须闭宠栁娇花寒食近种种恼人天气险韵诗成扶头酒醒别是闲滋味征鸿过尽万千心事难寄楼上几日春寒帘垂四面玉栏干慵倚被冷香销新梦觉不许愁人不起清露晨流新桐初引多少游春意日髙烟敛更看今日晴未荷花僧仲殊水枫叶下乍湖光清浅凉生商素西帝宸游罗翠盖拥出三千宫女绛綵娇春铅华掩昼占断鸳鸯浦歌声揺曵浣纱人在何处别岸孤袅一枝广寒宫殿冷落栖愁苦雪艶氷肌羞淡泊偷把胭脂匀注媚脸笼霞芳心泣露不肯为云雨金波影里为谁长恁凝竚遶佛阁旅况周美成暗尘四敛楼观逈出髙映孤馆清漏将短厌闻夜久籖声动书㡢桂华又满闲步露草偏爱幽逺花气清婉望中迤逦城隂度河岸倦客最萧索醉倚斜桥穿栁线还似汴堤虹梁横水面看浪飐春灯舟下如箭此行重见叹故友难逢覊思空乱两眉愁向谁舒展解语花元宵周美成风销熖蜡露浥烘炉花市光相射桂华流瓦纎云散耿耿素娥欲下衣裳淡雅看楚女纎腰一把箫鼓喧人影参差满路飘香麝因念帝城放夜望千门如昼嬉笑游冶钿车罗帕相逢处自有暗尘随马年光是也惟只见旧情衰谢清漏移飞盖归来从舞休歌罢庆春泽上元刘叔安灯火烘春楼台浸月良宵一刻千金锦步承莲彩云簇仗难寻蓬壶影动星毬转映两行寳珥瑶簮恣嬉游玉漏声催未歇芳心笙歌十里夸张地记年时行乐憔悴而今客里情怀伴人闲笑闲吟小桃未尽刘郎老把相思细写瑶琴怕归来红紫欺风三径成隂万年欢元宵胡浩然灯月交光渐轻风布煖先到南国罗绮娇容十里绛纱笼烛花艶惊郎醉目有多少佳人如玊春衫袂整整齐齐内家新様粧束欢情未足更䦨漫勾牵旧恨萦乱心曲怅望归期应是紫姑频卜暗想双眉对蹙断絃待鸾胶重续休迷恋野草闲花凤箫人在金谷玉烛新梅花周美成溪源新腊后见数朶江梅剪裁初就晕酥砌玉芳英嫩故把春心轻漏前村昨夜想弄月黄昏时候孤岸峭疎影横斜浓香暗沾襟袖樽前付与多才问岭外风光故人知否夀阳漫鬭终不似照水一枝清痩风娇雨秀好乱挿繁花盈首须信木兰花慢重阳京仲逺算秋来景物皆胜赏况重阳正露冷欲霜烟轻不雨玉宇开张蜀人从来好事遇良辰不肯负时光药市家家帘幙酒楼处处丝簧婆娑老子兴难忘聊复与平章也随分登髙茱茰缀席菊蕊浮觞明年未知健否笑杜陵底事独凄凉不道频开笑口年年落㡌何妨桂枝香秋旅张宗瑞梧桐雨细渐滴作秋声被风惊碎润逼衣篝线袅蕙炉沉水悠悠嵗月天涯醉一分秋一分憔悴紫箫吹断素牋恨切夜寒鸿起又何苦凄凉客里负草堂春绿竹溪空翠落叶西风吹老几畨尘世从前谙尽江湖味听商歌归兴千里露侵宿酒疎帘淡月照人无寐金陵怀古王介甫登临送目正故国晩秋天气初肃千里澄江似练翠峯如簇征㠶去棹残阳里背西风酒旗斜矗綵舟云淡星河鹭起图画难足念自昔豪华竞逐叹门外楼头悲恨相续千古凭髙对此漫嗟荣辱六朝旧事随流水但寒烟衰草凝绿至今商女时时犹唱后庭遗曲忆旧游春恨周美成记愁横浅黛泪洗红铅门掩秋宵坠叶惊离思听寒螀夜泣乱雨潇潇凤钗半脱云鬓窓影烛花揺渐暗竹敲凉疎萤照晓两地䰟销迢迢问音信道径底花隂时认鸣镳也拟临朱户叹因郎憔悴羞见郎招旧巢更有新燕杨柳拂河桥但满眼京尘东风竟日吹露桃草堂诗余巻三草堂诗余卷四钦定四库全书草堂诗余巻四长调水龙吟春游陆务观摩诃池上追游路红绿参差春晩韶光妍媚海棠如醉桃花欲暖挑菜初闲禁烟将近一城丝管看金鞍争道香车飞盖争先占新亭馆惆怅年华暗换黯销䰟雨收云散镜奁掩月钗梁拆凤筝絃零鴈身在天涯乱山孤垒危楼飞观叹春来只有杨花和恨向东风满春恨陈同甫閙花深处层楼画帘半卷东风软春归翠陌平莎茸嫩埀杨金浅迟日催花淡云阁雨轻寒轻暖恨芳菲世界游人未赏都付与莺和燕寂寞凭髙念逺向南楼一声归雁金钗鬭草青丝勒马风流云散罗绶分香翠绡封泪几多幽怨正销䰟又是疎烟淡月子规声断清明刘叔安弄晴台馆收烟候时有燕泥香坠宿酲未解单衣初试腾腾春思前度桃花去年人面重门深闭记彩鸾别后青骢归去长亭路芳尘起十二屏山遍倚任苍苔㸃红如缀黄昏人静暖香吹月一帘花碎芳意婆娑绿阴风雨画桥烟水笑多情司马留春无计湿青衫泪赠妓秦少游小楼连苑横空下窥绣毂雕鞍骤疎帘半卷单衣初试清明时候破煖轻风弄晴㣲雨欲无还有卖花声过尽垂杨院落红成阵飞鸳甃玉佩丁东别后怅佳期参差难又名缰利锁天还知道和天也痩花下重门栁边深巷不堪囘首念多情但有当时皓月照人依旧庆夀辛幼安渡江天马南来几人真是经纶手长安父老新亭风景可怜依旧夷甫诸人神州沉陆几曾囘首算平戎万里功名本是真儒事君知否况有文章山斗对桐阴满庭清昼当年堕地而今试看风云奔走绿野风烟平泉草木东山歌酒待他年整顿干坤事了为先生夀咏笛苏东坡楚山修竹如云异材秀出千林表龙须半翦凤膺微涨玉肌匀绕木落淮南雨晴云梦月明风袅自中郎不见桓伊去后知辜负秋多少闻道岭南太守后堂深绿珠娇小绮窓学弄梁州初遍霓裳未了嚼征含宫泛商流羽一声云杪为使君洗尽蛮风瘴雨作霜天晓梨花周美成素肌应怯余寒艶阳占尽青芜地樊川照日灵闗遮路残红敛避传火楼台妬花风雨长门深闭亚帘栊半湿一枝在手偏勾引得黄昏泪别有风前月底布繁英满园歌吹朱铅退尽潘妃却酒昭君乍起雪浪翻空粉裳缟夜不成春意恨玉容不见琼英谩好与何人比杨花章质夫燕忙莺懒芳残正堤上柳花飘坠轻飞乱舞㸃画青林全无才思闲趂游丝静临深院日长门闭傍珠帘散漫垂垂欲下依前被风扶起兰帐玉人睡觉怪春衣雪霑琼缀绣床渐满香毬无数才圎却碎时见蜂儿仰粘轻粉鱼吞池水望章台路杳金鞍游荡有盈盈泪杨花苏东坡似花还似非花也无人惜从教坠抛街傍路思量却似无情有思萦损柔肠困酣娇眼欲开还闭梦随风万里寻郎去处又还被莺唿起不恨此花飞尽恨西园落红难缀晓来雨过遗踪何在一池萍碎春色三分二分尘土一分流水细看来不是杨花㸃㸃是离人泪瑞鹤仙上元康伯可瑞烟浮禁苑正绛阙春囘新正方半氷轮桂华满溢花衢歌市芙容开遍龙楼两观见银烛星毬有烂卷珠帘尽日笙歌盛集宝钗金钏堪羡绮罗丛里兰麝香中正宜游翫风柔夜煖花影乱笑声喧閙蛾儿满路成团打块簇着冠儿鬭转喜皇都旧日风光太平再见春情欧阳永叔脸霞红印枕睡觉来冠儿还是不整屏间麝煤冷但眉山压翠泪珠弹粉堂深昼永燕交飞风帘露井恨无人与説相思近日带围寛尽重省残灯朱幌淡月纱窓那时风景阳台路逺云雨梦便无凖待归来先指花梢教看却把心期细问问因循过了青春怎生意稳春游周美成悄郊原带郭行路永客去车尘漠漠斜阳映山落敛余红犹恋孤城栏角凌波歩弱过短亭何用素约有流莺劝我重解绣鞍缓引春酌不记归时早暮上马谁扶醒眠朱阁惊飈动幕扶残醉遶红药叹西园巳是花深无地东风何事又恶任流光过却犹喜洞天自乐醉翁亭黄山谷环滁皆山也望蔚然深秀琅邪山也山行六七里有翼然泉上醉翁亭也翁之意也得之心寓之酒也更野芳佳木风髙石出景无穷也游也山肴野蓛酒冽泉香沸觥筹也太守醉也諠譁衆宾欢也况宴酣之乐非丝非竹太守乐其乐也问当时太守谓谁醉翁是也庆春宫秋怨周美成云接平冈山围寒野路囘渐转孤城衰柳啼鸦惊风驱鴈动人一片秋声倦途休驾淡烟里微茫见星尘埃憔悴生怕黄昏离思牵萦华堂旧日逢迎花艶参差香雾飘零絃管当头偏怜娇凤夜深簧暖笙清眼波传意恨宻约匆匆未成许多烦恼只为当时一饷留情拜星月慢秋怨周美成夜色催更清尘收露小曲幽坊月暗竹槛灯窓识秋娘庭院笑相遇似觉琼枝玉树暖日明霞光烂水眄兰情总平生稀见画图中旧识春风面谁知道自到瑶台畔眷恋雨润云温苦惊风吹散念荒寒寄宿无人馆重门闭败壁秋虫叹怎奈向一缕相思隔溪山不断石州慢感旧张仲宗寒水依痕春意渐囘沙际烟阔溪梅晴照生香冷蘂数枝争发天涯旧恨试看几许消魂长亭门外山重疉不尽眼中青怕黄昏时节情切画楼深闭想见东风暗消肌雪辜负枕前云雨樽前花月心期切处更有多少凄凉殷勤留与归时説到得再相逢恰经年离别昼锦堂闺情周美成雨洗桃花风飘柳絮日日飞满雕檐懊恨一春幽恨尽属眉尖愁闻双飞新燕语更堪孤枕宿酲忺云鬟乱独步画堂轻风暗触珠帘多厌晴昼永琼户悄香销金兽慵添自与萧郎别后事事俱嫌短歌新曲无心理凤箫龙管不曾拈空惆怅长是毎年三月病酒恹恹南浦旅况鲁逸仲风悲画角听单于三弄落谯门投宿骎骎征骑飞雪满孤村酒市渐䦨灯火正敲牕乱叶舞纷纷送数声惊鴈下离烟水嘹呖度寒云好在半胧溪月到如今无处不销䰟故国梅花归梦愁损緑罗裙为问暗香闲艳也相思万㸃付啼痕算翠屏应是两眉余恨倚黄昏氐州第一秋思周美成波落寒汀村渡向晩遥看数㸃帆小乱叶翻鸦惊风破鴈天角孤云缥缈官柳萧疎甚上挂微微残照景物闗情川途换目顿来催老渐解狂朋欢意少奈犹被思牵情绕座上琴心机中锦字觉最萦怀抱也知人悬望久蔷薇谢归来一笑欲梦髙唐未成眠霜空巳晓宴清都春闺何籕细草沿堦软红日薄蕙风轻霭微暖东君靳惜桃英尚小柳芽犹短罗帏绣幙髙卷早巳是歌慵笑嬾凭画楼那更天逺山逺水逺人逺堪怨傅粉疎狂窃香俊雅无计拘管青丝绊马红缨系羽甚处迷恋无言泪珠零乱翠袖尽重重渍遍故要得别后思量归时觑见秋思周美成地僻无钟鼔残灯灭夜长人倦难度寒吹断梗风翻暗雨洒窓填户宾鸿谩説传书算过尽千俦万侣始信得庾信愁多江淹恨极须赋凄凉病损文园徽絃乍拂音韵先苦淮水夜月金城暮草梦䰟飞去秋霜半入青镜叹带眼都移旧处更久长不见文君归时认否齐天乐端午周美成疎疎几㸃黄梅雨佳时又逢重午角黍包金香蒲切玉风物依然荆楚形裁艾虎更钗袅朱符臂纒红缕扑粉香绵唤风绫扇小窗午沉湘人去巳逺劝君休对景感时怀古谩啭莺喉轻敲象板胜读离骚章句荷香暗度渐引入醄醄醉乡深处卧听江头画船喧韵鼔花犯梅花周美成粉墻低梅花照眼依然旧风味露痕轻缀疑净洗铅华无限清丽去年胜赏曾孤倚氷盘共燕喜更可惜雪中髙士香篝薫素被今年对花最匆匆相逢似有恨依依憔悴凝望久青苔上旋看飞坠相将见脆圎荐酒人正在空江烟浪里但梦想一枝潇洒黄昏斜照水喜迁莺立春胡浩然谯门残月听画角晓寒梅花吹彻瑞日烘云风和解冻青帝乍临东阙暖向土牛箫鼓天路珠帘髙掲最好是戴綵幡春胜钗头双结竒絶开宴处珠履玳簮俎豆争罗列舞袖翩翻歌喉缥缈压倒柳腰莺舌劝我应时纳祜还把金炉香爇愿嵗嵗这一巵春酒长陪佳节闰元宵吴子和银蟾光彩喜稔嵗闰正元宵还再乐事难并佳时罕遇依旧试灯何碍花市又移星汉莲炬重芳人海尽勾引徧嬉游宝马香车喧隘晴快天意教人月更圎偿足风流债媚柳烟浓夭桃红小景物逈然堪爱巷陌笑声不断襟袖余香仍在待归也便相期明日踏青挑菜端午呉子和梅霖初歇正绛色海榴争开佳节角黍包金香蒲切玉是处玳筵罗列鬭巧尽输年少玉腕綵丝双结舣彩舫见龙舟两两波心齐发竒絶难画处激起浪花翻作湖间雪画鼓轰雷红旗掣电夺罢锦标方彻望中水天日暮犹自珠帘髙掲棹归晩载荷香十里一钩新月庆夀康伯可腊残春早正帘幙䕶寒楼台清晓宝运当干佳辰余五嵩岳诞生元老帝遣阜安宗社人仰雍容廊庙尽总道是文章孔孟勲庸周召师表方眷遇鱼水君臣须信从来少玉带金鱼朱颜绿鬓占断世间荣耀篆刻鼎彜将遍整顿干坤都了愿嵗嵗见柳梢青浅梅英红小春云怨上巳冯伟夀春风恶劣把数枝香锦和莺吹折雨重栁腰娇困燕子欲扶扶不得软日烘烟干风收雾芍药荼䕷弄颜色帘幙轻隂图书清润日永篆香絶盈盈笑靥宫黄额试红鸾小扇丁香双结团凤眉心倩郎贴教洗金罍共看西堂醉花新月曲水成空丽人何处往事暮云万叶春从天上来感旧吴彦髙海角飘零叹汉苑秦宫坠露飞萤梦回天上金屋银屏歌吹竞举青㝠问当时遗谱有絶艺鼓瑟湘灵促哀弹似林莺呖呖山熘泠泠梨园太平乐府醉几度春风鬓髪星星舞彻中原尘飞沧海风雪万里龙庭写胡笳幽怨人憔悴不似丹青酒微醒一轩凉月灯火青荧绮罗香春雨史邦卿做冷欺花将烟困柳千里偷催春暮尽日㝠迷愁里欲飞还住惊粉重蝶宿西园喜泥润燕归南浦最妨他佳约风流钿车不到杜陵路沉沉江上望极还被春潮急难寻官渡隐约遥峯和泪谢娘眉妩临断岸新绿生时是落红带愁流处记当日门掩梨花剪灯深夜语雨霖铃秋别柳耆卿寒蝉凄切对长亭晩骤雨初歇都门帐饮无绪方留恋处兰舟催发执手相看泪眼竟无语凝咽念去去千里烟波暮霭沉沉楚天阔多情自古伤离别更那堪冷落清秋节今宵酒醒何处杨柳岸晓风残月此去经年应是良辰好景虚设便纵有千种风情更与何人説永遇乐春情解方叔风暖莺娇露浓花重天气和煦院落烟收垂杨舞困无奈堆金缕谁家巧纵青楼絃管惹起梦云情绪忆当时纹衾粲枕未尝暂孤鸳侣芳菲易老故人难聚到此翻成轻误阆苑仙遥蛮笺纵写何计传深诉青山绿水古今长在惟有旧欢何处空赢得斜阳暮草淡烟细雨送入我门来除夕胡浩然荼垒安扉灵馗挂户神傩烈竹轰雷动念流光四序式週囘须知今嵗今宵尽似顿觉明年明日催向今夕是处迎春送腊罗绮筵开今古徧同此夜贤愚共添一嵗贵贱仍偕互祝遐龄山海固难摧石崇富贵籛铿夀更潘岳仪容子建才仗东风尽力一齐吹送入此门来归朝欢春游马荘父听得提壶沽美酒人道杏花深处有杏花狼籍鸟啼风十分春色今无九麝煤销永昼青烟飞上庭前柳画堂深不寒不煖正是好时候团团寳月凭纎手暂借歌喉招舞袖真珠滴破小槽红香肌缩尽纎罗痩投分须白首黄金散与亲和旧且衔盃壮心未落风月长相守春闺张子野声转辘轳闻露井晓引银瓶牵素绠西园人语夜来风丛英飘堕红成迳寳猊烟未冷莲台香蜡残痕凝等身金谁能得意买此好光景粉落轻粧红玉莹月枕横钗云坠领有情无物不双栖文禽只合常交颈昼夜欢岂定争如翻作春宵永日曈昽娇柔嬾起帘压卷花影花心动春景阮逸女仙苑春浓小桃开枝枝巳堪攀折乍雨乍晴轻暖轻寒渐近赏花时节柳揺台榭东风软帘栊静幽禽调舌断䰟逺闲寻翠径顿成愁结此恨无人共説还立尽黄昏寸心空切强整绣衾独掩朱扉簟枕为谁铺设夜长宫漏传声逺纱窓暎银缸明灭梦回处梅梢半笼淡月潇湘逢故人慢初夏王和甫薰风微动方榴花弄色萱草成窝翠帏敞轻罗试冰簟初展几尺湘波疎檐广厦称潇湘一枕南柯引多少梦䰟归绪洞庭雨棹烟簔惊囘处闲昼永更时时燕雏莺友相过正绿影婆娑况庭有幽花池有新荷青梅煑酒幸随分赢取髙歌功名事到头终在嵗华忍负清和应天长寒食周美成条风布暖霏雾弄晴池塘遍满春色正是夜堂无月沉沉暗寒食梁间燕前社客似笑我闭门愁寂乱花过隔院芸香满地狼籍长记那囘时邂逅相逢郊外驻油壁又见汉宫传烛飞烟五侯宅青青草迷路陌强载酒细寻前迹市桥逺栁下人家犹自相识闺情康伯可管絃绣陌灯火画桥尘香旧时归路肠断萧娘旧日风帘映朱户莺能舞花解语念后约顿成轻负缓雕辔独自归来凭栏情绪楚岫在何处香梦悠悠花月更无主惆怅后期空有鳞鸿寄纨素枕前泪牕外雨翠幙冷夜凉虚度未应信此度相思寸肠千缕尉迟盃离别周美成隋堤路渐日晩宻霭生深树隂隂淡月笼沙还宿河桥深处无情画舸都不管烟波隔南浦等行人醉拥重衾载将离恨归去因念旧客京华长偎傍疎林小槛欢聚冶叶倡条俱相识仍惯见珠歌翠舞如今向渔村水驿夜如嵗焚香独自语有何人念我无憀梦䰟凝想鸳侣西河金陵怀古周美成佳丽地南朝盛事谁记山围故国遶清江髻鬟对起怒涛寂寞打孤城风樯遥度天际断崖树犹倒倚莫愁艇子曾系空遗旧迹郁苍苍雾沉半垒夜深月过女墻来伤心东畔淮水酒旗戏鼓甚处市想依稀王谢邻里燕子不知何世入寻常巷陌人家相对如説兴亡斜阳里春霁春晴胡浩然迟日融和乍雨歇东郊嫩草凝碧紫燕双飞海棠相衬粧㸃上林春色黯然望极困人天气浑无力又听得园苑数声莺啭柳隂直当此暗想故国繁华俨然游人依旧南陌院深沉梨花乱落那堪如练㸃衣白酒量顿寛溪量窄算此情景除非殢酒狂欢恣歌沉醉有谁知得秋霁秋晴陈后主虹影侵堦乍雨歇长空万里凝碧孤鹜髙飞落霞相映逺状水乡秋色黯然望极动人无限愁如织又听得云外数声新鴈正嘹呖当此暗想画阁轻抛杳然殊无些箇消息漏声稀银屏冷落那堪残月照窓白衣带顿寛犹阻隔算此情苦除非宋玉风流共怀伤感有谁知得櫽括东坡前赤壁宋谦甫壬戌之秋是苏子与客泛舟赤壁举酒属客月明风细水光与天相接扣舷唱月桂棹兰桨堪游逸又有客能吹洞箫和声呜咽追想孟徳困于周郎到今空有当时踪迹算惟有清风朗月取之无禁用不竭客喜洗盏还再酌既巳同醉相与枕借舟中始知东方晃然既白解连环闺情周美成怨怀难託嗟情人断絶信音辽邈纵妙手能解连环似风散雨收雾轻云薄燕子楼空暗尘锁一牀絃索想移根换叶尽是旧时手种红药汀洲渐生杜若料舟移岸曲人在天角漫记得当日音书把闲语闲言待总烧却水驿春囘望寄我江南梅萼拚今生对花对酒为伊泪落二郎神春怨徐干臣闷来弹鹊又搅碎一帘花影谩试着春衫还思纎手薰彻金猊烬冷动是愁端如何向更怪得新来多病嗟旧日沈腰而今潘鬓怎堪临镜重省别时泪渍罗襟犹凝料为我厌厌日髙慵起长託春酲未醒鴈足不来马蹄难驻门掩一庭芳景空竚立尽日栏干倚遍昼长人静七夕栁耆卿炎光初谢过暮雨芳尘轻洒乍露冷风清庭户爽天如水玉钩遥挂应是星娥嗟久阻叙旧约飈轮欲驾极目处微云暗度耿耿银河髙泻闲雅须知此景古今无价运巧思穿针楼上女擡粉面云鬟相亚钿合金钗私语处算谁在囘廊影下愿天上人间占得欢娯年年今夜望逺行冬雪柳耆卿长空降瑞寒风剪淅淅瑶花初下乱飘僧舍宻洒歌楼迤逦渐迷鸳瓦好是渔人披得一簔归去江山晩来堪画满长安髙却旗亭酒价幽雅乘兴最宜访戴泛小棹越溪潇洒皓鹤夺鲜白鷴失素千里广铺寒野须信幽兰歌断同云收尽别有瑶台琼榭放一轮明月交光清夜望梅小春柳耆卿小寒时节正同云暮惨劲风朝冽信早梅偏占阳和向日处凌晨数枝先发时有香来望明艶遥知非雪展礲金嫩蘂弄粉素英旖旎清彻仙姿更谁并列有幽光照水疎影笼月且大家留倚栏干鬭醁醑飞看锦牋吟阅桃李春花料比此芬芳俱别见和羮大用莫把翠条谩折倾盃乐上元柳耆卿禁漏花深绣工日永蕙风布暖变韶景都门十二元宵三五银蟾光满连云复道凌飞观耸皇居丽佳气瑞烟葱蒨翠华宵幸是处层城阆苑龙凤烛交光星汉对咫尺鳌山开雉扇㑹乐府两籍神仙梨园四部絃筦向晓色都人未散盈万井山唿鳌忭愿嵗嵗天仗里常瞻凤辇望湘人春思贺方囘厌莺声到枕花气动帘醉䰟愁梦相半被惜余薰带惊剰眼几许伤春春晩泪竹痕鲜佩兰香老湘天浓暖记小江风月佳时屡约非烟游伴须信鸾絃易断奈云和再鼓曲终人逺识罗袜无踪旧处弄波清浅青翰棹舣白苹洲畔尽目临臯飞观不解寄一字相思幸有归来双燕望海潮春景秦少游梅英疎淡氷澌溶洩东风暗换年华金谷俊游铜駞巷陌新晴细履平沙长记误随车正絮飜叶舞芳思交加栁下桃蹊乱分春色到人家西园夜饮鸣笳有华灯碍月飞盖妨花兰苑未空行人渐老重来是事堪嗟烟暝酒旗斜但倚楼极目时见栖鵶无柰归心暗随流水到天涯钱塘柳耆卿东南形胜三吴都㑹钱塘自古繁华烟柳画桥风帘翠幙参差十万人家云树绕堤沙怒涛巻霜雪天堑无涯市列珠玑户盈罗绮竞豪奢重湖疉巘清佳有三秋桂子十里荷花羗笛弄晴菱歌泛夜嬉嬉钓叟莲娃千骑拥髙牙乗时听箫鼓吟赏烟霞异日图将好景归去鳯池夸贽贺沈公述山光凝翠川容如画名都自古并州箫鼓沸天弓刀似水连营十万貔貅金骑走长楸少年人一一锦带吴钩路入榆闗鴈飞汾水正宜秋追思昔日风流有儒将醉吟才子狂游松偃旧亭城髙故国空余舞榭歌楼方面倚贤侯便恐为霖雨归去难留好向西溪恣携絃管宴兰舟夜飞鹊离别周美成河桥送人处良夜何其斜月逺堕余辉铜盘烛泪巳流尽霏霏凉露霑衣相将散离㑹处探风前津鼓树杪参旗华骝㑹意纵扬鞭亦自行迟迢递路囘清野人语渐无闻空带愁归何意重红满地遗钿不见斜径都迷兎葵燕麦向残阳影与人齐但徘徊班草唏嘘酹酒极望天西薄倖春情贺方囘淡粧多态更的的频囘眄睐便认得琴心先许与绾合欢双带记画堂风月逢迎轻颦浅笑娇无奈向睡鸭炉边翔鸳屏里羞把香罗偷解自过了烧灯后都不见踏青挑菜几囘凭双燕丁宁深意往来飜恨重帘碍约何时再正春浓酒煖人闲昼永无聊赖恹恹睡起犹有花梢日在大圣乐初夏康伯可千朶奇峯半轩微雨晓来初过渐燕子引教雏飞菡萏暗薫芳草池面凉多浅斟琼巵浮绿展湘簟双纹生细波轻纨举动团圎素月仙桂婆娑临风对月恣乐便好把千金邀艶娥幸太平无事击壤鼓腹携酒髙歌富贵安居功名天赋争奈皆由时命呵休眉锁问朱颜去了还更来么风流子初春秦少游东风吹碧草年华换行客老沧洲见梅吐旧英柳揺新绿恼人春色还上枝头寸心乱北随云黯黯东逐水悠悠斜日半山暝烟两岸数声横笛一叶扁舟青门同携手前欢记浑似梦里扬州谁念断肠南陌囘首西楼算天长地久有时有尽奈何绵绵此恨无休拟待倩人説与生怕伊愁秋思张文潜亭臯木叶下重阳近又是捣衣秋奈愁入庾肠老侵潘鬓谩簮黄菊花也应羞楚天晩白苹烟尽处红蓼水边头芳草有情夕阳无语鴈横南浦人倚西楼玉容知安否香笺共锦字两处悠悠空恨碧云离合青鸟沉浮向风前懊恼芳心一㸃寸眉两叶禁甚闲愁情到不堪言处分付东流秋怨周美成枫林凋晩叶闗河逈楚客惨将归望一川暝霭雁声哀怨半规凉月人影参差酒醒后泪花销凤蜡风幕卷金泥砧杵韵髙唤囘残梦绮罗香减牵起余悲亭臯分襟地难拚处偏是掩面牵衣何况愁怀长结重见无期想寄恨书中银钩空满断肠声里玉筯还垂多少暗愁宻意惟有天知风情周美成新绿小池塘风帘动碎影舞斜阳羡金屋去来旧时巢燕烟花缭绕前度莓墻凤阁绣帏深几许听得理丝簧欲説又休虑乖芳信未歌先咽愁近清觞遥知新粧了开朱户应自待月西厢最苦梦魂今宵不到伊行问甚时説与佳音宻耗寄将秦镜偷换韩香天便教人霎时厮见何妨霜叶飞秋思周美成露迷衰草疎星挂凉蟾低下林表素娥青女鬭婵娟正倍添悽悄渐飒飒丹枫撼晓横天云浪鱼鳞小见皓月相看又透入清辉半饷特地留照迢逓望极闗山波穿千里度日如嵗难到凤楼今夜听西风奈五更愁抱想玉匣哀絃闭了无心重理相思调念故人牵离恨屏掩孤颦泪流多少女冠子上元李汉老帝城三五灯光花市盈路天街游处此时方信凤阙都民奢华豪富纱笼才过处喝道转身一壁小来且住见许多才子艶质携手并肩低语东来西往谁家女买玉梅争戴缓歩香风度北观南顾见画烛影里神仙无数引人魂似醉不如趂早歩月归去这一双情眼怎生禁得许多胡觑夏景柳耆卿淡烟飘薄莺花谢清和院落树隂翠宻叶成幄麦秋霁景夏云忽变竒峯倚寥廓波暖银塘涨新萍绿鱼跃想端忧多暇陈王是日嫩苔生合正铄石天髙流金昼永楚榭光风转蕙披襟处波翻翠幕以文㑹友沉李浮𤓰忍轻诺别馆清闲避炎蒸岂须河朔但樽前随分雅歌艶舞尽成懽乐夏景康伯可火云初布迟迟永日炎暑浓隂髙树黄鹂叶底羽毛学整方调娇语薰风时渐动峻阁池塘芰荷争吐画梁紫燕对对衔泥飞来又去想佳期容易成辜负共人人同上画楼斟香醑恨花无主卧象牀犀枕成何情绪有时䰟梦断半窗残月透帘穿户去年今夜扇儿扇我情人何处雪景周美成同云宻布撒梨花栁絮飞舞楼台悄似玉向红炉煖阁院宇深沉广排筵㑹听笙歌犹未彻渐觉轻寒透帘穿户乱飘僧舍宻洒歌楼酒帘如故想樵人山径迷踪路料渔人收纶罢钓归南浦路无伴侣见孤村寂寞招飐酒旗斜处南轩孤鴈过呖呖声声又无书度见腊梅枝上嫩蘂两两三三微吐过秦楼夏景周美成水浴清蟾叶喧凉吹巷陌马声初断闲依露井笑扑流萤惹破画罗轻扇人静夜久凭栏愁不归眠立残更箭叹年华一瞬人今千里梦沉书逺空见説鬓怯琼梳容销金镜渐懒趂时匀染梅风地溽虹雨苔滋一架舞红都变谁信无憀为伊才减江淹情伤荀倩但明河影下还看稀星数㸃惜余春慢春情鲁逸仲弄月余花团风轻絮露湿池塘春草莺莺恋友燕燕将雏惆怅睡残清晓还似初相见时携手旗亭酒香梅小向登临长是伤春滋味泪弹多少因甚却轻许风流终非长久又説分飞烦恼罗衣痩损绣被香消那更乱红如扫门外无穷路岐天若有情和天须老念髙唐归梦凄凉何处水流云遶丹凤吟春恨周美成迤逦春光无赖翠藻飜池黄蜂游阁朝来风暴飞絮乱投帘幕生憎暮景倚墻临岸杏靥夭邪榆钱轻薄昼永思惟傍枕睡起无憀残照犹在庭角况是别离气味坐来便觉心绪恶痛引浇愁酒奈愁浓如酒无计销铄那堪昬暝䔩䔩半檐花落弄粉调朱柔素手问何时重握此时此意长怕人道着沁园春退闲辛幼安三迳初成鹤怨猿惊稼轩未来甚云山自许平生意气衣冠人笑抵死尘埃意倦须还身闲要早岂为莼羮鲈鲙哉秋江上看惊弦鴈避骇浪船囘东岗更葺茅斋好都把轩窓临水开要小舟行钓先应种柳疎篱䕶竹莫碍观梅秋菊堪飱春兰可佩留待先生手自栽沉吟久怕君恩未许此意徘徊摸鱼儿春晩辛幼安更能消几畨风雨匆匆春又归去惜春长怕花开早何况落红无数春且住见説道天涯芳草迷归路怨春不语算只有殷勤画檐蛛网尽日惹飞絮长门事凖拟佳期又误蛾眉曾有人妬千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟栁断肠处退居鼌无咎买陂塘旋栽杨柳依稀淮岸湘浦东臯雨过新痕涨沙嘴鹭来鸥聚堪爱处最好是一川夜月光流注无人自舞任翠幄张天柔䄄借地酒尽未能去靑绫被休忆金闺故歩儒冠曽把身误弓刀千骑成何事荒了召平𤓰圃君试觑满青镜星星髩影今如许功名浪语便似得班超封侯万里归计恐迟暮贺新郎春情李玉篆缕销金鼎醉沉沉庭隂转午画堂人静芳草王孙知何处惟有杨花糁径渐玉枕腾腾春醒帘外残红春已透镇无聊殢酒厌厌病云鬓乱未忺整江南旧事休重省遍天涯寻消问息断鸿难倩月满西楼凭栏久依旧归期未定又只恐缾沉金井嘶骑不来银烛暗枉教人立尽梧桐影谁伴我对鸾镜初夏叶梦得睡起流莺语掩苍苔房栊向晓乱红无数吹尽残花无人问惟有垂杨自舞渐暖霭初囘轻暑寳扇重寻明月影暗尘侵尚有乘鸾女惊旧恨镇如许江南梦断衡臯渚浪粘天葡萄涨绿半空烟雨无限楼前沧波意谁採苹花寄取但怅望兰舟容与万里云帆何时到送孤鸿目断千山阻谁为我唱金缕夏景苏东坡乳燕飞华屋悄无人槐隂转午晩凉新浴手弄生绡白团扇扇手一时似玉渐困倚孤眠清熟帘外谁来推绣户枉教人梦断瑶台曲又却是风敲竹石榴半吐红巾蹙待浮花浪蘂都尽伴君幽独秾艶一枝细看取芳意千重似束又恐被秋风惊绿若待得君来向此花前对酒不忍触共粉泪两䔩䔩夏景赵文鼎昼永重帘卷乍池塘一畨过雨芰荷初展竹引新梢半含粉绿荫扶疎满院过花絮蜂稀蝶懒窓户沉沉人不到伴清幽时有流莺啭凝思久意何限玉钗坠枕风鬟颤湛虚堂壶氷莹彻簟波零乱自是仙姿清无暑月影空垂素扇破午睡香销余篆一枕湖山千里梦正白苹烟棹归来晩云弄碧楚天逺端午刘方叔翠葆揺新竹正榴花枝头叶底鬭红争绿谁在纱窓停针线闲理竹西旧曲又还是兰汤新浴手弄合欢双綵索笑偎人福夀低相祝金凤亸艾花矗龙舟噀水飞相逐记当年怀沙旧恨至今遗俗雨过平芜浮天阔画鹢凌波尽簇沸十里笙歌声续好是蟾钩随归棹住欢唿船重成頺玉犹未忍罩银烛端午刘潜夫深院榴花吐画帘开綵衣纨扇午风清暑儿女纷纷新结束时様钗符艾虎早巳有游人观渡老大逢塲慵作戏任白头年少争旗鼔溪雨急浪花舞灵均标致髙如许忆生平既纫兰佩又怀椒醑谁信骚䰟千载后波底垂涎角黍又説是蛟馋龙怒把似而今醒到了料当年醉死差无苦聊一笑弔千古端午刘潜夫思逺楼前路望平堤十里湖光画船无数绿盖盈盈红粉面叶底荷花解语鬭巧结同心双缕尚有经年离别恨一丝丝总是相思处相见也又重午清江旧事传荆楚叹人情千载如新尚沉菰黍且尽樽前今日醉谁肯独醒弔古泛几盏菖蒲绿醑两两龙舟争竞渡奈朱帘暮卷西山雨看未足怎归去七夕宋谦父灵鹊桥初就记迢迢重湖风浪去年时候嵗月不留人易老万事茫茫宇宙但独对西风搔首巧拙岂闗今夕事奈痴儿騃女流传谬添话柄柳州柳道人识破灰心久只好风凉月佳时疎狂如旧休笑双星经嵗别人到中年巳后云雨梦可曾常有雪藕调氷花熏茗正梧桐雨过新凉透且随分一盃酒櫽括东坡后赤壁宋谦甫歩自雪堂去望临皋将归二客从予遵路木叶萧萧霜露降仰见天高月吐共对影行歌频顾月白风清如此夜叹无肴有酒成虚度闻薄暮网罾举归而斗酒谋诸妇便携鳞载酒相从旧追游处断岸横江寻赤壁不复江山如故但放舟中流容与客去㝠然方就睡梦蹁跹羽衣揖余语相顾笑遂惊悟游湖刘改之睡觉啼莺晓醉西湖两峰日日买花簮㡌去尽酒徒无人问惟有玉山自倒任拍手儿童争笑一骑乗风翻然去避鱼龙不见波声悄歌韵逺唤苏小神仙路近蓬莱岛紫云深参差禁树有烟花遶人世红尘西障日百计不如归好付乐事与他年少费尽栁金梨雪句问沉香亭北何时召心未惬鬓先老吉席辛幼安瑞气笼清晓卷珠帘次第笙歌一时齐奏无限神仙离蓬岛凤驾鸾车初到见拥箇仙娥窈窕玉珮玎珰风缥缈望娇姿一似垂杨袅天上有世间少刘郎正是当年少更那堪天教付与最多才貌玉树琼枝相映耀谁与安排忒好有多少风流欢笑直待来春成名了马如龙绿绶欺芳草同富贵又偕老金明池春游秦少游琼苑金池青门紫陌似雪杨花满路云日淡天低昼永过三点两点细雨好花枝半出墻头似怅望芳草王孙何处更水遶人家桥当门巷燕燕莺莺飞舞怎得东君长为主把绿鬓朱颜一时留住佳人唱金衣莫惜才子倒玉山休诉况春来倍觉伤心念故国情多新年愁苦纵宝马嘶风红尘拂面也则寻芳归去白苎冬景柳耆卿绣帘垂画堂悄寒风淅沥遥天万里黯淡同云羃羃渐纷纷六花零乱散空碧姑射宴瑶池把碎玉零珠抛掷林峦望中髙下琼瑶一色严子陵钓台归路迷踪迹追惜燕然画角宝玦珊瑚是时丞相虚作银城换得当此际偏宜访袁安宅醺醺醉了任他金钗舞困玊壶倾侧又是东君暗遣花神先报南国昨夜江梅漏泄春消息十二时秋夜柳耆卿晩晴初淡烟笼月风透蟾光如洗觉翠帐凉生秋思渐入微寒天气败叶敲忩西风满院睡不成还起更漏咽滴破忧心万感并生都在离人愁耳天怎知当时一句做得十分萦系夜永有时分明枕上觑着孜孜地烛暗时酒醒元来又是梦里睡觉来披衣独坐万种无憀情意怎得伊来重谐云雨再整余香被祝告天发愿从今永无抛弃兰陵王春恨张仲宗卷珠箔朝雨轻隂乍阁栏干外烟栁弄晴芳草侵堦映红药东风如许恶吹落梢头嫩蕚屏山掩沉水倦薰中酒心情怕盃勺寻思旧京洛正年少疎狂歌笑迷着障泥油壁催梳掠曾驰道同载上林携手灯夜初过早共约又争信飘泊寂寞念行乐任粉淡衣襟音断絃索琼枝璧月春如昨怅别后华表那囘双鹤相思前事除梦䰟里暂忘却咏栁周美成栁阴直烟里丝丝弄碧隋堤上曾见几畨拂水飘绵送行色登临望故国谁惜京华倦客长亭路年去嵗来应折柔条过千尺闲寻旧踪迹又酒趂哀絃灯照离席梨花榆火催寒食愁一箭风快半篙波暖囘头迢逓便数驿望人在天北悽恻恨堆积渐别浦萦囘津堠岑寂斜阳冉冉春无极念月榭携手露桥吹笛沉思前事似梦里泪暗滴瑞龙吟春景周美成章台路还见褪粉梅梢试花桃树愔愔坊陌人家定巢燕子归来旧处黯凝竚因念箇人痴小乍窥门戸侵晨浅约宫黄障风映袖盈盈笑语前度刘郎重到访邻寻里同时歌舞惟有旧家秋娘声价如故吟牋赋笔犹记燕台句知谁伴名园露饮东城闲歩事与孤鸿去探春尽是伤离绪官柳低金缕归骑晚纎纎池塘飞雨断肠院落一帘风絮大酺春雨周美成对宿烟收春禽静飞雨时呜髙屋墻头青玉斾洗铅霜都尽嫩梢相触润逼琴丝寒侵枕障虫网吹粘帘竹邮亭无人处听檐声不断困眠初熟奈愁极顿惊梦轻难记自怜幽独行人归意速最先念流潦妨车毂怎奈向兰成憔悴衞玠清羸等闲时易伤心目未怪平阳客双泪落笛中哀曲况萧索青芜国红糁铺地门外荆桃如菽夜游共谁秉烛浪淘沙慢春别周美成昼隂重霜凋岸草雾隐城堞南陌脂车待发东门帐饮乍阕正拂面垂杨堪揽结掩红泪玊手亲折念汉浦离鸿去何许经时信音絶情切望中地逺天阔向露冷风清无人处耿耿寒漏咽嗟万事难忘惟是轻别翠樽未竭凭断云留取西楼残月罗带光绡纹衾叠连环解旧香顿歇怨歌永琼壶敲尽缺恨春去不与人期弄夜色空余满地梨花雪玉女揺仙佩佳人柳耆卿飞琼伴侣偶别珠宫未返神仙行缀取次梳粧寻常言语有得几多姝丽拟把名花比恐傍人笑我谈何容易细思算竒葩艶卉惟是深红浅白而巳争如这多情占得人间千娇百媚须信画堂绣阁皓月清风忍把光隂轻弃自古及今佳人才子少得当年双美且恁相偎倚未消得怜我多才多艺愿嬭嬭兰心蕙性枕前言下表余深意为盟誓今生断不辜鸳被多丽春情聂冠卿想人生美景良辰堪惜向其间赏心乐事古来难是并得况东城凤台沁苑泛晴波浅照金碧露洗华桐烟霏丝柳绿隂揺曵荡春一色画堂逈玉簮琼佩高㑹尽词客清欢久重燃绛蜡别就瑶席有翩若惊鸿体态暮为行雨标格逞朱唇缓歌妖丽似听流莺乱花隔慢舞萦囘娇鬟低軃腰肢纎细困无力忍分散彩云归后何处更㝷覔休辞醉明月好花莫谩轻掷六丑落花周美成正单衣试酒怅客里光隂虚掷愿春暂留春归如过翼一去无迹为问家何在夜来风雨送楚宫倾国钗钿堕处遗香泽乱点桃蹊轻飜栁陌多情更谁追惜但蜂媒蝶使时叩窗槅东园岑寂渐蒙笼暗碧静遶珍丛底成叹息长条故惹行客似牵衣待话别情无极残英小强簮巾帻终不似一朶钗头颤袅向人欹侧漂流处莫趂潮汐恐断鸿尙有相思字何由见得宝鼎现上元康伯可夕阳西下暮霭红隘香风罗绮乘丽景华灯争放浓熖烧空连锦砌覩皓月浸严城如昼花影寒笼绛蘂渐掩映芙蕖万顷迤逦齐开秋水太守无限行歌意拥麾幢光动朱翠倾万井歌台舞榭瞻望朱轮骈鼓吹控宝马耀貔貅千骑银烛交光数里似乱簇寒星万点拥入蓬壶影里宴阁多才环艶粉瑶簮珠履恐看看丹诏催奉宸游燕侍便趂早占通宵醉缓引笙歌妓任画角吹老梅花月满西楼十二三台清明万俟雅言见梨花初带夜月海棠半含朝雨内苑春不禁过青门御沟涨潜通南浦东风静细栁垂金缕望凤阙非烟非雾好时代朝野多懽徧九陌太平箫鼓乍莺儿百啭断续燕子飞来飞去近绿水台榭映秋千鬭草聚双双游女饧香更酒冷踏青路㑹暗识夭桃朱戸向晚骤宝马雕鞍醉襟惹乱花飞絮正轻寒轻暖漏永半阴半晴云暮禁火天巳是试新粧嵗华到三分佳处清明看汉宫传蜡炬散翠烟飞入槐府敛兵卫阊阖门开住传宣又还休务哨遍归去来辞苏东坡为米折腰因酒弃家口体交相累归去来谁不遣君归觉从前皆非今是露未晞征夫指予归路门前笑语喧童稚嗟旧菊都荒新松暗老吾年今巳如此但小牕容膝闭柴扉策杖看孤云暮鸿飞云出无心鸟倦知还本非有意噫归去来兮我今忘我兼忘世亲戚无浪语琴书中有真味步翠麓崎岖泛溪窈窕涓涓暗谷流春水观草木欣荣幽人自感吾生行且休矣念寓形宇内复几时不自觉皇皇欲何之委吾心去留谁计神仙知在何处富贵非吾愿但知临水登山啸咏自引壶觞自醉此生天命更何疑且乘流遇坎还止戚氏秋夜栁耆卿晚秋天一霎微雨洒庭轩槛菊萧疎井桐零乱惹残烟凄然望江闗飞云黯淡夕阳间当时宋玉悲感向此临水与登山逺道迢逓行人凄楚倦听陇水潺湲正蝉鸣败叶蛩响衰草相应声喧孤馆度日如年风露渐变悄悄至更阑长天静绛河清浅皓月婵娟思绵绵夜永对景那堪屈指暗想从前未名未禄绮陌红楼往往经嵗迁延帝里风光好当年少日暮宴朝欢况有狂朋怪侣遇当歌对酒竞留连别来迅景如梭旧游似梦烟水程何限念利名憔悴长萦绊追往事空惨愁颜漏箭移稍觉轻寒听呜咽画角数声残对闲牕畔停灯向晓抱影无眠草堂诗余巻四