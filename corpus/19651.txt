芙蓉镜寓言明江东伟江清来寓言序余以罪废归休敝斋日惟听诸子诸孙咿唔声时于竹影柳丝之下手披载籍归思吾儒学问事业渐成何楼大约为作伪者所坏清来遣使相慰问得其芙蓉镜寓言亟展视自序中真伪之分一语可谓先得我心而单辞破的至其分类搜奇种种韵致远媲前人近逾作者岂惟俗儒门面大话望而昨舌即近世文长亦当割席推祭酒忆丙午闱中心赏清来卷年友颜史两兄特为珍重拟大物犹掇之也嗟嗟使清来蚤售掇大物去其满腹不合时宜恐尘途颠蹶或无异于子瞻与余安得仰青云睹白日搜致天壤间奇书不朽千秋清来足疾虽久然居常往来尺牍见其识见议论颇有得则心喜武林署中二徐君每称其颐养晬盎则益喜抱疾逃形或者造化妒才抑或欲老其材面壁所得行且超乘而上由立言以立德立功一点灵光头头映彻则兹集又不特不朽而已桐城潘汝桢题芙蓉镜寓言序偶放舟濲水即从舟次朗诵清来所镌芙蓉镜寓言固知清来弛骤何刘亦雅有元亮心远地偏之致元亮不为五斗折腰自若有激而然而清来则固天韬其艳任世路波涌云兴李杜短气时几令普天之下草木皆兵而清来直以与武子同病晏然深坐壶隐斋中所谓桃花源尚不知有汉何论魏晋或疑造物忌奇乃令清来不一见其奇然清来亦复何须见奇清来正无所不见其奇妙龄夺袍早上孝廉船则奇在暗中摸索独行胸臆不习腐头巾则奇在风流潇洒偶然有托遂绝公车想则奇在风翔千仞日拥万卷冥对千秋前则奇在枕中鸿宝搔首问天不畏八风吹则奇在崤函汤池上陪玉皇下领田乞儿则奇在佛图鸥鸟痛绝胡奴可无饥寒患则奇在仁祖臭味希着谢屐间往南山下则奇在门生舁舆热肠觑世时作闻鸡舞则奇在城西公府窃诧富贵场中从来有奇于韩范富欧者而韩范富欧之奇清来不受其辞富贵之贫贱又未有奇于沉渊洗耳者而沉渊冼耳之奇清来亦不受盖人所应有清来未必有而人所应无或一切人未必无而清来则能无何也天以不可取不可舍成清来必不置清来于梦幻泡影之地故清来之所以入尘出尘者较之为人他最便最捷亦最完论奇至此不特浪有浮名者望之却走即素号为正心诚意之高耆尊宿又不得不十舍避之试取寓言读之数过翻觉击鼓叩钟启口便错而是集也左右逢源固已骎骎度骅骝前矣虽谓清来登高座直指人以正心诚意可谓清来善指点并齐治均平为之一盘托出亦可汤临川曰公所讲是性某所讲是情余更请为一转语讲性者空虚讲情者真实清来善讲情者也此生必无空虚之病匡山友人但宗皋书于凤来堂芙蓉镜寓言自序吁嗟乎道学家之作伪也面容岸然而口阚然一则曰正心再则曰诚意夷考其行最勿正最勿诚则夫正心诚意云者不过门面大话而已矣夫心灵物也妙于用虚寂然而接千古悄然而通万里或发为典诰则规天条地轹古切今散为风雅则郁伊感慨欣洽惠巧旁溢为诙谐则纤巧弄思滑稽嘲笑合喙而乃以鸣喙鸣而乃以合日新殊致不必标诚正之名步步回顾语语咬着不佞抱足疾逃形隐壶搜致天壤间奇书晨夕欣赏每读道学言则惟恐卧览子史稗海辄亹亹不知倦忽自疑曰得无舍苏合而宝蜣丸乎冥心寻绎觉琐事碎词味冷趣远一经大儒口珠满齿嚼蜡举体粘棘陆子静称伊川之言若伤我者又疑伊川言胡与孔孟不类卓哉陆子文不在兹乎尝卧月蕉阴见鱼跃盎水蛩吟砌草始恍然了悟噫此真仿之分也率真凡蠢动含灵皆具生机作伪纵刻画彝鼎终是赝物昔湛甘泉棋布门人在处问田舍人目云此甘泉体认天理处黄才伯诗云倦游却忆少年事笑拥如花歌落梅忙下注云此欲尽理还之喻试问此心正乎勿正乎诚乎勿诚乎譬同光孙供奉峨冠博带迂行缓步俨大人先生识者旁投一生果而立败矣譬之马加衡扼月题而马知介倪閸扼鸷曼诡衔窃辔吁嗟乎几许方寸堪此矫揉束缚耶古来善事心者太上庄漆园逍遥人间世尘垢秕糠犹将陶铸尧舜栩栩然蝶也蘧蘧然周也次东方曼倩射覆谐隐戏万乘若僚友苏子瞻戏笑怒骂悉成文章尝着艾子一卷环譬以附意蓄愤以斥言近世徐文长崎岖多难光彩烨炜抑亦才思之神皋也不佞尚友数君子赞叹礼拜吾师乎吾师乎纯粹者入矩踳驳者出规即微言琐语充箱照轸向也尝问津宋儒支离附会堕落坑堑中疑团不破面壁九年偕我周旋者及崖而返而一点灵光渊乎其居漻乎其清有物采之而寓言次第成矣客妄拟笑林吁嗟乎此甘言之俳优世胥溺焉岂恶影而疾之走客又以刘义庆世说千古绝调李北海有言学我者拙似我者死余唯唯否否夫夫也皆呻吟于裘氏之地者也夫世说之妙纳须弥于芥子机锋似沉滑稽又冷寓言镜也是是因乎是非非因乎非既扫理障又绝绮语一棒一喝令人当下了悟而述者之心苦矣试作如是观则格致诚正之旨有如此之亲切者哉时天启丁卯上巳壶公江东伟题芙蓉镜寓言凡例一门类悉倣世说而世说一字不入何氏语林间收十之三一世说谈锋爽义脍炙千古兹集罔取绮语冀裨风教然道学家流于迂腐者则刻意削之矣一览廿一史会心处率为何元朗先得然纷纭杂沓并其义趣而失之兹集披沙见宝殊快心目一每则续以国朝皆本名公成书不敢杜撰一着书最忌影射时事臧否人物不佞一病支离身世两忘不过从往籍中拈弄窃附于二刘先生之后一庄言分理学禅学玄学三卷重言分修养医学二卷孟浪言合天壤奇事续刻之以就正大方一集德行言语政事文学二集方正雅量识鉴赏誉品藻规箴捷悟夙惠三集豪爽容止自新企羡伤逝栖逸贤媛术解巧艺宠礼任诞简傲四集排调轻诋假谲黜免俭啬汰侈忿狷谗险尤悔纰漏惑溺仇隙芙蓉镜寓言一集开化壶公江东伟清来着德行严君平修身自保非其食不食非其服不服但卜筮于成都市与人子言依于孝与人弟言依于顺与人臣言依于忠各因势导之以善日得百钱即闭肆下帘而受老子着书十万余言壶公曰是亦为政孔融尝举王修孝廉以世乱不赴会郡中有反者修闻融有难夜往奔融贼初发融谓左右曰能冒难来者惟王修言讫而修至壶公曰有北海岂无王修汉黄霸为封溪令部人陈廉携酒并猩猩以献霸问是何物人未及应囊中语曰斗酒并仆耳霸以其物有灵开囊放之猩猩悲啼而去壶公曰猩猩政可与语惜乎放去晋朝士皆风流相尚卞壸独正色立朝干实任职阮孚每谓曰卿恒无闲休尝如含瓦石不亦劳乎壸曰诸君竞崇旷达执鄙吝者非壸而谁壶公曰卓哉卞公众人皆醉我独醒齐受禅召王僧佑为着佐郎谢病杜门帝谓其从兄俭曰贤从可谓朝隐答曰臣从非敢妄同高人直是爱闲耳壶公曰谁人肯向死前闲徐孺子尝事江夏黄公琼后黄公亡殁孺子往会葬无资以自致赍磨镜具自随所在取宜然后得前壶公曰蜀中磨镜客多隐君子急须着眼郭林宗每行宿逆旅辄躬自洒扫及明去后人至见之曰此必郭有道昨宿处也壶公曰造次必如是杜恕着家戒道张子台视之似鄙朴人然其心中不知天地间何者美好作人如此自可不富贵患祸尚何从而来壶公曰此羲皇上人江革少孤贫嗜书力学王融谢朓皆重之朓尝过侯革会寒雪甚革敝絮单席而学不倦朓嗟叹良久为脱所着襦又手割半毡充卧具而去东伟曰人知公之至孝那知公之笃学裴叔则营新宅甚丽与兄共游兄心欲之而口不言叔则知其意便推兄住壶公曰叔则难为兄王令明兄鉴颇好聚敛广营田业令明意甚不同尝谓鉴曰尊何用田为鉴曰无田何由得食令明曰亦复何须得食壶公曰令明将之首阳山王仆射子恢之被召为秘书郎仆射为求奉朝请语恢之曰秘书有限故有竞朝请无限故无竞吾欲使汝处不竞之地太祖嘉而许之壶公曰真是巧宦也庸人做不得赵简子死未葬中牟入齐已葬五日襄子起兵攻围之未合而城自坏者十丈襄子遂击金而退军吏谏曰城自坏天助我也何故去之襄子曰吾闻之叔向日君子不乘人于利不迫人于险使人治城城治而后攻之中牟伏其义乃请降壶公曰儿子以德服人彭城王浟为沧州刺史征侍中士民送别悲号载道有老公百许相率具馔白曰殿下来五载惟饮此乡水未尝此乡食兹行矣聊献薄蔬浟重其意为食一口壶公曰清矣脂习京兆人天子西迁及诣许昌习常随从与少府孔融相善太祖为司空威德日盛融书疏倨傲习常责融及融被诛许中百官与融素善者皆莫敢收恤习独抚而哭之曰文举卿舍我死我当复有谁语者壶公曰北海常得死友凛凛如生余齐民晋陵人为邑书吏父以病亡于家家人第以病报之讣未至民谓人曰比者肉痛心烦有若割截且时时惶骇必有异故即束装急归四百里一日至至则知父死痛哭绝久之复苏问母父所遗言母曰恨不见汝民曰相见何难遂拊膺号叫一恸而绝壶公曰死孝严植之好行阴德虽暗室未尝怠尝山行见一病者问姓名不能答载与俱归为营疗救六日而死殓葬之不知何许人也壶公曰才是阴德阮孝绪至孝尝往钟山听讲会母病兄弟欲召之母曰孝绪至性冥通必当自到果心惊而返壶公曰才是至孝庾诜博涉经史而性夷简尝乘舟载谷一百五十石有人寄载三十石既至寄者曰君三十我百五十诜默不言恣其取足徐陵尝遇疾其子份烧香涕泣跪诵孝经如此者三日夜陵疾霍然壶公曰其然韩麒麟为齐州刺史在官简刑弛罚从事刘普庆进说曰明公仗节方夏而无所斩戮何以示威麒麟曰刑罚所以止恶不得已而用之今民不犯法刑将安施若必须断斩以立威者当借卿立法耳普庆惭惧壶公曰趣秦穆公亡善马岐山野人共得而食之吏欲法之公曰君子不以畜害人吾闻食马肉不饮酒伤人皆赐酒沃之后与晋战三百人争死以报恩壶公曰假之也三代而下惟恐其不假汉光武爱惜士卒每欲发一兵头须悉白壶公曰真朱晖张堪同是南阳宛人张于太学见文季甚重之把臂语曰欲以妻子托朱生文季不敢对张亡后文季闻其妻子贫困自往候视厚赈赡之文季子撷问曰大人不与堪为友何忽如此文季曰堪常有知己之言吾以信于心也壶公曰真相知文季又与同郡陈揖交善揖早卒有遗腹子友及司徒桓虞为南阳太守召晖子骈为吏晖辞骈而荐友虞遂召之王义方举明经魏征见而奇之欲妻以夫人之侄义方辞不敢俄征薨乃娶之人问其故答曰初不附宰相今感知己壶公曰语有生气徐有功与皇甫文备同按狱文备诬有功纵逆党久之文备坐事下狱有功出之或曰彼尝陷君于死对曰尔所言私忿我所守公理安得以私害公蔡兴宗收葬范义孝武曰卿何敢尔兴宗抗言曰陛下自杀贼臣自葬周旋李日知官侍中乞骸骨诏许之日知先不谋于家及治行妻訾曰生产空空何辞之遽日知曰仕至此已过吾分人亦何厌之有必若厌心五日可足也壶公曰凤凰翔于千仞之上又曰休官谋于妻子定不谐矣李勉观察江西人有以父病为蛊求厌者以木偶署勉名埋之事发勉曰是其为父则孝也释不治周世宗时中国乏钱诏毁天下铜佛像以铸钱尝曰吾闻佛说以身世为幻妄而以利人为急使其真身尚在苟利于世犹不惜割截岂惜此铜像哉壶公曰真佛弟子宋珰历官三十年未尝问家事惟聚书贻子孙曰使不忘本顾润之德玉尝从俞观光学观光无子尝语人曰吾昔寝疾润之侍汤药情若父子医为感动弗忍受金我老必托之以死寻访医吴中疾革趣舟归润之次尹山而观光卒润之奉其尸敛于家衰绖就位士人为润之来吊者拜之明年葬顾氏先人之旁岁时享祭惟谨或问敛于家礼与润之曰吾闻师哭诸寝又曰生于我乎养死于我乎殡非家敛之其将尸诸草莽乎生受其训死而委诸草莽仁者不为也壶公曰心葬王旦为相时有货玉带者旦弟以为佳呈旦旦命系之曰还见佳否弟曰系之安得自见旦曰自负重而使观者称好毋乃劳乎亟还之壶公曰今尊官赫奕大率为人美观刘挚儿时父居正课以书朝夕不少间或谓曰君止一子独不可少宽耶居正曰正以一子不可纵也壶公曰极是细人之爱人也以姑息柳世隆性无他嗜独嗜坟典尝启借秘阁书上为给二千卷张绪尝问曰观君举动当以清名遗子孙耶答曰一身之外亦复何须子孙不才将为争府如其才也且笑我之拙壶公曰笑我拙者可耐贻我巧者不可耐刘道传读程朱书玩索义理每忘寝食虽处暗室正襟危坐肃如也于经史无所论着曰学未至不敢于诗文则曰学未至不暇壶公曰只此是至学曹彬宋朝名将勋业之盛无与为比尝曰吾自为将杀人多矣然未尝以私喜怒杀戮一人其所居堂室敝坏子弟请修葺公曰时方大冬墙壁瓦石之间百虫所蛰不可伤其生其人心爱物盖如此壶公曰仁民而爱物于令仪者市井人也长厚不忤物晚年家颇丰富一夕盗入其家诸子擒之乃邻子也令仪曰汝素寡过何苦而为盗耶曰迫于贫耳问其所欲曰得十千足以衣食如其欲与之既去唿之盗大恐谓曰汝家贫乘夜负十千以归恐为人诘留之至明使去盗大感愧孝宗朝诏婺州市牛筋五千觔时李侍郎椿为守奏一牛之筋才四两今必求此是欲屠二万牛也上悟为收前诏壶公曰苟能充之足以保四海又曰真放生司马温公曰我平居无大过人但未尝有不可对人言者耳壶公曰此慎独之学朱百年家贫母以冬月亡衣并无絮百年自此不衣绵帛尝寒时就孔思远宿衣悉夹布饮酒醉眠思远以卧具覆之百年初不知既觉引去谓思远曰绵定奇温因流涕悲切思远亦为感泣壶公曰冷孝傅茂远昭泊然静处不妄交游袁司徒每经其户辄叹曰经其户寂若无人披其帷其人斯在岂得非名贤壶公曰傅先生得遁之义江士清泌性至仁衣敝多虱以绵裹置之食莱不食心以其有生意也壶公曰一段元气韩魏公为相每见文字有攻人隐恶必手自封记不令人见壶公曰千载而下如见其休休之心曹武惠彬下江南副帅欲屠城曹力止之曰此已降不可杀曹后梦一神人告之曰汝能全江南一城人帝命赐汝城中人为汝子孙故其后繁盛壶公曰我中山王其庶乎王佑不置田宅曰子孙当各念自立何必田宅置之徒使争财为不义耳尝以百口保符卿无异志乃植三槐于第中谓其子必有任公台者文正公其子也壶公曰今高大之家宜植荆棘于第中范希文贬饶州朝廷方治朋党莫敢相送王待制独扶病饯于国门大臣让之曰君何自限朋党王曰范公天下贤者质何敢望之若得为范公党人公之赐质厚矣壶公曰从古朋党都是正人吃亏胡存斋参政折节下士宾客至者如家焉每患阍者不为通一日苟不出即悬牌于门曰胡存斋在家壶公曰趣又曰清客延不来俗子挥不去可奈何岳忠武生而有力未冠能引弓三百斤弩八百石学射于周同能左右射同死朔望必鬻衣具酒肉诣同冢奠而泣引同所赠弓发三矢乃酹父知而义之壶公曰真正英雄断不肯背本钱伯全尝纳一女鬟风姿秀雅其室劝伯全私之伯全正色答曰我所以置此者直欲侍巾栉耳汝乃欲败吾德耶即具资嫁之果是处子壶公曰张乖崖亦有此奇行难难难吴越王归宋命臣江景房赍图籍以献景房虑赋重竟沉之江太宗大怒责沁水尉景房归戒子孙勿言沉籍事以重欺罔之罪然钱氏每亩赋三斗后减至一斗者沉籍力也东伟曰沉籍事宋史失记甚矣宋史之疏也又曰伟始迁开化祖江万里谢政家居闻襄楚已破曰吾虽不在位当与国为存亡举家赴池水死可谓烈矣东伟曰今谢政者与君了不相干又曰文忠公墓在开化苏长公轼卜居阳羡以五百缗买一宅格入居偶夜行闻老妇哭极哀公问妪何为哀伤如是妪言旧居相传百年一旦诀别所以泣也问其居所在正五百缗买者即取屋券焚之不索其值壶公曰此段奇行朱夫子以为何如夏忠靖夜阅文书抚案太息笔欲下而止者再夫人问之公曰吾适所批者岁终大辟奏也笔一下死生决矣是以惨阻笔不忍下韩雍巡抚江西经壶和念陈芳洲为举主躬祭墓下流涕不已曰士为知己死何能报也壶公曰弯羿之弓者是何心肠薛文清曰某二十年治一怒字尚不能消磨方见克己之难壶公曰克怒字须用恕字杨士奇妇家有坏冢世远无遗骸术家谓葬此后必贵欲以赠公公曰幽明一理攘人之室而居之其得者失者皆能安乎壶公曰今士夫有强葬者噫冯俊为举子时得伪银悉投于河曰毋陷后人壶公曰今士夫有烧茅者李子奇游维扬有囚窘于纳赎李欲周之其友笑曰扬州罚赎之家数万虽罄家难遍也李曰不然吾及耳目中人耳安问其他壶公曰此亦小惠耳其意则佳潘司空礼归田贫甚盗夜掠之有粟数升一敝裘耳盗惊叹叩头曰使在官皆若公我辈安能乱壶公曰盗语真道学罗栗斋训子曰富贵非一家物须要看得破壶公曰只因看作一家物把自己坏了又把世界坏了梁俭庵曰秀才读书不要钱是分内事不可向人说况欲骄人乎壶公曰今人要钱便明向人说了钱多又骄人陈白沙丧母服阕绝不衣锦绣曰昔为亲娱耳尚书杨翥德冠一时邻家构舍其桷熘坠其庭公不问曰晴日多雨日少也又或侵其址公曰再过些儿不妨壶公曰难张宁晚年无子祷于家庙曰宁何阴祸至辱先人傍一妾遽云误我辈阴骘耳公即日嫁者数人壶公曰王处仲能之又曰贵官多娶小艾不知小艾可虚拘乎误人犹可适自误耳庐陵孙鼎督学南畿每阅诸生试卷虽盛暑或灯下亦必衣冠焚香朗诵而去取之侍者请先生解衣曰士子一生功名发轫于此此时岂无神明在上与各家祖宗之灵森列左右小子岂敢不敬壶公曰发此念头定不愦愦蒋性中为给事归甚清介尝驾小舟入城遇潮落船不得进二仆牵挽蒋自刺船大为他舟窘辱二仆厉声曰此是蒋给事尔无横也蒋叱家人曰休哄人此处安得有蒋给事壶公曰今给事吓人不必哄人张简肃为郎中有屠人告衙隶易公银者官诘之日焉知非张衙银乎屠叩首曰张衙惟有俸银壶公曰今一切捐俸衙有何银有以书画求文征仲鉴定者虽赝物必曰真迹人问其故先生曰凡买书画者必有余之家此人贫而卖物待此举火吾一言阻之举家受困矣壶公曰待贼辈有礼华学士察尝言吾门有五不欺一不敢欺天二不敢欺君三不敢欺亲四不敢欺友五不敢欺民壶公曰只毋自欺尽之杨椒山先生在狱有吏应生者颇为周旋尚书屡禁之勿为动又欲自上章申救先生曰藏予血三年而碧者地下必有以报应生壶公曰应生隐于吏者也具猾吏之胆而善用之金陵史忠人唿为史痴女笄当嫁婿贫不能具礼史诡携观灯同妻送至婿家取笑而别壶公曰趣千古嫁女第一法大讨便宜徐涟司训沔阳性方正年逾六十无子同寅劝其纳宠涟曰尝读内经女子七七而天癸绝吾妻今年四十七矣姑俟后岁议之众大笑其迂明年果得一子名文沔弱冠登第任勋部郎壶公曰南涧先生古有道君子兹姑举其一耳汪令德以子贵封给谏清真淡泊诗酒自娱邦大夫虚心请教卒无一字关说外事凡席间遇人谈两造及涉闺阁辄踖踧不安必更端以乱之虽出天性得之学问者深也壶公曰宪庵先生真品特拈出为封公则又曰先生博奥识奇字倏归道山伟失明师矣言语周公旦曰吾不如者吾不与处累我者也与我齐者吾不与处无益我者也惟贤者必与贤于己者处壶公曰亲亲而下则尊贤又曰今人相处大抵累我者多管仲复于桓公曰无翼而飞者声也无根而固者情也无方而富者生也公亦固情谨声以严尊生此谓道之荣公退再拜请若此言壶公曰此语精粹无霸气齐桓公谓尹文曰人君之事何如对曰人君之事无为而能容下夫事寡易从法省易因故民不以政获罪也大道容众大德容下圣人寡为而天下理壶公曰此得之广成子温人之周周不纳客即对曰主人也问其庵而不知也吏因囚之君使人问之曰予非周人而自谓非客何也对曰臣少而诵诗诗日普天之下莫非王率土之滨莫非王臣今周君天下则我天下之臣而又为客哉故曰主人君乃使吏出之壶公曰理正庄周病剧弟子对之泣应曰我今死则谁先更百年生则谁后必不得免何贪于须臾壶公曰此语极玄可蔽一部南华子墨子见齐大王曰今有刀于此试之人头倅然断之可谓利乎大王曰利子墨子曰多试之人头真倅然断之可谓利乎大王曰利子墨子曰刀则利矣孰将受其不祥大王曰刀受其利试者受其不祥子墨子曰并国覆军贼杀百姓孰将受其不祥大王俯仰而思之曰我受其不祥壶公曰妙于解纷又曰富郑公尝以此语契丹公仪休为相客有遗相鱼者相不受客曰闻君嗜鱼故遗君鱼何不受相曰以嗜鱼故不受也今为相能自给鱼今受鱼而免相谁复给我鱼者壶公曰所欲尤甚于鱼者扁鹊曰人之所病病疾多医之所病病道少故病有六不治骄恣不论于理一不治也轻身重财二不治也衣食不能适三不治也阴阳并藏气不定四不治也形羸不能服药五不治也信巫不信医六不治也壶公曰人病病浅医病病深予尝严庸医杀人之律及观医者率自杀则杀人误也非故也尚可原事张湛矜严好礼动止有则对妻子若严宾人或谓湛饰诈湛曰吾诚诈也人皆诈恶吾独诈善不亦可乎壶公曰恶可诈善断不可诈与其诈善毋宁诈恶李固忤梁冀见诛郭亮诣阴上书求收固尸不许因守丧不去亭长呵之亮曰义愤所发何惜一死亭长叹曰居非命之世天高不敢不局地厚不敢不蹐耳目适宜视听口不可妄言也壶公曰亭长盖有道者亦得遁之义景公病疽在背高子国子请公曰职当抚疡高子进而抚疡公曰热乎曰热热何如曰如火其色何如曰如未熟李大小何如曰如豆堕者何如曰如履办二子者出晏子请见公曰寡人有病不能胜衣冠以出见夫子夫子其辱视寡人乎晏子入请抚疡公曰其热何如曰如日其色何如曰如苍玉大小何如曰如璧其堕者何如曰如珪晏子出公曰吾不见君子不知野人之拙也壶公曰即如珪璧殆哉岌岌乎又曰齐景弥留之时君臣相悦如此景公问晏子曰天下有极大乎晏子对曰有足游浮云背凌苍天尾偃天间跃啄北海颈尾咳于天地乎然而漻漻不知六翮之所在公曰天下有极细乎晏子对曰有东海有蛊巢于蟁睫再乳再飞而蟁不为惊臣婴不知其名而东海渔者命曰焦冥壶公曰宋玉语本此吕布与刘玄德隙一日使袁涣作书詈备涣不许强之涣益坚布大怒以兵胁曰不为且死应曰涣闻惟德可以辱人不闻以詈彼君子耶不耻将军之言诚小人耶将为将军复且涣他日事刘将军亦犹今日事将军也如一旦去此复骂将军可乎布乃止壶公曰涣有劲骨布奈何或问卢钦曰徐公邈当武帝时人以为通自凉州还京人以为介何也钦曰往者毛孝先崔季珪等用事贵清素之士于是事皆变易车服以求名高而徐公不改其故人故以为通比来天下奢靡转相倣效而徐公雅尚自若不与偕同故前日之通乃今日之介也是世人无常而徐公有常也壶公曰卢钦只眼杜武库在镇时数饷遗洛中贵要或问其故答曰吾但虞为害不求福也壶公曰危语宗预使吴吴王问曰蜀增白帝之险何也预对曰东益巴丘之戍西增白帝之险俱事势宜然无足问也权大笑壶公曰庄语或谓秦宓曰足下自比巢许四皓何故扬文藻见环颖乎宓答曰仆文不能尽言言不能尽意何文藻之有扬夫虎生而文炳凤生而五色岂以文彩自饰画哉天性自然壶公曰言有大而非夸此类是也张裔为丞相长史适北诣亮咨事送者数百车乘盈路裔还书所亲曰近者涉道昼夜接宾不得宁息人自敬丞相长史男子张君嗣附之疲倦欲死壶公曰名人名言今人止知丞相长史更不知何物附之直须削籍追夺才现本来面目杨戏素性简脱蒋琬与言戏常不答或曰戏慢上不乃甚乎琬曰戏欲赞吾是耶则非其本心欲反吾言恐彰吾失默然不答是戏之快也何为慢壶公曰一认是慢一认是快此魔佛之分又曰看杨君讳应是快人杜弼精玄理初侍魏帝帝问佛性法性同异弼曰正是一理帝曰说者谓法性宽佛性狭如何弼曰在宽成宽在狭成狭若论性体非狭非宽帝又曰既言成宽成狭何得非狭非宽弼曰若定是宽便不能成狭若定是狭便不能成宽以非宽非狭所成虽异能成恒一帝称善壶公曰戏论杜弼尝与邢邵论名理邵谓人死还生恐是蛇足弼曰物之未生本亦无也无而能有不以为异因前生后何独致疑邵云季札言无不之亦言散尽若复聚而为物不得言无不之弼曰形坠魂游往而非尽由其尚有故无不之若也全无之将焉适邵云神之在人犹光之在烛烛尽则光穷人死则神灭弼日烛则因质生光质大光亦大人则神不系形形小神不小故仲尼之知必不短于长狄孟德之雄乃远奇于崔琰壶公曰果精玄理晁文元公云学世间法致人伦钦服者其道浅人伦不知者其道深学出世间法致鬼神钦服者其道浅鬼神不知者其道深壶公曰绝顶语郭淮黄初元年奉使贺文帝践祚而稽留帝正色责之曰昔禹会诸侯于涂山防风氏后至便行大戳今普天同庆而卿最迟留何也淮曰臣闻五帝先教导民以德夏后政衰始用刑辟今臣遭唐虞之世是以知免防风氏之诛帝说之擢雍州刺史壶公曰几不免虎口司马景王东征取上党李喜以为从事中郎因问喜曰昔先公辟君不就今孤召君何以来喜对曰先公以礼见待故得以礼进退明公以法见绳喜畏法而至耳壶公曰直是怕他傅成曰酒色杀人甚于作直人坐酒色死不侮畏以直致祸此由心不直正欲以苟且为明哲耳自古以直致祸当自矫枉不忠欲以亢厉为声安有悾悾为忠益而当见疾乎壶公曰人不可以苟死又曰苟死者即苟生者张华问李密诸葛孔明言教何碎密曰昔舜禹皋相与语故得简大雅诰孔明与凡人言无己敌者是以碎耳壶公曰罚二十以上皆亲览亦以无己敌者乎嵇康从孙登游将别曰先生竟无言乎登曰子知火乎火生而有光而不用其光壶公曰中散好炼日对火而不识火王韶之家贫嗜学尝绝粮三日而不辍卷家人诮之曰穷如此何不耕韶之曰我尝自耕耳壶公曰谢太傅云我尝自教儿崔昭明尝言人生一身之外亦复何须子孙若不才我聚彼散若能自立又何如一经何尚之在选日有人求为吏部郎尚之叹曰比敝俗也官当图人人安得图官时颜延之在坐笑曰我闻古者官人以才今官人以势彼势之所求又何疑焉当时以为名言壶公曰官图人此盛世之风谢孺子特善声律与王车骑张宴铜台孺子吹笙王自起舞既而叹曰真使人飘飘有伊洛间意壶公曰风流蕴籍如在目前潘师正居嵩山逍遥谷高祖召问所须师正对曰臣所须者茂松清泉山中不乏壶公曰是真山人田游岩频召不出高宗幸嵩山亲至其门游岩野服出拜仪止谨朴帝问先生比佳否游岩对曰臣所谓泉石膏肓烟霞痼疾天后尝召徐有功责之曰公比断狱多失出何耶有功答曰失出臣小过好生陛下大德壶公曰在天后时尤难王侍中份尝因侍晏高祖问群臣朕为有为无侍中答曰陛下应万物为有体至理为无壶公曰问奇答殊平平李谐至南梁武与之游历至放生处帝问曰彼国亦放生否谐答曰不取亦不放帝大惭壶公曰放生是杀机不取是生机贾思伯至性谦和遇士大夫虽在街道停车下马接诱恂恂曾无倦色客曰公今贵重宁能不骄思伯曰衰至便骄何常之有壶公曰骄至必衰温太真问郭文举饥则思食壮则思室自然之性先生安独无情乎文举答曰思由忆生不忆故无情壶公曰笃论王安期去官东渡江道路梗涩人怀危惧王每遇艰险处之夷然虽家人不见其忧喜之色即至下邳登山北望叹曰人言愁我始欲愁谢太傅曰当尔时觉形神俱往壶公曰情景如画桓南郡问谢夫人太傅在东山二十馀年遂复不终其理云何夫人答曰亡叔先正以无用为心隐显为优劣始末正当动静之异耳壶公曰隽语殷仲文劝宋武帝畜伎帝曰我不解声仲文曰但畜自解帝曰畏解故不畜壶公曰畜者政未必解戴仲若春日携双柑斗酒人问何之答曰往听黄鹂声此俗耳砭灸诗肠鼓吹壶公曰趣宋世祖尝赐谢中书庄宝剑谢以与鲁豫州送别后鲁作逆世祖尝因晏集问剑所在谢曰昔与鲁爽别窃为陛下杜邮之赐世祖大悦壶公曰与逆贼作缘幸而免萧大圜曰面修原而带流水倚郊甸而枕平皋蜗舍丛林环堵幽薄近瞻烟雾远睇风云披良书采至赜歌篡篡唱乌鸟有朋自远扬搉古今田畯相过剧谭稼穑乐不可支斯亦足矣壶公曰似壶公近况欧阳纥反广州徐俭奉敕往谕纥拘留不遣一日纥见俭俭从容谓曰俭之性命虽在将军将军成败不在于俭纥味其言遣之壶公曰说理通鳄鱼可化李士谦家富好施或谓谦曰子多阴德谦曰所谓阴德譬犹耳鸣惟己独闻人无知者今我所作皆子所知何阴之有壶公曰拈出阴字士谦尝论轮回之旨谓鲧为黄熊杜宇为鶗鴂裒君为龙牛哀为兽君子为鹄小人为猿彭生为豕如意为犬黄母为鼋宣武为龟邓艾为牛徐伯为鱼铃下为乌书生为蛇羊祜前身李家之子此皆佛家变受异形之谓其说甚辨客曰岂有松柏后身化为樗栎士谦曰变化者皆由心造木岂有心乎客不能对唐高宗御武成殿问兵家何为三阵员半千进曰古以星宿孤虚为天阵山川向背为地阵编伍弥缝为人阵臣谓不然夫师以义出沛若时雨顺天时是天阵也足食约费且战且耕占地利是地阵也举三军士如子弟从父兄得人和是人阵也帝曰然壶公曰此汤武节制之师韩琬为御史上疏规切时政末云乱绳已结急引之则不解今刻薄吏能结者也举劾吏能引者也而解者未见其人壶公曰千古一律武后语魏元忠曰卿屡负谤铄何耶对曰臣犹鹿也罗织之吏如猎者苟须臣肉为之羹耳臣则何事壶公曰真可怜肃宗问李勉曰众谓卢杞奸邪朕殊不识勉对曰惟天下皆知而陛下独不知此所以为奸邪也壶公曰陛下独不知哀哉卢坦始仕为河南尉时杜黄裳为尹召坦谕曰某巨室子与恶人游破产盍察之坦曰凡居官廉虽大臣无厚蓄其能积财者必剥下致之如子孙善守是天富不道之家不若恣其不道以归于人也黄裳惊异其语壶公曰请循其本又曰大臣厚蓄原为恶人作计柳玭曰余幼闻先公仆射言处世以恭默为本畏怯为务肥家以忍顺保交以简恭广记如不及求名如傥来涖官则洁己省事而后可以言家法家法备然后可以言养人直不近祸廉不沽名忧与祸不偕洁与富不并董生有云帛者在门贺者在闾言忧勤则恐惧恐惧则福至又曰贺者在门吊者在闾言受福则骄奢骄奢则祸至故世族远长与命位丰约不假问龟筮星数在处心行事而已今世人盛言宿业报应曾不思视履考祥夫名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛夫人德行文学为根株正直刚毅为柯叶有根无叶或可俟时有叶无根膏雨所不能活也至于孝慈友悌忠信笃敬乃食之醯酱可一日无哉壶公曰上五则柳玭家训撮其最警策语建中初河朔用兵赋无所出杜佑以为救弊莫若省用省用莫若省官壶公曰省用省官是真经济王叔文不喜崔群欲逐之群往见叔文曰事固有不可知者叔文曰奈何群曰去年李实伐恩恃权震赫中外君此时逡巡路傍江南一吏耳今君又处实之势宁不思路傍亦复有如君者伺其间乎叔文悚然壶公曰区区权势若寒暑风雨之序小儿认真虽唤不醒司马光尝言吾为资治通鉴人多欲求观然读未终一纸已欠伸思睡能阅之终篇者独一王胜之耳壶公曰王胜之耐繁范纯仁尝教人曰惟俭可以助廉惟恕可以成德壶公曰名言名言神宗时忧旱尝召韩维入对维曰陛下忧旱而避殿损膳特举行故事耳何足动天当痛自刻责广求直言上感悟即令草诏其略曰意者听纳不得于理与讼狱非其情与赋敛失其节与忠言谠论郁于上闻而谗谄壅蔽以成其私与诏出人情大悦是日雨壶公曰全以精诚感动天人陆宣公奏疏率得此意刘奉世尝云家世惟知事君求不愧士大夫公论得失常理也譬如酷暑加人虽善摄生者不能无病正须安以处之壶公曰妙卢秉尝谒蒋堂坐池亭堂曰亭沼初可恨林木未就秉曰亭沼如爵位时或有之林木非培植根株弗成大似士大夫立名节堂赏味其言壶公曰务华者必拨其根赵鼎再相或议其无所建明鼎闻之曰今日之事如人患羸当静以养之若复加攻砭必伤元气壶公曰今值弥留之时偏用劫剂岳飞尝云文官不爱钱武将不惜死天下太平矣壶公曰何消讲学只此两语是治平之本说性命说韬略者愧死赵方为青阳令谓其守史弥远曰催科不扰是催科中抚字刑罚不苛是刑罚中教化时以为名言陈仲微尝言禄饵可以钓天下之中才而不可啖尝天下之豪杰名航可以载天下之偎士而不可陆沉天下之英雄壶公曰显名厚实能解脱者鲜矣辽主尝问萧韩家奴曰卿居外有异闻乎对曰臣无他闻向典栗园惟知炒栗小者热则大者必生大者熟则小者必焦使大小均熟始为尽美盖借栗以讽治也帝为笑壶公曰栗谏董师中云宰相不必亲细务但在一心正两目明壶公曰二语够了王恂为太子伴读太子尝问以心之所守恂对曰许衡有言人心如印板板本不差虽摹千万纸皆不差若本一差千万纸无不差矣太子深然之壶公曰此正心之说却说得活动范忠宣云我生平所学惟忠恕二字一生用不尽壶公曰曾子之学谭何容易又云人虽至愚责人则明虽有聪明恕己则昏范文正尝言史称诸葛亮能用度外人用人者莫不欲尽天下之才常患己之好恶而不自知也能用度外人然后能周大事壶公曰千得一失其马谡乎宋太宗诏访天下高年前参军麻希梦年九十余诣阙下延见便殿赐坐询及人间利害对从容尤详他日访以养生之理对曰臣无他术惟寡情欲节声色薄滋味故得至此壶公曰从月令得来又曰薄滋味最难今人八关斋于养生得力骆隐士尝言修养之士当书月令常置座右夏至宜节嗜欲冬至至宜禁嗜欲且嗜欲四时皆损人但冬夏二至阴阳争之时大损人耳江南朱真每语人曰世皆云不欺神明此非天地百神但不欺心即不欺神明也真宗召陈抟至京师士大夫多求其言抟曰优游之所勿久恋得意之所勿再往壶公曰驽马恋栈千古一律范文正尝问琴理于崔遵度崔曰清丽而静和润而远琴书是也壶公曰得琴书三昧宋景文言为文是静中一业壶公曰极是邵康节尝言善人固可亲未能知不可急合恶人固可疏未能远不可急去壶公曰邵子甚圆大而化之无可无不可欧阳公尝问一僧曰古之高僧有去来翛然者何今世之鲜也僧曰古人念念在定慧临终安得而乱今人念念在散乱临终安得而定公深然之壶公曰曾子易箦季路结缨岂临时做得司马温公曰登山有道徐行则不困措足于实地则不危壶公曰入世之诀程正叔语其兄明道曰吾兄弟近日说话太多明道曰使见吕晦叔则不得不少见司马君实则不得不多壶公曰多少从人起见久执其中东坡谓晨饮为浇书李黄门谓午睡为摊饭壶公曰快语周辉曰生而富贵穷奢极欲无功无德而享官爵又求长寿当如贫贱者何若又使之永年为造物者无乃太不均乎履富贵者其可不思持之以德壶公曰噫知德者鲜矣元丰末文潞公年几八十矣神宗见其康强问卿摄生亦有道乎潞公对无他臣但能任意自适不以外物伤和气不敢作过当事酌中恰好即止上以为名言宗杲论禅云譬如人载一车兵器弄了一件又取出一件来弄便不是杀人手段我则只有寸铁便可杀人朱晦庵深喜其说壶公曰寸铁杀人陆子静王伯安之学朝廷一有计较利害之心便非王道士大夫一有计较利害之心便非真儒郭仲晦曰处事当以易简简以制繁易以制难便不费力干坤之大所以使万物由其宰制者不过此二字况于人乎且以用兵言之韩信多多益善只是一简字狄青夜半破昆仑关只是一易字壶公曰称淮阴曰简武襄曰易是创论杨伯子言士大夫清廉便是七分人了盖公忠仁明皆自此生壶公曰不清不廉便没半分人了苏子瞻云吾酒后乘兴作数千字觉气拂拂从十指出壶公曰长公精神如在古语云斛满人概之人满神概之壶公曰此绝顶语处盛者毋为神所概又曰雕龙绣虎之才神应概之蔡西山云为善得祸乃是为善未熟为恶得福乃是为恶未深人事尽处方是天理壶公曰一事一时定不得祸福张无垢云贪冒之士如落秽溷污渠中如何使人敢近廉正之士如竹间清风露气洒洒袭人观者已觉心目顿快况处其间哉壶公曰恁地透彻黄鲁直云士大夫三日不读书则礼义不交于胸中便觉面貌可憎语言无味壶公曰快语乃玄吴定翁尝曰士无求用于世惟求无愧于世壶公曰此君子为己之学孛术鲁翀在翰林日尝进讲罢上顾问曰三教何者为优鲁翀对曰释如黄金道如白璧儒如五谷上曰若尔则儒为贱耶鲁翀曰黄金白璧无亦何妨五谷于世其可一日阙哉上大悦壶公曰是李德裕对武宗曰正人如松柏特立不倚邪人如藤萝非附他物不能自起故正人一心事君而邪人竞为朋党此数语尽君子小人之情状矣壶公曰只数语了了觉朋党论之烦周墀入相问于韦澳曰愿相公无权墀愕然不知所谓澳曰官赏刑罚与天下共其可否勿以己之爱憎喜怒移之天下自理何权之有壶公曰政要相公揽权善处权者常不忘避善处利者常不忘予善处小人者常不忘密壶公曰老于涉世张文成为徐有功赞曰蹑虎尾而莫惊触龙鳞而不惧凤峙鸱枭之内直以全身豹变豺狼之间忠能远害壶公曰徐君幸而免天也果真能入火不热入水不濡乎险矣张忠定曰事君者廉不言贫勤不言苦忠不言己效公不言己能斯可以事君矣壶公曰只不言多少意思小人百巧一拙即败君子百正一邪即败善谄者必善骄能趋者必能背何者其机括一也明智之士见人之谄者而知其必骄见人之趋者而知其必背故内不失己外不失人暗者反是壶公曰自是风波之感人臣名位平常其时必治朝其人必君子声势烜赫其时必末造其人必权奸壶公曰当末造则为鬼谷鹿门跳出阴阳之外江公望谓吴师礼曰子异日得志当如何曰但为人作丰年耳壶公曰隽语令人可想王荆公尝问张文定孔子去世百年生孟子自后绝无人何也文定言岂无只有过孔子者公问是谁文定言江西马大师汾阳无业雪峰严头丹霞云门是也公问何谓文定曰儒门淡薄收拾不住耳荆公欣然叹服后举似张天觉天觉抚几叹以为佳范蜀公不信佛苏公尝求其所以不信之故范云平生事非目见即不信苏曰公亦安能然哉设公有疾令医切脉医曰寒则服热药曰热则服寒药公何尝见脉而后信之壶公曰苏理爽透元明善尝副一蒙古出使交趾濒还国王赆以兼金蒙古受之明善不受国王曰彼使臣已受矣公何固辞明善曰彼所以受者安小国之心我所以不受者全大国之体天下惟有二事着手不得以外廷攻宦官其势不入必有入之者而后可行譬捕黄羊必用夜猴以中国攻夷狄其势不出必有出之者而后可行譬逐狡兔必用韩卢故能诛宦官者必宦官之党能攻夷狄者必夷狄之邻此形便也宋申锡崔彻智不及此其败宜矣况李训郑注之奸乎壶公曰古有是语今做不得明肃临朝范文正公以上寿会宁抗疏外补太后既逝言者多追诋旧事仲淹乃言于帝曰太后受遗先帝调护陛下十馀年今宜掩其小故以全大德帝曰此亦朕所不忍闻也乃下诏戒饬中外毋得辄言垂帘时事壶公曰一言兴邦范景仁疏请建储累上不报执政谕之曰今间言已入为之甚难镇曰事当论其是非不当论其难易诸公谓今日难于前日安知异日不难于今日乎壶公曰畏难苟安千古一律新法之行长吏苦于牵迫多至投劾康节门人故友或贻书访之答曰此贤者所当尽力之时新法固严能宽一分则民受一分之赐矣大哉仁人之言非兼万物洞悉当世之宜不能为也可谓通儒矣壶公曰此邵子经世之学吕大防范纯仁当国欲为调停之方以兼用熙丰之党刘巗叟驳之曰自古君子小人无参用之理圣人但云君子在内小人在外则泰君子在外小人在内则否若君子小人并进则危亡之基也巗叟此论乃正大公平之理圣人所不易者不知吕范二贤身任天下之重胡为有此模稜之见也此名一出而后之巧于处世者阴借其言以为牢笼之具而天下之事遂至大坏而不可救矣壶公曰才调停小人便占胜场梁焘作相一以引援人才为务尝作荐士录具载姓名或曰公所植桃李乘时而发但不向人开耳壶公曰那个肯向人开赵鼎为相遇户部进钱入宫召至相府切责之翌日问帝曰某人献钱耶帝曰朕求之也鼎曰其人不当献陛下不当求遂出其人于远郡壶公曰真宰相元世祖崇信佛法厘正道教诏枢密副使张易参校道书言惟道德经为老子所着馀皆后人伪撰悉焚毁之此世间一大快也壶公曰参同契几付祝融耶律楚材尝言兴一利不若除一害兴一事不若减一事时以为名言可为好功喜事之戒有言佛教可治天下者英宗以问拜住拜住对曰清净寂灭自治可也若治天下舍仁义则纲常乱矣壶公曰自治二字得佛教之髓揭傒斯之论储材曰养之于誉望未隆之先用之于周密世务之后此用人之要法也太祖微行至某寺见一僧治爨问曰尔僧耶有度牒否答曰真和尚不用度牒真皇帝不用玉玺壶公曰这和尚早知有西洋之役国初梁孟敬应聘修元史成遂乞骸骨日与二三野老婆娑丘樊野老曰我辈脱战征之苦享太平之福何以祝吾君孟敬举手曰愿吾君恭己九重存心四海扩天理而遏人欲进君子而退小人野老曰愈于华封三祝壶公曰愈于格致诚正白昂成进士谒胡文忠公问处世之要公答曰多栽桃李少种荆棘壶公曰树荆棘者长必刺人仁宗尝问院判蒋用文保和之要对曰在养正气正气完邪气无从而入又问卿医效迟速何如对曰善治疾者必固本急之恐伤其本圣人所以戒欲速也识者知用文以医谏孝宗朝有上言山西石胆子益寿者命中官采求经年不得时王维为宪使中官曰其物载书中云何无也王曰凤凰麒麟古书所载今果有乎壶公曰有识有胆夏寅尝语人曰君子有三惜此生不学一可惜也此日闲过二可惜也此身一败三可惜也壶公曰予常拈以醒世谢文庄尝云愿为真士夫不愿为假道学壶公曰不是假道学便是真士夫豫章张洪阳曰贫莫夸俭富莫夸廉居势要莫谈无宦情处山林莫谈负经济壶公曰勘破世情或言有善读书不善做官者张悦笑曰此不善读书耳岂有遵书本行而误者耶壶公曰那个肯遵书本行弘治间云南昼晦五日朝命考察云贵官员林见素疏灾之由系朝廷不在云贵在大臣不在小臣壶公曰顶门一针或问今居大位享大福者未必有学问有学问者多贫贱无福何也沈鉴曰有学问便是福何须富贵壶公曰富贵者那得有学问那得有清福赵大周在京师何吉阳问曰大周近来何故全不讲学大周曰不讲吉阳又问曰若不讲何所成就大周应曰不讲就是我成就处壶公曰不讲是大周成就人处亦人成就大周处杨文襄尝言今日务在省事不在多事在守法不在变法在安静不在纷扰在宽简不在烦苛壶公曰是保泰之术是救时之方王阳明中会试同舍有以不第为耻者阻明慰之曰世以不得第为耻吾以不得第动心为耻壶公曰或问不动心有道乎曰只是无耻刘忠宣语后进曰居官以正己为先所谓正己不但当戒利亦当戒名壶公曰三代而下惟恐不好名御史王相被中官搆下狱朱裳抗疏曰朝廷设御史如齐民畜猫捕鼠猫鼠相持主人其可助鼠耶壶公曰可怜杨文襄总制全陕每谕诸将曰无事当如有事时提防有事还如无事时镇静壶公曰能提防自镇静李于鳞曰不朽者文不晦者心壶公曰于鳞止二语可传林景旸好周贫乏每曰与其为无益以求冥福不若为有益以济生人壶公曰余见放生者皆惯杀人者也张洪阳相公见玉茗堂四部谓汤义仍曰君有如此妙才何不讲学汤曰此正吾讲学公所讲是性吾所讲是情壶公曰吾所讲是真情公所讲是伪性又曰曰性曰命实未梦见在但陶村曰以文章维持世运犹之以丽姬当家督虽妖冶可人必无反邪归正之力以武勇撑持世界犹之以力士司应门虽应对至戆却有御侮防患之功壶公曰当乱定之后宜止戈值文盛之时宜讲武文盛是末世事禅盛是末世事理学盛亦是末世事壶公曰吾为此惧最害事是小丑二字若早以大敌临之靡不济矣最误事是太平二字若早以危亡处之何致如是壶公曰唤醒渴睡汉山人以口坏天下事文人以舌坏天下事美妇人以面坏天下事达官大人以手坏天下事壶公曰都是心坏事人生惟悭字难破悭于用财富翁不肯济人悭于好学秀才不肯苦心悭于使胆重臣不肯任事悭于割爱大将不肯舍身悭于励精圣主不肯视朝以县官奉按院者奉父母必为孝子以县官畏按院者畏君父必为忠臣壶公曰妙富贵人不知贫贱人痛痒固是一过贫贱人必求富贵人知痛痒亦是一过壶公曰耐贫贱易耐富贵难读书是极乐世界作官是忍辱法门作高官如登峰下有无底之谷作卑官如坠渊上有壁立之崖不得不杀物者圣人不杀人之权教也忍于杀人而不忍于杀物世人放生之颠倒也辽阳以东死尸积野赤血成川天地间已无复有生意矣一纸戒杀生文如何补得来壶公曰语自可伤唐人英雄作用掩于王杨卢骆宋人英雄作用掩于濂洛关闽大明英雄作用掩于王唐瞿薛壶公曰真英雄语王安石若不执拗江陵相公在朝或可当奴酋一面以常格招豪杰豪杰必不出以常调用豪杰豪杰必不显壶公曰草泽之中岂曰无人灭辽必借金灭金必借蒙古但不合为金灭辽为蒙古灭金则是宋人自倒其柄壶公曰自倒其柄是宋人病根从无人拈出谢灵运愿入社正变心杂之一机可惜远公错过王荆公三及门正变执拗之一机可惜周茂叔错过苏子瞻谏免役正善用新法之一机可惜司马君实错过壶公曰其机如此而不克迎机以解亦盛德之累诸生穷窗点窜文字老儒书肆增减文字主司锁闱去取文字是人间大不平事壶公曰可为痛哭又曰右十四则但陶村先生驴背语政事介子推行年十五而相荆孔子闻之使人往视还曰廊下有二十五俊士堂上有二十五老人仲尼曰合二十五人之智智于阳武并二十五人之力力于彭祖以治天下其固免矣壶公曰少年肯师老人是从政第一义董安于治晋阳问政于蹇老蹇老曰忠信敢安于曰安忠乎曰忠于主安信乎曰信于令安敢乎曰敢于不善人安于曰守此三者足矣西门豹为邺令到日会长老问民疾苦长老曰苦为河伯娶妇豹问云何对曰邺三老廷掾岁赋民钱数百万用二三十万为河伯娶妇而与祝巫共分其余钱每及时巫行视人家女好者云是当为河伯妇即洗沐之衣以绮縠卜日浮女于河浮数十里乃没豹曰第至此时幸告我我亦往送至日豹会河上观者数千人其巫老女子也女弟子十人许立大巫后豹曰唿河伯妇来既见顾谓三老巫祝廷掾曰是女不佳幸大巫妪为先报河伯得更求好女异日送之即使吏卒共抱大巫妪投之河有顷曰何不还报令弟子趣之乃投弟子一人河中又有顷曰何不还报乃又投一弟子河中凡三投弟子豹曰是皆女子想不能白事烦三老为入白之乃又投三老河中时旁观者皆惊恐惶怖甚豹顾曰久待不还报奈何将复使廷掾豪长者一人更趣之于是廷掾豪长者共叩头头且破血流池奭豹乃曰何河伯留客之久姑且去俟之邺俗之害始革壶公曰执柯伐柯奇绝快绝又曰惜乎廷掾豪长者不曾投却延笃为京兆尹时皇子有疾下郡县出珍药而大将军梁冀因遣客赍书并货牛黄笃发书收客曰大将军椒房贵客岂当使客千里求利径杀之冀惭而不敢言笃遂谢病而去壶公曰何不怕大将军寿春县人苟泰有三岁子遇乱失亡数年莫知所在复乃见之同县赵奉伯家泰求不许告之郡邑奉泰各言己子并有邻证郡邑不能断李崇时为江西督请鞫之乃取二父与儿分禁三处故久不问忽一日密遣人分告二父曰君儿遇患某刻暴死泰闻即号跳痛哭奉伯咨嗟而已崇即以儿还泰壶公曰趣得其情矣彭城王浟神武第五子尝为沧州刺史介洁绝尘民间幽隐纤微必洞沃县主簿张达诣州夜投旅舍食鸡羹旦入谒浟谓曰食鸡羹何不还直也达惶恐谢壶公曰察见渊鱼顾宪之尝为建康令有盗牛者主既认之盗亦称己牛宪之曰无多言吾得之矣令纵牛任其所之牛径奔本主盗遂伏辜壶公曰牛为政沈瑀为建德令教民种桑十五株柿及梨栗四株而女丁则半之里中自是桑麻相望遂成乐土壶公曰贤于河阳花矣王丞相善于因事初过江帑藏空竭唯有练数千端丞相与朝贤共制练布单衣一时士人翕然兢服练遂涌贵主者卖之端至一金壶公曰救时之相段文昌为剑南荆南节度使州旱文昌祷即雨或雨久遇文昌出游必霁民为之谣曰旱不苦祷即雨雨不愁公出游壶公曰何以动天王屿以祷祠见宠肃宗时位平章带尝不豫用屿言遣女巫乘传分祷天下名山大川巫皆盛饰中人护之所至恣横赂遗狼借有一巫美而蛊以恶少年数十自随尤憸狡不法驰入黄州刺史左震晨至馆请事门鐍不启震怒破鐍入取巫立斩庭下因悉诛所从恶少籍其赃馀十万中人还以闻帝亦不罪壶公曰雄略似西门先生而此较难诸葛诞为吏部郎人有所属托显其言而亟用之后有当不则公议其得失以为褒贬自是群僚莫不慎其所举壶公曰铨曹一法荀令君举士不以一揆戏志才郭嘉有负俗之累杜畿简傲少文皆以智策举之终各显名李悝为魏文侯上地之守而欲人之善射也乃下令曰人之有狐疑之讼者令之射的中之者胜不中者负令下而人皆疾习射日夜不休及与秦人战大败之壶公曰巧于使民西门豹为邺令清克洁悫秋毫之端无私利也而甚简左右左右因相与比周而恶之居期年上计君收其玺豹自请曰臣昔者不知所以治邺今臣得矣愿请玺以治邺不当请伏斧锧之罪文侯不忍而复与之豹因重敛百姓急事左右期年上计文侯迎而拜之豹对曰往年臣为君治邺而君夺臣玺今臣为左右治邺而君拜臣臣不治矣遂纳玺而去壶公曰为左右以治者君必拜之千古一律郅都为人勇有气公廉不发私书问遗无所受请寄无所听常称曰已背亲而出身回当奉职死节官下终不顾妻子矣淮阳铸伪钱吏不能禁汲黯为太守不坏一炉不刑一人高枕安卧而淮阳政清壶公曰操何术以致之可想可想朱博守左冯翊长陵大姓尚方禁少时盗人妻见斫府功曹受贿白除禁调守尉博闻知以他事召见视其面果有瘢博辟左右问禁禁自知情得叩头服状博笑曰大丈夫固时有是冯翊欲洒卿耻抆拭用卿能自效不禁且喜且惧对曰必死博因敕禁毋得泄语有便宜辄记言因亲信之以为耳目禁晨夜发起盗贼及他伏奸有功效博擢禁连守县令久之召见功曹责以禁等事与笔札使自记功曹惶怖具自疏奸藏大小不敢隐博知其对以实乃令就席收敕自改投刀使削所记遣出就职功曹后常战慄不敢蹉跌博遂成就之壶公曰巧于使过周纡为召陵侯相廷掾惮纡严明欲损其威侵晨取死人断手足立寺门纡闻辄往至死人边若与共语状阴察视口眼有稻芒乃密问守门人曰夕谁载藁入城者门者对曰唯有廷掾耳乃收廷掾拷问具服后人莫敢欺者光武召诸郡计吏问其风土及前后守令能不蜀郡计掾樊显进曰渔阳太守张堪昔在蜀汉仁以惠下威能讨奸公孙述破时珍宝山积卷握之物足富十世而堪去职之日乘折辕车布被囊而已壶公曰清矣何敬升在政清约不通问遗常岁俭夏节忽榜门受饷共得米二千八百石悉取以代贫人输租壶公曰损有馀补不足法天之道高谦之为何阴令有人囊盛瓦砾作钱物诈市人马因逃去诏令追捕谦之乃伪枷一囚立马市宣言是前诈市马贼密遣心腹察市中有二人相见忻然曰无忧矣执送按问悉获其党壶公曰做得一遭张允济为武阳令民有以牸牛依妇家者久之孳十余犊将归妇家不与牛允济因令左右缚民蒙其首过妇家云捕盗牛者命尽出民家牛质所来妇家不知遽曰此婿家牛我无与即遣左右彻蒙曰可以此牛还婿家壶公曰妙宋世良守清河郡遇赦无一囚率群吏拜诏而已狱橹生桃蓬蒿亦满牙门虚寂谓之神门及还有老人丁金刚泣谢曰老人年九十记三十五政府君非惟善政清亦彻底今失贤者人何以济壶公曰惟清可以空狱令狐楚除守充州州方旱俭米价甚高迓使至公首问米价几何州有几仓仓有几石屈指独语曰旧价若干诸仓出米若干定价出粜则可赈救左右窃听语达郡中富人竞发所蓄米价顿平壶公曰迎机而解赵抃知越州两浙旱蝗米价涌贵诸州皆禁增价公榜衢路有米者任增价粜之于是商贾辐辏米价更减民无饥死者壶公曰亦是一法宇文忻追尉迟迥于邺不利时士庶观者数万人忻曰事急矣吾当以权道破之于是射走观者转相腾籍声如霄霆忻乃传唿曰贼败矣众复振齐力击之迥大败壶公曰奇吐谷浑与党项寇边柴绍讨之虏据高射绍军矢下如雨绍安坐遣人弹胡琵琶二女子对舞虏异之休射纵观绍伺其懈以精骑从后掩击虏遂溃壶公曰奇王崇文任兼将相而被服儒雅风度夷旷在武昌方阅骑士于鞠场旁古屋数十间忽崩声震数里闻者莫知所为崇文指麾号令讫事不失常度竟不问柳公绰为京兆尹方赴府有神策校乘马不避道即时榜死帝怒其专杀公绰曰此非独轻臣乃轻陛下法帝曰既死何不以闻公绰曰臣不当奏在市死职金吾在坊死职左右巡使帝意解壶公曰危言危行张齐贤才识敏辨为相时尝有戚里分财不均者更相讼至入宫自诉贤曰是非台府所能决臣请自治上俞之贤乃坐相府召讼者至问曰汝非以所分不均乎曰然命具款核实乃召两吏押出令甲入乙舍乙入甲舍货财勿得动分书交易之明日入奏上大悦曰朕固知非卿莫能定也壶公曰此案难翻丁孝寿为开封尹有举于为仆所凌忿甚具牒欲送府同舍生劝解之因戏取牒效寿花判云与决杖二十仆喜阴窃之明日持诣府告主伪判孝寿追举子至备言本末即忻然谓曰若判正合我意如数杖之而谢举子壶公曰趣又曰治悍仆令人思商君宋大内火百官晨朝而宫门不开辅臣请对帝御拱辰门百官拜楼下吕夷简独不拜帝使人问故曰宫庭有变群臣愿得望见清光帝为举帘夷简审视乃拜壶公曰真宰相吕公弼知成都治尚宽人嫌其少威断适有营卒犯法者法当杖卒不受曰宁以剑死公弼曰杖者国法剑者自请为杖而后斩之军府肃然壶公曰情法两尽王罕尝知澶州有妇病狂数诣守诉事出言无章却之则誖骂前守屡叱逐罕至独引令前委曲问之盖本为人妻无子夫死妾有子遂逐妇而据其货以屡诉不得直愤恚发狂也罕为治妾而反其货妇寻愈一郡称神明壶公曰这知州细心吴处厚传致蔡确车盖亭诗以为谤宣仁后贬新州范纯仁奏曰圣朝益务宽厚不可以语言文字间暖昧不明之过诛窜大臣且以重刑除恶如以毒药去病即病愈不能无损况未必愈乎壶公曰所全者大确何足惜包恢知建宁有母愬子者年月后作疏字恢疑之唿其子问泣不言微求之母孀与僧通恶其子谏坐以不孝状则僧为之也因责子侍养勿离跬步僧无由至母乃托夫讳日入寺作佛事以笼盛衣帛出旋纳僧笼内以归恢知使人要其笼置诸库逾旬吏报笼中臭恢乃命沉诸江语其子曰吾为若除此害矣壶公曰疏字妙自卖破绽库中笼臭大是快事陈仲微为蒲田尉囊山浮屠与郡学争水利久不决仲微按法曲在浮屠浮屠不服为揭其事于寺钟而旦夕咒诅之他日仲微偶过寺见之曰吾向直据法耳何心哉何心哉质明首僧无疾而死任延为会稽都尉时年十九迎官惊其壮及到静泊无为唯先遣馈礼祠延陵季子壶公曰初政可观苏琼为清河太守清慎无私有沙门道研求谒意在理债琼每见则谈问玄理道研无由启口弟子问其故道研曰每见府君径将我入青云间何由得论地上事遂焚其券壶公曰有耻且格矣又曰放债僧应入泥犁杨德干为万年令高宗朝有宦官恃宠放鹞不避人禾稼德干杖之二十悉拔去鹞头宦者涕泣袒背以示帝帝曰情知此汉狞何须犯他百姓壶公曰圣主圣主李文靖为相当太平之际凡有建议务更张喜激昂者一切报罢曰用此报国壶公曰李文靖圣人宋璟在位有荐山人范知璇文学并献其文璟判之曰观其良宰论颇涉佞谀山人当极言谠论岂宜偷合取容文章若高自宜从选举求试不可别奏壶公曰绝趣又曰山人必佞必诡必偷明宗在晋阳相士周玄豹言其当贵明宗即位欲召诣阙宰相赵凤曰玄豹言陛下当为天子今已验矣无所复询若置之京师则轻躁狂险之人必辐辏其门争问吉凶自古术人妄言致人族灭者多矣非所以靖国家也宋太宗问李继捧曰汝在夏州用何道以制诸部对曰羌人鸷悍但羁縻而已于慎行曰此虽漫应之语其实制伏边夷之道不出于此即班超告任尚之言也多事之徒为苛法以扰即决裂而去矣欧阳在政府以官吏兵民财利之要集为总目遇事即取视之不复求诸所司此最得法壶公曰便德宗即位淄青节度李正己表献钱三十万缗上欲受恐见欺却之则无辞宰相崔祐甫请遣使慰劳淄青将士因以正己所献钱赐之使将士人人戴上恩诸道知朝廷不重财货上悦从之正已大惭服壶公曰巧而当奸雄胆落矣赵中令为相日于厅事屏风后置二大瓮凡有人投机宜文字者悉置于中满即焚之通衢壶公曰此相臣第一议赵德明言民饥求粮百万斛大臣皆曰德明新纳誓而敢违约请以诏书责之真宗以问王魏公公请敕有司具粟百万于京师诏德明来取上从之德明得诏惭且拜曰朝廷有人富韩公在青州活饥民四十余万公常自以为功语人曰过于作中书令二十四考矣壶公曰富公精禅理此不住相布施曲端为泾原都统日张魏公尝按视其军端执挝以军礼见营中阒无一人公异之谓欲点视端以所部五军籍进公命点其一部端于廷间开笼纵一鸽以往而所点之军随至张为愕然既而欲尽阅于是悉纵五鸽则五军顷刻而集戈甲焕灿旗帜精明公大加奖异壶公曰观曲君才略岂减韩岳诸公又曰魏公奇妒卒自坏万里长城陈良干在瑞安瑞安俗号强梗吏治尚严陈独抚之以宽催租不下文符但揭示名物民竞乐输听讼咸得其情或问陈何术陈答曰良干无术第公此心如虚堂悬镜耳壶公曰诸葛武侯云我心如秤镜宜守令秤则相天下矣宋给两川军士缗钱诏至西川而东川不及军士怒杜黄裳白主者曰朝廷岂忘东川耶殆诏书稽留耳即开州帑给钱如西川众乃定壶公曰济变之才范文正公用人多取气节而略细故如孙威敏滕达道皆所素重其为帅日辟置幕客多取谪籍未牵复人或疑之公曰人有才能而无过失朝廷自用之若其实有可用之才不幸陷于吏议不因事起之遂为废人矣故公所举多得人壶公曰文正怜才之意千古如生建炎初驾幸钱塘留张忠献于平江为后镇时汤东野为守将闻有赦令疑之走白张公公曰亟遣解事者往视有故则缓驿骑而先取以归及发视乃明受伪诏也汤告公曰是可宣乎公曰事已至此胡可匿且卒徒急于望赐吾属先受祸矣今便发库钱示行赏之意而阴取故府所藏登极赦书置舆中迎登谯门读而张之即去其阶禁无辄登散金帛如郊赉时可矣于是人情略定乃决大计壶公曰济变之才叛将范琼拥兵据上流召之不来来又不肯释甲中外汹汹张忠献与刘子羽密谋诛之一日遣张俊以千人渡江若捕他盗者因召琼俊及刘光世诣都堂计事设饮食食已相顾未发子羽恐琼觉遽取黄纸执之趋前曰有勅将军可诣大理置对即顾左右拥置舆中以俊兵卫送狱而使光世出抚其众数琼在围城中附虏胁二圣出狩状且曰所诛止琼汝等固天子自将之兵也众皆投刃曰诺悉麾隶他军顷刻而定琼伏诛壶公曰有识有才有胆英宗北狩郕王监国时于少保定议不欲急君遣人谢之曰荷天地祖宗之灵国有主矣壶公曰数语英宗以之回銮于公以之殒躯徐文贞秉国榜于座曰以威福还朝廷以政务还诸司以黜陟还公论壶公曰严介溪之后此是急着文学司马相如为上林子虚赋意思萧散不复与外事相关控引天地错综古今忽然而睡涣然而兴几百日而后成友人盛览尝问以作赋相如曰合綦组以成文列锦绣而为质一经一纬一商一宫此赋之迹也赋家之心包括宇内总览人物斯乃得之于内不可得而传壶公曰笼天地于毫上挫万物于笔端岂雕虫小技哉枚皋文章敏捷长卿制作淹迟皆尽一时之誉而长卿首尾温丽枚皋时有累句扬子云曰军旅之际戎马之间飞书驰檄用枚皋庙廊之下朝廷之中高文典册用相如壶公曰长卿不朽枚叔爽快侯道华好子史手不释卷尝曰天上无愚懵仙人壶公曰古人云宁作才鬼不为顽仙庾子舆五岁读孝经手不释卷或曰此书文句不多何用自苦答曰孝德之本何谓不多壶公曰庾得本领董仲舒梦蛟龙入怀作春秋繁露壶公曰作奇书神先告之矣张茂先强记默识四海之内若指诸掌晋武帝尝问汉代宫室制度及建章千门万户茂先应对如流听者忘倦画地成图左右属目时人比之子产壶公曰曾到琅嬛福地那得不博齐竟陵王精信释教而范子真盛称无佛竟陵曰君不信因果世间何得有富贵何得有贫贱范答曰凡人之生譬如一树花向发一枝俱开一蒂随风而堕自有拂帘幌堕于茵席之上自有关篱墙落于溷粪之侧贵贱虽复殊途因果竟在何处壶公曰此等议论皆出性灵自不可破陶贞白幼有异操年十岁得葛洪神仙传昼夜研寻便有养生之志谓人曰仰青云观白日人不觉为远矣壶公曰神仙必由苦学得之陶隐居圆通慎约出处冥会心如明镜遇物便了言无烦舛有亦辄觉壶公曰刻画如画人有问三教优劣于李士谦士谦曰佛日也道月也儒五星也人莫能难壶公曰是陆鲁望每得异书熟诵乃录雠比勤勤朱黄不去手所藏虽少其精皆可传壶公曰有以少为贵者俗学那得知裴公美昼讲经夜着书终年不出户壶公曰入我户者惟有清风陈瓒秘书通九经百家年逾九十犹勤于笔研壶公曰可媲美卫武宣武集诸名胜讲易日说一卦简文欲听闻此便还曰义自当有难易其以一卦为限邪壶公曰简文真读书人刘道光潜心玄易不好读史尝言读书当味义根何为费功于浮词之文易者义之源太玄者理之门壶公曰吾乡吾求乐先生每测玄以卜休咎言多奇中惜其术不传今人第宝先生墨妙龙之一鳞一爪耳孰得其味延笃欲写左传无纸唐溪典以废笺记与之笃以笺记纸不可写借本讽之粮尽辞归典曰卿欲写传何故遽归笃曰已讽之矣壶公曰王阳明云读书止晓得已落第二义了何消记得淮南王着鸿烈二十篇号淮南子自云字中皆挟风霜之气壶公曰自评语精子云称字直百金陋矣陈孔璋草檄文成以呈曹公公先苦头风是日疾发卧读孔璋所着翕然而起曰此愈我疾壶公曰愈曹瞒风大非细事朱公叔耽学专精锐意讲诵或时思至不自知亡失衣冠颠坠坑岸其父以为专愚几不知马之几足邢子才有书甚多不甚校雠尝谓误书思之更是一适壶公曰得味外味颜延之尝问鲍明远己诗与谢康乐优劣鲍曰谢五言如初发芙蓉自然可爱君诗若铺锦列绣亦雕缋满眼壶公曰诗有袁石公一派风雅尽矣已不能如谢之性生则鲍之雕缋何可少也伏生济南人故为秦博士孝文时求能治尚书者召伏生时生已年九十馀老不能行天子乃诏太常掌故晁错往受之秦时焚书伏生藏之壁得二十九篇壶公曰老学郑玄师第伍元又师张恭祖遂通诸经及三统历九章算术谓山东无足问者遂西入关因卢植以师马融及归融喟然曰郑生去吾道东矣壶公曰数学诸葛武侯言教书奏凡二十四篇计十万四千一百一十二字名诸葛氏集壶公曰自出师二表外一字不存可惜武平一以博学闻仕兼修文学士时崔日用自言明左氏春秋诸侯官族他日学士大集请与平一言经崔曰鲁三桓郑七穆云何平一曰庆父叔牙季友桓三子也孟孙至彘凡九世叔孙舒季孙肥凡八世郑穆公十一子子然及二子孔三族亡子羽不为卿故称七穆子罕子驷子良子国子游子印子丰也一坐惊服壶公曰博学高若讷强学善记明律历尤喜申韩管子之书后因母病兼通医术张仲景伤寒论诀孙思邈千金方书及外台秘要久不传者皆能考校讹谬行于世壶公曰精研医学乃我辈第一义又曰千金方删其讹者可以延年杜镐性敏辨博学强记凡有所检阅必戒书吏云某事在某书某卷第几行开卷覆之无一误者壶公曰书簏程正叔尝言今农夫祁寒暑雨深耕易耨以艺五谷吾得而食之百工技艺作为器物吾得而用之介冑之士披坚执锐以守疆土吾得而安之苟无功泽及人而浪度岁月晏然天地间一蠹耳惟缀缉圣人遗书庶几有补于是着易传春秋传壶公曰才不虚生张子厚与二程语道学之要涣然自信曰吾道自足何须旁求尽弃所学醇如也着西铭正蒙壶公曰理学邵尧夫为学坚苦刻励寒不炉暑不扇夜不就榻者数年其学探赜索隐妙悟神契自天地之运化阴阳之消长以及古今世变飞走草木之性情无不深造曲畅浩博汪洋然多其所自得者着皇极经世观物内外篇伊川击壤集壶公曰邵子之学奥而平密而融朱晦庵登进士第历五十年立朝才四十日杜门着书箪瓢屡空处之晏如诸生自远至者豆饭藜羹率与之共壶公曰耐贫易耐琐屑难又曰文公初足疾晚盲疾神太用则竭乎李潘学术禀朱熹尝言人不必待仕宦有职事才为事业但随力到处有以及物即功业也又曰仕宦至卿相不可失寒素体壶公曰语佳钱惟演尝语僚佐生平惟好读书坐则读经史卧则读小说上厕则阅小词盖未尝顷刻释卷也壶公曰可儿又曰得读书法欧阳公谓谢希声曰余生平所作文章多在三上乃马上枕上厕上也盖惟此尤可以属思耳壶公曰这三上文章到底非洁净精微者胡澹庵见杨龟山龟山举两肘示之曰吾此肘不离案三十年然后于道有进张无垢谪横浦寓城西宝界寺其寝室有短窗每日昧爽辄抱书立窗下就明而读如是者十四年洎北归窗下石上双趺之迹隐然犹存壶公曰穷苦才读书富贵人无闲功亦无远神柳仲郢退公布卷不舍昼夜九经三史一钞魏晋南北史再钞手书分门三十卷号柳氏自补小楷精谨无一字肆笔壶公曰司马温公作通鉴无一字潦草古人精谨每如此陆倕所读一编必诵于口尝借汉书失五行志四卷乃暗写还之略无遗脱壶公曰五行志更难暗写苏子瞻谓刘景文曰某平生无快意事惟作文章意之所到则笔力曲折无不尽意自谓世间乐事无复逾此壶公曰昔人云此公须罚过海一次语近妒却有妙理曹月川日事着述座下足着两砖处皆穿李崆峒作诗一句不工即弃而弗录何大复深惜之李答曰是自家物终久还来壶公曰才是百炼金薛敬轩读书录纯粹似程伯子王阳明集拈致知之旨语语破的壶公曰寸铁杀人我朝文章识者谓自李何而古至于鳞伯玉而精至元美而大杨升庵渊博沉毅皆自困轭中得之方棠陵豪天才秀发诗文立就如火齐木难海外奇宝叶寅阳先生着文集百种而韵表一书尤发千古之秘陈继儒曰读未见书如得良友见已读书如逢故人壶公曰得读书三昧陈继儒曰幽居之中修竹名香清福已备如无福者定生他想更有福者佐以读书壶公曰隽语王麟洲曰虞卿非穷愁不能着书士不遇有书足传幸矣壶公曰穷愁何负于人哉薛方山评徐文长渭字字鬼语李长吉之才陶石篑曰秋潦缩原见彼豗喧泛溢者须臾耳安得与文长道修短哉壶公曰陶语达辇上人矜一顶进贤冠那得知芙蓉镜寓言二集开化壶公江东伟清来着方正客或欲见于齐桓公请仕上官授禄千钟公以告管仲曰君予之客闻之曰臣不仕矣公曰何故对曰臣闻取人以人者其去人也亦用人吾不仕矣壶公曰记云非其人勿自乃併去其人更妙景公有爱女请嫁于晏子公乃往燕晏子之家饮酒酣公见其妻曰此子之内子邪晏子对曰是也公曰嘻亦老且恶矣寡人有女少且姣请以满夫子之宫晏子避席而对曰乃此则老且恶婴与之居故矣故及其少而姣也且人固以壮托乎老姣托乎恶彼尝托而婴受之矣君虽有赐可以使婴倍其托乎壶公曰齐景嫁女晏子唐宗嫁女尉迟公盖以少艾委老夫也幸月下老人不许季孙相鲁家无衣帛之妾枥无食粟之马董卓尝与朱隽论兵事卓折隽曰我百战百胜决之于心卿勿妄说且污我刀盖勋直前曰武丁之明犹求箴谏况如卿者而欲杜人之口卓笑曰戏之耳勋曰不闻怒言可以为戏卓改容谢壶公曰把太师儿戏董卓威权震世公卿莫敢抗礼盖勋独长揖之尝与卓书曰伊霍权以立功犹为口实足下小丑如何终此贺者在门吊者在庐可不慎哉卓甚恨之壶公曰两次唐突太师魏文帝为太子一日燕宾忽建议曰君父各有笃疾有药一丸可救一人当救君耶父耶群议纷纭或君或父时邴原在坐独默然不发太子急咨之勃然对曰父也太子悚然壶公曰此是正理魏文帝为太子宾客如云邴原独不往曹公尝使人探之原曰君老不奉世子壶公曰世乱不事奸雄苏则与董昭同僚昭尝枕则膝卧则推下之谓曰苏则之膝非佞臣之枕也壶公曰缘何便卧人膝上通身是媚骨刘真长王仲祖共行日旰未食有相识小人贻其餐肴案甚盛真长辞焉仲祖曰聊以充虚何苦辞真长曰小人都不可与作缘壶公曰此涉世真谛所以不失足于人李宓尝言吾独立于世顾影为俦而不惧者心无彼此于人也范缜着神灭论萧子良使王融谓之曰谓神灭既自非理而卿坚执之恐伤名教以卿之才何患不至中书郎而故乖剌为此乎缜大笑曰使范缜卖论取官已至令仆矣壶公曰论未奇拗得奇魏恺辞青州长史文宣大怒曰何物汉子与官不就恺容色坦然帝曰死与长史任卿所择答曰能杀臣者陛下不受长史者愚臣帝曰何虑无人因放还壶公曰置生死度外文宣可奈何张彦真好学博闻而任情不羁意相合者则倾身与交如志好或乖虽王公大人终不屈也常叹曰其有知我者胡越可亲苟或不然毋宁独立壶公曰率真苏则与临菑侯植闻魏代汉皆素服悲哭一日帝从容言曰吾应天受禅而闻有哭者何也则时以为问己须髯怒张将正对适侍中傅巽掐则曰不谓卿也则乃止壶公曰须髯怒张何补于事扬子云作法言蜀富人赍钱十万愿载一名子云不听以富无仁义之行正如圈中之鹿栏中之牛安得安载壶公曰法言若载富人早覆瓿矣又曰圈鹿栏牛摹钱虏态逼真魏明帝尝驾卒至尚书门陈矫跪问曰陛下欲何之帝曰欲案行文书耳矫曰此自臣职非陛下事若臣不称职请黜退陛下宜还帝惭为之却回明帝时常林徙太常晋宣王以林乡邑耆德见每下拜或谓林曰司马公贵重君宜止之林曰司马公自欲敦长幼之叙为后生法贵非吾之所畏拜非吾之所制也言者跼蹐而还壶公曰何其坦率辛毗从帝射雉帝曰乐哉毗曰于陛下甚乐而于群下甚苦帝默然刘放孙资专制辛毗子敞谏毗曰孙刘用事众皆影附大人宜小降意毗正色曰主上虽未甚聪明亦不为暗劣吾立身自有本末就与孙刘不平不过使吾不作三公耳有大丈夫以欲为公而自毁其生平者耶壶公曰不少降意断不到三公齐文宣崩朝士都哭临阳休之惟颦眉而已无涕泪或问之答曰佞哀诈泣实非本怀壶公曰做朝士定要一副急泪艾陵伯苌性严毅虽逢吉庆未尝开口笑孝文迁都以苌留镇怀朔别赐苌酒因谓曰闻公一生不笑今且隔山幸为朕一笑竟不能得孝文曰五行之气偏有所不入六合之内亦何所不有左右见之皆大笑壶公曰孝文语佳岂偏得冬气耶转恨士龙太奢用之宋游道尝以事忤临淮王彧王厉声诃之游道为执板长揖曰下官谢王嗔不谢王理壶公曰强项赵轨在州所居东邻有桑椹落其家轨令悉拾归其主仍诫子曰吾宁以此求名意非机杼间物不愿侵人耳壶公曰一介不取唐狄仁杰为安抚使除去淫祠一千二百所郭弘霸为右台御史时大夫魏元忠病僚属省候弘霸独后人忧形于色请视便液即染指尝之因贺曰凡甘者病不瘳今味苦当即愈也元忠恶其媚暴语于朝壶公曰弘霸枉做小人一场此后对人何以开口又曰真遗臭万年顾协少清介有志操初为廷尉正冬服单薄寺卿蔡法度欲解襦与之惮其清严不敢发口曰顾郎难衣食者壶公曰蔡生亦真品李虞为尚书左丞有清德妹夫刘晏方秉权见其燕室门帘甚敝潜度广狭以粗竹织成帘将以赠虞三携至门不敢发言而去壶公曰如此清真如祥麟威凤世不多见唐临性坚直执谊不回为御史一日在朝韦挺越次与江夏王道宗语临进曰王乱班道宗曰与大夫语何至尔临曰大夫亦乱班挺失色众皆悚服则天时有人于洛水获白石而赤文以献阙下曰此石赤心故以献李昭德叱曰洛水馀石岂尽能反耶壶公曰止二张赤心耳桓彦范袁恕己争荐阳峤为御史杨再思言矫意不乐弹抨事彦范曰为官择人岂必待情乐乎惟不乐者固当与之以抑竟躁壶公曰不乐为御史奇强他为御史更奇杨绾性沉静恒独处一室左右图史凝尘满席澹如也一生不问生事造者清谈竟日而不及私人欲干以私听其言必内忤止拜相之日中丞崔宽毁别墅京兆尹黎干减驺从中书令郭子仪裁声乐世比之杨震山涛谢安云壶公曰今人得甲第便营别墅列驺从竞声乐适资达人一噱耳梁萧詧恶见妇人虽相去数步亦云遥闻其臭壶公曰可惜世上多逐臭之夫祥符初天书事起群臣皆附会再拜称万岁孙奭独曰以臣愚所闻天何言哉岂有书也壶公曰妙妙王旦以为何如韩侂胄筑南园属杨万里为记饵以掖垣万里曰官可弃记不可作侂胄恚自是卧家十五年侂胄误国事久万里忧愤成疾家人知其故凡邸吏报时政者皆不以告一日忽有族子来遽言侂冑用兵事万里恸哭失声亟唿纸书曰奸臣韩侂胄专权无上动兵残民谋危社稷吾头颅如许报国无路惟有孤愤落笔而逝壶公曰应骑箕尾而归天上王鼎尝宰县一日憩于庭俄有暴风举卧榻上空中但觉枕榻渐高鼎无惧色徐曰吾中朝端士邪无干正可徐还我故处须臾榻复故风亦止壶公曰风伯有灵金海陵尝召杨伯雄问鬼神事辞未学强之伯雄漫应曰臣家有书一卷记人死复生或问冥官何以免罪答曰汝第置一历白日所为暮夜书之不可书者即不可为也海陵为改容壶公曰海陵淫虐闻之毛竖许衡尝暑中过河阳渴甚道有梨众争啖之衡独危坐树下曰非其有而取之不可或曰世乱无主衡曰梨无主吾心独无主乎壶公曰真道学于陵子以一李丧节吕蒙正为宰相一朝士家藏古镜自言能照二百里欲因公弟献以求知其弟伺间言之公笑曰吾面不过揲子大安用照二百里其弟遂不敢复言壶公曰七尺之躯安用大厦三寸之喉安用万顷人胡不内照也张子韶对策至晡未毕貂珰促之子韶曰未也方谈及公等其策曰阉寺闻名国之不祥也尧舜阉寺不闻于典谟三王阉寺不闻于誓诰竖刁闻于齐而齐乱伊戾闻于宋而宋危壶公曰子韶先生通身都是胆沈巑之为丹徒令在县以清廉不事左右毁言日至竟抵罪锁系尚方叹曰得一见天子足矣上闻召问曰复何言答曰臣坐官清获罪上曰清何以获罪曰无以承奉要人上曰要人为谁巑以手板四面指曰此赤衣诸贤皆是上亦不责令复任壶公曰赤衣诸贤肯令复任耶陈尚书咸见王莽诛何武鲍宣喟然叹曰吾可以逝矣父子相与归乡里闭门不出入犹用汉家祖腊或问之答曰我先祖岂知王氏腊乎壶公曰陈氏一门尚延汉脉王丞相名位隆重百僚欲为降礼冯太常以问颜光禄颜曰王公虽重礼无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我其有邪德乎壶公曰自反最妙殷仲文还姑熟祖送倾朝桓敬祖要王参军同行王曰饯离送别必在有情下官与殷风马不接无缘扈从壶公曰今风马不接者偏肯近前郭贽拜参政奏对曰臣遭不次之遇誓以愚直上报太宗曰愚直何益于事贽曰犹胜奸邪姚彪与张温俱至武昌遇吴兴沈珩守风粮尽从彪贷盐一百斛彪性峻直得书不答方与温谈论良久唿左右倒百斛盐着江中谓温曰明吾不惜惜所与耳壶公曰宁与冯夷倒不伤惠郭景纯尝遇颜弘都欲为之筮颜曰年在天位在人修己而天不与者命也守道而人不知者性也自有性命无劳蓍龟壶公曰若颜生者可与谈性命矣纪僧真得幸于齐世祖容表有士风尝请于世祖曰臣出自本县武吏邀逢世时阶荣至此为儿婚得荀昭光女即时无复所须唯就陛下乞作士大夫上曰此由江敩谢瀹我不得措意可自诣之僧真承旨诣敩登榻坐定敩顾命左右曰移吾床远客僧真丧气而退以告世祖世祖曰士大夫故非天子所命壶公曰有盛世之风朱彦和方贵用事宾客辐辏欲引江子一为助彦和是子一姑夫子一知彦和不为物议所归未尝造门东伟曰子一公卒死侯景之难范淳夫尝语李方叔曰李文正有言士人当使王公闻名多而识面少此最名言盖宁使王公讶其不来无使王公厌其不去元兵大入贾似道当国以去要君时度宗初即位唿为师相至涕泣拜留之江万里时为参政以身掖帝云自古无此君臣礼陛下不可拜似道不可复言去似道不知所为下殿举笏谢万里曰微公似道几为千古罪人东伟曰文忠公卒死难沉芝山止水周新为御史弹劾敢言贵戚畏之目为冷面寒铁江右抚台居者多病孙燧口潘臬请改建新曰有正人无邪地止移后堂向前数尺槛下得一古镜背刻昭明光运忠扶日月等语为公死节先兆壶公曰事奇阉宦汪直以权幸延揽名士闻杨继宗治郡名往吊拜起手捋公须曰比闻杨继宗名今貌乃尔公曰继宗貌陋但亏体辱亲未之敢也直不复言陆深为讲官一日讲罢而奏曰令日讲章非臣原撰乃经阁臣改窜者陛下有尧舜之资当令诸臣各陈所见则圣德日新壶公曰经阁臣手便是依样葫芦李梦阳督学江右渡江有司请祀水神公怒命从者缚神投诸江曰以水神投水得其所哉得其所哉壶公曰趣雅量孔文举在青州为袁谭所攻流矢雨集矛戟内接孔隐几安坐读书论义自若壶公曰如此风度卒不免于曹瞒鹿门先生所以为高诸葛武侯与司马宣王治军渭滨克日交战宣王戎服莅事使人视武侯独乘素舆葛巾毛扇指麾三军随其进止宣王叹曰诸葛君可谓名士矣壶公曰宣王曰名士陈寿则曰应变将略非其所长王子敬夜斋中卧有群偷入其室盗物都尽王徐曰偷儿青毡我家旧物可特置之壶公曰青毡终舍不得王江州弘欲识陶渊明不能置渊明尝往庐山王令渊明故人庞通之赍酒具于半道栗里要之渊明有脚疾使一门生二儿举篮舆既至欣然便共饮酌俄倾王至亦无忤也壶公曰江州佳士何委曲以媚渊明又曰有酒有舆脚疾何损宋明帝赐王景文死敕至之夜景文在江州方与客棋看敕讫置在局下神色恬然争劫竟敛子纳奁毕徐言奉敕见赐以死方以敕示客因举赐鸩谓客曰此酒不可相劝遂仰饮而绝壶公曰何其从容惜不得其死耳王敬则穷时尝与既阳县吏斗谓曰我若令既阳当鞭汝背吏唾其面曰汝若令既阳我已得司徒公矣已敬则果令既阳斗吏惧亡敬则勒令出出则厚遇之第谓曰吾业得既阳令矣汝何时得司徒公乎壶公曰敬则可令吏亦可司徒公张融尝浮海至交州于海中遇风任其播荡了无惧色方咏曰干鱼自可还其本乡肉脯复何为者哉壶公曰趣高宗时戴至德为右仆射刘仁轨为左人有诉率优容之至德必诘究本末无私假以是当时多喜仁轨号解事仆射两人尝更日听事至德听事日有一妪诣投牒牒已收忽复取曰初以为解事仆射今乃非至德笑还之人服其德量壶公曰戴真解事仆射阳峤尝曰吾虽备位方伯吾心亦昔时一尉耳壶公曰大耐官职吴瑛性旷达盗入室觉而不言且取其被徐谓曰他物惟所欲夜正寒幸舍此壶公曰似王子敬公沙穆居建城山中依林阻为室独宿无侣时暴风震雷有声于外唿穆者三穆不与语有顷唿者自牖而入音状甚怪穆诵经自若终亦无他壶公曰见怪不怪或劝皇甫士安修名广交士安答曰自非圣人孰能兼存出处居田里之中亦可以乐尧舜之道何必崇接势利事官鞅掌然后为名乎作玄守论以见志壶公曰论惜不传司空表圣预为寿藏故人来者引置圹中赋诗对酌人或难之表圣曰达人大观幽显一致非止暂游此中公何不广耶壶公曰公盖先知白马之祸矣宋元宪与弟景文未第时贫甚因依外家就学安陆冬至召同人饮元宪语客曰至节无以为具独有先人剑鞘上裹银一两粗以办节乃笑曰冬至吃剑鞘年节当吃剑耳宴笑自若壶公曰此等雅趣富贵后不可再得王文正旦局量宽厚未尝见其喜怒饮食有不精洁者但不食而已家人欲试其量以少埃墨投羹中公惟啖饭而已问其何以不食羹曰我偶不喜肉一日又墨其饭公视之曰吾今日不喜饭可具餐壶公曰未免为所侮田元均为人宽厚长者其在三司深厌请托者虽不能从然不欲峻拒之每温颜强笑以遣之尝谓人曰作三司使数年强笑多矣直笑得面似靴皮士大夫闻者传以为笑然皆服其德量壶公曰靴皮面天下去得范尧夫谪居永州闭门人稀识面客苦欲见者或出则问寒暄而已僮扫榻奠枕于是揖客解带对卧良久鼻息如雷霆客自度未可起亦熟睡睡觉常及暮而去壶公曰颠沛如是所养可知又曰这一觉睡另辟干坤裴行俭破外国得玛瑙盘广三尺出以示诸将为军吏捧盘升阶跌而碎之叩头流血请罪行俭笑曰尔为何罪壶公曰清来饶为之韩魏公琦得二玉杯玉盘觞客次借以锦置于案为执事者触案碎于地非但一时不变色竟无追惜之意壶公曰余极怕古董碎之者且有殊赏吕正献平章军国时门下客因语次或曰嘉问败坏家法可惜公不答客愧而退一客少留曰司空尚能容吕惠卿何况族党此人妄意迎合可恶也公又不答既归子弟请问二客之言何如公亦不答壶公曰此中最是难测地韩黄门持国典藩觞客早食则凛然谈经史节义及政事设施晚食则命妓劝饮尽欢而罢虽簿尉小官悉令登车上马而去壶公曰无纱帽气无头巾气可以相天下矣司马温公过独乐园见创一厕屋问守园者何从得钱对曰积游赏者所得公曰何不留以自用对曰只相公不要钱也公大笑壶公曰峰皞气象又曰此守园者与赵清献老兵同学问苏子瞻在黄州及岭外每旦起不招客与语必出访客所与游亦不尽择各随其人高下谈谐放荡不复为畛畦有不能谈者则强之使说鬼或辞无有则曰姑妄言之壶公曰妄言鬼定有佳趣又曰投荒时只合说鬼张士简嗜酒疏脱忘怀家务在新安遣家僮载米三千斛还吴耗失大半士简问其故答曰雀鼠耗也士简笑曰壮哉鼠雀不复研问壶公曰雀鼠之耗不可问政不必问牛弘弟弼好酒而酗尝因醉射杀弘驾车牛弘还宅妻迎谓曰叔射杀牛弘闻之无所怪问直答曰作脯坐定其妻又言叔射杀牛大是异事弘言已知颜色自若读书不辍壶公曰嫂断不能容叔裴晋公不信术数每语人曰鸡猪鱼蒜逢着则吃生老病死时至则行壶公曰不谈禅而禅理自精范忠宣谪永州夫人不如意辄骂章惇舟过桔洲大风雨船破仅得及岸正平持盖公自负夫人以登燎衣民舍公顾曰岂亦章惇所为耶壶公曰代夫人转一语曰岂非章惇所为耶又曰昔叶洽问子瞻曰世传端明已归道山今尚游戏人间耶答曰途中见章子厚乃回反耳想子瞻胸中犹有章惇司马光更新法苏子瞻劝其防后患公起立拱手曰天若祚宋必无此事壶公曰盛德语唐鄂公尉迟恭晚岁闲居学延年术修饰池台奏清商乐以自奉养不复通宾客宋韩蕲王世忠谢事家居常乘驴游西湖上二公之度不可测矣壶公曰英雄退步定是学仙竟以天后奸桧作海鸥游解大绅素无崖岸求文与书者日辐辏率与之无厌倦意或言有不当与者笑曰雨露岂择地而施哉壶公曰自适其适或问夏忠靖曰量可学乎公曰某幼时有犯者未尝不怒始忍于色中忍于心久则自熟壶公曰真魏文靖公致仕时往絜田值御史官舟公岸上引缆而行御史怪问对曰魏骥又问曰萧山魏骥又问曰尚书归老魏骥御史惶恐谢罪壶公曰有古风陈白沙访庄定山庄拏舟送之维扬一士人素滑稽同泛数十里极肆谈锋尽衽席亵昵之事故为二老困定山怒不能忍声色俱厉白沙当其谈时若不闻其声既去若不识其人定山深服之壶公曰白沙能耐白沙何以能耐亦无可奈何又曰士人绝高一洗头巾气杨文懿以洗马乞假行次一驿其丞不知为何官也坐而抗礼卒然问曰公职洗马日洗几马公漫应曰勤则多洗懒则少洗无定数也壶公曰在驿丞檐下只得如此徐文贞致政家居为怨家讦告张全山年八十馀往候之曰今日赠老先生一字文贞曰何字曰忍字文贞曰我亦赠公一字曰何字曰忘字壶公曰妙妙吴长史稷归隐有司莫识其面里举践更役误以公名报令不知悬之榜公亲往注其下曰不能为官岂堪为役令闻大愧壶公曰世上只重现任思庵卧病久有邻妇骂声如雷不停昼夜吟曰怪得鸺鹬夜夜啼乱鸦声噪落庭除飘风不入先生耳一炷沉烟读道书壶公曰老僧之不睹不闻无穷识鉴齐王厚送女欲妻屠牛吐屠牛吐辞以疾其友曰子终死腥臭之肆而已乎何为辞之吐应之曰其女丑其友曰子何以知之吐曰以吾屠知之其友曰何谓也吐曰吾肉善而去若少耳吾肉不善虽以吾附益之尚犹贾不售今厚送子子丑故耳其友后见之果丑壶公曰择婿至屠牛吐屠牛吐又辞将如之何又曰屠牛吐心有镜胆有刀齐侯田于莒卢蒲嫳见泣且请曰余发如此种种余奚能为公曰诺吾告二子归而告之子尾欲复之子雅不可曰彼其发短而心甚长其或寝处我矣有与悍者邻欲卖宅而避之人曰是其贯将满也遂去之或曰勿之矣子姑待之答曰吾恐其以吾满贯也壶公曰千古高识陈辕颇出奔郑初辕颇为司徒赋封田以嫁公女有余以为己大器国人逐之故出道渴其族辕咺进稻醴粱糗腵脯焉喜曰何其给也对曰器成而具曰何不吾谏对曰惧先行壶公曰待贵戚得法石因匠氏攻公公入于戎州已氏初公自城上见已氏之妻发美使髡之以为吕姜髢既入焉而示之璧曰活我吾与汝璧已氏曰杀汝璧其焉往遂杀之而取其壁壶公曰璧可偿发否管子得于鲁束缚而槛之使役人载而送之齐皆讴歌而引管子恐鲁止而杀己也欲速至齐因谓役人曰我为女唱女为我和其和适宜役人不倦而取道甚远管子可谓能因事役人人能得其所欲己亦得其所欲以此术也而用万乘之国其霸犹少乎壶公曰管子之霸只是善因绝不犯手白圭周人乐观时变人弃我取人取我予其趋时若勐兽鸷鸟之发尝曰吾治生犹伊尹周公之谋孙吴用兵商鞅行法也其智不足与权勇不足以决断仁不能以取予强不能有所守虽欲学吾术终不告之矣壶公曰此治生鼻祖抑亦狡且瘁矣秦之败也豪杰皆争取金玉而任氏独窖仓粟楚汉相距荥阳间民不得耕种石米至万钱而豪杰金玉尽归任氏任氏以此起富壶公曰今糠秕起家者皆祖述任氏孙坚尝参张温军事温以诏书召董卓卓良久至而词对颇傲坚前耳语温曰卓负大罪而敢鸱张大语宜以召不时至按军法斩之温有难色坚曰古之名将仗钺临戎未有不断斩示威者是以穰苴斩庄贾魏绛僇杨干今明公亲率天兵威震天下而不忍于一罪人恐卓一旦得志明公非其敌也温卒不果卓遂横壶公曰张温竖子何足与谋哉此时枭卓一匹夫之力吴祐牧猪长垣泽中诵经而行北海公沙穆游太学资乏变服为佣与祐赁舂遂定交于杵臼之间壶公曰业至牧猪韬光极矣延熹中京师游士范滂诸人非毁朝政公卿以下折节下之太学生争慕其风以为文学将兴处士复用申屠蟠叹曰昔战国之世处士横议列国之君至为拥篲先驱卒有坑儒烧书之祸今之谓矣乃绝迹于梁砀之间因树为屋自同佣人壶公曰众人皆醉我独醒许子将山峙渊渟行应规表谢子微世称其裁鉴见子将十许岁时叹曰此乃希世之伟人许子将尝到颖川多长者之游唯不诣陈仲弓又陈仲举妻丧还葬乡人俱至许独不往或问其故子将曰太丘道广广则难周仲举性峻峻则少通故不造也时人服其裁量壶公曰妙于自照司马德操有人伦鉴荆州时知刘表性暗必害善人乃括囊不复谈议时有以人物问德操者初不辨其高下每辄言佳其妇谏曰人质所疑君宜辨论而一皆言佳岂人所以咨君之意德操曰如卿所言亦复佳壶公曰危邦不居居必三缄其口管幼安见公孙度时语唯经典不及世事乃因山为庐凿坏为室越海避难者皆就之旬月成邑遂讲诗书陈俎豆饰威仪明礼让非从学者弗见由是度安其贤民化其德邴原时亦在辽好以清议格物度已下心不安之幼安谓原曰潜龙以不见为德官非其时皆招祸之道也密劝令西还壶公曰管先生之品在卧龙雏凤上刘恭嗣年十岁时尝于讲堂上戏司马德操拊其头曰孺子孺子黄中通理宁自知不夏侯仲权入蜀姜伯约问之曰司马公既得彼政还复有征伐之志不仲权曰此人方营立家门未遑外事有钟士季者其人虽少终为吴蜀之忧壶公曰伯约老矣非士季对手索靖有先识远量知天下将乱指洛阳宫门铜驼叹曰会见汝在荆棘中壶公曰索先生竟以书掩其品王右军亦然隋文帝见蜀王秀不才因谓群臣曰坏我法者子孙也辟如勐虎物不能害反为毛间虫所损食耳壶公曰语极沉痛毛间虫天生一副快嘴不肖子孙偏怜之世谓裴矩佞于隋而忠于唐非也炀帝好谀矩以谀佞之太亲好谏矩以谏佞之邪正不同而趣世取宠其佞一也壶公曰谏是佞诛心之笔后世有格佞之目王谌名知人河南尹田歆谓谌曰今当举六孝廉而贵戚多书命吾欲自用一名士报国尔助我求之明日谌送客大阳郭遥见种暠异之还白歆曰得孝廉矣即洛阳门下史歆曰当得之山泽乃近洛阳史耶谌曰山泽不必有异人异人不必皆山泽歆即暠咨之果奇士壶公曰奇赏邓艾少孤倜傥每见高山大泽辄规度指画军营处所时人多笑焉司马宣王独奇之卒平蜀壶公曰蜀之老成至此尽矣邓生得以售其奇曹操尝遣刺客至昭烈所昭烈与论伐魏形势甚惬意时客未得便诸葛亮忽入客神色失措须臾起如厕备谓亮曰向得奇士足以助君亮问谁曰起者其人也亮曰观客色动而神惧视低而忤数奸形外漏邪心内藏必曹氏刺客也急追之已越墙遁矣壶公曰客亦明眼人高荆卿一筹又曰昭烈亦认不得魏武将见匈奴使自以形陋不足雄远国使崔季珪代帝自捉刀立床头既毕令间谍问曰魏王何如匈奴使答曰魏王雅望非常然床头捉刀人此乃英雄也魏武闻之追杀此使壶公曰惜哉此使不识捉刀人惯杀人燕王垂议代西燕曰吾比老叩囊底智足以取之崔岳谓刘曜曰四海脱有微风摇之者英雄之魁卿其人矣壶公曰胡相定奇齐神武自洛阳还倾产结客亲故怪问之答曰吾至洛阳宿卫羽林相率焚领军张彝宅朝廷惧乱而不问为政若此事可知也财物岂可常守邪壶公曰为政者当凛凛勿使英雄窥人马燧讨李怀光夜宿一村问田父此何村也曰名埋怀村燧大喜曰吾诛怀老必矣壶公曰诛反贼犹拉朽耳萧嵩数与韩休争论因乞骸骨玄宗曰朕未厌卿何为遽去对曰臣蒙圣恩待罪宰相富贵已极及陛下未厌臣故臣得从容引去若已厌臣臣首领且不保安能自遂壶公曰知几其神乎孙沔受命征侬智高时请发骑兵求武厍精甲宰相梁适抑之曰毋张皇沔曰前日惟无备故至此今乃欲示镇静耶夫实备不修而貌为镇静此危亡之道也于文定曰此言切中事理可以破玩愒矫拂之弊壶公曰今寇至则张皇寇去则镇静大家如此尔朱荣尝问左右曰一日无我谁可主军皆称尔朱兆荣曰此止可统三千骑以还堪代我主众者唯贺六浑耳因诫兆曰尔非其匹终当为其子穿鼻壶公曰不能诛高欢天也宋明帝废立之际王思远谓从兄晏曰兄荷武帝厚恩今一旦赞人如此事彼或可以权计相须不知兄将何以自立及此引决犹可保全门户不失后名晏曰方啖粥未暇此事及晏拜骠骑会子弟谓思远兄思征曰降昌之末阿戎劝我自裁若用其语岂有今日思远遽应曰如阿戎所见犹未晚也旬日晏及祸壶公曰宦海沉人千古一律李勣临事选将必先相其奇庞福艾者遣之或问其故答曰薄命之人不足与成功名壶公曰敬业果薄命否张曲江见朝士趋附杨国忠语人曰皆是向火乞儿一旦火尽灰冷暖气何在当冻尸裂体弃骨沟壑中不远矣后禄山之乱果皆灭族壶公曰危语快语安禄山自范阳偏校入奏张九龄一见即谓裴光庭曰乱幽州者必此胡雏也及讨奚契丹败九龄署其状曰军法若行禄山不容免死帝曲赦之九龄曰禄山有逆相留之恐为后害帝曰卿无以王衍知石勒枉害忠良帝后入蜀思其言泣下壶公曰千古遗恨曹彬下江南城李煜面缚就彬请命彬谓曰国主可归宫厚有装蓄以备归朝煜深德之诸将争言不可盖惧其或自引决耳彬徐曰无畏彼若能死则岂复忍耻以见吾辈耶毕如其言众皆服其识量壶公曰刘禅孙皓何代无之真宗朝李沆王旦同时执政四方奏报祥瑞沆固灭裂之如有灾异则再三疏陈以为失德所招上意不悦旦退谓沆曰相公何苦违戾如此似非将顺之意沆曰自古太平天子志气靡盛非事四夷则耽酒色或崇释老不过以此数事自败今上富于春秋须常以不如意事裁挫之使心不骄则可为持盈守成之主沆老矣公他日当见之旦犹不以为然至晚年东封西祀礼无不讲时沆已薨旦绘像事之每胸中郁郁则摩腹环行曰文靖文靖盖服其明识也壶公曰文靖几于格心元祐间东坡在禁林张无尽以书自言曰觉老近来见解与往时不同若得一把茅盖头必能为公呵佛骂祖盖欲坡荐为台谏也温公颇有意用之尝以问坡坡云犊子虽俊可喜终败人事不如求负重有力而驯良服辕者使安行于八达之衢为不误人也温公遂止壶公曰多少名公为犊子所败倪元镇当至正初天下尚无事元镇日鬻其家田产不事家人作业唯逍遥吟讽兼寓意于图画人窃笑其为戆后兵兴诸富家田产剽剥都尽众始服其有见壶公曰图画更多事耶律德光死有孛光芒指北陶谷曰自此契丹自相鱼肉永不乱华矣壶公曰帝德好生孛光芒还应指北包拯除参知政事或曰朝廷自此多事矣李师中曰包公何能为今鄞县王安石眼多白甚似王敦他日乱天下必斯人也后二十年而言验壶公曰宋亡于安石而王敦不能亡晋庆历中有近侍犯法罪不至死执政以其情重请杀之范希文独无言退而谓同列曰诸公劝人主法外杀近臣一时虽快意不宜教手滑闻者悚然壶公曰名言名言杀机一动正人多受亏卢多逊父亿性俭素恬于荣进以少府监告老归洛棋酒自放不亲俗事及多逊参大政服玩渐侈亿叹而泣曰家本寒素今富贵骤至不知税驾地矣后多逊果败壶公曰自古奸臣即不肖子寇莱公十九擢进士第有善相者曰君相甚贵但及第太早恐不善终若功成早退庶免深祸盖君骨类卢多逊耳壶公曰骨似多逊虽莱公不免若早退骨不灵矣此不退转骨应埋海外绍兴中统制郦琼缚节制吕祉归刘豫魏公方宴报忽至满坐失色公不动徐曰此有说第恐虏觉耳因乐饮至夜分乃为蜡书遣死士持遗琼虏籍书果疑分隶琼众因苦之壶公曰妙于用间岳飞讨杨么时么据洞庭出没不可测偶获一谍者问其巢穴对曰险阻安可入惟飞乃能入耳飞大笑曰天遣汝为此言吾必破之汤和有语及兵法者辄笑曰临阵决机在智识敏达何泥古为壶公曰房琯有定陶之败天顺初朝廷颇好宝玩中贵奏宣德间王三保出使西洋获奇宝无算上即命兵部查西洋水程时刘忠宣为职方匿其籍事亦寝后尚书诘都吏曰库中案卷焉得失去忠宣从旁微笑曰三保下西洋所费钱粮巨万军民死者亦万计旧案在亦当毁之以拔其根尚足追究其有无耶尚书悚然壶公曰是识鉴又是德行于肃愍甥欲公援入中书科公不许第曰试日但书大明一统圣寿万年八字而已甥如其言阁下虽不满其字党不敢言其不佳遂置上等丰庆升河南方伯一县令簠簋不饰惧甚乃以白金为烛馈之厅子以告公佯曰试燃之厅子曰燃而不燃也公曰不燃则还之耳次日从容为县令曰汝烛不燃尽出之以易燃者自今无复尔矣壶公曰清畏人知又曰受之必为波及故入识鉴周公瑛知广德有道士作法能使童子舞公摘树叶置童子怀中戒曰汝第舞但树叶落地则笞汝矣童子心在守叶道士百计作法凝然不动壶公曰我法惟一给事中徐昂论救韩文忤太监刘瑾落职归或问瑾等后来如何昂曰予观瑾等非能以正相助者三五年后必互争权自相屠戮矣后果如昂言壶公曰偶然耳梅溪一富翁贪吝之极陈良谟语客曰此人财积不散又无一善状当有奇祸岁余陈又曰此人祸且至矣客曰何也陈曰曩惟贪吝可鄙近则渐骄横矣非速祸哉未几死于盗壶公曰不贪吝必不富不富必不骄横又贪又吝又骄又横死于盗幸也宸濠谋逆外议籍籍皆云王阳明任数其去留不可必王晋溪在本兵以为阳明必能成功朝廷不必命将出师其婿候主事入告晋溪曰外间人言若此大人坚持此议恐灭族之祸不远晋溪曰阳明谋略足了此不久捷音至矣不旬日果报捷壶公曰发纵指示权在本兵我朝将将首推王晋溪说者以为一枭小人诬蔑君子何所不至徐文溥任给事中时宁藩未叛江右院司暨三学生员上章颂孝行公劾其饰诈沽名包藏祸心时宰恶之黜为广东宪副后庶人反王新建平之公赋诗有曰焦头皆上客公论有谁凭赏誉仲尼曰史䲡有君子之道三不仕而敬上不祀而敬鬼直能曲于人壶公曰史君三反夫子窥之微矣孔子问漆雕马人曰子事臧文仲武仲孺子容三大夫者孰为贤漆雕马人对曰臧氏家有龟焉名曰蔡文仲立三年为一兆焉武仲立三年为二兆焉孺子容立三年为三兆焉马人见之矣若夫三大夫之贤不贤马人不识也孔子曰君子哉漆雕氏之子其言人之美也隐而显其言人之过也微而着故智不能及明不能见得无数卜壶公曰此时封人马人皆吏隐者也得夫子而名彰赵简子问成抟曰吾闻夫羊殖者贤大夫也是行奚然对曰臣抟不知也简子曰吾闻之子与友亲子而不知何也抟曰其为人也数变其十五年也廉以不匿其过其二十也仁以喜义其三十也为晋中军尉勇以喜仁其年五十也为边城将远者复亲今臣不见五年矣是以不敢言简子曰果贤大夫也每变益上壶公曰成先生水镜羊大夫之鲍子也脂元升哭孔文举尸魏武欲收治罪以其事直见原后见武帝武帝字之曰元升卿故慷慨壶公曰老贼何放过脂君袁绍见郑玄叹曰吾本谓郑君东州名儒今乃是天下长者夫以布衣雄世岂徒然哉壶公曰本初乌知郑先生晋宣王与孔明书曰黄公衡快士也每叹述足下不去口实阮籍孝尽其亲忠不忘君明不遗身知不预事愚不乱治自庄周以来命世大贤其惟阮先生乎壶公曰阮先生人知其达此必有见世目陈仲举昂昂如千里骥周孟玉浏浏如松下风一云世目颖川李府君頵頵如玉山汝南陈仲举轩轩如千里马南阳朱公叔飘飘如行松柏之下曹子建七步成章世目为绣虎壶公曰奇评庞德公目诸葛孔明为卧龙庞士元为凤雏司马德操为水镜壶公曰三国人才以庞公第一竟至无可名张子纲与孔北海书言虞仲翔前颇为论者所侵美宝为质雕磨益光不足以损壶公曰非为虞生解嘲多口才见真品山公目嵇叔夜岩岩如孤松之独立壶公曰嵇不及阮丰颖太露嵇君道云吾在洛尝与二陆谈觉辞少理畅语约事举莫不豁然若春日之判薄冰秋风之扫枯叶壶公曰快谈世目邓士载为伏鸾陆士龙为隐鹄周中丞目裴逸民曰裴公若武库五兵纵横壶公曰胸若武庠何乐如之世目杜弘治清标令上壶公曰恐是皮相或问范孟博郭林宗何如人范曰隐不违亲贞不绝俗天子不得臣诸侯不得友吾不知其他壶公曰居乱世若郭有道吾知免矣世目王苟子曰流奕清举谢叔源与从子灵运并有美名时人谓叔源风韵为高目望蔡肃如寒风振松目康乐凛凛如霜台笼日壶公曰康乐有远神益州献蜀柳数株枝条甚长状若丝缕武帝植于太昌云和殿前尝嗟赏之曰杨柳风流可爱似张绪当年褚司徒尝集袁粲舍初秋凉夕风月甚美彦回援琴奏别鹄之曲宫商既调风神谐畅王彧谢庄并在坐叹曰以无累之神合有道之器宫商暂离不可得已壶公曰雅会袁尹见江叔文叹曰风流不坠政在江郎刘孝标目刘讦超然越俗如半天朱霞刘歊矫矫出尘如云中白鹤皆俭岁之粱稷寒年之纤纩壶公曰先标其体次赞其用周彦伦目慧隆道人曰隆公萧散森疏若霜下之松竹壶公曰物外品崔司徒每与卢玄谈辄叹曰对子真使我怀古之情更深壶公曰语玄张普惠转谏议大夫任城王澄谓普惠曰不喜君得谏议唯喜谏议得君壶公曰此语可思昭明太子尝与诸名士游宴玄圃独执王筠手抚刘孝绰肩曰所谓左把浮丘袖右拍洪崖肩壶公曰风流自喜谢朓尝云好诗圆美流转如弹丸近见元礼数首方知此言为实元礼王筠字壶公曰诗以韵胜此语政是法门朱异专朝每休下辄车马填门魏郡申英者门寒才俊好以危言触忤权近尝指异门曰此中辚辚皆为利来能不入此门者惟大小王东阳耳盖指王承王穉也壶公曰朱门安在哉张绾与兄缵齐名湘东王绎尝策以百事绾对阙其六号为百六公壶公曰绰号太奇王俭尝集才学之士总校虚实类物隶之谓之隶事使宾客隶事惟何宪为胜乃赏以五花簟白团扇容气自得王摛后至俭以所隶示之曰卿能夺之乎摛操笔便成文辞华奥美举坐击节摛乃命抽宪箪扇登车而去俭笑曰所谓大力者负之而趋壶公曰渐入恶道任昉性至孝居丧每一恸绝良久乃苏庐于墓侧哭泣之地草为不生腰带素充服阕后至不可复识齐武帝尝谓其伯遐曰昉哀乐过礼使人忧之非直丧卿家宝亦时才可惜壶公曰齐武怜才之意千古如生山公举阮咸为吏部郎目曰清真寡欲万物不能移也若在官人之职必妙绝于时名士传曰咸字仲容籍兄子任达不拘当世皆怪其所为及与之处少嗜欲哀乐至到太原郭奕见之心醉七贤论曰涛之举咸盖惜旷世之俊莫识其意故耳壶公曰山公得人于骊黄之外李夷简弹杨凭贬临贺尉亲友无敢送者徐晦独蓝田与别权德舆谓之曰毋乃为累乎对曰晦自布衣蒙杨公知奖今日远谪安得不与之别数日夷简奏为御史晦谢曰平生未尝得望颜色公何从而取之夷简曰君不负杨临贺肯负国乎壶公曰夷简不负国崔棱有文学伟风貌端嶷若神以简贵自处高欢尝言崔棱应作令仆恨其精神太遒壶公曰高语可味赵郡李浑将聘梁朝士饯之名辈毕萃诗酒正欢崔棱后到一座默然郑伯猷叹曰身长八尺而如刻画謦欬为洪钟响胸中贮千卷书使人那得不畏服壶公曰胸无点墨汁更怕人武帝谓周舍曰君子不可求备至于柳恽可谓具美分其才艺足了十人袁聿修为尚书郎十年未尝受斗酒之遗尚书邢邵每唿为清郎及邵为兖州聿修以太常少卿巡省邵送白䌷为信聿修不受邵答曰弟昔作清郎今日复作清卿矣壶公曰人间世那得清卿卢怀仁善与人交与琅邪王衍陇西李寿之情好相得尝语衍曰昔太丘道广许邵知而不顾嵇生峭立钟会遇而绝言吾处季孟之间去其太甚衍以为然壶公曰长于自料杨愔谓元文遥云堪解穰侯印者必此人壶公曰隽语刘捷卿寝疾房太尉闻而忧之通夕不寐语宾从曰捷卿有不讳可谓无复有神理壶公曰颜何以夭释昙迁与范蔚宗王昙首游款后蔚宗被诛门有十二丧交知无敢近者昙迁抽货衣物悉营送葬宋孝武闻而叹赏语徐爰曰卿着宋书勿遗此事壶公曰至交却在世外刘孝绰七岁能文王融见而异之曰天下文章若无我当归阿士阿士绰小字元稹在鄂州周复为从事稹尝赋诗命院中属和周簪笏见稹曰某偶谬获一第其实诗赋皆不能稹曰遽以实告贤于能诗者壶公曰不知而作诗云乎哉李充言潘安仁之文如翔禽之羽毛衣被之绡縠壶公曰惜其躁进支道林清谈着名一时风流贵胜莫不崇敬以为造微之功足参正始然独重郄嘉宾称为一时之隽壶公曰支公可与言支道林谈善标宗会而章句或有所遗时为守文者所陋谢太传闻而善之曰此是九方歅之相马略其玄黄取其骏逸壶公曰真赏鉴家王长史问孙兴公郭子玄定何如孙曰词致清雅奕奕有馀吐章陈文如悬河泻水注而不竭殷中军识度清远当时比之管葛屏居墓所几将十年王蒙谢尚伺其出处以卜江左兴亡因相与省之知浩有确然之志既反因相谓曰渊源不起当如苍生何壶公曰尽为虚名所蒙又曰咄咄书空如渊源何刘尹亡后孙兴公为之诔曰居官无官官之事处事无事事之心当时以为名言壶公曰兴公以笔墨媚人孙兴公目刘真长曰神犹渊镜言必珠玉壶公曰真长不以人理待孙孙偏媚之孙兴公云庾太尉雅好所托常在尘埃之外虽柔心应世蠖屈其迹而方寸湛然固以玄对山水壶公曰语隽又曰兴公居心不净而文可观谢尚书目弘微曰微子异不伤物同不害正王僧祐少便聪悟叔父景玄抚其首曰儿神明意用当不作率尔人壶公曰雅语何点尝目陆慧晓心如明镜遇形触物无不朗然王思远常如怀冰暑月亦有霜气壶公曰士君子不可无霜气魏中山王博识之士见卢幼章叹之曰卢郎有如此风神唯须诵离骚饮美酒自为佳士壶公曰衡门之下得如此受用不啻足矣济阴王元晖见温子升文尝云江左文人宋有颜延之谢灵运梁有沈约任昉我子升足以凌颜轹谢含任吐沈壶公曰未必办此玄宗尝早朝见张九龄风仪秀整有异于众谓左右曰朕每见张九龄精神顿生壶公曰迨见林甫国忠而精神何如房太尉每见元鲁山即终日叹息尝谓李遐叔曰见紫芝眉宇使人名利之心顿尽壶公曰见元鲁山文亦复如是王景文在太学与九江王阮齐名阮尝曰听景文谈如读郦道元水经名川支渠贯穿周匝无有间断咳唾皆成珠玑王令明寡交游无杂事尝与谢灵运遇灵运谈锋迅发而令明时然后言词约旨远荀伯子在坐退而告人曰灵运固自萧散直上王郎则如万顷陂壶公曰王郎自远李冲尝诫子曰大崔生光宽和笃雅汝宜爱之小崔生亮峭整清彻汝宜敬之王昙首有识局喜愠不形于色兄弟分财惟取图书生平手不执金玉妇女不得为玩饰武帝尝言此宰相才也壶公曰穷视其所不为邢宴李绘舅也宴与绘清言每叹其高远曰若披云雾如对珠玉太宗谓虞世南一人有五绝一曰博闻二曰德行三曰书翰四曰词藻五曰忠直壶公曰行秘书殆不可及李勣入朝张文瓘与属僚二人并往饯勣赠二人以佩刀玉带而不及瓘瓘疑请焉勣曰子无为嫌若某犹豫少决吾故赠以刀欲某果于断某放诞少检故赠以带俾其守约束如子才无施不可焉用赠于是入朝极为推引壶公曰李勣谄事女主馀不足观玄宗语左右曰萧嵩每启事必顺旨吾退而寝不安韩休论事多讦直吾退而寝安吾用韩休为社稷计耳壶公曰玄宗多玄解惜乎不终司马池历郡邑治多有声累官当知谏院上表恳辞仁宗谓宰相曰人皆嗜进而池独嗜退耶壶公曰三揖而进一辞而退庶几君子之风王存居恒恂恂及临事所守确然不可夺司马光尝言能于万马疾驰中驻足者其惟王存乎壶公曰有定识兼有定力又曰予极嗜此言类禅家止观法岳飞少好左氏春秋孙吴兵法力挽弓三百斤弩八石能左右射初隶留守宗泽泽奇之曰尔智勇才艺古名将不能过然好野战非万全计因授以阵图飞曰阵而后战兵家之常运用之妙存乎一心泽更奇其言壶公曰南渡大将尽可恢复却被一桧结果了岳飞以谏南幸为汪黄所排夺职诣张所所时招讨河北问曰汝能敌几何飞曰勇不足恃在先定谋栾枝曳柴以败荆莫敖采樵以致绞皆谋定也所瞿然曰君殆非行伍中人壶公曰岳少保允文允武乃千古间气黄鲁直评东坡书曰学问文章之气郁郁葱葱散于笔墨之间此所以他人终莫能及壶公曰鲁直知言东坡题鲁直草书尔雅后云鲁直以真实心出游戏语以平等观作欹侧字以磊落人录细碎书亦三反也壶公曰黄鲁直磊砢英多赵东山赞陆子静云儒者曰女学似禅佛者曰我法无是超然独契本心以俟圣人百世壶公曰精于禅礼又曰我法无是足解千古之惑谢枋得豪爽性好直言每与人论古今治乱及天下事必掀髯抵几踊跃自奋徐霖尝称之曰谢君如惊鹤摩霄不可笼絷壶公曰孤愤所激元宪宗即位召赵璧问曰天下何如而治对曰请先诛近侍之尤不善者宪宗不悦璧退世祖曰秀才汝浑身都是胆邪吾亦为汝握两手汗也方孝孺为蜀府教授日与诸生讲明圣学蜀献王闻其贤名其读书之庐曰正学壶公曰正学得之性生李忠文为大司成诸生颂之曰父母之心天地之量罗钦顺曰胡敬斋大类尹靖和皆是一敬字做成壶公曰戒慎之敬可做成古板之敬须打破李文达荐年富为大司徒上曰左右多不悦富者贤对曰不悦众正见其贤壶公曰千古人物都为左右所误谢方石悯方正学殄身灭族收其遗文梓行于世蔡虚斋曰逊志一编乃天地正气沉郁百年而几泯者一旦得其全以显行于世公之功大矣壶公曰谢公为吾道吐气又曰有逊志一编正学不灭矣杨文懿守陈曰子房不见词章玄龄仅辨符檄刘诚意勋业造邦文章传世可谓千古人豪礼部主事梁焯语人曰宸潦反时朝士归心者十之七且曰濠必成功屹屹不惧独王晋溪一人壶公曰晋溪在本兵百宸漾无能为矣秦金论邵文庄家称孝子国称名臣世称醇儒杰然为天地间完德君子杨文恪廉称章文懿收四海天涯之学膺五福无疆之年在汉东都不为危言之叔度在宋鹅湖不立异论之伯恭御史曹璘称王信嵴梁铁硬心肠木枯壶公曰有此心肠才有此嵴梁陈宪副伯献称林文安瀚曰贱者即之不知公贵卑者即之不知公尊不肖者即之不知公贤且智非意相干者即之始知公凛然不可犯也薛应旗曰刘忠宣明识治理如贾谊通达国体如陆贽质直不阿如汲黯廉洁不私如包拯忠诚恳至如司马光真先民遗轨壶公曰忠宜公是真经济王世贞曰王端毅之在铨也其犹麟凤乎于肃憨之在枢也庶几蛟龙矣麟凤天下望而知其瑞蛟龙天下望而思其泽霍文敏与孙文简谈夜分不倦尝曰与他人语苦久伸思睡至与毅斋坐虽沉酣中不觉洒然醒矣王龙溪语陆平泉曰他人以戒定慧救贪嗔痴公须以贪嗔痴救戒定慧壶公曰是褒是贬品藻魏文侯见段干木立倦而不敢息见翟璜踞堂而与之言翟璜不说文侯曰段干木官之则不肯禄之则不受今子欲官则相至欲禄则上卿既受吾赏又责吾礼毋乃难乎壶公曰明主不轻以礼假人宋世目庄周为道家仪秦王通为孔门操莽壶公曰文中子何以为操莽乎曰僭管子文锦也虽丑登庙子产练染也虽美不尊壶公曰锦何以丑练何以美武帝谓东方朔孔颜之道德何胜方朔曰颜渊如桂馨一山孔子如春风至则万物生壶公曰曼倩吐语便奇灵帝时子鱼与北海邴原管宁俱游学相善时号三人为一龙谓歆为龙头宁为龙腹原为龙尾壶公曰龙头不济关羽闻马超来降书与诸葛亮问超人才可谁比类亮知羽护前乃答之曰孟起兼资文武雄烈过人一世之杰黔彭之徒当与翼德并驱争先犹未及髯之绝伦逸群也壶公曰孔明如秤适得其分数非誊髯也支道林目会稽王有远体而无远神壶公曰语隽邢子广尝言卢询祖有规检祢衡卢思道无冰棱文举人以为知言壶公曰恨祢孔二君不闻此言可以保身开元中张说与徐坚论近世文章说曰李峤崔融薛稷宋之问文如良金美玉无施不可富嘉谟如绝岭孤峰壁立万仞浓云郁兴震雷勃发诚可畏也若施于廊庙骇矣阎朝隐如丽服靓妆燕歌赵舞观者忘疲然不可类之风雅徐坚问今世奈何说曰韩休之文如大羹玄酒有典则薄滋味许景先如丰肌腻理虽秾华可爱而乏风骨张九龄如素练轻缣实济时用而窘边幅王翰如琼杯玉斝虽烂然可珍而多玷缺坚称笃论壶公曰近评文者多竞艳语未必肖钟嵘诗评云范云婉转清辨如流风回雪丘迟点缀映媚似落花依草壶公曰此诗家最上乘季珪之尝言见王思远终日匡坐不妄言笑簪帽衣领靡不整拭便思丘明士见明士髼头散带终日昏酣吐论纵横唐突卿宰便复忆明远壶公曰趣又曰借他人酒杯浇胸中垒块皇甫湜称退之文曰穿天心出月胁壶公曰奇评又曰邵子云月窟天根闲来往造语益玄王平子尝行经陈留郡界陈留时为大郡名有人士太守遣吏迎王王问吏曰此郡人士为谁吏曰有蔡子泥江应元是时郡人多居大位者王以其姓名问曰甲乙等非君郡人耶何但称此二人吏曰向谓君侯问人不谓问官位王笑而止到郡以语太守曰旧名此邦有风俗果然小吏亦复知此壶公曰此吏真人物平子得无愧死又曰行部者止问官位那知问人阴兴与张宗鲜于裒不相好知其有用犹称所长而达之友人张汜杜禽与兴厚善以为华而少实但私之以财壶公曰阴生几于无我相桓茂伦性通朗有人伦鉴识时人方之许郭雅为周侯所重周尝叹曰茂伦嵚崎历落是可笑人壶公曰为茂伦写照如见其人世言欧阳永叔每夸政事不夸文章蔡君谟不夸书吕济叔不夸棋司马君实不夸清绝大抵不足则夸也壶公曰不足则夸妙于诛心程伯淳受知神庙神庙问张载邢恕对曰张载臣所畏邢恕臣从游壶公曰纯公对君从容有则彭幸庵曰我朝一代文明之盛经济之学莫盛于刘诚意宋潜溪至道学之传断自渑池曹月川始壶公曰王伯安直接孔孟之传王维祯云杨石淙如龙王晋溪如虎龙在渊雷雨兴焉虎在山草木茂焉人仰其为祥亦骇其为异规箴狐丘丈人谓孙叔敖曰仆闻之有三利必有三患子知之乎夫爵高者人妒之官大者主恶之禄厚者怨归之孙叔敖曰不然吾爵益高吾志益下吾官益大吾心益小吾禄益厚吾施益博可以免于患矣狐丘丈人曰善哉言乎壶公曰叔敖得老聃之术齐景公游海上而乐之六月不归告左右曰敢有先言归者死颜蠋进曰君乐治海不乐治国彼若有治国者君安得独乐此海乎遂归中道闻国人谋将不纳之壶公曰海上何乐遵海而南此公素志也秦王与中期争论不胜秦王大怒中期徐行而去或为中期说秦王曰悍人也中期适遇明君故也向者遇桀纣必杀之矣秦王因不罪壶公曰秦王喜誉故或能中之秦宣太后爱魏丑夫太后病将死出令曰为我葬必以魏子为殉魏子患之庸芮为魏子说太后曰以死者为有知乎太后曰无知也曰若太后之神灵明知死者之无知矣何为空以生所爱葬于无知之死人哉若死者有知先王积怒之日久矣太后救过不瞻何暇乃私魏丑夫乎壶公曰丑夫殉葬吾欲为之下石有献不死之药于荆王者谒者操之以入中射之士问曰可食乎曰可因夺而食之王大怒使人杀中射之士中射之士使人说王曰臣闻谒者曰可食臣故食之是臣无罪而罪在谒者也且客献不死之药臣食之而王杀之是死药也是客欺王也夫杀无罪之臣而明人之欺王也不如释臣王乃不杀壶公曰荆王全无心肝一欺于献药者再欺于食药者鲁阳文君谓子墨子曰有语我以忠臣者令之俯则俯令之仰则仰处则静唿则应可为忠臣乎子墨子曰令之俯则俯令之仰则仰是似影也处则静唿则应是似响也君将何得于影与响哉壶公曰绝顶之谈今之所谓忠臣影响而已矣子墨子仕人于卫所仕者至而反子墨子曰何故对曰与我言而不当曰待汝以千盆授我五百盆故去之子墨子曰授子过千盆则子去之乎对曰不去子墨子曰然则非为其不当也为其寡也壶公曰诛心语景公有马其圉人杀之公怒援戈将自击之晏子曰此不知其罪而死臣请为君数之公曰诺晏子举戈临之曰汝为吾君养马而杀之而罪当死汝使吾君以马之故杀圉人而罪又当死汝使吾君以马故杀人闻于四邻诸侯而罪又当死公曰夫子释之勿伤吾仁也壶公曰讽谏易入晋平公问叔向曰昔齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝宾须无善纯缘桓公知衣而已亦其臣之力也师旷侍曰臣请譬之以五味管仲断割之隰朋煎熬之宾须无齐和之羹已熟矣奉而进之而君不食谁能强之亦君之力也壶公曰两说俱胜魏文侯问狐卷子曰父贤足恃乎曰不足子贤足恃乎曰不足兄弟贤足恃乎曰不足臣贤足恃乎曰不足文侯勃然作色曰寡人问此五者于子一一以为不足者何也曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管蔡诛臣贤不过汤武而桀纣伐望人者不至恃人者不久君欲治从身始人何足恃乎秦王立帝宜阳令许绾诞魏王魏王将入秦魏敬谓王曰以河内孰与梁重王曰梁重又曰梁孰与身重王曰身重又曰使秦求河内则王将与之乎王曰弗与也魏敬曰河内三论之下也身三论之上也秦索其下而王弗听索其上而王听之臣窃不取也王曰甚然乃辍行壶公曰六国之君偏肯入虎穴不知何解武帝时有杀上林鹿者下有司收杀之朔时在旁曰是固当死者三使陛下以鹿杀人一当死天下闻陛下重鹿贱人二当死匈奴有急以鹿触之三当死帝默然赦之壶公曰晏先生故智百发百中诸葛瑾与权谈说谏喻未曾切愕微见风采粗陈指归如有未合则舍而及他徐复托事造端如物类相求于是权意往往而释张敞为京兆尹素与严延年善其治虽严然时有舍纵闻延年用刑刻急乃以书贻之曰昔韩卢之取兔也上观下获不甚多杀愿次卿少缓诛罚思行此术壶公曰天性刻薄闻善言若飘风过耳谢朏初之吴兴弟瀹送别朏指瀹口曰此中惟宜饮酒壶公曰醉乡无得失无恐怖递营糟丘吾将老焉又曰负酒狂者可奈何何尚之尝以吏部侍郎休假定省倾朝送别及至父叔度谓曰闻顷倾胡相送可有几客答曰殆数百人叔度笑曰此送吏部郎非关何彦德也背殷浩作豫章归省饯别者倾朝及废徙东阳舡泊征虏亭积日乃至亲旧无复相窥者汝识之壶公曰叔度枉费口舌宦海中何人唤得醒柳元景颜师伯尝诣沈庆之列仗鸣笳驺从盈道会庆之在田间止从一奴既见悄然曰贫贱不可居富贵亦难守老子八十之年目见成败多矣诸君炫此欲何为乎壶公曰沈君快人不必说成败石火电光中炫得几时贺若敦以失职怨望诛临死唿其子若弼曰吾以舌死汝不可不思因引锥刺弼盖诫以慎言也壶公曰若弼卒不免安得日日引锥刺之王长史至性凝简不狎当世尝从容语诸子曰吾家门户所谓素族自可随流平进不须苟求壶公曰在今日当学退一步法说平进还不是彭懒农落职家居县当大造其子嘱司书者飞税他户懒农知之招司书饮戏赠之诗曰洛阳城中桃李花飞来飞去落谁家司书答曰旧时王谢堂前燕飞入寻常百姓家懒农曰既不飞上天飞入地不过飞入百姓家耳安忍为此乃为诗谢之曰洪水推沙塞两涯推来推去只交加谁知二世宫中鹿走过刘家又李家飞税乃止壶公曰飞税偏属士夫田多粮重焉得不飞时有新登进士第者彭绥之具酌招饮值微雨累速不至绥之遗以诗云倘来名利若游尘何事痴儿太认真咫尺泥途行不得山阴雪夜是何人壶公曰彭绥之尤可鄙羲之与桓温笺谢万才流经通处庙廊参讽议故是后来一器而令屈其迈往之气以俯顺荒余近是违才易务矣壶公曰右军才高识大惜以书见长张兴世累战功仕至左卫将军将拜墓父仲子谓曰汝卫从太多先人必当惊怖兴世为之减撤壶公曰见墓前竖翁仲华表者子孙多类顽石颜延之尝过子竣见宾客盈门而竣犹卧未起怒曰出粪土之中升云霓之上而骄盈若此其能久乎壶公曰富贵薰人父必不得之于子张融尝戒其子曰人生有口止可论道说文给饮与食此外如树网焉吾每以不尔为恨尔曹当振网也壶公曰此中惟宜饮酒论道说义转多事安叱奴者舞工也唐高祖官之散骑李纲谏曰周家均工乐胥不得预士伍虽复妙如师襄才如于野皆继世不易业故魏武使祢衡击鼓衡先解朝衣不敢以先王法服为伶人亵也齐高纬封曹妙达为王安马驹开府此有国之鉴戒今令舞胡鸣玉曳组位五品趋丹地非贻厥孙谋之道壶公曰唐庄宗狎伶人自称李天下更妙光武临朝或有惰容张湛辄陈谏其失常乘白马帝每见湛辄言白马生且复谏矣司马温公夫人元宵夜欲出观灯公曰家自有灯夫人曰兼看游人公笑曰我是鬼壶公曰尝与张山人渤观灯山人曰花灯花灯观花乎观灯乎都不是曰观人予曰诗客诗客做诗乎做客乎都不是曰做贼黄鲁直好作艳语诗词一出人争传之时法云秀老呵之曰公文词之富翰墨之妙甘施于此乎公曰某但空语初非实践终不以此堕恶道也岂亦欲置于马腹中乎秀曰李伯时但以念想在马腹堕落不过正其一身今公艳语实荡天下心使其信以为然荡而不反则逾越礼法冒犯廉耻无不至矣罪报何止入马腹定当入泥犁也公为之动容壶公曰文土当知又曰庾开府堕泥犁万劫不曾翻身冯当世晚年好佛知并州日以书寄王平甫曰并州歌舞妙丽闭目不窥日以谈禅为上平甫答曰若如所论未达禅理闭目不窥已是一重公案壶公曰临去秋波那一转老宿以此省悟王安石初见晏元献元献熟视无他语但云能容于物物亦容矣安石唯唯而退壶公曰顶门一针立春日翰林作春词贴于禁中皇帝阁六篇其一曰漠然天造与时新根着浮流一气均万物不须雕琢巧正如恭己布深仁皇后阁五篇其一曰春衣不用蕙兰薰领缘无烦刺绣文曾在蚕宫亲织就方知缕缕尽辛勤夫人阁四篇其一曰圣主终朝勤万几燕居专事养希夷千门永昼春岑寂不用东前插柳枝此诗不特咏景物为观美尝寓规讽为玉堂之楷式壶公曰依样葫芦韩魏公妻弟崔公孺持论甚正公喜与之语偶泛及差除公孺忽曰豺狼虎豹蛇虺天乃屏置于山林深僻之地者盖恐为人之害也今监司郡守一失选抡置在要路其为民害得不甚于豺狼虎豹蛇虺乎公默然壶公曰崔君可掌铨李太白赠子美云借问因何太瘦生只为从前作诗苦苦之一字讥其困雕镌也杜子美寄太白云何时一樽酒重与细论文细之一字讥其欠缜密也壶公曰文人互相讥弹是真知己壶公见尊官赫奕书二绝于壁云可怜世事浑无定却笑痴儿偏认真石火电光那得久眼前现例欲酸辛烈风张帆滚浪颠笑语中流意兴翩岸上有人明着眼危哉苦海急相煎北魏王珪问博士李先曰天下何物最益人神智先曰莫若书壶公曰关壮缪岳武穆善读左氏春秋王朴重扈载荐之宰相李谷毂曰非不知其才然薄命恐不能胜朴曰公为宰相以进贤退不肖为职何言命耶壶公曰宰相不许讲命长沙有朝士某者还乡意气盈满宾至鼓吹喧阗里中有执友来访朝士曰翁素好诵诗近日诵得何诗执友曰近诵得孙凤洲赠欧阻圭斋诗甚有味乃朗诵曰圭斋还是旧圭斋不带些儿官样回若使他人居二品门前箫鼓闹如雷朝士闻诗有赧色明日宾至门庭寂然壶公曰官样可羞宋神宗时丞相陈升之治第于润州极为宏壮绵亘数百步宅成升之已疾甚惟肩舆一登西楼而已人谓之三不得居不得卖不得修不得盖宽饶自以行清能高有益于国而为凡庸所越失意不快数上疏谏争太子庶子王生高宽饶节而非其如此予书曰明主知君洁白公正不畏强御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下乃欲以太古久远之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之高踪而慕子胥之末行用不訾之躯临不测之险窃为君痛之壶公曰迂而直其能免乎马援谓梁松窦固曰凡人为贵当使可贱如卿等欲不可复贱居高坚自持勉思鄙言壶公曰君知之矣复蒙薏苡之谤何耶何晏邓飏令管辂作卦云不知位至三公不卦成辂称古义深以戒之飏曰此老生之常谈晏云知几其神乎古人以为难交疏吐诚今人以为难今君一面尽二难之道可谓明德惟馨诗不云乎中心藏之何日忘之壶公曰悦而不绎管先生失言石季伦尝与长水校尉孙季舒酣宴孙傲慢过度季伦欲表免之裴叔则曰季舒酒狂一四海听知足下饮人狂药责人正礼不亦乖乎壶公曰酒狂果难奈唐明宗与冯道语及年谷屡登四方无事道曰臣常记昔在先皇幕府奉使中山历井陉之险臣忧马蹶执辔甚谨幸而无失逮至平路放辔自逸俄至颠陨凡为天下亦犹是也壶公曰身事十主议论则侃侃邵康节与富韩公在洛每晴日必同行至僧舍韩公见佛必躬身致敬康节笑曰无乃为佞乎壶公曰近日佞佛者偏会杀人去富公远矣范蜀公以议新法不合而去其谢表云望陛下集群议为耳目以除壅蔽之奸任老成为腹心以养和平之福天下闻而壮之壶公曰忠臣爱君百折不回王阳明论举荐人才不可不慎譬如养蚕但杂一烂蚕于中则一筐好蚕尽为所坏矣壶公曰今于烂蚕中杂一好蚕得乎余肃敏弟子寰举进士肃敏教之曰人固贵刚不可使人畏之如虎壶公曰人畏如虎必有暴之者矣豫章张相公曰言路有四当可而发上也遇事而发次也缄默不发又其次也有为而发风斯下矣壶公曰可作言官箴归安严凤以孝友闻同邑施氏兄弟争产其弟诉之凤凤颦蹙曰吾兄儒吾正苦之得如若兄力量可尽夺吾田吾复何忧施感悟兄弟友爱终身壶公曰平日孝友才可片言折狱一县令初至任谓群下曰汝闻谚云破家县令灭门刺史乎有父老对曰间者士子多读书某等只闻得岂弟君子民之父母县令默然壶公曰这父老机锋犀利李志学好谈神仙然嗜醇甘耽姝丽李梦阳曰喧寂不共途动静无并驱子谓果有扬州鹤乎李曰根污泥而挺清泠之上者莲之所以神也梦阳曰污泥不染者以其根莲也子诚莲则可非莲则坏矣壶公曰真地狱种子邹东廓受知于刘野亭刘归邹送之刘曰子国器也善自爱宁直无媚宁介无通宁恬无竞壶公曰操是道也可入世可出世孙源贞举进士以实录事至杭属学诸生给事笔砚时于肃愍在列进曰学校之设将养贤以为用耶抑供事书办耶孙下席迎上坐谢过杨宗乔峭直与人议论不能下气监临者恶之几不免偶见桂古山道其事桂曰譬如对奕且饶一着譬如争路且退一步便无事矣宗乔惕然谢教壶公曰失便宜是得便宜吾以书绅林希元欲征安南张岳规之曰钦州非用武之地尊相无封侯之骨恐有后悔壶公曰妄开边衅宜服上刑国学旧有荆公文集板陆俪山为司成命模印数部分遗朝士学录王玠蹙额言曰好好世界如何要将王安石文字通行怕有做出王安石事业者壶公曰荆公文亦是拗体锦衣王佐卒陆炳代理卫篆势焰甚张佐子不肖有别墅三炳欲尽得之乃陷以罪并捕其母母膝行前道其子罪甚详子号唿曰儿顷刻死矣母忍助虐耶母指炳座而顾曰而父坐此非一日作此等事亦非一生汝不肖子天道也何多言炳面赤壶公曰阿母可怜钱学士溥营第役烦里旅旅有惰者钱谴之对曰病矣问曰何病对曰往时黄提刑营第老夫从役伤膂黄第今败瓦颓垣矣老夫犹疾痛不即死兹役之不力何敢辞罪钱谢遣之壶公曰这里旅两遭劫运文衡山每言近来陆贞山最会做文字但开口便要骂人亦是一病壶公曰文字骂人损自家福又曰东坡不免此病周叔夜赴楚臬请益于杨抑斋答曰独阳不生独阴不成凡事不可太要好壶公曰此为贤者下药吾谨就试有司盛饰冠服文顷刻就偶风动衣裾文采五色烂然有司诟怒欲笞之然奇其文第曰有如是才而不自爱是挟狐白裘反衣之耳捷悟桓公使管仲求宁戚戚应之曰浩浩乎管仲不知至中食而虑之婢子曰公何虑管仲曰非婢子所知也婢子曰公其毋少少毋贱贱背者吴干战朱龀不得入军门国子擿其齿遂入为干国多百里奚齐国之饭牛者也穆公举而相之遂霸诸侯由是观之贱岂可贱少岂可少哉管仲曰然公使我求宁戚宁戚应我曰浩浩乎吾不识婢子曰诗有之浩浩者水育育者鱼未有室家而安召我居宁子其欲室乎壶公曰此婢有学问敬仲拜下风矣孙权问诸葛恪曰卿父与叔父孰贤对曰臣父为优权问其故对曰臣父知所事叔父不知以是为优权大噱壶公曰恪知媚君言不由衷前蜀王建判官冯涓好戏时凤翔张郎中通好来晨宴接王虑冯公先而张子乘之或致失机乃令客将传达但请缄默坐即定而宾主寂然无敢发语端者冯乃取青梅铿然一嚼之四坐流涎因成大笑壶公曰风流可掬李氏未归顺时徐铉奉王命至中朝便殿见艺祖奏曰李煜如地陛下如天李煜如子陛下如父天乃能盖地父乃能庇子艺祖应声答曰既是父子安能两处吃饭铉无以对萧彦瑜尝与御宴醉伏筵中武帝以枣投之彦瑜取栗掷上正中面帝动色言汝那得如此岂有说也彦瑜答曰陛下投臣以赤心臣敢不报以战栗上大悦壶公曰太狎梁时有沙门讼田武帝大署曰贞有司未辨遍问莫知刘显曰贞文字为与上人帝忌出之壶公曰帝奇署刘奇悟珍禅师真率不事事一郡守初至不知其佳士未尝与语守谓客曰鱼稻宜江淮羊面宜京洛客未及对珍辄对曰世俗无如羊之大美且性极暖宜人食守变色瞑视之徐曰禅师何故知羊肉宜暖珍应曰尝卧毡知之其毛尚尔暖其肉不言可知矣如明公治郡政美则立朝当更佳也壶公曰谄语出自和尚尤可惜韩亿奉使契丹时副使者为章献外姻妄传太后旨于契丹谕以南北欢好传示子孙之意亿初不知也契丹主问亿曰皇太后即有旨大使何不言亿对曰本朝每遣使皇太后必以此戒约非欲达之比朝也契丹主大喜曰此两朝生灵之福是时副使方失词而亿反用以为德朝议推服之壶公曰真使臣宋神宗尝问经筵官周官前朝后市何义黄履时为侍讲以王氏新说对言朝阳事故在前市阴事故在后上曰亦不独此朝君子所集市小人所居向君子背小人之意诸臣闻之竦然壶公曰君既知矣何为背君子而向小人况钟谒一势阉拜下不答敛提起云老太监不喜拜且长揖壶公曰不恶而严景泰立春日正值圣节众议庆贺迎春先后未定于肃愍至曰迎春宜先众曰何据曰不见春王正月春加王上宜先迎春壶公曰得体程公同知温州领上官檄检校盐场称度数日茫无绪次有老翁献计用井字法言讫即去程即命画地作井字堆盐九区高广相等止称其一而余八者悉定不三日盐无遗数壶公曰简而确王守仁闻地藏洞有异人坐卧松毛不火食遂立岩险至之其人正熟睡公俟其醒问最上一乘其人曰周濂溪程明道是儒家两个好秀才公恍然悟周鉴覆舟江中幸无恙寻迁宪使叹曰宦途之险犹牛渚马当也日行其间安能数徼天幸哉竟致仕壶公曰急沉中勇退第一流人蒋芝曰宋儒格致之说久厌听闻良知及知行合一之说一新耳目如鲥鱼鲜笋肥美爽口盘肴陈前味如嚼冰若久而厌饫依旧用鹅鸭羊豕矣壶公曰此门外汉非知味者周思兼曰食淡胜于肥甘食后方见贫贱胜如富贵当亦如是壶公曰亦过后方知夙惠孙策年十四诣袁术俄而外通刘豫州来孙便求去袁曰刘豫州何若答曰英雄忌人既出下东阶刘玄德从西阶上但得转顾视孙足下行殆不复能前壶公曰讨逆长年必有可观李卫公幼时父吉甫每夸其敏捷武相元衡召见问曰吾子在家所嗜何书德裕不应翌日元衡以告吉甫吉甫责之德裕曰武公身为宰相不问理国调阴阳而问所嗜书其言不当所以不应壶公曰在海外阴阳不调矣袁充少警悟年十余岁其父党至门时冬初充尚衣葛客戏充曰袁郎子絺兮绤兮凄其以风充应声答唯絺与绤服之无斁以是大见嗟赏王元规八岁而孤随母往依舅氏于临海土豪刘瑱资巨万欲妻以女母以孤弱亦欲结婚强援元规时年十二请曰因不失亲古人所重岂得苟安异壤辄婚非类母感其言而止壶公曰老成之见阚泽年十三梦见名字炳然在月中壶公曰梦骑马入月中者应是仙品徐陵数岁家人携候释宝志宝志摩其顶曰天上石麟麟也司隶徐正名知人苻坚六岁时尝戏于路正见而异焉问曰苻郎此官街小儿行戏不畏缚耶坚曰吏缚有罪不缚小儿正谓左右曰此儿有霸王相壶公曰此胡之巨擘惜不终长孙绍远年十三王硕闻其强记欲试之乃试以月令绍远读一遍诵之若流壶公曰习礼者每试题一出茫然阁笔人之相去奚啻九牛一毛徐之才年八岁造周舍听讲老子舍为设食戏之曰徐郎不用心思义而但事食乎之才答曰圣人虚其心而实其腹舍大嗟赏梁昭明年十二时尝于内省见谳狱问左右曰是皂衣何为者曰廷尉官属召视其书曰是皆可念我得判否有司以其幼诒之曰得狱皆上刑统悉判杖五十有司具以白帝帝笑而从之壶公曰菩提种子吴祐父恢为南海太守祐年十二随之任父欲杀青简以写经书祐谏曰五岭旧多珍怪上为国家所疑下为权戚所望此书若成必载之兼两昔马援以薏苡兴谤王阳以衣囊徼名嫌疑之间先贤所慎恢乃抚其背曰吾家世不乏季子壶公曰贤公子朱据为车骑将军时张纯张俨朱异三人俱童稚有才名一日同往见据据曰老鄙相闻饥渴甚矣騕褭以迅骤呈奇鹰隼以轻疾为妙其为我各赋一物然后就坐俨赋犬曰守则有威出则有获韩卢宋鹊书名竹帛纯赋席曰席以冬设箪为夏施揖让而升君子攸宜异赋弩曰南岳之干钟山之铜应机命中获隼高墉三人皆赋成就坐据大欣赏壶公曰三赋英气勃勃明帝尝敕谢朏与谢超宗从凤庄门入盖凤庄二人父名戏之也超宗曰君命不可不往趋而入朏曰君使臣以礼逡巡不入时人两称之王纮性敏辨年十三时尝见郭元贞元贞抚其背曰读何书曰读孝经孝经云何曰在上不骄为下不乱元贞曰吾岂骄乎曰君子防未萌亦愿留意壶公曰是郭子师太子昭幼时隋文帝尝谓之曰当为尔娶妇昭辄应声泣问其故对曰汉王未婚时恒在至尊所一朝娶妇便尔出外惧将违离是以啼耳上叹其至性壶公曰既生昭何生广苏琼幼尝从父谒父友曹芝芝戏问曰若欲官不琼对曰设官求人非人求官芝大叹异壶公曰谁解此语程骏少时师事刘昞昞尝谓门人曰今世名教之儒咸尚老庄吾谓其言虚诞不可以经世骏对曰不然老子着抱一之言庄生申本性之旨人若乖一则烦伪生爽性则冲性散恐老庄未尽非也昞惧然曰卿年尚稚识乃老成自是声誉遂显壶公曰得老底之微李贤九岁从师受学略观大旨不寻章句或谓曰学不精勤不如不学贤曰人各有志岂能领徒受世惟当粗闻教义补己不足耳至如忠孝之道实盟于心闻者惊服后官极将相管辂年七八岁与邻里小儿戏画地为日月星辰之状言不常父母禁之答曰家鸡野鹄尚知天时况人乎哉壶公曰管有宿根非关学问朱熹自幼颖异甫能言父指天示之对曰天也即问曰天之上何物父奇之尝从群儿戏沙中独端坐以指画沙视之则八卦也壶公曰如此聪明乃失足于训诂陆九渊三四岁时问其父天地何所穷际父笑而不答遂至深思忘寝及总角闻人诵伊川语则曰觉若伤我者又曰伊川之言奚为与孔孟不类其间多有不是处壶公曰象山先生是颜子之品又曰观荆门政事知有本之学程辉性倜傥喜杂学仕至宰相尤好论医时有神童常添寿者方数岁辉召之亦与论医因书医非细事四字添寿为煳去细字改相字辉惭世以此奇添寿谓切中其病壶公曰宰相不许谈命许衡七岁受书即问其师曰读书何为师曰取科第耳曰如斯而已乎师大奇之杨大年年十一太宗闻其名召对便殿授秘书省正字且曰卿久离乡里得无念父母乎对曰臣见陛下一如臣父母上叹赏赵仲南葵父方宁宗时为荆湖制置使葵每闻警报与诸将偕出遇敌辄深入诸将惟恐失制置子尽死救之以比获捷一日方行犒赏军士愤其薄葵时年十三亟唿曰此朝廷赐也本司别有赏赉军士遂定人服其机警壶公曰赵葵可将于谦七岁僧兰古春见而奇之曰此他日救时宰相壶公曰土木之难微公其左衽矣何遵幼时其祖折葵一枝付公命向日拜竟北面拜祖怪问公曰翁独不闻阙在北耶彭嵴庵七岁从乡父老入佛寺不拜寺僧强之不从反叱之曰彼佛裸跣不衣冠我何拜为壶公曰西方圣人而来东土犹衣章甫适越也何文肃乔新幼阅陈子经通鉴续编翰林周中规问曰子经书法何如曰先辈着述非后生敢议然吕文焕降元不书其叛张世杰溺海不书死节曹彬包拯之卒不书其官纪羲轩则采怪诞不经之谈书辽金则失内夏外夷之义似有未当中规大惊白其父冢宰公曰三郎学识不易及也壶公曰着书之难如此张简肃敷华七岁时里社有竹木之祟乃指挥群儿斩伐殆尽壶公曰神勇刘咸栗六岁待客有谈及天下阨塞及运道可忧者趋而进曰勿使奸雄闻之壶公曰此老成之见天下事多为妄谈者所误倪文毅岳五岁侍文僖公问曰天上更有天地下亦当有天盖已悟天包地之理矣壶公曰朱子云天之上何物此问最玄谁包天者王阳明幼问塾师曰何为第一等事塾师曰惟读书登第耳阳明曰登第恐非第一等事或读书学圣贤耳其父笑曰汝欲学圣贤耶壶公曰做圣贤须从幼做起韩邦靖五岁读论语至文王至德篇掩卷若有思者父问对曰即如是武王非矣壶公曰周武往往为幼童指摘智故渐熟便称应乎天顺乎人吾子虚谨年十岁随祖求乐公谒郡守曰幼孙能诗郡守试以五马赋挥毫立就文采烂然弱冠登第馆试言志诗诗曰阊阖重开试琅玕愧未奇赤墀临瑞气金殿耀春曦伏簇花初拥香浓露转飞雕龙文总就鼓瑟志难移突兀三山近苍茫五岳低际身天汉上挥扫净虹霓时宰以狂抑之本帖地址复制地址上一主题六朝文絜清许梿选下一主题公车上书清康有为楼主楼作者发表时间加为好友发送消息个人空间回复修改来源删除芙蓉镜寓言三集开化壶公江东伟清来着豪爽澹台子羽赍千金文璧渡河阳侯波起两蛟夹舟子羽曰吾可以义求不可以威劫操剑斩蛟蛟死波休乃投璧于河三投璧辄跃出因毁璧而去壶公曰与暴虎冯河者是同是异景公饮酒夜移于晏子前驱款门曰君至晏子被玄端立于门曰诸侯得微有故乎国君得微有事乎君何为非时而夜辱公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驱款门曰君至穰苴介冑操戟立于门曰诸侯得微有兵乎大臣得微有畔者乎君何为非时而夜辱公曰酒醴之味金石之声愿与将军乐之穰苴对曰夫布荐席陈簠簋者有人臣不敢与焉公曰移于梁丘据之家前驱款门曰君至梁丘据左操瑟右挈竽行歌而出公曰乐哉今夕吾饮也微彼二子者何以治吾国微此一臣者何以乐吾身壶公曰政可作君臣相悦之乐又曰文则晏子武则穰苴古之人所以能乐若临春结绮止得梁丘据辈耳诸葛孔明在荆州游学每晨夜恒抱膝长啸壶公曰便是有心人阮嗣宗容貌瑰杰志气宏放傲然独得任情不羁或闭户视书累月不出或登临山水经日忘归壶公曰孤云野鹤阮步兵率意独驾不由径路车迹所穷辄恸哭而返尝登广武观楚汉战处叹曰时无英雄使竖子成名壶公曰观步兵意气得寸铁在手便能杀人河南吴雄家贫丧母赞葬于人所弃地丧事趣办不问时日有言当族灭者雄亦不顾然自雄始三世为廷尉壶公曰真英雄下邳赵兴不恤忌讳官迹所至必多所造作故犯妖禁而家益用显三世为司隶校尉壶公曰明知故犯转多事留正少为郡吏与黄巾战一足被创筋屈不伸久之谓其亲属曰英雄并起而我屈躄在闾里间与死何异今欲割引吾足死则已矣幸不死而足伸几可见用亲属难之正乃自引刀割其筋血流滂沱气绝良久家人怖甚曰业已尔其伸之足遂伸及创愈凌统奇之荐为屯骑校尉壶公曰一校尉何必割筋流血关羽尝为流欠所中贯其左臂后创虽愈每阴雨骨即疼痛以问医医曰矢镞有毒毒入骨当破臂刮骨去毒此患乃除耳羽便伸臂令医噼之时羽适与诸将对饮臂血淋漓一座惊愕而羽谈笑自若壶公曰清来弱冠时亦饶为之王弘之嗜山水无宦情自义熙迄元嘉征辟屡至俱不就敬弘尝解貂裘与之即着以采药壶公曰非啖名聊以适性王敬弘妻弟桓玄尝自荆州遣使邀其夫妇已至巴郡忽谓人曰灵宝正当欲见其姊我不能为桓氏赘婿径遣妻往而已浪游山水以归壶公曰世有刘寄奴冰山其可倚乎沈庆之宅在清明门外甚宏丽乃别筑园娄湖一夜尽携其子孙戚属徙居焉而以其宅还官壶公曰叔孙敖以后一人高季式豪率纵酒不拘检押与光州刺史李元忠素游款式在济州尝夜饮酣畅忽忆元忠乃亟开城门遣人乘驿马持一壶酒往光州劝元忠饮朝廷知而不责壶公曰有疆场之责那得如此司马消准神武婿也威焰甚盛一日过季式季式留饮自夜达旦消难欲出重门并关因固请季式曰君以地势胁我耶竟不许消难不得出酒到亦不饮式乃索一车轮自括其颈又取一车轮括消难颈引蒲相劝消难无如何笑而饮之始得脱壶公曰权贵人政须以车轮括其颈徐勉尝戒子云吾清明门宅前割西边施宣武寺既失西箱不复方幅然此逆旅舍耳何事须华常恨时人谓是我宅古往今来高门甲第连闼洞房宛其死矣谁是谁室壶公曰数语令章台阿房黯然失色平鉴为怀州刺史和士开以佞幸擅权势倾朝列令人求鉴爱妾刘氏鉴遣送之调人曰老公失阿刘与死何异要自为身作计不得不尔壶公曰愧死石季伦元晖业慷慨有志节齐文襄尝问之曰比何所披览答曰数寻伊霍之传不读曹马之书见时运渐谢不复图全惟事饮啖一日一羊三日一犊壶公曰元生饱欲死又曰豪于啖贾岛尝以岁除取一年所得诗祭以酒曰劳吾精神以是补之壶公曰豪于诗张旭大醉以头濡墨而书壶公曰豪于书刘孝绰负才使气每朝集公卿林立无所与语而反唿驺卒访道途间事壶公曰芙蓉镜联天放得闲且搜山中二酉世无可语宁唿车下三驺又曰刘生不遇天也将军裴旻尝请吴道玄画天宫寺壁道玄曰闻将军善舞剑愿作气以助挥毫旻欣然为舞一曲道玄看毕奋笔立成若有神助壶公曰绝世之技应以神合李翰文虽宏畅而思甚苦涩晚居阳翟常从邑令皇甫曾求音乐思涸则奏乐神逸则缀文壶公曰定是佳文张惟孝襄阳人干官钟蜚英见而异之曰今日立功之秋也惟孝不答扣而问之则曰朝廷负人明日蜚英特地宴之仲宣楼酒酣言曰有国而后有家天下如此吾将安居惟孝跃然答曰从公所命乃请三十幅名帖以往不逾旬与三十骑俱拥甲士五千至旗帜鲜明部伍严肃上至公安下至墨山游踏相继或请所统姓名惟孝曰朝廷负人福难祸易聊为君侯纾一时之难耳姓名不可得也时鼎澧五州已危于是击鼓耀兵不数日众至万人数战俱捷江上平乃解去壶公曰草泽中真正英雄又曰只做得一遭桑维翰草莱时语友人吾有富贵在造物未还三债是以知之上债钱货中债妓女下债书籍既而铁砚功成一日酒后会亲密曰吾始望不及此当以数语劝子一杯其人满酌而饮公曰吾有三悦而持之一曰钱二曰妓三曰不敢遗天下书公徐云吾衒露太甚自罚一觥壶公曰不离世谛似俗似雅梁王赵王国之近属贵重当时裴令公岁请二国租钱数百万以恤中表之贫者或讥之曰何以乞物市惠裴曰损有余补不足天之道也壶公曰别有见王俭当朝萧琛年少未为俭识自负其才气候俭宴于乐游乃着虎皮鞋策桃枝杖直造其座俭与语大悦壶公曰此年少装饰自豪不必其语也周本年七十七好饮酒乐施予或曰公春秋已高宜少储积为子孙计本曰吾系芒履事吴武王位至将相何人所遗乎壶公曰本是探本语赵温居常叹曰大丈夫当雄飞安能雌伏壶公曰飞伏不关势位素餐者正雌伏也孔北海居家失势宾客日满其门爱才乐士常若不足每叹曰座上客常满尊中酒不空吾无忧矣壶公曰既失势矣赖此不落寞桓宣武与殷刘谈不如甚唤左右取黄皮袴褶上马舞矟数回或向殷或拟刘意气始得雄壶公曰宣武之神更王风景如画李永和谧杜门却扫绝迹下帷弃产营书手自删削每叹曰丈夫拥书万卷何假南面百城壶公曰此清福上帝所吝李白登华山落雁峰曰此处唿吸之气想通帝座恨不携谢朓惊人诗来搔首问青天尔壶公曰语高旷可作华山赞滕达道微时为范文正馆客常私就狭邪饮范病之一夕候其出径坐达道书室明烛读书以俟其至达道大醉竟入长揖问范公读何书曰汉书复问汉高帝何如人范逡巡走入壶公曰豪气可掬苏子美豪放不羁好饮酒在外舅杜祁公家每夕读书以一斗为率公深以为疑密使觇之子美读汉书张良传至良与客狙击秦皇帝抚掌曰惜乎击之不中遂满饮一大白又读至良曰臣始起下邳与上会于留此天以授陛下又抚案曰君臣相遇其难如此复举一大白公笑曰有如此下物一斗不足多也壶公曰对史独酌轩轩豪举裴宽罢郡西归见一士坐树下甚贫与语奇之举一舡金帛尽与之此人不辞登舟奴婢偃蹇者辄鞭之乃张徐州也壶公曰裴奇张更奇钱虏必缩颈矣又曰建封时未知名秦孝王俊薨王府僚佐请立碑高祖曰欲求名一卷史书足矣何用碑为若子孙不能保家徒与人作镇石耳壶公曰达贾登实为怀州刺史永淳初以年老致仕及病笃子孙迎医视之登实曰未闻良医能治老也壶公曰还丹九转何啻治老刘瓛谦率通美不以高名自居游诣故人唯一门生持胡床随主人未通便坐问答壶公曰有别趣开皇中献后崩上令萧吉卜葬地吉筮得一地卜年二千卜世二百具图奏之上曰吉凶由人不在地也正如我家墓田若云不吉朕不当为天子若云不凶我弟不当战没然亦用吉言壶公曰朱子三迁先茔是何道学周瑜为巢长居母丧过鲁肃求粮时肃有米两囤各三千斛指一囤与瑜瑜奇之壶公曰英雄在草泽中便有可观建隆中诏增修大内时太岁在戊司天监以兴作之禁移有司毋缮西北隅艺祖按视见之怒问所繇可天以其书对上曰东家之西即西家之东太岁果何居焉使二家皆作岁且将谁凶司天不能答即日新之壶公曰真英主江南僧诣阙乞修天台国清寺如寺成愿焚身以报太宗从之命中使卫绍钦督董役戒曰了事了来绍钦即与俱往不日寺成绍钦积薪如山驱使入火僧哀鸣乞回阙下面谢皇帝而后自焚绍钦怒以叉叉入烈焰僧宛转悲号而绝归奏太宗曰臣已了事太宗额之壶公曰能了此僧真大阿罗汉沈青崖尝从严世蕃饮世蕃虐所狎客给事饮非其任强灌之公即以灌世蕃曰吾代客酬也壶公曰权门不可失足适以速祸沈青崖编管保安会总督杨顺多杀平民报功青崖忿懑为诗刺之有曰白草黄沙风雨夜冤魂多少觅头颅或劝公隐默自全公曰我昔非言官今非哑子若辈杀人欺君要赏吾誓不与共天壶公曰天生挺骨百折不回杨给谏允绳自言我目如驰电能开不能阖口如决涛能吐不能含壶公曰偏锋所至惜乎必折杨继盛论劾严嵩上怒其引用二王为辞杖公百或遗之蚺蛇胆公曰椒山自有胆壶公曰才是铜肝铁胆才是真学问吴人张隐君云吾积财以防老也积快活以防死也壶公曰二语绝妙尝劝人积快活鲜有解者又曰积财便不快活三崖欧阳公数忤权幸有为公寒心者公曰君子全身远害惟有不仕既为官安得避祸壶公曰利害常相因一切是非却不到衡泌之下沈孟渊性好客每日设数筵酒食以待客至若无客则令人于溪上探望惟恐不至也壶公曰清来似之性尤耐俗客所以为难但陶村曰余每独坐翻书家僮忽报客至不问俗客雅客余大声隔壁唿曰但直生不在家壶公曰神游千古徐渭不事生产居幕府典文章时有馈之洮绒者数十匹遂大制衣被下及所嬖私亵之服靡不备者一日都尽壶公曰文长豪爽此一鳞一爪耳别有骊珠容止袁景倩性方严废帝尝裸之迫使走景倩雅步如常顾而言曰风雨如晦鸡鸣不已壶公曰好景此际难作雅态唐太宗虬须常戏张弓挂矢壶公曰天子相王俭仪容甚盛作解散帻斜插簪朝野效之尝谓人曰江左风流宰相惟有谢安盖自况也壶公曰殊失自然何敬容躯干修伟而好矜庄武帝虽恒衣浣衣而左右衣必须整洁敬容希旨故益鲜华尝以胶青刷须衣常必熨贴或暑月背为之烁壶公曰病于夏畦陆子春姿容如玉威仪秀异光武尝登台见而伟之叹曰南方故多佳人陆士龙好笑尝着缞帻上船水中自见其影便大笑不已几落水壶公曰陆生有笑疾被收时笑否又曰宁为阮生哭笑更无谓庾公道王尼非唯事事胜人布置须眉亦胜人我辈皆出其辕下壶公曰岂须眉丈夫张思曼吐纳风流听者皆忘饥疲见者肃然如在宗庙壶公曰扯淡陶隐居身长七尺四寸神仪明秀朗目疏眉细形长耳虽在朱门闭影不交外物壶公曰神仙相管幼安在家恒着皂帽壶公曰幼安不在帽上学幼安者请从皂帽始魏武帝佻易无威重性好音乐倡优在侧穷日达夜被服轻绡常自佩小鞶囊以盛手巾细物时或着帢帽见客每与人谈论戏弄言咏尽无所隐及欢悦大笑至以头没杯案间肴膳皆沾污巾帻壶公曰昔人比魏武为狮子甚确又曰看他欢悦时心胆堕地谯元南体貌素朴而潜识内敏然无造次论辨诸葛武侯领益州牧辟为劝学从事初到修谒左右皆笑既出有司请推笑者武侯曰孤欲不能忍何况左右听令勿推壶公曰琐事见武侯之顺人情嵇叔夜长七尺八寸伟容色土木形骸不加饰厉而龙章凤姿天质自然正尔在群形之中便自知非常之器壶公曰向东市操广陵散才见真品朱泚之乱裴佶与衣冠数人佯为奴求出城佶最寝陋自称甘草门兵曰此数子定非人奴如甘草者不疑壶公曰士居衰世唯恐不为甘草刘器之待制对客多默坐往往不交一谈至于终日客意甚倦或请去辄不听至留之再三有问之者曰人能终日危坐而不欠伸欹侧盖百无一二其能之者必贵人也以此试人皆验壶公曰予持此法观夜坐达旦者必贵人无几人矣黄太史尝言人心动则目动王介甫终日目不停转壶公曰奸相相世宗幸太庙见张文忠公喜赐诗称公貌奇才崛孙一元善谈玄虚渥颜飘须望之如神仙中人壶公曰山人相习孔教论琅琊兄弟曰元美神仙相敬美王子相方豪性嗜石工诗鹤骨虬髯山立时行壶公曰王阳明先生赠思道诗方子岩廊器兼负云霞姿每逢泉石处必刻棠陵诗数语尽公之生平矣自新萧思话十岁时犹未知书好骑屋栋打细腰鼓后乃折节工隶书善弹琴骑射遂有令誉壶公曰骑屋栋打细腰鼓便佳萧惠开为益州刺史颇任严酷蜀人号为卧虎因激变生乱已讨平之及见帝乃曰非臣不乱非臣不平壶公曰代帝答曰非朕不任非朕不容傅永少负拳勇不学年二十友人与之书不能答请于叔父洪仲洪仲深让之不为报乃始发愤读书自是才兼文学壶公曰傅生知所用耻矣卢思道年十六遇中山刘松松出所为文示思道思道读之多不解自是感激闭户读书师河间邢子才后思道为文以示松松亦不能解壶公曰非卢进应是刘退梁萧恪为雍州刺史委政群下贿赂公行客有江仲举蔡蘧王台卿庾仲容皆有蓄积人间歌曰江千万蔡五百王新车庾大宅武帝续之曰主人愦愦不如客帝以示恪恪大惭乃折节学问所历以善政称壶公曰今委政纳贿者是没学问魏甄琛举秀才入都颇以弈棋废日至通夜不止令苍头执烛或时睡顿财杖之奴曰郎君辞父母仕宦若读书执烛所不敢辞今乃围棋日夜不息岂是向京之意乎琛怅然惭感遂诣赤彪许假书研习闻见日优壶公曰此奴可为师吾谨喜击剑弄丸蹴踘六博日与诸少年饮胡姬肆中醉辄出都门走马平原识者咸目之曰此吾舍人儿耶舍人长者何为令无子谨闻曰如人言必何若乃称舍人有儿也或曰丈夫能以文章博上第耳谨曰若是于谨何有遂谢诸少年始为博士业至抡魁才五月耳企羡郭林宗游京师当还乡里送车千许乘李膺亦在焉众人皆诣大槐客舍而别独膺与林宗共载乘薄笨车上大槐坂观者数百人引领望之眇若松乔之在霄汉壶公曰开党锢之衅庾征君少给事县庭郭林宗见而拔之劝游学宫遂为诸生佣后能讲论自以卑第每处下坐诸生博士皆就雠问由是学中以下坐为贵壶公曰余见上坐者多无义味张新安少与颜光禄延之邻居颜谈议饮酒喧唿不绝新安静翳无言声后颜于篱边闻其与客语设胡床坐听辞义清玄颜指谓坐宾曰此中有人由此不复酣叫壶公曰颜自可人萧颖士有一仆事之十余年每加箠楚辄百余不堪其苦人或激之使去其仆曰我非不能他从所以迟留者特爱慕其博奥耳壶公曰此仆堪配郑康成之婢仆爱博奥应是仙人谪下羊公还洛郭奕为野王令羊至界遣人要之郭便自往既见叹曰羊叔子何必减郭太业复往羊许少选还又叹曰羊叔子去人远矣羊既去郭送之弥日一举数百里遂以出境免官复叹曰羊叔子何必减颜子壶公曰三见三叹必有精神耸动处任中丞欲造阮居士而不敢尝至其兄履之许辄望而叹曰其室虽迩其人甚远壶公曰想阮有远神伤逝陈善窦武为中官所害郭林宗哭之于野恸既而叹曰人之云亡邦国殄瘁瞻乌爰止不知于谁之屋壶公曰在汉时还容郭有道哭羊太傅好山水每风景必造岘山置酒言咏终日不倦尝慨然叹息顾谓从事中郎邹湛曰自有宇宙便有此山由来贤达胜士登此远望如我与卿者多矣皆烟灭无闻使人悲伤如百岁后有知吾魂魄犹应登此壶公曰啖名客羊昙少为谢太傅所知太傅亡后羊辍乐弥年行不由西州路尝因石头大醉扶路唱乐不觉至州门左右白曰此西州门羊悲感不已以马策叩扉咏曹子建诗曰生存华屋处零落归山丘恸哭而去壶公曰觉凄楚之景犹在目前孝武山陵夕王孝伯入临告其诸弟曰虽榱桷惟新便自有黍离之哀壶公曰可痛又曰真忠臣张思曼亡后从弟融赍酒于灵前酌酒恸哭曰阿兄风流顿尽壶公曰情至语却为兄写照龚胜死楚父老来吊哭甚哀既而叹曰薰以香自烧膏以明自煎嗟哉龚生竟夭天年非吾徒也壶公曰此父老老子之徒又曰数语孔明先生不得免焉何论龚生崔浩诛后眭夸为之素服受乡人吊唁叹曰崔公死谁能更容眭夸壶公曰崔生有此乎几同孔明任昉卒武帝方食西苑绿沉瓜投之于盘悲不自胜壶公曰了了二语情景如画王昙首卒左右曰王家欲衰贤者先殒帝恸之曰非王家衰直是我家衰耳壶公曰人才关于世运后主悼孙琏题四十字于铭后词曰秋风动竹烟水惊波几人樵径何处山阿今时日月宿昔绮罗天长路远地久云多功臣未勒此意如何壶公曰后主怜才之意自足千秋宣帝为太子与江总书曰管记陆瑜奄然殂化悲伤悼惜此情何已论其博综子史谙究儒墨披文摘句一激一扬真令听者解颐自以为布衣之赏每清风朗月对群山之参差望巨波之滉漾或玩新花或观落叶既听春鸟又聆秋鸿未尝不促膝举觞连情发藻间以嘲谑且代琢磨自谓百年为速朝露可伤岂意玉折兰摧遽从短运为悲为恨当复何言遗迹余文触目增泫壶公曰一字一泪一泪一珠元德秀之卒也其族弟结哭之恸或谓结曰子哭过哀礼与结曰若知礼之过而不知情之至大夫弱无固性无专老无在死无余人情所共耽溺者大夫尽无之吾袁之以戒荒淫贪佞愧绮纨膏粱之徒也壶公曰有关世教语赵方疾革犹曰未死一日当立一日纪纲刘清之有志理学当疾革犹赋二诗别朱熹杨万里适周必大来视疾谓曰子澄其虑时清之气息已微张目答曰无虑可澄壶公曰清之解脱矣杨亿深达性理精悟禅观捐馆时作偈曰沤生复沤灭二法本来齐要识归真处赵州东院西壶公曰苏子瞻云西方不无此际殊难着力丞相王公随作偈曰画堂灯已灭弹指向谁说去住本寻常春风扫残雪壶公曰似有所得苏东坡尝改白乐天寒食诗令郭生作挽歌歌之坐客有泣者其词曰乌啼鹊噪昏乔木清明寒食谁家哭风吹旷野纸钱飞古墓累累春草绿棠梨花映白杨路尽是死生离别处冥漠重泉哭不闻萧萧暮雨人归去壶公曰猿不堪闻郭震将死其友往问之侧身欹枕而言其友曰子且正身震笑曰此行岂可复啖名哉壶公曰乘谑仙去葛公谦守临川一日属微疾忽索笔书偈曰大洋海里打鼓须弥山上闻钟业镜忽然扑破翻身透出虚空召僚吏示之曰生之有死如昼之有夜无足怪者若以道论安得生死若作生死会则去道远矣语毕端坐而化壶公曰索笔书偈还作生死会于谦冤死宪宗嗣极首复谦官制词曰先帝已知其枉朕心实怜其忠壶公曰晚矣宸濠之变许忠节逵不屈挺立受刑观者壮之时其父家居闻江西有变杀一副使辄为位易服而哭人怪问之父曰必吾儿也此其素志今果然壶公曰忠节非一时做出底阳明先生临终门人周积泣下问何遗言阳明微哂曰此心光明亦复何言壶公曰拈出光明二字是良知得力处又曰一点灵光在帝左右栖逸焦先者不知何许人见汉室衰绝不言魏受禅乃结草为蜗牛庐独止其中冬夏恒不着衣卧不设席以身亲土体垢污如泥潦数日一食年百余岁壶公曰汉之公卿已荡飞烟冷灰千古而下知有蜗牛庐孙登汲郡人无家属于郡北山为土窟居之夏则编草为裳冬则披发自覆好读易抚琴无恚怒人或投诸水欲观其怒登既出便大笑壶公曰入水不濡宋纤隐居酒泉之南山敦煌太守扬宣图其象于阁而颂之曰为枕何石为漱何流身不可见名不可求酒泉太守马岌躬造之纤高楼重阁拒而不见岌为铭诗于石壁而去诗曰丹崖百丈青壁万寻奇木蓊郁蔚若邓林其人如玉维国之琛室迩人遐实劳我心壶公曰入山必深祁嘉字孔宾清贫嗜学忽一夜窗间有声唿之曰祁孔宾祁孔宾隐去来隐去来修饰人世甚苦不可谐所得未毛锥所丧如山崖及旦遂逃隐敦煌壶公曰修饰甚苦四字勘破苦海不由人不回头褚伯玉年十八父为之婚妇前门入伯玉从后门出遁入剡居瀑布山一住三十余年隔绝人世王僧达苦致之不得僧达与丘珍孙书云褚先生从白云游旧矣古之逸人或留虑儿女或使华阴成市而此子索然惟朋松石介于孤峰绝岭比谈讨芝桂借访荔萝若窥烟波临沧洲矣壶公曰不婚便仙不啻隐矣顾欢家世业农欢独好学六七岁时父尝使驱雀田中欢作黄雀赋而归雀食稻过半不知也晚年服食不与人通将终为赋诗言志曰五途无恒宅三清有恒舍精气因天行游魂随物化鹏鹍适大海蜩鸠之桑柘达生任去留善死均日夜委命安所乘何方不可驾翘心企前觉融然从此谢壶公曰风味自恬张永为吴兴拟请沈麟士为功曹麟士曰明府德履冲素留心泉谷是以被褐负杖忘其病疲如必饰混沌以蛾眉冠越客于文冕走虽不敏有蹈东海永乃止庞德公居汉之阴司马德操宅州之阳望衡对宇欢情自按泛舟褰裳率尔休畅一日德操诣之值德公渡沔德操入其室唿妻子使速作黍徐元直向云当来就我与德公谈妻子罗拜堂下奔走供设须臾德公还直入相就不知何者是客壶公曰太和元气在德公一门矣又曰孔明尝拜堂下却不识德公之意孙公和清静无为好读易弹琴颓然自放睹其风神若游六合之外壶公曰官止神行非亲历不知孔报侍郎朝回遇雨避于一叟之庑下延入厅事叟乌帽纱巾逢迎甚恭因备酒馔一一精好孔公借油衣叟曰某寒不出热不出风不出雨不出未尝置油衣也孔公不觉顿忘宦情壶公曰不佞以疾隐依稀此叟邢和璞曾居终南好道者多卜筑依之崔曙年少亦随焉伐薪汲泉都是名士壶公曰蔼然唐虞气象陆羽隐苕溪自称桑苎翁阖门着书或独行野中诵诗击木徘徊不得意即恸哭而归人谓今时接舆壶公曰一出门便堪恸哭陶征士不解音乐而蓄素琴一张每有酒适辄抚弄以寄意壶公曰弹之有声便失琴韵又曰陶琴无弦舜琴五弦是一是二孔淳之嗜山水每游必穷幽峻竟日忘归会稽太守谢方明苦要不能致使谓曰苟不入吾郡何为入吾郭淳之笑曰潜游者不识其水巢栖者非辨其林飞沉所至宁问主乎壶公曰语婉而宕渔父不知何许人孙缅为浔阳太守偶逍遥渚际见一轻舟凌波隐显俄而渔父出焉神韵潇洒垂纶长啸缅心异之问曰鱼卖乎渔父笑而答曰吾钓非钓宁卖鱼耶缅益怪辄褰裳涉水谓曰吾观先生有道者也方今王道文明子何用晦渔父曰仆山海狂人未辨贫贱何论荣贵乃浩歌曰竹竿籊籊河水浟浟相忘为乐贪饵吞钩非夷非惠聊以忘忧俄飘然鼓棹而去壶公曰渔歌月辞疏岸清风晓舟入芦苇一叶小老翁持竿不顾鱼目断霞天南来鸟借问此翁意何如口不能言心了了江北江南蓼花红蜻蜓无数恣纷扰阮孝绪屏居一室非定省不出户家人莫得见其面唿为居士任昉欲造之而不敢望庐叹曰其室虽述其人则远为名流所钦如此南平王致书要之报曰非志骄富贵但性畏庙堂若使麇麚可骖何以异夫骅騄陶弘景十岁时得葛洪神仙传读之日夜研讨便有养生之志谓人曰仰青云睹白日不觉远矣读书万卷一事不知为耻自号华阳陶隐君壶公曰天上无不识字神仙何点父铄素风疾无故害点母坐法死以故点与兄求并无宦情点好狎人物遨游人间不簪不带或乘柴车恣兴所适致醉而归故世以点为孝隐蒋元卿舍中三径唯羊仲求仲从之游二仲皆挫廉逃名之士壶公曰有二仲三径不荒矣陶征士尝言五六月北窗下暂卧遇凉风至自谓是羲皇上人壶公曰道上红尘江中白浪便是罗刹鬼国张荐隐居颐志家有苦竹数十顷张于竹中为屋常居其中王右军闻而造之张逃避竹中不与相见壶公曰竹隐王摩诘贮蕙兰用黄磁斗养以绮石累年弥盛壶公曰兰隐颜真卿为湖州刺史张志和来谒真卿以其舟敝漏请更之志和曰愿为浮家泛宅往来苕霅间壶公曰舟隐种明逸至性嗜酒尝种秫自酿每日空山清寂聊以养和壶公曰酒隐齐王冏辟张翰为东曹椽翰谓同郡顾荣曰天下纷纷未已夫有四海之名者求退良难吾本山林间人无望于时久矣予善以明防前以智虑后荣捉其手怆然曰吾亦与子采南山蕨饮三江水耳壶公曰知几其神二陆则不免矣宗少文孙测有祖风自少不乐人间齐豫章王嶷辟之答书曰何为谬伤海鱼横斤山水壶公曰不乐人间语妙人间何乐祗苦耳宗测隐庐山止少文旧宅时鱼复侯子响厚饷之测答曰量腹而进松术度形而衣薜萝淡然已足岂能当此壶公曰惟淡常足孟浩然文不为仕伫兴而作故或迟行不为饰动以求真故似诞游不为利期以放性故常贫名不继于选部聚不盈于担石虽屡空不给而自若也士源尝笔赞之曰导漾挺灵实生楚英浩然清发亦其自名壶公曰高品周续之好读老易尝言身不可遣馀累宜绝遂布衣蔬食绝谢征辟入庐山事沙门慧远与刘遗民陶渊明号浔阳三隐壶公曰庐山三隐唿之或出陶弘景朗目疏眉细形长耳读书万卷兼工弈精草隶初任不遂便隐句曲山筑三层楼身处其上弟子处其中宾客至其下与物遂绝壶公曰仙人好楼居司空图当昭宗时王室多故图知不可为隐于中条山作休休亭自志曰量才一直休揣分二宜休耄而聩三宜休又少也惰长也率老也迂三者皆非济时用则又宜休因自目为耐辱居士壶公曰视朱三何物陆龟蒙性放逸善属文当其有所论撰虽幽忧疾痛无十日资计不少辍文成窜稿箧中或历年不省为好事者盗去壶公曰幽忧疾痛可以着书矣非此则尘心不灰道心不现季充号负图先生尝饵菊术经旬不语人问何以曰世无可食亦无可语者壶公曰呜唿先生先得我心又曰止有西山薇寒山一片石陈抟隐武当山九室岩服气辟谷经历二十余年但日饮酒数杯移居华山云台观每寝处至百馀日不起关西逸人吕洞宾有剑术百岁童颜顷刻能行数百里世以为神仙皆数来抟斋中壶公曰睡隐林逋家钱塘自少不喜章句学初放游江淮间久之归结庐西湖之孤山二十年足不及城市其诗澄浃峭特然就稿辄焚或请传之逋曰吾且不欲以诗名一时况后世乎壶公曰梅隐吴瑛在治平中为虞部员外郎即致仕去临溪筑室种花酿酒宾至必设饮饮必醉或困卧花间客去亦不问有臧否人物者不酬一语但促奴益行酒壶公曰似汪宪庵先生真有道隐君子也吾师乎吾师乎颖昌杜生所居屋止二间与其子俱不出门者三十年黎阳尉孙轸尝就访之问所以不出门者生笑曰告者过也指门前一桑曰忆十五年前亦曾纳凉其下何云不出但无用于时无求于人无所事出耳问常日何如曰惟端坐颇观书否曰二十年前曾有人遗一书无题号其间多说浮名经当时极爱其议论今忘之并书亦不知所在矣问其子曰村童也然淳质不妄言间至县买盐酪可数行迹以待其返径往径来未尝旁游一步轸咨嗟久之壶公曰自得处不可以语人又曰予绝爱其子程伊川谪涪渡江风浪大作舟中之人皆失色伊川正襟端坐神色泰然既及岸有樵夫问曰公是达后如此是舍后如此伊川登岸欲与之言已去不可追矣壶公曰樵夫可师惜伊川当面蹉过又曰定是舍后如此沈顗性清静生平慕尚惟黄叔度徐孺子尝独处一室人罕见其面壶公曰与世人隔面半是神仙胡九韶家贫力耕仅给衣食每日晡焚香谢天赐一日清福其妻笑曰一日三餐菜粥何名清福胡曰吾幸生太平之世又幸一家骨肉饱暖又幸榻无病人狱无囚人非清福而何壶公曰妻语亦雅杨升庵书壁云老境病磨难亲笔砚神前发愿不作诗文自今以始朝粥一碗夕灯一盏作在家山僧行径惟持庞公空诸所有四字壶公曰一肚学问殆未易空曹时中作寿藏日往坐片时曰此中无朝无暮无春无秋恍似天地未判之初壶公曰谁知属纩后才做盘古氏贤媛楚平王奔郧钟建负季芊以从王将嫁季芊季芊辞曰所以为女子远丈夫也钟建负我矣以妻钟建壶公曰得别嫌明微之意齐王使使者问赵威后书未发威后问使者曰岁亦无恙邪民亦无恙邪王亦无恙邪使者不说曰臣奉使威后今不问王而先问岁与民岂先贱而后尊贵者乎威后曰不然苟无岁何有民苟无民何有君故有问舍本而问末者邪壶公曰知重岁重民战国君皆拜其下风秦昭王尝遣使者遗君王后玉连环曰齐多智而解此环不君王后以示群臣群臣不知解君王后引锥椎破之谢秦使曰谨以解矣及君王后病且卒诫子建曰群臣之可用者某建曰请书之君王后曰善取笔牍受言君王后曰老妇已忘矣壶公曰早知有松耶柏耶之日成帝时班婕妤有宠后为赵飞燕所妒谮其挟媚道诅咒坐考问婕妤对曰妾闻死生有命富贵在天修正尚未蒙福为邪欲以何望使鬼神有知不受不臣之愬如其无知愬之何益放不为也上善其对怜之壶公曰大家风范司徒袁隗为从女择婿见黄允叹曰得婿如是足矣允归遂黜其妻夏侯氏氏谓姑曰今当见弃方与黄氏长辞乞一会亲属以展离诀于是大会亲宾三百许妇中坐攘袂数允隐慝秘秽凡十五事语毕浩然登车而去允竟以此废于时壶公曰女中英雄快甚快甚魏文帝得立为太子抱辛毗项谓之曰知我喜否毗归谓女宪英宪英叹曰代君不可不戚主国不可不惧宜戚宜惧而反喜魏其不昌乎壶公曰何物女子知为君之难房景伯母崔氏博览书传有高识景伯为清河太守有讼子不孝者景伯伤之以白母母曰此小人未知礼教耳试唿其子母来吾有以教之景伯为唿入崔处其母于榻与共食令景伯如常行温清礼而立其子阶下使熟视未及数日子悔罪求归崔曰未也特其面惭耳更需之几二十日其子叩头流血其母亦涕泣然后听归竟以孝闻壶公曰阿母锡类之仁郑母崔氏年十三适郑诚生善果诚以讨尉回战死母二十而寡凛节操识大体善果为景州刺史每出听事母恒于障后察之一日闻其妄瞋母即退蒙被泣终日不食善果伏不敢起母乃起请之曰吾非怒汝恨愧汝家耳汝父在官清恪以身殉国吾寡妇有慈无威汝自童子便袭茅土位方伯岂汝身致之安得不念及此而妄瞋怒内堕家风外亏国法吾死何以见汝先人善果乃顿首受命壶公曰贤哉母也识大体徐贤妃惠四岁通论语诗八岁知属文其父好德试使拟离骚辄为小山篇中云仰幽岩而流盼抚桂枝以凝想将千龄兮此遇荃何为兮独往父大惊壶公曰屈子之后第一人后汉韦逞母宗氏博究经典置生徒一百二十人隔纱窗授业壶公曰好为人师崔玄暐母卢氏有贞操尝戒玄暐曰吾姨兄辛玄驭云子姓仕宦或贫窭不自存此善事也吾以为确论比见亲表仕者务多财以奉亲而亲不究所从来必出于禄廪则善如其不然何异盗跖乎若今为吏宜识吾意以故玄暐所历并以清白着壶公曰阿母喜宦贫几同夷之清矣潘孟阳官侍郎年尚未四十其母尝谓曰以尔之材而位丞郎吾甚忧之壶公曰贤哉母也爱子以德李畲母有卓识畲为监察御史得廪米母量之三斛而赢问于畲曰御史米不概也又问车佣有几曰御史佣不偿也母怒敕归其赢米偿其佣因切责畲畲乃劾仓官自言状诸御史闻之有惭色壶公曰御史得其平矣毕士安本云中人少事继母祝氏祝谓曰学不求良师友不如不学乃携士安如宋又如郑从杨朴韩丕刘锡等游遂为郑人壶公曰依稀三迁之风王荆公女长安县君能诗尝见亲族妇女有服者带白罗系头子因戏为诗云香罗如雪缕新裁惹住乌云不放回还似远山秋水际夜来吹散一枝梅其姑李氏亦能文尝有诗云絮如柳陌三春雨花落梨园一笛风百尺玉楼帘半卷夜深人在水晶宫壶公曰女子能诗必出于正则可王安石女吴安持之妻工诗多佳句有诗寄父曰西风吹入小窗纱秋气应怜我忆家极目江山千里恨依然和泪看黄花父以楞严经新释付之并和其诗曰青灯一点映窗纱好读楞严莫忆家能了诸缘如梦幻世间应有妙莲花壶公曰女诗可以怨杜羔妻刘氏善为诗羔累举不第将至家妻先寄诗曰良人的的有奇才何事年年被放回如今妾面羞君面君到来时近夜来羔见诗赧不敢归复游长安寻登第妻又寄诗云长安此去无多地郁郁葱葱佳气浮良人得意正年少今夜醉眠何处楼羔得诗即命驾还里壶公曰风神郁渤李景逊为观察使初母郑早寡家贫子幼居东都因古墙坏得钱盈船郑乃炷香祝之曰吾闻无劳而获者身之灾也天必以先君馀庆矜其贫而赐之则愿诸孤他日学问有成乃其志也此不敢取命掩而筑之壶公曰临财毋苟得屡于闺阁中见之苏子瞻云昔僦宅于眉一日二婢熨帛足陷于地视之深数尺有大瓮覆以乌木版先夫人亟命以土塞之人谓其下有宿藏物欲出也其后居岐适有藏欲发予妻崇德君曰使先姑在必不发也乃止壶公曰三苏之门应有此姑媳东坡一日退朝食罢扪腹徐行颐谓侍儿曰汝辈且道是中何物一婢遽曰都是文章坡不以为然又一人曰满腹都是机械坡亦未以为当朝云乃曰学士一肚皮不入时宜坡捧腹大笑壶公曰真坡老知己贵池唐贵梅笄年适朱姑悍而淫诲妇淫者以百数弗听加之楚箠炮烙终不听姑乃讼妇不孝通判毛玉受贿倍加妇刑几死亲党咸劝妇曰何不吐实妇曰全吾名而污吾姑可乎竟自经死壶公曰唐节而仁矣屠渐山欲治一仆仆求解于夫人夫人笑谓置一大鱼来莫测其指渐山嗜鱼见而诧其肥夫人从傍笑曰但水宽耳仆竟获免壶公曰巧于解纷开阳烈女程菊英美而知书富人徐铋谋婚父濂拒之濂卒铋赂邑贵人居间督府差逻卒逼之女坚守父命慷慨登舆至中途自经死时五月桂花盛开香闻数十里女玄感通天矣壶公赞曰于戏孝女玉质霞标守父治命抗志云表风激霜摧兰凋蕙夭罗静曹娥千古同皎帝命宠锡德音孔昭精英不昧桂芯缭绕穆乎神远长夜斯晓术解周穆王西巡狩越昆仑还未及中国道有献工人名偃师穆王荐之问曰若有何能偃师曰臣唯命所试然臣已有所造愿王先观之穆王曰日以俱来吾与若俱观之翌日偃师谒见王王荐之曰君与俱来者何人邪对曰臣之所造能倡者穆王惊视之趋步俯仰信人也巧夫颔其颐则歌合律捧其手则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆傅会革木胶漆白黑丹青之所为王谛料之内则肝胆心肺脾肾肠胃外则筋骨支节皮毛齿发皆假物也而无不毕具者合会复如初见王试废其心则口不能言废其肝则目不能视废其肾则足不能步穆王始悦而欢曰人之巧乃可与造化者同功乎诏贰车载之以归壶公曰此幻术鼻祖魏文侯谓扁鹊曰子之兄弟三人孰为最善医扁鹊对曰长兄于病视神未有形而除之故名不出于家中兄治病其在毫毛故名不出于闾若扁鹊者镵血脉投毒药敷肌肤间而名出闻于诸侯壶公曰古之下医今之神圣鲁公扈赵齐婴二人有疾同请扁鹊求治扁鹊治之既同愈谓公扈齐婴曰汝曩之所疾自外而干府藏者固药石之所已今有偕生之疾与体偕长今为汝攻之何如二人曰愿先生闻其验扁鹊谓公扈曰汝志强而气弱故足于谋而寡于断齐婴志弱而气强故少于虑而伤于专若换汝之心则均于善矣扁鹊饮二人毒酒迷死三日剖胸探心易而置之投以神药既悟如初二人辞归于是公扈反齐婴之室而有其妻子妻子弗识齐婴亦反公扈之室有其妻子妻子亦弗识二室因与相讼求辨于扁鹊扁鹊辨其所由讼乃已壶公曰此讼竟不可已赵襄子率徒十万狩于中山借艿燔林燀赫百里有人从石壁中出随烟上下若无所经涉者襄子以为物徐察之乃人也问其奚道而处石奚道而入火其人曰奚物为火壶公曰奚物为人王大将军尝坐武昌钓台闻行船打鼓嗟称其能俄而一捶小异王以扇柄撞几曰可恨时王应侍侧曰不然此是回帆挝使视之云船人入夹口壶公曰此易辨隋文帝将迁都夜与高颎苏威二人定议庾季才旦日奏云臣仰观玄象俯察图记龟兆允袭必有迁都之议且汉宫北城经今八百岁水皆咸卤不甚宜人愿为迁徙计帝愕然谓颎等曰是何神也遂发诏施行壶公曰止得二世何以迁为晁文元公少闻方士之术凡人耳有灵响目有神光其后听于静中若铃声远闻耆年之后愈觉清澈公名之曰三妙音一曰幽泉漱玉二曰清声摇空三曰秋蝉曳绪壶公曰从闻思修张平子作地动仪精铜以铸其器圆径八尺形似酒尊尊中有都柱旁行八道施关发机外有八龙首衔铜丸下设蟾蜍承之地或动则随其方面一龙吐丸其机关巧制皆在尊中壶公曰颇饶文思赵耶利善鼓琴尝云吴声清宛若长江广流绵绵徐逝国士之风蜀声躁急若激浪奔雷亦一时俊决壶公曰怪得今人重吴操李龟年尝至岐王宅闻琴曰此秦声良久又曰此楚声主人入问之则前弹者陇西沈妍后弹者扬州薛满壶公曰巧于审音李赞皇作相日有亲知奉使京口赞皇曰金山泉扬子江中冷水各置一壶其人举棹醉而忘之至石头城方忆乃汲一瓶归献李饮之曰江南水味大异顷岁此颇似建业石头城下水其人谢过不敢隐壶公曰何减易牙广陵吴普尝从华佗学术佗语普曰人体欲得劳动但不当使极耳动则谷气得消血脉流转病不得生譬犹户枢不朽是以古之仙者熊经鸱顾动诸关节以求难老乃授普五禽之戏壶公曰昼动夜静乃自然之理亥子交迎取先天一气朱建平工相术荀攸与钟繇善攸先亡繇为经纪门户欲嫁其妾与人书曰吾与公达曾共使朱建平相建平曰荀君虽少然当以后事托钟君吾时调子曰惟当嫁卿阿鹜耳何意此言遂验今欲嫁阿鹜使得善处壶公曰荀君有阿鹜定先行矣魏文帝年四十病困谓左右曰建平言我寿八十以今思之谓昼夜也吾其决矣俄崩壶公曰犹恨其多夏侯威为兖州刺史年四十九十二月上旬得病念建平言自分必死预作遗令及至下旬乃渐平服三十日日昃置酒请纪纲大吏谓曰吾所苦渐平明旦鸡鸣年便五十建平之戒其过矣乎酒阑客罢威疾动夜半而卒壶公曰腊月三十日一刻不能住钟毓尝与管辂共论易义辂因言卜可知君生死日毓遂使筮其生日月一一如言毓大愕然曰君可畏也死以付天不以付君遂不复筮壶公曰钟君已出阴阳之外管辂弟辰谓辂曰大将军待君意重且当富贵乎辂长叹曰吾自知分定天与我才不与我寿恐四十七八间不见儿娶女嫁也若得免此欲作洛阳令可使桴鼓不鸣但恐至太山治鬼不易治生人耳壶公曰太山治鬼定非妄语吕蒙谋袭关羽议者多难之吴范曰必得羽及羽在麦城使使请降范曰彼有走气言降诈也蒙使潘璋邀之候者还白羽已去范曰虽去不免问其期日明日日中权立表下漏以待之及中不至权问故范曰未正中也顷之风动范抚手曰羽至矣须臾外唿万岁报得羽权神其术壶公曰三国人才难及如吴范犹未知名桓温时一比丘尼有道术一日浴于别室温窃窥之见尼裸身先以刀自破其腹次断两足浴竟出温问之尼答云公若作天子亦复尔尔壶公曰尼以浴谏信都芳有巧思每精研算术至忘食寝或堕坑坎尝谓人曰我每一沈思不闻雷霆之声尝着乐书遁甲经四术周髀宗壶公曰思之思之鬼神通之许遵精易善筮尝为齐神武客自言禄命不富贵不横死故任性纵诞多所谏犯文宣无道遵语人曰我当筮此狂夫何日死为布算满床大言曰不出冬初矣我乃不见文宣十月崩遵死于九月壶公曰文宣酷虐世所罕见姚僧坦精医术刺史伊娄穆以疾还京延致僧坦谓曰吾自腰至脐似有三缚两足缓纵不复自持僧坦为诊脉处汤三剂穆初服一剂解上缚再一剂解中缚又一剂解下缚而足更挛弱如故再为制散一剂稍得屈伸僧坦曰比非可急取须待霜降患当全愈及期果起壶公曰我急须姚君韦鼎能知未来陈至德初鼎尽货田宅寓居僧寺友人毛彪问其故答曰江东王气尽于此矣吾与尔皆当葬长安期将及故破产束装耳寻验壶公曰此易晓者卢大翼目双瞽能以手摹书而知其字壶公曰神解王令言妙达音律一日其子于户外弹胡琵琶作翻调安公子曲令言时卧室中闻之大惊蹶然起曰变变急唿其子问此曲兴自早晚曰顷来有之令言欷戏流涕谓曰吾闻上幸江都汝慎毋从此行必不返子问故曰此曲宫声往而不返宫者君也吾是以知之帝竟弑江都壶公曰当隋炀时何必闻曲而知其败汉中王瑀颇知音尝早朝过永兴里闻笛声顾左右曰是太常工耶曰然他日识之曰前笛何故卧吹笛工惊谢壶公曰笛宜卧吹书宜卧读云宜卧看名山宜卧游李嗣真善审音太常铸黄钟不能成嗣真疑崇业里土中有之弗得其所道上适逢一车铎声甚厉嗣真曰宫声也市以归振之里地若有应者掘果得钟众乐遂和壶公曰从来定乐每失黄钟不可解何仙姑在世间时一主簿忽得天书字不可识以问仙姑姑曰天书言主簿受金十两折禄五年壶公曰妙妙主簿心服河南张楷字公超好道术居华阴能作五里雾时关西人裴优亦能作三里雾壶公曰可行三军曹乐吾医梅毒虽折肢损脏一剂回生陈南川医金伤虽断喉刳肠应手立愈此近代卢扁予所目击壶公曰二君吾取其术不取其心巧艺耶律题子精绘事清宁间使宋宋主赐宴心拟摹主像适瓶花隔面未得其真已陛辞仅得一睹肖之以示饯者骇其神妙庆历中术士姓李有巧思尝木刻一舞钟馗高二三尺右手持铁简以香饵置钟馗左手中鼠缘手取食则左手扼鼠右手运简毙之以献荆王壶公曰趣凡术施于鼠者无不妙何况钟馗章友直以篆得名召至京翰林院篆字待诏数人闻其名未肯心服俱往谒愿见笔法友直命粘纸各数张作二图即令洗墨濡毫其一纵横各作十九画成一棋局其一作一圆圈作一射帖其笔之粗细间架疏密无毫发之失诸人见之大惊服再拜而去壶公曰天巧陆元长病右臂以左手握笔而字法劲健过人梁子辅年且五十中风右臂不举乃习用左手逾年作字胜于用右手时遂起作郡壶公曰巧于用短于頔在襄阳有山人王固谒见于性快见其拜伏迟缓颇不礼接之王一日诣判官曾叔政曰予以相公好奇故不远而来今实乖望矣予有一艺自古所无者今将归为公一设怀中出竹一节及小鼓规才运寸良久去竹之塞折枝连击鼓子筒中有蝇虎子数十行而出分为两队如对阵势每击鼓或三或五随鼓声变阵天衡地轴鱼丽鹤列无不备也进退离附人所不及凡变阵数十乃行入筒中曾观之大骇言于于公王已潜遁于悔恨令物色之不得壶公曰孙吴节制之兵魏时有句骊客善用针取寸发斩为十馀段以针贯取之言发中虚也壶公曰术可行于姑苏晋罗什与人棋拾敌死子空处如龙凤形壶公曰太奇对局者定非庸人羊敬元欣少便静默美言笑善容止父不疑为乌程令王献之为吴兴太守羊时年十二王甚知爱之尝夏月入县羊着新绢裙昼寝献之书裙数幅而去羊本工书因此弥善桓恒之有巧思更极精微当其谐微虽雷霆不能入也尝行遇徐仆射勉头触之勉唿乃悟桓冲之妙有机思以诸葛亮有木牛流马乃造一器不因风水不劳人力而施机自运壶公曰造得木牛流马便是孔明否吴道玄尝画殿内五龙鳞甲飞动每欲大雨即生烟雾刘褒面云汉图见者觉热又画北风图见者觉寒壶公曰全以精神动人可销暑可辟寒扁鹊神于医邯郸贵妇人即为带下医周贵老人为耳目痹医秦贵小儿为小儿医壶公曰最恨庸医无不医者薛伯宗善徙痈疽公孙泰患背疽伯宗为气封之徙置斋前柳树上明旦痈消树便起一瘤如拳大二十馀日瘤大溃烂出黄赤汁斗馀树为之痿损壶公曰此祝由科今世胥失之矣柳恽善琴尝与竟陵王子良宴授以晋太傅谢安琴恽弹为雅弄子良曰卿可谓妙越嵇心手臻羊体壶公曰雅评药葫芦道人者不知何许人卖药吴市人有求则就葫芦中倾出饮之病无不愈也或倾面不出者则曰尔无缘不可救也壶公曰药医有缘否建昌张德厚少时有术者推其命曰此人八旬当为尚书然四旬不免夭折后张果以四旬死又四十年以孙昇贵赠礼部尚书壶公曰奇葛可久朱彦修皆名医葛脉一人曰子三年疽发背不救矣朱教以日饮梨汁不致大害后果无恙葛知其故叹曰竟出朱公下何医为悉取平生所论着焚之曰留之适以祸人壶公曰良医良医妄着医书者应堕泥犁有患症者迎王良民洽之王曰人有症也犹悍媳逆子也能伏不能绝若亟攻之譬兴晋阳之甲矣壶公曰妙论凡病皆然亢则害承乃制偏胡子姓许善相术老遇异人令之相许曰子神清气清骨清神仙相也异人笑拂其须凡经掌握处明日皆黑因此遂名宠礼范蠡乘轻舟浮五湖越王以良金写范蠡状而朝礼之壶公曰犹假虚礼以文之后汉尚书郎下笔为诏策出言为诏命其入直官供青缣白绫被或以锦緤为之给帷帐通中枕大官供食饼饵及五熟果实之属五日一美食下天子一等给指使一人女侍史二人皆选端正妖丽执香炉护衣故沈佺期直宿诗云大官供宿膳侍史护朝衣壶公曰自汉而下依样葫芦消受不得吕蒙病发孙权迎置所馆之侧治护万方时有加减权为惨戚欲数见又恐其劳常壁瞻之壶公曰蒙不如瑜蒙不如肃太过太过谢幼舆为王大将军长史王平子时在敦坐见幼舆清谈无倦唯叹谢长史可与言都不盼敦壶公曰王敦何处生活谢万与太傅共诣简文万来无衣帻可前简文曰但前不须衣帻即唿使入万着白纶巾鹄氅裘履板而前共谈移日壶公曰谢万不济王仲祖病刘真长为称药荀令则为量水壶公曰名士病况可垂千古王仆射高自标位常自比汉李膺时人唿俭府为入芙蓉池尝用庾杲之为卫军长史谓人曰昔袁公作卫军欲用我为长史虽不获就要是意向如此今亦应须我辈人也壶公曰其言不怍谢石字石奴丞相安之弟也请吴隐之为卫将军主簿隐之将嫁女谢知其贫洁遣女必当率薄乃令移厨帐助其经营壶公曰此名士嫁女大得便宜又曰昔有卖犬嫁女者觉此之为烦韦绶在翰林德宗尝至其苑韦妃从幸会绶方寝学士郑絪欲驰告之帝不许时适大寒帝以妃蜀缬袍覆之而去太宗尝以飞白书赐马周曰鸾凤冲霄必假羽翼股肱之寄要在忠力壶公曰马周奇才珪璋特达马周卒帝思之甚至假方士术求见其仪容壶公曰好德如好色矣高宗尝赐戴至德飞白书曰泛洪源俟舟揖赐郝处俊曰飞九霄假六翮蔡齐举进士第一真宗喜得人诏金吾给七驺传唿以出状元得给驺自齐始壶公曰本朝罗洪先先生十年竟不得状元二字冯豹拜尚书郎每奏事未得报俯伏省阁从昏至明肃宗闻而嘉之使黄门持被覆豹敕令勿惊壶公曰吾与豹也陆士规布衣工诗秦桧喜之尝挟秦书干临川守馈遗不满意升堂嫚骂守惧以书白秦自解秦怒陆甚陆请见不出然犹令其子小相见之问其近作陆诵其黄陵庙一绝云东风吹草绿离离路入黄陵古庙西帝子不知春又去乱山无主鹧鸪啼小相入诵之秦吟赏再四即命请见待之如初壶公曰得桧宠礼自堕深坑又曰诗可以动老贼乎永乐间户书夏原吉侍母午门外观灯上闻之遣中官赍钞二百锭即其家赐之曰为贤母欢也壶公曰唐虞气象杨文贞作第初成设中门未行使人亟请杨仲举至曰此门不可无有德之人先践任涎鲁人有公孙绰者告人曰我能起死人人问其故对曰我固能治偏枯今我倍所以为偏枯之药则可以起死人矣壶公曰是真实语有药可治偏枯于起死人何有主父偃学长短纵横术为诸儒生排摈家贫假贷无所得北游燕赵中山皆大困元光中西入关以谏伐匈奴得幸天子迁中大夫大臣皆畏其口赂遗累千金或说偃曰太横偃曰臣结发游学四十年身不得遂亲不以为子昆弟不收宾客弃我我厄日久矣丈夫生不五鼎食则五鼎烹身吾日暮途远故倒行暴施之壶公曰卒售其志东方朔豪纵不羁尝醉入殿至小遗殿上壶公曰无谓平恩侯许伯尝酌盖宽饶宽饶曰毋多酌我我乃酒狂丞相魏侯笑曰次公醒而狂何必酒也壶公曰次公必不得免阮宣子性简任不涉人事尤不喜见俗人遇便舍去意有所思率尔褰裳不避晨夕及至或又无言伹欣然相对耳恒步行以百钱挂杖头至酒店便陶然酣畅而家无担石之储壶公曰油油自得谢澹任侠不营当世与名士范泰为云霞交尝侍武帝宴酣饮大言无所屈执法欲按之帝以为方外士不问壶公曰在方外则可在朝内则不可李业兴每语人云但道我好虽知妄言故胜道恶壶公曰妄言恶可耐妄言好断不可耐刘昼自谓奇才每言我数十卷书使行于世不易齐景公千驷壶公曰数十卷书行世谈何容易裴远放情琴酒无拘检每出返家人问有何消息答云无所闻纵闻亦不解壶公曰洗耳者应拜下风张远游在齐文宣时合九转金丹丹成以献文宣置之玉匣谓云我贪世间乐未能即飞上天待临死时取服壶公曰文宣酷暴此一言绝高崔儦字岐叔性嗜书自负才地忽略世人大署其户曰不读五千卷书不得入此室壶公曰人人却步矣何清乐如之唐临尝自署其考曰形如死灰心若铁石扈蒙好释典戒杀不言人是非而有笑疾虽在上前每不能自禁壶公曰得士龙衣钵苏舜钦石延年辈有名曰鬼饮了饮囚饮鳖饮鹤饮鬼饮者夜不烧烛了饮者饮次挽歌哭泣而饮囚饮者露头围坐鳖饮者以毛席自裹其身伸头出饮毕复缩之鹤饮者一杯复登树下再饮耳壶公曰不堪与竹林作奴江南宋齐丘智谋之士也自以谓江南有精兵三十万士卒十万大江当十万而己当十万壶公曰面有铁甲十万胡旦少有俊才尚气凌物尝语人曰应举不作状元仕宦不作宰相虚生也壶公曰作宰相似着新靴郭恕先时与役夫小民入市肆饮食曰吾所与饮皆子类也壶公曰与此辈饮省多少是非占多少便宜郭恕先放旷不羁尤不与俗人伍宋太宗闻其名召赴阙馆于内侍窦神兴舍恕先长髯而美一日忽尽去之神兴问其故曰聊以效颦壶公曰可儿郑泉临卒时语同辈曰必葬我陶家之侧庶百岁之后化而成土幸见取为酒壶实获窃心矣壶公曰是知味之人陶靖节在家郡将侯陶值其酒熟取头上葛巾漉酒漉毕还复着之壶公曰妙于濡首颜延之不能取容当世宋文帝传诏召之频不肯诣常日但入酒店裸袒挽歌了不应对他日醉醒入见帝帝问以诸子才能延之曰竣得臣笔测得臣文毚得臣义跃得臣酒何尚之因问谁得卿狂答曰其狂不可及矣壶公曰颜氏危矣袁尹疎放好酒尝步屧白杨郊野间道遇一士人便唿与酣饮明日此人谓被知遇诣门求通袁曰昨日饮酒无偶聊相邀尔勿复为烦壶公曰豪气可掬又曰逢人唿饮全为自家作计谢长史性通脱会意便行尝预乐游苑宴不得醉而还因诣道边酒垆停车褰幔与车前三驺对饮观者如堵谢处之自若和州士人杜默累举不成名性英傥不羁因过乌江入谒项王庙时正被酒沽醉才炷香拜讫径升偶坐据神颈拊其首而恸大声语曰大王有相亏者英雄如大王而不能得天下文章如杜默而进取不得官语毕又大恸泪如迸泉庙祝畏其获罪扶掖以出秉烛检视神像垂泪亦未已壶公曰能动木偶之项籍真英物唐殷安翼州人谓薛黄门曰自古圣贤数不过五人伏羲八卦穷天地之旨一也乃屈一指神农植百谷济万人之命二也乃屈二指周公制礼作乐百代常行三也乃屈三指孔子前知无穷后知无极拔乎其萃出乎其类四也乃屈四指自此之后无屈得指者良久乃曰并我五也遂屈五指而疏籍卿相男微谏曰卿相尊重大人稍敬之安曰汝亦堪为宰相微曰小子何敢安曰汝肥头大面不识今古噇食无意智不作宰相而何其轻物也皆此类壶公曰末语有味刘渊材迂阔好怪尝蓄两鹤客至指以夸曰此仙禽也凡禽卵生而此胎生语未卒园丁报曰此鹤夜产一卵大如梨渊材面赤诃曰敢谤鹤也卒去鹤辄两展其胫伏地渊材讶之以杖惊使起忽诞一卵渊材嗟咨曰鹤亦败道吾乃为刘禹锡佳话所误自今除佛老子孔子之语余皆勘验壶公曰近羽客示一蛟卵现在者尤难勘验刘渊材尝曰吾平生无所恨所恨者五事耳人问其故渊材敛目不言久之曰吾论不入时听恐汝曹轻易之问者力请说乃答曰第一恨鲥鱼多骨第二恨金桔太酸第三恨莼菜性冷第四恨海棠无香第五恨曾子固不能作诗闻者大笑而渊材瞠目曰诸子果轻吾言也壶公曰五恨冷峭不宜向汝曹说刘捷卿续诗书礼乐春秋五说既成语人曰天下滔滔知我者希终不以示人壶公曰文中子续经今人罪之曰僭政好藏拙袁悦有口才能长短说始作谢玄参军后丁艰服除还都惟赍战国策而已语人曰少年时读论语老子又看庄易此皆是病痛事当何所益邪天下要物止有战国策壶公曰读国策病痛不了张天锡在北数游宴园池颇废政事时有谏者天锡曰吾非好行行有得也观朝荣则敬才秀之士培芝兰则爱德行之臣睹松竹则思贞操之贤临清流则贵廉洁之行览蔓草则贱贪秽之吏逢飙风则恶凶狡之徒若引申触类庶无遗漏矣壶公曰天锡笨那得此佳思曹景宗既贵谓所亲曰我昔在乡里骑快马如龙与年少辈数十骑拓弓弦作霹雳声箭如饿鸱叫平泽中逐麞数肋射之饮其血食其胃甜如甘露浆觉耳后风生鼻头火出此乐使人忘死今来扬州作贵人动转不得路行开车幔小人辄言不可闭置车中如三日新妇念此邑邑使人气尽壶公曰咄咄曹生犹不忘本又曰闭煞此辈快甚慕容俨少见潘乐长揖而已或劝屈节俨攘袂曰吾状貌如此望人拜岂能拜人方储为郎中章帝使文郎居左武郎居右储正居中曰臣文武兼备在所施用上嘉其才以繁乱丝付储使理储拔佩刀三断之对曰反经任势临事亦然壶公曰斩丝非奇居中痴绝裴植自言人门不后王肃怏怏朝廷处之不高及为尚书志意颇满欲以政事为己任谓人曰非我须尚书尚书亦须我壶公曰今辇上人多作此语陈暄文才俊逸而沉湎过度兄子秀致书止之暄答曰速营糟丘吾将老焉壶公曰政使人自远齐神武欲用李元忠为仆射文襄言其常醉不可委以台阁其子搔闻之请元忠节饮元忠曰我言作仆射不胜饮酒乐尔爱仆射宜勿饮酒壶公曰神武时是何仆射惜此子不爱父张思光居常叹曰不恨我不见古人所恨古人不见我壶公曰胸破万卷此我见古人下笔有神此古人见我喻明仲妙于长笛持节数郡每出按行至山水佳处马上临风辄快作数弄壶公曰按部有此风神其品可知元文遥子行恭少颇骄恣文遥令与范阳卢思道游文遥尝谓思道云小儿比日微有所知是大弟之力然白掷剧饮甚得师风思道答云郎辞情俊迈自是克荷堂构白掷剧饮亦天性所得壶公曰白掷剧饮为蠢物写照杨铁崖晚年卧起小蓬台不复下直榜于门曰客至不下楼恕老懒见客不答礼恕老病客问事不对恕老默发言无所避恕老迂饮酒不辍乐恕老狂其诞情傲世如此壶公曰老铁颇有光景文不如诗诗不如人吴与弼两召不起曰宦官释氏不除而欲天下治难矣必除之吾可入人笑其迂壶公曰宁曳尾于途中杨用修在泸州尝醉胡粉傅面作双丫髻插花门生舁之诸伎捧觞游行城市了不为怍人谓此君故自污王元美曰特是壮心不堪牢落故磨耗之耳壶公曰用修先生狂而荡桑民怿好为大言时铨次古人以孟轲自况更非薄韩愈曰此小儿号嗄何传问翰林文今为谁曰虚无人举天下惟怿其次祝允明又次罗玘壶公曰僻王廷陈削秩归益自放达官贵人求见者多蓬首垢足囚服应之间衣红苎窄衫跨马或骑牛啸歌田野间人多望而避者壶公曰谲杨君谦每以文示人其人曰佳即掩卷曰何处佳其人卒不能答便去不复别壶公曰秽简傲刘巴性高亮张飞尝就巴宿巴不与语飞忿恚诸葛亮谓巴曰飞虽武人实敬慕足下宜少降意巴曰大丈夫处世当交四海英雄奈何与兵子共语乎壶公曰飞实怜才孙权尝与张昭论神仙虞翻指昭曰彼死人而语神仙岂能得仙权大怒壶公曰赤壁之役昭劝迎操死久矣成公简自以才高而在周馥下谓馥曰扬雄为郎三世不徙而王莽董贤位列三司千古一揆耳壶公曰造化颠倒豪杰列三司必非子云萧惠开有风骨披服简素意趣多与人不同或比肩三年不共语壶公曰如芳兰之在幽谷炀帝尝与贺若弼论将略弼曰杨素韩擒虎是斗将非领将史万岁是骑将非大将帝曰然则大将为谁弼顿首曰惟殿下所择盖自许也壶公曰弼那得如素王昕为汝南王参军王与府僚宴饮起自移床人争进手昕独执板却立王作色曰我帝子帝孙帝弟帝叔亲起舆床卿是何人独尔偃蹇昕对曰元景位望虽微不敢以亲王僚寀从厮养之役王为谢壶公曰讽语有骨桓荣祖少学骑射或曰何不学书荣祖曰曹操曹丕上马横槊下马谈论此可不负饮食矣君辈尤自全之技何异犬羊乎壶公曰操丕得天地之偏气庾炳之性好洁士大夫造之者去未出户辄令人拭席洗床壶公曰此中果有大不堪者存崔悛以籍地自矜尝与萧祗明少遐辈高宴终日悛独无语少遐脱谓悛曰惊风飘白日忽然落西山悛直曰尔壶公曰吾不恨悛而恨与悛周旋者孙子荆为石苞骠骑参军既负其才气又侮易苞初至不拜但长揖直语苞曰天子命我参卿军事壶公曰兴公到处为名宿所窘却于此吐气王敬弘尝往何氏看女值尚之不在寄斋中卧俄顷尚之还敬弘使二婢守阁不听尚之前直语云正热不堪相见君可且去尚之遂移于他室壶公曰婢奇何减一夫当关高爽尝经晋陵诣刘蒨了不相接高甚衔之俄爽代蒨为县蒨迎赠甚厚爽受饷答书云高晋陵自答人问其故爽曰刘蒨自饷晋陵令耳何关爽事壶公曰炎凉态千古一律又曰高爽不免堕刘蒨术中范晔善弹琵琶能为新声宋武帝欲闻之屡讽以微旨伪为不晓终不肯弹一日因饮宴欢适谓晔曰我欲歌卿可弹晔乃奉旨上歌既毕晔亦罢壶公曰范君于此尚能作意气狱中无聊极矣张思光尝诣吏部尚书何戢误通尚书刘澄融下车入门曰非是至户外望澄又曰非是既造席视澄曰都自非是乃去壶公曰趣又曰能作态张吏部与何敬容意趣不协敬容居权轴宾客辐辏有过诣吏部者辄拒不前曰吾不能对何敬容残客壶公曰今人处冷局只收拾几个残客许敬宗见人多忘之或谓其不聪曰卿自难记若遇何刘沈谢暗中摸索亦可识壶公曰名理名言又曰难记人偏肯怪人南唐严续尝请韩熙载撰其父神道碑以珍货几万缗仍辍一歌鬟质冠洞房者为濡笔之赠韩纳其请文既成但叙谱裔品秩略不道续事业续慊之封还尚冀改窜熙载直以向所赠及歌姬悉还之临登车立写一阕于泥金双带而去壶公曰如此旷度才可秉笔米元章守涟水地接灵壁蓄石甚富一一品目入玩则终日不出杨次公为察使因往廉焉正色言曰朝廷以千里郡邑付公那得终日弄石都不省录郡事米迳前于左衲中取一石嵌空玲珑峰峦洞穴皆具色极清润宛转翻复以示杨曰如此石安得不爱杨殊不顾乃纳之袖又出一石叠嶂层峦奇巧又胜又纳之袖最后出一石尽天划神镂之巧顾杨曰如此石安得不爱杨忽曰非独公爱我亦爱也即就米手攫得之迳登车去壶公曰既爱石必不爱钱陶征士居家凡贵贱造之有酒辄设陶若先醉便语客我醉欲眠卿可去壶公曰晋室风流大都造作真率者元亮一人萧子显性凝简颇负其才气及掌选见九流宾客不与交言但举扇一撝而已壶公曰清风习习曹嘉为御史上封事弹坐院都御史都御史不知曰弹者谁耶嘉平身曰老先生都御史即出待罪壶公曰此盛世之风芙蓉镜寓言四集开化壶公江东伟清来着排调龙叔谓文挚曰子之术微矣吾有疾子能已乎文挚曰唯命所听然先言子所病之证龙叔曰吾乡誉不以为荣国毁不以为辱得而不喜失而不忧视生如死视富如贫视人如豕视吾如人处吾之家如逆旅之舍观吾之乡如蛮夷之国凡此众疾爵赏不能劝刑罚不能威盛衰利害不能易哀乐不能移固不可事国君交亲友御妻子制仆隶此奚疾哉奚方能已之乎文挚乃命龙叔背明而立文挚自后向明而望之既而曰嘻吾见子之心矣方寸之地虚矣几圣人也子心六孔流通一孔不达今以圣智为疾者或由此乎非吾浅术所能已也壶公曰疾奇医尤奇又曰视人如豕可行蛮貊又曰一孔不达谓之神齐人见田骈曰闻先生高议设为不宦而愿为役田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣今先生设为不宦訾养千钟徒百人不宦则然矣而富过毕矣田子辞壶公曰似聚徒讲学者陈灵公与孔宁仪行父饮酒于夏氏公谓行父曰征舒似女对曰亦似君征舒病之壶公曰如此君臣夷不若矣又曰夏姬能导引返老如少开后世房中之术齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠而何壶公曰方君于鼠无乃太甚又曰险谏郢人有鬻其母为请于买者曰此母老矣幸善食之而勿苦此行大不义而欲为小义者壶公曰今受菩萨戒者大都如此邢俊臣性滑稽喜嘲咏常出入禁中善作临江仙词末章必用唐律两句为谑以寓调笑徽宗置花石纲石之大者曰神运石大舟排联数十尾仅能胜载既至上大喜置艮岳万岁山命俊臣为临江仙诃以高字为韵末句云巍峨万丈与天高物轻人意重千里送鹅毛又令赋陈朝桧以陈字为韵桧亦高五六丈围九尺余枝复地几百步词末云远来犹自忆梁陈江南无好物聊赠一枝春内侍梁师成位两府甚尊显用事自矜为诗因进诗上称善顾谓俊臣曰汝可为好词以咏师成诗句之美且命押诗字韵俊臣口占末云欲知勤苦为新诗吟安一个字捻断数茎髭上大笑师成恨之谮其漏泄禁中语责为越州钤辖太守王嶷闻其名置酒待之醉归灯火萧疏明日携词见帅叙其寥落之状末云扪窗摸户入房来笙歌归院落灯火下楼台席间有妓秀美而肌白如玉雪颇有腋气嶷令乞词末云酥胸露出白皑皑遥知不是雪为有暗香来又有善歌舞而体肥者末云只愁歌舞罢化作彩云飞壶公曰字字精妍谢康乐少时便文藻艳逸祖车骑甚奇之谓亲知曰我乃生瑍瑍那得不生灵运壶公曰我宁生瑍苏长公有言但愿生儿愚且鲁无灾无难到公卿宋世祖至殷贵妃墓谓刘德愿曰卿等哭贵妃若悲当加厚赏刘应声号恸涕泗交横上以为豫州刺史帝又令羊志哭羊亦呜咽甚哀他日有问羊者卿那得此副急泪羊曰我尔日自哭亡妾耳壶公曰羊哭亡妾刘谁哭明良相遇一段奇趣卢询祖甚有口辨好臧否人物尝语人曰我昨东方未明过和氏门外见二陆两潘森然与槐柳齐列壶公曰潘陆卒不保首领枉做小人一场钟雅语祖士言我汝颖之士利如锥卿燕赵之士钝如槌祖曰以我钝槌打尔利锥钟曰自有神锥不可得打祖曰既有神锥亦有神槌壶公曰毕竟槌钝王仲祖好饮茶宾至辄命饮之士大夫皆患其如此每欲往候必曰今日有水厄壶公曰倒把陆羽作屈平矣齐世有席毘嗤鄙文学嘲刘逖曰君文如朝菌须臾之玩岂比吾千丈松常有风霜刘答云既有寒木又发春花可乎席不能屈壶公曰道学家辄负千丈松悲夫孙彦举以文才着称然学浅行薄邢邵尝谓之曰卿更须读书孙曰我精骑三千足敌君羸卒数万壶公曰似为枵腹者解嘲徐晦嗜酒沈传师善餐杨嗣复戏语云徐家肺沈家脾真安稳耶壶公曰卫生语又曰余观饮食之人多不寿故仙人首辟谷刘贡父性滑稽喜嘲谑与王汾同在馆中汾病口吃贡父为之赞曰恐是昌家又疑非类未闻雄名只有艾气壶公曰贡父遇子瞻辄窘快哉南凉慕容德尝宴集群臣酒酣笑而言曰朕虽寡薄恭己南面而朝诸侯可方自古何等主也刺史鞠仲对曰陛下中兴圣后少康光武之俦德顾左右赏仲帛千匹仲以赐多辞谢德曰卿调朕朕不调卿乎卿饰对非实朕故以虚言相赏赏不谬加亦何足谢壶公曰君君臣臣王弘少尝为樗蒲公城子野舍及后秉政有人就弘求县者此人亦颇以樗蒲着弘诘之曰君得钱会戏何用禄为答曰不审公城子野何在弘默然壶公曰王弘自卖破绽始兴王濬尝饷袁淑钱三万业一宿而复遣追取谓使人误谬盖以戏淑也淑与濬书曰闻之前志七年之中一予一夺义士犹非之况密迩旬次何裒益之急也窃恐二三诸侯有以窥大国之政矣壶公曰濬奇谑淑书不称武帝尝令群臣赋诗王敬则抚其纸曰臣几落此奴度内帝问何故答曰臣若解书不过作尚书郎令史耳那得今日壶公曰敬则英风如在数语破的孙搴为文授笔立就而学浅行薄少与温子昇齐名尝谓子昇卿文何如我子昇曰不如卿搴要其为誓昇笑曰但知不如卿便是何必尔搴怅然曰卿不为誓事可知矣壶公曰搴恁地聪明边人传诵一诗云昨夜阴山吼贼风帐中惊起紫髯翁平明不待全师出连把金鞭打铁骢有张师雄者好以甘言悦人晚年尤甚号曰密翁翁官在边郡一夕贼马至界上忽城中失雄所在至晓方见师雄重衣披裘伏于土窟中已痴矣西人唿土窟为空寻改旧诗以嘲曰昨夜阴山吼贼风帐中惊起密翁翁平明不待全师出连着皮裘入土空壶公曰今密翁翁满九边矣晏叔原聚书甚多每有迁徙其妻厌之谓叔原有类乞儿搬漆碗叔原戏作诗曰生平惟兹碗搬擎岂惮劳造虽从假合成不自埏陶阮杓非同调颜瓢庶共操朝盛负馀米暮贮借残糟幸免墦间乞终甘泽畔逃挑宜筇作杖捧称葛为袍倘受桑间饷何堪井上螬绰然真自许唿尔未应饕世久轻原宪人方逐子敖愿君同此器珍重到霜毛壶公曰隐壶中亦止几个漆碗宋游道除司州中从事时将还邺会霖雨行旅拥于河桥游道于幕下朝夕宴歌行者曰何时节作此声也固大痴游道应曰何时节而不作此声也亦大痴壶公曰宋君有风神三虱相与讼一虱过之曰讼者奚说三虱曰争肥饶之地一虱曰若亦不患腊之至而茅之燥耳若又奚患于是乃相与聚嘬其母而食之彘癯人乃弗杀壶公曰一虱是巧宦处于无竞之地有睹邻夫见妇吹火赠诗云吹火朱唇动添薪玉腕斜遥看烟里面恰似雾中花其妻告夫曰君岂不能学也夫曰君当吹火吾亦效之乃为诗曰吹火青唇动添薪墨腕斜遥看烟里面恰似鸠盘茶壶公曰和诗人更饶奇趣李少师宗闵不以威重自处好与宾客饮宴谈笑暑月临池以荷为杯既散有人言昨饮大欢也李曰今日言欢明前日之不欢自今好恶一不得言壶公曰少师能自作乐一人盛谈轮回报应慎无轻杀凡一牛一豕即作牛豕以偿至蝼蚁亦罔不然时许文穆曰莫如杀人众问其故曰那一世责偿犹得化人也壶公曰何不杀佛定得化佛高帝尝面许张融为司徒长史敕竟不出融乘一马甚瘦帝曰卿马何瘦给粟多少融曰日给一石帝曰何瘦如此融曰臣许而不与明日即除司徒长史壶公曰趣裴郎中诚善谈谐与温岐为友好作淫艳之歌云不是厨中串争知炙里心井边银钏落展转恨还深又曰不信长相忆抬头问取天风吹荷叶动无夜不摇莲又曰簳蜡为红烛情知不自由细丝斜结网争奈眼相钩裴词云思量大是恶姻缘只得相看不得怜愿作琵琶槽那畔美人长抱在胸前又曰独房莲子没人看偷折莲时命也拚若有所由来借问但道偷莲是下官温词云一尺深红蚁麴尘旧物天生如此新合欢桃核终堪恨里许元来别有人又曰井底点灯深烛伊共郎长行莫围棋玲珑骰子安红豆入骨相思知不知壶公曰郑卫之音顾渊白访僧胜福闲游市井间见妇女皆浓妆艳饰因问从行者知少艾者僧之宠下此则皆道人所有遂戏题一绝于壁云红红白白好花枝尽被山僧折取归只有野薇颜色浅也来钩惹道人衣胜见亟命去之然已盛传矣壶公曰地狱之设正为此辈诸葛恪尝献马孙权先刍其耳范镇时在堂嘲恪曰马虽大畜禀气于天今残其耳岂不伤仁恪答曰母之与女恩爱至矣穿耳附珠何伤于仁壶公曰谑语有理丁裴字文侯为典军校尉总摄内外建安末从太祖征吴裴随行自以家牛羸困乃私易官牛为人所白被收送狱夺官其后太祖问裴曰文侯印绶所在裴亦知见戏对曰以易饼耳太祖笑复裴官所用如初壶公曰曹瞒前作戏语定是英物刘宽尝于坐被酒睡伏灵帝问太尉醉邪宽仰对曰臣不敢醉但任重责大忧心如醉壶公曰直醉耳那得巧言欺君胡昉大言夸诞当国者以为天下奇才力加荐引未数年为两浙漕一日语坐客云朝廷官爵是买吾曹头颅岂不可畏适闻人伯卿在坐末趋前云也买脱空众大笑壶公曰都买脱空都买脱空莫笑莫笑张翥长于诗其近体长短句尤工文不如诗而每以文自负常语人曰吾于文已化矣盖吾未尝构思特任意属笔而已他日翰林学士沙刺班示以所为文请易置数字苦思者移时终不就沙刺班曰先生于文岂犹未化耶何思之苦也壶公曰化不化那关迟速关澥有俊才而容止不扬持服中过南徐客次见一绯鱼朝士倨坐关揖而问之彼疑关为攫徒因谑关曰太子洗马高垂鱼良久复询关关答以某之官乃是皇后骑牛低钓鳖朝士骇曰是何官位关笑曰且欲与君对偶精切壶公曰趣五代时何子全言前世惑骏逸者为马癖泥贯索者为钱癖耽于子息者为誉儿癖耽于褒贬者为左传癖陆鸿渐溺于茗事将何以名其癖杨粹仲曰茶至珍盖未离乎草也草中之甘无出茶上者宜追目陆氏为甘草癖壶公曰茶癖清苦目之曰甘草非知味者陆先生那肯受王荆公作字说妄意杜撰东坡曰请问犇麤二字牛之体壮于鹿鹿之行速于牛今积三为字而其义皆反之何也又戏谓曰以竹鞭马为笃不知以竹鞭犬又何可笑又尝举坡字问荆公何义公曰坡者土之皮坡公笑曰然则滑者水之骨乎荆公并无以答叶仲子一日论制字之妙因及疾病从丙从矢盖言丙燥矢急燥急疾病之所自起也友人故以痔字难之沈伯玉笑曰因此地时有僧人往来故从寺众方哄堂一少年不解向叶问之叶徐曰异日汝当自解众复哄堂壶公曰沈伯玉先生之说安石寻味不到元祐间太学有治春秋陈生与宋门一娼狎一日会饮于曹门因用春秋之文题于壁曰春正月会吴姬于宋夏四月复会于曹有讥其文戏之曰秋饥冬大雪公薨其意以为财匮当有饥寒之厄也壶公曰真春秋窦巩性温雅多不能持论士友言议之际吻动而不发白居易等目为嗫嚅翁壶公曰此翁天下去得或戏柳耆卿曰杨柳岸晓风残月此乃艄工登溷处耳闻者笑之壶公曰柳语自孤洁方圭好为恶诗宋公序知扬州日圭来谒燕于平山堂圭诵诗不已宋欲他辞已之顾野外有牛就木磨痒谓坐客胡恢曰青牛恃力狂挨木恢应声曰妖鸟啼春不避人宋公大笑圭悟其意饮至客散欲奋拳击恢众救而散壶公曰坐有胡恢一帖清凉散东坡在惠州天下传其已死后七年北归时章丞相方贬雷州东坡见南昌太守叶祖洽叶问曰世传端明已归道山今尚尔游戏人间耶坡曰途中见章子厚乃回反耳壶公曰嘻笑唾骂总是文章吏部侍郎李安期隋内史德林之孙安平公百药之子性机警尝有选人被放诉云羞见来路安期问从何关来曰从蒲津关宋安期曰取潼关路去选者曰耻见妻儿安朔曰贤室本自相谙亦应不笑又一选人引铨安期看判曰第书稍弱对曰昨坠马损足安期曰损足何废好书为读判曰向看书判非但伤足兼似内损其人惭而去壶公曰作天官那可调嘴王摩诘闻裴秀才迪吟诗因戏赠云猿吟一何苦愁朝复悲夕莫作巫峡声肠断秋江客三原王公恕巡抚江南云间钱学士溥面誉盛德不已公曰得无有干乎钱曰即此明哲非人所能也以讼状出诸袖中公曰此事难行钱曰彼怜我数至数馈似不可恝公许之又出一状于袖中曰谚云一客不烦两主公笑曰足以答公誉矣壶公曰钱学士脸皮如靴吴与弼至京李贤咨下学上达之旨吴曰且莫说上达之妙只说下学事贤笑曰老先生亦记注不得壶公曰李文达真理学刘阁老尝议丘文庄着述戏曰丘仲深有一屋散钱只欠索子丘应曰刘希贤有一屋索子只欠散钱壶公曰合之则双美宪庙末年言官噤不敢言朝事孙御医者素喜谑人问生疥何以愈之曰请六科给事中餂之人问故曰不语唾可治疥也壶公曰善哉给事唾也是药材滇中督学某讲道学不已讲毕问诸生曰今日所言若何一生对曰宗师是天人今日所言皆天话壶公曰道学开口必曰天天话是本色宜兴吴沧洲性嗜书画弟惟积粟帛清士常鄙之会有持徽宗题跋十八学士轴来售者价索千金弟如数易之置酒燕兄及尝鄙己者酒半出以相视兄惊叹曰今日方与鄙俗扯平壶公曰还扯不平又曰近观钱虏摆古董愈见其鄙愈见其俗吴人顾圣之作一谜云两头两头中间两头两头大两头小两头破两头好两头光两头草两头竖两头倒乃二僧两头宿也壶公曰唐人把僧对鸟对猿不如自对更确沈石田送苏守五马行春图守怒曰我岂无一人跟者耶沈知写随从者送入守方喜沈因戏之曰奈绢短少画前面三对头沓耳守曰也罢也罢壶公曰石田往往为俗物所窘轻诋子夏之徒问于子墨子曰君子有斗乎子墨子曰君子无斗子夏之徒曰狗豨犹有斗恶有士而无斗矣子墨子曰伤矣哉言则称于汤文行则譬于狗豨壶公曰西河之徒断无此蠢虞翻尝乘车经糜芳营门吏闭门车不得过翻怒曰当闭反开当开反闭讵是事宜芳闻之大惭芳故蜀将以南都降故云壶公曰降将到底闷气王晏为明帝佐命得班剑二十谢瀹谓曰吾家太傅裁得六十若何顿得许壶公曰必谢傅才得班剑班剑束高阁矣何尚之尝设八关斋大集朝士谓王僧达曰愿郎且放鹰犬勿游猎僧达曰家养一老狗放之无去处已复还尚之失色壶公曰老狗失色荀昶子万秋元嘉中父子并以文学显昶一日见释慧琳谓曰昨万秋对策欲以相示琳曰此不须看若非先见而答贫道不能为若先见而答贫道奴皆能为乃相对笑竟不看壶公曰昶患誉儿癖宜受窘魏收每陋邢邵文邢则曰江南任昉文体本疏魏收非直模拟亦大偷窃收闻又曰伊尝于沈约集中作贼何意道我偷任壶公曰果有真赃颜之厚矣丘车骑尝在沈深坐见王文宪诗沈曰王令文章大进丘曰何如我未进壶公曰狂气可掬庾信至北唯爱温子昇寒山寺碑后还南人问北方何如信曰唯寒山寺一片石堪共语馀若驴鸣犬吠耳壶公曰是真实语江从简是光禄革子小时有文情作采荷调以刺何敬容曰欲持荷作柱荷弱不胜梁欲持荷作镜荷暗本无光敬容不觉唯叹其工壶公曰敬容似可与言崔信明尝自矜其文谓过李百药郑世翼遇之江中谓信明曰尝闻有枫落吴江冷愿见其馀信明欣然多出众篇世翼览未终篇曰所见不逮所闻投诸水引舟迳去壶公曰太刻杨愔典选二十馀年奖擢人伦以为己任然取士多以言貌时致谤言以为愔之用人似贫士市瓜取其大者壶公曰妙语又曰今且取瓜之软熟者檀珪求禄不得与王僧虔书曰蝉腹龟肠为日已久饥彪能吓人遽与肉饿驎不噬谁能落毛壶公曰说尽世界可痛哭高涣久举不第或谑之曰一百二十个蜣螂推一个屎块不上壶公曰雅谑杨炯为文好以古人姓名连用如张平子之谈略陆士衡之所赋潘安仁宜其陋矣张仲统何足以知之号点鬼簿壶公曰点鬼伤雅骆宾王好以数对如秦地重关一百二汉家离宫三十六时人号为算博士壶公曰数对何妨其隽徐彦伯为文多求新奇以凤阁为鹦阁龙门为虬户金谷为铣溪玉山为琼岳以刍狗为卉犬以竹马为筱骖以月兔为魄兔以风牛为焱犊后进效之为涩体壶公曰至宋子京一蟹不如一蟹张祜柘枝诗云鸳鸯细带抛何处孔雀罗衫属阿谁白乐天每唿为问头诗枯曰明公亦有目连经长恨歌云上穷碧落下黄泉两处茫茫皆不见此不是目连访母耶壶公曰咏目连何确也宋武问颜延之曰谢庄月赋何如答曰庄始知隔千里兮共明月帝召庄以延之语语之庄应声曰延之作秋月诗始知生为久别离死为长不归壶公曰一经拈出自家亦失笑矣汉王章不喜文士尝语人曰此辈与一把算子未知颠倒何益于国壶公曰此语未可尽非魏明好作诗词多而格下尝携近诗诣韩熙载韩托以目疾请置几案徐览明曰侍郎目昏请自为吟之韩曰耳聋加剧切恐不闻壶公曰韩先生豪爽必无膏肓之病江南李氏尝遣人聘吴越或问见罗给事否使人曰不识亦不闻名或云四海闻有罗江东何拙之甚使人曰为金榜上无名所以不知壶公曰只重金榜使乎使乎释贯休道价甚高诗有太粗处尽日觅不得有时还自来人嘲作失猫诗壶公曰妙于命题蜀王建召僧贯休坐赐茶药彩缎仍令口诵近诗时诸王贵戚皆侍坐贯休欲讽之乃诵公子行曰锦衣鲜华手擎鹘闲行气貌多轻忽稼穑艰难总不知五帝三皇是何物建称善贵幸皆怨之壶公曰俞君宜怕称公子以此刘仁轨既宦达其弟仁相在乡曲升沉不同遂搆嫌恨与轨别籍每于县祗奉户课或谓之曰何不与给事同籍五品家当免差科仁相曰谁能向狗尾底避阴凉壶公曰仁相千古高品今狗尾底偏作威福右丞傅迪好广读书而不攻其义刘柳惟读老子而已迪每轻之柳云卿读书虽多而无所解可谓书簏矣壶公曰读书多意义自见书簏可轻视哉王及善才行庸猥为内史号鸠集凤池壶公曰鸠疑作鸱王衍北巡以韩昭为文思殿学士判官李台嘏曰韩公凡事如僧剃发无有寸长符朗初过江王大与兄国宝命驾诣之汰法师问朗曰见王吏部兄弟未朗曰非一狗面人心又一人面狗心者是耶盖以忱丑而才国宝美而狠也壶公曰麻衣心相李林甫每与同僚议及公直之事则如痴醉之人未尝问答或语及阿狥之事则响应如流张曲江尝谓宾客曰李林甫议事如醉者恼语壶公曰形容笃至令人惊怖令人欷歔李泌谓卢杞奸邪德宗称其小心泌对曰小心乃奸臣之态壶公曰心则小而胆则大刘贡父言每见介甫道字说便待打诨壶公曰介甫遇子瞻贡父真是劲敌蔡卞妻七夫人是荆公女颇知书能诗词蔡每有国事先谋之床第然后宣之庙堂时执政相语曰吾辈每日奉行者皆其咳唾之馀也蔡拜右相家宴张乐伶人扬言曰右丞今日大拜都是夫人裙带中外传以为笑壶公曰裙带之下才是右相咳唾之馀方到执政蔡攸尝饮禁中徽宗频以巨觥劝之攸恳辞不任杯酌将至颠踣上曰就令灌死亦不至失一司马光壶公曰惜乎灌之不死唐五经尝谓人曰不肖子弟有三变第一变为蝗虫谓鬻庄而食也第二变为蠹鱼谓鬻书而食也第三变为大虫谓鬻奴婢而食也三变之类何代无之壶公曰变到蠹鱼万劫不得翻身陈师锡序五代史荆公曰释迦佛头上不堪着粪壶公曰快语杨亿为文章所用故事尝令子侄检出处每段用片纸录辄粘而蓄之时人谓之衲被壶公曰晚世文章不古多被衲被所误唐子方一日见王介甫诵华严经因劝介甫不若早休官去介甫问之子方曰公之为官止是作孽要做执政数年和佛也费力壶公曰介甫居金陵见亡儿雱枷锁憔悴虽舍第作寺何噬及矣又曰添一政多一重地狱赵挺之尝曰乡中最重润笔每一志文成则太平车中载以赠之黄山谷曰想俱是萝卜与瓜韭耳壶公曰并无此物可奈何高英秀辨捷滑稽尝与赞宁共议古人诗病云李山甫览汉史王莽弄来曾半破曹公将去便平沉是破船诗李群玉咏鹧鸪方穿诘曲崎岖路又听钩辀格磔声是梵语诗罗隐云中鸡犬刘安过月里笙歌炀帝归是见鬼诗杜荀鹤今日偶题题似着不知题后更谁题此卫子诗也不然安有四蹄壶公曰卫地多驴故唿驴曰卫子宋景文修唐史好以艰深之词文浅易之说欧阳永叔思有以讽之一日大书其壁曰宵寐匪祯札闼洪休宋见之曰非夜梦不祥题门大吉耶何必求异如此欧公曰李靖传云震霆无暇掩聪亦是类也宋惭而退壶公曰李于鳞多用此法号曰古林和靖虽隐居而亦以豪放玩世故当时颇有不足之者尝傲视许洞洞作诗嘲之曰寺里啜斋饥老鼠林间咳嗽病弥猴豪民送物鹅伸颈好客临门鳖缩头壶公曰摹小人之态直揭肺肝王拱辰太师即洛之道德坊营第甚侈中尝起屋三层最上曰朝元阁时司马君实亦在洛于私第穿地深丈余作秘室邵尧夫见富郑公富问洛中有何新事邵曰近有一巢居者一穴处者遂以二公对富为发笑壶公曰此贤者之过邵子安乐窝殊平平耳钱昭度咏方池诗云东道主人心匠巧凿开方石贮涟漪夜深若被寒星映恰似仙翁一局棋有嘲之者曰此正谓一局黑全输也永乐四年西僧尚师哈立麻至京启建法坛屡着灵异翰林李继鼎私曰若彼既有神通当作中国语何待译者而后知乎壶公曰此一难当作何解理学家文字往往剿袭语录铺叙成文乃语人曰吾文如菽粟布帛杨升庵笑曰菽粟则诚菽粟但恐陈陈相因红腐不可食耳壶公曰绝顶之谈食之者腐肠烂胃王槐野问王元美曰赵刑部某治状何如元美曰循吏也且苦吟槐野大笑曰循吏可作诗何可便作壶公曰王槐野才是诗人又曰诗何可便作一语千古今人顶一进贤冠便作诗诗从进贤冠来耶但陶村曰佛不设持钵应供法后世必无寡廉鲜耻之人佛不设丛林接众法后世必无游谈坐食之人佛不设低眉打坐法后世必无白昼欲寝之人佛不设登坛讲经法后世必无满堂聚讼之人壶公曰呵佛骂祖政大转法轮又曰不思议无启口处是禅和子藏拙法门提话头摘公案是禅和子敲打人短棍作诗写字竖拂清谈是禅和子化缘本钱壶公曰除却三项才是禅和子假谲单父人吕公善沛令避仇从之客因家沛焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃纷为谒曰贺钱万实不持一钱壶公曰妙妙已有睥睨一世之意袁绍曾遣人以剑掷魏武少下不着魏武曰后来必高因贴卧床上剑果高壶公曰老贼多智不待官渡而知袁之无成魏太祖少好飞鹰走狗荡游无度其叔父数言之于嵩太祖患之后逢叔父于路乃阳败面喁口叔父怪而问其故太祖曰卒中恶风叔父以告嵩嵩惊愕唿太祖太祖口貌如故嵩问曰叔父言汝中风已差乎太祖曰初不中风但失爱于叔父故见罔耳嵩甚疑焉自后叔有所告嵩终不复信太祖于是益得肆意矣壶公曰老贼不知有父那知有叔尔朱兆时大小二十六反诛之不止兆患之问计于高欢欢曰六镇反残不可尽杀宜选王素腹心者使统焉若有犯罪其帅则罪者寡而徐定矣兆曰谁可时贺拔允在坐谓欢可欢心喜故拳欧之折其一齿曰生平天柱时奴辈服处分如鹰犬今日天下分置在王而阿鞠泥敢诬下罔上请杀允兆信欢为诚遂委焉欢以兆醉虑醒后疑贰辄出宣官受委统川镇兵亟集汾东受令遂即日往建牙阳曲川自是大权悉归欢矣天柱谓荣阿鞠泥允小字壶公曰兆已在欢掌股之中齐武帝少不涉学颇慕风流时有谈论人皆依违郑鲜之独与抗难未尝宽假理之所属必须帝词穷然后置之帝时或惭恧变色而终感其输情时人谓为格佞壶公曰格佞添一翻光景武帝待诸藩严急诸王不得读异书江夏王锋独密遣人广收图籍而善自匿江佑尝为王晏曰江夏以琴道授羊景之景之着名而江夏掩能于世非惟七经而已百氏亦复如之锋闻叹曰江佑复为混沌画眉欲益反弊寡人诗酒是耽狗马是玩岂复一豪子生平哉壶公曰诗酒狗马亦难自全和士开性倾俭多智数尝佞武成曰陛下非天人是天帝武成谓曰卿非世人乃神人壶公曰魔王鬼判王邵笃嗜书遗落世事每对食犹闭目凝想盘饰为仆从所窃而弗觉惟屡以乏少督司庖司庖白其情邵乃诡闭目得窃食者壶公曰有老儒苦攻婢进馒首二枚蜜一碟适作字磨墨汁甚浓乃以馒首餂墨而啗满嘴通黑弗觉也昔王荆公作字说而误吃蚓请问济得甚事公孙弘恢奇多闻然阴阳人主意元朔中上方通西南夷东置沧海北筑朔方郡弘时为御史大夫数谏以为罢疲中国天子怒使朱买臣等难弘以置朔方之便发十策弘不得一弘辄谢曰山东鄙人不知其便若是壶公曰汉武时多才公孙亦奇佞李谐貌短小尝因瘿而举颐因跛而缓步因謇而徐言世称谐善用三短壶公曰炼石可以补天周弘正丑而不陋吃而能谈诽谐似优刚肠似直善玄理为当时所宗壶公曰快人孝武欲擅书名王僧虔用拙笔以自匿壶公曰为尊者屈张融动止诡越坐尝危膝行则曳步翘身仰首意制甚多豫章王大宴宾僚方食炙炙始行行炙人便去融欲求盐蒜终不言竟摇食指几半日见者惊诧聚观而融渺若无涉也壶公曰是笨汉兴古太守马氏在官有亲故人投之求恤焉马乃令此人出住外诈云神人道士治病无不手下立愈又令辨士游行为之虚声云能令盲者即明躄者即行又敕诸来治病者虽不便愈当告人已愈也如此则必愈于是后人问前来者辄曰已愈无敢言未愈者也旬月乃至巨富壶公曰白莲无为不过此法愚人王义方初拜御史意望殊高忽略人间细务买宅酬值讫数日对宾朋忽惊指庭中双青梧树曰此忘酬值遽召宅主付值四千宾朋曰侍御贵重不知交易树当随宅无别酬例义方曰此嘉树不比他也及贬黜或问其故答曰初以居要津作宰相示大耳壶公曰这一片深心非自白那得知张易昇元中上元令后以水部员外郎通判歙州刺史朱匡业使酒陵人果于诛杀无敢犯者易赴其宴先故饮醉就席酒甫行寻其小失遽掷杯推案攘袂大唿诟责蜂起匡业愕然不敢对唯曰通判醉甚不可当也易嵬峨喑哑自如俄引去匡业使吏掖就马自是见易加敬不敢复使酒郡事亦赖以济壶公曰张易真大英雄真阿罗汉交广间游客各求馆帖所至骚扰广帅卢钧深知其弊凡求馆帖者皆云累路馆驿供菜饭而已有客赍帖到驿驿司依帖供讫客不发驿吏曰恐后更有使客前驿又远此非宿处客曰食帖何如处分吏曰供菜饭而已客曰菜饭供了还我而已驿吏相顾莫知所为客又迫促无计更问曰不知而已大于驴小于骡曰若无可供但还我价值驿吏问每一而已其价几何客曰三五千驿吏遂敛送之壶公曰无名之供大都而已秦桧夫人常入禁中显仁太后言近日子鱼大者绝少夫人对曰妾家有之当以百尾进归告桧桧咎其失言与其馆客谋进青鱼百尾显仁拊掌笑曰我道这婆子村果然盖青鱼似子鱼而非特差大尔观此贼桧之奸可见壶公曰王氏长舌何昧于此秦桧为相日都堂左揆前有石榴一株每着实桧默数焉忽亡其二桧佯不问一日将排马忽顾谓左右取斧伐树有亲吏在傍仓卒对曰实甚佳去之可惜桧反顾曰汝盗食吾榴吏叩头服黜免蜀先主衔张裕不逊兼忿其漏言下狱将诛之诸葛武侯表请其罪先主答教曰芳兰当门不得不锄壶公曰先主得申韩之学王嗣宗为中丞日常忿宋白郭贽邢昺七十不请老言之真宗乞敕令休致又遣亲属讽激之及自晚年疾甚乃犹享厚禄徘徊不去尝谓人曰仆平生惟此一事未能免物议士林鄙之壶公曰大家同病陈暄才俊逸而放浪无检后主狎之至倒悬放梁临之以刃一日乃抟艾为帽加其首以火爇之燃及发暄号泣哀求声彻外数日悸死壶公曰趣待佞臣得体鲍泉征长沙久而不克元帝为书数之曰面如冠玉还疑木偶须似猬毛空劳绕喙壶公曰这相亦奇文帝尝数贺若弼曰公有三太勐疾妒心太勐是非人心太勐无上心太勐壶公曰如此那得全危素仕元为学士承旨高皇雅闻其名仍为弘文馆学士一日上御东阁侧室静坐危素至履声彻帘内诏问为谁对曰老臣危素上曰朕将谓是文天祥遂谪居和州壶公曰圣主圣主宪庙升遐内监于宫中得疏一小箧皆房中术也悉署曰臣安进盖万阁老所进者孝宗遣怀恩袖至阁下曰是岂大臣所为乎复令怀恩将科道论劾疏示安每展一卷安即跪泣犹无去意恩令摘其所悬牙牌请出矣始惶遽归第壶公曰到此地位真着力不得尚书石璞乡人有为典史者璞往其家陈列银器金杯十余问曰宦几年矣曰未满考也曰胡归乎曰刁民讼我贪夺职璞曰嗟夫使我治汝汝焉能还乡里哉壶公曰何为责备典史俭啬梁兵伐齐东昏侯战屡败犹吝赏赐茹法珍叩头争之答曰贼来独取我耶何独就我索物壶公曰东昏真智囊朱修之刻核少恩其姊饥寒绝不顾姊为设菜羹粗饭以激之修之曰此是贫家好食为饱餐而去壶公曰如此顽皮姊奈何库狄伏连鄙吝愚陋其妻病百钱买药犹恨其多家百余口常有饥色冬至日妻为设豆饼问豆所从得云于马豆中分之伏连大怒杖典马食者积年赐物俱贮别库令一婢专司管铒每入库检阅必语妻子此官物不得辄用至死身惟敝裈而家积绢至二万余武平中被诛并籍入壶公曰积钱者应有此散又曰钱虏不必论识字者鄙吝愚陋吾未如之何矣庾炳之贪黩无厌闻刘遵考有材即乞材见好烛盘即乞烛盘荀万秋尝诣炳之值一客姓夏侯者来谒炳炳之问曰有好牛不云无有好马不又云无政有佳驴耳炳之曰甚是所欲客出门遂与相闻索之壶公曰随缘教化不俗不俗晏子一狐裘三十年长孙道生一熊皮障泥数十年壶公曰二公惜福未可尽非明帝大官进御食有果蒸帝曰我食此不尽可四片剖之余充晚食壶公曰其失也矫张雍性鄙吝所至藩镇宴犒率皆裁节聚公钱为羡余以输官帑集会宾佐粝食而已在三司置簿籍有按前急马前急急申急之目壶公曰秽夏侯豫州性极吝晚忽好音乐有妓妾数十无被服姿容客至常隔帘奏乐时唿帘为夏侯妓衣壶公曰夏侯知音沈叔山在吴有美名性至俭吝张惠恕使蜀时诣沈别沈入内良久出语惠恕曰向择一端布欲以送卿而绝无粗者惠恕佳其能显非南阳有人为生奥博性殊俭吝冬至日女婿谒之乃设一铜瓶酒脔獐肉婿恨其单率一举尽之主人愕焉俛仰命益如此者再退而责其女曰某郎好酒故汝常贫壶公曰此冰山殊难倚仗汰侈吴王阖庐秋冬至城中春夏至城外旦食鱼且山昼游苏台射于欧陂驰于游台兴乐石城走犬长洲壶公曰亦足以豪魏文侯与大夫饮使公乘不仁为觞政曰饮若不尽浮之大白武帝起招仙阁于甘泉宫西偏翠羽麟毫为帘青琉璃为扇悬黎火齐为床其上悬浮金轻玉之磬有霞光绣藻龙绣连烟绣有走龙锦云凤锦翻鸿锦阁上烧荃蘼香屑烧粟许其气三月不绝壶公曰果是仙阁梁孝王好营宫室作曜华之宫筑兔园园有百灵山山有肤寸石落猿岩栖龙岫又有雁池池有鹤洲凫渚其宫观相连亘数十里奇果异树瑰禽怪兽毕备壶公曰名士毕集自足千秋矣马季长居宇器服多存侈饰教养生徒常数千许自坐高堂施绛纱帐前授生徒后列女乐弟子高足传授鲜有入其室者壶公曰那可入室河间王骏马千余匹以银为槽窗户之上玉凤衔铃金龙吐旆壶公曰马癖隋虞孝仁性奢华伐辽之役以骆驼负函盛水养鱼以自给壶公曰可恨于頔为襄州日点山灯一上油二千石壶公曰有何光景鱼朝恩有洞房四壁皆安琉璃板中贮江水及萍藻诸色鱼虾号鱼藻洞壶公曰趣李德裕好饮惠山泉自京至常州置递时号水递壶公曰风流罪过王敬弘诸子未尝教以学问人问之答曰丹朱未应乏教宁越不闻被捶壶公曰极是王锡年二十四辞吏部郎掩扉覃思室宇萧然诸子温清隔帘趋倚壶公曰官早子早休早刘威硕在蜀车服饮食号为侈靡侍妾数十能为声乐悉教诵读鲁灵光殿赋壶公曰大雅羊稚舒冬月酿常令人抱瓮须臾复易人酒速成而味好壶公曰可恨大不近情李昌夔在荆州打猎大修装饰其妻独孤氏亦出女队二十人皆着红紫绣袄子及锦鞍鞯壶公曰趣段文昌富贵后打金莲花盆盛水濯足或规之答曰人生几何要酬平生不足也壶公曰穷措大何其陋也世祖兴光楼上施青漆世谓之青楼东昏侯曰武帝不巧何不纯用琉璃壶公曰青楼景雅琉璃政相反郁林王昭业即位极意赏赐动百数十万每见钱辄曰我昔时思汝一文不得今得用汝壶公曰才得满志炀帝于景华宫征求萤火得数斗夜出游山而放之光遍岩谷壶公曰别有天地非人间炀帝观书处窗户玲珑相望金铺玉观辉映溢目号闪电窗壶公曰炀帝能文此举殊不恶唐玄宗置曲清潭砌以银砖泥以石粉贮三辰酒一万车以赐当制学士壶公曰李青莲作清平调不闻以此赐之外国进火浣布帝服之以幸季伦季伦身敝服候帝从奴五十人悉衣火浣衫壶公曰以奴方帝何跋扈乃尔石崇妓妾千馀人择十数人装饰一处使忽视之不相分别刻玉为倒龙佩索金为凤凰钗有所召者不唿姓名悉听佩声视钗色玉声轻者居前钗色艳者居后以为行次而进壶公曰卒以绿珠殒躯世祖幸芳林园就虞侍中悰求扁米粣虞献粣及杂肴数十舆大官鼎味不及也上就虞求诸饮食方虞秘不肯出上醉后体不快虞乃献醒酒鲭鲊一方而已壶公曰纯是夷风谢安于土上营野楼馆林竹甚盛每携中外子侄游集肴馔亦费百金世颇讥焉安殊不以屑意壶公曰江左风流贤者不免羊琇性豪侈费用无复齐限而屑炭和作兽形以温酒洛下豪贵咸竞效之金陵诸士大夫渊薮家事鼎铛有七妙虀可照面馄饨汤可注研饼可映字饭可打擦擦台湿面可穿结带饼可作劝盏寒具嚼着惊动十里人壶公曰种种可口羊侃性豪侈善音律初赴衡州于两艖舟符起三间通梁水斋饰以珠玉锦缋设帷屏列女乐乘潮解缆临波置酒缘塘傍水观者填咽大同中有诏命侃延魏使宾客三百余人食器皆金玉杂宝至夕侍婢百余人俱执金花烛侃不饮酒而好宾游终日献酬同其醉醒性宽厚尝南还至涟口置酒有客张孺才者醉于船中失火延烧七十余艘所燔金帛不可胜数侃闻命酒不辍孺才惭惧自逃侃追还慰喻之加厚壶公曰亦豪亦达李昊事前后蜀五十年资货巨万奢侈逾度妓妾百数尝读王恺石崇传曰穷俭乞儿以此为富可笑可笑壶公曰蜀民苦矣明帝于月夜宴群臣于园大官进樱桃以赤瑛为盘赐群臣月下视之盘与桃同色群臣皆笑云是空盘壶公曰趣李迁哲世为山南豪族累战功爵安康郡公性华侈厚自奉养姬妾至数百生男女凡六十九缘汉千馀里第宅相次令姬人有子者分处其中迁哲往来游幸鸣笳导从纵酒宴酣极生平之乐子孙参见或忘其年名者披簿审之壶公曰似郭汾阳不免介胄习气鱼弘尝以军功历太守恒谓人曰我为郡有四尽水中鱼鳖尽山中麞鹿尽田中米谷尽村里人庶尽壶公曰鱼头可斩小宋好客会宾于广厦中外设重幕内列宝炬百味具备歌舞俳优相继观者忘疲但觉更漏差长席罢已二宿矣名曰不晓天大宋居政府上元夜在书院内读周易闻小宋点华灯拥歌妓醉饮翌日谕所亲令诮让云相公寄语学士闻昨夜烧灯夜宴穷极奢侈不知记得某年上元同在某州学内吃齑煮饭时否学士笑曰却须寄语相公不知某年同某处吃齑煮饭是为甚底壶公曰吃齑煮饭单为拥妓醉饮乎忿狷沈攸之庆之仲子元嘉中尝求补白丁队主刘遵考以形陋黜之攸之叹曰昔孟尝身长六尺为齐相今求士乃取肥大哉已随庆之征讨累绩封贞阳公时遵考在御前攸之谓曰形陋人定何如帝问故攸之以实奏帝为大笑壶公曰世多皮相士滋苦矣范廷召性恶飞鸟所至弹射殆尽尤不喜驴鸣闻声必击杀之乃已壶公曰荀子称性恶未必无见刘蕡杨嗣复门生也对策以直言忤时中官尤所嫉忌中尉仇士良谓嗣复曰奈何以国家科第放此风汉耶嗣复惧而答曰嗣复昔与刘蕡及第时犹未风耳壶公曰近日绝无风汉太祖与王彦超有旧因幸作坊召从臣宴射酒酣谓彦超曰卿昔在复州朕往依卿何不纳我彦超降阶顿首曰勺水岂能止神龙耶帝大笑虞仲翔放弃南方自恨疏节骨体不媚犯上获罪当长没海隅生无可与语死以青蝇为吊客使天下一人知己者足以不恨壶公曰数语可痛哭又曰既放弃矣那得有知己王彦深不为群从所礼常怀耻慨欲以将领自奋每抚刀曰龙泉太阿汝知我者壶公曰当令白虹贯日萧惠开除少府意甚不得寺内所住斋前有故种花草甚美悉令刬除列种白杨树每谓人曰人生不得行胸怀虽寿百岁犹为夭也壶公曰笃论又曰白杨萧萧令人生趣顿尽王融自恃人地三十内望为公辅夜直中书省叹曰作此寂寂使邓禹笑人壶公曰躁甚丘车骑初领骁骑将军不乐武位谓人曰我还东掘顾荣冢江南地方数千里士子风流皆出此中顾忽引诸伧渡妨我辈途辙壶公曰何关诸伧事梅侍读晚年躁于禄位而病足常抚其足而詈之曰是中有鬼令我不至两府者汝也壶公曰我有尊足者存秦廷善性憨怪每阅史至不平事必拊案切齿偶观秦桧杀岳飞大怒且骂且拍其妻劝之曰家惟十几已碎其八奈何复尔秦乘忿叱其妻曰不良妇汝与秦桧通奸故相为至此痛挞之壶公曰桧流毒如此陈都宪智性刚而躁尝坐堂偶有蝇拂其面即怒叱从者擒拿从者纷然东奔西突为逐捕状少顷俟其怒解禀问拿何人乃叱之曰是蝇有相知者以宽缓为劝即置一木简书戒暴怒三字于上以自警及有触忤者辄举木简挞之壶公曰好景于谦当国有不如意辄拊膺曰此一腔血竟洒何地壶公曰不免以身徇之高谷夫人悍妒无出置一妾又禁谷不容入寝偶留陈循酌谈及此夫人放屏后闻之即出诟循掀案作怒以一棒扑夫人仆地因数之曰汝无子又不容妾是欲绝高氏之后也吾当奏闻置汝于法自是妒少衰高得御妾生一子峘陆容称之曰生峘陈公一怒之力也壶公曰此仁者之怒王清系掾吏初授卑官有异才累迁嘉兴府同知以督责海塘有功擢两淮佥宪逾半年请告归在嘉时偕太守行香文庙太守戏指先师谓公曰认得此位老先生否清曰认得这老先生人品极高只是不曾发科太守默然壶公曰何等风厉谗险甘茂相秦惠王惠王爱公孙衍间与之言曰寡人将相子甘茂之吏闻之以告甘茂甘茂入见王曰王得贤相臣敢再拜贺王曰子安闻之对曰犀首告臣王怒犀首逐之壶公曰此非犀首所能料李林甫阴贼谓李适之曰华山有金采之可以富国顾上未知适之信其言为帝道之帝以问林甫林甫对曰臣知之旧矣顾华山陛下本命王气之舍不可穿治故不敢以闻帝以林甫为忠而薄适之壶公曰适之乃轻信乎疏矣卢杞忌张镒时朱泚戍凤翔当代杞告上曰凤翔将校班秩素高非宰相信臣不可镇抚臣宜行帝不许杞曰陛下必以臣容貌寝陋不为三军所信惟陛下择之帝乃顾镒曰文武兼资望重中外无易卿者乃以中书侍郎为凤翔陇右节度壶公曰杞侃侃正论孰测其奸崔日用初附武三思已帝崩惧祸及即私谒临淄王以自托且参密谋平韦氏诛太平公主日用俱有力焉常自言曰吾平生作事惟适时制变不专始谋然每一反念辄若芒刺之在背壶公曰小人长戚戚何苦为小人哉唐肃宗世内臣专兵柄为观军容使自鱼朝恩始唐武宗时仇士良以观军容使请老诏可中人群送还第谢曰诸君善事天子能听老夫语乎天子不可令闲暇暇必观书见儒臣则必纳谏智深虑远却玩好省游幸则吾属恩必薄而权轻矣为诸君计莫若殖货财盛鹰马日以毬猎声色蛊其心使悦不知息则必斥经术暗外事而万机乃在吾握恩泽权力将焉往哉众再拜谢教按士良用事时凡杀二王一妃四宰相极贪酷二十馀年而恩礼不衰皆此术也李义府貌柔恭与人言嬉怡微笑而阴贼褊忌忤意者必中伤之号曰李猫壶公曰宁可逢虎不可逢猫九金聚粹共图魑魅之形孤剑埋光尚负斗牛之气此吕惠卿表也邪人指正人为邪人如此人主何以辨之壶公曰安得照胆镜一别之高宗将立武后访之李勣勣曰此陛下家事何必问外人玄宗入武惠妃之谮废太子问李林甫对曰此陛下家事非臣等所宜预二人事虽不同其佞一也壶公曰王者天下为家埋没此义令忠臣结舌武三思既杀五王权倾人主常言我不知代间何者谓之善又何者谓之恶人但与我善者即为善人与我恶者即为恶人尔壶公曰应自有臭味王莹为义兴太守代谢超宗超宗去郡与莹交恶还都就莹父懋求书属莹求一吏曰丈人一旨如汤浇雪耳及书至莹竟不许超宗谐懋故对诸宾谓懋曰汤定不可浇雪懋面为之洞赤懋一日诣超宗超宗为设精白鱼邑美鲊麞肚懋问那得许佳味超宗诡言义兴始见饷复阳惊曰丈人岂应不得耶懋大忿言于朝谓莹乏供养竟坐废壶公曰酷甚能令慈父变色李揆为卢杞所恶用为入番会盟使揆辞以老恐死道路不能达明命帝恻然杞曰和戎者当练达朝事非揆不可且使揆则异时年少于揆者不敢辞揆遂行至番酋长曰闻唐有第一人李揆公是否揆畏留因绐之曰彼李揆安肯来耶壶公曰杞惯以此陷人高祖山陵还帝欲作乐复令议其可不斛斯征曰孝经云闻乐不乐闻尚不乐其况作乎郑译曰既云闻乐明即非无止可不乐何容不奏帝遂依译议壶公曰帝欲之矣何必议何泽外虽直言而内实邪佞尝于内殿起居班退独留以笏叩颡北面而唿曰明主明主壶公曰趣趣趣秦桧凡论人章奏皆自操以授言者识之者曰此老秦笔也壶公曰桧锋不可当黄淮好诋毁同列一日便殿未入侍宣庙问谁何在东杨对曰淮素病瘵瘵能染人有旨免奏对壶公曰妙在以人治人于谦为本兵荐其属王伟为本部侍郎伟每伺公过误密奏一日景帝召谦授以伟奏谦出伟下堂迎问曰今日圣谕何事谦笑曰某有失处贤弟面言未敢不从曷忍至此出奏示伟局蹐无地壶公曰弯羿之弓何面目相对尤悔顺帝裨齐百官陪列王琨攀帝轮恸哭曰人以寿为欢老臣以寿为戚既不能先驱蝼蚁乃频见此事壶公曰祈死者未必无见沈攸之晚好读书史汉事多所记忆每叹曰早知穷达由命悔不十年读书壶公曰读书十年此人间清福上帝所吝谢述为义康长史与刘湛共事已湛被诛义康亦外镇将行叹曰谢述惟劝吾退刘湛惟劝吾进述亡而湛存宜吾之得罪也壶公曰到此忠佞了然何嗟及矣齐高帝有故吏竺景秀尝以过系作部高帝语荀伯玉卿比看景秀否答曰数往候之备加责诮景秀言若许某自新则吞刀刮肠饮灰沈胃帝善其言乃释之令狐绹曾以旧事访于庭筠对曰事出南华非僻书也或冀相公燮理之暇时宜览古绹益怒奏庭筠有才无行卒不登第庭筠有诗曰因知此恨人多积悔读南华第二篇壶公曰做相公那知庄子陆平原在洛夏月忽思齐东头竹筱中饮语刘宝曰吾思乡转深矣壶公曰知进而不知退徒思何益晋阳陷败王晞与周志避周兵东北走山路险迥惧有劫贼而晞温酒服膏曾不一废每未肯去行侣尤之晞曰莫尤我我行事若不悔久作三公矣壶公曰襄阳围急似道尚与群妾斗百草元和初达官与中外之亲为婚者先已涉溱洧之讥就礼之夕傧相张仲素作催妆诗曰舜耕余草木禹凿旧山川久之女家乃悟曰张九张九舜禹之事吾知之矣于是群客大笑哀帝时魏博罗绍威以牙军之逼召朱全忠全忠殪八千余家其馀攻讨悉平全忠留魏半年绍威供亿所杀牛羊豕近七十万资粮称是所赂遗又近百万比全忠之去蓄积为之一空绍威虽除其逼而魏兵自是衰弱绍威悔之谓人曰合六州四十三县铁不能为此错也壶公曰全为朱三作计黄德润事阜陵人或议其循默淳熙末上将内禅一日朝退留二府赐坐从容谕及倦勤之意诸公交赞公独无语上顾曰卿以为何如对曰皇太子圣德诚克负荷顾李氏不足母天下宜留圣虑上愕然色变公徐奏陛下问臣臣不敢自默然臣既出此语自今不得复觐清光陛下异日思臣之言欲复见臣亦不可得矣退即求去甚力后寿皇在重华宫每抚几叹曰悔不用黄洽之言或至泪下洪景庐在翰苑日尝入直值制诏沓至凡视二十馀草事竟小步庭间一老人负暄花阴问之是京师人累世为院吏今已八十馀幼时及识元祐间诸学士今子孙复为吏故养老于此因言闻今日文书甚多学士必大劳神洪喜其言告以今日草二十馀制皆已毕老人复颂曰学士才思敏速真不多见洪矜之云苏学士想亦不过如此速耳老人复首肯咨嗟曰苏学士敏速亦不过此但不曾检阅书册洪为赧然自恨失言壶公曰依样葫芦久为老吏所窥尹少稷博学工文杜门读书不汲汲于仕进后乃附丽汤思退力排张魏公以是除谏议公论始薄之后贬岭南累年蒙恩北归周益公素与之善便道来访谓益公曰某三十年闭户读书养得少名思之不审所得于彼者几何而破坏扫地虽悔何及怅然者久之益公每举以为士大夫之戒壶公曰士子如处女此身一败那可复赎尚书王复怒众武弁骂曰此辈皆狗母所生一千户禀曰宋某之母乃太宗皇帝永宁公主王惭悔太学生虎臣上疏谏万岁山勿架棕棚宪庙奇之祭酒费訚不知也惧贾祸乃会六堂鸣鼓声罪铁索锁项以待俄官校宣臣至左顺门传温旨劳之曰尔言是棕棚即拆卸訚闻大惭壶公曰何颜对六堂生黄才伯诗有倦游却忆少年事笑拥如花歌落梅自注云欲尽理还之喻盖此公作美官讲学恐人得而持之也词林传以为笑壶公曰此皆穿窬之类也方献夫赐告里居遂以广田益宅为务有缁庐地胜屋多方因规为己业假官府法驱逐僧释一空主僧有识晓诗濒行大书一律于壁曰慌忙收拾旧袈裟点检行囊没一些袖拂白云归洞口担挑明月到天涯可怜松顶新巢鹤孤负篱边旧种花吩咐犬猫随我去莫教流落俗人家壶公曰真道学霍尚书韬亦尝取寺基为宅浼县令逐僧僧去书于壁云学士家移和尚寺会元妻卧老僧床霍愧而止壶公曰真道学纰漏庄黑犬人字长子曰盗少子曰殴盗出行其父在后追唿之曰盗盗吏闻因缚之其父唿殴喻吏遽而声不博但言殴殴吏因殴之几殪壶公曰建酉名奴奴可抗主乎康庄长者字童曰善搏字犬曰善噬宾客不过其门者三年长者怪而问之乃实对于是改之宾客复往壶公曰邑有遗腹子名之曰父没后兄生一子因名之曰父在齐有田果者命狗曰富命子为乐将欲祭也狗入室果唿之富出巫曰不祥也家果大祸长子死哭曰乐乎而不似悲也壶公曰名之误人如是宋有澄子者亡其缁衣顺途以求之见妇人衣缁衣焉援之而弗舍曰而以是偿我矣妇人曰公虽亡缁衣然此吾所自为者也澄子曰而弗如速以偿我矣我昔所亡者纺缁也今子所衣者禅缁也以禅缁而当我之纺缁也而岂有不得哉壶公曰澄子之意甚平郑县人卖豚人问其价曰道远日暮安假语汝郑人使其妻为裤请式曰象故裤妻乃毁其新者令如故裤壶公曰贤哉妻也如其式矣楚王佩玦遂兔患其破也因佩两玦以为豫两玦相触破乃愈迅壶公曰楚王有远虑齐人有谓齐王曰河伯大神也王何不试与之遇乎臣请使王遇之为坛场大水之上而与王立之焉有间大鱼动因曰此河伯壶公曰尚有大鱼炉火之事则绝无影响矣齐棠公之妻东郭偃之姐也东郭偃臣崔武子棠公死偃御武子以吊焉见棠妻而美之使偃取之偃不可武子筮之示陈文子文子曰夫从风风陨妻不可娶也崔子曰娶也何害先夫当之矣遂娶之壶公曰里有杀三夫者未尝五月而寡宋人有游于道得人遗契者归而藏之密数其齿告邻人曰吾富可待矣昔齐人有欲金者清旦衣冠而之市适鬻金者之所因攫其金而去吏捕得之问曰人皆在焉子攫人之金何对曰取金之时不见人徒见金壶公曰金果不可见使人心乱鲁之南鄙人有吴虑者冬陶夏耕自比于舜壶公曰真舜真舜但不遇尧耳苍梧绕娶妻而美以让其兄壶公曰兄受之乎愧伯夷矣滑石梁性畏见己之影以为鬼也惊而死昔王池国有民婿面奇丑妇国色鼻齆婿乃求媚此妇终不肯迎顾遂往西市无价名誉而熏之还入其室妇既齆岂知分香臭哉博士买驴书券三纸未有驴字壶公曰今时艺多摹此格陈思王武帝诔遂深永蛰之思潘安仁悼亡赋乃怆手泽之遗是方父于虫匹妇于考也壶公曰二君何说之辞卫人有夫妻祷者而祝曰使我无故得百束布其夫曰何少也对曰益是子将以买妾壶公曰妒妇巧于防微客有教燕王为不死之道者王使人学之所使学者未及学而客死王大怒诛之王不知客之欺己而诛学者之晚也郑人有相与争年者其一人曰我与黄帝之兄同年讼此而不决以后息者为胜耳壶公曰后息者必胜千古一律秦昭王令工施钩梯而上华山以松柏之心为博箭长八尺棋长八寸而勒之曰昭王尝与天神博于此矣壶公曰功德碑皆此类也刘表攻西鄂柏孝长在围城中始闻兵攻声恐甚入闭户伏床牵被覆头至半日才敢出面其明侧立而听二日往出户问消息更四五日乃更负楯亲斗谓子绪曰乃今知勇可习也壶公曰孝长可当一面晋之平吴也晋将周旨生获吴都督孙歆时王濬奏捷先列上得孙歆头未几杜预使人以生歆送至洛中士大夫为之传笑壶公曰从来露布都是如此难得生歆作证库狄伏连愚陋居恒患蝇杖门者曰何故听入壶公曰凡入宦门者非蝇而何苏威政尚苛细尝作五教使民无长幼悉诵之遂激变江南至有生脔县令而啖其肉者或执长史抽其肠而杀之曰更能使我诵五教不壶公曰五教是何等文字徐之才精医术而无行武成时位仆射尝语人曰我在江东见徐勉作仆射朝士莫不佞之今我亦是徐仆射无一人佞我何由可活壶公曰无行仆射竟无人肯佞犹是三代之风刘韫宋宗室人才凡鄙为湘雍二州刺史尝使善画者图其出行卤簿羽仪时自披玩一日以图示蔡兴宗兴宗戏之阳若不解者指韫象问曰此何人而在舆上韫曰正是我壶公曰那个士夫无待漏图难怪一韫范晔尝言死者神灭欲着无鬼论及坐孔熙先狱将伏诛乃与徐湛之书曰当相从地下又语人曰寄语何仆射天下决无佛鬼若有灵自当相报其谬乱如此壶公曰作此举止鬼已先夺其魄矣张种为无锡令有重囚种以天寒怜之唿出令曝日俄而失之壶公曰趣窦怀贞谐结宦竖或见无须者每误为之礼壶公曰当是情之所钟误处亦适宗楚客尝密谓其党曰始吾在卑位则爱宰相及位宰相又思作天子得南面一日足矣以是外附韦氏阴蓄逆谋旋败壶公曰作天子必思神仙漳州界有一水号乌脚溪涉者足皆如墨数十里间水皆不可饮饮则病瘴行人皆载水自随梅龙图公仪宦州县时沿牒至漳州素多病预忧瘴疠方害至乌脚溪使数人肩荷之以物蒙身恐为毒水所沾兢惕过甚睢盱瞿铄忽堕水中至于没顶乃出之举体黑如昆仑自谓必死然自此宿病尽除顿觉康健无复昔之羸瘵又不知何也壶公曰黑汉反健结赞入寇泾陇邠之民荡然尽矣诸将曾不得一俘但贺贼出塞而已壶公曰千古一律张角作乱向栩上便宜不须兴兵但遣将于河上北向读孝经贼自消灭壶公曰王钦若读道德经输此一筹王莽败张疏客池阳知有贼当去会反支日不去因为贼所杀壶公曰贼杀腐儒贤贼也李少君病死武帝以为化去不死也而使黄锺史宽舒受其方壶公曰意或求其死方但少君无寻处耳汝南郑伯敬行必矩步坐必端膝呵叱狗马终不言死行道闻凶解驾留止还归触忌寄宿乡亭后坐事见杀壶公曰腐得好晋兵薄汴友贞召宰相谋之郑珏请自怀传国宝诈降以纾国难友贞曰今日固不敢爱宝但如卿此策竟可了否珏俯首久之曰但恐未了左右皆缩颈而笑壶公曰竟了此矣陈寿将为三国志谓丁梁州曰若觅千斛米见借当为尊公作佳传丁不与米遂不为立传时论以此少之梁州是敬礼子壶公曰文人无行王濬冲典选未尝进寒素退虚名与时浮沉门调户选而已壶公曰得典选活法流传于今刘义基封营道侯凡鄙无识始兴王濬谓义基曰陆士衡诗云营道无烈心其意若何义基答曰下官初不识士衡何忽见苦壶公曰妙妙袁淑尝诣彭城王彭城问其年淑答曰邓仲华拜衮之岁彭城曰身不识也淑又曰陆机入洛之年彭城曰身不读书何为作才语见向壶公曰袁淑太俗吕申公素喜释氏之学及为相务简静罕与士大夫接惟能谈禅者多得从游于是好进之徒往往幅巾道袍日游禅寺随僧斋粥谈说理性觊以自售时人谓之禅钻壶公曰钻得雅淡王思性少信时有吏父病笃近在外舍自白求假思疑其不实发怒曰世有思妇病母者岂此谓乎遂不与假吏父明日死思无恨意唐玄宗既用牛仙客为相颇忧时议因访于高力士力士曰仙客出于胥吏非宰相器上大怒曰即当用康辩盖一时恚怒之辞或窃报辩辩闻谓信然翌日盛服趋朝既就列延颈冀有成命观之者无不掩口辩为将作大匠多巧思尤能知地尝谓人曰我居是宅中不为宰相邪闻之者盖为嗤笑壶公曰康辩岂不贤于仙客乎裴灿为胶州刺史时青州叛贼耿翔受萧衍假署寇乱三齐灿唯高谈虚论不事防御之术翔乘其无备掩袭州城左右言贼至灿云岂有此理左右又言已入州门灿乃徐云耿王可引上厅事自余部众且付城外寻为翔所害送首萧衍库狄干不知书署名为干字逆上画之时人谓之穿锥又有武将王周者署名先为吉而后成其外壶公曰羲献之法段孝言为吏部尚书既无深鉴又持物不平抽擢之徒非贿则旧有将作丞崔成忽于众中抗言曰尚书天下尚书岂独段家尚书也壶公曰今认真之夫安得此丞唤醒崔颂性多疑在鄜州官舍尝召圬墁者治堂室以帛蒙其目王景咸在邢州日使者王班至景咸劝班酒曰王班请满饮典客曰是使者姓名也景咸悟曰我意王班是官尔何不早谕我壶公曰王班名奇讹作官名尤奇苏威立条章每岁责人间五品不逊或答者乃云管内无五品家不相应领壶公曰条章奇讹作五品家尤奇燕荣尝按部道次见丛荆堪为笞箠命取之辄以试人或自陈无咎荣曰后有罪当免及后犯细过将挝之人曰前日被杖许有罪宥之荣曰无过尚尔况有过耶壶公曰趣待左右宜此石勒以参军樊坦清贫擢授章武内史既而入辞勒见坦衣冠敝坏大惊曰樊参军何贫之甚也坦甚诚朴率然而对曰顷遭羯贼无道资财荡尽勒笑曰羯贼乃尔暴掠邪今当相偿耳坦大惧叩头泣谢勒曰孤律自防俗士不关卿辈老书生壶公曰石勒可儿张丞相好草书而不工当时流辈皆讥笑之丞相自若也一日得句索笔疾书满纸龙蛇飞动使侄录之当波险处侄罔然而止执所书问曰此何字也丞相熟视久之亦自不识诟其侄曰胡不早问致予忘之壶公曰才是草圣张率善属文年十六诗赋颂已及二千余首有虞讷者见而诋之率乃一旦焚毁更为诗示讷诡云此沈约作也讷便句句嗟称无字不善率徐曰是吾作耳讷大惭壶公曰世皆虞讷毋宁藏之名山翁肃闽人守江州昏耄代者至既交割犹居右席代者不校也罢起转身复将入州宅代者揽衣止之曰这个使不得壶公曰得无伪昏耄乎孔纬拜官教坊优伶继至各求利市石野猪独先行列公有所赐谓曰宅中甚阙不得厚致若有诸野猪幸勿言也复有一伶继来公索其笛唤近阶指笛窍问之曰何者是浣溪沙孔笼子笛伶大笑之壶公曰绝趣宋仁宗时大名府有营兵背生肉蜿蜒如龙时程天球判大名见之骇曰此大犯禁乃囚其人于狱具奏于朝上览其奏笑曰此赘耳何罪即令释之壶公曰法应笞背孰令之赘叱罗协为中外府长史形貌瘦小举止褊急既以得志每自矜高朝士有来请事者辄云汝不解吾今教汝及其所言多乖事衷当时莫不笑之壶公曰戴纱帽的多肯教人张融与从叔永书昔求三吴一丞虽属舛错今闻南康缺守应得之不融不知阶级阶级亦可不知融政以求丞不得所以求郡求郡不得亦可复求丞壶公曰意之所欲何论阶级隋内史柳骞之奏事好错尝有周家公主衰请出家骞之奏云周家公主上表求作道人上大笑及出卢仆射问之曰奏事若为错骞之复错答曰周家公主欲得还族李邕尝不许萧诚书诚乃诈作古帖令纸故暗持示邕曰此乃右军真迹如何邕看称善诚以实告之邕复取视曰细看亦未能好壶公曰北海作此态乎可恨庐陵王薨子应蠢呆无知识检阅内库珍物见金铤问左右曰此可食否答曰不可应曰既不可食并乞汝邵陵王纶为南徐州轻躁酷虐民不能堪一日出行道逢丧车夺孝子服着之匍匐号叫以为笑乐帝闻而严责之纶顽慢逾甚乃取一老公短瘦类帝者加以衮冕置之高坐朝以为君自陈无罪因使就坐剥褫捶之于庭事闻赐死杨国忠出使江浙逾年妇在家产男名朏国忠归妇告以远念成疾忽昼梦尔我交会因得孕国忠以为夫妇相念情感所致欢然不疑壶公曰国忠有相度李益字君虞世称李十郎少有痴病而多猜忌防闲妻妾过为苛酷每夜散灰扃户时谓妒痴吴中一士登科即于省中娶妾同年友问曰新人安在答曰寄于湖上萧寺同年云僧俗恐不便答曰已扃之矣同年云其如水火何答曰锁钥乃付彼处壶公曰皈依僧顾恺读父书每句应诺壶公曰痴倪云林性好洁文房什物两童轮转拂尘须臾勿停庭前有梧桐树旦夕汲水揩洗竟至藁死尝留友人宿斋中虑有污损夜三四起潜听焉微闻嗽声大恶之凌晨令童索痰痕不得童惧笞拾败叶上有积垢似痰痕以塞责倪掩鼻闭目令持弃三里外壶公曰何乃自苦陆诗伯曾咏枇杷树云一株枇杷树两个大丫叉后韵未成吴匏庵请续之曰未结黄金果先开白玉花陆摇首曰殊脂粉气壶公曰山人强项自爱其丸倪云林每盥头易水数次冠服着时数十次振拂尝眷歌姬赵买儿留宿别业中心疑其不洁俾之浴既登榻以手自顶至踵且扪且嗅扪至阴有秽气复俾浴凡再三东方既白不复作巫山之梦徒赠以金赵或自谈必至绝倒壶公曰不俗郭洗马入洛听妓歌大称佳石季伦问何曲郭曰不知季伦笑曰不知安得言佳郭曰譬如见西施何必识姓然后知美壶公曰郭定知音周定州刺史孙彦高被突厥围城不敢诣厅文符须征发者于小窗接入锁州宅门及报贼登垒乃身入柜中令奴曰牢掌钥匙贼来慎勿与壶公曰北门锁钥非孙不可杭州参军独孤守忠领租船赴都夜半急集船人至则无他语但曰逆风必不得张帆壶公曰未可尽非德清有马主簿本富家子愚不谙事忽一晚三更时扣大令门甚急令以为非火即盗惊惶而出簿云我思四月间田蚕两值百姓甚忙何不出示使百姓四月种田十月养蚕何如令曰十月间安得有叶簿无以对徐云夜深矣请睡罢自此后每夜出其妻必诒以倭子在外不可出遇圣节其妻曰可出行礼簿摇手曰且慢且慢有倭子在外壶公曰此簿无他肠簿中鸾凤尹旻偕卿贰欲诣汪直属王越为介私问跪否越曰安有六卿跪人者乎越先入旻阴伺越跪白叩头及旻等入皆跪越尤旻旻曰吾见人跪特效之耳壶公曰盛世风景同心同德陈献章入内室必请命于太夫人曰献章求嗣常熟周木尝朝叩父寝室父问谁曰周木问安父不应顷之又往曰周木问安父怒起叱之曰老人酣寝何用问为时人取以为对曰周木问安献章求嗣壶公曰余恶道学惧其转伪转腐刘生者好夸诩常往吊无锡邹氏客叩曰君来何晏生曰昨与顾状元同舟联句直至丙夜是以晏耳小顷顾九和至问先生何姓客曰此昨夜联句之人也生默然他日又与华氏子弟游惠山手持华光禄一扇群知其伪也不发时光禄养疴山房徐引入揖坐生不知为光禄因示以扇光禄曰此华某作先生何自求之生曰与仆交好二十年何事于求光禄曰得无妄言生曰妄言当创其舌众笑曰此公即华光禄也相与哄堂壶公曰山人可耐说缙绅不住口不可耐又曰山人一种豺虎不食一儒者谈万物一体忽有腐儒进曰设遇勐虎此时何以一体又一腐儒解之曰有道之人尚且降龙伏虎即遇勐虎必能骑在虎背决不为虎所食周海门笑而语之曰骑在虎背还是两体定是食下虎肚方是一体闻者大笑壶公曰候虎撒屎才是一了百当藩司吴梦蜚家有怪时出以窃饮食间窃衣饰金银吴厌苦之偶诉监司徐公徐曰邪不胜正朱书修身为本四大字令贴堂中鬼见拍手揶揄且出秽语徐大怍壶公曰此黠鬼不为道学所愚许子伯与友人言次因及汉无统嗣幸臣专朝世俗衰薄贤者放退慨然据地悲哭时称许伯哭世壶公曰一片热心翟耆年好奇巾服一如唐人自名唐装一日往见许彦周彦周髽髻着犊鼻裤蹑高屐出迎翟愕然彦周徐曰吾晋装也公何怪周用斋偶有迎谒道中为一门子所诱识其味既归乡童仆皆蔑远之独老门公殷勤启事遂与之昵无节因病死壶公曰老门最毒吴征士召至京师尝以两手大指食指作圈曰令太极图常在眼前长安浮薄少年竟以芦菔投其中戏侮之公亦不顾壶公曰芦菔正是导师惜当面蹉过娄谅自负道学佩一象环名太极圈桑悦怪而作色曰吾今乃知太极匾而中虚作太极诉冤状一时传诵壶公曰孔子佩象环五寸是太极圈否迂公出遭酒人于道见欧但叉手听之终不发言或问公何意曰倘毙我彼自抵命吾正欲其尔尔壶公曰高见有偷儿瞰迂公室公适归遇之偷儿大恐弃其所衣羊裘而遁公拾得之大喜自是羊裘在念入城虽丙夜必归至家门庭晏然必蹙额曰何无贼壶公曰是道学惑溺李少君以祀灶却老方见武帝帝深信为少君数百岁人也尝言见安期生安期生食巨枣如瓜未几病死帝独以为化去不死壶公曰礼斗祀鬼尽幻何益齐人少翁以鬼神方见帝拜文成将军居岁余方衰神不至为帛书以饭牛佯弗知也言此牛腹中有奇杀而视之得书书言甚怪天子弗信有识其手书者诘之果伪于是诛文成而隐之壶公曰石鼠之技穷矣柏夫人有宠张后罕得进见宣帝尝卧疾后往省病帝曰老物可憎何烦出也后惭恚不食将自杀诸子亦不食帝惊而致谢后乃止常退而谓人曰老物不足惜虑困我好儿耳壶公曰老物定须有儿高骈有所爱马死圉人俱求救于吕用之用之乃见骈曰用之尝有事命至淮东隋将陈仁杲诉以无马令公大乌且望一借顷厩吏报云大乌汗发骈徐应之曰吾以借大司徒矣俄而告毙壶公曰高骈似有血性男子为妖人所惑几无人理赵积善夤缘性躁率天圣中厚结刘美人家婢致位枢府命未下人驰告积积急问曰东头西头盖意在中书也闻者传以为笑壶公曰婢作举主应在中书顾恺之痴信小术桓玄恒以一柳叶绐之曰此蝉翳叶也以自蔽人不见己恺之引叶蔽己玄佯眯而溺之恺之信玄不见己受溺而珍叶焉壶公曰灵宝爽人阴铿父子春当官颇廉而身积污秽衣垢不浣足数年一洗每洗则失财败事在梁州以洗足致州败云壶公曰传语辽阳官不许洗足许之遂揭座上小爵至觥船凡饮皆竭随即置于怀有银海受一斗以上以手捧而饮尽踏其海卷抱之索马而去钧使人视弘泰方箕踞坐秤所得银器贰百余两不觉大笑壶公曰泰奇钧更奇陈彭年被章圣深遇赞佞符瑞急希进用当其役虑时随寒暑燥湿不知也会日浣乘闲步廊庑间忽见红英堕地讶曰何花左右曰石榴花耳彭年曰此有榴树耶乃弥年所居僦地也壶公曰沉宦海者并自家痛痒亦不得知灵帝尝于西园弄狗狗着进贤冠带绶以为笑乐有一狗突入司徒府门见者莫不惊怪壶公曰尔时公卿大夫断断狗不如也此弄臣非异狗灵之为灵也久矣燕人李季好远出其妻私有通于士季突至士在内中妻患之其室妇曰令公子裸而解发直出门吾属佯不见也于是公子从其计疾走出门季曰是何人也家室皆曰无有季曰吾见鬼乎妇人曰然为之奈何曰取五姓之矢浴之季曰诺乃浴以矢壶公曰季真见鬼王晞无子孝昭将赐之妾使小黄门就宅宣旨皇后相闻晞妻晞令妻答妻终不言晞以手拊胸而退帝闻之笑壶公曰晞得自在北齐并州有士族好为可笑诗赋轻蔑邢魏诸公众共嘲弄虚相称赞必击牛酾酒延之其妻明鉴人也泣而谏之此人叹曰才华不为妻子所容何况行路壶公曰从来诗赋非牛酒不行范汪至能啖梅有人致一斛奁须臾啖尽壶公曰不可解何佟之性好洁一日之中洗涤者十余过犹恨不足人称为水淫壶公曰趣玄宗不好琴尝一听弄未毕叱琴者出谓内侍曰速令花奴将羯鼓来为我解秽壶公曰张曲江琴也林甫国忠殆羯鼓乎李纳性辨急酷尚弈棋每下子安详极于宽缓有时躁怒家人辈则密以棋具陈于前纳睹便欣然改容取子布算都忘其恚宋子京多内宠后庭曳罗绮者甚众尝宴于锦江微寒命取半臂诸婢各送一枚凡十余枚皆至子京视之茫然恐有厚薄之嫌竟不取服忍冻而归壶公曰亦是一适米元章在真州尝谒蔡攸于舟中攸出右军王略帖示之元章惊叹求以他书易之攸有难色元章曰若不见从某即投此江死矣因大唿据船舷欲堕攸遂与之壶公曰奇颠米芾方择婿会建康段拂字去尘芾择之曰既拂矣又去尘真吾婿也以女妻之秦少游云娼有眇一目者贫不能自赡乃西游京师有少年从数骑出河上见而悦之遂大嬖幸取置别第中嗫嚅伺奉惟恐不当其意有书生嘲之少年忿曰自余得若人还视世之女子无不馀一目者夫佳目得一足矣奚以多为壶公曰奇赏里尹管解罪僧赴戍僧故黜中道夜酒里尹致沉醉鼾睡已取刀髡其首启绁己索反绁尹项而逸凌晨里尹寤求僧不得自摩其首髡又索在项则大诧惊曰僧固在是我今何在耶壶公曰我丧我世庙时通州虏急怒大司马丁汝夔置之辟缙绅见而叹曰仕途之险如此有何宦情中一人笑曰若使兵部尚书一日杀一个只索抛却若使一月杀一个还要做他刘焘家马捷于犬犬大于马妇作男装男作妇装壶公曰亦有景罗玘为文率奇古险怪居金陵时每有撰造必栖踞乔木之巅遐思天想或时闭坐一室客于隙间窥见其容色枯藁有死人气皆缓履出都穆乞伊考志铭铭成语穆曰我为此铭冥去四五度矣壶公曰了无生气张元祯语陆深曰予自少登朝见士大夫凡三变初讲政事后讲文章今则专讲命矣壶公曰讲命还涉休咎今讲笑话严嵩溺爱其子诸曹以事白初尚曰与小儿语至后曰与东楼语东楼世蕃别号也许庄敏曰官朝廷物也来若被衣去若解带岂吾肢体若乎近见士夫因失官愤懑而死亦惑矣壶公曰一披断不可解楚中有笃于男色者见一美姬姿态绝伦乃叹曰可惜是妇人耳壶公曰未可尽非一庸妄人葬地自标曰太极图壶公曰此是无极仇隙项羽败垓下至乌江自刎时王翳取其头余骑争项王相杀者数十人最后杨喜吕马童吕胜杨武各得一体五人共会其体皆是乃封五人侯壶公曰力可恃乎楚灵王次干溪为乐不归吴伐楚杀太子禄从王者闻变皆溃去王闻太子死也自投车下曰余杀人之子多矣能无及此壶公曰天道不爽何嗟及矣王融谋奉竟陵王子良赐死时太学生魏准实主融谋融诛准惧而死举体尽膏时人谓其胆破刘湛自负才气文帝征入朝辅政专恣无忌每入云龙门御者便解驾左右随意分散不夕不出以此为常帝稍嫌之尝谓左右曰刘班初自西还吾与语恒看日早晚惟恐其去比入亦看日早晚惟恐其不去湛小字班虎未几湛被祸壶公曰帝言可味汉刘铢恶史弘肇杨邠于是李业谮二人于帝而杀之铢喜谓业曰君可谓偻罗几矣偻罗俗言滑也郗昂与韦陟友善因话国朝宰相陟曰谁最无德了昂误对曰韦安石已而惊走出逢吉温于街中温问何此仓遑答曰适与韦尚书话国朝宰相最无德者本欲言吉顼误云韦安石既知失言复鞭马而走抵房相之第琯执手慰问之复以房融为对昂有时称忽一日触犯三人举朝嗟叹惟韦陟遂与之绝壶公曰郗是太古之民颜平原不容于卢杞杞将出之平原辞曰先中丞传首平原面被流血吾不敢以衣拭亲舌舐之公不忍见容乎杞矍然下拜而衔恨切骨壶公曰平原失言杞那肯顾父杨廉夫与倪元镇尝会饮于友人家时席有歌妓廉夫狂诞脱妓人鞋行酒令坐客传饮元镇素有洁病见之大怒翻案而起廉夫亦色变饮席遂散后二公竟不复面壶公曰各适其适