华严原人论解X卍XXX华严原人论解序长安大开元寺讲经论沙门圆觉撰三圣立言殊途妙契羣贤着述随教异宗致令执指之徒竞成龃龉至若寻流讨本而得其归趣者盖亦鲜矣有唐圭峰禅师悯之于是稽外内之圣心赜半满之幽致制斯雅论目曰原人文启四门义该众美将使息其异见示彼真归不假他求直捷令悟观其抑扬研覈引证会通辩而不华周而不比精深切当简妙严明𤀹畎浍以距川导江河而注海诚谓生灵妙本之指南矣自非高明圆畅深造圣贤之阃阈能如是乎裴相国尝云如来为说教之主吾师为会教之人信哉裴公既序之于前屏山李君复题之于后万松禅老又开九对十八重以赞其说三贤皆达道之士不妄许可自非理归至当岂君子亦党乎窃尝考诸圭峰笺註经论诠示禅宗逮百十余卷唯华严圆觉金刚般若等章疏盛行于世独恨斯文之未有以发明者余曩在长安尝以讲诵之暇釆摭诸说聊为训解初欲附于文下然恐与论註相滥故别书之X藏诸箧笥自备观覧暨抵京师因学徒谘请辄复叙其梗概于篇首文虽淟涊义似有宗欲知吾人之所以为人者得不留神于是书旹至治壬戌四月既望叙于京师万安之东轩X华严原人论解卷上长安大开元寺讲经论沙门圆觉述将解此论大分为四初题目次撰人三叙引四本文显目复二初解正题后解并序今初正题华严原人论华严二字所宗之经原人论者正显所造所宗经者具云大方广佛华严经清凉大师云大方广所证之法佛华严能证之人所证法中具三大故大者体大方者相大广者用大能证人中有因有果华严是因佛是果故华即普贤万行严即文殊大智谓以大智为主运于万行严大方广本有之法成毗卢遮那十身佛果故经之一字即能诠教义不异常具释此题广如本疏今论题中所以标者以是此论之所宗故下五教中一乘显性即此经故不全标者非释经故原人论者原者推究其本之谓也徐铉说文解云原者泉之本也后人从水而以原为原隰之原今所不取谓今欲穷究人之本始故曰原人人者涅X槃云多思虑故名人又人者身口柔软又人者名有憍慢又人者名破憍慢释曰多思虑言为总谓人中念虑善恶无记种种不同念念差别故云尔也身口柔软别语善人破憍慢言约修行者反此为有又杂心论云意寂静故名人释曰此拣恶道众苦逼迫无寂静时亦约性说如礼记云人生而静天之性也问佛教常言众生通五趣等何故此论但标原人答论主约人是我同类故序云我今得此人身而不自知又六道中其余五趣苦乐不均不堪修行故偏劝人故曰原人裴相国圆觉序曰生灵之所以往来者六道也鬼神沉幽愁之苦鸟兽怀獝钺之悲修罗方瞋诸天正乐可以整心虑趣菩提唯人道为能耳三世诸佛皆于人中成佛盖为此也下文有义可检叙之知人之源则四圣六凡类可知矣论谓评议假立宾主问答征通研究深旨教诫学徒故名曰论若合释者原通能所论为能原人为所原是人之原原人即论依主持业次第可知或原即人原人之论二释反上望上所宗即华严之原人论也或取大经之目以成本论之题即分有财得华严号解正题竟后解并序并序并者兼及之义序者由也引也引后正文为由绪故以论并序作自一人故不别立序题伹附论题X之下而以并序故小书别之异正文故若望总题六离合中相违释也二撰人终南山草堂寺圭峰兰若沙门宗密述终南至兰若即所依处于中终南山乃所依之总名地属三秦东西磐礡八百余里终南之山拣余山故草堂巳下别指所居泛说终南境则宽漫故复举此然草堂即后秦逍遥园自罗什入秦诏于此园译经剏草堂以居之因改为寺寺者司也国置九寺以立九卿由汉代腾兰初届舘于鸿胪尔后僧居因名曰寺即始于洛阳之白马也圭峰兰若者圭峰乃终南之别峰以其山如王者所执之圭故以名焉梵云阿兰若此云寂静处出家所居要离諠䜋故此土好略但云兰若草堂之寺圭峰之兰若皆依主释然草堂圭峰相去不远论主平居或在草堂或在圭峰若裴相国序云论主北游清凉山回住于𨝘县之草堂寺未几复入寺南圭山故双举耳草堂寺望圭峰兰若作邻近释或相违释望终南山总别依主释所依处竟沙门等者即能述人沙门二字义如常释宗密二字论主别讳俗姓何氏果州西充人幼业儒典遇荷泽和尚之孙圆和尚于遂州因缘有契遂从剃染学该内外宗说兼通造华严圆觉等诸经论疏钞着禅源诠并行于世广如本传沙门望宗密通X依主持业二释望上终南山等能依所依作释可了述之一字陈功业也先德云叙理名述先来有故作故名造今新起故此论创制理应名造良以论主蕴穷源之妙慧畅博达之宏才布之以名句文身着之于翰墨简牍诱邪迷于正道斥边徼于大方有功不伐但云述耳述通能所作释可知释撰人竟自下第三序引分三初通显大意次别叙诸宗后正明造论初文亦二初就所原以标宗于中二初顺明万灵蠢蠢皆有其本万物芸芸各归其根万灵者羽毛鳞介昆虫之属其类不一咸具觉知故曰万灵蠢者出也尔雅云作动也昆虫之类遇冬则蛰逢春而动故字从春及䖵今论文中且举䖵虫蠢动之微以况于人其实该于卵胎湿化也言皆有其本者本即因缘瑜伽释众生云思业为因殻胎湿染为缘有五蕴生圆觉云若诸世界一切种性卵生胎生湿生化生皆因婬欲而正性命当知轮回爱为根本又俱舍颂云倒心趣欲境湿化染香处楞严云卵唯想生胎因情有湿以合感化以离应金刚论云受生摄依殻而生曰卵动类也含藏而出曰胎欲类也假润而兴称湿湿以合感趣类也不由父母但自想合无而忽有曰化化以离应假类也化亦自想悬想胜处情爱彼境即X便化生故云离应故知众生之类无问巨细皆以爱染而为其本耳此举有情为例也万物者百谷草木之类芸芸者繁茂之状此文借老子彼云夫物芸芸复归其根归根曰静静曰复命彼意谓万物皆自道之所生还归于道是复其本根也今意伹取物各有根然后方得枝叶茂盛此举无情为例也二反结未有无根本而有枝末者也广韵云一在木下为本根株之谓也一在木上为末枝叶之谓也若无根本那有枝末后正显所例况三才中之最灵而无本源乎况谓比况上明䖵虫草木尚有因缘比拟于人亦当如是安得不穷其本致乎言三才者天地人也才谓才能谓天有运动之才地有生成之才人有鉴虑之才古人云天生万物唯人最灵既曰最灵是胜于万物者也可无本乎后就能原以立理二初先立理且知人者智自知者明此二句文全取老子明皇注云智者役用以知物明者融照以鉴微智则无所不知明则无所不照彼疏释云知识察也言役心生智识察前人之美恶可谓之智若反照内察了观其心不生知法是谓明了今文则用之意则不止如此如下显真源X处了性同佛方是此宗真实智明以本该末亦无遗矣后正明能原二初反显须原我今禀得人身而不自知所从来曷能知他世所趣乎曷能知天下古今人事乎我者论主自指五蕴假我盖举自巳以激劝他人也禀谓禀受如孝经云身体发肤受之父母谓有所禀受而得此身也所从来者即前世所禀依内教说即过去业惑展转乃至本觉真如是也曷者何也他世即后世也趣谓趣向谓舍此身巳当生何道天耶狱耶或升或坠意云既不知生从何来又焉知死所趣向乎如夫子云未知生焉知死此之谓也天下古今人事者天下横约处古今竖约时人事者如运祚兴亡风俗美恶礼乐成坏刑政得失之类是也然知所从来及他世所趣即前自知之事天下古今人事即前知人之事盖原身为本天下古今为末必先究其本然后穷其末则不失其序矣若夫终日论天下古今至于此身而不知究则是弃本而事末矣如马迁修史而不免于烦刑杨雄着书而竟终于投阁谓之明智可乎诗云既明且哲以保其身斯之谓欤后顺成得旨故数十年中学无常师博考内外以原自身原之不巳果得其身学无常师者言不但师于一人也清凉云益我为友人皆友焉博谓广博巧谓巧究内即佛教宗说X之旨外则儒老百氏之书其志在于穷究自身之本非为于禄求名之学也夫子云古之学者为巳今之学者为人原之不巳者巳者止也有所未至心不止也功成必致故得其本故论主圆觉疏序云髫专鲁诰冠讨竺坟禅遇南京教逢圆极又云行诣百城坐探群籍皆其事也二别叙诸宗五初叙外教然今习儒道者秪知近则乃祖乃父传体相续受得此身远则混沌一气剖为阴阳之二二生天地人三三生万物万物与人皆气为本明教大师云道教与儒教同源出于三皇五帝故今从古相合以明儒即儒教孔子为主成氏南华註云儒姓郑名缓篇韵训云儒者柔也道即道教老子为主其后列御寇庄周皆宗之后世张陵之徒杂以邪说非老氏之本旨今言道教伹取老庄言乃祖乃父者传约从本流末续谓以末继本谓祖传父父传孙世世不绝子续父父续祖展转乃至高曾远祖故孝经云父母生之续莫大焉远则下展转推穷则自混元一气谓天地之前唯一元气混然不分故曰混沌剖谓剖判即混沌既分之后阳气轻清故上升阴气重浊故下沉升者为天沉者为地二气和合人生其中是为三才从此渐有万物道经云道生一一生二二生三三生X万物明皇注云一者冲气也言道动出冲和妙气于生物之理未足又生阳气阳气不能独生又生阴气积冲气之一故云一生二积阳气之二故曰二生三阴阳含孕冲气调和然后万物阜成故曰三生万物又周易云易有太极是生两仪两仪生四象四象生八卦八卦定吉凶吉凶生太业又钩命诀云易有五太一曰太易气象未分也二曰太初元气萌也三曰太始形之端也四曰太素形变有质也五曰太极形质巳具也从此渐生天地万物论中双合二家之意为文该上诸说虽小不同皆以气为初始渐有人及万物故论结云万物与人皆气为本二叙内教习佛法者但云近则前生造业随业受报得此人身远则业又从惑展转乃至阿赖耶识为身根本此虽总言佛法意乃别指权小近则下指人天教远则下一句小教阿赖耶识即法相教于此三中前不兼后后必兼前中间云乃至者谓惑又从执而起然惑与执各有二种惑二种者一烦恼障二所知障执二种者一我执二法执谓五蕴等从众缘生本无实性众生不了计以为实名曰法执由执法故于诸理事世出世法不能通达名所知障此五蕴中法尚难得况主宰者众生于中妄计实我名为我执由执我故烦恼障生尘劳竞兴业报不息由此轮转苦果无穷而二乘人但除我执烦X恼障未断法执所知障菩萨双断二执二障然此二执二障于赖耶识皆有种子从种生现起惑造业推穷其本则自赖耶故云乃至广如下明三总非皆谓巳穷其理而实未也如上所说皆是圣人权渐之谈非究竟了义之旨恐人执滞故总非之意在责人非斥法也四通妨然孔老释迦皆是至圣随时应物设教殊途内外相资共利群庶恐有难云如前所说元气阴阳业惑识变皆是孔老释迦至圣所说何得非之故今通云自是学人不达圣意岂孔老释迦之过欤然则圣意若何论云然孔老此乃总出三圣立教之意也言随时应物者孔老之时此方人根未熟尚未堪闻因果之说况佛性了义之谈故孔老先以仁义道德而渐诱之旦指元气阴阳为本西方佛出世四十年前人根未熟未堪闻于佛性了义之旨是故大觉且随二乘五性之机说业识变等至四十年后方说一乘故法华经云久默斯要不努速说皆显随时应物也言殊途者谓殊异路途即指前所说元气业惑等立教不同故曰殊途言内外相资等者资者借也助也谓虽设教不同然亦互相资赖道并行而不悖也盖佛教借儒老为诱物之始儒X老借佛教为成物之终如目足相资方能全济又震旦之机宜以仁义道德而化故孔老以是化之余方之机宜以业惑等化故大觉以业惑等化之众生不一故曰群庶五蹑迹重通二初总明权实二初纵䇿勤万行明因果始终推究万法彰生起本末虽皆圣意恐人难曰三教圣人利物之心既同则应三教皆可原人何故此中偏宗佛教故复答云利物之心三圣虽同权实之用三圣则异儒道一向是权佛教兼于权实今取实教了义故偏宗佛迷于权实岂达圣意言䇿勤万行者䇿谓䇿发万行者且言行门之多不但说施戒等至于四谛缘生十善五戒四禅八定儒老五常道德等皆在其中细详文意自可见矣因果始终唯明佛教修因为始感果为终或约一人先后为始终也万法至本末亦通三教儒道以气为本释教以业惑八识真如为本随宗不同末则可知从上䇿勤万行下至虽皆圣意纵也后夺而有实有权二教唯权佛兼权实应再问云三教之中何权何实故下句云二教言权实者权谓权假亦曰权宜秤锤曰权言能酌量轻重以喻圣人方便分别事宜随器授道孔子所谓可与立未可与权是也实者果之核取其X坚也亦确乎不可拔之谓也然则二教之权与佛教之权可得闻乎答曰冥显有异二教之权即冥权也佛教之权乃显权也何以言之明教大师云权也者有显权有冥权显权则为浅教为小道冥权则为异道为他教释曰浅教如法相破相小道如二乘人天此之三乘如化城之喻是佛随宜之说故曰显权冥权者无方妙用潜兴密应或为异道之师以化正彼类或为他教之主用他教法以利于世如华严经云或持牛狗及鹿戒或着坏衣奉事火等又清净法行经云吾遣迦叶以为老子又遣净光童子示为仲尼故知孔老皆大觉冥权也总明三教权实竟后别明权实之用二初纵䇿万行惩恶劝善同归于治则三教皆可遵行亦应先难云前明教有权实唯宗实教则应权教皆无用耶答曰是何言欤夫圣人设教各有攸当或权或实随器所宜故此一科即显权教之有用也初句如前巳解惩恶劝善有惩者戒也止也即止恶兴善也儒教三纲五常老氏保雌守弱释教三学六度莫不皆使人止恶兴善而巳泛常所说三教大同者此之谓也尚书云为善不同同归于治今借用之明教云神农志百药虽异而同于愈疾也后稷标百谷不同而同于养人也圣人为教不同而同于为善也证此可知遵者依也所归既同依行皆可是故依儒教则为成德之君子遵老X氏则为清净之真人禀释教则出三恶而往人天乃至究竟证三乘而圆二果者矣后夺推万法穷理尽性至于本源则佛教方为决了此即显实教之用也亦应问云既三教皆可遵依又何必偏遵实教故今夺云推万法大意前言三教皆可遵行者但顺圣人随宜益物治巳成之人身非欲穷究所以成人之源本欲穷其本则非了义教莫能尽之言推万法穷理尽性者推谓寻其本致穷谓极其根源尽谓竭其蕴底万法即色心等世出世法然穷理尽性语出周易彼系辞云穷理尽性以至于命昔者圣人之作易也将以顺性命之理彼注云理谓理数性谓性能命者生之极穷理则尽其能若穷其理数尽其性能则顺性命之理又儒宗以天所赋为命今佛教亦说理性故借彼文取意则异理谓道理真理性谓法性心性不取天赋故不言命谓真如一法横对诸事曰理广也竖贯一法曰性深也然在无情曰法性在有情曰心性亦曰佛性亦名本觉亦曰如来藏即下显性经中所说真性是也谓色心等法从缘而生无实自性全是真如随缘所成故此万法皆以真如而为本源故论主圆觉疏序云万法虗伪缘会而生生法本无一切唯识识如幻梦但是一心心寂而知目之圆觉此推万法至本源之谓也唯识亦云此诸法胜义亦即是真如常如其性故X即诸法实性亦此义也言至于本源者非离真性之外别有本源但约教诠浅深之异故有至不至尔起信云心真如者即是一法界大总相法门体所谓心性不生不灭乃至云唯是一心故名真如又立义分云摩诃衍者总说有二种一者法二者义所言法者诸众生心是心即摄一切世间出世间法依于此心显示萨诃衍义故明教大师云人者天者圣人者孰不自性而出所以出者固其本也此本则万法之大本也注云人天与佛等三乘圣人谁不从此一性所出则知性者为万法之本源矣华严经云云何说诸蕴诸蕴有何性蕴性不可灭是故说无生分别此诸蕴其性本空寂空故不可灭此是无生义众生既如是诸佛亦复然佛及诸佛法自性无所有则知不生不灭真如妙性实诸法之本源矣非一乘了义何以臻此言决了者谓决定了义亦决断显了也此言佛教别指显性三明造论二初总显余宗未了为造论之缘由三初总明然当今学士各执一宗此言学士即通指习三教者士即人也各执一宗谓习儒者唯执天命习老唯执自然等更不复博究圆畅次别明就师佛者仍迷实义X或执业惑或执识变不信一乘实教设谈佛性定拣阐提纵说真如但云不变有所未悟故曰仍迷其犹众盲摸象岂识象之全躯坐井观天宁见天之无际后结责故于天地人物不能原之至源问此科与前别除诸宗何异答前就学人所知以显教之权实今约学人所执为造论之发端向使学人无封执之情则论主可以亡言矣二正明造论分三初先叙所凭余今还依内外教理推穷万法余者我也论主自称之词还依内外教理则见解圆融而无偏局之弊与夫未甞读佛书而辄议佛者相去远矣夫子云葢有不知而作之者我无是也论主之谓欤次别示初从浅至深于习权教者斥滞令通而极其本后依了教显示展转生起之义会偏令圆而至于末言从浅至深者即指论初二门斥迷执偏浅也于中前前浅而后后深斥滞令通者即破执情而显圆解也极其本者指第三门显真源也极者至也后依了教下即指第四门显示展转等者即第四门中用显性了义会前所斥同一真理也后结名文有四篇名原人也X可知大门第四释本文中分二初标列章门斥迷执第一斥偏浅第二直显真源第三会通本末第四四门次第如向巳说二正释四初释初章二释第二斥偏浅三释第三直显真源四释第四会通本末初中复二初牒门名一斥迷执斥者排摈义唯韵云逐也远也谓驱逐令远去也迷谓惑而不悟执谓固守不移儒道下二正指儒道三就彼诘难四结显未了就次章中文分三段初正明所本二宗合辨儒道二教说人畜等类皆是虗无大道生成余育二宗合辨其义如前小有不同随文当示言皆是大道生成养育者即老氏意道经云有物混成先天地生寂兮寥兮独立而不改周行而不殆可以为天下母吾不知其名字之曰道强为之名曰大明皇云以通生表其德字之曰道以包含目其体故名曰大母者取其生育义也老氏意云我见一物混然而成出于自古非声非色卓然挺特不逐物移遍万物中安然坥荡众妙由之而出宜其为之母也故为强立名字曰大道焉又德经云道生之德畜之物形之势成之彼疏云道降冲和之气陶冶万物万物得之以生故云道生之德得也畜X养也谓万物得道用而能畜养斯形则约道畜养之处而受德名故云德畜之道生德畜品物流形故曰物形之道为万物作天时地利阴阳之势而物资之以成故曰势成之又云故道生之畜之长之育之成之熟之养之覆之彼疏云始之为生养之为畜令增进曰长字抚为育辅相曰成遂终曰熟资给曰养荫庇曰覆上之八字皆道德功用之谓也二明生起次序谓道法自然生于元气元气生天地天地生万物道法自然一句全是道经彼云人法地地法天天法道道法自然注云人谓王也为王者先当法地安静既尔又当法天运用生成既生成巳又当法道清净无为令物自化人君能尔即合道法自然之性也又云自然者妙本之性性非造作故曰自然道者妙本之用道与自然体用之称非谓道法効于自然也今论正用道法自然一句者不取人君法则之义但明自然之道在天地之先而巳恐欲知源故具引之言生于元气者取道经意彼德经云道生一一生二二生三三生万物如前序中巳引但今论中生于元气即彼道生一元气生天地即彼一生二二生三天地生万物即彼三生万物盖变其文势贵异前耳而意则同然前叙中混沌即儒者之说此言大道即老氏之意前后互举显二宗之大同也三约人显本二初约从本起X末故愚智贵贱贫富苦乐皆禀于天由于时命愚谓诸情暗钝智谓慧解高明贵谓名位尊荣贱谓身职卑下贫谓资生阙乏富谓财用富饶苦谓逼迫心形乐谓诸根适悦然愚智约性贵贱约位贫富约资苦乐约受亦应言吉凶寿夭妍媸病健等触类可推矣此皆人中品类不同言皆禀于天由于时命者儒宗泛说多止天命时与命皆数也论语云死生有命富贵在天孟子云莫之为而为者天也莫之致而至者命也后约原始反终故死后却归天地复其虗无天地者儒宗所归虗无者老氏所复道经云夫物芸芸复归其根归根曰静静曰复命言万物既禀天地元气而生如草木依根而得荣茂死则复其本始如草木凋落精脉还其本根是复其所禀之性命从天地生复归天地者如邵子云上天生我上天死我一听于天有何不可此之谓也四明立教大旨然外教宗旨但在乎依身立行不在究竟身之元由所说万物不论象外言外教者谓佛法之外也言依身立行者儒宗五常百行老氏保雌守弱皆以修饰其身而巳大学云自天子达于庶人一是皆以修身为本孝经云立身行道扬名于后世老子云名与身孰亲身与X货孰多等不在究身之元由者不言此身因何而有何故得为人何故为畜等纵若说者不过大道元气而巳言象外者象谓物之形象易系辞云夫象圣人以以见天下之颐而拟诸其形容象其物宜是故谓之象如干卦三连以象天纯阳坤卦六段象地纯阴亦如丹青图畵肖物形容故唐太宗圣教序云二仪有象显覆载以含生又世俗说天圆地方则知天地皆有形象也今世教所谈至大者不过天地而已而人畜万物皆在天地之中故其所论不出天地之外故云所说万物不论象外庄子云六合之外圣人存而不论则知天地之外孔老非实不知但以世人智浅未足与议论语云夫子之言性与天道不可得而闻也况象外乎五释通妨难二初正释通妨难虽指大道为本而不备明顺逆起灭染净因缘恐有问言彼宗亦说大道元气等生成万物大道元气即是身本那言不究故今释云虽指大道论文略举且言大道实兼元气天命父母等也然元气父母等但是生身之具而非即是身本譬如孩穉见母笼甑取饼啖之便知是饼笼甑所成后来索饼即指笼甑岂知笼甑但是成饼之具岂是饼之所本哉今元气天地等笼甑之谓也执为身本孩穉之见而巳而不备明下正显所迷顺逆起灭者谓内教所说十二因缘迷则从无明起行X展转乃至有生老死即顺生死起动而成流转也悟则从生死逆观乃至无明遂起智断无明由明明灭故行灭乃至生老死灭即证圣果此明逆生死而还灭也此十二支通大小乘义门繁广非略可尽言染净因缘者有二一约小乘其说又二一者如前十二有支由无明缘行乃至生缘老死是染因缘由无明灭行灭乃至老死灭是净因缘二者约苦集灭道四谛谓苦集是世间因果灭道是出世间因果由造集谛因感苦谛果名染因缘由猒苦故起道谛智断彼集因苦果不生证灭谛理名净因缘故净名云从痴有爱则我病生众生病愈我病亦愈二约大乘亦二一约法相宗谓藏识法尔包摄三乘及三性名言种子而一切众生有无不同若有三乘种子者遇缘熏习修行断障当得三乘圣果名净因缘若无三乘种子但有有漏三性等种即造三种业三界流转名染因缘二约法性宗真妄和合成黎耶识若迷之时染法有力净法无力向缘下转沉沦三界名染因缘悟时净法有力染法无力背缘上转成四圣位名净因缘广如下引此等法义外教岂知况能备明后约人显宗故习者不知是权执之为了孔老所说但是权宜不执则为入道之缘固执则为障道之损圭峯云儒资戒律道助禅那此其缘X也入难之中世智辨聪反成为难此其损也宜自择焉二就彼诘难二初总标今略举而诘之后别难有四初难道生二初牒彼所立所言万物皆从大道而生者此唯老氏所执诘者问也假立宾主难疑答问论之式也所言万物至而生者此句牒彼所立下皆准知后正申难二初道常物亦应常难二初按定大道即是生死贤愚之本吉凶祸福之基彼以长生久视为道故作此难之初二句按定基谓基址亦曰镃基尔雅云基初也后正难基本既其常存则祸乱凶愚不可除也福庆贤善不可益也道既是常物亦应常如世子孙还类父母则祸乱应常祸乱非人力可以剪除福庆应常福庆非积善可能增益故李思慎云老以生与死命也悉是道之所为圣与不肖性也但是天之所与天与不可逃道为不可捍知天道之不可逃捍者则能安处长生守金性情后反质破何用老庄之教耶恐云设如祸福不可增损复有何过故今难云如此则孔老设教遂成无用良以圣人见善有益可以致福故劝令为善见恶有损可以致祸故教令X远恶则知吉凶祸福由我致之既道使然于我何预勉之修善曾何所图二祸福倒置非尊难又道育虎狼胎桀纣夭颜冉祸夷齐何名尊乎育谓鞠育胎谓含孕互举为文虎狼害人之兽岂道畜之而使害人桀纣暴虐之君岂道孕之而使虐民必曰道生道何不道桀者有夏十七世君名履癸谥法云贼虐多杀曰桀刘恕通鑑外纪云桀为无道暴戾顽很贪虐荒淫残伤百姓天下颤怨伊尹佐汤伐之桀战不胜奔于三朡之国汤又伐之放于南巢而死纣者殷三十世君帝乙之子名受谥法云残义害善曰纣外纪云智足以拒谏言足以饰非因宠妲已作酒池肉林为长夜之饮用炮烙之刑剖比干囚箕子周武王举兵伐之纣不胜遂自焚而死夭短折也颜即颜回字子渊冉即冉耕字伯牛皆孔子弟子四科中德行科也论语云贤哉回也不迁怒不贰过不幸短命死矣又伯牛有疾子问之自牖执其手曰亡之命矣夫斯人也而有斯疾也先儒谓伯牛有恶疾将死夫子叹之夫以二子之贤而不享年故曰夭颜冉祸谓凶祸夷齐谓伯夷叔齐先儒云孤竹君之二子也父丧兄弟让国不绍武王伐纣二子谏之不从耻食周粟饿死于首阳山下以夷齐之贤而致饿死故云祸也若云万物皆是道之所为者道乃富愚夫而祸贤士何足敬哉且世有好贤恶不肖人X必谓之君子妬贤嫉能人必谓之小人君子也人皆敬之小人也人皆鄙之道经云万物莫不尊道而贵德使道之所为诚如前说则不足敬也故曰何名尊乎二难自然二初牒彼立义又言万物皆是自然生化非因缘者亦道教所执儒宗亦执天为自然若内教说一切万法从因缘生谓亲能发起为因疎能助起为缘然一切万法不出内外外者如草木等从种子生名曰亲因水土人时名曰疏缘内则人畜等从业惑生名曰亲因父母二气名曰疏缘若委细说具如下文今对外宗且略叙又谓彼儒道既执自然则不推因缘故庄子云不知所以然而然名曰自然又云鹤不日浴而白乌不日黔而黑言皆自然也儒宗执者如司马君实无为赞云治身以正保躬以静进退有道得失有命守道在巳功成则天天复何为莫非自然后正申难二初自然即应无端难则一切无因缘处悉应生化谓石应生草草应生人人生畜等谓既不待因缘则石非草等因缘应能生草草生人人生畜等以皆非缘故论略举以例其余故置等言即等一切非缘之事如火应生草木木生鱼鸟凡是一切不应生处皆能生也正取人不待父母缘忽自生人等如西方无因外道亦作此计瑜X伽第七云何因缘故彼诸外道起如是见立如是论答谓见世间无有因缘或时歘尔大风卒起于一时间寂然止息或时忽尔暴河弥漫于一时间顿即枯竭或时郁尔花木敷荣于一时间飒然衰顇由如是故起无因见立无因论清凉云与此方儒老所计颇同又涅槃经中衲衣梵志求佛论议佛问云汝宗何故知非因缘彼云我见牛生便能𠲿乳龟生便能入水知非因缘佛言若言𠲿乳非因缘者俱非因缘何不𠲿角若言入水非因缘者俱非因缘何不入火梵志辞屈投佛出家后自然不应缘习难二初正难二初总约情非又应生无前后起无早晚后别约有情神仙不借丹药太平不借贤良仁义不借教习前后早晚约时时乃疎缘中一事通内及外如春兰秋菊社燕宾鸿等各因其时人须十月方乃诞生非自然也神仙巳下别约有情神仙要须宿禀寡欲之资鍊药服气为缘方能长生不老天下太平必借忠臣良士武以定乱文以经世君臣相济然后民安国泰时和俗淳人有才德之美皆资训诲之力习与性成未有不学而自成者孟东野诗云击石方有火不击元无烟人学始知道不学非自然信矣刘子云心受典诰而五性通焉故知仁义必由教习执自然者不亦乖乎后结责X老庄周孔何用立教为轨则乎外应问曰设依我宗自然而成不借教习复有何过答便有圣人立教无益之过既贤者自然而贤不由教习愚者自然而愚教亦无益圣人立教便成无用轨谓车辙则谓法则如世行车必遵轨辙为法则也然老氏上士下士之说孔圣上智下愚之论在吾教中葢宿习力故谓多生熏习纯熟今得为人诸识聪利人一巳百闻道勤行孔老于此谓之生知上智上士故白乐天生而识字世唿为三生人若宿世从异中中来未曾熏习或因祕悋不肯教人今得人身诸情暗钝倥侗颛蒙诲而不学闻道大笑孔老于此唿为下愚其中人者昔虽曾熏然未纯熟故于今世学之则成不学则殆由此观之虽愚钝之资苟能自勉于学纵未偕于上达亦自胜于不学者矣况中人乎圣人知学问有益可以革愚成智故垂典诰以为轨则斯则因缘之理明矣而曰自然未敢闻命三难元气二初牒彼所立又言皆从元气而生成者此儒道皆执后正申难三初气变不应缘习难二初正难则歘生之神未曾习虑岂得婴孩便能爱恶骄恣焉歘暴起也言歘然而生也神谓人之精神言初生之子八识虽具七情未彰良由创与境逢未知染X着若渐长大惯习力故爱恶滋彰所谓习以性成非由元气使之然也论云岂得反质之辞言婴孩者小儿之称女曰婴男曰孩爱谓染着恶谓憎嫌骄谓矜傲恣谓纵肆皆言情也后蹑迹转难二初牒彼救词若言歘有自然便能随念爱恶等者恐有救言且如孩子初生便能飡乳不得则啼岂待习虑故曰自然便能随念爱恶后正难则五德六艺悉能随念而解何待因缘学习而成若尔五德六艺亦应自解不待习虑何故不尔言五德者即仁等五常或父义母慈兄友弟恭子孝六艺谓礼乐射御书数然人生便知饮乳啼号者无始以来惯习力故与心俱生如前牛不𠲿角龟不入火皆因缘也岂是元气使之然也二气灭应无鬼神难三初申难二初按定又若生是禀气而歘有死是气散而歘无后正难则谁为鬼神乎儒者皆执气聚为生气散为死故今难云若尔气散断灭应无鬼神葢鬼神之说儒宗许有故彼所知以难之然依儒典训神者伸也鬼者归也阳魂曰神阴魄曰鬼然论语云子不语恠力乱神者葢以鬼神理幽常人智浅故但令敬而远之恐生惑着然岂谓之无鬼神乎易曰精气为物游魂为变X故知鬼神情状谓百骸四体男女构精之所成故曰精气为物彼云游魂为变者即如佛教所说心识由无质碍任运能往故曰游魂意谓游魂与精气合而为人精气有灭而游魂不灭故为鬼神若内教说三品九类之中有福德者为神无福德者为鬼胜劣虽异皆鬼趣摄二引事证成二初举知宿命证非禀气且世有鑑达前生追忆往事则知生前相续非禀气而歘有言鑑达前生事等者如羊祜之识金环崔咸之征墨志房琯剖松下之书唐绍剌灯前之犬圆观崃中之旧约东坡陜右之梦游卢女忆贩羊之宿冤西山决弒亲之疑狱若此之类今古实多以此验知舍身受身自类相续非禀气也二举鬼有知证非断灭三初唯约理量破又验鬼神灵知不断则知死后非气散而歘无泛言鬼神者多是古圣先贤忠臣义士功流后世泽被斯民正直无私英灵不昧或镇山川社稷或X司福善祸淫国旌祀典之荣民遂祷祈之应者谓之正神其有木恠山精强魂厉鬼或乘人之衰耗或附物以传通恐惧闾阎邀求祭祷者谓之淫祀正邪虽异皆俱灵知若谓死而气散则其神者为谁故东坡文集中多载鬼仙诗词良可证矣二引教及事破二初引教破故祭祀求祷典籍有文言典籍有文者引教破如尚书金縢篇谓武王有疾周公作册书祷于大王王季文王请以身代文云维尔元孙某遘厉虐疾若尔三王是有丕子之责于天以旦代某之身云云公归乃纳册于金縢之匮中翌日乃瘳又如礼记祭法祭义祭统礼运皆言祭祷之事又蔡氏月令云九月中气日在氐命有司合秩蒭以养牺生以供皇天上帝名山大川四方之神以祭宗庙社稷之灵为民祈福等皆其文也后引事破况死而苏者说幽途事或死后感动妻子讐报怨恩今古皆有耶说幽途事多关释典恐彼儒者尚未信之今引儒者一说证之宋吏部侍郎葛立方字常之所撰韵语阳秋云欧阳永叔素不信释氏之说既登二府一日被病亟梦至一所见十人冠冕环坐一人云参政安得至此宜速反舍公出门数步复往问曰X公等岂非释氏所谓十王者乎曰然因问世人饭僧造经为亡追福果有益乎答曰安得无益既寤病良巳又如崔子玉之掌冥府事韩擒虎之为阎罗王虞太博之为更生佛席相公之为皮场神皆幽途事之证言感动妻子雠报怨恩者如左传宣公十五年晋大夫魏颗其父武子有爱妾武子疾谓颗曰当嫁之既疾笃乃令殉葬武子死颗嫁之亲族难之颗曰吾从治命后颗与秦将杜回战于辅氏见老人结草以御杜回踬而颠获之夜梦老人曰余余而所嫁妇人之父也尔用先人治命余以是报又成公十年晋景公疾梦大厉被发及地搏膺而踊曰杀余孙不义余得请于帝矣六月丙午公薨又江湖纪闻载南宋卫州人郑朝议从子某幼旷达能文娶会稽陆氏女亦姿媚明爽伉俪情至郑生尝语陆氏曰万一不幸汝无再醮汝若先丧我亦如之陆氏曰要当齐眉何不祥如是相处十年生二男一女及郑生疾且死方释服陆氏尽擕其资适苏州曾公曹成婚方七日曾生奉漕檄考试他郡行信宿陆氏晚步厅屏间有急足唿于庭曰郑官人有书命婢取之视外题但有示陆氏三字笔札宛然前夫手泽也视急足巳不见启缄读之其辞曰十年结发夫妻一生祭祀之主朝连暮以同欢俸有余而共聚忽X大幻而长往慕何人而轻许遗弃我之田畴移资财而别户不恤我之有子不念我之有父义不足为人之妇慈不足为人之母吾以诉诸上苍行理对乎幽府陆氏叹恨三日而亡其书朝议男甸者得之三蹑迹通妨二初设难外难曰若人死为鬼则古来之鬼填塞巷路合有见者如何不尔外人闻说人死为鬼则谓人人死巳尽皆为鬼不知有六道轮回转受后身故作此难言合有见者如何不尔者论中假作不信有鬼之问故且如是其实见鬼之事古今有之不能具引后通释答曰人死六道不必皆为鬼鬼死复为人等岂古来积鬼常存耶言人死六道者谓或有生天或还为人或作禽畜或堕地狱前言鬼者但一趣耳言鬼复为人者谓鬼业尽巳或复为人或转余趣岂古来下讥其胶柱如梁高僧传说后汉建和间沙门安世高舟行至洪亭湖泊舟岸上有湖神祠焉神降曰舟中沙门吾神宿世道伴为我请之安至祠中神泣诉曰吾与师曾为道友以嗔心故堕此趣中幸相悯救师请现本身神曰本身丑恶恐相惊骇安曰无虑忽有大蠎出于牀后引首向安安抚之以天竺语说法化导蠎泣谢曰幸闻教化今脱苦矣以绢千疋黄白之资付安令作功德安为建寺于豫章巳而见后山有大蠎死于草泽中自是庙不复灵此鬼趣转生之例也今俗子无识谓佛菩萨同鬼神者吁可悲哉三禀气不应有知难二初正难且天地之气本无知也人禀无知之气安得歘起而有知乎谓气无分别岂人得之而有分别乎若人因禀气而有分别则草木等亦应有分别以所禀同故论亦应言且天地之气本无贤愚贵贱之异岂人同禀之而有贤愚贵贱之异乎而儒者皆执禀气谓禀淳和之气则为圣为贤禀浑浊之气则为愚为不肖孰不知天地之气本无差别自吾人宿习之不同尔其犹管籥之音随窍发异故有清浊高下之殊而吹者之气曷尝异哉若谓吹者之气有异则何借竹管之殊窍乎又李白桃红姚黄魏紫无乃春风之各异乎何不辩其物性而责于气耶后举例难草木亦皆禀气何不知乎亦应云禽兽亦皆禀气何飞走之不同葢天地之气犹炉冶甑㸑之谓但能成物非物所本故炉冶虽能范金不能变铜铁为良猨甑爨虽能熟食不能变糠粃为珍馐天地之气虽能成物不能使草木为人庸愚作圣良以草木各有根人畜各有本故也四难天命二初牒彼立义X又言贫富贵贱贤愚善恶吉凶祸福皆由天命者此多儒者所执先儒解云命犹令也彼宗但以清气上升至高无上曰天文中先牒义后正难三初祸福多少不平难二初申难则天之赋命奚有贫多富少贱多贵少乃至祸多福少谓天道至公至平无偏无党何故而有贫富贵贱贤愚祸福多少之异又复于中贫贱祸夭者多富贵寿康者少世途目击岂不然哉奚者何也后结难苟多少之分在天天何不平乎天实尔者则公平安在二祸福倒置非理难二初正诘况有无行而贵守行而贱无德而富有德而贫逆吉义凶仁夭暴寿乃至有道者丧无道者兴无行而贵如桀纣为君守行而贱如仲尼无位无德而富如景公有马千驷何曾日食万钱有德而贫如原宪黔娄之类逆吉义凶者如姦邪得志忠良遇害之类仁夭暴寿如颜冉短折盗跖永年云有道无道者如世善人动辄坎轲强梁贪暴触事利宜自古迄今此事屡有世俗每谓天不平或云天不开眼故邓攸无子人谓天不道斯之谓也后辨违三初牒彼所宗既皆由天X次蹑迹正难天乃兴不道而丧有道后显过何有福善益谦之赏祸淫害盈之罚焉上句即彼所宗天乃下蹑迹正难文中且举兴不道丧有道一句意该前文无行而贵等何有下显过即显彼宗执天命者自违其教耳谓书云天道福善祸淫言下民之善恶天实司其祸福之柄作善者降之以福作恶者降之以祸淫过也此与伊训云作善降之百祥作不善降之百殃洪范享用五福威用六极意同易谦卦云天道亏盈而益谦地道变盈而流谦鬼神害盈而福谦论中参用书易之文故云尔也又坤卦云积善之家必有余庆积不善之家必有余殃意亦同此大抵皆谓天道昭然祸福不忒今见无道兴而有道丧则似书易之说无验何则且如忠良遇害则福善益谦之赏全乖姦邪得志则祸淫害盈之罚相反按其文而考其实全成龃龉故云何有良以不推业理伹执天命故祸福有时而倒置也三立教归罪不当难二初按定又既祸乱反逆皆由天命后正难则圣人设教责人不责天罪物不罪命是不当也先按定谓世人见说古今治乱等事莫不皆谓天X数今难之曰若由天者经书所说只合责天如何但责人耶如桀纣幽厉诗书所讥乱臣贼子春秋所贬曾何不云天命乎其由狼虎伤人麋鹿受殃故曰不当三结责非理然则诗剌乱政书赞王道礼称安上乐号移风岂是奉上天之意顺造化之心乎若由天命则诗书礼乐惩恶劝善使人远祸就福以承天休者则成空言尔何则祸福由天不在人为天乃自然之理不容增损故也言诗剌乱政者剌讥讽也乱政如人伦废坏风俗浇漓之类然诗有国风雅颂其风雅中有善则美有恶则剌今举一端但言剌尔尚书有典谟训诰誓命之异皆明二帝三王治世化民之道故曰书赞王道赞者明也扬也孝经云安上治民莫善于礼移风易俗莫善于乐谓礼别尊卑使君臣父子各正其位而不敢僣越故曰安上乐音歌咏风俗美恶故能移薄俗以就淳风故曰移风皆所以规人心于善导格皇天之休庆也书曰惠迪吉从逆凶惟影响惠者顺也迪者进也言以顺而进则合于天道故为吉苟逆于天心则为凶故云奉上天而论云岂是者反破之词也世人不知感召之端实由乎我一向归之天命不但违佛教因缘之说亦失周孔诗书礼乐之本意故云岂是言造化者天之异名亦曰造物谓能造作变化万物也然前书易等语X皆明作善得善作恶得恶此则因果之理明矣而但就一世为论未推宿习故影响之报或时相反况执天命转见乖张至下会通方能尽理三结成未了是知专此教者未能原人华严原人论解卷上华严原人论解X卍XXX华严原人论解卷中长安大开元寺讲经论沙门圆觉述第二释第二斥偏浅分三初标牒章门二斥偏浅偏浅之义如下文自释二标列五教二初标佛教自浅之深略有五等后列一人天教二小乘教三大乘法相教四大乘破相教五一乘显性教此五种教圭峯约义分判由所被机有五乘之异故能被教有此五种言五乘者一人天乘二声闻乘三缘觉乘四菩萨乘五佛乘今合声闻缘觉而开菩萨故立此五若依法相宗说五种种性者一声闻乘性二缘觉乘X性三菩萨乘性四不定乘性五者无性就不定中复有四类一声闻菩萨性二缘觉菩萨性三声闻缘觉性四声闻缘觉菩萨性其无性者谓总无前三乘种性今人天教收彼无性小乘教收彼声闻缘觉二性后三教收彼菩萨性其不定性中间三教摄之若依贤首五教者一小乘教同此第二二大乘始教当此三四三终教四顿教五圆教当此第五良以贤首后三皆约一乘故圭峯合之贤首约同教别教历位无位开成三异而彼始教双收西域空相二宗以俱未尽大乘法理故合为初圭峯依西域仍为二或开或合各有攸当不可一准万松老师于此论中立九对十八重总该贤首圭峯二种五教之义一苦乐对二人天对三定散对四色空对五凡圣对六大小对七始终对八顿渐对九偏圆对是则于贤首小教中曲开前五对收此论义可谓辞简而理尽矣三正释自四初人天教二小乘教三大乘法相教四大乘破相教初中复四今初牒名一人天教者二叙彼立义三初总明大意佛为初心人旦说三世业报善恶因果初心人者所被机也对后三乘故曰初心一向方X便故云且说三世业报者谓过去造业今世受报今世造业来世受报故曰三世业即能招之因报即所招之果然业与报皆通善恶故曰善恶因果如下广明二别叙二初叙恶因果谓造上品十恶死堕地狱中品饿鬼下品畜生言十恶者谓身三杀盗婬语四妄言两舌恶口绮语意三贪嗔邪见言上品者泛说善恶皆有三品三位明之一约境且如杀生杀人为上杀畜为中蚊蚋为下不杀反此谓不杀人为上不杀蚊蚋为下二约心不论善恶但勐利心作为上泛尔心作为下庸庸为中三约时若善若恶但三时无悔为上二时无悔为中一时为下言地狱等者梵云捺洛迦此云苦器即众生受苦之器也今言地狱约义立名有云地者底也狱者局也地下有狱故名地狱总有四类谓八热八寒近边孤独言八热者一曰等活谓刀劒剉斩成千万段以叉拨聚唱言活活彼即便活活巳复斩斩巳复活故曰等活以四王天寿五百年为一日一夜如是积数至五百岁二曰众合众山四合碎罪人身犹如微尘以忉利天寿一千年为一日一夜积此岁月寿一千岁三曰黑绳如世解木绳抨锯解以夜摩天二千年寿为一日一夜寿二千岁四曰号叫以兜率天寿四千年为一昼夜寿四千岁五大号叫以化乐天八千年寿为一昼夜寿八千岁六曰炎热以他化X天一万六千年寿为一昼夜寿一万六千岁七曰极炎热寿半中劫谓从人寿八万四千岁等百年减一岁减至十岁名半中劫为此狱寿八曰阿鼻此云无间有五义故立无间名一者作业无间约治罚说二者受报无间约果报说三者受苦无间约楚痛说四者寿命无间无中夭故五者身量无间谓众生自业各各自见身满狱中间无空处故曰无间此狱寿命一增减劫言八寒者正云遏部昙此翻为疱寒苦触身如疮疱故二曰疱裂身冻裂故三蝎螫沾四虎虎几五吓吓几六青莲华七红莲华八大红莲华然此八寒寿量二说不同依俱舍说比前更长若准瑜伽说八寒寿量较于八热次第减半如按部陀减于等活之半乃至大红莲华较阿鼻亦尔依此则是八寒轻于八热也三近边狱者八热四门各有四狱一曰煻煨沸灰齐膝下足焦烂举足如故二曰尸粪粪泥齐膝中有毒虫下足食尽举足还复三曰锋刃刀劒等刃布为道路履则割伤四曰灰河沸热灰汁或煑或煎皮肉溃烂四孤独狱者处所不定或山间树下旷野城隍等处依瑜伽说近边孤独寿命不定随业长短言饿鬼者谓长受饥饿故曰饿鬼轻重不同凡有九类以人间二十日为一日一夜彼还以三十日为一月十二月为一年寿五百岁上依俱舍有云鬼趣寿命不X定极长者七万岁言畜生者畜者养也人所畜养如牛马犬豕之类此名则局或云傍生傍行而生通一切飞走之类此名则宽别而言之羽毛鳞介蠢蠕飞潜其类繁广于中最福德者如龙及金翅皆通四生然畜趣寿命长短不定极长者寿一中劫广如别章今言中品饿鬼下品畜生者圭峯依杂集等论故作此配若依华严二地则以畜生为中饿鬼为下清凉引正法念处经会云然此三途各有边正正者为重边者为轻正鬼望边畜则鬼重畜轻正畜望边鬼则畜重鬼轻后明善因果三初人乘故佛且类世五常之教令持五戒得免三途生人道中次天乘修上品十善及施戒等生六欲天修四禅八定生色界无色界天后结门故名人天教也五戒十善四禅八定等是善因人天等是善果于中分二初人乘言且类者即比类世谓世俗通西域此方不但周孔说五常也言五常者谓仁义礼智信是人之所常行造次颠沛不容离故令持五戒者若翻前十恶此合云十善故华严二地中说十善通五乘谓下品人因中品天因上品三乘因上上品佛因而佛于律仪中又制近事五戒亦通五乘故知五戒十善大同小异开合随宜其犹大乘六度十度耳言得免三途者所离恶也生人道者所感果也然五戒十善皆依师受三归言下得此戒体或先受三归后受五戒十戒未有不归三宝而得戒者由归佛故不堕地狱归法故不堕饿鬼归僧故不堕傍生今言得免三途葢三归之力也以受五戒必先三归故略不言修上品十善者此有二意一者对前五戒为下故曰上品上品即十善也二者影略以明人中十善为下故以天中为上品上品之十善拣下品故又于天中十善是总施等为别谓修十善与散心俱兼行施等生六欲天与定心俱生上二界言十善者杀盗婬妄与五戒同五不绮语谓不饰非言六不两舌谓语不背面七不恶口言必善顺八不贪爱谓心常知足于有有具不生染着九不瞋恚谓不以忿恨宿于心十不邪见谓心见正直无诳无谄此后六戒诸教标列或小异同皆不相违又有一经中合语四为三谓不诽谤不欺诳不妄语加不饮酒食肉为四华严于语四中妄言两舌恶口绮语为次此约重轻为先后也嵩公辅教编列意三为嫉恚痴璎珞梵网唯局大乘故此不会然其意三得为业道者清凉大疏依瑜伽释云贪若未决但名烦恼决即名业嗔痴亦然故意三中要具五缘方成业道言五缘者一X事二体三差别于中有三一不求二不愿三不贪于差别中前二方便后一究竟并前事体即是五缘于此五中若阙究竟但名烦恼善恶相反成业例然言及施戒者谓持十善时又广行惠施故感欲天衣食自然宫殿随身眷属围绕如是果报由布施故天人寿长由持戒故然前云十善此又云戒者此或是近住戒或出家戒等如报恩经中说有一日一夜持近住戒或沙弥戒比丘戒等故别言之而言等者即等取忍进定或余善法谓供养三宝孝顺父母修八福田等但十善为正因余皆助因而是有漏心修故不免轮回非如菩萨通无漏者言生六欲天等者泛言天者俱舍云光洁自在神用得名总为三界别为二十八天谓欲界六天色界一十八天无色界四天言欲界者谓饮食睡眠男女情爱故名欲界言六天者一曰四王天寿五百岁以人间五十年为一昼夜阴阳如人世二忉利天此云三十三寿一千岁以人间百年为一昼夜以相抱为阴阳三炎摩天此云时分以莲华开合为昼夜故曰时分寿二千岁以人间二百年为一昼夜以身相近为阴阳四兜率天此云知足于所受乐常知足故居处倍前寿四千岁以人间四百年为一昼夜以执手为阴阳五化乐天谓随心X意乐自化乐具还自受用故寿八千岁以人间八百年为一昼夜以相熟视为阴阳六他化自在天谓他化乐具自得受用故寿一万六千岁以人间一千六百年为一昼夜以暂瞬目为阴阳自此巳还名为欲界言修四禅八定者梵语禅那此云静虑法苑章云静者性离嚣尘沉浮等障虑者专心一志筹度境门然诸无色定有静无虑纯定心故欲界等持有虑无静多散动故唯色界中静虑均平故得此名言四禅者一有寻有伺静虑寻伺亦名觉观对治欲界恶不善法故然寻约麤相伺约细相二无寻无伺静虑离前初禅觉观之心生欢喜故三离喜静虑离前二禅喜心忧喜双忘住于乐受故四离喜乐静虑离前三禅喜乐苦乐双忘故言八定者四禅之后加无色四空定谓一者空无边处定前色界中所有色想今皆超越住无边空处故二色无边处定前色与空皆不离识今皆超越唯住无边识故三无所有处定前有识可住今识亦不可得若心若境皆无所有故四非想非非想处定前能离心识之想今亦无故此与四禅俱名定者以四禅中有一分定义故得定名言生色无色界者由修四禅得生色界谓有五蕴色身故名色界言无色者谓无麤色蕴但有四蕴心及心所依定而住名无色界三总结据此教中业为身本业为身本者但知此身从业所招而更不推业从何来良由根钝未能穷究此如西方宿作论师所计彼见今世作善而现身受苦作恶受乐便作是思若由士夫现在所作即应颠倒当知由彼宿世业行是故今世作善能坏宿业宿业既尽即得涅槃等三就彼诘难二初总诘造受今诘之曰既由造业受五道身未审谁人造业谁人受报彼应答云不过是我身心能造故后蹑迹申难X于中二初身心各别难于中又二初难身二初牒彼所立若是眼耳手足能造业者应再诘云汝言身心能造者且汝能造之身不过眼耳手足等而巳若此者牒彼所立后正设难初死之人眼耳手足宛然何不见闻造作宛然者谓分明之义此以现在例过去也由彼不了身等是假执为实能造故招此难后难心二初总难二初按定若言心作后正难何者是心因前难身彼辞理屈遂别执心故今诘云汝所言心何者是耶然佛教说心凡有四种一肉团心五藏中火也二缘虑心通八种识俱能缘虑自分境故三集起心唯赖耶识集诸种子起现行故四坚实心即如来藏性是也今人天机不知后三故招此难此与世俗言心大同后别诘二初肉心二初正难若言肉心肉心有质系于身内如何速入眼耳辨外是非是非不知因何取舍言有质者以肉团心属色法故但是心等所依无实作用言如何速入眼耳等者然佛说第六意识X有二义用一与五识俱行如眼缘色时意亦缘色分别皂白起殊胜解耳缘声等例亦如之二不与五俱名独头意如前五不缘境时内自思等今人天教不知缘外境者是意识作用执以为心故招此难后结难且心与眼耳手足俱为质碍岂得内外相通运动应接同造业缘显肉团心无作用也如其有用肺等应然则诸巳死应能缘虑后破执情虑二初牒彼救词若言但是喜怒爱恶发动身口令造业者恐彼救云心能喜怒爱恶发动身口故能造业此乃认情为心不知喜怒等但是意识心所法也后以理诘责喜怒等情乍起乍灭自无其体将何为主而作业耶乍起乍灭者谓对顺情境则喜则爱对违情境则怒则恶境来则起境去则灭殊不知心体常恒本无起灭若境去心无心即断灭谁为主宰而作业也二身心相合难二初先难二初牒彼救词设言不应如此别别推寻都是我身心能造业者亦蹑前转破也由前身心别破彼遂立身心相合义应先救云不应如此别别推寻都是我身我心总合能造故此牒云设作此说者后蹑迹正诘此身巳死谁受苦乐之报纵言身心相合则身死心灭谁受报耶若许心不X灭则无此难后遮彼转救四初牒彼救词若言死后更有身者二正申难岂有今日身心造罪修福令他后世身心受苦受乐恐彼救云前身虽死仍有后身前身造业后身受报复有何过岂有下难意谓若心不威自作自受属于一人于理则可汝今既报身心俱灭则后身心非前身心不应彼作而令此受其犹前官枉法后官被黜安有此理三结成违理据此则修福者屈甚造罪者幸甚言修福屈甚者谓现身修福而由前身所造恶故令现受苦如现职官清廉有德而以前官枉滥之罪加之不亦冤乎造罪幸甚者今世行恶之人而以前世善故得享其福如现职赃滥而以前官清廉之功赏之不亦幸乎盖不应得而得故曰幸也甚谓过甚四结责如何神理如此无道神理者即业理也业由心造故得名神业理至公必不如此枉滥但自彼宗不能深究率情而论故似枉也四结显未了故知但习此教者虽信业缘不达身本既信业报则胜前儒老唯执自然气命等故致虽言但不知业由心造心法剎那自类相续故云不达身本也前后论意皆蹑迹相破如此人天宗于X业报业报即是儒道所迷故但举业报足破之矣未达色心从缘等是此教所迷即以小乘复为能破二释小乘教四初牒名二小乘教者乘以运载为义谓依因缘教悟生空理修自利行取灰断果运载众生出于三界故名曰乘不求大果阙于利他故名曰小小之乘故拣大得名此以大乘贬他立号故尔二正明彼教宗三初总显因缘三初明缘生果说形骸之色思虑之心形骸之色拣外四大思虑之心即意识也此之色心即缘生果二明生灭相二初法从无始来因缘力故念念生灭相续无穷后喻如水涓涓如灯焰焰言无始者拣于外宗有初始故又但知今世而巳因缘力者出生灭所以由内六识为所熏三毒为能熏起惑造业为能招因缘念念生灭者此之身心既是有为之法故有四相迁流前前念灭后后念生相续无穷者谓后后续于前前不断绝故如水下举此二喻以显生灭之相涓涓点滴流注不断而前前非后后如灯焦炷前焰非后焰虽前后不同不妨相续无始至今三明身心相依以立X身心假合似一似常身心假合者互相资持如束芦故谓身心为二而不相离故言似一前后生灭而恒相续故曰似常二别明染净因果二初染五初因迷起执凡愚不觉执之为我凡愚不觉者无明覆故执之为我者即我执俱生二因执起惑实此我故即起贪嗔痴等三毒实此我故者即我执分别宝者爱重义故即起巳下因执起惑由我执故生烦恼障烦恼障品虽复有多三毒胜故贪者成唯识云于有有具染着为性于顺情境起爱着故嗔者于苦苦具憎恚为性注意可了圆觉又云由于欲境起诸违顺境背爱心而生憎嫉造种种业是故复生地狱饿鬼痴者于诸理事迷暗为性由痴覆故于逆顺境不能了达遂起贪嗔言三毒者从喻得名如毒蛇毒药触必伤人服必丧命此三亦尔能害众生法身慧命故名曰毒三因惑作业三毒击意发动身口造一切业击者熏动义即以三毒为能熏意识为所熏如风击静水以成波浪言发动身口造一切业者即前十恶等四因业感果二初总示二初二报差别业成难迯故受五道苦乐等身三界胜劣等处X此报有二谓五道等身为正报三界九地为依报由造十恶受三途等苦由修戒善受人天乐故云受五道等三界胜劣者如以欲界望色界则色界为胜欲界为劣以四王望忉利则忉利为胜四王为劣后三道不断于所受身还执为我还起贪等造业受报金刚经疏序云惑业袭习报应纶轮尘沙劫波莫之遏绝故经论唿人为数取趣谓数数起惑造业受报故中论染染者品云经说贪欲嗔恚愚痴是世间根本乃至云三毒因缘起于三业三业因缘起于三界是故有一切法证此可知后别显果相二初明二报无穷身则生老病死死而复生界则成住坏空空而复成XX后结无穷二初法劫劫生生轮回不绝无终无始后喻如汲井轮五蕴初起曰生蕴熟衰变曰老四大增损为病五X蕴灭坏为死上释前别业所感界则下释前共业所感界缘辨果曰成暂有所依曰住三灾变灭为坏荡然无物曰空生死相续成坏相仍循还无穷法尔如是五结示二初明轮回所以都由不了此身本不是我后释无我二初标牒不是我者X后正释谓此身本因色心和合为相应先问云何故生死轮回不绝答云都由不了云云所以起惑造业生死轮回问何故不是我论牒云不是我者谓此下释圆觉云众生无始妄认四大为自身相六尘缘影为自心相众生不了妄计为我离色心外谁是我者后净二二初假相析法三初麤析三初标今推寻分析二释色有地水火风之四心有受想行识之四承前起由前云不是我者本因色心和合成故外人问云色心和合即是我身那言不是答妄情执着则似有之观智分析则知本无良以愚法声闻不了即色明空要须假想慧数析法方知是空故云推寻分析也色有等者色以质碍为相然色通形显长短方圆等谓之形色青黄赤白等谓之显色地水火风名为四大此之四法周徧一切有为法中故名曰大圆觉经云我今此身四大和合所谓发毛爪齿皮肉筋骨髓脑垢色皆归于地淫涕脓血津液涎沫痰泪精气大小便利皆归于水暖气归火动转归风四分分之色在何处心有等者前色蕴名色此四蕴名心蕴者积聚为义积聚多X法成一蕴故受以领纳为相别有三受谓苦乐舍想以想像为相攀缘前境追忆往事等行以迁流为相然有与心相应不相应异且相应者小乘心所四十六法中除受想二法余皆是也不相应者有十四种百法论详明识以了别为义小乘唯一意识三通略总结若皆是我则成八我二细析二初析色二初标况地大中复有众多后释二初约体显谓三百六十段骨一一各别后约相显皮毛筋肉肝心脾肾各不相是论中举三百六十段骨等犹是麤说若从麤至细析者谓四支五根渐渐分析一分析作四分四分析作十六分析至极微名隣虗尘与空无别方名曰空皮毛下论约相显易知内外各举其四各不相是一句总前多法既不相是谁为我者又前水火风大此应例准析之水大易知火风二大虽各是同依根说异如唿吸奔走欠伸之类亦各用别然泛明色蕴有十一法谓五根五境及无表色今但说身故不言境等应例析之后析心二初标诸心所等亦各不同后释X见不是闻喜不是怒展转乃至八万尘劳心王所有差别业用故曰心所然小乘心所都有四十六法总成六位有五十一种行相广长具如别释但今论意欲显此中无实我故若欲细辨恐致亡羊言见闻喜怒者见闻易知喜怒即儒宗所谓七情亦不离前心所法等论中别举令俗易知言八万尘劳者即八万四千烦恼略举大数云尔谓依根本十惑一贪二瞋三慢四无明五疑六不正见七身见八边见九见取十戒禁取然一惑有力复各成十十惑成百计分三品上品重故分上中下即成三百中下不分但各成百总为五百于自五尘总起五百于他五尘总起五百名本一千又于自他五尘一一别起五百即成五千依别迷四谛苦集灭道各有五千故成二万并本一千为二万一千依贪瞋痴及等分行各二万一千故成八万四千取坌污义故扰动义故名曰尘劳广如别释三显无我三初总明既有此众多之物不知定取何者为我即假设问也二别示二初约即蕴若皆是我我即百千一身之主多主纷乱出过即有多我之过后约离蕴离此之外复无别法三总结翻覆推我皆不可得X即离相待故曰反覆二实智断证二初承前起由便悟此身但是众缘似和合相元无我人前假观析法以为方便观行成熟实智发生然小乘修行不出四谛谓知苦断集证灭修道于中苦是世间果先举令知言但是众缘假和合者即前四大五蕴等多法聚集于中无有实主宰者名无我人后正明断证二初四谛为谁贪瞋为谁杀盗施戒遂不滞心于三界有漏善恶但修无我观智以断贪等止息诸业证得我空真如后四果乃至得阿罗汉果灰身灭智方断诸苦为谁贪瞋等者为者与也反前实此我故起贪瞋痴今既知我本空何用贪瞋杀盗施戒如设筵宴以待宾亲严器械以御宼盗无宾则杯盘安设无盗则器械何施遂不滞心三界等者从喻得名如世漏室不堪居止漏器不堪举用然漏有四种谓欲漏有漏无明漏见漏言有漏善恶者谓依造之思同时王所与漏相应所修善等皆有漏摄拣无漏善非集谛也恶业可知言但修无我观者即人无我其实有无常苦空不净等观及八正道等今但以无我为门摄无常等反前执我故偏说之言以断贪等者方蹑前起即以前道谛智为能断贪等为所断三界九地分别俱生烦恼障品皆在等言之中言止息诸业者因惑起业惑既不生业自停寝此断贪等犹属道谛相蹑而起证我空真如者智有二用一能断惑二能证理我空真如者即五蕴等中无实主宰性一分生空理也即小乘三种无为一择灭无为二非择灭无为三虗空无为言乃至得阿罗汉果者乃至中间含诸位故然小乘断证位次不出道前七贤道后四果言七贤者一五停心观一多贪众生作不净观二多瞋众生作慈悲观三多痴众生作缘生观四散乱众生作数息观二别相念观谓观身不净观受是苦观心无常观法无我四法次第各别观察故曰别相三总相念观此上三位名三资粮四暖位谓创观欲界四谛各有四相共十六相苦下四者谓苦无常空无我集下四者集因生缘灭下四者灭净妙离道下四者道如行出上二X界四谛合观亦有十六共三十二此位之中初起智观五顶位亦观于前三十二行心渐成熟故六忍位此忍分三下忍位者印可于前三十二行中忍别作七周减缘二十四周减行如以无常观欲界苦乃至以行观上界道上忍唯一剎那重观欲苦七世第一位亦一剎那重观欲苦一行但智胜劣与上忍异言道后四果者于中有四向四果谓之八辈初预流向修十六心谓上下八谛各有一忍一智如缘欲界四谛起苦法智忍苦法智集灭道三例然上界四谛名苦类智忍苦类智等于中八忍名无间道八智名解脱道前十五心八无间七解脱名预流向第十六心第八解脱名预流果此位有二行相一正住果未断修惑皆属见道二进修果即属修道断欲界修惑六品六无间五解脱名一来向第六解脱名一来果断后三品三无间二解脱名不还向第三解脱名不还果断上二界七十二品修惑七十二无间七十一解脱名阿罗汉向第七十二解脱名阿罗汉果证五分法身名无学位梵语阿罗汉或阿罗诃此云应应有三义一应巳永害烦恼贼故二应不受后有身故三应受人天妙供养故言灰身灭智者肇公公大患莫若于有身故灭身以归无劳X形莫先于有智故绝智以沦虗智以形患形以智劳轮转修途疲而不巳所以小乘得四果巳化火焚身身智俱灭入无为界受寂灭乐依三乘教此处应列辟支佛位论不明者与前声闻同观生空理同断烦恼障证灰断果故不别说三结成所本据此宗中以色心二法及贪瞋痴为根身器界之本也过去未来更无别法为本大钞云然小乘计生死根本虽有多义略举其三一计色心如正理论第八说经部师计现在色心等法为染净因意云如大乘第八为所熏故二者三毒为因义如大乘能熏故阿含云贪恚愚痴是世间根本等三者合取上二义同大乘有能所熏方流转故若尔焉异大乘然似参经意而不同者但六识为所熏非第八故纵说赖耶但有名字能熏又非七识故全不同过去去未来等者此以现在例余二世同以色心三毒为本不求别法三就彼诘难三初标今诘之曰二释二初立理夫经生累世为身本者自体须无间断此以大乘义破之言自体须无间断者如大乘说第八识故论云恒转如瀑流又摄论云无始时来界一切法等依既言无始时来则知无间断矣X后正破今五识阙缘不起意识有时不行无色界天无此四大言阙缘不起者谓大乘说眼识九缘生耳识八缘生鼻舌身三七缘生言意识者即独头意识无色界无四大者谓此四天都无麤色但有四蕴心心所故得无色名前五识等即是无心此即无色彼计色心为本今既皆无本义何在三结难如何持得此身世世不绝如大乘中许有第八持种之义则无此难四结显未了是知专此教者亦未原身华严原人论解卷中华严原人论解X卍XXX华严原人论解卷下长安大开元寺讲经论沙门圆觉述第三释大乘法相教二初牒名X三大乘法相教者以具修二利具证二空运载至于菩提涅槃究竟彼岸拣异前小故曰大乘广说诸法名数之相名法相教二叙彼所宗二初总标举说一切有情无始以来法尔有八种识言一切者通五性故无始法尔者拣异外道八万劫等八种识者一眼识二耳识三鼻识四舌识五身识六意识七末那识八阿赖耶识二别明本末二初标本于中第八阿赖耶识是其根本言是根本者此识执持三性名言种子与七能变所变为所依故从因至果相续不断故别名曰心梵语质多集起为义集诸种子起现行故缘种子根身器界三类为境总有三位一我爱执藏位名义如前二善恶业果位梵云毗播迦此云异熟有三义故得异熟名一异时而熟过去造业今世受报今世造业来世受等二变异而熟果生因灭故三异类而熟因通善恶果唯无记故三相续执持位梵语阿陀那此翻执持谓从凡位直至转依执持凡圣故虽果中转成圆镜亦但转名不转体故具此多义故能为本二释成为本顿变根身器界种子转生七识皆能变现自分所缘都无实法X言顿变果身等者释成为本之义能变即自证分所变即见相二分故成唯识云变谓识体转似二分相见俱依自证起故依斯二分施设我法彼二离此无所依故言转生七识者成唯识引楞伽云譬如巨海浪斯由勐风起洪波鼓溟壑无有断绝时藏识海亦然境界风所动种种诸识浪腾跃而转生故知七识皆是赖耶转变所成言皆能变现自分所缘者谓七识各有见相二分各从自证起故言都无实法者遮离识外实我法故三征释二初征如何变耶外人乍闻识变之义未达其旨故作此征后释四初正释谓我法分别熏习力故诸识生时变似我法第六七识无明覆故缘此执为实我实法全是彼论言我法分别者众生无始六七二识横计我法种种分别熏在藏识而成种子藏识生七识之时七识各有能变所变彼所变境似实我法六七不了执似为真所以不了者由无明覆故譬如匠者塑鬼庙门他日经过由迷醉故悞为实鬼而生惊怖不知元是巳所造作凡夫愚迷执实我法不知元是自所熏习自识变现亦复如是不言余识者前五第八无此执故缘此执为实我法者谓六七识周徧计度如执空华二月以为实华月X等二喻明二初标二喻如患梦者患梦力故心似种种外境相现此中者字即目于人非牒词也患与梦是二喻二中随一皆能妄见注意易了言心似种种外境相现者梦中所见根身器界全是心变离心无别根身器界故后随便举梦二初喻凡夫迷时梦时执为实有外物后喻圣者了悟寤来方知唯梦所变上标二喻此下随便但举梦尔上喻凡夫迷时寤来方知下喻诸圣者了唯识理故三法合二初总合我身亦尔唯识所变应云根身器界亦尔文影略故后别合二初合梦时迷故执有我及诸境由此起惑造业生死无穷后合寤来悟解此理方知我身唯识所变迷故执有下合前梦时等由此起惑者如梦中人执于梦境为实有故于梦中或悲或喜受苦受乐种种异相悟解此理下合前寤来巳下之文言唯识所变者唯者拣持义拣离识外X实有之法持取识所变法非全无也又唯者决定义决定唯有能变识故又唯者显胜义非无心所等但识胜故举王摄所故但言识识以了别为义八皆了别故广如彼论四结成所本识为身本结成所本第四释大乘破相教四初牒名四大乘破相教者二释破前大小乘法相之执密显后真性空寂之理X问据下文中但有破大乘法相之文曾无小乘此合双举答大乘既破小岂复存若别言者与前不异故不重说言破执者佛于权教之中就世俗谛分别蕴处界等差别之法欲显从缘假有渐渐诱物令知世出世间诸法本空悟无生理众生不了执为定实故佛说空教破彼诸法定相之执名破相教盖伹除其病非除药也言密显等者拣非明说故云密显真性空寂之理即显性教中所诠是即妙有之真空非但空也二宗空义要须审知三破法相二初正显所破二初总诘将欲破之先诘之曰所变之境既妄能变之识岂真大疏叙智光义云次第二时也渐破小乘缘生实有之执故说依他似有以彼畏怖此真空故犹存假名而接引之今则实有之执既亡假名一将何立故破之耳彼宗意云梦所见境虽非实有能见梦想则不是无故有力能变于境今用无相宗心境俱空义诘之意云心境二法相待以立境既不有心何独存故云尔也二别难相违二初心境有无成异难二初蹑彼所立以按定若言一有一无者则梦想与所见物应异彼立心有境无故註意由彼前来举于梦喻成立境空心有义彼谓梦境是无梦想且有今就彼喻以难之云若如所立则心境成异以一有一无故虽难之尚未显过故但云按定后段蹑此方显过也后就各异以辨违异则梦不是物物不是梦寤来梦灭其物应在彼云设如心境异者有何过耶故复难云异则心境相乖何以故以能梦非所梦故既梦与物两不相是即应梦觉物只在也如庄周梦蝶蝶若非梦梦亦非蝶庄周睡觉蝶应尚在以周与蝶二物异故法中可知此则反彼境空心有成心空境有也后心境相乖非理难X又物若非梦应是真物梦若非物以何为相言应是真物者如周所梦蝶应是真蝶若是真蝶还成境有乖唯识故问此与前难何殊答前约有无此约真假前过尚轻此过尤重言梦若非物以何为相者如梦不是蝶应离蝶外别有梦相若别有者其相若何彼应无答二归复能破二初对前显胜三初申今正义三初就喻明空故知梦时则梦相梦物似能见所见之殊据理则同一虗妄都无所有初二句明随情似有后二句究实元空圆觉钞云所言梦者伹是寤人睡时本有识心由昧略故忽然妄现能见之想及所梦身所见境界等相即唿此相而为梦也于此虗妄一梦之上似有内心外境之异内心即倒想外境即梦所见身及所经由之地等理实而言心外无境境外无心所见之境既脱体全空能见想心岂独是有故曰同一虗妄都无所有又梦所见境分明似有岂便有耶若谓能执之想寤来虽无不妨未寤之时而是有者所见之境寤来虽无不妨未寤亦应是有若尔即是心境俱有何言唯识是知众生本有性净真心由不了故遂有三细六麤等现即唿此等云唯识也于此妄识之上似有内心外境之殊其实境是识境识是境识佛于权教说唯识理者良由未显性净真心且含在第八识中以接劣机待其根熟方X显心境俱空至终教了义方显真心本觉也二法合二初正合诸识亦尔正合后释成以皆假託众缘无自性故由此八识託众缘生谓亲因缘增上缘所缘缘等无间缘八识皆具此四缘别而言之眼识九缘生等既託诸缘即无实自性也此以破相宗意结示正义云尔三引证三初中论故中观论云未曾有一法不从因缘生是故一切法无不是空者又云因缘所生法我说即是空次起信论起信论云一切诸法唯依妄念而有差别若离心念即无一切境界之相后金刚般若经云凡所有相皆是虗妄又云离一切相即名诸佛所引虽云破相义兼实顿寻文可知矣今初先正引三文后注总结引中观偈意初二句出诸法空所以法若实有则不假因缘既假因缘即无自性后二句正显空也后又云下显即色明空拣于二乘析法空也下半云亦为是假名亦是中道义今但用前半成立空义耳起信论下即彼真如门之X文正属顿教意兼破相言一切诸法者即前教我法等唯依妄念者即前教八识等谓前教我法等皆依八种妄识所变有种种相离识之外无别我法故云尔也此约所对生灭门中就世俗谛则有若离心念下以真夺俗就真如门能变之心尚不可得况所变境心境两忘离言绝相即契真如门矣后半正是顿宗绝待之义故论不引经云下金刚般若文也因须菩提疑云若菩萨修离相行云何感得三十二相等有相之果故佛呵云须菩提汝以三十二相为真佛耶故曰凡所谓三十二相从缘假有如幻如化故曰虗妄若取相者非见佛也下云若见诸相非相即见如来意恐须菩提见呵有相为妄却执无相为真虽离有边还落断见故佛意云若知诸相从缘本空即不离幻相便见真佛非离相外别有佛耶今但用初二句以相空妄显破相义其下二句通显性实教义故不引之又云下亦是破相经言一切相者凡夫所执五尘色相等皆情计妄有若离情计相本寂然清净法身于斯显矣皆破相义二断义是知心境皆空方是大乘实理即蹑前所引结成正义拣前法相一有一空非尽理故三结成所本若约此原身身元是空空即是本三用后显性义以难破相二初标X今复诘此教曰后释三初蹑前总征二初约人以诘若心境皆无知无者谁言知无者谁由此教中但约遮诠说一切皆空未显不空真实之性故肇公云若无圣人谁与道游故云知无者谁后约法以诘又若都无实法依何现诸虗妄如实教中世出世法皆依不空本觉心现故起信云二者因熏习镜谓如实不空一切世间境界悉于中现不出不入不失不坏常住一心以一切法即真实性故圆觉云一切诸众生无始幻无明皆从诸如来圆觉心建立等皆显真心随缘成事不但寂寂而巳二立理正难三初现量相违破二初立理且现见世间虗妄之物未有不依实法而能起者后指陈如无湿性不变之水何有虗妄假相之波若无净明不变之镜何有种种虗假之影此有二意一者若望前立理之文即指事别明谓前言虗妄之物必依实法起者何者是耶故指此二事云如世波水镜像之类是也二者若直望法即二喻也依理成事有类于斯喻意可知二纵前夺后破二初对前明顺又前说梦想梦境诚如所言X即前难法相者是诚如所言者纵成顺理盖心境俱空之义若对法相境空心有则深有理后对后显进然此虗妄之梦必因睡眠之人若望实教则阙妙有义在睡眠之人喻所依实性三反质结破今既心境皆空未审依何妄现但知梦想与梦境皆空而不言睡人则未尽理三结成未了三初正结故知此教伹破执情亦未明显真灵之性二引证二初法鼓故法鼓经云一切空经是有余说后大品大品经云空是大乘之初门可知既佛有明文则非是论主强破之也佛意说空但为破执执为究竟岂尽佛心然空性二宗若望法相则显大同若空相望则亦成异大抵空约密意遮诠性约显了直说圆觉疏五对禅源诠十异恐繁不录四总结三初正结上之四教展转相望前浅后深二释成偏浅二初浅若且习之自知未了名之为浅后偏若执为了即名为偏X先释成浅虽前云有浅有深若望显性总名曰浅后释成偏故知浅深就法偏圆约人执则成偏法非偏也又清凉大师云圆机受教无教不圆偏机受教圆亦偏矣若但执显性不融前教未免亦偏良以根有渐顿之殊故教有浅深之异若也愽究圆解方可会其渊源如其受一非余安得穷乎圆妙三双结二名故就习人云偏浅也第三第三释直显真源三初标牒大门三直显真源直显真源者真源即此教所明觉性拣非虗妄曰真物之妙本曰源对前四教得直显名谓前四教中亦有真性但随机屈曲未直显了此教随佛自意究竟而说非约随机方名直显耳二当教大旨二初总彰大意七初标教五一乘显性教者二明真心本有说一切有情皆有本觉真心一切有情即标举能有之人言有情者拣木石等故言一切皆有者拣一分半无故本觉真心一句标举所有之法言本觉真心者觉以了悟为义谓真如一法灵明鑑照性出自古故曰本觉即对始觉得本觉名摩诃衍论本觉二字各具十义恐繁且置拣异妄识故曰真心若作释者亦本亦觉同X依立名若拣始觉本之觉也本觉即真心持业可了三辨其性德无始巳来常住清净昭昭不昧了了常知亦别释其相此二句释本义即起信中常乐我净义自性清净心义清凉不变自在义昭昭下二句释觉义即大智慧光明义徧照法界义真实识知义四依义立名亦名佛性亦名如来藏佛即觉义性即本义此与本觉眼目殊称又性目现因佛约当果谓此真心是成佛之正因故曰佛性又泛言性者通情无情今言佛性拣无情义故觉以照察为义局有情故言如来藏者谓如来即出缠果法离倒曰如出缠名来藏以隐摄彰名言众生在缠之因含摄出缠之果虽有烦恼隐覆而性恒不变即藏之如来或如来之藏皆依主释五明妄覆不知从无始际妄想翳之不自觉知翳者障弊义妄想翳之一句出不觉所以不觉知者正显迷真故六明其执妄但认凡质故躭着结业受生死苦言躭着者即爱染也结即是惑即惑业苦三法具矣谓此众生由迷本觉真心法尔便执虗妄身心为我由执我故起惑造业受生死苦圆觉经云一切众生从无始来种种颠倒犹如迷人四方易处X妄认四大为自身相六尘缘影为自心相由此妄有轮转生死故名无明七显如来开示二初破妄执大觉愍之说一切皆空说一切皆空者破妄执也后显性又开示灵觉真心清净全同诸佛法华经云如来为一大事因缘故出现于世所谓诸佛世尊欲令众生开佛知见使得清净故出现于世欲示众生佛之知见故出现于世欲令众生悟佛知见故出现于世欲令众生入佛之知见道故出现于世嘉祥释云开示约能化佛悟入约所化机能化之佛大开之与曲示所化之机始悟之与终入佛知见者即此论灵觉真心也全同诸佛者圣凡平等无增减故涅槃经云一切众生同有佛性皆同一乘同一解脱一因一果同一甘露一切当得常乐我净清凉释云非但因同果亦同也二别引教成立一论大意三初约法总证二初正示故华严经云佛子无一众生而不具有如来智慧此为宗极题标华严良在兹矣所引即出现品彼明佛智总有十喻此即第十大经潜尘喻言佛子者标告当机也无一众生而不具有如来智慧者准清凉大疏释此一文总有三意一明生等有因二明因有果智三明自他交彻今初无一众生而X不有则知无性者非众生数谓草木等巳过五性之见二者众生在缠之因巳具出缠果法故云有如来智慧非但有性后方当成亦非理先智后是知涅槃对昔方便且说有性后学尚谓谈有藏无况闻等有果智谁当信者三彼因中之果智即他佛之果智以圆教宗自他因果无二体故若不尔者此说众生有果何名说佛智耶斯则玄又玄矣非华严宗无有斯理二释通疑难二初顺答前义X但以妄想执着而不证得疑云涅槃云佛性者名为智慧有智慧时则无烦恼今有佛智那作众生释中先顺答前义谓倒故不证岂得言无如壮士迷于额珠岂谓肤中无实又圆觉钞云凡夫妄想二乘执着经文更有颠倒二字乃通上二二以理顺成若离妄想一切智自然智无碍智即得现前若先无离倒宁有既离倒则现明本不无如贫得珠非今授与是以涅槃恐不修行故云言定有者则为执着恐不信有故云若言定无则为妄语乍可执着不可妄语自然智者自觉圣智也无碍智者始本无二绝二碍也二举喻别明二初喻便举一尘含大千经卷之喻后合尘况众生经况佛智论中撮略标引而巳然经中长行文广今引偈颂云如有大经卷量等三千界在于一尘内一切尘悉然有一聪慧人净眼悉明见破尘出经卷普饶益众生佛智亦如是徧在众生心妄想之所缠不觉亦不知诸佛大慈悲令其除妄想如是乃出现饶益诸菩萨此中四偈前二偈喻明后二偈法合前中初偈明大经潜尘后偈明出经益物后二偈亦然今论此段即法喻中各前一偈意以喻上文妄缠佛智也大疏云大经卷者喻佛智无涯性德圆满也等三千界者喻智如理故一尘喻众生者略有三义一妄覆真故二小含大故三一具多故一切尘者喻无一众生而不具有佛智故三证佛开示二初合尘含大经次后又云尔时如来普观法界一切众生而作是言奇哉奇哉此诸众生云何具有如来智慧迷惑不见后合破尘饶益我当教以圣道令其永离妄想自于身中得见如来广大智慧与佛无异X证佛开示即合尘含大经如来合前总慧人普观下合净眼悉明见奇哉者嗟叹之词奇者异也非常之异故重叹之谓众生烦恼垢染身中而有圆明佛智如贫女而怀轮王胎弊衣而裹无价宝可谓世间之异事也若后妃怀王锦囊贮宝则非异矣此诸众生下明所叹之事有而不见是须开之所以我当以下正合破尘饶益永离妄想即合破尘得见智慧即合出经卷普饶益众生三依教原人三初辨迷悟二初叹昔迷二初明迷执之由评曰我等多劫未遇真宗不解反自原身言真宗者即华严一乘实教多劫未遇者阙胜缘故不解反自原身者阙亲因故即内无始觉了因之智大抵佛法假借因缘既因缘俱阙何由得悟后显迷执之相但执虗妄之相甘认凡下或畜或人既迷真性所以执妄由执妄故永处下流故裴相国发菩提心文云我有真身圆满空寂者是也我有真心广大灵知者是也舍而不认而认此身妄念随死随生与禽兽杂类比肩受苦为大丈夫者岂不羞哉斯之谓也上辨昔迷后显今悟今约至教原之方觉本来是佛遇至教为胜缘解心内发为因了妄即真反迷成悟其犹大富长者诸相具足忽因惛睡梦作贫贱丑陋之身乞丐受苦无所不至忽人唿觉方知元X是福德之身从前梦境全成虗妄故屏山云原人一论即觉者之一唿也二依悟修证三初约悟修故须行依佛行心契佛心返本还源断除凡习二别明证损之又损以至无为三正明证悟之相自然应用恒沙名之曰佛行依佛行者称性悟入故前言悟者即属解悟此言悟者通证解故返本还源者与体相应也断除凡习者达妄本空无断而断也言凡习者即二执二障也然诸障品有三谓种现习于此三中习气最细举细况麤且言习耳然依此宗说断证者大疏云照惑无本即是智体照体无自即是证如谓迷时说惑悟时说智惑体智体无二体故故知妄惑性空全是智体即此智体从缘无性无性之性全是真如又即寂之照曰智即照之寂曰如寂照双融如智一体实教断证大意如是又十地经云非初非中后非言辞所及天亲论释上句云是断结相此智尽漏为初智断为中为后答云非初智断亦非中后偈云非初非中后故若尔云何断耶论云如灯燄非唯初中后前中后取故谓唯取一时则不能断三时总取方说能断假三时断则无定断性谓初若能断不假中后后若能断不假初X中既假三时故知无性一一准征三皆不断是故经言非初非中后由三时无断方能断结是故论云前中后取故论主总取三时方显三时无断经论言反意乃相成经则约性论则约相性相无碍方能断结此通实教若直就圆教说一障一切障一断一切断良以一念迷处法界皆迷而称性断一惑时一切皆断由一与一切互为缘起故一法称性徧一切故不坏相故不妨别断以别该同皆是华严圆宗断证损之又损下前约悟修此别明证损之又损者蹑前断习起后证也上一损字即前能断下云又损遣能断心良以了妄本空假名曰断执有实断安能造玄故併断心亦遣之尔故云又损则能所双亡方契无为矣此言无为即真如性也然此二句语借道经彼云为学日益为道日损损之又损之以至于无为彼意谓为俗学者务求多闻日有所益修道之士绝学弃智反其朴素故曰无为今但文同义则各异自然下正明证悟之相言应用恒沙者前心契佛心即同佛体今显即体之用尘尘出现念念圆成故曰恒沙盖迷时成恒沙尘劳悟后成恒沙妙用故清凉心要云心心作佛无一心而非佛心处处证真无一尘而非佛土良以知一切法即心自性故得成就慧身不由他悟三结叹深玄二初总结前意当知迷悟同一真心X迷悟同一真心者前文广说迷悟之相皆约于人谓迷时号众生悟时名佛而其所迷即同所悟一真心体本无异也大钞云动静迷悟虽有二门所迷真性一源莫二莫二之源即一体也大经云心佛与众生是三无差别故曰同一真心后别叹理深大哉妙门原人至此大哉者叹词也包括凡圣彻究真源故曰大也教为入理之门从其所诠得名曰妙或能诠所诠皆曰妙门圣智悟入之所由故原人一句出其所以亦对前显胜过此巳往更无妙门第四释第四会通本末二初标牒大门四会通本末前儒道人天小乘法相破相显性递递相望前前为末后后为本若以显性望前前皆为末显性独本今言会通乃有二义一约五教相望则以显性为能会前四教及儒道皆为所会即是以本会末注云会前所斥同归真源皆了义故真源既非所斥故知但会前四然约能所相合故曰会通本末二者前显性教亦是所会即以此第四一论以为能会论云真性虽为身本生起盖有因由则知真X性亦所会也以但用真性不成身故后正释三初总明二初明须因缘初顺明真性虽为身本生起盖有因由应有问云前四教未显真性故非了义今既直显巳是尽理何须更会前所说耶论云真性虽为意谓真性为本固是尽理然性起为相必具众缘则前八识惑业等皆其缘也后反显不可无端忽成身相如湛静水要借风缘方成波浪不可无风便成浪也后正显会通二初示前斥之由但缘前宗未了所以节节斥之亦应先难云真性成身既假八识等缘则应前说识等为本亦有理在何以斥之故今释云前宗所说未明真性但以识等便为身本如执风缘便为波浪不言水者岂尽理耶二正会今将本末会通乃至儒道亦是今将下正会可知二别会四初依本起末二初标示X谓初唯一真灵性后显相不生不灭不增不减不变不易谓初唯一真灵性者此句标宗次不生下三句显相即真如门意彼云心真如者即是一法界大总相法门体所谓心性不生不灭与此大同也乃至云毕竟平等无有变易不可破坏唯是一心故名真如后派本从缘二初出生灭所以众生无始迷睡不自觉知后标生灭所依由隐覆故名如来藏依如来藏故有生灭心相众生无始下派本从缘此下即生灭门初二句出生灭所以由不悟故全真如成生灭也由隐覆故名如来藏者即标生灭门所依法体龙树论于此作两重能所依初重以如来藏为所依总相生灭不生灭二义为能依别相第二重以黎耶识为所依总相觉不觉二义为能依别相今论云依如来藏故有生灭心相者正取如来藏属显性教生灭心者属后破相相蹑而起二依本会末五初会破相二初标举所谓不生不灭真心与生灭妄想和合非一非异名为阿赖耶识此识有觉不觉二义言所谓不生灭者此中真心妄想四字论主约义加文令人易晓余皆起信正文言不生灭等者依龙树论不生灭即真如生灭即根本无明谓众生迷时根本无明起用名独力业相能熏真如真如被熏起随染用名独力随相真妄和合名俱舍动相即黎耶细相故曰不生不灭与生灭和合等良以单真不立独妄不成故黎耶中通真及妄方名真具分唯识也不言生灭与不生灭合者以此门中是从本流末义故言非一非异者即显真妄不即离义由真上随缘妄上体空故真妄不异由真上不变妄上成事故真妄不一故胜鬘云不染而染难可了知染而不染难可了知贤首用楞伽经意以如来藏为不生不灭以七识为生灭此二和合成黎耶识故黎耶具生灭及不生灭应知此中真妄和合诸识缘起总作四句一唯不生灭谓如来藏如水湿性二唯生灭谓前七识如波浪三亦生灭亦不生灭谓黎耶识如海含动静四非生灭非不生灭谓无明如起浪风缘言阿赖耶识者即标真妄和合识心名也亦云黎耶但梵音楚X夏梁朝真谛三藏就名翻为无没识是不失义唐三藏就义翻为藏识藏是摄义所摄名藏摄藏不失故大义同耳以诸众生取为我故所以然者良以真如不守自性随缘和合似一似常愚者不知以似为实孰为内我我见所摄故名曰藏由此二种我见不起位中失赖耶名又能藏自体在诸法中亦藏诸法在自体内故故论云能藏所藏我爱执藏是此义也故知从义立藏识名此识有觉不觉二义者由前不生灭真心故有觉义由前生灭妄识故立不觉义龙树论云觉义者是真如气分故不觉义者是无明气分故广如彼论二会法相二初标示依不觉故最初动念名为业相又不觉此念本无故转成能见之识及所见境界相现又不觉此境但从自心妄现执为定有名为法执言依不觉故者然觉义中有本始觉等义自属净法上转门中非今所用故略不明但说不觉言最初动念名为业相者起信云一者业相以依不觉故心动说名为业疏云动作是业义即此心动是也名为业相者结名也彼疏云此虽动念而极微X细缘起一相能所不分即当赖耶自证分也如无相论云问此识何相何境界答相及境界不可分别一体无异当知此约赖耶业相义说也言又不觉此念至能见之识者起信云二者能见相以依动故能见疏云能见相者即是转相依前业识转成能见如是转相虽有能缘以境界微细故犹未辨之如摄论云意识缘三世境是即可知此识所缘境不可知释曰既云所缘不可知即约能缘以明本识转相义也此当赖耶见分言及所见境界相现者起信云三者境界相以依能见故境界妄现疏云境界相者即是现相依前转相能现境界即赖耶相分此上三细属赖耶识言又不觉至名为法执者即六麤中前二相也起信云以有境界缘故复生六种相云何为六一者智相依前境界心起分别爱与不爱故疏云于前现识所现相上不了自心所现故创起慧数分别染净执有定相即法执俱生也二者相续相依于智故生其苦乐觉心起念相应不断故疏云谓依前分别爱境起乐受觉于不爱境起苦受觉数数起念相续现前又能起惑润业引持生死故名相续即法执分别三会小乘二初标举X执此等故遂见自他之殊便成我执执我相故贪爱顺情诸境欲以润我嗔嫌违情诸境恐相损恼愚痴之情展转增长言执此等故者此句蹑前相续相起起信云三者执取相依于相续缘念境界住持苦乐心起着故疏云缘念境界住持苦乐者是前相续相心起着故一句正释执取之义谓于前苦乐等不了虗妄深起取着由取着故遂见自他之殊便成我执此即我执俱生也执我相故下即当计名字相彼论云四者计名字相依于妄执分别假名言相故疏云谓彼于颠倒所执相上更立假名是分别故今论执我相一句亦蹑前起而贪瞋痴配此相者由不了顺逆等境及与名言皆虗假故计为定实遂于顺情名相境上起贪于违情名相境上起嗔不了二境皆由痴故楞伽云相名常相随而生诸妄想释曰诸妄想者即贪瞋痴也四会人天二初标举故杀盗等心神乘此恶业生于地狱鬼畜等中复有怖此苦者或性善者行施戒等心神乘此善业运于中阴入母胎中依论会通即起业受报二相由前三毒发动身口造善恶业业成招果恶中杀盗善中施戒各等其X余即十恶十善相翻竝属起业相三途人天即受报相言复有怖此苦者谓遭苦发心改恶修善故或性善者由惯熏习成种性故不因遭苦自乐修善也言心神乘此运于中阴者心神即赖耶识乘者凭託义运者转也心为能乘业为能运业如舟车心神凭此转入诸趣言中阴者亦名中有谓死有之后生有之前中间所有五阴之身名曰中阴即以异熟五蕴为体五趣之中皆有中阴除无色界但有四蕴余皆具有五根等然其形量大小各如本有之量有云人中有减半如本有六尺中有三尺人天中有其身洁白三途中有其身黑暗一切中有以香为食随其福力香有差殊随趣胜劣胜得见劣劣不见胜唯同类者得互相见将往受生时不见余境但见受生和合因缘不拣远近剎那便至势力极速金刚铁石不能为碍言入母胎中者俱舍颂云倒心趣欲境湿化染香处谓卵胎二生中有由彼业力远见父母交会起颠倒心若男中有于母起爱于父起瞋女者反此由着乐故而便迷闷以迷闷故中有麤重而便受生故云倒心趣欲境言湿化染香处者谓湿生中有染香受生若受生缘会时不拣远近皆闻香气起染心巳彼便受生随业胜劣香分好恶故曰染香若化生中有染处受生若受生缘会不拣远近见受生处而起爱染彼便受生随业善恶处有净秽也然今X论中正说人趣故但言入母胎中也广如别章五会儒道二初总举禀气受质气则顿具四大渐成诸根心则顿具四蕴渐成诸识十月满足生来名人即我等今者身心是也禀气受质者气即父母赤白中有揽之以成形质即周易所云精气为物也下说心则顿具四蕴即游魂为变也言气则顿具四大者谓所禀气中便有地水火风故又瑜伽云尔时父母贪爱俱极最后各出一滴浓厚精血和合住母胎中犹如熟乳中有赖耶依之而住此即名为羯罗蓝位言渐成诸根者宝积经云是诸众生託胎母腹凡经三十八箇七日有二十九种业风所吹次第成就第一七日犹如酪浆第二七日状如凝酥乃至第三十七七日念欲出生三十八七日满足十月向母产门倒卓而生又云从此巳后复经四日方乃出生凡经二百七十日故云渐成诸根心则顿具四蕴渐成诸识者以赖耶识是总报主有王必有所故X而前五识要依根境方能发故而处胎时根境未具故无前五其六七识由无境故亦无发用出胎之后诸识方具故曰渐成由此故说赖耶来为先锋去为殿后言十月满足者如前所说通计在胎二百七十日除小尽算属十月数然约多分故说十月亦有五七八月或一年生者如罗去六年而诞胁尊者六十年老聃八十年故知十月多人如是二结正义二初举正义故知身心各有其本二结成二类和合方成一人天脩罗等大同于此各有本者身以血气为本心以业惑为本言二类和合下结成可知言天修罗等大同此者同前气则顿具四大渐成诸根心则顿具四蕴渐成诸识故起世经云复有一种以身善行口意善行身坏命终生于上天彼天上识初相续生即共名色一时俱生有名色故即生六入彼于天中若是天男即于天子坐膝边生若是天女即于其母两股内生初出之时状如人间十二岁儿彼天即称是我儿女然且约欲界若上二界但由定力引生而无色界但有四蕴无四大麤色应说上二界但以心为本言脩罗者梵语阿脩罗古翻无酒亦云不饮酒神谓海水醎苦酿酒不成因兹不饮新云阿素罗此云非天谓受福如天无天实X德故曰非天前人天中而不别说阿脩罗者由此脩罗通四生故四趣摄之等者等诸僊也如楞严开十种僊诸教之中不别说者合人中故既属人中与前人同二会自然二初正会二初举因验果二初总明然虽因引业受得此身复由满业故贵贱贫富寿夭病健盛衰苦乐从此巳下二段先举论文后以注指不同前文注先标举随作者意不拘一轨耳此文承前心神乘此运于中阴处来前文大意由持五戒今得人身外人难云既由善业感得人身人身既同则应贵则同贵贱则同贱何故不同故今答云引业招总报满业招别报总报同者引业同故别报异者满业不同故言引业者唯识云胜业名引引余业生故报亦名引引余果故言满业者谓能成满总报果事故因果发有满义如人修五戒时或敬或慢或施或悭等由此二业引满不纯故于果中总别报异总别善恶应作四句分别一者总善别不善谓人中贫病等二者别善总不善如畜有肥好庄严等三总别俱善如人中寿福等四总别俱不善如畜中盲跛等故俱舍云一业引一生多业能圆满是也二别显谓前生敬慢为因今感贵贱之果乃至仁寿杀夭施富悭贫种种别报不可具述X此则于前三报之中生报果也文中因果二二相合意云前生恭敬于人今感尊贵之果前生轻慢于人今感卑贱文举敬慢以例其余故云乃至仁寿巳下即所例也仁杀施悭为因寿夭富贫为果言种种别报者即妍丑智愚之类各以因果相属明之在五果中即等流果也二举果验因是以此身或有无恶自祸无善自福不仁而寿不杀而夭等者皆是前生满业巳定故今世不因所作自然而然此中无恶自祸等与前无行而贵守行而贱等大意全同但前举之意在反彼所执今所明者正显宿业差殊而前事迹可引用尔今且略举其一如云不杀而夭者不杀仁也孔圣尝曰仁者寿又尝叹颜子曰回也其心三月不违仁若责仁寿于一世则颜子宜其寿矣何不幸而短命乎盖自颜子宿世或曾杀生所致而现世之仁不能排遣于定业也故云皆是前生满业巳定举此一端余悉可较然因果之说孔老亦尝言之矣老子云天道好还夫子云积善之家必有余庆曾子云出乎尔反乎尔孟子云爱人者人恒爱之敬人者人恒敬之皆因果也而伹言乎一世不说过去未来故求其实或时不验唯佛具宿住智通及过现未来业报智故视无量劫本生本事犹如月击故高谈因果以警悟世人使虽居暗室X尚知畏惧纵能欺人于现世将知不免于当来此其助世教于冥冥之中者功不浅矣彼阐提之辈尚谓吾佛以因果之说诳惑愚俗者斯亦不仁之甚哉二结会迷执外学者不知前世但据目覩唯执自然三会天命三初举因复有前生少时修善老而造恶或少恶老善二辨果故今世少小富贵而乐老大贫贱而苦或少贫苦老富贵等三结会异执故外学唯执否泰由于时运言否泰者即周易二卦名干上坤下曰否坤上干下曰泰泰者通也天地交接万物通生否者塞也天地不交阴阳闭塞也故人之时运穷通象彼二卦故曰否泰言由于时命者世俗谓达与不达是命遇与不遇是时如此术数推占能知人之休咎云某年当有灾某年当有喜故曰阴阳注定祸福莫逃而不知是宿业所致如前所说时定报不定等四句所明或能追悔曩愆尚可回转故世有积功累德能延年却祸者此由不定业可转重令轻转轻令不受也孰谓否泰由天命而不可损益乎而外学者尚曰天也是不违哉观尚书说纣辛闻祖伊告西伯将举兵乃曰我生不有命在天项羽X阴陵失路乃曰天亡我矣而书史未尝是其说则知天命不足恃也何不早悟而修德耶噫次举内收外三初会同所变二初别二本二初推气本然所禀之气展转推本即混一之元气也二推心本所起之心展转穷源即真一之灵心也于中先推气本此所禀气即前所会以气为本言展转推本者谓此血气之身本乎父母阴阳之气所成父复从祖祖从曾祖迤逦推至最初天地未分则自混元一气也此顺世俗且作是说以收前禀气之义下当会之令同内教言所起之心下推心本即前心则顿具四蕴渐成诸识此推心本外教所无周易但云游魂为变而不备明游魂之相复何为本言展转穷源即一真灵心者谓此心本从前世善恶业招业又从惑惑从执起执由三细三细由不觉不觉由迷真所迷之真即灵心也故云尔耳非佛教了义安能臻此二会气归心究实言之心外的无别法元气亦从心之所变属前转识所现之境是阿赖耶相分所摄从初一念业相分为心境之二前约身心别分似各有本此以身心相望则身又从心所变心外无法则知元气亦自心生然外教乍闻此说定生惊骇然此尚约妄识犹能如是况真心乎大经云心如工画师能画诸世间五蕴悉X从生无法而不造言属前转识所现之境者即九相中第三相也是阿赖耶相摄者即以转识见分为能现故此相分为所现也言从初一念云云者由根本无明熏真如真妄和合成俱合动相即赖耶证自证分从此渐成枝末无明最初心动名为业相即自证分依此业相转成能见故名转相即是见分依能见心境界妄现名为现识即属相分前云元气即此相分现相摄也二辨心境始末二初就心明心既从细至麤展转妄计乃至造业前文承上会禀气来所以从末逆推至本此文蹑前从本顺推至末者欲结成身相故言乃至造业者即前九相中第八不取第九业系苦相以第九相即是身故二就境明境亦从微至着展转变起乃至天地X言从微至着者三细相分曰微以未离本识故乃至天地者由二执展转熏习不了唯识所变一向执为外物是麤着也着谓显着业既成熟即从父母禀受二气气与业识和合成就人身以业为内业属心故以气为外气成身故识如弄狮子人父母二气如狮子皮气与业识和合如人在皮中成就人身如狮子跳跃似有作用故人出则狮子不能运动识去则形骸之身死矣又摄论云譬如幻化人复作幻化人如初幻化人是则名为业幻化人所作是名为业果此论六句初二句举喻后四句法合且喻意者如昔壶公善幻术一日于鄽肆困卧有一妇人自壶中出妇亦悬壶行立良久见壶公困卧不觉于自壶中化出肴酒及一男子与共劝饮少时壶公将觉妇以肴酒及幻X男子内自壶中既而妇人亦入壶公之壶中所谓幻化人复作幻化人也法合中初幻化人如彼妇人喻能感业幻人所作如彼男子喻业所成身应以壶公喻赖耶也故知此身外暨天地万物皆幻中幻也如梦中说梦未知是梦斯之谓也业所成识名业识也三重辨心境三初正明二初蹑迹总标据此则心识所变之境乃成二分二别释二初正报一分与心识和合成人二依报一分不与心识和合即是天地山河国邑前文从初唯一真灵性下次第派本成末至前十月满足生来名为人则内教源人之义备矣又以宿业差别会儒道所说自然天命至于业熟禀气成就人身巳尽内外之说无所遗矣今此一段则就内教心能变境境有内外故成情器之异然后知会万化而唯心者唯佛教有之矣外学不知妄谓以小缘大者自其坐井而谓天小耳乌足与语道哉言所变之境成二分者谓诸识生时虽有多缘要略唯二一者根身识所依故二者器界识所缘故所依之中有总有别总谓一身别即五根谓眼耳鼻舌身诸识依此方能发故能依所依不相舍离故云与识和合成人所缘之中X总名曰境别则有六谓色声香味触法论中为对外教执天地生万物故特言之而前六境并在天地之中故举天地以总收之然天地等皆色法摄广如百法等说二出人灵所以三才中唯人灵者由与心神合也外教云天生万物唯人最灵彼宗则以人及万物皆禀天地之气故曰天生万物而于所禀之中得天地之正气者为人故以人为最灵今内教说则不如是谓此血肉之身由与心神合故盖由心识宿世熏习所成故能思虑等虽禽畜等亦有心神而无明深厚诸识昧劣故异于人非干气也所禀之气但成血肉之身此血肉身伹心神之屋宅耳如傀儡之屈伸语笑岂木偶之能然哉三引教证佛说内四大与外四大不同正是此也此通指诸经论说内则皮肉等为地精血等为水暖气为火动转为风如前小乘教说外四大可知若内四大则又以因受大种谓藏识持种故则有执受者为内无执受者为外言正是此者由前心识所变成二分故及人舍寿无执受故内亦成外故忏云死者尽也气绝神逝人物一统者谓内四大同外四大故曰一统然世俗执禀气者见人死气消谓之气散为死殊不知四大之中火风二大性轻举故死则先散地水后之正意以赖耶去体X非干气也四结责寡闻哀哉寡学异执纷然异执之义广如前说纷然者丝乱之状也三结劝生正解二初正劝寄语道流欲成佛者必须洞明麤细本末方能弃末归本返照心源论主愍前寡闻异执不达身本故此劝之学道之流本求成佛不达其本徒事勤劳言必须者谓决定经由此道离此别无成佛要门故洞者通也见解通彻无偏滞也麤细本末者麤细即丸相等惑本末即真妄等法但不随妄念即是弃末了性圆明即是归本譬如有人迷失家乡淹留外郡忽逢亲友示以家山便当舍他国之艰辛返故乡而快乐矣返照心源者谓以了因之始觉还照正因之本觉知真本有达妄元空大经云不能了自心云何知正道彼由颠倒慧增长一切恶是知若不先了本心设使多劫勤修非真修故如磨甎作镜之说也后举果示益麤尽细除灵性显现无法不达名法报身自然应现无穷名化身佛即如磨镜灵性显现如彼镜明无法不达类触处以光辉应现无穷若随形而示影言名法报身及化身佛者然三身之义诸教皆谈今就大乘略明梗槩一依法相宗一法身者以出缠真如为体但X是凝然不变之性在缠名如来藏出缠与无为功德为所依故名曰法身二报身者酧因名报谓诸菩萨藏识具有四智菩提种子在因中时障覆不现由圣道力断彼二障令从种起直至等觉位后解脱道中转赖耶识成圆镜智于色究竟天坐华王座十方诸佛流光灌顶根尘相好彻周法界受用法乐不对机宜名自报身即以真无漏五蕴为体复由依定起用应十地机令他受法乐名他报身二报开合随时说异三化身者变现为义依前报身后得智中起大悲心依大悲心现三类化身一者千丈大化身应地前类说大乘法二丈六小化身应二乘机及诸凡夫说三乘法三随类化身谓猿中现猿鹿中现鹿等此他报身及三类化皆以似无漏五蕴为体二依法性宗所说三身依体相用三大而立起信云一者体大谓一切法真如平等不增减故释曰性体当相即法身也二者相大谓如来藏具足无量性功德故释曰依不空藏性德本具修行出障与此相应名真报也三者用大能生世间出世间善因果故释曰谓佛随染业幻自然大用应地前类及诸凡夫令始成世善名化身若他报身随登地机说大乘法令终成出世善也今论言法报身者谓以性德合于性体理智不二法报一源也故金光明经云唯如如及如如智独存斯亦二身义也若华严宗X说遮那佛具两种十身一约融三世间为十身一众生身二国土身乃至十虗空身二就佛身上自具十身一菩提身二愿身乃至十智身此二种十身若与三身相摄者如前十身中法身虗空身即三身中法身如来身智身即报身摄余六通法化谓法身体故应物示现国土等故二约内十身中者法身全同菩提愿化力持意生五身即同化身相好威势福德三身通报化智通三身局唯法报今论所明即法性宗及圆教也以本统末亦摄诸宗矣华严原人论解卷下