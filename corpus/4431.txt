龙角山记正统道藏三家本一卷洞神部记传类龙角山记不七唐明皇御制庆唐观纪圣铭神也者妙有物而爲言化也者应无方而成象言岂立神之主象微宰化之知苟言象之不存焉则神化或几乎息矣穷神而极化者其唯至圣之人乎我远祖玄元皇帝道家所号太上老君者也建宗于常无有立行于不皦昧知雄守雌爲天下谿知白守辱爲天下谷故能长上古而日新雕衆形而化淳韲万物而不爲戾泽万代而不爲仁巍乎不睹其顶深乎不测其极复归无物存教迹以立言奄有太清感圣期以利见肇我高祖之提剑起晋太宗之仗钺入秦鹏搏风云麟斗日月夏臣丑而已去殷鼎轻而未徙老君廼洗然华浩白骥朱髦见此龙角之山示我龙兴之兆语绛州大通堡人吉善行曰吾而唐帝之祖也告吾子孙长有天下于是一开赤伏而万姓宅心一麾白髦而六合大定传曰有声之声不过百里无声之声延及四海非夫神唱明德翕叶人祇者欤善行以武德三年二月初奉神教恐无明徴未之敢洩至四月老君又见曰石龟出吾言实于时太宗爲秦王讨宋金刚总戎汾绛晋州长史贺若孝义以其状上启遽使亲信杜昂就山礼谒俯仰之际灵貌察焉昂驰还曰信矣廼遣昂善行乘驲表上比至长安适会郇州献瑞石龟有文曰天下安千万日高祖徴其二异拜善行朝散大夫命舍人柳宪往祠焉玉帛既陈尊仪复见其始觌也杲杲炅炅若红峰緑岭吐春日之光景其却隐也萧萧条条若雨息云消视秋天之沉寥来莫知其所自去莫辨其所往出于寂寞入于惚恍盖不可得而详诸汾阳之龙角山者天地降福之庭高祖用师之道峰上有华池灵府下有石穴洞宫气接姑射集神仙之别馆脉通霍镇润珠玉之邻家高祖以云辔频回霓裾累𧝬故版庙于行过之所划坛于受命之场刻饰圣容彩绘真卫神光离合殿堂宛转于空间云气踟躇笙磬往还于天路因改浮山县名神山焉志灵应也是岁仲秋及五年三月晋州奏老君言我亳庙之中枯栢更生子孙当王又云我神兵助军伐刘黑闼立夏当平事果如言皆先事之䜟也尔后太宗贞观则矞云泊于庙宇高宗垂拱则卿云涌于神座今又祠中栢树蒲萄褭而托根门端根木枯枝蓊而还茂叠黛丰本扑翠繁柯聚祥烟青霭黕黕一色散佳气葱郁鳞鳞万重识者以爲太和畅陈朽之徴王会纳殊邻之象惧彼虚应摇然夕惕朕演灵金根命璇扆笃学道记常味至言是用假涂礼乐託宿仁义寻末以窥本澄麤以诣精爲无爲于此心事无事于天下而宗稷大福寰县小康实上祖惠无疆之休亦下人率自然之化夫唯幽容昭见伟事也神告帝符环瑞也发祥善行吉类也庆云重代鸿懿也戎果附植合异也藁榦华滋蕃炽也此六者兴王之嘉祉旷历之絶记者已朕不敏颇闻君子之教矣继其后者天其祖习其训者父其师揄扬道德情存孝敬啇颂美乎成汤周雅尊乎后稷先王之旧典也吾岂坠其文哉夫戴角之类龙爲之长羊也定形而不易龙也神化而无端龙盖五土之精国家乘土而王故改山号名龙角焉乃铭金石以彰灵变词曰思文圣祖玄默靁声混兮无名超兮至清清入神舍名损物假身尊玄元后有天下高祖凤翔云举晋阳太宗龙战风趋秦甸龙角仙都王师戒涂圣形入有神言出无瑶衣玉骑告帝天符神方据我人亦来苏乃立清室微微谧谧衆仙停跸乃兴庆云氛氛氲氲再瑞明君庭有栢兮远果寄秀门有桹兮瘣条更茂顾慙菲德蒙神之祐诵我道经介我神听继明五圣禋事三灵请从格言天德出宁大道幽荫湛慈广接意路何阶言津难涉化有影响神无华叶开元十七年太岁己巳九月己丑朔三日辛卯建维大唐先天二年岁次癸丑七月癸亥朔五日丁卯奉诰投龙修功德使道士杨太希赍送勑赐玄元皇帝法服于此庙所设斋醮行道五日便回五方镇綵本命文缯钱绢等物敬造金阙天尊像一所奉爲太上皇元始天尊像一所奉爲皇帝二真人爲侍者奉爲金仙玉真二公主师其像乃灵仪绚发若感曜于珠星瑞色端严似迎祥于紫气巧尽犹龙之迹妙穷若客之姿所愿申此忠诚启兹冥祐庶此神真降迹名高四大之尊握契紫辰赏极三宫之宠悠悠巨劫蠢蠢含生长辞有情之源永处无爲之乐唐明皇诏下庆唐观勑天地以大德生群有圣人以大宝守万物古者受命之君谓之承天之序明有所代夫岂徒然若道无钦崇命不永保帝实临汝人曷戴君朕所以每至庶兮合于二覆之意也夫宓牺神农黄帝尧舜或诛而不怒或教而不诛彼亦何爲独臻于此朕自有天下二纪及兹虽未能画衣以禁亦未尝刑人于市而政犹踳駮俗尚浇漓当是理之者心未返于本耳凡人岂不仁于父母兄弟不欲于饮食衣服乎而卒被无孝友之名不温饱之困其故何哉盖未闻义方不识善道或任小智而讥笑或见小利而苟得致远则穷继之以暴己而身受戮辱家不相保愚妄之徒类多自陷狱讼之弊恒由此作吁可悲兮亦在教之不明也盖刑罚者不获已而用之天下黔黎皆朕赤子以诚告示其或知归不必用威然后致理先务仁恕宁不怀之且如五常循行岂须深识六亲和睦何待丁宁自宜勉之以副所望刑措不用道在于兹今献岁云吉迎气伊始敬顺天命无违月令所由长吏可举旧章诸有妪伏孕育之物蠢动生植之类慎勿杀伐致令夭伤九土异宜三农在候聚衆兴役妨时害功特宜禁止以助春事至如家有征镇人或孤惸物向阳和此独忧悴良可悯也亦令所司随事忧恤盖不体仁无以爲长不知道无以用心故道者衆妙之门而心者万事之统得其要会可以兼济于人失其指归不能自全于己故我玄元皇帝着道德五千文明乃眞宗致于妙用而有位者未之讲习不务清浄欲令所爲之政教粹美而至于太古者耶百辟卿士各须详读勉存进道之诚更图前席之议至如计校小利综绎烦文邀名且行去道弥远违天和气生人怨心朕甚餍之所不取也各励精一共兴玄化俾苍生登于仁寿天下还于淳朴岂远乎哉行之可至其老子宜令士庶家藏一本乃劝令习读使知指要每年贡举人等量减尚书论议一两条策准数加老子策俾敦崇道本附益化源朕推诚与人有此教诫必验行事岂垂空言今之此勑亦宜家置一本每须三省以识朕怀开元二十一年正月一日唐明皇再诏下太上老君观不离于精不离于眞以天爲宗以道爲门兆于变化谓之圣人吾祖也太上玄元皇帝尝从事于斯矣惟穹昊厥初则配神明飨天地育万物惟皇受命则师列壁熙以大一利泽施于四海不言所利德教加乎万姓不称其德将晦迹也安乎守藏柱下将行道也适乎流沙罽宾所谓神无方而道无体冲用可见矣流长者慎其源蔕固者深其根猗欤那欤克开厥后繄我列祖光启大中岂玄天私乎有唐惟玄元迈乎种德岂玄元式受唐命惟玄元存乎其人是以累圣缉熙重光缵茂大化渐被乎八表淳德殷流乎万国则于天地有兴立焉惟小子多于前功夙夜敬止上承祖宗之余庆下膺侯王之乐推惕然深居凛若驭朽以爲道德者百家之首清浄者万化之源务本者立极之要无爲者太和之门恭承垂裕之业敢忘燕翼之训故详延博达讲讽精微求所以理国理身思至乎上行下效亦云久矣夫使天下万姓饮淳德食太和靡然回心而向道岂予寡薄独能致此盖凡百在位所以咸熙书曰元首康哉股肱良哉又曰股肱惟人良臣惟圣斯一德而共理也岂至于今𨂂盭乎昔长缨紫衣犹闻慕向广眉高髻且云变俗何至道之难明而玄珠之乆丧古人有云王者之于天下犹一堂之上也盖谓同心同德化流四裔是诚在乎击豕垂踵之惑革面向隅之哀故往年布令各家藏道德冀德立而风靡道存而日用则朕之陈祖业尚家书出门同人无媿于天下矣易曰象也者像此者也经曰窈冥中有精则窈冥之精可以寻象求不可以名言得也故考图史凡圣祖降代出处之迹敢立像以尽其意焉将自家而形国由中而及外也庶乎知道者盈量而归迷方者不远而复云开元二十七年太岁己卯正月甲午朔十五日戊申眞珠洞按图经云真珠洞者在龙角山东南峰侧有洞阔八尺深四十八尺内渐广深不可测每有珠出于洞因此爲号先天二年并大历中尝勑使祭醮玄元皇帝以龙璧投于洞中至晋天祐年有奉使新罗者暨至其国见向之二宝俱汎出水中既还长安因表以进之其洞内往往闻笙箫管磬之音也庆唐观金箓斋颂空洞之中溟涬之际灵文尚矣混成眹焉混成者何象帝之先灵文者何龙汉之年五劫交周尊神递运九炁列正元始自然冶于流火之庭鍊于阳明之馆二仪得之以定位三景得之以发光赤明开图碧落普度玄元奄有大道遂荒真宗天法之以无倪皇仰之而未及牺轩应运尧舜乘时均至化而思齐酌玄风而殆庶独立千古湛兮若存首出百王悠兮不极矣粤若祖圣系袭神宗先天不违后天继代钖胤庆远派源流长国家纂戎钦承前烈三合一德六叶同道平阳郡玄元宫者兴王之肇兆也惟初授命载告休征权舆灵迹俶落祠宇昭彰于国史乃今昇平配永嘉瑞增修清庙大建閟宫明白于御碑因吾道爲天下程由兹地爲天下式非夫至圣敦能预之哉皇帝御辨无爲斋心正一寤寝有感髣髴眞容昭孝孙之精诚贻列祖之玄训开元得圣像天宝获灵符丕庆再集而繁昌至教遂兴而毕备祗崇册礼其高莫二衮龙克光于像设冤旒追尊于帝位虽猗那商颂生人周雅俦之于昔今则过矣于铄兹山会神之寓西对姑射北邻天柱寔通仙之秘府也正殿肃穆广庭森沉峰峦左右松栝交阴总虚无以静深也石坛重阶瓴甓环甃隐诀三五洞章护持三元表辰八月降诞每至是日展法于斯修金箓斋启玉皇印道家之宝王者之仪靡盛于此矣乃开干门辟坤户气引广莫风和不周八卦行乎其中矣仰列宿蹑魁罡落日沦阴夕时沆瀣六甲佐乎其旁矣仙侣颁次羽人步虚朝拜九天醮祠五老想勾陈则黄云垂覆存太乙则白鹤来翔其余侍香玉童传言玉女缥缈烟景徘徊元空求之希微宛如契合厥惟镇皇极叶时邕外以廓清万里戎夷向化内以义安兆庶年谷滋稔灭格檡兴昌光动植生成阴阳气茂利兵所指则戢干戈灵官所临则消疵疠矧感通上界神降祺福景命来假天子万年者乎观主臣郭处寂虔恭是勤夙夜匪懈禀师之録佩岳之符躬执科仪爰谋法要开元十六载御题观额因隶于兹二十五年上疏议斋帝俞其请于是内使高真自王城而至纶言祕旨从天上而来诸侯肃临郡邑蒇事革故垣楝鼎新经像彤彩赩赩金光荧荧曾是所营曾是有成利乎永贞太守臣裴眺并寮属等惟道孚敬谊形于政奉休庆臮合观徒衆等皆相与遵乃宗极体乎自然熙淡漠于元和抃恬愉于大顺微臣尝佐汾邑亲睹圣踪强名道原用述真宰从窅冥而辨物因象罔而得之其词曰三炁之宗粤玄元始朱灵丙午赤明斯纪太上道君託胎洪氏后天合德其惟我李爰初启运符命归唐海县攸属六叶重光天宝是膺万寿无疆大君推策考历元阳空玄之中自然妙有无鞅之衆勃勃珠口迎不见前随不见后外物虽变我法弥乆龙角嵯峨肇兴灵迹仙宫乃建清都斯宅洞里天长寰中地隔皇矣大道临下有赫金箓秘诀玉京玄言陞坛之礼衆法之门圣祖贻训永告孝孙于兹授命永保元元克昌厥后大庆常存刊此乐石以奉至尊天宝二年岁次癸未十月丙寅朔十五日庚辰下元斋建纪瑞皇上御宇之三祀春三月旬有八日晋慈等州都团练观察处置使检校左散骑常侍兼御史大夫赐紫金鱼袋李寰斋沐虔洁祠于神山庆唐观圣祖玄元皇帝礼成谒于高祖太宗高宗中宗睿宗玄宗六圣之真庙灵感昭发休光动天然后登龙角昇华池陟林岭瞻翠微见瑞栢之奇状审循葛之延蔓龙凤交贯垂于庙庭次生新枝有以表圣祚于百万年矣上玄之意必将使茂耸贞固树之无疆当大历十四年之三月曾生一枝已备图牒当今年三月又生一枝故知历数昌期邈不可算帝王符契自合玄经寰忝列宗枝谬当亷察闻斯灵迹心不遑安乃首择吉日礼祈尊像遂与监军使朝议郎行内侍省内府局丞员外置同正员上柱国赐绯鱼袋吴再和左神策军监铁冶使朝议郎行内侍省内府局丞张令绾等同检验所植栢树高下葛蔓尺寸仍令工者图画其形状具表上闻乃刻碑阴用传不朽庆唐观碑铭将仕郎知神山县事韩望譔道母万物物犹子生象成太初囊括元气抉散氤氲先天地有禀立纯粹保合大和故天得而清地得而宁神得而灵谷得而盈王侯得而爲天下正道苟湮郁则象无所出必天不垂日星地不窍山川神紊阴隲人窒性情故无不通无不具吞两仪而不见其实纳毫末而不睹其隘不可以眸觇不可以智运其象无体万物之象其体也其名无称万物之名其称也不可谓之有谓之有形其器也不可谓之无谓之无灭其变也有生于无无根于有有无一贯存于万物然后见道之妙物之始故曰有物混成先天地生寂兮寥兮独立而不改周行而不殆以是而稽则知人法地地法天天法道道法自然而爲域中之大者道冠首焉老子仕于姬周子孙延于汉魏仲尼见而叹其犹龙子长叙而爲隐君子事迹蔼然备载经史洎泰山其頽礼乐之言圯青牛告逝道德之论隳自后以波引蔓延散而不聚故扬墨塞路背仁义之说庄列当途立寓言之理殊不知仲尼老子刊六经之祕旨閲五千之纯奥与世作程范围天地何则六经之旨正而详道德之奥和而备正则父子亲君臣定礼乐昭刑赏中和则心以虚神以清恶以悛善以立故基国树民包淳剔伪建皇极跻寿域未有遗儒捐道而后臻其理者也洎后世益醨前圣逾远不能宏启其教但浩扬厥波故尚玄虚企羽化散帔峨冠目爲道士得徒既繁大壮观庙垩泥致像研丹写形与浮屠氏并驱滔源茂林盛于中国其来尚矣昔隋获神器炀不固基征辽幸淮以人从欲茫茫九土民不聊生怨入骨髓天下兴叛唐公拯疲参墟启号义声高唱响振四海虽契人心衆盗犹梗逐鹿之功未知谁手时武德三祀晋人吉善行于羊角山见白衣老父须鬓皓然乘白马朱鬛仪容甚伟有二青衣童子侍之谓善行曰爲吾语唐国天子吾爲老君即汝祖也平贼后汝当爲帝天下太平享国长久太宗遣使者杜昂致祭须臾神复见谓杜昂曰归语天子我不饮食何烦于祭忽然不见上异之立庙于其地繇是改浮山羊角之号以爲今名洎干封元年追尊太上玄元皇帝尔后以土德下衰木入南斗朱梁总权禅唐寰鼎篡弑荐兴其祚不永庄皇超并复唐旧业故亳宫枯栢再荣庆唐灵蔓引秀历代瑞应邦史具存洎石晋刘汉之后干戈图王日不暇用此观以地僻山逈居晋南隅官不给材人罔兴力奋宇前址相渐而隳先是李唐以神尧至玄宗图六帝之容翼侍三皇正殿岁月云迈彩不焕然虽聚其徒日莫能葺往迹未倾前迹不踵都监道士梁志真奋浮俗明大观捐嗜慾探希夷以爲正其末者必端其本师其人者必崇其教代既不能体道而行人则咸瞻像而慕此观不完则何以信四方之士鼓冲妙之风邪景德元年春乃裹足上国拜章阙庭序李唐之肇基疏玄元之符瑞复古兴灵必当圣代主上执大象司左契道询崆峒神适姑射却走马以粪田烹小鲜而治国以万物利爲利以百姓心爲心方当大顺之朝式阐无爲之化乃可其奏宣中书诏晋郡俾重葺旧殿以严其祠工既鸠宇未毕二年仲春月二十有五晨雾霭云蒸嘉气四塞空山寂然若有所降俄而曙色霁天象廓屹乎醮坛森然古栢芳枝茂叶列树十六琼蘂珠英露华可掬其甘如饴祥匪三危瀼瀼湛湛阳不能晞衆目咸睹神而异之于是启其邑邑告郡郡命僚属覆验其实迨初及终八日不散郡绘其图抗表以进愚尝闻道可道非常道名可名非常名无名天地之始有名万物之母故曰有太易有太初有太始有太素太易者未见气也太初者气之始也太始者形之始也太素者质之始也老子本是以兴言质斯而穷道常无欲以观其妙有欲以观其徼故能通幽洞微意赜象外神而化之不拘其变昔告唐以太平今降宋以甘露非其时非其圣孰能通其应而若是者邪望以二年春由太学登甲科筮仕之初出宰兹邑承郡命秉诏旨辖匠笃民修其三殿曰玄元曰三清曰三皇功就而未遑纪其事大中祥符元载罢县秩将赴调于选部志真磨碑置观乞撰其文固让不克直述其由乃爲铭曰道实强名先天地生罔然失象寂尔无声不皎不昧惟微惟精谁赜玄旨周之柱史象帝之先谷神不死冲而用之去彼取此隋衰唐盛勃然昭圣不出函关告其受命卜世延洪子孙有庆祠严山椒唐倾祀遥道德寂寂松栢萧萧谁其葺之属当圣朝圣朝哲王体道而昌俾完坏宇玄教重光何以昭应瑞露瀼瀼其徒志真服膺勤勤企籍丹台杭章紫宸一日必葺无荒后人时大中祥符元年岁次戊申四月辛卯朔二日壬辰建重修三清殿记天圣观盖唐圣祖降真之地形势壮伟甲于河东其中三殿岌然先后鳞比其一曰老子次曰三清次曰三皇而六帝侍焉自唐迄宋日月寖乆风蠹雨坏櫩宇隳圮而彩色剥落不饬不严甚矣垣壁頽缺洞然四达篙莱荒其庭牛羊牧其侧不蠲不虔甚矣黄冠星居殊趋异食而害教爲甚其给田也多其输租也薄而积弊爲甚县宰公孙公因致祭祠下嗟其荒凉不治遂慨然命工完饰腐败革去弊事而咸与惟新栋宇峥嵘楹桷丹碧向之不饬不严者变而轮奂环以垣墉刬其芜秽向之不蠲不虔者变而肃洁葺斋庖以同其食辟道堂以一其居向之害教者去矣增一歳之课益数倍之利向之积弊者斯除矣于是诸道士相谓曰公孙公可谓贤哉新吾之宫辑吾之徒利吾之衆援吾之教俾过者生恭入者生恪起四方归仰之诚心其爲功岂小补耶扶持吾道旣衰而复兴者实自公始兹成事也不可无纪述顾谓靳芑书之政和元年六月望日记重修嘉润侯殿记进士王建中撰盖闻近代已来屡改神号进封侯爵首谥之爲华池中更之爲显施末命之爲嘉润三者同出而异名焉惟神灵气所宅森矗山巓有泉浸于深池云龙藏乎其中峰峦揺动相激而鸣是爲圣水出之兆也每遇旱岁所在祈祷兹水应诚甘澍靡不霑足故遐迩蒙其霈泽者岂止一方而已哉伏睹殿基逼窄栋宇摧毁孰其揭举爰有南李村李隐上董村陈思恭共发虔心同爲糺首相谓池逼殿阶故迁神座丈余间前植香亭后筑基址鸠工集材轮奂缔搆不日而成即择是歳中元节凌晨就殿告成毕复诣观徧请道衆严设香斋及召协力人户同爲庆会仆因是日亦往观焉预命作记实叙其事刊诸翠珉传不朽矣时天会十一年中元日建重修华池嘉润侯殿记乡贡进士田蔚撰窃以亘古迄今名山洞府天地神祇圣迹灵异或灵显于世或功加于民莫不载在祀典祭献以时以荅神恩今本县南距三十里有龙角山焉旧名羊角山因唐改号其山二峰东峰曰华池西峰曰将军在图经所载其号古老相传莫究其详其神之灵异功加于民莫可名状至李唐武德初太上现于龙角山前甘棠间见曲沃人吉善行令报唐天子时善行谐朝具言其事神尧高祖大喜遂立观于山前号曰庆唐观是时太宗统军在绛遗杜昂祭于所现处而太上复现谓昂曰吾不飮不食又何祭焉当时居民谓太上所现眞身之地必是洞天福地益敬其神而东峰谓之华池者而峰上有池深妙莫测龙神隐焉其池内有石常时干净遇旱则乡民祈祷于池而其池干石上自润而生水世号华池圣水乡民请水虔奉供养无不应感随水而雨降故诗人咏之曰救旱泉当时居民虔奉其神供敬其池因建殿于池上号曰华池殿自唐历五代而之宋祈求无不应感而宋赐号显施眞人又进封号嘉润侯其爲华池圣水一也其殿既乆殿貌故弊甚不称灵神安止后至岁在癸酉间乡民李隐独有意焉于时遂率李革陈思恭同化集乡衆展其基址增其香亭重行修盖其功美哉逮至岁在戊辰三月十有四日忽值天火焚烧其殿宇尽爲灰烬居民莫不哀念又前修殿维那李隐复率郑钖陈谏李革及本观前都道録阎子美知观董茂华郭茂昭陈惟福陈惟素丘惟凝崔自渊崔居实共启虔诚谓华池灵显于世功加于民其神像殿貌重复修崇不可后时遂紏集乡衆化集所用之物命工重行修盖不日崇成焕然一新实其美事其维那李隐前后率衆兴功不爲细矣及衆维那之功自毕功之后殊无考记若不刊石纪功则修崇之功无复闻于后世时岁在丁丑仲春仆因假道教学于观前其元维那命仆爲记非敢尚虚词以襄美特书其实録以贻后代传之不朽云尔时丁丑岁仲秋二十日记祈雨祭文维大定十一年岁次辛卯四月乙巳朔二十四日戊辰将仕郞行临汾县主簿郝璟谨以香茶酒果之奠敢昭告于华池嘉润侯之神窃惟民者邦国之本神明之主也故国非民无以卫杜稷神非民无以供祭祀是邦国之与神明其休戚皆系于民一体而同患者也今自春及夏时雨亢二麦已不穑秋种未入土民皆乏食哀鸣嗷嗷将流离于四方而填委于沟壑矣则司牧百姓及享其祭祀者其得而安之乎惟神掌雷雨之权握风云之柄奋然一起则四方群生皆被其泽使邦国之基有以爲固而神明亦永有所依顾不伟欤今奉大府命敬谒祠下挹灵液而奉事之惟神龙屯其膏三日之内甘雨霑足神之惠也民之望也守令者之幸也伏惟尚飨贺雨还水祭文郝璟谨以香果之奠敢昭告于华池真君嘉润侯之神顷以时雨愆亢敬祷祠下蒙赐灵液曾未信宿甘澍获应四境霑足百谷以生邦国以宁神之所惠亦以丰矣谨复致灵液于祠下以谢景贶惟神其鉴之尚飨祈雨祭文郭隐秀等谨以香果之奠敢昭告于嘉润侯窃以至道无方精诚有感凡祷祈以通幽谅神明而应兆兹者时值亢阳乆愆甘澍寔下民积衅以弥深仰上圣垂慈而密佑伏愿油云涌布迄虚空渺邈之乡霈泽普施徧日月照临之所尘埃顿息苗稼重甦变凶荒而作丰登消疵疠而爲吉庆在在处处一切含灵俱沐天恩咸蒙道廕贺雨醮谢文伏以神龙荐祉克符元首之祯风雨应期足表精诚之感否泰交通云雷混合霑藁稼以重甦洒轻埃而泯絶群心悦怿百谷滋荣睹丰兆则信可征摧疠菑则知不作仓箱有望长幼无虞辄凭玉笈之灵科用答高真之景贶共荷鸿休均蒙大赍祈雨文天且何言示咎征而见谴人能知惧託诚意而可禳敢罄愚衷仰干神听伏念臣等于身致养以食爲先傥有害于三时将阻饥于数口爰从比岁併值旱灾百谷无成屡失丰登之望四民何赖共形捐瘠之忧岂非积恶之招以致恒旸之罚尚祈悔过是用新心乃延琳宇之流试讲金科之典冀云軿之来格宥刍狗之无知甘雨祥风茂育大田之稼欢声和气载歌高廪之年祈雪文王良翰谨以清酌庶羞之奠致祭于将军华池之神惟神祐此一方千百年矣民知有赖于神故望于神者重则神之于民也忽弃之乎切以自秋八月至于今一百五十余日旱干尘翳雨雪杳然民之病者甚衆麦之藁者寔多来岁夏望民怀愁额抑亦良翰爲政之不善欤抑亦有冤狱未雪欤然政之不善吏之不职民何辜焉伏愿神惟民爱而速降瑞雪使民有来麰之望则科差易了而无逋逃之患盗贼弭宁而各安其业矣神其鉴之尚飨龙角山记