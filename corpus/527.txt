融堂四书管见提要钦定四库全书经部七融堂四书管见五经总义类提要等谨按融堂四书管见十二卷宋钱时撰时有融堂书解己着録此编凡论语十卷孝经一卷大学一卷中庸一卷即嘉熈二年乔行简奏下严州取时所着书之一也俱先列经文畧加音训而诠释其大㫖于后孝经用古文大学但析为六章不分经传盖时之学出于杨简简之学出于陆九渊门户迥殊故不用程朱之本其解论语崇徳辨惑章谓诚不以富亦祇以异二句乃证爱欲其生恶欲其死者之为异齐景公有马千驷节合上文为一章谓其斯之谓与句乃指夷齐便是求志逹道而言又大学此谓知本此谓知之至也二句仍附第一章末谓是圣人承上厚本薄末反覆晓人之意亦俱根据旧文不肯信为错简朱子与陆九渊书所谓各尊其所闻各行其所知也然金谿之学惟慿心悟或至于恍惚窈㝠时则以笃实为宗故其诠发义理类多平正简朴不为离析支蔓之言又敖继公仪礼集説后序所谓以鲁男子之不可学柳下惠之可者矣卷首有绍兴己丑时自序末有景定辛酉天台钱可则刋书䟦宋史艺文志马端临经籍考皆不着録独张萱内阁书目有之虽以四书为名所解不及孟子与朱子所称四书者异故附列于五经总义类焉干隆四十三年六月恭校上总纂官纪昀陆钖熊孙士毅总校官陆费墀原序融堂四书管见原序时未弱冠先君子筠坡翁授以论语及中庸大学且曰只㑹得学而时习之一句余书不解自通属遭多难虽﨑岖颠顿万状服膺斯训未尝置然不过寻绎先儒文义助之演说年踰四十忽自警省始大悟旧学之非于是取三书读之洒然如脱纒蔓矣间因讲习积而成编后获从慈湖先师游竟椟藏弗果出迨今十有三载春二月儿軰请观迺稍稍删润附以音训併述古文孝经二十二章题曰四书管见呜唿非敢为它人道也传之家塾庶几先君子之志云绍定己丑四月二十日蜀阜钱时书融堂四书管见卷一钦定四库全书融堂四书管见卷一宋钱时撰论语学而第一子曰学而时习之不亦说乎有朋自逺方来不亦乐乎人不知而不愠不亦君子乎学者觉其所固有而已故曰大学之道在明明徳心本无体虚明无所不照为物所诱为意所蔽为情所纵而昭昭者昏昏矣是故贵于觉也不觉则何以习禹曰安汝止习此者也文王不识不知顺帝之则习此者也孔子为之不厌习此者也无时而不习即无时而不明满天地皆春风和气也其为说何如哉于是而有同志来自逺方则知学者益广矣此其为乐又可量哉虽然知学者自知不知学者自不我知安可强也世之人昏昏逐逐醉生梦死视圣贤门户不翅若氷炭正可怜悯耳安得以其不知而遂愠乎君子之心如太虚澄然何愠之有有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与本立而道生以下有疑更待细勘尧舜之道孝弟而已矣孝弟即道即仁何本何生子曰巧言令色鲜矣仁得其本心斯谓之仁意态浮动务说人之观听此何所用心哉故曰鲜矣仁言如此等人少有仁者深不然之之辞也曾子曰吾日三省吾身为人谋而不忠乎与朋友交而不信乎传不习乎传而不习则所学者不在己何贵于传也然而日用功夫往往多就交际应酬上走作故曾子三省以忠信为先记曰忠信大道易曰忠信所以进徳谋不忠交不信则所以传而习之者何事哉子曰道千乗之国敬事而信节用而爱人使民以时只一道字便非春秋战国气象古註训治殆未然也敬事下聨着信字节用下聨着爱人字为国者所当深体子曰弟子入则孝出则弟谨而信汎爱衆而亲仁行有余力则以学文入孝出弟为弟子者职分所当尔然不谨则慢忽不信则诈欺不汎爱衆则偏私汎爱而不亲仁则无所决择以成其徳行有余力最宜玩味见得圣门力行功夫凿凿精实学文非所急也学而一篇多说孝弟忠信四字子夏曰贤贤易色事父母能竭其力事君能致其身与朋友交言而有信虽曰未学吾必谓之学矣贤贤而下即是古人实学吾必谓之学矣所以极言其学之在是也四事虽排说独以贤贤易色掲之章首最是𦂳切处使好善之诚不能胜物慾之念率是以往横流莫遏事君亲交朋友其弊有不可胜言者安能各尽其分乎曰贤曰易曰竭曰致曰信不可草草看过子曰君子不重则不威学则不固主忠信无友不如己者过则勿惮改气轻志浮故不重不重则所学易摇主忠信而下所以学也所主者忠信大本立矣自然重自然威自然固又须得如己者友乃有益不如己是与己不相似非同志也友同志矣又须不惮改过过而不改虽友同志无益也或曰不如犹言不胜曾子曰慎终追逺民徳归厚矣民之秉彞好是懿徳本未始不厚也于所厚者薄始无所不薄耳能慎终能追逺安得不一反而归于厚哉子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与夫子温良恭俭让以得之以得之三字当看是得也非我求也非彼与也子曰父在观其志父没观其行三年无改于父之道可谓孝矣父在而违父没而倍者多矣观其志观其行而于父之道三年无改则终身之所守定矣所以为孝有志有行之可观而其道可以无改非不义之父也如或非道又当权宜有子曰礼之用和为贵先王之道斯为美小大由之有所不行知和而和不以礼节之亦不可行也喜怒哀乐发而皆中节谓之和此即礼之所以为礼也苟知和之为礼而礼之用未尝不和则安有不可行者哉有子所谓知和而和岂恣纵无法度之谓而以礼节之者特区区文貎之末欤有子曰信近于义言可复也恭近于礼逺耻辱也因不失其亲亦可宗也信所以明义恭所以行礼非二物也何以谓之近若曰其蔽也贼无礼则劳彼善于此云尔由是而得所可亲之人乃庶㡬可尚焉故曰亦可宗子曰君子食无求饱居无求安敏于事而慎于言就有道而正焉可谓好学也已不求安饱能敏事慎言非笃志力行者不尔然须识所敏者何事若区区末务则何就正之有子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者贫无谄富无骄虽愈于常人之病然未必忘贫富也乐与好礼则忘矣此君子所以无入而不自得子贡因悟切磋琢磨之㫖知学问之无穷是告诸往而能知来也故夫子喜之子曰不患人之不己知患不知人也苟知人则知所向方矣不知从何所决择子夏子游子张尚不知夫子况他人乎所以知不知者安在为政第二子曰为政以徳譬如北辰居其所而衆星共之徳者政之所出民之归也子曰诗三百一言以蔽之曰思无邪思无邪一语所以示万世读诗之大法不然则郑卫国风适滋荡者之邪心乎子曰道之以政齐之以刑民免而无耻道之以徳齐之以礼有耻且格徳礼者人心所同有非律之于其外也故有耻且格为民父母行政而使之苟免无耻亦可怜矣虽然犹有政也犹苟免也后世徒刑而不及政斯民遂至于不免且不暇免悲矣子曰吾十有五而志于学三十而立四十而不惑五十而知天命六十而耳顺七十而从心所欲不踰矩此章六节当提起学与天命作纲领看志者所向之一立者所守之定不惑者所见之明由是乃进而知天命焉所谓志学学此者也学而至于知天命则至矣六通四辟彻底洞然无所不觉无所不照过此以往复何所知哉但熟而已曰耳顺是应酬上无纎毫疑碍无一事之不熟也曰从心所欲不踰矩是隐㣲处无纎毫渗漏无一念之不熟也释氏虎穴魔宫皆为佛事滛坊酒肆尽是道场渠所谓任意纵横亦从心所欲矣谓之不踰矩可乎不踰矩吾圣人所以经世所以建皇极孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死塟之以礼祭之以礼所谓无违在于以礼然则非礼以顺其亲者不谓之顺乃所谓违也以礼者养生丧死种种中节无过不及之谓玩一以字人子之责甚重孟僖子使其子学礼故告之以是欤孟武伯问孝子曰父母唯其疾之忧自疾之外畧无一事贻亲之忧亦可谓孝矣虽然无妄之疾乃有所以致之其为毁伤一也故曰唯其疾唯字与其字不可不深体子游问孝子曰今之孝者是谓能养至于犬马皆能有养不敬何以别乎孩提之童知爱其亲本未始不孝也惟不敬故失之敬则私意断絶本心昭融通于神明光于四海无所不通于是乎在养而不敬与兽畜之者无异谓之孝可乎虽然指能养者而言耳子夏问孝子曰色难有事弟子服其劳有酒食先生馔曽是以为孝乎得父母于容色之间非先意承志者不能然须识所以难者何在若嘻嘻媚恱不以其道则非所难也服劳具馔亦皆人子事但不可专以是为孝耳和气浃洽天性昭明骨肉之间无非大顺四子问孝答之不同而其人品亦自可见游夏圣门髙弟违礼节危父母之事宜无有也故直以敬与色难警䇿之即此便是学问用力精㣲处且未有不敬而能顺色者也四者皆当以敬为主子曰吾与囘言终日不违如愚退而省其私亦足以发囘也不愚颜子地步已大段莹彻当其不违如愚之时心融意㑹非他人所能知也然学问之士苟自得矣目色之间便有不言而喻者囘也必待发于私而后知其不愚者夫子之言殆喜辞也且以诏门弟子子曰视其所以观其所由察其所安人焉廋哉人焉廋哉所以者趋向之大槩容可勉彊也所由者日用之实事渐不可以伪为矣若夫所安则出于中心之诚然虽欲掩之而自有不可掩者曰视曰观犹在事迹察其所安得之心术之㣲也小人闲居为不善见君子而后厌然掩其不善而着其善直何益哉学者于此行着习察而反求其所安者何事焉则当有凛然于不睹不闻之际者子曰温故而知新可以为师矣所贵于师者求日新之功也温故而有以知新可为师矣不温即画断难语进温故习不已知新进不穷子曰君子不器子贡之达宜不可以器名矣而曰女器然则君子所以不器者果安在哉天徳昭融六通四辟子贡问君子子曰先行其言而后从之大率先言者未必能行诚力行虽不言可也夫子欲其从后言之所以抑子贡使之就实耳子曰君子周而不比小人比而不周君子之心公普小人之见偏私心本未始不广大也意我窒之耳一日克己何比何周子曰学而不思则罔思而不学则殆学而不思则无致知之功故罔思而不学则无力行之实故殆㒺者空虚无实殆者臲卼不安子曰攻乎异端斯害也己正道昌明异端自然衰止不必攻也求以胜之反为害耳须识孟子距杨墨辟许告与夫子之意不殊方明此义孟子亦只是正人心或曰攻治也子曰由诲女知之乎知之为知之不知为不知是知也苟有真知无非实学以不知为知可乎记曰忠信大道道只是朴实不虚伪㑹此朴实之㫖即知矣夫子每每提一知字只埋头说起不言所知者何事最妙子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣言招忧行招辱其祸大矣何以禄为多闻阙疑而又慎言其不疑者自然寡尤多见阙殆而又慎行其不殆者自然寡悔寡尤寡悔不忧不辱即所以为禄也故曰在其中然任官择人实未有言行不修而足以得禄者子张不问学而问干禄夫子因其病而勉之婉而不迫矣哀公问曰何为则民服孔子对曰举直错诸枉则民服举枉错诸直则民不服人心是非之公一举错而服不服如影响可厚诬哉大凡直道皆足以服人枉道皆足以致戾不独人才也举其一端之大者耳季康子问使民敬忠以劝如之何子曰临之以庄则敬孝慈则忠举善而教不能则劝斯民尊君亲上之心本未始不敬本未始不忠本未始不劝上之人无道以临之遂使民彞冺乱不获尽其分季康子鲁大夫也由是而知所以临民则善矣抑思敬忠以劝所以事其君哉或谓孔子曰子奚不为政子曰书云孝乎惟孝友于兄弟施于有政是亦为政奚其为为政兄弟同气也能孝于亲自然克念同气故书中论孝专说友于兄弟此风俗之枢机家之所以齐国之所以治天下之所以平也政者正也施于有政特由是而推之耳然则夫子虽不仕未始不为政也何者而谓之政哉千载斯言可为太息子曰人而无信不知其可也大车无輗小车无軏其何以行之哉信则事事皆实无信则事事皆虚子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也能继则不失其所因虽百世如一日况十世乎惜周之后无有继之者大本既失而三代损益之变遂以弗嗣如之何其可知也子曰非其鬼而祭之谄也见义不为无勇也邀福于非鬼而先王礼典輙废不讲后世之通患也人病无所见见其为义而不能果决以进则何贵于见乎圣人才说知便说勇才说致知便说力行见义不能勇为见不义亦必不能勇改融堂四书管见卷一融堂四书管见卷二钦定四库全书融堂四书管见卷二宋钱时撰论语八佾第三孔子谓季氏八佾舞于庭是可忍也孰不可忍也不忍者人心之大闲礼义亷耻之守也舞八佾于大夫之庭而忍矣则凡力之所可为者何所不为哉夫子斯言所以诛季氏不臣之心三家者以雍彻子曰相维辟公天子穆穆奚取于三家之堂歌雍而彻三家但知僣鲁耳不知鲁君本非所宜有也相维辟公天子穆穆此何等语亦且习闻而安焉夫子断之以奚取岂独为三家者发哉子曰人而不仁如礼何人而不仁如乐何仁人心也礼者履此而已乐者乐此而已非徒玉帛钟鼓之云也不仁则何以为礼乐此为前二者发林放问礼之本子曰大哉问礼与其奢也宁俭丧与其易也宁戚夫子大林放之问而以宁俭答之辞㫖若有未尽焉者盖礼之本以奢而亡俭虽非中质犹在也不既庶几乎味与其及宁字深见伤时之意然必求其所谓本者则非仁不可故曰克己复礼为仁岂林放学未进此姑本世俗之弊以告之欤丧是礼中一事子曰夷狄之有君不如诸夏之亡也夫子感伤诸夏而羡夷狄之有君焉可哀也已季氏旅于泰山子谓冉有曰女弗能救与对曰不能子曰呜唿曾谓泰山不如林放乎诸侯祭封内山川礼也林放能问礼之本而求也不能救季氏之僣有媿多矣曾谓泰山之神亦不如林放乎所以深罪冉有也在礼则僭在神则渎将谁欺哉子曰君子无所争必也射乎揖让而升下而饮其争也君子争者血气之事清明无我自然无争射有胜有负疑不免矣而揖逊升降乃如许是其争也所以为君子也然则君子果何所争乎子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗已矣忠信之人可以学礼有质而后有文也子夏一闻绘事后素之语而遽答之以礼后可谓善触类者矣故曰起予起予者彊人意之义也子曰夏礼吾能言之杞不足征也殷礼吾能言之宋不足征也文献不足故也足则吾能征之矣夫子能言二代之礼复以文献不足为憾然则所能言者岂直文物制度之谓哉子曰禘自既灌而往者吾不欲观之矣灌以降神祭之始皆然也既灌而往吾不欲观则禘无一之足观也明矣不欲观三字有忠厚不忍之意或问禘之説子曰不知也知其説者之于天下也其如示诸斯乎指其掌答禘之问既曰不知所谓之于天下与所以示诸斯者又何以然也明得此义则上下有辨大分昭昭而三纲五常正矣故中庸又曰明乎禘尝之礼治国其如指诸掌乎谓不知者不敢显言国恶也学者当就指掌处领㑹祭如在祭神如神在子曰吾不与祭如不祭人且死形质既无有矣所谓鬼神者何物哉知所以为鬼神则知人之所以为人如在之㫖可以黙喻王孙贾问曰与其媚于奥宁媚于灶何谓也子曰不然获罪于天无所祷也王孙贾但知事于用卫而不知夫子所事者天欲以区区媚灶讽之可怜矣哉无所祷之言不特窒幸者之门足以破万世弄权之胆子曰周监于二代郁郁乎文哉吾从周春秋之未诸夏无君鲁号秉周礼而且僭乱不可言矣何况其他夫子所以感念先王之旧发从周之叹欤子入大庙每事问或曰孰谓鄹人之子知礼乎入大庙每事问子闻之曰是礼也讲之于平时问之于临事敬而无失所谓礼也动容周旋皆盛徳之至岂以一物不知为耻者哉谓鄹人之子必是初年入大庙之始子曰射不主皮为力不同科古之道也射贵于中耳古之道乃不主皮其所主者何事子贡欲去告朔之饩羊子曰赐也尔爱其羊我爱其礼鲁不视朔慢上甚矣犹幸饩羊可髣髴也子贡乃欲併去之呜唿爱一羊也哉子曰事君尽礼人以为谄也礼即天则之不可踰者无纎毫欠阙方谓之尽到处方是了臣子分职耳故曰明此以北面舜之所以为臣未至圣人皆未可以言尽也孟子自谓齐人莫如我敬王气象便不同定公问君使臣臣事君如之何孔子对曰君使臣以礼臣事君以忠君臣之间非徒势位君以礼臣以忠各尽其分耳此与孟子犬马寇仇之义不同先儒把礼与忠对说恐于臣节有所未安屈原遭谗放逐至死而此心皎皎如秋霜夏日安可一日忘哉子曰闗雎乐而不滛哀而不伤乐则易滛哀则易伤发乎情性之正自然中节所谓和也所以不滛不伤者谁实为之慈湖先师谓此论闗雎之音哀公问社于宰我宰我对曰夏后氏以松殷人以栢周人以栗曰使民战栗子闻之曰成事不说遂事不谏既往不咎社之置闗国体系民命其义重矣宰我不能发挥止以主木为对而使民战栗之说又复不能正救其谬夫子所以深责之子曰管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼先儒论奢与犯礼其器之小可知愚谓管仲以其君霸正是器之小处奢与犯礼特其中一事耳未至于道未离于器况假之乎或者之问与公孙丑犹不足为之见畧相似子语鲁太师乐曰乐其可知也始作翕如也从之纯如也皦如也绎如也以成乐其可知非夫子自谓也将以乐语鲁太师言其㫖亦易晓云耳曰始作曰从曰成始终之备也曰翕曰纯曰皦曰绎音节之美也所谓可知者如此夫子自卫反鲁之时乎仪封人请见曰君子之至于斯也吾未尝不得见也从者见之出曰二三子何患于丧乎天下之无道也久矣天将以夫子为木铎仪封人一见夫子便知斯文未丧天意有在贤于晨门荷蒉逺矣木铎一振万古遗音子谓韶尽美矣又尽善也谓武尽美矣未尽善也武未尽善武王之心有不得已焉夫子非不满于武王也韶居圣人之盛武处圣人之变夫子明圣人之心严万世之大法也子曰居上不寛为礼不敬临丧不哀吾何以观之哉不寛则勐固无足观不敬不哀皆文具耳里仁第四子曰里仁为美择不处仁焉得知心不明于是非则视仁人若氷炭矣虽曰与之处而对面千万里矣安知所择也苟知所择定不背驰子曰不仁者不可以久处约不可以长处乐仁者安仁知者利仁熟后自然不违故安知后自然不已故利利而行之者用力于仁也安而行之者无用乎力纯乎天也子曰唯仁者能好人能恶人无一点私意斯之谓仁是是非非皆天理也子曰苟志于仁矣无恶也人之趋向全在立志苟志于仁即念念在仁矣自然无恶子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之间违仁造次必于是颠沛必于是素富贵行乎富贵素贫贱行乎贫贱何谓素行道是也故无入而不自得安得苟狥欲恶而为去处哉仁故谓之君子去仁则安所名乎终食不违以至颠沛造次必于是皆不去之实也毕竟仁在何处如何是不违如何是必于是知乎此则知所用力而道不可须臾离矣子曰我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也仁为己任若甚重矣然此事在我非有险阻之难越也非有荒逺之难到也非有百钧九鼎之难举也不疾而速不行而至安在有力不足者哉好仁则自然用力恶不仁则终能用力子曰人之过也各于其党观过斯知仁矣党是人心偏私处所以过也仁者大公无我何偏私之有知所以为过即知所以为仁子曰朝闻道夕死可矣到脱然无疑碍处生亦可死亦可蠢蠢逐逐醉生梦死乌可与言哉子曰士志于道而耻恶衣恶食者未足与议也一念外驰便非志道子曰君子之于天下也无适也无莫也义之与比明得义后自然无所适莫不然即胶矣故曰君子而时中子曰君子懐徳小人懐土君子懐刑小人懐惠有徳有刑则君子懐有土有惠则小人懐懐者中心不忘之谓也君子隐遁小人离散谁实任其咎哉刑罚不中则无以惩恶而君子病矣子曰放于利而行多怨利欲之心如水滔滔窒之犹恐其弗止况放而行之乎利之行怨之归也子曰能以礼让为国乎何有不能以礼让为国如礼何辞逊成风自然顺治不然则陵夺之习胜矣如礼何子曰不患无位患所以立不患莫已知求为可知也立与可知指君子自治之实耳非为外也无位为患则所谓立者必荒患莫已知则所以可知者必畧立者确乎不可㧞之名是所学实事即所谓可知者也子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣这箇不是事事物物上鬭合得来㑹得后自然光明洞彻无所不通本一贯也非贯之而后一也夫子以一贯语曾子直是指得清切曾子以忠恕答门人直是断得清切不清切后一唯字如何撰得出后学不悟本一之㫖直向事物上逐项寻讨安得曾子者而论忠恕哉子曰君子喻于义小人喻于利喻者深明其㫖深知其味者也不幸志趣一差到喻后如何住得桑𢎞羊之徒筭析秋毫至死不悔可怜也已子曰见贤思齐焉见不贤而内自省也思齐则迁善内省则改过贤不贤皆吾师也子曰事父母几谏见志不从又敬不违劳而不怨迎其未形便当救止既形则过已显无及矣㣲察其不然便不敢拂才拂则意已伤难再进矣既能如此委曲又须劳而不怨所谓怨者非必形之辞色也心之隐㣲稍有不足便不可为人子者所宜深体子曰父母在不逺游游必有方朝往暮未还已重倚门之望逺游与不知方所父母之心何如哉又况事亲之道种种未便子曰三年无改于父之道可谓孝矣己见首篇子曰父母之年不可不知也一则以喜一则以惧父母之年安有不知所贵于知者欲其以喜惧为心也不然则知犹不知耳徒记得某甲某乙济甚事子曰古者言之不出耻躬之不逮也以躬行不逮为耻敢易言乎玩不出二字隐然有为之闗键者子曰以约失之者鲜矣约则有守自然寡过才放逸便失了子曰君子欲讷于言而敏于行实见实履不在言语上子曰徳不孤必有邻易曰敬义立而徳不孤不孤者此徳之盛也有邻者同徳之应也徳不孤则必有邻矣子游曰事君数斯辱矣朋友数斯䟽矣数者屑屑不惮烦之谓也朝夕讷诲方谓之忠切切偲偲方谓之益则何者谓之数乎融堂四书管见卷二融堂四书管见卷三钦定四库全书融堂四书管见卷三宋钱时撰论语公冶长第五子谓公冶长可妻也虽在缧绁之中非其罪也以其子妻之子谓南容邦有道不废邦无道免于刑戮以其兄之子妻之圣门以为可妻岂易得者非罪而缧绁正所谓无妄之灾疑不假辨矣世俗未必究实须用与他说破有道不遗无道获免三复白圭之証騐也子谓子贱君子哉若人鲁无君子者斯焉取斯鲁国多君子岂中和之气独私于鲁哉薫蒸陶冶有以致之耳使子贱居非其地将何以得此斯字是所以为君子处取字亦见得他善学处子贡问曰赐也何如子曰女器也曰何器也曰瑚琏也君子不器而以瑚琏目之虽可贵重终未离于器也赐也勉乎哉或曰雍也仁而不佞子曰焉用佞御人以口给屡憎于人不知其仁焉用佞仁与佞正相反口给屡憎仁者不如是也或称仲弓之仁而以不佞少之即此便是他不知其仁处两言焉用佞宜细玩子使漆雕开仕对曰吾斯之未能信子说斯字是实做工夫处夫子以为可仕岂易得者犹自谓未能信不是实做工夫安有此语有学官尝举以难诸生友人见问荅曰漆雕开直是要做彻了子曰道不行乘桴浮于海从我者其由与子路闻之喜子曰由也好勇过我无所取材夫子岂真浮海者哉深叹道之不行耳子路何喜之遽也称其好勇而谓取材之无处所以抑之孟武伯问子路仁乎子曰不知也又问子曰由也千乘之国可使治其赋也不知其仁也求也何如子曰求也千室之邑百乘之家可使为之宰也不知其仁也赤也何如子曰赤也束帯立于朝可使与賔客言也不知其仁也三子者谓之仁不可谓之不仁亦不可答以不知备见圣人包含成就之意虽然治赋为宰与賔客言不仁亦不可使也当以意逆之子谓子贡曰女与囘也孰愈对曰赐也何敢望囘囘也闻一以知十赐也闻一以知二子曰弗如也吾与女弗如也真知一矣将何所不通谓之十者姑举成数而言颜子地位己不易及子贡自知弗如却是他所以进学处故夫子与之宰予昼寝子曰朽木不可雕也粪土之墙不可杇也于予与何诛子曰始吾于人也听其言而信其行今吾于人也听其言而观其行于予与改是气昏慾胜安能有立笃志而力行者气象自然不同子曰吾未见刚者或对曰申枨子曰枨也慾焉得刚刚者天徳之至健非血气云也养而无害自正自大自直自方故曰富贵不能淫贫贱不能移威武不能屈此之谓大丈夫若有一毫物慾之私则馁矣子贡曰我不欲人之加诸我也吾亦欲无加诸人子曰赐也非尔所及也子贡之言絜矩之道也宜夫子喜而进之矣乃曰非尔所及呜唿此以进之也赐也一闻斯语惕然反求其病根之所在则终身可行之㫖何必他日而再问乎子贡曰夫子之文章可得而闻也夫子之言性与天道不可得而闻也既曰言如何不可闻此是子贡所学大进处非实见后如何道得出平时言语之习为之一洗矣但将文章与性天道分裂则犹未也文章即性即天初无可闻不可闻之殊子路有闻未之能行唯恐有闻不闻则已闻必行之非以所闻为切身实事者不尔也唯恐二字深得子路力行之意曰果曰兼人曰无宿诺曰闻过则喜其气象可以槩见子贡问曰孔文子何以谓之文也子曰敏而好学不耻下问是以谓之文也敏有自强不息之义不耻者乐善不倦之诚敏而好学则得所敏矣好学而不耻下问则得所学矣然孔圉使太叔疾出妻而妻之其行如是岂真若圣门之所谓好学者乎先圣不言其人而但释谥义殆有深㫖子谓子产有君子之道四焉其行已也恭其事上也敬其养民也惠其使民也义事上以敬则知为下之道养民以惠而使以义则知居上之道然非行己以恭者不能也故又为四者之首称子曰晏平仲善与人交久而敬之交际之道莫善于敬况久而不替乎然非敬则亦不能久也可以久交必非苟合者子曰臧文仲居蔡山节藻梲何如其知也龟以卜疑耳何乃僭饰如此有识者不尔也子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁令尹子文之忠陈文子之清据其事两言而尽矣复疑其为仁而问之此是子张之病犹未有觉安得谓之仁乎故曰未知焉得仁句法与焉得俭焉得刚正相似直辞以破其疑与答孟武伯不知其仁不同矣季文子三思而后行子闻之曰再斯可矣事未有不思而得者然须有学明得义后方可不然就私意上起思辗转只是私意虽百思何益宣公簒立文子不能讨反为之使齐而纳赂殆类全不思者所谓三思果安在乎再可之言极宜细玩子曰寗武子邦有道则知邦无道则愚其知可及也其愚不可及也无道则愚便是他知处子在陈曰归与归与吾党之小子狂简斐然成章不知所以裁之圣门鑪冶全在一裁字斐然成章非所多也知所以裁即敛华就实无非根柢工夫子曰伯夷叔齐不念旧恶怨是用希怨生于念念旧恶而不忘即不免有所怨矣观兄弟逊国之事则其人心地可知故夫子又称之曰求仁而得仁又何怨或问扣马谏后竟不食周粟饿死首阳山下则何如曰义所不可虽死不与易此所以为夷齐也若不顾大义苟且浮沉忍耻事仇匿怨为友而不知耻者天下滔滔皆是也如此而谓之不念岂足以识圣贤心哉子曰孰谓㣲生髙直或乞醯焉乞诸其邻而与之本心本直㣲起意即失之流俗类以囘曲苟狥为周密乞邻甚小碍直甚大子曰巧言令色足恭左丘明耻之丘亦耻之匿怨而友其人左丘明耻之丘亦耻之友者合志同方之谓中藏怨心外为苟合而谓之友可乎此小人之情状而流俗未必耻也左丘明真所谓恶不仁者颜渊季路侍子曰盍各言尔志子路曰愿车马衣轻裘与朋友共敝之而无憾颜渊曰愿无伐善无施劳子路曰愿闻子之志子曰老者安之朋友信之少者懐之子路能不吝耳颜子则有志于忠恕者也夫子天涵地毓无一物不在吾仁中子曰已矣乎吾未见能见其过而内自讼者也是非之心人皆有之鲜有过而不知者不能讼故不改耳发于本心自悔自罪痛自咎责如抱寃屈以求伸者焉方可谓之内自讼念念不舍过无由生讼不由中改必不力夫子以为未见而发已矣之叹警动学者改过之机至深至切子曰十室之邑必有忠信如丘者焉不如丘之好学也学以忠信为主而十室之邑必有之以见天下之美质可学而至于圣者固多也惟不知好是以不若圣人耳学者岂可自弃雍也第六子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃大简乎子曰雍之言然居敬行简即是仲弓可使南面处居如旷安宅而弗居之居所居者敬则所行无非敬自然不烦也居简则过矣哀公问弟子孰为好学孔子对曰有颜囘者好学不迁怒不贰过不幸短命死矣今也则亡未闻好学者也不迁怒不贰过真用力于仁者圣门之好学如此哉旁遇他事㣲有未平即所谓迁萌于隠㣲斩截不果即所谓贰此二语工夫极精密又曰不迁者此心虚明澄然不为怒所迁动也子华使于齐冉子为其母请粟子曰与之釜请益曰与之庾冉子与之粟五秉子曰赤之适齐也乘肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎当受而辞不当得而请皆意也非中也圣人所以建皇极子谓仲弓曰犁牛之子骍且角虽欲勿用山川其舍诸鲧殛死禹嗣兴安得以其父而舍之种类虽或非才为人子者不当甘自弃也子曰囘也其心三月不违仁其余则日月至焉而已矣本心虚明纯然无间者三月三月之外犹未免㣲违此颜子所以几于圣也若圣人则纯徳孔明无违不违之可言矣日至是至于不违者终日月至是至于不违者终月皆觉后事但工夫有如许次第浅深所以诸子皆不及颜欤季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有冉有季路在政事之科而曰果曰艺夫子又亟称之及相季氏乃有大不然者信道不笃而能不变于习俗者寡矣吁可畏哉季氏使闵子骞为费宰闵子骞曰善为我辞焉如有复我者则吾必在汶上矣不义而富且贵于我如浮云闵子有定见矣若由与求也终何为哉伯牛有疾子问之自牖执其手曰亡之命矣夫斯人也而有斯疾也斯人也而有斯疾也孟子曰莫之致而至者命也冉伯牛之贤而有斯疾乎此可以言命矣夫子所以重叹惜之子曰贤哉囘也一箪食一瓢饮在陋巷人不堪其忧囘也不改其乐贤哉囘也苟乐矣虽死生之变不与易箪瓢陋巷而为之遽改乎要识所乐者何事其不改者何以一日克己之后三月不违之时三叹而三咏也冉求曰非不说子之道力不足也子曰力不足者中道而废今女画知所以说则知所以用力知所以用力则自彊不息日进无疆矣安有力不足者画者斩然自弃之名也子谓子夏曰女为君子儒无为小人儒囿于物我而未能行天下之大公者皆小人儒也为儒而未免于小人其祸可胜言哉子游为武城宰子曰女得人焉耳乎曰有澹台灭明者行不由径非公事未尝至于偃之室也夫子得人之问为宰之法也子游灭明之对观人之法也子曰孟之反不伐奔而殿将入门策其马曰非敢后也马不进也有功不伐固厚之至必若饰辞以自掩不几于伪乎战败而还为国羞辱区区敢后遂谓已功有识者所不为也故夫子美之子曰不有祝鮀之佞而有宋朝之美难乎免于今之世矣巧言令色皆能悦人谄谀之徒尤当世所喜故虽有宋朝之美而无祝鮀之佞亦难乎其免也子曰谁能出不由户何莫由斯道也人之由斯道如出之必由户也行不着习不察故终身由之而不知耳然则所以不可须㬰离者果安在哉子曰质胜文则野文胜质则史文质彬彬然后君子质犹干文犹华也从根至杪无非造化自然如何欠得但有先后次第耳故曰则以学文子曰人之生也直罔之生也幸而免本心本直本无邪枉此人之所以生者失其为直生如无生盗跖之徒蠢蠢然苟活于天地间真幸免耳子曰知之者不如好之者好之者不如乐之者曩尝谓人患不知耳如渴得饮如夜行逢烛如何不好好后自然融悦满天地皆春风和气也如何不乐由今观之乃知圣训切中学者之病世间亦不可谓无知者旧习一胜随即昏失间或好矣往往力量轻薄工夫不继又未免于怠荒此知及之为难而仁守之尤不易也知而不好与不知同好而不乐与不好同子曰中人以上可以语上也中人以下不可以语上也人皆可以为尧舜性无有不善也若论资质则大畧自有三等上知下愚固不可移矣中人以上之人已不易得中人以下䝉蔽之深去下愚无几而可与之语上也哉使其可语虽愚必明樊迟问知子曰务民之义敬鬼神而逺之可谓知矣问仁曰仁者先难而后获可谓仁矣乖人道凟鬼神知者不为也仁者难在何处往往才打不过便放下了直是到险絶处能勇于一进然后为得也才有计获之心便不是子曰知者乐水仁者乐山知者动仁者静知者乐仁者寿动则运而不穷故乐水静则寂然不动故乐山不滞于物故乐不夭其天故寿然仁者未尝不动未尝不乐特别而言之耳子曰齐一变至于鲁鲁一变至于道齐壊于霸习去王道愈逺有圣人作虽大弊极壊便可丕变必曰再变而至于道者次第二国之浅深而言耳期月而可三年有成变之规模也子曰觚不觚觚哉觚哉觚而不觚不足以为觚矣为人而不尽其分得谓之人乎宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也事之有无或可欺故可逝理之是非不可罔故不可陷子曰君子博学于文约之以礼亦可以弗畔矣夫博学于文而约以礼非笃志励行者不能虽未闻道亦可以弗背矣亦可以三字宜细玩夫子之望学者不止于是也要端的直须透彻乃善子见南子子路不说夫子矢之曰予所否者天厌之天厌之子路但知其不可而不知所谓无可无不可无怪其不说也子路所见者人夫子所见者天子曰中庸之为徳也其至矣乎民鲜久矣斯民也三代之所以直道而行也中庸之徳固其日用常事耳民鲜能久而后以为至焉呜唿岂真鲜也哉子贡曰如有博施于民而能济衆何如可谓仁乎子曰何事于仁必也圣乎尧舜其犹病诸夫仁者已欲立而立人已欲达而达人能近取譬可谓仁之方也已立者立之斯立之立达者先知先觉之名已欲立而欲人之皆立已欲达而欲人之皆达此仁者之心也偏私自狭安能如是学者诚切已而反求庶不缪其所趋向矣子贡用心髙逺以广惠爱为仁而夫子令取譬于近可谓端的融堂四书管见卷三融堂四书管见卷四钦定四库全书融堂四书管见卷四宋钱时撰论语述而第七子曰述而不作信而好古窃比于我老彭世衰俗薄不知而作者多去先王益逺信古者已不易得况能好乎夫子所以慨想老彭而窃自比之也虽然二事则同而所以为二事者异祖述尧舜宪章文武岂斯人所可及哉子曰黙而识之学而不厌诲人不倦何有于我哉不可以探索得不可以言语求黙而识之妙不可思知及之也识后方知所用力㣲厌即怠即荒学而不厌仁守之也虽然非自成已而已也所以成物也如是而学如是而诲而在我实无所有虚明变化何厌何倦故夫子又自曰空空如也子曰徳之不修学之不讲闻义不能徙不善不能改是吾忧也徳谓之修者譬如原有此物既壊而复修之也学之讲讲此而已义之徙徙此而已不善之改改其非此者而已虽曰四事其实一也子之燕居申申如也夭夭如也春风和气盎盎无边子曰甚矣吾衰也久矣吾不复梦见周公吾不复梦见周公犹云今不复作此梦耳圣人之心无适也无莫也何梦不梦之有哉子曰志于道据于徳依于仁游于艺通古今贯三才何莫非道道者无所不通之名也但百姓日用而不知耳得此谓之徳全此谓之仁是故发轫首涂莫先于志志不先立何据何依艺曰游则以学文之谓也子曰自行束修以上吾未尝无诲焉束修贽礼之至薄者苟以是心至则无所不诲矣互乡之进鄙夫之问可以见圣人之用心子曰不愤不启不悱不发举一隅不以三隅反则不复也此章备见圣门教人之深㫖愤悱者求而未获窒而未通汲汲皇皇愿见而不可得之时也于此一启其机即矢去川决矣孟子跃如也正合斯训然亦触类而通方可再叩不然徒渎蒙无益子食于有丧者之侧未尝饱也子于是日哭则不歌临丧而求饱既哭而遽歌稍知礼者不为也须识夫子所以不饱于有丧者之侧与不歌于哭之日其心为如何方见得圣人情性之正子谓颜渊曰用之则行舍之则藏唯我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也曰有道则见无道则隐曰危邦不入乱邦不居贤人之事也若夫用之便行舍之便藏则行藏系于用舍而系于治乱非磨不磷湼不淄者不能也唯我与尔有是夫子所以许颜渊者大矣而子路乃以行三军为问虽然临事而惧好谋而成是真行三军之要㫖也因事启谕切实的当子路之疾鍼砭斯言子曰富而可求也虽执鞭之士吾亦为之如不可求从吾所好圣人岂苟执鞭以求富贵者所以甚言无可求之理以絶学者外诱之根耳贪鄙之徒不安分义狗彘其行穿窬其心争锥刀尽锱铢孳孳营营死而不悔是固不足道也有志于学而丰约之际未能无意已不可与入道况求富乎信能于圣人所好之㫖而有味焉则充诎陨获之病不攻而自去矣子之所慎齐战疾齐交神明战系安危疾系死生圣人固无时而不谨也于此三事愈加谨焉故门人特记之子在齐闻韶三月不知肉味曰不图为乐之至于斯也子在齐闻韶者三月每感其音之尽善尽美而忘肉食之味也虞舜逺矣不谓此乐乃闻于齐乎若谓一闻韶音厯三月之久而不知肉味固无此理史记三月上加学之字学之而至于忘味又大不然冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也卫君父子而争夷齐兄弟而逊即此形彼是非自明所谓求仁而得仁者仁安在如何求如何得亦曰孝友两尽不失其本心耳若好名逊国却不是仁子曰饭䟽食饮水曲肱而枕之乐亦在其中矣不义而富且贵于我如浮云圣人之心无入而不自得也故䟽食饮水曲肱而枕乐亦在其中味一亦字岂专以贫贱为乐者哉虽处富贵而此乐未尝不在但不义而得者真若浮云耳子曰加我数年五十以学易可以无大过矣韦编三絶用功于易久矣岂待五十而始学之乎而此云尔者盖夫子自度其学易至五十可无大过耳易者穷理尽性以至于命者也四十虽已不惑然犹未尽于知天命知天命方是六通四辟彻底洞然尽易道之妙故可以无大过此非姑为谦辞未至从心所欲不踰矩㣲过亦未免子所雅言诗书执礼皆雅言也学诗学礼家庭之训不外乎此至于书又尧舜禹汤文武诸大圣人圣学相传之㫖具在谓之雅言见得夫子寻常教人大要在此三者学者所宜尽心焉雅言先师谓非方言诵诗书及执礼之时不用乡谈也叶公问孔子于子路子路不对子曰女奚不曰其为人也发愤忘食乐以忘忧不知老之将至云尔发愤者果决勇进之谓至于乐则疑无发愤之可言矣埋头一去无始无终澄然虚明和乐融融虽死生之变如云气之在太空忘食忘忧以至忘老呜唿妙矣岂章句文义可解释而强通哉子曰我非生而知之者好古敏以求之者也且要识所谓知之者何事求之者何物圣之为圣正在这里岂区区章句文义云哉自昔圣人未有不学而成者夫子虽谦辞以勉人亦实事也子不语怪力乱神异端专言神怪纵横专言力乱圣人设教皇极之道也子曰三人行必有我师焉择其善者而从之其不善者而改之三人与俱其中必有善者不然亦必有不善者善者吾从不善吾改皆吾师也故必有我师子曰天生徳于予桓魋其如予何非夫子恃天生之徳谓魋不能为己害也纵我可害天之与我者可害乎横逆之来无非大顺子曰二三子以我为隐乎吾无隐乎尔吾无行而不与二三子者是丘也天何言哉风雨霜露无非教也何隐之有此最是喫𦂳道与人处要就无行而不与上㑹取子以四教文行忠信非文不着非行不实非忠信不立名四而实一忠信为主行次之文又次之子曰圣人吾不得而见之矣得见君子者斯可矣子曰善人吾不得而见之矣得见有恒者斯可矣亡而为有虚而为盈约而为泰难乎有恒矣善人者无不善之名有常者不变之谓惟能不变方可进学而纯于善耳然而亦不易得也故曰斯可矣如下文所言三者虚诞无实乃后学之通患如之何其有常哉圣门工夫只一常字是力行之要所以拳拳乎此子钓而不纲弋不射宿圣人爱物之仁每于不得已而见之此章有汤网三面之意子曰盖有不知而作之者我无是也多闻择其善者而从之多见而识之知之次也作者所以发挥其所知不知而作何以作也多闻能择以从其善多见能识而不缪于是非而谓知之次焉则所谓知者果安在哉岂多闻多见之谓也哉互乡难与言童子见门人惑子曰与其进也不与其退也唯何甚人洁已以进与其洁也不保其往也人患溺于流俗不能自㧞耳有向慕之诚固圣人所不弃况能洁已以进哉进则与之甘于自退者不与也洁则与之自此以往者不问也予攸好徳汝则钖之福所以为皇极欤子曰仁逺乎哉我欲仁斯仁至矣仁人心也岂逺于人哉然而举世茫茫不啻数千万里之隔者人自逺之耳欲仁仁至非有物自外而来也陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之居是邦不非其大夫况鲁先君乎正使指言同姓之事圣人犹当有所处泛问知礼而遽斥先君之讳可不可也司败不察輙以为党夫子不辨自以为过非至圣孰能与此子与人歌而善必使反之而后和之歌所以吟咏情性善者得其正者也必使反之纡余以畅其㫖而后和之从容以答其意抑扬反复读之如在春风和气中子曰文莫吾犹人也躬行君子则吾未之有得文莫犹人犹云莫也如人谦辞也未之有得则断不敢居之辞愈谦也于此可见文行事体不同躬行君子之不易如此子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也不敢以仁圣自居而曰为之不厌诲人不倦言方用力于此云耳此夫子之所以仁且圣欤子疾病子路请祷子曰有诸子路对曰有之诔曰祷尔于上下神祗子曰丘之祷久矣先天而天弗违后天而奉天时天且弗违而门人髙弟乃有斯言乎问曰有诸警之深矣何子路犹未喻也知夫子之所以祷则知夫子之所以圣子曰奢则不孙俭则固与其不孙也宁固先王制礼所以辨上下定民志俭而陋非中道也不犹愈于不孙乎不孙后何所不至子曰君子坦荡荡小人长戚戚君子之心虚明洞然无毫发意念小人行险侥倖颠冥而不自反如坐囹圄如落陷穽茫茫昼夜醉生梦死子温而厉威而不勐恭而安温而不厉则弛威而勐则暴恭而不安则拘此三句描画圣人宛然可想泰伯第八子曰泰伯其可谓至徳也已矣三以天下让民无得而称焉泰伯让国而直曰让天下何哉泰伯知季厯之有子矣殆非让国也民无得而称之此所以为至徳欤非吾圣人万世无称矣子曰恭而无礼则劳慎而无礼则葸勇而无礼则乱直而无礼则绞君子笃于亲则民兴于仁故旧不遗则民不偷恭慎勇直皆徳也无礼以节之则未免有弊虽然笃于亲不遗于故旧又风俗之枢机而礼之所以为礼者也风移俗易礼制行焉则四者之弊去矣曽子有疾召门弟子曰启予足启予手诗云战战兢兢如临深渊如履薄氷而今而后吾知免夫小子父母全而生之子全而归之岂特身体发肤之不敢毁伤也哉战战兢兢临深履薄平时所以戒谨恐惧而不敢须臾离者其所全者大矣启手启足而曰知免学者毋徒曰手足云也曾子有疾孟敬子问之曾子言曰鸟之将死其鸣也哀人之将死其言也善君子所贵乎道者三动容貎斯逺暴慢矣正颜色斯近信矣出辞气斯逺鄙倍矣笾豆之事则有司存动容貎便须逺暴慢正颜色便须近信出辞气便须逺鄙倍三箇斯字甚𦂳切有不可须臾离之意且要识所以逺慢所以近信所以逺鄙倍者其实安在非是临时逐项旋整顿过也君子切身日用在此三事器物之末则有攸司曾子曰以能问于不能以多问于寡有若无实若虚犯而不校昔者吾友尝从事于斯矣所有者忘不耻于问也所得者内不耀于外也所乐者天不竞于物也颜氏之子其殆庶㡬乎曾子曰可以託六尺之孤可以寄百里之命临大节而不可夺也君子人与君子人也辅遗托国而不能不变于危疑之际者多矣必也处大变定大难节操凛然不可挠夺然后为君子也伊周而下如诸葛孔明当得可以字曾子曰士不可以不𢎞毅任重而道逺仁以为己任不亦重乎死而后已不亦逺乎范围无外本未始不𢎞刚健不息本未始不毅意起念动始蔽始亏隘矣不𢎞矣始囘始挠馁矣不毅矣断断曰不可以不𢎞毅所以勉学者用力于仁也任重道逺而下特发挥其㫖以明不可不勉者如此耳乐以忘忧何重何轻老将至而不知何逺何近子曰兴于诗立于礼成于乐三百篇无邪之㫖抑扬讽咏足以感发人心油然兴起故兴于诗礼者人心之大闲天则之不可踰者故立于礼乐所以养人心之和使无非僻之侵故成于乐子曰民可使由之不可使知之百姓日用而不知圣人岂不欲使知哉蠢蠢羣愚其蔽已甚虽欲使知之而不可得耳斯言所以叹惜之也子曰好勇疾贫乱也人而不仁疾之已甚乱也尚勇而恶贫必自为乱疾恶而已甚必致其乱安分有容则无二者之患矣子曰如有周公之才之美使骄且吝其余不足观也已骄则易于自满吝则梏于自私二者拒善之藩篱也才愈美病愈深其他何足观哉子曰三年学不至于谷不易得也苗而不秀者有矣夫秀而不实者有矣夫谷学之成实时也斯道无穷夫子岂责成于三年者哉所以甚言其不易得以勉进后学耳得后方实未得皆虚子曰笃信好学守死善道危邦不入乱邦不居天下有道则见无道则隐邦有道贫且贱焉耻也邦无道富且贵焉耻也干初九文言曰不易乎世不成乎名遯世无闷不见是而无闷乐则行之忧则违之确乎其不可㧞潜龙也不是确乎不可㧞如何做得上面许多事好学而信之笃守道而死不变确乎不可㧞之谓也子曰不在其位不谋其政出位而思只是不安分与畔官离次者其失均也子曰师挚之始闗雎之乱洋洋乎盈耳哉师挚之始岂雅颂未得其所之时乎何独闗雎之洋洋也不然则因挚之适齐追感畴昔而叹耳子曰狂而不直侗而不愿悾悾而而不信吾不知之矣书称九徳交济其偏圣人所以施教也既狂而又不直既无知而又不愿既无能而又多诈圣人且奈何哉故曰吾不知之矣子曰学如不及犹恐失之此知及之后仁守工夫也学如不及犹恐失之况悠悠自恕者乎玩如不及三字如何斯须懈得文王望道而未之见正此不及之谓子曰巍巍乎舜禹之有天下也而不与焉微动纎毫意念便与了纯徳孔明无体无方巍巍天下我何与也故舜不以为泰禹行其所无事子曰大哉尧之为君也巍巍乎唯天为大唯尧则之荡荡乎民无能名焉巍巍乎其有成功也焕乎其有文章天之所以大者何如尧之所以则者何在宜乎莫得而名状也范围无外变化无方事业文章光辉发越舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已三分天下有其二以服事殷周之徳其可谓至徳也已矣斯指武王时也舜有五人武王有十人故曰唐虞之际于斯为盛然且邑姜预焉此其为才岂易得者乎以服事殷乃文王之徳而夫子特书于武王之后其指微矣子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣间如连得间矣之间无间者无罅之可议也才有一毫之私便有一毫之间融堂四书管见卷四融堂四书管见卷五钦定四库全书融堂四书管见卷五宋钱时撰论语子罕第九子罕言利与命与仁利非世俗之所谓利若世俗之利岂特罕言而已哉曰命曰仁非可以口耳传也故不易语虽然吾无行而不与二三子则固有不言而言者耳达巷党人曰大哉孔子博学而无所成名子闻之谓门弟子曰吾何执执御乎执射乎吾执御矣党人能以大哉赞夫子在当时岂易得者但以博学无所成名为大则又未知圣人之所以大耳有所执即有所名夫子发吾何执之义其为大便自可见执御乎执射乎吾执御矣深言其不然也所以晓门弟子子曰麻冕礼也今也纯俭吾从衆拜下礼也今拜乎上泰也虽违衆吾从下从衆违衆或古或今惟其可而已继周损益规模可以畧见或曰何以又云服周之冕曰周之衰也俗壊文浮侈然狥欲以逞无复先王之旧矣而有纯俭者焉所以特取之救时弊也此正与其奢也宁俭之意若夫子得时行道定一代之制作必若答为邦之问而后可子絶四毋意毋必毋固毋我意必固我皆私也大抵都从意上起一节深一节本心澄然虚明如何着得此四字絶者去之毋者所以絶也子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何斯文之丧未丧在天则夫子之死生固不在夫子也匡人且奈何哉大宰问于子贡曰夫子圣者与何其多能也子贡曰固天纵之将圣又多能也子闻之曰大宰知我乎吾少也贱故多能鄙事君子多乎哉不多也牢曰子云吾不试故艺大宰称夫子之圣而曰多能子贡答以天纵之圣而又多能大宰未足与议也而子贡之见乃复支离如此夫子一扫其固陋而直以不多谕之道一而已果在于多乎知所以不多则知所以圣此语正切子贡之病不试故艺贱故多能琴牢因举夫子旧语助明之子曰吾有知乎哉无知也有鄙夫问于我空空如也我叩其两端而竭焉有意则有知无意则无知所贵于觉者觉此无知之妙耳圣人之心如太虚然故曰不识不知顺帝之则学者往往以多能多识为务圣人恐起意亿度之害道也特发无知之㫖以示之无知如何下文所以証也鄙夫之问若易答矣我实空空无有止扣其两端而已竭焉明乎此则知虽言未尝言虽思未尝思而舜禹之所以不与所以无为可黙喻矣子曰鳯鸟不至河不出图吾已矣夫河图鳯鸟瑞世之符非必皆然也夫子特假此以叹时之不可为耳春秋之作而絶笔于获麟何哉子见齐衰者冕衣裳者与瞽者见之虽少必作过之必趋作者敛然而起趋者翼然而疾皆敬之容也于此三者虽少必尔诚心所形无间长幼也颜渊喟然叹曰仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之未由也已髙而不可及坚而不可入忽前忽后而不可定此正汲汲皇皇愤悱之时也人情到此多不能勇进夫子却循循善诱博以文约以礼使之欲罢而不能欲见不得见欲己不得已引而不发惟此时为然既竭吾才如有所立卓尔虽比瞻忽不同亦只是若有所见耳至于欲从末由则所谓髙与坚者由是也本非髙与坚也一旦洞然六通四辟故又作卓尔之见此章深见得夫子善教颜子善学处先儒论喟然之叹当在问仁之前足以破千古之惑矣子疾病子路使门人为臣病间曰久矣哉由之行诈也无臣而为有臣吾谁欺欺天乎且予与其死于臣之手也无宁死于二三子之手乎且予纵不得大塟予死于道路乎于本分上有纎毫不安稳处便是欺天况诈为臣乎观死于二三子之手与死于道路之语只据本分气象自然正大子贡曰有美玉于斯韫匵而藏诸求善贾而沽诸子曰沽之哉沽之哉我待贾者也忧则违之未尝韫藏乐则行之未尝求沽子贡殆失问矣两言沽之哉不然之辞也待贾犹言待时子欲居九夷或曰陋如之何子曰君子居之何陋之有虽蛮貊之邦行矣何陋之有乎故君子无入而不自得子曰吾自卫反鲁然后乐正雅颂各得其所未正之先雅颂必多失所雍颂也而歌于三家之堂他可槩见斯道不行于天下晚歳而归拳拳一鲁吁真不幸矣哉子曰出则事公卿入则事父兄丧事不敢不勉不为酒困何有于我哉纯徳孔明无非妙用不勉而中不思而得虽应酬交错而我一无所有非谦辞也虚明洞洞如水镜中象实未尝有也流俗于此数者多不尽其分故特掲以警之欤然其大㫖惟不起意乃善耳有意即有无意本无何有之言学者宜听子在川上曰逝者如斯夫不舍昼夜愚尝作竹泉赞云源源而来涓涓而滴不昼而出不夜而息与天地而始终惟吾之一子曰吾未见好徳如好色者也民之秉彞固好是懿徳也梏之反复欲蔽情昬则去禽兽不逺矣安得以其好色之心而好徳哉易犹转枢难于登天子曰譬如为山未成一篑止吾止也譬如平地虽覆一篑进吾往也止则止于此矣而方进者不可量也或止或往谁实为之子曰语之而不惰者其囘也与箇中人闻箇中语句句皆实事也无所不恱所以不惰不然只是空言耳如何强得子谓颜渊曰惜乎吾见其进也未见其止也此道无穷岂有止哉见其进未见其止所以叹颜子之能自彊不息而惜之耳子曰苗而不秀者有矣夫秀而不实者有矣夫苗而秀秀而实生理之自然也有以夭阏之则不尽其天矣人皆有是四端其苗之谓欤是故不可以无学子曰后生可畏焉知来者之不如今也四十五十而无闻焉斯亦不足畏也已后生之所以可畏者以方来者之未易量也可畏之年不知所勉至不足畏则何及哉古人之于四十每每致意如曰不惑曰彊仕曰不动心之类盖自幼而学成徳达才此其时也故又曰年四十而见恶焉其终也已可不重欤可不惧欤闻言闻道非谓有闻于人也子曰法语之言能无从乎改之为贵巽与之言能无说乎绎之为贵说而不绎从而不改吾未如之何也已矣正大之论不能不从婉入之辞不能不恱恱而绎方有味从而改方有益不然则诡随苟狥之徒耳何足与之言哉子曰主忠信毋友不如己者过则勿惮改人之心固各有所主也惟主于忠信方是立徳之本一失所主横流奔放其祸有不可胜言者圣人所以再提此语为一章之首而申言欤子曰三军可夺帅也匹夫不可夺志也匹夫有志尚不可夺况志学者乎此是力行第一箇字子曰衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧耻衣之不若人则其人可知矣观子路车焉轻裘气象不如是也才耻于此不忮则求能不忮求何所用而不善乎夫子所以善之虽然不以外物为心害而后可进于道耳苟进于道忮求殆不足言也果可以此为尽善而遂终身乎夫子所以抑之子曰嵗寒然后知松栢之后彫也易曰困徳之辨也平居无事如何辨得直到打不过处方见力量浅深子曰知者不惑仁者不忧勇者不惧无疑故不惑无累故不忧无馁故不惧知所以致知也勇所以力行也知则仁矣仁则勇矣三者只一事子曰可与共学未可与适道可与适道未可与立可与立未可与权有志于道决定不囘方可与之共学悠悠泛泛一出一入何足与语也哉然道非智探力索所可强也一旦感悟心通内明乃自得耳是谓适道是谓知及之知及之仁不能守之虽得之必失之是故贵于立也此立非力此立非思常觉常明不昏不滞则万变交错自然不动矣此仁守之功也若夫达权则非圣人不可桀纣可伐也管蔡可诛也蒲盟可背也南子可见也此仕止久速所以为圣之时也四节功夫断断乎曰可与曰未可与具有科级次第后世才说学便说权可谓无忌惮唐棣之华偏其反而岂不尔思室是逺而子曰未之思也夫何逺之有诗曰岂不尔思室是逺而夫子则曰未之思也夫何逺之有嗟夫思则得不劳瞬息不思则不得风马牛之不相及思与不思者谁逺与不逺者何物哉乡党第十孔子于乡党恂恂如也似不能言者其在宗庙朝廷便便言唯谨尔入里必式固自不当以颊舌多尚人况吾夫子也耶然愚三复斯㫖深悟处乡党之道恂恂似不能言宜优游涵泳而得之若宗庙朝廷则有不可不明辨者但谨而不放耳或言或不言虽各有宜无往而非忠信笃敬也他人才多言便佞给必不谨才不言便缄嘿必不能恂恂圣人于枢机甚重记言行者特冠一篇之首朝与下大夫言侃侃如也与上大夫言誾誾如也君在踧踖如也与与如也下大夫则侃侃上大夫则誾誾君在则踧踖与与等级髙下无适不宜变化虚明自然中节君召使摈色勃如也足躩如也揖所与立左右手衣前后襜如也趋进翼如也宾退必复命曰宾不顾矣此一节记摈相之容色勃足躩重君命之始也宾退必告谨君命之终也入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屛气似不息者出降一等逞颜色怡怡如也没阶趋进翼如也复其位踧踖如也入公门如不容过位言似不足升堂屏气似不息君愈近而愈肃也出降一等逞颜色君渐逺而渐舒也没阶言趋进者进复于位也复位言踧踖者不敢自安也执圭鞠躬如也如不胜上如揖下如授勃如战色足蹜蹜如有循享礼有容色私觌愉愉如也执圭者通信之始故如战色谨之至也享礼者交际之时故有容色气之和也私觌者燕见之暇故愉愉情之亲也阳开隂阖无非造化自然君子不以绀緅饰红紫不以为䙝服当暑袗絺绤必表而出之缁衣羔裘素衣麑裘黄衣狐裘䙝裘长短右袂必有寝衣长一身有半狐貉之厚以居去丧无所不佩非帷裳必杀之羔裘𤣥冠不以弔吉月必朝服而朝服者身之章也其色有宜其制有度其用有节皆所以防非僻之心而养之以正也先圣垂训如此故槩以君子言之齐必有明衣布齐必变食居必迁坐变食者变其常日之馔迁坐者迁其常居之所皆所以严祀事也食不厌精脍不厌细食饐而餲鱼馁而肉败不食色恶不食臭恶不食失饪不食不时不食割不正不食不得其酱不食肉虽多不使胜食气唯酒无量不及乱沽酒市脯不食不撤姜食不多食祭于公不宿肉祭肉不出三日出三日不食之矣食不语寝不言虽䟽食菜羮𤓰祭必齐如也滋味所以养血气一失其宜则伤生矣圣人于此纎悉不苟非为口腹也凡十余条皆节饮食之道食不语寝不言不特严于自防亦且周于养生祭肉不慢虽薄必齐所以事鬼神也席不正不坐圣人之心无时而非正起居饮食皆行其所安也后世乱伦失次人道冺冺有弗暇恤而暇一席之计乎乡人饮酒杖者出斯出矣乡人傩朝服而立于阼阶不敢先杖者而出所以尊乡老朝服非特安室神且与乡人共敬其事也问人于他邦再拜而送之康子馈药拜而受之曰丘未达不敢尝再拜送之重而有情也辞曰未达恭而不诡也廏焚子退朝曰伤人乎不问马圣人之仁有义行焉若人与马杂问便不可爱无差等墨子之学也记者特书不问马三字深见圣人之心君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅君命召不俟驾行矣食则先尝腥则熟而荐生则畜重君赐也入太庙每事问朋友死无所归曰于我殡朋友之馈虽车焉非祭肉不拜死无所归朋友之责也夫子以身任之独拜祭肉所以重先祖寝不尸居不容见齐衰者虽狎必变见冕者与瞽者虽䙝必以貌凶服者式之式负版者有盛馔必变色而作迅雷风烈必变寝不尸虽寝而未尝肆也居不容非惰也申申夭夭是也前言虽少必作而此又以䙝狎言之圣人于人其有䙝狎者哉犹至亲且宻云耳甚言其不敢慢也凶服不必齐衰故变与式亦异盛馔与迅雷风烈必变重主礼敬天威也升车必正立执绥车中不内顾不疾言不亲指正立而执不特威仪有度稍不正且倾敧矣不内顾不疾言不亲指皆车中安重之容也正大气象可以想见色斯举矣翔而后集曰山梁雌雉时哉时哉子路共之三嗅而作色斯举与翚斯飞之类语法正同始也但见有色之飞举中也翔终也集于山梁而后知其为雌雉焉夫子连发时哉之叹其义大矣其㫖逺矣子路取而共之何为者哉三嗅而作不与之言而示之意融堂四书管见卷五融堂四书管见卷六钦定四库全书融堂四书管见卷六宋钱时撰论语先进第十一子曰先进于礼乐野人也后进于礼乐君子也如用之则吾从先进夫子既从周之文矣曷为而又从先进乎从先进即所以从周也曰从周乐其文之盛曰从先进反其文之弊子曰从我于陈蔡者皆不及门也徳行颜渊闵子骞冉伯牛仲弓言语宰我子贡政事冉有季路文学子游子夏或谓夫子因材教人于此可见愚谓不然一元之气浑浩流转万物之形色于其间者自各随材而成就四科之目圣门初未尝有如许分别也子曰回也非助我者也于吾言无所不说有所疑难则因有所发眀心通内融言无不説何疑难之有曰非助我深喜之辞也子曰孝哉闵子骞人不间于其父母昆弟之言父母兄弟无一毫之间人言何自而可间也非诚孝所积深信不疑未易至是不然浮言一入天属为仇矣南容三复白圭孔子以其兄之子妻之斯言之玷尚知其不可为则出处进退必不苟然者矣此章与公冶长篇之言正相表里圣门之择壻以此哉季康子问弟子孰为好学孔子对曰有颜回者好学不幸短命死矣今也则亡夫子两称颜回之好学而叹其短命以死使之得年则所到岂易量哉当时门弟子非尽游惰必若斯人而后谓之好学耳哀公君也对之特详颜渊死颜路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也易曰舎车而徒义弗乗也苟义不可以不乗安可舎之而徒行哉椁之有无车之用舎定于鲤死之日矣非于回而有吝也颜渊死子曰噫天䘮予天䘮予斯道有传虽千载之下犹夫子之未䘮也道在颜子而颜子死矣非天䘮夫子乎伤哉斯言可谓痛切颜渊死子哭之恸从者曰子恸矣曰有恸乎非夫人之为恸而谁为夫子之恸不为他人发也何独私于颜子哉从者怪其恸而夫子特未以为恸夫子殆非私也颜渊死门人欲厚葬之子曰不可门人厚葬之子曰回也视予犹父也予不得视犹子也非我也夫二三子也死葬以礼谓之无违宜厚而薄宜薄而厚皆非礼也孰谓颜子之死而不以礼葬乎二三子袭世俗之陋重违师训而纳友于非礼夫子所以叹悼而深责之季路问事鬼神子曰未能事人焉能事鬼敢问死曰未知生焉知死名有人鬼之异道无人鬼之异身有生死之殊道无生死之殊人鬼死生实一非二能事人则能事鬼矣知所以生则知所以死矣闵子侍侧誾誾如也子路行行如也冉有子贡侃侃如也子乐若由也不得其死然曰誾誾曰行行曰侃侃皆其情性自然也夫子所以乐之由也好勇逆知其不免示戒深矣而卒死孔悝之难悲矣鲁人为长府闵子骞曰仍旧贯如之何何必改作子曰夫人不言言必有中从事府藏聚敛之门也问之以仍旧贯如之何又难之以何必改作闵子之意深矣言必有中如射中的子曰由之瑟奚为于丘之门门人不敬子路子曰由也升堂矣未入于室也观子路行行气象于和平之音必有不足奚为于丘之门非絶之也抑而进之也门人便不加敬则不知子路甚矣夫子之墻数仞得其门者葢寡由也升堂岂易得哉复指其所到之次第言之非特破门人之惑也何谓堂何谓室何以升何以入子贡问师与商也孰贤子曰师也过商也不及曰然则师愈与子曰过犹不及圣人之道至于中而止过与不及皆非也观问交一章二子气象可见季氏富于周公而求也为之聚敛而附益之子曰非吾徒也小子鸣鼓而攻之可也冉有门人髙弟所以佐季氏者如此哉聚敛二字岂圣门所宜有与其有聚敛之臣宁有盗臣况富于周公而又附益之耶势利汨于外得失乱其中波荡从之恬不知耻殆不容于诛矣鸣鼓而攻何益于事谓之可者斥絶之辞柴也愚参也鲁师也辟由也喭曾子一唯正是以鲁得之徃徃此事多就聪明上走作惟其鲁所以其志笃其守固而有一旦脱然之悟也偏执粗俗工夫如何得到这上子曰回也其庶乎屡空赐不受命而货殖焉亿则屡中空则心本洞然万里昭彻无纎毫凝滞也方屡空所以庶㡬至于圣则空空矣命即此道也逆此曰方命复此曰即命逹此曰知命有意理财务植己私安能受命乎私意揣度纵或屡中非明睿所照也空则自明睿子张问善人之道子曰不践迹亦不入于室堂堂乎张未必实履徒问之何益所谓善人者念念无恶之人耳然非实履则亦不能自造其奥也践迹二字正切子张之病箴之子曰论笃是与君子者乎色庄者乎闻人言论笃实而遂许之安知其为君子乎为色之庄者乎君子表里如一辞气之出固无不善而言论之可喜者恐未必皆君子耳子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之本心本中本无偏也抑其过勉其不及则中我自有岂待外求虽然闻斯行之见义勇为之谓耳若从季氏而所行如此岂夫子之所谓闻哉子畏于匡颜渊后子曰吾以女为死矣曰子在回何敢死不幸遇难回必为夫子死矣子在如之何而敢死乎玩一敢字则回之死不死系夫子之在不在义甚重一死甚轻季子然问仲由冉求可谓大臣与子曰吾以子为异之问曾由与求之问所谓大臣者以道事君不可则止今由与求也可谓具臣矣曰然则从之者与子曰弑父与君亦不从也以道事君者合则留不合则去不然苟备位耳故曰具臣夫子发明大臣之义所以深罪二子季氏不道隐然可见子然因具臣之説遂有从之之问夫子直以弑父与君亦不从也答之不特切中斯人之隠微具见二子于他事无不从所以罪之者愈深矣有识闻之可以媿死子路使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫佞者日用常行无不是学何必读书而谓之学乎子路之对未为非也子羔质美学未优而遽仕且陷之季氏之门则贼之甚矣子路不悟但饰词以对故夫子恶之味一贼字为之太息子路曾皙冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如㑹同端章甫愿为小相焉㸃尔何如鼓瑟希铿尔舎瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与㸃也三子者出曾皙后曾皙曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙㑹同非诸侯而何赤也为之小孰能为之大能以礼让为国乎何有子路率尔而对非为国之道也是以哂之求赤辞虽谦退要皆志在有国耳㸃也不然观其鼓瑟希铿尔舎瑟而作翛然逺韵逈出流俗之表青阳迟迟少长春衣浴沂风雩咏歌而归非实见天地万物在吾变化鼓舞中安得有此气象夫子之曲肱颜子之陋巷者也夫如此而后可以优为三子之事区区三子者之志趣总不脱季氏之网而已喟然与㸃安得不为之喜也哉颜渊第十二颜渊问仁子曰克己复礼为仁一日克己复礼天下归仁焉为仁由己而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣仁即人之本心心本虚明无方无体范围天地其大无外只为有我始昏始亏放逸乎天则之外而本心蚀矣大凡意念虽各不同未有不从我上起有我则百邪交丛无我则百念皆空是故贵于克也己克则心本无恙天则不踰所谓复礼也非复礼之外又有仁也复礼即所以为仁也故曰克己复礼为仁诚能一日克己复礼霾雾披扫清明洞然而天下皆归吾仁矣非今日而始归也天下本在吾仁中昔蔽而今悟也虽然用工切实则诚在我岂他人所能致其力哉下文视听言动之目即为人由己之事也且如视时是虽欲视动于一念隠然未露知其非礼随即灭然是之谓克以至曰听曰言曰动未有不息念虑之微而致其力者非制之于口耳制之于事为而后谓之勿也愚尝作四箴附于后烱烱而昧有不见焉㝠㝠而居交眩我前于戏戒哉弗此之求而瞳子之尤哉万籁寂然听本无声无声之听不震而惊寂然尔矣耳乎晚矣噤尔口卷尔舌不知嘿嘿之滕説騄駬交蹄寰海长驱尔处尔室人谁尔知仲弓问仁子曰出门如见大賔使民如承大祭已所不欲勿施于人在邦无怨在家无怨仲弓曰雍虽不敏请事斯语矣出门使民易于放失如见大賔承大祭则颠沛造次必于是矣不欲勿施无间于人已也邦家无怨无间于穷达也非克己者不能司马牛问仁子曰仁者其言也讱曰其言也讱斯谓之仁已乎子曰为之难言之得无讱乎难即先难后获之难方孳孳焉但见其不易敢轻有言乎为仁则必讱非讱之为仁也虽然告司马牛者如此耳一日克己天下归仁初亦何难之有司马牛问君子子曰君子不忧不惧曰不忧不惧斯谓之君子已乎子曰内省不疚夫何忧何惧易曰履帝位而不疚光明也不疚者此心澄然无纎毫疵病之谓素其位而行无入而不自得何所忧惧乎司马牛处同气之变故告之以此君子自然不忧不惧非不忧惧之为君子也内省二字是用力处司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也曰命曰天一定而不可易死生富贵皆然也况兄弟之有无乎君子所可致力者尽其在我而已敬以直内而无失恭以与人而有礼则四海之内均气同体何徃而非兄弟也此语虽𢎞未能无过明立爱之义而后得之子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣急遽者人易疑深切者人必察惟夫渐渍而入近傍而言是以衷姦而不虞柔行而不露稍无定见鲜不惑矣夫子谓未足以尽之而又叹之曰逺苟人言之来的然见得分晓后虽四方万里如在几上不然则于近而蔽安能逺也故中庸亦曰舜好问而好察迩言明字下申一逺字极有味虽然大公无我而后可以语此子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立人之所信如木有根其根一拨随即僵仆是故父子无信则无以亲君臣无信则无以义夫妇无信则无以别长幼无信则无以序纲沦法斁人道冺灭矣何自而能立哉夫子始论为政谓斯民不得其养不安其生则非空言所可孚耳非谓信在兵食之后也兵食即所以信也子贡直就三者反复问难究见根底此圣门之所以善学欤论食则兵为轻论信则死为轻棘子成曰君子质而已矣何以文为子贡曰惜乎夫子之説君子也驷不及舌文犹质也质犹文也虎豹之鞟犹犬羊之鞟子曰绘事后素又曰文质彬彬二者虽有先后本末然不可以相无也若使文亦如质质亦如文浑然无所区别则虎豹之皮既去其毛矣何异于犬羊之皮乎言文不可无以鍼子成之失哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足君子厚下安宅非曰厉民以自养也鲁初税畆而此意无复存矣时君但知责不足于民而不知求足于己又乌知足民乃所以足国哉盍彻之言虽落落于一时实万世经邦之大法也子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也诚不以富亦祗以异主忠信凡三出示人立徳之本至深切矣徙义即改过义不能徙徳安能崇洪范曰无有作好遵王之道无有作恶遵王之路爱恶皆私意也死生有命岂他人私意所能为哉此惑之大者才主忠信自无此事齐景公问政于孔子孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸景公君臣父子皆失其道故孔子告之以是政者三纲九法之所系也纲沦法斁人道絶矣岂直为吾粟而已哉景公之言亦是他所见如此子曰片言可以折狱者其由也与子路无宿诺狱者两词情伪亦难决矣一言折之非刚明者不能无宿诺果于践言也子曰听讼吾犹人也必也使无讼乎听讼者能决是非于一时耳使民无讼则非道洽政治不能是故圣人不贵听讼贵无讼子张问政子曰居之无倦行之以忠无倦则不息以忠则不欺为政之本也一言以蔽之曰诚而已矣夫子之告子张大抵如此居是心之所安处子曰博学于文约之以礼亦可以弗畔矣夫重出子曰君子成人之美不成人之恶小人反是凡事不问善恶必有人焉成之而后成其事且如初陷恶习未甚彰着亦自畏忌不敢恣纵滛朋比徳复从㬰相挺其恶乃济所谓成者如此君子唯恐人之不为善恶则救正之小人唯恐人之不为恶善则沮毁之季康子问政于孔子孔子对曰政者正也子帅以正孰敢不正其身正不令而行同然之机其应如响孰敢二字自有不容不然者敢不正矣如政何哉季康子患盗问于孔子孔子对曰苟子之不欲虽赏之不窃羞恶之心人皆有之所以甘心为盗而不知耻者上之人实启之耳子苟不欲虽赏不窃窃岂本心也哉季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃君子小人虽不同而良心善性未始有异此以徳感彼以徳应其机疾捷如草从风是故为人上者不可不谨所欲也所欲在善皆从而善矣柰何欲杀人而使之就道也哉答康子问者三壹是皆以脩身为本子张问士何如斯可谓之达矣子曰何哉尔所谓达者子张对曰在邦必闻在家必闻子曰是闻也非达也夫达也者质直而好义察言而观色虑以下人在邦必达在家必达夫闻也者色取仁而行违居之不疑在邦必闻在家必闻达者其实孚也闻者其名闻也内不失己外不失人自无徃而不孚矣色庄行伪俨然自诡苟誉于人终何为哉子张真所谓求闻者樊迟从游于舞雩之下曰敢问崇徳脩慝辨惑子曰善哉问先事后得非崇徳与攻其恶无攻人之恶非脩慝与一朝之忿忘其身以及其亲非惑与急于计效者志必馁徳安能崇厚于责人者己必恕慝安能脩忿而不能思难者见必昏惑安能辨三者为学切问故夫子善之虽然未有惑不辨而能脩慝慝不脩而能崇徳者也樊迟问仁子曰爱人问知子曰知人樊迟未达子曰举直错诸枉能使枉者直樊迟退见子夏曰乡也吾见于夫子而问知子曰举直错诸枉能使枉者直何谓也子夏曰富哉言乎舜有天下选于衆举臯陶不仁者逺矣汤有天下选于衆举伊尹不仁者逺矣爱人知人仁知之事也观向也问知之言是樊迟独于知人之説而有未达耳嗟夫直枉不辨天下固混混如也举错一明是非昭揭则凡枉者亦将脱然自失为直之归知人之功孰大于此樊迟犹有未喻何哉子夏富哉之叹所以深賛而明辨之也选所以举错所以逺虽然仁知未始相离也不仁者逺所以爱人子贡问友子曰忠告而善道之不可则止无自辱焉忠告善道友之义也须识不可则止之意方善不然非特无益于人自辱多矣或者告之未必忠道之未必善及其不可则又尤人之不我听也何取于友哉曽子曰君子以文㑹友以友辅仁用力于仁者本非他人能致其力也无同志之助无规警夹持之功倏焉违之而不自觉矣是故贵于有辅也然而无文亦不足以㑹友㑹有粲然相接之意融堂四书管见卷六融堂四书管见卷七钦定四库全书融堂四书管见卷七宋钱时撰论语子路第十子路问政子曰先之劳之请益曰无倦有以先之不令而行有以劳之虽劳不怨为政之道莫要于此而子路犹请益何哉答曰无倦则不必外此二者而求益矣天下事那一件不是倦后放下了仲弓为季氏宰问政子曰先有司赦小过举贤才曰焉知贤才而举之曰举尔所知尔所不知人其舎诸宰为有司之长先者率先之也能率先则或苛于责人或偏于任己又须赦小过举贤才方尽善贤才固难知举其所知是矣而不知者他人自应不遗也知其贤而不与立却不可子路曰卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知葢阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所苟而已矣天地定位而卑髙贵贱之名已立名者三纲之所以张五典之所以逊也正名二字圣人之大法为国之大经春秋一书亦只是正名而已施之于卫国固其所当然也子路以为迂真野矣哉且名不正后何如説得言自然不顺言不顺何以行得事自然不成事不成则乱而无序乖而不和礼乐自然不兴既乱既乖刑罚自然不中刑罚不中暴虐是作民自然无所措手足如此而谓之政可乎故曰君子名之必可言也言之必可行也君子于其言无所苟而已矣名才不正只是苟道樊迟请学稼子曰吾不如老农请学为圃曰吾不如老圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼农圃小人之事也礼义信大人之事也上之所好者大则在下者莫敢不承四方之民从之如归矣何以稼为哉孟子之辟陈相正是此意子曰诵诗三百授之以政不达使于四方不能专对虽多亦奚以为此章见得古人读书无非切已实事诵三百篇后不达为政之理不能专对四方虽多何以为哉诗通于政故达诗可以言故专对子曰其身正不令而行其身不正虽令不从正则不令而行不正则虽令不从行与不从有决然一定而不可易者谁实使之然哉此理在人如何冺没得子曰鲁卫之政兄弟也鲁卫固兄弟也世衰道微莫能相尚其政亦相伯仲云子谓卫公子荆善居室始有曰苟合矣少有曰苟完矣富有曰苟美矣善居室者善处家也始有曰苟合言家道可以粗合非喜其财之聚也少有曰苟完言家道可以粗全非喜其财之足也富有曰苟美言家道可以粗美非喜其富有之为美也富家大吉隠然可见若所美在富圣人何以善称哉苟字有谦抑自牧之意子适卫冉有仆子曰庶矣哉冉有曰既庶矣又何加焉曰富之曰既富矣又何加焉曰教之聚人曰财庶则不可以不富也资富能训富则不可以不教也自井田废而民不富矣自学校废而民不教矣夫子此语王政之次第也子曰苟有用我者期月而已可也三年有成春秋之民急于望治而先王之制髣髴尚存圣人为之特易为力耳期月已可其感速也三年有成其化洽也子曰善人为邦百年亦可以胜残去杀矣诚哉是言也善人比圣人功化固不侔也然绵厯百年亦可以胜残去杀后世郡县乃有邦之寄数迁数易如传舎真能有志于民者又数十年不一遇也胜残去杀之效如之何而可见也哉子曰如有王者必世而后仁圣人功化固甚速也然必三十年之久而后跻民以仁葢富而教之非年嵗间事当时风俗大壊须是斯民生长教化之中至于光被方成仁俗耳然则三年何谓有成曰所以成必世之规模也子曰苟正其身矣于从政乎何有不能正其身如正人何夫子于正身之道数致意焉大学所以治国平天下者端在此耳故曰于从政乎何有言不难也冉子退朝子曰何晏也对曰有政子曰其事也如有政虽不吾以吾其与闻之季氏专权不议于公庭而议于私室不议于大夫而谋于家臣其无君甚矣冉有曰政夫子曰事非诡辞也所以正季氏无君之罪也定公问一言而可以兴邦有诸孔子对曰言不可以若是其㡬也人之言曰为君难为臣不易如知为君之难也不㡬乎一言而兴邦乎曰一言而䘮邦有诸孔子对曰言不可以若是其㡬也人之言曰予无乐乎为君唯其言而莫予违也如其善而莫之违也不亦善乎如不善而莫之违也不㡬乎一言而䘮邦乎知克艰者必无宴安鸩毒之祸邦所以兴乐面从者必无法家拂士之言邦所以䘮叶公问政子曰近者説逺者来説之义兑卦详矣非有以深服乎其心不可强也所以近者説则逺者来矣子夏为莒父宰问政子曰无欲速无见小利欲速则不逹见小利则大事不成欲速者事事廹切安能逺到见小者处处窒碍安能大成𢎞则无此病矣叶公语孔子曰吾党有直躬者其父攘羊而子证之孔子曰吾党之直者异于是父为子隠子为父隠直在其中矣证父攘羊贼恩甚矣谓之直可乎知贼恩之非直则父子之相隠乃不直之直也故曰在其中樊迟问仁子曰居处恭执事敬与人忠虽之夷狄不可弃也才不放逸则本心本自无害居处恭不放逸于暗室屋漏之地也执事敬与人忠不放逸于交事应物之时也然有须臾间断便不可直云夷狄则其他之不弃可知此言用力于仁至为精切子贡问曰何如斯可谓之士矣子曰行已有耻使于四方不辱君命可谓士矣曰敢问其次曰宗族称孝焉乡党称弟焉曰敢问其次曰言必信行必果硁硁然小人哉抑亦可以为次矣曰今之从政者何如子曰噫斗筲之人何足算也耻之于人大矣然有耻非其耻者焉世之人一切外物稍不如人则知恶之至于天爵良贵天之所以予我而人之所以自别于禽兽者乃甘心自弃溷溷于蛆蝇粪壤而不知反然则行已而有耻者岂不甚可贵乎行已有耻方説得不辱君命子贡善为説辞故警之以此若夫孝弟闻于宗党则行已之一端所以为次也言必信行必果非大人之事比孝悌不同矣所以又为次下是则浅中狭量小噐易盈真溷溷之徒耳何足数哉子曰不得中行而与之必也狂狷乎狂者进取狷者有所不为也中行者由中而行无过不及之名也然而岂易得哉惟不可得故思其次狂者行有不掩未免于过却能有志不肯苟安故曰进取狷者不屑不洁未免不及却知自好不肯妄作故曰有所不为惟进取而后可与进也惟有所不为而后可与有为也子曰南人有言曰人而无恒不可以作巫医善夫不恒其徳或承之羞子曰不占而已矣巫而无常必至于慢神医而无常必至于误疾巫医而无常且不可况为徳者乎羞辱继之也必矣故曰不占言此爻辞所示不待占而知也子曰君子和而不同小人同而不和和如和羮同如济水有善相告有过相规不为苟异此之谓和诩诩取下不择是非务为苟合此之谓同和则不同矣同则不和矣子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之乡人皆好之安知非愿人之徒乎乡人皆恶之安知非独行之士乎是非特未定也惟为善者之所好为不善者之所恶则其人不言而决矣是故不得于君子而得于小人有识者耻之子曰君子易事而难説也説之不以道不説也及其使人也噐之小人难事而易説也説之虽不以道説也及其使人也求备焉随材噐使故易事侧媚无所容故难説小人则不然狥己之欲而正大者必不投责人以苛而真才实能者未必察公则𢎞私则隘也子曰君子泰而不骄小人骄而不泰心广体胖自然不骄志满气盈自然不泰子曰刚毅木讷近仁刚毅则不回挠木讷则不浮驰如此等人资质最美畧无疵病无世俗污浊之过学易为力非近仁乎子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡子路问士而夫子独以朋友兄弟答之葢三纲五常之道由朋友而明忠告善道所系大矣兄弟同气也惟弟不念天显兄亦弗念鞠子哀则其于人道何如也友于兄弟乃所以孝于父母然则朋友兄弟之于士行岂不甚重矣哉曰切切偲偲曰怡怡与行行气象不同所以勉之子曰善人教民七年亦可以即戎矣善人教民岂教之战哉七年之久必有以得乎其心者虽胜残去杀之效尚逺然亦可以犯难而不携矣此与前为邦百年皆着亦可以三字备见善人事体子曰以不教民战是谓弃之古者兵农未分伍两军师之法乃其素习不待教也况春秋之世乎夫子之言为无义战而叹耳知教则知亲其上死其长宪问第十四宪问耻子曰邦有道谷邦无道谷耻也不知得时所以行道不知俭徳所以避难龊龊然但志于禄岂不甚可耻哉虽然知耻者不如是也克伐怨欲不行焉可以为仁矣子曰可以为难矣仁则吾不知也克伐怨欲不行焉特彊遏力制而不发耳其病固在也故曰不可以为仁仁者常觉常明空洞无体元不费分毫力何遏制之有哉子曰士而懐居不足以为士矣居固人之所安也懐之则苟安矣有志者不然非必役役于外而后谓之不懐也子曰邦有道危言危行邦无道危行言孙邦有道而不能危言则非尽忠邦无道而不能言孙则非免祸若夫坚节正操所谓确乎不可㧞者则未始随世而变也子曰有徳者必有言有言者不必有徳仁者必有勇勇者不必有仁徳非期于言也和顺积中则自然有言仁非期于勇也养而无害则自然有勇然则言岂颊舌而勇岂血气之谓哉南宫适问于孔子曰羿善射奡盪舟俱不得其死然禹稷躬稼而有天下夫子不答南宫适出子曰君子哉若人尚徳哉若人善射盪舟不得其死而躬稼者乃能有天下徳力之效何如哉夫子不答黙领其意也出而称之恐没其善也非君子必无此见非尚徳必无此言子曰君子而不仁者有矣夫未有小人而仁者也念虑之微纎毫微动便是违仁岂若小人之所谓不仁者哉颠㝠人欲横流之中醉生梦死浮沉溷溷安知本心之本仁也子曰爱之能勿劳乎忠焉能勿诲乎劳之者所以爱也诲之者所以忠也不然是祸之耳何谓忠爱子曰为命禆谌草创之世叔讨论之行人子羽脩饰之东里子产润色之郑国晋楚之间能以弱为强者有人故也一辞命之出凡更四手其不苟也如此则他事可知涣汗其大号所以系国体者甚重夫子特有取焉或问子产子曰恵人也问子西曰彼哉彼哉问管仲曰人也夺伯氏骈邑三百饭疏食没齿无怨言人之得名为人者岂徒形体之谓哉夺邑三百没齿无怨非有以深服乎其心不可彊也夫子独举此事而以人许之子产恵人孟子又曰恵而不知为政若知为政则不止于恵矣子曰贫而无怨难富而无骄易素其位而行何骄怨难易之有此特言常人之情耳富而无骄未足多也贫而无怨何所不至哉子曰孟公绰为赵魏老则优不可以为滕薛大夫或优为或不可为才各有所宜也用违其才则失矣公绰之不欲夫子葢深知其人者子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣曰今之成人者何必然见利思义见危授命久要不忘平生之言亦可以为成人矣兼四子之长而又文之以礼乐宜足以当成人之名矣葢未至于圣皆未可以言至而况乎四子者未必闻道也耶故曰亦可以夫子参错其説矫其偏而勉之子路乃复以今之成人者何必然为问苟安甚矣夫子不拒也临财不苟得临难不苟免又不失信于平日之言亦人之所难能而子路之所可能者夫子复就而与之语亦所以进之子问公叔文子于公明贾曰信乎夫子不言不笑不取乎公明贾对曰以告者过也夫子时然后言人不厌其言乐然后笑人不厌其笑义然后取人不厌其取子曰其然岂其然乎时然后言必无过言乐然后笑必无苟笑义然后取必无妄取三者发而中节非得情性之正不能也故人皆不厌审如是岂易得哉其然者然其言也岂其然乎者难其事而疑之也子曰臧武仲以防求为后于鲁虽曰不要君吾不信也得罪而出奔反邑而求后当时固未知其非也夫子直以要君书之此诛心之笔所以惧乱贼者武仲之知如此哉子曰晋文公谲而不正齐桓公正而不谲桓公数十年之规模管仲之力也只为正而不谲所以展拓得去一匡九合翕然向附惜其正是才力识见到此特假之耳若就学上得力岂易量哉晋文数年成霸事体故大不同二霸得失两言而定此春秋褒贬之纲也子路曰桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁管仲不死子纠之难先儒于魏征论之详矣愚谓人臣死节当观其终身大体之所系三仁在殷或去或奴或死义各有归未可一槩论也槩以死者为是则微箕安所逃哉子路疑管仲之未仁夫子特举其事业以明之而不言其不死意可见矣如其仁者其指管仲也虽圣人之仁未易可及就事业而论亦管仲之仁也子贡曰管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左袵矣岂若匹夫匹妇之为谅也自经于沟渎而莫之知也诸侯知天王之尊生民免夷狄之祸皆管仲之赐也不然则大经大法冺然不存夷狄异类横行中国而衣冠礼乐之地沦污于腥羶而莫之救其视区区一死真沟渎自经之徒耳又况管仲于义可以不死者乎子贡于此复疑其非仁夫子既大其匡天下攘夷狄之功直以匹夫匹妇之谅明其不当死伟然正大是非昭揭而管仲之论定矣公叔文子之臣大夫僎与文子同升诸公子闻之曰可以为文矣知臧文仲之窃位则知公叔文子之可以为文文不必以谥义为解也特言其进不隠贤无媿于此谥耳子言卫灵公之无道也康子曰夫如是奚而不䘮孔子曰仲叔圉治賔客祝鮀治宗庙王孙贾治军旅夫如是奚其䘮治賔客则交邻国者有人治宗庙则脩祭祀者有人治军旅则立武事者有人此卫之所以仅存也虽然维持把握偶未坠耳君曰无道终安能国者乎子曰其言之不怍则为之也难无愧于言者必不苟于所为此章与为之难言之得无讱乎正相发陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也时无方伯连帅而讨逆之议发于致仕之大夫亦可悲矣沐浴而请圣人所以行天罚也公曰告夫三子是太阿倒持不有其柄也之三子告不可是同恶相党恶伤其类也再言不敢不吿者若曰知而不言其责在我言而不行其责在人所以深罪鲁之君臣也子路问事君子曰勿欺也而犯之不欺而犯方是尽忠欺而犯焉是无君也所以戒勇者子曰君子上逹小人下逹达之为言到也究竟其事之谓也君子日趋于上不究竟不止小人日趋于下不究竟亦不止子曰古之学者为己今之学者为人凡学不自格物致知上做工夫皆非为己也逐逐文义之未昏昏声利之场安知为己者之为何事哉夫子之时已有此叹蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎欲寡过而未能是其所以用力处五十而知非六十而化岂偶然之故哉使者之辞虽谦而实宻夫子所以喜之子曰不在其位不谋其政曽子曰君子思不出其位曽子因夫子之言而引艮象以证之也知止其所自无越思有一毫不安分之心即出位矣子曰君子耻其言而过其行与其言浮于行也不若行浮于言也夫子于言上着一耻字于行上着一过字大抵学者空言多力行少所以警切之子曰君子道者三我无能焉仁者不忧知者不惑勇者不惧子贡曰夫子自道也夫子常言中庸不可能非谦辞也实不可能也日用平常无思无为何能之有能即起意忧矣失其为仁矣惑矣失其为知矣惧矣失其为勇矣我无能焉夫子所以截学者起意之病根子贡未领而但曰夫子自道何也子贡方人子曰赐也贤乎哉夫我则不暇古之学者为己而暇方人乎呶呶然品藻是非笃实务内者不如是也夫子抑扬其辞所以鍼子贡之病子曰不患人之不已知患其不能也智愚贤不肖之分只是箇能与不能耳以人不知为患必非实能苟实能虽不知何害子曰不逆诈不亿不信抑亦先觉者是贤乎先觉二字肇见于此举世昏昏醉生梦死而我独脱然如大寐之得醒故曰先觉此是圣门深造自得第一箇字大学之格物正为此耳岂拘文牵义所可彊通哉学者但知以逆料为明亿度为知机变之巧荆棘其中自谓过人甚逺而我之所固有者乃茫然不知自反此先觉之所以为贤也夫子此言至明至切微生畆谓孔子曰丘何为是栖栖者与无乃为佞乎孔子曰非敢为佞也疾固也诚者非自成己而已也所以成物也若偏守一隅而不通于用则治国平天下之道将谁任其责乎畆以夫子为佞真所谓固者异端之害徃徃类也子曰骥不称其力称其徳也骥非无力也不称其力而称其徳况人乎无徳而负才其害大矣或曰以徳报怨何如子曰何以报徳以直报怨以徳报徳匿怨而友且不可况以徳而报怨乎必以徳而报怨则凡有徳于我者如何其报也是故莫若以直报怨以徳报徳以徳报徳者人所徳于我我亦以徳报之也若以直报怨则岂彼有怨于我而我亦以怨报之哉横逆之来处以大顺自反而缩行乎大公所谓直报如斯而已子曰莫我知也夫子贡曰何为其莫知子也子曰不怨天不尤人下学而上达知我者其天乎圣心即天复何所怨行乎大顺复何所尤不离日用之间而上达天徳之妙非是地歩洞然相照虽颜子亦知未尽况他人乎人莫我知而天知之此所以为圣欤或者谓夫子道不行于当世故有是叹愚以为不然公伯竂愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何圣贤之穷达系斯道之兴废是有命焉岂人所能为哉伯寮之愬非也景伯之力亦非也断之以命而君子小人之论定矣子曰贤者辟世其次辟地其次辟色其次辟言辟世则其时可知辟地则其国可知辟色辟言则其君可知色与言亦有浅深色方行于颜色未有言也若形于言则已甚矣知㡬明微所以免祸此贤者之事也若圣人则不然仕止久速惟义所在无适无莫安所辟哉或曰龙逢比干何以不辟曰委质为臣葢有义不可得而辟者事体各不同也子曰作者七人矣此承上章而言能如是者凡七人也岂微子篇所谓逸民者欤子路宿于石门晨门曰奚自子路曰自孔氏曰是知其不可而为之者与知其不可而不为者晨门之所以贤知其不可而不可以不为者夫子之所以圣晨门但知晨门而不知夫子之为夫子者也子击磬于卫有荷蒉而过孔氏之门者曰有心哉击磬乎既而曰鄙哉硁硁乎莫己知也斯己而已矣深则厉浅则揭子曰果哉末之难矣闻击磬而知夫子叹鄙哉硁硁之莫已知荷蒉之贤亦岂易得哉必欲于此遂止而以为得厉揭之宜则是果于忘世矣民坠涂炭义不能一朝安所谓被发缨冠而徃救者也若果于忘世岂圣人之所难哉荷蒉亦晨门之流子张曰书云髙宗亮隂三年不言何谓也子曰何必髙宗古之人皆然君薨百官总已以听于冢宰三年谅隂三年不言所以居䘮也百官听于冢宰所以居摄也厯三年之久而冢宰摄行其事非徒不言而已子张独以髙宗为问夫子独以古人为答则是当世此礼已不复先王之旧矣后世乃有创为短䘮以日易月者呜唿岂人情也哉子曰上好礼则民易使也礼辨上下定民志上不好礼如水脱防乖争凌犯之风肆矣可得而使哉世衰俗壊那一事不就不知礼上做出率意妄作㡬无以自别于禽兽才知礼便自然和子路问君子子曰脩己以敬曰如斯而已乎曰脩己以安人曰如斯而已乎曰脩己以安百姓脩己以安百姓尧舜其犹病诸脩己以敬正大学之要㫖所谓治国之道及平天下皆本于是子路不能切实内省意若未足而再三问之夫子既答以安人又答以安百姓次第推究不离脩己二字又恐其未喻也直以尧舜犹病答之呜唿敬哉外此而求多也哉原壤夷俟子曰幼而不孙弟长而无述焉老而不死是为贼以杖叩其胫贼仁者谓之贼侈然自放则本心亡矣非贼而何然其病则自不孙弟始方其童幼傲然莫知有敬事其长上之道不孙不弟习以性成及其长也又无一善之可称果何贵于食天地之粟而谓是人也老而不死是为贼耳因原壤踞肆推明三节以谕之复叩其胫以警之夫子教人未有如此章之切直者然则童䝉之日可不以孙弟为先务而使习于礼训也哉阙党童子将命或问之曰益者与子曰吾见其居于位也见其与先生并行也非求益者也欲速成者也欲速成必至于躐等居位并行皆躐等之病真求益者不如是也夫子使之将命所以敛而抑之使循其序欤时未欲与之言因或者有问而答以此童子其闻之矣融堂四书管见卷七融堂四书管见卷八钦定四库全书融堂四书管见卷八宋钱时撰论语卫灵公第十五卫灵公问陈于孔子孔子对曰俎豆之事则尝闻之矣军旅之事未之学也明日遂行在陈絶粮从者病莫能兴子路愠见曰君子亦有穷乎子曰君子固穷小人穷斯滥矣不可则止宁用终日困徳之辨不失其亨此圣人明去就之宜处患难之道也固者至死不变况穷乎小人惟不能固所以溢子曰赐也女以予为多学而识之者与对曰然非与曰非也予一以贯之参也鲁无支离浮杂之病况又功深力到故竟以一贯语之言下便领子贡聪明多知正是他碍事处不多之㫖既尝发之矣于此复先提其所病而后语以一贯之妙惜乎犹未领也观其平日号为多言如何到这里却道不得一箇唯字此殆未悟性天道不可闻之先欤子曰由知徳者鲜矣人孰无此徳所以不知者其病安在鸢飞鱼跃葢甚昭昭也夫子唿由而语之警䇿深矣子曰无为而治者其舜也与夫何为哉恭已正南面而已矣观舜受尧禅朝觐诸侯遍厯四岳庶事从头多整顿过如何却道无为如何又道有天下而不与圣心虚明变化无方虽为而实未尝为也虽有天下而实未尝与也后世才説勤政便焦劳才説无为便不事事安知所谓恭已正南面也哉子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅子张尝问干禄尝问达此又问行大抵皆务外以求遂其所欲夫子一使反求诸已就言行上切实用功正切子张之病而教之也逺而蛮貊近而州里习俗虽异本心则同忠信笃敬感无不通见其参前见其倚衡则是无时而非忠信笃敬也无徃而非忠信笃敬也举天地万物万变万化皆我忠信笃敬之妙也行矣虽百世以俟圣人而不惑矣何州里蛮貊之间哉子张书绅惜乎未领子曰直哉史鱼邦有道如矢邦无道如矢君子哉蘧伯玉邦有道则仕邦无道则可卷而懐之邦无道如矢最见得他直处有道之世能直固难至于所遭之时﨑岖艰棘而不能变其守非独立不惧不易乎世未易语也有道则仕无道则可卷而懐之可字最宜玩味若无可卷懐而徒为髙尚特素隠耳不得为之君子子曰可与言而不与之言失人不可与言而与之言失言知者不失人亦不失言圣人之于语黙如是其不苟哉自非清明洞然有以真知其人之可不可必未免二者之失也是故失人者不足以成物失言者必至于招忧子曰志士仁人无求生以害仁有杀身以成仁仁者不失其本心之谓义所当死而幸生苟免则本心亡矣生犹无生也当死而死浩然无媿乃所以成仁虽然各惟其可而已苟可以不死而勇于自杀则与求生害仁者均一失也岂志士仁人之所为哉子贡问为仁子曰工欲善其事必先利其噐居是邦也事其大夫之贤者友其士之仁者入芝兰之室久而不闻其香己欲为仁而所事所友者或非其类其不至于波流风靡者㡬希矣颜渊问为邦子曰行夏之时乗殷之辂服周之冕乐则韶舞放郑声逺佞人郑声滛佞人殆四代礼乐经世之大法夫子之得邦家其规模可见矣颜渊此问其在请事斯语之后乎克己复礼大本既立为邦之道可由是而推己夫子既告之以四代礼乐而复以郑声佞人为虑于此二者少不加谨则克己之功且从而隳矣如礼乐何子曰人无逺虑必有近忧虑不经逺患在目前此必然之理也子曰已矣乎吾未见好徳如好色者也夫子再发此叹而加已矣乎三字其辞愈切而所以警人者愈深矣一日克己岂易得哉子曰臧文仲其窃位者与知栁下恵之贤而不与立也贤如栁下恵邦家之光也岂易得哉秉政之臣不知则已知之而不与立此文仲之所以窃位欤一窃字所以诛其心若大公无我推国之名噐与贤者共之安得有此病也惟是若一已之私物是以惴惴患失常恐贤者之进为己不利百方而挤之而斥逺之矣何暇与之并也哉子曰躬自厚而薄责于人则逺怨矣薄于责己厚于责人则人不心服而召怨也必矣子曰不曰如之何如之何者吾末如之何也已矣轻虑躁发必不能为此丁宁戒惧之辞也虽圣人且奈何哉事到兢兢然若不胜其任处方有商量子曰羣居终日言不及义好行小慧难矣哉所贵于羣居者相规以正相观而善也为无益之谈为机变之巧此其为害有不可胜言者故曰难矣哉然饱食终日无所用心则未免此弊耳真有志者不如是也是故学必贵友子曰君子义以为质礼以行之孙以出之信以成之君子哉质是立骨子处骨子端正方説得礼方説得孙方説得信且如老佛之教亦能礼其所谓礼亦能孙亦能信只为灭天伦壊人道从头错了是以彻底皆差为万世大法之罪人一义字吾圣人所以立极所以维持三纲五常自别于夷狄禽兽者也义以为质乃是制事之本不可草草放过有此质后却不可无礼无礼则断不可行有礼矣不孙则断不可出孙矣无信则断不可成子曰君子病无能焉不病人之不已知也苟能矣何患人之不己知哉以人不知为病其病始大子曰君子疾没世而名不称焉非疾无名也疾其无可称耳子曰君子求诸己小人求诸人小人求诸人非特要誉而已凡所以汲汲皇皇遂私从欲而不知止者无一而不求诸人也君子务内只是自反子曰君子矜而不争羣而不党信道不回非好胜也故虽矜而不争和气接物非偏私也故虽羣而不党子曰君子不以言举人不以人废言必考其实故不以言举人不狥其名故不以人废言此心公明方可语此子贡问曰有一言而可以终身行之者乎子曰其恕乎己所不欲勿施于人子贡方人一恕字正中其病昔也谓非所及而今之语其可进此矣夫子曰吾之于人也谁毁谁誉如有所誉者其有所试矣斯民也三代之所以直道而行也毁则没其实誉则过其实夫子岂苟誉人者有所试而后称之耳三代之民所以直道而行其故也毁誉不实则矫情饰伪得以欺世而风俗靡然矣何由而行直道也哉直只是朴实不回曲心本直也有一㸃私意便失其直子曰吾犹及史之阙文也有马者借人乗之今亡矣夫史阙文马借乗恐古人有此语故夫子举而言曰史之阙文吾尚可以及之如阙疑阙殆郭公夏五之类可见若借乗之事则今无有矣葢叹世道益薄人情益偷公私藩篱形骸尔我其意非专指马也子曰巧言乱徳小不忍则乱大谋无定见必为巧言所乱无定力必为小不忍所乱自昔圣贤所贵乎致知者只是理㑹箇不乱耳禹曰安汝止伊尹曰钦厥止不乱之谓也乱后都差子曰衆恶之必察焉衆好之必察焉衆好衆恶特衆人之好恶耳或是或否皆未可知而流俗则未必能察也圣人于此都要契勘孟子所谓皆曰贤然后察之正是此意子曰人能𢎞道非道𢎞人道本大也岂人有以大之而后大哉只为常人意蔽欲窒是以日用而不知其为大耳功深力到一旦洞然六通四辟范围无外而后知其为大焉非昔小而今大也昔迷而今悟也故曰人能𢎞道若夫不学本心晦蚀自窘自求如蜗在封则是道之大虽自若也如人何哉故曰非道𢎞人子曰过而不改是谓过矣人谁无过改之为贵是故圣人贵乎复也若不能改其过成矣终何説哉一改字是圣狂之分学者所宜深体子曰吾尝终日不食终夜不寝以思无益不如学也思曰睿睿作圣岂可不思此章特戒无益而思者耳圣人自谓吾尝废食忘寝以思之而无所益故不如学也託诸己以勉人子曰君子谋道不谋食耕也馁在其中矣学也禄在其中矣君子忧道不忧贫耕所以谋食宜可无馁也而曰馁在其中馁非饥之谓也志于食者道必馁行有不慊于心之谓也学所以谋道非志于禄也而曰禄在其中禄非必爵禄之谓也道之腴者固禄之理干禄岂弟之谓也然则君子之所忧者道耳而忧贫乎哉子曰知及之仁不能守之虽得之必失之知及之仁能守之不庄以莅之则民不敬知及之仁能守之庄以莅之动之不以礼未善也知及之者觉此本心之谓也觉则至矣故曰知及大学之道在明明徳晋之象曰君子以自昭明徳明此斯谓之知守此知而不失斯谓之仁旧习蔽锢安能尽净意欲念动如云忽兴兢业不继用力微懈虽得必失昏昏如故甚可畏也仁能守矣至于临民则又不可不庄庄矣至于举措施为则又不可不以礼知及仁守所以成已也庄莅礼动所以经世也异端之教自谓识心见性而呵佛骂祖果庄已乎离伦絶类果礼已乎愚尝有诗云圣道大明备异端何偏亏晚学敢妄僣因依相发挥昏昏若醉梦日用不自知一旦有先觉涣然脱沉迷勿忘勿助长斯须那可违乃若梦乍醒麴车仍朶頥偃蹇不自爱虽得必失之守此之谓仁失此之谓愚炳炳两端揭巍巍大训垂若为庄与礼丁宁犹费辞呜唿至矣哉斯言岂予欺此心万古同本无夷夏殊民彞大冺乱世道谁纲维恭惟彼陶唐六合同光辉睦我九族亲协彼万邦黎从根到枝叶整整无漏遗试舜第一义二女徃嫔虞诸难乃遍厯首事五典徽载观巖廊上君臣相俞吁钦哉不离口此岂笑貌为敷教得汝契降典咨汝夷大禹九功成臯陶象刑施刑所以弼教功所以叙彞穆穆我文王敬止于缉熈江汉无犯礼化行自闗雎金科垂玉律如日行天衢有志扶世道何能易此规去圣日以逺礼壊俗浇漓裔夷来用夏异端转交驰琐碎不暇问髠耏者为谁弃三纲九法其教方得推羣居抱空寂髙谈𤣥妙机或推倒禅床或拗折竹篦溺尿与疴屎呵佛骂祖师先圣答问仁诸贤请事斯雍容洙泗上安有此行移只消一不庄坐见百度隳况复离伦类家国何由齐佛者西方仙顾敢相瑕疵渠自用渠法我实无用兹吾党有家风所宜日孜孜轻俊乐便捷徃徃不自持骎骎堕其网气习易转枢相延无忌惮陋视六艺书浸滛去不反宁顾百世非民日化魑魅义同救溺饥物物皆我心此责将安归于此有欠阙恐非仁者宜时也抑何幸投老得所依到此重感激端拜聊陈诗子曰君子不可小知而可大受也小人不可大受而可小知也君子只就末节细故上看他不得直是到常人所不可能处担荷得去方见君子虽然勤小物矜细行固无一节之不善也特不专在这上耳小人则不然浅中狭量如何大受愚旧说如此后闻先师云君子而不大受则道不明小人大受则为无忌惮矣君子于此可不慎欤子曰民之于仁也甚于水火水火吾见蹈而死者矣未见蹈仁而死者也民之惮于为仁不啻如蹈水火水火固有焚溺之患矣未有以仁而伤生者然则何所惮而不为哉至于人欲之横流情伪之滋炽滔滔焰焰自益深益热矣乃反甘心而不悔此下愚之所以不移圣人之所以哀矜也子曰当仁不让于师仁之为道是圣门第一工夫进之唯恐其不亟行之惟恐其不力非可与人相让而为者也到此地虽师有所不让岂可谓师为之而不敢为哉不让非争胜之谓子曰君子贞而不谅贞者万变而不失其正岂若匹夫匹妇之为谅哉谅者守小信而不知变必不能正也子曰事君敬其事而后其食敬其事者尽忠于君夙夜匪懈之谓也人患不能敬耳利禄岂可急哉若以利禄先入其心只是私意安得能敬子曰有教无类种类虽或不同然同有此心则同有此理安有不可教者但患不真有教耳真有教方不论其类直是能转移变化方可言有启廸之不得其㫖感发之不得其道虽谆谆其诲谓之有可乎子曰道不同不相为谋谋者相资以取益也功利而与之谋道问学而与之谋利可乎二者不啻氷炭子曰辞达而已矣古人非泛滥于文也所以明理耳故曰辞达而已矣虽然敷畅厥㫖了然无疑方谓之达辞至于能达岂易得哉师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也观夫子相师之道岂薄俗所可知哉哀矜恻怛之意温然见于辞㫖之外一物失所如己隠忧此天地之心也季氏第十六季氏将伐颛臾冉有季路见于孔子曰季氏将有事于颛臾孔子曰求无乃尔是过与夫颛臾昔者先王以为东䝉主且在邦域之中矣是社稷之臣也何以伐为冉有曰夫子欲之吾二臣者皆不欲也孔子曰求周任有言曰陈力就列不能者止危而不持颠而不扶则将焉用彼相矣且尔言过矣虎兕出于柙龟玉毁于椟中是谁之过与冉有曰今夫颛臾固而近于费今不取后世必为子孙忧孔子曰求君子疾夫舎曰欲之而必为之辞丘也闻有国有家者不患寡而患不均不患贫而患不安葢均无贫和无寡安无倾夫如是故逺人不服则脩文徳以来之既来之则安之今由与求也相夫子逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也夫子始责之以尔是过与则曰二臣皆不欲及再责之以是谁之过欤则曰不取必为忧屡遁其説而情实毕露矣不曰欲之而必为之辞此君子所以疾恶之也大抵国家先治内后治外不患寡而下治内之道也夫如是而下治外之道也今也逺人不服则不能来邦分崩离析则不能守而乃谋伐颛臾于邦内扶颠持危恐不如是二子之罪安所逃乎忧在萧墙所以警惧而教之也此章辞㫖明畅事之是非利害切中二子之隠微昭然如数黒白于照临之下非圣人孰能与于此哉孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议臣无有作福作威玉食此一王之权所以尊无二上者也礼乐征伐自诸侯出则世数久逺固已可占况大夫乎又况陪臣执国命乎此葢为当时而叹也天下有道人主之威权日行于上诸侯有不然者则变置之安得使大夫而窃政于其下哉有道则自无可议孔子曰禄之去公室五世矣政逮于大夫四世矣故夫三桓之子孙微矣禄去公室即其大夫专政之渐也政逮大夫即其子孙衰微之兆也安有上失操柄盗弄威权而能遗子孙以无祸者哉后世姦臣擅国自谓得志然而祸不旋踵族无噍类此可以为鉴矣夫子虽为三桓而发实万世之大戒孔子曰益者三友损者三友友直友谅友多闻益矣友便辟友善柔友便佞损矣直则不回谅则无伪多闻则可以质疑辨惑辟与柔佞如滛声美色最易入人非早辨而痛絶之未有不濡染于此者世之人徃徃不知损之为损而反惮益者之难亲夫子别白两端开示深矣孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣乐者心之所好向慕而不忘也所好者善自然为益所好者不善自然为损则是非向背发乎一念之微可不谨哉节者裁制而归于中也孔子曰侍于君子有三愆言未及之而言谓之躁言及之而不言谓之隠未见颜色而言谓之瞽言未及者犹云未説到此言及之者犹云正説到此人之颜色可以占其意向不知其意向如何而遽言之安知不至于失言乎是非要探伺颜色为容悦也侍君子而言其不可苟如此孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得人之私欲随其血气各有所偏自少壮至老毎就其偏而戒之则始终不动于血气矣此克己之大㫖也虽然槩论人生有此三节尔若真能用力于仁毋意毋我后面许多节病亦自然不作孔子曰君子有三畏畏天命畏大人畏圣人之言小人不知天命而不畏也狎大人侮圣人之言知天命则畏之矣古之君子所以战战兢兢临深履薄戒谨恐惧不敢少懈者果为何事也哉惟其不知是以不畏大人全天命者也圣言明天命者也君子无徃而不敬小人无徃而不慢孔子曰生而知之者上也学而知之者次也困而学之又其次也困而不学民斯为下矣此章是圣人道与人最深切处生知者不假脩习自然清明所谓性之所谓上知下是必须学而后得所以致其知也又下是却又未能便学直待间闗险阻憷廹无聊乃向此一路方肯用力此三者资质虽各不同及其知之则一而已若夫困后又复不学颠倒㝠迷醉生梦死终身由之而不知耳可怜矣哉呜唿生而知之者不得见矣真能有志于学者且不易遇也悲哉孔子曰君子有九思视思明听思聪色思温貌思恭言思忠事思敬疑思问忿思难见得思义此一章正是行着习察精宻处人之行已那一事不就不思上壊了其目虽九其本则一何谓一曰由乎心不明乎心而欲逐项正救难矣思明则非礼勿视思聪则非礼勿听思忠则非礼勿言此外大抵非礼勿动之事也孔子曰见善如不及见不善如探汤吾见其人矣吾闻其语矣隠居以求其志行义以达其道吾闻其语矣未见其人也齐景公有马千驷死之日民无得而称焉伯夷叔齐饿于首阳之下民到于今称之其斯之谓与如不及惟恐不得到也如探汤畏之不敢近也此事固有能行者矣若夫隠居以求其志行义以逹其道则非遯世无闷确乎不㧞者不能今之世徒能言耳吾未见其人也必若伯夷叔齐而后可以当此故曰其斯之谓欤饿于首阳之下便是他求其志达其道处徒有千驷何徳之可称哉陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也诗书执礼皆雅言也伯鱼于夫子独立之时而所闻者不外乎此葢可见矣陈亢始以异闻为问终也以逺其子为喜私意浅见安知圣人大公无我之心哉诗优柔而和平人情物理靡不曲尽故能言礼防人情之流秩然有度故能立邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人邦君之妻称唿不一如此名之所以正分之所以严也记此一端其他可例融堂四堂管见卷八融堂四书管见卷九钦定四库全书融堂四书管见卷九宋钱时撰论语阳货第十七阳货欲见孔子孔子不见归孔子豚孔子时其亡也而徃拜之遇诸涂谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣礼际苟善夫子未尝絶人阳货意欲见之不召而冀其自来又矙亡而以物致之不诚甚矣设仁知两端且欲讽切而挽之夫子亦岂果于忘世甘于失㡬者可以仕则仕特不可以身苟狥人耳吾将仕矣之语婉而不激直而不倨圣人所以见恶人之道辞气含蓄如此哉先师谓此不书阳货瞰亡而独书孔子时其亡大阙典子曰性相近也习相逺也性无所不善其初岂相逺哉由所习之殊遂若天渊之隔耳性非人力所可为也性习字学者所宜明辨而究心焉子曰唯上知与下愚不移习而相逺夫人皆然也惟上知与下愚则断然不移上之不移于下下之不移于上气质昏明自然而然不因习而逺也或曰惟圣罔念作狂惟狂克念作圣谓之不移何也曰既圣矣安得狂谓设若罔念则亦转而狂耳若狂者进取则与下愚不同聪明过人才识过人惟其不得中道而处又不得圣贤为之依归所以狂也斯人于此能回一念则矢去川决功用岂易量哉下愚之人其气昏塞其迷颠倒顽然罔念谓之不移如此而已虽然性则无不善也惟其罔念是谓下愚苟克念焉亦安有不可移者两章言性极明备子之武城闻絃歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳君子学道则知仁民爱物之方小人学道则知尊君亲上之义治古之世所以教化盛行人人有士君子之行者以此耳安得以邑小而不用哉子游宰邑明絃歌之即道夫子所以喜而戏以发之公山弗扰以费畔召子欲徃子路不説曰末之也已何必公山氏之之也子曰夫召我者而岂徒哉如有用我者吾其为东周乎弗扰执权臣以叛而能召夫子殆必有説岂徒然哉周之东迁王纲扫地圣人拳拳斯世不啻焚溺惟恐不用耳如有用我者吾岂为东周之事乎断不其然子张问仁于孔子孔子曰能行五者于天下为仁矣请问之曰恭寛信敏恵恭则不侮寛则得衆信则人任焉敏则有功恵则足以使人本心上有纎毫私意如何行得此五事能行五者于天下即为仁矣恭则诚寛则裕信则实敏则不懈恵则溥佛肸召子欲徃子路曰昔者由也闻诸夫子曰亲于其身为不善者君子不入也佛肸以中牟畔子之徃也如之何子曰然有是言也不曰坚乎磨而不磷不曰白乎湼而不缁吾岂匏𤓰也哉焉能系而不食子路恐其磨湼耳岂知圣人有所谓不磷不缁者哉惟其如是是以能转移乎物而不为物所转移也危邦可入乱邦可居出入无疾纵横无碍而不能纎毫为己害也子路学未进此见南子则不悦弗扰召又不悦佛肸召又以为不可夫子于是不得已始发坚白之义焉且至坚莫如金而其坚则可磨此所谓不磷者何物乎至白莫如雪而其白则可湼此所谓不缁者何物乎惟曾子有一唯之悟故亦曰江汉以濯之秋阳以暴之皜皜乎其不可尚知其不可尚则知所以为坚白矣呜唿是圣人之事也子曰由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂学所以致知徒好而不学心有所蔽有所蔽则所好虽善而为害反大矣不知其方故愚役志于外故荡谅故贼讦故绞不明义故乱负气不屈故狂后二条正规子路子曰小子何莫学夫诗诗可以兴可以观可以羣可以怨迩之事父逺之事君多识于鸟兽草木之名令人感动故可以兴备着得失故可以观不流于邪故可以羣不溺于私故可以怨以至人伦物理靡所不该而诗之徳备于此矣子谓伯鱼曰女为周南召南矣乎人而不为周南召南其犹正墙面而立也与正始之道莫切于二南治国平天下此其枢机也这里有不尽分处则触事皆碍如面墙而立矣如之何而可行哉子曰礼云礼云玉帛云乎哉乐云乐云钟鼓云乎哉玉帛钟鼓特其具耳所谓无体之礼无声之乐者何物哉子曰正眀目而视之不可得而见也倾耳而听之不可得而闻也学者无徒曰玉帛钟鼓云子曰色厉而内荏譬诸小人其犹穿窬之盗也与内不足而伪为于外此穿窬者之心也子曰乡原徳之贼也乡原贼徳孟子传之详矣使过恶暴着犹有时而改也衆皆悦之自以为是而不可以入尧舜之道非徳之贼欤子曰道听而涂説徳之弃也学贵于自得非自得虽师友渊源未免有差况道听而涂説者乎是自絶于徳也故曰徳之弃弃比贼差缓见得乡原病根最深子曰鄙夫可与事君也与哉其未得之也患得之既得之患失之苟患失之无所不至矣庸陋暗浅之徒规规然只自为计耳方其患得百方以自媒及其患失百方以自固不幸而在廷皆若人也不亦殆哉子曰古者民有三疾今也或是之亡也古之狂也肆今之狂也荡古之矜也㢘今之矜也忿戾古之愚也直今之愚也诈而已矣风气日变世降愈下虽古人不好处今亦不复有矣况所谓贤者乎皇极之民好是懿徳虽不中不逺此夫子所以叹也古之疾乃今之贤欤子曰巧言令色鲜矣仁子曰恶紫之夺朱也恶郑声之乱雅乐也恶利口之覆邦家者利口者变乱是非柔佞媚悦而善惑也自古倾覆邦家罕不由此而世主往往甘心焉邪之足以夺正滛之足以乱雅有如许岂不甚可畏哉有虞之朝且曰圣谗説难壬人他可知矣子曰予欲无言子贡曰子如不言则小子何述焉子曰天何言哉四时行焉百物生焉天何言哉夫子发予欲无言之㫖所以与之言者深矣子贡平日正堕言语窟宅一闻斯训乃索然无所倚仗小子何述㡬于可笑天何言哉四时行焉百物生焉天诚何言哉子贡将从前伎俩一时扫下好向何言处㑹取孺悲欲见孔子孔子辞以疾将命者出户取瑟而歌使之闻之辞以疾而不使之闻之安知孺悲不以夫子为果疾乎是无益也访知夫子之非疾而谬以疾称乎是不诚也取瑟而歌意明而教行矣孺悲隠心自省必有为之凛然者愚旧説如此后闻诸先师谓孺悲亲承圣训已㡬于道来见夫子特不与之言特取瑟而歌使之闻之此正夫子妙㫖知风雨霜露无非教则知此妙㫖矣宰我问三年之䘮期已久矣君子三年不为礼礼必壊三年不为乐乐必崩旧糓既没新糓既升鑚燧改火期可已矣子曰食夫稻衣夫锦于女安乎曰安女安则为之夫君子之居䘮食㫖不甘闻乐不乐居处不安故不为也今女安则为之宰我出子曰予之不仁也子生三年然后免于父母之懐夫三年之䘮天下之通䘮也予也有三年之爱于其父母乎三年之䘮天下之通䘮也宰我圣门髙弟辄谓期为已久呜唿忍哉忍忘其亲而以礼壊乐崩为虑何者而谓之礼乐也于女安乎之问警之深矣曽不少省遽答曰安夫人子之居䘮食㫖不甘闻乐不乐居处不安者非可伪为也至情深痛皇皇然若无所容于天地虽欲不然而自有不能不然者予也独无人心也耶苟有人心安得而遂忍于此也曰子生三年又曰三年之爱于父母非谓当如此相报所以深责宰我者耳愚尝观孟子吾宗国鲁先君莫之行一章则三年之制废阙已久恐期䘮之説亦非宰我创为子曰饱食终日无所用心难矣哉不有博弈者乎为之犹贤乎已博弈之不美甚矣圣人岂真以为贤哉以博弈为犹贤极言无所用心者之可罪也心之本体与天同运自强不息所以配天可无用乎虽然心不可以无用又须求所以用心之地非所当用是真无用耳学者谨之子路曰君子尚勇乎子曰君子义以为上君子有勇而无义为乱小人有勇而无义为盗义以为上是谓大勇不然则君子为乱小人为盗矣谓之勇可乎子路平生这箇气象处处发露后来却煞做工夫子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者曰赐也亦有恶乎恶徼以为知者恶不孙以为勇者恶讦以为直者不能乐善独好扬恶安于下流及好讪上固是可恶所贵于勇与果敢者以其能行义耳勇而无礼只是血气果敢而窒愈无忌惮此夫子之所恶也其实则徼乃以为知其实则不孙乃以为勇其实则讦乃以为直此子贡之所恶也夫子之心溥广大无偏子贡之见明疑似必辨子曰唯女子与小人为难养也近之则不孙逺之则怨不必专言仆妾凡女子小人皆然也近之既不孙逺之则又怨将安所处乎夫子此语正是欲人就其中思所以处之身不行道不行于妻子反已而求庶乎其可矣子曰年四十而见恶焉其终也已年四十则终身之事体定矣是故学贵于及时微子第十八微子去之箕子为之奴比干谏而死孔子曰殷有三仁焉或去或奴或死疑各不同而夫子断之曰三仁其论谏而死非激也不可以不谏徉狂为奴非诈也不可以不奴抱祭噐而去非忘宗国也不可以不去各当其分耳是之谓得其本心使本心上有纎毫欠阙所行必有不慊处安得仁栁下恵为士师三黜人曰子未可以去乎曰直道而事人焉徃而不三黜枉道而事人何必去父母之邦使吾枉道以求合耶则不去可也若直道而去何所徃不遭黜哉风节凛凛坚如金石非安于义命者不能后世一跌而遂䘮其守者可以观矣齐景公待孔子曰若季氏则吾不能以季孟之间待之曰吾老矣不能用也孔子行如用之虽不季孟之间可也待之纵厚而不能用与所谓犬马畜伋者无以异况若景公之所云乎意可见矣孔子遂行齐人归女乐季桓子受之三日不朝孔子行女乐之受是齐人之间行也况遂三日不朝乎不足与言也明矣楚狂接舆歌而过孔子曰鳯兮鳯兮何徳之衰徃者不可谏来者犹可追己而已而今之从政者殆而孔子下欲与之言趋而辟之不得与之言接舆亦可谓果于忘世矣才説鳯徳之衰便是不知圣人观其辞㫖有若指迷涂然者于戏知㡬其神尚须接舆之言哉欲与之言将有教也乃反趋辟其自信不疑抑又甚矣不得与之言圣人殆有深惜之意记者特书之长沮桀溺耦而耕孔子过之使子路问津焉长沮曰夫执舆者为谁子路曰为孔丘曰是鲁孔丘与曰是也曰是知津矣问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍子路行以告夫子怃然曰鸟兽不可与同羣吾非斯人之徒与而谁与天下有道丘不与易也二子葢久闻夫子之名者是知津矣讥夫子熟于道涂而不知止也谁以易之言天下已不可为讽子路不若舍之而从已也圣人岂不知天下之不可为哉若遇有道则何用易振斯世之頽纲扶人极于已壊故不得而辞其责耳诿曰不可为而遂果于忘世则舍斯人而同鸟兽之羣可不可也子路从而后遇丈人以杖荷莜子路问曰子见夫子乎丈人曰四体不勤五谷不分孰为夫子植其杖而芸子路拱而立止子路宿杀鸡为黍而食之见其二子焉明日子路行以吿子曰隠者也使子路反见之至则行矣子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行己知之矣接舆直言从政之殆桀溺直欲为辟世之徒而丈人者辞㫖含蓄与舆溺异矣子路一见而起敬夫子一闻而知其为隠岂偶然哉然其为不知夫子则一耳使子路反见将以教之至则行矣何去之速也子路既不见其人遂以不仕无义诮之且彼止宿之时长幼之节固未始废柰之何而欲废君臣之义乎是自洁其身而乱天下之大伦也君子之仕岂有他哉行其义耳道之不行岂不知之而不敢一朝安焉为是故也子路发此数语反覆激昻必所得于夫子者丈人也庶㡬闻之或谓后路下有反子二字逸民伯夷叔齐虞仲夷逸朱张栁下恵少连子曰不降其志不辱其身伯夷叔齐与谓栁下恵少连降志辱身矣言中伦行中虑其斯而已矣谓虞仲夷逸隠居放言身中清废中权我则异于是无可无不可中清者能洁其身也中权者能达其变也然隠居放言比之中伦中虑则不及矣中伦者言与理合也中虑者行与志合也然降志辱身比之不降不辱则不及矣志节凛然卓絶千古岂易可及哉然而论圣之时则未也故无可无不可必吾夫子而后可大师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海人皆曰乐贱工也观鲁之衰诸人踰河蹈海而去识髙见逺虽后世有位之士未必能尔乃知古人于此事甚重徃徃贤者居之非后世乐工之比也夫子学琴于师襄可见周公谓鲁公曰君子不施其亲不使大臣怨乎不以故旧无大故则不弃也无求备于一人不施其亲齐家之道大臣不怨正朝廷之道故旧非大故不弃厚风俗之道不求备于一人广人才之道四事大抵皆忠厚周公传家之训在是而鲁之子孙不能守也果能守安得踰河蹈海而去也哉相次而书殆有深㫖周有八士伯达伯适仲突仲忽叔夜叔夏季随季騧周之人才显然着称者多矣而此八士未白于世故特记之融堂四书管见卷九融堂四书管见卷十钦定四库全书融堂四书管见卷十宋钱时撰论语子张第十九子张曰士见危致命见得思义祭思敬䘮思哀其可已矣易曰君子以致命遂志致命者顺天理之自然无幸生苟免之意耳非谓必于死也义者利之和哀敬者䘮祭之本于此不苟亦可以为士矣先师曰祭则人心自敬䘮则人心自哀此敬此哀不思自生皆道也子张曰执徳不𢎞信道不笃焉能为有焉能为亡出入无时莫知其乡者惟心之谓这里非卓然一定之守则孰为有孰为无哉是故执徳不可以不𢎞信道不可以不笃𢎞则不廹笃则不懈力学之要㫖也子张斯言亦是他见得子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容衆嘉善而矜不能我之大贤与于人何所不容我之不贤与人将拒我如之何其拒人也可者与不可拒择交之道也尊贤容衆嘉善矜不能大贤之事也以是责之初学则过矣拒字微峻子张所以起论学者虽不可不以子张之言为心且当以子夏之言为法子夏曰虽小道必有可观者焉致逺恐泥是以君子不为也异端曲学亦岂无可观然非大经大法所以建用皇极者安能达之天下百世以俟圣人而不惑乎故君子不为子夏曰日知其所亡月无忘其所能可谓好学也已矣子言温故而知新又以不迁怒不贰过賛颜子之好学与此所亡所能异矣子夏于道有觉为之不厌必不道此二字子夏曰博学而笃志切问而近思仁在其中矣学不博则狭陋笃志者心诚求之也问不切则泛滥近思者以身体之也先师云子夏好论精微而未识皜皜之妙知及方知仁守子夏曰百工居肆以成其事君子学以致其道谁能出不由户何莫由斯道也但百姓日用而不知耳学之而觉觉所固有何以致为哉犹云厥脩乃来非谓得之于外也子夏曰小人之过也必文或曰不能改过是以文答曰惟其文是以不改子夏曰君子有三变望之俨然即之也温听其言也厉盛徳之至自然俨自然温自然厉本未始有变也随所望即所听而各不同耳子夏曰君子信而后劳其民未信则以为厉已也信而后谏未信则以为谤已也有所为于天下而使之盻盻然疑其上如之何而可哉所谓信非空言所可结也事实素着人心自孚耳后世有施信布信之论似非圣人气象盘庚登进厥民敷心腹肾肠亦晚矣信而后谏不特君臣也凡交际之道莫不然子曰大徳不踰闲小徳出入可也洞明吾之所得者大兢兢仁守岂可踰闲若夫通于艺文习于度数之类乃小有得者此非所急但出入乎其间可也故夫子亦云游于艺又曰则以学文子游曰子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其唯圣人乎精义入神之妙不离日用之间行之而着焉习矣而察焉自有不言而喻者初何本末之异哉谓可以当洒扫应对进退之末而本之所在不能如之何子游之言殆离而二之矣君子之道孰为先而传孰为后而倦譬诸草木乃可区别之耳君子之道则焉可厚诬也有始有卒是尽得此理者其惟圣人乎深叹子游之未晓也子夏曰仕而优则学学而优则仕仕所以行其学者也子夏设为仕而优余力则学抑学而优余功则仕乎人多不务学而急于仕斯言所以警之子游曰䘮致乎哀而止临䘮不哀固不可而有意于致哀抑岂情性之正哉先师谓夫子哭颜渊而恸初无致哀而止之意子游曰吾友张也为难能也然而未仁子张立行大抵过髙而不务实也曽子曰堂堂乎张也难与并为仁矣堂堂则事在威仪容貌耳必不能相规相警向本心上做工夫曽子曰吾闻诸夫子人未有自致者也必也亲䘮乎良心之动自然而然者莫过于亲䘮是故独有此事不待勉强也自致犹云自尽推是心而为学则无不诚矣曽子曰吾闻诸夫子孟庄子之孝也其他可能也其不改父之臣与父之政是难能也用旧人守旧政宜未为难也夫子论孟庄之孝独于此称其难能何哉只为作聪明喜纷更者鲜能念先人之旧典以致败乃公事坠乃家声者多矣于此二事守而不渝非深体亲心不能尔也夫子所以特称之孟献子有贤誉亦是可以不改者孟氏使阳肤为士师问于曽子曽子曰上失其道民散久矣如得其情则哀矜而勿喜上失其道无以统属斯人之心故轻犯法正可怜耳奈之何得其情而忍喜也一有喜心非疾恶而峻刑必逞威而轻杀哀矜勿喜四字真有视民如伤之意治狱者之龟鑑也子贡曰纣之不善不如是之甚也是以君子恶居下流天下之恶皆归焉纣之不善初亦不如此之甚只为居于下流而衆恶归焉是以至此极耳故君子必择所立身之地也所立者善人未必从不幸而为小人之渊薮则以类至者如顺流而下矣吁可畏哉子贡曰君子之过也如日月之食焉过也人皆见之更也人皆仰之君子之过如日月之食最説得好葢观瞻所系与庸常不同才有一㸃过失人便指目然则不甘心以小人自命而人以君子望之者曷思皆见之可畏而严于自律哉虽然过即改之改则君子如初人皆仰之如初初不以其尝有过而遂不许之为君子也味皆仰之㫖又岂可轻自弃乎卫公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有其道甚大百物不废或识其大或识其小莫不有文武之道焉是故夫子于礼于乐于官名以至于师襄之琴无所不学也何常师之有哉子贡答焉学之问则辨矣生知之圣有非学于人而得者惜未及之叔孙武叔语大夫于朝曰子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入不见宗庙之美百官之富得其门者或寡矣夫子之云不亦宜乎子贡为人大抵聪明发露必有动人耳目者故武叔竟以为贤于仲尼宫墙之喻切矣宗庙之美及百官之富自颜曽而下鲜能窥见者矣况他人乎故曰得其门者或寡此语却是子贡平时善㸔夫子深知地歩未到处叔孙武叔毁仲尼子贡曰无以为也仲尼不可毁也他人之贤者丘陵也犹可踰也仲尼日月也无得而踰焉人虽欲自絶其何伤于日月乎多见其不知量也武叔以子贡贤于仲尼则其毁仲尼不足怪也真知若日月之照临则不毁矣与之辨何益哉陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也子贡最善形容夫子或曰宫墙或曰日月或曰犹天之不可阶而升而孟子独断之曰知足以知圣人污岂圣人之为圣有非形容所可尽而所可形容者乃其所谓污者耶观此一语见孟子所到尧曰第二十尧曰咨尔舜天之厯数在尔躬允执其中四海困穷天禄永终舜亦以命禹曰予小子履敢用𤣥牡敢昭吿于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人谨权量审法度脩废官四方之政行焉兴灭国继絶世举逸民天下之民归心焉所重民食䘮祭寛则得衆信则民任焉敏则有功公则説寛则为衆所归信则为民所頼敏则与天同运故有功公则一视同仁故説此四者夫子所常言而帝王之所以治国平天下者也此章厯叙尧舜禹之相传夏商周之相代如膺天命顺民心用人才以至政治之纎悉举不外乎执中之一言而终之以夫子之四语然则接去圣之统夀斯道之脉而为万世之标准者端在于是此门弟子之所以识欤子张问于孔子曰何如斯可以从政矣子曰尊五美屏四恶斯可以从政矣子张曰何谓五美子曰君子惠而不费劳而不怨欲而不贪泰而不骄威而不勐子张曰何谓恵而不费子曰因民之所利而利之斯不亦恵而不费乎择可劳而劳之又谁怨欲仁而得仁又焉贪君子无衆寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不勐乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司上章寛信敏公大抵是言其存心处此章尊美屛恶大抵是见于行事处所欲者仁自然不贪不以衆寡小大而为之敢慢自然不骄不戒则难于责成矣慢令则难于刻期矣虐暴贼皆害人之名有司者吝于施与之谓知所尊又知所屏则君人之道孰外于此哉此夫子之圣政万世之大法也子曰不知命无以为君子也不知礼无以立也不知言无以知人也首篇之首论人不知而不愠不亦君子乎终篇之终复言不知命无以为君子以此见得到不愠处非知命不能也学者学为君子耳于此事未能无疑则是与日用而不知者均之为凡民也何君子为哉知礼则视听言动不妄所以立立其所以为君子者也知言则诐邪滛遁不欺所以知人知其所以为君子者也首篇自时习朋来而至于君子终篇由君子而至于知礼知言而学之始终备矣君子之本末明矣学者不能深求其㫖服膺其义则君子之弃而小人之归也必矣呜唿其懋戒哉融堂四书管见卷十融堂四书管见卷十一钦定四库全书融堂四书管见卷十一宋钱时撰古文孝经先儒谓孔氏之家取先世孝经定本与尚书论语同藏屋壁遭秦灭学天下之书扫地无遗汉兴河间颜芝之子出十八章是为今文及鲁恭王壊孔子宅而古文始出凡二十二章时今文之学已盛反遭排诋不得列于学官独孔安国及后汉马融为之传诸儒党同疾异信伪疑真孤学沈厌人无知者隋开皇中秘学生王逸于陈人处得之河间刘炫为作稽疑一篇时人多讥笑者唐明皇开元中诏议孔郑二家刘知几以为宜行孔废郑争难蠭起卒行郑学自明皇自注遂用十八章为定愚观孔安国尚书序至其余错乱磨灭不可复知之语未尝不怅然太息使其可知则百篇之义当不止于五十有九矣此书二十二章与之同出幸且无恙而忍排诋之乎今文与古异者虽亦无几而辞乖义舛谬为标目鄙浅特甚大失先圣从容问答之㫖安可苟狥也本朝列圣以孝治天下笃生贤哲大道昌明独于古文一书知所崇尚后生晚学敢不懋哉仲尼闲居曾子侍坐子曰参先王有至徳要道以顺天下民用和睦上下无怨女知之乎夫子将语曾子以孝故先提至徳要道称賛而问之徳者得其本心之谓道者无所不通之名非徳之外又有道也得此为徳行此为道非二物也书曰惟皇上帝降衷于下民若有恒性克绥厥猷惟后人人皆同此性皆具此道徳惟无以若之而反害之是以意我藩篱血气用事乖争陵犯相挻以逞而怨仇交作矣先王盛世非外立一法强民使从已也亦曰有至徳要道以顺乎天下不拂乱其所固有而已性本和也本睦也尊卑长幼本相爱悦也同然之感如响报声民心翕从行乎大顺盎然天地间皆春风和气矣何怨之有哉曾子避席曰参不敏何足以知之子曰夫孝徳之本教之所由生此则论至徳要道之在孝矣得乎本心无不是徳何以曰至顺此而行无不是道何以曰要葢孩提之童知爱其亲良知良能匪虑匪学未闻外此而他有所谓徳者是徳之本也故曰至徳极至之谓也教所以阐明斯道为风化之大原未闻有外于此而他有所谓教者是教之所由生也故曰要道枢机之谓也此二语一书之纲节节发挥无非此㫖复坐吾语女身体发肤受之父母不敢毁伤孝之始也立身行道扬名于后世以显父母孝之终也此方语曾子所以为孝者如此也三复不敢毁伤一语为之感怆不顾父母遗体逞情欲鬬血气轻生而弗之恤者只为敢后遂无所不至凛然兢惧常懐不敢之心则凡起居饮食交事应物隠若手提铓刃将加乎父母之身也安敢纵乎一发肤之微毁伤之且不敢况敢冒危犯险以投宪网沈迷湛溺以自天阏其生乎此为人子者第一先务故曰孝之始虽然是特形体耳父母全而生之子全而归之非特形体之谓也本性本善本心本良浑然天成本无亏缺保养不失毋忝所生方是立身顺此而行须臾靡懈方是行道立身行道而名或不扬于后世犹是工夫有欠抑犹未也实孚而名扬身没而不冺父母由我有光荣焉始了为人子者之事故曰孝之终夫孝始于事亲中于事君终于立身大雅云无念尔祖聿修厥徳此又申明立身之㫖也夫所谓孝者始于事亲而已岂但左右无违而谓之事亲乎中焉事君能尽其忠即所以孝于亲也然而立身上或有未慊则所谓全而归之者不无可议故必终于立身而后可也立身如何修徳是已修徳则不昧其本性之善不失其本心之良清明融怡俯仰无愧直至于此方为尽孝道焉故文王篇谓无念尔祖可乎亦聿修厥徳耳右第一章子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海葢天子之孝甫刑云一人有庆兆民赖之此下五章则开陈自天子以至于庶人其孝如此前章所谓先王有至徳要道以顺天下岂徒为之立説区区空言以诏天下乎伊尹曰立爱惟亲立敬惟长始于邦家终于四海实徳实行施由亲始不可诬也故此论天子之孝申明而发挥之孩提之童知爱其亲是爱亲之心天下人人之所同也及其长也知敬其兄是敬亲之心亦天下人人之所同也一念爱敬则凡有亲者皆可爱可敬矣何者而敢恶乎何者而敢轻慢之乎古之人所以俯临民上若赤子之保如大祭之承者非外施此于天下也即我爱亲敬亲之心自然有所不敢也是故爱敬之实的的尽于事亲略无欠缺不满之处则此徳之教加于百姓举凡四海是则是傚而莫不一于爱敬矣莫不一于爱敬而四海之孝皆天子之孝矣此一人有庆兆民之所以赖也爱敬不尽不祥莫大焉何庆之有何頼之有右第二章在上不骄髙而不危制节谨度满而不溢髙而不危所以长守贵满而不溢所以长守富富贵不离其身然后能保其社稷而和其民人盖诸侯之孝诗云战战兢兢如临深渊如履薄氷鲁君自谓寡人生于深宫之内长于妇人之手未尝知忧未尝知哀未尝知劳未尝知惧呜唿此骄奢之病根也有国之主狃于富贵以骄奢为当然殊不知骄未有不危奢未有不溢危且溢倾败随至富贵非我有矣可长守乎夫子此章拳拳富贵不离其身正切人情所欲而言警动极有力非徒守富贵为身计也富贵者先君受之天子以遗其后嗣以保社稷和民人继继相传而不絶者岂一己私物可取为恣情纵欲之具也天子之命于汝而坠先君之世于汝而斩富贵不守社稷为墟谓之孝可乎分茅胙土俾有社稷其实正在和民人耳一和字其责甚重才不和便失分任司牧之意便失代天理物之意和民人就保社稷上看保社稷就长守富贵上看长守富贵就不骄不奢上看不骄奢当就战战兢兢上看战战兢兢凛乎如深渊之临薄冰之履安敢放逸不放逸自然恭安得骄自然俭安得奢不骄不奢不危不溢则道心无累天徳内融变化云为无非大顺而民人上下莫不一于和矣此虽论诸侯之孝与君天下初无异道故周公首戒成王无逸欲知稼穑之艰难右第三章非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝诗云夙夜匪懈以事一人不敢二字人心之大闲反躬修省此其律也经曰不敢康曰不敢荒宁曰不敢自暇自逸曰不敢盘于游田而此书亦每每严斯戒自古乱臣贼子造一切滔天罪状都只就敢上做出苟敢矣复何所忌惮也哉服者身之表未有君子而小人之服者亦未有小人而君子之服者先王垂范莫不有制盖甚严也一违其制即僭奢无章矣言曰法言行曰徳行先王岂外人心以为教哉不失其本心则言无非法行无非徳言而非先王之法即无稽矣邪説诬民妄伪驰骋矣行而非先王之徳即伪行矣为比徳为恶徳为凶徳无所不至矣于斯三者凛然懐不敢之心自然不蹈其非是故非法则不言非道则不行也前曰徳行此言非道不行以明徳与行非二致是故之下独举言行而不及服盖非法服不敢服即止矣他无所用其力也若夫徳行则于反躬修省尚多工夫非法不言而或有可择之言未可也直是口无择言而至于言满天下略无口过方尽善也非道不行而或有可择之行未可也直是身无择行而至于行满天下无怨无恶方尽善也曰服曰言曰行如上所陈无一不偹然后始能守其宗庙为卿大夫之孝愚端诵此章至于言满天下无口过行满天下无怨恶未尝不为之感叹夫立乎人之本朝佐天子理四海一言之失一行之亏闗国体之安危系民生之休戚于我乎在岂细事也必夙夜匪懈以事一人而后可也用力微懈即怠即放种种皆差右第四章资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀盖士之孝诗云夙兴夜寐无忝尔所生非谓于母但爱而不敬也母子恩胜故取其爱亦非于君但敬而不爱也君臣分严故取其敬若父则兼爱敬而适均此皆人道之大凡因其至情开陈之为下文作凖的以示训也为士者不専主敬而以孝亲之心事君则无不忠矣以敬君之心事长则无不顺矣忠顺两尽略无缺失以事其君长然后始能保爵禄而守祭祀为士之孝也此其工夫全在无忝所生上父母全而生之浑然天成至粹至美木无不敬本无不爱本无不忠本无不顺直是夙兴夜寐战战兢兢无须臾微懈方是无忝平居暇日暗室屋漏工夫不继有歉于心到事父事母事君事长时乃始曰是宜敬也是宜爱也是宜忠宜顺也则十二时内有忝所生多矣谓之孝可乎末举诗云最宜深玩此㫖当卿大夫通看臣之事君初无异道士卑故又言事长右第五章子曰用天之道因地之利谨身节用以养父母此庶人之孝治古之世所以比屋可封人人有士君子之行者岂农夫小民皆修徳学道之士也哉因天而不失其时因地而不失其利又不妄作近刑戮不妄费致冻馁是虽利用出入由之而不知至若所以因所以谨所以节则未尝非道也如是以养其父母亦可无憾矣后世号为士者徃徃不屑于力农或反游荡日浮侈纵而不知检身既汚辱家亦破亡非特无以养父母且危父母矣视庶人之所谓孝何如也右第六章故自天子至于庶人孝无终始而患不及者未之有也总承五章之后复言终始之义警䇿尤更深切如上所陈而不一一各尽其道固不可或者有始而不能有终则亦未有不及于祸者且爱敬者徳教之原也徳教者治安之本也本原一失䘮乱之端四海将不可保而祸及身矣岂但无以刑四海而已哉曰诸侯曰卿大夫曰士庶人莫不皆尔圣训厯厯昭如日星即事证言合若符契未之有谓必至无幸也可不惧诸可不鉴诸右第七章曾子曰甚哉孝之大也子曰夫孝天之经地之义民之行天地之经而民是则之因天之明因地之义以顺天下是以其教不肃而成其政不严而治曾子闻自天子至庶人其孝如此而无终始则有祸忽发甚哉之叹称孝道之大夫子知其已明斯㫖于是又推三才之一致而申明先王之徳教如此焉夫人但知善父母为孝安知天之所谓经者即此孝乎安知地之所谓义者即此孝乎记曰天有四时春秋冬夏风雨霜露无非教也知其为教则知其为经矣地载神气神气风霆风霆流形庶物露生无非教也知其为教则知其为义矣在天曰经在地曰义在民曰行一也无二致也天地之经而民是则之此一是字正指天地之经而言岂天地之经在彼而民强则之于此哉天即吾心也地即吾心也孩提知爱不学而能即所谓经也意蔽情昏始支始离是故不可以不则焉则之如何以此经为凖的使不失其因天之明因地之义以顺天下所以使之则也始言天经地义次言天地之经后又变经言明以见义即经经即明昭然灼然非二道也因字最宜细玩圣人亦岂外立一教以强民哉天地之经人心所固有因其固有而道之所以顺天下也今文天明之上不曰因而曰则因地之下不曰义而曰利失其㫖矣惟因故顺惟顺故其教不肃而成其政不严而治故凡后世愈肃而愈不成愈严而愈不治者不顺故也由外铄我而不因其本心故也至哉因乎非圣人其孰明之先王见教之可以化民也是故先之以博爱而民莫遗其亲陈之以徳义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻先王见不肃而成不严而治而教之可以化民如此故但先之以博爱而民自然莫遗其亲但陈之以徳义而民自然兴行但先之以敬让而民自然不争但导之以礼乐而民自然和睦但示之以好恶而民自然知禁以顺天下此之谓也太师尹氏赫赫于上民且莫不于尔而观瞻况人主天下表仪因其所固有而顺导之徳之流行速于置邮而传命焉可诬也焉可强也此与首章至徳要道及次章徳教加于百姓相发挥正所谓天子之孝爱亲者不敢恶于人故博爱施由亲始非无差等云也无差等者墨氏之説也浮屠氏之教也韩文公便指博爱为仁大差右第八章子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王治国者不敢侮于鳏寡而况于士民乎故得百姓之欢心以事其先君治家者不敢失于臣妾而况于妻子乎故得人之欢心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉徳行四国顺之前言徳教加于百姓其㫖详矣然天子之孝又莫大于得万国之懽心以事其先王而诸侯之孝又莫大于得百姓之懽心以事其先君卿大夫之孝又莫大于得人之懽心以事其亲于此特变先王而称明王以发斯义明者本心洞然略无微蔽故其以孝治天下也公平一视略无偏党之私焉巍巍大君下视小国之臣最易忘也而不敢遗况建邦设都为五等之诸侯者乎是以人心感悦万国攸同莫不懽忻爱戴乎我而我得以事其先王也诸侯之于国卿大夫之于家事先君事亲递递皆然而其要㫖只在不遗不侮不失上然此章専论明王孝治天下而併及治国治家者何也盖天下一心风化一原明王在上而卿大夫无以得人之懽心诸侯无以得百姓之懽心则是天下之大体有亏而所谓孝治者犹未尽也直是治国者无愧于事先君治家者无愧于事亲方为大同之化夫然故以之事生则亲亦懽心也自然安以之奉祭祀则鬼亦懽心也自然享普天之下陶陶然皆春风和气略无纎毫乖戾灾害自无由生略无纎毫违怨祸乱自无由作此明王孝治之极功也故复总结之曰故明王之孝治天下如此虽然徒谓之徳行而实未有觉则亦不能动人矣惟有觉之徳行常觉常明同心同感四国之所以顺也有觉正谓明王右第九章曾子曰敢问圣人之徳其无以加扵孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎曾子犹有其乎之问是犹未真知孝之为大也夫子于是又推而言之大传曰易有太极是生两仪太极即性也天地万物皆于此乎出也有天地而后万物形于其间因指万物曰天地之性岂天地有此性而分以授万物哉万物即天地也无二性也无先后之间彼此之殊也故曰明目视之不可见倾耳听之不可闻明此不可见闻之㫖可与言性矣惟人也独于其中禀五行之秀为万物之美而又莫贵焉然所贵于人者以其孩提知爱知有亲也人而不孝与草木无异与禽兽无异故人之行又莫大于孝焉善事父母皆孝也然有父而后有母易象干坤服分齐斩固不同也而孝又莫大于严父尊严其父至于配天则至矣故又莫大于配天焉昔之人有行之者其周公乎非严父配天之事皆不周公若也盖其礼自周公居摄而始备是以四海之内各以其职来助祭所谓得万国之懽心以事其先王此之谓也然则圣人之徳又何以加于孝乎严父而上人人所同若夫配天则天子之事举其极盛者言之下文乃发挥严父之㫖而申明圣人之教所以顺天下者如此也故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也方在膝下而亲爱自生及渐知养而尊严日至此非虑而知也非旋学于外而能也本有之性则然也圣人灼知此性人人所同于是因其严而教之敬敬则无须臾微懈而所谓日严之心常不失矣因其亲而教之爱爱则无意念微累而所谓生于膝下之心常不替矣故夫圣人之教所以虽不肃而自成虽不严而自治者岂有他哉因严因亲皆其本有之性故也右第十章子曰父子之道天性君臣之义父母生之续莫大焉君亲临之厚莫重焉此又承上文所因者本而发之父子之道乃其天性自然如此孩提知爱其亲岂学而能虑而知哉所谓本也凡处父子而失其道者欲念昏之情伪夺之血气乱之非其本性然也有能于此不使外物为心害则天性昭昭而父子之道得矣安有不孝者哉且尊卑相承又有君臣之义家人所谓严君焉者非可渎也况父母生之不特今日得有此身而已继继绵绵终古不絶其为嗣续莫此为大而又君亲之尊临覆在上其为恩义之厚莫此为重然则为人子者乌可以不尽孝道也夫子此章发明父母事体最为深切观其答期可之问止曰子生三年然后免于父母之懐而不他及则宰我之与曾子地步可知矣右第十一章子曰不爱其亲而爱他人者谓之悖徳不敬其亲而敬他人者谓之悖礼以顺则逆民无则焉不在于善皆在于凶徳虽得之君子所不贵君子则不然言斯可道行斯可乐徳义可尊作事可法容止可观进退可度以临其民是以其民畏而爱之则而象之故能成其徳教而行政令诗云淑人君子其仪不忒此亦専言徳教在爱敬其亲上至称君子而曰进退可度则是槩论凡有国有家者矣夫爱亲者徳也不爱其亲反爱他人是谓悖徳敬亲者礼也不敬其亲而反敬他人是谓悖礼先王徳教惟曰以顺天下而已今以其顺则既逆之民何所取法乎世衰俗薄家人父子戚然而相仇徃徃疎者反亲淫朋比徳反不翅若骨肉诩诩取下相媚恱以为容此曾禽犊之不若岂足多罪若方外异端之学自谓有志于道者而乃断弃纲常离絶伦类然后方入其学不知所谓道何道也其实则不在于善皆在于凶徳耳虽得之君子所不贵凶徳二字结正罪状甚严然则学不本于经世斩然自立于名教之外者可不惧哉君子不然言则便须可道不可道非嘉言也行则便须可乐不可乐非善行也可道可乐言行之凖的最宜深味东平王谓为善最乐夫为善之人身心舒泰夙兴夜寐无非大顺是故乐莫乐于为善行身不义举错乖方为公论所不容为大法所不宥惴惴朝夕如坐囹圄乐乎不乐乎徳义至于可尊则实孚而望隆矣作事至于可法则时措而皆合矣容止至于可观进退至于可度则动作出处举无一之不中节矣无斯须放逸无毫釐差失与前所谓凶徳正相反矣以是而临乎民上是以其民不特畏敬且爱慕之莫不相与则傚而求似其所为焉无他顺故也此徳教之所以能成而政令之所以行也淑人正在于善而不在于凶徳者容止进退是谓其仪右第十二章子曰孝子之事亲居则致其敬养则致其乐病则致其忧䘮则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵此三者不除虽日用三牲之养犹为不孝也此下数章多敷明首章之㫖而此章则所谓始于事亲者也五箇致字当就本心上看发于本心如四时错行日月代明自然莫不中节有纎毫意念即蔽即亏即支即离安能无所不尽其至也子㳺固习闻致哀之语但才说致乎哀而止便有病五者皆备是养生䘮死种种略无缺失然后方谓之能事亲虽然又不可不知所戒也居人上当戒于骄骄则亡矣为人下当戒于乱乱则刑矣在等夷侪伍之中当戒于争争则将以兵刃相加矣此三者不去皆䘮身危父母之道虽日用大牢具奉口体犹为不孝甚言三者之不可有也右第十三章子曰五刑之属三千而罪莫大于不孝要君者无上非圣人者无法非孝者无亲此大乱之道也此承上章而极言不孝之罪如此其大也夫君者尊无二上岂可要乎而敢要之是无君矣圣人者大法之所自出岂可非乎而敢非之是无法矣孝者人子事亲之实徳又可非乎而敢非之是无亲矣无上无法无亲皆三纲五常之所为不立而人纪之所由以壊者是致大乱之道也一箇孝字才谓之不然便是无亲与无上无法同名大乱况真不孝乎此正形容不孝之罪所以莫大者如此右第十四章子曰教民亲爱莫善于孝教民礼顺莫善于弟移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者衆此之谓要道此则敷明要道矣首章专主于孝而此兼言孝弟礼乐併及父子兄弟君臣以广要道之㫖发挥旁通周遍普洽无徃而非孝也乐之感人最深且速感淫哇之音即邪心生感中正之音即善心生故移风易俗莫善于乐易曰上天下泽履君子以辨上下定民志几文为制度之节皆天则之自然居上而无礼则危居下而无礼则乱矣故安上治民莫善于礼夫子并举四条乃独于礼下申明其説见得要道在于行教而教道之行却全在礼然礼岂徒玉帛之云哉所以行吾敬也孩提知爱谁无敬父之心长而知敬谁无敬兄之心主忧臣辱主辱臣死元首在上资尔股肱谁无敬君之心盖未有敬其父而子不悦者非特其子悦之凡为人子者皆悦矣未有敬其兄而弟不悦者非特其弟悦之凡为人弟者皆恱矣未有敬其君而臣不恱者非特其臣悦之凡为人臣者皆恱矣此心同也此理同也同然之感应如响报声不期而自应也是故敬一人而千万人悦虽所敬者寡而恱者衆夫是之谓要道也右第十五章子曰君子之教以孝也非家至而日见之也教以孝所以敬天下之为人父者教以弟所以敬天下之为人兄者教以臣所以敬天下之为人君者诗云岂弟君子民之父母非至徳其孰能顺民如此其大者乎此则敷明至徳矣首章先至徳次要道推而达之也此则先要道后至徳遡而求之也前章曰敬曰恱此章曰教曰敬教而敬敬而恱次第参考而所谓徳之本教之所由生其㫖昭昭矣夫君子之教人以孝岂一一皆至其家日日面见而谕之哉教以孝所以敬天下之为人父盖未有敬其父而子不恱者与前章正相应斯感斯化翕然大同自有不约而孚不言而喻耳教以弟教以臣皆然此君子所以岂弟于上而民父母之无他人皆有此至徳故也君子以至徳顺民所以感其同然之心而莫不一于顺也苟非至徳则要之于此而违于彼强之于东而叛于西矣安能顺民如此其大者乎右第十六章子曰昔者明王事父孝故事天明事母孝故事地察长幼顺故上下治天明地察神明彰矣此又承至徳要道顺民如此其大而极言无所不通之㫖人知父母吾父母耳安知父母之即天地也何者已之心即父母之心父母之心即天地之心凡未明所以事天地是未明所以为父母也未明所以为父母是未明所以为己之心也惟昔明王洞然无蔽与未明者之事父母不同其事父孝而事天者便明通天于父也其事母孝而事地者便察通地于母也一家之长幼顺若上若下便自然治通国于家也夫事父母而至于天地明察则神明之妙昭然灼然变化无方不离日用矣是岂髙深幽逺在吾心之外也哉神而曰明以表非隠昏者自蔽觉者自知故虽天子必有尊也言有父也必有先也言有兄也宗庙至敬不忘亲也修身慎行恐辱亲也宗庙致敬鬼神着矣上节大㫖在通乎天地故结语他皆略之惟曰天地明察神明彰矣此节大㫖在通乎鬼神故结语他皆略之惟曰宗庙致敬鬼神着矣观书者先明乎此而后圣训可通也先儒谓天子至尊继世居长宜若无所施其孝弟者而必有所尊以言其有父焉必有所先以言其有兄焉致敬宗庙事死如生无须臾而忘其亲又恐身不修行不谨将倾将覆以辱其所自出而不敢不勉焉此皆事亲实用力之地也夫事亲而致敬于宗庙岂徒牺牲粢盛区区礼文之末哉敬则此心清明周旋俯仰无非妙用而鬼神之徳昭昭矣孝弟之至通于神明光于四海无所不通诗云自西自东自南自北无思不服此乃总结上文两节之㫖孟子曰尧舜之道孝弟而已矣又曰尧舜与人同四海同也万古同也天地同也鬼神同也此道本同而有不通者孝弟未至也苟至矣即通于神明矣岂惟神明吾本心之光含覆无外而且无所不通矣是故自西自东自南自北而翕然大同无一念虑之不我服者服其所同然故也此章极论孝弟之至无所不通而首以明王为言明即至矣至即通矣呜唿㫖哉愚尝因是观曾子书有居处不庄非孝也朋友不信非孝也事君不忠非孝也莅官不敬非孝也战阵无勇非孝也五行不遂菑及于身敢不敬乎又曰仁者仁此者也义者宜此者也忠者忠此者也信者信此者也礼者履此者也行者行此者也彊者彊此者也乐自顺此生刑自反此作夫孝天之大经也夫孝置之而塞于天地行之而冲于四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖然则曾子服行师训其庶矣乎虽然食息居处动静语嘿无一时之非孝无一刻之非孝何置何行何塞何冲之可言也恐记者误右第十七章子曰君子之事亲孝故忠可移于君事兄弟故顺可移于长居家理故治可移于官是以行成于内而名立于后世矣此则所谓立身扬名而与第五章士之孝相表里也前言明王此言君子前言君道此言臣道明王与君子固不侔而君子之事则又大非常人比矣常人之孝未必便可移于君常人之弟未必便可移于长常人之居家理未必便可移于官无他不明故也君子之心通达无蔽孝亲即忠君弟兄即顺长理家即治官惟无所不通是以无所不可移非真知此道本一无二将见触事墙面东窒而西碍矣如之何其可移哉惟可移方是行之成处方是变通不穷经世有用之学是以行成于内而名立于后世自然不冺谓之行成于内则虽穷居约处不见其用而名固未尝不立也虽不用犹用也夫子答奚不为政之问正是此㫖右第十八章子曰闺门之内具礼矣乎严父严兄妻子臣妾犹百姓徒役也此正发明上章所以可移者如此具礼二字最宜深玩古先圣王立大经明大法所以维持三纲五常于不壊者礼而已矣诗云人而无礼胡不遄死言有生之不如无生也志曰人而无礼则近于禽兽言人纪散乱世道陵迟尊卑长幼混然与蠢蠢羽毛而争食者无以异也唐明皇时诬诋古文谬谓闺门一章鄙俗不可行呜唿岂唐之君臣所能知哉严父之礼即可移于君者严兄之礼即可移于长者妻子臣妾之礼犹百姓徒役然即所谓可移于官者右第十九章曾子曰若夫慈爱恭敬安亲扬名参闻命矣敢问从父之令可谓孝乎子曰是何言与是何言与言之不通也昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义曾子苟通慈爱恭敬安亲扬名之㫖则无此问矣夫子重提是何言与而责其言之不通所以警䇿之也自古人主未有无道而不亡者此言虽无道不失其天下非谓果以无道而不失也盖有人焉正救之则过恶不形端萌遂窒一反其无道而为有道之事斯其所以不失耳乃若绳愆纠谬左右无人拒谏饰非刚愎自用则䘮无日矣虽无道三字所以甚言谏诤之不可无也虽无道而且不失苟未至无道而忠谠日闻则其为益何如哉有国有家莫不皆然以至争友争子皆人道所断断不可缺者友不争而使令名之不保固友之罪也子不争而使陷身于不义非父自陷子实陷之是奚可也故当不义则子不可以弗争于父臣不可以弗争于君故当不义则争之从父之令焉得为孝乎观此书所告有曰以孝事君则忠曰事父孝则忠可移于君所谓忠者岂逢迎苟狥之谓乎知逢迎苟狥之非忠则知逢迎苟狥之非孝矣曾子至此乃复以从父之令为问则不惟不通于孝是固未通于忠也夫子责其言之不通而于章末特与君父并言最为明切右第二十章子曰君子事上进思尽忠退思补过将顺其美匡救其恶故上下能相亲诗云心乎爱矣遐不谓矣中心藏之何日忘之复承上章专明人臣忠君之义以形容为人子者不当一于从令也君子之事上进侍左右则思尽己之忠退而家居常思补君之过若夫美徳固宜奉承至于恶行而亦奉承可乎随即正救而止絶之矣易曰上下交而其志通此上下之所以交而志通也此所以能相亲者也苟心知其非谬以为是阿谀顺㫖逢君于昏则贼矣岂相亲之道也哉为人子者深味能相亲之言将顺正救并行而不悖庶乎其可矣虽然非中心亲爱念念不忘不能尔也故援诗以证之他日曾子答单居离之问曰父母若行中道则从若不行中道则谏谏而不用行之如由己出从而不谏非孝也谏而不从亦非孝也孝子之谏达善而不敢争辨争辨者作乱之所由兴也正合夫子斯训右第二十一章子曰孝子之䘮亲哭不偯礼无容言不文服美不安闻乐不乐食㫖不甘此哀戚之情三日而食教民无以死伤生毁不灭性此圣人之政䘮不过三年示民有终为之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之为之宗庙以享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣䘮则致其哀尝提其纲矣然送终一节犹未详也末章发之号痛气竭自然不偯情绪荒迷自然无容触事生哀自然不文方毁瘠华服自然不安方在疚闻乐自然不乐方茹苦美味自然不甘此哀戚之情发于本心有不知其然而然者宰我以期䘮为可己子曰食夫稻衣夫锦于汝安乎曰安汝安则为之夫君子之居䘮食㫖不甘闻乐不乐居处不安故不为也今汝安则为之罪之深矣礼亲始死水浆不入口者三日三日而食是乃敎民无以死者之故而伤其生虽甚毁瘠亦不至太迂以灭其性也本性本中是谓天则太过失性之正伤生以身言灭性以理言此圣人之政体制如此期而小祥再期而大祥祥一月而禫又一月而吉丧不过乎三年者又所以示民之居丧有终焉棺椁以下叙送终节奏之详举而敛敛而奠已而有祖有遣而送之以葬葬而虞虞而祔终丧而四时有祭夫人之生尊卑长少羣居乎天地之间与禽兽异者孝于父母而已生而不孝犹无生也是孝者生民之本也生事爱敬如前所陈死事哀戚如此所叙则生民之本庶乎其尽矣养生丧死之义庶乎其备矣养生丧死两无遗憾而孝子事亲之礼庶乎其能终矣右第二十二章融堂四书管见卷十一融堂四书管见卷十二钦定四库全书融堂四书管见卷十二宋钱时撰大学古者八嵗而入小学教之以洒扫应对进退及礼乐射御书数之文至十有五始入大学此书所述是已篇首总提独断断曰在明明徳曰在新民曰在止于至善辞专㫖确截然斩然以明外此无他道也自学校废教法不明而学非其学异端邪说横流奔放尽壊人心无所不至所幸遗经仅传尚可存考而支离传註又从而蚀之岂不甚可叹哉学者首明所先者何在所格者何物而不谬其所止焉则大学之道庶乎其得矣大学之道在明明徳在亲民在止于至善明明徳者自昭明徳之明也本心本明本无所蔽物欲乗之其明始昏大学之道所以去其蔽而明之也新民者咸与维新之新也同有此心同有此理染于习俗遂至沦汚大学之道所以去其旧而新之也虽然曰明曰新必有用力之地矣故又曰在止于至善善非外铄也我固有之也不容于伪不参于思先天地而固存亘古今而莫变君子存之存此而已先立乎其大者立此而已谓之至善岂欺我哉行不着习不察是以放而不知求于此而得所止焉则所谓明徳如水不波自然而明非止之外别有所谓明也所谓新民如物去垢自然而新非止之外别有所谓新也统而论之则三箇在字提一书之纲析而言之则一箇止字又三者之要知止而后有定定而后能静静而后能安安而后能虑虑而后能得此一节是论止于至善工夫止则至矣然不知后安所用其力哉是故必贵于知止也知后方有端的处故曰有定定者不可转移摇夺之谓定后方能静不定而求静不能也非定而又有静也静是定之至处静后方能安不静而求安不能也非静而又有安也安是静之熟处曰定曰静曰安一节深一节此正指学者用工切实之㫖岂浮文虚论寻流逐末者所可知哉洪范思曰睿孔子亦云不思则罔然未至于安断亦不能思也意念昏扰憧憧徃来捷出横生展转只是意念犹之风涛帖息海静渊澄思则得之于是乎在直至此地始曰能得得即得其所知者所谓至善也昔焉知之方知此物今焉得之是得此物非知是一物得又是一物也自知后多少工夫到得处或者㣲有所见方是知止之初便谓事了安能究竟亦固有天资粹美种种省力与常人不同者要之学者且当以斯训为的物有本末事有终始知所先后则近道矣此一节论至善是本始处自吾心而逹之万物皆物也但有本末耳自从事吾心而及于万事皆事也但有终始耳曰末曰终尚在所后本始之地安可外求知本始之在所先则端绪不谬而知止工夫庶乎可进矣故曰近道或者不知所先务方逐逐乎事物之末用力愈劳去道愈逺此絶学之所以不明也可胜叹哉然此特指初学者用力之地而言本末无二理也始终无二致也一以贯之非彼非此何本何末何始何终古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物此一节推原本始之在所先曰明明徳于天下曰治国曰齐家曰修身曰正心曰诚意曰致知从博至约一节深一节凡六箇先字至于格物最先最先此所谓本始之地也中庸曰不明乎善不诚其身矣格物者明善之谓也所以致其知也故曰致知在格物是物也混成无亏范围无外是谓太极是之谓一至精至粹至明至灵至大至中而谓之至善者也先知先觉正在乎是非外物也非寻流逐末模拟揣量事事而求物物而索而后谓之格也凡蔽于意见似是而非役于聪明认邪作正而不能究其端的者皆未可以言格也方其未知逺若天外既格之矣不离吾心如旅还家如梦自觉呜唿至矣章首言明明徳者统论大学之道在明人之明徳也此言明明徳于天下者专论明吾明德于天下而天下之所以平者也此外次第説并见后物格而后知至知至而后意诚意诚而后心正心正而后身修身修而后家齐家齐而后国治国治而后天下平上节是言欲如此者当知所先反而求之也此节是言能如此者斯见于用推而达之也自物格至天下平凡七箇后字本末终始之序可厚诬哉物格者此理洞然究见端的无他蹊径无复疑似故曰知至知至则知止矣所谓真知非苟知也知之既至意自然诚知不至而曰意诚无是理也意诚然后心正矣心正然后身修矣自此而下次第推行皆分内事自天子以至于庶人壹是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也上两节专言治国平天下于此复论自天子至于庶人皆当以修身爲本也从格物至正心皆修身之事壹者志壹之壹断断乎是无他道也以是爲本乃知所先端绪不明先后倒置则所谓辞其本而薄其所厚者多矣圣人于章末断之曰此谓知本又曰此谓知之至其晓人之意深矣右第一章总论大学之道诚意以后下文详矣探本穷源正在格物二字学者于此反致疑焉以愚见观之其说甚详其义甚明首论知止而先之以止于至善者此也终论知本而继之以知之至者此也首尾六节无非反覆讲明此事不然则所谓本者何在所谓有定而至于能得者何物哉或曰知至固知止矣然知至之下则说意诚心正知止之下则说有定静安不亦异乎曰不异且未有意不诚而能定能静能安者实履而后知之所谓诚其意者毋自欺也如恶恶臭如好好色此之谓自慊故君子必慎其独也小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也曾子曰十目所视十手所指其严乎富润屋徳润身心广体胖故君子必诚其意格物致知在诚意之先首章经文论之详矣故此下只说诚意以后数节事以毋自欺释诚意可谓明切诚者物之终始不诚无物此是知后力行第一箇字然心之隠微诚不诚谁得而知直是无自欺方是实履以恶臭好色为喻言其好恶出于中心之诚然故曰自慊此二事人情所同求用力于学如此者千万人而不一遇也是故君子必谨其独独非必暗室屋漏之谓虽大庭广衆而一念之动我自知耳于此致谨正是做不自欺工夫学者说圣说贤而心之所存曾穿窬狗彘之不若意在欺人实乃自欺虽然人亦终不可得而欺也子曰察其所安孟子曰莫良于眸子自然漏露焉可厚诬此正所谓诚于中形于外然则小人于见君子之顷而欲掩其闲居之素难哉至此复申言必谨其独四字尤更切至十目十手而下是发明谨独之义常人只谓心之隠㣲人不知不见便走作了若于此时凛乎其严便如十目所视十手所指如何敢欺非真到十目十手之地而后方谓之严也故曰其严乎润屋润身而下是推明诚于中形于外之义富则自然润屋徳则自然润身犹之心既广体自胖如何可掩故君子必诚其意也一箇毋字三箇必字立词甚严学者所宜深体诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂慄也赫兮喧兮者威仪也有斐君子终不可諠兮者道盛徳至善民之不能㤀也此一节又推广上文言诚于中者不特形于外盛徳至善感于人心使之称道而不能忘皆吾此诚之所致心之隠微可自欺乎道学自修是诚于中者恂慄威仪是形于外者猗猗有斐皆指其发见者而言诗云于戏前王不忘君子贤其贤而亲其亲小人乐其乐而利其利此以没世不忘也此一节又推广上文言诚之感人不特一时不能忘虽没世之后犹有不可忘者心之隠㣲又可自欺乎其贤其亲其乐其利前王之所为也贤之亲之乐之利之后世之所以不忘也自其形于外而推之民之不能忘自民之不能忘又推之至于没世不忘所以极言诚之不可掩如此呜唿至哉是故君子之道建诸天地而不悖质诸鬼神而无疑百世以俟圣人而不惑其要只在谨独康诰曰克明徳大甲曰顾諟天之明命帝典曰克明峻徳皆自明也此下三节乃释篇首三句自知止至能得无非诚意工夫故曰明徳曰新民曰止于至善皆叙之此章之内最见大意愚每读书至此未尝不三叹三咏曰大哉诚乎其大学之本乎殆非错简也天之明命即天之予我昭然而不可诬者顾諟所以明之也引用书语之下断之曰皆自明极见得工夫由己处吾之明徳岂他人所能明哉汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极此就新字推广三节盘铭之新新徳也康诰之新新民也文王诗之新新天命也君子用心无所不至故曰无所不用其极只为天地间事皆吾分内事有纎毫不至便是不诚诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熈敬止为人君止于仁为人臣止于敬为人子止于孝为人父止于慈与国人交止于信此节推明止字尤详易曰艮止也止其所也何谓所至善之谓也不得其所而妄止焉其弊可胜言哉首章但云知止于此又发知其所止之义词㫖警策读之令人悚然所以开悟后学者深矣前两诗之言特大率借喻缉熈敬止方是事实上工夫此理在人本无欠阙所以㝠㝠妄行失其所固有者只为不知所止诚止矣在君曰仁在臣曰敬在子曰孝在父曰慈在国人交曰信在在处处无非至善子曰听讼吾犹人也必也使无讼乎无情者不得尽其辞大畏民志此谓知本此章论诚意备矣于此又言不特自诚而已且能使人亦无不诚也情伪相感所以成讼非戒谨恐惧不敢自欺能无讼乎无情者不得尽其辞大畏民志则无不诚矣非吾意之诚何以致之故又申之曰此谓知本是本也即首章之所谓本惟知本是以诚此语虽在无讼之后实总结诚意一章之㫖右第二章论诚意先儒谓此章多错简愚据旧文玩味经㫖自然通贯本无差舛谨发此义愿与同志者明之所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心喜怒哀乐人皆有之发而中节未尝不正惟夫动于血气诱于物慾挠夺于外憷廹其中能不为之累者寡矣是故身本正也有所忿懥有所恐惧有所好乐有所忧患则不得其正其本于吾心者岂不甚可畏哉有所字宜细看正是偏倚处虽然非他有术以正之也使不为心害耳为害者去则本心本自无恙古人战战兢兢如临深渊如履薄冰颠沛造次不敢须臾微懈者用力于此而已心有所夺随夺而驰则虽视而不见听而不闻食而不知其味矣欲身之修可得乎此心之所以不可不正也故又断之曰此谓修身在正其心右第三章论修身在正其心自诚意而后凡五章虽先后次第如此其实文义却是从后面节节说来如此章所论只是说欲修身不可不正其心非是说诚意后事也若意诚则心无不正矣安得复有许多节次后皆凖此所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不修不可以齐其家敖惰固非性情之正曰亲爱曰贱恶曰畏敬曰哀矜皆发于四端人之所不能无者但溺于偏私倚着一处则所谓僻也处身之道公平无我是非兼照则衆心肃服家自然齐一有偏焉人道乖矣其祸可胜言哉偏于所好辄忘其恶偏于所恶辄忘其美流俗暗浅大抵如是故曰天下鲜矣不知子之恶不知苗之硕皆所以推明辟字右第四章论齐家在修其身却只说身之所以不修处若说身之所以修即是上章正心事矣立辞严密极宜细玩且于齐家利害愈更深切上章只说心之所以不正处文意亦如此上章四箇有所字此章六箇辟字其实皆心之病但上四者止是自身里事此六者是施于人即处家之道也所以不同所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也其家不可教其教不足以行于家也教不足行于家而能教人安有是理哉君子不出家而成教于国教行而人自化耳孝弟慈是教之大者虽然行于家者不特能化人也事父孝而忠可移于君事兄弟而顺可移于长以至慈之足以使衆徃徃同此一理譬如保赤子本不能言心诚求之自然中其所欲初非学养子而后嫁也谓之所以犹云即是此事以之事君以之事长以之使衆岂待学而后能哉一家仁一国兴仁一家让一国兴让一人贪戾一国作乱其机如此此谓一言偾事一人定国此节又言善恶皆足以使人化也君子之徳风小人之徳草草上之风必偃不幸为人上者为贪刻为暴戾则从风而靡必有甚焉者矣仁让说一家贪戾却只说一人仁让之化止于仁让贪戾之祸遂至作乱可不谨欤可不惧欤一言偾事一人定国愈见其机之不可轻发处尧舜率天下以仁而民从之桀纣率天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也故治国在齐其家此节又言为人上者君无其实亦难强人之从也尧舜实有此仁故民亦从而仁桀纣实有此暴故民亦从而暴令民者在此而其所好者在彼如之何其可从哉传曰以身教者从以言教者讼又曰夫子敎我以正而夫子未出于正皆此之谓也是故己有其善而后可求人之善己无其恶而后可非人之恶所藏乎身不恕而欲以空言呶呶于人不可得矣恕字是一章之纲领已行得人亦行得家行得国亦行得此所以成敎所以兴所以从若只是自家偏私之说如何能喻诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家此下引用三诗总结上文之意词㫖条达一唱三叹读之令人感动宜者义所当然人心自然之则也宜于家宜于兄弟所以可行若不宜则闺门之内龃龉万状如之何而教国人哉我之仪表不差四国所以可正经文直书其下曰父子兄弟足法而后民法之于本分上有纎毫欠阙便不足法舜为法于天下只是察于人伦世衰道微天属为仇有若周人化商之书可为太息者多矣圣贤于此所以深致意欤两言治国在齐其家尤更恳切右第五章论治国在齐家所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道上章言孝弟慈此章言老老长长恤孤三者风化之首天下之本在国国之本在家莫大乎是所以申言之上章言恕此章言絜矩亦一理也兴孝兴弟以致于不倍岂强之使然哉先得我心之同然机应响答自有不言而化者此心此理焉可厚诬是以君子体此心推此理而有絜矩之道也执矩而度可使四下均平举斯加彼所恶勿施此恕之事天下所以平也上下前后左右无一不然方尽得此道诗云乐只君子民之父母民之所好好之民之所恶恶之此之谓民之父母诗云节彼南山维石巖巖赫赫师尹民具尔瞻有国者不可以不慎辟则为天下僇矣诗云殷之未丧师克配上帝仪监于殷峻命不易道得衆则得国失衆则失国此节引用三诗反覆推广上文之意言好恶顺于民心是絜矩之道也则民视之如父母好恶偏于己私非絜矩之道也则天下之所共僇又推言天命之难谌因民心而向背人君之于此道有以得衆则得国矣所谓民之父母也至于失衆则失国矣所谓天下僇也前章六箇辟字言家之所以不齐于此直言辟则为天下僇自昔亡国败家以至身之不可保者其祸皆本于此好恶之际安得不谨其所发哉是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣此节因上文得衆失衆又推原絜矩之道莫善于有徳莫不善于聚财也徳者人心所同有即其好恶之不可违者志曰徳之流行速于置邮而传命是故君子必先谨乎徳才有徳便有人所以得衆也才有人便有土所以得国也有财有用特余事耳徳为本财为末外其所本内其所末是鬬天下之民而施之以夺攘之道也故曰财聚则民散财散则民聚易曰何以聚人曰财财者民生之所赖人君欲专有之几何其不畔且离哉况务为聚财未免悖入以是得之必以是失之故又曰言悖而出者亦悖而入货悖而入者亦悖而出龙断之夫推筋剥骨以自丰殖谓可安坐而有也然丧败之祸曾不旋踵向之出乎尔者今而后皆得反之内财外徳其弊如此絜矩之道所以不可不行也上节曰峻命不易道得衆则得国失衆则失国此节又曰惟命不于常道善则得之不善则失之吁可畏哉命即天命道即絜矩之道有徳则善聚财则不善楚书曰楚国无以为宝惟善以为宝舅犯曰亡人无以为宝仁亲以为宝秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉惟仁人放流之迸诸四夷不与同中国此谓惟仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身此节因上文善不善而推明絜矩之道好恶之公又在于用人也惟善以为宝是宝善人仁亲以为宝是宝仁亲之人秦誓所谓休休有容者好得其所好也故曰利媢疾不能容者恶非其所恶也故曰殆仁人之心好恶出于至公是以放流而屏絶之直至不与同中国舜之于四凶是也若夫见贤而不能举举而不能先见不善不能退退又不能逺岂人之好恶也哉断之曰好人之所恶恶人之所好是谓拂人之性菑必逮夫身与前民之父母正相反所以总结上文之意君子有大道必忠信以得之骄泰以失之生财有大道生之者衆食之者寡为之者疾用之者舒则财恒足矣此节又言徳财固有本末然莫不皆有大道也或曰财亦可言大道乎曰起居饮食日用应酬万变万务孰非大道故曰谁能出不由户何莫由斯道也但是者是道非者非道耳若止谈𤣥说妙虚无为宗则三纲可沦九法可斁而周公经国一书所以均节财用者皆无道之具文矣而可乎将君子与生财对说皆曰有大道发明最为深切夫道一而已矣若分别作两项便差君子有大道非外袭而取之我固有也但忠信不虚伪自然无恙故大戴记忠信大道骄泰即意动气盈失其本心矣君子之所以先谨乎徳者此其用力之地也生之者衆食之者寡为之者疾用之者舒则财常足古人生财初无他术所谓大道如斯而已后世生之者寡而食之者衆为之者舒而用之者疾方病其不足也而戞戞然思所以聚之百方而诛求之民如之何其不困国如之何其不匮也哉仁者以财发身不仁者以身发财未有上好仁而下不好义者也未有好义其事不终者也未有府库财非其财者也上节既言生财有大道此节又就财上拈出仁不仁之两端以发明之仁者以财发身非求发其身也财散而身自尊也不仁者以身发财非不爱其身也知有财而不知有身也自古人君所以事不克终而府库非其有者只为人心乖乱不知有义耳上既好仁则下自然好义下好义则事可久成富可长守是仁人不有其财乃所以能有其财也岂逆衆敛怨戞戞自计者所可知哉此正仁者以财发身之事孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也此则言不仁者以身发财之事也不仁者以身狥财而不顾岂可用乎国有盗臣不祥莫甚而曰与其有聚敛之臣宁有盗臣所以极言其不可用也何也盗臣止于盗国而聚敛则祸及民矣献子斯言盖谓国不当以利为利以义为利也大抵有国有家而务财用者必自小人始彼为善于其事是以世主甘心焉心计之巧筭析秋毫善之之谓也不幸而使小人专国家之权元气既伤本根既拨则菑害并至虽有善者亦不能如之何矣此正以身发财之效也于是复申言此谓国不以利为利以义为利丁宁恳切为人上者宜动心焉右第六章论平天下在治其国融堂四书管见卷十二融堂四书管见卷十三钦定四库全书融堂四书管见卷十三宋钱时撰中庸中者不偏之名庸者平常之号岂髙深幽逺荒忽诞漫而谓之道哉虞书曰典者此也禹曰彛伦者此也干坤曰易简者此也斯道不明世教日壊为杨为墨而民性乱于兼爱爲我为仪为衍而民性乱于朝纵暮衡为申为韩而民性乱于刑名为鞅为斯而民性乱于功利为黄为老而民性乱于槌提絶灭浮屠晚出其祸尤大三纲九法人道之所頼以立者一切断弃鼓雄诞之说以愚民幻衆徃徃世俗安之若当然而先王教法生民日用之经反视之以为异矣中庸二字古所未命吾夫子揭而名之示万世大道之标凖而一书三十三章又幸成于子思之手此正后学之所宜汲汲也为吾圣人之徒者乃复支离传註转相荧惑然则中庸之徳民真鲜能矣夫天命之谓性率性之谓道修道之谓教天命者天之与我之谓也至善而无恶至灵而不昧所谓性也顺乎此性斯之谓道无所不在无所不通本何假于修哉惟夫昏于意念汨于情欲动于血气蔽于物我沦于习俗而拂乱其所固有者焉是故不可以不修也修之如何顺其固有而已成汤曰维皇上帝降衷于下民若有恒性克绥厥猷惟后降衷即天命之性也若即顺也猷即道也非君师则不能绥之性何由若圣人之教所以阐斯道觉斯民而使之修以顺其性者也是教也大经大法之所由以立外是而曰修道云者君子不由也道也者不可须臾离也可离非道也是故君子戒慎乎其所不睹恐惧乎其所不闻莫见乎隠莫显乎㣲故君子慎其独也道者率性之谓才不率性即为非道安可须臾离乎此君子所以戒谨恐惧于不睹不闻之时也睹而后戒谨闻而后恐惧则已晚矣此正是做不可须臾离工夫一意之起一念之动便离了方其不睹也不闻也自以为隠也而不知莫见于此焉自以为㣲也而不知莫显于此焉隠即见微即显非二事也可不谨欤故又申之曰谨其独独即是心之隠微不睹不闻处舜之兢兢业业文王之小心翼翼吾夫子之颠沛造次必于是皆谨独之谓也所以修也所以为教者也所以率性而不离于道也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉喜怒哀乐之未发谓之中寂然不动者也故曰大本发而皆中节谓之和感而遂通天下之故者也故曰达道中则和矣和则无非中矣非中之外别有所谓和也观大本二字岂是寻流逐末者所可知哉学者徃徃于喜怒哀乐未发之先不知所以用力之地而但求中节于既发之后是犹无根之木无源之水望其流行而畅茂无是理也人性本善本无非道其走作处往往全在喜怒哀乐上喜怒哀乐之发而偏焉是以不能顺耳戒谨恐惧而谨其独者所以保是中全是和而顺其固有之性者也顺固有之性则无所不通矣是达道也天地广大我实范围万物衆多我实发育天地万物岂在吾性之外也哉右第一章一书之大㫖也首论性道教之次序谨其独以明斯道之所以修次致中和则极言斯道之功用所谓中庸者如此仲尼曰君子中庸小人反中庸君子之中庸也君子而时中小人之中庸也小人而无忌惮也中庸平常初非竒异百姓日用匪髙匪难君子者顺此者也小人者反此者也斯道也无所不在无所不通必达乎权而后无须臾离耳君子时中所以中庸而小人则以无忌惮为中庸者也犹言以妄为常也嗟夫小人之为不义不能自知其非庶几其或变焉宜然妄行自以为是是以终身而不悔也可胜叹哉异端邪说是无忌惮之尤者右第二章中庸二字不必独就中和上牵合说曰性曰道曰教曰中曰和名字虽不同皆所以为中庸也子曰中庸其至矣乎民鲜能久矣世道衰微以无忌惮为中庸者皆是是以鲜能能者鲜愈见其为至耳三复久矣之叹可以想见三代之民右第三章与上章反中庸之意相承子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也知者所见则失之过愚者又暗浅而无识其为不知一也道如何行贤者所行则失之过不肖者又暴弃而不为其为不行一也道如何明致知力行未始偏废愚不肖固不足道若大知则真知矣大贤则中行矣安得有过然则此章所论特世俗之所谓贤知守其偏见拘于俗学自以为是而实亦未尝知味也故曰人莫不饮食鲜能知味盖言斯道人人共由所谓谁能出不由户但日用而不知耳一知字甚重不知后安知道之不可须臾离哉此致知在格物大学所以先务也右第四章承上章鲜能中庸之叹而发鲜能知味之㫖果知味则中庸矣或曰道不明故不行此章先以不行归咎于知愚而后以不明归咎于贤不肖何也曰不然人之于道必致其知而后能行不知不可行也故知之过愚之不及皆不知道者也必见于行而后大明不行无由明也故贤之过不肖之不及皆不行道者也行者行于一时明可明于万世其实则原于知知则行行则明矣子曰道其不行矣夫知味者鲜道之所以不行夫子感时而叹也右第五章承上章不知味而言子曰舜其大知也与舜好问而好察迩言隠恶而扬善执其两端用其中于民其斯以为舜乎舜大知所以能用中安有所谓知者之过哉好问即所闻者广幽逺无不上达矣而或迩言之不察则未免浸润肤受之蔽隠恶即所包容含覆者大矣而有善不能扬则未免遗逸阨穷之弊舜好问又察迩言既隠恶又扬善执其两端无或偏废于是乃权衡中道而用之于民焉此舜之所以为大知也故曰其斯以为舜乎见得知字甚重右第六章上章言道之不行病在不知于此特引舜事以明知故能行子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也人孰不自以为知驱而纳诸罟擭陷阱则不知辟尚得谓之知乎颠倒㝠迷反道败徳为血气是用为物欲是从所谓下愚不移者皆罟擭陷阱之徒也是固不足道至于择乎中庸若可喜矣则又不能期月守也所谓知者乃知此道之不行有以也右第七章承上章大知而言子曰回之为人也择乎中庸得一善则拳拳服膺而弗失之矣颜子所谓择乎中庸而能守者择善而固执之谓也所以不迁怒不贰过而进于三月不违仁与不能期月而守者异矣右第八章承上章不能守而言子曰天下国家可均也爵禄可辞也白刃可蹈也中庸不可能也不偏不倚日用平常自然是道何能之有一起能之之意即支即离去道逺矣故曰中庸不可能自昔固有絶人之才超世之识天下种种难能之事无不能之而欲庶几于道而不可得其病果安在哉无他能故也凡倚聪明逞智巧皆道之祟也真知其所以不可能即能矣故又曰唯圣者能之右第九章子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫子路好勇而问强其意可知矣夫子未遽答也逐一辨难而后条陈之所以委曲成就之意深矣谓今所问是南方之强是北方之强抑汝之所谓强若南方之强则理义以自胜君子之所居也其事如此北方之强则血气以为胜强者之所居也其事如彼于斯二者将安从乎强者非所尚也抑为君子之强而后为强耳于是推明四节以告之和易流也君子则不流中易倚也君子则不倚乐则行之而穷塞之所守者不变忧则违之虽至于死而所守者不变四者之下每以强哉矫称之犹云如此而后谓之强正汝今日之所当勉者也子路宜于此惕然深省而求其所以不流不倚不变者安在则知平时行行之气一无可恃而中庸之不可能者可能矣右第十章承上章中庸不可能而言子曰素隠行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔惟圣者能之素隠行怪不能择乎中庸者也夫子所弗为半涂而废择乎中庸而不能守者也夫子所弗能直是依乎中庸遯世不见知而不悔方是无须臾离然夫子于此则又不敢自居也故曰唯圣者能之右第十一章自君子中庸而下节节辨明至此收拾在依乎中庸一句上方结尽上十章之意君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地君子之道初无费隠之异初无至不至之分子曰哀乐相生正明目而视之不可得而见也倾耳而聼之不可得而闻也哀乐有形有声曷为不可见闻费而隠之谓也自其费者言之夫妇之愚可以知夫妇之不肖可以行自其隠者言之则虽圣人有不知有不能非不欲知也可知则止于知非至也非不欲能也可能则止于能非至也圣人所以不知不能者岂在愚夫愚妇日用之外也哉且非特圣人不能尽也天地之大人犹有所憾是天地之大亦有所不能尽所以极言斯道之妙也故语大天下莫能载语小天下莫能破举凡天下之有形者无不载矣所以莫能载者何物举天下之有形者皆可破矣所以莫能破者何物于鸢之飞鱼之跃而有㑹焉则其説昭昭矣故曰上下察处处呈露焉可诬也君子之道造端乎夫妇及其至也明乎天地如斯而已右第十二章上章既言中庸不可能又言唯圣者能之于此又极言其至虽圣人亦有所不能呜唿㣲哉凡章首无子曰二字皆子思之言子曰道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺故君子以人治人改而止上章极言斯道之大如此恐人或遂求之髙逺而失之于是继发道不逺人之㫖子曰仁者人也明人之即道岂外乎吾身而他求乎学者求致其知而方支离乎事物之末正所谓为道而逺人者为道而逺人不可以为道矣犹言可离非道也且如伐柯其则可谓不逺然而执斧以伐之从旁邪视犹以为逺者犹有假于外尔故君子之学惟以人所固有者还以治之吾之一身全体是道只为有过始昏始亏治之何如改过而已过改则本心本自无恙何他求之有也故曰改而止言改过之外无他道也忠恕违道不逺施诸己而不愿亦勿施于人上节既言改过此则又谓当自忠恕求之道本不逺于人也惟不反求诸己是以自离于道子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣忠恕即道也于此用力则去道不逺指初学者求道之方而言也非谓别是一物也苟忠恕矣何违之可言哉施诸己而不愿亦勿施于人即所以用力于忠恕者君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔此则又就人伦上发挥忠恕皆施于人之最大者此正圣人之能事而夫子曰未能虽是谦辞其实真有不能尽者若己能即止矣岂为之不厌之学也哉然其大要全在言行上此徳常徳也人皆有之不能行耳此言常言也人皆言之不能谨耳故徳曰行言曰谨至于有所不足则不敢不勉不足而不勉必不及非常也有余则不敢尽有余而尽必有过非常也直是言行相顾不使有一毫之可愧而道之不逺人者庶乎其不须臾离也然则君子胡可不慥慥务笃实乎右第十三章君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正己而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身此章当看一行字正是君子无入而不自得处所以不愿乎其外者也若但碌碌苟安素分亦何足道直是随所遇而行焉方是自得孟子谓令闻广誉施于身不愿人之膏梁文绣所以不愿岂偶然哉故曰素富贵行乎富贵素贫贱行乎贫贱以至患难夷狄处处皆然无入而不自得也才不自得便是不行然其要只在正己亦不陵下亦不援上但正己而不求于人则自然无怨无怨于天无尤于人故自得也正己如何居易而已洪范曰无党无偏王道平平无反无侧王道正直本易也本无险阻艰难也所谓行者行此者也有纎毫意念便不是居易俟命犹言一任乎天非谓有所期待也小人反是长戚戚耳如何自得故又引正鹄之喻以明正己之意右第十四章君子之道辟如行逺必自迩辟如登髙必自卑诗曰妻子好合如鼓瑟琴兄弟既翕和乐且耽宜尔室家乐尔妻帑子曰父母其顺矣乎天地位万物育只是一箇顺而已妻子如此兄弟又如此以至室家妻帑皆如此一家之中都是和气于父母分上方始是顺下面有纎毫不尽分处上面和气便有所伤只为一家之心无非父母之心能以父母之心为心则骨肉之际安可纎毫不尽分乎琴瑟和方可鼓才一絃不和便不成声妻子好合虽云和乐而兄弟之情未能翕然则一家和气有亏多矣兄弟既翕不特和乐而且又至于耽焉此则极言人道必如此而后为顺也始于家邦终于四海全在这上故曰自卑自迩右第十五章自君子之道费而隠发挥至此辞㫖方足子曰鬼神之为徳其盛矣乎视之而弗见聼之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫武王曰惟人万物之灵夫子曰心之精神是谓圣本心本圣本心本灵生而为人死为鬼神一也无形之可见者无声之可闻也而日月以此运行风霆以此鼓舞凡形色于两间者莫不以此发育物物皆体物物皆妙而不可遗焉使天下之人莫不齐明盛服以承祭祀洋洋乎如在其上如在其左右神之至也不可测也况可得而厌斁也非盛徳能尔乎理虽㣲而实显吾心之诚不闻不睹而其不可揜之妙亦如是矣本一故也右第十六章此后专提诚字发明中庸而首以鬼神之徳形容诚之不可揜子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳宜民宜人受禄于天保祐命之自天申之故大徳者必受命夫子论舜大孝不指言克谐之事而以徳为圣人尊为天子富有四海宗庙飨子孙保五事称之呜唿此孝之所以大欤曰位曰禄曰名曰孝非大徳不足以得之也天道福善祸淫栽则培倾则覆焉可诬哉假乐之咏可见矣故大徳者必受命此舜之大孝所以通于神明者也右第十七章承上章言舜之大孝以发明所谓诚之不可揜者子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也父作子述文王处人道之常何所忧乎若舜则不能无忧王季肇基父作也武王缵前王之绪周公成前王之徳子述也右第十八章此文王诚之不可揜者子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也达孝当就继志述事上看志不易继也事不易述也若以无改父道为孝则武王不宜伐商若以友于兄弟为孝则周公不当诛管蔡未可与权者未足与议也故以达孝称之是其伐也其诛也乃其所以善继志述事者也使武王忍于商而不伐周公忍于管蔡而不诛虽欲践位行礼如下文所述可得乎所以盛言祖庙之修宗庙之礼而申言孝之至在继志述事之后也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎上节既言宗庙之礼于此又兼言郊社之礼孝经称周公郊祀后稷以配天宗祀文王于明堂以配上帝盖其礼至周公而备所以极继志述事之形容也明乎郊社之礼禘尝之义非特文物度数之末而已所谓㣲之显诚之不可揜者果可以外求乎明乎此则推之天下国家无他道也与论语指其掌正同一章之㫖归宿在此右第十九章此武王周公诚之不可揜者三章皆承鬼神之徳而发明圣人所以感通鬼神一贯之妙天下国家由是而达之尔故此章终之以治国下章继之以问政哀公问政子曰文武之政布在方策其人存则其政举其人亡则其政息人道敏政地道敏树夫政也者蒲卢也故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也在下位不获乎上民不可得而治矣故君子不可以不修身思修身不可以不事亲思事亲不可以不知人思知人不可以不知天政其具也人者有其具者也文武之政未尝冺没人存则举人亡则息耳人道之敏于政犹地道之敏于树草木不自树也一元之气运而不息其生也勃然政犹蒲卢草之尤易生者也为政在人焉可诬哉然尽一人字则甚不易也取人者求人之所以为人者也人之为人非可外求反诸身而已身何以修曰道而已道何以修曰仁而已本心洞然常觉常明略无纎毫微累人之所以为人者以此情昏意蔽㝠㝠罔觉则其与禽兽相近者几希于人何有故曰仁者人也立人之道曰仁与义二者未尝偏废故又曰义者宜也仁莫大于亲亲义莫大于尊贤亲亲而得隆杀之宜尊贤而有等级之辨此礼之所由生也政安有不举者乎故君子不可以不修身思修身不可以事亲思事亲不可以不知人思知人不可以不知天孟子谓知性则知天是也非人之外别有所谓天也我固有之有此者也格物者格此者也先觉者觉此者也下文所谓明善者明此者也知所以为天则知所以为人矣知所以为人则知所以事亲而身亦修矣圣人论为政在人推而至于仁又推而至于知天方尽得一人字若文武则真其人也呜唿政哉岂偶然也哉天下之达道五所以行之者三君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也此节承上文知天而推明修身之㫖也五者天下达道而所以行之者三三者何知仁勇是也三者天下之达徳而所以行之者一一者何天是也我固有之非外铄也父子之有亲者此也君臣之有义者此也夫妇之有别者此也长幼之有序者此也朋友之有信者此也名曰达道非我所私有也知此则谓之知全此则谓之仁勉勉乎此自强而不息则谓之勇名曰达徳非我所独得也无间于知愚无间于贵贱无间于古今此心同也此理同也但囿于形体蔽于意念是以日用而不知耳不能知安能行然知有三等焉有生而知者有学而知者有困而后学乃始知者三者虽不同及到知处则一而已既知之而行亦有三等焉有安而行者有利而行者有勉强而行者三者虽不同及到成功处则一而已矣知即是知行即是仁其所以能行即是勇知而不行犹不知也行而不至于成功犹不行也呜唿尧舜性之不可及己人皆可以为尧舜岂欺我哉子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣此节又承上文推明知仁勇用力之地也知不自明也由学而明好学虽未便知然近乎知矣仁不自至也行之则至力行虽未便能尽仁然近乎仁矣勇不自勇也知耻则果决凡甘心于穿窬狗彘之行而不知反者只是不知耻知耻虽未便谓之勇然近于勇矣近字与违道不逺语意正相似三者同用阙一不可知斯三者方知所以修身知所以修身则所以治人所以治天下国家亦若是而已我之心即人之心安有身不修而别有所谓治人之道也哉凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之齐明盛服非礼不动所以修身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送徃迎来嘉善而矜不能所以柔逺人也继絶世举废国治乱持危朝聘以时厚徃而薄来所以懐诸侯也凡为天下国家有九经所以行之者一也此节又承上文治天下国家而发明九经之㫖终其所以治之之说也天下国家之本在身故九者以修身为首即所谓知修身则知所以治天下国家者也修身也而下言其目也修身则道立而下言其效也齐明盛服而下言其事也齐明盛服非礼不动道自然立去谗逺色贱货而贵徳心无所蔽自然不惑尊位重禄同其好恶亲亲之义笃矣安得怨官盛任使大臣无不以之怨而朝廷之权一矣安得眩忠信重禄以体羣臣则手足腹心相视一体故报礼重时使薄敛则养生丧死可以无憾故百姓劝一人之身百工之所为备无以来之则财用不足矣日省月试既禀称事所以来也逺人不服修文徳以来之无以柔之则四方不归矣送往迎来嘉善而矜不能所以柔也建国亲侯所以比天下诸侯不懐则天下不畏矣絶废乱危之有所赖朝聘往来之有其节所以懐也虽然其事则九也所以行之者非九也天下国家如此其大如此其广且衆所以感之而应唱之而和者孰使之然哉一而已上言达徳所以行者一而先之曰知天此言九经所以行者一而继之曰明善明善即知天也所谓一也不知不明安知一之为何物哉凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣此节推原其所谓一也曰言曰事曰行不前定皆有病况道乎道无穷也端绪不明大本不立人自穷之耳是故贵于前定也且以在下位者言之未有不获乎上而能治民者朋友而信是获上之道前定也不顺乎亲则朋友不信事亲而顺是信朋友之道前定也不诚乎身则亲不顺反身而诚是顺亲之道前定也不明乎善则身不诚固有之善洞然无蔽是诚身之道前定也是善也大学所谓止于至善者也人自二三人至十百千万此无十百千万所谓一也天也故曰物格而后知至知至而后意诚意诚者所以诚此者也不明乎善而曰诚者未之有也此正曾子子思相传之㫖茫茫千载不着不察惜哉诚者天之道也诚之者人之道也诚者不勉而中不思而得从容中道圣人也诚之者择善而固执之者也此节又承明善诚身而分别二者言之诚者自然无妄不勉而中不思而得从容中道生知安行之事纯乎天也故曰天之道诚之者必勉必思而后至焉学知困知之事其用工则由乎人也故曰人之道道一而已初无天人之间择善固执方是做明善诚身工夫苟明矣无待于择矣诚矣无待于固矣何天道人道之可言哉博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之果能此道矣虽愚必明虽柔必强此节则择善固执之事也博学审问是讲求于人慎思明辨是精研于己皆所以择善也虽然不学不问固无以思辨为也学之徒博问之徒审而不能反求诸己谨思而明辨之则毫釐之差千里之谬善如之何而可择哉异端邪说固不必论盖有终身学问汨没乎章句文义之末而于此事终不明白者职此之由也是故学不可以不问问不可以不思思不可以不辨四者次序工夫相承性至于明而止耳若笃行则既明后事所以固执之也虽然岂悠悠泛泛苟焉之谓乎不学则已学则的然立志必期于能不能不止也不问则已问则的然究心必期于知不知不止也不思则已思必期于得不辨则已辨必期于明不行则已行必期于笃不得不明不笃不止也直是用功常百倍于人焉凡学间思辨而不明气馁志腐而行之无力者非果能故也断断乎果能此道则蔽解惑去虽愚必明矣况非愚者乎矢去川决虽柔必强矣况非柔者乎明即所择者善强即所执者固择善固执而身修矣不失斯所以为人而文武之政可举矣若乃悠悠泛泛不自鞭勉虽刚明之资亦末如之何也三复果能二字令人悚然右第二十章第十六章自鬼神之徳发明诚字继之以舜之大孝又继之以武王周公之达孝然后继之以夫子之论政广大周流无非此诚之运而其大本则不外乎善此人与天地鬼神一而不二者也呜唿至哉孩提之童知爱其亲善端方萌真实无伪其証莫明于此其事莫大于此故论仁必说亲亲论知天必说事亲论明善必说顺亲以至达道九经往往而是此大孝达孝之所以通乎神明而此章之所以承乎其后者欤自诚明谓之性自明诚谓之教诚则明矣明则诚矣诚无妄也固有之善自然无蔽生而知之者也故曰性其次必须知至方能意诚学而知之者也故曰教诚则自明矣明则进于诚矣质虽不同及其知之一也曰性曰教正合首章之㫖右第二十一章承上章诚者诚之者而发此义唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣言诚足矣又曰至诚非于诚上更有加也所以极言之也天命之性人人所同虚灵湛然本无欠阙情伪相感意蔽欲昏是以㝠㝠妄行不能全其所固有尔至诚无妄纯徳孔明自然无所亏损故曰能尽其性尽者洞彻底藴略无纎毫欠阙非谓有加于其所固有也譬之日月而或蚀焉有一分之未复即有一分之未尽复之如故全体全明所谓能尽如斯而已贤者觉其本性虽己明彻然未到知天命末到从心所欲不踰矩之地也犹是工夫有欠皆未可谓之能尽也必圣人而后可也我之性即人之性即物之性能尽其性则能尽人之性矣能尽人之性则能尽物之性矣有生之类同具此理鸢飞鱼跃昭然灼然不加揣量不劳拟议岂待逐一思索而后得哉本心不明处处窒碍人物与我了不相通或者方嚣嚣然驰鹜于外曰将尽物之性而后可以尽吾之性也不既倒置乎天地万物皆我性也能尽其性能尽人物之性则发育自我而天地在范围中矣此致中和之极功也曰赞曰参殊不为过尽字上六箇能字赞字下两箇可以字宜细玩右第二十二章又言诚者之事其次致曲曲能有诚诚则形形则着着则明明则动动则变变则化唯天下至诚为能化诚者自然而然无待于致曲致曲者用功委曲择善而固执之者也学之博问之审思之慎辨之明行之笃以至不能不止百倍其功致曲之谓也如此乃能有诚诚则形矣形则着矣着则明矣微之显诚之不可揜自然发越焉可强哉孟子曰至诚而不动者未之有也不诚未有能动者也人心到此自然感动感动者转移变化之机变而至于能化则功用与至诚等矣所谓及其成功一也故继之曰唯天下至诚为能化右第二十三章又言诚之者之事至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神天下之至灵者莫如心惟弗用灵是以愚尔今人稍稍虚静是非利害便能了了况至诚乎然所谓前知者不过于朕兆之萌见㣲而知着国家兴亡必有祯祥妖孽见乎蓍龟四体之间故其祸福将至善与不善必先知之既曰必有又曰必先知惟其有是以知非别有一种灵怪如后世妖妄之说也鬼神之徳只是至诚圣人亦只是至诚故曰至诚如神而易亦曰知几其神右第二十四章又言诚者之事至诚前知是明之极处诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之徳也合外内之道也故时措之宜也孟子曰哭死而哀非为生者也诚者已分当然之事岂为人而诚哉有一毫为人之心即非诚矣故诚乃自成而其道乃自道也非有假于外也我固有之也虽然举天下事事物物所以能有终有始者诚而已一念不诚随即间断何有于物只每日交际应酬之间便可见故君子必贵于诚之也然则诚固自成也非自成己而已也感动变化于是乎在是成己者即所以成物也修身而家齐而国治而天下平非两事也于是就成己成物上发明仁知最宜深玩仁者不失其本心之谓苟诚矣则纯明融一无所蔽亏而已成矣故曰仁成己固所以成物也然非通乎人情达乎世变周乎物理权乎事宜妙用不穷泛应曲当则物亦未易成也故曰知子曰知及之仁能守之知则进于仁矣仁则无不知矣苟谓之仁而知未足以成物则是仁上犹有欠也仁才成己知便成物性之徳则然通物与己一而不二合外内之道也故时指之而无不宜也时措不宜何以为道此异端之学所以谬于经世而为万世大法之罪人欤右第二十五章又言诚之者之事故至诚无息不息则久久则征征则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不洩万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鼈生焉货财殖焉诗曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已心之隠微有罅隙渗漏便间断至诚则纯明融一自然无息不息则自然可久久则自然发露故有征征非若爝火之光暂作而遽辍也有征而且悠逺也非有徴之能悠逺也不息之运也到此则自然博矣厚矣博厚则自然髙矣明矣本无形之可度也以其无不载不谓之博厚不可也故配地本无象之可睹也以其无不覆不谓之髙明不可也故配天然而化育之功参乎天地又非悠久不可也所谓悠久无疆界之限焉夫如是者岂有纎毫作用于其间哉如万象参错于澄潭明鑑之上人见其章也而实不见也人见其变态万状也而实不动也人见其无所不成也而实未尝有所为也舜受尧禅庶务衆职从头整顿若不胜其烦矣而曰无为禹乗四载八年于外三过其门而不入若不胜其多事矣而曰行其所无事文王受命伐犬戎伐宻须败耆国伐䢴伐崇而又作邑迁都若不胜其扰矣而曰不识不知呜唿此岂囿形泥象者所可知哉虽然天地之道可一言而尽亦曰其为物不贰而已是物也天之为天者此也地之为地者此也人之为人者此也万物之为万物此也自清浊未分以至无穷迎之不见其首随之不见其后无声之可闻也无形之可见也即所以不见而章不动而变无为而成者也是谓太极是之谓一夫是以生物而不测若可测即贰矣天自天地自地了无干涉而不足以为道矣以是而论则博厚不必曰地髙明不必曰天天地之道博也厚也髙也明也悠也久也一也本无贰也仰观于天此昭昭之多尔及其无穷而万物无不覆焉俯察于地一撮土之多尔及其广厚而万物无不载焉人知其无穷也不知其不贰者所以无穷也人知其广厚也不知其不贰者所以广厚也天地虽大在此不贰中特蕞尔之形象以至卷石勺水所以生物不测者莫不皆然故于章末始发明之曰维天之命于穆不已天之所以为天也于乎不显文王之徳之纯文王之所以为文也两箇所以字指得极清切天之命不已文王之徳亦不已此圣人与天地之所以一而不贰者也然则配天地而无疆非至诚无息孰能与于此哉右第二十六章又言诚者之事始论圣人如此中论天地如此终论天与圣人所以配合者如此大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉故君子尊徳性而道问学致广大而尽精㣲极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与圣人于干屡赞大哉惟尧则之亦赞大哉论圣人之道而以大哉称之极矣洋洋乎发育万物峻极于天则天地万物皆此道之变化矣犹未尽也复申之以优优大哉其大无外又不止于发育峻极矣经礼曲礼皆道之用必得斯人者而后行苟非其人不虚行也是故苟不至徳至道不凝道非外物我固有之放失于情伪驰散于物欲是以不凝尔徳者得也得其所固有则优优大哉非外此而他有所谓大也尊徳性而下是做至徳工夫徳性即其所固有也天爵良贵尊无与并人自贱之人自汚之于徳性而知所尊大本立矣然而非道问学则不知其所以尊也是物也范围天地非广大乎而其实则精微也运行日月非髙明乎而其实则中庸也曰致曰尽曰极皆问学之功也始由乎问学终由乎中庸道之所以凝也温故而知新日新又新新所以不已也敦厚以崇礼经礼曲礼庶乎其可行也夫如是则不骄不倍或语或黙何往而非道哉明哲保身是言其黙足以容礼非浮薄者之事故敦厚以崇之右第二十七章又言诚之者之事子曰愚而好自用贱而好自专生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位苟无其徳不敢作礼乐焉虽有其徳苟无其位亦不敢作礼乐焉子曰吾说夏礼杞不足征也吾学殷礼有宋存焉吾学周礼今用之吾从周议礼制度考文三者天子之事况今天下车同轨则度无用制也书同文则文无用考也行同伦则礼无用议也虽有位无徳不敢作礼乐焉愚而自用可乎虽有徳无位不敢作礼乐焉贱而自専可乎考三代之礼惟周制之从吾圣人未尝敢违乎今也生今之世而反古可乎右第二十八章承上章乐礼而言王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也上焉者圣人之有位而已逺者也虽善而其事无证无证则民不信故弗从下焉者圣人之无位而在下者也虽善而其位不尊不尊则民不信亦弗从惟三代之王去今不逺典章文物有证而尊于斯三者而知所重焉则可以寡过也虽然上自羲农下逮周孔先圣后圣其揆则一也事虽无证而道未尝冺位虽不尊而道未尝卑所以必贵于三重者取其证于民而信从尔故君子之道本诸身征诸庶民本诸身非外假也征诸庶民信从之谓也考诸三王而果不谬则建诸天地而不悖矣质诸鬼神而无疑矣百世以俟圣人而不惑矣于何而建也天地即我也非外于此而有所谓不悖也于何而质也鬼神即我也非外此而有所谓无疑也于何而俟也百世圣人即我也非外此而有所谓不惑也于鬼神之无疑系之曰知天于圣人之不惑系之曰知人呜唿此岂区区文义所可求哉如是则动而为道行而为法言而为则逺之有望近之不厌特先得我心之同然而天下之心自有不期然而然者耳庶几夙夜以永终誉奈之何违道而可以干誉也知天知人与问政章同义右第二十九章承上章三代之礼而言或曰子曰夏礼吾能言之杞不足征也殷礼吾能言之宋不足征也此章所论上焉者虽善无征疑此之谓今谓三代而上已逺之事安所据乎曰以三重而知之也征诸庶民考诸三王而不谬则虽善无征之非三代无疑也果无征矣安所重乎安所考而知其不谬乎然则无征非不足征之谓也夏殷之不足征特文献不足不能备耳而君臣礼义之大经典章文物之大体固未始无也不然则殷因于夏周因于殷而所谓损益者又如之何而可知耶或曰三重固矣夫子曷为而独从周曰非天子不议礼三重王天下者之事生乎今之世反古之道夫子不为也仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大徳敦化此天地之所以为大也祖述尧舜道统传也宪章文武治其备也上律天时健也下袭水土顺也是故与天地合其徳与四时合其序与日月合其明广大无疆万物同体自然不相害变通不穷无非大顺自然不相悖小徳大徳非徳之有二也自其日用言之则如百川之分流自其大原言之则如造化之醇厚源泉混混不舍昼夜盈科而后进放乎四海岂二物哉持载而下皆天地之所以为大吾夫子实似之致中和天地位焉万物育焉此中庸之极效也呜唿盛哉右第三十章前此论中庸之徳无所不备于此独盛称仲尼以明之此所谓集大成而子思之所以传道也故孟子亦曰乃所愿则学孔子唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不说是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天此足以形容集大成之妙矣溥博如天大无不包也渊泉如渊澄然不动也喜怒哀乐未发之先安有许多名号溥博而已渊泉而已及其时出之则曰有临曰有容曰有执曰有敬曰有别互见迭出变化无方参错纵横自然中节非是聪明睿知而下五者临时逐项安排出来也人皆有是心心皆具是理惟至于圣方尽此妙所谓配天于是乎在非待到莫不尊亲处方谓之配天也下面是其效自如此右第三十一章此章之首言惟天下至圣为能云云下章之首又言惟天下至诚为能云云二章实与上章相承皆仲尼之能事也唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天徳者其孰能知之大经即和者天下之达道也大本即中者天下之大本也天地之化育即天地位万物育也此正中庸之至徳唯至诚而后能经纶能立能知夫焉有所偏倚也哉亦曰肫肫其仁而已肫肫其仁日用纯一虗明变化无体无方澄然不动渊渊其渊矣殆不止于如渊也大无不包浩浩其天矣殆不止于如天也此至诚之妙也一有偏倚便失其仁必不渊渊必不浩浩何以立大本经大经知化育也惟觉知觉惟圣知圣非聪明圣知达乎天徳乌足以知此右第三十二章中庸之书自十六章发明诚字于此复以至诚之道终焉呜唿尽之矣上章言至圣此章言至诚非圣自圣诚自诚也诚而无息则圣矣且安有圣而不诚者哉故上章以溥博如天渊泉如渊言至圣之事此章以渊渊其渊浩浩其天言至诚之功诗曰衣锦尚絅恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣君子务晦藏其道日章小人事表襮其道日亡无他务内与驰外之异耳此衣锦尚絅所以恶其文之着也是故曰淡曰简曰温文若不着若易厌也若不文且理也而其淡则不厌虽简而有文虽温而实理此君子之道所以闇然而日章者也学者有味乎此而知逺之由近知风之所自出知微之所以自显则反诸吾身而不假乎其外矣此正明善第一节工夫故曰可与入徳语入徳之始而首严尚絅之戒甚有味诗云潜虽伏矣亦孔之昭故君子内省不疚无恶于志君子之所不可及者其唯人之所不见乎既知之矣却要谨独曰疚曰恶皆心之害也省于内用力于志正是人所不见所谓毋自欺也诗云相在尔室尚不愧于屋漏故君子不动而敬不言而信敬信于不动不言之时则自然无疚恶矣两节工夫相承诗曰奏假无言时靡有争是故君子不赏而民劝不怒而民威于鈇钺惟不言而信故奏假无言时靡有争信孚于民而有不赏不怒之效也诗曰不显惟徳百辟其刑之是故君子笃恭而天下平惟不动而敬故不显惟徳百辟其刑之敬达于诸侯而有笃恭天下之效也诗云予懐明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣上两节既言不动不言之效于是又引三诗以形容之如曰不大声以色虽不大是犹有声非不言也犹有色非不动也不若徳輶如毛庶乎其可也然毛虽极细犹是有物之可比也又不若上天之载无声无臭而后为至也所以极赞不动不言之妙而不可以形容尽者也右第三十三章前章既极言至圣至诚之功用所谓中庸之徳无以复加于此矣至于篇末复自入徳之始谨独之功推不动不言之化而极于无声无臭之妙与首章修道之教不可须臾离之㫖实相发挥所以指万世之迷途续先圣之絶学至深至切矣人莫不饮食也鲜能知味也呜唿其果不知味也哉融堂四书管见卷十三