道德真经义解正统道藏三家本四卷洞神部玉诀类道德真经义解正统道藏三家本四卷洞神部玉诀类道德眞经义解卷之一丝三息斋道人解道经上道可道章第一道可道非常道名可名非常名无名天地之始有名万物之母常无欲以观其妙常有欲以观其徼此两者同出而异名同谓之玄玄之又玄衆妙之门常者不变之谓也物有变而道无变物之变至于念念迁谢俯仰之间未尝少停至所谓道则无始无终天地有尽而此道无穷是之谓常常之爲道不可行而至亦不可名而得使其可行即非常道使其可名即非常名自未始有天地而眞常之理已具于无名之初故无名爲天地之始及天地既判高女之名生万物自是而滋故可以名者物之母也圣人体眞常之道以出入于有无之间故妙者大道也无也徼者小道也有也吾欲观其妙则与妙同入而归于无吾欲观其徼则与徼同出而游于有妙即徼徼即妙有即空空即有其本同其末异故同谓之玄不独此也至于玄之又玄即能使衆徼之间无非衆妙是谓衆妙之门言其于徼妙有无之间无埬泽而皆妙也天下皆知章第二天下皆知美之爲美斯恶已皆知善之爲善斯不善矣故有无之相生难易之相成长短之相形高下之相倾音声之相和前后之相随是以圣人处无爲之事行不言之教万物作而不辞生而不有爲而不恃功成不居夫惟弗居是以不去老子五千言上可以通于妙下可以通于徼以之求道则道得以之治国则国治以之修身则身安其言常通于是三者此其所以微妙玄通深不可识者欤此章言吾之本性自未始有物孰爲美孰爲恶孰爲善孰爲不善及有生既立形名遂分人皆知美之爲美然而不知恶之名已从美生人皆知善之爲善而不知不善之名已从善超盖天下之物未有无对者有无之相生难易之相成长短之相形高下之相倾音声之相和前后之相随有其一未有无其二圣人知之必立于物之先顺物自然爲无爲之事行不言之教不取善不舍恶未尝执一未尝不一终日爲未尝爲终日言未尝言是以万物并作吾从而与之作作而不辞万物并生吾从而与之生生而不有方其有爲非我之爲顺物而已故爲而不侍及其有功非我之功应物而已故功成而不居由其不居于末而居于先以吾所居者不可得而去是以物不能去不尚贤章第三不尚贤使民不争不贵难得之货使民不爲盗不见可欲使心不乱是以圣人之治虚其心实其腹弱其志强其骨常使民无知无欲使夫知者不敢爲也爲无爲则无不治矣有矜有代即爲尚贤有爱有取即爲贵难得之货有见有色即爲可欲以一身言之心爲君耳目鼻口手足支体爲民上有所好下必有甚焉者我以矜代先民则民各矜其能矜而不已则其势必至于争我以爱取先民民各取其取取而不休则其极必至于盗我以可欲爲心贪得不止凡有见于前动于目无不欲得则其极必至于乱是以圣人虚其心弱其志强其骨实其腹夫心与志人之道也骨与腹天之道也圣人天而不人衆人人而不天所谓天而不人者心犹腹也志犹骨也传曰愿以小人之腹爲君子之心属猒而已盖易足者腹难足者心圣人在天者其实如腹其坚如骨莫知所以实而实莫知所以坚而坚既实且坚则心不期虚而虚志不期弱而弱矣衆人则不然一于人而不天故争夺取与心志内强心狂则贪愈取而愈不足是腹未尝实也志满则怠怠则不足与有然是骨未尝强也圣人内守既明外不足以动内是使民无知无欲也夫有知则必杂有思则必邪物之所不能免圣人知不杂思不邪我能知知知不能爲主是谓知者不爲所知既眞所爲不乱故知亦无知爲亦无爲以此施之国施之身则无不治道沖章第四道沖而用之或不盈渊乎似万物之宗挫其鋭解其纷和其光同其尘湛兮似或存吾不知谁之子象帝之先道沖虚而妙迫而取之若不可得故曰或不盈然其深妙愈用而愈不穷物物自道而道未尝物故曰似万物之宗古之学道者未尝有进而必爲之志挫其鋭者不必爲也未尝有畏而不爲之心解其纷者无不爲也未尝取善而爲美和其光者不取善也未尝恶恶以爲非同其尘者不舍恶也湛然自住而不住于湛然故似或存吾不知其始故不知谁之子吾不知其先故象帝之先天地不仁章第五天地不仁以万物爲蒭狗圣人不仁以百姓爲蒭狗天地之间其犹橐籥乎虚而不屈动而愈出多言数穷不如守中大仁不亲虽若不亲而其仁无不徧小仁亲亲虽若亲亲而其仁有不徧矣故天地之于万物圣人之于百姓初非物物而亲人人而爱如已祭之蒭狗若用非用若弃非弃若贵非贵若贱非贱其视物如蒭狗其自视如橐籥虚而不屈动而愈出橐籥不自知其生风风亦不自知生于橐籥故愈动而愈无穷傥必欲以仁亲物则仁必不徧傥不以虚应物则应必不周今以言求言尚将恐竭而况欲以一身观万物哉不若中虚内守时然后言吾不知其言故言满天下无口过谷神不死章第六谷神不死是谓玄牝玄牝之门是谓天地根绵绵若存用之不勤神藏于体犹山之藏谷故曰谷神虚以实爲体实以虚爲用谷神无体寓于有体而不死者犹其致养于玄牝也玄者天也于人爲鼻牝者地也于人爲口鼻以虚而纳天炁口以虚而食地精故玄牝之门出入精炁人之所以不死者以其根本天地也若能知其节制因其自然以不用用之常使绵绵若存犹谷之虚则神动天随无不应也天长地乆章第七天长地乆天地所以能长且乆者以其不自生故能长生是以圣人后其身而身先外其身而身存非以其无私邪故能成其私天施地生施生之道在天地未尝一日舍田其施物不已其生物不测天未尝爱其施地未尝息其生是之谓不自生由其不自生万物恃之以生故能长生圣人亦然知此心不变不坏浩然与天地同流故于此身无可爱者一心之运知无不爲举措之间无非善利犹其所得以非身爲身故天下之有身莫我若也是谓后其身而身先外其身而身存人所以不能成物者以其自私也我无自私故能成人之私物得其私我得其得是谓两得上善若水章第八上善若水水善利万物而不争处衆人之所恶故几于道居善地心善渊与善人言善信正善治事善能动善时夫惟不争故无尤上善利物不择处所苟有物吾斯从之故其善若水上而雨露下而江河不择地而处不择物而施虽污秽之所无所不周处衆人之所恶故几于道圣人之利物亦然居不择方故所至于善地心不自私故所藴爲善渊施不择物故所与爲善仁口无择言故所言爲善信循理而行行无不正故其正爲善治无心于事事无不成故其事爲善能未尝有动动必中节故其动爲善时盖衆人所趋圣人之所弃圣人之所有衆人之所无未尝与物同途故我未尝有争于人而人亦无尤于我持而盈之章第九持而盈之不如其已揣而鋭之不可长保金玉满堂莫之能守富贵而骄自遗其咎功成名遂身退天之道知其盈而持之不若未尝盈之爲善也知其鋭而揣之不若未尝鋭之爲得也知盈而持知鋭而揣已爲不善而况盈而不持鋭而不揣者乎盈而益贪鋭而益骄金玉满堂不知其止富贵而骄未能骄物先丧己心是爲自遗其咎四时之运功成者退天道犹此况于人乎载营魄章第十载营魄抱一能无离乎专气致柔能如婴儿乎涤除玄览能无疵乎爱民治国能无爲乎天门开阖能爲雌乎明白洞达能无知乎生之畜之生而不有爲而不恃长而不宰是爲玄德载者初也营者造也魂者人之阳魄者人之阴自初造魄抱魂于魄能使魂魄相抱一而不离乎婴儿者阳气未散内和以柔非婴儿之能然乃专气之效不期致而致之故专气致和一而不杂能如儿子乎超然玄览非不善也然此心未忘则不足以语道故能涤除玄览使之无疵乎以爱爱民爱始不周以事治国国始不治清静临民民将自化故曰能无爲乎阳动而开阴静而阖一开一阖变化所出然动而不已必穷动已而阖守静养动故曰能爲雌乎内外明白中心洞然虽不涉事爲然犹爲静尘所累必能自知无自然后知不爲碍故曰能无知乎圣人于物生之若父母畜之若子孙然生而不取以爲有爲而不恃以爲功长而不自以爲主非体玄德不能矣三十辐章第十一三十辐共一毂当其无有车之用埏埴以爲器当其无有器之用凿户牖以爲室当其无有室之用故有之以爲利无之以爲用身爲有神爲无神藏于身以虚用实故耳非虚不闻目非虚不见鼻非虚不嗅口非虚不纳身非虚不触故利虽在实用则在虚如三十辐以爲毂非虚则毂无以运埏埴以爲器非虚则器无以容凿户牖以爲室非虚则室无以明耳目鼻口集而成身然五官非虚不用神非虚不舍虚之爲用大矣哉五色令人章第十二五色令人目盲五音令人耳聋五味令人口爽驰骋田猎令人心发狂难得之货令人行妨是以圣人爲腹不爲目故去彼取此目能视色然目以色盲耳能听音然耳以音聋口能尝味然口以味亡田猎驰骋取货无厌皆由心能取而生然亦由能取而丧盖神藏于内而耳目心口分神之用爲视爲听爲尝爲知若视不出色是以色夺视也听不出声是以声夺听也尝止于味是以味夺口也心止于取是以取夺心也四者夺于物则目犹盲也耳犹聋也口犹爽也心犹狂也曷若返而求之使见不以色见见爲目闻不以声闻闻爲耳尝不以味尝尝爲口知不以心知知爲心是以圣人爲腹不爲目腹者受而不取纳而不留易足以无情非如目之无厌愈见而愈不足也目驰于外腹止于内圣人专内而忘外故去彼取此宠辱若惊章第十三宠辱若惊贵大患若身何谓宠辱辱爲下得之若惊失之若惊是谓宠辱若惊何谓贵大患若身吾所以有大患者爲吾有身及吾无吾有何患故贵以身爲天下者则可寄于天下爱以身爲天下者乃可託于天下何谓宠辱若惊中庸曰君子素其位而行不愿乎其外素富贵行乎富贵素贫贱行乎贫贱是以君子无入而不自得夫宠与辱皆非吾素得宠若惊恐其辱之将至也失辱若惊恐其宠之方来也故畏宠如畏辱得宠如得辱故曰辱爲下知其皆自外来也何谓贵大患若身孟子曰入则无法家拂士出则无敌国外患者国常亡然患者爲吾有身及吾无身则又何患身未可无思其不思则大患必有患未可免思其可免则吾身不亡惟贵大患如贵吾身然后可以免患不独此也故贵天下如贵吾身然后可以寄天下爱天下如爱吾身然后可以託天下盖以大患爲身患然后可以保身以天下之患爲身患然后可以保国视之不见章第十四视之不见名曰夷听之不闻名曰希搏之不得名曰微此三者不可致诘故混而爲一其上不皦其下不昧绳绳不可名复归于无物是谓无状之状无物之象是爲恍惚迎之不见其首随之不见其后执古之道以御今之有能知古始是谓道纪视之不见不可以色求也听之不闻不可以声取也搏之不得不可以形索也既不爲色形器之所囿则所谓元明者乃一精明耳方其未散混而爲一虽寄于明而不可谓明故曰其上不皦虽不可谓明亦不可谓不明故曰其下不昧未尝须臾可离可去也故曰绳绳不可名虽归于无物不可谓之无物故曰无状之状无物之象是谓恍惚恍惚者出入变化不主故曰常之谓也其来无始故迎之不见其首其去无终故随之不见其后试执古道以御今有则今犹古也以今之犹古则知古之犹今是谓道纪道纪者无去来古今之谓也古之善爲士章第十五古之善爲士者微妙玄通深不可识夫惟不可识故强爲之容豫兮若冬涉川犹兮若畏四邻俨兮其若客涣兮若冰将释敦兮其若朴旷兮其若谷浑兮其若浊孰能浊以静之徐清孰能安以乆动之徐生保此道者不欲盈夫惟不盈故能弊不新成士之微妙玄通者其遇物若冬涉川不果于行也若畏四邻不果于知也俨若客不自以爲主也涣若冰释不自以爲固也敦兮若朴不自以爲文也旷兮若谷不自以爲实也浑兮若浊不自以爲清也人见其似浊矣静而观之乆则徐清人见其安于不爲矣动而试之则徐生惟圣人然后能养清于浊养动于静故常清常动而未尝盈言其得所养也惟其得所养故能以弊爲新以常爲变若以新爲新则其成不终日而竭矣致虚极章第十六致虚极守静笃万物并作吾以观其复夫物芸芸各归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃乆没身不殆虚者道之极静者道之始故于静言守于虚曰极盖言学道者笃于守静以爲本极于至虚以爲成方万物并作吾不与之俱作而徐观其复所谓复者穷理尽性以致于命也凡人必假四大以成体地坚水湿风动火煖相合爲身方其芸芸驰驱四大与物皆迁不知其复也及风火既离地水渐坏则此觉知依何而住乃知此觉外縁既散止归自心心爲身根由有妄想养成客慧故有尘劳不能自静妄想既除客慧自息吾之心体本自湛然是爲归根归根曰静是谓复命命者吾之天也既识其天则不变不异知其不变是之谓常人之所以妄作者盖由客慧流转不知自心流转不停而生祸害若以本静元明照知客慧不取流转识之常常是之谓明内体至常譬如虚空不拒群相如是则容物物自容非去非取如是则公公则王王则天天则道道则乆愈乆而愈尊愈大而愈光明故没身不殆夫自归根至复命非守静者不见至若自容至乆则非虚极者不能此首章所以先言之太上章第十七太上下知有之其次亲之誉之其次畏之其次侮之信不足有不信犹兮其贵言功成事遂百姓皆谓我自然上德下知有之而不能识之其次亲之誉之则识之矣其次亲誉不足则从而畏之其次畏之不足则又从而侮之矣盖不亲即畏不畏则侮自然之道夫下之所以不信其上者非必下之过也由信不足于上故使之疑于下而不足怪圣人自信既笃犹兮不言及其事成功立百姓莫知其所以致之虽欲不信之有不可得大道废章第十八大道废有仁我智惠出有大伪六亲不和有孝慈国家昏乱有忠臣道散则降而生非伪胜则反而贵道降者道之微而反者衰之极也方道之未散仁义潜乎其中不可分别指数及其喣喣爲仁而人以煦喣怀其仁孑孑爲义而人以孑孑怀其义使大道之行以公天下则仁义又何足以进于其前哉不幸而又有小智小惠者切仁义而行之则伪自此滋乱自此始是之谓降而生非及其末流人伪既多无非非者群非之中稍有自异于是从而贵之故六亲不和然后知有慈孝家国昏乱然后知有忠臣是谓反而贵道方其散则见其似而忘其全及其衰则荡然无余而贵其似此其所以每降而愈下也絶圣弃智章第十九絶圣弃智民利百倍絶仁弃义民复孝慈絶巧弃利盗贼无有此三者以爲文不足故令有属见素抱朴少私寡欲圣者不自以爲圣智者不自以爲智使圣智而可絶皆非圣智也仁者不自以爲仁义者不自以爲义使仁义而可絶皆非仁义也大巧不见其巧大利不见其利使巧利可絶皆非巧利也圣人用其实不取其文故其见于外者无其形衆人窃其似以乱其眞故令见于外者有所属无其形者利物而物不知有所属者徒足以乱天下而已圣人恶伪之足以乱眞故欲絶其本原以救末流之弊使天下之人不复怀利心而窃圣智之行假仁义而弃孝慈之实用盗贼而弃巧利之便惟以素朴先民民见其见素抱朴则不敢以文欺物不以私欲示民民见其少私寡欲则不敢以文自欺道德眞经义解卷之一道德真经义解正统道藏三家本四卷洞神部玉诀类道德眞经义解卷之二丝四息斋道人解道经下絶学无忧章第二十絶学无忧唯之与阿相去几何善之与恶相去何若人之所畏不可不畏荒兮其未央哉衆人熙熙如享太牢如登春台我独怕兮其未兆如婴儿之未孩乘乘兮无所归衆人皆有余我独若遗我愚人之心哉纯纯兮俗人昭昭我独若昏俗人察察我独闷闷忽兮若海漂兮若无所止衆人皆有以而我独顽似鄙我独异于人而贵食母学不至于无所学非絶学也道以无得爲得学以无学爲学使道而可得皆仁义也使学而可学皆名数也故圣人以无得爲得道以无学爲眞学故曰絶学无忧若未至于无学则天下之学无穷得其一而遗其二得于此而失于彼则必以得爲喜失爲忧无时而息矣道之本原自其本而观之则未始不同若不揣其本而齐其末则末必至于大异且唯之爲恭阿之爲慢方其唯阿之间则相去几何及其爲恭与慢则相去远矣向理爲善背理爲恶方其向背之间相去几何及其与善与恶则相去远矣圣人尝观其始知其本同故反慢而爲恭反恶而爲善在俄倾之间耳若知唯阿善恶之本同则造于絶学有不难者然圣人岀而应世岂能易一世之所欲以随吾之所欲同一世之所见以齐吾见人之所乐吾亦从而乐之人之所畏亦从而畏之但所以异于衆者衆人荒乐无央熙熙然其乐如春登台其美如享太牢其明昭昭然谓莫我若其智察察然谓莫我过盖其心实以爲乐实以爲美实以爲明实以爲智昧于心性而惟实之知故心外无所见圣人心游于道其应物者非其实也故怕兮其未兆如婴儿之未孩乘乘兮若无所归忽兮若海漂兮若无所止衆人皆有余我独若遗衆人皆有以我独顽且鄙岂眞愚人之心哉盖我所异于衆人识本达原不流于末是谓贵食母孔德之容章第二十一孔德之容唯道是从道之爲物唯恍唯惚惚兮恍兮其中有象恍兮惚兮其中有物窈兮冥兮其中有精其精甚具其中有信自古及今其名不去以閲衆甫吾何以知衆甫之然哉以此孔者大也德之大者其容亦大道未尝有容而孔德之容亦依于道故起以道起吾不知其起灭以道灭吾不知其灭道之爲物恍惚窈冥而不可常然于恍惚之中有象于恍惚之中有物于窈冥之中有精则无中无不有也有中之有衆以爲有而不知有本不实有中反无无中之有人所不知而不知无中反有盖有中之有有之粗者也唯无中之有然后爲有中之眞唯其眞而不假故不以有而存不以无而亡是谓有信自古及今不变不异其精不去圣人所以能观群有之始而知群有之所由然以其体于至无故能观衆有也曲则全章第二十二曲则全枉则直洼则盈弊则新少则得多则惑是以圣人抱一爲天下式不自见故明不自是故彰不自代故有功不自矜故长夫唯不争故天下莫能与之争故所谓曲则全者岂虚言哉诚全归之物不可以终曲故曲则全物不可以终枉故枉则直洼则必盈弊则必新少则易得多则易惑此盈虚之至理也古之圣人所以能爲万物宗者以其抱一也抱一者常与道俱故不自见因人之见不自是而因物之是不自有其功而因人之功不自矜其长而因人之长唯其立于物之独而不与物争故天下莫能与之争圣人循理而动水其不全不可得以未尝不全而又能致曲以养之其全之也至矣是谓诚全归之希言自然章第二十三希言自然飘风不终朝骤雨不终日孰爲此者天地天地尚不能乆而况于人乎故从事于道者道者同于道德者同于德失者同于失同于道者道亦乐得之同于德者德亦乐得之同于失者失亦乐失之信不足焉有不信时然后言人不知其有言也是谓希言自然若强而言之如飘风骤雨虽可以暂于一时然必有不能继者夫以天地之力不以其常而飘忽振荡尚不能乆而况于人乎故从事于道者未尝有意于得失之间其中自然知其本无得失也本无得失而随世得失故或得或失皆信其所至而吾无容心焉故同于道亦可也同于德亦可也同于失者亦可也同于道者乐得其道同于德者乐得其德同于失者乐失其失得亦吾不知也失亦吾不知也是知谓内重则自信若不足于信则得失之念纷然于中有得有失自疑之不暇而况欲人之信己哉跂者不立章第二十四跂者不立跨者不行自见者不明自是者不彰自伐者无功自矜者不长其在道曰余食赘行物或恶之故有道者不处石无足而立风无足而行盖由立者不知其立行者不知其行也足不至地曰跂足越于行曰跨立而跂立必不乆行而跨行必不长古之学道者必全于天及其遇物而应不作思虑如人手足耳目内应于心无使之者若使手足耳目思而后应则举动之间莫知所措矣是以自见者不明自是者不彰自伐者无功自矜者不长由其有自心也学道而有自心是爲余食赘行夫食者适于饱行者适于事既饱之余蒭豢满前唯恐其不持去行不适事虽仲子之廉尾生之信犹可厌也故食之余与行之赘此二者物或恶之有道者尝行其所自然故食不余行不赘有物混成章第二十五有物混成先天地生寂兮寥兮独立而不改周行而不殆可以爲天下母吾不知其名宇之曰道强爲之名曰大大曰逝逝曰远远曰反故道大天大地大王亦大域中有四大而王居其一焉人法地地法天天法道道法自然谓之有物者不可名也谓之混成者不可修也先天地生不见其始既不见其始则不知其终既无始终则独立不改然虽独立未尝独立周行万物无所不入而无有危殆天下之物无不由之而出生生不穷故可以爲天下母然谓之独立非独立谓之周行非周行谓之天下母非天下母吾皆莫知其名字之曰道强名之曰大谓之大矣然其大未尝见大而尝化故曰逝谓之逝矣然其实未尝去无所不周故曰远谓之远矣然其一念之间无所不具故曰反犹其大而能逝远而能反故非大非细非远非近皆不可名是之谓道及道降而生物天地区分域中四大自世人言之则王之大不及天地之大天地之大不及道之大而此言四大王居一焉遂以王配道若无难者夫以一人之身喜怒哀乐之节尚可位天地育万物而况于王乎苟能转以相法人法地地法天天法道则王之配道又何难哉重爲轻根章第二十六重爲轻根静爲躁君是以圣人终日行不离辎重虽有荣观燕处超然奈何万乘之主而以身轻天下轻则失臣躁则失君轻必归重躁必归静故重爲轻根静爲躁君圣人终日行不离辎重无所不至而不离其本也虽有荣观燕处超然无所不爲而常无爲也奈何万乘之君不自量其重而徒以身驱驰于天下之细故若以细故自婴则一物足以役之矣又何足以宰制天下邪虽然轻与躁皆足以爲病而躁之病尤甚于轻盖轻者役其心浅而躁者役其心深轻之失不过失于所轻而止躁之失则中君内扰失静之全故轻则失臣躁则失君善行无辙迹章第二十七善行无辙迹善言无瑕谪善计不用筹筭善闭无关键而不可开善结无绳约而不可解是以圣人常善救人故无弃人常善救物故无弃物是谓袭明故善人不善人之师不善人善人之资不贵其师不爱其资虽智大迷是谓要妙行未有无迹言未有无瑕计未有无非筹筭闭未有非关键结未有非绳约惟得道者行不有足故无辙迹言不以口故无瑕谪计不以心故无筹筭闭不以关键故不可开结不以绳故不可解由其以至常爲体而妙于用常故能无所不善常之爲道人人而有物物而得既谓之常则不以人而多不以物而少由人与物虽均有常而失其眞常故圣人每以眞常救之以眞常救人则人无弃人以眞常救物则物无弃物然亦岂圣人能爲此哉犹人与物皆有此明圣人还以其元明示之故曰是谓袭明至于袭明则均于一惟人无善无不善故善人不善人之师言不善人之可以爲善人也不善人善人之资言不善人之本同善人也若不贵其师而不师其善不爱其资而甘于爲恶虽有多智秪益爲迷反本还原是谓要妙知其雄章第二十八知其雄守其雌爲天下谿爲天下谿常德不离复归于婴儿知其白守其黑爲天下式爲天下式常德不忒复归于无极知其荣守其辱爲天下谷爲天下谷常德乃足复归于朴朴散则爲器圣人用之则爲官长故大制不割雄动而作雌静而处动必归静雄必归雌故爲天下谷白者欲其有知黑者欲其无知有知以无知爲贵知白以守黑爲贤故爲天下式荣者我加于人辱者人加于我我加于人而人能受则其益在人人加于我而我能受则其益在我故爲天下谷然道之常岂有所谓雄雌白黑荣辱者哉曰知曰守者非常德也及散而爲德以德自处若用其雄用其白用其荣则失常德矣若用其雌常德不离归复于婴儿用其黑常德不忒复归于无极用其辱常德乃足复归于朴所谓曰婴儿曰无极曰朴者皆眞常也故眞常不可得而知不可得而守必使可知可守者复归于常然后爲道及朴散爲器圣人以道制器然犹不失于道故用之爲官长官长者视天下犹官长之非如家而私之也故官而不私长而不宰是爲大制不割将欲取天下章第二十九将欲取天下而爲之吾见其不得已天下神器不可爲也爲者败之执者失之凡物或行或随或嘘或吹或强或羸或载或隳是以圣人去甚去奢去泰圣人体道以爲质不得已而爱形于天地之间由天下不得圣人则不治故不得已取天下而爲之然圣人视此身犹寄也以天下寄其所寄岂肯强其所无以失眞常之道哉由不知道者以天下爲实有而我始君之于是以有爲挠之以有物执之而不知其所爲者反足以败之其所失者反足以失之盖物之在天下或自可以行或止可以随或嘘之可暖或吹之可寒或强而壮或羸而损或任而载或弱而隳物之不齐物之情也若必欲爲之执之使行者爲随嘘者爲吹强者爲羸载者爲隳则虽天且不可而况于人乎圣人因其自然知其所受受者有不可变但去其甚去其奢去其泰使可行可嘘可强可载者不至于过而或随或吹或羸或隳者不至于不及是谓以吾自然相其自然以道佐人主章第三十以道佐人主者不以兵强天下其事好还师之所处荆棘生焉大兵之后必有凶年善者果而已不敢以取强果而勿矜果而勿代果而勿骄果而不得已果而勿强物壮则老是谓不道不道早已杀人之父人亦杀其父杀人之兄人亦杀其兄是谓好还兵之不胜其害未易一二数使幸而胜其杀气之应地不能使之生天不能使之和故荆棘生于屯战之所饥馑超于军旅之后则其不胜者可知矣故善战者因其不得已果于一决而不以是取强果者不乆之谓也内持不得已之心外爲一战之决故未尝矜未尝骄未尝伐未尝强皆由生于不得已也若得已而不已兵老而气衰犹人壮之必老是爲不道人之不道尚犹不尽年而死而况于兵之实老乎夫佳兵章第三十一夫佳兵者不祥之器物或恶之故有道者不处君子居则贵左用兵则贵右兵者不祥之器非君子之器不得已而用之恬淡爲上胜而不美而美之者是乐杀人夫乐杀人者不可得志于天下矣吉事尚左凶事尚右偏将军处左上将军处右言以丧礼处之杀人之衆以悲哀泣之战胜以丧礼处之兵不可佳而佳犹人不可杀而杀故不乐杀人然后可以言兵孙吴之论兵审虚实辨奇正其言详矣然虚实奇正之本孙吴未必知之也老氏曰恬淡爲上胜而不美夫以恬淡言兵诚若不类然不知恬淡则静静者胜之本也狂躁则动动者败之基也梁襄问孟子曰天下乌乎定曰定于一曰孰能一之曰不嗜杀人者能一之惜其不足以知此使果不嗜杀人则定天下有不难者自古及今不嗜杀人者必兴嗜杀人者必亡嗜杀人而暂成者有已未有嗜杀人而多历年者也故君子战胜以丧礼处之不祥之器有道者不处道常无名章第三十二道常无名朴虽小天下不敢臣侯王若能守万物将自賔天地相合以降甘露人莫之令而自均始制有名名亦既有夫亦将知之知之所以不殆譬道之在天下犹川谷之与江海此章言道与器相与爲循环轻重也道常无名不可得而见然匹夫得之朴虽小天下不敢臣知尊之无以加于我也侯王虽大若不能守则万物不賔盖能賔之者在此而不在彼也譬如天地奠位虽有高下之殊然至合以降甘露非有人使之而无不齐者是天地未尝不同也由是观之道虽小不必轻侯王虽大不必贵天地虽判不必离虽道散而爲物物各有名而天亦未尝遂弃物也惟其未尝弃物物立于天地之间而不殆者以天犹生之也故物不以道散而亏道不以物生而散譬犹川谷之爲云雨江海之爲浸润川谷之气未尝不通于江海而江海之气未尝不通于川谷若以道观之则未尝一日而不循环若以器取之则水陆之分有不同者矣知人者智章第三十三知人者智自知者明胜人者有力自胜者强知足者富强行者有志不失其所者乆死而不亡者寿知在外爲智在内爲明胜在外爲力在内爲强智与力爲妄明与强爲眞入道之门皆由于此人所以不能入道者以自见不明而爲物所胜也若内明则自不惊外不惊外则渐能胜物积日既深自然入道凡不足者盖有不知我之有也万物皆备于我返照内观知取诸一身而足不亦富乎知足心生渐离诸有有力未全未能充其所见必有强志乃能力行见清净根渐返于道虚中证实所得不移无古无今浩然常住是谓不失其所等视死生有如旦暮生而不有死而不亡是之谓寿大道氾兮章第三十四大道氾兮其可左右万物恃之以生而不辞功成不名有爱养万物而不爲王常无欲可名爲小万物归之而不爲主可名爲大是以圣人终不爲大故能成其大大道氾兮充满八极及其用之如在左右万物非道不生而道未尝言其能也万物非道不成而道未尝自名其功也万物非道不养而道未尝自以爲主也方其小则不见其朕及其大则未尝主万物万物悉归焉圣人亦然终不自以爲大而万物终无以过之惟其不取大故能成其大执大象章第三十五执大象天下往往而不害安平泰乐与饵过客止道之出口淡乎其无味视之不足见听之不足闻用之不可既道降而有象象生则物往从之愚者往而不返智者往而不害往而不返者失道而从物也往而不害者与道俱也既与道俱往不离道无所不安无所不平无所不泰与道爲一心不知道道不知心若知道而行则有不安有不平有不泰矣圣人之于形器如过客之寓于旅亭暂住而去未尝有顾惜之心茍爲欲乐所饵过客止于所寓留而不去未有不爲患者故圣人虽在形器之间执大象而往虽从于物其心常与道俱味无味之味视无色之色听无声之声用无用之用即于形器之间全收道用此其所以安平泰也将欲噏之章第三十六将欲噏之必固张之将欲弱之必固强之将欲废之必固兴之将欲夺之必固与之是谓微明柔弱胜刚强鱼不可脱于渊国之利器不可以示人此圣人制心夺情之道心之爲物出入无时莫知其乡欲以止止之转止转动圣人知其不可强止固欲噏反张之欲弱反强之欲废反兴之欲夺反与之夫欲止动以止止之止不可得必固反之以动求止自动观妄动已而竭妄废眞还自然归止后虽欲动动心不起心既不起止亦不生此圣人噏心弱志废情夺欲之道微而难见故曰是谓微明此之微明既柔且弱而能胜天下刚强之欲以其不离道母也若离道母则如鱼之脱于渊鱼既不可脱于渊则国之利器亦不可示人以此示人人示将有不信者矣此篇世之解者不循其本多以孙吴之兵说杂之此诗礼之所以发冢也道常无爲章第三十七道常无爲而无不爲侯王若能守万物将自化化而欲作吾将镇之以无名之朴无名之朴亦将不欲不欲以静天下将自正道自无而入有始于喜怒哀乐之萌而极于礼乐刑政之备极而不返化化无穷则愈失道矣故圣人于其将流则复以朴镇之既镇以朴朴亦无名虽用无名之朴亦将若不欲苟有用朴之心则朴非其朴矣不欲以静民将自正道德眞经义解卷之二道德真经义解正统道藏三家本四卷洞神部玉诀类道德眞经义解卷之三丝五息斋道人解德经上上德不德章第三十八上德不德是以有德下德不失德是以无德上德无爲而无以爲下德爲之而有以爲上仁爲之而无以爲上义爲之而有以爲上礼爲之而莫之应则攘臂而仍之故失道而后德失德而后仁失仁而后义失义而后礼夫礼者忠信之薄而乱之首前识者道之华而愚之始是以大丈夫处其厚不处其薄处其实不处其华故去彼取此上德不德则在仁而仁在义而义惟其所之未尝执也下德不失德则仁之不可爲义义之不可爲礼既已爲之则不可得而变故上德不失道道常无爲而无爲之之心下德不失德德则有爲而有爲之之迹矣上德无爲仁是也仁近于道故曰人者仁也合而言之道也仁近于道故亦无爲亦无以爲降而爲义义者宜也以义宜物则有以爲爲不失宜爲而未失又降而爲礼礼者理也以礼理物茍莫之应而吾必欲理之则有攘臂而仍之者盖不可得谓之道可得谓之德德在人谓之仁仁不失其宜谓之义义以正物谓之礼故失道而德失德而仁失仁而义失义而礼自然之次也自道五降而至于礼五降之后不足观矣夫礼由乱而作因其有长幼无礼则乱故立礼以救之然至攘臂而仍之则礼亦随丧然则礼者乱之首也多知不足以爲道由其多之惑乱本眞知不从眞浮妄无实然则多知者愚之始者故礼爲忠信之薄而识爲知道之华圣人处厚不处薄贵实不贵华故常不失道本昔之得一章第三十九昔之得一者天得一以清地得一以宁神得一以灵谷得一以盈万物得一以生侯王得一以爲天下正其致之一也天无以清将恐裂地无以宁将恐发神无以灵将恐歇谷无以盈将恐竭万物无以生将恐灭侯王无以贵高将恐蹷故贵以贱爲本高以下爲基是以侯王自谓孤寡不谷此非以贱爲本邪非乎故致数车无车不欲碌碌如玉落落如石孔子曰吾道一以贯之一者何也天之清地之宁神之灵谷之盈物之生侯王之正极其致无不同知天之所以清即知地之所以宁知神之所以灵即知谷之所以盈知物之所以生即知侯王之所以正易曰天下殊途而同归百虑而一致天下何思何虑言其未尝不一也若不知一则必自异自异则絶物侯王絶物物亦絶之故贵以贱爲本高以下爲基侯王自称孤寡不谷此岂非知贵以贱爲本耶轮盖辐轸会而爲车物物有名而车不可名仁义礼智合而爲道仁义可名而道不可名赏罚刑正合而爲治赏罚可名而治不可名苟有可执使其迹外见贵者如玉贱者如石皆可以指名而人始得而贵贱之矣反者道之动章第四十反者道之动弱者道之用天下万物生于有有生于无天下万物生而爲有目有反无然后爲道故曰反者道之动天下之有皆生于无有则必强反强爲弱则可以渐求于道故曰弱者道之用反者自有而求无弱者致无而求道上士闻道章第四十一上士闻道勤而行之中士闻道若存若亡下士闻道大笑之不笑不足以爲道故建言有之明道若昧进道若退夷道若类上德若谷大白若辱广德若不足建德若偷质眞若渝大方无隅大器晩成大音希声大象无形道隐无名夫惟道善贷且成上士闻道虽衆人讥诋不能使之不懃中士闻道虽不能无信亦不能使之无疑下士闻道虽圣人复起不能使之不笑盖胶于有者天下皆是彼方以有爲实今遂告而有之非实而无之爲眞其谁不疑且笑故不笑不足以爲道亦理之当然不足怪也上士之勤非能勤也有见而勤下士之笑非故笑也无见而笑上不至于勤下不至于笑不能无见而又不能信其所见虽使之不疑不可得也古之立言盖有之矣明道者自明非色之明外不得而见其明故曰其明若昧进道者自进非力之进外不得而知其进故曰其进若退夷道无所不平彼以彼之平犹吾平也故曰若类上德无所不容彼虽恢竒谲怪而吾以一视之故曰若谷大白不污其性茍性不污和其尘皆可也故曰若辱广德必有见于大苟见于大虽欲使之息不可得也故曰若不足建德者内立自性自性有立则接物必简故曰若偷质眞者不循于外外不徇则惟吾所之故曰若变大方无隅非廉隅可得而察也大器晩成非成不成可得而尽也大音希声非声音可得而知也大象无形非形器可得而执也中下之人方役其所见以议吾之迹以实昧实退实类实辱实偷实渝其不侮笑者几希矣盖大道无名隐而不可见至其贷以曲成乃其小小者尔非其实也上士知其无名略其贷而识其大故亦不可以议其名中下之士执其贷且成者以议全此其所以愈议而愈非也道生一章第四十二道生一一生二二生三三生万物万物负阴而抱阳冲气以爲和人之所恶惟孤寡不谷而王公以爲称故物或损之而益益之而损人之所教我亦教之强梁者不得其死吾将以爲教父道生一方其爲道则一亦未生一既不生则安得有二无二则一不散故所以谓之不二言其未有一也及其有一即有二有阳即有阴有阴有阳则又有阴阳之交故有二则有三至于三则无所不有矣万物抱阳一也负阴二也阴阳交而冲气爲和三也万物孰不具此三者然要其本则必归于道道者未有一之谓也由其本生于道故末而不失道是以天下之物或损之而益或益之而损孤寡不谷而王公以爲称盖损之生益也物之强梁者不得其死盖益之生损也夫惟损益同源故自损则必益自益则必损圣人未尝益而自以孤寡不谷爲称盖欲使人知强梁者不得其死也是谓人之所教我亦教之亦其应世之迹不得不然欤天下之至柔章第四十三天下之至柔驰骋天下之至坚无有入于无间吾以是知无爲之有益不言之教无爲之益天下希及之物本非物坚者伪体也虽天之至坚其极必归于无今天下之至柔已能驰骋天下之至坚况于无之眞岂不足以破有之伪乎故无有能入无间无间者蹈水火入金石其精不亡之谓也无爲之爲其爲以道不言之教其教以天故无有能及之者名与身孰亲章第四十四名与身孰亲身与贷孰多得与亡孰病甚爱必大费多藏必厚亡知足不辱知止不殆可以长乆名不亲于身货不多于身得不偿其亡而世人每贪于名溺于货徇于得者由其无所见也我爱于物爱多则我费物藏于我物衆则我劳小则辱大则危有不可胜悔者君子则不然知物之备于我自反而足故于外无求虽欲辱之不可得也知吾之所止止于至道故非道不爲虽欲爲之不可得也是以爲常常故能乆大成若缺章第四十五大成若缺其用不弊大盈若冲其用不穷大直若屈大巧若拙大辩若讷躁胜寒静胜热清净爲天下正成与缺冲与盈直与屈巧与拙辩与讷皆物之形似者也惟道无名以形求之皆不可得故虽成若缺虽盈若沖虽直若屈虽巧若拙虽辩若讷盖其成不以形其盈不以器其直不以壮其巧不以心其辩不以口故世以形似求之皆不可得也盖世之言道术未有不偏如躁胜寒而不可以胜热静胜热而不可以胜寒要其各有所止也惟清静无爲虽不求胜物而天下之物莫能胜之故曰清静爲天下正不出户章第四十六不出户知天下不窥牖见天道其出弥远其知弥少是以圣人不行而知不见而名不爲而成出三求天地者求其形也天地不可以形尽而可理尽故其出弥远其知弥少若知其理之在此则虽闭户可也圣人知不在形故不必行名不在色故不必见成不在事故不必爲天下有道章第四十七天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足矣天下有道则能使兵爲民天下无道则能使民爲兵人能知道则能使色爲空人不知道则能使空成色可欲者爱也不知足者取也欲得者有也由爱生取由取生有衆有横生遂爲无穷之咎若知取不必外是谓知足知足则无不足矣爲学日益章第四十八爲学日益爲道日损损之又损以至于无爲无爲则无不爲取天下常以无事及其有事不足以取天下爲学所以求知故日益爲道所以去妄故日损知不极则损不全故日益者所以爲日损也若损之又损妄去直全则无爲矣至今无爲则凡有爲未尝不无此又未易以损益论也及其无爲之至虽取天下而有之尚犹不见其事若以有事取之取一物尚不可得而况今取天下乎圣人无常心章第四十九圣人无常心以百姓心爲心善者吾善之不善者吾亦善之德善信者吾信之不信者吾亦信之德信圣人在天下憷憷爲天下浑其心百姓皆注其耳目圣人皆孩之甚矣心之爲天下害也庄子曰贼莫大于德有心而心有眼盖心之爲物潜天而天潜地而地无远不至而世人但以分别爲心分别心生妄有所见遂丧其全此庄周所以谓之贼也圣人之心常与道俱道无所不在吾心亦无所不在故无常心及其出而应世知其相从于妄故取舍之心未尝生也善而吾从而善不善亦吾从而善于天下无不善是谓德善信亦吾从而信不信亦吾从而信于天下无不信是谓德信憷憷然常恐天下之人德有心而心有眼穿凿取与不见大全故每爲天下浑其心百姓用耳目所接者爲明而不知其非明也圣人皆孩而畜之使不爲非明所乱然则非明者岂释氏所谓无明者欤出生入死章第五十出生入死生之徒十有三死之徒十有三人之生动之死地十有三夫何故以其生生之厚盖闻善摄生者陆行不遇兕虎入军不被甲兵兕无所投其角虎无所措其爪兵无所容其刃夫何故以其无死地性无生死出则爲生入则爲死有生则必有死有出则必有入物之所不能免也今以一人之身言之自少至壮生之徒者也自壮至老动而之死者也自老至死死之徒者也若以十计之则生之徒十有三死之徒十有三动而之死者十有三人自壮以上皆趍于死是生之徒止有十三自动而之死以至死之徒合十有六凡如此者何也以其生生之厚也自爱其生而不爱物之生凡可取以厚其生者无不爲也犹其生生愈后故其趍死愈速善养生者则不然知生无生既知无生则死不可得死不可得则兕无所投其角虎无所措爪兵无所容刃虽有生亦不生既知不生则知所谓不死矣道生之章第五十一道生之德畜之物形之势成之是以万物莫不尊道而贵德道之尊德之贵夫莫之命而常自然故道生之德畜之长之育之成之熟之养之覆之生而不有爲而不恃长而不宰是谓玄德物非道不生非德不畜自其有形以至于势长莫不以道德爲主道之尊德之贵至于此极矣然不自尊其尊不自贵其贵其施于物非有心于物也莫之命而常自然自然而生自然而畜凡所以长育成熟以至于养之覆之莫非自然者由其自然故未尝望物之报生不辞劳施不求报是谓玄德天下有始章第五十二天下有始以爲天下母既知其母复知其子既知其子复守其母没身不殆塞其兊闭其门终身不勤开其兊济其事终身不救见小曰明守柔曰强用其光复归其明无遗身殃是谓袭常道爲物母物爲道子古之得道者能使子母不离而道物爲一盖物从道出物不异道子从母出子不异母物不异道而世欲弃物以求道子不异母而世欲弃子而求母本不异而自异之是以终不得而一也使人知物即道子即母知之守之则左右逢其原有不难者凡物不自道而用物以遗道者以人开其兊也兊者突也穴其突以济其欲心荡而精衰则物随而丧必闭其兊塞其门神不外出旋元自归自然子母不离道与物一矣古之至人保其身而身存者用此道也人之患在于不谨其小不养其微若自小而谨之自微而养之虽小必明虽微必强故曰见小曰明知柔曰强明者本也光者明之所自出也元明爲本其末分而爲视爲听爲觉爲触者皆其光也道自本流于末学自末求其本故曰用其光复其明是谓袭常常即本明光自明而光今以光归其明故曰袭常使我介然章第五十三使我介然有知行于大道惟施是畏大道甚夷而民好径朝甚除田甚芜仓甚虚服文采带利剑厌饮食财货有余是谓盗夸非道也哉道不在知知者邪思也眞道必明明而非知知不可及故施之不尽用之不穷使我介然以有知之心而行大道所知有限而道无穷憷憷然恐其施之不足是谓惟施是畏盖大道甚夷而民好径好径者知之爲贼也使行于无知则凡所见闻无非道者岂不荡然广大心逸日休哉后世不然朝甚除除者治也除治其朝廷则外饰者至矣田甚芜则心不治仓甚虚则行不修方且服文彩以眩人带利剑以威衆积饮食财货而无所用之是谓盗跨如此则去道远矣善建者不拔章第五十四善建者不拔善抱者不脱子孙祭祀不辍修之于身其德乃眞修之于家其德乃余修之于乡其德乃长修之于国其德乃丰修之于天下其德乃普故以身观身以家观家以乡观乡以国观国以天下观天下吾何以知天下之然哉以此建事功者事过即已怀财利者利散即亡然使人如子孙祭祀不辍者非建道抱德者不能至也圣人以眞道修身推其余以治家以及其乡于其国于其天下然圣人以身观身而意不在一身以家观家而意不在一家以国观国而意不在一国以天下观天下而意不在天下各随所寓因以所寓而观之在易之观曰观盥而不荐有孚颙若下观而化盥而不荐以诚而不以物也其效至于下观而化所谓以天下观天下则下之化之有不疾而速者矣含德之厚章第五十五含德之厚比于赤子毒虫不螯勐兽不据攫鸟不搏骨弱筋柔而握固未知牝牡之合而䘒作精之至也终日号而不嘎和之至也知和曰常知常曰明益生曰祥心使气曰强物壮则老谓之不道不道早已此篇言毒虫不螫勐兽不据攫鸟不搏详其本文前后皆然赤子然以此三物爲不害赤子世固疑之子由尝云虎畏不惧己者东坡云世未有见虎不惧则斯言有无无以见之又言有妇人置二儿沙上而浣衣于水虎自山上驰来二小儿戏沙上自若虎以首抵触庶几一惧而儿痴不知怪虎亦卒去所谓勐兽不据岂若此耶然至于手无执而自固阳无欲而自作号终日而不嗄是孰使之然哉由其气全精一和之至阳之极也人能养其气致其和使其和不以壮而衰是之谓常常者物之自然非有能作者知常爲常是之谓明知明爲常明而益明是谓益生益生曰祥心能使气气不役心强不在物是爲直强凡物壮则必老自壮以往失婴儿矣孟子曰大人者不失赤子之心者夫失赤子之心皆爲不道不道早已知者不言章第五十六知者不言言者不知塞其兊闭其门挫其鋭解其纷和其光同其尘是谓玄同故不可得而亲亦不可得而疏不可得而利亦不可得而害不可得而贵亦不可得而贱故爲天下贵世之所有皆爲梦境故知者不言知言之未尽也世之昧者以梦爲实譊譊诵说终不离梦故言不知由其见之未至也塞其兊谨其出也闭其门闲其人也挫其鋭者治其内也解其纷者理其外也和其光者抑其在己也同其尘者随其在物也无出无入无内无外无己无物是谓玄同既得其同谓之亲而远谓之疏而近谓之利而不喜谓之害而不惧谓之贵而不高谓之贱而不下凡物不足以名之故能爲天下贵以正洽国章第五十七以正治国以奇用兵以无事取天下吾何以知其然哉以此天下多忌讳而民弥贫民多利器国家滋昏人多技巧奇物滋起法令滋彰盗贼多有故圣人云我无爲而民自化我好静而民自正我无事而民自富我无欲而民自朴我以正治人由人之本正也以竒用兵由兵之本竒也以无事取天下由天下之本无事也凡我之应物者岂以我哉亦由物而已矣古之圣人能以天下爲一身中国爲一人者由其治自心出也我多忌讳则禁防必设禁防既设则民安得而不贫我以利示民则民多趍利民既趍利则国安得而不昏我以巧示民则民多技巧技巧既胜则奇物安得不滋我以法治民则民亦窃法以自便上下相冒则盗贼安得而不多圣人示以无爲示之以好静示之以无事示之以无欲天下各以其所示者报之故曰民犹草也草上之风必偃其政闷闷章第五十八其政闷闷其民醇醇其政察察其民缺缺祸兮福所倚福兮祸所伏孰知其极其无政邪正复爲奇善复爲訞人之所迷其日固乆是以圣人方而不割廉而不害直而不肆光而不耀其政闷闷若无求于民而民不以巧应上故其民醇醇其政察察若有得于己而民以巧求免故其民缺缺天下之事祸福之相爲倚伏所从来乆矣政闷闷者无得在我而有得在民政察察者有失在民而有得在我我得则彼失我福则彼祸故自然之理也昧者不知理道之正专以察爲明以求侥倖之福遂使正复化而爲奇善福化之而爲訞人之迷其日乆矣是以圣人方而不割廉而不害直而不肆光而不耀赏罚刑政盖有设而不用其极则能使其奇者反而爲正訞者变而爲善故曰教化之行引中人而纳于君子之域教化之废引中人而陷于小人之途此不可不知也道德眞经义解卷之三道德真经义解正统道藏三家本四卷洞神部玉诀类道德眞经义解卷之四丝六息斋道人解德经下洽人事天章第五十九治人事天莫若啬夫惟啬是以早服早服谓之重积德重积德则无不克无不克则莫知其极莫知其极可以有国有国之母可以长乆是爲深根固蒂长生乆视之道外以治人内以事天皆莫若啬啬者无所不啬之谓也谨与内闲与外内心不驰外心不起之谓啬故能早服内服其心外服其形寂然不动则德有所积积于不积则无不胜无不胜则无不治虽有国犹可也人知其可以有国而不知可以有国者犹其有本也本积既厚则其尘垢糠粃犹将陶铸尧舜况其下者哉此所谓深根固蒂治人事天之道洽大国章第六十治大国若烹小鲜以道莅天下其鬼不神非其鬼不神其神不伤人非其神不伤人圣人亦不伤人夫两不相伤故德交归焉治国者圣人之余事不啻如烹小鲜虽恢奇谲怪道通爲一故其鬼不神非其鬼不神使鬼而有神凡恢奇谲怪皆化而爲道道岂有伤人者乎本欲吾不伤人故其幽至于鬼神皆不能以神伤物大而政治幽而鬼神两不伤故人鬼之心交归焉非至德其能如是乎大国者下流章第六十一大国者下流天下之交天下之交牝牝常以静胜牡以静爲下故大国以下小国则取小国小国以下大国则取大国故或下以取或下而取大国不过欲兼畜人小国不过欲入事人夫两者各得其所欲故大者宜爲下国大而能降以求物则物必交归之牝以静而下物故牝常胜牡以大国而下小国则必得小国以小国而下大国则必得大国故大国或下小国以取小国或下大国而取取者各获其心之谓也故大国不过欲畜小国小国不过欲事大国夫如是而后两者各得其所孟子曰以小事大者畏天者也以大事小者乐天者也乐天者保天下畏天者保其国故大国尤宜爲下道者万物之奥章第六十二道者万物之奥善人之寳不善人之所保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不日以求得有罪以免耶故爲天下贵奥者藏也道爲万物之所贵如奥之能藏物贤者以道爲寳故乐得其得不贤者非道莫保故乐免其罪由其根于人心之自然无使之者故言依于道则其美可市行依于道则其尊可加于人茍非人心之自然则言而不从行而不应矣由人各根于道不幸而陷于不善则圣人亦何忍弃之故立天子置三公非茍利其富贵也盖不欲遂弃人于不善还以斯善道之而矣使虽以拱璧以先驷马不如出一善言建一善行使天下之人不失其善则其利岂小补哉由其以道觉民是谓坐进此道古之所以贵此道者何也以其善者不日而得其善使不幸而至于善则亦足以自免于恶此岂不足以爲天下贵耶爲无爲章第六十三爲无爲事无事味无味大小多少报怨以德图难于其易爲大于其细天下难事必作于易天下大事必作于细是以圣人终不爲大故能成其大夫轻诺必寡信多易必多难是以圣人犹难之故终无难爲无爲则己不劳事无事则人不烦味无味则物不费世所谓大小多少者以形言也圣人游于形器之外故大小多少等而爲一夫大小多少尚等而一之又况于恩怨报施之间乎吾所爲所施者惟德而已岂知其有所怨岂知其有所报者哉既无恩怨报施之别又无大小多少之异其于天下之故岂有心于爲之哉事必求易大必由细自易而往则难者亦易自细而行则大者亦细是以圣人终不爲大而大必归之者由其无心也惟其无心于事故未尝先事而期于物岂若世之小夫己未爲而先诺事至而多易先诺则必寡信多易则必多难圣人于事未至则常若难之非难之也不以我必于物故若难之惟其难之故终无难其安易持章第六十四其安易持其未兆易谋其脆易破其微易散爲之于未有治之于未乱合抱之木生于毫末九层之台起于累土千里之行始于足下爲者败之执者失之是以圣人无爲故无败无执故无失民之从事常于几成而败之慎终知始则无败事是以圣人欲不欲不贵难得之货学不学复衆人之所过以辅万物之自然而不敢爲圣人常安其所安故其安无不安而其持无所持故曰易持以不持持其安傥有微心之超自其未兆而谋之自其脆而破之自其微而散之故无有挠其安者由持其安于未有治其心于未乱譬如合抱之木生于毫末九层之台起于累土千里之行始于足下于无爲之中自然而爲于无积之中自然而积累日益去善日益积而圣人未尝知也若有意爲之即爲败之有意执之即爲失之由其无爲故无败无执故无失世之于道所以难成而易坏者由其有意于爲之执之方其始若无所容其勤及其终又不免于怠皆爲之执之之咎也使其始不爲其始不执则求其勤且不可得而况于怠欤此世所以几成而败也惟圣人以不欲爲欲故未尝贵难得之货所谓难得者不必金玉也身外之物皆难得矣衆人目过于色耳过于声吾以不学爲学收视反听复衆人之所过以辅道之自然而不敢爲夫岂有爲之执之病哉古之善爲道章第六十五古之善爲道者非以明民将以愚之民之难治以其智多故以智治国国之贼不以智治国国之福知此两者亦楷式能知楷式是谓玄德玄德深矣远矣与物反矣然后乃至大顺夫所谓者不在耳目声色之间而世人目视非色耳听非声爲声色之所留碍而不知见闻觉知有出于声色之外者今遽告人曰尔之见闻觉知皆非眞也则人孰不怪且笑哉故道非明民将以爲愚而怜之可也夫民之愚留碍于声色不知自解吾方示之以无爲示之以澹泊且犹未悟而况欲以智示之欤生民之患在于多智智不以正其智爲邪今吾未能觉其邪而又以智示之是反开其伪也故以之治国爲国之贼傥行其所无事而不开民之机心机心不生则纯白备谓之国福不亦可乎上之所行下之所效未有我静而彼动未有我素朴而民多欲者是楷式能知楷式是谓玄德玄德深矣远矣由其与物反是故不可明民由其与道合是故谓之大顺江海所以爲百谷王章第六十六江海所以能爲百谷王者以其善下之故能爲百谷王是以圣人欲上民以其言下之欲先民以其身后之是以处上而民不重处前而民不害是以天下乐推而不厌以其不争故天下莫能与之争圣人不得已临莅天下其视首出庶物与在民上爲何等事哉故有天下而能以言下民能以身后民非忘天下者不能也是以处民上而民不重不知其有君也处民前而民不害不知其有民也惟其上下相忘是以天下乐推而不厌盖吾之所取者非民之所争也无爲之爲天下且不见其朕况欲与之争乎天下皆谓章第六十七天下皆谓我道大似不肖夫惟大故似不肖若肖乆矣其细也夫我有三寳持而保之一曰慈二曰俭三曰不敢爲天下先夫慈故能勇俭故能广不敢爲天下先故能成器长今舍其慈且勇舍其俭且广舍其后且先死矣夫慈以战则胜以守则固天将救之以慈卫之肖者以形求也若以形求大虽至于天地要其所止也天下皆爲我大似不肖夫惟大故凡物不足以肖其似若有其似则吾亦一物其细已乆矣然吾之所以能成其大者犹有三寳持而保之此其所能用大也一曰慈二曰俭三曰不敢爲天下先此三者非所以爲大然用大者皆莫加焉夫大不可以形求也大不以形而全其用故其大有不可测夫唯慈然能救物物失其所虽蹈水火赴白刃有所不辞非匹夫之勇所能及也夫惟俭然后能施盖吾之所欲者愈寡则其所施者愈博非大而无当者所能及也夫惟不敢爲天下先然后遇物而不折盖不爲先则所爲者皆应而已应而不先动不自我我虽动而人不怨非兴事造作者所能及也勇依于慈故其勇不竭广依于俭故其广莫穷先依于后故其先莫敌使徒用其勇徒用其广徒用其先则不终朝其死矣夫兵者不祥之器茍非以慈爲本救民于水火之中使人知凡所以杀人者皆慈焉吾未见其可也吾以慈救民则天亦将以慈卫之善爲事者章第六十八善爲事者不武善战者不怒善胜敌者不争善用人者爲之下是谓不争之德是谓用人之力是谓配天古之极也圣人身且不有而况于争由其不争凡所应物者皆其不得已也故爲士则不武当战则不怒胜敌而不必与之争用人而不必加其上故能以德服人而人亦乐爲之死是谓配天古之极也用兵有言章第六十九用兵有言吾不敢爲主而爲客不敢进寸而退尺是谓行无行攘无臂仍无敌执无兵祸莫大于轻敌轻敌则几丧吾寳故抗兵相加哀者胜矣卫灵公问阵于孔子孔子曰俎豆之事则尝闻之矣军旅之事未之学也至于自言则曰我战则克祭则受福孟子亦曰今之诸侯苟行王政则邻国之民仰之若父母率其子弟攻其父母自生民以来未有能济者孔孟之言不过如此老子曰不敢爲主而爲客不敢进寸而退尺又曰兵者不祥之器乐杀人者不可得志于天下推此而言亦孔子之谓未闻孟子之爲王政也至于不得已而用兵则若无足而行无臂而攘无敌而仍无兵而执此即孔子所谓我战则克孟子所谓未有能济者圣人之用兵每不得已岂有轻敌求胜之心哉若我轻敌而必爲之则是兵端自我苟有不胜则民不直其上故以兵相加抗日持乆而不暴用其民者必胜吾言甚易知章第七十吾言甚易知甚易行天下莫能知莫能行言有宗事有君夫惟无知是以不我知知我者稀则我贵矣是以圣人被褐怀玉大道甚易知易行而亦难知难行所谓易知者无道可道无学可学无爲可爲无事可事岂不甚易知甚易行者哉然至道不可道而言语皆非学不可学而心动即伪爲无爲而寂然不爲者未必是事无事而终日事事者未必非此其所以爲难而天下莫知莫行也盖圣人言有宗事有君故言在此而义在彼事虽是而心不同知言之宗则言之差殊不同也知事之君则事之差殊不必疑也夫惟人之无知是以不我知夫唯不我知此我之所以爲贵使我之知不出于衆之知则爲我者亦不足贵知不知章第七十一知不知上不知知病夫惟病病是以不病圣人不病以其病病是以不病知者逐物故多伪不知者返本故近眞人能知不知爲近眞知知爲多伪则爲上矣傥不知知之爲伪而徒益其知则是以病爲药其病有不可胜言者惟知知之爲病是以不病圣人所以不病者以其知之也民不畏威章第七十二民不畏威则大威至无狭其所居无厌其所生夫惟不厌是以不厌是以圣人自知不自见自爱不自贵故去彼取此夫欲人之畏爱者皆内不足而外慕者也圣人足于内视人之喜不加益其不畏不加损是以皆与之无爲盖居物之上使人畏己者易使人不畏己者难使我忘人者易使天下兼忘我者难民不畏威非天下兼忘我者不能也此岂非所谓道德之威乎圣人之遇物随所遇而安故不狭其所居不厌其所生盖知其所居所生者皆非其实也我惟自厌故生亦莫吾厌由其自知而不自见其有知由其自爱而不自贵其有爱使其有自见自贵之心则狭其所居厌其所生有不能一日安矣勇于敢章第七十三勇于敢则杀勇于不敢则活此两者或利或害天之所恶孰知其故是以圣人犹难之天之道不争而善胜不言而善应不召而自来觯然而善谋天网恢恢疏而不失人皆知勇于敢不知勇于不敢勇于敢者蹈白刃也勇于不敢者蹈中庸也故曰白刃可蹈也中庸不可能也以两者较之蹈白刃者有害而人轻其害蹈中庸者有利而人不知其利此中庸所以爲难者欤轻于用勇人之所嫉天之所恶孰知其故虽圣人犹难之况衆人乎盖天之道不争而善胜不言而善应不召而自来繟然而善谋犹其恶于用勇也人自知其天之未胜天之未应及来之未至谋之未定而言之则强者或得勇者或胜盖有之矣要其后而徐观之然后知天网恢恢疏而不失也民不畏死章第七十四民不畏死奈何以死惧之若使民常畏死而爲奇者吾得执而杀之孰敢常有司杀者杀夫代司杀者是谓代大匠斲夫代大匠斲希有不伤其手矣此章言世之刑罚不足恃以爲治也民不畏死吾奈何以死惧之使民果畏死有爲奇者执而杀之则杀一人足以爲治矣然愈杀而愈不可禁则刑之不足恃也秦人用法严其网密而姦宄不胜汉用法疏网漏吞舟之鱼而天下归于汉此亦足以见矣天道福善祸淫是有司杀者于冥冥之中不可逃也若必欲代司杀者杀如代大匠斲未有不伤手者也民之饥章第七十五民之饥以其上食税之多民之难治以其上之有爲是以难治民之轻死以其求生之厚是以轻死夫惟无以生爲者是贤于贵生上多取则下贫上有爲则下乱必然之理也我欲厚其生则不顾人之生我厚而彼薄彼安得不轻死圣人之于生盖不得已彼视其生若无以生爲也岂肯厚吾之生而夺人之生哉是之谓贤于贵生人之生章第七十六人之生也柔弱其死也坚强万物草木生也柔脆其死也枯藁故坚强者死之徒柔弱者生之徒是以兵强则不胜木强则共强大处下柔弱处上此章汎言柔弱之必生刚强之必死柔弱虽非所以爲道而近于无爲刚强虽未离于道而涉于有爲无爲则去道不远有爲则吉凶悔吝随之则益远于道矣天之道章第七十七天之道其犹张弓乎高者抑之下者举之有余者损之不足者与之天之道损有余补不足人之道则不然损不足以奉有余孰能以有余奉天下惟有道者是以圣人爲而不恃功成不处其不欲见贤裒多以益寡者天之道也裒寡而益多者人之道也惟圣人又能以己有余而奉人不足故其能及万物不恃其能功盖天下而不居其功利泽施于天下而不欲其贤唯有道者而后如此天下柔弱章第七十八天下柔弱莫过于水而攻坚强者莫之能胜其无以易之弱之胜强柔之胜刚天下莫不知莫能行是以圣人言受国之垢是谓社稷主受国不祥是谓天下王水无情尚以柔胜而况于物之有情乎书曰尔万方有罪在子一人予一人有罪无以尔万方三代尝以是德民矣此之谓受国之垢受国不祥和大怨章第七十九和大怨必有余怨安可以爲善是以圣人执左契而不责于人故有德司契无德司彻天道无亲常与善人怨之不可以和犹火之不可寒水之不可热若强和之亦必余怨以此爲善皆未足也是以圣人治天下如执左契以求于左契恩怨取于吾何心哉如契之合适于符而已苟有不合不强其所无不责之也圣人之治天下如司契者之求合大小长短彼觉有契自合其合而吾无容私焉若必欲强通之是司彻非司契也天道亦然天道无亲常不失善盖亦司契而已小国寡民章第八十小国寡民使有什伯之器而不用使民重死而不远徙虽有舟舆无所乘之虽有甲兵无所陈之使民复结绳而用之甘其食美其服安其居乐其俗邻国相望鸡犬之音相闻民至老死不相往来小国寡民则什伯之才用什伯之才用则大者弃矣民轻其生则远徙而不顾徙而不顾则无所不爲矣使有什伯之器而不用使民爱其生而不远徙则虽有舟车无所用虽有甲兵无所陈复结绳而治之犹可也使民各甘其食美其服各安其安虽邻里相望而不往来必其衣食足而无求然后可以至此也信言不美章第八十一信言不美美言不信善者不辩辩者不善知者不博博者不知圣人不积既以爲人己愈有既已与人己愈多天之道利而不害圣人之道爲而不争言之信者不必美美者未必信言之善者不必辩辩者未必善知之正者不必博博者未必知圣人于道无分毫爱惜之心惟浅狭者自以其浅狭而疑人以爲未必信未必善未必知或溺于美或惑于辩或流于博皆不能有得也岂知圣人于道如海之大施而不积既以爲人而己愈有既以与人而已愈多恨世之人器量之微求于我者狭不足以与之也亦如天焉利物而天不害而物不争故曰干始能以美利利天下不言所利大矣哉道德眞经义解卷之四