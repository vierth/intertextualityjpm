为霖道霈禅师还山录X卍XXX刻支那鼓山为霖禅师还山录序寿山禅师见住萨州玉龙山千指围绕清规肃整俨如古丛林顷因有故于大府路经京师出所赍之支那鼓山为霖禅师还山录付锲人版行于京师而为霖禅师先年所赐于卑僧独语序与偈阻乎国制但得其声而未得其实者皆载在于录中予尊寿山禅师于严程仓卒之间不忘法门且喜拜鼓山之赐于还山录中侦其归钖之途程而得得出山访旅馆于摄津贺还山录刊成而谢由是得鼓山之赐话间渐察其道貌彷彿似识问其旧字则四十年前之亲友而相见相失故吾于发白面皱也相与道旧相欢如昔年禅师见嘱发挥还山录印行因由冠于卷首予于是戏之曰今日支那日本称禅师开语录者如稻麻竹苇抑物以寡贵以多贱耶今世诸师之语录有益于人间者不过用覆酱瓿而巳师刻此录未审有说也否禅师正色应予曰鼓山大师言不羡乎行行无不充乎言所以内之则震旦国外之则日本琉球未曾有间然乎大师之言行则初祖所谓明佛心宗X行解相应名之曰祖者今日非鼓山大师而谁欤然则其一言半句雾海之南鍼也夜途之北斗也公混时辈而议之则岂非失一只眼哉予于是俄起合掌而曰前言戏耳师称鼓山大师而无欠无余今揭师之言于卷首为序而足矣时元禄癸酉十月二日宗门一瘗独菴𠬲玄光谨题还山录序宗门别传之道贵在得人以传不传何以继往而开来然传之之要自古为难先德云千人万人中覔一箇半箇堪为种草岂易易哉以今日观之此一大事尤赖师家择法精严智愿广大验其当机的是出世福慧男子皮肉骨髓与从上诸圣一脉贯通可以赤身担荷方始授以心印俾其提佛祖纲宗开人天眼日递互相传庶无疑误其于法运凋零之秋岂特小补亦识法者惧耳吾师霖公和尚亲承先老祖永公记莂秉空王令游五浊海布慈云而洒甘露三十年所矣蹟其接物利生之心如慈母之姁妪婴儿而大法传授之际则牢把铁关不少假借曩见法门之弊颓波日下势莫可挽乃以法席委之静公而飘然远引徜徉富沙山中经历一十四载将终身焉迨静公X谢事山中耆旧以洎会城荐绅慇懃敦请动数十次至有长跪痛哭愿毕命以劝驾者师不获巳念先师法道所寄乃舍已从人幡然而起矣师之还山也万指奔赴欢声如雷门前剎竿焕然重振凡登堂入室以及小参示众一言一句洞彻源委一札一锥深入阃奥其为人之念逾殷求人之意逾切而得人之效逾难有风穴流涕之心而仰山再来以续此一线之脉不知其为谁也兹弟子法刚请师还山录付梓流通师欣然诺之乃谓钖瑗曰从上五宗诸祖虽嗣续久乏而道在法门如日月经天古今不昧凡属有眼孰不共见余忝主法坛有年虽未遇机缘而斯言未泯吾道在兹后世必有触目会心者何必耳提面命然后为已所出耶呜唿师之见逾真而心逾苦矣昔博山无异和尚甞有言曰宗门中事贵在心髓相符不在门庭相绍苟得其人见知闻知先后一揆绝未甞绝若不得人乳添水而味薄乌三写而成马存岂真存吾意宁不得人勿授非器不得人者嗣虽绝而道真自无伤于大法授非器者嗣虽存而道伪反自破其先宗故博山当时道满天下竟未甞轻可一人永老人平生缜密严重至年八十始以正宗付嘱于师有一发欲存千圣脉此心能有几人知之语其所期如此宜乎知之者希今师年七十有四亦珍重慎择不闻轻有付授余观三师护法之心不谋而合有若符节政古德所云非遇上根宜慎辞哉又云宗门X爪牙遇箇中人才拈出若投机则共用不则便刬却葢防末流之滥觞堑法门之严城卫羣灵之慧命岂非大有造于人心法道哉辱命一言序诸首简管窥蠡测敬述师之智愿如此会当有赏音者耳是为序康熈戊辰孟春归戒弟子温陵太航龚钖瑗拜譔鼓山为霖禅师还山录目次卷第一序文上堂卷第二示众卷第三佛事偈赞卷第四序题䟦记旅泊幻蹟鼓山为霖禅师还山录目次X鼓山为霖禅师还山录卷一侍者兴灯录师还山福城众护法宰官四众请上堂屴崱峯头云一片乘风飞去又飞来作霖作雨浑闲事惹得虗空笑满腮且道笑箇什么良久云我行荒草里渠又入深村卓拄杖下座林浦众护法居士请上堂住山十四年去山年十四去住了无踪原不在别处且道在甚么处良久云今日灵山一会俨然未散下座汝洪监寺请上堂师拈拄杖云老僧十数年东漂西泊佛国魔宫羊肠鸟道无不经历来惟凭这箇木上座行与同行坐与同坐全得他力且道得力一句作么生会么时时扶过断桥水处处伴归明月村卓一卓下座龙江众居士请上堂龙江众道友一别十余年今日重相见道爱尤蔼然虔修香积供请我启法筵愧余无法说何以答高贤记得昔日僧问马祖如何是佛祖云即心是佛一日又云非心非佛后来南泉和尚X云不是心不是佛不是物大众马祖南泉三语还有亲疎也无若拣辨得明白许渠入门如或不然不免道破亲则总亲疎则总疎为什么总疎我王库中无如是宝刀虽然如是只如南泉道不是心不是佛不是物毕竟是箇甚么大众会么观河不改初年见谩道昔人非昔人僧纲亦能上座领诸山请上堂鼓山不露顶一切尘中现处处得相逢佛眼覰不见既相逢为甚么不见会么石女登机音轧轧木人打鼓韵冬冬弟子太充太圆请上堂一十四年前金乌玉兔茫茫去一十四年后梦境空花叠叠来正当今日如天普葢似地普擎如日普照若风普吹一法清净一切法清净一法平等一切法平等一法究竟一切法究竟所谓一切智智清净无二无二分无别无断故正当恁么时归家稳坐一句作么生匝地红轮秀海底不栽花珍重福城善男子郑子廸伯琴子梁太馨孟熙等满忏兰盆普度请上堂声前一着千圣莫窥末后一机万灵罔措当阳一句觌面施呈乃竖拂子召大众云即此用离此用三千里外逢人不得错举喝一喝复云盂兰大教採菽真风十载修崇一朝满忏福存亡之父母度法界之众生此乃福城善男子郑子廸等一门亲属同心同愿佈此津梁实谓希有也虽然如是只如祖师道父母非我亲谁是最亲者诸佛非我道谁X是最道者正当恁么时父母未生巳前生佛未形之际如何通得箇消息去良久云但有好风来席上更无闲语落人间珍重师七旬宝善常新大师请上堂今朝八月十五挝动喧空石鼓月中桂子飘香天外清风入户不须普化摇铃安用云门道普从来法法现成一任西秦东鲁大众会么长江日夜向东流这里何曾有今古喝一喝下座延平诸山雨千体如启然顶生诸公请上堂僧问昔日那咤太子析骨还父析肉还母然后现本身为父母说法请问如何是本身师云父母未生前会取进云未审说甚么法师云清风拂白月进云和尚今日说法与那咤太子是同是别师云脚跟下莫教错过好乃云梦幻泡沫身记年巳七十诸公庆贺来空中寻鸟迹迹迹合虗空空空含鸟迹空迹两悠悠非虗亦非实唯有舜若多却与渠相识且道相识一句作么生良久云不识不识便下座福城方宪副夫人赵氏法名传溥偕男方京法名兴荫请上堂师云香云篆彩烛𦦨交辉钟鼓雷鸣龙象云集无量寿如来与大众转大法轮向道人人赤肉团上壁立万仞巍巍然仰之弥高昭昭然覰之不及彻威音之先贯楼至之后忽有箇汉向这里直下知归如空合空似水投水了无缝隙即与无量寿同年同日葢古葢今越数量之门登仁寿之域未为分外X如或未然不免傍通一线拈拄杖卓一卓云只这箇黑漆漆明历历常在閙市中要且无人识且道渠寿多少良久云年年九月九徧地菊花开又卓一卓下座白云无已禅师请上堂空界无人孰彼孰已化仪有准立君立臣臣转位以朝君君埀拱以视臣君臣道合花开枯木之春理量双消云尽碧天之影虽然如是犹是功勋边事向上一句作么生震声一喝云切忌道着莫海颕优婆夷圆顶请上堂莫婆素具离尘志待我还山逾十年此日金刀才举处团团顶相巳周圆大众这箇无见顶相孤逈逈卓巍巍直饶九地菩萨上观四十二恒河沙世界谛观不见况其他耶虽然如是且看放光如来为诸人通箇消息拈拄杖云唤作拄杖则触不唤作拄杖则背毕竟唤作甚么良久云秋香满院庭前桂晚韵千山顶上松卓一卓下座延平尼太穆请上堂如来所说身相即非身相这箇殻漏子是箇甚么阳𦦨空花虽然如是今日太穆菴主远来设斋庆寿谁为寿谁为庆寿者会么石女巧炊无米饭慇懃供养不饥人彝白祖信二上人请上堂古者道识得一万事毕如何是一早巳落二落三了也忽有箇汉向这里直下知归自然天清地宁国王长寿万姓康阜虽然如是衲僧分上又作么生喝一喝下座X心照上人请上堂僧问本无迷悟人只要今日了今日作么生了师便喝僧礼拜云谢师指示师云汝作么生了僧无语师便打乃云石人与石女长年相对语句句说无生徧界雨法雨所谓一地所生一雨所润三草二木各得增长只如无阴阳地上无影树子还雨得着么良久云山花不用栽培力自有春风管待伊灵石梵珠默雪履圆众上座请上堂僧问佛身无为不堕诸数如何是不落数量一句师云长江水自流进云恁么则和尚与虗空同年去也师云虗空向汝道甚么僧便喝师云好与三十棒乃云石鼓山头屴崱峯长年藏在白云中朝朝暮暮无人见今日依稀露半容大众还见侬家面目么良久云将谓阿弥陀元是无量寿弟子太充太圆请上堂僧问十方诸佛同赞无量寿未审无量寿以何为身师云山河大地进云以何为寿师云大地山河进云以何为国土师云山河山河大地大地僧问生而无生不是无生而说无生请问如何是生而无生之理师云木人抚掌石女呵呵僧云将谓阿弥陀元是无量寿师云不妨恁么道乃云身心一如身外无余敲空中石鼓採火里芙蕖一毛含无尽法界一步历恒沙佛土一音演无量法门一念包三世无际不是神通玅用亦非法尔如然乃当人自性之常分耳今日弟子太充太圆特来山中广X设香馐大作佛事为老僧祝寿且道寿作么生祝良久云将此深心奉尘剎是则名为报佛恩福城各菴弟子祝寿请上堂金乌玉兔忙追逐催尽古今人白头惟有虗空常不老包天裹地自无忧忽有问虗空年多少但道打破虗空来向汝道福城诸山弟子请上堂僧问一切法门无尽海同会一法道场中如何是一法师云万象历然进云便恁么流通去也师云流通一句作么生进云但见皇风成一片不知何处覔封疆便礼拜师乃云世尊诞生云门行棒老僧诞生诸山供养一则扬声止响一则空中彩畵若向这里领荷得去自然正不立玄偏不附物常在动用中动用中收不得正当恁么时应时纳祐一句如何道一阳将复处万物尽含春福城众护法宰官居士请上堂三缘和合之谓身如何是真身岁月续似之谓寿如何是真寿须知真身无相非因缘之所生真寿不迁岂数量之可计弥纶万有而不覩其形贯满十虗而莫穷其际虽然如是今日福城众位大护法宰官居士为老僧七旬初度亲到山中敷灯王之宝座修香积之玅供集五百之应真请寿量之法门金章玉句铿锵觉苑林峦夺目綵屏灿烂性天星斗正当恁么时因斋庆赞一句如何道箇箇寿山高屴崱人人福海涌灵源珍重温陵开元寺石航绿蕴众上座请上堂今日大风怒号林峦震吼泉南开元寺里一百二十院老古锥巳X为诸人舌根拖地大转法轮了也石航绿蕴二公又约众到山请老僧开甘露门说寿量品只如寿量二字如何商量尽大地众生自撞出母胎以来多方鞠育从孩孺以至长成从长成以至老死念念生求其生相不可得念念灭求其灭相不可得只此不可得是当人金刚正体今古常如不变不易如是寿量岂尘点劫数所可论量耶虽然如是且道老僧恁么道与从上百二十院老古锥说底相去几何良久云落霞与孤鹜齐飞秋水共长天一色怡然若松二上座请上堂人间花甲子世相妄推迁一句为君尽剎那是大年所以三世诸佛历代祖师以及天下老和尚尽在剎那际里说法利生至今犹未起在只如剎那义作么生商量知么才生不可得不贵未生前温陵慈门上人请上堂僧问昔日花开即不问今朝果熟事如何师云果在什么处进云唯此一事实余二则非真师云犹未熟在僧问雪覆千山为甚么孤峯不白师云不与众同流僧礼拜师拈拄杖云日日释迦出世时时弥勒诞生且道这箇木上座几时出世几时诞生良久云常在阛阓中从来不合伴卓一卓云珍重实彩上人请上堂古教道一切法不生一切法不灭若能如是解诸佛常现前鼓山则不然诸法念念生诸法念念灭若能如是解诸佛常现前大众古教教X人于不生灭处见佛鼓山教人于生灭处见佛且道生灭与不生不灭是同是别良久云空外之青山善走江间之白浪不流下座同参上人请上堂有相身中无相身谩将岁月较疎亲直饶八万四千劫子细看来过隙尘虽然如是只如今日同参上人远来设供庆赞一句作么生金果早朝猿摘去玉花晚后凤衔来慈门上人领众求戒请上堂大众远来求戒为坛塲是戒耶问清净是戒耶三说羯磨是戒耶乃至教威仪着袈裟乞食是戒耶喝一喝云是非巳去了是非里荐取悬镜上人领众求戒请上堂戒性如虗空持者为迷倒若人会得如空戒性则知威音王巳前受戒竟不假三师羯磨何烦七证拣非如或未然细刮龟毛搓索子紧把虗空缚一场直待通身流白汗方如好肉本无疮德淡上人领众求戒请上堂待犯但束身非身无所束如何是身如何是非身身与非身是一是二岂不见释迦老子道如来所说身相即非身相如是则如来所说戒相即非戒相受者如是而受受无所受持者如是而持持无所持五篇七聚无非文殊玅门着衣展钵尽是舍那心地还有恁么人么若有堪报不报之恩足了未了之事令法久住寿佛慧命如或未然且教顺朱去X梵音忍茂二上人求戒请上堂人人有箇本源自性清净戒圆满具足无欠无余逼塞虗空充满正报且道箇中谁受谁学谁修谁证大众知么自𢹂瓶去沽村酒又着衫来作主人同参上人领众求戒请上堂僧问戒性人人本有为甚么又要受戒师云若不受戒焉知本有进云恁么则龟毛索子紧缚虗空去也师云汝还缚得着么僧拟议师便打乃卓拄杖云天人羣生类皆承此恩力且道此是甚么若唤作佛相好难形唤作法诠显不出唤作僧非和合相唤作戒无非可防且道毕竟是箇甚么良久云野老不知尧舜力冬冬打鼓祭江神又卓一卓下座性空性质寂理三位上人领众求戒请上堂昔日先师老和尚开戒亲垂三问当时答者固多契机者少灭度以来巳三十载此问鲜有知之者今日不免为大众从头举出一以供养先师一令人人知有第一问戒必师师相授且道威音王从何人受戒着语云石女亲开口羯磨不登坛第二问戒光从口出非青黄赤白毕竟作何色着语云本光瑞如此莫向色边求第三问破戒比丘为甚么不堕地狱着语云十界无安处他得大阐提大众问在答处答在问处先师问底即是霈上座答底霈上座答底即是先师问底若向这里直下彻去方知先师老人常住此山未曾灭度实无一时无一处无一事不为诸人提纲挈领X宣说法要可谓恩大难酬也如或未然劒去久矣徒劳刻舟非住上座同徒求圆戒请上堂举梵网经云我今卢舍那方坐莲华台周匝千华上复见千释迦一华百亿国一国一释迦各坐菩提树一时成佛道师云今日非住上座师徒与现前四众人等簇簇上来围着老僧法座求授心地戒开甘露门人人脚跟着地箇箇顶门放光且道与舍那华台上千百亿释迦是同是别会得也目前包裹天共白云晓会不得也目前包裹水和明月流会得会不得则且置只如古者道不是目前法非耳目之所到又作么生石牛吐出三春雾灵雀不栖无影林能俊玅旋行振习静众上人求戒请上堂高沙弥不受戒知是般事便休大似蚖蛇恋窟霈上座受戒知是般事不休犹如逸鹤凌空且道受戒不受戒是阿谁分上事卓拄杖云拄杖化龙行雨去直教枯木尽开花又卓一卓大廸大馨二上人求戒请上堂金刚宝戒人人有千佛传来事不差日日登坛亲授受火中涌出白莲花何者因戒生定因定发慧禀明于心匪从他得所以六祖大师云心地无非自性戒心地无乱自性定心地无痴自性慧若人端的明得自性戒定慧则百千法门无量玅义本自圆成不假外覔可谓尘中大丈夫也虽然如是只如僧问古德云如何是戒定慧古X德答云我这里无奴儿婢子且道古德意作么生撒手到家人不识更无一物献尊堂清流四众弟子请上堂清流四众有同心请法慇懃到碧岑石鼓一声天地震衣珠晃耀不须寻竖拂子云大众见么喝一喝下座兴化信官弟子林明为太夫人陈氏太莲祝寿请上堂师拈拄杖云金刚正体卓卓巍巍真光掩暎于身心智海深滋于德泽林太夫人陈氏清斋洁已念佛明心福大寿大爵高位高葢由根深叶茂源远流长正当今日应时庆祝一句作么生王母蟠桃方举出直教徧界永馨香又卓一卓下座上堂福城北关新店黄尔伯居士同知权上人数年以来以修桥铺路作佛事今日又上鼓山饭僧请法记得昔持地菩萨于普光佛法中出家在要路津口道涂险隘处或作桥梁或负沙石平铺道路济度行人如是勤苦经无量佛出现于世后遇毗舍浮佛摩顶告云当平心地则世界地一切皆平持地心开即见自身微尘与造世界微尘等无差别微尘自性不相触摩乃至刀兵亦无所触大众且道心地作么生平知么三界唯心万法平沉一条大道非古非今珍重佛诞日隆大心闻二上人领众请上堂举昔日世尊于摩耶夫人右脇降诞一手指天一手指地周行七步目顾四方作大师子吼云天上天下唯吾独尊后X来云门云我当时若见一棒打杀与狗子喫贵图天下太平师云世尊诞生贫儿暴富云门行棒治世干戈一往看来二俱未了霈上座到这里又作么生一双孤鴈扑翼高飞两只鸳鸯池边独立更听颂出蠢动含灵齐降诞森罗万象尽师鸣普天匝地皆成佛九曲黄河彻底清弘范上人请上堂未入胞胎巳前有一则语早巳举似大众了也今日头童齿豁又在这里口喃喃地辨空华之浓淡鼓阳𦦨之波澜成得甚么边事良久云日午打三更弟子李兴溥修建华严普度道场请上堂虗空尚无二相大道岂有差殊所以三世诸佛法界众生同一法身同一智慧同日成佛同时涅槃其来旧矣无奈随迷着相于无生法中妄见生灭譬如瞖眼见空华空实无华乃翳者妄见耳今日有归戒弟子李兴溥发广大心修普度行以七七为期葢欲令尽大地众生同登华藏之门共证毗卢之果复还本有共契真常如是福德与法界等与虗空等曷可量耶虽然如是且道这一铺功德毕竟从甚么处起卓拄杖云尽从这里去莫向外边求下座九达耆德十周忌辰小师太瀛率众弟子请上堂释迦老子道诸法寂灭相不可以言宣但以方便力为五比丘说乃卓拄杖云只这箇生也不恁么灭也不恁么不生不灭也不恁么非不生非不灭亦不恁么X向这里洞开正眼穿过那畔又那畔翻转身来方知道生也恁么灭也恁么不生不灭也恁么非不生非不灭亦恁么更须知恁么中有不恁么不恁么中却恁么世出世间得大自在去也虽然如是且道达公即今在甚么处良久云常在此山中佛眼覰不见卓一卓下座上堂蓬尾乃拓浦善信之邦吴晋卿明卿尚卿昆仲子姪及合乡男女老幼归敬供养又请陞座为众开导只如这箇观音堂古殿重开古观音出世时时为诸人提纲说法说甚么法不见道观音玅智力能救世间苦如何是观音玅智拈拄杖云大众见么古也如是见今也如是见卓一卓云闻么古也如是闻今也如是闻闻见圆明未尝欠少若向这里见得彻信得及领荷得去则知妄苦本空玅智本有灵光独耀万古徽猷家家阿弥陀处处观世音如或未然更听一偈人人有箇古观音相好端严悲愿深昼夜放光无间歇箇中非古亦非今卓拄杖下座柘浦临江寂明上座等请上堂拈拄杖卓一卓云春风暖春草香春水濶春梦长无事客思故乡既是无事客为甚么思故乡不见道熟处难忘分付诸人见即便见切忌拟议思量又卓一卓下座存心上人请上堂僧问法本离言师今何说师卓拄杖进云释迦掩室净名杜口与师今日是同是别师云合取口好进云师为法王于法自在师云好与拄X杖乃云法法无生之法心心古佛之心只须直下领荷不用低首沉吟果然到这里说甚么临济曹洞直饶释迦老子到来结舌有分达磨游梁无风浪起好与三十棒虽然只如老僧今日登堂又作么生逢人且说三分话未可全抛一片心传霔一琼二上人请上堂师云今朝四月三日轮正当午打鼓普请看光辉遍寰宇虽然如是只如覆盆之下又作么生曾么夜明帘外无人到灵木迢然转绿阴十如菴主领众请上堂若论此事三世诸佛只言自知历代祖师瞻望莫及更说箇甚么良久云虽然无可说倾出一栲栳谨白参玄人莫向外边讨喝一喝下座佛诞日莲居上人请上堂释迦老子未离兜率巳降皇宫未出母胎度人巳毕直下会去无边剎境自他不隔于毫端十世古今始终不离于当念若也不会是法住法位世间相常住虽然如是且道会与不会是甚么人分上事喝一喝延平府普通寺弘开上座兴建大悲殿圆满率放生会众善友请上堂普通年外事达磨未西来太平好风月鼓腹乐优哉只如普通年后事作么生拈拄杖卓一卓云观世音菩萨来也通身是手眼遍身是手眼持弓执戟合掌摇铃布慈云洒甘露涌宝殿于云中现慈容于世上直令尽大地众生危者复安罪者X还福有求皆遂无善不臻禽鱼皆乐其生人物均霑其泽如是功德皆自当人一念大悲心中流出匪从外得也虽然如是且道普通年外与普通年后事是同是别会么芍药华开菩萨面㯶榈叶散夜叉头卓拄杖下座启钥上座同弟子郁文重刊圆觉经略疏请上堂昔日释迦老子入于神通大光明藏凡圣同源身心寂灭也是以空拶空以火烧火无佛现佛非土现土与十万菩萨文殊普贤等一宾一主一问一答于圆觉大陀罗尼中演出无量法门亦是木人方歌石女起舞有唐圭峯宗密禅师一言之下心地开通乃为疏解如虫御木偶尔成文千载之下又有富沙比丘启钥郁文师资同会金兰一心刊板流通与大地人指出圆觉同归于大光明藏且道这一铺功德与释迦老子文殊普贤十二大士圭峯禅师是同是别会么谩道五音该不得须知六律巳全彰王应龙居士六十诞日请上堂父母未生前威音王莫穷其边际父母巳生后轩辕历可测其高深须知巳生后即是父母未生前消息未生前即是父母巳生后消息祖师云要急相应唯言不二若入不二法门则可以反复阴阳延促今古与万象同其体虗空合其德乃是当人自性常分耳只如此人毕竟是何甲子会么剎那千万劫文殊算不清沙邑信官乐太亨饭僧祈福请上堂人天路上福为X先供佛斋僧愿力坚般若种投三宝地生生福慧自绵延虽然如是只如释迦老子道饭恶人百不如饭一善人饭善人千不如饭一持五戒者饭五戒者万不如饭一须陀洹饭百万须陀洹不如饭一斯陀含饭千万斯陀含不如饭一阿那含饭一亿阿那含不如饭一阿罗汉饭十亿阿罗汉不如饭一辟支佛饭百亿辟支佛不如饭一三世诸佛饭千亿三世诸佛不如饭一无念无住无修无证之者祇如此人如何供养行者正炊香饭熟当阳奉献不饥人真寂监院素中耆德扫塔请上堂末法风浇不可言儿孙谁肯问根源滔滔逐浪随流去漂泊何时得到门惟我真寂师翁垂直钩于苕溪岸畔先师和尚驾铁舡于石鼓峯头二老人鼻孔相通唿吸相应无非拯溺援湑钓鳌连鼈先师化去三十余载师翁迁化五十有余载面目俨然真风不坠遗风余韵犹足以扶衰救弊砥柱颓澜今日素公耆德不远千里来山拜扫先师灵塔霈上座忝为脚下儿孙如何为他发明更听取一颂闽山浙水两悠悠山自高兮水自流千古万古人皆见何须特地更生愁蓦拈拄杖卓一卓云师翁先师来也大众一齐礼拜下座一端一智二上人求戒请上堂戒性如虗空受者亦如幻幻人与虗空长年自相对戒光从口出非青黄赤白若非无情汉谁能亲见得正当恁么时函葢相称一句作么生搭起袈裟云片片展开瓦钵雪团团X五篇三聚同时发明月芦华君自看下座佛诞日必坚上人请上堂年年四月八摩耶生悉达春至百华开雨过千峯碧记得昔日曹山问强上座曰佛真法身犹若虗空应物现形如水中月作么生说箇应的道理强云如驴觑井山云道则太杀道只道得八成强云和尚又作么生山云如井觑驴鼓山道井觑驴驴觑井争似月当空千江俱现影拈拄杖卓一卓云今日悉达太子在诸人眼里耳里鼻里舌里乃至八万四千毛孔里全身出现放大光明指天指地大师子吼云天上天下唯吾独尊诸人还见么若也见得释迦老子即是诸人自已诸人自已即是释迦老子同时出世同日成佛一切智智清净无二无二分无别无断故如或不然塞壑填沟人不见从教面上贴黄金又卓一卓下座上堂太封君韩公泰然居士年高七十有二长斋四十余年日诵金刚般若以发明心地今日入山设供请老僧陞座举扬佛意普施大众结箇般若因缘知么人人自已有金刚今古宣流未暂忘非字非文非义理徧空徧界不曾藏所以释迦老子尽力道破曰所有一切众生之类若卵生若胎生若溼生若化生若有色若无色若有想若无想若非有想非无想我皆令入无余涅槃而灭度之如是灭度无量无数无边众生实无众生得灭度者唐朝大珠和尚释曰九类众生一心具足随造随成无明为卵生烦恼包裹X为胎生爱水浸润为溼生倐起烦恼为化生悟即是佛迷号众生菩萨只以念念心为众生若了得念念心体空是名度众生也智者于本际上度于未形未形既空即知实无众生得灭度者大众世尊恁么说大珠和尚恁么註今日老僧恁么举扬为是自已金刚非自已金刚会么知音不在频频举智者须知暗点头卓拄杖下座邵武王绍熈居士饭僧请上堂僧问圣凡路绝无阶级顿悟玄开不二门不二门中是谁出入师云阇黎即今在甚么处着脚进云本地风光超万有箇中独露玅玄机师云犹是门外汉师乃云实际理地不立一尘万行门中不舍一法今日王绍熈居士炊无米饭盛没底钵奉三世慈尊供六和清众檀波罗蜜一念圆明不二法门全身直入如是功德不以世求虽然如是且道那一人如何供养木童时献团圞果石女长持菡萏华中元修建普度福首弟子葛赐锦郭秉文郭肇元等请上堂师云一众同心修普度三年告满喜功成但愿四恩并三有共乘法力悟无生且道无生作么生悟大众会么年年七月十五诸佛悉皆欢喜僧众各各自恣识得饭原是米识得后如何天上人间堪应供喝一喝云喫和罗饭底不是你孙葵五居士六十初度饭僧请上堂师云灵源不竭今古常然在人同人在天同天拈拄杖云且道在老X僧拄杖头上又作么生卓一卓云今日无量寿如来在这里为诸人转大法轮向道无量百千万亿寿只在如今一剎那一剎那中无量寿一切剎那亦复然以如是寿普为大地众生一时授记如天普葢似地普擎了无遗漏只如今日葵吾老居士饭僧请法应时纳祐一句如何道薰风巳来至乔木正繁森卓拄杖下座定默菴主度徒子出家受戒请上堂师云夫出家者跃出三从之质预参三宝之尊着福田衣薙烦恼发亲霑戒品逈脱尘劳修梵行于世世生生度含灵于在在处处期登圣果毕证菩提虽然如是只如金刚地上卓然独立一句作么生从教五浊深无底难染心池出水莲东照上人请上堂师云东照慇懃请法来皎然心镜正当台十界圣凡齐现影箇中元不着纤埃只如今日四众围绕法座眼睁睁地耳历历地意了了地听老僧说黄道白且道是影不是影会么森罗万象非他物本有光明遍九垓慈门上人六十初度请上堂师云未入胞胎巳前虗空包不住既出胞胎之后芥子纳有余芥子纳有余的虗空包不住虗空包不住的芥子纳有余向这里见得彻担荷得去无边剎境自他不隔于毫端十世古今始终不离于当念如或不然为山登九仞捻土定千钧X延平普通寺弟子牧菴密勤不器同众求戒请上堂师云本源自性清净戒只在当人一念中无量劫来常不坏犹如赫日照虗空大众须知此戒性虽本有从师显发所以登堂羯磨教授威仪步步在金刚道场事事是舍那心地以此自利而究竟菩提以此利生而平等普度故云众生受佛戒即入诸佛位位同大觉巳真是诸佛子诸人还自信么还自肯么我不敢轻于汝等汝等皆当作佛下座佛诞日温陵黄孔固孝廉为太夫人刘氏本慈请上堂师云人人父是饭王父人人母是摩耶母伹看年年四月八处处香汤浴太子献一供而诸佛齐临饭一僧而千圣普集不是神通玅用亦非法尔如然乃当人本有性功德耳今日黄孔固孝廉奉太夫人刘氏请法秉戒因斋庆赞一句如何道母子同心修福慧箕裘百世永馨香珍重立新监寺德统德耘德宁梵止昙印自光宗廓汝洪心湛圆印超伦自信默通达光不染德辉惟辅济汪了然四弘等二十位轮值寺事上堂栴檀林里无杂树郁密深沉师子住狐狼野干尽潜踪一段真风遍天地如何是一段真风岂不见祖师道心法无形贯满十方在眼曰见在耳曰闻在鼻齅香在舌谈论在手执捉在足运奔遍现俱该沙界收摄在一微尘识者知是佛性不识唤作精魂诸仁者若端的识得佛性则纲维丛林荷负大众建立三宝弘通大乘一一X自般若中流出若不识佛性则事事皆识情运为用识情则识情共聚行般若则般若同居栴檀丛林栴檀围绕荆棘丛林荆棘围绕定不诬耳鼓山自博山老人先师和尚开创以来六十有余载真风不坠古道犹存唯愿诸仁箇箇开特达之怀奋超羣之志明本有之性兴无作之功继先德之芳踪为后学之良导接引四来同归觉地是所厚望耳正当恁么时同声相应同气相求一句如何道更听一颂人人佛性本来同六用圆明空不空一念回机全体现蓦召大众众皆举首乃云性天慧月正当中珍重恆正上座六十初度请上堂师云恆正老比丘行年巳六十岁月疾如流滔滔去不息惟无位真人尊贵无伦匹身是金刚身如如不变异岁月本不迁寿量有何极昼夜放光明今古恆赫奕且道无位真人即今在甚么处竖拂子云大众见么喝一喝下座优婆夷弟子许太华预修功德请上堂僧问夹山道猿抱子归青嶂后鸟衔华落碧巖前意旨如何师云只在目前进云只如法眼道三十年祇作境会又作么生师云心会亦不得僧礼拜师乃云众生诸佛本来同万象森罗一镜中心地福从心地起生生福果自弥隆竖拂子召大众云是甚么良久云五眸觑不见万古自虗明击案下座优婆夷弟子郑太坤预修功德请上堂师云佛祖正宗人天眼目不从别处得来亲自箇中流出箇中事X作么生拈拄杖云只者箇唤作拄杖盐梅触太羮不唤作拄杖弃波而寻水毕竟如何连卓三下云古今常不坏世世作津梁又卓一卓下座为霖道霈禅师还山录X卍XXX鼓山为霖禅师还山录卷二侍者心亮录结冬示众普说师云佛出世祖西来选佛坛场处处开冬夏安居穷底事一悟心空及第回还有与么人么良久云昔日初祖达磨大师见东土有大乘根器乃特航海而来直指人心见性成佛且道如何是他直指处岂不见梁武帝问朕即位以来印经造寺度僧不可胜数有何功德祖云无功德这箇岂不是直指又问如何是圣谛第一义祖云廓然无圣帝云对朕者谁祖云不识岂不是直指二祖问弟子心未宁乞师安心祖云将心来与汝安二祖云覔心了不可得祖云与汝安心竟岂不是直指自是以来六代传衣五宗竞出莫不用此道接人故见性得道者不可纪极如六祖问南岳什么处来岳云嵩山来祖云什么物恁么来青原思禅师羣居论道师唯默然庞居士问石头不与万法为侣者是甚么人头以手掩其口又问马祖祖云待汝一口吸尽西江水即向汝道僧问马祖如何是佛祖云即心是佛问云门门云干X屎橛又云麻三觔僧问赵州如何是祖师西来意州云庭前栢树子临济三问黄蘗佛法的的大意三度赐棒如上皆是古人噼腹剜心觌面提持两手分付无奈后人不唧𠺕闻说栢树子便向栢树子作活计闻说干屎橛即向干屎橛上讨闻说即心是佛便向心中作妄想此所谓刻舟求劒错过古人孤负不少所以此事也须是箇出世福慧男子方堪领荷方可入作苟非其人三门外无他立地处况入门耶所以此事看来大难大难虽然如是若是箇皮下有血的汉子一闻此语彻骨痛心发起真实志愿决要此一着子明白了却无量劫来未了之生死悟明无量劫来未明之自心续佛慧命传化将来报佛恩德若能如此要期敢保究竟成就所以古德云圣贤都是凡夫作何不依他㨾子修复云从上古德参方求道虽无箇作工夫的名字然大事未明一心在道念念不肯放过所以悟明有日直至宋朝始有看话头作工夫之说当时只教人提起箇话头看是什么道理如大慧禅师每教人看箇狗子无佛性话谓尽大地是箇无字正当无明烦恼现前时一提提起云无如百沸汤中搀一杓冷水相似当下清凉去提话头大约如是后来尊宿又令人痛起疑情以箇疑情发起悟机故云不疑言句是为大患大疑大悟小疑小悟不疑不悟如此作工夫得道者亦不可胜数至元始有作死工夫之说雪巖高峯诸大老自已既从死工夫X上悟明故每以死工夫示人依之开悟得道者亦多总之有一片真实为生死心自然相应耳故云参禅无别诀只要生死切一分切便有一分工夫十分切便有十分工夫若不知有生死大事此人无参禅分虽然如是有箇不落生死的人毕竟是何面目良久云大众久立珍重示众师云南泉道不是心眼里无瞳看得真不是佛百千相好难形出不是物大悲千手摩不着古人恁么举扬老僧恁么判断正如大慧和尚谓如福州人喫茘枝剥了皮去了核送在你口中只是不解吞老僧谓纵然吞得下又须吐得出直饶吞吐分明到鼓山门下始好喫棒是事且止只如堂中结制以来巳经半月了也诸人还曾谛审谛观自已分上切要事么如何是自已分上切要事前日举出箇生死两字岂不是自已切要事又举出箇不落生死底人令汝参究岂不是切要事如今人把生死二字只作口头语看得寻常将谓此身百年可保只向髑髅上作计较殊不知无常杀鬼念念不饶一旦开交千载长往岂不空过一生若谓我再出头来于佛法中参禅学道只恐不能必也若如实知得有箇不落生死的人自解愤愤地切切究明岂肯自宽如人识得自已室中有箇宝藏自然解将一把没柄锄头东掘西掘忽然掘着恶元来只在这里自得大受用庆快平生去也可怪今时人拾得一片瓦砾便谓是真金生奇特X想生满足想岂不自误虽然如是只如古人道不是心不是佛不是物且道此语是真金是瓦砾鸳鸯枕上双行泪半是思君半恨君珍重示众师云前日举出生死两字未曾勦绝今日不免再为众葛藤一上昔有僧问投子和尚曰四山相逼时如何投子云五蕴皆空大众且道投子恁么答话为是禅为是教若道是禅五蕴皆空有甚么难会若道是教五蕴皆空岂易会耶须知五蕴即四山四山即五蕴果然悟得五蕴皆空更有什么四山可得所以当时观音老人修般若时照见五蕴皆空便千了百当更有甚么苦厄可度若道度苦厄却成增语今时人只管念将去全不理会可不哀耶古德颂云五蕴山头一段空空与五蕴是一是二同门出入不相逢逢即髑髅粉碎无量劫来赁屋住客作汉说他作么到头不识主人公主人公作么生识如今人问他主人公箇箇道我会也十箇五双只是认箇目前鉴觉昭昭灵灵时即有若睡着时即无生时即有死了即无殊不知这箇鉴觉是无量劫来生死根本认作主人公岂不大错楞严经中呵为认贼为子是也故长沙和尚云学道之人不识真只为从前认识神无量劫来生死本痴人唤作本来人更有一等却引祖师语自印证云在眼曰见在耳曰闻在手执捉在足运奔徧现俱该沙界收摄在一微尘识者唤作佛性不识唤作精魂若果然识得唤作佛性不为分外如X或未然只是箇弄精魂汉有甚么共语处须知当时祖师此语虽是醍醐亦是毒药还有人拣择得出么若拣不出更听重说偈言醍醐毒药齐拈出几箇男儿识得真捉住虗空敲骨髓敲出后如何良久云鼻孔依然搭上脣珍重开戒示众师云诸仁者多是千里数百里跋涉溪山远来求戒即此一念巳得戒了也是谓本源自性清净戒无持无犯无染无净无得无失万德具足不假外求但以无量劫来内为结使所缠外为境缘所惑不得透露今日才发一念清净求戒之心则此戒全体现前如云开月出清光普照有何遮障然此本源自性戒亦名金刚宝戒谓坚固不坏也亦名无作戒体谓不从缘生唯从缘显也所以三世诸佛巳诵今诵当诵诵此戒也三世菩萨巳学今学当学学此戒也三师授受受此戒也七众证明证此戒也戒外无戒又何戒哉诸仁者若向这里见得彻信得及则知登坛羯磨全体金刚道场展钵披衣尽是舍那心地处处戒光照耀时时戒法流通可谓众生受佛戒即入诸佛位位同大觉巳真是诸佛子诸仁者既到这里如八十翁翁入场屋岂是等闲须是发真实心发广大心发度生死心发度众生心发求无上菩提心受此玅戒始于今日直至成佛于其中间蓦直行去了无纡曲若能如此要期始名真正佛子真比丘僧也如或心行不真实愿力不广大甚至衣钵苟简逐X队登坛虽则于这片实地上投箇种子若望开花结果不知又在何时诸仁者人身难得佛法难遇一念回光即登戒品还知么更听重说偈言本源自性清净戒大宝霾尘久不知一念净心全体现黧奴白牯笑嘻嘻大众久立珍重乙丑除夕示众大地众生未登圣果总在凡夫界中一年三百六十日日日十二时举足动步开口动舌起心动念与理不相应处无非是罪此罪若有体性尽虗空界不能容受以性空故所以我佛世尊开忏悔门令其改往修来复还元净且道如何忏悔普贤观经云一切业障海皆从妄想生若欲忏悔者端坐念实相且道实相作么生念昔日世尊因灵山会上五百比丘得四禅定具五神通未得法忍以宿命智通各各见过去世时杀父害母及诸众罪于自心内各各怀疑于甚深法不能证入于是文殊师利承佛神力手握利劒持逼如来世尊乃谓文殊曰住住勿应作逆勿得害吾吾若被害为善被害文殊师利尔从本以来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人亦无能生所生父母于是五百比丘同声赞叹曰文殊大智士深达法源底自手握利劒持逼如来身如劒佛亦尔一相无有二无相无所生是中云何杀大众且道五百比丘过去生中杀父害母与文殊握劒持逼如来相去几何若向X这里见得直下一刀两断福相不可得何处覔罪来如或未然且向葛藤里荐取去大众好箇世尊云住住勿应作逆好箇文殊师利尔从本以来无有我人但以内心见有我人内心起时吾必被害即名为害好箇五百比丘自悟本心如梦如幻于梦幻中无有我人及能生所生父母又好箇如劒佛亦尔一相无有二无相无所生是中云何杀若向这四箇好字见得彻信得及无量劫来烦恼障业障报障当处清净如汤消冰一念化成无上知觉何况修行证入者乎如或不信不解恣已愚情造诸众罪无所忌惮正恐袈裟下失人身又非地狱所比可不悲哉丙寅元宵示众夜夜燃灯出世朝朝日面放光一年三百余日为君子细商量且道商量箇甚么良久云天地玄黄宇宙洪荒示众师云古人得道之后或依众遣日或深山蓄养惟恐名迹落于人间一旦果熟香飘龙天推出舍已从人乃是不获巳岂似今人有少闻见惟恐人不知亟亟然求售于人则其志趣卑陋可知矣又古人行脚只为见人未发明者朝参暮请求一言半句以开发性地巳发明者求师决择定其宗旨岂似今时人只在名色上着脚入一丛林出一丛林总无真实求法之心只是随羣喫饭打野梩日过佛法兴衰有自来矣今日特为大众举出洞山与密师伯参见隐山一段因缘作箇榜㨾使智者知惭识愧见贤思齐不X至堕于流俗孤负平生乃云昔有老宿见马祖得旨后隐于潭州之龙山不知几许年人无知者一日洞山与密师伯偕行经由山下见溪㵎中菜叶流出二人相谓曰深山无人何有菜叶随流莫有道人居否乃议拨艹瞻风沿溪行五七里忽见一茅屋中有老宿羸形异貌乃放下行李问讯老宿曰此山无路阇黎从何处来洞山曰无路且置和尚从何而入老宿曰我不从云水来洞山又问和尚住此山多少年老宿曰春秋不涉又问此山先住和尚先住老宿曰不知洞山曰为甚么不知老宿曰我不从人天来又问和尚见甚么道理便住此山老宿曰我见两箇泥牛鬬入海直至如今绝消息洞山始具威仪礼拜又问如何是主中宾老宿曰青山覆白云又问如何是主中主老宿曰长年不出户又问宾主相去几何老宿曰长江水上波又问宾主相见有何言说老宿曰清风拂白月洞山与密师伯礼谢辞退老宿乃述偈曰三间茅屋从来住一道神光万境闲莫把是非来辨我浮生穿凿不相关从兹烧菴深入不见后人号为隐山和尚大众隐山是得道后住山第一箇㨾子洞山与密师伯是行脚见人第一箇㨾子洞山前四问辨主后四问X请益洞山隐山既是作家相见一问一答丝来线去各有来由句句归根不带枝叶洞上四宾主话源出于此虽然如是只如隐山烧菴深入不见且道他毕竟向甚么处去良久云只在此山中云深不知处大众珍重示众昔先师老人尝云予相依博山师兄凡三年未闻一语渗入情识博山有造于予者大矣霈上座亲依先师会下二十余年一言一行未见落于世谛其所造就岂浅鲜哉所以古人常教人离心意识参出凡圣路学最为亲切今时人不肯遵行只在心意识上搬弄全不知有离心意识一着子只在凡圣路上行不知有出凡圣底路头故九峯䖍和尚云拟将心意学禅宗大似西行却向东所以愈行愈远愈亲愈疎法门之衰有自来矣虽然如是只如离心意识作么生参霈上座道实无参者出凡圣路作么生学箇中无学路只如箇中无学路是学不是学实无参者是参不是参只须恁么学始是真学恁么参始是真参到这里始有参学分不然只在门外打之遶有甚么了期岂不见昔日药山一日在石上坐次石头问曰汝在这里作么曰一物不为头曰恁么则闲坐也曰若闲坐即为也头曰汝道不为不为箇甚么曰千圣亦不识头以偈赞曰从来共住不知名任运相将祇么行自古上贤犹不识造次凡流岂可明又一日药山坐次有僧问兀兀地思量箇甚么山曰思量箇X不思量底曰不思量底作么生思量山曰非思量大众好箇一物不为若闲坐即为也好箇千圣亦不识又好箇思量箇不思量底不思量底如何思量非思量若向这里的的识得古人落处离心意识参出凡圣路学有什么难且道古人的的意毕竟作么生良久云大众人身难得正法难逢只须领荷毋得自轻好珍重示众昨日维那请益觉经四句未曾结局今日于大众前不免重葛藤一上圆觉经中道居一切时不起妄念于诸妄心亦不息灭住妄想境不加了知于无了知不辨真实圭峯宗密禅师云忘心顿证大众若要顿证的须忘心若不忘心何由顿证所以动念息念了知辨别皆堕心病不能证也后大慧杲禅师颂云荷叶团团团似镜菱角尖尖尖似锥风吹柳絮毛毬走雨打梨花蛱蝶飞若也直下见得所谓颂即是经经即是颂非欺我也今日鼓山亦有一颂须弥骑日月大海跨泥牛走遍尘沙国从来不记秋且道此颂与圭峯大慧是同是别若也拣得出许渠具眼大众如来禅祖师禅一齐拈出布施了也更有佛祖未出世巳前一着子如何通得箇消息去良久云宁可截舌不犯国讳示众举大般若经曼殊室利分佛告文殊曰汝于佛法岂不趣求文殊答曰我不见有法非佛法者何以趣求世尊曰汝于佛法巳成就耶文殊答言我都不X见法可名佛法何所成就世尊曰汝岂不得无着性耶文殊答曰我即无着岂无着性复得无着师云世尊三问问问在文殊足下藏身文殊三答答答在毗卢顶上独步须知毗卢顶上不离文殊足下文殊足下只在毗卢顶上忽有箇人类精奇底向这里直下见得彻信得及担荷得去从文殊一门深入蓦直归家更有何事虽然如是只如最初入门一句作么生良久云谁为文殊谁是文殊示众师云昔临济老人于黄檗手中喫棒向大愚脇下还拳如空合空了无缝罅后来寿昌师翁颂云醍醐上味出乎乳滴水搀中总不成三十棒头开正眼何曾传得祖师心可谓彻骨彻髓矣虽然如是更须知临济中夏上黄檗一段因缘今日不免举似大众去也临济中夏上黄檗山见檗看经乃云将谓是箇人原来是箇唵黑豆老和尚住数日告辞檗曰子破夏来何不终夏去济曰某甲暂来礼拜和尚檗便打趂令去济行数里疑此事却回终夏后又辞檗檗曰甚么处去济曰不是河南便归河北檗便打济约住与一掌檗大笑檗唤侍者将百丈先师禅板几案来济云侍者将火来檗云不然子伹将去巳后坐断天下人舌头去在大众举巳举了判巳判了只如临济当时行数里疑此事却回终夏且道他毕竟疑箇什么听取一颂自是峯头更有峯X木人飞上绝行踪可怜天下无疑者甘坐朦胧薄雾中大众珍重示众举干峯和尚上堂云法身有三种病二种光须一一透得始解归家稳坐更须知有向上一窍云门出众问云菴内人为甚不知菴外事峯呵呵大笑门云犹是学人疑处峯云子是什么心行门云也要和尚相委峯云只须恁么始解归家稳坐门应诺诺师云云门得道后徧参洞上尊宿深得洞上宗旨疎山干峯皆有机缘干峯三种病二种光云门出世特为发明云光不透脱有两般病一切处不明面前有物是一透得一切法空隐隐地似有箇物相似亦是光不透脱法身亦有两般病到得法身法执不忘已见犹存堕在法身边是一直饶透得放过即不可子细点检将来有什么气息亦是病古德尝有言老僧不解说禅只是识病二种光三种病云门若非亲见干峯亲悟亲证焉能一一拈示于人作箇人天眼目虽然只如干峯云法身有三种病那一种云门为什么不举出子细简点来更须知有向上一窍岂不是病何故不见道尧舜之君犹有化在且道究竟事作么生召大众云喫茶去示众师云若论此事只在目前一切成现若是夙有灵骨底如放爆竹相似轻轻点着便尔全身爆散声震寰宇岂不见沩山于百丈一星火中煇天鑑地临济于黄檗三顿棒下彻骨彻髓洞山因过水覩影而X五位昭然云门为睦州折足而命根顿断法眼向庭前片石究竟唯识唯心透顶透底从此五宗诸祖以及从上老古锥自利利他莫不皆用目前成现这一着子彻困为人如打地和尚有人问着只是打地秘魔和尚有人问着只是擎叉乃至普化摇铃禾山打鼓皆是噼腹剜心全体抛出无奈孤负者多知恩者少至于今日一队不唧𠺕汉只是认定箇册子全不知册子里说底是什么如韩獹逐块相似何堪共语虽然如是十室之邑必有忠信三五百众中岂无一二贤达于言前得旨句外明宗者乎若有唤来与痛椎一上庶此一线之脉不至废坠岂不庆幸如或不然三十年后切莫道曾在鼓山亲近来好示众师云昔日长庆会下有子昭首座与大法眼禅师同参闻法眼出世特往相见问曰和尚久参长庆为甚么却嗣地藏法眼曰我不会长庆一转因缘昭曰何不举来眼曰长庆道万象之中独露身意作么生昭竖起拂子眼曰此是当年学得底毕竟意作么生子昭无语法眼云只如万象之中独露身为拨万象不拨万象昭曰不拨眼曰两箇昭随声云拨眼曰万象之中独露身聻昭于是发明遂嗣法眼更不开堂师云嗣法乃出世大事因缘上续佛祖慧命下开后学智眼差之毫釐失之千里苟少差迟自悞悞他其害非细当时法眼不会长庆一转因缘不敢冐嗣长庆其不欺心如此子昭于法眼言下发明遂嗣法X眼其虗心如此二尊宿乃从上参禅嗣法榜㨾后学有志者可不于此愤心企及哉虽然如是长庆道万象之中独露身拨万象不拨万象犹是药病对治之言且道长庆意毕竟作么生良久云春潮带雨晚来急野渡无人舟自横示众师云前日恒涛禅人入方丈问万象之中独露身是何意旨老僧陵凴答曰露渠云在甚么处露老僧道在汝眼里露耳里露鼻孔里露舌头上露乃至四大髑髅无明妄想以及殿阁楼台僧堂厨库大地山河何处不露渠曰不会老僧曰会也露不会也露渠礼拜而去虽然如是只如今日有箇无眼耳鼻舌身意底来向他道在甚么处露良久云遍界不曾藏佛眼覰不见示众师云昨夜梦中作得四首梦颂今日不免举似大众乃云梦中人所作梦中中聚观俄倾二俱散晓月上栏杆其二曰梦境元无有梦境亦不无有无俱是梦何用费工夫其三曰开眼作梦时即是闭眼梦亲见本来人方知元不动其四曰梦里千般事事事尽无生的悟无生旨泥牛海底行大众昨夜梦中作的今日举的大众听的且道是同是别良久云目前无阇黎座上无老僧结冬示众师云今朝十月十五打动喧空石鼓四大天王提出宝刀谨守门户直得蚖蛇蝮蝎藏窜无门虎豹豺狼回避洞府风以时雨以时百谷苗稼处处X丰熟空王拱默无为智臣一何所事正当恁么时安家乐业一句作么生夜明帘外风光静鼓腹讴歌颂太平七期示众师云今时人参不得禅葢为不信有离心意识一着子只向心意识上搬弄工夫不得成片纵稍有所见不得与见处相应搬弄到腊月三十日一场懡㦬今时人大约如是然者箇心意识来自无始根蒂既深卒难为他倒断所以从上诸佛诸祖苦心苦口遗下许多长言短语所谓将这蜜果子换却你苦葫芦换去一箇即得一箇换得尽始是丈夫只如佛祖有什么长言短语释迦老子云心之可畏甚于毒蛇恶兽冤贼大火越逸未足喻也释迦老子只是要我等识得不至认贼为子耳永嘉云损法财灭功德莫不由兹心意识是以禅门了却心顿入无生知见力且道这箇心作么生了不见道过去心不可得现在心不可得未来心不可得只这不可得是三世诸佛历代祖师放身舍命处华严论主云但能一念缘起无生超彼三乘权学等见即今与大众聚会说话岂不是一念缘起作么生说箇无生底道理良久云才生不可得不贵未生前虽然如是只如今日搬出这一络索与大众打葛藤且道是心意识非心意识会么泥牛逢石虎相看各自休珍重示众雪峯祖师云望州亭相见了也乌石岭相见了也僧堂前相见了也意作么生乃云甚么处不是雪X峯鼓山则不然望州亭不相见乌石岭不相见僧堂前不相见意作么生乃云甚么处是鼓山虽然如是只如今日大家在这里眼眼相覰耳耳相闻是相见是不相见师襄无目看还的师旷能聪听似聋元宵示众师云今夜元宵届节然灯古佛出现于世放大光明普为大地众生一时受记成佛释迦不先我等不后一道清净平等平等何者以实无有法名阿耨菩提然灯佛为我授记若有法名阿耨菩提然灯佛则不为我授记大众还信么还肯么若自信自肯说箇授记也是头上安头若也不信无奈然灯佛铺箇漫天网子无你回避处知么家家门前火把子时时照见夜行人珍重示众举寿昌师翁示博山和尚偈云空拶空兮功莫大有追有也德犹微谤他迦叶安生理得便宜处失便宜大众师翁指出一条大道不特为博山发药直令天下后世人蓦直归家可谓婆心彻困恩大难酬今日不肖儿孙如何为他发明空拶空兮步步踏上通宵路有追有也心心投入荆棘林要知迦叶安生处爆破全身丧古今爆破后如何喝一喝云唤甚么作迦叶佛涅槃日示众无忧树下虗空生双林树下虗空灭试问虗空生不生试问虗空灭不灭箇中定当得分明何妨证龟而作鼈稽首南无释迦尊稽首南无干屎橛须知我法玅难思大家止止不须说喝一喝X示众举僧问古德深山巖崖中还有佛法也无古德云有僧云如何是深山巖崖中佛法古德云奇怪石头形似虎火烧松树势如龙师云头头上明物物上了则不无古德若是深山巖崖佛法犹隔山在今日有人问鼓山深山巖崖中还有佛法也无亦答云有若问如何是深山巖崖中佛法伹向他道深固幽远无人能到且道与古人是同是别若拣辨得出许渠具眼示众举僧问云门如何是一大藏教门云对一说又一日僧问不是目前机亦非目前事时如何门云倒一说师云一是什么而可对对是什么而可对一又一是什么而可倒倒是什么而可倒一韶阳老人以慈悲之故乃有落草之谈今日鼓山则不然若有人问如何是一大藏教但向他道茶里饭里若问不是目前机亦非目前事时如何向他道眼里耳里且道与云门是同是别会么易分雪里粉难辨墨中煤珍重结夏示众师云年年四月十五不论西天东土三月禁足护生家家谨守门户且道生作么生护岂不见庞居士云护生须是杀杀尽始安居会得箇中意铁船水上浮鼓山道法法无生法心心寂灭心千圣同源处日午打三更大众且恁么安居好珍重示众举沩山一日坐法堂上库头击木鱼火头掷下火叉拊掌大笑沩山云众中也有恁么人遂唤来问X汝作么生火头云某甲不喫粥肚饥所以欢喜沩山乃点头后来镜清云将知沩山众里无人卧龙云将知沩山众里有人鼓山道沩山众里有人画出虗空眉目沩山众里无人搂却金刚眼睛只如库头击木鱼火头掷火叉沩山点头意毕竟作么生三箇柴头品字煨不用援毫文彩露虽然如是只如鼓山今日坐法堂上大众簇簇上来礼拜了排班立听老僧口喃喃地谈今论古说黄道白为是有人为是无人若道无人为什么闻钟声即来若道有人为什么闻钟声不来来是阿谁不来又是阿谁良久云大众归堂各自参详好示众举龙兴宗靖禅师初参雪峯发明心要即承印可乃誓充饭头服劳十余载一日袒一膊于众堂中钉帘雪峯见而记曰汝向后住持有千众其中无一人衲子也靖礼谢悔过后辞归台州钱王请住龙兴众满千余皆三宗诵习之徒果如雪峯所记师云时当末法丛林凋晚人根浅陋求一真实三宗诵习者不可得况衲僧乎且道衲僧毕竟有什么长处良久云若不同床睡焉知被底穿示众举僧问洞山和尚寻常令学人行鸟道如何是鸟道山云不逢一人曰如何行山云只须足下无私去曰行鸟道莫便是本来面目否山云阇黎为甚却认奴作郎曰如何是本来面目山云不行鸟道师云洞山恁么道可谓棒打石人头嚗嚗论实事亲切为X人也虽然更有一颂不免举似大众鸟道行兮与不行看来犹自涉途程本来面目无藏处任使僧繇畵不成示众师云若论此事虽是现成底然参究悟明亦系乎因缘时节躁求不得也故古德云知有此事伹念念不休又云以岁月磨之无有不得者所以昔日雪峯山登投子九上洞山求师决择后乃于鳌三店上成道长庆稜禅师二十余年往来雪峯玄沙之门坐破七箇蒲团后因卷帘始大悟云巖二十年在百丈心灯不续后见药山乃克了当此是从上大善知识用工如此之久得道如是之迟故能续佛慧命震耀古今岂似今时学人入耳出口亟亟然求售于人究竟济得甚么边事于自已分上有甚么交涉又世尊甞以弹琴示学人用心谓缓固不可而急亦不得心若调适乃可得道于道若暴暴即身疲其身若疲意即生恼意若生恼行即退矣其行既退罪必加矣但清净安乐道不失矣大众此清净安乐四字乃释迦老子噼腹剜心尅骨示人若也知得信得即粉骨碎身无由报答若也不知不信是自误也岂独今生只恐无量百千万劫皆从这里错去知么珍重示众举昔雪峯因僧来参问甚么处来僧云浙中峯云船来陆来僧云二途俱不涉峯云争得到这里僧云有什么隔碍峯打了趂出僧后十年再来峯问甚么处来僧云湖南来峯云与此间相去多少僧云不X隔峯竖拂子云还隔这箇么僧云若隔争得到这里峯亦打了趂出僧住后每见人必骂雪峯同行闻得特去相访问你为什么骂雪峯僧举前两段因缘同行痛骂与伊点破其僧悲泣每中夜焚香望雪峯礼拜师云夺食驱耕是雪峯老人寻常手段满把黄金当面掷亦是彻困婆心这僧两番错过焉得不骂若非同行点破骂到弥勒下生也未有了日在虽然如是今日要这箇会骂的僧也难得敢问大众只如雪峯两处行令甚么处是夺食驱耕甚么处是满把黄金当面掷若向这里简辨得出许渠具眼结冬示众今朝十月十五冬月安居得所大家脱落身心石头原是勐虎一箭射透那边法法了无间然泥牛𨁝跳过海木马骤飞上天且道是阿谁分上事良久云上大人丘乙巳诞日示众师云世尊拈花远观山有色迦叶微笑近听水无声吾有正法眼藏涅槃玅心付嘱摩诃迦叶护持传化无令断绝落花有意随流水流水无心恋落花虽然如是只如无忧树下右脇降诞又作么生昨夜铁牛怀犊子天明生得白乌鸦戊辰元旦示众师云昨日旧年尾今日新年头新新常不住岁月去如流其中有一人岁月没交涉新旧更非他常在动用中动用中葢覆不得若端的识得此人如子得母始有参学分如或不然长年门外打之遶向文字上搬弄根境中作活流落天涯跉𨂲辛X苦是谁之咎虽然如是且道此人毕竟如何识得他良久云了了见时无一物未生前验更分明示众师云前日落堂论箇不二法门尚未勦绝今日于大众前不免重为举似贵在大家知有乃云尽大地是箇不二门尽古今人总在里许出入往来了无遮障所以当时毗耶离城一会三十二菩萨恁么说维摩居士恁么默文殊大士恁么赞为后来者作箇指路底牌子若不撩起便行翻成钝置直饶更道箇说时默默时说大施门开无壅塞子细看来求亲反疎争似今日现前大众闻钟声即上来礼拜了便下去归堂底归堂归寮底归寮蓦直而行有什么阻滞虽然如是只是不得动着脚指头动着三十棒垂问一问父母未生前即不问死了烧了道一句来二问释迦未出世达磨未西来什么人主持佛法三问禅道佛法拈向一边实地上道一句看四问如何是无垢佛五问如何是离垢佛X为霖道霈禅师还山录X卍XXX鼓山为霖禅师还山录卷三侍者法云录佛事还山礼开山兴圣晏国师塔八百年前老古锥通霄一路几人知古今无间真消息但看今朝觌面时觌面一句作么生遂烧香礼先师老和尚塔痴儿不解事处处扬家丑今日忽归来一物无所有此一瓣香爇塔前青松白石还依旧达磨初祖忌九年面壁一句安心以讹传讹直至于今谩言只履西归去徧界腥风起少林寿昌师翁忌黄龙峯与屴崱峯鬬额大好山与山不好厮骂今日应时及节不免一齐列下一杯青茗一炉香千古万古作话杷真寂师太忌出山巳有年处处逢归忌今日忽归来亦复难回避大众真寂老人来也梅华不鬬雪向日竞敷荣先师老和尚忌吾师昔日不去去今朝依旧不来来坐断上头无贵位寒梅雪里一枝开扫廪山蕴空老祖塔巍巍祖塔千峯上脚下青青尽好山今日重来扫寒X叶慈容半掩白云间扫寿昌无明师翁塔多年不扫师翁塔师翁塔影遍三千今日瓣香重举似黄龙峯顶浪滔天扫云栖莲池老师太塔付衣付拂徧天下举国禅流尽若狂不是吾翁开净业未知何处问津梁乙卯之秋翁正生乙卯之冬孙正灭翁孙觌面忽相逢拈出红炉一点雪扫瓶窑闻谷老师太塔鼓山宝善与瓶窑三处参承敢惮遥大法蒙翁亲指示蚊虻饮海愧难消师翁灭度五十载三度心香爇塔前若问吾翁端的旨千峯环拱白云边扫古德老法师塔云栖门下古弥陀弘阐西方功最多我忆当年曾预席至今法语尚哆啝今年年是昔年年一片栴檀爇塔前莫谓死生成永别须知师道绝中边扫新伊老法师塔五十年前曾送难蒙师剖诀了无疑台衡性相家传远法雨洋洋宇内知今日遥持一瓣香法华山上礼空王谩言闽浙隔千里试看青烟透上方X扫灵源老法师塔台相亲传自土桥幅巾登座自逍遥晚年始具比丘相法泽汪洋似海潮昭庆堂中亲送别涅槃瑞相世希闻而今白塔埋青草千里心香何处焚扫雪松老法师塔当年问道至崇光半载相依论议扬频举色香中道义一家教观巳圆彰龙树菴中白塔存法身无恙巳忘言瓣香觌面亲拈出月印澄潭岂有痕先师老和尚百一十岁庆忌拈香师年百一十遍界放光明石鼓云中吼泥牛海底鸣非凡亦非圣无灭亦无生无量百千劫古木镇常荣只如今日特申庆赞一句作么生良久云我适曾供养今复还亲觐偈宗门怀古十首禅风巳颓势莫可挽乃作怀古十首用寄仰止之思与有志者共之潭州隐山和尚此山无路谁能入洞密忽来开辟之觌面清风拂白月茅菴何用更深移亮座主唤得虗空解讲经伎心尽处更醒醒西山一去无消X息万古峯峦色转青明州大梅山法常禅师曾向西江亲得旨大梅深处善藏身浮云反覆心无改松食荷衣道不贫襄州庞居士有男有女不婚嫁共向诸方论道情百万家财付湘水漉篱从此起家声船子和尚匡徒领众非吾事得箇金鳞即便休一自钓船翻却后青山绿水共悠悠陈尊宿临济云门遭活陷藏身露影孰能知闲房古寺编蒲屦恶辣机锋闪电迟芙蓉楷禅师太阳道至师方盛舍命传持岂受名宁犯逆鳞甘贬谪曹溪从此又澄清清素尊宿执侍慈明十数秋遵师遗命自埋头龙安狭路相逢着末句传来满面羞石头菴主义虎翻身事不轻绿萝深处谢闲名谩言禅逸福不逮赢得高眠梦几生高峯和尚枕头落地有何事直入千峯自掩关以死为期君不X见高风万仞绝跻攀鼓山即景万松遶寺万松浮翠拥禅林龙象家山自古今不用老僧频指点风涛日夜为传心喝水遗踪削壁天开巴崃同怒雷常吼此山中谁云水是无情物一喝回头万籁空静夜钟声鲸钟百尺危楼上寂寂三更月色新遥杵一声山岳震等闲惊起坐禅人深更佛号此身抛在匡床上梦去横生执着情佛号一声亲唤惺方知这里巳天明乙丑春日谢简生广文偕启钥开士入山见访同游喝水巖烹龙泉上凤坡纵观诸胜并读石壁先贤遗蹟不胜古今之慨喜翁访我鼓山中此日偕游兴自同石上古人皆巳巳亭边过客尚匇匇龙头活水烹新火凤尾苍苔踏旧踪极目纵观何所有长江日夜竞趋东臧喟亭中翰入山见访剧谈净土作此似之叶落惊秋早逢君话道迟谩疑佛语妄须信自心迷忍界平终险乐邦远可期刘雷莲社首千X古有芳规寿陈济之居士一别十余年此世几更变今日忽归来喜君重觌面惟君豪气王灵机如掣电即此征寿元时辰能自转嗟余衰颓甚百无一可羡终日唯闭门课经一两卷闻君六十五华堂置高宴宾客如云从懽声动畿甸匇匇述俚言为君祝绵衍一展雪壁中相看两不厌寿王海印州守林下休官喜见君年高七十巳稀闻心同止水涵虗碧貌似神仙净俗氛桃李花开春正暖烟霞兴逸道方殷遥思堂上羣英集共仰南山篆彩云吴石凝居士入山圆戒适值六袠大寿偈以祝之花甲初周日亲登石鼓坛顿圆三聚竟岂惮四弘难事事菩提满心心法界宽寿山高万仞喜与众同观送素中耆德还真寂亲自云栖法窟来源深流远思悠哉两山监寺施全力行业巍巍绝点埃此去正当初夏日归心无计为君留危滩百折俱游遍始信家山在上头愿施有钱无施心有心无钱施求者络绎来白眼空相视由昔有悭病感此不如意愿伏藏随身生生恣给济浴佛偈X念念护明下生时时悉达出世香海灌沐金躯法界周流不异我观大地众生与佛平等无二垢净一时洗却当处顿超觉地輓谢广文简生居士底事相期巳念年切磋往复痛加鞭一朝叶落归根去笑破羲皇未画前一性圆明无起灭死生来去悉皆真乐邦慈父亲垂手又见华开劫外春答天河老衲锦鳞簇簇金波上跳跃无因上直钩唯有不贪香饵者始堪擕手话同游老僧八十世尤稀诗颂盈编慧业微须信当时卖柴汉不谙一字却传衣輓惟深耆德却忆昔年曾问法滔滔雄辨见当机圣人有所不知处正在如今撒手时紫云深处建兰若弹指功成愿行深八十归家何所有遗风余韵撼丛林送远斋禅师游五台此去台山路七千吉祥步步与同缘金刚窟内重相见拂袖归来气蔼然翠微深处久安禅南北东西不涉缘一旦六环飞出后天华飘渺落阶前寿郁文静主华甲初度X髫年入道事空王抖搜尘埃染戒香巳了三心不可得方明一性自圆彰云边种竹存虗节岭上栽松傲雪霜六甲循环数莫尽滔滔岁月等沧浪示毒海阇黎四偈毒海阇黎少年读经不由师训即能通贯文义况今日乎其闻熏种子有自来矣乙丑春再上鼓山同住两载将别去无可为赠乃作四偈送之然语固鄙拙大约家常荼饭日用所需不可少耳阇黎勉旃宗教凋零日秉志在坚贞一片无瑕玉勿使玷青蝇灵山标月指既巳解传持随识不随智莲华没污泥诠旨虽无异水乳亦须分鹅王能择乳自不堕鹅羣蛊毒乡中水轻沾即烂肠若能倾吐尽喷水百华香高固斋居士游粤东谒大司马吴公偈以送之送君游古粤正值炎夏时荔熟香盈路云开月到池人生贵志合道玅在心知吐握相迟久行行慰所思蓝公漪山人过访以诗见赠次韵奉答夙擅青蓝誉纷传乔梓名笔端天籁发胸次卧龙鸣夜静月如洗秋来气倍清何时重聚首促膝话无生琉球国中山王求偈书此赠之巍巍宫阙涌中山山海高深自作关玉叶千秋传益盛金瓯永固治常闲鸟啼华笑真机发鱼跃鸢飞大道还遥忆唐虞垂拱世淳风犹喜在其间X輓王海印州守遗文惠我谈真寿手墨淋漓尚未干忽报君归天际去清风袭我骨毛寒寿相元空一性存金刚不坏玅难言四山推倒同尸解剎剎尘尘不二门赠莆田林玉山文学秋风方鼓翼鹏举竟何之天爵根忠信人文起孝慈萱堂年老老菽水奉孜孜长思贵已者得此复奚为为王明侯文学题南湖小影西南两湖皆禹蹟南湖深远无人识一旦重开面目全与君面目何相即赠日国玄光禅师毫相放光来震旦独菴独语徧丛林荷担大法施全力宗说圆明贯古今净土爱重系娑婆爱断生极乐心净佛土净此语终不错若欲净自心须知心本净只因随妄念如尘翳明镜即此清净心念彼清净佛因真果亦真不用生疑惑千经与万论共指西方路今古往生者不可知其数无垢佛自性天真佛原不涉途程无垢还同垢金尘落眼睛离垢佛无始未曾悟尘垢久深埋离法同磨镜灵光渐渐开总偈X性净云无垢修净得名离修性无差互木马火中嘶赠陈越山居士净业马鸣龙树有真传禅净圆明不堕边是佛是心原一体非心非佛本无偏四季洗珠须换线专勤净业勿添缘西方大道如天濶蓦直归来路坦然颂女子出定示济汪禅人不出而出出而不出大小女子本无面目出与不出不干他石人眼里不着沙可怜逐逐风尘者笑倒灵山老作家赞世尊出山像赞雪山六载忍饥冻赢得闲名满世间大惊小怪唿成佛多少人天被热瞒我观如来真实相危然默坐蒲团上身心寂灭等虗空赞之毁之俱是诳究竟推寻不可得不可得中只么得云门当时欲行棒不知早巳先着贼阿弥陀佛接引赞我佛真身周法界徧入众生心想中行人一念念佛时无量寿尊全体现我身佛身无有二互相摄入尽无余同时徧满法界中接引羣生归净土佛子应作如是观亦应发此广大愿愿观亲从法界流尽未来际无间断宾头卢尊者赞亲受灵山嘱付来留身应供福田开时时到此形枯X稿肉眼模煳莫浪猜曾闻尊者亲见佛䇿起眉毛会也么觌面相呈君不见风吹别调又蹉跎十八罗汉赞两株松下一箇老僧支颐而坐心地如冰童子手中经未展箇中字义巳分明手持钖杖指点阿谁两箇侍者大随小随他家眷属一羣子付与空王老古锥稳坐树头无法可说捧珠以献分明漏洩蓦札相逢证龟作鼈一老一少非师非弟喃喃共语论第一义手卷贝叶各持来大似轩辕书契这箇业畜调来可驾要骑便骑要下即下等闲撞着木人不免将他一吓四箇老古锥聚头说甚么即心即佛可怜生非心非佛尤懡㦬唯有梧桐叶正浓清风袭袭树头过奇形怪兽何异家犬跨之西东即近而远弟子持炉引导前两箇回头意欲返三人同心一具度海业浪翻空晏然自在纵横出没任优游何曾打溼这布袋神龙出海雪浪滔天稳坐其中出没自然五浊恶世浪尤险几箇男儿得出缠威狞之性久巳调伏蹲踞巖前何异家畜大空不在小空来向道目前无一物X跨着貔貅一任遨游随流得玅乐矣忘忧问渠家在何处从来不与汝同俦六祖大鑑禅师赞獦獠传衣一字不识宗通说通中天杲日二支五派曹溪浪沸源远流长今古洋溢夫是之谓第六代祖八十生来大知识庐山远公法师赞护法菩萨来居东方神以诚致道以德扬荷负大教开辟莲邦至今池上白藕华香清凉国师赞乘愿而来续佛慧命入法界海佩毗卢印东流圣教非师莫定杂华大经非师孰正疏之钞之字字心镜涌真法乳哺真法胤巍巍五顶草木皆香万年坚冰毛骨清凉枣栢李长者赞生为帝胄隐于方山掀如来藏破祖师关即俗而真即事而理论法界经字字归已天女送供勐虎䭾经心境俱寂游杂华林一念无生超贤越圣当阳拈出毗卢正印陈越山居士赞好道根天性举事出刚肠为人如为已知微亦知彰五车既读尽三藏复参详祖父家传远为佛作金汤曾莲居居士行乐赞这汉子自何来灵苗智种厚培栽特入娑婆行一徧X红尘堆里不沾埃无量寿放光明愿王六八摄羣生佛号一声才脱口宝莲台上巳标名摩尼珠巳入手昼夜循环无近久一朝捻破见渠侬方知这箇是本有这汉子自乐天宽袍博袖任翩翩神彩焕然谁认得亭亭出水一青莲曾公霑居士行乐赞五陵公子各竞纷华滔滔不返穷欲极奢惟我曾子生于贵胄恬澹怡神声色莫囿娑婆界上徐步经行摩尼在手常放光明忆念弥陀是大悲父处处提擕胜于慈母黄金地上七宝池中莲开四色阵阵香风一声佛号摄无量佛佛佛现前原非他物即心即佛即佛即心灵明净玅葢古葢今曾公永居士行乐赞少年公子事铅椠几入文场恣鏖战誓将唾手取功名笔阵锋铓如闪电乃知瞿昙胜玅门研穷至理彻根源不为游丝系大象变化拟追北溟鲲复知径路在净业此是法王真秘诀万修万到信无疑广长舌相真实说又具同体大悲心西航渡子自标名普载羣生登觉岸是谓无生无不生吾观世上奇男子文心美质人难比那能一念自回机肯向箇中究实理曾子夙植慧根深伯仲同修更迈伦世出世间无罣碍埙箎迭奏韵长新普通年莲社图赞茫茫苦海回头登岸者宁有几人狠狠杀机垂念X含生者实为罕见普通延平古剎城中诸善男子每月两集觉皇宝殿同修念佛放生法门放生也全自已一念慈悲之心出含生刀砧之苦念佛也复本源广大清净之性立华开见佛之因事出一时功存永劫真娑婆界中不思议功德也会中诸善友绘畵莲社图一幅张于寺中以志一时盛事传余陋质坐于中方而诸公各肖其像围遶座下俾见者俨然极乐国中诸上善人俱会一处经声佛号琅琅然唤醒梦中之人鱼跃鸢飞飘飘然裂破漫天之网植人天胜福立净土正因端基于是矣赞曰三界火宅热恼攸长一声佛号当处清凉蠢兹异类受屠割苦一念慈悲纵之天府维兹二者人天胜田勤修不懈福慧绵延究竟同归西方极乐莲华化生因果不错诸上善人俱会一处世世生生以法相遇咨尔佛子广化同仁同修同证斯道利贞体如坚公道影赞童真入道六十余年居尘不染有若青莲密修禅净心无间然来往石鼓逸兴翩翩德望既着掌教于延夫是之谓体如如而不动历万变而常坚者也惟静和尚赞这箇汉实希奇得先师不传之秘息末世躁进之机十载住山一镇之以静念期弘戒普摄之以慈言行既寡尤悔道德直造玄微噫来学滔滔去不返几人X于此仰真规自赞这汉子没来由末法无端强出头向孤峯顶上直钩钓鲤入大洋海底拨火煑沤事人之所不事忧人之所不忧独立天壤之内三十年覔不得一箇同俦似恁么不唧𠺕只好贬向那畔又那畔安用形上纸墨触污他眸呵呵古洞且存这一滴莫教举世尽随流为霖道霈禅师还山录X卍XXX鼓山为霖禅师还山录卷四侍者性朗录杂着重刻金刚经感应记序般若功德如虗空不可思议者以其能照破诸相洞见性源也何者众生以无般若慧眼处处贪着永沉生死苦海诸佛菩萨以有般若慧眼处处解脱直达涅槃彼岸经云一切诸佛及诸佛阿耨菩提皆从此经出葢此经是破有之先锋出暗之明炬诸佛之母万法之宗若能如是知见信解不生法相则其所得功德与虗空等与法性等岂一日三时恒沙身命布施能较量其一偈之功哉是经自秦传译以来受持者甚盛而感应亦非一六朝唐宋以至元明所集感应传记事蹟昭着播人耳目善友黄君建五每以此X经为照心之明镜受持有年覩兹感应倍增踊跃乃发愿梓行转化未信非悲智深心何以臻此然而其中多是入冥免罪还魂与现世御灾捍患之事若夫因经开悟明见自性者殊不概见苟持经而希此功德是弃金而担麻得珠而易椟岂不大可惜哉惟刘屠闻僧唱应无所住而生其心放下屠刀合掌立化庶几可耳故特发其经旨于前使知般若功德不可思议者葢在此而不在彼种种灵应乃其绪余也持经行人幸三致意焉刻大慧禅师书问序昭觉门下得法者众独着临济正宗记付大慧禅师者以其能彻法源底又能赤身担荷从上佛祖慧命不少假借故当分座之日即炷香为誓曰宁以此身代众生受地狱苦终不以佛法当人情乃以一竹篦子一狗子无佛性话普接羣机天下翕然归重法席之盛得人之多号为临济再出正宗之付岂徒然哉然师所得既琦玮发用亦广大通身是口莫可拦当故紫巖张公谓师说法纵横踔厉无所疑于心大肆其说如苏张之雄辨孙吴之用兵如建瓴水转圜石于千仞之坂诸老敛袵莫敢当其锋可谓善取诸譬也平生又雅喜接士大夫每入毫端三昧动輙数百千言滔滔汩汩有一泻千里之势其发药处能中人之膏肓攻人之痼疾必使其霍然病起而后巳自有宗门以来具大眼目大辩才善说法要者师一人而X巳其书问温陵业有刻本但及其半不无遗珠之恨副寺弘忠乃于师录中抄其全本募众刊板以广流通不唯使近世士大夫信向此道者有所龟鉴亦使衲子有大志担荷法门者知从上尊宿为人抽钉拔楔之际有如是手眼如是真切如是广博如是体裁皆由自性宗通胸襟流出信笔信口了无凝滞视世之握麈尾据猊座高挥大抹效邯郸之步者奚啻天渊之隔耶剞工既竣敬为叙诸简首以志所慕云重刻龙舒居士净土文序窃惟众生以爱故堕落娑婆如石下井无由可出诸佛菩萨居寂光实报土中心地法眼悉皆洞见乃乘悲愿随类现身多方援拔或为国王大臣沙门居士以及姦偷屠贩但有可化之机无不现身摄受今观龙舒居士王公虗中岂非其人者乎居士少业儒为国学进士博学能文甞解六经语孟老庄不蹈袭前人一字中年恍然自悟曰皆绮语也乃弃去专奉净土之教礼诵不辍发愿往生临终见佛来迎屹然立化其存日本诸经论着净土文十卷谕世无理不明无人不劝其言悲哀恳切闻者兴起有念佛而鬼崇却走者有念佛而眠梦得安者是验之于生则者也其翻板而舍利迸出示梦而沉疴顿起是验之于身后者也至诚感通一至于是谓居士非佛菩萨乘愿而来摄受众生归于净土能若是乎昔空隐老人甞以此文刊板于粤东广劝念佛参戎范公法讳今巳X奉老人之教有年捧檄镇闽乃率莲社诸上善人复翻板于闽中以广法施功竣命余一言冠诸篇首夫净土法门金口谆谆见诸大乘经论如日月之揭中天凡有眼者孰不见之且古今依之修持往生极乐者不一而足况龙舒现居士身修沙门行临终立化灵验昭彰其言不信孰可信乎称扬净土本属宿怀逢兹胜缘倍增踊跃忘其固陋乐为疾书玄钖禅师语录序昔世尊灵山会上诸王子出家如阿难陀孙陀罗难陀等皆现证阿罗汉果无空过者葢当其裂破富贵樊笼即是得道捷径况悉心併力克苦磨砺而不获证者乎佛法入中国王子出家唯龙湖闻禅师为唐僖宗太子得法石霜隐居邵武龙湖山以尝救龙龙穴巖下为泉以报师德故山号龙湖焉闻临入灭说偈曰我逃世难来出家宗师指示箇歇处住山聚众三十年寻常不欲轻分付今日分明说似君我敛目时齐听取于是闭目安坐寂然化去其风致可想见也闻之后史传殊不多见至明天启初有玄钖禅师乃瑞昌镇国第四子眉目清真如畵幼不染尘矢志出家年弱冠将毕姻师自惟曰若尔则吾着枷锁矣何时得解脱乎乃潜入博山投无异老人剃落师事雪关和尚着弊垢衣修头陀行镇国百计陶写莫能转其志继而掩关不语密自履践乃恍然契悟道声蔼着及雪关示寂师继席为众开演毗尼提唱宗教X诸方闻风皆争迎致久之乃移住松溪华严寺终焉遂塔于此又二十余年其徒子传忍乃持师平日示众语请余序而行之余究观其见地圆明履践严密吐语不落格量示人惟务真修葢从博瀛炉鞴中来非学语者所能企及虽未敢与二难陀辈齐驱竝驾而龙湖之后有师法门亦不寂寥耳呜唿博山平生未肯轻可一人末后诸方每崛起一二往往光前耀后此语若遇知音方知浴龙一派不竭重锓牛戒彚钞序夫人生天地间所以灵于万物者以其有不忍之心虽一蚊一蚁咸欲救护不敢戕害况牛之大物命乎世之贪饕者嚼盘中之肉津津有味不思食者甚美死者甚苦试一反思恐不能下咽矣姑无论因果酬偿之报但观其就死之顷旃陀罗奋槌怒击牛方眩晕而皮巳生剥委地矣鲜血淋漓身首分张痛莫能忍而犹瞪目视人泪盈盈然下不过冀人动一念恻隐之心怜其苦耳不念其苦而反以为乐恣意食噉不忍之心安在此心若昧则其人去虎豹豺狼者几希玄天上帝戒食牛箴云牛之形上列天星下兴地利有功于世无害于民杀之者国有刑法食之者幽有祸愆牢字从牛狱字从犬不食牛犬牢狱永免此语广佈人间乃寻常耳目所共见闻者彼辈如聋如瞽恬不加悟其愚智为何如也昔世祖章皇帝万机之暇乃採集古今诸贤戒食牛要语彚为一编曰X牛戒彚钞又御制序冠于编首刊佈劝世因思佛心天子恩及异类如此况率土之生民者乎兵马司周公讳士瑢休官林下日与诸禅伯缔方外交留心此道而尤刻意于戒杀放生自行劝人仆仆不懈乃以彚钞谋诸同志锓梓以行上体圣天子胞与之意下与斯民全不忍之心挽回杀运同臻熈皡之天默转杀机共跻仁寿之域是其志愿也辱命叙后敢一飏言必有同仁共相劝戒耳是为序独菴独语序少林之道六传至曹溪二支五派龙象杰出凡入其彀者人人以向上自奋一言半句足以点铁成金岂假多法所以极一时宗风之盛至宋季以来道与时寝衰法随机渐下唯赖一二先德不惜苦口扶衰救弊或拈经论骨髓或揭祖宗渊源或指瑕擿玼令知悔悟或因病施药痛下鍼锥庶几启迷关于智钥回狂澜于既倒如甘露灭之林间录杲大慧之宗门武库以及中峯之东语西话云栖之竹牕随笔鼓山之寱言等皆以慈悲之故乃有逆耳之言也至于近代法门流弊尤有不可胜言者即欲言无从启齿有心者不过闭门塞兑唯将一嘿仰答佛心而巳奈之何哉适有日本玄光禅师乃新丰嫡裔以所着独菴独语一编附商舶见寄且请正焉余启卷讽读反覆再四见其宗眼圆明教海淹博其识正其论确其节操严其眼目大其心即古德之心其志亦古德之志因X时救弊护持正法葢欲存佛祖一线之脉于末世俾智者具择法眼知邪识正拣魔辨异不至尽驱入于魔罗陷穽其荷法之功岂浅尠哉语云礼失而求之野今日支那宗门扫地不意于日国玄光禅师见之讵非法门一大幸哉夫名标以独菴独语者葢尽法界唯此一菴菴外无菴尽大地唯此一语语外无语学者能即是而求之则知尽恒沙国土亦当如是流通发扬不特日国而巳矣敬为序诸卷首以告诸来者云鼓山常住交头簿序常住之有交头簿以备稽攷便交代也顺治丁酉冬先师示寂明年春余忝承遗烈继守山门从上库司立交头簿一扇每至岁暮凡常住所有钱谷布帛豆麦油盐之类一一书上丰俭随缘新旧监寺递相交代即不交每年亦须书明庶无遗漏前簿乃余已亥年继先师而立巳经二十有七载填写巳满副寺自光乃请更立新簿以今康熙乙丑年为始至岁毕凡所有照旧例书之绳绳相继毋坠前修葢余甞有愿此山代出真善知识真比丘僧十方聚会以法共住传化将来报佛恩德庶不负先德建立丛林之意惟冀后代住持及知事大众深体余心人人明因果慎罪福护丛林如护眼目敬大众如敬父母外弘无诤之慈风内究自心之灵玅视利养如箭入心视眷属如鸟集树修远离行植福慧因始是真比丘也其或X任愚性以逞刚强恣憎爱以凌大众贪求愚痴眷属错乱佛因因果不避讥嫌无所忌惮如此则僧护经中火度铁鎚肉瓶肉瓮等地狱之苦此辈有分不特迦叶佛时比丘也法诫凛然岂可怠玩愿诸执事大众共相警悟努力行持则山门幸甚法门幸甚是为序寿风和尚序石玄上座昔尝为先师老人汤药侍者朝夕勤劬周视无间众皆赞美既而归受业未几沾痿痺之疾手足拘挛坐卧一榻之上凡来者以病说法闻者莫不倾心创卧云菴居之巳二十余载矣今岁在乙丑复月念有八日属上座花甲初度会下归依弟子皆欲得余一言为其师祝余惟上座因病得力早巳洞见是身地水火风四大假合了无身心之相有何寿之可言然所谓祝者为祝地大耶地属四肢百骸发毛爪齿心肝脾肺念念趣尽有何可祝为祝水大耶水属津液痰唾脓血便利刻刻流注有何可祝火大风大亦复如是子细推寻求其寿者之相了不可得又从何而祝乎虽然四大之身三缘和合而现其相如水中月镜中影了无真实然而镜影不离本质水月岂离本月将见赤肉团上金刚正体觌露堂堂先天地不生后天地不老起威音之先至楼至之后亘古常然无成无坏苟欲以世相求之如覔兔角于石女头上栽龟毛于虗空眉边匪徒无益反资疲劳无有X是处石上座深明此旨乃即书此以为寿知必有迺然一笑共相忘于言外耳是为序四无颖公七十寿序夫箕畴五福寿居其首者福之本也苟其本弗立则余之四福谁为享受乎故寿居首也我辈沙门释子居山林巖谷之间他无所事惟道是谋远尘离党钵食纳衣美其菜根乐其幽寂寿虽若可缓然非寿亦无以竟其道业由是观之寿为世间福德之本亦出世间道德之本也可弗重欤高葢山定光寺四无颖公幼师支提印中老宿为弟子经业既习礼念惟勤始禀具于雪关和尚后圆大戒于先师永老人座下跪诵华严密持佛号一愿一行回向净土葢四十年如一日矣兹丁卯孟冬十有七日适公古稀初度而诸山法眷及诸弟子相与谋所以祝公者乃以寿言见属余知公三十余年所矣喜公之年高德重净业有成他日莲池会上必是同见同行之道侣故不辞荒陋乃举寿为出世致道之本以似之匪徒区区效世俗冈陵九如之颂而巳公其勉旃是为序惟静禅师遗语序窃观法门凋弊莫甚斯时求其痛念生死真参实究本分衲僧指不多屈况乎一超直入越格道流者乎法运下衰从可知矣虽然佛性之在人心不容磨灭山间林下必有杰然独出者余于惟静明一二公见之顺治初余与二公同居先师座下每入室先师多X方提激示以本分钳鎚各有契证且同堂声气投合志趣无间有年矣后静公以眼疾请假去隐居于建之大百丈山凡九载松食荷衣无意人世将终身焉及先师没余沗守山门乃居一公于寺后之调象菴凡五年深自磨砺浩然大彻每相与盘错无不臻奥一日与客茶话罢乃书偈翛然坐脱众皆愕然余以鼓山门下了事衲僧称之葢实录也甲辰冬余以事至上游乃逼静公出百丈同舟而下居公于吸江兰若复八年适余谢事出山乃举公继席而嗣戒于先师正当甲寅之变公镇之以静而海众安堵四方归向法化洋洋丛林鼎盛经十载矣忽倦于接纳仍退居于吸江又三年余还山而与公时相切磋法喜之乐如当年同堂无异至戊辰四月朔公以疾迁化时年巳七十有二矣当在恙室中空诸所有唯置一床寂然而卧若入定然虽问疾者盈门而酬应不失其恬惔如此因思明公性刚毅而得之于刚毅公性沉潜而得之于沉潜事事皆尔死生以之毫发不爽也余三人者虽出处死生前后不同要之皆先师门下本分衲僧于时辈中求之岂多得哉弟子如寿久侍巾瓶以公平日示众遗语类集成书请余叙而行之究观其拈提向上及为新学开示戒法婆心苦口谆谆不置皆真实语而正知正见乃自先师炉鞴中煅炼来其所得自受用三昧不浅而推其土苴以及人有余裕矣呜唿祖风凌夷当斯世而有斯人如披沙X见金讵可复得耶每一临文不胜三叹题䟦云栖寿昌博山鼓山诸祖同㡧题辞这队老古锥无端撞出五浊恶世藏身露影聚头作喧不知图箇什么只为释迦老子一点真血脉不肯抛撒珍重流通亦为一类苦恼众生从冥入冥作箇引路底火把子耳霈上座傍观颇亲一一说破不是家丑外扬只要大家知有石几南向竝坐若口喃喃地商略禅净是同是别者为云栖莲池师太寿昌无明老祖两傍围绕皆其派下法胤侍坐拱听其左执如意凭几而坐者为博山无异和尚右端然袖手而坐者为先师永觉老人博山之傍肃然无言者为雪关誾禅师先师之右手握麈尾熈然微笑者乃余陋质雪关之下倚石仰首者为一脉监寺受业师智光上座曾亲炙博山鼓山而来附陪坐于此以寄所思耳其远处二人度桥而来者前为纯一监寺后执杖欹首翘望者为一脉监寺葢荷负大众奔走道途而不休者也童子凡六人或荷担或侍立巖峦稠密树木繁荫一一皆有生气不可计算噫诸祖往矣余独后死无以为流通发扬葢所可得而传者影不可得而传者非影苟有因其可传而得其不可传则所谓灵山一会俨然未散者岂虗语哉其或留连于丹青之上描邈于形似之间则劒去久矣方乃刻舟余又不能无重嘅云X䟦李长者十明论华严第六现前地菩萨寄位缘觉以十门逆顺观察十二因缘成般若门三空自在智慧现前枣栢长者既释之于论又重以十义明其大旨谓之十明论其意葢谓十二缘生是一切众生逐妄迷真随生死流转波浪不息之大苦海亦是一切诸佛宝庄严大城亦是文殊普贤常游止之华林园苑恒对现色身在一切众生前教化无有休息以迷十二有支名一切众生悟十二有支即是佛故众生及以有支皆无自性随烦恼无明行识名色六根相对生触受爱取有成五蕴身即有生老死常流转故若以戒定慧观照方便力照自身心体相皆自性空无内外有即众生心全佛智海又以空慧长养大慈大悲入生死海教化众生如莲华处水而无染污若厌十二缘生别求解脱如舍冰而求水逐阳𦦨以求浆若以止观力照之心境总亡智日自然明白如贫女宅中宝藏不作而自明穷子衣中珠无功而自现此乃华严圆顿大旨李长者特拈出指示于人最为肯切恩大难酬壁九禅人捐赀翻板用广流通其亦有得于此知恩报恩者欤䟦摹刻释迦如来成道记往读王子安童子时所着滕王阁序天机特发才学兼富虽一时对客挥毫实为千古绝唱即博学弘词之老儒不能过也后又读其所撰释迦如来成道记X虽原本于释迦谱而以四六贯之句句出以已意即深入佛法阃奥之老禅亦岂能过乎可见般若因地有自来矣真不思议人也今观董太史所书此记乃奉紫栢老人命历二纪而后成允称法门至宝使读者玩其墨蹟而了其文旨洞见如来一期降生利物之蹟植菩提种作成佛因其有益于世尤不可思议三山林子吉人博学好古家藏此帖出以相示深叹希有乃覔良工摹刻以广其传是亦林子之心也欤题高斯亿所临御马赋高子斯亿攻文之余游戏翰墨书畵之名着于弱冠今年三十有六偶病起试笔所作行草诸卷寄以相示余与济汪禅人展玩弥日不忍释手深叹其天资笔力逈出寻常不可企及也其所临御马赋一帖精光射人尤为奇绝不唯体势点画发笔结搆无一不肖似而能得其全神即使鹿门复起不知其为己出为他摹恐不能辨也精义入神一至于是会当刻石以传与苏黄米蔡诸公齐驱竝驾于天壤间孰谓古今不相及哉高子讳士年闽侯官人尊翁固斋先生长子嵩俱知名当时云记悲思堂记芝城踞八闽上游山丹水碧俗厚民淳先儒生于其中多习诗书礼义又雅信佛法知因果罪福之说以及忠孝节烈史册炳烺自汉武版籍以来千有余载X虽古今治乱不一城闉无虞五代间王延政僭号建州南唐命查文徽统兵攻之以边镐王建封二人为将谋屠城章太傅仔钧夫人练氏全之宋绍兴间范汝为窃据延建邵三郡凡七年大将军韩世忠攻克丞相李公纲保之存之祀典千载如生今皇清定鼎于顺治三年丙戌八月大兵开闽四民向化鸡犬不惊郡邑城市安堵如故明年丁亥七月四日突有王祁不知何省人潜居闽中谋不轨胁郧西王起自古田拥叛民数千夺城据之纵伪杀掠各邑骚动兵巡道顾某挈家奔福州知府高某死之官兵阵亡者众缙绅士民禁不容出备受荼毒民莫控诉凡八阅月江浙兵数攻不下明年戊子二月朝旨命五部堂统大兵十余万八门围攻郊外团掘深坑飞鸢莫度一无脱漏者众炮震地箭落如雨凡四十余日未甞暂息其中伤死者不可胜纪当是时也无所谓练夫人李丞相其人者起而救之笼鸡釜鱼坐待其毙可不哀哉至四月初四日城陷四面火发兵士蜂起充塞城中竞相屠戮男女老幼身碎锋镝之间骨穿矢镞之内其中有比邻约纵火而举家自焚者有挈妻擕子同赴池井者有率亲属闭门自经者有稚子少妇生离死别掠之而去者更有义士烈女守死不回甘蹈白刃水火而不辞者烈𦦨亘天七日夜不息玉石焚尽靡有孑遗尸积如山血流成河无论民寇良贱父母弟兄宗族姻亲朋友知识杀业所感同熟X一报之中梦境相追妄受莫忍之苦福者巳超善趣罪者还系冥扄岁月绵邈出苦何期呜唿痛哉生灵无数尽作刀下之人恻隐有心谁怜罔依之鬼冥魂杳杳滞魄悠悠莫覩光明之天岂达归真之路惟我观世音大士具同体悲兴无缘慈千手提擕千眼照见不择冤亲平等普度由是敬敛众财选白云旷地架造堂宇额曰悲思中奉千手眼观世音菩萨及地藏目连圣像左右龛室供列合城与难官吏将卒绅衿子民僧道善良以及农贾工伎众等神位昼香夕灯经声佛号春秋奠享中元荐拔庶承三宝恩光永出九幽极苦况孝子贤孙念祖父之罹难仁人长者哀冤魄之沉沦大作津梁恩资存殁同跻仁寿之域共登解脱之场福被全城功流永世是余卑愿也抑闻弔古战场云谁无父母提擕捧负畏其不寿谁无兄弟如足如手谁无夫妇如宾如友生也何恩杀之何咎戊子芝城谓今之战场非耶举城父母兄弟夫妇皆无罪而就死所谓天地为愁草木凄悲弔祭不至精魄何依余每思及未尝不涕泣沾襟转盻间四十年知者不言言者不审释今不记后将无闻而诸灵永无出苦之日矣故以悲思名堂而复略述其颠末贞之于石以告诸来者为记柘浦觉林院警公泉记泉以警公名者志德也葢道以人弘理以事验非浪阶也昔警公首辟兹山也众多水乏汲负维艰一日X经行寺右旱田间乃以杖卓之泉沸沸然随杖涌出愈卓愈涌遂命工凿井以畜泉深广丈许其色如乳其甘如饴盈盈然流溢于外乃以竹笕引归云厨供众数百冬夏不竭公真不思议人也公化去巳念余载康熈甲子仲春余礼塔至山覩兹嘉瑞叹为希有遂命名警公泉乃刻石记之俾后之居此者饮水知源不昧所自云尔灵石重修三塔记灵石为玉融古剎唐俱胝和尚开山禅祖相继凡五十余代入明以来三百余载祖灯久熄佛火黯如鞠不为荒烟蔓草者几希矣其重兴始于万历间同我老人继于上首曹源禅师源师既化弟子寂影等皆能仰体师心内勤禅戒外严道场历有年载备经艰危至诚感格四众归心兴建大殿法堂天王殿两长廊钟鼓二楼佛像藏经以及山林田土等咸备焉虽不能一一复古然巳得十之七八矣僧众数百指晨钟夕梵精修不懈千年祖庭焕然一新讵非法门盛事哉但从上诸祖及海众灵塔尚委荒草不遑修葺监寺寂陟乃谋诸法眷各捐所有共襄胜蹟塔在本寺龙砂之外坐坤向艮依堪舆家言仍其原位移升上坪丈许庶接脉承气又倣诸方三塔成式中奉历代诸祖始开山和尚继而冰禅师五色舍利一瓶计三十余粒以及心宗禅师海印禅师正觉禅师渐禅师启诪禅师即菴禅师铁壁禅师雪巖禅师等塔散X在诸处者俱敛藏于此额曰金刚幢左安尊宿耆德右藏勤旧经始于康熈乙丑复月十有六日告竣于明年二月望日影上座走书乞余言刻石以昭后世余惟堪忍界中有为之法剎那变易成坏何常得人则兴不得人则废果使三宝真灯不烬则此塔片石可存惟望后贤志愿不衰绳绳相继毋坠前绪云耳是为记重安舍利入塔记鼓山舍利原委具于前记巳刻石殿中兹不复赘更有美石四十余颗系古石匣中护舍利瓶者先是顺治庚子三月十四日奉舍利凡七十八粒贮以晶瓶藏于正法藏殿石塔中其石子仍藏方丈旧瓶内至康熈丁卯阅二十有八载因塔中晶瓶倾仆卜二月十九日启塔重修请出舍利具香汤沐浴是日取前石子观之尽变为舍利又生小舍利累累然如芥粟黍麦共计二百余粒五色圆润精光射人因叹如来法身徧满法界随处出现不可思议有缘众生无不得见也乃作小金盂藏之金盂藏于银盂银盂封小磁瓶内又卜三月六日同晶瓶舍利安奉入塔一隐一显如八日月圆融无碍也惟愿护塔善神守护此塔不经诸患常住此山为人天福田佛愿无尽我愿无尽住山道霈记鼓山诸祖道影记甞观佛祖众生亲从法身现起都是箇影子而丹青X者又于影上现影虽展转虗寂要之真本无影而影不离真总以法身为定量惟在智者能深自观耳崇祯癸酉春先师永觉老人奉闻谷师太命作诸祖道影传赞凡一百三十尊业巳刊佈丛林久矣至大清康熈元年壬寅冬余开法泉之开元得此新绘祖影八十余尊如获至宝乃重价购归装潢既就供奉于正法藏殿但其中具缺不一前后参差窃欲稍补禅门五宗与西天东土应化圣贤以及天台贤首慈恩莲宗律宗诸祖各数尊庶有端绪以便瞻仰是时坐有土木之役不暇及此乃濡滞至戊辰夏凡二十有七载始得倩写生于先师诸祖道影内略补入凡四十七尊共一百二十有七尊装成三卷同帙乃以先师原赞焚香拜书于每尊之前其中有数尊乃先师所未登者余僣补其赞词时余年巳七十有四矣因思乌免遄迈不少暂驻幸天假我年究竟此一大事岂非夙有般若微缘故于末法凋零之秋圆满此胜功德耶呜唿诸祖既往而仪表如生智者若能因其影而见其形见其形而见其心则诸祖不先我等不后即是亲依座下亲聆謦欬亲领棒喝岂古今时处所能间隔耶其或但愒玩于影像卜度于字句则是弃金担麻者流安贵有此因特详其颠末俾后之观者知其所自亦知所以观之之意云耳此祖像一部三册乃与马法秀东王公之子希圣希贤希尹所施宣德间乌斯藏比丘海崙金画华严善财童子X五十三参图赞一部同供于藏殿大藏经橱内永为鼓山常住时戊辰七月自恣后三日住山某谨记重修古普同塔记昔百丈大智禅师肇建丛林十方聚会以法共住同堂而食同床而坐互相砥砺期于智证至于报缘既尽则负薪茶毗拾其烬余同归于塔葢表以法为亲死生不忘之义自有唐以来天下丛林咸取则焉谓之普同塔鼓山普同塔在钵盂峯之下面双江而遶万岫极称形胜且砂水回环基搆弘敞春秋拜扫可容数千指创造于宋大观三年第十九代住山有需禅师内分三圹左右藏海众灵骨虗其中以待住持者需公未几移居雪峯遂终于彼后需之嗣第二十二代邦靖禅师每陞座手握木蛇时人称木蛇和尚住持有年一旦日方中集众上堂玄机雷动退座而寂火化以小瓦棺盛其遗蜕藏于中圹上位石龛内靖之后住持者俱各建塔无进此者然塔与寺同休戚颓废有年天启丁卯博山无异禅师重开法兹山清规稍复至崇祯庚午监寺始伐石修葺启其圹以古骨石尽归于左而空其右以待方来中圹石龛外则仍虗之也先师永觉老人自甲戌入山百废俱复而是塔犹未竣工历今凡五十有余载僧众云来而右圹亦满至大清康熈戊辰八月二十日监寺比丘法愿慨捐衣钵复启塔重修乃移两旁骨石归于中左圹全虗而右圹余者十分之一后来者左右俱可X进也既封复造石座高尺余葢满三圹而塔身巍然峙立于上牢实坚固且无雨水渗入之虞复作塔围二重以障山水至此而塔功大备俾同居者生有所託死有所归而于古德建立丛林之意其殆庶几焉虽然须知真身无相真塔无缝以如是塔藏如是身充满法界了无欠剩既无四相之迁岂有三灾之患此是吾人放身舍命真受用处视世之于髑髅作活而覔尺寸之土作千百年久计者讵不惑哉工竣因纪其岁月既尽其情而复发其理如此然理非事外事在理中梦幻泡影究竟不可得是在智者能深自观耳是为记重兴白云廨院记白云廨院乃鼓山白云峯涌泉禅寺支院也鼓山始于唐建中四年从事裴公胄请灵峤禅师诵华严经息毒龙损民稼穑之患奏置华严寺历有年所后值会昌之厄僧众逃匿鞠为榛莽凡七十载至五代梁开平二年菩萨国王王氏讳审知者乘愿而来兴隆三宝在处建立道场乃费鉅资四十余万重辟兹山凿基伐石抡材选工大建寺宇巍峩壮丽辉暎巖壑请神晏国师卓钖大阐宗猷众常万指又于山之麓别建是剎取白云峯额以白云廨院为耕垦接纳之所上下两剎如身与臂互相为用而不可缺自是以来历年八百主法者更八十余代具载传灯录及本山列祖联芳集其间建置因革损益不能殚述至明X弘治辛亥下院灾镇守太监陈公道捐俸重建嘉靖壬寅上寺复灾而僧众尽归于下院蜂房蚁穴人各为家渐至沦替崇祯甲戌春先师永觉老人来主是山时下院旧僧落落困于徭役未及十载亡没殆尽而院遂废乃请藤山谛公住持后又几更主者皆不克振金像蒙尘荆榛满目颓垣败屋过者疑将压焉最后住僧惟佳者勉守香火又一夕暴卒而院益无主顺治丁酉先师示寂余忝守山门由是护法方公广巖率众绅士及善信张在辉等力请兴复与上寺合一以还旧观余不得辞黾勉祗受时大清顺治戊戌夏也明年己亥监寺道悟成源募众求大木于建溪尽撤朽弊重新架造前为三门中为普门殿后为大雄殿殿后为插锹堂以居僧众普门殿之右大仓场则仍其旧略为修改而巳重装金像赎回南北园果树大方伯何公又于南园建殿以奉普贤大士时两寺僧众五百余从上田产升合无存惟佃民田数百畆比丘有修苦行者愿竭力耕作输租之外取其赢以供众不足则托钵副之三门之前清溪潆带古榕繁阴度石桥右折而西数十武建通霄亭乃鼓山最初入门处三门之左过东际桥沿岭而上名通霄路约十里许古松遮道石磴逶迤年久崩陷乃重甃甓直远于寺路上共建五亭以便憩息至此而大局巳周稍复古蹟因思此山始开于唐大兴于梁唐晋汉以至宋元主席者皆法门龙象宗风丕振为东南X大法窟入明寝衰至嘉靖以后废坠巳极盈虗消息理数常然先师重兴涌泉二十余年间百废俱举而不暇于是院余以绵力任之固不能一一仰合古辙庶于祖庭秋晚之日剔佛祖之残灯开人天之正道接引四众同归觉地华严经云佛心无有他正觉觉世间其斯之谓欤愿我后人共相勉励捡身以戒明心以慧修称性之行建无作之功仰法前踪奋心企及庶不忝为佛之徒也此院自己亥重兴历年三十僧众云聚居常八百指外修苦行内勤禅戒往来憧憧接纳不倦实涌泉之化城不可不纪其颠末以传示来者因记之时康熈戊辰腊月朔日住山某记旅泊幻蹟旅泊道者住山既久诸禅者每以生缘道履见问因思一期幻蹟不足以示人淹滞三十余载未尝拈出近富沙南山启钥上座同徒郁文请之尤懃不容推诿于是略叙便概余名道霈乃先师所命字为霖则闻谷老人所赐也目号旅泊亦云非家叟本贯建宁建安丁氏家世奉佛父少轩公性任侠而实有阴德母朱事佛惟谨年三十无子祷于观世音而姙有僧过门谓母曰汝所姙者佛子非汝子也母欣然曰若果生男当令事佛将临盆腹中动转母苦不堪忍乃密祝曰儿勿动儿勿动遂寂然既而再动复再祝寂然如故母喜曰此吾孝顺子也遂生时万历乙卯岁X十一月二日卯时也七岁入塾学授论语喃喃上口即麤晓大意輙为人讲解众以为异父喜曰大吾门者此子也年十四讲上孟未终得病濒死母日夜惶惧祷观世音曰此本佛子非吾子病愈当令事佛巳而病果愈遂遣出家父难之母曰此子非尘埃中物吾业巳许佛久矣安用阻为父不能夺遂送归郡东白云寺礼老僧深公为驱乌明年落发凡诸经业不由师训诵之如流一日覩隣房僧死忽悟自身无常遂深厌火坑愤然有超方之志至十八岁闻谷老人自楚入闽居汾常之宝善余闻之惊喜曰古佛犹在耶即辞受业一钵一衲飘然而去请问出生死路头老人授以念佛毕竟成佛之说遂谛信不疑一日侍老人山行忽回顾熟视曰噫子可教也惜余老不能成褫子此去东谿荷山有永觉静主真善知识也子能倾心事之必有所得余业巳闻老和尚名兹承指示甚惬夙心明日将束装辞去而老和尚适至老人遂以余嘱託之老和尚唯唯命报侍左右令看栢树子因缘汲水负薪罔敢忽怠崇祯甲戌春老和尚出世鼓山随侍以至前后四年苦无所入一日自诉曰吾数载勤苦参禅既不会而学业又荒得毋辜负此生乎遂拜辞老和尚出岭至杭州经历诸讲肆凡五年法华楞严维摩圆觉起信唯识及台贤性相大旨无不通贯属闻老人迁化老和尚赴吊来真寂余即往见之正欲供通数年听讲经义老和尚忽问曰栢X树子话作么生余茫然不知加答老和尚叱曰入海算沙有甚么限礼拜而退不胜惶愧自是日夜不安寝食无味凡数阅月一日读正法眼藏见临济示众曰有一无位真人在诸人面门上出入忽然有省乃曰元来得恁么现成回观诸祖语录势如破竹了无滞碍复上真寂通所得老和尚征曰山河大地与汝是同是别答曰岂有别耶老和尚以戒尺击案曰汝为什么不痛余不知落处老和尚曰汝须向这里参始得余礼拜而去时密云老和尚盛化天童遂往参礼一见即问曰山河大地与学人自已是同是别童便打余无语礼拜而退自是入室余只恁么问童只恁么打不胜迷闷经六阅月一日经行至三鼓昏倦巳极将解衣就寝忽然虗空迸裂髑髅爆散全体现前如贫得宝如病得汗其踊跃庆快无以云喻遂危坐达旦次晨作偈呈方丈曰一水一山何处得一言一默总由伊全是全非难背触冷暖从来只自知童阅罢顾谓西堂朝宗曰也不易渠到恁么地复顾谓余曰如何是汝自知的道理余曰分明举似和尚了也童曰举似箇甚么余便喝童拟拈棒余拂袖便出次日入室童问曰薰风自南来殿阁生微凉意作么生余陵凭答曰薰风自南来殿阁生微凉昨夜火烧山弄得大家忙童曰不是这箇道理昔日某正同子见老僧不肯他乃致有今日之争论也子宜于此体究始得余再拜而退乃私自念恁么答有什么不是X处复念欲还真寂见老和尚吐露一上将请假辞去乃为同参兄弟苦留复强住一月乃作偈辞同参曰九上三登称象骨吾今去住敢辞艰诸公道爱曾心铭故订秋初再上山遂去真寂见老和尚礼拜起即以所悟白之老和尚喜曰子巳入门但未升堂入室耳余曰更有什么事老和尚曰子向后自知余礼拜退留两月复辞去登西天目访高峯死关凡一年因阅明教嵩和尚孝论遂念双亲垂老乃下山至真寂圆大戒辞老和尚还闽省亲既而老和尚亦还鼓山复得时时亲炙后结茅于大百丈山亲贫每下山乞食以供甘旨及父殁遂度母出家同入山修净业凡五载至庚寅正月母告寂哀毁治丧事竣复上鼓山老和尚曰参堂去因领维那职凡入室勘诘前所印可者皆翻案不许不胜迷闷一日老和尚谓余曰子还知病之所在否余曰不知老和尚曰云门云达得一切法空隐隐地似有箇物岂非子之病耶余沉吟良久曰正坐此耳老和尚曰无妨放下便稳也余便礼拜一日堂中静坐闻放生所中羣鹅噪鸣于耳根中三真实法一时现前动静二相了然不生次日上方丈通所得老和尚曰前皆识境此智境也宜善保护遂示偈曰一番入处一番亲亲处何妨更转身彻底穷源何所有眉下从来是眼睛余礼拜而退又一日老和尚示众举庞居士问马祖曰不与万法为侣者是什么人祖云待汝一口吸尽西江水即向汝道X庞大悟后来草堂青拈云许多鱼龙虾蠏向什么处去老和尚云诸人试于草堂语下代马祖下一转语看余便喝众下语竟老和尚复云诸人各能为马祖出气老僧看来马祖语亦只得八成还有道得十成语者么余下语不契被老和尚呵出归堂一夜不安将抽解卷帘出堂正迷闷不觉撞破石门乃廓然开解泮然冰释即冲口说偈曰哭不得兮笑不成触瞎娘生两眼睛有人问我西来意拳头噼面没疎亲又曰烈𦦨光中木马飞得便骑来即便骑当机觌面无回互拟议锋铓失却伊又曰法法本来法法拨与不拨俱伤便欲十成道出不觉满口含霜次日偕同参明一上方丈礼拜曰某今日有箇十成语举似和尚老和尚云汝试道看余乃背身叉手向老和尚云请和尚鉴老和尚云好与七藤条余便礼拜复呈前三偈老和尚颔之乃嘱曰此事高而无顶深而无底不可以限量心入无限量法须于一切处及得净尽始可保任余即再拜顶受后和尚时出洞上宗旨示之余一一答颂皆泯然契合时年巳三十有八矣明年辞归建宁广福菴掩关三载密自煅炼切欲栈绝人世老和尚乃垂书诫之云佛法欲灭汝当勉励不可因时难而自退也又值𡨥乱乃出关上山省觐老和尚曰吾待子来久矣仍令归堂凡三年日加淘炼深资智证至顺治丁酉老和尚年八十于正月上元日声钟集众以平生所着僧伽黎麈拂见付说偈曰曾X在寿昌桥上过岂随流俗漫生枝一发欲存千圣脉此心能有几人知潦倒残年今八十大事于兹方付伊三十年中盐酱事古人有语不相欺逆风把舵千钧力方能永定太平基余以法乳恩深黾勉拜受即日令首众秉拂凡遇节腊皆代陞座示众观其提唱老人无不击节称善冬十月老人示寂明年正月入塔毕檀护方公克之林公孔硕率众护法善信及诸山本山大众强令继席开法时戊戌正月念二日余年四十有四矣一住十四载虽座下常绕五千指愧无法与人徒结粥饭因缘耳至辛亥秋倦于接纳适法姪石潮宁公入山省觐乃为林公孔硕议曰昔博山老人开法此山雪关继之先师重兴某忝继之浪杖人曾住此山未有继之者今宁公是其的嗣愿请继席以续浪公一脉某疲津梁因得休退是公之赐也公欣然力荷其事余即说偈辞众曰本是无家客随缘住此山俄经十四载乘兴出松关即日拂衣去一众涕泣挽留不可追至台江而罢宁公以众情向背不一亦不果住而余因得谢事深惬夙志时年巳五十有七矣至建州复为众留插草聚沙作空花佛事自是以旅泊僧自号随缘漂泊住无定踪若白云若开元若广福镜湖诸处皆余杖钖往来之地后至东和之宝福乃税驾焉因初离山数载间山中大众每持众护法书逼请还山络绎于道余绐曰七十不掩息当归矣俄尔间不觉年临七旬又值静公谢事X纯一一脉二监寺同时迁化山门无主由是众护法僧众请践前约逼迫还山二三载间源源而来弗容少缓只得以老病残躯舍已从人冐昧而至时康熈甲子四月廿有二日也还山上堂有屴崱峯头云一片乘风飞去又飞来作霖作雨浑闲事惹得虗空笑满腮之语云余甞有愿不另造塔葢不欲以臭髑髅费檀信膏血若终此山如亡僧常规津送茶毗拾骨入舍利窟众塔足矣若终他山当处死当处埋万勿移动此吾至嘱不可违也余在鼓山有秉拂录一卷鼓山录六卷餐香录八卷还山录四卷在温陵有开元录一卷在玉融有灵石录一卷在建州诸处有旅泊菴稿六卷法会录三卷其集古有圣箭堂述古一卷禅海十珍一卷其忏悔法有八十八佛忏一卷准提忏一卷其修净业有净业常课一卷净土旨诀一卷续净土生无生论一卷註释有心经请益说一卷佛祖三经指南三卷舍利塔号註一卷发愿文註一卷其往复书问有笔语一卷以上共二十种四十四卷其纂述有华严疏论纂要一百二十卷金刚般若经疏论纂要刊定记略三卷护国仁王般若经合古疏三卷X延津天宁体如刚公幼入缁门即遇知识知有宗门大事密自精研孜孜不舍今年越六旬而志不少衰每登鼓山请益一日读还山录大生喜乐即率其徒兴瑞徒孙戒绯同捐衣钵请梓流通苟非灵根夙植智种深培焉能有此昔日雪山亡躯香城破骨以求大法葢亦始此一念乐法之心耳刻工告竣敬为书诸简末时康熈戊辰春王正月灯节非家叟题刻支那福州鼓山为霖禅师还山录后序鼓山为霖大师被柔忍衣入寂慈室坐法空座开堂说法三十余岁座下常随众五千指循循善诱如老婆怜儿孙谦谦度生如津梁大师诚天下之至柔乎及室中提宗印辨魔拣异则壁立万仞七十四岁垂死而未肯许可一人则大师诚天下之至强乎然所谓于大师至柔也者非柔弱之谓柔和善顺而不卒X暴之谓也所谓于大师至强也者非强者之谓和而不流中立而不倚之谓也然是皆随俗而称大师者也若据实而论之则大师能柔能强而非柔非强没量之大人超宗越格之大导师也犹非局守一机一境为了当比况与法门穿窬之小人色厉而内荏外现丈夫之相内无法守如儿女啗之以势利则弃衣拂如泥土自家实乱法统而假名于严统误认俗气以为大机大用者不可同岁语矣大师先有初会语录予昔年遣于京师印行今又锓此录而不怠者今日佛祖一线之正脉才系大师之言行也祝忝同曹洞之末流敢以愚言轻污末简观者无谓吾之亦有党虽然吾之所不党者私也情也所不能不党者正也公也虽片言只字无愧于辞时元禄癸酉九月廿八日见住萨州玉龙山福昌禅寺嗣祖沙门寿山祝谨题