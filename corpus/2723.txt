续轩渠集目録钦定四库全书集部五续轩渠集目录别集类四卷一五言古风上卷二五言古风下卷三七言古风卷四五言律诗五言排律卷五七言律诗上卷六七言律诗下卷七五言絶句六言絶句七言絶句上卷八七言絶句下卷九词调卷十杂着等谨案续轩渠集十卷元洪希文撰卷末数页则其父巖虎诗也巖虎诗名轩渠集故希文集以续名然轩渠集断烂不存故摭其遗诗依伐檀集例载于末前有希文自序嘉靖癸巳其七世族孙绍兴知府洪珠请山隂蔡宗兖刋定宗兖序称其以山泽之臞出山泽之语譬诸夏鼎商鬲华采虽若不足而浑厚朴素之质使望之者知为古器今观其诗纯沿宋格于元季华缛之风明代堂皇之体迥焉不同而清遒激壮亦足落落独行也巖虎字徳章号吾圃莆田人宋末尝为敎谕希文字汝质号去华亦尝官训𨗳云干隆四十二年八月恭校上总纂官纪昀陆钖熊孙士毅总校官陆费墀原序续轩渠集原序续轩渠集者洪西淙公祖遗之诗稿也一日出其稿以示宗兖且曰是祖父子俱以诗鸣父诗曰轩渠集子诗曰续轩渠集父集蠧烂不存子集楮墨仅具子孙㣲意谓梓传庶几可乆惟君子公心酌之予未视其集无以应也既繙閲数日廼复于西淙曰是儒博学而志于道者其发之声诗所谓以山泽之癯而出山泽之语也譬诸夏彛商鬲华采虽若不足而浑厚朴素之质使望之者知为古器而自冺其雕巧之心也盍梓之以训厥宅里西淙曰惜父集之无传也予曰父子一至祖孙一徳子有文则可以知其父孙有谟则可以识其祖尝闻轩者开也渠者大也胸次悦豫之义东汉蓟子训之方言也故父子相贤一家之轩渠矣祖孙相贤奕世之轩渠矣谓轩渠之义见于诗章则可谓诗集尽夫轩渠之义则不可也天地圣贤之心不能尽载方䇿而父子轩渠之志公何独得于意外乎西淙莞尔而不言续集诗五百余首今抹去一百三十五首梓行四百三十五首类分为十卷外附刻一卷作轩渠集者名巖虎字徳章号吾圃续轩渠者名希文字汝质号去华山人俱宋末元时莆田人西淙名珠字玉方二儒之七世族孙也今为绍兴郡牧嘉靖十一年嵗在壬辰秋七月吉山隂蔡宗兖序序续轩渠之作始于天厯戊辰馆于游洋夀峯方氏也方氏子淑年未志学予以讲习余力覃思于诗嵗顷得律诗及絶诗古诗长短句五百首方氏子集以示予予目阅旧稿时有佳处亦不可尽谓村舎学堂中语也因追念先君子晚嵗试校㳺洋琴书日永灯火夜阑翁季谈及此事翁有轩渠卷帙行于世视予斯作徃徃窃肖之然未免有具体而㣲之嫌儿子琦执笔侍而言曰请名以轩渠续集可乎予曰汝大父之学我弗敢言今汝之请似也然续之义谈何易易昔太史公执其子之手泣而言曰予先周室太史也至于予而中衰废圣徳而不载灭贤士而不述汝复为太史则续吾祖矣厥后史迁卒继其志成其业以永其传必如是然后可以言续谈何易易吁今予兹编使具眼者见将有貂不足之诮又安敢学汉延夀先赋灵光耶笔以授之且以志吾过云洪希文序续轩渠集卷一钦定四库全书续轩渠集卷一元洪希文撰五言古风上休假与童冠散䇿林麓十日得一假暂辍琴书游童冠各休沐用憩林塘幽林塘穷胜处宻䕃波光浮缅懐风雩㑹志若㸃与求悠然千载下天地真同流顾惟青衿子岂敢追前修贤圣固有分情性理则侔幸乗一日泽散此九日愁前哲有格言虽休亦勿休郑献可为道士丘性道求诗徃游洋作修真道室书以赠之祈年既有观望仙亦有宫吾行自却曲俯仰将曷从游洋古胜境山水嵩华同近闻巢山者云是浮丘公一段香火縁素心郁冲冲方陈两髙士夙有向道风朗诵蕊笈文逺落茅竹丛五城十二楼已卜缥缈中稽山读书处涧谷遗旧踪一去三十年止水迷西东尚留半石髓欲徃梦不通兹会傥可期愿言从赤松琴枕至音何寥寥古道行古心枯藁斵为枕用枕体乃琴虚中具徽轸簧舌韶濩音操之当薫风不僭雅以南吾闻古巢父遗瓢挂空林有形即有累湛若止水沈所以鲁东家曲肱意弥深毒鱼吟泽梁古有禁数罟不得施不足尚不食况乃草䕓之文王行直钩周纲全盛时汤网去三面殷道犹未衰诡遇今若此吾焉能不悲闰八月郡庠小集呈髙一初广文併会间诸老今年中秋月不见白玉盘天公莫省事留待闰月看邂逅至此夕万里云漫漫孀娥为谁怨不肯骖素鸾樽酒兴不尽聊借今日欢庭前桂花开更觉酒量寛随遇皆可乐何必逰广寒相从君子堂余庆由衣冠当时金谷园徒起长恨端丁宁座中客慎勿嫌冷官东篱菊渐黄尚可供逰观戯赠阿鼎阿鼎生苦晚虽晚觉亦好行当小学年不独知洒扫朝诵数行书夕记已草草时来学父作句律亦帖妥翁无万金产赖尔舒懐抱相对成欣然造物岂穷我呈知事卢空谷有幽兰自谓生得地既安泉石性雨露亦云被奈何蓁莽深緑艳日凋瘁根本固无伤终然尠生意春辉虽借暖退则寒者至向不遇清风幽芳恐终閟傅西畴学録辱恵佳章次韵奉答诸公蚤脱颕太𤣥縻子云一携梁园册久废郑谷耘辱君敦宿好臭味芝兰芬缅懐两翁旧执手追前欣过眼破万卷翻水工为文嵗月迈几何相对疑梦魂君才异哙伍气若扶桑暾酒殽接清夜软语尤殷勤庐陵刘晴阁郡幕谢吉甫三山林秋江共逰柯竹圃池亭分韵赋诗仆得耳字斯晨作斯逰四座冠劒伟主人大作豪快论轰两耳银叶炷名熏乌丝垜竒字氷衿取诵吟声节中宫徴中觞起喧譁散䇿步逶迤一径萦松筠八牕秀荃芷矫立挹幽芳清坐鑑碧泚岂不懐极欢日毂转何驶回轩互追奔兴尽具复已聚散难前期愿言顾终始闻清漳近信龙逃海水热简书亦足畏蹇蹇皆王臣或有独劳悴有司输军储风颿徃供餽朔风卷欃抢愿散旄头彗苍生岂不困督责太烦碎侧闻良家子坑堑分填弃坐视若不闻勇壮失赑屃母负朝廷恩泥沙倾廪饩猖獗迫河隍踟蹰果何迟堠鼓日夜鸣击鲜交劳吏燕寝尚宵衣徤儿独搴帜圣祖仁立国垂统千万祀方隅有窃发敢不趋父事宜推子弟恩疾痛䏒膺臂奈何当此时反若秦越视太平日已久兇恶无噍类富庶非不多休祯靡不至何当秽浊清凯奏欢童穉使我闽囝翁翘首瞻佳气示阿鼎一日不再食或至馁且饥一日不讲学岂不愚而痴圣道既已逺贤哲亦已萎此心苟有传来者独可追清晨浄扫地盥漱临清漪端坐髙拱手邈焉起遐思立身天地间聪慧为男儿不事分内事成名吾不知送林景恵和兴化教谕三首华星何歴歴际此时休明向来章甫冠太平皆长缨某也収科第濯濯邦国桢某也受书礼拟作观光行侬亦清浪儿嵗月徒峥嵘夀陵欲进步蹇澁路不平岂不念憔悴借誉无公卿逝将买一廛空谷为畊氓歌声出金石聊以陶吾情朝游夹漈山漈水何涟漪暮登石门山山石亦差差水石太古色山人去何之君今逰此山为予访頽基多谢吹藜翁七畧今有归矧兹十室邑文献犹庶几君子乐育才薪槱理不遗白袍久延伫雪立风披披喣之以恵风畅若春阳熈前程虽云迈来者犹可期昔我侍吾翁设教山水乡抠衣琴册暇问礼俎豆行在寝皆渊骞籍湜走以僵五年饱藜苋麄粝甘我肠别我事瓦解改色从新岗蓁荆暗丹雘岿然鲁灵光回首三十年追忆成荒唐独有溪水声絃诵犹琅琅拟古二十韵呈贺郡守壶山有寒士裋褐长不完平生多苦心特立古所难从人僦居宅仰给空瓢箪量力守故辙所至轨迹环少壮游乡校名缀渊骞班中年复弃去禄耻颛孙干俎豆贤人间古礼旷已还周旋中礼去复见此汉官讲堂时勉励诸生既有养究心靡不至念虑劳百端僖功颂泮水陆徳歌衡山豫磨南山石用刑不以勐接下常以寛千里茍生意岂谓遗一寒贫甚食草具作赤苋如赤脂苦荬甘如饴盘登恶草具味等薇与芝贤哲逝已逺昧昧予所思伊人既忘世此外皆若遗粱肉世岂乏饱死黄吻儿千金渥洼种嵗晚鸣枯萁尚余躭书癖不与尘土缁此乐岂在外箪瓢犹山雌蹇劣安所性所恨生清时拙诗皎皎固易汚缺缺非所宜圣有不待教贤有闻而知首阳岂真拙饿隠将诡时凡此座上人聴我歌拙词言拙黙固好语讹人所嗤行拙不加修名出谤亦随官拙事不集职旷禄为尸政拙民必扰令烦冗不治学拙徳不进业废功无施智拙心必方大圆不可规交拙敬不周此道今如遗才拙分有定不可中革之传诫诸髙明请毋忘拙诗段郎君静观游梅峯留题诸君属和已勌笔东溟师始授简率尔倚韵姑附于卷末云旁魄哉生明维时月指夘暖气袭余春㬢光犹见昴擥衣闻鴂舌圆滑弄清巧禅房卉木深纬繣繁玙瑵元花隔褵那复辨秦姣新诗发其英痒处倩爬爪愔愔抱所诺牵俗困纒绕伊予负微尚野性便箕笊骚坛纷哲匠飞刀口当齩彩笔不足摛并刀岂容铰天风吹旛旂铅椠久鉎缅懐同心言双茧困抽绞愧乏王贡才愿言师龚鲍纎芥収灵珀余芳掇芹茒一时文字饮水陆富炰煼南烹杂禽殻近食云稍稍吐句味鲜醲咀嚼偿一饱诗筒遣属和鵞鴈正喧诌中行不可得屑屑思狂狡恒山忧国心孤军张蛮獠倚歌帐下儿莫把夜眠搅午牕坐睡黙坐足清睡清睡寓黙坐耳目非视聴视聴自有道天将大任人鲜不繇轗轲作止语黙间教思非不好惟坐近齐庄惟睡近怠惰怠惰气易昏齐庄力易耗懐安实败名惕励宜自课所以坐睡佳如以湿膏燥虽休亦勿休存道无小大唤醒羣迷心孔孟日杲杲夜卧濯足晨兴则颒面夜卧则濯足晨夜一日间贵贱异汤沐樵林拾堕薪繘井汲寒玉解苞出山芎近市収麦麴此乡瘴疠地逰客所食宿宜収薪水功逺去雾潦毒气脉日流通肤体春盎燠虽无两女跣幸免泥涂辱手足轻欲旋叫啸如生鹿它年期赐履名挂尚方局府掾林静夫照勘学职金谷花满园风雨苦相阨东君不着力荏苒成萧瑟侬亦种花人㸃缀红与白命分薄于花飘坠随喑嘿今朝风信好尽是看花客红紫尽医治辜负无颜色呈莆田杨明府明星出南纪照夜光烂烂披衣起周览百里𣺌河汉莆为壮哉县饱阅三年宦美锦晚操刀凋瘁已过半闗西老夫子学道悟一贯不勐亦不寛善政孰也慢走也忝卜邻种栁两家看虽无酒酣失早已戒鵞鴈新诗非造次聊用博笑粲此生复何求已识荆州愿古意妾昔未嫁时深闺藏蛾眉黄金拄北斗一觌不可期世情无定见鸡鹄分贵贱珍重明月珠不学璞三献香葵割伤根甘井汲先浑誓结同心言薄俗难具论中秋对月四时秋均平子夜天髙寒曶曶人影散湛湛杯意闲况然悟大巧琢此玉一团圆明具心体洒淅开眉端林有起樛宿谷有空幽蟠秋豪不能遁至洁若可餐东浮在溟渤西照弥长安令人𣺌浩思与物齐大观矢歌继长啸驶笔追㝠翰敲推亦何事忘言有真欢呈税使索所植税夷齐首阳薇黄绮商山芝要是避世士借此充朝饥天下今一家尺土亘地维蹇蹇皆王臣禄足充耘耔不仕还不耕儒冠老而痴门考坟典不受尘劳羁忽传聨骑来荣耀惊童儿幸接咳唾音磬折聴指挥尧仁大如天立国存明威种田纳地税买卖商算之所恨土产薄不给糟床赀倘得食其力免叹终嵗疲黄屋忧元元常发匡济思锱铢苟过取或恐伤单羸赀富与地侔不在民膏脂龟背欲刮氊九牛亡所遗愿移髙明思俯聴危苦词词苦能药人勿惮先颦眉省事四章一章言其涉世而知止足二章言其处困而亨三章言其守约而贵自养四章言其守道不汚世衰道㣲四维不立士君子犹改其度焉嗟乎予不及见白华之未废也生无适俗姿止足了殆辱絶交谢二仲造谤避三叔时携牛角书且作生眼读疲极酒霑唇轩渠随意续生事姑置之有子吾事足扶杖撷药苗呦呦啖生鹿鱼目复鱼目胡为不自足世以先为妖谁云暗非福璞珍不必献瑟工祗自辱所以伯牙髙终焉卧空谷卫生智养恬度世老欲拙熊鸟自经伸道引无外说缅懐葛稚川法得金丹术孰若王夫人铅汞戒驰突地僻忘冠巾客至动旬月几阁余旧书慵来就风阅凿方不受圆非固事髙洁举世我求蒙吾道竟迂濶追曲竞周容仁义岂茍活近者两年间户外无立雪东家书币至醯瓮覆谁发既无十二经未易语优劣千钧与蝉翼轻重正漫灭西施保厥美母亦可恱假儒孰敢非死罪终不脱所以省事佳不用求饕餮夀峯馆所拟古问讯光孝东溟讲师上人栖息无尘杂满目云舒舒别来云间人赖此可与娱情亲迹自逺道舎人岂疎回首自怡恱无心觉真如溟师真天人法口如澜翻能令坐下猊翘首谛真言下堂复演孔吃吃穷朝昏大车无殊辙目击道所存如何欢会难陟巘思髙鶱何苦将两耳受此鵞鴈喧岂不畏迟暮窃有顾恋恩离合自有时努力加盘餐荳粥辛勤理荒秽嵗晚成枯萁非力辄不食孺子岂我欺今朝夘酒醒尘肺渇不支老妻进作粥咀嚼如牛呞充饥软如酥止渇甘如饴一饱万想灭昧然忘所思伤哉同根言感彼曹植词癸酉闰三月十六日仙邑馆所儿子琦入梦怅然不怿后八日自解人生夀几何过若飞鸟速讵云垂老日欠汝泪一掬弃来将一期触感常在目夜梦或见之恍若牛䑛犊回头语钟琰此子岂不蓄得非爱惑聪戯我如焦鹿吾年在桑榆期汝犹丝竹胡为舎我逝世事如水覆嗟哉六如身悟道讲已熟莫将恩爱刀更刻风中烛题王右军妙墨家蓄会稽书丰度吾所爱纵意之所如浩若风卷斾方其笔在手神思在笔外心画根于心羲也得其最天门与凤阁龙虎之所駾钟张至羊禇具体未至大结髪事挥染披覩心眼快剡藤玉雪肤番幅何足怪旧习老未除昬花常昧昧十袭发珍藏何啻寳越贝一息苟尚存此药容少懈秦王不格物蛇蚓笑千载珍重庾安西区区题纸背世无扬子云太𤣥则为赘食笋甚美因记苏子瞻食菜有味含土膏气饱风露虽粱肉不能及之语为作短句煑笋烟火气烧笋泉石味烟火发清真泉石存妩媚烧煑勿复论二一一而二易牙辨淄渑先得我所嗜周昌与屈到菖葅杂菱芰云胡古圣贤口腹亦为累我本山林人食竹自幼穉采葑毋弃根拔茅以其彚味含土膏新气饱云露萃万丈披琅玕森然战肠胃至今余汗简余债偿未既老饕尚馋涎后灾犹髣髴且食莫踌蹰因果如梦寐戯作蜹子诗举世徒憎蚊蚊毒不及蜹蚊形固已㣲比蜹尤琐碎群然来无声但觉芒刺背熟视乃见之其小真无内公然破白日吮血无隂晦青蝇能汚人诗人数其罪汝恶能几何自臭徒起秽顾惟孱弱躯岂不容百辈拍之恐効尤置汝于度外读栁栁州食虾蟆赋形有知觉莫不资饮食上圣守道心人心抛不得乡党言之详莫匪视尔极夫茍失其正嗜味亦何益吾观栁栁州南食初不识近食不下咽咀吞面汗赤牛炙不必饱所饱千金璧丈夫贵全身逺就期他日读韩昌黎石鼎聨句序昌黎真天人大唐五色笔弥明入模写面目端可识维时刘与侯流辈逺莫及香名散人耳诗读方籍籍予观二子才何啻扛鼎力云何指垆中神思久缩瑟岂其墙垒髙见短方外客固知千钧弩鼷䑕何足嫉惜不使轩辕见正老宗伯咳唾成珠玑铿锵发金石峩峩古罍洗一扫盆盎质再拜面发骍歛袵当避席赖倚序流传价重千金璧水盆怪石杂以蒲竹不减泉石之趣为作短句庐山几万仞镜湖方一曲二物美则美在耳不在目平生幽讨意正縁力不足白首窥陈编妙处讲已熟谁知好事人埋盆浸坤轴卷石叠为山玲珑透寒玉细竹直而漪寒蒲茸更緑放懐觞咏间户庭有林麓就中有佳趣日写三四幅幽客过我庐一笑聊捧腹续轩渠集卷一续轩渠集卷二钦定四库全书续轩渠集卷二元洪希文撰五言古风下枕簟入林僻朱夏困蒸郁城市多滛哇闲招啸云侣来食山中霞山中有何好泉石端可嘉清熘接笕筒火种怜菑畬枯松偃涧壑赤日流丹砂茂林无珍禽眢井空讙蛙桃笙寄惫懑菊枕便昬花烦襟顿消释宻䕃争交加羲皇有神交蘧庐等仙家久坐令人徤㣲吟到日斜浮云沧海狗岐路常山蛇祥颷偶披拂哀音余掺挝山深民多醇隣酒亦易賖去去下巖扃归途暝栖鵶效韩退之栢石翠栢虽云小已具栋樑气郁屈龙蟠泥匼匝蚖同肆石吾所甚爱山骨钟竒怪顽然苔藓面不带妩媚态栢生虽云艰幸免斤斧债柯坚节磊砢惜乎其未大少读种树书膏盲遇虾蟹遂令木石性至老犹未懈吾言栢与石二者相终始石以成其髙栢以济其美卑哉栎社樗蔽牛徒为尔呈段郡守为学不至糓出仕不愿禄此道古所难圣贤常不足向縁汝南评误蒙君子録处置童子师佔毕久局促衰迟舎学校挈挈焉归宿养士不及贤何异推舟陆皇天恵仁侯文翁新化蜀下马坐頖宫頽澜生浄緑东阁踵杰魁词塲巨眉目龙文万斛鼎异日荐公餗令人想风采快覩乌可卜所愿立下风謦欬聆珠玉探袖出瓣香斋宿三熏沐起着主衣裳持作斯文祝甞新橄榄橄榄如佳士外圆内实刚为味苦且澁其气清以芳侑酒解酒毒投茶助茶香得盐即回味消食尤竒方宫商舌底发星宿胸中藏虽云白露降气味更老苍山林假嵗月颜色饶风霜以兹调衆口谁敢轻颉颃作此橄榄诗逺继葑菲章大器当晚成斯言君勿忘夏政斋权府辱示书弢集拟古奉谢古云文章家性情鬯风标大雅久不作繁声竟何聊吾观政斋诗重可鑚青瑶髙从霞鹜邉逾觉仙气飘深如汲修绠快沃火釜焦厚如食河豚着腹腴未消和如大鹏翙而恶雄鸠佻平如厌禁靺而以奏云㲈跣足徃从之入笠惧见招昔我未见止䕃蔚困尘嚣今我既见止伶俜快梯颷我思日以枯素秋陨黄苕我有緑绮琴汝以鵾絃调我有木兰舟汝以薜荪桡终然愧鹑鷃安敢攀凤条再书阿鼎示赠二篇后英物生世间多见少小时鼎也方八龄示赠形歌诗赠以开其端示以防其驰失学何责子对客何誉儿开端用激劝防驰存箴规伯鱼过庭日指示无异辞谆谆面墙诲或恐中辍之有子谁不爱恩教当并施教者必以正恩以全吾私古人易子教孟氏岂我欺忠焉能无诲此语闻仲尼书黄学録乔年秩满障子吾邑有东里里中有东丘父作子述之古昔谁与俦惟此两夫子家居僻穷陬终身谈仁义不肯干王侯诜诜鲁多儒鲜不沿其流在寝皆渊骞出入皆鸣驺禄食不满徳厚种宜有収馨儿溉其根採掇未足詶书泽演且迤衮衮来不休君家好兄弟克绍箕与裘左手持宿劵天意应所求三年领学校器博用自周歴职匪父任清谈激姦偷深衣见本色讲卷追前修一旦谢事去恍若鹰脱韛侧目盼云衢取意东南逰孔孟日杲杲事业横清秋祝尔博好官祝尔遂逺谋祖父有成规控弦视双彄仙游县永兴里圣泉昭灵庙有灵泉自穴出冬夏之交泉源不涸灌民田百余顷乡民赖之故老云有巨灵迹存于石为吾里竒观予以跋涉之劳不能徧观也龙公大唐英实出留侯裔弃官归去来学道簮绾髻一朝战潭穴青绛分两斾妥灵眷兹土碑碣传千作庙殿山阿至今駈祟疠仙源泌甘泉潏潏冬不闭坐石连尻脽苦身甘盭百亩每每田丰穰无旱嵗禾生满东西陇亩草不薙瘟行徧乡落不见其牛掣饱饫神之功安全神之恵神仙事𣺌茫且享春秋祭读陶公遣力与子助劳书吾求诸古人日力皆自给季子薪自负范妻爨自执岂曰乏其人劳役甘汲汲有形反累人遗谴恐自及吾身非季子吾妻非范妻井臼必自操举案常眉齐冬夏完葛裘朝夕调盐虀嗷嗷八九口幸免饥寒啼卫青本人奴道固所生贱受命理则同世人无定见陶公遣力书恻怛予所羡谆谆善驭之言锻而语炼薄俗难具论请读王褒券书暇游傅氏竹林嵇阮得大名清誉岂在竹邈哉千载下髙风竟谁续此君直而清竒致异凡木吾徒婉而真古淡超流俗天生不群人领此清闲福所以随所寓径造无不足书舎接平林婵娟常在目时携一樽酒隂凉侑醁竹下成八贤松唯舜也独赋诗诗思清读书书思乐清瘦愈浊肥好伴林间鹤癸酉六月十六日雷雨交作经日乃止农田甚为之害皇天司下民有赫冒于上四维列星宿环布严拱向赤子鱼头生噞喁食土壤九州随土性播种无闲㽘天心悯下民艰食劳劝饷嘉生膏隂雨神功均圠坱严勑内外官班职俾分掌雨师十一来风伯五当徃俾汝司噫欠汝独矜神王扬砂振陵岳怪差不可状俾汝司肃狂汝独夸雄壮倾河决堤堰怒气谁敢傍上天有纪纲谪罚岂虚诳三台相北斗太白居大将荧惑执法官强御所不让具牋奏天门天颜为怆怳谓宜殱巨姦民瘼不可长神灵愿悔祸自失甘惩创力耕有不获太平本无象客送酒复对客百年三万日不可无此酒此酒不可无此客未甞有种秫学陶公二顷五十亩欲使酒如坻薫蒸及蒲栁年来精力衰入戒亦已久长瓶闲卧沙鸱夷解车后君来暂破戒剧饮共濡首酒岂有过乎闭门防客走夜坐观星天如漆黒盘明星四散出大者绚珠玑小者布砂砾虚浮蔽太空气焰光相射飞流伏匿间分据九州域吾将叩真宰汗漫无纪极大枢列北斗五星聚东壁匼匝司下人修悖见凶吉森然罗万象甘石难测识箕张牛奋角想像杂尘臆天亦未必知蔑茫欲谁诘神尧敬授时司天髙百尺熟读天文书大试保章职拟古呈贺郡公乔林巢独鹤自爱经几秋戞然伸其喙衆鸟噤不啾饥啄玉山禾渇饮清渭流岂不念饥渇芳洁慎所求翘首仰云衢亦有徤翼逰云衢非吾事所性林泉幽林泉有何乐鸡䳱相与俦贼粮固其性耿介难自谋鸡肥鹤日瘠谩自髙一头况又去其半半载不见詶衆禽然笑饿死予尔羞饿死则犹闲未死将谁尤续聂夷中伤田家贸贸丘麦秀蝡蝡吴蚕生微行执懿筐亦既受厥明上焉给王赋下焉纾官征岂为饥寒念所念疮痏平哀哀生理窄了了无余赢恻怛夷中诗万古田舎情龟洋僧越浦造宁海东际桥姪清甫为求诗以壮其事我昔擕二客涉此春江浔春江𣺌无际下有鱼龙吟行客日已晚夹岸菰蒲隂沧江见舟子招招劳子心我家山之阳我友山之岑懐哉不得徃黄鸟鸣空林向㣲尘外人慨此将焉任欲立万嵗功岂惮嵗月深刺手劚巨鳌絫址重渊涔云涛鼓韶濩共尔浇烦襟吾乡邹鲁乡人物多华簮寥寥䜟纬语桓谭非所钦为谢金仙子气化无古今逝将纪江汉相国生自南相溪陈教授俊夫秩满且有莆税使之除古意问讯併以自述难难重难难迟暮事儒冠遗下兔园册十年仍独还独还竟何如衣垢鬓髪斑憔悴何足惜龙蟠肆其蚖我如幽涧泉屈曲走郁盘君如大壑水荡漾生波澜泽物固已多涸鲋常枯干寥寥管鲍交此道古所难新归未税驾仆御迟促鞍展禽称贤士不肯卑小官狗监不知荐马曹固勿叹国朝重钱谷许缀通明班三命士所齿忠嘉忌尸餐寤寐心旌摇讨裁笔舌殚鹳避巢亭山有林木叶宻枝柯樛昻然来鹳雀栖乳巢其幽旁枝郁而耸噂沓衆鸟稠雏成过百口俯啄声啾啾柰何游食徒馋吻思炙谋朋曹议其下一日十举头曰谓不可攀出计桀石投破巢中要害十死九不留鹳雀作而骇逼我良有由逝将挟其雏择栖于某丘拮据岂不悴且免倾覆忧不知汝下民尚有侮我不嗟嗟禽非人伤类固所羞云胡人异禽兄弟交相訧食笋美甚为短句居不可无竹逸少传苏公此君有令子未脱褓襁中崭然露头角绰有迺父风时因侍盘琖谈笑观从容迺父欠妩媚吾亦竒阿戎鷠鲗鱼海族诚多竒覼缕未易识小童鬻市归蒲穿不盈尺团团类𤓰蓏混混无鳞嵴癞足疑醉泥诘之曰鷠鲗乌贼俚语欤取义中窃墨群儿相晤言墨沈于焉得初疑梁进士眊矂浇以汁又疑汉治书残馥余膏蹟毋乃近砚池余波恣啖咋得非吞舟鱼尚饵沈河璧自蔽本求全不知灭其迹喣水水尽乌竟以墨自贼子瞻谪海南作说为之述尔雅注虫鱼网漏欠详悉名阿琦我之先君子琦也为大父大父丑揆初度我及阿翁龄见汝二十五乃祖行祕书万卷相撑拄丁夘乡贡郎姓字登天府乃父材智凡生不博今古不能读父书涉世徒艰苦赖尔后来人勉旃踵前武行当伴从兄讽诵喧堂庑圣朝方右文达者可指取祝尔学茂良岂必由父祖祝尔诚谆谆从违诚在汝无邉上人住灵巖满月无邉领新命此日道塲开月向满时满人从来处来论公推甲乙质美等琼瑰喜入诸山笔声同大地雷宜髙当路眼暂屈上乗材太白僧伽识非因兆介媒读涑水司马公和金陵王半山烘蝨文人语多工徽纆自绳纠啮虫至么么谓可悬户牖胡为大车轴贯心竟何有御寇近道翁纵此澜翻口景畧疎放时袖此无用手挂名青史中遗笑传不朽后世为美谈姓字记谁某二公廊庙资力可扶宇宙如何酬唱间爬剔便絮垢仁义蝨其官有益国家不三叹商君书掩卷重搔首诞阿鼎戊辰秋七月十日中元近亥戌当此时喜见二徳并宣尼亲抱送寳志摩其顶英贤久不生甚哉门户冷天意或其然书泽传有永哓哓三男子琦镛与阿鼎异日考作室已卜子堂肯翁无甔石储气量有万顷圣贤不忧贫此意要訾省忠信为根株诗书作纲领此语书诸绅受用有不尽作诗示儿曹见者发一哂送黄仲复任三山学録汉廷购宛善马肆空学校选入飞兔群一跃犹变豹近者八乡逹徃徃皆职教去作他人姝炙毂转髙妙臯比横讲席鹤俸供廪稍瞻视凡马群尾大固不掉君为汗血驹银鞍追騄骠浅饮合沙流时来即同调馆所归谒上官广文先生富道徳来作斯文主诜诜弟子行乐育均教雨宗师大范橅甄陶同其所施以陶物功器成无啙窳顾惟顽钝资姓字忝廊庑奔走衣食途箪瓢屡空窭先生如春温于物了无拒敬持一寸心逺托万间宇初冬述懐十四韵戯简周介福陈仲敷二先生颛顼方用事威节何辛酸百卉无遗秀千林变成丹隂风日凄厉梯此长恨端妖艳不可极予生尚多艰寒炉守煤烬枯条满青山干釜忆瀺灂甘井生波澜新霜骨髓痛永夜衾裯单病马闻饥嘶露猿聴号寒起坐复㾕有酒难为欢愁如匪澣衣何时思一浣弃置儿女悲壮志生羽翰况当警寇盗戒备严乡闗愿请受长缨殄彼为民残天乎矜其能夕死意所安古意呈夏政斋权府夏侯富文术武库森韬畧文武出天资结髪习象勺问程已知津擕家犹土着客戍又二期翩翩载琴鹤猥诵病竞吟自惭才卤薄主将倘见收犹堪助横槊书莆邑长官伯罕徳政诗卷后歴县犹歴滩少载滩自平牧民犹牧羊弭鞭羊自行辔如信陵执琴作单父鸣不曽读古书礼乐森纵横三年行播政文士交腾声采采继国风付与千载评甞记韩简东野诗我愿身为云东野身为龙四方上下逐东野虽有离别无由逢然亦不过诗人相爱慕之情云耳贯斋大帅舆疾督捕客莆近两阅月仆以老病相仍艰于出入是以㑹晤之时少情甚亲而迹甚疎视古人以云龙相期异矣敬赋以纪其事班生投笔叹志在万户侯贯斋有道者体博用自周文武具天性逸气隘九州四战死无生不避劒与钩岂不念肤体有类百衲裘陟岵哀所天抱痛终千秋祖父八袠余坐膝恩未酬前年谢事去喜若鹰脱鞴寄迹老子中黄冠卧林丘事有不可料焉能箸前筹霞城选名将拣择云公优舆疾赴简书竒疢行当瘳抵莆相物色无恙即㸃头嗟予十年旧阻隔知无由欲接平生欢引吭闭其喉别久坐移时十语不一詶殷勤叙契濶咄咄书不休忠孝茍无愆丈夫夫何忧滫瀡奉余年天必应所求老老能及人然不岂然不莆田之新安田君晋叔擕二季逰桐城有年今挈而归里于仆初无平生之欢一日以其道同一语辄合知其为吾党中人也暇日示仆教子积分图予嘉其刻志自苦又乐顗顼有贤父兄异日将有成也聊书四十韵以道鄙意云尔吾闻古圣人不厌与不倦自下仁智工结此两重案学焉不时习所学与氷炭传之而既习在已已可翫又闻甞独立子不教而逺诗礼叩其端必待自贯串他日面墙诲正恐无所见知困后教之一语发闗键譬如立田苗守块逢久旱隂雨一膏之欣然滋溉灌予亦村校书挟册入渠观陶成镕中金跃冶不复锻在寝皆渊骞几见籍湜叛召閙四十年正在为师患田君善教子衡石自程限家有积分图蓄眼未甞见精勤朱晕圆荒嬉墨涂半日居而月诸于焉考最殿象教业黒白善恶工变幻吾徒有正学勿为它所变二氏相为用此语亦欺谩后世杂机权演孔老佛乱有道徃正之又恐识真赝麛驹气食牛早觉牙爪换异日瑚琏资濯濯出珪瓒虽云赖琢成已与燕石判専门翁季学平居相讲贯三程与三苏渊源何汗漫至哉有此乐鼎立期璀璨名世绍弓箕安弦必操缦元亮达道翁诗酒了昬旦命子责子篇喟焉兴永叹退之唐文人示儿语麄悍玉带悬金鱼银车遭谤讪所贵孟母贤断机示惩劝名垂千载下嵩华走河汉汝南月旦评靖绍许同传示我赠送篇粲粲锦绣段予非能文者才短如袜线牺樽眩青黄回首沟中断梅峯僧一理澈菴其号也住灵巖上坐开堂演法歌以赠之太白识僧伽退之识澄观理也释门老融澈道一贯西教穷根源剞精把翫开迷疏钞笺轻重分铁炭禅和得龙象𤣥义慧传粲六衆不聴莹了了送一难大珠既脱翳白月亦磨汉云胡法又别心佛自变幻摆手住此山苍松回碧榦梵香海潮音御炉云影散山林愿太平上祝尧舜万余郡守覈实賔序莆为士邓林仆也樗散木不遇匠石知终焉卧空谷盛年汝南评误蒙君子録爼豆于贤人青黄眩群目晚缀耆旧班久厌文离粟燕石诚混淆乌覩荆山玉士穷舎学校挈挈焉归宿处置或异宜何异推舟陆自惭过稀年荐剡至累幅枯朽不自量吹嘘劳尺牍皇天恵仁侯文翁亲化蜀善类尽薰陶淳风振頽俗窃喜遇荆州志愿平生足长价王侯门青萍从结緑和复斋宪副初春游园韵为爱名公诗性情清且和虑澹物自轻意惬情已多齅花忧世事实负居甲科岂无治安䇿少答喜起歌回首谢苍生时兮将柰何续轩渠集卷二续轩渠集卷三钦定四库全书续轩渠集卷三元洪希文撰七言古风题圣墩妃宫湄洲屿我昔缆舟谒江干曽觌帝子琼华颜云涛激射雷电汹殿阁硉兀鱼龙间此洲仙岛谁所构面势轩豁规层澜壶山峙秀倒影入干坤摆脱呈倪端粉墙丹桂辉掩映华表耸突过飞峦湘君小水幻露骨虞帝迹逺何由攀银楼玉阁足官府忠孝许入巫咸班帝怜遐陬杂鲸鳄柄授水府司人寰五云殿邃严侍衞仙衣法驾朝天闗危樯出火海浪破神鬼役使忘险艰灵旗毵㲚广乐振长风万里翔孔鸾平洲逺屿天所划古庙不独夸黄湾至人何心恋桑梓如水在地行曲盘升阶再拜荐脯藻不以菲薄羞儒酸日谈书史得少暇石桥潜渡凭雕栏诗成不觉肝胆醒松桧蓊荟鸣玦环骑鲸散髪出长啸追逐缥𣺌乗风还题王昭君出嫁图平生惯读明妃怨老来却向图中见看诗只见古人心看画又知古人面当时初选入汉宫亭亭秋水环芙蓉芙蓉照水矜颜色自信年少长春风一朝引见辞君去此心已作杨花絮黄河一去不回头泣损花容留不住辎车重载汉寳归骊黄嚼啮黄金羁媵臣尚作首䑕熊居延万里行迟迟居延渐近汉渐逺胡使悲歌落日晚人生失意何足云螓首蛾眉难自遣琵琶韵絶心悠悠氊庐未到眉先愁氊庐愁愁几种胡恩终薄君恩重哈敦般铎春草生尚有行人弔青塜月轩施老人求山丹栽老施学道嚥紫霞丹成仙去余此花尚余仙子传丹穴青睛绀髪颜如霞当时郭陈两诗老曽对此花被花恼至今素壁照夜光可惜花仙不知寳晚年同好洪崖翁仙根吹送烦天风花开烂熳𤣥圃红炉中九转难为工效苏子瞻莫笑银杯小劝君莫笑银杯小一日倾泻三百杯劝君莫笑一日饮百年三万六千回吟时只作简简吟斟时只作浅浅斟下笔直作风雨快醉乡酒徳逢知音我无公田二顷半床头幸有琴堪玩陶公旷达未足云嗜酒何如饱喫饭须信小小亦自竒老尽英雄君岂知挥金留客固自好争柰无金愁杀我书夏政斋欠伸背面美人图䰀鬌髙髻宫様粧天风飘飘云锦裳心华未肯开桃李纵有粉黛难辉光怪渠何事长背面百嵗风花能几见云収雨散易伤神齐鲁姬姜颜色变当时画史笔亦神风流醖借作欠伸丹青意在毫素外縦使貌得非天人可怜前代汗青史薄命佳人类如此几多宠极爱歇时失意长门暗宫里老人耳冷不欲闻世上儿子徒缤纷摩挲喜见法眼浄为君起炷炉中熏文与可墨君竹中三昧称老可半幅鵞溪东绢好萧疎逺近自成林露叶风枝皆帖妥客来披卷当晴牕毛髪尽竖心旌降观其妙处不外得笔力到处今谁双当时挥洒不自爱持素踵门了无碍流传好事直至今文采风流遗墨在细哦公诗展画看诗如有韵青琅玕诗在床头画在轴髙堂谁作秋声寒古砚床头宂石钝如椎淬我毛颕利如锥书成四体工㸃聨珠照几光陆离朝来浄洗看墨色坚致莹滑如琉璃乃知钝静固得夀上接道脉同耆頥我生无田聊食汝箪瓢仰给犹山雌却怪老桑未达道守艺改铸何其痴砚乎砚乎汝尚未穿我未老但愿与汝终始无磷缁惜春吟去年醉倒百花傍旁人拍手笑我狂今年花酒两无分一春正坐雠书忙先生雠书未肯出咏栁题花闲度日朝来着步花已空搔首东风长太息饭牛歌牛咤咤蹏趵趵枯萁啮尽芳草緑自晡薄夜不满腹撷菜作糜荳作粥饲饥饮渇两已足脱纼解衔就茅屋不愁饥肠雷辘辘风檐独抱牛衣宿丁男长大牛有犊明年添种南山曲煑土茶歌论茶自古称壑源品水无出中泉莆中苦茶出土产乡味自汲井水煎器新火活清味永且从平地休登仙王侯第宅鬬絶品揣分不到山翁前临风一啜心自省此意莫与他人传湘簟南州六月正炎赫徃来道路无行迹土山金石火云焦珍簟琉璃秋水碧凛如凌室开寒氷畅若葛天逰化日安得清凉均四方苏息苍生九万亿闻禽咔五月七日谷雨晴南山北山布谷声山禽何事强聒噪领畊种难为情吾家小儿懒且惰不肯出声长黙坐资身衣钵岂复知嵗月儿童容易过我老欲畊柰无田学作山禽司劝课祝儿书田早早畊得粟千钟当念我课儿夜读我生去圣亦已逺独抱遗经増愧叹甞闻不食终夜思又道得之常待旦圣贤夕惕不遑安况我愚人甘事半便当折镝不辞劳何至临渊空久羡唿灯继晷便焚膏似鸟黏黐守空案讽以万言加百遍精力已疲道未见聴琴歌疎帘曲槛苹风凉细腰美人藕丝裳神闲意定丰度逺玉指纎纎弹履霜乔林莺啭日卓午幽涧泉鸣夜未央孤鸾别鹤生暗恨毋以氷炭置我肠梅峯大衆举留东溟讲师二十韵梅峯古刹三百年今日教寺昔日禅阎浮胜境都占尽城市有此真林泉中朝崇佛广说教遴选橅范来幽燕幽燕得法说宗㫖昙华种子皆鲜妍相州京邑飞鸟外出家学佛道理绵北溪云峯僧龙象择师教子恩义全司徒天下僧领袖卑辞厚币何惓惓居然体制古罍洗一唱三叹朱丝絃旛幢排拶迎登席组结龟判华镳聨吾徒跽受惕斋慄辞悭义卓无留𤣥宣明大训说圣谛金舂玉应轰喧阗宗风承唱自家曲勇张赤帜光青氊一朝忽动慈帏念臯比撤去辞还山哓哓各是尊师者相率控告攀辙辕郡公处置採衆论欢声雷动徧海堧同寅叶议彚荐剡狂澜一障回百川星忙府帖下敦请障疏辞语清且圆从来佛性无南北随縁付分何拘牵青莲尚有堪修宇贝叶重有可註笺法縁未断且驻脚事业尽有无穷年书东溟讲师赴囊山主縁障子海月堂前邈云汉辟支巖下山石烂禅宫销歇几百年坐阅星移看物换溟师大是倜傥人法心无住无畔岸语言洒洒中邉蜜五色明珠光璀璨天亲百法几万言毗卢大藏几千卷前身毕竟游珠宫科疏从头尽淹贯龙天亲自选栋樑嘱付担当詶大愿凌云气节何飘飘架五凤楼真手段几多猿鸟下山来竚看山门回旧观吾徒启沃固已多浡若藁苗逢溉灌留公恐是予识偏久假不归似欺谩溪祖师住此山中留衣钵传慧粲至今芳躅尚继徃宿昔法縁未应断前台花发照后台蚤为青莲了轮奂賸将金碧饰翚飞留与后人作公案翩然返斾赋归来勤为君王祝遐算偪侧行代某人呈某官世途偪侧多险恶赵本酒厚反为薄世途漓变朴淳鲁鼎已赝能惑真臯陶世逺谁聴直尽道曽参能杀人哀哉直道丧已久不但州黎髙下手此心茍不愧彼苍讵谓九衢异太行时非衆口金可铄天定胜人元不错癸酉六月十四日臂痛不自聊戏作短句卿不见将军力挽十石弓勇没矢筈寒气隆又不见翰林醉挥数寸管勑赐宫袍天色晚古人文武具全材但见伎俩忘形骸君看朱亥椎晋鄙袖千钧铁何伟哉诗翁不复作是梦磨墨研丹足吾用晴牕卷手不停披涂窜典谟笺雅颂天公何事不见怜坐失肩背生忧煎顽然自觉不属体纵有杯杓令谁传诸君莫笑老无力他日为郎能执㦸春寒无炭古人坐客寒无氊我今为客寒无烟东风兼领𤣥㝠权今年春寒过去年梅子含酸实未坚荠菜虽茂胎未全海棠羞澁开紫绵山南山北无杜鹃诗翁缩颈耸两肩𤣥龟守殻冻不前吟成呵砚氷尚坚毛颕蹇澁非张颠唤起石鼎句再聨倚墙道士鼻息喧此时得酒真解仙博取一醉真可怜君不见云安斗水直万钱杜陵虽老性命悬画灰对雪思悄然忍寒披絮夜不眠牛头何日双锦纒木𤓰宣州土产花木𤓰药铛茗椀相传夸游洋斗邑最穷僻园丘徃徃多灵植侧闻馋吏口流涎就花计实尤可怜皂衣出入迭旁午主者为客客为主年年见树不见𤓰馋吏採实主採花世情有投皆望报足见诗人言语到夏白纻水晶宫白银阙鬓如青云眼如月白纻为袍巾胜雪思君起舞清歌发秋风落木鴈南飞太息逰子何当归桐丝指下音调稀双双玉泪弹珠玑食蕈子大火西流十日雨洗尽荒崖一番暑韭苗菜甲黄且腐大息辛勤业为圃城中不下十万户食舎旁连啖葵茹深山蕈纷贡数山泽相逢尽筐筥儿童归来恣烹煑脆于熊掌肥于羜先生饱饭腹可鼓文字何由会撑拄但令樽前筯可举莫望蒸豚用人乳分渠宰相食万钱饭有蕈羹多谢天七言长短句古风壶山老人说劒歌忠为质仁为卫淬其锋磨其砺浩然之气充天地水断蛟陆剸犀运成风切成泥利哉之用无东西卿不见刘季起闗中项王宴鸿门荆客喋秦廷楚子静国棼彼皆庶人剑杀戮不足云又不见指髪成隂阳气焰干牛斗卧匣如龙吟绕滩作蛇走彼皆𤣥士劒迂诞吾不售噫嘻哉夫我则不然衆人未易识简而成其文粹乎见于色不报以为强顺理以为直化愚以为智䂓圆以为方化钝以为利直与锋争铓濯濯江汉清皜皜秋阳光孔子云用之则行舎之则藏聴琵琶龆年惯读琵琶行昔闻今日琵琶声初如登木雄雉声嘤嘤又如伏枥老骥萧萧鸣移宫换徴凄且清大迟小促和而平宣洩伊郁陶性情不作儿女恩怨生君不见昭君去国万里程丰肌靓丽汉主惊欲留不得信已成呜唿韩邪得之不失为倾城简龟山雄峯老禅去年因读方牧一纸诗常怪枯藁着句乃有如此竒今年我亦为诗有此语若教牧见亦当有如我所讥结髪初入翰墨塲自谓不作吴下儿惜哉两穷晚相值恨不早插两翅相与逰天陲汝南一时评各能守家规屠龙岂失䇿至老论益弥曳裾王侯门挥洒蒙厚知孤芳衆排屏百色工瑕疵儒庠虽设官徃徃多窃尸立言假仁义遇事生疮痍合席推骨鲠同袍背韦脂惟此两生者未易乌雄雌方生不言禄糠秕弗及之洪生虽干禄囊粟失所施去年雷泽地方今安笟箄溪寒果得鱼杯羹谅分遗惟兹方外老耐久敬不衰江空嵗云晚尚寄沽酒赀儒释事一家縁觉无两岐愿作如是观当如合分支续轩渠集卷三续轩渠集卷四钦定四库全书续轩渠集卷四元洪希文撰五言律诗咏竹幽轩多种竹绕径复依墙月弄三分色风吹一味香空堦翻箨下隙路引稍长客至休书刺嗔渠踏破苍访道士不遇翠壁无风到隂晴润茯苓松闗终日掩香火阁黄庭地僻丹炉在云深仙洞扃碧桃零落后衣袂带㣲馨洗砚作小陆笔先焚牀头破砚存石枯余墨晕池冻带氷痕涤去充鱼腹携来就兔园草𤣥吾岂敢聊复注孤鶱题隣居隣用万金买情亲分所宜隔墙唤拈琖炙烛戯弹碁春看两家栁朝蒸共灶梨如何阳勒辈拳手为麻池教儿子镛读礼诗敬长尊亲道工夫在小儿纲常千载礼章句五言诗讲习终成性周旋自中仪瓣香北溪老茅蕝请行之仙邑馆所书事桑麻繁以长绕舎翠沈沈茶臼疎林隔书帷陋巷深山禽谙客况风树助予吟牧竖来唿犊跫然空谷音谒华严毒海上人出城奚所适正值雨华时毒海老尊宿名山佳住持寺幽藏碧巘池暖动春澌为谢韩知客通名只用诗晓行途中书事㝠发昧所适东西觉惘然门敲村店酒钟落客津船猿叫荒山月鸡号墟里烟回思在家日日晏尚髙眠读杜拾遗老瓦盆戯作此翁坦率性长享瓮头春觞客终頽玉倾人懒注银干戈尘世泪风月草堂身赖尔有苏李情亲不厌贫薄薄酒黍酿固宜薄情亲意已多劝酬终不醉耕种岂徒劳交淡元无味颜衰赖尔酡明年废东作茶椀看云涛石屏磨琢虽云至宁非造化工飞峯横笔架立石峭屏风逺近青未了隂霾景不同仙源如可问我欲隠其中竹间鹤爱竹已成癖新添鹤有情霜毛仁者夀风韵圣之清乞母移来种将雏养得成嵗寒三益友须着我同行立秋暑退火西流炎云宿霭収亭臯才落叶天下己知秋律气随杓改蛩声傍枕啾短檠时节到时事迫人遒玉延着价羞蓣芋充饥胜粥饘切泥姑少试餐玉竟谁传蹯掌难为馔醍醐不直钱雪晴扶短鑱结伴过山前观海门观海难为水斯言亦㫖哉华嵩同培嵝河汉等涓埃官哨时旁午吴盐日徃来何曽瞻蜃气重叠起楼台独立雨后衡门立郊垧晚气清鸭头流水浄鱼尾断霞頳并舎开新酿平畴饷晚耕㣲吟扶楖栗信步自闲行自述二首扰扰百年内胡为劳此生酒因愁少进书为懒无成行笃群疑息心清百虑轻篇诗聊自述亦可发幽情自述亦自笑可嗟还可怜文穷縁智困道进为心坚嵗月惊童穉云山夺事权此身无滞碍对酒即超然信紫云任建宁㕘军终制抵莆莆民思其父有遗爱焉其父即中隠公也旧劳曽汗马子复仕王廷出处㕘周易操修一孝经逢人心自白知已眼终青大义明终始迟迟正竗龄连日雨不止千床浑湿透檐熘更无端马鬛一滴误鱼头万国寒老天縁底泣后土几时干闷聴应酣睡潇潇到夜阑少睡少睡多宵坐占星看碧虚病根常检㸃客气久消除清有焚香癖臞因服药疎眼前书未读肘后看方书一室雅有巢山癖诛茅葺数椽左图右阅史春诵夏鸣絃涉畹纫兰佩临流枕石眠何须学辟谷且作地行仙郊行天亦自多事一春劳应詶哺雏冲雨燕唤妇出林鸠有累俱闗抱无生始断愁忽逢林下士羞黙但低头禁马古人重马政遗法着姬公羁靮岂徒设舟车有不通负乗时所忌得失理难穷前辈骑牛好吾将立下风赠相士术乃法之巧求诸相益知脤观成子惰珮识献公离指背吾无取论心世有谁君看非相说未免半醇疵自省孔孟日杲杲吾徒甘晦沈每于供给际常有愧惭心人物有贤否山川无古今自怜居爨下畴昔荷知音龙华上人餽白粲报道龙华老驱车入市回如何迫嵗出端为餽年来香钵停留供朱门迤逦开也应怜范叔莫遣甑生埃椰子冠团团椰子实解剥付冠师体制羞龟殻文章笑鹿皮色頳犹带酒腹小尚能诗欲着东坡帽檐低不入时冠居衆形上吾独取椰为陶令巾漉酒山翁着接篱坚浑羞抹膝疎旷笑穿丝寄语资章甫今时彼一时铁拄杖傀同枯枿流传多阅人铸成一枝杖伴我百年身触石奔星火行氷碎玉璘赤藤尤可贵包褁若为珍五字吟雅颂久不作诗坛一例荒孰云城小小能出阵堂堂髙歩如漆离居鬓已霜李陵非雅士安敢擅河梁获稻云散水㣲茫千畦万陇黄罄腰劳日少鼓腹乐时长处处闻鸡犬家家足稻粱太平本无象新酿瓮头香秋后扇齐纨裁暑扇倐忽动清商嵗月老将至巾箱舎则藏时光岂衰歇世态苦炎凉年少不长好为言姬与姜社日九扈不废职勾龙诚有功业居四民次祀列百王中黍稷祈秋实羔豚乐嵗丰岂徒臣朔饱归遗细君同览镜戯作涂抹东西徧床头膏沐香恐为嗔老物不敢近新粧翻覆百年态凄凉数寸光道心无老少顦悴亦何伤述近懐呈诸庚老与君同甲子霜鬓白于银朋旧归新鬼干坤信老身干戈犹未替盘琖幸相亲句法如江鲍如何捄得贫林巡检景恵以闲散职官俾提封门新城诗以道意尧仁天广大涵育最为深仗义趋王事成城赖衆心氛祅如覆水俊乂岂懐金老眼看三箭天山报捷音对闷书事时危百忧集老退一身轻鼔角声悲壮城池势险倾柝繁严守备传遽急行程起看天河色何当见太平送侯㕘军公让秩满归三年江汉水洁白不缁尘纠群纪纲正亲民条件新舆人同此诵檐子不妨贫识取至公论官中竟一人上元日居城南书事城南读书地杖履徃来通菽水初心遂糟糠晚节同役车行业业眠鼓聴逢逢踰七又望八痴顽笑此翁郡倅敬斋公乃嗣自江西省奉檄便道省亲小诗奉谒郎君拜家庆捧檄綵衣荣别驾行寛恵同寮服老成珠瑰迷重寳兰茝袭芳名此去扶摇便冲天九万程癸已新春作盗贼生涯困回头尽战尘春来长是病老去不如人屋小香常集杯深酒尚醇何时洗兵甲同作太平民七十四吟视逺茫无见言哤聴不闻病于老偏厚眠向坐中分俯仰皆为累披吟不废勤偶逢强健日浄几一炉熏暖足婆寒冬夜无寐辗转漏声长只热一瓴水能销万瓦霜温柔聊自适趋附固其常更有孟光在髙年不下堂寄潘茂别后聴鸣艣君曽有宿期如何三阅月不寄一聨诗独立海山对相思沙鸟知端能乗兴否一苇谅非迟壬寅元日老天何省事元日又逢春盘饤青蒿细盃浮緑醑新儿孙长满眼天地一闲身志喜有新作犹疑笔有神五言排律雪榦上人过访诸山尊徳望三会老禅宗倚席闻𤣥论抽筳发鉅钟憩松经露滴坐石履云封山好遮来路尘牵絶徃踪悬车留雪涧筑室傍梅峯髙士幽禅着僧伽太白逢平生能事足竒遇素心从二民相为用如聆空谷跫輓仙邑陈小山先辈吾慕小山翁仙溪一鉅公奉亲严髓滫焚券恤贫穷鄂相辉日闰门正始风彼徂岐可路不霁水何虹千首牛腰重三封马鬛崇乡邻尽焦土䇄立负羁宫续轩渠集卷四续轩渠集卷五钦定四库全书续轩渠集卷五元洪希文撰七言律诗上题学士赵子昻近帖天马腾骧金褭蹏赤刀挥霍玉如泥词头已逼苏内翰纸背欠题王会稽墨帖楷书卑石鹤锦囊珍玩甚珠犀嗟予旧好应成癖过眼空怜五色迷书吕洞賔画像劒飞岳鄂过苍梧风骨昻藏美丈夫闲揖九阳供吐纳饱餐六气事嘘唿当年得遂金闺籍今日谁看野服图笑引天风毛髪动可能随我朗吟无春夜对花月璧月琼枝鬬好懐攀花邀月下瑶台娟娟夜色穿帘入冉冉天香扑袖来细酌微吟身自在行歌起舞影裵徊幸然等是无情物若是多情便可猜惜花阳艳亭台手自栽精神擡举待春回朝来不忍独倚树雨过那堪都委苔时不贷人如转烛事多败意且啣杯从来四美难并具云合佳人殊未来东牕小酌乌驭西沈兔魄升泰山失势已如氷百年略似梦长短一醉谁知时废兴与俗不谐尘世狭出门大笑暮江横从前壮气销磨尽浩浩凌云赋尚能观夏耘偶成苗穉才闻鵶舅唿东阡南亩尽农夫非其种者锄而去毋使蔓焉难以图滴滴尽沾禾下土穰穰行载斛中珠作劳归舎唿闾里共坐牛衣酒一壶客中遇寒食极目云飞落照邉北邙松栢久无烟麦饧偶尔思遗俗菽水时来记徃年宿业正愁带鸟归心生怕血啼鹃伯伦旷达称贤士身后何曽到九泉长到清明寒食时客懐如梦复如痴庭空月淡梨花少爨冷烟寒麦饭迟阻隔家山常入梦挨排节物可无诗暮年自是难为别非为栖身近子规桑柘村村已禁烟萧条井邑傍山前了无诗酒空三月如此时光又一年对景莺花如寄耳见人儿女倍澘然业儒不及为农好麦已登场蚕又眠予株守书室不觉有连日隂雨之闷一日移坐晴檐闻行者有快哉晴之语追味其言作诗志之一雨多时气积岚今朝红日照酣酣鎌腰四野农登麦盆手千家女煑蚕流水绕村澄似练逺山排闼碧于蓝此生漫不知蚕织坐窃陈编得少惭僧房借榻方外来㕘兠率天扫除习气道心坚任渠浮世千年兆借我空门一榻眼未晤至人存法乐且容髙士着幽禅吟成一笑客归去又结浮生半日縁老境五十光隂疾转车秋风落木客思家皮皴腰痛脚无力齿豁头童眼有花樗木散材多夀考寸田尺宅足生涯老彭八百成何事谩跨商周阅嵗华书家藏兰谱后华不纷披叶不尘幽贞闲淡出天成似凡非俗同标致入品分流别姓名南欲迎薰西避照晚常溉腻蚤浇清传君祕诀君牢记更取吾言质屈平夀峯翫月素娥准𠡠六丁擎下照尘寰似水晶河汉无云天万里溪山不夜月三更蓬莱弱水何曽隔玉宇琼楼无此明今夜夀峯峯絶顶与君端坐细推评夜月有客送酒马军持送走还僵剥琢先闻曲米香遮莫清风干石髓为招明月酌琼浆故人懽伯情千里玉女天公笑几塲歌罢短衣仍独速三人对影未渠央立春偶成玉烛光辉万象豪寛征幸不及吾曽鬓邉綵燕人情熟眼底土牛年纪髙软饼茧衣行白麦生丝缥线饤青蒿明年对此仍强健莫向樽前叹二毛雨不絶四月黄梅正熟时霏霏江雨宻如丝空堦如语互相答倦枕有闻宁不思家乐咸韶真送奏渚涯牛马竟谁知凄凉情况如何度拥被微吟工部诗七夕天上佳期乐未央河东帝子嫓牛郎登车闪烁云旗动开帐荧煌玉烛光此夜金针穿巧线明朝玉珮促行装经星不动谁当辨或脱朦胧恐未详秋声悚聴西南底不平触于金石碎鏦铮气回海岛波涛势令压邉庭人马声胆薄生憎牕纸擘梦回错被枕稜惊壮懐何事销磨尽宋玉中年白髪生糓城余航邉老人有能诗声于仆初未有平生之懽客甞于予诵其一聨半句脍炙人口客又诵仆近作以示余余遂赏音为忘年交怪怪竒竒诵数聨问谁所作是航邉世无贺监谁知白后有扬雄必爱元雪犬仓皇从末俗云龙追逐付前縁老天若借推敲便细叩吾翁肘后传长明灯沈沈古殿寂无闻破暗长明伴世尊日月犹知分昼夜雨风终不废晨昏传从佛国初来祖照见人生几世孙底似灵台光一㸃千灰万刼镇长存水车机事能移造化权车声轧轧响前川卷空龙骨层层浪活尽龟纹处处田堑板擿泥秪自苦桔橰缒石笑空悬青裾想是阿香女直欲乗之飞上天书斋独坐起看庭槐影屡移摊书独坐已移时文章起伏香分篆议论和同酒一巵贯蝨工深知学进屠龙技巧与心期千流万派徒纷尔喫𦂳源头要自知蒲萄走架龙须弱不支炎天待月立多时醍醐纵美输清滑璎珞虽圆让陆离珍异曽夸太冲赋累垂已入退之诗当年若得传方法博取凉州亦一竒野花浩荡韶光没坱垠不曽培植自敷荣青春绰约谁为主红粉娉婷不识名丽质似嫌鵶髻汚暗香空使蝶魂惊君看倾国倾城者岂尽名门阀阅生樱桃止渇青梅酸齿頬带香卢橘剥皮肤鲜明缀树漙甘露的皪倾盘泻寳珠穉子轻拈愁欲碎佳人未嚼已先无情知苦笋非佳伴𠡠断庖人莫入厨赠画史林心鉴写照龙章凤姿下云霠纎鳞弱羽惊飞沈神之所至妙为物面有不同宜鉴心世固期君于絶品谁当借我以全林明春阅厯还添闰整理行囊剰着金张翰昨夜西风忽忆吴邮亭长短想归途倦逰戢翼先翔鴈归兴驾言非为鲈时有未然当勇退形焉何苦为名拘故园且慰平生意更尽生前未尽壶仙邑馆所归溪行书触目杏花深处酒堪賖来访渔翁溪友家短堑插篱防鹿豕小舟牵网截鱼虾乡村畜牧连荒野墟落人烟阁浅沙自是昇平生聚久女郎共唱后庭花读秦隠士黄石公素书有原始正道求人之志本徳宗道遵义安礼六篇有秘戒不传于不道不神不圣不贤之人大抵不离于七国纵横余习非得于圣贤修齐治平之学识者当观取履初此翁知过万人余英雄自合传青史经济非由授素书大道圣贤无隠尔七篇仁义果何如坑焚若为防遗患可笑秦王计也疎傅氏招入馆既至翼早于牕壁间覩宋咸淳丁卯榜帖两翁芳躅焕然如目前事追慕久之因漫书四韵挟册升沈五十春及门虽晚此情亲韩欧榜帖家声旧孔孟诗书教思新笔砚不灵惭末学箕裘克绍异凡人两翁地下英灵在尚尔流芳壁上尘春半採花芳菲着雨便成苔问讯东君几日回闰月不曽花下去今朝偶到树邉来几何间濶莺偏老如此生疎蝶也猜流水时光容易过举头枝上已青梅海棠花品从来说海棠风流格调赛群芳渊材有恨空沙魇子美无言为发扬雨透臙脂添薄媚风摇银烛减辉光妙年若许寒梅聘世上应夸两洞房教小儿书懒诵吾伊教小童之无百指奈无功晴蛙合合鸣枯泽春鸟哑哑啭碧丛杕杜荒疎诚可笑楞严艰澁几时通安知来者非今日刮眼毋轻吴下蒙题仙游县酒家楼当时曽醉美人家帘幙春风响琵琶东野已仙闲日月子陵髙卧困龙蛇狂歌莫管唾壶缺草檄从教楯墨斜短箭南山曽射鹿可怜鬓髪已鬖髿风流想像太和楼雄跨依稀第一州凤去不来梧竹老芝焚未改涧潭秋曽惊饭颗少陵瘦岂为周南太史留出昼居夷从来有后人何用蹈轲丘传西畴谒学稼乃翁坟招预席平生欠识鲁山元幸及蟆陵与执膰崇土岂能埋此老余波尚可及诸孙薛任安敢同爵齿管鲍从知宿好存此饮与君须尽器可人春梦了无痕菜羹雨后过畦嫩甲长士夫此味未能忘筠笼采撷朝脯供土锉烹熬雨露香盐豉匀调仍㸃酪香粳细捣旋加姜老饕赋好人争诵唤醒欧生为洗狂朱陈村嫁娶图旧藏朱陈嫁娶二图绢素甚古上世寳之或以为近世名史所摹亦未可必近为有力者所取不能自保因以韩退之画记所云自释故併録之终老乡闗鬓似银贤哉惟有古丰民一时桃李随烟灭千载丹青絶世珍饯席樽罍风近古俟庭冠盖礼如新虽然未得韩公记已学唐人带入闽古谊于今尚有无摩挲老眼重嗟吁千年顾陆丹青手两姓朱陈嫁娶图要使丁壬传水火不将门户嫁崔卢料应合卺皆𤓰葛抵掌樽前笑老奴山行伤足尼父奔车岂复升长裾佩玉想仪刑封侯纵不能三甲载道如何可半丁跛鳖行行遭笑侮鸣禽句句欠叮咛敺之罟不知避蠢蠢胡为万物灵题灵巖广化寺招客东西窣堵波出城五里郁峩峩逰人争逐蚁九曲衲子分屯蜂一窠佳句不随飞鸟尽名山可想属僧多前修旧日读书地肯着吟翁坐具么废宅有感炎隆灭絶理之常对此毋庸重感伤亦有髙明瞰其室似无形气啸于梁一朝富贵浮云散千载英雄宰木苍后世何曽聚庐处阿房五里丽咸阳守嵗一首扫退隂凝万瓦霜儒家守嵗但如常沈香已带寅前气腊酒初闻子后香冻雪惊春先爆竹祥云夹日上扶桑熙熙民物皆生意天建皇畴福万方题清潭酒家楼平生汗漫子长游天地无私亦白头出旷刼来皆有数明真性外始无愁山川竟掩百年梦乌兔何曽两处囚信美终然匪吾土寒鵶飞去水悠悠水涨溪流㶑㶑碧粼粼失却孤舟野渡横万顷银山崖谷裂千堆雪屋路桥平盳眻不辨墨尘马跋扈争看赤尾鲸彩羽鸳鸯亦零落风流莫靠浪头清霉雨匝地莓苔色转苍空堦半月耳浪浪墨胶古瓦添新水衣醭熏炉换好香芳草蛙声喧处处黄梅雨脚漏牀牀新晴野水兼天濶无数轻桡倚岸傍水僊花薤叶葱珩短短枝香清韵絶水为肌月明夜色玉连锁露冷秋茎金屈巵感托洛神曽有赋品题湘女可无诗商量恰好海棠聘月老无人为主持夏政斋权府再举留莆郡镇守小诗志喜果然弓劒许留莆谁遣将军酷好儒作赋重游前赤壁题诗一笑再元都躬亲矢石劳王事手捧铜盘是丈夫坐讲唐虞成底事相看摩捋白髭须雪后小牕书事一室凌虚离世尘小牕风月足吟情空庭梅竹元冬缟大地山河白昼明火活泉清云乳乱灰深烟冷水沈清投闲置散应成癖分外吾侬断不营蒲萄性爱蒲萄䕃夏凉自扶短架接邻墙金珠璎珞星辰烂碧树珊瑚雨露光如琢如磨添滑腻不甘不酢带清香细吟马瑙龙须句多谢昌黎为发扬予暇日游城西天泉岩遂并山而西至石室戱作八句石室城西五里余石头路滑歩﨑岖世人自为浊恶染佛性何曽南北居邑屋鳞鳞多布缕僧寮落落半樵苏暮年自㑹安心法克伐都忘怨欲无食㯶笋主人请赋縁木求鱼无后灾黄虀未了已安排虽非龙种胚腪出犹得鵞黄醖借来味胜羶荤忘禁脔气含风露夺珠胎供僧留取归香积斋钵终然胜芥台山家馔客富盘飱菜把终叨地主恩且赏珍竒类鱼子莫将同异别龙孙羶腥幸免黄金错酩酊终同老瓦盆勿向朱门诧风味万钱一任饱鸡豚养拙戯作闲身长向拙中养养到白头宁不痴时好懒义西洛手事非谩捻晚唐髭痛渠因弄巧成此老我要将勤补之反闭柴门径投枕世间了事付羣儿次黄畊叟诗倡韵简族姪秀岩居士泉上伊谁作此亭诗成客散寂岩扄日经蒙悉山腰紫黛㸃波斯佛眼青浄业从渠华地种髙吟唤我俗縁醒即今想像髙堂赋何日连牀欵夜棂颂抛龎老浄名佳尘俗元无更出家青色何曽了齐鲁髙标直欲接裦斜壶中更有神仙药盆底从开顷刻花好是红崖标格在不妨留与世人夸春晚郊行书所见栁下经行不碍些莎平草软緑陂斜雨余溪涧浅深岸门外野棠红白花隔水明邉知晚照倚山尽处是谁家随他亭舘春皆好拟看东邻菓下车诗寄三山谔勒哲圗万户逹噜噶齐公叠序轩渠墨尚新每因见墨即懐人裹疮四战朝无暮脱体全归秋复春嵗月蹉跎嗟我老斗牛隠晦为谁神篇诗少寓嗣音意布鼓雷门喜有因呈孙佥事漳州抚谕回司绣衣斧钺扫欃枪崆峒腰䥥麦正黄瘴地溪山初见晛花时草木尚经霜氛祅窜伏无奸猾风宪操持有纪纲钝笔不堪模写力欲呈帐下倍惭惶观薛公鹤逸气昻藏迥出尘薛公画鹤俨如生已拚勾漏丹涂顶更费波斯黛㸃睛乍可使之侍轩几不堪骑去访蓬瀛清风动我小牕竹几误聴渠戞戞鸣断碑何代残碑仆地横难哉嗣守愧神灵莓苔剥落埋龟石日月侵寻瘗鹤铭千古英雄云影灭百年兴废草头青襄阳耆旧毋庸叹荆棘铜驼唤不醒莆田杨宰追理畅山祭田租粒奉谢三洪旧徳几犹存兴叹俄惊及雍门岂谓大田犹有稼可堪东郭已无墦斯文幸有千门庇古谊难忘一饭恩多谢彦伦知已厚吹嘘直欲送天阍种竹移得霜根趁雨栽墙隂踏破一方苔甫能引汝清风到未暇招渠俗子来猿讶便当书案立鹤知早避钓船回不妨更了嵗寒计早晚栽松兼种梅夏畦自锄荒秽种山西岂落为萁草欲迷六月骄阳焚赤地一生精力悴荒畦杞苗䔫甲黄而陨麦莳麻蒸翠未齐自笑艰难生理窄何由得酒醉如泥山中逢元夕雪后连朝快放晴料应灯火压城闉银花火树不知夜绣毂香轮欲夺春閴若无闻清管寂居然相对短檠新今年不带元宵分月色深山不负人首夏偶成春光恰好便分违一眺园林緑正肥幽草蚤闗牌印出浮花逺卸辔啣归蛙王踞坐楚歌发蝶使行成汉骑围快入时粧挑闼子已将絺绤换春衣雪髭计较营为百念轻独于此事未忘情功名不建头颅老日月如驰髀肉生齿尽摧残犹解啸身无宠辱又何惊幸然见道存真性却笑恒河数改更啖杞菊雷声殷殷草头青又见春风拂翠屏夜吠精神存下体日餐功効益頽龄雪𦵔细芼茶初熟盐䜴轻调酒半醒蚤办葛巾与芒屩明春要採首阳苓傅西畴恵诗次韵自从时世好新粧合合群蛙乱草堂谩道衡湘师栁子不闻江夏有黄香叵堪我老无儒术犹幸家传有义方未必便皆为驾说诸生好聴铎声扬香篆尘霏婆律屑旃檀四勿销宇泰寛昼几回文荣锦字夜炉养火伏金丹啜空茗椀云初动坐厌蒲团夜向阑俗虑湛然如止水试将心向此中安醒酒石园林逰翫足怡神木石平泉辇怪珍狎弄杯觞轻一石招徕湖海重千钧齁齁鼻息终頽玉飒飒天风为拂巾三万六千沈醉后未知转徙付何人谢林教授良佐寄油烟墨长跪看君遗鲤书感君嘉恵甚勤渠香煤几夜灯花落翠色一池云影舒诗病销磨遇虾蟹书讹编刬困虫鱼吟成裁答无牋翰凖拟挥题染素裾续轩渠集卷五续轩渠集卷六钦定四库全书续轩渠集卷六元洪希文撰七言律诗下过宁海祖居奉题屋壁示清甫姪水有源流木有根三洪余庆幸滋繁两家谱系同三世百载衣冠萃一门食旧岂能忘祖徳击鲜初不为盘飱留题屋壁非无意要示儿孙手泽存寄所懐曲阜孔世良几欲编诗寄所思离懐病思未能竒愁云长隔春天树好雨独来秋夜池伫立支羸扶楖栗相思排懑指鸱夷问天留取千寻绠深汲终须慰渇饥卖痴獃嵗尾年头一局棊欲抛钝滞竟安施不龟有药乖时好自荐无媒莫我知非敢衒人为佞也必求贤士亦沽之送穷乞巧皆名世叫卖痴獃未算痴腰背困倦累月四月十六夜对月需酒独酌杯杓逮明颇有竒効偶成一首独居孤愤意难忘对酒当歌且慨慷入髓无声非浪语到脐有効胜竒方暮年壮志豪犹在异县他乡气不常半睡半醒天欲曙盎然肢体暖如汤睡凫并睡双凫立水湄独拳鼎足自撑枝恬如李愬雪池夜牢似陈抟云岫时坦坦情知无毕弋欣欣物各有雄雌猥香倚玉甘同梦莫与孤鸾别鹤知清明游陈氏园亭村村花栁暗晴川百五时光过客然緑暗园林尚佳节清明亭馆自新烟喜逢熟食传遗俗怕着新衣学少年惆怅东栏花似雪人生底处胜樽前书近事振鬛长鸣衆马瘖回思当痛若为禁世无直道深藏舌归择清流重洗心雪日固无伤吠犬羽毛幸免作汤禽非非是是无庸辩侧聴林间快活吟送学録林良佐秩满归侍冷官暖况有谁知乗兴而来兴尽归薄俸尽堪供瘦马褐衫未必胜斑衣三年泮水芹无味八月秋风莼正肥紫帽翠壶才接壤相思莫遣寸心违糖霜春余甘蔗榨为浆色弄鵞儿浅浅黄金掌飞仙承瑞露板桥行客履新霜携来已见坚氷渐嚼过谁传餐玉方输与雪堂老居士牙盘玛瑙妙称杨百里奚妻间闗二国鬓成丝别去齐眉岂复知饭犊已登轩冕贵烹雌谁忆扊扅炊凄凉空作孤鸾操惆怅都忘五羖皮寄语诸公求利达幸毋遗讪及妻儿病起不觉离群旬浃间诸生惊顾瘦栾栾浮云蔽日身为累止水无波心自安甘寝有谁嘲废学苦吟无味劝加餐指挥牕外闲童子戯瓦先除古井澜题毛女像避世逃秦去不归见之时有猎中师饥肠所寄松为食寒骨偏纫槲作衣云鬓鬅鬙非宠日花容顦顇在宫时随风飘荡知何限似尔操心良独稀懒何心将相与王侯放浪形骸某水丘勘破世情如塞马略同心事仅沙鸥倾身障簏成何事开口饮醇良自谋坎止流行随所寓此身天地一虚舟手谈金人谨嘿口三缄时事祗应付手谈垓下骑围知项走南阳檄定笑刘龛黙推攻守筹应熟坐阅兴亡战自酣安石此时先意会故将别墅付羊昙心画六书之学不流传心画乌知所以然依类象形求意会左规右矩戒情迁蔡襄楷法人加敬张旭行书世号颠心正格君须有道当年笔谏有诚悬陪东泉郡公作霖料院雨登檝江水亭峩峩髙阁临江渚千古惊涛拍石矶瓦栋龟鱼知客至水天霞䳱背人飞奔流电激玻瓈碎㶑滟风生杖屦㣲文采风流旧朝士岳阳景物尚依依次周介福陈仲敷拉游乌石山韵闻道诗来仔细看知君聨骑共游山才髙不在欧苏下国小难居齐楚间间气不随豪杰尽和歌始觉性情悭故家天目犹无恙何日相期执手还仙邑双林温泉与馆所相距数里予老不欲徃因想像为赋髙唐鸿蒙喣气妙氲氤槐火焚脉脉新脱兔知非机上肉惊鱼幸免釜中鳞涤瑕要识隂阳炭解冻能回涧谷春得似舞雩童冠日不妨也作浴沂人送穷发轫祗携一束书可堪排笑有捓揄得非其道不去也赠若以文几谄乎韩谓五穷随暑湿栁云六极屏荒隅赋文送逐毋庸悔独欠欷歔戯大儒闻杜鹃窜伏穷荒徃事非迩来何事与心违空山信宿歌有客故国凄凉赋式㣲芳草断魂终惜别嫣红啼血欲安归多情何似乌衣客尽日茅檐傍主飞蜜蜂闲倚阑干春昼长逰蜂几案窃残香经营为国心徒赤辛苦无官腰自黄不避雨风终日出长随潮汐两衙忙风檐乳燕将黄口要汝充饥慎自防西山晚对颇爽气偶成一首扇摇落日渐昏黄目送栖鵶接翅忙宇宙山川明歴歴古今贤哲逝茫茫悲歌拄笏追陈迹长啸携笻逗晚凉擘划戴符钱十万吾生从此足徜徉幽居一向山公谢不才悄无俗士踏苍苔旧书余草风搜遍好树开花月送来老境道心殊觉长盛年客气已全灰虚廊徙倚无聊赖时复唿儿贳一杯吾庐不竞锥刀不近名野人逸兴在林垧琴台侧畔窥明镜瓮牖中间列画屏扶老过邻携鹤膝乗闲教子读牛经青铜三百买一斗自醉有时还自醒东牕小酌赤丸白璧走西东眼底儿童忽作翁楚汉果云谁得失曹刘若箇是英雄一樽径醉何妨我万事随宜但酌中雨过前湖陂水满披衣且去理孤篷止酌几人躭酒失骄慵可怪香山作酒功谬误岂宜溲殿上沈酣谁遣入裈中矢辞所见耽狂药重罚应须出羖童自是今朝真止矣不成世只有陶公夜读烧松明昼诵何如夜诵専幸然新禁弛松烟铜盘流㶆焚膏木竹简劳形校蠧编徃训难明前绪坠古今不死此心传齐奴薪蜡豪相尚深院唿卢未肯眠艾天师飞符走墨浄妖氛诵五千言道徳尊稽首星辰辞玉局托身蒿艾上朱门綵丝牢系佳人臂短些难招屈子魂孔户知无邪可辟治书余暇笑开樽酒熟戱作问天吾道几时行卖与光隂等践更小杓夜瓶寒有力大江春水滑无声几何铛足需炊熟已向刀头卜去程却悔芸人成底事长年谷口废儿耕醉乡二首此乡旷荡邈无垠土气和平厚以醇但见八荒皆我闼谁知四体是人身为贤为圣安时论无爱无憎乐性真莫道温柔能益老请君择里必亲仁醉乡话靶近诙谐亦有先生为此来谒帝本求为酒郡礼贤更要筑糟台颂传居易何加矣记辱无功亦伟哉况值清时无户税与君执手且衔盃七月初六夜翫河汉作星灯月烛两荧煌上界神仙事正忙河鼓明朝开绮席天孙今夜试新粧遥怜凡圣皆如戯或说朦胧似未详却笑羣儿争拊缶钧天岂是欠宫商莆田王主簿馆予祖居未曽觌面府委游洋覆实宿予馆所小诗奉简山谷萦行势似蛇藤萝深处见人家大贤端若鸾栖棘小卒恬无犬吠花捧檄周旋严所指按图审覈断无差此行不至空归去已识江州老孟嘉鸡豚社田翁逼社喧鼓鼙携糕送酒遍东西土公志喜催行雨邻叟相扶尽醉泥鸡唱茅茨生事足蚕眠曲箔女红齐问天乞得时官好随分山林尽可栖朱千户自京归几年食玉桂为薪不染京华一㸃尘孤鴈旅懐沙漠雪蹇驴诗思灞桥春纡朱喜换头衔旧衣锦荣归鬓髪新海宴河清予日望与君同作太平人辛夘春仲子鼎以铢絫之赀粗营朱紫坊方佥判旧庐为翁媪终老之计予嘉其志为赋八句志喜巷北巷南四十年卜居朱紫此辉聨世途如许谁三让吾道非邪竟九迁老屋茍安何陋有穉孙虽晚亦欣然问天但乞身强徤余事都拈在一邉甲午九月病中闻广化寺为赣泉贼人所残枕上书事烽火连年胆气摧张天飞焰尽炲煤从来岐路多悲泣似此禅宫亦刼灰群丑尽多𠢐面去渠魁更看斫头来又添一様新人物韩信张良岂异哉望月百年鼎足又逢秋欲掩西牕更少留要看蛾眉圆似镜絶怜兔魄曲如钩豪来捉海供吞吸醉后唿天共唱詶更待一轮光满夜重擕醁上南楼竹䶉未让鸱夷说滑稽生于野径杂山蹊香肌圆滑西施乳膏腹彭亨仲颕脐九死不辞羞几肉一生无负饱茅荑回思食鴈有何好笑杀将军识自低春晚同数客游灵巖广化寺书所见塔外青山匝四围涧邉流水绕松扉白云一坞僧长住红杏数枝春渐归雨足人牛耕旷野山深鸟雀咔晴晖长廊响屧皆明禁口自忘言心自非客中过重九半百光隂似箭催瘦笻那更陟崔嵬幸然白髪饶人得遮莫黄花䟎客开拟把琴书先摆拨不妨诗酒恣裴徊陶儿自可篮舆举莫管王宏来不来辛夘营郡西夀域二圹小诗志喜皆仲子之费遂良须鬓久成翁大块劳形一梦中山费已偿钱百万墟声只隔瀼西东浮名何有卿郎异大觉须将旦夜同碣石大书作村校腼然犹不愧三洪聴贾妇琵琶四絃无语掩胸弹紫锦双条泪未干心促不调絃索慢指柔欲控琵琶难酒船屡换春酣宴银烛髙烧夜向阑欲问乌孙有遗谱惜无贤者仕伶官张録事克明席间赋墨梅冻裂孤山雪作堆招魂短些待谁来无文与可乌知月有楮先生合伴梅疎影蚤知争脍炙素衣应悔染尘埃新欢已饱张侯徳佳句谁堪共谢裁荳粥南山收併两三区食力无惭供晓餔甘味加饴滑似瀡香粳胜玉輭如酥季伦方法咄嗟办文叔艰危顷刻苏大杓吾侬分口数熈熈鼓腹恣欢唿暑雨炎赫难堪暑气袢令人嚬蹙废加餐骄阳故作三秋热甘泽能令六月寒沟浍惔焚皆荡涤川原霡霂免焦干一番凉思来牕几赢得披吟到夜阑橙黄甘陆吉未经霜喜见团圆寸黄任土不随淮海贡开苞便压洞庭香侑樽顿觉杯盘爽薰袖偏宜箧笥藏实在南州成底事金门早入近恩光书倭人折叠扇异域憎怜或不通云胡寒暑此心同卷舒黙寓行藏意绘画深知采色工范笔何妨书大暑规尘莫遣污清风银光倘可求番幅溟涨堪供笔力雄黜官书以诫世未会羊肠世路艰居家那得比居官布衣差胜轩裳好食禄何如田亩安狭世出门如有碍达人当道但从寛前修法语君知否留取功名久逺看林提举子木序予轩渠续集小诗奉谢饱饭曽闻细和陶续凫断鹤笑徒劳斵轮幸有家傅在澼絖争如水战髙魏勃勇人犹惴慄麻姑妙手若爬搔怜曹桧成邦陋深辱明公一字褒壬辰冬十一月官筑城垣罢吏梁贼者起衆坟石而筑之将西山十八大夫坟西畔国谕公坟开穴见棺讼之于路呈诸郡公卜兆城西二百年雍门兴感涕澘然凄其死者无归地羞与讐人共戴天古塜亨衢多取石单民弱户亦科钱国朝典制明如镜愿赐推恩及九泉呈袁经歴公道权衡执法平穴人坟墓事非轻水丘尽是钓游处雨露宁无悽怆情附势假威从计得扬眉吐气待时清山禽谩不知人事句句哥哥怎解行梁贼为郡公所榜击郡士庶咸称快焉仍令重新坟墓以杜其词小诗志喜示诸子姪辈郡公冯怒迅雷振搒击姦兇见若神几世鍊形遭一厄百年真宅要重新云仍忍辱甘藏舌父子衔寃独奋身周鲁他年拜前后庶几无愧塜中人甲午再经理井亭室自朱紫荆扉且移居城南壮无尤怨老无嫌赢得须眉白雪添栗里石田芜秽久东屯茅屋徃来兼时方多事蛇添足老甚无能兔失尖闾里况逢饥馑嵗虀盐麄粝也应甜藏旧扇忆昔相从懐袖中炎云烈日与君同不曽少变罗纨色为有深藏箧笥功觌面再逢君子日倾心时有故人风谁云憔悴羞相见请问相如头白翁幽兰芳草推兰作长雄长身大叶耸丛丛崑崙琼树风摇碧勾漏丹砂露滴红屈子手纫曽作佩渊材鼻塞曷由通虽非桃李春风面名在离骚九畹中輓方学録若梅五十余年一梦新慈亲哭囝若为情壻身本是王郎子宅相终期寗氏甥岂意悲风生玉树好携明月看蓉城封胡羯末皆能世人道寒梅复着英喜八同知自温陵回治卿云又迓使君车和气相传蔼八壶怪底欢声出芒芴从来善政敏蒲芦云旗猎猎空机杼雷鼓冬冬桚路衢千里耄倪都感徳也蒙色笑及吾儒陈畊道先生任广南恩平巡检再调韶州案牍莆士夫赠语盈轴书于卷末纷纷海气接朱垠南望宣溪自此分甫也诸侯老賔客广云霸尉旧将军煑茶又吸韶阳水拈酒长懐日暮云留与乡人作佳様好持赤帜植斯文送莆田原道公赴漕司经歴唱彻阳闗酒满斟以言为赠意弥深尽将学道爱人意散作推诚事长心白草青烟知起灶红莲緑水聴鸣琴弊车羸马真消息此语名贤传至今輓仙邑阳山张处士勤于生事俭于身婣睦同宗靡间亲亟返圭田存伏腊惯分歉粟活乡邻人将竞睹燕山桂天不慭遗庄氏椿逺寄西风一掬泪为君洒向素车尘丁酉自夀每笑王裒废蓼莪劬劳子职合如何年过绛县垂垂老日伴青州皓皓歌懒学时粧随世好厌将老眼阅人多祝天海宴河清了子父熙熙安乐窝糖霜凳豆鲜明透水晶南州气煖体寒凝甘香逺敌汉宫露清冽难为凌室氷齿頬一时増爽快襟懐六月解炎蒸玉环昨夜方中酒渇肺相逢喜可胜次韵贯齐万户舆疾抵莆三阅月有孤愤之作四序荣枯春复秋人生底处独无愁班班忠孝有如此衮衮公侯来未休鹓凤固宜抛腐䑕族良未始见全牛凌烟正观多勲旧万古箕山一许由新秋客中一望澄江欲尽头乡闗断絶使人愁江山辽邈英雄老河汉微茫天地秋蛩助吟声风淅淅鴈传客信水悠悠眼前有句懐王粲烟树重重倦倚楼呈卢照磨博士三年坐绛纱诸生馆下论无譁礼罗温石得名士官族崔卢是世家瘦马重来暗旧路緑池晚对冒朱华自怜不俊淹廊庑独抱遗经阅嵗华赠徐邦献馆吴塘东道主郭氏奎星绚烂烛天明喜子韶年见太平蚕茧纸中留墨蹟沈香火底着书声竹风拂席吟懐畅梅月横牕客梦清特起诗书欣有托令人慨叹忆徐卿送林信玉馆仙溪祖父通家道本同夜牕灯火徃来通聨登桂籍芳犹在初筮桐乡爱未终我老斯文犹可与子行吾道已云东为言坎井偶然耳否泰相仍岂有穷庚子儿生孙伦小诗志喜年过八夀耆颐喜气重重我自知鹤髪满簪留老眼龙钟扶杖看孙枝山川气数时当复父祖诗书泽未衰异日成名身外事且唿樽酒且吟诗自和生孙韵鹤诞须观胎化时长鸣戛戛九臯知瑞蓂恰好开千叶仙桂初看放一枝意有可人供一笑髪无到耳未全衰挑灯更作蝇头字自和生孙志喜诗小孙伦试晬戯赠八句仙桂飘香浄洒尘天风吹下玉麒麟诗书固是吾家事门地无惭汝后人义手低头长作揖挽须坐膝孰能嗔祝伦长大破万卷献赋当为席上珍壬寅冬十一月诞次孙阿任小诗志喜二难兄弟未甞无愿祝儿孙善友于共羡明珠生老蚌尚容余齿看于菟诗述好懐呈佛出酒逢佳客向邻酤亟唤陟釐濡葛笔便书乐论付官奴续轩渠集卷六续轩渠集卷七钦定四库全书续轩渠集卷七元洪希文撰五言絶句赠东园方子敬弃儒学医出门谢孔周面壁说神农莫道上池水根源洙泗中父师传肘后非桂亦非葠珍重不龟药毋劳售百金牡丹虽异山林质生于水竹涯只今争富丽唤作洛阳花国色酣朝酒天香散晓风荒村蜂与蝶老死菜花丛芍药曾将菩萨面惯对翰林翁茅屋竹篱短深惭烁烁红当阶娇拂席傍砌醉凭栏若定乘龙壻应湏尚牡丹瑞香花盛开锦织麒麟瑞炉熏笃耨香就将相并比阁笔费平章石崇饶锦障韩寿爱囊香二物吾无取看花意不忘僧舍酒邉有陈杂果品中有青杏甚竒客或以为梅或以为杏因嚼一颗酽甚牙龂而止戏成一絶杏与梅同谱连根庾岭中要论名实处马异与卢仝书画扇雨湿梨花重苖荣鵶舅鸣墨池并雪岭此日得同行世上无名鸟人间絶色花始知天地阔未尽入唐家歳暮吟师门曽立雪亲舍屡瞻云二事事如一晨昏一炷熏春旱得雨桑田犹牧地秧陇尚蔬畦更有忧春事声声怨竹鸡风竹风入篔筜谷长驱翠浪平居然龙种异还作战涛声春雪东风犹㾕花事匕䦨珊未便平平过须饶早晚寒古别离曲与郎新别离问郎来何时似嫌别时早莫恨归来迟夜读无油薪蜡岂丰崇囊萤何啬𦙍贫固士之常书亦天所靳夜坐偶书灯晦客无寐牀空夜不眠凄凉心下事月到小牕前六言絶句东西舍语予愿凿壁分光予思古人有无损子明之语遂从其请戯成六言有目愿见种色凿壁幸分余光彼量汪汪千顷我闼洞洞八荒七言絶句上双燕复来松篁摇落柳条新巷陌寻常易得春江左风流诸子弟也随飞燕傍他人隣曲亲涤床头老瓦盆自烧笋蕨当盘飱拾遗田父平生友共醉相同卧竹根春怨又见家山呌杜鹃良人飘泊几经年去年花谢今年好闲对花枝思惘然溪边女松粉飘黄落细花高崖坠石立平沙门前一带寒流水两两青裙自沤麻两上元连年盗贼未全収夜作松明当㸃油上界真仙怜下士高悬明月作灯毬陈绍祖许㠯方竹杖小诗索之见说杉溪溪水傍几年方竹色苍苍自惭不是红颜日助我闲吟绕曲廊安排鹤膝挑囊去凖拟龙钟信杖扶此是吾侬闲受用不求冩入葛陂图仆老户有客欵子持示羽客杨逢賔归闽省亲序迺天师太𤣥老仙笔也予披读数四书眼为明且嘉杨生蚤尝及门曾未几见遂寄踪老子法中所谓六经外有此良友际遇公卿清誉可掬生慎励前操必有如韩退之送张道士所云者赆㠯四絶少答来贶忆昔青衿墙屏间造门已见着黄冠从来孔李无殊教大道流行执两端上界仙官戯篆文飘飘鸾鹤下层云瓣香玩索心语口所得于今过所闻令伯陈情世尚传持归数幅尽佳篇游神句法元清浄况此仙翁𤣥又𤣥天目山头几叶孙入闽端为避尘喧蹉跎半世成何事又拟携家隐鹿门戊寅再馆寿峯重游吴真人祠下书㠯二絶忆昔题诗寄洞仙穉松初种已叅天道人不识飞腾术面壁看书又十年石髓重来尚未干汲泉煑石对溪山担头书劒仍携幼分是闲人未许闲番菊黄金㸃缀碧丛丛不与东篱住贯同毕竟秋官员数满朅来借注在春风八月十三夜登刘氏望逺楼翫月绣牕䟽户透玲珑上界星辰咫尺通四顾水天银一色分明人在广寒宫无题二八当筵舞柘枝东涂西抹赛新竒而今粉暗臙脂冷懒去翻腾十様眉对花月作花开人醉月婵姢月满花香人少年三絶偶然成一笑人生何处佀樽前田舍曲杏花开后雨如烟燕子来时水满川眉雪老翁刍一束肩犁扶犊出新田素馨翡翠帘栊玊雪容内家装东道家风裴囘顾影精神爽恍是香魂返汉宫明皇太真避暑按乐图三絶供奉清平进雅歌梨园张乐奏云和不知听得新翻曲差胜名臣金镜磨已副氷盆金粟𤓰旋调雪水试凉茶宫娃未觧君恩暖尚引青罂汲井花日晏朝囘机务停雪衣口嘴许惺惺侍臣更有能言者自是无人进掖庭云坡李权府暇日持示画马及刺绣伤春二图俱可爱索诗各书㠯一絶曾从平步籋云端耿耿方曈照影寒岂但晋人存马癖一朝三索画图看坐绣香罗枉却春停针不语倍伤神此身不及双飞燕飞去飞来不属人寄题囊山寺海月堂粟佀风䑺海佀杯襌宫高倚碧崔嵬琴声销歇诗寥落沧海依然驾月来周广文别莆且半载地逺不及奉状适有诗自杭简莆诸老离索之怀见于言外次韵奉谢聊发千里一笑归时烟栁正春腴官况邯郸昨梦余莫问长卿山逺近逢人便问马相如轩渠许序索诗催别后东园不寄来几度将心付潮去夜深和月又飞来书陈希夷睡图卜世劳神又卜年先生鼾息正喧喧属猪骨冷山河换石枕簔衣尚晏然雪毬花雪里谁将玉刻成天仙午夜集羣英醉翁眼底多清识不入无双作伴行宪副赵公建言郑夹漈先生宜立书院书卷后遗文藏山草木香七畧未足所见长何年缙绅遂朝请墨书飞下中书堂秀巖道人予族子也竟未相识近养晦于翠壶之下求诗以为闻觉之助书以四絶其一问讯黄畊叟老人云巖栖得月伴晨昏莲社相依一片云勤礼金僊修白业翠壶侧畔两洪君梵呗㣲言心黙觧具书宻义手曾抄长年分喫阇梨饭耐可全将俗累抛天目山头百丈竿戯衫卸了下严湍即今谱系漫漶甚相见途人一例看父行今谁更典刑近闻犹觧主诗盟数茎留取隄防老莫苦沉吟学后生续轩渠集卷七续轩渠集卷八钦定四库全书续轩渠集卷八元洪希文撰七言絶句下张叅军克明席上出歌妓蹋筵主人索诗赠之口占一絶歌喉圆转聨珠贯舞袖郎当散綵霞记得乐天诗句好醉娇无力牡丹花闲适看书无味又看山门对云林尽日闲俗客不来无一事只将诗酒自怡颜寄题化邑刚中上人南湖十咏诗卷后秀色凝眸若可餐前修讲道此交驩世人自不能容物却笑空门布袋寛山蹊荒径草芊芊幻影云空思杳然自是至人尘垢灭一潭寒玊泠无烟神物蜿蜒黒处蟠兴云致雨执其关虽然变化通㝠漠来就高僧叩大还需老当年别此峯山空鬼哭道塲空阇梨不及于蒐智独守空山几刼中城西晚步携小儿书所见隣墙请火草烧緼旋买新刍洗瓦盆招得牛医无管待伏雌生瘠当盘飱乍见长鱼冲壑去又逢白鹭入城来明知不是池笼物佀我奔驰有为哉欵竹携壶过畧彴吟梅折简召嶙峋短靴低底谁知我且作游山弄水人书传徳阳教授所居精舍洛阳城里玊川宅光范门中宰相书何事春风浑忘却莓苔还佀野人居发蒙指画之无教小儿吾伊半日出声迟九经四十八万字何日谈论底藴时老慵安眠得法江河运自唱无詶风雪闲不是相遭皆澹泊如何消得鬓毛斑万事无营已雪颠黄庭一卷足长年金丹九转工夫宻荆棘不生身自仙幽居柴门掩断径生苔坐阅东君几徃囘看尽床书无客到残花风送过墻来投老安闲世味踈深深水竹葺幽居床头昨夜风吹落多是经年未报书恠石欱歕云雷来月窟翥骖虬凤下天台汉唐池馆多禾黍何佀山林卧緑苔夜起闻兰坐至三更方就枕为赋二絶百草离离感异芳时乎不遇亦何伤谁人笔底有香字请为猗兰续后章香透踈帘梦自知斑红健碧鬬清竒絶如恵可初寻佛半夜中庭立雪时病眼少甦巖电今朝幸了然迩来一月废书眠问天乞得明如月朗诵今生未见篇野兴干没无营懒出门残书束阁且开樽此生佀与渠无分得意开时眼便昏懒起香冷衣篝烬冷灰酒销斗帐晓星催诗钩搭在樱桃树怕雨飘残哄下来老病昻藏被酒欺痴儿顽钝晓书迟扶头送得出门去已是黄鸡粥熟时过登春台书事我来弔古土成堆刻桷题名梦已灰欲问前朝兴废事鹧鸪飞上垝垣来烧香偈子二絶不学瞿昙不学仙暮年转觉道心坚老人自有安心法深炷炉熏断俗縁醉舞狂吟忆少年逡巡七十已华颠麄茶淡饭随縁过细读黄庭内外篇春隂二絶衣绽重瞻桑沃沃食空还喜麦芃芃谁知饱暖生民意只在春隂春雨中桑扈知时劝课频竹鸡带雨殢行人为言农畆耕桑者何事不知桃李春赠龙华横海老襌説有谈空复造𤣥从来高士着幽襌六经外岂无豪杰始信天中别有天行脚东南大海波瓣香叅礼诺讵罗归来诵得汤休句鴈荡龙湫云雨多首夏翠柄纎纎袅鹿葱石榴明艶带猩红繁隂刬地难幽独须倩竒花暖碧丛东溟讲师主縁囊山梵王宫殿辉金碧佛子旛竖绮罗迎得法筵龙象去辟支巖下笑呵呵信云坡权府游梅峯僧舍观牡丹韵包藏炫燿已全开夘酒初酣露醉腮要识本来真靣目请从花地问如来书城西寿藏文笔峯高阁暮烟市桥山崦接西边撒开甲子百二十且住人间作地仙寒食途中书事去年召募赴霞城尘暗貔貅百万兵又是去年去时节数声啼鸟断人行二月梅花夺得氷姿过歳华逺离尘垢逈堪夸即今年少多脂粉只恐春光不称花辛未馆洋尾李氏主人西隐出示族谱自谈族谱之盛俾书其后云唐李难将庶姓同族莆支派有由从𤣥元老子称皇帝几担担来桐叶封春晴鹧鸪声歇日曈昽山谷溪桥暖信通花栁村村自生意青鞋布袜逐春风温故长途瘦马徧驰驱时不来兮一束书四十余年心力瘁而今熟路驾轻车访僧不遇厌踏红尘滚滚中昼长来此听风松溪深毕竟浮杯渡门倩白云封几重故人餽麞久啖芜菁分寂寥故人分佀意迢迢并刀浅割香臕腻几载深山食药苖缾中梅花为恐寒林冻雪侵朅来棐几伴闲吟世途噂踏谁知已頼有梅花识此心评梅花赋予幼读皮学士桃花赋皮尝讥宋文辞婉媚不类其为人予以为然常恨未见广平之为赋也暇日搜索羣书因得寓目观其颠倒困踬厉志自许于此有以破平生之疑焉盖广平之作非徒赋也所遇阨穷而不悯非斯人欤思而不怨正得楚骚之体为各赋一絶以俟来者甘遯荒崕寂寞滨不随兰蕙入芳尘阨穷不变平生节饿死商山仅一人评桃花赋梅花赋体恨轻清赋就桃花要入评妬女艶姬多㸃汚桃花千载恨难平雨过山行书触目日暮雨晴云出溪泓澄九折净无泥渇虹下饮喉吻动隔影双双啼竹鸡至正庚子十一月二十七日梦中作子尝暇日读前贤梦中得句或觉而足成之常以为迂忽于是夜梦与前埭林学成相聚视其书几上有二絶句以钓鱼为题中间有小鱼巨鳞为韵予语曰小鹿角为小鱼以金鳞胜巨鳞辄书一絶以遗之既觉而忘学成二絶不知胡然作此语也书以记之烟波荡荡寄闲身筐筥携归色佀银莫笑江湖钓竿子担头挂得两金鳞监郡公诞晨口号二首昨夜钧天现角亢台星侧畔助辉光偏为天下苍生福于万斯年寿万方翘企长安捧寿巵华筵迟后未为迟诗翁何以为公寿吟得新诗当寿仪问讯泉上人释门老年相先后各华颠二老风流岂偶然约到松林闲半日茶烟轻飏落花前予耋耄之年己巳仲冬前一夜枕上半醒睡作甚矣吾衰只自知挥毫顿减少年时囘思四十年前事翁季烧灯夜鍜诗续轩渠集卷八续轩渠集卷九钦定四库全书续轩渠集卷九元洪希文撰词调八声甘州秋光如此摧落堪嗟菊颕正新黄对逺山如画残霞佀缕澹澹烟光恠得数声喜鹊好语绕山墻报道皇华使载酒登岗囘望碧云深处凛绣衣霄汉玊斧光铓况幙中二客辣手试风霜看醉醺龙蛇走笔借时人脍炙齿牙香侬才薄如何七歩急就成章临江仙欲借明光无问处野懐雅趣林丘不妨枕漱事迟留千巖如竞秀万壑欲争流月观风䑓随处好顿令热恼全収一觞一咏足清逰世情看白发心事付沙鸥阮郎归养茶火候不须忙温温深盖藏不寒不煖要如常酒醒闻蒻香除冷湿喣春阳茶家方法良斯言所可得而详前头道路长海棠春青门瓜地连芳草富贵不来年少老雨露不曾偏颜色天然好掲来就把并刀破粟様生金圆颗颗细味杜陵诗慰我怀枯藁浣溪沙独坐书斋日正中平生三昧试茶功起看水火自争雄势挟怒涛翻急雪韵胜甘露透香风晚凉月色照青松清平乐风随车走唤做天公不试运州黎高下手砂砾秕穅前后谁言天籁难移即今神柄谁持若问红炉㸃雪从来理慾分岐鹊桥仙山容叠翠水光拖练澎湃奔腾逺势输他心匠动机舂应笑杀伯鸾左计引渠激水连房凿臼擣尽穅和秕朝朝暮暮不曾闲又岂问丰年歉歳桃源忆故人西风摇落梧桐井气入韩堂凄冷百鍊江心铜镜照尽鸾孤影利锥早脱囊中颕跃冶怎逃顽矿独抱素心谁省漏瓮劳修绠青门引白日沉沉永棋局闲寻清兴两贤既不为山河强分南北黒白交成阵雌雄未决谁能省势若曹刘竞英雄到底谁是劝君动也何如静品令旋碾龙团试要着琖无留腻矞云献瑞乳花鬬巧松风飘沸为致中情多谢故人千里泉香品异逈休把寻常比啜过惟有自知不带人间火气心许云谁太尉党家有妓鹧鸪天万顷玻瓈浩荡秋桃花小岸蓼花洲春风秋月等闲度雨笠烟簔得自由移桂棹下纶钩功名利禄不须求得鱼换了茅柴讫船放长江自在流如梦令四月朱樱乍熟甘露一般清味禽觜夺将来卸在赤牙盘里何似何佀清浄摩尼珠子踏莎行风掠寒条雪封冻蕋行人蚁冻荒崖里千巖万壑白皑皑孤红杰出真堪美生类殱夷芳心销歇𤣥㝠漏洩春生意冲寒折得一枝来徐熈畵底应难比沁园春农乐丰年击壤西东千仓腐红正火剂漫山丹青炫转朱华冐水云锦缤纷钟秀燕山分符壶峤郁郁葱葱初度辰人争道是卿云甘露毓瑞储精公余玊麈纶巾逺赛过唐贤几辈行看笔军扫阵羊欣给役诗工缀锦王翰求隣咀嚼羣经搜罗百史办下工夫日日新东泉水愿永霑学海混混涯津水龙吟一年两度中秋这囘初度尤堪喜蓂生二叶荷开十丈荔丹千里令肃貔貅业安畎亩戍安隍垒况莆民截镫帅垣攽檄人懽恱雷声起自古将门出将贵三品腰金绶紫它年领取英公官职黄公年纪綵袖翩翩慈帏强健诸孙环侍侍婆婆酒醺呵笑花下含饴要戯浣溪沙入室天然恼病禅打窓风雨闷吟仙归心一㸃落灯前犹有十三楼上酒可无三百杖头钱一年心老一年年栁梢青问讯梨花不知还觧更几番风雨打黄昏泥香白雪愁与谁同可堪凤懒莺慵飞不到萧娘镜中望断碧山恨迷芳草春太匆匆玊楼春燕语垂杨春又暮徃事空随流水去当时杰句倩谁题尘壁只今无着处酒债寻常随所寓烟竹风花堪笑语偷闲将学少年逰终不佀邯郸故步水龙吟降庭佳气葱葱辉聨南极光如昼门弧纪瑞华筵开宴兜离仙奏梨枣功深汞铅诀秘内丹初就嚥壶中日月放懐诗酒这安乐窝中叟梦语喧传万口况鸡林有人亲售当家句律早传骥子孙枝又秀自愧长文逺离车膝几时囘首料得今朝懽笑大家拜舞外翁千寿齐天乐山隂文㑹才三日怀陈迹都如扫郁郁葱葱融融溢溢和气偏薰瑶草春光未老便撒放莺花收囘梨枣醉嚥霞浆寿峰侧畔神仙岛墙屏翩翩学子总芝兰玊树映人娟好徳耀新归子平毕娶来歳掌珠可抱名缰利鎻任禄食千钟位登八座贵不如闲与儿郎自傚满庭芳卓卓声名英英人物翠壶肯蹔遨逰与君聚散鸿燕自春秋位置六曹上客挥洒处文彩风流莼鲈好故乡入梦留不住东州骅骝从此去嘶鸣北向志气悠悠指燕台路近唾手公侯料想春风得意醉眠韦杜最高楼天付与男儿事业姓字覆金瓯贺新郎今日知何日听瑶池西来青鸟宻传消息阿母临行宣曼倩留取蟠桃休喫因则甚鸾骖未出约待西方无量寿贺西家大隐开华席蓬莱岛神仙客壶公满眼春光溢正千花万草薰人芳菲红碧快意长江都是酒放出韩湘竒术况两鬓苍苍如漆记得晋公留好语二三百歳有何难划耐松柏坚金石倦寻芳卧鸭炉邉翔鸳屏底正断肠处烟草风花粧㸃春愁无数贪睡海棠酣晕脸欹眠杨栁狂飞絮倚东风子规呌月乱莺啼树尽逰赏吞花卧酒握月担风谁诉离绪镜里朱颜还被青春领去簌簌红飞愁万㸃丝丝緑织愁千缕这光隂那堪几番风雨念奴娇月华佀水正同云天气流光如烁泠气射人寒㾕走下深帘重幕十二琼楼三千玊斧手冻慿谁斸乗鸾女子为伊再三惊愕囘顾玊露凄清恐非人世怎敢轻谐谑上界神仙官府足肝胆骤然倾落冻合关河光摇牛斗飞起横江鹤平明起视雪封枝上梅蕚满江红筑室云屏连翠巘断崖如臼任红尘飞到借风为帚谈笑从容无俗客山花风竹皆吾友做姬公事业竟明农终田亩闲乂却经纶手𦂳闭了谋谟口㸔高车公相塞途仆走是有命焉那幸致万钟于我夫何有但卿车我笠勿相忘须囘首踏莎行郡国兴贤宫课试书生事业从今始铨衡当道有司明吹嘘送上青云里赋要凌云文如翻水八音五色惊童穉时人莫作等闲㸔丹墀独对应如是酹江月一年佳景又新橙快意重唿醽醁争奈情人乖信约误听几畨风竹鱼沉鴈杳懒听相思曲少年狂梦黄粱早已先熟烈士壮心仍在唾壶敲碎此恨何时足太息旧交风雨散大半已归鬼箓对酒凄凉欲谁诉唤起苍虬玊槌床大呌为予更剪明烛洞仙歌野亭驿路尽是寻幽客水曲山隈浩无极见松荒菊老歳晏江空摇落尽几㸃南枝消息天寒云淡月弄黄昏色绰约真仙貎姑射占得百花头上积雪层氷捱不去只恁地皑皑白问广平心事竟何如纵铁石肝肠也难赋得风中栁锦里人家桑柘隂连西崦驶决溪流青似染引机激水作碓依山旁无朝无暮无丰歉徳耀当年杵臼生涯勤俭强劝郎温温笑脸男儿志气正欲长光燄任顽石也须头㸃如梦令报道灯花如昼烨烨文章摛绣安顿莫风摇应恐夜寒花瘦搔首搔首结褁望天将就桃源忆故人客亭折尽垂杨栁马箠堤边无有唱彻阳关杯酒别我平生友男儿得意须囘首乌兎东飞西走临发不堪分手恋恋君知否蝶恋花雪里江梅标致好千古诗人总被横斜恼蜡貎栀言愁杀我道伊曾向孤山过检㸃花房开几朶错引出蜂酿蜜供残课三叹楚骚无可攷梅花已不如芳草水调歌头崖谷摇落尽银海眩花生霏霏漾漾闭门三日断人行我欲寻幽无路但见砌平凹凸粲粲尽堆琼片片匀如剪散入马蹄轻梅索笑竹含贞酒频倾矜香鬭色鼻寒无孔眼瞠瞠昔则寒林水墨今则瑶䑓琪树竒妙孰能名起舞歌白雪聊畅我幽情续轩渠集卷九续轩渠集卷十钦定四库全书续轩渠集卷十元洪希文撰杂着瑞芝铭枫林兴教里中士人陈天应后圃产芝二茎命工图形以传厥后莆士夫咸为歌诗以伟之然仆所云瑞者必近取诸身是谓美之实也其铭曰摄提之歳月揷辰斗芝产二茎东崖西畆茎叶如贝盖黄如黈有叠其稜有咸其栂色黄为中数二为偶芜秽不薙杂生藜莠曰华而实陂也芰藕曰根而实松柏部娄和气祯祥薰蒸矫揉宜兄宜弟令妻寿母共为子职馈养左右仰事俛育靡间前后麟凤鸟兽羽鬛飞走圣智愚庸耳目鼻口非芝惟芝天地情偩非瑞惟瑞伦纪恩厚黄耶紫耶理也不朽盖耶茎耶中也独受底豫顾养怡愉瀡滫归全顺令守正毋苟脩身齐家恱亲信友善不外来福自已取行脩家庭瑞应林薮我辞匪佞用賛悠久祝文兴化县主簿曹古心谒孔庙某官古心下车之初谨谒于大成至圣文宣王曰莆小鲁也游洋为支邑犹鲁之阙里欤古心向辖頖宫周族爼豆今贰兹邑忝领民社仰视㳺夏愧赧多矣然学道爱人见小欲速之训则尝闻于夫子安敢不勉兴化县新建庙宇塑圣师像惟王教垂万世道贯百王金声玊振有纪有纲矧兹十室僻介一方庙宇聿新笾豆就行巍巍当座黼黻冕裳天开日明文化大昌抑亦圣师之灵吾道之光降香祭湄州林天妃祝文维年月日郡守某等谨闻之祭法曰凡法施于民御大灾捍大患皆所当祀海之为物所系尤重捍御之功非神其谁尸之闽距京师万里圣天子嘉恵元元亲册连率牧守俾宣徳泽罔有内外又常选用重人奉香祇谒祠下以显厥灵敬神爱民恩礼兼至神其鉴之神于海道嘉绩显着神之卫民可谓勤矣而褒崇徽号宠命三钖国之报功亦云礼矣某等谨率僚属肃将祀事其有樽爼豆笾祝币牲酒罔不具备爰命吹击笙鼔以侑馨㓗其词曰南海之墟宅祝融湄江之岛神所宫大海盪泊倾鱼龙神灵秘怪无不容阳开隂阖相撞舂转祸为福须臾中海波安流天无风漕引获利舟楫通中流失势黙祷穹大莫大兮更生功圣朝宠遇恩数隆徽加懿号神次崇天香下绕雨露浓神降倐曶来无踪礼严祀事宾属从修陈爼豆酣笙镛神具醉饱年谷丰民不疫疠时和雍国与咸休期无穷圣墩宫天妃诞辰笺星临寳册攽宸极之丝纶春盎琼巵长仙宫之日月耄倪交庆海岳敡休臣某等诚懽诚抃顿首顿首恭惟宣封䕶国庇民广济福慧明着天妃维国忠贞为民怙恃先駈融若作渺海之慈航后列英皇奏钧天之广乐羣生鼓舞百祀光辉臣某等俯効葵倾仰詶樾庇霞裾云佩肃帝子之观瞻寿水壶山效封人之颂祷臣某等下情不任激切屏营之至谨奉笺称贺以闻臣某等诚惶诚恐顿首顿首谨言永福院谢雨朝念观世音暮念观世音久依玅果东洋大海水西洋大海水并化甘霖早禾収铚艾之功晚稻有杰苗之望神通如是报称云何向来一瓣香为十雨五风而讃祷尔时七寳盖作四时八节之津梁谢冯西美补毛诗斋长启八乂玅手擅贾马之雄才一介晚生忝何韩之近姓谨羾尺书之敬敢干丈席之严共惟某官地位清高天资发越真士林之翘楚富学海之渊源昻然之志趣不羣冯衍素称人杰籍甚之声名第一冯京克绍祖风朅来佐教于莆邦喜见横经于芹泮盟持牛耳斯文不在兹乎兆协鳣鱼先生自此升矣某箕裘世业笔砚寒儒患读书之不多使诵诗而未达虽过庭有训粗能识鸟兽草木之名恐以文害辞未免泥鱼兎筌蹄之迹过蒙齿録愈重背芒已看翡翠未掣鲸鲵政頼师资之训欲驾驽骀而追骐骥尚烦鞭策之劳修木兰陂化石䟽壊陂当复已如两黄鹄之言刻石未成尚欠三犀牛之力睠此木兰一所肇于钱李二家水之利也无穷物之久也必弊囘狂澜而力障既坚砥柱于中流奈巨浸而成渊复决隄防于南岸虽已借土培而壅䕶然亦须石甃则坚牢至无胫来无鞭倘不吝千钧之费举为云决为雨殆将兴数斗之謡一时之费不赀万世之功永頼莆田县修薛简肃公亭䟽鸣琴百里之地有亭翼然列㦸数仞之墙其华灼尔以简肃之贤而乐于濓溪所好则同四壁且看芙蓉一县旋栽桃李露台必用十金产谷费云如之何戴楼若没一文钱凿空岂能了得幸有㑹稽楮先生为之饶舌白水钱真人为之㸃头庶囘一日新功可作百年佳话开亭万工费载歌颍滨苏子之诗修庙百贯赀大书昌黎韩公之记寿峯吴真人漳江行香囘祠正直聪明既达真而证圣慈悲哀悯宜降福以垂恩食兹土既克永年鉴厥初而伸𢎞愿过十长亭望五里堠岂惮逺行持一寸草报三春辉敢求多祝知神明可厌魑魅除燥湿而昧帡幪形道士心浮屠悟如来之真觉胞吾民物同与广太上之好生东溟追荐本师北溪和尚茶䟽大椿八千歳人生几何寸草三春辉天伦一耳须慿愿力来赴道塲恭惟方广寺衆真钵盂毗耶城诸尊旛盖鉴兹心造示有指归痛念某先师荣禄大夫大司空前住当山北溪大和尚望阙承宣开山阐教广宣经论发扬大乗宗风一种师僧彼此横枝法嗣尔时素重因果我等惟极追严伏愿稽首十方寸心千里细论水品岂但中泉香满瀹月团共证天台路近寺观祈雨䟽农告予春方兴穑事天瘨我旱莫僣秧时顷甫息于鹳鸣已不胜其狼顾况甲以交驰之赤白而当此未接之青黄民不聊生吏将安仰爰沥陈于丹悃愿垂悯于苍生苏其焦枯沛以霡霂云雷变化足春畆之犁锄宇宙晏清洗天河之兵甲三山清泉寺檀越记佛刹有记纪善也檀越有记纪功也翁氏捐已田立常住此记之所繇作也翁官族世居上饶今玊山坟墓犹有存者曾祖丹山合析居建宁以词赋鸣为闽佳士暨良甫居福唐即其后裔闽壤肥衍有山水禽鱼之乐民物富庶实雄东南古候为支邑负郭西五里许有山飞翔若凤鶱翥旧曰清泉肇剏五代季阅五百余䙫天回地游襌宫销歇其租斛不供饘粥寮舍不避风雨僧行牢落檀越芜秽向之金碧竟成瓦砾前住清溪某披荆草剏灵光岿然未迄于成南山师某继领兹席谂于衆曰兹宇多厯年所栋宇倾挠加以歳入微薄非巨力檀施且壊一旦白佛下山以恢前规囘旧观为事劝化诸方得郡善信翁君偕内子周氏发菩提心咸愿捐净财重剏山门搆法当翼两庑饰殿宇粉墨漫漶粲然一新复舍田若干顷入常住为供香钵百废具举靡有缺典如旱得雨如闇得炬象教頼以不坠耆宿某曰兹泉复清翁之力也否则吾徒救頺波承末流之不暇尚奚复旧哉向微南山孰开其端非良甫孰起其废岂非兴废有数劝化在人使来逰来观目击心悟虽宝坊金界亦不外是是皆可书若夫凤山之胜则接西禅平林逺瀬映带左右扶舆清淑之气盘礴四出翁氏暇日即寺之后山卜蠒室植杉柟柽桧以为异日得长生修真之所仆既诺僧请然一行作吏此事久废且于良甫有同乡之雅又焉得辞仆老矣方且涉浙江踰闽岭为五斗折腰与世相推移尚未知何日能如翁君结束身事因自慨而为之记某年月日承务郎兴化路莆田县尹杨某记故河南隐君墓志铭士固有修身遯世而无闷为乡里称善人者吾闻其语矣未见其人也游洋有隐君子者其斯人欤隐君讳环子字仲玊系出莆田之方山子孙散处不一惟游洋之寿峯聚族尤为蕃衍九世祖讳次彭仁宗朝擢皇祐第官至中奉大夫知梅州军事天宠眷遇王官褒嘉至今耀人耳目八世祖讳原道循州龙川令绰有能名迨髙曾之世州佐邑宰代不乏人诗书之泽猗欤盛哉隐君生于宋淳祐庚戌十月初八日卒于皇元泰定丙寅八月廿有二日享年七十有八始八歳蚤孤鞠母林氏零丁孤苦教以义方少长怀竒负气不屈人下暨年弱冠人世更新官族销歇林栖穴处惟恐不宻隐君披荆榛立门戸珠累黍积为风雨饘粥计于此时兹惟艰哉前配知县黄公女继配林氏谢氏有二丈夫子皆黄出也伯曰喜孙蚤世娶杉溪陈贡士孙女男一人太冲女三人皆幼冲娶相溪陈氏延平教官陈世英侄女女皆适望族冲有子尚在襁褓曽大父所不及见者仲曰嘉孙娶萧氏萧幼嫔于方事舅姑孝克职中馈男二人曰潜曰淑潜娶侯山陈氏女淑年甫志学女适农卿陈公裔仆向辱隐君知歳延祐间设帐郡庠嘱其孙潜负笈听教诚意特厚歳戊辰乂以塾客聘予至则见其季曰淑者淑亟拜床下授经史暇罇爼时接慇懃雍雍愉愉知其家法盖有自来尝从容语及翁平生真率皆人所难能者冬裘夏葛必斥华美盂饭盘蔬宁甘澹泊岂不靳靳乎其难哉暨予登君之堂隐君已修文于地下矣惜夫天厯己巳其孤嘉孙卜㠯二月九日奉柩窆于大松干山辰戍之邍遣其子潜淑为大父征铭于予予于二子有同道之雅其可以名位辞铭曰有子负土有孙丐铭式谷来裔永征幽冥故济南征君墓铭阳城林仲坚将塟其父踵门乞铭于去华洪希文且曰林为莆着姓载族志书髙祖讳某帅干曾祖讳某节推以儒学显称为时杰祖讳某有隐徳居田里坦坦施施为衆表则父某少颕悟日诵万言随叩随应从大父过宁海镇谒洪翁祖年一目竒之许妻以女实吾母洪也男三人长孟洪娶王氏次娶薛氏女适西洲吴氏洪蚤世生佛力娶玊湖顾氏女晚营菟裘于南山南溪为归老计诸孤以隂阳星厯之说弗即遄𦵏嵗月逾迈髫穉老丑仲坚逺舶海邦阅八寒暑歳辛未布帆南引欲奉骨松楸值海道多难弗遂改卜以某年月日奉匶同母洪穴此志幸就舅氏辱而赐之铭是与我后嗣以不朽也予曰惟孝可动天地感鬼神何逺弗届且雕题交趾文身左衽者独无父母乎追念吾翁恩重骨肉两翁聚首各忘所趍吾翁性不憙饮每受靖节止酒篇而翁日与欢伯从事毎爱香山酒功颂携二李帖帖坐诸生下翁口讲指画谈造理致而翁必为首颔予于仲坚童年相若俱不觧两翁意今颜发苍皓覩前事如隔日悲夫且予于孺人为从父弟延祐间尝志其窽后十余年复秉潜笔其可慰两翁于地下矣遂诠次其世系以传永久固宜书征君生于某年卒于某年享年若干其𦵏实至顺三年腊月八日也莆田合浦等二十八里军需塔䟽普天率土敢云伤已之财助国劳兵是谓遵王之义况大帅已伸其敌忾而衆心自可以成城伏念某等𨽻在编氓加之里役见朝野昇平之日久遇盗寇猖獗之风生至使鸡犬皆无所宁乃令狐䑕肆行其害不图余孽复逞羣兇𠢐面系首以归敢干国纪殚地竭庐之入悉助军需荷官府所派之重轻依户役已排之分数无州黎高下其手有元结恻怛之心莫不欣从允为当论兵㐫器也用之其鹰扬乎盗逆俦焉咈之则犬狺也若凡行李靡屦之经吾土皆箪食壶浆以迎王师河海扬清风雷蓄怒奋迅扫空其窟穴妖氛偃息于㭸枪播奏凯歌劳还归士兹盖伏遇某官某等仰干洪造俯荅恩私伏愿星在北戸河汉西流幸垂庥贶水击南溟鵾鹏抟上各遂修程续轩渠集卷十续轩渠集附録轩渠集吾圃翁轩渠诗贺祖母吴氏生朝门右今朝列帨巾称觥拜舞对炉薰两髦暗合姜自誓一味必为孙割分九十六年今罕见二三百歳古尝闻樽前喜极还生感安得莱衣笑语欣希文请名其斋扁之曰缓葢取先贤勤谨和缓四事之一为赋一首古人示戒有弦韦取义名斋汝盍思怒在七情非易制狂于三疾最难医圣师气象温而厉君子仪容舒以迟一字书绅常自警宛如人诵武公诗希文枕邉谈诗谓律诗易工梦中犹与之辩诗以折其非既觉忘其数字因足成之七步成诗语近谐坛荒李杜乏竒才僧敲未敢一言定鸟过曽安几字来再题轩渠后集徳章诗意新而事切句妥而对的傥假歳月亹亹逼樗翁矣惜夫七言如自勉缓斋与希文谈诗五言如择交谨独示儿等作身法家教尽在于是韵语云乎哉希文类藏于家材智岂下人者徳章虽亡不亡也至大戊申立夏聱翁七十八笔又序三笑图中着一诗人诗家固有笑也然而笑正自难贾大夫不能射雉不足以动其妻况他人乎吾圃洪先生莆士巨擘蚤有赋声得隽塲屋本出于古诗之流今观轩渠遗藁造语清新择料亭当复以体物浏亮之制发为縁情绮靡之章使人一唱三叹永歌不足不知手之舞之足之蹈之者而为之轩渠今其子缓斋绍闻衣徳言先生必含笑于神清之洞曰予有后弗弃基家之叔党邓禹不得而笑人矣元延祐第五戊午长生节日燕山阿噜威书于莆阳