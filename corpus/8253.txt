勅修百丈清规勅修百丈清规礼部尚书臣胡濙等谨题为重刊清规事礼科抄出江西南昌府奉新县百丈山大智寿圣禅寺住持僧忠智奏本寺自唐时佛祖大智怀海禅师垂训名曰百丈清规至元间僧德煇重新编刊遍行天下丛林僧徒循规遵守洪武拾伍年肆月贰拾伍日节该奉太祖高皇帝圣旨榜例诸山僧人不入清规者以法绳之钦此钦遵永乐拾年伍月初三日节该奉太宗文皇帝圣旨榜例僧人务要遵依旧制名务祖风谨守清规严洁身心永乐二十二年十一月二十七日该僧录司官奏僧众多中间有等不守规矩合无依清规整治节该奉仁宗昭皇帝圣旨照依清规料治他钦此除钦遵外近因本寺清规书板年远无存钦蒙皇上洪恩普度天下僧行仍住原额寺院熏修香火祝延圣寿臣切见后学僧徒多有未见清规体例罔知轨度不谙戒律甚辱祖风深为未便臣依原体式重写刊完虽有历朝序文年代已远诚恐僧徒视为常事不行遵守今将重刊清规印集一本开坐具本亲赍谨奏伏望圣恩怜悯教门乞勅赐清规序文刊圆成书颁行天下丛林寺院住持首僧督众讲习各慕祖风严持戒律庶俾僧徒无伤风化正统七年二月十二日该通政使司右通政李钖等官于奉天门奏奉圣旨礼部知道钦此钦遵抄出到部参照住持僧忠智奏称重刊百丈清规乞赐序文一节合无行移翰林院撰述惟复听令本僧自行请人述作缘奉钦依礼部知道事理未敢擅便谨题请旨正统七年二月十九日礼部尚书胡濙等官于奉天门题奏奉圣旨序着翰林院撰钦此除外遵依施行正统七年四月十七日长生天气力里大福廕护助里皇帝圣旨行中书省行御史台行宣政院官人每根底宣慰司廉访司官人每根底军官每根底军人每根底城子里达鲁花赤官人每根底往来的使臣每根底百姓每根底众和尚每根底宣谕的圣旨成吉思皇帝月阔台皇帝萨禅皇帝完者笃皇帝曲律皇帝普颜笃皇帝格坚皇帝忽都笃皇帝札牙笃皇帝亦辇真班皇帝圣旨里和尚也里可温先生每不拣甚么差发休当告天祝寿者么道说有来如今依着在先圣旨体例里不拣甚么差发休当告天与咱每祝寿者么道札牙笃皇帝教起盖大龙翔集庆寺的时分依着清规体例行者么道曾行圣旨有来江西龙兴路百丈大智觉照禅师在先立来的清规体例近年以来各寺里将那清规体例增减不一了有如今教百丈山大智寿圣禅寺住持德煇长老重新编了教大龙翻集庆寺笑隐长老为头拣选有本事的和尚好生校正归一者将那各寺里增减来的不一的清规休教行依着这校正归一的清规体例定体行者么道执把的圣旨与了也这的每寺院房舍里使臣每休安下者铺马祇应休拿者税粮休纳者但属寺家水土园林人口头匹碾磨店铺解典库浴堂竹园山场河泊船只等不拣是谁休夺要者休倚气力者这般宣谕了呵别了的人每要罪过者更这的每有圣旨么道做没体例句当呵他每更不怕那圣旨元统三年猪儿年七月十八日上都有时分写来皇帝圣旨里帝师公哥儿监藏班藏卜法旨行中书省行御史台行宣政院官人每根底宣慰司廉访司官人每根底军官每根底军人每根底城子里达鲁花赤官人每根底往来使臣每根底本地面官人每根底百姓每根底众和尚每根底省谕的法旨札牙笃皇帝盖大龙翔集庆寺的时分教依着百丈清规体例行了圣旨有来这清规是百丈大智觉照禅师五百年前立来的如今上位加与弘宗妙行师号更为各寺里近年将那清规增减不一教百丈山德煇长老重新编了教龙翔寺笑隐长老校正归一定体行的执把圣旨与了也皇帝为教门的上头教依着这校正归一的清规体例定体行者么道是要天下众和尚每得济的一般您众和尚每体着皇帝圣心兴隆三宝好生遵守清规修行办道专与上位祈福祝寿报答圣恩弘扬佛法者不拣是谁休别了者见了法旨别了的人每不怕那甚么法旨鼠儿年四月十一日大都大寺里有时分写来皇帝圣旨里行宣政院准宣政院咨据僧子仲状告系江西道龙兴路百丈山大智寿圣禅寺知事僧元统三年七月十八日本寺住持德煇长老钦受御宝圣旨节该江西龙兴路百丈大智觉照禅师在先立来的清规体例近年以来各寺里将那清规体例增减不一了有如今教百丈山大智寿圣禅寺住持德煇长老重新编了教大龙翔集庆寺笑隐长老为头拣选有本事的和尚好生校正归一者将那各寺里增减来的不一的清规休教行依着这校正归一的清规体例定体行者么道执把的圣旨与了也钦此除钦遵外缘系各省开读事理钦录圣旨全文连前告乞施行得此照得元统三年五月初七日阿察赤怯薛第二日三吉怛纳钵里有时分对脱别台平章阔儿吉思平章阿鲁灰院使举里学士等不兰奚大司徒根底撒迪中丞传奉圣旨江西龙兴路里有的百丈大智觉照禅师在先立来的清规体例近年各寺里将那清规体例增减了有如今教百丈寺里住持德煇长老重新编了教大龙翔集庆寺笑隐长老为头拣选有本事的和尚好生校正归一与定体执把行的圣旨更百丈大智觉照禅师根底加与弘宗妙行师号宣政院行文书与词头宣命者么道圣旨了也钦此除词头宣命具呈中书省照详外据圣旨移付蒙古房就行翰林院钦依颁降外今据见告当院除外钦录圣旨全文在前合行咨请照验遍行合属钦依施行准此除外钦录全文在前使院合下仰照验钦依施行须议剳付者右剳付百丈山大智寿圣禅寺德煇长老准此蒙古字一行至元二年月日勅修百丈清规目录大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正卷上祝釐章第一圣节景命四斋日祝赞旦望藏殿祝赞每日祝赞千秋节善月报恩章第二国忌祈祷报本章第三佛降诞佛成道涅槃帝师涅槃尊祖章第四达磨忌百丈忌开山历代祖忌嗣法师忌住持章第五住持日用请新住持入院退院迁化议举住持卷下两序章第六西序头首东序知事列职杂务请立僧首座请名德首座两序进退挂钵时请知事侍者进退寮舍交割什物方丈特为新旧两序汤堂司特为新旧侍者汤茶库司特为新旧两序汤石药堂司送旧首座都寺钵位方丈管待新旧两序方丈特为新首座茶新首座特为后堂大众茶住持垂访头首点茶两序交代茶入寮出寮茶头首就僧堂点茶两序出班上香大众章第七沙弥得度新戒参堂登坛受戒护戒办道具装包游方参请大相看大挂搭归堂抛香相看谢挂搭方丈特为新挂搭茶坐禅坐禅仪坐参大坐参请益赴斋粥赴茶汤普请日用轨范龟镜文病僧念诵亡僧版帐式节腊章第八夏前出草单新挂搭人点入寮茶出图帐众寮结解特为众汤楞严会戒腊牌方丈小座汤四节土地堂念诵库司四节特为首座大众汤结制礼仪四节秉拂方丈四节特为首座大众茶库司四节特为首座大众茶前堂四节特为后堂大众茶旦望巡堂茶方丈点行堂茶库司头首点行堂茶月分须知法器章第九钟版木鱼椎磬铙钹鼓附着百丈祖师塔铭百丈山天下师表阁记古清规序崇宁清规序咸淳清规序至大清规序日用寒暄文勅修百丈清规目录勅修百丈清规卷第一大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正祝釐章第一人之所贵在明道故自古圣君崇吾西方圣人之教不以世礼待吾徒尊其道也钦惟国朝优遇尤至特蠲赋役使安厥居而期以悉力于道圣恩广博天地莫穷必也悟明佛性以归乎至善发挥妙用以超乎至神导民于无为之化跻世于仁寿之域以是报君斯吾徒所当尽心也其见诸日用则朝夕必祝一饭不忘而存夫轨度焉圣节钦遇圣节必先启建金刚无量寿道场一月日僧行不给假示敬也启建之先一日堂司备榜张于三门之右及上殿经单俱用黄纸书之轮差僧簿依戒次各书双字名维那先五日袖纸带堂司行者诣书记一拜禀云书记制毕具草先呈住持亲送堂司触礼一拜答先礼也维那用黄纸书疏带行仆捧盘袱炉烛香合上方丈请住持佥疏炷香触礼一拜禀云佥讫行者就覆住持来早殿上启建讽经仍报诸寮挂讽经牌烧香侍者覆住持来早上堂至五更住持行香回再覆粥罢上堂令客头挂上堂牌维那于僧堂早粥遍食椎后再鸣椎一下云复鸣椎一下往住持前问讯从首座板起巡堂一匝出外堂下间至上间归内堂中间问讯而出粥后少停待大殿排香烛茶汤铙钹手炉俱办堂司行者报方丈客头先覆住持次覆侍者鸣方丈板三下鸣鼓堂司行者预鸣众寮前板三下集众坐堂如寻常坐禅向内坐鼓鸣则转身向外坐头首先集堂外候鼓鸣即入堂首座后入就坐西堂勤旧蒙堂诸寮并外堂坐住持于鼓初鸣出寝堂坐侍者问讯东立行者问讯西立转鼓侍者往法座左侧立候众集头首下床圣僧前问讯领众出堂至法座前列一行问讯归西序立大众雁列于后若不候头首至先自立定非法也其行堂亦于鼓鸣时鸣板三下参头领众行者列库堂前相对排立候转鼓知事出则问讯随其后待西序归位毕亦列一行座前问讯上首居后都寺引归东序立定众行者列知事后稍离远立侍侍者入请住持出行者问讯住持至法座前行者趱近知事后立冬月则众去帽问讯住持和南登座侍者随上法座以香合盖盛香捧上住持拈香祝寿毕侍者接香以左手插炉中右手拈从香一炷略问讯下座归班待住持歛衣趺坐侍者先末班引过座下列一行问讯烧香侍者引班归位次首座领班出列座前问讯大众同问讯知事转班列座前问讯行者随问讯西堂东堂出座下问讯侍者登座左手上香转身提坐具问讯退立座侧问答罢陈白事意云说法竟白云此日座下虽有官员亦不得叙谢盖尊君也鸣大钟及僧堂前钟集众列殿上向佛排立住持上茶汤上首知事递上烧香侍者就佛座前下茶汤毕住持归位立定行者鸣钹维那转身炉前揖住持上香烧香侍者捧香合次东堂西堂出班上香次两序对出向佛问讯上香毕两两相朝转身归位大众同展三拜两序分班对立住持就跪知客跪进手炉侍者跪进香合维那白佛宣疏毕知客跪接炉住持收坐具维那举楞严呪回向云众散每日堂司行者将轮差僧簿须预先一日请住持头首众僧各书双字名佥押量众多少依戒具写差单排定日分周而复始仍列经目对揭殿内柱上至日各务严肃鸣大钟上殿当次僧员须具威仪香合礼佛归位看经库司严设香烛备点心维那烧香点汤照拂至晚鸣大钟下殿堂司行者直殿行者常加伺候毋令怠慢如官员入山拈香鸣钟集众讽无量寿呪举药师号毕回向云节内遇三八日佛殿念诵至日斋罢堂司行者覆住持两序诸寮挂念诵牌报众参前巡廊鸣板集众向佛排立住持至鸣大板三下次鸣大钟烧香归位维那出班念诵云鸣僧堂前钟三下大众问讯而散或住持赴郡县都道场所归时鸣钟集众门迎诣方丈问讯圣节启散古规所载堂僧堂司给由暂到客司给由随身照证盖往时僧道岁一供帐纳免丁钱官给由为凭故游方道具度牒之外有每岁免丁由有何处坐夏由有启散圣节以备征诘各亦畏慎今虽不用存其事以见古也黄榜式某州某府某寺某月某日钦遇天寿圣节本寺预于今月某日恭就大佛宝殿启建金刚无量寿道场一月日逐日轮僧上殿披阅真诠宣持密号所萃洪因端为祝延今上皇帝圣寿万岁万岁万万岁右恭惟佛日洞明龙天昭格某年某月日都监寺臣僧某谨言住持臣僧某经单式今具经文品目于后大方广佛华严经大佛顶万行首楞严经大乘妙法莲华经大乘金光明经大方广圆觉脩多罗了义经大乘金刚般若波罗密经大仁王护国经右具如前今月日纲维臣僧某具差单式今具逐日轮僧上殿名员于后用白纸书某日住持臣僧某甲首座某甲书记某甲藏主某甲知客某甲西堂某日某甲称唿某甲上座某甲都寺右具如前今月日堂司某具疏语右伏以覆焘无私干坤孰测其高厚照临有赫日月莫喻其光华知赞仰之徒劳欲补报而无极惟託钧陶之内义重四恩故竭忠爱之心虔恭三祝斗枢电绕龙象筵开帝网百亿山河咸归圣量华藏三千世界益衍丕图少尽涓埃匪懈朝夕钦愿蘷龙登用景星耀而泰阶平麟凤呈祥圣人作而万物覩谨疏优钵罗花瑞世同佛降生阎浮提树连阴与天齐寿故毓夙成之睿质克承丕显之圣谟大哉干至哉干体干居正会其极归其极建极立中爰以吾道之大同有裨圣时之至治山林钟鼓乐化日之舒长草木昆虫被膏泽之渗漉祥开震夙颂祝华封钦愿垂拱无为天地位而万物育钧陶有象阴阳理而四时平寿考万年本支百世景命四斋日祝赞景命好日月旦月望初八廿三四斋日隔宿堂司行者报众挂讽经牌次早钟绝后鸣僧堂前钟集众登殿维那举楞严呪唱药师号叹佛毕回向云旦望藏殿祝赞旦望古来转藏祝寿今则必先侵晨登殿御座前祝赞于礼为恭或粥罢陞座罢鸣钟集众往藏殿维那举云众当默念住持领众合掌绕藏行道三匝多众则一匝立定维那举大悲呪回向云每日祝赞斋粥二时下堂僧众必须登殿维那举无量寿呪三遍回向云千秋节至期堂司行者隔宿报众挂讽经牌次早鸣僧堂钟集众登殿维那举楞严呪毕白佛回向云善月正五九为善月预先一日维那令堂司行者覆住持报库司挂善月牌于殿门前具经单轮差僧簿每日鸣大钟登殿看经祝赞终月而毕始山隋开皇三年诏天下正五九并六斋日各寺建祈祷道场不得杀生命取藏经中有毘沙门天王每岁巡按四大部洲正五九月治南赡部洲故禁屠宰而唐之藩镇每上任必犒士卒不下数万人须大烹宰故以正五九不上官为禁杀也而俗以为忌者非祝釐章终报恩章第二国有禘袷四时之祭所以昭功德隆本始重继嗣也圣朝崇佛世祖而下咸各建寺谓由佛应身以御天下化仪既终复归佛位在京官寺于是设圣容具佛坛场月以五祭设奠展礼如生而致夫羹墙之思洪惟圣化所被与佛之教流于无垠而吾徒沐恩波濡圣泽可不知所自而思所报効焉国忌上宾日届期隔宿库司报堂司令行者覆住持两序报众挂讽经牌就法座上安御座用黄纸写圣号牌位严设香花灯烛几筵供养至期鸣僧堂钟集众候住持至上香上茶汤维那举楞严呪讽诵毕回向云祈祷凡有祈祷须如法严治坛场铺陈供养住持专心加谨僧众各务整肃知事内外提督应办大小寮舍巡警斋洁或有官员拈香恭勤迎送预期库司禀覆住持先付意旨维那知会堂司行者报众挂祈祷牌斋粥二时鸣钟集众讽经或看藏经或四大部经或三日五日七日随时而行如祈晴祈雨则轮僧十员廿员或三五十员分作几引接续讽诵每引讽大悲呪消灾呪大云呪各三七遍谓之不断轮终日讽诵必期感应方可满散忏谢其疏意各列于后祈晴切见淫雨为戾物用不成百川横流民无宁处盖众生共业所感惟上天覆焘无私由是谨发诚心启建祈晴道场每日命僧讽诵经呪仰扣诸圣所冀祈求晴霁速赐感彰伏愿扫顽云于四野阴沴潜消丽杲日于中天容光必照俾五行各顺其序而万汇悉遂其生祈雨切见亢阳为灾百物就藁匪上天之降罚由下民之多愆惟诸佛开慈悲之门而神呪有祈禳之应由是谨发诚心启建祈雨道场每日命僧讽诵经呪仰扣诸圣所冀祈求雨泽速赐感通伏愿拯生灵于涂炭厥维艰哉起云龙于山川俾霶𩃱矣庶兹多稼亦乃有秋祈雪切见时冬恒温恐生物之疵疠维天降雪净下土之祲氛庸致瓣香之诚愿集六花之瑞由是谨发诚心启建祈雪道场每日命僧讽诵经呪仰扣诸圣所冀祈求雨雪速赐感通伏愿彤云千里润泽八荒六府三事用修草木咸若二气五行顺序神人以和遣蝗切见飞蝗蔽天惟凶荒之可虑遗孽入地恐滋蔓之难图匪假神功之驱除虽极人力而罔措由是谨发诚心启建遣蝗道场每日命僧讽诵经呪仰扣诸圣所冀驱遣虫蝗速赐消殄伏愿涤之风雨扫种类以无遗投之江河随业感而自化民安其业物遂其生日蚀此日而食占五纪之或乖畏天之威虞六沴之将作故徇民情而救护盍依佛力以祷禳由是谨发诚心命僧讽诵经呪用伸救护所冀日精速赐还光伏愿五色开而黄道明照临下土群阴消而阳德盛昭回于天月蚀月耀阴精而主夜所赖照临天示咎征于下民于焉薄食既戒既惧以祷以禳由是谨发诚心命僧讽诵经呪用伸救护所冀月华速赐还明伏愿妖蟇灭迹清光现大地山河顾兔长生万象纳广寒宫殿报恩章终勅修百丈清规卷第一勅修百丈清规勅修百丈清规卷第二大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正报本章第三性者人之大本也振天地而莫知其始穷万世而莫知其终佛与众生均有是性悟之而登妙觉迷之而流浪生死从劫至劫六道异趣业报展转无有穷已所赖圣训洋洋堪作依怙吾徒忝形服预法系遵其行之为律宣其言之为教传其心之为禅而循吾所谓大本者以同夫佛之全体妙用始可称佛子而续慧命也其于讳日追悼岂世礼哉佛降诞先期堂司率众财送库司营供养请制疏佥疏至日库司严设花亭中置佛降生像于香汤盆内安二小杓佛前数陈供养毕住持上堂祝香云次趺坐云次说法竟白云下座领众同到殿上向佛排立定住持上香三拜不收坐具进前上汤进食请客侍者递上烧香侍者捧置于儿毕复位三拜再上香下䞋点茶又三拜收坐具维那揖班上香大众展拜住持跪炉维那白佛云宣疏毕举唱浴佛偈云行道浴佛将毕举楞严呪回向云疏语大海湛然独听潮音之震荡太虚廓尔惟瞻景纬之横陈由本大而迹彰抑时至而机应俾群灵咸成正觉从五浊示现降生脱珍服着垢衣委身以徇舍化城登宝所携手同归初度重临大恩莫报伏愿扇真风于末世揭慧日于中天无佛无魔法法宣扬玉偈非垢非净尘尘灌沐金躯佛成道涅槃先期堂司率众财送库司营供养请制疏佥疏住持上堂祝香云次趺坐云次说法竟白云下座领众殿上展拜跪炉维那白佛云宣疏毕讽经回向涅槃日住持先于佛殿拈香祝圣讽经毕次第上堂祝香云次趺坐云说法竟白云下座领众殿上展拜跪炉维那白佛云宣疏毕讽经回向并同前疏语成道无量劫来成佛岂假进修众生日用不知示以先觉觉自觉他而成觉道世出世间而称世尊阐一代之化仪遵先佛之遗轨坐菩提树魔宫隐而无光现优钵花法轮炽然常转故始喻初日之先照而末示拈花之正传圆明真常则空有俱亡圣凡梦幻埏埴万化则今古一瞬天地豪芒顾末裔之何知诵遗言而有惕伏愿色空明暗咸宣微妙法音蠢动含灵共证智慧德相涅槃各赴群机法华之嘱累授记力制后学遗教之扶律谈常矧拈花得旨付法正传而落叶归根毕吾能事囿放化者终于尽顺世无常寓诸幻而返诸真是名寂灭然神珠恒照于浊垢而宝月不避于污流大定无方常住恒河沙劫圆机普应示现千百亿身顾世相之难忘临讳日而增慕伏愿辟末流之邪见回季运之浇漓定慧兼修长如正法住世天魔率化皆为外护宗纲佛生中印土姓剎帝利氏瞿昙梵语瞿昙华言甘蔗其始祖王仙为猎人䠶死血入地生甘蔗二本日炙开一生男号甘蔗王一生女善贤妃生子作转轮王以日炙又名日种传七百世至净饭王佛以累劫功行满足从兜率天降神王宫摩耶夫人腹胎于周昭王二十六年甲寅岁四月八日生名萨婆悉达七日母丧赖姨母摩诃波阇波提乳养至二十五岁踰城往跋伽仙林中取剑断发脱身宝衣从猎师贸袈裟为比丘复北渡恒河至伽阇山静坐六年苦行日食一麻一米以续精气复自念若以羸身而取道者彼外道则言自饥是涅槃因乃浴于尼莲河受牧女乳糜释提桓因以吉祥草敷坐跏趺于上魔王领兵欲加迫害百计不能少挠作礼悔罪而去二月八日明星出时豁然大悟得无上道成最正觉时年三十岁矣于摩竭提国阿兰若菩提场中演说华严小机未入如聋如痖于三七日观树思惟宁入涅槃梵天帝释殷勤三请乃诣鹿苑以三乘教转大法轮先为憍陈如等五人说四谛十二因缘六度等教历十二年时佛四十二岁至方等会上淘汰弟子渐已开泰于是弹遍击小叹大褒圆说维摩楞伽楞严般若大乘等经又三十年时佛七十二岁说法华经以诸弟子皆可任重授记作佛方畅本怀又八年为穆王五十三年壬申岁时佛七十九岁佛先往忉利天为母说法优填王恋慕铸金为像闻佛下降金像来迎佛姨母摩诃波阇波提五百比丘尼舍利弗目犍连七万阿罗汉等不忍见佛涅槃同时入灭菩萨四众天人八部鸟兽诸王悉集独受纯陀最后之供为诸比丘说无常苦空复言无上正法悉已付嘱摩诃迦叶当为汝等作大依止犹如如来又以阿难在娑罗林外为魔所娆乃勅文殊云阿难吾弟给事我来二十余年闻法具足如水注器欲命受持是涅槃经文殊奉旨召阿难归佛言有梵志须跋陀罗年百二十未舍憍慢汝可告之如来中夜当般涅槃即与同至闻佛说法得阿罗汉乃告大众自我得道度憍陈如最后度须跋陀罗吾事究竟二月十五日中夜复伸告诫汝等比丘于我灭后当尊波罗提木叉是汝大师如我住世无异也于七宝床右脇而卧寂然无声便般涅槃阿那律升忉利天告摩耶夫人自天而下世尊起为说法开慰复语阿难当知为后世不孝众生故从金棺出问讯于母时迦叶与五百弟子自耆阇崛山奔至悲哽作礼复现双足千辐轮相天人各持香薪至茶毘所化火自焚七日乃尽众收舍利满八金壜阿阇世王与八国王及帝释诸天龙王共争舍利大臣优波吉谏止宜共分之即分为三一诸天一龙王一分八王而阇王得八万四千数以紫金函盛于五恒河中作塔藏之帝师涅槃至日法座上敬安牌位如法铺设严备香花灯烛茶果珍羞供养维那请制疏佥疏隔宿命堂司行者报众挂讽经牌正日鸣钟集众向座雁立候住持至上香上汤上食下䞋上茶礼拜毕拈香有法语维那揖班上香大众普同礼拜住持跪炉宣疏举呪回向云疏语天启有元笃生辅治之大圣道尊无上实为宣文之法王密赞化基阴翊王度吐辞为经举足为法位居千佛之中博厚配地高明配天尊极一人之上维兹圣忌益仰恩光伏愿重驾愿轮赞四海同文之治化眷言像季振千古正法之宗纲帝师拔合斯八法号惠幢贤吉祥土波国人也己亥岁四月十三日降生父曰唆南绀藏初土波有国师禅恒罗吉达得正知见具大威神累叶相传道行殊胜其国王世师尊之凡十七代而至萨斯加哇即师之伯父也师天资素高复礼伯父为师祕密伽陀微妙章句一二千言过目成诵七岁演法辩博纵横年十有五岁在癸丑世祖皇帝龙德渊潜师灼知真命有归驰骑径诣王府上与中闱东宫皆秉受戒法特加尊礼阅六载庚申世祖聿登大宝建元中统遂尊为国师授以玉印任中原法主统领天下释教始令僧俗分司四年辞帝西归未朞月趣召来还至元七年庚午有旨制大元国字师独运摹画不日而成深惬圣意即诏颁行朝省郡县悉皆遵用迄为一代典章升号帝师大宝法王更赐玉印旋又西归十一年上复专使召至寻又力辞还山上坚留之不可十七年十一月二十二日入灭上闻不胜震悼追怀连建大窣堵波于京师宝藏真身舍利轮奂金碧古今无俦后升号皇天之下一人之上开教宣文辅治大圣至德普觉真智佑国如意大宝法王西天佛子大元帝师报本章终尊祖章第四人各祀其祖重其形生之始也形生始于爱然形有时而化爱有时而尽惟性之灵然不昧者不恃生而存不偕亡而亡故佛教人必明性而后之学者复胶于文言不得其指归犹医之善方书而废药石何益哉及吾祖达磨至示以直指之道而人始廓然见夫自性之妙不求文字不资语默而得于謦欬声色之外则吾徒之传祖道嗣祖位者如火之薪水之器无古今之间毫发之异不犹重于形生之始乎后百丈大智禅师又作清规以居吾徒而禅林于是乎始海会端公谓宜祀达磨于中百丈陪于右而各寺之开山祖配焉见于祖堂纲纪序云达磨忌先期堂司率众财营供养请制疏佥疏隔宿如法铺设法堂座上挂真中间严设祭筵炉瓶香凡上间设禅椅拂子椸架法衣下间设椅子经案炉瓶香烛经卷堂司行者报众挂讽经牌当晚讽经并覆来日半斋各具威仪散忌讽经参前鸣僧堂钟集众候住持至鸣鼓献特为汤住持上香三拜不收坐具上汤退身三拜再进前问讯揖汤复位二拜收坐具鸣鼓三下行者鸣手磬维那出班念诵云回向云毕鸣僧堂钟三下众散或请就坐药石昏钟鸣再鸣僧堂钟集众住持上香维那举楞严呪毕回向云次参头领众行者排列喝参礼拜讽经人仆排列参拜次日早住持上香礼拜上汤上粥座下侧坐陪食粥罢住持上香上茶维那举大悲呪毕回向半斋鸣僧堂钟集众向祖排立住持上香三拜不收坐具进炉前上汤上食请客侍者供递俟烧香侍者就祖位侧捧置几上退就位三拜仍进前烧香下䞋毕三拜收坐具鸣鼓讲特为茶毕住持拈香有法语行者鸣钹维那出班揖住持上香侍者捧香合次东堂西堂两序出班上香大众同展三拜维那白云宣疏住持跪炉次举楞严呪毕回向次行者讽经疏语大哉正传绍觉皇之宗裔廓然无圣破义学之膏肓百川到海逈绝异流杲日丽天罄无侧影指人心而成佛成佛同心契妙道以忘言忘言见道有大功于世教宜广振于宗风现浊世优昙华实为鼻祖取神州大乘器尽入彀中适逢瘗履之辰爰效采蘩之荐伏愿信衣表佛祖之重力任千钧一花开天地之春芳联万世祖师南天竺国香至王第三子也姓剎帝利本名菩提多罗后遇二十七祖般若多罗尊者知师密迹因试令与二兄辩所施宝珠发明心要既而尊者谓曰汝于诸法已得通量夫达磨者通大之义也宜名达磨因改名菩提达磨师乃告尊者曰我既得法当往何国而作佛事愿垂开示尊者曰汝虽得法未可远游且止南天待吾灭后六十七载当往震旦设大法药直接上根慎勿速行衰于日下梁普通八年丁未岁九月二十一日至南海广州刺史萧昂表闻武帝帝遣使诏迎十月一日至金陵与帝语不契是月十九日渡江北十一月二十三日届于洛阳当魏孝明太和十年也万止于嵩山少林寺面壁而坐终日默然人莫之测谓之壁观婆罗门至太和十九年丙辰岁十月五日端居而逝其年十二月二十八日葬熊耳山起塔于定林寺唐谥圆觉大师塔曰空观百丈忌先期堂司率众财营供养至日隔宿如法铺设法堂座上挂真严设中间祭筵上下间几案供具当晚讽经正日散忌特为茶汤拈香宣疏出班上香大众展拜但无念诵初夜回向云疏语一言为天下法中矩中规万世知师道尊有纲有纪以儗丛林礼乐之盛见法筵龙象之多华梵同文富拟名渠天禄经律相济严如金科玉条有布武堂上之仪非绵蕞野外之礼即此用离此用语脱重玄出于机入于机理穷众妙宜配禅祖以陪祀盍遵讳日而营斋伏愿帝释精进胜幢制诸魔外济北阴凉大树荫满阎浮师福州长乐人王氏子丱岁离尘三学该练属马祖阐化江西法席之盛若大珠南泉归宗号法龙象而师为上首暨祖示寂泐潭师继之以众委凑无所容欲辞去道过新吴憩止车轮峯下有甘贞游畅愿施地延居已而众复至遂建寺为大拓提焉元和九年正月十七日师归寂彬林不爇而燎灵溪方春而涸四众悲惨葬于大雄峯先是有异人司马头陀者为择葬地曰傍连三峯未穷其妙法王居之天下师表而世以为信然云唐长庆元年勅谥大智禅师塔曰大宝胜轮宋大观元年加谥觉照塔曰慧聚大元元统三年加谥弘宗妙行禅师开山历代祖忌开山忌及道行崇重功被山门者隔宿铺设法堂上礼仪或无疏库司备供养若历代忌不具疏不献特为茶汤届期堂司预报库司备供养请牌位就法座西首铺设粥罢集众住持两序一行排立维那出揖班上香毕归位同展三拜侍者班尾拜举大悲呪回向云或乡人或江湖举呪回向云或有俵䞋则举楞严呪回向同前嗣法师忌先德唯激扬宗乘发明自己开示后学知有授受以报恩也如巴陵三转语为云门作忌先辈深有意焉然尊师重道礼不可废先期住持出己财送库司办祭设供隔宿就法堂如法排办堂司行者报众挂讽经牌当晚讽楞严呪乡人法眷举大悲呪次行者讽经回向并同次早住持上粥粥罢大众讽大悲呪乡人法眷举呪半斋散忌讽经住持上食讲特为茶拈香两序上香大众同拜斋时住持入堂烧香展拜归位衣钵侍者行䞋斋毕就座点茶烧香侍者行礼若讲特为伴真汤尊祖章终住持章第五佛教入中国四百年而达磨至又八传而至百丈唯以道相授受或岩居穴处或寄律寺未有住持之名百丈以禅宗寖盛上而君相王公下而儒老百氏皆向风问道有徒实蕃非崇其位则师法不严始奉其师为住持而尊之曰长老如天竺之称舍利弗须菩提以齿德俱尊也作广堂以居其众设两序以分其职而制度粲然矣至于作务犹与众均其劳常曰一日不作一日不食乌有庾廪之富舆仆之安哉故始由众所推既而命之官而犹辞聘不赴者后则贵鬻豪夺视若奇货然苟非其人一寺废荡又遗党于后至数十年蔓不可图而往往传其冥报之惨有不忍闻者可不戒且惧乎住持日用上堂凡旦望侍者隔宿禀住持云来晨祝圣上堂次早再禀分付客头行者挂上堂牌报众粥罢不鸣下堂钟三下俟铺法座毕堂司行者覆首座鸣众寮前板大众坐堂方丈行者覆住持次覆侍者鸣鼓两序领僧行至座前问讯分班对立侍者请住持出登座拈香祝寿趺坐开发学者激扬此道若有客併叙序谢多则具目子恐有遗忘侍者提起或有诸山住持名德西堂座右设位官客对座设位五参上堂两序至座下径归班立住持登座不拈香若尊宿相访特为上堂或引座举扬施主请陞座不拘时也古之学者盖为决疑故有问答初不滞于语言近日号名禅客多昧因果增长恶习以为戏剧譁然喧笑甚失观瞻况举扬宗乘端祝圣寿若有官客及名德相过少致叙陈而今时衲子例责过褒叙谢殊乖法式如说山门事务则方丈会茶议论毋谈杂事使众厌听晚参凡集众开示皆谓之参古人匡徒使之朝夕咨扣无时而不激扬此道故每晚必参则在晡时至今丛林坐参犹旦望五参陞座将听法时大众坐堂也若住持至晚不参则堂司行者禀命住持覆首座鸣僧堂钟三下谓放参钟也如住持入院或官员檀越入山或受人特请或谓亡者开示或四节腊则移于昏钟鸣而谓之小参可以叙世礼曰家教者是也然亦不鸣放参钟谓犹有参也小参小参初无定所看众多少或就寝堂或就法堂至日午后侍者覆住持云令客头行者报众挂小参牌当晚不鸣放参钟昏钟鸣时行者覆住持鸣鼓一通众集两序归位住持登座提纲叙谢委曲详尽然后举古结座如四节说请头首秉拂及讲免礼仪详略使众通知下座客头行者喝请云库司预备汤果送上方丈昔汾阳昭禅师住汾州太子院以并汾地苦寒故罢夜参有异比丘振钖而至谓师曰会中有大士六人奈何不说法言讫昇空而去师密记以偈曰胡僧金钖光为法到汾阳六人成大器劝请为敷扬时楚圆守芝号上首楚圆即慈明也后住石霜饭罢常山行时杨岐会公为监寺阚其出挝鼓集众慈明遽还怒数曰暮而升座何从得此规绳会徐对曰汾州晚参何为非规绳乎慈明颔之告香每夏前告香新归堂者推参头一人维那和会定同众诣侍司禀云新挂搭兄弟欲求和尚告香普说敢烦侍者咨禀答云如住持允从即报堂司出告香图量众多少列作几行分东西两边面向法座而立依戒排列预集众习仪堂司行者率众钱买香大小三片及纸作图之费付参头收至日侍者令客头于寝堂或法堂铺设罘罳椅子须用香几三只烛台三对当椅前字间列外设小拜席堂司行者预逐一报众挂告香牌侍者预出小榜贴法堂柱上云至日粥罢诸寮各鸣板三下众集依图位立各备小香合坐具参头同维那侍者入请住持出参头归位同众问讯进前云住持就座副参递大香一片与参头同众问讯插香各大展三拜收坐具复同问讯参头进椅侧问讯禀云住持举话三则随下语归位问讯插香一片复同众就位叉手而立东西各三人出班东第一第二人过东炉前第三人中炉前西第一第二人过西炉前第三人过中炉前前两两炷香问讯然后东三人过东西三人过西以次如前而进徐步行各巡接班尾三三叉手出班合掌归位俟各炷香毕次第趱至元位同众三拜不收坐具参头进云复位同众三拜进云复位同众三拜收坐具行者鸣鼓五下两序转身序立座前参头立西序下其告香人东西转身依位对立勤旧蒙堂已告香者立于后普说竟仍齐向法座立参头插香同众三拜免则触礼进云普同问讯而退参头领众法堂下间谢维那侍者触礼一拜次大众谢参头触礼一拜请客侍者预依戒次具茶状备卓袱笔砚告香罢列法堂下间请茶各佥名请首座光伴斋退鸣鼓众归位立两侍者行礼当晚方丈请参头维那侍者药石首座光伴次早请参头茶半斋请参头维那侍者点心若大众均预告香则首座为参头其特为茶请西堂光伴住持入院后人事定库司备香首座领众恳请为众告香然后开堂普说有大众告香而请者就据所设位坐有檀越特请者有住持为众开示者则登法座凡普说时侍者令客头行者挂普说牌报众铺设寝堂或法堂粥罢行者覆住持缓击鼓五下侍者出候众集请住持出据坐普说与小参礼同入室入室者乃师家勘办学子策其未至擣其虚亢攻其偏重如烹金炉铅汞不存玉人治玉碔砆尽废不拘昏晓不择处所无时而行之故昔时衲子小香合常随身但闻三下鼓鸣即趋入室遇开室时粥前侍者令客头行者僧堂前诸寮挂入室牌寝堂设达磨像前列香烛拜席敷设室内秉烛装香拜席设左侧粥罢下堂客头即缓击鼓三下住持至达磨前炷香同侍者三拜入据室坐侍者问讯班左立行者问讯班右立头首领众达磨前各炷香三拜联接而至室前后至者依次炷香展拜接排而立次第相趱不许搀先乱序侍者烧香问讯出外揖首座入入先左足仍以左手上香进前问讯至禅椅右侧立听举话或下语或不下语随意过禅椅左问讯退步触礼一拜举左足出揖次人入一出一入相向问讯联接不绝若首座是大方西堂或名德入烧香住持当下座揖让送出遇陞堂白众特免只后堂领众暂到皆当入室侍者居众后入室毕炷香大展三拜行者插香三拜住持复出达磨前炷香大展三拜而退念诵古规初三十三二十三初八十八二十八今止行初八十八二十八堂司依戒次写图至日僧堂前洒扫午后堂司行者报众挂念诵牌至参前检点僧堂及诸殿堂香烛完备覆住持两序先鸣方丈板照堂板次巡廊鸣板住持出缓鸣大板三下众集依图立定暂到于侍者下肩立侍者随住持到祖堂土地堂大殿烧香礼拜鸣大钟两序预集堂外大板鸣方归图位住持入堂供头鸣堂前钟七下圣僧前烧香侍者捧香合书状侍者径归位请客侍者即往西序问讯请汤巡过次请东序就归位住持出堂外中立烧香侍者随出归位维那先离位至门首向住持立合掌念诵上八中八云大众默念每一号堂前轻应钟一声念毕叠一声下八云毕归位住持入堂前堂首座入次名德西堂插入归圣僧板头立头首领众三人一引圣僧前问讯转身住持前问讯合掌巡堂顺左肩转依图位立暂到侍者随众入只巡半堂至圣僧后侍者向后门立暂到向侍者立次知事入堂圣僧前问讯转身住持前问讯合掌巡堂出暂到接侍者后随出堂司行者往首座前覆云从圣僧后转出堂供头鸣堂前钟三下众普同和南各出全单而散巡寮古规住持巡寮僧堂前挂巡寮牌报众各寮设位备香茶汤伺候住持至鸣板集众于门外排立问讯随住持入寮寮主烧香同众问讯而坐住持询问老病点检寮舍缺之叙话而起众当展坐具谢临访免则问讯相送或旦望巡行今惟以四节报礼为巡寮余日不讲能复古者当行之僧祇云世尊以五事故五日一按行僧房一恐弟子着有为事二恐着俗论三恐着睡眠四为看病僧五令年少比丘观佛威仪生欢喜故肃众大藏经内载宋翰林学士杨亿推原百丈立规之意略曰有或假号窃邢混于清众别致喧挠之事即当维那捡举抽下本位挂搭摈令出院者贵安清众也或彼有所犯即以拄杖杖之集众烧衣钵道具遣逐偏门而出者示耻辱也详此一条制有四益一不污清众生恭敬故二不毁僧形循佛制故三不扰公门省狱讼故四不泄于外护宗纲故然百丈创规折衷佛律五篇七聚弘范三界梵檀摈治自恣举过以肃其众国朝累圣戒饬僧徒严遵佛制除刑名重罪例属有司外若僧人自相干犯当以清规律之若鬪诤犯分若污行纵逸若侵渔常住若私窃钱物宜从家训母扬外丑盖悉称释氏准俗同亲恪守祖规随事惩戒重则集众箠摈轻则罚钱罚香罚油而榜示之如关系钱物则责状追陪惟平惟允使自悔艾古规绳颂云又云大惠禅师住育王时榜示堂司僧争无明决非好僧有理无理并皆出院或议有理而亦摈疑若未当盖僧当忍辱若执有理而争者即是无明故同摈之息诤于未萌也训童行凡旦望五参上堂罢参头行者令喝食行者报各局务行堂前挂牌报众昏钟鸣行堂前鸣板三下集众行者先佛殿次祖堂僧堂前前堂寮方上寝堂排立参头入方丈请住持出就坐参头进前插香退身归位缓声喝云众低声同云齐礼三拜屏息拱听规诲毕又三拜参头喝云众齐低声和问讯而退如住持他缘则喝食行者喝云众云次长声喝云众云齐问讯退为行者普说参头预诣侍司插香礼拜禀侍者咨覆住持如允所请参头即鸣行堂前板集众排立寝堂参头随侍者入请住持出据坐参头同众问讯进前插香退身归位缓声喝云众低声和毕同礼九拜参头进云转身问讯而退次日行堂挂普说牌报众设座香几烛台参头报众请两序立班副参领众门迎两序入堂参头堂主诣侍司同请住持下行堂众迎入据坐侍者问讯侧立两序问讯毕侍者烧香请法参头领众雁立插香喝参三拜退分东西序后雁立拱听开示毕参头领众如前排立三拜即出门外右立揖送住持两序然后随至寝堂插大香一片九拜而退次诣侍司插香三拜参头副参同住两序前一一拜谢受法衣专使送法衣至先相看知客通意同上侍司烦通覆方丈或即相接或在来早侍者预令客头报请两序至专使插香如常礼相看谢茶毕再插香两展三礼免则触礼词云以柈袱托呈法衣信物然后入座两序光伴茶罢献汤汤罢两序同送安下侍者引巡寮别日上堂法座左边设住持位专使大展三拜捧衣递上住持接衣有法语披衣陞座或嗣法师已迁化法堂右间设灵几下座致祭讽经如遗书至之礼见后迎侍尊宿尊宿相访须预挂接尊宿牌鸣钟集众门迎彼若尚简则潜入寺住持必于寝堂具香烛相接仍令鸣僧堂钟客头报首座领众插香问讯毕众退两序勤旧就陪坐烧香喫茶罢侍者方插香礼拜带行侍者行者人仆轿从参拜方丈执局及参头领众行者人仆轿番以次参拜侍者复烧香点汤汤罢两序勤旧同送客位客头令备轿住持同引巡寮报礼侍者随侍若以下诸山则侍者引巡寮请客侍者具状诣客位插香拜请特为汤禀云禀讫呈状毕客头覆云寝堂钉挂帐幕排照牌设特为光伴位鸣鼓行礼揖坐揖香劝汤汤罢药石并同常特为礼客头诣客位请云仍请两序光伴侍者覆来早上堂致谢次早请汤侍者烧香行者问讯仆从声喏住持相陪喫粥粥罢请茶侍者再禀上堂座右设位半斋点心如大尊宿则首座众头首禀住持劝请为众开示法要住持先到客位陈意若允首座具状两序大众同诣客位插香拜请次请住持引座报众挂牌法座前左右排立至时鸣鼓住持同下法堂位前立住持先引座与常上堂同下座两序诣尊宿前问讯尊宿往住持前问讯归中普问讯登座侍者两序出班问讯住持问讯说法毕下座住持前问讯普与大众问讯住持两序大众随诣客位插香拜谢请客侍者具状请特为管待山门置食备䞋方丈备贴䞋行礼与常特为同若诸山平交斟酌中礼可也若法眷尊长至先讲诸山相见礼送客位请居中座住持插香礼拜讲法眷礼方丈内坐当让中位迎送如前礼献汤躬行礼客力辞侍者行礼若嗣法办事法妷相访当躬至方丈住持即今鸣僧堂钟集众人事先请住持中坐行弟子法眷礼次讲诸山礼接送同前但特为汤管待不具状请客侍者炷香陈请又看年腊高低临时通变当寺住持比丘某右某辄以今晚就寝堂点汤特为伏望尊慈特垂降重谨状年月日具位状当寺住持比丘某右某辄以来日就寝堂聊备水饭伏望尊慈特垂降重谨状年月日具位状当寺首座比丘某右某辄以来日拜请举扬宗旨开示后学伏望尊慈俯垂开允谨状年月日具位状可漏子状请某处堂头和尚禅师具位谨封施主请陞座斋僧施主到门知容接见引上方丈献茶汤送安下处若官贵大施主当鸣钟集众门迎送安下处定施主却请知事商议同上方丈炷香拜请陞座至日铺设法座座前设施主位挂上堂牌报众鸣鼓集众知客同施主上方丈请住持须备手炉灯幡铙钹如仪迎至座前登座趺座施主座前设拜知客揖引入位听法下座拜谢若斋僧须与知事议定斋料用费维那具僧行数目䞋资随数均俵僧堂内设施主位与住持分手斋毕知事陪施主僧堂前少立待首座领众出堂致谢次住持知事到客位谢或有寄钱斋僧住持责付知事须当尽数营办供䞋慎勿互用当思因果历然人天宝鑑云湖南云盖山智禅师夜坐丈室忽闻焦灼气枷锁声即而视之迺有荷火枷者火犹起灭不停枷尾倚于门阃智惊问曰汝为谁苦至斯极耶荷枷者对曰前住当山守颙也不合互将檀越供僧物造僧堂故受此苦智曰作何方便可免颙曰望为估直僧堂填设僧供可免尔智以己赀如其言为偿之一夕梦颙谢曰赖师力获免地狱苦生人天中三生后复得为僧今门阃烧痕犹存然颙公以供僧物作僧堂皆僧受用尚受互用之报若此今丛林拨无因果非唯互用甚至窃常住为己有者宜何如哉受嗣法人煎点若法嗣到寺煎点令带行知事到库司会计营办合用钱物送纳隔宿先到侍司咨禀通覆诣方丈插香展拜免则触礼请云令客头请两序单寮诸寮挂煎点牌至日僧堂住持位严设敷陈及卓袱衬币之具火板鸣大众赴堂煎点人随住持入堂揖坐转身圣僧前烧香叉手往住持前问讯转圣僧后出住持引手揖煎点人坐位居知客板头行者喝云行食遍煎点人起烧香下䞋问讯住持及行众䞋厨司方鸣斋板就行饭饭讫众收钵退住持卓煎点人烧香往住持前问讯从圣僧后出炉前问讯鸣钟行茶遍往住持前劝茶复从圣僧后出进住持前展坐具云二展寒温触礼三拜送住持出煎点人复归堂烧香上下间问讯以谢光伴复中问讯鸣钟收盏次诣方丈谢降重住持随到客位致谢若诸山煎点候斋办请住持同赴堂揖住持坐住持当免行礼揖煎点人归位持行食遍起烧香往住持前问讯下䞋俵众人䞋烧火伴香归位伴食茶礼讲否随宜斟酌嗣法师遗书至专使持书到寺方丈开书两序先慰住持法堂中间设祭座前拈香有法语举哀三拜上汤复三拜进食下䞋呜鼓讲特为礼三拜上茶鸣鼓三下退座收坐具维那举楞严呪回向两序四寮江湖乡人法眷小师办事皆有祭住持居灵几之左祭毕讽大悲呪回向云首座领众慰住持云勅修百丈清规卷第二勅修百丈清规勅修百丈清规卷第三大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正请新住持发专使凡十方寺院住持虚席必闻于所司伺公命下库司会两序勤旧茶议发专使修书制疏茶汤榜请书记为之如缺书记择能文字者分为之用绢素写榜所请专使或上首知事或勤旧或西堂首座或以次头首充之若非知事充专使亦须以下知事一人同去掌财议事具须知一册该写本寺应有田产物业及迎接仪从一切毕备山门管待专使一行人从至起程日诣诸寮相别鸣僧堂钟集众门送三门下钉挂帐设向里设位讲茶汤礼请两序勤旧光伴如上首知事去则下首知事行礼如头首勤旧去则上首知事行礼揖坐烧香揖香归位相伴喫茶再起烧香揖香归位相伴喫汤收盏专使起谢上轿当代住持受请专使到彼寺先见知客同到库司接送安下次见头首及诸寮诣侍司详禀来历侍者通覆住持候可否如允请然后令铺设卓袱安疏帖报两序至入请住持出专使问讯住持中立专使插香大展三拜进前云又三拜词云复三拜收坐具住持各答一拜词云专使呈疏帖书问住持接置几上开书疏看过侍者揖坐喫茶毕同两序送客位堂司行者鸣僧堂钟大众诣方丈作贺库司备香首座知事各插香初展词云再展云触礼三拜住持答一拜词云众散知客引专使巡寮毕次第呈纳本寺须知仪从什物当晚特为汤药石至夜汤果皆请两序勤旧光伴库司排办受请陞座受请已次日陞座侍者分付行者预于法座下右边排列疏帖设位专使预禀维那请宣疏帖人侍者覆住持鸣鼓如常上堂式住持出至位立进香卓专使烧香呈疏帖每呈一疏则专使烧香递上住持逐一拈各有法语宣毕专使仍炷香两展三拜或触礼或免在住持意退卓住持登座提纲叙谢结座专使特为新命煎点专使先与新命议定斋䞋轻重合宜两序勤旧乡人法眷办事贴䞋斋料等费专使亲送纳库司置办至日专使诣方丈插香拜请初展云再展云触礼三拜住持答一拜两序单寮系方丈客头同专使行者一一诣寮禀请挂煎点牌报众于僧堂内铺设主席西堂板头排专使位茶汤榜张于堂外两侧至斋时专使僧堂前伺候住持入堂问讯归位揖坐归中问讯揖众坐圣僧前烧香次上下间次堂外烧香仍归堂内住持前上下间及外堂问讯仍归中问讯行食遍烧香下住持䞋次行大众䞋毕归位伴斋俟折水出鸣鼓专使再起烧香行礼同前行茶遍瓶出如前问讯收住持盏专使行礼初展云二展叙寒温触礼三拜送住持出再归堂烧香大展三拜巡堂一匝并堂外复归内堂中间问讯收盏鸣鼓三下退座专使随上方丈致谢次诣库司谢办斋再诣方丈请住持至晚药石至夜汤果皆请两序勤旧光伴山门管待新命并专使库司会议管待供䞋如仪上首知事隔日诣新命前插香拜请次诣客位禀请专使令库司客头请两序勤旧光伴弊䞋当如礼不可轻蔑词语行礼并与特为礼同寝堂中敷住持高座专使附位于右两序如常列左右勤旧对面位侍者知事下位远接仆从管待外当支犒劳所至住持多因还赴他山僧行怀其宿愤动致唇吻传之官员士庶因一人无知而使一寺蒙其恶名老成耆宿外护隣峯当戒戢之然为住持者凡事留遗爱可也新命辞众上堂茶汤至起离日专使诣诸寮别新命上堂致谢两序勤旧大众下座鸣鼓三下向法座立普与大众触礼三拜从西廊出鸣大钟诸法器大众门送行仆门外排立山门首预钉挂帐设中敷高座向内首座向外摄居主位西堂勤旧分手光伴东西序两边朝坐上首知事行礼揖坐揖香归位点茶收盏再起烧香揖香归位点汤汤罢起谢上轿两序勤旧备轿远送住持当力免之鸣大钟住持轿远方止西堂头首受请专使到寺先见知客同到侍司引见方丈插香展拜相看茶罢送客位次诣诸寮人事毕禀侍者同诣方丈咨禀云住持报两序勤旧同往受请人寮中敷陈疏帖书问专使插香行礼与请当代同如不允众为劝请受请后住持请新命及两序勤旧茶送新命归客位次第受贺巡寮人事晚请新命专使特为汤药石汤果两序光伴受请人陞座专使当隔宿怀香诣方丈触礼三拜词云次日粥罢法座右边排列椅卓卓上安疏帖座左亦设住持椅子鸣鼓集众住持出陞座与五参礼同令请客侍者请新命趺坐褒美新命为法而出劝请举扬慰众渴仰举话有无不拘下座住持归座左向外而立专使同知客侍者往新命前问讯毕新命出住持前问讯次与两序大众问讯若新命是嗣法弟子住持付法衣有法语披衣了进前请住持趺坐大展三拜不收坐具进词云又三拜进词云又三拜收坐具进前问讯住持答云却归座右立专使度疏帖各有法语若非法嗣即出座前与住持问讯次与两序大众问讯径归座右拈衣拈疏帖有法语专使先禀维那请宣疏帖人宣毕指座有法语登座垂语问答提纲叙谢结座下座到住持前两展三礼初展词云住持答云再展云触礼三拜或讲或免随住持意次与两序大众问讯知客侍者引巡寮致谢如嗣法者下座先至住持前大展三拜退与大众问讯然后巡谢同前如以次头首西堂临时又在住持斟酌讲行专使特为受请人煎点专使诣亲命前议定方丈引座䞋资众䞋宣疏帖人及两序勤旧江湖乡人法眷等贴䞋至日粥罢专使怀香诣方丈触礼拜请云复诣新命前拜请同前礼方丈客头同专使行者请诸寮各挂煎点牌于僧堂内住持对面设新命位堂外知客板头设专使位其茶汤榜张于堂外两傍至斋时覆新命到僧堂前俟住持同入堂问讯专使随入堂先揖住持归位次揖新命归位烧香行礼并同前下食行䞋茶毕先收新命盏专使进前两展三礼送新命出后门专使入住持前两展三礼送住持出前门复归堂炷香大展三拜巡堂一匝并外堂归中问讯收盏鸣鼓三下退座当晚汤果药石光伴同前山门管待受请人并专使就寝堂敷设住持主位新命对面中位左设专使位两序勤旧光伴左右位下䞋行礼同前受请人辞众陞座茶汤受请人令侍者同专使预诣方丈禀借法座上堂辞众座不敷设左设住持位鸣鼓集众住持出归位受请人径往住持前问讯次与大众和南陞座举扬毕下座先辞住持触礼三拜次向法座立辞众普同触礼三拜门首向里中设特位讲茶汤两序勤旧光伴上首知事行礼与当代同鸣大钟送以次西堂头首则无辞众上堂临行先同专使上方丈插香触礼三拜禀辞次巡寮辞别山门首茶汤礼同前入院古人腰包顶笠到山门首下笠入门炷香有法语就僧堂前解包屏处濯足取衣披搭入堂炷香圣僧前大展三拜参随人同拜挂搭已到佛殿拈香有法语大展三拜次土地堂祖堂炷香各有法语入方丈据室有法语次第开堂祝圣今时新命到来当看安下处近远近则首座领众往迎远则两序勤旧而已专使预当计禀住持必先发批免众远迎若安下处近当办汤果两序勤旧光伴择日入院库司一一排办隔宿挂接住持牌报众至时鸣大钟诸法器大众门迎由远至近两行排立行仆立大众外新命到门炷香举法语至佛殿炷香举法语大展三拜鸣僧堂钟大众先归钵位立定新命入堂炷香参随人同展三拜维那当面问讯引巡堂一匝参随人先出两序送新命归钵位触礼三拜次至土地堂祖堂炷香各有法语入方丈据室侍者进前炷香问讯侧立候举法语毕行者进卓笔砚知事具状备柈袱捧呈寺印新命看封付知事开封新命视篆讫就状上先佥押次题日子使印于上知事收状衣钵侍者收印退卓住持起身知事全班进列上首插香两展三礼初展词云再展词云触礼三拜诸山及头首勤旧进前插香草贺毕客头行者喝云汤罢请官客诸山点心若前代住持别迁未赴或退居东堂未据室前讲交代礼新命受草贺了鸣僧堂钟领众躬送前代归寮对触礼一拜次首座大众作贺行仆皆当参拜呈寺当寺库司比丘某甲寺印一颗印状右谨申纳新命堂头大和当伏候慈旨年月日具位状山门请新命斋上首知事候据室后人事稍毕备柈袱炉烛具状怀香诣方丈请斋两展三礼初展云再展叙寒温触礼三拜住持答一拜知事呈状方丈客头收库司客头铺设僧堂内住持位行礼与特为管待同当寺库司比丘某甲右某甲取午刻就斋云堂备蔬饭祇迎伏望尊慈特垂降重年月日具位某甲状状可漏子状请新命云云尊座前具位谨封开堂祝寿古之开堂朝命下或差官敦请或部使者或郡县遣币礼请就某寺或本寺官给钱料设斋开堂各官自有请疏及茶汤等榜见诸名公文集近来开堂多是各寺自备至时入院侍者分付行者铺设法座报众挂上堂牌具写官员诸山名目预呈住持于座左设位铺卓袱炉烛排列疏帖预先和会维那宣公文首座宣山门疏以次头首或诸山江湖名胜宣其余疏及预请诸山一人白椎座前对面排官员位侍者覆方丈鸣鼓众集侍者同专使入请住持出铙钹幡花挑灯迎引至法堂位前立如受请时未拈衣当举法语披衣毕专使进前插香行礼初展云再展叙寒温毕触礼三拜住持答一拜先呈公文举法语毕接付维那宣白次山门诸山江湖疏一一递上有法语分送宣读若见任官请开堂有疏亲自捧递有法语宣毕指法座有法语登座拈香祝圣次拈帝师省院台宪郡县文武官僚香侍者逐一度香惟法嗣香住持怀中拈出自插炉中敛衣趺坐侍者烧香下座问讯两序出班问讯毕侍者再登座烧香问讯礼与旦望上堂同诸山住持送入院者亦出问讯住持当令侍者请官员坐诸山上首出白椎鸣椎一下云住持垂语问答提纲叙谢官员诸山云专使两序勤旧略提过详在小参时叙陈结座白椎人复鸣椎一下白云下座先受官员作贺毕知事接送客位客头行者即进炉烛一字排列座前专使插香两展三礼毕堂司行者喝云次喝云展礼喝云两展三礼又喝云勤旧蒙堂前资诸寮齐插香同大众两展三礼毕庄库菴塔法眷乡人暂到展贺毕据座侍者小师插香大展三拜次执局行者插香礼拜次参头领众行者插香礼拜次直厅轿番庄甲作头老郎人仆参拜毕住持即往客位致谢官员诸山次第巡寮诸寮当陈香几炉烛坐位各具威仪于寮外伺住持至寮主先于门前下首立迎入请趺坐插香住持答香略叙寒温致谢送出蒙堂前资众寮皆列门外下首同迎同送山门特为新命茶汤茶汤榜预张僧堂前上下间库司仍具请状备柈袱炉烛诣方丈插香拜请免则触礼禀云禀讫呈状随令客头请两序勤旧大众光伴挂点牌报众僧堂内铺设住持位斋退鸣鼓集众知事揖住持入堂归位揖坐烧香一炷住持前揖香从圣僧后转归中问讯立行茶遍瓶出往住持前揖茶退身圣僧后右出炷香展三拜起引全班至住持前两展三礼送出复归堂烧香上下间问讯收盏退座汤与茶礼同但无送住持出堂汤罢就座药石当寺库司比丘某右某启取今晨斋退状晚刻就云堂点茶汤用伸陈贺之仪伏望尊慈特垂降重式年月日具位状可漏子同斋状式当晚小参斋罢侍者覆住持云令客头报众挂小参牌具写专使两序勤旧蒙堂前资诸寮庄库菴塔暂到入院侍者禅客参随或有相送官客诸山留宿者逐一条列预用呈禀昏钟鸣侍者覆方丈鸣板后鸣鼓一通众集两序归位立定住持出登座垂语问答提纲毕叙谢行者秉烛侍者呈目子庶得详尽下座客头行者喝云知事送官客归客位汤果为建寺檀越陞座知事须隔宿覆住持次早侍者令客头挂上堂牌报众库司差人严设祠堂供养粥罢特为上堂陈白事意毕说法下座集众诣祠堂炷香点茶汤上供维那举经回向管待专使知事预禀住持议专使宣疏帖人䞋资轻重方丈备贴䞋须令合节至日寝堂钉挂铺设位次请两序勤旧光伴设特为位请客侍者躬请其余人则方丈客头禀请礼与常特为同留请两序两序伺管待专使毕约诣方丈咨禀告退住持未可遽从侍者令客头行者备汤具柈袱炉烛住持带侍者诣库司诸寮勉留客额先报迎住持入分手坐侍者烧香点汤尽礼劝留若职过满亦须宽耐候住持稍暇再禀辞退报谢出入凡官员檀越诸山相送入院者礼应报谢郡县官府亦合参见如居山林远出令行者传语库司首座维那知会出久则知事探伺归期令堂司挂接唿尚牌报众鸣钟门迎住持先令传语免之即往佛殿土地堂烧香首座领众至方丈问讯众退留两序勤旧献汤而散侍者方丈执局行者插香礼拜次参头领众行者礼拜毕住持须巡寮报礼若在城附郭朝莫出入无时不必讲行或蜜回方丈两序勤旧皆当诣方丈问起居无准和尚住径山日化缘多出入每阚斋粥时径归僧堂伴众食毕方丈客头候圣僧侍者鸣下堂椎大众将下地喝云住持烧香巡堂一匝出堂又喝云两序勤旧亦当诣方丈问讯交割砧基什物入院后须会两序勤旧茶详细询问山门事务砧基契书什物逐一点对交割计算财谷簿书分明关防作币务在详审受两序勤旧煎点至日首座知事勤旧诣方丈插香拜请住持次请侍者小师铺设住持寝堂中位两序勤旧位如常坐侍者带行小师问讯住持毕两序勤旧末坐至时首座请住持出揖坐行礼若免只烧香进前问讯下䞋首座知事勤旧为首三人问讯归位坐食毕首座起身烧香如免礼则就坐喫茶诸山道旧及办事法眷小师等请寝堂煎点礼同但煎点人设位高下临时斟酌退院住持如年老有疾或心力疲倦或缘不顺自宜知退常住钱物须要簿书分明方丈什物点对交割具单目一样两本住持两序勤旧佥押用寺记印住持库司各收一本为照公请一人看守方丈至退日上堂叙谢辞众下座挝鼓三下而退若留本寺居东堂相断住持者须当尽礼温存宋理宗以灵隐寺菜园为阎妃建寺住山痴绝冲公即日退院躬荷包笠往游庐山遣使留之不回高风千古孰能继之迁化示疾觉沈重预请两序勤旧点对封收衣钵行李就留方丈差公谨行仆看守以俟估唱或有标拨俵散物件须要平允母令恩怨不均致后争竞若衣钵微薄务从俭简遗戒小师不得披麻恸哭请首座主丧一切佛事并免但举无常偈云亡僧津送母费常住母劳大众若住持有功山门寺众念其遗爱或衣钵稍丰当如仪讲行丧礼有官员檀越诸山法眷遗书即当遣送某寺住持某世缘报谢风烛不停所有随遗身衣钵檀信施利非常住物烦两序抄札端请某人主行丧事余俵众僧看经每丧嘱母致繁多侵用常住幸察此意伏希悉及年月日住山某押遗书之式尊宿旱忝游从柰合离之有数继承推挽遂黾勉于微缘电露我空云山益渺敢祈保护以寿斯文拜祷不归邻封住山无补每依邻璧之光梦境元空幸谢世缘之幻莫谐面别惟切心驰冀佛日以流辉俾宗风而益振伏惟珍重法眷叨滥住山有媿同门之有因循抱疾将为毕世之人敬奉手书聊伸面别光昭先师之令德道在吾属之力行无任倾勤伏惟珍重可漏子书拜某人称唿某寺比丘某谨封入龛初示寂侍者即令客头行者下僧堂报众鸣椎一下白云又鸣椎一下次报诸寮堂司行者鸣僧堂钟集众上方丈吊慰罢首座同两序勤旧商议发讣状报诸山发书请人主丧须诸山名德隣封老成或法眷尊长或只本寺首座如有遗命遵行举请小师侍者亲随人安排洗浴着衣净发入龛遗偈贴龛左维那领小师炷香请首座入龛佛事安排寝堂置龛炉烛几筵供养至时鸣僧堂钟集众举佛事已维那出念诵云举大悲呪回向云再举楞严呪回向云当夜集众念诵云回向同前二时上粥饭三时上茶汤大众讽经见职维那回向同前近时风俗薄恶僧辈求充庄库执事不得或盗窃常住住持依公摈罚恶徒不责己过惟怀愤恨一闻迁化若快其志恶言骂詈甚至椎击棺龛枪夺衣物逞其凶横主丧耆宿诸山檀越官贵士庶参学交游当为外护人谁无死况是座下参徒犯者必摈逐惩治主丧执事若能预甲戒饰早令悛格化恶于未萌尤全外观之美某寺丧司比丘某右某山门不幸堂头状和尚今月某日遽尔归真谨以计闻谨状年月日某寺丧司比丘某状可漏子式讣告某处堂头和尚禅师具位谨封请主丧主丧人至鸣大钟集众门迎至龛前炷香首座大众问讯众散两序勤旧送客位插香展礼主丧人居主位首座分手座定躬起烧香复位献茶小师即列前插香大展三拜方丈执局及参头领众行者相次插香礼拜后方丈仆从参拜罢献汤送两序出库司备点心两序光伴次第巡寮凡主丧者须老成名德如圆悟为开福宁和尚主丧接月菴果公以嗣其法可为标格请丧司职事主丧人巡寮罢两序勤旧小师随到客位呈衣钵簿遗墨等物会茶议请丧司职事并一切佛事以次议请除举哀小参二佛事系主丧人为之分孝服如无布绢随宜折钱俵之主丧人须与首座计会所遗衣钵多少默作三分一分准丧司孝服讽经灯烛之费一分归常住陪贴供养一分俵大众看经并佛事板帐等用主丧人须存公正不可徇私带行僧行不得干预执役每日讽经俵䞋奠茶汤不拘两序勤旧各请一人掌财庶绝浮议圣僧侍者把帐丧司公差库子客头茶头一行人管办事请见职维那同议见职知客接外客丧司合千人仆排单揭示孝服侍者小师两序主丧及法眷尊长勤旧办事乡人法眷诸山檀越方丈行者众行者方丈人仆作头甲干庄客诸仆佛事入龛移龛锁龛法堂挂真举哀奠茶汤对灵小参奠茶汤起龛山门首真亭挂真奠茶汤起龛提衣起骨入塔入祖堂全身入塔撒土移龛入龛三日揜龛铺设法堂上间挂帏幕设床座椸架动用器具陈列如事生之礼中间法座上挂真安位牌广列祭筵用生绢帏幕以备上祭下间置龛用麻布帏幕前列几案炉瓶素花香烛不绝二时上茶汤粥饭供养讽经仍备桃灯铙钹花幡鸣僧堂钟集众请移龛佛事罢移龛下法堂请锁龛佛事挂真举哀奠茶汤移龛就法堂锁龛已请挂真佛事毕如有亲书遗言侍者捧呈主丧人及首座大众云主丧人躬接递与首座以所书香炉上熏授维那读过丧司行者贴法堂中间上手幕上主丧白云举佛事罢举哀三声大众同哭小师列幕下哀泣举奠茶汤佛事小师列真前礼拜归幕下主丧炷香礼真两序勤旧大众以次炷香礼真小师真左答拜主丧人幕下吊慰小师随礼主丧人三拜次慰两序大众云首座答云两序大众慰小师云小师夜守龛帏丧司列排祭次贴法堂下间幕上凡祭文皆丧司书记为之每日或两次三次上祭无拘盖檀越诸山来有先后随时若法眷门人上祭到门知客接已即报丧司随送孝服然后上祭所有赙仪用余当归常住补犒诸山人从支费丧司集两序勤旧将抄剳衣钵议从遗嘱留送外估定新旧短长价直高下庶免唱衣临时纷纭对灵小参奠茶汤念诵致祭丧司维那同小师怀香诣客位请主丧人大夜对灵小参预设座候昏钟鸣鼓集众两序座下问讯主丧人用带行侍者烧香无则圣僧侍者代之小参下座小师罗拜致谢首座领众龛前上香立定请奠茶汤佛事毕山门维那念诵云举大悲呪毕回向云毕山门知客举楞严呪次第一一上祭末举大悲呪行仆参拜讽经毕丧司行者喝云众散小师方丈行仆终夜守灵祭次知事头首主丧西堂勤旧蒙堂江湖前资老宿众寮办事旧侍者乡人法眷诸菴塔小师师孙方丈行者六局行者行堂方丈人仆轿番老郎庄甲火客修造局诸色作头出丧挂真奠茶汤库司丧司相关提调丧仪香亭真亭幢幡呗乐龛前伞椅汤炉挑灯竹篦主丈拂子香盒法衣等物小师随龛后鸣大钟诸法器送丧起龛念诵云丧司维那进烧香引小师拜请起龛佛事龛至山门首请奠亭挂真奠茶汤俱有佛事两序大众门列俟龛出已山门维那向内合掌中立举往生呪或四圣号大众齐念主丧领众两两分出左右俵散雪柳齐步并行毋得挨肩交语各怀悲感都寺押丧丧司维那知客圣僧侍者俵行丧䞋茶毘丧至涅槃台丧司维那俟都寺上香茶了进前烧香引小师拜请秉炬佛事山门维那念诵云举大悲呪回向云山门知客举楞严呪回向同前次乡人举经大众同讽毕首座领众归寺赴斋小师乡人法眷守化收骨斋罢鸣僧堂钟集众仍备仪从迎骨回寝堂安奉请安骨佛事挂真供养讽经二时上粥饭三时上茶汤或十日半月大众讽经灵骨入塔则止全身入塔龛至塔所都寺上香茶毕丧司维那进烧香引小师拜请入塔佛事毕山门维那念诵云其举经讽诵次第并与涅槃台同但回向则云候掩圹一切毕备然后请撒土佛事迎真回寝堂供养主丧炷香礼真次诸山两序大众小师礼真毕小师插香大展三拜谢主丧次两序大众谢主丧词云主丧答云主丧同丧司一行人巡寮致谢次小师巡寮拜谢山门维那送见职侍者侍真侍者归众寮每日三时上茶汤集众讽经俟迎牌位入祖堂则止或待新住持至方入祖堂有佛事唱衣至期僧堂前或法堂上下间设大众坐位中间向里里安长卓置笔砚大磬其上鸣僧堂钟集众首座与主丧分手两序大众次第而坐丧司维那知客圣僧侍者向主丧位坐维那念诵云毕开笼出衣钵依号排席上请提衣佛事毕维那鸣磬一下白云若法衣多添留遗嘱次第呈衣维那拈唱丧司合干人贵在公心主行维那定价打磬行者瞻顾前后唱定名字知客写名上单侍者依名发标唱衣毕结定钞数主丧佥单交钞取衣不得徇私减价主丧力主其事今多作阄拈甚息喧争其法用小片纸以千字文次第书字号每一号作三段写于上仍用印记关防量众多少与丧司合干人封定至期呈过主丧两序首座开封知客分俵堂司行者捧盘随侍者侍者剪取其半置盘内毕以盘置首座侧安水盆于下抖勺维那拈衣唱价讫首座临时唿一童行信手拈盘中半阄递与首座开看字号分晓说与堂司行者喝某字号众人各开所执半阄字号同者即应如不愿唱此号衣物则不应三唱不应首座以半阄投水盆中再令撮起半阄复唱起应者堂司行者往收半号到首座处对同报与维那称云某物唱与某人鸣磬一下知客上单侍者发标供头行者递与唱得人衣物仍旧入笼次第唱毕维那鸣磬一下回向云众散各自照价持标取衣三日后不取者依价出卖造单帐唱衣古法单式尚头和尚示寂谨具衣物估唱钞数收支于后一收钞若干一收钞若干一支钞若干一支钞若干已上共收钞若干共支钞若干除支外见管钞若干右具如前年月日丧司行者某具呈把帐执事人两序典丧各书名佥押灵骨入塔至期隔宿准备仪从正日鸣钟众集都寺上香毕请起骨佛事送至塔所请入塔佛事其举经讽诵回向并与全身入塔语同迎真归寝堂供养及谢主丧人等礼并同下遗书丧事毕主丧请侍者办事人充专使分路驰送诸山法眷檀越官员遗书唯尊宿相见下语须择能事人充专使至彼寺首到客司相见知客引见侍司预备袢袱盛书物侍者诣方丈通覆住持当即相接令请两序同开书专使进前问讯云若住持垂语须下语插香展礼住持免则触礼如常相看烧香喫茶罢待两序至专使起炉前谢茶再插大香一片展礼禀云即呈书物住持云两序进问讯首座分手就坐专使住持对面退一位坐茶罢起身住持白云侍者备书剪托书物侍者度书与住持接就炉上熏付侍者送与维那行者度剪开缄宣读已侍者揖专使上住持对面位坐侍者烧香点汤送专使归安下处先住持问讯次侍者两序问讯知客引巡寮先库司次头首寮蒙堂四寮侍者禀请特为汤汤罢药石至晚汤果大方遗书至两序光伴以次两序上首维那侍者光伴请书记作祭文方丈祭文或住持自作江湖法眷办事皆当备香致祭侍者一一提点次早方丈请茶法堂下间设灵儿排祭侍者覆上堂行者报众挂上堂牌座下备卓袱盛书物座左排住持位鸣鼓众集住持出法座下位前立鼓绝进香卓知客引专使住持前行礼插香初展云再展云触礼三拜呈遗书住持接书炉上熏付侍者递维那宣读专使问讯住持毕归知客班后立住持陞座下座诣灵儿前住香点汤上祭点茶展拜专使座右还拜维那出班揖住持烧香侍者捧香盒两序上香毕住持两序展拜维那宣祭文住持复展拜专使答拜举楞严呪回向云两序四寮江湖办事乡人皆致祭专使答拜以下法眷小师办事专使不答拜毕举大悲呪回向专使出灵前两展三礼谢住持免则触礼次巡寮致谢然后山门管待专使请两序光伴若前住持本寺一併入祖堂讽经了就便迎牌到祖堂住持拈香安牌有法语安已专使即拜谢住持若当代入祖堂寝堂安骨讽经三日待新住持入祖堂或无遗书遗物与当代住持其徒自为入祖堂者初到寺见侍者引见住持插香展拜相看烧香喫茶起身禀意毕送安下处次到头首库司单寮蒙堂诸处相看拟日办供俵䞋法堂致祭讽经牌入祖堂住持有法语礼与前同管待主丧及丧司执事人山门当备供䞋高下一一如仪仍请两序勤旧光伴首座摄居主席就方丈坐排照牌都寺行礼与常特为同茶毕鸣钟集众门送主丧人议举住持两序勤旧就库司会茶议请补处住持仍请江湖名胜大众公同选举须择宗眼明白德劭年高行止廉洁堪服众望者又当合诸山舆论然后列名佥状保申所司请之若住持得人法道尊重寺门有光为勤旧知事者不可以乡人法眷阿党传会不择才德惟从贿赂致有树党徇私互相搀夺寺院废荡职此之由切宜慎之切宜慎之明教大师曰教谓住持者何谓也住持也者谓借人持其法使之永住而不泯也夫戒定慧者持法之具也僧园物务者持法之资也法也者大圣之道也资与具待其人而后举善其具不善其资不可也善其资而不善其具不可也皆善则可以持而住之也昔灵山住持大迦叶统之竹林住持以身子尸之故圣人之教盛圣人之法长存圣人既隐其世数相失茫然久乎吾人儌倖乃以住持名之势之利之天下相习沓焉纷然几乎成风成俗也圣人不复出其孰为之正外卫者不视不择欲吾圣人之风不衰圣人之法益昌不可得也悲夫吾何望也往持章终勅修百丈清规卷第三终勅修百丈清规勅修百丈清规卷第四大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正两序章第六两序之设为众办事而因以提纲唱道黼黻宗猷至若司帑庾历庶务世出世法无不闲习然后据位称师临众驭物则全体备用所谓成己而成人者也古犹东西易位而交职之不以班资崇卑为谦今岐而二之非也甚而党鬪强弱异势至不相容者有矣惟主者申祖训以戒之欲其无争必慎择所任使各当其职人无间言可也西序头首前堂首座表率丛林人天眼目分座说法开凿后昆坐禅领众谨守条章斋粥精粗勉谕执事僧行失仪依规示罚老病亡殁垂恤送终凡众之事皆得举行如衣有领如网有纲也虽大方尊宿若住持能以礼致之亦请充此职谓之退位为人如文殊为七佛师犹助释迦扬化为众上首吾宗睦州于黄檗云门于灵树光昭前烈诒训后来名位之重可轻任耶祖庭事苑云首座即古之上座梵语悉替那此云上座一耆年二贵族三先受戒及证道果今禅门所谓首座者必择其己事已办众所服从德业兼修者充之后堂首座位居后板辅赞宗风轨则庄端为众模范盖以众多故分前后斋粥二时过堂及坐禅则后门出入如缺前堂住持别日上堂白众请转前板插单唱食其坐禅坐参只众寮前第三下板即入堂不必鸣首座寮前板余行事悉与前堂同书记即古规之书状也职掌文翰凡山门榜疏书问祈祷词语悉属之盖古之名宿多奉朝廷征召及名山大剎凡奉圣旨勅黄住持者即具谢表示寂有遗表或所赐所问俱奉表进而住持专柄大法无事文字取元戎幕府署记室参军之名于禅林特请书纪以职之犹存书状列于侍者使司方文私下书问曰内记云而名之着者自黄龙南公始又东山演祖以是职命佛眼远公欲以名激之使兼通外典助其法海波澜而先大慧亦尝充之凡居斯职者宜以三大老为则可也知藏职掌经藏兼通义学凡看经者初入经堂先白堂主同到藏司相看送归按位对触礼一拜此古规也今各僧看经多就众寮而藏殿无设几案者然充其名当尽其职函帙目录常加点对缺者补完蒸润者焙拭残断者粘缀若大众披阅则藏主置簿照堂司所排经单列名逐函交付看毕照簿交收入藏庶无散失推原吾宗既曰教外别传犹命僧专司其藏者何也以佛之所言所行为教律而僧有不遵佛之言行乎特吾之所证所得不溺于文字而超乎言行之表以见夫自性之妙焉又祖之意欲吾徒遍探诸部与外之百氏期以折冲外侮应变无穷所谓不即不离者是也后以众多列东西藏知客职典宾客凡官员檀越尊宿诸方名德之士相过者香茶迎待随令行者通报方丈然后引上相见仍照管安下去处如以次人客只就客司相款或欲诣方丈库司诸寮相访令行者引往其旦过寮床帐什物灯油柴炭常令齐整新到须加温存维那在假则摄其行事僧堂前检点行益客僧粥饭遇亡僧同侍者把帐暂到死主其丧雪窦在大阳禅月在石霜皆典此职毋忽知浴凡遇开浴斋前挂开浴牌寒月五日一浴暑天每日淋汗铺设浴室挂手巾出面盆拖鞋脚布参头差行者直浴斋罢浴头覆维那首座住持毕鸣鼓三下浴圣桶内皆着少汤烧香礼拜想请圣浴次第巡廓鸣板三下遍鸣鼓第一通僧众入浴第二通末头首入浴第三通行者入浴此时住持方入以屏风遮隔而浴第四通人力入浴监作行者知事居末浴就弹压之併点视令息灶中火及炭煤水洒干净有余柴搬于远处其入浴资次当刊揭浴室外室内挂小板旁钉小牌书云如施主设浴则课经回向能妙触宣明成佛子住则功不浪施矣知殿掌诸殿堂香灯时时拂拭尘埃严洁几案或遇风起须息炉内香火及结起幡脚防顾使勿近灯烛施主香钱不得互用佛诞日浴佛煎汤供大众四斋日开殿门以便往来瞻礼侍者侍者之职最为近密观道德于前后听教诲于朝夕亲炙参扣期法道底于大成而礼节常宜恭谨庆喜之侍瞿昙香林之侍云门佛祖重寄其可忽诸凡住持上堂小参普说开室念诵放参节腊特为通覆相看挂塔烧香行礼记录法语烧香侍者职之凡住持往复书问制作文字先具草呈如阙书记山门一应文翰书状侍者职之凡住持应接宾客管待尊宿节腊特为具状行礼请客侍者职之或维那知客俱不赴众或在假其行事三侍者皆当摄之若住持久出则归众行立暂出则不离班位衣钵侍者先辈多以丛林老成之士为之盖能纳忠救过罗致人才内外庶事通变圆融庶几上下雍肃如密菴有如侍者而得松源世其家东叟得昇首座而家法益严今诸方往往任后生晚辈甚致败德误事可不慎欤汤药侍者朝暮供奉方丈汤药左右应接佐助衣钵侍者抚恤近事行仆或暂缺侍者客至通覆烧香或缺人回向皆宜摄行须择年壮谨愿者充之圣僧侍者贵有道心斋粥二时上供鸣下堂椎朝夕交点被位中夜剔灯同维那交收亡僧唱衣钱住持迁化把帐头首秉拂则为烧香或代鸣椎念佛职满在本山当预侍者名退耕断桥二老在众时常充此职以能结众缘而励志于道也东序知事都监寺古规惟设监院后因寺广众多添都寺以总庶务早暮勤事香火应接官员施主会计簿书出纳钱谷常令岁计有余尊主爱众凡事必会议禀住持方行训诲行仆不妄鞭捶设当惩戒摈罚亦须禀议量情示警母纵威暴激变起讼差设庄库职务必须公平母用私党致怨上下昔丛林盛时多请西堂首座书记以充此职而都监寺亦充首座书记否则必腊高历事廉能公谨素为众服者充之既无取于公而道福殊胜上下美留虽连年不易或数请再充又何伤焉故所在单寮勤旧不满五六人副寺以下非历三次不归前资监寺非三次不归蒙堂都寺非三次不得居单寮再请出充者公界封钥元房以避嫌疑斋粥二时必赴堂则行仆行益自然整肃如杨岐之辅慈明石窓之辅宏智可为法则僧史曰知事三纲者若网罟之巨绳提之则百目正矣梵语摩摩帝此云寺主即今之监寺也又大集经云僧物难掌我听二种人掌三宝物一阿罗汉二须陀洹更复二种一能持净戒识知业报者二畏后世罪有诸惭愧者维那纲维众僧曲尽调摄堂僧挂搭辨度牒真伪众有争竞遗失为辨析和会戒腊资次床历图帐凡僧事内外无不掌之举唱回向以声音为佛事病僧亡僧尤当究心每日二时赴堂堂前钟鸣离位入堂圣僧前左手上香退两步半问讯合掌而入椎边立先看逐日回看神示名位钟鼓绝鸣椎一下众展钵已再鸣椎一下合掌默回向当日神示左手按砧举云右手鸣椎高不过五寸声绝方下椎急缓合度俟首座唱食至第三句将毕转身退至立僧板头立俟行食遍进前鸣椎一下合掌至圣僧前问讯出堂归钵位若施主斋僧行䞋遍食椎后从圣僧后转左边朝首座问讯复鸣椎一下而出为请施财也或有他缘或暂假出入将戒腊簿假簿堂司须知簿亲送过客司令摄之寄归传云维那华梵兼举也维是纲维华言也那是梵语羯磨陀那删去三字从略此云悦众也又十诵律云以僧房中无人知时打揵椎又无人涂治扫洒讲堂食处无人相续铺床众乱时无人弹压等佛令立维那又声论翻为次第谓知僧事之次第也副寺古规曰库头今诸寺称柜头北方称财帛其实皆此一职盖副贰都监寺分劳也掌常住金谷钱帛米麦出入随时上历收管支用令库子每日具收支若干佥定飞单呈方丈谓之日单或十日一次结算谓之旬单一月一结一年通结有无见管谓之日黄总簿外有米麫五味各簿皆当考算凡常住财物虽毫木并是十方众僧有分如非寺门外护官员檀越宾客迎送庆吊合行人事并不可假名支破侵渔其上下库子须择有心力能书算守己廉谨者为之病僧合用供给之物即时应付如仓库疎漏雀鼠侵耗米麦蒸润一切物色顿放守护有不如法者并须及时照管处置典座职掌大众斋粥一切供养务在精洁物料调和检束局务护惜常住不得暴殄训众行者循守规矩行益普请不得怠慢抚恤园夫栽种及时均俵同利二时就厨下粥饭食不异众粥饭上桶先望僧堂焚香设拜然后发过堂直岁职掌一切作务凡殿堂寮舍之损漏者常加整葺动用什物常阅其数役作人力稽其工程黜其游堕母纵浮食蠧财害公田园庄舍碾磨碓坊头匹舟车火烛盗贼巡护防警差拨使令赏罚惟当并宜公勤劳逸必均如大修造则添人同掌之列职杂务寮元掌众寮之经文什物茶汤柴炭请给供需洒扫浣濯净发椸巾之类每日粥罢令茶头行者门外候众至鸣板三下大众归寮寮长分手寮主副寮对面左右位副寮出烧香归位茶头喝云大众和南遇旦望点汤鸣板集众烧香行汤如常礼寮主副寮凡安众处寮元照戒次自下而上请充之写定名字预贴牌上十日一替佐寮元办事旦暮僧众归堂巡视经案或有遗忘什物者眼同收拾付还及交点本寮什物提调香灯茶汤母容外人止宿及寄卖物件犹预定望寮一名使以次挨补副寮若寮主遇满从维那请交代副寮遇满从寮元请交代延寿堂主看视病僧汤药油烛炭火粥食五味常备供须公界倘缺若自己丰裕结缘应付或劝化施主措办床席衣被狼籍秽污为其洗浣母生憎嫌八福田中直病为第一也净头扫地装香换筹洗厕烧汤添水须是及时稍有狼籍随即净治手巾净桶点检添换凡供此职皆是自发道心将交替时堂司预出小榜云愿结缘者收榜白堂司然后覆住持请充之化主凡安众处常住租入有限必籍化主劝化檀越随力施与添助供众其或恒产足用不必多往干求取厌也园主不惮勤苦以身率先栽种菜蔬及时灌溉供给堂厨母使缺乏磨主兼主碓坊米麫供众极有关系须择有道心人谙晓舂磨等事者充之水头五更烧汤供大众廾页盥手巾面盆灯烛牙药母令缺少冬月烘焙手巾须早起铺排勿致临时动众念炭头预备柴炭以御寒事或化施主或出公界须令足用庄主视田界至修理庄舍提督农务抚安庄佃些少事故随时消弭事关大体申寺定夺近时丛林凋弊百出而庄中尤甚略举其三诸方通害初争庄职安能遍及搆怨住持上下不睦一也一充其职离寺相远靡所不为致争起讼供众钱粮尽皆耗费复积逋负以累于后因而纪纲不振庄佃生侮租课不还其弊二也纵使老成能事充之而州县应酬吏胥管干乡都职役隣里富豪皆合追陪既启其端稍有不及便生衅隙虽不明支而巧立除破公私无益故庄中之费或半于寺其弊三也只如大家业产巨富不闻分遣子弟遍居庄所盖耕种有佃提督则有甲干收租之时自有监收僧行此外纵有输纳修圩依粮等项只临时分委勤旧知事限期使办事毕旋归非唯省费有补常住而消祸未萌公私攸济今诸方之废如逃亡家住持勤旧能恤念寺门欲撙费救弊汰除滥冗请自此始其初例有当重难而应充庄职者别议酬补之诸庄监收古规初无庄主监收近代方立此名此名一立其弊百出为住持私任匪人者有之因利曲徇者有之为勤旧执事人连年佔充者有之托势求充者有之树党分充者有之角力争充者有之蠧公害私不可枚举虽欲匡救末如之何倘得廉正勤旧辅佐住持公选区用或对众阄拈之充充此职者当克己为念奉众为心毋苛取佃户母亏损常住则自他俱利矣请立僧首座其事严重不可轻举如大方西堂名德首座行解素为众所推服者委曲陈情如有允意特为上堂言此间多众宜得当人相与建立法幢开大炉韛山中幸有某人知见高明慧命所寄少刻下座同两序大众拜请为众开室伏望慈悲特垂开允下座方丈行者以柈袱盛入室普说二牌即于座下同大众拜请词云受请人随诣方丈炷香触礼拜谢词云答云谢已堂司行者鸣僧堂钟大众同送归寮住持对触礼一拜送出次与大众问讯维那诣寮议请侍者一人挂普说牌预铺设照堂禅椅拂子主丈炉烛鸣鼓一通众集立定立僧归位维那出班烧香同大众再下拜伸请立僧趺座两序问讯住持问讯立僧普说竟维那同大众再下拜伸谢立僧即怀香诣方丈致谢两展三礼词云仍往库司诸寮舍问讯方丈备草饭请特为汤药石至晚汤果两序光伴立僧侍者预席次日住持请僧堂特为茶请客侍者具茶榜诣寮插香拜请礼与特为新首座同立僧当特为首座大众茶与前堂特为后堂大众礼同别日方丈管待请两序光伴请名德首座住持须预禀露如有允意方丈先请茶两序光伴即鸣鼓陞座更不报众住持委曲致恳下座与大众同伸拜请鸣钟送归寮茶汤管待礼与前同进退不混两序无交代也榜堂头和尚今晨斋退就云堂点茶特为新命首座聊旌陈贺之仪仍请诸知事大众同垂光伴式今月日侍司某敬白两序进退头首务择才德相当者为之而近之庸流责以饮食延接为事使守贫抱道之士愈甘退藏丛林何由歆艶住持当革其弊可也知事古规只列监院维那典座直岁库头五员而已职满鸣椎白众告退归堂随众初无单寮榻位故丛林鼎盛近来诸方大小勤旧动至百数仆役倍之而僧堂閴无一人泰定间脱欢丞相领行宣政院分上中下三等寺院额定岁请知事员数正为此也宜遵行之凡职事将满预诣方丈禀退如择进退日定住持令行者报两序知当晚昏钟鸣旧知事一班诣方丈插香告禀触礼一拜纳库记钥匙而退就中或有再留者住持随送到库司侍者烧香点汤勉留次早五更钟鸣头首一班怀香诣方丈触礼一拜告退或有留者亦同前礼点汤留之住持以择定人名目子并西堂勤旧令客头行者请粥罢会茶其旧知事一班候僧堂行粥遍从后门入上首鸣椎一下云再鸣椎一下从圣僧左出住持前两展三礼初展云再展叙寒温毕触礼三拜退身从圣僧右出圣僧前大展三拜转身从首座板起巡堂一匝中间问讯而退粥罢行者守请新人至寝堂献茶毕住持躬起烧香一炷归位白云住持出就炉前立侍者揖请新人至住持前对触礼一拜新知事同进前两展三礼初展云再展云触礼三拜住持答一拜新头首进前两展三礼致诃同前转位献汤汤罢谢礼或展或免供头鸣僧堂钟大众归钵位立定住持入堂先送前堂首座以次头首随归钵位各触礼一拜次送后堂对触礼一拜新知事一班预立于西堂板头住持归位维那往住持前问讯侧立住持付目子与之当面问讯从圣僧后转鸣椎一下云复鸣椎一下侍者即揖请新知事一班住持持前触礼一拜维那白云又鸣椎一下知事一班两展三礼知事转圣僧后右出圣僧前排立大展三拜维那引巡堂一匝归中问讯横退过西堂板头立堂司行者喝云普同触礼一拜毕又喝云普同触礼一拜毕又喝云供头行者鸣僧堂钟住持送入对触礼一拜送住持出与旧人交代互转身对触礼一拜送旧人出侍者先贺次头首领众贺毕行者喝云再鸣钟送贺毕喝云又鸣钟送贺毕逐一喝云送贺交代礼并同前又各喝云亦鸣钟送贺毕各喝云礼亦如前送住持出寮主先相接交互转身对触礼一拜不送出然后受贺俱毕新旧人各怀香即诣方丈拜谢新人香系库司备谢毕新旧人同巡寮方丈请半斋点心斋时草饭仍请西堂勤旧光伴列职杂务待请两序了别日诣堂司告退次第择人交替挂钵时请知事有处住持不先和会默择人定预分付堂司行者于僧堂早粥罢挂钵时喝云维那入圣僧前烧香巡堂一匝至住持前问讯侧立住持付所请人名目子接讫当面问讯从圣僧后转鸣椎一下云逐一白讫侍者揖请新人至住持前受职与前礼同曰方丈会茶请头首礼并同前侍者进退请两序毕旧侍者随住持上方丈咨禀云插香大展三拜而退住持批下堂司请新侍者维那令行者照批请仍请寮元劝请同就堂司茶揖入烧香点茶毕起身再烧香入云逐一白讫揖受请人进前普触礼一拜转位维那行礼揖坐揖香归位坐献汤毕引上方丈住持出维那进前禀云住持据坐新侍者插香大展三拜毕维那送归寮对触礼一拜侍者送出却与旧人交代头首礼同方丈行者直厅轿番拜贺堂司行者引新旧侍者同巡寮毕新侍者再上方丈炷香拜谢旧侍者早晚伺同新侍者方丈问讯三日后住持批下堂司送归众寮与维那交互对触礼一拜送维那出次与寮元问讯毕仍上方丈炷香拜谢圣僧侍者系维那择人和会充职后引上方丈礼拜随例茶汤点心管待寮舍交割什物寮舍什物常住置办不易往往职事人视为传舍临进退时乡人各自搬移荡然一空使新入寮者茫无所措未免具数到库司需索不至因此上下唇吻不安设若应副重费常住库司当置总簿具写诸寮什物住持知事佥定仍分置小簿付诸寮两相对同新旧相沿交割损者公界修补缺者本寮陪偿将进退数日前副寺带行者赉簿到各寮预先点对分晓责在本寮人仆母得走失违者陪偿或有增添数目随即同附簿庶可稽考也方丈特为新旧两序汤请客侍者令客头行者备柈袱炉烛诣新旧前堂首座处炷香触礼一拜禀云次新旧都寺前炷香无拜词语同前以次新旧两序令客头请并请勤旧光伴钉挂寝堂铺设坐位光伴分手新头首一出新知事二出旧头首三出旧知事四出余勤旧预光伴者列主伴两边西序居左东序居右烧香侍者预排照牌至时鸣鼓客集同请客侍者行礼至晚汤果次日粥罢请新旧人茶库司亦请茶然不及赴赴方丈茶罢却往致谢半斋库司点心仍提调送旧人粥饭三日堂司特为新旧侍者茶汤草饭罢维那令堂司行者请新旧侍者并圣僧侍者参前就寮献汤堂司设位排照牌请寮元光伴鸣寮前板接入揖坐当在方丈特为汤之先庶不相妨行礼候方丈特为新首座茶罢则堂司亦请新旧侍者特为茶次日当专致谢库司特为新旧两序汤药石草饭罢令客头行者备盘袱炉烛上首知事诣新旧首座旧都寺处炷香词云客头随后请云及请新旧大小职事仍请西堂勤旧光伴设位排照牌位分四出新头首一出旧头首二出旧知事三出庄库四出新知事亦依班排位独维那就座光伴勤旧如方丈排位候方丈汤罢库司呜板各依照牌立定都寺巡座揖坐毕烧香揖香依坐位出头巡问讯归中烧光柈香归位坐进汤汤罢起身出诣炉前谢汤毕抽衣就坐药石堂司送旧首座都寺钵位维那于两序进退三日后未开静时分付堂司行者引人力排灯请旧首座都寺就堂司献汤维那接入炷香喫汤毕白云引至僧堂从后门入先送首座次送都寺归各板头各触礼一拜当日挂钵赴堂方丈管待新旧两序住持特为上堂一一标名叙谢毕新旧人就座下拜谢请客侍者令客头行者备柈袱炉烛香合诣新旧首座都寺前炷香陈请云客头请以次新旧人并勤旧光伴寝堂设位排照牌客集报住持出接各入座依照牌立定烧香侍者与请客侍者巡揖坐毕烧香进卓侍者一班列住持前问讯入位行汤下食毕至行饭时烧香侍者离位烧香下䞋饭毕退卓鸣鼓讲茶礼鸣鼓三下退座新旧人两展三礼拜谢方丈特为新首座茶管待了次早烧香侍者覆住持令客头行者备柈袱炉烛香合请客侍者写茶榜诣首座寮炷香触礼一拜禀云客头报众挂点茶牌仍请知事大众光伴排照牌侍者行礼礼毕先收首座住持盏首座直趋住持前行礼初展云再展叙寒温毕触礼三拜首座从圣僧后右出堂前住持相送复位执盏侍者烧光伴香毕收盏鸣鼓三下退座首座仍于法堂下间候住持谢茶新首座特为后堂大众茶方丈特为茶了次早新首座怀香诣方丈拜请云具状备盘袱炉烛诣后堂首座寮炷香拜请云呈纳状讫特为人令本寮茶头递付供头贴僧堂前下间封皮粘状前次令堂司行者报众挂点茶牌长板鸣僧堂内巡请茶前堂首座比丘某右某今晨斋退就状云堂点茶一钟特为后堂首座大众仍请诸知事同垂光降今月日具位某状式可漏子状请后堂首堂大众具位某谨封住持垂访头首点茶茶汤礼毕住持斋罢往诸头首寮点茶从容温存点检缺乏随令库司措办两序交代茶伺方丈特为新首座茶毕次第新职事具威仪怀香躬诣各受代人处插香对触礼一拜请云随令茶头请两序各一人东西序勤旧各一人光伴寮中向内设特为位主席分手位左右光伴人位斋退鸣寮前板接受特为人次接光伴人入位揖坐烧香揖香烧光伴香入座下茶茶毕受代人起将元请香插炉中触礼拜谢而退次日令堂司行者请交代点心名胜一人光伴前堂首座则请西堂勤旧各一人光伴若库司一班请西堂勤旧头首光伴库司钉挂向里设特为位左右排光伴位头首与主席分手同序随班位次日点心坐位同前西序止于知客东序止于维那凡侍者交代茶与点心当请维那光伴近时点心因而请客请乡曲非礼也入寮出寮茶入蒙堂者白寮主挂点茶牌牌左小纸贴云斋罢备香烛普同问讯揖寮主居主位点茶人居宾位略坐起身烧香问讯复坐点茶收盏寮主起炉前相谢自蒙堂出充头首者点交代茶毕别日令茶头报寮主挂点茶牌斋退鸣寮中小板点茶人门外右立揖众入炉前问讯寮主主位点茶人分手位略坐起身烧香问讯复坐献茶了寮主与众起身炉前致谢送点茶人出自众寮出充头首者令茶头预报寮主挂点茶牌斋退鸣板先到众寮门外右立揖众入位立定问讯揖坐进中间上下问烧香复中间上下间问讯仍中央问讯寮元揖点茶人对面位坐行茶毕寮元出炉前致谢送出入众寮者点茶但寮元寮长分宾主位自不可入位坐头首就僧堂点茶伺点出寮茶毕具茶榜令茶头贴僧堂前下间具威仪请方丈请茶诸寮挂点茶牌报请预令供头烧汤出盏库司备茶烛斋毕就坐点茶头首入堂炷香行茶某寮舍湫隘不敢坐邀今晨斋退就云堂榜点茶一中伏望众慈同垂降重今月日具位某拜请式本山办事禅师江湖名胜禅师乡曲道旧禅师合堂尊众禅师两序出班上香凡出班上香行香鸣钹维那出炉前向外偏立揖住持上香次揖两序相朝而出转身问讯住持然后上香西序章终大众章七归虚之水邓林之木以聚者众也今夫大方居众千百倒廪而炊赭山而爨亦其所聚也而四方之来如归若已所固有者果何为哉盖佛以人之流转三界出没生死惟明道悟性以超于妙觉则群生异类咸资其善而训其徒以肖己为然故人人待其徒犹待其师虽摩肩接踵而至惟恐奉之不及不以其众而少怠也不然则有以尺地斗粟而相讼者多矣岂其独愚甘委其赀以广吾居辍其飱以食吾徒吾徒之食于斯居于斯果何为哉果何为哉勅修百丈清规卷第四勅修百丈清规勅修百丈清规卷第五大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正沙弥得度凡行者初受度牒以柈袱托呈本师两序各处插香礼三拜选日设旛剃头先禀维那和会戒师并作梵阇梨引请阇梨选日既定则隔宿剃头顶心留发设戒师座几与住持分手儿上安香烛手炉戒尺设作梵阇梨座儿于圣僧右与戒师对儿上安磬圣僧案前置袈裟直裰度牒于上自行堂鸣钹引剃头人出土地堂祖堂佛殿各处炷香礼三拜序立僧堂前鸣钟集众头首住持俱入堂讫戒师二阇梨始入堂大展三拜各归位大众齐坐定引请阇梨至戒师前大展三拜胡跪合掌戒师问云答云问云答云戒师云答云戒师云引请收坐具起鸣手磬引剃头人入堂圣僧前三拜次戒师前三拜了就跪作梵阇梨鸣大磬作梵云云何梵作梵讫复白云为剃头受戒者说戒师起座大众俱立戒师秉炉白云戒香定香慧香解脱香解脱知见香光明云台遍法界供养十方无量佛十方无量法十方无量僧见闻普熏证寂灭一切众生亦如是即将今晨剃头受戒开启功德先愿皇帝万岁臣统千秋天下太平法轮常转伽蓝土地增益威光护法护人无诸难事十方施主福慧庄严合道场人身心安乐师长父母道业超隆剃头沙弥修行无障三途八难咸脱苦轮九有四生俱登觉岸仰凭大众念大众复坐引请秉炉教沙弥云复唱念云大德一心念我某甲今请大德为剃头受戒阿阇梨愿大德为我作剃头受戒阿阇梨我依大德故得剃头受戒慈愍故剃头人礼一拜再称慈愍故礼二拜三称慈愍故礼三拜就胡跪合掌戒师云善男子沙弥戒师云心源湛寂法海渊深迷之者永劫沈沦悟之者当处解脱欲传妙道无越出家放旷喻如虚空清净同于皎月修行缘具道果非遥始从克念之功毕证无为之地所以大觉世尊舍金轮之宝位子夜踰城脱珍御之龙衣青山断发容鹊巢于顶上挂蛛网于眉间修寂灭而证真常断尘劳而成正觉三世诸佛不说在家成道历代祖师阿谁行染度人所以佛佛授手祖祖相传不染世缘方成法器故得天魔拱手外道归心上酬四重之恩下济群生之苦所以云流转三界中恩爱不能舍弃恩入无为真是报恩者出家之后礼越常情不拜君王不拜父母汝今可离此座想念国王水上之恩父母生成之德专精拜辞后不拜也沙弥就礼一拜引请鸣手磬引出堂外望北三拜谢恩复三拜谢父母恩即更僧衣引入圣僧前三拜转戒师前一拜胡跪合掌戒师用净瓶灌顶以指滴水于顶上势刀剃头仍举偈众同诵云三诵讫沙弥退礼一拜引请领沙弥至本师前胡跪合掌本师执刀云答云有垂示法语仍举落发偈云三举大众同声和沙弥就礼三拜仍胡跪合掌本师持袈裟亦有垂示法语付袈裟置沙弥顶上复举偈云三举众亦同声和毕沙弥披袈裟礼本师三拜礼圣僧三拜礼戒师三拜胡跪合掌戒师云善男子法如大海渐入渐深汝既出家当先受三归五戒方得近事大僧次受沙弥十戒乃可同僧利养事在专诚不得慢易我今为汝召请三宝证明佛事秉炉云一心奉请无边佛宝海藏经文十地三贤五果四向同垂感降共作证明三请讫乃云善男子欲求归戒先当忏涤愆瑕如人浣衣然后加色汝今至诚随我忏悔举云三举众三和沙弥三拜胡跪合掌戒师云善男子法既净治身口意业今当归依佛法僧宝乃举唱云归依佛归依法归依僧归依佛无上尊归依法离欲尊归依僧众中尊归依佛竟归依法竟归依僧竟如来至真等正觉是我大师我今归依从今以往称佛为师更不归依邪魔外道慈愍故沙弥随声念众皆和每诵一遍沙弥随礼一拜二遍二拜三遍三拜就胡跪合掌戒师云善男子汝既舍邪归正戒已周圆若欲识相护持应受五戒不杀生不偷盗尽形寿不婬欲是五戒相汝能持不答云能持不妄语不饮酒上来五支净戒一一不得犯汝能持不答云能持是事如是持沙弥三拜胡跪合掌戒师云善男子五戒为入道之初因出三途之元首次受沙弥十戒形备法仪此称勤策依师而住受利同僧是为应法沙弥应当顶受不杀生不偷盗不婬欲不妄语不饮酒尽寿是沙弥戒相汝能持不答云能持不坐卧高广大床不花鬘璎珞香油涂身不歌舞作倡故往观听不捉金银钱宝不非时食上来十支净戒一一不得犯汝能持不答云能持是事如是持沙弥三拜胡跪合掌善男子汝今受戒之后当须顶戴奉持不得违犯所持戒律供养三宝勤种福田于和尚阿阇梨一如法教于上中下座心常恭敬精进行道报父母恩衣取蔽形不以文彩食取支命不得嗜味花香脂粉无以近身好色邪声一无视听徐言持正勿宣人短倘有争者两说和合男女有别草木无伤非贤不友非圣不宗法服应器常与人俱非时不食非法不言精勤思义温故知新坐则禅思起则讽诵闭三恶道开涅槃门于比丘法中增长正业菩提心而不退般若智以长明广化众生祈成正觉用心如此真佛弟子沙弥礼三拜胡跪合掌戒师起身秉炉回向云上来剃头受戒功德奉祝护法天龙伽蓝真宰各展威灵安僧护法堂头和尚常为苦海之津梁执事高人永作法门之柱石合堂清众同乘般若之舟剃头沙弥共至菩提之岸四恩总报三有齐资法界有情同圆种智十方三世一切诸佛诸尊菩萨摩诃萨摩诃般若波罗蜜戒师仍就坐作梵阇梨鸣磬云处世界如虚空如莲花不着水心清净超于彼稽首礼无上尊佛得菩提道心常不退归依法萨般若得大总持门僧息诤论同入和合海上来剃头受戒功德无限殊胜良因散周沙界和南圣众引请阇梨候作梵阇梨举处世界如虚空时即鸣手磬引沙弥礼戒师三拜转身礼圣僧三拜毕问讯出堂外下手立戒师二阇梨圣僧前大展三拜而出堂司行者鸣堂前钟三下住持出堂大众下床首座领众随诣方丈礼贺如众多住持当就法堂上受贺客头行者仍预排列香烛炉瓶罘罳椅子伺候先戒师二阇梨行礼初展云住持答云再展叙寒温毕触礼三拜住持答一拜次首座大众进前插香或展或触礼或免次侍者小师插香大展三拜不收坐具进云又三拜进叙寒温退三拜收坐具次沙弥插香大展三拜不收坐具进云又三拜进云退三拜收坐具住持巡寮报礼沙弥一一诣寮礼谢秖就沙弥寮安下俟他时登坛受戒谢戒词云答云新戒参堂得度受沙弥戒已覆住持于何日参堂次禀首座维那至期早粥遍食椎后新戒参头领众入堂圣僧前列问讯插香大展三拜不收坐具进云又三拜进云退三拜收坐具转身住持前列问讯从首座板起巡堂至外堂复归内堂中间问讯而出然后归堂插单随众禅诵登坛受戒三世诸佛皆曰出家成道历代祖师传佛心印尽是沙门盖以严净毘尼方能弘范三界然则参禅问道戒律为先若不离过防非何以成佛作祖受戒之法应备三衣钵具并新净衣物如无新者浣染令净入坛受戒一心专注慎勿异缘像佛形仪具佛戒律得佛受用此非小事岂可轻心若徣借衣钵虽登坛受戒并不得戒若不曾受一生为无戒之人滥厕空门虚消信施既受声闻戒应受菩萨戒此入法之渐也护戒受戒之后常应守护宁有法死不无法生如小乘四分律云四波罗夷十三僧伽婆尸沙二不定三十尼萨耆九十波逸提四波罗提提舍尼一百众学七灭诤大乘梵网经十重四十八轻并须读诵通利善知持犯开遮但依金口圣言莫擅随于庸辈如不应食不非时食并宜服禁财色之祸甚于毒蛇尤当远离慈念众生犹如赤子语言真实心口相应读诵大乘资发行愿尸罗清净佛法现前皮之不存毛将安付故经云精进持净戒犹如护明珠办道具将入丛林先办道具中阿含经云所蓄物可资身者即是增长善法之具菩萨戒经云资生顺道之具三衣盖法衣有三也一僧伽黎二欝多罗僧三安陀会又三品大衣田衣缘起僧祇律云佛住帝释石窟前见稻田畦畔分明语阿难云过去诸佛衣相如是从今依此作衣相增辉记云田畦贮水生长嘉苗以养形命法衣之田润以四利之水增其三善之苗以养身法慧命也坐具梵云尼师坛此云随坐衣根本毘柰耶云尼师但那唐言坐具五分律云为护身护衣护僧床褥故蓄坐具僧祇云律应量作长佛二磔手广一磔手半偏衫古僧衣律制只有僧祇支此长覆左膊及右腋盖月亲三衣故即天竺之仪也竺道祖魏录云魏宫人见僧袒一肘不以为善乃作偏袒缝于僧祇支上相从因名偏衫裙西域记云泥缚些罗唐言裙诸律旧译或云涅槃僧或云泥洹僧或译为内衣或云圌衣直裰相传前辈见僧有偏衫而无裙有裙而无偏衫遂合二衣为直裰然普化索木直裰大阳传革履布裰古亦有矣钵梵云钵多罗此云应量器今略云钵又唿云钵盂即华梵兼名佛本行集经云北天竺有二商主一名帝利富婆二名跋利迦奉世尊麸夫少酪密揣世尊思惟往昔诸佛悉皆受持钵器我今当以何器受商主食时四天王疾共持四金钵奉上世尊不受以出家人不合蓄此彼四天王更将四银钵玻王梨钵瑠璃钵赤珠钵玛瑙钵𤥭璖钵奉上悉皆不受时北方毘沙门天王告三天王言我念往昔青色诸天将四石器来奉我等可用受食时别有一天子名毘卢遮那白言仁等慎勿于此石器受食但供养如来当有如来号释迦牟尼出世宜将此四石钵奉彼如来时四天王共将四石钵奉佛世尊念四天王以信净心奉我四钵若我于一人边受余各有恨我今总受四钵持作一钵次第相重安置左手右手按下合成一钵外有四唇而说偈言我昔功德诸果满以发哀愍清净心是故今四大天王清净牢固施我钵钖杖梵云隙弃罗此云钖杖钖杖经云佛告比丘应受持钖杖过去未来现在诸佛皆执故又名智杖又名德杖彰显智行功德本故迦叶白佛何名钖杖佛言钖者轻也依倚是杖除烦恼出三界故钖明也得智明故钖醒也醒悟苦空三界结究故钖疏也谓持者与五欲疏断故二股六环是迦叶佛制四股十二环是释迦佛制主杖十诵律云佛听蓄杖其𥎞用铁为坚牢故斯盖行李之善助也又毘奈耶云佛听蓄主丈有二因缘一为老瘦无力二为病苦婴身故拂子律云比丘患草虫听作拂子僧祇云佛听作线拂列㲲拂芒拂树皮拂若描牛尾马尾并金银装柄者皆不可执数珠牟尼曼陀罗经云梵语钵塞莫梁云数珠系念修业之具也木槵子经云昔有国王名波流黎白佛言我国边小我常不安法藏深广不得遍行愿示法要佛言若欲灭烦恼当贯木槵子一百八箇常自随身志心称南无佛陀南无达摩南无僧伽名乃过一子如是渐次乃过至千万能满二十万遍身心不乱舍命得生炎摩天若满百万遍当除百八结业获常乐果王言我当奉行净瓶梵语捃雉迦此云瓶常贮水随身以用净手寄归传云军迟有二若兹瓦瓦者是净用若铜铁者是触用泸水囊增辉记云为器虽小其功甚大为护生命故中华僧鲜有受持准律标示根本百一羯磨云水罗有五种一方罗二法瓶三军迟四酌水罗五衣角罗慈觉大师𦣱公集经律凡三十一偈文多不录末谓世云泸罗难安多众宗赜崇宁元年于洪济院厨前井边安大水槛上近槛唇别安小槛穿角傍出下安泸罗倾水之时全无迸溢亦五大众沾足浴院后架倣此僧行东司亦皆泸水出家之本道也后住长芦诸井泸水二十余处常住若不泸水罪归主执之人普冀勉而行之戒刀僧史略云戒刀皆是道具表断一切恶故装包古者戴笠笠内安经文茶具之类衣被束前后包插祠部筒戒刀今则顶包装包之法用青布袱二条先以一条收拾衣被之属仍用油单裹于外复用一条重包于外四角结定用小锁锁之仍系包钩于上度牒有袋悬胸前袈裟以帕子缚定入腰包系于前下裳鞋袜有袋系于后右手携主杖途中云水相逢彼此叉手朝揖而过如游山到处将及门下包捧入旦过安歇处解包取鞋袜濯足更衣搭袈裟与知客相看游方参请禀辞师长慕有道尊宿处依栖求挂搭古规首到客司相看次往堂司挂搭送单位经案定然后到侍司通覆诣方丈礼拜今时游方挂搭初到旦过推熟于丛林能事者一人为参头领众至客司具威仪列门首右白云知客即接入词云答云揖坐烧香喫茶略询来历即起谢茶归旦过知客寻往回礼参头接入普同问讯知客词云答云参头自送出门若欲礼拜住持则放参后诣侍司相看如前礼起身禀云侍者揖再坐详询来由或乡人法眷办事分明侍者云即上方丈咨覆如允次早钟鸣侍者令客头报相看如未暇侍者挑灯诣安下处报礼善言安慰相看之礼粥罢参头领众诣寝堂候住持出侍者接入参头进前云转身左手插香退身同众初展云再展云触礼三拜如入室弟子法眷则云别插香行礼就座侍者烧香喫茶住持问乡里名讳及夏在何处各须实答不可多语起身炉前谢云住持送出参头云随至侍司致谢云归旦过外下手排立候住持回礼同问讯接入词云住持云众送出参头转上手接侍者入同众问讯云侍者云今游方者多不入旦过到处辄寻乡曲头首寮舍安泊古礼渐至无闻住持遇名胜相看就送客位回礼上座相看就法堂下间迎伺住持回礼免烦降重而五山大方则不回礼半斋请点心当晚特为汤披衣赴住持接入炉前通寒温就坐侍者烧香揖汤汤罢起就炉前谢汤须两展三礼抽衣就坐药石如住持不暇请头首代相陪时当自起烧香住持自伴汤乃尽礼也次日粥罢请茶参头领众排立寝堂前候住持至即趋前问讯云入座侍者烧香喫茶起至炉前两展三礼谢茶初展云再展云退身触礼三拜住持送出两三步如求挂搭参头领众回身进住持前禀云禀讫不伺允否即普触礼一拜云当先挂搭参头其余不拘早晚不择处所各知进退伺候住持求住方丈近事人母得呵禁如允仍触礼一拜就求帖子到侍司附名云侍者次第发榜头下堂司维那令行者请新到喫茶毕出度牒上床历候送归堂或有故出入须守堂仪半月方可请假古云请假游山者常将半月期过期重挂搭依旧守堂仪如迫师长父母疾病丧死者不在此限凡寝堂中必设参椅示尊师道也新到相看住持当居中位令其插香展礼侧坐受茶于礼无损今北方犹行之所时新学沙弥才方入众便与大方宿德分坐抗礼视为故常循习成弊至于猎等犯分以启外侮师道荡然能尊师则尊法尊法则丛林纪纲振矣若西域诸师其徒奉之犹君父之尊惟恐不及可为法也大相看大方多众又尊宿严重无汎常数见之礼新到须候人多各预诣侍司附名作一起相看侍者禀定或九月初或冬前年节众推办事名胜或熟于丛林者为参头至日领众至寝堂排立侍者请住持出参头进云住持垂语参头下语已退步同众问讯插香展礼次谢侍者次早赴方丈茶求挂搭候发榜下堂司送归堂并与前同住持併在谢挂搭时回礼榜式奉方丈慈旨挂搭一僧某甲上座某甲上座今月日侍司某报大挂搭归堂堂司承侍司报榜即令行者请新到茶各怀度牒参头预备小香合准归堂时用领众诣堂司对触礼一拜叙寒温入座受茶毕起禀云维那答云参头与众各取度牒递付维那仍对触礼一拜逐一上床历讫付还只留参头度牒行者喝云参头领众前门右手入堂至圣僧前排立参头烧香同众大展三拜巡堂一匝自上堂至下堂仍如前排立问讯从班尾先移步退圣僧板头立维那入堂烧香上间立堂司行者用盘袱托度牒维那付还参头同众对触礼一拜参头送维那出参头不出门限维那发诸寮报榜行者引至众寮鸣内板三下寮主相接入门对触礼一拜叙寒温毕分手坐献空盏便起身于香炉前问讯谢毕云寮主云即各触礼一拜新挂搭人转东边寮主转西边又触礼一拜寮主引挂搭人排列朝观音问讯引巡案一匝复朝观音问讯而退不须送出行者引见寮元对触礼一拜云次诣诸头首寮库司各触礼一拜叙寒温毕送出今多不相接止传语或谓止首座处有拜皆非法盖谢挂搭时两序回礼通有答拜也榜挂搭一僧某甲上座某州人氏某戒某甲上座今月日堂司某报报侍司曰申尊住持也前堂首座侍司众寮式必具戒次州名余皆不具小挂搭归堂方丈许挂搭侍司发榜下堂司请茶上床历毕送入众寮维那居上间对触礼一拜转下间又对触礼一拜挂搭人词云答云参头送维那出众寮外右立堂司行者鸣寮内小板三下寮主相接礼并同前西堂首座挂搭如大方名德欲作住计语次露意住持度有单寮可处及行坐位次上下安顺则留之次日赴茶毕禀云即触礼一拜或别日或即时会两序勤旧茶住持躬起烧香复位立白云受送人即进前云住持同两序勤旧送归寮对触礼一拜送住持出受送人居主位揖侍者入问讯送出揖两序勤旧入问讯毕即怀香诣方丈拜谢堂司行者引诣两序勤旧处回礼方丈别日特为管待讲茶礼旦望请茶并与勤旧列诸方名胜挂搭凡欲求挂搭次日赴茶罢禀云普触礼一拜住持如允则会首座知事维那茶毕住持躬起烧香白送意如前受送人进云答云随职名高下送蒙堂前资对触礼一拜送住持出与寮主问讯词云答云受送人转主位揖侍者人问讯送出与两序问讯毕即怀香诣方丈拜谢榻位堂司行者引至库司诸头首寮回礼或方丈发榜头烦首座请送则首座令堂司行者请知事一人维那侍者及受送人同至寮首座烧香献茶白住持发批山门相送之意送入门时首座居主位代住持触礼一拜受送人归主位首座转居客位与知事维那同问讯余礼并同前法眷办事挂搭不拘时访侍者说来历通覆住持插香展礼若以下法眷曾执侍者住持皆当受礼随职名高下延送同前抛香相看新到或迫缘故来不及时或止挂搭不得通覆不拘处所才迎见住持即抛香于前云触礼一拜随自收香伺求挂搭如住持许容则侍司发榜下堂司礼同前若图帐已定则诣堂司禀添名入图或人多列戒次后谢挂搭古规挂搭归堂者即时谢挂搭后以冬节岁节夏前三次谢挂搭自佛照和尚由育王赴径山权孤云为入院侍者时佛照以礼繁併在夏前近时衲子到处坐席未温移单东西多致不谢挂搭既曰经冬过夏折中当在冬前夏前两期报谢侍者先期取堂司戒腊簿检看新挂搭戒腊在上者一人为参头一人为副参参头当具小图习仪三人一引每引一人为小参头须详记词语进退折旋合度免致临时参差堂司行者具名数率香钱写小榜云贴众寮前收香钱足交侍者纳方丈就禀拟定何日谢挂搭出榜报众云至日就寝堂或法堂设住持位排列香几鑪瓶烛台侍者付大香一片与参头交副参收领众依图位排立参头随同侍者请住持出归位立参头同众齐问讯毕参头进住持前禀云退左足侧转身于香几右手空处出行过复位齐问讯毕副参袖中取香捧递参头接藏怀中小问讯叉手进炉前左手插香仍从空处过复位齐问讯本引三人一展坐具住持展手约免之即收起参头进前云仍如前退身香几右手转归位问讯再展坐具住持复如前约免收坐具再进前云仍如前转归位问讯触礼三拜住持答一拜第一引问讯过左边接班尾次第三人趱上词礼并同参头立于侍者下肩伺各各礼毕副参趱到初立处参头归元位领众齐问讯而退副参领众先行参头居末至众寮门外下手立副参引众从右边入寮内下间旋转量众多寡不拘行数副参趱向前接联参头肩次伺住持至与众俱迎问讯转入寮内众当前后相顾成行进退步趋参头转身至炉前对触礼一拜词云众同送出参头门外转上手立副参仍引众旋转居上间出联参头肩次揖侍者入词云参头一人送侍者出次揖两序入对触礼一拜词云参头送两序出复归上间立副参引众自观音后转出炉前仍顾班尾俱立定对参头触礼一拜词云其仪亦当预习当日侵早方丈客头堂司行者各写回礼榜帖众寮前方丈榜贴上问两序榜贴下间堂头和尚粥罢回礼榜新归堂首座今月日客头行者某式承准头首知事粥罢回礼新归堂首座今月日堂司行者某拜覆方丈特为新挂搭茶请客侍者照戒腊双字名写茶状至日侵晨洗面时备卓子笔砚列照堂请客于名下书云如挂搭诸方名胜亦依戒写入茶状内隔日方丈客头先持状请佥名侍者令客头依戒列名写特为牌或作四出六出首座光伴诸方名胜必与住持对面位若有异议则于名胜内推戒最高者坐之参头与光伴对面位盖受送者先谢榻位此同赴茶耳至日斋罢鸣鼓集众侍者揖入住持相接问讯次与光伴人问讯各依照牌归位立定烧香侍者请客侍者分左右位头行礼巡揖坐揖香揖茶烧光伴香鸣鼓退座并与四节小座汤礼同受特为人引众排立谢茶初展云再展云退身触礼三拜而退次日库司客头行者依戒单字名具茶状列众寮前请佥名书云库堂排位首座光伴鸣库堂板上首知事与维那行礼又次日首座众头首具状请佥同前照堂排位都寺光伴鸣照堂板全班行礼或四人六人分巡问讯如三人五人首座烧香只居中立古法三日讲行令诸方多併作一日就方丈借座及鼓头首知事空住持一位互为主伴位次行礼并同新挂搭某甲上座列名堂头和尚今晨茶斋退就寝堂点茶特为伏希云集今月日侍司某拜请库司头首则云新挂状搭某上座列名右某等今晨斋退就库司点茶一中特为伏望众慈同垂降重式今月日库司比丘某等拜请头首当列名止于知客就照堂余同前坐禅每日粥罢堂司行者先覆首座僧堂前众寮前俱挂坐禅牌报众令供头僧堂内装香点灯先鸣众寮前板一声大众归堂向里坐次第俱集覆众头首鸣板第二声候入堂少缓鸣板第三声副寮闭众寮门鸣首座寮前板三声初声出门二声约到半途三声入堂首座圣僧前烧香巡堂自下间至上间一匝就归被位坐次覆住持鸣方丈板三声住持入堂烧香覆堂自上间至下间一匝归位坐定久之僧众方可次第起身抽解又须看上下肩起止急缓免见成连单位空缺或有留被在堂不随众者或有暂来随众留袈裟在被位于外放逸者皆当检举惩罚头首大众并从出入板往来唯前堂首座许从住持前出入堂司行者候斋次第覆首座放禅转从圣僧后右出撑帘下牌轻撼作声住持头首出堂堂司行者右边侧立伺候问讯或山门有迎接祈祷普请看诵送亡及众寮净发洗衣则不坐禅亦不坐参参后坐禅如常住持首座仍巡堂堂中有直堂牌刻云照依被位资次每日五更钟绝后交下次人终日看守或有开柜插单下钵抽被者皆当白直堂人知至放参钟鸣时交付圣僧侍者看管至晚则众僧皆守被位矣牌则在次早交过近时直堂成群相陪分俵果核聚谈戏笑习以为常恼乱禅寂住持首座力戒违者示罚坐禅仪夫学般若菩萨起大悲心发弘誓愿精修三昧誓度众生不为一身独求解脱放舍诸缘休息万念身心一如动静无间量其饮食调其睡眠于闲静处厚敷坐物结跏趺坐或半跏趺以左掌安右掌上两大拇指相拄正身端坐令耳与肩对鼻与脐对舌拄上腭唇齿相着目须微开免致昏睡若得禅定其力最胜古习定高僧坐常开目法云圆通禅师呵人闭目坐禅谓黑山鬼窟有深旨矣一切善恶都莫思量念起即觉常觉不昧不昏不散万年一念非断非常此坐禅之要术也坐禅乃安乐法门而人多致疾者盖不得其要得其要则自然四大轻安精神爽利法味资神寂而常照寤寐一致生死一如但办肯心必不相赚然恐道高魔盛逆顺万端若能正念现前一切不能留碍如楞严经天台止观圭峯修证仪具明魔事皆自心生非由外有定慧力胜魔障自消矣若欲出定徐徐动身安详而起不得卒暴出定之后常作方便护持定力诸修行中禅定为最若不安禅静虑三界流转触境茫然所以道探珠宜静浪动水取应难定水澄清心珠自现故圆觉经云无碍清净慧皆依禅定生法华经云在于闲处修摄其心安住不动如须弥山是知超凡越圣必假静缘坐脱立亡须凭定力一生取办尚恐蹉跎况乃迁延将何敌业幸诸禅友三复斯文自利利他同成正觉勅修百丈清规卷第五勅修百丈清规勅修百丈清规卷第六大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正坐参斋罢堂司行者覆首座僧堂众寮前各挂坐参牌将晡时僧堂内装香点灯鸣众寮前板先一声大众入堂二声以次头首入三声首座入却覆住持鸣方丈板与坐禅同有处不披袈裟非法也堂司行者候晚粥熟覆首座云转圣僧后右出下牌鸣堂前钟三下众就位普同和南住持头首次第出堂众下床各出半单前辈住持头首亦同归众寮药石盖古者每晚必参住持以求开示故率众齐集坐待鼓鸣而往参之名曰坐参因汾州地寒昭公罢之遂有放参之说大坐参今时丛林有多众处犹特讲晚参以存古意谓之大坐参与常坐参同但首座入堂不烧香便归位待住持入堂坐定堂司行者鸣首座寮前板三下大众转身向外坐首座下地从后门出复转从前门入圣僧前烧香如常巡堂归被位坐少定若住持晚参则不鸣堂前钟方丈客头鸣法鼓三下住持出堂首座领众随至法堂或寝堂住持据座侍者两序东西堂各出班问讯开示毕众散归寮药石若不晚参则堂司行者进首座前问讯云转圣僧后右出令喝食行者中立问讯长声喝云鸣堂前钟三下大众下地普同和南首座先出堂次住持出头首出众各出全单归众寮药石若讲行时须讲一参一免使后学知之每日如有缘故不坐参时供头行者代首座出半单与大众同至晚众寮前鸣板三下众出寮归堂昏钟鸣头首入堂首座待钟鸣入烧香巡堂次住持入烧香巡堂候定钟鸣住持出堂次头首出如坐再请禅住持后门入归位不巡堂头首随众或抽解者即归被位更深住持出闻首座开枕响众方偃息在道兄弟不以此拘次早三下板鸣众起圣僧侍者牵堂内手巾辘轳惊酣眠者起洗面众归堂已首座入烧香巡堂次住持入烧香巡堂四鼓鸣住持出钟鸣首座出以次头首与大众暂从后门出换衣换头袖抽解即归守被位或首座再入堂巡被位钟绝开静板鸣众方折被惟首座被系供头折众各随意出堂礼念亦兼修也请益凡欲请益者先禀侍者通覆住持某甲上座金晚欲诣方丈请益如允所请定钟后诣侍司候方丈秉烛装香侍者引入住持前问讯插香大展九拜收坐具进云肃恭侧立谛听垂诲毕进前插香大展九拜谓之谢因缘免则触礼次诣侍司致谢赴斋粥早晨闻开静板后斋时候巡火板鸣先归钵位入堂时圣僧前问讯讫合掌归位上床时问讯隣位先以右手歛左边衣袖腋下压定复以左手歛右边衣袖然后两手按床两足拨鞋入床下先缩左足次收右足竦身上床近里一尺许正坐敷袈裟盖膝上不得露内衣不得垂衣床缘都监寺维那直岁侍者等位在外堂上问知客知浴知殿化主堂主等位在外堂下间古规每日住持赴堂早粥时先于堂外坐待堂前鸣钟即入堂大众斋下床普同问讯就坐近时诸方住持大钟鸣时先入堂坐至堂前钟鸣方下地普同问讯只遇五但望讲行一次新入众者不知所自先辈尝议下床问讯者谓诸寮与大众普同问讯也以此论之凡有众处必当日日早晨下床问讯为允赴茶汤凡住持两序特为茶汤礼数勤重不宜慢易既受请已依时候赴先看照牌明记位次免致临时仓遑如有病患内迫不及赴者托同赴人白知惟住持茶汤不可免慢不赴者不可共住普请普请之法盖上下均力也凡安众处有必合资众力而办者库司先禀住持次令行者传语首座维那分付堂司行者报众挂普请牌仍用小片纸书贴牌上云或闻木鱼或闻鼓声各持绊膊搭左臂上趋普请处宣力除守寮直堂老病外并宜齐赴当思古人一日不作一日不食之诫日用轨范无量寿禅师述序曰脱尘离俗圆顶方袍大率经历丛林切要洞明规矩举措未谙法度动止不合律仪纵有善友良朋讵肯深锥痛札循习成弊改革固难致令丛席荒凉转使人心懈怠屡见寻帝目前过患遂集百丈成规楷模原始要终从朝至暮要免头头败阙直须一一遵行然后敢言究己明心了生达死世间法即是出世间法行脚人可贻未行脚人庶几不负出家身心抑亦同报佛祖恩德谨列于后入众之法睡不在人前起不落人后五更钟未鸣轻轻擡身先起将枕子安脚下未要拗恐惊隣单抖擞精神将身端坐不得扇风令人动念觉困来将被推脚后取手巾转身下地巾搭左手念偈云轻手揭帘出后架不得拕鞋咳嗽作声古云轻手取盆洗面汤不宜多右手蘸齿药揩左边左手蘸揩右边不可再蘸恐牙宣口气过人漱口须低头吐水以手引下直腰吐水恐溅隣桶不得洗头有四件自他不利不得鼻内作声不得喷水扑面不得高声呕吐不得以唾涕污面桶古云拭面不得争扯手巾不得以巾拭头用毕须摊挂或焙火上在上堂左足先入在下堂右足先入上被位眠单收一半坐定若换直裰须将新者覆上抽去旧裰不得露白不得扇风若欲烧香礼拜宜于钟鸣时将袈裟藏袖内出后门外披平常亦离被位披袈裟合掌顶戴想念偈云折袈裟先折搭手处后解环不得以口衔袈裟不得以颔勾袈裟折了亦当问讯而去如殿堂礼拜不得占中央妨住持人来不得出声念佛不得行礼拜人头边过须行后面空处五更钟鸣想念偈云住持并首座坐堂时不得从前门出入开小静方折被抝枕子折被之法先寻两角以手理伸向前先折一半次折身前一半不得横占隣单亦不得抖擞作声不得以被扇风或归众寮喫汤药或茶堂经行次第归钵位以上肩顺转若前门从南颊入不得行北颊并中央盖尊住持也木鱼响不得入堂或令行者取钵堂外坐或归众寮打给入堂归钵位须低头问讯上中下座若已先坐上中下座来须合掌古云闻木鱼后长板鸣下钵擡身正起立定然后转身亦要顺上肩合掌方取钵一手解钩左手提钵转身令正蹲身放钵免将腰背撞人堂前钟鸣下床为迎住持入堂大众普同问讯不得以手左右摇曳下床时须近前问讯莫令袈裟搭床缘仍须低细上床不得顿身取钵安座前闻椎声想念偈云展钵之法先合掌想念偈云然后解袱帕展净巾覆膝帕折转三角莫令出单外先展钵单仰左手取钵安单上以两手大拇指迸取鐼子从小次第展不得敲磕作声仍护第四第五指为触指不得用钵拭折令小并匙筯袋近身横放入则先匙出则先筯手把处为净头向上肩钵刷安第二鐼子缝中出半寸许盛生饭不得以匙筯出生饭不过七粒太少为悭食凡受食则用出生或不受食却不可就桶杓内撮饭出生维那念佛合掌手指不得参差须当胸高低得所不得以手托口边古云两手捧钵受食想念偈云或多或少则以右手起止之闻遍食椎看上下肩以面相朝揖食不得正面以手摇曳两边揖罢作五观想念云次出生想念偈云喫食之法不得将口就食不得将食就口取钵放钵并匙筯不得有声不得咳嗽不得搐鼻喷嚏若自喷嚏当以衣袖掩鼻不得抓头恐风屑落隣单钵中不得以手挑牙不得嚼饭啜羹作声不得钵中央挑饭不得大搏食不得张口待食不得遗落饭食不得手把散饭食如有菜滓安钵后屏处不得以风扇隣位如自己怕风即白维那于堂外坐不得以手枕膝上随量受食不得请折不得将头钵盛湿食不得将羹汁于头钵内淘饭喫不得挑菜头钵内和饭喫食时须看上下肩不得太缓未再请不得刷钵盂不得吮钵刷作声食未至不得坐烦恼古云洗钵以头钵盛水次第洗鐼子不得头钵内洗匙筯并鐼子仍屈第四第五指不得盥漱作声不得吐水钵中不得先以熟水洗钵未折钵水不得先收盖膝巾不得以膝巾拭汗不得以余水沥地上折水想念偈云收钵以两手大指迸定次第而入复毕合掌想念食毕偈云寮前板鸣归寮问讯不归位为轻侮大众入门归位如僧堂之法立定候寮主烧香毕门讯上下若有茶就座不得垂衣不得聚头笑语不得只手揖人不得包藏茶末古云茶罢或看经不得长展经不得手托经寮中行不得垂经带不得出声不得背靠板头看经古云须预先出寮莫待打坐禅板若抽脱古例披五条以净巾搭左手解绦系󰞉竿上脱五条直裰令齐整以手巾系定作记认不得笑语不得在外催促右手提水入厕换鞋不得参差安静桶在前鸣指三下惊噉粪鬼蹲身令正不得努气作声不得涕唾不得隔壁共人语话古云不得以水浇两边左手洗净护大指第二第三指不得多用筹子古云有者使了以水洗之安厕边空处人多则妨众不宜长久净桶安旧处以干手安内衣入袴以干手开门左手提桶出不得湿手拏门扇并门颊上右手挑灰后挑土不得以湿手拏灰土不得吐唾和泥洗手然后用皂角洗至肘前须一一念呪按大藏缨络经云夫登溷者不念此呪假使以十恒河水洗至金刚际亦不能净凡登殿堂瞻礼并无利益奉劝受持每诵七遍是故鬼神常相拱护入厕洗净净手净身去秽末用水盥漱律中小遗亦洗净仍嚼杨枝归堂坐禅火板未鸣不得先归寮斋前不得洗衣粥前斋前放参后不得开函柜如有急切白主事人寮中白寮主僧堂白圣僧侍者斋罢不得僧堂内聚头说话不得在僧堂中看经看册子不得上下间行道穿堂直过不得席上穿钱不得床上垂脚坐床前一尺为三净头一展钵二安袈裟三头所向不得床上行不得跪膝开函柜不得脚踏床缘下地草履五条游山不得经行佛殿法堂古云不得赤脚着僧鞋不得把手共行说世谛是非古云不得殿堂倚靠阑干不得猖狂急走古云不得佛殿闲行古云斋后浆洗衣服不得󱖸袒不得倾瓶汤泡衣竹竿熨斗使了安元处洗脚板鸣不得争夺脚桶有疮疥则随后洗或屏处洗之各行方便免动众念莫待打板次第归堂坐参了各出半单下地讲大放参首座寮前板鸣即时转身向外须当及时赴堂板鸣后不得入堂亦不得堂外立住持首座出堂开单下床问讯归寮药石各就案位不得先起盛食不得高声唿索粥饭盐醋之类食罢出寮不得出三门不得入小寮不得衩袒归僧堂并廊下行不得候打板出寮昏钟鸣即合掌默念偈云须先归单位坐禅不得床上抓头不得床上弄数珠作声不得与隣单语话隣单生疎当以善言诱喻不得生嫌恶心打定钟后不得于前门出入候首座开枕后困重者就寝睡须右脇不得仰卧仰为尸睡覆为泳永睡多恶梦以被巾裹袈裟安枕前今人多安脚后于理不便如开浴浴具携右手入下间门内问讯归空处揖左右人毕先以五条手巾挂󰞉竿上展浴袱取出浴具放一边解上衣未卸直裰先脱下面裙裳以脚布围身方可系浴裙将裩袴卷折安袱内次第脱直裰与五条作一处将手巾系之古云其所脱衣作一袱覆转方换拕鞋不得赤脚入浴须于下间空处待次而浴不得占头首老宿坐处不得以汤水溅人身上不得桶内泡脚不得室内小遗不得架脚桶上不得笑语不得槽上揩脚不得戽水不得起身裰桶浇身上前后有人须当遮护脚布不得离身有脚不入桶者不得多用汤或有疮或洗灸疮或使疥药宜后入浴不得搀先不得以两边公界手巾拭头面公界手巾系着衣后净手拭之以披五条也出浴揖左右上床面壁少坐先着上衣并直裰都遮了下地却着下裳解浴裙以脚布折浴裙内恐湿浴袱手巾携左手揖左右出看设浴施主名字随意课诵经呪回向寒月向火先坐炉圈上然后转身正坐揖上下肩不得弄香匙火筯不得拨火飞灰不得聚头说话不得煨点心等物不得炙鞋焙屩烘衣裳不得揽起直裰露袴口不得吐唾并弹垢腻于火内如前所集一日事件众中威仪非敢闻于老成聊以诱于初学升堂入室小参讽经念诵巡寮解结人事装包顶笠送亡唱衣应系微细轨则清规既已具载尊宿各有明文不再备陈徒为赘语龟镜文慈觉大师𦣱公述夫两桂垂阴一华现瑞自尔丛林之设要之本为众僧是以开示众僧故有长老表仪众僧故有首座荷负众僧故有监院调和众僧故有维那供养众僧故有典坐为众僧作务故有直岁为众僧出纳故有库头为众僧典翰墨故有书状为众僧守护圣教故有藏主为众僧迎待檀越故有知客为众僧请召故有侍者为众僧守护衣钵故有寮主为众僧供侍汤药故有堂主为众僧浣濯故有浴主水头为众僧御寒故有炭头炉头为众僧乞丐故有街坊化主为众僧执劳故有园头磨头庄主为众僧涤除故有净头为众僧给侍故有净人所以行道之缘十方备足资身之具百色现成万事无忧一心为道世间尊贵物外优闲清净无为众僧为最回念多人之力宁不知恩报恩晨参莫请不舍寸阴所以报长老也尊卑有序举止安详所以报首座也外遵法令内守规绳所以报监院也六和共聚水乳相参所以报维那也为成道业故应受此食所以报典座也安处僧房护惜什物所以报直岁也常住之物一毫无犯所以报库头也手不把笔如救头然所以报书状也明窓净案古教照心所以报藏主也韬光晦迹不事追陪所以报知客也居必有常请必先到所以报侍者也一瓶一钵处众如山所以报寮主也宁心病苦粥药随宜所以报堂主也轻徐静默不昧水因所以报浴主水头也缄言拱手退己让人所以报炭头炉头也忖己德行全缺应供所以报街坊化主也计功多少量彼来处所以报园头磨头庄主也酌水运筹知惭识愧所以报净头也宽而易从简而易事所以报净人也是以丛林之下道业惟新上上之机一生取办中流之士长养圣胎至如未悟心源时中亦不虚弃是真僧宝为世福田近为末世之津梁毕证二严之极果若或丛林不治法轮不转非长老所以为众也三业不调四仪不肃非首座所以率众也容众之量不宽爱众之心不厚非监院所以护众也修行者不安败群者不去非维那所以悦众也六味不精三德不给非典座所以奉众也寮舍不修什物不备非直岁所以安众也畜积常住减克众僧非库头所以赡众也书状不工文字篾裂非书状所以饰众也几案不严喧烦不息非藏主所以待众也憎贫爱富重俗轻僧非知客所以赞众也礼貌不恭尊卑失序非侍者所以命众也打叠不勤守护不谨非寮主所以居众也不闲供侍恼乱病人非堂主所以恤众也汤水不足寒暖失宜非浴主水头所以浣众也预备不前众人动念非炉头炭头所以向众也临财不公宣力不尽非街坊化主所以供众也地有遗利人无全功非园头磨头庄主所以代众也懒堕併除诸缘不具非净头所以事众也禁之不止命之不行非净人所以顺众也如其众僧轻师慢法取性随缘非所以报长老也坐卧参差去就乖角非所以报首座也意轻王法不顾丛林非所以报监院也上下不和鬪诤坚固非所以报维那也贪婪美膳毁訾麁飡非所以报典座也居处受用不思后人非所以报直岁也多贪利养不恤常住非所以报库头也事持笔砚驰骋文章非所以报书状也慢易金文看寻外典非所以报藏主也追陪俗士交结贵人非所以报知客也遗忘召请久坐众僧非所以报侍者也以已方人慢藏诲盗非所以报寮主也多嗔少喜不顺病缘非所以报堂主也桶杓作声用水无节非所以报浴主水头也身利温暖有妨众人非所以报炉头炭头也不念修行安然受供非所以报街坊化主也饱食终日无所用心非所以报园头磨头庄主也涕唾墙壁狼籍东司非所以报净头也专尚威仪宿无善教非所以报净人也盖以旋风千匝尚有不周但知舍短从长共办出家之事所冀狮子窟中尽成狮子旃檀林下纯是旃檀令斯后五百年再覩灵山一会然则法门兴废系在僧徒僧是福田所应奉重僧重则法重僧轻则法轻内护既严外护必谨设使粥饭主人一期王化丛林执事偶尔当权常宜敬待同袍不得妄自尊大若也贡高我慢私事公酬万事无常岂能长保一朝归众何面相看因果无差恐难回避僧为佛子应供无殊天上人间咸所恭敬二时粥饭理合精丰四事供需母令缺少世尊二千年遗荫盖覆儿孙白毫光一分功德受用不尽但知奉众不可忧贫僧无凡圣通会十方既曰招提悉皆有分岂可妄生分别轻厌客僧旦过寮三朝权住尽礼供承僧堂前暂尔求斋等心供养俗客尚犹照管僧家忍不逢迎若无有限之心自有无穷之福僧门和合上下同心互有短长递相盖覆家中丑恶莫使外闻虽然于事无伤毕竟减人瞻仰譬如狮子身中虫自食狮子身中肉非天魔外道所能坏也若欲道风不坠佛日长明壮祖域之光辉补皇朝之圣化愿以斯文为龟镜焉病僧念诵凡有病僧乡人道旧对病者榻前排列香烛佛像念诵赞佛云回向云如病重为十念阿弥陀佛念时先白赞云回向云当念佛时众宜摄心清净不得杂念攀缘抱病僧某右某本贯某州某姓几口岁给到某处度牒为僧某年到某寺挂搭今来抱病恐风火不定所有随身行李合烦公界抄剳死后词望依丛林清规津送年月日抱病僧某甲口词亡僧抄剳衣钵凡有僧病革直病者即白延寿堂主禀维那请封行李堂司行者覆首座头首知事侍者同到病人前抄写口词直病者同执事人收拾经柜函柜衣物抄剳具单见数一一封锁外须留装亡衣服合用之物併作一处包留延寿堂主同直病者收掌或病者不能分付维那首座力当主行无行李者亦须尽礼津送单帐锁匙封押纳首座处所封行李首座维那知客侍者四寮人力擡归堂司若单寮勤旧行李多者封起只留本房库司差人看守亡僧非生前预闻住持两序勤旧及无亲书不可擅自遗嘱衣物如病僧瞑目延寿堂主即报维那令堂司行者报烧汤覆首座知客侍者库司差人擡龛浴船安排浴亡浴毕净发拭浴衣被酌量俵浴亡人手巾与净发人维那提督着衣入龛置延寿堂中铺设椅卓位牌牌上书云备香灯供养现前僧众讽大悲呪回向安位夜点长明灯堂司行者预造雪柳幡花直灵行者每日上粥饭知事三时上茶汤烧香斋粥殿堂讽经罢及放参罢堂司行者即鸣手磬前引首座领众至龛前住持烧香毕维那举大悲呪回向云次乡人举呪乡长出烧香每日三时礼同除公界回向称双字名余只称单字名回向同前如遇旦望及景命日免讽经未可出丧请佛事秉炬必请住持举佛事其余锁龛起龛起骨入塔佛事维那禀首座商量依资次轮请头首为之仍用小片白纸写帖子云若亡者是西堂单寮勤旧衣钵稍丰则添奠茶汤转龛转骨等佛事轮请单寮西堂首座及本山江湖名胜维那备盘袱炉烛香一片带行者诣方丈插香触礼一拜禀云呈纳帖子而退请头首礼同堂司置佛事簿以备稽考轮请估衣维那分付堂司行者请住持两序侍者就堂司或就照堂对众呈过包笼开封出衣物排地上席内逐件提起呈过维那估直首座折中知客侍者上单排字号就记价直在下依号写标贴衣物上入笼仍随号依价逐件别写长标以备唱衣时用方丈两序诸寮舍并不许以公用为名分去物件常住果有必得用者依价于抽分钱内准或亡僧衣钵稍丰当放低估价利众以荐冥福大夜念诵来早出丧隔日午后堂司行者覆住持两序报众挂念诵牌预报库司造祭食差人铺排祭筵乡人法眷作祭文纳库司钱回祭备小香三片上祭用若亡僧是大方名德西堂单寮勤旧有功山门住持两序有祭维那读祭文放参罢鸣僧堂钟集众龛前念诵知事先烧香上茶汤住持至烧香居东序上首立维那出烧香请锁龛佛事受请人出班烧香退身问讯次住持前问讯转东序前问讯巡至班末问讯次西序前问讯然后与大众普同问讯从西序末过若见职头首各依本位空处过至龛右侧立堂司行者以柈托锁候举佛事毕行者以锁锁龛毕住持覆位维那出几前左边揖住持两序上香毕维那向龛念诵云举大悲呪回向云知客平举楞严呪回向云住持仍归东序上首立江湖道旧乡人法眷次第设祭末举大悲呪回向与知客同送亡凡出丧库司预分付监作行者办柴化亡差拨行仆铙钹鼓乐幡花香烛擡龛丧仪一切齐备堂司行者隔宿覆住持两序挂送亡牌次早行粥遍食椎后再呜椎一下云又鸣椎一下出圣僧前问讯次住持前问讯毕从首座板起巡堂一匝至外堂归内堂问讯而出如遇圣节内不可白椎堂司行者径覆住持两序粥罢报堂云鸣僧堂钟众集维那念诵宜略紧念云毕住持转东序上首立维那出烧香请起龛佛事举毕行者鸣钹擡龛出山门首若奠茶汤转龛龛则向里安排香几首座领众两行排立维那炷香请佛事候举佛事而行如不转龛径出门外维那向里合掌而立举往生呪大众同念两两次第合掌而出各执雪柳行者排立门外低头合掌待揖僧众行尽亦随后送维那随龛都寺押丧茶毘丧至涅槃台知事烧香上茶次住持上香归位维那出烧香请住持秉炬佛事直岁问讯度火把候举佛事毕维那向龛念诵云知事候念茶倾香爇时躬出倾爇表山门礼维那就行之非礼也举大悲呪回向云知客平举楞严呪回向同前乡人法眷讽经回向唱衣茶毘后堂司行者覆住持两序侍者斋罢僧堂前唱衣仍报众挂唱衣牌候斋下堂排办僧堂前住持首座分手位两序对坐入门向里横安卓橙卓上仍安笔砚磬剪挂络合用什物地上铺席俱毕堂司行者覆住持两序侍者鸣钟集众维那知客侍者同入堂归位向里列坐堂司行者供头喝食众行者一行排列向住持两序问讯转身向维那知客侍者问讯毕扛包笼住持两序前巡呈封记于首座处请锁匙呈过开取衣物照字号次第排席上空笼向内侧安维那起身鸣磬一下念诵云十号毕鸣磬一下云再鸣磬一下拈度牒于亡僧名字上横剪破云鸣磬一下付与行者捧呈两序维那解袈裟安磬中却换挂络堂司行者依次第拈衣物呈过递与维那提起云某号某物一唱若干如估一贯则从一伯唱起堂司行者接声唱众中应声次第唱到一贯维那即鸣磬一下云余号并同或同声应同价者行者喝住云再唱起鸣磬为度堂司行者问定某人名字知客写名上单侍者照名发标付贴供行者递与唱得人供头行者仍收衣物入笼一一唱毕鸣磬一下回向云近来为息喧乱多作阄拈法衣物过三日不取者照价出卖造板帐增辉记云佛制分衣意令在者见其亡物分与众僧作是思惟彼既如斯我还若此因其对治息贪求故今不省察翻于唱衣时争价喧唿愚之甚也入塔茶毘后执事人乡曲法眷同收骨以绵裹袱包函贮封定迎归延寿堂三时讽经第三日午后出板帐于僧堂前令众通知出板帐毕堂司行者预报众挂送灰牌至期鸣钟集请起骨佛事送至塔所请入塔佛事入毕知事封塔维那举大悲呪回向云知客平举楞严呪乡人讽经回向并同勅修百丈清规卷第六终勅修百丈清规勅修百丈清规卷第七大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正板帐式今具估唱亡僧某甲称唿衣钵钞收支下项一收钞一千贯文支钞九十一贯文开具内一十五贯文三贯文三贯文一贯文十贯文一贯文二贯伍伯文伍伯文二贯文一贯文伍伯文伍伯文伍伯文伍伯文伍伯文伍伯文伍伯文二贯文伍伯文伍伯文十贯文一贯文二贯文一十伍贯文一贯文三贯文三贯文伍伯文一贯文三贯文一贯文伍伯文伍伯文伍伯文伍伯文伍伯文伍伯文一贯文一贯文共支行支钞二伯七十贯文支钞一伯三十伍贯文开具内二十贯一十贯四十贯二十贯三十贯一十伍贯共支行支钞一十伍贯文支钞九贯文支钞一十伍贯文支钞二十贯文支钞四伯四十四贯伍伯文除支外见管钞伍伯文右具如前年月日堂司行者某具把帐侍者某押知客某押直岁知殿典座知浴副寺藏主维那藏主副寺书记监寺首座都寺首座某押住持押板帐之设盖古者凡立成式必书诸板示不可移易也故丛林亡僧有板帐焉凡僧亡以其所有衣物对众估唱惩贪积也估唱得钱必照板帐支用外其钱作三七抽分归常住余则均俵僧众经资一伯则佛事一贯方丈倍之以一千贯为率条列于前约其成式多则增而上之少则降而杀之临时又量众随宜以斟酌之大众章终节腊章第八僧不序齿而序腊以别俗也西域三时以一时为安居出入有禁止凡禅诵行坐依受戒先后为次而制以九旬策勋于道以三旬营资身之具使内外均养身心俱安也克期进修不舍寸阴护惜生命行兼慈忍旨哉圣训万世永遵而五竺地广暑寒霖潦气候之弗齐故结制有以四月五月十二月然皆始以十六日所谓雨安居者因地随时惟适之安或曰坐夏或曰坐腊戒腊之义始此如言验蜡人氷以坐腊之人验其行犹氷洁或谓埋蜡人于地以验所修之成亏者类淫巫俚语庸非相传之讹耶且吾所修证圣不能窥岂外物可测其进退哉今禅林结制以四月望解以七月望者若先一日讲行礼仪而期内得专志于道故略繁文亦随方毘尼或议不如法而不知其得法外意也中土以冬为一阳之始岁为四序之端物时维新人情胥庆礼贵同俗化在随宜故以结解冬年为四大节周旋规矩耸观龙象之筵主宾唱酬兼闻狮子之吼礼文秩猗欤盛哉夏前出草单丛林以三月初一日出草单见后方丈止挂搭堂司依戒腊牌写僧数令行者先呈首座次呈住持两序挂僧堂前备卓子列笔砚于下凡三日皆斋后出或有差误请自改正盖防初上床历一时恐有错乱又众多或致漏落将写图帐故先具草单各当自看本名戒次高下近来好争作閙者往往恃强挟私争较名字是非互相涂抹喧譁挠众犯者合摈果有冐名越戒者惟当详禀维那首座覆住持处置草单式清众戒腊威音王戒陈如尊者堂头和尚至元几戒元贞几戒某甲上座某甲上座大德几戒至大几戒某甲上座某甲上座右具如前恐有差误请自改正伏幸众悉今月日堂司某具新挂搭人点入寮茶新挂搭人入寮后照列纳陪寮钱若干候寮元轮排当在何日挂点茶牌报众书云须各备小香合具威仪预列众寮前右边立候众下堂茶头即鸣寮前板众至揖迎归位立定点茶人列一行问讯揖坐坐毕分进中炉上下间炉前烧香人多不过九人则三三进前退步转身须相照顾详缓列一行问讯仍分进炉前问讯退仍一行列问讯而立谓之揖香鸣寮内小板二下行茶遍瓶须从穿堂入仍如前进前问讯复退作一行问讯谓之揖茶鸣小板一下收盏众起立定寮元出炉前对点茶人代众谢茶众人就位同时合掌谢毕寮元复位点茶人复一行列问讯再各分进鑪前问讯谓之谢众临仍退作一行问讯鸣寮前板三下大众和南而散寮元随令茶头请点茶人献茶候点入寮茶毕寮出图帐草单已定堂司依戒腊写楞严图念诵巡堂图被位图钵位图戒腊牌惟钵位图当分十六板除单寮西堂首座勤旧排板头外其余并依戒腊旧以送蒙堂者排副钵后因争兢不排悉依戒次具草本呈首座次呈住持看定方写诸图正本再呈惟钵位图贴僧堂前后门众寮结解特为众汤四月初待众诣方丈谢挂搭罢堂司图帐已定寮元依戒排经柜图茶汤问讯图清众戒腊牌入寮资次牌净发牌夏中行茶汤瓶盏图图成大众和南时俱出于穿堂十二日午后堂司行者覆住持两序诸寮挂讽经牌报众寮元洒扫众寮预具状见后贴寮前下间请合寮尊众特为汤铺设照牌观音前设供养上下间排香炉烛台预煎汤寮元亲送方丈令茶头分送诸寮俱毕鸣寮内小板先讲小座汤亦设照牌特为寮主副寮楞严头行瓶盏人请寮长光伴揖坐烧香揖香归位坐行汤毕方鸣寮前板寮长大众入座请维那侍者光伴与寮元分手位寮长对面位大众依戒四案位寮主副寮分案行礼皆巡问讯入座揖坐烧香揖香鸣寮内板二下行汤遍揖汤又鸣板一下收盏毕寮长进炉前谢汤毕鸣寮前板三下退座两序入寮首座都寺各烧香归班位立寮元于门外右立伺迎住持入烧香立定寮元于西序班末后立出烧香礼拜楞严头举呪回向毕寮元送住持出七月十二日礼同守寮比丘某右某启取今晚就寮煎汤状一中特为合寮尊众聊旌某制之仪伏望众慈同垂光降谨状今月日守寮比丘某状式可漏子状请合寮尊众禅师守寮比丘某谨状楞严会四月十三日启建堂司预照大众戒腊写图见后浴佛日诸图帐俱同出铺殿前请书记制疏语维那先期择有音声者为楞严头引诣方丈库司问讯皆请点心维那光伴至期写普回向偈贴殿内左右柱上有处见成刻碑则挂牌堂司行者隔宿报众云就挂诸寮讽经牌次日粥罢候殿上排办毕覆两序次覆住持自众寮前鸣板起巡廊鸣遍鸣方丈板住持出鸣库堂前大板三下鸣大钟僧堂钟殿钟住持至佛前烧香上茶汤毕归位行者鸣钹维那揖住持两序出班烧香白佛宣疏毕楞严头唱楞严众和毕仍作梵音唱念经首序引毕方举呪呪毕唱摩诃众和毕维那回向云每日粥罢少歇伺众更衣堂司行者覆两序次覆住持然后巡廊鸣板各三下遍住持出则鸣大板三下不出则不鸣鸣僧堂钟殿钟不鸣大钟集众讽呪毕楞严头举普回向偈大众同声念如遇旦望则祝圣寿系维那回向至七月上来现前比丘众讽诵楞严祕密呪回向护法众龙天土地伽蓝诸圣造普三涂八难俱离苦四恩三有尽沾恩回国界安宁兵革销风调雨顺民康乐向一众熏修希胜进十地顿超无难事偈山门镇静绝非虞檀信归依僧福慧十方三世一切佛一切菩萨摩诃萨摩诃般若波罗密疏语金由淬砺之精其锋莫挫镜假鍊磨之莹则照不昏故先圣显抑扬之机为众生破微细之惑摩登庆喜妙协冥权世尊文殊特彰化轨阐一代教观则有观有教示密因修证而无证无修明真见而息诸尘空花无蒂居正定以制群动止水不波顾末裔之何知诵遗言而自警伏愿促恒河沙劫为一念无间长期会十方剎土以同居咸成正觉睠此林园宛尔祇桓精舍现前海众俨然一会灵山括大千于微尘融三际于当念属休夏之自恣无犯无持总万象以交参孰凡孰圣人人妙觉剎剎毘卢示现千百亿身超越五十七位以指喻指之非指指亦俱亡似空藏空而合空空宁可饷为怜幼穉特奖愚蒙遵遗教以受持赖安居之无障伏愿奢摩寂静具足诸尘劳门大用繁兴等入首楞严定戒腊牌堂司侍司众寮预依戒腊写造至十四日午后堂司牌列僧堂前上间侍司牌列法堂下间众寮牌列寮内各备香儿炉烛供养大众各炷香展拜毕仍各收牌挂起方丈小座汤四节讲行按古有三座汤第一座分二出特为东堂西堂请首座光伴第二座分四出头首一出知事二出西序勤旧三出东序勤旧四出西堂光伴第三座位多分六出本山办事诸方办事随职高下分坐职同者次之首座光伴侍司预备草图呈方丈议定至日依名书照牌午后备卓袱作一二三座陈列寝堂下间东西堂前堂首座都寺系请客侍者各诣寮触礼拜请云堂头和尚请今晚就寝堂特为献汤余头首办事名胜方丈客头行者请云方丈和尚参前请就寝堂特为献汤寝堂钉挂排位秉烛装香毕客头行者覆侍者次覆方丈鸣鼓初座客集侍者揖引至住持前问讯依照牌入位立定烧香侍者请客侍者分往特为人前巡问讯揖坐已复位并立烧香侍者进前烧香仍归位与请客侍者同时转身分巡问讯揖香候鸣板二下行汤遍仍巡揖汤毕烧香侍者进烧光伴香鸣板一下收盏鸣鼓五下退座三座行礼并同丛林以茶汤为盛礼近来多因争位次高下遂寝不讲住持当力行之江湖老成当力从臾之庶将来知所矜式云四节土地堂念诵凡遇节先一日午后土地堂严设供养排香烛台凡炉瓶堂司行者报众挂念诵牌巡廊鸣板与三八同众集相对雁立住持先祖堂次大殿炷香三拜鸣大板三下鸣大钟住持至烧香归位行者鸣钹维那出揖班上香毕念诵回向切以薰风扇野炎帝司方当法王禁足之辰乃释子护生之日恭裒大众肃诣灵祠诵持万德洪名回向合堂真宰所祈加护得遂安四居仰凭大众念云云切以金风扇野白帝司方当觉皇解制之辰节是法岁周圆之日九旬无难一众咸安诵持万德洪名仰答合堂真宰仰凭大众念云云念切以时临亚岁节届书云当一阳来复之辰乃万汇发生之始恭裒大众肃诣灵祠诵持诵万德洪名回向合堂真宰仰凭大众念云云切以化工密运岁历云周咸忻四序之安将回启三阳之庆恭裒大众肃诣灵祠诵持万德洪名回向合堂真宰仰凭大众念云云向上来念诵功德回向当山土地列位护伽蓝神合堂真宰所冀神功叶赞发挥有利之勋梵苑超隆永钖无私之庆再劳尊众念十方三世一切云云四节并同库司四节特为首座大众汤念诵罢就僧堂讲礼都寺预于斋退具汤榜见后即令客头行者备柈袱炉烛诣前堂首座前插香触礼一拜禀云以榜呈纳首座随令本寮茶头递付供头贴僧堂前下间库司客头随覆云都寺怀香诣方丈触礼一拜请云仍分付客头请勤旧蒙堂诸寮各挂点汤牌逐一请已僧堂前列照牌设首座与住持对面位上下间安大众位差行者专直特为人念诵毕即鸣斋鼓一通大众归钵位头首一班齐归前板都寺随入揖首座离位却揖以次头首进板首随送首座归位从圣僧后右出堂外迎住持入堂供头缓鸣堂前钟七下送住持入位仍往首座前揖坐仍如前出从首座板起巡堂一匝外堂上下间归堂中立问讯众坐进前烧香次上下间外堂归香合安元处即往特为人前问讯右出住持前问讯仍巡问讯一匝及外堂归堂中问讯侧立鸣堂前钟二下先进特为人与住持汤次行大众汤遍瓶出往特为人前问讯右出圣僧前大展三拜仍巡堂一匝出外堂巡毕引全班入住持前行礼初展云再展云退触礼三拜毕转身引从圣僧后转右出堂前排立首座随出对触礼一拜谢汤复从上间入特为位都寺复归中烧香而退堂司行者喝云行者进住持特为人卓大众展钵行药石食毕鸣鼓三下退座方丈预出免人事榜云贴僧堂上间不鸣放参钟四节并同惟冬节汤罢行糍果方行药石汤库司今晚就云堂点汤一中特为首座大众聊旌某节之仪伏望众慈同垂光降榜今月日库司比丘某等敬白结制礼仪至日五更两序大小勤旧江湖办事乡曲法眷小师皆当诣方丈插香展礼若见僧堂前出免人事榜则不必往侍者覆方丈令行者报众挂上堂牌粥罢住持说法毕详白行礼始末云下座行者即进香烛台几炉瓶作一字排列毕西堂进前人事次知事进插香初展云再展云退触礼三拜住持答一拜次首座领众插香勤旧诸寮皆随后次第插香展礼致词并与前同众退住持趺座侍者小师插香展拜次参头领众行者插香礼拜次作头领老郎诸直厅轿番人仆等参拜首座领众诣库司人事触礼三拜后堂首座领众归僧堂前下间立定前堂首座居上间堂司行者喝云对触礼三拜毕依念诵图立首座领众巡入堂内归位立侍者暂到巡半堂侍者于圣僧龛后立暂到向侍者立定首座离位进圣僧前烧香大展三拜巡堂一匝复位喝云首座礼谢大众对触礼三拜毕知事入烧香展拜巡堂毕排立圣僧板头喝云对触礼三拜毕不出堂住持入堂烧香展拜巡堂归位喝云普触礼三拜喝云触礼三拜知事退身出堂外侍者暂到随后出大众就坐侍者归中问讯揖坐进中鑪上下间至外堂烧香香合安元处退身当中问讯上下间外堂问讯了归中立鸣钟二下行茶遍瓶出复如前问讯中立鸣钟一下收盏鸣钟三下出堂众散住持次第巡寮各寮严设坐椅香几于门外候住持从东廊第一寮巡起至各寮香几前寮主同众插香云畣香云送住持数步复侧立香几之右合掌问讯待众行尽就随其末次第巡过各寮人随后接巡至法堂上住持于香几内中立大众三人一引问讯而过巡至本寮香几之侧各各依次合掌立定一一巡遍而散四节并同四节秉拂住持小参时白云次日斋退烧香侍者即令客头行者携主杖牌拂人仆捧柈袱炉烛约都寺维那同诣各头首寮炷香触礼一拜禀云一一请已首座约同受请头首带行者将牌拂主丈随诣方丈禀辞住持当力劝勉送出首座转身就禀云次就烧香侍者处借法鼓秉拂人令茶头行者请圣僧侍者禅客烧香献茶毕云复令行者僧堂前挂秉拂牌方丈请秉拂人药石免赴当送往堂司行者排办法座左手敷罘罳设住持位昏钟鸣时行者覆秉拂人次覆住持鸣鼓一通众集小参礼同住持出径归位立定都寺维那侍者同往秉拂人前问讯秉拂人往住持前问讯次知事前问讯巡至班末次至同班前问讯亦巡至班末即举手与大众普同问讯登座坐定秉拂侍者同方丈侍者出座下问讯两序西堂次第问讯住持问讯秉拂人当起身仍就座云秉拂侍者至住持前问讯转身登座烧香提坐具问讯叉手侧立秉拂人索语问答了提纲叙谢方丈及两序勤旧诸寮大众毕举方丈小参公案或拈或颂毕下座住持前问讯复元位以次秉拂人并如前礼秉拂罢方丈客头唱请汤果如小参时秉拂人即怀香同诣方丈拜谢就坐汤果次日方丈请茶如都寺办斋併请茶半斋点心别日上堂叙谢管待或请立班西堂在第二夜秉拂住持小参时小委曲劝请举扬随意拈颂公案递相激扬此道近时叙谢循袭繁赘使人厌听取诮识者盖秉拂以法为施苟徇时仪但总标名或略提过足矣方丈四节特为首座大众茶至日粥罢请客侍者写茶榜见后备柈袱鑪烛诣寮炷香触礼请云以榜呈纳贴僧堂前上间客头行者请以次头首诸寮及请知事光伴挂点茶牌长板鸣请客侍者入堂圣僧前烧香一炷大展三拜巡堂一匝至中问讯而退谓之巡堂请茶堂前排特为照牌首座与住持对面上首知事与住持分手位维那次之以次知事与受特为人分手位鸣鼓集众烧香侍者行礼首座至住持前谢茶两展三礼初展云再展云退触礼三拜住持每一展则约止之至触礼则答一拜首座转身从圣僧后右出住持略送复位侍者烧光伴香鸣钟收盏鸣鼓退座亦同前首座先往法堂候住持拜谢免则问讯榜堂头和尚今晨斋退就云堂点茶一中特为首座大众聊旌某节之仪仍请诸知事同垂光降式今月日侍司某敬白库司四节特为首座大众茶遇节之次日粥罢库司具茶榜请茶报众挂牌长板鸣入常请茶与侍者同斋退排照牌设位鸣鼓集众揖坐揖香揖茶巡堂问讯住持前行礼致词并同汤礼前堂四节特为后堂大众茶遇节之第三日首座具茶状见后诣后堂首座寮及诣方丈请茶讲行礼仪次第并与库司特为茶同但添设知事位次前堂首座比丘某右某启取今晨斋退就茶云堂点茶一中特为后堂首座大众聊旌某节之仪仍请诸知事同垂光伴今月日具位某状状可漏子状请后堂首座大众具位谨封旦望巡堂茶住持上堂说法竟白云大众至僧堂前依念诵图立次第巡入堂内暂到与侍者随众巡至圣僧龛后暂到向龛与侍者对面而立大众巡遍立定鸣堂前钟七下住持入堂烧香巡堂一匝归位知事堂排列圣僧前问讯转身住持前问讯从首座板起巡堂一匝暂到及侍者随知事后出烧香侍者就居中问讯揖坐俟众坐定进前烧香及上下堂外堂先下间次上间香合安元处炉前逐一问讯揖香毕归元位鸣钟二下行茶瓶出复如前问讯揖茶而退鸣钟一下收盏鸣钟三下住持出堂首座大众次第而出或迫他缘或住持暂不赴众则粥罢就座喫茶侍者行礼同前方丈点行堂茶节腊僧堂茶罢侍者同客头至行堂点茶客头预报参头挂点茶牌报众烧汤出盏请典座光伴方丈预送茶侍者至库司典座接入参头堂主领众行者门迎侍者居主位代住持也典座右位侍者出中烧香一炷复位以手揖众坐喫茶毕典座送出参头堂主门送即诣方丈谢茶库司头首典行堂茶库司候方丈点茶罢知事诣行堂点茶知事居主位典座分手行礼与方丈侍者同送出门喝云库司客头报云头首候点僧堂茶罢令堂司行者报参头挂牌报众请典座光伴行礼月分须知正月初一日有处四孟月大众行道讽经祈保次具门状官员檀越诸山贺岁十七日百丈忌二月初一日僧堂内闭炉或山寺高寒母拘十五日佛涅槃三月初一日堂司出草单清明日祖堂诸祖塔诸檀越祠库司预报洒扫严备供养集众讽经此月出榜禁约山林茶笋四月初一日佛诞浴佛库司预造黑饭方丈请大众夏前点心十三日建楞严会十五日结制五月端午日早晨知事僧堂内烧香点菖蒲茶住持上堂次第建青苗会堂司预出诸寮看经诵经单直岁点检诸处整漏疏浚沟渠方丈诣诸寮诸庵塔各作一日点茶温存僧堂内挂帐六月初一日隆暑首座免鸣坐禅板入伏堂司提调晒荐炭头或库司打炭团七月初旬堂司预出盂兰盆会诸寮看诵经单预率众财办斛食供养十三日散楞严会十五日解制当晚设盂兰盆会讽经施食八月初一日开旦过知客预晒寮内荐席此月修补本色衲子未遽起单僧堂收帐九月初一日首座复鸣坐禅板堂司提调煳僧堂窓下凉帘上暖帘重阳日早晨知事烧香点茱萸茶住持上堂许方来相看十月初一日开炉方丈达磨忌十一月二十二日帝师忌冬至库司预办糍果此月或进退职事或在岁节方丈请大众冬前点心十二月初八日佛成道库司预造红糟岁终结呈诸色簿书节腊章勅修百丈清规卷第七勅修百丈清规勅修百丈清规卷第八大智寿圣禅寺住持臣僧德煇奉勅重编大龙翔集庆寺住持臣僧大诉奉勅校正法器章第九上古之世有化而无教化不足而礼乐作焉击壤之歌不如九成之奏洼樽之饮不若五齐之醇然文生于质贵乎本也吾天竺圣人最初示化谓人人妙觉本无凡圣物物全真宁有净秽无假修证不涉功用而昧者茫然自失若聋瞽焉于是随机设教击犍椎以集众演之为三藏修之为禅定迄于四十九年而化仪终矣梵语犍椎凡瓦木铜铁之有声者若钟磬铙鼓椎板螺呗丛林至今倣其制而用之于以警昏怠肃教令导幽滞而和神人也若夫大定常应大用常寂闻非有闻觉亦非觉以考以击玄风载扬无思无为化日自永雍雍乎仁寿之域清泰之都矣钟大钟丛林号令资始也晓击则破长夜警睡眠慕击则觉昏衢疏冥昧引杵宜缓扬声欲长凡三通各三十六下总一百八下起止三下稍紧鸣钟行者想念偈云仍称观世音菩萨名号随号扣击其利甚大遇圣节看经上殿下殿三八念诵佛诞成道涅槃建散楞严会讽经斋粥过堂人定时各一十八下如接送官员住持尊宿不以数限库司主之僧堂钟凡集众则击之遇住持每赴众入堂时鸣七下斋粥下堂时放参时旦望巡堂喫茶下床时各三下堂前念诵时念佛一声轻鸣一下末叠一下堂司主之殿钟住持朝慕行香时鸣七下凡集众生殿必与僧堂钟相应接击之知殿主之感通传云拘留孙佛于干竺修多罗院造青石钟于日出时有诸化佛与日俱出密说显演十二部经闻法证圣不可胜数增一阿含经云若打钟时一切恶道诸苦并皆停止又金陵志云民有暴死入冥司见有五木缧械者告之曰吾南唐先主也以宋齐丘之误杀和州降者致此每闻钟声暂息吾苦仗汝归白嗣君为吾造钟民还具闻后主因造大钟于清凉寺镌曰荐烈祖孝高皇帝脱幽出厄版大版斋粥二时长击三通木鱼后三下叠叠击之谓之长版念诵楞严会儆戒火烛各鸣三下报更则随更次第击之方丈库司首座寮及诸寮各有小版开静时皆长击之报众时各鸣二下众寮内外各有版外版每日大众问讯时三下坐禅坐参时各三下候众归堂次第鸣之点茶汤时长击之内版挂搭归寮时三下茶汤行盏二下收盏一下退座三下小座汤长击之木鱼斋粥二时长击二通普请僧众长击一通普请请行者二通相传云鱼昼夜常醒刻木象形击之所以警昏惰也椎斋粥一时僧堂内开钵念佛唱食遍食施财白众皆鸣之维那主之下堂时圣僧侍者鸣之知事告退时请知事时亦鸣之住持入院开堂将说法时诸山上首鸣之谓之白椎也世尊一日陞座大众集定文殊白椎云谛观法王法法王法如是世尊便下座磬大殿早慕住持知事行香时大众看诵经呪时直殿者鸣之唱衣时维那鸣之行者披剃时作梵阇黎鸣之小手磬堂司行者常随身遇众讽诵鸣之为起止之节铙钹凡维那揖住持两序出班上香时藏殿祝赞转轮时行者鸣之遇迎引送亡时行者披剃大众行道接新住持入院时皆鸣之鼓法鼓凡住持上堂小参普说入室并击之击鼓之法上堂时三通小参一通普说五下入室三下皆当缓击茶鼓长击一通侍司主之斋鼓三通如上堂时但节会稍促而已普请鼓长击一通更鼓早晚平击三通余随更次击库司主之欲鼓四通次第候众击知浴主之已上宜各有常度母令失准若新住持入院诸法器一齐俱鸣金光明经云信相菩萨夜梦金鼓其状姝大其明普照喻如日光光中得见十方诸佛众宝树下坐琉璃座百千眷属围绕而为说法一人似婆罗门以枹击鼓出大音声其声演说忏悔偈颂信相菩萨从梦寤已至于佛所以其梦中所见金鼓及忏悔偈向如来说又楞严经云阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处法器章唐洪州百丈山故怀海禅师塔铭将仕郎守殿中侍御史陈诩撰守信州司户参军员外置同正员武翊黄书星缠斗次山形鹫立桑门上首曰怀海禅师室于斯塔于斯付大法于斯其门弟子惧陵谷迁𧵍日时失纪託于儒者铭以表之西方教行于中国以彼之六度视我之五常遏恶迁善殊途同辙唯禅那一宗度越生死大智慧者方得之自鸡足达于曹溪纪牒详矣曹溪传衡岳观音台怀让和上观音传江西道一和上诏谥为大寂禅师大寂传大师中土相承凡九代矣大师太原王氏福州长乐县人远祖以永嘉丧乱徙于闽隅大师以大事因缘生于像季託孕而薰羶自去将诞而神异聿来成童而灵圣表识非夫宿植德本曷以臻此落发于西山慧照和尚进具于衡山法朝律师既而叹曰将涤妄源必游法海岂惟必证亦假言诠遂诣庐江阅浮槎经藏不窥庭宇者积年既师大寂尽得心印言简理精貌和神峻睹即生敬居常自卑善不近名故先师碑文独晦其称号行同于众故门人力役必等其艰劳怨亲两忘故弃遗旧里贤愚一贯故普授来学常以三身无住万行皆空邪正并捐源流齐泯用此教旨作人表式前佛所说斯为顿门大寂之徒多诸龙象或名闻万乘入依京辇或化洽一方各安郡国唯大师好尚幽隐栖止云松遗名而德称益高独往而学徒弥盛其有遍探讲肆历抵禅关滞着未袪空有犹阂靡不缄藏万里取决一言疑网云张智刃氷断由是齐鲁燕代荆吴闽蜀望影星奔聆声飈至当其饥渴快得安隐超然悬解时有其人大师初居石门依大寂之塔次补师位重宣上法后以众所归集意在遐深百丈山碣立一隅人烟四绝将欲卜筑必俟檀那伊蒱塞游畅甘贞请施家山愿为乡导庵庐环遶供施芿积众又踰于石门然以地灵境远颇有终焉之志元和九年正月十七日证灭于禅床报龄六十六僧腊四十七以其年四月二十二日奉全身窆于西峯据婆沙论文用净行婆罗门葬法遵遗旨也先时白光去室金钖鸣空灵溪方春而涸流杉燎竟夕以通照妙德潜感于何不有门人法正等甞所禀奉皆得调柔递相发挥不坠付嘱他年绍续自当流布门人谈叙永怀师恩光崇塔宇封土累石力竭心瘁门人神行梵云结集微言纂成语本凡今学者不践门阈奉以为师法焉初闽越灵蔼律师一川教宗三学归仰尝以佛性有无响风发问大师寓书以释之今与语本并流于后学诩从事于江西府备尝大师之法味故不让众多之託其文曰梵雄设教有权有实未得顿门皆为暗室祖师戾止方传祕密如彼重昏忽悬白日唯此大士弘绍正宗虽修妙行不住真空无假方便岂俟磨砻恬然返本万境圆通百千人众尽祛病热彼皆有得我实无说心本不生形同示灭此土灰烬他方水月法传人代塔闭山原杉松日暗寺塔犹存蔼蔼学徒无非及门唯能觉照是报师恩元和十三年十月三日建碑侧大众同记五事至今犹存可为鑑戒并录于左大师迁化后未请院主日众议釐革山门久远事宜都五件一塔院常请一大僧及令一沙弥洒扫一地界内不得置尼台尼坟塔及容俗人家居止一应有依止及童行出家悉令依院主一人僧众并不得各受一台外及诸处不得置庄园田地一住山徒众不得内外私置钱谷欲清其流在澄其本后来绍续永愿遵崇立碑日大众同记百丈山大智寿圣禅寺天下师表阁记菩提达磨大师后八叶有大比丘居洪之百丈山人称之曰百丈禅师今天子始命因其旧谥大智觉照者加以弘宗妙行之号寺以寿圣名则故额也山去郡治三百里其未置寺时林壑深阻巖径峭绝樵苏之迹所不通有司马头陀者善为宫宅地形之术覩其山势斗拔与夫冈峦首尾之起伏知为吉壤所留钤记有曰法王居之天下师表禅师之来式符其言东阳德辉以禅师十八代孙嗣住是山既新作演法之堂且增创重屋其上以妥禅师遗像榜其楹间曰天下师表之阁云初文宗皇帝入践天位即金陵潜邸造寺曰龙翔集庆诏开山大䜣领其徒而以禅师所制清规为日用动作威仪之节顾其书行世已久后人率以臆见互有损益自为矛盾靡所折衷煇与诉学同师而柄法于祖庭大惧夫来者传疑莫知适从无以壹诸方之观听爰走京师欲有请而釐正之今御史大夫撒迪时执法中台为言于上得召见有旨令煇譔次旧闻以授䜣使择习于师说者共考定而颂行为丛林法仍如钖禅师以今号褒显而风厉焉煇奉玺书将南还以阁之成未及见所纪述谂于溍曰愿叙其构兴之端原归而刻诸溍窃观遂古圣贤乘时继作弛张迭用循环不穷所以通其变也佛之为教必先戒律诸部之义小大毕陈种种开遮唯以一事去圣逾远局为专门名数滋多道日斯隐是故达磨不阶方便直示心源律相宛然无能留碍世降俗末诞胜真离驰骋外缘成邪慢想是故百丈弘敖轨范辅律而行调护摄持在事皆理盖佛之道以达磨而明佛之事以百丈而备通变之妙存乎其人厥后达磨之传派别为五而出于禅师者二他师所倡殊宗异旨虽各名其家至于安处徒众未有不取法于禅师者然则天下师表之言良可征不诬也粤自中土君臣知尊佛法光昭崇极莫越于今煇遭值圣时蒙被帝力用克发扬先训绍隆宗风俾与国家相为悠久永永无已不特今之天下以为师表尽未来际咸有依承溍是用谨志之而于其经度之勤营缔之美有不暇论也阁为屋以间计者五其崇百有二十尺三其崇之一以为其修三其修以为其广以至顺元年夏六月庀工冬十月讫事实煇住山之明年而煇入对以元统三年夏五月命下则其明年春二月也承直郎国子博士黄溍记翰林侍制奉议大夫兼国史院编修官揭傒斯书翰林侍讲学士通奉大夫知制诰同修国史知经筵事张起巖篆前荣禄大夫御史中丞赵世安光禄大夫江南诸道行御史大夫易释董阿同立石古清规序翰林学士朝散大夫行左司谏知制诰同修国史判史馆事上柱国南阳郡开国侯食邑一千一百户赐紫金鱼袋杨亿述百丈大智禅师以禅宗肇自少室至曹溪以来多居律寺虽列别院然于说法住持未合规度故常尔介怀乃曰佛祖之道欲诞布化元冀来际不泯者岂当与诸部阿笈摩教为随行耶或曰瑜珈论璎珞经是大乘戒律胡不依随哉师曰吾所宗非局大小乘非异大小乘当博约折中设于制范务其宜也于是创意别立禅居凡具道眼者有可尊之德号曰长老如西域道高腊长唿须菩提等之谓也即为化主即处于方丈同净名之室非私寝之室也不立佛殿唯树法堂者表佛祖亲嘱受当代为尊也所裒学众无多少无高下尽入僧堂依夏次安排设长连床施椸架挂塔道具卧必斜枕床脣右脇吉祥睡者以其坐禅既久略偃息而已具四威仪也除入室请益任学者勤怠或上或下不拘常准其阖院大众朝参夕聚长老上堂陞座主事徒众雁立侧聆宾主问酬激扬宗要者示依法而住也斋粥随宜一时均遍者务于节俭表法食双运也行普请法上下均力也置十务谓之寮舍每用首领一人管多人营事令各司其局也或有假号窃形混于清众别致喧挠之事即当维那检举抽下本位挂搭摈令出院者贵安清众也或彼有所犯即以拄杖杖之集众烧衣钵道具遣逐从偏门而出者示耻辱也详此一条制有四益一不污清众生恭信故二不毁僧形循佛制故三不扰公门省狱讼故四不泄于外护宗纲故四来同居圣凡孰办且如来应世尚有六群之党况今像末岂得全无但见一僧有过便雷例讥诮殊不知轻众坏法其损甚大今禅门若稍无妨害者宜依百丈丛林规式量事区分且立法防姦不为贤士然宁可有格而无犯不可有犯而无教惟大智禅师护法之益其大矣哉禅门独行自此老始清规大要遍示后学令不忘本也其诸轨度集详备焉亿幸叨叡旨删定传灯成书图进因为序引旹景德改元岁次甲辰良月吉日书崇宁清规序夫禅门事例虽无两样毘尼衲子家风别是一般规范若也途中受用自然格外清高如其触向面墙实谓减人瞻敬是以佥谋开士遍摭诸方凡有补于见闻悉备陈于纲目噫少林消息已是剜肉成疮百丈规绳可谓新修特地而况丛林蔓衍转见不堪加之法令滋彰事更多矣然而庄严保社建立法幢佛事门中阙一不可亦犹菩萨三聚声闻七篇岂立法之贵繁盖随机而设教初机后学冀善参详上德高流幸垂证据崇宁二年八月十五日真定府十方洪济禅院住持传法慈觉大师宗颐序咸淳清规序丛林规范百丈大智禅师已详但时代濅远后人有从简便遂至循习虽诸方或有不同然亦未尝违其大节也余处众时往往见朋辈抄录丛林日用清规互有亏阙后因暇日悉假诸本参其异存其同而会焉亲手缮写颇为详备目曰丛林校定清规总要釐为上下卷庶便观览吾氏之有清规犹儒家之有礼经礼者从宜因时损益此书之所以继大智而作也是皆前辈宿德先后共相讲究纪录愚不敢私以所闻所见而增减之如前所谓参其异存其同而会焉尔耳观者幸勿病诸咸淳十年甲戍岁结制前二日后湖比丘惟勉书于寄玩轩至大清规序礼于世为大经而人情之节文也㳂革损益以趋时故古今之人情得纲常制度以揆道故天地之大经在且吾圣人以波罗提木叉为寿命而百丈清规由是而出此固丛林礼法之大经也然自唐抵今殆五百载风俗屡变人情不同则㳂革损益之说可得已哉近者大川笑翁二祖唱道南北山日用轨则盛于当代至元戊寅依石林和尚于南屏犹得见其遗风余烈及友云明西堂出所藏抄本究心访问编集成帙始此书之作或以为僧受戒首之或以住持入院首之壬午依觉菴先师于承天朝夕扣问因得以祝圣如来降诞二仪冠其前其余门分类聚釐十卷然犹未敢以传学者丙戌夏留雪窦千峯琬西堂论其详丁亥春溪西泽和尚正其舛得于见闻稔矣而尚以未身行之为媿壬辰夏首众双径小座汤有位次高下之争诸方往往废而不举愚以西堂一出首座再出都寺三出后堂四出藏主维那知客侍者随职为位请于云峯伯父力行焉讫事无敢者元贞乙未备员永嘉天宁大德庚子补番阳永福乙巳主庐山东林皆行之无易庶几人情为折中然视古之清规不几于繁缛乎盖由袖由孚土鼓不可作于笙镛间知之秋污樽杯饮不可施于牺象骈罗之日目曰禅林备用清规备而不用之谓也知我罪我其惟春秋至大辛亥秋庐山东林弌咸书勅修百丈清规叙天历至顺间文宗皇帝建大龙翔集庆寺于金陵寺成以十方僧居之有旨行百丈清规元统三年乙亥秋七月今上皇帝申前朝之命若曰近年丛林清规往往增损不一于是特勅百丈山大智寿圣禅寺住持德煇重辑其为书仍勅大龙翔集庆寺住持大䜣选有学业沙门共校正之期于归一使遵行为常法德煇等奉命唯谨书将成属玄为叙玄尝闻诸师曰天地间无一事无礼乐安其所居之位为礼乐其日用之常为乐程明道先生一日过定寺偶见斋堂仪喟然叹曰三代礼乐尽在是矣岂非清规纲纪之力乎曰服行之熟故能然乎循其当然之则而自然之妙行乎其中斯则不知者以为事理之障而知之者则以为安乐法门固在是也然使是书庞然杂而不伦则有序而和之意久而微矣故校讐之功有益于是书甚大而两朝嘉惠学人之旨相为无穷焉宋清规行杨文公亿为叙本末条目具详兹不重出云至元二年丙子春三月上澣翰林直学士中大夫知制诰同脩国史国子祭酒庐陵欧阳玄叙百丈清规行于世尚矣繇唐迄今历代沿革不同礼因时而损益有不免焉往往诸本杂出罔知适从学者惑之异时一山万禅师致书先云翁约先师共删修刊正以立一代典章无何三翁先后皆化去区区窃欲继其志而未能也后偶承乏百丈会行省为祖师请加谥未报遂诣阙以闻御史中丞撒迪公引见圣上得面奏清规所以然因被旨重编令咲隐校正仍赐玺书颁行受命以来旁求初本不及见惟宋崇宁真定赜公咸淳金华勉公逮国朝至大中东林咸公所集者为可採于是会禾参同而诠次之繁者芟讹者正缺者补互有得失者两存之间以小註折衷一不以己见妄有去取也稍集咲隐凡定为九章章冠以小序明夫一章之大意釐为二卷使阅而行者条而不紊庶几吾祖垂法之遗意得以遵承而煇惧夫学识荒陋何能上副宸衷作新轨范不过人成事幸毕先志期学者无惑而已若曰立一代典章非愚所敢知也或曰子汲汲于是书若有意于宗教方今国家通制昭布森列奉行犹或未至而欲清规之行乎迂哉因语之然亦未尝废其书顾柄法者力行之何如耳佛祖制律创规相须为用使比丘等外格非内弘道虽千百群㞐同堂合席齐一寝食翕然成伦不混世仪不挠国宪阴翊王度通制之行尼于彼达于此又何迂或者谢而退故併识于兹以告吾徒益自勉焉宋杨文公作古规序与夫三公所集自序悉附着云至元后戊寅春三月东阳比丘德辉谨书勅修百丈清规卷第八加祖号跋百丈大智觉照禅师加赐弘宗妙行师号玺书一通至元二年丙子今上皇帝之所授也先是有旨申行百丈清规寻增赐禅师师号故有是命朝论初拟降制词时玄备列词林为直学士实典书命一日本山住持德煇偕国子博士黄溍来访求作清规叙引从询百丈事蹟煇具道之因及赞书之议意欲见属玄答之曰万一当笔向闻师所言腹葶丁呆成矣后格吏文不果越十有二年玄告老家居煇自百丈见访山中椟所赐玺书视以汉字录本请识其事刻石洪惟天朝尊右释氏历代师资钖号不一若弘宗妙行四字唯禅师居之无愧焉释学入门之要戒定慧三者其纲领也禅师探往圣心法卓然以敬之一字教其学者运博大之智于缜奥之功知行互进体用兼备沛其有余师表天下清规既攽表里声教周流无方谓之弘宗妙行诚无间然矣煇本临济一宗以负荷为志以显扬为业始终斯事焉上彰君赐下阐宗风禅门之孝子忠臣有若是者岂不韪欤至正七年丁亥六月初吉前翰林学士承旨荣禄大夫知制诰兼脩国史欧阳玄拜手稽首谨书一山禅师书方九拜复前智者堂上和尚云翁老师兄方自福岩录翁解组之后多冗而弗克附便奉讯惟极悬悬有来瑰洒佳篇与珍果宠赐感𢠢罙深所寄廉使损齐相公洼制与雄作圆浑而珠明玉润平淡而山高水深衰钝不所企及歛袵名世之资抱瑚琏之器于此道精研密炼发而为言无斧凿痕载司南适四方而弗迷揭明鑑览万物而弗惑持家修身治国平天下皆游刃边事一日九迁倚马可待松赓或可拈出乞缓颊令重也方居此一年有余凡百以堪忍自处丁旱歉岁收此间比他群惟庶几但愿从事一二土木如中流失楫耿耿不能置怀陋劣自夏秋以来日事药裹至今犹未康复吾法兄静退养高足以眇视当今抗尘之蹟为可羞二年前百丈晦机尝缄至彼中旧清规阅之其间纰缪殊甚约共利禾曲修今东西隔越比话又空屏岩所撰广略多未适宜愚初立论以祝寿为首如监寺书状等项设职润大智元文以小字笺石窓南书记本末于后庶今丛林负职有所从来大概古规中唐文多对偶当尽翻译奏上刊行为一代典章晦机曾约当拉吾泣兄到抗相与料理今时世如斯何由遂志高见以为如何书书中二偈不敢作答永似为好也未由顶谒床下愿言寿护式遄诏擢至祷不备方九拜复感淳间南屏一时胜集一山兄与小弟宁有两人与云屋兄参语不见三影事往矣一旦促五十年于一瞬梦耶非梦耶时西湖雪后诸峯玉立旧境宛然二兄精爽飞动日光激射处境耶非境耶伫立久之惟后死者为悽断不已欲将古规刊正立一代典章今谁同心哉延祐元年十二月初十日东窓雪霁南屏小弟元熙书咸淳三尊宿一山晦机皆余所师敬独不识云屋翁而读其景睦堂诗卷然后识云屋之深也三老皆欲修清规立一代典章而其徒必能嗣成之则视其操世之柄而视所以维世之具为不相及岂不有愧耶延祐丙辰冬因游智者古剎覩是有感因题于后杜本