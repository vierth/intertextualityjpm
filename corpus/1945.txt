分甘余话提要钦定四库全书子部十分甘余话杂家类三提要等谨案分甘余话四卷国朝王士祯撰士祯有池北偶谈诸书俱已着録此书成于康熙己丑罢刑部尚书家居之时曰分甘者取王羲之与谢万书中语也随笔记録琐事为多盖年逾七十借以消闲遣日无复考证之功故不能如池北偶谈居易録之详核中如引懒真子称汉书昌邑王贺妾名罗纣即罗敷不言二字何以通用俟考云云今案汉书昌邑王传实作罗紨师古注曰紨音敷説文纟字部有此字注曰布也一曰粗䌷从纟付声防无切盖紨敷音同故得与敷字通用懒真子悞引汉书士祯不加辨正而转以致疑殊为疎舛是亦随时摘録不暇繙检之明騐其他传问之语偶然登载亦多有未可尽慿者然如繁台之当读蒲禾切梅福为吴门市卒之非苏州宣室之有二此类皆有典据不同摭拾披沙拣宝尚往往遇之其中沧浪诗话一条独举冯班钝吟杂録之説反覆诋排不遗余力则以士祯论诗宗严羽而赵执信论诗宗冯班核其年月在谈龙録初出之时故攻班正所以攻执信此固词人门户之见犹有未化然所云不渉理路不落言诠者自是诗家宗㫖士祯力持其説固亦不为无见焉干隆四十四年三月恭校上总纂官纪昀陆钖熊孙士毅总校官陆费墀序分甘余话序昔王右军在东中与吏部郎谢万书云顷东游还修植桑果今盛敷荣率诸子抱弱孙游观其间有一味之甘割而分之以娱目前虽植德无殊邈犹欲教养子孙以敦厚退让庶令举策数马彷彿万石之风云云仆少时读之已有味乎其言七十归田读书之暇辄提抱弱孙以为乐其稍长者年甫十嵗已能通易书诗三经纸牕竹屋常卧聴其咿唔之声不觉欣然而喜夫人幼而志学意在逢世下而黄散上而令仆以为至足矣仆生逢圣世仕宦五十载叨冒尚书年踰七袠迩来作息田间又六载矣虽耳聋目眊犹不废书有所见闻辄复掌録题曰分甘余话庶使子孙辈知老人晚年所乐在此尔不敢谓如袁伯业老而好学也己丑腊月朔王士祯书分甘余话卷一钦定四库全书分甘余话卷一刑部尚书王士祯撰羣芳谱一书先祖前浙江右布政使今皇赠经筵讲官刑部尚书象晋所着万厯中先祖官京师为党人所忌借丁巳京察谪官家居十载甘农圃以没齿作为此书名亭曰二如以见志后刻于虞山毛氏汲古阁流传已久康熈四十四年六月十二日奉圣旨开馆广续命编修汪灏张逸少等四人为纂修官至四十六年二月吿成凡一百卷赐名佩文斋广羣芳谱御制序文冠于编首仍存先臣自序及每卷小序亦所不遗感荷圣恩荣施泉壤谨録御制并述縁起以彰异数备家乘云原任经筵讲官刑部尚书王士祯恭纪御制广羣芳谱序粤自神农氏甞草辨谷民始知树艺医药伊耆氏命羲和推步定厯于以授时民始知耕获之不愆而百工绩熙伟哉开物成务启牖来兹圣帝之功与天地并矣朕聴政之暇披閲典籍留意农桑绘耕织之图制永言之什时巡所至亲厯田间其稼穑之艰难作劳之辛苦既周知而洞悉矣每思究百昌生殖之理极万变消长之情着为成编以佑吾民甞谓尔雅具其名物而郭璞陆佃孙炎之流疏注埤翼又加详焉其明备者莫如本草自本经以迄陶𢎞景苏颂而下数十种凡採治之法无不该核他如齐民要术月令广义诸书其莳植之宜为更晰矣遐稽徃牍撷其英华归于简括良匪易也比见近人所纂羣芳谱蒐辑衆长义类可取但惜尚多疎漏因命儒臣即祕府藏帙攟摭荟萃删其支冗补其阙遗上原六经旁据子史洎夫稗官野乘之言才士之所歌吟田夫之所传述皆着于篇而竒花瑞草之产于名山贡自逺徼絶塞为前代所未见闻者亦咸列焉复允廷臣之请益以朕所赋咏依类分载总一百卷命名曰佩文斋广羣芳谱冠以天时尊嵗令也次谷次桑麻崇民事也次蔬茶果木花卉资厚生溥利用也终以药物重民命也其诸天时早晚之候人事种溉之方地力彼此之殊物性良楛之异㒺弗条举缕析灿然可观焉是书也揽品彚之蕃滋想羣生之率育一展卷间化机洋溢于兹毕呈固不惟矜淹洽侈藻丽也以是刋布天下垂之久逺使吾民优游于农圃之中家室盈宁乐其业而不惮其勤而大夫士以及民之秀者因以区别物宜审其淑慝凛嗜好之常慎节宣之度于以跻仁寿而享太平亦不为无所禆助也哉康熙四十七年五月初十日青箱杂记云王安国诗好用酒楼常问予诗有几酒楼余因忆康熈甲子奉命徃祭南海大雪渡浔阳江后二十二年作诗赠郓城人樊祾云苦竹黄芦满目愁嘈嘈切切似江州茫茫九派多风雪忆泊浔阳旧酒楼不知安国见之以为何如也陈仓有古卖酒楼东坡尝赋诗余丙子再以祭告入蜀过之题一絶句云昨向宜春下苑游曲江烟草似悲秋珠帘甲观俱黄土何必陈仓卖酒楼故友余澹心咏孙楚酒楼云江南城西酒楼红无数杨柳迎春风孙楚去后李白醉千年不见紫髯公余选入感旧集此亦二酒楼也汴中梁王吹台一名繁台以繁姓家于台侧故名按繁姓蒲禾切音婆汉有繁延寿魏有繁钦唐有繁知一台以姓得名当作蒲禾切今读作符艰切非是卢循盗贼而沙门慧逺与之友善祖约叛逆而少与阮孚齐名王丞相尤爱重之曰昨与祖士少语遂令人忘疲是皆理之不可解者杜子美赠苏涣诗序云苏大侍御涣静者也涣竟煽动岭表与哥舒晃作乱亦其类也画墁録襄邑义塘瓜剖之色如黛而味甘如蜜余昔寄同年刘考功公㦷句云侧闻西湖水嫩緑如瓜瓤用此世必疑瓜瓤无黛色者矣康熙四十八年己丑广西巡抚梁世勲进青驼二长尾猿二緑鳯緑鸠各一双三伯祖光禄少卿养吾公万厯庚辰进士起家阳城知县擢监察御史官止卿寺近始见手书诗草一卷谨録四篇以存其梗概鳯兮鳯兮集高冈七德九苞称至祥五音六律鸣朝阳鸣朝阳应明主非帝庭宁高举苍松挺挺鹤相招振翮翩翩来九霄警霜戛戛鸣九臯鸣九臯声万里明月来清风起我㩦緑绮奏薫风一曲相思弹未终泪垂絃絶送归鸿送归鸿坐明月人不见心如结忽忽白云罗神霄霏霏暮雨平河桥有美一人路迢遥路迢遥望无极梦相见醒相忆十叔祖翼吾公万厯壬辰进士改翰林授检讨少有诗名稿今无传惟郑简菴先生新城旧事载其二句云古寺人来花作供孤城春尽草如烟八叔祖伯石公十七叔祖季木公十八叔祖用晦公诗别详三王公集大内南书房在干清门内西廊下内直翰林官居之其出入皆奉旨由某门侍卫某人导引伴送壬戌后特旨内直官许于禁中乘马至所出入之门故朱检讨彞尊纪恩诗云回思身贱日足茧万山中葢异数云康熈四十四年圣驾南巡至苏州一日垂问故灵壁知县马骕所着绎史命大学士张玉书物色原版明年四月令人赍白金二百两至本籍邹平县购版进入内府人间无从见之矣墨庄漫録云济南为郡在厯山之隂水泉清泠凡三十余所如舜泉爆流金线真珠孝感玉环之类皆竒李格非文叔作厯下水记叙述甚详文体有法曾子固诗爆流作趵突未知孰是按文叔水记宋人称之者不一而不得与洛阳名园记并传可恨也吾郡名泉凡七十二此云三十余者盖未详也黄牡丹今亳州曹县皆有之荷花则未闻有黄色者墨庄漫録云京师五岳观凝祥池有黄莲花甚竒仅见于此宋丹阳陈辅访建康杨骥题壁絶句云北山松粉未飘花白下轻风麦脚斜身似旧时王谢燕一年一度到君家风致可爱然辅不闻有诗名若唐人任华卢延让之属反得传于后名之显晦信有数耶余尝谓东坡鳯翔八观诗不减杜子美宋人亦谓张芸叟鳯翔吴道子画记不减韩退之柳耆卿卒于京口王和甫葬之然今仪真西地名仙人掌有柳墓则是葬于真州非润州也余少在广陵有诗云江乡春事最堪怜寒食清明欲禁烟残月晓风仙掌路何人为弔柳屯田余官祭酒日有送陈子文归安邑诗云月映清淮何水部云飞陇首柳呉兴按叶石林云山抹微云秦学士露花倒影柳屯田又李易安云露花倒影柳三变桂子飘香张九成或谓余句法本此窃自谓青出于蓝后当有知之者避暑録言平生用目力常数倍于他人安得不敝因厯稽古左丘明杜子夏郑康成高堂隆左太冲诸人皆以读书致然余自幼小凡博奕诸戏一无所好唯嗜读书虽官户部侍郎刑部尚书最繁剧之地下直亦手不释书卷也自甲申归田六年矣目力益昏始悔少壮之过用其力然老矣终亦不能废书也唐韩翃以春城无处不飞花一诗见知九重召知制诰传为佳话世尽知之杜阳杂编又载一事德宗西幸有二马一号神智骢一号如意骝贞元三年蜀中进瑞鞭有麟鳯龟龙之形色类琥珀一日将幸诸苑内厩进瑞鞭上顾近臣曰昔朕西幸有二骏称二絶今获此鞭可称三絶矣因吟曰鸳鸯赭白齿新齐晓日花间散碧蹄玉勒乍回初喷沫金鞭欲下不成嘶亦翃作也知翃诗流闻禁中者多不独寒食东风之句而已李时谦字吉爻淮安山阳人顺治辛丑进士初为潞安府推官厯乐陵黎城二县有清白名内召为监察御史号称㢘正久之引疾里居陜西大饥特起为督粮道㕘议操守孤介不名一钱未几卒官将军督抚布按已下徃弔蓬蒿满庭至无含歛之具皆为挥涕醵金买棺代为含歛而归其丧于江淮余昔官副都御史识其为人盖古之君子也道君时以言官建议习诗赋者杖一百有尹天民者为南京教官至之日悉取史记已下至欧阳史焚讲堂下王安石之学术为害于世道人心如此又按建言者御史李彦章也疏以诗赋为元祐学术其意在黄秦晁张四学士而并劾及前代陶渊明杜子美李太白皆贬之尤可笑定律令则何执中也二人可谓失其本心无耻之尤者矣唐中宗时羣臣多应制赋诗如崔湜郑愔宋之问辈皆人头畜鸣张柬之等五王皆死此三人之手葢将以拥戴武三思危唐社稷与宗楚客厥罪维均乃鸱鸮之音亦溷风雅每观唐诗至此未尝不发指也今朝廷凡覃恩有移赠之例谓辍已应得封典而赠本生父母也唐李德裕任荆南节度使检校司徒平章事遇覃恩当追赠祖父乃乞回赠其兄故楚州刺史工部侍郎德修为礼部尚书此剏例古今未闻久客见华髪孤棹桐庐归新月无朗照落日有余晖渔浦风水急龙山烟火微时闻沙上鴈一一皆南飞右宋初潘阆诗也高妙不减岑嘉州又夜凉疑有雨院静若无僧亦佳句故友施侍读愚山宿越州天衣寺云月照竹林早露从衣袂生亦不减阆语淳熈八年中秋节孝宗诣德寿宫太上留宴香逺堂堂东有万嵗桥以白玉石为之雕䦨莹彻上作四面亭皆用新罗白木与桥一色大池十余畆植千叶白莲御榻屏几酒器皆用水晶独召小刘妃吹白玉笙作霓裳中序每观此一段风景不啻明皇梦游广寒也今年中秋隂晦薄暮遂雨终夜淋漓不止煞风景乃尔因録此以当梦游余少官广陵同年义兴万云黻罢于潜令来扬州揖罢余亟问曰还有于潜绢也无万茫然既坐定俯首思之忽悟乃大笑茶杯几覆醴泉寺在长白山之西西有大溪溪中多巨石红叶时最可游憩石下产小蟹百十为羣一二寸之鱼泳游其间与日影相映怳忽无定去吾别业才七八里余有诗云千林红叶多乱此一溪水叶逝水空明鱼苗可怜紫石根如蟹堁螯跪五铢小琐腹中居何似清流好崔子忠字青蚓又字道母登州莱阳人居京师工画山水人物王崇节字筠侣文贞之弟文靖季父也官把总生于阀阅而任诞不羁视富贵蔑如也画学青蚓京师贵之故相国梁公玉立常以筠侣画草虫索题余赋二絶句云髥翁任诞如忠恕脱屣朱门傲五侯肯为尚书写幽兴碧花红穗草堂秋一幅丹青顾野王草根纎意曲篱旁风怀磊落如公少便注虫鱼也未妨高念东先生作少宰日忽赋一诗题曰愿作杭严道或讶而问之荅曰吾生平慕西湖严滩山水之胜聊以寄兴耳官资高卑不暇计也其漫兴如此宋丁谓为福建转运使始造龙鳯团茶上供不过四十饼天圣中又造小团其品过于大团神宗时命造密云龙其品又过于小团元祐初宣仁皇太后曰指挥建州此后更不许造密云龙亦不要团茶拣好茶喫生得甚好意智宣仁改熈宁之政此其小者顾其言实可为万世法士大夫家膏粱子弟尤不可不知也谨备録之唐张旭以草圣名世画墁録云长安府录㕔有唐吏部郎官题名碑张长史书序楷法整若军阵云云世言长史书法传颜鲁公观此信然吾家祖训㕔事屏风所书心相三十六善余已于香祖笔记详其出处惟阳宅三十六祥不记所出近始考得之乃宋曾空青语也空青名纡山谷之友元祐君子也蒋修撰虎臣先生癸丑殁于峨眉既二十五年矣余丙子再使蜀甫入劔门闗宿于驿舎忽梦先生来迓执手㣲笑而无一语似以不二法门相示者异哉若先生者真不死也先祖方伯赠尚书府君与伯祖兵部尚书太师府君为胞兄弟太师笃信堪舆家常有数辈在客舎方伯常非之自卜兆域于高祖忠勤公茔之西恒语先赠尚书初至此地觉足下步步如登高然然实平地耳心以为吉壤即决意用之葬两祖母夫人而太师所择在淄川县北距新城六十里竟无后方伯子孙衆多愚兄弟同胞四人三人成进士府君初赠户部左右侍郎累赠刑部尚书皆带经筵讲官始知术士之言不足聴而府君高见为不可及也同邑沈澄川先生幼时丧父太夫人欲卜吉壤不肯延致堪舆家但每夜至舎后近地纵横步之再三忽曰此即吉地也遂卜竁焉后沈公成嘉靖乙丑进士入翰林官国子司业卒以东宫讲官旧劳特予祭葬崑山顾炎武号亭林扬之通州有老儒古姓号辣泉同年孟县薛给事奋生号老峰皆地名泉名峰名连姓字巧合者亦竒古人不记有此例否当博考之异闻録言宋太平兴国中编次御览引用书一千六百九十种以今考之其无传者十之七八矣姚铉以祥符四年集唐文粹其序云今厯代坟籍略无亡逸观铉所类文集亦多不存云云当五代乱离板荡之后而古书多存厯北宋太平全盛之世而古书反亡殊不可解岂金源入汴其兵火之厄反甚于五代时与宋张蕴为淄州兵马监押咸平中契丹犯境有全城之功后为环州监押虽处穷边犹建孔子庙庆厯中范文正过之书其碑隂以美之子揆掞以文学才行有名于世皆登侍从右见渑水燕谈録今济南郡城东三十里王舎人店有东坡所书读书台三大字石刻耕者出之田间掞遗蹟也范文正公幼随其母客济南长山县而读书长白山之醴泉寺今长山城外孝水南岸有公祠城西十五里礼㕘店公所常徃来之地后公守青州过长山父老迎候于此从曾叔祖开封太守曙峰公作三贤祠于市之西北隅以祀公与陈仲子伏生香火至今不絶文正集旧刻大字本编首有礼㕘店图俗譌为李三店非也翟院深与李成皆营邱人而院深伶工也一日太守䜩㑹院深击鼓失节召问之对曰适仰见飞鸿淡伫可爱思欲图写凝思久之不知鼓声之失节也院深名在宣和画谱与史邦卿以堂吏而名列词中大家皆竒事章邱县西北有寗戚城春秋齐甯戚采邑今县有甯氏尚为巨族余尝輓从甥甯生一联云相国悲歌扣牛角仙人暂死食飞鱼次句用列仙传甯封事皆甯氏也田侍郎纶霞言巡抚贵州日署中庭砌间有草结实红如珊瑚可爱熟时有小鸟红色羽毛甚丽来食此草问之吏卒云此断肠草也鸟亦名断肠鸟专以此草为食皆有大毒余观冷斋夜话云断肠草不可食其花美好名芙蓉花出陶贞白仙方其说稍异唐郑綮云诗思在灞桥驴子背上胡擢云吾诗思若在三崃间闻猿声时也余少在广陵作论诗絶句其一云诗情合在空舲崃冷雁哀猿和竹枝用擢语也后壬子秋典蜀试归舟下三崃夜泊空舲月下闻猿声忽悟前诗乃知事皆前定己丑嵗自春夏至秋八月多雨书屋后丛竹甚茂雨后鹅儿鸭雏拍浮其间颇似画本余赋絶句云紫竹林中水满塘鹅儿得意弄轻黄袜材賸有鵞溪绢合付边鸾与赵昌从姪磊字石丈善丹青当令补作一图余尝谓栁子厚渔翁夜傍西巖宿一首末二句蛇足删作絶句乃佳东坡论此诗亦云末二句可不必老杜诗白鸟去边明坡公诗贪㸔白鸟横秋浦不觉青林没晚潮余少登京口北固山多景楼亦有句云高飞白鸟过江明一时即目不觉暗合洪觉范云逺公拒康乐入社而与卢循执手言笑谓逺知人则何暗于循谓不知人则何明于灵运余于此段公案固常疑之然又念逺开莲社衆至百数十人何其多耶岂此百数十人者心尽不杂过康乐乎抑来者不拒乎宜渊明之攒眉而独拒一康乐何说耶恨不起逺于地下而问之重阳前一日风雨观冷齐夜话刘跛子事戏为絶句云不从勾漏覔丹砂不借飈轮转法华祗爱青州刘跛子一年一看雒阳花又云蜂蝶萧疎春日斜雒阳花事委泥沙野人久狎东篱菊不爱铺堂富贵花余少与考功西樵兄言史事自十七史外如史记外则有苏氏古史前后汉书外有荀悦袁宏两汉纪三国志外有谢陛季汉书晋书外有崔鸿十六国春秋南北史宋齐梁陈隋诸书外有王通元经新唐书外有刘昫旧唐书范祖禹唐鑑五代史外有薛居正旧史及马令陆游胡恢南唐书宋史外北宋有王偁东都事略曾巩隆平集南宋有李心传三朝朝野彚编叶绍翁四朝闻见録元史外有苏天爵名臣事略凡此诸书皆当兼收并採不可以其不列学官而偏废之兄亟然其言今五十余年矣白首汗青徒有愧叹而西樵下世已三十七年己丑重阳秋霖乍霁偶忆往事援笔记此东坡庐山诗云溪声即是广长舌山色岂非清净身万厯中董思白宗伯寄先大司马太师府君诗云铙歌即是广长舌大纛岂非精进幢全袭坡语稍变其意耳时府君以兵部尚书视师行边故云余常不解呉俗好尚有三鬭马弔牌喫河豚鱼敬畏五通邪神虽士大夫不能免近马弔渐及北方又加以混江游湖种种诸戏吾里缙绅子弟多废学竞为之不数年而赀产荡尽至有父母之殡在堂而第宅已鬻他姓者终不悔也始作俑者安得尚方斩马剑诛之以正人心以维恶俗乎或云宋杨文公大年好叶子戏东坡志林记杜处士蓄戴嵩画牛一幅甚寳惜之有牧童见而笑曰牛鬭力在角尾当搐入两股间今掉尾而鬭谬矣此与黄筌别画钟馗抉鬼眼精神意思俱在拇指同旨每见人家子孙留意祖父着述手泽往往不多得陆放翁记张子功枢密云先人有遗稿满四箧字画极难辨惟某识之某若死则皆不传岂容不急归耶此意今人知者盖鲜矣余所见叶文荘与中遗集写册皆手自㸃窜钩勒藏其裔孙文敏讱菴处文敏仕为学士侍郎加尚书矣余屡劝刻之竟不果兴化李映碧廷尉丞好着书常以陆游马令二家为经别修南唐书而以江表志钓矶立谈诸书为纬尊李氏为正统其书颇可传子木菴官御史大夫延余门人嘉定张云章汉曕专司讐校之役荏苒数年竟未剞劂而木菴死矣右皆有贤子孙且官通显而不及传先人之书使流通于后世况其下焉者乎可叹也老学菴笔记云北方多石炭南方多木炭蜀多竹炭余询之门人南部李曲江少司马云蜀中初无竹炭不知宋时何以有之或古有之而其法不传耶中州集载杨云翼诗金波曾醉雁门州信有人间五月秋万古河山雄朔部四时风月入南楼云云诚佳作也近李梅厓中丞代州诗云谁识雁门今夜月山川别様在氷壶亦是佳句而彼土之高凉可以想见矣金李汾长源诗烟波苍苍孟津戍旌旗厯厯河阳城不减少陵东坡临邑行太仆卿邢子愿先生以书名万厯间取法晋人不落唐宋窠臼其邑人王葱岳大司马萃其书为来禽馆帖凡数十卷时号北邢南董今董书盛行海内而邢书知之者鲜矣余西城别墅茂林修竹四大字是其真蹟陆务观云吾乡镜湖为人侵耕几尽阆州南池数百顷亦为平陆古今胜蹟往往陵谷迁移如此吾郡明湖几分城之半四五十年前湖面甚濶近为人家佔作藕塘此疆彼界画为沟塍舟行渠中了无烟波浩淼之趣几何不为镜湖南池之续耶为之一叹方嵞山冬日林茂之前辈见过云积雪初晴鸟晒毛闲携幼女出林臯家人莫怪儿衣薄八十五翁犹缊袍嵞山又有诗云乌衣巷口多芳草明日重过是早春亦佳句唐僖宗朝南诏请和亲遣宗正少卿李龟年充使是又一李龟年一水水名也郦注渭水又东㑹一水水发呉山地里志呉山古汧山也山下石穴水溢石空悬波侧注按此即一水之源在灵应峰下所谓西镇灵湫是也余丙子祭告西镇尝品茶于此与西山玉泉极相似呉天章答人云自卜条南旧隠居明星玉女对摊书门前万里崑崙水千㸃桃花尺半鱼又至今尧峰上犹上尧时日又河声过雷首雨气下风陵西樵古意云䴔䴖两两栖浦沙昨夜郎来眠妾家灭烛入门戴星去看郎一似菖蒲花最质而古自科塲许五经中式而习者益衆数科以来如直𨽻陜西某某皆以五经抡元戊子江西解元李绂临川人五经文二三塲皆刻程文悉博大精深殆有万夫之禀今官庶常何澹菴翰林云渠读书一览辄诵不忘也丹徒张氏吏部文选郎中九徴顺治乙酉解元丁丑进士终河南督学诸子玉裁康熙丁未进士第一甲第二人及第终翰林院编修玉书文华殿大学士兼户部尚书仕可康熙丙辰进士亦以佥事为河南督学迁湖广布政使司叅议恕可康熙戊辰进士浙江杭州府知府玉书子逸少康熙甲戌进士翰林院编修余官御史大夫时尝蒙御笔赐一堂联云烟霞尽入新诗卷郭邑闲开古画图又尝被赐御书带经堂信古斋二扁今分悬东西二第中堂志圣恩示子孙不敢諠也本朝状元必选书法之优者顺治中世祖皇帝喜欧阳询书而壬辰状元邹忠倚戊戌状元孙承恩皆法欧书者也康熙以来上喜二王书而己未状元归允肃壬戌状元蔡升元庚辰状元汪绎皆法黄庭经乐毅论者也惟戊辰进士中工二王体者首推海宁查昇以其族叔嗣韩兼习五经拔置鼎甲昇遂抑置二甲丁未进士工书者首枣强宋师祁而不与鼎甲又不与吉士之选终于一令亦可惜也余庚午为副宪值御史内陞外转之期时于振甲莅总宪任甫三日上在畅春苑有㫖下询于公以问余余曰台规内陞皆论资俸近多越次躐陞徒长奔竞无益劝惩今河南道常翼圣有才京畿道梅鋗有守而资俸俱深内陞之序当首常次梅则公道明人心服矣明日旨下常内陞次年梅继之己卯余为总宪引见诸御史于干清门御史既下殿上询余当内陞者余力荐河南道李斯义端慎敏练是日㫖下李内陞余掌都察院一循台规即一掌道亦必论资俸不敢徇一情面以长奔竞余既迁去又不尽然矣分甘余话卷一分甘余话卷二钦定四库全书分甘余话卷二刑部尚书王士祯撰真定府临济寺唐义元禅师道塲余以康熙丙子过之荒凉頽落閴无一僧今临济儿孙满天下名山大刹开堂领衆者不可胜数而祖庭败坏如此无一人任兴复者余因忆宋僧证悟法师题马祖殿云寄语江西老古锥任教日炙与风吹儿孙不是无料理要见氷消瓦解时遂题是诗于佛殿之壁今又十三年矣不知竟有担当此事者否也黄始字静御呉人有诗云一声啼鸟半江月才到两山天欲明李文饶牛僧孺君子小人判然也颍滨并称为豪杰之士而东坡戏为酒令云牛僧孺父子犯罪先斩小畜后斩大畜然则僧孺之人可知矣可与赞皇并称乎明彭泽王琼如参商水火之不相能其为邪正亦易见也乃李䞇名臣传列琼而泽则附见之公议安在余少时评陈卧子湘真词如香车金犊流连陌阡转令人思草头一㸃之乐凡为诗文贵有节制即词曲亦然正调至秦少游李易安为极致若柳耆卿则靡矣变调至东坡为极致辛稼轩豪于东坡而不免稍过若刘改之则恶道矣学者不可以不辨前辈常云诸佛经多出六朝唐人文士之笔初亦疑之然观唐贞观中令𤣥奘法师译诸经有译经使十余人又谕有不稳当处随即改正则所云多出文士之笔良然汉中府治月台东南隅有璞石如鼓而方高二尺六寸围八尺脰间作四兽面有剖露痕审视之真碧玉也门人陈子文益州于役记云制似罍相传是楚汉间物未详秦罗敷敷字或作纣李西台书小词亦作罗纣懒真子引汉书昌邑王贺妾名罗纣乃严延年女孙然不言敷纣二字何以通用或有博雅者知之俟考归田録言张仆射饮啖过人晏元献所食至少近人亦有相类者孟津王文安公在京师诸公欲乞书辄置酒邀之饮无算爵或烹鸡卵数十盛以巨盎破馎饦蒸饼亦数十枚杂投其中而食之立尽康熙辛未余贰京江相国张公素存典㑹试每五鼓必秉烛起坐夜则和衣而寝食时或切山药极薄煮熟置盂中不过五七片或炒米少许而已韩慕庐宗伯嗜烟草及酒康熙戊午与余同典顺天武闱酒杯烟筒不离于手余戏问曰二者乃公熊鱼之嗜则知之矣必不得已而去二者何先慕庐俯首思之良久答曰去酒衆为一笑后余考姚旅露书烟草产吕宋本名淡巴菰以告慕庐慕庐时掌翰林院事教习庶吉士乃命其门人辈赋淡巴菰歌故友程石癯南海人嗜槟榔官兵部职方郎中一日早朝余戏占口号赠之云趋朝夜永未渠央听鼓应官有底忙行到前门门未启轿中端坐喫槟榔闻者皆为絶倒按舆轿见前汉书康熙乙丑余奉使南海见六榕寺一立佛像皆以珠玉珊瑚玛瑙琥珀蜜蜡璖诸寳庄严之已为希有顷闻京师鬻一紫檀坐椅制度精絶亦以珠玉等诸寳为饰一方伯之子欲以百二十金购之德州李庶常文衆力止之乃已此真所谓竒技淫巧者也近科鼎甲三人皆至八座者甚少同时者更少惟癸丑状元韩菼第二人王鸿绪第三人徐秉义同时为八座韩礼部尚书王工部尚书徐吏部侍郎衣冠诧为盛事本朝设科已来所未有也归田録记首甲三人并登两府者惟天圣五年一榜此足相匹六朝人谓文为笔齐梁间江左有沈诗任笔之语谓沈约之诗任昉之文也然余观彦昇之诗实胜休文逺甚当时惟𤣥晖足相匹敌耳休文不足道也广平张盖字覆舆申凫盟涵光友也尝有赠申一絶句云草泽贤豪尽上书奎章阁外即公车我同渔父因衰老独有涵光是隐居金陵黄周星九烟明末进士也赠长洲尤悔菴云今朝喜得见尤侗皆直唿其名此以古道自处故以古道待其友非知已之深者不能也俗人且以为倨傲无礼矣明盐山王忠肃公官太宰沧州马恭襄公官大司马忠肃在朝每面唿其名此尤古道之不易行者又非诗文之比有献古镜于吕文穆者云可照二百里公曰吾面不过楪子大安用照二百里欧阳公以为得宰相之体吾乡一先达家居子姓偶言及曹县五色牡丹之竒请移植之答曰牡丹佳矣然不知能结馒头否此与吕事相类但其人非耳一乡先达在明启祯初不为清议所许常训子孙勿学为古诗作古诗恐坏人心术或闻之笑曰沈休文始剙四声想当为君子第一但不知何以处陶渊明田元均为三司使厌权贵干请然不欲峻拒每温言强笑以遣之谓人曰吾为三司使数年强笑多矣直笑得面似靴皮此归田録所载本非佳语而月泉吟社谢送诗赏札中有云执事吟髥似㦸笑面如靴引用殊不伦矣傅彤臣修躯伟貌须眉如㦸博学强记冠絶一时常过一友人家友人有女为狐所祟闻傅至忽语曰傅公正人将来必贵吾去矣果去不复来彤臣辛卯举乡试乙未举㑹试皆与余同年仕至江西道监察御史唐三司使不专领财赋盐铁之事凡鞫狱以尚书侍郎与御史中丞大理卿为三司使即明代及本朝之三法司也韩蕲王岳鄂王皆有背峞军范石湖云燕中谓酒瓶曰峞其大将酒缾皆令亲随人负之故号背峞韩岳取其名以名亲军尔刘麟引衆南侵赵九龄献策决淮西之水以灌其营麟闻之遂遁去九龄字次张与龙伯可皆竒士陈同父作中兴列传特标出之此事见云麓漫钞惜当时不能用也汉明帝时西域僧迦叶摩腾竺法兰以白马䭾经至雒阳处之于鸿胪寺故后僧所居皆曰寺元帝被疾求方士汉中送道士王仲都处之于昆明观故后世道士所居皆曰观上见雒阳伽蓝记及石林燕语下见云麓漫钞本朝侍卫皆于冠上带孔雀翎以目晕之多寡为品之等级武臣提督及总兵官亦有赐者后文臣督抚亦或蒙赐得之者以为荣袍㡌初以紫貂为贵康熙以来尤贵𤣥狐非阁臣不得赐尚书亦有蒙赐者厥名元狐而色实苍白也渭南南氏自大吉逢吉而下衣冠之盛与灵寳之许余姚之孙相鼎足若吏部尚书企仲礼部尚书师仲国子祭酒居仁工部尚书居益其尤着者余为礼部郎官时与宗伯孙廷铉鼎甫同舎相得甚欢一日同人䜩集余两人接坐偶谈及前明掌故吏部刘公㦷从旁叹曰大家儿固当不同余同年张礼部者河南人面黔而好傅粉泽顺治庚子与同年何行人㽔音同典广西乡试桂林人为之语曰本是箇画眉张敞倒做了傅粉何郎辛丑春余客秦淮适何归自粤金陵酒间谈此坐客皆为捧腹絶倒赵承旨家宋椠前后汉书王大司寇弇州得之陆水邨完家前有松雪小像后有人以千二百金购之新安贾人复售于四明谢氏自跋云此书去我之日殊难为懐李后主去国聴教坊杂曲挥泪对宫娥一段凄凉景色约畧相似此书后又归新乡张司马坦公康熙中有人携至京师索价甚髙真定梁苍巗大司马酬以五百金不售携去后不知归谁何矣东都事略跋其述归熙甫汤若士王损仲三家删宋史始末甚详云熙甫未有成书止别集有宋史论賛一卷若士閲宋史朱墨涂乙某𫝊宜删某𫝊宜补某人宜合某𫝊某某宜附某𫝊皆注目録之下州次部居釐然可观天启中损仲起废籍为寺丞常留心宋史时李九如少卿藏宋宰辅编年録及王秘阁称东都事略三百卷损仲屡欲𫝊冩并思购宋李焘续通鑑长编以蒇此书今损仲草稿及临川宋史旧本皆在吴兴潘昭度家云云余昔在京师所见即临川手笔所谓朱墨涂乙者是也余曽钞其目録祥符草稿则不可得而见矣又闻吉水刘状元晋卿上公车秪携宋史删本一部或即临川本耶慧持东林慧逺之弟也游峨眉山于树中入定宋时有人见之以闻于上始言始末问今何往答言欲往陈留又一书云明时复有人见之陈留亦入定树中似是傅㑹以神其事又宋时或渔于潭得一鸱夷内有一人酣卧初觉问之曰我谭紫霄也宋齐邱窃吾书沈吾水底渔者欲出之曰此间甚适不须出也此亦似傅㑹之说学仙佛者故欲神其事耳叶氏习学记言不如黄氏日钞黄氏日钞不如弇州先生读书后严沧浪论诗特拈妙悟二字及所云不涉理路不落言诠又镜中之象水中之月羚羊挂角无迹可寻云云皆发前人未发之秘而常熟冯班诋諆之不遗余力如周兴来俊臣之流文致士大夫锻鍊周内无所不至不谓风雅中乃有此罗织经也昔胡元瑞作正杨识者非之近呉殳修龄作正钱余在京师亦尝面规之若冯君雌黄之口又甚于胡呉辈矣此等谬论为害于诗教非小明眼人自当辨之至敢詈沧浪为一窍不通一字不识则尤似醉人骂坐闻之唯掩耳走避而已康熙甲戌余在京师歳除大雪偶邀老友姜西溟呉商志门人蒋京少查夏重宋山言周策铭殷彦来蒋静山诸子寓斋小集酒酣𨽻事各赋五言咏古一章彦来诗最先成次日又以歳寒吟十五首见投余口占絶句赠之云昨夜草堂风雪里羣贤击钵羡殷生朝来更爱新篇好十五诗当十五城此诗蚕尾集不载今追録于此一时公卿和彦来歳寒诗者凡数十家田纶霞少司徒为授之梓泽州相国作序韩宗伯慕庐作跋亦艺林佳话因牵连记之孟子曰仲尼之徒无道桓文之事者子贡又圣门高弟也呉越春秋越絶书言子贡一出而存鲁乱齐亡呉霸越若如所云乃苏张之前茅耳不惟说壊子贡亦辱圣门矣余生平最爱枫叶行呉楚间所见多矣尤爱雪中枫桕浅深相间有如画图己丑九月下浣六日未霜而有㣲雪大儿洓以石帆亭枫叶十余片至㣲红可爱辄从枕上赋一诗云秋雨连宵响菊丛石帆亭畔小池东正衙无梦颁新厯六见池边枫叶红时去十月朔颁厯才四日顺治辛丑春雨中泊舟枫桥寄先兄西樵二絶句云日暮东塘正落潮孤篷泊处雨潇潇踈钟夜火寒山寺又过呉枫第几桥枫叶萧条水驿空离居千里怅难同十年旧约江南梦独聴寒山半夜钟今荏苒五十年矣西樵下世亦已三十余年回思往事为之怃然而叹今新进士赐䜩谓之琼林宴琼林宋京城四御苑之一石林燕语琼林苑金明池每二月命士庶纵观谓之开池歳赐二府从官䜩于此进士闻喜䜩亦在焉自明代相㳂至今犹唐之题名雁塔也宋仁宗尝问宰执修唐书时何不专命欧阳修又谕旧唐书不可废真圣人也明世宗时议大礼与宋英宗时濮议事体稍异盖仁宗养英宗于宫中立为皇子已久名分久定于礼毫无可疑故温公之疏曰今上为仁宗子而称濮王为皇考则置仁宗于何地此万古不易之论也世宗未为孝宗之子又承武宗之后故稍有不同张孚敬桂蕚因得乘间抵隙逢迎以售其说而躐取大位然杨文忠以下凡得罪者其心不忍负孝宗皆君子也张桂方献夫霍韬之徒侥倖干进志在逢迎皆小人也曩史馆开局时诸人尚有纷纭之论林下退闲偶读欧阳司马二公集聊复论之若欧阳公贤者而其议濮事则亦敢于负仁宗者吾终不敢以为是也昔亡友叶文敏评余蜀道集诗毋论大篇短章每首具有二十分力量所谓师子搏象兎皆用全力者也余深愧其言文敏又甞语余兄七言长句他人不能及祗是熟得史记汉书耳读书万卷下笔有神余虽不敢当文敏则知言矣门人殷彦来寄其亡友夏生任逺遗诗仅一卷中有和余秋栁诗四首颇可诵其秋夜读九歌云湘皇泪雨滋丛竹山鬼悲风带女萝春寒云梨花落地半窓雨栁絮入帘三日风皆晚唐佳句彦来伤其不遇早夭为序而传之友道亦可风也忠武侯讨魏通鑑以寇书千古公愤故元人杨奂诗曰欲起温公问书法武侯入冦冦谁家余读通鑑至后唐庄宗欲讨伪梁亦以谋入冦书不禁髪指亦题一诗曰一代清流尽丧亡纥干山雀可怜伤温公书法凭谁问又说河东欲寇梁如来㑹中阿那律多无目而见跋难陀龙无耳而聴殑伽神女非鼻闻香骄梵钵提异舌知味舜若多神无身觉触今吾年逾七十有耳而不能聴有目而不能见是见闻二根先去虽欲读书娱老而亦不能矣古人云聪明智慧殊不再来为之三叹世祖皇帝顺治中各省布政使内陞有径陞侍郎者或通政使大理卿宗人府府丞康熙中重定品级考布政使外陞巡抚副都御史内陞则太常卿顺天府尹间亦迁光禄太仆正卿己丑特命廷臣荐举翰林藩臬可任京卿者以江西布政使孟世泰为鸿胪寺卿广西布政使李涛为太常寺少卿江南布政使李法祖为顺天府府丞旧制按察使内陞则大理寺少卿左右通政是外之三品陞内之大四品也布政使陞常少鸿胪府丞则以外之二品陞内之小四品也又与常例不同余门人广陵宗梅岑名元鼎居东原其诗本才调集风华婉媚自成一家常题呉江顾樵小画寄余京师云青山野寺红枫树黄草人家白酒篘日莫江南堪画处数声渔笛起汀洲余赋絶句报之云东原佳句红枫树付与丹青顾恺之把玩居然成两絶诗中有画画中诗顾字樵水亦名士余在九卿时荐举人才甚多率不令其人知之故时有冐窃居功者闻之一笑而已如孟世泰李涛鞠宸咨庄搢衞台瑺刘元勲之属盖不下十余人至今屡被迁擢尚有不知者宋苏魏公云平生荐举不知几何人惟孟安序朝奉歳以双井茶一瓮相饷古今一也要视其出于公出于私尔闻往昔荐一人有酬谢不訾者吾郡杨太宰梦山先生五言沖古淡泊在高子业华子潜季孟间如逺道令人愁况近单于垒秋风入鴈门羽书日三至微㣲霁景流天壤色俱素乡心生塞草世事入秋风风雨楼烦国闗山李牧祠闲将流水引梦与古人居雨响残秋地城分不夜天石古苔生徧泉香麝过余皆逼古作余平生交友不敢自居于薄在京师遇施愚山沈绎堂李容斋叶讱菴数公之丧哭必尽哀今人虽至交指天日盟肺腑及势分相埒声名相亚遂忘夙好而反下石者有之矣可叹也古徳云水鸟树林皆为说法又云狗子具佛性此非虚语近耳目闻见如京师某寺之蜘蛛塔安陆之念佛鸟靖州之聴经鹅皆昭灼在人耳目者新城北郭真武庙老道士赵云山戒行清苦每诵经辄有一蛇跧伏其旁久益驯扰云山殁蛇亦去不见以是推之露柱瓦砾皆可知也康熙丙子余再以祭告使蜀归次朝天闗土人云某寺有一豕每闻僧徒诵经辄随其后礼拜诵毕即卧佛座之下性好洁欲溲溺则出往山间皆有常度过者必往㸔之今尚在明大梁周藩有一虎卫宫门长斋不噬虽投以豚蹄亦不食也先大父尚书公官汴臬时亲见之蜀中瓦屋山有貔貅不食人及牛犬之属惟食虎豹口常诵阿弥陀佛山中僧徒以为法䕶宋南渡后高宗最重苏黄诗文笔墨求其子孙官之徐俯师川亦以山谷之甥驯至通显其诗本江西派也贵后或以书贺之稍及山谷渊源师川答云涪翁之妙天下君其问诸水滨噫安得此负心之语治腋气热蒸饼一枚擘作两片糁蜜陀僧一钱许急挟之腋下少睡片时俟冷弃之北齐窦泰母期而不产有媪教之曰渡河湔裙生子必易从之生泰胡文恭宿诗犹余仙媪湔裙水几见星妃度袜尘立秋日日未出採楸叶熬膏傅疮疡立愈皮硝入鸡腹中煮食消痞瓻瓵盛酒器也大者一石小者五斗亦作鸱夷纪侯台在今寿光县南三十里春秋纪国也耕者常于台下得一玉硙宋太平兴国中郑州修东岳庙于地中得玉杵臼皆不知何所用之余作浯溪考成又得唐蔡京郑谷宋释惠洪数诗録为补遗适见清波杂志一条姑録于此云浯溪中兴颂碑自唐至今题咏实繁零陵近虽刋行止荟萃已入石者未暇广捜博访也赵明诚待制妻易安李氏常和张文潜二长句以妇人而厠衆作非深有思致者能之乎李易安诗二篇曩从陈士业寒夜録钞出已入集中忘其出处本周煇也诸说皆言王介甫与宋次道同为三司判官时次道出其家藏唐诗百余编俾介甫选其佳者介甫使吏钞録吏倦于书写每遇长篇辄削去今所传本乃羣牧吏所删也余观新刋百家诗选又不尽然如删长篇则王建一人入选者凡三卷乐府长篇悉载何未刋削王右丞韦苏州十数大家何以絶句亦不存一字余谓介甫一生好恶拂人之性是选亦然庶几持平之论尔顺治末社事甚盛京师衣冠人士辐辏之地往来投刺无不称社盟者后杨给事自西雍建疏言之部议有禁遂止不行二十年来京师通谒无不用年家眷三字即医卜星相亦然有无名子戏为口号曰也不论医官道官也不论两广四川但通名一槩年家眷亦可一笑也余所见不随俗者惟龚尚书芝麓劳中丞介巖二公而已康熈甲辰先兄西樵以中州科塲磨勘事自吏部移法司㑹中秋合肥龚端毅之门生为置酒唿梨园部奏伎公愀然曰王西樵无妄在请室吾辈可乐饮乎遂罢遣乐人茗粥清谈而已古道久废特书此以励薄俗益都孙文定公为诸生时数有异徴一日天未明自家赴塾过大街见一人负檐而立长过于檐无他径趋避其怪忽直前捽之文定急犇溪西鳯山玉皇宫怪物亦涉水随至文定方皇遽无计忽自觉身骤长与之相等乃手搏之怪物错愕逃去又尝读书家塾有狐夜遗金豆十余枚后既贵人称金豆孙家公顺治中厯官吏户兵三部尚书康熙元年拜相或贻古镜一视之乃先太师公故物也背有公自制賛云尔雅曰鉴谓之镜释名曰镜景也言有光景也古之人目短于自见取诸镜以观其面夫镜不设形而能有形故人举其丑则怨镜见其丑则善南华经云至人之用心若镜不将不逆应而不藏故能胜物而无伤吁可以镜矣赞曰莹兮玉光兮珠其用常明其中常虚左有文曰万厯甲申年造上为干卦有小印为象形公名也右一小印曰桓台王子廓公字也公故物惟此镜与端溪小硏一光洁如白玉亦有刻字曰王子廓家珍藏端研无铭秦淮青溪上有张丽华小祠不知何代所建余赋诗二首纪之以存古蹟云璧月依然琼树枯玉容犹似忆黄奴过江青盖无消息寂寞青溪伴小姑临春楼阁已销沈遗庙荒凉碧藓侵惟有青溪呜咽水至今犹自怨韩擒唐修隋史谓韩擒虎曰韩擒避庙讳也蜀剑州西郭有小庙祀邓艾余赋絶句示州人云申屠曾毁曹瞒庙常侍还焚董卓祠劒阁至今思伯约蜀巫翻赛棘阳儿明时有官隂平者立一碑于道左大书曰邓艾入蜀路见者笑之碎其石今之立庙得无类是耶若干二字出古礼乡射大射数射算云若干纯若干竒若如也干求也言事不定当如此求之又曲礼问天子之年始服衣若干尺矣汉食货志颜注云设数之名也亦曰如干又复姓后周有若干鳯及右将军若干惠若音人者反释名云以国为姓右癸辛杂识所引极详辄因或问而备録之岑诗山风吹空林飒飒如有人黄庶诗山精水怪衣薜荔天禄辟邪眠莓苔余游庐山亦得句云薜荔衣怪树山风恐行人各写一时所见而句法相似然岑亦本古诗罗帷卷舒似有人开意非剏也古人着述诗文一生心力所寄必有所託以思传于后世如白乐天写集三本一付庐山东林寺一付苏州南禅一付龙门香山寺陆鲁望诗文手稿尽寘白莲寺佛像腹中唐求诗草寘大瓢中投诸岷江之流皆名心未忘故也如来自言四十九年未曾说着一字乃亦以身后结集属大迦叶岂名心亦未尽忘耶顷襄城刘太乙翰林书来云欲自作八分书余渔洋蚕尾诸集诗藏于少林代余谋所託意良厚因述此以报之水仙之名甚美冯夷为河伯名曰水仙伯牙从成连之海上作水仙操西湖有水仙王祠陶岘泛三舟于江湖呉越间号为水仙他如雒妃湘君之属皆水仙也乃盗贼如孙恩流毒㑹稽呉兴数郡及势穷投海死其党亦称为水仙甚可笑也脱清都仙籍果有此辈正当与赵高李林甫同班尔治喉闭急症用鸭嘴胆矾研极细以酽醋调灌吐出胶痰立愈癸辛杂识又云熊胆少许用净水畧润开尽去筋膜尘土入氷脑一二片如泪痒则加生姜粉些少以银筯㸃眼能去障翳及赤眼最効同年汪钝翁小字液仙程石臞小字佛壮刘公㦷每自称阿㦷余在扬州日常有诗寄西樵兄及三君云佛壮谈诗登秘阁液仙趋府算钱刀还思阿㦷归清颍仕隠无端愧汝曹天宁佛火共淹留千里惊逢落雁秋何处凭䦨望西北暮云明月满萧楼诗载渔洋前集坡公作攓云篇余昔行秦栈中见道左石罅间烟气如缕顷刻弥漫山谷已而雨大至行人衣袖中皆云也始信囊云非妄工部郎官有街道㕔一差出则二黒鞭前引而一𨽻肩独板在马后汪郎中以启贺其僚友某云双鞭前导宛两股之虾须独板后随如一条之狗尾闻者无不大笑汪字樊桐仁和人作肃松录左良玉自武昌称兵东下破九江安庆诸属邑杀掠甚于流贼东林诸公快其以讨马阮为名而并讳其作贼左幕下有柳敬亭苏崑生者一善说评话一善度曲良玉死二人流寓江南一二名卿遗老左袒良玉者赋诗张之且为作传余曾识栁于金陵试其技与市井之辈无异而所至逢迎恐后预为设几焚香瀹岕片置壶一杯一比至径踞右席说评话才一段而止人亦不复强之也爱及屋上之乌憎及储胥噫亦愚矣余小时见宝应吴敏道诗一卷颇有佳句仅记其一絶云扬子江头雨双桡倚緑芜愁心将客梦日夜向东呉惜不忆其全矣胡元瑞论明人歌行极尊空同而畧于大复不知何聴琴猎图送徐少㕘津市打鱼诸篇深得少陵之髓特以秀色掩之耳胡専举明月帝京陋矣蜀八十老僧果菴诗轩窓无暑觉云起竹树有声知雨来分甘余话卷二分甘余话卷三钦定四库全书分甘余话卷三刑部尚书王士祯撰潍县老儒杨青藜字禄客又字石民与安邱故相刘公宪石老友也相国假归招之不往荅书略曰侧闻直指程君按部安邱与尊伻并辔入城观者莫不骇异阁下能无惧乎阁下之所居与阁下之所行衆忌之而欲甘心焉者匪朝夕矣乃知进而不知退知存而不知亡窃为阁下危之某伏处草泽稍有异闻如龚芝麓之镌十三级则以蜀雒分党也赵韫退之坎壈终身则以避马未逺也周栎园之拟立斩则以报复睚眦也陈百史之无辜伏法则以争权竞进也其他譌传尚多事闗鸿鉅有伤国体有干名教谅阁下所必不肯为者愚不敢轻信而妄言之即此数端亦足以招悔尤而犯清议矣云云未几而刘被祸甚烈杨亦霍氏之徐福云近无钖秦氏摹宋刻小本九经剞劂最精㸃画不茍闻其版已为大力者负之而趋余曾见宋刻于倪检讨雁园所与秦刻方幅正同然青出于蓝而青于蓝矣先太师大司马公尝刻小本玉壶氷细入毫发都穆元敬所着也又文选删注及赵松雪文集先方伯赠大司寇公常刻贾侍郎三近滑耀编即文府滑稽之流又张南湖诗余图谱少游南湖诗余合刻二公皆高邮人也今版皆燬于兵燹余所见者仅此略记其目以示后人先高祖太仆忠勤公遗墨止有采三殿大木于黔中时所为祝嘏词及史论数篇先曾祖大司徒公着述有炳烛编摄生编百警编皆门生郭文毅明龙为序及谏议疏稿先伯祖大司马公着述有皇祖开天玉律并进疏经理牂牁奏议总督宣大奏议大半载陈大樽经世八编而混入太仓王少司马思质疏数篇弇州先生父也舛譌当改正本兵及署太宰奏议无专刻今邑志畧载数篇先祖方伯赠大司寇公着述羣芳谱最着康熙四十六年特旨命翰林官汪灏张逸少等四人续广之又御制序文冠诸编首余如剪桐载笔操觚勦说心赏编日省録救荒成法举业津梁等凡十余种先伯父侍御公着述有陇首集先兄吏部西樵有然脂集二百卷十笏草堂集西湖竹枝三舟倡和词广陵倡和词先仲兄礼吉有抱山堂集先叔兄叔子有古钵集皆已刻梓又从叔祖郡丞定宇公迂园集少司马立宇公西台奏议巡抚奏议吏部季木公问山亭集齐音李杜诗评大宁令用晦有鹤隠集从伯文玉笼鹅馆集余尝欲録其简要合为一编藏之家塾奔走四方卒卒未暇今老矣未必能终践此志聊志其目存之家乘云近歳御史以骨鲠着闻者二人宜兴任𢎞嘉丹阳荆元实一日上命阁臣集九卿科道问一总漕才品治状衆相顾未发任从末班抗声曰某贪酷暴横无一善状内阁授笔札持以入告总漕者随罢黜公论快之任内陞通㕘谢病归荆封事十余上皆劲直有声于时忽引疾乞归时余初代匮总宪力挽留之不得竟殁于天津舟中可惜也旗下满洲人准乡㑹试自顺治壬辰科始康熙中停止数科后复旧遂行至今然其例先后不同顺治中满人汉人分为二榜壬辰满状元麻勒吉汉状元邹忠倚乙未满状元图尔宸汉状元史大成康熙庚戌科以后则满汉人同一榜皆试汉文矣麻官至江南江西总督刑部侍郎图官至陜西巡抚工部侍郎春秋耏班食于耏门因为耏氏按耏今吾邑东时水也水经注时水自西安城西南分为二枝津别出西流徳㑹水注之耏水即时水左传齐晋盟于耏京相璠曰今临淄唯有澅水西流入泲地理志曰耏如声相似澅水即如水盖以澅与时合得通称矣汉功臣表宣曲侯耏为鬼薪耏轻刑也音奈按耏班宋人耏门当是宋地非耏水矣曹东亩论诗曰四灵诗如啖玉腴虽爽不饱江西诗如百寳头羮充口适腹余谓此齐人管晏之见耳四灵如袜材窘于方幅江西以山谷为初祖然东坡云鲁直诗如啖江瑶柱多食则发风气唐大厯十才子传闻不一江邻几所志乃卢纶钱起郎士元司空曙李益李端李嘉祐皇甫曾耿湋苗发吉中孚共十一人或又云有夏侯审按发审诗名不甚着未可与诸子颉颃且皇甫兄弟齐名不应有曾而无冉又韩翃同时盛名而亦不之及皆不可解近科以来海内名士登第无遗惟武林吴寳厓广陵殷彦来尚困塲屋时论惜之余乙酉冬赋二诗寄寳厓宋牧仲冡宰见之即延致于家盛为推挽彦来时客闗中余亦有书寄之其略云顷江浙间献诗行在蒙被知遇者多有何吾彦来竟尔寂寂也又一书云比来释屩立致青云者何限而彦来之才望一乡举不啻千佛名经天之厄才如此知复何意虽然遇合有时如二君者正复捉鼻憾不免耳昔人或以尧舜为谥人多疑其说刘原父五十谥法一篇又云神化无方曰尼耄期称道曰耼巵言日出曰周然则周公孔子及老子皆以谥称乎较尧舜之说尤穿凿而妄矣且厯代以来亦曾有谥尧舜周尼耼者否原父最为博雅此说乃无稽恐误学者故辩之耿道见字隠之东郡人能古文常作真止和尚塔铭云和尚初名幻修号雁汊晚更字真止本儒家二十后喜读西方书于楞严圆觉多所证入崇祯甲申衣居士服㕘访南来住武林久之住金陵与其贤士大夫游顾性好栖逸古寺饭名僧乙酉年二十九矣始薙髪缁衣蔬食手钞大藏经盈尺许与金山铁舟和尚最厚善顺治十年癸巳十一月二十八日示化于金陵三山街市中庚子七月所谓贤士大夫者与铁公醵金钱礼请牛首老禅以慈斋荐之于潮音菴厝于安德门外青龙菴西竹柏间或曰和尚之高祖洎父曾仕正德天崇间世着忠节有闻于时和尚亦以进士起家厯南北部曹至京卿余顾未详其世次云枫牕小牍载东坡一帖云足疾用葳灵仙牛膝二味为细末蜜丸空心服此方有竒验凡肿痛拘挛皆可愈久服有走及奔马之效二物当等分酒及熟水皆可下独忌茶耳如犯之不复有效当收槐芽皁角芽之极嫩者如造草茶法贮之以代茗饮台湾物产多异中土按东郡太守孙湘南元衡赤嵌集所録有波罗蜜鳯梨香果羡子刺桐花番茉莉铁树花蝴蝶花树昙花午时梅红绣毬黄美人蕉迎年菊石榴花新妇啼飞籍鱼鹦哥鱼翠蟹海龙吴天章过真定赋诗云镇州荷花一万柄正对城门是酒家下马当垆更斟酌醉临明镜㸔呉娃风格殆不减杨㢘夫余与海内论诗五十余年高才固不乏然得髓者终属天章也广州府城西长寿菴离六堂侧池上有石一株云产七星巖其色黄如蒸栗莹润如蜜蜡琥珀稍有皱纹高可三四尺真竒物也从来太湖石以供园林假山之用灵壁石英德石可作研山悬磬端溪石作研材青田石作印章迩来福州寿山石五色具备而坚细莹润不减冻石以开採太酷石脉遂竭土人以芙蓉山石代之以诳鬻者然色与质皆劣价亦顿减矣吾乡章邱南山巖洞忽出石色正緑如翠羽之可爱长有径二三尺许者峰峦耸峭坡陀迤逦水道分明置之盆盎信是竒观不数年以开採过当石脉亦竭今亦不易得矣明诗人多有早慧而年不得四十者如髙季迪何仲黙徐昌谷郑继之髙子业数公卓尔不可及矣薛君采王舜耕孙太初殷近夫梁公实宗子相次之至陈后冈董中峰常明卿之属汗血方新而筋骨未就秀而不实殊可惜也门人陈子文奕禧号香泉海宁望族其家簮笏满牀子文独以诗歌书法着名当世其书专法晋人于秦汉唐宋以来金石文字收弆尤富皆为题跋辩証米元章黄伯思一流人也后召至大内南书房赐御书甲申出知石阡府戊子补任南安江西巡抚郎中丞重其名求书其先世碑志而子文忽以病卒官妙蹟永絶清诗零落所藏金石文字不知能完好如故否其子世泰以书名世其家必能藏弆不至散佚生平与蒲坂吴天章最善今先后下世矣悲夫刘公子节之诗云少陵诗竭情右军书趂媚譬如今雅琴乃是古郑卫此语固颇髙何以处衰季多巧伤元化伪古愈堪畏强拟皇娥篇𠞰取岣嵝字不如求真至辛澹皆可味旨哉言乎胡元瑞论歌行自李杜髙岑王李而下颇知留眼宋人然于苏黄妙处尚未窥见堂奥在嘉隆后可称具眼康熙己未开明史馆其后总裁及纂修官迁转病假不一屡易其人最后乃増孝感相国熊公青岳未几熊以老病乞归允解阁务令居京师以备顾问久之复求归田允之遂自进明史若干卷命复内阁㕘详其书熊自撰进即同为总裁数公亦不得而见之也内阁㕘详覆旨云何余甲申冬归田无从而知矣燕燕之诗许彦周以为可泣鬼神合本事观之家国兴亡之感伤逝怀旧之情尽在阿堵中黍离麦秀未足喻其悲也宜为万古送别诗之祖余常谓古今寃狱首汉淮隂次则明傅颍公耳康熙丙子被命祭告西岳道出井陉有诗云少日纷多慨龙门太史书刧残秦复赵齿冷耳兼余讵有无双士而师李左车到头钟室恨功狗竟何如又甲子奉命祭告南海过定逺弔傅公云跃马千山外唿鹰百战塲平芜何莽苍云气忽飞扬寂寂通侯里沈沈大泽乡颍川汤沐尽空羡伙颐王盖陈涉亦产此地故结句云然昔人云秦少恩哉吾于汉明二祖亦云若宋文帝之杀檀道济北齐高洋之杀斛律光宋高宗之杀岳忠武明世宗之杀夏言曾铣又各有断案爰书也曹颂嘉祭酒常语余曰杜李韩苏四家歌行千古絶调然语句时有利钝先生长句乃句句用意无瑕可攻拟之前人殆无不及余曰惟句句作意此其所以不及前人也四公之诗如万斛泉源不择地而出行乎其所不得不行止乎其所不得不止余诗如鑑湖一曲若放翁遗山已下或庶几耳乐府江陵去扬州三千三百里已行一千三所有二千在愈俚愈妙然读之未有不失笑者余因忆再使西蜀时北归次新都夜宿闻诸仆偶语曰今日归家所余道路无几矣当酌酒相贺也一人问所余几何荅曰已行四十里所余不过五千九百六十里耳余不觉失笑而复怅然有越乡之悲此语虽谑乃得乐府之意己丑十一月十八日对雪读古乐府偶书泾阳李屺瞻汴梁竹枝词云红油车子卖蒸羊启盖风吹一道香余见之笑曰信陵宾客东京梦华古今来应有多少感慨而顾朶颐红油车子之蒸羊此正吕颐浩所云措大知甚好恶者耶门人周雪客栎园先生长子也有汴梁怀古诗云七朝享尽昇平福冷雨凄风哭靖康又有孙呉天发神䜟碑歌颇竒伟即所谓囤碑者也在义兴国山同年呉侍读黙岩在仪真常书许彦周诗话老杜丹青引一洗万古凡马空坡公观呉道子画壁诗笔所未到气已吞惟二公之诗各可以当之而举余少作周文矩庄子说劒图诗使笔如劒劒气出之句以为唯余诗足以当之今五十年矣黙巖墓有宿草其姪昺辛未㑹试余从落卷中得之拔置第八名廷对鼎甲第二人及第与黙巖科名正同戊子以侍读督湖广学政卒官亦略与黙巖同也东坡谓柳柳州诗在陶彭泽下韦苏州上此言误矣余更其语曰韦诗在陶彭泽下柳栁州上余昔在扬州作论诗絶句有云风懐澄澹推韦栁佳句多从五字求解识无声絃指妙柳州那得并苏州又常谓陶如佛语韦如菩萨语王右丞如祖师语也宗室玉池生又号红兰主人常刻郊岛诗名寒痩集以天潢之贵而嗜好如此亦竒人也又宗室东臯主人者攻诗最久有东臯集今俱下世矣许彦周谓张籍王建乐府宫词皆杰出所不能追踪李杜者气不胜耳余以为非也正坐格不高耳不但李杜盛唐诸诗人所以超出初唐中晚者只是格韵高妙康熙己丑霪雨竟嵗屋漏牀牀偶见曦景则举酒相贺十一月十八夜始得㣲雪晓起即晴着屐过石帆亭忆萧亭方卧病山中赋一诗寄懐云愁霖昧昏旦嵗律俄已穷今晨喜初霁草木开春容一径入雪竹半岭闻风松纷吾懐故人卧病西南峰爱而不可见侧身欲相从緑蕚破轻素玉茗舒新红何时散花室敷坐谈真空中牟县南门外有南湖湖中有蒲卢亭余以丙子使秦蜀归过之惜其名不雅驯以邑名士张林宗常饮酒赋诗于此改名垫巾题一诗云南郭孤亭野水滨菰蒲猎猎水鳞鳞林宗未逺风流在不愧亭名是垫巾栁塘外集二卷宋庐山僧无文道璨诗也颇有江西宗法江都张印宣师孔游开先于佛藏中钞得之刋以行世问序于余老懒未报姑记于此古人赠答有通篇用事切其人姓氏者虽非诗家所贵亦不易也忆昔毘陵邹訏士呉兴沈鳯于有赠余长律及长短句皆通篇用王氏事组织甚工惜不能记忆矣余少时喜作长短句咏杨花云陌上楼前消得香闺几日怜又云欲问三生絶可怜又化浮萍去辋川本宋之问别业而千古专属摩诘者以之问之名辱山水也沧浪亭后属章惇而千古专属苏子美者以惇之名辱山水也唐人抝体律诗有二种其一苍莽厯落中自成音节如老杜城尖径仄旌斾愁独立缥缈之飞楼诸篇是也其一单句抝第几字则偶句亦抝第几字抑扬抗坠读之如一片宫商如许浑之溪云初起日沈阁山雨欲来风满楼赵嘏之湘潭云尽暮山出巴蜀雪消春水来是也元初西僧发㑹稽六陵事亘古未闻唐林二义士冬青引诸篇沈痛过于黍离麦秀载于宋遗民録辍耕録者与其人俱不朽矣近偶閲李材解酲语记诸髠发陵所得寳器録之徽宗陵走花鸟玉笔箱又铜凉拨绣管高宗陵珍珠戏马鞍光宗陵交加百齿梳香骨案理宗陵伏虎枕穿云琴度宗陵五色藤盘影鱼黄琼扇柄其余不可尽举沂水县有花之寺不解其义张杞园问之土人云以寺门多花卉而径路窈折如之字形故以为名周侍郎栎园诗月明萧寺梦花之其长子在浚有花之词一卷门人汤西厓仁和人少以诗名书法遒媚似东坡以礼科给事中提督河南学政作誓词告天甚苦居官三载不名一钱此近日㢘吏之尤着者不可没也在京师日以黔游诗属余论定惜东归匆匆遂失其本与呉雯天章王戬孟谷皆布衣至交也今为右通政余昔为礼部郎时同官呉兴沈郎中云中内江岳员外石斋以事闹于堂诸君解之不可得余后至笑曰仆鲁仲连先生乡人也欲吟一诗为二君解纷可乎因吟曰长鎗大劒日纷纷谁识毛锥亦策勲今日东阳逢痩沈公然来撼岳家军诸君皆一笑而罢偶感韩翃君平事作一絶句云寒食东风散蜡时姓名早被九重知如何白首依戎幕刚遣儿童笑恶诗古琴铭山虚水深万籁萧萧四句新建陈士业述之于寒夜録乃姚寛西溪丛语所载洛中董氏家藏雷琴也王槩字安节金陵人方嵞山之女夫也工诗画常见其题山水小幅一絶云湖干路僻无车马葭菼苍苍冷到天长日接䍦慵不着草堂闲对鹭鸶眠看煞二字有两出处世说看煞卫玠东坡归自海外在毘陵舟中两岸聚观者不下千万人坡笑语座客曰莫看煞轼否余过梁溪诗云买得蜻蛉小如叶推篷看煞九龙山九龙即惠山也德州罗酒擅名京师清冽在沧酒之上余自甲申归田谢郎中方山屡致家酿己丑冬雪后先以诗来云黄流初压室氤氲亲贮陶缾逺寄君非向故人夸酒旨醉乡风味欲平分余以二诗报谢云白家乌㡌重屏里初试红泥小火炉恰是陵州酒船到不愁风雪压廜酒车冒雪逺冲泥尺素殷勤谢傅题一树山茶红破蕊花前催进玉东西长洲文㸃衡山裔孙画有家法常为鄢陵梁曰缉作江村读书图汪苕文题诗云鄢陵野色平如掌也有江南此景无余见之曰呉子乃尔轻薄耶茗文笑曰子勿多言行且及子乃赋一絶云髣髴春江緑树隂几囬掩卷几沈吟江南与汝干何事赋得愁心尔许深以余诗有江花江鸟不相识写向丹青俱眼明之句云余又题茗文读书图云朱门鼎鼎厌粱肉忍饥诵经无此人娜如山中好泉石他年真作孟家邻娜如即雅宜山也昔在郎署时与刘公㦷汪苕文董玉虬梁曰缉程周量辈无旬不过从倡和呉江计孝亷甫草亦与焉公㦷自刑部改吏部郎中例应闗防一日甫草诣之阍者拒弗为通甫草退而献诗云隔墙空望马缨花公㦷寓邸有夜合一株最高大花时常集饮于此故云长安传以为笑西溪丛语云人参许氏说文作人葠扁鹊云有毒或生邯郸三月生叶小花核黒茎有毛九月採根有头足形面目如人春秋运斗枢曰摇光星散为人参废江淮山泽之利摇光不明人参不生礼斗威仪云君乘木而王有人参生广雅云参地精人参也梁书阬孝绪母需人参旧传钟山所出有鹿引之鹿灭得此草异苑与广五行记皆云地下有唿声掘之得人参如人形四体备具其声遂絶汉樊哙传从攻项羽屠煮枣晋灼曰地里志无今清河有煮枣城功臣表有煮枣侯颜师古曰既云攻项羽屠煮枣则其地当在大河之南非清河之城明矣姚寛曰考后汉地里志济隂郡寃句有煮枣城正大河之南也可以补汉史之阙顷偶徴县以枣名者有枣强枣阳酸枣煮枣等而未详其处读西溪丛语颇详晰録之韦集向所见诸本皆称韦苏州昔奉使公路浦常向门人张弨借书得旧版韦集籖题独称韦江州平生仅见此本惜不记其序出何人及锓刻年月郡邑矣陈子文初丞安邑梦至一山寺殿庑像设极宏丽顾见西北隅下临城堞有园圃新作一亭尚未覆瓦傍有人指示曰此君终身归宿处也后三十年累官知南安府一日游东山寺殿庑像设宛如梦中所见方心异之忽顾西北林木缺处下有园圃中作一亭将成尚未覆瓦问之则府署后圃子文重建宋守李彝庚緑隂亭也益异而心恶之归遂寝疾不起汉梅福传人有见之㑹稽者变姓名为呉门市卒或云呉门乃洪州今有镇名呉门然总非苏州也宣室有二殷宣室在朝歌淮南子武王破纣杀之于宣室殷宫名也音如宣帝宣王之宣汉未央前殿有温室宣室音如负暄之暄见集韵名同而音异吾郡李文叔闺秀清照之父元祐君子也其集不传传者仅洛阳名园记一卷可略见其梗槩此外遗文数篇杂见说部余已録之以存文献近从枫牕小牍又得元祐六年七月哲宗幸太学宰执侍从吕大防苏颂韩忠彦苏辙冯京王巖叟范百禄梁焘刘奉世范纯礼孔武仲顾临等三十六人纪事倡和诗序一碑雅洁是元祐作者风气文多不録他日或续郡志不可遗此文吕纪梅花双鹤一幅最高雅己丑歳除题一诗于左方云嫩寒春晓游人少系艇孤山篱落间想见西湖林处士妻梅子鹤一生闲纪四明人字廷振与林良先后以花卉翎毛得名二人俱官锦衣衞指挥名见图绘寳鑑新安画派多以渐江为宗门人程友声独逺宗董巨尝为余作夫于亭图及緑杨城郭是扬州之句皆得古人六法三昧己丑六月新安黄研旅裹粮过访留余西城别墅信宿濒行以出塞度岭二图索题为赋三絶句云戍楼吹角度榆闗回首孤城海气环下马战场须痛饮朔云飞雪十三山曾询衣钵问南华身到曹溪六祖家今日披图犹髣髴越王修竹佛桑花荔子初红江水长鹧鸪啼处到蛮乡岭南耆旧凋零尽谁与斑骓送陆郎黄在粤中与梁孝亷药亭佩兰善时相往还故余诗及之游宦纪闻云白衣为油汚石膏火煅研细搽汚处以重物压之过夜即如初或新石灰亦佳沈存中云楚词些字即梵语萨婆诃三字之合也取新萝卜自然汁入龙脑少许治偏头痛竒効左痛则仰灌右鼻孔右痛反是皆痛则并灌之宋禁中方也律诗贵工于发端承接二句尤贵得势如懒残履衡岳之石旋转而下此非有伯昏无人之气者不能也如万壑树㕘天千山响杜鹃下即云山中一夜雨树杪百重泉昔闻洞庭水今上岳阳楼下云呉楚东南坼干坤日夜浮古戍落黄叶浩然离故闗下云高风汉阳渡初日郢门山锦瑟怨遥夜遶絃风雨哀下云孤灯闻楚角残月下章台此皆转石万仞手也古来改官制官名者有三皆乱朝也一王莽二周天元三武瞾莽世尽改郡县名尤无谓唐彦猷询砚谱以青州黒山红丝砚为第一且云资质润美发墨久为水所浸渍即有膏液出焉此石之至灵者非他石可与较故列之于首按黒山在益都西乡颜神镇友人赵子和採黒山石琢砚二枚相寄虽发墨而甚损笔且石理麤硬非端溪比也彦猷所云不知何据昔人品果以緑李为第一居荔枝之上亦此类也江神识山谷书扇事世传以为异又有一事颇类此沈辽睿达存中之姪善书舟过富池呉将军甘宁庙遇风遥祷于神风止泊岸乃作赞手书之留庙中后为好事者取去郡守梦神告之追获而还之庙然则兴霸亦嗜书也王氏农书吾乡前辈所撰今传于世宋时有邓御夫者字从义隠居不仕作农厯百二十卷较齐民要术尤详济守王子韶上之于朝其书不传济上人亦无知者仅墨庄漫録载其名字惜哉名胜志太原府城内有巨铁常露其顶掘之则深入不出曰铁母今有镔铁祠西樵游并州题诗云块尔留其质萧然覆古苔气应干象纬地已絶尘埃知有藏锋用无劳大冶开风胡今已逺珍重寳刀材闽中纸织画山水花卉翎毛皆工设色亦佳或言近日始剏为之余按留青日札嘉靖中没入严嵩家赀有刻丝衲纱纸织等画之名则其来久矣江淮间近又有漆画渲染花鸟意态如生人工之巧可谓愈出愈竒矣余儿汸顷游扬州于门人程圣跂斋中见之康熙庚午御史上疏请修本朝国史上命士祯为副总裁然提调所行文移有不可通者如各盐差闗差例行户部转行各差查取旧案而必言太祖太宗朝档案云云当时龙飞辽左尚未一统安得有各直省盐闗等差屡为言之终不易也典午人以放诞相尚即女子亦然王浑妻钟语浑曰使新妇得配㕘军生儿当不啻如此㕘军浑弟伦也然当时京陵东海礼法并称钟郝殊可笑分甘余话卷三分甘余话卷四钦定四库全书分甘余话卷四刑部尚书王士祯撰余门人朱书字緑宿松人攻苦力学独为古文癸未登第改翰林庶吉士未授职卒常为余作御书堂记二篇録之以存其人今文士中不易得也御书带经堂记古书契未立天地民物之常理灿然上下间伏羲神农黄帝尧舜禹汤文武备之于身以成理万物无经之名而莫非经也至孔子不得位删诗书定礼乐赞周易修春秋而后世奉之为六经盖措之于身则其事精而天下法之以为治笔之于书则其义详而万世繇之以为学其道一而已矣新城王公为御史大夫时御书带经堂额大字颁赐朝士荣之公侈君赐既掲于所居之堂而命记之带经之说昉于汉御史大夫儿寛少贫常带经而鉏公生华胄弱冠掇高科厯显仕四十余年矣知遇之隆近古未有与夫顦顇贱贫之士杂身都养赁作间勤不废经者相去甚逺寛虽能使酷吏如张汤知乡学䧺才大略如汉武与语经学而恱其得力于经有大过人者公文章衣被天下因公而知向学者皆是也佐佑文治不但悦所语而欲使天下振兴经教以祛邪慝又未尝不存于心求见诸行事然则公之于经固将与天下法之由之而何带之与有于乎经之荒亦已久矣以寛生平力学不过採儒术文封禅邀明堂一觞而止经之用顾若是与孔子之圣摄相三月龂龂焉不能使鲁为东周仅与其徒退而讲遗经于洙泗之滨传之其人而已于寛又何责焉方寛之为御史大夫也委曲迁就以从人主之好位盛贵极傥囬思耰鉏之余岂不曰吾今者御史大夫之尊殆不若乡者都养赁作得以优游一卷之书之为乐哉公以天下万世所系赖之身受六经之托着书满家望风求教于门下者不可数计名斯堂也其将礼耕义种与天下治人情之田乎抑良农能稼而不能穑藏之名山待其人乎朱子之诗曰面似冻梨头似雪后生谁与属遗经公其念经之久荒而与吾徒鉏治之则当何如也固荷锄之田夫也幸得従公游故记公堂而卒以锄田之説进本朝凡视朝驾未出则内阁大学士学士翰林起居注官都察院左都御史副佥都御史先入候驾驾出先于保和殿陞座内阁都察院起居注官行礼毕先自御路趋往太和殿内阁立殿门外东西向都察院立殿门外西东向然后驾至升座诸王分东西班鱼贯而入敷茵于地而坐起居注班诸王后东向其诸王谢恩则拜于台阶之上毕然后尚书以下文武官员谢恩行三跪九叩头礼毕然后外国陪臣行礼亦如之近歳遭逢之竒无如毘陵赵中丞申乔者申乔康熙庚戌进士初任为商丘令陞刑部员外郎引疾家居特旨起擢浙江布政使寻巡抚其地弟申季丁丑进士自广西知县召入翰林子鳯诏戊辰进士知临汾县甫一载超擢太原知府熊诏己丑进士特赐状元及第宋开府牧仲遭遇亦竒牧仲以江宁巡抚副都御史超拜吏部尚书子至癸未进士入翰林为编修至福建佥事未一载擢按察使筠己丑进士入翰林为庶吉士余为御史大夫时汉军御史郭金城上疏请裁冗员下九卿议遂有欲裁御史数员者余毅然争之曰国初设都察院御史至六十员后减至四十员及停止巡按之差所存仅二十四员每至巡城监礼侍班等差往往乏人余方欲题増数员岂可反议裁乎都察院非冗散衙门御史非冗散之官断不可裁如有异同之论余必上疏力争之衆皆以余言为然事乃已陈说岩相国说其乡有兄弟皆为名卿而其孙愚騃不知书家以中落至持银椀乞食于市而不悟银可易米人家子弟不读书者可以为戒因书示子孙辈云徐昌谷少年诗所称警句如文章江左家家玉烟月扬州树树花与唐子畏杜曲梨花杯上雪灞陵芳草梦中烟伯仲之间耳较之自定迪功集不啻霄壤微空同师资之功不能超凡入圣如此新安罗医治痔方用稀熬烧酒七斤南荆芥穗四两槐豆五钱捣烂煎沸五次空心任意服甚效吾县前辈郑简菴先生明万厯间举人仕为山西佥事常着新城旧事一书其自序曰旧事逸史也考古以旧事名者秦汉以来旧事十卷汉魏呉蜀旧事八卷晋宋旧事一百三十五卷晋东宫旧事十卷天正旧事三卷梁旧事三十卷前辈之留心旧事若此南燕主登营丘问晏谟以齐之山川丘陵谟厯对详辨画地成图则云山烟树都堪记忆也王武子孙子荆各言其地人物之美王云其人㢘且贞孙云其人磊砢而英多则文人才士首应撰述也汉太上作新丰并移旧社士女老幼相携路首各知其室放鸡犬于通途亦竞识其家则乡亭宫馆尽入描摹也沛公过沛置酒悉召父老诸母故人道旧故为笑乐则酒瓢羮盌可供谈谑也郭璞注尔雅陆佃作埤雅释鱼释鸟读之令人作濠濮间想觉鸟兽禽鱼自来亲人也余窃仿此意编纂两年为新城旧事若干卷风土人物大略具此矣邑幅员小故实尠而文献甲于六郡肇吾邑者为张元帅贵字国寳当金季豪杰并起贵保聚驿台以至建县迄今郁为名邑则元帅固邑之开山主而记所谓能扞大患有功于民元帅其人也元帅祖茔在邑巽隅以施地建学迁茔于家堤今墓表倾埋余洗而读之乃知元帅兄荣字国昌与济南张荣字世辉自是两人保济南者为元帅荣保新城者为元帅贵贵兄荣以山东行省㕘议弃官归隠立父忠墓表刘赞之文甚晰若误为一人则国寳之功湮矣此创邑有功之先贤余故特书之或病邑建在元不妨逺引以示博雅余曰不然邑名自近地自古戏马则周台也安平则汉县也系水见于水经曾照秦时之明月干时书于麟笔儿孙汉代之闗河又何借为况一时之文献甲六郡知异日之古蹟甲千秋也则编新城异时之旧事应有一百三十五卷时乎唐张继枫桥夜泊诗前人以夜半钟声为疑老学菴笔记引皇甫冉半夜隔山钟于邺诗逺钟来半夜以为唐时僧寺或有半夜钟不必姑苏也墨庄云今平江城中自承天寺半夜鸣钟诸寺乃以次而鸣迨今如此盖自唐而然据此则夜半钟是姑苏故事务观亦未之考也妬妇津在临济相传武后不敢渡别取道以避之先兄西樵有诗云解使金轮开道避斯人何减骆宾王妬妇之神刘伯玉妻也陆放翁记大名龙兴寺佛殿有魏宫玉石弹棊局上有黄初刻字宣和取入禁中海盐胡震亨孝辕辑唐诗统籖自甲迄癸凡千余卷卷帙浩汗久未版行余仅见其癸籖一部耳康熙四十四年上命购全唐诗令织造府兼理两淮盐课通政使曹寅鸠工刻于广陵胡氏遗书亦在採访之列然此书版藏内府人间无从而见之也崑山徐氏所刻经解多秘本彷彿宋椠本卷帙亦多闻其版亦收贮内府门人殷彦来书至云刘原父贡父公是公非集呉下藏书家有之许借钞録又新安族人携一书目有汉上题襟集苏叔党斜川集客腊转售呉兴贾人今绩溪胡氏宁国许氏尚有藏本当多方购覔传写余梦寐以之聊记其语以俟他日机縁若何耳或问不着一字尽得风流之说荅曰太白诗牛渚西江夜青天无片云登高望秋月空忆谢将军余亦能高咏斯人不可闻明朝挂帆去枫叶落纷纷襄阳诗挂席几千里名山都未逢泊舟浔阳郭始见香炉峰常读逺公传永懐尘外踪东林不可见日暮空闻钟诗至此色相俱空政如羚羊挂角无迹可求画家所谓逸品是也慈谿姜编修西溟文章豪迈有竒气本朝古文一作手也其论文自唐虞三代以来盛于六经衰于左氏而再盛于战国盖以左氏多迂濶不似国策之纵横持论太高故世多河汉其言西溟先以诸生入史局分修明史刑法志极言廷杖诏狱东厰缇骑之害淋漓痛切不减司马子长后以科塲事连染竟病卒于请室余时为刑部尚书惟太息而已门人程圣跂喜藏书尝求斋额于余名之曰七畧又闻其善鉴别古今图画尊彞之属所蓄甚富筑楼三楹居之焚香帘阁精洁不减清閟可谓风雅好事者也芝有五色然紫多吉祥白多反是先曾祖大司徒公第万厯中梁上生紫芝其年先祖方伯赠大司寇公登第康熙甲申余所居里第东堂老桐朽窍中忽生芝色白余闻而心恶之是冬罢官归未几有儿妇之丧又正楼栋桡倾圯压死者主婢凡四人始验其为真不祥云邹平县乡语讳毕吾邑毕荩臣字致吾明季名医也外祖孙氏家常有危疾或言非毕不可诸舅恶其姓终不肯延致之咸笑其迂拘然唐杜牧之梦改名毕而卒宋邹忠公浩梦道君赐笔而亦卒则古已有此忌矣特以姓为疑则诚迂耳张杞园居杞城别墅作杞纪十八卷自星土舆地山川人物而外有封建年表世次原故分国系家苗裔春秋经传经传别解引书几二百种余读一过曰异哉可谓体大而思精矣或曰范晔集谢承华峤袁山松司马彪诸家之作为后汉书自谓体大思精人或未之许也今所纪杞废国一隅而扬诩之如此不亦过乎余曰不然杞宋无徴昔已叹之今立乎二千年之下以指乎成周春秋之世且自今杞而溯之东楼西楼始封之杞又溯淳于溯州溯斟鄩以旁逮夫羿浞之簒夏后之臣靡灭有穷立少康而夏后氏之兴亡备见于是可补太史公帝相杼以下之阙文按之则皆在杞城百里封域之内可不谓体大而思精乎或乃谢曰微先生言几以杞纪为志乘之流今而后知其良史才也余曰然广州有妖僧大汕者字石濂自言江南人或云池州或云苏州亦不知其果籍何郡其出身甚微贱或云曾为府县门役性狡黠善丹青疉山石构精舎皆有巧思剪发为头陀自称觉浪大师衣钵弟子游方岭南居城西长寿菴而日伺候诸当事贵人之门尝画素女秘戏图状以媚诸贵人益暱近之于是无所忌惮官粤东者落其圏缋十人而九余甲子奉使至粤闻而心恶之后闻其私贩往安南致犀象珠玉珊瑚珍寳之属直且鉅万连舶以归地方官亦无谁何之者今河南布政使迁福建巡抚许中丞为按察使独恶之辄逮治诘其前后奸状押发江南原籍死于道路粤人快之余不识许中丞即此一事真頽波中砥柱也闻其居官亦甚㢘正观此事非饮贪泉而不易心者固不能也国初有一僧金姓自京师来青之诸城自云是旗人金中丞之族公然与冠盖交往诸城九仙山古刹常住腴田数千亩据而有之益置膏腴起甲第徒衆数百人或居寺中或以自随居别墅鲜衣怒马歌儿舞女虽豪家仕族不及也有金举人者自呉中来父事之愿为之子此僧以势利横闾里者几三十年乃死中分其赀产半予僧徒半予假子有往弔者举人斩衰稽颡如俗家礼余为祭酒日举人方肄业太学亦能文之士而甘为妖髠假子忘其本生大可怪也因书广州大汕事而并记之康熙四十九年二月提督四译馆太常寺少卿员缺特旨以部主事李敏启陞补故大学士高阳文勤公孙也上之笃念故旧如此康熙四十六年济南属邑大旱巡抚檄济东道佥事宋君澄溪临县赈饥使各邑绅士造佃户册按其名领仓米衆皆具册余独不具册不领米宋使邑令赍手札敦劝且云朝廷之恩不可虚也余答曰某不敏旧尝备位大臣顷四十三年山东饥奉㫖官员各自养佃户今虽居田里敢忘前旨再三力辞不领一粒宋归述于中丞皆以为得大臣之体称其㢘正然余以义利之辨不得不然其实瓶无储粟乡人皆知之宜都内人諌武瞾之言曰今之弄臣狎人朝夕进御夫男阳也女隂也阳尊而隂卑今狎弄日至处大家夫宫尊位其势阴求阳也阳盛隂微不可久也大家能屏去男妾独立天下如是过万万歳男子益削女子益专右一段文字大义而以诙谐出之有古人谲谏之风东方曼倩不能过也所谓责难于君者与王稚钦目空一世而能推重何仲黙爱薛君采郑继之古人作青白眼故当如是今人不知视梦泽何如而妄诋前辈一钱不直少陵云尔曹身与名俱灭不废江河万古流昌黎云李杜文章在光焰万丈长不知羣儿愚那用故谤伤蚍蝣撼大树可笑不自量谅哉米元章研山以南唐寳石为之后归禾中朱文恪家余常从文恪曾孙彞尊见之真竒物也高濂云曾见宋人灵壁石研山峰头如黄子久皴法中有水池深寸许其下山脚坐水色白若波涛状余旧蓄一研山长可五六寸高半之自峰顶至山麓皴法天然而岩峦秀絶己丑夏为大力者负之而趋每一忆之辄作米老蟾蜍泪滴之叹胡应麟病苏黄古诗不为十九首建安体是欲绁天马之足作辕下驹也千家注杜如五臣注选须溪评杜如郭象注庄此髙识定论或訾之余所未解咏物诗最难超脱超脱而复精切则尤难也宋人咏猩毛笔云生前几两屐身后五车书超脱而精切一字不可移易汪钝翁过石隖诗云主宾无语似相忘净扫青苔坐夕阳乳燕飞飞蛙阁阁楚萍谢絮满池塘邓汉仪字孝威泰州人常同合肥龚端毅使粤过梅岭有句云人马盘空细烟岚返照浓写景逼真尤似秦蜀间栈道景物梅岭差卑未足当此宁都魏禧叔子以古文名世余观其地狱论上中下三篇殊非儒者之言宣城呉肃公晴巖街南集文品似出其右而知之者尚少史能仁字严居河南鹿邑人举人明末崇祯己卯庚辰间为济南新城令慈以惠民严以弭盗敬礼绅士弹压吏胥悬鱼捕蝗善政不可更仆庚辰大饥百姓逃亡而田野间徧生羊肚菜甘美可食四乡又有甘露之祥公赋诗示士民云上天降甘露满地生羊肚饥餐羊肚菜渇饮甘露乳涕泪告吾民慎勿去乡土以调繁改知淄川县未久内擢兵部主事以去鼎革后再来新城百姓秉炬迎之二十余里不絶迄今七十余年未入名宦乃一大缺陷事右一诗朱竹垞选入明诗综门人程友声画既超诣诗亦清令可喜近为余写夫于亭二图题句皆佳竹垞曾集成语赠之云吐词合风骚爱画入骨髓又每称其诗为画所掩良然徐东痴隠君居系水之东高尚其志李容菴为新城令最敬礼之与相唱和李罢官侨居厯下继之者东光马某亦知东痴之名然每有诗文之役辄发朱票差𨽻属其结撰稍迟则籖捉元差限比𨽻畏扑责督迫良苦东痴亦无计避之时傅彤臣侍御里居数以为言马唯唯然终不悛也容菴知之乃遣人迎往厯下及马罢官始归马作令亦平易近人情独于东痴一事殊不可解山谷云士大夫惟俗不可医马令正坐一俗耳使胸中有数卷书定不至此也广羣芳谱所载异花凡一百一十六种今略録数十种于左万年花金莲茈碧九花树金䔲花红绶花优钵昙迎辇花金步摇灵寿花无忧花那伽花提罗迦拘尼陀系白象树花簇蝶花俱郍卫石莲洛如花太平瑞胜花七寳花娑罗花鵞毛玉鳯花蝉花石蝉花锦带花青囊花上元红泡花枸那花水西花象蹄花白鹤花金茎花白菱花闽山丹金钵盂缫丝花笑靥花红麦花龙女花㑹城娑罗花优昙花金缕梅璎珞花紫云花海罽花仙都花四照花覆杯花查葡花山钗花鵞羣花海琼花寳网花长乐花优钵罗花燕蓊花玉烛花杏香花万蝶花鹰爪花阇提花御带花玉手炉花茧漆花散水花孩儿花练春红长十八波罗花疉罗花蓝雀花翠娥眉夏峰孙先生谓滏水老人曰神庙时南臯景逸少墟三先生讲学京师首辅叶台山为之主此治平之机也而三先生相戒不言朝政竟无补于治若学为无用之物矣滏水曰三公不言朝政专言节义异巳者鉏不用于是不节不义者忌矣未几台山求去诸君子留之台山曰内外风波齐起君等不平心而处我在此何干因忆赵侪鹤先生为冡宰高阳孙相国曾云朝廷官职天下人皆有分我辈必不与异巳者共之此危道也魏珰之祸遂烈于此右见游谱中余谓三先生相戒不言朝政正所以防小人之忌使言朝政则书院之毁不待逆珰时矣至孙文正公之言即范忠宣公调停元祐熙宁之说然君子小人势不并立小人常密君子常疎小人得志不尽逐善类不已古今来小人常居必胜之势汉唐宋以来已事昭然可为龟镜也然则即以官职与小人共之彼能终为忘机之海鸥否乎越絶书云壁忘鼠鼠不忘壁诚哉是言因读游谱有感遂书呉嘉纪字野人家泰州之安丰盐塲地滨海无交游而独喜为诗其诗孤冷亦自成一家其友某家江都往来海上因见其诗称之于诗坛宗匠友招之来广陵遂与四方之士交游唱和渐失本色余笑谓人曰一箇氷冷底呉野人被君辈弄做火热可惜然其诗亦渐落不终其为魏野杨朴始信余前言非尽戏论也小说言明州有人汎海遇风泊一岛见宫殿巍焕如王公之居堂上一老人据榻而坐有乌巾者二三百人侍侧问之曰唐相裴休也北梦琐言裴相国休师圭峰密禅师自愿世世为国王宏䕶佛法后于阗王生一子手文有裴休二字闻于中朝然则裴所证仙耶佛耶抑皆小说傅㑹耶唐诗人李频为建州刺史传其殁而为神邦人祀之有梨岳集行于世然北梦琐言载频遗弃糟糠别婚士族内行如此何以为神此与宋刘公漫塘以道学正人而传为瘟神者同一不经也偶读宣和遗事作二絶句云宣仁鸾驭上青㝠社饭明年一涕零欲问宫中天水碧都人惟说太师青平阳行酒着青衣雨雪青城更可悲汴上已亡金等子临安空赏玉孩儿宋时禁中有金等子玉等子玉孩儿事详西湖志余天水碧艺祖受命之䜟太师则蔡京也娄江十子虹友才尤高余尝序其金陵集鹤尹诗才不及而独工金元词曲所为筹边楼浩气吟等传竒不但引商刻羽杂以流徴殆可谓词曲之董狐唐时有一书生颇通经史而不谙近事乃以骆宾王为诸王封号见因话録然则杜拾遗伍子胥又何怪耶唐以门下省为东台中书省为西台尚书省为文昌台而以御史台为南台故今都察院可称南台不可称西台惟唐人称李栖筠为李西台宋人称李建中为李西台按建中以分司西京犹近理栖筠官御史大夫而唿西台则不可解矣余康熙庚午为副都御史常集唐六典诸书作南台故事一书未几迁兵部侍郎遂不果成己卯为左都御史欲卒业此书亦因循未果也金陵牛首山寺兜率岩铁汉和尚故居和尚京山人枯坐岩窦数十年有二猕猴侍左右方坦菴少詹题其画像云两箇猕猴杖一根献花石上独称尊怪公事事能超脱留此赃私误子孙庚寅六月宋太宰牧仲书来言近日益治西陂得孔雀五色鹦鹉及宋椠文选杜牧之书张好好诗真蹟有宣和御玺题字司马顺字燕克温文正公裔孙宋南渡世居山隂明祭酒恂御史垔皆其后也顺尝游黔谒先高祖忠勤祠于永宁作长歌一篇其叙述平羿蛮功尤悉庚寅四月过余里又徃拜家祠赋五言古诗一章且云贵竹有二王公祠祀阳明先生暨公也云间董孝㢘俞之弟也自京师寄余书略曰先生具不世出之才悟最上乘之道光焰万丈仙佛一身天下学人如百川之赴海不肖幼侍先伯父得从仲兄苍水论诗必首推先生全体学杜而镕化诸家敝乡呉日千何次张张洮侯袁价人张慧晓诸君子时时过舎亦必称先生昆仲之诗为人天手眼后养疾呉门得见尧峰汪钝翁先生屈指海内诗人惟新城为大家若某某但可称名家未能比肩也云云余深愧诸良友之言而老成凋谢墓有宿草久矣可胜三叹吾家䖍公诫子书云或身经三公寂尔无闻布衣寒素卿相屈体父子贵贱殊兄弟声名异何也惟能读数百卷书耳汝年入立境方当从宦兼有室累何处复得下帷如王郎时耶余每感其言人生聪明智慧殊不再来尤难得者上有祖父之教中无世事之扰下无室家之累于斯时也正当努力下帷毕志书史聪明智慧乃不误用所谓王郎时讵可多得一旦老大悔无及矣尼父有言后生可畏焉知来者之不如今也四十五十而无闻焉斯亦不足畏也已凡吾子姓当深维此训庶几青箱家学不坠于地勉旃勉旃癸辛杂识又二方其一治痘倒靥色黑脣白氷冷用狗蝇七枚擂碎和醅酒调服移时即红润如旧其一治痘后余毒上攻眼成内障用蛇蜕一具净洗焙干又天花粉等分为细末以羊子肝破开入药在内麻皮缚定用泔水熟煮切食之良愈邑孝㢘徐来顺字动以方伯公凖之从子崇祯甲戌上公车闱中遇陈大士际泰问其乡贯曰江西问姓字曰大士徐未达再扣之辄怒曰大士两字尚不知何足与语不顾而去其傲诞如此酉阳杂俎云狼筋在䏶中大如鸭卵有犯盗者薫之令其手挛缩或云狼筋状如织络小囊虫所作也寳厯中有王山人者取人本命日五更张灯相人影知休咎又有善灸人影治病者又言相寺观当阳像可知其贫富武定袁熙宇先生讳化中明天启中官御史劾逆阉与杨左诸公同死诏狱谥忠愍余向李翰林丹书询其祠祀访其子孙则八十年来未有专祠子孙寥落夷为村农丹书近考其遗事为作传又欲醵金立祠庶少慰忠魂于地下亦使邦人有所矜式云特书以俟之钱塘王丹林字赤抒官中书舎人常赋古意四首见投曰古鼎古锦古镜古琴託意甚深诗尤高妙为人笃于师友以病假归遂不起惜哉万楚五日观伎诗最为恶劣沧溟诗格律极严而独取此首殊不可解卢纶大厯十才子之冠冕而其赠驸马都尉诗云鸳鸯殿里㕘皇后龙鳯楼前拜至尊才调集顾取之尤是笑柄汤西厓使黔诗多高作黔阳絶句云白白红红绣袂花盘丝绘蜡尽堪夸自吹木叶银环女者卜河边问宋家中丞席观剧云探喉一串玉盘珠华屋神仙絶代无恼乱中丞筵上见梨园弟子李仙奴审音荀令与周郎檀板铜槽共一牀山雨乍收帘月白聴风聴水按伊凉管咽絃停意浅深云牕六扇漏初沉已迷秦客风花路休笑吴儿木石心元瑞厯举中州诸人特标出刘迎李汾亦是具眼然刘不称其歌行李不举烟波苍苍孟津戍一聫谬矣汪文冶以复社姓氏録见寄见先赠尚书府君名不胜悲感録中所载吾邑七人吾家诸伯父居其五内王补之则益都人太仆少卿带如先生之弟而误入新城者也因忆天启中宵人造东林籍贯及㸃将録诸书载先伯祖太师霁宇公叔祖考功季木公姓氏今日观之何异宣和之党人碑乎先伯父侍御公咏梅云繁英任似火氷稜自如石南枝与北枝不作春风格陈伯玑云公忠烈之性已见于此余过襄阳赋诗云岂有酖人羊叔子更无悔过窦连波残碑堕泪回文锦一种销沈可奈何首句用陆抗语次句用山谷诗皆成句唐杜牧之张好好诗并序真蹟卷用硬黄纸髙一尺一寸五分长六尺四寸末阙六字与本集不同者二十许字卷首楷书唐杜牧张好好诗宣和御笔也又御书葫芦印双龙小玺宣和连珠印后有政和长印政和连珠印神品小印内府图书之印董宗伯跋云樊川此书深得六朝人气韵余所见颜栁以后若温飞卿与牧之亦名家也愚按宣和书谱唐诗人善书者贺知章李白张籍白居易许浑司空图吴融韩偓杜牧而不载温飞卿然余従他处见李商隠书亦絶妙知唐人无不工书者特为诗所掩耳此卷今藏宋太宰牧仲家分甘余话卷四