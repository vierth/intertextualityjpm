宋大事记讲义提要钦定四库全书史部十五宋大事记讲义史评类提要等谨案宋大事记讲义二十三卷宋吕中撰中字时可晋江人淳祐中进士官国子监丞兼崇政殿説书徙肇庆教授其书卷一论三篇卷二卷三纪宋太祖事卷四卷五记太宗事而卷五今缺卷六至卷七记真宗事卷八至卷十二记仁宗事卷十三记英宗事卷十四至十七记神宗事卷十八至二十记哲宗事卷二十一至二十二记徽宗事卷二十三记钦宗事事以类叙间加论断凡政事制度及百官贤否俱载于编论中所议选举资格及茶盐改制诸条颇切宋时稗政又所载铨选之罢常参任子之多裁汰三司之有二司税茶之易刍粮皆宋史各志及马端临文献通考所未备者至朋党诸人事实及议新法诸人辨论亦与宋史列传多有异同并足资史学之参证前有兴国军教授刘实甫序谓水心以其师讲贯之素发明我朝圣君贤相之心则是书乃中平日讲论稿本叶适等为之编次云干隆四十六年三月恭校上总纂官纪昀陆钖熊孙士毅总校官陆费墀原序宋大事记讲义原序予顷游胶庠有同舎示一编书曰此止斋水心之徒以其师讲贯之素发明我朝圣君贤相之心所以措之事业垂亿万年无疆之休者其槩可见也是书年以记大事一朝之事类之随朝分类随事通释考求源委显微阐幽言近而指逺也大抵论朝廷必归之君心论官僚必归之宰辅论良法必归于美意敌国外患必归于自治其国食其实者审其根酌其流者涤其源也至于论治体之寛严谓建隆尚严也自李文靖焚四方利害之言所以积而为庆厯嘉祐之缓势仁祖尚寛也自范文正公天章阁一疏不行所以激而为熙丰之急政且谓王荆公之变法即范文正公之遗意文正主于立国荆公主于利国使文正之説遍行则荆公之口可塞惟文正公之言不遍行于庆厯故荆公之学乃遍用于熙丰神宗鋭然有为之志不遇范仲淹而遇王安石此世道升降之㑹也至于祈天永命保民长世之基则以祖宗之仁意常在于纪纲整肃之中而纪纲不出于仁意流行之外故治体似寛柔而实凝制度似烦密而实正国势似缓弱而实久虽中更新法之毒乱兵革之慿陵权奸之剥丧贪酷之夺攘敢于怨吏而不忍讐吾君敢于吁天而不忍叛吾国于是天心之仁爱亦睠睠而不忍释实甫敛衣端诵才竟艺祖皇帝一编已屡掩卷而三叹也嗟夫厌乱之民思治玩治之民思乱排患难之胶轕者以安为危不期于质朴而自不能不淳也习太平之见闻者以危为安不期于奢丽而自不能不薄也思治而一于质朴者圣人出而万物覩矣思乱而竞于奢丽者虽圣人亦必百倍其功而后可挽也然则艺祖皇帝之阖辟造化所以使人人一心事事一寔者何其盛哉夫当世道之极变而通之惟卓然思所以更新者靡一事一物之可因仍也故世非承平不得以承平之事为比夸言庆厯元祐于非庆厯元祐之世者非愚则谀抑又尝拜观艺祖皇帝问赵普曰天下何物最大普对曰道理最长此尧舜之问稷契之对也我朝所以理学昌明者其论已兆于此而国家延洪休所以超轶汉唐者徒恃有此义理耳舍义理而言治非知言者也此书之作其有本乎书肆请以刻梓且求序之因书于首编如此抑嵇叔夜有云野人快炙背而美芹子者欲献之至尊虽有区区之意亦已疎矣愚则不敢惟愿与学者审其是而已淳祐丁未上元前一日廸功郎前兴国军军学教授刘实甫序宋大事记讲义卷一钦定四库全书宋大事记讲义卷一宋吕中撰序论治体论古今论治者不过曰寛与严而已然寛非纵弛之谓也而世之尚寛者则流于纵弛严非惨刻之谓也而世之尚严者则流于惨刻反是则曰寛当施之所当寛之地严当施之所当严之人遂以为自古之所以得天下者曰民心也军心也士大夫之心也是寛之所当施也自古之所以为天下患者曰外戚也宦官也藩镇也权臣也是严之所当用也东周之寛能施于强暴之诸侯而不能及于匪风下泉之民秦人之严能施于闾左之戍卒而不能正鹿马奸謟之軰宣帝之严能施于赵盖韩杨而不能施于许史之徒元帝之寛能用于𢎞恭石显而不能用于堪勐望之之类是皆寛于其非所当寛而严于其非所当严也其説似矣而不知外戚宦官强臣藩镇固当律之以严而军民士大夫之心亦岂徒寛者所能系属哉盖寛者仁意浃洽之谓严者纪纲整肃之谓仁意之与纪纲二者并行而不相离则不待立寛严之的而治体固已定矣圣人之治天下固以仁意为本而其施之于政则必有纪纲法制截然而不可犯然后吾之所谓仁意者得以随事及人而无頺敝不举之处人之䝉惠于我者亦得以广博周遍而无间隔欺蔽之患此孟子言一天下之道在于不嗜杀人而至于言仁政则又曰徒善不足以为政其意正谓此也我朝治体之所以逺过汉唐者盖其仁意常浑然于纪纲整肃之中而纪纲常粲然于仁意流行之地其待外戚也未尝少恩然在内不得预政在外不得为真刺史则无吕霍上官之祸其于宦官也未尝滥杀然内侍官不过留后虽有功不除宣徽则无易牙专恣之祸易置节度于杯酒宴笑之间而籍诸道之一兵一财无不归于京师则无山东河北之忧置㕘贰以分中书之权而又置䑓谏以察政府之奸则无操懿莽温之变是其纪纲固严于其所当严之地矣然至于系属军民士大夫之心者亦未尝无纪纲以行其仁意也一赋不妄加一役不妄兴一刑不滥及一遇水旱或发仓廪或出内库而不吝固所以结民心也然窃盗者有禁告讦者有禁豪猾者有禁其治民之纪纲为何如骁勇者升其籍有功者峻其爵老弱者亦处以剰员毎遇一郊降一赦则与之金帛而不吝固所以结军心也然一汰而数万人一戮而百余卒士卒之犯将校者有禁将帅之尅士卒者有禁其御军之纪纲为何如取士至于及累举举官至于及内亲任子至于异姓拜近臣必择良日退大臣则曰均劳逸固所以结士大夫之心也然礼部有覆试斋郎有定员百官非有劳不迁赃吏虽有赦不原其所以严士大夫之纪纲又何如我祖宗岂不知军民士大夫之心乃吾国家之命脉不可一日失者而顾律之以纪纲之严何哉盖使盗贼杀伤之法不严则是仁于凶悍之徒而民之寃抑不得伸者不被其仁告讦豪横之法不严则是仁于奸宄之徒而民之资弱失职者不被其仁茶盐𣙜酤之法不严则是仁于趋利之徒而民之终岁勤动者不被其仁是虽日下减租之诏月颁䘏刑之令无益也使阶级赏罚之法不严则是仁于骄惰之卒而将校之用命有功者不被其仁拣汰蒐閲之法不严则是仁于羸弱之徒而兵之勇敢精鋭者不被其仁尅剥私役之法不严则是仁于奸贪之将而士卒之困悴无聊者不被其仁是虽日有赐月有给岁有赏无益也使学校贡举之法不严则是仁于侥冒之徒而士之有行有艺者不被其仁铨选荐举之法不严则是仁于膏粱之子弟而寒士之进身无路者不被其仁赃墨之法不严则是仁于贪污之吏而人之苦于繁刑重赋者不被其仁是虽髙爵以诱之厚禄以饵之无益也无仁意则纪纲固无所本而立无纪纲则仁意无所辅而行今世之天下所以被其仁者少而不被其仁者多仁之所及者小而仁之所不及者大正以无纪纲以达其仁意而往往归咎于仁之不足以为政祖宗立国之意有弊此正安石之徒所以得容其喙也世之论者曰我朝自建隆至于淳化至道之间则治体类于严自景德至于嘉祐治平之际则治体类于寛故熙宁专欲法太祖之严而深惩仁祖之寛岂知太祖之所谓严者纪纲整肃而仁意未尝不流行于其间仁祖之所谓寛者仁意浃洽而纪纲亦未尝有所更变特以国家承平百年之久则人情玩弛吏习因循其间纪纲固有废而不举之处譬之室焉嵗月既深旁风上雨则不能无一木之朽一墙之倾一瓦之毁为工师者不过杜其隙补其漏加葺治之功而已奈何熙宁大臣不以振起为心而以更变为心以少许之阙漏而乃併与四围堂宇而撒之不惟坏祖宗之纪纲而忠厚立国之意併失之矣章子厚则因荆公之所未为者而为之蔡京则因子厚之所未甚者而甚之民其敌也士其讐也寛恩滥及于貂珰而峻法反加于善类髙俅童贯之徒妄加节钺而元祐元符之党不使容身于天地之间是其寛失之纵弛严失之惨刻而又颠倒错谬施之于非所当施之地矣尝因是而攷我朝立国之本末盖自李文靖抑四方言利害之奏所以积而为庆厯嘉祐之缓势自范文正天章合一疏不尽行所以激而为熙宁之急政吾观范文正之于庆厯亦犹王安石之于熙宁也十事之奏实庆厯三年九月也始于明黜陟终于重命令当时之言稍稍见用明黜陟之法则以十月壬戌行择官长之法以癸未行均公田之法以十二月壬戌行贡举之法以明年三月行减繇役之法以明年五月行其余厚农桑覃恩信重命令皆悉用其説或着为令行之未及一年而陈执中之徒已不悦矣呜唿使庆厯之法尽行则熙丰元祐之法不变使仲淹之言得用则安石之口可塞今仲淹之志不尽行于庆厯安石之学乃尽用于熙丰神宗鋭然有志不遇范仲淹而遇王安石世道升降之会治体得失之㡬于是乎决矣制度论先儒尝谓汉大纲正唐万目举本朝大纲正万目亦未尽举夫纲举则目张纲目不可分而为二固也而先儒之言云尔者盖大纲者谓法之规模大意也万目者谓法之条目纎然也汉法疎而易密则规模犹宏濶于唐唐法宻而易疎则其条目特详宻于汉耳汉继秦之后官秦官也兵秦兵也制度则曰袭秦礼仪则曰袭秦其法疎矣然官职大小之相维兵制内外之相制取民不及于农取士不以科目则其意犹宻也唐人六典以建官府衞以寓兵口分世业以授田租庸调以取民其法严矣然政事出于二三士卒疲于番上鬻卖不常而启兼并之柄升降不实而启两税之法则其意何疎也我朝之法大纲之正既过于汉而万目之举反不及于唐何耶盖善革弊者非必尽变前人之法不过修举其大纲而节目随之不善革弊者必尽变古人之法往往纎悉于其小而濶畧于其大孔子论继周百世之道不过因其所可因而损其太过益其不及者耳孟子论䘮祭井田之法亦不过言其大畧而为之节文耳世儒有志于复古者必欲採摭古制补缀经典一一与之牵合不知居今之世而欲尽行古之法不惟未见其利而先有烦扰之弊又事体重大决然难行故自其小不备卒以成大不备而已英雄之君出而建置一代之规模岂如陋儒拘士细碎之所为国初继唐末五代之后此正制作之一机而我太祖剏法立制不务名而务实不变其法而变其意一转移之间事体顿异矣三省为空官而平章分为三等唐之制也而我朝因之然中书取㫖门下审覆尚书奉行而职守交通无命令壅遏之患尚书侍郎有六部侍从则自礼而户自户而吏常调则自工而刑自刑而兵则资格素严而在位无速化之念进士为一等世赏杂流各为一等秘书监官也进士则迁太常䕃补则自郎中五迁而后至一前行郎中官也进士则迁太常少卿非进士则迁司农衞尉少卿流品有别而士大夫有激昻之心则官非唐之官我朝之官矣侍衞起于后唐而我朝因之殿前司起于周而我朝因之皇城司𧺫于梁而我朝因之然禁卫之军统于武臣则不出于宦者之手诸道之兵籍于禁衞则不专于节度之权殿前为一司侍衞马步各为一司则有南北相制之意京师之兵足以制诸道合诸侯之兵足以制京师则有内外相统之意兵权制于三衞本之枢府枢府有发兵之权而无握兵之重殿省有握兵之重而无发兵之权而又汰之使极少治之使极严教之使极精则兵非五代之兵我朝之兵矣衙前以主官物里正乡书手户长以督税耆长弓手壮丁以捕盗各以乡户等差充此亦因前代差役之法也然自建隆三年诏差役有不平者许民自相纠察则无不均之患太平兴国四年分民户为九等上四等充役下五等免则无逃亡之患矣以盐铁户部度支为三司使位同三枢目为计相此亦前代理财之法也然转运财赋悉籍三司则在外无横歛内藏所储总之三司则在内无横费而干德又诏三司行移有不便漕臣得以上闻则彼此相临内外相察无隐漏侵欺之弊矣国子监唐制也然屡亲临幸自賛孔颜以文臣知州以儒臣典狱命宰相以读书而有崇儒重道之实矣贡举亦唐制也然及第人不得于知举称门生选或不公加之覆试陶谷之子李昉之子吕䝉正之子皆不得与则有选贤举能之实矣定刑部详覆法而无五代滥杀之祸禁羡余寛正税而无五代横敛之祸礼止于窦仪之所定乐止于和岘之所造而文物略偹矣此其酌古今之宜㕘人情之公通世道之变虽曰因前代之法而㸃铁为金化臭腐为新竒变枯骨为生意岂必尽复古制而后为一代之法哉然天下无百年不弊之法谋国者当因法以革弊不当因弊以立法熙丰大臣所谓不务革其弊而欲变其法者也观其熙宁初年入对一疏而变法之规模尽见于此其论本朝不任信大臣不尽行古制亲细务而循弊法用君子而㕘小人皆当时士大夫之所知而不敢言者而安石独敢言之学校也贡举也科名资歴也监司郡守也又皆庆厯大臣所尝更变而不敢举行者而安石独敢行之农之贫兵之冗宗室之费上下俱以为困而未有策以处之者安石独敢任之然其言法之弊则是而自为变法则非变常平之法而为青苖变差役之法而为僱役改发运之职而为均输改茶盐之法而为市易坏正兵而为保甲废牧监而为保马以条例司夺三司之权以新经字説变天下学校以经义诗赋变天下之贡举设官则以冗增冗立法则以竒益竒夫以国初继唐末五代之后而且不尽变其法熙宁继嘉祐治平之后乃欲尽变其法何其思虑之不详辨耶盖我艺祖之法则修举其大纲而濶略其节目者也安石之法则纎悉于节目而濶略其大纲者也至元祐时又欲尽变熙丰之法矣熙丰之法则在所当变而必欲尽变之则又过矣盖熙丰之小人不可以不去而熙丰之法则不可以尽变去熙丰之小人不可以不急变熙丰之法则不可以太急青苖均输之法可罢而僱役之所宜独不可乎保马户马可罢而保甲之法则因其已成蠲其租复其役教閲于农隙以省养兵之费独不可乎新经字説固可废而罢诗赋取经义独不可因之以崇经学乎至治之世不能无弊法至弊之法亦必有美意国初惟不尽变前代之法而惟变其意所以为一代慿借扶持之地熙丰惟欲尽变祖宗之法元祐惟欲尽变熙丰之法所以激而为绍圣以后之纷纭安石不能原祖宗立国之初意而轻于变更章子厚蔡京诸人又不能原安石立法之意而托于绍述法愈更而愈下而中兴以来学校贡举大抵皆蔡京之法而差役僱役之并行经总制钱之立额又王安石诸人之所未为也故尝谓我朝之法自建隆至治平其间虽有损益而其大意皆本于艺祖之公法变于熙宁而极于今日虽其间有更有革而其大意皆不能大异于安石之私世变之升降治道之盛衰人才之得失亦可以槩见矣国势论国之修短当观其治体治乱当观其制度强弱当观其国势殷周治安皆千嵗而汉唐享国不及三四百年者治体之有纯驳也汉四百年治多而乱少唐三百年乱多而治少者制度之有疎密也汉唐多内难而无外患本朝无内患而有外忧者国势之有强弱也盖我朝有唐虞三代之治体制度而无汉唐之国势自昔惟患人主之不讲学也而我朝列圣则无一日而不学自昔惟患人主之不好言也而我朝臣子则无一人之不可谏自汉五日一朝长乐宫祖宗以来母后皆朝夕见则有事亲之法汉朝女主临朝姻党专擅我朝髙曹向孟之贤皆为社稷计则有齐家之法母后之族不预政则有待外戚之法宫殿无华侈之饰则有尚俭之法宫中宴居冠服必以礼则有尚礼之法臣下有黜无诛则有寛仁之法此治体之所以多纯而少驳制度之所以似疎而实宻盖其根本之地有可言者而国势之所以不若汉唐者则有由矣盖我朝北不得幽冀则河北不可都西不得灵夏则闗中不可都不得已而都汴梁之地恃兵以为强通漕以为利此国势之弱一也诸镇皆束手请命归老宿衞一兵之籍一财之源一地之守皆人主自为之郡县太轻而委琐不足恃兵财尽闗于上而迟重不易举此国势之弱二也以科举程度而取士以铨选资格而任官将帅知畏法而已不敢法外以立功士大夫知守法而已不敢法外以荐士论安言计动引圣人羣疑满腹衆难塞胷此古今儒者之所同病而以文墨为法以议论为政又本朝规模所独病此国势之弱三也故其始也虽足以戢天下之异志终也不足以弭外国嫚侮之骄心譬之长江大河无鼋鼍蛟龙奋翅鼓鬛以激其冲突溃荡之势帖然安静之久人亦得狎而玩之五尺之童且操舟其上矣然太祖规模宏逺谋虑周防虽都四平无险之地而欲都西京欲都长安置内库以赎山后之地积缣帛以靖边塞之烽其志未尝㤀也虽收诸道藩镇之权而久任边将付以重柄以郭进守西山二十年而西戎不敢犯以董遵诲守北边十余年而北狄不敢侮又未尝不重藩镇也于文法之中未尝抑天下之富商大贾于格律之外有以容天下之豪杰是盖有以助我立国之势转移阖辟之机又非常法之所能拟议者自太祖以来外权愈困内法愈宻以阵法图授诸将而边庭亦如内地支郡各自达于京师而列郡无复重镇加以河东之后王师已罢故虽以曹彬名将而亦不能收一战之功自是而后偃兵息民天下稍知有太平之乐喜无事而畏生事求无过而不求有功而又文之以儒术辅之以正论人心日柔人气日惰人才日弱举为懦弛之行以相与奉繁宻之法故虽以景德亲政之后天下以为美谈而不能不纳赂以为盟虽以仁宗庆厯之治至今景仰以为甚盛而不能不屈已以讲好然景德之约盟非冦凖之志也契丹之增币非富弼之志也元昊之增嵗赐亦非韩范之本心也观冦凖数年后戎复生心之言至庆厯而始騐观弼请河北琦请都洛阳仲淹请修京城之计至靖康而皆验诸公方慨然为社稷逺虑更理弊政而不一二年间其身已不能安于朝廷之上矣呜唿使雍熙无轻动之举则中国有可畏之形而景德之师必不敢寇于河北使冦准得尽谋于景德则外国必有称藩之礼尚敢议闗南之地乎使韩富范之计得尽行于庆厯则中国必无增币之耻而宣和间必不召女真以雪愤矣至此而后知太祖之为虑其深且逺哉虽然庆厯以前此一时也熙宁以后又一时也庆厯以前在外之国势似弱而在内之国势实强熙宁以后在外之国势似强而在内之国势已弱盖安石不能改弱势而为强势乃欲因弱势而为强势观其上书于嘉祐之末谓本朝不任人而任法是矣然安石之法其果与贤人君子共事乎谓今之教士大抵诵説课试是矣其新经字説其果能出于文墨之外乎其入对于熙宁之初谓本朝徇有司之细故而安石所为愈烦碎而不足言矣谓君子小人正论邪説之杂用而安石所为则纯用小人邪説矣谓理财大抵无法而安石所理之财愈竭下以事上矣故凡青苖凡保甲凡兵财之政使本末俱弱而已方且外张国势启衅于交趾兴兵于熙河拓境于海山竭中国有用之物以事空虚无用之地夫安石初意不过欲变法耳未敢言兴利也迨青苖既行始兴利矣然种谔绥州之议安石犹未主之也韩绛庆州之役安石犹以为未习边事也迨熙宁四年以后始主王韶章子厚沈起之説矣安石变法之罪小而兴利之罪大兴利之情犹可恕而开边之罪为可诛矣何者元丰小人不过圗禄位耳及其患失则兵困于灵武绍圣小人不过反元祐耳及其得志则兵兴于隍鄯蔡京始谋亦不过钳制上下耳及其求悦则荐童贯以帅西师王黼始谋又不过倾蔡京尔及其势利相轧则必复燕蓟以邀功名是皆安石有以启之也吁靖边塞之烽图山后之郡此艺皇帝之宏规也而熙宁用之则踈取熙河横山剪西人手足此韩范之本谋也而元丰绍圣宣和用之则舛盖祖宗之国势外形虽羸弱而元气强壮于内则外邪有所不能动熙宁以后之国势枝叶虽茂盛而本根藁瘁矣谋国者当以是㕘之或曰子之三篇皆不满于熙宁毋乃已甚之论乎曰古今治乱之机皆决于君子小人之进退熙宁以前非尽无小人也然祖宗所培植之君子为甚多故维持治体遵守制度振起国势自建隆一阳之复积而至于庆厯则为三阳之泰矣熙宁以后非尽无君子也然安石所教之小人方来而未艾故治体以坏制度以变国势以衰自熙宁一隂之遇极而至于宣和则为三隂之否矣此愚因论本朝之事尤于君子小人进退之际而有感焉宋大事记讲义卷一宋大事记讲义卷二钦定四库全书宋大事记讲义卷二宋吕中撰太祖皇帝建隆干德开宝即帝位建隆元年春正月甲辰上受周禅即皇帝位先是契丹北汉连兵犯边周帝命上领诸将御之士卒服其恩威军校苖训号知天文见日下复有一日黒光相盪指谓上亲吏曰此天命也是夕次陈桥驿军士议曰主上㓜我辈死力破贼谁则知之不如先立㸃检为天子或被上以黄袍上固拒之不可乃誓诸将曰近世帝王初入京城皆纵兵大掠汝等无得复然事定当厚赏不然当族诛乃整军自仁和门入秋毫无所犯颕滨谓孟子不嗜杀人之言至是又验矣盖自后唐以来五十三年天下五易天下之厌乱极矣岂真使干戈糜烂不已而海内无一统之期哉唐明宗有天生圣人之祝而太祖实生于是年则天命所归不待指日光相盪而后知也自其掌军政之时士卒服其恩威中外同于推戴则人心所属不待次陈桥而后见也汉髙初兴亦不过是然髙祖之取天下出于沛父老之请太祖之得天下亦出于军士之拥廹不得已而为之其与唐太宗䧟父于不义以起兵者异矣抑五代之乱帝王屡易者莫非藩镇士卒也矧又有如石守信王审琦者为将岂能帖然于下哉一号令之间秋毫无犯不惟救生灵涂炭之苦亦可救叔季兵戈之祸自非聪明神武而不杀者孰能与于此处藩镇收兵权建隆元年七月以昝居润权知镇州二年从赵普之请复置县尉二年四月初置通判命文臣知州又命朝臣知县时符彦卿久镇大名专恣不法属邑颇不治故特遣强干者往隶之干德三年又置转运使八月籍诸道骁勇兵补禁衞方镇犹周之封建也知州即秦之郡县也今不因方镇立封建而乃立郡县之法何耶盖古人有处天下之定制而后能享天下之长利后世虽有封建之虚名而反受方镇之实祸以周制攷之赋输于太宰则诸侯不得有私财士贡于京师则诸侯不得有私人非牙璋则不得起兵非赐钺则不得专征名山大泽不以封其余闲田使吏治之则归地受地柄常在君有功则加地进律无功则削地罚爵则一予一夺柄亦在君岂如唐人不敢谁何而一切行姑息之政哉至于五代其弊极矣天下之所以四分五裂者方镇之専地也干戈之所以交争互战者方镇之专兵也民之所以苦于赋繁役重者方镇之专利也民之所以苦于刑苛法峻者方镇之专杀也朝廷命令不得行于天下者方镇之继袭也太祖与赵普长虑却顾知天下之弊源在乎此于是以文臣知州以朝官知县以京朝官监临财赋又置运使置通判置县尉皆所以渐收其权朝廷以一纸下郡县如身使臂如臂使指叱咤变化无有留难而天下之势一矣建隆二年闰月解慕容延钊韩令坤兵权七月解石守信王审琦等兵权上召赵普问曰吾欲息天下兵为国家长久之计其道何如普因言藩镇太重君弱臣强莫若削夺其权制其钱谷收其精兵则天下自安又言石守信王审琦非统御才宜授以它职上于是召守信等饮酒酣曰天子亦大艰难殊不若节度使之乐尔曹何不释去兵权出守大藩择便好田宅市之为子孙计我且与尔曹约为婚姻君臣之间两无猜疑不亦善乎守信等明日皆称疾请罢开宝二年十月凤翔王彦超等罢节镇上宴藩臣于后苑酒酣从容诏之曰卿等皆国宿旧久临剧镇王事鞅掌非朕所以优贤之意彦超等五人喻上意㫖请老罢节镇禁衞之兵骄方镇之权重五代以下以智力取之而不足太祖以杯酒宴笑収之而有余人徒见其收之易而不知其收之者固自有本也封建非能弱周周自弱也藩镇非能亡唐唐自亡也使平王能复父之讐则勤王之师诸侯毕会天下必无春秋矣使威烈王能正韩魏之罪则齐楚诸国拱手听命天下必无战国矣使唐非有艳妇浊乱于内则渔阳鼙鼓必不启方镇之祸于其始非有宦官根固于内则贼温锋刃必不成方镇之祸于其终太祖之所以能收其权者正孟子所谓为政不得罪于巨室裴度所谓处置得宜有以服其心不然无故而行削权之策岂不动七国之变哉平泽潞平淮南建隆元年四月李筠据泽州命石守信等讨之九月李重进据淮南命石守信等讨之上之入京也韩通率衆备御上之即位也李筠泣周祖画像以起兵重进以周祖之甥而起兵虽在周为顽民在商为忠臣然三人者皆不知天命之所归正易所谓后夫凶也上既平泽潞遂经略淮南既平淮南遂使诸将习战舰于迎銮以图江南先取泽潞所以通两淮之咽喉次取淮南所以通两淮之门户自此而平吴蜀自此而取荆广混一规模大畧亦可覩矣平荆南平湖南干德元年正月慕容延钊讨张文表师出江陵髙继冲降荆南平二月延钊至湖南获周保权湖南平善取天下者先易而后难先近而后逺先瑕而后坚故秦人欲攻诸侯范雎以为先韩魏而后齐楚唐太宗欲平藩镇张和靖以为先淮安而后魏博周世宗欲平天下王朴以为先江南而后河东太祖之规模先泽潞淮南次湖南荆襄而后及于江南广蜀之地诸国既平而后及于河东盖得后先攻取之机矣平蜀干德二年十一月命王全斌等伐蜀命王全斌将兵三万由凤州道刘光义将兵二万由归州道曹彬等副之诏诸将毋得侵暴违者以军法从事时京师大雪上念西征将帅冲犯雪霰即解裘㡌遣黄门驰驿赍赐全斌且谕㫖诸将不能徧及明年克剑门孟昶降初诸将辞行上谓曰所破郡县当倾币藏赏战士国家所取惟土疆尔李昊劝昶降昶命草表前蜀之亡也降表亦昊为之蜀人夜书其门曰世修降表李家以剑阁之险太祖取之兵不过五万自发京师至昶降不过六十日何其易耶观其遣将之时先为蜀主治第以待其至又命所破州县倾府库以赏战士国家所取惟土疆尔太祖混一之志固有以知之也初王师之下西蜀也诸将所过咸欲屠戮独曹彬禁止之上闻之喜曰吾任得其人矣赐诏褒之王仁赡自蜀返歴诋诸将独曰清㢘畏谨不负陛下惟曹彬一人尔上尝问彬以官吏能否彬惟荐沈义伦可任人言创业之初贪可使也愚可使也诈可使也茍可以办吾事而已是不知师之上六开国承家小人勿用之义也汉髙祖虽得韩彭之力然终受韩彭之祸我太祖平蜀之功赏曹彬而责全斌任义伦而责仁赡盖以曹彬用兵秋毫无犯义伦东归图书数卷而全斌仁赡之功不足以赎其贪酷之罪爱民之仁御将之术两得之矣征太原开宝二年二月命曹彬等伐北汉上亲征三月围太原初上雪夕幸普第曰一榻之外皆它人家也又曰欲收太原普曰太原当西北二边使一举而下则边患我独当之何不姑留之以俟削平诸国彼弹丸黒子之地将何所逃乎闰月大军顿甘草地㑹暑雨多腹疾诏班师太祖之未能收河东犹太宗之未能取燕蓟而太祖之不尽鋭于偏方亦犹太宗之不穷其力于北伐也时之未至圣人不能先时而强为时之既至圣人不能后时而不为此平河东必在于太平兴国之四年而太宗之规模𢎞逺迟之数年其终亦必取幽蓟也平南汉开宝三年九月命潘美伐南汉上闻刘鋹奢侈残酷曰吾当救此一方之民明年春二月刘鋹降南汉平上尝赐鋹酒不敢饮上笑曰朕推赤心置人腹中安有此事取其酒自饮之以汴梁之地视江南为近视岭南为逺何先逺而后近耶盖闻刘鋹奢侈则曰吾当救此一方之民则先取南汉所以甦民命江南亦有何罪但卧榻之侧岂容他人鼾睡则后收江南所以一天下平江南开宝七年九月命曹彬伐江南上谓彬曰南方之事一以委卿切勿暴掠生民以匣剑授彬曰副将而下不用命者斩之自王全斌平蜀多杀人上恨之彬性仁厚故专任焉八年十一月彬克江南徐铉言李煜以小事大如子事父上曰尔谓父子为两家可乎复言江南无罪辞气益厉上怒按剑曰江南亦有何罪但天下一家卧榻之侧岂容他人鼾睡乎上因谕彬以勿伤城中人若犹困鬬李煜一门切母加害彬忽诈疾诸将问疾彬曰诸公共为信誓破城日不妄杀一人则彬之病愈矣及还舟中惟图籍衣食而已自古平乱之主其视降主不啻仇讐而我太祖待之极其恩礼刘鋹巵酒饮之释疑李煜一门戒无多害故僣伪之豪悉得保全老死于牖下自古攻取之主其视生民殆草菅而我太祖待之曲加存抚江南兴师不戮一人平蜀多杀每以为恨故新集之衆不啻如赤子之仰父母仁心仁闻三代而下未之闻也命将帅建隆二年十二月以姚内斌为庆州刺史时僣伪未下而西北二边未宾先是周朝已命李汉超守闗南冯继业守灵武何继筠守棣州郭进守洛州上受禅皆因其任又益选将帅之忠勇者于是得李继勲于潞州贺惟忠于易州姚内斌于庆州延州有赵赞原州有王彦昇隰州有李谦溥瀛州有马仁瑀通逺军有董遵诲其家族在京师者抚之甚厚郡中筦𣙜之利悉予之恣其回易免所过征税许令召募骁勇以为爪牙凡军中事许从便宜由是边臣皆富于财得以募死力具间谍上尝曰朕虽减后宫之数极于俭约至边费亦无所惜自此无西北之虞得以尽力东南取荆湖川广湘楚之地得勐士守四方推赤心待人之效也继筠居北边二十年惟忠晓兵法十余年不闻有冦边内斌在庆州逾十年郭进在西山二十年御军严上遣戍卒必谕之曰汝等谨奉法我犹赦汝郭进杀汝矣人言平江南则曹彬之功平湖湘则延钊之功平西蜀则全斌之功愚以为郭进惟忠等与有力焉使守西北者无其人则东南虽可以进取岂无后顾之忧哉盖古人有封建之法所以无边塞之警太祖既削方镇之权矣然于边将任之久责之专虽无方镇之名而享方镇之利是以西北不敢犯边自太宗以后有莫大之兵而受外国无疆之侮亦以外权既轻而边将数易故也待大臣开宝元年贬雷德骧官初德骧判大理寺其官属与堂吏附㑹宰相擅增减刑名德骧愤惋面白其事併言赵普强市人第宅聚歛财贿上怒曰鼎铛犹有耳汝不闻赵普吾社稷之臣乎以判大理寺而敢以言大臣之短不惟养后日敢言之风亦可以无大臣专擅之祸汉髙帝闻萧何多买田宅之污则有械系元勲之辱此汉一代所以有诛戮大臣之祸我太祖闻赵普强市人第宅之事则有鼎铛有耳之责此本朝所以有进退大臣之礼宰相建隆元年正月以赵普为右谏议枢宻直学士建隆元年二月加范质王溥魏仁浦吴廷祚官普自司徒平章事昭文馆大学士㕘知枢密院事加侍中王溥自右仆射平章事监修国史㕘知枢密院事加司空魏仁浦自枢密使中书侍郎平章事集贤殿大学士加右仆射自唐以来三大馆职皆宰相兼之首昭文次监修次集贤国朝皆因焉周之三相待之不异此殷士肤敏祼将于京之意然太祖入京之时王溥先拜质不得已从之故名臣言行录所以纪质而黜溥也我太祖犹以为前朝宰相范质循规矩重名器持㢘节无出质之右者但欠世宗一死耳则士君子进退岂可轻哉干德二年正月范质王溥魏仁浦罢以赵普同平章事四月置㕘知政事以薛居正吕余庆为之不宣制不押班不升政事堂盖未欲与普齐也开宝七年八月诏㕘知政事吕余庆薛居正陞政事堂与宰相同议政事未㡬又诏与普更知印押班奏事以分其权天下大任非一身之所可独道故必择相以寄之亦非一相之所能独办故又择一二人以副之是以有伊尹必有仲虺有周公亦必有召公后世既无伊尹周公之才而欲专任一相所以权愈重而事愈非也国初三相并任则未立㕘政之官自赵普独相而复置以副之其后则同知印押班非惟可以分其权亦必使之共其政也然自宰相之权重为㕘政者不过签书纸尾而已惟鲁宗道与王钦若相可否唐介与王安石辨是非不负太祖置官之本意矣开宝七年八月赵普罢九月吕余庆罢以薛居正沈义伦同平章事赵普独相二十年沈毅果断以天下为己任尝欲除某人为官上不用明日又奏之上怒裂其奏普徐拾归缀以进上悟乃可其奏后果以称职闻又有立功当迁者上曰朕不与迁官奈何普曰刑赏天下之刑赏陛下安得以私喜怒专之上起普随之上入宫普立于门不去上卒从之尝设大瓦壶于阁中凡奏疏意不可者投诸壶焚之其多得谤咎由此赵中令相太祖之功在于收藩镇之权迟幽蓟之伐其再相太宗之功在于上彗星之疏谏北伐之书而金匮一书尤宗庙社稷之大计也然自唐以来宰相入见必命坐大政事则面议之其余号令除拜赏刑废置但入中书奏可降出即行之国初三相自以前朝旧臣稍存形迹每事具札子进呈至普独以天下为己任故为政专决所以启德骧父子之谤也自是以后居正义伦不过方重靖介自守之相耳开宝二年九月以曹彬为枢宻使领忠武节度初上许彬以使相及平江南还语彬曰今方隅尚有未服者汝为使相品位极矣肯复力战耶宻赐钱五十万人言汉髙祖善将将者以不吝爵赏故也然当天下未定而信越诸人爵已王矣一旦固陵之㑹不至则不免裂数千里以封之此髙帝有杀诸将之心矣国初平江南之功至大然宁赐以数十万钱而靳以使相盖品位已极则他日有功何以处之此终太祖之世而无叛将也林德颂曰曹彬之平江南吝一使相而不授非食言也虑其品位之极而不吾用也狄青之平岭南欲予以枢密而中辍非忌功也虞其名位之极无以为他日赏也中丞久任开宝四年秋七月刘温叟卒为中丞十二年上艰其代终不许解职及卒上曰必纯厚如温叟者乃可一中丞任之十二年及其且卒也则曰必纯厚如温叟乃可国初之不轻用人如此盖其始也择之精其终也任之久择之精则小人不得以滥其选任之久则君子举得以任其职赵中令之相凡二十年郭进之守西山凡二十年李汉超之守闗南凡十七年作坊至卑贱也而曹丕典之至十余年皆久任而成功也御史恤刑开宝六年五月以冯柄判御史䑓上留意听断专事钦恤御史大理官属尤加选择尝召柄谓曰朕每读汉书见张释之于定国治狱天下无寃民此所望于汝也京城左右院典司按鞫旧选牙校任之上哀矜庶狱至是改用士人以新及第人为司寇㕘军任人而不任法以处他事则可以处刑狱则不可此刑统之不可无也夫律令之明条章之具使罪应其法法应其情奸吏犹且为之轻重况无法乎本朝格式律令皆有常书张官置吏所以行其书耳然有有司所执之法有人主所操之权寛缘坐而严故入命士人以典狱责御史以无寃民此太祖用刑之权也书云五刑有服五服三就五流有宅五宅三居此皋陶所执之法宥过无大刑故无小罪疑惟轻功疑惟重此大舜所操之权也户部主财开宝二年七月以辛仲甫为三司户部判官上问普曰儒臣有武干何人普以仲甫对上因曰五代方镇残虐民受其祸朕今选儒臣才干者百余人分治大藩纵皆贪酒亦不及武臣一人也以酷吏主财则取民必峻以武夫主刑则用法必严此太祖所以命儒臣主财士人典狱也知所以培国脉而重民命欤省官试吏开宝三年七月省州县官增其俸诏曰吏员猥多难以求治俸禄鲜薄未可责㢘与其冗员而重费不若省官而益俸开宝六年四月严堂后官选六月御便殿閲试吏创业之世多责实守成之世多虚文覆试之法欲无一士之不实劝农之诏欲无一民之不实籍记人才欲无一官之不实拣汰骄脆欲无一兵之不实也以庆厯元祐之盛而杜衍之任怨吕大防之尽忠且欲汰吏而不可得况若士若民若兵若官乎是虚文之习难革故也论对章奏建隆三年二月诏百官每五日内殿转对并须指陈得失直书其事国朝之制宰辅宣召侍从论思经筵留心翰苑夜对二史直前羣臣召对百官转对监司郡守建辞三馆封章小臣特引臣民投匦太学生伏阙外臣附驿京局发马递舖盖无一日而不可对无一人而不可言也然太祖诏指陈时政直言其事不在广有牵引太宗令宰执枢宻各述送军储至灵武合发军粮多少举兵深入合用兵机何人将领何人监䕶直言其事信不必文此皆听言以实也今世不患人主之不求言也而患求之而不及用不患天下之不敢言也而患尽言而无所用岂非病于议论之繁多欤去赃吏建隆二年正月遣使度民田馆陶令坐括田不实杖流海岛建隆二年四月滴河令李瑶按田受赃杖杀后间有寘极刑者干德四年八月宴近臣紫云楼下上因论及民事谓赵普等曰愚下之民虽不分菽麦如藩侯不为抚养务行苛虐朕断不容之传曰刑不上大夫非谓有罪而不刑也为士大夫者当自爱其身不至于刑也我朝待臣下以礼而赃吏者戕民之斧斤害民之蟊贼无恻隠羞恶辞让是非之心非人也非人类则禽兽耳明主在上则诛之絶之可也熙宁大臣欲法太祖之严而独以赃吏寛之何仁于赃吏而不仁于无告之民何仁于小人而不仁于君子邪干德四年知衡州郭玘以赃罪达于上听诏袁仁凤鞫之罪不至死复遣张纯鞫之故置于法是年诸仓受纳辅臣以班簿进有工部侍郎文颕中选宰相奏颕清望官不当委以浊务遂授以工部侍郎令致仕建隆二年内酒坊火役夫突入省部盗官物太祖以酒坊使左丞规副使田处岩纵酒工为盗斩五十余人丞规处岩亦弃市林德颂曰在易之干君象也其德君德也天以刚为德君德而非刚健何以君天下哉太祖之开国也以千百年破碎不可为之天下一举而削平之强者服狠者顺俛首听命惟恐或后处藩镇以环衞而藩镇无异辞授守臣以倅贰而守臣无异意是果何道而得此哉英武自天雄断如神川班妄诉全班尽废雄武肆掠戮及百人役夫突入省部其主将亦寘极法吏黩货贿者斩官辞浊务者黜威令之不可测如此其谁敢忤人主之意颁循资格建隆二年四月罢常㕘官序迁法旧制皆以岁月序迁上曰是非循名责实之道㑹监门魏仁涤等治市征有羡并诏增秩自是不以序迁矣三年颁循资格干德三年七月陶谷上定选法诏行之自是铨选渐有伦矣又上虑铨衡止慿资歴英俊或沉下僚命取选人堪升擢者上之开宝六年十二月颁循资格命卢多逊重修自是铨选益有伦矣又籍记人才应内外官为时所推别籍之以待不次选用既罢嵗月序迁法矣而复颁循资格既命陶谷定选法矣而又命吏部取选人堪升擢者上之诚以资格固不可拘亦不可废也以资格用人者有司之法以不次用人者人主之权尝考国初有为小官而其望已足为卿相至其久也亦卒为之自铨法一严无有流品无有贤否资深者序进格到者次迁而已然王安石章子厚之徒破资格用小人又不若李公沆王公旦谨守资格之为有得也严举主法建隆三年三月严举主法去嵗太仆少卿王承哲坐举官失实贬至是命常㕘官举幕职令录近亲充听内举异时有罪连坐干德间命陶谷等各举堪充郡佐者谬举有坐内举近亲法何其寛有罪连坐法何其严寛之于始则贤者得以自进严之于后则不肖者不得以自容所举在于未用之先此真宗所以语李至曰举官先择举主也宋大事记讲义卷二宋大事记讲义卷三钦定四库全书宋大事记讲义卷三宋吕中撰太祖皇帝正心修身建隆三年正月修京城修大内上坐寝殿令洞开诸门皆端直轩豁无有蔽塞因谓左右曰此如我心少有邪曲人皆见之矣又尝语宰相曰古之为君鲜能正身自致无过之地朕尝夙夜畏惧防非窒慾庶㡬以德化人之义如唐太宗受人谏疏直诋其失曾不愧耻岂若不为之而使下无间言哉天下之事千条万绪而皆经纶于人主之一心人主之心正则天下之事无一不出于正人主之心不正则天下之事无一得由于正是以人主以眇然之身居深宫之中其心之邪正若不可窥而其着见于外者常若手指目视而不可掩也此尧舜相授所以有惟精惟一之戒以我太祖立国之初规模光大如汉髙帝谋虑深逺如汉光武而正心符印宻契三圣之传于数千载之上朱文公曰太祖不为言语文字之学而方寸之地正大光明直与尧舜之心合信哉斯言抑奢崇俭开宝四年五月废媚川都先是刘鋹于海门募能採珠者三千人号媚川都嵗溺死者甚衆至是诏罢干德四年五月收伪蜀图书法物皆不中度悉命焚毁孟昶服用奢僭至于溺器亦装以七宝上命碎之曰自奉如此欲无亡得乎开宝五年六月禁铺翠皇女尝以铺翠襦入宫上曰主家服此宫闱戚里必相傚京师翠羽价髙小民逐利伤生侵广寔㳊之由又谓之曰我以四海之富宫殿悉以金银为饰力亦可办但念为天下守财耳古称以一人治天下不以天下奉一人上躬履俭约尝服澣濯之衣乗舆服用皆尚质素寝殿设青布缘苇帘宫闱帟幙无文彩之饰尝出麻履布裳赐左右曰此我旧所服用也干德四年四月禁献羡余创业之君后世所视以为轨范也宫闱之地四方所视以为仪刑也一人之奢俭者虽微而闗于千万世者为甚大致谨于服色者虽小而闗于千万里者为甚逺可不谨哉幸太学建隆元年幸国子监二年又幸三年正月幸二月又幸增修学祠自赞孔颜干德元年四月幸七月又幸当倥偬不暇给之时而独留意于学校此正转移人心之大机也先汉以吏立国故丞相止于次律令御史止于定章程我朝以儒立国故命宰相读书用儒臣典狱以文臣知州卒成一代文明之治自是而后临幸之时有爵命之赏有金帛之赐亦增广延士之美意然太祖当尚武之世而幸学之时多后世当右文之日而幸学之时少何耶善乎吕大防之言曰天子视学常事也金爵之赉后日何可继哉正恐惜费而止耳其中当时之弊欤严贡举干德五年二月卢多逊知贡举上复诏㕘政薛居正于中书覆试初建隆间诏及第不得于知举称门生干德年令贡举不得用朝臣公荐至是又加覆试贡举条令益宻矣开宝元年陶谷子邴登第上曰谷不能训子邴安得登第遽命中书覆试因诏自今举人凡食禄之家皆令覆试开宝六年初御殿亲试举人八年二月亲试举人上曰向者登科名级多为豪家所取今朕躬亲覆试尽革畴昔之弊干德五年三月五星聚奎初窦俨与卢多逊杨徽之周显德中同为谏官俨善推步尝曰丁夘嵗五星聚奎自此天下太平国家治乱虽人事也亦天数也盖风气推移淳漓不同世治则人漓所以治极必乱世乱则人淳所以乱极生治以五代云雾昏曀之久启我宋天日开明之候天降时雨山川出云国家将兴必有休祥五星聚奎固太平之象而实启文明之兆也当是时殴苏之文未盛师鲁明复之经未出安定湖学之説未行于西北伊洛闗中之学未盛于天下而文治精华已露于立国之初矣聘隠逸开宝三年三月召处士王昭素昭素少笃学有志行上闻其名召见便殿时年已七十余上令讲干卦至九五飞龙在天则歛容曰此爻正当陛下今日之事引据援证因示讽谏上甚悦又问治世飬身之术曰治世莫若爱民养身莫若寡慾上书其语屏间留月余素求归乃命以国子博士致仕年八十九卒处士非讲官也而得以召见便殿非经筵也而得以讲易太祖之好学如此古今言易者失之拘在陛下则为飞龙在天在臣下则为利见大人善言易者莫如昭素古今言隂阳者失之泥时事未判时属阳已判时属隂善言隂阳者莫如张泳可以暗合伊洛之说矣裁任子干德元年六月定进马斋郎员兵部每嵗补斋郎十员礼部补斋郎十五员台省六品诸司五品登朝第三任方得䕃补国初任子之有限员者无诞节之恩无遗表之制无郊禋之例所补斋郎又以三嵗覆试其入仕之路至难也故任子之法在三代则为世禄在春秋则为世卿在太祖时则为特恩在为滥赏矣明赏罚干德四年责授忠武军节度使王全斌崔彦逺为留后初伪主孟昶降诸将㑹于成都全斌不能正身率下争开官府取金帛及掠人妇女遂致兵师不能戢上闻蜀兵为乱凡使臣至者各奏陈全斌不法事全斌归阙上召行营都监王仁赡面诘之仁赡歴指过失冀以自解上曰纳李仁珪女开德丰库取珠具此亦全斌等耶仁赡惶惧不能对唯言清㢘畏谨不辜陛下任使者曹彬一人耳干德五年正月以曹彬为宣徽南院使彬辞上曰卿有功无过茍有纎介之累王仁赡岂为卿隐耶劝惩国之典可无让也天下无难事亦无易事权柄下移则难于登天威令既振则易于反掌晋文公一诸侯耳春秋之世赏罚最为有章城濮之役师还济河反命献俘授馘饮至大赏祁瞒干命则诛之舟之侨先济则赏之晋之所以霸者文公能用其赏罚也至于唐之德宗则昩乎此是时藩镇跋扈贡献不至于朝廷号令不禀于天子则是有可诛之罪矣而德宗则一切不问自初即位专行姑息之政至于诸道出师或抜一县或攻一屯其为劳亦小矣然且奔走献捷张皇其功或一日再赐或一月累封凯歌未遂官品已极唐之所以弱者德宗不能用其赏罚也伟哉我太祖之兴其用兵行师伐叛弔民尤切留意于赏罚之际王全斌曹彬平蜀将帅也曹彬有功无过则擢用而不疑全斌贪恣致乱则贬降而不恤以至尅期而献戎捷则节钺以宠之白日剽掠都市则掩捕而戮之赏罚如此冝其平定天下取五强国如摧枯拉朽之易也閲武水战砲车骑射建隆二年正月幸造船务閲水战二月幸飞山营閲砲车建隆三年十一月辛酉大閲西郊甲子又閲干德元年四月凿新池习水战幸玉津园閲骑射建隆三年九月御讲武殿閲兵此与唐太宗习射显德殿之事异矣盖太宗当天下已定之后自逞技痒徒失人君之体我太祖当天下战争之始日练军实以为定天下之资尔故汰之使极少治之使极严教之使极精少则无冗兵严则无骄兵精则无弱兵此京师之兵止十万所以制诸道而有余也以汴梁之地教閲无虚日而诸僭伪之国方且以骄侈相尚以文墨相髙因别为额而隶之将下则今两浙雄节福建广节之类是也五年始排立就粮禁军之下元丰兵令悉以雄节之类升同禁军由是禁军遍天下矣干德三年九月御讲武殿閲兵以马军为骁勇步军为雄武并属侍衞司初京师之兵以殿前侍衞二司领之时殿前司领骑兵之额三十七步兵之额二十六侍衞司领骑兵之额三十五步兵之额八十三上命给诸军缗钱俾娶妻王继勲主雄武军不能戢下凡百余人掠人妻女上闻大怒命捕戮之小黄门见而不奏亦杖数十开宝四年十二月郊大赦废川班内殿直郊礼行赏上以御马直扈从特命增给川班内殿直援例击登闻鼔陈乞上怒曰朕之所与即为恩泽又安有例哉命斩其妄诉者四十余人遂废其班时内臣李承进前事后唐上问曰庄宗以英武定中原享国不久何也承进曰庄宗好畋猎事姑息威令不行赏罚无节因以兆乱上拊髀叹曰二十年夹河战争取天下不能用军法耶夫此辈纵其无厌之求以兹临御诚为儿戏朕今抚养士卒固不吝惜爵赏茍犯吾法惟有剑耳籍禁兵正军法干德三年八月籍诸道骁勇补禁衞上亲试之用普之谋也建隆中以诸郡本城兵供百役或更戍他郡三司禁旅就粮诸郡亦不得常坐食于京师自列郡各置禁军严差出占籍之令而牢城作院各置指麾由是禁旅无就粮者而厢军亦升为禁军不复戍役矣陈平甫曰按祥符天圣编𠡠诸郡自骑射至牢城凡名额二百二十三总为本城所谓禁兵者皆三司之卒分屯而更戍今之屯驻驻泊之名而钤辖都监监押官所部领者也三边之兵间因事宜升为禁军则所谓四十四处禁军如咸平中升陜西选中保捷庆厯中升河北教閲本城为禁军之类是已此为就粮自元昊叛而西北有保毅王伦叛而东南有宣毅于是列郡稍置禁军嘉祐中诏东南各置威果凡二十五指挥亦无过九大郡熙宁按厢军之籍五十万人而不足以战于是教閲之法起其后以厢军团併为额则令两浙崇节福建保节之类是也此教閲兵国家以仁得天下未始以兵为重也然定都城四平无险其势必资于兵太宗选诸道骁勇者补禁旅太宗取禁军伉健者隶亲军其强干弱枝之虑悉矣不特此也前日之乱皆不逞之人为之太祖聚以为兵畀以厚禄节以军法禄厚则知自爱法重则不敢为非雄武肆掠百卒皆诛川班妄诉全军俱废其制御何严也兵权稍重则易置杯酒之间阶级不峻则耸动一剑之戒其劝惩何明也军士衣不过膝葱韭不得入营无侈心也出戍之日多在营之日少无非念也营在城西者粮在城东营在城东者粮在城西所以劳其力也此国初之兵所以愈少而愈精欤处冗兵建隆二年五月置诸军剰员以处退兵令所在拣择升骁勇退老弱夫兵之冗不难于汰而难于处借其力于强壮之时而欲去其疾于老弱之后何以慰其心哉太祖所以能去冗兵者以有剰员以处之也韩琦所以能汰陕西兵者以陕西籍农为兵则兵尚可以为农也茍无以处之岂不速之为盗哉严阶级开宝五年十一月严阶级法诏禁军将校有带遥郡者许以客礼相见自余厢都指挥使一阶一级全归伏事之仪五闰之乱大帅宿将拥兵跋扈而天子之废置如奕碁此国擅于将也偏禆卒伍徒手奋唿而将帅之去留如传舍此将擅于兵也然国擅于将人皆知之将擅于兵则不知也节度因为士卒所立而五代人主兴废皆郡卒为之推戴一出而天下俯首听命不敢较太祖既收节度兵权于是又严阶级使士知有校校知有帅帅知有朝廷矣遣使赈贷建隆元年正月遣使诣诸州赈贷上以甲辰即位而乙夘遂遣使赈贷岂得天下之初欲以是要誉于人哉惟天惠民惟辟奉天当时之民苦于干戈苦于赋歛苦于刑役为人父母见子弟之饥寒则褰裳濡足以救之此武王下车未㡬而散财发粟之心也蠲租省刑二月寛商征自唐末藩镇擅利其后诸国分据故征筦尤繁是年诏所在母得苛留旅人非有常算之弊勿搜其箧二年二月遣使监输民租时符彦卿在天雄军取民尤悉上更赐公粟以媿之建隆三年三月定大辟详覆法初令诸州奏大辟案委刑部详覆又令诸州录事㕘军与司法掾同断狱上尝读尧典叹曰尧舜之世四凶之罪止从投窜何近代宪网之宻耶寛征税其意将以利商旅耳亦所以革方镇擅利之弊定刑辟其意将以轻刑耳亦所以革方镇专杀之弊遣使监输民租其意将以利农民耳亦所以革方镇擅赋之弊此兵权所以能收于杯酒之间欤故自商征之寛而后世不敢妄增一额自详刑之审而后世不敢妄戮一人自民租之轻而后世不敢妄加一赋以至仁之一脉而寿吾国之元气此其所以培我宋亿万载之业者盖有在也劝农桑恤刑狱建隆三年正月诏长吏劝农桑自后嵗首申劝农之诏始此开宝二年五月命诸州恤刑以暑气方盛诏诸州狱叟洒埽洗涤贫者给食而疾病者给药小罪即时决遣自后仲夏申恤刑之诏如此赈饥民视旱田建隆三年正月赈淮南饥初沈义伦使吴越还言扬泗饥民多死郡储尚多可贷之是年四月遣使按河北旱田七月复诏遣朝臣出使还日具民间利病以闻干德二年诏长吏视旱田即蠲其租勿俟报建业之世文法未详君子得以措手于法之外以任事而小人有所惧而未敢以为奸承平曰久文法益密小人求工于法之外以生奸而贤者拘于法而不获逞国初遣使吴越者得以言淮南之饥又诏朝臣出使者得以具民间之利病有旱蠲租则勿俟报君子不为䋲尺所拘束而小人之献羡余者则复禁之所以有爱民之实也自后为长吏者水旱不敢闻亦不以实闻有发廪以赈贷者则曰是沽名也或不待请而发者则曰是专权也君子安得尽心哉然小人之误国者增羡入之数收倍出之赋朝廷亦不问也岂敢于害民而不敢于爱民耶寛征税开宝三年四月除河北盐禁任商旅贸易收其征十一月减冶金旧额开宝四年四月诏除岭南苛政弛酒麴蘖禁𣙜盐许官卖以佐州县之费七月减广南州耗米右补阙梁周翰上疏请寛民力其略曰西蜀淮南荆潭桂广之地皆已为王土陛下诚能以三方所得之利减诸道租赋之入则德泽均而民力寛矣上嘉其言国初京师兵不过十万岁试进士才举数十人士习未盛官簿至寡仙源本支未甚蕃衍内外官职率未详内郡庭珰自有定员省部胥吏俱未溢额无冗兵冗官冗吏之费加以太祖崇朴以先天下身衣澣衣殿设苇帘平广南而废媚川都平西蜀而碎玉装溺器其俭如此所以不惟可减常赋以寛农民亦可除末禁以寛商贾也度民田作户籍建隆二年正月遣使度民田上曰遣使度田盖欲勤恤下民而民弊愈甚今当精择其人后坐括田失寔者多免官干德元年十月作版籍户帖户钞孟子所谓经界与后人所谓经界异孟子以井地不均谷禄不平而行经界后世以民产不均税田不登而正经界也盖民产不均则业归大家而产留下户税钱不登则官失其利而必多取于民国初经界之法未行则度田之使不可以不遣版籍户帖户钞不可以不作也然上之遣使则曰勤恤民隐岂若建武检校垦田多有烦扰者哉定役法建隆二年五月诏令佐检察差役有不平者许民自相纠察此严差役法也陈平甫曰差役古法国初循旧制衙前以主官物里正户长乡书手以课督赋税耆长弓手壮丁以逐捕盗贼承符人力手力散从官以奔走驱使在县曹司至押录在州曹司至孔目官下至杂职拣掐虞侯等人各以乡户等第定差熙宁四年始议使民出钱官为僱役谓之免役钱六年又行保甲法置保正副大小保长察盗七年输保丁充甲头催税罢募户长壮丁八年罢耆长令保正保长管干别立庸直僱承帖人隶其下元丰八年有言耆壮之役则归于催税甲头是使民出钱免役而复使执役也绍圣元年复僱役法二年以大保长催税罢差保头以旧耆长钱支保正户长钱支保长壮丁钱支承帖人靖国元年拘收大保长僱钱绍兴二年拘收耆户长僱钱十二年拘收壮丁僱钱盖自保正长承帖人僱钱并起发而充役如故民力于是困矣此其大畧也而其患皆起于以保甲代役户寛狭不均重为民病浚河渠通漕运建隆元年正月浚蔡渠二月浚五丈渠上曰河渠之役非获已烦民奉已之事朕不为也后改蔡渠为惠民河五丈渠为广济河汴与洛俱河南地也国家不都洛而都汴者以四方辐凑漕运之法逺近俱便故也东南之粟自汴河入陕西之粟自黄河入陈蔡之粟自惠民河入京师之粟自广济河入论四河之所入则东南为多此太祖所以有不出百年东南民力殚矣之忧而欲都西京都汴京建隆元年上初幸西京爱其山川形势宫阙壮丽有留居之意晋王及羣臣力争上曰迁洛阳未巳当迁长安又曰吾将西迁者无他欲据山河之胜而去冗兵耳因谓左右曰晋王之言固善不出百年天下民力殚矣国初所以不都闗中而都汴者以灵武燕冀之地未复也然洛与汴皆河南之土洛之险犹可恃而汴则无险可畏也欲为四方有事之则当都洛阳髙城深池坚甲重兵以杜诸夏不虞之伐北夷深入之谋若已都汴则不得不以守四夷为説此太祖所以有都西京之议也然都汴固不得已都西京亦不得已也使太祖收灵夏复燕蓟则必都长安矣置内库干德三年三月置封桩库国初贡赋入左藏库及取荆湖西蜀储积充羡上曰军旅饥馑当预为之不可临事而厚歛于民乃别为内库以贮嵗终用度之余皆入焉太祖之置内库即周之内库汉之少府东汉之别监有唐之大盈也然内府总于太宰属于外朝其意出于公自东汉至唐率以阉人主之始专为私用矣太祖语左右曰军旅饥馑当预为之不可临事厚歛于民我太祖之意为民虑也又尝语近臣曰朕闻八州之民久陷夷狄俟蓄满五百万缗以赎山后诸郡我太祖之意为国虑也则内帑之立公耶私耶制礼乐干德四年十二月初用雅乐上以雅乐登歌命太常寺和岘讨论请以司天台景表石尺为凖取王朴所定尺校之短于古尺四分上乃依古法别造新尺使工人校其艺果下于朴所定管一律遂别造十二律管以取声音始和畅至是用之开宝六年四月行开宝通礼初中丞刘温叟等上开宝通礼二百卷至是卢多逊上开宝通礼义纂一百卷诏付有司施行于乡贡开元礼为开宝通礼并以新书试问以汉兴至百年犹未遑礼乐之事太祖当天下未一之时首明礼乐其知所急矣然礼乐废缺已久礼犹可以书传声亡则乐亡故其传尤难于礼也以尺较律则尺有长短以黍较律则黍有大小以声与气较律则声气犹有可求和岘所定惟尺与黍而已安得不启后日纷纷之议哉限度僧开宝六年四月限度僧法诸州僧帐及百人者每嵗许度一人熙宁以前有度僧而无鬻僧熙宁以后有鬻僧而无度僧度僧则无所利而为之鬻僧则有所利而为之也国初度僧为有限而后日鬻僧无所限徒以助一时费用之急而启游民之害肆异端之祸惜哉弭天变开宝五年五月河大决濮阳未㡬又决朝城决阳武汴水亦决谷熟大霖雨出宫人六月塞决河命曹翰董其役上谓翰曰霖雨不止又闻河决朕焚香上祷于天若天灾流行愿在朕躬勿施于民河决特水塞其道耳太祖乃以为天灾而归诸已至王安石有曰河决以坏民产而天不恤任理而无情也陛下当为天之所为此教人主以不畏天也故陈莹中曰人主晏然不以为虑然后大臣得以如意而有为其诛安石之心欤女真贡马建隆二年八月女真贡马干德元年八月女真来贡蠲登州沙门岛居民租税令专治舟船渡所贡马女真去京师㡬千里而贡马中国之盛衰夷狄未尝不知之也然当阳长之时而隂穉已伏矣宣和之遣使亦自于沙门岛度海一路然建隆之贡马是夷狄求通于中国也宣和之遣使是中国求通于夷狄也安得不启中原之祸契丹和战开宝四年十一月契丹冦定州六万骑入冦上命田钦祚曰彼衆我寡但背城阵以待之虏围遂城钦祚度城中粮少整兵开南门突围一角出是夕至保塞军中不遗一矢北边传言三千打六万捷至上喜谓左右曰虏数犯边我以二十匹绢易一胡人首其精兵不过十万人止费我二百万匹绢则虏尽矣自是益修边开宝八年三月契丹来聘七月初通使契丹和非中国得已之事也然和出于彼则和可坚和出于我则和易败太祖当南征北伐之始而契丹复与太原相援以汉髙帝处此必有平城之忧唐太祖处此必有借助之举惟太祖专任边将来则拒之去则御之且未尝遣一骑以出境亦未尝命一使以通和必待其边臣贻书而后命边臣以答之必待其来聘有礼而后遣通和之使以报之其殆中国之体矣景德之和所以久而宣和之和所以败者以景德之和在彼而宣和之和在我也平盗贼开宝五年八月广南獠贼反遣内臣李神祐督战平之岭南初下所在盗起负海为乱尹崇琦击之上遣神祐督战未㡬尽平其党内臣督战始此宦官督战此唐末五代之弊政而太祖未暇革也然但使之督战未使之将兵也淳化五年西蜀盗起命王继恩平贼则使之将兵矣然虽有功而不得为宣徽使也至李宪童贯则预政矣呜唿一星之火至于燎原一窦之水至于滔天可不谨哉可不戒哉传位建隆二年六月皇太后杜氏崩后疾革令上传位晋王曰若周有长君汝安得至此因命赵普于榻前为誓书藏之金匮以皇太后而知社稷之至计盖有圣母必有圣子也髙曹向孟之贤始此宋大事记讲义卷三宋大事记讲义卷四钦定四库全书宋大事记讲义卷四宋吕中撰太宗皇帝太平兴国雍熙端拱淳化至道即帝位开寳九年十月即皇帝位以薛居正沈义伦为左右仆射卢多逊中书侍郎并平章事李汉超郭进加观察使转运使开寳九年十一月令转运以三科察举分上中下三科岁终以闻转运置于干德本以总利权耳而兼纠察官吏自此始厥后有判官有副使又有提㸃刑狱皆所以纠察官吏此汉部刺史职也汉部刺史十三州以六条问事其五条皆及二千石考其秩则六百石耳秩卑则其人自奋权重则其志得行至于绥和更之为牧秩二千石其法隳矣本朝之监司以台省寺监为之虽宰臣侍从为帅亦许弹劾此我宋三百余年无藩镇之患者盖以此也信矣监司之职其一道守令之观望欤故监司志于举廉则买犊还珠郡有贤太守矣循雉鸣琴邑有贤令尹矣监司志于律贪则望风解印自甘遁迹者矣故人私恩难庇二天者矣此我太宗特重转运以察官吏者所以不轻于用人也三司使开寳九年十二月置三司副使三司置副使始此太平兴国八年三月分三司各置使上曰三司奏事纷纭异同迭执己见朕每以理开谕端拱初欲置判官十二员罗处约言三司非古制唐自兵寇相仍以赋调筦𣙜之所出故自尚书省分三司以董之今则仓部金部安能知帑藏之虚盈司田司川孰能知河渠之逺近有名无实积习成常今宜复旧制若三司之中更置僚属则愈失本原矣淳化二年七月令三司均节财用上谓李惟清曰夫货财所以济用度取之不以其道违惠养斯民之意岂能召和气乎其务裁节毋致厚敛淳化四年五月併三司置一司命魏羽领之诏罢盐铁度支户部等使三司但置使一员判官六员推官三员淳化四年十月三司置二使分领左右计闰月又置三司总计使命陈恕领之总计使判左右计事左右计使分判十道每事三使通议之恕以为官司各建政令互出非便上不听踰年仍复旧制初梁蒋知吉州上赏其强干记其名于御屏至是用其为右计判官淳化五年十二月三司复各置使命陈恕等领之上尝题于柱曰真盐铁陈恕出入三司首尾十八年言称职者以恕为首至道元年十月併三司勾院为一上尝召三司孔目官李溥等二十七人问以钱谷之务溥等条上利害七十一事中书参校其四十四事可行遂着于籍国朝以宰相掌民枢密掌兵三司掌财目为计相其权至重正使位亚执政恩数与㕘枢同副使位亚待制廪禄与卿监同自唐及五代胄按𨽻之夏官磨勘衙司𨽻之秋官修造河梁𨽻之冬官而地官不得与焉国朝悉属之三司职任既专利权不分矣然我太祖之时既分三司各置使矣又併三司为一使又置三司总计使以陈恕为之分则出纳移用政令互出动相违戾合则钱粮繁剧非一人所能总然使三司得如陈晋公之通晓则合而为一可也否则不如分之可以互相稽考也抑财利之职必专其权乆其任而后可司马温公尝论先朝陈恕在三司十余年至今称能治赋者以恕为首岂恕之才独异于人哉盖得乆于其职故也宰相太平兴国七年贬卢多逊以赵普为司徒复入相十一月郊天地于员丘大赦有上书引诸葛不赦事上竟从普言自后郊赦不书七年贬卢多逊崖州自赵普复相多逊益不自安㑹普得多逊与廷美交通事上怒以问伦遂罢伦多逊相则赵普出赵普入则多逊贬大臣相倾之风已芽蘖于此然卢邪而赵正当时邪犹未足以胜正耳太平兴国八年十月赵普罢置都进奏院十二月以宋琪李昉同平章事上谓曰世之治乱在赏罚当否当其功罪无不治或以为喜怒之具即无不乱观田钖上疏尝言宰相若贤当信而用之宰相非贤当择而任之何以置之为具臣而疑之若衆人也此虽当时忧治世危明主之言亦万世任相之法也西汉之初相权重则一君之身任相者不过一二人武帝以后相权轻则四十余年之间易相凡十有三矣端拱元年二月李昉罢以赵普为太保兼侍中吕䝉正平章事普旧德元老䝉正晩出骤进与普同位普甚推许之普又尝称吕端奏事得嘉赏未尝喜遇挫折未尝惧真台辅之器也赵普之再入相也与干德之初入相不同盖太祖时规模广大故普慨然以天下自任而敢于事太宗规模繁密故普不免逺嫌疑存形迹而救过之不暇然以年老重望而推䝉正之晩辈吕端之台辅器人之有技若已有之此所以能保我子孙黎民欤淳化二年正月赵普罢淳化二年九月吕䝉正罢以李昉张齐贤同平章事淳化三年七月赵普薨普以吏道闻寡学术太祖劝以读书每朝有大议则阖户自启一箧书阅之乃论语二十篇耳未尝为子弟求恩泽赵中令欲决大事则读论语至终日李文靖亦曰为宰相如节用爱人使民以时两句可终日行之圣人之言其有益于人也如此一论语也张禹以之而误成帝何晏以之而祸西晋书惟在人善用耳淳化四年六月张齐贤罢制词云力不逮心名浮于实四年十月李昉罢以吕䝉正为平章事上尝曰昉本以文章进及用作相知才微任重但忧愧而已淳化五年十一月令宰相以下荐士上尝谕中书可使朔方者䝉正以名闻上不许他日又问凡三问不易上怒掷其奏既而卒用其人果大称㫖古之君子有志天下者莫不以致天下之贤为急故必旁咨博採取之于无事之时而剸烦治剧用之于有事之日吕文穆之荐人可使朔方所以三问而三不易者盖其夹袋有册子每四方人谒见必问其有何人才随即疏之故朝廷求贤取之囊中而已此谓举尔所知尔所不知人其舍诸之意至道元年四月吕䝉正罢以吕端平章事时寇凖㕘政端初与凖同列及先居相位虑凖不平乃谓宰执分每日押班知印国初置参政所以贰宰相也然其初不使之押班知印者所以正中书之权其后复令同知印押班者所以防中书之专然为宰相者必如吕端之待寇凖为参政者必如王文正之在政府每事同列必至第咨禀而后行则有同舟共济之义推车叶力之风若荆公为㕘政则置中书条例以夺宰相之权为宰相则置中书检正以夺参政之职何往而不为私哉至道二年七月寇凖罢闰月诏宰相独押班知印台谏太平兴国六年解田钖言职时卢多逊专政羣臣章表不先禀多逊则有司不敢通谏官上表章必令合门吏依式书状云不敢妄陈利便希望恩荣钖贻书多逊请免书状逊不悦出之国朝敢言之风自田钖始大臣遏絶人言自多逊始不敢妄陈利便希望恩荣之语自后安石蔡确章子厚之徒皆祖卢多逊之遗经筵台谏太平兴国八年十一月置侍读官上听政之暇日閲经史患顾问阙人是岁始用着作佐郎吕文仲为侍读端拱元年二月置司谏正言改左右补阙拾遗为之上以时多循黙失建官本意故更以新名欲使举职也人谓经筵有定员则人主讲学之时疏矣司谏有常职则人主求言之意狭矣岂知祖宗之世盖无一时而不可学无一人而不可谏也当时田钖且曰给事中不敢封驳遗补不贡直言起居郎舍人不得升陛记言动御史不弹奏集贤院虽有书籍而无职名秘书省虽有职官而无图籍朝廷辟西苑广御池而尚书无㕔事郎官无本局九寺三监狭室萧然礼部试士或就武成王庙此当时官职之可正者尚多而太宗独先置经筵台谏之官其知本矣经筵史馆讲学正心太平兴国三年二月置崇文院更置三院赐名崇文院尽迁旧馆之书以实之南廊为集贤书东廊为贻文书西廊四库分经史子集为吏馆书六库书籍正副凡八百卷淳化二年李至为秘书监进新校御书百八十卷端拱元年八月幸国子监命博士李觉讲泰卦上从容谓之曰人君勿使嗜好见于外则奸邪无自入焉朕但喜读书多见古今成败善者从之不善者改之如斯而已淳化三年幸秘阁命将臣观书淳化五年幸国子监命孙奭讲説命三篇意欲切砺辅臣因叹曰天以良弼赉商朕独不得耶太平兴国八年置侍读官上谓近臣曰朕每读老子至佳兵不祥之器圣人不得已而用之未尝不三复以为规戒尝禁中读书自已至申淳化二年上曰国家若无内患必有外忧无外忧必有内患外忧不过边事此可预为之防惟奸邪无状深可惧焉帝王当合用心如此观我太宗之学不当观于幸国子监幸秘阁之时当观于在禁中读书之时盖人主亲儒臣之时少亲宦官女子之时多一齐衆楚一暴十寒则学之功辍矣此太宗于禁中读书自己至申所以可为后嗣法欤翰苑淳化二年以毕士安为翰林学士时范杲献玉堂记请修其职上恶其躁竞出之执政荐张洎上谓洎德行不及士安上飞白书玉堂之署四字赐苏易简曰此永为翰林美事上重内外制之任曰词臣之选古今所重人言朝廷命一制诰六姻相贺以为一佛出世郭贽乏时望虽命掌制诰终不入翰林淳化二年以和㠓知制诰其后欲召㠓为翰林学士而谓左右曰㠓眸子眊然胸中必不正不可以居近侍也四年五月以张洎钱若水为翰林学士上谓侍臣曰学士之职亲切贵重非他官可比朕尝恨不得为之尝命若水撰赐赵保忠诰有不斩继迁存狡兎之三穴潜疑光嗣持首鼠之两端之语上大喜及继迁纳欵又命草赐继迁诏曰既除手足之亲已失辅车之势上批其后云依此诏本极好若水家因寳藏之翰苑之臣一文章之士为之足矣然范杲以躁竞不与张洎以乏德行不与郭贽以乏时望不与盖翰苑乃储才之地岂可轻授哉异时杨亿不草册后之制刘均不草相谓之制则我朝涵养培植之功亦多矣给事淳化四年八月命官专掌通进银台二司寻以给事中封驳𨽻之命向敏中张咏知二司公事时部署张永德笞小校至死按其罪咏封还诏曰不可以小校辱主帅自张咏封还诏书而后之为给事中者始敢于封驳自田钖奏事鲠直而后之任言责者始敢于尽言讲官振职自孙奭始三司振职自陈恕始人才虽盛于景德庆厯之时而实胚胎于今日耳时政记起居注太平兴国六年八月令中书枢密院録主语李昉请先奏御览端拱二年令枢密院録主语时政记奏御始此淳化五年四月置起居注院编修左右史之职为起居注梁周翰请以所撰先进御后降付史馆起居注奏御始此修时政记则可李昉欲以奏御则不可修起居注则可梁周翰欲以进御则不可考课淳化二年命近臣兼差院及流内铨淳化三年冬置磨勘院淳化四年春改磨勘院为审官考课院京朝官属审官幙职州县官属考课唐虞考课之法先自九官十二牧成周㑹计之法上自公卿下至比闾小吏是无大小内外之官皆用考课法也我朝上自京朝官下至幙职官皆有考课法今世之法详于外而不详于内行于小吏而不行于达官徒为文具亦不过财赋之辨与否耳何尝课守令以惠养课监司以刺举哉任子至道二年定任子世官制先是五品以上子孙每覃庆皆授摄官未几即补正员上以其太滥诏同学究出身用人以世唐虞三代法也非以豪异俊秀之才俱出于公卿大夫之族盖以仁义道德之教素行于圣贤明哲之家自汉以下公卿之家法既不如古而朝廷课教国子之意一切废弃此任子之法所以弊而我太祖太宗与范冨诸人所以裁抑而不恤也官吏太平兴国三年六月严贜吏法去歳永丰仓吏八人坐受贿为奸伏诛是歳中书令史李如古坐受赇出人罪杖杀至是又诏贜吏配者遇赦勿叙用端拱初少府监言配役人郭冕等皆任京朝官㑹赦当叙用上曰贜吏不可复齿仕籍止令释之淳化元年蓬州司法郑侣坐受赇故入伏诛淳化二年知晋州祖吉坐贜杖杀国初贜吏有置极刑者今以贜败者惟罢而已国初贜吏有不复齿仕籍者今则有赦原之而已民之疮疾未瘳而吏之罪恶已涤吏何惮而不贪耶太子侍讲太平兴国五年九月置皇子侍讲太平兴国八年置谘讲翊善侍讲官于诸王及王子府以王遹姚坦邢昺等十人为之益王尝作假山既成召僚共观坦曰但见血山王惊问曰坦见州县督税捕人父子兄弟送县鞭笞血流满身皆民租所出非血山而何时上亦为假山未成闻其言命毁之端拱元年皇子元禧封许王上手诏戒帝子亲王先须克己厉精听言纳谏每着一衣则悯蚕妇每餐一食则念耕夫至于听纳之间勿先恣其喜怒侍读官犹朝廷之侍读也侍讲官犹朝廷之侍讲也谘讲翊善犹朝廷之待制候对官也然必以姚坦邢昺为之亦可谓得教导之人矣盖有其官而非其人则师傅具员承弼具数左右前后皆非正人王谁与为善哉今血山之喻不唯使益王惊问虽天子亦为之辍役则国朝侍读之职不虚设矣立太子淳化五年以襄王元侃为开封尹封夀王用冦凖之言也凖自青州召还入见上曰朕诸子孰可付神器者凖曰陛下诚为天下择君谋及妇人中宫不可也惟陛下择所以副天下望者上俛首乆之屏左右曰夀王可乎对曰知子莫如父圣意既以为可愿决定至道元年立夀王元侃为皇太子杨徽之毕士安兼左右庶子乔惟岳杨砺兼左右谕德夏侯峤兼中舍李至李沆兼賔客见太子如师傅之仪东汉李唐所以有女主宦官外戚之祸者以立天子之权尽出其手虽李固杜乔裴度郑覃之徒不能正之也凖之一言真万世法不徒见于景德澶渊之一役也祥瑞端拱元年正月亲耕耤田上作书赐近臣曰国之上瑞惟丰年耳累歳登稔人无疾疫朕求治虽切而德化未洽天贶至是能无惧乎雍熙元年十月岚州献一角兽徐鈜等以为祥上曰珍禽竒兽奚益于事方内人宁风俗淳厚此乃为上瑞耳十一月丁夘郊奉宣祖配改元上尝语宰相曰今歳大稔民无疾疫当与卿力行好事以荅天意耳黄鲁直瑞芝亭记云使民田畆有禾黍则不必芝草生户庭使民伏腊有鸡豚则不必麟鳯在郊薮黠吏不舞文则不必虎渡河里胥不追挠则不必蝗出境灾异淳化二年二月诏以旱蝗欲自焚明日雨端拱二年夏旱録系囚遣使分路决狱是夕雨端拱二年七月彗出东井凡三十日赵普奏言司天妄以为妖星合灭契丹俱是謟谀所宜审听以妖星合灭契丹此司天之谀也普力言之得大臣格君之道矣王安石最不信洪范灾异之説乃推彗星于交趾贤如赵普诈如安石其议论邪正何啻天渊之逺哉宋大事记讲义卷四宋大事记讲义卷五钦定四库全书宋大事记讲义卷五宋吕中撰太宗皇帝宋大事记讲义卷六钦定四库全书宋大事记讲义卷六宋吕中撰真宗皇帝咸平景德大中祥符天禧干兴圣学经筵咸平元年正月召学官崔颐正侍讲上召至后苑讲尚书大禹谟赐五品服自是日赴御书院侍讲上每旦御前殿辰后御后殿视事或閲军士日中而罢夜则召儒臣询得失或至夜分咸平元年七月幸国子监召学官崔偓佺讲大禹谟置翰林侍读侍讲学士以兵部侍郎杨徽之户部侍郎夏侯峤工部侍郎吕文仲为侍读国子监祭酒邢昺为侍讲设直庐于秘阁侍读侍讲更直日给尚食珍膳夜则迭宿多召对询访或至中夕焉天禧元年正月召冯元侍讲自是听政之暇率以为常祥符八年二月召崇文馆检讨冯元讲易泰卦因言君道至尊臣道至卑必以诚相感乃能辅相财成上説赐五品服三代而上传家之法备而传心之法为尤详故不惟人主之成德也易而子孙之成德也亦易三代而下传家之法既略而传心之法不复续故不惟人主之成德也难而子孙之成德也亦难惟本朝以家学为家法故子孙之守家法自家学始此范祖禹帝学一书极言我朝承平百三十年异于汉髙由祖宗无不好学也然人君之学尤在于所共学之人故在太祖时则有若王昭素太宗时则有若孙奭邢昺在真宗时则有若崔颐正冯元之徒皆极一时之选也圣翰祥符三年三月上出御制示辅臣谓王旦等曰自北鄙修好边事不耸而朕居安虑危罔敢暇逸尝着文自警置之左右乃出贵廪食吟轸田夫吟念农歌自戒箴以示旦等先是王嗣宗言翰林杨亿知制诏钱惟演倡和宣曲词涉浮靡上曰词臣学者宗师也安可不戒其跌荡乃下诏风励大风之歌其髙帝覇心之所存乎秋风之歌其汉武悔心之所存乎盖帝王之文不当以文论当以心论以我真宗之本心可知矣此书不载庆云之歌而载明良之歌也至于下诏戒词臣浮靡是又以人文化成天下者也变天下之文自朝廷始变朝廷之文自人主之文始人知西崑之体变于欧阳倡古文之时而不知已源流于此时矣正纪纲杜女谒抑宦官裁外戚咸平元年十二月严牧守选秦国长公主尝为其子壻求正除近京刺史上曰牧守亲民之官系朝廷公议不许咸平六年十二月夀春县主言夫兄绍卿掌刍积被刼望释其罪上曰损坏官物自有常刑不可免也驸马石保吉尝诉仆夫妇盗上曰所司自有常典岂可为卿故法外加刑鲁国长公主以赵自化药饵有功请除尚食使兼医官院事又因雍王求刺郡上曰末技之流不可任郡命枢密院戒之祥符六年正月禁出使内臣干预公事旧制凡内臣出使敢妄奏他事伏军令祥符八年七月郭崇仁虽外戚朝廷未尝过推恩泽自是十年不迁朝廷有朝廷之纪纲宫闱有宫闱之纪纲欲正朝廷自宫闱始自古天下未尝无宦官也外戚也女子也然以太祖太宗之世亦未尝无乞恩泽者自景德以后始有求刺史求郡守者矣然抑于天子不待抑于大臣抑于内朝不待抑于外朝此真宗所以正纪纲也自仁宗以人主之威福寄诸朝廷之纪纲寄诸中外之公议于是人主常施恩而大臣常任怨此又仁祖所以正纪纲也至于熙丰崇观之大臣能借冢宰总六卿之説以为专权之地不能明冢宰总六卿之説以为正宫闱之本故有因外戚宦官而图权宠者此三百年治乱之根也崇节俭禁奢侈咸平二年五月禁泥金铺翠之饰张齐贤请先责大臣之家祥符元年二月禁销金涂金进御服物勿以为饰后宫杜氏尝服之上怒令出家于是天下无敢犯者咸平二年三月却贡献咸平之禁齐贤请自大臣始祥符之禁真宗先自宫闱始上下各任其责如此当咸平之申明法禁所以励风俗祥符之后奸臣方以富侈媚其君而上乃明金翠之禁则知封禅之侈天书之诈皆非真宗之本心也求直言至道三年五月求直言直集贤院田钖上疏略曰去年永兴等六州同日地震此下动之象也灵州馈运粮草陜西二十五州不胜困敝臣以为地震方位既在关辅岂无在下者輙动乎万一关辅有变则臣虑西川复保剑关之危南方复恃长江之阻上出其疏令详酌行之监察御史王济上疏略曰守小谨者似德懐怯懦者似恕容奸恶者似仁藴佞䛕者似恭恣倾险者似智好诋訿者似直植朋党者似义肆苛刻者似忠又曰官多则事烦吏多则民残欲事不烦莫若省官欲民皆安莫若省吏员外郎刁术上疏略曰私赏无及于小人私罚母施于君子母以春秋鼎盛而耽于逸乐母以血气方刚而惑于声色以王禹偁知制诏初知扬州应诏上书言五事一曰谨边防通盟好二曰减冗兵併冗吏三曰艰难选举四曰沙太僧尼五曰亲大臣逺小人咸平元年四月旱求直言二年闰月旱求直言朱台符上疏略曰陛下践祚以来二年之内彗星一见时雨再愆彗星见者兵之象也时雨愆者泽未流也今北鄙未賔西羌作梗荆蛮有猖狂之冦江浙多饥馑之民宜设备以御之又言农者国之本也其利在粟多兵者国之命也其功在战胜方今患在农少而粟不多兵多而战未胜农少则田或未垦兵多则财用常不足民利尽于国国利尽于军所以民困而国贫也又言不任人无以安边无以省兵不省兵无以惜费不惜费无以寛民不寛民无以致治舍此数事虽有智者不能为计矣咸平三年十一月复转对景德三年四月复转对咸平四年正月命官详中外封事诏合门封事画时进入防稽缓也选从官知登闻院虑壅蔽也以真宗继太祖太宗之后兵未至多吏未至冗僧牒未鬻而缁黄亦未炽也而王禹偁言之贻谋之初冗官之员未多小人之迹未萌而王济言之当时私赏未至于及小人私罚未至于施君子声色逰逸六事何有也而刁术言之岂忧治危明职当然耶贞观十年以前諌者何多贞观十年以后谏者何少方谏者之多虽裴矩之佞变而为忠及谏者之少虽房元龄谏用兵之役亦仅发于垂死之言景德祥符以后王钦若唱神道设教之説丁谓唱大计有余之议而天书降矣当时岂复有禹偁田钖之言哉弭天变却祥瑞咸平二年三月絶贡献禁献珍禽竒兽及诸祥瑞上曰稼穑虽稔且得贤臣乃谓瑞也咸平元年二月彗出营室北上问宰相曰何祥也吕端言变在齐鲁之分上曰朕以天下为忧何止一方耶以丰稔得贤为瑞此得太宗不喜芝草之心也因彗变而却分野之説此即赵普上疏之意也然自景德以前一瑞不敢贺一灾不敢忽我真宗之本心景德以来奸臣初意不过欲排冦公耳于是请行封禅以夸示夷狄虽天书之诈而士大夫无敢言其非者矣虽昇州之火而士大夫争奏符瑞者矣此李文靖日取水旱告其君刘元城所以称其为真宰相王文正所以称其为真圣人欤祥符九年七月蝗执政有袖死蝗以进者请示于朝率百官贺王旦固称不可于是二府方奏事飞蝗蔽天上曰使百官方贺而蝗若此岂不为天下咲耶灾异非所以爱君也而董仲舒以为天心之仁爱盖君之所以自爱实灾异警之之力也当羣臣争献符瑞之时而徐兖之水江淮之旱内城之火京师之蝗叠见层出非人臣不知爱君而天爱君乎天书降祥符元年正月天书降大赦改元王旦等凡五表请封禅上以问三司使丁谓曰大计有余议乃决待制孙奭曰天何言哉岂有书也四月朔天书降于大内作玉清昭应宫以奉天书八月天书降于泰山醴泉亭十月上如泰山行封禅礼先是御史赵湘请封禅王钦若既以城下之盟毁寇凖因请封禅又言封禅当得天书又言天瑞前代盖有以人力为之陛下谓河图洛书果有此耶圣人以神道设教耳上曰王旦得毋不可钦若遂以上意喻旦勉从之遂召王旦于内赐以尊酒归视乃珠子也旦自是不复持异祥符二年四月昇州火自封禅之后士大夫争奏符瑞献贺颂崔立独言水发徐兖旱连江淮无为烈风金陵大火是天所以戒骄矜也而中外多上云雾草木之瑞此犹足以为治道言哉立前后上四十余事是月置修玉清昭应宫使以丁谓主之羣臣多言不可谓对上言未有皇嗣故建宫于干地以祈福王旦等遂不敢言知制诰王曽以工役烦费劳民极陈事之不便者有五乞减用度以寛民力四年正月上如河中府上将西祀会歳旱龙图待制孙奭上疏陈不可者十谓陛下才毕东封更欲西幸土木之工累年未息水旱作沴饥馑居多乃欲劳民事神神其享之乎又上疏曰今之奸臣以先帝尝停封禅故赞陛下以继承先志先帝欲北平幽朔西取继迁则未尝献一谋画一策而乃卑辞厚弊求和于契丹蹙国糜爵姑息于保吉谓主辱臣死为空言以诬下罔上为己任是使陛下以祖宗艰难之业为奸臣侥倖之资此臣所以长叹痛哭也时羣臣数奏符瑞奭复上疏言方今野鸡山鹿并形奏简秋旱冬雷卒皆称贺将以欺上天则上天不可欺将以愚下民则下民不可愚将以惑后世则后世不可惑又言先王五载巡狩观民设教何须紫气黄云始能封岳嘉禾异草然后省方哉奭言切直至有国将兴听于民将亡听于神等语上亦不罪也二月祀后土地祗于汾隂五年十月圣祖降十一月置玉清昭应宫使十二月置景福殿使作景宫奉圣祖七年正月上如亳州谒太清宫孙奭上言陛下封禅泰山祀汾隂又将祠太清宫外议以为陛下事事效明皇极言明皇祸败之迹五月刻天书天禧三年三月天书降干佑山中夏四月迎入内寇凖镇永兴军朱能为都巡检使能好造符命托神灵而外附凖至是奏天书降盖能使之也孙奭时知河阳上言朱能奸险小人天下皆知能所为陛下一人不知耳乞斩能以谢天下至是李文靖之言騐矣封禅之议决于丁谓大计有余之一言天书之降成于钦若神道设教之一语虽以王文正之硕德重望不敢有异议其后冦凖之入居相府亦以朱能之天书而入当时极言其非者惟孙奭一人而已天何言哉此真足以破人主之惑郊天费咸平五年十一月郊有司言经费繁重请行谒庙之礼上谓所省几何非寅恭事天之道诏非禋祀所须并可减省于是省应奉杂物十万有竒此景德以前未行封禅之礼故朝论如此理财计㑹计録咸平元年四月蠲逋负上前后所蠲三司逋负不一又谓辅臣曰宜悉取民弊着为条目大事随宜减省小者即为除免咸平五年二月禁有司以羡余为课咸平六年六月併三司置一使三司使不相总统各求充济以从办为务至于出纳移用均㑹有无则动相违戾交摭利病至是併为一使上尝命三司具中外钱谷大数盐铁使陈恕乆而不进上尝使辅臣诘之恕曰天子富于春秋若知府库充羡恐生侈心上闻而善之祥符林特上㑹计録景德二年禁増酒𣙜四年八月丁谓上景德会计録乞以咸平六年户口赋入为额天禧二年以李士衡为三司使上作寛财利论赐之皇祐之録不上于田况则所出多于所入其谁知之元祐之録不作于蘓辙则一嵗之入不足计一岁之出其谁知之真宗欲知中外钱谷之数而陈恕诺而不进何耶盖时方多事公私殚竭使人君知此则必知节浮费崇俭德一役不妄兴一赏不妄増至于时方承平府库充溢则易以动人君之侈心故丁谓上景德会计録而封禅定林特上祥符会计録而天书成矣至此而后知陈晋公之逺虑也盖尝考我朝之用度所入莫多于天禧祥符之时所出亦莫多于天禧祥符之时且以至道末年计之至道中𣙜酒税岁钱一百二十万贯至天禧増至七百七十九万余贯而铁钱不与焉其他关市津渡等税率増倍之至道课盐钱七十二万余贯天禧末至一百六十三万余贯至道中嵗铸钱八十万贯景德末至一百八十三万贯则财之所入多于国初矣然国初三岁一郊费五百余万贯景德郊祀费七百余万贯祀汾隂上寳册不预焉至道末所出皆不过二千余万贯至天禧末天下总收二千六百余万贯总费钱二千七百一十余万贯谷帛不与焉至此益信陈晋公之为君子而丁谓林特之真小人矣宰相执政咸平元年吕端罢以张齐贤李沆同平章事三年十一月张齐贤罢齐贤与李沆同相情好不叶自负有致君之术每敷奏多不真至朝㑹被酒失仪罢相一相独任则有专权之私二相并命则有立党之患然以赵中令权专任重而能与新进之吕䝉正共事以毕士安德尊望隆而能与使气之寇凖共政不惟无分朋植党之风抑且尽同寅和衷之义而齐贤反与李沆不叶与寇凖相倾何耶君子可以知相业之优劣矣四年以吕䝉正向敏中同平章事国初至是三入相者惟赵普及䝉正焉皆未尝为子弟求恩泽十月向敏中罢张齐贤贬齐贤不事仪矩颇好治生再入相数起大狱与冦凖相倾世以此少之十二月以吕䝉正李沆兼门下侍郎旧制三司三公左右仆射平章事宜兼两省侍郎先是翰林学士宋白梁周翰草二相加恩制书遗忘旧制至是始改正之咸平六年九月吕䝉正罢䝉正风眩疾上命驾临问力求罢不许表七上乃得请景德元年七月李沆罢上之初即位也日取水旱盗贼奏之王旦以为细事沆曰人君当使知人间疾苦不然血气方刚不留意声色犬马则土木甲兵祷祀之事作矣此参政他日之忧也上尝问治道所先沆曰不用浮躁新进如梅询曽致尧李夷庚等是矣由是终上之世至仁宗初年多得重厚之士沆自言居位诚无补万分一惟四方言利害未尝一施行聊以此报耳石保吉求为使相上以问沆沆曰保吉因縁戚里无攻战之劳台席之拜恐腾物议沆卒数日乃拜焉冦凖屡言丁谓之才沆乆未用凖以问沆沆曰如斯人才则才矣可使之在人上乎凖曰如谓者相公终能抑之使之在人下乎沆笑曰他日当思吾言沆尝读论语国初立相谋主断国多重厚质实之士而养成重厚质实者之风实沆之力也观其日以水旱盗贼入奏所以格君心至祥符行封禅之时而始騐其不用曽致尧梅询轻薄之流所以养成人才至仁宗多得重厚之士而始騐其抑丁谓之才所以絶小人至冦凖得贬之时而始騐其四方言利害者未尝一施行所以维持治体至荆公轻变之时而始騐此国初相业所以为第一流也然朱文公尝谓本朝弊事皆自李沆抑四方言利害者积得来则其遵守太过亦不能无所偏也邵氏闻见録曰赵普为相于听座屏后置二瓮有人投利害文字皆置其中满则焚于通衢李沆为相凡建议务更张者一切不用每日用此执国呜唿贤相思虑逺矣若王荆公之为相置条例司论天下利害尽变祖宗法益信赵中令李文靖得相之体也景德元年六月以毕士安冦凖为平章事上欲用凖乃先置宿德以镇之尝谓士安曰凖好刚使气奈何士安曰今北戎尚跳梁若凖正宜用之景德三年二月冦凖罢以王旦为平章事契丹既和凖颇矜功王钦若深害之曰城下之盟春秋小国犹耻之澶渊之役陛下不以为耻而谓其有功何也由是上遇冦凖衰尝除官同列屡目吏持例簿进凖却不视曰宰相所以器百官进贤退不肖焉用例旦入谢上曰冦凖以国家爵赏邀求虚誉无大臣体王旦父王祐知其必至公辅手植三槐于庭以为识及钱若水言旦有德望堪任大事上曰此固朕心所属也我朝善守格例无若李沆王旦王曽吕夷简富弼韩琦司马光吕公着之为相破格例者无若王安石章子厚蔡京王黼秦桧之为相考其成效騐其用人则破格例者诚不若用格例者之为愈也然寇凖以公心行之故破格例而用君子也王安石诸人以私心行之故破格例而用小人也抑安石尝置中书条例司马光讥之曰宰相以道佐主茍事皆检例而行之胥吏可为宰相何择也如温公所言则安石亦欲循格例乎盖温公亦未知安石用心之所在徒见其编修条例则谓之检例耳不知安石正以用例为非而尽破旧例以立法温公以言讥之是助之耳此又不可不知也上命寇凖知天雄军北使道由之谓公曰相公望重何以不在中书公曰皇上以朝廷无事北门鎻钥非凖不可君子内则小人外小人内则君子外当冦凖之主亲征也恐钦若有以阻其议则出于天雄军及钦若之用国事也恐冦公有以夺其计则亦出于天雄军然君子在朝廷则朝廷重在边郡则边郡重此冦公所以起虏使敬畏之心祥符四年幸吕䝉正第因问䝉正卿诸子孰可用曰臣子皆豚犬耳有姪夷简宰相才也景德四年闰月立中书枢密院互报法事关军机民政者必互相关报时中书命杨士元通判凤翔府枢密院又令监香药库不相知也中书主民枢密主兵三司主财各不相知故财已匮而枢密益兵不已民已困而三司取财不已国初宰相都提举司发运使又以宰相兼枢密使其意㣲矣自王显用事一日六召中书不闻于是有岐沟之败至是中书用杨士元通判而枢密又令之掌库正犹熙宁初赵德明与西人战中书赏功而枢密不知此盖不相通之患互报之法不可以不立也祥符五年四月以向敏中平章事六月令密院修时政记敏中再掌留任以厚重镇静人情帖然上嘉之故复相五年九月以王钦若陈尧叟同平章事枢密使儒臣领枢密院使相始此国初密院多以武臣为之故与中书分文武为二府判军民为二政今以儒臣领之此中书密院互报法所以可行也二月以丁谓参知政事王钦若所荐也钦若与丁谓刘承珪陈彭年林特交通踪迹诡秘时号五鬼初王旦欲令李宗谔为参政故事参政谢日赐物几三千缗钦若密奏旦欲得宗谔所赐物以偿己债上遂不许祥符七年六月王钦若罢是月以冦凖为枢密院同平章事王旦荐之也旦又荐夏竦为判数有正论及为枢宻副使即附㑹邪説侥倖求进使丁谓止于转运王钦若夏竦止于判官则未必不以君子目之三人言事其始为小官皆好后乃变节不幸官至政府德薄而位尊反使小人之名遗臭于万世惜哉祥符八年四月冦凖罢上问旦谁可代卿张咏马亮何如皆不对旦曰无若冦凖上曰凖性刚褊更思其次旦曰他人臣所不知也旦每见上必称凖之才而凖数短之旦曰臣乆在相位阙失必多凖无所隐此臣所以重凖也及凖自知当罢使人私于旦求为使相旦曰使相岂可求且吾不受私请凖深恨之及是罢为武胜军节度同平章事凖入见上具道旦所以荐凖者凖始愧出曰王同年大度如此魏能性刚则用张鋭善熟以济之冦凖任气则用毕士安王文正宿德以镇之真宗善于用将相也如此祥符九年正月以张旻为宣徽南院使兼枢密副使旻时为任马军副指挥使被㫖选兵下令大峻兵惧谋变上密召二府议之王旦曰若罪旻则帅臣何以御衆急捕谋者则振惊都邑莫若使旻解兵柄则反侧者自安上喜曰王旦善处大事真宰相已天禧元年秋七月王旦罢薛奎尝为江淮发运辞旦旦云东南民力竭矣奎退曰真宰相之言张士逊为江南转运旦谓曰朝廷𣙜利至矣故士逊所至未尝敢兴利当祥符天禧之间宫室之役兴祷祠之事起则惟患天下之财不足以供国家之用而王旦且戒发运以东南民力竭转运以朝廷𣙜利至矣其真宰相之体欤八月以王钦若同平章事先是上欲用王钦若旦言祖宗朝未尝使南方人当国虽古称立贤无方然必贤士乃可上遂止钦若曰为王子明故使我作相晩却十年康节在天津桥上闻杜鹃声曰朝廷将用南人为相天下自此多事矣南人当国自钦若始不待安石而后见也国初三阳方长则南不足以胜北熙宁一隂濳萌则北不足以胜南南北风气推移人才消长之候也九月王旦薨旦性冲淡寡慾奉身至薄不为宗戚求官柄用十八年为相二纪接物若和易而风格峻整咸平初旦闻李沆之言固未信及见王钦若丁谓所为欲谏则业已同之欲去则上遇之厚乃叹曰李文靖圣人赵德明尝乞粮旦曰已敕三司在京积谷岂弗可遣衆来取德明受诏曰朝廷有人刘承规求节度旦曰典故所无不可听也后将有求枢密者边肃尝坐赃贬向敏中谓旦曰边同年责已久牵复可乎旦曰为近臣坐赃岂得更复用耶必欲用须旦死可也旦匿名迹逺权势后史官修真宗实録内得出奏章乃知朝廷上多旦所荐尝究观国朝自天禧以前一䕫一契之謡未兴也大范小范之名未出也四贤一不肖之诗未作也君子小人之党未分也而张咏孔道辅马知节之徒自足以养天下之气节胡海陵之学未兴也穆尹之古文未出也三苏父子之文章未盛也二程兄弟之学业未着也而杨大年王元之之文自足以润色国家之制度盖自李文靖王文正当国抑浮华而尚质实奖恬退而黜奔竞是以同列有向敏中之清谨政府有王曽之重厚台谏有鲁宗道之质直相与养成浑厚诚实之风以为天圣景祐不尽之用虽缙绅之议论台谏之风采义理之学科举之文非若庆厯以来炳炳可观而纪纲法度皆整然不紊兵不骄财不匮官不冗士不浮虽庆厯之盛亦有所不及也天禧三年王钦若罢以寇凖同平章事丁谓参政尝㑹食羮汚凖须谓起拂之凖笑曰参政国家大臣乃为长官拂须耶谓甚愧之由是倾诬自此萌矣王钦若罢则寇凖用此君子小人不可两立也以寇凖为相而丁谓为参政此又君子小人不可共政也然凖当是时不可出矣方其始召也门生有劝凖者曰若至河阳坚求补外此上䇿倘入见即发干祐天书之诈次也最下则再入中书其为凖谋则善而凖不悟何耶四年四月冦凖罢七月以李迪为平章事冯拯枢密使同平章事丁谓平章事曹利用加同平章事是月冦凖贬时上尝不豫凖尝请间言太子人望所属愿传以神器谓不可以辅少主既而被酒漏言谓等惧力请罢凖初内侍周懐政尝与上谋以太子监国及凖谋泄懐政谋杀谓等遂诛懐政贬冦凖有欲并责太子李迪曰陛下有几子乃为如此计谓等并发天书事捕朱能凖坐贬再至道州言笑自如若初无廊庙之贵者三绌皆非上本意岁终上忽问左右曰吾目中乆不见冦凖何耶左右皆莫敢对上崩乃贬雷州至是李文靖之言騐矣当君子用事之时则常有不忍尽絶小人之心至小人得志之时则其去君子必尽其力而后止此凖所以重得贬也虽然凖可贬而凖之心则不为之少贬十一月李迪罢谓复相谓既擅权至除吏不以闻迪语同列曰迪起布衣十余年位宰相有以报国死且不恨安能附权臣为自安计乎谓欲以林特为枢密副使迪争之引手板欲击谓谓走得免乃各降秩一级罢相制书未出谓入对乞留因赐坐谓始传诏召刘筠草复相制是月诏两府㑹议资善堂诏令取㫖事如故自余常事委太子与两府㑹议施行讫奏初议欲令太子总军国事丁谓以为不可迪曰太子监国非古制耶十二月赐辅臣手书谕以辅导储嗣之意太子虽听事事皆决于后钱惟演后戚也王曽説惟演曰太子幼非中宫不能立中宫非倚皇储之重则人心亦不附后厚于太子则太子安太子安乃所以安刘氏也惟演以白后两宫由是益亲当时变危疑之冲钱惟演用事于中丁谓擅权于外而冯拯曹利用亦相与为党所幸君子之朋党植犹多也冦凖李迪之徒虽争之不胜而所恃以砥柱其中者又有曽在卒之窜丁谓而相仁宗太平之治者王曽也干兴元年二月上崩于延庆殿皇太子即皇帝位尊皇后为太后军国事权取太后处分时中外汹汹曽正色独立朝廷頼以为重曽请太后坐左皇帝坐右垂帘听政既得后㫖而谓独欲皇帝朔望见羣臣大事则太后与上召对辅臣决之非大事悉令雷允恭传奏曽曰两宫异处而柄归宦者祸端兆矣谓不听是月冦凖李迪曹玮窜出皆丁谓之谋也王曽疑责太重谓熟视曽曰居停主人恐亦未免耳盖曽尝以第舍假凖也六月内侍雷允恭伏诛丁谓罢初王曽以计绐同列请独对直言谓包藏祸心令允恭移皇堂于絶地太后大惊欲併诛谓冯拯为之请乃止行降职寻贬谓崖州司户宋大事记讲义卷六宋大事记讲义卷七钦定四库全书宋大事记讲义卷七宋吕中撰真宗皇帝制诏翰林至道三年四月梁周翰知制诰故事入西阁皆中书召试制诏三篇各二百字一篇一百字惟周翰不召试而命焉十一月以王禹偁知制诏禹偁词意敏赡锋气峻厉极谈世事臧否人物以直躬行道为己任虽履危困封奏无辍咸平四年三月以杨亿知制诏上欲用梅询李沆言于上曰询险薄不可用亿七岁能属文年十一太宗召试特授秘书正字令就秘阁读书每为文挥翰如飞不加㸃窜门人传録疲于应命祥符六年六月杨亿罢初议册皇后刘氏上欲得亿草制使丁谓喻㫖曰大年勉为此不忧不富贵曰如此富贵非所愿也时钦若骤贵亿素薄之陈彭年方以文进亦忌亿名出己右日相与谮之上谓王旦曰亿性峻直无所附会文章学问无及之者王旦曰如刘筠宋绶晏殊辈相继属文有正元元和风格者自亿始也天禧五年正月刘筠为翰林学士见丁谓乆擅权不草谓复相制曰奸人为相安可一日居此乃求外任国家创造之初则其大体必本于忠风俗涵养之乆则其大势必趋于文故吕文穆王文正以诚实朴厚之风镇宇内而杨大年刘子仪軰其文章格力皆足以润色王猷黼黻云汉矣然西崑之体未变也必至孙泰山石徂徕而后经学盛必至欧阳公尹师鲁而后古文兴必至伊洛关湖而后道学明是岂一日之积哉而刘杨虽文士观其性质刚介臧否人物册后之举富贵可立俟也而不草刘后之制拜相之麻权要可趋媚也而不草相谓之制又岂可以文章之士待之哉史馆祥符五年六月令枢密院修时政记故事枢密院月録附史事送中书编于时政记至是王钦若请别撰枢密院时政记始此天禧四年十一月编圣政録命钱惟演等取时政记中盛美之事别编之令枢密院修时政记犹可也而别编盛美之事则不可诏钱若水修太宗实録时李宗谔预焉上曰自太平兴国八年以后皆李昉在中书日事恐子为父隐何以传后除宗谔不可以李昉之子宗谔而修太宗实録真宗犹虑其隐父之事以章蔡之修神宗实録乃用王安石日録则神宗末年之悔与安石不尽之奸皆无所考矣此陈茔中尊尧集所以作也宗正玉牒祥符六年正月以属籍为玉牒寻置宗正寺修玉牒名皇朝新谱曰仙源积庆图台谏天禧元年二月増谏官御史六员每月一员奏事或有急奏非时入对咸平四年三月命御史正名举职先是三院御史多出外任风宪之职用他官兼领乃诏本司长史自荐其属俾正名而举职乃以张巽为监察御史从新制越明年夏御史知杂田钖又言台官共有二十一人皆差使在外请令三院御史各归本职御史纪纲正自此始盖监司为外台御史为内台外台之风采振而州县肃内台之风采振而朝廷肃以内朝而出外不惟侵外台之权似无以振内台之纪纲也故自太宗令转运兼按察而后外台正自真宗令御史正名举职而后内朝正咸平六年十二月田钖卒出处二十年未尝趋权贵之门上见钖色必庄尝目之曰此吾之汲黯也东坡尝序奏议曰田公古之遗直也其尽言不讳盖自敌己以下受之有不堪者而况于人主乎吾是以知二宗之圣也自兴国以来至咸平可谓大治千载一时而田公常若有不测之忧何哉古之君子必忧治世而危明主明主有絶人之资治世无可畏之防夫有絶人之资必轻其臣无可畏之防必易其民此君子所甚惧也方汉文时刑措不用兵革不试而贾谊言曰天下有可长太息者有可流涕者有可痛哭者后世不以是少孝文亦不以是甚贾谊由是而观君子之遇治世而事明主之法当如是也谊虽不遇而所言已畧施行不幸早世功烈不着于时然尝建言而使诸侯王子孙各以次受分地文帝未及用歴孝景至武帝而主父偃举行之汉室以安今公之言十未用五六也安知来世不有若偃者举而行之欤愿发其书于世必有与公合者此亦忠孝臣子之志也监司定监司举主赏罚咸平元年六月命近臣举转运上尝语参政李至曰凡举官宜先择举主以类取人今外官转输之任最切卿等可先择人而令举之越明年河南转运使宋博经制馈饷以干治称朝廷难其代凡十一年不徙咸平四年正月诏议转运使赏罚道乞令使囘具任内曽荐才识者若干绌贪猥者若干朝廷议其臧否以为赏罚从之景德元年九月令转运察所部官能否第为三等公勤廉干为上干事而无廉誉清白而无治声者为次畏懦贪猥为下大中祥符二年四月定监司举主赏诏运使提举所官如后五年无过有劳干者特奖举主又谓宰臣曰举官犯赃则连坐而举得其人者赏亦弗及非所以为劝故有是诏分天下为郡县总郡县为一道而又总诸道于朝廷委郡县于守令总守令于监司而又察监司于近臣此我朝内外之纲纪也故欲择守令必责之转运欲举转运必责之近臣既严连坐之罚又定举官之赏而失察者又有罪赏罚行而纪纲正矣然赏罚但行于已举之后举官当择于未举之先盖惟正知正惟邪知邪善恶各以类至此真宗所以先择后举也馆阁天禧五年十二月置同勾当三官秘阁以内侍皇甫继明为之王文正用则刘承规不得为节度丁谓相则内臣学士同职盖君子与小人异而小人与阉官为一体也太子官属祥符三年四月皇子生后宫宸妃李氏所生也是为仁宗八年十二月皇子冠寻置夀春郡王友以张士逊崔遵度为之初大臣欲以二人为翊善纪室上曰翊善记室府属也王皆拜受故以王友命之令王每见荅拜示賔礼之意张士逊尝对王旦称王学书有法旦曰公为王友职止是耶士逊愧谢九年十二月诏以王子就学之所名资善堂上作记刻石于堂中天禧元年宰相王旦以疾求解职上曰方以大事托卿而卿疾如此奈何因令王子出拜旦言皇子盛徳必任陛下事遂荐可为大臣者十余人二年八月立昇王为皇太子赐以元良箴谒太庙日有左右珥黄云捧日文王世子一篇所以教为世子之道也其言曰凡学世子及学士必时即世子与学士同其学读书读礼同其书乐正司成同其师齿于学则又所以同其礼夫为君之子而下与士齿无非所以养成德性陶毓气质以为异日天下国家之宗主是故学问聚辨之功非骄逸易纵者所能为而富贵崇髙之地非学问已成者未易居此古先帝王皆讲学成德于未为君之日也后世徒知国本之当尊而不知徳性之当养世子得以臣其宫之僚属而辅翼东宫之官如与僚属无异此真宗不置翊善记室而以二人为王友盖官属则有君臣之义王友则有师友之义君臣之分既立则学问之功难施师友之义既明则骄贵之习自革此作圣功夫必以诚敬为入门也贡举咸平元年三月赐举人等自淳化五年停贡举至是举行之是年始诏知举官亲属别试三年三月亲试举人上临轩三日无倦色得进士陈尧咨以下四百九人併诸科所擢凡千八百余人其中有天福随计者较艺之详推恩之广近代所未有也四年四月䇿制科五年三月亲试举人得进士王曽以下三十八人九经诸科百八十人陈恕知贡举所取甚少诸州举送官被黜责甚衆景德二年三月亲试举人得李迪等二百四十余人特奏百余人先是迪与贾边皆有声扬渥及礼部奏名而两人皆不与考官取其文观之迪赋落韵边论当仁不让于师以师为衆与注疏异并不令就试王旦议落韵者失于不详审耳舍注疏而立异论不可輙许恐士子从今放荡无所凖的遂取迪而黜边当时朝廷论人率如此四年十二月令礼部煳名考校陈彭年与晁逈等更定条制设关防不复拣择文行虽杜絶请托然置中科者多非人望自彭年始也祥符八年三月亲试举人是岁礼部初置誊録院天禧三年亲试举人鲁宗道言诗赋不近治道诸科对议以念诵为工乃诏进士兼取论䇿诸科能明经者别与考校郭桢匿服赴学连坐同保有司欲脱王洙洙保之不愿易也太祖之世进士不过三十人诸科五十人太祖在位二纪登科近百人真宗时一岁至有千八百余人当世道寛平之时法令简约上之人虽不多为之涂以开其纷争之习亦不狭为之涂以抑其好进之心是以考察之法虽不求详而自不容于畧也收取之门虽不求寛而自不容于狭也自煳名之法始于景德誊録之法始于祥符同保连坐之法严于天禧法令虽密所取非人望矣然犹未至尽委之法贾边之背经㫖以立异黜之李迪之偶失韵以越格收之朝廷议论质实如此故王洙宁受同保连坐之罪而不辞则人心风俗其淳厚尤可想也景徳二年秋复贤良等六科汉置贤良四百年得一董仲舒而已唐置贤良三百年得一刘蕡而已我朝此科多得大才其后也废贤良而置宏词惜哉求隐逸咸平五年九月授种放官先是诏赴阙命为右司谏直昭文馆明年复还山有讥放循黙者上曰放为朕言事甚衆但外庭未知耳因出所上时议十三篇祥符三年正月遣使存问隐士李渎魏野皆隐居不仕上之祀汾隂也或荐其隐操特命使召见并辞以病上复遣中使存问焉祥符五年六月赐隐士林逋粟帛当天下无道之时而隐者此当隐而隐者也当天下有道之时而隐者此不当隐而隐者也若种放林逋诸公其不当隐而隐者也岂生于野者不愿为公侯国初风俗淳厚若此乎然当人主求贤下士之时而卓然有髙士清风义概岂不动人主欣慕之心一四皓不仕可以植西京节义之风一严光不出可以植东都节义之风孰谓隐士无益于世哉建学祥符二年二月诏许曲阜先圣庙立学赐应天府书院额州郡置学始此閲武咸平三年十二月籍河北强壮咸平四年九月置陜西保毅保捷军诏陜西民家出一丁号保毅军凡得六万八千余人其縁边军士先选中者并升为禁军号保捷咸平六年九月募近京强壮补禁衞诏殿前髙琼閲习阵势上覩行伍整肃甚喜顾琼曰昨日村民皆为鋭旅擢材武特异者三十人咸平六年六月出阵图示辅臣曰三路大兵悉㑹定州冦来坚守勿逐又曰魏能性刚张鋭善熟故使鋭佐能孙全照好陵人取其尝所荐者同事余皆类此置陜西之军以防西鄙置河东河北之军以捍北鄙募近京之兵以壮本根此国家之常事而便殿阅试之乃太祖太宗之旧典也自此以后不复有阅试之法矣故景徳之时虽有西北之警而中国无后忧庆厯虽以元昊称臣北边讲解之后而中国常若有旦夕之警亦兵冗而不精也马政咸平三年九月置郡牧司以陈尧叟为制置使掌内外廐牧之事上曰国马戎事之本宜得大臣总领元禧元年七月散监牧马时仍岁旱蝗向敏中言国家监牧马数万广费刍粟若令出卖散于民间缓急取之犹外廐耳国初之马市之于戎而养之于官自天禧以后向敏中建议不欲养之于官而养之于民夫市之于戎则中国䝉其利养之于民则生民䝉其害今养之于民固外廐也然惜一时之费而忘百年之备缓急将何所恃哉不惟有害于民而且无益于官此説一行王荆公所以有保马户马之法也方田咸平六年十月静戎军王能奏于城东开方田广袤相去五尺深七尺以限戎马诏镇戎顺安威卤军界并为之先是陜西转运刘综亦请于镇戎军城四靣置屯曰无冦则耕冦来则战恤民置仓蠲税免丁决囚咸平二年十月置福建惠民仓令诸路转运司申淳化惠民之制丰则増价而籴歉则减价而粜福建路仓至是始置咸平三年四月蠲橝州地税等征从知州李允则之请也㑹岁饥欲发官廪先振而后奏转运司以为不可允则请以家赀为质乃得发廪贱粜赐诏嘉奖及还连对三日上曰毕士安不谬知人祥符四年七月江淮水免闽浙湖广身丁钱丁谓言东封及汾隂赏赐亿万经费不给上曰国家所务正为泽及下民但端本抑末节用谨度自然富足祥符六年七月除农器税初知濵州吕夷简请免税河北农器上曰务穑劝耕古之道也岂独河北哉乃诏诸路并除之景德三年四月録系囚是月遣使抚闽蜀江浙所至存问父老踈决系囚此我朝爱民之家法而真宗又从而广之也常平仓景德三年正月置常平仓每州计户口量留上供钱择清干官主之委司农总领三司母得移用嵗余万石止于五万石察刑狱蠲逋负咸平元年四月旱遣使分诸路察狱蠲逋负用三司判官王钦若之言也凡除逋欠二千余万释系囚三千余人上前后所蠲三司逋负不一又谓辅臣曰宜悉取民弊着为条目大事随宜减省小者即为除免咸平五年正月以丁谓为䕫州路转运使时洞溪蛮入冦谓至即命罢兵自入其所居从吏不过二三人蛮人服其恩信请归所掠汉民男女万余人崃之诸州地尤近蛮食常不足而道狭难馈有盐井之利而亦难致故售者少谓迺毎三十里置舖舖卒三十人使往者负粟以次达施州返者负盐以次达巫山于是施州得粟与他州等矣汉唐之小人易知我朝之小人难见熙宁以后之小人易知熙宁以前之小人难识盖自古小人之所以误国者聚敛也严刑也用兵也而我朝之指目为小人者自钦若丁谓始然钦若则请蠲负释系囚丁谓则请罢兵抚蛮冦自今观之与君子之处事何异惜其入政府以后患得患失之心生而改节易行矣故为判官之时一钦若也为参政之时一钦若也为转运之时一丁谓也为宰相之时一丁谓也钦若丁谓始为君子终为小人故当时知二子之奸也王旦李沆而已行磨勘咸平四年四月罢郊恩迁官行磨勘京朝官法旧制每郊祀推恩百僚多获序进谏官孙何请罢之京朝官磨勘始此景徳四年七月立京朝官磨勘限三年方得迁官祥符五年陈克咨判流内铨士有孤寒不为人知者特陈其状擢之京官景德元年六月引对羣臣升擢上密采羣臣有闻望者得边肃等二十四人皆引其对升擢之时号为二十四气三载考绩岳牧皆预岁终废置羣吏咸在后世徒纎悉于小吏而濶畧于公卿大夫今罢郊祀之恩而行磨勘之法于选人则举孤寒无援之人而擢之京官其寛于小而严于大可知至于採闻望而用人则又不待行考课之法此又真宗之㣲权也减冗吏咸平四年六月减冗吏诸路计省十九万五千余人去国初之逺而吏之冗至于十九万五千余人何其多耶太祖去在京之吏真宗去诸路之吏然自是而后吏愈冗而愈不可去矣此识者有官无封建而吏有封建之説也西夏咸平四年九月李继迁陷清逺军杨琼拥兵不救罪当死上赦之流琼崖州咸平五年正月以张齐贤为邠宁环庆等经略使齐贤请募江淮荆湖丁八万上谓扰动人心且使南人戍北鄙亦非便田钖上言宰相不练兵事未委果能不负任使否未几灵州陷三月李继迁陷灵州裴济死之饷道孤絶救援不至故也咸平六年李继迁死德明袭位景德元年二月李德明请降知镇戎军曹玮上言继迁擅中国要地今其国危子弱不即图之后更难制不报景德三年九月赵德明纳欵以七年诏谕之德明献灵州太祖之待李彛兴不过世袭之边将耳李继捧来朝朝廷不能行太祖收方镇之法遽欲使之内属而收其故地所以启继迁之叛其失一也然继迁之叛其始亦不过边庭叛将耳自其赐以国姓名以保吉保忠名不正言不顺愈以启其骄心其失二也然屡叛屡服未至于中国并立而为夷狄也自朝廷力不能制乃使保吉复入夏台故地自保吉既降朝廷复赐以五州无故而与之重地所以启其入冦之心其失三也弃灵州筑绥州咸平四年十一月诏议弃守灵州右仆射张齐贤知制诰杨亿力言弃之便辅臣多谓灵州必争之地不可弃独李沆与杨亿意同奏曰若继迁不死灵州非朝廷有也莫若密遣使部分军民空垒而归则关右之民息肩矣咸平五年四月罢筑绥州初边城有请城绥州以遏党项者朝臣互执利害上命洪堪等按视还言其便乃诏孙全照往经度之全照言筑之非便复命知天雄军钱若水按视若水既往罢其役初若水率衆渡河分军布伍咸有节制上闻之曰若水儒人晓武事深可喜也灵州之议当以辅臣之言为是而李沆杨亿之言为非绥州之议当以孙全照之言为是而以洪堪之言为非盖绥州不可城灵州不可弃也故何亮上安边书曰灵武地方千里表里山河舍之戎狄之地广且饶矣一患也自环庆至灵武凡千里使西域戎狄合而为一二患也冀北马之所生自匈奴猖獗无匹马南来咸取足乎西戎既剖分为二其右乃西戎之东偏实为夏贼之境其左乃西域之西偏秦泾兰渭之西北诸戎是也如舍灵武则合而为一夏贼杰黠俾诸戎不得货马则未知战马从何来三患也请筑博乐耀徳二城以通河西之粮道灵武居絶塞之外不筑此二城为之唇齿与舍灵武何异后韩魏公以亮之言为然西蕃祥符七年三月授唃厮啰官祥符九年九月秦州属羌冦边曹玮败之先是翰林学士李迪曰玮知唃厮啰欲窥关中故请益兵非怯也上因问关右兵几何对曰臣向在陜西以方寸小册书兵粮数备调发今犹置佩囊中上令自探取具疏某处当留兵若干余悉赴塞下上顾曰真所谓颇牧在禁中未几果犯边秦州方出兵复召迪问曰玮战克乎对曰必克及捷书至上谓迪曰卿何料事之审也曰唃厮啰大举入冦使谋者声言以某日下秦州㑹食以激怒玮玮勒兵不动坐待其至是则以逸待劳臣用此知其决胜也唃厮啰李继迁均之为西蕃首领也惟朝廷与继迁以国姓则继迁骄与厮啰以官则厮啰叛盖无驾驭之道而徒施羁縻之术所以长其骄而速其叛也若曹玮者可谓良将耳能知厮啰之必叛策明德之可图料元昊之必反此其知岂徒决兵家之胜负而已哉契丹咸平二年十二月契丹入冦上亲征时十一月郊栁开上书郊礼毕于五七日间速起圣驾若进河北契丹自退先是镇定军都部署傅潜尝拥兵八万畏慑自守骁将杨嗣等屡请战傅潜不许战胜又抑之上怒下潜狱法当斩诏特贷公议愤惋景徳之役冦公决策亲征以万乗临危事亦至难也然试考之太祖之平淮南平泽潞太宗之伐太原伐契丹未尝不自总戎盖是时天下多事君臣上下不得髙枕而卧身属槖韬足履行阵耳聆金鼓盖常事耳然我真宗咸平二年契丹入冦固已亲征至大名矣则冦公后日画谋挫敌而冦公之功亦不止于亲征之一决而已景德元年闰月契丹大举入冦陈尧叟请幸蜀王钦若请幸江南凖曰谁为陛下画此策臣欲得献策之人斩之以衅鼓然后北伐又以钦若多智恐妄有疑惧白上出之判天雄军十一月车驾亲征至澶渊凖固请渡河殿前都指挥使髙琼亦赞之琼谓冯拯曰何以不赋一诗咏退敌耶敌骑将达兰中弩死十二月契丹请和韩杞入对以闗南故地为请上谓辅臣曰所言归地事极无名若必邀求朕当决战耳又面戒利用以地必不可得利用请嵗赂金帛之数上曰必不得已虽百万亦可冦凖召语之曰虽有勅㫖汝所许不得过三十万过三十万将斩汝矣利用至虏果亦如数戒约而还初虏使来议和凖欲勿许且画策以进曰如此则可保百年无事不然数十嵗后戎且生心矣是役也惟雷有声赴援威声甚振凖在澶州每夕与制诰杨亿痛饮戯谑諠譁达旦上使人觇之喜曰得凖如此吾亦何忧景德二年正月选河北守臣李允则知雄州马知节知定州是月省河北兵二月减上供䌷绢立㳂边入粟补官法陈茔中曰当时若无冦凖天下分为南北矣然冦莱公岂为孤注之计哉观契丹之入冦也掠威卤安顺军则魏能石普败之攻北平塞则田敏系赴之攻定州则王超等拒之围岢岚军则贾定走之冦雄州则李延渥败之攻天雄则孙全照却之抵澶州则李继隆御之兵将若此则亲征者所以激将士之用命然所谓亲征者在景德行之则可而议者当靖康时有请用真宗故事则不可盖亲征之行必兵强可也财冨可也将能擒敌可也若此则分画明纪纲法度正一有不然则委人主以危事曰天子所在兵无不胜此书生之虚论可言而不可行也冦凖之功不在于主亲征之説而在于当时画策欲百年无事之计向使其言获用不惟无庆厯之侮亦无靖康之祸矣我宋之安景德之役也靖康之役亦景德之役误之也景徳王师一动而诛鞑览契丹不能渡河也遂使靖康坐守京城而觇敌之不渡河景徳不战而和欲和者敌也遂使靖康坐视敌之深入而独意和好之可乆景徳既和诏边郡无邀敌归所以示大信也遂使靖康敌人议割吾之三镇而犹纵敌不追其守不足以为谋其和不足以为信其纵不足以为徳凖之言至是騐矣范仲淹曰王文正公旦为相二十年人莫见其爱恶之迹天下谓之大雅冦莱公澶渊之役而能左右天子不动如山天下谓之大忠枢密使扶风马公知节慷慨立朝有犯无隐天下谓之至直盗贼至道三年八月西川戍卒刘旴叛攻掠蜀汉等州益州钤辖马知节招安使上官正讨平之自起至灭凡十日正初无出兵意张咏以言激正将行举酒属诸校曰此行亟殄贼不然则此地还为尔死所矣咸平三年正月益州卒王均反以雷有终讨平之有终既平贼诛杀不已转运使马亮全活甚衆初张咏自蜀还闻冕代已曰冕非抚衆材其能绥辑乎咸平六年四月以张咏知益州民闻咏至鼔舞相庆公知民信易严以寛上遣使谕㫖曰得卿在蜀朕无西顾之忧李顺之党方息而刘旴兴刘旴之徒方平而王均起何蜀人之好乱耶盖其民勇悍而又狃于僣伪之乆故易诱以乱耳然安李顺之党者张忠定也平刘旰之乱者亦张忠定也代以朱冕则王均反牧守其可非人乎张咏使蜀者再真宗曰得卿治蜀无西顾忧赵抃便蜀者三神宗曰闻卿入蜀一琴一鹤自随为政简易亦若是耶此为蜀择咏非为咏择蜀也此为抃择蜀非为蜀择抃也宋大事记讲义卷七宋大事记讲义卷八钦定四库全书宋大事记讲义卷八宋吕中撰仁宗皇帝天圣明道景祐寳元康定庆厯皇祐至和嘉祐即帝位御经筵干兴元年二月即皇帝位皇太后同听政三月定视朝及讲读日只日视事双日召近臣入侍讲读十一月初御讲筵召侍读孙奭冯元讲论语侍讲学士李维晏殊与焉初诏双日至是虽只日亦召侍臣讲读王曾以上新即位宜近师儒故令孙奭等入侍上在经筵或左右瞻瞩则奭拱立不讲每讲体貌必荘上竦然退听天圣二年八月幸国子监谒文宣王因问待制冯元三代制度元悉引经以对上嘉叹之四年闰月召辅臣侍经筵崇政殿宋绶録孝经论语要言及唐太宗帝范明皇圣典君臣政理论上之奭尝掇五经切治道者为五十篇号经典徽言天圣九年闰月宴孙奭于太清楼奭时为翰林学士年髙视昏或隂雨即移御座于阁外奭每讲前世乱君亡国必反复规讽上竦然听之尝画无逸图以进上施于讲读阁景祐元年正月置崇政殿説书初上问孙奭谁可代讲説者以贾昌朝为对二年正月置迩英延义二阁盛度贾昌朝讲读经史昌朝诵説明白上多所质问杨安国请书无逸于后屏上曰朕不欲背圣人之言当置之于左四年三月置天章阁侍讲以贾昌朝杨安国兼之又御迩英阁讲唐书春秋上曰丘明文义极博但其间诡异则不若公谷之实安国尝讲易至山下有泽损君子以惩忿窒欲上曰人之情欲皆生于隂阳而节之在人对曰臣以为人有六情喜怒哀乐好恶天有六气隂阳风雨晦明故人之生也天命之谓性言情则性之移也语欲则情之肆也上善之又尝讲周礼大荒大礼则薄征缓刑因进言曰嵗歉持兵取民廪食一切寛之恐无以禁奸上曰不然天下皆吾赤子迫于饥莩起为盗贼州县既不能赈恤乃捕而杀之不亦甚乎庆厯二年召御史中丞贾昌朝侍读故事台丞无侍经筵者上以昌朝长于讲説故特命之是年林瑀撰周易天人㑹元记瑀言上即位其卦直需臣愿陛下频出晏游极水陆珍好之美则合卦体上骇其言斥之罢侍讲四年赐近臣御书一曰遵祖训上尝谓辅臣曰近讲国风多刺讥乱世之事殊得以为监戒寳元二年赵师民上书曰帝王治典与品庶异天下无事右文之治于是乎在天下有事经武之图于是乎出今中外小有事臣等不进见二年矣无乃以为先王之遗籍可以讲于无事之日而不足赞于有为之时乎皇祐四年内出欹器以示讲读官太宗作此器真宗着论后世不复述焉庆厯四年着危竿论一篇分赐近臣祖宗好学世为家法盖自太祖幸国庠谒先圣劝宰臣以读书戒武臣以知学其所以示后世子孙者源逺而流长矣自太平兴国开设经筵而经筵之讲自太宗始自咸平置侍讲学士而经筵之官自真宗始干兴末双日御经筵体务亦不废而日御经筵自仁宗始于是崇政殿始置説书天章阁始制侍读中丞始预讲席宰相始预劝讲旧相始入经筵以观讲史官始入经筵以侍立而经筵之上文物宪度始大备矣然是特其制耳君子将观其实焉自古奸臣欲昬人主心术者眩以性命道徳之髙谈而不使之观史逮其末流讲诗则置国风讲书则置汤武稍可以警惧上心者则抑而不进而我仁祖所讲之书上自六经下至诸史虽以国风讥刺之事且以为鉴戒又安有经筵之上不讲春秋不讲礼记而专进王氏之新经字説者哉自古经筵之官非天下第一流不在兹选盖精神气貌之感发威仪文词之着见于讲磨丽习之间有薰染浸灌之益此岂謏闻单见之士所能办而我仁祖所讲之人则皆孙奭晏殊贾昌朝之徒至林瑀需卦晏乐之説则必却又安有崇观奸臣倡丰亨豫大之説得以投其隙哉然圣学之所以成就者又有自来矣盖自真宗不置翊善记室而置王友有以养其徳于濳龙之时自孙奭入侍上或左右瞻瞩则拱立不讲有以格其心于即位之日典型在前邪佞自退使旁无重徳以𨗳其敬畏之源则玩狎之意萌恭逊之实衰圣学之本不立矣何以新我宋守文之治功哉正纪纲抑内降天圣元年钱惟演为枢宻使未㡬冯拯言惟演太后姻家不可预政遂罢之惟演意图入相御史鞠咏言其奸险若遂以为相大失天下望太后遣所侍赍奏示之惟演犹顾望咏曰若相惟演当取白麻裂之天圣四年驸马柴宗庆求使相王曾曰先朝石保吉魏咸信皆歴行阵方除使相不许明道二年王徳用签枢宻初徳用为副都指挥使太后临朝有求内降补军吏者徳用曰补吏军政也敢挟此干军政乎不与景祐元年谢绛请罢内降诏令皆由中书宻院然后施行康定元年十月诏内降执奏上性寛仁宗戚有求内降者或不能达故有是诏皇祐二年九月大享明堂时张尧佐觊执政内侍求节度使御史彭思永言外戚秉政宦官用事非宗社福申严内降执奏法庆厯四年九月杜衍为相务裁侥倖每内降恩率寝格不行积诏㫖至十数輙纳上前上谓谏官欧阳修曰外人知杜衍封还内降耶凡有求朕每以衍不可告之而止者多于封还也我朝立国以仁意为本以纪纲为辅太祖太宗之纪纲总于人主之威权故太祖太宗之世无干谒之门无倖求之路自仁宗不自揽权不尚威令以仁厚容养臣下是以宫闱之请求燕闲之私昵皆其所不免者然当时有求内降者圣训以为杜衍不可后宫或有过制圣训以为台谏不汝容也国势莫寛于仁宗之时而纪纲亦莫振于仁宗之时盖有朝廷之公议在也故惟演为枢宻使宰相冯拯以为不可欲图相位御史鞠咏以为不可柴宗庆求使相宰相王曾以为不可内侍求节度御史彭思永以为不可不惟杜衍得以抑内降而王徳用之武臣亦不从内降以干军政则当时公议可知矣然为杜衍彭思永者易为冯拯鞠咏者难处明道以后之事易处天圣以前之事难盖当人主听政事权归一则其抑内降也易当母后临朝倖门易开则其抑内降也难逺女宠裁外戚景祐元年八月尚杨二美人有宠谏官王素言及王徳用所进女口上曰已在朕左右素切谏即命宦臣各赐钱押出东门上为之泣下四年王曾罢太后姻家通谒曾多所裁抑进退士人莫有知者曰夫执政者恩欲已出怨将谁归范仲淹叹服其言庆厯八年上语二府以张贵妃有扈跸之功枢宻夏竦昌言求所以尊异之礼张方平言皇后在而尊贵妃古无是礼执中在相位竦然敬听其言夫人臣召怨于天下不一端也减任子则公卿怨汰冗兵则卒伍怨核军籍则主帅怨退滥赏则胥吏怨限民田则豪民怨抑外戚则宫闱怨杜内降则祈恩泽者怨严荐举则处选调者怨精考课则怠职业者怨诚使人皆避怨而免祸也则私爵赏以媒誉借国法以市恩天子谁与任事乎尊太后抑外家天圣五年正月朔上皇太后夀晏殊罢殊尝论张耆不可为枢宻使颇忤太后㫖罢知应天府殊至府大兴学校范仲淹居母忧殊延之以敎诸生自五代以来天下学废兴自殊始天圣六年刘随罢谏职时太后未归政随请军国常事专取上㫖太后不悦天圣七年十一月范仲淹罢为河中府通判时上率以冬至上皇太后夀仲淹奏天子有事亲之道无为臣之礼有南面之位无北向之仪若奉亲于内行家人礼可也今顾与百官同列亏君体损主威不可为后世法晏殊召仲淹诘之仲淹抗言曰不意今日反以忠直获罪门下复作书遗殊申理前奏又请太后还政九年十一月解曹修古言职初太后兄子刘从徳以外家恩宠无比从徳死推恩禄姻戚及僮仆㡬八十人修古上言太滥当太后临朝权倖用事人人顾望畏忌而修古遇事輙言无所回挠寻卒于官贫不能葬賔佐赙钱五十万季女泣曰其奈何以是累吾先人也卒拒不纳上思其忠赠右谏议大夫赐钱二十万干父之蛊易干母之蛊难以太后亲政之时而晏殊仲淹修古之徒敢于忤㫖则直言之风虽奋发于庆厯之时而实胚胎于天圣之初矣明道元年宸妃李氏薨初皇太后以上为己子而李氏嘿处先朝嫔御中人无敢言者至是薨吕夷简奏礼宜从厚太后矍然曰宰相亦与宫中事耶有顷曰卿何为问我子母对曰太后他日不欲全刘氏乎于是三司发哀成服备官仗葬之二年三月皇太后崩四月追尊宸妃李氏为皇太后右司谏范仲淹曰太后保佑圣躬十余年宜掩小过以全大徳戒中外无得言垂帘事四月上始亲政诏宗戚毋得于禁中通表祈恩凡内批有司未得行者审取处分中外大悦吕夷简諌八事曰正纲纪塞邪径禁货赂辨佞士絶女谒疎近习罢力役节冗费上与夷简谋以张耆夏竦陈尧佐范雍赵稹晏殊皆太后所任用悉罢之以李迪同平章事焚垂帘仪制籍又奏陛下躬亲万㡬用人宜辨邪正防朋党勿使受恩人主归感权臣进擢近列愿採公论母令出于执政孔道辅尝谓人曰言事官多观望宰相意独龎君可谓天子御史天圣之初此一时也明道二年之后此又一时也天圣之初政在东朝天下犹未见人主之徳自明道二年四月亲政之后抑内降正朝纲摈斥张耆陈尧佐夏竦之徒而擢用范仲淹孔道辅龎籍辈天下骎骎向治矣呜唿明道二年之亲政积而为庆厯嘉祐之盛元祐八年之亲政变而为绍圣元符之纷纷人主可不谨其㡬乎教宗英立储嗣嘉祐元年八月韩𤦺为枢宻使乞内建书院择宗室贤者升于内学听断之暇特赐临幸以观器识是年十月解范镇言职先是知谏院以上春秋髙而未立储嗣又不御朝者累月曰天下之事尚有大于此者乎即上疏言太祖舎其子而立太宗此天下之大公也真宗取宗室子养之宫中此天下之大虑也愿陛下以太祖之心行真宗之故事择宗室贤者异其礼物而施之政事俟有圣嗣复遣还邸累上不报上泣曰朕知卿心卿言是也当更俟二三年章凡十九上待罪者百余日须发尽白由是卒解言职朝廷知不能夺也嘉祐三年范镇知制诰每因事未尝不以储嗣为言冀上心感动曰陛下许臣三年矣愿早定大计后司马光复见上曰小人无逺虑特欲仓卒之际援立所厚善者耳唐自文宗以后立嗣皆出左右之意至有定䇿国老门生天子者上大感悟曰送中书光见韩𤦺曰诸公不及今定议异日夜半禁中出寸纸以某人为嗣则天下莫敢违韩琦等皆曰敢不尽力嘉祐六年十月皇姪起复知宗正事上在位四十一年皇嗣未立韩𤦺取孔光传进曰汉成帝即位二十五年无嗣立弟之子定陶王为太子成帝中材之主犹能之况陛下之圣哉遂与曾公亮欧阳修又极言之明日复请上曰决矣嘉祐七年八月立宗实为太子琦至中书召王珪草诏珪曰此大事也后不可悔上指心曰此决自朕懐非由大臣之言其议遂定嘉祐定嗣决自朕懐非由大臣之言者见之定也绍兴建储出于朕意非因臣下建明者谋之决也宰相执政干兴元年内侍雷允恭伏诛丁谓罢谓庇雷允恭擅移陵寝王曾以计絶同列请独对直言丁谓包藏祸心太后大惊谓寻贬崖州京师为之语曰欲得天下宁当拔眼中丁欲得天下好莫如召㓂老七月以王曾为平章事吕夷简鲁宗道同知政事宗道常于真宗前曰臣在谏列而谏奈何以数厌之御笔题殿柱曰鲁直后判流内铨患铨格烦宻及知吏奸多匝革之逺小人之法不可以不严而去小人之㡬不可以不宻故来郑朋杨兴之奸者陈蕃失于不宻遂激为朋党之变唐甘露白马之祸李训郑注皆蹈事㡬不宻之戒也丁谓之奸真宗晚年欲去之矣㓂准被酒漏言失于不宻反有崖州之行至是谓之烽焰愈炽内倚宦官雷允恭贵戚钱惟演为奸外与曹利用林特等为党势若拔山矣而曾一旦去之其㡬宻也故虽以计倾之而当时公论亦不以为祸焉天圣元年九月冯拯罢以王钦若同平章事闰月㓂准卒于雷州归葬道出公安人皆设祭折竹植地挂纸焚之逾月枯竹出笋因为立庙号林竹㓂公祠天圣三年以张知白同平章事六年二月薨天圣七年正月曹利用罢初太后临朝威震天下中人与贵戚稍能轩轾为祸福内侍罗崇勲得罪后使利用召戒之利用去其冠帻言斥良久崇勲耻恨㑹利用从子纳为赵州监押州民诉其不法奏上崇勲请徃鞫之即受命昼夜疾驰鍜成其狱纳既诛利用贬房州至襄阳为内臣杨懐敏道今自尽前辈谓李斯䜛韩非于秦非死之后斯亦不免而斯之遇祸尤惨于非鲍髙谮穰且于齐且死之后鲍髙之徒亦不免而髙之遇祸尤惨于且利用与丁谓谮㓂莱公有不臣议准既南迁而二子相继贬黜丁有朱崖之行曹有襄阳之祸天之报应有甚于影响非自取与古人有言好谋之士败于谋好辨之士穷于辨道徳正直之士为无穷斯言得之三月张士逊罢利用冯宠自恣士逊依违其间时人目之为和鼓是月以吕夷简同平章事夏竦薛奎参政明道元年以张士逊同平章事明道二年四月上始亲政吕夷简罢以李迪同平章事王徳用签枢宻院事是年十月张士逊罢以吕夷简为平章事夷简尝奏令参知政事宋绶类中书总制景祐二年上之凡四百二十九册夷简语人曰自吾有此例一庸夫执之皆可为宰相矣景祐元年八月王曙卒以王曽为枢宻使曽为人周宻沉静辨博有余言国家事或日至旰不出不道省中语每大朝㑹盛服正色郎谒者视进止如有尺寸未尝过阙前辈谓霍光出入殿门进止有常处郎仆射视之不失尺寸其资性端正如此故能辅少主政自已出天下不疑其专诛乱臣废昌邑天下不以为擅拥昭立宣不动声色而天下晏如也王沂公为相每大朝㑹盛服正色郎谒者视进止如有尺寸未尝过阙亦光之遗风宜乎当国七年天下和平万物各得其所者设施亦无歉于光也古之人有行不由径而为天子所取者亦取其端方正大之情而无险诐邪枉之行若二公者亦何愧于古人哉景祐二年二月李迪罢以王曾为左仆射平章事四月吕夷简王曾罢夷简位王曾上但任事日久多所专决论议数不合曾不能堪遂求罢因对斥夷简纳赂市恩一仲淹也王曽力荐之夷简力斥之则不相协之根在此矣是月以王随陈尧佐同平章事寳元元年二月王随陈尧佐罢时灾异数见随等无所建明尧佐亦援汉故事求免是月以张士逊章得象同平章事得象入谢上曰卿忠清无所附且未尝干请今日用卿盖由此也康定元年五月张士逊罢以吕夷简为平章事庆厯三年七月以吕夷简兼判枢宻院章得象晏殊兼枢宻使殊乃平章初富弼建议宰相兼枢宻院上曰军国之务当悉归中书枢宻非古官然未欲遽废止令中书同议枢宻及张方平请废枢宻上乃追用弼议而有是命西事方兴因富弼之言而以张士逊同议枢宻院北势方横因方平之言而以吕夷简兼判枢宻院边事孔棘则以相臣而谋兵政谁谓我朝之兵民不相和耶范镇知谏院言中书主民枢宻主兵三司主财各不相知故财已匮而枢宻益兵不已民已困而三司取财不已中书视民之困而不知使枢宻减兵三司寛财者职不在中书也愿使中书枢宻通知兵民财利大计量其出入以制国用则民庶㡬少寛矣庆厯三年三月吕夷简罢先是陜西转运孙沔言祖宗有天下垂八十年未尝以言废人景祐以前纪纲未尝废犹有感激进説之士观今之政是可痛哭无一人为陛下言者由宰相多忌而不为正人地夷简在中书二十年三冠辅相言听计行有宋得君一人而已乃今以柔而易制者为腹心以奸而易使者为翊羽是禹不独生于汉而林甫复见于今也书闻上不之罪夷简曰药石之言恨闻此迟人服其量至是以久疾求去夷简之罪莫大于因私憾而预瑶华之议因边事而忌富弼之能夷简之功莫大于释仲淹之宿怨容孙沔之直言君子论人功不淹罪罪不掩功可也景祐二年四月以韩𤦺范仲淹为枢宻副使杜衍枢宻使八月以范仲淹参知政事富弼为枢宻副使庆厯四年九月晏殊罢以杜衍为平章事兼枢宻使五年三月杜衍罢为相才百二十日以贾昌朝为平章事兼枢宻使王贻永枢宻使四月章得象罢以陈执中为平章事十月诏宰相免枢宻庆厯七年正月贾昌朝罢以夏竦为枢宻使谏官言大臣和则政事起竦与执中论议素不合不可使共事八年闰月以文彦博为平章事五月夏竦罢以宋庠为枢宻使皇祐元年八月陈执中罢以宋庠同平章事三年三月宋庠罢十月文彦博罢以龎籍平章事四年五月以狄青为枢宻副使中丞王举言青出兵伍为执政本朝所无有恐四方轻朝廷五年二月复以狄青为枢宻副使兼宣徽南院使五月以狄青为枢宻使上欲狄青为枢宻使同平章事龎籍曰昔曹彬平江南太祖亦赐钱二十万青虽有功未若彬之大若赏以此官富贵极矣异日更立功将何官以赏之故有是命闰月以陈执中梁适为平章事执中在相位虽无所建立然每事皆依公论尤爱惜名器以止侥倖中书尝有佳缺其友壻求之执中止之曰此非房奁中物安可图求时议伟之然不由第进故专抑儒生至和元年三月王贻永罢以王徳用为枢宻使契丹使语译者曰黒王相公乃复起耶初孔道辅死或谓徳用曰道辅害公今死矣徳用曰中丞以职言岂害某哉朝廷无一忠臣可惜也七月梁适罢八月以刘沆同平章事至和二年正月晏殊薨谥曰元宪殊虽早贵而奉养清俭善于知人范仲淹孔道辅皆出其门而富弼杨察乃其婿也六月陈执中罢以文彦博富弼同平章事是日宣制士大夫相庆以为得人上语彦博曰朕用二相人情如此岂不贤于梦卜乎龎籍曰陛下既知二臣之贤而用之则当信之坚任之久然后可以责成功若以一人言进之未㡬又以一人言疑之臣恐太平之功未易卒致也上曰卿言是也上尝问王素曰大僚中孰可命以相事者素曰陛下命相臣何敢言上曰姑言之素曰惟宦官宫妾不知姓名者可充其选上怃然曰如此则富弼耳素再拜曰陛下得人矣宦官宫妾便于小人而不便于君子者也后世人主除拜大臣不询于外朝而询于内朝则过矣故石显者贡禹𤣥成之所倚也梁冀胡广赵戒之所託也髙力士者杨国忠之所倚也此自古小人未尝不与宦官宫妾外戚为一者我朝所以无内朝之患以外朝之除拜在内不得而知内庭之请谒在外可得而知之也嘉祐元年八月狄青罢以韩𤦺为枢宻使十二月刘沆罢三年六月文彦博罢以使相判河南府六年三月富弼罢四月以包拯为枢宻副使嘉祐六年八月以曾公亮同平章事张昇枢宻使胡宿枢宻副使欧阳修参知政事时韩琦为首相法令典故之事问公亮文学之事问修百官奉法循礼称治吕文穆以事权归同列而但喜用人自谓真宰相事韩忠献以凡事问集贤而自决大事人皆谓得宰相体宋大事记讲义卷八宋大事记讲义卷九钦定四库全书宋大事记讲义卷九宋吕中撰仁宗皇帝台谏天圣元年四月令近臣举官充台谏天圣元年先是钱惟演意图入相御史鞠咏曰若相惟演当取白麻廷毁之惟演闻之亟去五年九月以程琳为御史中丞宰相张知白最器琳当除命喜曰不辱吾笔矣明道元年七月置谏院先朝虽除谏官未尝置院至是从谏官陈执中之请二年十二月严选用台官法先是宰相李廸除张沔韩琦为台官言者谓台官必由中㫖乃宗祖法上曰祖宗法不可壊宰相自用台官则宰相过失无敢言者矣是月废皇后郭氏孔道辅率谏官御史孙祖徳范仲淹等十人伏合奏门者阖扉道辅扣环大唿言后无过不可废吕夷简以当废状告之美人尚氏有侵皇后语后批其颊上救之误批上颈上大怒且曰废后固汉唐故事道辅曰人臣当道君以尧舜岂得引汉唐失徳为法耶夷简奏言伏合请对非太平美事有诏出道辅知泰州范仲淹知睦州祖徳等罚金杨偕言愿得皆贬时河阳签判富弼言朝廷一举而二失后近臣有献诗百篇者执政请除龙图直学士上曰是诗虽多不如孔道辅一言遂命道辅因知前日之斥果非上意景祐元年二月置御史里行以张宗诣孙沔为之御史里行始此御史台辟石介为主簿介论赦书不当求五代及诸伪国后忤上意欧阳修责中丞杜衍曰介一介贱士用不用当否未足害政可惜中丞举动耳景祐三年五月罢范仲淹禁越职言事集贤校理余靖言陛下亲政以来三逐言者恐非太平之政舘合校勘尹洙言仲淹尝荐已不可苟免皆贬欧阳修乃贻书责髙若讷曰仲淹刚正通古今班行中无此今以非辜逐君为谏官不能辨犹以面目见士大夫是不复知人间有羞耻事耶若讷忿以其书奏贬修为夷陵令蔡襄作四贤一不肖诗四贤指仲淹靖洙修不肖指若讷也庆厯三年三月増谏官员命王素欧阳修知谏院余靖为正言蔡襄以诗贺素等言多激劝素以诗奏之遂命知谏院当时谓之四谏是年八月诏谏官日赴内朝从知制诰田况之请况言臣前在谏院每闻一事皆诸处採问比及论列或至后时十一月复监察御史里行景祐初置既而又阙不除至是复除以李京包拯为之拯前知端州嵗满不持一砚归四年八月诏毋以辅臣所荐充台谏十月蔡襄罢五年正月孙甫罢论陈执中不可执政于是两人俱求出五年正月复言事御史以梅挚李京为之唐制御史不专言职故天禧初始置言事六员后不除至是复除八年翰林曽公亮荐赵抃可充台谏召为殿中侍御史弹劾不避权贵号曰铁面御史皇祐三年十月唐介贬张尧佐姪女有宠一日迁四使宣徽节度景灵羣牧四使介引杨国忠为戒不报又介与谏官包拯等论列卒夺宣徽景灵两使介又劾平章文彦博为间金竒锦因中人献宫掖得为执事上怒贬介彦博亦罢唐介弹大臣并以吴奎包拯为宰臣党帝欲出奎知宻州彦博乞留奎供言职上曰介言奎拯皆隂结彦博今观此奏非诬也吴奎罢四年三月包拯罢五年八月以唐介为御史中丞介贬不二年复召议者谓优容言事之臣自古未有也十月解唐介言职改直集院欲以全安之也十二月以吴中复为监察御史中丞孙抃所荐也抃未始识其面曰昔人耻为呈身御史今岂荐识面台郎耶至和元年七月解马遵吕景初吴中复台职时并为御史初梁适之得政也中官有力焉遵等极陈其过左右或言御史羣攻宰相自今谁敢当其任适既罢左右欲并遵等去之皆坐谪知制诰蔡襄以三人无罪封还词头不草制付他舎人亦莫敢当者遂用熟状降勅二年六月张昪为御史中丞上书言时政昪忠直可任风宪富弼初入相欧阳修为翰林学士时号为三得人八月置台谏章奏簿从范镇之言也所以知言者得失而殿最之嘉祐元年十月解范镇言职因言储嗣未立章凡十九上待罪百余日须发为白十二月中丞张昪论刘沆凡十七章上以昪指切时事无所回避罢刘沆三年六月以包拯为御史中丞拯言太子天下之根本也根本不立祸孰大焉臣行年七十且无子所以乞建太子者为宗庙万世计耳六年五月以司马光仍知谏院上谨习疏皇祐五年五月孙抃为御史中丞谏官韩绛言抃非纠绳才不可任风宪抃即手疏曰臣观方今士人趋进者多廉退者少以善求事为精神以能讦人为风采㨗给若啬夫者谓之有议论刻深若酷吏者谓之有政事谏官所谓才者无乃谓是乎臣诚不能也上察其言趋令视事国初官以定俸实不亲职有谏议大夫司谏正言特以寓禄耳故赴谏院者方得諌官则諌官之权犹未重也国初三院领外任而不任风宪兴国中任风宪而不领言事则台官之权亦未重也端拱初以补阙为司谏以拾遗为正言所以举谏官之职天禧中置言事御史所以举台官之职然当时台谏之官虽重而台谏之职未振也自仁宗即位刘中丞令台属各举纠弹之职而后台谏之职始振自孔道辅范仲淹敢于抗夷简唐介敢于抗彦博一梁适之用事则马遵率数人言之一刘沆之得政则张昪凡十七疏论之而后台谏之权敢与宰相为敌矣是何台谏之职在国初则轻在仁宗之时则重在国初则为具员在仁宗之时则为振职何耶盖仁祖不以天下之威权为纪纲而以言者之风采为纪纲故其进退台谏公其选而重其权优其迁而轻其责非私之也盖以立国之纪纲实寄于此百官除授自执政以下皆付大臣进拟而中丞谏官必出于人主之亲擢虽李迪吕夷简之亲亦不敢进拟谏官御史所以公其选也自安石执政以京官王子昭除御史又以选人李定除谏官则台谏皆出于宰相之除矣台谏言事许以风闻不得穷诘虽以执中夏竦之佞亦不敢与台谏争曲直所以重其权也自安石执政行青苖之法始命李常分析举朝争之以为不可助役之法行又命杨绘分析执政以为不可则宰相得以夺台谏之权矣台諌之权常存体貌自唐介之外其余无贬斥者不一二年亦复召用所以复其迁而轻其责也自熙宁之初始有罚金御史者安石秉政御史言事皆责其监当而台谏之受责自此始矣仁祖以言者之风采为纪纲而安石乃以大臣之威权为纪纲甚矣仁祖之心天地之寛安石之心潢潦之量也景祐二年贬孙沔先是上疏言自孔道辅范仲淹被黜之后龎籍范讽置对以来凡在缙绅尽懐缄嘿为监察御史以言废后事贬者非仁祖之本心也而夷简实赞之諌官伏合乃仁祖美意也而夷简力沮之此夷简入相之初而国论为之一变也嘉祐六年欧阳修言景祐中范仲淹言宰相吕夷简贬知饶州后至今二十年台谏未闻有规諌人主而得罪臣故谓方今谏人主则易言大臣则难范文正公以忤吕申公贬而申公亦以文正罢唐质肃公以忤文潞公贬而潞公亦以质肃罢仁宗退大臣以伸言者之气如此然异时申公不惟不敢憾于文正而西事之兴且与之戮力潞公不惟不敢憾于唐质肃而还朝之日必与之俱召而后敢入大臣之能容言如此给事中起居舎人景祐三年十二月严宣勅银台法时宣勅札子多不经本司李纮言若此则封驳之职遂废乃诏宣勅非银司不行庆厯元年以富弼知制诰初因侍臣刘从愿妻以后族出入禁中一日削其国封久之还封富弼当草制遂封还词头后张可久自转运使改横行欧阳修援弼例封还后遂为常至和元年七月解马遵吕景初吴中复等台职知制诰蔡襄以三人者无罪封还词头改付他舎人亦莫敢当者遂用熟状降勅中丞孙抃累疏争之翰林学士吴宿因召对亦乞留遵等皆不报皇祐元年杨懐敏除副都知知制诰胡宿不草制封还以闻上疑宿职不当言谓宰相曰有此故事否文彦博曰近来富弼以封还上意解司马光言唐制诏书有不便者门下得以封还今门下虽有封驳之名而诏书一切自中书下非所以防过举也给舎主封驳台谏主论列其职均也然给舎献替于先台谏追救于后命之未下其正之也易命之已下其夺之也难此给舎所以为重也盖自庆厯间遂国夫人之命富弼当草制封还词头给舎之封驳昉于此矣至其后胡宿援弼之例而驳杨懐敏欧阳援弼之例而驳张可久盖自是而其职与台谏均矣给舎封驳于其先其职尤难于台谏也嘉祐五年八月苏洵试校书初欧阳修上洵所着书韩琦善之召试舎人院再以疾辞至是赵抃又荐之乃就除祖宗法度寛简上之所作成激励者有在科目之外下之所以洗濯磨染者亦不尽出于程文之中故起孙明复于太山而处之胄监师儒之地拔苏洵于眉山而处之容台礼合之中起程颐于西洛而置之广厦细旃之上则其所以特出一二以耸动天下者何如哉此人才所以盛也两制欧阳修在翰林仁祖一日乘间取御合春帖子读而爱之问左右曰欧阳修之词也乃悉取帖閲之叹曰举笔不忘规谏真侍从之臣也嘉祐六年六月以王安石知制诰去冬除安石及司马光同修起居注光五辞而后受安石辞至七八月乃受从是径迁知制诰安石不复辞矣授以馆职而辞馆职授以起居注而辞起居注人皆服其逊初授馆职三司度支判官因辞命修起居注又辞至于嘉祐之除制诰熙宁之除学士则不复辞辞其小而受其大人遂以前日之辞官者荆公之诈也今日之不辞者荆公之奸也未为深知荆公者矣盖荆公以天下自任之志不减于范文正而自是其规模广大又非一官一职之所能尽迨嘉祐之末其实行已足取信于人熙宁之初其虚名已足以取信于君固将以大有为于斯世独惜夫志大而学非也初王安石名始盛欧阳修亦善之劝洵与游洵曰吾知其人矣作辨奸论史馆庆厯五年十一月国朝㑹要成王洙编修自建隆至庆厯四年凡一百五十卷嘉祐四年欧阳修为更撰奏云比年以来具员而废职其所撰述简缺遗漏百不存一至于事闗大体皆畧而不书欲乞嵗终命宰相亲至史院检㸃纪録事迹内有不勤其事隳官失职奏行赏罚其日厯时攻记起居注乞更不进命馆阁天圣六年宰相张士逊请以其子为校勘上曰馆阁所以待天下之英俊不可私授鲁宗道曰馆阁育天下英才岂纨袴子弟得以处耶天圣六年以范仲淹为秘合校理尝移书执政曰周汉之兴圣贤共理使天下为富为夀数百年则当时致君者功可知矣周汉之衰奸雄共起使天下为血为肉数百年则当时致君者罪可知矣我宋之有天下经营长育以至太平然穷则变变则通通则久不知变者其能久乎倘相府思变其道使天下为富为夀数百年相府致君之功也若使为血为肉数百年亦相府负天下之过也天圣三年范仲淹为大理寺丞上书请救文弊复武举重三馆之选赏直谏之臣革延赏之弊且曰自古王者外防夷狄内防奸邪夷狄侵国奸邪败徳奸邪之凶甚于夷狄之患伏惟圣明常好正直以杜奸邪此至理之本也仲淹少有大节慨然有志于天下尝曰士当先天下之忧而忧后天下之乐而乐其所有为必尽其力曰为之自我者当如是其成与否有不在我者虽圣贤不能必吾岂敢必哉王曾见而伟之及知仲淹乃晏殊客也于是殊荐人充馆职曾谓殊曰公实知仲淹舎而荐此人乎范仲淹之于庆厯亦犹王安石之于熙宁也仲淹革弊之规模已具于天圣上宰相书及上皇帝之书王安石变法之规模已具于嘉祐中上书熙宁初入对之日也今观仲淹所言穷则变变则通即安石变法之言也其言兵久不用则武备不坚即安石强兵之説也其言士未曾教则贤才不充即安石所谓教之非其道之説也其言中外奢侈则国用无度即安石所谓理财大抵无法之説也其言百姓困穷则天下无恩即安石所谓优恤农民之説也其言人主纳逺大之谋久而成王道纳浅末之议久而成乱政即安石欲法尧舜而不法太宗之説也其言刑法之吏知丝发之轻重钱谷之司举锱铢之利病则徃徃谓之急务或有条政教之源流议风俗之厚薄陈圣贤之事业论文武之得失则徃徃谓之迂説即安石所谓出而亲事不过有司之细故未尝如古之有为之君学士大夫讨论先王之法以措天下之説也然所谓固邦本者在于举县令择郡守而已非有遣使者置提举之扰也厚民力在于复游散去冗僭而已非有青苖市易之扰也重名器者在于谨选举严教育而已非有新经字説之谬也备戎狄者在于举将才实边郡而已非有置保甲置将官之扰也杜奸雄者在于朝廷无过生灵无怨非有人言民怨之不足恤之议也范仲淹移书执政中五事彼其布置施设皆有预定之规模其与书生漠然不着于用者逺矣由其所学有偏正故所以用于天下者不同也庆厯三年九月开天章阁令辅臣条对赐坐给笔札使疏急务是时帝方鋭意太平范仲淹富弼韩琦等每进见必以太平责之仲淹语人曰上用我至矣然事有先后且革弊于久安非朝夕之所能也至是仲淹退列十事奏一曰明黜陟二府非有大功不迁内外官须满三年在京官须满五年乃得磨勘二曰抑侥倖任子法弊冗滥日增请罢少卿以上干元节恩泽正郎以下若监司遣任须在职二年始得䕃子弟大臣不得荐子弟任馆阁三曰精贡举诸路州军学皆置教授其取士科进士先论䇿后诗赋兼通经义发解者不封卷首参考履行无阙者以名闻四曰举官长刺史县令多不得人请委二府先选转运提刑大藩知州次委二制三司卿史台谏监司举知州知州举知县五曰均公田外官职田不均吏禄薄不能安㢘请均其入而第给之六曰厚农桑请下诸路令吏民言农田利害选官治之别定劝课之法以减漕运七曰修武备请约府兵法募畿甸强壮五方为卫士以助正兵八曰减徭役请省县邑户少者为镇其不应受役之兵悉归之农九曰推恩信蠲除逋负而所在废格主恩违者置于法十曰重命令百司建立法度率尔颁行旋复釐正请先委政事之臣参议可以久行者删去烦冗裁为制勅富弼言契丹得燕蓟以北拓拔得灵夏以西其间豪杰皆为之用我当视为劲敌庶几可御乃别为安边十三策大畧以进贤退不肖止侥倖去宿弊及易监司之不才者仲淹取班簿视不才监司一笔勾去之弼曰勾之甚易焉知一家哭矣仲淹曰一家哭何如一路哭耶是年十月严监司选此用仲淹富弼之言也定迁株格此用仲淹所上十事一曰明黜陟也十一月定馆职格更补䕃法此用仲淹所上十事二曰抑侥倖也限职田此用仲淹所上十事五曰均公田也四年三月诏州县立学更定科举法此用仲淹所上十事三曰精贡举也五月减徭役法此用仲淹所上十事六曰减徭役也四年六月仲淹出宣抚陜西河东八月富弼出宣抚河北避夏竦之谤而出时按察使多所举劾人心不安䕃子恩薄磨勘法宻侥倖不得而朋党之论滋起矣九月诏戒按察使苛刻则是包拯言之也十月诏戒朋党苛刻五年二月罢京朝官保任取迁法从御史刘元瑜之请也罢䕃补限年法从余靖之言也其庆厯三年制勿行三月复科举旧制制诰杨察言前所更令不便十月转运罢兼按察时执政攻范仲淹富弼行事故因肆赦以其过为烦扰无益事体罢之自李文靖王文正当国以来庙堂主安静之説而弊事不革积而至于庆厯此当变之事也自韩范富公之志不尽行积弊相仍极而至于熙宁此又当变之时也今观仲淹所上十事与安石所变之法合而论之熙宁二年遣使察农田水利亦欲厚农桑也熙宁三年立更戍保甲法亦欲以修武备也四年更贡举法亦欲以精贡举也四月定选人改官条制亦欲以明黜陟也十月定奏补注官法亦欲以抑侥倖也以至行募役法亦欲以减徭役也建三舎法亦欲以重学校也均诸路田法亦欲以均公田也此是仲淹安石同处然国家自艺祖仁宗虽有漏缺败壊之处而未有熟烂腐败之形庆厯诸公之本㫖杜一隅补一隙之智也熙宁大臣则以一隅之损而頽其四围以一隙之漏而侵及于堂奥也安石纷更惜夫仲淹去则法变而安石自罢相之后安石之身虽去而安石之法未尝不行仲淹之法未及一年而变安石之法至崇宁大观而愈不变仲淹得政之浅而安石得君之专也仲淹所引之君子未尽用而安石所教之小人根固盘结而不可去也三司使景祐元年五月以程琳为三司使诏自今三司在职未久毋得非次更易琳尤谨出入禁中有所取輙奏罢之内侍言琳专琳自直于上曰三司财赋皆朝廷有也臣为陛下惜耳上然之庆厯二年王尧臣为三司使始受命言于上今国与民皆弊耳在陛下任臣者如何请自择僚属于是辟杜把十余人为判官后果办治闻是嵗取三路未用兵前及用兵后出入财用之数㑹计以闻皇祐二年十二月三司使田况以今财赋所入多于景徳而嵗之所出又多于所入因上皇祐㑹计録嘉祐四年以包拯为三司使初拯为中丞弹三司张方平罢遂代以宗祈拯复论祈以拯代之避位久之方出钱谷之职非他官比国初为三司使者必选计相居之位亚执政自为计相下而副使又下而判官至于子司之属皆通知钱谷而后除副使位下待制恩数同大卿监各置判官二员视转运使资序又有三司判官六员谓之子司如磨勘司冯由司之类当时三司皆得自择僚属三司缺则以副使补之副使缺则以判官代之判官缺则选外之转运为之所以专其职也自元丰官制既行户部尚书即昔之三司使也左右曹侍郎即昔之三司副使也户部及诸司之郎官即昔之三司判官也然皆以为迁官之地簿书之弊犹不能救不过按其数而督之视其籍而収之况望其较诸道有无制国用之多寡哉嘉祐五年五月以王安石为三司度支判官安石献万言书畧曰方今患在法度虽多而不合先王之政所谓法先王之政亦法其意而已先王之于人才教之养之取之任之皆有其道今州县有学而不能长育人才大学之教诵説课试而已故虽白首庠序而不知从政之方此教之非其道也方今制禄皆薄州县之吏月所得钱多者八九千少者四五千今天下常以困穷为患者殆亦理财未得其道而有司不能通其变耳诚能焉虽增吏禄不足以伤经费此养之非其道也驱天下之士使为贤良进士固有时而得才然不肖者茍以此进亦至乎公卿因使推其类而聚之朝廷所以多不肖之人此取之非其道也今取既不以其道至于任人不问其徳之所宜而问其出身之后先不论其才之称否而论其歴任之多少以文学进者且使之治财又使之治狱又转而使之治礼宜其人才之难也夫在其位非其人而恃法以为治自古及今未有能治此任之非其道也夫教之养之取之任之一非其道则败天下之人才况兼四者而有之朝廷有所施为变革一有流俗侥倖之人不悦而非之遂止而不敢为夫法度立则人无独䝉其幸者陛下诚有意于天下则臣愿断之而已安石变法之规模亦畧见于此书矣其大意则以立法度变风俗为急然安石谓先王之政法其意而已而安石所立之法则一一牵合于周礼而畧闗雎麟趾之意则其意果合先王乎安石谓今之人才教之养之取之任之皆非其道而安石乃以新经字説壊未用之人才以检正习学壊已用之人才其果能得其道乎至谓朝廷有所施为变革一有流俗侥倖之人不悦则止而不能为此后日勇于去君子勇于塞人言勇于任民怨而为行新法之根本也庆厯八年三月诏翰林学士三司使知开封府御史中丞皆给笔札即令坐以言时政幸龙图天章阁此即九年三月开天章阁之意也然至是富公北范公西韩公亦在外时政之所急者莫急于召此三人而已宗正司睦宗院景祐三年七月置大宗正司前年作睦宗院古者大学小学合亲疎而并教之故祖宗世臣兼同姓异姓而参用之自汉世无教养之术而刘徳刘向之徒为权臣所忌而不用至魏晋之朝幽闭宗室使人不得闻见麦菽不辨然后其心始安可痛也吾宋亲贤用仁冠絶前代然皇族鲜有闻者置大司正特以统之也作睦宗院特以亲之也此安石所谓宗室无教训选举之实未有合先王亲疎隆杀之宜熙宁新法议者纷纷而置宗室一事独无异议其以是与宋大事记讲义卷九宋大事记讲义卷十钦定四库全书宋大事记讲义卷十宋吕中撰仁宗皇帝朋党君子小人景祐三年五月罢仲淹禁越职言事时夷简秉政进者多岀其门仲淹忤夷简以天章阁待制知开封府旋贬饶州初仲淹因论建都事谓洛阳险固而汴为四战之地太平宜都汴有事必居洛阳夷简以为迂阔仲淹自还朝言事愈亟宰相使人讽之曰待制非口舌任也仲淹曰论思侍臣职余敢不勉乃命知开封府欲挠以烦剧处之弥月京邑肃然五月罢知饶州禁越职言事仲淹上百官图因指其次第曰如此为序迁如此为不次如此为公如此为私不可不察人曰汉成帝信张禹不疑舅家故终有王莽之乱今朝廷亦有张禹壊陛下家法夷简辨于上前且诉仲淹越职言事荐引朋党离间君臣仲淹以文章辨折辞益切仲淹出知饶州独龙图学士李纮集贤校理王质饯之御史韩缜希宰相㫖请以仲淹朋党榜朝堂戒百官越职言事上从之集贤校理余靖上言陛下亲政以来三逐言事者尹洙言仲淹尝荐已不可茍免皆贬欧阳修贻书责髙若讷不能辨修亦贬蔡襄作四贤一不肖诗四贤指仲淹余靖尹洙欧阳修一不肖斥若讷也寳元元年十月诏戒朋党初夷简逐仲淹踰年吕亦罢士夫为仲淹言者不已事涉朋党此仲淹之所以言事去也此夷简为相而国论为之再变也昔欧阳修言于仁宗曰自古人臣进谏有难有易人主不欲自闻其过而乐闻臣下之过大臣侧足畏罪于下于此之时諌人主者难言大臣者易若寛仁恭俭之主则动遵礼法自闻其失则从谏如流闻臣之过则务为优容言事者未及言而怨仇已结于其身矣于此之时谏人主者易言大臣者难自仲淹贬饶州后至今凡二十余年间逐台谏者多矣未闻有规谏人主得罪者臣故谓方今谏人主则易言大臣则难然嘉祐之前谏人主固甚易言大臣亦岂难哉仲淹以言夷简去而彦博亦以唐介罢介犹御史职也仲淹乃以待制知府而敢于言大臣则当时容养敢言之气可知矣庆厯三年四月吕夷简归第蔡襄论之夷简罢相以枢宻使召夏竦寻代以杜衍同时富弼韩琦范仲淹在二府欧阳修等为谏官凡十八疏上乃罢竦石介作庆厯圣徳诗曰惟仲淹弼一䕫一契天实赉子衍长府兵事乃母蹶𤦺有竒骨可属大事重厚如勃惟修惟靖含中履洁并为陈言正色在列衆贤之进如茅斯㧞大奸之去如距斯脱大奸指竦诗出孙明复曰子祸始于此矣时仲淹琦适在陜西还朝道中得诗仲淹抚股谓琦曰为此怪儿壊于事𤦺曰天下事不可如此如此必壊后石介卒竦言不死请发介棺七月范仲淹宣抚陜西先是谏官欧阳修言仲淹有宰相才不宜局在兵府愿罢王举正以仲淹代之上欲用为参政仲淹曰执政可由谏官得乎固辞不拜愿与韩𤦺迭出行边上因命仲淹宣抚是冬还阙以仲淹为参政弼为枢宻副使上使人谕弼曰此朝廷特用非以使虏故也四年六月范仲淹宣抚陜西河东始仲淹以忤夷简放逐数年士大夫持二人曲直交指为朋党及夷简罢仲淹自陜西还朝天子倚以为重中外想望其功业而仲淹以感激眷恋以天下为己任与富弼日夜谋虑兴治太平然规模阔大论者以为难行而朋党之论滋不可解先是石介奏记于弼责以行伊周事夏竦怨介斥已又欲因是倾弼等乃使奸隂习介书改伊周曰伊霍撰废立诏仲淹弼始恐惧不安适有边奏仲淹因请行乃有是命仲淹出按西北边过郑州见吕夷简曰君此行正蹈危机仲淹未喻其㫖八月富弼宣抚河北避竦之谤以欧阳修为河北转运按察使上曰事茍宜闻无惜奏牍九月晏殊罢杜衍平章事十月谏官蔡襄罢出知福州荐进士周希孟为教授至学舎执经讲问为诸生率十一月治进奏院狱罢黜集贤校理苏舜钦等舜钦乃仲淹所荐其妻又杜衍女也少年能文章议论稍侵权贵㑹进奏院祠神舜钦鬻故纸公钱召妓女同席㑹賔客王洙宋敏求王益柔等或言益柔戱作傲歌于是王拱辰讽其属鱼周询等劾舜钦放肆狂率诋玩圣贤王洙等皆得罪拱辰方自喜曰吾一举网尽矣五年五月杜衍罢为相百二十日谏官孙甫罢二人皆为陈执中所谮以杜衍庇仲淹弼十月诏访石介存亡夏竦谓介诈死乃弼遣介结契丹起兵请发介棺以验杜衍在兖州保其必死提刑吕居简曰介死必有亲族门生㑹葬及棺殓之人令具军令状保之亦足应诏庆厯君子之盛固石介一诗发之也庆厯小人之祸亦石介一诗激之也何者君子小人之实不可以不辨而君子小人之名不可以太分有用君子之名则为小人者岂甘小人之名哉正人既指邪人为邪则邪人亦指正人为邪石介以大奸指夏竦所以激为朋党之赤帜也观仲淹之始去也夷简以朋党目之而诸贤以逐仲淹之再去也夏竦以朋党目之而诸贤亦为之再逐然仲淹始为夷简之所斥诸贤尚有左袒及为夏竦之所斥诸贤尽为倒戈盖夏竦用心惨于夷简实激于庆厯圣徳之诗也庆厯四年上与执政论及朋党事参政范仲淹曰方以类聚物以羣分自古以来邪正在朝未尝不各为一党在圣鉴之下耳诚使君子相朋为善于国家何害皇祐四年五月范仲淹薨仲淹内刚外和为政忠厚所至有恩邠庆之民皆画像立生祠其卒也哭如父初羣盗剽劫淮南将过髙邮知军晁仲约谕富民出金帛具牛酒徃迎之盗悦径去不为暴富弼议诛仲约仲淹宥之上卒从仲淹言弼曰今方患法不举法而方沮之何以整衆仲淹曰祖宗以来未尝轻杀臣下夫𨗳人主以诛杀他日手滑虽吾辈不能保弼终不为然及弼自河北出使还国门不许入未测上意比夜徬徨不能寐遶牀叹曰范六尺真圣人也先儒论宋朝人物以范仲淹为第一观其所学必忠孝为本其所志则先天下之忧而忧后天下之乐而乐其所有为必尽其力曰为之自我者当如是其成与否有不在我者虽圣贤不能必此诸葛武侯不计成败利钝之诚心也观其论上夀之议虽晏殊有不能晓寛仲约之诛虽富弼有所不能知而十事之规模虽张方平余靖之诸贤有所不能识仁宗晚年欲大用之而范公已即世矣岂天未欲平治天下与严铨选景祐二年二月杜衍判流内铨为中丞先是选补科格繁冗主判不能悉閲吏多受贿为奸衍既视事即勅力取铨法问曰尽乎曰尽矣乃閲视具得本末曲折明日晓诸吏母得升堂各坐曹㕔行文书铨事悉自予夺居月余声动京师后知审官院如判铨法天圣元年抑势要是嵗引改官人李师钖荐主凡三十余人上知其为王徳用甥曰但荐势要使寒士何由进止令循资其后胡旦子宗尧以磨勘保官多亦止循资至和元年八月以贾黯判流内铨时太平日久乐于因循而铨衡徒具文而已黯始欲以风义救其弊泽在蜀三年不知父丧黯言于朝终身废归田里李亢入钱得官已而有私罪黙引去后应举及第积十嵗乃自首黯言此律所谓罔冐也罢之景祐三年五月范仲淹上百官图曰任人各以其才如此则为序迁如此则为不次不可不察嘉祐二年五月诏举行磨勘法诏文武旧臣皆陈乞磨勘有伤廉节自今嵗满令审官三班院举行之天圣二年吏部引对选人贾积善十四考无公私过失虽无举主特与改秩天圣元年县尉王得説多书考而无保任特与大理寺丞人言我朝任法而不任人信吏而不信士大夫然吾观贾积善无公私过失虽无举主特与改官李师钖以王徳用甥虽荐主凡三十人止令循资是铨选有定法而未尝拘于法也贾黯判流内铨则有三年不通父问而废归田里者杜衍权典铨选则裁制如法而文吏听行文书者是铨法受成于吏而未尝尽委于吏也故当时苏绅上疏审官之职宜择主判官付以事权或有异材许别论奏如㓂准判铨钱若水等三人以选人迁朝官此又不可以常法论而真得法外之意也试制科行贡举天圣七年闰二月复制举等科以待京朝官又置书判拔萃科以待选人髙蹈丘园沉沦草泽茂材异等三科以待布衣武举以待方畧勇力之士然后天子亲䇿八年六月亲试书判拔萃科及武举得余靖尹洙及武举十二人七月䇿制科贤良方正能直言极谏科何泳茂材异等科富弼寳元元年八月䇿制科武举考官晏殊上贤良方正科田况张方平各六论田况与张士逊连姻报罢嘉祐四年八月䇿制科汪辅之入等言者以辅之无行罢之六年八月䇿制科得王介苏辙辙言极切直胡宿黜之上曰以直言召人奈何以直弃之天圣二年三月赐举人第得宋祁叶清臣以下以䇿擢第自清臣始庠祁俱以词赋得名太后不欲弟先兄乃擢庠第一八年三月亲试举人得王拱辰以下八百人庆厯二年二月亲试举人赐杨寘以下四百余人及第出身公卿相贺得人后寘未沾禄卒富弼言省试有三长殿试有三短四年诏州县立学更立科举人范仲淹所谓精贡举之䇿也天章十事中所献宋祁等言今教不本于学校士不察于乡里则不能覈名实有司束以声病学者专于记诵则不足尽人才莫若使士皆土着而教之学校则学者修饰矣先䇿论则文词者留心于治乱矣简程式则宏博者得以驰骋矣问大义则执经者不专于记诵矣乃诏州县立学三塲先䇿次论次诗赋皇祐元年取进士依景祐四年以四百人为额特奏名罢之二年三月亲试举人殿试免黜落先是文士以怪僻相尚钩章摘句浸失浑厚修革其弊务求平淡典雅举子皆造言谤之然文自是变矣国初进士无煳名誊録之法无同保连坐之法上之人犹未以绳尺待士故所得者多名实之人而为宰相为执政者皆自此科出也自进士之法既宻而擢甲科多非人望故自太祖以来则进士得人为盛仁祖以来则制科得人为盛书判㧞萃余靖尹洙茂才异等富弼而贤良方正能直言极谏在天圣则得何泳在寳元则得张方平在嘉祐则得王介苏辙苏轼可谓盛矣仁宗朝制科得人岂当时制科足以得人而进士科不足以取士耶盖朝廷之文法有疎宻人主之意向有轻重也然则欲重进士之科必有如欧阳修之变古文则文体正矣必有如胡安定之立学法则实材出矣必有如范仲淹精贡举之条先行而后文先论䇿而后诗赋则天下无弊法矣贡举学校得人以行是法则真才出苏公轼尝议学校贡举曰君相有知人之明朝廷有责实之政虽因今之法臣以为有余君相无知人之明朝廷无责实之政虽复古之法臣以为不足然则论取士之法者亦在乎责实而已当祖宗时论者皆欲先策论而后诗赋马亮言之于太宗冯拯言之于真宗范仲淹富弼欧阳修复以是説而言之于仁宗亦尝施行之矣庆厯之诏有曰先䇿论则辨理者得以尽其説简程式则宏博者得以见其才此已行之法也苏公轼言仁宗之世号为多士三世子孙頼以为用固有自来矣吾观仁宗当取士之际焚香上祷愿得忠孝状元则其所以谨厚之意可谓切且至矣人才之盛宜哉变文体嘉祐二年欧阳修知贡举先是进士习为竒僻修痛加裁抑榜出嚣薄之士羣聚诋斥或为祭欧阳文然文体自是亦少变初士人刘㡬骤为险怪欧阳修恶之㑹公主文有一举人论曰天地轧万物茁圣人发公曰此必刘㡬也榜之既而果㡬也后公为御试考官有一论曰主上收藏精明于冕旒之下公曰吾得刘㡬矣既黜乃萧稷也时尧舜性仁赋有曰静而延年独髙五帝之夀动而有勇形为四罪之诛及唱名乃刘煇人曰此刘㡬易名公愕然因成其名唐之文体至韩愈而古本朝之文体至欧阳修而古谓欧阳今之韩愈非溢美耳然唐文三变非唐文之变也乃韩栁自变于下耳故当时惟韩栁之徒与之俱变而天下之文体不为之变以其变之之权不出于上也我朝氶五季之乱盖风俗文章屡变之下流而人心学术一新之都㑹也自我太祖太宗留意文治而真宗复戒励词臣之浮靡仁宗复进好古笃行之士以矫文弊是其斡旋天下之大势转移风俗之要枢盖自上始则文体之变虽在于嘉祐之时实萌于天圣之初矣唐文变于韩栁我朝之文虽倡于欧阳而实变于仁宗置太学命讲官庆厯二年十一月以孙明复为国子监直讲明复隠于太山学春秋着尊王发㣲郡人石介以下皆师之介既为学官语人曰孙先生非隠者也于是范仲淹富弼皆言明复有经术故命为直讲庆厯四年三月诏以湖州教授胡安定瑗学法着为太学令庆厯中方尚词赋独湖学以经义时务学中有经义斋治事斋人各治一事如边防水利之数春秋之学前乎此凡例而已自孙太山治春秋明于诸侯大夫功罪以考时之盛衰推见王道之治乱而天下始知有春秋之义学校之法前乎此科目而已自胡海陵之学经义治事各名其斋边防水利随习而处而天下始知有体用之学瑗明体用之学是知穷理尽性全体大用虽未及于伊洛之精㣲然自孟子而下其有此学乎此皆我祖宗涵养之力也州县院五书院庆厯二年三月诏天下州县立学衡州石鼔书院徙而为州学书院之迹遂荒废而不治漕臣王总之特授岳麓书院山长国家肇造之初州县不暇留意于学校而凡天下之为书院者五曰嵩阳书院曰石鼔书院曰岳麓书院曰应天府书院曰白鹿书院亦足见人心之学不容泯也今嵩阳应天书院邈不可攷而石鼔书院淳熙中得潘侯时而复兴岳麓白鹿书院又得张朱二先生主之回视州县之学不过世俗之文进取之䇿其相去岂直千百驿而已哉朱文公初乞复白鹿书院朝野諠谓州县已有学校不必烦费文公之议曰先王礼义之宫与异端鬼道之居孰邪孰正孰利孰害今佛老之宫大郡以千计小郡不下数百至学校教养郡县一置焉而附郭之县或不复置者引彼形此其盛衰多寡之相絶至于如此则其利害邪正之际亦已明矣今有司不能有所正于彼反疑有所干请于此不知其何説也减䕃子行磨勘嘉祐元年四月减䕃补额定选举法龙图直学士言立法先自贵始则人无怨心乃诏两省谏台共议至是议上诏二府及御史以上并罢干元节奏䕃恩于是入仕差减矣二年五月诏举行磨勘法诏文武官旧皆陈乞磨勘有伤廉节故自今嵗额满令审官三院班举行之此富弼为相日举行庆厯三年天章阁所条之事也庆厯三年十一月更䕃补法此范仲淹天章阁所上十事其二曰抑侥倖也诏畧曰今之䕃补推恩太广疎宗稚齿并皆仕进其着为令使冡嗣先禄以笃为后之体支子限年以明入官之重设考课之格立保任之条五年三月罢䕃补限年法庆厯元年孙沔言今臣寮之家皇亲母后皆得奏请不限贤愚槩居禄仕未离襁褓已列缙绅乞立人数用分等级李清臣言三嵗取士入京秩者一人而资䕃入京秩者数百人古者将用人之才必先养人之心后世虽用人之才亦徒富贵其人之身而已古者有教国子之法故凡嫡子皆可以继世为卿而诸子之官又集其庶子而教之所以凡列皇朝左右者无一而非可用之人也后世徒以一夫官爵之所至茍应法令则不限贤愚并皆禄仕未离髫龁已纡青紫以为恩则滥以为法则弊此范仲淹所以抑侥倖至道间所以欲世禄之家自成均而出也严赃吏戮败将天圣元年十一月严赃吏法知涟水军邓余庆等四人坐赃决配岭南而后不尽録寻诏犯人之赃母入亲民天圣二年李应机知袁州贪墨除授将作上曰外台耳目所系当职不言转运提刑赎铜康定元年正月元昊宼边鄜延都监黄徳和引衆先遁刘平石元孙被执贼围延门七日徳和既走使人诬奏平叛命御史文彦博鞫之尽得其实斩徳和于河中府大舜之仁于诛四凶见之孔子之仁于两都之诛见之盖去不仁乃所以为仁去不善乃所以为善也以汉文之仁欲严盗环犯跸之罪重薄昭新垣平之诛以我仁祖之仁而赃吏者诛败将者杀盖不如是则是以不禁奸邪为寛大以纵释有罪为不苛是特姑息而非仁也彼王安石毁汉文以轻仁祖岂真知贤主之用心哉汰冗吏嘉祐二年二月汰三司吏上患吏员猥多命中丞杜衍与三司使副择其能否而升降之有欲中衍者扬言于外曰衍请尽黜诸吏于是相率仅千人诣夷简又诣王曾又诣衍宅投瓦砖肆丑言于是窜十余人衍罢中丞太祖尝汰吏四百人真宗又汰诸路吏万有余人何其易而景祐欲汰三司吏反失国体何邪论者皆以为势之弱至此不知当时韩魏公尝汰兵数万人不闻有为乱兵且可汰况于吏乎是小人之欲害君子先唱尽黜诸吏之先声以中衍也汰冗兵庆厯六年二月汰陜西边兵遣户部陜西副使夏安期如陜西市马及议省边费安期奏省吏汰边兵之不任使五万人皇祐元年十二月汰诸路兵时天下患兵冗于是文彦博与枢宻院龎籍同议省兵议者纷然彦博籍奏曰公私困竭正坐冗兵果有患二臣请死之国家自建隆以来官尚实绩士尚实才兵尚实籍财尚实数而中外之数徃徃皆实故自景徳咸平以来官守格例之虚名士逞浮靡之虚词连营坐食而兵有虚声版籍侵欺而财有虚籍中外之事多出于虚文迨至庆厯诸臣兴滞补弊以回天下之习吏之庸也范公一笔而罢十兵之冗也韩公一汰而去数万任子可减减之奔兢可抑抑之浮靡可去去之议者患兵籍之生变也田况曰去年韩琦汰兵岂闻有为乱者至此将帅又以减兵致怨文潞公与龎荘敏曰果有变二臣请死之诸君子任怨而不恤者盖以革虚文之弊也募土兵康定元年正月募陜西强壮兵止令防䕶城守不刺手面除閲习外毋得他役六月增募河陜京东西弓手强壮王拱辰言契丹不畏官军而畏土兵元昊不畏东军而畏土军盖两河陜西之风土习勇悍长战鬭茍上之人优其田畴安其室庐使力耕死战世为边用则可以减屯戍省餽遗为不易之兵制也强壮之兵始者不过鸠集乡闾后至抽赴京师又后刺为正军矣得役之兵始者无异编民后至刺手黔面又后运粮戍边矣至三路弓手之兵刺充宣毅或刺充保㨗皆永为禁军矣自𨽻正籍终身失业自处连营仰给县官此张方平所以歴言于庆厯之时也漕运额天圣四年闰五月定江淮嵗漕额六百万石景徳中嵗漕额不过四百五十万石后增至六百五十万先是发运司请于六路计民税可更得三百万石上不许曰常赋外增量籴是重扰吾民也汉初运闗东漕以给中都官不过数十万石自武帝以后山东漕百余万石河漕益四百万石唐初闗东之漕不过十万及明皇天寳以后每嵗二百五十一万石何其省于初而广于后耶盖汉以用兵而费财唐以养兵而蠧财也昔太祖谋迁西京曰吾欲循周汉故事汰冗兵省东南民力然太祖之兵不过二十万召募之日广供餽之日增盖端拱雍熙以后之事此嵗漕所以日增而日广也惟我仁祖为定额故熙宁大臣增茶税之説倍𣙜酤之征而漕运之法则不敢有一毫之增则亦前朝有定额故也庆厯三年江淮嵗漕不给京师乏粮储大臣以为忧范仲淹言许元可独任汴运事擢元为发运判官元至命濒汴州县留三月粮余悉发之引千余艘转而西自后京师足食嘉祐元年张方正画漕运十四䇿上善其䇿后京师有五年之蓄户口数寳元二年诏三司上户口数上尝御迩英读真宗所撰正説养民篇谓侍臣曰今天下民籍㡬何梅询曰先帝作此盖述前代帝王恭俭有节则户口充益赋敛无度则版图废衰因诏检閲以闻前汉千二百万后汉千六百万魏九十万晋二百万宋九十万后魏北齐后周三百万隋八百万唐九百万太祖二百五十万真宗八百六十万寳元一千万云户口之数有盛必有衰有成必有壊天地消息况于人乎自古养民诚未有过于一千万户唐明皇之世㡬之矣繁伙既极旋复衰耗是可付之数也然尧舜禹汤太平凡三百余年文武成康亦太平三百余年养之既至教之亦备无夭折扎瘥及兵革之祸父祖子孙数十世为太平之民此又可以数言乎国家户口至寳元亦一千万可谓极矣然庆厯嘉祐之盛踵接于其后何至如明皇始盛而终耗耶差徭役至和二年四月定差役衙前法罢里正衙前以赀产差排乡户特命官形势占田无限皆得免役衙前将吏得免里正户长而应役之户困于繁数知并州韩𤦺言每乡被差疎宻与赀力髙下不均富者休息有余贫者败亡相继请罢里正衙前只差乡户衙前选物力最髙者为之蔡襄亦以产钱多少定役轻重遂更着法下三司颁焉民甚便之此革差役之弊也盖差之法莫重难于衙前之一役官物失陷则令人出纲运费用则责之供令罢衙前之役则乐于差之之法使荆公而知此则不行募役之兵矣以乡户衙前选物力最髙者为之使荆公而知此则虽行僱役之法亦不当及于下户矣宋大事记讲义卷十宋大事记讲义卷十一钦定四库全书宋大事记讲义卷十一宋吕中撰仁宗皇帝省财费崇节俭天圣元年正月议省浮费置计置司从三司使李谘之请盐铁判官俞献卿亦言今稻苗未生而和籴桑叶未吐而和买天禧以下日甚一日宜与大臣议救之乃命中丞与三司取景徳一嵗用度较天禧所费省其不给者诏三路军储出于山泽之利比闻移用不足遂置司领以枢宻参政寳元二年六月省乘舆官掖浮费从谏官韩𤦺之请时贾昌朝言西夏不足虑而民困为可忧计江淮嵗运六百余万仅充期月之用三分二在军旅一在冗食愿取景徳景祐之数约以旧制乃命韩𤦺等议之𤦺言减省浮费自官掖始乃诏乘舆服御及宫掖所须务从简约是年冬起居注宋祁上疏曰今朝廷大有三冗小有三费更役数十万衆以事夷狄可谓无谋甚矣何谓三冗天下有定官无限员一冗也厢军不任战而耗饮食二冗也僧道日多而无定数三冗也何谓三费一曰道塲斋醮无日不有二曰京寺观多设卒置官三曰使相节度不莅藩要日取公用以济私家又闻人不率则不从身不先则不信陛下若躬行至俭风示四方衣服醪膳无溢旧观请自乘舆始锦绣珠玉不得妄费请自后宫始庆厯二年四月议省冗费时西兵不解财用益屈张方平屡乞迁官与三司较国用嵗计之数量入以为出又曰救兹交急特在陛下身先率下事事樽节而已上乃诏内侍较近嵗禁中用度增损外则命中丞贾昌朝谏官田况张方平与三司议裁省寻减宗室妇郊赐之半于是皇后嫔御各上俸钱以助军费宗室刺史以助公使钱之半嘉祐七年司马光言祖宗置内藏以备饥馑兵革非常之费非以供陛下奉养赐予之具也今内藏专以内臣掌之不领于三司出纳之多少积蓄之虚实簿书之是非有司莫得而知也若以奉养赐予尽之一有饥馑兵革臣所廪廪也财之所以蠧者一曰冗费二曰浮费官吏有冗员而任子之法未易除兵卫有籍而老弱之籍未易去百官六师有赏而郊赉之赐未易裁此冗费也后宫嫔妃供进御是矣而动以万计给事房闼供洒扫是矣而动累百计宫室非陋而土木之工兴服御非俭而靡丽之文盛此浮费也而水旱之备夷狄之赂不与焉于是数者而节之则有不可胜节者然一朝而行之则拂天下之情激议者之喙天下之事自有先后欲去冗费先去浮费文帝身衣弋绨而邓通赏至巨万明皇初焚锦绣而末年织绣之工供妃院者七百人节用之源无大于此人君抑情窒欲则先身后民之诚孚于天下谁敢不听夫然后财之蠧于贵戚蠧于冗吏冗卒次第节约何所不可此省费之䇿韩琦请自舆服宫掖始宋祁请自后宫乘舆始而张方平亦请自陛下之身始也然我仁祖天性恭俭必不妄兴一役妄费一物又何待诸臣进节用之説盖我朝之财始蠧于天禧祥符再蠧于寳元庆厯自祷祠之事兴宫室之役起内之帑藏稍已空竭则省浮费之䇿不得不申明于天圣之年也自元昊叛于西契丹扰于北外之财用不免告匮则节冗费之説不得不条画于庆厯之时也行楮币天圣元年十一月置益州交子务初蜀人以铁钱重私为劵谓之交子以便贸易富民主之后富资稍寡不能偿所负争讼数起祥符末薛田为转运使请官置交子务以权其出入议久不决至是始诏置务官主楮币之行始此此楮币之始也然其有钱以行楮有楮以权钱子母均通而无偏重之患故民视钱犹楮视楮犹钱今则为是币而初无是钱以虚驾虚宜乎楮币之不行寛盐禁天圣八年十月除解盐禁行通商法蒲解之民皆作感圣恩斋自是虽贾商流行而嵗课入官者耗矣庆厯元年九月增江湖路盐酒价于是嵗课三十万六千余缗庆厯三年六月诏诸路条苶盐利害初议欲弛茶盐之禁范仲淹言茶盐商税之入但分减商贾之利耳今国用未省既不取之山泽及商贾必取之农与其害农孰若取之商贾六月罢河北𣙜盐三司使张方平见上问曰河北再𣙜何也上曰始立法非再也方平曰周世宗以盐课均之两税盐铁是也岂非再𣙜乎遂罢之河朔父老相率为佛老㑹七日以报上恩且刻诏书父老过其下必稽首焉除解盐禁而蒲解之民乃作感圣恩斋罢河北盐而河朔之民为佛老㑹以报上恩仁矣然河北之盐不可𣙜而解盐之禁不必除盖河北之盐已均于两税而解盐所以资陜西之军储故解盐一罢则商贾虽通而嵗课已耗谋国者又当权其轻重也罢青苖钱天圣五年十月罢陜西青苖钱先是陜西籴谷嵗预给青苖价钱至是罢之自是不复给皇祐三年正月特以戍兵多食苦不足陜西转运李参视民阙乏度谷麦之入预贷以官钱谷麦熟则偿谓之青苖钱数年兵食常有余其后青苖法盖取诸此王安石始知明州鄞县尝以是法行青苖法非自安石始也但其始也官给以钱而民入以谷则免和籴之扰合常平之法而不至强民以所难至荆公则直取二分之息而责之以劳此所以可行于一邑而不可行于天下也常平仓景祐四年八月诏三司漕臣勿以常平钱粟移用康定元年诏以常平钱百万缗助三司给军费自景祐不许移用数年有余积庆厯元年九月复义仓干徳初置未久而罢明道复之不果集贤校理王琪上疏引隋唐故事请复置之已而衆论以为不便复罢嘉祐七年十月赐常平籴本钱诸路凡百万缗常平义仓均之为荒政良法也然义仓之置自干徳始亦自干徳而止自庆厯置亦自庆厯而罢何耶盖常平出于官义仓出于民出于官者官自敛之官自出之其弊也虽不足以利民亦不至于病民出于民者民实出之官实敛之其弊也不惟民无所出而官从而病之此祖宗之亟行亟罢非为一时虑也为异日虑也若夫常平之法自景徳祥符而始立固已悉曲尽拨上供以充之防扰民也经度𨽻司农而不属三司防移用也沿边不置虑其妨边籴也经二嵗则以新易陈虑其有腐粟也减价而籴仍不得过本钱虑其失陷籴本也加以仁祖之恭俭爱人其所积愈久而愈多矣然孰知嘉祐常平之利民反移而为青苗取民之本与税茶法天圣元年三月行贴射茶法初茶法屡更然不能无弊上诏二府大臣经度乃命李谘更定其法请罢三説法官不给本钱使商人与园户自相交易一切为中估而官收其息必辇苶入官随商人所指而与之给劵为验以防私售故贴射之名始此五月行边郡入中刍粮见钱法旧法商人入粟边郡等请茶与犀象缗钱虚实三倍至用十四钱易官钱百及谘变法以实钱入粟实钱售茶二者不得相为轻重既行而商人果失厚利怨谤蠭起天圣三年罢贴射茶入中复三説法初李谘贴射茶法行之朞年豪商大贾不能为轻重而论者谓边籴偿以见钱恐京师府藏不继争言其不便㑹江淮计置司言茶有滞积壊败者请焚弃之朝廷疑变法之弊谘等因条上利害谓计置司请焚弃者特累年败壊不可用者耳然论者不已乃命孙奭夏竦同究利害奭等因言十三塲茶积而未售者六百余万斤盖许商人贴射则善茶皆入商人其入官皆粗恶不时故人莫肯售又奸人倚贴射为名强市盗贩而侵官利宜其弊后有建议更茶法者上问三司使㓂瑊曰河北入中兵食皆仰给于商人若官尽其利商人不能行而边民困于餽运矣上然之因诏辅臣曰茶盐民所食强设法以禁之致犯法者衆但縁滥费尚广未能弛之安可数更其法庆厯八年十二月行四説法加以盐为四説每粮草一百贯在京支见钱三十贯香药十五贯在外支南盐十五贯茶四十贯自是三説四説之法并行于河北皇祐二年正月行入中对贴法自庆厯末河北行四説盐居其二而并边刍粟皆虚估数倍劵至京师反为商所抑盐估稍贱商人以钱付受劵取盐不复入钱京师帑藏益乏王尧臣请令入钱于京师乃聴兼给谓之对贴景祐三年二月复入中见钱法令商旅入钱于京师者给南方茶入刍粟于边者给京师及诸州钱从前枢宻使李谘等请嘉祐四年二月弛茶禁请罢给本钱纵园户贸易而官收其租从议臣之言也𣙜茶之法多矣而其法有二曰官鬻也曰通商也二法俱弊始不得已而均其赋于茶户焉贴射之法始行于淳化至李谘复请之此通商法也三説之法始行于咸平至孙奭复请之皆官鬻法也笔谈旧传茶有三説见钱为一説犀角香药为一説茶为一説此乃三説法予在三司求为三説乃是博籴便籴直便为三説博籴者极边粮草便籴者沿边粮草直便者商人取便于沿边入阙纳见钱于京师请领自虚估之利入于商估而后行贴射之法自边籴偿以见钱府藏不继而后复用三説之法贴射之法虽通商而官受其利三説之法虽官鬻而商受其利二法均弊而后以嵗课均之茶户焉夫一嵗之赋均赋茶户恣其买卖所以均民力也所以惠商贾也官则无烂朽腐败之弊茶则无草木尘煤之杂其法善矣然向时摘山者受钱于官今使之纳钱于官向时冐法贩茶者被罚今均赋于民不得入刑亦及之向时商贾贸易州县收其税今商贾不行则税额不登国用亦乏夫其法行于嘉祐之四年而其害已见于嘉祐五年刘敞之疏又其后也茶税犹故𣙜法复生此杨中立所以痛心于崇宁之变法也赈饥民明道二年六月赈京东江淮饥民陈执中范仲淹分路抚时仲淹为右司谏奏使所至开仓廪赈乏絶禁淫祠奏蠲庐舒折役茶河东丁口盐钱又以为东南一饥公私空竭其病在于用度不节条上八事上嘉纳之庆厯七年定州嵗大歉知州韩𤦺发廪活饥民数百万是年河北京东西大水大饥人相食知青州富弼择所部丰稔者五州劝民出粟益以官廪随所在贮之择公私庐舎十余万区散处其人官吏待阙者皆给其禄使即民所聚遇老弱者廪之山林河海之利有可以生者听流民取之其主不得禁官吏皆书其劳约为奏请使以次受赏于朝凡活五十余万人募为兵者万人上闻之迁其秩弼曰救灾守臣职也辞不受弼立法简便周至天下传以为法救荒以政不若救荒以人一定州之政足以活数百万之饥民青州之䇿足以活五十万之饥民先正诸公纯以为公故适遇灾变不啻犹已之饥溺矫诏开仓虽罪不恤出粟贷民家资不计遡其用心其有瘳否乎此固先正爱民之心亦祖宗之世郡县常有余蓄所以易于用力而随见其效也恤流民天圣七年三月给契丹流民田契丹饥流民至境上上曰皆吾赤子也可不赈救之诏给以唐邓州闲田仍令所过州县给食人君者天地万物之宗主也茍有一夫之失所且引为己责而况于夷狄乎此仁祖所以一视而同仁也然必如是而后可谓南北一家中国一人之意茍当国耻未刷之时而借是説以自安者此又茍安之规模也裕民力嘉祐元年先是范镇知谏院言侬智髙冦岭南前后遣将遣兵不知其㡬皆相继奔溃陛下亲遣狄青而卒取胜者蕃落数百骑耳此兵不在衆也臣愚以为备契丹不若寛河北河东之民备灵夏莫若寛闗陜之民备云南莫若寛两川湖广之民备天下莫若寛天下之民民力寛则知自爱知自爱虽有外虞人人可用为兵用人人自爱之兵以御外虞何徃而不克有有形之险有无形之险有形地利是也无形人心是也人心茍固则忠信可以挞兵甲道徳可以为藩篱衆心成城何畏乎夷狄哉不然鉅桥之积虽富莫遏乎前徒倒戈之衆阿房之役未巳随激乎匹夫揭竿之怨然则欲备契丹莫若寛河北之民欲备灵夏莫若寛闗陜之民范公镇言真知本之论城水洛庆厯三年十月初徳顺军之西南二百里有城曰水洛川平土沃环城杂民种数万帐又有水输银铜之利曹玮在秦州时常经营不能其后静边塞主刘沪宻使人説城主铎斯那令内附㑹陜都部署郑戬行边言若就筑为城可得蕃兵三五万人共捍西城从之韩琦言臣宣抚陜西开修水洛城颇为未便盖其功以百万计又须三四千兵守之乃诏罢戬改知永兴军而戬又极言城之便命刘沪董士廉督役如故知渭州尹洙亦以为不便乃命盐铁副使鱼周询相其利害卒是戬请城水洛之役当以郑戬刘沪之言为是而韩𤦺尹洙之言为非以韩𤦺谙练西民知取横山之便而不知城水洛之益便亦犹赵普能与太祖收藩镇兵权而异时复以夏台之地赐保忠也忧敌患庆厯四年八月欧阳修言朝廷有惧虏之色而无忧虏之心夫忧与惧异忧者深思极虑而不敢暂忘惧者临事皇惑而莫知所措今边防之事措置多失其机者惧虏之意过深也自国家困于西鄙用兵常虑北戎合谋乘隙而动及见二敌相失而交攻议者皆云中国之福夫幸其相攻为我之福则不幸使解仇而复合岂不为我祸弭盗贼庆厯三年五月沂州卒王伦叛讨平之获于和州斩之欧阳修言近日四方盗贼寖多可为腹心之疾为今计者必先峻法令法令峻则人知所畏余靖亦乞严为督责实罚等法从之庆厯八年正月讨贝州贼王则平之初王则未平文彦博请行初以明镐宣抚夏靖恶镐所奏多从中沮之惟恐其成功至是彦博请以便宜从事韩𤦺戢定州兵初明镐引诸州兵平贝贼独定州兵邀赏出怨语𤦺用兵律裁之察其横军中尤不可赦者斩军门外士卒死次圉赏其家恩威既信傚古兵法教习由是定州可用人视山中隠然雄镇声动虏人时京师发龙勐卒戍保州在道窃夺至定留不遣曰保州极塞岂可杂以骄兵易素教者数百人以徃而所留卒未数日亦皆就律禆佐如狄青辈熟闻公曰见其施为后可为名将庆厯八年闰正月禁卫叛卒伏诛是夕崇政殿从卒四人谋变为卫兵所诛司马光疏曰窃以国家治乱本于礼风俗善恶系于习赤子之啼无有五方其声一也及其长也言语不通饮食不通有至死莫能相为者是无他所习异也是故上行下效谓之风薰蒸渐渍谓之化沦胥委靡谓之流衆心安定谓之俗及夫风化已失流俗已成则虽有辨智弗能谕也强毅不能制也重赏不能劝也严刑不能惩也三代习民于礼及其衰也虽以秦楚之强不能蔑视王室晋平公之世以公子服囬曰晋之公室将遂卑矣六卿强而奢傲因是以习习实为常能无卑乎其后韩魏赵氏卒分晋国习于君臣之分不明故也今自景徳以来务行姑息之政胥吏諠譁斥逐中丞辇官悖慢废退丞相有一夫流言于道路而为之变今推恩者多矣于是元帅畏偏禆偏禆畏将校将校畏士卒懦怯之臣至有简省教閲使之骄惰保庇羸老使之繁冗屈挠正法使之纵恣诋詈粟帛使之愤惋彼既为之则此效之下既言之则上从之前既行之则后袭之长此不已日滋月益民之耳目习而安之此何异于唐之季世乎后魏姑息军人而髙欢宻结客祖宗苦身焦思以变衰唐之俗而陛下髙拱熟视以成后魏之风温公之言其箴砭当时之良剂乎夫庆厯嘉祐之间天下至今号为太平亦乌覩盗贼之能为患而范富诸公不忧外㓂而忧内㓂不忧夷狄而忧盗贼诚以天下之习于玩者不可不畏也四夷敌国犹邻人之侮也盗贼姦宄犹僮仆之侮也此曷为而至哉是固诸公之所畏也以司马温公谨习疏发明仁祖时盗贼习于为姦者以积寛积弱之过任一狄青而岭南平拔青于行伍者执政龎公籍也擢一种世衡而西师㨗置世衡于募府者参政范仲淹也得一明镐而贝州平荐明镐以讨贼者相臣文彦博也皇祐四年五月侬智髙陷邕州围广州六月以狄青为枢宻副使九月命狄青讨智髙初命孙沔余靖犹以为忧于是青上表请行五年狄青败智髙于邕州或以为智高已死贼尸有金龙衣者青曰安知非诈乎宁失智髙不敢诬朝廷以贪功㨗至上喜谓龎籍曰青破贼皆卿执议之力贝州之役以明镐不能成功者以夏靖居中有以挠之也智髙之败虽曰狄青之功而亦荘敏执议之力也盖有张仲孝友于内然后方叔能任征伐于外而赵髙用事于中则章邯虽握重兵而长史奏事三日不得入见矣宋大事记讲义卷十一宋大事记讲义卷十二钦定四库全书宋大事记讲义卷十二宋吕中撰仁宗皇帝弭灾异修君徳雨雹火灾景祐三年大雨震电太平兴国寺灾朝议修复崇政説书贾昌朝言易震卦之象曰洊雷震君子以恐惧修省凡六爻之㫖以能自戒惧乃免咎责春秋传天火曰灾近年寺观屡灾此殆天谴告可勿缮治以示畏天威爱人力之意从之天圣七年六月大雨震电玉清昭应宫灾荥阳尉苏舜钦上疏曰积隂生阳阳生则火灾见乘夏之时发泄于昭应宫明道元年七月大内灾中丞滕宗谅言国家以火徳王天下火由政失其本旱庆厯七年三月旱求直言上祷雨于太乙宫日方炎赫上却盖不御及还而雨大降旱蝗庆厯四年六月京师旱蝗上谓辅臣曰方嵗旱而飞蝗滋甚百姓何罪而罹此嘿祷上帝愿归咎于渺躬星变景祐四年七月有星数百西南流嘉祐五年正月大星陨东南范师道曰宜简将帅练士卒诏天下为备日食康定元年正月朔日有食之谏院富弼请罢晏彻乐地震是年十二月京师地震直史馆叶清臣曰天以阳动君之象也地以隂静臣之象也天动地静主尊臣卑易此则乱地为震赤雪地震庆厯三年十二月河北雨赤雪河东地震凡五六日不止孙甫上疏曰赤雪者赤𤯝也人君舒缓之应晋太康中河隂降赤雪武帝怠于政事荒宴后宫故招赤雪之怪终致晋乱地震者隂盛也隂之象臣也后宫也戎狄也三者不可过盛唐髙宗本封于晋及即位晋州地震宰相张行成言恐女谒用事大臣隂谋宜制于未萌其后武昭仪专恣㡬移唐祚今陛下救舒缓之失莫若自主威福时出英断以奸邪救隂盛之变莫若外谨戎备内制后宫此应天之实也水患庆厯八年十二月河北京东西大水时富弼知青州赈饥民五十余万皇祐二年十二月河北水诏蠲租出内帑钱四十万缗细绢四十万匹下本路便籴粮运且谕宰臣曰朕宫中不妄费一钱惟以寛民岂可惜费三年八月京东淮河等七路饥谏官吴奎言水不润下盗贼横起皆隂盛所致重以内宠骄恣近习回挠夷狄桀骜䜛邪交伤隂阳如此宁不致大异哉读文帝太宗记则多灾异读武帝宣帝记则多祥瑞然日食地震一旱三蝗不足以损文帝太宗之治而白麟赤雁黄龙神雀亦何异于武宣之徳哉然吾朝之治莫盛于仁祖而灾异之多亦惟仁祖之世为屡见惟我仁祖减膳彻乐旱而撤盖雨而徒跣其祈祷之切至露立于坛陛其训词之切至移灾于朕躬是以天鉴其诚民感其仁而庆厯之灾异转为四十二年之和气王安石论仁宗之为君仰畏天俯畏人所以获天助以王氏倡为祖宗不足法之言而仁宗之所格天者岂奸言之所能掩哉却祥瑞庆厯三年十二月禁献祥瑞是月澧州献瑞木有文曰太平之道欧阳修曰此瑞木乃误事之妖木耳上嘉纳之诏诸祥瑞不许进皇祐三年无为军献芝草上曰朕以丰年为瑞贤臣为寳至于草木鱼虫之异焉足尚哉此即圣经稼穑惟寳所寳惟贤之意仁祖得此以为瑞也抑尊号寳元元年十一月郊羣臣五上表请上尊号上曰唐穆宗云强我懿号不若使我为有道之君加我虚尊不若处我于无过之地朕每爱斯言骄淫矜夸人主之侈心也抑损退托人主之谦徳也谦徳之形治之根也侈心之私徳之贼也太祖以燕晋未平而不敢称一统仁宗以四夷未服而不敢言至治此上尊号乃唐人之弊政而我朝抑之也自时厥后上以制诰谀其臣下以表谀其君而相规相正之风冺矣仁明武嘉祐六年七月司马光入对除同知谏院进三札一论君徳有三曰仁曰明曰武仁者非妪煦姑息之谓也兴教化修攻治养百姓利万物此人君之仁也明者非烦苛伺察之谓也知道义识安危别贤愚辨是非此人君之明也武者非强悍暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苗之秽而不能耘也武而不仁犹知获而不知种也三者兼备则国治强缺一则衰缺二则危三者无一则亡自生民以来未之或改也其二论御臣有三曰任官曰信赏曰必罚其三论拣兵上以其一留中其二送中书其三送枢宻院又进五规曰保业曰惜时曰逺谋曰谨㣲曰务实范文正辅庆厯之规模尽见于天圣上皇帝之一书司马光辅四朝之规模尽见于嘉祐入对之三札然仁宗以君徳之札留中以御臣之札送中书以拣兵之札送枢宻院可谓有听言之实矣仁徳仁宗在位四十二年天下安乐唯仁治而已唐介以是进言于英宗则愿其善继仁宗丰功盛徳不可名言而所可见者五事所以为仁范祖禹以是进言于哲宗则愿以为法明国法严赏罚景祐二年二月王曾平章事先是杨崇勲常进王曾白事直登阶曾劾之上请释之太后问其故曰崇勋武人不知朝廷之仪举劾者柄臣所以振纲纪寛释者人君所以示恩徳王曾之劾崇勋犹申屠嘉之折邓通所以正朝仪也仁宗之请释其罪犹文帝之持节赦通所以重相权也然崇勋武人犹可恕而邓通宦者岂可不正其罪哉直史官叶清臣上疏曰王者之所以撡制六合抚有万民者在握刑赏之权不授人以柄而已故举一善有爵禄之赐黜一恶有斧钺之诛使人尊如天亲如地仰如日月畏如雷霆今则不然有一进擢则曰宰相某人之亲旧也常游其门而善者也被一废黜则曰宰相某人之嫌隙也迹疎而不被其遇者也爵赏刑罚不自陛下出而由宰相得非臣隂之盛而易天地之序者乎恤刑狱行赦宥天圣四年夏五月诏大辟疑者以闻其后奏请多得贷议五年十一月郊丁谓更不原赦古之赦者赦无罪今之赦者赦有罪祖宗郊恩虽厚赃吏有赦不原奸臣如丁谓亦不原赦则非赦有罪也至崇观奸臣及其锋而用之而元祐元符之党不以赦原矣谨号令明赏罚责功实庆厯二年诏三馆言事司马光言朝廷有三大弊一曰不谨号令二曰不明赏罚三曰不责功实夫言多变则不信令频改则难施今出令之初不加审择行之未久寻又更张以不信之言行难从之令旦夕之间果然又变此不谨号令之弊也古今用人之法不过赏罚而已然赏及无功则恩不足劝罚失有罪则威无所惧虽有人不可用矣此不明赏罚之弊也兵额空多可用者少此有教兵之虚名而无训兵之实效铁刃不刚筋胶不固此有器械之虚名而无器械之实用故事无大小悉皆卤莽此不责功实之弊也议钟律景祐二年二月命李照定乐承平日久上留意礼乐之事照言王朴律凖视古乐髙五律视禁坊胡部乐髙二律击黄钟则应仲吕击夹钟即应夷则是冬兴夏令春召秋炁盖五代之乱雅乐废壊朴剏意造不合古法用之本朝卒无福应昔轩辕氏命伶伦截竹为律复令神瞽叶其中声然后声应鳯鸣请依神瞽律法试铸编钟一簴可使度量权衡叶和诏许之仍请下潞州求上党县山秬黍及下懐州取葭莩然其声犹髙乃用太府帛尺为法乃下太常声极下乐工知其不可而不敢非之三年二月申命阮逸等定乐先是诏天下深达钟律者以名闻于是知杭州郑向言镇东推官阮逸范仲淹言布衣胡瑗皆通知古乐遂诏诣阙乃命学士马元与逸瑗定新乐九月诏罢议用司谏韩琦之言琦言祖宗以来通用王朴之乐天下无事垂八十载顷因李照至阙谓其音未谐许之改作暨阮逸胡瑗继至盛言照乐穿凿再令造律则又围径乖古内侍邓寳信续上新尺复长广未合不若穷作乐之原为致治之本使政令平简民物熙洽斯则治古之乐可以器象求乎又西北二陲久弛边备缓兹求乐之议移访安边之䇿然后将王朴及逸瑗寳信三法别诏稽古之臣取其多合典制者以备雅乐固亦未晚学士丁度等详定度谓逸所陈乃古人弃而不用之説度等又泥于汉书脱文卒不能正皇祐二年十一月置详定大乐局房庶非一黍为一分之説而增益班志八字范镇是之曰李照以纵黍累尺胡瑗以横黍累尺是皆以黍生律庶乃以律生尺司马温公数与之论难以为弗合律吕散亡其器不可复见然古人制作之书犹可攷也太史公言黄钟始于声气之元班固言吹以攷声列以候气皆以声之清浊气之先后求黄钟也盖律长则声浊而气先至极长则不成声而气不应律短则声清而气后至极短则不成声而气不应欲求声气之中莫若且多截竹为管权为九寸度其围径如黄钟之法更迭以吹则中声可得浅深以列则中气可验声和气应则黄钟之为黄钟者信矣黄钟者信则求之律度量权衡者得矣后世不知出此而惟尺之求晋氏而下则多求之金石梁隋以来则又参之秬黍至王朴则专恃秬黍矣夫金石真伪固难尽信然古人先得黄钟而后实之以黍非律生于黍李照言轩辕氏命伶伦截竹为律令神瞽叶其中声是矣至其自为律法则以黍为之而其声犹髙继以尺为之而其声极下乐工已非之胡安定以九寸为方寸而破径三分之法是矣然所定之律一取之秬黍故其度量权衡皆为不合房庶以径三分周围九分累黍容受不能相通遂废一黍为一分之説而增班固八字以就其説范蜀公从而信之过矣得于此者不能无失于彼是以晦蚀纷拏无得定论近世蔡氏律吕新书先求声气之元而因律以生尺则所谓卓然者后世必将审音协律以谐神人受诏典领之官求之此书可也若夫明作乐之本则当以韩魏公之言为正元昊继迁生徳明徳明生元昊寳元元年冬元昊僭号命夏竦范雍经畧西夏竦知永兴雍知延州复以竦知泾州上令龎籍就竦议西鄙事竦言元昊畧有河外之地非继迁比也天下久不见兵革一旦遽议深讨未知全计也愿陛下令诸将遇虏入冦毋得与战彼其絶中原赐予又丧沿边和市可坐待其毙谨上十䇿后多行之寳元二年十一月元昊冦边狄青等败之青功最多时为巡检司指挥使康定元年元昊攻延州刘平石元孙死之初范雍闻元昊将攻惧甚奏请济师未报而元昊诈遣人乞和雍信之不为备元昊声言取金明寨李士彬严兵待之夜分不至士彬解甲而寝翌日奄至士彬父子被擒遂抵延州雍先以檄召平与元孙还救平元孙皆被执贼围延州凡七日城中忧沮不知所为㑹大雪贼解去二月韩琦安抚陜西乞召范仲淹知延州诏近臣陈陜西攻守䇿陈执中言边兵少屈皮肤之伤边民既穷腹心之患请广土兵减骑卒五月宰相张士逊罢军务填委士逊无所补吕夷简为相徙知越州范仲淹知永兴军未至又改陜西都转运使至是仲淹过阙上谕仲淹与夷简释憾仲淹曰臣向所论国家事夷简何憾也置陜西都部署兼经畧安抚招讨使夏竦为使范仲淹韩琦副之仲淹言今边城有五七分之备闗中备无一二分为今之计宜严戒边城使持久可守实其闗内使无虚可乘若冦至使边城清野不与大战闗中稍实岂敢深入既不得大战又不能深入二三年间彼自困弱此上䇿也五年元昊陷安逺等寨寨主王继元蔡沂等死之八月范仲淹兼知延州贼相戒曰无以延州为意小范老子胸中自有数万甲兵不比大范老子可欺也大范盖指雍也九月元昊冦镇戎军三川寨杨保吉死之又陷干沟三堡韩琦命任福攻白豹城克之鄜州判官种世衡筑青涧城右捍延安左可致河东粟北可图银夏仲淹奏用其䇿十二月命泾原鄜延路讨元昊以正月上旬出兵庆厯元年初官军不利有诏切责于是竦上攻守二䇿令𤦺取决于朝廷夷简欲用攻䇿杜衍以为侥倖出师非万全计知延州范仲淹言正月雨雪大寒我师可忧万有一失噬脐何及春深渐煖方贼马痩人饥其势易制此得天时之便又可扰其耕作且元昊谓国家太平忘战边城无备是以桀傲今边备渐饬贼至则系颈许臣稍示以恩信或可招纳徐图举兵据其要害屯兵营田为持久之计则横山人户必挈族来归拓疆御边莫大之利上用其议于是仲淹固守鄜延庆厯元年正月元昊遣人还延州请和仲淹见其无章表不以闻自作书抵之上曰贼多诡计欲懈我师耳乃诏诸路益严备之上以仲淹不当与元昊通书降知耀州二月元昊㓂渭州韩琦命任福御于好水川战败福死之将佐军士死者六千余初夏竦令尹洙趋延州与仲淹议出兵而仲淹固执前奏营田为持久计琦坐任福败降知秦州王尧臣言范韩皆忠义智勇不宜处闲散地十月分四路置经畧按抚招讨使以韩琦王沿范仲淹龎籍分领秦鳯泾原环庆鄜延四路先是夏竦陈执中同节制陜西议论不合罢之庆厯二年仲淹上攻守二䇿其畧曰议攻者谓守为示弱议守者谓攻必速祸今臣思之攻有利害守有安危盖攻其逺则害攻其近则利守以土兵则安守以东兵则危正言吴育言元昊名为藩臣尺赋斗租不入县官庆厯二年正月诏北边严备知保州王果言闻契丹与元昊相结将谋兴师请豫为备是嵗契丹求闗南地闰九月元昊冦边葛懐敏死之于是贼长驱直抵渭州仲淹自将庆州兵来援滕宗谅大设牛酒迎桥上闻之喜曰吾固知仲淹可用也三年正月元昊请纳欵称男不称臣琦仲淹皆言不可许四年五月元昊称臣元昊所以敢于凭陵者人皆以为寳元康定积弱之故而不知其志已萌于徳明中国易马之时徳明常以马转易中国其息㣲徳明子年十余嵗已有异志子即元昊所以终于帖服者人皆知一韩一范之功而不知其为夷简仲淹韩琦御西夏边上謡曰军中有一韩西贼闻之心骨寒军中有一范西贼闻之惊破胆盖当夷简未入相之前张士逊在政府王騣在宻院夏竦师泾州范雍师延州为相则无补军务而不免韩琦政府养病之讥本兵则不习边防而忘曩时曹玮元昊必反之言为帅则师久无功而徒以堕虏人诈和之计当夷简既入相之后与仲淹释憾于朝廷而协力于西北前日之蔽贤固可罪今日之补过不可忘此仲淹所以乐为之用也自夏竦未罢帅之前师惟不出出则致败冦惟不来来则伤残刘平之败范雍夺节钺任福之败韩琦罢经畧而竦为四路统帅三嵗拥握大师未尝身履行阵自夏竦既罢帅之后付秦鳯于韩琦付泾原于王沿付环庆于仲淹付鄜延于龎籍分为四路各任经畧声势相援此元昊不复有深入之谋也夷简善区处西夏与夏竦不同与韩琦所上攻守䇿其意则主于攻故不免有好水川之败至于仲淹所上攻守䇿则言攻有利害守有安危攻宜筑近边城取其近而兵势不危守宜开屯田用土兵图其久而民力不匮是则攻不至于轻战守不至于示弱而舒徐以待其毙也然至于协谋以取灵夏之地则韩范同此心也惜乎志未遂而二公归矣先儒谓刘平败于延州任福败于好水懐敏败于渭州贼声易振然所以复守巢盖鄜延路屯兵六万八千环庆路五万泾原路七万秦鳯路二万七千有以牵制之故也契丹庆厯二年二月契丹使来求闗南地遣其使萧特黙刘六符来求石晋所割瓦桥闗十县命知制诰富弼为接伴入对便殿叩头曰主忧臣辱臣不敢爱其死上为动色四月富弼使契丹时吕夷简任事人莫敢抗弼数侵之益以为恨于是集贤校理欧阳修引颜真卿使希烈事奏留不报而弼受命不少辞七月富弼再使契丹先是弼至契丹与敌人徃返难论力拒其割地意及见辽主弼曰两朝继好垂四十年一旦求割地何也辽主曰南朝违约塞雁门增塘水治城隍籍民兵意将何为羣臣请举兵吾止之故遣使求地而已弼曰北朝忘章圣之大徳乎澶渊之役若从诸将言北兵无得脱者且与中国通好则主専其利而臣下无所获若用兵则利归臣下而主受其祸故欲用兵者皆为身非为国计弼又曰晋髙祖以卢龙一道赂契丹周世宗复伐取闗南皆异代事若各求异代地亦岂北朝之利哉今主上命使臣则有词矣曰朕为祖宗守国必不敢以其地与人北朝所欲不过利其租赋耳朕不欲争地多杀两朝赤子故屈己增币以代赋入若必欲得地是志在败盟假此为辞耳朕岂得以独避用兵乎澶渊之盟天地鬼神岂可欺哉辽主感悟遂欲求婚弼对婚姻易以生隙不若嵗币之久也本朝长公主赍送不过十万缗岂若嵗币无穷之利哉辽主曰而且归矣弼既归复命再徃请增嵗币誓书三事毋广増淀增屯兵骑容受叛亡録副以行中使持誓书进授之时夷简欲害之弼恐书词异同宻启视之果如所料入见曰执政欲致臣以死地臣不足惜如国家何至辽增币二十万争献纳二字甚力而朝廷卒从纳字寻以弼为翰林学士弼辞曰与辽和非臣本意也特以方讨元昊未暇与辽用兵尔于功何有敢受赏乎时契丹顾惜盟好特为虚声以动中国宰相夷简等持之不坚许与过厚辽既嵗得金帛五十万因擢刘六符为显官云初范仲淹知开封时建议城洛阳以备难及契丹将渝盟言事者请从仲淹之请吕夷简谓敌畏壮侮怯遽城洛阳无以示威必长敌志且建都大名示将亲征以伐其谋诏下仲淹又言此张虚声未足恃也城洛阳既弗及请速修京城议者多附仲淹议夷简曰此囊瓦城郢计也使虏得渡河而固守京师天下殆矣故设备宜在河北遂以大名府为北京前辈谓读国史至富弼郑公奉使一事未尝不私切惓惓也方契丹拥重兵压境使者之来词意悖慢上命宰相择所以报聘之人满朝嘿嘿无敢行者独郑公毅然请徃入对便殿忠激于心义形于色仁祖亦为之改容遂用为报聘使乃单车入不测之敌庭诘其君折其口而服其心无一语少屈郑公所以能为是者人皆谓其博洽多闻之功余独有取于入对便殿数语壮矣哉主忧臣辱臣不敢爱其死之言凛凛乎与秋霜烈日争严推是心也事求其必济功求其必成虽鼎镬在前而有所不避虽甘言重币而有所不能诱郑公惟能如是故能拒辽主闗南十县之请却辽主请婚公主之求请勿许辽人献纳之二字皆徃复辨论不啻数十百语其见于奉使録之数篇至令契丹君臣晓然知通好用兵之所在伊公之力也呜唿虽古之使何以加诸吕夷简当西都多事之时而能释憾以用仲淹者此夷简之功也当契丹求地之时而欲用计以陷富弼者此夷简之过也契丹自景徳讲和之后知冦边之不利不如得赂之无悔故庆厯慢书张求地之虚声而我遽以实利遗之使其果有大入之谋又岂增赂之所能止惜乎夷简持之不坚也然观富弼请备河北韩琦请都洛阳仲淹请修京城岌岌乎危亡之在旦夕至其建议既不行于时而北边卒以无事由是论者以夷简为有谋以富韩范为过计三君子识天下之大势向使庆厯增币之后北戎之谋我不已则三君子之言验天下亦不敢忽其言而可以无大忧矣夫惟不验于庆厯是以騐于靖康不验于契丹是以验于女真也传位嘉祐八年二月上不豫三月上崩于福宁殿夏四月朔皇子即帝位范祖禹曰仁宗爱人䘏物之心在位四十二年未常一日而忘其诚之所及上及于天下达于地内则诸夏外则夷狄山川鬼神草木无不及者诚之至也契丹至嘉祐中以其三世画像来求圣容曰思见而不可得故来求圣容而见之也北狄自黄帝以来为诸夏患未有于中国之君如事天与祖考者书曰至諴感神矧兹有苖其谓是矣仁祖爱元元之意未常稍释于懐遗制下虽在深山穷谷莫不奔走悲号而不能止岂非徳泽涵养之至耶庙号曰仁不亦宜乎我国家之有天下强不如秦富不如隋形势不如汉土地不如唐所恃者人心而已太祖基之太宗真宗培之至我仁祖四十二年深仁厚泽渗漉天下刑以不杀为威财以不蓄为富兵以不用为功人才以不作聪明为贤以寛厚待民以恩礼待士大夫而以至诚待夷狄故熙宁以后民不敢怨靖康之时民不忍叛者皆我仁祖之功苏文忠所谓社稷长逺终必頼之者诚确论也宋大事记讲义卷十二宋大事记讲义卷十三钦定四库全书宋大事记讲义卷十三宋吕中撰英宗皇帝治平即帝位嘉祐八年四月即皇帝位上不豫诏请皇太后权同听政上初以忧疑得疾举措或失常度左右共为䜛间遂成隙太后对辅臣常及之韩𤦺因出危言曰臣等只在外见官家内中保䕶全在太后若官家失照管太后且不安穏太后惊曰相公是何言自家更切用心司马光言皇帝非太后无以君天下太后非皇帝无以安天下万一奸人离间者当立行诛戮治平元年五月上康复韩𤦺取十事禀上上裁决悉当𤦺即诣东殿覆奏太后毎事称善𤦺请太后撤帘即称前代如马邓之贤不免贪恋权势今太后能复辟诚马邓所不及八月窜内侍任守忠醖造语言交鬬两宫一日𤦺出空头勅一道命欧阳修赵槩签之𤦺坐政事堂立守忠殿下曰汝罪当死谪蓟州安置取空头勅填与之即日押行𤦺以为少缓则中变当国家危疑之日大臣所以能任事者一曰徳望二曰才智有才智而无徳望以镇之则未足以服天下之心有徳望而无才智以充之则亦不足以办天下之事故曰可以託六尺之孤可以寄百里之命临大节而不可夺君子人也韩魏公不动声色垂绅正笏而措天下于太山之安者盖自庆厯嘉祐之时可属大事重厚如磐石介诗美琦其徳望服人心久矣至于处事应变动中事㡬胸中才智又足以运用天下此其所以正英宗之始与在真宗之初则有吕端在仁宗之初则有王曾其皆安国家定社稷之名臣与宰相枢宻嘉祐六年韩琦曾公亮并相至治平四年八月韩𤦺免凡七年嘉祐八年五月以富弼为枢宻使同平章事上始亲政七月初临殿英宗享国之日浅然自临政以来所用之臣皆君子而无小人以参之处宰执之地则首得琦次得弼与参政之列则前有修后有槩居经筵则有公着有刘敞擢谏议则唐介为中丞吕晦为知杂范纯仁吕大防为御史我朝用君子之盛惟治平为然至此然后知庆厯嘉祐涵养作成之功台谏治平元年闰五月以唐介为御史中丞上谓介曰卿先朝有直声今出自朕选非左右也三月以吕晦为御史知杂晦以常言中丞贾黯辞职黯奏曰御史人主耳目一时公言非有嫌怨且其人方正谨重若得与之共事必能协济诏以谕晦晦乃受命六月亲擢御史以范纯仁为殿中侍御史吕大防为监察御史内出名而命之此即仁宗言台谏必由中㫖诏毋以辅臣所荐充台諌之意也盖谏臣乃人主之耳目出于宰相之进拟则为宰相之鹰犬也今皆由内出其名以命之而非出于左右之所举此治平台谏之权所以重也此治平台谏之争所以激也治平三年正月解吕晦范纯仁吕大防等言职晦累疏乞从王珪等议早定濮安懿王追崇典礼皆不报乞免台职又不报遂劾韩𤦺专权𨗳谀畧曰𤦺请议濮王礼用汉宣光二帝故事称皇考本非陛下意皆𤦺𨗳谀之过也又与纯仁大防等合奏论参知政事欧阳修首开邪议妄引经据欲累濮王以不正之号陷陛下于过举之讥韩𤦺饰非傅㑹曾公亮赵槩备位政府茍且依违伏请下修于理及正𤦺等之罪三月解傅尧俞等言职与吕晦言濮王事家居待罪司马光言臣等六人共论濮王典礼今尧俞等皆补外独臣尚留乞早赐罢黜凡四奏不从自庆厯以来台谏之职始振自治平以来台谏之权始盛盖庆厯言者直攻大臣深斥其过畧不为之掩䕶而元老宿望受之亦不愠也以为台谏之职当如此迨至治平濮邸之事不过议制礼耳台諌执政交相争辨欧阳修又以称亲为礼而不改是皆不为茍同而为君子之争也然台谏争之不得气激词愤遂诋为小人而修不堪其忿亦以羣邪诋之即一时之礼议而遂诬其终身之大节使人主从修言而逐台諌是逐君子也使人主从台谏言而恶修是亦逐君子也甚至政府台谏之相攻自治平始而熙宁其流弊也安石之辨逺胜于修而诸君子席治平台谏之势以临之安石恶其如此故以濮邸之议称亲为是又以为台諌政府相攻之风不可长也安石力诋诸贤为流俗小人岂真以诸贤为流俗小人哉而台谏攻之畧不掩䕶亦岂真以安石为小人哉恶声至必反之此闾里尚气之态而朝廷之上亦为之宜乎二党之不可合也经筵嘉祐八年十二月初御经筵召吕公着侍讲论语刘敞侍读史记越明年四月上谕侍臣曰方日求讲论侍对未食必劳倦自今视事毕不俟进食即御经筵治平元年九月诏日御经筵吕公着司马光言陛下始初清明宜亲近儒雅讲求治术愿不惜顷刻之间日御讲筵从之此即仁宗夏日亦御经筵之意濮邸亲族治平元年六月增置宗室学官睦宗院都讲谓宗室当以亲族尊卑为序与讲官分賔主宗室学官正讲席自此始二年四月诏议崇奉濮王典礼宰相韩琦等奏请下有司议司马光奋笔立议畧云为人后者为之子不敢复顾其私亲孝宣不加号于卫太子光武不加号于南顿君至于哀安桓灵自旁亲入继皆称其祖父此犯义侵礼不足为法至是又言尊以髙官大爵称皇伯王珪勅吏以光手藁为按欧阳修言珪议非是中书奏汉宣光武皆私父为皇考太常范镇率礼官上言既考仁宗又考濮王其义未当于是台官自中丞贾黯以下各有奏知杂吕晦亦言陛下入继大统皆先帝之徳当从王珪议为定人之言曰濮邸之议当以称亲为非称伯为是以欧阳修之言为非司马光之言为是然以礼考之称亲固非矣称伯亦未安也程子曰为人后者谓其所后者为父母而谓其所生者为伯叔父母此天地之大义人生之大伦不可得而废易也然所生之义至尊至大虽当专意于正统岂得尽絶于私恩是以先王制礼既降其服以正统绪然不以正统之亲疎而皆为齐哀朞以别之则所以明其至重而与诸伯叔父不同也观程子之言则欧阳修称亲之议其失礼固已甚矣而称伯者又不能推其所生之至恩以明尊卑之正礼乃欲奉以髙官大爵但如朞亲等属故事则亦非至当之论也要当揆量事体别立殊称若曰皇伯父某国大王而使其子孙袭爵奉祀则于大统无嫌疑之失而在所生亦极尊崇之道矣史馆治平三年以苏轼直史馆上在藩邸闻轼名欲召入翰林知制诰韩琦曰轼逺大器也在朝廷培养使天下畏慕降伏今骤用之人情未必为然上曰与起居注可乎曰记注与制诰为邻不若召试馆职上曰未知能否故试若轼有不能耶琦不可乃试而命之他日欧阳以告轼轼曰韩公所以待轼乃君子爱人以徳也敬天变治平元年五月亲出祷雨始幸相国寺醴泉观二年八月三日大雨上降诏责躬夜批出言淫雨为灾专戒不徳前辈谓祖宗爱民勤政未尝有所游幸就或有之非幸天章阁以观书即幸寺观以祷雨意不在于燕乐也宜其朝无缺政民无失所此皆忧勤之所致与募民兵治平元年十一月刺陜西义勇韩𤦺奏唐置府兵最为近古今之义勇河北㡬十五万河东㡬八万勇悍纯实而有物力资产即唐之府兵也今刺义勇止刺手背不复刺面甚便乃命徐亿等徃籍陜西五户三丁之一刺之总得十五万六千余人司马光言议者但怪陜西无勇军而不知陜西之民三丁巳有一丁充保㨗矣既敛农民之粟帛以赡军又籍农民之身以为兵至中书与𤦺诘难琦无以对其后十年义勇运粮戍边卒以为常如光之言矣庆厯之时诏刺陜西义勇方平曰不可韩公曰可治平之时诏刺陜西义勇温公曰不可韩公曰可夫以祖宗之至仁大臣之尽忠而籍民为兵犹莫之免良以省费而用足也然弓手之刺率市人不可用而宣毅骄甚所至为冦何韩公之虑不及张公耶义勇之刺其后运粮戍边率以为常何韩公之虑不及司马公耶曰张公司马公之虑诚是矣而韩亦未可深贬也石壕之诗公盖诵之久矣彼诚见汉唐调养之弊故欲收拾强悍者养以为民兵则良民可以保其相聚之乐公之虑及此又安得以一时之见尽非之哉治平二年正月遣使募京畿淮南兵司马光言边臣之请兵无穷朝廷之募兵不已仓库之粟帛有限百姓之膏血无涯臣愿断自圣志罢招禁军训练旧有自可备御养兵以自困多兵以自祸不用兵以自败未有甚于此者此荆公所以欲行保甲法而尽废正兵也宋大事记讲义卷十三宋大事记讲义卷十四钦定四库全书宋大事记讲义卷十四宋吕中撰神宗皇帝熙宁元丰即帝位亲政事治平四年二月上始亲政韩维言天下大事不可卒为人君设施自有次第惟当谨重寛仁之主常失之不为刚果之君常过于有为是时安石未召也而维之言及此矣观仲淹在庆厯之时犹以为事有先后革弊于久安非朝夕可能况当神宗有鋭然必为之志持心治国治平四年以吕公着司马光为翰林学士光辞上疏论治心之要三曰仁明武论治国之要三曰用人信赏必罚曰臣常以此六事献仁宗其后以献英宗今又以献陛下平生所学至精至要者在是二公皆元祐之首相然不一二年而光且死矣使其预相于神宗有为之日则移元祐之治于熙宁之时嘉祐治平之盛有接续而无间断矣尊重臣治平四年王陶罢中丞陶奏韩𤦺专权不赴文徳殿押班上命光与陶两易其职光曰言职人所惮臣不敢辞但论宰相不押班未行而罢则中丞不可复为俟宰相押班即受诏矣有权臣有重臣二者其迹相似其心实异天下之人知恶权臣之专而重臣亦不容其间夫权臣者天下不可一日有重臣者天下不可一日无徒见其外而不察其中见其皆侵天子之权而不察其所为不类亦已过矣国家置台谏以察政府固所以防权臣然韩𤦺之在当时乃重臣非权臣也宰相不押班其事久矣王陶遽劾其专权何哉选监司治平四年罢监司长吏选上曰朕见祖宗百战并天下念一州生灵付一庸人常痛心疾首熙宁未改元之前则选监司长吏所以为民也安石既得政之后遣提举长平使者所以扰民也参政预宰相省阅文书自唐介始熙宁元年以唐介参知政事惟宰相省閲文书介曰介备位政府而文书不与知上若顾问何辞以对公亮乃与閲视遂以为常祖宗置参政以贰宰相而已太祖患赵普之专权虽令知印押班以分其权而薛居正终不敢与普抗坐王钦若在政府鲁宗道常与之争事钦若曰王子明在政府时不尔也宗道曰公若能为王文正宗道安敢不服盖钦若以奸邪当国非宗道敢抗宰相也故掖参政之职者前有宗道后有唐介然当时为宰相者幸有曾公亮也至安石为参政则夺宰相之权为宰相则夺参政之权矣正官名元丰二年九月正官名初建官多循唐制宗省长官虽除侍中亦预政而以平章事为宰相之任六曹不釐本务给舎不领本职諌垣不专谏争史馆不修记注总计有司封驳有司而审刑各有院几台省司监徃徃以他官兼领故议者多以正名为请李清臣亦言官与职不相凖差遣与官职又不相凖勋阶爵秩又皆不相凖乃置详定官制局于中书命张璪张诚一领之诏曰今欲使台省司监之官实领职事空名者一切罢去而与之阶因此以制禄改侍中中书令平章事开府仪同三司左右仆射为特进吏部尚书为金紫光禄大夫五尚书为银青光禄大夫左右丞为光禄大夫六曹侍郎为正议大夫给事中中书舎人为通议大夫左右谏议为大中大夫秘书监为中大夫光禄卿至太少府监为中散大夫太常至司农少卿为朝议大夫六曹前行中行后行郎中为朝请朝散朝奉大夫凡三等前行后行中行员外郎为朝请朝散朝奉郎侍御史左右起居舎人司谏亦如之凡三等左右正言太常国子博士为丞议郎太常秘书殿中丞着作郎为奉议郎太子中允赞善大夫中舎洗马为通直郎着作佐郎大理寺丞为宣徳郎宣徳后改为宣教光禄卫尉寺将作监丞为宣义郎大理评事为承事郎校书正字将作监主簿为承务郎开府仪同三司至通议大夫以上无磨勘法大中大夫至承务郎并应磨勘待制以上六年迁两官至大中大夫止承务郎以上四年迁一官至朝请大夫止俟朝议大夫有缺则补其朝议大夫以七十员为额选人磨勘并依吏部法迁升朝官依新定例国家惩藩镇之弊朝官文臣出外领寄郎曹卿监皆为虚名特以是寓禄秩班位序而已太祖之意大要假其名而责其实责其实而畧其名元丰官制归昔日之名于实而取前日之寄焉盖祖宗官制之实其系于大体者有一其闗于节目者有三国家宠任宰相非他官比虽置参政而居正等终不敢与普抗则三省之事㑹归于一天下钱谷自铢粒以上悉𨽻三司自新制之行每省各有一班可否不相预闻命令之下殆遍歴三省凡数日方至上前神宗已厌其稽缓元丰末首用吕公着之请使三司同班奏事分省治事而后向之散为二三者始合为一此其纲维之不紊其系于大体者如此旧制尚书侍郎有六部其迁不等今六部尚书以一银青光禄统之六部侍郎以正议大夫统之是十二官并为两官矣此其资格之甚严其闗于节目者一也旧制进士为一等世赏为一等杂流为一等且进士出身应屯田世赏迁虞部杂流迁水部今以一朝奏该之矣此其流品之无别其闗于节目二也祖宗时天下之官在内为主判出外为奉使非罢免则皆奉朝请给其官之俸则逺官不衣食于州县自新制之行削去主判奉使之日而京官之罢免者始衣食于州县而州县之财始耗斁于廪稍之供亿矣此其俸禄之滥其闗于节目者三也纲维不紊节目随举则虽循唐五季之名而无害于善治纲维茍失节目随壊则虽倣成周之制而无补于天下之事亦惟其实而已定官制元丰五年四月官制成改平章事为左右仆射以王珪蔡确为之仍兼门下中书侍郎改参知政事为门下中书侍郎以张淳张璪为之置左右丞以蒲宗孟王安礼为之建官之制不惟其名而惟其实不惟其官而惟其人君子观元丰五年官制之成左右仆射之名初正也而以王珪蔡确为之则有忝于左右仆射之名矣观正和三年官名之正太宰少宰之名初立也而以何执中蔡京为之则有忝于太宰少宰之名矣建储元丰七年资治通鑑成初官制将行上自为图帙定未出先诏辅臣曰欲取新旧两用之又曰御史大夫非司马光不可又曰来春建储以司马光吕公着为师保此神宗悔熙宁之失而开元祐之机是则确珪为相而师保之任欲付之司马光吕公着者贻厥孙谋之意深矣求直言元丰三年求直言王安礼上疏大臣是非好恶有不遵诸道乘权射利者不察主上惠爱元元之意用力殚于沟瘠取财究于园夫殆有以召天变祈禳小数贬损旧章恐非应天以实者上嘉叹他日上曰王珪必欲使卿条具所以朕谓大臣当宣𨗳下情不应沮格人言以壅蔽人主今以一指蔽目虽太华在前不之见也近习何以异此朕今信卿卿苐言之熙宁之初言者何多熙宁四年以后言者何少当七年因旱求直言也郑侠以监门而敢抗宰相犹有争新法之风故当时罢保甲停青苖退安石而侠之言犹得而入也至八年因彗星而求直言安石先倡天道逺之説而人言不能入矣彗星复见直言之诏复下当时敢言者安礼一人而已且为王珪所沮直言之气塞矣熙宁七年旱求直言熙宁八年十月彗出轸求直言地震治平四年京师地震公亮曰天裂阳不足也地震隂有余也臣者君之隂子者父之阴小人者君子之隂皆宜戒国家自建隆以至治平犹一阳之复而渐进于正阳之月也自熙宁以至靖康犹一隂之月而渐进于纯隂之月熙宁之初其隂阳升降之㑹与曾公亮因地震之变而进隂阳之説愚以为小人之隂夷狄之隂皆胚胎于此矣九月韩𤦺罢河决熙宁元年河决至和二年修六塔渠河入横陇故道欧阳修言贾昌欲复故道李仲昌欲开六塔臣皆谓不然复故道上流必决开六塔上流亦决今堤下流若不浚使入海则上流亦决朝廷卒从仲昌议盖文彦博富弼主之修又言修六塔者竒䇿也然役不可成而为害愈大言顺水沿隄者常谈也然无大害明年六塔渠决李仲昌编置至是宋昌言请修六塔旧口并二股导使东流徐塞北流初商河决自魏之北至于海是谓北流嘉祐末河流自魏恩东至于徳沧入于海是谓东流乃命光相度二年光入对卒用昌言説当时安石主遽塞北河之説知温公异议矣漳河滹沱之役始此水患元丰四年河决澶州复北流上曰水之就下者性也今以州县为碍致遏水势若以通观则水未常为患但州为水之患耳顺其所向徙城邑以避之复有何患河决之议当从东流而北流为非不知东流决则转而东流其势未有已也至谓河决之议当以神宗之圣训为是盖禹之治水所以能行其所无事者以不与水争地也河出大伾以二千余里之地疏为九河此即徙城邑以避之之意也星变元丰三年彗出太㣲垣占者以为京城有兵京城之祸虽见于靖康而其兆已见于此日矣亦不待验之天也吾观安石之所教小人日新月盛新变之法日增月益安得无中原之祸哉兵将熙宁七年九月团併诸路将兵上谓辅臣曰祖宗之兵卒是二三年一出戍相属于道故将不得専兵不为将用以革藩镇之弊承平日久不可战至是乃部分诸将总𨽻禁旅使士知其将将练其士谓之将兵河北府界京东京西凡三十七将陜西五路四十二将元丰四年又诏团练东南路诸将为十三将总天下兵卒九十二将按兵志元丰之籍禁军六十万有竒厢军二十二万有竒司马光曰州县者百姓之根本自古以来置州牧必严其武畧长吏必盛其侍卫非以重其权骄其人也乃所以安百姓卫朝廷也国家以来置总管都钤辖都监为将帅之官凡州县有兵马者其长吏未常不兼同管辖盖知州即一州之将知县即一县之将今建议别置将官使之专切训练州县总管以下皆不得闗预夫设官分职上下相维今为州县之吏为总管等官于所部士卒有不相统摄不得差使万一有非常之变州县长吏何以号令其将哉此置将官之弊也兵费治平四年种谔复绥州司马光上疏极谏取绥州凡费六十万西方用兵盖始此此安石未得政府之时犹未主开边之议也史臣曰祖宗务广徳而不务广地初开并门非疚非棘北弃幽都西捐朔方四夷咸頼熙宁始务开拓未及改元种谔先取绥州韩绛继取银州王韶取熙河章惇取懿洽谢景温取㣲诚熊本取南平郭逵取广源李宪取兰州沈括取葭芦等四寨虽以河东边七百里之地与辽人而安石盖曰将欲取之必姑与之绍圣遂乘势取讨自三年秋迄元符二年冬凡陜西河东建州一军二闗三城九寨二十八堡十崇宁始任童贯王厚更取湟鄯廓三州二十余垒陶即夫钟传邢恕胡宗曾孝序之徒凿空驾虚驰鹜乎元符封域之表迄于宣和立靖夏制戎制羌三城虽西事粗定北事踵起最后建燕山云中两路甫及五嵗祸乱遽作中原板荡故疆沦丧矣财用元丰元年置景福殿有恢复幽燕之志御自制诗以揭之元丰三年十一月置封库财用旧有三司自安石始持冡宰制国用之説遂分三司权凡税赋征𣙜常贡之利归三司而摘山煑海盐塲坑冶絶户没官禁军缺额皆号朝廷封桩储积赢羡是年于司农寺南剏元丰库贮之以待非常之用安石以常赋归三司而厚储蓄于司农安石何见哉我神宗亦有私藏之地也盖自太祖积藏之金帛以为复幽蓟之谋此其志至子孙不忘也上自初即位种谔取地而无功韩绛用兵而失利上亦愤西戎之桀傲而虑财用之不继安石知其意故置条例司讲求财利厚蓄邦计而为用兵之地所以新法之行人言不能入盖安石有以入上心故曰安石之兴利亦得以开边用也周濂溪之学熙宁六年周敦颐卒初授分宁县主簿县有狱久不决一讯立辨为南安司理程珦知其道命二子颢颐徃受学南安狱有囚不当死王逵欲深治之敦颐往告逵弗聴委手板出曰如此尚可仕乎杀人以媚人吾不为也移郴及桂阳皆有治绩知南昌县人迎喜曰是前辨分宁县狱者盖不惟恐以抵罪为忧实以汚善政为耻有太极图通书传于世黄庭坚诗以序之曰茂叔人品甚髙胷中洒落如光风霁月知徳亦深服其言朱文公曰道之在天下未常亡惟其托于人者或絶或续故其行于世者有晦有明是皆天命之所为非人智力之所及也孟轲没而此道之传不续更秦及汉歴晋魏隋唐以至于我宋艺祖受命五星聚奎开文明然后气之清者淳判者合清明之禀得以全付于人而先生出焉不由师传嘿契道体建图属书撮极理要当时见而知之者有程氏遂广而推明之使夫天理之明人伦之着事物之衆鬼神之幽莫不洞然毕贯于一呜唿盛哉非天之所畀其孰能与于此邵康节之学熙宁十年九月赠邵雍官雍卫州人刻厉为学夜不枕席者数年玩心髙明观天地之运行隂阳之消长以达乎事物之变然后沛乎其顺浩乎其归后徙于洛雍之学得于李挺之挺之得于穆伯长至于纯一不杂汪洋髙大乃其所自得程颢尝曰颢接人多矣不杂者三人子厚尧夫君实也濓溪之心学得于太极图而通书所以发太极图者也尧夫以易之数推古今之治乱存亡及人之灾祥休咎无毫釐差谬盖其器识𢎞逺学问渊源胸襟洒落有得于中者甚大故思致如是之幽逺真命世之人杰也此章子厚邢和叔之徒欲传其学而卒不授之宜哉张横渠之学熙宁十年十二月张载卒康定用兵时年方二十上书谒仲淹仲淹曰儒者自有名教因劝读中庸载犹未足于是访诸释老之书尽究其説知无所得反而求六经嘉祐初见二程子京师共语道学之要乃涣然曰吾道自足何用旁求上嗣位之二年召见问治道以渐复三代为对退居横渠危坐一室左右简编俯读仰思有得则识之立言谓之正䝉学者有问多告以知礼成性变化气质之道尝慨然有意三代之治曰仁者必自经界始斯文未坠正统未传实濂溪𨗳其源横渠浚其流先生之学以乐天知命为本以尊礼贵徳为用以大易中庸为宗以孔孟渊源为法其宗且逺者既得其要明井田宅里之制陈学校之法与夫定婚祭之仪裁古今之礼其近且粗者又极其备体用该本末具吕大防谓其善发明圣人之遗㫖张顺民谓其学际天人罔不究通皆有见而云耳抵掌谈兵初志实鋭一旦幡然名教之乐屏居讲授敝衣蔬食脱屣于利禄之塲力行自信不负所学以鍼砭新法之谬维持正道不溺他好以障隄神怪之妄秦汉而下其有能臻斯理者乎司马光资治通鑑熙宁元年进读资治通鑑光曰仪秦纵横所谓利口覆邦家者元丰元年资治通鑑成御制通鑑序自昔师保之臣未常不陈前代之得失以为人主鑑者故曰我不可不监于有夏亦不可不监于有殷下至汉唐进言者借秦为喻以隋为监自经筵之上读史读治而不读乱故前车覆辙后来并辔而不悟国朝石介祖禹各有唐鑑不若通鑑集一千七百年之事为备也赐名曰资治通鑑以其善可为法恶可为戒资其益于治道通百代之龟鑑云耳故熙宁元年进读因苏秦而论利口之覆邦家则事辨给以欺人主者得无愧乎熙宁二年进读因曹参而论守法则以祖宗为不足法者得无愧乎熙宁三年因贾山而论从谏则以人言为不足恤者其无愧乎事事而亲之物物而释之公之有助于当世者亦可知矣然人主之所不喜小人之所不便也崇宁奸臣请毁唐鑑苏黄文集又欲毁及此书所幸有御制在也富弼遗表元丰六年闰六月富弼薨遗表言选辅弼议论之臣贪宠患失柔从顺媚之徒岂可比而近之又言天下之大非智力可周惟诚意可通也若夫要道则在陛下圣心之所存与所用之人君子小人之不同耳弼名闻夷狄辽使每至必问其出处安否忠义之性老而弥笃观富弼言天下之大非智力可周惟诚意可通此伊周辅相之要道而管商之所未闻也一言兴邦是诚在此安焘条诸司格式元丰六年七月以安焘同知枢宻院焘尝条上诸司格式上曰设于此而逆彼之至曰格立于此而使彼之效曰式禁其未然谓之令治其已然谓之勅修书者要当知此若其书全具政府总之有司守之斯无事矣诸老君子致仕投闲熙宁六年三月文彦博致仕时判河阳府与富弼等用白居易故事就弼置酒相乐尚齿不尚官已而图形妙觉僧舎号洛社耆英㑹司马光年未及六十亦与焉此皆仁宗所养之君子至是告老矣升降消长之㑹过此甚可畏也苏轼以诗为小人诬谤元丰二年太皇太后曹氏崩贬苏轼坐轼诗出罚张方平司马光以下二十八人李定言轼自熙宁以来作为文章怨谤君父吴充见上曰魏武猜忌而能容正平陛下法尧舜而不能容苏轼何也上曰朕无他意行且释之摭苏轼之诗以为怨谤君父此小人攻君子之常态至于复摘蔡确之诗以为毁帘帷何耶此缙绅所以受无已之祸也礼乐元丰五年十一月景灵殿成初行酌献礼胡致堂以叔孙通请立原庙谓为启人主致严于原庙而简于太庙此言所当考也元丰六年正月朔御大庆殿用刘凡新乐国朝至是凡三议乐王朴定于干徳而声太髙李照胡瑗阮逸议于景祐而声㣲下至是知礼院杨杰条上旧乐之失乃以秘书院监致仕刘凡议乐而用李照乐加四清声其后反复更革卒不能正王朴之旧善乎韩琦之言曰乐音之起生于人心不若穷作乐之原为致治之本使政令平简海内击壤鼔腹以歌太平斯乃治古之乐也宋大事记讲义卷十四宋大事记讲义卷十五钦定四库全书宋大事记讲义卷十五宋吕中撰神宗皇帝论安石才学治平四年以王安石知江宁府曾公亮曰安石真相才吴奎曰臣尝与安石同领郡牧备见迂濶用之必乱纪纲以安石为翰林学士奎曰安石文行诚善上曰当事何如奎曰恐迂濶上不之信初公亮荐安石唐介言安石好泥古而议论迂濶如后使为政必多变更以扰天下还谕公亮曰安石果用天下困扰诸公自此当之耳安石参知政事初上问孙固曰安石可相否固曰侍从献纳其选也安石为人少容恐不可为相安石为执政士大夫以为太平可立致中丞吕诲论之光曰命下之日衆喜得人奈何论之诲曰安石好执偏见轻信奸回喜人佞已观其言则美施于事则疎为从官犹可登政府则天下必受弊疏奏罢中丞司马温公曰常叹先见不如吕献可然献可疏安石于参政之时不若吴奎唐介之见于熙宁初召之日矣吴奎唐介见于熙宁又不若苏老泉之见于嘉祐也然安石之心不惟诸公知之仁祖知之矣盖安石之法可以用之于一县而不可行之天下安石之才可以备侍从献纳之选而不可以为参政宰相者也论安石坐讲之制治平四年十月开经筵王安石侍讲因论礼记之非诏勿讲故事讲官得坐自孙奭以仁宗尚幼因请立讲明年公着安石请如旧制龚鼎言侍臣见天子应对顾问不得安坐坐讲之礼安石建议之第一事也元祐复以程颐之请而议者不以为是范祖禹进第学书亦言安石坐讲之议为是盖世儒以尊君为説而不暇于自尊耳儒者固不当自尊而在朝廷则尊君在经筵则尊道亦各当其理耳苏颂等议今侍讲説旧儒章句之末非有为师之实吕诲之説曰执经在前非传道也夫人主问经于儒非求其解章句而已设是官者固将以待天下之有道也虽一时儒生未有可师之人而是官固所以待天下有道者可师之位不可以宰相非伊周而待之以常僚也安得不为安石所笑而谓之流俗哉然而安石所以告于人主者则大异矣春秋万世之大法而安石以为汉儒之书是以不讲春秋矣礼记先儒之格言而安石以为破碎之书是以不讲礼记矣当时经筵之上所闻一经之所説周官六典之所谓赋敛财贿者徃徃饰其文以讲于上前若是而曰传道可乎故必若程颐范祖禹而后可以无愧于坐讲之议矣安石变法熙宁元年四月王安石入对上曰方今治当何先安石曰以择术为先上问唐太宗如何对曰当以尧舜为法太宗所为不尽合先王尧舜所为至简而不烦至要而不迂至易而不难上曰卿可谓责难于君安石曰愿以讲学为事退而上疏曰伏惟太祖躬上知独断之明而周知人物之情伪故能驾驭将帅训齐士卒外折夷狄内平中国除苛赋止虐刑废强狼之藩镇诛贪赃之官吏此所以百年无事也仁宗之为君也仰畏天俯畏人寛仁恭俭出于自然忠恕诚悫始终如一未尝妄兴一役未尝妄杀一人断狱务在生之而持恶吏之残扰宁屈已弃财于夷狄而终不忍加兵刑平而公赏重而信纳用谏官御史公听并观而不蔽偏听之説因任衆人耳目拔举疎逺而随之以相坐之法盖监司州县无敢暴虐擅发调以伤百姓自夏人顺服蛮夷遂无大变逺人得免于兵死而中国之人安逸蕃息以至于今日者此未尝妄杀一人妄兴一役而不忍加兵之效也大臣贵戚左右近习其自谨厚或甚于闾巷之人此刑公而平之效也募天下骁勇横猾以为兵㡬至百万非有良将以驭之而谋变者輙平聚天下财物虽有文籍委之府吏非有能吏以勾考而窃盗者輙发凶年饥嵗流者填道死者相枕而㓂攘者輙斥此赏重而信之效也大臣贵戚左右近习莫能大擅威福广私贿赂一有奸慝随即上闻贪邪横猾问或得用未尝得久此纳用谏官御史公听并观而不蔽于偏听之效也自县令京官以至监司台谏升擢之下虽不皆得人然一时之所谓才士亦罕蔽塞而不见收者此固因任衆人耳目拔举疎逺而随之以相坐之法之效也升遐之日天下号恸如丧考妣此寛仁恭俭忠恕诚悫之效也然本朝累世因循末俗之弊而无亲友羣臣之议人君朝夕与处不过宦官女子出而亲政不过有司之细故未尝如古大有为之君学士大夫讨论先王之法以措之天下一切因仍自然之理势而精神之运有所不加名实之间有所不察君子非不见贵而小人厠其间正论非不见容而邪説亦有时而用以诗赋记诵求天下之士而无学校养成之説以科名歴叙朝廷之位而无官司课试之方监司无考察之人守将非拣选之吏转徙之亟既难于考绩欲定考课之法而游谈之衆亦得以乱其真徒养望者多得显官而独立营职者或见排沮故上下偷惰取容而已农民扰于徭役而未尝特见优恤又不为之置官以修水土之利兵土杂于疲老而未尝申勅训练又不为之择将而久其疆场之权宿卫则聚卒伍无頼之人而未有以变五代姑息覊縻之治宗室则无教训选学之实而未有以合先王亲疎隆杀之宜至于理财大抵无法故虽俭约而民不富虽忧勤而国不强既非夷狄昌盛之时又无尧汤水旱之变故天下无事过于百年虽曰人事亦天助也安石祖宗不足法之论始于此然安石尝谓如太祖刚健能断大事不牵流俗衆议此所当法也其后因论併营事安石曰五代兵骄太祖所见与常人同则因循姑息终不成大业论劾官吏事曰太祖敢于诛杀论人主作威福则曰太祖尽诛川班所以消人臣悖慢之气而长人主威权则安石所谓祖宗不足法者大抵指仁宗而言而犹欲法太祖之刚断也然太祖变五代之法特变其大意而事体顿异今安石但言太祖之刚断而不知太祖之大意但言削藩镇驭将帅之威权而不知结民心伸士气通下情培国本使建隆之剏造亦如熙宁之纷更则事无可成者矣法太祖当法其大意安石则言其雄断而已论仁宗者当论其大徳安石则言其弊政而已夫祖宗之法既行久不能无弊学校贡举也科名资歴也监司郡县也考绩课试也农之贫兵之冗财之匮官吏之贪者庆厯诸事之所欲变而不遂者至今以为恨况其后世又数十年其弊当益甚议者以为当变安石之变法不可谓非其时而论本朝之弊亦可谓当其情也以其撡率任意而不能熟讲精思故其所变之法但悉于节目而尤注意于理财之一事此其所以祸天下也然安石布置施设亦有素定之规模随用而随施之此其所以能悞圣明而欺君子也书生得君自安石始熙宁元年四月上问施设之方安石不对但曰讲学既明则施设之方不言自喻矣安石与上论天下事曰陛下宜先讲学使于臣所学本末不疑然后用之庶㡬粗能有成上曰人皆以为卿知经术不可以经世务对曰经术所以经世务也三代以来书生得君自安石始其始见神宗也直以文帝太宗之不足法者为言复以诸葛亮魏征之不足为者自任此其智识之卓然又皆秦汉以来诸儒所未闻者所谓择术讲学之方虽孟子告君殆不过是人主安得不信其知道哉神宗诘其施设之方而再三不条对者盖其所施设之方止于青苖助役之类而遽条陈之则人必不我信故粗言一二而不肯録进欲使人主之深听而后举朝听其所为也未㡬读吴申谨奏成宪之疏于是谓成宪不足道人言不足听劳民非所恤严刑非所缓人主当示人以好恶当与人以不测且谓劳民重刑三代亦然而安石施设之藴理财之法变法之心尽露矣役法治平四年议差役法光言其自罢里正置乡户衙前而民力愈困浚河熙宁四年浚漳河患财用不足文彦博曰要丰财须省事如漳河累年不开何所妨河不在东边即在西边安石曰若使水行地中则有利无害若或东或西利害一也则禹何须浚川初熙宁三年安石主塞河流之议乃诏刘彞与程昉相度以闻十一月遂诏调兵夫六万浚之初三年韩琦乞减大河之役钱濬御河六月成功故程昉以功迁遂董漳河之役五年王珪曰漳河人户数十万人经待漏院谢九月昉等论功迁官安石欲除昉押班上不许七年上谓安石曰昉修漳河嵗嵗决修滹沱河又不成安石言昉开漳河有功无害十年河大决诏北京东西淮南等路出夫赴河役去河所七百里外免纳丁夫钱本朝世受河决之患河入中国行大行西曲折由山间则不能为大患及出大伾走东北赴海更平地二千余里禹疏为九河之地禹迹既湮河并为一而特以隄防为之限秋霜霖潦常多陜隘而河道多变移不一有司之所以备河者置隄以限之而已凡岸泊则易摧故聚刍藁薪条支实石而缒之合以为堤其费动用缗钱数百万累朝备河之䇿不过如此循河势之所趋塞河决之所冲不敢尽人力以为之也至和中以决河商议塞之以开横陇回大河于故道欧阳修以为故道巳平而难塞安流已久而难回至熙宁初河决冀遂分为东北流司马光以为河分则为患小而安石主塞北流之议北流既塞其决如故然犹曰河决之不可救也程昉以塞河已开矣漳河开未毕役而河复决卫州矣水官俱得罪而程昉独无罚反使董塞河之役安石且为昉下而主之益力矣甚者造杷爪以濬川以为禹之设法而置浚河司使行之浚河之役方兴而河又大决于澶州矣安石初不知河事特信一程昉耳岂念河北之民哉安石以为开河劳民乃圣人毒天下而民从之使一路之民竭于一宦官之手费蠧国用所不论已甚而决汴河之水以淤田而国家漕运之法废矣由是观之塞而变之罪大变汴河之罪小而信任宦官之罪大异时童贯梁师成浊乱天下人以为始于李宪之用事孰知起于安石之主程昉乎然至于元祐君子亦主回河之议安石尚何怪哉遣使察水利熙宁二年遣使察农田水利程颢等八人充使范仲淹十事之中所谓厚农桑者亦以兴水利辟田畴为急其与安石之意岂有异哉虽当时未遣使者如安石之纷纷岂知小人奉行风㫖而至于穿凿新意汴河乃京师之司命安石信小人之狂言谓决水于田可以省漕食甚至河北塘泺乃北边设险而安石以塘泺为无益数欲废之本朝恃河以捍虏恃汴以通食恃塘泺以安边而安石乃于本根之地数出髙竒之䇿以动之此安石之罪大而遣使之扰特其细耳开边自此始熙宁四年以王韶为秦鳯安抚议开熙河仁宗朝琦弼为相凡言开边者不纳王安石用韶上平戎䇿谓欲平西夏当复河湟五年以内侍李宪为河北边安抚五月置通逺军以古渭为通逺为开拓之渐闰七月命章惇察访河北议开梅山蛮猺开通迎得其地八月王韶复武胜军改为镇洮军十月置熙河路以王韶为经畧安抚等使十一月开梅山置安化县六年二月韶克河州九月王韶克洮岷等州上以熙河役兵死亡甚多顾辅臣恻然久之曰此何异以政杀人自开熙河嵗费四百万缗安石率百官贺上解带赐安石七年正月熊本平庐夷得地二百四十里又秦州地五百里十二月以王韶为枢宻副使其后安南之役韶争之以为贪虚名而受实祸臣本意初不欲令熙河作路河岷作州也韶本定计开边骤跻政地乃以动兵费财归过于朝上由是不悦之自安石秉政首用王韶取熙河以断西夏左臂又欲取灵武以断辽人右臂又用章惇以取湖北䕫崃之蛮于是言者谓交趾可取九年十二月命李宪措置秦鳯熙河边事诸将并听节制邓润甫曰岂可使国史书以中人将兵自陛下始元丰四年六月命内侍李宪经制熙河七月命李宪分道伐夏国蔡确谓珪曰上久欲收西夏患无任责者公能任责则相位可保知院孙固曰伐国大事也而使宦者为之谁肯为用李宪于兰州建为帅府十一月韶李宪班师泾原兵出塞者五万七千有竒归者不二千人上谕孙固曰若用卿言必不至此又曰兵民疲弊如此惟吕公着为朕言之元丰五年夏人陷永乐城徐禧李舜举李稷死之番汉官二百三十人兵万二千三百皆没上览奏痛哭曰永乐之举无一人言不可者在内唯吕公着在外唯赵卨言用兵不是好事耳安化蛮冦边马黙上平蛮方畧上曰向者郭逵击安南昨来西师兵夫死伤皆不下二十万有司如失入死罪其责不轻今无罪置数十万人于死地朝廷不得不任其咎熙宁八年北人遣使议地界安石曰将欲取之必姑与之于是韶于分水岭南画界东西失地七百里安石变法之中亦有三变焉其始欲立法度以变风俗不敢言兴利也青苖均输之法诘之犹不行而况市易免行之琐屑乎此安石之初意也迨青苖既行始兴利以理而前日汲汲于使更者反徐徐而议矣然种谔绥州之议安石犹未之主也韩绛庆州之役安石犹以为未习边事请勿预议也自翰林以来未尝一日言及于用兵况主王韶之説而侵宻院之权用章子厚沈起而为交趾南蛮役乎此乃安石初意之所不喜而中间之所未暇也故安石兴利之罪大于变法开边之罪大于兴利变法者所以为兴利之地而兴利者又所以为用兵之地自李宪而后童贯之徒出矣自熙河用兵而后章蔡得志皆从事于湟鄯之地矣西事初定北事踵起宣和起衅于燕云自安石取与之説启之此岂非遗祸于后日哉理财之意始露熙宁二年十一月郊治平间南郊费七百余万至是费九百余万曾公亮辞郊赉光等乞减半数月光为王珪安石进呈郊赉札子光曰国用不足郊省冗费且自近始听之为便安石曰国家富有四海大臣郊赉所费㡬何惜而不为未足富国恐伤国体国用不足由不得善理财者耳善理财者民不加赋而国用饶光曰此乃𢎞羊欺汉武之言天地所生财货百物只有此数不在民间则在公家此言岂可据以为质郊赉之辞不辞未系国家之大体而安石兴利理财之意始露其端于造膝言论之中此条例司之所以置而青苖均输免役市易之造端也安石始对本朝之得失特致意于理财无法之一辞而初不言其法之事岂一言之后不复语及此哉盖初不言安石恐为上下之所揺动也必上决意任之而始昌言之夫以节用为伤国体然至于放债而取二分之息均输而罢商贾之利市易卖生苗杂货免行算商户笼利其伤国体不既多乎安石茍知国体则必不以朝廷之尊而求小人之利矣必不以大臣之重而夺小臣之卑职矣必不以庙堂论道之体而下行商贾之污赋矣鬻爵鬻牒熙宁二年行入粟补官法初鬻度牒安石理财之䇿畧见一二矣然徒以启冗官游民之祸也壊风俗熙宁二年王安石参知政事上问施设何先对曰变风俗正法度最方今急务礼义廉耻之俗成而中人之不变为君子者少矣礼义廉耻之俗壊而中人之不变为小人者亦少矣安石之言当矣然所谓变风俗者亦以士大夫循常袭故随事是非此流俗之不美耳乃凡礼义廉耻之仅存者皆新法壊之又何以为变风俗之具哉台谏有言则与之敌是大臣无进退也台谏同已则诱以美官是小臣无节操也开庶官谒见之门长新进奔竞之路选人授任授以堂除无出身人擢之馆选调改官处之台谏故当是时得显官者非言利以刻下则兴狱以陷人也非生事以扰民则开边以希赏也仁宗以来四十五年养成忠厚之气尽为新法所沮抑礼义廉耻之俗皆为安石壊之而其言乃如是哉三不足之説熙宁五年九月曾公亮罢公亮隂助安石而外若不与同者然安石犹以公亮不尽阿已数毁之十月陈柬之罢十二月以韩绛王安石同平章事司马光罢出知永兴军初上谕安石曰闻三不足之説否安石曰不闻上曰陈荐言外人云今朝廷以为天变不足惧人言不足恤祖宗不足法馆职䇿问指此三事是何理盖䇿问光所为也光屡请外至是乃有永兴之命安石三不足之説巳露于读吴申奏疏之时然三者亦有次第盖其始也不决于前朝之政事则为祖宗不足法也其中也不决于贤人君子之议论则以人言为不足恤其后变形于上则又以为天变不足惧此言非独一时祸万世乱也又至于暑雨怨咨之言出而民怨又不足恤矣初行青苖坊市乡村之愚民但以得钱为喜歌笑醉饱未知鞭笞追扰之在后也故士大夫之议论多而百姓之怨谤独少及修漳河之役畿县之民来诉其害而有司抑遏助役之行畿民突遮宰相自言而犹且䝉蔽当是时朝廷士大夫之议论惟知青苖之纷纷而民怨助役保甲之甚于青苖安石无以为辞是谓民怨亦不足恤矣宋大事记讲义卷十五宋大事记讲义卷十六钦定四库全书宋大事记讲义卷十六宋吕中撰神宗皇帝王安石逐谏臣熙宁元年知谏察吴申奏祖宗法不可变安石诋之罢谏职安石入朝之初即劝人主逐谏臣其本意如此罢谏院熙宁二年钱公辅营救滕甫遂罢谏院公辅乃安石所荐也上问罢之如何安石曰吴申亦直罢古谏台未有直罢者自安石始上罢吴申复以吴申例罢公辅自是人不附已者始挤之矣排中丞熈宁二年孙觉既降官言去岁有罚金御史今兹有贬秩谏官又移牒阁门称论邵元滕辅奸邪安石恶辅为人竟排之时安石为执政也安石初入翰苑即逐谏官入中书即逐中丞不待行新法之后也罢中丞贬御史熈宁二年吕诲数安石十罪罢中丞刘述请留诲曰陛下践祚方三年已罢中丞不报诏御史有阙委中丞奏举不拘官职高下令兼权于是吕公着为中丞依诏荐张戬王子韶程颢皆京官也八月御史刘琦钱觊言均输法奏劾安石坐贬台官刘述亦论安石出知江州谏官范纯仁遂极论安石之罪又言琦等一言柄臣遂落职当时若言君父之过则将以何法待之纯仁求罢司马因对言台谏言执政者皆逐之尽易以执政之党臣恐聪明有所蔽也三年御史程颢谏官孙觉与李常又言王广亷行青苗取二分之息安石怒时朝议未有力诋其法者自韩琦条上青苗之书上始疑之而言者始力矣罢旧相用新进熙宁二年二月以富弼同平章事弼闻安石于上前言灾异皆天数非人事所致叹曰人君所谓性天若不畏天何事不可为又言中外之事渐有更张此必小人喜动作生事今所进用多刻薄小人害事坏风俗为甚上问何事弼曰陛下且二十年未可言用兵十月富弼罢安石之变法始于韩琦之罢成于富弼之罢神宗始初谦恭敬畏元老大臣之威权太重虽司马光亦谓主威不立相权稍专琦罢而安石至矣然犹以弼为相者葢由国家之事必谋元老而安石虽贤然终亦新进也弼既求去而圣意始不知所倚矣累朝家法用有才者必以重德叅之太宗眞宗用㓂凖必借吕端之重望毕士安之清德以鎭之使当时若琦若弼尚在安石虽有更张之失国家大体屹然泰山矣获奸党熙宁二年知谏院孙觉论邵元不才因言陈升之宜为枢宻诏不当引大臣命降官王安石以觉为无罪当时王安石未变法之时犹有正论也然觉尝言积弊不可不革安石意助之故力为觉请引用奸人熙宁三年十月以陈升之同平章事光曰闽人狡险楚人轻易今言安石奸邪则毁之太过但不晓事又执抝耳惠卿奸乃非佳士上曰应对明辨亦似羙才光曰江充李训若无才何以动人主昔邵康节闻杜鹃声于天津桥上曰朝廷将用南人为相天下自此多事矣夫钦若当国亦南人也岂自安石始也葢天禧天圣之时南方之气未盛所用者钦若一人而已自安石为相所引者皆惠卿之险巧升之之轻易宰相叅政皆用南人此固温公之所虑而康节之所先知也创制三司条例置举常平司熙宁三年创制置三司条例司议行新法初安石言当脩泉府之法以收利权以吕惠卿苏辙为条例司检详文字辙论青苗曰钱入民手虽良民不免妄用及其纳钱虽富民不免违限十一月置提举常平司国初有三司干利权之法而无大臣总财利之意安石制置三司条例虽有大臣总财计之法而夺有司之利权则非矣夫使条例三司总其纲于大臣而责成效于有司选三司副判官选诸路发运转使副均节有司之用度量邦计财之出入则何害乎制置条例哉而安石乃夺三司之利权以归司农则一司之权分而为二夺转运之利权以归常平使者则一道之权分而为二天下之财三司主经费而司农专于聚歛一道之权转运主上供而常使者专于掊克三司转运常有不足之忧而司农提举司独善有余之利安石葢以天下之事惟出于我者为是而天下之财惟出于新法者为已之私有朝廷既得此财又不寛以邦国之经费反谋藏之以为剰余之物而为异日开邉之用耳当时诸公所以辨之者不过执政不当治财大臣不当称司三司使副之治财今经百年未尝阙事夫冡宰治国用则何害于治财名曰制置何害于称司以为三司未尝阙事则庆厯以来用度不足已久岂足以塞安石之辨哉置检正五房并习学熙宁四年四月置中书检正五房公事以邓绾为之乡人皆笑骂绾曰笑骂从他笑骂好官须我为之先是安石言中书乃政事之源欲治法度必先中书急先择人办编修条例于是令惠卿与李常看详中书编修条例自此始上批中书所书条例问已于册遇事如何省阅以中书条例曾布为检正布毎事视安石即行之或谓布曰当叅政布曰丞相已议定何用㕘为俟勅出令押字耳六年中书五房始置习学时议者皆言三司条例司不当置而中书条例一司罕有论其非者惟司马光与惠卿辨于经筵因言中书当以道佐人主焉用区区之条例更委官看详茍事事检例则胥吏可为宰相矣司马光所言特以动安石耳不知安石之意正欲尽破旧例以立法也然三司条例司兴财利者也中书条例司立法度者也凡青苗免役保甲方田免行市易农田水利始则属于三司条例司后则属于司农寺凡考课铨选学校贡举䕃补磨勘试刑法者州县编类始则属于中书条例所后则属于检正五房当时诸正方与争论财利故三司条例一司论者纷然不一而中书条例司乃法度之所自出议者不知言其非也始制编修中书条例而宰相具位后置检正五房而执政具位后又置检正习学而小臣分大臣权矣此苏公进䇿谓有司失职犹其小者而其大臣中书失其政也增京观官熙宁四年增京观官诏毎限员此安石欲以处异议者行保马户马法熙宁二年河南北分置监牧使诸监牧田寛衍为人所买占议者请收其余以资增广赋入自是请以牧田赋民者纷然而请监寻废此安石所以行保甲戸马之法也熙宁五年行保甲法八年行戸马法养马于民在成周未尝不行在祖宗未尝不用然成周四甸之地而出马四匹得无扰民听民畜牧市以本直祥符制也诏能畜马与免一丁嘉祐令也如是民何惮而不牧之夫何熙宁大臣急于兴利一槩取民始不堪矣迨至于民病已极国用复阙于是求之戎狄而设茶马之职马市于戎虽不及牧之于官不犹愈牧之于民乎行均输法熙宁二年七月行均输法命发运使薛向领之内库钱五百万缗米三百万石均输者即桑𢎞羊法也所谓输于官者有令输其土地所饶平其所在时价官吏于他处卖之输者既便而官有利故谓之均输桑𢎞羊之法与平凖并行安石均输之法与市易并行以发运为通货之商贾均输以通之市易以鬻之此新法之最先行者而论之者舍青苗而议均输舎均输而议青苗夫孰知发运司括东南之利为天下根本之忧哉行青苗法熙宁二年九月行青苗法初安石出青苗法以辙言不便而置已而王广亷乞度僧牒数千为本钱与安石意合三年二月行青苗钱禁抑配又委提刑按察司敢阻遏当议者亦如之时韩琦上疏上袖𤦺疏以示执政曰不意害民如此且坊巷安得青苗而使者强与之安石曰抑配诚有之但绌责一二人则此弊自絶上曰须要尽人言安石还称病求分司知山隂县陈舜俞自劾不散青苗熙宁四年司马光奏灾伤地分所欠青苗钱许重叠倚阁知言不用乞判西台留台不报上章言臣之先见不如吕诲公直不如范纯仁程頥敢言不如苏轼孔文仲勇决不如范鎭又欧阳脩出知蔡州脩言云云见后均输以夺商贾之利犹可言也青苗则困天下之农矣此当时所以言均输者少争青苗者多也彼徒见夫陜西行之仅足军储而行鄞县又尝有效不知一州一县之于天下逺近广狭耳目所及固已大异安石可暂行之县县可暂行之陜西一路而遂以可行之天下乎况民之所急者糓也贷民以钱固民所易费之物于农民下戸尤有害今贷之以其所易费而督之以其所罕得虽官不抑配吏不取吃其伤农已多矣官之贷之既易常平见存之米民之纳之又鬻其田家所歛之粟贷纳以钱最青苗之大弊也善乎文公曰其及之也以金而不以糓其处之也以县而不以乡其主之也以官吏而不以乡人士君子其行之也以聚歛亟疾之意而不以恻隐忠厚之心眞知青苗弊根之所在也行交子法熙宁三年河东行交子法以搬运铁钱劳费也明年漕司言盐矾不售害入中粮草之计诏罢之四年复行于陜西罢市钞或言不便罢之条例司所建之法终不肯改惟交子之法三行而三罢其始也行之河东乃阅月而罢其后复以钞法有害边籴而复行之二岁以无实钱为本复罢之夫熙宁行交子之时犹必以钱为本然后行非但挟空劵以为弊而伪拆閲之患在当时犹未闻也中兴以来钱币亦少交子遂不可一日废徒挟空劵初无见钱遂为大害然则熙宁之屡废而不可行者在今一日不可废之法也行保甲上畨法熙宁四年十二月立保甲法上问安石以省用安石对以减法惟鼓河北陜西三路百姓习兵可省赵子几逢安石意请先行保甲法于几县五年七月更定保甲上番法六年曾布修成义勇保甲及养兵修三卷诏颁之安石欲省养兵之费自熙宁二年併营减额断在必行士卒无敢譁者然安石欲议徙冗兵于淮南卒以衆汹汹而止于是行保甲之法而隂以正兵是也然安石始知兵之不胜养不悟借兵之不必多知民兵之当教不悟五日一教之扰古者民百家才出甲士三人歩卒七十二人今二丁取一诸路保甲至四五十万是农民半为兵也古者三时务农一时讲武不妨稼穑今特置使者以阅之毎一丁阅一丁供送虽曰五日一教然保正日聚教塲得赂则纵之否则留之是稼穑已尽废也然保甲固一时之扰使行之得其人则亦可壊常平法鬻广惠仓熙宁四年鬻广惠仓田为常平本故也常平所积尽散而为青苗不惟常平之法坏而广惠仓赈济之意亦坏矣更科举法熙宁四年二月议更科举法罢诗赋明经诸科经义论䇿试进士韩维请议大义十道以文觧释不必全记注䟽此新经字说所以立也苏轼欲先士行而后文艺去弥封誊録之法苏轼曰使君相有知人之明朝廷有责实之政则胥吏皂𨽻未尝无人况贡举学校乎虽因今之政而有余使君相无知人之明朝廷无责实之意则公卿侍从无人况学校贡举乎虽复古之法而不足上以孝取人则勇者割股怯者庐墓上以亷取人则敝车羸马恶衣菲食无所不至自文章言之则䇿论为有用诗赋为无益自政事言之则诗论策赋均为无用然自祖宗以来莫之废以为设科取士不过如此也行李定三舎法熙宁四年建大学立三舍初邓绾言治平百余年未尝建大学只假钖庆院数十间设改钖庆院为大学时养士未有论选升降之法至是中书亦言初入大学为外舍升内舍内舍升上舍以李定常秋同判监选用学官陆佃黎宗孟叶涛曾肇沈季良安石妹婿涛其姪婿佃门人肇布弟也佃等夜在安石斋授口议旦至学讲之安石上书于嘉祐之末谓今教士非其道矣然安石所教者新经字说果合于道乎谓今之取士非其道矣然安石之所取士不过文章利禄果合于道乎仲淹更学校之法则取湖学之法行之安石更学校之法则以李定三舍之法行之学所以明人伦也定不服母丧得罪于名教犹可以立学校法乎行市易法熙宁五年三月行市易从草泽魏继宗之请也凡货之滞不售者平其价市之欲市于官则度其抵而货之行抵当收息之法以吕嘉问提举寻以权货务为市易吕嘉问奏言衆行愿出钱乞均税法年鎭定州民有所卖屋木以纳免行钱者上因役钱市易免行钱之扰安石难之市易均输之法相表里也安石兴利之法其罪亦有轻重青苗均输助役世以是为安石之大罪犹可恕也何者安石之始学在此而始谋出此也市易免行征利及于𤨏屑此皆小人附安石者为之而安石亦以为王政将孰欺乎立宗室应举法立宗室补外官法熙宁七年立宗室应举法又立宗室补外官法熙宁变法惟宗室一事合于人心上问安石曰宗室事何以不纷纷此圣明独见也而安石巧词以对曰比大臣同议而陛下不疑耳即宗室之事以观之则可知言者非流俗也安石变法宗室一事为当其次则併营之事亦军法之所当革者但为之不渐耳又其次学校贡举法亦当更改但不合作为新经字说以驱天下同已耳然此三事议论者少人情不甚相逺也役法之行皆惠卿为安石所定熙宁四年十月行募役法令人出免役钱官戸女戸单丁未成丁而免役亦出助役钱皆惠卿所定也有田则有产有身则有役此君使民民事君之义也然差役之法上等户更互充役有时休息募役之法虽女戸单丁亦使之出钱此所以病民也而况于庸钱不除差役如故者乎宋大事记讲义卷十六宋大事记讲义卷十七钦定四库全书宋大事记讲义卷十七宋吕中撰神宗皇帝议新法者罢熙宁三年二月司马光辞枢宻副使言先帝尝出内藏百万缗助常平仓作籴本前此常平钱谷共及一千余万贯石今无故散尽他日欲立常平法何时得及此数乞罢除条例司追还常平使者还九辞诏收还勅诰叅政赵抃言财利于事为轻而民心得失为重青苗使者为小而禁近耳目之臣用舍为大未几知杭州三月孙觉程颢罢颢上䟽曰天下之事本于易简则无不成险阻不足以言智吕公着罢中丞七月徙欧阳脩知蔡州言田野之民安知泉府为何物但见官中一百文要二十文利必使天下知非为利则但纳本钱不纳利并不支俵次料谢景温劾轼贾贩司马光乞知许州曰忤安石如苏轼辈皆毁其素履中以危法臣不可以不去十月范鎭致仕言青苗不允罢一可去荐苏轼孔文仲不见用二可去负二可去重以衰病其可已乎又言李定避免持服而欲以为御史御史台为之罢陈荐舍人为之罢宋敏求李大临苏颂谏院为之罢胡愈王韶上书欺罔以兴边事败则置而不问反为之罪孔文仲则遣之边任以此二人况彼二人孰是孰非言青苗则曰岁得缗钱数十百万此钱非出于天非出于地非出于建议者之家一出于民民犹鱼也财犹水养民而尽其财何异养鱼而竭其水张商英为监察御史蔡确为监察五年八月贬知谏院唐垧初垧为北京监韩𤦺爱其才一日上书请斩琦等以行新法安石大喜至是请陛对上殿读疏乃论安石也凡六十六条慷慨不退慑故有是命张商英罢御史特奏枢宻院庇使人枢宻使文彦博不入院故也自青苗之前台谏虽为安石所厚者是犹安石之公论也自争青苗之后台谏虽有不尽附安石者大抵皆安石之私人也青苗之事举朝争之助役之事争者二人而已保甲市易免役之事复有言之者及至熙河用兵朝廷亦无以为不可葢自是台谏乃安石之私人也故尝谓庆厯元祐之盛台諌为之也治平熙宁之事亦台谏为之也然则台谏治世之药石而乱世之簧鼓也大臣公则其言公私则台谏所逐者君子得其人则朝廷之疾愈非其人则适以生疾矣自熙宁以前台谏之力争犹足以见立国之泽熙宁以后则台谏为大臣私人而立国之泽渐不足恃矣如必欲立万世之方而不为大臣行私之地则人主所当亲择以尽复祖宗之故事不然未见其益也严刑狱以报私讐熙宁五年七月治秀州狱贬祖无泽安石以私怨讽监司诬其过自后多举诏狱矣四年富弼阻格青苗而亳州之狱起七年诏台狱窜郑侠八月诏台狱又窜郑侠惠卿曰上郑侠前后所言皆冯京使安国道之乞付狱穷治京罢政事安国勒归田里元丰元年诏台狱停陈安民等官初曾充在执政府数乗闲言政事非便安石罢充遂相欲便更㑹堂后官驳相州杀贼徒三人为失入死罪安民为相州判官求救于充之壻及甫而充之子受嘱蔡确穷治其事狱成确嫌充之子罪太轻上曰子弟为亲戚请託不得已而应之此亦相州事卿等但欲攻吴充此何意也祖宗不以言罪臣子不以责加勲旧不轻用一刑不妄兴一狱葢其家法如此自安石严刑峻法之意一行其祸遂至于绍圣崇宁之极也幸而神宗圣心寛裕毎不俯从安石而安石欲违祖宗之大意则虽屡言而不听甚至挟持揺撼以必其听而上意屹然不动也安石请重贬纯仁而上命予之大郡欲重贬富弼而上命落使相熙宁士大夫贬逐之祸岂安石之无意哉神宗之盛德至矣使安石得其行至于熙宁则章蔡而下又当何如幸而若此他日犹不胜其祸使熙宁尝杀一人则元祐元符之人无遗育矣此皆神宗之赐也谤法者罪之熙宁五年正月置京城逻卒察谤议时政者罪之此商鞅议令之罚而安石亦为之只今未可轾商鞅商鞅能令必行观此时则知其心矣葢当是之时士大夫之议论少而民之怨讟多安石不有以平其怨反有以抑其怨天下之口可遏而天下之心其可遏欤司马留台后不敢言新法熙宁四年以司马光判西京留台上章曰臣之先见不如吕诲公直不如范纯仁程颢敢言又不如苏轼孔文仲勇决不如范鎭固请留台自后絶口不言新法安石之法大抵以兴利为急然其初则曰变风俗立法度而已二月置条例而九月始行法至于三年而后言理财葢安石好名之人也其始亦畏人之议也变法非恶名也安石当之而不辞兴利非美名也安石忍之而不遽发其所施行之法常激怒于人言因吕诲一言而行均输因范纯仁一䟽而行青苗范鎭诋之以盗贼之法辱之以课塲之名祗激怒其行耳惟吕公着程颢司马光知其为人之情性公着以故交为安石所厚者也颢以至诚为安石所敬者也光以异论为安石所惮者也论者方攻安石之言利而公着之辞甚婉曰今所施行惟财用一二事而已向之所议风俗法度亦可择而行之安石置条例人皆以为非而明道独不辞其属官而争新法之时独能使之心感意动温公虽安石所忌而人主敬之则义不可去言不可以太切无益于事而去无益于国故独恳恳言之而不为激切峻直之语至于衆方力争之时又若黙而不言者其言曰又疑因臣之言激怒建画之臣使行之更力由是闭口不复敢言可谓善处安石者矣因辞枢副之命以感动人主之心又不欲为茍去如悻悻然者熙宁间于道无憾惟此三人余皆气激辞愤邵雍程颢所谓吾党有过者也陆象山所谓平者未一二激者已七八新法之罪诸君子固已分之是矣诸君子与安石争论新法熙宁二年安石求去甚切御史王子韶程颢谏官李常请对言不当听安石去位葢犹望安石出而改之也人不知颢者以为安石之党初吕公着为安石厚颢与子韶皆公着所厚者虽司马光亦以颢等为党安石也李常素与安石善安石荐之及公着言罢条例司安石遂不悦安石既出而持新法益坚人言不能入矣于是争新法始急李常上疏安石请为分折李常不奉诏公着又言孙觉程颢张戬陈襄不当贬韩琦乞罢青苗而戬尤诋安石之非上因谕安石台谏言不可失人心安石云所谓得人心者以有义理义理乃人心所悦也今独流俗不悦耳公着出知颕州安石引韩维代之维辞遂以冯京为中丞以李定为监察御史宋敏求封还词头言未有自幕职官处紏䋲之地苏颂李大临并缴还谏官胡宗谕复论之陈荐又劾定不服所生母丧新法之行言者多以台官用小人其汹汹如此颢论新法言顺气和亦不甚怒次日张戬厉色抗声安石笑戬曰叅政笑戬柰天下笑叅政何此皆争论新法之台谏也台谏之盛始于庆厯台谏之争始于治平台谏之衰起于熙宁而熙宁之初乃其极盛将衰之世也其极盛也皆庆厯涵濡灌溉之积治平波涛汹涌之余也其将衰也此熙宁销铄沮退之渐绍圣坏烂息㓕之源也自治平以前为大臣者皆以台谏之言而去治平以后为台諌者皆以大臣之怒而去而熙宁四年之后为台谏者皆大臣之私人也然安石初引故人所厚者在言路其素无士行亦在不引也吕惠卿最为腹心然不过为条例司属官安石之意可见矣所荐引者不附已于是惟引谀佞者荐之而李定谢景温之徒出矣王安国非兄安石所为熙宁四年以王雱为崇政殿说书雱尝作䇿三十余篇皆安石辅政所施行者王韶言洮河事亦雱素志也故安石主之以王安国为崇文院校书常非其兄所为屡谏不听召对上问以安石秉政如何对曰但恨聚歛太急知人不明耳安石之学尚不能同其弟况天下同已乎雱以父之道光于仲尼安石以子贤为崇政殿说书子圣其父父贤其子而谓他人皆为流俗宜哉数安石十罪熙宁二年吕诲数安石十罪罢中丞郑侠图献新法不便奏乞罢以销天变熙宁七年旱求直言韩维言动甲兵危士民匮财帛于荒夷朝廷行之甚锐至于蠲租税寛负逋以救愁苦之良民则迟而不敢发望陛下自奋英断行之过于养人犹愈过于杀人也河东北陜西饥民流入京城监门郑侠畵其图且上书曰陛下南征北伐类皆以胜㨗之势作图来上料无一人以天下忧苦父母妻子不相保迁移困顿皇皇不及之状为图而献者陛下观臣之图行臣之言十日不雨乞斩臣以正欺君之罪安石固乞避位不许乃诏韩维孙永体量免行钱曾布体量市易又发常平仓于商税而青苗免役亦权罢羣姦切齿治侠擅发马逓诏劾其罪司马光自判西京留台絶口不言时事至是读诏下泣复陈六事言青苗市易免役开边保甲水利四月权罢方田又放免编排保甲是日雨新法不合衆论衆论可以流俗排也不合旧制而旧制可以弊法诋也不合民心而民怨可以常情忽也至于天变形于上则非安石口舌所能强下故其后以天变为不足恤矣曩时争新法之臣退斥闲地行新法之人盘据要津流民之图仅见于监门之小官亦可以见祖宗涵养忠厚之气非新法所能阻抑也虽台狱之起只以伸报复之讐而权罢青苗体量市易放免保甲天子自是有悔心然后安石遂非之愈坚矣神宗悔新法之非熙宁七年诏留常平钱糓先是诸路旱伤有司不能赈济上曰若前世法度不问利害如何一一更变岂近理耶神宗悔变法之非也元祐诸公不能原神宗之悔心以改法乃以母改子之说所以启后日之纷纷也罢市易法熙宁七年曽布罢三司使市易之建布实同之既而揣上意疑市易有弊遂急治吕嘉问市易违法竟坐不实黜吕惠卿乗此挤之也当安石变法之时以重德元老为安石所忌者韩琦富弼文彦博也以雅望隆眷为安石所排者欧阳脩司马光张方平也始同终异者曽公亮与升之吴充也力与之争者唐介也争而不力者赵抃冯京也枢府不与其谋者吕公着蔡挺也托故依违不言者王珪不与安石异者宰相有绛执政有珪台谏有惇而已而惠卿曾布之徒皆叛安石者也罢官卖盐法熙宁十年二月立盐法贴纳法三司言盐法之弊由熙河钞益额故价贱而刍粮贵今盐法当改官卖当罢请先收旧钞印识之旧制河南漕濮以西皆食解盐仁宗时官不复𣙜熙宁初市易司始𣙜安石巧于进退熙宁五年六月安石求退不许先是安石乞一郡上曰自古君臣如卿与朕相知极少朕鄙钝初未有知自卿在翰林始闻道德之说心稍开悟卿朕师臣也又求去上曰朕自知制诰知卿属以天下事如吕诲比卿少正卯卢杞朕不为惑安石曰陛下以郭逵诞谩故许其辞秦州既而逵谮王韶亦从之诚能照奸而断以义则无人敢如此六年十一月安石求退不许时有不辅新法者安石欲深罪之上曰可自古所患者人主不能信其臣而神宗可谓能深信其臣矣自古人臣常患不得君而安石亦可谓得其君矣葢安石之虚名实行足以眩人使不用于世天下后世将惜其冺没以为当世人主之过矣天下之望归安石神宗以天下用之既已用之则自当无所疑贰此用人之法也然安石以法之行否为身之去就葢其为人质虽清介而器本褊狭志虽高逺而学凡近足已自圣而挟以为高故其于天下事既以率任意而失之于前又以狠愎狥私而败之于后是则安石上负天子非天子有负于天下也安石虽退而附党者进熙宁七年太皇太后皇太后流涕为上言新法不便且曰安石便乱天下久旱百姓流离上益言新法不便欲罢之安石不悦求去罢知江宁府以韩绛同平章惠卿㕘政安石荐之也时号綘为传法沙门惠卿为䕶法善神下诏云今法行已见其效而吏或不能奉承朕终不以吏或违法之故輙为变法仲淹用则仲淹之法行仲淹去则仲淹之法改安石之身虽退而安石之法卒不可变何耶葢安石变法之罪小用小人之罪大变法之祸止于一时而引用小人其祸无穷惠卿祖安石之意而行之蔡京又祖章惇之意而行之其为祸百年不止也惠卿行手实法又行方田均税法熙宁七年惠卿行手实法言免役出钱不均出于簿书之不善乎手实者令人具其丁口田宅之实也隐落者容告观当时行手实之法可以见免役之弊矣然手实法实太祖戸帖戸钞之法也方田法即太祖度民田之意也然国初行之则为利民熙宁行之徒见扰耳安石复相熙宁八年二月安石同平章事初惠卿恐安石复入出安石私书有毋使上知之语又与绛忤绛白上请复相安石安石闻命不复辞自金陵七日至阙下安石初入相之心与再入相之心不同其初入相急于变法急于兴利不过行其所学耳未知法之弊也至再入相则明知其弊而遂非矣故文公以为天下之事既以率任意而失之于前又以狠愎狥私而败之于后当矣然安石之法犹出于安石之所见至小人之行新法者特以附安石耳及安石失势则叛之此小人之常态也司马温公知之久矣安石托交趾以文天变熙宁八年十月彗星出轸求直言安石言晋武五年彗出轸而在位二十八年天道逺所当信者人事而已富弼言愿尽取郡奏择其衆说所合者力赐施行张方平言人为天地心天地之变人心实为之愿其事有不合于民者尽罢之十月交趾露布言中国作青苗助役之法穷困生民我今出兵欲相拯救安石怒草诏天示助顺既兆布新之祥人知悔祸咸怀敌忾之气安石最不信洪范灾异之说乃推之于交趾司马光言安石有三不足之说由今观之实有四不足之说然神宗之于安石真以衆论为流俗以旧制为弊法以人怨为常情皆勉强从之而天变常数之论安石竟不能惑葢圣性严恭根本于天性而源流于祖考如长江巨涛虽万折必东已安石知上之不可惑故令州县不得奏灾伤以蔽聪明而旱暵彗星又不可掩故七年之旱安石以常数对而上不之信此安石常数之论不敢发也遂托言交趾以解之虽不明言天命不足畏而微意可观矣自绍圣至政宣奸臣误国之论尽出于安石而天命不足畏之说流祸尤酷灾异不言而羣瑞輙书甚者腊月之雷指为瑞雷六月之雪指为瑞雪其视天变若童稚之可侮痛哉惠卿叛安石安石复罢相熙宁九年十月安石复罢相退居钟山尽元丰不复召用晩于静室中多冩福建子三字初司马光以书谕之曰忠信之士于公当路时虽龃龉可憎必徐得其力謟谀之士于今诚有顺适之快一旦失势必有卖公以自售者毎对客覆王氏者必惠卿也自治平四年九月安石之召至熙宁九年十月安石之去凡十年之国论皆安石变法之国是也安石之法其始似君子其卒为小人当时之论或以其始而葢其终则谓之君子或以其终而没其始则谓之小人二者之论皆过也安石异端之学耳其始如此其终亦如此岂有始君子而终小人哉葢异端之学其始用也似君子其既用也实小人安石亦告子之不动心者故力执其说力行其意虽天地鬼神不能使之易也其断然有所主者不可以富贵诱不可以口舌揺不可以威武胁此亦君子也惟其以老佛之言为妙道而以礼法事变为粗迹离内外判心迹不能明理以胜其私故生于其心害于其政者遂如此自古异端之学未尝得尽施于政使杨墨之徒得君专政其害岂减此哉异端之学亦不动心者能守之故谢上蔡曰今人不能养气安石却能之当时虽多君子而知君子之道者鲜故皆以安石为正学至于用之不效遂谓安石弃所学而从管商夫安石前日何所学今日何所弃哉其言市易事至𤨏屑也安石犹㫁然以为所学在此且曰臣不敢负所学为天下立法故也圣明安得不为之惑哉以王珪吴充同平章事元丰八年三月上崩夀三十八在位十九年皇太子即帝位宋大事记讲义卷十七宋大事记讲义卷十八钦定四库全书宋大事记讲义卷十八宋吕中撰哲宗皇帝元祐绍圣元符即帝位太皇太后同听政元丰八年三月上即位太皇太后同听政上甫十岁临朝庄严废罢新法等事皆从中出元丰八年三月罢京逻卒罢开河役夫罢造军器工匠四月罢戸马寛保马限罢成都府利禄买马罢在京东西泗州物货塲罢市易抵当汴河隄河岸司地课放市易常平免役息钱罢赁地出限罚钱罢免行钱罢提举保甲钱罢钱粮提举保甲官罢方田罢鄜延团将罢增置铸钱十四监十二月罢后苑作坊院初诏司马光吕公着于外未至遣中使迎劳太皇后手书问以今日设施所当先光未及条上已有㫖散遣脩京城夫役止御前工作出近侍之无状者敇中外无敢苛刻暴歛废罢等事皆从中出大臣不与母后临朝三代之所未有高曹向孟之贤亦汉唐之所无也而宣仁圣烈皇后又母后之圣者与太任太姒匹休矣人皆谓新法之改出于司马入相之时而不知公之未至也凡废罢等事皆从中出非章惇蔡确之所抑亦非有待于司马光吕公着之所教也罢置等法元丰八年司马光言新法之弊陛下微有所改而逺近皆相贺不可从三年无改父之说保甲免役钱将官三事当今之急务釐革之所当先也元祐元年立三司同取㫖法立戸部总财用法罢提举常平官复差役禁科举用字说置春秋博士八月复常平法罢青苗钱初进说者以三年无改于父之道欲稍捐其甚者光乃毅然争之曰先帝之法其善者百世不可变若王安石惠卿所建非先帝本意者改之当如救焚救溺也况太后以母改子非子改父衆议乃定或曰元丰旧臣有以父子之议间于上则朋党之祸作矣光起立拱手厉声曰天若祚宋必无是矣变熙宁之法者改神宗本年之悔太皇初年之盛心天下人心之公论也司马光谓先帝之法善者虽百世不可改者若安石惠卿之所建非先帝意也改之当如救焚拯溺也此正孔子三年无改于道之意也然谓太皇以母改子则他日章惇之徒必以子不可改父之说进者此绍述之论所由起也当时吕公着之言曰保马之法先朝已知有司奉行之谬市易之法先帝尤觉其有害而无利福建江宁等路配买茶盐俱非朝廷本意一切罢去则是当变之法皆出于神宗末年之意推此意而行之则无绍述之患矣吕公着又谓青苗之法但罢逐年比较则百姓自免抑勒之患充役之法少取寛刺之数则无下戸虚纳之患保甲之法只此农隙教习则不至有妨农之患更张之际当须有术不在仓卒此亦所谓在所当改而可以无改者耳推此意而行之则无反覆之虑矣故曰熙宁之小人不可以尽去而熙丰之法则不可以尽变去熙丰之小人不可以不急而变熙丰之法则不容以太急青苗均输所可罢而僱役之法未可以遽罢也保马戸所可罢而保甲之法未可以遽罢也新经字说可废而取经义先论策之意不可废也然司马光之变法如救焚拯溺四患未除死不瞑目至于言朋党之祸则曰天若祚宋必无是事此又司马光至诚至公之心质之天地而无愧也后世闻公之言可以流涕痛哭矣复差役法或又言不便元祐元年复差役法惟衙门一役用坊塲河渡钱依旧法募人不足计差苏轼言免役差役各有利害免役先帝本意使民戸专力于农决不可变光不悦轼曰日者魏公刺陜西义勇公为谏官言之甚力岂今日作相不许轼尽言耶苏轼范纯仁马黙皆以复差役为不便蔡京知开封府即用五日限光曰人人如待制何患法不行乎台谏累䟽报罢安石罢相在金陵闻变其法夷然不以为意及闻罢役法愕然失声曰亦罢至此乎此法终不可罢安石与先帝议之二年乃行无不曲尽后果如其言世率吴蜀之民以僱役为便秦晋之民以差役为便荆公温公不用周知四方风俗故荆公主僱役然差僱二役轻重相等利害相半非闗于民土地然也葢尝推原二法之故矣夫差役之法行民虽有供役之劳亦以为有田则有租有租则有役皆吾职当为之事无所憾也其所可革者衙前之重轻耳官物䧟失勒之出官纲费用责之供农民之所不堪茍以衙前之役募而不差农民免任则民乐于差之法矣至僱役之法行民虽出役之直而阖门安坐可以为生生之计亦无怨也其可去者寛剰之过敷耳实费之用所当出额外之需非所当诛茍以寛之数散而不歛下戸免需则乐于僱之说矣因其利而去其害则二法皆可行也然士大夫进用于熙宁之时以僱为是进用于元祐之时以差为得公心不立随声是非可叹也善乎邵氏之言曰苏轼范纯仁温公门下士以差役为未便章厚荆公门下士以僱役为未尽虽贤否不同各不私其所主若蔡京则贤如温公暴如子厚皆足以欺之眞小人耳信哉斯言立科举十法元祐元年七月立十科举法从光之请也曰行义纯固可为师表曰节操方正可备献纳曰智勇过人可备将帅曰公正聪明可备监司曰经术精通可备讲读曰学问该博可备顾问曰文章典丽可备着述曰善听讼狱尽公得实曰善治财赋公私俱便曰明习法令能断奏谳古人非无全才也然垂共工则不责以䕫之乐稷知播种则不任以契之教因所长而用之终其官而不徙此尧舜三代所以代天工也后世不以科举取人始则一空言进之一旦命以狱讼已而畀以财赋已而责以礼乐任将帅则欲其为卫霍典州郡则欲其为龚黄一人之身无官不可也世岂有此人哉此司马光所以有十科取士之法也立户部总财用法元祐元年立戸部总财用法光言戸部尚书旧三司使之佐左曹𨽻尚书右曹不𨽻尚书天下之财分而为二乞令尚书兼领之三月以李常为户书或疑常文士少吏干光曰使此人掌财计天下知朝廷非急于征利掊克之风庶几稍息以尚书兼领左右曹还国初三司之职也以李常为户部尚书此还国初用儒臣有才干者掌邦计之法也盖自熙宁变法以来司农与三司变而为二司农之财多于三司之所蓄三司掌邦费司农掌聚歛遂使元丰官制之行分戸部为左右曹左曹即前日三司也右曹即前日司农也故温公谓天下皆国家之财而分张如此无专主之者谁谓国家通融措置公共爱惜者乎故令尚书兼领而诸州钱糓𨽻提举三司者亦具报申戸部则天下利权一矣安石之分为二者葢以司农储非常之用崇观亦分而为二者葢以右曹奉君上之欲此温公之虑也置理诉所以通下情元祐元年置理诉使熙宁得罪者自言此固所以通下情伸寃枉也然熙宁以来所以得罪者不过言新法不便之人尔朝廷以诏一伸雪可也何必置理诉所哉置其自理诉所而元符间又有详理诉局得罪凡八百人国家前日之屈固所以为今日之伸孰知今日之伸反所以为异日之屈者哉复茶盐法通商赈饥恤贫元祐元年复茶盐法许通商四月赈淮南饥赐上供米十万石蠲旱伤租二年出禁钱赐贫民此祖宗以仁立国之意暂息于熙宁而复续于元祐也使元丰绍圣相传袭中间无元祐数年之泽则靖康岂至后日而始见哉絶内降元丰八年严内降复奏法王巖叟言杜絶内降不可不防微太皇曰卿言极是然决不至有此章献治朝之时内降之法正于外朝之纪纲宣仁临朝之时内降之法正于内朝之纪纲不待正于外朝故为天圣之大臣难为元祐之大臣易回国论疏陈十事元丰八年诏公着侍读逹先帝意用之入见陈十事一畏天二爱民三修身四讲学五任贤六纳谏七薄歛八省刑九去奢十无逸熙宁之臣以天变不足畏人言不足惧祖宗不足法民怨不足矜谓暴虐为无伤谓厚歛为有益谓多慾不足害治何等议论如此观吕公着一䟽十事所陈眞可以回庆厯诸公之议论矣求直言元丰八年诏求直言从司马光之所请也先是五月诏求言其中有曰若乃因有所怀犯非其分或扇揺事机或迎合已行上则徼倖希进下则眩惑流俗则出罚之行是亦不得已也光言人臣惟不上言上言则可以六事罪之矣是始于求谏而终于拒谏也乞改前诏乃下诏许中外实封言事自安石排旧臣而旧臣不敢言逐台谏而台谏不敢言编管监门而小臣不敢言置京师逻卒而亡卒不敢言下情不通久矣司马光入相之初以开言路为第一义固所以痛扫十余年言路之荆棘所以为改新法之根本也使言新法之不便者出于天下之公而非出于一人之私庶可以无后日之患故范纯仁之言曰郡县之弊守令知之言路之弊监司知之茶盐利局民兵刑法差役之弊提其局及受其寄者知之军政之弊枢宻及将领者知之邉防之弊守边者知之各使条陈某事利人可以兴行某事劳扰可以简省某事蠧害公私可以釐革葢惟其能尽天下之情斯能变天下之法以当天下之心也荐贤才元丰八年吕公着曰必欲实利及民莫若任人为急于是荐孙固方正有学识范纯仁劲挺有风力可充谏议大夫等官李常清直有守可备御史中丞刘挚性资端厚可充侍御史苏辙王巖叟并有才气可充谏官言事御史又荐刘挚赵彦若傅尧俞范纯仁唐淑问范祖禹六人或处台谏或侍读必有禆益元丰之末上自朝廷之执政下至州县之小吏非王吕之旧人则章惇之私台也故司马光吕公着之改新法也既以开言路为先复以召正人为急葢正人既召则新法不患其不改吾观元祐之人贬窜于元符绍圣以后禁固于崇观之间而英风义气至死不衰君子之泽未尝斩皆元祐培植之功向使元丰之后即继以绍圣则其不待靖康而后见也三㫖宰相元丰八年五月王珪薨时号三㫖宰相上殿云取圣㫖既奏云领圣㫖出外云得圣㫖也相重臣元丰八年以蔡确韩緽为左右仆射章惇知枢宻院司马光门下侍郎温公居洛十五年田夫野老号司马相公妇人孺子亦知其为君实也赴阙卫士以手加额曰此司马相公也争拥马前唿曰公无归洛留相天子活百姓所在民遮道聚观焉太皇闻之遣内侍劳公问政所贵乎大臣者非以其有过天下之才智也必其有服天下之德望也王安石所以变旧法之易者以其虚名虚行足以取信于人司马光所以改新法之易者以其居洛十五年天下皆期之为宰相也然安石权臣温公君之重臣矣侍大臣元祐元年以司马光为左仆射仲淹之事所以行之而遽变者以章德象为相而仲淹为叅政也司马光所以能变新法于数月之顷者以光为左仆射而其权重也使天假之年得以尽行其志则岂有后日之祸哉二年以吕公着为左仆射定官制元祐元年立旦三司同取㫖法四月文彦博平章军国事序相臣之上国初相臣同心共济进退百官经理大政皆与闻之自元丰官制既行维中书取㫖其权独重葢出蔡确之私意自吕公着请三省同班奏事而后三省得同取㫖矣国初宰相平章事有至三相者自元丰官制既行惟置二相元祐初司马相公欲起文彦博居已之上乃以师臣之礼待之此元祐兼用祖宗之制也元祐行之非不善而继之者有假是以行其奸章子厚任左仆射则废分班奏事之制以为先帝之意故终不置右相此元祐之制而偏重左相之臣者也至京以太师总三省之政号为公相而使宰执居其下此又元祐之制而偏重公相之职者也法一而已君子用之以济其善小人用之以济其奸此愚所谓建官之制不惟其名而惟其实不惟其官而惟其人信矣序官爵元祐三年诏文臣繁御分左右自朝仪以上进上为左余为右明年诏朝仪以下并分左右绍圣罢之惟朝议以上如故崇宁又诏朝议中散正议光禄分左右两资应转者先右而后左元祐之分左右所以别晋品崇宁之分左右特以序官爵耳举谏官元丰八年诏举谏官时已除范纯仁唐淑问朱光庭苏辙范祖禹为谏官章惇曰故事谏官皆两制以上举然后执政拟今除目自中出不知陛下何从知之得非左右所荐此门不可启太后曰此大臣所荐非左右也熙宁初年之台谏不同葢熙宁四年以君子而攻小人也四年以后以小人而攻君子也至元祐初年之台谏则以君子而攻君子也惟君子自相攻此所以启绍圣之台谏以小人而攻君子也愚故曰熙宁以前朝廷受台谏之福熙宁以后朝廷受台谏之祸者此也重监司元丰八年十一月以鲜于侁为京东转运温公曰欲救东土之弊非子骏不可安得数十子骏布天下乎外台正则州县之纪纲正故范仲淹革弊于庆厯之时首汰监司之不才者司马改法于元祐之初惟先择转运使而已此可革前日提举常平之扰而察青苗等之为弊也崇节概之士元祐二年四月授陈师道官师道徐州人传尧俞谓秦观曰吾将见之惧其不吾见也子能介我于陈君乎怀金欲餽之及覩其貎听其议论竟不能出留都不逾年章惇欲一见不可得张来秦观黄廷坚陈师道四君子游于苏氏之门一世文章之杰然张文章之士耳秦之论事犹不及于三子则亦徒文章之士也而陈之节概犹过于黄是各有优劣也崇道学之臣元丰八年六月程颢卒尝曰一命之士茍存心于爱物于人心有济熙宁初除监察御史里行前后进说大要以正心惩慾求贤育才为先荐数十人以父表弟张载弟頥为首尝赴中书议事安石方怒颢徐曰天下事非一家私事愿公平气以听安石愧屈又曰但作事顺人心谁不愿从安石曰此则诚是颢章数十上其尤系教化之本原者则论五覇及正学礼贤等篇是也竟以言常平法不便出知扶沟县为沟洫之法未及兴功而去曰以扶沟之地尽为沟洫必数歳乃成吾经画十里之地开其端后人知是利必有继之者吾于扶沟兴设学校亦几成而废百里之地至狭也而道之兴废闗焉尝曰新法之行吾党激成之当时自愧不能以诚感悟上心遂成今日之祸吾党当与安石分其罪可也道之不明天实悯之笃生贤哲资禀特异元气之㑹浑然天成天意固有所属矣居言路十年充养备至人见其辞气肃然不敢即也而和气充浃见靣盎背遽色厉辞无有也人见其接物粹然若可易也而望之崇深截乎规矩凖䋲之不敢慢也局度清越世故若将凂焉而克勤小事虽鄙贱猥𤨏弗惮也立言路言近而易知叩之则无穷出之则愈新也人随其所见者不一而不知先生道积乎中固纯乎而不杂也尝究先生所以用力之地谓心不可以一事留学不可以一善止有适有莫戒其非天地之全客气未消防其非义理之胜去新学之支离非释氏之不相联属忌学者先立标凖斥记诵者之玩物丧志游其门者如羣饮于酪各充其量故得先生之教者如显道之诚笃公扶之端厚得先生之和者如惇夫之安恬中立之简易随其所得固已自足名世矣元祐羣贤悉起散地先生独有忧色使之协济于朝以施调一之功安有绍圣报复之祸哉宋大事记讲义卷十八宋大事记讲义卷十九钦定四库全书宋大事记讲义卷十九宋吕中撰哲宗皇帝经筵元祐元年以程頥为崇政殿说书上三札子其一乞选贤徳之臣以劝讲常留二人直日夜则一人直宿以备顾问其二传徳义者在乎防见闻之非节嗜慾之过保身体者在乎适起居之宜其三曰经筵臣僚侍者坐而讲者立于礼为悖又上疏曰周公作立政举常伯至于缀衣虎贲为知德者鲜一篇丁宁在此一事而已后世无复如此则谓人主就学所以习书史覧古今也若止如此则能文宫人可以备劝讲知书内侍可以充辅导何用周公当日辅成王使伯禽与处臣欲择臣僚家子弟十歳以上十二岁以下端谨颕悟者侍上所读之书亦与之读又曰今读讲共五人四人皆兼要职乃无一人专职辅导者夫告于人者非积诚意不能感人也臣两得进讲未尝不斋戒潜思觊动上心若使营营其职事纷纷其思虑侍至上前然后善其辞说以颊舌感人耳文彦博平章军国重事一日两赴经筵六日一朝因赴都堂二年命讲官轮讲汉故事苏颂编类赐名迩英要覧五年四月诏经筵官留二人对近迩英阁七年范祖禹上帝学八篇人主之学非徒渉书史而已凡宫闱之中九重之䆳无非学也讲学之人非徒师保而已凡侍御仆从缀衣趣马无非正人而后可也是以古先圣王兢兢业业虽在戎马倥偬幽隠独知之地而所以精之一之如对神明如临深谷虽身居禁宻之地而凛然若立乎宗庙之中朝廷之上虽以天子之尊周旋讲读之间而视之如师父之临前此学之所以成也伊川经筵之说其古今圣贤之根本乎圣学元祐六年二月以刘挚为右仆射王巖叟为签书枢宻院事王巖叟尝从容劝上读书上曰如何得入道深对曰须将先圣之言一一着心承当便知先圣专为陛下说此事则承当得有力善者受之以为法不善者受之以为戒便如终日与先贤说话则圣学日新矣此人主读书之法也程子尝谓学者读论语要将孔门弟子所问为已所问圣人答处作今日所闻方有益此亦学者读书之法也葢善学者已与书为一不善学者已与书为二君德治道元丰八年太皇问为政所当先者司马光言宜首开言路寻上䟽畧曰人君之德三曰仁曰明曰武致治之道三曰信赏曰必罚曰任贤昔以此事仁宗又以此事英宗今又以此事陛下讲义见前朝边防元祐元年夏人来议疆事请兰州数寨先是神宗于熙河置兰州鄜延路置门等五寨司马光皆以为弃之大便大防以为不可弃三年复洮州擒鬼章致阙下夏人冦边安夀言为国者不可好兵亦不可畏兵绍圣二年八月罢熙河等路分画地界时布惇谋用兵故也元符二年泾原路建西安州及天都等寨七月置水军十月诸羌复叛于是青唐道路复不通自经营鄯湟死伤又倍于安西之役闗中民由此大困章子厚之用兵鄯湟由安西熙河之役启之也然元祐不好用兵反有鬼章之㨗绍圣小人喜用兵而诸羌叛反徒以扰闗中陜西之民故史臣记吐蕃裔守䕶西寨为不侵不叛之臣固尝宣力王家夺击夏卤而熙宁元符崇宁间三用师于其国始也安石主王韶取熙河中而章子厚主王瞻夷靖康末而蔡京主王厚复鄯湟唃氏子孙无罪而就覆灭及金人得秦陇乃求后而续其血食孰谓夷狄无人哉兵政元祐二年复府界河陜路马歩军先是纯仁请罢畿内保甲王存言先帝为之已就绪兵籍益消如废保甲非根本久长计纯仁与存同执政议多以为未可遽罢也水患河决元祐三年四月以吕公着为司空同平章军国事宋兴以来以三公平章军国事者四人二人者吕公着父子也吕大防范纯仁为左右仆射议回河初大河东流元丰中河决遂北流先帝知故道不可复因道之北流时回河之议文彦博吕大防安石主之范纯仁苏轼以为不可曰令范百禄赵君钖相视四年范百禄赵君钖见东流高北流下知河决不可回范纯仁请罢之八月复修河司纯仁既罢相都水监又请塞北流祖禹尧俞力谏不听王巖叟终以东流为是五年十月罢修河司苏辙上䟽云大河流自来东西移徙皆有常理葢河水所至輙淤淤填既高必欲下而决论河决之言当以苏辙之言为正去河决之患当以神宗之言为正而东流北流皆未有定论也减廕补恩裁省冗费元祐三年减廕补恩太皇太后曰本家恩泽亦当裁省要自上始闰十二月裁省冗费戸部宫掖之费乞内侍裁减以报有司从之减廕补恩自上始此仲淹所以行于庆厯裁省冗费自宫掖始此韩琦所以行于寳元者而太皇太后行之于元祐岂非圣人乎郊祀元祐七年五月纳皇后孟氏六月以苏颂为仆射十一月冬至郊复合祭苏辙主合祭之议从之者五人刘安世主分祭从之者四十人以周礼冬至祀天夏至祀地之事观之则分祭为是而昊天有成命之诗谓郊祀天地此乃序诗之误不可信也故分祭者先王之正祀合祭者后世之权宜或谓社祭即祭地也此理当攷家法元祐八年正月范祖禹上仁皇训典先是上帝学八篇曰今人有宝器犹且爱惜之况祖宗百三十年全盛之天下可不务学以守之乎我朝以学为家法故欲守祖宗之法当务祖宗之学此帝学一书极言我朝百三十年海内承平由祖宗无不好学故也至于上仁皇训典又曰一祖五宗畏天爱民后嗣子孙皆当取法而仁宗在位最久德泽最深宜专法仁宗葢汉唐而下言家法者莫如我朝我朝家法之粹者莫如仁宗是意也元祐诸臣知之熙宁不知也绍圣不知也独契丹与其宰相议曰南朝专法仁宗故事可勅燕京留守戒吏毋生事夷狄犹知为臣者独不知之乎始亲政元祐八年七月范纯仁为右仆射九月太皇太后高氏崩太皇顾大防纯仁辙雍等曰九年间曾施恩于高氏否大防曰陛下以至公御天下何尝以私恩及外家太皇曰只为至公一儿一女病死皆不得见故欲对官家说破老身没后必多有调戏官家者宜勿听之公等亦宜早退令官家别用一番人明年社饭时思量老身也八年十月上始亲政范祖禹言上初覧庶政乃宋室隆替之本社稷安危之基天下治乱之端生民休戚之始君子小人进退消长之际天命人心去就离合之时不可不谨也太皇太后至公无私焦劳刻苦凡皆为赵氏社稷专心一意保佑陛下也今必有小人进言曰太皇不当改先帝之政逐先帝之臣此乃离间之言不可不察当陛下即位之初臣民上书言政事不便者以万数太皇因天下人心之欲改与陛下同改之非以已之私而改之也且有罪当逐陛下与太皇亦以人言而逐之其所逐者皆上负先帝下负万民天下之所共疾也太皇何有憎爱于其间哉顾不如此则天下不安耳召内侍刘瑗等十一月杨忠思入对十二月复章惇吕惠卿王忠正官姚勔不草惠卿中正诰词皆不听当明道亲政之时范仲淹呈太皇保佑圣躬十余年之大徳而仁宗为之戒中外毋得言垂帘事惟劝章献尽母道及仁宗亲政惟劝仁宗尽子道其亦逆知有今日之事哉惟明道二年亲政之后无异天圣之时而元祐八年亲政之后忽转而为绍圣此其理乱之机全系于君子小人而君子小人进退之机实系于人君呜唿元和之君子所以无泰和㑹昌之害者以其权出于宪宗也庆厯之君子所以无熙宁绍圣之忧者以其权出于仁宗也去小人元祐元年二月蔡确罢汪觌言执政八人奸邪害政者相半极言惇确韩缜张璪朋邪害正刘挚朱光庭苏辙累数十䟽四年五月窜蔡确先是知汉阳军吴处厚言蔡确所作登车葢亭诗称唐郝处俊指武后事渉讥讪太皇怒范纯仁言不宜置确死地退谓大防曰此路荆棘八十年矣奈何开之吾曹正恐不免耳州西隅有一亭曰车葢朱文公曰元祐诸贤忧确之不可制欲以诗语挤之固为未当范公乃欲为自全之计是亦未免于自私皆非天讨有罪之意也其论诸公忽反尔之言违好还之戒尤非正理使后世见无礼于君亲者拱手坐视而不敢逐则必此言为之也且舜流四凶为臯陶者亦殊不念反尔之戒何耶邵伯温曰公卿大夫当知国体以蔡确奸邪投之死地何足惜然尝为宰相当以宰相待之范宣公范文公余风知国体者也故欲薄确之罪确死南荒岂独有伤国体哉刘挚梁焘王巖叟刘安石忠直有余然疾恶已甚不知国体以贻后日缙绅之祸不能无过也葢君子小人相为消长能使君子在上小人在下君子在内小人在外各安其分足矣岂可杀而絶之哉一吴处厚以前宰相诗为讥谤非所以厚风俗罪之可也蔡确故大臣不问以愧其心可也朝廷当治确及其党妄贪定策之功令同时执政各具立皇太子事使诬罔之迹晓然以诏天下后世罪其造谋者可也诗不当罪也呜唿绍圣之初亦贤者可以有为之时也而章惇之凶暴蔡卞之奸邪用之一时轻躁险薄之徒皆进使宣仁被谤哲宗致疑离间骨肉祸患几五十年不觧卒致靖康之乱悲夫元祐君子元祐元年司马光薨为政逾年病居其半诒书吕公着光自病以来以身付医家事付康国事未有所付今日属于晦叔矣天将禄人之国必先祚君子天将以元丰为元祐则使司马光获相于初元天将使元祐为绍圣则不使司马光憗遗于数歳当是时新法已多变矣然君子未尽用也小人未尽去也公薨于今日而党议已兆于明日使光尚在则君子尚有所立必无朋党之祸必无报复之事一身之存亡二百年治乱之所系也宋大事记讲义卷十九宋大事记讲义卷二十钦定四库全书宋大事记讲义卷二十宋吕中撰哲宗皇帝诸君子自分党元祐元年诏苏轼傅尧俞等供职初轼与程頥同在经筵轼喜谐谑而頥以礼法自守轼每戯之朱光庭贾易积不能平乃力攻轼所选策题讥仁宗胡宗愈劾中丞尧俞御史岩叟右光庭吕陶右轼惟谏官汪觌之论得其中曰学士䇿词失当小事也使士大夫有朋党之言大患也二年解张顺民等言职以彦博恶其有用兵之意也梁焘岩叟尧俞等累数争之相继罢七月韩维自门下侍郎出知邓州吕陶劾之曾肇不草制公着言维有人望八月贾易罢左司谏易言吕陶党轼兄弟而文彦博主之太皇怒程頥罢为西京国子监孔文仲言頥乃五鬼之魁故也三年吕大防损吏额置吏额房于尚书都省一日内降报可误送至中书刘挚为中书侍郎作録黄士大夫趍利者交鬬其间谓挚大防二人有隙而党起矣六年苏轼知颕州贾易知庐州易言事辙兄弟帘前宣论曰易排击人太深须与责降大防曰不若两罢十一月中丞郑雍论挚威福自恣岩叟三十人皆挚党侍御史掦畏亦论之人以为附左相吕大防云卲伯温曰哲宗即位宣仁同聼政羣贤毕集于朝贤者不免以类相从故当时有洛党蜀党朔党之语洛党以程頥为领袖朱光庭贾易为羽翼蜀党以苏氏为领袖吕陶等为羽翼朔党以刘挚梁焘王岩叟刘安石为领䄂而羽翼尤衆是时既退元豊大臣于散地皆含怒入骨隂伺间隙而诸贤者不悟自分党相毁惟吕大防秦人戅直无党范祖禹蜀人师司马光不立党在绍圣间以为元祐党尽窜之岭外可哀也哉尝谓自古朋党多矣未有若元祐之党难辨也盖以小人而攻君子此其易辨也以君子而攻小人此其党亦易辨也惟以君子而攻君子则知也难且我朝冦丁之党为冦者皆君子为丁者皆小人吕范之党为范者皆君子为吕者皆小人其在一时虽未易辨也详观而熟察之亦不难辨也而元祐之所谓党何人哉程曰洛党苏曰蜀党刘曰朔党彼皆君子也而互相排轧此小人得以有辞于君子也程明道谓新法之行吾党有过愚谓绍圣之祸吾党亦有过然熈寕君子之过小元祐君子之过大熈寕之争新法犹出于公元祐之自为党皆出于私者也小人借经之説以欺君元祐二年张商英上书言三年无改于父之道公着不悦圣经之义不明而奸臣徃往窃其説以误国者多矣当熈寕变旧法之时则惠卿借周礼读法之文以盖其纷更之实及元祐改新法之则章蔡商英之徒窃三年无改之説以唱绍𫐠之论不知三年无改之意亦在所当改而可以未改者耳如其道虽百世不改如其非道何待三年司马已辨之矣小人诬君子有调停之説元祐四年二月吕公着薨六月范纯仁罢仆射司谏吴安诗正言刘安石交章攻纯仁党蔡确十一月范祖禹与刘安石上䟽言宫中求乳母皇帝年十四未纳后无溺所爱而忘所戒后章惇蔡卞诬元祐大臣尝有废立议指二人之言为根元祐五年八月解梁焘朱光庭刘安石等言职当以翰林承㫖召邓温伯故也时大防与刘挚欲引元豊党人以平旧怒谓之调停苏辙言谢安之于诸桓亦用之于外未尝引之于内又谓此人若返必将戕贼正人渐复旧事以快私忿人臣被祸不足言所惜者宗庙朝廷也自是兼用小人之説稍息是年六月也岩叟言自古君子小人无参用之理元祐之所以为绍圣者始于朋党而成于调停夫以君子而攻君子固必为小人所乗以君子而与小人共事终必为小人所攻当时梁焘论用人曰臣等累奏邪正不可并用陛下深以为然是知邪正之必相攻也今并用矣臣等又谓使邪人在外正人在内则可治陛下亦以为然是知邪人在内则害正也今邪人在内矣臣等又谓使邪人少正人多则可治陛下亦以为然是知邪人之多交相朋党损正人之道也今邪人多矣以在内衆多之邪人在外已寡之正人并用势自不敌岂能乆安乎其言发于元祐六年六月某日则绍述之不待绍圣而后见也小人攻君子元祐六年刘挚罢右仆射郑雍论挚及岩叟党二十人侍御使杨畏亦论之人以雍为附大防云八年初杨畏攻刘挚意谓必用苏辙而朝廷乃相颂畏与来之卲又攻之苏颂罢乃相纯仁杨畏来之卲复攻之纯仁不报人皆谓元祐之去小人失之太过愚以谓元祐之去小人失之未尽使当时吕范之徒能尽黜章蔡之属则所以接续庆厯之宏规尽革熈寕之弊政岂不尽善奈何徒知异已者之非君子而不知同已者未必非小人是以患起于腹心之间卒以助成仇之势司马光已为蔡京所欺刘挚又为清臣所欺吕大防又为杨畏所欺身在元祐心在熈寕何君子之不悟也已小人进而君子退绍圣元年二月以李清臣为中书侍郎邓温伯为尚书左丞绍述之説清臣唱之温伯和之先是杨畏入对首叛大防言绍述神宗䟽列章惇安焘吕惠卿邓温伯李清臣等行义乞召章惇为相三月吕大防罢苏辙罢门下侍郎四月苏辙降知英州曽布请复先帝故事请改元张商英五年不召及为谏官故攻元祐大臣不遗余力范祖禹罢章惇为右仆射以王安石配享三年追赠蔡确常安民罢监察御史以论蔡京奸邪也羣而不党君子之道也而主子瞻者攻正叔主正叔者攻子瞻非君子之党乎和而不同者君子之道也而差役法行同已者喜之异已者斥之非君子之同乎矜而不争者君子之道也而回河之议苏轼与大防争贬确之事范纯仁又与刘安世争非君子之争乎易事而难説君子之道也司马光悦于蔡京苏公悦于杨畏非君子之説乎凡是数者皆以君子无以自别于小人故始为小人所悦终为小人所䧟其极至于为小人所污而不能自辨矣人皆谓元祐之失在于分别之太过惟朱文公谓元祐之失正坐于决择之未精此未亲政之时小人之势已足以胜君子况于已亲政乎小人乱国是绍圣元年三月亲试举人赐毕渐及第考官取策多主元祐杨畏覆考专主熈豊故毕为首䇿问乃中书侍郎李清臣拟奏于是国论遂变元祐之人相继得罪科举之文本不足为世轻重也然王安石初变法之时议论未定也自蔡祖洽之䇿一出而变法之议遂定章子厚当绍述之初议论亦未定也自毕渐之策一出而绍述之议遂定其有闗于世道升降之机如此熈寕之考官本以蔡祖洽为第五等而陈升之乃擢之第一绍圣之考官本当主元祐而杨畏乃以渐为首此可以观人心公论之所在特夺于国是之私耳小人废复法例绍圣元年复元豊免役法初蔡京司马光行差役法至是京白曰臣取熈寕元豊法施行之尚何议焉闰四月复常平提举等官罢十科六月除字説禁七月复免役钱九月废广惠仓罢制科十二月河东盐复官卖法二年四月置律学博士四年罢春秋科安石之法自行其所学之偏所见之蔽犹有素定之规模至绍圣诸人不过借绍述之名以报私怨耳初不知熈豊元祐之法孰非孰是孰利孰害也然安石变法之罪小引用小人之罪大使其罪止于变法则安石之身既去安石之法皆可得而变为其罪在于引用小人则引用之人无穷而法亦与之无穷虽其身已退于元豊之末而其人未尝不用于绍圣之后也绍圣元年正月罢进士习赋立宏词科自豊寕以经义选士也固患天下为习词赋之浮华而不适乎实用绍圣号为追述熈寕既禁其未仕者不为词赋而反以羙官诱其已仕者使为宏词士何所折衷哉小人掩过绍圣元年重修神宗实録曽布言请贬安石实録恭照修神宗正史而以安石私史为照証则神宗末年追悔之意与安石不尽之奸皆不可得而见矣然其迷国悞朝之事亦终不可掩也小人䧟君子绍圣元年六月贬黜吕大防等大防随州刘挚黄州辙袁州轼安置惠州吕希纯知懐州梁焘鄂州安世南安军朝川坊州孙升房州吴安诗监光州税又窜大防等诸州居住十二月论修史罪范祖禹赵彦若黄庭坚并安置二年九月范纯仁上䟽言乞因赦文入大防等许于外军州取便居住降知随州三年纯仁贬永州八月范祖禹安置英州坐元祐人非上意也十二月梁焘卒于化州蔡京遣使谋令杀元祐人许将言祖宗未尝诛杀大臣十二月刘挚卒先是治文及甫等所告事将大诛戮㑹九月五日星变上怒渐怠已而焘挚卒衆皆疑二人不得其死先八月蔡京安惇治同文馆狱而文及甫彦博子除都司为刘挚论列又挚尝论彦博不可除三省长官及甫与邢恕书因为躁忿诋毁之辞谓挚等有司马昭之心路人所知至是大府寺主薄蔡渭告之乃治狱程颐贬管涪州元符元年置看详元祐诉理局自是重得罪者八百三十家又言郑侠诬谤朝政除名勒石十月范祖禹卒于化州天将祚人之国必祚其君子观其君子之衆多如林则知其国之盛观其君子之落落如星则知其国之㣲观其康寕福泽如山如河则知其为太平之象观其摧折顿挫如湍舟如霜木则知其为衰乱之証是故国有祸福其君子必与焉熈寕以前百余年间何君子之多获福也绍圣以后五十年间何君子之不获佑也其故可知也司马光尝曰天若祚宋必无此事盖归之天也为国者不念天爱君子之勤既不能为天爱之以自爱其国谋国者不念天生君子之难又不能为国爱之以自爱其类或沮之或困之使不得为全人而后已然诸君子可杀可辱而英气义槩千古常存绍圣小人虽一时得志窃取富贵而奄奄如泉下人则是非邪正之天未尝不定也小人攻小人绍圣元年吕惠卿徙知大名府韩忠彦曽布曰惠卿在朝善人君子何以自立因言章惇擅权时布已有倾惇之意矣二年安焘罢焘与惇旧相好及为门下侍郎浸多驳惇恶之排䧟无所不至三年杨畏知号州县孙谔论畏天下之人谓之杨三变四年李清臣罢十月以邢恕为御史中丞惇毎疑元祐人复用谋诛絶之知恕青任此事故不以序迁时惇已与卞不叶元符元年出邢恕知汝州章拟其倾已元祐之时小人失势则相比绍圣之后小人同利则相攻此小人之常态也然用一小人攻一小人崇寕大观之后小人所以相接而不已也小人害君子而自有公议在绍圣二年常安民罢监察御史奏京之奸足以惑衆辨足以餙非巧足以移夺人主之聼视力足以倾倒天下之是非又言今大臣为绍述之説其实皆借此名以报怨耳商英在元祐时上吕公着诗求进其言无取近为谏官则乞毁光公着神道碑周秩在元祐为太常博士亲定光谥为文正近为正言则论光公着罪乞斫棺鞭尸朝廷凡事不用元祐例至王珪家䕃孙乃引元祐例三年罢左正言上疏言役法无以元丰元祐为鍳要使元元无不均之患以谔为助元祐诏补外四年火入鬼舆太史奏主贼在君侧上诏问之对曰谗慝之人皆贼也惟进正人脩德乃所以偹之九月大赦求直言通判李深上书今蔡卞执政其兄蔡京得荐台官被其兄之荐者能不私其弟乎章粢为泾原师乃用其壻刘何摄曹事前日粢筑平夏城为贼所抄而奏报不到陛下闻之乎吕嘉问闻之乎取王雱之女骤为女骤为西制张赴妻乃举妻弟超为邉帅蔡卞为安石壻有邓绾者尝荐卞今绾之子询仁校书郎询武脩史讨检此惇卞之报私恩也京为役法罪人粢为邉防罪人天下共怒而不敢言者特以卞惇之兄也兵权之重河北莫如雄州陜西莫如泾原用宰相之兄熈河用宰相之妻弟张超指挥邉事但用私书而已元符二年正言邹浩等言仁宗既废郭后不旋踵并斥二羙人所以公也诏除名新州羁管浩过颕昌见其友田画临别出涕画正色曰使君隐黙官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩曰君子赠我厚矣公议犹元气也未尝一日不流行于天地间以绍圣之小人敢于逐正人诬圣后而当时言事者敢于直谏如此可以见公议之在人心不容冺也可以见祖宗含飬士气至今不衰也可以见哲宗能容人言而逐诸贤于岭海之表非其本心也小人私废置绍圣三年九月废皇后孟氏上亦悔曰章惇壊我名节元符三年九月立贤妃刘氏为皇后郭后之废夷简固主之孟氏之废章惇实导之观后日之悔可以见仁宗哲宗之本心已戒小人偏狥绍圣四年太常博士陈瓘罢初惇以宰相召道遇陈瓘访以当世之务瓘曰请以所乗舟为喻偏可行乎惇曰司马光奸邪所当先辨瓘曰此犹平舟而移左以置右也元丰之政多异熈寕则先帝志固已变矣温公不明先帝之志而用母改子之説行之太骤所以纷纷自朋党之论起而后吕大防范纯仁皆主调停之説虽陈了翁告章子厚于入相之初亦不过曰絶臣子之私情融祖宗之善意消朋党持中道若以熈寕元祐而不至于偏尔岂知熈豊元祐之法犹可以损益而恭用而熈豊元祐之人决不可均调而并立况章子厚不得至于元祐则必欲报复于绍圣斯言又乌足以感其听哉杨龟山尝谓茔中言乗舟事最好然元祐舟不知为甚装载得重及绍圣时不知却如何亦偏多载了据此舟所载因何物得重今当减去何物则适乎茔中之言乃其初年之见也小人诬太后元符元年惇卞请追废宣仁圣烈皇后时皇太后皇太妃切谏上感悟取惇卞奏就烛焚之明日再奏上曰卿不欲朕入英宗庙乎诏前窜内侍张士良赴狱惇列旧御药告及刀锯谓曰言有即还旧官言无即死士良仰天哭曰太皇不可诬天地神明不可欺惇卞初意不过欲报元祐之人耳而至于变元祐之法又虑元祐之人复用也而至诬以废立之罪甚而请追废宣仁滔天燎原可畏也哉宣仁不可诬天地不可欺章子厚虽欲胁士良而士良不从亦犹安民不肯列名党碑也是是非非之心在人不可冺如此诸贤罢黜元符二年九月邹浩以言得罪蒋之竒吕嘉问叶洽等二十六人各落职停罢坐与邹言语交通及以钱银遗浩也𫝊位元符三年正月上崩寿二十五在位十五年皇弟端王即皇帝位皇太后权同聼政尊皇后为元符皇后尊皇太妃诸氏为圣瑞皇太妃复废后孟氏为元祐皇后夫人王氏为皇后宋大事记讲义卷二十宋大事记讲义卷二十一钦定四库全书宋大事记讲义卷二十一宋吕中撰徽宗皇帝建中靖国崇宁大观政和重和宣和即帝位元符三年正月即皇帝位黜陟大臣元符三年三月以韩忠彦为右仆射兼中书侍郎李清臣门下侍郎十月以韩忠彦为左仆射曽布右仆射布之相也中丞豊稷欲牵䑓属论之遂迁稷为尚书建中靖国元年李清臣罢门下侍郎李清臣与布有隙故也崇寕元年五月韩忠彦罢六月曽布罢布于元豊末欲以元符兼绍圣而行故力排蔡京上意有所向又力排韩忠彦引京以自助至是又为京所排七月以蔡京为右仆射二年以蔡京为左仆射四年三月以赵挺之为右仆射挺之罢京与挺之争权挺之屡陈京奸恶五年二月蔡京罢挺之为右仆射大观元年正月以蔡京为左仆射三月挺之罢二年蔡京进太师三年六月蔡京罢以何执中为左仆射四年六月以张商英为右仆射政和元年四月张商英罢二年蔡京复太师六年何执中致仕蔡京搃治三省事五月郑居中为太宰刘正夫为少宰十二月刘正夫致仕七年八月郑居中罢十二月郑居中太宰余深少宰重和元年闰九月郑居中罢宣和元年正月余深太宰王黼少宰二年六月蔡京致仕十一月余深罢以王黼为太宰五月加太傅搃治三省事六年九月白时中为太宰李邦彦为少宰十一月王黼致仕十二月蔡京落职致仕领三省事七年蔡京致仕国之理乱观其相可知矣相君子矣而小人恭之始虽治而终必至于乱相小人矣而君子继之始虽乱而终必治惟一于君子一于小人治乱安危界然判矣故观杜文韩范富之为相则可以知庆厯之治观司马吕范之为相则可以知元祐之治是其相继皆君子也若建中靖国以后皆以小人而继小人安得不速靖康之祸哉当时有谓因蔡京而治乱分不知建中靖国之初范纯仁不至而治乱分矣又谓建中之更化皆曽布之奸恶固非柔懦之忠彦所能正而又以李清臣恭之则不待绍述之诏而天下已知其意矣自忠彦既去之后小人相继秉轴而蔡京王黼又小人之尤者推其所为则又托熈寕之迹以为奸者也置讲议司于都省因中书条例之弊而甚之也以宰臣领应奉司因三司条例之弊而甚之也籍元祐党人即以诸贤为流俗之意而甚之也用童贯梁师成即命李宪经制之意而甚之也复湟州复燕山即开横山熈河之意而甚之也履霜坚氷其所由来者渐矣君子小人进退元符三年二月复邹浩等官范纯仁等并收叙凡二十余人以龚夬为殿中侍御史陈瓘邹浩左右正言曽布言言路得人但惇卞不乐耳大赦以皇长子生也纯仁叙复五月追复文彦博司马光等官凡三十二人七月召纯仁未几聼归颕昌蔡卞罢陈瓘言之也瓘言章惇前日所为卞教之以绍述神宗为名以纂绍安石为主立私门之好以为国是夺宗庙之羙以归私史任伯雨曰如诬罔宣仁保祐之功傅致元祐皇后疑似之罪作理诉所而士大夫得罪者八百三十家蹇序辰编排章䟽以语言得罪者数千人皆卞之为也贬邢恕陈瓘言之也贬蔡卞中丞丰稷言京身为禁从外结后族乞黜之侍御史陈师钖言若果用京则治乱自此分矣又言蔡卞同恶诬国乞正典刑龚夬言京卞表里同恶陈瓘言裴彦臣等交通内外太后怒左右请推蔡京执政以解太皇怒建中靖国元年三月以江公望为左司谏解任伯雨言职时绍述之论已兴伯雨居职才半歳上一百余䟽六月罢陈祐右司谏七章论布故也公望曰临御以来易三言官逐七谏官六月范纯礼罢右丞自此朝廷硕彦之士相继逐矣七月江公望朱绂罢以言蔡邸邓铎事也先是公望言从禽非万乗取重于天下之道上悉纵之惟一白鷴畜乆颇驯以尘杖逐之不去乃刻公望姓名于杖头以志之安焘罢枢宻时焘宻奏绍圣元符以来用事者持绍述之虗名以诳惑君父八月陈瓘罢十月李清臣罢十一月丰稷罢崇寕元年五月再夺司马光等官籍党人凡五十余人窜张来以缟素哭苏轼故也九月籍元祐末上书人为邪正等中书籍姓名后皆黜陟有差刻御书党籍于端礼门凡一百十九人二年论抵诬罪窜任伯雨等十二人蔡卞追雠元符永言者故也二月窜黄庭坚四月程頥除名八月张商英入元祐党籍诏诸州立党籍长安石工安民乞免鑴安字于石恐得罪于后世三年重定党人及上书邪正等刻名文德殿门凡三百九十人五年彗出西方刘逵劝上碎党碑寛上书系籍人禁乃夜遣黄门至朝堂毁石刻自皇极有不协不罹皇则受之之文也而论者皆以皇极为并包兼容不分善恶之名于是元祐有调停之説建中靖国有持中道之説岂知君子之于小人固不当为嫉忿然决无交和之理皇极之所谓皇则受之者盖将化小人而为君子岂用君子而参小人哉故当时任伯雨之言曰人才固不应分党然自古无君子小人杂然并进可以致治者二者并用终于君子尽去小人独留此元祐八年所以变而为绍圣而建中来一年变为崇寕也然元祐之党与元符之党不同也元祐欲恭用小人以平宿怨也元符末年欲用一二君子以文奸也任伯雨江公望之徒固无愧于元祐之谏官而曽布张商英陆佃杨畏之徒亦得以与于党籍君子盖无以自别于小人矣然万世之公议论不以一时之私是非而改易观安民辞刻碑之役当时士大夫其眞无人心哉小人任事元符三年斥郝随刘友端以先朝禁中修造华侈也陈瓘言裴彦臣等交通内外十月蔡京罢上曰瓘有言论其交通近习之状却有简与裴彦臣崇寕元年童贯知杭州监制噐二年王厚童贯合诸道兵十余复望州十二月置措置邉事司以王厚及童贯领之四年童贯为熈河等路经畧安抚制置使大观四年加童贯节度使内侍臣建节始此其后梁师成等皆踵之复洮州贯自此恃功稍擅军政选置将帅不闗朝廷政和元年童贯使辽四年童贯领枢宻院事时贯遣人使海上约女真宣和元年朱勔以花石纲媚上太学生郑肃进十诗二年加师成太尉凡号令御笔皆出于梁师成王黼以父事之三年童贯请讨方腊四年命童贯廵邉五年童贯入燕上之即位其始因脩造事而斥内侍郝随刘友端其后则以童贯监制器以朱勔领花纲其始因陈瓘之言察裴彦臣交通内外之迹以罢蔡京其后则以童贯而用蔡京以梁师成而用王黼则知人君之心未始有不善而小人惑蛊其心者其罪多矣一童贯也使之监制器之役犹可也蔡京乃使之领西师西事未毕而北事复起既命之使辽以觇其国适为辽人所觇又纵之通女眞反为女眞所侮甚至于方腊不能讨命童贯以讨之是一童贯可以任内修外攘之功矣夫宦官者腹心之患也边塞者手足之患也宦官者根本之祸也边塞者枝叶之祸也当时任伯雨之言曰朝廷为阳宫禁为隂中国为阳边塞为隂君子为阳小人为隂徳为阳兵为隂愚谓崇观以来隂气盛矣哉小人宦官边塞同一气类也此有所感则彼有所应必然之理也纵使当时无边塞之祸亦有宦官之祸也小人变法元符三年蔡京言绍述事上揺手示京曰朕尽解此独母后之意未聼姑待言诏増损役法下绍述诏畧曰朕于为政用人无彼时此时之间斟酌损益惟义所在嘉与有位共圗绍𫐠之羙自今有曲学偏狥妄意改作规害国事者当与衆弃之罢平凖格以王勣为翰林学士勣以上鋭意图治任事者不如以达孝之义开説因䟽武王周公之达孝者又谓神考作法于前子孙守之于后然时异事殊理须损益亦神宗之意也建中靖国元年曾布以禁中宻㫖谕赵挺之议绍述挺之自此击元祐旧臣而国论一变矣曾布初以熈丰之法乆当补弊已而背前议以其法不可改上欲两存以问徐勣曰天下之事有是与非朝廷之人有忠与佞不考其实姑务两存未见其可邓洵武进爱莫助之之图言欲继志𫐠事非用蔡京不可崇寕元年六月曽布罢布于元丰末欲以元祐兼绍圣而行故力排蔡京崇寕初知上意所向又力排忠彦引京以自助七月焚元祐法罢春秋博士复绍圣役法更茶法更盐法三年复方田更科举法并由学校升贡政和二年禁史学宣和三年复元丰保甲旧制五年禁元祐学术六年科免夫钱人皆以建中靖国为更化之始时而不知绍述之诏已下于元符之末而禁中之意曽布蔡京已知之布在熈寕之时则附王安石惠卿之议至绍圣之时乃诡请荐陈瓘黄庭坚軰又请毋毁吕公着碑至建中之时初知上有消朋党之意乃排蔡京而主元祐及知上有绍述之意则排忠彦而主绍述甚至蔡京者其奸又过于布在熈寕则奉行熈寕之法在元祐则奉行元祐之法在绍圣则奉行绍圣之法国论三变而蔡京乃与之俱变此小人不足责而引用小人自安石始然安石之心与章子厚不同章子厚之心与蔡京诸人不同盖安石之法犹出于所学章子厚之法将托安石以报私怨耳至蔡京则又托绍述以奉人主之侈心耳愈变愈下所以致中原之祸也小人妄主国是元符三年安惇罢惇奏邹浩是先朝所弃不当复用国是所系不可轻改陈瓘言是非之心人皆有之圣人以百姓之心为心故朝廷所谓是非者乃天下之公是非也是以国是之説其文不在于二典其事不出于三代惟楚庄王之所以问于叔敖者乃战国一时之事岂圣时宜用哉惇乃极天下之公议所非以为是是极人臣不改之孝以为善述国论之无所主非也国论之有所主亦非也国无定论固不可以为国然使其主于一説则人情视此以为向背人才视此以为去就人言视此以为是非上之政令下之议论且迁就而趋之甚矣国是一言之悞国也夫国以为是即人心之所同是也又安有衆之所非而自以为是使人皆不得越国是之外者此特孙叔敖之妄论唐虞三代之时孔孟之明训初无是也秦汉至五代其言未尝闻也本朝自建隆至治平其説未尝有也自熈寕王安石始有是论而绍圣之蔡卞崇寕之蔡京皆祖述其説而用之熈寕以通变为国是则君子为流俗矣绍圣以绍述为国是南岭之间皆逐臣矣蔡京之国是又曰豊亨豫大之説而已则立党刻党碑凡所托以害君子者皆以国是借口曰此神考之意安石之説也缙绅之祸多歴年所岂非一言可以䘮邦乎小人塞言路元符三年韩忠彦言先帝尝诏求直言天下实封言事者以千百及章惇既相乃置局编类摘取其语以为谤讪乞罢编类局崇寕元年九月籍元符上书人为邪正等中书籍记姓名后皆黜陟有差二年蔡卞追雠元符末年言者窜任伯雨等五年彗出西方求直言三月罢求直言以星变已消也大观元年九月论崇寕五年上书人罪择其尤者窜李景直四等人此安石人言不足惜之实患也夫祖宗所以恃以立国者通下情伸士气耳而忍戕贼其根乎当元符末许人上书矣未及一年则籍元符上书姓名当崇寕五年因彗星而求直言矣韩忠彦以一君子而对衆小人虽柔弱不能大有所为然观其乞罢编类局使其志得行亦不至于召靖康之祸也善类日凋建中靖国元年范纯仁薨遗表劝主上清心寡慾察邪正毋轻议邉事易逐言者辨宣仁诬谤七月苏轼卒于常州大观元年程頥卒宣和三年张商英卒于荆南商英初以宣仁比吕武京强置党籍中天下既恶京商英与京异论以故天下反翕然推重之及卒陈瓘叹伤乆之曰张非粹德且复才踈然人时向归之今其云亡絶人望矣近观天时人事必变革正恐虽有盛德未必孚上下之聼殆难济也六年二月陈瓘卒初或问纯仁所储人才荅曰陈瓘问其次曰陈瓘自好也盖言瓘独当天下之重也宣和末人忧大厦之将頺或问游酢以当今可济世之人酢曰了翁其人也安世勉瓘以医自辅云天下将有頼于公瓘尝为试院主文五名前悉取谈经及纯用王氏之学者五名下往往皆博洽之士尝曰随时所以救时不必取快于目前也七月刘安世卒国之将兴也其贤德才俊之士无不在前后左右之列无不膺耆艾寿臧之祉故能消除祸乱于朕兆之中维持社禝为无穷之计及其衰也罔或耆夀俊乂在厥位既无老成典型亦废惟奸邪庸妄之人则康寕寿考为国家不可去之奸此靖康之祸所以难救也吾见司马光为相不及二年吕大防梁焘刘挚皆沦谢于绍圣之末天将使建中为崇寕不使范忠宣复相于初元天将使宣和为靖康不使刘陈二忠肃憗遗于数嵗虽以张商英元祐之罪人晩年稍与蔡京异论而天下人心亦归向之空国而无君子可知矣独蔡京乃十八九年而未死夭哉小人聚歛崇寕元年蔡京为仆射倡丰亨豫大之説视官爵财物如粪土九月陜西通行交子蔡京请更茶法法令客人于在京𣙜货物入纳请长短引赴诸埸交茶贩易四年罢茶塲入市易务令客人赴官请引自于园买茶赴官盘秤纳息钱批引贩卖又重加于初御笔卖茶引限满并令拘收増私贩法二年请更盐法盖欲括四方之钱实中都以夸富盛而固宠凡木盐鉄尽令商人絶私市钞法始行一日务官申入纳三百万缗四年诏以陜西旧钞易东西末盐每百贯以见钱三分旧钞七分方聼换易然见行之法方通輙复变之旧钞皆勿得用富商巨贾或至流丐政和二年诏豊豫盛时毋得裁损计宣和三年置应奉司初方腊乱王黼承上意罢造作局内侍复以言动黼黼大惧失权乃自领应奉司自古小人误国者必教人主以严刑以重兵以聚歛以穷奢极侈其途若出一輙而聚歛者又三者之祸根也安石欲为开邉计则置条例司行青苗市易等法蔡京王黼欲开人主之侈心则置应奉司屡变茶引盐钞传曰与其有聚歛之臣寕有盗臣圣贤之言法律之断例也小人欺君崇寕三年罢转般仓旧例发运司常有六百万石米百余万缗之蓄迨改为直达胡师文作羡余献之而一年之储无有矣国家以东南之粟载于真泗转般仓江船不入汴汴舡不入江人以为便也今纲运直至文移星火而弊壊之舟不及修整矣始者以船囘盐以盐偿费人以为利也今盐法既变絶无锥刀而回船之失多有逃移矣始者稔嵗以发运収籴公私俱济也今公帑垂罄籴不得増外郡告荒粟无所取办将何以堪耶蔡京之罪也戚里宗属崇寕二年诏自今不复援韩忠彦例以戚里宗属为执政者为令甲毋以戚里充执政此祖宗之法也然特为忠彦而废则亦私意耳异时宦者亦知枢宻院此岂祖宗之法哉宋大事记讲义卷二十一宋大事记讲义卷二十二钦定四库全书宋大事记讲义卷二十二宋吕中撰徽宗皇帝小人创御笔之令崇宁四年行御笔手诏羁上书见羁管编管人还乡御笔手诏始此八月御笔更制军政三司枢宻院同奉御笔始此大观三年御笔旧制诏令皆中书门下议而后命学士为之至崇宁有内降手诏违者以违御笔坐之祖宗纪纲之所寄大畧有四大臣总之给舍正之台谏察内监司察外自崇观奸臣创为御笔之令凡私意所欲为者皆为御笔行之而奸臣之所自为者又明告天下违者以违御笔论于是违纪纲为无罪违御笔为有刑台谏不得言给舍不得缴监司不得问而纪纲坏矣昔有劝仁宗揽权者上曰措置天下事正不欲从中出此言眞为万世法小人窃复古之名崇宁四年作大晟乐旧制礼乐掌乎奉常至是置大司乐典乐礼乐始分而为二政和二年改官名为左辅右弼太宰少宰易侍中中书令左右仆射之名旧以太尉司徒司空为三公至是复古三公三孤之名三年颁五礼新仪鼎俎笾豆之属精巧殆与古埒颂新燕乐乃古征招角招君臣相悦之乐五年建明堂其制取上世周室九尺之汉官名礼乐之正不见于高文而见于成哀之世唐明堂之制不见于太宗而见于武后之时人非复古之人治非复古之治徒以窃虚名饰美观耳小人通敌大观四年有星孛于奎娄犯帝座者再其后金人再犯阙矣政和元年九月郑允中童贯使辽贯尝自请觇国寻李良嗣来献取燕策诏赐姓赵重和元年初通使女直约夹攻辽女直称帝金使来二年赵良嗣同金使来靣约攻契丹取燕云约不赍国书九月金使来议歳赐许契丹旧数约女直自平地松林趋古北江南朝兵自白沟夹攻不然难依已许之约马政使金三年五月金使来时童贯讨方腊候贯回议之使者留阙下三月余方遣阿固达意朝廷留之四年与辽人战不利贯再修旧好金人闻贯举兵恐失约或南朝径取燕则歳赂不可得遂遣使来朝廷再举兵辽郭药师以涿州易州来降药师闻袭燕而败我师溃于芦沟河贯收再举不能下燕恐无功获罪宻遣其客嘱金人令围之当天下太平之日无以娱悦人主耸动天下惟有恢拓一事耳故用事之久则必至于用兵生事蔡确欲固其宠则兴灵武之师王珪患失其位则赞永洛之役章子厚之于湟鄯蔡京之于青唐洮河皆是谋也然皆求请于西而未尝启衅于北也贯攸何人哉敢以蚊负山耶然致靖康之祸不在于取燕而在于不能取燕使契丹至今犹强社稷犹固我将伸宿愤劳累战矣虽得燕蓟而民怨财竭内溃外叛若此而谓致靖康之祸在于取燕可也今天祚地丧于外位夺于内窜在夹山死在旦夕其国㓕矣因时拯乱汤武之业也疆理天下舜禹之政也纪律颇严将帅颇厉乗时以取全燕合汉唐之遗民何为不可然契丹以燕辽全燕之力而㓕于金人崛起之兵我以闗陜骁悍之师而败于契丹垂尽之将遂借金人纳贿以巨百万计所买者山前六郡之空城耳是全燕之地吾不能取彼能取之吾既不能取而吾又从而有之此彼之邀求所以无已也故靖康之祸不在于取燕在于取燕之非人得燕之无道而不能取燕也邉备元符三年四月弃鄯州五月筑宁川堡曾布曰外议多谓湟州难守臣谓若併弃之则必为夏贼所有取轻戎敌遂筑堡崇宁元年论弃鄯州罪追贬韩忠彦等九人行打套折钞法打套有三折钞套乳香套香药套以偿各商官钞钱商曰此章相公开边时此曾相公罢边时用所合三百七十万缗朝廷不能偿而罢弃地之费乃过于开邉故行是法三年复湟州十二月置措置边事司三年四月复鄯州廓州夏人冦边斥京卞弄权故京卞必欲讨之四年西羗夏人冦边高承年败死大观四年复洮州安石变法之时交阯露布言中国作青苗助役疲困生民京卞用事之时夏人言持缴言京卞弄权小人乱国本无闗夷狄之事而国有小人反以为夷狄之资至于相司马而辽人相戒无生事不有君子其能国乎又曰取横山熙河此韩范本谋也而熙绍崇观用之则踈何耶若谓韩范之谋为是则安石章惇曾布蔡京之谋未可为非也若以成败论之是庆厯而非熙宁以后之小人又安能正小人开边之罪哉葢安石犹与韩范之心同而章蔡诸人之心则与安石之心异韩范安石之所以谋取横山者所以断西夏之右臂而欲为都闗中之地特韩范欲持之久而安石欲取之速耳至于章蔡所为又欲恢拓境土以华饰太平张本此又与安石不同也故尝谓安石谋取燕熙河之过小而取蛮地图交趾之过大章蔡取熙河之心是即安石取蛮地图交趾之心也宣和四年金使来议割燕山地初朝廷但求石晋故地初不思平营滦三州乃刘仁恭以遗契丹故金人不肯割约良嗣曰平滦等州若必欲取并燕京不与汝家矣又索燕租税曰燕租六百万止取百万又欲迁其民并求犒赏诸军五年四月金人来归燕京六州且索米二十万石童贯蔡攸入燕赦两河燕云路初朝廷惟信赵良嗣等虚词谓金归我云中故曲赦并及山后地然时实不得山后地也宣和奸臣知取燕而不知取燕之险葢燕之所以重以有闗后之蔽也得燕而无险之可守与不得燕何异燕之险敌有之燕之民敌取之燕之赋敌得之则燕山空城何为哉纵使敌不冦郭药师亦必为侯景也初祖宗时北使至待遇之礼有限不示以华侈且河朔近都邑故迁其途皆防微杜渐之意也及王黼之遣良嗣与其使人限以七日自燕山到阙下凡三四往返每至夸之必富盛金人邀索不已黼遂许以辽人旧歳四十万之外更添六州代税钱一百万缗又许犒赏二十万燕山之地有数闗而平州之东乃渝闗实金人之来路凡此数闗葢可以限蕃汉也而一夫守之可以当百朝廷割地若得之则燕山之境可以保矣朝廷初谓燕山之路尽得闗内之地殊不知闗内之地平州与燕山异路后金人自平州入冦此当议割燕山不明地理之误也辽张㲄以平州来降金人䧟平州得朝廷所赐㲄诏自是归曲朝廷宣和六年金人攻䧟应蔚等州八月童贯宣抚燕山金人以纳张㲄为词又借粮许之不与遂絶山后六州之议七年十二月金人分道入冦斡里雅布自燕山犯河北尼雅满自河东趋太原童贯自太原逃归斡里雅布䧟燕山郭药师叛降之引兵向阙以药师为先驱尼雅满䧟朔武代忻等州围太原府世之言宣和之失者曰辽不可攻金人不可通燕山不可取药师不可任张觉不可纳然皆非根本之论也葢庆厯景徳之时敌势方强故未有可乗之机至天祚失道内外俱叛实已有可取之衅则攻辽非失䇿也金人固不可遽通然以方张之势毙垂尽之敌他日必与我为邻则通金人亦未为失䇿也全燕之地我太祖百计而不可得太宗百战而不能取今也兼弱攻昧可以收汉晋之遗黎可以壮闗河之大势则燕亦在所取也郭药师以涿易来降则以燕人守燕亦可也不知中国之见轻于戎敌久矣金人初未知中国之虚实吾之使者泛海屡至而遂为其所辱则既轻于始矣及议山后地尼雅满犹曰南朝四靣被邉若无兵力安能立国如此强大自郭药师已降之后辽人垂灭之国亦足以覆官军观金人告马广之言曰刘起庆一夕而遁汝观我家用兵有走者否则中国之见轻于金非一事使当时不通金人不攻辽国不取燕山不任药师不纳张觉其能保金人不入冦乎葢当时之变不在外而在内不在金人而在中国小人之用事自熙宁至宣和六十年奸幸之积熟矣星犯帝座祸败在目前而不知冦入而不罢郊祀恐碍推恩冦至而不告中外恐妨恭谢冦廹而撤綵山恐妨行乐是小人之夷狄也童贯使辽也辽人笑曰大宋岂乏人乃使内侍奉使耶金人将败盟朝廷遣使者以童大王为辞尼雅满笑曰汝家更有人可使否是宦官之夷狄也敌至燕而燕降至河北而河北之军溃至河南而河南之戍散此兵将之夷狄也置花石纲而两浙之盗起科免夫钱而河北京南之盗起此盗贼之夷狄也自古未有内无夷狄而䝉外夷狄之祸者景徳之冦庆厯之冦所以不能为深入之谋者以内无夷狄应之也宣和之间在内之夷狄不一则金人固有所负而至耳纵使当时无夷狄之患亦必有小人宦官兵将盗贼之祸矣修国史元符三年蔡京复翰林承㫖布力排之太后欲令了神宗史时徐勣亦与修史乃言正使久未成书由元祐绍圣史官好恶不同祖禹等祖司马光家藏记事京兄弟用安石日録宜尽取大臣家藏司记録考校是非陈瓘言蔡卞夺宗庙之大美以归私史又言蔡京在先朝请㓕刘挚等族所以不行者哲宗之大虑也而蔡京之修史自谓有反平之功始则为生事以复私讐今则归过先朝自图身利建中元年重修神宗实録初贯言安石日録绍圣史院专据此书追议刑赏遂使裕陵之羙皆为新史所攘十月范致虚言乞诏实録以朱墨本进在元祐所修则于墨本上以雌黄涂之谓之墨本绍圣所修大观四年再窜陈瓘瓘初谓安石日録葢着于钟山怼上热中之时乃着合浦尊尧集以日録诋诬之罪归于蔡卞其后北归复着四明尊尧集痛絶王氏以发扬熙宁用舍宰臣本末之绪以自明区区改过之心葢以神考为尧以皇上为舜以助舜尊尧也修史之大弊有二一曰隐讳二曰窜易以史法律之隐讳之罪小窜易之罪大安石日録犹出于隐讳而章蔡之修史则直窜易之而已隐讳之迹虽可欺于一时而人心天理隐然于言语文字间终不能自欺至于窜易则以私笔为国史矣尝即安石日録而考之凡安石所惑乱神宗之聪明而变移其心术使不得遂其大有为之志而反为一世祸败之源者甚隐微深切尝聚此书而观其词锋笔势纵横押阖炜烨谲诳又非安石之口不能辨非安石之手不能书而诸公之所辨者不免有避就至谓是蔡卞接造之书固无是理况其见诸行事深切着明者又相为表里亦不待晚年怼笔有所增加而后可为罪也然使当时用其垂絶之智举而焚之则后来载笔之士于其帷幄之中深谋宻计虽毕力搜访极意形容势必不能得之如此之悉传闻异辞虚实相半亦不能使人无溢恶之疑且如勿令上知之语世所共传终以手笔不存故使陆佃得为讳隐虽使元祐衆贤指陈之力争辨之口而不能有以正也何幸其徒自为失记出此眞蹟以暴其恶于天下便当摭其肆情反理之实正其迷国误朝之恶而以安石为诛首是乃所谓自然不易之公论不惟可订已往之谬而又足以开后来之惑奈何乃以畏避疑忌之故反为迂曲回避之言指为撰造增加诬谤伪诋之书而欲加刋削以㓕其后迹乎当建中崇宁之间了翁犹以日録为蔡卞所托其后合浦尊尧之书亦未直攻安石也大观四年而后四明之论始作虽谓天使安石自冩诬悖之心而犹有怼笔增加归过神考之言则终不免于有回曲避就也二程之学大观元年程頥卒程颢尝谓异日能尊严师道者吾弟也若接引后学随人材成就则予不得逊焉頥既没门人高弟多已先亡无有能形容其盛美者然尝谓张绎曰我昔状明道先生之行我之道葢与明道同异时欲知我者求之斯文可也朱文公曰明道徳性寛大规模广濶伊川气质刚方文理宻察其道既同而造徳各异故明道尝为条例司官不以为凂而伊川所作行状乃独不载其事明道曾谓青苗犹可放过乃孔子之猎较而伊川之二理㑹乃孟子之不见诸侯此亦何害其为同耶但明道所处是大贤以上事学者未至而轻议之恐失所守伊川所立虽高然中人皆可跂及学者正当以此为法则庶可寡过矣然又当观用之浅深事之大小裁酌其宜难执一意此君子所以贵穷理也𫝊位上内禅以道君号退居龙徳宫皇太子即皇帝位宋大事记讲义卷二十二宋大事记讲义卷二十三钦定四库全书宋大事记讲义卷二十三宋吕中撰钦宗皇帝靖康即帝位宣和七年十二月即皇帝位求直言靖康元年正月诏求直言自金人犯边屡下求言之诏事稍终则隂沮抑之当时有城门开言路闭之说天下无事则公卿之言轻于鸿毛天下有事则匹夫之言重如泰山缓急之势异也国家自熙丰绍圣言路之不通久矣然终不能禁絶人言也葢天下知我朝无诛戮言者之事也自党籍之禁钳乎其前御笔之约东乎其后人知言之未必有益而有祸风俗寖成瘖然而往往不能言矣通金人之始即降御笔天下师臣监司不许干预违者谓之违御笔至王黼坚意取燕又以违御笔之法不足以禁天下有降㫖妄议此事者必罚无赦惟宋昭一人开陈祸福遂至重窜兴师之日犹有必罚无赦之文未足以杜人言也于是诏以议者斩而无一人敢言此事者矣今女直深入危亡旦夕茍有建一议献一智者当重之如泰山而奸臣犹视之不啻如鸿毛之轻积习成矣故虽日日下求言之诏终不足以囘数十年沮抑䝉蔽之习也学校公议靖康元年窜逐王黼朱勔李彦皆赐死初太学生陈东等伏阙请诛六贼蔡京坏乱于前梁师成隂贼于内李彦结怨于西北朱勔结怨于东南黼贯又结怨于金时天下皆知奸臣误国而用事者多受其荐引莫肯为上明言窜逐蔡京父子及童贯六贼之论不发于在廷之公卿而发于太学之诸生此忠义之所激也金人之始退师必非诸生伏阙力也而奸臣卖于金且欲诛诸生之伏阙者可谓安其危而利其菑者矣然自古奸人之误国未必不身受其祸丁谓章惇曾布邢恕蔡卞蔡确之徒无不罹窜逐之祸况京黼之大奸者乎葢小人之不利于国必不利于家不利于人必不利于己此亦可以为小人误国者之戒迁幸靖康元年定守城䇿以李纲为新征行营使初白时中请上出狩吴敏曰京城百万生灵奈何弃之纲曰六军之情已变彼父母妻子在都城岂肯舍去万一中道归散陛下孰与为卫且敌骑已廹彼以㨗马疾追何以御之金再入冦唐恪请避敌孙觌请迁幸当金人之入冦也人共谓车驾不当守京城使其从行幸之计可以无䝉尘之祸乎曰靖康之祸在于无偹而不在于守与避也为靖康计者固当避敌而亦非仓卒之可避也使其早从幸闽中之谋乗敌未至则车驾行幸犹可以达否则早从上皇治兵两京之训集天下勤王之师京城或可以守金兵既迫而始谋避敌乗舆一出禁卫闻之而四溃矣此李纲所以不主议也大臣轻重靖康元年白时中罢李邦彦太宰张邦昌少宰都人唿邦彦为浪子宰相二月李邦彦罢以张邦昌为太宰唐恪为中书侍郎时朝廷诏徐处仁代唐恪人皆贺独给事中谢克家曰州郡失一良守朝廷得一憸人其后附㑹耿南仲乖谬有不可述者靖康之初首为宰相而因循失措置者吴敏与处仁巧奸自营废国家隄防者恪与聂昌也处仁吴敏罢以唐恪为少宰耿南仲专主和议请罢两相复左右仆射唐恪罢何㮚为右仆射靖康之际使元祐诸贤尚存举手挥之而散免胄示之而却矣以四海之大无一人可以系天下之望而大臣多出蔡京父子童贯梁师成王黼之门其素行已不足以信天下徐处仁唐恪聂昌何桌日孙博亦靖康之善人徒以平日进退未尝有以自表于流俗积为衆人之所轻金既得以无人侮中国天下亦以无人轻朝廷自太学诸生以至于军民百姓无有不轻蔑宰相之心此靖康所以败也李纲一人独为衆所归附者亦岂纲之才畧尽贤于靖康之臣亦以纲平时论事不茍合得罪奸臣其名稍重故尔是以为中国必有重臣国无重臣则无国矣金人虽不知礼义然其入冦中国也敬韩琦之庙礼司马光之裔重苏轼之文如此数公负天下重望既没数十年犹足以起敌之敬况吾国实有人乎中国无人靖康元年遣使分督援兵癸酉斡里雅布犯京师治京城数日粗毕遂抵城下初金人取小舟济河凡五日骑兵方絶金人曰南朝若二千人守河我岂得渡哉尼雅满䧟隆徳府进兵攻太原分兵而南既踰南北闗仰而叹曰闗险如此而使我过之南朝无人矣人言都下无险可守不知随地各有险也宣和之臣徒知取燕而不知取三关之险靖康之臣徒知守京城而不知守闗河之险此金所以起无人之叹也朝廷用人不专人臣主谋不一靖康元年李邺郑望之相继使金求营和斡里雅布以攻城不克遣王汭偕来索犒师金银归燕云之人在汉者割中山河间太原之地且欲宰相亲王为质时李纲言金帛当量与之三鎭不可割遣使则言宰相当往亲王不当往彼以孤军入重地势不能久种师道及平仲以泾原秦鳯路至曰女直不知兵岂有孤军入人境而善其归乎请缓给金帛禁游骑不得逺略候归北而殱诸河执政皆易其言元年二月平仲宵攻敌营为敌所败师道又言刼寨已误然今再遣兵攻之亦一竒也李邦彦等畏懦不果用废亲征行营司罢李纲以谢金太学生陈东及都人数万人请用纲自女直叛盟以来朝廷乍和乍战人才乍贤乍否何以汹汹多变之甚也冦至之初始谋避敌以李纲所言而更为城守之计既已坚守又以李邦彦一言为卑辞之请师道既至又以师道一言而为不和之谋师道方请坚守不战以困敌未㡬以姚平仲一言而为急击之举姚平仲既败又以李纲种师道为误国而罢之诸生赴阙又以李纲种师道为可用而复之及其后也又以台谏之言而逐之李纲方议备边师道亦请防敌我朝廷之议畧定曾未再閲月而吴敏耿南仲谢克家孙觌又以三边为可割和议复行矣吴敏本主和议未几复信敌使结辽旧人又以为金人借口之资矣金兵已分道入冦朝廷尚集议者问以三鎭存弃之便不便金人将至则下清野之令未㡬𫝊言金人犹未至则又令清野不施行战者不决于战和者不一于和至于城已破祸已至而议犹不一心犹不忠终始一岁之中多变若此大抵上下之心稍急则恐惧而无谋稍缓则迟而又变其谋靖康之祸其坐此也庆厯元祐专任小人而仇君子靖康之际君子小人兼用焉呜唿可不戒哉朝廷无定议论靖康元年金师退种师道请邀击之李纲亦谓檄取誓书复三鎭军半渡而击之并不从纲又谓用澶渊故事䕶送之李邦彦立大旗于河东北有擅出兵并依军法诏河北坚守命种师道援三鎭靖康君子皆主不弃三鎭之说而金人卒叛盟然则不弃三鎭之说非欤曰靖康未始不弃三鎭特有不弃之说耳使眞不弃金安能不为我患使早以三鎭与金金又能安盟约乎河东河北天下之心腹此断不可弃也吾诚不弃固当外为弃之谋以不怒金人而隂为援之实以救三鎭此忠臣义士也今一人言弃之便不复念军民守国之忠一人言不弃便则下尺寸不可与人之诏而未尝遣一人一骑为之援是其所谓不可尺寸与人者徒以激敌之势而反以孤忠臣义士之心河东河北无一人负朝廷而朝廷之负其民多矣自古葢未尝有数十万不叛之民而不能守其国者河东河北之民死不忍忘君父自宣和迄于绍兴殆十年宁不肯降敌祖宗沦肌浃髓至矣使其合十万以为守谁能䧟之所以不能守者特以权轻兵寡势孤力分迄为金人所困耳朝廷坐视其困其为弃师弃民大矣犹可谓之不弃三镇乎尼雅满已据太原斡里雅布已䧟真定两河咽喉已塞矣而朝廷至是犹集议存弃三闗地孰便臣下尚相持弃不弃之说甚矣其痛也金人尝谓吾使曰待汝议论定时我已渡河矣大抵国家之患在于多虚文而少实效多议论而少成功安得不为敌所侮乎金师退朝廷不为豫备之计而治不急之务靖康元年除元祐党籍禁追封范仲淹司马光张商英官以杨时兼国子祭酒置详议司以徐处仁吴敏李纲三人领其事又择检讨分六房期以半年去一切之政群臣以为与熙宁条例司崇宁讲议司相似处仁谓条例司欲变祖宗法欲制礼作乐以文太平欲令破觚斵雕以济艰难寻又罢详议司诏吏部考覈滥赏凡由杨戬李彦之公田王黼朱勔之应奉童贯潭稹等西北之师孟昌龄父子河防之役与䕫蜀湖南之开疆闗陜河东之改币吴越山东茶盐陂田之利宫观池苑营膳之功后苑书艺局文字库等费一裭夺之寻诏罢左正言程瑀争之不听杨时请罢安石享配孔子六年下戒厉诏先是谏议冯澥言有公论有中道公论天下所同而中道万世不易祖宗之法与元丰之法择其可者行之诸经古注与安石新议择其善者而从之何必此之是彼之非诏榜朝堂御史李光驳之不听又正言崔鶠奏冯澥乃熙丰人才之一也自绍述一道徳而天下一于謟佞矣绍述同风俗而天下同于欺罔矣绍述理财而公私竭矣绍述造士而人才乏矣绍述开边而胡尘犯阙矣此用熙丰人之才也于是降诏七月除元符上书邪等人禁自二月金人退师至十一月金人复入冦凡十阅月宜上下协力以救旦夕危亡之急而朝方争结立党与谏台方追论前事士大夫争法之新旧称党之邪正鼓为烈熖张洪波而已夫敌之退师非吾徳以感之特以孤军深入未必胜恐为勤王之师所乗耳故退以误我使吾志怠而师散然后彼可以得志而一退之后吾之上下相与称庆迎上皇于东南散西师于闗陜勤王之师尽归诸道宰执台谏之论其号则不弃三鎭其实则不救三鎭也其辞则以为内修政事自可却敌人而其实则徒借口以治不急之务也国家待敌大抵急则谋之缓则忘之岂独靖康哉大臣文天变靖康元年彗出东北拂帝座扫文昌大臣谓此乃夷狄将衰国之将兴必有休祥将倾必有妖孽所谓休祥非天地之善端也人谋合乎天心顺乎四时其为祥莫大焉所谓妖孽者非必灾异之㳫至也人谋反乎常理其为妖莫甚焉彗出东北未定为妖大臣谓此乃夷狄将衰此正妖之大者也小人以和误国靖康元年耿南仲唐恪主和可以决成乃诏宣抚司不得轻进兵徐处仁吴敏罢时耿南仲专主和议请逐两相诏止援兵时张叔夜钱葢各统兵赴阙唐恪耿南仲专欲议和止两道宣和之时奸臣以为得燕拓北书功进爵乃其身一时之大利女直叛盟在于异日尚可偷其身之不及见也当其欲生事也固知民之必祸国之必危以为茍胜而有功固不计他日之害不任他日之责也此生事者偷其身之不及见也奸人之求为无事则可以偷旦夕之安而屈社稷辱国家垂丑千古者亦为之岂不知盟之必败国之必困吾茍幸安无事则他日之用兵他日图之他人之忧固吾不必忧其忧也此又主和者偷其身之不及见也故误宣和者小人之魁误靖康者小人之积习也戎敌已入中国小人不复有功之可邀而惟幸和之可成故其谋则有和而已败国则有降而已遇败则有走而已前日之开边衅者则今求和之人而今日之求和者则他日之降敌卖国者也此小人以和误国尤甚于女直之以和误宋也南䧟太原靖康元年尼雅满䧟太原凡二百六十日固守不下至是始破国初削平僭伪河东独后亡葢亦太原前后闗扼其势然也靖康河东之䧟靖康之未能守也以靖康之外无备内无人当金人之冦疆小入则小䧟大入则大䧟而太原以至危之孤城无蚍蜉蚁子之援羸兵饥民尚二百五十余日而后䧟非河东险固可守之谓乎金人之始至代州虑其难取严备器甲以为必有数战童贯既去而冦至太原并无一人一骑为御者此河东之始䧟非金人之能克也尼雅满虽善战至于围太原则以琐城困之春夏之后复往避暑而姚古拥重兵于河东初不知尼雅满之已归此太原之围非金之能克也种师道一败榆次姚古复溃盘陀解潜又败于南闗张颢继败于天水四败之余太原垂急此太原之䧟非金之能克也河北之䧟人以为河北无兵以守之也若以河东言之援兵非不多良将非不用而竟不能救太原者何哉朝廷威令不严将帅纪律不一大臣之议论不和此靖康之三败也金人犯京师靖康元年十一月乙酉斡里雅布犯京师时有砲五百余座皆为贼用兵部则曰属枢宻院枢宻院则曰属军器监或谓驾部当收驾部则曰库部当收张叔夜帅师入卫诸道兵无一至者尼雅满犯京师丙辰京城失守先是有卒郭京者能用六甲法尽令守御人下城初何桌日率都民欲巷战闻者争奋敌曰是歛兵不下遂伪倡和议则割地而已金人自攻䧟太原以来即以讲和割地为言李邦彦吴敏耿南仲唐恪遂堕其计何桌日孙传以为地不可割金人志不在割地朝廷由是任之城破乃反倾意讲和夫不信于造谋之始乃反信于破城之后幸天下之安致乗舆播迁由惑于讲好而战守不固也金帅请上皇相见上曰朕自当往上至自青城括金银遣使如两河割地二年正月上如青城二月太上帝后如青城范琼逼上皇出宫时汉图籍印板敌却安石经义印板曰此宋氏亡国之书也敌廹上易服李若水死之金人曰大辽死义者十数南朝惟李侍郎一人刘韐死于金营初欲用为尚书仆射韐手书片纸于其子曰忠臣不事二君此予之所以必死也三月金立张邦昌邦昌僭号楚丁巳太上皇北狩四月庚申上北狩癸亥元祐皇后复居延福宫庚午垂帘听政邦昌僭位至是三十三日靖康之祸视石晋亦无以异然契丹之入中国而三败契丹极力以攻之而晋人亦极力以御之晋之力虽疲而契丹亦毙矣观潭州之战虏乗风纵火以廹之而晋军饥渴之余乃大唿而求战倘使于靖康时则望之而走矣若非杜威之降虏晋未亡也契丹之败晋以百战之力而靖康之取两河再渡河再廹京师未闻有一战之劳皆小人之庸妄始终实悮之也其始开衅以招祸其后也又必欲速和以免祸靖康之卖国降敌即靖康主和之人也靖康之主和即宣和开衅之人也宣和开衅即熙宁绍圣用兵之遗孽也履霜坚氷至其来有渐矣宋大事记讲义卷二十三