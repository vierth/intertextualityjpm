愚菴智及禅师语录X卍XXX径山和尚愚菴禅师四会语序或问于濂曰世间至大者何物也曰天与地也曰至明者又何物也曰日与月也曰然则佛法亦明且大也其与天地日月齐乎曰非然也曰其义何居曰天地日月寓乎形者也形则有成坏有限量虽百亿妙高山中涵百亿两曜百亿四天下以至于恒河沙数皆有穷也皆有止也此无他囿乎形者也若如来大法则不然既无形体又无方所吾不为成孰能为之坏吾不为后孰能为之先吾不为下孰能为之上芒乎忽乎旷乎漠乎微妙而圆通乎其大无外其小无内真如独露无非道者所以超乎天地之外出乎日月之上大而至于不可象斯为大矣明而至于不可名斯为明矣是故以有情言之则四圣以至六凡或迷或觉佛法无乎不具也以无情言之则水火土石与彼草木或洪或纤佛法无乎不在也三乘十二分教不能尽宣也八万四千尘劳门不能染污也呜唿假须弥山以为笔香水海以为墨书之以不可说不可说阿僧祇数劫其能尽赞颂之美乎然而佛法固明且大也其灵明之在人也万劫虽远不离当念一念不立即跻觉地亦在夫自勉之而巳濂虽不敏每遇学佛者喜谈而乐道之初不以其证入浅深而有X间其意颇有见于斯也径山住持愚菴禅师得法于元叟端心四据名篮敷扬佛法以耸人天龙鬼之听缁素相从如云归岫其弟子观通等会稡成书介吾友用堂楩公来征文以题其首濂悬灯而孰读之其解人胶缠如鹰脱绦旋摩云而奋飞也其方便为人如慈母爱子一步而三頋也其全机大用如大将临陈旗鼓动而矢石集也诚一代之宗师而有德有言者欤虽然不二门中一法不立何况于言览者当求禅师言外之意使意见两忘而忘忘亦忘方近道矣呜唿佛法超乎天地之外出乎日月之上岂细故哉人患不求之尔今极其赞颂而书于此录之端实欲起人之敬信也绘画虗空非愚则惑濂盖无以远其责矣洪武八年二月二十一日翰林侍讲学士中顺大夫知制诰同脩国史兼太子赞善大夫金华宋濂序愚菴及禅师语录总目第一卷隆教禅寺语录第二卷普慈禅寺语录X第三卷杭州净慈报恩禅寺语录第四卷径山兴圣万寿禅寺语录第五卷再住径山兴圣万寿禅寺语录第六卷小参第七卷颂古赞语第八卷偈颂第九卷偈颂第十卷自题书䟦附塔铭愚菴及禅师语录总目X愚菴和尚语录卷第一初住庆元路隆教禅寺语录门人观通等编师于至正壬午十月十日承行宣政院疏请入寺指山门云峯峦海涌楼阁天开是处是弥勒无门无善财祖堂祖祖相传佛佛授手日午打三更面南看北斗据室頋左右云这里无密室传授底法诸人簇簇上来讨个什么拍禅床便起陞座拈香云此香天地万物同体同根至尊至大本支百世无坏无杂弥高弥坚虔爇宝鑪端为祝延今上皇帝圣躬万岁万岁万万岁陛下钦愿山如砺河如带丕万世太平之基车同轨书同文廓四海无为之化次拈香云三世诸佛无传授历代祖师无传授天下老和尚无传授隆教今日此香爇向鑪中供养前住杭州路径山兴圣万寿禅寺第四十八代慧文正辩佛日普照禅师元叟端和尚诸人且道毕竟X为个甚么以香扣鑪三下便烧遂就坐吉祥和尚白椎罢僧问释迦不出世达磨不西来佛法徧天下谈玄口不开和尚今日出世毕竟为什么边事师云蛇无头不行进云既是释迦不出世为甚四十九年说师云法久成弊进云达磨不西来争奈少林有妙诀师云年老成魔进云佛法天下徧不徧谈玄之口开不开则不问和尚为国开堂皇恩佛恩凭何报答师云有眼者见有耳者闻僧礼拜师乃云海日高明海天空阔峯峦海涌楼阁天开头头无上妙门在在金刚正体诸佛出世以讹传讹祖师西来将错就错一大藏教诳言赫闾阎明眼衲僧自救不了伹能无心于事无事于心便见尧风荡荡舜日熈熈天清地宁民康物阜山僧道薄人微远承院命三江九堰航海梯山为国开堂举扬宗旨无一丝毫瞒诸人诸人亦无一丝毫瞒山僧冀各存诚共相委悉复举僧问百丈如何是奇特事丈云独坐大雄峯僧礼拜丈便打师云大小百丈只解无佛处称尊今日忽有问新隆教如何是奇特事只对他道汝等皆当作佛他若礼拜更向道但办肯心必不相赚上堂即心即佛兔马有角非心非佛牛羊无角会么功德天黑暗女有智主人二俱不受下座上堂师召大众众皆仰眎师云鹞子过新罗便下座上堂举临济道一人论劫在途中不离家舍一人论劫在家舍不离途中那箇合受人天供养临济见处X徧枯果然只具一只眼山僧昨抵昌国访诸官寮从东过西从西过东波波挈挈竟日只在途中且如何说个不离家舍此日归来山门头合掌佛殿里烧香穿僧堂入厨库总是自家屋舍又如何说个不离途中衲僧家只要据实而论若不据实而论谓之脱空谩语汉争受人天供养隆教与么告报也是小脱空且平实一句作么生道乃云从来不唱脱空謌把火烧山拾田螺白格树头鱼扇子急水滩头鸟作窠好大哥以拂子击禅床下座宝陀古鼎和尚至上堂僧问兴化见同参打下法堂意旨如何师云有甚共语处进云高亭访德山隔江见剎竿便回去又作么生师云蚁子不食铁进云宝陀和尚今日入山相看和尚如何施设师云相逢自有知音知何必清风动天地僧礼拜师云败将不斩乃举龙牙道云居师兄得第二句我得第一句师云大小龙牙只和开张大口不觉舌头拖地山僧兹承宝陀法兄和尚曲劳象驾枉贲空山但愧荒疎无伸供养岂敢妄通消息观音菩萨将钱买煳饼放下手却是馒头是第二句且如何是第一句喝一喝下座上堂弥勒真弥勒分身千百亿时时示时人时人皆不识慈氏如来三百六十骨节八万四千毛窍一时撒向诸人怀里了也敢问诸人还识得也未若也识得天上无弥勒地下无弥勒卓拄杖此时若不究根源直待当来问弥勒X上堂僧问语是谤默是诳语默向上有事在如何是向上事师云胡孙上树尾连颠进云向上一路千圣不传向上一路千圣不然毕竟如何则是师云向上一路只在目前乃云冬至月头卖被买牛冬至月尾卖牛买被期三百六旬有六日以闰月定四时成岁移易一丝毫不得东头卖贵西头卖贱三十年后破草鞋向甚处着上堂寒暑迭相催今朝腊月旦滴水一滴冻莫道且缓缓便下座上堂举玄沙因光侍者道师叔若参得禅小姪当打铁船下海去沙住后令人持书问光去打得铁船也未光无对后汾阳昭代云只见锥头利不见凿头方玄觉云玄沙也是贫儿思旧债师云大小玄沙光侍者人我未忘互扬家丑千载之下遭人点捡翠屏终不学他古人一切只是如常昨承灵隐天童侍者相访寒温才罢烧香喫茶茶罢送归客位自然主宾道合叔姪情忘今日陞堂略此叙陈伏希道照佛成道上堂举赵州问南泉如何是道泉云平常心是道州云还假趣向否泉云拟向即乖州云不拟争知是道泉云道不属知不属不知知是妄觉不知是无记若真达不疑之道廓然荡豁如太虗空岂可强是非耶师云王老师过犯弥天将释迦世尊六年雪山千苦万辛所得无上大道等闲花擘殆尽合与二十拄杖当时赵州眼光烁破四天下面被热瞒则且X置今日众中莫有为世尊拔本底么如无隆教不是为它闲事长无明忝为遗教远孙未免出只手去也拽拄杖下座一时趂散真泯二上座火真如净境界一泯未甞存能随染净缘遂成十法界掷火云泥揑金刚水底走笔描菩萨火中行上堂举东山演祖示众云祖师说不着佛眼看不见四面老婆心为君通一线便下座师云若教频下泪沧海也须干上堂僧问不与万法为侣者是甚么人师云十字街头石敢当僧拟再问师云又要第二杓恶水在乃云时维三月节届清明不寒不暖半阴半晴落花啼鸟一声声蓦拈拄杖穿却解空鼻孔翟支瞎达磨眼睛踏破草鞋赤脚走好山犹在最高层师一日盥手次僧问如何是祖师西来意师以水洒之僧便走师唤来来古人水泼梃逐不去汝因甚便走僧却以手作洒水势师云汝作道理会也僧便喝师亦喝僧复喝师便打僧云和尚莫错打某甲师云汝但喫棒我要者话行上堂举古者道色声为无生之鸩毒受想是至人之坑穽又道直须向声色里睡眠声色里坐卧击拂子唤作声得么竖拂子唤作色得么离却分别心识意庆言句外道将一句来佛诞上堂良久云释迦老子生也虾蟆蚯蚓同证法X身露柱灯笼共相庆贺云门大师道我当时若见一棒打杀与狗子喫成人者少败人者多击拂子下座上堂水母吕鰕琐𤥐腹蟹眼在鼻上脚在肚下下座元太初藏主至上堂举阿难尊者问大迦叶云世尊传金襕外别传何物迦叶召阿难阿难应诺迦叶云倒却门前剎竿着师云阿难如是问迦叶如是答且道世尊当时有所传耶无所传耶这里着得只眼一大藏教五千四十八卷半满偏圆权实空有无不透顶透底拈拄杖卓一下打面还他周土麦唱歌须是帝乡人上堂頋大众云老僧巳为诸人和盘托出了也饥逢王饍不能飡莫错恠人好便下座上堂僧问马祖陞堂百丈卷席意旨如何师云不是苦心人不知进云龙袖拂开全体现象王行处绝狐踪还得相应也未师云万里望崖州乃举洞山道五台山上云蒸饭佛殿堦前狗尿天剎竿头上煎䭔子三箇胡孙夜播钱石霜道风吹石臼争哮吼泥揑金刚水底走踏翻海月乱波生惊起土星犯南斗道吾道三面狸奴脚踏月两头白牯手拏烟戴冠碧兔立庭栢脱殻乌龟飞上天保宁勇和尚云此三颂一颂堪为佛祖为师一颂堪作人天榜样一颂堪验衲僧眼目具眼者辨取师云保宁与么道奴见婢殷勤翠屏不惜眉毛与诸人说破字经三写乌焉成马解制谢都寺办斋藏主秉拂上堂咬破铁酸饀百味X具足演出大藏教一句该通三脚驴子弄蹄行万里无寸草下座秋日示众叨据名蓝海上州惭无道福继芳猷宗纲委地方堪悯圣德如天未易酬好把灵符县肘后莫将闲事涴心头金风昨夜飘梧叶地北天南又早秋师一日入园见典座割瓜师问刈得几个祖师头座云三十个师云那个皮下有血座云和尚何得重重相戏师云好心不得好报八月旦开堂请监收并谢雨上堂今朝八月初一天外云收日出夜来灌门龙王见大神变降注大雨尽大地草木丛林稻禾菽粟皆得霑济隆教寺里普请监收个个得人一年三百六十日管取粥足饭足江南两浙春寒秋热下座育王石堂和尚遗书至并入祖堂上堂五十三年弄巧成拙踏破虗空赤脚行万象森罗咲不彻大众个是育王石室和尚末后为人底句子明如杲日宽若太虗权实照用俱备擒纵杀活皆全可以津济四生可以梯航九有蚊子上铁牛无你插觜处卓拄杖这里见得无一处不睹慈容无一时不闻说法苟或未然少间下座普请讽经庄严品位香烟起处一任观瞻师到千石览庄众请观海次师问大海不宿死尸鱼以水为命因甚死在海中代云怕烂却那又云性海无风金波自涌忽遇旋岚偃岳时如何代云湛湛地X回至庄中喫茶次师云邪心是海水烦恼是波浪毒害是恶龙尘劳是鱼鳖诸人日用现行作么生免得有僧拈茶缾师前倾茶便行师云正是乱泻僧回頋师便喝出九日上堂僧问如何是宾中宾师云君向潇湘我向秦进云如何是宾中主师云常在途中不离家舍进云如何是主中宾师云常在家舍不离途中进云如何是主中主师云横按镆耶全正令太平寰宇斩痴顽进云宾主巳蒙师指示向上宗乘事若何师云三年一闰九日重阳复举大茅示众云欲识诸佛心但向众生心行中识取欲识常住不迁义但向万物凋落处会取师云古人言不虗发发心全真众生现行无明烦恼业识茫茫作么生说个诸佛心秋变冬凋春生夏长万物荣谢无有停息又如何说个不迁义三玄三要事难分得意忘言道易亲一句明明该万象重阳九日菊花新拍禅床云汾阳和尚来也切忌错下註脚上堂頋左右云千年田八百主郎当屋舍没人修火官头上风车子咄上堂二月仲春渐暄村村花柳争妍唯有衲僧拄杖长时无变无迁卓拄杖云上乘菩萨信无疑中下闻之必生恠愚菴和尚语录卷第一X愚菴智及禅师语录X卍XXX愚菴和尚语录卷第二普慈禅寺语录门人溥震等编师于至正乙酉十月初一日受请入寺佛殿烧香云前三后三日面月面急须着眼看仙人莫看仙人掌中扇祖堂昆明池里失却劒曲江江头捞得锯须弥峯顶浪滔天大洋海底蓬尘起大小祖师口门无齿陞座祝赞罢僧出问云隆教适闻挝退鼓龙峯又见踞猊床出群标格天然别不比诸方孟八郎正恁么时时节因缘则不问四众临筵愿闻法要师云山僧剃头五日一次进云和尚与么答话莫不得么师云好人不肯做直要屎里卧进云三圣道我逢人则出出则不为人意旨如何师云枯叶知天风进云兴化道我逢人则不出出则便为人又作么生师云海水知天寒进云和尚今日逢人则出出则为人岂不出它古人一头地师云莫乱统进云世尊出世梵王前引帝释后随和尚为甚么不许学人赞叹一句师云向汝道莫乱统僧礼拜归众师乃云道业无成愧昔贤行藏去住谩随缘自怜宿债难逃避又向沧溟驾X铁船其奈大法陵迟时当象季新长老用尽神通又且如何施设敢请文殊普贤为普慈打篙摇橹势至观音张帆把柂见前胜流交相唱和伹能同德同心自然无可不可不住此岸不住彼岸不住中流直教尽十方尘毛剎海愚痴下劣贫苦疲乏秽恶不净众生任运流入萨婆若海为依为怙正与么时且风恬浪静共乐清平一句又作么生道竖拂子云天高群象正海阔百川朝上堂拈拄杖云十地惊心二乘罔测卓拄杖云子承父业赚杀多少人靠拄杖下座上堂举云门道若说菩提涅槃真如解脱是烧枫香供养你若说佛说祖是烧黄熟香供养你若说超佛越祖之谈是烧饼香供养你归依佛法僧下去师云云门气宇如王却作座主见解普慈道若说菩提涅盘真如解脱是将黑豆换你眼睛若说佛说祖是将木槵子换你眼睛若说超佛越祖之谈是将鱼目换你眼睛归依佛法僧下去上堂僧问众生为解碍菩萨未离觉和尚作么生师云天寒日短两人共一椀进云如何是清净法身师云月色和云白松声带雨寒乃云时节不相饶又逢腊月旦昨日地摇六震今朝天雨四花你诸人只管瞌睡冬行春令则不问面南看北斗一句作么商量上堂僧问药山示众云我有一句子待特牛生儿即向汝道未审是那一句师云千手大悲提不起进云X时有僧出云特牛生儿也只是和尚不道山唤侍者将灯来僧便抽身归众意旨如何师云一对鸳鸯画不成乃云今朝正月十五开却千门万户斩新旧日风规扫荡陈年露布良久云春暖画堂多富贵夜深灯月两相宜上堂僧问释迦巳灭弥勒未生正当今日佛法委付何人师云老僧打退鼓进云前无释迦后无弥勒还有参学分也无师云风不来树不动乃云目前无法心外无机皇风荡荡民物熈熈花霏霏日迟迟高下林峦锦绣围却恠长时杜䳌子春山无限好犹道不如归灯都寺火举火把云漏灯𧣴子照破历劫生死昏衢尽十方世界是个大涅盘门頋左右夜来何处火烧出古人坟一日新到僧参师问甚处来僧云补陀礼拜观音来师云观音菩萨将钱买胡饼放下手却是馒头作么生会僧云学人乍入丛林乞和尚慈悲指示师蓦拈拄杖云东海鲤鱼打一棒雨似盆倾会么僧拟进语师便打云若到诸方不得错举祈雨看经上堂举睦州看华严经次有僧问是甚么经州云大光明云青色光明云紫色光明云那边是甚么云僧云南边是黑云州云今日定有雨师云睦州将错就错瞒这僧则易瞒普慈则难山门今日看经设有僧问是甚么经只向道扇子𨁝跳上三十三X天筑着帝释鼻孔东海鲤鱼打一棒雨似盆倾丰年野老讴歌甚在处嘉禾合穗生下座上堂赵州道个洗钵去其僧豁尔知归鸟窠吹起布毛侍者当下得旨阿呵呵啰啰哩达磨老臊胡打落当门齿上堂举南泉示众云自小牧一头水牯牛拟向溪东放不免食他国王水草拟向溪西放不免食他国王水草不如随处纳些些总不见得有僧举似云门门云南泉水牯牛随处纳些些且道在牛内纳牛外纳直饶说得纳处分明我更问你索牛在师云王老师道十八上便解作活计只个水牯牛也不解牧得累他云门骑牛覔牛普慈这里自小牧一头水牯牛不免食他国王水草只是不曾犯人苗稼有时牵梨拽杷有时卧月眠云饥则加飡渴则就饮数十年来但恁么过且道与南泉相去多少召众云千头万头但识取一头上堂广寻文义镜里求形息念观空斩头覔活总不与么无孔铁鎚划拄杖三边不用安戈甲万里歌谣贺太平普请㘽松上堂僧问记得临济在黄檗㘽松次檗云深山里㘽许多松作什么济云一与山门作境致二与后人作标榜道了以䦆打地三下意旨如何师云今日普请㘽松进云可谓峻硬不得问着师云少神作么进云黄檗道虽然如是子巳喫吾三十棒了也X不知临济当时过在什么处师云你道临济合喫棒不合喫棒进云喫棒且置济以䦆打地三下作嘘嘘声毕竟明什么边事师云明䦆头边事进云黄檗道吾宗到汝大兴于世还端的也无师云一句合头语万劫系驴橛僧礼拜而退师复举临济在黄檗㘽松公案乃云诸人要做临济儿孙则且置只如黄檗道虽然如是子巳喫吾三十棒了也且道临济当时过在什么处应菴云养子之缘固当如是扶强不扶弱济以䦆打地三下复作嘘嘘声为是啐啄同时为复别有道理普慈向这里拟着个眼也要诸人瞥地卓拄杖雪后始知松栢操事难方见丈夫心出庄归请知客上堂昨日过南庄今朝又东郭动静与去来何曾有间隔然则动则涉尘劳之境静则沉昏醉之乡动静双泯则落空亡动静双行则瞒顸佛性七十三八十四途路之乐不如在家喝谁在画楼沽酒处相邀来喫赵州茶上堂山田脱粟饭野菜澹黄虀喫则从君喫不喫任东西知恩者少负恩者多上堂僧问佛法禅道相去多少师举手云展则成掌握则成拳僧礼拜师云狂狗趂块乃举保宁勇和尚示众云风鸣条雨破块晓来枕上鸎声碎虾䗫蚯蚓一时鸣妙德空生都不会都不会三个成群四个作队窅窅窕窕飘飘摇摇向前村后村折得梨花李花一佩两佩师云右军笔画入石三分李杜文章光𦦨X万丈老保宁可谓尽善尽美点捡将来未免咲破衲僧鼻孔何故要且无佛法道理普慈又作么生乃云蒲团上端坐针眼里穿线西风一阵来落叶两三片上堂道远乎哉触事而真圣远乎哉体之即神云门干矢橛洞山麻三斤罕逢穿耳客多遇刻舟人上堂举僧问干峯十方薄伽梵一路涅槃门未审路头在什么处峯拈拄杖划一划云在者里云门拈起扇子云扇子𨁝跳上三十三天筑着帝释鼻孔东海鲤鱼打一棒雨似盆倾师云涅盘心易晓差别智难明干峯云门虽则各资一路瞒者僧即得点捡将来等是行于邪道普慈今日设有僧问十方薄伽梵一路涅盘门未审路头在什么处只向道家家门首透长安解夏进退两序上堂有进有退有结有解左之右之风流儒雅钟楼上念赞床脚下种菜胜首座道勐虎当路坐卓拄杖一雨普滋三草二木上堂凡夫实谓之有二乘析谓之无缘觉谓之幻有菩萨当体即空云门道衲僧见拄杖但唤作拄杖行但行坐但坐总不得动着师云一切贤圣皆以无为法而有差别便下座中秋谢开口耆旧上堂僧问百丈示众云汝为我开田了我为汝说大义有僧开田了便问开田了也请和尚说大义丈展开两手且道是说不说师云一举四十九进云恁么则天人群生类皆承此恩力师云X汝分上作么生进云和尚今日开田功昭百世学人请和尚说大义毕竟如何展演师云烂泥里有剌僧礼拜师乃云百丈开田说大义大舒两手龙峯开田谢主事岂可空然击拂子一片月生海几家人上楼上堂世尊三昧迦叶不知迦叶三昧阿难不知阿难三昧商那和脩不知普慈三昧诸人不知诸人三昧各各不知所以道譬如河中水川流竞奔逝各各不相知诸法亦如是又如大火聚勐焰同时发各各不相知诸法亦如是喝将谓合有与么说话上堂僧问竺士大仙心东西密相付如何是密付底心师云九秋黄叶乱飘金进云和尚莫将境示人师云老僧罪过乃云蹔时敛念是处是弥勒无门无善财分尔有心土石山河瓦砾荆棘不是神通妙用亦非法尔如然万象之中独露身唯人自肯乃方亲昔年谩向途中覔今日看来火里氷喝一喝下座上堂举药山久不上堂院主白云大众久思和尚示诲山云打钟着主声钟众集山便归方丈主随后云和尚许为众说法因甚一言不措山云经有经师论有论师又争恠得老僧师云药山老汉当断不断反招其乱当时待他道大众久思和尚示诲拽拄杖噼嵴便棒非徒截断者僧舌头要且不失为天下宗匠请首座都监寺并谢监收上堂举五祖和尚道四五百石麦二三千石稻好个𠇾粮方耆婆不得妙五祖老人等闲拈出无上命世真丹抛向诸人面前一任X横吞竖嚥可以起死回生可以转凡成圣若不具人天眼目直是无下口处何故明明百草头边事不比杨岐栗棘蓬祖忌拈香对梁王廓然无圣此地无金二两坐少林九年面壁俗人沽酒三升无影树花敷五叶无烟火焰续千灯太平本是将军建不许将军见太平上堂举教中道假使满世间皆如舍利弗尽思共度量亦复不能知师蓦拈拄杖云释迦老子与天帝释向中庭里相争佛法甚閙各与二十拄杖贬向二铁围山卓拄杖云好把一枝无孔笛夜深吹过汨罗湾因雪上堂僧问雪覆千山为甚么孤峯不白师云别是一干坤进云九天垂瑞雪万国尽懽心师云片片不落别处僧礼拜师拈拄杖卓一卓云干坤大地一时粉碎了也十方诸佛六代祖师天下老和尚直得瓦解冰消独有普贤菩萨具大神力见大神变欢喜踊跃喃喃说偈云雪子落纷纷乌盆变白盆忽然日头出依旧是乌盆忽有个汉出来道长老长老此是雪诗衲僧分上合作么生只向道三冬多瑞雪鼓腹乐尧年涅槃上堂众生毕竟无生死诸佛何曾有涅槃一把柳丝收不得和烟搭在玉栏干上堂僧问拟心即差动念即乖不拟不动还有过也无师云有进云毕竟如何则是师云莫认自已清净法身乃云时节不相饶又逢三月旦拈却佛祖机与X君通一线棕榈叶散夜叉头芍药花开菩萨面上堂举德山和尚因僧问从上诸圣以何法示人山云我宗无语句亦无一法与人雪峯从此有省有问雪峯和尚见德山得箇什么便休去峯云我当时空手去空手回东山演祖拈云白云今日说向透未过者有两个人从东京来问他道甚处来他却道苏州来便问伊苏州事如何他道一切寻常虽然如是瞒白云不过何故只为语音不同毕竟如何苏州菱邵伯藕师云老东山可谓长于譬喻词不迫切虽然如是要且只说得德山雪峯影子边事若是齐眉共瞩并驾齐驱未敢相许何故闽蜀同风肚里有虫结夏上堂护生须是杀杀尽始安居是真实语是不诳语喝差之毫𨤲谬以千里上堂頋左右云彼自无疮勿伤之也归堂喫茶去上堂临济喫六十拄杖高安滩上知归兴化于大觉棒头深明黄檗意旨这般说话诸方唤作残羮馊饭然羮藜含糗者难与道太牢之滋味是汝诸人合作么生不觉秋深夜又长重阳上堂举真净和尚云九日无白醪饱餐黄栗糕十日有黄菊催人打禾糓五更钟未鸣隣鸡巳数声相逢不下马各自奔前程师云逸格风流通身文釆老云菴美则美矣若约衲僧分上犹欠勦绝在山僧効颦亦有一偈举似大众非图迈古超今且要应时应节九日无白醪萸茶满椀浇十日有黄菊凉飈动X林麓五更钟未鸣过鴈两三声更欲求玄旨迢迢十万程上堂金佛不度炉木佛不度火泥佛不度水真佛屋里坐赵州眼光烁破四天下未兔错认驴鞍藁作阿爷下颔毕竟如何觅佛不见佛讨祖不见祖甜瓜彻蒂甜苦瓠连根苦上堂譬如牛过窓櫺头角四蹄都过了唯有尾巴过不得且道誵讹在甚么处良久虎咬大虫蛇吞鳖鼻上堂举赵州和尚道老僧除二时上堂粥饭是杂用心处师云赵州有年无德错下名言烧香礼拜是杂用心看经讲教是杂用心参禅学道是杂用心了生达死是杂用心成佛作祖是杂用心唯二时上堂粥饭是善用心何也不曾咬破一粒米上堂僧问如何是毗卢师师云断跟草鞋进云如何是法身主师云尖檐席帽进云学人不会师云见成行货有什么不会僧拟议师便喝乃云春雨如膏春风如刀春光似箭断不相饶卓拄杖龙峯拄杖无迁变又见鹅黄上柳条上堂知见立知即无明本知见无见斯即涅槃无明涅槃是一是二一夜落花雨满城流水香上堂十五日巳前覔甚文殊普贤十五日巳后释迦老子不知有正当十五日天上无弥勒地下无弥勒时有僧跃出问天上无弥勒地下无弥勒未审谁与安名师云我行荒草里汝又入深村X解夏上堂四月十五日结却布袋头十字纵横底有甚数七月十五日解却布袋头无绳自缚底有甚数喝结也不可得解亦何曾有解结二圆离面南看北斗下座上堂僧问至道无难唯嫌拣择不拣择时如何师云遇饭即饭遇茶即茶僧礼拜师云放汝三十棒乃云才逢解夏又见中秋看看白尽少年头蓦拈拄杖旋岚偃岳而常静江河竞注而不流野马飘鼓而不动日月历天而不周卓拄杖有时乘好月不觉过沧洲愚菴和尚语录卷第二愚菴智及禅师语录X卍XXX愚菴和尚语录卷第三杭州路净慈报恩禅寺语录门人正除等编师于至正戊戌七月二十日承行宣政院领院官太尉丞相达识帖穆尔差宣使九曜奴驰驿于苏州受业海云院敦请入寺据室云刮龟毛于铁牛背上朝打三千截兔角于石女腰边莫打八百指东划西鼓唇摇舌耳居门外击石火闪电光冰稜上度过九𨸰劒刃上拾得全身苕帚柄聊与三十总不与么来时X如何拈拄杖吽吽指法座云尽十方世界是普光明藏师子之座诸佛众生同起同坐因甚山僧今日特地高陞只恐诸人昧其所自便陞座敛衣就坐上竺和尚白椎云法筵龙象众当观第一义师云若论第一义法筵未启法鼓未鸣山僧未陞座巳前荐得早落第二了也设使起模画样作意商量问一句来答一句去未免落七落八今日众中莫有天然气槩底么不妨相见僧问保寿开堂三圣推出一僧寿便打意旨如何师云蚊子上铁牛进云三圣道恁么为人非但瞎却这僧眼瞎却镇州一城人眼去在寿便归方丈又作么生师云鹞子过新罗进云只如和尚今日开堂相君坚请湖海交欢四众临筵如何指示师云但把片心穷浩劫荡云深处祝尧年僧礼拜师乃云皇皇南宕胜觉场奕奕永明高广座山僧才踈德薄岂敢跻板然遇缘即宗难为辞让湖光㶑滟山色空蒙廓示真如境界宗镜高悬慧日朗耀恢张少室风规一一腾今焕古头头玉转珠回真得释迦弥勒共乐尧年文殊普贤同倾舜日虽然如是犹未拨动向上一窍在喝干戈才偃息四海乐昇平复举当山智觉禅师示众云欲识永明旨门前一湖水日照光明生风吹波浪起师云诸人还见祖师么卓拄杖要识是非面目见在开堂阅藏经上堂终日看经经头一字因甚不识长X年喫饭千粒万粒从一粒生因甚不知卓拄杖云打破两重关泗洲人见大圣上堂天不能盖地不能载细入无间大绝方所黄连甜甘草苦焦螟虫吞却虎明眼衲僧休莾卤谢斋秉拂上堂举五祖和尚示众云结夏无可管頋诸人未免作一家宴遂擡手云逻啰招逻啰摇逻啰送莫恠空踈伏惟珍重南屏冬至丛席荒凉直是无可施设赖有库司都寺与堂中首座前日作那一场佛事不同小小离四句绝百非搅酥酪醍醐为一味镕缾盘叙钏为一金令我现前一众三世诸佛历代祖师五百十六大阿罗汉均饱禅悦法喜眼里也饱耳里也饱不觉手之舞之足之蹈之欢喜踊跃向宗镜光中同声赞叹云希有希有奇哉奇哉于食等者于法亦等于法等者于食亦等山僧只管端坐受供养且道与五祖相去多少良久云其施汝者不名福田供养汝者堕三恶道上堂僧问莲花未出水时如何师云寒则普天普地寒进云出水后如何师云热则普天普地热进云如何是佛法大意师云门前一湖水乃云一九二九相唤不出手三九二十七树头吹觱栗四九三十六夜眠如露宿时节不相饶朱颜日渐凋你衲僧家寒则向火热则乘风各自照镜看面皮厚多少上堂举僧问镜清新年头还有佛法也无清云有僧云如何是新年头佛法清云元正启祚万物咸新僧X云谢师答话清云镜清今日失利又僧问智门新年头还有佛法也无门云无僧云年年是好年日日是好日为什么却无门云张公喫酒李公醉僧云老老大大龙头蛇尾门云智门今日失利师云新年头有佛法镜清合喫二十拄杖新年头无佛法智门合喫二十拄杖何故老老大大不合说有说无喝道无不是无道有不是有东望西耶尼面南看北斗元宵上堂人人自有光明在看时不见暗昏昏既是自已光明因甚看时不见蓦拈拄杖敲烛台云一灯发千光千光一灯见佛涅槃上堂湖光潋滟晴偏好山色空蒙雨亦奇净法界身无出没不须惆怅怨芳时清殿主火琉璃殿上荆棘参天胜热门头清风匝地掷火云郎当屋舍没人修火官头上风车子佛诞上堂僧问净法界身本无出没因甚释迦老子今日降生师云知而故犯进云遵布衲浴佛次药山问你只浴得这个还浴得那个么遵云把将那个来如何是那个师云担枷过状又僧问心佛及众生是三无差别还端的也无师云的进云不是心不是佛不是物是个甚么师云不识又僧问佛身无为不堕诸数因甚有千百亿化身师竖拂子云你道这个是第几身僧拟进语师便喝僧退后师云身口意清净是名佛出世身口意不净是名佛灭度三文钱娶个黑老婆头不梳面不洗知他是凡是圣X一日供罗汉达识帖穆尔丞相到寺问师云长老今日供罗汉五百尊者俱来应供也无师云活佛降临罗汉安得不至相云施主设斋得何果报师云种糓不生豆相云恁么则功不浪施也师云赖遇丞相证明相云三轮空寂毕竟如何师云空相云功归何所师不答相云长老何不转语师云且请方丈喫茶丞相到方丈又问净名丈室容受三万二千师子座净慈丈室容多少师云一尘不立相云得与么觌体相违师揭起帘云请丞相鑑相呵呵大咲云作家宗师不劳再勘师便供茶上堂教中道见见之时见非是见见犹离见见不能及頋左右召大众云还见么一等共行山下路眼头各自看风烟上堂僧问古人拈椎竖拂意旨如何师竖起拂子进云毕竟意作么生师云待汝一口吸尽西湖水只向汝道乃云譬如琴瑟箜篌琵琶虽有妙音若无妙指终不能发横按拄杖以手作抚琴势云发则发了也诸人还闻么佛以一音演说法众生随类各得解不见祖师道幽幽寒角发孤城十里山头渐杳冥一种是声无限意有堪听有不堪听上堂古德道一处不通两处失功两处不通触途成滞云门举了拈起拄杖云山河大地三世诸佛尽在拄杖头上有甚滞碍一切众生只被色空明暗隔碍便见有生灭之法师拈起拄杖云拄杖子吞却山河X大地色空明暗何处有也生灭之法了不可得诸人每日着衣喫饭行住坐卧有甚么滞有甚么碍上堂僧问真空不坏有真空不坏色作么生是真空师云山河大地进云治生产业皆与实相不相违背如何是实相师云无明烦恼进云便恁么去时如何师云笑破虗空乃云拨草瞻风只图见性即今上人性在甚处识得自性方脱生死眼光落地时作么生脱脱得生死便知去处四大分离向什么处去大众不得孤负兜率不得孤负老僧不得孤负自已上堂何物苦求而不得何物不求而自来何物铁椎打不破何物夜合而昼开满地落花春巳过绿阴空锁旧莓苔祖忌拈香双耳带金环两眼如墨突行脚不逢人九年空面壁破邪师六宗异见乱世英雄传上乘一心之印太平奸贼只履翩翩何处归一花五叶成狼籍頋左右云净智妙圆体自空寂嗣隆藏主火宗风欲嗣虎丘隆藏教掀翻气吐虹二十七年全体现南山烧炭北山红千秋节冬至上堂千秋令节今朝是九九阳生第一爻四海阴霾俱解駮宕云深处祝唐尧平山林和尚入祖堂召大众云亭亭石塔东峯上此老初来百神仰福源浩浩起当湖千岁岩头飞白浪宗镜高悬二十年不啻焰光高万丈飜身靠倒灵鹫峰双树悲风撼穹壤扑碎破砂盆灭却正法眼动静X绝行踪去来无影象是谓眼空佛祖道重王臣年逾八秩五处住山平山老和尚指牌云湖光潋滟山空蒙觌体全彰大人相上堂僧问元正启祚万物咸新如何是新年头佛法师云日日香花夜夜灯进云蒲团静倚无余事永日寥寥谢太平师云知恩方解报恩乃云元正启祚须弥椎打虗空鼓万物咸新普天和气转洪钧恭惟首座大众蓝田美玉丹山凤各各起居多福永日寥寥谢太平一湖春水当门渌江淛省丞相达识帖穆尔脩设水陆普度大会陞座拈香云此香毓干坤之正气真柱国之长材擢榦舒光匝祥芬于龙楼凤阁分枝布叶腾瑞蔼于栢府薇垣拈来价重连城爇处恩覃沙界奉为某人虔爇宝炉供养十方常住三宝法界幽显圣凡平等资熏普皆饶益出生功德祝延今上皇帝圣躬万岁万岁万万岁陛下钦愿政教立而姦邪止八方销兵革之忧阴阳调而风雨时万姓乐耕桑之业遂就坐僧问大丞相挥金建会普济群生名尊宿据令提纲愿闻极唱师云且喜天下太平进云与么则八方销兵革之忧万姓乐耕桑之业师云重言不当吃进云教中道释迦世尊以一大事因缘故出现于世欲令众生开示悟入佛之知见莫不便是者个道理么师云休将鹤唳误作鸎啼进云大丞相方面东南翊赞中外广修胜会保国安民所获福德其量几何师云虗空可X量风可系无能尽说佛功德僧礼拜师乃云释迦世尊以一大事因缘故出现于世种种譬喻演说诸法欲令众生开示悟入佛之知见所以道我此法印为欲利益世间故说唯此一事实余二则非真有道是法非思量分别之所能解在所游方勿妄宣传敢问诸人且如何说个一大事因缘竖拂子云离却拂子道得则大丞相脩设水陆普度胜会一期事毕山僧不必高陞此座鼓两片皮诸人不妨各自散去其或未然向第二义门与诸人打葛藤去也良久云譬如虗空具含众象于诸境界无所分别又如虗空普遍一切于诸境界平等随入如天普盖如地普擎如日普照如风普吹不可以智知不可以识识诸佛出世以之成等正觉津济四生梯航九有祖师西来以之建法幢立宗旨开甘露门广度群品当今圣主以之统御金轮调和玉烛九重端拱无为万国咸归至化故我大丞相以之方面东南股肱王室拯生民于水火保社稷于安危展皋夔稷之讦谟树伊傅召周之大业见前胜流以之治生产业作诸佛事乃至今辰结集胜会同音佥诵法华妙典说戒放生熏修忏法悉使见闻莫不回三毒为三聚净戒转六识为六波罗蜜回烦恼为菩提转无明为大智以之保国安民则国安民泰以之禳灾弭盗则盗息灾消以之忏罪则罪垢蠲除以之荐亡则亡没解脱以之普度水陆会内幽显圣凡则同驾愿轮俱登觉岸可谓理无X不徧事无不周殊胜中殊胜奇特中奇特如宝月之行空了无朕迹如莲花之出水不染淤泥喝便以此为一大事因缘切忌错认驴鞍桥作阿爷下颔要耳未摸着他释迦老子脚根下一茎毛在直饶离言说相离文字相离心缘相大似痴狂外边走亦未梦见他释迦老子腋下汗臭气在击石火闪电光净倮倮赤洒洒没可把也是虾蟇窟里作活计毕竟如何蓦拈拄杖释迦老子穿过诸人鼻孔卓一下云拄杖吞却释迦老子又卓云释迦老子吞却拄杖举起云唤作拄杖又是释迦老子唤作释迦老子又是拄杖掷下云拄杖不可得释迦老子不可得诸人鼻孔在什么处且唤什么作大事因缘一切智智清净无二无二分无别无断故遂合掌頋左右云看看十字街头石敢当醉中惊觉起来倒骑拱北楼奋身虗空欢喜踊跃普告大众云日暖风和二月天同脩胜会结良缘黎民永息三灾劫圣寿延鸿亿万年喝一喝复举天台智者大师昔居南岳读法华经至是真精进是名真法供养如来见一会灵山俨然未散敢问大众智者自是陈隋时人与释迦老子相去二千余载因甚却见一会灵山俨然未散为复是神通妙用法尔如然这里缁素得出便见大丞相即今与智者大师释迦老子把手并行不异灵山一会其或未然是真精进是名真法供养如来更须仔细熟读始得拍禅床下座X上堂頋视大众云会么山门前金刚是泥做便下座上堂林泉凉夏日长头头显露物物昭彰雨过六桥杨柳暗风来十里芰荷香上堂今朝五月半举则旧公桉普请诸禅流大家着眼看蓦拈拄杖唤作南屏拄杖咲倒五百罗汉乘提点火十方国土中唯有一乘法劫火洞然世界俱坏唯金刚圈不坏莫不便是这箇法么举火把云道得也是火焰上添草七月旦请侍者诸山客至上堂一叶落天下秋法身须透閙啾啾定光金地遥招手智者江陵暗点头蓦唤侍者云三界唯心万法唯识一句中具三玄一玄中具三要且道与上来说话相去多少良久若也不会问取诸山和尚上堂僧问如何是本身卢舍那师云不离阇梨所问进云如何保任师云彼自无疮勿伤之也乃举僧问安国师如何是本身卢舍那国师云为老僧过净缾来僧取净缾与师师云却安旧处着僧安旧处又问如何是本身卢舍那国师云古佛过去久矣云门云无眹迹师云云门好个无眹迹毕竟如何是本身卢舍那乃云花发鸡冠媚早秋谁人能染紫丝头有时风动频相倚似向堦前鬪不休喝一喝上堂十方诸佛是个烂木橛三贤十圣是个茅溷头筹子汝等诸人总来者里作么琅瑘与么告报可谓恩大难酬诸人若也未知报恩更为颂出十方诸佛X烂木橛十圣三贤茅溷筹无事晚来湖上望白苹红蓼满汀洲寂照忌拈香今朝八月初四日一句明明道不得合国人追不再来千古万古空相忆径坞云深西湖水碧爇苍松古栢作栴檀牛首之香撷蕴藻苹蘩为酥酪醍醐之食聊旌远讳斯临倍觉感怀畴昔非关义重恩深只贵眼横鼻直一度秋风一度愁地久天长有何极请昌国吉祥亨子元充首座上堂临济建立黄檗宗旨普化尽力成褫无端仰山道此人有头无尾有始无终山僧昔年承乏海山子元横身辅佐兹者备员宕寺又荷分座说法却不似仰山道此人有头无尾有始无终也谛观佛祖各各出兴随方化导莫不全宾全主全主全宾大用齐彰大机普应流通正法眼藏显示涅槃妙心直得云行雨施水到渠成还他过量人堪任过量事卓拄杖龙得水时添意气虎逢山色长威狞开炉上堂火炉头话无宾主无主无宾话亦无潦倒丹霞烧木佛却教院主堕眉须赴径山退院上堂备员南宕恰三年又向凌霄阐化权了却先师旧公案饥来喫饭困来眠且先师公案作么生了拍禅床下座愚菴和尚语录卷第三X愚菴智及禅师语录X卍XXX愚菴和尚语录卷第四径山兴圣万寿禅寺语录门人希颜等编师于至正辛丑十月十七日承奉行宣政院官疏请入寺指山门云天下径山天下龙门吐吞日月函盖干坤佛殿頋左右云插一茎草建琼楼玉殿拈一茎草作丈六金身山上有鲤鱼井底有塳尘陞座祝赞问答罢乃云通上彻下迥绝罗笼匝地普天了无眹迹识不可识智莫能知一自拈花微咲面壁安心便见五叶流芳千灯续焰体究将来总是强生节目直饶上无扳仰下绝已躬常光见前壁立万仞何异癞马系枯桩黑牛卧死水借使斩新日月逸格风规冰稜上度过九𨸰劒刃上拾得全身正好朝打三千莫打八百岂不见云门大师道尽干坤大地无纤毫过患犹是转句不见一色始是半提须知更有全提时节虽然一向与么去法堂上何啻草深一丈官不容针私通车马二峯突兀双径回环大觉国师愿力宏深孚佑龙王净缘际会维禅林之首剎实天下之名山不妨与诸人高挂钵囊抝折拄杖直得X八方宁谧万姓歌谣鸦鸣鹊噪总契真源风动尘飞皆明佛事扬不扬之正化报不报之深恩正与么时且开堂祝圣一句如何举似击拂子黎元顿息三灾劫睿算延洪亿万春复举僧问当山諲禅师掩息如灰时如何諲云犹是时人功干僧云干后如何諲云畊人田不种僧云毕竟如何諲云禾熟不临场师云諲禅师与么答话劳而无功这僧若是个汉决不依他作解后来应菴和尚道凤合香沈雪巢夜冷半窓明月和气蔼然正与么时且道归宗与径山还有相见分也无喝直饶相见也是虾蟆窟里作活计要见四方八面逸格变通别着个眼始得新径山莫有长处么拍禅床云敲出凤凰五色髓击碎骊龙明月珠千古华山山脚下只应潘阆倒骑驴久立珍重上堂举睦州道揑聚也在我裂开也在我有僧便问如何是裂开州云菩提涅槃真如解脱三九二十七即心即佛我且与么道你又作么生僧云某甲不与么道州云𧣴子扑落地楪子成七片僧云如何是揑聚州乃敛手而坐师去大小睦州拟将织蒲鞋手笼罩古今自谓揑聚放开干坤把断要且无合杀者僧当时若是皮下有血见它与么道但低声向它耳边下一转语教他揑聚也不得放开也不得瑞浴主火坚固法身脓滴滴地火不能烧水不能洗掷火云我见灯明佛本光瑞如此X上堂僧问不起一念时如何师云道者合如是进云与么则依而行之也师云虗生浪死汉又僧问父母非我亲谁是最亲者师云识得不为冤进云诸佛非我道谁是最道者师云阇黎合自知僧拟议师便喝乃云今朝又是十一月卷地北风吹觱发腊月三十便到来劝君各要知时节人渐老水长流君子可八知得便𠇾上堂拈拄杖冬至一阳生拄杖长丈二石笋暗抽条千花生碓觜且衲僧分上成得个甚么边事莫有道得底么有则不妨出来对众道看若无径山自道去也卓拄杖上堂僧问临济道一句中具三玄一玄中具三要如何是一句中具三玄师云万仞峯头驾䥫船进云如何是一玄中具三要师云眼里瞳人吹木呌进云如何是和尚家风师云吹折门前一株松进云学人不问这个风师云汝问甚么风进云家风师云我这里大功不竖赏乃举仰山示众云汝等诸人各自回光返照莫记吾言汝无始劫来背明投暗妄想根深卒难顿拔所以假设方便夺汝麤识如将黄叶止啼有什么是处师云尽十方世界是诸人自已尽十方世界是诸人本有光明为我拈针锋许妄想麤识来看喝一喝下座上堂庚申好日逢元旦四海歌谣乐太平圣德如天何以报卓拄杖云万年松上一枝藤X上堂举僧问长庆有问有答宾主历然无问无答时如何庆云怕烂却那僧又问睦州州云相逢尽道𠇾官去林下何曾见一人师云长庆放顽睦州檐板等是有问有答要且未会无问无答底道理在今日忽有问径山有问有答宾主历然无问无答时如何只向道一曲自歌山自绿此情不与白云知愚菴和尚语录卷第四愚菴智及禅师语录X卍XXX愚菴和尚语录卷第五再住径山兴圣万寿禅寺语录门人希颜编师至正甲辰二月十九日复住径山据方丈云释迦掩室于摩竭癞马系枯桩净名杜口于毗耶黑牛卧死水径山终不学它古人毕竟如何卓拄杖钓竿斫尽重㘽竹不计工程得便休院札拈起札云前佛性命后佛纪纲总在这里凛然如朽索之驭六马危乎犹一𩬊之引千钧若非大丞相赤手提持全肩檐荷何处更有今日诸人还委悉么车不横推理无曲断陞座祝赞罢有僧出问云龙门岌岌倚天开妙喜今X朝喜再来坐断十万全正令森罗万象舞三台正与么时如何是祝圣一句师竖起拂子云万岁万岁万万岁进云妙喜道十方世界至人口法界所有即其舌只冯此口与舌头祝吾君寿无间歇未审与和尚是同是别师云黄河如带泰山如砺进云祝圣巳闻玄妙语祖师心印若为论师云山上有鲤鱼井底有逢尘进云此是开山国一祖师道底和尚毕竟如何指示师云井底有塳尘山上有鲤鱼进云恁么则今古应无坠分明在目前师云一任钻龟打瓦又有僧出问云记得昔日江西马祖甞令西堂智藏驰书到当山国一禅师师开缄见一圆相索笔于圆相中点一点意旨如何师云不因阇梨问老僧亦不知进云后来南阳忠国师道钦师犹被马师惑还端的也无师云也端的也不端的僧礼拜归众师乃云山僧随缘受报滥此承乏坐婴宿障誓欲投闲兹承监察御史太尉柱国丞相不忘灵山付嘱恊心削牍复任住持难为回避只得免循旧例陞于此座虔爇宝香祝延今上皇帝圣寿万安皇后齐年太子千秋文武官班同增禄筭钦愿皇图永固帝道遐昌武偃文脩河清海晏风调雨顺物阜民康便恁么散去一期事毕宁不尽善尽美更教山僧说个什么即得且山僧虽离此山恰恰二年朝夕与诸人眉毛厮结行则与诸人同行坐则与诸人同坐觅一纟毫隔碍底道理了不可得此日归来依然只是旧时人不改旧时行履X处所以道往复无际动静一原去来不以象动静不以心觅一纟毫动静去来之相了不可得若信得及便好各各安家乐业恢张祖父田园吹无孔笛唱太平歌驱逐文殊普贤走使观音势至于一毫端见宝王剎坐微尘里转大法轮任运优游随缘自在虽然如是若约衲僧分上要且未梦见他汗臭气在岂不见江西马大师昔日令西堂智藏驰书到当山大觉钦禅师大觉开缄见一圆相索笔于圆相中点一点可谓龙骧虎骤玉转珠回好手手中呈好手红心心里中红心因甚南阳忠国师却道钦师犹被马师惑后来雪窦道径山被惑且置若将呈似国师别作个什么伎俩免被惑去敢谓天下老和尚各具金刚眼睛广作神通变化还免得么雪窦见处也要诸人共知即这马师当时画出早是惑了也耳道雪窦与么批判还能自免也无山僧今日因斋庆赞举似诸人以拂子打圆相云莫有不受惑者么喝一喝复举应菴和尚再住归宗上堂举南禅师出城还山有颂示众云去日一溪流水送回时满谷白云迎一身去住非去住二物无情似有情应菴道南禅师好则好只是爱便宜归宗亦有一颂举似大众去时冒雨连宵去回时带水又拖泥自恠一生无定力寻常多被业风吹愚菴今日再住径山亦有一颂举似大众去日应须偿宿债回时宿债本来空山上鲤鱼打𨁝跳一国之师展咲容X上堂至道无难惟嫌拣择如何是佛蔴三斤如何是佛干矢橛庭前栢树子一夜风吹落上堂僧问牛头未见四祖时如何师云深山藏毒虎进云见后如何师云浅草露群蛇进云见与未见时如何师云日出东方夜落西僧礼拜师乃云千波竞起是文殊家风一亘晴空是普贤床榻春光澹荡鸟语绵蛮万壑争妍千嵓并秀且道是什么人境界直下会得更须知有人境俱夺向上一路拈拄杖有时卓向千峯顶划断飞云不放高上堂无漏真净云何是中更容他物良久啼得血流无用处不如缄口过残春上堂僧问三世诸佛不知有狸奴白牯却知有未审知有个甚么师云师姑元是女人做进云一大藏教是个切脚还亲切也无师云切僧礼拜师乃云今朝五月一天晴日头出林间梅子红砌下泉声急眼里耳里绝潇洒无上菩提从此得教中道若以色见我以音声求我是人行邪道不能见如来惺惺直须惺惺历历直须历历拍禅床云莫待当来问弥勒上堂五月五日端午节潦倒径山无法说大家喫醆葛蒲茶一般滋味休分别分别则任汝诸人且道毕竟是何滋味良久云人情若好喫水也肥因事上堂举古德道忍忍三世如来从此尽饶饶万祸千殃从此消点点无上菩提从此得慈受深和尚云会得此三种语了好个不快活汉师云老慈受错X下名言会得此三种语了好个没量大人还委悉么尧舜不彰民自化相逢何必动干戈上堂举子湖忽一夜于僧堂前呌捉贼大众皆惊有一僧从堂中出子湖擒住云捉得也捉得也僧云不是某甲湖云是即是你不肯承当师云子湖好与三十棒何也只解捉贼不解杀贼上堂僧问声闻见性如夜见月菩萨见性如昼见日和尚见性时如何师云黄河九曲水出崐崙进云直指人心见性成佛还端的也无师云问取达磨大师僧拟议师云鹞子过新罗乃举黄檗问百丈从上相承底和尚如何指示于人丈据坐蘗云后代儿孙将何传受丈云我将谓你是个汉便归方丈师云百丈便归方丈则且置且道从上相承底毕竟是个什么蓦拈拄杖卓一下云秋初夏末东去西去南天台北五台走得遍还自知上堂今朝又是八月一万壑千岩俨秋色牛带寒鸦过别村善财何处寻弥勒上堂今朝八月十五看取月圆当户分明无欠无余只恐诸人蹉过不蹉过两箇拳头一箇大上堂举白云示众云金蘂丛丛带露新釆来烹茗赏佳辰浮杯何必须宜酒但有清香自醉人开福道白云老人大似巧媳妇做出无面馎饦惜乎知味者少开福効颦亦有一偈重阳黄菊未成花落帽无劳忆孟嘉但得青山长在眼不妨流水去无涯师云白云X开福大似徐六檐板各见一边径山见处也要诸人共知时移节换是寻常过了重阳又一阳人事自生今日意黄花只作去年香一日新到僧参师问汝名甚么僧云智通师云一切智通无障碍汝为甚么头头叶着处处系绊僧云某甲参方遇夏过夏逢冬过冬今日特来礼拜和尚并无系绊师云汝因甚螣蛇缠足僧看脚下师云又道无系绊便打师又问僧汝名甚么僧云慧彻师云年多少僧云四十师云四十而不惑汝还彻也未僧云某甲特来求和尚指迷师云眉在眼上僧拟议师亦打衍书记赴普庆上堂僧问释尊出世为一大事因缘今日书记出世和尚陞座举扬毕竟为个甚么师云今古应无坠分明在目前进云与么则古释迦不先今弥勒不后师云一任卜度进云三圣道我逢人则出出则不为人兴化道我逢人则不出出则便为人且道是同是别师云一对无孔铁鎚进云真净和尚道这两个老古锥窃得临济些子活计各自分疆列界气冲宇宙又且如何师云关西子没头脑进云龙门无宿客龟鹤自成仙师云又被风吹别调中乃云欲识佛性义当观时节因缘岂不见马祖问药山子近日见处作么生山云皮肤脱落尽唯有一真实祖云子之所得可谓恊于心体布于四肢既然如是将三条篾束取肚皮随处住山去山云某甲又是何人X敢言住山祖云不然未有长行而不住未有常住而不行欲益无所益欲为无所为宜作舟航无久住此马簸箕固是鰕为子屈然则时节既至其理自彰正与么时且如何说个自彰底理蓦拈拄杖召大众云来日普庆山中看取斯道长老为一切人分明举似卓拄杖喝一喝上堂举安国问僧云得之于心伊兰作栴檀之树失之于旨甘露乃蒺藜之园我要个语具得失两意僧竖起拳云不可唤作拳头国云只为唤作拳头雪窦云无绳自缚汉拳头也不识师云得又得个什么失又失个什么直饶得失两忘未免无绳自缚更说什么一语两意遂竖起拳云一拳拳倒黄鹤楼一踢踢翻鹦鹉洲有意气时添意气不风流处也风流上堂举僧问六祖黄梅衣钵什么人得祖云会佛法人得僧云和尚还得么祖云我不得僧云和尚因甚么不得祖云我不会佛法大慧和尚拈云大众还见祖师面目么若也不见山僧为你指出乃云蕉芭蕉芭有叶无了忽然一阵秋风起恰似东京大相国寺三十六院东廊下壁角头王和尚破袈裟毕竟如何皈堂喫茶师云妙喜恁么提持正是错认驴鞍桥作阿爷下颔误他后代儿孙随例唤钟作瓮诸人要见祖师面目么描也描不成画也画不就叶落归根来时无口上堂今朝十月初一门外寒风凛凓待归暖处商量X何似当阳拈出蓦拈拄杖云火炉阔一尺古镜阔一尺三世诸佛出不得六代祖师出不得天下老和尚出不得达磨忌拈香万里西来九年面壁前无释迦后无弥勒单单遗下履一只等闲卖弄价重连城奇特商量分文不直一番拈起一番新千古令人转相忆呈香云休相忆今朝十月初五日上堂僧问如何是佛法大意师云开口见胆僧礼拜师便下座上堂今朝十一月十四打鼓陞堂贺冬至南山云起北山云张公喫酒李公醉若论佛法两字谢三娘卖银上堂异法有故异法出生异法无故异法灭尽不教仁者取一法如微尘大不教仁者舍一法如毫𩬊许诸人每日上来下去也只是被些子声色惑乱身心不安若是声色名字不是佛法又疑伊作么喝一喝上堂心是根法是尘两种犹如镜上痕痕垢尽时光始见心法双忘性即真永嘉大师虽负曹溪正传若到径山门下直须棒了连夜赶出何故诸方闻得将谓径山与人说心说性腊八上堂旷大劫来成正觉无端错认定盘星径山不是扬家丑只恐诸人昧已灵上堂举白云端和尚示众云此事如万仞崖头总知道放着手脚便一朴到底只是舍命不得山僧不动毫头教诸人到底去乃掷下拄杖师蓦拈拄杖掷下X召大众云还得到底么登山须到顶入海须到底登山不到顶不知太虗之宽广入海不到底不知沧溟之浅深喝才有是非纷然失心上堂元正启祚万物咸新井底蓬尘蔽日山上鲤鱼拏云且不涉时缘一句作么生道拈拄杖云拄杖今朝添一岁拈来依旧黑𥻘皴上堂十五日巳前春雨如膏十五日巳后春光似箭正当十五日管弦沸月宣和气灯火烧空夺夜寒拈灯笼来佛殿里将山门安灯笼上一切智智清净无二无二分无别无断故蓦拈拄杖云三岁孩儿抱花鼓莫来拦我毬门路上堂一切无涅槃无有涅槃佛无有佛涅槃远离觉所觉觉所觉空空所空灭寂灭见前眼中添屑既是寂灭见前为甚么却眼中添屑咄咄咄无物堪比伦教我如何说上堂僧问既是一真法界为甚么却有万别千差师云甜瓜彻蒂甜苦瓠连根苦进云祖师道即心即佛又道非心非佛学人如何趣向师云拟向即乖乃举圆悟与佛灯过溪次蓦将佛灯推向水中便问牛头未见四祖时如何灯云潭深鱼聚又问见后如何灯云树高招风又问见与未见时如何灯云伸脚只在缩脚里师云同行须好伴还他佛灯圆悟虽然山僧当时若见总推向死水里浸却何故老老大大过溪也不依本分X上堂举僧问虎丘隆禅师九旬禁足意旨如何隆云理长则就师云九夏安居就理长径山无法可论量桑畴雨过罗纨腻麦陇风来饼饵香上堂举金峯和尚示众云山僧二十年前有老婆心二十年后无老婆心有僧便问如何是二十年前有老婆心峯云问凡答凡问圣答圣如何是二十年后无老婆心峯云问凡不答凡问圣不答圣师云路遥知马力岁久见人心还见金峯立地处么截断生死根株超出圣凡途辙万古干坤一朝风月颜藏主赴千顷上堂举古德道者一片田地分付来多时也我立地待你搆去法眼道者一片田地分付来多时也我坐地待你搆去佛果道这一片田地分付来多时也我今为汝当面庆忏一即三三即一所见不同互有得失径山道这一片田地分付来多时也自是你搆不着今日分付用愚长老赤手提持袒肩担荷向千顷云中放两抛三深畊浅种㘽荆棘林开三毒花结无明果改禾茎为粟柄变瓦砾作黄金直得释迦弥勒拍手喜欢文殊普贤合掌赞叹追还百代典刑振起一方丛席卓拄杖要识真金火里看棒头有眼明如日上堂举翠岩示众云一夏与兄弟东语西话看翠岩眉毛在么用尽自已心咲破它人口保福云作贼人心虗是精识精是贼识贼长庆云关一字入公门九牛拽不出这一队汉朝打三千暮打八百有什么罪X过只如洞山道秋初夏末东去西去直须向万里无寸草处去石霜云出门便是草诸人作么商量若也不会径山直为颂出万里无寸草出门便是草大尽三十日小尽二十九下座上堂诸方今日开炉未免与诸人说些火炉头话以拂子作吹火势云唤作火烧煞你不唤作火冻煞你上堂四大本空佛依何住青青翠竹尽是法身若悟无依佛亦无得郁郁黄花无非般若诸人信也好不信也好三千里外遇着本色道流輙不得道径山从来柳下惠上堂僧问如何是不迁义师云日出东方夜落西进云如何是不坏身师云昨日生今日死进云如何领会师云不快漆桶乃举五祖和尚云有一物不属凡不属圣不属邪不属正万事临时自然号令师云家无白泽之图岂有如是妖恠上堂举麻谷持钖到章敬绕禅床一匝振钖一下卓然而立敬云是是又持钖到南泉绕禅床一匝振钖一下卓然而立泉云不是不是谷云章敬道是和尚为甚么道不是泉云章敬是是汝不是此是风力所转终成败坏师云百鸟不来春又过不知谁是到菴人上堂冬至前后砂飞石走草木丛林作师子吼羣阴剥尽一气潜回一亦莫守万法无咎蓦拈拄杖云拄杖子吞却山河大地置而不问且道马大师自从胡X乱后因甚三十年不少盐酱卓拄杖金轮天子勑草店家风别上堂迦叶粪扫衣价直百千万轮王髻中宝不直半分文常州草虫一百文买一幅苏州城里泥孩儿三文钱买一对有利无利不离行市猫儿偏解捉老鼠上堂僧问达磨未来时如何师云眼在鼻上进云来后如何师云脚在肚下问如何是学人自已师云脚板大如手掌进云如何是衲僧行脚事师云紧峭草鞋乃举云门问踈山如何是法身边事山云枯桩又问如何是法身向上事山云非枯桩门云还许学人说道理也无山云许门云枯桩岂不是明法身边事山云是门云非枯桩岂不是明法身向上事山云是门云法身还该一切否山云争得不该门指净瓶云法身还该者个么山云阇梨莫向净瓶边会门便礼拜师云二员尊宿一问一答一挨一拶如珠走盘纵横无碍可谓善说法要虽然要且只说得法身边事诸人要会法身向上事切忌向语脉里转却何也一兔横身当古路苍鹰才见便生擒后来猎犬无灵性空向枯桩旧处寻上堂今朝五月端午节径山为汝开真诀赤口白舌尽消除百恠千妖俱殄灭黄鹂上树一枝华白鹭下田千点雪参玄流善甄别观音菩萨将钱买煳饼放下手却是一块生鉄击拂子下座上堂生佛巳前有一段奇特因缘大家会取好便下X座上堂僧问德山入门便棒时如何师云寰中天子勑进云临济入门便喝时如何师云塞外将军令进云一人行棒一人行喝总道是发大机显大用还有优劣也无师云今日热如昨日僧云谢师答话师乃云今朝六月初一诸处㘽田巳毕炎炎火日当空大野流金铄石衲僧摇扇取凉不费纤豪气力不费力万两黄金亦消得青苗上堂僧问药山寻常不许人看经意旨如何师云常转如是经百千万亿卷进云山一日看经次有问和尚不许人看经因甚却自看山云我只要遮眼又且如何师云汝若看牛皮也须穿进云和尚今日普请看经毕竟功皈何所师云污邪满车瓯窭满篝乃举教中道如来所演八万四千法藏言教皆名为文离一切言音文字理不可说是名为义又云若诸经中文句广愽能令众生心意踊跃名不了义若能宣说文句及心皆同灰烬是名了义山中今日满散青苗胜会见前大众一七日中披宣大藏依了义经不依不了义经一句一偈一字一义莫不格于天地感于神明悉使见闻心意踊跃且如何说个文句及心皆同灰烬底道理云门大师道直得触目无滞达得名身句身山河大地是名名亦不可得唤作三昧性海俱备犹是无风匝匝之波直得忘知于觉觉即佛性唤作无事人更须知有向上一窍在且作么生X是向上一窍拈拄杖污邪满车瓯窭满篝因监寺入塔因妄有生因生有灭寂灭见前髑髅眼活菡萏花开栗棘蓬无缝塔中云匌匝上堂举保宁勇和尚示众云祖师门下绝人行深险过于万仞坑垂手不能空费力任教堂上绿苔生师云见义不为何勇之有寂照忌拈香巴陵酬云门之恩只凭三转语俭生不孝杨岐为慈明设斋特作女人拜义出丰年径山今日先师忌辰直是无可施设茗椀熏炉聊伸供养庶表不忘诸人且道不忘个什么便烧香善权通长老嗣书至上堂自从胡乱后三十年不少盐酱雪后始知松栢操任汝非心非佛我只管即心即佛事难方见丈夫心有底便道江西信息通也大梅梅子熟也善权方便固当如是只如石头道书亦不达信亦不通诸人如何话会直下道得鈯斧子未到你在圆悟大慧祖师同忌拈香只手不独拍单丝不成线而个五百文鬬凑合一贯鸡啼白昼认频唿小玉总堕声尘薰风南来证诸佛法身何曾梦见横说竖说炽然说卷百亿香水海于广长舌本波澜内空外空毕竟空摄有漏微尘国于事事无碍法界臭皮韈炙地熏天折竹篦鍧雷掣电擉瞎临济正法眼摵碎东山鉄酸饀陵灭宗风五逆孙终不随他脚跟转香爇一炉茶倾三奠醆子扑落地碟子成七片X上堂一二三四五六七地水火风空觉识拈来数目甚分明明眼衲僧数不出数得出也大奇乌龟钻败壁鸡向五更啼十月旦上堂当炉不避火迸当言不避截舌骑驴入尔鼻孔里牵牛入尔眼睛中作么生商量若道不得老僧代诸人下一转语掷拄杖下座一提点入塔一人发真皈元十方虗空消殒宝塔从地涌出正是平地骨堆抚骨云无人知此意令我忆杨岐元宵请藏主典座上堂佛法无人说虽慧莫能了譬如暗中宝无灯不能见僧问睦州一气还转得一大藏教也无州云有甚饆饠䭔子快下将来是你诸人作么生了作么生见蓦拈拄杖百般制造由人到底无过是面卓拄杖喝一喝上堂离言说相离文字相离心缘相毕竟如何迦叶擎拳阿难合掌上堂僧问不是心不是佛不是物是个甚么师云天人羣生类皆承此恩力进云谢和尚指示师云莫谤老僧好僧礼拜师乃拈拄杖云三世诸佛亦如是西天二十八祖亦如是东土六祖亦如是天下老和尚亦如是左边卓云如是则易不如是则难右边卓云如是则难不如是则易中间卓云也不难也不易靠拄杖放在卧床头急要打老鼠请两序上堂独树不成林两手鸣掴掴老大小丛林X各要知时节主事辅弼山门头首赞扬佛法十方高人聚会究取当头一着长老坐致太平手里把个木杓蓦拈拄杖诸人从朝至莫啾啾唧唧说黄道黑总在杓头里七出八没且道杓柄长多少卓拄杖喝一喝上堂葵花随日转芭蕉闻雷抽菩提烦恼循业发见划拄杖分开碧落松千尺截断红尘水一溪行重建行春桥师召众云大桥雄跨石湖濵舍旧图新喜落成万国车书通远道三吴城郭展脩程溪山出色增佳胜箫鼓行春乐太平不动脚头登彼岸十方一路要分明好诸仁者还他力量人辨此奇特事功夫妙密机用纵横易深险成坦途架虗空为平地高高处观之不足低低处仰之有余可以津济四生可以梯航九有直得辉腾佛日庆衍皇图牧讴樵唱共履康庄马载驴驼咸臻实际正与么时且平步丹霄高超物表一句作么生道遂骤步云尘尘剎剎无留碍直踏毗卢顶上行愚菴和尚语录卷第五X愚菴智及禅师语录X卍XXX愚菴和尚语录卷第六小参门人忻悟等编解夏小参僧问德山小参不答话药山小参不点灯赵州小参要答话是法平等因甚三段不同师云舌头不出口进云沩山问仰山一夏作何功业仰云鉏得一片畬种得一箩粟还当宗乘也无师云嚗嚗论寔事进云仰山却问沩山和尚一夏作何功业沩云日中一餐夜后一寝又且如何师云渠侬得自由乃云目前无法法法枞然心外无机机机相副岂不见沩山问仰山子一夏在山作何功业仰云开得一片畬种得一箩粟沩云恁么则不空过一夏仰山却问沩山和尚一夏在山作何功业沩云日中一飡夜后一寝仰云恁么亦不空过一夏看他从上尊宿又何曾有丝毫奇特道理一切只是寻常自然声和响顺投子云诸人变见千般总是自担带将来赵州道喫粥了也未喫粥了也洗钵盂去天高地厚海阔山遥月白风清蛩吟蝉噪行者击鼓山僧小参诸人簇簇上来讨个什么拈拄杖划一划云凉飈动寰宇一叶巳惊秋除夜小参僧问刍狗吠时天地合木鸡啼后祖灯辉一年光景今宵尽万里更无人未归见前一众尽是他乡之客即今岁尽年穷如何得便归家去师云阇X梨家在什么处进云僧问药山学人拟欲归乡时如何山云汝父母徧身红烂卧在荆棘林中汝归何所意旨如何师云愁人莫向愁人说进云僧云恁么则不归去也山云切须归去汝若归去我示汝个休粮方僧便请山云二时上堂不得咬破一粒米又且如何师云药山老汉得恁么老婆心切进云且那里是他老婆心切处师云阇梨要问长老口哑那僧便退师云刍狗吠时天地合木鸡啼后祖灯辉一年光景今宵尽万里更无人未归好大众古人与么道只要你直下识取自家城郭免见倚他门户傍他墻刚被时人唤作郎久参先德不隔丝毫后学初机宜加审细岂不见僧问药山学人拟欲归乡时如何山云汝父母徧身红烂卧在荆棘林中汝归何所僧云恁么则不归去也山云却须归去汝若归乡我示汝个休粮方僧便请山云二时上堂不得咬破一粒米若唤作休粮方正是还乡曲谓是还乡曲又道休粮方老药山赤心片片悯物垂慈其柰十个有五双蹉过至竟不解知归逗到弥勒下生转见流离孤苦长沙和尚道我若举扬宗教法堂上草深一丈事不获巳向诸人道尽十方世界是沙门一只眼雪峯又道尽大地撮来如粟米粒大到者里不敢望汝别县慧日独振玄风但向古人鹘臭布衫上知些子气息一年三百六十日一日朝昏十二时东廊上西廊下穿僧堂入佛殿总是到家时节转山河国土归自己转自已X归山河国土如壮士展臂不假他力天上人间纵横自在苟或未然乌飞兔走腊尽春回明朝庆贺新阳各各又添一岁莫将有事为无事争是争非空白头复举僧问洞山寒暑到来如何回避山云何不向无寒暑处去僧云如何是无寒暑处山云寒时寒杀阇梨热时热杀阇梨师云洞山老汉与么答话非唯儱侗真如亦乃瞒顸佛性忽有问隆教寒暑到来如何回避也只答他道何不向无寒暑处去更问如何是无寒暑处和声便打若是识痛痒汉管取出离五行三界净慈入院小参僧问日可冷月可热众魔不能坏真说如何是真说师云风动尘飞鸦鸣鹊噪进云欲识永明旨门前一湖水拈却门前一湖水如何是永明旨师竖起拂子进云即此用离此用师放下拂子又俗士问弟子欲出离生死如何用心即得师云无心可用即离生死进云即心是佛又且如何师云心空即是佛有心即非佛士拟议师便喝乃云马祖百丈巳前无住持事道人相寻于空间寂寞之濵其后虽有住持王臣尊礼为人天师今则不然挂名官府如有户籍之民此晦堂不赴大沩之招而致斯语观此则知住持之道那时巳是不堪着眼了也更教看着今时做处也好惭惶煞人明教谓住持者持其法使之永住而不灭所以法随法行法幢随处建立永嘉道建法幢立宗旨明明佛敕曹溪是世降俗末名存X寔亡大法凋瘵无甚今日山僧道惭凉薄行愧荒疎誓欲深藏巖壑隐遯过时悞蒙柱国丞相不忘灵山付嘱远劳使命推輓来此住持是犹使蚊负山螳蜋怒臂以当车辙却不似法灯和尚道为缘先师有未了公案出来为他了却所谓王臣尊礼为人天师建法幢立宗旨则吾岂敢虽然南屏胜地衲子渊薮人能弘道非道弘人佛运垂秋宗纲委地冀诸胜众戮力匡持弘赞法社蓦拈拄杖你有拄杖子我与你拄杖子你无拄杖子我夺却你拄杖子卓拄杖云三级浪高鱼化龙痴人犹戽野塘水复举德山小参示众云今夜不答话问话者三十棒时有僧出礼拜山便打僧云某甲话也未问为甚打某甲山云你是甚处人僧云新罗人山云未跨船舷好与三十棒后来法眼益云大小德山话作两橛圆明密云大小德山龙头蛇尾雪窦拈云二尊宿虽善裁长补短舍重从轻要见德山老汉亦未可在何故殊不知德山握阃外之威权有当断不断不招其乱底剑诸人要识新罗僧么只是撞着露柱底瞎汉师云这个公案诸方老宿每至小参未尝不拈出註解一上虽则各资一路未免所见不同互有得失法眼云话作两橛易分雪里粉难辨墨中煤圆明云龙头蛇尾只见波涛涌不见海龙宫雪窦道德山握阃外之威权有当断不断不招其乱底剑正是扶强不扶弱殊不知大小德山当断不断自招其乱诸人要识这僧鹞子过新罗X解制小参举东山和尚示众云百鍊黄金铸铁牛十分高价与人酬庭前不有花含笑又是东山一夏休亦成一偈举似大众鼻孔撩天水牯牛铁鞭三百未轻酬溪东牧了溪西牧又是南屏一夏休冬至小参僧问说法不应机总是非时语如何是应机底法师云汝问我答进云生死交谢寒暑迭迁如何是不迁义师云冬至寒食一百五乃云群阴欲去未去之际一阳欲生未生之时伐贲鼓以考鸿钟会人天而提祖令今夜不说菩提涅槃真如解脱不说即心即佛非心非佛不是心不是佛不是物洞山掇退果卓祭鬼神茶饭阿谁肯喫慈明揭榜堂前弄胡孙家具笑杀傍观叉手进前进前叉手奴见婢慇懃天寒人寒大家在这里无孔铁椎鲁公台上书云汉女宫中测日知时识节却堪持论自余立机立境行棒行喝全锋敌胜同死同生正按傍提横来竖去和泥合水截铁斩钉七十三八十四等是鬼家活计于诸人分上料掉没交涉喝一年三百六十日四时八节春了夏夏了秋秋了冬不觉不知过了三百六十日明朝便是冬至前来许多络索既是总用不着自已分上合作么生喝点铁化为金玉易劝人除却是非难灵隐平山林和尚对灵小参正法眼藏涅槃妙心廓三际以无去无来洞十虗而非中非外诸佛知之而独用众生日用而不知故我灵隐堂上平山和尚赤X手提持袒肩担荷权寔照用俱备擒纵杀活皆全五处住山风行草偃王臣为之斗仰魔外为之冰消尘尘剎剎普见威权物物头头全彰奇特高超十地迥出三乘有时拈一茎草作丈六金身有时将丈六金身作一茎草于一毫端现宝王剎坐微尘里转大法轮出没卷舒纵横自在以此穿三世诸佛鼻孔以此换历代祖师眼睛以此坐天下善知识舌头以此断丛林衲僧命脉以此造无闲业镬汤炉炭刀山剑树碓捣磨磨为一切人抽钉拔楔解粘去缚以此开甘露门示甘露器令诸众生入甘露室食甘露味机机透脱法法融通末后全提甚生光彩声前非声色后非色蚊子上铁牛无你插觜处直得飞来峯起舞三台西子湖动摇六震正与么时是汝诸人还知老和尚落处么卓拄杖云烦恼海中为雨露无明山上作云雷复举世尊涅槃会上摩胸告众云汝等当观吾紫磨金色之身瞻仰取足无令后悔若谓吾灭度非吾弟子若谓吾不灭度亦非吾弟子师云释迦老子四十九年三百余会说法如云如雨大机大用千圣窥覰不及万灵扪摸无由因甚逗到涅槃会上一个浑身不解作主直至摩胸告众普请观瞻当时众中忽有个皮下有血出来道咄瞿昙瞿昙没处去没处去非唯进且无门退亦无路管取求生不得生求死不得死净慈今夜不是压良为贱捡点将来争似我平山和尚五会说法高耸人天撒手去来斩钉截X铁拍禅床云踏碎虗空赤脚行十方世界阿剌剌冬至因事小参千载南屏古道场目前无法可论量羣阴销尽阳生也四海同瞻化日长如是则钟鼓山林依旧太平气象维新人人脚跟下辉大宝光个个顶门上开正法眼鹊噪鸦鸣深谈寔相牧讴渔唱共演真乘当头坐断八面玲珑正令全提十方通畅有时夺人不夺境有时夺境不夺人有时人境两俱夺有时人境俱不夺临济大师满肚无明通身担板要且费力不少居一切时不起妄念于诸妄心亦不息灭住妄想境不加了知于无了知不辨真寔释迦老子钉桩摇橹抱桥柱澡浴有什快活处山前一片闲田地叉手丁宁问祖翁几度卖来还自买为怜松竹引清风老东山虽则熟处难忘却较些子忽有个衲僧出来道长老长老恁么也得不恁么也得喝和泥合水汉不见道时人住处我不住时人行处我不行不是与人难共住大都缁素要分明复喝一喝复举僧问古德万境来侵时如何德云莫管他师云万境来侵莫管他情尘瞥起便周遮大圆宝鑑明如日汉现胡来等不差除夜小参一年三百六十日今当极尽之夜诸人还勐省么是日巳过命亦随减如少水鱼斯有何乐真净和尚云唯二乘禅定寂灭为乐是为真乐学般若菩萨法喜禅悦为乐是为真乐三世诸佛慈悲喜舍四无量心为乐是为真乐石霜普会云休去歇去冷X湫湫地去是谓二乘寂灭之乐云门云一切智通无障碍拈起扇子云释迦老子来也是谓法喜禅悦之乐德山棒临济喝是谓三世诸佛慈悲喜舍之乐除此三种乐外不为乐也喝老云菴慈悲之故有落草之谈虽则扶他先作未免簧鼓后昆若是罗笼不住唿唤不回逸格变通底灼然别有生涯决不依他作解不见神鼎禋禅师道是日巳过命亦随减如少水鱼有何不乐便恁么去可杀省力教中谓之随顺觉性成法破法皆名涅槃智慧愚痴通为般若菩萨外道所成就法同是菩提无明真如无异境界诸戒定慧及淫淫痴俱是梵行地狱天宫皆为净土有性无性齐成佛道喝清平世界切忌讹言释迦老子教坏人家男女合与二十拄杖放过则且寘若要依而行之直须寔到这个田地始得山僧从年头至年尾未尝不以此一着子为汝诸人然终不敢错误诸人一毫许盖为各各眼横鼻直脚踏地头顶天其柰异生见解我执不同又争怪得大凡小参谓之家教今夜不惜口业更为诸人举话普请大家证入如何是佛麻三斤如何是佛干矢橛喝一喝复举僧问香林如何是衲衣下事林云腊月火烧山应菴和尚云香林恁么道老鼠入牛角有问归宗只向道明年更有新条在恼乱春风卒未休师云潦倒香林错下名言未免遭人点捡腊月火烧山与他衲衣下事有甚么干涉直饶应菴道明年更有新条在恼乱春风卒未X休也未梦见他衲衣下鹘臭气在再住径山小参僧问大慧和尚昔日再住此山有云去是住时因住是去时果去住与果因无可无不可且如何是去是住时因师云五九尽日定逢春进云如何是住是去时果师云饭颗山头逢杜甫进云去住与果因无可无不可还端的也无师云这里是甚么所在说去说住说因说果又有僧问如何是真如佛性师云径山门下无这般闲家具进云盐官道一切众生有佛性沩山又道一切众生无佛性未审有之与无孰是孰非师云是则总是非则总非进云和尚大善知识何得儱侗真如瞒顸佛性师云老僧入院事烦乃云去是住时因住是去时果去住与果因无可无不可喝这里是什么所在说去说住说因说果说可说不可虽然如是这里却有个好处且道好在甚么处良久云再理旧词连韵唱村歌社舞又重新蓦拈拄杖大慧祖师来也大慧好处山僧与么举似彼此共知好则好且道还有为人处也无愚菴固是无些子好处忝为大慧的孙也要与诸人露个消息去住休论果与因拈拄杖云一回拈起一回新卓拄杖若知扑落非他物掷下拄杖始信纵横不是尘复举干峯示众云举一不得举二放过一着落在第二师云干峯与么道入地狱如箭射毕竟如何二由一有一亦莫守日午打三更面南看北斗除夜小参僧问如何是先照后用师云拈起少林无X孔笛等闲吹出万年欢进云如何是先用后照师云琱弓巳挂狼烟息万里謌谣贺太平进云如何是照用同时师云泥牛吼处天关转木马嘶时地轴摇进云如何是照用不同时师云犹握金鞭问归客夜深谁共御街行进云今岁今宵尽明年明日催如何是不属阴阳消长一句师云待凌霄峯点头即向汝道乃云今岁今宵尽世事悠悠何时而尽明年明日催只知事逐眼前过不觉老从头上来寒随一夜去去去寔不去春逐五更来来来寔不来既是寒随一夜去且如何说个去去寔不去春逐五更来又如何说个来来寔不来合水和泥岂堪持论斩钉截铁未称全提北禅分岁烹露地白牛遭人追纳皮角平地造妖捏怪径山今夜小参与诸人聚集片时虽则寻常事例也是醉后添盃东山演祖云汝等诸人见山僧竖起拂子便作胜解及乎山禽聚集牛动尾巴却作等闲殊不知檐声不断前旬雨电影还连后夜雷阿呵呵会也么甜瓜彻蒂甜苦瓠连根苦达磨大师非是祖复举僧问云门如何是云门一曲门云腊月二十五僧云唱者如何门云且缓缓师云云门一曲村謌社舞足可施呈较之黄钟大吕白雪阳春大欠音律在今夜忽有问如何是径山一曲只向道腊月二十九唱者如何明年更有新条在恼乱春风卒未休且道与云门相去多少拍禅床下座结夏小参僧问才过中春又逢首夏依时及节句乞X师直指师云薰风自南来殿阁生微凉进云僧问云门如何是诸佛出身处门云东山水上行圆悟道薰风自南来殿阁生微凉老妙喜因甚向这里悟去师云听事不真唤钟作瓮进云和尚今日举扬学人何不解悟师云汝迷来多少时也乃云九旬禁足鱼投网三月安居鸟入笼生杀尽时蚕作蠒如何透得这三重以拂子敲禅床三下云向这里一时透取好白云端和尚云古人留下一言半句未透时撞着铁壁相似忽然一日覰透后方知自已便是铁壁棒打石人头嚗嚗论寔事复敲三下云这里透得彻去踏破天关掀翻地轴肩横日月背负须弥只恐不是玉是玉也大奇又敲三下云这里透不彻去亦能受用自在如龙得水似虎靠山人皆苦炎热我爱夏日长薰风自南来殿阁生微凉任运流入萨婆若海这条通天活路千圣共行虽不可以告人要且瞒诸人一点不得然则功多业熟职到威成若是恁么人方明恁么事喝五陵公子游花惯未第贫儒感慨多冷地看他人富贵等闲无柰幞头何复举大愚芝和尚示众云大家相聚喫茎虀若唤作一茎虀入地狱如箭射大众还知大愚为人处么听取一颂有口不吞三世佛大家相聚喫茎虀虽然冷淡无滋味一饱能消万劫饥冬至小参僧问道远乎哉触事而真唤甚么作真师云千年无影树进云圣远乎哉体之即神唤甚么作X神师云今时没底靴进云羣阴欲去未去之际一阳欲生未生之时还有佛法也无师云钟作钟鸣鼓作鼓响进云今古应无坠分明在目前师云莫眼花僧礼拜师乃云恁么恁么猕猴弄黐胶不恁么不恁么鰕跳不出斗恁么中不恁么识取钩头意莫认定盘星不恁么中却恁么捉得玉麒麟元是金师子蓦拈拄杖云还见么又卓云还闻么闻见分明是个什么不是心不是佛不是物释迦掩室于摩竭耳朵两片皮净明杜口于毗耶牙齿一具骨冷水浸冬瓜大家厮鹘突尀耐个周金刚不识好恶见僧入门便棒临济小厮儿不分缁素见僧入门便喝诸佛出世以讹传讹祖师西来将错就错各各分上谁不丈夫伶俐者闻与么道笑破娘生鼻孔傝辱者转见无绳自缚所以道般若如大火聚近之则燎却面门又如师子筋琴抚之则羣音顿绝山僧今夜坐地待你搆取搆得搆不得未免丧身失命喝如我按指海印发光汝暂举心尘劳先起虽然如是善舞太阿终不自伤其手放一线路有个商量划拄杖云羣阴剥尽又划云一阳复生五髻彩云呈瑞九霄红日添长随缘自在任运徜徉会得山门朝佛殿定知厨库对僧堂复举沩山示众云仲冬严寒年年事晷运推移事若何仰山叉手进前立沩云我情知你答者话不得却问香严严云某甲偏答得者话沩山理前问严进前叉手立沩云赖遇寂子不会师云叉手进前进前叉手X描也描不成画也画不就老沩山真杰斗肯一不肯一舌头不出口父子虽亲妙不传八角磨盘空里走除夜小参时节易过大年夜瞥尔到来心地未明诸仁者急着精彩万法是心光诸缘唯性晓本无迷悟人只要今日了苏武牧羊海畔长日欣然李陵望汉台边终朝笑发东村王老夜烧钱忙者自忙闲者闲东方甲乙木一则三三则一赵州东壁挂胡卢观音院里有弥勒复举浮山和尚除夜示众云老矣聊随粥饭缘浮山无法与人传夜深各自归堂去放下情怀且过年浮山老人与么提唱美则美矣要且无为人处径坞辄赓一偈切希听取海众同居结净缘少林消息本无传寒来暑往谁相委荏苒浮生又一年吴江张伯琮荐母请对灵小参师云通上彻下迥绝罗笼帀地普天了无眹迹不是心不是佛不是物三乘由之而建立五性自此而出分可以起死回生可以转凡成圣可以拔苦与乐可以转女成男可以回三毒为三聚净戒转六识为六波罗蜜回烦恼为菩提转无明为大智如是则成法破法皆名涅槃智慧愚痴通为般若尽十方世界是唯心净土尽十方世界是本性弥陀尽十方世界是大解脱场尽十方世界是妙庄严域无边剎境自他不隔于毫端十世古今始终不离于当念教中道一念普观无量劫无去无来亦无住如是了知三世事超诸方便成十方淑X真安人与么会得便知四十九年前由此一念而生生无所生人间天上任纵横四十九年后由此一念而灭灭亦非灭千江有水千江月生灭二圆离红炉飞白雪正恁么时诸人还知淑真安人归根得旨底消息么竖拂子看看无量寿世尊即今在拂子头上现无量广大神通放无量妙宝光明奏无量妙宝音乐散无量妙宝香花树无量妙宝轩盖与我淑真安人竝驾齐驱𢹂手同归极乐世界去也可谓殊胜中殊胜奇特中奇特顾左右云天碧太湖三万顷分明八德藕花池愚菴和尚语录卷第六愚菴智及禅师语录X卍XXX愚菴和尚语录卷第七颂古门人宝盈等编世尊初生谩历僧祇旷劫修祸胎又复降阎浮至今丑恶难遮掩突出云门拄杖头外道问佛皓月当空似鑑圆尘毛剎海照无偏迷云散尽搏桑X晓桂殿嫦娥怨未眠女子出定出得出不得商量徒苦辛千年桃核里觅甚旧时人殃崛摩罗持钵瞿昙具正徧知尊者岂无三昧母子两得分解非干别人之事罽宾国王斩师子尊者利剑斩春风虗空展笑容未明三八九宿对一重重达磨面壁九年面壁访知音毕竟同谁话此心三拜起来依位立丈夫膝下有黄金庐陵米价庐陵米作么价此语流传遍天下佛法大意这只是衲僧不用生疑怪石头云恁么也不得不恁么也不得恁么不恁么总不得诸佛心要列祖玄关至简至易难之又难马祖三十年不少盐酱自从胡乱后不曾少盐酱有甚闲消息寄与让和尚庞居士问马大师不与万法为侣者是什么人大师云待汝一口吸尽西江水即向汝道一口吸尽西江水识浪情波彻底干截断老庞三寸舌倚天长剑逼人寒百丈再参马祖X当机一喝怒如雷谁道精金色不回直得耳聋并吐舌三玄戈甲火中栽国师三唤侍者国师彻底老婆心侍者真鍮不博金奇语傍花随柳客养儿方识父恩深南泉心不是佛智不是道心不是佛智不是道夜雨滴空阶春风吹百草本无迷悟人只要今日了南泉平常心是道平常心是道亲切为君宣瞥尔情生也何由脱盖缠赵州访临济西来祖意触处分明赵州洗脚临济侧聆赵州访茱萸曹溪正脉古犹今拄杖如何探浅深莫道茱萸无一滴赵州直下被平沈赵州勘婆善舞太阿剑决无伤手戹惯编勐虎须必有全身䇿勘破台山臭老婆打失当头箇一着赵州有佛处不得住无柰雪霜寒怕见杨花落打破赵州关清风满寥廓赵州狗子无佛性赵州狗子无佛性三世如来不见踪昨夜含晖亭上望青山倒景月明中赵州问南泉知有底人向什么处去泉云山X前檀越家作一头水牯牛去州云谢师答话泉云昨夜三更月到窻水牯水牯皮好鞔鼓角好吹呜哩呜昨夜三更月到窓天上日轮正卓午青州布衫万法归一一归何处宁可截舌不犯国讳青州布衫重七斤千手大悲提不起提得起也大奇等闲挂向肩头上大胜时人着锦衣无业国师云若一毫头凡圣情念未尽不免入驴胎马腹里去白云端和尚云设使一毫头凡圣情念净尽亦未免入驴胎马腹里去佛祖位中无住着人天路上绝跻扳驴胎马腹埋头入一片闲云任往还镇州萝卜镇州出大萝卜赵州亲见南泉五祖栽松道者洞宾元是神仙临济见僧入门便喝入门便喝是何宗旨明眼人前一场笑具德山见僧入门便棒入门便棒是甚机用趁得老鼠打破油瓮三圣逢人则出出则不为人兴化逢人则不出出则便为人张公卖醋李公卖盐道路各别养家一般临济两堂首座齐下喝X两堂喝下主宾分点铁成金岂易论父子不传真妙诀嘉声千古振干坤德山托钵钟未响兮鼓未鸣德山托钵下堂去雪峤连忙唤得回巖头密启深深意不了目前机宁论末后句果然迁化恰三年疑杀禅和万万千洞山云言无展事语不投机承言者丧滞句者迷解唱非关舌能言不是声干戈才偃息四海乐清平雪峯望州亭相见鹅湖归方丈保福入僧堂望州乌石岭何处觅曾郎玄沙见新到才礼拜沙云因我得礼你目前无阇梨座上无老僧因我得礼你错认定盘星玄沙三种病人钓鱼船上谢三郎搅得江湖沸似汤捡点衲僧三种病不知自病入膏肓玄沙云若论此事喻似一片田地四至界分结契卖与诸人了也只有中心树子犹属老僧在祖翁田地中心树拄地撑天价莫论卖与买人谁是主清阴留取覆儿孙灵云见桃花武陵源上东风里款乃歌声逐流水回首仙踪不可寻桃花乱落如红雨X明招虎生七子无尾菸菟气食牛是谁全放复全收李将军有嘉声在射着元来是石头普化明头来明头打普化摇铃铎曾郎辊木毬虗空放纸鹞线断一时休兴化打克宾大觉堂前遭痛棒衲衣卸下急翻身分明有理难伸诉法战场中打克宾兴化上堂云今日不用如何若何便请单刀直入兴化与你证据时有旻德长老出众礼拜起来便喝化亦喝德又喝化又喝德礼拜归众化云适来若是别人三十棒一棒也较不得何故为他旻德会一喝不作一喝用龙骧虎骤电激雷奔一挨一拶摇干荡坤冰稜上度过九鞠剑刃上拾得全身选佛若无如是眼宗风那得到于今僧问兴化四方八面来时如何化云打中间底僧便礼拜化云昨日赴箇村斋回来中路撞着一阵卒风暴雨却向古庙子里闪避得过閙处静峭峭静处閙浩浩古庙里藏身咄哉兴化老风吹不入雨打不湿四方八面绝遮拦中间犹隔万重山好把一枝无孔笛夜深吹过汨罗湾夹山示众云目前无法意在目前不是目前X法非耳目之所到直下会来犹未是才生分别转誵讹休将支遁池中鹤唤作山阴道士鵞云门须弥山云门禅在口皮边灵利师僧会转难突出须弥横海上从教日月自循环云门大师云闻声悟道见色明心作么生是闻声悟道见色明心乃云观音菩萨将钱买胡饼放下手云元来却是馒头吹尽风流大石调唱彻富贵黄钟宫舞腰催拍月当晓更进蒲萄酒一钟瑞巖唤主人公潦倒瑞巖无别法寻常但道惺惺着凡圣由来共一家谁是主人谁是客云门示众云世界恁么广阔为什么钟声披七条声来耳畔何须较耳到声边不用论披起七条全体现更于何处觅闻闻首山竹篦首山举起竹篦衲子休分背触唤作一物不中拟议横尸露骨僧问干峯十方薄伽梵一路涅槃门十方薄伽梵一路涅槃门华岳连天秀黄河彻底浑芭蕉拄杖X芭蕉拄杖子分明为君举夺也未尝夺与亦何曾与放在卧床头急要打老鼠罗山送同行矩长老几年湖海共参寻惜别如何话此心生铁蒺藜当面掷三千里外有知音僧问风穴语默涉离微如何通不犯穴云常忆江南三月里鹧鸪啼处百花香百花深处鹧鸪啼高下林峦锦绣围满目春山与春水笙歌丛里醉扶归汾阳十智同真千溪万壑归沧海八表三边朝紫宸欲识汾州真面目重阳九日菊花新百丈野狐用尽自已心笑破它人口多遇野干鸣罕逢师子吼举道者访琅瑘打鼓弄琵琶相逢两会家禅流争指註杜撰数如麻楞严经云见见之时见非是见见犹离见见不能及开眼也着合眼也着黄面瞿昙错下註脚楞伽经五法三自性二种无我法性本空不堕诸数虗空亦无何名为我百非四句尽掀飜家家门首长安路法华经云大通智胜佛十劫坐道场佛法不现前不得成佛道X一念普观无量劫饥来喫饭困来眠堂堂大道无今古佛法何曾不现前赞语门人至宝等编释迦出山相明星瞥见便抽身鼻孔依前搭上唇殃及儿孙无了日直将北斗作南辰无量寿佛愿轮赫日绕须弥垂手毋忘二六时住世寿元无有量度生悲智不思议光明遍照恒沙国福慧真成大导师地狱天宫皆净土此心只许老胡知观音大士惟我大士普现色身而此福聚示以童真一月在天影含众水清净宝目明照无二三界火宅均受热恼手甘露枝永矢弗舍我愿众生得正三昧剎剎圆通尘尘自在手眼通身福慧无量修因证果上合观音古佛本妙圆通拔苦与乐下与法界众生同一悲仰无机不被有愿必从如谷答响如风行空海岸干坤自孤绝善财何处觅灵踪从闻思修入三摩地以悲智愿行平等慈度一切众生实无众生得灭度者具一切功德是真功德不可思议不是文殊轻漏泄圆通门户许谁知突󱢴如云淡梳洗无底篮盛赤梢鲤东头卖贱西头X贵不愁世上无行市三级浪高鱼化龙痴人犹戽野塘水闻所闻尽空所空灭将钱买胡饼放下却是铁县崖峭壁现自在身月在水中捞得上不将一法系于人大士方便力微妙难思议而于一毫端示现文句身法界诸有情瞻礼仍读诵言词相寂灭现前获圆通我愿未来世修行不退转具足智方便亦如光世音八万四千母陀罗臂提接之悲岂唯四尔法身无相不堕诸数随众生心现一切处一即一切一切即一月印千江春行万国我观大士离分别见离性亦无日面月面平等垂慈道至公六根互用总圆通潮回浦面千波合春透花枝万卉同悉使痴昏瞻慧日普令热恼濯清风大悲空尽众生界依旧扶桑在海东四不思议二殊胜兔角龟毛一串穿谁识普门真境界海天无际月孤圆跏趺草偃吉祥风玉脸吹香展笑红一念普观无量劫狸奴白牯证圆通莲叶舟轻苦海深跏趺听彻海潮音鱼龙鰕蟹都成佛无限平人被陆沈娑婆教体在音闻闻复音销道自尊未许文殊善甄别十方一路涅盘门池沼树林皆演法山河国土共舒光眼声耳色常三昧何啻心闻洞十方X维摩居士神通妙用不思议大似空拳诳小儿试问针锋持枣叶何如芥子纳须弥观身实相宁多病杜口无言只自欺堪笑灵山三万众望风碌碌树降旗是病非地大亦不离地大咄哉老古锥开口成话堕不得文殊错证明至今卧病毗耶城布袋和尚百亿分身补处尊囊中别是一干坤不知说法龙华会毕竟如何建化门达磨龙凤之姿天日之表栖栖暗度江讨甚闲烦恼三五回中毒宿债难逃八九年面壁邪禅默照裂髓分皮急转身不觉全身入荒草胸中崖岸千寻险脚下波涛万丈深十万西来缘底事只应梁志是知音东西走得脚皮穿教外何曾有别传任尒一花开五叶好儿终不使爷钱罗汉修行未断鼠毒法应供毋忘信施恩三界尘劳深似海与谁𢹂手涅槃门天台智者大师手把铁如意作大师子吼一心本空寂三谛亦非有灯笼㳂壁上天台惊起法身藏北斗六世祖师漳南禅人请赞X证不灭受达诸法空当朝触讳有理难容一苇渡江九年面壁前无释迦后无弥勒分皮擘髓大振玄风千峯到岳万派朝宗将心来安心无可觅三拜起来依位而立水不洗水金不博金云开月现日照天临积雪没腰利刀断臂仰止风规觉我形秽将罪来忏罪不可得证自觉智灭妄想惑囏难备甞不动本际命县一丝灯联三世毗卢心印铭示后昆黄河九曲水出崑崙脇不着蓆垂六十年三诏弗起雷动九天道传嬾衲衣付小儿月临众水春透花枝一切诸法悉皆解脱最初一句末后一着老难授道去来奚难舍身受身浊港江边圆满德相具大总持千钧大法七岁沙弥䦆头边事不劳拈出双峯峨峨青松郁郁佛性本空岂有南北一句当机青天白日菩提无树明镜非台三更付法醉后添杯死款活供来时无口石上栽花空中结纽栽松道者破头山里栽松日浊港江边寄宿时大法一丝县九鼎去来心事许谁知李习之参药山云在青天水在瓶方知见面胜闻名回身失却来时路直向深深海底行X船子和尚抛却兰桡覆却舟锦鳞一跃过沧洲钓竿不用重栽竹千古朱泾水倒流永明智觉禅师以心为宗如镜照镜一尘不立羣机普应风吹波浪日照光明欲识玄旨翳汝眼睛心外无法镜中无象我述赞词敲空作响伏虎逢禅师朗瞻院里村僧大寂室中逆子盗如来心骨舍利道地白地陞须弥三佛对谈开眼寐语至若携大扇时时入城乞钱买肉驯勐虎帖帖无伤人之意护禁戒则神人尝跪于前惜檀施不遗洗钵盂水是皆行业之不可测者或外现而内秘小根魔子岂容拟议宜乎吴越国主特加礼敬节度使为之大敞其居敕名真际是谓猪头和尚普觉大师永永真风之不坠者也行化骑虎小象普觉真身󰢍五云化风借借古犹今难教虎绝伤人意只要人无害虎心开元和尚方崖禅师大方无外大圆无内大坐匡床横挥玉麈发大机于阳羡溪头显大用于阖闾城里崖崩石裂电激雷奔手面纵横绰有余裕穿尽天下衲僧鼻孔不动根本自然之智澄江净如练爱谢玄晖念话解识生缘绿X阴生昼寂笑韦应物留题只作境会掀翻寂照门庭凌灭妙喜家世百巧僧繇邈未真九九元来八十二古鼎和尚定都管请赞这尊慈铁奉化四坐道场眼空佛祖背触竹篦颠倒握电掣雷訇纵横栗棘浑仑吞神憎鬼怖据凌霄峰作师子吼一十一年言满天下道满天下名满天下摇篮绳断露全身大地山河无寸土愚菴和尚语录卷第七愚菴智及禅师语录X卍XXX愚菴和尚语录卷第八偈颂门人慧镜等编寄大慈学古庭讲主稽首华严大法王万行因华严果德破一微尘出大经大慈法力难思议谛观法界诸有情如来智慧悉圆满妄想执着成倒迷如大经卷藏一尘种种譬喻广演说方便善巧力开示誓令小大咸悟入同入毗卢华藏海毗卢藏海无有边功德胜妙亦无量体用全彰大方广实无名相而可得八万四千诸法门由兹建立所分别一法若有堕凡夫万法若无失真境X法王称性炽然说终始未尝谈一字法身大士四十位闻所闻尽曾不闻方当闻说寂灭时彻证华严真法界乃知出息与入息常转如是大经卷异口一音佥读诵一即是多多即一径山说偈徒赞叹大慈法力赞莫及善哉无量寿道场金碧庄严胜无比阿兰若法菩提场睹史夜摩靡差别七处九会即如今一念三世悉平等前佛后佛等一佛前身后身同一身稽首法王世希有如佛出世普饶益愿言世主千万寿金轮法轮永同转住行向地诸上人世出世间同法会过海罗汉图因如海请题次韵十八高人学无学伎俩通身用不着钵盂安柄舀虗空拄杖和云挑华岳天生三毒牢不迁往往对面森戈鋋看读岂识白繖盖默照参得黄杨禅娑竭罗宫频出入大龙相招小龙揖只贪龙颔得明珠不知裙子褊衫湿赤脚踏苇如徒杠袖手浮杯稳胜航波神鲛女设供具差珍异宝争妍䊋到此急须登彼岸主人翁也勤勤唤弄潮输与弄潮人岂容名字阿罗汉了得心身本性空随波逐浪皆超宗斫胫未遭黄宗运谁识瞿昙那一通白昼晴窓开玉轴一笑东风生意足天台鴈宕几时归万壑春雷吼飞瀑瞎牛歌赠韩公望隔垣见肝胆自号为瞎牛我歌瞎牛歌万象笑点头瞎牛儿人莫识旷大劫来无等匹异类中行得自由X眼处闻声耳观色瞎牛儿世希有金毛师子唤作狗祖父田园任力畊异苗灵药时翻茂瞎牛儿无烦恼谁管青黄赤白皁一犂新雨陇头春数声长笛江村晓瞎牛儿真快活脚头脚尾干坤阔鼻孔撩天不着穿生死无明俱透脱瞎牛瞎牛听我歌六根互用无徧颇众生洞眎只分寸大千剎海菴摩罗应菴和尚送密菴遗偈蒋山请和潦倒蕲州子无门为法门怜儿不觉丑遗墨尚留痕披卷光零乱摇干复荡坤县知挥洒日砚沼雨翻盆毒药醍醐句当机断命根密菴曾落赚钟阜莫钦遵次空室韵赠中竺杰侍者尔家有祖薤室翁天南地北趋玄风岂伹宗通说亦通肆口说法诸法空下视碌碌皆儿童妙圆不涉空假中二三四七将无同声动𦦨摩覩史宫鸿钟铿鍧鼓冬𪔴冢嗣杰出千人丛等观万物垂慈瞳鄮峯灵塔慈云笼佛智灯连广智公天历圣代亲遭逢如佛出世福慧充中天调御天人雄利生悲愿无有终惯用热铁并洋铜玄沙钓鱼在孤篷石巩生涯唯一弓弄大旗鼓若总戎怀哉嬾菴心为㤝爱尔入室朱颜红浩气横空犹螮蝀饱参华夏声誉隆扶桑归计休忩忩千钧大法在尔躬老我闻见如盲聋示七闽鼎禅者丛林秋晚时祖脉丝县鼎学佛要明心参禅须见性心空性即空头正尾亦正拗折石巩一张弓拈出玄X沙三种病示严州用禅者但能善用其心则获胜妙功德乃先圣之格言贵当人之不惑展开七尺单竖起生铁嵴脚下如临万仞坑腕头何翅千钧力前无释迦后无弥勒昨夜桐江水逆流钓台浸烂严光石次中竺韵送元藏主兼柬楚石和尚纵横笔阵元和脚写出威音前一着权实昭彰理事全佛祖让雄甘小却平地惊翻千岁巖炜炜煌煌尤赫赫老子全施格外机不比寻常黑豆法藏主道韵熈春阳况是年华方盛强少室门风苦寥落要须努力扬余光黄檗何孤打临济云门底事师曾郎丛玉轩中喜相见十里平湖开镜面深愧疎慵日应酬搅得身心一团线先师未了旧公案眼底凭谁为批判寄语秦川楚石翁老骥腾骧当血汗弥首座还嘉禾兼柬南堂天宁三塔兴圣资圣顾玉山诸老黄梅雨歇江天凉薰风南来白昼长闲房古寺不肯住却忆并州是故乡临行袖纸索长偈信笔莫嫌无好句法弱魔强正此时济北颓纲合扶起只今四海惟南堂佛病祖病排膏肓有若长庚配残月清光烂熳天一方更爱南湖第一剎瓦砾纵横炽然说璚楼玉殿现毫端不费腕头些子力龙囦直下深无底浩浩松源有源委不比寻常药汞银真成师子一滴乳X虹渚风烟接爽溪伯吹壎兮仲吹箎放开佛手展驴脚纵横妙用皆全提一笑三生净名老闻道全身入荒草勘破诸方老古锥夺市搀行非小小醉李亭前好归去一一相逢烦道意千里同风不用论也知首座多长处盈藏主归淮南日月盈昃辰宿列张江河流注山巖峥嵘头头普示物物全彰子也亲曾入吾室有口只堪高挂壁本无一法可流传拈花微笑成狼借一气转一大藏教万象森罗俱绝倒直得长淮水逆流凌霄峰头日杲杲袖纸殷勤索赠言大似拨火求渊泉丈夫胸中有天地止啼黄叶非金钱次西斋韵赠定藏主如来四十九年说偏圆半满无空阙始终一字不曾谈无端重把牢关泄道人秉志事参方勇勐精进光明幢信手揭飜华藏海树头惊起鱼双双直得虗空失笑万象拱立又谁管你无位真人常在面门出入君不见老赵州眼无筋大王来不起身有问万法归一一归何处却道我在青州做一领布衫重七斤次韵赠福藏主无上两足尊福足慧亦足法门广辟度羣生六六依然三十六大藏教兮一络索子细看来特地错嘉州大象蓦翻身陜府铁牛攧折角子是龙河英俊流何劳向外空驰求五千余卷疮疣纸十圣三贤茅溷筹X无本据有来由禾山只解打鼓雪峯一味辊毬休休春光似酒春雨如油随缘放旷任运优游尽说洛阳花似锦不知春在柳梢头次西斋韵赠真藏主道人学道如香象截流渡河真勇勐马驹踏杀天下人一喝耳聋惟百丈古今不陨一丝毫力行古道毋辞劳一气转一大藏教销得黄金北斗高谁言祖讳休轻触五逆儿孙无面目如何是佛麻三斤直下分三要成六示福建常禅人天不能盖地不能载岂常人之所能荷担大小祖师问着但道不识不会航海梯山千里万里东讨西寻不是不是着衣喫饭时疴屎送尿处如形影之相随求人不若求已君不见玄沙备不出岭来多意气踢破娘生脚指头百世光明照寰宇次韵赠秀北宗藏主面南看北斗火里芦花秀一句三玄济北宗拈来塞断衲僧口大藏与小藏双収复双放大洋海底衮没马之红尘须弥峯头鼓滔天之白浪潦倒径山惭无伎俩谩赠短謌敲空作响罗龙打凤羡龙河龟毛结网三千丈示宝陀春藏主宝陀巖上观音泗州城里大圣神通妙用纵横总是冬行春令德山入门便棒临济入门便喝知之者谓X之喜舍慈悲不知者唤作寻常孟八道人谘参徧寰宇抉珠直入沧溟底眼头苍翠既分明脚下浅深还自委示脩藏主祖师巴鼻莫辨金沙空中结纽石上栽花一大藏教对一说拄地撑天系驴橛掣断金锁天麒麟等闲挨落天边月会则事同一家不会千差万别那咤顶上喫蒺藜金刚脚下流出血格首座归日本次韵是不是非不非肩横七尺乌藤枝从来首座有长处脚未跨门吾巳知不用说心说性何须象席打令问讯烧香喫茶分明如镜照镜昨夜文殊普贤起佛见法见贬向二铁围山休论梦昇兜率劒挂眉间飜身靠倒扶桑国南海波斯念八还恩禅人参方恩禅欲参方袖卷索长偈更不涉思惟分明为君举闽越山万重江淮水千里纵横拄杖头总是自家底有佛处不得住何妨小小盘桓无佛处急走过正好迟迟游戏遇饭即饭遇茶即茶可行即行可止即止草鞋踏破早归来莫待秋风撼庭树示净心禅人心净则佛土净剎剎尘尘大圆镜心空则诸法空昨夜南山虎咬大虫参禅只要明心地立雪神光曾断臂觅心不得即安心达磨大师无本据我无一切心X何用一切法心空及第好还家万里北风吹觱发次韵示东林守禅人学道譬彼用兵善战不如善守但知能言匪舌便解行拳非手何烦抛却东林远参西麓病叟汝既单刀直入我即乌藤便搂棒头拾得全身未许开张大口成禅人参净觉学道本成见万法唯心识头头见释迦处处逢弥勒实学真参大丈夫释迦弥勒是他奴鼻孔吸干四大海眼睫倒挂须弥卢任性优游天界随缘放旷皇都志公岂是闲和尚达磨道地老臊胡一箇现十二面观音问渠那个是正面一箇道廓然无圣第一义谛争得无要须超越莫受涂煳净觉国师机用别紫罗帐里撒珍珠示传无用用无用为无为作无作活衮衮明落落刚然索我无用之空言画虵未免重添足无用老知不知用而无用为无为大洋海底红尘飞用而无用作无作空里磨盘生八角用而无用无亦无蟭螟吞却须弥卢便恁么去未敢相许别有商量卖弄口觜无用老怎么好不若从他要用便用生铁团上休寻缝要为便为饥来喫饭寒着衣要作便作春至花开秋叶落须知执法修行正是无绳自缚君不见祖师道大用现前不存轨则桑条上着箭柳树上出汁妙用恒沙有何极又不见傅大士曾有言空手把锄头步行骑水牛X后夜双溪弄明月看取桥流水不流新首座归荆溪山居次印心韵大乘根器生神州冰枯雪老知几秋碧明胡僧眼未识迢迢谩作真丹游一言易出难翻款九年面壁嵩山畔殃及齐腰立雪人觅心不得忙如钻道流问道来江东龙河万衲如云从眉间剑气拂牛斗相逢政好论宗风五叶一花开朵朵达磨不曾传慧可不见当年老药山一物不为唯宴坐道流好归松石室自在经行及坐卧有问西来事若何楼至拳头如钵大雪巖和尚牧牛歌庆禅人请和雪巖牧牛机不密溪东溪西露声迹引得无知瞎屡生终日茫茫去寻觅何如长庆一牧三十年调伏功深有来历或全放或全収纵横自在无拘留闲鞭索旧犁杷嗄地一声俱飏下从教日炙与风吹饥来喫饭寒着衣脚头脚尾干坤阔鼻孔撩天双眼活三叉路口夕阳红酒旗猎猎摇晴空短笛横吹西复东落花飞絮春蒙蒙次韵送等藏主生佛本平等参方须见性众生无相身诸佛无见顶光明徧剎尘晃晃相辉映是藏不是藏非心亦非境少减与多添曾不堕亏剩蛩吟秋夜长鸟啼春昼永明明绝覆藏历历亡偏正物我了真空顺逆委天命法海浩无边行行恣游泳堪嗟演若多迷头徒认影震藏主归吴兼柬万寿行中法兄次全室韵X七穿八穴毗卢藏不住十玄并六相五千余卷错流传说性说心皆影响拈花微笑本无旨冷暖自知鱼饮水二三四七谩相承上大人兮丘乙已我昔叨居慧日峯当场蹴踏多象龙子方年少擅英俊力探此道甞游从老我衰残非旧日喜子龙河扣全室全室当今大法王为人只个龟毛拂顶门有眼分邪正塞却耳根休听莹凌灭宗风五逆儿佛祖天魔随号令北山与我同心曲白纸不劳驰片幅为言早晚定南还相看粪火煨黄独友禅人请藏经归日本次韵善财南询见初友拈得鼻孔失却口弹指豁开楼阁门震徧震兮吼徧吼益堂远自扶桑来鲸涛直度无萦回顺风五日到中国喜见海山万朵青崔嵬搆得藏典五千四十有八卷岂惮山长并水远明朝别我又东还好把船头轻拨转须知大法本无传树林水鸟常敷宣石城山前重回首佛日照曜东南天虗室赠满藏主次韵幻有不异真空虗妄不离真实有室胡为揭虗空此室无面无背与虗空而同大苟离实而即虗六户皆成有碍室之宽无边剎海俱包含室之窄纤毫长物难藏着宽窄虗实当头坐断不用论量十世古今一念现前了无县隔此室非空亦非有要在当人善持守等闲和底尽掀翻喷嚏也成师子吼元禅人归日东X大唐国里无佛法胸次莫留元字脚行脚参方合自知差病不假驴驼药达磨老臊胡西来成大错人人鼻孔撩天箇箇眼生三角直指人心心本空见性成佛佛乃觉春至自华开秋来还叶落踏破草鞋归去来万里海天飞一鹗示山居持首座坚持密行默照深禅执之失度放之自然端可以卷舒立方外干坤纵横挂域中日月说甚么眉间挂剑血溅梵天君不见大梅一见马师后拈得鼻孔失却口直入千峯与万峯谁肯将身藏北斗又不见潦倒龙山住菴日入海泥牛绝消息不知尘世是何年但见日头东畔出菴居识得菴中主狸奴倒上菩提树不妨百鸟献花来从教菜叶随流去洞庭谣送嘉则堂住水月东洞庭西洞庭下瞰太湖三万六千顷白波之浩渺上矗奇峯七十一二朵秀色之空青金剎星罗焯云汉林屋路窅通沧溟卢公石屏凛生面尚想叱咤生风霆更怜慈受乐幽隐树林水鸟共演妙法谈真乘耀古辉今夸二老俯仰有谁同此道水月光中得异才善舞不妨场地小清净之身广长舌坐断湖山炽然说水天无际月孤圆一切水月一月摄杨岐乍住空四壁辛苦栽田博饭喫风穴单丁俨千众百世高风动寥泬复先德之真规埽末流之尘迹插一茎草现璚楼玉殿未称全提布缦天网打冲浪锦鳞不劳X余力流芳天瑞挺孙枝临济未是白拈贼古镜赠明禅人混沌未分世界未立一片灵光湛而常寂静鑑万象洞照十虗交彻融摄无欠无余胡来汉来日面月面见见之时见非是见尔称古镜当究厥旨耀古腾今辉天鑑地湛源赠定禅人真源湛寂挠之则昏静以照之镜而不痕儵然情波忽焉识浪流转三界千态万状咨尔定力五浊俱捐尘尘清净剎剎澄圆愚菴和尚语录卷第八愚菴智及禅师语录X卍XXX愚菴和尚语录卷第九偈颂门人护位等编读华严华严法界浩无边玉转珠回满目前究竟直须超性海精通犹是涴心田不离当处该三德曲说多方显十玄惭愧舍那尊特父诳儿偏解奋空拳读法华X六万余言最上乘寒窻相对篆烟腾无边譬喻刀头蜜大事因缘火里冰弹指不妨开宝塔焚身谁解继真灯循行数墨三千部一句全超忆慧能读楞严谛观佛顶首楞严金口流珠颗颗圆大定不离修万行密因先合断三缘毫端现剎难思议眼处观声绝正偏赤手果能探教海得鱼须信贵忘筌读楞伽大品楞伽奥旨深止啼黄叶胜真金了知我相元无我直达心宗岂有心兔角龟毛难比况情波识浪任浮沈百非四句俱拈却蠓蠛蚍蜉解赏音读圆觉大圆觉海广尤深谁信真源近可寻三观澄明标匪月六尘清净鑛元金却怜调御多饶舌未许曼殊独赏音披卷只图遮老眼克期修证本无心血书华严经五十三人血战来百城烟水尽成衃毗卢楼阁红云涌帝网山河赤帜开十指头边师子吼一针锋上象王回有无功力难思识直得腥风徧九垓墨书法华松陵信士王元吉夫妇同持妙法华笑倒虗空多宝塔惊飜露地白牛车世缘未了曾何碍宝所亲登定不差朵朵青莲毫末现腕头余力更堪夸绣字金刚般若经X般若灵文宿有缘等闲绣出喜功圆银钩铁画分行布玉线金针显妙玄兔子怀胎皆剩法蚌含明月匪真诠金刚正体堂堂露锦上添花五色鲜秦因二上人同书华严毫端幻出大华严名句形身胜妙兼宝网云台同演说尘毛法界尽包含众生共入毗卢藏梵苑双敷优钵昙披卷了无文字相善财空走百城南藏主职满还吴今古何曾有悟迷南屏嬾把布毛吹山青云白光明藏鹊噪鸦鸣小艶诗十里平湖秋澹澹三吴归路黍离离莫嫌送别无分付又是重安眼上眉僧院判奉旨降香育王宝陀北归次雪窻和尚韵以赠西河师子僧思吉远降天香跨海回设利宝光开五色洛伽大士舞三台孤峯顶上逢弥勒百草头边识善财圣主无为千万寿南方佛法未全灰答训书记兼柬师林立卓峯撒土犹能更撒沙难兄难弟喜通家咬人师子全牙爪逐块韩卢曳尾巴月下守株空待兔棒头打草要惊蛇颓纲力振看能事种豆何妨得稻麻宝藏主还吴江法王大宝秘形山觌面当机要见难纸袄钞来浑是错柴丬飏下太无端神驹堕地万里志彩凤冲霄五色翰少室宗纲方解纽未容高卧曲江干X无言始终一字不曾谈开口分明落二三少室九年成渗漏毗耶一默露廉纤禅诠谍谍疮疣纸教网重重鹘臭衫截断溪声广长舌春风飞燕自喃喃次韵答梦堂法兄兵戈南北竞喧争兄弟分违似隔生瀛海丹山君宴坐劫灰双径我徒行只添束篾腰间重依旧眉毛眼上横赖有祖翁家活在不妨日午打三更示道同净人大道何曾有异同才生分别便乖宗堂堂独露声尘外历历常居动用中明镜非台光自照菩提无树体元空迢迢龙翔人归远千古谁能振祖风答普济元恕法兄机锋抹过睦州踪幢盖行看上五峯花偈寄来春尚早萝窓披翫雪初融楼台突兀吴江上瓦砾从衡径坞中裁谢莫嫌成嬾慢弟兄千里本同风妙藏主参方纯圆独妙子深谙杖屦何须事别参良遂无端见麻谷德山落赚到龙潭冲云突日辽天鹘覂驾空羣汗血骖袖里摩尼发光怪照开烟水百城南无竭一滴流来自劫空涓涓不绝远朝宗延洪孰究根源力消长全超造化功沃日滔天殊未泯分枝列派有何穷丛林万古均沾溉共喜曹溪正脉通X次韵送日东俊侍者入闽三唤三唿若震惊屎肠抖擞为君倾国师机用亲仍切侍者威仪老更成楖栗枝头悬震旦蟭螟眼里泛蓬瀛天风亭上听秋雨满耳须知不是声答苏昌龄编脩病中索茶东土西干老净名经秋不见渴尘生每怀取饭香积国未暇问疾毗耶城剧谈直欲离言说安眠岂有闲心情赵州道个喫茶去瞎却几多人眼睛次韵奉答张蜕轩承旨求作师祖善权和尚塔铭阁老文章有耿光任将四大作禅床笔头惯点金刚眼手面宏开大寂场鲸海重劳诗远寄龙渊深喜道相忘亭亭祖塔西冈上有待摛辞下帝乡次南堂了菴和尚韵拂袖中吴第一峯南堂岌岌凛高风坐令鹫岭真规复不翅松源正脉通长庚烂烂横霄汉野鹤翩翩绝槛笼快活有时无着处风颠寒拾恰相同次韵示坚禅人芭蕉身相本非坚生死根深苦绕缠直下一刀成两段何须问道与参禅砂锅顿顿虀羮饭石鼎时时栢子烟三际十方俱坐断不知谁后复谁先答天章复初法弟喽罗智者讲天台潦到卢公辩镜台法法无差波即水新新不住火成灰力将正说排邪说验尽南来与X北来佛日孙枝饶挺秀铁华还向树头开师祖善权元翁和尚忌辰抚景感怀七首今朝五月廿四日老倒禅翁恰化生佛祖位中无住着人天路上谩从衡亭亭峨石机犹峻岌岌龙巖话大行欲识善权端的旨日轮卓午打三更薰风庭院日偏长徧界明明不覆藏今雨稚松争拔地故园新竹巳过墻固知鼯鼠非他物忽听鸣蝉报夕阳六十六年来又去了无生灭可论量病魔垂老任交攻高卧匡牀丈室中四大色身元是妄多生业障本来空华池宝所阿鼻狱火聚刀山兜率宫天上人间恣游戏开轩徒自挹玄风樱桃卢橘遶檐栽小小方池手自开昙谛不忘书镇约黄梅重驾愿轮来多身有待分尘剎全体那辞育圣胎薄福住山头巳白深恩何以答涓埃栋宇渠渠更故新寸长尺短妙经纶竹头木屑知功力露柱灯笼识苦辛香积引泉来百丈层楼送目过由旬却怜坐卧经行处物物全彰净法身为爱团栾十畞园红芳消后绿阴连杖藜日涉真成趣野菜时挑不费钱临济栽松亲䦆地仰山种粟自烧田祖翁活计谁相委独立南荣为惘然䑛犊之情似海深谁知黄檗老婆心醍醐酥酪皆同味钗钏缾盘等一金弹指全超法报化飜身坐断去来今高堂素壁薰风里遗像重瞻思不禁送相长老潜长老住宣州妙相法相次韵X宛陵奚翁之故乡朝来喜送诸孙行珍重难兄与难弟愿言为法不为名云山千里遥在目祖脉一缕尤关情日炙风吹木瓜树描不成兮画不成次韵答寄昭明才无学藏主锦峯山下千年寺横翠堂中一老身昼夜心源常湛寂冰霜戒检独清新弥陀见在忘形友慈氏当来入幕宾愿与赵州同甲子裹茶聊寄雨前春彝藏主职满还承天次刚中禅师韵一气转一大藏教回头故国是夫差惊群喜见英灵汉圆相休呈老作家手面生机禽虎兕顶门正眼辨龙虵丛林秋晚看昂枿遍界开敷五叶华次韵寄开化一元禅师厌看功臣树色苍故山端的胜殊方桑麻原隰连香径金碧楼台峙宝坊瀹雪小斋云半榻贯花新偈日千行春深四大轻安否佛祖权衡赖抑扬退归海云受业谢祥止菴过访次韵散席归休愧老苍匡徒行道任诸方百年寄幻依云麓午夜传衣忆碓坊笋蕨时挑殊有味杉松手植巳成行春风短䇿劳相过活计都卢为举扬次韵答灵隐介菴应世随缘没奈何秋来说法喜无魔须弥椎打虗空鼓般若舟横苦海波石子冈头潮信早梅花洲上月明多江流不尽深深意独许吴音唱楚歌早出余杭感怀X佛祖宏规有准绳侯门无事愧频登苍茫五髻三更月迢递千巖万壑冰心迹任教同藁木姓名何必上传灯觉天不夜空无际寂寂行看慧日昇次韵答愚仲法兄宝华白昼雨空山满纸伽陀辱远班顿觉五峯嘉气集坐令千载古风还纵横妙洒铁钩锁精莹雄辞玉佩环焚香打鼓普请看津津喜色动衰颜寄天宁白菴闻道南湖第一山交参龙象杂官班东头卖贵西头贱空手来时赤手还顶𩕳一机犹掣电语言三昧若连环铁船下海休轻举老叔谈禅亦强颜答东皋伯远法师二首东皋尊者隐郊墟小小屠苏睹史居切栢代香朝演法卷帘进月夜䌷书村园界熟秋霜后花径苔生宿雨余心境两忘诸幻灭更于何处觅真如枫宸召对足光荣峻辩宏机悦众情一妙九旬谈不尽千差万别证无生中吴大士推三杰上国高僧第一名道重金轮圣天子毗卢顶上等闲行次韵寄行中法兄幢盖东游驻北山青鞋同踏藓痕班十年不见风尘隔几度空怀信息还勐虎口中撑玉箸狻猊颔下解金环剎竿倒却谁扶起争羡拈花独破颜次韵寄德嵓讲师X老倒龙潭接德山纸灯灭处管窥斑争如东塔生机妙力挽西干正脉还烂烂杂花真富贵澄澄性海自旋环丹崖碧嶂秋光里一笑何当展瘦颜复次韵答愚仲法兄碌碌虗声冐五山驱驰赢得发毛斑宗纲委地惭无补节序奔流去不还浮世百年蛇恋窟劳生三界蚁循环圣凡平等难调制顾我疎才觉厚颜答前开元方崖法兄二首宗教人才系重轻弟兄垂老益关情徒劳剎说仍尘说尽把风声作雨声勇退曾闻法云本高闲谁似觉天清尚期末路参玄士悉使归家罢问程秋晚丛林委地空菴居小小不雷同单提独弄三江上万别千差一照中船子清风来夹峤马师异类得庞公遥知缁白交参处入夜高烧蜡炬红悼楚石和尚三首潦倒奚翁的骨孙高年说法屡承恩麻鞋直上黄金殿铁钖时敲白下门烦恼海中垂雨露虗空背上立干坤秋风唱彻无生曲白牯狸奴亦断魂圣主从容问鬼神当机一默重千钧茶毗直下金门诏火聚全彰净法身平地惊翻三世佛等闲瞎却一城人大悲愿力知多少枯木花开别是春匡床谈笑坐跏趺遗偈亲书若贯珠木马夜鸣端的别西方日出古今无分身何啻居天界弘法毋忘在X帝都白发弟兄空老大剎竿倒却要人扶次韵贺象元禅师迁径坞万仞龙门奏凯归山头鱼跃井尘飞生机透脱空诸有妙用纵横显众微四海丛林师望重三台人物晓星稀祖翁塔所能延老拟办遮寒布衲衣用韵寄天界全室禅师诏领宗坛万衲归龙河花雨日纷飞朝回曙色开黄道定起灵光绕紫微贝阙珠宫天上有法王禅将眼中稀何当一扣毗耶室笑揽金红屈眴衣答谢前虎丘行中法兄过访忽报云巖老汉归秋风渎水片颿飞冲霄铁凤离金网戴角于菟出翠微勇退急流今古少相看白发弟兄稀愿同宝掌千年寿五髻峯头一振衣次韵答天之西堂天宁活计了无锥直指宗风力主维少减多添能恰好横该竖抹总相宜神机掣电全生杀妙语流珠灿陆离九里湖边弘法施任教诸子广传持慧侍者归吴门侍者参得禅了也戴角于菟插翅飞笑倒生公点头石合传隆祖袒肩衣论功何啻超干慧唱道还看显大机莫把闲情怜老叔长江好泛铁船归次韵答寄佑启宗二首丽藻天垂五色云龙河倦客思纷纷永嘉一宿曹溪室智者兼修止观门今古闲生人物异教禅同仰法X王尊放开佛手伸驴脚任使诸方谩度论风标济济出羣才目眎云霄卧草莱未许知心排闼起肯因传语下山来阴凉大树元无种般若灵苗宿有荄争颂楚材须晋用只应僧佑众中魁次韵悼逆川和尚潦倒川翁莫与京去来何用问前程踏飜大地无行迹扑落虗空绝谓情任尔铁牛生犊子从他海燕作雷声临终说偈辞明主不比寻常蚓窍鸣次韵怀幻隐首座率众凤阳法会说法濠梁据上班声传万国尽欢颜四花缭绕人天座百宝光严虎豹关赫赫神符悬肘后煌煌慧劒挂眉闲三千龙象随高步岁晚江空愿早还示白禅人白业精修苦行坚未明心地更加鞭三乘教外元无法七尺单前岂有禅莫学少林空面壁从教南岳自磨砖铁牛掣断黄金索鼻孔撩天不着穿龙潭舟中寄天界全室禅师诏许还山得便风吴船如屋大江东圣皇有道逾仁庙野衲非才愧琏公衮衮波涛皆睿泽寥寥天地一冥鸿三年旅食曾无补回首龙河思莫穷法城禅人化缘修碛砂经坊城禅切忌堕疑城施受论功只碍膺大法本来无一X字释尊方便说三乘辉天鑑地光明藏塞壑填沟烂葛藤随顺世缘平等化道人行处火烧冰示吴无妄居士麸金岭下搆菟裘火种刀耕巳白头摩诘有妻称法喜释尊生子谓罗睺一真境界无虗妄三大僧祇孰进修识得本原心即佛火中踢出百华毬次韵示万寿因藏主本来平等没疏亲学道应须达正因只为众生迷宝藏直教大觉弃金轮北山密付刀头蜜西麓全提眼里尘石火电光犹是钝当机无我亦无人悼开元方崖法兄丁巳十月十六日开元老汉入泥洹信脚踏飜浮佛阁全身抹过听秋轩众人索偈聊书偈至道离言岂有言七十一年无罣碍话行东土与西干老禅迁化荆溪寺物物全彰净法身蜕角泥牛耕碧落怀胎玉兔衮红尘双趺示相机虽妙一曲无生调转新大寂定门来又去昙花重现少林春次韵示明禅人护龙河上寺济济众如林拟欲求玄旨应须达本心能传南岳让素得径山钦日用宜高洁云生性地阴次韵示闻维那教体音闻外真空是道场龙河机用别鹫岭话头长门掩三春雨身全五分香罚钱仍出院切忌错商量赠敏侍者兼简度白云X机用夸神敏丛林誉蚤腾永嘉怜一宿雪峤愧三登共羡非凡种深期续祖镫国师同在客唤尔急须譍达禅人参方云山佳衲子宜达境唯心自说游京国亲曾访道林话头明历历脚债尚骎骎勿惜勤参礼玄门似海深示守正禅人参禅能守正邪念任纷飞试究纷飞处终归湛寂时枞然诸境界不隔一毫釐言外知端的虗空展笑眉善住禅者参方白云堆里住知识久咨参既善探玄旨何妨出翠岚诸方无别法此语贵深谙客路惊秋早头头为指南山楼秋夜三首月色白如昼松阴多似云窓虗山欲堕灯灺夜初分河影中天见泉声隔树闻小楼成独坐此景与谁论衰草缘幽径疎林出短墻风回惊宿鸟露下泣寒螀历历无差互头头自显扬跏趺坐来久重爇瓦炉香秋半山楼好匡床夜不眠感时思佛果抚景忆南泉月下机何峻更深语最玄寥寥千古意危坐独超然寄德巖行讲师七帝论心镇国师雨窻孤坐想风姿化龙叶梦孙枝在濯濯优昙见一枝寄洞庭罗汉琛顽石书记秋风木叶洞庭波愁杀山中诺讵那恩爱尽时烦恼尽好𢹂缾钖出烟萝X次韵危太朴翰林钱塘留别护龙河上飜经日西子湖头立马时话尽山云并海月此情只许白鸥知寄普慈东堂兰石和尚苍雪楼头八十翁空华幻境尽销镕风微昼永南山麓拄杖穿林看箨龙招衍忏首掌记二月东吴浩荡春青天时雨讲花新缦缦教网周沙界透脱须还是锦鳞罪性元空忏亦非一心三观涉离微太虗为纸须弥笔倒用横拈最上机念禅人礼补陀一念普观无量劫尘毛剎海总圆通白花巖畔金刚石昨夜藏身北斗中登五云山望江亭高亭注目正清秋野旷天空事事幽白鸟青山云淡淡沧江斜日水悠悠示寿知客开先寺里迎宾日禅月堂前索偈时客路如天春似海子规啼断落花枝胜禅人归宣州名字既同黄檗胜参禅须会赵州无昨夜宣城木瓜树开花结箇苦胡芦解制二首次大觉象元韵X凌霄一夏九十日无佛无我无众生昨夜秋风动林樾任教白发长新茎九旬共喜无诸难功行谁能验蜡人彼此住山成老大又看桑海一番新血书法华经报母笔底红莲朵朵开是名真法供如来指端沥尽娘生血全体何曾出母胎福建琦禅人礼峨眉普贤大士闽蜀同风莫外求峨眉山月半轮秋玄沙不出飞鸢岭筑破娘生脚指头用宋景濂学士韵送妥侍者回育王开本师塔铭点开鄮岭金刚眼照破昏衢万八千无相光中老居士话行东土与西天乞得金华学士禅绝胜荷毳获纯緜铁锹不用寻灵骨密意分明在汝边赠镊生千僧遍剃娘生发一念全超罔极恩老我畏寒偏护顶谩劳弹镊到云根寄前瑞巖恕中和尚惺惺石上主人翁一室高居太白峯靖退只今非小节知心未许石门聪千里同风各莫年任教沧海变桑田独怜熊耳峰头月昨夜虾蟆蚀半边X徒夸锦瑟与瑶琴妙指方能发妙音却忆鳌山深雪夜弟兄倾尽岁寒心示日本春禅人三首少林春色徧遐荒不隔扶桑与大唐三拜起来依位立无端好肉自剜疮扶桑人种陜西田打着南边动北边踏徧支那知落处阿难依旧世尊前参禅只要了心地欲觅了时无了时未跨船舷三十棓老僧失却一茎眉建长明南浦四会录蟭螟眼里五须弥靠倒虗堂老古锥四会搏桑炽然说曾无一字挂脣皮谢严子鲁左丞惠贡余新茶枪旗不展䇿全勋占断江南第一春除却金轮圣天子舌头具眼是何人寄王畊云照磨春山老圃带云畊芝草琅玕满地生读罢楞伽日亭午海棠花下听啼鸎示郁止斋居士学道应须达正因道原曾不离诸尘当知一切众生界即是如来净法身祖禅人归五祖风流公子正法眼红粉佳人最上机拈却东山左边底祖天日月倍光辉X义禅人归京口次屿云心西堂韵直将直义报禅流法法毋劳向外求月满淮南江水白角声吹彻瓮城秋洪武戊申浙右三宗诸山奉旨会于天界寺十僧相继坐化吴江佑上人集遗偈成卷请题十方薄伽梵一路涅盘门苦海孤舟客徒劳刻剑痕题一雨师悼颂卷稽首一雨师日用惟真实捄旱自焚身精进波罗蜜愚菴智及禅师语录X卍XXX愚菴和尚语录卷第十自题门人道彝等编芷都寺请沅有芷澧有兰花根本艶虎体元斑杨岐辅慈明匡徒只说此法鼓山佐雪峯阐化话无两般觉斯今行斯道若丹青之写象犹匠石之斸墁坐断西湖南宕力回倒海狂澜金圈栗棘横该抹千古丛林作话端净慈行堂请眼生三角头峭五岳心性急如弦胸中无点恶东海X鲤鱼打一棒雨似盆倾南山白额奋全威天魔胆落截断妙喜葛藤埽荡永明糟粕却忆老卢公辛勤在龙朔碓觜花开劫外春千古高风动寥廓延庆略长老请韬略全无威权何有皮肤脱落尽留得一张口四会说法住山一味县羊卖狗父子虽亲妙不传喝下须弥颠倒走定慧宝长老请满肚贪瞋痴通身戒定慧日用任纵横非如亦非异拈来妙喜竹篦敲出临济骨髓南山鳖鼻喷腥风龙王宫殿波涛起中竺悟长老请老屋数椽春寂寂长松万本昼阴阴空山尽目无余事时听黄鹂送好音题䟦赵魏公书楞严长偈梵语首楞严此飜一切事究竟坚固良由庆喜未全道力求佛方便故世尊示之以十方如来一门超出妙庄严路乃至多方决择真妄发明阴入七大皆如来藏使悟器界万法当体全真销亿劫颠倒妄想获究竟坚固法身于是说偈赞佛发愿度生虗空可亡心无动转实为微妙章句松雪居士赵魏公大书特书以传不朽书法之妙大海为口须弥为舌赞莫能及而公出处光大名满天下硕德盛业不可思议得X非楞严会上菩提萨埵乘大愿轮一来人间游戏者欤公非独书是偈至若金刚般若圆觉诸大乘经皆励精书写锓梓流布将此身心奉尘剎是则名为报佛恩浮俗阐提观此亦当自化陆逊斋书华严经无上法王初成正觉称法界性说华严经譬如虗空具含众象于诸境界无所分别唯上乘大士信解弗疑中下之机如聋若哑吴郡逊斋陆公吏隐而事佛尤笃佐政之暇手书是经八十一卷装潢函秘安奉五瑞山大雄宝殿以永传持非上乘根器畴克是也观其发大信心启大行愿不翅阴翊王度报资恩有欲寿大法无有尽灭期与极微尘剎海无尽众生同证一真法界功德其可量哉至正壬寅余客留山中得遂披阅时公巳没于王事追授承事郎昌化县尹木落天空秋高气肃净几明窻焚香展卷恍若与公游泳毗卢性海死生何闲焉秀峯徽太古所藏圆鑑寂照妙明三老遗墨老圆鑑与寂照先师蚤时尝充书记之职各以文学鸣世厥后相继主法双径为天下师表致丛林礼乐全盛四海象龙川委云集道德之光犹日月丽乎中天亘千古而不可磨灭也时妙明太古二兄实能同参法席后三十年妙明由补陀中竺亦主双径今观圆鑑赠休复子兰说以兰比有道君子期渐乎馨熏乎心润乎道而周流乎天下寂照送中一上人序切X切以斯道勉旃有谓非俶傥瑰玮信之笃见之明奋不顾流俗孰能相与踔厉乎此哉之语回眎碌碌冐名窃位驰骋浮华勾章棘句不原道之所存至竟痴狂外边走者愧当何如也太古分座说法华藏时妙明居补陀书疏往复曾弗及世谛唯以游心华藏世界与法报化同为唱导为喜三大老可谓同一舌头同一心知虽片言只字未尝不以单传直指之道自任而其后先接踵联辉为天下师表也宜矣太古匡徒秀峯方东南兵变之余所至若逃亡家丛席为之特振堂中衲子数十人皆崭崭出头角者一日钵盂两度湿不可蹔缺因行化访余受业海云出此俾题引纸运笔觉我形秽张居士血书法华龙胜菩萨曰众生心性犹如利刀唯用割泥泥无所成刀日就损理体常妙众生自粗能善用心即合本妙寂音尊者谓世之人疲精神于纸笔从事于无用之学是皆以刀割泥者也清河张居士中年割弃尘累笃志佛乘沥娘生十指之鲜血书法华七轴之真诠是真精进是名真法供养如来端可谓善用其心者矣既书写之又读诵之苟能一言之下心华发明彻见一会灵山俨然未散不妨便是千佛一数居士宜加勉诸灵源清禅师遗墨灵源大士道德言行为宗门百世师表观其遗辅公X坐元小帖虽似简率一再展卷恍若黄龙山壁立万仞俯仰今古为之凛然与上人所藏罗汉图诸禅四无量无色三摩提一切受想灭心量彼无有是谓阿罗汉深山大泽圣贤所都信非凡愚肉眼之所能见内秘外现应化无方出没卷舒如幻如梦又岂笔端三昧所能彷彿好事者绘之为图以寓遐想良有旨哉世之览者徒爱其奇形怪状精巧入神孰究道之所存为何如耶上人为佛之徒当观其迹究其道自觉觉他勿堕声闻自觉圣差别境界直趣自觉圣智究竟之地可也虽然我作是说犹如绘像若是眼里有筋终不按图索骏钱子善三教异同论三教学者互相矛盾其来远矣屏山李公尝谓儒释道之轩轾非唯释道不读儒书之过亦儒者不读释道之书之病也君子韪之今观彭城支离叟三教异同论穷理尽性无党无偏可谓撤藩篱于大方之家汇渊谷于圣学之海立一家之成说埽末流之浮议使三圣人之学凋瘵之秋复将鼎峙而不致偏仆其于圣教岂小补哉虽然道本无言离文字相离心缘相世界未立三才未备儒释道甚处得来当与么时孰是孰非谁同谁异向这里下得一转语则辨论之作功不浪施其或未然待汝一口吸尽西江水却向汝道X中峯和尚莲花吟卷普应国师中峯和尚说法如云如雨莲花吟一篇岂亦怀净国之游而作耶赵魏公因而画之为图冯待制又从而大书特书合成一卷可谓三绝矣京口张天民获之于烽尘澒洞之际不翅夜光明月谓是卞山幻住旧所藏者即归诸吴门幻住照用菴为传家之劵张亦有德者欤噫中峯为东南大善知识据师子巖作师子吼垂三十年气吞佛祖道重王臣如赵魏公冯待制皆儒林鉅擘往来参扣咸称弟子盖欲咨决大事因缘碎尘劳窟宅拔生死根株岂吟咏云乎哉然达人大观游戏翰墨无非佛事用菴为中峯直下的孙得此宝诸宜矣倘能捩转面皮伸出毛手付诸丙丁则老和尚大寂定中必为破颜一笑天童佛海禅师遗墨河南褚士文博学而尤精书法四方多士咸愿游从尝与太白佛海为方外交征言于海海时年八十有五能作冻蝇细字手书旧诗数十篇詶之士文宝秘珍惜时一展玩如见古道颜色虽隋珠卞璧不换或谓佛海为一代尊宿不以本分事接人遗之以诗有失大体予曰不然上乘菩萨善巧利生乃至示现种种形相与其同事佛海遗诗岂非四摄之一也噫儒与释分两涂迹虽不同道实靡间苟非达而不拘者往往肝胆楚越观士文佛海之风亦当少愧佛印禅师遗墨X佛印禅师窃怪丛林以文字为禅尝示众云云门说法如云如雨绝不喜人记录其语见必骂逐曰汝口不用返记吾语异日裨贩我去学者渔猎文字语言正如吹网欲满非愚即狂盖师荷负临济正传言语道断心行处灭䇿励禅徒法如是故岂欺人哉观此送茶手帖种种譬喻深入法味醍醐毒药毒药醍醐亦能杀人亦能活人虽知法离语言文字而能遍一切处如实为人演说于师见之矣全室禅师法语说法不应机总是非时语故先佛世尊随宜演说良有旨哉今观全室禅师钟山法会奉旨普说穷理尽性彻果该因显密浅深无机不被真得先佛之意深与契经相合赞西堂得而宝诸可谓具一只眼题白菴禅师三会录向上一路离言说相离文字相谛观白菴禅师三会录一一从自已胸襟流出言满天下未尝道着一字松源和尚云正路行者有但不能用黑豆法难以荷负正宗大慧老祖云诸方说禅弯弯曲曲如海螺儿相似我这里则不然开着口便见心肝五脏此录二者兼得之矣师得法上首衍庆泽长老结集锓梓以惠后学同器而食饭色有异览者自宜着眼愚菴和尚语录卷第十X塔铭前翰林学士承旨嘉议大夫知制诰兼脩国史兼太子赞善大夫金华宋濂撰浙河之西山川清妍其所毓人物性多敏慧学禅那者以攻辞翰辨器物为尚虽据位称大师亦莫不然自宋季以迄于今提唱达摩正传追配先哲者惟明辨正宗广慧禅师一人而巳师讳智及字以中苏之吴县顾氏子父茂卿母周氏师之始生灵梦发祥及入海云院为童子智光日显释书与儒典竝进其师嘉之同见闽国王清献公都中公大赏异留居外馆抚之如已子使其祝发受具足戒师闻贤首家讲法界观往听之未及终章莞尔而笑曰一真法界圆同太虗但涉言辞即成賸法纵获天雨宝华于我奚益哉遂走建业见广智䜣公于大龙翔集庆寺广智以文章道德倾动一世如张文穆公起巖张潞公翥危左丞素皆与之游以声诗倡醻为乐师微露文釆珠洁璧光广智及羣公见之大惊交相延誉唯恐后师之同袍屿上人呵曰子才俊爽若此不思负荷大法甘作诗骚奴仆乎无尽镫偈所谓黄叶飘飘者不知作何见解师舌噤不能答即归海云胸中如碍巨石目不交睫者踰月忽见秋叶吹坠于庭豁然有省机X用彰明触目无障师虽自庆幸然不取正有道恐涉偏执于是杖䇿游虎林升双径山谒寂照端公自列其所证甚悉初寂照尝以法器期师闻其言喜甚因勘辨之师随机而答隼落秋空而兔走荒原也精神参会不间一发未几命执侍左右以便咨叩俄迁主藏室师取三乘十二分教益温绎之宗通说贯衮衮如悬江河声光炜烨顿超诸老上元至正壬午江南行宣政院举师出世昌国之隆教海濵之民暨清净四众手持香华百里驩迎如见诸佛师为升座说法不翅大将树建旗鼓申令发号闻者靡不畏服乙酉转隣剎普慈其激扬诱掖如隆教时戊戌江淛行省左丞相达识帖穆尔兼领院事延师主杭之净慈兵燹之余囏窘危厉人所不能堪师运量有方轨范峻整绰有承平之遗风较之普慈君子恒谓过之丞相犹谓未尽尊师之道辛丑之秋复请住持径山补寂照故处师亦不辞而往风动四方考德者愈众亡赖男子瞿范日饕盘飱主庖者厌之瞿衔而去赴部使者诉院之僚属受赇诬师为通衷私使者摄师问状师了无惧色癸卯省宪二府白其冤强师复还径山缁素骏奔如戴父母至有乐极而悲泣者皇明龙兴洪武癸丑诏有道浮屠十余人集京师大天界寺而师实居其首以病不及召对乙卯赐还穹窿山山即海云所在也戊午八月忽示微疾至九月四日索笔书偈而逝九日行茶毗法火𦦨化成X五色有气袭人如沈水香齿牙数珠不坏遗骨绀泽类青流离色室利罗交缀于上是日其徒大均士龙等藏于所居之山阴宝盈分爪发归径山卜于无等才公塔右瘗焉世寿六十八年为僧五十一夏度弟子若干人嗣其法者若干人师长身山立昂然如孤松在壑威令严肃其下无敢方命故所至百废具兴然处事达变接引后进又如春风时雨之及物使人不自知元帝师以为贤为钖今号云师在天界时濂颇获闻其绪论于其殁也上首弟子普庆住持道衍借是之故自状其行来请铭夫圆明妙性实具三千四圣六凡悉从中现诸佛不得巳而说经雷动蛰惊风行草偃者为明此性也诸祖不得巳而忘经绝其枝末直探本根者亦明此性也性在是则道在是矣柰何道丧性乖非惟学徒为然至于师表当世者壹从事于末学曲蓻之间以资清玩其去佛祖之道盖亦远矣有如师者可不表之以为东南龟镜哉师出世时穹窿山石夜走及涖普慈神降于人述师清严之状天之生师殆不偶然四会语有录其机缘巳备载之兹不敢勦入也铭曰华梵诸祖所了惟心函干盖坤开阳阖阴万彚芸芸靡不苞括肯捐全躯而局一发奕叶相仍轨辙弗殊融通小大无碍无拘猗欤禅师神观孤耸文釆渐彰云流山涌一旦易虑面壁自治摄念入定如斩棼丝X秋叶之零飘堕庭一仰视青天一碧万里我性之觉证诸硕师机锋交触剑戟差差出世海濵人天拱手发祥含征白石夜走全提正印法鼓频挝以眼闻者断除空华由其见凝转识为智珠玑落纸亦第一义方岳大臣遣使候迎陟于南屏惟德之馨名山列五首曰双径匪私于师东南龟镜轻儇小夫憯不自惩皦皦白璧何忧苍蝇风腾波掀万辞嗟惜是非既昭重涖旧席昔师之去泉流哭声师今之旋卉木含荣世缘巳终微笑而灭设利如珠缀于绀骨末学竞奔曲艺宏施胡不反观本实在斯遗光所被千载犹浅瞻之仰之谁敢不勉