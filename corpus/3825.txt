洞玄灵宝自然九天生神章经解义洞玄灵宝自然九天生神章经序说悬义原夫三洞一乘教典大科分三一序分二正宗分三流通分今此经乃三洞自然之炁结成灵文非由人所演说故经题不冠以太上经首不冠以道言不立序分不言时处而所谓洞玄灵宝者乃述经者以其所载之道当隶于本部也从经首至太清太极宫卽述三宝之本迹也自此三号虽年殊号异本同一也至离其本眞耳言三炁爲天地万化之原而人则与之同根合德也内分五章一章自此三号至开光赞本宣化二章自炁清高澄至并受生成分辩仪象立奠三才三章自天地万化至天地之极也乃摄迹崇本四章自人之受生至终不生也言人贯三才重生缘会五章自夫人至本眞耳乃赞重劝修次自九天生神章至所闻也赞章本起功德无量内分四章一章自九天至自然之章赞章自然体全用具二章自天宝至生人言诵章功德玄应随量三章自学士至还人言群品皈依应量自利四章自三宝至所闻也乃归本反寂次自夫学上道至登晨乃赞重教修功用差等内分六章一章自夫学上道至坐致自然赞劝齐举二章自三宝至同仙言祕重尊奉三章自三元至考身乃勉宿善戒轻传四章自修行至宝章舍事入道澄心契元五章自诵之一过至一时生神言如法行道功德等渐六章自九过爲一遍至登晨乃序效阶差终致极果以上乃正宗分也此经旣以自然爲宗故首不立序分至此乃立出经之序分也自元始天尊至赐所未闻爲一段中分九章一章自元始天尊至啸朗九天权立时处显示容仪二章自是时至披心乃神王应机将陈已问三章自于是至侍晨乃整仪启问自述已职四章自方当乘机应会至善恶当分乃乘时兴愍宣任济善五章自赤明以来至以充储官明三代选人以充仙任六章自如此之例至毫分无遗明随因证果诠次差等七章自又九幽之府至开大有之民明迁拔宿善充太平民八章自当此之时至亦臣之忧矣明应会料别虑失平等九章自大期旣切至赐所未闻乃开心自任哀求法要次自于是天尊至愼勿轻传明出经缘仪中分二章一章自于是天尊至妙亦难超明天尊应机赞道将授二章自子旣司帝位至愼勿轻传乃天尊赞许勉勤戒祕以上乃序分也自登命至复位乃流通法要具述仪度中分二章一章自登命至神王乃出命传经众眞具仪二章云法事旣毕诸天复位乃授经旣竟歛仪反寂乃流通分也次自天尊重告至可不愼之焉乃申赞祕重然后出章也五劫开化说元洞玉厯章云混元溟涬大梵弥罗诸天未分九阳冥合三因九转六变七徊元始肇形五劫初化乃命梵元祖晨道君笔录天元运乘五劫故元洞者以名祖炁玉厯者以纪天元劫运五周复归其一自一炁分化三因成九若龙若蜒盘曲九道总九阳祖炁之元太上以三九运梵三五乘元合四十二炁以开始青天元祖炁明东方始青之元应九阳木王之初故东方得九炁以分天境劫号龙汉次九因重复阳炁开明赤文流光敷落五度玄图丹书太上以三乘五三转朱英合二十四炁以开南丹天元祖炁明南方丹光之元应三阳火王之初故南方得三炁以分天境劫号赤明次复九因重积中黄化元天纬周躔梵元乘五太上以五五三徊混阳十二合五十二炁以开中黄天元祖炁明中灵黄华之元应五阳土王之初故中央得一十二炁以分天境劫号上皇次九元复因素景肇阳七明焕梵五纬乘天太上以七五三乘合三十六炁以开素灵天元祖炁明西素皓景之元应七阳金王之初故西方得七炁以分天境劫号延康次复九因周竟混化归本一炁肇明太上以二五乘十三积元阳合三十炁以开北玄天元祖炁明玄冥上景之元应一阳水王之初故北方得五炁以分天境劫号开皇是也太上居混沌之初御先天之炁爲万化祖积阳成天阳数奇天数二十有五一三五七九是也一本居北一六无位寄于中央以爲布化之始中位向南者也故布炁之序始于南而次三居之南不可以无对故北爲南对而次五居之先天布炁皆逆数也炁有屈伸故位有逆顺而逆所以爲顺也故由北而西次七居之由西而东次九居之东方得九数者终于此则始于此此九所以爲万物元而爲后天入用之本也数穷于九变于三十六三五七九爲二十四列于四方中央无位之一虚中而运十二炁以成二十六之数观之五子归庚之法庚子居一而具十二支之全炁亦一义也然则五方所合之数何与曰其数亦从中起虚其中以统四方之数故三五七九在四方爲二十四炁之宗而无位之一六分之四方各得其七而爲二十八宿之元合二十四与二十八卽中央所合之五十二也先天之数逆布故先南而后北先西而后东亦如三五七九之序也后天之炁顺行故木而火而土而金而水五劫所以运也太上藏其一于中以爲资始之本一藏则六用矣是以总四方之六而布于直面之南爲二十四复加其六而布于北爲三十次西之三十六东之四十二皆加六焉六旣用矣又藏其用则四十二而三十六三十六而三十三十而二十四二十四卽四方之三五七九也分而合合而分乃造化之至妙而所谓应者在其方则应其数矣此太上藏天一而分天境复用其六以爲万化生成之本乎重刊道藏辑要房集一洞玄灵宝自然九天生神章经解义卷之一清源天庆观道士圭山董思靖着释经题此经乃三洞飞玄自然之炁结成灵文超于视听之先出乎名言之表众眞钦奉万圣尊崇本祕于玄都紫阳玉台因飞天神王悯下世阳九百六之灾亲礼天尊恳请宣布于是高眞得而降授尘世得而流传也所谓洞玄灵宝者盖三洞中一部之名自然九天生神章者卽部中一品之目三洞则洞眞洞玄洞神是也洞以虚通无外爲义玄以玄妙不测爲义此道本体包贯三才混融万有而不可致诘也灵宝者表神化之无方爲众圣之所贵其在人也通达无碍之谓洞应感无滞之谓玄神慧而化之谓灵炁凝而妙之谓宝自然九天生神者自然明其体也九天示其迹也生神显其用也其体混成本乎无待故曰自然九者阳数始于一而究于九也天者是理所寓之迹也生神者由天而命乎人以生神也夫神无方体必得九天之炁然后有所寓而妙用无穷焉章者其文灿然而成章也经者载道之名万古常行之典也天宝君者则太洞之尊神天宝丈人则天宝君之祖炁也此言教迹之本洞眞教主卽天宝爲迹祖炁爲本祖炁卽混洞太无元高上玉皇之炁也天宝君乃万道之祖故爲大洞之尊神也天者以玄爲义取其自然故以天名宝者至贵之称君者至尊之号谓爲羣生之所尊贵也不曰洞眞尊神而曰大洞者乃三洞未分总爲大洞如二仪未判谓之混沌也尊神言其主也葢高而无至仰之曰尊炁母混成不测爲神此合理炁而言也又称丈人者是炁之主宰而最尊最先者也丈人是混洞太无元高上玉皇之炁九万九千九百九十亿万炁后至龙汉元年化生天宝君出书时号高上大有玉清宫混洞太无元者混以不分爲义洞以虚通爲义太以极大爲义无以眞空爲义此明大道之本体浑沦洞彻先天地生而实无形体之可卽故曰混洞太无也然专曰混洞而不曰太无则混洞几沦于一物而不足爲天地万物之宗本专言太无而不言混洞则太无反沦于空寂而不足爲阴阳万化之枢纽通谓之元则统之有宗而乃所以爲发生之本也高上玉皇之炁者三宝本地俱出言名之表故通称爲上然寻迹取本玉清最高故加称高上也皇者光大之名玉者含润之德明此妙本虽复灵绝空无而有光大含润之德是炁之祖至尊至贵而理之所寓也九万九千九百九十亿万炁者乃混沌之先未有𡻕数可纪故但以炁言数积至此然后龙汉刼开九乃阳数经云积阳成天是也龙汉元年化生天宝君者龙汉乃始刼之名属东方天境元年是初时之号亦非如今世之年数也所谓化生者乃有而无形无而有精非由形生故称爲化如洞神经云妙像无形应感有体眞精妙炁化成姿容是也此乃无象之象非状之状惟道爲身不属空有矣出书时者卽龙汉刼初之时出洞眞十二部之书也且当是之时人物未兆何由出书殊不知是书之文是炁之所结也才有是炁便具是书而炁之所以然者皆书之理也高上大有玉清宫乃天宝君之治所也灵宝君者则洞玄之尊神灵宝丈人则灵宝君之祖炁也此灵宝君爲洞玄教主诸义见前丈人是赤混太无元玄上玉虚之炁九万九千九百九十九万炁赤者南方之色此言色相之明焕也亦是将显赤书之象然虽有色而未分故曰赤混旣言赤混则可名于有又言太无则可名于无今合而言之盖表眞空妙有混然无间乃所以爲万化之元也度人经云混洞赤文无无上眞亦此意也上玉义见前虚者体本空洞全具上玉之德理虽存焉然非实有形器常自虚通之谓也后至龙汉开图化生灵宝君经一劫至赤明元年出书度人时号上清玄都玉京七宝紫微宫前曰龙汉元年化生天宝君此曰龙汉开图化生灵宝君者盖元年乃初劫也谓之开图乃化元显发文彩已露而灵宝君生于是时也赤明乃第二劫名属南方天境经一劫者龙汉劫也是灵宝君生于龙汉之中而出书于赤明之初也加度人二字者盖灵宝君实爲传教度人之祖玄都玉京七宝紫微宫乃灵宝君所治之宫亦藏经之所也神宝君者则洞神之尊神神宝丈人则神宝君之祖炁也丈人是冥寂玄通元上玉虚之炁九万九千九百九十万炁后至赤明元年化生神宝君经二刼至上皇元年出书时号三皇洞神洞玄灵宝自然九天生神章经解义太清太极宫神者变化不测超然无累之义洞神教主则神宝其迹也冥寂玄通元上玉虚之炁其本也冥言𥥆漠寂谓恬夷玄乃不滞通卽无壅此明妙本虽冥漠四绝湛寂恬夷而常通不壅迥然无滞也通称元者以其均爲万善之宗长万化之本始也然此三者前之两元同称太无后之两炁同称玉虚是中之元本乎上而下之炁本乎中故中之元与炁特兼二者岂非所以逗一脉之流通而无间欤至赤明元年化生神宝君经二劫至上皇元年出书时号三皇洞神太清太极宫盖经龙汉赤明爲二刼而上皇乃中央刼名当洞神教主下化三皇洞神太清太极宫卽其所都之号也详观三元所积之炁其数各有差等自上元至中元所减之数已迥不同等而下之愈不逮前可见运度渐促犹人之一身少而壮壮而老也欤此三号虽年殊号异本同一也分爲玄元始三炁而治三宝皆三炁之尊神号生三炁三号合生九炁自无而有有亦强名从一而三三不离一虽三元之号异本一致以同归谓之年殊则龙汉赤明上皇之分谓之号异则玉清上清太清之别然实本于元始之祖炁而总于洞眞之上道故云本同一也当其迎之不见其首随之不见其后独非体之至妙者乎及乎号之以年名之以炁岂非迹之可名者乎然迹未尝离体而体亦未尝异迹也分爲玄元始三炁而治或依七籖混沌篇云一炁分爲玄元始三炁而理三宝遂以治三宝爲句未稳上云此三号而下云本同一也是摄三而一又云分爲三炁者乃卽一而三也三天正法经云始炁青青炁精澄曰清微天元炁白白炁精澄曰禹余天玄炁黄黄炁精澄曰大赤天三炁俱生空洞之中自一分三以统三天之治然后导运御世也三宝者卽天宝灵宝神宝也是爲炁中之主宰故曰尊神三炁卽玄元始也号生三炁乃毎号又各生三炁故三号合生九炁正法经云三天旣立始炁生混混炁苍苍炁精澄生郁单无量天混炁生洞洞炁赤生无量夀天洞炁生皓皓炁苍生梵监须延天元炁生昊昊炁绿生兜术天昊炁生景景炁黄生不骄乐天景炁生遁遁炁白生化应声天玄炁生融融炁紫生梵辅天融炁生炎炎炁碧生清明天炎炁生演演炁黑生无想天九炁并生于上三炁之中与上炁相去各九亿万刼也其在人身则三炁三宝乃元神元炁元精也居人三丹田而分鎭九宫也九炁出乎太空之先隐乎空洞之中无光无象无形无名无色无绪无音无声消魔眞经守一品云一曰始无是爲玉清二曰元洞是爲上清三曰玄空是爲太清则是出乎太空之先乃原于始无未见炁者所谓元神是也隐乎空洞之中乃合元洞玄空而言所谓元炁元精是也当是时也视之而不见听之而不闻所以无光无象无形无名无色无绪无音无声盖卽其始而观之则沖漠无联初无声臭之可求然而阴阳动静之理莫不悉具于其中此其所以爲导运御世之本也导运御世开辟玄通三色混沌乍存乍亡运推数极三炁开光〇炁清高澄积阳成天炁结凝滓积滞成地道者启迪也御者宰制也若有使之然者此乃枢纽玄运纪纲造化而二仪以之开辟三炁以之变通者也三色则青白黄也三炁则始元玄也当其三色冥一混混沌沌将分未分乍存乍亡或离或合倐有倐无亭毒旣久运愈推移数亦随之数旣满足炁乃开光炁之轻清者属阳故浮于上而高澄积而爲天炁之重浊者属阴故滞于下而凝滓积而爲地自三炁开光乃至成天成地皆其序也九炁列正日月星宿阴阳五行人民品物并受生成此言九炁爲万物之根卽经中所称者是也正法经云三三化生以至九元是也列则整然而有序也正则贞固而不邪也盖混然之中灿然伦理不相假借不相侵夺此统之有宗而会之有元故也日者太阳之精月者太阴之精星者按星经序云星者体生于地精发于天宿者列星也阴阳者元炁之动静屈伸而阴阳分焉五行者质具于地而炁行于天以质而言其生之序则水火木金土也以炁而言其行之序则木火土金水也乃至人民之众品类之繁亦莫非由九炁列正而后生成也天地万化自非三元所育九炁所导莫能生也三炁爲天地之尊九炁爲万物之根故三合成德天地之极也育者慈养之谓也导者推运之谓也神鬼神帝生天生地非三元所育不能也品物流形各正性命非九炁所导不能也此其所以纪纲造化流行古今而爲天地之尊万物之根也三合成德天地之极也者乃三而九九而三复归于一也正法经所谓从九反一乃入道眞是也盖卽其造化发育之本而推之则知三元之实德浑然一体沖漠无联卓然立极于天地之先而爲天地万化之准则故其所以赋与万物各各无欠无余所谓降衷是也人之受生于胞胎之中三元育养九炁结形故九月神布炁满能声声尙神具九天称庆太乙执符帝君品命主录勒籍司命定算五帝监生圣母衞房天神地祗三界备守九天司马在庭东向读九天生神宝章九过男则万神唱恭女则万神唱奉男则司命敬诺女则司命敬顺于是而生九天司马不下命章万神不唱恭诺终不生也三炁爲天地之尊九炁爲万物之根惟人生于胞胎之中兼天地万物之禀受所以最灵而独贵爲天地之心也三元育养卽生育天地而爲天地之主宰者人得之以爲性乃秉彝之善也九炁结形卽运行两间赋与万物而爲万物宗本者人得其正以爲体乃结形之资也九月数足九天之炁尽降神者寓于是炁而混融无间故炁满而神亦周布于一身矣声又其神炁之激发者也尚取也具全也谓能声取其神具也九天称庆者盖天以生物爲心故九天之帝因其炁之无夭阏而得遂成人则赞而喜之也太一执符者太丹隐书云太一公子白元司命桃康五神上入紫房各奉青玉案上有五符次呈帝君此言太一执符者乃五神则太一爲首也故大洞玉经云太一神夫子左执兆符籍盖太一乃反胎始形之神也名曰务犹收人之初生执符而混合万神也旣生则守人玉枕之下泥丸后戸帝君品命主录勒籍者帝君逢凌梵一名七灵一名神丈人品定命分之高下人旣生矣则守两眉中间紫戸之外宫主录卽司录君也勒籍谓勒其命籍也司命定算者卽中央司命丈人若名理明初定其算也形生之后则守人绛宫心房之中血孔之戸五帝监生者卽五方之帝也青帝彫梁际赤帝长来觉白帝彭安幸黑帝保成昌黄帝林虚夫同监人之生也圣母衞房者卽九天圣母司其生成故衞其房室也天神地祗三界备守在天曰神以其阴阳不测故也在地曰祗以其隤然示人故也三界卽上中下天地水三界之神齐备衞守谓莫不敬护也九天司马卽总仙大司马长生法师栢成歘生也庭者中央之位东乃生炁之方九过者章数足也男则唱恭而敬诺尊而称庆之意女则唱奉而敬顺悦而顺承之意此尊卑贵贱所以分也命章卽九章也所谓不下命章则终不生者盖逆顺吉凶生死一机而已故反是则不能生矣〇以上神名出三天君列纪夫人得还生于人道濯形太阳惊天骇地贵亦难胜天眞地神三界齐临亦不轻也当生之时亦不爲陋也所谓还生者盖天理混然人所固有得之则生失之则死故生于人道则天理复还矣濯形太阳者离至阴而沐至阳也蜀註云才得人身必诣南丹火鍊池中涤以黄华之水然后投胎就舍方得成人不曰黄华而曰太阳者黄华者阳之精在日之上馆一名洞阳宫中有流火之池池中有黄华眞水其间天人常以此水灌濯形容也併存于此〇夫人之神与三宝合德炁与九天同根头足象天地七窍应三光三才相通其机一也宜乎惊天骇地贵亦难胜三界齐临亦不轻也当生之时亦不爲陋也然则爲人可不自贵乎哉所以能爱其形保其神贵其炁固其根终不死坏而得神仙骨肉同飞上登三清是与三炁合德九炁齐并也但人得生而自不能尊其炁贵其形宝其命爱其神自取死坏离其本眞耳且夫人之形象天而法地应三才而具五行血气之所营聪明之所託其可不爱之乎然形非徒形必有使形者存焉是以又当保其神也南华经云纯粹而不杂静一而不变淡而无爲动而以天行此养神之道贵其炁者啬之而不敢妄用也固其根者守之而不离其本也故云守中抱一与天相毕此终不死坏之义也夫如是则始于爱形而终于践形始于保神而终于穷神然后乘云炁而游太清是与三炁合德九炁齐并也其或反是则几何不坏灭而离其本眞哉盖自取之耳〇自三号至此分爲五章九天生神章乃三洞飞玄之炁三合成音结成灵文混合百神隐韵内名生炁结形自然之章此申言生神章之文乃合三洞飞玄之炁结而成音故曰三合成音结成灵文其中混合百神隐韵内名而有生炁结形之功用也隐韵乃诸天之隐韵也内名乃万神之内名也天宝诵之以开天地之光灵宝诵之以开九幽长夜之魂神宝诵之以制万灵太一诵之以具身神帝君诵之以结形九天诵之以生人学士诵之以昇天天宝君应化于龙汉之初当是时也上无复色下无复渊溟涬大梵寥廓无光天宝以自然之章开而辟之则上下列位天地开光也灵宝君应化于龙汉开图乃爲度人之祖故以开九幽长夜之魂也神宝君应化于赤明元年实爲万神之主故云以制万灵制谓总御之也太一卽务猷收乃众神之尊故诵之则具足身中之神也帝君卽逢凌梵也结形乃结炁成形也九天卽九天之帝也以上盖言诵章之功利他之行也夫诵与闻对诵则施其惠闻则受其惠而学士居六对之间乃自利者也及其成功则利他矣虽随其所用而功各不同然实一道也鬼灵闻之以昇迁凡夫闻之以长存幽魂闻之以开度枯朽闻之以发烟婴孩闻之以能言死骸闻之以还人发烟犹煖气上蒸将以生物烟乃融和之气也大洞经云七玄更起沉景生烟是也三宝神奥万品生根故非鬼神所知凡夫所闻也神者妙万化而不测奥者隐至理而难知其所以爲万品之生根者至玄至妙非鬼神所知凡夫所闻根犹草木之根人所不见而实爲长茂之本也然上文旣言鬼灵闻之以昇迁凡夫闻之以长存而此又云非鬼神凡夫所知闻何哉盖上言九章玄功乃道用之至着者也而此论三宝神奥乃道体之至微者也〇自九天生神章至此分爲四章夫学上道希慕神仙及得尸解灭度转轮终归仙道形与神同不相远离俱入道眞八素眞经云太上道三上眞道七中眞道六下眞道八而九章乃大洞之门戸洞经在上眞道中之第五品故曰上道也尸解者则五解之类也灭度转轮者如度人经所谓末学道浅仙品未充运应灭度又云转轮不灭便得神仙是也所谓学与希慕皆求而未至者之事故或得尸解灭度转轮然苟有是志而学之不已终亦必归于仙道故得形与神同不相远离而皆入于道眞矣凡爲学之功必至于道眞然后爲极地然欲至道眞则又非此文不可也而无此文则胞胎结滞死炁固根眞景不守生炁无津九戸阂塞体不生神徒受一形若寄炁而行学得此法可坐致自然夫人生胞胎之中皆禀九天之炁凝而成人旣生而胞中有十二结节盘固五内五内滞閟结不可解节不可灭故人之病由于节滞人之命絶由于结固也青灵阳安元君道经云五藏百结生于万疾玄一林虚开关解结结絶病散神精盈溢仙道日臻死道日絶求于大洞每章皆有此意盖胎根不断则难逭轮回结节不解则无由生炁此乃生神之要诀修眞之先务也徒受一形若寄炁而行者谓虽有此身不知生神之道何异行尸苟知此文而坐进此道则混合百神化爲帝一入无出有舞轮空玄坐致自然信不诬矣三宝尊重九天至眞秘之大有九重金格紫阳玉台自非天地一开其文不出元始禁书非鬼神所闻窃之者风刀万劫魂死无生依科遵奉形神同仙生神经乃三宝尊重之文九天至眞之训祕于大有之宫五老玉检云大有者九天之紫宫九重缄鐍之深也格则几案之类台则安经之所自非龙汉开图神王冒禁恳请则此文岂得而见之宜乎窃之者获罪遵奉者神仙按大洞雌一经载太上科令云传受天书而殃钟其祖先者是重其宣言之罪防其泄漏之盟耳又按黑录上篇载水火官外又有风刀左右二官左风考官主治受经符宝诀无盟修行贪财自鬻将损天科之罪右刀考官治伏誓告盟背违师友评论善恶攻伐根本莫大之罪也由是观之则窃之者当戒而遵奉者勉焉三元宫中宿有金名紫字刻书来生应爲三清神仙之人当得此文有其缘会当赍金宝奉师效心依科盟受闭心奉行愼勿轻泄风刀考身三元宫卽三清宫也五老玉检云昔隐禁此书世无知焉惟太玄有金阁玉名琼札紫简三元有併晨隐录丹台有黄字之文将是当来必爲眞人者乃得受之耳旣有受经之因缘时会又当赍金宝奉师效心依科盟受旣受之后所谓闭心奉行者乃默默而行也风刀义见前修行之法千日长斋不关人事诸尘漏尽夷心默念清香执戒入室东向扣齿九通调声正炁诵咏宝章按虚皇四十九章经云斋戒者道之根本法之津梁子欲学道清斋奉戒念念正眞邪妄自泯夫清斋者心斋也南华眞经云若一志无听之以耳而听之以心无听之以心而听之以炁听止于耳心止于符炁也者虚而待物也唯道集虚虚者心斋也故严君平云虚心以原道德静炁以期神明而陆脩静斋集亦云夫人体非圣眞而处身五浊三尸强盛内生攻贼九窍四关各有所趣施爲之间动入死地故设科教仪范之文以齐其外着注念凝神之法以正其心复以胎元鍊炁之方制其食味祈眞朝谢之品涤其过尤然后趋于学不学之徒臻乎冥寂栖于损之又损之府契乎无爲则邪谲之关键不开鎭静之纯和可致盖人业习深重难遽合道使之因斋以屏缘息心而契道故须千日长斋不关人事则心专而其功久且熟矣乃得诸根尘漏自然净尽大抵人之一心傥非妙悟则不能当体澄寂故云心无天游则六凿相攘是以一眞之元未免随诸根而散漏今旣诸尘消尽则心自夷而念自默矣夷心者坦然平夷默念者寂然无念也然后清香执戒清香取薰和炁蓊冥通眞达圣清以表其心之清香以表其德之馨也戒者检身律已止过防非之谓也执者宝而持之之谓也夫旣能夷心默念则一眞澄湛万法悉空乃深造乎不持不犯之妙又何以执戒爲哉虽然唯圣罔念作狂苟不如是则澄治之功疎矣故必静存之体先立然后动察之用自然昭着也入室东向者取其炁也叩齿九通者集众神也九者阳数也高上宝书神明经云叩齿之法左爲天钟右爲天磬中爲天鼓若去却不祥则鸣天钟制伏邪恶当鸣天磬若存思集神念道至眞当鸣天鼓要闭口缓颊使声虚而响应深也登眞隐诀云齿者胆神之外扞胃神之威力坎神之英华也岂非以外扞而去不祥以威力而制邪恶以英华而感至眞乎然后调声正炁诵咏宝章夫声旣调则知其炁已正盖发见于外者如此故曰心和则炁和炁和则形和形和则声和声和则天地之和应矣隐註诀曰诵经至五百言则叩齿三通以舌䑛上下唇咽液三过令人炁不极而声清也经中此一节盖指人入道之要法学者宜尽心焉岂直口诵而已哉诵之一过声闻九天诵之二过天地设恭诵之三过三界礼房诵之四过天王降仙诵之五过五帝朝眞诵之六过魔王束身诵之七过星宿停关诵之八过幽夜光明诵之九过诸天下临一切神灵莫不衞轩能依前文修行之法故诵章之应如此且以两仪言之一爲阳仪爲天故一过声闻九天二爲阴仪爲地故二过天地设恭也后文云二过响地此本专言地以前一过方声闻九天至此则天神地祗并设恭矣故兼言之如度人经所谓天地设礼是也三过表三才之旣立故合三界神灵莫不敬礼其房也四过天王降仙四过以应四象则东方苍天南方丹天西方素天北方玄天四大天王各会集神仙来降其所五过五帝朝眞五过应五行故五方之帝各总眞以来朝犹护魂侍魄之意六过魔王束身六乃太阴之数盖六天魔王乃六天故炁也其力量与天齐同元始布化其魔并生干试学者初厯小魔后厯大魔试之已过方乃保举上登仙品今于六过乃六阴数极之时魔威盛大而我以六过之功足以伏之且使之歛束身首不敢妄干其功胜矣七过星宿停关盖七过应七星象人之七窍今云停关亦如度人经所谓一时停轮之义八过幽夜光明盖八乃少阴数也幽夜阴所也今乃乘阳炁而光明矣九过诸天下临一切神灵莫不衞轩九过功德旣备则其所感有不期然而然者盖诸天莫非九天之炁所化而生一切神灵亦不能外是炁而有所以莫不翕然而来衞也一过彻天胞原宣通三才一理本自贯通是以一过应一元故云彻天胞原由之而宣通且天一生水在人爲精内观经云一月爲胞精血凝也乃由元一黄演之炁而爲之生端其炁升降不失其度则生理昌矣二过响地胎结解根二过应二仪故前文兼言天地设恭也声发响应阳唱阴和天一地二其序然也二过响地则胎结因之而解根盖胎根系于地故也夫地二生火在人爲神形兆则神有所寓内观经云二月爲胎形兆胚也然胎旣兆则有故根爲之结矣必得洞冥紫戸之炁以滋之而爲之斩根断死戸熙颐养婴童则胎根之结解矣三过神礼魂门练仙三过应三才盖天三生木在人爲魂内观经云三月阳神爲三魂动以生也必得长灵明仙之炁以总统三云则魂门练仙矣四过天王降仙魄戸闭关四过应四象上应四天盖地四生金在人爲魄内观经云四月阴神爲七魄静鎭形也必得砀尸冥演由之炁以滋之则神公摄游炁而练素华矣所谓闭关乃闭其死炁之关以杜外邪存生炁也五过五帝朝眞藏腑清凉五过应五行五帝则五方五炁之主宰者也盖天五生土人生五月五藏乃分脾土之数始足见于内爲藏于外爲肉内观经云五月五行分五藏以安神也故必五藏全具然后五帝朝眞也此皆五仙中灵之炁以练元藏腑则紫戸生仙矣腑者五藏之配也爲受盛之府也如小肠爲心府大肠爲肺府胆爲肝府胃爲脾府膀胱爲肾府三焦爲命门府是也六过魔王伏诺胃管生津六过应六律功用至此可以制六阴之魔故六天魔王皆伏而敬于心诺而顺于辞也夫六者水之成数故以津言内观经云六月六律定六府用滋灵也是必得高眞沖融之炁以滋之则斩伐胞树滞心游超上京矣且府之名有六而独言胃何也盖胃属土爲五行之主可以总括五行以四时言之每季土旺一十八日以五行言之则非土不成故也若以藏府之配于十干言之如甲乙爲木肝胆当之丙丁爲火心与小肠当之戊已属土脾胃当之庚辛爲金肺与大肠当之壬癸爲水肾与膀胱当之则胃之位适当其六矣水得土则止故胃爲承津之所也七过星宿朗明孔窍开聪七过应七星在人爲七窍七者火之成数火能照物故应星宿之光内观经云七月七星开七窍通光明也是得高仙洞笈之炁以滋之而开也章云七诵重关开是也八过幽夜显光三部八景整具形神八过应八卦在人爲八景八者木之成数木性慈仁位应东方出震之地主阳明之生炁万类由之而发生乃幽夜光明之象故人之受生自一炁爲祖而分三元于三部三田之中一元各具八景共爲二十四眞故上部八景泥丸爲君中部八景神主绛宫下部八景其神关元内观经云八月八景神具降眞灵也良由眞灵化凝之炁有以滋之故形神整具而高游无终败矣按七签解结法及回元经云上部八景脑神觉元子字道都发神玄文华字道衡皮肤神通众仲字道连目神虚监生字道童顶髓神灵谟盖字道周膂神益厯辅字道柱鼻神冲龙玉字道微舌神始梁峙字道岐中部八景喉神百流放字道通肺神素灵生字道平心神焕阳昌字道明肝神开君童字道青胆神龙德拘字道放左肾神春元眞字道卿右肾神象地无字道生脾神宝元全字道骞下部八景胃神同朱育字道展穷肠中神兆滕康字道还大小肠神蓬送留字道厨胴中神受享勃字道灵胷膈神广瑛宅字道仲两胁神辟假马字道成左阴右阳中神扶流起字道圭右阴左阳中神苞表明字道生九过诸天下临三关五藏六腑九宫金楼玉室十二重门紫戸玉合三万六千关节根源本始一时生神九过应九天故诸天下临以合人之九宫九者金之成数物成则坚定属金四序亦以秋爲成物之时也内观经云九月宫室罗布以定精也惟其德用旣备故名其天曰无想无结无爱天而号其炁曰自然玄照之炁也三关者上玉京关中夹嵴双关下尾闾关是也五藏者心肝脾肺肾也六腑者大肠爲尚书府小肠爲元阳府胆爲兰台府膀胱爲太和府胃爲太素府三焦爲无极府也九宫者两眉间入三分爲双田宫却入一寸爲明堂宫三寸爲丹田宫亦名泥丸宫四寸爲流珠宫五寸爲帝一宫明堂上一寸爲天庭宫洞房上一寸爲极眞宫丹田上一寸爲玄丹宫流珠上一寸爲太皇宫而五藏亦有九宫也金楼则重楼也玉室者脑之别名也十二重门者黄庭经云重中楼阙十二环註云喉咙十二重也紫戸者素灵中篇云两眉之上其里有紫戸玉合者黄庭谓之玉堂亦名玉合也所谓三万六千关节根元本始一时生神者盖形体则渐成惟神无方体炁足则神具非由次第而有故云一时生神也九丹精中记云天神一万八千身神一万八千共三万六千神神炁具足于是而生以上九过之应不惟显生人之理学士圣胎其道一也九过爲一遍一遍周竟三界举名五帝友别称爲眞人十遍通炁制御万灵魔王保举列上诸天百遍通神坐致自然太一度符元君受生千遍通灵坐在立亡仙童玉女役使东西万遍道备驰骋龙驾白日登晨一章爲一过九过而生神备足乃一炁通变自然而然也一遍周竟三界举名五帝友别称爲眞人如三洞珠囊云天眞盻降见授大经上仙之道诵而学之遂成眞人友者与五常爲俦侣也别者序其阶差也十遍则是十倍其功乃可制御万灵百遍通神坐致自然太一度符元君受生其功又优故能坐致自然如六甲致行厨之类太一度以五符元君受其生籍也千遍通灵坐在立亡仙童玉女役使东西者如太上四极眞人曰六炁顺运于十方六甲周行于幽冥隐化无方上补天眞飞虚驾景玉女执巾万神奉衞眞人造房是也夫总行上眞之道则给玉童玉女各三千人前导凤歌后从玄钧也万遍道备驰骋龙驾白日登晨者雌一玉检云于是五老翼轩八风扇羽神电前驱玉华扶毂乘云驾龙白日昇天故黄庭经亦云羽服一整八风驱控驾三素乘晨霞是也或者以宝章应感之功经中其言甚着而诵者如牛毛得者如麟角遂以迂远目之甚至讪笑而慢侮之是可悯也道德经云杳兮冥兮其中有精其精甚眞其中有信信不足有不信夫所谓精者濳天而天濳地而地在人而人在物而物天地人物圣眞鬼神同此精也况夫人之一身法天象地备具万物独贵而最灵故其感通而甚易昔之忠臣孝子动天地感鬼神载之史册者不可胜纪彼特一时精诚之至其应犹尔而况千日长斋不关人事诸尘漏尽夷心默念纯乎其天者欤呜唿吾于安而行之者不可得而见矣利而行之者万未一二勉强而行之者千无二三矧夫疑信半之念虑杂之好恶贼之嗜欲汨之人事累之其在我者何如也而可以咎圣经之不验乎古之人以修诵而得神仙如魏紫虚李顺兴司马子微之类多矣今学经之士纵未絶缘离世苟能金石其志背尘合眞至心受诵久久不已必阶仙品无疑也然苟信不足则有不信矣勉之哉勉之哉〇自夫学上道至此分六章洞玄灵宝自然九天生神章经解义洞玄灵宝自然九天生神章经解义卷之二清源天庆观道士圭山董思靖着元始天尊时静处闲居偃息云宫黄房之内七宝帏中熙夷养素空碧练眞耽咀洞慧俯研生神理微太混啸朗九天此经直从天地万化原头说起所以不立序分盖元始卽自然之本体而此章卽自然之炁结自然之章成自然之音非由演说故也然无序分则此经又何自而传故至此方序出教之因以示后学夫上圣济物之心虽无时而不然然亦必待感而后应所以静处偃息自适怡然神王启请则应而不藏自时静处至七宝帏中乃权立时处存其体也自是而下则因体以显用也熙者和也夷者平也养素则抱纯素之道也空者如太虚也碧者玄之义也则是游心于虚合炁于玄以练其眞也耽咀洞慧则哜味道眞也俯研生神则研咏生神之章也理微太混者谓其理无形声之可卽故曰微也然于至无之中万善毕具混然一致故曰太混也啸朗九天者流响于九天之上宣畅其和心以达于天地而及乎万物也是时飞天大圣无极神王玉辅上宰四协侍晨清斋建节侍在侧焉凭琼颜而妙感仰灵眸而开衿窃神章而踊跃餐天音而䝉生敢乘机而悟会冒灵盼而披心飞天大圣无极神王者如度人经中所载十方飞天神王是也谓之飞天言其迹之无滞也谓之大圣备众德而不及也无极则极其尊之称也神王则是以主宰而言也玉辅上宰者金阙有四天帝谓之辅臣也制断宣扬谓之宰四协侍晨如世之前疑后丞左辅右弼者协谓和也此皆元始至尊近臣之号也当其虚心以将启问故曰清斋也建节乃神王所持以召众神之节也自凭琼颜而妙感至冒灵盼而披心乃神王于侍侧感天尊俯研啸朗之余心生踊跃所以乘其感发之机而悟其因缘庆会冒灵眸之顾盼而披其宿心此正神王洁已以进之时也于是飞天大圣无极神王前进作礼稽首而言上白天尊贱臣幸会得仰侍灵轩不以短狭叨濯冥津重悟凝玄位登神王总御生死领括天仙赏鉴七觉远览遐方雍观上宰对司侍晨此一节皆神王致词于至尊之前也且云不以才德之短狭见弃而䝉洗濯于玄津之中顿悟凝寂重玄之道获登神王之位总御生死之录领括天仙之职至于赏监七觉则是举察学仙者之行也七觉者按太上八素眞经云识神生知是其一也知而能见是其二也见而能从是其三也从而能习是其四也习而能坚是其五也坚而能成是其六也成而不居是其七也七觉七阶由乎一觉觉有深浅次第爲七此其义也远览遐方谓其智明周于万物雍观上宰对司侍晨是指上文玉辅上宰四协侍宸而言也雍者和也所谓雍观者犹二人相视莫逆于心之意则是志同而颜悦也对司则是职同而位并也盖当时辅弼同德各有忧悯劫运弘道善救之心而神王以此自任启请也方当乘机应会履九太阳洞理阴符抚掌兆民大运将期数终甲申洪流荡秽凶灾弥天三官鼓笔料别种人考算功过善恶当分神王旣在近臣之位有可启请之机又值将终之会当乘此机应此会以弘道度人爲已任也履者遇也九者阳之极也太阳者正法经云天运九千九百周爲阳蚀地转九千三百度爲阴勃阳极则气穷于太阴阴勃则炁极于太阳故阴否则蚀阳激则勃谓之大劫大劫交则天地翻覆河海涌决人沦山没金玉化消六合冥一白尸漂于无涯孤爽悲于洪波又云五帝料𥳑于善恶当此之时万恶絶种鬼魔灭迹八荒四极万不遗一自非高上三天所不能禳自无青箓白𥳑所不能脱也履九太阳则是遇此太阳之炁穷于太阴乃阳蚀之时也洞理阴符者洞则通也符则阴籍谓通理阴数之籍而抚掌于兆民也大运将期数终甲申者乃劫会之交将及其时按正法经云承唐之后数四十六丁亥前后中间甲申之年乃小劫之会也又按三洞上清境无量经云阳九之数一千八百年遇甲爲大阳九百六之数一千六百年遇申爲大百六阳九不遇甲百六不遇申不爲灾矣则甲申乃灾劫之会也盖阳极则生阴故爲大水所谓洪流荡秽凶灾弥天三官鼓笔料别种人考算功过善恶当分者如正法经之言是也自赤明以来至上皇元年依元阳玉匮受度者应二十四万人按七籖劫运篇云九天丈人于开皇时算定天元校推劫运白𥳑青箓得道人名记皇民谱录数极唐尧是爲小劫一交其中损益有二十四万人应爲得道者是也元阳乃紫微之宫玉匮卽藏受度者名籍之椟也开皇以后数至甲申诸天选序仙曹空废官僚不充游散职司皆应选人按五劫次序以配五行则开皇属水云开皇以后数至甲申此则抵洪流荡秽之期也依元阳玉厯当于三代更料有心积善建功爲三界所举五帝所保名在上天者取十万人以充其任又当别举一十二万人以充储官玉厯者纪劫运仙曹之书也龟山元录云天尊结元洞之炁爲玉厯之书天篆度人经元洞玉厯章云元始天尊命天眞皇人以玉厯纪元洞混化之初劫运流复之本诸天分境结元洞正阳之炁爲玉厯以纪天眞天民劫运功积升退之道明九圣九品之阶是也三代者卽赤明以来上皇元年开皇以后是也储者副贰之官也如此之例或以宿名玄图三元玉检经云明玄图于上馆理五符于胎尊方可名载玄图玄图者卽玄都之图箓也宿名者谓刻名于未生之前也或以骨像合仙如正一天师厖眉绿睛隆准方颐目有三角伏犀贯脑玉枕峯起垂手过膝又如魏华存之五藏紫络凤骨龙姿等是也或以灭度因缘转轮谓仙品未充运度灭度蜕形而去计日而得更生者也因者所作之因缘者所会之缘谓以因缘转轮而证果如上清飞行九晨玉经云北极星天之太常主昇进下领学者之身凡功勤得道转轮阶级悉总之焉或以笃好三宝善功彻天三宝有三本经天宝灵宝神宝分爲玄元始三炁降于人爲三田曰精曰炁曰神此内三宝也教有道宝经宝师宝三宝太上三尊也经宝三洞四辅眞经也师宝十方得道众圣及经籍度三师此外三宝也皆学道之士所当笃好又内祕眞藏经云贪性寂灭尘累无染戒行不亏是名法宝嗔性不起不愤外尘定无生转是名师宝痴性无取无恼无患慧通无碍是名道宝此三宝非内非外非声非色谓之笃好则宝之深而体之至也夫如是则一眞澄湛善莫大焉或供养师宝爲三官所称太霄琅书曰眞仙登圣非师不成且人生而䝉长而无师则愚是道德实由师传而后得可不尽四事供养之仪而肘行膝步趋下风以服勤乎学者果尽其道则必爲天地水三官所称赏也或修斋奉戒功德积感齐一其心曰斋止过闲非曰戒修则进修而不已奉则禀承而不违功者勤行而见诸事业德者体道而自得于已积之愈深则可感神明通天地矣抱朴子曰阴隲不积则不足以感动神明也或施散财宝建立道堂此谓立观度人者按业报因缘经曰散施之法一则内贼不起二则外贼不生内外安静众祸消除所以法有布施破彼悭心圣力冥通随力受报然此犹涉于布施之相若夫不住相之施则不见能施之我不见所施之物不见所施之人此其福德亦不可以限量论矣或救䘏穷乏济度天人所谓天人者同禀于天而爲人者也抱朴子云立功爲上除过次之以救人危使免祸护人疾病令不枉死爲上功是以上士处世大慈平等兼济爲德积此殊因卽登善果或爲三师建功充足天官有名三师者度师籍师经师也谓爲世三师宣扬道妙立功不已至于充足则天官爲书名矣考算簿录三官相应皆逆註种名上下有别毫分无遗蜀註云三元有三宫分爲九宫总二十七府百二十曹左阳生宫右阴死宫左府青簿书有功者右府黑簿书有罪者若有罪中涉福福中涉罪不专于一曹也所以覈实其事有三年之考者有九年之考者有二十四年之考者其功曹与三府相应不差方行奏列逆註种民之名盖无色界之上有四种民天乃洪灾不到之所天地再开则爲民种故曰种民逆註者谓时未至而先註也如八素经云得其道者皆青宫逆註于未生之前是也逆字如易大传知来者逆之逆又九幽之府被东华青宫九龙符命使拔九幽玉匮男女死魂宿名有善功德满足应受开度者取三十二万人以充甲申驱除之后开大有之民按九幽之府卽地官所治乃拘治罪魂之所今採择及此可见至仁之无外也东华青宫乃扶桑洞阳宫太乙救苦天尊之所治也盖缘甲申之劫当行驱除所以青宫预下九龙符命辟九府之狱拣择其于玉匮中夙名有善功德之魂恐其例归驱除也非惟拔之使免驱除又将使之更生爲再开之劫后圣太平之民也紫文上经云涉乎三灾而不伤又曰必观更生于太平是矣当此之时生死交会善恶分判得过者眞爲乐哉当此劫会之期生死善恶之类从而分别得度此劫者岂不乐哉正法经云有得其文与三炁齐具经百六而无拘履洪波而弗沉将无羽而振翮倚空霄而翺翔奉迎圣君于上清宫更受鍊于金门之精皆此意也然三官相切文墨纷纭龙门受会鸟母督仙万圣显驾昼夜无闲功过平等使生死无偏此之昏閙亦臣之忧矣三官者天地水三官也相切者谓互相督切也文墨纷纭者言其参校互考生死善恶之籍杂然其多也龙门者按水经其地在河东皮氐县乃天下河源所会之地是以甲申洪灾将至故先于此会诸水神定以劫期然后激爲洪流当是时也万恶絶种鬼魔灭迹八荒四极万不遗一惟有善人种民合免洪灾者卽鸟母督促飞仙之驭迎上崑崙之墟鸟母乃水之候神也五老禳大劫经云九河受对洪灾激川水母徘徊鸟马成羣万圣显驾者正法经云圣君显驾于明霞之馆五老料𥳑于善恶之箓则是检察採访日夜不停有功则举之有过则黜之务在平等恐诸司考校之误乃至生死之或偏也此之昬閙亦臣之忧矣者虽在下而考校者有人在上而监察者又有人然犹恐善善者未彰恶恶者未当或有亏于公道此实神王之所忧盖愼之至也大期旣切触事阙替恒恐一旦受罹公门谓大劫之期旣已迫切而是事及仙曹之属皆未免欠阙废替恐一旦受不及之谴于公门也伏闻天尊造大慈之化垂怜苍生开九天之奥以济兆民明科有禁戒非贱臣所可参闻然大数有期甲申垂终运度促急大法宜行使有心者得于考算之中闻于法音开示于视听劝化于未悟者也缘兹上陈惧触天颜愿见哀愍赐所未闻造设也谓天尊设大慈之化意在垂怜苍生当开出九天之祕奥以济兆民神王欲请宝章故先以此启请天尊也明科有禁戒卽经所谓四万劫一行及轻泄之戒是也谓如禁戒则非贱臣所可参闻然灾劫之期旣切天尊慈怜众生必不忍閟大法卽生神章也谓当出神章以行于世矣有心卽有志于道而未闻大法者也考算者三官考算善恶也谓神章旣出则庶使有志于道者在于考算善恶未分之际得闻法音开示于视听劝化于未悟皆可以度洪灾而爲种民矣旣以开示其视听又使劝化其未悟神王忧世之心何如哉古云仙之求人甚于人之求仙信矣愿见哀愍乃神王愿天尊哀愍其忧勤而赐以前所未闻之法也详观始末盖神王总御生死领括天仙赏鉴七觉远鉴遐方又曰方当乘机应会履九太阳洞理阴符抚掌兆民则是举仙曹度种民之职皆属于神王矣然世之善人少而恶人多故仙曹之职不充种民之数未及皆神王之忧也所以再拜直前冒禁启请岂非思溺由已而独以斯道自任也欤自元始天尊时静处至此分九章于是天尊抚几高抗凝神遐想仰诵洞章啸咏琳琅良久忽然叹曰上范虚漠理微大幽道达重玄炁冠神霄至极难言妙亦难超抚几高抗凝神遐想者乃天尊欲答而未答之容也仰诵洞章者仰首而诵空洞之玉章也啸咏琳琅者和心宣畅而发之于声如美玉之韵和而淸彻也如是玩味良久复叹道法高妙非可遽以一言而尽是又欲使听者了达声尘不逐语言教相也上范虚漠者范法也谓此章乃上法而其本体则沖虚寂漠大至于不可围如度人经所谓巍巍大范德难可胜是也理微太幽者谓其理之微妙幽隐精至于无伦也道达重玄者谓此道了达重玄而不滞于有无也炁冠神霄者九霄以神霄爲首而玉章之炁又爲神霄之冠也此盖明本迹俱胜理炁混融体全用备语默俱玄实无形器声臭之可卽此其理之至中至正至妙至玄不可以复加矣故赞之曰至极难言妙亦难超也子旣司帝位受任神王飞天翼于琼阙四宰辅于明轮遐盼极览领综无穷雍和万化抚料苍生自此一节及下文皆元始奖谕申明其职併以告戒神王之语帝位者卽金阙有四天帝谓之辅臣是也谓子虽任神王之职而位则帝也飞天翼于琼阙者言神王飞空御景以翼赞于琼阙也大洞玉经註云琼阙乃太微之所馆天帝之玉宇也四宰辅于明轮者乃玉辅上宰四协侍宸同佐辅于明轮盖是时俱在启请之列也明轮者按大洞玉经註皇上四老眞人常乘明玉之轮则明轮卽玉车也遐盼极览领综无穷者乃总御生死领括天仙必远览遐方使无遗佚也又当调理万化使之雍和得所又抚料苍生而𥳑其善恶使之分毫无失此皆神王之任也明轮又按七籖三界宝箓云崑崙山上按九炁以爲璇玑之轮也今大运启期三五吿辰百六应机阳九激扬洪泉鼓波万灾厉天四宫选举以充种民三代昏乱善恶宜分子当劳心兆庶疲于三官兴废之际事须开能今以相委其勉之焉三五者三元品戒经云三元校戒地下五岳与一切神灵同诣三元宫中赍诸天地及兆民生死缘对宿根簿录上诣诸天此亦告以劫会之辰也又正法经云大劫终则九天数尽六天运穷则炁激于三五三五相乘其数十五此合九六数也九老阳六老阴故下云阳九百六也告辰乃告极之时也只按本文则三元五岳之说亦通互按他经则九六之说爲是蜀註云若以大衍之数考之则十九年爲一章四章爲一蔀二十蔀爲一纪三纪爲一元每元四千五百六十年数尽三元是爲一劫也又梵元祖晨道君笔录天元运乘五劫元洞以明祖炁玉厯以纪天元劫会五周复归其一则所谓五劫者配五行也龙汉属木赤明属火上皇属土延康属金开皇属水今云大运启期三五告辰者乃大劫已启定期而三元五行之数皆告极于此时也凰台曲素上经云大劫有终运运交二象倾龙门断天河三五反相征是也百六应机阳九激扬洪泉鼓波万灾厉天者按灵宝天地运度经云夫天厄谓之阳九地厄谓之百六正法经云阴否则蚀阳激则勃阴阳蚀勃则天地改易则是百六应阴之极阳九乃阳之穷应机激扬则洪泉鼓波而万灾震天矣四宫选举以充种民者四宫如方诸靑华之类蜀註云男则有童初有萧闲焉女则有易迁有含眞焉是爲四宫眞诰亦载此名此皆选仙之司故宜选举其人以充种民天之名数也然三代录籍所载善恶混淆尚昏暗而未明错乱而未整当此之时善恶之籍皆宜分判明白庶可毫分无失矣所以再三叮咛戒于神王谓此所关甚重子当勤心兆民其疲劳又当过于三官盖任愈重而心愈劳也兴废之际事须开能者谓当劫坏劫兴之时其事所系者大又须开尽其能而爲之盖少有纤毫自逸之心则于事不能尽其力皆爲自欺也今以相委汝其勉之此至尊劝励之辞也宝书妙重九天灵音施于上圣非鬼神所闻明眞有格四万劫一行今冒禁相付子祕之矣愼勿轻传三宝大有金书其理至妙其禁至重乃飞玄之炁三会成音九天之上灵风鼓奏自然音声故曰灵音本施于上圣非鬼神所可闻也又明眞之格尚未当行故曰冒禁相付宜其祝之以祕重而勿轻传矣谓勿轻传者非祕而不传使必传之于善人也自于是天尊抚几至此分二章乃序分也登命九天司马侍仙玉郎开紫阳玉笈云锦之囊出九天生神玉章四辅列位五老监眞太一命辰玉帝唱盟一依俯仰明眞具典南向长跪以付飞天无极神王法事旣毕诸天复位登命九天司马乃栢成歘生也及侍仙玉郎乃典经之官紫阳乃藏经之所也玉笈者以玉爲笈笥也云锦乃盛经之囊也四辅列位者卽四协侍宸定高下而列其位也五老监眞者卽玉淸昊极元老虚皇灵光始老玄华宝天眞老露眇太灵祖老婆郁洪京仙老总监众眞之数也而中黄太一上帝乃命以受经之时辰也九眞明科中品云不得不告盟而披宝文所以高上玉帝则唱其受经之盟也夫传经之威仪品式具载于明眞之典今皆一依其格也蜀註云三元宫中俯仰之格总二千四百条是也南向者乃授经者南向而弟子北面也长跪者敬而授之也传经法事旣毕则诸天复其位矣〇自登命九天司马至此分二章乃流通分也天尊重告飞天神王此九天之章乃三洞飞玄之炁三会成音结成眞文混合百神隐韵内名故太一试观摄生十方领会洞虚启誓丹靑此乃天尊复以前义告于神王言此经尊祕者如此故常令太一上帝试观于人间试之过方启誓而传焉试字或作戒观但金玄羽章经亦云皆五老授图太一试观又玉淸隐书云帝君领括众天试观十方则试字爲是矣摄生十方领会洞虚者总摄生炁于十方而使有心者俱得神领意会于洞虚之道乃可授经也洞乃通达也虚乃廓彻也言道体之灵通虚彻爲众妙之会归也太一乃万神之宗而又主试观之职其道然也夫如是则心空境空理寂事寂能虚能寂万理俱会传受之妙孰过于斯所以古者传经必先对斋谓师已斋弟子亦斋故曰对斋良由此也苟或不然则是缘心听法其法亦缘无由悟入是必如此然后启誓丹靑启誓者告盟也丹靑者如诸科所载飮丹水以代歃血断靑丝以代割发是也自无亿劫因缘宿名帝图不得参见得盼篇目九祖同仙当採择其人应爲仙者七百年中淸斋千日赍金缯誓心依盟以传愼之则亯祚漏之则祸臻亯祚则福延九祖德重山海招祸则考流亿劫痛于毒汤风刀相刑可不愼之焉谓此玉章得之者必度世故非有亿劫功德因缘名在图录者不得参见得见之者则九祖同仙矣如洞玄大有妙经靑童君曰凡有金骨玉髓名参靑宫得有此文祕而施行与眞同功赎罪拔难宿结咸解九玄之祖于是而欣已身昇腾上宴玉京也当採择其人应爲仙者七百年中淸斋千日赍金缯誓心依盟以传此又戒神王当择如是之人依如是之科而后流传此经也夫流通大教乃上圣之本心而所以重其禁戒者直爲轻泄漏慢者设耳前眞不云乎遇人不传祕天道非人而传泄天宝盖非祕此道也实难乎其人故太霄琅书云遇贤便传不拘定数是也然则所谓亿劫因缘者何如耶盖经中所谓笃好三宝之类也有此善行则名入图录乃兆受经之阶也所谓七百年中者应传经之限期也亦必淸斋千日又当赍金帛以爲信而后传如太上素灵大有玉篇云七百年内有其人亦听三传是也其科云赍上金三两紫纹百尺靑缯二十七尺丝五两沉香一斤丹一两诣师造斋上誓九元北帝太灵万眞领仙玉司以爲盟信誓约宝祕奉行灵文不得轻泄宣露神眞愆盟负科殃及九祖皆此意也自三宝至诸天复位作六段分二十八章〇天尊重吿至此一章申赞秘重后出章也洞玄灵宝自然九天生神章经解义洞玄灵宝自然九天生神章经解义卷之三淸源天庆观道士圭山董思靖着郁单无量天生神章第一此九章乃自然之文一演开辟天地化生人物之元二显修眞行道之事三述料别善恶劫运再造之因然实总论生神生身成眞证圣之要大藏疏云郁单乃大梵之音也此天中人证果立位功德无量故以名天也太极金书祕字云此天精魂开阳之炁主人泥丸宫上眞内神帝眞胞命元元一黄演之炁帝者以其主宰而言眞者以其纯粹无杂也大洞三天君列纪云帝眞名始明精字元阳昌九炁分化皆从帝眞之命是以九章皆以帝眞爲宗在人身乃命门下黄庭元王总主炁命爲人生身中之本也胞者太虚有神总御元炁凝而爲胞生于眞土古人云兆生一月爲胞干道成男则阴包于阳坤道成女则阳包于阴此胞之义也命者天命流行付与万物者也元者万物之所以资始资生之本也元一黄演者炁之名诸本多脱元字蜀本浙东本皆有元字今从之夫元者天理之方行一者妙炁之初分黄者纯静中和之义演者流行宣通之意盖此天帝眞主宰是炁而爲人胞命之元也人之命门乃在黄庭之际故其炁黄演其神桃康人生之初皆禀此炁九天司马又诵此章而感天通胞也学士诵而行之则命元不衰神生灵矣自此以下三天皆始炁而生混合空洞炁飞爽浮幽寥延康无期刼眇眇离本条苦魂沉九夜乘晨希阳翘消魔守一品云一曰始无也二曰元洞也三曰玄空也盖三元之祖炁爲万品之生根今混合而凝于命门则飞游之魂爽自浮而升于幽冥寂寥之中矣延康者壤刼之名杳默无期限之可数爽魂旣沦于其中则眇茫幽远离其本生之条矣冥冥之中卽九夜也然沉之旣久则复阳迁善之心油然而生所以欲乘其晨光而翘心希慕于阳景矣大有通玄戸郁单降晨霄黄云凝灵府阴阳炁象交胞元结长命恶根应化消大有乃玉淸宫名此虽高超物表然实爲生物之元也玄戸乃始生胞元之通路盖此天之炁自大有而下通玄戸也于是郁单之炁自神霄而降命于胞元也黄云卽黄炁也阳精经云採黄炁于郁单是也结胞之所乃神灵之会府盖天炁旣降地炁卽腾阴阳妙合炁象交和郁爲黄云凝于灵府也原夫干坤交媾于亥位一阳姙娠于壬子胞元始结肾命先具兆形生神善意滋长炁命绵绵而长存则宿业恶根落灭而化消矣若修眞之法则大洞经云胞囊玉淸胎结开明七祖返胎我命长生是也而大有乃泥丸之宫晨霄乃六合之景幽寥卽玄冥之下延康则戌亥之时乘晨希阳卽一阳方萌之候也桃康合精延二帝秀玉飘灌漑胞命门精鍊神不彫桃康者桃君孩道康乃命门之神一名胞根字合精延太丹隐书云桃康摄禀炁之命故兆始之时则造化胞元成人之后则守人脐下二帝者帝眞与桃君也秀玉飘者谓纯和而秀洁也洞经云森琼林之柯于命门亦此意也故玉飘大藏疏作玉标是也命门乃胞根所系之地惟生生之理发源于此故二帝时时运生炁以灌漑其根精鍊其神使胞元不至于彫枯也修眞之士言之则黄庭经云漑养灵根不复枯闭塞命门保玉都是也九天命灵章生神神自超元君遏死路司马诵洞谣一唱万眞和九遍诸天朝稽首恭劫年庆此荣旧苗此生意益滋于是九天卽下灵章以生神则其神自然超越也元君者疏云卽三素元君也盖胞元旣成则元君爲之遏絶其死炁之路司马卽总仙大司马洞谣卽灵章也盖天道贵生故司马一唱于此而万眞皆和于彼此感应之妙也至于九遍则诸天皆下临而朝会稽首恭赞其劫年已过再遇太平之运而庆此旧苗之复荣也惟性根人所固有以其厯劫而不坏故得返生则云荣旧苗也或者疑此章方第一而遽有九遍诸天朝之句后第二章胎元方具便曰九遍成人功乃至他章皆有此类以爲意义有躐等者殊不知元炁方聚生意旣萌则四肢百体尽在其中譬如草木其萌櫱之初枝叶已具但以次开张尔故一天之炁则必有九转之功一章之中各具始生终成之义诵章之数亦须逐章各周九遍修眞之士不可不识也上上禅善无量夀天生神章第二疏云上上者上之又上也禅善者大梵音也地上曰定善也祕字云此天魂精阳明之炁主人明堂中眞内神帝眞胎命元洞冥紫戸之炁帝眞命元义见前人生二月爲胎形兆胚也洞者通也谓此炁能通冥昧而实原于紫戸也紫戸在天九宫之内在人两眉间高一寸却入三分右爲紫戸谓居上元而实爲胎根之主也无量结紫戸炁尊天中王开度飞玄爽凝化轮空洞故根离昔爱缘本思旧宗幽夜沦遐刼对尽大运通盖言无量天结紫戸之炁爲人胎命之元而此炁之神至尊爲天中王也人旣生矣此炁息于命门緜緜长存如国有君实爲一身之主也且夫往来屈伸原于一炁故开度飞玄之爽以更生则凝妙化之精运空洞之炁而复造胎元也然爱乃轮回之根本先当净尽是以故根落灭昔爱脱离推缘其本而思复其固有之宗矣所谓幽夜沦遐刼对尽大运通盖自昔沦于幽夜遐远刼中今方得爱累已消报对净尽复还生道而遇此大运之亨通也遐刼卽延康刼也延康以刼言之则坏刼也以日言之则夜也以人言之则死也帝眞始明精号曰字元阳婴儿伯史原结胎守黄房斩根断死戸熙颐养婴童三天君列纪云命门下一黄庭元王始明精字元阳昌一名婴儿胎一名伯史原又云车轴下戸是死炁之门黄庭元王严固守之使百血结凝神炁不散拔出地戸超度八难也太一玉录云太一胞胎之精变化之主故能结胎成形于黄房之中黄房卽兆形之所也伯史原或作史伯华者误也盖史伯华乃上一赤子玄凝天治在泥丸今云结胎守黄房则非其所矣且黄房者乃阴阳之枢机生死之关键生杀之机间不容发以其位言之自是而下则泉曲府也升乎上则爲阳明生之道也趋乎下则爲幽阴死之道也度人经云北都泉曲府中有万鬼羣但欲遏人算断绝人命门是也若非生神之道有以斩伐其邪根断塞其死戸则乌能使神炁熙颐而养婴童哉禅善导灵炁玄哺飞天芳华景秀玉质精鍊自成容务玄育上生罗列备明堂此禅善天帝又推导以灵妙之炁玄哺以飞天之芳玄哺盖默养之也如大洞雌一哺养百神之类飞天芳乃太和之炁道之英华也灵炁旣导玄哺益滋则神光生而玉质渐秀精鍊久而容貌自成此皆胎中之变化自然也列纪云胎中一元白炁君名务玄子字育上生从泥丸中入下布五藏之上故能混合众神而罗列备具于明堂之间也或云此章胎命方具体未完备明堂安在殊不知一元之炁才兆百骸之理已具奚待次第而后有焉况此多述修眞生神解结之旨又岂必专言初生之时事哉太虚感灵会命我生神章一唱动九玄二诵天地通混合自相和九遍成人功大圣庆元吉散花礼太空诸天并欢悦一切稽首恭太虚有神应感莫测务玄旣与众神备列于明堂则太虚中万灵自来会集乃命以生神章也玄者天之色也一唱动九玄卽诵之一过声闻九天也二诵天地通卽诵之二过天地设恭也盖天地相通阴阳混合交通成和则万物生焉三才具焉至于九遍然后成人之功用备矣当是时也天命流行付与万物初受以生浑然天理惟善与吉而已所以诸天大圣莫不称庆其元吉而且散花设礼于太空之中盖敬重生道故也夫万象凭虚生感化各以类惟人能致虚之极则神自灵妙所谓虚室生白神明自来学者当自得之梵监须延天生神章第三疏云梵者高举之名监者照见之义须延者大梵之音也又明义云示以高举须修延年祕字云此天魂精始阳之炁主上丹田下眞内神帝眞魂命元长灵明仙之炁帝眞命元义见前三月爲魂故以魂言长灵明仙乃炁之名疏云此炁延长而神灵也仙爲阳明故曰明仙也须延总三云玄元始炁分落落大梵布华京翠玉尊三云卽三炁也靑黄白三炁谓之三素云夫玄元始之炁分爲九天自郁单等三天乃始炁所生兜术等三天乃元炁所生梵辅等三天乃玄炁所生也须延天乃上三天之终始炁旣足元炁元炁皆从此分而下故曰须延总三云玄元始炁分也落落者乃广大之貌三炁旣分则诸天各有景域而万范列布于太虚之中也玉京山一名华京也翠玉者生炁光华之色也言此山最爲诸天之尊乃总炁上元之所其在人则泥丸宫也明梵飞玄景开度长夜魂游爽赴期归炁炁返故根且夫人之受生必本于梵炁明梵者谓梵炁之光明也此炁原于飞玄之景而下开度长夜之魂也飞玄者卽三洞飞玄之炁是也此则万神万炁之所宗故能使游荡魂爽克期赴于生所如返故都故曰归也从此炁炁归根生意滋矣所谓返故根者犹荣旧苗之意太帝号阳堂字曰八灵君九关绿回道胎炁生上元凌梵度命籍太一辅精延泥丸敷帝席三部八景分魂生摄游炁九转自成仙太帝精魂名阳堂玉字八灵九关魂名绿回道字絶冥言此诸神皆总胎炁于上元宫也帝君名逢凌梵字履昌灵守人紫戸内宫司人年命故大洞帝君呪曰帝君度符籍正炁召万神是也太一尊神名务猷收桃君字合精延盖桃君乃摄始炁之命而太一爲一炁之先所以至此则相转而生魂也泥丸九宫皆帝君出入宴息之所故帝席旣敷布于其间则三部八景之神自然各分其宫位矣且夫神炁母子也故魂之摄炁犹母召子翕然从之及功至于九转则仙道成矣琅琅九天音玉章生万神三遍列正位炁参八辰门玄关遏死戸灵镇津液源应会感灵数明道濳回轮庆此婴儿蜕稽首赞洞文此诵咏九天玉章之音琅然和而淸也盖是道之妙用不外乎一炁之化育而未尝倚乎一炁者也生神玉章妙炁所结神能摄炁炁能留神今诵此章则炁聚而神有所寓故曰生万神也玄经云三生万物是以三遍则万神列位矣八辰者疏曰按妙眞经云辰戌丑未子午卯酉谓之八辰配合八卦以应人天罪福之门度人经云上开八门飞天法轮而近取于身则首宫是也谓之参者乃炁交合于八门也玄关者上丹田也眞诰云守闭玄关内存九眞三炁运液灌漑丹田皆此意也盖玄关旣守则死戸遏塞灵者卽其中所主之神也神旣安鎭于此关则玄泉自通故爲津液之源也当此之时内与冥会相应灵数相感大道乃明轮回之机于是潜息灵数谓得当生之数也修眞之士欲成圣胎渐断轮回尤当以明道爲先接灵宝度人永断轮回妙经云欲免生死不入流浪先当无心若无妄心卽无三业众生迷妄指识爲心分别有无计度生死心本妄名以妄取名心卽虚幻觉了能知本是道元何关心事认心着境卽住生死若无妄心不住生死卽永断轮回乃至诸大天仙高眞帝王以无妄心证位圣眞自然得道如是则圣胎就而仙道成矣故庆此婴儿之蜕赞此洞章之功也寂然兜术天生神章第四疏云寂然者无声也兜术者大梵之音也又兜乃容受术乃通途也以其体之寂然静一而量则无所不容理则可以通行谓能体此道则居此天也祕字云此天魂精太阳之炁主人洞阳宫上眞内神帝眞魄命元砀尸冥演由之炁人生四月爲魄故以魄言砀尸冥演由乃炁之名也疏云砀与荡同谓此炁能荡尸魄之冥昧也演敷布也由洞通也谓能敷布潜通于魄戸也大抵天号炁名亦难拘其实义自此以下三天皆自元炁而生寂然无色宗兜术抗大罗灵化四景分万条翠朱霞此寂然兜术天乃独在大罗三天之下无色界四天之上爲无色之宗而直与大罗相抗接也其元炁旣生此天之后又分灵散景以生无色界四天故曰灵化四景分也其天之境七宝骞林万条蓊翠森然列于朱霞之中此皆言天中之景象也游魄不顾反一逝洞羣魔神公摄游炁飘飘练素华此言魄乃阴属喜人之死黄庭经云魂欲上天魄入泉是也所以大洞有制魄之法焉疏云游魄所以沉沦不知顾反者由失其道故一逝同于群魔而不反于是神公乃总摄其游散之炁则魄神受制而鍊其素华矣神公则玉淸大道经生魂育魄呪云中有玉眞号曰神公是也魄藏于肺属金其色白而又主炁故欲练其炁使生华也荣秀椿刼期乘运应灵图空洞生神章琼音𨓜九霞一唱万眞会骞爽合成家夫万物滋荣一炁而已今旣摄鍊其炁则本固末茂其荣秀可等灵椿之刼期也眞诰紫微夫人歌云宴盼广寒宫万椿愈童婴惟如是则乘此运会而名应玄图乃至脱胎神化莫不由兹而致然傥非生神玉章则曷能有此效哉故曰空洞生神章琼音逸九霞也谓逸响于九霄之上九霞者疏云九天之朝炁也此盖声和而天地斯应故一唱之余万眞会集皆自然而然者也所以能使游骞之爽归而与魂相合安然不离其所也家者谓所居之地也九转景灵备郁郁耀玉葩兜术开大有一庆享祚多上圣回帝驾婴儿歘以歌不胜良晨会一切稽首和且玉章乃九炁之祖若人受生九炁圆备方可成人修眞之士九转功就乃得神仙是以此才四章而已有九转之语盖谓一炁旣兆必足其数然后爲成功也景灵备者疏云景灵乃八景众灵皆全备也郁郁者茂盛貌耀者光明也谓经九转则肺气乃足郁然粲发于玉葩矣玉葩者乃肺之英华也兜术天帝乃肺魄之主于是上开大有之光以降于人盖大有之宫在玉京之北应人泥丸也一庆享祚多者谓一获生成之庆则享福于无量矣夫天地之大德曰生所以诸天上圣莫不倾光回驾而下临婴儿乃歘然而歌则声全而神具矣故九天称庆不胜喜赞其良辰之会而一切神灵亦莫不致恭而赞和矣波罗尼密不骄乐天生神章第五疏云波罗尼密乃大梵之音也于此音则是度彼也不骄乐者言此天之人能度于彼不骄而乐也夫道充于已而善可及人则可乐矣然放肆骄矜之心亦易以生此天理人欲闲不容发今能不骄而乐者盖有德以将之也人有是德则度五浊而入此天矣祕字云此天魂精上阳之炁主绛宫中眞内神帝眞藏府命元五仙中灵之炁五月五藏乃具应眞土之数合正中之位总括阴阳包罗四象故五仙中灵之炁乃藏府之命元也翻翻五帝驾飘飘玄上门游步黄华野回灵骄乐端採集飞空景旧爽多不存翻翻飘飘皆飞扬之貌也言五方五帝之车驾皆飘飘然自玄上之门而下游步于黄华之乡也疏云玄上门者乃玄都之门也黄华之精往于东井则东井之分谓之黄华野若以人身准之乃脾部也故黄庭经云灵台郁霭望黄野三寸异室有上下是也盖神游于此则可以回众灵于骄乐天之上且又採集于飞空之中以求其昔者不能自存之魂爽使皆歛聚而复元也下文太微无英皆所以召之也太微回黄旗无英命灵旛摄召长夜府开度受生魂公子辅黄甯总录具形神太微小童千景精字会元子故玉淸王呪曰太微小童常在帝前其名景精其姓干合形太一被服朱丹五符命籍捧持玉案是太微爲五符之主故回黄旗所以召诸神也黄者土之色土居中央笼罩四方故曰回黄也无英公子玄元叔字合符子上皇玉虚道君经云太一务命根公子召合符符卽五符也盖主之者太微召而合之者无英旛以召命之旗以号令之也用此以摄召长夜之府开度合生之魂公子卽无英也精血三眞名元生君字黄灵玄惟公子用肝之神主血故辅佐精血三眞总摄收录其魂爽使之备具形神也且夫中理五炁混合百神孰过于中灵之炁哉玉章洞幽虚五转天地分炁鍊元藏府紫戸自生仙数周众眞会启阳应感繁玉女灌五香圣母庆万年三界并欢乐稽首礼天尊夫生神玉章之理洞贯幽虚故至于五转则天地之数分矣盖未分之前混然一炁至五转则天一地二天三地四天五五行之生数足矣人之受生亦必至此然后五藏具而参天两地之数分矣今旣能鍊其炁于元藏府则紫戸之仙自生矣数周众眞会者谓数周于九转则造化全备必致众眞之齐会也启阳应感繁者阳乃生之属明之类也启阳者卽初生之时开明之始也当是之时感应天神地祗之临不胜其多也故玉女则以五香而灌濯圣母则庆万年之幸会卽衞房圣母是也至于三界并欢乐稽首礼天尊者是归生成之德于至尊也洞元化应声天生神章第六疏云洞者通也谓三元相通也化应声者谓此天之魔变化飞空应人所欲爲种种色作种种音以试学者若试之不惑卽保举出三界矣明义云劝修眞戒令不惑乱故显此天应宣五德祕字云此天魂精元阳之炁主中丹田下眞内神帝眞灵府命元高眞沖融之炁疏云众眞集会之所故曰灵府也高眞者以理而言沖融者以炁而言谓其理超乎色象之表纯乎眞而无妄而其炁则沖融乃万物资之以生而后其灵有所寓故爲灵府命元也应声无色界霄映冠十方回化轮无影冥期趣道场灵驾不待辔朗然生神章蜀註云九天在三淸之下三界之上则化应声天又在无色界天之上今云应声无色界者言此天无色相亦无界分非三界之无色界也而霄映之光洞朗诸天迥冠于十方也影卽景也轮卽运转也上云无色界此又云无影则絶无髣髴可覩者矣谓此天虽独冠十方之上而其帝眞天人斡旋大化于无景之中常应冥会之期以趣于道场也道场者卽众眞共会之所谓分灵降炁而合诸天以生神也趣字如易系辞变通者趣时之义灵驾不待辔朗然生神章者其天人尚无色影可覩岂复待辔而后驾哉然虽无色可覩而是天之神章自朗然成音可闻也空洞谅无崖玄爽亦爲彊鍊胎返本初长乘飞玄梁蕲畜丧天眞散思候履常斩伐胞树滞心游超上京空洞者卽炁也旣非卽有亦非卽无故云谅无崖也疏云无崖际也谓此空洞之炁虽无崖际之可穷而飞玄之爽亦因之以爲彊彊爲生意之盛也于是鍊其胎元以复其本初常乘飞玄之炁以爲津梁而度死户也乘字世本多作乖惟浙东本作乘今从之蕲求也畜养也候伺也履蹈也生神之道直以自然爲宗若有心于蕲畜则是反丧失其天眞惟散思不虑而伺其自蹈于天理之常则斯能去其胞树之滞而心游自超于上京矣心游正如南华经云心有天游之意上京乃玉京之上谓与三元合德也愿会旣玄玄悟我理兼忘介福九天端交礼地辰良混化归元一高结元始王稽首俦灵运长谢嚣尘张愿会谓夙愿契会也旣者尽也玄玄者玄之又玄也谓于此时得契夙愿尽重玄之理也必尽达玄玄之理乃爲眞悟旣悟则我理兼忘谓忘其能悟之我兼忘所悟之理也旣契此道则天地合德而交敬故曰介福九天端交礼地辰良也夫如是则混妙化而归元一上与元始王爲一体矣稽首俦灵运者疏云俦匹也灵运者神灵冥期之运也旣俦灵运则与天爲一所以逍遥于三界之外夫岂尘嚣之所能累哉灵化梵辅天生神章第七疏云此天人神灵变化辅梵炁以成化也祕字云此天精魂正阳之炁主元谷宫上眞内神帝眞元府命元高仙洞笈之炁元卽元神也元神所舍之宫虚而有容故曰洞笈也神与炁会修之可爲上仙故曰高仙洞笈之炁也自此下三天皆自玄炁而生玄会统无崖混炁归梵辅务猷运灵化潜推无寒暑乘数搆贞条振袂拂轻羽此天乃玄炁所生故玄炁冥会而所统者渺无崖际妙混此炁归于梵辅天也此言归本以崇体然后运化以显用而其炁中有神爲之主宰者乃太一尊神号务猷收在人身则守人泥丸后户爲生成之本斡运此灵化天之炁以成妙造莫非太一之功也故使灵化之炁潜推而自无寒暑之变所谓寒暑者南华经云其𤍠焦火其寒凝氷有一于此则中和之生意乖矣圣胎凡胎其义一也惟推运而不失其和则乘数而搆合贞固之条矣贞条者犹本条之类盖炁聚而神凝根深而蒂固则必有高举之效故曰振袂拂轻羽也琼房有妙韵汛登高神所圆轮无停映眞仙参列序上上霄衢邈洞元深万巨秀叶翳翠霞停荫淸泠渚琼房在九天之上如眞诰载太虚元君云上寝琼房流行玉淸是也妙韵乃自然之音也谓琼房乃高神游宴之所汛登者如水之汛溢眞积力久自然而至非一毫人力之所能加也圆轮者天中自然日月也光彩相映不曾停息而眞仙森然列序于其中也仰观其上则有高虚淸明天之霄衢寥邈俯瞰其下则有洞元化应声天之深远巨万于中景象则有秀叶翳空如翠霞之色以停荫于淸泠之渚八素阳歌有云我超腾羽盖徘徊淸泠渚此皆言琼房之景象而寓其仰观俯察之妙也若修眞之士以人身言之则金房玉室无声之中独闻和焉黄庭经云内挟日月列宿陈七曜九元冠生门度人经云金眞朗郁流响云营玉音摄炁灵风聚烟紫虚郁秀辅翼万仙千和万合自然成眞是也故洞神经以肝爲淸冷之府也遨翫怡五神繁想啸明侣五难缘理去沖心自怡处疏云遨翫者游宴之意也怡者悦乐也五神则五炁中之主宰者也繁想者累之多也啸明侣者疏云啸命明德之俦侣也故此繁想旣消则五难亦缘此理而去矣所谓以理通诸碍是也五难者一除色累难二绝爱累难三断贪累难四息华竞难五无身累难惟此难去者旣去然后可以飞度五户名入太玄矣故眞诰云内累旣消魂魄亦柔守之不倦积之勿休五难旣遣封伯作侯是也故学道非难息心爲难心法双融脱然无染则沖和之心怡怡然以道自处矣此章乃七过之功孔窍开聪盖人生而静天之性也感物而动性之欲也所感之门在乎七窍七窍之主在乎一心恐繁想之或邪则向之开聪者或爲之所蔽故必至于沖心自怡处然后可成七转之功也爽魂随本根亹亹空中伫七诵重关开豁滞非神武运通由中发高唱稽首举爽魂者乃魂精魄灵之荡散者也随本根者则是返本还元归根复命而不离也夫如是则混合爲一虚彻灵通卓然而不倚故能亹亹然独立于空中也七诵重关开者是七过而孔窍开聪也豁滞非神武者生神玉章自然之功用豁除凝滞乃非神之神不武而武一一天眞一一明妙纎毫人力之私无与焉盖有不期然而然者也故运会之通非由外得是以歌咏而稽首高举矣高虚淸明天生神章第八明义云此天示以虚玄高远淸明洞耀莹鉴形躯降炁三元生人三宫内爲五藏九府华盖上应金华宫号高虚淸明天也此天中人业行高远见地虚明上生重霄超出三界上进仙品升解脱门祕字云此天精魂通阳之炁主阴极宫中眞内神帝眞华府命元眞灵化凝之炁疏云前章孔窍开聪此明华府总三部八景神也眞者以其理之眞实无妄也灵者以其炁之灵妙不滞也盖理炁混融妙化凝合所以周流古今长灵长存虽其用之变化莫测而其体则无爲凝寂也淸明重霄上合期庆云际玉章散沖心孤景要灵会言此天在乎重霄之上合期庆云际者谓契合玄期而共会于庆云之际也孤景者理融景净孤峭而不与物爲对也惟前章旣言沖心自怡处是又恐滞于一所而不能化故此乃以玉章而散适其沖心则能所兼忘脱然独化而神灵自然会悟盖当体卽道矣焕落景霞布神衿靡不迈玉条流逸响从容虚妙语此一节皆纪眞中之景象得妙悟之旨则触境见心物物如理盖其乐非在外也焕落景霞布者天人赞其华景敷布之异也疏云焕者明也落者落落然也景霞者瑞霞也神衿者心也靡不迈者无不厯也盖言此心洞观无穷也玉条流逸响者疏云骞木之条灵风鼓奏其音流逸有如从容虚妙之论也灵音振空洞九玄离幽裔感爽无凝滞去留如解带明识生神章高游无终败灵音振空洞之妙则九玄之魂莫不脱离于幽夜矣盖功用至此则九祖升度感爽无凝滞者自利而利他也爽字世本多作赏字盖以音相似而误也蜀本浙东本皆作爽今从之万光懴云眞灵静定卽得彼魂感化有如影响此言静定中感应之妙也盖彼飞爽感悟此道无复凝滞则其去来自由如解衣带言其易也明识生神章高游无终败者谓了悟生神之道则知自已元神与道爲一故高游物表而终无败坏之期也夫如是则阳九百六之灾岂能及乎玄景耀云衢迹超神方外应感无方圆聊以运四大研心稽首诵众圣共称快玄景者谓玄华之景色腾耀于云衢则是彻上彻下莫不洞明也迹超神方外者则超乎天地四方之外也盖论此天本迹至高迥超物表然神无方体何所不在岂定迹之所能拘哉故应物不测而妙本常寂感圆应圆而不滞于圆感方应方而不局于方故云应感无方圆也四大者疏云地水火风也谓四大和合以成此身而生神之道则妙乎万物虽复运化四大而非四大之所能留碍然亦不可离此四大以驰心空妙而外此别求故云聊以运四大也研心稽首诵众圣共称快者谓精研此理于心而敬诵之于是八过之功用已至则上而诸圣下而已躬莫不同乎一道所以皆乐而庆仙道之成故曰众圣共称快也无想无结无爱天生神章第九疏云此天无复五欲之想已断胞胎之结永无存形之爱故举其胜德以爲名也祕字云此天精魂萌阳之炁主丹田宫下眞内神夫处位乎上而生神于下乃反复道也帝眞神府命元自然玄照之炁诸本皆作岳府命元惟所南郑先生论议则作神府其义尤长实爲当也今宜从之此言阳明充实光照无极乃自然之成功也故云自然玄照之炁也无结固无情玄玄虚中澄轮化无方序数来亦叵乘人生胞胎之中因血炁而有结此结不解生道不昌兼以人神本静而情扰之情者性之动也动失其正外着于物乃成结滞南华经云物有以结之是也所以随业轮转感果无停故修道之士必鍊情以合性情忘结解乃可证妙三元直造玄玄之域则中虚而澄寂无爲也轮者运转也谓玄寂无爲运化自然无方可揆无序可伦则岂能乘之以数哉叵者不可也乘者谓以算数相乘也南华经云枢始得其环中以应无穷亦此意也谁云无色平峩峩多邱陵冥心纵一往高期淸神征良遇非年𡻕劫数安可称自粗观精卽无色爲无物矣以道观道则至无之中妙有存焉无色者卽无色界天也无色界天之上方是种民天也种民天之上乃大罗道境也此章言功成德备神登上境之事若曰谁云无色之上坦然而无有乎实峩峩多邱陵也郁罗萧台玉山上京三华离便大有妙庭皆在玉淸之境乃三淸上帝宴居之所也其在人身则眼之上爲无色界而泥丸乃玉京山也故冥心合道者腾任一往超三界而入玉京乃所谓冥心纵一往高期可以淸神而任征召也获此良遇永证无爲是与三元合德九炁齐并不终不始无死无生旣非年𡻕之可纪又何劫数之足称哉征字一本作澂卽澄澈之义浮爽缘故条返胎自有恒灵感洞太虚飞步霄上氷津趣鼓万流濳凝眞神登无爱固无忧高观稽首昇蜀註云经自初章胞元结长命至于二章斩根断死户三章魂生摄游炁四章神公摄游炁五章炁鍊元藏府六章斩伐胞树滞至此五藏六府旣具则七章已后方无作用之语愚谓此章论胞胎则神全炁足之时也论修眞则道全德备之时也故其言皆践形肖德者之事若前章或有及已成之意者乃见因知果此章尚及浮爽之语者乃见果知因也故每章亦皆互有此意今云浮爽缘故条盖使轻浮之爽循本归根尽复其固有之常也夫如是则炁与九天而齐一神感太虚而洞彻故能飞步于霄上之境矣故曰灵感洞太虚飞步霄上氷也氷者结凝而成有体而无质有坚定洁白之象也津趣鼓万流濳凝眞神登者津乃天津河汉也万流者言分派不一也谓天津疾流飞鼓万派非滞形者之所能至必濳凝眞神然后能登故紫微夫人云玄波振沧涛洪津鼓万流驾景盼玉虚思与佳人游亦此意也或云霄上氷乃脑也炁蒸于上乃成津以流润于下而神则复升于上境也蜀註云学此道者必自无爱无忧爲本南极夫人云从爱生忧从忧生畏无爱则无忧无忧则无畏也盖得此道者高超象外三界独步否则没溺生死沉滞爱河又奚足语生神之道哉今曰高观稽首昇者乃一切无染故能凌高絶观稽首而上昇矣按生神宝章卽元始天王命九天司马侍仙玉郎开紫阳玉笈云锦之囊所出九天之章也于本经中赞之有曰元始禁书曰洞章曰眞文曰宝章者皆指此章无疑矣何乃于本章之中又有赞章之语如司马诵洞谣玉章生万神琼音逸九霞玉章洞幽虚朗然生神章玉章散沖心明识生神章如斯之类未知又果指何者爲神章琼音洞谣哉无乃示人以章外之旨使因此以求其在我自然之章默识而自得之欤则所谓天地之尊万物之根者信非文字之所能载章乎章乎口诵云乎哉洞玄灵宝自然九天生神章经解义洞玄灵宝自然九天生神章经解义卷之四淸源天庆观道士圭山董思靖着太极眞人颂二首疏云太极眞人卽元甫也歌德曰颂此赞出三界之功颂彼行人之德以授仙公或云此指徐来勒也眞诰云霍山中有学道者王元甫受太极眞人靑饥饭法七籖上淸经述云西梁子乃受饥饭方者及王总眞与安度明又镐京杜沖并太极眞人则古仙任此职者非一今疏中独云元甫又不着姓氏未详其的姑阙之大道虽无心可以有情求疏云至寂无言感应有说因情可以至无情因心可以会无心此盖谓道乃万化之本原至于生育天地运行日月亦其自尔初何心哉人若求之但至于无私心则卽心是道矣今所谓可以有情求者乃学者立求道之志也夫学之之道必先致知然后学以求至圣人之域故曰有情求也伫驾空洞中回盼翳沧流净明三界外萧萧玉京游自无玄挺运谁能悟冥趣落落天汉澄俯仰卽虚柔七玄散幽夜返胎顺沉浮冥期苟濳凝阳九无虞忧空洞卽三炁乃三淸之境也谓伫驾于此回视下方皆云翳沧流盖言甲申之劫三灾到处皆洪波也惟有三毒俱消心境凈明者乃迥脱三界之外萧萧然爲玉京之游矣然此苟非如大洞雄一眞法所谓自无玄名帝图挺命合仙及运值太平者不得参闻此道故曰自无玄挺运谁能悟冥趣也冥趣者卽道也落落天汉澄俯仰卽虚柔者谓旣悟此理卽心融境净故所寓之处皆如此落落者广大之貌天汉澄者天上之景夫了一心而成道专一炁以致柔卽此虚柔者爲体则一俯一仰之闲无非道也其或七玄之魂散于幽夜者亦皆乘此妙果返本还元混成圣胎随顺劫运之沉浮无有染着也旣得契此冥数之期苟能濳神凝素则虽阳九等灾亦不足以致忧乐于胷中矣观此去来会时复爲淹留外身而身存眞仙会良俦疏云前明内德此明外化慈悲之教盖已得证道者苟不能推慈运悲则是爲贵乐所摄增长我见反成昧道矣德至于此自无是患劝戒学者不得不然谓苟遇此去来生死劫运之会又当降应人天之中爲之淹留教化成熟一切令得道眞所谓以大智故不住生死以大悲故不住常寂是也外身者忘已也谓忘己济物乃外身也然而在我者已以与人已愈有则静一而不变乃长存也又况本无我乎此其所以与道爲一而会眞仙之良友矣亹亹玄中趣湛湛淸汉波代谢若旋环椿木不改柯疏云前章赞学人出三界之功此章赞眞人应化之勤也谓勉勉然于玄中之趣而俯视三界但见淸汉之波湛湛然也乃静观万化之代谢有若旋环之无端惟有妙本湛然厯灾劫而不变亦如隆冬之后羣卉尽彫而椿木之柯则青未尝改此盖以物喻理其言如此静心念至眞随运顺离罗感应理常通神识逮自徂淡游初无际繁想洞九霞飞根散玄叶理反非有他疏云此段又赞前眞感应之德也至眞者乃指飞天神王也言静心怀念当时神王赏监七觉领括天仙怀慈羣品劳心兆庶随劫运之交会校录籍纷纭乃能各顺条目之离散罗布者一一区分整然具举则其用心可谓勤矣此倘非悟明本体得其要领而应机无滞者则不能也故继曰感应理常通也盖廓然而大公物来而顺应及其去则无所复留虽事物不齐感者之机无穷而应之理常通实未尝少吝所谓寂感无边方是也神识逮自徂者谓感之机虽不穷而应之神妙诣理各自造其极至也疏云适者诣理也逮者至也自徂者乃自往也盖神者妙万物而不测者也故神之格思不可度思乃不行而至不疾而速也此谓感应之神适诣于理应于事物则物各付物事各付事盖不待推而后能随事各各自然适诣其极至也又疏云感应之迹乃圣人之教随分而应谓物品不同根机亦异故出三洞诸法令其当分得悟也理常通者言圣人常行善救无时而不然玄经曰常善救物故无弃物无论已感未感众生各有道分故圣人善理常以通物有感必应应又生感故言感应理常通也以其全神而应物各至其物之极而物不能汨之也故此理常通而其神适逮自徂矣淡游初无际者此谓淡然漠然游于物之初而与太虚同量了无边际也南华经所谓无何有之乡广漠之野是也繁想洞九霞者盖谓上圣圆明之量浩无边际虽羣生想念之繁多而感应不穷然亦莫非于此无际量中起灭在上圣知见洞彻视之炳若九霞之腾布也飞根散玄叶者夫人生而静天之性也感物而动性之欲也则是静爲动之根旣以静爲根则动爲枝叶矣根本静而散于动则谓之飞根矣叶本动而动实原于静盖亦未尝离乎是性故云玄叶矣玄乃性之妙也理反非有他者谓旣悟此理则当体寂然反乎眞理岂复更有他哉盖卽念全眞是也夫如是则动而无动静而无静非不动不静而动静非二本矣常能诵玉章玄音彻霄遐甲申洪灾至控翮王母家永亯无终纪岂知年劫多疏云此结末劝奖学人也常之爲言盖无时而不然也人能以常爲法诵玉章之文行玉章之道则功行显着自可以上彻九霄之遐远也苟值甲申之期洪流之灾旣至则控御飞翮而上升西王母之家矣然此洪水之灾盖由众生之所感果谨按灵宝蠲化水火灾疠经云天地有劫数穷极水火之灾疠惟上圣高尊诸天帝王以安平之则劫数无终水火无激蚀之变又云人身有水火灾疠惟大定无爲降火升水以和平之非至眞上学所不能知由是观之则人能六根淸净大定无爲自可以平水火之疠济阴阳之愆是以古之上仙体万物之眞得妙化之原始则乘天地之正而与造物者游终则掌劫会之期而爲造化之主登神沖漠领袖太无任世运之更迁而眞常之湛寂尚何炁数之能拘哉按西王母传云九灵太妙龟山金母一号太灵九光龟台金母乃西华之至妙洞阴之极尊在昔道炁凝寂湛体无爲将欲启迪玄功生化万物故以东华至眞之炁化生木公西华至眞之炁化生金母体柔顺之本爲阴极之元位配西方母养羣品所居宫阙有金城千重玉楼十二琼华之阙光碧之堂九层玄台紫碧丹房左带瑶池右环翠水下有弱水九重洪波万丈非飈车羽轮则不可到轩砌之下植以白环之树丹刚之林空靑万条瑶榦千寻无风而神籁自韵琅然皆九奏八会之音应上淸宝经三洞玉书凡有授度咸关预焉而神洲乃在所治之东南也其应在人身则梵炁之宫土之正府乃九宫之根也永亯无终纪岂知年劫多者疏云十二年爲一纪今永亯无终之纪又岂知厯年劫之多哉故古歌云道旣无终我体无终从劫至劫夀何时穷此盖与道同体而不可以限量论矣后序余解是经毕有难者曰天命流行于穆不已二炁五行赋与万物生生不穷原于一炁而主宰是炁者一理而巳故自天𢌿付谓之命人物禀受谓之性应感莫测谓之神神一而已在心爲思在眼爲视在耳爲听在口爲言乃至手之持执足之运奔千变万化莫非一神之所爲惟用得其正则吉失其正则凶尔乌有分守名字若是之殊异哉余曰子之说诚亦有理惜夫知其一未知其二也夫道之全体浑然一致而精粗本末表里之分截然于其中毫釐丝忽有不可得而紊者今徒知所谓浑然者之大而乐言之而不知夫所谓截然者未始相离也子盍观诸天地之道乎总而言之曰天地而已然其中则日月星辰之行其纪雨风露雷之施其化江湖山岳之流峙飞走动植之生成此岂非浑然之中粲然截然者乎如是之类将其神明各有所司乎抑亦曰神一而已乎析而分之不可备举且以日之行度论之槩而言则一年一周天然而三百六十五度四分度之一在翼不可爲轸在角不可爲亢又岂非丝忽之不可紊者乎人身亦一天地也今夫四支百体之区分五藏六府之赅存至于三万六千关节亦莫不各有所主故眼之官则视而聋者不以视代听乃至口之于言心之于思无不皆然此众神名字之所以立而统之则有宗会之则有元也是乌可以分裂而病之耶难者又曰老子云天得一以淸地得一以甯人得一以灵万物得一以生庄子云天地与我并生万物与我爲一又云将磅礴万物以爲一及所谓其一与天爲徒言道之至莫如老庄皆主乎一则是天地万物之殊惟一以贯之耳今是经反以不一爲贵何邪余曰子知是经之旨乎其称名也杂其统之也一经所谓元卽老庄之所谓一也谓之元谓之一言其体也生神之法称名之杂言其用也论其体所以举其同论其用所以显其异老子曰道生一一生二二生三三生万物此本末具举之言也是经之论始乎一元而终乎天地万化并受生成则一之中而万者具矣生神之道以空洞眞一爲体以变化不一爲用唯一故能静静而后能变变而后能化圣功生焉神明出焉则一与不一非二物也吾闻之先圣曰歛万炁爲一炁散一炁爲万炁合万神爲一神分一神爲万神又曰聚则爲形散则爲炁此其阖辟歛散之道盖与阴阳同功天地同德故曰宇宙在乎手万化生乎身推而行之可以成人可以成物可以赞化育可以参天地非天下之圣神孰能与于此哉若夫知其本无而不知其至有知其眞一而不知其变化者是一偏之说安可与此同日语耶难者又曰教中有云情存圣量犹落法尘今是经教人以修习圣胎之法无乃堕于是乎余曰情存圣量爲未忘心法者言也修习圣胎爲初学之士设也若乃道全德备者何可以此议之吾闻之先圣曰圣人歛万有于一息无有一物可役吾之明彻散一息于万有无有一物可间吾之云爲譬之天地间日月之升沉风霆之鼓舞云雾之起灭万有之变化往来出没自然而然恶识所以然恶识所以不然若是者孰爲圣量乎孰爲法尘乎难者又曰尝闻释氏之说以一切有相皆爲幻妄故其教曰无生又曰寂灭爲乐而道家之教乃曰长生久视及升虚尸解故彼目之曰弄精魂守尸鬼者某于此不能无惑愿爲我决之余曰不然道一而已岂有彼此之分哉且如达摩之蹑苇渡江普化之摇铃空际或金棺自举或碣石藏身其亦弄精魂守尸鬼者乎夫道有情有信无爲无形自本自根未有天地自古以固存神鬼神帝生天生地在六极之下而不爲深长于上古而不爲老无始无终无前无后得之者与道同久且万物非道无以生非德无以成生生之理无时不然而生生者不生化化者不化夫何容心焉余闻之先圣曰人在道中犹鱼在水中人去道则亡鱼失水则死良由修之者有勤怠故得之者有浅深浅者惟及于心深者兼被于形及于心者但得慧觉而已旣得慧觉悦而多辩灵炁泄丧形亦随之被于形者形神俱妙与道合眞显则神同于形隐则形同于神在有而有在无而无不可以形迹窥不可以死生论而何弄精魂守尸鬼之云故曰以我之精合天地万物之精以我之神合天地万物之神以我之魂合天地万物之魂以我之魄合天地万物之魄则天地万物皆吾精吾神吾魂吾魄何者死何者生夫如是则乘天地之正御六炁之变游乎三淸而与道同体矣故曰至人无已难者之疑于是而释余因寄呈三山蒋靖庵旣从而订之且令附于经后湻祐壬子𡻕淸源天庆观董思靖谨识