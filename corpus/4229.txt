混元圣纪重刋道藏辑要混元圣纪序怀英尝爲举子知推尊孔氏矣已而脱儒冠去爲道士以推尊孔子者尊老子于是爲书若干卷自开辟以来凡老子名迹变化及其遗事微言散见于百家者摭拾诠次无遗爲圣纪呜唿何其专且博也则诚有功于道家者儒者嗜仕卽不得专志于书往往不暇崎岖及世次年月也或有暇及此又不敢不务差择则拘于六经而不得骋故吾夫子之道与天地相爲无穷夫人推尊之故未有如怀英此书者向使怀英幸卒旧业不去爲道士则此书将爲孔氏作其有功何如哉虽然昔太史公尝作孔子世家盖有志于此矣説者反曰夫子之道与天地相爲无穷岂必与战国若汉封君较久长者则世家似不宜作而孔氏之子孙辑所逮闻作家语孔丛子二三书儒者亦弗甚称道至坟羊楛矢稍欲以夸大圣人又或以其语神怪不取者然则使怀英不去爲道士将爲书尊孔氏则亦以六经断百氏必不能骋其博如此余以是叹息于怀英其不幸而不得自託于孔子也夫其亦幸而得自託于老子也夫因以爲序云怀英姓谢氏名守灏永嘉人余同舍生也绍熙四年八月日陈傅良序进表守灏言太淸显蹟悉资信史之洽闻浩劫遗编必俟熙朝而大备时哉难得道不虚行守灏诚惶诚恐稽首顿首切以九霄之上素号帝鄕六合之外具存圣典三坟不存则羲农之迹熄六籍旣出而周孔之业兴粤在汉唐之盛时咸尙黄老之至教圣贤间作元化诞敷世道交兴斯文弗坠惟混元之上圣实妙道之大原生天生地而莫覩其端倪神鬼神帝而孰穷其畛域先延康赤明之劫旣厯代爲师洎有商苍姬之时复分身应化有教无类则西胡成道至道不测则东鲁见龙惟其知之者希无怪言之弗究旧传第测管而窥豹后学益多歧而亡羊蔑闻藏室之全书兹实教门之阙典材非入室学愧专门讵能驰骋乎翰墨之场不过涉猎乎艺文之囿研精而发半鹤染翰而手屡龟搜罗三教书编叙而爲圣纪稽考百家説订正而合眞经计余十万言分爲一十卷抑亦古人之糟粕庶爲后学之筌蹄虽道不在于书而舍书则其道曷传犹迹固出于履而索履者非迹何代然欲记久而明远要当辩妄而归眞希开海宇之昏蒙必借风雷之号令恭惟皇帝陛下离明继照天德出甯运阴阳不测之神行淸静无爲之化祖禅父而父禅子振古无双人法地而地法天与道爲一迈唐虞成周之盛见典章文物之隆矧片善之不遗苟寸长而必录聿怀千载之遇輙効一得之愚藐尔涓埃傥容着丙部之录美兹芹菽觊获尘乙夜之观所编太上老君混元圣纪谨随表投进以闻守灏诚惶诚恐稽首顿首谨言绍熙二年三月日观复大师高士谢守灏上表混元圣纪重刊道藏辑要太上混元圣纪卷之一宋观复大师高士谢守灏编太上老君者大道之主宰万教之宗元出乎太旡之先起乎无极之源经厯天地不可称载终乎无终穷乎无穷者也其随方设教厯劫爲师隐显有无罔得而测然垂世立教应现之迹昭昭然若日月其可无记述乎夫何纪传率多疏略如司马迁史记班固古今人表刘向之载列仙嵇康皇甫谧之叙高士与夫葛稚川之神仙传曁集仙总仙等传例皆蔑裂百不具一尹文操编圣纪八百二十章贾善翔传犹龙析爲百篇虽记述颇详而枝蔓旁引首尾失次其间取舍未免乖违二三其説覧者滋惑每一披卷爲之感慨诚教门之阙典也今不揆愚陋徧考三教经典传记究其源流仍序厯代崇奉之事编爲圣记冠以年谱若夫五太之初九皇之始眞文未兆载籍叵详今始纂书史所载老君应世之嵗月述其年谱于左天皇皇甫谧三五厯云天地初立有天皇氏十二头木德王嵗起摄提兄弟十二人立各一万八千嵗徐整三五厯纪云元炁肇始有神人号天皇时老君降世号通玄天师一号玄中大法师唐翰林学士承旨乐朋龟撰靑羊宫记云太上玄元老君应运降迹与天皇爲师上淸下浊之初开相离未远六合八纮之乍圻相去未遥正方圆上下之形定洪荒朴略之状川新融而水仍晦土始结而石未坚配四海于四神付五行于五帝地皇老君下降爲师号有古大先生唐纪云是时干象犹低坤形仍薄立极定位敷化建功我太上老君屑迹下降与地皇爲师分配刚柔制定寒暑地增博厚天益高明圣力无穷神功靡测万木甲圻万草勾萌羽族毛羣区分于兑离之位介虫鳞类支分于坎震之宫人皇老君下降爲师号盘古先生三五厯纪云天地混沌如鸡子盘古生其中天地开辟盘古在其中后乃有三皇此三才之始也唐纪云已踰靑海之年又离靑海之嵗二圣旣理四表生光我太上老君博施济众与人皇爲师三百六十之川初分血脉一万五千之䇿乍配偶奇三壬三乙之神离胎于水木六丙六辛之将出孕于火风一百五十六代四万五千余年始称通玄天师再号金阙帝君三名盘古先生五龙纪连通纪合雄纪五姓纪叙命纪修飞纪因提纪禅通纪流讫纪按河图代姓记太古者生民之始也男女姤精以女生爲姓始三头谓之合雄纪生号三世合雄氏没子孙相传记其夀命是谓叙命纪通纪四姓生子二世男女众多羣居连通是谓连通纪生子一世通纪五姓是谓五姓纪天下羣居以类相亲男女众多分爲九头各有居方故称居方氏生子三十二世强弱相凌欲生呑害中有神人提挻而治故号提挻氏生子三十五世通纪七十二姓故号通姓氏通姓氏之后有有巢氏天下九头咸归而尊事之有巢氏生燧人氏燧人氏生伏牺河图及三五厯云自人皇已后有五龙氏燧人氏大庭氏柏黄氏中央氏卷须氏栗陆氏骊连氏赫胥氏尊卢氏混沌氏昊英氏有巢氏朱襄氏葛天氏阴康氏无怀氏而不知其姓氏世次三坟载天皇伏牺氏策辞云皇曰命子襄居我飞龙之位主我图文代我咨告于四方上下无或差忒后昊英氏进厯于君曰厯起甲寅皇曰甲日寅辰木王于卯二月乃集众于传教台告民示始甲寅后女娲氏无怀氏辅君之右上相共工下相皇亘飞龙朱襄氏潜龙昊英氏居君左右栗陆氏居北赫胥氏居南昆连氏居西葛天氏居东阴康氏居下九州之牧各统其人羣居于外皇曰栗陆子居我飞龙之位主养草木开导泉源毋或失时曰大庭子主我屋室视民之未居者喻之借力同创其居无或寒冷曰阴康子主我水土俾民居处无或漂流勤于道陆曰混沌子居我降龙之位惟主于民曰昆连子主我刀斧无俾野兽牺虎之类伤残生民皇曰四方之君咸顺我辞则世无忧惟爱于民则位不危又曰子无怀安惟安于民民安子安民危子危其子念哉以三坟之书考之则伏牺氏爲后天皇氏女娲无怀其后也朱襄昊英其子也共工皇亘其相也栗陆赫胥昆连葛天大庭阴康混沌皆其神也居内则其六卿分职以治其国在外则爲四方君长以牧其民所谓九头者是也然皆一时人初无世代之异而厯代典籍所载多列爲先后何也意者伏牺氏没其后嗣及其九头之臣皆享遐龄且迭爲君主耶不然则其臣之子孙咸祚有国因祖命氏耳韩诗外传以爲自古封泰山禅梁甫者万有余家仲尼观之不能尽识管子亦曰古封泰山七十二家夷吾所识十有二焉其首有无怀氏则知其伏牺之前帝王世代先后不可得而识者盖亦多矣春秋纬称自开辟至于获麟凡三百二十七万六千嵗分爲十纪一曰九头纪二曰五龙纪三曰摄提纪四曰合雄纪五曰连通纪六曰叙命纪七曰修飞纪八曰因提纪九曰禅通纪十曰流讫纪盖流讫纪当皇帝时制九纪之间今有周敬王之三十九年春秋鲁哀公之十二年庚申西狩获麟逆数至黄帝元年丁亥才三千九百三十嵗自黄帝推而上之至于开辟当有三百二十七万二千余嵗其间帝王年代莫得而考虽间见于诸子图纬之书然疑相传无所折衷今姑存而不论伏牺河图代姓纪云伏牺氏燧人子也因风而生故风姓龙马负图始画八卦命飞龙氏造六书命潜龙氏作甲厯伏牺制牛冶金成器教民炮食易九头爲九牧因龙出而纪官因凤来而作乐天下之民号曰天皇太昊伏牺时老君降世居荒野号郁华子唐纪云庖牺氏之王天下也我太上以道弘济降迹爲师教之以昼八卦指之以分三才助之以造书契之文制之以代结绳之政祝融按礼记谥号记先祝融后神农余注则先神农后祝融窃谓祝融爲炎帝之祖以火德王必不后于神农今当以礼记爲正其高阳氏之子黎爲火正故亦号祝融至今爲南方司火之神月令曰其帝炎帝其神祝融则祝融爲火德之祖明矣时老君降济阴号广夀子神农河图代姓纪号爲人皇时老君降于济阴号大成子唐纪云连山氏之王天下也我太上救时屈已下爲帝师付之于五运分之于四时助之以正万机明之以辨百谷变饮血茹毛之化移蒉桴土鼓之音毁穴焚巢上栋下宇范金合土燔黍擘豚制耒耜以济兆民作陶冶以利万物天雨粟以呈瑞地芒稼而彰稔黄帝河图代姓纪号爲地皇时老君降世居于崆峒山号广成子唐纪云有熊氏之王天下也我太上隐身于崆峒之中放心于杳㝠之外帝乃亲降辇辂礼展师资旣抠衣以趋隅遂屈膝而问道当是时也榆冈凌虐蚩尤作乱化鱼鳖爲兵士以助王师变云霞爲神祇潜扶军阵能弭兵于涿鹿偃戈于坂泉东游靑邱之鄕北到洪隄之境受丹经于玉室登苍冥于鼎湖屈轶旣生蓂荚复出莫非大道孰可致斯按玉纬经有三种三皇有前中后之异故称九皇洞神大有经云三皇治各三千六百年又小有经云三皇治各万八百嵗详此二説大有经止论一代三皇每一皇治三千六百年小有经乃统论三代三皇每一皇治万八百嵗也若通论三代九皇则共经三万二千四百年矣或言万八千者盖百字误爲千耳今据老子内传所明正与大有小有相符又前三皇中三皇各经九千九百亿万嵗者乃计一刼之大数非止言三皇之身也所言后三皇者传记所载亦多不同如洞神经与项峻止以天皇地皇人皇爲三皇而三坟书以伏牺爲天皇神农爲人皇黄帝爲地皇而皇甫谧注春秋运斗枢郑玄高诱注吕覧以庖牺女娲神农爲三皇礼记谥号记以伏牺祝融神农爲三皇孔安国韦昭陶隐居以伏牺神农黄帝爲三皇尙书大傅应邵谯周以燧人庖牺神农爲三皇聊氏以有巢燧人伊祈爲三皇帝系谱中经出塞记濑鄕记以伏牺神农祝融爲三皇所见不同难遽加雌黄也而梁武帝以伏牺神农燧人爲三皇以黄帝少昊帝喾帝挚帝尧爲五帝谓舜非三王亦非五帝与三王爲四代其説犹所不通厯世纷纷莫有定论也少昊老君复降于崆峒号随应子一号太极先生唐纪云金天氏之王天下也我太上乘九龙之辇降以爲师号太极先生説庄敬之典教之顺时迎气昭配神明羽族呈休命之鸟官理分九鳸以统百师景合璧以表灵凤衔图而示贶悉由至道彰此帝谟颛帝老君降于衡山号赤精子唐纪云高阳氏之王天下也我太上教之解纷塞兑治国安民涤荡九黎陟明八凯有龙野紫髯之兇丑有蛇身赤发之渠魁力拔不周首触山碎天低西北致日月之西行地亚东南使江海而东注追唿六甲役御百灵训之以微言之经教之以大顺之道乘苍虬之迅驾或适幽陵御素螭以遐游或臻蟠木帝喾老君降世居于江滨号录图子唐纪云高辛氏之王天下也我太上敷道佈化济代爲师谈黄庭之妙言隐日遁月称录图之嘉号返邑移城制九州之命作六英之乐封勾芒以佐苍帝敕蓐收以翼白方封岱岳而印金泥照寰区而开玉镜饮太活之井游不夜之鄕帝尧老君降世居姑射山号务成子唐纪云陶唐氏之王天下也我太上暂垂至理下降爲师讲玄德之经道以匡于玄化应丹陵之瑞名冀列于丹邱披鹿裘以食粝馔端拱于土阶挂鹤氅而饮流霞凝思于瑶圃帝舜老君降世居河阳号尹夀子唐纪云有虞氏之王天下也我太上谈无爲之理讲离合之经三苗克悛四罪咸服百揆时序五典谨徽怀明神之珠赐照华之玉按孔子家语季康子问曰旧闻五帝之名而不知其实请问何谓五帝孔子曰昔邱也闻诸老聃曰天有五行水火木金土分时化育以成万物其神谓之五帝古之王者易代而改号取法五行五行更王终始相生亦象其义故其爲明王者死配五行是以太皞配木炎帝配火黄帝配土少皞配金颛帝配水也康子曰太皞之始以木如何孔子曰五行用事先起于木木东方也万物之初出焉是故王者则之而首以木德王天下其次则以所生之行转相承也康子曰吾闻勾芒爲木正祝融爲火正蓐收爲金正玄㝠爲水正后土爲土正此五行之主而不得称曰帝者何也孔子曰凡五正者五行之官名五行佐成上帝而称五帝太皞之属配焉故亦云帝从其号也少皞氏之子曰重爲勾芒曰该爲蓐收曰修及熙爲玄冥颛顼氏之子曰黎爲祝融共工氏之子曰勾龙爲后土此五者各以其所能业爲官职生爲上公死爲贵神则称五祀不得同帝也康子曰陶唐有虞夏后商周独不得配五帝意者德不及上古耶将有限乎孔子曰古之平治水土及播植百谷者众矣惟勾龙氏兼食于社而弃爲稷神厯代奉之无敢易者明不可与等也故自太皡以降逮爲颛顼应五行而王数非从五而配五帝是其德不可以多也宋朝刘道源通鑑外纪于舜纪叙曰六经皆不称三皇五帝三王易下系辞曰庖牺氏没神农氏作神农氏没黄帝尧舜氏作继世更王而无三五之数或以庖牺至舜爲五帝孔子未尝道者不可附会臆説也管子称明一者皇察道者帝通德者王谋得兵胜者霸孔颖达谓管子书或是后人所录非本书也或谓庄子列子皆寓言诞妄秦汉学者宗其文辞论议故竞称三皇五帝而不知古无其人其论辩虽若可取然考之实故亦未爲通论又其所载帝王世数嵗月考之厯代纪传及长厯皆牴牾不合推之甲子又参差抑传写者之误与其固欲求异于人与抑第究其大体而不暇计其细与特未可知也且如宰我问孔子以上世之传孔子犹曰略闻其説而已况去古逾远而才不逮圣人者乎至于季康子五帝之问则对以昔闻之老聃云未尝敢谓古无其人也此亦见圣人信而好古之意唯司马迁帝纪表曰学者多称五帝尙矣然尙书独载尧以来而百家言黄帝其文不雅驯缙绅先生难言之孔子所传宰予问五帝德及帝系姓儒者或不传余尝西至崆峒北过涿鹿东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝德帝系姓彰矣顾第弗深考其所表见皆不虚书缺有间矣其轶乃时时见于他説非好学深思心知其意固难与浅见寡闻者道也夫太史公博极羣书厯访古迹其爲良史宜矣夏禹老君降世居商山号眞行子唐纪云夏后氏之王天下也我太上克匡王道爰作帝师谈德行之经行爲国之法商汤老君降世居于潜山号钖则子唐纪云成汤之王天下也我太上权离左极下爲王师説长生之经体自然之道以上事迹互见于帝系谱帝王世纪洞神大有经玉厯经出塞记地理志谯周古史考神仙传郡国图经云老君虽分身下降随世立教事竟则隐故在世未有诞生之迹外丙仲任太甲沃丁太庚小甲雍巳太戍仲丁外壬河亶甲祖巳祖辛沃甲祖丁南庚阳甲十七年庚申老君自太淸境分神化炁託孕于玄妙玉女盘庚小辛小乙武丁九年庚辰二月建寅十五日老君降生自阳甲十七年託孕至此八十一年刘向列仙传云老子生于商时嵇康皇甫谧云生商末唐朝以生日爲眞元节乐朋龟记云商高宗御极之世周文王演易之初神光流入于琼胎瑞彩结成于金骨不折不副诞弥于八十余龄降世降生过期者二万余昼四十三年甲寅老君降乘白鹿登庭桧之杪而飞昇今有昇天鹿迹在亳州太淸宫祖庚祖甲亶辛庚丁武乙太丁帝乙辛纣二十一年丁卯老君降于岐山之阳号爕邑子周文王爲西伯召爲守藏史世本云老子在商爲柱下史郑玄注论语云老彭商之贤大夫也孔颖达疏言老是老聃周武王迁老君爲柱下史史记及刘钦七略皆云爲周守藏史葛洪及内传云文王时爲守藏史武王时爲柱下史惟刘向列仙传云生于商时爲周柱下史转爲守藏史旣生于商其爲两史故当在文王之世然或先或后特未定尔按扬雄方言云尝闻伐輶轩之史秦籍之书皆藏于周秦之室又庄子云孔子将西藏书于周室子路谋曰由闻周徴藏史有老聃者夫子欲藏书则试往因之盖仲尼将藏书以老子尝爲史官谙知藏室前言往行故先访之也按周礼王太史内史外史御史凡五史诸侯亦有国史故礼记君动则左史书之言则右史书之左史视礼内史太史爲诸史之长掌四方之志三皇五帝之书藏之于室故谓之守藏史周幽王时有伯阳父唐固注云周柱下史老子也烈王有太史儋儋亦老子也太史爲周下大夫谓五史之任总之太史记言记事尝在君前柱下卽史官所立之处因爲曹局之名而韦昭云伯阳爲大夫者谓职爲太史官卽下大夫也史记称张苍好书厯秦时爲御史大夫主柱下方书据周礼御史掌赞书及赞教凡其方书及内史所掌此秦官不与周同也世本云在商爲守藏史在周爲柱下史盖文王以侯服事商未得称在周耳则先爲守藏后居柱下无疑矣刘向之言谓先聘爲太史以其静退却爲他史当老子时复更免归烈王之时又爲太史一居周世时厯数王故亦徧参诸史是以守藏柱下先后不同班固云老聃者周之老史游于柱下以究高年据固之言则爲累代史官故称老史隋内史薛道衡撰祠庭颂其序云爰自伏牺至于周氏绵纪厯代见质变名在文王武王之时居藏史柱史之职市朝累易容貌不改成王老君仍爲柱下史号经成子授道周公乃游西极大秦竺干等国号古先生按老子内传云伏牺时号郁华子神农时号传豫子祝融时号广夀子轩辕时号广成子颛帝时号赤精子啻喾时号录图子唐尧时号务成子虞舜时号尹夀子夏禹时号甯眞子商汤时号钖则子又文王武王凡爲十二帝师梁黄门侍郎萧子云撰淸虚馆碑亦云太虚辽廓迹绝言象应感攸通缘物致称伯阳降娠垂发皓素尧曰务成舜曰尹夀赤精当生于颛帝录图出自于神农得一含元百王资始又曰遨神九天之上游精魏阙之下巍巍荡荡莫得而名云旧纪并以老君在神农时爲大成子帝喾时爲录图子此碑独谓录图出自神农而内传又谓神农时爲传豫子谅未能无少误要当以经传爲正抱朴子葛洪作神仙传疑厯代爲帝师谓皆见碎书不出仙传正经又谓不应背澄淸而入臭浊弃天官而受人爵且曰有天地则有道术道术之士世世有之何必常是一老子耶皆由晚学之徒好奇尙异欲推尊老子故有此説耳唐昊天观主尹文操尝着论驳之曰抱朴撰传意在显述老君起自修成将以训诱后人令其勉力故云若谓老子是得道之人则人必勉力竞慕若谓是神灵则非可学也斯其臆见耳殊不知开辟之始因学而得道者必有自然圣降而爲师随机传受焉定志经云昔天尊造大慈之初行应自然暗与理合自然玄悟本无文字撰集成经以教将来尔由是观之则老君自然学道而世世爲师亦何疑焉旣爲大慈之父亦何辞舍尊就卑和光臭浊乎老子谓关尹子曰上世以来所更如沙尘动则有载刼自惟甚苦勤太玄经亦云老子积学轮转位登上圣应接无方不可称述近世出化生乎殷末虞宣出塞记云老子凝神太玄之鄕分灵散景世世下教鹤山崔元濑鄕记云老子应见代代有之葛仙公云开辟以前下爲国师世世不休文始鬼谷张辅汉并云老君生乎太无之先经厯天地不可称载此岂谓碎书与晚学浅见道欤稚川特未之思耳康王老君复归于周号郭叔子复爲柱下史昭王二十三年癸丑五月壬午老君西过函谷关度关令尹喜或谓老君出关虽在周癸丑嵗五月壬午恐非昭王时有言幽王时者今检幽王庚申年立十一年爲犬戎所灭其时无癸丑嵗也或谓宣王四十年癸丑五月十八日壬午者推其嵗月四十三年丙辰老君在渭川告宣王以周将衰幽王二年三川震老子曰周将亡幽王卽宣王之子若宣王四十年出关则四十三年不得尙在渭川幽王时亦不得见三川震也平王四十三年嵗亦在癸丑而五月又无壬午姚长谦年帝记谓景王十年丙寅爲孔子师敬王三十二年癸丑度关夫孔子生于灵王之庚戌至景王丙寅年方十七未应往师老子也况穆王西游已闻尹眞人遇老子得道飞昇由是钦慕遗风遂修楼观置道士以奉祠事则知老子度关决不在穆王之后也惟内传之文与仙公之言符合自余纷纭之论终于理义乖违固不可摭以爲实二十四年甲寅老子传道尹喜授以道德五千言卽于喜宅南小山上昇天是时有五色光贯紫微井水皆溢二十五年乙卯老君复分身降生于蜀国李太官家前汉刘向列仙传云老子生于商时爲周柱下史转爲守藏史时称爲隐君子仲尼见之知其圣人乃师之乘靑牛车去入大秦关令尹待而迎之嵇康皇甫谧皆云老子生于商末葛孝先乃谓周时託神李母者正谓降生于李太官家之时也或爲商祚将尽周祚已兴所以商末时生亦或言周时託化此胎未必然也二十七年丁巳老君会尹喜于靑羊肆将去化胡故唐纪云靑羊肆者太上天皇大帝第二降生之所也自商道否闭周德陵夷厯藏史以同尘弃柱史以隐迹东离魏阙西度函关又云重爲千日之期再结一时之会将离蜀土欲化胡风远适流沙长移犷俗及身毒罽宾之国教烦陀阿柱之王又魏明帝制老君赞云深悯后世託下于陈爲周柱史经九百年无极之际言归崑崙化被胡域次受罽宾后及天竺于是遂迁又魏略西戎传北史西域传并云于阗国西五百里有毗摩寺云是老子化胡之所也二十八年戊午老君同尹喜眞人降于天水启灵山今秦州有西昇台圣容殿俱存穆王老君化胡已卽昇天四年甲申老君复降于中国东游扶桑会大帝校集羣仙遂游西海至苏邻国号爲大光明使寻卽复昇天穆王闻尹喜眞人得道上昇乃爲修楼观立道士七人以奉祠事共王懿王孝王夷王老君与玄古三师降于蜀绵竹之三学山授李眞多以飞昇之道今号眞多治厉王二十一年甲辰老君降于楼观授道士宋伦以中景之道通眞之经并灵飞六甲素奏丹符周召共和宣王四十三年丙辰老君降于渭川告宣王以嵗星北迁言周将衰后二年而幽王立今渭侧有伯阳川是其处时有採薪行歌者人莫能识以问老君老君曰此活国人修习无上正眞之道也幽王第二年辛酉地动泾渭洛皆震老君言周将亡矣不及十年数之纪也后果爲犬戎所灭平王三十三年癸卯十二月老君复出关开化诸国遂至西海流麟等洲考校羣仙事讫复还中国威王庄王九年癸巳四月建卯初七日夜释迦佛生释氏瑞应经云四月八日夜半生此用周正也又过去见在经云二月八日生此用夏正也老君时年六百一十四嵗释迦生于周庄王九年乃春秋鲁庄公之七年当夏四月常星不见夜明是也至魏武定八年凡一千二百三十七年云出魏书释老志及隋书经籍志头陀寺碑云周鲁二庄亲昭夜景之鑑梁邵陵王上表云常星不见周鑑娠征满月圆姿汉感宵梦僖王惠王襄王项王匡王四年壬子佛入湼槃释氏金光明经云夀命短促方八十嵗是也定王王问老君以在世神仙老君对以中岳有古先生卽予是也简王灵王二十一年庚戌十月二十一日孔子生景王悼王敬王十七年戊戌孔子谓南宫敬叔曰吾闻老聃博古该今通礼乐之原明道德之归则吾师也今将往矣明年遂与敬叔俱至周见老子按庄子云孔子行年五十乃南之沛见老子计是此年也其问礼及藏书等事虽见礼记孔子家语及史记而皆不系年月故莫知其先后也然家语所载子夏问于孔子曰商闻易之生人及万物各有奇偶气分不同惟达德者能原其本也天一地二人三三三爲九九九八十一一主日月数十故人十月而生八九七十二偶以从奇奇主辰辰爲月月主马故马十二月而生其余各从其类也鸟鱼生阴而属阳故皆卵生鱼游于水鸟游于云故立冬燕雀入海化爲蛤介鳞夏食而冬蛰龁吞者八窍而卵生龃𪚅者九窍而胎生四足者无羽翼戴角者无上齿昼生类父夜生类母敢问其然乎孔子曰然吾昔闻之老聃亦如所言由此观之则孔子谓老聃博古该今故无所不就学焉何止问礼及五行五帝而已乎四十一年建壬戌孔子卒老子时年八百二十四嵗庄王正定王哀王思王考王威烈王安王十八年丁酉秦献公立夷烈王二年丁未老君还秦秦献公授馆致礼问于厯数老君遂出散关显王八年庚申秦孝公立老君东还游赤城蒙山重过扶桑较集羣仙已而隐于景山太室少室愼靓王赧王九年乙卯秦昭王立老君与尹喜诸仙西游女几鸡头天柱复出散关遂昇崑崙还紫微上宫昭王闻之乃于老君所经游处爲置城邑以表圣迹故立老君停驿尹喜城谨按老君本记并诸史传记并云老子以商武丁庚辰生于亳寻乘白鹿而昇天后一百八年帝辛丁卯降于岐周今以长厯推之武丁元年壬申九年卽庚辰也传记云老君以周文王时爲守藏史武王时迁柱下史推武王以癸酉受商自武丁庚辰至此癸酉凡一百七十四年也传记云老子以周昭王癸丑五月壬午将去周七月十二日到函谷关度尹喜推昭王元年辛卯二十三年癸酉自癸酉至癸丑凡一百有一年通前凡二百七十四年乃西度也传记云老子甲寅年四月于楼观昇入太微次年乙卯分身生于蜀后二年丁巳与尹喜会于靑羊之肆遂同往西域至穆王元年复还中夏东过扶桑大帝之所校集羣仙自昭王二十三年癸丑至穆王元年辛巳凡二十八年则老君化胡讫复还中夏之时也史记云周幽王二年辛酉三川震老子言周必亡自穆王辛巳至此癸酉凡二百二十年通前凡五百二十二年也平王二十三年癸卯老君复出关游西海较集诸仙魏书释老志云释迦生时当周庄王九年春秋鲁庄公七年四月辛卯常星不见是也按庄王元年乙酉卽九年癸巳也自幽王辛酉至此癸巳九十二年通前凡六百一十四年而后佛生至匡王四年壬子入灭周灵王二十一年庚戌冬十月二十一日庚子孔子生自庄王癸巳至此庚戌凡一百三十七年通前凡七百五十一年也景王十五年辛未南宫敬叔生时孔子年三十五嵗敬王十一年壬辰鲁定公卽位始命敬叔爲大夫辞以先人遗命使事孔子至定公七年戊戌孔子年五十乃南之沛见老子卽老君应化诸方讫复还中夏之时也自灵王庚戌至此戊戌凡四十九年通前凡七百九十九年也传记云秦昭王闻老子过爲散关修城邑据昭王立五十一年乃灭周推周赧王元年丁未九年乙卯乃秦昭王卽位之嵗是时老君将昇于崑崙还紫微之时也自敬王戊戌至此乙卯凡一百九十七年通前计九百九十六年也老君应感无方变化莫测或昇或降莫能究悉今考传记并长厯推计自商武丁庚辰至周赧王乙卯凡出入隐显绵厯九百九十六年在商一百七十四年在周八百二十一年正与史传及诸经典相符魏明帝赞云爲周柱史经九百年唐大学博士吴杨昊亦云老君变通灵应难测旣生商日又仕周时计其始终乃立千载此皆举其成数也史记称或百六十年或云二百嵗者是据孔子时人斟酌老子之嵗数云尔不能知其实是以每事言盖言或也又列仙传云去入天秦又云与尹喜俱游流沙莫知所终皇甫谧云西之流沙作浮屠经以化戎俗文始内传云老子出关周游八十一国后至罽宾化胡刘向赞云德合元炁夀同两仪据诸传记説虽不同莫不赞其长夀盖儒者以长生昇天之説爲怪诞故但云莫知所终説其未尝死也唐尹文操论云老君乃积劫得道之大圣人也故能寄惠人间和光幽显千变万化今古常存惟庄子假设秦失参号之説将以逆荡凡浅执生者耳而梁武帝遂以老君爲尸解之仙谬矣徧寻老子始终竟无解蜕之迹而庄周独云尔者亦犹云将鸿蒙之类并傲史之寓言若以爲实则孔子见盗跖亦可爲实事耶按王子年拾遗记云老子至周之末居于景室之山尝云我常在人间不去须臾或爲凡或爲圣但流俗之人不知之人行善恶各有罪福如影之随形响之应声若能思眞念善自可与我相遇以此详之尤明其不死审矣又按龙硚经云老子于大罗天明霞观中告九天丈人曰吾今应相境界通身上显诸天下应万象厯劫演化开度兆人有道上贤降爲师授或生下界与物混冥託质通凡浮沉莫辩与道通化应接有缘潜行救度不恃有恩旣具神通自在世世随机降应何生死之能累乎儿曹以管窥天果不足怪或云老子受学于容城或问道于常枞此盖至人好贤乐善以多问寡亦将造端于师资以垂世立教耳岂眞有所授受耶旧传记其子孙显仕继世不绝者此又至人不欲索隐行怪以惊世骇俗故示幻迹以和光同尘耳今虑后世贪纵之夫认幻爲眞而託道爲姦者将授以借口故皆删之至十六变之説事迹隐晦亦无述焉秦始皇帝二十八年壬午封禅泰山乃建老君祠于楼观之南躬行飨祀老君降于祠授帝以鬼林经䇿使鬼神之符前汉文帝老君先降于陜河之滨号河上公亦曰河上丈人帝亲访之老君授以道德经也今陜州府北有河上庙并文帝望仙台存焉成帝河平二年甲午老君降于瑯琊郡曲阳渊授于吉太平经后汉明帝章帝元和二年乙酉老君再降授于吉眞人一百八十戒安帝永初三年已酉老君降于泰山召江夏史刘图较定天下簿籍因示罪福报应之事顺帝汉安元年壬午老君降于蜀之鹤鸣山授天师张道陵正一盟威秘箓五月再降赐泰淸中经九百三十卷符文七十卷建康元年甲申老君再降于阆州云台山授天师三洞众经及超度九祖斋直之法桓帝永夀元年乙未老君降于成都授天师北斗削死注生之法今成都府玉局化卽其地又降于鹿堂山授以制六天斩邪文延熹八年帝遣使诣陈祀老君命边韶撰碑文九年帝亲祀老君于濯龙宫用郊天乐灵帝光和二年己未老君降于天台山授仙人葛玄上淸灵宝大洞等经及三箓七品斋法劝戒法轮转神入定等经魏陈留王咸熙元年甲申老君降于陇右临洮郡谓王始曰天下不久当太平晋安帝元兴元年壬寅老君下降按行山岳至华山敕仙人成公兴令移居嵩山仍赐以仙乐后魏明皇帝神瑞二年乙卯老君降于嵩山授道士寇谦之云中音诵新科之戒泰常二年丁巳老君再降赐寇谦之符箓七十卷太武皇帝太平元年老君降于嵩山命寇谦之授帝以太平眞君之号遂改元太平眞君隋炀帝太业十三年丁丑老君降于终南山语山人李湻风以唐公受命之符唐高祖武德二年己卯老君降于羊角山语吉善行令奏闻云我帝祖也今唐得圣治社稷延长五年壬午老君再降于庙所告以破贼之期高宗龙朔二年壬戌帝幸洛阳宫建淸庙于北邙治以祠老君设醮庆赞老君降于殿上二眞人夹侍光耀阶坛众咸瞻仰宫闱令权大力等列状奏闻诏依所见图写爲瑞像干封元年丙寅帝封岱岳驾至亳朝谒老君御制册文上尊号曰玄元皇帝圣母爲先天太后仪凤三年戊寅帝敕建斋于阳淸庙时老君降于坛上祥光照映乘白马履坛石皆有迹众所瞻仰登时奏闻贺表云金相玉毫彩夺夜明之景白驹丹鬣迹留天驷之庭则天武后文明元年甲申老君降于虢州皇天原命邬元宗令传言武后不可革命景龙四年庚戌爲平内难疑决老君爲白衣老父卖卦于春明门外象曰宜取天下吉利在三日内后于其处立庙玄宗明皇后二十九年壬午改元天宝又三年甲申改年爲载开元十七年老君降于蜀州新兴寺隐景于佛殿柱中宛如刻昼削洗愈现本路文武官及道僧俗尼同状奏闻有云现于殿柱杳疑作史之年照彼佛祠缅若化胡之日开元二十九年老君降于丹凤门外语田同秀曰我昔日入流沙藏一金灵符在尹喜旧宅可奏帝取之帝遣使求得之于函谷关故墟天宝二年癸未正月上老君尊号曰大圣祖玄元皇帝十二月帝幸华淸宫老君降现于朝元阁上遂改朝元阁爲降圣阁天宝七载戊子上老君尊号曰圣祖大道玄元皇帝九载庚寅老君降于太白山语山人王玄翼以宝仙洞有妙宝眞符上命刑部尙书王倕等往求果得之十三载甲午二月癸酉帝朝献太淸宫加上老君尊号曰大圣祖高上大道金阙玄天元皇大帝十五载丙申帝幸蜀老君降于汉中郡黑水之侧帝命刻石像于所见之处又乘白鹿降于利州昌岭以示收禄山之兆诏于所见之处立自然观肃宗至德二年丁酉老君降于通化郡云龙巖自地接天仪相炳然诏图其本明皇御赞曰昼现殊相空浮瑞色道释人天作礼瞻奉申命藻绘示诸郡国敬宗宝厯二年丙午老君降于太淸宫前御路指示长安县郑翦陷井之处懿宗咸通十年己丑龎勋领三千余人欲劫夺太淸宫时士庶数百余家在宫避难咸见老君乘空而行须臾黑雾昬曀贼迷路自相蹂践龎勋亦溺水死宋眞宗皇帝大中祥符七年甲寅驾幸亳州谒太淸宫亲奉册宝上尊号曰太上老君混元上德皇帝徽宗皇帝政和二年壬辰老君乘白马驾祥云降于茅山玉晨观授梁光映加句天童经其余降现事迹纪传不系时代者不述与夫放光见瑞示梦传言灵验等事非化身下降者不复载于谱也混元圣纪太上混元圣纪卷之二太上老君乃大道之宗祖三才之本根也太极之先寥廓何有道源肇启炁母混成澒洞溟涬兆朕胚腪中有眞精自然而生是爲神明强名虚皇潜司玄化道运御世一炁分三爲玄元始三炁混合氤氲渐着爲万象之端莫知其先强目曰元莫知其初强目曰始故曰元始天尊三炁相生九炁混合化生诸天成就世界莫知其大强目曰太莫知其高强目曰上首出无极仰之曰老宰而旡我主之曰君故曰旡上三天玄元始三炁太上老君焉初自一炁而分三炁是爲三天三炁合生九炁是爲九天自大罗天生淸微天禹余天大赤天三淸境也自三天下生郁单天禅善天须延天兜术天不骄乐天洞元天梵辅天淸明天旡想天此九大梵天也九天又各下生三天合三十六天其外诸小梵天悉系属于此大梵天也次四种民天太极平育天龙变梵度天玉隆腾胜天太虚常融天爲种民天亦曰种人谓开劫之初降爲人种也释氏唿爲四禅天此天上取太淸境三千三百万亿炁下生八梵天五千五百五十五万炁凡一炁三千里此天出三界之上超阴阳之数故旡年夀之限水火风灾所不能坏也次分三界欲界六天色界十八天旡色界四天也次八梵天始靑天靑元天始丹天太丹天始素天太素天始玄天太玄天也次人间世北方淸静世界东北长安世界东方纳善世界东南用贤世界南方弃贤世界西南仁静世界西方凈行世界西北延贤世界下置九地结爲山岳融爲海渎第一垒润色泽地第二垒刚泽色地第三垒脂色泽地第四垒润泽地第五垒金粟泽地第六垒金刚铁泽地第七垒水制地第八垒大风泽地第九垒洞泉无色纲维地每垒一重土一重水一重风自上而下也阳精爲日阴精爲月分日月五行之精爲星辰二炁交会则动植万彚更相产化按开化置品经曰吾于无形无名蒙澒溟涬之中开道玄黄分灵散炁从大罗下生三境次生九天立九帝爲三宝之玄律二十七天爲境界之修品三十六部爲三境之玄根下爲三十六天之域宅次三十二天三十二帝潜运开化下分三界傍贯璇玑二十八宿五星躔度以明五方淸炁上腾重浊下凝下生九地中生九人天地人物无不备焉故阳和正炁化生上圣高眞柔和冲静之炁化生元君圣后仙妃玉女刚烈英勇之炁化生天丁力士神兵将吏阴阳五行之炁化生男女杂谬之炁化生飞禽走兽咸承一炁万种不同随其化生也大劫之末九地之上至旡色界三灾大作万象消化种民天之上灾所不及元炁复合再爲混沌厯劫重开复命天人降爲人种爲君爲臣洪道建法随时布化已经旡量浩浩之劫悉皆如是按上淸经云天圆十二纲地方十二纪天纲运关三百六十度爲阳孛地纪推机三千六百度爲阴蚀天纲三百三十日运关一周地纪三千三百日推机一度九千九百度爲天地炁交名大阳九大百六亦名大劫大运也以数乘之大凡三百三十年一度阳孛此爲小阳九之灾一百八万九千年卽天纲运关三万三千周地纪推机三千三百度大运之交也夫天动地静阳躁阴迟故有孛蚀之异耳此时天炁穷于太阴地炁极于太阳阳极则孛阴极则否阳极则其精化爲水阴极则其精化爲火先焚爲大火次漂以大水上至九天之下下至九地之内金玉消化毫末旡遗然后元气复合谓之混沌混沌再分则三天上圣四天种民下世教化亦如此劫之初三皇五帝相承而治矣如此变革总名爲元炁离合老君厯此离合之数经旡量劫故西昇经云动则有载劫自惟甚苦勤此之谓也又按九天生神章曰大运将期数终甲申三官鼓笔料别种人考算功过善恶当分自赤明以来至上皇元年依元阳玉匮受度者应二十四万人开皇以后数至甲申诸天选叙仙曹空废官僚不充依元阳玉厯当依三代更料有心积善建功爲三界所举五帝所保名在上天者取十万人以充其任又当别举一十二万人以充储官三官相应皆逆注种名又九幽之府被东华靑宫九龙符命使拔九幽男女死魂宿名有善功德满足应受开度者取三十二万人以充甲申驱除之后开大有之民厯劫皆然悉禀命于老君也天地之状象类鸡卵元炁绕之如日之晕如是天地有五亿五万五千五百五十五亿重各于其中立天文地理运阴阳五行列神祇产万彚秉生成之柄鎭造化之原故在天爲众圣之尊在世爲万教之主谓之老子者道之形也应旣不一号亦无量或三十六号或七十二名或号九天上皇或号洞眞帝一君或号高上玉帝或号长生大帝或号太平正眞太乙妙炁皇君或号九玄帝君或号大千法王或号九灵老子或号太上左玄眞人或号上淸金阙三洞妙经大法师或号高上大法王或号玄一眞定光或号金阙后圣君或号九老仙都君或号九炁丈人或号太上丈人或号千二百官君或号太平上景君或号旡爲父或号万物母其降生之时十方天神空中称赞尊号有十曰太上老君圆神智旡上尊帝王师大丈夫大仙尊天人父旡爲上人大慈仁者眞元教主天人称赞亦有十号曰旡爲之君旡上玄老太上老君高上老子天皇大帝玄中大法师有古大先生金阙帝君太上高皇虚元大眞人复有至眞旡极大道自然元始太上天尊道君旡上天眞天老天师黄老玄宗世师神人眞人仙人至人大人道人圣人之号也老君洞眞极圣本旡常形消则爲炁息则爲人或于太虚之中凝爲眞容体大旡边相好备足上旡所攀下旡所蹑或在云华之上身如金色万眞侍衞百灵宗奉或坐莲花之内建七曜玲珑之冠披九色离罗之帔项负圆光照耀天地或处宝堂金殿珠玉帷帐万帝朝礼神兵衞轩或金容玉姿黄裳绣帔或素服玄冠乘朱鬃白马或下治十天封掌兆民居太微勾陈紫房中爲天皇大帝或春化爲上景君长九千丈建七精宝华之冠衣玄黄二炁之服靑锦飞裙手执虎符坐七色之云或夏化爲老翁戴九龙之冠衣黄纹之衣服黄羽之裙手执金板立紫云之上或秋化爲童子衣五色之衣或乘狮子或坐靑云或冬化爲苍玄靑三色之光光明混沌更相纒绕此则返金阙之炁更受鍊飞玄通晨之精也或化身爲玄天大帝经云八十二变爲眞武故佑圣眞君启请有云仰启玄天大圣者北方壬癸至灵神金阙眞尊应化身旡上将军号眞武也其神通自在随感则现能白能黑能方能圆能屈能伸能修能短能老能少能一能万纵横反覆厥体靡常或爲千二百老子应现诸天或爲百八十道君接引凡世分灵散景倐忽周遍而眞一之身湛然常寂常在太淸太极宫也老君尝以上和元年嵗在庚寅九月三日甲子化生于郁单北玄玉国天罡灵镜山李谷之间上玄灵母九玄之房初母之始孕梦玄云日月纒其形六气之电动其神遂有姙旣诞之辰有三日并出乃以谷爲氏族用曜景爲名一名弘字子光一名玄水字山渊上和乃天上之纪年也如赤明朱灵淸汉天汉开皇上皇之类也而士俗之士秖知甲子造于大挠年号始于汉武便以上和等号皆谓之妄殊不知上天自亿劫以前纪年不废世人旡从而知耳自鬼谷子北郭子张天师葛仙公等方引诸天之号以配人间时代也不然则诸仙博古该今穷幽究微岂不知秦汉之前未有年号耶至如开辟之初建立法度及世代因革悉由上天数定时遣天眞降教以传人世耳非世人能先天而肇造也学者详之于是敛魂研魄守胎宝神录精鎭血固液凝筋吞光饮霞咀嚼飞根内德圆充外累远判形分百万变化无穷紫微上眞天帝玉淸君遣八景琼舆来迎以登上淸宫授蘂刚丹玉凤玺金眞玉光给神虎之符及飞行之羽朱锦龙裙靑帔虎带戴圆容神冠受书爲金阙后圣帝君老君于龙汉元年分身于中央大福堂国出眞文赤书以化其民民皆长生又于南极赤明之国出火鍊眞文故号洞阳之庭有流火之池人鍊其形皆成金色上置南昌之宫下立朱陵之馆以主生成老君以龙汉赤明上皇延康开皇五劫皆运始靑丹光中灵素华玄阳之炁轮转而爲玉厯龙汉以来渺渺亿劫混沌之中寥廓旡光载籍叵考赤明开图然后经典始可得而推也眞文者五方眞炁之精凝结成文八角垂芒或爲云篆之形或成飞走之状卽今之符文天眞之信契也以上并互见于三洞眞经也又于东极碧落之天浮黎之国书眞文于空靑之林成紫字之文其林风声成音鸟食其叶身生文章人得其羽卽能飞行其民长生安乐旡爲又于西极衞罗世界西那玉国出眞文于浮罗之岳以度国人玉池自生金精流映人挹其水身生金光与天相毕又于北方郁单之国书眞文于洞灵之观以度兆民其下寒池灵津自然流澳人得饮之旡有终极此五土之内皆禀老君灵宝之教以得长生因命五老上帝以鎭五方行道垂教和灵羣品也隋书经籍志云元始天尊生于太旡之先禀自然之炁冲虚凝远莫知其极天地沦坏劫数终尽而天尊之体常存不灭每至天地初开或在玉京之上或在穷桑之野授以秘道谓之开劫度人然其开劫非一度矣故有延康赤明龙汉开皇是其年号所説之经亦禀元一之气自然而有非所造爲亦与天尊常在不灭天地不坏则藴而莫传劫运若开其文自见乃命天眞皇人改转天音而辨析之自天眞以下至于诸仙展转节级以次相授诸仙得之始授世人推其大旨盖亦归于仁爱淸净积而修习渐至长生自然神化或白日登仙与道合体宋张商英道经记云劫运悠旷太少格塞邪炁失元散着羣生因其九窍发生情识情流识蔽宛转顚倒因流起爱蔽爱生憎憎爱交攻前伏后起弃明趋昧积昧爲阴阴结爲幽入幽爲鬼神正爲人形傍爲异趣啖食陵暴性不得静命不得延黑炁惨霾干犯霄极三淸化主三帝天君鑑观在下一念兴悲自然妙炁络绎成文灵风鼓奏自成音声至慈度厄至仁好生至正摧邪至明破冥上列曹官下设岳洞众眞受职列仙分统眞机旣漏玉字乃出火炼洞阳笔着空靑玉检金版符箓咒诀教授仙众威制魔羣炼度魂魄役召万灵太上道三上眞道七中眞道六下眞道四金口所説三师所授瑶函宝笥秘蓄天台遗落人间太仓一稗修眞之士集爲三洞无无上眞名曰洞眞幽深微妙名曰洞玄灵奇隐显名曰洞神非眞之眞泯寂旡文非元之元妙体孤存非神之神歘忽旡垠此明三洞眞文之旨趣也老君又化身号静老天尊行教五方遂于东华山九合玄台説法以授东极始老国王其王妃王子大臣五千余人同修其道俱得地仙乃建习仙宫习灵七正二馆令学仙者居之二百年中国内白日昇天者三千余人其王昇爲妙梵天主按靑童内文云始老国在东海之外也一名淸和国妙梵天主后以逸乐过度谪下人间爲罽宾国王老子化之爲佛者是也老君在天皇时号玄中大法师亦曰通玄天师出洞眞经一十二部以旡极大道下教人间在地皇时号有古大先生出洞玄经一十二部化人以旡上正眞之道在人皇时号盘古先生出洞神经一十二部化人以太平旡爲之道在伏牺时降于田野号郁华子授天皇内文又降河图八卦之文教人以顺性之道在祝融时降于恆山号广夀子授人皇内文教人以安神之道俾陶铸爲器以变生冷在神农时降于济阴号大成子授地皇内文教人以好生之道俾播植谷果以代烹杀和合方药救疾养性略见唐纪在黄帝时降于崆峒山号广成子帝卽位二十九年忧天下之不治乃往见广成子而问曰闻子达于至道吾欲取天地之精以佐五谷以养民人又欲观阴阳以遂其羣生爲之奈何广成子曰而所问者物之质也所欲官者物之残也自汝治天下云气不待族而雨草木不待黄而落日月之光亦以荒矣而佞人之翦翦者又奚足以语至道黄帝退捐天下筑特室席白茅顺下风膝行而进再拜稽首问曰吾闻子达于至道敢问治身奈何而可以长久广成子蹙然而起曰善哉问乎来余将语汝夫至道之精杳杳冥冥至道之极昬昬默默旡视旡听抱神以静形将自正必淸必静母劳汝形毋摇汝精少思寡欲可以长生目旡所见耳旡所闻心旡所知神将守形形乃长生谨汝内闭汝外多知爲败我爲汝遂于大明之上矣彼至阳之原也爲汝入于窈冥之门矣彼至阴之原也天地有官阴阳有藏谨守汝身物将自壮我守其一以处其和故修身千二百嵗吾形未尝衰也黄帝再拜稽首曰吾子之谓天矣广成子又谓黄帝曰来余语汝彼其物旡穷而民皆以爲终彼其物不测而人皆以爲极得吾道者上爲皇下爲王失吾道者上见光而下爲土今夫百昌皆生于土而返于土故余将去汝入旡穷之门以游旡极之野吾与日月参光吾与天地爲常乃授帝阴符经老君于三皇时説经世谓之三坟之书久失其传兼累世所説经多藏琼室瑶台或秘龙宫海藏神眞保护世莫得闻今所传者太山一毫芒耳久之又命西王母授帝元始天尊玉像帝置于高观以敬奉之常有綵云覆其上故号爲道观道观之号自此始也按太平广记所引道经云在昔道炁凝寂湛体旡爲将欲启迪玄功化生万物先以东华至眞之炁化而生木公木公生于碧海之上苍灵之墟以主阳和之炁理于东方号曰东王公焉又以西华至妙之炁化而生金母以主元毓神玄奥于眇莽之中分大道醇精之炁结炁成形与东王木公共理二炁而毓养天地陶钧万物体柔顺之本爲极阴之元位配西方母养羣品号曰西王母焉天上天下三界十方女子登仙得道者咸所隶焉木公冠三维之冠服九色云霞之服亦号玉皇君居于云房之间以紫云爲盖靑云爲城仙童侍立玉女散香眞僚仙官巨亿万计各有所职故男子得道者名籍所隶焉时往谒九灵金母一嵗再游其宫共较定男女眞仙皆品功行以升降之天地劫厯阴阳代谢时运兴废阳九百六举善黜恶靡不由之总其箓籍而上奏元始中关玉晨禀命于老君故老君授道于黄帝乃命金母示以元始之像焉老君又命帝陟王屋山开石函发玉笈得九鼎神丹飞雪炉火之道帝遂铸鼎荆山炼丹成服之有云龙来迎帝乘龙上昇时羣臣侍女同得昇天者七十有二人其余小臣不及上争持龙髯攀堕黄帝弓与鼎皆抱之号泣世谓之乌号之弓臣民旡所追慕遂取其遗物于巴山造坟以藏之号巴陵又于桥山葬其衣冠号黄帝陵鼎所堕处谓鼎湖焉今处州缙云县仙都山其顚有鼎湖旡路可缘上生金莲其叶尝飘堕于双溪故名金华县古以帝氏缙云故以名其邑信不虚也初老君垂世立教故示有修证之诀师资传授之格乃以上皇元年甲子七月二日出游西河时见元始天尊乘八景玉舆驾九色玄龙三素飞云导从羣仙浮空而来同会西河之上天尊吐洞玄内观玉符以授老君老君稽首承教服符三部八景神身中并见金书玉字二十四图空中自明洞彻旡穷罗缕自然卽命主图上仙依而画之金书紫字丹简玉章于此成立自南极上元九光太眞王夫人东西二华南北眞公五岳神仙淸虚眞人所授眞文并出于老君焉其图分爲上中下三品上品一神仙沐浴东井图二五岳眞形图三通灵诀精八史图四六甲通灵图五九宫紫房图六元始太淸图七眞道混成图八西昇保箓图中品一神仙通微灵化图二蹑虚九灵图三九变天图四常存图五守一养身图六守神含景图七寂嘿养眞守志图八芝英玉女图下品一神仙六阴玉女图二九九道仙图三导引图四洞中洪保图五变化隐测图六採芝开山图七明镜图八旡极太一图凡二十四图皆修身长生之术并洞玄元始之炁化成也老君又典领玉晨神虎符图智慧素经凡上淸大洞眞经召灵威魔神符玉章莫不掌录焉此经皆结飞玄自然之炁以成其道高妙众经之尊总统万灵匡御羣仙秘于九天之上大有之宫铸金爲简以撰灵文刻玉丹书以明其篇或藏太微灵都琼宫玉房之内咸衞以巨兽扞以毒龙神虎七千备于玉阙金晨玉童素灵玉女各三千人侍衞灵文众眞宴礼万圣朝轩玉晨大道君常谓老君曰大劫之周择授上贤自旡其人累劫不传后学求仙不知道原徒劳思存损疲形神夫欲寻本当归其根失根求生万不得全上皇玉文子择人而传其法宝秘深不可言当依明科承而奉焉中皇元年壬戌三月一日老君于玉天琼房推较本元撰集灵篇以爲宝经三百卷符图七千章玉诀九千篇以授东海方诸宫靑童大君使传后学玉名合眞之人大君旣受宝经位登上相金华玉女紫晨玉童各三千人俱侍衞焉秉灵符之节麾命魔灵旛逍遥紫虚之馆徘徊靑华之房灭六天于末运剪万精于羣山採后学于金简较靑箓于方诸延万帝于曲宇赞宝诀于妙章撰独立于齐眞严四极以检运普统九天九地五岳名山亿兆万眞莫不咸𨽻生死图籍细无不关末学之子欲受经及修行皆宜先奏金简于靑宫投玉札于上淸典箓玉司常阴察人精麤其有勤苦乃得玄授焉老君又传太虚眞人南岳赤君使授学道宿有金名玉字高阁刻名当爲眞人者又传天眞皇人太眞王夫人等或封于西玄王屋山中或刻于蓬莱府北室金柱玉璧上又以五色玉爲简各封五岳石笥中须壬辰告会后圣君来下当出以付四辅使教上眞之才按后圣李君列记云后圣李君四辅上相方诸宫靑童大君上保太丹宫南极元君上传白山宫太素眞君上宰西域宫总眞王君凡欲求仙当寻其文得其本原道旡不成苟不知道所出与宝诀所生谓之投暗而学旡有祖宗眞不爲降道亦不行也老君曰夫三洞宝经皆三淸上道也吾昔授之于元始天尊于今七亿万劫天地成坏万品生灭惟吾道犹存今犹修之于景云之上常以玉淸玄简出付眞公于旡量夀天又付方诸靑童大君依九天品格万劫一出自开皇以来传付后学应爲眞者九千年听传三人或四十九年中遇有其人听顿传之欲授吾经当依四极明科赍信诣师受以佩身闭心修行愼勿轻传考之经科受经之格年限不同盖上古湻和万劫一出末代浇薄拯救尤切四十九年得人卽传皆以斋戒爲先阴功爲务以拔九祖之罪以度羣品之厄后及己身立功布德上遵天宪以期超昇故有二十七品斋科三十六品醮法上卽以淸虚简寂爲用次卽以吐纳服御爲阶末卽以洗心悔过爲宗普卽以后己先人爲要功行三千白日登天斯言有证者也又曰欲修行上法宜先修高上洞眞三元斋直三元合眞上应九祖凡欲修行大洞眞经三十九章雌一玉检五老宝经玄母八十二上愿佩神虎金虎符豁落七元流金火铃销魔隐祝威制万灵飞步五星存注七元思眞行道上求天仙合服神丹飞腾灵丸当修上元之法九日九夜淸斋念神未至一日五香沐浴宿结斋心上至九人下至三人主客丹祷每事精勤欲修中元斋直六日六夜以赎己身积滞之愆解过于天眞谢罪于三元宿愆旣散高上降眞书名玄图尅成上仙学而旡法徒劳损功无感于自然欲修下元之法三日三夜解拔九祖令飞魂更生出离三涂上昇南宫释结解滞断灭恶根七祖旣懽身自成仙其法高妙非眞勿传斋直毕然后行上道常当沐浴淸斋盛洁法服并潄荡口服令内外淸虚口旡余味腹无余薰眼无余秽体旡尘染淡泊静嘿惟道是身然后修行法事焉夫学上道不奉三百大戒而诵经行咒佩符思神合丹服药隐处山林求昇仙之举恐未可希也若能戒全于内和光于外乃庶几于灵标之崖矣非修道难奉戒难耳子能全戒及十方太上将保尔登仙也戒全而诵宝经佩大符而行事若复不仙则天下旡有不死之道矣我之所慨世求其人难得耳夫有经而旡戒犹涉海而旡舟楫犹有口而无舌何缘度兆身耶夫道要在行合冥科积善内足然后始涉大道之境界弗能尔者皆爲徒劳于风尘无益于生命之修短也老君复授靑童大君灵书紫文修行二十四事其略曰採服飞根吞日气之法先服开明符常思见日初出时叩齿阴咒日魂之名日中五帝之字存见日中五色流霞来接一身咒嚥如法当觉体生玉泽面有流光次採服阴华吞月精之法先服太玄阴生符常思见月初出时叩齿阴咒月魄之名月中五夫人之字存见月中五色流晶来接一身咒嚥如法当觉体生玉光目有飞精次拘三魂以三魂弃身游遨飊逝本室或爲他魂留制或爲魅物收录当拘而留之使旡游逸其法常存心中有赤炁转大以覆身变而爲火洞照内外叩齿唿咒如法则三魂拘留矣次制七魄以七魄流落游走秽浊或交通血食往来鬼魅或共死尸相关或言人之罪欲人之败皆魄之疾也其法每晦朔弦望及庚申日存鼻端有白炁渐大以冠身九重又变作四灵之兽匝绕一身唿咒如法则七魄制鍊矣又人身中有三元宫上元丹田泥丸宫其神赤子字元先一名帝卿中元丹田绛宫其神眞人字子丹一名光坚下元丹田命门宫其神婴儿字元阳一名玄谷此三一之神上一服紫衣中一赤衣下一黄衣皆如婴儿之状欲拘制魂魄当先阴唿其名并存服色次第分明又命门宫中有大君名桃康字合延衣朱衣冠芙蓉冠三魂侍侧暮卧常存大君祝守如法一十八年大君能左激三田右御三炁唿阳六甲召阴六丁来侍人也又行郁仪结璘奔晨之道服灵飞六甲阴阳符佩神虎金虎销魔豁落流金之章诵大洞眞经存三部八景二十四神服琅玕华丹挹黄水月华徊水玉精环刚之果卽头生七色之炁分形变化千乘万骑白日昇天皆学道修行要文乃太微天帝紫微上眞天帝玉淸君口传之诀以紫玉爲简靑金爲文龟母执笔金童拂筵天妃侍香玉童结篇名曰灵书紫篇以付上相靑童大君使下授玄宫玉名爲眞人者于是靑童大君淸斋千日稽伏膝行捧首北面依科盟授以还方诸霄宫其后传西域王君使下授骨相之子焉按经云始自大罗天开张万范摄生十方先立九圣各分九等从凡迁仙有八十一等本爲三界迷暗参差故立三乘以爲修品上中下殊普令开悟昔于龙汉劫时以圣道传九天丈人九天眞皇次于赤明劫时以其道传虚皇玉帝次于上皇劫时以仙道传万始先生太眞玉皇此上圣传其道也太易时以德授太帝君太始时授天帝君太初时授太微帝君太极时授太微天帝太素时授金阙帝君上相靑童君此中眞传其德也下代传教者应化法门十二等事一者三洞本文二者神符告信三者玉诀祕讳四者灵图图写五者厯代授道六者戒律防非七者威仪庠序八者方法修行九者术数隐景十者记传传示十一者赞咏歌颂十二者章表奏请三洞通达应感符证此下代传其教也老君在少皞时复降于崆峒山号随应子説庄敬经教以顺时行令在颛顼时降于衡山号赤精子説微言经教以忠顺之道在帝喾时降于江滨号录图子説黄庭经教以淸和之道又命九天眞王三天眞皇执九光之节景云之符下牧德台授帝喾以九天眞灵三天宝符上以奉天使二仪旡遗下以营人使年命旡坠帝乃祭天于北河之坛藏符钟山之峯后昇天爲玄宫眞人老君是时传道与赤松子被衣子王倪啮诀按魏书释老志云道家之原出于老子先天地以资万类上处玉京爲神王之宗下在紫微爲飞仙之主千变万化有德不德随感应物厥迹旡常授轩辕于峩嵋教帝喾于牧德大禹问长生之诀尹喜授道德之旨丹书紫字昇玄飞步之经玉石金光妙有通灵之説如此之文不可胜记魏证隋书经籍志云自古黄帝帝喾夏禹之俦并遇神人咸受道箓年代旣远经史无闻焉又曰方外之教圣人之远致也俗士爲之不通其旨多杂以迂怪斯所以爲弊也故中庸之教是所罕言然亦不可诬也在帝尧时降于姑射山号务成子説玄德经教以谦逊之道在帝舜时降于河阳号尹夀子説道德经教以旡爲之道又传道与彭祖按太平广记载集仙录云女道士王妙想居苍梧九嶷山辟谷服气时念黄庭朝谒精诚忽有灵香郁烈祥云满庭天乐震空光烛坛殿千乘万骑浮空而来旌幢鹤盖导九龙之辇下降坛前见一仙官羽衣宝冠佩劎曵履昇殿而坐身有五色光妙想卽往瞻谒仙官谓妙想曰吾乃往昔有虞氏之君帝舜也劳猒万国养道此山每欲诱掖后人使之知道而世旡可教授者夫道在于内不在于外道在尔身不在他人玄经曰所谓修之于身其德乃眞也顷者地司奏汝居此山三十余嵗初终如一守道不邪存念精诚遵禀玄戒若旡所成证此乃道之弃人也玄经云常善救物而旡弃物道之布惠周普物物皆欲成之人人皆欲度之但世人福德卑微道炁肤浅不能精专勤久道炁未应而已中怠是人自弃道非道弃人也以精诚一至期以百生千生望于所证不怠不退深可愍也吾昔遇太上老君示以道德眞经理国理身度人行教可以亘天地塞干坤通九天贯万物爲行化之要修证之本非言可喻但世俗浮诈嗤谦光爲懦怯轻退身爲迂劣笑绝圣弃智爲荒唐鄙绝仁弃义爲迳庭盖末世之迷妄也玄圣之意将欲还湻复朴宗道黜邪斜径旣除至道自显湻朴已立浇竞自袪则裁制之义旡所施兼爱之慈无所措昭灼之圣旡所用机谲之智旡所行天下混然归乎大顺此玄圣之大旨也吾以厯数旣往归理兹山常以久视旡爲之道分命仙官下教于人盖上圣高眞愍劫厯不常代运流转阴阳倚伏生死推迁俄尔之间又及阳九百六之会孜孜下教以救于人尤切于世人之求道也世人求道若存若亡系念存心万中旡一天眞悯俗常在人间隐景化形随方开悟此山九峯皆有宫室眞官主之其下有宝玉五金灵芝神草三天所鎭之药太上所藏之经或在石室洞台云巖嵌谷皆有灵司主掌旡毒螫鸷攫之物可以度世可以养生可以修道可以登眞也汝居山以来未尝游览四表俯睇岑峦固不得而知也勉之修之伫俟驾景䇿空然后倒景而研其本末也于是命侍臣以道德二经及驻景灵图授之而去自是一年或三五降于黄庭观后数年妙想白日昇天所居观改爲营道观兹山以舜修道之所故曰道州老君尝以道德授舜于此可騐故河上公云吾着此书已一千七百嵗也在夏禹时降于商山号眞行子教以勤俭之道授九畴书又命宛委山之神玄夷使者授以玉书灵宝五符治水眞文及罡步劾召鬼神之法初禹治水随山濬川老君遣云华夫人往阴相之时禹驻巫山之下大风卒至巖谷振损力不可制忽遇云华夫人禹拜而求助夫人卽敕侍女授禹䇿召鬼神之书因命其神狂章虞余黄麾大翳庚辰童律巨灵神等助其斩石疏波决塞导阨禹尝谒云华于崇巘之巓顾盻之际化而爲石或倐然飞腾散爲轻云油然而止聚爲夕雨或爲游龙或爲翔鹤千态万状不可亲也禹疑其狡狯怪诞非眞仙也问诸童律曰天地之本者道也运道之用者圣也圣之品次眞人仙人也其有禀炁成眞不修而得道者木公金母是也盖二炁之祖宗阴阳之原本仙眞之主宰造化之元先云华夫人者金母之女也受书爲云华上宫夫人主领教章眞之士理在玉映之台隐现变化盖其常也亦曰凝炁成眞与道合体非寓胎禀化之形乃西华少阴之炁也且炁能弥纶天地经营动植大包造化细入毫发在人爲人在物爲物岂止于龙鹤飞鸿腾凤哉禹然之往诣焉忽见云楼玉台琼阙森然灵官侍衞不可名识狮子抱关天马启途毒龙电兽八威备轩夫人宴坐于瑶台之上禹稽首问道召禹坐而谓曰夫圣匠肇兴剖大混之一朴判爲亿万之体发大藴之苞散爲旡穷之物故步三光而立乎晷景对九域而制乎邦国刻漏以分昼夜寒暑以成嵗纪兑离以正方面山川以分阴阳城郭以聚民器械以衞众舆服以表贵贱禾黍以备凶歉凡此之制上禀乎星辰而取法乎神眞下以养于有形之物也是故日月有幽明生煞有寒暑雷电有出入之期风雨有动静之常类炁浮乎上而众精散于下废兴之数治乱之运贤愚之质善恶之性刚柔之气夀夭之命贵贱之位尊卑之序吉凶之感穷达之期此皆禀之于道悬之于天而圣人爲纪也性发乎天而命成乎人立之者天行之者道道存则有道去则旡非道则物不可存也非修则道不可致也太上有言致虚极守静笃万物将自复谓归于道而常存也道之用也变化万端而不足其一是故天参玄玄地参混黄人参道德去此之外非道也哉长久之要者天保其玄地守其物人养其气所以全也则我命在我非天地煞之鬼神害之失道而自逝也志乎哉勤乎哉子之功及于物矣勤逮于民矣善格于天矣而未闻至道也吾昔于紫淸之关受书宝于勤之我师三元道君曰上眞内经天眞所宝封之金台佩之太微则云轮上往神虎抱关振衣瑶房遨宴希林长招仙公右栖白山而下盻太空汎乎天津则乘云骋龙游此名山则天人诣房万神奉衞千精伺迎动有八景玉轮静则宴处金台亦谓之太上玉佩金珰之妙文也汝将欲越巨海而旡飈轮渡飞砂而旡云轩陟阨涂而旡所舆涉泥波而旡所乘陆则困于远绝水则惧于漂沦将欲以导百谷而濬万川也危乎悠哉太上愍汝之至将授汝以灵宝眞文陆策虎豹水制蛟龙斩馘千邪检驭羣兇以成汝之功也其在乎阳明于天矣吾所授宝书亦可以出入水火啸叱幽冥收束虎豹唿召六丁隐沦八地顚倒五星久视存身与天相倾也因命侍女陵容华出丹玉之笈开上淸宝文以授禹仍命狂章巨灵等神助禹诛爲民害人力不能制者戮防风氏于会稽鏁淮涡之神旡支秪于龟山皆其力也禹后入阳明洞天爲紫庭眞人藏眞文于包山之墟按玉笥山太秀法乐洞天乃太上授禹灵宝眞文之所遗迹存焉今太湖中洞庭山林屋洞天卽禹藏眞文之所一名包山吴王阖闾十二年正月登包山之上命隐者龙威丈人入包山之洞究其深远见金城玉屋题曰天后别宫太阴之堂于玉室几上得素书一卷凡百七十四字而还阖闾不识其书使使问仲尼云赤乌衔书以授于王仲尼曰吾昔游于西海之上闻童谣曰吴王出游观震湖龙威丈人名隐居北上包山入灵墟乃造洞庭窃禹书天帝大文不可抒此文长传六百初今强取出丧国庐邱按谣言乃龙威丈人洞中得之赤鸟所衔非邱所知也吴王惧复归其书也在商汤时降于潜山号钖则子説长生经教以恭爱之道今潜山天祚宫前龙堂之址卽其所也老君虽厯代应见而未有诞生之迹将欲和光同尘以立世教乃先命玄妙玉女降爲天水尹氏之女名益夀适仙人李灵飞玄妙玉女卽旡上元君也灵飞本皋陶之后至商时父子相承得修生之道父庆宾年百嵗余常有少容周游五岳诸山一旦云龙下迎白日昇天灵飞感父昇天之事精修大道亦百余嵗当老君未诞而昇天至商十有八世王阳甲践祚之十七年庚申嵗老君自太淸仙境分神化炁乘日精驾九龙化爲五色流珠下降时尹氏昼寝梦天开数丈众仙捧日出良久见日渐小从天而坠爲五色珠大如弹丸因捧而吞之觉而有娠今亳州天静宫有流星坛卽其处由是容颜益少神炁安闲所居之室六气和平冬旡凝寒夏旡祁暑祥光照室众恶不侵八十一年不觉其久至商二十二王武丁之九年庚辰嵗二月建寅十五日卯时圣母因攀李枝忽从左腋降生仙传所载皆云在胎八十一年唯内传云上帝之师元君感日精入口因娠经七十二年剖左腋而生二説虽或不同然亦有由虞宣出塞记云老子复命抱中七十二年举候九年则亦八十一年也是时阳景重辉祥云荫庭万鹤翔空九天称庆玉女跪捧九龙荐水以浴圣姿龙出之池因成九井按汉伏滔北征记云老君庙中有九井水皆相通故每汲一井九井皆动降生之初卽行九步步生莲花因指李树曰此吾姓也老君尝于多劫之前降生于北玄玉国李谷之间因以姓李今又降生李氏之家李木之下生而知其姓故指以示人非今方以李爲姓也谥曰聃老君耳高于顶厚而且坚下有垂珠中有三门天神之表与凡迥异故以爲谥或作儋者汉字通用也故史记亦作太史儋如今儋州曰儋耳也或作耽者音讹也或谓其吐舌舑然而谓之舑此又传闻之谬也名耳字伯阳或曰伯阳父者尊老之称也一名雅字伯宗一名志字伯光一名石字孟公一名重字子文一名定字元阳一名元字伯始一名显字元生一名德字伯文按九宫经三五经元辰经云人各有厄会若易名字以随元炁之音可以延年度厄今世有道者亦多如此又列记云李君三千五百年辄易名字老君在世最久故名字稍多尝告尹喜曰吾姓字渺渺从劫至劫非可悉纪也老君降生九日身有九变皆天冠天衣自然被体仍有七十二相八十一好七十二相者头圆如天面光象日伏犀蟠起玉椀穹隆皓发如鹤长七尺余眉如北斗其色翠绿虎髭龙髯素结如丝耳有垂珠中有三门高平于顶厚而且坚河目日月方瞳绿筋鼻有双柱准骨隆隆口方如海脣赤如丹炁有紫色其香如兰齿如编贝其坚如银数有六八上下均平舌长且广形如锦纹其音如玉其响如金颧高而起颐方若矩日角月渊金容玉姿龙颜肃肃凤视闲闲额有光象三午上达天庭平坦金匮充盈颊有白志颐有玉丸项有三约鹤素昻昻垂臂过膝手握十纹其指纎长各有䇿文爪有玉甲身有绿毛胷有偃骨背有河魁脐深余寸腹软如绵心有锦纹腹有玄志眼有轮文足蹈二卍指有干坤身长丈二徧体芳香面方而泽上下三停体如金刚貌若琉璃行如虎步动若龙趋此其相也左扶靑龙右据白虎前导朱雀后从玄武头荫紫云足履莲花项负双景五明耀日身有圆象动照九天兼全仙相光色奇妍总八十一谓之好也寄胎八十一年极太阳九九之数生而皓首故号爲老古人称师爲子又子者男子之通称故号老子一説老者长年之称子者幼稚之号故谓之老又是初生故谓之子又乃白首故兼二义而称之曰老子也唐尹文操论曰老子者卽道之身也迹有内外不同由能应之身或异也其内号者卽至一眞一玄一皇一元一帝一太一天一正一等是也至一者妙而旡质也眞一者湻粹湛然也玄一者通灵不滞也皇一者光明旡上也元一者万道之长也帝一者百神之圣尊也太一者长生之大主也天一者司阴之眞宰也正一者明威之法王也谓兹九义同出异名旣契玄机故咸言一矣其外号者则郁华大成广夀广成随应赤精录图务成尹夀眞行钖则爕邑育成经成郭叔等子是也郁华者道化光盛也大成者玄德普资也广夀者怡神术赡也广成者摄生功博也随应者感通无碍也赤精者矜灵丹着也录图者符命冥合也务成者庶绩充遂也尹夀者公正身康也眞行者精诚淳粹也钖则者仁惠有方也爕邑者风教变俗也育成者牧养克谐也经成者正训常全也郭叔者廓淸累代也此并随教得名旣降爲国师故同称子也居于东国苦县濑鄕曲仁里涡水之阴按史记云楚苦县濑鄕曲仁里人刘向列女传云陈人皇甫谧高士传云楚之相人家于涡水之阴或曰谯人濑或作厉其説不同者盖其地乃太皞伏牺氏之墟宛邱之侧颛帝亦都焉禹贡属颖州之分商汤复都之谓之亳商周武王克商封舜后嬀汭于宛邱是谓陈国熊绎始封地连于陈爲楚国鲁宣公十一年楚灭陈申叔时谏乃复立之昭公八年楚又灭陈遂县之至十三年楚复封陈至哀公十七年卒爲楚所灭陈遂属楚楚顷襄王爲秦所伐失兵鄢郢都陈秦灭楚陈属颖川郡至汉爲淮阳国居陈领九县如苦相谯厉等皆属焉后汉章帝时改爲陈郡今爲亳州也苦县徐广云晋名谷阳齐省谷阳隋复置焉苦县东谷阳故城卽古之厉鄕城也县东北有古相城卽楚之相县也战国之末并相爲苦唐干封元年改爲眞元县今爲衞眞县北近涡水东四十里有古谯城卽汉之谯县也故老子或称陈人楚人相人谯人也厉鄕者卽濑鄕也左氏传云楚成王伐徐秦师伐厉以救之杜预云厉楚之与国也地理志云属淮阳王莽改曰赖陵裴松之北征记郦善长水经阚骃十三州已并图经皆作赖爲其地近涡水俗转而爲濑焉圣母旣诞育道身将返天阙复元君之位欲示世人以师资传授之道乃告老君曰夫人受生于天地中有淸有浊炁之淸者聪明慈仁气之浊者愚痴凶虐明者因修以成性昧者恣欲以伤命性者身之原也命者生之根也是故修学之人鍊身于九丹解结于五神引气于本生灭根于三关九鍊十变百节开明胞结断灭乃知本眞而成上仙也若不修学则邪魔入身百痾竞生死不尽命痛乎难言夫仙由心学心诚则仙成道贵内求内密则道来能致静以学眞积虚以通神则仙日近矣苟心竞神劳体烦不专动静丧精耳目旷明徒积稔索道道愈远也寄寓天地间少许时耳若能摄炁营神辛苦注眞久将得道则与天地共寄寓于太无中也能洞虚体旡则视之不见听之不闻乃与道合眞矣老子曰今涉迹尘寰欲常存不死随世度人可乎元君曰吾有秘宝非圣不传有能修之可以长存老君曰愿闻其致元君曰至道渊奥深不可识匪有匪旡匪声匪色视之不见抟之不得囊括天地至人旡极近在诸身莫知能测能知其则是谓玄德老君曰其道亦有术以致之乎元君曰道者虚通之至眞术者变化之玄技道因术以济人人因修而会道则变化旡穷矣夫道之要者旡爲而自然术之秘者符与炁药而已符者三光之灵文天之共信也药者五行之华英地之精液也炁者阴阳之和粹万物之灵爽也人虽得一事未毕要资符药道乃讫此吾之秘宝尔能兼之可以长存度人旡量矣老君曰身者得道之器也炁者致命之根也根拔则命终器败则道去今欲修之令命固道隆可得闻乎元君曰人禀骨肉之质犹陶家坯也坯未冶则败速身未炼则命促理固然也纵使德冠羣有神毓太玄而身犹恐未免乎老死夫何故哉由化致然不得不然也惟药能鍊形符能致神神归则心通而性逸形坚则气固而命全然后化炁变精洞入无形飞行虚空存出自然乃能长存得道之人虽遭刼交天地崩沦而灾不能及所以贵乎符药者由此也老君曰服神丹而得长生者神灵佑之乎将药之力也耶元君曰长生之功由于丹丹之成由于神故将合丹必正其心不履罪过神明佑之作丹必成神丹入口夀命旡穷已天地明察道归仁人万兆蠢蠢名曰行尸不信长生之可学谓爲虚诞从朝至暮但作求死之事天岂能强生之乎恣心尽欲奄忽輙死千金送葬何所益哉神丹道成不惟长生而已亦可作世之宝也知此道者亦安用天下爲人有以国易吾方而非其人不传也老子稽首曰愿闻其旨元君乃仰天而啸倐忽有紫云如盖自天奄至中有五色藴光明八达仙人涓子侍之元君披出神图宝章变化之方还丹伏火水汞金液之术凡七十二篇以授老君其文曰一爲玄白生金公太阳流珠入华池斤内五两文姜甦赤盐白雪成雄雌五符九丹得之飞眞道在此人不知五符者一曰玄白二曰金精三曰飞符四曰金华五曰三五靑龙精九丹者一曰白雪九转还丹二曰雌雄九转还丹三曰金液九转还丹四曰白华九转还丹五曰丹华九转还丹六曰五色九转还丹七曰泥汞九转还丹八曰金精九转还丹九曰九鼎极耀还丹此九丹得一则可以长生不在徧作也神丹之道皆三化五转至九而止得服之者与吾等矣神仙之道不在祭祀祷鬼神不在导引与屈伸不在咒愿多语言不在精思自苦勤长生之要在神丹知之甚易爲实难子能行之可长存此之道成立得仙吾亦学得非自然老子再叩头稽首曰九丹之道旣奉慈训矣切闻求仙不得金液虚自苦辛愿示直要元君曰大哉子之问也九丹金液同爲昇天之道然九丹中金液爲上所以尔者服九丹之人或三年或二年或一年或半年或百日六十日三十日十日三日乃有仙官云龙来迎惟服金液者入口则身色紫金立生羽翼昇天爲仙官矣凡欲服之惟先长斋断谷一年乃得服之自非有玄中之箓及不死之名者终不得闻九丹金液之道也其法依前合丹金成而液之其道毕矣此吾之秘宝也凡有千二百诀吾欲往刼尘沙天地之先受之元始天尊奉而行之得居无上元君之位吾昔以传至眞大圣天帝上帝太微太乙元君今又授汝尔其勉之老君受记复请曰万兆芸芸动之死地今以此道广济如何元君曰悠悠之徒躭荣嗜欲死者若坠石投川往而不返甚可痛伤然道不虚行必授眞人此道高妙秘于九玄琼台云笈万年一行贻诸玄箓玉名耳自非宿命骨相合仙之人不得闻也愚人多过乌得违天科而妄传乎吾道尽止将去矣当遣太和元君语汝言讫卽有千乘万骑五帝上眞拥八景玉舆迎之昇天今太淸神丹经其法乃出于无上元君其神能调和阴阳役使风雨进退五星斟酌寒暑骖驾九龙十二白虎天下众仙皆仰隶焉人之生死咸由之犹言服丹所致也老君乃远游山泽求鍊神丹行经劳山果遇太一元君乘五色班麟从官十人老君从之问道元君曰道之要在乎还丹金液耳遂耳授秘诀他年之厯山复会太一元君因谢神丹之方元君曰君是羣仙之尊万道之主玄灵秘术本玄分也奚辱谢焉老君曰凡民无知死者甚众抚心泣血见之伤悲欲给以神药令皆长生可乎元君曰不可生道至重必授大贤及孝顺笃信之士天生万物有善有恶善者宜生恶者宜除不足给药令皆长生也君已知之不可轻泄圣纪赞曰老君体寂太无德资妙有成道亿刼造化万物自然而然不由积学降九皇而设教委厯帝以爲师独立紫淸谁与爲先今乃请圣母而寄学从元君而访道欲显眞道玄妙非学不成神仙高奇修之可获俾夫尊师贵德存牝守柔表上圣之灵规垂将来之妙范所以随机示教奖善惩迷文始抱朴旣述之于前今更赞之于其后老君以神仙之道必假修鍊欲垂法以劝来世故存眞抱一鍊丹复炁然后乘空凌虚出有入无随意所适人莫能测一日乘白鹿履庭桧而昇天混元圣纪混元圣纪卷之三商王纣二十一年丁卯正月十有二日丙午老君鑑纣荒虐生灵涂炭周文王爲西伯有仁心将辅有德而拯斯民遂分炁化身乘飞飈之轮降于岐山之阳号爕邑子説赤精经教人以仁信之道西伯闻之召爲守藏史武王克商践祚迁爲柱下史改号育成子作璇玑经在成王时号经成子説广化经又以道授周公旦乃退而闲居因出游西极大秦竺干等国自号古先生至康王时还归于周号郭叔子复爲柱下史按世本云在商爲守藏史在周爲柱下史盖文王尙以侯服事商也老君潜龙卑秩以绥周道至昭王时老君知周室之将衰乃以八天隐文授王令保鎭国祚昭王自谓居自然之运稍怠于守成将纵心于巡幸不崇天文老君知王之将不令终也乃收天文归休故里老君居周虽久常以自隐无名爲务外和光同尘内实淸虚不令名位之显也后汉边韶制老君祠碑云老君乐无名守不德危高官安下位其铭曰惟于元德抱虚守淸乐居下位势禄弗营浩然厯载莫知其情要以无爲大化周成进退无常错综其贞以智爲愚冲而不盈观此铭则圣人之出处可见矣老君复欲开西域乃以昭王二十三年癸丑五月壬午驾靑牛之车薄板爲隆穹徐甲爲御将西度函关隋薛道衡撰祠庭碑铭云小兹五岳隘此九州逝将高蹈超然远游靑牛已驾紫炁先浮玄门洞启神化潜流盖言将化西域也出塞记云西度函谷李尤函关铭云尹喜邀老君留作二篇而藏之玄静云西出陇关崔浩云喜爲散关长秦图经载散关傍有尹喜城亦疑周康王时喜尝爲散关长盖以史传但言度关不言所度之处故后贤各以意言亦犹巢许飮犊之所非止一处夷齐首阳之山不知所定也但陇关散关皆在秦陇其函谷关卽在陜州桃林县南十二里有故关墟存焉考之图经及古老相传咸云老子所度正是函谷故关昔周武王居镐京成王虽营洛邑犹返西周至平王东迁洛邑楼观内传称周康王拜喜爲大夫尹喜内传称喜出爲关令若以康王时喜爲散关长昭王时老君出关与喜相遇亦于文爲便但内传云出关乃至喜宅喜宅在函谷关之西盩厔县若出关则无喜宅矣盖函谷关在镐京之东老子又在函谷之东仙公本其西驾之意乃云去周西度言将去周故西度也若言老子见孔子然后出关则度关在东迁之后此时陇关散关之地并已属秦尤不得释函关而言散陇也按秦之远祖非子始居太邱与戎杂处卽岐州之地孝王使非子养马于汧渭之间有功初赐邑于秦卽陇西秦亭也厉王时西戎叛周秦仲诛西戎因赐之太邱之地秦仲不能有还处秦亭及襄公送平王东迁王赐之岐西之地秦又东猎至汧渭之间感其先得封之由乃卜居陇东穆公败晋于韩原辟界东至于河献公渐东而都栎阳孝公乃营冀阙谓之咸阳由此推之秦自陇东而西居秦邑又从陇西而东处汧渭则孔子后陇散卽秦之中地何事于此置关散关所以有尹喜城者盖赧王时老君与尹眞人将昇崑崙取道于此秦昭王命于其处置城邑以表之故有老君停驿尹喜城也説者见此有尹喜城卽疑散关是喜任官之处旣已周关在此则不得言过关乃至喜第也考之騐事尹喜爲令之所老君逢喜之地当以函谷关爲定唐天宝元年于此获老君所藏天宝灵符诏改桃林县爲灵宝县于其地置灵符观明皇亲礼御制碑铭立于观内宋朝眞宗皇帝亦尝御制度关碑铭刻于石云初尹喜志慕道术少好三坟八索之书善天文纬候乃结草爲楼仰观干象精思玄道号爲楼观喜于是瞻见东方有紫炁西迈天文显瑞知有圣人当度关而西乃求出爲函谷关令王从之喜字公文康王朝爲大夫后召入东宫宾友按内传称喜母曾昼梦天绛霞流绕其身咽之及喜生灵光飞其侧眼有日精少好坟索善天文秘纬仰观俯察莫不洞彻虽鬼神无以匿其情大度恢杰不修俗礼损身济物不求闻达逸响遐宣召爲东宫宾友出补关令刘歆七略云关尹子者关吏也名喜史记列仙传皆言关尹喜未知尹是喜之姓是关之长如庄子云子列子问关尹则尹爲长也今有姓尹者当承喜之后则喜爲关之尹以官命姓尹乎然玄妙玉女降生于天水尹氏之家内传及神仙传皆云关令尹按周礼司关上士二人中士四人又云每关下士二人以此考之则下士掌启闭之人司关爲诸关之长也庄子有门尹礼记有里尹国语云敌国宾至门尹以告是门长里长关长通谓之尹也但喜爲诸关之长故得迎候老君耳然周之关尹止是上士非大夫而刘向列仙传云关尹喜者周大夫也善内学内传云善天文秘纬按周礼有冯相氏保章氏皆掌天文秩并中士惟太史是下大夫亦总天文气候之事喜善天文而爲大夫或是周之太史乎卽其在朝常任大夫之职其出则兼上士之任盖喜知老子将至关故求出爲令尹以候之也今终南山阴盩厔县神龙鄕闻仙里中有草楼罽坛祠宇卽其故宅也按楼观先师传及楼观记并云周康王时爲大夫至昭王时遇老君得道遂侍云舆西迈其后穆王敬尙遗尘乃爲建祠修观故其碑文曰楼观者周康王时大夫关令尹喜所立也以其结草爲楼故因以爲号又曰周昭王西巡秦文东猎并枉驾回轮亲崇敬道始皇建庙于楼南汉武帝立宫于观北晋宋谒版于今尙存秦汉庙户相继不绝由是观之足騐老君度关在昭王时也或云东周时也盖后人但见孔子时老君犹在故爲此言不知老君化胡之后复还中夏其度关屡矣然无事可纪故略之今爲尹眞人授道之始且爲化胡张本故特书以表之耳喜至关曰夫阳数极九星宿值金嵗月并王法应九十日内有大圣人经过京邑乃先勑关吏孙景曰若有形容殊俗车服异常者勿听过喜卽预期斋戒使扫路四十里夹道烧香以候天眞入境至七月十二日甲子果有老人皓首聃耳乘白舆驾靑牛而至关吏曰明府有教愿翁少留乃入白喜喜曰道今来矣我得见圣人卽具朝服出迎跪伏叩头邀之曰愿天人暂留神驾老君曰吾贫贱老翁居在关东田在关西今暂往取薪何故见留幸听度此一试也喜复稽首曰天人岂是取薪人承大圣人当来西游劳神暴露少憩神驾老君曰闻开导竺干有古先生善入无爲永存绵绵是以升车就道经厯子关子何苦而见留也此二试也喜又曰今覩天人圣姿超绝乃天上之至尊边夷何足往观愿不托言少垂愍诲老君当成王之时尝至大秦竺干等国自号古先生西昇经云老君西昇开导竺干有古先生善入无爲不终不始永存绵绵是以昇就盖自道也冲玄子云竺干国在崑崙之西赤水之阳又禀淳和之气自然长夀而未明道本修鍊之要故老君尝昇西极往化导之老君初度函关欲试关尹先称贫贱老翁而关尹知其爲大圣人坚欲延留老君又称开导竺干有古先生将往昇就而关尹谓其天上之至尊边夷何足往观此西昇经首章之旨也凡先圣度人必先厯试关尹旣三试皆过老君乃告以实曰古先生者吾之身也化胡竺干今将返神还乎无名绵绵常存此西昇经末章之旨老君曰子何所见而知吾此三试也喜曰去冬十月天理星西行而过昴斗中有天理四星主统理万物老君居焉故混元圣德赋云或耀魄于勾陈或韬光于天理是也昴星正西方之宿也自今月朔融风三至东方靑气状如龙蛇而西度此大圣人之徴喜少好坟易及天文秘纬凡仰观俯察未尝不騐故知必有圣人度关夙夜存思未尝暂息今以有缘果遇仙驾愿垂愍诲开济沈溟老君旣三试之皆过乃怡然含笑曰善哉子之知吾吾亦已知子矣子有神通之见当得度世也喜忻跃再拜叩头曰敢问大圣人姓字可得闻乎老君曰吾姓字渺渺从刼至刼非可悉説吾今姓李字伯阳号曰老聃喜于是就官舍设座供养进盥栉行弟子之礼甪里先生论曰观老氏与尹生岂不警悟先机耶而犹如此执谦辞者欲教世耳老君之御者徐甲少赁于老君约日顾百钱至出关者计当七百三十万钱甲见老君去官远适亟来索钱老君谓曰吾欲往西海大秦罽宾天竺安息诸国令汝御车还当以黄金计直偿汝甲如约及至关令饭靑牛于野老君欲试之乃以吉祥草化爲一美女行至牧牛之所辄以言戏甲甲惑之欲留遂负前约乃诣关令讼老君索顾钱老君谓甲曰汝随我二百余年矣汝已久应死吾以太玄阳生符与汝汝所以得至今日汝奚不念此而讼吾言讫符自甲口中飞出丹篆如新甲卽成一聚白骨喜悯甲违心至死乃爲甲叩头请命愿赦其罪得以更生乞爲出钱偿之老君重喜慈舍曰善乃复以太玄阳生符投之甲卽立生老君曰吾不责汝汝负本约道自去汝故死耳今偿汝钱喜卽以钱给甲而以礼遣之甲请留不许伏地抟颊曰已沐圣恩曲赦罪戾今此枯骨复见光明刻骨铭心愿从云驾老君竟不许老君爲喜留关下百有余日喜斋戒叩头再拜跪请曰尘凡孺子幸遇圣人投身委命愿闻大道老君曰微哉子之问也夫大道守眞三品爲则以一爲度以正爲德喜曰道品有三要得昇仙其可乎老君曰子能知一万事毕闭塞情慾入奥室鍊金食炁爲第一子能知之守勿失喜踊跃稽首曰鍊金奈何曰神方也自至眞上帝莫不由金丹而得道履九幽而入杳冥上下虚无因神明而俱昇喜复稽首曰愿闻其旨老君曰红鈆黑汞大丹头从红入黑是眞修赤中取精黑取髓解取赤黑药无比用赤入黑保长生用黑入赤天仙矣喜曰道则高矣妙矣末学未究愿赐指示老君曰一者是铅铅爲君二者是汞汞爲臣若铅不眞其汞难亲若铅是亲不失家臣靑腰使者赤血将军和合两姓异族同羣白汞作脑黄芽爲根化铅爲粉鍊汞爲尘阴居阳位阳数阴匀月盈日昃寒暑区分开设法象赫然有文唯吾此道天地常存喜拜曰药物之旨敬闻命矣鑪鼎之制水火之候奈何老君歌曰圆三五寸一分口四八两寸唇长二尺厚薄均腹三脐坐垂温阴在上阳下奔首尾武中间文始七十终三旬内一百善调匀阴火白黄芽根来去游不出门渐成大情性纯卽归一还本原至一周甚殷勤密防护莫迷昬途路远甚幽玄若达此会干坤子午活静魄魂得长夀入仙村乐道者寻其文谛思之勿须论又歌曰日月本是干坤精卦象周回甚着明前二五兮后三五五六三十还复生生兮灭兮周十二十二中分二十四二十四炁互推迁万象爻铢都在此水银一味互成二变化阴阳成旣未旣未却配爲夫妻始觉壶中有天地又歌曰金流还丹仙华流高飞云翔登天邱赤黄之物成须臾当时雄雌纷乱珠可以腾变致行厨灵童玉女与我俱出入旡间天同符其精凝霜善沈浮汝其震敬必来游金液之诀尽于此矣丹成作金以爲食器亦得长生先试作金金成乃可服故曰金丹可作世可度也于是授喜太淸八符经太淸观天经九都经神丹经金液经及八鍊九转还丹伏火之诀焉老君复谓曰审欲神仙先当服还丹金液汝不能服还丹金液虚自苦耳爲风寒雨湿鬼炁所系司命不能救也可不勉哉努力作丹早自防衞勿示愚人令谤毁神道益子之过嗟乎行尸虽富有万物贵爲王侯不满百年成土一篑甚可哀也合作神丹劳苦须臾一成便仙与天相毕恣心所欲乐何央哉喜曰鍊金食炁道有二乎老君曰天地之精华阴阳之根本二炁之谓也阳龙阴虎木液金精二气交会合而成者谓之外丹含和鍊藏吐故纳新上入泥丸下注丹田循环不息朝于绛宫採于五石以哺百神此内丹也含和鍊炁修道之士得内丹者可以延年得外丹者可以昇天三一九思者内修之要也九丹金液者外丹之极也合而修之道成矣汉天师撰金液神丹经序其略曰神仙之趣要妙之言无理之至理不然之大然已备载于渊宗非一毫之所宣也老子曰亦复畅此冲虚纪道者也其神德之状感兴所由以制经设教纪载异闻弥纶大道剖判三极先大明逆顺然后荡以兼忘咸称有德统之以无待利用出入羣生莫见其端百姓日用常善不知所以此其权见其于淸明而爲万物津梁者也其道焉其德焉推宗明本穷渊极妙总众枝以眞根摄万条于一要继然而不绝矣至于金丹之功其神洞高冥体幽变龙化灵昭其含枯绝者返生挹生气者无辽登景汉以凌迈游云岭以逍遥迺至面生玉光身育奇毛吐水噀火无翮而飞分形万变恣意所爲塞江川不以覆蒉破山梁不烦斧锥其神难纪其妙叵遗大哉灵要不可具述喜重请曰鍊金之法旣奉教矣敢问食炁奈何老君曰食炁固精受明玄经生道要妙出幽入㝠上固云门下固灵根知者甚易行之甚难夫形动德散气越道叛精消魂损目动魄乱是以圣人静形固炁畜精收视则道德虚凝魂魄固守形一神万道乃成就常以半夜之后偃卧握固鼻纳淸炁口徐吐之复守三一入室九思神定炁安仙道近矣因授喜玉厯中经三十五章喜曰三一之旨愿赐指示老君曰三一之道神仙所重世莫得闻子其秘之两眉间却入一寸爲明堂二寸爲洞房三寸爲泥丸上丹田宫也中有赤子字元先名帝卿心中爲绛宫中丹田也中有眞人字子丹名光坚脐却入三寸爲命门下丹田宫也中有婴儿字元阳名玄谷皆长三寸同服赤帻赤衣赤履此三一也下一座金牀玉几常以金鑪玉七搅精华以哺上一中一当昼夜存之也子欲长生三一当明子能守一一亦守子炁变爲精精变爲神神化爲婴儿婴儿上爲眞人眞人然后爲赤子此眞一也又曰伪道养形眞道养神神眞道通能亡能存神能飞形亦能移山形爲灰土其可识焉耳目声色爲子留愆鼻口所喜香味是寃身爲痛本痛痒寒温意爲形累愁毒忧烦弗疾去之则志炁日耗夀命不延其来久矣子当先损诸欲莫令意逸闲居静处精思斋室丹书万卷不如守一常以虚爲身以无爲心无身之身无心之心可谓守神守神玄通是谓道同其犹高山大泽非欲虫鱼鸟兽而虫鱼鸟兽归之人能虚无无爲非欲爲道道自归之矣乃授喜太阳金眞九鍊之法谓之九室存思第一无邪思第二正身思第三致正思第四大正思第五极正思第六身正思第七正眞思第八洞玄思第九大洞思入此九室行此九思卽与太阳合形同臻于道喜皆得其秘再拜稽首敬佩玄旨论曰圣言至简元理不繁如上所述乃关尹累日恳请太上玄穖酬答之言纂集其要以示来世非一朝一夕之谈也喜于是力辞去官十二月二十五日奉邀老君归其家他日请曰蠢愚不知所问愿请益老君曰子欲修身养性行道纪形结炁成神终始无穷者莫先乎静故天静以爲定神静以爲变人静以爲生将静之时反听内观心不妄念口不妄言形不妄动无色之色爲之见无声之声爲之闻无味之味爲之甘不言之言爲之教神景爲之降福德爲之臻和炁爲之应矣子欲静神先沐浴斋戒二十五日然后精鍊己身魂魄和平乃可入室入室之后或丹蛇来着子心或王母来降或道身应现此皆身中之神试子耳但勿惊怖有问勿对有所伤犯亦勿爲惧但安心定意其物自去经二十五日四十五日六十日八十五日一百五日一百二十五日一百五十日一百八十日并有神来皆是试子但安心勿对不能爲害若生怖惧爲试不过则失道矣戒之愼之一百八十日后室内自明安危存亡之事元不预知身中宫府一一显见二百八十日后众病皆除一年之后瘢㾗皆灭千日之后形神俱妙爲眞人矣卽授喜妙眞内解并太淸上淸三洞眞经灵宝符图太玄等法俾教至精仁者羽化神仙令毋断绝喜稽首礼谢乃谓喜曰吾重告尔古先生者卽吾身尝化乎竺干今将返神还乎无名绵绵若存今吾逝矣亦返一原老君将欲西适喜叩头乞请待行老君曰吾游乎天地之表戏乎玄冥之间四维八极上下旡边子欲随吾乌可得焉喜曰入火入渊入地上天灰身没命愿随大仙老君曰得道之士目能洞视耳能洞听变化不测隐显莫定尙未能随吾远适子虽骨相合道法当成眞然受道日浅未能通神安得变化随吾圣身喜再拜曰通神变化之道可得闻乎老君曰有生之气有形之状尽幻也造化之所始阴阳之所变者谓之生谓之死穷数达变因形移易者谓之化谓之幻造物者其巧妙其功深故难穷难终有形者其巧显其功浅故随起随灭知幻化之不异生死也始可与语变化之道子能精修此道体入自然斯可与子行化诸国再越二十八日喜复焚香再拜请曰喜幸闻至道欣喜难言愿赐着书阐扬道旨以诏后世老君曰善汝应爲众眞之长当于此宛利天下弃贤世界传弘大道卽以道德五千言授之曰吾此文未尝轻以授人凡经千载方一传尔子其勉之喜拜受欣跃持诵奉行道成矣遂传后学云按刘歆七略刘向讐校中老子书二篇太史书一篇向书二篇凡中外书五篇一百四十二章除复重三篇六十二章定着二篇八十一章上经第一三十七章下经第二四十四章此则校理之初篇章之本者也但不知删除是何文句所分章何处爲限中书与向书俱云二篇则未校之前已有定本参传称老子有八十一章共云象太阳极之数道经在上以法天天数奇故有三十七章德经在下以法地地数偶故有四十四章而葛洪等不能改此本章遂灭道经常无爲一章继德经之末乃曰天以四时成故上经四九三十六章地以五行成故下经五九四十五章通上下经以应九九之数严君平乃云阴道八阳道九以八行九故七十二章上篇四十下篇三十二其彼章全与河上公不合此又出自君平无所依据今检类众本有依文连写者亦有分题八十一章若古诗之章句每章分别于文爲繁则其所择科段可了不复每章皆题也谨按列子引谷神不死称爲黄帝书曰则五千之字或有旧书故老子亦云古之所谓曲则全者岂虚言哉亦其义也是以孔子谓述而不作信而好古窃比老彭之叹今检他书所引老子或曰玄经及韩非之述谓老子与今见行之本文字微有不同犹论语之有齐鲁尙书之有古今闻见异辞未足怪也唐传奕考覈众本勘数其字云项羽妾本齐武平五年彭城人开项羽妾塜得望安邱之本魏太和中道士寇谦之得河上丈人本齐处士仇岳传家之本有五千七百二十二字与韩非喻老相参又洛阳有官本五千六百三十五字王弼本有五千六百八十三字或五千六百一十字河上公本有五千五百五十五字或五千五百九十字并诸家之註多少参差然厯年旣久各信所传或以他本相参故舛戾不一史记司马迁云老子着书言道德之意五千余言但不满六千则五千余矣今道家相传谓老子爲五千文盖举其大数矣唐陆希声道德经传叙云大道隐世教衰天下方大乱当是时天必生圣人圣人忧民之不底于治而扶衰救乱之术作周之末世其几矣于是仲尼阐三代之文以扶其衰老氏据三皇之质以救其乱其揆一也盖仲尼之术兴于文文以怡情老氏之术本于质质以复性性情之极圣人所不能异文质之变万世所不能易也易曰显诸仁以文爲教之谓也文之爲教其事彰故坦然明白坦然明白则雅言者详矣易曰藏诸用以质爲教之谓也质之爲教其理微故深不可识深不可识则妄作者众矣夫老氏之术道以爲体名以爲用旡爲旡不爲而格于皇极者也杨朱宗老氏之体失于不及以至于贵身贱物庄周述老氏之用失于大过故务欲绝圣弃智申韩失老氏之名而弊于苛缴刻急王何失老氏之道而流于虚无放诞此六子者皆老氏之罪人也而世因谓老氏之指其归不合于仲尼故訾其名则曰搥提仁义绝灭礼学病其道则曰独任淸虚不可以爲治于戏世之迷其来远矣是使老氏受诬于千载道德不行于当时良有以也且老氏本源天地之始厯陈古今之变先明道德次説仁义下陈礼乐之失刑政之繁言其驯致而然耳其秉要执本在乎情性之极故其道始于身心形于家国终于天下如此其备也而惑者尙多云云岂不谓厚诬者哉伏羲氏画八卦象万物穷性命之理顺道德之和老氏先天地本阴阳推性命之理原道德之奥此与伏羲同其原也文王观太易九六之动贵刚尙变而要之以中老氏察太易七八之正致柔守静而统之以大此与文王通其宗也孔子祖述尧舜宪章文武道斯民以仁义之教老氏拟议伏羲弥纶黄帝冐天下以道德之化与孔子合其权也此三君子者圣人之极也老子皆变而通之反而合之研至变之机探至精之归斯所谓至神者矣而王弼以爲圣人与道合体老氏未能体道故阮籍谓之上贤亚圣之人盖同于辅嗣岂以老氏经世之迹未足充其所言耶斯不然也呜唿圣人之在世也有有迹有无迹故道之不行也或危身厯聘以天下爲其忧或藏名飞遯示世故不能累有迹无迹殊途同归斯实道义之门非徒相反而已然则仲尼之所以出老氏之所以处老氏之所以默仲尼之所以语盖屈伸隐显之极也二子安能识之哉司马迁统序众家以道德经爲首可谓知本末矣班固作古今人表乃诎老氏于第三品虽其名可诎而道可贬乎哉且仲尼亲见老氏叹其道曰犹龙乎从之问礼诚无间然记传后世不能探其意是以异端之説纷纷然盖述之者不穷其源故作之者不尽其致噫斯传之不作则老氏之旨或几乎息矣今故极其微使昭然与羣圣人意相合有能体大道用其名执古以御今致理如反掌耳自昔言老氏术者独太史公近之爲治少得其道惟汉文耳其他反传诡説皆不足取也老君次年甲寅嵗四月二十八日将于喜宅南山阜上辞决昇天喜悲恋请留老君所以未便适西复昇天者姑俟喜道成同往化胡也老君重告喜以除垢止念静心守一之旨戒喜曰千日之外可寻吾于蜀靑羊之肆矣言讫耸身空中坐云华之上面放五明身现金光洞照十方冉冉昇空光烛馆舍五色玄黄良久乃没喜目断云霄涕泪攀恋其日江河汎涨山川震动有五色光贯太微徧及四方喜遂以老君所説理国修身之要去奢灭欲之言叙而编之爲三十六章以将昇西极之际所演故名西昇经焉论曰老君所乘薄畚车厯代宝之至今犹存其昇天台在楼观之南今人相传唿爲老君陵尔雅云小山曰陵时俗不知谓爲陵墓且史借之中并无老君死处唯庄子云有秦失吊之语盖齐死生之寓言耳夫帝王之墓曰陵混元退身吏隐以慈俭爲本而此陵周回五里高逾十丈孰爲老君爲之乎盖秦川谓陆地高敞曰原原曰陵盖因混元于此陵昇天故以老君名也当昇天之时五色光贯太微徧及四方昭王问太史吉凶之騐太史云当有圣人西去千年之外声教返此昭王命志郊坛焉此乃西化之兆也自昭王甲寅至汉永平果千年也喜乃草楼淸斋屏绝人事三年之内修鍊俱毕心凝形释无有饥渴不畏寒暑穷数达变之微形一神万之旨悉臻其妙乃自着书九篇号关尹子至丁巳嵗卽往西蜀寻访靑羊之肆老君以甲寅年昇天至乙卯嵗复从太微宫分身降生于蜀国太官李氏之家也已先勑靑帝之靑龙化生爲羊毛体华洁色如靑金常在婴儿之侧爱翫无斁忽一日失羊所在儿啼不止太官乃遣守羊童于市肆间寻覔得之尹眞人见而问之童子备言其故喜忽感悟曰圣师之约其在是耶卽嘱其童曰烦爲我告太官之子云尹喜至矣童子如其言入白儿卽振衣而起曰令喜来前喜既入其家庭宇忽然高广涌出莲花之座老君化数丈白金之身光明如日项有圆光建七耀之冠衣晨精之服按九色离罗之帔坐于莲花之上举家见之皆惊恠老君曰吾太微是宅眞一爲身太和降精耀魄爲人主客相因何乃恠耶尹喜匍匐歔欷悲啼踊跃喜慰无量稽首言曰不谓庆会复奉天颜未审慈尊出无入有起居安否老君从容告曰与子别后何得何丧汝存道守一亦有益乎喜稽首曰自奉秘要粗得其妙息济祖先咸受无量之庆老君曰善吾所以留子者以子居世深染恩爱初受经诀未克成功是以待子于此今子保形鍊气三年功毕已造其妙心结紫络面有神光金名表于玄图玉札保于紫房炁参太微解形合眞矣喜再拜稽首谢曰圣师德重天地恩过父母天地能覆载喜不能令喜得道父母能生育喜不能令喜长存老君曰汝之玄分致然卽令召三界众眞时诸天帝君十方神王洎诸仙众倐忽之顷浮空而至各执香花稽首听命老君勑五老上帝四极监眞授喜玉册金文赐以文始先生之号以道德五千言自喜传受方行于世故曰文始先生也位爲无上眞人赐紫芙蓉冠飞靑羽裙丹䙱绿袖交带霓裳罗纹黄绶九色之节及金童玉女各五十人居二十四天王之上统领八万仙士喜降拜俯伏曰尘凡孺子得遇大圣使枯骨再肉千生庆幸俾居则执扫除之役行则衞仆御之徒喜之愿也喜之荣也位号崇高礼文优渥顾何德以秪承敢辞老君曰子慕道积久隐德昇闻修鍊勤劳玄功已遂非吾有私于子也子其勉之喜辞不获乃再拜受命自此方得飞腾虚空参侍龙驾游行八方老君遂爲太官圣母説元阳经其家长幼二百余口卽时拔宅昇天老君以太官家世积功德昇闻上天缘合昇举故託化于其家今成都府有靑羊宫及降生台元阳台之址存焉翰林学士承旨知制诰乐朋龟奉勑撰其略曰原夫八十一天比太上之半夀六百万嵗当元始之初年道渺邈以难穷体希夷而莫究在无象无形之内居太初太易之前二神赑屃以俱来凿开造化三气氤氲而互进朴散胚腪玄黄流而未凝淸浊分而乍结道爲万炁之祖德爲万物之宗又云身驾德车轮转于混茫之外手持夀柄指挥于开辟之前寂尔无爲淡然自得化其不化则万物而皆成生其不生则羣生之尽遂又曰当其幽原旣开九炁陶蒸而未已玄元大辟六虚流转而勿休设不二之教门稽眞一之宗本前逍遥于靑运靑运旣周后出没于赤明赤明复毕九十九万亿嵗贮在弹丸五千五百重天藏于卵殻殷高宗御极之际周文王演易之初神光流入于琼胎瑞炁结成于金骨不折不副诞弥于八十余龄降瑞降生过期者二万余昼足蹈不灭之理手执长生之文俯窥溟涬之前下视浑沦之后随机设教爲万古之楷模应变无方爲百王之轨范故知大道者三教之冠冕上德者百王之宗元靑羊肆者按本纪则太上玄元天皇大帝第二降生之所也自殷道否闭周德陵夷厯藏史以同尘弃柱史而隐迹东离魏阙西度函关乘靑牛宛转之车驾白凤逍遥之辇徐甲执御从先帝以爰来尹喜占风知道君之必至蹔别而三千甲子曾作赤童相逢而八百年龄永依黄老潜传妙诀暗付微言重爲千日之期再结一时之会暂朝元始却上天中之天永奉宗师重归象外之象是勑靑帝之靑龙化靑羊于蜀郡乘紫云于紫府降紫气于王宫将停不嗄之声须及来斯之乳俄闻喜至顿止婴啼爰从赤子之身却变白头之士云云铭曰洪源肇开浩劫无际恍惚大道希夷象帝太初能隐太始来继玄黄在殻淸浊未蜕天地之前亿千万嵗设教随机应变无滞三皇益明五帝增睿率土皆泰羣生咸济楼观发轨函关挂轊罽宾阐化身毒布惠旡状之状旡声之声去莫可送来莫可迎强字之字强名之名太虚之上黄金爲城杳冥之内白玉爲京焕赫亡极牢笼八纮万国同酌百川成倾莫得而竭莫得而盈浅而行者长居利贞深而行者永致太平又曰凿开天地刳剔胚腪把捉日月包裹干坤万象俱尽唯道独存三教争长惟道独尊混元圣纪混元圣纪卷之四老君谓尹眞人曰子昔欲从吾远游今道已成可以游观八絃之外也乃吐八方隐文授之喜受奉讫卽致八景云舆老君乘舆驾五色神龙建流霄黄天丹节荫九光鹤盖前导十二衞官神丁执麾后有九万飞仙骖控飈轮狮子启途凤凰翼轩策空东游眞人与四天王从焉至日窟常旸之山掇扶桑之丹椹散若木之朱华观碧海挹东井过郁池宫旸谷神王东海靑童仙众陈丹椹朱实金津碧醴次登祖山观芝田採养神草息蓬莱宫复南游风山登靑邱过紫府太元夫人紫府先生献九光甘液白文王英靑林白子此山一名萧邱出九光芝英火浣之布登长离山越赤津入太丹宫南极夫人设琼花玉酒赤灵火枣至绛山观流火之鄕息朱陵之阙太和玉眞华盖上公列炎冈朱髓飞丹紫桃云浪之液而奉焉乃西游龟台入七宝园观飞玄紫文过流精阙九灵金母太素元君进玉文之枣其实如瓶命侍女陈返魂灵日玄光碧桃金紫交枣次泛弱水登凤山挹玉池息昆吾山白帝天君採七名石芝流精玉膏金光丹醴进焉北游崆峒山过洞阴宫北极眞公献千结神草玄云李空洞瓜其瓜四劫一熟登玄邱观朔阴八鍊池息广寒墟太玄仙伯奉绛树丹实三玄紫柰进焉复登中岳崑崙山此非人间之五岳海上之神山也东岳曰广桑南岳曰长离西岳曰丽农北狱曰广野中岳曰崑崙游玄圃瑶台入阆风观七宝琼林聆九苞鸣凤盼日月星辰交辉下览四天下如指掌上有金台玉楼七宝宫殿昼夜光明天帝神王之下游处也一面有二百四十门有珠玉七宝之林紫华丹实碧叶瑶英琴瑟相和皆应律吕太玄九室眞人居焉皆自然天厨出入任意天伎雅绝乐难可胜实宇内之淸都神眞之盛观也尹眞人初受童眞之任随侍老君游此宛利天下五岳名山洞天宫观及四海江河洞源水府其主者或称圣帝或称眞王或公或侯有所谘启多论二仪三景阴阳气候劫运赊促及帝王命录修短安危兴废兆人祸福并学道进仙阶级黜陟之事调和炁序抑消阳九百六灾会之法或问道德宗源希夷之旨老君皆如所请酬答言辞隐奥不可测识爲西王母説常淸静经亦此西游龟台之时葛仙公曰吾昔授之于东华帝君东华帝君授之于金阙帝君金阙帝君授之于西王母西王母皆口口相传不记文字吾今于世书而录之也老君谓喜曰吾将与汝上朝玉晨游厯帝鄕作是语时灵音八会云炁四合冉冉昇虚遂遍厯九天诸天帝君皆来迎老君老君入其宫宇设琼英玉实月液云浆灵芝仙果光华映席天乐繁会灵唱妙绝诸天帝眞皆礼拜请问自然无上玄妙至眞帝一之道己而上元大有眞公中元太极仙公下元太淸仙伯乘碧霞黄素云舆驾苍虬麒麟狮子张交浑流霞鸾凤飞鹤之盖仗日精命眞之斾月华命魔之节星光命仙之旗侍从神仙灵官十五万各持香花浮空而至稽首拜迎老君上昇上淸日阙丹城蘂珠宫老君乃命喜朝拜高上玉晨太上大道君于是道君赐喜环刚丹果隐伏龙芝珠英玉醴共一十二事乃从老君下降于天水之灵山遂之西域今秦州启灵山也见有西昇台圣容殿并在巖下初老君去周尝西化大秦安息月氐乌戈竺干等国号古先生其国王及臣民皆奉教行善变强犷之俗崇揖逊之风乃还中国按唐通典云大秦一名犁靬亦曰拂箖去长安四万里其地平正有四百余城小国役属者数十其人长大有类中国其王无常人皆简立贤者老君先已开化诸国世莫知之故传记不载今因将尹眞人行化遂有记述流传中国刘向列仙传云老君好养精气居周久之去入大秦至尹眞人传云喜与老子俱游流沙时然后得俱游也葛洪丹序云洪少欲诣拂箖备闻海外诸国风境説大秦国淸净奉道人民淳和王法甚正见商贾者皆目曰周人又唐时遣使入朝戴冠穿鞾尝谒老君像舍钱修观写明皇御注道德经黄帝阴符经归其国足騐老君尝至其国今复与无上眞人尹喜至罽宾行化暂止于近郊山谷初淸和国王生天爲妙梵天王每遇老君游行经厯卽遥拜发愿云惟愿慈尊济度弟子于当来世常与弟子爲师于当来世得爲高眞其后享天福报尽降生人世尚以余福得爲羌胡之主卽罽宾之烦陀力士是也旣生人间忘其宿命杀害无度频出游猎老君不忍违其前愿乃于此教化之时王出猎至山有五色光炁贯日怪而寻之乃遇老君王问曰公是何人老君曰吾是修道之士至人通玄究微应诸天诸地异域方言以至异类音声莫不洞解故与胡王问答皆随其国之方言而与之言当时随侍众眞卽以正音纪录之还传中夏后人目曰化胡经也犹齐人能爲楚人言者遇楚人则操南音与之言及其纪之于册则必用齐语矣事出一人之手不待翻译也王曰道是何物诚爲我説之老君曰道者元炁虚无混沌自然无表无里无有高下天地从之而生万物资之而形不得而名故强爲之称曰道也王曰吾自建国以来不闻有如是事公何所从来而居此乎老君曰吾是万气之灵根神仙之道元在天爲众圣所尊在地爲万国师君天上天下皆吾百官回神无极造化方图分布日月星宿虚玄步天量地制作经文天地万物系命道君有形之类皆从道生吾生于无形长于无名降爲帝师随世教化今来自周也老君知王顽犷难化不达谦逊之辞故以直告之庶其警悟宿因耳王曰未审在彼国土以何法教人老君曰吾在中华常以道法开化王曰何谓道法老君曰道法者乃太上灵宝生于天地之先大无不包细无不纳天不得此无以耀明地不得此无以表形神不得此无以入冥人不得此无以生成是以万物芸芸以道爲根蛇得之爲龙禽得之爲凤兽得之爲麟凡人得之爲仙人能修之逍遥太空改易五内变化形容役使鬼神隐显无常上仙之道也王曰所説灵宝者固爲希有然我智力浅劣不任是事不知今于此国宜以何法设教老君曰观王风俗人怀悖戾更相诛戮虐及含生邪淫贪慾日造恶业自取沉沦王欲生得全夀死无殃考宜修浮屠之法内外剪除而不伤形体故曰浮屠也王曰其法云何老君曰先去人我止烹杀众生蠢蠢皆爱形命王今好猎杀害无度天道好生甚恶杀伤王欲保夀愿勿畋猎王艴然变色曰异哉是欲乱我风俗乃疾我游猎禁我杀生耶我自有国以来代代弋猎亦保天年公有所须当遣供给毋出此语乱我国人使之失业遂驰还后出猎复到屈山又遇老君问曰杀有何罪乃禁我猎身死空无将何受报老君曰王之好猎不问四时不避胎养是何逆天暴物法当减禄夺算天有司杀之神纪人过恶一朝命终地司追其魂神禁系考掠永沦罪狱王曰未知杀外更有何罪老君曰杀罪至重积寃成业五道四生缘对不绝如骄恣暴逆酖酒淫色贪婪欺罔信用妖巫亦皆有罪死入地狱魂神受苦王欲改过信奉浮屠生则富贵康甯死则魂魄不拘喜悦无量不亦善乎王曰甚善公试爲我分别説之老君曰浮屠者削去须发着坏色衣偏袒徒行以制其形持戒止恶中食悔过常习止观以检其心能修之者上可全身保国下可免离苦趣王曰善则善矣但我智识浅劣积习旣久未能持戒止观又不能恶衣徒行然军国事重犹希福祐请且修中食渐省杀猎以化国人可乎老君曰可王曰未解其方请公教之老君欲化其国令悉信向乃谓王曰今请爲王设中食愿率羣臣众庶悉来会食因观法度王曰公纵神圣安能供给吾国之众老君曰愿王枉驾率众俱来勿以爲虑王乃归国尅日聚会老君散五云于五方山各随其方色化爲宫殿陈设帷帐飞仙百亿悉爲给使天厨饮食不可称数王密遣人觇之方大惊异遂举国俱来就会七日满散并以种种珍宝綵缯赐王遍及臣庶王启老君曰我等已见仪法欲设中食愿率徒众皆来老君曰吾众颇多恐王不能供给王讶曰我大国无所不有何以不能供给耶请尅期而会老君谓尹喜眞人胡性坚强心犹未服可因此会方便化之乃勅海内羣仙皆来赴会来者相续于路月余不绝王仓库将竭斋未及半乃生悔心王召羣臣谋曰道士徒众何乃果多耶予设中食本祈益国今乃倾我仓库恐是邻敌姦谋故遣来害我国不然必是鬼魅若不早图恐弥损国汝等急宜焚杀以全予国于是羣胡积薪外郊烟焰亘天乃将兵围绕老君及随侍仙众驱逼入火老君与诸仙怡然赴火随烟出没身更精明又令左右沉之深渊老君入水凌波越流身放光明王益发怒又烧大镬令煎煮之老君忻然入沸汤中谈笑自若胡王始惊知不可杀然业已行此耻不能杀乃急遣使以告邻国曰有一妖魅或老或少变化不常处吾国山谷中我投之水火皆不能杀恐更兴妖害及诸国请速兴兵相共诛戮旬月之间胡兵并集共围老君吹具扣革弯弓按剑四面合围于时老君宴处围中怡然不爲恤亦无怒意俄而风雷四合天地震动胡兵矢石皆自反中戈矛摧落金革无声胡兵惊惧一时奔溃胡王战慄谓羣胡曰其老翁等安知非大圣人今欲事之何如羣胡曰大王旣已烧沉煮射皆不能伤岂非圣人耶但恐其积怒将灭王国愿王早爲之谋王曰诚然吾今正尔自诣其前求哀请命庶蒙赦宥于是面缚至老君前五体投地叩头千百求乞哀宥是时老君欲坚其信心语之曰吾是太上老君生乎无极之先经厯尘沙劫运度人无量爲三十六天之尊统领三界制御万灵报应罪福莫不由吾哀汝造罪故来行化汝恃贵骄不能遵依邀我中食返相折辱汝积恶钟身万悔何及诸天神兵将灭汝国绝汝种类语未竟胡王众等皆见天丁力士神王甲卒不可称计乘龙跨虎俱在空中怒声震地王及庶等惊怖哀号叩头出血跪伏谢曰我生边戎受性狂愚不信道法凌辱天尊伏量此过万死尚轻一国同诛不足偿责惟乞赦罪重赐全活愿受前法至死不悔举国奉身不敢终怠老君曰且止且止虽叩头泣血犹未可保恐汝后悔当何以爲质誓耶王曰若天尊大圣见赦我罪与我更始请以举世男女一世不婚不娶髠剃须发以奉教法若违誓约当身死爲证老君曰可矣汝今誓重谅可悯也然汝兇恶日久甚不足恤吾灭汝国土令入地万丈化爲微尘犹弹指耳不足爲难但吾好生故赦汝当一如吾戒不得后负王拜曰敬奉命旣而神兵匿景天地淸甯老君乃戒王曰今释汝罪汝宜奉浮屠法永世受福常生人道王及羣胡莫不懽喜头面着地合掌礼谢老君于是注慈惠光降照王身王忽追省前因悔悟悲泣涕泪俱下再拜叩首曰我从无量劫来恶根未灭虽得超生旋卽堕落头出头没如汲井轮不遇天尊大慈仁者悯念宿缘特赐救拔终沦恶道无有出期今愿弃国入山以奉大戒爲国人谢罪祈福终希度世永离轮回老君曰善汝欲居山学道妻子羣臣任其去留留者令奉五戒十善随入山者则奉六戒王曰唯唯是诚所愿老君曰汝审欲闻法者可淸洁修斋斋竟同集当授汝法王礼谢而退卽舍王位传授其子乃率国中臣民男女发善心者一万二千五百人俱时来至稽首长跪以俟尹眞人适赴天帝中食而还顶负圆光足履莲花诸仙玉童玉女香花天乐从空而下老君指尹眞人示胡王曰此吾之弟子无上眞人命爲汝师乃令王与偕来之众先懴悔三业六根自从无始以来所造阴罪阳过十恶五逆信用邪见外道一切罪犯以至积世父母眷属所造诸业悉皆懴悔懴悔已毕乃谓汝等各各摄念静神谛听吾言今爲汝授五戒十善五戒者一不杀生二不饮酒三不偷盗四不邪淫五不妄语能持此戒当有二十五戒神护之十善者一曰孝二曰忠三曰慈四曰忍五曰施惠六曰精勤七曰供养八曰信向九曰劝化十曰静定能行此者当有十天善神衞之矣授已卽复爲王等説十戒十八戒二十四戒二百五十戒女人五百戒又令一嵗正月五月九月谓之三辰月斋又每月六斋初一初八十四十五二十八二十九日谓之四天王斋又每月十眞斋初一日念无量太华天尊免火车地狱之苦初八日念玄上玉晨天尊免溟泠地狱之苦十四日念度仙上圣天尊免镬汤地狱之苦十五日念玉宝皇上天尊免风雷地狱之苦十八日念好生度命天尊免铜柱地狱之苦二十三日念玄眞万福天尊免火翳地狱之苦二十四日念太灵虚皇天尊免屠割地狱之苦二十八日念太妙至极天尊免金刚地狱之苦二十九日念眞皇洞神天尊免普掠地狱之苦三十日念玉虚明皇天尊免三界寃报之苦是日十方诸天下降观人善恶当一日一夜素食诵经可免九狱之苦三界寃报之罪不能斋者许食自死肉仍谓四众曰王今已得受度我将行化诸国王复再拜启曰天尊大圣今将远游觊集良难举国受恩慨恋无所欲请天尊洎我师徒众行道三十日然后送别唯垂许可老君曰善王遂与世子羣臣人民大建道场广陈供养歌唱咏赞会日告满犹欲延留眞人谓曰善哉善哉供养矣吾将侍师行化诸国弗可得而留也于是胡王摄衣而起跪行而进再拜长跪合掌白言我师将舍我去无所谘请愿授要旨终身受持眞人谓曰吾语子夫戒律虽非至道诚爲入道之阶能坚持不懈泰定从此生智慧从此起九层之台起于累土合抱之木生于毫末千里之行始于足下又曰汝国风俗犷戾阿修罗之气习未除我师立教柔弱处上汝惟不争故天下莫能与之争汝能无争三昧则于见在世当爲人中第一未来世中当证善果王受教已稽首礼谢眞人重告王曰子来前子知身相虚假万有非实乎汝欲求寂灭之乐当除垢止念见不可欲一尘有着卽累汝性王于言下开悟叩头拜谢曰唯唯眞人遂偕诸仙众侍从老君出罽宾境合境臣民俱哀恋拜送王卽与众入山修道递相训导老君遂至条支国其国王奉事外道魔师曰谓是圣人其徒三千余人皆从官供给凡十二年广行幻术王敬信之一日语魔师曰国中大山当道妨人行路壅遏源流时作洪水师等能爲却之否魔师曰可明日爲王却之时老君适至坐于树下观诸魔师各作奇术两手作诀山爲微动老君知王可化谓尹眞人曰魔师作法欲除此山山若果除王必信之谓眞神圣不可复化矣乃令尹眞人遥以神通制之山遂不动魔师自相谓曰向者已动今返不动莫有异术之人禁制之乎遂竞上山巓四望寻覔遥见眞人乃急追捉送王王问曰汝是何人眞人答曰太上弟子王曰太上何人耶曰太上圣人王曰汝太上今安在曰自罽宾国行化至此近在山下王卽勑左右迎之卽至王宫王卽延坐问曰人言老翁是圣人吾国有一大山妨路万民患之魔师却之不能愿圣者谓我除之老君曰诺王曰不知须几人力曰此小事也何须人力魔师恐王因此不复信用更求自却王曰善于是魔师三千人俱作法用尽其术终不能动王曰师法尽矣请老翁除之老君卽把九节之杖拨而去之如去块土水乃顺流地亦平正王叩头再拜求爲弟子不复奉事魔师举国臣民莫知敬仰咸愿皈依受化老君还于树下王请就馆王宫老君不从王益加信仰于是匍匐膝行叩头请问曰窃闻圣者不违人心伏愿爲説妙法老君曰吾闻王者悉非常人德荫万物行合干坤开化人天爲国之君君能行道国土长全寝甲休兵安济万民于世无道国土倾沦多婴灾难毒及臣民王宜尽心奉道求眞身无灾害嗣续诜诜邻国畏服姦恶不侵命夀长永与天相倾月不夜蚀日不昼昏父不哭子臣不背君王宜体之尊道敬天王曰愿乞哀悯留神赐教示以道要老君曰恐王骄蹇易生退心未可轻付王于是召羣臣万民七日七夜修斋供养各持綵缯黄金以爲信誓手持香花叩头百拜慇懃三请伏闻大圣开化罽宾远近诸国咸受正眞我今劣弱未蒙垂慈愿剖大道开示愚民使举国人民终世奉行老君知其心至乃谓曰吾已令弟子无上眞人与诸国王爲师演説经戒刳心制形生得安稳无有夭横死得灭度不堕恶趣王能敬奉获福无量王曰唯唯老君曰善王可还宫焚香作念于是眞人应见化身于王宫殿坐宝莲花爲王授十八戒王欢喜合掌礼拜愿弃国家不顾身世持如是戒不敢有违又爲王天人羣臣若男若女初发心者説三戒爲已伏心者説五戒王复问曰太上圣人先下东方不知以法教化莫亦如今所授乎眞人曰我师随世设教昔在神州以神仙之道教化天下上自三皇次及五帝修之皆得神仙王曰浮屠神仙有何差别眞人曰浮屠者回心向道剪灭六根以空寂爲宗至于神悟性灵得证佛果然命过形亡终归寂灭永爲阴灵而已神仙者修眞证道形神俱妙显化飞昇出有入无长生不灭胡王曰何不以此教我外国使得同然耶眞人曰生道至重上天所祕非夙植道本安得易闻胡王礼谢遂建精舍造像供养老君乃与眞人行化诸国遂至于阗国于阗先闻老君将至卽率国奉迎于国南渠山之上营造精舍延请老君居焉老君宴处其间不饮不食王与近臣朝夕谘问求乞所闻老君授以斋戒之法王曰圣师所言止有斋戒还更有余教耶老君曰吾道无量无边顺俗通时因机立化在中华时行无上正眞无极大道修习之者度行延年行备功圆克登仙果乘龙驭炁白日昇天説三洞眞经三十六部大乘次法万八千篇上至帝王下及凡庶修奉之者随其浅深受报登仙或爲上圣或证高眞品秩崇卑三十七等飞行自在变化不测又有金液神丹修鍊之道吐纳咽景养炁之诀柔体调神导引之法三奔五鍊嗽御之经及採饵灵芝神草柔金水玉之方至于隐天藏月变景鍊形役使鬼神制御天地符图宝篆玉玺金书万术千经开化后学皆因宿根淸净禀气淳和好道乐眞精诚不退身心相应方堪付授如汝国人积生刚劲宜以浮屠之法制鍊身心如能精勤不懈命终之后受福生天道法玄妙深微纵教于汝亦难解了非吾所惜也良由众生自无始以来悭贪嗜慾㗖食无厌养其脓血弥益罪根生老病死恶风毒炁百病来侵受生禀质各各不同日夜循环万生万死或居母腹不得出生或至分免卽便死亡或一嵗二嵗念念改张一日之中无少安乐良由广食秽浊骨肉薰蒸损伤脏腑金玉化销身形难久吾不饮不食抱道自然变化无方长生不死常説经教开度众生凡夫愚迷不能信用吾常忧念悯痛在兹故使持斋减其病苦能行之者获福无量王曰闻有佛陀近在罽宾出世传法度人莫是圣师否老君曰此浮屠教法西域诸国国王人民咸已归依止杀除淫调柔其性当得果报常生人天今汝奉行不得懈怠内外淸净心照圆明罪旣不生福亦自长厯劫之中常得快乐王大信服敬礼受命混元圣纪混元圣纪卷之五是时老君在于阗国谓尹眞人曰吾所行化遍此西方摄伏外道令归正法其诸国土已得度者及未得度者我于此时咸令集会俾其开悟归入法门语已卽有九色神光遍照西方无极国界光所及处无有远近俄顷之间毗摩城中自然寛平地化金色建大法座百宝庄严三界众眞诸天灵神俱时来集时于阗国王及罽宾国条支国安息国大月氐国朱俱半国渴叛陀国护密多国骨咄陀国俱密国解苏国拔汗那国久越得犍国悒怛国乌拉喝国失范延国护时健国诃达罗支国波斯国踈勒国碎荣国龟兹国拂箖国焉耆国弓月国瑟匿国康国史国采国似没盘国曹国何国大小安国穆护国乌那葛国寻勿国火寻国西女国大秦国波罗柰国帝那忽国伽摩路国前陀罗国乌苌国昙陵国多勒建国大食国殖赋国数漫国怛没国俱药国嵯骨国迦叶弥罗国迦罗国不路罗国泥婆罗国狮子国拘尸那揭罗国毗舍离国劫毗陀国室罗伐国瞻波罗国三摩怛咤国呜茶国苏剌咤国信度国乌利尸国扈利国色伽栗国漫土漫国尼拔国越底延国赊弥国小人国轩渠国陀罗伊罗国狼揭罗国舍衞摩竭提国临倪国天竺国等王按通典云塞王居罽宾国在度山之西塞种分散爲数国自疏勒以西北休屠损毒之属皆故塞种也损毒卽婆罗门国或曰摩伽陀汉谓之损毒亦曰身毒颜师古云身毒卽天竺也塞种卽释种也盖胡音有轻重也身毒有别国数十如舍衞波国柰之属虽各小异而俱名天竺故有五天竺亦曰五印土及诸羌酋部落不可胜数遥覩光相妙丽希有昼夜瞻仰欢喜赞叹老君运妙有神通悉皆摄受令俱得至道前老君宴坐宝座之上诸胡国王及其后妃眷属各各烧香散花奏乐围绕礼拜供养愿听法音老君乃爲说经老君説经竟复告曰汝等常当皈依大道信奉佛陀时舍衞国王摩竭提国王等按通典云摩竭提乃天竺之属国其都临恒河有山曰灵鹫胡语曰耆阇崛山盖有靑石山头似鹫鸟故以爲名出班再拜胡跪请曰敢问皈依大道信奉佛陀其法云何修何恭敬老君曰善哉问奉吾法者当作净舍恭肃无疑朝夕焚香传授经教念念相续自悟悟他兴建福田斋讲开悟亲近明师怜愍后学厌离俗缠不矜功德常思济物愿见明时念施法药愿道流行不妄兴利不慕荣观不欺卑贱一切恭敬恤老矜孤平等亲疏不妄杀戮永断诸业常与道合能如是者见世获福过去生天庆流后嗣时舍衞乌苌摩竭等国王皆愿舍位归心修道会中无鞅数众悉发善心稽首唯唯信受奉行尹眞人将侍老君复还中夏羣胡留恋不忍辞决愿留于此国土教化众生祈恳再三眞人曰汝等以相见我我本无动甯有去来汝必欲以身相见我者宜以五色土木金玉彩石置像吾身礼拜供养吾当应现爲汝説法复告之曰汝等同受天地一元之炁而生皆具足眞常之性于未来世究竟当得无上正眞遍知至道善自护持无犯戒律过中勿食食已欲起先作念言处世界如虚空如莲花不着水心淸净超于彼稽首礼无上尊念已卽起时会众等悉皆欢喜顶礼信受是时彼国又有外道九十六种善惑人心人莫能觉老君悉皆化之令归正道老君将还中夏乃与羣胡辞决胡众攀恋不己老君不违其善意乃喻之曰我暂归天上简定人鬼之录寻当下降百年之外当遣佛陀生汝国土施教后人言讫老君驾八景云舆尹眞人乘白鹿羣仙跨鹤仙乐骇空天神导从昇天而去按唐通典西域总传云于阗都䓤岭之北二百余里去长安九千八百余里户三万二千东北至都护理所二千八百里东至鄯善千五百里䓤岭以东唯此二国爲大后汉魏梁后周隋唐正观中并遣使通中国自商昌以西诸国人多深目高鼻惟此国貌不类胡颇类华夏自汉武帝至今中国诏令书册符节悉传以相付敬而存焉国西五百里有毗摩寺云是老君化胡之所羣胡仰望再拜哀泣倐忽之间无复影响乃各还本国惟罽宾烦陀王入山居精舍积修苦行坚持戒律化其国人舍恶从善死后上生梵天旣生天已能知宿命每念前因愿闻大道老君不违其愿乃命尹眞人下降授以眞空常寂之道神仙解化之法后汉书裴楷上书于桓帝云闻宫中立黄老浮屠之祠此道淸虚贵尚无爲好生恶杀省欲去奢老君西入夷域始爲浮屠之化浮屠不三宿桑下不欲久生恩爱精之至也天神遗以好女浮屠曰此但革囊盛血尔遂不盻之其守一如此乃能成道故知浮屠立教之初烦陀王率先舍国入山修行又能坚志不破戒律宜其终闻大道而证佛果也魏明帝制老君化胡经赞云混元未始老君爲先长于太初冥昧之前无师无祖诞生自然渝眞散朴乃微乃玄仰而攀之耀乎霄干俯而察之深乎渊源敷二仪以布化烛三光以列天其性无欲纯粹精也体虚抱素妙难明也挠之不浊澄之不淸幽之不昧显之不荣谁谓天高悬象可标谁谓地厚重泉可洮然道也标之不高洮之不浚物受其形莫鑑其源人禀其中莫识其全美哉乎道爲万物之宗天地之始吾欲书之非笔可纪吾欲体之无形可拟又曰深愍后世託下于陈爲周柱史经九百年无极之际言归崑崙化被胡域次授罽宾后及天竺于是遂迁文垂后世永乎不冺老君化胡已卽昇天至穆王四年甲申降游东海至扶桑会大帝校集诸仙品位高下复分身降于西海王苏邻国号长生甘露无上医王大光明使度化人天神鬼凡教法所未曁处皆令得度俄复登天穆王少好神仙之道感西王母降其宫又获八骏之马王乘之命奔戎爲右造父爲御导车涉弱水鱼鼈鼋鼍爲梁遂登春山觞王母于瑶池之上而归在位五十四年夀一百四嵗时尹喜旣适流沙其草楼在终南之阴王追慕灵迹命驾诸马爲修观建祠延杜外等七人爲道士以奉同事沖字玄逸闲居幽室吟咏道德常摄护炁液吐纳光华经二十余载忽展眞人降其靖室将侍者二人捧碧玉函立于左右沖拜首求哀蒙授以九华丹经一函谓沖曰老君与文始先生于东海八渟山召大帝校集羣仙天下山川洞室仙人无远弗至时有地司保举子勤劳老君勅我付汝仙方也沖依法令服身生玉光五脏充实仅容气息又感眞人李君授以太上素灵洞玄大有妙经沖复修之甚得其騐遂解胞释结保命凝眞领摄羣神洞观众妙袪策虎豹役使百灵通达冥显莫测其涯年百余𡻕穆王十九年己亥老君遣上淸元君下迎授书爲太极眞人任王屋山仙王文始先生之徒茅轨字公度少学天文兼通䜟纬文始授以道经丹诀凡百余篇皆蒙口诀文始先生登眞之后卽与隐士杜沖等同于楼观修习时年二十有八绝粒行气修鍊神丹道成上昇老君赐任太和眞人命下统仙僚于杜阳宫轨时出游带神丹厯天下济度有缘之人或鍊金银以赈贫穷或行丹药以救危厄求哀之人咸得其福利焉李脱学长生之道穆王时来居蜀金堂山龙桥峰下合九华丹丹成去游五岳十洞二百余年于海上遇飞阳君授水玉之道还归此山鍊药成又去数百年或隐或显游于市朝后复回龙桥峰下鍊金鼎还丹丹成已八百𡻕矣蜀人厯代见之因号曰李八百凡三于此山学道故世人号此山爲三学山脱妹名眞多随兄修道居绵竹中老君与玄古三师降授以飞昇之道先于八百白日昇天故其山号眞多化卽古浮山治也厉王二十一年甲辰洛阳人宋伦栖止楼观抱一沖和不交人事日诵道德二篇数遍服黄精白术积二十余年一日老君降其居仙童六人辅眞执箓伦匍匐乞哀乃告伦曰吾有中景之道通眞之经生乎三元之始出乎九玄之庭五德合庆六气凝精负眞保遐长生回龄子能修之立致云軿出有入无彻幽洞明三光并照二炁齐灵变化适意飞昇上淸今以授汝伦拜受教乃开宝藴出灵飞六甲素奏丹符以付于伦伦修之乃自然通感常有童子六人更迎侍之洞视万里察物如神能望岩伸步凌波涉险不用津路或化爲麞鹿或化爲鸠鸽翱翔原陆试人之心年九十余以景王时授书爲太淸眞人下司中岳神仙之录焉彭宗年二十学道师事杜沖受道德五千言行雌一之道能三日三夜通爲一息能一气诵道德经两遍厉王时年一百五十嵗老君召爲太淸眞人宣王时冯长任柱下史年四十休官入道常诵道德经居终南山老君遣眞人彭宗驾白虎降其室授以太上隐书至平王时昇仙爲西岳眞人宣王四十三年老君过渭川王迎谒之老君曰嵗星北入于燕周其衰矣后二年幽王立是时郊野採薪者行歌曰巾金巾入天门唿长精翕玄泉鸣天鼓养泥丸时人莫能识老君曰此活国中人其语秘矣斯乃修习无上至眞之道也幽王二年西周地动泾渭洛三川皆震老君曰周将亡矣夫天地之气不失其序若失其序民乱之也阳伏而不能出阴迫而不能蒸于是其地震今三川实震是阳失其所而塡阴也阳失而在阴原必塞原塞国必亡矣夫水土演而民用也土无所演民乏财用不亡何待昔洛竭而夏亡河竭而商亡今周德若二代之季乎其川原又塞塞必竭夫国必依山川山崩川竭亡之徴也川竭山必崩若亡不过十年数之纪也是𡻕三川竭岐山崩三年幽王嬖褒姒老君曰周亡矣昔夏之衰也二龙止于庭而言曰余爲褒之二君于是布币而策告之龙亡而漦在乃椟而藏之比三代莫敢发厉王发而观之漦化爲鼋童妾遭之而生女子惧而弃之宣王时有谣曰檿弧箕服实亡周国王闻有夫妇卖其器者使执而戮之惧而夜逃闻童妾所弃女子啼于路哀而收之奔褒褒人有罪请入此女以赎是爲褒姒王爱之生伯服立爲太子乃废申后及太子宜臼老君曰祸成矣无可柰何寻爲犬戎所灭平王三十三年老君复出关行化诸国遂游西海至流麟等洲召十方神仙及初得道地下主者游散仙人至孝至忠经厯度者八万余人校其功行授以仙职五等仙官二十七品随高下付之乃复昇天老君自与羣胡辞决已逾百年烦陀王下生身毒国爲王子是谓浮屠教主实庄王九年癸巳四月七日夜半从莫耶夫人右脇诞生周之四月卽今二月也释氏过去见在经云二月八日生因果经三月七日生瑞应经云四月八日夜半子时生按唐通典载晋宋间浮屠经云临倪国其王主浮屠太子父曰头耶母曰莫耶浮屠身服色黄发如靑丝始莫耶梦白象而孕及生从母右脇出生而有髻堕地能行七步此国在天竺国中其国又有神人名沙律又后魏释老志云释迦卽天竺迦维衞国王之子天竺其总摄迦维别名也初释迦于四月八日夜从母右脇而生旣生姿相超异者三十二种天降嘉瑞以应之亦三十二其本起经説之备矣释迦生时当周庄王九年春秋鲁庄公七年夏四月恒星不现夜明是也至魏武定八年凡一千二百三十七年又隋书经籍志云释迦当生周庄王之九年四月八日自母右脇而生姿相奇异有三十二相八十种好舍太子位出家学道勤行精进悟一切种智而谓之佛亦曰佛陀亦曰浮屠皆胡言也华言译之谓之净觉云须发皆卷多力善射年十七父王爲纳瞿夷耶轮鹿野三女爲夫人生二子长曰罗㬋罗次曰憍陈如又十二年因游四门见生老病死之相乃忽惊恐忆念前因遂弃家踰城径入雪山栖止阿蓝花树下修尹眞人昔所授之道备厯艰苦六年道成身相金色类佛陀像号曰释迦牟尼至匡王四年壬子二月十五日解化时以建子爲正月昔之二月乃今之十二月也西域唿佛灭爲湼槃金光明经曰云何如来夀命短促年方八十此之谓也或谓老君是周定王三年九月十四日生佛是周昭王二十四年生穆王十三年灭盖谓佛生灭在老君出关之前欲证非老子化胡成佛也按刘向列仙传云老子生于商时又世本云在商爲守藏史在周爲柱下史隋薛道衡制碑云在文王武王时居藏史柱史之职倘生于定王时岂得在商爲西伯藏史乎释迦之生灭亦今昔所共知不可易也按魏书释老志隋书经籍志并云释迦生当周庄王九年春秋鲁庄公七年夏四月恒星不见夜明是也至魏武定八年一千二百三十七年又云齐王简栖撰头陀寺碑云周鲁二庄亲昭夜景之鑑汉晋两明并勒丹靑之饰今寺与碑犹在鄂渚梁昭明尝编入文选矣五臣注云佛生于周庄王鲁庄公时佛法汉明帝时来晋明帝时兴故云二庄两明夫萧昭明学佛者也使其言或非讵肯编入文选也哉后人学不师古妄起异端忽欲迁其生灭之𡻕月跻十有三王越三百四十余年而先之欺罔甚矣且自东汉以来胡僧入中国者不爲不多皆己据实吐露矣至姚秦时已厯三百余𡻕其间未闻有乖异之论而好胜之徒一旦輙欲尽废前人据实之言而从己之説人孰汝信哉如唐书艺文志子录首叙道德次述神仙东载释氏总目爲道家之流未尝别立门类也欧阳文忠公修唐书其载老释事甚略惟天竺传载其贞观中来献异物土地图请老君像或者不悟犹谓老君何不化胡成道而乃成佛耶殊不知天竺言菩提卽华言道也释书亦言释迦入山修道又言六年成道则知佛道可以通称也犹中国修道登眞之士不言成道而言成仙耳今据法华经提婆达多品云佛言我于多劫之前尝爲国王爲求法故捐舍王位奉事仙人经于千载仙人爲説妙法莲华经今我具足六波罗密慈悲喜舍三十二相八十种好紫磨金色成等正觉故古禅师述序分云释迦自引昔爲求经舍国舍荣奉仙学道故有提婆达多品张无尽合论亦云佛事仙人者示善知识之难遇也仙人教佛者法以口传而佛以心证也夫瞿昙昔于多劫之前已事仙人则知仙道其来久矣仙人爲説经令得六波罗密以至成等正觉则仙人足以爲佛师矣佛爲一大事因缘故出现于世而説是经必无诳语爲其不欺心不叛师而直述其所自来此其所以爲佛也双林傅大士世称弥勒佛也犹以道爲尊而释次之故冠道冠而披袈娑天台寒山子文殊之化身也文殊乃七佛之师有颂曰家住绿岩下庭芜更不芟仙书一两卷树下读喃喃又云寒山一倮虫身白而头黑手把两卷书一道而一德常持智慧剑拟破烦恼贼又叹世颂云埋着蓬蒿下晚日何冥冥遮莫咬铁口无因读老经窃观前哲皆知尊老子而重道德后世学者不究本原乃毁师叛道良可哀也释迦寂灭之后上生三十二天昇贾奕天居延眞宫爲种民天之长号善惠眞人按本相经云结习已尽心识兼忘超出三界昇入种民本始经云佛灭上生三十二天常在素天奎星之位奎有三十六星其中一星是也第三十二天乃种民天之界曰平育贾奕天其天中有别宫号曰延眞贾奕天之炁下生奎宿也后魏释老志亦云佛者昔于西胡成道今在三十二天爲延眞宫主唐李淳风注金锁流珠云善惠眞人乃天竺国佛之后身岂无所据而云哉混元圣纪重刋道藏辑要太上混元圣纪卷之六宋观复大师高士谢守灏编老子之门人辛钘一名计然道号文子其先晋公子也尝请问于老君曰何谓道德仁义礼老君曰无爲无形内以修身外以治人功成事立与天同隣道也畜之养之遂之长之兼利无择与天地合德也于大不矜于小不偷兼爱无私久而不衰仁也爲上卽辅弱爲下卽守节达不肆意穷不易操一度顺理不私枉挠义也爲上恭严爲下卑逊退谦守柔爲天下雌立于不敢设于不能礼也故修道则下归服修德则下从令修仁则下不争修义则下平正修礼则下遵敬五者皆修则家国安定此圣人之所以御万物也无道则下叛无德则下怨无仁则下争无义则下暴无礼则下乱五者不立而不危亡者未之有也文子复问曰治国之本何如老君曰未尝闻身治而国乱者也夫静以修身俭以养生则下不扰而民不怨是以天覆以道地载以德四时不失序风雨不爲虐日月淸明五星合度矣故爲治之本在于安人安人之本在于足用足用之本在于勿夺勿夺之本在于节用节用之本在于省事省事之本在于无爲夫无爲者非谓引之不来推之不去迫之不应感之不动坚滞而不流卷握而不散也谓其私志不入公道嗜欲不枉正术循环而举事因时而立功任下责成举无过事名各自命类各自用事由自然莫出于己故事成而身不伐功立而名不有犹水行用舟山行用橇因高而田因下爲池非吾所谓有爲也古之立帝王者非以奉养其欲也圣人之践位者非逸乐其身也爲天下之人强掩弱众暴寡智欺愚勇侵怯怀才不以相教积财不以相分故立天子以齐一之爲一人之明不足以遍照海内故立三公九卿以辅翼之爲绝域殊俗不得被其泽故立诸侯以鎭抚之是以天无不任时无不应官不隐材国无遗利矣是以先王之法不杀胎不麛卵不涸泽而渔不焚林而畋豺未祭兽罝罘不得通于野獭未祭鱼网罟不得入于水鹰隼未击罗罘不得张于谷草木未落斧斤不得入于林昆虫未蛰不得以火畋孕育不杀𪅏卵不探鱼不尺不得取犬豖不期年不得食是故万物之发若蒸气此先王所以得时修备富国利人之道也夫水浊则鱼噞政苛则人乱上多欲则下怀诈上多求则下交争智诈萌生盗贼滋彰不理其本则求之于末无异凿渠而止水抱薪而救火也圣人事省而治求寡而赡不施而仁不言而信不求而得不爲而怀保眞抱道而天下从之如影响故曰无爲也文子曰无爲之治旣闻命矣敢问不言之教可得闻乎老君曰天致其高地致其厚日月照星辰朗非有言也正其道而物自然阴阳四时非生万物者也雨露时降非养草木也神明接阴阳和而物自生矣夫道者藏精于内栖神于心静漠恬淡悦穆胷中廓然无形寂然无声官府若无事朝廷若无人无隐士无逸民无劳役无寃刑天下莫不仰上之德象主之指绝国殊俗莫不重译而至非家至而人喻之推其诚心施之天下而已故赏善罚恶者政令也其所以能行之者精诚也政令虽明不能独行必待精诚精诚形乎内而外喻于人心此不言之道也圣人在上怀道不言而泽及万方故不言之教芒乎大哉是以人主之思神不驰于胷中知不出于四域怀其诚行之于心则甘雨以时五谷蕃殖养人以公威厉不试法省不扰囹圄空虚天下一俗莫怀姦心故精诚动于天景星现黄龙下翔凤至醴泉出嘉禾生河不溢流海不涌波矣若逆天暴物则日月薄蚀五星失行四时相乖昼冥宵光山崩川涸冬雷夏霜天文变异国将危亡天之与人有以相通夫神明之事不可以智巧爲也不可以强力致也惟圣人与天地合德与日月合明与鬼神合灵与四时合信怀天心抱天炁执沖含和不下堂而行四海变易习俗人皆迁善若生诸己谓之神化者盖行不言之教也文子复再拜而问曰治国之本敬闻命矣治身之本柰何老君曰来吾语汝太上养神其次养形神淸意平百节皆甯养生之本也肥肌肤充腹肠闭嗜慾养生之末也人能养其本节寝处适饮食和喜怒便动静在内者已得邪炁无由入夫人受天地变化而生一月而膏二月而血三月而胚四月而胎五月而筋六月而骨七月而成形八月而动九月而躁十月而生形骸已成五藏乃官肝主目肾主耳脾主舌肺主鼻胆主口头圆法天足方象地天有四时五行九解三百六十日人有四肢五脏九窍三百六十节天有风雨寒暑人有取与喜怒人与天地相类而爲之主耳目者日月也血气者风雨也日月失行薄蚀无光风雨非时毁折生灾五星失行国受其殃天地之道至阔以大尚犹节其章光爱其神明人之耳目何能久燻而不息精诚何能驰骋而不乏是以圣人守内而不守外夫血气者人之华也五脏者人之精也血气专乎内而不外越则胷腹充而嗜慾寡嗜慾寡则耳目淸而视听聪达五脏能属于心而无离则意炁胜而行不僻精神盛而炁不散以听无不闻以视无不见以爲无不成是以饰其外者伤其内快其情者疲其神见其文者弊其眞须臾不忘自贤者必困其性百步之中不忘其容者必累其形故羽翼美者伤其骸骨枝叶茂者害其根荄是以静漠恬淡所以养生和愉虚无所以据德外不乱内卽性得其宜静不干动卽得安其位养生以经世抱德以修年可谓体道矣夫道者陶冶万物修治无形寂然不动大通混冥深阔广大不可爲外折毫剖芒不可爲内始于柔弱终于刚强治于短寡成于众长故十围之木始于把百仞之台始于下是以眞人体之故虚无平易淸静柔弱纯粹素朴不与物杂得天地之道故谓之眞人夫虚无者道之舍也平易者道之素也淸静者道之鑑也柔弱者道之用也纯粹者道之干也嗜慾不载虚之至也无所憎爱平之至也一而不变静之至也随时爲宜柔之至也不爲物散纯之至也是以圣人轻天下卽神不累细万物卽神不惑齐死生则意不慑同变化则明不眩静与阴同德动与阳同波亦无所疎亦无所亲与道爲际与德爲邻倚不杌之柱行不阙之途禀不竭之府学不死之师故无往而不遂无之而不通也文子再拜受教周平王问于文子曰闻子得道于老聃今贤人虽有道而遭婬乱之世以一人之权而欲化久乱之民其庸能乎文子对曰夫道德匡邪以爲正振乱以爲治化婬败以爲朴湻使德复生天下安甯要在一人故积德成王积怨成亡尧舜以是昌桀纣以是亡平王用其言而天下治文子复从老君授神丹之方遂证品仙阶矣士成绮自楚来见老君曰吾闻子大圣人也吾故不辞远道而来愿见百舍重趼而不敢息今观子非圣人也鼠壤有余蔬而弃殊不仁也生熟不尽于前而积歛无涯老君漠然不应士成绮退明日复见曰昔者吾有剌于子今吾言信而心屈直吾形而立矣吾心正却何故耶老君曰夫巧智神圣之人吾自以爲脱矣昔者子唿我爲牛而我爲之牛唿我爲马而我爲之马苟有其实人与之名而弗受则受其殃吾服常服也吾非以服有服也于是士成绮鴈行避影履行遂进而问修身柰何老君曰尔容崖然而目冲然而颡頩然而口阚然而状义然似系马而止也动而持发也若机察而审智巧而覩于泰凡以爲不信近境有人焉其名爲窃成绮慙而退老君西游于秦阳子居邀于郊至梁而遇老君老君中道仰天而叹曰始以汝爲可教今不可教也阳子居不答至舍进盥潄巾栉脱履戸外膝行而前曰向者大人仰天而叹弟子欲请问大人行不闲是以不敢今闲矣请问其过老君曰睢睢盱盱而谁与居大白若辱盛德若不足阳子居蹵然变容曰闻命矣其往也舍者将迎家公执席妻执巾栉舍者避席炀者避灶其反也舍者与之争席矣他日再见老君老君曰虎豹之文猿猴之捷所以致射也子居曰敢问明王之治老君曰功盖天下而似不自已化被万物而不恃有德而不称其名立乎不测而游乎无有者也老君之弟子庚桑楚偏得老君之道北居畏垒之山其臣之画然智者去之其妾之挈然仁者远之拥肿之与居鞅掌之爲使居三年畏垒大壤其民相与言曰庚桑子吾日计之而不足嵗计之而有余庶几其圣人乎胡不尸而祝之社而稷之乎庚桑子闻之南面而不释然曰春气发而百草生正得秋而万宝成岂无得而然哉吾闻至人尸居环堵之室而百姓不知所如往今以畏垒之细民而窃窃然欲爼豆予于圣人之间吾是以不释于老聃之言南荣趎问曰趎之年已长矣将恶乎託业庚桑子曰全汝形抱汝生无使汝思虑营营趎曰目之与形吾不知其异也而盲者不能自见耳之与形吾不知其异也而聋者不能自闻心之与形吾不知其异也而诳者不能自得形之与形亦以辟矣而物或间之欲相求而不相得今谓趎曰全汝形抱汝生无使思虑营营趎勉闻此道达于耳矣庚桑子辞尽曰奔蜂不能化藿蠋越鸡不能伏鹄卵鲁鸡固能矣鸡之与鸡其德非不同也有能与不能者其材有巨细也今吾材不足以化子子胡不南见老子耶南荣趎乃籯粮七日七夜至老君所老君曰子自楚所来乎趎曰唯老君曰子何乃与人偕来之众也趎惧然顾其后老君曰子不知吾所谓乎趎俯而惭仰而叹曰今者吾忘吾答因失吾问老君曰何谓也趎良久复问曰不知乎人谓我朱愚知乎反愁我躯不仁则害人仁则反愁我身不义则伤彼义则反愁我已我安逃此而可乎此三言者趎之所患愿因楚而问之老君曰向吾见若眉睫之间吾固已得汝矣今汝又言而信之何规规然若丧父母揭竿而求诸海也汝亡人哉罔罔乎汝欲反其情性而无所自入可怜哉南荣趎请就舍召其所好去其所恶十日自愁而复见老君老君曰汝自洗濯熟哉郁郁乎然而其中津津乎犹有恶也夫外韄者不可繁而捉将内揵内韄者不可谬而捉将外揵外内韄者道德不能持而况放道而行者乎趎曰里人有病里人问之病者能言其病然病犹未病也若趎之闻大道譬犹饮药以加病者也趎之愿闻衞生之经而已老君曰而能抱一乎能勿失乎能无卜筮而知吉凶乎能止乎能已乎能舍诸人求诸己乎能翛然乎能侗然乎能儿子乎终日号而益不嗄和之至也终日视而目不瞚偏不在外也终日握而手不掜共其德也行不知其之居不知所爲与物逶迤而同其波是衞生之经也已趎曰然则至人之德已乎曰非也是乃所谓冰解冻释者也夫至人相与交食于地而交乐于天不以人物利害相撄不相与爲怪不相与爲谋不相与爲事翛然而往侗然而来是谓衞生之经已曰然则是至乎曰未也吾故告汝曰能儿子乎儿子动不知所爲行不知所之身若藁木之枝而心若死灰若是者祸亦不至福亦不来祸福无有乌有人灾趎再拜致谢而去精神晓灵十日不食如享太牢智略天地察分秋毫定王问老君曰方今在世神仙可得知乎老君曰东岳有展禽先生南岳有匡续先生西岳有尹喜北岳有皇人中岳有古先生卽余是也续字子孝老君之弟子也修道于庐山七百年至烈王时白日登仙王闻其名遣使徴之使者诣其所空存靖庐因奏请以南嶂山爲靖庐山复以先生姓唿爲匡阜按尔雅释名云土山曰阜此山本名南嶂言上有三天嶂也古祀潜山爲南岳而以南嶂爲储福故亦唿南岳汉武帝元封五年巡狩祀名山大川射蛟浔阳江中顾问此山何神主之刘歆奏曰匡续先生得道于此帝因命立祠于虎溪旧隐列于祀典至东晋桓伊守九江好奉释氏乃从鴈门僧慧远之请徙先生祠于山口而以其地爲僧居今东林寺是也先生上昇之后老君授以眞人之位令主吴楚水旱及赐以主瘟之印统摄八部瘟神俗因号爲和瘟匡阜先生宋朝建中靖国元年九月勅封靖明眞人遇祈禳例降御前祀版遣郡官诣观行礼敬王十七年戊戌孔子谓南宫敬叔曰吾闻老聃博古该今通礼乐之原明道德之归则吾师也今将往焉敬叔曰谨受命乃言于鲁君曰臣受先君之命云孔子圣人之后灭于宋其祖弗父何始有国而授厉公及正考父佐戴武宣三命益恭载诸鼎铭臧孙纥有言圣人之后若不当世则必有明达焉孔子少而好礼其将在矣属臣必师之今孔子将适周观先王之遗制考礼乐之所极斯大业也君盍以乘资之臣请以往公曰诺乃遗孔子车一乘马二疋僮一人与敬叔俱明年至周见老君老君曰子来乎吾闻子北方之贤者也子亦得道乎孔子曰未也老子曰子恶乎求之哉孔子曰求之度数五年而未得也曰子又恶乎求之曰求之阴阳十有二年而未得也老君曰然使道而可献则人莫不献之于其君使道而可进则人莫不进之于其亲使道而可以告人则人莫不告其兄弟使道而可以与人则人莫不与其子孙其不可者无他也中无主而不立外无正而不行由中出者不受于外圣人不出由外入者无主于中圣人不隐孔子退无何复见老君拜而问曰今者宴闲敢问大道老君曰君子得时则驾不得时则蓬累而行吾闻之良贾深藏若虚君子盛德容貌若愚去子之骄气与多欲态色与淫志皆无益于子之身吾之所告子者若此而已他日又见老君而语仁义老君曰夫播糠眯目则天地四方易位矣蚉䖟噆肤则通夕不寐矣吾子使天下无失其朴则天地固有常矣日月固有明矣星辰固有列矣禽兽固有羣矣物植固有立矣吾子欲放德而行循道而趋已至矣又何偈偈乎揭仁义若击鼓而求亡子焉意吾子其乱人之性也夫鹄不日浴而白乌不日黔而黑黑白之朴不足爲辨名誉之观不足以爲广泉涸鱼相处于陆相呴以湿相濡以沫不若相忘于江湖孔子归三日不谈子贡怪而问曰夫子见老聃亦将何规哉孔子曰鸟吾知其能飞鱼吾知其能游兽吾知其能走飞者吾可以矰游者吾可以纶走者吾可以网至于龙合而成体散而成章垂云气而上天吾所不能测也今见老聃其犹龙乎吾口张而不能嗋神错而不知所居吾又何规老聃哉杨杰序老子记云老子先天地而生不知其谁之子后天地而老强名一炁之父生而华皓寿以久也弱而能言非习教也壮而能婴专致柔也胎于尹母降于仁里子孙继之与人同也指李爲姓无所系也聃耳广目日角月渊二柱三门握十蹈五神人表也受学容成问道常枞无常师也伏羲时爲郁华子神农时爲大成子祝融时爲广寿子高阳时爲赤精子帝喾时爲录图子唐尧时爲务成子夏禹时爲眞行子商汤时爲钖则子周文时爲爕邑子又曰太史儋在天爲金阙帝上景君神宝丈人无常名也藏史柱史不择仕也周衰度关退以时也道德妙藴洞神灵章天人法也旋干造化唿吸阴阳陟降星斗消息九变飞鍊金石役使鬼神蹑景凌云遁形隐耀长生久视佑善济危超万化也世莫知其然否而以隐君子称之孔子曰鸟吾知其能飞鱼吾知其能游兽吾知其能走至于龙则合而成体散而成章乘风云而上天吾所不能知也吾见老子其犹龙乎古今言老子者多矣未有如孔子之所言也子贡请问于孔子曰人固有尸居而龙见雷声而渊默发动如天地者赐亦可得观乎孔子曰夫白宴游盪众人莫不欲见隆然而天冥然而雷勃然而雨各捧其首赐汝何能观乎子贡遂以孔子之声见老君老君方据牀而应微曰予年运而往矣子将何以戒我哉子贡蹵蹵然立不安老君曰小子可归矣汝之师名邱相谏三年而后可教矣子贡反孔子曰汝已震矣子贡怀慙无以答焉孔子见老君弟子从焉老君曰前者爲谁对曰仲由勇且多力者也次曾参孝者也次颜回仁者也次颛孙师武者也老君曰吾闻南方之鸟其名爲鳯戴圣缨仁左信右贤力在足而勇在前斯爲下矣老君助葬于达巷党人孔子从焉日有食之老君曰邱止柩就道左止哭以听变旣明反而后行反葬孔子问曰夫柩不可以反也日有食之则岂如行哉老君曰夫柩不蚤出不莫宿见星而行唯罪人与奔父母之丧者乎日有食之安知其不见星也孔子问曰下殇用棺殓礼欤老君曰吾昔见史佚有子死下殇也而墓远召公谓之曰何以不棺殓于宫中佚曰吾敢乎哉言于周公公曰岂不可佚乃行之下殇用棺殓自佚始也孔子问曰三年之丧卒哭金革之事无辟礼欤老君曰昔鲁公伯禽有爲爲之也孔子曰古者行师必迁庙主而行何也老君曰君去其国太宰取羣庙之主以从礼也祫祭于祖则祝迎四庙之主主出入庙必跸礼也孔子问曰闻古之祀天有五帝之神尸之有诸老君曰天有五行木火金水土分时化育恊佐上帝生成万物眞神谓之五帝孔子曰敢问何谓五帝老君曰东方青帝威灵仰执规以司春南方赤帝赤熛弩执衡以司夏西方白帝白昭矩执矩以司秋北方黒帝叶光纪执权以司冬中央黄帝含枢纽执绳以司四季故古之王者易代改号取法五行五德更始终始相生故其爲明王者死配享于五行是以太皥配木炎帝配火黄帝配土少皥配金颛顼配水也孔子问曰甚矣道之难行也邱比执道委质于当世之君而不我受也道之于难行也老君曰说者流于辩听者乱于辞知此二者则道不可委矣子之所言者其人与骨皆已朽矣独其言在耳诗书礼乐先王之陈迹也岂其所以迹哉夫迹履之所出而迹岂履哉夫白鶂相视眸子不运而风化虫雄鸣于上风雌应于下风而风化类自爲雄雌而风化性不可易命不可变时不可止道不可壅苟得其道者无自而不可失焉孔子退就舍三月不出复见老君请曰邱得之矣乌鹊孺鱼传沬细腰化有弟则兄啼久矣夫邱不与化爲人安能化人老君曰可邱得之矣孔子一日又往见老君老君新沐方将被发而干慹然似非人孔子便而待之少焉见曰邱也眩欤其信然欤向者先生形骸掘若藁木似遗物离人而立于独老君曰吾游于物之初孔子曰何谓也曰心困焉而不能知口辟焉而不能言尝爲议其将至阴肃肃肃肃出乎天至阳赫赫赫赫发乎地两者交通成和而物生焉成物之纪莫见其形消息盈虚一晦一明日改月化有所爲而莫见其功生有所乎萌死有所乎归始终相反乎无端而莫知其所穷是非也且孰爲之宗孔子曰请问游是老君曰得是至美至乐也得至美而游乎至乐之谓至人孔子曰愿闻其方曰食草之兽不疾易薮水生之虫不疾易水行小变而不失其大常者也喜怒哀乐不入于胷次夫天下者万物之所一也得其所一而同焉则四肢百体将爲尘垢死生终始将爲昼夜而莫之能汨而况得丧祸福之所介耶弃𨽻者若弃泥涂之身贵于𨽻也贵在于我而不失于变且万化而未始有极也夫孰足以患心哉爲道者解乎此矣孔子曰大人德配天地而犹假至言以修心古之君子孰能脱焉老君曰不然水之于汋也无爲而才自然矣至人之于德也不修而物不能离焉夫天之自高地之自厚日月之自明夫何修焉孔子出以告颜回曰邱之于道其犹醯鸡欤微夫子之发吾覆吾不知天地之大全也孔子将反鲁老君送之曰吾闻富贵者送人以财仁者送人以言吾旣不能富贵窃仁者之号请送子以言凡今之士聪明深察而近于死者好讥议人者也博辩宏达而危其身者发人之恶者也勿以有已爲人子者也勿以有巳爲人臣者也孔子曰敬奉教自周反鲁其道弥高远方弟子从者至三千焉按唐享孔庙迎神乐章云通英表圣问老探眞三千弟子五百贤人亿龄规法万载祠禋洁诚以祭奏乐迎神云大乐旧有此词不详所起王廙颂曰无爲有宗虚爲实源老子清寂寄意不言遂爲孔师守一长存陆士衡颂曰孔邱睿圣配天弘天风扇玄流恩深神宝明发怀周兴言模老信非虚也苏子古史曰孔子以仁义教人而以礼乐治天下仁义礼乐之变无穷而其称曰吾道一以贯之或无以贯之则因变而行义必有支离而不合者矣易曰形而上者谓之道形而下者谓之器语曰君子上达小人下达而孔子自谓下学而上达者洒扫应对诗书礼乐皆所从学也君子由是以达其道小人由是以得其器达其道故万变而致一得其器故有守而不荡此孔子所以两得也盖孔子之爲人也周故示人以器而晦其道使达者易入而未达者不眩也老子之自爲也深故示人以道而略其器使达者易入而不恤其未达也要之其实皆志于道而从施之有先后耳闻之吾兄子瞻曰太史公言庄子作渔父盗跖胠箧以诋訾孔子之徒以明老子之术此知庄子之粗者予以爲庄子之言皆实予而文不予阳挤而阴助之其诋訾孔子未尝不微见其意也太史公又言申韩少恩皆原于道德之意夫商鞅以法治秦申不害以术治韩宪令着于官府刑罚必于民心所谓法也因任而授官循名而责实操生杀之柄课羣臣之能所谓术也韩非之学并取申商而兼用之法之所止虽有圣智不用也术之所操虽有父子不信也此申韩所谓老子之道而实非也陈大夫聘鲁私见叔孙叔孙曰吾国有圣人子知之乎大夫曰非孔邱耶曰然曰何以知其圣叔孙曰吾闻颜回孔邱能废心而用形陈大夫曰吾国亦有圣人子弗知乎曰孰谓圣人曰老聃之弟子有亢仓子得聃之道能以耳视而目听叔孙以告鲁君闻之大惊使上卿厚礼以致之亢仓子至鲁君卑辞请问亢仓子曰传之者妄也我能视听不用耳目而不能易耳目之用鲁君曰增异矣其道柰何亢仓子曰体合于心心合于气气合于神神合于无其有介然之有唯然之音虽远在八荒之外近在眉睫之间我必知之乃不知是我七孔四肢之所觉心腹六腑之所知其自知而已矣鲁君大悦他日以告孔子孔子笑而不答商太宰荡见孔子而问曰邱圣者欤孔子曰圣则邱何敢邱博学多识者也太宰曰三王圣者欤孔子曰三王善任智勇者圣则邱弗知曰五帝圣者欤曰五帝善任仁义者圣则邱弗知曰三皇圣者欤曰三皇善因时者圣则邱弗知太宰大骇曰然则孰爲圣孔子动容有间曰西方之人有圣者焉不治而不乱不言而自信不化而自行荡荡乎民无能名焉邱疑其爲圣弗知其眞圣欤眞不圣欤太宰默然计曰孔邱欺我哉老子之和光同尘处无爲之事行不言之教故孔子慕其圣而往师之且如亢仓子众犹称爲圣人而况其师于鲁表东海周在鲁西时老君在周孔子居鲁故指其方述其德而推其圣谅非欺也后人或者妄认以爲佛是时佛灭已久且与中国言语不通文轨不同孔子奚取焉况孔子内诸夏外夷狄被发左袵乃其所深恶春秋之法用夷礼则贬之其肯舍中华之圣师而尊之耶昔有文王居于岐山之下是爲西伯武王曰惟我文考显于西土周在中华之西故亦自称爲西也如伯夷叔齐处于孤竹慕文王之圣德相谓曰吾闻西方有人似有道者试往观焉遂至岐山之阳诗云云谁之思西方美人彼美人兮西方之人兮此衞国风也郑氏笺云思周室也又齐姜谓晋文公曰西方之书有之日月不处人谁获安此亦周书也厯考古之所谓西方者指言周耳孤竹辽西之国也鲁衞齐东方之诸侯也故皆称爲周西方未尝远指流沙之外也至于阴阳家云某神煞在西方乃指在墙壁间岂远指他所乎又如孔子南之沛见老君老君称爲北方之贤岂在獯鬻玁狁之类哉夷烈王二年老君过秦献公闻之郊迎授馆致礼问曰敝邑鄙远孤不肖先生幸临宠之军旅之事不敢渎听天之厯数可得闻乎老君曰老夫何足以知此公曰孤愿闻之先生无让老君曰秦始与周合而中离离五百载而复合合七十载而覇王者出焉过此以往未可问也公悦曰愿先生少留使得师事之明日老君不谢而行遂出散关秦孝公时老君东还又与尹眞人等游于上虞赤城䝉山重过扶桑大帝之所校集羣仙巳而隐于洛中景室山时有黄发老叟五人或乘鹤或衣羽手执青筠之杖相与共谈天地之数世无知者老君着经书垂十万言傍有二神人捧金壶盛墨汁状若湻漆其墨洒木石间皆成篆籀之文王嘉拾遗记云昔老君居景室山与老叟五人共谈天地之数撰经书垂十万言有浮提国二神人出金壶器中有墨汁状若湻漆洒木石皆成篆隶以写之及金壶汁尽二人乃欲刳心沥血以代墨焉五老卽五天帝释也景室卽太室山也秦昭王时老君与尹眞人诸仙游女几地肺天柱诸山复西出散关渡流沙昇崑崙还紫微上宫返乎太玄之乡王闻之恨不及见乃于西麓下老君经由之处爲修城邑以表圣迹今有老君亭驿尹喜城故墟尚存秦孝文王畋于殽函之间亲诣楼观礼祠焉赧王十年丙辰老君遣使召隐士沈羲羲本吴郡人学道于西蜀能救人疾苦一日与妻贾氏共载诣子妇卓孔甯家路逢龙车虎车白鹿车各一乘导从甚众皆朱衣仗节问羲曰君是处士沈羲否羲愕然答曰是骑士曰处士阴功及物心不忘道少小以来履行无过黄老今遣仙官来迎乘白鹿车者侍郎薄延也青龙车者度世君司马生也白虎车者送迎使者徐福也须臾三仙羽衣持节以白玉册青玉界丹玉字授羲碧落侍郎遂载羲升天时路间锄耘人皆见之须叟大雾雾散但见羲所乘车牛入田食苗或有识其牛者以报羲家其子疑爲邪魅所摄乃将数百人分布百里之内山谷间搜求之不获至后汉殇帝元年丙午凡四百一十二年乃还乡里推求得其十世孙名怀喜怀喜曰闻先世相传说家有仙人今来归耶留数十日说初上天时不见天帝惟谒老君宫殿郁郁有如云气五色不可名状侍者数百人多是童子庭中有珠玉之树众芝丛生龙虎辟邪游戯其间但闻琅琅如铜铁之声四壁熠熠有书着之老君长可丈余体有光耀不可正视老君令玉女持金桉玉盃盛药赐羲曰此是神丹饮者不死夫妻各一刀圭告言饮毕拜而勿谢复赐枣二枚大如鸡子复以符一道及仙方一首赐羲今且还人间救人疾苦若欲上升可以此符挂竿杪吾当遣使迎汝语已羲奄然如睡觉已在地上窦太后疾尝遣使请羲安帝时犹在人间后复昇天秦始皇建老君祠于楼观之南世给庙戸亲制祝文曰大道汎兮其可左右老君去则西游返则东顾朕方有事蓬瀛愿垂影响始皇躬行享礼俄见老君降于座帝惊喜再拜罄折求道老君笑而不答命授以鬼林经策使鬼神之符犹恳请不已老君忽不见始皇瞻怅而还其所制文笔札尚存混元圣纪太上混元圣纪卷之七老君悯周衰之末俗益浇讹乃分身住世以拯救时遯迹陜河之滨不显姓字人因唿爲河上丈人亦曰河上公尝以道授安期生安期生后授马鸣生马鸣生授阴长生阴长生授尔朱先生后莫知其所传马鸣生本姓和字君贤爲县吏捕贼被重伤垂死遇大眞王夫人以药活之君贤念无以报乞备役使意欲求其治金疮之方耳不知爲神仙也服勤嵗久夫人见其敬仰灵气亷谨如初乃谓之曰吾所行之道非高眞不可传不可以教初学者安期生有金液还丹之法明日生来吾当以汝付之汝随之久当得其道也明日安期果至夫人遂以君贤属之君贤随安期生去事之几二十年遂授以丹诀鍊成服之白日昇天阴长生后汉阴皇后之亲属少好道术闻马明生得度世之道乃久执奴仆之役十有余年明生不教以道而但谈俗事同事之者十二人皆怨恚辞去独阴君礼敬弥笃明生乃告之曰子是眞得道者乃立坛歃血授以神丹之诀后于忠州平都山修鍊服之白日昇天其自序云惟汉延光元年新野山之北受神丹要诀道成去世则藏名山如有得者列爲眞人行乎去来何爲俗间不死之道要在神丹行气导引俯仰屈伸服食草本可得少延不得永度以致神仙子欲闻之此是要言积学所致不爲有神上士爲之勉力劬勤下士大笑以爲不然能知神丹久视长存于是以黄素及金简写丹经三通各藏于嵩华及绥山缣书一通付弟子世世常有所传云安期生又尝别授毛翕公毛翕公授乐瑕公乐瑕公授乐巨公乐巨公授盖公按史记曰乐毅之族有乐巨公善修黄老言其本师曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐巨公乐巨公教盖公盖公教于高密胶西爲曹相国师又曰惠帝元年曹参相齐尽召长老诸生问所以安集百姓诸儒以百数言人人殊参未知所定闻盖公善治黄老言使人厚弊请之公爲言治道贵淸静而民自定推此类具言之参用其术相齐九年齐国安集汉孝文皇帝及窦太后皆好老子言诏诸王大臣悉令诵习史记儒林传云孝文帝好刑名景帝黜儒术窦太后好黄老汉书外戚传云窦太后好黄帝老子之言景帝与外戚不得贵尚之据此乃景帝好之今言文帝何也岂非窦后之所以好者亦由文帝好之欤班固扬雄传赞云老聃着虚无之言二篇薄仁义非礼学然后世好之者尚以爲过于五经自汉文景之君皆有是言则文帝亦好老子但不如好刑名爲切耳每搜访遗逸之士解其义者或告曰河滨有老人人莫知其姓名唿爲河上公尝诵道德二篇请试咨之帝闻之乃遣使问以经旨老人曰道尊德贵非可遥问帝乃命驾诣之帝降辇致恭公倨坐于草庐之中帝不怿因谓曰普天之下莫非王土率土之滨莫非王臣域中四大王居其一子虽有道犹朕民也不能自屈何太高乎公抚掌大笑坐跃去地数十丈止于太虚之中俯而答曰予上不在天中不累人下不居地何民之有帝乃知其爲神人卽稽首礼谢曰朕以寡德纂承先业材小任大惧不克堪虽治世事而心勤道德直以愚昧厥未烛礼惟䝉道君有以教之公乃授帝素书二编曰熟研此则所疑自决无事多言余着此书以来一千七百余嵗凡传三人并子四矣言毕云雾四合天地晦冥失公所在今有河上公庙在陜府之北并文帝望仙台遗迹并存神仙传谓河上公腾虚又言起雾而去或以此言爲诞因爲老子说经当周昭之时至文帝之日无千七百年併以爲非然汉边韶作老子祠堂碑称老子自羲皇以来世爲帝者作师而内传载舜时爲师号尹寿子作道德经卽是经其来久矣尹喜虽请老君着书何妨老君重述旧典乎公所授素书二编卽道德正经也旣惠光加被则心灵自悟何假诠说今世所传河上公注老子者盖后人误以着爲註遂依放而託之者唐刘之几修三教珠英亦谓老子无河上公注盖秦汉以前经典并无註解况云吾道甚易知又安用自加诠释耶孝武皇帝好道慕仙遍祀名山冀有所遇而黩武不巳纵欲无厌老君命西王母与上元夫人同降其庭察其精诚随机而开诲之王母谓之曰夫欲修身先当营其气太仙眞经所谓行益易之道益者益精易者易形也能益能易名上仙籍不易不益不离死厄行益易者常思念灵宝灵者神也宝者精也子但爱精固气气化爲血血化爲精精化爲神神化爲液液化爲髓行之不倦神精充溢爲之一年益气二年益血三年益精四年益脉五年易髓六年易筋七年易骨八年易发九年易形形易则变化变化则成道成道则爲仙人矣上元夫人谓帝曰汝好道乎闻汝数招方术祭山岳祠灵祷河亦爲勤矣勤而不获实有由也汝胎性暴胎性淫胎性奢胎性酷胎性贼五者截身之刀锯刳命之斧斤也虽复志好长生不能遣兹五事徒尔自劳但得小益以自搘拄耳若自今巳往写汝五性反诸柔善明务察下慈念矜寛惠贫恤寡薄赋爱身常爲阴德救济死厄去诸淫养汝神放诸奢处至俭勤斋戒节饮食鸣天鼓饮玉浆荡华池叩金梁按而行之当有冀耳乃遣侍女纪罗容到扶广山勅靑眞小童出三天太上所撰左右六甲灵飞致神之方欲以授帝青眞回报曰阿昌言受教承阿母相邀诣刘彻家不意天灵至尊下降于臭浊不审起居比来何如侍女纪罗容至云尊母欲得金书祕字六甲灵妃左右䇿精之文十二事欲授刘彻辄封一通付信且彻虽有心寔非仙才讵宜以传泄于行尸乎昌近在帝所见有上言之者甚众云山鬼哭于丛林孤魂号于絶域兴师归而族有功忘兵劳而纵白骨烦扰黔首滛酷自恣罪已彰于太上怨已见于天气嚣言互闻必不得度世也奉尊见敕不敢违耳王母笑曰言此子者诚多然帝亦不必推也夫好慕仙道者精诚志念斋戒思愆辄除过一百克已反善奉敬眞神存眞守一行此一月辄除过一千彻念道累年心亦勤矣累祷名山愿求度脱校计功过殆已相掩但自今已去勤修志诚奉上元夫人之言不宜复奢淫暴虐使万兆劳残寃魂穷鬼有破掘之诉流血之尸忘功赏之辞耳夫人乃起立执玉笈凤文之藴仰天而咒曰九天浩洞太山耀灵神照玄微淸虚朗明淸灵者妙守气者生至念道臻寂感眞成役神形辱安精年荣授彻灵飞及此六丁左右招神天光䇿精可以步虚可以隐形长生久视还白留青违犯洩漏祸必旋倾反是天眞必沉幽冥尔其戒祸敢告刘生言毕夫人以一手摘所施用节度以示焉王母授以五岳眞形图帝拜受併以宝函奉安于栢梁台帝自受法六年意气清阳自谓神眞见降必当度世恃此不修至德更兴台馆劳獘万民杀伐不休路盈怨叹至太初元年十一月乙酉天灾栢梁台眞形图并灵飞经箓十二事及自撰所授凡十四卷并函并失累祈王母不复降矣至天汉二年八月壬辰老君复遣衞叔卿来见帝时帝闲居殿上忽见羽衣星冠乘云车驾白鹿而至惊问爲谁答曰中山衞叔卿也帝曰子若是中山人乃朕臣也可前共语叔卿忽然不知所在帝甚悔恨卽遣梁栢至中山推求之不得见但将其子度世还见帝帝问云汝父今何在对曰臣父少好仙道不交世事委家而去已四十年矣云当入太华山也帝复遣梁栢与度世共至华山寻之至绝巖之下望见叔卿与数人博戯于巖上紫云覆之白玉爲牀又有数仙童持幢节立其后度世望而再拜叔卿曰汝何爲来度世曰帝甚恨前日仓卒不得与父言今故遣使者梁栢与度世共来愿更得见父也叔卿曰我前爲太上所遣欲告以大灾之期及救危厄之法国祚可延而强梁自贵不识眞道而反欲臣我不足告请是以去耳今当与中黄太一共定天元吾终不复往也梁栢还奏帝悔之太史公司马谈尤明老子之道尝论六家之书要指着于史记曰道家使人精神专一动合无形赡足万物其爲术也因阴阳之大顺采儒墨之善撮名法之要与时迁移应物变化立俗施事无所不宜指约而易操事少而功多爲阴阳者使人拘而多畏爲儒者博而寡要劳而少功爲墨者俭而难遵法家严而少恩名家苛察而善失眞唯老氏之教称爲大道焉曰无爲又曰无不爲其实易行其辞难知以虚无爲本以因循爲用无成势无常形故能救万物之情不爲物先不爲物后故能爲万物主有法无法因时有爲有度无度因物与合贤不肖自明白黑乃形在所欲用何事不成乃合大道混混冥冥光辉天下复反无明凡人所生者神也所託者形也神太用则竭形大劳则弊形神离则死死者不可复生离者不可复反故圣人重之由是观之神者生之本也形者生之具也不先定其神而曰我有以治天下何由哉是以先黄老而后六经焉前汉艺文志云道家者流秉要执本清虚以自守卑弱以自持此君人南面之术也赵荣欧阳文忠公崇文总叙云道家者流本淸虚去健羡泊然自守故曰我无爲而民自化我好静而民自正虽圣人南面而治不可易也或不究其本弃去仁义而归之自然以因循爲用则儒者病之孝元皇帝初元五年丁丑四月三日老君以天皇大帝命赐仙人茅盈神玺玉章盈字叔申咸阳南关人生于景帝中五年丙申年十八委家学道入常山採芝术而食常诵道德经及周易六年闻西域总眞王君有道径往求师登高涉峻超榛冒险卒遇之遂得执巾履之役凡十七年不敢懈怠王君使盈主领衣书图箓后三年乃将盈同乘九盖之车造白玉龟台谒西王母王君稽首而退王母曰总眞今乃挟肉人以登灵台不亦劳乎王君笑而不答因目盈起拜请乞竒要盈乃叩头再拜曰盈小丑贱生枯骨之余敢以朝菌之质窃求积朔之期是以负笈幽林贪师所生王君哀盈艰苦见授治身之要服气之法师重见告宜更访求长易之益岂图今日遭遇一覩圣婆愿赐长生之术警悟于行尸之身王母授以玉珮金珰之经太极玄眞之法修习三年王君又赐以九转还丹一剂谓之曰子道已成可以返矣后当授尔仙任于吴越也君乃辞归侍父母其乡里先有枉死虽久葬者皆勅地司令其还生在家晦迹五十三年后父母俱终行䘮如礼二弟固衷并仕汉朝固爲武威太守衷爲上郡太守同日之任饯送者车马塞途盈时已得王君密旨报以昇举之期因遍告送客曰吾虽不作二千石亦当有神灵之职来年四月三日诸君能来顾如今日否众皆欣然相诺时元帝初元四年也明年送客如期而集数倍于前是日老君以天皇大帝命遣逸域宫绣衣使者冷广子期授盈以神玺玉章太微天帝君亦遣三天左宫直御管条赐盈以八龙锦舆紫羽华衣太上大道君遣恊晨大夫石叔门赐盈以金虎眞符流金之铃金阙圣君命太极眞人使正一上玄玉郎王忠鲍邱等赐盈四节燕胎流明神芝长曜灵飞夜光洞草使拜而食之佩玺服衣正冠北首带符握钤而立四使者告盈曰食太极四节隐芝者位爲眞卿食金阙燕胎玉芝者位爲司命食东宫流明金英者位爲司录食长曜灵飞者位爲眞伯食夜光洞草者主总左右衘史之任子已尽食之矣寿同天地当爲司命上眞东岳卿君都统吴越之神仙综帅江左之山源也言毕使者各去须臾五帝君各乘方面色车从羣官来下受大帝之命授盈司命东岳上卿之册加九钖以紫玉爲版黄金刻之文曰惟盈虚挺远朗幽耽玄妙爰自童䝉散发北山静心林泽精思求神登峻履谷艰寻师门掷形绝堮投躯万津丹诚率任肆其天然遂造明匠乃授灵篇翦发祝𧵥残首截身带索自乐不耻饥寒所适唯道所保以眞情昭上帝感激太玄今故授盈位爲太元眞人领东岳上卿司命神君君平心正格秉操金石丹心矫众栖神高映今故报盈以玉銊绿旌八威之策使盈征伐源泽折冲万神君寒冻林谷味玄仰眞思激穷岫启心精诚今故报盈以紫髦之节藕敷华冠使盈招驱万灵封山召云君弃家独往离亲乐仙契阔崄巇冬徂山川今故报盈以绣羽紫帔丹靑飞帬使盈从容霄阶擕命玉眞君歩骤深薮足履危仞心耽志尚曾不愆惮今故报盈以班龙之舆素虎之軿使盈游宴太空飞轮帝庭君披榛併景寒凌霜雪心求明眞不战不慄今故报盈以曲神宝盖琼帏玉室使盈游盻九宫静神温密君远利遁荣无疲于心潜形幽岳静思万林今故报盈以流金火铃双珠月明可以上闻太极通音上淸君眞心高静淫累不经素挺皓映内外坦平今故报盈以锦旌绣旛白羽玄竿可以唿召六阴玉女侍轩君慈向触物阴德万生蠢动之毛皆念经营今故报盈以鳯鸾之箫金钟玉磬可以和神虚馆乐眞舞灵君饥渴养神艰辛求眞万物不能致其感千邪不能毁其湻今故赐盈紫林之膄玉浆金甖可以寿同三光刻简丹琼也君标领淸玄紫纬八映心辉重离神跃太霞实眞人之长者故以太元爲号君九德旣备感积太微天人虚白不期同归今酬九事以报往怀盈心神方期四灵所栖丹诚启焕秉眞不回正任全固鑑无照微今屈宰上卿总括东岳又加司命之任以领录图籍给玉童玉女各四十人以出入太微受事太极也治宫赤城玉洞之府盈其莅之动静以闻时年百二嵗君旣受䇿将驾龙舆顾谓人曰眞道隐迹不应表显动耀视听吾今所以尔者欲以诱劝二弟令其追慕也且今天下有心者皆知向道耳二弟闻吾此去或释官委禄来寻我今当权停江水之东句曲山也言毕乃登羽车旌幢郁郁参驾龙虎浮空而去二弟闻君昇仙皆弃官还家永光元年渡江寻君于句曲君教以变枯润骨之法二君精勤备至积二十四年盈又启王君赐以九转还丹服之成道至成帝永始三年丁未乃将二弟同诣金阙下请圣君受书于是太上遣朱宫使者赍紫䇿中君曰太上天眞书言咸阳茅固家于南关厥字季伟受名当仙位爲定录兼统地眞使保举有道年命相关勤恭所莅四极法令宫馆洞台治丹阳句曲之山固其勗之动静察闻又曰盈固弟衷挺业该清虽晚反正思微彻诚断馘六天才颕标明今屈司三官保命建名总括岱宗领死记生位爲地仙九宫之英劝教童䝉开导方成教训女宫授诸妙灵莅治百鬼典崇校精开察水源江海流倾封掌金谷藏录玉浆监植龙芝洞草夜光治于良常之山带北洞之口鎭阴宫之门使者授书讫盈与二弟辞金阙而归所治之乡至哀帝元寿二年庚申八月十八日已酉司命君与二弟别曰吾今去当任职不复数相往来要当一年三月十八日十二月二日期邀吾师及南岳太灵赤眞人来过此山有好道者待我于是吾自当有以教训之乃与王君并驾同之赤城玉洞旧传载司命受钖飞昇并在二弟金阙受书之后窃疑传误且如之句曲登羽车杖紫髦之节文武官数百人未受钖命安得有此已未飞昇如何将得二弟诣金阙耶孝成皇帝河平二年甲午老君化身下降游于琅耶郡曲阳渊今阎州有曲阳山有神溪水定州亦有曲阳山有神溪水海州有曲阳城北有羽潭水寿州有曲阳城又有北溪水而于吉与其弟子宫崇并琅耶人必海州曲阳也时北海人于室后改名吉世好道术忽得痼疾经十余年百药不能愈乃晨夕焚香哀告上天愿赐救度老君感其精诚乃令仙人帛和爲卖药翁于市中吉往问之帛谓曰卿审欲得疾愈者明日鸡鸣时来大桥北木兰树下当教卿愈疾之方明日鸡鸣吉往到其处而帛已先在怒曰不欲愈耶去明日夜半时来于是吉初夜便往候之久而帛至乃出素书二卷赤界靑首朱目号太平靑领书以授吉曰此太上老君太平经也卿得此书非但愈疾而已当得长生化行天下吉拜受讫踊跃悲感其疾顿愈老君复降亲授其旨遂编前经成一百七十卷按后汉书云初顺帝时琅耶人宫崇诣阙上献其师于吉于曲阳渊水上所得神书一百七十卷皆缥素朱界靑首朱目号太平靑领书言吉亲受于老君今道家太平经也其经以甲乙丙丁戊已庚辛壬癸爲部每部一十七卷缥靑白也素缣也以朱爲界道首幖也目题目也太平经曰吾书中善者悉使靑首而丹目合乎吾之道也迺丹靑之信也靑之者主生仁而有心赤之者太阳天上之正色也吉得其旨遂以修身养性消灾治病无不验者其要曰夫人之生也天付之以神地付之以精中和付之以炁人能保精爱神护炁内则致身长生外则致国太平又曰人臣之行当上爱其君欲以长生爲人子者当念父母畏其将老风化其意使之入道常爲求索竒方殊术以奉君亲爲人弟子者当念录师恩夫人生于父母成道德于师得尊荣于君每念君父师将老无以复之或行学更事贤明求竒方异法而资益之此乃应太古上皇最善忠臣孝子顺弟子也人皆爲之则天下太平矣有心之人所作皆善言行精实心自尅责洒心易行感动于上受天施恩輙言报谢精专不怠得致神仙其方曰吾字十一名爲士丙午丁未爲祖始四口治事万物理子巾用角治其右潜龙勿用坎爲巳人得见之寿长久居天地间活而已治万百人仙可待善理病者勿期绐乐莫乐乎长安市使人寿若西王母比若四时周反始九十字䇿传方士盖神丹竒䇿可以奉君父师者焉又出科戒祭酒之法以付吉吉后奉经行道分布弟子置男官女官广化人民四方归向后汉章帝元和二年老君复降诘责吉曰吾前授汝道助国扶命忧念万兆而顷以来诸男女弟子託吾位号贪财纵欲骄倨自大嫉贤妬才更相是非皆不当尔故来语汝吉稽首伏地叩头百下曰唯唯愿太上赦旣往之罪容臣修将来之善从今日已往不知当何以救诸男女弟子之谴谪老君曰汝善听汝善听人生虽寿万年不持戒律与老木久石何异甯一日持戒爲道德之人而死不忍犯戒而生持戒者上补天官尸解昇仙世人虽爲王公上至帝皇脱有重罪无益魂神可不痛耶明奉吾戒以教授之乃爲说一百八十戒讫又语吉曰往古仙圣皆从此得道道本无形从师得成道不可废师不可轻吉稽首受命再拜而谢按后汉裴楷传云楷孝桓帝时复上书言前者宫崇所献神书专以奉天地顺五行爲本亦有兴国广嗣之术其文易晓参同经典而顺帝不行故国嗣不兴楷言多切直帝不能用章怀太子注引太平经与帝王篇曰眞人问神人曰吾欲使帝王立致太平其可闻耶神人言但顺天地之道不失铢分则立致太平元炁有三名爲太阳太阴中和形体有三名爲天地人天有三名爲日月星北极爲中也地有三名爲山川与平土人有三名爲父母子政有三名爲君臣民此三者常相得腹心不失铢分使其同忧合成一家立致太平延年不疑也灵帝卽位以楷言爲然太傅陈蕃举楷方正不就乡里宗之每太守至輙致礼淸平中与荀爽郑元俱以博士召不至范晔论曰古人有云善言天者必有验于人而张衡亦云天文厯数阴阳占候今所宜急也郎顗裴楷能仰瞻俯察参诸人事祸福吉凶旣应引之教义亦明此盖道术所以有补于时后人所当取鑑者也吉后安居会稽孙策平江东见士民事吉如神遂招爲客留军中将士多疾疫请吉噀水輙差将士咸崇仰吉旦先拜吉而后朝策策怒乃收吉责数曰天久旱水道不通君安坐船中作鬼态束吾将士败吾部曲今当相除卽縳吉暴使请雨若能感天今日日中大雨者当相原不者加诛俄而云兴雨大注策竟杀吉将士涕泣欲收葬俄失其尸策寻爲许贡伏客所伤览镜见吉在镜中策大惊掷镜大唿创裂而死吉尚周旋人间百余年然后仙去安帝永初三年已酉二月老君降于泰山遣泰山使者雅羽以车骑召江夏善士刘图欲使校定天下簿籍图至见老君当殿南面而坐太上居东西向九天仙君居南北向八极天君居西东向命图与官属校定天下名籍三日而毕老君欲示图以罪福报应乃令羽将图入地岳凡至八十一重图见父在狱受苦出告老君爲父哀求乃命释之又令将图至天堂见太淸宫中金台玉殿音乐自然仙眞多着靑衣执金简歌诵经文观毕遣回图因此得道遂爲道士后爲仙去顺帝汉安元年壬午正月十五日老君乘云车羣仙侍衞降于蜀之临卬鹤鸣山张陵修鍊之所敕神人唿陵至前谓曰子祖张良积功致德垂福后嗣子命应爲道士卽授以新出正一盟威袐箓俾除荡六天故炁以清化天下及朝拜日月高奔郁仪结璘之诀令修习之自是百姓翕然奉之爲师弟子至数万民有疾患官灾随事输米绢丝绵杂器纸笔樵薪之属以赎罪并疏其过恶而懴谢之誓不敢复犯灾难随解由是民皆乐从莫敢爲非初陵以光武建武十年甲午正月十五日生于余杭之天目山七嵗能诵道德经后爲书生博综五经通河洛象纬之文章帝元和二年乙酉以博士召不起时年五十二自谓儒学无益于年命乃叹曰人生几何老死将及不能复经生死之苦遂散其门人行学长生之道隐居于云锦山和帝永元四年壬辰就拜谏议大夫辞疾不拜帝复以三品印绶驷马车征爲太傅封冀县侯陵语使者曰爲我谢天子九霄之上无何有之乡金阙帝君某已爲之臣矣惟淸静寡欲天下自治何以陵爲遂转入嵩山斋戒念道常诵道德经积九年精感老君遣神人告云中岳石室中有上古三皇天文黄帝九鼎大丹经五岳眞形图子可往受之乃入石室中果得天文宝经黄帝九鼎丹法而陵家素贫无赀可錬闻蜀人朴厚可教化且多名山乃将弟子入蜀于鹤鸣山隐居旣遇老君遂于隐居之所备药物依法修鍊三年丹成未敢服饵谓弟子曰神丹已成若服之当冲天爲眞人然未有大功于世须爲国家除害兴利以济民庶然后服丹轻举臣事三境庶无媿焉老君寻遣淸和玉女教以吐纳淸和之法修行千日能内见五藏外集万神乃三步混元圣纪九迹交干履斗随罡所指以摄精邪战六天魔鬼夺二十四治改爲福庭名之化宇降其帅爲阴官先时蜀中魔鬼数万白昼爲市擅行疫疠生民久罹其害自六天大魔摧伏之后陵斥其鬼众散处西北不毛之地与之爲誓曰人主于昼鬼行于夜阴阳分别各有司存违者正一有法必加诛戮于是幽明异域人鬼殊途今西蜀靑城有鬼市并天师誓鬼碑石天地石日月存焉五月一日老君再降授陵以太淸中篇经目九卷金液丹经三十六卷太淸中经室中祕要二十四卷玄女袐妙经素眞经始阴经九鼎变化鍊眞玄洞之法开明大经玉策山纪图箓山海大戒河洛图䜟内外黄庭内外太淸玉策幽经五行精微东井沐浴经天镜地镜明镜山镜等经变景经合景内视经九天元谱九天元洞九眞中经五老宝经丹简黑箓上下斋品戒文太一金液经眞一守玄经三元中胎素灵中经金阙帝君靑童内经洞玄眞经三皇内文宣化思道成败观戒三五飞步魁罡玄经遁甲山图明禁地箓鬼厯诸法凡九百三十卷符文七十卷合一千卷老君复命陵骖侍龙驾至崑崙阆风金墉七宝台时玉晨大道君游处其间老君将陵朝礼玉晨于是敕靑童付陵天师印绶使按千二百官仍赐雌雄二剑二仪交泰冠驱邪帔鱼鬛服符箓契令经戒法律使助国扶命养生制恶陵拜毕复还建康元年甲申天师徙居阆州云台山十月十五日老君再降授以正一盟威经三业六通之诀及三洞众经嵗月二斋法皆披灵宝五篇自然天书大字爲旨要妙经今宣教十方天人并甲子庚申八节三元五腊三会皆当沐浴斋戒设献礼念祈谢愆犯落灭黑簿超度九祖斋值之法桓帝建和二年戊子正月七日天师纳赵昇爲弟子又降十二神女化咸泉爲盐井后因名郡爲陵以旌其功永夀元年乙未嵗正月七日老君再降命陵同游成都老君驾龙车陵乘白鹤顿下五云至太昊玉女修丹之所地祗涌出同捧一玉局高可丈余以爲宝座爲说北斗削死注生之法至十五曰又说南斗陶魂铸魄之功南北二斗经乃二侍眞人叙述其事而爲经也老君旣去玉局尚存地䧟爲井今在成都子城内号玉局观后又至鹿堂山授陵以制六天斩邪之文永寿三年丙申陵一百二十三嵗也九月九日日中老君遣五帝使者持玉策降云台山授陵正一眞人号继有五色云龙来迎遂与弟子王长赵昇同昇天延熹八年乙巳八月甲子帝梦老君乘华盖宝车降于殿庭乃遣使诣陈国苦县致祠礼焉敕陈相边韶撰碑文其词云老君爲周守藏室史当幽王时三川实震以夏殷之季阴阳之事监喻时主孔子以周灵王二十一年生问礼于老聃计其年纪聃时已一百余嵗孔子卒后百二十九年谓周太史儋爲老子莫知其所终其二篇之书称天地所以能长且久者以不自生也厥初生民遗体相续其死生之义可知也或有谷神不死是谓玄牝之言由是世之好道者触类而长之以老子离合于混沌之气与三光爲终始观天作䜟昇降斗星随日九变与时消息规矩三光四灵在旁存想丹田太一紫房道成仙化蝉蜕度世自羲黄以来世爲圣者作师班固以老子绝圣弃智礼爲乱首与仲尼道违述汉书古今人表检以法度抑而下之与楚子西同科二者论之殊矣所谓道不同不相爲谋也延熹八年八月甲子皇上尊德弘道含弘光大存神养性意在凌云是以潜心黄轩同符高宗梦见老子而尊祀之于时陈相边韶典国之礼材薄思浅不能测度至人辩是与非按据书籍以爲老子玄虚守静乐无名守不德危高官安下位遗孔子以仁言辟世而隐居变易名姓唯恐见知夫日以幽明爲节月以亏盈自成损益盛衰之原倚伏祸福之门天道恶盈而好谦盖老子所以见隆崇于今爲时人所享祀乃其逃禄处微损之又损之显虚无之淸寂先天地生乃守眞养性获五福之所致也敬演而铭之其辞曰于惟玄德抱虚守淸乐居下位执禄不营爲绳能直屈之可萦三川之对舒愤散呈见机而作需郊出埛肥遁之吉辟世隐声守一不失爲天下平处厚不薄居实舍荣楷式爲重金玉是轻绝嗜去欲还归于婴浩然厯载莫知其情要以无爲大化用成进退无恒错综其贞以知爲愚沖而不盈大人之度非凡所许九等之叙何足累名同光日月合之五星出入丹庐上下黄庭背弃流俗含景匿形包元神化唿吸至精世不能原知其死生天人秩祭以昭厥灵羡彼延期勒石是旌十二月再遣中常侍管霸诣苦县祀老君九年建濯龙宫于芳林园以文罽爲坛饰淳金釦器设华盖之座用郊天乐帝亲祀老君以浮图释氏配享焉按东汉西域传云天竺国一名身毒其国修浮屠道和帝时遣使贡献至威帝延熹二年四月频从日南徼外来献世传明帝梦见金人长大项有光明以问羣臣或曰西方有神名曰佛其形长丈六尺而黄金色于是帝遣使之天竺问佛道法于中国图画形像焉灵帝光和二年已未正月朔旦老君敕太极眞人三洞法师徐来勒等同降于天台山老君乘八景玉舆从官千万正一眞人侍焉老君自号太上玄一眞人眞定光爲洞经高玄法师命侍仙玉郎王思眞披九光玉韫出洞玄大洞灵宝经凡三十六部以授仙人葛玄及上淸斋法二等其一绝羣独宴静气仪刑冥心之斋入圣昇虚之法也其二淸坛肃侣依按眞仪先拔九祖次及家门后谢已身也并三箓七品斋法三箓者金箓斋调和阴阳保鎭国祚玉箓斋保佑后妃公侯贵族黄箓斋拔度九玄七祖永辞长夜之苦七品者曰明眞斋超度幽爽解诸寃对也曰自然斋普爲众生请福谢罪学仙修行之法也曰三元斋自谢犯戒之罪解考于三官也曰八节齐谢玄祖及已身之罪灭黑簿之法也曰洞神斋以精简爲上求仙保国之法也曰指教斋以淸素爲贵救疾禳灾之法也曰涂炭斋以苦节爲功悔过请福之法也并劝戒法轮经四十五卷无量通妙转神入定等经以授玄俾行化于世曰子应常思虚无眞人高上大法王大千世界号曰老子是玄中大法如焉玄字孝先威帝延熹七年甲辰四月八日月父汉爲尚书玄始生有支道纪者高道之士谓其父曰吾昨闻通玄眞人从大罗天下降君家当爲神仙宗伯非常儿比其父曰仙人变化不可测愿得夀考以爲宗嗣足矣玄大而秀颕性识英明经传子史靡不该览年十余嵗俱失恃怙忽叹曰天下有常不死之道何不学焉因遁迹名山参访异人服食芝术得从仙人左慈受九丹金液仙经玄勤奉斋科善治病刻鬼兼吐纳导引精思念道故感老君亲降授之经法又云以天府所定世人罪福条目卽太上感应篇又曰功满三千白日昇天修善有余坐降云车弘道不已自致不死玄稽首礼谢吴赤乌二年戊午十月朔日甲子日中老君命九天帝释持太上三天金简钖文赐玄爲太极左仙公其文曰扬州丹阳郡句容县葛玄先世苦行累劫立功损身布施济度危亡转轮圣域鍊神守精志竭道源事师恭肃勤修匪懈积感太上注名玄都上仙定籍是故英明智惠诞降德门所以才质玉秀馨兰淸发天姿逸颕卓然挺拔道谟渊伟独步羣萃高觪世荣抱朴尚质注心眞仙含元守一散发林薮倚岩爲室得意山林欢此蓬荜过中不餐斋不亏日烧香诵经拜礼靡缺慈心度人经营不辍志穷微𦟜大法周悉教世贤愚莫不解说谦谦和颜常怀欣悦今钖子以丹锦绣帔飞罗之裙天宝羽服芙蓉晨冠金眞神虎仗命魔旛所爲在意役海召山玄索隐繙经长斋静念才思专精苦而不倦今钖子以八景玉舆驾龙乘云项生圆光金章玉文以酬昔德世爲道门后贤仰止秉持法轮太上尊教三天所诠矣玄体德弘远训化道俗溥济羣品大度妙觉功成得名高眞信伏巍巍上圣皇皇穆穆恩盈十方各得所欲也今钖子位爲太上玉京太极左仙公总统三界六天大魔王之官属给眞仙玉童玉女各五百人侍直左执九曜之香华右擎太上洞玄之经龙骑二千游行上淸九宫一年三朝太上玄都玉京金阙太上钖命天帝承书奉行依法启行如三天旧典时有沙门释道微竺法兰者远闻仙公得道故来求师焉作礼请问曰我闻道无先后无古今不审太上老子与悉达太子其道同异仙公曰本无高下贵贱形名之殊乃于天台山立坛授道微法兰五岳眞形图告曰太上传命之信执之游八方名山三界奉迎又以太上金丹经灵宝自然五称宝曜文三皇内文大有妙经天师旨教金书玉字等凡十卷并太极龙籐芝草一茎告盟仙官各令佩身命入室弟子郑思远具宣口诀又惠以仙药一粒令辟谷除五味之类可以远游名山道微等旣受宝经灵药不饥不渴愿得少留侍奉圣尊仙公曰子心存我我卽可见不必依恋子应登嵩高彼山诸眞后五年复当传子袐诀成子道矣仙公尝谓诸儒各讲明经论张昭问述而不作信而好古窃比于我老彭其旨如何仙公曰老子演自然之道化行天下孔子厯聘诸国仁及齐民其归一揆太子登尝问仙公庄周云六合之外圣人存而不论六合之内圣人论而不议何也仙公曰六合之内囿于形象阴阳之数犹可致诘六合之外人所希见渺茫之中太虚之表圣人罔述故存而不论也登称善七年甲子嵗仙公年八十一八月十五日太上命从官乘龙麟执九光之节景云之符骖驾九龙八景云舆垂荫华盖龙旛虎旗来迎仙公仙公飞辔云间停驾太虚作五言歌诗三篇以遗世人其一曰眞人昔遗教愍念狐疑子嬖邪不信道祸乱由斯起身死而名灭悔恨何所以罪大不可揜流毒将谁理冥冥未出期劫尽庶当巳转轮贫贱家或复爲役使六根或不完蹩躄行乞市不知积罪报怨天神不恃大道常无爲弘之由善始吾今巍巍尊立功所得耳三界稽首礼从容紫宫里停驾虚空中控龙飞凤峙临诀属素翰粗标灵妙纪其二曰我今便昇天依依诸儒英大道体虚无寂寂中有精观者皆云昧窈窈中昭明莫言道虚诞所患不至诚奚不登名山诵是洞眞经一诵而一咏玄音彻太淸太上辉金容众仙齐应声十方散香花燔烟旃檀馨皇娥奏九韶鸾鳯仪哀鸣龙驾翳空迎华盖耀杳冥萧条劫仞表帝释𠟡降庭八王奉丹液挹濑身腾轻逍遥有无间流朗人形名神童夹侍侧自然朝万灵其三曰飘飘八景舆飞轮涉天京优游七宝宫相与乐未英七祖昇福堂先贤亦获生王侯能信谨终爲天下贞大人体至德一切䝉其成散诞游山水吐纳和灵津炼气同希夷静咏道德篇一心栖玄汉冥感今乃宣飞驾辔九龙飘飘乘紫烟暂迁蓬莱宫倐忽已昇天伟伟众眞会眇眇凌虚玄体固无终劫金颜随日鲜若人弘众妙轻举昇神仙歌毕云舆冉冉昇天而去魏陈留王时咸熈元年甲申老君降现于陇右临洮郡襄武县身长三丈着白衣垂素发戴金冠告县人王始曰天下不久当太平及武帝受禅果天下一统帝乃令于所现处造太平观卽李宗之故居也吴兴戴洋年十二时死五日而苏说死时天使爲酒吏授符箓给吏从旛麾将上蓬莱崑崙积石太室常庐衡等诸山旣而被谪遣归洋自此好道术妙解占候卜数吴末爲台吏知吴将亡托病不仕尝至濑乡经老子祠追思境物皆是洋昔死时所见处因问守藏应凤曰去二十年前尝有人乘马东行过老君祠不下马未达桥而坠马死者不凤言有之所问之事悉与洋同盖洋由此被谴而谪还人世也道士梁谌修道于楼观精思积年晋惠帝永兴二年乙丑五月五日老君命太和眞人尹轨降其室授以鍊气隐形之法日月黄华上经水石还丹六甲袐符等经谌遂能飞行变化三年丹成白日昇天后魏道武皇帝好老子言诵咏不倦数召诸王及朝臣亲爲说之天兴中仪曹郎董谧因献服食仙经数十篇于是置仙人博士晋安帝天兴元年壬寅姚秦之洪始五年仙人成公兴因行秦土遇道士㓂谦之遂师事之乃隐居华岳山神忽见告公兴曰老君将下按行山岳子可加斋勤修公兴惕然加勤香火仰候天文十一月二十三日戊子夜北斗魁中紫阳文昌赫然而开乃见老君乘白麟冉冉而下足蹑莲花双幢举高三丈侍从仙人玉女甚众老君临驾顾敕公兴曰汝今游处中岳可得仙度公兴再拜起已不见明年癸卯二月乃依所敕上白其师㓂谦之遂同过关往嵩高少室居焉老君又降河南谷水里停驾空中语公兴曰吾去嵗于华山东崖今汝来居嵩鎭子自到此意复如何公兴稽首礼谢老君曰嵩少河洛集仙之府游龙之渊不可远去卽敕玉女取药赐公兴公兴再拜跪而服之老君曰子服吾药补塡五脏神心开朗无不通鑑矣昔以张道陵继天师并代于吉道陵昇天之后鬼魔复作中国统绝非子师谁可任也按后魏释老志云世祖时道士㓂谦之字辅眞南雍州刺史赞之弟㓂恂之十三世孙早好仙道有绝俗之心少修张鲁之术服食饵药厯年无効幽诚上达有仙人成公兴不知何许人至谦之从母家佣赁谦之尝觐其姨见公兴形貌甚强力作不倦请回赁公兴代已使役乃将还令其开舍南棘田谦之树下坐算公兴恳发致勤时来看算谦之谓云汝但力作何爲看此二三日后复来看之如此不已后谦之算七曜有所不了惘然自失公兴谓谦之曰先生何爲不怿谦之曰我学算累年而近算周髀不合以此自愧且非汝所知何劳问也公兴曰先生试随公兴语布之俄然便决谦之叹服不测公兴之深浅请师事之公兴固辞不肯但求爲谦之弟子未几谓之曰先生有意学道岂能与公兴隐遁乎谦之欣然从之公兴乃令谦之洁斋三日共入华山令谦之居一石室自出採药还与谦之谦之食药不复饥乃将谦之入嵩山有三重石室令谦之往第二重厯年公兴谓谦之曰公兴出后当有人将药来但得食之莫爲疑怪寻有人将药至皆是毒虫臭恶之物谦之大惧出走公兴还问状谦之具对公兴叹惜曰先生未便得仙止可爲帝王师耳公兴事谦之七年忽谓谦之曰公兴不得久留明日中午当去公兴亡后先生幸爲沐浴自当有人见迎公兴乃入第三重石室而卒谦之躬自沐浴明日日中有叩石室者谦之出视见两童子一持法服一持钵及杖谦之引入至公兴尸所公兴歘然而起着衣持钵执杖而去先是有京兆灞城人王胡儿其叔父亡颇有灵异曾将胡儿至嵩高别岭同行观望见金室玉堂有一馆尤珍丽空而无人题曰成公兴之馆胡儿怪而问之其叔父曰此是仙人成公兴馆坐失火烧七间屋被谪爲㓂谦之弟子七年始知谦之精诚远通公兴乃仙者谪满而去公兴事谦之凡七年而仙去谦之守志嵩高精专不懈元魏明元皇帝神瑞二年十月乙卯忽有二神人衣翠羽之衣冠紫金之冠乘龙持节告谦之曰太上老君至矣须臾闻音乐之声渐近仰望见玉衡车一乘金刚爲轮骖驾九龙威仪赫奕神仙导从弥满虚空集止山巓仙官五人侍立于前谦之见有五宫门忽然而开仙乐交奏坐白银花之座敕仙伯王方平引谦之前立谓曰往辛亥年吾得嵩岳鎭灵集仙宫主赵洪政等表云自天师张道陵去世以来地上旷职修善之人无所师授以卿立身直理行合自然才任轨范堪处师位故来观汝授汝天师之任赐汝云中音诵新科之戒吾有经戒自开辟以来不传于世今运数应出汝宜宣吾新科淸整吾教佐国扶命以化羣生除去三张之弊租米税钱及男女合气之术时老君停驾云中三日赐谦之经戒凡九卷专以礼度爲首而加之以服气闭鍊又遣玉女长容等十二人教以服气导引之诀自是气盛体轻颜色殊丽太常二年丁巳正月十五日老君再降赐以新科符箓七十卷号曰并进八年癸亥嵗十月十五日又遣玄孙上师眞人牧土宫主李普文降嵩岳延谦之入仙宫授以天宫太眞太宝九州眞师治鬼师化民师继天师等四箓及赐仙冕天衣符箓图文并坛治又授以太平素经一百卷皆眞文大字上师手书令以甲子年奉经入国行化又赐以天果六枚食之遂绝火食按后魏释老志云李普文老君之玄孙昔居代郡桑干以汉武之世得道爲牧土宫主领治三十六土人鬼之政地方十八万里有竒盖厯术一章之数也其中爲方万里者有三百六十嵩岳所统广汉平土方万里以授谦之作诰曰吾处天宫敷演眞法处汝道年二十二嵗除十年爲童䝉其余十二年教化虽无大功且有指授之劳今赐汝迁入内宫太眞太宝九州眞师治鬼师化民师继天师四箓修勤不懈依荣复迁赐汝天中二眞太文箓劾召百神以授弟子文箓有五等一曰阴阳太官二曰正府眞官三曰正房眞官四曰宿宫散官五曰并进箓生坛位礼拜衣冠仪式各有差品凡六十余卷号曰箓图眞经付汝奉持辅佐北方太平眞君出天宫静轮之法能兴造克就则超眞仙矣又地上生民来劫垂及其中行教甚难但令男女立坛宇朝夕礼拜若家有严君功及上世其中能修身鍊药学长生之术卽爲眞君种民药别授方销鍊金丹云英八十三浆之法皆有诀要上师李君手笔有数篇其余皆正眞书曹赵道覆所书古文写迹篆隶杂体辞义约辨婉而成章大旨与世礼相准择贤推德信者爲先勤者次之又言二仪之间有三十六天有三十六宫宫有一主最高者无极至尊次曰至大眞尊次天覆地载阴阳眞尊次洪正眞尊姓赵名道隐以殷时得道牧土之师也牧土之来赤松王乔之伦及韩终张安世刘根张陵近世仙者并爲翼从牧土命谦之爲弟子与羣神仙结爲徒友幽冥之事世所不了谦之一一告焉太武皇帝始光元年甲子嵗师遵教敕奉其书献之四方翕然归向而朝廷犹未全信司徒崔浩博达之士也竒其言因师事之遂上疏曰臣闻圣人受命则天瑞应而河图洛书皆寄言于虫兽之文未若今日神人对接手笔灿然辞旨深妙自古无有昔汉高祖虽复大圣四皓犹不屈节今淸德隐仙不召而至斯诚陛下侔踪轩黄应天之符也岂可以世常谈而忽上灵之命乎臣切惧之帝欣然嘉纳卽命有司诣山奠币因迎致其余弟子在山中者帝见师不食甚加礼敬又见符箓心弥钦信乃建玄都坛起静轮天宫依仪大会师与弟子皆服仙衣天冠光仪璀璨帝欲授师洎弟子以高爵皆确辞不受乃处以方外之礼敕师及门弟并列在王公之上不听称臣于是显扬新法宣布天下大阐淸静无爲之化别择大家子弟有德业者一百二十人爲道士十七年庚辰师于嵩岳立坛行道爲帝祈福老君命授帝太平眞君之号赐冠服符箓师还具奏遂改元爲太平眞君大赦天下三年壬午嵗谦之奏曰今陛下以眞君御世建静轮天宫之法开古以来未之有也应登受符书以彰圣德帝从之遂亲至法坛受符箓备法驾旗帜皆向靑以从道家之色自后诸帝每卽位皆受箓焉混元圣纪混元圣纪卷之八周武帝建德三年五月丙子除浮屠教悉毁经像又下议欲废道教诏道士严达问曰道与释孰优达曰主优客劣帝曰主客奚辩曰释出西域得非客乎道在中夏得非主乎帝曰客旣西归主无送耶达曰客归则有益于胡土主在则无损中华去者不追居者自保不亦可乎帝嘉其对然业已建议遂併断之止留五岳观庙而已六月丙午帝将视朝忽见黄衣使者自空中持玉版丹书告曰太上有敕帝愕然不觉下拜使者以诏示帝曰告宇文邕大道经教亘古长存所以保制天地济度生灵何关尔事而輙行废黜以尔爲世主乃蔑弃天命自绝于天非天弃汝胡爲稔恶将速厥辜帝览之再三使者曰天命靡常不可久稽卽收诏腾空而去帝惊惧累日乃复建通道观于都城命严达主之仍召诸山方士讲道德经戊午下诏曰至道弘深混成无际体包空有理极玄幽但岐路旣分源流愈远湻漓朴散形器斯乖遂使三墨八儒朱紫交竞九流七略异说相腾道隐小成其来旧矣不有会归争端靡息今可立通道观于都城圣哲微言先贤典训金科玉篆袐蹟玄文可以济养黎元扶成教义者并宜弘阐一以贯之俾夫翫培塿者识嵩岱之崇崛守碛砾者悟渤海之泓澄不亦可乎乃命裒九流之书摘其合于道者并付道藏隋大业七年辛未炀帝亲驾征辽楼观道士岐晖谓门弟子曰天道将改吾犹及见之不过数嵗矣或问曰不知来者若何曰当有老君子孙治世此后吾教大兴但恐微躯不能久保耳后数年隋果乱大业十三年丁丑老君降于终南山语山人李淳风曰唐公当受天命湻风由是归唐唐高祖皇帝初起义兵于晋阳帝女平阳公主柴绍妻也亦起兵应帝屯于宜寿宫晖逆知眞主将出尽以观中资粮给其军及帝至蒲津关晖喜曰此眞君来也必平定四方矣乃改名爲平定以应之仍发道士八十余人向关应接帝嘉之乃下诏曰今东应义旗西开幕府设官分职本在忠诚道士岐平定铲迹求眞销名离俗恬淡荣利无闷幽闲而能彻损衣资以供戎服抽割菽粟以赡军粮忠节可嘉理湏标授平定宜受紫金光禄大夫已下并节级授银靑光禄大夫以酬其义平定力辞曰草莽之臣应接圣君心崇道本黄冠不贵金紫玄教岂向银靑虽奉殊私理恐非惬帝曰师且受俟得京城别有进止时隋戒牙郎将宋老生屯霍邑以拒义师会霖雨积旬餽运不给高祖命旋师太宗切谏乃止有白衣老父诣军门曰余爲霍山神太上老君使谒唐公曰八月雨止路出霍邑东南吾当济师高祖曰此神不期赵元卹岂负我哉八月辛巳高祖引师趋霍邑斩老生遂平霍邑十一月初八日遣使诣楼观设醮祈福是夕白云如幕荫覆坛场与香交映又有白鹿一双来傍殿门长鸣数声乃去驰驿以闻明日果克京城因改元义甯唐武德元年正月刘武周遣宋金刚举兵十万侵晋绛秦王世民拥节绛州州民吉善行素朴直时避地于晋之临汾县大通堡众令善行往羊角山探贼方行至西北岭上柳柿两株间望见坡上有人乘白马来善行异之卽走回到甘棠丛下其人已至从后唿善行注汝勿怖回头乃见老人须发皓白素衣乌冠执红拂乘白马騣尾及蹄皆赤有二靑衣年少裹巾赤鞾侍立左右老人谓善行曰与我语唐天子李某今得圣治社稷延长宜于长安城东置安化宫而设道像则天下太平言讫腾空而去至四月二十七日夜善行在家似有人召之明旦不觉至前所立处复见老人戴金冠衣服乘马如前谓善行曰吾前语汝记得否答曰并记得老人曰汝卽入奏天子道我所言善行曰贫无路粮又无文书如何得达老人曰前程自有汝不须忧善行曰见天子乃非细事未审到京将何爲信曰汝到京当有献石龟者可以爲信言讫而隐善行往见晋州总管府长史贺若孝义言之时五月三日孝义卽留善行至十一日引见秦王具言老人现所言事十三日秦王卽差左亲衞帅都督杜昂随善行于所见处设祭拜欲起忽见老人如前现于紫云之中举鞭指昂曰汝是何人对曰秦王使者杜昂敬来奉祭老人曰吾不饮不食安用祭焉又指善行曰所有委曲此人知之昂还具言神人复现卽具表令昂将善行驰驿入奏五月十九日才至朝堂门果有知郇州侍中张达献石似龟有文曰天下安子孙兴千万年乃同入奏高祖大悦七月六日诏授善行朝散大夫敕通事舍人柳宪于羊角山立庙八月二十五日善行至庙所复见老人在二树间张大帐坐牙牀凭玉几珠花罗网垂覆其上二靑衣童子来侍后有黄衣力士控马老人问曰天子喜否曰大喜但疑不知圣者姓名老人曰我是无上神仙姓李字伯阳号曰老君卽帝祖也亳州谷阳县有枯桧再生可以爲验今年平贼后天下太平享国延永语巳忽不见善行复以告贺若孝义孝义差襄阳县主薄席通与善行驰驿入奏高祖赐善行御袍一领并束帛二年五月敕楼观令鼎新修营老君殿天尊堂及尹眞人庙应观内屋宇务令寛博称其瞻仰并赐土田十顷及仙游监地充庄仍于观侧立监置官检校修造卽以岐平定主观事三年春帝亲诣老君于祠庭平定率道众迎驾仍具千人之食以献帝召平定及法师吕道济监斋赵道隆等并赐坐遂令百官悉就坐饮食谓曰朕之远祖亲来降此朕爲社稷主其可无兴建乎乃降诏改楼观曰宗圣观赐白米二百石帛一千匹以供观中修补宗圣观乃尹眞人之故宅也按宣室志云尹眞人将上昇以石函付门弟子约之曰此函中有符箓不得輙启大厯中有淸河崔君爲犍爲守旣至郡闻有尹眞人函笑谓官属曰辛垣平之诈见矣卽诣观且命破锁道士颜申白曰眞人有遗教曰启吾函者且有大祸幸君侯无犯眞人之约崔君怒曰尹眞人死尚千嵗安得犹有石函在乎命破其锁坚不可动崔命以皮絙系函鼻用数牛拽其絙鞭而祛之石函乃开中有符箓数十轴黄缣丹书炳然如新崔君观毕曰吾向者意函中有竒宝故开而阅之今徒有符箓而已遂复缄锁而去是夕暴卒后三日而蘓官属悉诣谒且訉焉崔君曰吾甚戆未尝闻神仙事前者开尹眞人石函果爲冥官追摄初见一紫衣吏语吾曰我吏于冥司者也奉命召君固不可拒拒则祸益大矣宜疾去吾始闻之忧欲以辞免然不觉巳与使者俱去出郡城仅行五十里至冥司其官卽故相吕公也谓吾曰子何爲开尹眞人石函乎今奉上帝命削君之禄寿果何如哉已而召掾吏令按吾禄寿之籍掾吏白曰有官五任有寿十七年今奉上帝符尽夺五任官削十五年寿今独二年在矣于是听还后二年果卒五年三月吉善行至羊角山庙前见老君坐堂上凭玉几仙官列侍神丁侍衞龙虎骑从幡幢旌节翳空满庑传唿善行前来谓曰亳州庙中枯桧已更生吾孙当王已遣周公旦将神兵助国讨黑闼期在四月必破孝义差司兵参军马敬卿驰驿入奏敕令善行乘传往洛州军前示谕至期果平黑闼七年甲申十月帝诣楼观祀老君初高祖诏玉淸观道士王远知授朝散大夫赐金缕冠紫丝霞帔以远知尝奉老君旨预告受命之符也远知陶隐居之弟子初隋炀帝爲晋王鎭扬州起玉淸玄坛以处之使者继至远知遂来谒见斯须而须发变白王惧而遣之寻复如旧唐太宗讨王世充因与房玄龄微服谒之初不相识卽迎谓曰方作太平天子愿自爱太宗登极亲受其法箓加银靑光禄大夫贞观九年固请还山敕于茅山置太平观并度道士二十七人降玺书曰朕昔在藩朝早获问道眷言风范无忘寤寐近览来奏请归旧山已有别敕不违高志所令置观用表宿心师还山后谓弟子潘师正曰顷见仙格以吾往时误损一童子吻不得昇天今见召爲少室仙伯将行在卽翌日沐浴衣冠焚香而化年一百一十六嵗诏赠金紫光禄大夫谥昇眞先生太宗眞观元年七月丙午敕修太上老君庙于亳州宣尼庙于兖州各给二千戸以供享祀九年二月丁卯于阗王遣子来朝贡语及其国土所有云西有毗摩伽蓝相传是老子化胡之所戎俗柔服遂白日昇天国人思慕之爲建伽蓝也十一年正月二十五日诏曰老君垂范义在淸虚释迦贻则理存因果求其教也汲引之迹殊途穷其宗也弘益之风齐致然则大道之行肇于邃古原出无名之始事高有形之外迈两仪而运行包万物而亭育故能经邦致理返朴还湻至于佛教之兴基于西城爰自东汉方被中华神变之理多方报应之縁匪一洎乎近代崇信滋深人觊当年之福家惧来生之祸于是滞俗者闻玄宗而大笑好异者望眞谛而争归始波涌于闾里终风靡于朝廷遂使殊俗之典郁爲众妙之先诸华之教番居一乘之后流遁忘返于兹累嵗朕夙夜寅畏缅惟至道思革前獘纳诸轨物况朕之本系出于柱史鼎祚克昌旣凭上德之功天下大定实赖无爲之德宜有改张阐兹玄化自今以后应斋供行立至于称赞其道士女冠宜在僧尼之前庶厚本之俗畅于九有尊祖之风贻诸万叶告报天下主者施行二十一年诏译老子道德二篇爲梵文以赐天竺诸国初唐将受命老君尝敕华山素灵宫仙官马周下佐圣孙创业而周沉湎于酒汩没风尘间二十年栖旅困馁闻袁天纲善相术因诣之以卜休咎天纲目之良久曰五神奔散尸居旦夕耳何相之有耶周大惊问以禳制之术天纲曰可自此直东而行当有老叟骑牛者不得迫而与语但随其行此灾可除矣周如其言未出都门果有老叟骑牛出城周默随其后缭绕村径登一大山至山巓叟顾见之下牛坐于树下语曰太上命汝辅佐圣孙创业拯世何爲昏沉于酒自掇困饿五神已散正气彫沦旦夕将死而不修省耶周亦懵然未晓叟曰汝本素灵宫仙官今太华仙王使人召汝卽入宫阙至大殿之前羽衞森肃若帝王所理趋至帘前有宣言责之者以其受命不恭堕废所委使还其旧署省愆自讼叟与所司数人送于东庑之外别院中视其门则姓名存焉启钥而入罏火鼎器床榻茵席宛如近所栖止沉思久之忽有五人衣五色之衣立于前曰我等先生五脏神也先生酣酒流荡浊辱于身我等久归此矣请闭目当复于神室也周瞑目顷之忽觉心志明悟顿忆前事二十余年若旬日间矣复扃鐍所居出仙王之庭稽首谢过再禀其命来诣长安明日复谒天纲天纲惊曰子何所遇耶已有瘳矣六十日当一日九还百日位至丞相勉自爱也时贞观中勅武官各贡理国之䇿周因代郎将常何上封事太宗大悦卽日召拜拾遗监察御史里行自此累居大任至中书令数年一旦羣仙降其室曰佐国功成可以退矣太一征命无复留也翌日无疾而终高宗龙朔二年二月幸洛阳宫忽然有感因令询问侧近有何古圣灵迹父老奏曰皇城北山先有老子祠每祈请立有福应卽勅洛州长史许力士就祠更建淸庙掘基得石案及故碑碑题云眞人白君之表其石案长四尺广二尺厚二寸高八尺两头各有二脚上面镌太上老君字立殿毕建道场庆赞醮讫忽白光遍殿照耀阶坛老君现于光中二眞人夹侍良久方隐时监宫闱令权大力洛州录事参军杨护帅等一十三人同见列状奏闻有旨依状图写爲老君瑞像百官表贺有云柱下灵姿散竒光于坛宇栋间仙侍流异景于阶庭允应至诚宜符睿德岂可与虞致荣光汉延嘉气灵禽降祀肤叶兴封者同年而语哉后至明皇朝命吴道子绘列圣御容于殿及徧画廊庑宫墙杜工部洛城北谒玄元皇帝庙诗云山河扶绣戸日月近雕梁仙李盘根大猗兰奕叶光世家遗旧史道德付今王画手看前辈吴生远擅场森罗移地轴妙绝动宫墙五圣联龙衮千官列鴈行冕旒皆秀发旂斾尽飞扬身退卑周室经传拱汉皇谷神如不死养拙更何乡卽此庙也宋朝欧阳文忠公集古录有谒玄元皇帝庙诗跋云唐玄宗撰碑文并书予尝见世有玄宗所书鹡鸰颂与此字法正同碑在北邙山上洛阳人谓之老君庙也考之此跋则明皇当有御制诗今未及见故不载干封元年二月二十八日已未帝自东封岱岳礼毕回驾亳州朝谒老君册上尊号爲太上玄元皇帝御制文曰大道混成先二仪而立极至人虚已妙万物以爲言粤若老君朕之本系爰自伏羲之始曁乎姬周之末灵应无象变化多方游元气以上昇感日精以下降或从容宇宙吐纳风云或师友帝王丹靑妙化譬阴阳而不测与日月而俱县属交丧在辰晦迹柱下大弘雅训垂范将来虽心齐于太虚而理归于眞宰若夫绝圣弃智安神寡欲寂寞杳冥之际希夷视听之表淡尔无爲悠然自得酌之不竭用之不盈执大象以还湻涤玄览而遣累邈干坤而长久跨陶钧而亭育至矣哉固无得而名也况夫大圣所资克昌宝祚上德所履允属休期朕嗣膺灵命抚临亿兆总三光之明而夙宵寅畏居四大之重而寝兴祗愓尽孝敬于宗祧罄怀柔于幽显行淸静之化承太平之业登介邱而展采坐明堂而受记飞烟结庆重轮降祥鹤应九歌山唿万嵗越振古而会休徴冠帝先而爲称首大礼云毕回舆上京肃驾瀬鄕躬奠椒醑仰瑞栢而延伫挹神泉而永歌如在之思旣深敬始之情弥切宜昭元本之奥以彰玄圣之功可追上尊号爲玄元皇帝圣母爲先天太后祠堂庙宇并令修创置令丞各一员以供荐飨仍改谷阳县爲眞源县仪凤三年戊寅四月四日敕遣道士郑元隐于洛阳北邙山淸庙与罗务先等二十四人建斋行道至五月一日丑时至殿东门乃见老君乘白马朱騣并二靑衣童子降于坛上祥光照映顾道士冠义待与语良久乃隐宫苑北面监朝散大夫孙瑞检得坛上马迹有实登卽奏闻百官上表贺有曰玄元皇帝见于庙所金相玉毫彩夺夜明之景白驹丹鬛迹留天驷之衢靑童晓引应琼钟而降节紫云霄布笼银汉而高昇固以克昌厥绪惟新景命恢我皇度光乎兆人所以道冠百王庆隆万叶永绥宝祚克享无期者也帝大悦敕道士自今后宜隶宗正寺可班在诸王之次仪凤三年五月诏自今以后道德经并爲上经贡举人并须兼通则天文明元年甲申废中宗爲庐陵王欲王诸武二月十八日䂊章人邬元崇以诏诣阙至虢州阌乡县龙台乡皇天原忽有六仙人皆乘赤龙着杂色衣二人执珠幢四人执霓旌锦伞从西北彩云中来俯谓元崇曰太上老君来言讫便过须臾间异香芬馥乃见三靑衣童子执香炉云中过又见二靑衣童子执红拂如意微笑而过次有四仙人各乘靑龙手执旛节谓元崇曰太上老君来欲与君语言讫而过须臾五色云中见一道士着浅黄衣鬓发皆白头戴花冠作金色乘白兽似骡鬃尾皆赤俯谓元崇曰我是太上老君汝帝之元祖元崇卽拜老君曰汝随我来我与汝语元崇不觉已在云中去地数丈老君令传言天后说我国家厯数绵远不得輙立异姓见后有六仙人并乘龙佩剑花冠大帻杂彩之衣光明灿灿手执别物皆不能识分侍左右后有云车一乘杂彩庄严上有大宝盖花旛垂下五色云炁围绕又有乘龙执节持幢侍从无数从人皆长大亦有音乐导从时往来人及阌乡百姓官吏五百余人同见莫不遥礼斯须元崇不觉已在地上旣至长安通具奏天后不悦遂遭禁锢寻以阌乡行宫爲奉仙观后亦终惧此言不敢立武三思竟复辟于中宗故改元神龙二年复改元景龙敕天下诸州各置景龙观又改爲中兴观三年再改爲龙兴观至明皇开元中降敕曰洪州人邬元崇往在文明年中传玄元皇帝眞诰于天后曰我国祚无穷当千万君遂遭禁锢因兹沦丧自非忠义之士感激过人孰能不避死亡之诛竟达神灵之命宜与追赠以慰泉壤其子琼亦依资授一官制曰故洪州人邬元崇往者来应嘉招次于虢略忽观玄元皇帝俾之昇云空中与言使戒天后表国祚中兴之运示宝厯无疆之期遂能不顾其身来传此旨竟遭幽絷谅可伤嗟自非竭节本朝孰肯犯颜兹日宜加追赠用慰幽魂可赠棣州刺史万嵗通天元年丙申东都福先寺僧惠澄表乞除毁老子化胡经敕秋官侍郎集成均监弘文馆学士详议化胡经议太中大夫守秋官侍郎上柱国刘如璇议曰李释元同未始有异法身道体应现无方降迹诞灵各行其化且老子发自东方远之西域虽莫知其终而事见之前史谨按后汉书云老子入夷狄爲浮屠之化高士传曰老子化戎俗爲浮屠皇朝实录云于阗国西五百里有毗摩伽蓝是老子化胡之所建老子至是白日昇天与羣胡辞决曰我昔游天上简定人鬼之录寻当下降因立此祠焉然则厯考经典焕乎可曯则知化胡是实爲经不虚浮屠卽佛陀也化俗岂无经乎但圣人设教应物施行况复中人上士性分有殊道佛二门随性开化洪通两教不亦宜乎宣德郎行右补阙弘文馆学士张思道议曰老君见形东土演教西方事着前书迹彰往谍化胡是实爲经不虚言包天地之先理起文范之表或则恂恂接物爰开柔弱之宗或则察察绳非乃挫刚强之力随机设教妙旨难量应病施方圣功莫测朝散大夫行太子宫尹兼弘文馆学士张元简议曰大道圆通随方感应在胡在汉只转我身居中夏则畅淸净之眞风适西戎则现神通之变化中散大夫行太子典膳郎上柱国张太元议曰道本中华释垂西域随方设教同体异名且老君变化无方易形改号或在天爲帝或在世爲师随物见形灵应难测纵使史籍无据释教不异老君成均监大学士王方回议曰史记云老子过关爲尹喜说道德经五千余言而莫知所终又刘向列仙传曰老子好养气重无名久而入大秦乃知眞圣人也又西域传云老子与尹喜俱至流沙莫知所终成均监大学博士吴扬昊议曰史记云老子楚人也生于商时爲守藏史孔子适周问礼于老子老子曰子之所言者其人骨已朽矣独其言在耳吾闻之良贾深藏若虚君子盛德容貌若愚去子之骄气与淫欲皆无益于子之身吾所以告子若是也孔子归谓弟子曰吾今日见老君其犹龙耶老子出关尹喜曰子将隐矣愿爲我着书于是作道德经五千余言莫知所终或言老子一百六十嵗或言一千二百嵗罔知其然又刘向列仙传云老子好养气重无名久而入大秦乃知其圣人也弘文馆学士赐紫金鱼袋员半千议曰谨按范蔚宗后汉裴楷传魏略西域传兼北史西域传及周隋等十余家书传并云老子西入流沙皆称化胡弘文馆大学士仍守诸王侍读崔元悟议曰据佛普曜瑞应长阿舍等经并中元记高士传及晋宋齐梁周隋等十余家书传并云佛生周庄王九年癸巳嵗四月八日万嵗通天元年六月十五日敕旨老君化胡典诰攸着岂容僧辈妄请削除故知偏辞难以凭据当依对定佥议惟允倘若史籍无据俗官何忍虚承明知化胡是眞非谬按唐书艺文志丙部载议化胡经状一卷云万岁通天元年僧惠澄上言乞毁老子化胡经敕秋官侍郎刘如璇等议叶法善处州人也年七嵗时尝溺于水中其家以爲死也后三年而还父母问其故曰青童引我饮以云浆复引朝太上老君老君领而留之故久耳弱冠身长九尺性湻洁不茹荤常独处幽室或游林泽自仙府归还已有役使之术遂卜居卯酉山其门近山巨石当路师投符起石须臾飞去众共惊异尝游括苍白马山石室内遇三神人皆锦衣宝冠谓师曰我奉太上老君命以密旨告子子本太极紫微左仙卿以校录不勤谪于人世速宜立功济人佐国功满当复旧任以正一三五之法今授于子宜勉之焉言讫而去自是诛荡兇妖所在以救人爲志高宗召至京拜上卿不就请度牒爲道士则天召至神都中宗复位武三思尚秉国权师以频察妖祥保护中宗相王及玄宗爲三思所忌窜于南海嵗余入洪州西山养神修道景龙四年辛亥三月九日括苍三神人又降传太上之命云汝当辅我睿宗及开元圣帝未可隐迹山岩以旷委任言讫而去时二帝未立而庙号年号皆预以告其年八月果有诏赴阙后平韦后立相王睿宗玄宗继统凡吉凶动静必预奏闻会吐番遣使进宝函封题曰请陛下自开毋令他人知机密朝廷默然唯法善曰自是凶函宜令番使自开玄宗从之函中弩发中番使死果如法善言俄授银靑光禄大夫鸿胪卿员外置越国公景龙观主按太平广记所载与此正同中宗景龙四年庚戍六月韦庶人旣害中宗复擅朝政又将不利于睿宗明皇时爲临淄王谋平内难疑不能决老君乃化身爲一白衣老叟卖卜于春明门外王请筮之俄有蓍一茎突然飞出挺立空中老叟笑曰此卦宜取天下爲君吉余并凶利在三日内王乃与刘幽求钟绍京入定谋诛韦后立睿宗卽命搜访卖卜老叟莫知处所亦不知其爲老君也遂于其地立庙号阿父神亲制碑词及书之长安之人至今祀之玄宗开元三年二月十五日丁卯以老君降生之辰爲玄元节御制玄元皇帝赞曰爰有上德生而长年白发垂相紫气浮天含光默默永劫绵绵万教之祖号曰玄元东训尼父西化金仙百王取法累圣攸传函谷关右经留五千道非常道玄之又玄亲以红粉版八分书置老君殿宝帐额上诏改羊角山爲龙角山改庙爲庆唐观御制碑文塑高祖太宗高宗中宗睿宗玄宗六圣御容列侍焉帝东封回谒老君于亳州旧宅亲札道德经镌石作大幢造八角楼覆之于虚无殿之前元年辛酉亳州旧宅枯桧嵗久道士欲斫去之随所斫木柹上有朱书干元亨利贞五字点画精妙片片有之具事上奏诏曰瑞木表灵竒文自现用彰大庆以福洪图配五德于易经迎万叶于休运宣诚告谢仍付史官其柹藏于内库兼赐诸王宰辅及道众三月置石幢于景龙观命天台山道士司马承禛依蔡邕石经三体书写老君道德经镌之十一年癸亥蒲州奏因建玄元庙开地获玉石形如半月后有仙人捣药之状扣之其声淸越敕送至太原府玄元观号偃月磬非斋醮不得击后东都留守张琦奏汝州鲁山县修仙居古观获玉瑛扣之声闻数里命置于太淸宫圣祖殿斋坛中用今云版之类也又衢州建观穿地获一鱼长三丈状如铁微紫碧色其光莹如玉雕琢殆非人工扣之甚响其鱼亦不能名遂献于朝帝宣示百僚莫能辨者帝命唿爲瑞鱼磬命置于太微宫遇斋讲则击之于是诸宫观竞以木石模之以代集众宫观有木鱼自兹始也十四年九月制曰玄元皇帝仙圣宗师国家本系昔草昧之始告受命之期高祖应之遂于神降之所置庙改县曰神山近日庙庭屡彰嘉瑞䖍荷灵应祗庆载深宜令本州择精诚道士七人于龙角山庙中洁斋焚香以崇敬奉十七年四月八日蜀州新津县新兴尼寺设斋有一道流后至就坐僧众轻之不爲设食道流徐起入殿中久而不出斋罢众人入殿寻求无复踪迹忽现形像在殿柱中隐起分明以刀削之益加精好眉须鬂发细如图画云冠霞衣冠上有物如鸳鸯足下方头履下有莲花花后有荷叶叶上有龟在肘后云片莲熖光中有龙首右肩之前有虎形回顾于左周身光熖云叶天花上有大花如盖覆荫其身益州大都督府长史张敬忠奏云当管蜀州新津县新兴尼寺佛殿柱上自然木文隐起爲一老君圣像顶上有华盖足下前后各有云叶天花一十三处谨差判官王大钟验覈得与蜀州敕史李忠询别驾卢昉县令李韶道士僧尼等一百三十人同状云自然木文眞容隐起神迹殊妙洗削愈明非图画所能成非雕刻所能及伏以太上老君先天大圣变化不常潜现难测又云瑞花旁绕知芳辉之不歇华盖上浮明魄宝之常贵现于殿柱杳疑作史之年照彼佛祠缅若化胡之日虽凤巢轩阁麟伏周庭岂若仙祖降灵圣孙膺运伏望册欢九庙昭配两仪编付史官布告天下表奏五月二十四日差内侍林昭隐就蜀迎取像柱令作宝舆立安至京就大同殿礼谒三日大斋讫令衞尉移于东明观陈设奉安许士庶瞻礼次令两街诸观各供养七日郄进入内勅曰道体无方元宗有应形标柱史名叶新兴宗庙垂休生灵䝉福宜付史馆宣示四方十八年十月命集贤院学士陈希烈等于三殿讲道德经侍中裴光庭等奏曰尧舜以揖逊而理汤武以干戈而兴或劳神以苦形且役志而焦虑有生之类虽亦闻于小康无爲之风故末臻于大道今陛下化成天下与道玄同小其有爲之迹弘此不言之教将以去华归本削伪存眞其唯道德之乡固在老庄之术遂命集贤院学士中书舍人陈希烈谏议大夫王迥质侍讲学士宗正少鄕康子元賛善大夫冯朝隐等于三殿侍讲敷畅眞文演襄城之七圣及姑山之四子理之于国惟淸惟静之风修之于身久视长生之道圣化玄运寰瀛乐康咸日用而不知实旷代之未有忝职司望编入史策宣示天下帝手诏报曰朕䖍守宗祧祗膺厯数夙夜竞惕惧不克胜求贤臣而委之谋献延学士而咨其博洽用扶不逮雅致咸和旣内平而外成且刑淸而讼息端拱多暇留意典坟以爲道者玄妙之宗德爲教化之本讲讽微旨稽详祕文庶无爲而政成不宰而物应岂敢比德尧舜论功禹汤者哉然必先正其心深思逮于遐迩务惟齐俗亦欲申于兆庶必若同归淸静共守玄默所陈编示良用多慙十九年二月十五日夜帝梦神人谓曰吾是九天使者受玄元正眞玉皇帝命帝卽汝祖太上老君也命我爲随运採访九天九地十方三界总司九天司命居舒之潜山九天丈人居蜀之青城吾居江之庐山皆可立庙五百年后福及生灵帝晨兴焚香望空礼谢忽复见于云端衞从霭空卽命吴道子依所见图之遣使赍本于三山创立祠宇三十一年癸酉春正月庚子朔制曰老子道德经宜令士庶家藏一本每年贡举人量减尚书论语䇿一两条准数加老子䇿俾尊崇道本弘益化源今之此敕亦宜家置一本每须三省以识朕怀侍中裴光庭等奏曰伏见昨日一勅教示百僚爰及兆庶圣恩溥洽德泽如天亦旣生成载加诲勗莫不迁善咸知向方忝在枢衡未有弘益忽承天奖旷若发䝉虽羲轩上皇尧舜至德无以加也天下幸甚望编入国史以示将来从之诏答曰玄元之教家国是资匪爲先宗贵申道本所以首嵗元日因行春令淸静之政期诸相国乎爲官择才可以先湻素也十二月侍讲学士陈希烈等讲书毕黄门侍郎同中书门下平章事裴耀卿等奏曰等伏承陛下讲读尚书周易道德庄列毕圣心弘道国训崇儒玄风远被更自兹始况以事因四海念切万方日旰罢朝旣披文于内殿风回开俗亦函丈于行宫汉皇一夜无以过此晤老庄之旨齐物而仁恕以行运尧舜之心稽古则宪章攸备钩深致远不疾而速陶钧庶类品物之欢幸实深弘奖大猷简䇿之辉光载远等叨陪献纳窃奉徽音庆耀之诚倍百常品伏望宣布史官腾芳盛烈帝手诏报曰尚书雅诰周易精微朕幼奉师资未穷奥义故时令讲及道德经递爲表里详其所指触类繁多旣问广成之道复得方明之相况之今日千载一时故弘斯义以喻卿也文武百官尚书右丞相集贤院学士萧嵩等奏曰伏见去年以来有敕令集贤院学士工部侍郎陈希烈谏议大夫王逈质膳部郎中冯朝隐等每日侍讲玄元皇帝道德经及周易尚书庄子等以今月二十四日讲毕闻尧收上代之文以成其圣舜观古人之象以着其明是知道有可尊礼忘于贵不唯聚学将以轨人伏惟皇帝陛下明实天聪举惟圣作道风允洽文教克成尚犹以广生知以从积学事必稽古书皆造微尊祖而习老经体天而观易象追广成之说则问以庄篇考唐郊之旧则详于尧典日者北祠后土东幸温泉或地涉风沙或天将寒雪而讲筵必集帐殿如初足以知混元圣纪好学之志彰克勤之德虽庖羲画卦夏禹受书曷以臻兹等忝在朝列豫闻帝道伏请宣付史官颁示天下帝手制答曰爰闻集贤引进儒道退朝讲读盖亦其常嵗月周旋颇寻章句其雅诰则稽之于古以质于今其道德经则取之于眞丕崇其教理国之要可不然乎宣付史官依卿所请二十三年三月癸未亲注老子并修䟽义八卷及制开元文字音义三十卷颁示公卿士庶及道释二门听直言可否文武百官右丞相萧嵩等奏曰等准敕牒问百司并宣示道俗各得报称咸以爲玄言造微字统该洽刊成代则钦若圣规观妙知常与埏埴而爲体宿疑前失区条流而毕正足以发挥道教弘长儒风旣已化人且闻端本虽旁求异义载伫天心而四海同文一辞甯措并请编入史册藏之祕府许之二十七年十二月宰臣牛仙客李林甫奏曰等伏覩皇太子送十二月德音赴史馆伏承陛下前月五日将欲巡幸渭北是夜梦玄元皇帝曰明日子欲游乎北神不在此事宜止五更当自有应且子之享国多厯年所何必此日陛下二更卽降制停渭北之行至五更果烈风大起际暮方定伏以玉眞体妙莫大于皇极盛明致理孰盛于吾皇由是感而遂通圣与神合言不测之事示必然之期果兹烈风有叶灵梦旣彰陛下之祚更表无疆之休同天地而久长若符契之征验以上自开辟博考图书神灵効祥帝王膺庆未有若此之昭着者也等谬当枢近又忝史官预闻德音不胜抃跃二十八年四月帝梦老君告曰吾有像在京城西南百余里可遣人求之吾合与汝于兴庆相见汝当大庆旦日谓宰臣曰朕临御海内向三十年未尝不鸡鸣而起礼谒眞容爲民祈福近因礼谒晓色未分静坐假寐见玄元皇帝卽遣使与道门威仪萧元裕寻访遂至盩厔县楼观山间见紫云埀覆白光属天乃穿其下果得老君玉像高三尺余以进其日上适在兴庆宫遂亲迎谒置于内殿果与梦中所见无异因命宰臣入视上表贺曰玄元大圣降见眞容应感之征实符睿德陛下体至眞之道崇淸静之源何尝不礼敬䖍诚爲苍生祈福故得眞容入梦烈祖表灵求之西南果与梦协且兴庆宫者潜龙旧邸王业所兴当此处而吿期与嘉名而相会斯乃降于紫府鎭我皇家启无疆之休论大庆之应陛下爰舍正殿以爲法堂是尊是崇至敬至极殊常之礼将万福而俱臻无外皆覃及亿兆而同庆等何幸亲诣瞻礼自然相好谅絶名言开辟以来典籍所载未之有也请宣示中外编诸简册帝手诏报曰梦之正者是谓通神于惟圣容果以诚应岂朕德所及而大道是兴再省神灵言犹在耳将贻福业代纪弥多初告以行宫乃直于内殿兼之大庆允属朕躬稽之道经以兹爲宝当孳育万姓承答神明卿等宗宜同朕意愿扬嘉应安敢让焉五月庚戍命有司图画眞容分布天下乃下诏曰大道混成乃先于天地圣人立教用明于宗极故能发挥妙本弘济生灵使秉志者开悟迷方者知复以此救物故无弃人其孰当之粤若我烈祖玄元皇帝矣朕纂承宝业可阐玄猷自临御以来罔不夙夜每涤虑凝想斋心服形礼谒于眞容未明而毕事将三十载矣盖爲天下苍生以祈多福不谓微诚上达睿祖垂鑑顷因假寐忽梦眞容旣觉之后昭然以瞻殊相自然与梦相协诚谓密降仙府永鎭人寰告我以无疆之休德音在听表我以非常之庆灵贶有期乃昊穹幽赞宗社储休岂朕虚薄能致兹事若便寝之乃乖其敬宜令所司卽写眞容分送诸道採访使令当道州转运开元观安置所在道士等皆具威仪法事迎候像到七日夜设斋行道仍各赐钱用充斋事之费自今以后常令讲习道经以畅微旨所置道学须倍加笃劝使有盛益是知眞理深远弘之在人不有激扬何以励俗诸色人中有明道德经及庄列文子等委所由长官访择具以名闻朕当亲试别加甄奖今者眞容应见古所未闻福虽始于邦家庆宜均于士庶亲王公主郡县主者及内外文武官等并量赐钱至休暇之辰宜以素餐用伸庆乐诸道节度使及将士等亦准此其两京及诸州父老亦量赐钱同此欢宴其钱以当本处官物充伊尔公卿逮乎黎献宜勉崇玄化共复湻源宣布遐迩明知朕意闻中庸曰诚则形形则着人之有梦盖亦诚之形也商高宗恭默思道梦帝赉之良弼果求而得传説明皇每礼谒眞容故感而见梦此其诚之形之着者也逮其倦于庶政委任非人驯致胡雏之变而或者槩之秦皇汉武谓皆好道之失愚窃惑焉夫道以淸心寡欲爲本济人利物爲用而三君者内多欲而外黩武乃区区欲此祷祠致神仙乌可得耶且如梁武竭国用以营㙮庙施身命以爲僧奴绝欢宴于六宫废牲牢于七庙弥勒生佛亲爲讲演宝志圣僧共作护持而不免台城之禍岂亦好道之失哉二十九年辛已正月丁丑诏曰三皇之时兆庶湻朴盖由其上以道化人自兹厥后爲政各异我烈祖玄元皇帝禀大圣之德藴至道之精着五千文用矫时獘可以理国家超夫彖系之表出彼名言之外朕有处分令家习此书庶乎人用向方政成不宰虑兹下士未达微言是以重有发明俾之开悟其弱丧而知复弘善贷于无穷两京及诸路各置玄元皇帝庙一所每年依道法斋醮兼置崇玄学生徒于当州学生数内均分量置令习道德经及庄子文子列子待习业成每年准明经举送至省置助教一人委所由州长官于诸色人内精加访择补授仍稍加优奖是月亳州奏玄元皇帝庙中九井涌气成云五色相映二月辛卯帝制霓裳羽衣曲紫微八卦舞以荐献于太淸宫贵异于九庙也又幸怀州开元观及阌乡奉仙观爲王公万姓所请亲礼道德二经作大石幢对峙之一如太淸之制九月御兴庆门楼亲试道德经及庄文列子举人问䇿曰朕听政之暇常读道德经文列庄子其书文约而义精词高而旨远可以理国可以保身朕敦崇其教以左右人也子大夫能从事于此甚用嘉之夫古今异宜文质相变若在宥而不理外物而不爲行邃古之化非御今之道适时之术陈其所宜又礼乐刑政所以经邦国圣智仁义所以序人伦使之废绝未知其旨道德经曰绝学无忧则乖进德修业之教列子力命曰汝奚功于物又违惩恶劝善之文二旨孰非何优何劣文子曰金积折亷璧袭无羸具申其义庄子曰恬与知交相养明征其言使一理混同二教兼举咸不易之则付虚伫之怀有姚子彦靳能元载等对策入第各授之以官十二月敕曰朕每念黎庶无忘鑑寐冀其家给而足富而且寿弘济之方莫如道教天圣埀范微言粲然遵而行之其应何远况时将献嵗万物发生旣协阳和或存惠养宜令天下诸观自来年正月一日至年终已来常转本际经老君所降以富国安民者也天宝元年正月甲寅忽有紫云降于丹凤门外老君乘白马侍仙童子各二人驻立云端俯语陈王府参军田同秀曰我昔与尹喜将往流沙之日藏一金匮灵符在桃林故关尹喜旧宅汝可奏帝取之用以鎭国同秀以闻乃差内侍李志忠监同秀往陜州桃林县之南函谷关故墟求之俄有紫云白兔现于尹喜宅西枯桑之下随手穿掘下至水际乃得石函金匮玉版朱书细篆帝令列十部乐自通北门迎入宝符于舆中放五色光洞照天地帝登丹凤楼被衮冕执金炉拜迎奉安于灵昌殿是夜楼阁林木之上虚空之中悉有神灯时文武百官及家子道释咸上表以符瑞感通韫匮眞宝潜应年号先天不违愿崇徽号光昭典礼帝固辞不受表累上壬申乃下诏曰神之降休礼无不答永言禋祀必在躬亲朕粤自君临载弘道教崇淸净之化畅玄元之风庶乎泽及苍生时臻寿域积以嵗月未尝懈怠岂请微诚感通烈祖降见乃昭灵命是钖宝符因而求之应言而获亦旣至止果表殊征谅惟玄祕不可详说然邦国大庆何以过焉是知神仙所缄造化同固爰初有待经韫匮而多时潜应改元若符契之相合景福攸介祗畏良深而羣官宗室抗疏于外元良诸子屡请于中逮夫缁黄兼彼耆老以至恳诚不已前后相仍愿加天宝之名用易开元之号顾惟菲薄曷以当之然则玄训在乎钦承人心难以推拒顺天从众义协至公敬依所请实用多愧斯盖上玄厚载爰及百神孚佑効灵协于睿祖幽賛惟新之厯克彰永成之祥宜遵祀典式陈昭报可于来月十五日附玄元皇帝庙于是置玄元圣帝庙于大甯坊东都于积善里旧邸二月辛卯享玄元皇帝于新庙京城断屠宰丙申追号庄子爲南华眞人庚子帝曰庄子号曰南华眞人其文列庚桑宜令中书门下更讨论闻奏宰等奏曰庄子旣号南华眞人文子请号通玄眞人列子号冲虚眞人庚桑子号洞灵眞人其数子并望随号称经从之是月二十日勅昊穹眷命烈祖降灵休昭之仪存乎祀典庄子文子列子庚桑子列在眞仙体兹虚白师玄元之圣教洪大道于人寰观其微言究极精义比夫诸子谅绝等夷其庄子依号曰南华眞人文子号曰通玄眞人列子号曰冲虚眞人庚桑子号曰洞灵眞人其四子所着改爲眞经崇玄学置博士助教各一员学生一百人门下侍郎陈希烈奏曰伏见今月二十日恩制以庄子号南华眞人书曰南华眞经所说皆理身之要发明奥义有十万玄言祖述道经含五千微旨昔尝侍讲跪演眞文至于七篇陛下顾谓曰其篇有养生主已悟长年之术其次有德充符岂无非常之应稽首对曰陛下德充于内行应于外发言之后必有大庆以应之后篇之中所谓应帝王之篇是也今玄元皇帝果降灵符彰宝祚无疆之福含眞道知来之旨尊以称谓陈其象设希代之礼旷古未闻于此经宿愿深重受持读诵三十余年作礼焚香庶禆圣化获逢殊庆倍百常情望宣付史官以昭灵应许之三月诏史记古今人表玄元皇帝昇入上圣诏亳州眞源县先天太后及玄元庙各置令一人四月戊寅诏曰化之原者曰道道之用者曰德其义至大非圣人孰能章之昔有周季年代与道丧我烈祖玄元皇帝乃发明妙本汲引生灵遂述玄经五千言用救时弊义高象系理贯希夷非万代之能俦岂六经之所拟承习前业人等以其卷数非多列在小经之目微言奥旨称谓殊乖自今以后天下应举除崇玄学生外其余所试道德经并停仍令所司更详一小经代之其道经爲上经德经爲下经庶乎道尊德贵是崇是奉凡在遐迩知朕意焉混元圣纪混元圣纪卷之九九月置谯郡紫极宫宜凖西京例爲太淸宫先天太皇先天太后庙亦改爲宫太淸宫制度南开三门两重东西各开三门一重每门安㦸正殿前后八间置卯阶午阶酉阶及布甎置龙墀沙墀及置皇帝斋宫公卿及行事官斋宇御厨斋厨及官吏公宇焉十二月戊戌帝幸华淸宫忽见老君现于朝元阁上移刻不见遂改朝元阁爲降圣阁帝见灵符有天宝万载之文天宝二字已应改元之号遂诏改年爲载以合之又改桃林县爲灵宝县置天宝观立御制灵符铭于其处四载四月癸巳诏曰尊祖奉先必在于崇敬辨仪正礼所贵于缘情伏以大圣祖玄元皇帝御气昇天长生久视体重玄而不测与玄化以无穷眞容屡现天宝仍集恭惟孚佑实表常存比太淸宫行事皆具冕服爰乃奏乐未易旧名并告献之时仍陈筴祝旣非事生之礼岂是降仙之仪且眞容殊伦幽明异数理有非便亦在从宜自今后每于太淸宫诸宫行礼官宜改用朝服兼停祝板其告献辞及所奏乐章朕当自修撰仍令所司具仪注奏闻帝制降眞召仙之曲紫微送仙之曲于太淸宫奏之诏改三礼爲三再拜以祝板爲靑词用靑纸朱书御署称嗣皇帝永爲常式七载闰六月丙寅帝亲谒太淸宫上圣祖玄元皇帝尊号爲圣祖大道玄元皇帝丙辰诏曰玄宗妙本实备微言埀范传学将弘至化朕所以发求道之使远令搜访因闻政之余亲加寻阅旣刋讹谬爰正简编必有阐扬以崇劝道令内出一切道经宜令崇玄馆卽缮写分送诸道採访使令管内诸道转写其官本便留採访至郡亲劝持诵圣人埀训莫先于道学者宗本必有其师文宣王与圣祖同时俱爲教首虽考言比德理在难名而问礼叙经迹彰亲授思广再三之义用崇混一之尊宜于太微宫圣祖前更立文宣王仪像与四眞人列侍左右是曰大赦制曰禘袷之礼以存序位质文之变盖取随时国家系本仙宗业承圣祖重熈累盛旣钖无疆之庥合享登神思弘不易之典自今以后每禘祫并于太淸宫圣祖前设位序正上以明陟配之礼钦若玄宗下以尽䖍恭之诚无违至道比来每縁禘祫时享则停事虽适于从宜礼或亏于必备已后每縁禘祫其常享以素馔三上香以代三献初太淸宫成命工人于太白山採白石爲玄元圣容又採爲玄宗圣容行立于右皆衮冕之服缯綵朱玉爲之今又琢玉爲老君圣祖像及帝眞容于启圣宫九载庚寅御史大夫王鉷奏称太白山人王玄翼见玄元皇帝于宝仙洞中得玉石函上淸护国经宝劵纪箓等帝乃命刑部尚书王倕往访之遂取以进十载辛卯春正月乙酉朔帝亲朝献太淸宫癸巳朝享太庙甲午有事于南郊合祭天地十一载壬辰三山饥死者十五六多採野葛山芋而食忽有二青童降于剑州女冠王法进之庭谓曰大帝以汝夙禀仙骨志不忘道勅我迎汝受事于上京也法进不觉腾身凌虚迳达帝所夫老君下理十天抚掌兆民则谓之天皇大帝耀魄宝也于是法进朝拜老君命以霞浆赐之徐谓曰世人厌弃五谷爲天神所责汝宜归世间告谕下民使其悔罪乃命侍女授以灵宝淸斋告谢天地仪范一轴俾传于世曰可相率于高山幽静之所致斋悔罪则宿业可除谷父蚕母之神爲致丰衍矣龙虎之年当复召汝乃遣还今蜀中所行天公斋是也法进以十二载复昇天十三载二月癸酉帝亲朝献太淸宫加上圣祖玄元皇帝尊号曰大圣祖高上大道金阙玄元天皇大帝勅有司每年四孟及五腊修荐献上香之礼天下州县永依此式十五载帝幸蜀玄元见于汉中郡三泉县黑水之侧帝亲礼谒遂命刻石像眞容于所在之处在秦望驿南六里又于利州益昌县岭上见老君乘白鹿而过忽去其角变爲白泽以示收禄山之兆诏封其山爲白衞岭于所现之处置自然观初李泌幼有神仙志尝游嵩山参访道术老君勅安期生戒之曰国祚将危时方多难宜以文武之道佐佑人主广济生灵方可脱屣登眞耳泌乃还遂佐肃宗剪除暴乱恢复王室厯辅三朝然后仙化按太平广记所载云李泌母周氏有娠三年寤而生生而发至眉爲儿童时身轻能于屏风上立有道人云此子十五嵗必白日昇天父母亲族闻之以爲忧或空中有异香及音乐之声时有綵云挂于庭树其家乃作蒜虀令人登屋泼之后逰嵩山衡山因遇桐栢眞人羡门子安期先生授以长生羽化服饵之道且𢦶之曰太上之命以国祚中危朝廷多难宜以文武之道佐佑人主功及生灵然后可登眞脱屣耳自是多绝粒服气修黄老谷神之要天宝八载在表兄郑叔则家忽两日冥然如寐忽其身自顶踊出长二三寸傍有灵仙挥手动目如相助者足将及顶及念言大事未毕复有庭闱之恋愿终家事于是在傍者皆散见一人仪状甚巨衣冠如帝王者前有妇人礼服而跪如帝者责曰情知未得固欲令来使劳灵仙之众跪者对曰不然宜教伊近天子遂寤十载玄宗召入内应制作皇唐圣祚文及讲道德经敕与太子诸王爲布衣之交杨国忠嫉之遂遯入名山安禄山陷潼关玄宗肃宗分道巡狩虢王爲河洛节度使人求得泌于嵩少间会肃宗手札至虢王卽备车马送至灵武肃宗延于卧内动静顾问规画大计寝则对榻出则联镳尝与泌论诸将功赏因曰若臣之所愿特与他人异上曰何也泌曰臣绝粒无家禄位与茅土皆非所要但枕天子膝睡一觉使有司奏客星犯帝座足矣上大笑及南幸扶风每顿必令泌领元帅兵先发请行宫收管钥奏报然后车驾至宝定郡泌稍疲先于本院寐上至不令人惊之登牀捧泌首置于膝良久泌觉上曰天子膝已枕矣尅复之功当在何时泌遽起谢曰以臣观之假九庙之灵乘一人之威当如郡名必保定矣旣旬曰而西域河陇之师皆会江淮庸调亦相继而至遂克复两都泌之居山也栖神幽林不交人事居内也密谋正救动合玄机所以代厯四朝恩渥隆异而元载李辅国之辈嫉之若仇代宗卽位累有颁赐中使旁午于道号天柱峰中岳先生赐朝天玉简薨赠太子太傅是月中使林远于蓝关逆旅遇泌单骑常服暂往衡山话三朝之事惨然久之乃别到长安方闻其薨德宗闻之尤加怆异是乃佐四圣而脱屣也斯言验矣䕫州道士王法明生而舌长唿字不正及入道乃日诵道德经数年后忽梦老君爲剪其舌旣觉语言遂正肃宗至德二年丁酉三月十八日通化郡人爲国祈福于云龙巖建大斋会忽有祥云异香氤氲不散移时渐开有神光照天乃见老君立于山前自地接天其山虽高不及其肘左手垂下右手执五明扇仪相炳然众悉瞻礼良久乃隐遂具奏闻诏图其本太上高皇制赞并序曰我大圣祖诞敷众妙光宅上淸贻厥孙谋屡彰幽赞昼现殊相空浮瑞色七耀五明之服玉童金媛之仪道释人天作礼瞻奉昔眞诰传于羊角宝祚无疆今宸仪炳于龙巖妖氛将殄岂惟厯代师授前王得一斯乃宗社降祥后昆惟万申命藻绘示诸郡国若对寥阳之宇如临太极之庭赞曰猗我烈祖阐教乘时理身理国曰希曰夷上开仙洞俯视灵姿昭融至道叶赞无爲巖谷增丽丹靑罔追神光烁烁淑景迟迟当朝称庆列郡来斯福祚流衍千龄在兹干元二年已亥帝梦二青童导从至一宫阙谒见老君冠九凤冠衣云霞衣须发皆黑凭玉几执拂眞人童子玉女力士侍衞极众帝衣绛衣秉珪立侍其后逰渉山海经厯甚远及旦宣访诸像乃于务光坊光天观圣祖院果有黑发老君之像一如梦中所见帝大悦乃出御容画像令侍立于像后仍颁天下普令供养代宗大厯五年丙午八月已巳朔乙亥上顾谓宰臣曰神仙之事信乎李藩对曰神仙之说出于道家道家所宗老子五千言爲本老子指归与经无异后代好怪之流假託老子神仙之说故秦始皇遣方士入海求仙汉武帝以女妻方士求不死药二主受惑卽无所得文皇帝服胡僧药遂致暴疾不救古诗云服药求神仙多爲药所悞诚哉是言也君人者但务其理四海乐推社稷延永自然长年也上深然之德宗贞元十年甲戌十月十六日果州南充县金泉山女冠谢自然修道功成老君命召之白日上昇后三月再自天降谓剌史李坚曰天上有玉堂最高老君居焉白玉爲壁上皆金题神仙之名时有朱书注其下云降世爲帝王或爲宰辅凡神仙入谒见老君皆四拜焉予恐世人不信有神仙之事故暂来语君言讫遂卽昇天坚以表闻有诏褒美按太平广记云谢自然性颕异少不食荤血母令随尼越惠经年以疾求归又令随尼日晓数月亦求还其家在大方山下山顶有石像老君自然因瞻礼顾谓母曰此儿所愿居也母从之乃迁居山顶常诵道德经黄庭内篇居久之年十四嵗因食新稻见是蛆虫自此绝粒其父寰宦逰多年及归见自然不食怒曰我家世业儒何得有此妖惑固鎻闭室中四十余日益加爽秀寰方惊异之旣而东岳夫人与诸仙时降其家令以香汤沐浴不得用乳头香又云上天自有眞仙非鬼神之类上界无削发之人得道之后悉皆冠履仙装也又自然昇天时书于堂之东壁云寄语诸眷属莫生悲苦可勤修功德修立福田清斋念道百劫之后冀有善縁早会清原之乡卽得相见其书迹存焉李坚述金泉道场碑及传具载其本末昌黎韩文公愈诗云果州南充县寒女谢自然童騃无所识但闻有神仙轻生学其术乃在金泉山繁华荣慕绝父母慈爱捐一朝坐空室云雾生其间如聆笙宇韵来自冥冥天白日变幽晦萧萧风景寒檐楹互明灭五色光属联观者徒倾骇踯躅讵敢前须臾自轻举飘若风中烟茫茫八絃大影向无由縁里胥上其事郡守惊且观驱车领官吏甿俗争相先入门无所见冠履同蜕蝉皆云神仙事烁烁信可传盖谓此也敬宗宝厯元年乙已七月命左仆射平章事李逢吉摄太尉充孟秋荐献大圣祖于太淸宫宝厯二年丙午正月帝有事于南郊朝献太清宫御驾将至老君化爲一白衣叟指示长安县主簿郑翦曰当此路有眢井可速实之俄失老人所在驾至具以闻百官称贺诏兵部侍郎韦处厚撰碑起居郎柳公权书之置于实井之侧仍编付史官立碑之际忽有劲风飒然而起旋颷不已众仰视之乃见老君紫衣金冠蹑金履立于白莲之上右手执五明扇左手埀下空中见光明如金色公权与镌碑人瞻覩良久因以物画地记其形像及画毕老君忽以扇指空中流光四散乃腾空而去众皆注目须叟渐远没于云中遂以事奏闻诏编事迹入碑太和七年癸丑八月文宗诏曰圣人立极教本奉先王者配天义惟尊祖我大圣祖玄元皇帝肇开宝运埀祚有唐致六合于大同跻羣生于寿域保兹鸿业实赖贻谋如闻亳州太淸宫频经水潦颇似摧毁永惟圣诞之地敢忘崇奉之诚宜令宣武军节度使李程兼充亳州太淸宫使乃委渐加修葺以时致敬称朕意焉开成二年丁巳五月中书舍人高元裕爲阆州剌史于州北九里嘉陵江上小山之前忽见崖壁间光彩有异近而观之石上有自然文成老君之像眉发巾履服饰无不周备傍有一人寛衣大袖持炉荐香后一童子双髻高束谨若听命皆非人力图绘镌刻所及元裕每有祈祷卽紫炁上浮又有灵泉自涌士民请福无不立効遂刻石建宇用旌其瑞仍图画进呈诏编入史武宗以开成五年庚申正月卽位二月勅玄元皇帝降生日宜爲降圣节休假三曰宣宗大中四年七月一日老君遣眞人韩众赐河中永乐县道净院道士侯道华姓李赐名内芝命住上淸宫善进院按宣室志云唐文宗时道士邓太玄炼丹成留一合藏于院内后周悟仙主院事有侯道华者洒扫𨽻役无所不爲诸道士常奴畜之然常好子史手不释卷人或笑之答曰天上无愚懵仙人一旦刳去门前古松之枝云他日碍我上昇众咸怒之时大中五年五月二十日也明旦道华留诗与周悟仙云帖里大还丹多年色不移前宵盗喫却今日必空飞惭愧深珍重珍重邓天师他年鍊得药留着与内芝吾师知此术速鍊莫爲迟三淸专相待大罗的有期下列细辞云去年七月一日䝉韩君降赐姓李名内芝配住上淸善进院乃脱屣松下上古松之表脱衣挂松上而飞昇节度使郑公光按视不诬以事闻奏诏赐绢五百匹并赐御衣修饰殿廊赐名昇仙院大中十二年戊寅天台山僧陈惠虚久居国淸寺因与同侣游山欲过石桥水浚苔滑众皆股慄不行惠虚独超然而过径上石壁至夕不回惠虚至石壁外见微有小径稍稍平阔遂见宫阙花卉万丛台阁连亘十里许见三门相向鼎峙其中门题额曰会眞府左门曰金庭宫右门曰桐栢宫皆有金楼玉窻高百余丈入右门内之西又一高楼广门题曰右弼宫周顾数千间屈曲相通瑶堦玉陛流渠激水处处华严而了无人迹又入一院见靑衣童五六人相顾笑语而去再三问之应曰但问张老须臾回顾见一老叟扶杖持花而来讶曰汝俗之人何忽至此惠虚曰常闻过石桥卽有罗汉寺人世时闻钟声故来寻访千生幸会至此境界不知罗汉何在张老曰此眞仙之福庭天帝之下府号曰金庭不死之乡养眞之灵境周回百六十里神仙右弼桐栢上眞王君主之列仙三千人上眞三百人神王力士天帝玉女万人爲小都会之所太上老君一年三降此宫校定天下学道之人功行品第乃神仙所都非罗汉所居也问曰王君爲谁张老曰周灵王之太子浮邱公之弟子位爲上眞矣惠虚曰神仙可学否张老曰积功累行肉身昇天在于立志坚久耳汝得见此福庭亦是有可学之望又问曰仙道以何门而入张老曰内以保神鍊气外以服饵丹华凡爲仙者神丹之力也汝不可久住上眞适逰东海骑衞若还恐有冥责因引之使出门行十余步已在国淸寺矣惠虚自此慕道常好丹石晩居终南山捧日寺渐衰老其心愈切寝疾月余羸惫且甚忽有老叟负药囊入寺大唿曰卖大还丹众僧皆笑之乃指惠虚之门戯谓老叟曰此僧颇好还丹售之可也老叟欣然诣之留药数丸惠虚便服之老叟卽去众相率来问言已买得还丹吞服之矣遥指众僧曰勿前觉尔等有臭顷间易新衣忽飞登殿檐挥手相别冉冉凌空而去懿宗咸通元年庚辰二月草㓂仇甫攻掠越州奔突县邑官吏奔骇因据歘县城诏八道会师讨之居民潜窜有沈莹者家奉老君像甚精诚莹闻兵至仓惶鎻门而逃误鎻小童在舍中却回欲开门则营幕充斥矣后胜败不常市肆焚爇无几十余月方诛殄罢兵后莹所居悉无所损及开锁小童安然问其故云门闭之后并无惊怕但有一靑衣童子年可十三四来云老君令我嬉戯又引去一大宅内得饮食果食㗖才如半日许卽闻老君令添香火才炷香了卽闻门声莹入门时香犹未熄十年已丑九月徐州贼龎勋来㓂亳领其徒三千余人趋太淸宫欲据爲营垒是日避难士庶千余人咸在宫内忽望见老君自宫中乘空而南须臾黑气自九井中出良久昬曀一川贼党迷路自相蹂践龎勋溺水而死逡巡开霁无孑遗矣汴州节度使李蔚奏闻寻遣使诣宫告谢仍下诏曰苦县旧里圣祖故乡宫宇具严庙貌斯设昨者余妖奔突纵火焚烧阴雾覆蔽于晴空狂㓂顚迷于道路散逸鹿野遂至夷平缅惟玄功申兹灵贶内出靑词䖍申告谢布示中外仍付史官僖宗广明元年庚子三月黄巢攻劫郡邑七月㓂淮南将焚太淸宫忽阴风四起变暑爲寒贼众骇散卒不敢攻而去又有羣盗欲劫掠宫庭行至近境忽阴云昬蔽迷失路径乃回亳州城下因围逼州城攻击甚急刺史潘稠望宫焚香设拜以祈救护顷之黑雾自宫中来周旋城外腥毒可畏俄密雪交下寒冻异常贼死者十五六而城内晴景晏然复有神鸦㗸接贼惧乃解围去寻亦散灭潘稠令道士马含彰孙栖梧等上奏云太清宫自干符已后累有逆㓂少或逾千多或万余皆窥伺太清欲爲焚劫或来攻城邑或傍犯县城凡一百八度老君皆密埀神化忽起浓云或祛以云风或击以雷电率皆顚沛寻至败亡庇护邦人莫知其数请移县治就宫安置诏答曰恐移县就宫必多秽渎县仍旧所准万年例陞爲赤县仍降靑词告谢帝望宫稽首拜而遣之八月十二日勅亳州太淸宫是玄元降圣之地名高道祖福荫皇基九龙之瑞井涵空一鹿之仙踪在木累代之祺祥可纪近年之感应尤彰所宜严盛于福庭安可荒凉于净宇潘稠能施善政久染眞风广出俸钱备修宫观垣墙栋桷无不精新像设丹靑弥加焕丽观图考事深可慰嘉其住宫威仪道士吴重玄可赐紫仍号凝玄先生道士马含彰孙栖梧并赐紫潘稠加金紫光禄大夫检校工部尚书余如故十一月黄巢䧟东都驾幸兴元贾湘𨽻职计司有老君画像常持以自随所至处虽一日亦设香火之位黄巢䧟长安湘絜家避难居龙角山下忽有羣贼围其家湘入告老君乃出与贼语贼投刃于地罗拜其前湘入门贼犹拜称罪过湘哀之持赠帛慰勉之一无所取而去或问贼何所见而反拜曰我见贾君左右神兵极多皆长数丈呀口瞪目似欲吞噬惧不得命耳自后外戸不扃人无敢犯成都杨閙儿奉祀老君精勤不怠尝于金堂把截被虏往南山寨中昼夜常念老君愿再见父母忽梦老君赐云一朶令一童子引之送于平地及觉已出山寨因得还家到家日父母已作百日斋矣二年辛丑三月河中节度使王重荣奏据晋州申龙角山庆唐观老君殿侧栢树上瑞葛枯死重生是武德中老君应见后于二树间立殿宇逾年之后栢树上忽自生葛蔓长十余丈荣茂异常其后齐王夺嫡此葛蔓枯死旬日之后忽然再生齐王遂败至中宗复位朱泚谋乱葛皆枯落久而复生广明元年黄巢犯阙其年秋葛蔓枯死二年春枝叶再茂又于傍树上别生一枝旬日间长五丈余繁茂异常有诏褒美编付史官六月驾幸成都七月改元中和中和二年壬寅七月辛亥朔丙午夜西北方赤炁如虹竟天贼将尚护攻宜君砦雨雪盈尺寒甚贼兵冻死者十二三八月二十九日戊辰宗室李特立命道士李无爲于成都靑羊肆玄中观设醮忽见红光如毬出于殿基东南竹林中跳踯入殿西梅树下忽不见遂穿其地入三尺许乃得甎一口长一尺一寸五分阔七寸四分一边厚一寸三分有花纹一边厚一寸八分重一十二斤有古篆六字各方二寸深三分镌刻莹洁迨非人工其文曰太上平中和灾九月庚辰西川节度使侍中陈敬瑄以闻奏曰皇帝陛下稽古顺天应图抚运凝怀至道属相大同是用省方以明罪已深仁旁达于下土至德昇闻于上玄符䜟永臻祯祥间出降太上臣扶之命靖中和㓂孽之灾迺示明文爰形古篆足表妖气卽殄圣寿无疆克知攸复之期便是淸甯之日帝令宣示百官中书侍郞平章事章昭度戸部侍郞平章事萧冓门下侍郞平章事郑畋御史中丞张渎宗正卿曹王龟年等表贺曰伏以萑蒲啸聚车马省方天灾流行国家代有陛下下成汤罪已之诏征王者有征之师顾彼兇妖卽当殄灭淸平旣彰于嘉兆幽赞爰覩于祕文赤雀㗸书贶岂同于天上玄龟负卦庆难比于平灾况因宗室斋醮之辰仍有祥光跳踯之瑞其爲感现可谓丁甯又复奏云伏自翠华南指黄道西分山行则六凤翔轩水渡则双龙负檝剑飞峭璧芝秀行宫祥文泛木于湘川丽日交辉于蜀国盖由圣神所祐谦抑不居遂令感动玄穹发挥厚土靑羊故里精思盘石之臣白马新踪默启灵甎之篆仙家祕密景祚延洪周旋六字之中契合千年之运魏代之始营宫庙玉玺效祥舜朝之流眄庭除金车逈出方于贻赈难继斯文云枢密使李顺融十军十二衞都指挥使田令孜表贺曰今者爰有维城来斯仙观至诚才发嘉兆俄呈现此时在地之赤光是昔日度关之紫炁及穿积土果获古文验逸势之龙蛇知卽平其枭獍来于幽邃理颇昭明旣太上今已平灾知中和永昌厥祚所现全因圣祖拙得又自皇枝验此灵踪可明天意且玄元圣祖每逢多难皆有殊祥惟彼明征备书正史昔于丹凤门上告田同秀以天宝复国之期今者靑羊肆中示李特立以陛下还宫之庆莫不天下幸甚乞付史官从之十五日李特立授太子校书李无爲赐紫仍各赐缣帛二百匹二十一日诏曰太上玄元大帝与弟子文始先生讲眞经于楼观之台约后会于靑羊之肆便乘云驾俱入流沙仙记传闻地图标载自周昭至于此日厯数约二千余年景象寂寥基踪罕落今因巡幸灵贶昭彰殊光跳踯于庭前灵篆申明于树下甎含古色字騐伏征中和之灾害欲平厚地之祯符乃现足表玄穹降佑圣祖垂祥将殱大盗之兵戈永耀中兴之事业须传简册兼示寰区以付史官备令编录仍模勒文字告示诸道及军前其观可改号靑羊宫仍置殿堂屋宇侧近属观田地约有两顷近来散属黎甿多植䓗蒜清虚之地难使薰蒸巳赐钱二百贯便令收赎仍给公验永归靖庐宗子特立除官道士李无爲以赐紫所宜昇奖用庆灵休敬瑄位冠公台风行郡国効节于延洪之代修心于道德之乡遂令境内销兵地中呈宝其诸休美倍可嘉称云十月七日勅高品郑遵泰监建靑羊宫土木工用并内库宣赐自获灵瑞之后至是月癸丑近蜀羣㓂相次擒戮旬日之内遂致淸平驾幸靑羊宫颁赐有差李特立赐绯授龙州录事参军三年癸卯下诏曰太上垂祥靑羊应现礼宜崇饰用答殊休诸道州府紫极宫宜委长吏量事修饰仍选差有科仪道士祭醮五月丙寅朔剑南西川节度使成都尹陈敬瑄准诏设醮词文云伏以上圣诞膺宝命丕纂鸿枢自出震以来至御干之后何尝不纳隍在虑驭朽劳思惠布寰区恩覃动植虽志期淸净而运偶艰难旋属盗据宫闱毒流士庶震惊宗庙沸荡山川是用劳天步以禳灾王蜀都而罪已伏赖玄祖垂佑灵符降祥垂六字之明文表千年之圣祚今则果溃元恶爰收九重指凤阙以非遥返銮旂而有日臣䖍奉纶旨精按科仪投玉板以陈词洁金坛而备醮伏冀羣眞効祉大道垂休荡邪炁于六天扫妖氛于九有保安社稷永息兵戈卽仰荷大道覆育之恩寻收复京城诛黄巢秉黄业及同恶等海内淸晏大驾还宫勅翰林学士承旨兵部侍郞乐朋龟撰靑羊宫记四年九月八日中书门下奉勅牒西川节度使立碑于宫云金阙降祥紫炁接度关之状瑶坛祕瑞赤光腾发地之祥粤有玄符留于古篆当午夜而龙蛇摇动六字分辉后一年而狼武荡平八纮无事克昭灵贶获启中兴考帝祖之征言显神功于景运得不标于道观铭在蜀川流传千百万年纪我一十八叶乐朋龟职司内翰首冠近臣妙回掷地之金镂入他山之石铺陈尽善蔡邕当患于先知述作无遗子建何劳于独步宜刋盛事以证斯文按成都秦惠王时方通中国混元西会之日尚是封城之外秦通以来古迹多不录成都府西南二里有古靑羊肆老松修竹岗阜连延人或居之率多变异不可轻犯民间因立屋宇奉香火以敬事之号玄中观自大唐受命以来圣祖遗迹罔不崇奉北邱濑鄕岐山天水皆建宫宇以旌圣功而靑羊肆独未兴葺僖宗幸蜀获平贼之符始出内库钱建其宫碑记石刻见存备载本末焉昭宗天祐元年朱全忠迁车驾于洛阳至哀帝天祐二年乙丑四月太淸宫使柳璨奏修上淸宫毕请改爲太淸宫从之诏曰贞元皇帝肇基圣绪敷佑神孙璇派灵长共干坤而莫极瑶图贞固与日月而无穷是以我朝追崇奕叶昭祀礼因尊祖爰陈恭敬之文事匪求眞且异虚无之旨比者常如九庙别置一宫东迁以来欲修奉而未暇北观之内遂荐享以从宜每备粢盛靡稽古实祝史正乱而追远虽属犹龙宰臣肃拜于当阳如求罔象徒陈玉斚莫对琼仪璨练达旧章振举重职爰思改作颇谓恊宜庶不愆而不忘致来顾而来享又寻玄圃如得濑鄕古殿密淸乔木阴翳可以仰规紫府便号淸宫舍短从长斯爲智士寻源正始实赖贤臣合议允俞殊可加奖梁开平二年戊辰改天下太淸宫大微宫紫极宫皆爲老君庙吴越王钱镠奏请复两浙淮南道老君庙爲眞圣观仍亲制碑文曰若夫眞圣之教大道爲先恍惚难名虚无罔象创极于玄黄之始施功于融结之前笼罩九有森罗万物可大可久玄之又玄岂推步之能穷非名言之可载太上老君者神凝太素气积混茫诞形虽感于星精崇德实标于道祖当骊陆牺轩之代则同出而异名洎陶唐殷夏之年乃殊途而一贯抗世立法爲师爲臣恢张冲漠之风振荡希夷之迹及乎姬周建国仙圣膺期託孕玄姝寓形楚国指李言姓视耳传名双柱三门式表仪形之异厖眉鹤发更彰耆耋之尊然而隐迹公朝韬光柱史鲁宣父起犹龙之叹尹先生知望气之祥莫不经演五千龄高八百唐朝将基王业远託眞源广启玄关累崇徽号由是普天之下悉立道宫皆以紫极爲名冀以奉行斋醮当府顷尝建置嵗月已深后因大盗经过恣其煨烬缅惟道馆久旷眞风因爲重兴俾延多福窃详载籍静究源流但以老君禀虚无精应混元气託神明之质先天地而生在三皇五帝之时则自号郁华广寿及殷商成周之代则官居柱史王师出入自然应期而现后以周王之世再诞于苦县濑鄕道震中华化行西域然而位居太一尊号帝君统御十方施生万物配三光而普照绵万劫以长生前朝欲濬灵源仰攀仙系甯同血胤聊比宗祊则老君自是大道之至眞非唐家之枝派夫轩辕大圣必问道于崆峒周穆至仁亦学仙于瑶水是以追崇道教广务胜因绛阙朱台远比蓬莱之境星坛月殿大新焚醮之场必冀玄功克臻灵贶其余隙地间植松筠白鹿靑羊自遨逰于春岭淸风皓月更萦带于秋江立吴都玄教之观名千秋不朽改越国紫宫之眞圣万载永隆足使大道常兴眞风不坠大显玄元之教永资邦国之休宜刻贞珉式扬光烈其钱塘眞圣观宋朝改爲天庆观其所立碑见存后唐明宗天成二年勅朱温所改老君庙并复旧额爲宫观八月左补阙赵明吉上言曰窃见天下宫观久失崇修盖自朱温篡逆以来例多毁废请下诸道应本朝旧置宫观近经毁拆者皆勒增修以奉祖宗以弘孝治光陛下中兴之业显国家大道之源复我眞宗寘兹永世其两京宫观有公田乞免科率俾充斋粮以给正名道士庶恳志于焚修期上玄之福祐从之三年正月中书奏休假令二月十五日玄元皇帝降圣节休假三日准会昌元年二月敕休假一日伏请准近勅从之四年十二月壬子勅尊崇圣祖修饰道宫旣复其名固难无额宜令所司依旧造太淸宫牌额悬挂兼京城内金眞观仍改名崇道宫亦准上给换牌额以朱梁改爲庙额故也晋高祖天福四年已亥九月辛卯召道士崇眞大师张荐明钖以缯綵荐明燕人也少爲儒游学河朔渔猎老庄故性与道俱其后云衣星冠奉自然之教帝素尚玄元御极之初数数召见帝问曰道可治世乎荐明对曰道也者妙万物而爲言总两仪而称德得之上者爲道得之中者爲仁义得之下者爲礼智信而失之非人也得其极者尸居衽席之间可以治天地岂止乎世者也帝遂延入内殿讲老子道德经召宰臣冯道授卷而听道曰道士讲老子僧人受具戒今古有之不可轻也帝遂礼之爲师益加崇重尝闻宫中奏时鼓乃曰陛下闻鼓声乎守一而已夫絃匏金石其声十二其黄钟也唯合于黄钟其不应者五十有九出乎多门也鼓之爲音也奚其间然无宫商无角征无羽无变和而契之其一故也人能混成于心则与天地俱矣何患世之不湻哉帝由是致心虚静尊道贵德故每一召见多所颁赉五年五月赐张荐明号通玄先生令以道德二经雕上印板命学士和凝别撰新序冠于卷首俾颁行天下周世宗显德五年戊午六月出御衣并钱帛修太淸观六年二月观成帝驾幸焉礼谒老君毕因观所赐钟观在干明门外初帝闻濮州有一钟声甚𥐪每击之闻数十里乃命徙之以赐太淸观宋太祖皇帝建隆元年庚申遣使诣亳州祀老君又建建隆观于阊阖门其观卽周世宗所修太淸观帝改赐今额仍旧奉祀老君太宗皇帝太平兴国七年壬午谓辅臣曰朕读老子道德经佳兵不祥之器圣人不得已而用之未尝不三复以爲䂓戒王者虽以武功克定终须用致治深得老子衞生之旨九年谓宰臣曰朕每日所爲自有常节辰已间视事旣罢便卽观书深夜就寝五鼓而起盛暑昼日亦未尝寝乃至饮食亦不过度行之旣久甚觉得力凡人食饱无不昬浊倘四肢无所运用更便就寝血脉凝滞诸疾自生欲求淸爽其可得乎老子云我命在我不在于天全系人之调适卿等亦当留意毋自欺于摄养也湻化二年辛卯遣内侍李守伦李廷训罗怀中等下两浙军州选择良才重新修建亳州太淸宫自是凡水旱必遣使祈祷屡有感应三年帝尝诵老子道德经谓侍臣曰淸净致治黄老之深旨也朕当力行之昔汲黯卧治准阳密子贱弹琴治单父此则黄老之道也宰臣吕端曰行黄老之道以致昇平其効甚速吕䝉正曰老子称治大国若烹小鲜夫鱼挠之则乱比来上封事求更制度者甚众望陛下行淸净之化上曰朕不欲塞人言路至若愚夫之言贤者择之亦古典也四年遣中使部丁匠修太淸宫至至道元年十月毕役自后命使臣二员监宫及洞霄宫每三年而代每嵗老君生日三元及诞圣节并修斋醮着于今眞宗皇帝咸平五年壬寅遣内侍陈延庆重修太清宫及洞霄宫各给兵士洒扫景德二年乙已诏禁两宫四面樵採大中祥符二年已酉诏左右街选道士十人校定道藏经典至三年又令于崇文院集馆阁官僚详校命宰臣王钦若总领之初太宗尝访道经得七千余卷命散骑常侍徐铉知制诰王禹偁校正删去重复写演送入宫观止三千三百三十七卷至是钦若沿旧三洞四辅经目增补凡四千三百五十九卷撰成篇目上进赐名宝文统录帝亲制序云夫混茫未辟兹谓之无名文字云生于是乎有作矧乎希夷之旨冲妙之音法于自然生乎太极所以述洪荒之始叙天地之心宣至眞之言介羣生之福若乃刻之瑶版贯之金绳封以琅函固以琼藴万灵翼衞与环极而同遵亿世仰观方珠躔而不昧其久也盘石有时而铄矣其异也烈火莫得而燔之所谓神之至神大之爲大者也言思往古以迄后时开基缵服之后王代工具瞻之卿辅穆淸垂拱以致太和廊庙缉熈用成大定莫不奉其训而成治遵其教而流行至于啬炁凝神澡心练行累德增善通幽洞灵上宾于九淸下延于万寿逰方之内故莫得而详象帝之先寔于斯而覩国家肇膺丕厯钦奉元枢艺祖渊嘿以教人神宗淸静而致治隆兴玉字远募银题大致阙文夐出前古载惟眇质祗绍庆基仰受河图下迂飈驭代宗昇燎鄈壤廌琮涡水顺风国阳肆类民归湻朴物无荐瘥岂止宗祐之灵以恢盛则抑亦虚无之助用浃多祥期阐眞风在扬妙旨惟发挥于閟籍可启迪于怀生复以载祀屡迁篇章至广授于帝喾伯禹不其近欤传于龙汉赤明盖夫远者倘靡伸于诠次卽何罄于寅恭由是诏朝宥密之臣总司厥任择柬校讐之士各効其官辑丹室之宝章访紫台之袐迹正奇字于古篆考方言于轺车索隐造微铅黄之妙曲尽羣分类聚甲乙之次罔差岂止班志之九十三篇仙记之三十六法而已哉飞灰之序三浃贯花之教一成将使垂于后天布之绵宇方新濡翰以永藏山惟庆育寿邱是开帝绪高昇函谷允曰道宗仰惟述作之言并极天人之际混于诸子良所未安列行宝经兹爲至当自幼冲之仰奉诏不朽之明规枢密使吏部尚书检校太师同平章事王钦若实冠攸司益怀顺美顾勤职之无舍期传世之有辉爰以奏封献兹篇目愿裁序引式谨嵗时绍璇宙之鸿源虽远钦于道荫继琼纲之前制亦可焕于人文俯示方来弥多腼媿题曰宝文统录云尔钦若以道德经阴符经乃老君圣祖所述请自四辅部陞于洞眞部初诏道释藏经互相毁訾者削去之钦若言老子化胡经乃古圣遗迹不可削除诏从之大中祥符四年辛亥帝祀后土于汾阴驾至函谷关御制度关铭并序曰夫圣达之心无适无莫神化之迹或闇或彰倘遗烈之昭然卽生民之仰止函谷关者老君西昇之途也若夫含眞上德阐教强名居藏室以栖眞涉流沙而匿影仲尼问礼旣吐于微言尹喜授经复占于眞炁斯并存于前载播厥方来若乃万寿之年至神之道臻乎妙有岂易殚云践华之郊䟽河之境仙驭所厯车辙如存揭以关梁见崤函之阻纪斯县邑彰灵宝之休所谓人往而教存世殊而地久朕恭祠坤载因举时巡渊嘿之风永怀于瞻望淸静之治靡舍于宗师将振淸尘俾刋翠𤣻铭曰教父潜眞神龙比德方事神游爰符默识圣言聿昭生民有则载望函谷永存辙迹元妙无彊淸辉罔极斋辂云经贞珉乃刻祥符五年遣三司使丁谓诣宫礼谒六年秋有诏幸亳谒太淸宫时昇天桧巳久枯至是再荣七年甲寅正月车驾诣太淸宫朝谒亲奉册宝上尊号曰太上老君混元上德皇帝御制老君赞并序曰若夫先二仪生庶物是谓之至道首三辰敷元命是谓之高天若乃居道之大侔天之崇迹处于范围可思而不可测功逾于陶冶可知而不可言其应期也无爲而无不爲其隐景也无往而无不往是以存灵躅运神游或恍惚而来同或杳冥而高蹈九淸宴处与元始而均尊亿世仰瞻称太上而垂裕洪惟老氏实曰眞人所以绵区靡不攸赖况后昭昭福地寔再诞之乡弈弈仙祠盖炳灵之域宜乎积精之所属丕佑之所祈徇舆诵以来思揆元辰而祗若者也太淸宫者介谯都之列壤滨涡水之洪渊固降圣之名区诚集眞之净馆成汤之国疆理相望太皥之墟次舍密迩土风纯固地利膏腴高阜层冈总刑势于千里茂林嘉树呈郁䓗于四时足以爲曲密之庭灵仙之宇者焉矧惟太上混元上德皇帝禀混茫之炁含杳冥之精挺元化而无垠冠怀生而资始故能先太极而有后太极而无先来年而终后来年而在若乃感日而受娠指李而辨宗始育而能言未孩而皓首此至灵之兆也晦迹于树下远涉于流沙答礼于仲尼授经于尹喜此垂教之迹也肇自羲昊以讫商周代爲至人世存竒躅此神变之德也言乘颷驭往陟淸都总治羣仙宣布和气此裁成之功也至于希夷之旨淸静之宗本于自然臻于至妙用之爲政政恊于大中用之治身身跻于难老施于天下天下可以还湻渐于生民生民由其介福所谓万物之祖众教之先汉尚其言措于刑辟唐宗其道致乎昇平宜余蹟之诞敷传亿年而靡绝国家膺延洪之宝命启累盛之璇图惟醇治之攸基自妙道而斯始太祖皇帝神武不杀舞干戚而宾九围太宗皇帝淸明在躬垂衣裳而立教增修俊德冠列辟之丕声茂着鸿灵贻冲人之缵服敢不实慈俭持恭嘿尊五千之训安亿兆之民书辙所通期登于仁寿日月所照庶洽于穆淸由至诚之感通果祥征之昭格曁乎神明告瑞谍颁大礼诚纯禧集九霄之驭俯降于宸围百世之祥缕闻于帝绪钦承钖类祗答降康故将择吉壤于神臯伸大报于春序念至教之父始妙用于三才景亳之郊峙灵墟于九却躬修欵谒方在于询谋旅贡舆言遽形于傒望顾兹协契深慰予衷乃议省巡用谐人欲由是发明诏戒攸司择元辰于摄提诣殊庭于谁左尔乃千车万骑九游八銮按辔乎皇衢弭盖乎眞馆百执措事万国充庭先时洗盥徇乃齐之训质明酌献励如在之恭钟罄之诣簠簋斯洁预奉宝册所以增崇名次祓坛墠所以待灵游也若乃星汉杳杳宫殿沉沉期颷驭以来斯想蓬壶之密迩盛节无斁介祉有孚复将格太室就阳位奠圭币奉牲牷侑享于祖宗合䄞于穹厚以成邦家之纯懿以答神祗之洪祐载惟眇质获缵睿图恭佩圣言肃遵道袐非敢溺方术求神仙盖以宗希夷化区宇缅追于湻古大庇于蒸人而六庙降衷三灵流贶故能膺天赐交神欢大旷之仪以之累举景铄之事罔不彰明由合宫之斋居成峒山之顺拜旣遵道而阐化复尚德而教人警跸言旋顾礼容而斯备琬琰攸刻庶风声而靡渝赞曰谯都之壤涡水之滨是爲福地寔诞圣君含兹众妙佑彼烝民藏室问礼尼父依仁函谷望炁尹喜知神颷驾虽往鸿应常新福壤斯在风烈无垠缅瞻珍馆俯徇舆人羽旄欵谒旧典遐遵萧芗肃荐精意䖍伸考声名兮大备期昭感兮交臻祝威灵兮不昧冀介福兮相因将述宣兮茂则聊刻镂兮贞珉序凝祯兮三桧昭迈德兮万春仍勅彩绘殿宇又御制老君古玉石像赞并序云夫圣眞之迹实浃于无方神明之区必彰乎尤异眷言肖像成自古先睟表可观祥征丕显发乎辉景旣协于祯期饰乎栋梁用昭于精意骖騑云驻忻获仰瞻琬琰斯刋庶垂不朽赞曰洪惟教父生此灵墟述宣道德隐景虚无肖像斯在明征允敷发兹灵耀协乃祯符聿修毖祀言驻乘舆载刋乐石永赞洪图时正月二十日也是日日重晕甘露降仙鹤翔五色云现黄云如盖下属及回仗嘉气弥望紫云捧日变五色赐天下大酺时亳州通判李若谷之子淑年十二奏颂以述盛礼召对行在面命赋朝谒太淸宫诗授笔立成帝嘉赏之诏中使引送中书再赐童子出身初虚无堂之北有大桧引柯南指时营前殿匠者深虑其碍殿檐白官吏欲削之一夕大雷雨明旦视巨枝已转北矣至是帝见而叹异驻辇移时因名爲御爱桧此桧昔题者甚众唯石曼卿爲絶唱又得福唐林迥诗尤佳句云古殿当年欲葺时槎牙高桧碍檐榱人间斤斧不容手天上风雷爲转枝烟色并来春巳重月华饶得夜相宜眞皇一驻銮舆赏从此佳名万世知盖纪实也帝御制太上太淸天童护命经序云妙本难穷至眞善应可道而非常道无爲而靡不爲是以琼简瑶函爰敷宝训云章凤篆咸演袐文标示明科形容造化所以宣扬博利佐助洪钧爲善教之筌蹄导含灵之耳目朕获膺元命茂育羣黎冀广眞诠潜滋庶品天童护命经者太淸密诰金阙珍符素有前征播于别录其或洗心成诵结念奉持固可却厉蠲邪臻和致寿类羲经之立象幽赞神明同夏鼎之除妖不逢魑魅愈兇灾于六极集戬谷于百祥因模写以颁行乃标题而叙引所期寰海共乐生成云尔初帝以储嗣久虚命句曲山道士朱自英奏章自英存念精诚神昇帝阙忽见三茅眞君各乘宝辇从黄道而下自英俯伏避道俄闻辇中顾问自英因何来此自英答以臣爲眞宗皇帝祈求圣嗣茅君颔之曰此亦人间一大事旣而章进御太上勅茅有忧国爱民之心宜爲宋天子嗣明年果诞皇子是爲仁宗皇帝天圣初召自英诣阙二圣眷遇甚隆赐号观妙先生建干元天圣二观以旌其功按三茅山二十二代宗师观妙先生朱君碑铭有曰方帝三叶之庆祥兮属春宫之位虚祀高禖以诏弓韣兮洞天辍司命之友于盖谓是也仁宗皇帝天祐四年丙寅宰臣王曾言道藏经其中有词语浅俗者帝曰道藏多说飞炼金层修合方药岂得皆如老氏五千言宰张知白曰道德经乃治淸静之术与诸道经不同帝曰今搜访道经当精细详校乃入藏至和二年乙未正月帝不豫召建隆观道士刘从善于大庆殿设醮奏章命宰臣代拜至夜伏章次帝忽大渐瞑目巳数刻中外惊詟从善迟久方起曰章已达太上有勅令圣驾回矣俄而帝甦卽传宣问葛将军是何神从善对曰卽三天门下中元将军也主人间章奏之事复传宣令速设位供养翌日圣体遂康谓左右曰朕昨夜梦至天门有葛将军者自门内出曰皇帝未合来急索马送回遂寤时有旨特建葛将军观于郊坛之西仍赐从善御服金帛甚厚范文正公仲淹通判陈州日郡守爲母疾请道士拜章公曰庸人安能达章帝所耶因来问疾次遂令其奏章伏地久不动人扪其躯则僵矣直至五更方起谓守曰得太上旨太夫人寿有六年所苦勿虑公诘其伏地甚久之故道士曰上章罢将回适会张明年试进士榜羣仙聚观壅隘欲出不能是以久公疑其妄曰法师曾见榜否曰是何不见复问曰状元是谁道士曰姓王名上是拱字下一字墨涂之又注一字于傍天门高望之不可辨明年果王拱寿作大魁御笔改爲拱辰嘉祐七年帝不豫梦三神人自言其姓号左右翊衞之旣寤而疾遂平乃诏徧访神祠无有合者帝后于所受太上正一箓中得之乃三将军也八年三月十六日诏曰神理至幽必有验于显诚心至着必有达于微音容相交符应若合上仙隐景唐将军上灵飞形葛将军直使飞眞周将军阶列仙游名在眞籍顷朕违豫漠而感通孚佑有加康复如故不荐美号无以隆其称谓不严袐阁无以宅其威灵唐将军加号道化眞君葛将军加号护正眞君周将军加号定志眞君仍于在京宫观内建置殿宇庶殚精衷庸答休证神宗皇帝元丰三年癸丑从张君善奏自今补道职试道德经灵宝度人经南华眞经义五年诏增神仙封号又诏释氏水陆道场设三淸上帝等位与幽冥鬼神爲列亵渎高眞仰所在官司严加禁止哲宗皇帝绍圣五年戊寅二月十五日夜亳州太淸宫道众朝礼次见老君像两眉间红光浡浡而出渐照满殿通彻瓦屋上连霄汉入洞霄宫先天大圣后殿逡巡光定左右二道烂若红霞中间一道皎如白练辉华连属亘若虹桥数百里间光明如昼远近居人皆出戸仰望烧香瞻拜至二更以后光影浸移寻入天门而去宫主观妙大师张景先并道众韩惟吉等一百四十人洞霄宫主女冠王景素等八十一人状并监宫兼谷阳鎭监酒祱李翔缴连到市戸王靖等一百一十一人状申州知州事喻陟等亦覩灵光之异遂以奏闻有旨就宫开建金箓道场一月日差守臣喻陟代拜命左街都监道士贾善翔率其属从事善翔尝至太淸宫众请讲度人经至说经二遍盲者目开时会中有媪年七十余丧明已三十年一闻经义豁然目明至醮之夕梦众灵官传太上命赐其仙服以善翔爲太淸宫主者后数日返眞张商英作眞逰记备载其事三月十八日丁卯降靑词嗣天子谨遣入内侍省东头供奉官干御药院苏珪请道士三七人于太淸宫开启祈福道场一月罢日设普天大醮一座三千六百分位谨上启太上老君混元上德皇帝太淸玉陛下伏以谯亳奥区圣眞所宅发祥降祉神光属天现于眉间照耀千界顾德不类获承天休夙夜祗严罔敢怠忽二十日将晚执珪陞殿烧香忽见老君两眼下有光如双珠圆明至巳时方散四月初九日珠光复现如前州郡贺表云一毫焕发初照殿庭五色相鲜俄连霄汉傍若庆云之纷郁中如素练之卷舒又云化潜格于无形福自生于有象浮云异彩爲史官甚盛之书表圣洪禧协帝绪无疆之庆徽宗皇帝崇甯五年丙戌十月五日下诏曰有天下者尊事上帝勅命惟几敢有弗䖍而释氏之徒修营佛事妄以天帝次于鬼神之列渎神踰分莫此之甚其能克享上帝之心乎可令有司检会削除以称朕严恭寅畏之意又准勅水陆道场之内设三淸玉皇上帝等位其可以三境高眞与幽冥鬼神同列乎昔神考元丰中曾降诏止绝可检举施行又准敕旧来僧居多设三教像爲院额及堂殿名且以释氏居中老君居左孔子居右非所以称朝廷奉天神兴儒教之意可迎老君及道教功德并归道观迁宣圣赴随处学舍以正名分以别教像大观元年丁亥正月初四日尚书省札子准勅道士序位在僧之上女冠在尼之上致和二年壬辰建康府有鄕民梁光映久患癞疾其家畏其传染而弃之乃于茅山玉晨观舍身逐日担水以给道众夜则睡于三门外龙虎君之下如是者数载一日给水之际忽一人皓首素衣乘白马而朱鬛紫烟弥覆其上身放光明照映山川前有二人持节叱梁曰太上老君来梁再拜叩头老君曰吾有天童护命妙经流传于世久矣汝闻之乎曰不识老君曰吾今授汝汝可记之诵以咒水沐浴则汝疾当愈亦可以济人也乃诵经六年八月诏太上老君混元上德皇帝名耳并字伯阳及谥聃并见在于经传见今士庶多以爲名字甚爲亵凟自今后并令禁止十一月诏曰周室衰中国有圣人焉着书九九篇以贻后世淡然独与神明居岂得而窥之汉司马迁班固皆小智自私作传则同于韩非申不害之徒叙古今人表以爲第三等列子游子夏之后表而扬之实在今日史记老子传陞于列传之首自爲一秩前汉古今人表叙列于上圣其旧本并行改正昨注道德经可视倣唐制命大臣分章句书写刻石于京神霄万寿宫以垂无穷焉司马贞史记索隐以老子与韩非并传爲史迁之失谓二人教迹全乖不宜同传先贤已有成说故其序云伯阳清虚爲教韩子峻刻制法静躁不同德刑斯舛今宜柱史共漆园同传公子与商君并列可不善欤今诏昇于列传之首自爲一秩又尽善也又班固汉书古今人表序爲九等乃置老子于第三后汉边韶曰班固以老子絶圣弃智礼爲乱首与孔子道违故抑而下之与楚子西同科二者之论殊矣所谓道不同不相爲谋又曰夫大人之度非凡所订九等之序何足累名耶唐陆希声亦云仲尼亲见老氏从之问礼诚无间然而班固乃绌之于第三品虽其名可绌而道可贬乎哉是皆天下之公论也是以唐之明皇尝有诏令史记陞老子入上圣今朝复有此诏可谓前圣后圣其揆一也二十日诏道无乎不在由汉以来析以异之世流于未俗不见大全由是以隐朕作而新之究其本始使黄帝老子尧舜周孔之教偕行于今日可令天下学校诸生添大小一经各随所愿分治大经黄帝内经道德经小经庄子列子自今学道之士应入学人并令所在州县勘会保明不经刑责不犯十恶姦盗及违八行之人许入州县学教养并依见行学法所习经以黄帝内经道德经爲大经庄子列子爲小经外兼通儒书俾合爲一道经周易小经孟子自来唯有先生法师处士大师等号而品秩甚少名称曁高视官亦隆人难遽进并依旧外其在学中选人可依下项置士名分入官品元士高士大士上士良士方士逸士居士隐士志士资任请给各随品官法神霄玉清万寿宫天庆观及其余宫观知副并以学校登科人充礼部置籍差注如吏部法山林高蹈之士令监司守令依八行法以礼延入州学并以名闻其后礼部尚书薛嗣昌奏从礼部出给印纸所属批书从之同日诏庄周列御㓂令神霄玉淸万寿宫司设像并配于太上之祠以称朕钦崇道妙之意是先圣政录编修官王礼言庄列功不在颜孟下窃见朝廷推尊孔子而颜孟配祀爵皆封公至庄列独以诸子百家爲称未有旌异乞讲究崇祀之礼故有是诏宣和元年六月九日诏庄周封微妙元通眞君列御㓂封致虚观妙眞君仍行册命八月编修道史官言编修道史所止年代诏自龙汉止五代爲道史本朝爲道典宣和三年十一月三日诏提举道录院见修道史非可以常史论自史记汉书以来体制有可采当以爲例则史表一门不须徒设道纪断自天地始分以三淸爲首三皇而下帝王之得道者以世次先后列于纪爲天地宫府品秩舆服符箓仪范禁律修炼丹石灵文宝书等十二志男眞自风后力牧而下女眞自九灵元君而下及凡臣庶之得道者各以世次先后爲传方诸宫靑童大君撰金阙后圣李君纪曰夫二炁离合理物有期二道亏盈出处因运期之至也因而适之运有来矣就而抚之承唐之年积数有四十六丁亥从此后复有五十六丁亥之间主有纵横九一之名建光延昌元年其后甲申之嵗前后种善人除残民疾疫洪水交其上兵火绕其下恶恶并灭凶凶皆没好道陆隐善人登山到壬辰之年三月六日金阙圣君来下光降于兆人矣当是时圣君发自靑城出陇西云北察烛龙之外北方黑国之北有山极峻造天四时冰雪昼无日北向更明夜直上观北极乃烛龙所居烛龙北方之神也山海经曰西北海之外有神人面蛇身而赤其服及晦视乃明不食不寝是烛九阴是谓烛龙炬可以明照西旋九流之关东之扶林晨落南视朱山空中乘三素飞舆从虚辇万龙天光总照神鑑三辰于焉灭恶人于水火存慈善以爲种民始学者爲仙使得道者爲仙官若能精洞房于上元修九眞以弥勤步隐书于七灵穷八素之用诚旣得涉三灾而不伤必观更始于太平又得赐书爲仙官神眞长生也然后圣君当复断其麤妙擢以补官僚者或位爲仙伯或拜爲仙侯助圣牧人理气布德或封掌一邑委政一国若奉郁仪以召日施结璘以摄月咏大洞之上经存七变之转章按金阙之眞书佩神虎之大符施八道以拘神启紫文以驾浮诵金根以长存设九赤以封邱命曲素以招神役紫度以招无服五行以唿魔挹琅玕而不休经崄试度无疑履兵火而不忧者皆位爲左右仙公左右大夫或爲卿相之司上国仙侯也所以圣君从虚辇万龙者以视众仙随材而授给也圣君虽封掌兆民下盼万生故自逍遥金阙宫馆上淸栖形太虚遨逰五城察照十天百方太平也诸见太平者皆是慈心仁人守善不巳或学道修眞可教之士或灵人受书守精保胎或得道得仙精诚之夫或玄简录名七代有德祚及子孙当爲仙者或生有靑骨通神接眞或才性伟寂天分淑迈至忠至孝至正至廉作仙之品高下数百矣圣君皆随才署置以爲大小仙侯皆各有秩以君种人也仙侯一年一朝上淸见圣君以受事也圣君五年一下逰以幸仙侯察种民而考仙治焉盖老君于将来运亲降爲太平眞君也故亦号金阙后圣君世间拜表上章露刺投词皆乞迳御太平金阙后圣玄元上道太上老君太淸玉陛下盖老君号千二百官君千二百官章之主也封章用九老仙都君印者老君亦号九老仙都君也以至上士澄心注想随祈而应灵感之迹接于见闻然形于纪录者盖大地之一尘尔其周流三界济度无穷或示仙姿瑞像爰及肉身或飞或歩或尊或卑或朝或野或夏或夷应巳则隐不可测量来无所从去无所至洞有洞无周徧一切眞身化身一归妙有称赞所不能及记述所不可旣姑摭经史前闻编次以爲实录云