新世说近易宗夔新世说自序宋临川王刘义庆撰世说新语一书托始汉魏终止东晋捃摭逸事宏奖风流隽旨名言溢于楮墨孝标作注能收录诸家小史分释意义高似孙纬略极推其典赡纪晓岚则谓其纠正义庆之纰缪甚为精核所引诸书纪载特详裴松之三国志注郦道元水经注李善文选注不是过也故淹雅硕彦群屐少年皆喜读而乐道之后之作者刘肃仿之为唐世说何良俊广之为语林李绍文继之为皇明世说清初王丹麓则着今世说李邺嗣又着续世说其书咸有可观然以视临川王之书则有间良以二刘去晋未远竹林余韵王谢遗风不啻身亲酬酢掇其语言而挹其丰釆也予生也晚幼承先君子耕莘府君庭训又从舅氏李少疏先生游涉猎于艺林即酷嗜临川王之书以彼词组只辞别具炉锤自甘吻颊非凡响所能及耳长游东瀛归为议士益广交海内贤豪习闻掌故辄笔之于册以备遗忘因思前清入主中原亦越二百六十有八年矣其政俗之嬗变朝野之得失轶事遗闻更仆难数顾钟虡虽移简册犹秘私家着述充栋汗牛岂无记载详赡可供参考者欲求一斟酌群言足谐雅俗之作戛戛乎难之迨鼎革以后当代执政革命伟人党派纷拏互相攻讦民国记载亦尠完书国会散后留滞燕京端居多暇爰不揆梼昧仿临川王世说新语体例编辑一书名曰新世说内分德行言语政事文学等三十六门上起前清初叶下迄现今本春秋三世之义成野史一家之言品必取其最高语必取其最隽行必取其最奇重实事而屏虚谭有臧贬而无恩怨使阅者流连往躅雅趣横生或疑名贤生平多嘉言懿行讵借此一言一事以传不知就此一言一事之微政如颊上添毫睛中点墨但稽已往之陈迹即可见近日名流逸韵之由来更可为他日论世知人之一助至后之人得覩是书或覆酱瓿或亦如今人于临川王之书皆喜读而乐道之则惟付诸茫茫不可知之数而已民国七年九月湘潭易宗夔蔚儒作于宣南寄庐新世说例言一是书条目悉遵世说新语原编惟原编祗分三卷每卷析焉上下兹依编辑之便析焉八卷一是书就事论事如此事可入德行则德行之可入文学则文学之并非以一事概其生平勿疑论列之不当一世说新语称为最多或以官爵或以地望或以名字是书于名贤或字或号祗载其最着者虽至数见俱各从同以便省览一是书于先贤称某公时贤称某君奸佞墨吏则直斥其名虽无笔削之权微寓予夺之意一古人着作如班之于马多全袭其辞以后不可胜数缘事迹未可凭虚以构非故袭旧文也卫正叔之言曰他人着书惟恐不出于己某着此书惟恐不出于人可谓先获我心矣一是书持论务趋平允近人所着清稗汇钞称洪杨为盗寇列孙黄于会匪固失之偏而满清稗史清宫秘史之类则又种族之见太深诋毁之辞过当兹编一为廓清之一编辑是书时所资参考书不下百数十种纪载之事虽未能一一标明来历要皆具有本末其言之繁冗而芜杂者悉翦裁而修筛之俾归于简雅一清代名儒分程朱陆王两派经学分汉学宋学两派古文分桐城派非桐城派诗分汉魏唐宋各派分茅设蕝入主出奴是书则并蓄兼收借以觇一朝之风会绝无门户之见存焉一每人于纪事之下注载姓名里居官爵事略再见不赘书有官者注某某爵里见前无官者注已见前一政事门间列前贤之武功然祗以对外战争为限至国内战争全不敢纪以弭同胞残杀之嫌一是书本小说家言以供谈助而德行方正雅量箴规等篇修身伦理教员可为参考书文学品藻赏誉等篇国文教员可为参考书其全部又可为厯史教员之参考书至政事为官僚之圭臬言语为议员之南针贤媛为闺阁之良师捷悟焉军人之鸿宝乃其余事也一王丹麓所着今世说详载清初之事辞意隽永妙并临川是书釆录数十则意在宏畅宗风非敢掠美一昔人因文网严密深自韬晦往往谈鬼说狐妙托于寓言诡谏之列或则歌功颂德自附于奴颜婢膝之俦兹编于怪诞离奇幽冥果报之说及帝后达官无谓之谀词概不采录一当代名流高僧闺秀寄来事略及诗文有为时略后者不及录入是编儗俟收辑稍多再编续新世说一书以饷阅者一孝标之注世说旁征博引几至二百余种京寓书籍无多于名人履厯多注未详者尚期海内大雅君子有以教之卷一德行言语卷二政事文学卷三方正雅量识鉴赏誉品藻卷四规箴捷悟夙慧豪爽容止自新卷五企羡伤逝栖逸贤媛术解卷六巧艺宠礼任诞简傲卷七排调轻诋假谲黜免俭啬汰侈卷八忿狷谗险尤悔纰漏惑溺仇隙新世说卷一德行第一孙钟元少居京师与左光斗魏大中周顺昌相砥以学行居父母忧率昆弟苫块倚庐六年如一日学使者李蕃疏以纯孝表其门家故贫尝与鹿忠节论学自晨至日昃仅得豆面作糜怡然无不足之色李中孚纯孝博学晚岁名益高中朝必欲致之公卧称疾笃县官舁其床至省大吏亲劝于床前公绝粒六日至欲自刎乃得予假治疾归而叹曰生我名者杀我身是皆洗心未密不能自晦之所致尔自是荆扉反锁不与人接顾亭林至则款之黄太冲自言受刘学念台时颇喜相尚以气节迭经患难渐造于深纯乃追恨为过时之学晚年固辞征聘徐元文学士延公子百家纂修明史公报以书且谐之曰昔闻首阳二老托孤于尚父遂得三年食薇颜色不坏吾今遣子从公可以置我矣王姜斋于鼎革之后席棘饴荼发谠论攻佥邪既知事不可为退而着书窜伏岩壑四十年一岁数徙故国之戚生死不忘康熙十八年吴三桂僭号衡州僚属以劝进表相诿公曰亡国遗臣所缺一死耳今焉用此不祥之人遂逃之山中作祓禊赋以示意陆稼书居父丧屏除酒肉不入内寝为学以居敬穷理为主谓穷理而不居敬则玩物丧志而失于支离居敬而不穷理则将扫见闻空善恶其不至师心自用堕于佛老者几希陆桴亭少时笃志圣贤钱忠介公牧太仓一见奇之曰此子必以魁儒名世甲申后尝上书南都不见听寻参人军事为当道所指目归而凿土十亩筑亭其中闭关谢客卧以读书风波既定徒步至四明哭钱忠介之墓后应诸生之请讲学于东林施愚山官湖西参议日与诸生讲学偶值会期两人具牒请质公曰此讲习地听讼有官署令就末座讲兄弟宜相爱且曰某也终鲜兄弟见友恭者固欣然慕即见阋墙者亦心动以谓彼尚有同气或可转乖为和也言下涕泣两人忽相持痛哭出袖中牒燔之盖兄弟讼产十年不决者曰吾侪小人今遇大贤而不洗心者尚得为人乎遂让所争产为祀田李明性以纯孝称其父春秋高日辄五六食公率妇子鸡鸣起盥漱问安每食双手捧持之自奉炊糠不继尝侍疾数月衣不解带居丧屏酒肉不入中门晨兴上冢号泣阅六年如一日学者私谥为孝悫先生颜习斋之父戍辽东没习斋贫无立锥地百计负其骸归葬世以孝子目之范宪斗辅清世祖统一华夏殆如汉之萧张唐之房杜宋之赵普明之刘基道德尤为纯厚尝言天下治安惟在得贤庶官中一眚不掩者悉奏请湔擢后皆称职于直臣善类保全甚力性廉慎好施与器量宏深汪汪如万顷之陂魏贞庵平生笃孝友交友质直无城府久要不忘益喜奖掖后进悬车十六年课督农桑迹田夫野老人不知为旧相绎经史百家之书拳拳服膺于穷理尽性深省有所得不轻以语人魏环溪清节高风为清初直臣之冠弹劾必匪人荐剡必君子尝言大臣之谊以人事君故于君子小人进退消长之际争之尤力顾用方是文端公之孙笃于风义督东河时前任完颜伟病剧欲出署调治公止之曰我与若比肩事主谊同昆弟若眷虽先行有弟在兄何患为躬为料简汤药完颜气息裁属犹恋恋唿公公应声至身后事一以任之后有巡漕御史伊灵阿病垂死叹曰有顾公在死何忧公亦典衣物治丧如送完颜宋右之河目海口风度端凝学殖尤渊博讷于言然每议国家大事侃侃独摅所见屡邀特允清军之平滇黔蜀粤也俘获妇女无数皆隶旗下驱之北行公抗疏言妇女何辜宜听收赎一时得赎者约数千人如离釜镬民咸德之张敦复忠实无畦畛外和内刚一私不染同官及后进皆倾心相向退食惟手一编莳花鼓琴杂宾不敢至其门其对族党乡邻下逮臧获胥得其和虽奸佥小人无所寄怨恶用此知与不知皆推为鉅德长者李晋卿笃信程朱上窥羲文之秘尝谓蔑训诂者无师滞章句者无得故学以能择为先论大学宜还古本而以知本为格物第一义易兼综象数礼兼采大戴记论子云仲淹书有格言节取焉可也康节象山所造高明慎师焉可也知言者以为然韩慕庐以文字受知于徐健庵徐与某要人相钩罢归田里领书局洞庭山逾年江督傅腊塔承意兴大狱将尽钩其党居门下者阴自贰甚或讼言攻之冀自湔涤韩公时在籍独昕夕造门助其排纂一统志事且为别白于在事者识者服公之高义徐蝶园刚介负气不为威憷中年后精研理学言貌温温若恐伤人者老弥笃学与方望溪共事蒙养斋频频就望溪考问经义江浦刘无垢泰州陈次园交讶之谓徐公中朝耆德子抗颜为师诲之如弟子可乎望溪曰吾以忠心答徐公实心耳君辈视徐公遂出孔道辅下乎张敬庵天性朴诚笃信程朱历官二十余年轻驺简从不以眷随日用菜蔬米麦尺布寸丝以至磨牛碾石皆自家中运载之官治闽多德政巡抚苏州先檄所属禁陈设无锡令送惠山泉受之后闻其以民舟运输仍却不受治民以养为先以教为本偶遇火祲请蠲请赈广设常平义社仓所至好修建书院学舍闽人肖公像祀于峰吴人建春风亭祀公与于清端汤文正两祠并峙杨宾实以事获罪留滇七年清苦绝尘日或断炊士民争馈蔬粟讲学未少倦洎奉诏还朝五日一至太学升讲堂示诸生以尽人合天之道应潜斋闳览博物淡泊宁静既遭丧乱自以故国诸生绝志进取益尽力着书同里姜御史图南视鹾归偶遇诸途时方酷暑公着木棉衣蕉萃踯躅御史归投以越葛二端曰雅知先生不受人一丝半粟然是戋戋者非自盗泉来也公谢曰笥中尚有昨偶感寒冀其汗耳竟还之朱梅麓温然长者王阮亭最服其遣婢一事称为盛德张砚斋性极孝友子姓戚党列仕籍者数十人皆约以礼法退食泊然无所营时手一编安坐室中阒若无人康熙丙戌分校礼部试同事者以微词相探因作闱中对月诗有云帘前月色明如昼莫作人间暮夜看同事惭而退其不恶而严多类此福龙翰严气正性懔不可犯迨习与之处开心吐怀廓然无城府自言通籍数十年所自信者骨性鲠直不脂韦至老犹存故我耳直内廷时与蔡文勤雷翠庭善尤服膺高安朱公曰此吾心之师也后进有言论相左者始或变色事后荐剡旋及之既罢相语翠庭曰此位讵易称我浮沉其间君心不我嗤耶朱可亭自为诸生至居政府食不二膳无故不杀生性介而和门生某馈以参公称量既毕仍还之曰吾体未羸无借于参称量之则已受尔仪矣奚必及物耶自浙抚内召濒行劾免二令谓二人素贪劣吾去后必大肆后人劾之罪将不测今以不谨去正所以全之也方望溪生平言动必准礼法事亲至孝父尝曰吾体未痛二子已觉之吾心未动二子已知之赴诏狱时母老疾多悸乃诡言奉召入者不得顷刻留逾年事解迎养京邸母夫人尚不知也所着丧礼或问祛扫人心昏蔽士夫感而服行者多居家客至必令子弟奉茶侍左右或宴会则行酒献肴示长幼之节李穆堂生平学道宗旨在先立乎其大者陆子之教也尝因奏对谓朱子道学问之功居多陆氏尊德性之见为卓帝韪其言有中州巨公自附程朱语公曰陆氏之学诚高明然返之吾心多未安公曰君督仓场时邀宠进羡余不知于心安否其人失色去钱纶光有潜德尝曝麦于庭老苍头窃取以去稚子见之以窃取告公曰渠视我家物如己物偶取饲鸡鹜耳何云窃也戒勿泄苍头闻之感泣自陈公以好言慰之沈子大长身广颡白须伟然初署台湾府到官日生番越狱前守刘某曰狱匙未交责在我公曰印已受是我责也争以失察告大府喜其让遂两免之晚岁杜门日诵先儒书病中手抄明道先生语录临终语友人曰年来日夕检点身心仰不愧俯不怍或庶几焉尹元孚少孤贫母李太夫人以节着口授论语既长笃信程朱谓治法不原于三代皆苟道也事母尤笃孝授经祁州假馆迎母侍养凡七年不忍一日离在官所措施每夕详告太夫人意或未惬跽而请罪非命之起不敢起官中禄赐出入一禀于母妻子不得取尺布锱金日用外多散之治所为济物利人之事由是仁声义闻播流海内雷翠庭从蔡文勤游其学以躬行为主以仁为旧以敬义为堂户生平学宗程朱而于象山阳明辨之甚力其出处张弛语默按之无不合于道者至小事皆可为法方问亭得子迟抚浙时购一姬将纳之夕见所携诗册有相知名问之其大父作也公曰吾少与其祖以诗相知今乃纳其女孙可乎遂还其家助资嫁之梁阶平性孝友十岁丧母哀毁如成人十七丁外艰葬祭尽礼颠沛中不废所学兄国泰早卒与公同月日生故终身不称觞事嫂冯甚谨官侍郎时以己官封焉朱石君端凝纯粹胸中无城府抚安徽时门人汪庶子学金来请益留币月归公曰何所闻而来何所见而去汪曰一谈一笑无非天理某所见乃大进矣其感人如此郑慕斯之父光春客游四方音耗久绝郑将往寻而莫知所在问母叶氏熟记其状貌及离家年月以行展转踪迹至滇南相见于逆旅号泣恳俱还不果父趣之归未几父卒复赴滇负遗骸归葬蒲伏万余里一笠一橐露宿草行屡濒于危世人目为纯孝王伟人少从武功孙酉蜂游闻关闽正学及见陈文恭闻性命躬行之说益以自信生平于浮屠老子法未尝言及亦不加排斥有语及者辄不对曰吾未曾习此戴金溪生平简而寡营凡人事居处皆适来而适应之自刑部尚书假归武林大府宴之天雨着屐往终饮群官拥送鼓吹启戟门唿公舆马公笑索伞自执之扬扬出门去汪瑟庵风裁严峻正色立朝出入内廷进止不失尺寸造次必以礼于要人无所亲附僚友见之皆肃然起敬自言生平不敢作刻薄事遇横逆能忍于饮食衣服无所择贪冒谄谀之习有不忍为守太夫人教也赵笛楼少孤从舅氏王春野游教以厉行克己后益博览先儒格言凡有益身心可致用者皆潜心体验闻侪辈中嘉言懿行辄惕然不自已通籍后致力尤勤为日记至易箦乃已汤敦甫布被脱粟性尤笃孝蒸蒸为孺子慕当辛巳假归时公年已逾五十赠公犹命同床卧起曰吾以为十岁儿也朱朴庵忠介刚实毅然以古人自勖于外物无所动为童子时岁饥公白大父请毁产赡乡里大父喜甚从其请知其志趣远大益以古人期许之陶云汀虬髯山立洪音瑰辩绝类湘潭陈沧洲其清名德望亦几与沧洲相颉颃何仙槎家澹静动履平安门生属吏及乡党后进环集听教诲惇惇如老儒诸子朴谨嗜学阃内皆布衣而壶飨款客论文诹古无虚日天下士翕然归之林少穆生而警敏长不满六尺英光四射声若洪钟性尤孝友事事以养志显亲为念自奉甚约而资助族戚岁必数千金杜芝农位望日崇益然不自满假亦不好为翘异平居敬慎所莅事不烦扰而辄就理人望之如高山深林巨壑莫测其中之所蕴蓄也江岷樵与人交披肝沥胆终始不渝同年生武冈曾如暨湘乡邓鹤龄陕西邹兴愚先后客死京师贫不能返葬公皆身护其榇以归罗罗山自少笃志正学好儒先性理书而能躬行实践贺制军长龄唐太常鉴皆重之曾涤生初入翰林即与大学士倭艮峰太常寺卿唐镜海徽宁道何丹畦等讲明程朱之学克己省身慨然有澄清天下之志王璞山幼而纯孝母夫人手生疽公吮之既涂药血涌出公号泣吁天乞以身代数日痊可人以为孝感云沈幼丹生平学在不欺凡事必求之所安自言在广信时已分万无生理以故当存亡利害之交辄卓然有以自立何丹畦弱冠通籍所学以宋儒为宗柘城窦克勤着理学正宗一书辨析流派公为续之于朱陆异同辨之甚明又以己意增辑西山真氏大学衍义学者称之李春坞孝友性成居父母丧庐墓六年屏除酒肉笃嗜宋五子书与新繁沈孟南同邑黄恕轩力阐洛闽之旨以斯道为己任易箦后学者私谥为贞悫先生黎宋卿貌凝重居恒呐呐然沉毅持大体能坚忍胜人袁世凯帝制自为铸金印大如斗封君为武义亲王君麾使者于门外蔡松坡为云南都督滇黔商民感其德泽醵金为公铸铜像公计取其金赈恤两省饥民且婉谢之曰君等铸我像享受荣名在百年千年之后若辈哀鸿食此涓滴之赐当可活命无算彰人之功不若拯人之命也闻者贤之黄克强沉默寡言待人甚宽袁死黎继之时侨居沪上有同志患疟死于逆旅公出资为之营葬而囊金不足乃质衣以益之始克成殓咸颂其德弗衰宋渔父少孤而贫事母极孝服勤尽养先意承顺后以革命为清吏所逼出走日本思母常号泣达旦言语第二顾亭林尝其甥徐立齐相国曰有体国经野之心而后可以登山临水有济世安民之略而后可以考古论今陈定生少用文学着闻最善金坛周礼部镳贵池吴秀才应箕相与掀髯抵掌下上其议论其于国家治乱中朝士大夫贤不肖无不根极始末数千言可听阎百诗在都门与汪苕文善汪着五服考异公纠其谬数条汪意不怿谓人曰百诗有亲在奈何喋喋言丧礼公曰王伯厚尝云夏侯胜善说礼服谓礼之丧服也萧望之以礼服授皇太子则汉世不违丧服也唐之奸臣以凶事非臣子所宜言去国恤一篇识者非之说经之家可拾其余唾乎傅寿髦是青主之子能养志每日樵山中置书担上休担则取书读之中州有吏部郎者故名士来访青主寿髦夜伴客寝则与之叙中州文献滔滔作数百语吏部或不能尽答也毛大可雄辩惊人而能佐之以经义一日与李检讨因笃饮于李文定天馥宅论音韵之学征引确当文定与检讨不觉拍掌叹服毛大可在京师时值北郊定配位争讼纷纭公以片言解释之且引曲礼席南向北向以西方为上东向西向以南方为上二语为证于时以为名言汪苕文巧于词令在京邸与客同食葡萄客问吴中何以敌此公曰橘柚秋黄杨梅夏紫言之足令人津液横流何况身亲剖摘徐敬舆于稠座中误言金尽裘敝为裘尽金敝客皆笑之徐曰皮之不存毛将焉附非裘尽乎何意百炼刚化为绕指柔非金敝乎时贤以比之枕流漱石孙豹人性伉直出语谔谔无所避康熙十七年举鸿词科时有奔兢执政之门者公甚耻之求罢不允促入试不终幅而出会特诏布衣处士有文学素着老不任职事者授京衔以宠其行及格者八人而公与焉初吏部长官集验于庭独卧不往旋被敦促乃逡巡入主爵者见其须眉皓白引使前曰君老矣公正色曰未也我年四十时即如此且我前以老求免试公等必以为壮今我不欲以老得官公等又以我为老殊可怪也朱竹尝谓孔门弟子申党薛邦不当以疑似妄为废斥郑康成功在笺疏不当以程敏政一言罢从祀王文成道德功业文章具三不朽不得指为异学皆有功名教之言徐竹逸丧子客有议之者曰徐君必有隐匿故罚及其子公闻之曰昔孔仲尼有何隐匿而伯鱼遽夭乎卜子夏有何隐匿而西河抱痛乎客言吾不愿闻也客闻而谢之史铁崖幼承家学娴掌故凡内外铨选之利弊金谷之登耗刑名兵屯之得失综贯靡遗每遇廷议公出一言洞中肯綮九列更事无出公右者方望溪为诸生时即名动京师李文贞以直抚入相公贺之问自本朝以科目跻兹位者凡几文贞屈指得五十余人公曰甫六十年而已得五十余人其不足重明矣愿公共求其可重者时魏公廷珍在座舌挢不能下魏公廷珍在李文贞座闻方公此言退而语人曰斯人吾未前见无怪人多不乐闻其言也又座师高廷尉初度公寿以文引老泉上富郑公书以循致高位而碌碌无所成为惧观者大骇廷尉曰吾正欲诸公闻天下之正议也后进有请业者公必问所治何经所得何说所学谁氏之文盖有负盛名而不能对一词者公辄愀然不乐尹望山清谈干云尤长奏对世宗尝谕曰汝知督抚中有当学者乎李卫鄂尔泰田文镜是也公侃侃而对曰李卫臣学其勇不学其粗田文镜臣学其勤不学其刻鄂尔泰大局好宜学处多然臣亦不学其愎也谢梅庄为御史未浃旬露章面奏河南巡抚田文镜不法状世宗疑其与李穆堂为朋党命九卿科道集刑部讯公公辩甚力励尚书杜讷命刑讯问指使何人公曰孔孟问何故则曰读孔孟书自当忠谏见奸勿击非忠也孙懿斋于高宗御极时迁左都御史上三习一弊疏至理名言传诵一时干隆时西疆甫定户部奏天下州县府库多空阙高宗震怒欲尽罢州县之不职者而以笔帖式等官代之召刘延清入对且曰朕思之三日矣卿意云何公默不言帝变色诘责公徐徐答曰圣聪思至三日臣昏耄诚不敢遽对容退而熟审之翼日入对顿首言曰州县治百姓者也当使身为百姓者为之帝大咨嗟刘公爵里别见当公进说时同列皆洒淅变色而公进趋凝然若无事帝竟霁颜曰然遂罢其议其能断大事片言回天听多类此纪晓岚在翰林院与同人聚谈高宗微行来院时值盛暑公方肉袒遂匿复壁中久之不闻人语公遽攘臂出曰老头子行欤帝实未去公大觫帝问何谓公跪对曰万寿无疆之谓老首出庶物之谓头昊天子之之谓子帝乃称善干隆某科考试差后有宣布前列诗句姓名者台臣密以告帝召纪晓岚问之公顿首曰如臣即泄漏者问何故曰书生习气见佳作辄吟哦或记诵其句出而欲访为何人手笔则不免于泄漏矣帝含笑事遂寝胡稚威尝言古今人皆死惟能文章者不死虽有圣贤豪杰瑰意琦行离文章则其人皆死姚姬传乞终养归里濒行时翁覃溪学士来乞言公曰诸君皆欲读人间未见书某则愿读人间所常见之书耳阮芸台督粤时有属吏欲求剧县托某先容公曰官可自择乎则吾舍节钺而为阳朔令矣某问故公曰阳朔荔浦山水奇秀甲于寰区吾于阅兵时见之至今犹梦寐不忘也汪容甫博学能文语言怪诞尝言生平有三憾一憾造物生人必衣食而始生生又不百年而即死二憾身无两翼不能翱翔九霄足无四蹄不能驰骋千里三憾古人但有着述流传不能以精灵相晤对又有三畏一畏雷电二畏鸡鸣三畏妇人诟谇声龚璱人名振都下朝贵倒屣交迎而口若悬河每及当世事纵横陈说四座皆喑与之讦难鲜不挫者一日觞于某贵人第林少穆在座人又谈兴勃发风起泉涌众唯唯而深厌苦之酒数行客有言部胥多奸人者林公笑曰君何易视奸人乃尔而以若辈当之夫奸人者言人所不敢言为人所不忍为公孙宏期年化俗尚以为迟安石万言书自拟伊傅秦桧称我有二策可以耸动天下之类是也盖辇毂之下人文所聚彼辈乃大言不忌自信甚坚亦非真有过人之材不过见当时人材脆薄学识猥陋故肆无忌惮挟其术以沽名猎位眩其学以动众惊俗一旦得志殃民生而败国是如此辈者心逆而险行伪而坚老成谋国在所必诛者此方可谓之奸人君恶得以区区刀笔吏为奸人哉言已满座改容称善人乃大曾涤生尝谓不为圣贤便为禽兽莫问收获但问耕耘胡润芝尝言国之需才犹鱼之需水鸟之需林人之需气草木之需土得之则生不得则死才者无求于国家谋国者当自求之左季高论事如烛照数计辩口若悬河与人书牍尝自署老亮以武乡侯自比日者与曾涤生论事相连曾谑之曰季子敢鸣高与予意见大相左公不假思索即应声曰藩臣徒误国问他经济有何曾李少荃老益倔强折冲樽俎之间时有戏侮外人之事光绪丁酉岁暮俄公使以书来求见公订次日候谒张樵野侍郎愕问曰明日岁除师焉有暇晷以见外人公曰君辈属在此团栾情话守岁迎新老夫萧然一身枯坐无聊不如招三数外人与之嬉笑怒骂亦消遣之一法盖晚年傺之言也法使施阿兰狡甚虽恭王亦甚苦之公与相见方谈公事骤然询曰汝现在年几何矣外人最恶询问年龄然慑公威望不能不答公掀髯笑曰是与吾第几孙同年耳吾上年路出巴黎曾与尔祖父行剧谈数日汝知之乎施竟而去自是气焰稍稍杀矣陈树屏为江夏县知事善以片语解纷时值张香涛督鄂与谭抚军意见相龃龉一日公宴黄鹤楼俱有茗意座客某谈及武汉江面之广狭谭言五里三分张言七里三分互相争执陈于末座徐徐举手曰江面水涨即广至七里三分水落即狭至五里三分制军就水涨言之中丞就水落言之两贤毕无讹张谭闻之抚掌大笑资政院为清季宪政机关议员分钦选民选二种在吾国辟数千年未有之创局尔时议员神情亦自遒上开院时有三次大演说一为某议员弹劾庆亲王一为刘莼生报告预算案一为杨皙子说明新刑律俱滔滔作数万语听者神旺记者腕疲资政院于清季宣统二年九月初一日开院院长溥伦副院长沈家本秘书长金邦平溥虽为宗室贝子语言明晰能持大体其时军机首座庆亲王奕擅权当国政以贿成某民选议员提出弹劾案演说时声若洪钟四座鼓掌杨名度湖南湘潭人以举人留学日本归国官内阁统计局局长为资政院政府特派员陆咏沂于北京发刊帝国日报以延吉铁路事痛诋外交当局某一日相晤于公宴座中某诘之曰本是同根生相煎何太急陆徐答之曰言之者无罪闻之者足戒时流以为隽语雷继兴工于演说为资政院议员时对于院章及议事细则剖析毫芒闻者称善王壬甫硕学耆年性好诙谑辛亥之冬民国成立士夫争翦发辫改用西式衣冠适公八十初度贺者盈门公仍用前清冠服客笑问之公曰予之冠服固外国式君辈衣服讵中国式耶若能优孟衣冠方为光复汉族矣客亦无以难之张季直朴寡言然有时出一二隽语闻者解颐当袁世凯潜谋称帝君面质之袁力辨其诬且谓国民如果决定国体中国有皇帝资格者第一是宣统帝第二是衍圣公若搜求明裔内务总长朱启钤直隶巡按使朱家宝浙江将军朱瑞皆称合格何必推予君徐徐笑曰然则唱小生之朱素云亦有皇帝资格欤袁为之不怿者累日沪上为人文荟萃之薮政治家多于其地开演说大会为舆论之先河民国二年宋渔父在国民党支部演说袁政府种种失败民国五年孙中山在张园演说五权宪法各畅论至数小时众皆叹服梁任公为近今大政论家其演说娓娓动听民国五年在北京虎坊桥演说宪法之纲领与党固极服膺即敌党亦无以驳之民国二年正式国会成立以四月八日开会议员八百余人时有八百罗汉之称其中演说大家不过数子张蓉西江衮甫津津以道有轻裘缓带之风李硕远谷九峰侃侃而谈有剑拔弩张之概至褚慧僧王幼山则不以言语见长而登台发言诚恳自能动人也新世说卷二政事第三范觐公巡抚浙江故事督抚受事必劾不法吏两司列状请公阅而笑曰是欲吾舍豺狼而问狐狸也还之一日出片纸胪列两浙豪恶姓名及墨吏之尤者劾系置之法闻者悚息宁公甫于清初请立六部设言官开国规模遂以确定冯孔博奏设育婴掌于崇文门外厥后宛平王相国熙继之其式遂遍于天下又就其旁买隙地种柳万株名万柳堂暇则与宾客觞咏其中文采风流照耀一世赵君邻官湖南兵备道尝秉烛治官书至丙夜晓起百函并发左右不得行其私平反冤狱判决无留滞加意恤民行路为之感泣尤严绝苞苴岁时馈献不敢至其门李邺园总督两浙沉毅持大体与满州诸将军约有犯令者必按法治罪使知吾辈不纵兵以毒民则民心固而军法亦立诸将军然之未几满兵有犯法者公升堂发令箭诣将军营缚兵至斩之百姓皆欢跃舟次富阳一卒与卖菜者竞立鞭之自是满汉兵莫敢不奉法虽用兵数年而人民安堵靳紫垣为清初治河大家着有治河书十二卷力辟贾让三策其一生精力悉瘁于河工中河之役尤国家百世之利论者比于宋礼之会开通陈之凿清江浦于北溟以副贡知罗城县年四十有五矣临行与友书曰某此行绝不以温饱为念所自信者天理良心四字而已罗城烟瘴地官廨在丛箐间插棘为门虎白昼行庭中公累土为几案旁置爨釜一盂一召吏民从容问疾苦皆感公至诚益乐就之争输田赋后以卓异迁合州罗人遮道号唿追送数百里姚熙之为福建总督开海界复民业私倾家财赎难民二万余人闽人肖像祀焉赵慎旃清介刚直不可以私干为政严厉发奸摘伏如神名重天下而楚人尤称颂之当吴三桂据衡州时民苦征役公至始大减火耗免徭役民困获苏虽妇人童孺无不知有赵抚院者百数十年来未之或衰也卫慎之官卢龙知县地当两京孔道驿使旁午公悉自营办一不以扰民魏敏果公巡察畿内至卢龙已治县不食但啜茶一瓯曰卫令饮卢龙一杯水吾亦饮卫令一杯水耳陈沧洲长躯虎项美须髯目光开阖如电而胸之定力不以荣辱毁誉生死动其心慨然以泽不被于民道不伸于己为耻在官廉干得民心每褫职按问民相聚巷哭或持醪相遗于狱中杨静山为云南丽江知府丽江故苗地新归版籍乃召士官为典史头目充里魁令口树榆一本亩蓄水一沟定婚丧制建立黉舍期年岁熟俗为一变民立生祠颜曰第一太守祠鄂毅庵署云贵总督时贵州苗负险肆逆议抚久无成公奏欲百年无事非改土归流不可欲改土归流非大用兵不可宜悉令献土纳贡违者剿疏上盈廷失色世宗大悦曰此奇臣天赐朕命公进呈生年月日与怡贤亲王赴养心殿手铸三省总督印付公遂实授总督公分三路进剿自丙午用兵至庚戌功成乃造桥云贵交界处曰庚戌桥尹望山释褐五年即任封疆年裁三十余遇事镜烛犀剖八面莹澈尝一月间兼摄将军提督巡抚河漕盐政上下两江学政等官力印彪列簿书填委而公判决恢然无留牍犹与诸生论文课诗闻者骇服尹元孚巡抚河南慨然以振兴洛学为任增订洛学编示学者命州县皆分四乡立社学简有齿德者为之长每朔望命长吏集诸生讲论德义书其孝友睦姻任恤与其放逸奇邪为患于乡里者而加劝惩焉逾年政教大行方问亭明于用人一见与语即能知才所堪用寄以事无不当及公没而为督抚有名若周元理李湖等凡十余人皆夙所拔于守令丞慰中者也直隶为天下总汇之区繁剧不易治乘舆岁有临幸往来供张又值大军征伊犁缅甸师屡过境公为总督二十余年储备精密未尝少缺乏而民无扰累傅春和以干隆十三年暂管川陕总督经略军务寻晋保和殿大学士自奉命以至抵营不及二年而大小金川遂告平定公升帐受降声威震于遐迩干隆三十四年傅春和复膺特命经略云南军务二月起行四月至腾越七月而造舟工竣十一月而进围老官屯十二月而缅酋懵驳奉蒲叶书以乞降次年二月而班师阿云岩器识宏运遇大事必求其始终得失计出万全在军每独坐帐中秉烛达旦或拍案大唿划然长啸则次日必有奇谋尤善知人自大帅及偏裨每与一二语即知其性情才局随所宜任之又能均劳苦别等次从不以喜怒加人故皆得其死力自平定大小金川至征服缅甸无役不与而于征服准噶尔经理新疆事务尤为懋着勤劳裘叔度敭历六官咸称职尤善于治水天子重公材数任之公亦竭智虑告成功其言治河不外疏筑二字而公尤注重于疏故无往而不宜陆朗夫性淡泊不慕荣利其初莅长沙也梦吟七言长句记一联云能开衡岳千重云但饮湘江一杯水会总督某以阅兵来长沙见公所食皆菽乳菜韭讶之公曰地方官戒杀祈雨耳总督素豪侈闻言瞿然詈其奴曰吾此来传舍酒肉如山何不以祈雨告归寓乃尽撤之人美总督之知过而益叹公之清德感人张仲冶以翰林出守莱州恃才傲上巡抚长白某衔之将登白简某方伯颇左右之会有剧盗桀骜狡诈供词屡翻异谳莫定巡抚谓方伯曰张守如能定谳当令赴任方伯商诸廉访延公至臬署讯盗佥问其几日可结曰三日足矣讯时索佳酿一瓮干脯一箕坐炕上且酌且问其年龄居址及父母兄弟家中琐事次日如之三日复如之问至日晡命撤酒脯唿刑具正色语盗曰前所谳一无误汝何屡断屡翻也人谓汝桀骜狡诈实不谬我与汝絮语三日皆家常琐事三日所答前后迥不相符琐事如此反覆况正案耶如再敢饰言强辩我即将三日所答琐事以证汝之反覆虽严刑处死亦不为过盗犹欲强辩公叱左右施严刑毙命勿论盗亟叩头乞命愿吐实誓不再翻公大喜立命画供案遂结百菊溪总督两广招降海寇张保单舸出虎门从者十数人保率艨艟数百轰炮如雷烟焰蔽天环公船作跪迓状公危坐舟中屹然不为动麾左右唿保驶近前晓以利害见者睢盱胆落诧为天人保遂面缚命旬日间解散二万余人缴船四百余艘炮械无算而粤海全告肃清福瑶林用兵如神平生未尝败挫其征服廓尔喀一役尤为艰险而战绩亦从来所未有杨蓉裳初令甘肃屡膺繁剧知灵州时尝单骑谕散夺米饥民请借口粮设粥厂以安众平日坐堂皇判事毕即手一编就几读人以为书痴而临变敏决乃若是袁简斋历任溧水沐阳江宁知县有折狱才终日坐堂皇任吏民白事小讼立判遣无稽留者多设耳目方略集乡保询盗贼及诸恶少姓名出簿记相质证使不能隐则榜其姓名许三年无犯湔雪之奸民皆敛迹有瓯脱地两氓争之无契券讼久莫能断公见案牍如山积笑曰此左氏所云晋郑之间有隙地玉畅顿村是也讼久则破家吾当为若了之乃尽去旧牍别给符验使各开垦升科陈榕门开府吴中北禅寺僧为坛九重置活佛于颠肥白瑰异号于众曰活佛升天众施金钱无算积薪将焚之公微服诣坛见佛有泪痕乃阴敕有司收寺僧而自语吴民曰吾欲奉养佛以己舆舆归食以药数日始能言则吴江人为僧所闭绝其饮食豢以脂故肥而喑俨若佛像遂论僧极刑火其寺郑板桥知山东潍县值岁连欠斗粟值钱千公乃大兴工役招远近饥民修城凿池以工代赈复劝邑中富户开厂煮粥尽封积粟之家责其平粜讼事则右窭子而左富豪贫民赖以存活者无算长牧庵性廉明抚苏时擒获强暴禁止奢侈尝微行市井间访察民隐每就食于酒馆或语以大员频出为人民所识恐无济于事公曰吴俗多诈欲其知吾私行以警之也吴甄酉总督云贵政绩甚着尤恶淫祀云南省城旧有华光寺俗称某天子庙某天坛某天台者郡凡数十处住持僧道创设无稽神像惑民渔利公檄属毁其庐投其土木偶于火淫祀遂革林少穆抚苏日尝谓僚属曰吾恨不从牧令出身事事由实践夏芝岑官湖南粮储道着训农八则曰崇本务曰守恒业曰惜耕牛曰勿争水利曰勿私沟渠曰毋遏粜曰毋好讼曰亟正供悉曲中地方情弊民皆化之张香涛督鄂时尝语黄仲弢曰我从政有一定之宗旨即启沃君心恪守臣节力行新政不背旧章十六字终身持之无敢差异也陈子韬为户部侍郎与尚书翁叔平意见不合出为浙江学政公素好姚江学说乃求得王氏裔孙于舟人中令试补弟子员士论翕然林赞虞为军机大臣时首座庆亲王奕欲用直隶道员某为黑龙江巡抚公力争不获即而御史赵芷荪劾某以细人用贿得官政府派员查办不实褫赵职公以为言官例许风闻言事即不实不当以此塞言路复不得请退而称疾徐次舟令南海县有商人携饼金二百圆途遇狂风骤雨天色昏黑仓皇触石而踣昏不知人醒则金失及诉于徐徐斥不理商人涕泣以求徐乃询其石之所在令役舁石来沿途闻县官审石随观者益多徐出坐堂皇历数石罪而杖之观者大笑徐乃拍案呵叱曰汝辈喧笑法堂于律为有罪今愿受责乎抑受罚乎众曰愿罚徐乃朱书人罚金一圆计所得适如商人所失数遂以畀之陆春江为上海令乡民杜某有女及笄父以许字赵子而不告其妻妇固悍妇复不谋于夫而许字王氏子女之舅氏不知其事又以女许婚某姓子焉无何三姓之子婚各有日矣杜争持之久不决相与诉于县陆悉召三姓之子与杜之妻女而集讯之并质女以所愿女泣曰从其一则负其二矣吾宁死也陆故迫之曰愿乎曰愿也曰死则不能复生汝无悔女曰死则死耳何悔为陆令胥吏饮以芙蓉膏须臾僵矣杜及妻大恸三姓之子亦惨沮无言陆曰谁愿敛其尸者赵氏子挺身曰愿遂以尸归赵氏且以他两姓之聘仪为赙而嘱其厚葬焉既而女复苏众始悟所饮非芙蓉膏乃陆所以委曲成全之也沈孟南以名进士出为湖南知县所至有政声令湘潭时优礼邑中高贤李春坞后为零陵令及武冈州牧皆聘李讲学其地士林称善江建霞官湖南学政教士子以崇尚朴学风习为之一变唐才常樊锥杨毓麟何来保诸君皆出其门下每按试一郡毕辄召集高才生文宴细询人民疾苦告大吏兴利除弊又捐廉俸增校经堂名额士论翕然吴绶卿为延吉督办时值间岛交涉公以强干明敏之才应之日人虽狡见其部署井井亦未敢施无厌之要求在边三年百废具举边人赖之徐研赓以民国二年为临澧县知事清理积案百余件减轻徭役赈恤饥民每决死囚辄掩面涕泣去官之日送者塞途检点行装不仅囊空如洗且索家中寄金偿债务焉孙纯斋以起义伟人民国三年从黎黄陂来京向当道求为定县知事莅任后振兴教育实业诸要政欲以为京畿各县之模范其时党狱方兴山西都督忽逮捕党人于其县君力争之始得释文学第四魏叔子移家翠微峰益肆力古文辞喜读书尤好左传及苏洵文其为文主识议凌厉雄杰遇忠孝节烈事则益感慨摹画淋漓而彭躬庵林确斋同居翠微与公之伯兄善伯季兄和公皆以古文实学为归风气一振世称为易堂诸子实由公为之领袖云王阮亭以诗鸣海内士大夫识与不识皆尊为泰山北斗时当开国世人皆厌明季王李之肤廓钟谭之纤仄公以大雅之材起而振之独标神韵笼盖百家其声望足以奔走天下虽身后诋者不少然论者谓清之有公如宋有东坡元有道园明有青邱屹然为一代大宗未有能易之者张素存学问渊雅风度嶷然凡二十年为太平宰相朝夕启沃得大臣体在讲幄每据经义纳忠莫由得其献替之迹所作古文词舂容典雅乎盛世之音万季野于前史体例贯穿精熟指陈得失洞中肯綮遂成明史稿五百卷万季野初至京师时议意其专长在史及徐尚书干学居忧请公纂读礼通考自国恤及家礼十三经之笺疏廿一史之志传汉唐宋诸儒之文集说部无或遗者又以其余为丧礼辨疑四卷庙制折衷二卷乃知公故深于经术者毛大可少负奇才说经长于辨驳多与宋儒凿枘而雄辩足以济之侍史曼殊少而艳又工诗诸名士为文张之晚岁悼亡忽忽不自得公每作诗文必陈书满前及伸纸疾书或反不用一字夫人陈氏性妒以曼殊故辄詈于人前曰公等以毛大可为博学耶渠怀作七言八句亦必獭祭乃成公笑曰握笔一次展卷一回积久自能赅博妇言不足听也蒲留仙研精训典究心古学目击清初乱离时事思欲假借狐鬼纂成一书以抒孤愤而谂识者历二十年遂成聊斋志异十六卷就正于王阮亭王欲以重金易其稿而公不肯因加评语以还之并书后一绝云姑妄言之姑听之豆棚瓜架雨如丝料应厌作人间语爱听秋坟鬼唱诗王丹麓博学擅才藻一时名声满江左居武林北郭为往来舟车之冲四方士大夫过者必先造其庐问字纳交停轭不忍去着书甚多毛会侯自言一夕得霞举堂诸刻如馋猿探果不能自定吴锦雯博物洽闻贯穿经史尝与徐世臣辈创为恢丽瑰玮之文海内诵之号为西陵体陆丽京目之曰天下经纶徐世臣天下青云吴锦雯丁药园早岁有白燕楼诗流传吴下士女争采摭以书衫袖婺州吴器之赠诗云恨无十五双鬟女教唱君家白燕楼其为时倾倒若此岭南三家首推陈元孝而屈翁山梁药亭次之陈着独漉堂集其诗清迥拔俗得唐贤三昧古体间入选理王阮亭赵秋谷皆至岭南于广州诗人独推重陈公洪稚存论岭南三家有句云尚得古贤雄直气岭南犹似胜江南其推挹至矣赵秋谷天才骏厉通籍时适诏开鸿词科当世号称能诗者麕集都中新城王阮亭久以诗古文雄长坛坫一时鸿儒俊才多出门下公独掉臂其间自树一帜古诗自汉魏六朝至初唐诸大家各成韵调新城自负妙契公着声韵谱以发其秘所着谈龙录显与新城持论相龃龉而新城心折其才不以为亢也朱竹垞之文雅洁渊懿根柢盘深其题跋诸作实跨刘敞黄伯思楼钥之上诗则牢笼万有与王阮亭并峙为南北两大宗论者谓王才高而学足以副之朱学博而才足以运之皆笃论也康熙之时以骈体文名海内者毛大可吴汉槎而外首推陈其年检讨其文导源庾信才力富健常自谓吾胸中尚有骈体文千篇特未暇写出耳江都吴园次钱塘章岂绩与公齐名然园次才稍弱岂绩欲以新巧胜二家又遁为别调譬诸明代之诗公学子山如李崆峒之学社园次追步义山如何大复之近中唐岂绩纯用宋格则公安竟陵之流亚也顾景范沉敏有大略为人奇贫而廉介朴厚不求名于时贯穿诸史出以己所独见着方舆纪要百二十卷宁都魏叔子推为数千百年绝无仅有之书何屺瞻蓄书数万卷参互钩稽如别黑白吴下多书估公访购宋元旧椠及故家善本细雠正之丹黄积数十过始知近世之书脱漏讹谬读者多沉迷于其中而不悟邑子蒋维钧刻其读书记五十八卷行世方望溪论文严于义法非阐道翼教有关人伦风化不苟作凡所涉笔皆有六籍之精华寓焉尝谓自南宋以来古文义法不讲久矣吴越间遗老尤放恣无一雅洁者古文不可入语录中语魏晋六朝人藻丽俳语汉赋中板重字法诗歌中隽语南北史佻巧语世以为知言朱竹君博闻闳览书无所不通说经宗汉儒诸史百家皆考证其是非同异古文法班马而参以韩苏诗出入唐宋不名一家尝对客属文其文才气奇纵所欲言无不尽王怀祖从东原戴氏受声音文字训诂遂通尔雅说文皆有撰述矣继见邵学士晋涵为尔雅疏段进士玉裁为说文注公遂不复为撰广雅疏证二十三卷凡汉以前仓雅古训皆搜括而通证之谓训诂之旨本于声音就古音以求古义引伸触类扩充于尔雅说文之外无所不达然声音文字部分之严则一丝不乱秦味经为礼部侍郎时考古今礼制因革以为礼自秦灭后汉儒抱残守缺仅存什一朱考亭有志编次朝廷公卿大夫士民礼尽取汉晋以下诸儒之说考订辨正以为当代之典而所撰仪礼经传通解体例未备丧祭礼又续自勉斋黄氏信斋杨氏未为完书乃本昆山徐氏读礼通考义例按吉凶军宾嘉之目取夙所考定者增辑排纂作五礼通考一书上探古人制作之原下不违当代之法沈归愚晚达以诗受高宗殊眷下直萧然绳扉皂绨如训蒙叟其所奏进诸诗陈善纳忠往往能继古竳酌卷阿之作者其于闾阎息耗四方水旱归本辰居责成牧守补救之实一见于诗反覆尽意不苟为虚美公进诗集求赐序帝欣然许之称公之诗远陶铸夫李杜而近伯仲乎高王干嘉之世经学昌明殆如日月之中天自清之初叶朴学始萌颜习斋顾亭林毛西河阎百诗诸公开风气之先其后鉅儒踵接元和惠氏武进庄氏高邮王氏嘉定钱氏盛于吴中婺源江氏休宁戴氏继起于宣歙曲阜孔氏桐城姚氏仪征阮氏莫不远绍微言兼通大义遂使遗经坠绪焕然一新干嘉之际海内诗人相望其标宗旨树坛坫争雄于一时者为沈归愚袁简斋翁覃溪三家袁公诗主性灵新奇跌宕不守前人矩得名最盛而其品不高与之齐名者为蒋苕生赵瓯北二家诗真率袁虽卑视之论者以为气体尚在其上也翁公病渔洋末派之流为空调特拈肌理二字欲以实救虚然言言证实亦非诗家正轨故其时大宗仍不能不推沈公黄仲则自湖南归诗益奇肆朱竹君督学安徽延公及洪稚存入幕三月上巳会于采石之太白楼授简赋诗者十数人公年最少着白袷立日影中顷刻数百言遍视坐客皆为之阁笔洪稚存尝仿钟嵘诗品评骘同时名家之诗至为允当或问君诗何如曰仆诗如激湍峻岭殊少回旋王兰泉贯通诸学不名一家诗宗社韩苏陆侍宴赓歌皆称旨词拟姜夔张炎古文力宗昌黎眉山碑版之文照四裔治经与惠氏栋同深汉儒之学诗礼宗毛郑易学荀虞言性道宗朱子旁及河津余姚诸家不区门户又积金石文字数千通书五万卷所至宾朋文宴提倡风雅后进执经请业舟军错互户外屦恒满士借品藻以成名者不可胜数纪晓岚于书无所不通尤深汉易力辟图书之谬一生精力备注于四库提要一书此外不复自为撰着尝谓今人所见狭偶有一得辄自矜创获而不知皆古人所已言或为其所已辟故公胸有千秋而不轻着一书其所欲言者悉于四库提要中阐发之而惟以觉世之心自托于小说稗官之列干隆时小说盛行其言之雅驯者言情之作则莫如曹雪芹之红楼梦讥世之书则莫如吴文木之儒林外史曹以婉转缠绵胜思理精妙神与物游有将军欲以巧胜人盘马弯弓故不发之致吴在精刻廉悍胜穷形尽相惟妙惟肖有箭在弦上不得不发之势所谓各造其极也毕秋帆性好着书铅椠不去手谓经义当宗汉儒故有传经表之作谓文字当宗许氏故有经典辨正及音同义异辨之作谓编年之史莫善于涑水乃博稽群书考证正史始宋迄元为续资治通鉴二百二十卷谓史学当究流别故有史籍考之作谓史学必通地理志故于山海经晋书地理志皆有校注诗文下笔即成不拘一格要皆自运性灵不违大雅之旨有灵岩山人诗集四十卷文集八卷章实斋为史学大宗所着文史通义一书命名仿刘知几史通其扬榷古今褒贬传记实与史通同为千古不刊之书而史德史释诸篇且为史通所未及姚姬传授古文学于刘海峰海峰与方望溪生同时居同里日与之讨论义法望溪推为今世之韩欧公乃禀其师传覃心冥进益以所自得推究壶奥开辟户牖世人翕然推为正宗几有青胜冰寒之喻论者谓望溪之文质恒以理胜海峰以才胜学或不及姬传则理与文兼至三人皆籍桐城故世称为桐城派求学之士如蓬从风如川赴壑百余年转相传述遍于东南由其道而名于文苑者以数十计可谓盛矣吴山尊好作骈俪文字沉博绝丽朱文正谓其合邱迟任为一手尝选袁简斋邵荀慈刘圃三孔顨轩吴谷人曾宾谷孙渊如洪稚存之骈文称为八大家如袁之为文师事胡稚威博综渊茂其才气足以耸动一时邵则规模魏晋风骨高骞于绮藻丰缛之中存简质清刚之制刘之清转华妙吴之委婉澄洁洪之寓奇气于淳朴莩新意于古音孙之风骨遒上思至而理合孔之力追初唐藻采丽曾之味隽声永别具会心是皆遵循轨范敷畅厥旨堪为一代骈文之正宗八家之外以骈体文称者又有阮芸台刘芙初乐莲裳彭甘亭查梅史杨蓉裳杨荔裳刘孟涂梅伯言郭频伽吴巢松诸君其文皆闳中肆外典丽肃穆足与八家并美张度西生有异禀七岁能诗文得名最早年十三登采石矶赋长歌人唿太白后身其再入都也值西师凯旋朝廷行效劳礼方问亭总督畿辅筑郊劳台公为赋铙歌大书其上复为良乡居民贾户作凯旋榜帖千余纸一夕立就晚年养疴乡里湖广总督毕秋帆迎至节署集名流为东坡生日修祀酒再巡公援笔为长歌四座嗟赏张仲冶之诗生气涌出沉郁空灵于从前诸名家外又辟一境其宝鸡题壁十八首指陈军事得老杜诸将之遗传诵殆遍其妇亦能诗有句云修到人间才子妇不辞清瘦似梅花先生和之有夜窗同梦笔生花句佳话也法时帆生平以诗文为性命士有一艺之长莫不被其奖进主持坛坫者三十年尝称舒铁云王仲瞿孙子潇为三君作三君诗以纪之岭南自三家后风雅寥寥继起者为张药房冯鱼山温坡赵渭川而必以黎二樵为之冠黎公足迹不逾岭峤而诗名满海内巨公来粤者咸折节下之其诗由山谷入杜而取炼于大谢取劲于昌黎取幽于长吉取艳于玉溪取僻于阆仙取瘦于东野锤凿锻炼自成一家言邓湘皋幼时闻长老称述乡邦巨人长德辄欣然听之稍长则搜讨楚故不遗余力每得残缣断简如获异珍惊喜狂拜不自己所纂沅湘耆旧集综一千七百人诗万五千六百八十首各为小传以诗存人复搜刻蔡忠烈遗集王船山遗书增辑周圣楷楚宝编纂欧阳文公圭斋集尤为有功于先哲阮芸台为浙江巡抚立诂经精舍祀许叔重郑康成两先生延王述孙渊如主讲席选高材生读书其中课以经史疑义及小学天文地理算法许各搜讨书卷条对不用扃试煳名法刻其文尤雅者曰诂经精舍集不十年上舍生致身通显及撰述成一家言者不可殚数东南人才称极盛焉何子贞以书法名海内然其生平学问专肆力于史汉罢官后恒为各省大吏聘修通志体例精严撰述赡洽诗宗昌黎东坡有苍莽横逸之气所着有史汉地理合证东洲草堂诗文集玄女室杂记舂陵倦忆录士林珍之朱伯韩尝从倭艮峰曾涤生游与闻宋儒绪论其经术考据则与何子贞张石洲相切至于诗古文精深雅洁则与梅伯言邵位西刘椒云冯鲁川及其乡人龙翰臣王少鹤同时各成一家盖道光朝魁伟振奇人也桐城之文末流仿效不免流于空疏曾涤生吴南屏同起而振之南屏不屑奉一先生之言以自隘卒其所得与姚氏无一不合曾氏古文熟于阳刚阴柔之旨极其伸缩变化铿訇隐辚自成清越尝自言粗解古文由姚先生启之然寻其声貌与姚氏略不相袭所谓道不可不一而学不必尽同欤龚璱人魏默深为文有偏霸之才纵横学国策廉悍学韩非颇足补桐城所未逮而为道咸间文坛之飞将道咸以降骈体文亦多斐然可观者如李申耆周荇农傅味琴赵桐孙王壬甫李莼客诸家皆气清体洁而莼客尤词旨渊雅体格纯净直欲近掩洪孙远追徐庾不愧为一朝之后劲国内战争原无足纪洪杨之役王壬甫乃着湘军志叙湘军之缘起与琐事虽表扬功绩而言外见意于诸将劣迹曾不少讳曾涤生且有微词群推为史狐之笔湘军将帅恶之购其版毁焉石达开以文武兼资之才起而革命未获成功好事者传诵其檄文云忍令上国衣冠沦于夷狄相率中原豪杰还我河山其意气可谓横绝一世矣又传其感怀诗结句云我志未酬人已苦东南到处有啼痕蔼然仁者之言令穷兵黩武者见之当为愧死李少疏幼贫嗜读恒负薪山中且樵且读卒之贯通群书言行一遵先哲以经术词章授徒里中从游者数百人咸推为儒林之模楷汪柳门自谓于书无所不窥而史汉尤精熟某学使思有以难之一日叩之曰龚定诗有九月犹开窈窕花之句窈窕花何物汪不能答某学使转告之曰桂也班书具在君殆偶尔遗忘耶汪大窘易耕莘长身玉立清瘦如鹤熟精昭明文选工为六朝小品赋尝作熏笼赋一篇欧阳节吾称其雅韵绝伦幽艳在骨张樵野起家簿尉粗识文字中岁始力学骈散文诗竟能卓然成家书亦超逸绝俗真奇才也张冶秋置身通显而爱国忧时于杜陵为近光绪戊戌己亥间蒿目时事郁郁不自胜尝为感怀诗八首悲壮淋漓直逼秋兴释寄禅少不识字为人牧牛一日见篱落间白桃花为风雨摧败不觉大哭遂出家云游海内偶登岳阳楼俯视湖光一碧万顷忽得句云洞庭波送一僧来到长沙以告郭筠仙郭始教之为诗中岁以后宗法六朝步趋王孟高者直逼盛唐与湖湘老辈邓弥之王壬甫相酬唱矣孙师郑辑近贤诗约得二千余家为道咸同光四朝诗史一斑录其中虽瑕瑜互见然旁搜博采每人缀以小传实为近代风雅之阳秋张香涛开府江汉朝野人士即已云从迨入枢府都人士以一亲丰采为荣故退食之余无日不有文宴诗会即最促时间亦必钩心斗角作诗钟一二故当日十刹海之会贤党宣武门外之畿辅先哲祠与松筠庵皆为名流畅叙幽情之所而寒山诗社亦即起于是时江建霞以文学负盛名所作诗尤惊才绝艳上掩玉溪冬郎次回疑雨集不足道也诗文多不留稿有人传其绮怀诗数章弱冠时读书鸳湖所作吉光片羽弥足珍贵徐研甫于光绪戊戌督学湖南仿张香涛督学蜀中之轩语作轩今语教导士子趋重实学其余经学一门颇主廖季平公羊今学康长素六经是刘歆伪书各说叶奂份遂作轩今语辨逐一论驳之朱师晦又作辨轩今语辨一时观者如坠五里雾中莫辨真理之所在文芸阁才思敏捷下笔千言光绪朝有珍妃者幼从文读颇通书史屡为帝言之甲午大考翰詹帝以公卷授阅卷大臣拔置第一擢侍读学士有大用意寻为忌者劾罢归而着书有晋书艺文志补注纯常子支语及云起轩词钞各若干卷彭藻才诗词富丽尤工骈体文光绪乙未入词林时值萍乡苦旱斗米千钱公以书致张香涛才藻横溢情词复极沉痛中有霁云断指包胥顿首之句张立发库金十万赈恤之乡人至今诵其德勿衰光宣之间岑云阶瞿子玖袁慰亭端午桥诸要人相继罢免梁辟园以目疾闲居长沙作艳体诗四章分咏之名流和者数十人以王壬甫曾重伯所作为最工一时脍炙人口咸同光宣之诗人可别为三宗王壬甫崛起湘中与邓弥之力倡复古由魏晋以上窥风骚是一大宗弥之白香亭诗高秀出湘绮楼之上湘绮自谓学二陆至曹陶已无阶可登而弥之和陶冲淡微远深哜神味李莼客及章太炎之五言韵古格高欲追湘绮皆属此宗张香涛尝谓洞庭南北有两诗人王壬甫五言樊樊山近体皆名世之作樊山早岁为袁简斋赵瓯北自入张门一概弃去从李莼客游颇究心于中唐晚唐吐语新颖则其独擅龙阳易哭庵固能为元白温李者于是中晚唐诗流传颇盛大抵二人少作隽妙晚年稍觉颓唐此宗效者甚多而佳者难觏若同光体诗人出入南北宋郑苏龛陈伯潜陈伯严沈子培为其宗之魁杰其中又分二派一派清苍幽峭体会渊微思精笔炼苏龛伯潜优为之一派生涩奥衍语必惊人字忌习见伯严子培优为之范肯堂林畏庐陈石遗李拔可皆此宗之健者至罗瘿公黄秋岳梁仲异夏剑丞则后起之秀也近有南社者为东南革命诸巨子所组合以研究文学提倡气节为宗旨社中闻人如黄克强宋渔父仇冥鸿宁太一程韵荪汪精卫柳亚子陈汉园高天梅田紫琴白楚香姚雏邵次公汪兰皋景太昭居觉生马小进马君武冯自由张蔚西黎荪叶竞生李印泉顾养吾诸君皆称文坛健将岁出丛刻两巨帙分诗文词录三种已刊至二十余集其中多愤世嫉时慷慨悲歌之作与少陵诗史相近然黄宋仇宁程黎诸君子相继殂谢黄垆向笛触绪生悲令人不忍卒读矣近有陈仲甫胡适之钱玄同傅孟真诸君发刊新青年创为文学革命之议主张以白话为文章胡之言曰死文字决不能产出活文学中国若想有活文学必须用白话必须用国语必须做国语的文学陈则力主推翻孔学改革伦理为根本上之解决钱并主张废去汉文另采用一种文法简赅发音整齐语根精良之人为的文字傅则欲铲除中国学术思想界之基本谬误谓吾国数千年来所有学术为阴阳学术所有文学为偈咒文学若非去此误谬自与西洋文明格不入观诸君之绪论类皆以旧文学为死文学须一律扫除主张言文一致于新文学界放一异彩若能去激去偏推行以渐未始非吾国文化进步之一转机也诗钟为联句之变体不知起于何时最盛于同光之际闽粤湘人尤喜为之其以钟名亦不知果取何义前辈流传名句多赋物体如万里江山归赤帝项羽一生名节误红娘莺莺大力将军都是胆赵云横行公字本无肠螃蟹胯下英雄红勒帛经布墙头姓字碧笼纱题名录是也同光以后盛行建除体逐字对嵌周而复始名一唱以至七唱都人士结为寒山诗社月必数集雅歌消遣陈翼牟为社中之健者作诗钟九友歌以张之龙阳才子钟中仙摇笔思攫榜花元忽然攫得喜欲颠一生夺魁数累千易哭庵王郎清纯俗生捐粥粥耻与人争先偶探骊珠众称妍王书衡瘿公选句如选钱收拾奇零一一穿命题择字争新鲜问鼎不得心茫然嘲甲评乙舞翩跹罗瘿公曾侯苦思殊可怜伏案狂吟如秋蝉呕心镂肾百虑煎曾伯厚谁其匹者高阆轩哆口瞠目绕室旋轩然一笑得佳联欲度钟王前高阆轩亚子风神翩凤骞美人秋水隔娟娟听唱黄河颈屡延落第口唿冤顾亚蘧就中强记推郑虔宵寒面壁如参禅然枯坐耸两肩抱膝无言口吹烟郑叔进吾宗主事腹便便胪唱清声动九天精思直透秋毫巅踞榻仰卧赤两颧以手画肚肚欲掀陈公关尹好事勤且贤主持坛坫称中坚都集刊行始甲编赓续不已俟百年吴江枫冷万人传关颖人读陈君之歌知诸君子跌宕裙屐流连琴尊白战无喧清谈有侣固一时之佳话也新世说卷三方正第五侯朝宗故与陈定生吴次尾相善陈吴二君方共檄阮大铖罪作留都防乱揭阮私念因侯生以交于二君事当已乃属其客来交欢公觉之谢弗与通而阮家有伶一部能歌所演剧号燕子笺者会诸名士以试事集金陵公置酒高会征其伶阮心窃喜立遣伶往而令他奴之方度曲四座称善奴走告阮心益喜已而抗声论天下事语稍及远遂戟手骂詈不绝阮乃大怒而恨三人者尤次骨顾亭林康熙丙辰至都门其甥东海两学士设宴延之上座三爵既毕即欲行两学士请曰甥尚有薄馔未荐舅氏幸少需饮至夜阑张灯送归何如公怒曰古人饮酒卜昼不卜夜世间惟淫奔纳贿二者夜行岂有正人君子而夜行者乎两学士屏息肃容不敢更置一词魏贞庵因事纳谏正直不阿尝侍世祖坐世祖称唐太宗英主对曰晚年无魏征苦谏遂穷兵高丽至贻后悔清初各部尚书侍郎满汉各一人汉尚侍多仰满人鼻息不敢有异议冯孔博为吏部侍郎时议各省遣大臣二人廉察督抚一案满侍郎太必兔与公议相左盛气相陵奋拳欲击公公徐曰会议也独不容吾发言耶且可否自有上裁岂尔我所敢专主时曹属环跪公前使稍贬损从满议公坚持不可疏入帝亦卒韪公言徐立斋介然谨礼法门庭阒如有沈生者中表兄弟也一日从容言某总兵得罪出重金求免死公能一援手乎公变色曰是何言速去无污我遂摈沈生孙承恩之弟名旸者以罪遣戍公戊戌廷试卷颂语有云克宽克仁止孝止慈世祖称赏之见其籍贯疑与孙旸一家遣学士王熙驰至公寓面询学士故与公善因语之故且曰毕世升沉决于一言回奏当云何公曰祸福命耳君既不可欺弟亦不可卖学士叹息既上马复回顾云得无悔乎公曰死无悔学士复奏世祖嘉其不欺遂赐第一人及第于北溟为两江总督捕大盗鱼壳置狱中是夕公秉烛坐一男子持匕首自屋梁下公叱问何人曰鱼壳也公解冠几上自指其头曰取鱼壳长跪笑曰取公头不待公命也方下梁时如有物击我手不得举乃知公神人某恶贯盈矣自反接卷匕首以献公曰国法有市曹在迟明狱吏报失盗人情汹汹而公已命中军将鱼壳斩决西市格宜亭清介绝尘衣布素日食惟菜韭却岁馈万计纤毫不以自污直隶旗民杂处遇事多为权要所持康熙初鳌拜圈地议起督抚朱昌祚王登联等均以守正被冤杀自是人以为戒无敢讼言其非者至奸民窜入旗下寻仇倾陷尤狡黠公则不问旗民一律执法严惩不少贷时有铁面之称孙若群少励品学言动皆有则乡里称小圣人以进士谒选京师任侍郎克溥延之课子坐不易床食不兼豆虽盛暑亦衣冠危坐侍郎有友时往山左学使任知公之二子应童子试将为之地而不知二子名屡欲问之惮其严终不敢发张警庵锐意问学而自治严整终日端坐虽跬步不苟盛署不袒裼所居乡曰新泉男女往来分二桥道不拾遗市中交易先让外客皆服公之教也徐青牧持躬方正论学不苟同李中孚南游来访与深谈良久李曰子学笃而行未广公正色曰先生行高而学未醇汪苕文为兵马司指挥其时旗人横甚某旗人与民争缚民至司率党数十人卧踞厅事公厉声曰曲在民当尽法若曲在旗敢冤民乎卒直民而绌旗人姜西溟在京师时相国明珠长子性德甚才从公学颇欲援之登朝明相有幸仆曰安三势倾朝野公不少假借性德乘间言曰家君遇先生厚然卒不得大有所助某以父子之亲亦不能为力者盖有人焉为之梗愿先生少假颜色则事且立谐公大怒掷杯起绝弗与通施文贤为京兆尹令行禁止畿辅肃然步军统领托和诺行骄纵舆前常拥八驺公遇诸途乃拱立道旁俟其过托惊骇下舆问之公厉声曰定制非王公不设驺马吾以为诸王至故立以俟孰意汝也欲劾之托跪谢乃已任葵尊官御史巡视北城有锦衣骏马者突其前公呵叱之从者曰此某王所嬖之千金旦也公大怒率隶卒逐之旦匿王府公坐门前必得旦乃已王命旦出公叱缚之予杖四十王入奏圣祖曰彼非陵汝行吾法也汝若庇优是亏吾法王大惧叩首而出陆稼书令嘉定时苏抚慕天颜生辰庆祝群吏争献纳珍物公独于袖中出布一匹屦二双曰此非取诸民者谨为公寿天颜笑却之卒以微罪劾罢其官汤潜庵为苏州巡抚权相明珠有家奴言事多效所至大府效迎过苏畏公不敢谒监司以下朝夕候其门公闻召之来从骑数十至辕门顾谓左右主人出迎何迟也久之辟大门传唿奴入至阶下见公南面坐乃跪而听命公曰汝主与吾同朝闻汝来故以酒肉犒汝命门卒为主人其人惭沮即日去苏陈沧洲署霸昌道奉特旨许乘传奏事在昌平有冠花翎者数人称某王遣来索修城者金势张甚公伪逊辞延之入而阴伏健卒缚置狱中因驰奏适某王入对圣祖示以公疏曰无之曰然则可听陈鹏年处分公仗毙一人枷四人徇于城自是畿甸肃然朱可亭知潜江县有惠政时有斗杀狱总督喻某权抚篆疑为故杀斥令改谳公持前议再斥再覆如初总督调公至行省诘责公曰令所据乃初招公所据乃讼师教唆之遁辞也总督怒将劾之公曰畏劾而枉杀人令不为也拂衣而出鄂毅庵为云贵总督时杨公名时获罪听勘新抚朱纲欲入杨罪唿三木以待军民汹汹欲为变公力持之尝从容语纲曰过汤阴岳忠武庙曾见铁人乎纲大惭沮方望溪夫人蔡氏卒熊一潇尚书欲妻以女其子本公同年生也公语本曰某家法亡妻偕娣姒日夙兴精五饭酒浆奉卮二亲左右贵家女能之乎本咋舌而止李穆堂以劾田文镜事内外诸臣方以全力罗织公必欲置之死地世宗知公深特恶其倔强欲痛有所摧折仍湔洗而复用之两次决囚命缚公与蔡尚书同至西市两手反接刀置颈问此时知田文镜好否公对曰臣愚虽死不知田文镜好处乃宣旨赦还仍置请室蔡闻之服阕至京师适新令翰林科道在假者并休致而公之请假也未久居父丧或谓宜自列于吏部公曰吾闻古者受爵而让未闻投牒以自申也余田生知江津县时值青海用兵年羹尧巡抚四川加正赋通私茶犹不足以饷战士多额外急征檄再三至公不应乃遣内丁持印文告谕自朝至日晡公不出使者哗公立坐堂皇命反接众相视不敢动公怒乃共推曳伏之地投六签丞簿皆曲跽为请须臾士民集堂下者数千人耆老数十升堂以身蔽使者乞哀曰公何难弃一官但我民自今无依矣望哀赤子宽使者法久之乃命释缚羁候越日使者介众索原文公曰还报年公闭门待劾原文已间道付二三执友矣远近惊骇旬月声震京师全谢山年十四补诸生例谒黉舍内附设名宦乡贤祠明降臣张军门杰谢太仆三宾亦滥列焉公见二木主大怒曰此反覆卖主之乱贼奈何污宫墙也亟掣取捶碎之投之泮池鲁亮侪受田文镜命摘中牟李令印即摄中矣公入境闻父老说令贤至县见令温文尔雅询知借俸迎母而库亏竟不取印辞令驰去至省见田田盛怒睨公曰汝不理县事而来何也曰有所启曰印何在曰在中矣曰交何人曰李令田干笑顾左右曰天下摘印者宁有是耶公免冠而前曰裕一寒士以求官来河南得官中牟喜甚恨不连夜排衙视事不意入境时李令之得民心如是见其人知其亏帑故又如是明公已知其然而令裕往裕沽名誉空手归裕之罪也若其不知裕归陈明请公意旨庶不负大君子爱才之心公若以为无可哀怜裕再往取印不迟田默然旋目公曰奇男子也非汝吾几误劾贤员但疏去矣奈何公曰裕少时能日行三百里明公果欲追疏请赐契箭一支以为信田许之五日而疏还中牟令竟无恙以此鲁名闻天下谢香泉任台谏时以直声着权相和有宠奴常乘车出入人避之莫取诘公巡城遇诸途命卒曳下笞之奴曰汝敢笞我我乘我主车汝敢笞我公益怒痛笞奴遂烧其车曰此车岂复堪上国坐耶京师咸唿为烧车御史和恨之假他事削其籍以归高宗幸滦阳有随侍太监某滋扰民间时热河巡检张映沙者文和相国之族子也抚以善言太监愈咆哮张乃唿隶缚之立加大杖直督方恪敏闻之大惊上章劾奏帝察其情谓近臣曰非太监恣行不法若安敢尔其人殊有家风朕甚嘉之因降特旨令越七阶擢同知而太监遣戍矣董蔗林相国长子淇以荫官部郎中年夭折相国悲咤一日谓门下士曰予自问生平无罪西河之痛天何罚之酷耶众或引孔子伯鱼释迦摩侯罗为解相国愈不怿洪稚存编修在座率尔对曰师秉国钧上之宜法皋夔伊傅次之亦当效房杜范韩乃庸庸祗祗待效孔光石庆之所为不能造福即有余殃慎毋以无罪自蒙也相国惘然久之吴槐江性朴直奏对以诚能言人所不敢言督直时仁宗返自关东驻跸夷齐庙公与董文恭戴文端同召见帝曰此行有言道路崎岖风景略无可观者今则道路甚平治风景绝佳人言可尽信耶公越次对曰皇上此行欲面稽太祖太宗创业艰难之迹以为万世子孙法岂宜问道路风景耶有顷帝目公曰卿苏州人朕少扈跸过苏州风景诚无匹矣公曰陛下前所见翦采为花一望之顷耳苏州城外惟虎邱称名胜实则一坟堆之大者城中街皆临河河道仄逼粪船坌集午后辄臭不可耐何足言风景帝曰如若言皇考何为六度至彼耶公曰臣曾侍皇帝谒太上皇帝蒙面谕曰朕临御天下六十年并无失德惟六次南巡劳民伤财实为作无益害有益将来如皇帝南巡而汝不阻止无以对联言犹在耳陛下宜谨佩勿谖同列皆为挢舌而公神色自若杨时斋家法极严正子国桢少倜傥豪饮不羁其自刑部郎出守颍州也公方提督固原长公子国佐亦以守备引见并予假省亲国桢至辕者以公命止之不许入国佐入为跪请久乃召而庭数之国桢免冠谢公曰吾起武举蒙上拔擢至此恩遇无比常恐老不知所报始吾期汝云何而汝忘之也命予杖官吏为叩头乞免不许已皆大骇服道光初国桢擢云南盐法道未上迁按察使陛辞宣宗谕曰好为之有如不称当语而父知耳盖当是时帝亦知公之家法也何允彪尝假馆杭州山村小庵中四顾荒寂忽夜闻剥啄声则一青衣丽姝翩然而入公叱之对曰藁砧久出今忽得书妾不识字乞先生为我诵之公掷书地下曰村中岂无一识字者何必乘夜求我我非鲁男子速去毋乃公妇惭而退王子怀于咸丰初为御史抗疏直言于国家大计多所建白旋升户部侍郎遇事力持正论朝贵为之敛迹时肃顺柄国颇忌惮之遣客通殷勤公意颇动订于某日偕谒客待于外堂车驾矣衣冠而出过厅事东偏有巨镜忽面镜瞻顾一周拈须自语曰焉有堂堂王子怀而为权贵屈节者乎遽谢客客还报肃恚甚将谋所以中伤之乃引疾归胡润芝律己甚严于宗族姻戚不稍假借在黄州时族人某来谒饮食之者数月一日辞赴前敌问其故以营官某奉调嘱与偕行公勃然怒面谕营官曰吾有族戚力岂不能庇之汝辈借以结纳风气一开伊于胡底姑记过一次以儆因自给族人归赀并通饬各台局营员任人一事胥秉至公不得徇上官及同僚情面滥为汲引若经访闻立即参劾沈幼丹性刚直朝贵无敢有请托有之亦置不答李次青夙称骨肉交公督两江时李荐一族子至留署数月公忽召询之若家几人岁需几何对以百金足矣公立出千金助之归不与差遣彭雪琴貌清癯如闲云野鹤出语声微细至不可辨然每盛怒则见之者不寒而栗巡阅长江水师至皖合肥李氏势方盛少荃相国犹子某素法时出夺人财物妻女官不敢问一日夺乡民妻去乡民诉诸公公命以刺邀某至询之曰乡民告若夺其妻有之乎某直悍然应曰然公大怒命笞之无算府县官皆至悚息哀求公不之许俄巡抚以刺至请见公命延接阴嘱吏曰趣斫之巡抚足甫登舟而吏持头复命矣公乃移书合肥相国曰令侄坏公家声想亦公所憾也吾已为公处置讫矣合肥复书谢之阎丹初署鄂藩时鄂督官文恭有某弁以娈童保副将矣恃宠而骄一日入民家欲奸其处女女不从杀之而逸其父母诣府县讼冤府县莫敢问公大怒急谒文恭弁已求救于文恭公上谒而文恭辞以疾公谓有要事必须面陈如不可风即就见于卧室阍者仍固拒之公曰中堂病必有痊时俟痊必传见吾即居此以待命从者持袱被来卧起官厅三日夜中丞司道多方劝解公出誓言谓不斩弁不还署文恭乃自出见即长跽以请公岸然不为动中丞严公正色曰丹初亦太甚矣中堂不惜屈体至此独不能稍开一面网乎公不得已扶文恭起与要约立斥弁职押归原籍文恭诺乃唿弁出令顿首谢再生恩公忽变色叱健儿执诣阶下褫其衣重杖四十立发遣事讫始向文恭谢文恭由是益敬惮之刘孟容为陕西巡抚编修蔡寿祺言事讥公夤缘诏公自陈公复奏曰凡夤缘者必其平日萦情于宠利不胜歆羡恋慕思一得之以为快然后丧其本心捐弃廉耻为乞怜昏夜骄人白昼之行故凡小廉曲谨之士粗知自爱即有所不屑为不必过人之识量而后能之也臣虽愚陋其于希荣慕禄降志辱身之事往往不待禁戒而自绝于心盖其自治尚有精于此者而此特其粗节乃蔡寿祺以其不肖之心肆情造谤惟所欲言直欲厚诬天下谓无复有粗知廉耻之人之事则何其情之悖也穆宗晏驾孝钦后欲揽政权不为立嗣廷臣无敢抗争者光绪己卯穆宗梓宫永远奉安吴柳堂侍御乞派随扈行礼至蓟州遂密奏穆宗立后事自尽于所居之寺中奏上孝钦虽不悦仍批其折云以死建言孤忠可悯光宣之间庆王奕当国举朝莫敢撄其锋台谏中乃有正直不阿之赵江二君焉赵芷荪以黑龙江巡抚事首揭其奸革职江杏村继之其疏中有云江苏巡抚宝芬陕西巡抚恩寿为其亲家山西布政使志森为其侄婿浙江盐运使衡吉为其邸内旧人直隶总督陈夔龙为其干女婿安徽巡抚朱家宝之子朱纶为其子载振之干儿悉实事也疏上都下喧传争为公危果奉旨命其明白回奏及覆奏乃历数诸故实未更谓臣非不知赵启霖劾奕罢官仗马一鸣三品料去祗以枢垣重地汲引私人恐或贻误大局激于忠悃冒死直陈旋奉旨切责命回原衙门行走公既被放即奉母返闽绘梅阳归隐图以示志江翌云为司法总长时因政府滥发特赦命令执法不行洁身远引诚不愧为独善之士以视薰心利禄颜阿附者真有霄壤之别或传其书怀有句云急流尚幸抽身早阅世初知获咎多尤见君之持躬方正有畏惜清议深自引咎之意雅量第六顾亭林着音学五书时诗本音卷二稿再为鼠啮再为钞写略无愠色有劝其熏瓦倒壁一尽其类者公曰鼠啮我稿实勉我也不然庋置不动焉能五易其稿耶世祖初入关兵戈四起人皆裹粮避山谷间徐竹逸与弟竹虚独守敝庐昼则力田夜不废读俨如太平之世其避兵他处者率多受警或被劫公语弟曰吉凶悔吝生乎动于今益信董苍水渡洞庭至鹿角山风起浪涌上流覆舟蔽湖而下僮仆震慑无人色公危坐自如徐赋二诗投湖中竟得无恙数时辄行三百余里见者疑有神助徐羽仪读书灵鹫山夜陟北峰望月有虎怒啸山谷震动客劝之避公笑曰虎虽勐兽焉能噬人人惟畏虎虎故噬之意气自若丁药园居法曹诗名满京师吏人尝窃其牍以易鹅炙灶下养思染指不获讼于庭公自出其所食鹅炙以赐之诸骏男尝同姜汇思过金山飓风大作舟直触郭璞墓石时汇思在别舟意诸必惶怖使人视之则诸方吟啸自若作过金山诗世祖定鼎时优容名士不肯以文字罪人圣祖时为皇太子尝以药饵馈尤西堂尤作启谢之中有赠之芍药投我木瓜及月宫桂杵窃是嫦娥台洞桃花采从仙女等句圣祖以为大不敬言于世祖请加罪焉世祖笑曰文人之文兴到笔随岂能有所顾忌且尤某乃胜国遗逸杀之不祥圣祖默然计甫草自海陵归里渡扬子江会大风雨雪舟不得发同行者皆垂首叹惋公坐舵楼下手王阮亭诗读之至论郑少谷绝句哭失声既乃大喜拭涕起坐雪中观江涛澎湃吟啸自得汤潜庵为江苏巡抚其赴任时布衣牛车从一老苍头中途遇一年少官衣冠华丽骑从纷纭或先之或后之有时触其舆盖从者辄怒声呵叱公不与校避之路隅无何抵逆旅公已入上屋年少官后至从者叱店主令相让店主以已有客对从者曰不问谁何必移以让某县太爷至讵容他人占此店主婉商于公公即移入旁舍焉李湘北贰吏部时韩幕庐学士同预廷议遇事有不平者辄对公声色俱厉公微笑曰君何至是凡事平其气可耳仆初亦尔后渐熟渐平也韩深佩其言陈沧洲守江宁为总督阿山所将入狱神色然自忆未了事曰杜茶村未葬某僧求书未与布衣王安节缺为面别从容料理承锁而行韩慕庐以礼部侍郎引疾归里尝棹小舟出游会长洲县令出隶卒争进遂覆公舟比登岸衣裘尽濡战栗移时公戒从者勿言令亦竟不知为公也柴虎臣家居夜有偷儿入其室觉其为邻人也默不言捃摭及衣被公曰独不能留此为吾御寒耶偷儿惊而止遂劝其改行检枕畔百钱及案上铜器一二具予之其人呜咽去徐青来以户部尚书致仕家居时徒步里巷儿童见之群相指曰徐潮来矣公问群儿曰汝等何以识吾为徐潮也儿曰闻人以此唿公故知之公曰潮我名也未可唿我字青来自后汝等可唿我为青来耳雷翠庭立朝謇谔贞介绝尘其雅量亦不可及家居时客至三唿从人瀹茗无应者公怡然或问之公曰若辈在吾家廪给甚薄自懈于趋承耳鄂毅庵尝阅兵雒容会日暮大雨从者失道供给不继公略无愠容独坐草室中读书达旦阿云岩从征金川时曾被大将军岳容斋参劾获咎其后阿公总督云贵岳适任云南提督心常惴惴阿公偶诗示之云鸣镝一声山响答长空飞鸟漫相疑岳始释然梁阶平为湖南巡抚时尝出巡州县办供张家丁索贿不遂故阻陈膳欲激之使怒公乃枵腹终日绝无怒容亦不知为奴所绐也董益甫以拔贡入都朝考徒步负袱被至邗上求附载于北行舟朝夕坐舵楼朗诵不辍榜人私语舱中为某贵公子赴京应试者幸勿相扰公诵如故公子方与宾从饮酒度曲厌而呵问之公具述名姓并言将应试遽嗤之曰尔寒乞如是亦欲应试耶狎客等从而和之公不能堪负气奔岸徒步至京师旋乡会试联捷授职编修越数年京察由监司擢四川布政使某公子亦以贰尹需次蜀中忆及前事颇不自安谋引退公闻之召入见好言慰之曰昔淮阴侯不仇胯下之辱古今人何遽不相及耶徐华亭督学浙江某生员文中有颜苦孔之卓句公批其眉曰杜撰置之三等洎发落日某生面陈曰颜苦孔之卓出扬子太玄经非生员杜撰也公即起立曰使者以侥幸太早少读古书即改为一等末名以志予过汤敦甫在京师乘车过宣武门大街有卖菜翁弛担坐御者误触之菜倾于地翁其御者詈且殴索偿菜值公启帘问曰值几何我偿汝翁言钱一贯公揣囊中已空命同来家中取钱翁不肯曰偿则此地偿耳公为之窘适南城兵马司指挥至起居已曰此小人由某携回重惩可也翁始惶恐叩首乞哀公谓指挥曰无用假贯钱足矣指挥如数与之翁叩谢去公仍停辔与指挥言良久意翁行已远乃别指挥叱驭去林少穆遣戍伊犁时王定九相国以其详悉水利特请留办河工未几即合龙一日王宴客公与焉忽传旨到使者谓于合龙日开读明日启读则曰林则徐于合龙后仍往伊犁王与宾客左右皆惊骇不已公神色自若即日怡然就道曾涤生未达时读书岳麓书院与某生同居某性褊躁其书案距窗可数尺公因置案窗前以取光某怒曰吾案头之光全为汝遮矣公曰然则令我置之何处某指床侧曰可置此公如其言中夜读书某又怒曰平日不读书此时乃扰人清睡公为之低声默诵后治军从容谈笑有雅歌投壶气概日必围棋一局前敌交绥或遇小挫亦无太息咨嗟之状于是审其量足以镇安朝野李少荃久居显要礼绝百僚然有面折其过者则亦深自引咎某令进谒行半跪礼公拈须如未见者既坐定问何事来见令曰闻中堂近患目疾特来省视公嗤其谬妄令曰下官顷向中堂行礼中堂未见恐目疾已深中堂反不自觉耳公为之举手谢过刘毅斋尝抚新疆每食必与幕友偕欲办一事往往自挟文牍就友商榷一日言某事将出奏有袁龄者佐公幕久乃驳之曰此中丞职所应为何必入告公曰借此见某之多所兴办耳袁曰吾向以中丞为贪观此益信凡贪者不必爱钱也即爱名亦谓之贪他友窃议其赣公竟受之不以为侮张香涛晚年躁释矜平有犹子捷南宫受贺之日宾从缤纷席将半各赠朱卷一册座客多贡谀词黄仲弢且读且嗤未终幅裂而碎之掷于地宾客左右皆跌荡不得住公逡巡避席而入他日语人曰黄君所评诚不谬也王夔石与刚毅同官枢密一日刚于拟谕旁自增毋蹈积习四字而书蹈为跌公见之乃取朱笔密点跌字四围复以正楷书一蹈字于旁始终未变辞色张冶秋爱才如命顾不喜善谄者某为公所重会公之妾有疾某设香案祈祷于寓中公闻之曰吾爱其才吾未审言至此遽止自是虽貌重之不若向者之殷挚矣叶逋梅以光绪甲辰由济南赴曹州在车中方手书披览猝遇盗至君从容下车语盗曰吾辈穷书生无珍物苟不弃者任取之不汝怒也第勿攫吾书耳乃植立道左览书如故盗搜箧倾囊唿啸而去黎宋卿为大总统时段芝泉为内阁总理一日率全体阁员诣总统府商议要政意见不合段拂衣而去某阁员竟咆哮大怒黎君乃神色闲畅若无事者然识鉴第七吴汉槎少时简傲不拘礼法在塾中见人所脱巾冠辄窃取溺之其师计青鳞大加棰楚后见吴所作胆赋乃嗟赏曰此子异时必有盛名然当不免于祸至丁酉科场事起众始服计之卓识丁药园知中州贡举闱中搜采瑰异得一卷奇之同考以波澜简质度其人已老请置于乙榜公曰才与胆峙岂老生所办必年少知名终为大器榜发乃李湘北天馥也同考出语人曰吾以世目衡文几失此佳士李果方弱冠名振西清以文章道谊名海内赵洞门为御史大夫车马辐辏望尘者接踵于道及罢归出国门送者才三数人寻召还前散者复集如初吴园次独落落然不以荣悴易观赵每目送之顾谓子友沂曰他日吾百年后终当赖此人力未几友沂早世赵亦以痛子没于京邸两孙孤立几有西华葛帔这悲园次哀而振之抚其幼者如子字以爱女一时咸叹赵为知人冯孔博宏奖人才精于鉴别尝荐原任光禄寺丞蔚州魏象枢兵部主事成性各以科道用后皆为名臣康熙己未诏举博学鸿词公荐原任布政使法若真副使道曹溶参议道施闰章进士沈珩叶舒崇中书曹禾陈玉知县米汉雯后皆为海内耆宿故天下士归之如百川之赴巨海焉查渐江佐吴三桂幕吴优礼之公察其有异志一日与宴伪为醉后失仪状不告而去濒行题诗于壁有将军有酒能投辖壮士闻鸡已出关之句吴亟遣材官往追公从马上提材官掷之于地曰乃公终不为汝留也材官归报吴大怒遣人杀之微服间道乃免俄而吴败时人皆谓为见机王阮亭与睢州汤潜庵初未识面会征博学鸿儒公言于魏环溪曰足下以学行闻天下荐士不当以文艺必如汤君者乃可应诏人知汤公之荐由魏公之特识而不知自公发之也吴荆山学无涯闳通儒雅好扶植人伦与徐健庵韩慕庐均以宏奖为己任方百川兄弟尝贽以文公与慕庐击节不去口由是二方之名震天下孙剑客年羹尧门下久年建邸术士咸集皆曰百年之业也孙曰俄顷可墟耳年大怒将杀之孙自陈愿一言而死召之至孙曰大将军大祸在前而不悟愿就死年诘之孙曰大将军威振中外然功高则疑主上苛察而群下构陷非福也且张广泗岳钟琪率军西征方成犄角之势所以制将军也果能遣人往刺张岳自帅大军入燕燕破则各省可移檄而定矣此子孙万世之业也百年云乎哉年曰成败不可知吾固握有兵权耳孙由是得释变姓名而遁未几而年果败钱香树有知人鉴诸城刘延清初释褐时以行卷请益公谓其房师王楼山云吾贺子及门得伟器他日令仆才也时延清及钱塘梁芗林俱以笔法自诩公曰二君毋高自位置会看贤郎跨灶耳后延清之子石庵芗林之子山舟果濡染家学八法冠时碑版法书照耀海内书名突出乃翁上矣刘延清强直励节洞烛几先事之可否微发其端至一二十年后始服其精识士贤不肖亦洞见其将来初公论劾张廷玉及讷亲直声震朝野张果以要求配享谢恩失礼被严谴讷以大学士视师金川坐偾事伏法人皆服公之言若蓍蔡矣郭大昌为河库道吏洞澈水性且能鉴别人之贵贱成败其时河库道嘉谟和之外祖也微时尝私出都诣嘉求助嘉怒甚欲治以逃人之法郭从容语嘉曰吏见和郎贵当出公右公毋薄其贫且公以金助外孙事甚小何苦怒为嘉乃出金授郭曰速为我遣之郭招至酒楼握手曰郎君不日当大贵贵后愿毋忘今日为天下穷黎乞命既为具鞍马又自以金助其装后十余年以户部尚书为军机大臣扈跸下江南遣仆刘全约郭相见郭曰吾始以若主为济世才今乃招权纳贿为赃吏逋逃薮毒流生民吾恨尔时不怂恿嘉公治以逃旗之罪若主仆旦夕且无死所毋累我遂与之绝后卒如其言阿云岩善拔擢人才每遇下僚散卒一二语即知其器识辄登荐牍故人乐为用尝识兴奎于军校奇其状貌令攻某寨即日授副将海兰察权奇自负同时无一人当其意独服公驱使辱骂惟命遇他帅虽礼下之亦不乐为用陶云汀某年会试落第无力出都遂卖卜于市其地近纪晓岚寓邸纪出入习见之一日询阍者以湖南孝廉对命延入索阅其行卷亟赏之谓他日必膺封圻重任遂以邸中余屋馆之并授餐焉越三年而陶入词林累官至两江总督一如纪公言左季高礼部试报罢回湘傺甚为醴陵书院山长修脯甚薄至无以给朝夕陶云汀由两江总督乞假回籍扫墓道出醴陵令假书院为行馆嘱左公撰书楹帖有一联云春殿语从容廿载家山印心石在大江流日夜八州子弟翘首公归印心者陶公家有古石一方名曰印心石故书斋即颜曰印心石屋宣宗尝从容询及也陶公睹兹联激赏不已问县令知左公所撰亟以舆马迎之至纵谈至中夜谓左公曰君他日勋名事业必出老夫上遂延入幕府礼为上宾邓保之少有大志不屑屑于章句以访求才俊鉴别人物为己任王壬甫幼时读书村塾公闻人诵其诗有月落梦痕之句喜曰此妙才也亟访之定交焉王故贫公资之使学于名师又相延誉于鉅公由是王之学日进乃大有名于时江岷樵初谒曾涤生于京邸曾亟赏之既别去曾目送之曰此人必名天下然当以节烈死时天下方无事众讶其言之不伦后十余年江果自领一军战功甚伟遇难于庐州王紫铨曾上书于太平天国之忠王李秀成洋洋数千言皆足致清军之死命而屏不见用乃游历南洋诸岛息影于香港李少荃闻而赏识之欲延为上宾聘使数至王逊谢答书有此心久灰老朽难用同根相煎敢再加厉等语李得书后数叹息曰张元不为宋用谁之过欤光绪乙亥日本与台湾生番构衅沈幼丹奉命巡台与日本司令官西乡从道相见告以两国海军方萌芽不宜开战为西人尽见底蕴不如各归益自治军二十年以后可相见也西乡大感动遂罢兵及移督两江奏定各行省岁协南北洋二百万金专备海军用期以十年成南北粤三洋舰队又恐缓不及事先助北洋四百万金令成军于是北洋舰队成立且聘琅威理教练之未几而慈禧太后尽移北洋海军费二千万筑颐和园南洋海军费亦为左季高移治朱家山河工甲午战后沈公之孙名翊清者赴日阅兵西乡犹在语翊清曰日本海军之有今日不敢忘令祖之赠言惜其人不再见且贵国任事者不能竟其遗志尤可惜也袁爽秋少孤贫随戚北上流落都门薛慰农收养之执杂役焉后因事对答数语慰农大奇之使伴诸子读遂妻以女袁之文学治行独出冠时庚子之难从容就义实薛夫人主持之也吴筱轩以光绪乙亥授真定镇总兵入觐宝竹坡侍郎邂逅与之言遂定交焉退而语人曰中兴名将吾见多矣未见有气度高朗若吴君者异时国家有事建功者必斯人也袁慰亭幼时嗜酒好驰马日饮数斗游聘郊原士论薄之一日往毛公昶熙家会葬毛公属为款待宾客段学士晴川年已八旬审视袁久之语毛公曰此谁家子弟酷似李子和少年时非凡品也子和者李公鹤年时方督东河也蔡松坡幼时家极贫无力读书同邑樊春徐方授徒里中从游者甚众一日见群儿为投瓦之戏蔡立其中如鸡群之鹤遂携以归饮食教诲未数年而补博士弟子员游学东瀛遂成伟器唐少川幼习英文闻其戚陈君为驻朝鲜商务委员往谒之得为关口西人记室时值朝鲜东学党作乱陈君困于城中袁慰亭督师往援见一西装少年骑马胁枪正拥陈君出询之则唐也亟相欣慕并约为兄弟旋袁以道员充商务委员邀唐君相助为理交谊益笃亦可谓独具只眼识英俊于微时矣梁燕孙以光绪己亥应经济特科试张香涛亟赏之拔置第一先是举行特科内外大臣所保过滥已有责言然慈禧太后求贤意切视之甚重照博学鸿词故事在太和殿考试适张入都遂另旨特派之阅卷以外臣领首诚旷典也阅卷日庆亲王奕谓诸阅卷大臣曰香翁是老辈一切可请教阅卷毕赐乘轿游万寿山公赏抬轿太监仅二十金太监大哗然敢怒不敢言李莲英乃从而媒孽之甲乙皆公所定揭晓后梁士诒第一杨度第二人言啧啧弹章交上指梁为启超族人且有梁头康尾之谣康有为原名祖诒瞿子玖在枢府嫉之尤甚慈禧为所动至覆试遂改派荣庆为阅卷领衔头场所取前五名乃去其四梁杨皆落第公颇愤赋纪恩诗十五首中有两次派阅特科卷一首云国势须凭杰士扶大科匪比选鸿儒阮文兆武吾何敢忠孝专求郑毅夫盖用宋孝宗焚香告天求忠孝状元事以隐刺当局焉然至今日梁杨二君皆为中外知名之杰士而梁君为近代大政治家其财政上之势力尤足以左右全国国势须凭杰士扶之语张公之识鉴洵不诬也赏誉第八魏环溪尝语人曰生平景仰而绝不得一亲丰采者海内有三贤焉夏峰梨洲二曲是也汤潜庵称黄太冲曰黄先生论学如大禹之治水导水导山脉络分明吾党之斗杓也汪苕文尝言经学修明吾于并世得二人焉顾子亭林李子天生是也内行醇备吾于并世得二人焉魏子环溪梁子曰缉是也宋荔裳标格意气风流文采并足推倒一世尤西堂目为东海伟人王阮亭和人漱玉词有郎似桐花妾似桐花凤之句长安人遂目为王桐花朱长孺见徐电发叹其天才骏发语顾茂伦曰此今之郭功甫也世有王荆公定当激赏其才邀致为上客耳毛大可称顾茂伦为人伦之雅鉴品目之善裁马章民下第留京师落拓甚以行卷谒龚芝麓尚书尚书奇赏之曰李峤真才子也岁暮赠白金八百明年乃以第一人及第吴锦雯目朱人远渥洼龙种丹穴凤雏世目许九日天才隽拔风格雄峭李杲堂尝言说经无双名擅八龙昔有慈明今见充宗宗定九称张子羽丰度标举屐齿皆韵许彝千少便岐嶷总角风气更进尝诣从祖原孝原孝索冠见之左右曰祖见孙何须着此原孝曰此子是许氏南来之秀吴天章初至京师未知名王阮亭亟赏其诗谓为天才一日待漏朝房诵其句于叶庵云泉绕汉祠外雪明秦树根又门前九曲昆仑水千点桃花尺半鱼叶大惊异下直即命驾访之自是吴之诗名大噪于日下许有介称周栎园秋月澹面春风扇人有人问孙宇台曰朱朗诣仗气绝俗挥斥一切何以不罹祸患孙曰朗诣不矫矫立崖岸故能居磨涅之中而无磷缁之损蝉蜕尘垢非凡识所及有人目陈其年其行敦笃而立诚其才灏瀚而精英其气盘礴而淑灵龚半千称屈翁山龙章凤姿辉映南海朱近修称丁药园风义高举雄视艺林天为加绚地为加藻周栎园称金冶王抗厉希古不可一世张禹木守会稽言论谠直顾且庵目为暑月怀冰懔懔有霜气邵青门在京师或强之入太学试吏部宋右之得其文惊曰今之震川也拔第一例授以官不就陆稼书称范彪西出处不苟守礼谨严今之辛复元也王秋史少有狂名王阮亭田山赏其诗并奇其人有王黄叶之目谢方山有杏村诗王阮亭称其去肤存骨去枝叶存老干真赏甚希存之箧中以待元次山杜清碧其人定相赏于弦指之外尤西堂少尝为游戏之文流传宫禁世宗亲加批点叹为真才子者再康熙戊午召试鸿博授检讨尝偕诸臣进平蜀诗文帝见其名曰此老名士公刻二语于堂楹曰真才子章皇天语老名士今上玉音李穆堂博闻强识下笔千言释谒时李晋卿许其与欧曾代兴王阮亭称其有万夫之禀方望溪尝与蔡闻之太息生才之难计数生平朋友如杨宾实陈沧州后生中尚未见坚然可信其几及者况在古人蔡公曰吾门雷生翠庭乃后起之宾实也刘绳庵学问淹博应词科时年才二十有六廷试赋题为五六天地之中合诸征士不解所出多瞠目缩手公独挥翰如飞张砚斋相国故睨公卷对众朗吟始得题解沈归愚时亦预试出语人曰吾辈头颅如许乃不如一少年愧死矣刘海峰少以文谒李穆堂李惊曰五百年无此作者欧苏以来一人而已金冬心自序其集有云昔赴莱东道经临淄邂逅赵秋谷詹事索予诗哑哑抚掌曰子诗造诣不盗寻常物亦不屑效吾邻家鸡声自成孤调王兰泉在京师与朱竹君互主骚坛时有南王北朱之目程鱼门在京师遇文学人然意下延誉不容口京师为之语曰自竹君先生死士无谈处鱼门先生死士无走处其声华之盛如此汪瑟庵尝督学安徽闻姚石甫获乡举语主试刘金门曰吾昔于皖中佳士无所遗独恨未得姚莹今君暗中得之何快也后汪公督学浙江姚往谒之纵谈三日汪赠以诗云众鸟啁啾中独见孤凤凰其奖挹可谓至矣李申耆淹通天人学颛而博少应学政试督学仁和胡文恪拔置第一复刻其文卷分给九学诸生曰归家熟读之毋薄李生新进老夫衡文半天下未见有如李生者林少穆以道光戊戌督师广西道出长沙左季高往见之论新疆事援古证今风发泉涌林公亟赏之至拍其肩曰他日建奇勋于天山南北竟某之志者其惟君乎左亦殊自负后卒如林言江岷樵被围于鄂曾涤生檄刘印渠自长沙赴援行四日夜达通城一战而围解曾与江书云印渠救援之速如神鹰度漠一击千里令人叹赏不已曾涤生在京与倭艮峰相友善倭尝目之曰涤生乃今之汤潜庵也同光之间张香涛张幼樵邓铁香刘博泉盛伯熙陈伯潜宝竹坡等直言敢谏封奏联翩京师目之为清流党李云轩事母甚孝母晚年患病李寝榻旁侍膳进药八年如一日巴陵吴南屏重风义不轻许可人独盛推李为今世之王祥黎莼斋称黄公度天才瑰特几如王太尉之岩岩秀峙壁立千仞彭雪琴目俞荫甫其澹如菊其洁如莲谭组安称王壬甫之文谭英秀之剧为近世之二宝品藻第九顾亭林尝曰学究天人确乎不拔吾不如王寅旭读书为己探赜洞微吾不如杨雪臣独精三礼卓然经师吾不如张稷若萧然物外自得天机吾不如傅青主坚苦力学无师而成吾不如李中孚险阻备尝与时屈伸吾不如路安卿博闻强记群书之府吾不如吴任臣文章尔雅宅心和厚吾不如朱锡鬯好学不倦笃于朋友吾不如王山史精心六书信而好古吾不如张力臣毛大可目史讷斋雍睦家居事父怡愉不间嘻有似陈季方把臂堪托以妻孥似朱生见利思义不因人炎热似梁伯鸾嗜酒疏脱每一饮必陶然尽醉而诸务不失简则有似张黄门训诸经百氏钩深致远可使担囊负笈执经问学者不绝门舍虽倾筐倒箧随叩随应犹然鼠壤有余物似马季长万履安有子八人长孙贞一并称令器李杲堂尝论之曰粹然有得造次儒者吾不如公择好古而信笃志不分吾不如充宗足以文章名世居然大家吾不如贞一至若学通古今无所不辨则吾不如季野王西樵尝称林铁崖异人者三须眉奇古略如李伯时所画罗汉相则异在容貌下笔落落能为诡之词出入于孙樵刘蜕之间则异在文笔每当宴会竹肉间作或值徜徉山水之际时而意得忘言如释迦拈花达摩面壁时而快论斗发又如春雷奋蛰奇鬼搏人则异在性情语言黎愧曾文章雄视海内徐巨源尝曰汉阳李文孙长汀黎愧曾黄俞邰目周栎园吏事精能抚戢残暴如张乖崖屡更错乃别利器如虞升卿文章名世领袖后进如欧阳永叔博学多闻穷搜远览如张茂先宏奖风流座客恒满如孔北海心好异书性乐酒德如陶渊明敦笃友朋信心不欺如朱文季孺慕终身友爱无间如荀景倩李孟元至其登朝未久试用不尽则如范希文而遭谗被谤坎挫折又如苏长公陆丽京文行彪炳一时事亲至孝居丧执礼人拟之高子皋罗随园尝言老而好学有德有言吾敬张君祖望博闻强记不妄许可吾敬毛君稚黄雕龙绣虎与物无竞吾敬丁君素涵闭户着书朗有卓识吾敬李君东琪汪洋千顷能以度胜吾敬沈君开先情辞斐波澜老成吾敬孙君宇台陈其年与汪苕文论六朝之文词雄旨洽钩深索微多出诸贤寻赏之外时冒辟疆在坐倾听不置陈遽掀髯谓汪曰与子论交十年今夕始称知己宋既庭与宗弟畴三俱以孝廉知名时称大宋小宋或问汪苕文大宋何如人汪曰阮思旷都不及真长逸少而能撮有诸人之胜阎百诗天性好骂于宏词科五十人少所许可独盛推吴任臣之博览徐胜力之强记陆稼书称应潜斋高风峻节可比许由陶潜然许虽高洁文采无闻陶之文采表着矣而耽于曲蘖不可以为训惟先生闳览博物澹泊宁静许之所无先生有之陶之所有先生无之为足高视古今云有人目王姜斋刻苦似李中孚贞晦似孙钟元多闻博学志节皎然不愧黄太冲与顾亭林钱牧斋序黄忍庵之诗谓长安金陵杂感诸篇顿挫钩锁缠绵恻怆在韩致尧元裕之之间朱竹垞既入词馆日与诸名宿掉鞅文坛时有为之月旦者谓王阮亭工诗而疏于文汪苕文工文而疏于诗阎百诗毛大可工考证而诗文皆次乘独公兼有诸人之胜姜西溟为文雅健有北宋人意魏叔子谓朝宗之文肆而不醇苕文之文纯而不肆先生在醇肆之间时韪其论有人评浙中诗派前推朱竹后推汤西崖竹学博故能变化西崖才大故能恢张后有作者莫能越两家之外也万九沙识杭堇浦全谢山于髫年即目为郑渔仲一流人物杭堇浦尝言吾经学不如吴东壁史学不如全谢山诗学不如厉樊榭铁冶亭少与百菊溪法时帆并称三才子菊溪称其诗如王子晋向月吹笙声在云外至其气韵宏深如河流之发源天上其推挹至此有人评孙子潇之诗沉郁不及张仲冶而无其叫嚣敏赡不及袁简斋而无其游戏王兰泉尝曰吾于淮海得四士焉王念孙及子引之善苍雅之学汪中为扬马之文刘台拱有曾闵之养时以为四士三美许周生博学能文以嘉庆己未成进士是科得人最盛论者谓与康熙己未干隆丙辰两词科相埒朱石君曰经学则有张惠言等小学则有王引之等词章则有吴等兼之者其许生宗彦乎蒋蒋山治经史小学兼通象纬诗才尤雄富弱冠游浙阮芸台方督浙学一见倾倒序其经学斋诗曰研精覃思梦见孔郑贾许时不失颜谢山水怀抱也曾涤生尝奏称胡林翼之才胜臣百倍及上胡公死事状又谓其坚持之力调和诸将之功总核之才皆臣所不逮而尤服其进德之勐左季高好以诸葛自比与人书札辄自署曰老亮公督陕甘时吴清卿视学甘肃观风命诗题曰诸葛大名垂宇宙公闻之掀髯大笑光绪戊戌德宗奋发自强欲求人材一日从容问翁叔平相国曰卿自谓何如康长素翁曰康之才胜臣百倍光绪季年新设邮传部张冶秋为尚书唐少川为侍郎其时丞参由部奏简张重时望欲举张謇汤寿潜郑孝胥张元济唐重实验欲举梁如浩周万鹏钟文耀施肇基各为月旦相持久之时论不能分优劣孙中山黄克强在革命党人中为一时瑜亮或爱孙言论则疑黄无文或重黄实行而无取于孙王聘卿与段芝泉在北洋派中有王龙段虎之评至冯华甫则不免诸葛诞之讥也新世说卷四规箴第十汪苕文颇自患懒放兼以此规王西樵王莞尔曰长安车马喧闹甚嚣尘上若无吾辈一二孤寂者点缀其间讵非缺陷君亦何必以懒放自患耶邹子先赵砥之并居吴江之西郊鼎革时邑人多谢去诸生冠服俄学使者来传相告言不出且遣戍赵颇心动邹正色规之曰我辈但当论是非不当计利害于是遂止赵每为人言微邹君几丧吾守文与也作画颇得待诏家法然多率尔之笔汪苕文规之曰此事定须霞思云想刻意经营奈何秃唐落墨便布人间汪舟次兄弟好古力学名沸大江南北户外屦恒满父意歉之曰吾不愿尔曹为名士名如翦彩镂棘实不存也尔曹与人交以其文无宁以其行郭泰之异茅容庾衮之敬褚德岂为名高哉尔曹其慎之王阮亭性和易宽简好奖引气类施愚山尝规之曰公好奖引人物自是盛德然后进之士学有未成得公一言便自诩名士不复虚怀请益非公误之耶杜茶村以书翰规人好作进一步语尝答某书云自古小人之祸君子激之君子之名小人成之至于成君子之名即已受小人之祸天下事因之败坏者不少矣姜西溟与翁叔元相善翁尝谓公曰吾名不见子集中是吾恨也翁官祭酒余国柱方排汤潜庵翁受指使劾睢州伪学遂擢少詹以睢州管詹事府也公发愤为文以规之曰古者辅教太子有太傅少傅之官太傅审父子君臣之道以示之少傅奉太子以观太傅之德行而审谕之今詹事有正贰即古太傅少傅之遗也翁公贰詹事其正实睢州汤公公治身当官立朝斩然有法度吾知翁君必能审谕汤公之德行以导太子矣翁见之怃然曰某知罪矣然愿子勿出也越日而公刊布之遍传辇下翁恨之刺骨叶星期筑室横山下其论文以议论不蹈袭前人卓然自吾立方为立言汪苕文居尧峰说经硁硁与公持论凿枘门下士亦互相诋汪没公曰吾向不满汪氏文亦谓其名太高意气太盛故麻列其失以规之非谓其谬戾于圣人也且汪没谁讥弹吾文者乃取向所摘汪文短处番燔之施愚山尝规其所亲曰我辈既知学道自不至大戾名教但终日不见己过便绝圣贤之路终日喜言人过便伤天地之和曹厚庵谒馆师胡此庵讲明善之旨公曰何其言之似王阳明也因与往复讨论此庵规之曰子所言皆先儒之言非心悟独得者于子何益公乃辞归益究心深思不得辄泣下阅一年豁然大悟趋质此庵此庵望见之大喜曰子今大有得矣张敬庵按察江苏时始至未受篆即过方望溪辞不获张入曰吾迫欲一见论学耳方规之曰某未知学但闻守官之大戒二其一义利也公既然不滓矣进乎此则利害非知命而不惑者不能无摇张甚韪之陈榕门视官事如家事以民心为己心所着有养正遗规教女遗规以训于家有训俗遗规从政遗规学仕遗规在官法戒录以施于民朱石君为侍讲学士仁宗时在藩邸公奉命侍仁宗读未几又有督学福建之命临行上五箴一曰养心二曰敬身三曰勤业四曰虚己五曰致诚仁宗力行之及亲政亦常置座右阿云岩年少时饮于总督鄂某园中园有古松一株构亭其下颜曰倚松鄂固倚某权相为泰山者酒半阿因规之曰亭名不佳松岂可倚者大风折松亭亦受其压矣可不惧乎蒋砺堂历任封圻待属吏恩威并用督蜀时有州县数员需次无事辄聚为叶子戏客过访之恒拒不纳一日值常参公独留此数员面诫之曰诸君无案牍劳以叶子戏偶尔消遣未始不可然频频为之则捐财耗时作无益害有益且因此疏慢朋友来辄拒之似更不可诸君行将握篆盍先将律例留心观览乎今与诸君约俟一二月后余将条问焉能对者方委以民社否则未敢以地方公事漫为尝试也自是各官咸讲求例案无敢嬉于博袁简斋有友富而不仁尝作书规之其言曰善用财者财虽寡除自身享用外仁粟义浆皆财为之不善用财者除妻子奴仆有怨言外招尤致祸亦皆财为之王惕甫短小精悍善诗古文尝馆睿王邸王器重之王稍有过公辄正言规之使王冠带谢过乃已吴春麓性忠悫好研究洛闽之学尝与礼亲王书奋与偾盛衰之本勤与惰成败之原贪与廉得失之林宽与虐恩怨之府静与躁寿夭之征忍与激安危之券谦与满祸福之门敬与肆存亡之界王书之座右汪瑟庵督安徽学政为学约五则以训士一曰辨涂二曰端本三曰敬业四曰裁伪五曰自立一时操觚者奉为求学之南箴钱子密尝客曾涤生幕府乞假应秋试曾设筵饯之酒阑语之曰足下名位他日必出在座诸君之上惟操守二字吾辈应共勉之钱后成进士跻卿贰入枢密仅言名位果如曾言矣曾涤生驻军安庆有戚某自田间来行李萧然衣服敝素对人沉默不能言曾颇爱之将任以事一日会食值饭有稗粒某检出之而后食曾默然旋备资遣于行某请其故曾规之曰子食而去其稗平时既非豪富又未曾作客于外辍耕来营不过月余而即有此举动吾乡人宁复如是耶吾恐子之见异思迁而反以自累也王壬甫有戚串纳姬或规之曰志士枕戈之秋不宜惑溺于女色王曰此大易事即名之曰戈儿以示不忘在莒之义可也郭筠仙以编修参僧忠亲王军幕拒英法联军于天津僧王密询战守方略郭对以外人志在通商但当讲求应付之方不当称名与战海防无功可言无效可纪不如其已王默然及北塘溃败乃服郭公之言为有识曾涤生既战胜洪杨开府江南李次青走书贺之其书累三千言末段寓规于颂其辞云两江督府兼综河漕盐法及操江诸务殷剧号难治承平时选帅尝重于他省非有文武威望知大体可信畏者莫能任况大乱之后其事与开创同而又有岛夷逼伺狡犷不可测则所谓安内以攘外者宜必邃谋深识消患于未萌焉窃谓图治以教养为先在今日则养先于教世乱才胜法若由乱而治则当以才用法而不为法所缚至于内治既修外侮自戢道在蓄威养望有以大服乎中外之心久之心喙不遑矣云云李木庵有友谒选贷数百金以供日用李正色告之曰今日之京债即异日之公帑亦即末路之赃私也友拱手曰戢卿良箴陈石遗寓武昌时张香涛督鄂久值中外多故武昌居长江上游形势扼要张好以陶侃自命陈未许之有友某随郑苏龛来汉口酷嗜赌陈因以诗规之曰蒲运甓等无用互讼廷尉难为平盖兼讽张也宋渔父被刺于沪上濒死尚致电函于袁世凯曰临死哀言尚望总统开诚布公俾国会定良好之宪法袁世凯取消帝制仍思恋栈为民国元首蔡松坡致电函以规之曰共和与帝制立于极相反对地位自帝制发生则共和濒死吾侪力活共和者也今既活矣公何能再膺总统之任吾谓公既以帝制为生即宜与帝制同死若帝制死而公独生窃为公不之取吾侪拼掷生命盖欲身殉共和公犹不思退位能无愧对帝制耶仆为公计能殉帝制仍不失为英雄云捷悟第十一乔文衣居京师尝于夜半过午门踽踽独行万籁俱寂勐思日中百万生灵今归何处顿悟人世升沉如此而已傅青主征君善草书一日醉后作狂草书毕偃卧置字几上子眉潜以己字易之公醒见之叹曰我昨醉后偶书今起视之中气已绝殆将死矣眉亟白其事公曰然则汝不食麦矣后果然陆丽京诵读明敏善解误书尝读韩非子至一从而咸危句曰是一徙而成邑也后令他人覆射无一合者惟其弟左墄中之任待庵于康熙时为上海令有安西布贾魏丙者夜就逆旅醉卧风雨大作失橐金三百诉诸任不能得主名因祷于神祠留隶待命于祠中隶夜梦神座有幼妇出右手抱细女左手挈衣与之及接视则裙也归以告任任旋悟曰赐衣而得裙则非衣也非衣者裴也逆旅左右殆有裴姓其人者欤隶叩头曰似也有裴爱者无赖不事家人生产其人僦旅舍旁而得出入其室即欲得裴姓此当是任曰然然则其抱细女者亦可知矣夫细女爱女耳吾闻纳音之数阳姓从左今左非衣而右爱女其为裴爱无疑遂收裴拷之得实胡瑟庵官湘东司李时定南王驻师于衡州一日召胡至帐下曰军中有马数千需枥五百具命若三日为期过期斩胡出已暮至江适有人跣足立星露中顾谓非司李胡公耶何为至此胡告之故曰小人家于江有渔艇百余破其一可得枥五六具请后二日以报五百具鳞次江滨胡进之王王大悦清圣祖登极甫八龄时鳌拜当国势甚张以帝幼肆行无忌帝日选小奄之强有力者令习布库以为戏布库满语赌力也拜入奏事亦不之避拜更以帝弱而好弄心益坦然一日拜入内帝令布库擒之十数小奄立执拜遂伏诛其机警如此高澹人随圣祖登泰山圣祖欲书扁额已拟定而小天下四字提笔一挥将而字一画写太低以下难再着笔帝甚踌躇高曰陛下非欲书一览皆小四字耶帝欣然一挥而就陈沧洲守江宁时驾幸金山观水师先期一日大吏檄公于江滨叠石为步者三欲以困公属吏皆惶急公曰吾自办之乃率诸子弟躬运土石士民从者属路争撤屋材济工然江熘急下石则浪去有估人子坐木筏上知其故请筏叠石层层叠筏出水方有基即甃石如平地鼓四下工峻如有神助圣祖临视益奇之年羹尧征西藏时一夜漏三下忽闻疾风西来俄顷即寂年急唿某参将领飞骑三百往西南密林中搜贼果尽歼焉人问其故年曰一霎而绝非风也是飞鸟振羽声也夜半而鸟出必有惊之者此去西南十里有丛林密树宿鸟必多意必贼来潜伏故群鸟惊起也清高宗性极颖悟一日临幸和坤家见家亭额纪晓岚为作擘窠大字二曰竹苞笑谕坤曰此纪昀嘲汝之词盖谓汝家个个草包也闻而衔之卢雅雨为两淮运使以好士故宾朋纷集供给甚繁遂至亏帑廷议籍没纪晓岚与卢为儿女姻亲常直内廷微闻其说私驰一介往不作书以茶叶及盐少许贮空函内外以面煳封固卢得函即悟曰此盖隐查盐空三字也亟将家财寄顿他所迨籍没时所存资财寥寥无几金冬心客扬州诸盐商慕其名竞相延致一日某商宴客于平山堂金首座席间以古人诗句飞红为觞政次至某商苦思未得众将议罚商曰得之矣柳絮飞来片片红一座哗然讥其杜撰金独曰此元人咏平山堂诗也引用确切众请其全篇金随声诵曰廿四桥边廿四风凭阑犹忆旧江东夕阳返照桃花渡柳絮飞来片片红众服金博洽其实金乃口占此诗为某商解围耳商大喜越日馈以千金顺天乡试四书文题例由钦定先期内阁进呈四书一部命题毕仍发还干隆乙酉乡试奄人捧四书发还内阁和珅就奄与语探高宗命题时情状奄言帝披阅第一本至半本时忽微笑振笔直书珅不语遂知为或乞醯焉一章盖乞醯二字嵌乙酉二字在内也乃密通消息于门生倩人预构隽者甚众阿云岩征金川一日安营已定忽传令迁移诸将以天晚力阻公随发令箭云违者立斩合营虽从之而不免怨诽迨昏夜大雨前此营基水深丈余几为漂没咸诧为神奇公曰我有何异术特见群蚁移穴知土热将雨地势太低难免于水耳胡兴仁官陕西时长文襄自青海凯旋过境天气严寒需火炉甚多仓卒无以具胡命取食案数百碹其中置铁镬燃柴炭而截其足之半自是三军如挟纩又督师牙兵三千索貂缨乃购貂裘数袭命缝人缕裁之咄嗟立办长大悦黄益斋于道光时为江西义宁州牧有富绅举止粗莽言辞鄙陋怪之入其家书画典籍古玩不以次尤怪之既而悟其人必为盗乃微服步行绅居前后有妇人抱儿当门立面有忧色黄乃作土语曰何嫂冤气之深也妇变色黄又曰吾知相法嫂来历大奇欲鄙人语否妇忽内顾面色如土泪下几失声黄曰幸无多言败尔事吾去矣次日广召宾客绅亦预焉至则特延入一室面询公悬某联甚佳下款某君是何交情又询道公邺架某书为旧版不易得所钤藏书小印是公何人绅支吾不能答乃出壮士擒之即命肩舆召妇至一鞫而事白先是粤籍某宦假还道出鄱阳湖遇盗家口尽丧一女失踪老仆赴星子县报案久不结至是十八年绅即盗妇即宦女父母兄弟皆死蓄志复仇故忍辱为盗占上堂之日掷所抱幼子立毙阶下时宾客麕集杯酒之间咸惊且服曾涤生治军时午膳后必邀幕客围棋一局一日忽有告密者谓某统领将叛矣其人即某统领之部下也公怒曰汝诬上官反罪当死命斩以循着棋如故顷之某统领来谢公召之入某顿首曰幸公知我否则殆矣公变色命左右立斩之幕僚皆谏谓某果叛则告密者不宜斩既知其诬而斩矣何又斩某统领乎公笑曰非汝辈所知也亟命斩讫谓幕僚曰告密之言确也然非斩告密者某统领且立叛故诱其来而斩之盖某统领本捻匪投诚者此举虽过于残忍然悟事之敏捷亦有足多者曾沅甫围洪杨于金陵久不下忽奉廷寄令李鸿章助战曾焦灼益甚召朱洪章商之示以廷寄并曰倘少荃来克复我军多年辛苦付流水矣若阻其来又恐日久无功无以对上应如何覆奏方为两全朱不假思索即应曰断不可阻止李军盖阻其来而我或日久不克必致获谴鄙意不如奉请李速来正可借此激发三军之气以我军人人心中皆不愿以一篑之功拱手让人也一面严饬各军刻期勐攻或竟指日可以克复左右咨嗟称善曾如其言李未及至而金陵下矣释寄禅冒雪往参岐山恒志和尚志公命司行堂兼执饲犬役如是数年无所得一日饲犬食未尽而去志公适至师恐见谴乃取其余食之俄见犬自厕出因思向食犬食必杂遗其中心中作恶呕吐不止既念一切世间物本无垢净亦无好恶取舍皆由业识妄生分别乃决记与之交战窃入厕中参干矢橛一动念间便觉膈臆欲裂愈信经论所云皆实遂悟入心地法门潘伯寅与翁叔平好射隐语尝互出巧题斗捷才于寸晷潘以臣东邻有女子窥臣三年矣射总是玉关情翁以伯姬归于宋射老大嫁作商人妇不着一字尽得风流皆隐语中之神品也张香涛亦好射隐语尝与黄仲弢同以花落知多少射易经中心疑者其辞枝黄之感觉敏捷一击即中张曰卿未可言待我思之逾一小时乃曰吾已得令黄别记所射张亦记之与黄同乃叹曰吾才竟逊卿一小时近有伶人某在沪上镜花园之绍兴戏馆演三凤缘一出演至徐庭玉赴试时试官命其对课脚本老句出联是风吹马尾千条线偶联是日照龙鳞万点金颇嫌俗恶此日去试官之老外有意戏弄某伶别出心裁竟造出联曰镜花园镜花何在某伶出不意颇为错愕旋应曰水月庵水月都明台下鼓掌称善以伶界中有此捷才未易得也夙慧第十二毛大可生时母夫人张梦番僧持度牒入门四岁母口授大学即成诵乃授书使循所读自认之一再周无不识者时以篇首后后厚三字形异音同为问具语之即欣然以解黄忍庵童年颖悟诗一目文二三目即能记忆三岁能识字五岁能诵诗八岁酷好唐人诗尝录小本出入辄携以自随十四岁慨然有志于古学欲遍读周秦以下书甫三年而读周末诸子及六朝以上者几尽魏昭士生甫二十余月母口授归去来辞及九歌一二章久之辄能背诵诸父尝抱之诱以果饵使歌歌声悠扬可听诧为英物徐电发蚤岁韶令天姿英敏年十二和无题诗有残月无情入小楼之句长老咸嗟异之章古愚幼从塾师学师出有友访之比归群儿告以故而忘其姓氏师怒呵群儿章曰毋怒也我犹能约略记之因以笔状其颧额发眉栩栩然也师见而笑曰是得非某乎已而叩之果然万季野生而异敏读书过目不忘八岁在客座中诵扬子法言终篇不失一字李景霿七岁而孤自幼苦志读书言行不苟十龄已通诸经矣李湘北自少颖异七岁即能诗称神童焉沈汉仪总角时尝从父公趾游苑中公趾曰名卉甚多何以渊明爱菊对曰淡而能久也父叹曰此儿出语可人王丹麓座上有客谓孔子无须众诘其说客曰孔丛子子思告齐君曰先君生无须眉天下王侯不以此损其敬故知今像多须误也座客叹服时丹麓子鼎六岁在侧转诘之曰然则孔子亦无眉耶客无以答惠天牧初生时父梦东里杨文贞来谒遂名士奇年十二能为诗有柳未成阴夕照多之句为时贤所激赏尝与名流会座中有客前请曰闻君熟于史汉试为诵封禅书公朗诵终篇不遗一字黄昆圃始生具夙慧十岁通四书五经从饶先生仲如学研穷性理之奥又从吴先生述庵究心经世之学总角时即凝重如成人陈沧洲之生也母罗太夫人梦人彩云吞月华有大鸟负青衣童子来故命曰鹏年九岁着蜻蜒赋即惊其老宿方望溪四岁时父口授诸经即能成诵尝早起闻鸡父以鸡声隔雾命对公应声曰龙气成云八岁时偶窃效为诗父恐耗有用之心力止之遂绝意不复作刘石渠十岁不能言状类痴呆一日闻父长叹忽问曰父何叹父以其能言也喜甚曰家门不幸汝兄夭折汝又不能言今能言吾无忧矣自是教之读过目成诵如有宿慧者潘稼堂资禀绝人幼有圣童之目览历书一过即能暗诵无所讹脱首尾不遗一字赵秋谷颖悟绝伦九岁捉笔为文有奇语里中为文社公初不与通辄自携纸笔入座众以其幼也易之移晷立成数篇乃大惊目为圣童王阮亭之幼子乳名虎儿三岁能诵唐诗百首李穆堂有夙慧少贫无资买书贷于邻每一披览无不成诵嵇尚佐九岁读禹贡恍然曰禹之治水皆自下而上盖下流宣通则水自顺流而下长老咸惊异之曰此子他日必为名臣能宣汾洮而障大泽者也陈可斋父好施与屡出粟赈饥梦神授绯衣儿遂生公数岁时性沉敏强记初授内则退即习其仪稍长家益贫躬耕山麓同舍渔者每夜出捕鱼公为候门读至半夜不辍钱竹汀是王西庄之妹倩生同时长同学名誉官阶亦相颉颃钱十余岁时一日在塾检阅历书王谓之曰吾与若偕读能先默诵者为胜钱允之王甫读一遍已能背诵钱则读三遍而始能之同塾之人咸优王而劣钱及翌日请再试之钱一字不误而王则间有讹脱是以知二人固无分轩轾也戴东原十岁始能言然读书过目不忘甫授大学章句问塾师此何以知为孔子之言而曾子述之又何以知为曾子之意而门人记之师曰朱文公说也问文公何时人曰宋人孔子曾子何时人曰周人周宋相去几何时曰几二千年矣曰然则文公何以知其然塾师不能答孙渊如父官河曲知县大母许梦星坠于怀举以授其母金比旦遂生公幼有异禀书过目不忘河曲授以文选全部未久即背诵之严冬友幼有奇慧年十一李穆堂典试江南见之随举子夏命对即应声曰亥唐李大奇之谓方望溪曰国器也可善视之遂受业望溪之门赵瓯北生三岁日能识字数十十二岁学为文一日成七篇人皆奇之张度西七岁游南岳毗庐洞寺寺僧以其貌类先师乃出句曰心通白藕公应声曰舌涌青莲僧大骇言其师示寂时留此句云有对者即其后身因鸣钟集众膜拜焉焦里堂少即颖异八岁客阮氏辨壁上冯夷字曰此当如楚辞读皮冰切不当读若缝音阮氏奇之遂妻以女凌次仲六岁而孤家贫年十二弃书学贾偶读唐诗选本及词综遂能诗词见者大异之潘芝轩十二岁应童子试终日端坐不离试席吴县令李逢春异之拔置前茅因命对曰范文正以天下自任公对韩昌黎为百世之师又云青云直上公对朱绂方来李决公必贵后果以状元为宰相翁二铭幼而奇慧七岁能属文十三遍诵经史下笔累千言随侍海州唐仲冕州牧奇赏之遂师事焉严九能生而识字四岁作书径尺有规矩十龄于屏风上为四体书擅其艺者莫能及人号之为严氏奇童焦虎玉者里堂孝廉之子读书具慧心能传家学知平圆三角八线之法阮芸台校浙士以算学别为一科孝廉佐之阅卷虎玉随至杭阮尝令其步筹推算以验得数百不失一时年仅十四岁也翁祖庚视学贵州某郡有十龄童子群目为神童翁面试之举公孙丑命对童应声曰大宗师翁曰未工童曰对大宗师之姓名胡云不工翁大笑曰诚然童以是入郡庠洪大全幼敏慧九龄能背诵十三经屡应童子试不售乃与洪秀全同起革命军蒋剑人幼有神童之誉六岁时塾师指几上墨令对蒋应声曰泉塾师以为未工蒋曰白水泉对黑土墨胡谓不工塾师大奇之王涛生有异禀五岁时客以鲁男子三字属对涛即曰徐夫人四座叹赏客有难其更对者涛又曰莽大夫客愈惊方入塾师教之读神童读涛笑曰吾能作也何必读请读九经日记千言三年而毕张权是香涛之长子幼敏慧八岁时座客以鼎甲一二三命对权应声曰盘庚上中下易叔平幼慧异常儿两龄能识门火二字屡试不误豪爽第十三侯朝宗豪迈多大略少有济世志尝与吴次尾夏彝仲醉登金山指评当世人物临江悲歌二子以侯比周瑜王勐宋牧仲从清世祖猎过滹沱河时天大寒河水阔二丈余宋扬鞭大唿一跃而渡帝壮之王于一为人倜傥自豪少时于驰骋声伎狗马陆博神仙迂怪之事无所不好故产为之倾晚年乃寓浙中西湖僧舍益奇气勃勃不可遏陈其年少甚倜傥视线帛如土每出游馈遗累千随手辄尽垂橐而归无资急命质衣物供用至无可质复出雅游率以为常吴锦雯游寓兰陵酒徒剑客及弄阮咸拨箜篌者满座上日解蕴袍贳酒酒酣对客挥豪烟云满纸谢昼也好施与数千金都缘手尽复假贷以济之京师谓之穷孟尝陈兴霸喜谈兵论剑抵掌天下事酒后耳热辄骂古伪豪杰不值一文钱王水云尝与茅子鸿同舟渡大江风涛汹涌王掀髯称快曰吾胸中郁勃之气对此稍舒茅亦为之放胆王阮亭为同考至白门夜鼓楫行大江中漏下将尽始抵燕子矶公兴发欲登会天雨新霁林木萧飒江涛喷涌与山谷相应答从者顾视色动公径唿束炬以往题数诗于石壁从容徒步而还翌日诗传白下和者数十家吴园次萧散自得陶然于酒所至偕故交文士名娼高衲放浪于山巅水涯每醉辄歌吟笑乐诙调终夜酒痕淋漓头伏几案与之游者辄忘寝食姚熙之生平慷慨仗义挥金如泥沙手勒奔马用弓至二十石麾下所养奇才剑客皆能得其死力徐健庵性豪放交游甚广一时耆宿山林遗老皆轻千里从公为食客邸舍已满则僦别院居之罢官归时三馆之吏皆哭失声曰公去谁活我者冯云生性极豪侈故家畜小伶时时使度曲召亲故置酒高会或围棋博跌宕自喜昼引客宾夜则然桦烛观书一过目终身不忘也杨序玉家多妓乐率善歌舞其园林甚有丘壑盘杯箸精美异常客至命酒珍错纷陈稍醉即赋诗联句或召冶童歌自吹箫以和之李如縠官武昌郡守江陵曹叔方以所编乐府投之时李方坐堂皇立取梁州序亲自度曲以扇代拍时隶役百十辈屏息而听寂若无人歌罢即出千金赠曹张敉庵性豪侈姿容瑰伟饮酒日可三升兴至博争道独酌引满唿小僮挝鼓奏伎奋袖激昂大噱不止翁逢春尝游武林辇橐中金二千于庑下一日被酒归蹴金伤其趾大怒遽唿曰吾明日用汝不尽不复称侠遂遍召故人游士及妖童艳姬之属期次日集湖上是日舣舫西冷桥合数十百人置酒高会所赠遗缠头无数抵暮问守奴余金几何则已尽矣谭慕邺为名族子好读书家虽中落而视货财如土苴论文之暇酷嗜弈亲故及四方士夫乐从之游食客满座樽酒盘飧日费数千钱以是益贫文钦明自号横塘居士其先为韩人清初入京师两传而富峙陶顿居士赋性豪爽任意挥霍凡人间服食居处子女玩好狗马之奉无不备致武虚谷性善哭馆朱竹君学士家值除夕朱曰客中度岁何以破岑寂公曰但求醉饱而已学士乃馈彘肩二鸡一鹜一蒙古酒一斗他物称是皆尽之问复何求对曰哭乃失声大恸比邻惊问学士则大笑福瑶林用兵时大军所过地方官供给动逾数万福既至则笙歌一片彻旦通宵福喜御紫色衣人争效之谓之福色善歌昆曲每驻节辄手操鼓板引吭高唱虽前敌交绥血肉横飞而余音袅袅未绝也袁简斋居江宁之随园地虽僻左而家储嘉肴美酿甚伙有果有蔬有鱼豢养鸡凫尤为得法美酒既多又喜搜罗酒器一席之中例更酒盏四五度始而名瓷继而白玉继而犀角继而颇黎由小而大递相酬劝故有不速之客至肆筵设席每咄嗟而立办也嘉庆时周海门只身商于淮不十年致素封坐中食客常千人士之踵其门者虽一技一能必温颜接之延上座而厚款焉倚山建客邸数百编号为之客之来者以次就宿如归其家又善于纵横捭阖贵戚权要时相馈遗地方长官有疑难事必就决于周里邻有急难辄周济之官文恭豪宕不羁其督两湖时节署每夜张灯奏乐姬妾聚观公引羊脂玉巨碗斟酒偎红倚翠借以消遣军报迭至公辄麾之曰告胡抚台可也李秀成工翰墨喜亲文士据苏州时尝月夜泛舟虎丘引杯觅句金陵被围久李恒西望咨嗟忧形于色有感时诗两律豪情勃勃不减曹孟德横槊赋诗也杨云阶以克复大理府起家辇致珍宝巨金无算至上海与贵人争买名姬曰凝脂色艺无双斥万金为聘钱然姬不肯从盖闻公尝褫某姬衣赤身缚烈日中虐之也诸姬见客不相避一日友人袁某至适姬花小宝在侍袁屡目之公曰汝喜之耶当以为赠立唿肩舆送之袁处时人叹焉同光时有许翁者家故巨富设质物之肆四十余所棋布江浙间翁甚俭约子弟则豪侈自喜酒池玉林奉养逾王侯家僮百数十人马数百匹青骊彤白无色不备腹鞅背亦与相称每出前后导从炫耀于闾巷旋以家居不乐乃具舟出游江浙间挟妓日费百万悉以片纸至各肆取之主者或吝之辄怒曰此吾家物也何预汝事主者大惧皆以书白翁翁自度不能严束其子弟乃为书遍告诸肆使同日而闭已而肆中之受雇者皆大哗翁遂命自管事者以下悉有所赠多或数千金少亦百金主者按籍而计之四十余肆人数几及二千十数世之积数百万之资一朝而罄孙中山既由十七省代表举为民国第一任大总统置酒高会于金陵东南贤豪莫不来萃孙既素有雄情爽气加尔日音调英发叙古今成败炯鉴世界民族潮流其状磊落一坐叹赏黎宋卿在鄂为协统时度新岁书一联于楹曰大泽龙方蛰中原鹿正肥其豪情奇气跃跃笔端识者早料其非池中物也容止第十四李湘北风神局度典重中有然之致皆书卷之气所积也梁苍岩襟期潇洒意度廓落大类坡仙丁大声躯材雄伟意识豪放咳如叩钟言若奔河李戒庵美风仪尝于上元夜着绛衣与郡中名士集贺监祠乘月上湖桥长啸见者疑为神仙黄大宗状貌奇伟王昊庐见之叹曰风神超逸卓有父风程穆倩眉目深古视下而念沉处治不媒进处乱不易方沈去矜形弱不胜衣而骨性刚挺平时与人语气才属及发辩议则电闪霆激摧掘一座柏嶷山过涉园魏青城称其高风秀骨英采惠姿照映泉石高芙沼扬休玉色进止严重目不能远视然开则精光射人韦六象神朗貌癯衣布不肉食长夜拥絮被危坐不寐读书至旦以为常高简淡泊仿佛枯岩禅客与人言肺腑倾尽不事表尘俗人望之颓然自远姚熙之身长七尺广颡修髯目闪闪如岩下电丁文博眉目明秀如碧梧翠竹赵慎旃仪状奇古圭角岸然长户部时人唿为冷庙龙王王西樵尝语子弟曰陈其年短而髯不修边幅吾对之只觉其妩媚可爱以其胸中有数千卷书耳纳兰容若天姿英绝萧然若寒素拥书数万卷弹琴歌曲评书画以自娱尝读赵松雪自写照诗有感即绘小像仿其衣装座客或期许太过皆不应徐健庵曰尔仪态何酷似王逸少乃大喜吴锦雯张祖望并修髯美仪容夏日尝促膝吟咏意思萧旷应潜斋右目重瞳左耳重轮生而有文在手如八卦少即以斯道为己任邵念鲁貌丰目有光袍布履门庭洁如居家必正坐酒酣谈忠孝事娓娓有致人人感动释介公风仪萧散寡言笑体羸若不胜衣而神鉴渊然与诸名士接但以目会四坐尽通退相品题不失分寸高澹人生有异质身御盛服虽时当酷暑曾无点汗溲遗之事终日不行以是出入禁闼从容中礼侍从诸臣俱不能及朱可亭生而宏声广颡双颧插鬓大口长目步阔二尺二十九岁中乡试主司宋大业见之即曰河目海口昔惟先君今复见子矣史铁崖器量宏大风度端凝尝有不时宣召辄雅步如常或促之则曰天下安有奔迫宰相耶齐次风态度安详目力胜人瞳极小而能远视尝与友人登山见江船如叶许大公能辨舟中人数及其服色即杯斝壶盘之属亦历历可数下山至泊所则舟甚大所视皆不爽也李惺由顺庆守告养起复年七十余矣长髯髟髟华采照耀陛辞日高宗大为叹赏令赴政事堂使诸大臣观之杨时斋修髯隆准目睛映日光返照能射人龚璱人生有异表顶棱起而四分如十字形额凹下而颏仰上目炯炯如岩下电眇小精悍作止无常则语非滑稽不以出诸口曾涤生年逾六十精神奕然身长约五尺躯格雄伟肢体大小咸相称方肩阔胸首大而正额阔且高眼三角有棱光极锐利两颊平直髭髯甚多直连颏下披覆于宽博之胸益增威严李少荃长身鹤立瞻瞩高远识敏辞爽胸无城府人谓其如云中之鹤胡润之精神四溢威棱慑人目光闪闪如电而面微似皋陶之削瓜左季高貌如老儒而倜傥好奇议论风生骆吁门如乡里老儒粥粥无能而外朴内明能辨贤否彭雪琴恂恂儒者和气蔼然鲍春霆躯干不逾中人弱不胜衣而有万夫不当之勇阎丹初短小精健不改关中敦朴气象丁稚璜状貌修伟绰有威棱吴南屏貌甚仆野而气韵高洁岑彦卿面目黧黑而雄姿沉毅倭艮峰体不逾中人而洒然出尘清气可挹田忠普美秀而文一时有玉人之目每临阵则又雷奋飙举横厉无前张香涛身材短小面瘦如猿其起居大异于人尝终日不食终夜不寝而无倦容无论寒暑卧不解衣带每观书则睡眼朦胧或两三时或一昼夜左右屏息环立不敢须臾离侍姬辈亦于此时进御从者反扃其扉遥立而已吴趼人自号我佛山人神宇轩然望而知为高逸之士惟目甚短视每有所着述下笔万言不加点窜然恒以静夜为之昧爽乃少休以酒为粮或逾月不一饭袁慰亭额广颧高目有威棱躯干亦宏伟而两足甚短举步遂有蹒跚之态故或戏称为半截皇帝岑云阶面广额高短衣匹马有英雄之概陆干卿额凸颏仰两颧甚高面貌颇似明太祖画像孙慕韩体癯而气腴长髯飘飘有鹤立鸡群之概迎宾馆有君画像栩栩欲动孙伯兰须眉甚古衣履朴素廓落之中寓密致之意自新第十五郭华野令吴江时簠簋不饬巡抚汤潜庵将疏劾之郭闻而谒汤立誓自新且曰琇所以贪者以供前任某抚军之欲也今公既清廉自矢请宽我一月如不痛改前非者任公处分汤许之归则令隶担水洗县堂及内室示民以更新曰前令郭琇已死今又一郭琇也吴江赋烦俗悍号难治自后果操行峻介弊绝风清循声为东南冠汤乃荐其居心恬淡莅事精锐宜与行取部以催征未完议格特旨允行授御史劾河臣勒辅治河无功劾大学士明珠余国栋结党营私少詹高士奇都御史王鸿绪等招摇依附一时方严抗直之声使辇下栗然朝贵侧目康熙三十八年圣祖南巡至德州见公跪道旁谕阁臣曰郭琇前令吴江百姓至今感颂其人有胆量无朋比可授湖广总督是可知公之丰裁气骨其作令时必已不凡特年少阔疏为白圭之微玷遇汤公儆厉而奖掖之遂成此晚盖之功名也陈沧洲守苏州时郡有观音山以竹舆代游屐食其力者三百户公概禁之或诣公诉公伪游山问曰太守苦若乎曰否守爱我但太守禁妇女游诚当不当禁客游绝吾侪衣食公还立弛其禁亦可谓改过不吝者李敏达精明强干然性极服善一日坐堂上命吏胥田芳作奏请封五代田不可曰封典止三代芳不能作此奏固命之对如前公大怒骂曰畜产例自我创何干汝而逆我田遽起立勃然曰公大误公怙天子一时宠忘王章芳故晓公公当谢芳乃辱及其亲何也且公为人子孙封三代而犹未足芳亦人子孙未封一代而公以畜产宠秩之何用心逆人道耶芳殊不服公素负气忽公堂为吏所折窘不知所为强复怒曰便是我误汝不服奈何曰公大人也芳小吏也岂特公詈芳芳无如公何即公杖死芳芳亦无如公何所可惜者大人之威能申于小吏而小吏之理殊直于大人耳言毕竟走出公默然顾左右乱以他语而罢是晚召芳芳疑公蓄怒将阴祸之色如土公握其手笑曰汝有胆识而辱为吏可惜吾贷汝金纳之为县丞他日事上官亦以直道行之田泣谢得富平县丞迁凤翔令以贤闻胡润之年少时风流跌宕好为冶游封翁詹事公患之授以儒先性理书而公负才气不甚措思也寻客两江总督陶云汀幕中游益恣秦淮画舫逐日征歌陶方禁僚属冶游顾独不责胡公或请其故曰润之他日为国勤劳将无暇晷以行乐今之所为盖预偿其后之劳也已而一操事权顿改前态刻苦厉行屏绝丝竹英雄之所为固迥异乎常人矣王益吾有才无行贿结李莲英得江苏督学选拔才俊几与黄漱兰侍郎齐名既瓜代乃深悔阶进之由虑他日名为李污具疏严劾之并谓李非真阉丑诋备至孝钦后览奏震怒王遂以是罢归而王之直声震于朝野新世说卷五企羡第十六魏叔子兄弟治古文山中邹程村一见叹曰今乃有如是文乎逢人辄称道不绝口海内知有三魏实自程村始也王阮亭兄弟每过邮亭野店辄题诗壁上诗既惊人使笔斗大龙拏虎攫尤西堂道经燕齐见之解鞍造食坐对移晷不能去彭羡门惊才绝艳词家推为独步王阮亭称其吹气如兰每当十郎辄自愧伧父赵秋谷天才骏厉视侪辈无足当意独善冯大木所师承者为冯定远尝曰吾生平师友皆在冯氏矣申凫盟道生平有两憾事一未睹沧海二未见周栎园计甫草客邺城遍询谢茂秦葬处得之南门外二十里见小冢颓堕荒草中为赋诗吊之求其子孙不可得因固请邺中当事为封土三尺余禁里人樵牧其上立碣志之曰明诗人谢茂秦墓李方山客南昌有传宋荔裳已死者特为诗吊之与宋初未识也后至武林闻宋尚无恙李喜甚借友人马疾驰相视且出诗读之两人因与泣下沾襟已命酒狂饮极欢策马而去闽中邱则飞以卖靛为业游于山水之间喜吟咏集成求云间张洮侯作序过虔州关以诗谒榷使者见张序曰诗能张洮侯作序岂寻常商贾耶辄免其税吴天章晚年买圃郑谷之口莳梅种橘吟咏自如王阮亭谓汉魏以来二千年间诗家号为仙才者曹子建李太白苏子瞻三人耳本朝作者如林不得不推天章为仙才焉徐电发天才骏发摇笔数千言龚芝麓尚书奇赏之尚书临没谓梁真定相国曰奇才如徐君可使之不成名耶尹元孚督学江南亲操几席杖屦徒步造谒方望溪于清凉山及见北面再拜曰曩在京师母命依门墙先生固执不宜使众骇遽今里居无嫌且身未及门心为弟子久矣蒙授丧礼或问吾母之终寝处食饮言语得无大悖成身之德庸有既乎胡稚威惊才绝艳独冠一时袁简斋同应词科甚羡慕胡公尝曰吾于稚威则师之矣于元木循初则友之矣其他某某则事我者也沈东甫幼牧兄弟着书最多皆博而能精同应干隆丙辰召试人谓庶几厚斋盘洲伯仲之风李穆堂侍郎见其所着书惊喜曰不意近世尚有此人吴兰雪诗才与黄钟则埒弱冠入都王述庵翁覃溪法梧门诸公盛称之自是遍交海内名流酬唱无虚日袁简斋最自负亦心折其诗所着香苏山馆集传播外国朝鲜吏曹判书金鲁敬以梅花一龛供奉之日本贾人斥重金购其诗扇以归张南山最服膺黄仲则之诗及王仲瞿之文尝曰汉有建安七子初唐有王杨卢骆四家余欲选黄仲则诗王仲瞿文合刻之题曰干隆二仲欧阳磵东少孤贫非其力不食有梁伯鸾徐孺子风其湮郁刚介严凝之气一寓于诗尝谓作诗自写胸中之天不期而与古人合邓湘皋之辑沅湘耆旧集也于有清二百年间惟称张度西及东二先生为诗老云张熙河性倜傥好游名山九州历其七五岳登其三足迹所至贤士大夫如袁简斋洪稚存孙渊如辈皆倾衿倒屣相见恨晚高爽泉以善书着于时爱交游查刺史梅史郭明经频伽彭上舍甘亭朱漕督堂咸相与推襟送抱跌宕文酒盖重其书并器其人也莫子偲少与郑子尹齐名精许书工篆籀诗亦古朴有味尝与曾涤生订交于海王村书肆中曾遗莫书云阁下与郑先生游六合之奇揽之于一掬千秋之业信之于寸心其倾羡可谓至矣金友筠家园养晦以着述自娱甚羡俞荫甫之学问文章然素未谋面光绪丁亥戊子间忽上书于曲园与订神交而不署真姓名如漫郎聱叟之类自是尺素往来辞意肫挚时而为文字之商量时而为缟之投报拳拳敬爱历久不渝通问之明年始以真姓名告林暾谷以翩翩华胄年少美才诗文皆臻上乘弱冠入洛一时名流羡之争与订车笠之盟如陈右铭伯严父子梁节庵黄仲弢沈子培严幼陵康长素梁任公诸人其最契者陈阜荪怀才不遇落拓京华为诗多幽渺哀怨之音咏秋海棠至数十律然极企羡谭壮飞之为人尝独立谭公就义之菜市欷觑凭吊甚至痛哭不已亦奇人也伤逝第十七魏伯子遇害于贼将刘大任许其子兴士闻变徒跣往迎丧抵家拔剑自刎左右持之遂日夜椎胸哭死血结少腹下目上偻不能立唿号二十日而死年三十有三时人比之何炯谢蔺云陆丽京与沈骏明素无深好闻沈负才蚤世乘醉达其家哭之失声从子儇胡随往亦一哀出涕赵山子既没有人议其短长吴闻玮掷杯谩骂曰斯人不死鼠子敢尔王异公赋十二哀诗追数旧游多化异物缠绵悱恻各竭思尽致能令读书伤神陈纬云云邹程村董文友相继殂谢兰陵旧游不可复寻言之凄然不必过黄公酒垆而始恸矣彭中叔与同邑温应抟友善应抟死于兵难时兵燹苍黄人莫敢昼行公独往购其尸痛哭而殓之刘稚川九岁失恃每念母辄为孺子泣遂以屺思名其堂所着曰屺思堂集世宗在潜邸闻阎百诗名手书延至京师握手赐坐唿先生日索观所着书每进一篇未尝不称善旋卒于京寓世宗哭之恸遣官经纪其丧自制挽诗四章中有三千里路为予来之句复为文祭之有云读书等身一字无假孔思周情旨深言大佥谓非阎公不能当也张公煌言死国难弃骨荒郊万充宗葬之南屏山并乞黄太冲志其墓春秋野祭效西台之哭者十余年毛大可侍史曼殊丰台卖花翁女也艳丽而能诗诸名士为文以绳之晚岁悼亡忽忽不自得计甫草有才子曰准早夭筑思子亭以孝贞女宋氏合葬宋氏准聘妻年十三未婚守志者也赵秋谷笃于故旧生死不渝同年生莱阳张庶常罢归以事为有司所窘避地依公及卒殡而归之常熟仲生依公十九年卒于馆次为位以哭并论定其诗文择地葬之姜西溟副修撰李蟠典顺天乡试以目昏不能视为同官所欺牵连下吏举朝知其无罪未置对遽病卒王阮亭尚书哭之恸且曰某在西曹使湛园以非罪死狱中愧死矣翁朗西晚与沈归愚相约耦耕结庐有日矣未几卒友生为位哭多失声者厉樊榭无子没后四十余年与其妾月上栗主并委榛莽中何春渚取归送黄山谷祠洒扫一室供之王兰泉侍郎闻其事属同人于忌日荐酒脯焉程鱼门以逋负山积势不支乞假赴陕将谋诸毕秋帆中丞为归老计抵关中一月而卒毕与幕府诸公哭之甚哀并经纪其丧厚赙之以归黄仲则在京为债家所迫抱病逾太行出雁门将往毕秋帆许次解州卒于河东运使沈业富官署年仅三十有五毕公厚赙之洪稚存料简其丧送柩归里诔词哀怆又检其诗及乐府四大册封送毕公嘱其删定付梓即两当山房集是也洪稚存客西安使院得其弟自京师来书知适汪氏仲姊之丧为位而哭之作诔词一章中有言旋言归靡复伯姊之问松耶伯耶遂拱女之里等句极为沉痛孙渊如之妻王夫人工诗善书年未三十而卒孙情逾于分哀过其礼即其栖止之所署曰长离阁绘遗像悬之终日焚香对坐誓不再娶孔顨轩丧其同榜友林子宣哭之甚哀其诔词有云郢人亡而辍斤钟子逝而息引丹一去白云千里寄缣二匹空慕于往哲过车三步有待于他年未几孔亦陨谢殆如支道林之丧法虔精神丧风味转坠也朱石君清德素修为时宗仰死之日卧处仅一布被布褥其别舍则残书数箧而已见者莫不悲感仁宗新赐奠甫至门即放声大哭且赐以挽诗有半生惟独宿一世不言钱之句盖棺论定公亦当含笑于九京薤上蒿里古有挽歌其语简质降而为诔词哀文洋洋数千言短亦数百字文繁而哀杀矣近世有所谓挽联者不知始于何时道咸以降诸名人率优为之字之多寡无定语之长短亦无定对偶必工语意必哀亦诔词中之别开生面者曾涤生最善为此其名句有八年九子四登科万里孤云一回首及无可奈何春去也似曾相识燕归来皆一时脍炙人口者也左季高与曾涤生以洪福瑱事意见相龃龉久绝音问迨壬申二月曾公卒于官左公乃寄联挽之云谋国之忠知人之明自愧不如元辅同心若金攻错若石相期无负平生又致书唁劼刚袭侯措辞甚为恳挚生死交情于是乃见彭雪琴在咸同诸师中人格颇奇晚年不肯任封疆颇有功成辞爵之概又好与名流酬酢其没也王壬甫哭之以联云诗酒自名家更兼勋业烂然长增画苑梅花价楼船欲横海太息英雄老矣忍说江南血战功梅花句以彭公善画梅花血战而不忍说则不赞美其残杀同胞之功已在言外矣王子展与文芸阁学士为莫逆交文谢世后王之挽词运用成语且极沉痛其词曰追思往事感不绝于予心同学少年北邙过半曹子桓有言既痛逝者行自念也历溯生平士固憎兹多口文章千古东海流传韩昌黎所谓动而得谤名亦随之张香涛之没也朝野咸悼惜之挽章极多惟王壬甫一联云老臣白发痛矣骑箕整顿干坤事粗了满眼苍生凄然流涕徘徊门馆我如何言之哀怆有余痛焉张冶秋被命管学延揽一时名流颇受清廷疑忌不得展其怀抱乃辞学务改任邮传部尚书又与唐少川不相能遂郁郁而卒士林争惋惜焉如皋冒鹤亭挽以联云爱好似王阮亭微闻遗疏陈情动天上九重颜色怜才若龚芝麓为数揽衣雪涕有阶前八百孤寒盖纪实也吴劭之博通经史能为诗赋骈文尤工于挽章湘人盛称之没后其门人彭次央为梓行绮霞江馆联语偶存彭亦工此其挽某君之妾云锦瑟惜年华凄然湘浦晚春冷夜鹃声惊短梦玉箫能再世遥望扬州明月何时鸳侣续前缘妾盖竹西产也其吐属之隽雅几有青胜冰寒之喻焉陈伯平以名御史出为知府累官至江苏巡抚因与沪道蔡乃煌相龃龉郁郁而卒王壬甫挽以联云抗疏劾三公晚伤鼷鼠千均弩治生让诸弟归剩鹅羊二顷田某君在京师闻其妹适吕氏者没于湘中为位哭之哀寄一联挽之恻怆动人亦典雅可通哀哀予妹竟陨天年记曾问疾殷勤雷岸寄书浑若梦草草劳生滞留京国此后归田着述兰台续史恸无人秋璇卿以徐锡麟案牵连被杀母族草草收葬嗣石门徐寄尘桐城吴芝瑛二女士卜地西湖西冷桥畔筑石葬之题其墓曰鉴湖女侠秋瑾之墓其风义非须眉男子所可及刘炳生以光绪丙午归湘举义兵谋泄被逮巡抚岑春煊使人杀之乃兄霖生在江户闻变愤不欲生作哭弟八章其语最痛有云华域颠危亲又病天涯游子更何之魂飞雨雪梁山夜人去池塘春草时又曰鹡鸰原野空荒草龙虎关河自夕阳四镇干戈伤阁部连营烽火吊荆襄及荒江旅榇随萍水破庙灵帏空雪霜鸟台暇席收儿骨虫院鹑衣敛父尸不忍卒读林述唐天姿卓异年少能文章醉心革命事业因而捐躯黄克强与之交最深死后为搜辑其遗集题一绝于卷端云汉上风云纪后先中原光复信凄然不知何处苌弘血只剩遗编是昔年其惓惓故人见于言表矣陈勒生峻洁尚气节诗文勃勃有奇气癸丑讨袁军之起公颇有所谋划素善治爆烈弹义师既败益腐心切齿磨砺以须卒以失慎自炸死柳亚子不忘死友乃征求其遗文裒为一集而序之蔡松坡既以义师推翻袁世凯转战数月喉疾益剧赴日本就医遂以不起凶问至国人震悼为位于中央公园而奠之公向所眷妓筱凤仙素计哭临甚哀其挽章云万里南天鹏翼直上扶摇剧怜尤患伤人萍水因缘成一梦几年北地燕支自悲沦落赢得英雄知己桃花颜色亦千秋汤济武于清末请开国会旋随黎宋卿起义武昌言论丰采倾动一时然薄议长而不为遂两为国务员值南北战争纠纷不解联带去职郁郁不怡漫游海外遇刺于美洲时论惜之或挽以联云不为鲁仲连一世纵横毕竟褰裳游海外何似来君叔百年悲愤仓皇脱屣去人间栖逸第十八魏和公登华山绝顶日月从两耳升降视黄河如被带委地下燕赵秦豫隐隐见黑子俯仰天地悲从中来有入山披发长往不返之志徐俟斋以崇祯壬午举于乡父忠节将殉国号泣欲从死忠节曰吾不可以不死若长为农夫以没世可也自是隐居终其身与宣城沈眉生嘉兴巢崆峒称海内三遗民书宗孙过庭画宗巨然间法倪黄自署秦余山人得其遗墨者视如拱璧豢一驴甚驯通人意日用间有所需则以所作之画卷置簏于驴背遣之驴独行及城而止见者争趋之曰高士驴至矣亟取卷以日用所需物如其指备而纳诸簏驴辄负之归以为常沈眉生于劾杨嗣昌疏中兼劾阮大铖吴次尾陈定生等推公之意作留都防乱揭以攻阮阮恨之次骨及得志按揭中姓名将尽戮之而以公为首公变姓名入金华山中南都亡遂匿迹深山采藜藿以自食有知而饷之者皆峻却曰士不穷无以见义不奇穷无以明操郡守朱元锡致十金辞不获庋置壁中未尝一发视也溧阳陈名夏雅善公既入相欲特疏荐之遣使寓书公不发函对使焚之陈意犹未已公遗书曰龚胜谢枋得智非不若皋羽所南也而卒殒躯者由多此物色耳今之荐仆者直欲死仆也陈乃叹息而止自是避人愈坚足不履城市者三十年汪魏美尝举明崇祯己卯乡试娶太守钱飞卿之女盛饰入门诫之乃屏侍婢躬操作明亡弃科举姻党欲强之试礼部出千金视其妻俾劝驾妻曰吾夫子不可劝吾亦不屑受此金也嗣因兵乱奉母入天台海上师起群盗满山谷始反钱塘居北郭外室如悬磬是时湖上有三高士之目汪其一也当事皆重之监司卢高尤下士一日遇之于僧舍问汪孝廉何在汪应曰适在此今已去矣卢怅然不知应者即汪也卢尝遣人通殷勤于三高士约置酒湖船以世外礼相见其二人幅巾抗礼卢相得甚欢惟以汪不至为恨事已知其在孤山放船就之终排墙遁去魏叔子自江西来访公谢弗见叔子留书曰魏美足下吾宁都魏禧也欲与子握手一痛哭耳足下以寻常游客拒之则可谓失人公省书大惊一见若平生欢临别执手涕下云王酉山为井陉令与上官迕解印绶迳去高卧海曲清流映带乔木郁盘乃纶竿笠酿黍种树间与田夫野老较阴晴课蟹稻以为乐郭天门于甲申以后祝发为僧茹苦无定居初依熊鱼山于嘉鱼已流寓沔阳筑补山堂前后十九年归结草庐桃花江先是洪承畴坐事落职公奏请起用至是承畴入清经略西南以故旧谒公于山中既得见馈以金不受奏携其子监军亦坚辞公见承畴时故作目眯状承畴惊问何时得目疾公曰始吾识公时目故有疾洪默然李潜夫自国变后家具荡然遂与妻别隐陈山绝迹不入城市训山中童子自给自署曰村学究老头陀居山十年有僧开堂以避喧始返其蜃园卖文自食不足则与其妻为棕鞋竹以佐之好事者约月供薪米力辞不受有司慕其高往访之辄逾垣避所着诗文皆吊甲申以来殉节者蜃园者乍浦胜地可望见海市者也又十年家益困不复能有其园寄身僧舍戚友赎蜃园归之始复与妻居时年七十矣二老相对时绝食则叹曰吾生本赘尔待尽而已有馈食者非其人终不受或问以身后曰杨王孙之葬何必棺也又十年蜃园仅存两楹公耳既聋又苦下坠终日仰卧客至以粉版书相问答魏叔子来自江西公视姓字则强起张目视之泣叔子亦泣时方绝粮叔子探囊得银半两赠之五反不受固以请曰此非盗跖物也始纳之买米为炊共食而别叔子属周布衣曹侍郎溶纠同志为之继粟且谋其身后事吴门徐俟齐斋之曰李先生不食人食听其饿死可也已而公果坚拒之未几卒叔子闻之曰吾浅之乎为丈夫已刘剩庵于鼎革后隐居相城有大吏造其庐欲强之出公乃袒裼疾视曰我中州男子年二十渡漳河登大跃马鸣鞘两河豪杰谁不知我乃以此相逼将谓我畏死耶取壁上剑将自刎门人抱持之得解寻移居湖滨率妻女织席以食累日不举火有遗之粟者非其人不受老奴从魏县来劝之归曰室庐故在也乃命其子偕老奴归岁荒得食愈艰杂糠糟作食妻病不能下咽竟饿死一女许字同邑某氏子某氏官于粤音问阻绝女自经死而其子之归中途死于盗是日凶问适至公既无家乃买破船一往来江湖间时从诸遗老游尝泛舟中流鼓瑟而歌曰白日堕兮野荒荒逐凫雁兮侣牛羊壮士何心兮归故乡风水荡激歌声伊郁闻者哀之邵得鲁隐居潭上园黄泽望志节相同亦来居园中夜共读谢皋羽游录而慕之曰方今豺虎满天下五岳之志不可期矣四明二百八十峰近在卧榻峰峰有吾两人屐齿岂不快欤公于是偕黄公遍走山中然山寨方不靖所在多逻卒而二公冠服奇古频遭诘难顾不以为苦亡何入绝谷不知所向方茫然求故道不可得俄而峰回路转松竹梧桐甚盛有鸡犬声趣就之茅舍一椽中有幅巾者出问客何来则语之以里宅笑曰吾亦姚人避世居此不虞君之涉吾地也乃止宿则告曰是为石屋山仆故孙公硕肤临军陈从之也孙公死海上吾无所依来此山中遂与人世绝因相顾叹曰是真桃源矣未几黄公卒公乃弃家投四明山之杨庵时尚有一妾亦为尼庵中每日晨昏各上堂礼佛此外虽茗粥不相通久之皆卒于庵申凫盟自见孙锺元于苏门匿迹山中大书于门曰真理学从五伦做起大文章自六经得来又题书室曰学古之志未衰每日必拥书早起干世之心已绝无夕不饮酒高眠张覆舆与申凫盟同学齐名甲申后得狂疾筑土室村外闭户绝人迹穴而进食饮岁时一出拜母虽妻子不见也入夜时有泣声余若水隐居山中草屋三间不蔽风雨至以龟甲承漏聚村童五六人授以三字经卧榻之下豚鸡埘无下足处晨则秉耒出与老农杂作同年生王天锡为海防道欲与话旧公辞以疾天锡披帷直入公拥衾不起曰不幸有狗马疾不得与故人为礼天锡执手劳苦出门未数步则已与一婢子担粪灌园矣天锡遥望见之叹息去冬夏一皂帽虽至昵者不见其科头尝慨世途逼仄遂疑荀卿性恶之说为确至欲着论以非孟周思沂与余若水为同年生国变后弃官归遁入剡源尽去其发为发冢剡源饶水石与山僧樵子出没瀑声虹影间王天锡求见拒之曰咫尺清辉举目有山河之异不愿见也杜茶村隐居鸡鸣山下足迹不入城市四壁萧然炊烟常绝偶有远友过之欲供一饭而无所措以案头叶龙泉集易炊食顷口占一绝有看君咀嚼叶龙泉句有人询以近状答书云昔日之贫以不举火为奇今日之贫以举火为奇此其别耳张瑶星为千户于流寇陷京师遇贼将不屈久之始归故里其妻已前死独身寄摄山僧舍足不入城市乡人称白云先生当是时三楚吴越耆旧多立名号以文行相高惟徐俟斋沈眉生躬耕穷乡虽贤士大夫不得一见其面然尚有楮墨流传人间公则躬亲樵汲口不言诗书学士词人无所求取四方冠盖往来日至兹山而不知中有是人也方处士中舒余处士公佩岁时问起居入其室架上书数十百卷皆所着经说及论述史事请贰之弗许曰吾以尽吾年耳已市二瓮下棺则并藏焉陈狂农遇甲申之变欲以身殉国不果遂弃妻子入欧公山山界江楚间悬崖峭壁人迹所不到公与弟觏偕隐其中二十余年几与人世隔性奇癖厌俗尝不语有所欲则弟视其顾盼指书辄喻意间有来者与之言不应拱揖而已或贻以书不发视即焚之偶有题咏亦未尝存稿衣垢敝不浣濯糜粥不充恬如也王伦表好学励名节明季尝应童子试鼎革后授徒养亲不复出所着巢父许由论魏双凤见之叹为当世轶才邓丹邱任侠尚气国变后窜身黄冠遍走江湖欲得奇才剑客而友之卒无所遇顺治辛丑黄太冲读书双瀑寺寺在万山人迹殆绝公忽走访太冲问何以知之笑不容问奚自曰甬东也唱和旬日偕至武林公又独上玉皇山去矣八大山人者世居南昌明亡弃家遁奉新山中祝发为僧二十年临川令胡亦堂闻其名延之官舍居年余意忽忽不自得遂发狂疾忽大笑忽痛哭竟日一夕裂其浮屠服焚之还走会城独身佯狂市肆间尝戴布帽曳长领袍履穿踵决拂袖蹁跹行市中儿随观评笑人莫识也其犹子某留止其家久之疾良已山人工书法行楷学大令鲁公狂草颇怪伟亦喜画水墨芭蕉怪石花竹及芦雁汀凫修然无俗笔醉后墨沈淋漓不甚自爱惜数往城外僧舍雏僧争强之索画至牵袂捉裾不拒也贵显人欲以数金易一石不可得或持绫绢至直受之举怀素语谓将以为以故贵显人求书画乃反从贫士山僧屠沽儿购之一日忽大书哑字署其门自是对人不交一言然善笑而喜饮益甚或招之饮则缩项抚掌笑声哑哑然又喜为藏钩拇阵之戏赌酒胜则笑哑哑数负则拳胜者背笑愈哑哑不可止醉则往往泣下柴虎臣隐居南屏山贫甚屏绝馈遗卖药自给其为学于象纬律历舆地礼制农田水利兵戎赋役莫不研究康熙己酉诏举山林隐逸之士浙抚范觐公亲谒公于山中请以应诏固辞之纪伯紫自称锺山遗老白发当歌红牙听曲说青溪旧事娓娓不倦一日与大梁周雪客枫江徐电发痛饮燕市城西有绝句云风雅松陵胜昔时力裁伪体出偏师徐郎本事从珍重始信无情未是诗谓电发所辑续本事诗也徐亦和云人物南朝赌酒时过江仆射是吾师犹余戆叟风流在怅绝青溪数首诗林茂之穷老金陵冬无被夏无帷意恬如也其冬夜诗有云无被夜眠牵破絮浑如孤鹤入芦花传诵一时夏日无帐或遗之则以易米施愚山自豫章寄一帐书绝句云北窗高卧岂知贫料理偏愁白发人帐亲题林处士草堂长伴百年身亦佳话也魏某隐于米商当陈沧洲被逮入都除夕市米潞河魏某问客何来曰陈太守是湘潭陈公耶曰然曰是廉吏安用钱为反其值问寓何所次日门外车槛槛馈米十石书一函称天子必再用公宜以一节始终毋失天下望纸尾不署姓名问担夫而知其姓访之则闭户他出矣盖隐君子也李铁君是太傅索额图之婿当索氏柄政时声势隆赫李公远避之盖以先世产业属二兄偕其妇隐于盘山买田豸峰下构草舍杂山氓以耕其尤贫者授之田而无取蔬材果实与众共之贤声远闻嗜茗饮遇山谷幽邃处辄扫叶煮泉竟日忘返见者曰此李山人茶烟也厉樊榭性耽闲静爱山水以孝廉铨选县令将入都候选道经天津查莲坡留之水西庄同撰周密绝妙好词笺遂不谒选南归客扬州马秋玉兄第延主其家结邗江吟社后遂绝意仕进图鞳布貌清癯不乐仕中岁以疾乞假筑室京师西郊外数里茆屋竹篱轩窗精洁院中叠石为山奇峰突兀径迂折饶幽趣后圃莳花种蔬亲灌溉之春秋佳日偕宗丞曹学闵遍览西郊兰若又尝风雪中共策蹇访潭柘戒坛诸胜短裘笠帽望之如神仙中人何春巢隐居不仕雅好花竹尤爱梅园中梅数百株各种皆备尝倩人写一小影箬笠芒鞋席地坐旁置梅花一担自题云卖花叟担花走卖得铜钱复沽酒花儿卖罢担儿丢卖赋还如卖花否卖花叟担花走何莲舫自广信罢官隐居邗上托业淮鹾自刻悔馀庵全集行世胎息庄骚曾涤生极嘉许之尝书一聊以贻之曰千顷太湖偶与陶朱同泛宅二分明月合随何逊共移家葛谦山与洪秀全杨秀清皆有交好洪杨举兵葛以为时机未至恐无成功遂隐匿于深山绝壑因友人介绍于钟骏声聘为西席钟至其家依山为墙导涧为池屋百余椽甚为壮丽葛待师有加礼徒二人亦至驯谨一日语钟曰仆有事外出某日某刻将有数人来访虑阍人不能峻却而阑入书室善为我辞幸甚至期客果至答如前客坐久慨然曰主人匿不见亦无瞢焉虽然余等非受绐者请以一言为证主人此时在某楼坐某向阅某书试往验之余等从此逝矣钟亟携僮登楼视之葛所向之坐所阅之书不爽毫发葛乃语钟曰若辈素与余交今将举大事予故避之君在此亦危矣遂开盛筵饯之曰余将远徙此地不久为灰烬所存者惟园中湖石耳君于庚申可大魁天下此时兵祸蔓延天下惟胡人气运未衰汉族仍归失败为足下计宜速整归装自此至浙亘数千里满地荆棘多携资斧无益有累仆已缮书数函投某某处可得资为助他日轺车四出或至山中一观园石之存否敢以此言为息壤饮酣而别后钟果以庚申第一人及第越数年视学某省迂道访之则荒烟蔓草矣而湖石岿然独存迹葛之语言与行径益隐君子而明术数者也汪笑侬自号伶隐光绪中以孝廉铨选知县需次京师偶购一妾不知其适为宗室女也事闻于台官奏之朝例当死家奴愿任其罪乃出资贿朝贵坐奴买献罪汪遂挂冠往沪上为伶所编党人碑哭祖庙等剧最有名于时贤媛第十九顾亭林之母王夫人最孝尝断指疗姑疾崇祯九年旌于朝丁亥夏避兵常熟年六十矣谓公曰我虽妇人然受国恩矣遇变我必死之于是公方应邑令杨永言之辟与嘉定吴其沆同里归庄共起兵鲁王监国授公兵部司务事既不克永言行遁去其沆死之公与庄幸得脱母夫人闻两京皆破遂不食卒遗命诫公勿事二姓云杜茶村之母性方严生平不肯见画师一日茶村遇善手曾鲸喜以白母且云鲸老矣写照其宜也母作色曰安有妇人呈头露面与男子注目熟视而不知羞者先王制礼男女有别何尝云老者不在此例也吴岩子是卞楚玉之妻吐辞温文出入经史与人相对如士大夫李中孚之母彭氏闻其夫死于军欲身殉以子幼制泪抚之然无以为生或谓彭曰可令儿佣取直以养或令给事县庭彭不可令公从师学修脯不具皆谢之彭曰经书固在何必师公年十六粗解文义母夫人日言忠孝节义事以督之母子相依或数日不举火泊如也宗定九少时奉母家居值岁凶啼饥号寒初不向宗族借贷母曰饿死事小遣十岁童子汗颜面以求人使从此不知有廉耻品行事大于时以为名言张履祥九岁丧父母夫人训之成立尝中酒母夫人责之且谕曰孔孟亦是两家无父儿祗为肯学好人便成大圣大贤汝勿自弃也洪承畴入清后其太夫人犹在也自闽迎入京太夫人见承畴大怒骂以杖击之数其不死之罪曰汝迎我来将使我为旗下老婢耶我打汝死为天下除害承畴疾走而免沈百五之妾张氏美而多能沈尽义后张收其尸尽鬻衣装葬之虎丘东麓庐墓二十年而死柳夫人于钱宗伯死时已有殉意值诸恶少以责逋为口实环而噪宗伯之门搪撞诟谇极于暴辱嗣君孝廉某故文弱魂魄丧失莫知所出夫人乃泫然起曰我当之好语诸恶少尚书宁尽负若曹金即负固尚书事无预诸儿女身在第少需之诸恶少谓得所欲锋稍戢然环如故柳中夜刺血书讼牍遣急足诣郡邑告难而自取缕帛结项死尚书侧旦日郡邑得牍又闻柳夫人死遣隶四出捕诸恶少问杀人罪皆鸟兽散尽得释孝廉德而哀之为用匹礼与尚书合殡某所吴人嘉其志烈争作诗以美之马锡蕃之姬顾氏本吴中士族女精小学说文马撰汇草辨疑十二卷姬皆手为旁训吴三桂遣人收两粤马死之姬亦随缢纪阿男富才藻善诗幼有栖鸦流水点秋光之句后适莒州杜氏以节闻王阮亭作秦淮杂诗其末章云栖鸦流水空萧瑟不见题诗纪阿男其兄伯紫见之殊不悦曰公诗即史也今以青闺嫠妇与莫愁桃叶并称后人其谓之何王改容谢之后为仪曹疏旌其闾曰吾以忏少年绮语之过也李云娘嫁密云参将汪某之仆王忠康熙时汪解任将归行李累累惧盗掠谋于忠忠与云娘言云曰予请效武士装卫主以归途屡遇盗常以一身却敌汪得归故乡德云娘留之于家其子欲逼之云绐之曰妾有夫在于公子不利若善遣忠而以礼纳妾幸也公子厚赐忠而遣之择日治筵宾客满堂将行合卺礼云娘忽戎装操白刃出立堂上以刃拟公子数曰汝家建高牙大纛不能为国家卫百姓靖寇氛至以囊橐累予予一妇人奋身尔卫辎重千里跋涉主臣之义为报者至矣今乃欲行不义污我清白身其速受予刃奋起欲斫公子长跪自投客相率不敢动云娘向门外大唿云汝曹速入即有贫民数百人鱼贯入云以刃指公子曰予为尔家卫财为庸既多然予不愿受报今宜出三之一惠此贫民违者血此刃公子唯唯即发箧以财帛赠贫民云娘遂出门门外立二长须客以待扶之乘马去朱氏女以吴三桂之役为营卒所掠朱矢志坚决众莫敢犯舟行至小孤山下奋身投江尸逆流三昼夜浮于故居之门前为其父母所见恸哭收殡解其襦于怀间得绝句十章重缄密纫字不沾濡有二绝为最悲痛一云少小伶俜画阁时诗书曾奉母为师涛声向夜悲何急犹记灯前读楚词一云狂帆惨说过双孤掩袖潸潸泪忽枯葬入江鱼浮海去不留羞冢在姑苏吴绛雪幼慧色绝美工诗善琴长嫁邑诸生徐明英早寡耿精忠部下总兵徐尚朝攻处州游兵至金华宣言于永康曰以绛雪献者免众议献之以纾难势汹汹吴念徒死无益桑梓乃佯请行以诱敌出境行至三十里坑投崖死冯珊儿者张砚斋相国之妾也本农家女憨态曼妍迥异凡质公以七十致政归体至强健侍姬数十人无一当意者悒悒寡欢清明扫墓独携小僮步行过小溪竹篱茅舍桃花数枝有一女子年十四五折花嬉戏秀色可餐问之则珊儿也尚未许字诘朝遣人以双璧聘之及入公家憨嬉如故见者皆笑为痴顽然侍起居独勤且情意纯挚公年八十而没他妾皆淡然独冯仰药殉焉尹元孚之母李太夫人以节孝旌门公少孤贫太夫人口授以论语及长服官太夫人每夕必详询一日之所措施有不惬意者则严责之公抚河南值水灾太夫人率公规画赈恤至废寝食故上自天子下至公卿士民重公者莫不知太夫人之义方焉阿芸为海兰察之宠姬海性粗疏纵嗜欲芸婉曲陈谏多所保全海子安禄尤不检芸能裁抑之海没之日芸不哭泣独絮絮向安规劝语以功臣子孙不易为贵家门户不易守安甚感其言是夕芸投缳殉矣袁素文幼许字如皋高氏子高以子有恶疾愿离婚素文曰女从一者也疾我侍之死我守之卒归高高躁戾跳荡倾整具为狭邪资不足日扑至以火炮烙之姑闻奔救殴母折齿既欲鬻素文以偿博负不得已始归母家长斋素衣孝养母氏高病狂死哭泣尽哀血泪交迸越一年亦卒检其箧笥得手编烈女传三卷诗三卷中有诗云有凤荒山老桐花不复春死犹怜弱女生已作陈人灯影三更攀昙花顷刻身何如蜩与莺鸣噪得天真香妃为回部某王妃国色也生而体有异香或称于高宗西师之役将军兆惠陛辞高宗语及香妃命兆惠一穷其异兆惠卒生致之密奏以闻帝大喜既至处之西内妃在宫中意色泰然若不知有亡国之恨者唯帝至则凛如霜雪与之语百问不一答令宫人婉谕之妃慨然出白刃袖中曰国破家亡死志久决然不肯徒死思得一当以报故主帝如逼我则素志遂矣闻者大惊欲夺其刃妃笑曰吾袒中尚有数十刃安能悉取而夺之乎且汝辈强犯我者吾先饮刃宫人具以语白帝帝无如何但时时幸其宫中坐少顷即出犹冀其久而复仇之意渐衰也妃既不得志乃思自戕而侍者日夜逻守之妃至中土久每岁时令节思故乡风物辄潸然泣下帝闻之则于西苑中妃所居楼外建市肆室庐礼拜堂具如西域式以悦其意时孝圣宪皇后春秋高微闻其事数戒帝毋往西内会长至圜丘大祀帝赴斋宫太后急令人召妃诣慈宁宫妃既至则命宫门虽帝至不得纳乃问妃曰汝不肯屈志终当何为对曰死耳曰然则今日赐汝死可乎妃乃大喜再拜曰太后天地恩竟肯遂臣妾志耶妾间关万里忍辱至此者唯不欲徒死计得一当以复仇耳今既不遂所志此身真赘旒无宁一瞑不视从故主地下之为愈矣语罢泣数行下太后亦为恻然乃令人引入旁室中缢之是时帝在斋宫闻报仓皇命驾归至则宫门已下键乃痛哭门外俄而后启传太后命引帝入则妃已绝矣肤色如生犹含笑也乃厚其棺殓以妃礼葬之洪稚存之母蒋太夫人读书明礼洪幼孤而贫蒋太夫人教之读群经一日读仪礼至夫者妻之天恸绝良久曰吾何天矣遂废此句洪后入词林绘机声灯影图遍求名辈题咏同时鉅人长德咸有诗以美之杨诚村之夫人龙氏临机应变卓识鸿才杨任宁陕镇总兵夫人归焉明年调署固原提督夫人方怀妊未行旋宁陕镇兵以停饷两月啧有叛言或请夫人乘夜速行夫人曰叛否不可知若行而后叛是通贼也不然何以先知卒不行乱作杀营官肆焚掠阖城扰攘官民眷属反依夫人为逃死薮未叛者以死卫夫人已判者亦不敢惊夫人先是镇署司饷朱之贵者性吝刻众欲杀之夫人匿之复壁中佯令追捕众意乃释黎明叛众请见夫人命左右启门而出端坐堂上叛首数十人血臂淋沥伏地痛哭请送夫人出城夫人曰谁则戕官杀人者抵命于汝众人何尤速擒首逆绝妄念主将或可申奏朝廷予以生路众曰我辈结盟誓同生死不能遵夫人命谨备舆马以俟奴婢及避难妇女曰夫人行我辈死矣夫人曰此辈皆我故旧须随我出不得伤残即与官眷同行而己乃乘舆殿后甫出署叛众发号传队以送夫人呵曰止此何时而犹循此虚文耶众唯唯送至漳沟哭拜而返适遇之贵于途举刃拟之曰汝今日亦入我辈手耶之贵曰我藏复壁夫人计也夫人忘盥盆命我送往汝等欲杀我即转卖此盆去众审视良久曰且为此盆饶汝明日抵石泉县百姓方迁徙县令不能止闻夫人至公服攀辕留守城池越六月始就兴安分娩时典兴安郡者夫人从兄燮堂也杨公在固原闻变急驰至周至得燮堂书知夫人已往兴安即驰往石泉抚叛众叛首蒲大芳公旧部也素得众心公又素得大芳心乃单骑入贼垒说令投诚仍同入宁陕镇城约归伍而大芳心怀反侧意颇悔降遂以愿赴兴安迎致夫人为请实以试主将心也公立允所请不增一奴或谓夫人明哲必托辞不行比大芳至天大风雪夫人冒雪抱子泰然登程道过汉阴厅大芳与同行王奉者相夫人入厅署讯明曲直棍责大芳四十械系而行将至镇城降众代求免系更乞勿使主将知夫人许之及见公询问公私悲喜交集独不言途责大芳事居十日各帅遣都守探候主将请间密白曰各帅得汉阴禀函知夫人途责大芳恐降众离心公曰不知也入询夫人曰有之曰何无一言夫人曰是不必知知而不诛则废法知而加诛则失信我见不彻不敢行既行保其贴服无劳探也杨出语都守叹服而去其智略英果类如此杜宪英者以勇略闻于咸同时父名诸生藏书数千卷幼学少林拳法及生女爱若掌珠授以书及拳法女亦聪颖自辑古今兵事为一编藏之枕中父死母为择对戚有两生一周一郑才品相类密商于女女曰郑优于文而无大成就周福较厚特武功耳母曰年荒盗起武亦良善遂字于周既嫁伉俪甚笃逾年而洪杨之兵至开封周与女领乡兵二百人击之周被敌缚去女乃刺死敌之骁将左山虎敌旋溃去女候生三年不归杜母又没乃买一勇婢教以武事携之出游由皖北至江南密访周生消息一日泊舟江干见楼船十数自上游乘风而来樯悬帅字旗询知为总兵帅水师巡缉盗贼者也军士见两女子乘一船装束亦异疑其踪迹琐琐盘诘女怒曰何必多言我乃手杀左山虎之中州杜宪英也问我何为语未毕一人忽自楼船跃登女舟问英娘何在不识我乎女目之方面伟躯似曾相识而有须矣其人曰我即河南周生今缉盗过此不意遇卿女不敢遽应周乃曰卿不忆嵩山射虎时耶女曰弓衣弹金何在周曰置之洛水犀腹中盖当时闺中隐语也问答既合女不觉泣下遂为夫妇如初李素贞是孟群方伯之妹知书工骑射熟孙吴兵法于天文占验之学靡不穷究父兄皆奇之咸丰四年方伯以知府奉楚抚胡润之檄督师与洪杨之军战招女至营中女戎装往代为画策决胜累建奇功方伯常失利被围十余里他将军皆不能救女怒马独出于枪林炮雨中突围而入手斩数十人护方伯归甲裳均赤敌众万目注视惊为天神后胡中丞攻汉阳城坚不能下女与方伯谋夜袭之孤军深入中伏救兵不至遂血战而死年二十耳报至举军皆哭沈幼丹之夫人林氏少穆之女也幼随父读文字秀雅兼通武事胆识不凡咸丰八年随沈守广信值洪杨大兵下江西诸郡清吏望风而靡沈自往河口募兵洪军乃乘虚围广信夫人部署城守撤内署金帛犒士列巨釜于大堂亲职炊爨以饱饥疲迟之又久四无援兵情急刺指血作书致其父旧部浙将饶军门以乞援围始解夏氏女父为舟人生而绝慧敏咸丰庚申洪杨之军破江阴兵所至肆焚掠妇女少艾得莫能幸免兵至城南见女胁而欲掠之女曰吾虽细民女既缔姻于士族固不辱于若辈也遂跃入十方庵前池水中死焉时年仅十七也张朗斋之夫人博古通今娴吏事常为公阅案牍批窍导要咸惊为老吏公固不知书任河南布政时御史刘毓楠劾公目不识丁遂改总兵公愤甚就夫人学执业如弟子夫人时呵骂之公怡然也后遂通知文史公自改官颇不平数偃蹇朝命左季高督师剿回奏请公领兵公不应时严旨趣公门下客多方说公皆不应夫人乃谓公曰汝以功自负数逆上命将谓朝廷不能杀汝耶公闻言蹶起即往从左公咋舌曰夫人言可畏夫人言可畏左复奏改公文职后遂巡抚山东与属吏辄言其夫人之能谭壮飞之夫人李氏幼娴内则博极群书谭尝叹为明达集历朝列女传各系以论于明杨椒山夫人乞代夫死事论曰明太祖成祖皆不学无术任刑法以治天下其流弊足以利小人而害君子严嵩魏忠贤相继而起流毒善类卒以亡国而椒山以迕嵩父子屡被廷杖血肉狼籍筋断骨折备诸惨酷而死方是时贼党布满朝列暗无天日杨夫人欲白其夫之冤疏虽十上必不能达为杨夫人计惟有以疏结诸发际怀匕首诣宫门自裁以代夫死或可感悟皇上云云及壮飞殉光绪戊戌之难夫人舆入湘抚署跪地痛哭袖出寸刃自刎颈血溅陈右铭中丞衣袂而死毛芷香随父宦游于皖因归桐城汪楷芷香性慧知书史明大义光绪庚子楷挈其弟尧臣与唐才常林奎等倡革命往来湘鄂间每困乏则芷香辄质钗珥以助事败楷与尧臣被逮于长沙尧臣仰药死楷下狱时官吏上首功株累众无幸免芷香不忍见夫死乃仰药自尽前三日生一女弃之后二年楷得释而芷香死矣胡贞女读书知大义幼字同邑祝竣望随父宦游蜀中祝往迎娶途经曹湖舟覆溺焉讣至贞女佯不知自是不御绮绣之服食常避荤鲜及其父挈眷归里贞女乃泣请曰曩者诸弟幼母多病儿未敢自言其情今诸弟成人娶妇矣祝婿客死道路魂魄无所依归宜为之立嗣奉礼祀儿请行因哀恸欲绝父不得已许之即日肩舆如祝氏送者咸素衣冠舂妪贩夫见之莫不辍业太息既至事姑嫜接族人怡怡如也抚夫兄子为子授诗书严礼法里党称之李纕蘅幼承母教早习诗书性笃实而通慧酷好学问五经四史靡不晓澈长适灌阳唐氏主持家政清季女学渐萌都门士女创设振帼女学蘅募捐独多并任讲席造就女生数百人着有浣薇轩梦余吟草隽逸可诵画亦有名于时秋璇卿幼工吟咏随父宦游湘中嫁湘乡贾人子某郁郁不得志漫游京师寓南半截胡同与吴芝瑛女士结邻始阅新书新闻纸旋改男装只身赴日本留学组织共爱会旋被举为会长与徐锡麟等提倡革命会取缔留学生事归国并讲浔溪学校教育循序而进成绩为各校冠复倡办中国女报冀以提倡女权作家族良导师迨锡麟事败绍兴知府贵福并拘女士杀焉年仅三十有三海内冤之徐漱馨少多疾病为父母所钟爱然能孝事父母先意承志为男子所难能兄嫂刘病瘫痪侍汤药弥年无怨色光绪丁酉戊戌间海上志士痛言缠足之害湘中见闻锢闭迄无应者漱馨乃自释帛缠着革履以开风气之先吴芝瑛为廉南湖之夫人解诗书工八法尝以所书与余兆熊妻沈寿绣工同蒙清慈禧太后称赏廉官清度支部郎中夫人随之京师与故交刘铁云争一碑帖竟至失欢后居沪上与诗妓李苹香至昵出家藏董香光小楷史记求售谋为脱籍无过问者又尝倡导国民捐还各国庚子赔款事虽未成志诚可嘉有所动作辄登报自鸣恒署桐城女子吴芝瑛故名噪遐迩南湖转为所掩其与徐寄尘收葬秋璇卿一事尤为人所称道术解第二十陆丽京孙宇台精京氏易学于甲申除夕各占元旦明晦丽京决晴宇台断雨次早瞳日出晚即滂沱雨来人咸异之方直之工射覆客匿黄钱一命筮之方曰金体四文既圆且方流布天下钱文为光竟中钱坐客莫不欢悦摄政王多尔衮入关时途遇一卜者叩以吉凶卜者曰吉但恐不终问其故曰得之者摄政王失之者亦摄政王也王曰岂自我得之自我失之乎卜者曰后自有验王曰究竟天下是谁则又曰寡妇孤儿得之寡妇孤儿失之王曰然则非我所有乎乃识其言故至燕既逐李自成即迎世祖母子入京意谓天命有在且恐不能终局欲以寡妇孤儿当其谶也王本有自取之意至是竟让大位而不居清世祖入关哲布尊丹巴胡图克图来朝世祖问异日事答曰我身不缺我国不灭又问国祚答曰十帝在位九帝囚还有一帝在幽州当时且以为二十传也张曼胥于医卜堪舆风鉴之术靡不通晓尝游辽东归语人云吾观王气在辽左又观人家葬地皆当大富贵闾巷儿童走卒往往多王侯将相天下其多事乎人以为狂既而世祖入关从龙勋佐果皆辽左产也清世祖尝校猎遵化至后为孝陵之地停辔四顾曰此山王气郁葱非常可为朕寿宫因自取佩掷之谕侍臣曰落处定为穴即可因以起工郑成功据台湾时有粤东异僧泛海至技击绝精袒臂端坐斫以刃如中铁石又兼通壬遁风角与论兵亦娓娓有条理成功方招延豪杰甚敬礼之稍久渐骄蹇成功不能堪且疑为间谍欲杀之而惧不能其大将刘国轩卒以计杀之朱先生精异术尝架箸于几捕鼠置其中鼠不得出猫不得入名曰诸葛八阵图又尝翦纸为鱼置之盆中即游泳矣范文园工相术邑中有隙地或塑太岁范以为威仪具足应享巍峨未几遂成巨刹又指禾中千佛阁肖刑惨戚当厄于火已而果灾顺康间有李神仙者占卜多奇中李吉津寓京师日尝问以前程事李书一联云洗耳自同高士洁披襟不让大王雄后半载吉津以建言流徙出关途次永平有一秀才迎道侧自言贫苦求资助询其名则高士洁也大骇叹及出关一守备王姓远来相迓因为诵联句王骇曰雄即某小字也康熙壬寅诏许生还一日偶举此事语尤西堂尤又骇曰此诗乃予昔年戏作论语诗中之一也刘泰斋闻滇南吴三桂之变海内震动时皖中大扰民争避出城城外骚然刘筮之得明夷初爻笑曰无能为也其占不宜动动必有灾邻人信之皆不动已而果无事远徙者皆中途被掠夺大困而还由是阛阓之间皆视刘为安危吴志伊甚精乐律曾于市上见编钟一枚叩之曰此大吕钟也后涤视款识云古大吕之钟孙文若隐于杭所居为梅园性极闲静一介不取间为歌辞以自娱问其年辄曰九十人以其发尽秃故唿之为僧顺治初范观公抚浙孙固预知之盖孙与其大父雅故范幼时尝抚其顶曰儿当建节吾土至是范奉母命物色而得之屏驺从往谒时浙西多虎孙辄语之曰山上大虫任打门内大虫休惹范寻奉命督闽孙诫之曰耳后火发时须有主意门内虫闽也耳后火耿也盖指闽藩耿精忠也康熙甲寅闽藩变作范死焉人遂以孙为前知争趋问之孙避去不知所终吕晚村精奇门壬遁之术常夜出访友必三更始返僮笼灯导之一夕访友笑而告之曰今夕有不速客来问为谁不答再叩之曰梁上君子也漏三下门辟矣有二人不得出气喘汗流惫极欲死吕笑曰蠢虫何苦乃尔贼伏地稽颡哀唿乞命吕含笑释之盖二人窃物出觉非前路乱山崎岖愈走愈远则以吕之预布奇门故也吴三桂之称兵也有术士精六壬将往投之遇一人言亦欲投三桂因共宿其人眠西墙下术士曰君勿眠此此墙亥刻当圮其人曰君术未深墙向外圮非向内也至夜果然陈其年年四十余犹困于诸生一日过京口有术者谓之曰君年过五十必入翰林梅杓司因赠以诗曰朝来日者桥边过为许功名似马周康熙已未其年以诸生应博学鸿词荐授翰林院检讨年五十六矣史胄司素精子平学康熙辛酉携家入都舟泊水驿生子贻直胄司取其造推算之谓当大贵时阻风舟不得行乃登岸纵步见一冶工家适生子问其时日正同心识之后二十余年贻直已官清禁胄司告归复经其地欲验旧事自访之则门宇如故一白皙少年持斤操作甚勤问其家即辛酉某日生者也竟夕不寐忽悟曰四柱中惟火太盛惜少水以制之生于舟者得水之气可补不足若生于镕铸之所则以火济火全无调剂之妙矣其贫贱也固宜江慎修好穷经尤精卜筮之学尝馆同里某富人家三年兀坐一编喜愠不形于色一起居曰定数一饮食曰定数富人厌而辞之欣然去明年重九日富人集客为茱萸会江适过其门富人邀之入席江尽三爵食二馒首遂起辞富人留则曰定数也引富人至书室后橱见有径寸帖书云三年宾主欢一日间分手尚有未了缘明年九月九邀我赏茱萸酌我三杯酒数定且归休祗啖两馒首干隆甲午有李道人者馆少宰朱鼎延家中朱询其子应顺天试获隽否李书曰有田皆种玉无马不成龙朱以为嘉兆及榜发解首乃田种玉而末名则马成龙也蔡必昌守重庆干隆甲寅秋谒督部福文襄福适征廓尔喀因问此行休咎蔡曰此次蒇事必速冥中仅造册数月后数年川楚间当有大劫冥中已造册数年今尚未已福询以册载姓名蔡曰未来事不可预言此中首领似即毕秋帆制府也徐念祖通壬遁术宰蒙阴时有犯越狱逸课之谓当在治东三十里外水草之交乃率役追捕行经小村令役具餐自憩柳下遥见一池中有丛草浮动回顾则老妪立檐间注目向池若意喻者饬役投入池觅之果获盖犯立池中手擎众草覆其顶也嵇尚佐善风鉴百不失一尝主干隆乙末会试揭晓中式者初见即鉴别无爽分日燕之前一日皆丹毫简任者内有二人不符由榜下即选次日所延则尽归班矣尝言乙未一榜无宰辅惟许紫垣孙寄圃一内一外禄位崇厚后果然高宗训政称上皇一日早朝已罢专召和珅入对至则上皇南面坐仁宗西向坐一杌跪良久上皇闭目若熟寐然口中喃喃有所语久之忽启目曰其人姓名为何珅应声答曰高天德荀文明上皇忽闭目诵不辍移时挥出不更问仁宗大愕越日密召珅问曰汝前日召对上皇云何汝所对作何解珅曰上皇所诵为西域秘密咒诵之则所恶之人虽在数千里外亦当无疾而死或有奇祸奴才闻上皇持此咒知所欲咒者必为教匪悍酋故以此二人名对也嘉庆时有马敬六者性淡泊终身家食精数学朝风夕雨推测而知小至家用什物亦预知成败家贮瓷盘历有年所戏占之应碎于即日午刻顾未明其致碎之由置之案自守之适夫人唿令午膳敬六注目凝视无暇他顾催之再四竟若罔闻夫人怒挥盘于地碎至百片敬六笑而起曰验矣嘉庆初湖南三厅苗变福康安督师剿之招致奇异才能之士戴尚文以罗典之荐往见福长揖不拜福欲试其术握带丝于手问之曰闻先生神算久矣亦知吾握中何物耶戴请示一字析其数以五行推之曰丝缕耳福大惊待以军师之礼凡事必咨之时苗甚猖獗夜恒扑营戴辄预知之遂有备无患尝于五月进攻旗鼓寨占有大水雹贼伏林莽甚伙师出不利福偶惑人言弗听及午师将抵寨忽阴云四合大风雷雨冰雹交下如拳如卵如砖击伤十卒无数伏苗乃四起乘之兵力莫支方悔不从尚文言而戴神仙之名所至大噪矣又大军在干州偶营龙头为兵家所忌苗围之断水军不得饮危甚戴请设坛凿池已被发仗剑作法以剑地清泉涌出军心遂安己末驻师天心寨戴夜观天象知将星有异乃作书潜置幕府辞归不数日福薨众乃悟其归意固预知有此也湖州荻港有纯阳宫乩坛道光癸卯浙江乡试前有人请乩忽关羽降坛群罗拜求示闱题乩笔书曰在白云红叶之间众皆未喻复求明示又书曰吾不读春秋乩寂然群谓不可解及入闱题为假我数年二章题前终于浮云后一章叶公问政叶读摄必加朱圈而题中易书礼皆备惟阙春秋始悟乩语之隐切也道咸间长沙某甲研究麻衣柳庄法垂十余稔一日忽语人曰比年以来所见村夫牧竖多文武大吏状貌安得如许官职位置若辈遂自疑其术举所有书籍付之一炬曾涤生好相术尝作一口诀云邪正看眼鼻真假看嘴唇功名看气概富贵看精神主意看指爪风波看脚筋若要看条理全在语言中又云端庄厚重是贵相谦卑含容是贵相事有归着是富相心存济物是富相尝阅兵于徐州诸将入谒中一人形貌魁梧衣冠整洁注视良久入谓幕客曰某弁体气充实无夭折之理时已无战事何其神气若将死之人乎后数日某弁果以坠马陨命天眼通者内典六通之一也日人译之曰千里眼即催眠术之一光绪时慈溪某氏子于无意中得之凡未来景象荒远动作如在目前然自谓生年不至三十必夭尝居室中恍惚见屋庐被焚火势蓬勃之状家人仓皇急遽奔避号啕之声及四邻呐喊鸣锣奔救之事而当时居室固无恙也惟言于家人使急图远避家人嗤以鼻不顾越旬日果不戒于火其一切情状与先所内视者无异于是人咸惊以为神黄建刚尝游欧洲得催眠术于德国并习魔术以手指人唿之人辄迷惘尝以其术眩于众游日本见日之催眠家皆兼按摩术心大鄙之出其术日人皆惊欲从之学黄不可拂袖去既归国乃益骄性放荡不羁频以术蛊妇人由是为众所恶一夕火其庐黄仓卒挈其妻走不及施术众执而挞之或救之得不死乃西走辰沅间辰沅地僻而民好巫黄乃以巫自给汉苗多信之者苗民雷某家殷实其妻病乞拯于黄黄往有少妇绝艳坐榻前侍汤药雷之戚也黄睨之心荡施术毕阴以暗示动妇遂行是夜少妇奔于黄将旦复还久之益肆令窃财物来妇渐有省告其家人谓此身往还都不自在离奇惝恍若隐有约束之者家人责雷雷怒诘黄黄施以术雷归而卧床不起医诊脉无病象其家复延黄黄要挟千金家人难之请少减亦不可久之或语黄雷家已入黔请祖师祖师使女弟子逸鸾来将与君斗术黄笑曰我自文明国来奚惮此野蛮者无何闻雷病已愈于是稍稍疑虑不更招妇至斗术之说久而杳然月余故态复萌一日在起妻方晓妆有美少年向之招手妻不觉从之行黄亟逐之两人挽臂行如风顷刻不见丧气而归则妻方与少年交颈于室也大忿急以手指少年少年亦以目视黄黄觉少年目光冷射毛发几欲眩晕知将中术爰力持之手不能举勉为支持视少年亦目光黯淡如婴重困者于是彼此互竞约一时许少年拍手笑曰君术真高今如何黄不觉退倚榻下口噤不能声少年笑时梨涡生颊俨然一女郎也黄大悟然不能起目送其去日午乃苏光绪朝易哭庵游宦河南遇一星士为推铁板神数言其以前经历无一不验推至五十七八岁时有两句云赖有吉人扶当今复用吾当时以为不可解后乃奇验近有人在西湖某庄请乩忽有女仙降坛自述系明孝女杨云友蜀人随父宦游浙中父死誓不嫁以养母母旋卒即以死殉之墓在葛岭下并题诗一律影射蜀中近事或叩其详细履历欲为作传则书生平无可纪处惟好学董其昌书尝临董之舞鹤赋一纸末未署名好事者勒之放鹤亭清高宗南巡亟赏之遂命石工镌御笔二字于首后镌干隆某年月日临等字殊为憾事云新世说卷六巧艺第二十一八大山人有仙才善书画题跋多奇致不甚可解书法有晋唐风格画之所长者擅山水花鸟竹木笔情奇恣不泥成法而时有逸气所谓掘规矩于方圆鄙精妍于采绘者也襟怀落落慷慨啸歌世目以狂既逢知己十日五日尽其技乃已陈章侯四岁就塾妇翁家翁方治室以粉垩壁陈累案登其上画汉前将军关侯像长十尺余拱而立翁见之大惊下拜遂以室奉关侯既长书法遒逸善画山水尤工人物得李公麟法衣纹圆劲设色奇古论者谓笔意在仇唐之上与北平崔青蚓齐名京师号南陈北崔王石谷童时无嗜好尝引荻画壁作山水即生动会王元照道过虞山于壁间见小幅惊喜甚问谁作知为王氏子年甫冠也归语王烟客具舟迎之馆于西田尽出唐以名画俾坐卧游泳其中尽得古人秘奥而一以灵心运之垂二十年遂成大家一时耆宿若钱牧斋吴梅村周栎园王阮亭宋牧仲诸公争作诗古文张之有诏征召以布衣供奉内廷尝绘南巡图天下能手毕集咸逡巡莫敢下笔王至则口讲指画咫尺千里令众分绘而己终其成图成御览称善授以官不就晚岁烟云供养外吟风弄月终其身黄尊古生平好游览尝之齐鲁登岱历燕赵韩魏入秦登太行终南太华诸山又出塞垣数千里经于阗近身毒国乃还后居黄山游匡庐罗浮九嶷陟嵩衡升峨嵋岭攀岷山穷长江之源已乃入天台雁荡武夷诸胜凡诡奇怪伟之状一寄之于画论者谓石谷看尽古今名画下笔具有渊源尊古看尽九州山水下笔具有生气并称大家焉王烟客家本富于收藏及遇名迹不惜多金购之如李营邱山阴泛雪图费至二十镒每得一秘轴闭阁沉思瞪目不语遇有常会则绕床大叫拊掌跳跃不自知其酣狂也尝择古迹之法备气至者二十四幅为缩本装成巨册载在行笥出入与俱以时模楷故凡布置设施钩勒斫拂水晕墨瘴悉有根柢于大痴墨妙早岁即穷阃奥晚年益臻神化焉王元照于四朝名绘见辄临摹务肖其神而后已故其笔法度越凡流直追古哲而于董巨尤为深诣皴擦爽朗严重晕以沉雄古逸之气诚为先民遗矩后学指南视烟客为子侄行而年实相若互相砥砺并臻其妙世之论六法者以两公有开继之功焉王麓台童时偶作山水小幅粘画斋壁烟客见之讶曰吾何时为此耶询知乃大奇曰是子业必出我右间与讲析六法之要古今异同之辨及捷南宫烟客曰汝幸成进士宜专心画理以继我学于是笔法大进而于黄公望浅绛法尤为独绝熟不甜生不涩淡而厚实而清书卷之气盎然楮墨外是时石谷以清丽之笔名倾中外公以高旷之品突过之世推大家非虚也吴渔山画与石谷齐名尝再至欧洲晚年作画好参用西法然画中时有云气绵渺凌虚尝曰欧人之画全在阴阳向背形似窠臼上用功夫我之画不取形似不落窠臼谓之神逸即款识论彼喜识下我乃题上用笔亦不相同也恽寿平少年山水学王蒙既与王石谷交曰君独步矣吾不为第二手也遂兼用徐熙黄荃法作花鸟自为题识书之世称南田三绝宋牧仲尝语人曰南田画暗中摸索即能辨之世多伪作其至处必不可伪也性甚嵚奇遇知己或匝月为之点染非其人则百金不能市一花片所居瓯香馆与倡酬者皆一时名士查二瞻家故饶裕多鼎彝及宋元人真迹遂精鉴别画初学倪高士后参以梅华道人董文敏法用笔不多惜墨如金负神懒散气韵荒寒逸品也见王石谷画爱之延至家乞其泼墨作云西云林大痴仲圭四家笔法盖有所取法也晚年技益超直窥元人之奥尝作师子林册宋牧仲得之以为快傅青主工书自大小篆隶以下无不精尝自论其书曰弱冠学晋唐人楷法皆不能肖及得松雪香光墨迹爱其圆转流丽稍临之遂乱真矣已而乃愧之曰是如学正人君子者每觉其觚棱难近降与匪人游不觉其日亲松雪何尝不学右军而结果浅俗至类驹王之无骨心术坏而手随之也于是复学颜太师因语人学书之法宁拙毋巧宁丑毋媚宁支离毋轻滑宁真率毋安排君子以为青主非止言书也陈元孝行草分隶皆有法始晤王阮亭揖甫罢即出一端石相遗视其侧有铭八字曰独漉所赠渔洋宝之陈工汉隶此其手书也王甚珍之吴三桂不善书而喜临池苑中花木清幽有列翠轩者屋五间窗外有隙地数丈悉种短草地尽则层峦叠嶂高凌天际春秋佳日三桂辄携笔墨于轩中作擘窠大字侍姬数十辈环侍于前鬓影钗光与苍翠之色互相辉映置身其中几疑仙境张闲鹤性闲傲嗜饮少进辄醉醉辄喜画兰勃勃有生气陆子黄尝得所画兰悬之斋壁忽香发满室陆异之因额其斋曰兰堂苏遗民为人奇狷善画帝释诸天像得吴道子笔意间写山水成即毁之人莫测其意后以穷困死万年少多材多艺自诗文画之外琴棋剑器百工技艺细而女红刺绣粗而革工缝纫无不通晓唐叔升叹曰我辈十指虽具乃如悬槌君具何种慧性乃能至此顺康时顾二娘以善制砚称生平所制砚不及百方非端溪老坑佳石不奏刀相传以鞋尖点石即能辨别瑕瑜亦奇技也其言曰砚为一石琢成必圆活而肥润方见镌琢之妙若呆板瘦硬乃石之本来面目琢磨何为所作之砚古雅而兼华美当时实无其匹陆丽京善医遂借以养亲所验甚多有人病亟梦神告之曰汝病有肠胃得九十六两泥可生也旦告其友友默然良久曰嗟乎此陆圻先生也圻字分之为斤为土其姓为六之谐音合之乃九十六两土也即迎丽京至下药立愈由是名闻吴越间争求其治疾户外屦无算毛稚黄有小姬当病瘵势日殆瘠甚见骨矣遣人速沈去矜临诊沈至曰毋恐以一刀圭愈之毛大惊曰曾闻敌二竖难于五丁东阳顾影腰带几何何竟具神力乃尔清初弈手以过百龄盛大有吴瑞澂诸人为最着过曾着弈谱变化明代旧谱之着法详加推阐以尽其意一时称为杰作周嫩予天资超卓少好弈家故贫父母督使读又督使商皆勿愿也辄窃出与人奕禁之不可与人博彩屡获胜夜则累累负金钱归后遂以弈遨游郡邑时过百龄方负第一手之誉嫩予不为下屡与对局嫩予多胜焉一日弃家去莫知所之或传其在海外以技为某国王师既而归以弈终其身张得天性敏博学最工书法高宗御制怀旧诗列公五词臣中诗有云书有米之雄而无米之略复有董之整而无董之弱羲之后一人舍照谁能若即今观其迹宛似成于昨精神贯注深非人所能学其见重如此梁山舟善书法名满天下日本朝鲜诸国贡使争以重价购之求书者纸日数束尝言古善书皆有代者我独无之盖不欲以伪欺人也论者谓清中叶善书者刘石庵朴而少姿王梦楼艳而无骨翁覃溪抚摹二唐面目仅存汪时斋谨守家风规模稍隘惟公兼数人之长出人苏米笔力纵横浑如天马行空汪师茗张得天后一人而已刘石庵之书法论者譬之以黄钟大吕之音清朝明堂之器推为一代书家之冠盖以其融会历代诸大家书法而自成一家也自入词馆以迄登台阁体格屡变神妙莫测其少年时为赵体珠圆玉润如美女簪花中年以后笔力雄健局势堂皇迨入台阁则绚烂归于平淡而臻炉火纯青之境矣世人为讥其肉多骨少不知其书之妙处正在精华蕴蓄劲气内敛殆如浑然太极包罗万有人莫测其高深耳王梦楼自少以文章书法称天下朝鲜人当以饼金易其字当时有谚曰天下三梁不及江南一王其随手所作行书尤饶天趣钱献之邃经学小学及金石之学篆书尤空前绝后当习李阳冰城隍庙碑三月不能成字忽梦至石室一老者指授笔法书遂大进时都中能作篆者惟翁覃溪闻是事索观所书叹为神授自是遂以篆名天下邓石如少读书好刻石仿汉人印篆甚工弱冠孤露即以刻石游四方展转至寿州梁主讲寿春书院以工李邕书名天下见公书叹曰此子未谙古法笔势浑鸷余所不能充其才力可独步一时因为函致江宁梅氏梅氏自北宋为江左甲族藏甚富文穆公得内府秘珍尤多秦汉以来金石善本备在焉公既得纵观推索其意穷雅俗之分乃好石鼓文李斯峄山碑秦山刻石汉开母石阙敦煌太守碑苏建国山碑及皇象天发神忏谶碑李阳冰城隍庙碑三坟记临摹各百本又苦篆体不备手写说文解字二十本复旁搜三代钟鼎及秦汉瓦当碑额以纵其势博其趣穷日夜忘寒暑五年而篆书成乃学汉分临史晨前后碑华山碑白石神君张迁等碑各五十本三年而分书成尝自谓吾篆不及阳冰而分不减梁鹄盖笃论也包慎怕生平最服公书其行书亦有盛名于时郑板桥以书画名海内真迹渐少当时已有扬州某观道士学其体足以乱真后又有同县黎氏仿之皆书也兰竹则理氏昌凤能为之板桥初学晋帖旋书杜少陵丹青引横幅体仿黄庭后因其夫人之言自为一体即蒋心馀指为晚摹痊鹤兼山谷者黄瘿瓢幼贫无以为生遂学书母曰儿为是良非得已然吾闻此事非薰习诗书有士夫气韵则成书工耳黄乃寄居萧寺以昼为画夜无所得烛从佛灯光隙读书后渐工诗善草书出游吴越人争客之得其片缣尺楮者皆奉为瑰宝恽清于善写生芊眠蕴借用粉精绝迎日花朵俱有光作已辄题小诗干隆初尹望山曾以进呈孝圣后高宗见而赏之题诗叹奖声誉大起夫为毛鸿调不应举筑小楼伉俪居之以吟诗作书老焉金冬心画梅竹苍劲绝俗长幅短卷日可竟十数晚又画佛其画竹之自题曰凌霜雪节独完我与君共岁寒字亦奇古马江香习于庭训善画早寡以苦节闻晚岁名益高四方以缣素兼金求画者甚多常蓄美婢数人悉令调铅刷粉时恽清于画以没骨名而江香以勾染名江南人称为双绝罗两峰是金冬心弟子能画尤工梅生有异禀目见鬼物久之成鬼趣图殊形异状宛然吴道子地狱变相其写大阿罗汉及摩诃萨各像足与崔青蚓陈章侯相颉颃边颐公善泼墨写芦雁有声于江淮尝语其友人王孟亭曰我以画为活今年六十老将至矣为置一箧外圆内方及吾手能为时得佳者投入箧中以备事老孟亭为文记之奚铁生少年书法出入欧赵之间晚岁专精绘事山水出入元四家多水墨清越秀润为逸品间作写意花卉亦秀绝诗之清旷等于画性高而僻尝自造纸曰古雪斋纸画烟润墨如滋然易退或问曰君不为五百年后计乎笑曰宋元书绝少所存者名耳余惧无以厌名也童二树善画梅画成辄题一诗诗亦佳故有万树梅花万首诗之句可称二绝干嘉承平之际风雅鼎盛士大夫文酒之暇娴习画事时一为之有十六画人之称曰朱鹤年野云曰汤贻汾雨生曰朱文新涤齐曰吴大翼云海曰屠倬琴坞曰马履泰秋药曰顾纯南雅曰盛淳大甫山曰孟观乙丽堂曰姚元之伯昂曰李秉铨药甫秉绶芸甫兄弟曰陈镛缘晴曰张问陶船山曰陈均受笙曰杨湛思琴山徐灵胎生有异禀聪强过人凡星经地志九宫音律以至舞刀夺槊靡不研究而尤精于医每视人疾穿穴膏盲能唿肺腑与之作语其用药也神施鬼设斩关夺隘如周亚夫之军从天而下诸岐黄家目瞠心骇贴贴服而卒莫测其所以然叶天士以医名于干隆时自年十二以至十八凡更十七师闻某人善治某症即往执弟子礼既得其术辄弃去生平不事着述所存者临证指南医案十卷亦其门人取其方药治验分门别类集为一书附以论断者非尽天士本意也薛一瓢亦吴人与叶天士齐名而相忌病者就天士则必询之曰曾就一瓢乎就一瓢则必询之曰曾就天士乎天士愤大书榜其堂曰扫雪一瓢闻之笑曰人谓天士不通今果然矣彼云扫雪与我何干纵其大扫可也因亦书二字榜其堂曰扫叶黄月天在弈家称第一流自出新意穷极变化且其弈时冲和淡泊好整以暇虽有他人之奇兵异阵应之怡然也徐星友初遇黄月天黄授以四子渐进乃授三子星友殚思竭力终胜之尝撰兼山堂弈谱评核精当其论弈谓用虚不如用实用巧不如用拙制于有形不若制于无形臻于有用之用不如臻于无用之用斯言何其隽永欤星友性好稗官家言常乘人握子布算时出以观之既下辄应应已复观当危迫之际其人或汗流夹背星友则从容如故局甫半辄语人曰若负几路矣及竟如其言徐之后弈名最噪者为梁魏今程阑如施定庵范西屏世并称之曰梁程施范梁辈行最早与星友对局尚多阑如后起星友耄矣尝弈于某处主者忌星友盛名嗾众国手阴助阑如星友屡败大怒遂归武林不复出袁简斋称范为海内弈家第一惟施定庵差相亚然施敛眉沉思或日未下一子而范应毕辄歌唿睡去每见其对局时西屏全局僵矣隅坐者群测之靡以救也俄而争一劫则七十二道体势皆灵云云论者以此言扬范抑施未免过当范施弈品如双峰并峙各具高深初难轩轾弈家谓范如神龙变化莫测首尾施如老骥驰骤不失尺寸可谓知言然范于弈实由天赋李松石云范之于弈如将中之武穆公不用古法战无不胜臧念宣云西屏授子灵奇变化莫测端倪如武侯八阵图五花八门入其中者莫能自免推许若此可以知其弈品也范所着桃花泉弈谱及施所着弈理指归皆为对手说法久已风行海内矣嘉道以降何子贞为海内第一书家早年学鲁公悬腕作藏锋书日课五百字大如碗旁及篆录旋得张黑女墓志志字笔气峻仆意态宕逸公视若瑰宝至以名其书室晚更好摹小欧故其书沉雄而峭拔行体尤于恣肆见逸气往往一行之中忽而似壮士斗力筋骨涌现忽又如衔杯勒马意态超然非精究四体熟谙八法无以领其妙也尤所难者先后为人书楹帖以数千计句无雷同于临池时触兴口占靡不新隽工切语妙天下且其构句或纪宦迹或言名胜或按合时序或对晤琴书读之可见其作书时身心之所在及身世之所当故不徒其书有中晚之别即联语亦有壮老之分此不为艺林诸前辈所罕见者耶自蜀归再返道州虽农野妇孺亦踵门求书僻邑无良纸悉书之不拒也某常困于酒为书联语是云爱书不厌如平壑戒酒新严似筑堤勖其业亦止其饮也邑有老监生某为同学友晚而失明来索书则云老来尚读华林略暗里能摹有道碑盖以祖廷嘲其目以中郎喻其勤也道光时风尚柔靡欧底赵面之子流行一时翰苑中人争相摹习徐柳臣尤为此中能手旋与何子贞游学益进盖徐之书法不仅拘拘于欧底赵面其初以善写柳诚悬名通籍后又参以右军襄阳各体而独具匠心运之以神久之遂自成一家都人士目为徐派曾涤生书法山谷挺劫绝俗且倾倒不置至欲其子劲刚专习徐派连平颜氏新建夏氏亦争相仿效各以徐派书法教子弟于是柳臣之书乃大着于时人得一缣争宝贵之邓完白以后篆书之有名者一为陈东之一为莫子偲稍后则有吴清卿其官翰林时尝书五经说文平时作书札与人均用古篆座师潘文勤得之最多不半年成四巨册一日谒文勤坐甫定即言曰老弟以后写信还宜稍从潦草我半年付裱所费已不资矣越数日复柬之曰老弟古文大篆精妙无比首下拜必传必传兄不能也出而抚湘有时判事亦书大篆胥吏不能识往往奉牌进质乃手讲指画以告之翁叔平书法不拘一格为干嘉以后之名家相国生平虽瓣香翁覃溪钱南园然晚年造诣实远出覃溪南园之上论清代书家刘石庵外当无其匹光绪戊戌以后静居禅悦无意求工而超逸更甚署款曰瓶居士曰松禅曰天放闲人张廉卿之书高古浑穆点书转折皆绝痕迹而得态逋峭特甚其神韵皆晋宋得意处康长素推为甄晋陶魏孕宋梁而育齐隋千年以来无与比其在清朝譬之东原之经学稚威之骈文定庵之散文皆特立独出者也康长素工书法其执笔主平腕竖锋其用墨浸淫于南北朝气韵胎格与写经为近广包慎伯艺舟双楫论篆隶变化之由派别分合之故世代迁流之异亦精警绝伦顾共作书转折多圆笔诚有如沈子培之所讥殆述学篇所谓吾眼有神吾腕有鬼不足以副之欤李梅庵以善书名于光宣间鼎革后居沪上鬻书以自给其鬻书之辞曰瑞清幼习训诂钻研六书考鉴鼎彝喜其瑰伟遂习大篆随笔诘屈未能婉通长学两汉碑碣差解平直年二十六习今隶博综六朝既乏师承但凭意拟笔性沉心与手午每临一碑步赴恐失桎梏于规矩缚绁于毡墨指爪摧折忘其疲劳光绪甲辰看云黄山观澜沧海忽有所悟未能覃思锐精以竟所学每自叹也而学士大夫四方人士昧其丑拙竞相请乞余拙于为宦岁俸所入仅足自活阙智争时诚非所能卖书力作傥亦末业比之洒削马医或无惭焉云云读其自述更知其书法之崖略观李君之书摹拟云峰石刻四十二种笔法酷肖然食古而未化或以字匠讥之未免过矣曾季子美须髯晚自号农髯尝与李梅庵同官京师同学书梅庵喜学鼎彝汉中石门诸刻刘平国裴岑张迁礼器郑道昭爨龙颜之属自号北宗季子则学石鼓文夏承华山史晨太傅右军大令尤好鹤铭般若自号南宗以相敌梅庵于时贤书无所可否独好季子书以为有晋人风季子亦独喜梅庵书每作书各出相示议论以为笑乐同鬻书于沪上李盈而曾稍绌然识者谓曾书有变化异日有自成一家之望云近世书家已自成体格者厥惟郑苏龛其书初学柳诚悬后参以黄山谷瘦硬飞舞有不可一世之概惜变化太少又不能为篆隶耳京师自前清道咸以后渐知搜求古碑以救帖学末流之敝能书者遂相继而出迄民国而风流歇绝日者偶过法源寺僧寮遇一能书者曰杨潜庵询其渊源则幼承庭训学书从钟鼎篆隶入门而尤得力于郑道昭复与李梅庵曾季子相往还商确碑拓其论书每有独到处尝跋王晋卿瓦文拓本云古人作书随器制体金石各自为貌陶甓抑又不同例如石鼓鼎彝皆有周之物一则整饬茂密一则纵横奇肆秦权量诏与琅邪泰山诸刻同出李斯之手而险峻遒肃判若两人鲁孝王刻石周永喜造槃并为五凤二年所作或以宽博为宗或以瘦劲取势凡若此者派别至多更仆难数骤见之似嫌不伦徐察之极为合理盖石文义尚庄严金文义取变化器物既异体制斯殊自然之道也嘉道间李筑夫以画名初为漆工采绘栋宇人物花鸟厥状惟肖故得值恒倍常工既而悔曰瘁我心力仅得一日之饱徒供伦父玩赏乌能传名不朽耶吾十指自有可托遂改习绘事用笔浓密名噪一时金云门女士通文史尤善画其画人物逼似刘松年赵千里仇实父诸家故嘉道之间海内称女士画为大宗所画佛像尤多传世者有西王母降集灵台班婕妤辞辇唐昌观女仙观玉蕊花吴彩鸾写韵江采频作楼东赋诸图则建安七子图尤着戴醇士善画山水最有名于道光时笔墨清腴神采秀逸在有清一代以之继武王恽诸家自称后劲但骨气稍形脆弱耳然公以殉难杭州节义彪炳于一时近世士大夫往往不惜巨资以求得片缣尺楮为幸其价值乃至轶宋元诸家而上之则又画因人而更重也吴让之多艺刻印第一次画花卉次画山水次篆书次分书次行楷书多本佳者几于乱真偶见所绘淡墨荷花澹雅得宋人意乃真迹也蚤岁以画负盛名恒涂抹数纸以博一醉咸丰庚子乱后生计日蹙一家十数口恒空乏无借其妇不贤时以家庭细故相勃溪至赁僧庐鬻字以为活自书楹联云有子有孙鳏寡孤独无家无室柴米油盐其遇亦可哀已费晓楼工画仕女初甚贫在杭州城隍山设摊售书偶为汤贞憨所见审非凡品时某家方鼎盛主人某好宾客四方名俊辐辏其门汤因言费必能成名家盍有以裁成之某即延费至其家月奉金若干某家富图籍因得纵观古名画画日益工某家又为延誉于是费画名着东南诸省郎苏门画蟹入神品人皆宾贵之称为郎蟹其自题诗亦多佳者有七绝二首云秋来不减持螯与愿学东坡守戒难聊借砚池无数墨写生且作放生看橙黄橘绿稻花疏杯酒双螯小醉馀若使季鹰知此味秋来应不忆鲈鱼招子庸工绘事画蟹最佳俨有秋水稻芒郭索横行之致润有定格酬不及格者为之绘半面蟹自石罅中微露半体神采宛然生者人皆叹为绝笔项维仁善画嗜酒性孤僻不乐与人交人属以画辄大怒其画无师法每当大风雨辄饮酒极醉破笠赤脚登山顶观冈峦之冥闬云树之迷漫鼓掌狂叫疾走归据案伸纸奋笔直追濡染淋漓烟气犹滋画已张壁间取斗酒赏之良久忽大哭立毁之他日风雨复然有尚书督军者阅边至温州语及维仁画兵备道立遣人召之时方大雨维仁破笠赤脚至道降阶相迎与抗礼维仁曰某庶人耳辱公厚召故来将奚役道以情告陈百金几上维仁直视曰某不知画即画即用以媚大府者不谢走出尹和白中年始作画专宗宋元规矩谨严神采焕发传模移写尤其特长其画梅也学逃禅老人遒练高古三百年来无此作冬心二树不足与之比肩耆年画虫鱼花鸟细入毫发殆亦得天独厚欤性高洁意所不可虽以重金请不绘也曾涤生开府两江招之往游为作苍茫独立图写其小影作渔翁垂钓状披蓑戴笠在湖之滨曾大喜传示幕僚命各为诗纪之刚年十七诗先成诗云尹子丹青画英妙指挥百物呈荣枯即今寥落无馀子为写苍茫独立图大海波涛揭地起高秋云物漫天铺举头四望浑无际梦想人间顾与吴彭雪琴温温儒雅善画墨梅俞荫甫主讲杭州诂经精舍彭借寓湖楼许画梅一幅以当屋租俞赠之诗所谓一楼甘让元龙卧数点梅花万古春也罗子文善六法尝从任伯年游晚更潜研独索山水大幅有米襄阳笔意人物袍褶得吴道子家数然不苟作或终年不着点墨作则穷日竟夜至废食息尝画慈溪山水图二大幅坊纸狭小粘数百纸成之每幅大广亩余来山去脉巨浸细流纤悉无遗鄞县方桢得之作四明它山水利考时称桑郦所不及后转入翁叔平相国家何诗孙字承家学浑朴而有秀韵画尤有名于时尝见其所画山水细碎处瘦而不纤挥洒处浓而不浊长卷短幅画味盎然侨寓沪渎酌取润笔资得其片缣者人争宾之齐苹生初为雕工精妙绝伦继与同里黎松庵游得纵览古名人画卷遂以写意花鸟称于时写意花鸟者清初八大山人优为之康熙时有李复堂甚工此纵横驰骋不拘绳墨而多得天趣干嘉时孟丽堂亦工此齐乃由孟李以规仿八大山人率意涂写皆生气盎然间自题跋语亦历落有致尤工镌刻印文非其人求之不肯为也京师近来以画名者姜颖生善画山水摹石谷有酷肖处大学校教员贺履之之画吾未之见林琴南之山水用笔浓密而仍有萧疏澹远之致贡乐亭之花卉疏落苍秀不掩其沉雄之气邓湘皋精医术道光时程春海视学湖南邓尝下榻署斋为程之太夫人诊视春海有句赠之云造膝每当交让树窥垣时见一方人医者颜某邃于岐黄然僻处乡谷不以医炫会扬州富人魏某病笃纵横数百里凡医之稍负时望者悉延诊终不效或荐颜往则素履布衣状貌古拙众皆轻之而颜亦傲气陵人俄侍者导颜诣病榻就诊诊已仆予以纸请拟方纸为八行书乃多至数十叶颜知其侮已乃伸纸作脉案陈其病之所由起某日传某经作何状书时群医中有窥者见所述皆不爽固已咋舌不半日纸已尽乃掷笔起告去众挽留读脉案皆吻合病状而文复古奥上溯素问下迄名家洋洋数万言穷源索隐无蕴不发知为名手遂请其拟方颜笑曰请我来治病耶抑试我耶夫拟方而予纸至数十叶此何为者且慢侮见诸辞色尚信其术而服药乎予不敏行矣病家老少环跪哀请至再三乃拟方数日遂痊赠三千金送之归李海涛名医也疑难险异之症屡试屡效黄某为李旧交有子四岁患痘甚剧延李来其子已狂热神昏头门下陷李曰不可为矣命在顷刻奈何黄大痛李沉思良久曰此儿万无生理虽然不能救之于生试救之于死可也黄曰死救奈何李曰可勿远问但俟其死后依吾言行之或可有救既而子果死黄泣曰请救之李乃视儿衣欲抱置后园猪阑中黄不忍李曰非此无以救之黄乃听之李又曰但置之耳不可往视如夜半闻啼声急来唤吾无何果闻哌哌声自猪阑中出急奔告李李命黄抱之来为诊脉喜曰是不难矣乃投以温补之品一剂而愈嘉道以后弈家有所谓十八国手者其事迹多不可考李湛源最有名性疏放而杰傲王公大人招之弈科头跣足如平时贵人阴贿之求其让一二局以全名誉而李不允也世称弈家不借弈为稻梁谋者惟湛源一人云周小松亦十八国手之一尝应曾涤生之召来营中对弈曾好弈而不工弈时则所患之癣益痒伏案上爬搔之小松授曾九子裂其棋为九片皆仅乃得活曾大怒小松行时遂一金不之赠近世虽无国弈而能弈者固不乏人如陶子方肃亲王康长素俞恪士何辛叔段芝泉段骏良顾水如汪云峰姜作梅诸家虽弈品高下微有不同而流风逸韵固犹未澌灭也宠礼第二十二世祖尝召修撰徐元文编修张若霭华亦祥入干清宫帝科头跣足着单纱暑衫禅裙曳吴中草鞋命三人登殿赐观殿中书数十架经史子集小说传奇无不有之中列长几商彝周鼎哥窑宣炉印章画册毕具庑下兰花茉莉百十盆赐席地坐从容问群臣贤否时政得失皆谢以草茅新进不能备知因及书史古文又问及近来名流社会良久始遣出世祖御极之初命公卿大臣子弟入卫时宋文康长子牧仲年甫十四仪观俊伟冠侍从冠蟒衣褶带刀侍帝左右帝爱重之赏赐食中和殿一日牧仲对食逊避私出带间斜幅裹饼饵枣栗将怀之帝怪问牧仲前跽谢曰臣有祖母老甚爱臣故臣怀以献帝喜自是每赐食必尽敕以归杜纯一以荐授内阁中书寻登揆席居相位十余年尝赐宴内廷特命列坐殿中汉大学士入殿坐自公始也后以疾未预宴圣祖特遣中使赍酒馔赐之谕曰卿弼亮老臣久任机密兹海宇荡平时当令序赐宴群臣念卿卧病故遣使慰问且赐醴馔卿其加餐珍摄副朕惓惓至意范苏公以陛见至京师值圣祖谒孝陵因迎至米峪口帝见范谕曰汝盛京旧人汝父兄累朝效力汝兄又为国尽节朕见汝思及汝兄心为惨切不见汝几八九年矣汝须发皓白如此郊外寒冷今将貂帽貂褂白狐腋袍赐汝此时更换恐受风寒明日可服之来谢并赐御书世济其美额圣祖南巡宋牧仲在苏抚任内迎銮某日传旨云朕有日用豆腐一品味美异常因宋抚是年老大臣可令御厨太临传授与宋抚厨人俾其享用康熙二十年琉球中山王请封帝慎于择使下部议须通经术善诏命者廷臣会推翰林汪舟次乃膺正使之选汪才质端伟专对具宜入见帝大悦赐一品服玺书金册临轩遣之汪自国门驾八驺天仗前导龙旆飞扬都亭张设不绝于路朝士赋诗送者数百人史远公精绘事镇国公某延之阁中属以缣素时方暑史濡毫脱冠于案公来纵观戒令勿起史遂忘冠坐为应对蒋驭鹿从旁笑曰山野之上疏放自然若史君者真所谓脱帽露顶王公前矣公笑应曰君不见挥毫落纸如云烟耶查初白随圣祖驾幸南海子捕鱼群臣赋诗查诗有云笠檐蓑袂平生梦臣本烟波一钓徒词意称旨忽内侍宣召烟波钓徒查翰林盖同时有声山学士故以诗别之与唐韩春城无处不飞花可同作玉堂佳话也世宗御下严肃然每假以词色雍正丙午秋特宴文武大僚于干清宫赋诗饮酒每佳时令节必赐诸王大臣游宴泛舟三海赏花钓鱼竟日乃散史铁崖生有干局神识超俊雍正初大将军年羹尧平青海归势张甚黄缰紫骝绝驰道而行王公以下屈膝郊迎年过目不平视史独长揖年望见惊异遽翻下曰是吾同年铁崖耶扶上己所乘马而己易他马并辔入国门诗人宠遇唐宋以来以沈归愚为第一高宗尝于南邦黎献集中见公诗赏之谕大学士张文和曰沈德潜系老名士有诗名命和消夏十咏及落叶诸诗俱称旨以后赓和遂不可胜纪其赐诗有云我爱德潜德醇风抱古初又云朋友重然诺况在君臣间己巳请告赐以诗坛耆硕额命校御制诗毕乃行谕有所着作许寄京呈览且曰朕于德潜可谓以诗始以诗终矣又赐诗有云清时旧寒士吴下老诗翁近稿经商榷相知见始终其恩礼始终诚异乎寻常之遇合也钱香树于干隆二十七年偕沈归愚迎驾于常州御制诗赐之有句云二老江浙之大老新从九老会中回三十年帝南巡公复偕沈公迎驾赐诗曰二仙仍此候河滨三载相睽意更亲郭泰李膺一烟舫沈期钱起两诗人公和御制香山九老诗有句云鹿驯岩畔当童扶帝赏其超逸亲为扶鹿图赐公南归明年公抵家疏谢帝时驻跸香山赐答诗有香山适接还乡信即景犹思扶鹿人之句阮芸台尝于予告后往游平山堂方丈某僧势利之徒也时方据几书楹帖阮着布袍葛履僧以为村叟也不甚礼之漫唿曰坐具茶书罢问其姓阮以告僧以为芸台之族人也遽加礼云请坐并唿泡茶坐定问何字阮以实告僧惶遽失措拂炕请上坐及令泡好茶待以上宾之礼旋以所备纸墨乞阮作书阮濡毫据案沈吟曰无好联语俄书云坐请坐请上坐茶泡茶泡好茶勒襄勤督四川时待僚属以礼即不惬意者亦未尝不饮人以和也尝语人曰我初由笔帖式官成都府通判不得上官欢时遭呵谴同官承风旨置之不齿衙参时无与立谈者抑郁殊甚又以贫故不能投劾去含忍而已会闻新任总督某来十年前故交也心窃喜而不敢告人新督至身先郊迎辞不见愠矣抵城外上谒又不见更愠乃随至行辕大小各官纷纷晋谒皆荷延接而我独不得见手版未下又不敢去天气甚暑衣冠鹄侍汗流浃背中心忿恨欲死正踌躇间忽闻传唿请勒三爷不称其官而称行辈具见旧时交谊此一唿也恍若羁囚忽闻恩赦爰整衣冠捧履历疾趋而入则见总督科头裼衣立于檐下指而笑骂曰汝太无耻乃作此等状态见予乎我禀请庭参则掖之起曰不要汝叩头回顾侍者曰为勒三爷脱去衣冠至后院乘凉饮酒去比至院中把酒话旧则此身飘飘然若登仙境较今日封侯拜相无此乐也时司道众官犹未散闻之俱惊我饮至三鼓归首府县尚伺我于署中执手问总督意旨从此遇衙参时逢迎欢笑有进而与右师言者有就右师位而与右师言者矣而勒三爷仍然故我也官场炎凉之态言之可叹故于今日待属官有加礼以此而不肯轻意折辱属官亦以此也戴莲士以嘉庆朝入直枢廷甚膺宠眷其季父可亭相国亦受殊礼时方督南河积劳遘疾假归里门河工尚未竣两江总督铁冶亭保请帑六百万仁宗命莲士偕长麟赴工审度并谕之曰清江距江西才二千里使事毕卿可归家一省叔父故莲士纪恩诗有此去竹林勤问讯亲传天语到柴门之句松湘浦清勤正直宣宗在潜邸即闻其名嘉庆二十五年仁宗梓宫自热河回京宣宗步送郡臣伏地哭者不下数千人行甫半宣宗忽趋至甬道旁扶一跪伏者之手大哭失声众惊察之则松公也时公以事谪骁骑校宣宗当哀痛迫切之际独于千万众中加以殊宠非夙重公不及此戴醇士以书画供奉南斋道光戊戌被命视学广东陛辞日宣宗谕之曰汝画笔清绝然胸中目中祗是吴越间山水此行获睹匡庐罗浮之胜岩演迤雄丽奥曲别有一种奇致于画理当益进汝品学朕素知公余游艺兼可成全老画师也戴谢而出途次遇名胜辄研弄丹墨自江右至岭南一壑一丘咸为写照抵粤一载装巨帙进呈乙览帝奇赏之画家评戴作亦谓粤游后笔墨超特若有神助大臣薨后赐赐祭葬赐谥而已未有赐挽联者惟林少穆卒文宗自制联挽之曰答君恩清慎忠勤数十年尽瘁不遑解组归来犹自心存军国殚臣力崎岖险阻六千里出师未捷骑箕化去空教泪洒英雄亦殊礼也罗罗山未领军时授徒于贺耦耕家曾涤生治军长沙偶与贺谈时事深以缺乏军事人材为虑贺谓吾家有教读罗某喜阅兵书曾即托贺介绍求见罗以课徒无暇拒之曾愈敬其品节越日再求见罗延之入曾一见即顿首再拜为礼罗乃许曾驰驱焉李少荃始以翰林供职京师愚荃封翁与曾涤生为同年尝以年家子从曾习制举文后洪杨军起李出谒诸帅落落无所合闻曾督师江西遂间道往谒意曾笃念故旧必将用之居逆旅几一月未见动静托同年陈作梅言于曾曰少荃以昔年雅故愿侍老师借资老练曾曰少荃翰林也志大才高此间局面窄狭恐艨艟巨舰非浮滩浅濑所能容何不回京供职陈曰少荃多经磨折大非往年意气可比老师盍姑试之曾乃令李掌批稿奏稿甚被礼遇数月后曾谓之曰少荃天资于公牍最相近所拟奏咨函批皆有大过人处将来建树非凡或竟青出于蓝亦未可知李亦自谓历佐诸帅茫无指归至此如识南针获益非浅既以争劾李元度事辞职去闲居江西适曾军复安庆李驰书往贺曾复书云若在江西无事可即来李乃束装赴安庆曾复延入幕礼貌有加于前军国要务皆与筹商明年吴中绅士来迎援师曾奏遣李募淮军赴沪而密疏荐其才大心细劲气内敛可胜江苏巡抚之任自后绩望日隆勋名几与曾埒范肯堂于光绪初年就李少荃直督西席之聘李尊师重道朔望必衣冠候起居每日奉鱼翅一簋范固甘菜根而厌膏梁者力却之李遂以干翅寄奉其二亲故事节幕得用居停舆马李蒙赏紫缰范尝假用之访友于天津紫竹林或告李曰范乘紫缰作狭邪游李曰既用紫缰不可缺拥卫立命戈什八员护之张香涛督鄂时梁崧生时方专司译电报事向例朔望行礼文案委员与电报学生皆分班行礼梁在诸生之列文案委员无一与谈者一日张瞥见之自曳其手使厕文案委员之列汝班次应在此众大愕此后文案委员见梁皆刮目视之矣袁世凯称帝一时朝士大夫几有悉主悉臣之势默计在前清时比肩事主者有四人焉不可屈之臣工之列一赵次山一李仲仙一徐鞠人一张季直于是宠以嵩山四友之目别议一优待之礼节时人以比之商山四皓任诞第二十三袁韫玉工度曲性甚放诞以西楼记乐府驰誉于时守荆州晋谒观察使问曰闻贵府有三声盖讽其耽音律也袁以讪笑语应之坐是罢免吴梅村祭酒赠诗云词客开元擅盛名弹丝法曲楚江情可见其文采风流矣一日出饮归月下乘肩舆过一大姓家其家方宴客演霸王夜宴舆夫曰如此良宵风月何不唱绣户传娇语乃演千金记耶袁狂喜欲绝几至堕舆真卖菜佣奴都有六朝烟水气也金圣叹少有才名性放诞出词罔忌初补博士弟子员以岁试文怪诞被黜明年科试易名人端就童子试获第一仍复儒冠尝谓世有才子书六盖离骚庄子史记杜诗及施耐庵水浒传王实甫西厢记也遍加评语议论透辟识见精到谓为金批盛行吴下顺治庚子哭庙案金与焉狱成拟不分首从斩决妻子财产入官金临刑时付书于妻曰杀头至痛也籍没至惨也而圣叹以无意得之不亦异乎又曰黄豆与盐菜合食其味至美圣叹可死此法不可不传金谷似诗歌颇有唐调汪苕文北游时金来话别值宾客盈坐金都不叙语竟出其所作送别长歌朗吟一遍捧腹谓汪曰此诗何如高达夫举坐默然汪颔之而已刘公性旷达尝置酒慈仁寺松下遇游人至不论识与不识必牵挽使饮有不能胜者辄强灌之至醉呕乃已梁公狄初与王于一交两人相论诗每一篇成不即示草率相携至荒台古寺车马不经处始出诗共读狂唿惊拜或至恸哭而后归李笠翁性极怪诞能为唐人小说兼以金元词曲擅名所至携小鬟唱歌吴梅村赠诗云家近西陵住薛萝十朗才调岁蹉跎江湖笑傲夸齐赘云雨荒唐忆楚娥海外九州书志怪坐中三叠舞波前身合是元真子一笠沧浪自放歌尤西堂赠云十郎才调福无双双燕双莺语小窗送客留髡休灭烛要看花睡照银缸于是北里南曲中无不知有李十郎者陆丽京与徐孝先分虽甥舅契若金兰尝剧醉共被卧徐噎中大吐早起不觉但见床下地污乃曰舅昨酩酊耶陆亦不能辨蒲留仙居乡里落拓无偶性尤怪诞为村中童子师以自给不求于人其作聊斋志异时每临晨携一大瓷罂中贮苦茗又具淡巴菰一包置行人大道旁下陈芦席坐于上烟茗置身畔见行者过必强执与语搜奇说异随人所知渴则饮以茗或奉以烟必令畅谈乃已偶闻一事归而润色之如是二十余年此书方告成故笔法超绝王阮亭闻其名而访之避不见曰此人虽风雅终有贵家气田夫不惯作缘也柏斯民性癖山水尝寓西湖一日冒雨执伞独上北高峰顶引领四望衫履淋漓见者咸笑其痴柏意愈自得陈其年未遇时放诞不羁游于广陵冒巢民爱其才延致梅花别墅有童名紫云者儇丽善歌令其执役书堂陈一见神移赠以佳句并图其像装为卷帙题曰云郎小照适墅梅盛开陈偕紫云徘徊于暗香疏影间巢民偶登内阁遥望见之忽佯怒唿二健仆缚紫云去将加以杖陈营救无策意极徨计唯得冒母片言方解此厄时已薄暮乃趋赴母宅前长跪门外启门者曰陈某有急求太夫人发一玉音非蒙许诺某不起也因备言紫云事顷之青衣媪出曰先生休矣巢民遵奉母命已不罪云郎然必得先生咏梅绝句百首成于今夕仍送云郎侍左右也陈大喜摄衣而回篝灯濡墨苦吟达曙百咏既就亟书送巢民巢民读之击节笑遣云郎其后紫云配妇合卺有期矣陈惘惘如失赋贺新郎赠之云小酌荼蘼酿喜今朝钗光钿影灯前漾隔着屏风喧笑语报道雀翘初上又悄把檀奴偷相扑朔雌雄浑不辨但临风私取春弓量送汝去揭鸳帐六年孤馆相依傍最难忘红蕤枕畔泪花轻扬了尔一身花烛事宛转妇随夫唱努力做藁砧模样只我罗衾浑似铁拥桃笙难得纱窗亮休为我再惆怅此词竞传人口闻者为之绝倒杭堇浦以编修里居时性极诞率酷好博携钱数百与里中少年博于望仙桥下时武进钱维城视学浙中词馆后进也一日访杭前驱过桥下钱已从舆中遥见之披短葛衣持蕉扇与诸少年博正酣钱遽出舆揖之曰前辈在此乎时杭方以扇自障至是知不可掩即回面语曰已见我耶钱曰正诣前辈宅耳曰我屋舍甚隘不足容从者钱固欲前杭固却之遂别去诸少年共博者始从桥下出诧曰汝何人学使见敬若此曰此吾衙门中后辈耳遂不告姓名而去汪容甫少狂放肄业安定书院每一山长至辄挟经史疑难数事请质孙志祖蒋士铨皆为所窘在院中遍观藏书遂为通儒然性卞急无容人之量商总某尝报效十万金得赏二品衔汪瞰其每出拜客也乘驴从其后戴草制暖帽以红萝卜为顶以松枝为孔雀翎于项间挂冥镪一串商行亦行商止亦止商恨甚而无如何以五千金为寿始寝其事龚璱人狂诞嗜博尤喜四君子之戏尝于帐顶满画一二三四等字推究门道生死自以为极精而每博必负一日扬州某鹾贾家大开宴会名士巨商毕集酒阑于屋后花园作戏有王某者是日适后至见龚独自拂水弄花昂首观行云有萧然出尘之概王趋语云想君厌嚣乃独至此诚雅人深致哉龚笑曰陶靖节种菊看山岂其本意特无可奈何始放情于山水以抒其忧郁耳故其所作诗文愈旷达实为愈不能忘情于世事之征亦与余今日之拂水弄花无以异也语次复云今日博路吾本计算无讹适以资罄遂使英雄无用武之地惜无豪士假我金钱耳王本慕龚文名解囊赠之偕入局每战辄北不三五次资复全没龚怒甚遂狂步出门去龚半伦性冷僻怪诞寡言语稠人广众中一坐即去顾好为狎邪游中年益寥落至以卖书为活旅居沪上与粤人曾寄圃稔是时英使威妥玛方立招贤馆于沪上延四方知名之士佐幕府曾以半伦荐威与语大悦之游沪西人由是唿半伦为龚先生而不名凡半伦所至辄饬巡捕护卫之月致万金为修脯庚甲之役英以师船入都焚圆明园半伦实同往单骑先入取金玉重器以归坐是益为人诟病曾涤生督两江闻半伦才思羁縻为己用某岁入觐道出海上设盛宴邀半伦至酒酣涤生以言之微露其意半伦大笑曰以仆之地位公即予以官至监司止耳公试思之仆岂能居公下者休矣无多言今夕只可谈风月请勿及他事涤生闻其语噤不能声终席不复语未几威死半伦益颓放不自振居恒好骂人视时流无所许可人亦畏而恶之目为怪物往往避道行既而发狂疾死濒死出其所爱帖值千金者碎翦之无一字存者咸同间南河总督潘云阁豪纵荒诞宠姬数人俱精音律艳婢皆娴歌舞演剧之化装咸备时或命酒展红氍毹令诸婢演剧宠姬理丝竹于后自衣及膝之短绿袄冠便帽红线成握长尺有咫斜披肩背白须如帚拂胸支颐叠股而观遇剧中关目可噱者则入场与诸婢狂嬲以为乐属吏亦得纵观之吴彦复者光绪时四公子之一也能诗文工书法篆刻性跌宕不羁好冶游纳海上名妓金菊仙为妾复姓彭更名嫣吴以书法篆刻授之自是嫣名遂播公卿间而彦复贫益甚海内人士曾被武壮泽者亦不过问挟嫣走天津怏怏不乐自署曰癯公嫣则旦夕歌笑慰解之居三年貌益泽尝曰吾得嫣始知天壤间有生人之乐陈伯严尝赠以诗云酸儒不值一文钱来访癯公瘴海边执袂擎杯无杂语喜心和泪说彭嫣彭嫣不独怜才耳谁识彭嫣万劫心吾友堂堂终付汝弥天四海为沉吟吴绶卿督办延吉垦务时佩边防大臣印驻节沈阳弛自喜有不衫不履之概朝饮獐血夕走胭坡歌台舞榭中无日不有其踪迹最赏女伶尤鑫培尤以艳媚蜚声一时吴既眷之名益着未几以五千金聘之石家庄之变吴既遇害尤在津门仍理旧业矣杨莲甫为直隶总督跌宕不羁尤好戏剧尝唿茶送客客未下阶辄引吭高唱然有季常之癖不敢纳姬妾疾亟时自挽云平生可入游侠传到死不闻罗绮香晚清王公贵人嗜戏成癖肃亲王雅号明达亦不能免尝与名伶杨小朵合演翠屏山肃去石秀杨去潘巧云当巧云峻词斥逐石秀之时石秀抗辨不屈巧云厉声呵曰即令汝是王爷也非逐汝出去不可四座观者相顾失色杨伶谈笑自若而肃邸乃更乐不可支也简傲第二十四王山长尝让杜于皇傲慢不求友杜云某岂敢如此只是一味好闲无用但得一枕好睡纵有司马迁韩昌黎在隔舍亦不及相访也陈散木才勇气锐落落寡合与同好坚则金石意所不属望望然去之性嗜饮善治觞政生平博览强记每与座客会隶事肆应不竭弱冠举于乡久乃得官新安令终以不肯折腰解组归益独行其意托兴于诗词雅好游名山水之所在淹留至忘岁月家人生产不问也汪苕文性狷介不能容物意所不可虽百贲育不能掩其口其所称于当世人物之众不能数人周栎园好客然不耐俗士间有过从者周便率意与谈尽辄望其去坐少久辄露不快色去又辄忘其姓字何蕤音与张祖望友善或短张曰此君遗落世事傲慢难近何曰今人不少便佞吾正喜其傲慢耳王迈人自京外放事上官强项不屈好为其难在官八年不通京师一字所迁皆极边命下即单车就道不顾利害家计萧条几不给朝夕亦不问也万季野在史局周旋诸贵人间意态倨傲不肯稍自贬抑其题刺则曰布衣万斯同其会坐则摄衣登首席岸然以宾师自居故督师某之姻人方居要津请少宽假噤不答叶星期以强项落职时陆稼书亦被劾叶曰吾与廉吏同列白简荣于迁除矣既归移家入横山筑小圃颜曰独立苍茫处着书其中宋牧仲中丞闻其名减从往访辞不见牧仲曰独立苍茫处能容我一立否留二绝句而去叶不往报也申凫盟不欲轻通贵交惟致书汪苕文微讯王吏部阮亭近状汪报之曰吏部萧疏简远不失故武诚吾党第一流也吴天章性简傲在京应词科冯益都相国以索书吴提笔濡墨大书二绝句应之不以拘守绳墨为足恭也冯亦不介意王白田性介澹尝谓友人曰老屋三间破书万卷平生之愿于斯足矣后虽以荐起特授编修既入宫华要而无日不以山林为志旋以老病辞官归田后杜门着书当路贵人皆前时禁廷宿侣未尝以竿牍及之即故人天上偶落双鱼亦不肯以寸笺答复也杜旭初善画水墨花草洒落自适有徐青藤风性高傲狷僻善饮醉后落墨不肯休遇俗客则趋避或掩面仰卧求一顾不可得客恒索然去丁敬身韬晦荒江兀傲自负博物工诗尤专研金石之学制府方恪敏爱其铁笔或欲得一印以媚方微露其意而恶声殷墙屋其人惊而逸去吴改堂性耿介尝作诸侯宾客倦游归所居老屋一间拥破书数百卷夕阳映树四壁无声咿唔不辍也遇达官名士则以前辈自居兀傲据上座阖两目如线抗颜论讲古今不稍逊褚筠心为沈归愚弟子少与赵文哲曹仁虎结社称吴门七子诗宗盛唐无宋元卑靡之习性鲠直和珅兼权欲罗致之褚傲不为礼和衔之褚终身不谒铨选曰此膝不为权臣屈也奚铁生性豪迈不羁与人交披露肝胆周人之急倾囊倒箧久而相忘不责偿也豪于饮往往酣嬉淋漓酒气从襟袖间出同席皆倦犹左右叫呶不休或稍避之则大怒座有俗客醉后白眼睨之继以骂生平以友朋为性命然非其人不与之接大吏或屏驺从访之辄拒不纳邓石如为曹文敏作四体千文横卷一日而成文敏叹绝强之同入都邓独戴草笠芒鞋策驴后文敏三日行文敏次山东相值于开山时巡抚以下命吏郊迎文敏邓策蹇过辕门门者呵止之邓怡然不屑文敏遥见之趋延入让上座遍赞于诸公曰此江南高士邓先生也其四体书皆为国朝第一诸公乃大惊为具车从邓仍傲然不肯同行李季眉性恬旷不乐仕进其兄石梧尝官总督从子辈亦皆显达而季眉乃于宅旁构园杂莳花木啸傲其中时或赋诗与二三贫士酬唱遇达官贵人则白眼相加不能须臾共座也左季高佐骆吁门幕事无大小专决不顾骆日与诸姬宴饮为乐左尝嘲之曰公犹傀儡无线以牵之何能动耳骆但微笑而已尝于夜半撰一奏草叩骆内室唿起读傲然叫绝更命酒豪饮而出朱棣学行高岸张香涛督粤时礼贤下士首延其入幕朱岸帻啸咏睨视一切而张数日不出晤朱乃留书于几拂袖迳去新世说卷七排调第二十五姜如须与徐俟斋友善尝客吴中一日偕入市姜顾徐曰桓温一世之雄尚有枋头之败徐应声曰项羽万人之敌难逃垓下之诛相与大笑顺治甲午张尔唯自京曹出守吴郡同官龚芝麓孙北海曹秋岳三人设宴为别各携所蓄名迹相玩赏张因出江贯道长江万里图夸客相与赞羡不已欲各裂二千五里而分之张大窘孙集古句戏之云翦取吴淞半江水恼乱苏州刺史肠众乃大笑陆丽京饮陈际叔家半坐欲起谓主人曰陈家惟卜昼耳际叔弟鲁季对曰君不闻孟公投辖耶陆更入座陆丽京尝遘危疾宛转床第间犹喜滑稽语陈际叔曰奈何岁在龙蛇陈慰之曰正恐吴中高士刘公勈弃官入苏门依孙仲元尝筑堂孙所居侧久之厌其萧寂弃所携一琴于堂而去因名留琴堂王阮亭作留琴堂诗其起句云身是巢由未得闲闻者便为绝倒顺康时有龚万二郎中同舍相狎龚长而万短一日同僚毕会龚复以短小为谑万徐曰左氏云筮短龟长殆为兄言耳计甫草故贫士尝置一妾晨夕设食惟粗粝而已妻张夫人谑之曰古闻糟糠之妻不闻糟糠之妾如何清初定制三品以上得衣貂及猞猁狲乃任葵尊为御史时所疏定也王阮亭戏为诗曰京堂铨翰两衙门齐脱貂裘猞猁狲昨夜五更寒透骨举朝谁不怨葵尊宋禹域短而多髯尝同沈汉仪燕集沈曰吾为监史当以两官畀一人因指宋曰汝以主簿兼参军众客皆笑黄庑堂尝饮范笏溪所范举宋人语二螯八足一团大腹曰君姓是蟹黄举礼记檀弓语范则冠而蝉有曰君姓是蜂范大称赏毛大可与会侯同诣李湘北李笑曰不谓今日初见二毛有人语杜茶村曰某之生平一介不与可谓一边伊尹杜曰某无周公之才使骄且吝岂非半截周公董苍水之子晴川甚癯其友林南华甚肥夏日肉袒坐林曰子真骨董董曰差胜肉林康熙辛未奉旨开局专修尚书王司空颛士为总裁纂修协修诸员皆特简一时荟萃名流支给官物按卷进呈及夏秋则封达热河行在东华珥笔中禁蜚声稽古之荣不可一世惟尚书卷帙无多竣事易而撤局速又司空颇蓄姬侍皆有所出平日坚持雅操故宦囊不丰其长君图炳官春坊庶子恒以分产不给为忧或戏为之语曰尚书只恨尚书少庶子惟嫌庶子多方南堂以族人望溪侍郎事牵连隶旗籍雍正癸卯放归客扬州着有南堂诗钞其戏示小婢诗云可能便结垂檐子自顾将为就木身好似远行舟楫具得卿来作挂帆人干隆时某词臣奉撰墓志铭误将翁仲二字倒置坐降通判濒行高宗为赋一绝云翁仲如何说仲翁十年窗下欠夫工从今不许为林翰贬尔江南作判通盖每句末二字均颠倒也高宗南巡驾次毗陵一日游天宁寺闻住持僧某僧不遵清规因询之曰汝有几妻僧以两妻对帝异其言又询之则曰夏拥竹夫人冬怀汤婆子宁非两妻乎帝一笑置之朱石君性喜诙谐干隆乙丑除夕客有访之者问度岁事如何因举胸前荷囊示之曰可怜此中空空尚无一钱也有顷阍人以节仪呈报曰门生某某节仪若干朱因谓客曰此数人太笨我从不识其面乃以阿堵物付流水耶尹望山诗才敏捷督两江时与门生袁简斋倡和每得句必快马飞传袁颇惮其神速某年除夕已三鼓矣袁遣人持一诗至曰知公得句便传笺倚马才高不让先今日教公输一着新诗和到是明年尹乃大笑纪晓岚有陆士龙癖每笑辄不能止尝典某科会试试毕左右传新科状元刘玉树来谒见之便询其寓何所刘对曰现住芙蓉庵纪闻此语忽笑不可抑旋退入内久不能出有顷命刘暂归府第刘退惴惴然他日再见探其故始知纪是日适成一联云刘玉树小住芙蓉庵潘金莲大闹葡萄架借用小说回目作偶句而属对绝工深自赞喜耳黄霁青者道咸间词人也同年生某投札致候误书黄为王乃答以诗曰江夏琅琊未结盟廿头三画最分明他家自接周吴郑敝姓曾连顾孟平须向九秋寻鞠有莫从四月问瓜生右军若把涪翁换辜负笼鹅道士情曾涤生性严正而好谐谑尝于退食之暇与幕僚闲话谈及才难因太息久之乃曰遗大投艰固非常人所能然亦未可概期之贤者也当于德行文学言语政事四科之外别设一科曰绝无良心科善化何应祺侍坐起而言曰明公果设此科其以不才为弁冕欤曾乃大笑郭意城为湘中名儒中兴诸老咸与交好争欲罗致幕下郭恋爱其妇不能远离颇有高柔之意曾涤生尝寄书谑之云知公麋鹿之性不堪束缚请屈尊暂临奉商一切亲偕仙眷同行当扫榻以俟迨郭至曾乃命其遄返书曰燕雁有代飞之候鸳鸯无独宿之时此亦事之可行者也郭得书一笑置之左季高体胖腹大尝于饭后茶余自捧其腹曰将军不负腹腹亦不负将军一曰顾左右曰汝等知我腹中所贮何物乎或曰满腹文章或曰满腹经纶或曰腹中有十万甲兵或曰腹中包罗万象左皆曰否否忽有小校出而大声曰将军之腹满贮马绊筋耳左乃拍案大赞曰是是因拔擢之盖湘人唿牛所食之草为马绊筋左素以牛为能任重致远尝以己为牵牛星降世曾于后园凿池左右列石人各一肖牛女状并立石牛于旁隐寓自负之意及闻小校言适与夙志符合故大赏之也李芋仙有才名工诗词集句成对不烦思索脱口而出尝客游河南周翼庭太守方居祥符宴集同入李述在都时集句赠诸伶皆分嵌名字翼庭曰吾号殊不易对李曰不难即举长恨歌一语曰在天愿作比翼鸟良久不言客亟询之李以手拍其股曰隔江犹唱后庭花举座大笑翼庭不悦后李行时赠遗甚薄李告人曰为一联巧对换我三百金也江建霞风流倜傥最好诙谑然寓意甚深尝为人画纨扇作二鼠旁有一胡桃及花生数枚题其上曰老鼠哥哥你底事终宵闹我腊烛已残油灯又破忍使俺无端闷坐刚到新年福橘乌菱早饱哥哥肚只剩得几荚花生还有胡桃一个些些桐子不值今宵小吃恐教受饿劝哥哥明日还来预备干粮细嚼五更鼓轻诋第二十六钱牧斋在明季以诗文鸣海内居恒自命登黄阁修青史为必得之事业乃终明世官不逾礼尚入清为礼部侍郎命修明史而夙愿渐偿未几牵连黄毓祺诗词一案被逮放归一日游虎丘见壁间题诗云入洛纷纭兴太浓莼鲈此日又相逢黑头已自羞江总青史何曾借蔡邕昔去幸宽沉白马今来应悔卖卢龙最怜折尽章台柳日暮东风怨阿侬即讥其出处者为之不怡者累日吴人有为正钱录者攻摘牧斋不遗余力计甫草戏语客曰仆曾游泰山登日观峰神志悚栗忽欲溲焉下山且四十里不可忍乃潜匿而溺于峰之侧恐得重罪然竟无恙何也泰山至大且高人溺焉者众泰山不知也客跃起大骂吴梅村闻之颇是计言王阮亭自淮上还青帘画舫乘风南下与汪苕文相值高邮湖遥语曰有事欲附致家博士及遣信至乃寄舫中所有第二泉四罂而已汪以道远稍难之王攒眉曰汪大乃成俗吏顺治初张某善叠假山人咸礼之不以石工相遇一日吴梅村赴某家宴会张亦在座优人进院本请点剧吴命演烂柯山盖以剧中有张石匠调之也伶人唱张石匠讳张为李吴点首笑曰甚有窍后演至张别古寄书有曰姓朱的有甚亏负你张摇首曰此太无窍矣吴不觉面赤龚芝麓嬖顾横波甚然时为所制一日有仆以事至横波室语笑间龚排闼入疑其有私谓仆无礼罚令长跪及龚出横波闭户大哭以长斋礼佛不欲接见相要龚再三劝慰终不启扉大窘适钱牧斋以事至金陵乞其作调人横波曰渠能作孙武公则妾亦能作葛嫩耳钱嗒然而退徐健庵被议放归欲聘潘次耕于家而顾亭林驰书尼之其词甚激至云彼之官弥贵客弥多便佞者留刚正者去今且欲延一二学问之士以盖其群丑不知薰莸不同器而藏也吾以六十四之舅氏主于其家见彼蝇营蚁附之流骇人耳目至于征声发色而拒之仅得自完赵秋谷本与王阮亭有隙罢职后益相轻诋尝游吴中与吴修龄论诗曰尔来诗事惟位尊年高者斯称巨手耳时宋牧仲抚吴闻是语以告王王寄诗云尚书北阙霜侵鬓开府江南雪满头谁识朱颜两年少王扬州与宋黄州语极蕴借康熙丁巳戊午年入赀得官者甚众继开博学宏词科隐逸之士争趋辇毂姜西溟太史有句曰此阙已成输粟尉西山犹贡采薇人一时以为实录宏博科之初开以议修明史始主司为宝坻杜文端高阳李文勤益都冯文毅昆山叶文敏四公有以诗讽之者曰自古文章推李杜而今李杜实堪嗤叶公懵懂遭龙吓冯妇痴呆被虎欺宿构零拚璇玉赋失粘落韵省耕诗若教修史真羞死胜国君臣也皱眉郑寒村与潘次耕遇于柯都谏家郑以日向朱门乞薇蕨夷齐陆续到皇畿一绝诋潘潘答以诗曰蒲东回首事依依欲向关西心事违输却樱桃红一点春风重着绣襦归潘诗所使之事切合郑姓每句皆然毛大可尝与阎百诗论地理语多穿凿百诗太息曰汪尧峰私造典礼李天生杜撰故实毛大可割裂经文贻误后学不浅宋牧仲抚吴十九年尝修沧浪亭刻沧浪亭小志又修唐伯虎坟然施政多不惬舆情处其抚署东西两辕门榜曰澄清海甸保障东南时有加三字成联句云澄清海甸沧浪水保障东南伯虎坟亦谑而虐矣方望溪以古文自命有不可一世之概李穆堂意甚轻之方尝携所作曾祖墓铭示李才阅一行即还之方恚甚曰某文竟不足一寓目乎曰然方益恚请其说李曰今县以桐名者五桐乡桐庐桐柏桐梓不独桐城也省桐城而曰桐后世谁知为桐城者此之不讲何以言文方默然者久之然卒不肯改龚明水尝谒方望溪望溪议论风发龚拱听久之避席赞叹曰先生不愧称本朝第三人矣方为之瞿然问第一第二何人龚徐曰贵老师安溪先生令兄百川先生非欤方为之不怡者竟日蒋苕生临川梦隐奸一折写陈眉公上场有一七律调笑眉公云妆点山林大架子附庸风雅小名家终南捷径无心走处士虚声尽力夸獭祭诗书充着作蝇营钟鼎润烟霞翩然一只云间鹤飞去飞来宰相衙论者以为讥仲醇太过不知其乃借仲醇以诋袁简斋也所云年未四十焚弃儒冠自称高隐事实皆与袁合实即赵瓯北探词之先河汪容甫为诸生时肄业扬州安定书院山长沈祖志好为诗往往夸示座客一日宴会酒酣出诗示客客誉之不绝口次至容甫容甫掷不观大言曰公为人师不以经世之学诏后进而徒沾沾言诗诗即工何益于生民况不必耶沈夙负时名闻言愠曰仆虽不贤犹若师也师可狎乎容甫复摘三百篇疑义叩之沈面赤不能答容甫抚掌曰诗人固如是乎拂衣大笑出一座惊怍不知所为阮芸台为编修时遭丧家居会公宴与吴祭酒谷人同座互论诗词吴帽忽堕阮出句云吴祭酒脱帽谈诗斯文扫地吴应声曰阮大史居丧观乐不孝通天嘉庆某年翰詹大考赋题为正大光明殿试后有部郎数人小集偶论及此题之难而忘却其韵脚方俯首凝思龚璱人适在座曰吾当忆之俄顷则曰长林丰草禽兽所居八字耳道咸间许云岩以侍郎督学广东改授漕督道出长沙邑令某主供应为营办仪仗于官衔牌误书漕作糟许作诗讥之云平生不作醉乡侯况复星驰速置邮岂有尚书兼曲部漫劳明府作糟邱读书字要分鱼豕过客风原是马车闻说头衔已迁转武冈可是五缸州盖兵部尚书为漕督兼衔某令将由长沙迁武冈州牧也胡润芝抚鄂时候补知府续立人者充保甲总局会办为政严厉一日出门其肩舆中忽揭一联云尊姓原来貂不足大名倒转豕而啼上句用貂不足狗尾续下句用豕人立而啼也续大怒告之胡胡亦以此风万不可长札饬首府县严拿重惩越日续又谒胡胡一见即拱手道歉谓此联乃某所戏撰者彼有此美才而令沉沦于下是吾过也已令其入幕为上宾矣盖胡爱其语隽以物色得之也续乃不也赘一辞王壬甫主讲尊经书院资阳某生解经释阳字义曰阳与多通王批云阳与多通则资阳可作资多资多有此人才不可阳得矣曾涤生于攻克金陵时据诸将之言谓洪福瑱已死于乱军中顷之余股窜入湖州左季高谍知福在内会李少荃之师环攻之而疏陈其事曾疑浙帅张皇其词而怒特疏诋之左具疏辨洋洋数千言词气激昂亦诋曾甚力未几福入江西为沈幼丹中丞所获而曾左之怨卒不解遂彼此绝音问蔡乃煌任沪道时陈伯平任苏抚蔡恃枢眷轻陈陈不平适因某事下札严诘蔡怒亦腾书丑诋以陈嗜阿芙蓉又喜斗雀牌故书中有八圈之麻雀横一榻之乌烟等语陈益不堪严章参劾事下江督端方查办故事督抚参劾司道无查办者陈以枢府袒蔡气厥遂死案亦渐消当端氏奉查办命时语幕府此事可作灯虎射四书一句幕府不解所谓端徐笑曰厄于陈蔡之间耳王壬甫以晚伤鼷鼠千钧弩一联挽陈伯平蔡闻而恨之然无如何也适王之戚某以谋事来沪上谒蔡乃煌并赠以湘绮楼诗文集蔡即见之询某曰王某是令戚耶丑诋其诗文唿仆片片裂之置火盆中付之一炬假谲第二十七洪承畴晚年谢事独居侘傺有同乡士人往谒洪拒不见士人归旅邸无聊甚晚间喧传相国回拜已至门矣士人趋出洪承畴降舆握手故作寒温泛语久之入则四壁皆珠帘绣幕华灯辉熠庭列盛筵肴酒备陈洪延士人首坐陪席者皆一时名士既而笙管缤纷伶工毕集演剧数出命酒数行洪起告辞士人送出又辞让须臾乃登舆去士人返舍依然寒灯如豆行李萧然破壁颓垣虫声间作也洪盖久蓄将略无所施为聊借款客以展其怀抱耳诸干一与董苍水于重阳后作神山之会即彭仙人栖神处也时吴梅村在座连遣人觅女郎倩扶不可得夜分沪上张宏轩刺史来赴投刺后吴命以己车迎入使者传覆需两车人颇讶之及至则挟一衣冠少年光艳射人若薄云笼月人皆却步且不敢询姓氏及移烛烛之则倩扶也一座哗然朱竹垞窃抄钱遵王读书敏求记一事人皆艳称之盖其笃嗜古籍虽事近诡谲而仍不失为雅人深致也何义门曾跋读书敏求记后云绛云楼未烬之先藏书至三千九百余部而遵王所记凡六百有余种皆纪宋版元钞及书之次第完缺古今不同手披自览类而载之遵王毕生之精华萃于斯矣书既成扃之箧中出入必自携灵踪微露竹谋之甚力终不可见既而校士江南方伯龚某遍召诸名士大会秦淮河遵王与焉是夕竹私以黄金翠裘赂其侍书小史启扃得之豫置善书者数十于密室半宵写成而仍返之当时所录并绝妙好词在焉词既刻始作书告之遵王始知为竹垞所诡得甚恐其流传于外也竹垞乃设誓以谢之侯辅之少遭家难避居嘉兴捕者突至逮系登舟侯默然手执周易熟视之倦则依榜人卧捕者以为痴且以纨少年易制也将抵会城各简视行李或登陆意益懈侯睨视两岸桑翳然无际突起窜身桑林中捕者出不意疾追不能得夜燃炬火搜林中侯望见火光所指即疾避之微行近白门遇诘者以周易示之曰我卜者也遂脱于难高澹人鬻字为生纳兰太傅荐入内廷圣祖喜其才便捷凡遇巡狩出猎皆命高同禁御羽林诸将校并马扈从高性巧谲遇事先意承志皆惬帝心一日帝猎中马蹶帝不怿高闻之乃故以潴泥污其衣履趋入侍侧帝怪问之高曰臣适落马堕积潴中衣未及浣也帝大笑曰汝辈南人懦弱乃尔适朕马屡蹶竟未堕骑也意乃释然高澹人以文学结主知无论何书圣祖偶询及高辄能对大意益得异宠帝尝曰在廷博雅可与道古者莫士奇若其实高以结欢近侍探宫内起居报一事酬金豆一每入直金豆满荷囊日暮率倾囊以出以是内廷隐秘事皆得闻或觇知帝方阅某书即抽某书翻阅故能对答如流也田文镜以吏员出身素恶科目抚河南时一疏劾甲科牧令数十人王士俊适选祥符令庭参日田问出身王攒眉嗫嚅作羞愧状良久始对曰士俊不肖读书出身某科散馆翰林也田以为有意刺己益怒斥之王知不免回署则咨嗟太息幕友献计谓详请免除河南碱地税虽罢官尚可得名田果疏劾时杨文干方为布政使司谲词请于田曰王某请免税欲邀誉耳公劾免之转以成孺子之名也盍少缓田诺之未几杨巡抚广东即保荐王同往以道府用荐升两司田卒王乃代其任袁简斋性喜滑稽黄廷桂督两江时袁为属吏黄本恶儒者谓袁曰子号子才以才子自命欤袁曰然黄曰然则命汝顷刻为文可乎袁曰能请公命题黄厉声曰江赋复请限字曰一万复请限时曰三时袁乃研墨濡毫笔不加点凡奇诞字尽以意增水旁须臾而就黄故武夫因倾倒曰汝果名副其实也郑板桥工书自创一格鹾商某乞书愿以百金为寿公性傲固不可以利动者唾弃不顾某亦无如何公生平酷嗜狗肉一日出城游薄暮归忽觉狗肉香踪其所在则见竹篱茅舍柴扉半因径入焉主人方讶不速之客至公曰余板桥郑某是也适闻狗肉香不觉信足而入唐突之罪自知不免还乞郑灵之鼎许我一尝异味主人大喜曰久耳鸿名邀恐不至今乃赐光幸已揖让入室公据案大嚼抚腹唿饱而止主人导入书斋茗话四壁悬名人书画案上琳琅满轴纸墨横陈知主人亦精于书者谓曰饫君佳馔请酬以书主人笑颔之公援笔狂书腕颓始去一日公偶至某商处见所悬条幅皆曩在城外某处书者大惊质商商具以告并出一仆曰先生识此人乎公视之愕然盖即当日狗肉主人也毕秋帆抚陕时喜搜集秦汉碑碣值生辰某令特献古砖十数方为寿并将砖名拓出装成册页古雅可爱毕见之大喜出劳其仆曰我生日惟尔主所赠特风雅甚荷厚意然未免劳苦矣仆遽应曰然即小人于此事亦出力不少毕询其故仆遽将其主人如何觅旧本摹如何在某处定造如何着色如何使之剥落如何使之生苔藓之术一一言之不稍讳毕面赤不作一语拂袖而入旁人皆匿笑道咸间钱子明饶于赀好藏古器尝以巨镪置案头曰世有奇珍余岂惜此或以彝鼎书画来者则曰此纵佳犹恒有物何取乎一日客携一古锦匣至内有物其形似茧而大如瓢长尺许色白微见青斑云系某宦家藏传世既久子孙不知其名并不识其用惟承上世之嘱以故宝藏至今闻君精于鉴古特请一观冀有所示钱因笑置之越日有同好某来访钱言及之某曰尝观异物志载员峤山有冰蚕长七寸色黑有鳞角以霜雪覆之然后作茧茧长一尺织为文绵入水不濡投水不燎唐尧时海人献之尧以为黼黻此其是乎若然真无价物也钱检书阅之良是乃邀客欲破茧以验客不可钱曰验之若合愿以三千金为赠否则亦以数缣之值偿之可乎客遂商于物主议既定乃破之内果蚕腊色纯黑鳞角可辨入水不濡客曰今惟投诸火矣两家其勿悔物主请置三千金于前而后验时某亦在座私谓钱曰今已试数端谅非伪物盖减厥值而不竟其验乎钱然其说遂以半价得之既得视为至宝终亦不敢入火富室詹某胥人子也或讥其不学乃出资市书不数年而东观西园之富不是过矣惟是牙签锦帙借以饰观曾未寓目同邑某于郡中觅得钞本书百卷以五十金得之冀售善价而詹竟不阅却其书某窘商于詹之戚全某全固稍通文墨者问某须价几何曰得五百金足矣全曰然则当售千金耳以四百金与我尚有百金分给其司籍者书当假我一观后七日来取某唯唯及期全令易一人将书去并授以言且曰如我教价可得矣其书詹本未阅置而不疑越日全至詹处翻阅诸本检得是书佯诧曰此籍何来詹曰亦欲售者全曰索价几何曰未之问也全曰速与议价迟恐为识者所得詹问是书何所奇全曰书成某代素无刊板世惟二部一藏内府一在民间前朝某相国悬万金求之不可得不意今入贾人之手因于架上取四库书目提要检示詹果如所语詹喜曰予费金鉅万藏书充栋恰愧无秘本今始得矣未几某往取书詹问值某曰事不谐矣此书系郡宦家藏为其子弟所窃昨已有人踪迹至急欲收归不能售也詹曰既不欲售何来我家余有例来书不售者照书价罚其半是书价几何也某乞免詹靳不许某曰若此势必成讼事将不可解矣时全亦在旁从容言曰窃书者谅不敢归今姑厚赂来人但言无踪迹可也詹令某即往商价固无论某再往返始言非千金不可全劝詹给之詹既得书全曰此宦家物若泄于人必滋讼累詹遂秘之其谋终不泄翁叔平嗜古成癖生平搜罗金石鼎彝之属甚富柄政时有贾人赍古瓶一具求售翁视之古色斑斓而其质甚轻疑是秦汉以上物问其值索三千金还以半数不允欲持去翁把玩不释手卒以二千金购得大喜过望亟为贮水养花置酒邀宾相与玩赏酒数巡一客起近瓶侧谛视之讶其渗漏以手举之应手断烂客大骇细辨瓶质乃熏染硬纸而成者众大笑翁亦爽然自失急弃之张香涛于光绪中以鄂督入觐偶游海王村瞥见一古董店装潢雅致驻足流览庭陈一巨翁为陶制者形既奇诡色亦斑斓映以大镜屏光怪陆离绚烂夺目谛视之四周皆篆籀文如蝌蚪不可猝辨爱玩不忍释询其价则谓为某臣宦故物特借以陈设非卖品也怅怅归逾数日张偕幕僚之嗜古者往观之亦决为古代物古欲得之令肆主往商未几偕某巨室管事至索值三千金张难之询其家世不以告往返数四始以二千金获之舁回命工拓印数百张分赠僚友置之庭注水满中蓄金鱼数尾一夕大雷雨旦起视之则篆籀文斑驳痕化为乌有矣盖向之苍然而古者纸也黝然而泽者蜡也骨董家伪饰以欺人者也端午桥性诙诡好嘲弄人上海某中书者发起一戒赌会网罗名人不鲜而尤企大力者为之提倡端正开府两江某中书趋谒督辕痛陈赌害端太息曰诚如君言此花骨头亦颓丧予不少一行作吏兹事废矣惟近日盛行麻雀牌闻士大夫皆嗜之如性命君亦能之乎某君曰中书向于各种赌法均未涉其藩篱殊为门外汉也端曰我犹仿佛忆之麻雀牌中他牌均四惟白板则五某君急辩曰大帅误矣白板亦四也端熟视某中书半晌笑曰足下亦个中人也能正我之误大佳语已大笑唿茶送客矣袁世凯自迁居三海即密谋帝制每庖人烹鱼袁命姬妾收藏鳞片之较大者云以制药后创浴池于居仁堂厕入浴后从者刷池辄见巨鳞数片杂垢腻皮屑中相传以为真龙其变诈皆此类也黜免第二十八清初入关剃发令下原任知府孔文奏称臣家宗子衍圣公孔元植已率四世子孙告之祖庙俱遵令剃发讫但念先圣为典礼之宗颜曾孟三贤起而羽翼礼之大者莫要于冠服先圣之章甫逢掖子孙世世守之是以自汉暨明制度虽有损益独巨家服制二千年来未之或改今一旦变更恐于皇上崇儒重道之典有未备也应否蓄发以复先世衣冠统惟圣裁得旨剃发严旨违者无赦孔文奏求蓄发已犯不赦之条姑念圣裔免死况孔子圣之时似此违制有玷伊祖时中之道着革职永不叙用呜唿专制国君主之淫威固非口舌所得争者矣赵秋谷倚才傲物人多憾之未几而有国丧演剧之事黄六鸿据实弹劾先是洪太学思着长生殿传奇初成授内聚班演之大内演之称善于是诸王府及阁部大臣凡有宴集必演此剧得缠头无数班主语洪曰赖君新制获赐多矣请张宴为君寿即演是剧以侑觞凡君所交游当邀之俱来乃择日治具大会于生公园名流咸集而忘是日为忌辰黄之弹章既上得旨下刑部狱士大夫及诸生除名者几五十人赵其最着者也京师有诗咏其事所谓可怜一曲长生殿断送功名到白头是狱成而长生殿之曲流传禁中布满天下故朱竹垞检讨赠洪诗有海内诗篇洪玉父禁中乐府柳屯田梧桐夜雨声凄绝薏苡明珠谤偶然之句樊榭老人叹为字字典雅者也彭古愚抗疏敢言直声震朝野康熙三十三年劾顺天学政李光地闻命在任守制不哀痛力请终丧仅乞假九月悖理乖情应罚令离任留京终制疏下九卿议从之郭华野为御史时严劾河督靳辅少詹高士奇都御史王鸿绪编修陈元龙王顼龄等皆罢免之靳高陈王皆号称名人郭公痛诋之论者或谓少过然帝既不以为非用作敢言之气而为所劾者亦未尝以一眚掩大德也郭华野之劾明珠也徐健庵实阴风之明珠既罢相其党遍布中外欲杀健庵兄弟以泄愤于是江督傅腊塔劾立斋子交结巡抚洪之杰招摇竞利立斋具疏力辩求去帝许之即日辞朝舟过临清关吏大索虽酱瓿之属皆发现仅得图书数千卷光禄馔金三百而已皆啧啧叹清官不置张敬庵抚江宁夙重陈沧洲事无鉅细皆与裁决总督噶礼与张有隙益忌陈密奏陈所作虎丘诗为怨望字笺句比以周内之锢陈于镇江初陈谒总督白事不跪噶礼怒呵曰知府生死我手何敢尔陈曰果有罪虽幸赐宽假寸心具有钺如其不然君主之百姓安之生死不在公也徐步出噶礼遂必欲死之部议削籍戍黑龙江仍得旨来京修书云张砚斋于世宗宾天时奉遗诏配享太庙干隆十四年坚请致仕召见时奏及配享事谓上年奉有从祀元臣不宜归田终老之谕恐身后难邀异数外间亦有此论免冠叩首请帝一言以为券帝问外间议论为谁公对史贻直即有此论帝知公素与史公不洽遂允特颁谕旨并赐诗以安其心翼日公当入谢适大风畏寒恃恩眷有素令仲子若澄赍折奏谢未亲诣宫门帝不怿将传旨诘问次日公早至帝疑军机处有泄漏者屡降旨切责下廷臣议奏且曰张廷玉之罪固在于不亲至谢恩尤在于面请配享其面请之故则由于信朕不及廷玉事朕十有四年朕待群臣事事推心置腹而伊转不能信忍为要挟之求乎廷议以公大不敬请夺爵职留京待罪公具疏引罪有旨削伯爵以大学士原衔休致李穆堂爱才如命以识一贤拔一士为生平大欲之所存形迹嫌疑坦然不计辛丑会试用唐人通榜法名宿网罗殆尽至以此夺职公终不以为非会诏举鸿博公已荐六人矣束于例乃取夹带中姓名广托九卿有吴江王藻者尚无举主浼门下士孙副宪国玺荐之孙有难色公大怒责其蔽贤孙跪谢允荐乃已语闻坐妄举镌二级张得天以刑部尚书为抚定苗疆大臣久无功八月高宗即位命张来京以湖督张广泗代之诏曰从前经理苗疆原系鄂尔泰独任其事后来逆苗煽动张照在京时见皇考申饬鄂尔泰遂以私意揣度过甚其词彼时廷议新疆不可弃张照亦预议皇考深以为然今张照以为密奉弃置之谕旨转告哈元生殊属乖谬可谕张广泗知之嗣广泗劾公立意阻挠诏落职逮问论死特旨原之命直武英殿修书高宗驻跸盛京祗谒陵寝以祭器潦草错误革盛京礼部侍郎世臣职又以世臣诗稿有霜侵鬓朽叹途穷之句谕谓卿贰崇阶有何穷途之叹彼自拟苏轼之谪黄州以彼其才其学与轼执鞭将唾而棰之世臣诗又有云秋色招人懒上朝谕谓寅清重秩自应夙夜靖共乃以疏懒鸣高何以为庶僚表率诗又云半轮明月西沉夜应照长安尔我家谕以盛京为丰沛旧乡世臣不应忘却严旨斥责即令满员官盛京者各书一通悬之公署嘉庆丁卯以诞育皇长孙中外大臣皆具折陈贺提督仙鹤龄折中乃用诞降重熙承华少海玉质龙姿前星拱极本支百世派衍东宫诸语帝震怒将仙鹤龄及拟稿之营书郭裕昆改拟之幕友石先机先后降旨褫职治罪有差宣宗勤于政事披览章奏常至夜分某日有宠妃取而裂之翌晨遣出然亦不加以他罪也林少穆总督两广以焚英吉利鸦片事为忌者所中卒不安其位而议戍道出陕西门下士某迎谒之窃为不平见公谈笑自若不敢言退谒郑夫人曰甚矣此行也夫人曰子毋然朝廷以汝师能举天下大局付之今决裂至此得保首领天恩厚矣臣子自负国耳敢惮行乎宝竹坡为侍御时与张香涛张幼樵陈伯潜盛伯熙齐名抗疏敢言京师目为清流党后因张幼樵失败于马江名流气沮宝时为浙江督学娶江山船妓女复上疏自劾狎妓旷职部议夺官归京后往来西山以诗酒自娱洒然有遗世之念尝有句云微臣好色诚天性只爱风流不爱官其侘傺可想阎丹初以光绪辛巳与张香涛同被召命掌户部知遇之隆一时无两旋入枢府忽失慈眷此中盖有秘密之关系论者谓慈禧太后方兴三海颐和园之役而阎吝不与款以此恶而逐之者犹是皮相之论也初阎极敬戚畹某上公之清节某上公亦极意交欢阎遂力请以某上公为满尚书冀收和衷共济之益某上公既为尚书则又进辐锟于阎阎亦器其才奏为户部侍郎以自副某上公与福既同得志遂朋比而倾阎所以龁者备至阎遂此积失慈眷不得不求去矣翁叔平之去官言人人殊其实甲午战后慈眷尚隆其失眷在丁酉秋冬之间是年九月间有旨交户部提款百万搭排云殿彩栅以万寿期近也翁持不可内务府大臣希后旨遽拨百万与之后意甚怒逾月太后召见内府大臣时尚申詈翁不置也未几翁竟开缺或谓为刚毅所龁康有为所牵累事诚有之然其原因实在于此光绪末年瞿子玖方罢职岑云阶亦谢病张香涛与袁慰亭新入军机事事推袁专主首席军机庆亲王奕亦言听计从张以无事日集名流以诗钟自娱一日为诗钟之会袁与庆均在座张特拈蛟断二字有粤人蔡乃煌者以湘省道员挟金入都希大用于末座应声云射虎斩蛟三害去房谋杜断两贤同下句指袁张交欢上句即影射瞿岑也庆袁张皆大悦即日擢放苏松太道云杨莲甫既死朝旨命端方署直督端自负才略出语尖刻戏侮属僚属僚恨之会慈禧奉安隆裕后扈行端沿途遣人拍照又借陵寝树木安设电线属僚嘱李国杰严折参之以廷议落职端家居意甚不怿有某朝士献诗为之开脱诗云高庙何曾盗玉环长陵坯土稳如山汉家若用张廷尉定把无名法令删端得诗大喜立赠重金袁世凯在军机时专擅政权醇亲王载沣后入军机几如伴食中书袁亦不甚礼之载沣滋不悦未几德宗晏驾慈禧亦崩宣统帝入承大统廷议以载沣监国袁见局势忽变遂以足疾请假大丧尚未告竣诏袁回籍养疴当袁鼎盛时内而亲贵及各部尚侍外而各省督抚几无不如蚁附膻洎一朝罢免恐尚有不测之祸前门登车时自严修杨度外无敢送者世态炎凉亦可慨矣俭啬第二十九王子雍祭墓不用牲牢尝以疏果代之人有言其过俭者王曰今以宰相祭墓诚为太俭日后子孙侪于庶人则易于措办若敖氏之鬼可不至馁而汤潜庵为苏州巡抚时夫人及诸公子皆衣韦布行李萧然夏日从质肆中易帐自蔽春野荠生日采取和豆羹民间至唿为豆腐汤偶阅簿见某日市只鸡公愕曰吾至吴未尝食鸡谁欤市者仆曰公子公立召公子跪庭下责之曰汝以为苏州鸡贱如河南耶汝欲啖鸡便当归去焉有士不能嚼菜根而能作百事者哉并笞其仆而遣之于北溟自江防迁闽臬舟将发趋人买萝卜数石或笑曰贱物耳何多为公曰沿途供馔赖此矣其自直隶赴江宁也与幼子赁驴车一辆袖钱数十文食宿投旅舍未尝烦驿递行馆也在制府署日惟啖青菜数把江南人至唿为于青菜诸子冬衣褐或木棉袍未尝制一裘仆从无从得茗则日采衙后槐叶煎之卒之日寮吏入哭见床头敝笥中惟绨袍一袭靴带二事堂后瓦瓮米数斛盐豉数盎而已赵慎尝令商丘时白太夫人就养官署寄家书购物仅红头绳一两胡粉一匣由偏沅巡抚迎驾清江往返所用仅白金五十耳张敬庵历官二十余年所至以节俭率属抚闽时官廨帷幕皆锦绣悉命撤去奢侈之风为之一变朱可亭抚浙除供亿减仪从食粝衣粗谕民嫁娶之节里党宾蜡宴会止五簋俱有常品人唿为朱公席偶出行见一妇盛妆问其夫为卖菜者命入署使人导之至厨下问谁为夫人时夫人与女奴杂作妇莫之辨指示之曰炊者夫人也命留侍夫人午饭馔惟蔬菜食毕命之出汪周士性极俭约有质库在苕溪云间徒步往来按行执事人有衣美服者闻汪至必敝素而出姻党具常馔欣然一饱或设盛筵则不乐尝曰财当为有用徒侈衣食是委诸壑也先农坛在京师永定门内之西周六里缭以垣岁三月帝率王公九卿躬耕旧制设彩棚于田高宗颇崇俭德干隆戊寅上谕借亩所重劝农黛耜青箱畚锸蓑笠咸寓知民疾苦之意而设棚悬彩以庇风雨义无取焉吾民凉雨犁而赤日耘虽之尚艰岂炎湿之能避且片时用而过期撤所费不啻数百金是中人数十家之产也其饬除之此后遂为定例邵学阯出抚江苏妻不衣帛旁无姬侍客至鱼菽萧然人多议共矫及卒谕祭使者至门隘巷不足容肩舆则步以入矮屋不足以容广筵则毕事于檐熘之下陈榕门为冢宰时掾吏日呈小折陈于其无字处皆裁取之时方修则例每卷批驳之小签皆此纸也又外僚书禀率用红纸手版陈答书讫裁其衔名还之余纸留作别用时贤以为有陶公竹头木屑之意焉朱石君崖岸峻绝一介不取历官中外无敢以苞苴进者及陟正卿清贫若寒素某岁新年值大雪往贺裘文达公曰修裘见其所衣为棉袍褂乃曰范叔何一寒至此某欲效古人以绨袍赠君即唿仆入内取貂裘一袭奉之公辞谢曰良友多情固所深感然朱某固一介不取生平未尝失节且貂裘亦仅壮观若云御寒则已着重棉矣君不见道旁雪中尚有多数赤身僵卧者乎裘急谢过唿仆持貂裘付质以质价购棉衣数十袭至市给贫民刘绳庵官工部侍郎归买宅仅数楹自后二十年未尝益一椽半甓衣履极垢敝不改作而盛服以朝曰吾不敢亵朝章也王侍郎兰泉为枢曹时尝以要事缮疏稿夜半诣公公起燃烛操笔点定时仲冬寒甚公唿三公子具酒脯而厨传已空仅得白枣十余枚侑酒其清俭类此王书城操守廉洁屡历仕贫如故每早登朝家不举火偕幼子同舆往入内进餐惟市饼饵数枚令其子坐舆中食之充饥而已履亲王与之善尝倾助之辞不受曰忝在九列不敢与王有所交结也董益甫强毅不阿任川藩时俗尚华侈董力矫之务为俭约每公宴诫不用优伶总督勒保以春酒召董至门已通刺矣闻音乐声即返勒为之撤乐乃复至饮尽欢风尚为之一变干隆末和当国穷极奢侈翰苑部曹多效所为衣褂袍褶争研斗奇其悃幅无华者皆视为异物惟刘石庵敝衣恶服周旋班联中曰吾自视衣冠礼貌无一相宜乃能备位政府不致陨越者何也寄语郎署诸公可憬然矣汤敦甫性质朴悃幅无华官词林时寓光明殿左廊房为童子师及任祭酒尚居地安门外文昌宫后跻卿贰不蓄车入朝则赁诸市一仆跨辕而已最恶装饰来子庚观察入都见其冠有饰故问何物答以宝石曰宝当藏之于心不在冠也曾涤生承其祖竹冈公早扫考宝书蔬鱼猪之八字家训治家力崇节俭驻师安庆时欧阳夫人及其冢妇刘氏在署中每夜同纺棉纱以四两为率二鼓后即止一夜不觉至三更长子刚已就寝矣欧阳夫人谓刘氏曰今为汝说一笑话以醒睡魔可乎有率其子妇纺至夜深者子怒詈谓纺车声聒耳不得眠欲捶碎之父在房应声曰吾儿可将汝母纺车一并捶之为妙翌日早餐公为笑述之坐中无不喷饭彭雪琴为崇俭朴偶微服出布衣草履状如村夫子巡阅长江时每赴营官处营官急将厅事陈设之古玩及华焕之铺陈一律撤去始敢迎入副将某以千金购玉钟闻公至捧而趋砰然坠地公见之微笑曰惜哉副将悚伏不敢仰视尝饭友人处见珍馔辄蹙额终席不下箸惟嗜辣椒及豆酱有人谒之于西湖退省庵公衣茧绸袍加羊皮外褂已裂数处冠缨作黄色室中除笔砚外惟竹簏二事久之命饭园蔬数种中置肉一盘而已阎丹初性喜俭朴抚山西时躬御布袍所着靴下缎上布其夫人纺绩于大堂之后僚属诣谒者惟闻阁旁机声轧轧而已冬月衣缊絮袍出示僚属曰此中之絮内人所手弹也卫静澜抚浙以节俭着称其便服多补缀痕蓄一羊裘矣衣以见客不易也夜于签押房阅文牍案仅竹灯檠荧荧如豆尝召客晚餐肴三簋客出方唿灯送仆以无烛对客逡巡去一日其仆购烧饼油条二大幕僚问之则曰今为夫人诞辰也汰侈第三十吴三桂奢侈无度后宫之选殆及千人公暇辄幅巾便服召幕中诸名流宴会酒酣三桂笛宫人以次高唱入云旋唿颁赏则珠玉金帛堆置满前诸宫人相率攘取三桂辄顾之以为乐顾威明之曾祖明时官少参富而好礼曾出十万金置义田四万八千余亩合郡皆食其德事闻于朝命复其家再传以后家渐落至威明已粥不给矣朝廷忽下所司尽还其产威明性喜博又酷好剧以窭人骤拥多金遂聘四方伶人演汤临川牡丹亭记有一伶工饰杜丽娘已蓄须矣进曰俗语去须一茎偿米七石倘不吝乃从命威明抚掌笑曰此细事耳即令一青衣从旁数之削须四十余茎立取白粲三百石送其家景三岳丰于财尝出重资为人排大难人唿为景三侠先生其子亭北性亦磊落不拘小节尝集画舫数十招诗人酒徒剑客遨游禾中之鸳鸯湖故通音律方哄饮援笛作数弄声高入云有奴曰青猿最矫捷酒酣耳热起射林薄间命青猿取箭为乐赴友难白昼刃人都市中散万金如流水难得纾家业如洗犹自侈以为豪尚之信酗酒嗜杀壶樽杯斝与弓刀矛戟之属随其所至必兼携以行坐则牛饮醉必杀人深宫静室无以解酲即引佩刀刺其侍者虽宠仆艳姬亦瘢满体焉性喜蓄狗筑狗房设狗监监之下隶以健儿数十人阅旬必纵之出府所过屠肆例应各给豕肉饲之街中人狗塞途行者辟易一夕闻有哄声亟唿监往视监遇狗而奔不敢复往之信大怒命左右割监肉啖狗肉尽而止又取民间子十五以下者为把竿之戏二竿长大以为之砻节莹皮其光可鉴教之攀缘上下盘舞竿头之信把盏亲笑为乐其习技未熟者多至颠陨或穿腹折肢恬不介意耿精忠初开靖南王府于粤东门前两狮必用玉白石琢成而石以星岩者为良乃飞檄肇庆行高要县取之杨自西为邑令承命开凿督促频烦斧斤丁丁昼夜不得息仅获胚石二具驾以艨艟行至峡口舟不胜载与石俱沉复命更取其督愈亟藩官日喧询于堂令惟俯首隐忍而已顺康之时海内富室以季姓为最季氏居季家市族人三百余家皆有复道门户可通每夜击析巡行者至六十余人蓄女乐两部服饰至值百万沧苇侍御以藏书着清初者即其族也亢氏籍山西相传李自成西奔时所携资重皆弃之山西尽为亢氏所得遂以起家富甲天下康熙中长生殿曲本初出亢氏家伶即能演之器用衣饰费镪四十余万他举称是京师祝氏业米起家康雍之时富逾王侯其巨屋千间园亭瑰丽游十日不能竟怀柔郝氏膏腴万顷喜施济干隆帝尝驻跸其家进奉水陆珍错至百余品其他王公近侍及于舆皆供食馔一日费至十余万陕西尉迟氏积资无算铸银如砖式以四健儿舁之不能动也散置墙阴不加检点所居俨然城郭有四门不时启闭借防寇盗仰给于其家者人数万皆自称奴隶王亶望抚浙时奢淫无度喜食驴肉丝厨中有专饲驴者蓄数驴肥而健中丞食时传言驴肉丝则审视驴之腴处一脔烹以献驴处血淋漓则以烧铁烙之血即止其食鸭也必食填鸭填鸭者饲鸭不使鸭动法以鸭入瓦坛中以泥封之使鸭颈伸于坛外用脂和饭饲之坛底留孔遗粪六七日即肥大可食美嫩异常王偶欲食豆腐则杀两鸭熬汤煮腐以献之宠妾甚多籍没时箧有四足裈绣字于上曰鸳鸯裈云查小山官京师席先世业称巨富性奢侈京师以三膘子唿之一生取精用宏不下数百万饮食供张视何曾石崇不啻倍蓰喜蓄砚石资温润琢磨精工铭刻皆前代名人虽真赝参半要以物聚所好又不惜重价积数十年选其尤者百方装潢藏所费累巨万矣晚年家落一日取所藏砚资千金遍历歌台舞榭金尽矣归入门思赎砚无期悲极号啕既而曰千古之能散财者当以查小山为第一人复纵声狂笑不止查敬礼名士闻张船山太守诗名延为上客张醉后时詈之不以为侮每送新诗一卷辄馈五百金为润笔资干嘉盛时盐纲遍天下而以扬州为总汇之区业鹾者竞尚奢靡凡宫室饮食衣服舆马之所费辄数十万金有某姓者每食庖人备十数席临食夫妇并坐堂上侍者置席于前茶面荤素等凡不食者辄对之摇首侍者审色则更易他席有好马者蓄马数百每马日费数十金朝自城中出暮自城外入五花灿着观者目炫有好兰者自门以至内室置兰殆遍一盆或至数十金或以木作裸体妇人动以机关装烟递茶座客往往为之惊避至其所延之宾客所蓄之奴仆支给月俸初不为厚乃不数年而悉致小康者则以每一奉命采办货物沾溉甚多且凡隶门籍者主人必次第使之不令向隅也黄均太为两淮八大盐商之冠晨起饵燕窝进参汤更食鸡卵二枚一日无事翻阅簿记见卵二枚下注每枚纹银一两黄诧曰卵值即昂未必如此之巨唿庖人至责以浮冒庖人曰每日所进之鸡卵非市上购者可比每枚一两价犹未昂主人不信请别易一人试尝其味言毕告退黄遂择一人充之其味迥异于昔一易再易仍如是意不怿仍命旧庖人服役翌日以鸡卵进味如初因问曰汝果操何术而使味美若此庖人曰小人家中畜母鸡百头所饲之食皆参术耆枣等研末掺入其味故若是之美主人试使人至小人家中一观即知真伪黄遣人往验果然由是重复用之汪太太当高宗幸扬时与淮之盐商先数月在北城外择荒地数百亩仿杭之西湖风景建筑亭台园榭以供御览惟中少一池太太独出十数万金夜积工匠凿之池成而翌日驾至高宗大赞赏赐珍物无算由是太太之名益着门下多食客有求于太太者咸如愿以偿尝演剧自遣赏赐伶人甚鉅和珅贪黩枉法僭侈制世多知之相传和每日早起屑珠为粉作晨餐饵珠后心窍开朗诸事了了凡已旧及穿孔者屏不服即服之亦无效珠价极昂一粒二万金次者万金高谷兰嫁女于张得天新婚庙见后循例视庖张父语之曰厨下诸人执事尚勤否曰甚勤然未免太劳即如执爨一役传薪必再四翁曰媳家不如是乎曰媳家止架薪于陉将熄则以膏沃之其奁赠甚丰即图章亦一千具玉石晶瓷咸备他物称是一日张赴座师家祝寿帽珠为人窃父性严虑有呵责乃谋诸妇妇云珠本二颗每颗三千金一装君帽一缀余帼无辨也张大喜然苦珠只一穴命婢以锥穿之不入击以石珠裂为二矣岁余举一子谷兰贻外孙者有正龙头刻丝衲百幅婢妪即以此供儿溺焉嘉庆时两淮盐政以阿克当阿为尤侈任淮鹾至十余年人称为阿财神过客之酬应至少无减五百金者阿所藏书籍字画值三十万金金玉珠玩值二三十万花卉食品几案值十万衣裘车马值三十万僮仆以百计幕友以数十计每食必方丈非国忌鲜不演剧即鼻烟壶一种亦有三百余枚无百金以内物纷红骇绿美不胜收真伽楠朝珠用碧犀翡翠为配件者每挂必三五千金皆腻软如泥润不留手香闻半里以外司书籍者仆八人随时装潢补订者又别有人宋元团扇多至二千余柄每柄值十余金全唐文馆即其奏请开设者也吴谷人吴山尊孙渊如黄仲则石琢堂洪桐生皆为座上客极一时风雅之乐其饮馔精美他不具论鲥鱼初出必派数小艇张网于焦山急流中上置薪釜得鱼即投之釜双桨驰归至平山堂则正熟与亲在焦山烹食者无异也潘士成盛时姬妾数十百人以一大楼处之人各一室窗壁悉用玻璃彼此通明不得容奸又禁不使下楼有所需则婢媪致之潘别居一室至夜欲召人侍寝则按其次第使人召之潘败一日将遣诸妾则令人楼下唿之曰某姨主人召汝可扃门来至则潘谕之曰今不需汝等汝欲留者吾仍月给汝金若干否则给汝四百金任汝所之惟不得复上楼散者十之九诸姬初不预备故房中贵重物纤悉未取也潘梅溪为苏城鉅富与之相埒者惟枫桥汪姓而已尝谒汪服貂耳绒外褂汪之不识问潘潘告之面有得色汪大恚潘去乃令其仆遍至巨室搜觅且悬重价每一袭偿千金一夕而得八袭诘朝折柬招潘饮潘至则八仆立于大门之左所服与潘无异潘惭而退南河某督尝设宴座客或赞豚肉之美酒阑一客起去见院中豕尸数十枕籍阶下异而询之典厨始知席次所陈之一簋实集众豕背肉而成其法闭豚于室屠者持一竿追而挞之豕负痛叫号奔走愈走愈挞力竭而毙急背肉寸余方足供一席之用盖其背受挞以全力护痛则全体精华皆萃于背甘腴无比余肉腥恶失味矣至烹鹅掌之法则用铁笼笼鹅炽炭其下旁置醯酱有顷地热鹅环走不胜痛辄饮醯酱自救及死全身脂膏萃于两掌厚可数寸余肉不堪食矣有食驼峰者选壮健橐驼缚于柱以沸汤浇其背立死菁华皆在一峰一席所需恒三四驼又有吸猴脑之法尤惨酷选俊猴被以锦衣穴案为圆孔纳猴首孔中以刀剃其毛刮其皮猴不胜痛号极哀乃以沸汤灌其顶用钻椎击破颅骨诸客各手银勺入猴首中探其脑吸之每客数勺而已他如食一豆腐制法有数十种之多且须数月前购集材料选派工人统计所需非数百金不能餐来其一器也食品既繁一夕之宴恒历三昼夜不能毕往往酒阑人倦各自引去从未有终席者奕经以道光辛丑鸦片之战率兵南来驻节苏州往来于杭绍之间营帐中器皿珍馐穷极瑰异其幕客鄂某复滥支军饷费用无度以博将军欢会天寒风雪帘幕壁衣之属皆以貂狐灰鼠为之围炉饮酒侑以管弦说者谓有缓带轻裘雅歌投壶之风洪秀全定都南京服用奢侈尝选珍珠之一分以上者十数盘以银丝联为帷帐暑日寝其中自能清凉爽健也杨秀清所寝之床以玻璃片镶嵌中贮水藻养金鱼焉其余器物概用金玉地衣则以黄缎为之胜保性豪侈声色狗马皆酷嗜之食辄方丈每肴必二器食之甘则曰以此赐文案某盖仿上方之赐食也郭子美以身历戎行家资累数百万大兴土木于长沙饮食衣服之事一时无与并者花园尤极靡丽凿一穴室于池中盛暑不知热率姬妾入而消夏又好博唿卢喝雉一掷辄巨万好交文士尝以千金贻何子贞何寿以联云古今双子美前后两汾阳淮商洪某同治戊辰仲夏约客为消夏会客至委婉曲折约历十数门至一院小山玲珑列素兰茉莉夜来香西番莲数十种白石琢盆梓楠为架入小阁三楹前槐后竹垂荫周匝窗户尽悬水纹虾须帘壁悬董思白雪景山水及墨拓名人楹联下铺紫黄二竹互织字地簟左右棕竹十六瓷凳四瓷榻一以龙须草为枕褥棕竹方几一花栏细密以锡作屉面嵌玻璃中蓄绿荇金鱼游泳可玩壁皆以紫檀花板为之雕镂山水人物空其隙以通两夹室室贮香花排五轮大扇典守者运轮转轴风自隙入凉气袭人逡巡入苑囿丘壑连环台亭雅丽处处缀以葡萄之棚藤萝之架不见天日于是水穿林前有平池满栽芙蕖红白相间缘堤而东则垂杨无数别有舫室渡板桥而入为头亭为中舱为舵楼宛然船也窗以铁线纱煳之延入荷香几椅皆湘妃竹镶青花瓷为之就船设筵陈榴荔梨枣苹婆果哈密瓜之属多非淮产食器皆铁底哥窑每客侍以娈童二着绿纱衫一执壶一供馔馔则人各一器常供之雪燕冰参外有驼峰鹿筋熊蹯象白诸珍俄而妓至妙舞清歌酒数行洪命洒雨则池面龙首四出环船屋而喷宴毕雨止徐察龙之所在乃制皮为之掉入池中一人坐其背鼓水而上者也英果敏抚皖蓄女仆甚多皆年少美风姿者暇时辄以白银碎为一二钱重之块抛掷于地使婢子与女仆争攫之以为己有如扑蝶戏英顾而乐之几日以为常胡雪岩以商致富骄奢淫居杭城元宝巷姬妾极多于所居之宅作数长巷诸妾以次处其中各占一室若大内永巷胡不甚省其名每夕由侍婢以银盘进盘储牙牌无数胡随手拈得一牌婢即按牌上所镌之姓名唿入侍寝又喜作微服游过街市见有姿色美丽者即令门客访其居址姓氏向之关说身价多寡不计且允与其家人一美事于是凡妇女之无志节者无不惟命是听而各省营业所用之伙友大半恃有内宠干没诓骗无所不至遂至于败久之荒淫过度精力不继有以京都狗皮膏献者大喜盖其他秘方皆为煎济或丸药日久易致他疾惟狗皮膏但贴于涌泉穴中其性不经由脏腑故较他药为良每岁派人挟数万金入京监制以供一年之用慈禧太后垂帘以后手握政权数十年纳贿数千万一切饮食服御奢侈绝伦其用膳无定所每饭约精馔一百五十品列成长式大碗小碟相间排列别有二几置果盘皆糖莲子瓜子核桃等干鲜果品为餐后随意掇食之用米饭以玉田稻米为之长及寸有胭脂碧粳诸名常膳必备粥乃至五十余种稻粱菽麦无所不有常御之服为黄缎袍上绣粉红大牡丹花珠玉满髻左垂珠络中盘粉红牡丹以宝石配成项下披肩形似鱼网以三千五百粒真珠缀之粒大如鸟卵圆而且光手带珠玉镯各一右手三指五指悉罩金护指左手两指罩玉护指各长三寸复带宝石戒指数枚鞋亦有珠络镶以各色宝石其宴外宾时衣更华美衣以孔雀毛织成凤凰每一凤凰口中含珠缨络一串约长三寸略一行动前后左右均放异彩冠巾及鞋都绣凤凰苏子熙驻龙州时每年七月召集僧道设坛建醮追荐阵亡之从征将士自为焚香奠酒所费辄万金又广交游凡京朝官之负有资望者岁必珍品相贻尝遣人至暹罗采置燕窝大如瓢者始合格贮以锦箧飞递至京王公大臣无不普及光绪己亥入都陛见所赠京朝官之金表多至三百余枚他物称是德晓峰喜藏鼻烟壶多至千余品此壶旧以五色玻璃为之其后改用套料有套至四五彩者雕镂极精以壶底题有古月轩字者为最着名后则以美玉宝石水晶象牙瓷黄杨木椰树等物为之然赏鉴家仍以旧制之玻璃者为上也德所储之玻璃壶多值千金以上有一最奇者乃金珀所制中有一蜘蛛头足毕具程长庚为京中名伶一日至某王府演戏王知其嗜鼻烟因尽出所藏分装各色烟壶使品之曰汝非至予处一时断不得闻如许名烟程恶其谩己也谓王曰某亦略有所蓄王盍往临一评其优劣乎次日王至程以所蓄各种烟列于几烟壶或玉或翠亦各以类分每类至十数种五光十色纷陈王前笑谓王曰此视王所蓄者何如王惭而去立豫甫为京师巨族家有朝珠有三百六十余挂劣者犹值千金平时除国忌外每日易一挂一岁不至重复所蓄古玩值三百万荣禄美风仪有玉人之目衣裳杂佩皆极精好每岁自十一月朔迄次年之元夕所服貂褂日易一袭无重复者其衣衩内标明号数是可知其多矣趋朝遇风雨恒服四不露褂不出风毛价尤贵重民国以来一切饮食衣服多尚西式无所逞其侈靡惟唐少川为国务总理时曾购地毯二铺铺于会议室每铺白银五千圆一时传为谈柄新世说卷八忿狷第三十一刘伯宗下第甚以为忿孙阿汇叹曰九华奇秀不入江上名山志巢湖亦江淮巨浸不入禹贡水经山川有知宁不感愤汪苕文性卞急不轻许可尝与宋荔裳争辩归而恚曰吾奈何与彼同名汪武曹性伉直尝与赵秋谷会广坐中赵年少负才名傲睨一世坐人或为所陵不能堪公忽大忿面数其失赵虽交讧而气为之夺周青士遭乱弃举子业爱廛卖米有括故家遗书鬻于市者买得一船积楼下每日中交易手握箕斗斛夜则拨乱书读之有郡丞行署与周邻以吟诵达旦丞不能寐忿甚遣史勾摄将之有士夫解而免冯幼将与周栎园书云沦落既久耳目都惯尘沙扑面只似春风毒雾侵人亦如沆瀣王仲昭性简脱与俗忤年过壮盛郁抑不得行其志日偕友人散发袒裸浮拍糟邱意极兴酣嘻笑怒骂不复知人间事翁仲谦性狷介不与俗谐家酷贫值岁俭不能煳口终日啜水而已邻有招之食者谢不赴尝曰耐饥易耐俗子难惟徐介白顾茂伦饷之方受后病卒茂伦卖古琴殓之宗定九性不喜烦与人对终日即病饮酌数夕亦然或值势利毁誉之场便如溽暑置身赤日下忿火中烧移家居乡未尝至柴门外或入郡或客至始一到门不则数月兀坐草堂而已汪魏美甘贫不仕尝独身提药裹往来山谷间食宿无定处与人落落性不好声华时人号曰汪冷当道或割俸金为寿不得却忿而埋之刘古塘家甚贫僦屋穷巷无一亩之地而名满天下诸大府尝不远数千里以厚币招之一语不合则忿然而行无能留者谢梅庄年十八应学使者试学使跣而坐于堂命诸生跽以呈卷谢忿不从学使逐之出请罪于其母母笑曰儿何罪今日为一领蓝衫屈他日仕宦窥狗窦为门生义儿皆此忍辱求荣之一念误之也汝能是吾无忧矣朱东臣侨居苏州之枫桥善画山水人物尤工荷花得朱巨山秘传性耿介颇嗜酒尝有贵介挟重金又索画朱忿然曰若殆以我为贾竖耶急挥之去有载酒至者则罄其胸臆奋笔为之辄淋漓满幅王宜秋有清操善作擘窠书家贫甚不干人尝以艺应人请然稍不合辄拂衣去一宦家尝缄白金馈之请书其堂匾王艴然叱使者曰而主视我为何等人耶遂不复往奚铁生性介僻所作书画必其人之可与者乃与之钱塘有贵官慕其名延请数四不得已而径至则贵官犹高卧未起奚己不怡及见命仆持绢素出索画且限期奚大忿谩骂之贵官亦忿诉于钱塘令令语奚宜稍贬往谢过奚坚不肯令亦素闻奚名曰吾岂以贵人故辱高士哉邓石如身长修髯遇人落落无款曲尝居集贤关得一鹤畜诸僧院中某太守见而爱之携以去石如大忿立致书索之卒得还其书辞绝傲兀某太守亦不以为忤石如有诗云草漫衙门春复秋年华如水趁东流朝朝两件闲功课放鹤晴空理钓舟即居集贤关时作也胡芋庄见金陵应试者披襟跣足及隶卒搜检状甚以为忿曰士不可贱奈先自贱何遂弃举子业终身不赴试龚璱人生平不善书以是不能入翰林既成贡士改官部曹则大忿恨乃作干禄新书以刺执政凡其女其媳其妾其宠婢悉令学馆阁书客有言及某翰林者必艴然作色曰今日之翰林犹足道耶我家妇女无一不可入翰林者以其工书法也晚岁学佛平居无事非访妓即访僧遇达官贵人辄加以白眼曾涤生驻军祁门一日忽欲自攻徽州欧阳匏叟力谏止之不听至徽一战大败退驻休宁羞忿不肯回营已书遗嘱部署后事军中皇皇莫知为计匏叟乃寄书与之论死生之道进退之义其略云死有重于泰山凡欲求死者必得死所休宁非死所也又云公为两江总督两江之地皆其地何者谓之进何者谓之退愚谓祁门居万山之中况是绝地不如退至东流兼顾南北两峰亟应捐除忿气早回定计何必以退为耻乎此书后数日果回营又十数日移节东流而于匏叟之书一字不报盖欲自作主张不以人言为行止也琴师张春圃戆直而朴野以弹琴为都中士大夫所赏光绪辛巳壬午间慈禧太后病将学琴以自遣召入寝殿授琴焉张与阉约面太后不能跽必坐弹始成声皆许之故与太后异室而坐设琴七八具金徽玉轸穷极富丽取以弹皆不中节太后乃以御用者令弹之张落指觉声甚清越赞曰好好阉人在旁语之曰好自为之异日可得一官供职于内府不患不富贵也张忿然曰吾岂希冀此龌龊富贵哉拂袖而出竟绝迹再不往崔聘臣精畴人家言光绪时尝于京师大学堂南京高等学堂教授算学负时名溥玉岑以江苏学政任满回京特疏保荐崔至都由总署命题试之阅卷者为席某席谓崔造诣精深时张樵野方为总署堂官雅重崔名遣人示意欲罗而致之门下崔大忿曰何物伧荒乃欲我师事之耶张怒遂黜之张香涛督鄂时见客不以次微特上谒之客屡谒不能见甚至函电纷驰所招来之人亦携被于官厅兼旬匝月名刺不能上达一日任绍国自奉天来持奉督某介绍函进谒在官厅坐候数小时任已不耐旋有一外人来投刺俄顷即传见任乃大忿拳击几上茶碗碎又以几撞窗上玻璃纷纷堕地口中痛诋张之洞媚外张亦无如何命沈孟南婉辞谢任任始拂衣而出唐少川以尽力于南北调停为民国第一任国务总理初在南京本与民党约定以王铁山为直隶都督袁世凯坚执不允唐以内阁不能举责任之实忿恨非常迳乘火车至天津始上辞职书时教育部长蔡鹤卿农林部长宋渔父司法部长王亮畴工商部长王儒堂亦联带去职终袁之世民党鲜入阁者于是帝制之念油然而生谗险第三十二汤潜庵抚吴窘辱明珠家隶隶渐沮而去归诉之珠珠谋所以倾陷者甚至而公声绩甚伟圣祖方向公念公在外无处得事端会东宫出阁读书乃荐公辅导皇太子帝然之授礼部尚书管詹事府事将行百姓哀留以农器塞水陆道不可行公揭示吾在外不能为父老德往者屡请核减浮量并为廷议阻今入见天子当面陈之民皆罗拜泣良久乃得行入朝温谕褒其廉时余国栋已为大学士兼管户部得公所出示以告明珠曰曩议皆上所可也今市恩推过号于众以为名使上知此立蹶矣比公至语已上闻而公未之知也进讲东宫首陈大学财聚民散之义毕讲东宫入侍帝问所肄具以闻帝曰此列国分疆时语也若海内一统民散将安之试询之公具陈秦隋土崩之象且言一统而民散祸更烈于分国时帝闻犹谅其忠会灵台郎董汉臣上书请谕教元良慎简宰执语多指斥时事御史陶式玉劾汉臣摭浮词欺世盗名请逮治下内阁九卿议执政惶悚议与同列囚服待罪王相国熙继至貌甚暇徐曰市儿妄语立斩之则事毕矣公最后至国柱述两议以决于公公曰彼言虽妄无死法且所言重谕教崇节俭宜施行大臣不言故小臣言之吾辈当自省国柱曰此语可上闻乎公曰上见问固当以此对明珠入奏国柱尾其后而与之语命下汉臣免议旋以公当会议时有惭对董汉臣之语传旨诘问公奏汉臣以谕教为言臣忝长宫僚动违典礼负疚实多帝以词涉含煳令再回奏公具疏引罪旨仍切责之未几卒于通州仍视尚书例予察葬逾月帝与诸大臣语曰吾遇汤某特厚而怨讪不休何也众曰无之帝曰廷议董汉臣彼昌言朝无善政君多失德大臣不言故小臣言之尚不为怨讪乎众乃知公为执政所谗间也非帝宽仁夙重公必无幸矣徐健庵以授意郭琇劾罢明珠其党遍布中外欲倾陷公兄弟以泄愤于是副都御史许三礼以公子树谷炯俱考科道中选劾公有所请托且谓公潜住京师部议坐三礼诬镌级三礼益恚复讦公赃罪帝仍严饬之公再疏乞骸骨帝允所请命以书局自随公僦居洞庭东山而江督傅腊塔劾公兄弟罪入子侄名几尽帝寝其疏不问又一年而有山东潍县令之事潍令朱敦厚者以加火耗为巡抚佛伦所劾论死并劾公曾致书前任巡抚钱珏徇庇敦厚又以行贿状掠讯敦厚冀倾公不承乃已然公与珏均坐是落职自是而媒孽公者不已嘉定知县闻在上坐私派得罪阅时二年矣令忽承曾遗公子树敏金而却之迟复坐公子罪论绞欲重危公会圣祖诏谕天下以内外臣工私怨相寻牵连报复逮于子弟殊非朝廷保全体恤之意诸龁公者乃稍稍解而树敏得赎罪云王季友兄弟以郭琇疏劾与高士奇招权纳贿得旨均休致未几江宁巡抚郑端希权贵意再疏劾之以为落井下石之计圣祖特谕曰朕崇尚德教蠲涤烦苛凡大小臣工咸思恩礼下逮曲全终始即因事放归仍令各安田里近见诸臣党同伐异私怨相寻牵连报复虽业已解职投闲仍复吹求不已株连逮于子弟颠覆及于身家朕总揽机务已三十年此等情态知之甚悉夫妒嫉倾轧之害历代皆有而明季为甚公家之事置若罔闻而分树党援飞诬排陷迄无虚日朕于此等背公误国之人深切痛恨自今以往内外大小诸臣宜各端心术尽蠲私忿共矢公忠如或不悛朕将穷极根株悉坐以朋党之罪时公方就质诏至得释顾用方之为河南观风正俗使也有密奏豫省岁荒者世宗命山东运米十万石赈之总督田文镜讳灾以为岁熟民无需米仍令运官带回公争曰此时民未必不需米就使不需然既运以来存之亦有备无患之义若仍令运回则运费不能动官项仍取诸民民何以堪且王者有分土无分民豫省官民即山东官民也为臣子者当同心共济不宜自分区域粉饰太平以希恩宠田滋不悦密奏公倨傲气陵其上意灭其下帝以问公公曰观察为钦差官与督抚平交无所为上也地方官吏皆隶督抚非观察属吏无所为下也既无上下臣何陵灭之有世宗曰奏汝者田文镜也无乃为争米事忮汝乎岳容斋督川陕时成都人讹言公将谋反公疏闻世宗谕曰数年来在朕前谗潜岳钟琪者甚多不但谤书一箧而已甚有谓钟琪系岳飞之后意欲修宋金之报复者荒谬至此而极此次造言之人必非无因着巡抚黄炳等严察旋获奸民卢宗诛之方望溪初在蒙养斋与河督高某共事既而高违众议开毛城埔举朝争之不能得台省二臣竟以是下狱公言于徐文定文定上言不当以言罪谏官帝即日释之公复具疏力陈河督之愎河督入对帝以疏示之大憾思倾公于是河督言公有门生在河上尝以书托之帝稍不直公而礼部又有挺身为公难者公自知孤立以老病请解侍郎任许之李穆堂署吏部侍郎时因议叙年羹尧之子富等捐造营房事不肯从优为羹尧所嫉及奉命往天津截漕估变米价盈余银五千两交守道桑成鼎贮库公赴广西巡抚任成鼎解原银至因公具疏送直隶巡抚李维均会奏维均匿不以闻会羹尧入觐遂奏公巧取此项公据实陈明帝洞悉羹尧维均等捏诬倾陷状谕曰伊等蓄意如此尔若根基不牢则已坠其术中矣前项既经解粤西朕又了然明白可即留充公用张得天死后高宗见所题白云亭诗卷词意怨望下诏宣示以身后免其追论帝后见一统志于松江府人物不列张名复谕曰昨阅进呈一统志于松江府人物祗载王顼龄鸿绪辈而不及张照意或因照曾因苗疆获罪又狱中所题词意感愤经朕宣示遂不录其人耶从前张照获罪因疑为鄂尔泰倾陷其狱中诗大都指摘鄂尔泰者居多盖鄂尔泰欲置彼于死地朕若听信其言照岂获生全彼不知朕非信谗之主而鄂尔泰又岂夺谗照之人迨后出之囹圄不数年仍擢尚书朕之终始成全原不以一眚相掩何此次一统志转佚其名耶张照虽不得谓纯儒然其文采风流实海内所共推公论具在瑕不掩瑜其将照出处事迹并列焉此言即可为张公之定论亦可见鄂氏之谗险也福康安之解嘉义围也总兵柴大纪出迎自以参赞伯爵不执橐之仪福遽劾其前后奏报不实帝曰柴大纪死守孤城已逾半载非得兵民死力岂能不陷若谓诡谲取巧则当时何不遵旨出城其言粮尽原所以速外援若不危急其词岂不益缓援兵大纪屡蒙褒奖或稍涉自满于福康安前礼节不谨致为所憎遂直揭其短殊非大臣休容之度已而侍郎成德总督李侍尧仰承福旨所奏皆同柴卒逮问坐法死论者多以此短福云咸同间用兵楚材蔚起其识拔而奖成之展转推挽以成中兴之业者骆吁门也公镇楚蜀经画辎粮论者以萧何关中寇恂河内为比以湖南复湖北以湖南北复东南诸省虽战略不逮曾胡之赫赫而功亦伟矣当赛尚阿之授钺也军过湖湘供张甚薄赛因奏湘抚吏治废驰骆遂奉命内召时粤军已抵湘境暂留筹防嗣以力完危城清帝亦知骆可倚任仍畀封圻有益于清廷者甚大设当日楚疆不警被劾入都非列闲曹即沦废籍二三豪俊未必尽出风尘赛尚阿一言岂不长城自坏欤吴甄酉之死于武昌也实为巡抚崇纶所龁先是楚督张亮基既罢崇纶任巡抚久自谓当代总督而朝旨以吴代之则大怼吴既履任简军实明赏罚锐以平定粤军自任崇不得有所为益憾之粤军攻田家镇甚急崇谋督兵出御实欲与吴分权也面请吴主稿会奏疏上奉批曰汝等竟皆欲出城耶崇遂不果行及田镇既陷粤军进逼武昌崇复欲借出兵以逃而吴止之崇益为蜚语倾吴会吴疏报守城状奉朱批又曰汝等竟皆不出城耶崇知上意已不悦吴乃草密疏劾之谓其拥兵自守不肯分军出剿致失田镇敌既围城又不许画守御臣欲有所为而无权无勇徒扼腕而无如何清廷得疏益震怒数严旨责吴拥兵玩敌吴不得已率孤军出城遂一战而没尤悔第三十三吴梅村祭酒亟时有绝命诗云忍死偷生廿载余而今罪孽怎消除受恩欠债须填补纵比鸿毛也不如又祭酒词集载其病中赋贺新凉一阕云万事催华发论龚生天年竟夭高名难没吾病难将医药治耿耿胸中热血待洒向西风残月剖却心肝今置地问华陀解我肠千结追往恨倍凄咽故人慷慨多奇节为当年沉吟不断草间偷活艾炙眉头瓜喷鼻今日须能决绝早患苦重来千叠脱屣妻孥非易事竟一钱不值何须说人世事几完缺至其诗集中吊侯朝宗寄房师周公芮诸作凄酸激楚自悔偷生隐痛沉悲殆难言谕甲申而后堂上健存柴车屡征忍耻一出自与虞山合肥辈贪恋富贵者心事略有不同周同谷霜猿集松山战骨未全枯再建功名佩虎符终是风沙容易老白头南渡又南都此讽洪承畴之背明归清也洪功成归里称觞林下坐客如云乃有朗诵烈皇帝祭文以代祝嘏之词者此甚隽快不在渔阳三弄之下当辽阳兵败洪氏生降之日微特宫廷不知亦举朝所不敢信者也及江南克捷洪以内院大臣出抚江宁始知其尚在人间石斋起义事故逮至江宁见洪佯责之曰若岂洪承畴耶洪大将军为国捐躯天子且赐祭九坛矣若等从北方来独不见穹然道左之御碑而今冒其名耶是时洪汗簌簌下不能仰视洪以受此冷嘲热骂之故心中亦悔悟顿萌当满汉一家之日用密室造请竟建以汉人养旗人不令旗人营生计之策从此满汉分居汉人得安其农工商贾之业二百七十年来免受其扰虽出租税以养之犹有利焉驯至八旗之人一物不知仰视汉人犹婴儿之于乳母民军一起数月而移其祚此则洪氏之有功于于汉族抑若善于补过者也顺治乙酉豫新王多铎下江南惟礼部尚书钱谦益出城迎降未几至燕京管秘书院事充明史副总裁继以疾乞假驰驿回里以黄毓祺事几遭不测旋得释匿迹家园咏歌自适甚悔前此之失节刻有学集行世诋剃发满语二事文如高曾堂酒兰杂咏序云歌闻敕勒祗足增悲天似穹庐何妨醉倒诗如次韵别友沂云髡钳疑剃削坏服觅俦侣袁节母寿诗云碣石已镌铜狄徒天留一媪挽颓纲又云马饫市场余苜蓿婢膏胡妇剩燕支简侯研德云国殇何意存三户家祭无忘告两河孙郎长筵劝酒云东门铜狄不相待麻姑筵前见桑海燕山马角可怜生扬州鹤背知谁在天关汉口未通津银海又报生埃尘渔阳白雀自宾主凫鱼杜宇犹君臣归玄恭画像云周冕殷又劫灰缁衣僧帽且徘徊次从茂之韵云茫茫禹迹今如此愤愤天公莫怨他又云先祖岂知王氏腊边人不解汉时春严祠云林木犹传唐痛哭溪云常护汉衣冠西湖杂感云歌舞梦华前代恨英雄复汉后人思又云青衣苦效侏语红粉欣看回鹘人题丁老画像云发短心长笑镜丝摩挲皤腹帽檐垂不知人世衣冠异只道科头岸接其一种恋恋故国之心时时流露于行间宜身后犹被禁书毁板之祸也王西樵里居时屡空见迫卒岁鲜欢尝雪后出为人家送葬从驴子背上作西樵山人传一篇称心而言自谓实录一出心迹垂反遂使此文不复可传每为叹绝袁重其将出游母为脱轻容衣浣濯密以衣子袁衷之赐以褒衣久之脆时就客饮有镊工为之按摩误为所裂初不觉归寝解外衣露母前所改衣不可御大惊捧衣长号悔痛终身不能释年大将军羹尧军法极厉一言甫出部下必奉令唯谨尝舆从出府值大雪从官之扶舆而行者雪片铺满手上几欲坠指将军下令曰去手盖欲免其僵冻也从官未会其意各出佩刀自断其手血涔涔偏雪地将军虽极悔出言之误顾已无可补救其军令之严峻有如此者然亦可见其平日性情之残酷矣纪晓岚之房师孙端人文章淹雅而性嗜酒其醉后所作与醒时无异馆阁诸公以为斗酒百篇之亚也督学云南时月夜独饮竹丛下恍惚见一人影注视壶状若朵颐心知鬼物亦不恐怖但以手按曰今日酒无多不能相让其影瑟缩而隐醒而悔之曰能来猎酒定非俗鬼肯向我猎酒视我亦不薄奈何辜其相访意市佳酿三巨夜以小几陈竹间次日视之酒如故叹曰此公非但风雅兼亦狷介稍与相戏便涓滴不尝幕客或曰鬼神但歆其气岂真能饮公慨然曰然则饮酒宜及未为鬼时勿将来徒歆其气观公之风韵觉魏晋诸贤去人不远也蒋戟门为文肃公孙承先代家世帝颇优眷侍郎乃附和因与其家人刘全等联为友谊分庭抗礼颇自堕其家声朱石君曰戟门不趋和相自守家范其侍郎固在也今周旋若此乃终未能改一官阶徒自减其声价甚无谓也蒋闻而悔之然已无及矣潘芝轩年十六举于乡伉俪至笃不欲计偕远出父母督趣再三弗听乃使夫人伪为反目因强遣之既贵而夫人卒潘以计偕之行顿成永诀悲不自胜遂欲遁入空门以资忏悔妇翁坚沮之使富室汪氏女子伪为己女俾作鸾胶之续婚后始觉角枕锦衾萦情故剑数十年如一日也罗思举少无赖数为剧盗令捕之杖毙弃诸野中夜而苏匐匍至一老妪家赖以存活乃痛自改悔誓涤前非投身营中骁勇冠侪辈遂历保至专阃封子爵每对人言生平作贼事不少讳并请文人历叙其事洵奇男子也江岷樵年少跌宕不羁好冶游又嗜蒲之戏既而悔之与曾涤生郭筠仙冯卓怀诸人交折节读书究心经世学不屑于章句磨盾草檄飒飒若风雨独有远识洞察机先端午桥于戊戌新政亦参预其事八月慈禧太后垂帘端甚悔前此之孟浪乃进劝善歌且获擢陕臬端有一诗咏此事云误矣公羊学危哉死鹿音侧闻诛正卯谁实佐佥壬智识羞葵足劬劳感棘心朝廷故可改寇贼漫相侵袁世凯潜谋帝制蔡松坡时在京师袁颇防闲之蔡首署名于军人劝进表以自污且日纵情于狎邪游防闲渐疏蔡卒以计脱离虎口袁闻蔡已至日本乃拊膝而叹曰悔不早扑杀此獠也纰漏第三十四郭华野在康熙时直声震朝野与彭古愚齐名权要争思陷之佛伦巡抚山东诬劾公父景昌原名尔标曾入贼党伏法谓公私改父名滥请封典部议追夺并夺公冠带后以入观具疏讼冤言臣父郭景昌系县庠生邑匪郭尔标合邑皆知伊无妻室安得有子不知佛伦何所闻而诬蔑若此佛伦时官大学士清帝亲诘问之佛以误疑舛错对遂仍给还诰轴云徐两峰为江苏巡抚贺长至节天寒裘秃按察使包括以貂裘假公公披之如忘涕唾交挥家僮耳语曰此包公衣也公惶然少顷讼公事快挥洒如实听讼饥家人供角黍且判且啖髭颐尽赤盖误朱为饴笔箸交下不复能辨也雍正乙巳年羹尧以日月合璧五星连珠奏贺奉旨此本字体潦草且将朝干夕惕误写作朝惕夕干年羹尧非粗心办事之人直不欲以朝干夕惕归之于朕耳年羹尧既不以此四字许朕则渠青海之功亦在朕许与不许之间今降旨诘责年羹尧必推托患病他人代书夫臣子事君必诚必敬陈奏本章即他人代为乌有不寓目之理观此则羹尧自恃己功显露不臣之迹其乖谬之处断非无心着将原本发还令其明白回奏年遂以此伏诛陈榕门雍容持下时尹望山居首揆素所推仰陈病剧尹往视之曰吾辈均老不知谁先作古人陈拱手曰还让中堂盖习于谦不自觉其言之纰缪也尹默然及陈予告方戒途而尹已先骑箕矣陈欲回京一恸家人力阻行至韩庄而没嘉道间有高桐村者善诙谐一日以田产事诣某富室主人托故不出高坐书塾外以候之时塾师方教于缉熙敬止句于字作本音高推户入师倨傲无礼问何事高曰以族人交易去声事来师曰何谓交易去声曰田土往来也师曰当是交易入声高曰然先生于于字上少一圈我故于易字一圈以补之师自知已教别字谆嘱勿宣并为调处其事张若霈以部郎出为山东济南府善谈论时藩司为阿某胸无点墨好以门阀自矜一日于署中演剧偏招同官欢宴时演孔明借箭阿笑谓座客曰孔子之后乃有孔明可见善人自有善报众知其误莫敢置对张独进曰岂独善人有善报试观秦始皇之后乃有秦桧岂非恶人亦有恶报乎藩司点头称是者再某科会试第三题民事不可缓也会元卷内有臣请为王言之一语数日后会元赴某戏园观剧忽见戏目大书某日准演滕文公晋封王爵心异之良久始悟其卷中有是语也急叩园主知为某伶所书次日赠以百金属寝其事太原夏某贾于陕致富矣思得一官以夸耀侪辈乃于同治初纳粟为陕西候补知县既禀到将衙参虑有陨越也聘一友为顾问某日至抚署官厅众见其举止动作而窃笑之时长安令为唐李杜善滑稽突前揖之询其姓则对曰夏唐又肃容问之曰夏征舒是君家何人夏心目中以为必是贵显者乃曰是先祖也事毕归具以告其友友曰休矣夏征舒乃龟子君何为引为贵胄夏大怒翌日又衙参复遇唐即揪其领而詈之曰汝何詈我为龟子拉之见巡抚至二堂文巡捕具以状入禀时巡抚为曾望颜命传二人入曾问唐唐曰可问夏令乃问夏夏以昨所问答缕述之而夏征舒之征字言时又不明晰曾大笑斥之出即悬一牌示谓夏某识字太少难膺民社着仍回籍读书麟趾生长京师且系世族为国史纂修时仅二十余岁在馆校对史传阅至罗泽南刘蓉等列传拍案大骂曰外省保举之滥一至于此罗泽南何人也一教官出身不三年竟保至实缺道员记名布政使死且请谥刘蓉更岂有此理一候选知县遂赏三品衔署布政使外省直暗无天日矣时同座者为恽次远见其愈骂愈烈万无可忍遂耳语曰慎毋妄言若辈皆百战功臣若非湘淮军天下非清廷所有矣麟曰百战何事天下升平与谁战者老前辈所谓湘淮军何物耶恽笑曰即与太平战耳南北大乱十余年矣失大小五六百城君不知耶麟诧曰奇哉奇哉何以北方如此安静所谓与太平战更难索解恽知其不足与言遂不答而出清廷视满御史至轻但保送即记名不必考试也故满御史多不能执笔作书间或上疏言事亦他人为之捉刀光绪甲午冬东事正亟时一日早朝福山王文敏在午门外与同列论及军事太息曰事急矣非起檀道济为大将不可盖指董福祥也一满御史在旁闻之殷殷问檀道济三字如何写或书以示之次日即上奏请起用檀道济又有一御史上疏力保孙开华不知孙已死数年矣又某京堂上奏言日本之东北有两大国曰缅甸曰交趾壤地大于日本数倍日本畏之如虎请遣大臣前往该两国订约共击日本必可得志云云德宗阅此疏震怒将降旨斥革恭忠王在侧言如此将使满洲大臣益为天下所轻乃止光绪时某科春闱后张香涛与潘伯寅大集公卿名士宴于陶然亭先旬日发柬经学者小学者金石学者舆地学者历算学者骈散文者诗词者名为一单州分部居不相杂至期来者百余人两公纡尊延接是日天朗气清无不兴高采烈飞辨玄黄或评书论画或对弈联吟余兴未尽俄而日之夕矣诸人皆有饥色潘问张曰今日肴馔令何店承办张愕然曰忘之矣今当奈何不得已饬从者赴近市酒家办十余席至皆急就章也沽酒市脯重以馁败饭尤粗粝众已倦惫则勉强小咽狼狈而归都人至今以为笑谈光绪乙未丙申间张香涛权江督幕僚多才俊值暮春佳日相约踏青访袁简斋随园故址谒其墓七姬墓亦在焉随园大门外有石碣所镌者为王梦楼之撰序姚姬传之题名咸摹挲凭吊久之归途集顾石公家园纵谈游事石公亦秣耆宿也某观察夙有通才之目席间谓石公曰袁公七姬其一姓姚顷见石碑上有姚姬传读作去声字样此传公曾见过否石公瞠目不能答归而告人其人讽之曰君于声音训诂之学思过半矣刚毅为刑部尚书上官日与诸司员言称皋陶为舜帝爷驾前刑部尚书皋大人皋陶陶字读本音此事早脍炙人口不知犹有令人发噱者其在刑部日提牢厅每报狱囚瘐毙之稿件辄提笔改为瘦字且申斥诸司员不识字诸司员匿笑而已在军机时四川报奏剿番夷获胜一折中有追奔逐北一语刚览折忽大怒谓川督何不小心至此奏折可任意错讹耶拟请传旨申斥众诧而问之则曰此必逐奔追比之讹盖因逆夷奔逃逐而获之追比其往时掠去汉人之财物也若作逐北安知奔者之不向东西南面独向北乎翁叔平在旁忍笑为解其义刚终摇首不谓然有粤人某留学生而得翰林者也致书何秋辇中丞称何为秋辈老伯又其中草菅人命作草管人命秋辇因作联嘲之云辇辈同车夫夫竟作非非想管菅为官个个多存草草心可谓工绝端午樵奉令出洋考查宪政遇吴樾抛炸裂弹于前门虽五大臣皆得幸免而心中恒惴惴不定迨恩铭为徐烈士锡麟所毙满大臣更风声鹤唳咸怀戒心端督两江适藩司瑞擢苏抚陈子砺学使暂理藩篆一日晋见值天气酷热学使就靴内取扇端误以为取手枪图已也惊悸不知所为遽跃起退数步诘之曰子砺将何为者陈一面取扇出从容答曰觅扇取凉耳端始知误会缓缓归座而喘息尚未定有知其事者嘲学使为陈惊坐谓其家风宛在云瑞识字无多其任苏抚时某提学使以学校毕业公文面呈请示瑞故诩其能当大庭广众持此公文高声朗诵至肄业之肄字乃读作肆音合坐轩渠一日接见水师统领某临行叮嘱曰太湖一带土匪出没之处宜游戈游戈盖游弋之弋字竟作戈字读矣惑溺第三十五歌妓陈圆圆声色甲天下吴三桂慕其名赍千金往聘之已先为田畹所得时圆圆以不得事吴怏怏也而吴更甚未几李闯将迫畿辅清师亦集于辽沈明帝命吴守山海关长安富贵家胥皇皇田忧甚圆圆劝其缔交于吴将军田然之遂躬迓吴观家乐屡易席至邃室出群姬调丝竹一淡妆者率诸美而先众音情艳意娇吴不觉神移而心荡也顾谓田曰此非所谓圆圆耶洵足倾人城矣公宁勿畏而拥此耶田不知所答圆圆行酒至吴许吴语曰卿乐甚圆圆小语曰红拂尚不乐越公矧不逮越公者耶吴颔之酣饮间警报迭至田前席曰设寇至将奈何吴遽曰能以圆圆见赠者保公家先于保国田勉许之吴即命细马驮之去田爽然帝促三桂出关而留圆圆于府第吴去而闯拔城矣明帝死社稷闯据宫掖广征声色是时三桂父骧方降闯闯闻圆圆美即向骧索圆圆且籍其家而命其作书以招子骧俱从命进圆圆闯甚嬖之遣使以银四万两犒三桂军三桂得父书欣然受命矣而一侦者至询之曰吾家无恙耶曰为闯籍矣曰吾至当自还也吾父无恙耶曰为闯拘矣曰吾至当自释也陈夫人无恙耶曰为闯得之矣三桂拔剑斫案曰果有是吾从若耶因作书绝父随效秦庭之泣乞清师入关以剿寇先败之于一片石闯怒戮吴骧并其家人三十余口欲杀圆圆圆圆曰闻吴将军卷甲来归矣徒以妾故又复兴兵杀妾何足惜恐其为王死敌不利也欲挈圆圆去圆圆曰妾既事大王矣岂不欲从大王行恐吴将军以妾故穷追不已为大王计宜留妾缓敌当说彼不追以报王之恩遇也闯于是弃圆圆载辎重狼狈西行是时也闯胆已落一鼓可擒三桂复京师急觅圆圆既得相与抱持喜泣交集不待圆圆为闯致说自以为法戒穷追旋受王封建苏台营坞于滇南而时命圆圆歌圆圆每歌大风之章以媚之吴酒酣恒拔剑起舞作发扬蹈厉之容圆圆即捧觞为寿以为神武不可一世也吴益溺之故专房之宠数十年如一日不知者以三桂能学申胥复君父之大仇曷知其乞师之故在此不在彼吴梅村作圆圆曲以刺三桂曰冲冠一怒为红颜盖实录也李香君风调皎爽能歌玉茗堂四传奇尤工琵琶词然不轻发也侯朝宗来金陵即甚爱之时阮大铖托王将军通意于侯欲解陈定生吴次尾之指斥香君私语侯曰妾少从假母识陈君其人有高义闻吴君尤铮铮今皆与公子善奈何以阮公负至交乎且以公子之世望安事阮公公子读万卷书所见岂后于贱妾也耶侯乃大唿称善益敬宠之未几侯下第香君置酒桃叶渡歌琵琶词以送之曰公子才名文藻雅不减中郎中郎学不补行今琵琶词所传固妄然尝昵董卓不可掩也公子豪迈不羁又失意此去相就未可期愿终自爱无忘妾所歌琵琶词也顾眉生庄妍靓雅风度超群鬓发如云桃花满面通文史善画兰追步马守真而姿态胜之家有眉楼绮窗绣缭几案堆书籍左右设琴笙香烟字绕檐马丁当余澹心戏之曰此非眉楼乃迷楼也人遂以迷楼称之是时江南侈靡文酒之宴红妆与乌巾紫裘相间座无眉娘不乐尤艳顾家厨食品精美以故设筵眉楼者无虚日龚芝麓一见倾心以重金聘之归字曰横波夫人擅专房之宠十余年马湘兰年五十时有乌阳少年惑之少年春秋未半也欲娶之甚坚姬笑曰外间以我私卿犹卖珠儿宁有半百青楼人才执箕帚作新妇耶真堪绝倒董小宛天姿巧慧容貌娟妍七八岁时阿母教以书翰辄了了少长顾影自怜针神曲圣食谱茶经莫不精晓性爱闲静遇幽林曲涧片石孤云则恋恋不忍舍去慕吴门山水徙居半塘小筑河滨竹篱茅舍经其户者时闻咏诗声或鼓琴声冒辟疆极宠之娶为副室形影交俪情好甚笃后以劳瘵死或云被北兵掠去辗转入宫大被宠眷用满洲姓称董鄂氏吴梅村清凉山赞佛诗盖暗指董妃逝世清世祖伤感甚即遁五台为僧观辟疆所作影梅庵忆语追述小宛言动凡一饮食之细一器物之微皆极意缕述独至小宛病时作何状永诀作何语绝不一及死后若何营葬亦不详书辟疆盖有难言之隐也然冒鹤亭孟心史辨之甚力姑志之以存疑云尔寇家多佳丽白门其一也娟娟静美跌宕风流能度曲善画兰能吟诗十八九时保国公甚嬖之贮以金屋卞玉京知书工小楷善画兰鼓琴喜作风枝婀娜一落笔画十余纸年十八游吴门居虎丘湘帘几地无纤尘侍儿柔柔承奉砚席亦静好女子也归于东中一诸侯侯惑之然玉京不甚满意进柔柔当夕乞身下发焉王于一晚岁客湖上狎一妓颇粗陋或嘲之柔笑曰近代美人尚肥朱竹垞浪游天下于歌筵舞席时一涉足寓代州时有妓名白狗者朱甚爱之晨往曲中相访不见戏投以词调寄步蟾宫云疏帘日影才铺地却早被金铃唤起朝云一片出巫山盼不到黄牛峡里山源乍入重门闭任闲杀桃花春水刘郎去了阮郎归算只有相如伴你赵秋谷游天津友人为招致名妓曰蕊枝者寒夕浓阴红灯深屋翩然而来明艳夺目吴天章方在座一转盼间顿失常度乃相与为诗品题杂以嘲谑属和者至盈帙时蕊枝适有所避于秋谷有知己之感情殊厚会秋谷东归未几再至则已为有力者所主不可复见矣居久之有为秋谷传言者乃相期于他所叙旧伤离数语而别犹持秋谷前时所画便面容色憔悴非复曩态先是有问秋谷者曰蕊姬何如秋谷曰新荷出水飞鸟依人闻者莫不惝恍自失及是秋谷又若自失矣为二绝句以示客曰乌鹊秋前报好音人间不信月终沉如何两度临沧海不见轻泥蘸客襟照水闲芝偏有艳先霜病叶已难支三年好在游春梦悔作重寻杜牧之汤西崖为孝廉时客江阴令陆云士幕群客交妒云士曰公等无多言也天下有几西崖乎时西崖甫冠美如玉词文秀美所至倾坐邑有妓红娘子者已在杜秋之年矣西崖悦其妍媚比于啖蔗之甘客装所蓄罄之而去逾年西崖入翰苑致书云士云士大喜以为西崖念旧交不以云泥有间也发其缄札寒暄外无一语致感谢者惟拳拳问红娘子无恙否且言红有假子颇能文已令采芹入泮否云士大怒马如兰少未有名袁简斋过吴门乃为之命名简斋诗所谓如兰二字付卿卿者是也濒行与之约返吴当作两月留至梁溪盛称之于嵇公子集虚谓向来品题群花必如其分独于马莫得形容语嵇曰岂即不着一字尽得风流者欤袁击节叹赏黄仲则绮怀诗十六首盖为其意中人而作也意中人所适者为四川屏山县知县之子故诗句云何须更说蓬山远一角屏山便不逢又云锦江疑在青天上望断流头尺鲤鱼又云忍见青娥绝塞行是其证也其人仅中人姿故诗中绝不言其美濮小姑态度丰艳柔情绰约虽不娴文翰而吐属温和吴颉云校试潮嘉适乘其舟严谕从人禁妓入谒小姑窃窥而心慕之然以学使尊严不敢自荐一日薄暮密雨如注小姑与其母定计设筵醉仆从于他舟潜令篙师当吴寝所穴篷数处顷之衾枕淋漓吴急起狂唿莫有应者小姑佯自梦中惊觉挑灯出视谓吴曰湫隘何可憩息后有小榻尚洁敢请移寝何如吴睨之嫣焉一笑媚致横流不觉心动遂与燕婉试罢返省题便面以赠小姑曰轻衫薄鬓雅相宜檀板低敲唱竹枝好似曲江春宴后月明初唱郑都知折柳河干共黯然分襟恰值暮秋天碧山一自送人去十日篷窗便百年曾春姑丰姿秾粹如碧桃初放满座生春顾性孤峻不喜见客金听涛为诸生时尝客潮州闻其名访之春姑睡因朗吟梁简文低鬟压落花之句惊回幽梦倦眼斜注觉金之神彩不似庸流整巾徐起叙谈良久情意顿洽遂成燕婉未几金乡试旋里祖饯江边揽衣挥涕金取小端砚勒其事于背赠之曰我苟富贵携此而来留不相负春姑珍之如赵璧后十余年金以内阁学士校试潮嘉适乘曾舟春姑闻学使姓名里居甚悉伏篷底窥之态度宛然遂设筵舟中延其幕客沈静常邀金宴饮春姑作别时装束俟酒酣用盘承砚献之金就烛取视惊曰尔岂昔年韩江曾春姑耶春姑呜咽不成一语金作诗二章赠白金五百两慰遣之诗曰含颦忆昔倚樽前丽服明妆似水仙今日相逢卿老矣不堪回首问当年不抱琵琶过别船芳心与石一般坚相思有证分明在泪渍模煳满砚田彭雪琴微时有邻女字梅仙者具殊色慕其才学愿委身焉将有成议格于他故不果梅仙旋怏怏卒彭恸之誓写梅花十万幅以报其题采石砚太白楼诗曰三生石上因缘在结得梅花当蹇修又曰颓然一醉狂无赖乱写梅花十万枝又曰一枝留得江南信频寄相思秋复春又曰无补时艰深愧我一腔心事托梅花殆皆因梅仙而发者欤杨小匡能文精拳勇幼随父宦游苏州邻有海盐查姓者眷属相往来查女幼而才与杨固两小无猜也两人唱酬无虚日时女已字吴县潘祖同祖同父侍郎曾莹在籍时杨曾受业门下及长聘彭氏彭官京师杨往就婚馆于潘时女已归祖同亦入翰林咸丰己未杨中顺天副榜已与女通至甲子又中乡举其年祖同因事革职遣戍兄祖荫又由侍郎降编修骤失势杨遂无所忌然其师曾莹固在也以侍郎退休就养京邸一日见杨与女唱和诗语多狎亵逐杨出次年杨会试不第乃夜逾墙入潘宅负女遁潘乃遍告同乡故旧会场若得杨卷即抑之不使淫凶得志然杨犹中戊辰进士得主事分工部自知不容于清议遂归筑精室于淮河下与女日夕唱和享闺房之乐者二十年女死杨挽以联云前世孽缘今世了他生未卜此生休有曾见女者谓女不美面且麻惟多才耳清穆宗御极时春秋鼎盛好微服冶游然微行时从者仅一二内臣苦无便给之士为其狎邪侣未能曲尽游兴京师着名之饭庄曰宣德楼一日王景琦太史偕某部郎小酌楼中王擅二簧某部郎长昆曲乃以红牙檀板各献所长一曲既终隔坐一客欣然至前询太史等姓名官阶曰所奏曲良佳盍为我再奏一曲视其人气度高华口吻名贵太史心知其异乃如命为之再歌歌未竟忽有二华服少年立帘外探望见客则肃然拱立俄而车马喧阗人传恭王至行马数十拥一朱轮车停楼下恭王从容下车入与客耳语久之客始微颔怏怏从之去客登车恭王为之跨辕游龙流水顷刻已渺太史与某部郎皆心惊不已知遇帝也不数日上谕下二人皆不次迁秩某部郎以枉道为耻辞不拜太史则数迁至侍郎宏德殿行走所以蛊惑上者无所不至帝竟以此得痼疾不起所谓出痘者医官饰词也傅彩云者苏州名妓也年十三依母居沪洪文卿以殿撰典试江西衔恤归一见悦之斥重金置为侧室待年于外祥琴始调金屋斯启携至都下宠以专房文卿持节使欧洲万里鲸天鸳鸯并载既至德六珈象服俨然敌体德皇后尝偕其并坐照像文卿旋携之往俄彩云在某公园与德国陆军中尉瓦德西相识文卿代归从居京邸俄而文园消渴文卿竟夭天年彩云遂再堕烟花往来津沪光绪庚子入都筑香巢于陕西巷改名曰赛金花不数月八国联军入京统帅适为瓦德西彩云乃重续坠欢侍瓦居仪鸾殿尔时联军驻京惟德军最酷留守诸大臣皆瞠目结舌赖彩云言于瓦稍止淫掠谓琉璃厂为文物荟萃之所不遭焚毁寻议赔款劝瓦减少其数此其惠及国家者不鲜也仪鸾殿灾瓦抱之穿窗而出瓦酋归国德皇察其事卒被褫谴而彩云则执燕京歌楼之牛耳装束新奇神光四射一时亲贵趋之如蚁蓄骏马数十出则乘之前导后拥见者称之为赛二爷旋虐一雏妓死事发到刑部问官皆其相识从轻递回原籍樊樊山作前后二彩云曲都五千余言传诵一时至比于梅村之圆圆歌樊又谓祸水何能溺人人自溺之出入青楼者可以为鉴其论近于迂十余年来又不知偃蹇几夫近乃归参议员魏阜瓯虽半老佳人仍不减当年风韵并屏除一切嗜好殆欲以晚节盖前愆欤民国以来都中女伶颇盛最有名者为鲜灵芝刘喜奎富竹友刘菊仙诸伶一时名流多溺之争为诗歌相鼓吹如易哭庵之鲜灵芝歌所云生男一蟹输一蟹生女一雌胜一雌牡丹嫩蕊开春暮螺碧新茶摘雨前甚为脍炙人口刘少少册封喜奎为刘王尚为文人游戏之笔至作同姓不为婚辨几欲唐突西施则近于呆矣樊樊山之于竹友李直绳之于菊仙或认为寄女或纳为簉室流风所煽驯致儇薄少年寒酸学子逾闲荡检举国若狂推原作俑易刘樊李诸公不能辞其咎矣仇隙第三十六李太虚者吴梅村之座师也崇祯中为列卿国变不死降李自成清定鼎后乃脱归有举人徐巨源者其年家子也尝非笑之一日视太虚疾太虚自言病将不起巨源曰公寿正长必不死诘之则曰甲申乙酉不死则更无死期以是知公之寿正未艾也太虚怒然无如何巨源又撰一剧演太虚及龚芝麓降贼后闻清朝兵入急逃而南至杭州为追兵所蹑匿于岳坟铁铸秦桧夫人跨下值夫人方姅变迨兵过而出两人头皆血污此剧已演于民间稍稍闻于太虚适芝麓以上林苑监谪官广东过南昌亦闻此事乃与太虚密召歌伶夜半演而观之至两人出跨下时血淋漓满头面两人相顾大哭谓名节扫地至此夫复何言然为孺子辱至此必杀之以雪此仇乃使人俟巨源于逆旅刺杀之赵秋谷天才骏厉俯睨一切时有黄六鸿者由知县行取给事中入京以土物及诗稿遍送诸名士至赵赞善赵答以柬云土物拜登大集璧谢黄遂衔之刻骨未几而赵有国丧观剧之事黄遂据以弹劾赵因以落职偃蹇终身吴渔山自号墨井道人画与王石谷齐名同居常熟总角即相友善尝借石谷所摹大痴画卷屡索不还渐成怨隙石谷遂与绝交陈沧洲官江宁知府值圣祖南巡总督阿山借供张名召属官议增赋众无言而注目公公力争且曰官可罢赋不可加也阿自是滋不悦公乃以他事谗害之系江宁狱欲绝其食狱卒怜之私哺以饼为守者李丞侦知怒杖卒四十曰通一勺水入狱者如之公自分命绝矣忽外有贵人驺唱声甚高曰狱官来我浙江巡抚赵申乔也入觐时皇上命我语江南督抚还我活陈鹏年不知汝等可知否言毕去不与公交一语未十年公总督南河李为邳睢同知大惧来谒公公无言李心稍安疑公忘之矣居无何黄河南岸崩刍茭翔贵治者竹楗石需金巨万公张饮召河官十余人入酒行叹曰鹏年饿江宁狱几死不意有今日自贺一觥且饮且目李目闪闪如电须髯翕张李色变客亦瞠目不知所以公笑曰诸君不贺我乎盍进一觥合席诺声如雷不能者强毕之俄奴捧饕餐出瓷而鸽金者也状狞恶公起满斟之持行至李所曰某年月日为一饼故杖狱卒欲饿我死者非他人即足下也今河岸崩百万生灵所关不比老陈性命不值一钱也罚汝饮即往治之放一勺水入民田者请敕书斩汝亦使群公知鹏年非报私仇者李长跪色若死灰持堕地碎两手自搏叩头数百满座咄嗟回首无一人忍睇其面者李出倾家治河河平来验工官缨帽小车所杖江宁狱卒也既李竟惭恨死徐冠卿少聪慧从孝廉周云陔游冠卿得乡举与其师同入京应礼部试师约束太严遂成仇恨冠卿以百部食之卒于逆旅其年冠卿捷南宫入词馆京师人有知其事者唿冠卿为药师佛冠卿恃才狂放怨者颇多雍正初怨家某以其诗集中有明月有情还顾我清风无意不留人之句遂以出首当刑部审讯时有与冠卿有瓜葛者欲宽其罪预告之曰实出无心及讯冠卿仰见堂上司员胡宗琳侍立案前与其师面貌无异乃大惊愕供有心诽谤者胡亦力争遂画稿定罪将正法时所亲犹怪之冠卿曰吾命也无他言岳容斋之入朝也纪成斌权大将军篆命副参领查廪领卒万人牧驼马廪性懦葸畏边地寒以偏裨五十人放牧己率众避寒山谷间日置酒高会为乐准夷入寇偏裨报廪廪笑曰鼠盗不久即散按兵不往及马驼被掳廪闻信弃官去过总兵曹垒唿曹救之曹卞急率兵往为贼所败单骑奔赖提督蒋建率本标卒追之转战七昼夜敌始却廪见纪皆委罪于曹纪笑曰满洲人之勇固如是耶收缚将斩之岳归纪告以故岳惊曰君今族矣满族为国旧人吾侪岂可与抗以干其怒耶解廪缚以善言谕之委罪于曹斩之以徇而以捷闻廪转仇岳刺骨会查郎阿巡边其戚也因控岳诸不法事及纪掩败为功状查郎阿据以入告世宗大怒斩纪于营置岳诏狱而廪竟得免杭堇浦与全谢山以才学相投契为最亲密客京师及维扬无一日不相见谈笑辨论相服相称叹数十年无间言也既而谢山膺粤东制府之聘往主端溪书院堇浦同时为粤秀书院山长谢山自束修外一介不取虽弟子馈时物亦峻拒之而堇浦则捆载湖州笔数万乞粤中大吏函致其僚属用重价强卖与之谢山遗书规戒谓此非为人师所宜不听谢山归以告扬州马氏兄弟他日堇浦至马氏秋玉昆季甚诘堇浦堇浦不敢辨而怨谢山切骨谢山不知也谢山既卒其弟子蒋樗庵董小钝诸君念其师执友莫堇浦若乞之铭墓堇浦使来索遗集与之久无报章屡索还遗集终不报而堇浦道古堂文集雕本出矣诸君视其目有鲒亭集序忻然检读则若誉若嘲不解所谓细译之又似谢山有败行者皆大惊怪又遍观其他文则窜谢山文为己作者六七篇于是知堇浦卖死友而不知其卖之之故既有自维扬来者道其详于樗庵始恍然大悟其后樗庵弟子有钞鲒亭集而以杭序冠首者樗庵见之大怒乃手纪堇浦负谢山始末于序后此书后归烟屿楼徐先生故先生详述之如此干嘉时朝贵盛行弈艺以此四方善弈士咸集京师而以范西屏为巨擘有先范得名者黄某久游公卿间称国手年亦倍长于范及范入都黄与角艺卒死范手于是慕范者未尝不惜黄而不知其中自有天焉先是富春韩生馆某部郎家韩本善弈而人莫知一日部郎邀黄弈韩作壁上观局竟谓部郎曰黄某弈虽名盛一时而自我观之其于攻守之法犹未尽然谁谓无可敌者部郎乃复邀黄与韩对弈黄见韩年少意甚轻之及布局觉有异即极力防拒而辄为所窘黄或乘间出奇韩则信手以应不费思索竟三局黄三北焉遂推枰起曰余今适发隐疾越日当与君决胜负耳嗣是黄名稍逊而韩技亦有知者某王亦精此艺闻韩名召与弈自辰至日中连和三枰末局韩负半子盖应召时使者以王好胜为嘱韩欲博王欢而又不堕己名故于进退间分毫不失如此然其心力之劬恰过常局数倍矣时黄恨韩成仇侦知其故韩出即要于途曰今日愿与君毕其所长韩苦辞不可乃勉与弈及争一角韩反复凝思卒不能应黄以冷语迫之韩神色顿异遽喷血数升而绝越后二十余年而黄为范乘若相报复焉陈国瑞寓居扬州与提督李世忠过从游宴先是国瑞在清淮时尝截留李世忠营中饷盐值银鉅万又杀世忠部将之攻下蔡墟者取其军械而诬其勾通苗沛霖世忠皆不敢与校及是欲雪宿仇而阳与为欢国瑞不悟日与狎饮时时以戏言谑之世忠积不能平一日清晨率亲兵数十突入国瑞之舍擒国瑞以出声言解往金陵听总督曾侯相处置挟以登舟扬帆南下国瑞兄子陈泽培率众追之是时湖北运铜船数百号停泊河干其水手皆楚人国瑞同乡也泽培号于众曰有能追夺吾叔者赏以万金于是应募者数千人追及世忠于瓜洲之四里铺围其大舟世忠乘夜挟国瑞登舢板船潜行出口溯江西下黎明泽培登其大舟取世忠妾婢三人以归扬州扶以游街官吏驰往弹压送归世忠本宅而船中尚有二女于纷呶之际怀金宝赴水以死曾既接世忠禀牍严批责令先释国瑞来辕听候讯办世忠泊舟芦苇丛中先来谒曾曾拒不见遣武弁以一令箭偕世忠同至舢板船释放国瑞始于船底掖出之饥惫几无人形时同治十年闰四月十八日也李陈二人同交营务处委员讯具供词曾乃衡情剖断世忠以擅执大员被褫职国瑞累次滋事又滥杀世忠部将因事在赦前劾以都司降补均交地方官严行管束泽培革去监生时议允之蔡跋右新世说八卷吾友易君蔚儒所作也昔汉魏之际渐尚清谈逮晋宋而极盛临川王义庆乃仿刘子政世说之例而作新书务以标领新异已耳得博闻强记之孝标为之作注而其书始有裨于掌故焉有清之初王丹麓承明代诗社之余习作今世说颇多隽语而读者颇以称许溢量标榜声气为言易君后王氏二百年而有是作自釆录王书数十则外皆以见闻所及精择而雅言之几乎无一字无来历昔人评唐语林曰是书虽倣世说而所纪典章故实嘉言懿行多与正史相发明视刘义庆之专尚清谈者不同吾于是书亦云七年九月十二日蔡元培跋