石屋清洪禅师语录X卍XXX福源石屋珙禅师语录原序昔达磨大师壁观少林惟以一言传心默示真体使人自证初无多说是以二祖夙慧天禀颕悟超然故于密授之际直证其妙乃曰了了常知言不可及达磨始印之曰即此是自性清净心更勿疑也其后四世相传皆默证其体而不显言至荷泽神会禅师则记达磨有悬丝之谶虑恐宗旨灭绝遂明说知之一字众妙之门至是而真心之体显白于世潜符密契者不为不多矣然而此心之知虗灵寂照性自神解非世所谓仗境託缘之知而为其体也自唐以来诸祖相传列派分宗行棒行喝至于擎叉舞笏挽弓辊毬各立玄门建化不一究其大机大用无非直显心体之妙至不得巳而有上堂入室示众等语观其激掦开导要皆肆口而说直截无隐始及南宋以后诸师渐乃组章绘句流为造作甚至有短拙新巧之论使学语无稽之徒转相沿袭大为有识所耻殊不知直指之道以心传心必惟自证才涉言诠即第二义而况务为造作者耶余每与通宗达士语至于此未X甞不为之大息焉福源住山石屋珙公早得及菴之传居山三十余载入定观心妙达真体故其言语不是造作宝自胸襟浑然流出者也读其山居诸偈绰有寒山子之遗风以及上堂示众诸语一皆切直谛当有足警发于人岂学语者可以意识而模倣之哉呜唿古道澜倒之秋邪说方炽寥寥宇宙作者无闻安得起斯人于寂光净居而共论兹事焉洪武十五年岁在壬戌春三月前景德灵隐禅寺住山沙门释豫章来复序甞闻佛道不在文言岂离文言而具佛道众生不能证佛诸佛未曾分别众生乃佛入众生不觉众生至佛不修故曰一坑无异土源流即是水譬喻风水相投不期而偶水无风而不波风无水而不浪风体本无其形入水成章池水定静衡平迎风鼓动水风两无交涉动静之相安在直示不二法门生佛了归一体入于圆宗方为斯旨道不在文言三藏至今不绝流行万世教是证宗之理文谓宗入教宗是达教之体诠谓教明宗后学之要必不可少乎然古人机𥃺唾露洩渗往来普引后贤心解力浓䇿警行践缘至一旦廓然而彻乃化上行之衣传绵延后代续祖灯之源流谛信拈提今石屋语录近世者希先德归去X时遥迹遗墨流阅其文字知古衷言不可轻为者老古锥三十年居山足不入阃尽忘尘晓清志坚澹利不干怀舍片云消归灵岫演半偈襟胸月朗开毫裂天河濬川无际涌一泉智水流出宝藏逝游峰顶清逍云外实非抱息寒禅枯根未绝岂是坐井观天不知方外此老真为如来的派源流一气法末也因清坚大师仰古道风闻悦怡畅欣觅不胜久望刊流后揽一本翻刻承布若于斯文普愿甞夫便觉出广长舌行人道曲履步咸正有智踏无为之乡无虑超乘戒之急世色易辩一相难分特使无知无所不知希逢者也愿乐欲闻光绪十三年重刻石屋语录闲居月塘乡野谨序福源石屋珙禅师语录卷之上参学门人至柔等编师于元统辛未四月十三日入寺指山门云豁开户牗当轩者谁喝一喝佛殿因我得礼你自倒还自起鹁鸠树上啼意在麻畬里X据室拈拄杖云从上诸佛祖师天下老和尚总是扬蓬尘于水底摘杨华于火中新福源又作么生卓拄杖喝一喝拈广教府疏云老瞿昙二千年前未了底公案珙上座今日就广教府官手里与他了却呈疏云所供诣实拈山门疏云锅子大小杓柄短长自家里事何必论量指法座云人天宝座曲彔木床我今要坐即便坐更不作礼须弥王便陞座拈香祝圣毕次拈香云此一瓣香爇向炉中奉为前住湖州路道场禅寺及菴大和尚用酬法乳之恩乃云把住也锋芒不露放行也十字纵横水云深处相逢却在千峰顶上千峰顶上相逢却在水云深处今朝福源寺里开堂演法昨日天湖菴畔垦土耕烟所以道法无定相遇缘即宗可传真寂之风仰助无为之化正与么时如何拈拄杖卓一下云九万里鹏才展翼一千年鹤便翱翔复举三圣道我逢人则出出则不为人兴化道我逢人则不出出则便为人师云只如今日山僧是为人也不为人也若道为人则屈着三圣若道不为人则屈着兴化且作么生得恰好去击拂子云戎夷蛮貃分诸国总在吾皇化育中当晚小参现前一众久在丛林谓之参禅谓之办道殊不知一念未生巳前更无别物才拟心时错了也X雪峰和尚三登投子九到洞山如渴鹿趂阳焰不知费了多少脚头如今要得现成直下自家看取复有何事无事切莫妄求妄求而得终非得也复举南泉和尚道自小牧一头水牯牛拟向溪东牧未免食他国王水草拟向溪西牧亦未免食他国王水草不如随分纳些些总不见得颂云南泉放牧没东西两岸春风绿草齐总是国王家水土不如随分纳些些结制上堂四月十五日巳前夜短睡不足四月十五日巳后日长饥有余正当四月十五日福源寺里禅和子粥亦足饭亦足睡亦足游戏圆觉伽蓝安居平等性智敢问诸人因甚得到这般田地熏风入户自生凉湖水到门非有意谢专使并三塔和尚首座都市上堂睦州唆临济喫棒不是好心杨岐逼慈明晚参不是好心赵州访道吾不是好心福源专使逼人住院且道是好心不是好心珊瑚枕上两行泪半是思君半恨君上堂若论此事如农夫畊田相似畊之以深种之以时所收必丰输官奉已之外绰绰有余裕者无他力乎精勤而巳畊之不深种之非时所收必寡输官奉已不足者亦无他困于怠堕而巳然而不责自已怠堕所需匮之而反妬他人精勤而得之多斯等人名为可怜悯者福源说话意在于何不图打草且要惊蛇X谢殿主净头上堂一身清净则多身清净一世界清净则多世界清净东司头臭气佛殿里蓬尘从什么处得来以手掩鼻云又有一点也上堂三月安居一月过园林是处绿阴多蛙声只在池塘里试问禅流会也么此方真教体清净在音闻观音菩萨将钱买胡饼放下却是馒头击拂子云打面还他州土麦唱歌须是帝乡人散青苗会上堂天得一以清地得一以宁圣人得一天下和平衲僧得一事事现成拈拄杖云拄杖子得一任运腾腾晚来纵步东湖上笑指禾苗一色青复举沩山开田次仰山云这头得恁么低那头得恁么高沩云水能平物但以水平仰云水也无凭但高处高平低处低平沩山然之颂云片段高低总是田沩山父子见何偏福源手不沾泥水坐看禾收胜去年解制小参不触事而知金井栏边络纬啼不对缘而照明月堂前秋巳早统无边剎境为一微尘无一尘不是大圆觉海融十世古今作箇念头无一念不是自恣时节便与么去不涉程途况乃横檐拄杖紧峭草鞋足迹四方乡关万里谓之游江海涉山川寻师访道为参禅尽是痴狂外边走更饶你跳上三十三天一剎那间游徧百亿须弥卢百亿香水海拈拄杖卓一下云也离不得这里解制上堂今朝七月十五凉风开我竹户岭上一片X两片白云被他吹得七横八竖轻飘飘浮逼逼欲散不散欲聚不聚老僧招手向白云白云白云何不住到头终是覔山归流落天涯与途路喝一喝中秋谢藏主上堂天上月正圆人间月方半诸人恐未知打皷普请看道是如来藏里摩尼珠又似宾头卢尊者手中琉璃碗比也不可比辨也不可辨天风吹露湿桂华香浸云边广寒殿上堂达磨居少林九年面壁墻壍不牢疎山卖布单千里见人路头繁杂福源这里墻壍坚牢路头平直诸人每日行在正路上行住在稳密处住中间一片田地因甚踏不着复举僧问古德如何是清净法身古德云家无小使不成君子师云诸禅德古人与么答话大似认奴作郎今日忽有人问福源如何是清净法身只对他道家无二主腊八上堂只在山中多少好无端走入閙篮来众生福薄难调制一点明星是祸胎上堂我有一句子欲与诸人说破又恐诸人骂我不与诸人说破又恐诸人疑我且如今说即是不说即是抚膝云知我罪我我无辞焉解制上堂九旬同禁足自恣是今朝暮雨青灯寺西风白石桥孤身三事衲万里一轻包若到沩山处须防笑里刀除夜小参年亦穷月亦穷三十六旬穷伎俩破除全X在五更钟穷则变变则通寻常一样窓前月才有梅华便不同三条椽下禅和子囊亦空钵亦空拾得断麻穿破衲不知身在寂寥中惟有福源拄杖子不属阴阳造化功了无春夏秋冬自古自今撑天拄地同行同坐啸月吟风又谁管你江湖滚滚日月匇匇等闲靠在禅床角一片云中挂黑龙岁朝上堂镜清道新年头佛法有明教道新年头佛法无道是有也未必有道是无也未必无张公喫酒李公醉赵州东壁挂胡芦上堂春风开竹户夜雨滴华心一一与诸人发向上机演第一义因甚不知良久云莫恠山僧太多事光阴似箭暗相催元宵谢东班殿主并无念西堂上堂进以礼退以礼天地与我同根万物与我一体烂生姜陈皂角旧笊篱破木杓东头卖贱西头卖贵有利无利不离行市夜来无位真人提金刚圈点飞龙马走徧四天下却与寰中和尚在蟭螟眼里共赏元宵天晓起来依然即在赤肉团上卓拄杖一下云我见灯明佛本光瑞如此佛涅槃上堂七十九年卖弄脱空二月十五一场合杀直饶藏得浑身未免露出双脚百万人天云散水流丈六金身烟消火灭迦叶自归鸡足山魔王嫉妬心方歇诸仁者要见释迦老子么卓拄杖一下云遍地春风桃李华红者自红白者白X上堂知见立知即无明本知见无见斯即涅槃春山叠乱青春水漾虗碧寥寥天地间独立望何极拈拄杖云放过释迦老子卓拄杖云穿却雪窦鼻孔良久云劒为不平离宝匣药因救病出金瓶浴佛上堂举世尊初生下一手指天一手指地周行七步目顾四方乃言天上天下唯我独尊颂云指天指地日吧吧傍若无人自说夸有意气时添意气满园香雾湿枇杷结制小参明朝结制今夜小参福源不是琅玡点出五般病西院商量两箇错一夏九十日诸人不得妄动一步一日十二时诸人不得妄起一念不起一念而即证无生不动一步而徧游沙界如斯履践无一日不是安居自能笑傲林泉谁管坐消岁月才与么便不与么不见云门和尚道直得尽干坤大地无纤毫过患始是转句不见一法犹是半提更须知有向上全提时节卓拄杖一下云我爱夏日长人皆苦炎热结制上堂诸人未结制巳前天台南岳峨眉五台要去便去要来便来因甚结制巳后顶笠腰包草鞋拄杖总用不着咄莫道布袋头不在山僧手里好上堂十五日巳前夜短睡不足十五日巳后日长饥有余正当十五日饭白如雪扇团似月打扇喫饭犹嫌道热释迦老子道知足之人虽卧地上犹为安乐不知足者虽处天堂亦不称意又道假使百千劫所X作业不忘因缘会遇时果报还自受灼然灼然善恶若无报干坤必有私复举东印土国王请般若多罗斋次乃谓祖曰诸僧皆转经惟师为甚不转经祖曰出息不涉众缘入息不居阴界常转如是经百千万亿卷岂止一卷两卷师云诸禅德般若多罗与么答话医得眼前疮剜却心头肉若有人问福源诸僧皆转经长老因甚不转经只对他道白日窓前青宵月下要转便转要罢便罢且道与般若多罗还有优劣也无若检点得出许你具一只眼及菴和尚忌日拈香有来由没巴鼻建阳山西峯寺蒲团头拾得底无眼无耳无头无尾道是一块兜楼嗅着又无香气家丑不可外扬明人不作暗事上堂黄梅俾老卢踏碓石头讥药山不为有一丈蓬可以使八面风无三尺鞭难以控千里马伊兰园里不生旃檀黄蘗树头有甚蜜果上堂动若行云止犹谷神水中醎味色里胶青细雨湿衣看不见间华落地听无声上堂神光不昧万古徽猷但从已觅莫向外求养鸡意在五更头上堂所闻不可闻所见不可见昨夜五更风吹落桃华片苍苔面上生红霞百鸟不来春烂熳上堂我本山林拙比丘等闲来此伴禅流纵饶相聚人情好那箇人情得到头休休休绿雾红霞千嶂锦X西风黄叶一天秋上堂月出海门东金波浩渺渺圆又圆不亏明又明得好寄语白兔翁说与嫦娥道收彩不宜迟潜光须及早莫待黑云四面来一天光彩都无了世间惟有道人心历劫至今常皎皎谢藏主上堂今朝八月一十五树凋叶落金风露野狐窟宅梵王宫狗子尾巴书卍字大藏小藏从何来拈拄杖云尽从这里流将去等闲道箇钵啰娘截断古今闲露布上堂一日一日复一日二三四五八九十数到红残绿暗时人间又是四月一朝悠悠暮悠悠满目毗卢藏海弃之认一浮沤休休修心未到无心地万种千般逐水流上堂喫饭要止饥饮水要止渴着衣要免寒归乡要到家学道要到三世诸佛开口不得处参禅要到天下祖师插脚不入处若不如此倚他门户傍他墻壁听人指挥喫人㖒唾总不丈夫福源与么说话良药苦口忠言逆耳空巖印首座至上堂睦州唆临济问黄蘗佛法大意三度六十拄杖口乃招祸之门还有免得此过者么良久云空生巖下坐天雨四华来上堂六月七月天不雨农夫晓夜忙车水背皮焦裂脚底疼眼华无力欲闷死公人又来逼夏税税丝纳了要盘费大麦小麦尽量还一日三飡不周备思量X我辈出家儿现成受用都不知进道身心无一点东边浪荡西边嬉三箇五箇聚头坐开口便说他人过及乎归到暗室中背理亏心无不做莫言堕在异类中来生定作栽田翁前来所说苦如此那时难与今时同古德训徒有一语对人天众拈来举缁田无一篑之功铁围陷百刑之苦上堂佛法无人说虽慧莫能了开口便不是我宗无语句亦无一法与人不开口也不是五马不嘶一牛饮水开口不开口总不是仁者见之谓之仁智者见之谓之智上堂百丈教人开田通身泥水佛眼俾僧修造满地木楂杨岐逼慈明晚参成人不自在赵州教严阳放下自在不成人福源与么道也是为他闲事长无明上堂是圣是凡入门便见波斯鼻孔开眼便见蚌蛤心肝开口便见诸人两茎眉毛横在面上因甚看他不见明眼人前三尺暗病起上堂举苕溪和尚示众云吾有大病非世所医后有僧问曹山未审是甚么病山云攒簇不得底病又问一切众生还有此病也无山云老僧正觅起处不得师云这僧是病过的人极是搜寻得到头发尖里也不放过若非曹山知他落处其他难为启口复成一偈举似大众百骨酸疼攒簇难一番热了一番寒覔他起处竟不得药铫风炉尽打翻冬节小参洞山掇退果卓取舍未忘玉泉不洗布裩X固执难断福源寺是箇般时节就中却不同梅放孤标依旧暗香浮动线添寒影又逢佳景迎春灯笼裹帽水底吹笙露柱着衫云中作舞是汝诸人还委悉么一百五日是清明清明更在寒食后复举僧问古德如何是冬来意德云京师出大黄颂云有问冬来意京师出大黄地炉深夜火茶熟透瓶香谢都寺冬斋并维那上堂一一徧一切一切徧一一香积世界以香饭为佛事南阎浮提以音声为佛事东胜神州打槌西瞿耶尼普请怀州牛喫禾益州马腹胀粗飡易饱细嚼难饥只恐不是玉是玉也大奇及菴和尚忌日拈香云没兴相逢处西峰与建阳不平多少事尽在一炉香岁旦上堂钟楼上念赞床脚下种菜胜首座道勐虎当路坐福源这里山门头贺正歌唱佛殿里祝圣言奉经一种是声无限意有堪听有不堪听诸人还曾检点得出么喝一喝下座元宵上堂南阎浮提以音声为佛事十方俱击鼓十处一时闻福源寺里上堂西林寺里一一听得西林寺里念佛福源寺里一一听得赞叹也获一分功德毁谤也获一分功德一即一切一切即一鹦湖市上做元宵因甚东家点灯西家暗坐你也理会不得我也理会不得冷水浸冬瓜大家相淈𣸩佛涅槃上堂身口意清净是名佛出世身口意不净X是名佛涅槃人情不能恰好世界难得团栾昼长夜短秋热冬寒一把柳丝收不得和烟搭在玉阑干圣节上堂蟠桃三千年华开圣人五百岁出现拈拄杖云蟠桃华开也卓拄杖云圣人出现也靠拄杖云天下太平结制上堂福源今日结制不得不为诸人议定第一从朝至暮举足下足不得踏着常住地若踏着常住地定犯着波罗夷罪第二十二时中不得向鼻孔里出气若向鼻孔里出气定犯着波罗夷罪第三件事且莫说且莫说留在七月十五日也未迟瓮里何曾走却鳖上堂日日日东出日日日西没出没知几回又是五月一咄哉门外人把手牵不入拽杖独归来门开空叹息示众古德道结夏半月日了也水牯牛作么生有者道结夏半月日了也寒山子作么生福源道结夏半月日了也已躬下事作么生莫是早晨起来洗面洗面了喫粥喫粥了喫饭喫饭了放参放参了打眠是已躬下事么莫是东廊上西廊下寮舍里山门头鼓扇是非是已躬下事么莫是看诸子百家长篇短章高谈濶论傍若无人是巳躬下事么莫是经卷上搏量语录上卜度未得谓得未证谓证是已躬下事么莫是礼几拜佛看几卷经烧两箇指头燃几炷顶香诳惑世人希求利养是已躬下事么莫是长连床上X闭眉合眼昏昏沉沉懵懵懂懂空过时节是已躬下事么如此反不及三家村里拖锄头汉栽田种地养口资身却无罪过我辈沙门释子仗如来慈荫不耕而食不蚕而衣高堂大厦广殿修廊十指不沾水百事不干怀种种现成般般便当只为现成只为便当却乃纵情放逸非法贪求不修僧业不清戒律不明因果不畏罪福宽里做债造地狱因阎家老子没人情无面目一善一恶主籍分明一发与你打筭茎虀粒米滴水寸丝尽要酬还福源与么告报也是为他闲事长无明上堂一尘起大地收四月十五日结却布袋头一叶落天下秋七月十五日解却布袋头正当自恣何证何修草鞋底北郁单越拄杖头南赡部洲朝悠悠暮悠悠无拘无束自在自由老丰干忽然出来道我与汝同往五台礼文殊又且如何摇手云你不是我同流中秋上堂黑月难见白月易见黑白未分巳前眼见何如心见所以道见见之时见非是见见犹离见见不能及卓拄杖云昨夜蟾宫桂子开好风吹下天香来昭王白骨埋青草无人为扫黄金台上堂澄一念虗明未脱三乘羁鏁认八处出现正迷自已灵光直饶平白地上转身荆棘林中移步脚跟下好与三十棒何故不因樵子径争到葛洪家天寿圣节上堂箕翼长明地天长泰风不鸣条雨不X破块君乃尧舜之君俗乃成康之俗王母昼夜云旗翻海山四月蟠桃熟上堂十月初一日开炉诸方说寒道热福源一味寻常不会安排施设深深埋两箇炭团满满堆一炉黄叶莫嫌火种无多只要煖气相接放下重帘密煳窓缝又谁管你屋上浓霜庭前深雪但得自家屋里一团和气外边冷言冷语不须听由他自歇诸禅德本色住山人且无刀斧痕上堂一心不生万法无咎无咎无法不生不心所以道山僧居菴时只见居菴时境界门对千峰心闲一境朝看白云冉冉暮听流水潺潺煑藜藿于折脚铛中穿破衲于尖头屋下自由自在无束无拘娑罗树影落天湖檐萄华香浮台石是非不到名利杳忘住院时即见住院时境界门连湖市地接海州早起晏眠迎来送去整规模于颠危之际聚衲子于寂寞之中渔歌牧笛长闻山色溪光罕见红尘滚滚白日匇匇且道住湖寺居山菴是同是别良久云无山不带云有水皆含月祈雨上堂记得去年时五月火云烧田天不雨家家插种望今年不料今年又如此伟哉公矦将相心忧民切切如忧已叩之龙神便感灵来此阎浮澍甘雨霈然不止三日霖天人羣生悉欢喜敢问诸人且道承谁恩力以拂子击禅床云苏噜苏噜㗭哩㗭哩复举僧问干峯十方薄伽梵一路涅槃门未审路头X在甚处峰以拄杖划一划云在这里僧举似云门门拈起扇云扇子𨁝跳上三十三天筑着帝释鼻孔东海鲤鱼打一棒雨似盆倾颂云万仞龙门一拶开倾盆骤雨假风雷袈裟打湿归来看半是红云半海苔上堂鸩毛毒未是毒筭来不似人心毒三伏热未是热思量无出人心热阿修罗王常好骂天善星比丘偏要谤佛道高一尺魔高一丈汝之伎俩有尽我之不採无穷七月旦上堂人间秋十日湖寺便生凉竹色溪边绿荷花镜里香即心犹未是作境谩搏量空劫巳前事今朝为举扬解制上堂有佛处不得住楼台月色云收去无佛处急走过池塘荷叶风吹破三千里外逢人不得错举朗州山澧州水四海五湖皇化里腰包顶笠万千千问着尽言山与水忽有不甘底出来道山伹言山水但言水有甚么过良久云未可全抛一片心逢人且说三分话上堂行脚高人说箇参禅说箇办道恰如坐在饭箩里呌肚饥相似通身是饭你自不肯喫又干他别人甚么事十二时中动转施为全是一条泼天大路且无荆棘瓦砾碍汝脚跟下你自不肯进步又于他别人甚么事诸佛有甚么胜如凡夫凡夫有甚么不如诸佛彼既丈夫我亦尔何得自轻而退屈蓦拈拄杖云如来说一合相即非一合相明月芦华何处寻想X伊只在秋江上中秋上堂初三月十五月缺时无圆圆时无缺圆缺不相干清光常皎洁昨夜蟾宫雨露多天风吹落黄金屑复举严阳尊者问赵州一物不将来时如何州云放下着严云一物不将来放下箇甚么州云放不下担取去颂云香飘桂子十分月雨滴芙蓉一半秋门外任他时节换稳将衲被自蒙头上堂学道参禅心地未明已眼未开情尘未脱命根未断恰如甚么相似恰如有眼人步入千年暗室中相似目前虽有一切物色相倾竟不知其是青是黄是赤是白是长是短是方是圆懵然无知黑漫漫地若如此在袈裟下如何消得人天供养学道参禅心地巳明已眼巳开情尘巳脱命根巳断恰如甚么相似恰如大海底辊出一团红日相似千年暗室一照照破目前所有一切种种物色青黄赤白长短方圆一一明了一一分晓那时正好向二条椽下七尺单前长养圣胎闲闲度日若如此在袈裟下方始消得他人天供养然虽如是更须知道福源门下一条生铁门槛高而无上广莫可测在外者要入不能得入在内者要出不能得出也须是着些精彩用些气力跳过始得若也拟议不是撞头磕脑便是堕坑落堑莫言不道腊八上堂雪山高且深忍冻吞麻麦如此过六年酌X然是快活无端覩明星刚言成正觉拂袖下山来早是低一着更云度众生重重露拴索看他世上荣何似山中乐错错年年有箇腊月八入新僧堂上堂直为柱曲为梁矩中圆规中方匠氏取材之良也归其圆泯其方舍其短取其长主人立法之妙也所以福源僧堂建柱石于丙子之孟春毕斧斤于戊寅之重九六窓烱烱洞一色之虗明万瓦鳞鳞绝三种之渗漏低头不见地还他担板禅和仰面不见天却许蒙头衲子老竹溪岂止一生行愿憍陈如顿增万倍威光遵行百丈丛林壮观千年常住直得十方诸佛异口同音宣说偈言佛子住此地则是佛受用常在于其中经行及坐卧又有庞居士说箇颂子赞叹云十方同聚会箇箇学无为此是选佛场心空及第归然虽如是其柰张无尽忍俊不禁出来道汝等诸人即解树头喫菓子不知树曲彔殊不知作此堂者有损有益居此堂者有利有害这般说话也恠伊不得何故人无远虑必有近忧此事且拈放一边祇如衲僧自已分上得力句子作么生道良久云饥飡渴饮浑无事听雨闻风闲打眠开炉上堂法昌和尚道法昌今日开炉行脚僧无一箇惟有十六高人缄口围炉打坐福源不与么道福源今日开炉炭墼也无一箇五湖四海禅和衲被蒙头打坐不是冷眼傍观免见挑灰弄火宽心宁耐到春来屋外梅花香朵朵X冬节小参诸禅德如今是甚么时节羣阴欲去未去一阳欲来未未阴不得为阴阳不得为阳山不得为山水不得为水日月星辰六十甲子一齐打乱没商量处水泄不通无柰何时放开一线便见地中雷复律管灰飞𦦨发冰河笋抽寒谷依旧山即是山水即是水日月星辰六十甲子各归旧位是法住法位世间相常住卓拄杖下座冬节上堂昨夜阴回阳复爻晓来湖岸见冰消皇宫日影喜添线胡地笋长梅破梢春漏一痕舒柳眼云拖五色束天腰明明空劫巳前事不是虗言诳尔曹上堂腊月一水生骨虗明自照不劳心力白鸥寒鴈芦花无处寻他踪迹待得日煖冰融水面宽依旧飞来照破碧光碧复举麻谷至章敬遶禅床一匝振钖一下卓然而立敬云是是又至南泉遶禅床一匝振钖一下卓然而立泉云不是不是谷云章敬道是和尚因甚么道不是泉云章敬是是汝不是此是风力所转终归败坏輙成一颂普告人天尺可量兮秤可平短长轻重要分明都卢祇是一双手难掩世间人眼睛九皐学士至上堂诸佛广大门风祖师向上巴鼻初非明悟见知而可拟议又非世智辩聪而能髣髴直使尽天下衲僧扪摸他不着亦不令住在无扪摸处有此大丈夫气槩方能成办大丈夫事此非一生两生行愿得成乃是多劫多生净业增熏方能如此无X一法从懒堕懈怠中生岂不见二祖立雪五祖栽松六祖踏碓仰山牧牛雪峯在德山做饭头踈山卖了布单三千里外行脚长庆坐破七箇蒲团香林侍云门一十八年张无尽一宿龙安黄太史十游幕阜裴丞相悟心于黄蘗言下庞居士得旨于马祖室中先辈大儒古来老衲是皆苦志劳形究明此道岂似如今禅和家华居丰食致身于丛林中视丛林如驿舍口里说道参禅办道闻说禅道如风过树此等名为可怜悯者我此现前一众宿因深正得在此处清净伽蓝同居共处当生希有难遭之想岂可也学他今时流辈荒逸终日无所用心逐队随羣说黄道黑略无少念回光返照我今此身四大和合所谓毛发爪齿皮肉觔骨髓脑垢色皆归于地唾涕脓血津液涎沫痰泪精气大小便利皆归于水煖气归火动转归风四大各离今者妄身当在何处若向这里回光返照着得一只眼便见应菴和尚道若作地水火风商量释迦老子尽尘沙劫无出头分不作地水火风商量如将鱼目拟比明珠二途不涉何异𦘕饼充饥山僧与么举扬有智若闻则能信解无智疑悔则为永失复举东坡夜宿东林与照觉道话有省呈颂云溪声便是广长舌山色岂非清净身夜来八万四千偈他日如何举似人师云诸仁者我观王公大臣好此道极多至于谈道之际箇箇喜人顺已怕人针札所以X东坡居士被照觉活埋在声色堆里至今无出身路翰林九皐学士来我山中清话连日述偈数篇等是一种语言三昧中未曾道着元字脚祇这便是出他古人一头地了也乃抚膝云鹤有九臯难翥翼马无千里谩追风除夜小参北禅分岁三代礼乐全该王老烧钱一种盃盘狼籍珙上座固守清贫兼逢歉岁难与诸方鬬富从年头直至年尾共诸人同家共活丰俭随宜终不陪面去借地栽花虗粧好汉且就自家屋里量水打碓免见求人但每日二时牵补得过便可塞住持之责古人有言时挑野菜和根煑旋斫青柴带叶烧不是爷贫连子苦免教家富小儿娇岁旦上堂新年头说话旧年里不同旧年里说话新年头不同秦山雪解湖岸冰融发从今日白华是去年红元宵上堂山堂兀坐思悠悠节令推迁莫暂留新岁始闻歌鼓吹元宵又见挂灯毬心田荆棘参天长业海波涛滚底流不向死前先画䇿草根从自鏁枯髅上堂报缘虗幻岂可强为浮世几何随家丰俭淡静生涯水一湖寂寞相从云数片思量谁是箇般人独自举头天外看击拂子下座二月旦上堂道远乎哉触事而真自携瓶去沽村酒却着衫来作主人圣远乎哉体之则神但见落花随水去不知流出洞中春要识肇法师么竖起拂子云X枇杷叶是马家亲眼里无筋一世贫上堂春眠不觉晓处处闻啼鸟夜来风雨声花落知多少世尊三昧迦叶不知迦叶三昧阿难不知山僧三昧诸人不知所以道诸法无作用亦无有体性是故彼一切各各不相知虽各不相知诸法元无二便与么去苦乐逆顺道在其中若不然者柳絮随风自西自东卓拄杖下座圣节上堂尽大地是国王水土无一物不受王恩尽十方是古佛道场无一日不为佛事莫有知恩报恩者么下座同诣大雄宝殿启建天寿圣节上堂收足上蒲团坐一参禅则易伸手展钵盂喫三厨粥则难夜短眠不足日长饥有余置而勿论你道宾头卢走入僧堂里与憍陈如商量箇甚么事良久云纵然为客好争似在家贫结制上堂今朝四月十五日行脚师僧念头息草鞋干晒待秋风金钖罢游留靠壁鸬鹚偏爱守空池凤凰岂肯栖荆棘平生肝胆向人倾相识犹如不相识圣节满散上堂天下无二道混四海而为一家圣人无二心视百姓犹如一子所以道心同虗空界示等虗空法证得虗空时无是无非法如天普葢似地普擎元元自化荡荡难名好诸禅德但见皇风成一片不知何处是封疆平山和尚至上堂即心即佛也不是非心非佛也不是不是心不是佛不是物也不是恁么也不是不恁X么也不是恁么不恁么总不是子细看来直教你无用心处正好用心卓拄杖云藕穿平地为荷叶笋过东家作竹林复举芙蓉访实性大师以右手拈拄杖安左边良久云若不是芙蓉师兄也大难委悉师云诸仁者实性大师闻名富贵见面贫穷自家骨肉相看也只作路岐相待今日平山法兄久出归来福源虽则囊空槖虗未免将无作有卓拄杖云人情淡处道情浓熨斗煎茶铫不同回院上堂老牯偷闲去半年祖翁田地草芊芊归来懒更重还债犁杷春风又上肩是即是祖祢不了逃难逃宿业拘牵四蹄耕白水两角指青天拍膝一下云可惜无人知此意风前令我忆南泉退院上堂卸却项上铁枷飏下手中木杓合眼跳过黄河腾身冲开碧落狮子趯倒玉阑干象王摆坏黄金索白云兮处处相逢青山兮步步踏着喝一喝云举头天外看谁是箇般人示众云吾佛世尊有四种清净明诲所谓摄心为戒因戒生定因定发慧云何摄心何名为戒若诸世界六道众生其心不婬则不随其生死相续又道若不断婬修禅定者如蒸砂石欲其成饭经百千劫祇名热砂何以故此非饭本砂石成故汝以婬身求佛妙果纵得妙悟皆是婬根根本成婬轮转三途必不能出又道若不断杀修禅定者譬如有人自塞其耳高X声太呌求人不闻此等名为欲隐弥露清净比丘于岐路行不踏生草况以手拔云何大悲取诸众生血肉充食名为释子又道若不断偷修禅定者譬如有人水灌漏巵欲求其满纵经尘劫终无平复若诸比丘衣钵之余分寸不畜乞食余分施饿众生又道若诸世界六道众生虽则身心无杀盗婬三行巳圆若大妄语则三摩地不得清净如刻人粪为旃檀形欲求香气无有是处婬杀盗妄既巳消亡戒定慧学自然清净若太虗之云散如大海之波澄得到这般田地了方可以参禅方可以学道你且道禅又作么生参道又作么生学从上以来多有样子福源不惜口嘴略举数段二祖初到少林参礼达磨断臂立雪悲泣求法达磨曰诸佛最初求道为法忘形汝今断臂求亦可在二祖曰诸佛法印可得闻乎达磨曰诸佛法印匪从人得二祖曰我心未安乞师安心达磨曰将心来为汝安二祖曰覔心了不可得达磨曰我为汝安心竟二祖于此悟入这箇便是为法忘躯参禅学道第一样子大梅常禅师参问马祖如何是佛祖曰即心是佛常领旨直入大梅山卓菴后马祖闻之令僧去问曰和尚见箇甚么道理便住此山常曰马祖向我道即心是佛我向这里住僧曰马祖佛法如今又别了也常曰作么生别僧曰如今又道非心非佛常曰这老汉惑乱人未有了日在任他非心非佛我只管即心即佛其僧回举似祖祖曰梅子熟也这X箇便是有决定信无疑惑心参禅学道第二箇样子临济初在黄蘗会下行业纯一首座问曰上座在此多少时也济曰三年首座曰曾参问也无济曰不曾参问不知问箇甚么首座曰汝何不去问堂头和尚如何是佛法的的大意济便去问声未绝蘗便打如是三度发问三度被打济白座云幸蒙慈悲令某问话三度发问三度被打自恨障缘不领深旨今且辞去座云汝若去时须辞方丈去座先到方丈云问话底后生甚是如法若来辞时方便接他向后成一株大树与天下人作阴凉去在济去辞蘗云不得往别处向高安滩上大愚处去济到大愚愚问甚么处来济云黄蘗处来愚云黄蘗有何言句济云某甲三度问佛法的的大意三度被打不知某甲有过无过愚云黄蘗与么老婆为汝得彻困更来这里问有过无过济于言下大悟云元来黄蘗佛法无多子愚搊住云这尿牀鬼子适来道有过无过如今却道黄蘗佛法无多子你见箇甚么道理速道速道济于大愚肋下筑三拳愚托开云汝师黄蘗非干我事济辞大愚却回黄蘗蘗见来便问这汉来来去去有甚么了期济云祇为老婆心切蘗问什么处去来济云昨蒙慈旨参大愚去来蘗云大愚有何言句济遂举前话蘗云作么生得这汉来待痛与一顿济云说什么待来即今便喫随后便掌蘗云这风颠汉却来这里捋虎须济便喝蘗云侍者引这风颠汉参堂去这箇便是X宿因深正有大根器参禅学道第三箇样子长庆稜禅师未悟时看箇驴事未去马事到来如是在雪峰玄沙往来三十年坐破蒲团七箇一日卷帘豁然大悟便说箇颂子道也大差也大差卷起帘来见天下有人问我解何宗拈起拂来噼口打这箇便是不肯造次承当必欲见大休大歇田地参禅学道第四箇样子仰山在百丈会下问一答十口吧吧地百丈曰汝巳后去遇人在后到沩山处沩问曰承闻子在百丈问一答十是不仰云不敢沩云佛法向上一句作么生道仰拟开口沩便喝如是三问仰三拟答三被喝仰低头垂泪云先师道教我更遇人始得今日便遇人也遂发心看牛三年一日沩山见仰在树下坐禅沩以拄杖点背一下仰回首沩云寂子道得也未仰云虽道不得且不借别人口沩云寂子会也这箇便是去却知解真实参禅学道第五箇样子保宁勇禅师初入天台教更衣谒雪窦显禅师显以为堪任大法乃熟视呵之曰央庠座主勇发愤下山望雪窦山礼拜曰我此生行脚参禅道不过雪窦誓不归乡便往泐潭踰年疑情未泮后参杨岐顿明心地岐没更从同参白云端研极玄奥这箇便是具决定志无退转心参禅学道第六箇样子云峰悦禅师在大愚芝座下一日芝示众曰大家相聚喫茎虀唤作一茎虀入地狱如箭悦闻之骇然便上方丈请开示芝曰法轮未转食轮先转后生家趂色力健何不为众乞X食我忍饥不暇何暇为汝说禅乎悦不敢违未几芝迁翠巖悦纳䟽罢复过翠巖求开示芝曰佛法不怕烂却今正雪寒可为众乞炭悦亦奉命化炭归复上方丈请益芝曰堂司即目缺人今巳烦汝悦受之不乐恨芝不去心一日后架桶篐忽散自架堕落豁然大悟顿见芝用处急趋方丈芝见来笑曰且喜维那大事了毕悦不措一词礼拜了退这箇便是为众竭力不废寸阴参禅学道第七箇样子更有第八箇样子此是微尘佛一路涅槃门过去诸如来斯门巳成就现在诸菩萨今各入圆明未来修学人当依如是法卓拄杖一下下座结制小参佛祖门风将委地说着令人心胆碎扶持全在我儿孙不料儿孙先作弊纷纷走北又奔南昧却正因营杂事满目风埃满面尘业识茫茫无本据纵饶挂搭在僧堂直待板鸣归被位聚头寮舍鼓是非收足蒲团便瞌睡痴云叆叇性天昏石火交煎心鼎沸暂时寂寂滞轻安一向冥冥堕无记百丈清规不肯行外道经书勤讲议因果分明当等闲罪福昭然浑不惧或迁一榻一间房放逸总由身口意头上瓦脚下砖身上衣口中味一一皆出信心檀越人家施未成道业若为消扪心几箇知惭愧今日三明日四闲处光阴尽虗弃一朝老病来相寻阎翁催请死符至从前所作业不忘三涂七趣从兹坠袈裟失却复再难鳞甲羽毛披则易看他古之学道流直忘人X世轻名利煑黄精煨紫芋饭一搏水一器为疗形枯聊接气石烂松枯竟不知洗心便作累生计物外清闲一味高世上黄金何足贵劫空田地佛华开香风触破娘生鼻选佛场中及第归圆觉伽蓝恣游戏兹因结制夜小参不觉所言成此偈福源石屋珙禅师语录卷之上石屋清洪禅师语录X卍XXX福源石屋珙禅师语录卷之下参学门人至柔等编山居诗余山林多暇瞌睡之余偶成偈语自娱纸墨少便不欲纪之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉吾家住在霅溪西水满天湖月满溪未到尽惊山险峻曾来方识路高低蜗涎素壁粘枯殻虎过新蹄印雨泥闲闭柴门春昼永青桐花发𦘕胡啼柴门虽设未甞关闲看幽禽自往还尺壁易求千丈石黄金难买一生闲雪消晓嶂闻寒瀑叶落秋林见远山古栢烟消清昼永是非不到白云间荒冢累累没野蒿昔人未葬尽金腰有求莫若无求好进步何如退步高贪饵金鳞终落釜出笼灵翮便X冲霄山翁不管红尘事自种青麻织布袍纸窓竹屋槿篱笆客到蒿汤便当茶多见清贫长快乐少闻浊富不骄奢看经移案就明月供佛簪瓶折野花尽说上方兜率好如何及得老僧家道在人弘孰可凭发言须与行相应贪心似海何时足妄念如苗逐日增几树梅花清处士一园芋子乐间僧而今随例菴居者见道忘山似不曾动则乖真静则差非思量处更誵讹无心未合祖师意有念尽为烦恼魔矮屋朝阳寒气少踈篱种菊晚香多白云曳曳方拖练又被风吹过绿萝松下双扉冷不扃一龛金像照青灯眠云野鹿惊回梦落㵎猕猴坠折藤得意看山山转好无心合道道相应多时不向门前去藓叶苔花积几层三十余年住崦西䦆头边事不吾欺一园春色熟茶笋数树秋风老栗梨山顶月明长啸夜水边云煖独行时旧交多在名场里竹户长开待阿谁翠窦丹崖列四傍茅菴恰好在中央一身布衲衣裳煖百念消融岁月忘石瘦种来蒲叶细土深迸出笋芽长有时夜半闻钟磬知有招提在下方莫谓山居便自由年无一日不怀忧竹边婆子长偷笋麦里儿童故放牛栗蟥地蚕伤菜甲野猪山鼠食禾头施为便有不如意只得消归自已休菴住霞峰最上头巖崖𡾟崄少人游担柴出市青苔滑负米登山白汗流口体无厌宜节俭光阴有限莫X贪求老僧不是闲忉怛只要诸人放下休啸月眠云二十年自怜衰老见时艰乌来索饭生台立僧去化粮空钵还鰕蚬人争捞白水󰑁鉏我且斸青山黄精食尽松花在不着闲愁方寸间幽居自与世相分苔厚林深草木薰山色雨晴常得见市声朝暮罕曾闻煑茶瓦灶烧黄叶补衲巖台剪白云人寿希逢年满百利名何苦竞趋奔入得山来便学呆寻常有口懒能开他非莫与他分辨自过应须自剪裁瓦灶通红茶巳熟纸窓生白月初来古今谁解轻浮世独许严陵坐钓台溪浅泉清见石沙屋头无角寄藤萝夜深月下长猿啸苔厚巖前少客过庭竹欹斜春雪重岭梅消瘦夜寒多寥寥此道非今古徒把甎来石上磨白发禅翁久住菴衲衣风卷破褴毵溪边扫叶供炉灶霜后苦茆覆橘柑本有天真非造化现成公案不须参豁开户牗当轩坐尽日看山不下帘卧云深处不朝天只在重巖野水边竹榻梦回窓有月砂锅粥熟灶无烟万缘歇尽非除遣一性圆明本自然湛若虗空常不动任他沧海变桑田岳顶禅房枕石台白云飞去又飞来门前瀑布悬空落屋后山峦起浪堆素壁淡描三世佛瓦瓶香浸一枝梅下方田地虽平坦难及山家无点埃大道从来无盛衰未明大道着便宜圣贤隐伏当斯世邪法流行在此时痛䇿诸根休自纵常存正念莫X他为人身一失袈裟下万劫千生不复追破屋萧萧枕石台柴门白日为谁开名场成队挨身入古路无人跨脚来深夜雪寒唯火伴五更霜冷只猿哀袈裟零落难缝补收卷云霞自剪裁人寿相分一百年有谁能得百年全危如茅草郎当屋险似风波破漏船流俗沙门真可惜贪名师德更堪怜寥寥世道今非昔日把柴门紧闭关绿雾红霞竹径深一菴终日冷沉沉等闲放下便无事着意看来还有心古镜未磨含万象洪钟才扣发圆音本源自性天真佛非色非空非古今优游静坐野僧家饮啄随缘度岁华翠竹黄花闲意思白云流水淡生涯石头莫认山中虎弓影休疑盏里蛇林下不知尘世事夕阳长见送归鸦满头白发瘦稜层日用生涯事事能木臼秋分舂白术竹筐春半晒朱藤黄精就买山前客紫菜长需海外僧谁道新年七十七开池栽藕种茭菱卜得重巖远市朝柴门半掩草萧萧是谁白发贫无谄那箇朱门富不骄急债莫于宽里做妄情须是静中消白云也道青山好夜夜飞来伴寂寥风樯来往塞官塘站马如飞日夜忙冐宠贪荣谋仕宦贪生重利作经商人间富贵一时乐地狱辛酸万刧长古往今来无药治如何不早去修行入此门来学此宗切须仔细要推穷清虗体寂理犹在忖度心忘境自空树挂残云成片白山衔落日半X边红是风动耶是幡动不是幡兮不是风客爱幽闲到竹篱逢仰应恕礼全亏满头白发髼松聚一顶袈裟撩乱披黄叶火残终夜后青猿声断五更时拥衾相对蒲团坐各自忘言契此机百岁光阴过隙驹几人于此审思惟己躬下事未明白生死岸头真崄𡾟衲定线行娇妇泪饭香玉粒老农脂莫言施受无因果因在果成终有时自入山来万虑澄平怀一种任腾腾庭前树色秋来减槛外泉声雨后增挑荠煑茶延野客买盆移菊送邻僧锦衣玉食公卿子不及山僧有此情是身寿命若浮沤只好挨排过了休事欲称情常不足人能退步便无忧衰荣可踰花开落聚散还同云去留我巳久忘尘世念颓然终日倚岑楼自觉从前世念轻老来任运乐闲情芒鞋竹杖春三月纸帐梅花梦五更求佛求仙全妄想无忧无虑即修行松风昨夜炽然说自是聋人不肯听逐日挨排过了休明朝何必预先忧死生老病难期约富贵功名不久留湖上朱门萦蔓草㵎边游径变荒丘所言皆是目前事只是无人肯转头白发头陀老病侵住来茅屋几年深消磨本有凡情执析荡今从圣量心百鸟不来山寂寂万松长在碧沉沉分明空刧那边事一道神光自古今竞利奔名何足夸清闲独许野僧家心田不长无明草觉苑长开智慧华黄土坡边多蕨笋青苔地上少X尘沙我年三十余来此几度晴窓映落霞我本禅宗不会禅甘休林下度余年鹑衣百结通身挂竹篾三条蓦肚缠山色溪光明祖意鸟啼花笑悟机缘有时独上台磐石午夜无云月一天四十余年独隐居不知尘世几荣枯夜炉助煖烧松叶午钵充饥摘野蔬坐石看云闲意思朝阳补衲静工夫有人问我西来意尽把家私说向渠虿尾狼心满世间争先各自使机关百年能得几回笑一日曾无顷刻间车覆有谁知改辙祸来无地着羞惭老僧不是多饶舌要与诸人揭盖缠乌兔奔忙不暂停巖居忽尔到頺龄氷边行道影偏瘦松下看山眸转青红叶旋收供瓦灶黄花时採插铜瓶劳生好饮利名酒昏醉无由唤得醒茅屋青山绿水边往来年久自相便数株红白桃李树一片青黄菜麦田竹榻夜移听雨坐纸窓晴启看云眠人生无出清间好得到清间岂偶然古人为道入山中日用工夫在己躬添石坠腰舂白米擕鉏带雨种青松担泥拽石何妨道运水搬柴好用功軃懒借衣求食者莫来相伴老禅翁万物生成感宿根巳长彼短不须论一团勐火利名路三尺寒氷佛祖门草莽荆榛狐窟宅云霄蓬岛鹤干坤满头白发居巖谷几度凭栏到日曛巖居我本为修行不许人知每自评道性淳和余习尽觉心圆净照功成种松鉏菜一身健补衲翻经两X眼明世异事殊真好笑避秦亦得隐山名历遍干坤没处寻偶然得住此山林茅菴高插云霄碧藓迳斜过竹树深人为利名惊宠辱我因禅寂老光阴苍松恠石无人识犹更将心去覔心年老心闲身亦闲扫除一榻卧松间巖扄幽寂自为喜世路崎岖人转顽风煖野禽声𤨏碎日斜华药影阑珊藜羮粟饭家常有不用持盂更下山清晨汲水启柴门看见天空四歛氛黄独火香思懒攒碧桃花谢悟灵云林间猿鹤惯曾见世上衰荣杳不闻几度坐来苔石煖好山直看到斜曛白云深处结茅庐随分生涯乐有余未死且留煨芊火息机何必绝交书湛然凝寂通三际廓尔圆明褁十虗菴内不知菴外事几番花落又还敷细把浮生物理推输赢难定一盘碁僧居青嶂闲方好人在红尘老不知风飏茶烟浮竹榻水流花瓣落青池如何三万六千日不放身心静片时恁么彻底恁么去放下从头放下来两片唇皮堆白醭一条古路长苍苔云边木马飞如电海底泥牛吼似雷雪覆万峯晴月夜暗香春信到寒梅清贫长乐道人家日用头头自偶谐昨夜西风吹古木天明满地是干柴霞飘素炼粘丹壁露滴真珠缀绿崖活计从来随现定不劳辛苦去安排了了常知似不知翛然如兀又如痴旋干倒岳镇长静一念万年终不移有耳听声风过树无心应物月X临池休言我独能明了此事人人尽可为计拙慙亏应世才聪明无分占痴呆自言境物皆虗幻谁解资财尽倘来黄叶随流闲去住白云横谷谩徘徊双眸合却方才好为爱青山又放开圆颅方服作沙门便见牟尼佛子孙止恶防非调意马忘机息见制心猿鍊魔道性真金净涵养灵源美玉温把手牵他行不得为人自肯乃方亲红日东升夜落西黄昏钟了五更鸡干坤老我一头雪岁月消磨百瓮虀借地栽松将作栋喫桃吐核又成蹊寄言世上伤弓羽好向深山择木栖法道寥寥不可模一菴深隐是良图门前养竹高遮屋石上分泉直到厨猿抱子来崕果熟鹤移巢去磵松枯禅边大有闲情绪收拾干柴向地炉浮世光阴有几何谁能挈挈又波波厨空旋去寻黄独衲破方思剪绿荷麈尾罢拈言语断佛经忘看蠧鱼多可怜身在袈裟下趣境攀缘事似麻五言律诗道人缘虑尽触目是心光何处碧桃谢满溪流水香草深蛇性悦日煖蝶心狂曾见樵翁说云边霅昼房一䦆足生涯居山道者家有功惟种竹无暇莫栽华水碓夜舂米竹笼春焙茶人间在何处隐隐见桑麻时时自解颜年老得安间心下浑无事眼前惟有山天空鹏翥翼雾重豹添斑独与梅花好相期尽岁寒万缘休歇罢一念绝中边尽日闲闲地长年坦坦然X山空云自在天净月孤圆磨炼工夫到难同知解禅巖台舒野望依约见松门唐代高僧寺宋朝丞相坟溪光晴泻远野色晚来昏山路歌声绝樵归烟火村屈曲黄泥路团圝紫槿篱纸窓开竹屋瓦灶爇松枝平澹忘怀处萧然绝照时何人能似我无事亦无为深山僧住处端的胜蓬莱地上并无草园中却有梅闲多诸想灭静极自心开一顶破禅衲和云晒石台一阵从何起飕飕徧九垓𢷾他林木动吹我竹门开本自无形段如何有去来欲穷穷不到一虎笑巖台霞雾山头顶云边阚小房夏凉窓近竹冬煖合朝阳茧纸衣裳软山田粥饭香此生随分过无可得思量一䦆足生涯长年饱水柴有山堪寓目无事可干怀岚气湿茅屋苔痕上土堦任缘终省力浑不用安排山厨修午供泉白似银浆羮熟笋鞭烂饭炊粳米香油煎清顶蕈醋煑紫芽姜百味皆难及何须说上方真空如湛海微动即成沤才受形骸报便怀衣食忧识情奔野马妄念走狂猴不悟空王旨轮回卒未休山家八月天时物自相便荳荚新垂陇稻花香满田割茅修旧屋斫竹觅清泉世上谁知我优游乐晚年茆菴竹树间尘世不相关门对一池水窓开四面山烟熏茶灶黑塺蒸布裘斑不悟空王法缘何得此闲红日半衔山柴门便掩关绿蒲眠褥软白木枕头弯松月来先照溪云出未还迢迢清夜梦不肯到人间扶杖出松林间行上翠岑鹤羣冲鹘散树影落溪沉X野果棘难採药苗香易寻澹烟斜日暮红叶半巖阴好山千万叠屋占最高层减塑三尊佛长明一椀灯钟敲寒夜月茶煑石池冰客问西来意惟言我不能取舍与行藏人生各有方干坤容我懒名利使他忙背日鸥眠埠营窠燕遶梁情迷随物转不得悟空王结草便为菴年年用覆苫纸窓松叶暗竹屋藓华粘麦饭惟饶火藜羮不点盐生涯随分过谁管世人嫌七言绝句凄凄茅舍新秋夜白荳花开络纬啼山月如银牵老与闲行不觉过峰西满山笋蕨满园茶一树红花间白花大抵四时春最好就中犹好是山家有人问我何年住坐久才方省得来门外碧桃亲手种春光二十度花开厌烦劳役爱安闲箇样如何居得山百丈巳前巖穴士生涯全在䦆头边年老菴居养病身日高犹自未开门怕寒起坐烧松火一曲樵歌隔坞闻童子未曾归动火水云早巳到投斋山菴喜免征徭虑賸种青松只卖柴玉堂银烛笙歌夜金谷罗帏富贵家争似道人茅屋下一天晴月晒梅花相逢尽说世途难自向菴中讨不安除却渊明赋归去更无一箇肯休官X山厨寂寂断炊烟冻锁泉声欲雪天面壁老僧无定力又思乞食到人间种了冬瓜便种茄劳形苦骨做生涯众人若要厨堂好须是园头常在家粥去饭来何日了日生月落几时休都来与我无干涉空起许多闲念头屋后青松八九树门前紫芋两三疄山居道者机关少家火从头说向人此事谁人敢强为除非知有莫能知分明月在梅花上看到梅花早巳迟过去事巳过去了未来不必预思量只今便道即今句梅子熟时栀子香一日打眠三五度也消不得许多闲循环数遍琅玕竹又出青松望远山攀缘起倒易消停卒急难除是爱憎我笑青山高突兀青山嫌我廋陵层真空湛寂惟常在不觉良田妄所朦真性何曾离妄有花开花落自春风天湖水湛琉璃碧霞雾山围锦幛红触目本来成现事何须叉手问禅翁年老气衰真箇懒晨朝更不见和南客来无语相抵对辛苦空劳到草菴老去一身都是懒闲来百念尽成灰与兄相见略弹指无柰人情强接陪X田地无尘长不扫柴门有客扣方开雪晴斜月侵檐冷梅影一枝窓上来茅屋低低三两间团团环遶尽青山竹牀不许闲云宿日未斜时便掩关禅兄何事到烟萝老我生涯苦不多巖下木樨香满树园中菜甲绿成窠一片无尘新雨地半边有藓古时松目前景物人皆见取用谁知各不同万境万机俱寝息一知一见尽消融闲闲两耳全无用坐到晨鸡与暮钟巖房终日寂寥寥世念何曾有一毫虽着衣裳喫粥饭恰如死了未曾烧新缝纸被烘来煖一觉安眠到五更闻得上方钟皷动又添一日在浮生门前枯木似人立屋后好山如浪堆老我为人无可说高高云路赚兄来山形凹凸路高低石占云头屋占蹊地窄栽来蔬菜少又营小圃在桥西百千日月闲中度八万尘劳静处消绿水光中山影转红炉焰上雪花飘西方有路不肯去地狱无门鬬要过金阁银台仙子小镬汤炉炭罪人多着意求真真转远拟心断妄妄犹多道人一种平怀处月在青天影在波X要求作佛真箇易唯断妄心真箇难几度霜天明月夜坐来觉得五更寒万缘脱去心无事诸有空来性坦然几度夜窓虗吐白月和流水到门前一事无心万事休也无欢喜也无忧无心莫谓便无事尚有无心箇念头于事无心风过树于心无事月行空风声月色消磨尽去却一重还一重新年头了旧年尾明日四兮今日三道业未成空白首大千无处着羞惭白发催人瘦入肩住来茅屋巳多年裩无腰带袴无口一领褊衫没半边一轴楞伽看未周夕阳斜影水东流云归自就茅檐宿一日光阴又早休茅檐雨过日头红瞬息阴晴便不同况是死生唿吸事黄昏难保听朝钟明明见了非他见了了常知无别知记得去秋烟雨里猿来偷去一双梨半窓松影半窓月一箇蒲团一箇僧盘膝坐来中夜后飞蛾扑灭佛前灯长年心里浑无事每日菴中乐有余饭罢浓煎茶喫了池边坐石数游鱼饭炊五合陈黄米羮煑数茎青荠苗淡薄自然滋味好何须更要着姜椒X移家深入乱峯西烟树重重隔远溪年老心闲贪睡稳猒闻钟响与鸡啼山风吹破故窓纸片片雪花飞入来添尽布裘浑不煖拾枯深拨地炉灰半窓斜日冷生光破衲蒙头坐竹床枯叶满炉烧焰火不知屋上有寒霜几树山花红灼灼一池春水绿漪漪衲僧若具超宗眼不待无情为发机云未归时便掩扄柴床眠稳思冥冥山家不养鸡和犬日到茅檐梦未醒粥去饭来茶喫了开窓独坐看青山细推百亿阎浮界白日无人似我闲黑雾浓云拨不开忽然去了忽然来任他伎俩自磨灭红日依前照石台一天红日晓东南自拔青苗插瘦田布裰半沾泥水湿归来脱晒竹房前喫桃吐核核成树树大花开又结桃春去秋来知几度争教我不白头毛茅屋方方一丈悭四檐松竹四围山老僧自住尚狭窄那许云来借半间临机切莫避刀鎗𢬵死和他战一场打得赵州关子破大千无处不归降有限光阴一百年几人得到百年全纵饶百岁终归死只是相分后与前X一大藏经闲故纸一千七百葛藤窠谁能去讨他分晓起箇念头犹是多溪边黄叶水去住岭上白云风往来争似老僧常不动长年无事坐巖台霞雾山高路又遥菴居从蕳蔑三条却嫌住处太危险落赚多人登陟劳老觉形枯气力衰客来勉强出支陪自怜不解藏踪迹松食荷衣忆大梅道人屋冷四檐竹长者门高百尺墻屋冷道人心愈静门高长者日多忙尽道凡心非佛性我言佛性即凡心工夫只怕无人做铁杵磨教作线针南北东西去复还陆行车马水行船利名门路如天远走杀世间人万千居山那得有工夫种了冬瓜便种瓠设使一毫功不及许多田地尽荒芜离众多年无坐具入山长久没袈裟单单有箇铁铛子留待人来煑瀑花布衣破绽种青麻粮食无时刈早禾辛苦做来牵补过复身免得报檀那饭香麦麸夫少和松粉菜好藤花杂笋鞭我巳尽形无别念任他作佛与生天山居活计䦆头边衣食须营岂自然种稻下田泥没膝卖柴出市檐磨肩X䦆头添铁屋头悬徤即锄云倦即眠红日正中黄独熟甘香不在火炉边团团一箇尖头屋外面谁知里面宽世界大千都着了尚余闲地放蒲团草菴盘结长松下面面轩窓尽豁开目对青山终日坐更无一事上心来深秋时节雨霏霏藓叶层层印虎蹄一夜西风吹不住晓来黄叶与阶齐团团红日上青山竹屋柴门尚闭关白发老僧眠未起劳生磨蚁正循环山舍清幽绝点尘心闲与世自相分不知何处碧桃放幽鸟衔来遶竹门老来无事可千怀竹榻高眠日枕斜梦里不知谁是我觉来新月到梅花禅余高诵寒山偈饭后浓煎谷雨茶尚有闲情无着处携篮过岭採藤花僧因产业致差科官府勾追耻辱多我有山田三畆半尽情回付与檀那楮阁安炉种炭团床铺新荐被新棉一冬暖活如何说梦想不思兜率天去年家火缺支持家火今年用不亏田里多收三斗糓门前添得一方池白云影里尖头屋黄叶堆头折脚铛漏笊篱撩无米饭破砂盆擣烂生姜X修行岂得不成佛水滴年深石也穿不是顽皮钻不破惟人只欠自心坚独坐穷心寂杳冥箇中无法可当情西风吹尽拥门叶留得空堦与月明玉蝶梅花香满树水池洗菜绿浮科锦衣公子如知得定是移家入薜萝逆顺未尝忘此道穷通一味信前缘是他了达虗空性不动纤毫本自然寒披荷叶衣裳暖饥食松华饼饵香不比世人营口体奔南走北一生忙新缝纸被暖烘烘黄叶堆头火正红闲梦不知谁唤醒五更听得下方钟旋斫青柴逐把挑担头防脱莫过腰今朝未保来朝日且了寒炉一夜烧今年难测是寒暄一日阴晴变几番檐下纸窓干又湿门前石迳湿还干峰顶团团尽是松茅庐着在树阴中天风一阵来何处吹起波涛响半空黄罗直裰紫伽梨出入矦门得意时争似道人忘宠辱松针柳线补荷衣春归暑退一秋凉日晷如梭夜渐长尽把工夫闲杂话几曾回首暂思量我见时人日夜忙广营屋宅置田庄到头一事将不去独有骷髅葬北邙X箇箇闻知有死生闻知何不早修行堂堂大道无人到开眼明明入火坑尽说修行不在迟今生还有后生期三涂一报五千劫出得头来是几时歌山名霞幕泉天湖卜居记得壬子初山头有块台磐石宛如出水青芙蕖更有天湖一泉水先天至今何曾枯就泉结屋拟终老田地一点红尘无外面规模似狭窄中间取用能宽舒碧纱如烟隔金像雕盘沉水凌天衢蒲团禅椅列左右香钟云板鸣朝晡甆罂土种吉祥草石盆水养龙湫蒲饭香粥滑山田米瓜甜菜嫩家园蔬得失是非都放却经行坐卧无相拘有时把柄白麈拂有时持串乌木珠有时欢喜身舞蹈有时默坐觜卢都懒举西来祖意说甚东鲁诗书自亦不知是凡是圣他岂能识是牛是驴客来未暇陪说话拾枯先去烧茶炉红香旖旎春华开敷清阴繁茂夏木翳如巖桂风前唤回山谷梅花雪里清杀林逋人间无此真乐山中有甚凶虞也不乐他轻舆高盖也不乐他率众匡徒也不乐他西方极乐也不乐他天上净居心下常无不足目前触事有余夜籁合乐晓天昇乌戏鱼翻跃好鸟相唿路通玄以幽远境超世而清虗骚人尽思吟不成句丹青极巧𦘕不成图独有渊明可起予解道吾亦爱吾庐山中居没闲时无人会惟自知遶山驱竹笕寒水击石取火延X朝炊香粳旋舂柴旋斫砂锅未滚涎先垂开畬未及种紫芋鉏地更要栽黄箕白日不得手脚住黄昏未到神思疲归来洗足上床睡困重不知山月移隔林幽鸟忽唤醒一团红日悬松枝今日明日也如是来年后年还如斯春草离离夏木葳葳秋云片片冬雪霏霏虗空落地须弥碎三世如来脱垢衣晴明无争登霞峰伸眉望极开心胸太湖万顷白汾欠灔洞庭两点青蒙茸初疑仙子始绾角碧纱帽子参差笼又疑天女来献花玉盘捧出双芙蓉明知此境俱幻妄对此悠然心未终徘徊不忍便归去夕阳又转山头松干鹊傍檐鸣鹊唶乌鸦遶屋声鸦哑西菴道者来送果东邻稚子去偷瓜吉凶占相既有验罪福果报应无差道人若有此见解青铜镜面生痕瑕懒融一见四祖后百鸟更不来衔花林木长新叶遶屋清阴多深草没尘迹隔山听樵歌自畊还自种侧笠披青簑好雨及时来活我新栽禾游目周宇宙物物皆消磨既善解空理不乐还如何寒山曾有言吾心似秋月我亦曾有言吾心胜秋月秋月非不明有圆复有缺安得如我心圆明常皎洁有问心如何教我如何说月来照我门风来吹我襟劝君石上坐听我山中吟玄󱢴化为雪朝光成夕阴万事草头露岂得长如今饭饱抱石睡睡足起闲行霭霭孟夏景新树鸣黄莺X俯仰玩时物散诞畅吟情只此是真乐何必求虗名小不读佛书大不识玄旨焉知百万门只在方寸里终日恣贪嗔几时念生死一朝老病来懊恼亦徒尔种豆两三畦离离覆原上不知阳和功惟言土力壮老兔伏崖根心心欲希望果能息汝贪我宁不食酱山中一雨滋原上百物好手种三畆薯亦可延昏早咄哉世间人名利常关抱头上雪纷纷胸中尘浩浩结屋荒山巅随缘度朝夕卖柴粜米归煑粥做饭喫虽是劳形骸且免当户役说妙与谈玄箇却晓不得放下全放下佛也莫要做动念即成魔开口便招祸饮啄但随缘只么闲闲过执法去修行牵牛来拽磨破屋三两椽住在千峰上云散天空清放目聊四望世界空里花起灭皆虗妄日落山风寒闭门烧火向结屋霞峰头耕鉏供日课山田六七坵道人二两箇开池放月来卖柴籴米过老子少机关家私都说破两箇穷道人三间弊漏屋开得一坵田收得半担谷煑粥尽有余做饭却不足也胜利名人奔南又走北偈赞示众偈说是说非何日了无明海濶我山高修身如未清三惑凡事须当灭一毫闲静光阴空过了现成粥饭若为消慇懃说向诸禅客莫把袈裟换羽毛送东林院主归华亭参禅人须勐烈吹毛剑白雪雪佛来与祖来拈起当X头截云中木马惊嘶山上鲤鱼出血万仞崖头奏凯归等闲踏破华亭月送庆侍者回里省师汝师年老中山寺朝暮无人可瞻侍不归扫洒执巾瓶师资礼法合也未汝母兼又年纪高除汝一人更无二望断秋风未见归倚门日日长垂泪离师弃母入山来所图毕竟成何事安贫乐道固所难住箇茆菴岂容易也要种竹栽松也要鉏山掘地也要运水搬柴也要浇蔬灌芋也要行道讽经也要摄心除睡藜羮黍饭塞饥疮淡虀薄粥通肠胃人生皆为口体忙我亦未免形骸累自家心地如未明业识茫茫无本据水边林下暂经过吾汝皆非久居计月江和尚有书来勉汝归来有深意开缄未读便抽身不负来音全孝义有言孝为百行先在俗在僧谁不然侍师奉母名敬田何须入众并参禅忽然思静又嫌喧短䇿不妨闲往还海都寺求语急急做工夫单提狗子无嵴梁高竖起屹似须弥卢翻来覆去看要了此公案瞥然妄念生便逐他使唤精进不懈怠坐立道可待懒惰又昏沉驴年也未在若也放得下无可无不可千七百葛藤尽是敲门瓦留进菴主丹阳进禅人随我住有日虽立志参禅未曾有所入菴中诸事务浑不惮劳役口体甘淡薄身心颇真实X一朝拜我前请语为法则我写此数言助汝进道力只就我山居随缘度朝夕莫学野盘僧东西与南北寻常动用中精进莫放逸剔起眉毛看毕竟是何物看破看的人大事方了毕示居士刘铁壁见性成佛无别佛古人说话最条直当头坐断没纤毫切忌随他言语覔纵饶虗妄百千般究竟还归一真实老僧吐露真实情寄与云间刘铁壁山中四威仪山中行信步慢腾腾攀萝去又上一崚嶒山中住几度朝还暮手栽松阴凉成大树山中坐飘飘黄叶堕没人来闭门烧焰火山中卧松风穿耳过没来由好梦都吹破重巖之下十首重巖之下火种刀耕有粟有蔬可煑可烹了我目前乐我余生坐盻庭柯几度衰荣重巖之下希古为俦彻证本根一了便休纷纷玄徒念死话头待兔守株求剑刻舟重巖之下草莾日交人影不来黄叶飘飘谷鸟晚啼山月夜高松露鹤飞湿我禅袍重巖之下蛇虎为邻我心既忘彼性亦驯人生在世各具天真含齿戴发胡为不仁重巖之下未透本根触境逢缘扰扰纷纷应须悟理超越见闻久久自然左右逢原X重巖之下静默自居三际不来心如镜如斜月半窻残火一炉嗟彼睡夫蝶梦蘧蘧重巖之下皤然一叟裰兮无边袴兮无口夜入禅那昼勤陇畆道在其中别更何有重巖之下目对千山一根返源六处皆闲白云飘飘绿水潺潺动静自忘别是人间重巖之下不修形骸木食草衣布袜笋鞋竹密暗窻苔深覆堦萧焉忘情寂尔虗怀重巖之下饱饭熟眠纵情放逸岁月虗延老病时临众苦交煎临渴掘井热闷徒然次韵送智西堂归灵隐一榻平分鑑古轩炉熏相对坐忘眠山林礼乐无今昔时节因缘有变迁树影高低深夜月𤠔声长短五更天两冬不得梅花信又约梅华到冷泉会赵初心提举老来脚力不胜鞋竹杖扶行步落华待月伴云眠藓石寻梅陪客过隣家粥香瓦钵山田米雪汎甆瓯水磨茶今日为翁时蹔出此心长只在烟霞别南山经室屋借云边两载居晴原无事便携鉏和香採得隣家菊趂嫩挑来自种蔬秋殿寂时山磬歇夜窻虗处柏烟疎明朝又向他山去何日重来读梵书秋日秦川道中处处西风叶落频偶归湖寺蹔容身故人十有几人X在世事万无一事真扰扰劳生同作梦明明果报各由因余谙此理能消遣终不随他自损神偶作今年七十七頺龄血气潜消老病增踏雪探梅知履重挑云过岭觉肩疼光阴别去忙如箭世念消来冷似氷却忆向时游岳洞两三回上最高层冬至昨宵冬至一阳生万物欣欣尽向荣铁树华开红朵朵石田笋出绿茎茎人间化日才添线竹外幽禽便转声白发老僧窻下坐炉香多诵两行经却南州提举再招自嗟业系在娑婆一度寻思一叹嗟世上多逢人面虎山中少见佛心蛇御寒补衲裁荷叶遣睡煎茶煑瀑华老拙背时酧应懒不能从命出烟霞雪中示徒六出飘飘入夜多洒窓相似扑灯蛾山家富贵银千树渔父风流玉一蓑深径绝无樵子语阴崖却有猎人过菴前黄独无寻处唯见寒梅数朵华送皐侍者侍者参得禅了也万两黄金也合消世上岂无千里马人间难得九方臯送漆匠里面尽情灰得了外头方始好揩磨虽然本有灵光在也要工夫发用他X送真藏主礼育王鴈荡天台华顶峰鄮山乳宝接天童徧游元不离双足尽在摩尼一点中送就禅人礼祖人人有具黄金骨何必诸方礼塔头堪笑丹阳就禅者春深物自浙东游送松江深上人参方礼祖外边事一着工夫在已躬亲觐阿师秋巳半树彫叶落露金风送椿上人礼普陀寒潮日夜吼雷音耳听何如眼听亲小白华巖观自在频伽声里现全身示禅上人古今无法可传流只要偷心死便休大抵是他人自肯福源不会按牛头送雪峯维那留香堂里十声佛惊倒江西马簸箕八十四人扶不起维那归去莫教迟送人游五台去去台山最上层文殊合掌咲相迎巖前有箇金狮子颠倒骑归与老僧送针工手携刀尺走诸方线去针来日日忙量尽别人长与短自家长短几曾量X示真副寺坐圆觉期百日期中痛着鞭工夫到处话头圆多生业障俱消灭佛境分明在目前送实监寺回大觉杨岐骨格气雄雄一夏相忘寂寞中秋至思归天目去竹房闲掩听松风送愆上人回乡孤身行脚缘何事䇿杖归乡有底忙白业不修禅不会可怜空过好时光送德都寺回里德云不在妙峯顶却向别山相见来从此罢休行脚念坐看心地觉华开送真侍者几年入众为参禅三唤机缘未倒边再去诸方重请益却来这里喫麤拳送福上人礼祖祖师塔是鹘崙砖只在山边与水边一一从头巡礼徧草鞋依旧自还钱示来上人看水看山何日了奔南走北几时休可怜身在袈裟下道业未成先白头送净发待诏二首结缘待诏到山中廊下诸僧尽整容方丈老人何不剃要留白发过隆冬X又剃了又长长又剃一年几度远烦过大夫只管来求福我福如何有许多送圆上人玅净圆明全軆现不须来问我如何正因行脚禅和子知解何曾有许多送问上人归大乘一句明明向汝道冷如勐火热如氷上人若不信我说急急回归问大乘送人之五台短䇿轻包上五台银楼金阁正门开文殊相见喫茶了收取玻瓈盏子来送门上人夏在大乘堂里住冬初来扣福源门莫嫌老我无言说一曲渔歌隔岸闻送明道者工夫不到不方圆心若坚时石也穿不见头陀老迦叶意根灭尽领金襕送大维那省母桶篐爆处见根源熟路重行三月天日暖北堂萱草绿对娘莫说老婆禅示茂道者作佛生天容易事最难难是做头陀劳形枯骨安闲少运水搬柴普请多X示道人自远相寻到鹅湖慇懃请问做工夫老僧真实为人说出处伽陀一字无送勤上人勤求警䇿做工夫散乱昏沉尽扫除后夜黑云消散尽长天如水月轮孤示禅人二首终日骑牛不识牛何须辛苦外边求只消蓦鼻牵来看便是寻常这一头参得赵州无字透玄关金鎻尽开通三更月下泥牛吼八面玲珑海日红英上人求语客冐春寒访隐扄衲衣犹缀雪华轻坐来出示诸方语锦轴未开先眼明送维那之江西上人壮志出丛林一寸光阴一寸金莫把世间闲学解等闲埋没祖师心送凌侍者回净慈十里湖光浸六桥到时须着眼头高断堤风暖杨华落不是鸟窠吹布毛送观侍者放下身心返自观略无毫发许相瞒云收雾卷干坤阔月上青山玉一团示勒道者X一片荒田一把锄翻来覆去用工夫一锄翻得春风转也有瓜茄也有瓠示众念未生时犹妄觉瞥兴一念便伤他工夫到此切须记枯木巖前蹉路多示道者行尽东西南北州如今能得此心休俱胝只在山中住受用天龙一指头䟦净首座血书法华报亲父是谁兮母是谁胸中五逆是男儿看他义断情忘处菡萏华开三四枝常侍者血书金刚经此经在处皆有佛不劳心力更施功祇园秋晚霜华重树叶红于血染浓寄魁书记僧住城隍佛祖诃先贤多是隐巖阿山泉流出人间去清水自然成浊波寄净慈平山和尚年老心孤忆弟兄中峯且喜过南屏潺潺一派双溪水流入西湖更好听领破蹄穿五百牛南屏寺里一栏收皮毛换得光生也拽杷拖犁再起头寄友二首山舍无聊夜卧迟因君记得去年时豆华棚下曾分X榻月落松梢尚咏诗万松影里三间屋枯木巖前一箇僧三二十年如此过肯将清淡换虗名赠古樵空劫巳前无影树撑天拄地赤条条新州有箇卖柴汉收拾将来一担挑赠无岸举头四望白弥弥南北东西竟莫知不用篙篙撑到底回头便是上船时赠本源滔滔心地中流出低下随宜不自高坎止流行皆末事终归大海作波涛赠石崖千寻拔地青如玉万丈凌云硬似刚望见崄𡾟多退步有谁撒手肯承当赠无敌眼空湖海气凌云杰出丛林思不群古往今来谁是我得饶人处且饶人赠白庵一色虗明含法界四檐皎洁若氷霜小窻几度雪晴夜不见梅华只觉香赠别㵎湛然不入众流数瞪目观来果必殊伹得煑茶增味好谁能泛滥落江湖X赠别峯峭峻万峯齐不得孤危众岳势难同善财参见得云处又在那边苍翠中真赞出山佛二首头发髼松下翠微冻云残雪缀伽梨不须更问山中事观着容颜便得知肘破衣穿骨褁皮下山回首步迟迟父王休遣人来问颜貌不如宫里时观音大士二首童子南询尚未回白华巖下望多时长天万里无云夜月在波心说向谁水即是波巖即是石坐证圆通斯为第一罗汉二首一切不为长年打坐执法修行如牛拽磨寂灭现前不见前待出定来重勘过一个浑身一瓶秋水物外生涯只这便是白眼看他世上人手捺双趺笑而巳达磨二首面黑齿缺心麤胆大梁王殿上撒沙抛土少室峰前开华结果槲叶巖台蒙头宴坐夫是谓之菩提达磨一言不契渡江淮熊耳峰前去活埋无限家私狼借尽何争一只破皮鞋赞及菴和尚并师同帧二老比丘有何因由先觉后觉东州西州建阳山中X相见时好于骨肉西峰寺里再参后恶似冤雠从此父南子北不知云散水流在你也报尽巳归兜率在我也业烦尚寄阎浮是非恩怨难分处一片松阴葢石头自赞板齿生毛面孔无肉受灵山记欠人天福瘦稜稜却如碧海波心涌起一座玉巖硬剥剥好似白云堆里突出千寻石屋道是天湖菴主不是我同流谓是福源住持亦非吾眷属眼里无筋底未免向影子上胡猜乱猜皮下有血底终不向丹青上东卜西卜咦切须莫展与人看挂向闲房伴松竹禅人求赞发白面皱皮黄骨瘦用尽自已心笑破他人口情知衰世道难行却来静处闲叉手看天湖鹅湖二水同流对霞峰胥峰两山并秀何缘得此优游端的自能跳透不是禅翁自点胷古今尽道苏州有辞世偈青山不着臰尸骸死了何须掘土埋顾我也无三昧火光前绝后一堆柴石屋和尚语录卷下X福源石屋珙禅师塔铭前四明延寿禅寺沙门元旭譔师讳清珙字石屋苏之常熟人也俗姓温母刘氏生之夕有异光实宋咸淳八年壬申也及长依本州兴教崇福寺僧永惟出家二十祝发越三年受具一日有僧杖笠过门师问之僧曰吾今登天目见高峰和尚汝可偕行否师欣然与之偕行见峰峰问汝为何来师曰欲求大法峰曰大法岂易求哉须然指香可也师曰某今日亲见和尚大法岂有隐乎峰嘿器之授万法归一之语服勤三年大事未明忽辞他行峰曰温有瞎驴淮有及菴宜往见之至建阳西峰见及菴菴问何来师曰天目菴曰有何指示师曰万法归一菴曰汝作么生会师无语菴曰此是死句什么害热病底教汝与么师拜求指的菴曰有佛处不得住无佛处急走过意旨如何师答不契菴曰者个亦是死句师不觉汗下后入室再理前话诘之师答曰上马见路菴呵曰在此六年犹作者个见解师发愤弃去途中忽举首见风亭豁然有省回语菴曰有佛处不得住也是死句无佛处急走过也是死句某今日会得活句了也菴曰汝作么生会师曰清明时节雨初晴黄莺枝上分明语菴颔之久乃辞去菴送之门X嘱曰巳后与汝同龛未几菴迁湖之道场师再参次命典藏钥菴尝与众言曰此子乃法海中透网金鳞也一众刮目以视后灵隐悦堂誾公会中居第二座遂罢参登霞雾山卓菴名曰天湖道洽缁素户屦骈臻伏腊所须不求自至凡樵蔬之役皆躬自为之有古德之风禅暇喜作山居吟传者颇多师于此山有终焉之志俄而嘉禾当湖新创福源禅剎以师之名闻诸广教驰檄敦请为第二代住持师坚卧不起或者劝之曰夫沙门者当以弘法为重任闲居独善何足言哉于是翻然而起大开鑪鞴锻鍊学者谈者以谓真能起及菴之家者也居七年以老引退复归天湖至正间朝廷闻师名降香币以旌异皇后赐金襕衣人皆荣之师澹如也至正壬辰秋七月廿有一日示微疾阅二日中夜与众诀其徒请曰和尚后事如何遂索笔书偈曰青山不着臰尸该死了何须掘土埋顾我也无三昧火光前绝后一堆柴掷笔而逝阇维舍利五色璨然不知其数其徒收其灵骨舍利塔于天湖之原以及菴之塔配之示不忘同龛师之意也寿八十有一腊五十有四有弟子愚太古者高丽人也亲得师旨说偈印可有金鳞上直钩之句其王以国师之号尊之闻师道行意甚倾渴表达朝廷诏谥佛慈慧照禅师移文江淛请净慈平山林公躬入天湖取师舍利舘伴归国平山与师为同参皆愚公之本意也师之上堂法语山居诗颂其徒至X柔刊行于世且以师之行状征予铭之予昔见师于福源臞然其形道韵可掬今巳四十余年矣因感慨而为之铭铭曰西来直指教外别传惟上根者乃可得焉传亦无传得亦无得如太虗空荡焉罔极卷卷石屋心如死灰划然顿悟火里莲开惠朗之孙及菴之子源清流长根茂实遂迹留霞雾名落湖江争先快覩景星凤凰入灭至今几三十祀双塔岿然清风未巳