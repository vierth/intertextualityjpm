避暑录话提要钦定四库全书子部十避暑録话杂家类三提要等谨案避暑録话二卷宋叶梦得撰案晁公武读书志载此书作十五卷与此本卷数多寡悬殊疑今所行者非完帙然文献通考已作二卷毛晋津逮秘书跋云得宋刻迥异坊本亦作二卷则宋代亦即此本考诸书所引避暑録话亦具见此本之中无一条之佚脱知读书志为𫝊写之谬矣梦得在南渡之初岿然耆宿其藏书至三万余卷亦甲于诸家故通悉古今所论着多有根祗惟本为蔡京之门客不免以门户之故多隂抑元祐而曲解绍圣如论诗赋一条为王安石罢诗赋解也叶源一条为蔡京禁读史解也王姬一条为蔡京改公主曰帝姬解也至深斥苏洵辨姦论则尤其显然者矣然终憷于公论隠约其文尚不似陈善扪蝨新话颠倒是非党邪丑正一概肆其狂诋其所叙録亦多足资考证而禆见闻故善书竟从屏斥而是编则仍録存焉干隆四十四年三月恭校上总纂官纪昀陆钖熊孙士毅总校官陆费墀避暑录话卷上钦定四库全书避暑録话卷上宋叶梦得撰杜子美饮中八仙歌贺知章汝阳王琎崔宗之蘓晋李白张长史旭焦遂李适之也适之坐李林甫谮求为散职乃以太子少保罢政事命下与亲戚故人欢饮赋诗曰避贤初罢相乐圣且衔杯为问门前客今朝几箇来可以见其超然无所芥蔕之意则子美诗所谓衔杯乐圣称避贤者是也适之以天宝五载罢相即贬死袁州而子美十载方以献赋得官疑非相与周旋者葢但记能饮者耳惟焦遂名迹不见他书适之之去自为得计而终不免于死不能遂其诗意林甫之怨岂至是哉氷炭不可同器不论怨有浅深也乃知弃宰相之重而求一杯之乐有不能自谋者欲碌碌求为焦遂其可得乎今岘山有适之洼樽颜鲁公诸人尝为聨句而传不载其尝至湖州疑为刺史而史失之也李文定公坐与丁晋公不相能中常郁郁不乐旧中书省壁间有其手题诗一聨云灰心縁忍事霜鬂为论兵凡数十处此裴晋公诗也初不见全篇在许昌偶得其集云有意効承平无功答圣明灰心縁忍事霜鬂为论兵道直身还在恩深命转轻盐梅非拟议葵藿是平生白日长悬照苍蝇谩发声嵩阳旧田里终使谢归耕裴公之言犹及此岂坐李逢吉元稹故耶集中又有在太原题㕔壁一絶句云危事经非一浮荣得是空白头官舍里今日又春风则此公胸中亦未得全为无事人緑野之游岂易得哉裴公固不特以文字名世然诗辞皆整齐闲雅忠义端亮之气凛然时见览之毎可喜也裴晋公诗云饱食缓行初睡觉一瓯新茗侍儿煎脱巾斜倚绳牀坐风送水声来耳边公为此诗必自以为得志然吾山居七年享此多矣今岁新茶适佳夏初作小池导安乐泉注之得常熟破山重台白莲植其间叶已覆水虽无淙潺之声然亦澄澈可喜此晋公之所诵咏而吾得之可不为幸乎欧阳文忠公在扬州作平山堂壮丽为淮南第一堂据蜀冈下临江南数百里真润金陵三州𨼆𨼆若可见公毎暑时輙凌晨携客往游遣人走邵伯取荷花千余朶以画盆分挿百许盆与客相间遇酒行即遣妓取一花传客以次摘其叶尽处则饮酒往往侵夜载月而归余绍圣初始登第尝以六七月之间馆于此堂者几月是歳大暑环堂左右老木参天后有竹千余竿大如椽不复见日色蘓子瞻诗所谓稚节可专车是也寺有一僧年八十余及见公犹能道公时事甚详迩来几四十年念之犹在目今余小池植莲虽不多来歳花开当与山中一二客修此故事余家旧藏书三万余卷丧乱以来所亡几半山居狭隘余地置书囊无几雨漏鼠啮日复蠧败今歳出曝之閲两旬才毕其间往往多余手自抄览之如隔世事因日取所喜观者数十卷命门生等从旁读之不觉至日仄旧得酿法极简易盛夏三日輙成色如湩醴不减玉友仆夫为作之毎晚凉即相与饮三杯而散亦复盎然读书避暑固是一佳事况有此酿忽看欧文忠诗有一生勤苦书千卷万事消磨酒十分之句慨然有当其心公名德着天下何感于此乎邹湛有言如湛辈乃当如公言耳此公始退休之时寄北门韩魏公诗也蘓子瞻在黄州作蜜酒不甚佳饮者輙暴下蜜水腐败者尔尝一试之后不复作在惠州作桂酒尝问其二子迈过云亦一试之而止大抵气味似屠蘓酒二子语及亦自抚掌大笑二方未必不佳但公性不耐事不能尽如其节度姑为好事借以为诗故世喜其名要之酒非麴蘖何可以他物为之若不类酒孰若以蜜渍木瓜樝橙等为之自可口不必似酒也刘禹钖传南方有桂浆法善造者暑月极快美凡酒用药未有不夺其味况桂之烈楚人所谓桂酒椒浆者安知其为美酒但土俗所尚今欲因其名以求美亦过矣王荆公不耐静坐非卧即行晚卜居钟山谢公墩自山距州城适相半谓之半山畜一驴毎食罢必日一至钟山纵步山间倦则即定林而睡往往至日昃乃归率以为常有不及终往亦必跨驴中道而还未尝已也余见蔡天启薛肇明备能言之子瞻在黄州及岭表毎旦起不招客相与语则必出而访客所与游者亦不尽择各随其人高下谈谐放荡不复为畛畦有不能谈者则强之説鬼或辞无有则曰姑妄言之于是闻者无不絶倒皆尽欢而后去设一日无客则歉然若有疾其家子弟尝为予言之如此也吾独异此固无二公经营四海之志但畏客欲杜门毎坐輙终日至足痺乃起两巖相去无三百步閲数日才能一往一榻所据如荆公之睡则有之矣陶渊明云园日涉而成趣岂仁人志士所存各异非余頽惰者所及乎万法皆从心生心茍不动外境何自而入虽寒暑可敌也婴儿未尝求附火摇扇此岂无寒暑乎葢不知尔近见世有畏暑者席地袒裼终日迁徙百计求避卒不得所欲而道途之役正昼烈日衣以厚衲挽车负担驰骋不停竟亦无他但心所安尔近有道人常悟住惠林得风痺疾归寓许昌天宁寺足不能行虽三伏必具三衣而坐自旦至暮未尝欹偃毎食时弟子扶掖稍伸缩即复跏趺如故室中不置扇拱手若对大賔客而神观澄穆肤理融畅疾虽不差亦不复作如是七年一日告其徒语絶即化余尝盛暑屡过之问重衣而不扇亦觉热乎但笑而不答夫心无避就虽婴儿役夫犹不能累况如若人者乎卢鸿草堂图旧藏中贵人刘有方家余往有庆厯中摹本亦名手精妙犹记后载唐人题跋云相国邹平段公家藏图书并用所歴方镇印记咸通初余为荆州从事与柯古同在兰陵公幕下閲此轴今所歴岁祀倐踰二纪洊罹多难编轴尚存物在时迁所宜兴叹丁未年驾在岐山涿郡子謩记又书己酉歳重九日专谒大仪遂载览閲累经多难顿释愁襟子謩再题邹平公段文公也柯古其子成式字也子謩不知何人涿郡葢亦卢氏望兰陵公或云萧邺其罢相出为荆州节度使正咸通初成式终太常少卿则所谓大仪也丁未僖宗光启二年己酉昭宗龙纪元年此画宣和庚子余在楚州为贺方回取去不归当时余方自许昌得请洞霄思卜筑于此山之下视图中草堂樾馆桃烟磴羃翠亭等𣺌然若不可及今余东西两巖畧有亭堂十余所比年松竹稍环合毎杖䇿登山奇石森耸左右诘曲行云霞中不知视鸿居为如何但恨水泉不壮无云锦池金碧潭耳谢康乐云良辰美景赏心乐事四者难并天下咏之以为口实韩魏公在北门作四并堂公功名富贵无一不满所欲故无时不可乐亦以是为贵乎余游行四方当其少时葢未知光景为可惜亦不以是四者为难得也在许昌见故老言韩持国为守毎入春常日设十客之具于西湖旦以郡事委僚吏即造湖上使吏之湖门有士大夫过即邀之入满九客而止輙与乐饮终日不问其何人也曽存之常以问公曰无乃有不得已者乎公曰汝少年安知此吾老矣未知复有几春若待可与饮者而后从吾之为乐无几而春亦不吾待也余时年四十三犹未尽以为然自今思之乃知其言为有味也近世学者多言中庸中庸之不可废乆矣何待今日非特子思言之尧之告舜曰人心惟危道心惟微惟精惟一允执厥中所谓人心者喜怒哀乐之已发者也道心者喜怒哀乐之未发者也人能治其心常于未发之前不为已发之所乱则不流于人心而道心常存非所谓中乎通此説者不惟了然于性命之正亦自可以养生尽年素问以喜怒悲忧恐配肝心脾肺肾而更言其所胜所伤毎使节其过而养其正以全生与形夫性已得矣生与形固优为之特论养生者分于五脏而吾儒一于心五脏非心孰为之制是亦一道也往岁有方士刘淳珏年百歳余乃以给使事夏英公余尝见其为蔡鲁公言惩忿窒慾为损之义甚有理葢深于素问者嘉祐末有黥卒亦百余歳不知其姓名时人以郝老唿之善医自言受法于至人往来许洛间程文简公尤厚礼之为文简诊脉预告其死期于期歳之前不差旬日常语人年六十始知医七十而见素问毎抚髀太息曰使吾早得此书与医俱吾不死矣惜其见之晚而已伤者不可复也孔子曰仁者寿此固尽性之言何疑于医乎林下衲子谈禅类以吾儒为未尽彼固未知吾言之深然吾儒拒之亦太过易曰精气为物游魂为变是故知鬼神之情状原始要终故知死生之説此何等语乎若作善降之百祥作不善降之百殃积善之家必有余庆积不善之家必有余殃则因果报应之説亦未尝废也晋宋间佛学始入中国而未知禅一时名流乃有为神不灭之论又有非之者何其陋乎自唐言禅者寖广而其术亦少异大抵儒以言传而佛以意解非不可以言传谓以言得者未必真解其守之必不坚信之必不笃且堕于言以为对执而不能变通旁达尔此不几吾儒所谓黙而识之不言而信者乎两者未尝不通自言而达其意者吾儒世间法也以意而该其言者佛氏出世间法也若朝闻道夕可以死则意与言两莫为之碍亦何彼是之辨哉吾尝为其徒高胜者言之彼亦心以为然而有不得同者其教然也欧阳文忠公平生诋佛老少作本论三篇于二氏葢未尝有别晚罢政事守亳将老矣更罹忧患遂有超然物外之志在郡不复事事毎以闲适饮酒为乐时陆子履知颍州公客也颍且其所卜居尝以诗寄之颇道其意末云寄语瀛洲未归客醉翁今已作仙翁此虽戏言然神仙非老氏説乎世多言公为西京留守推官时尝与尹师鲁诸人游嵩山见藓书成文有若神清之洞四字者他人莫见然茍无神仙则已果有非公等为之而谁其言未足病也公既登政路法当得坟寺极难之乆不敢请已乃乞为道宫凡执政以道宫守坟墓惟公一人韩魏公初见奏牍戏公曰道家以超昇不死为贵公乃使在坵壠之侧老君无乃却辞行乎公不觉失声大笑欧阳氏子孙奉释氏尤严于它士大夫家余在汝隂尝访公之子棐于其家入门闻歌呗钟磬声自堂而发棐移时出手犹持数珠讽佛名具谢今日适斋日与家人共为佛事方毕问之云公无恙时薛夫人已自尔公不禁也及公薨遂率其家无良贱悉行之汝隂有老书生犹及从公游为予言公晚闻富韩公得道于净慈本老执礼甚恭以为富公非茍下人者因心动时与法师住荐福寺所谓颙华严者本之高弟公稍从问其説颙使观华严读未终而薨则知韩退之与大颠事真不诬公虽为世教立言要之其不可夺处不唯少贬于老氏虽佛亦不得不心与也白乐天集自载李浙东言海上有仙馆待其来之説作诗云吾学空门非学仙恐君此説是虚传海山不是吾归处归则须归兠率天顷读卢肇逸史记此事差详李浙东李君稷也㑹昌初为浙东观察使言有海贾遭风飘海中一大山视其殿榜曰蓬莱旁有一院扃鏁甚严花木盈庭中设几案或人告之曰此白乐天院在中国未来耳唐小説事多诞此既自见于乐天诗当不谬近世多传王平甫馆宿梦至灵芝宫亦自为诗纪之曰万顷波涛木叶飞笙歌宫殿号灵芝挥毫不似人间世长乐钟声梦觉时与白乐天院絶相类乃知天地间英灵之气亦无几为人为仙不在此则在彼更去迭来无足怪者蘓子瞻亦喜言神仙元祐初有东人乔仝自言与晋贺水部游且言贺尝见公宻州道上意若欲相闻子瞻大喜仝时客京师贫甚子瞻索囊中得二十缣即以赠之作五诗使仝寄贺子由亦同作仝去讫不复见或传妄人也晚因王巩又得姚丹元者尤奇之直以为李太白所作赠诗数十篇姚本京师富人王氏子不肖为父所逐事建隆观一道士天资慧因取道藏徧读或能成诵又多得其方术丹药大抵好大言作诗间有放荡奇谲语故能成其説浮沉淮南屡易姓名子瞻初不能辨也后复其姓名王绎崇宁间余在京师则已用技术进为医官矣出入蔡鲁公门下医多竒中余犹及见其与鲁公言从子瞻事且云海上神仙宫阙吾皆能以术致之可使空中立见蔡公亦微信之坐事编置楚州梁师成从求子瞻书帖且荐其有术宣和末复为道士名元城力诋林灵素为所毒呕血死张平子作归田赋兴意虽萧散然序所懐乃在仰飞纎缴俯瞰清流落云间之逸禽悬清渊之魦鰡吾谓钓弋亦何足为乐人生天地之间要与万物各得其欲不但适一己也必残暴禽鱼以自快此与驰骋弋猎何异如陶渊明言携幼入室有酒盈樽悦亲戚之情话乐琴书以消忧此真得事外之趣读之能使人盎然觉其左右草木无情物亦皆舒畅和豫平子本见汉室多事欲去以逺祸未必志在田园姑有激而言耳宜其发于胸中者与渊明不类也扬子云言谷口郑子真耕乎巖石之下名震于京师世以为贤吾谓子真非真隠遁者也使真方且遯名未暇尚何京师之闻乎若司马季主李仲元乃当近之然犹是世间知有是人也彼世所不得知如哭龚胜老人言龚生竟夭天年非吾徒者或其人乎乃知此一流世固未尝乏亦不必在山林巖穴也自晨门荷莜长沮桀溺之徒孔子固志之矣虽其道不可以训天下非孔子所得与然毎相与闻而载其言亦微以示后世也但士之涉世者欲为此不可得能为黄叔度其犹庶几乎葢虽未尝絶世而世终不能为之累所谓汪汪若万顷陂者非郭林宗无以知之似优于子真管幼安亦其次也此二三人者幸生孔孟时必皆有以处之自唐而后不复有此类往往皆流入为浮屠氏故其间杰然有不可拔者惜其非吾党难与并论吾谓云门临济赵州数十人虽以为晨门荷莜之徒可也白乐天与杨虞卿为姻家而不累于虞卿与元稹牛僧孺相厚善而不党于元稹僧孺为裴晋公所爱重而不因晋公以进李文饶素不乐而不为文饶所深害者处世如是人亦足矣推其所由得惟不汲汲于进而志在于退是以能安于去就爱憎之际毎裕然有余也自刑部侍郎以病求分司时年才五十八自是葢不复出中间一为河南尹期年輙去再除同州刺史不拜雍容无事顺适其意而满足其欲者十有六年方太和开成㑹昌之间天下变故所更不一元稹以废黜死李文饶以谗嫉死虽裴晋公犹懐疑畏而牛僧孺李宗闵皆不免万里之行所谓李逢吉令狐楚李珏之徒泛泛非素与游者其氷炭低昻未尝有虚日顾乐天所得岂不多哉然吾犹有微恨似未能全忘声色杯酒之类赏物太深若犹有待而后遣者故小蛮樊素毎见于歌咏至甘露十家之祸乃有当君白首同归日是我青山独往时之句得非为王涯发乎览之使人太息空花妄想初何所有而况寃亲相寻缴绕何已乐天不唯能外世故固自以为深得于佛氏犹不能旷然一洗电埽氷释于无所有之地习气难除至是要之若飘瓦之击虚舟之触庄周以为至人之用心也宜乎世言歙州具文房四宝谓笔墨纸砚也其实三耳歙本不出笔葢出于宣州自唐惟诸葛一姓世传其业治平嘉祐前有得诸葛笔者率以为珍玩云一枝可敌他笔数枝熈宁后世始用无心散卓笔其风一变诸葛氏以三副力守家法不易于是浸不见贵而家亦衰矣歙州之三物砚久无良材所谓罗文眉子者不复见惟龙尾石捍坚拒墨与凡石无异欧文忠作砚谱推歙石在端石上世多不然之葢各因所见尔方文忠时二地旧石尚多岂公所有适歙之良而端之不良者乎纸则近歳取之者多无复佳品余素自不喜用葢不受墨正与麻纸相反虽用极浓墨终不能作黑字墨惟黄山松丰腴坚缜与他州松不类又多漆古未有用漆烟者三十年来人始为之以松渍漆并烧余大观间令墨工高庆和取煤于山不复计其直又尝被命馆三韩使人得其贡墨碎之参以三之一既成潘张二谷陈瞻之徒皆不及丧乱以来虽素好事者类不尽留意于诸物余顷有端砚三四枚奇甚杭州兵乱亡之庆和所作墨亦无遗毎用退墨砚磨不黑滞笔如以病目剰员御老钝马世不留意墨者多言未有不黑何足多较此正不然黑者正难得但未尝细别之耳不论古墨惟近歳潘谷亲造者黑他如张谷陈瞻与潘使徒造以应人所求者皆不黑也写字不黑视之耄耄然使人不快意平生嗜好屏除畧尽惟此物未能忘数年来乞墨于人无复如意近有授余油烟墨法者用麻油燃宻室中以一瓦覆其上即得煤极简易胶用常法不多以外料参之试其所作良佳大抵麻油则黑桐油则不黑世多以桐油贱不复用麻油故油烟无佳者宁和初有潘衡者卖墨江西自言尝为子瞻造墨海上得其祕法故人争趋之余在许昌见子瞻诸子因问其季子过求其法过大笑曰先人安有法在儋耳无聊衡适来见因使之别室为煤中夜遗火几焚庐翌日煨烬中得煤数两而无胶法取牛皮胶以意自和之不能挺磊块仅如指者数十公亦絶倒衡因是谢去葢后别自得法借子瞻以行也衡今在钱塘竟以子瞻故售墨价数倍于前然衡墨自佳亦由墨以得名尤用功可与九华朱仅上下也庆厯后欧阳文忠以文章擅天下世莫敢有抗衡者刘原甫虽出其后以博学通经自许文忠亦以是推之作五代史新唐书凡例多问春秋于原甫及书梁入阁事之类原甫即为剖析辞辨风生文忠论春秋多取平易而原甫毎深言经㫖文忠有不同原甫间以谑语酬之文忠乆或不能平原甫复忤韩魏公终不得为翰林学士将死戒其子弟无得遽出其集曰后百余年世好定当有知我者故贡父次其集藏之不肯出私谥曰公是先生贡父平生亦好谐谑慢侮公卿与王荆公素厚坐是亦相失及死子弟次其文亦私谥曰公非先生原甫百七十五卷贡父五十卷宜兴善权张公两洞天下絶境也壬子夏余罢建康归大雨中枉道过之张公洞有观访其旧事惟南唐李氏时碑言张道陵尝居尔善权有咸通八年昭义军节度使李蠙赎寺碑葢尝废于㑹昌中蠙以已俸赎之蠙自言太和中尝于此亲见白龙自洞中出洞之胜处不可尽名但恨通明处少畧行三十步即须秉火而后可见大抵与张公洞相似蠙当时藩镇名迹合见于史而畧无有惟碑先载蠙奏状后具勅书云中书门下牒牒奉勅云云宜于所奏仍令浙西观察使速准此处分牒至准勅故牒与今尚书省行事不同今四方奏请事出有司者画㫖付逐部符下因人以请者以札子直付其人而逐部兼行尚书省皆不自行也勅后列平章事十人称司徒者三一曰崔二曰杜三曰令狐称司徒兼太保不着姓旁书使者一称左仆射杜者一称司空夏侯者一皆带检校不名司徒杜者悰也令狐者绹也左仆射杜者审权也司空夏侯者孜也此皆以平章事故系衔有称中书侍郎兼刑部尚书路者巖也门下侍郎兼戸部尚书曹者确也中书侍郎兼工部尚书卢者商也此皆见宰相也七人与史皆合惟司徒崔与司徒兼太保无姓及曹确后有工部尚书韦旁书使亦当为又见宰相三人纪其表皆不载不应有遗脱此不可解余家藏碑千余帙多得前世故事与史违悞尝为金石类考五十卷此后所得不及録也士大夫于天下事茍聪明自信无不可为惟医不可强本朝公卿能医者高文庄一人而已尤长于伤寒其所从得者不可知矣而孙兆杜壬之徒始闻其绪余犹足名一世文庄郓州人至今郓多医尤工伤寒皆本高氏余崇宁大观间在京师见董汲刘寅辈皆精晓张仲景方术试之数验非江淮以来俗工可比也子瞻在黄州蕲州医龎安常亦善医伤寒得仲景意蜀人巢谷出圣散子方初不见于前世医书自言得之于异人凡伤寒不问证候如何一以是治之无不愈子瞻奇之为作序比之孙思邈三建散虽安常不敢非也乃附其所着伤寒论中天下信以为然疾之毫釐不可差无甚于伤寒用药一失其度则立死者皆是安有不问证候而可用者乎宣和后此药盛行于京师太学诸生信之尤笃杀人无数今医者悟始废不用巢谷本任侠好奇从陜西将韩存宝出入兵间不得志客黄州子瞻以故与之游子瞻以谷奇侠而取其方天下以子瞻文章而信其方事本不相因而趋名者又至于忘性命而试其药人之惑葢有至是也天下之祸莫甚于杀人为隂德者亦莫大于活人世多传元丰间有监黄河埽武臣射杀埽下一鼋未几死而还魂云为鼋诉于隂府力自辨鼋数败埽以其职杀之故得免而隂官韩魏公也㝠间唿为真人余始不信后得韩氏家传载其事云裕陵所宣谕乃不疑且杀一鼋犹能诉而况人乎兵兴以来士大夫多喜言兵人人自谓有将畧且相谓必敢于杀人余盖闻而惧也兵事虽以严终而孙武着书列智仁信勇严五物而不以严先四者葢孙武犹知之书所谓威克厥爱允济爱克厥威允罔功者临敌誓师之言非平居御衆之辞世毎託此以为説亦未之思也余在许昌歳适大水灾伤西京尤甚流殍自邓唐入吾境不可胜计余尽发常平所储奏乞越常制赈之几十余万人稍能全活惟遗弃小儿无由皆得之一日询左右曰人之无子者何不收以自畜乎曰人固愿得之但患既长或来歳稔父母来识认尔余为閲法则凡因灾伤弃遗小儿父母不得复认乃知为此法者亦仁人也夫彼既弃而不育父母之恩则已絶若人不收之其谁与活乎遂作空券数千具载本法印给内外厢界保伍凡得儿者使自言所从来明书于券付之畧为籍记使以时上其数给多者赏且分常平余粟贫者量授以为资事定按籍给券凡三千八百人皆夺之沟壑置之襁褓此虽细事不足道然毎以告临民者恐缓急不知有此法或不能出此术也老子庄列之言皆与释氏暗合第学者读之不精不能以意通为一古书名篇多出后人故无甚理老氏别道德为上下篇其本意也若逐章之名则为非矣惟庄列似出其自名何以知之庄子以内外自别内篇始于逍遥游次齐物又其次养生主然后曰人间世继之以德充符应帝王而篇尽矣列子不别内外而名其篇曰天瑞瑞与符比言非相谋而相同自养生主而上释氏言出世间法也自人间世而下人与天有辨矣夫安知有昭然而一契者庄子谓之符列子谓之瑞释氏有言信心而相与然许谓之印可者其道一也自熈宁以来学者争言老庄又参之释氏之近似者与吾儒更相附㑹是以虚诞矫妄之弊语实学者羣起而攻之此固学者之罪然知此道者亦不可人人皆责之也逍遥游何以先齐物曰见物之不齐而后齐之者是犹有物也若本未尝有物则不待齐而与道适无往而不逍遥矣养生主何以次齐物生者我也物者彼也此中庸所谓尽己之性而后尽物之性者充之则可赞天地之化育然则是亦世间法耳何足为出世间法乎曰非也气之为云也云之为雨也由地而升者也方云雨之在上谓之地可乎及其降于地则亦雨而已列子言其全庄子言其别此列子所以混内外而直言天瑞庄子列其序而后见其符合是三者而更为用则天与人莫之有间矣吾为举子时不免随衆读此二书心独有见于此为丹徒尉甘露仲宣师授法于圆照本久从佛印了元游得其聪明妙解吾常为言之毎抚掌大笑黙以吾説为然俯仰四十年今老矣欲求如宣者时与论方外之事未之得也庄子言举天下誉之不加劝举天下非之不加沮又曰与其誉尧而非桀不若两忘而化其道自我言虽天下不能易自人言虽尧舜无与辨处毁誉者如是亦足矣乎曰此非忘毁誉之言不胜毁誉之言也夫庄周安知有毁誉哉彼葢不胜天下之颠倒反覆于名实者故激而为是言耳孔子曰吾之于人也谁毁谁誉如有所誉者其有所试矣毁誉之来不考其实而逆以其名折之以求其当虽三代无是法也进九官者视其所誉以为贤斥四凶者审其所不与为罪如是而己矣此中道而人之所常行也至于所不能胜则孔子亦无可奈何置之而不言置而不言与夫无所劝沮而忘之皆所以深着其不然也孔子正言之庄周激言之其志则一尔叔孙武叔毁孔子于朝何伤于孔子乎士大夫固不可轻言医然人疾茍无大故贫不可得药能各随其证而施之亦不为小补葢疾虽未必死无药不能速愈呻吟无聊者固可悯其不幸迟延茍变而生他证因以致死者多矣方其急时有以济之虽谓之起死可也今列郡毎夏歳支系省钱二百千合药散军民韩魏公为谏官时所请也为郡者类不经意多为庸医盗其直或有药而不及贫下人余在许昌歳适多疾使有司修故事而前五岁皆忘不及举可以知其怠也遂併出千缗市药材京师余亲督衆医分治率幕官轮日给散葢不以为职而责之人人皆喜从事此何惮而不为乎自余居此山常欲歳以私钱百千行之于一乡患无人主其事余力不能自为毎求僧或净人中一二成余志未能也然今年余家婢多疾视药囊常试有验者审其证用之十人而十愈终幸推此以及邻里乎陆宣公在忠州集古方书五十篇史云避谤不着书故事尔避谤不着书可也何用集方书哉或曰忠州边夷多瘴疠宣公多疾葢将以自治尤非也宣公岂以一己为休戚者乎是殆援人于疾若死亡而不得者犹欲以是见之在他人不可知若宣公此志必矣古之名医扁鹊和缓之术世不得知自张仲景华佗胡洽深师徐彦伯有名一世者其才术皆医之六经其传有至于今皆后之好事者纂集之力也孙真人为千金方两部説者谓凡修道养生者必以隂功协济而后可得成仙思邈为千金前方时己百余歳固以妙尽古今方书之要独伤寒未之尽似未尽通仲景之言故不敢深论后三十年作千金翼论伤寒者居半葢始得之其用志精审不茍如此今通天下言医者皆以二书为司命也思邈之为神仙固无可疑然唐人犹记中间有用蝱虫水蛭之类诸生物命不得升举天之恶杀物者如是则欲活人者岂不知之况宣公之志乎古方施之富贵人多验贫下人多不验俗方施之贫下人多验富贵人多不验吾始疑之乃卒然而悟曰富贵人平日自䕶持甚谨其疾致之必有渐发于中而见于外非以古方术求之不能尽得贫下人骤得于寒暑燥湿饥饱劳逸之间者未必皆真疾不待深求其故茍一物相对皆可为也而古方节度或与之不相契今小人无知疾茍无大故但意所习熟知某疾服某药得百钱鬻之市人无不愈者设与之以非其所知葢有疑而不肯服者矣况古方分剂汤液与今多不同四方药物所产及人之禀赋亦异素问有为异法方法立论者言一病治各不同而皆愈即此理推之以俗方治庸俗人亦不可尽废也今歳热甚闻道路城市间多昬仆而死者此皆虚人劳人或饥饱失节或素有疾一为暑气所中不得泄则闗窍皆窒非暑气使然气闭塞而死也产妇婴儿尤甚古方治暑无他法但用辛甘发散疏导心气与水流行则无能害之矣因记崇宁己酉歳余为书局时一养仆为驰马至局中忽仆地气即絶急以五苓大顺散等灌之皆不验己踰时同舍王相使取大蒜一握道上热土杂研烂以新水和之摅去滓刔其齿灌之有顷即蘓至暮此仆复为余御而归乃知药病相对有如此者此方本徐州沛县城门忽有板书钉其上或传神仙欲以救人者沈存中王圣美皆着其説而余亲验之滕达道为范文正公门客文正奇其才谓他日必能为帅乃以将畧授之达道亦不辞然任气使酒颉颃公前无所顾避久之稍遨游无度侵夜归必被酒文正虽意不甚乐终不禁也一日伺其出先坐书室中荧然一灯取汉书黙读意将以媿之有顷达道自外至已大醉见公长揖曰读何书公曰汉书即举首攘袂曰高帝何如人也公微笑徐引去然爱之如故章子厚尝延一太学生在门下元丰末学者正崇虚诞子厚极恶之适至书室见其讲易畧问其説其人纵以性命荒忽之言为对子厚大怒曰何敢对吾乱道亟取杖命左右擒欲击之其人哀鸣乃得释达道后卒为名臣多得文正规模故子瞻挽词云高平风烈在而子厚所欲杖者绍圣间为相亦使为馆职然终无闻焉文正之待士与子厚之暴虽有间然要之亦各因其人尔宣和间道术既行四方矫伪之徒乘间因人以进者相继皆假古神仙为言公卿从而和之信而不疑有王资息者淮甸间人最狂妄言师许旌阳王老志者濮州人本出胥史言师钟离先生刘栋者棣州人尝为举子言师韩君文三人皆小有术动人资息后有罪诛死栋为直龙图阁宣和末林灵素败乞归唯老志狡狯有智数不肯为己甚馆于蔡鲁公家自言钟离先生日相与往来自始至即日求去毎戒鲁公速避位若将祸及者鲁公颇信之或言此反而求奇中者也一日苦口为鲁公言其故翌日鲁公见之輙瘖不能言索纸书云其师怒泄天机故瘖之鲁公为是力请乃能于盛时遽自引退鲁公有妾为尼尝语余亲见老志事鲁公毎闻其言亦惧尝宻语所亲妾喟然云吾未知他日竟如何惜其听之不果也刘贡父言杜子美诗所谓功曹非复汉萧何以为误用邓禹事虽近似然邓氏子何不掾功曹是光武语非邓禹实为功曹则子美亦未必诚用此事今日见王洋舍人云汉书高帝纪言萧何为主吏孟康注主吏功曹也吾初不省取閲之信然则知子美用事精审未易轻议蘓明允本好言兵见元昊叛西方用兵乆无功天下事有当改作因挟其所着书嘉祐初来京师一时推其文章王荆公为知制诰方谈经术独不嘉之屡诋于衆以故明允恶荆公甚于仇讐㑹张安道亦为荆公所排二人素相善明允作辨姦一篇宻献安道以荆公比王衍卢杞而不以示欧文忠荆公后微闻之因不乐子瞻兄弟两家之隙遂不可解辨姦久不出元丰间子由从安道辟南京请为明允墓表特全载之蘓氏亦不入石比年少传于世荆公性固简率不縁饰然而谓之食狗彘之食囚首丧面者亦不至是也韩魏公至和中还朝为枢宻使时军政久弛士卒骄惰欲稍裁制恐其忤怨而生变方隂图以计为之㑹明允自蜀来乃探公意遽为书显载其説且声言教公先诛斩公览之大骇谢不敢再见微以咎欧文忠而富郑公当国亦不乐之故明允乆之无成而归累年始得召辞不至而为书上之乃除试祕书省校书郎时魏公己为相复移书魏公诉贫且老不能从州县待改官譬豫章橘柚非老人所种且言天下官岂以某故冗耶欧文忠亦为言遂以霸州文安县主簿同姚辟编修太常因革礼云杨文公谈苑载周世宗尝为小诗示窦俨俨言今四方僭伪主各能为之若求工则废务不工则为所窥世宗遂不复作度当时所作诗必不甚佳故俨云尔非世宗英伟识帝王大畧岂得不以俨言为忤又安能即弃去信为天下者在此不在彼也安禄山亦好作诗作樱桃诗云樱桃一篮子半青一半黄一半寄懐王一半寄周贽或请以一半寄周贽句在上则协韵禄山怒曰岂肯使周贽压我儿耶因读禄山事迹及之聊发千载一笑唐书载陆余庆与赵正固卢藏用陈子昻杜审言宋之问毕御名郭袭微司马子微释懐一为方外十友正固袭微名迹不甚显审言之问辈皆一时文士杰出子微超然物外懐一又佛氏人固患交游多则多事然亦何可尽絶诚使有审言之问之徒赋诗论文子微谈方外之事懐一论释氏之説朝夕相与从容于无事之境其乐岂可既乎史言方武后中宗时士多暴贵骤显其祸败诛死亦不旋踵独余庆官太子詹事虽不甚显讫无咎悔观其所处若此世间忧患其孰能累之吾去市朝久窜迹深山穷谷之间不复与当世士相接士亦莫肯从吾游独念有如此十人者或可庶几余庆之志而唯故人子二三辈与门生时时相过文采议论灿然可观求子微懐一葢沅江九肋也余庆有子璪为中书令萧嵩所知嵩罢宰相后来者使隂求其短璪乃曰与人交过且不可言而况无有乎葢璪犹有余庆风烈吾诸儿虽碌碌亦若修谨厚重者尚能推吾志为陆璪否耶道士杨大均蔡州人善医能黙诵素问本草及两部千金方四书不遗一字与人治病诊脉不出药但云此病若何当服何药是在千金某部第几卷即取纸书授之分两不少差余在蔡州亲见其事类若此余尝问素问有记性者或能诵本草则固难矣若千金但药名与分两剂料此有何义而可记乎大均言古之处方皆因病用药精深微妙茍通其意其文理有甚于章句偶俪一见何可忘也大均本染家子事父孝医不受赇谢积其斋施之余葬内外亲三十八丧方宣和间道教盛行自匿名迹惟恐人知蔡鲁公闻之亲手以书延致使者数十返不得己一往留数日即归不受一钱余在南京尝许余避难来山中未及行而虏陷蔡州后闻虏知其名厚礼之与之俱去今不知存亡使其果来虽未可遽为司马子微此亦一胜士也因论余庆事怅然懐之晋人贵竹林七贤竹林在今懐州修武县初若欲避世逺祸者然反由此得名嵇叔夜所以终不免也自东汉末世人以名节为重而三君八顾之论起及党锢兴天下豪杰无一人免者孔北海虽不在其间而不容于曹操亦坐名高故也当时雍容隠显皆不失其操者惟管幼安尔七人如向秀阮咸亦碌碌常材无足道但依附此数人以窃声誉山巨源自有志于世王戎尚爱钱岂不爱官故天下少定皆复出巨源岂戎比哉而颜延之槩黜此二人乃其躁忿私情非为人而设也唯叔夜似真不屈于晋者故力辞吏部可见其意又魏宗室壻安得保其身惜其不能深黙絶去圭角如管幼安则庶几矣阮籍不肯为东平相而为晋文帝从事中郎后卒为公卿作劝进表若论于嵇康前自宜杖死颜延之不论此而论涛戎可见其陋也高僧传畧载孙绰道贤论以当时七僧比七贤竺法䕶比山巨源帛法祖比嵇叔夜竺法乘比王濬冲竺法深比刘伯伦支道林比向子期竺法兰比阮嗣宗于道邃比仲容各以名迹相类者为配惜不见全文七人支道林最着其余亦班班见世説晋人本超逸更能以佛理佐之宜其高胜不凡但恨当时未有禅经文传者亦未广犹以老庄为宗竺法深王敦之弟贤于王氏诸人逺矣即支遁求买沃州报之未闻巢由买山而隠者葢遁犹输此一着想见其人物也陆机以齐王冏矜功自伐作豪士赋刺之乃託身于成都王颍谓可康隆晋室此在恩怨爱憎之间尔处危乱之世而用心若此又济之以贪权喜功虽欲茍全可乎机初入朝卢志问陆逊陆抗于君逺近机曰如君于卢毓卢珽既起陆云曰殊邦遐逺客主未相悉何至于此机曰我祖父名播四海岂不知耶晋史以为议者以此定二陆优劣意机优乎云优乎度晋史意不书于云传而书于机传葢谓机优也以吾观之机不逮云远矣人斥其祖父名固非是吾能少忍未必为不孝而亦从而斥之是一言之间志在报复而自忘其过尚能置大恩怨乎若河桥之败使机所怨者当之亦必杀矣云爱士不竞真有过机者不但此一事方颍欲杀云迟之三日不决以赵王伦杀赵浚赦其子骧而复击伦事劝颍杀云者乃卢志也兄弟之祸志应有力哀哉人惟不争于胜负强弱而后不役于恩怨爱憎云累于机为可痛也阮籍既为司马昭大将军从事闻步兵厨酒美复求为校尉史言虽去职常游府内朝宴必预以能遗落世事为美谈以吾观之此正其诡谲佯欲逺昭而隂实附之故示恋恋之意以重相谐结小人情伪有千载不可掩者不然籍与嵇康当时一流人物也何礼法疾籍如仇昭则毎为保䕶康乃遂至于是籍何以独得于昭如是耶至劝进之文真情乃见籍着大人论比礼法士为羣蝨之处裩中吾谓籍附昭乃裩中之蝨但偶不遭火焚耳使王浚毋邱俭等一得志籍尚有噍类哉洛阳伽蓝记载河东人刘白堕善酿酒虽盛暑暴之日中经旬不壊今玉友之佳者亦如是也吾在蔡州每歳夏以其法造寄京师亲旧陆走七程不少变又尝以饷范德孺于许昌德孺爱之藏其一壶忘饮明年夏复见发视如新者白堕酒当时谓之鹤觞谓其可千里遗人如鹤一飞千里或曰骑驴酒当是以驴载之而行也白堕乃人名子瞻诗云独看红蕖倾白堕恐难便作酒用吴下有馔鵞设客用王逸少故事言请过共食右军相传以为戏倾曰白堕得无与食右军为偶耶续汉礼仪志记歳八月民年八十赐玉杖端以鸠为饰鸠者不噎之鸟欲老人不噎而风俗记又言汉高帝与项籍战京索间兵败伏丛薄中有鸠鸣其上追者不疑得免即位作鸠杖赐老人此絶无稽考高祖虽败其肯伏丛薄耶余亲戚有为光州守得古铜鸠一大半掌许俯首敛翼具尾足若蹲伏腹虚其中有圏穿腹正可受杖制作甚工以遗余疑即汉鸠杖之饰因以为杖艮是首轻而尾重举之则探前偃后葢如此乃可取力此所以佐老人也陆希声所隠君阳山或曰頥山在宜兴湖洑今金沙寺其故宅也建炎己酉春敌犯维扬余从大驾渡江夜相失从吏皆亡去与刘希范徒步间道至常州南遇溃兵欲为刼遮余二人不得去适有小校驰马自旁过则余钱塘旧麾下也亟下拜余卒乃其所𨽻亟叱去挽小舟授予教使入荆溪走长兴是日微小校几不免夜抵湖洑因求宿金沙寺中夕不能寐起行寺外月色翳翳然因记希声旧庐时予慕此山久矣望之若不可得安知今乃与汝曹从容燕息且六七年乎余家有希声自着君阳山记一卷叙其景物亭馆畧有二十余处如辋川即为兵火所焚毁矣后为相既罢迫凤翔李茂贞兵避难死道上葢不能终有其居也希声材本无他长隠操亦无可録故不量力幸于茍得以丧其身与朱朴陆鲁望同召其志趣畧与朱朴相类尚不如鲁望能辞行即老甫里也方闲居时内供奉僧𧦬光以善书得幸尝从希声授笔法祈使援已乃以诗寄之云笔下龙虵似有神天池雷雨变逡巡寄言昔日不龟手应念江头洴澼人𧦬光即以名达贵倖乃得召昭宗末年求士甚急其志良可哀观其倾倒于朱朴则待希声宜亦然不得己取之左右正坐卢携崔缁郎辈不能致天下贤者故尔然所获乃如希声能无愧其君乎𧦬事亦见杨文公谈苑国初去唐未逺犹有所传闻文公之言宜可取信而修新唐书无取以献者故传辞甚畧后世犹得借其山以为重也杜子美诗云张公一生江海客身长九尺须眉苍征起适值风云㑹扶颠始知筹䇿良此谓张镐也旧史载镐风仪伟岸廓落有大志好谈王霸大畧读子美诗尚可想见其人杜周士人物志云至德初诏朝臣各举所知萧昕为起居舍人荐镐以褐衣召见拜左拾遗来瑱为赞善大夫镐荐材堪将帅唐书镐瑱传皆不载而镐传云天宝末杨国忠执政求天下士为己重闻镐材荐之释褐拜左拾遗二书言镐得官畧同若天宝末果已用于国忠则至德初安得更为昕荐耶国忠为相在天宝十二载去乱先一年正淫湎极恶之际岂知以天下士为重亦非子美所谓征起适值风云㑹者也至瑱传乃云始用张镐荐为颍川太守以母忧去禄山反再用张垍荐夺丧复为颍川今纪书瑱自赞善大夫为颍川太守在天宝十四载即至德元年禄山反后与人物志合是镐方起家何能及瑱而张垍兄弟自京师陷即从禄山未尝见明皇亦何为复荐瑱史于瑱事缪误如此则镐之失无足怪昕亦可谓知人矣昕本笃厚长者造次不失臣节此二事尤奇特恨史不能表出之天下多士左右近臣皆能为国得将相如昕乱何足平也元次山父延祖为舂陵丞輙弃官去曰人生衣食可适饥饱不宜复有所须每灌园掇薪以为有生之役外此吾不思也余少观此未尝不三复其言今叨冐已过多乃得复行延祖之志自安一壑其媿之深矣然安禄山反延祖召次山等戒之曰而曹逢世多故不得自安山林勉励名节无近羞辱则知古之君臣父子相期亦不必皆出一道但问义所安否如何故次山出举进士制科慨然以当世为念随其所为皆有以表见岂延祖亦固知次山可语是耶余老矣自度无补于世但恨汝等材不逮次山不敢为延祖之言今从吾于此固善茍自激昻虽州县簿书米盐之役粗有一事可施于民亦不废汝曹仕也若非其义虽一日九迁不特为士者耻之正恐不免羞辱亦延祖之所畏也蘓州白乐天手植桧在州宅后池光亭前余政和初尝见之已藁瘁高不满二丈意非四百年物真伪未知也后为朱冲取献闻藁死于道中乃以他桧易之禁中多不知又有言华亭悟空禅师塔前桧亦唐物诏冲取之桧大不可越桥梁乃以大舟即华亭泛海出楚州以入汴即行一日张帆风勐桧枝与帆低昻不可制舟与人皆没长兴大雄寺陈霸先宅庭亦有大桧中空裂为四枝䕃半庭质如金石相传以为霸先所植又欲取以献㑹闻悟空桧沉海乃已贤者因物幸託以不朽然此三桧一藁死于道一沉于海一仅以免葢欲为道旁橛株不可得也前辈尝记太宗命待诏蔡裔増琴阮絃各二皆以为然独朱文济执不可帝怒屡折辱之乐成以示文济终不肯弹二乐后亦竟废不行崇宁初大乐阙征调有献议请补者併以命教坊燕乐同为之大使丁仙现云音已久亡非乐工所能为不可以意妄増徒为后人笑蔡鲁公亦不喜蹇授之尝语予云见元长屡使度曲皆辞不能遂使以次乐工为之踰旬献数曲即今黄河清之类而终声不谐末音寄杀他调鲁公本不通声律但果于必为大喜亟召衆工按试尚书少庭使仙现在旁听之乐阕有得色问仙现何如仙现徐前环顾坐中曰曲甚好只是落韵坐客不觉失笑郑处诲明皇杂録记张曲江与李林甫争牛仙客实封时方秋上命高力士以白羽扇赐之九龄惶恐作赋以献意若言明皇以忤㫖将废黜故方秋赐扇以见意新书取载之本传据曲江集赋序云开元二十四年盛夏奉勅大将军高力士赐宰相白羽扇九龄与焉则非秋阳且通言宰相则林甫亦在非独为曲江而设也所谓纵秋气之移夺终感恩于箧中者彼自知仙客之忤而惧林甫之谗故因致意尔不然帝果将废黜而迫之以扇不亟引退犹献赋云云乃是顾恋不忍去託祈哀以幸茍容尚何足为曲江哉此正君子大节进退而一言之误遂使善恶相反不可不辨乃知小説记事茍非耳目所接安可轻书也祖宗故事进士廷试第一人及制科一任回必入馆然须用人荐且试而后除进士声律固其习而制科亦多由进士故皆试诗赋一篇唯富郑公以茂材异等起布衣未尝歴进士既召试乃以不能为诗赋恳辞诏试䇿论各一自是遂为故事制科不试诗赋自富公始至子瞻复不落䇿而试论三篇人欲常和豫快适莫若使胸中秋毫无所歉孟子言仰不愧天俯不怍人为一乐此非身履之无以知圣贤之言为不妄也吾少从崃州一老先生乐君嘉问学乐君好举东海延笃书语人曰笃云吾昧爽梳栉坐于客堂朝则诵羲文之易虞夏之书歴姫旦之典礼览仲尼之春秋夕则逍遥内阶咏诗南轩百家衆氏投间而作不知天之为葢地之为舆不知世之有人已之有躯其所以然者乃在于自束脩以来为人臣不陷于不忠为人子不陷于不孝上交不谄下交不渎因自谓有得于笃者今士大夫出入忧患之域艰险百罹未尝获伸眉一笑其间虽或出于非意然推其故非得罪于君亲则必不能无愧于上下之交茍免此四事未有不休休然者童子之所闻乆而后知也归去来辞云云无心而出岫鸟倦飞而知还此陶渊明出处大节非胸中实有此境不能为此言也前辈论贾岛送炭诗云暖得曲身成直身葢虽微事茍出其情终与摹写倣傚牵率而成者异也今或内实躁忿而故为闲肆之言内实柔懦而强作雄健之语虽用尽力使人读之终无味杜子美云水流心不竞云在意俱迟吾尝三复爱之或曰子美安能至此是非知子美者方至德大厯之间天下鼎沸士固有不幸罹其祸者然乘间蹈利窃名取宠亦不少矣子美闻难间闗尽室逺去及一召用不得志卒饥寒转徙巴崃之间而不悔终不肯一引颈而西笑非有不竞迟留之心安能然耳目所接宜其了然自与心㑹此固与渊明同一出处之趣也杜祐为司徒年过七十未请老裴晋公为舍人因高郢致仕命辞曰以年致仕抑有前闻近代寡廉罕由斯道葢讥之也元祐初诏起范蜀公为提举万寿观力辞不至其表曰六十三而致仕抑有前闻七十四而复来岂云得体蜀公性真纯暮年文字尤简直不甚经意时文潞公方以太师入为平章军国重事览之笑曰景仁也不看脚下知其意不在已也司马温公作独乐园朝夕燕息其间已而游嵩山叠石溪而乐之复买地于旁以为别馆然毎至不过数日复归不能常有故其诗有暂来还似客归去不成家之句今余既家于此客至留连未尝不爱赏顾恋不能去而余浩然自以为主有公之适而无公之恨岂不快耶旧学士院在枢宻院之后其南庑与枢宻后廊中分门乃西向玉堂本以待乘舆行幸非学士所得常居惟礼上之日得畧坐其东受院吏参谒而已其后为主廊北出直集英殿则所谓北门也学士仅有直舍分于门之两旁毎鎻院受诏乃与中使坐主廊余为学士时始请辟两直舍各分其一间与北门通为三以照壁限其中屏间命待诏鲍询画花竹于上与玉堂郭熈春江晚景屏相配当时以为美谈后闻王丞相将明为承㫖太上皇眷爱之厚乃旁取西省右正言㕔以广之中为殿曰右文则非复余前日所见矣同时流辈殆尽为之慨然也欧文忠内制集序歴记其为学士时事幸藏其藁以为退居谈笑之资畧云凉竹簟之暑风曝茅檐之冬日睡余支枕顾瞻玉堂如在天上时览所载以夸田夫野老士大夫争诵之葢愿欲为公而不可得也然公屡请得谢归不及年而薨未必能偿此志而余向者辱出公后亦获挂名于石刻之末暑风冬日享之此地乃十有一年如公所云实饱之矣但比歳戎马之余触事兴念不能尽终前日之志为可恨毎念为学士者不为不多未必皆知此适如公知之而不及享余享之而不得久则天下如意事岂易得耶晁任道自天台来以石桥藤杖二为赠自言亲取于悬崖间柔韧而轻坚如束筋余往自许昌归得天坛藤杖数十外圆实与此不类而中相若时余年四十三足力尚强以为好而非所须置之室中不及用悉为好事者取去今老矣行十许步輙一歇毎念之不可复致而得任道之惠葢喜不自胜也门生邵大受复遗淳安木竹杖六节宻而内实畧如天坛藤间有突起如鹤膝者非峭劲敌风霜不能尔也此即赞宁笋谱本出钱塘灵隠山今不知有否当求其种植之以为后计晋人谓许逺游健于登陟不特有胜情亦有济胜之具今吾所以济胜者不求之足而求之杖亦安知杖之非吾足乎若遇逺游当不免一笑使孔光见之可免为灵寿之辱也欧文忠作范文正神道碑累年未成范丞相兄弟数趣之文忠以书报曰此文极难作敌兵尚强须字字与之对垒葢是时吕申公客尚衆也余尝于范氏家见此帖其后碑载初为西帅时与申公释憾事曰二公欢然相约平贼丞相得之曰无是吾翁未尝与吕公平也请文忠易之文忠怫然曰此吾所目击公等少年何从知之丞相即自刋去二十余字乃入石既以碑献文忠文忠却之曰非吾文也然碑载章献太后朝正事谓仁宗欲率百官拜殿下因公争而止蘓明允修因革礼见此礼实尝行公亦自知其误则铭志书事固不容无误前辈所以不轻许人也范公忠义欲以身任社稷当西方谋帅时不受命则己茍任其责将相岂可不同心欢然释憾乃是美事亦何伤乎然余观文正奏议毎诉有言多为中沮不得行未几例改授观察使韩魏公等皆受而公独辞甚力至欲自械系以听命葢疑以俸厚啗之其后卒以擅答元昊书罢帅夺官则申公不为无意也文忠葢録其本意而丞相兄弟不得不正其末两者自不妨惜文忠不能少损益之解后世之疑岂碑作于仁宗之末犹有讳而不可尽言者是以难之耶子瞻山光寺诗野花鸣鸟亦欣然之句其辨説甚明葢为哲宗初即位闻父老颂美之言而云神宗奉讳在南京而诗作于扬州余尝至其寺亲见当时诗刻后书作诗日月今犹有其本葢自南京回阳羡时也始过扬州则未闻讳既归自扬州则奉讳在南京事不相及尚何疑乎近见子由作子瞻墓志载此事乃云公至扬州常州人为公买田书至公喜而作诗有闻好语之句乃与辨辞异且闻买田而喜可矣野花啼鸟何与而亦欣然尤与本意不类岂为志时未尝深考而误耶然此言出于子由不可有二以启后世之疑余在许昌时志犹未出不及见不然当以告迨与过也子瞻在黄州病赤眼踰月不出或疑有他疾过客遂传以为死矣有语范景仁于许昌者景仁絶不置疑即举袂大恸召子弟具金帛遣人赒其家子弟徐言此传闻未审当先书以问其安否得实弔恤之未晚乃走仆以往子瞻发书大笑故后量移汝州谢表有云疾病连年人皆相传为已死未几复与数客饮江上夜归江面际天风露浩然有当其意乃作歌辞所谓夜阑风静縠纹平小舟从此逝江海寄余生者与客大歌数过而散翌日喧传子瞻夜作此辞挂冠服江边拏舟长啸去矣郡守徐君猷闻之惊且惧以为州失罪人急命驾往谒则子瞻鼻鼾如雷犹未兴也然此语卒传至京师虽裕陵亦闻而疑之文潞公知成都偶大雪意喜之连夕㑹客达旦帐下卒倦于应待有违言忿起折其井亭共烧以御寒好衙军将以闻公曰今夜诚寒更有一亭可折以付余卒复饮至常时而罢翌日徐问先折亭者何人皆杖嵴配之沈翰林文通喜吏事毎觉有疾药饵未验亟取难决词状连判数百纸落笔如风雨意便欣然韩持国喜声乐遇极暑輙求避屡徙不如意则卧一榻使婢执板缓歌不絶声展转徐听或颔首抚掌与之相应往往不复挥扇范德孺喜琵琶暮年苦夜不得睡家有琵琶筝二婢毎就枕即使杂奏于前至熟寐乃方得去人性固不能无喜好亦是不能处闲故必待一物而后遣余少时苦上气毎作輙不能卧药饵起居须人乃能办侍先君官上饶一日秋晚游鵞湖中夕疾作使令既非素所知箧中适不以药行喘懑顷刻不度起吹灯据案偶见一易册取读数十板不觉遂平自是毎疾作輙用此术多愈于服药然均不免三公之累也前辈作四六不肯多用全经语恶其近赋也然意有适㑹亦有不得避者但不得强用之尔子瞻作吕申公制云既得天下之大老彼将安归乃至国人皆曰贤夫然后用气象雄杰格律超然固不可及刘丞相莘老旧以诗赋知名晚为表章尤温润闲雅青州谢上表云虽进退必由其道毎愿学于古人然功烈如此其卑终难收于士论何伤其用经语也自大观后时流争以用经句为工于是相与裒次排比预蓄以待问不问其如何粗可牵合则必用之虽有甚工者而文气埽地矣孙龙图莘老喜读书晚年病目乃择卒伍中识字稍解事者二人使其子端取西汉左氏等数书授以句读毎瞑目危坐室中命二人更读于旁终一䇿则易一人饮之酒一杯使退卒亦自喜不难今吾虽力屏俗事然至书帙则习气未除亦不能遽忘此累幸左右无此黠者以益其疾毎顾一二村童殆是良药也仙都观在缙云县东四十里旧传黄帝炼丹其上今为道观唐李阳氷为令时书黄帝祠宇四大字尚存山水奇秀见之图画殆不可名状己酉冬避地将之处州道缙云暂舍于县南之灵峰院束装欲往逰闻溃兵入境遽止其东十里有崇道院谓之小仙都一日可往返兵既退乃乘间冒微雪过之时腊已穷矣迂折行山崃中两旁壁立溪水贯其下多滩濑遵溪而行峻厉悍激与雪相乱山木搀天毎闻谷中号声风輙自上下雪横至击面仆夫却立几不得前既至山愈险雪愈勐溪流益急旁溪有数石拔起数百丈不相倚附其最大者二畧如人行俯而相先后俗名新妇阿家石望之如玉笋拥鼻仰视神观耸然欲与之俱升寒甚不可久留乃还至家已入夜四山晃荡尽白不能辨道索酒饮无有燃松明半车仅得温今日热甚聊为一谈望梅尚可止渴闻此当洒然也唐制取士用进士明经二科本朝初唯用进士其罢明经不知自何时仁宗庆厯后稍修取士法患进士诗赋浮浅不本经术嘉祐三年始复明经科而限以间歳取士旧进士工于诗赋有声塲屋者往往一时皆莫与之敌如王沂公郑毅夫数人取解者试皆为第一谓之三元王签书巖叟记问絶人首应明经乡贡及南省殿试亦皆第一复科以来一人而已谓之明经三元士大夫作小説杂记所闻见本以为游戏而或者暴人之短私为喜怒此何理哉世传碧云騢一卷为梅圣俞作皆歴诋庆厯以来公卿隠过虽范文正亦不免议者遂谓圣俞游诸公间官竟不达怼而为此以报之君子成人之美正使万有一不至犹当为贤者讳况未必有实圣俞贤者岂至是哉后闻之乃襄阳魏泰所为嫁之圣俞也此岂特累诸公又将以诬圣俞欧文忠归田録自言以唐李肇为法而少异者不记人之过恶君子之用心当如此也国初犹右武廷试进士多不过二十人少或六七人自建隆至太平兴国二年更十五榜所得宰相毕文简公一人而已自后太宗始欲广致天下之士以文治是歳一百九人遂得吕文穆公为举首与张仆射齐贤宰相二人自是取人益广得士益多百余年间得六人者一榜杨寘榜王岐公韩康公王荆公蘓子容吕晦叔韩师朴得四人者二榜蘓参政易简榜李文正向文简冦莱公王魏公而岐公康公荆公皆连名得三人者三榜王沂公榜沂公王文惠章郇公刘辉榜刘莘老章子厚蔡持正改科后焦蹈榜徐择之白蒙亨郑达夫毕渐榜杜钦美唐钦叟吕元直中间或一人两人而刘辉刘莘老章子厚二人榜亦连名葢莫多于蘓杨二榜而王岐公等三人皆第一甲而连名尤为盛也国朝状元为宰相自吕文穆公蒙正后五十年间相继得者三人王沂公李文定宋元宪元宪后百余年间未有继者至靖康元年何丞相文缜始为之梓州临潼当两蜀之冲有庙极灵凡蜀之举子入贡京师者必祷于祠下以问得失无一不验文缜尝语余顷欲谒而忘之翌旦行十余里始悟亟下马还望黙祷而拜是夕梦入庙庭神在帘中以诰投帘外授文缜发视之畧如今之诰亦有词文缜犹能成诵畧记有云朕临轩䇿士云云得十人者今汝褎然为举首云云具结衔具所授官文缜觉而思曰今廷试无虑五百人而言十人殆以是戏我耶既唱名果为魁而第一甲傅崧卿以南省魁升附前甲末始悟十人谓第一甲也其所授官与诰畧同文缜又言尝询他日歴歴具告而不肯言然为相不久遂委身沙漠亦尝预知之否耶本朝官称初无所依据但一时造端者自为后遂因之不改观文资政殿皆有大学士观文称大观文而资政称大资此何理耶宣和间蔡居安除宣和殿大学士从资政学士称大宣是时方重道术驺唱声于路听者讹为大仙人以为笑遂改为大学士学士有三而此独以大名又何以别耶龙图阁学士旧谓之老龙但称龙阁宣和以前直学士直阁同为称未之有别也末年陈亨伯为发运使以捕方贼功进直学士佞之者恶其下同直阁遂称龙学于是例以为称而显谟阁直学士徽猷阁直学士欲效之而难于称谟学猷学乃易为阁学阁学士有三亦何以别耶然阶官皆二字而中大夫独一字举世称中大不以为非则大学阁学亦何足怪也古者举大事皆避月晦説者以隂之穷为韩春秋晋楚鄢陵之战特书甲午晦以见讥鲁震夷伯之庙书乙卯晦以见异是也南郊必用冬至之日周礼也皇祐四年当郊而日至适在晦宋元宪公为相预以为言遂改为明堂议者以为得体有国信不可无儒臣艺祖四年郊日至亦在晦先无知之者至期窦俨始上闻不得已乃用十六日甲子非日至而郊惟此一举讲之不素也晏元宪公虽早富贵而奉养极约惟喜賔客未尝一日不燕饮而盘馔皆不预办客至旋营之顷有蘓丞相子容尝在公幕府见毎有嘉客必留但人设一空案一杯既命酒果实蔬茹渐至亦必以歌乐相佐谈笑杂出数行之后案上已灿然矣稍阑即罢遣歌乐曰汝曹呈艺已徧吾当呈艺乃具笔札相与赋诗率以为常前辈风流未之有比晏元宪平居书简及公家文牒未尝弃一纸皆积以传书虽封皮亦十百为沓暇时手自持熨斗贮火于旁炙香匙亲熨之以铁界尺镇案上毎读得一故事则书以一封皮后批门类按书吏传録葢今类要也王莘乐道尚有数十纸余及见之赵清献公自钱塘告老归钱塘州宅之东消暑堂之后旧据城闉横为屋五间下瞷虚白堂不甚高大而最超出州宅及园圃之中故为州者多居之谓之高斋既治第衢州临大溪其旁不逺数步亦有山麓屹然而起即作别馆其上亦名高斋既归唯居此馆不复与家人相接但子弟晨昏时至以二净人一老兵为役早不茹荤以一净人治膳于外功德院号余庆时以佛慧师法泉主之泉聪明高胜禅林言泉万卷者是也日轮一僧伴食泉三五日一过之晚畧取及鲊脯于家葢不能终日食素老兵供埽除之役事已即去唯一净人执事其旁暮以一风炉置大铁汤瓶可贮斗水及列盥漱之具亦去公燕坐至初夜就寝鸡鸣净人治佛室香火三击磬公乃起自以瓶水颒面趋佛室暮冬尚能日礼百拜诵经至辰时余年二十一尝登高斋尚髣髴其处后见公客周竦道其详欣然慕之今吾居此日用亦畧能追公一二但不能朝食素精进佛事愧之尔赵清献公好焚香尤喜薰衣所居既去輙数月香不灭衣未尝置于笼为一大焙方五六尺设薰炉其下常不絶烟毎解衣投其间夫人神气四体诚不可不使洁清孟子言西子蒙不洁人皆掩鼻而过之故虽有恶人斋戒沐浴可以事上帝此非独为喻者设也佛氏言衆香国而养生炼形亦必以香为主故焚柴以事天燔萧以供祭祀达神明而通幽隠亦一道耳章子厚自岭表还为余言神仙升举事云形滞难脱临行亦须假名香百余斤焚之佐以此行幸能办意自言必升举也坐客或疑而未和公举近歳庐山有崔道人者积香数斛一日尽发命弟子置五老峰下徐焚之黙坐其旁烟盛不相辨忽跃起已在峰顶上语虽近奇然理或有是传禅者以云门临济沩仰洞山法眼为五家宗派自沩仰而下其取人甚严得之者亦甚少故沩仰法眼先絶洞山至大阳警延所存一人而已延仅得法逺一人其徒号逺録公者将终以教付之而逺言吾自有师葢叶县省也延闻拊膺大恸逺止之曰公无忧凡公之道吾尽得之顾吾初所从入者不在是不敢自昧尔将求一可传公道者与受之使追以嗣公可乎许之果得清华严清传道楷楷行解超絶近歳四方谈禅唯云门临济二氏及楷出为云门临济而不至者皆翻然舍而从之故今为洞山者几十之三斯道固无彼此但末流不能无弊要之与之严者其得之必精得之精者其传之必逺此洞山所以虽微而终不可泯也人之学问皆可勉强惟记性各有分量必禀之天譬之着棊极力不过能进其所能至于不可进虽一着终老不能加也制科六论以记问为主然前辈独张安道吴参政长文题目终身不忘其余中选后往往即忘之葢初但热记耳吴正肃公登科为蘓州签判至失心几年医饵以一醉膏乃差暮年复作遂不可治晏元献杨文公皆神童元献十四歳文公十一歳真宗皆亲试以九经不遗一字此岂人力可至哉神童不试文字二公既警絶乃复命试以诗赋元献题目适其素尝习者自陈请易文公初试一赋立成继又请至五赋乃已皆古所未闻也饶州自元丰末朱天钖以神童得官俚俗争慕之小儿不问如何粗能念书自五六歳即以次教之五经以竹篮坐之木杪絶其视听教者预为价终一经偿钱若干昼夜苦之中间此科乆废政和后稍复于是亦有偶中者流俗因言饶州出神童然儿非其质苦之以至死者葢多于中也镇江招隠寺戴颙宅平江虎丘灵巖寺王珣宅今何山宣化寺何楷宅既皆为寺犹可彷彿其故处何山无甚可爱浅狭仅在路旁无巖洞有泉出寺西北隅然亦不甚壮招隠虽狭而山稍曲复幽䆳有虎抱鹿跑二泉畧如何山皆不能为流唯虎丘最奇葢何山不如招隠招隠不如虎丘平江比数经乱兵残破独虎丘幸在严陵七里濑在洞下二十余里两山耸起壁立连亘七里土人谓之泷讹为笼言若笼中因为初至为入泷既尽为出泷泷本音闾江反犇湍貌以为若笼谬也七里之间皆滩濑今因沈约诗误为一名非是严陵滩最大居其中范文正公为守时始作祠堂山上命僧守之山峻无平地不能为重屋东西二钓台乃各在山巅与滩不相及突然石出峰外畧如台上平可坐数十人因以名尔郭文居天柱峰在余杭县界今为洞霄宫有大涤洞天见晋书隠逸传此五者天下所共闻仅在浙江数州之间其四皆吾熟游而洞霄宫距吾山无三百里吾领宫事二十年独未暇一至孰谓吾为爱山者也张景修字敏叔常州人笃厚君子少以赋知名而喜为诗好用俗语尝有谢人惠油衣云何妨包裹如风箨且免淋漓似水鸡久在选调家素贫晚始改官既叙年得五品服作诗寄所厚云白快近来逢素髪赤穷今日得朱衣人或以为笑然此其性所好他诗多佳语不皆如是也司马文正公在洛下与诸故老时游集相约酒行果实食品皆不得过五谓之真率㑹尝见于诗子瞻在黄州与邻里往还子瞻既絶俸而往还者亦多贫复杀而为三自言有三养曰安分以养福寛胃以养气省费以养财今予所居常过我者许干誉此外即邻之三朱城中亲旧与过客之道境上特肯逺来者至累月无一二然山居馔具不时得吾又不能多饮乃兼取二者而参行之戏以语客曰古者待賔客之礼有燕有享而享其杀也施之各有宜今邂逅而集者用子瞻以当享非时而特㑹者用温公以当燕遇所当用必先举以告客虽无不笑然亦莫吾夺也石长卿眉州人尝从黄鲁直黔中数年数为予诵鲁直晚年诗句得意未及成者数聨犹记其一云人得游是风月天开图画即江山以为尤所珍爱者不肯轻足成之士大夫家祭多不同葢五方风俗沿习与其家法所从来各异不能尽出于礼古者修其教不易其俗故周官教民礼与俗二者不偏废要不逺人情而已韩魏公晚年裒取古今祭祀书参合损益为祭仪一卷最为得中识者多用之近见翟公巽作祭仪十卷而未之见也问其大约谓如或祭于昬或祭于旦皆非是当以鬼宿渡河为候而鬼宿渡河常在中夜必使人仰占以俟之其他大抵类此援证皆有据公巽博学多闻不肯碌碌同衆所见必毎过人也俞澹字清老扬州人少与鲁直同从孙莘老学于涟水军鲁直时年十七八自称清风客清老云奇逸通脱真骥子堕地也尝见其赠清老长歌一篇与今诗格絶不类似学李太白而书乃学周越元祐间清老携以见鲁直欲毁去清老不肯乃跋而归之黄元明云鲁直旧有诗千余篇中歳焚三之二存者无几故自名焦尾集其后稍自喜以为可传故复名敝帚集晚歳复刋定止三百八篇而不克成今传于世者尚几千篇也诸葛孔明材似张子房而学不同子房出于黄老孔明出于申韩方秦之末可与图天下者非汉高祖而谁项羽决不足以有为也故其初即归高祖不复更问项羽与范増之徒异矣然而黄老之术不以身易天下是以主谋而不主事图终而不图始隂行其志而不尽用其材虽使高帝得天下而已不与也孔明有志于汉者而度曹操孙权不在于是故退耕以观其人唯施之刘备为可其过荀文若逺矣以备不足与驱驰中原而吞操宁逺介于蜀伺二氏之弊乃矫汉末頽弱之失一齐之以刑名错综万务参覈名实用法甚公而有罪不贷则以申韩为之也惟所见各得于心非因人从俗以茍作此所以为黄老而不流于荡为申韩而不流于刻故卒能辅其才而成其志者也张子房不尽用其材知高祖非三代之主也彼假韩彭以为用而终覆灭之子房葢与谋矣其可复以身为之乎至惠帝父子之间则不肯深与乃託之商山四老人吾意卒能羽翼太子者非四老人所办其间曲折子房实教之也然而与人谋而得天下又有以定其后以开万世之业皆谢而不有非近道者孰能为之若孔明则不然刘备初未必有意复汉葢自孔明发之方委已以听而内则费袆蒋琬外则张飞闗侯之徒材皆出已下可役使不争则何惮而不为适操与权在前是以姑屈于一隅顾二人皆已老茍逡巡经营以及丕登之世犹反掌尔不幸备先死继之者禅则无可言矣使初视二人如高帝之于项籍则据中原而令四方何刘璋之足窥乎暮年数出闗陜岂其本意知无可奈何不得不为此以保朝夕葢为黄老则近道为申韩则近术黄老有不必为而申韩必求胜此子房孔明所以异欤王荆公初未识欧文忠公曽子固力荐之公愿得游其门而荆公终不肯自通至和初为羣牧判官文忠还朝始见知遂有翰林风月三千首吏部文章二百年之句然荆公犹以为非知己也故酬之曰他日傥能窥孟子此身安敢望韩公自期以孟子处公以为韩愈公亦不以为歉及在政府荐可为宰相者三人同一札子吕司空晦叔司马温公与荆公也吕申公本嫉公为范文正党滁州之谪实有力温公议濮庙不同力排公而佐吕献可荆公又以经术自任而不从公然公于晦叔则忘其嫌隙于温公则忘其议论于荆公则忘其学术不如是安能真见三公之为宰相耶世不高公能荐人而服其能知人茍一毫有蔽于中虽欲荐之亦不能知也东方朔始作答客难虽扬子云亦因之作解嘲此由是太𤣥法言之意正子云所见也故班固从而作答賔戏东京以后诸以释讥应问纷然迭起枚乘始作七发其后遂有七启七摅等后世始集之为七林文章至此安得不衰乎唯韩退之栁子厚始复杰然知古作者之意古今文辞变态已极虽源流不免有所从来终不肯屋下架屋进学解即答客难也送穷文即逐贫赋也小有出入便成一家子厚天问晋问乞巧文之类高出魏晋无后世因縁卑陋之气至于诸赋更不蹈袭屈宋一句则二人皆在严忌王褒上数等也李德裕是唐中世第一等人物其才逺过裴晋公错综万务应变开阖可与姚崇并立而不至为崇之权谲任数使武宗之材如明皇之初则开元不难至其卒不能免祸而唐亦不竞者特怨恩太深善恶太明及堕朋党之累也推其源流亦自其家法使然彼吉甫于裴垍尚以恩为怨况牛僧孺李宗闵辈实相与为胜负者哉故知房杜诚不易得天下唯不争长不争功则无事不可为而房杜实履之世但言房乔能以己谋资杜如晦之断为难不知彼既无所争何但如晦视天下无不可容者英衞王魏固优为之使一毫彼此有萌于中岂特不能容天下虽如晦且将日操戈之不暇也五代梁唐晋汉四世人才无一可道者自古乱亡之极未有乏絶如是葢唐之得士不过明经进士两途自郑畋死大臣无复有人而四世之君皆起盗贼攘夺故相与佐命者亦皆其徒天下贤士何从而进哉至周世宗承太祖之业初非自取以兵而得王朴佐之李谷之徒遂以类至便郁然有治平之象北取三闗南定淮甸无不如意而中国之兵亦少弭其不克成业者君臣皆早死尔天固以是开真主之运欤自是及本朝硕大俊杰之人继起相望岂相距五六十年间前四世独无有而今有之其所以为天下者异也禅代之际尤人臣所难处非具有圣智未必能善后而范鲁公质从容复相艺祖者三年晏然无纎毫之隙前辈名公皆心服其人则虽姚崇李德裕未必能及也惜其谦慎隠晦行事不尽见于后世只如羣臣除议一事自唐以来皆宰相自除而进书㫖常朝进见非军国大事不议至鲁公始正之皆请面受㫖而后行至今以为故事此非特自谨嫌疑严君臣之分将以革千载之失也天地英灵之气钟为山川山川之气降而为人皆有常限不可加损君子小人兼得之不在此则在彼譬人之元气皆有所禀养之善则为寿考康宁不善则为疾病未有无元气而能为人者也是以治世多贤材乱世多姦雄均一气尔秦乱而后有陈胜吴广项籍汉乱而后有曹操袁绍兄弟孙权父子晋乱而后有符坚石勒刘渊之徒唐乱而后有黄巢朱全忠李克用之徒此岂偶然而生哉亦各有所授之非若寻常龌龊庸流泯然以为死生者也晋以前不可详考唐自懿僖后人才日削至于五代谓之空国无人可也虽其变宜在黄巢等然吾观浮屠中乃有云门临济德山赵州数十辈人卓然超世是可与扶持天下配古名臣茍得一人必能成一事然后知其散而横溃又有在此者也贤能之无有尚何足怪哉欧文忠在滁州通判杜彬善弹琵琶公毎饮酒必使彬为之往往酒行遂无算故有诗云坐中醉客谁最贤杜彬琵琶皮作絃此诗既出彬颇病之祈公改去姓名而人已传卒不得讳政和间郎官有朱维者亦善音律而尤工吹笛虽教坊亦推之流传入禁中蔡鲁公尝同执政奏事及燕乐将退上皇曰亦闻朱维吹笛乎皆曰不闻乃喻㫖召维试之使教坊善工在旁按其声鲁公与执政㑹尚书省大㕔遣人唿维甚急维不知所以既至命坐于执政之末尤皇恐不敢就位乃喻上语维再三辞郑枢宻达夫在坐正色曰公不吹当违制维不得已以朝服勉为一曲教坊乐工皆称善遂除维为典乐维为京西提刑为予言之琵琶以下拨重为难犹琴之用指深故本色有轹絃䕶索之称文忠尝问琵琶之妙于彬亦以此对乃取使教他乐工试为之下拨絃皆断因笑曰如公之絃无乃皮为之耶故有皮作絃之句而好事者遂传彬真以皮为絃其实非也唐人记贺懐智以鵾鸡筋作絃人因疑之筋比皮似有可作絃之理然亦不应得许长且所贵者声尔安在以絃为奇耶熈宁以前洛中士大夫未有谈禅者偶富韩公问法于颙华严知其得于圆照大本时本方住蘓州瑞光寺声振东南公乃遣使作颂寄之执礼甚恭如弟子于是翻然慕之者人人皆喜言名理惟司马温公范蜀公以为不然既久二公亦自偶入其説而温公尤多蜀公遂以为讥温公曰吾岂为天下无禅乎但吾儒所闻有不必舍我而从其书尔此亦几所谓实与而文不与者观其与韩持国往来论中庸数书可见矣末因蜀公论空相遂以诗戏之曰不须天女散已解动禅心蜀公不纳后复以诗戏之曰贱子悟已久景仁今日迷又云到岸何须筏挥锄不用金浮云任来往明月在天心此道极致岂大聪明而有差别观此谓温公不知禅可乎唐人言冬烘是不了了之语故有主司头脑太冬烘错认颜标是鲁公之言人以为戏谈今蜀人多称之崇宁末安国同为郎成都人詹某为谏官故以安国尝建言移寺省上章撃之其辞畧云谨按某官人材阘冗临事冬烘葢以其蜀人闻者无不笑之安国性隠而口吃毎㦸手跃于衆曰吾不辞谴逐但冬烘为何等语于是传之益广遂目为冬烘公李文靖公沆为相专以方严重厚镇服浮躁尤不乐人论说短长附已胡祕监旦谪州乆未召尝与文靖同为知制诰闻其拜参政以启贺之歴诋前居职罢去者云吕参政以无功为左丞郭参政以失酒为少监辛参政非材谢病优拜尚书陈参政新任失㫖退归两省而誉文靖甚力意将以附之文靖愀然不乐命小史封置箧曰吾岂真有优于是者亦适遭遇耳乘人之后而讥其非吾所不为况欲扬一已而短四人乎终为相旦不复用妇人疾莫大于产蓐仓卒为庸医所杀者多矣亦不素讲故也旧尝见杜任作医凖一卷记其平生治人用药之验其一记郝质子妇产四日瘈瘲载眼弓背反张任以为瘗病与大豆紫汤独活汤而愈政和间余妻才分娩犹在蓐中忽作此证头足反接相去几二尺家人惊骇以数婢强抝之不直适记所云而药囊有独活乃急为之召医未至连进三剂遂能直医至则愈矣更不复用大豆紫汤古人处方神验类尔但世用之不当其疾毎易之自是家人有临乳者应所须药物必备不可不广告人二方皆在千金第三卷赵康靖公槩厚德长者口未尝言人短与欧文忠公同为知制诰后亦同秉政及文忠被谤康靖宻申辨理至欲纳平生诰勅以保之而文忠不知也中岁常置黄黑二豆于几案间自旦数之每兴一善念为一善事则投一黄豆于别器暮发视之初黑豆多于黄豆渐久反之既谢事归南京二念不兴遂彻豆无可数人强于为善亦要在造次之间每日防检此与赵清献公焚香日告其所行之事于上帝同今夏不雨四十日自江左连湖外皆告旱常歳五六月之间梅雨时必有大风连昼夕踰旬乃止吴人谓之舶趠风以为风自海外来祷于海神而得之率以常今岁特无有故暑气犹烈六月二十日晩忽雨至夜中明日又雨其晩卧池上河汉当空梧竹飒然遂有秋意葢前一日立秋气候不应如是速也余比歳不作诗旧喜诵前辈佳句亦忘之忽记刘原甫诗云凉风响高树清露坠明河虽复夏夜短已觉秋气多若为余言者起傍池徐步环绕数十匝吟咏不能自已僮仆皆已睡前此适有以酴醿新酒相饷者乃蹶起连取三杯饮之意甚适不知原甫当时能如此否然诗末云艳肤丽华烛皓齿扬清歌临觞不作意奈此粲者何则与吾异此诗当是在长安时作恨此一病未除也石介守道与欧文忠同年进士名相连皆第一甲国初诸儒以经术行义闻者但守传注以笃厚谨修表乡里自孙明复为春秋发微稍自出己意守道师之始唱为辟佛老之説行之天下文忠初未有是意而守道力论其然遂相与协力葢同出韩退之及为庆厯圣德诗遂偃然肆言臧否卿相不少贷议者谓元和圣德诗但奖用兵之善以救贞元姑息之弊且时已异用推宪宗之意而成之固不害为献纳岂有天子在上方欲有为而匹夫崛起擅参予夺于其间乎孙明复闻之曰为天下不当如是祸必自此始文忠犹未以为然及朋党论起始悟其过故嘉祐治平之政施行与庆厯不同事欲求成亦必歴更而后尽其变也卢懐慎好俭家无金玉锦绣之饰此固美事然史言妻子至寒饿宋璟等过之门不施箔风雨至引席自障则恐无是理今身为宰相俸廪非不足不以富贵宠禄为淫侈足矣何至于妻子寒饿乎门不施箔尤非是宰相所居纵无箔客至亦为少引于内必不至风雨侵坐懐慎虽无甚过人亦不全为姦伪此事葢出郑处晦明皇杂事史臣妄信之天下自有中道初不逺人情君子行之非专区区以取名前世士大夫乃有过为矫饰自谓懐慎所常行者子瞻兄弟深不以为然因制科论题出魏志和洽传大教在通人情葢有所讽四明温台间山谷多产菌然种类不一食之间有中毒往往有杀人者葢蛇虺毒气所薰蒸也有僧教掘地以冷水搅之令浊少顷取饮皆得全活此方自见本草陶隠居注谓之地浆亦治枫树菌食之笑不止俗言笑菌者居山间不可不知此法士大夫服丹砂死者前此固不一余所目击林彦振平日充实饮噉兼人居吴下毎以强壮自夸有医周公辅言得宋道方炼丹砂祕术可延年而后无害道方拱州良医也彦振信之服三年疽发于胸始见髪际如粟越两日项颔与胸背畧平十日死方疾亟时医使人以帛渍所溃浓血濯之水中澄其下畧有丹砂葢积于中与毒俱出也谢任伯平日闻人畜伏火丹砂不问其方必求之服唯恐尽去歳亦发胸疽有人与之语见其疾将作俄顷觉形神顿异而任伯犹未之觉既觉如风雨径以死十年间亲见此两人可以为戒矣杜子美诗久为野客寻幽惯细学何颙免兴孤何颙后汉人见党锢传葢义侠者与诗不类当意作周颙周何字相近而讹周颙奉佛有隠操其诗云昔遭衰世皆晦迹今幸乐国养微躯依止老宿亦未晚富贵功名焉足图则此意当在颙也张丞相天觉喜谈禅自言得其至初为江西运判至抚州见兜率从悦与其意合遂授法悦黄龙老南之子初非其高弟而江西老宿为南所深许道行一时者数十人天觉皆歴诋之其后天觉浸显诸老宿畧已尽后来庸流传南学者乃复犇走推天觉称相公禅天觉亦当之不辞近歳遂有为长老开堂承嗣天觉者前此尚未有势利之移人虽此曹亦然也初与老南同得道于慈明者有文悦住云峰其行解坚高畧与南等从悦既因天觉而重故其徒谓云峰悦为文悦以别之世传王迥芙蓉城鬼仙事或云无有葢託为之者迥字子高蘓子瞻与迥姻家为作歌人遂以为信俞澹清老云王荆公尝和子瞻歌为其兄紫芝诵之紫芝请书于纸荆公曰此戏耳不可以训故不传犹记其首语云神仙出没藏杳㝠帝遣万鬼驱六丁余在许昌与韩宗武㑹坐客有言宗武年二十余时有所遇如子高是时年八十余余质之宗武笑而不肯言客诵其人往来诗数十篇皆五字古风清婉可爱如玉台新咏宗武见余爱乃笑曰荆公尝亦甚称云是近人当是齐梁间鬼遂畧道本末云见之几二年无甚苦意但恍惚或食或不食后国医陈易简教服蘓合香丸半年余一日忽不见未知为药之騐否也避暑録话卷上避暑录话卷下钦定四库全书避暑录话卷下宋叶梦得撰程光禄师孟呉下人乐易纯质喜为诗效白乐天而尤简直至老不改呉语与王荆公有塲屋之旧荆公颇喜之晚相遇犹如布衣时自洪州致仕归呉过荆公蒋山留数日时已年七十余荆公戏之曰公尚欲仕乎曰犹可更作一郡荆公大笑知其无隐情也元丰间道士陈景元博识多闻藏书数万卷士大夫乐从之游身短小而伛师孟尝从求相鹤经得之甚喜作诗亲携往谢末云收得一般潇洒物龟形人送鹤书来徐举首自操呉音吟讽之诸弟子在旁皆忍笑不能禁时王侍郎仲至在坐顾景元不觉失声几仆地柳永字耆卿为举子时多游狭邪善为歌辞敎坊乐工每得新腔必求永为辞始行于世于是声传一时初举进士登科为睦州掾旧初任官荐举法不限成考永到官郡将知其名与监司连荐之物议喧然及代还至铨有摘以言者遂不得调自是诏初任官须满考乃得荐举自永始永初为上元辞有乐府两籍神僊梨园四部絃管之句传禁中多称之后因秋晚张乐有使作醉蓬莱辞以献语不称㫖仁宗亦疑有欲为之地者因置不问永亦善为他文辞而偶先以是得名始悔为已累后改名三变而终不能救择术不可不慎余仕丹徒尝见一西夏归明官云凡有井水饮处即能歌柳词言传之广也永终屯田员外郎死旅殡润州僧寺王和甫为守时求其后不得乃为出钱𦵏之秦观少游亦善为乐府语工而入律知乐者谓之作家歌元丰间盛行于淮楚寒鵶万㸃流水绕孤村本隋炀帝诗也少游取以为满庭芳辞而首言山抹微云天粘衰草尤为当时所传苏子瞻于四学士中最善少游故他文未尝不极口称善岂特乐府然犹以气格为病故常戏云山抹微云秦学士露花倒影柳屯田露花倒影柳永破阵子语也富郑公为枢宻副使坐石守道诗自河北宣谕使还道除知郓州徙青州谗者不已人皆为公危惧㑹河北大饥流民转徙东下者六七十万人公皆招纳之劝民出粟自为区画散处境内屋庐饮食医药纤悉无不备从者如归市有劝公非所以处疑弭谤祸且不测公傲然弗顾曰吾岂以一身易此六七十万人之命哉卒行之愈力明年河北二麦大熟始皆襁负而归则公所全活也于是虽谗公者亦莫不畏服知不可挠而疑亦因是浸释公在政府不久而青州适当此变尝见其与一所厚书云在青州二年偶能全活得数万人胜二十四考中书令逺矣张侍郎舜民尝刻之石余旧有模本今亡之不复见裴休得道于黄蘗圆觉经等诸序文皆深入佛理虽为佛者亦假其言以行而吾儒不道以其为言者佛也李翺复性书即佛氏所常言而一以吾儒之说文之晩见药山疑有与契而为佛者不道以其为言者儒也此道岂有二以儒言之则为儒以佛言之则为佛而士大夫每患不能自求其所闻必取之佛故不可行于天下所以纷然交相诋卒莫了脱其实也韩退之答孟简书论大颠以为实能外形骸以理自胜不为事物侵乱胸中无隔碍果尔安得更别有佛法是自在其说中而不悟退之原性不逮李翺复性书逺甚葢别而为二必有知者然后信之李翺作复性书时年二十九犹未见药山也然求于吾儒者皆与当时佛者之言无二故自言志于道者四年则其学之乆矣然无一言近佛而犹微外之与老庄并列葢以世方力诋其说不可与之争亦不必争故尔吾谓唐人善学佛而能不失其为儒者无如翺若王缙杜鸿渐以宰相倾心为佛事葢本于因果报应之说犹有意徼幸以求福乃其流之下槩而王摩诘白乐天为佛则可矣而非儒也是召干戈而求不鬭虽欲使退之不作可乎孟简反欲乘其间而屈之亦陋矣复性书上篇儒与佛者之常言也其中篇以斋戒其心为未离乎静知本无有思则动静皆离视听昭昭不起于闻见而其心寂然光照天地此吾儒所未尝言非自佛发之乎末篇论鸟兽虫鱼之类谓受形一气一为物一为人得之甚难生乎世又非深长之年使人知年非深长而身为难得则今释氏所谓人身难得无常迅速之二言也翺言之何伤而必欲操释语以诲人宜其从之者既不自觉而诋之者亦不悟其学之所同也宋武帝与殷仲文论音乐云正恐解则好之此言极有味也世之好饮者必能饮好奕者必能奕未有不知酒味而强饮未尝学奕而自喜为奕凡事皆然欲求简静安闲莫若初无所解解而好非有大勇不能絶也吾少不幸溺于多闻而喜穷理每一事未晓夜不能安枕反覆推研必欲极其至而后止于是世间事多得曲折中岁恐流于多事始翻然大悔一切扫除愿为土木偶人茍一念暂起似有分别起灭即力止之若触芒刃若䧟机穽数十年来此境稍熟觉心内心外真若无物所未能遽去者唯此数百卷书尔更期以年岁当尽弃之以无知求有知易以有知反无知难使吾不早悟蔽其所知而不返虽欲求此须叟之适其可得哉张安道与欧文忠素不相能庆历初杜祁公韩富范四人在朝欲有所为文忠为谏官恊佐之而前日吕申公所用人多不然于是诸人皆以朋党罢去而安道继为中丞颇弹击以前事二人遂交怨葢趣操各有主也嘉祐初安道守成都文忠为翰林苏明允父子自眉州走成都将求知安道安道曰吾何足以为重其欧阳永叔乎不以其隙为嫌也乃为作书办装使人送之京师谒文忠文忠得明允所着书亦不以安道荐之非其类大喜曰后来文章当在此即极力推誉天下于是高此两人子瞻兄弟后出入四十余年虽物议于二人各不同而亦未尝敢有纎毫轻重于其间也张友正邓公之季子少喜学书不出仕有别业价三百万尽鬻以买纸笔蹟髙简有晋宋人风味尤工于草书故庐在甜水巷一日弃去从水柜街僦小屋与染工为邻或问其故答曰吾欲假其缣素学书耳于是与约凡有欲染皂者先假之一端酧二百金如是日书数端米元章书自得于天资然自少至老笔未尝停有以纸饷之者不问多寡入手即书至尽乃已元祐末知雍丘县苏子瞻自扬州召还乃具饭邀之既至则对设长案各以精笔佳墨纸三百列其上而置馔其旁子瞻见之大笑就坐每酒一行即申纸共作字一二小史磨墨几不能供薄暮酒行既终纸亦尽乃更相易携去俱自以为平日书莫及也友正既未尝仕其性介不多与人通故其书知之者少但不逮元章耳建中靖国初有前与绍圣共政者欲反其类首建议尽召元祐诸流人还朝以为身谋未几元祐诸人并集不肻为之用则复逐之而更召所反者既至亦恶其翻覆排之尤力其人卒不得安位而去张芸叟时以元祐人先罢居长安里中闻之壁间适有扇架戏题其下曰扇子解招风本要热时用秋来挂壁间却被风吹动时余季父仕关中偶至长安见芸叟道其事指壁间诗以为笑乐李翺习之论山居以怪石竒峰走泉深潭老木嘉草新花视逺七者为胜今吾山所乏者独深潭老木耳深潭不可无松亦不多得五方地土风气各不同古之立社各以其所宜木非所宜虽日培之不植许洛地相接嵩山至多松而许更无有王幼安治第遣人取松栽百余本种之仅能活一株才三尺余视之如婴儿也乃独宜柏有伐以为椽者睢阳近亳有桧而见推重州宅堂前有两株樛枝者约高二丈余百年物也至杉则三州皆无之木之佳者无如是四种而余仕四方未尝兼得今此山乃无不宜种之得法十年间便可合半抱惟柏长差比迟尔今环余左右者畧有数千株常目松磊落昂藏似孔北海桧深宻纡盘似管幼安杉丰腴秀泽似谢安石柏竒峻坚瘦似李元礼吾闲居乆賔客益少何幸日得与四君子游耶范文正公尝谓吾木㑹有时而老但吾不及见也然习之记虎丘池水不流天竺石桥下无水麓山力不副天竒灵鹫拥前山不可逺视崃山少平地泉出山无所潭此五所者极天下之竒观犹不能备况吾居独得其七之五哉人心终不能无累余虽忘此而每见潭水澄澈高木郁然未尝不有慕圆证寺大松合抱三十余株夹道蔽日犹国初时故物石桥合诸涧水道朱氏怡云阁之前其深处水面濶四五丈张文规所谓金碧潭者也其下流注朱氏子嵩之圃喷薄激射交流左右去吾庐不满三里自可为吾之别馆但寺僧不好事比岁松有伐而薪者当祝使善䕶持之朱氏子约今年田熟作草堂三间泉上暇日时往来则习之所不足者吾可以兼得矣大抵人才有四种德量为上气节次之学术又次之材能又次之欲求成材四者不可不备论所不足则材能不如学术学术不如气节气节不如德量然人亦安能皆全顾各有偏胜亦视其所成之者如何故德量不可不养气节不可不激学术不可不勤材能不可不勉茍以是存心随所成就亦便不作中品人物唐人房乔裴度优于德量宋璟张九龄优于气节魏郑公陆贽优于学术姚崇李德裕优于材能姚崇蔽于权数德裕溺于爱憎则所胜者为之累也汝曹方读唐书当以是类求则有益其他𤨏细与无用之空文不足多讲徒乱人意尔曾从叔祖司空道卿庆歴中受知仁祖为翰林学士遂欲大用㑹宋元宪为相同年素厚善或以为言乃与元宪俱罢然仁宗欲用之意未衰也再入为三司使而陈恭公尤不喜适以忧去免丧不召就除知澶州风节凛然吾大观中亦忝入翰林因面谢畧叙陈太上皇闻之喜曰前此兄弟同时迭为学士者有矣未有宗族相继于数世之后不唯朝廷得人亦可为卿一门盛事吾顿首谢今之叨冒仁宗不得尽施于司空者吾又兼得之而畧无前人报国之一二每懐眷遇未尝不流涕也叔祖度支讳温叟与子瞻同年议论每不相下元祐末子瞻守杭州公为转运使浙西适大水灾伤子瞻锐于赈济而告之者或施予不能无滥且以杭人乐其政阴欲厚之公每持之不下即亲行部一皆阅实更为条画上闻朝廷主公议㑹出度牒数百付转运司易米给民杭州遂欲取其半公曰使者与郡守职不同公有志天下何用私其州而使吾不得行其职卒视它州灾伤重轻分与之子瞻怒甚上章诋公甚力廷议不以为直乃召公还为主客郎中子瞻之志固美虽伤于滥不害为仁而公之守不茍其官亦人所难见前辈居官无不欲自行其志也仁庙初即位秋宴百戏有缘撞竿者忽坠地碎其首死上恻然怜之命以金帛厚赐其家且诏自是撞竿减去三之一晏元献作诗纪之曰君王特轸推沟念诏截危竿横赐钱余往在从班侍燕时见百戏撞竿才二丈余与外间绝不同一老中贵人为余言后閲元献诗果见之庙号称仁信哉祖宗澶渊未修好以前志在取燕未尝不经营故流俗言甚喜而不可致者皆曰如获燕王头宣和末北方用师其大帅夔离不尝王燕为边害朝论必欲取之未几大将乃捕斩䕫离不函其首以献诏藏之太社头库天下皆上表贺而其实非也士大夫为庆者每相视笑曰遂获燕王头耶和尚置梳箆亦俚语言必无用也崇宁中间改僧为德士皆加冠巾蔡鲁公不以为然尝争之不胜翌日有冠者数十人诣公谢髪既未有皆为赝髻以簪其冠公戏之曰今当遂梳箆乎不觉烘堂大笑冠有坠地者崇宁二年霍侍郎端友牓吾为省试㸃检官安枢宻处厚为主文与先君善一见以子弟待吾处厚前坐绍圣间从官放归田里至是以兵部尚书召还朝尝中夜召吾语因曰吾更祸重矣将何以善后吾曰公不闻蔺相如廉颇郭汾阳李临淮张保臯郑年事乎缙绅之祸连结不解非特各敝其身国亦敝矣公但能一切忘旧怨以李文饶为戒祸何从及处厚意动矍然起执吾手步庭下时正月望夜月正中仰视星斗灿然以手指天曰此实吾心因问此六人大畧曰四人者吾知之独不记保臯与年为何事吾言杜牧之所书新史畧载之矣还坐室中取唐书检视乆之曰吾未有䇿题便当着此以信吾志遂论六人以䇿进士佛氏论持律以隔墙闻钗钏声为破戒人疑之乆矣苏子由为之说曰闻而心不动非破戒心动为破戒子由葢自谓深于佛者而言之陋如此何也夫淫坊酒肆皆是道塲内外墙壁初谁限隔此耳本何所在今见有墙为隔是一重公案知声为钗钏是一重公案尚问心动不动乎呉僧净端者行解通脱人以为散圣章丞相子厚闻召之饭而子厚自食荤执事者误以馒头为馂馅置端前端得之食自如子厚得馂馅知其误斥执事者而顾端曰公何为食馒头端徐取视曰乃馒头耶怪馂馅乃许甜吾谓此僧真持戒者也吾素不能琴然心好之少时尝从信州道士呉自然授指法亦能为一两弄怠而弃去然自是每闻善琴者弹虽不尽解未尝不喜也大观末道泗州遇庐山崔闲相与游南山十余日闲葢善琴者每坐玻瓈泉上使弹终日不倦泉声不甚悍激涓涓淙潺与琴声相乱吾意此即天籁也闲所弹更三十余曲曰公能各为我为辞使我它日持归庐山时倚琴而歌亦足为千载盛事意欣然许之闲乃畧用平侧四声分均为句以授余琴有指法而无其谱闲葢强为之吾时了了畧解既嬾不复作今盖忘之矣去年徐度忽得江外招隐一曲以王琚旧辞增损而足成之虽无弹者可歌成声适吾意时当稍依此自为一篇以终闲志也真诰载蕚绿华事细考之近今之紫姑神晋人好竒稍缘饰之尔紫姑神止为诗文自託于仙不与人相接而蕚绿华事乃近䙝岂有真仙若此哉或曰释氏至四禅天乃无欲自三禅而下皆未免于欲蕚绿华葢未离乎欲界者也亦不然所谓仙者岂真与世人同仅有偶而已后世縁是遂肆为凟慢高真之言无所不至流俗争信之唐人至有为后土夫人传者今所在多有为后土夫人祠而扬州尤盛皆塑为妇人像流俗之谬妄如此亦起于西汉所谓神媪者谓小孤为姑何足怪哉后土夫人葢以讥武后然託论亦不当如此也毒热连二十日泉旁林下平日目为胜处亦觉相薰灼忽自诃曰氷蚕火鼠此本何物习其所安犹不知异今此热相初从何来乃复浪为苦乐耶一念才萌顾堂室内外或阴或日皆成清凉国土戏以语羣儿皆莫知答翌日忽大雨震电暴风骤至坐间草木掀舞池水震荡羣儿欣然皆以为快因问遂若是凉耶抑来日复有热耶来日复热则汝之快者将又戚然矣自吾之视羣儿固可笑然吾行于世且半生㡬何不为羣儿得无有如吾者又笑其所笑乎释氏论佛菩萨号皆以南谟冠之自不能言其义夷狄谓拜为膜音谟穆天子传膜拜而受葢三代已有此称若云居南方而拜膜既讹为谟又因之为南无南摩后汉楚王英传伊蒲塞之馔伊蒲塞即梵语优婆塞时佛语犹未至中国葢西域之译云然如身毒与天竺其国名尚讹况于语乎唐书李绛传载论罢吐突承璀请撰安南寺圣德碑事云宪宗命百牛倒石此事出唐旧史欧文忠遂谓古碑先立而后书余家有李绛论事载此甚详云承璀先立碑堂并碑石大小准华岳碑不言已立碑也绛既论帝报可已不令建立碑楼便遣拽倒乃记承璀奏楼功绩大请缓拆帝遣百牛倒之则所倒乃碑楼非碑石也新史乃承旧史之误尔凡书要以便事何为必先立乎史言帝初怒绛伏奏愈切乃悟石集本是奏疏从中报可无怒事尤见其妄列子书称子列子此是弟子记其师之言非列子自云也刘禹钖自作传称子刘子不可解意是误读列子天下真理日见于前未尝不昭然与人相接但人役于外与之俱驰自不见耳惟静者乃能得之余少常与方士论养生因及子午气升降累数百言犹有秘而不肻与衆共者有道人守荣在旁笑曰此何难吾常坐禅至静定之极每子午觉气之升降往来于腹中如饥饱有常节吾岂知许事乎惟心内外无一物耳非止气也凡寒暑燥溼有犯于外而欲为疾者亦未尝悠然不逆知其萌余长而验之知其不诬也在山居乆见老农候雨旸十中七八问之无他曰所更多耳问市人则不知也余无事常早起每旦必歩戸门往往僮仆皆未兴其中既洞然无事仰观云物景象与山川草木之秀而志其一日为阴为晴为风为霜为寒为温亦未尝不十中七八老农以所更吾以所见其理一也乃知惟一静大可以察天地近可以候一身而况理之至者乎宣和间内府尚古器士大夫家所藏三代秦汉遗物无敢隐者悉献于上而好事者复争寻求不较重价一器有直千缗者利之所趋人竞捜剔山泽发掘塜墓无所不至往往数千载藏一旦皆见不可胜数矣呉珏为光州固始令光申伯之国而楚之故封也间有异物而以僻逺人未之知乃令民有罪皆入古器自赎既而罢官几得五六十器与余遇汴上出以相示其间数十器尚三代物后余中表继为守闻之微用其法亦得十余器乃知此类在世间未见者尚多也范之才为湖北察访有绐言泽中有鼎不知其大小而耳见于外其间可过六七嵗小儿亟以上闻诏本部使者发民掘之凡境内陂泽悉干之掘数十丈讫无有之才寻见谪庆歴中西方用师一委韩公范文正公皆为招讨副使未几韩公以任福败好水左迁秦州文正擅报元昊书迁耀州皆夺使事葢居中有乐之者仁宗忧边事无所付且未决二公去留王文安公尧臣时为翰林学士乃以为陜西体量安抚使当权者意欲使附已排二公公具言二公方为夷狄所畏忠勇无比将御外敌非二人不可具辨任福败不缘帅皆请还之併荐其麾下狄青种世衡等二十余人可为大将议与当权者忤尽格不行㑹公言泾原贼所由入他日必自是窥关中请益兵预备亦不行而明年葛怀敏之败正自泾原仁宗始悟复行公䇿而还二公讫降元昊议者谓保全关辅虽韩范之功然非文安亦不能成也唐中世以前未尽以石为硏端溪石虽后出未甚贵于世葢晋宋间善书者初未留意于研往往但以器贮墨汁故有以铜铁为之者意不在磨墨也长安李士衡观察家藏一端研当时以为寳下有刻字云天寳八年冬端州东溪石刺史李元书刘原甫知长安取视之大笑曰天寳安得有年自改元即称载矣且是时州皆称郡刺史皆称太守至德后始易今安得独尔耶亟取唐书示之无不惊叹李氏研遂不敢复出非原甫精博固无与辨然李氏亦非善为研计者研但论羙恶诚可为寳何必问乆近耶近世有言许敬宗研者亦或以其人弃之若论李氏研则许敬宗真赝亦未可知然好恶之或如此彼为研者羙恶自若初何预知而或以有年而贵或以人而废重可笑也刘原甫博物多闻前世实无及者在长安有得古铁刀以献制作极巧下为大环以纒龙为之而其首类鸟人莫有识者原甫曰此赫连勃勃所铸龙雀刀所谓大夏龙雀者也鸟首葢雀云问之乃种世衡筑青涧城掘地所得正夏故疆也又有获玉印遗之者其文曰周恶夫印公曰此汉侯印尚存于今耶或疑而问之曰古亚恶二字通用史记卢绾之孙他人封亚谷侯而汉书作恶谷是矣闻者始大服因疑史条侯名遂作恶父之亚音未必然春秋魏有丑夫衞有良夫葢古人命名皆不择其羙称亦多有以恶名者安知亚夫不为恶夫也韩丞相玉汝家藏王莽时铜枓一状如勺以今尺度之长一尺三寸其柄有铭云大官乘舆十冻铜枓重三觔九两新始建国天凤上戊六年十二月工遵造史臣闳掾臣岑掌旁丞相𢎞令丞相第二十六枓食器正今之杓也史记赵世家赵襄子请代王使厨人操铜枓食代王及从者行斟阴令以枓击杀之是已冻周官音錬据汉书莽改始建国六年为天凤六年而不言其因今天凤上犹冒始建国葢通为一称未尝去旧号上戊莽所作歴名莽自以为土德王故云宣和间公卿家所藏汉器杂出余多见之唯此器独见于韩氏国朝监察御史皆用三丞以上尝再任通判人有阙则中丞与翰林学士知杂迭举二人从中㸃一人除宰相不与也韩公为中丞以难于中选乃请举京官以为里行遂荐王观文陶治平初御史缺台臣如故事以名上英宗皆不用内批自除二人范尧夫以江东转运判官为殿中侍御史吕微仲以三司盐铁判官为监察御史里行得人之效乃见于再世二十年之后古未有也唐制诰以掌进画翰林学士初但为文辞不专诏命自校书郎以上皆得为之班次各视其官亦无定员故学士入皆试五题麻诏勑诗赋而舍人不试葢舎人乃其本职且多自学士迁也学士未满一年犹未得为知制诰不与为文歳满迁知制诰然后始并直本朝既重学士之选率自知制诰迁故不试而知制诰始亦循唐制不试雍熈初太宗以李文正公沆及宋湜王化基为之化基上章辞不能乃始中书并召试制诰二首遂为故事其后梁周翰薛映梁鼎亦或不试而用欧阳文忠公记唯公与杨文公陈文恵公三人者误也唐御膳以红绫饼餤为重昭宗光化中放进士榜得裴格等二十八人以为得人㑹燕曲江乃令大官特作二十八饼餤赐之卢延让在其间后入蜀为学士既老颇为蜀人所易延让诗素平易近俳乃作诗云莫欺零落残牙齿曾喫红绫饼餤来王衍闻知遂命供膳亦以饼餤为上品以红罗裹之至今蜀人工为饼餤而红罗裹其外公㕑大燕设为第一呉正肃公育罢政事守蔡州尝即州宅为容斋自序其意以为上为天子所容中为士大夫所容下为吏民所容又谓知足而心虚旷然后能容达生以为寓则无往而不容且作诗着之余为蔡守时已不复存物色其处西北隅仅有屋四楹深不满三丈手可及檐意以为是乃稍修葺之不敢加其旧以见公之志遣人洛中求公集得所作诗因刻之壁间髙贤遗迹世不多有况公之名德风节相去未百年而来者曾不经意况求其所用心也哉嘉祐中邕州佛寺塑像其手忽振动昼夜不止未㡬交趾入冦城㡬陷其后又动而侬智髙反围城卒陷之屠其城去熈宁元年又动郡守钱师孟知其不祥亟取投之江中遂无他物理不可解佛岂为是也哉以五行传推之近土失其性也余在江东宣州大火㡬焚其半前此亦有铁佛坐髙丈余而身忽迭前迭却若俯而就人者数日土人方骇既而火作葢㡬邕州之异也本朝大乐循用王朴旧律大扺失于太髙其声噍杀而哀太祖时和岘既下一律景祐中李照校古制以为髙五格又请下其三乐成反低人不以为然废不用皇祐初阮逸胡瑗再定比和岘止下一律议者亦不为善也燕乐律亦髙歌者每苦其难继而未有知之者熈宁未敎坊副使苑日新始献言谓方响尤甚与丝竹不协乃使更造方响以凖诸音于是第降一律讫后用之至崇宁云大乐旧无匏土二音笙竽但如今世俗所用笙以木刻其本而不用匏埙亦木为之是八音而为木者三也元丰末范蜀公献乐书以为言而未及行至崇宁更定大乐始具之旧又无箎至是亦备虽燕乐皆行用国朝馆职制科及进士第一人试用既有常法余皆以大臣荐其所知而无定制制科既改用䇿论而进士第一人与大臣所荐犹循用诗赋治平末英宗患人材少始诏宰相参知政事各举五人时韩魏公曾鲁公为宰相欧文忠赵康靖公为参政共荐二十人未及召试而神宗即位乃先择其半与府界提㸃陈子东奏事称㫖特命附试者十一人皆入馆呉申为御史言诗赋不足得士请自是杂以经史时务试论䇿乃命罢诗赋试以䇿论二道然终神宗之世未尝行葢自更官制在内者与职事官杂除在外赏劳以为贴职者但以为宠也元祐初举行治平故事而通命知枢宻院与同知亦荐遂用熈宁之令试䇿一道绍圣后不复行四十年间唯治平元祐两见而已葢必欲得材而慎其选自不能数也世言不服药胜中医此语虽不可通行然疾无甚苦与其为庸医妄投药反败之不得为无益也吾閲是多矣其次有好服食不量已所宜但见他人得效从而试之亦或无益而反有害魏晋间尚服寒食散通谓之服散此有数方孙真人并载之千金方中而皇甫谧服之遂为废人自言性与之忤违错节度隆冬裸袒食氷当暑甚至悲恚欲自杀此岂可不慎哉王子敬有帖云服散发者亦是数见言服者而不闻有甚利其为害之甚乃有如谧此好服食之弊也吾少不多服药中岁以后或有劝之少留意者往既不耐烦过江后亦复难得药材每记素问劳佚有常饮食有节八言似胜服药也韩退之孔戣墓志言古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来往也谓戣为无是欲留之此姑为说以留戣可也若必待此而后可去岂善为戣计者耶戣时年七十三归不及岁而卒如退之所云闾井田宅亲戚谁且无之顾不必尽求备能如戣毅然刚决固已晩矣若又不能是终不可去乎王述乞骸骨自序其㑹祖昶与魏文帝牋曰南阳宗世林少得好名州里瞻敬年老汲汲自励恐见废弃时人咸共笑之若天假其寿致仕之年不为此公婆娑之事述时年六十三辞情慷慨自出其志是以卒能践之不但为羙谈也阮裕为临海太守召为祕书监不就复为东阳太守再召为侍中又不就遂还剡中以老或问裕屡辞聘召而宰二郡何耶曰非敢为高吾少无宦情兼拙于人间既不能躬耕必有所资故曲躬二郡岂以骋能私计故尔人情千载不逺吾自大观后叨冐已多未尝不怀归而家旧无百畞田不得已犹为汝南许昌二郡正以不能无资如裕所云既罢许昌俸廪之余粗可经营了㐲腊即不敢更怀轩冕之意今衣食不至乏絶则二郡之赐也但吾归而复出所得又愈于前则不能无愧于裕楚州紫极宫有小轩人未尝至一日忽壁间题诗一絶云宫门闲一入独凭阑干立终日不逢人朱顶鹤声急相传以为吕洞賔也余尝见之字无异处亦已半剥去土人有危疾刔其黑服如黍粟皆愈近世有孙卖鱼者初以捕鱼为业忽弃之而发狂人始未之重稍言灾福无不验者遂争信之昼往来人家终日不停足夜则宿于紫极宫灾福亦不可问或谬发于语言或书于屋壁或笑或哭皆不可测乆而推其故皆有为也宣和末尝召至京师狂言自若或传其语有讥切者罢归固与当时流辈异矣兵兴不知所终范尧夫每仕京师早晩二膳自已至婢妾皆治于家往往镌削过为简俭有不饱者虽晩登政府亦然补外则付之外厨加料几倍无不厌余或问其故曰人进退虽在已然亦未有不累于妻孥者吾欲使居中则劳且不足在外则逸而有余故处吾左右者朝夕所言必以外为乐而无顾恋京师之意于吾亦一佐也前辈严于出处每致其意如此张湛授范甯目痛方云损读书一减思虑二专内视三简外视四旦晩起五夜早眠六凡此六物熬以神火下以气簁藴于胸中七日然后纳诸方寸修之一时近能数其目睫逺视尺箠之余长服不已洞见墙壁之外非但明目亦且延年此虽戏言然治目实无踰此六者吾目昏已四年自去年尤甚而今夏复加之赤眚此六物讫不能兼用故虽杂服他药㡬月犹未平因省平生所用目力当数十倍他人安得不敝岂草木之味自外至者所能复补湛历数自阳里子东门伯左丘明杜子夏郑康成髙堂隆左太冲七人嘲之阳里子东门伯不可知而丘明以下五人未有非读书者安可不惧要须尽用其方不复加减乃有验也杜牧作李戡墓志载戡诋元白诗语所谓非庄人雅士所为淫言媟语入人肌骨者元稹所不论如乐天讽谏闲适之辞可槩谓淫言媟语耶戡不知何人而牧称之过甚古今妄人不自量好抑扬子夺而人辄信之类尔观牧诗纤艳淫媟乃正其所言而自不知也新唐书取为牧语论乐天传以为救失不得不然葢过矣牧记戡母梦有伟男子持双儿授之云予孔丘以是与尔及生戡因字之天授晁无咎每举以为戏曰孔夫子乃为人作九子母耶此必戡平日自言者其诡妄不言可知也李伯时初喜画马曹韩以来未有比也曹辅为太仆少卿太仆视他卿寺有廨舎国马皆在其中伯时每过之必终日纵观有不暇与客语者法云圜通秀禅师为言衆生流浪转徙皆自积刼习气中来今君胸中无非马者得无与之俱化乎伯时惧乃敎之使为佛像以变其意于是深得呉道子用笔意晩作华严经八十卷变相李冲元书其文备极工妙不及终而以末疾废重自太息既不能复画乃反厚以金帛求其所画在人者藏之以示珍贵宣和间其画几与呉生等有持其一二纸取羙官者踵相继而伯时无恙时但诸名士鉴赏得好诗数十篇尔杜牧记刘昌守宁陵斩孤甥张俊事史臣固疑之然但以理推未尝以李希烈传考之也希烈围宁陵时守将髙彦昭昌乃其副贼坎城欲登昌葢欲引去从刘元佐请兵出不意以擣贼彦昭誓于衆曰中丞欲示弱覆而取之诚善然我为守将得失在生人今士创重者须供养有如弃城去则伤者死内逃者死外吾民尽矣于是士皆感泣请留昌大慙则全宁陵昌安得全攘其功耶计刘元佐间能拒守当在彦昭不在昌也牧好其意欲造作语言为文字故不复审虚实希烈围宁陵四十日而谓之三月城不陷以元佐救兵至败希烈而云韩晋公以强弩三千希烈解围皆非是士固有幸不幸髙彦昭不得立传计是官不至甚显而死故昌得以为名赵充国云兵者国之大事当为后法昌为将固多杀正使有之犹不足为法况未必有聊为辨正以信史氏之说张文孝公观一生未尝作草字杜祁公一生未尝作真字文孝尝自作诗云观心如止水为行见真书可见其志也祁公多为监司及帅在外公家文移书判皆作草字人初不能辨不敢白必求能草书者问焉乆之乃稍尽解世言书札多如其为人二公皆号重德而不同如此或者疑之余谓文孝谨于治身秋毫不敢越绳墨自应不解作草字祁公虽刚方清简而洞晓世故所至政事号神明迎刃而解则疏通变化意之所乡发于书者宜亦似之也唐僧能书者三人智永怀素髙闲也智永书全守逸少家法一画不敢小出入千文之外见于世者亦无他书相传有八百本余所闻存于士大夫家者尚七八本亲见其一于章申公之子择处逸少书至献之而小变父子自不相袭唐太宗贬之太过所以惟藏逸少书不及献之智永真蹟深稳精逺不如世间石本用笔太碍也怀素但传草书虽自谓恨不识张长史而未尝秋毫规模长史乃知万事必得之于心因人则不能并立矣章申公家亦有怀素千文在其子授处今二家各藏其半惜不得为全物也髙闲书絶不多见惟钱彦逺家有其为史书当慎其遗脱八字如掌大神彩超逸自为一家葢得韩退之序故名益重尔叶源余同年生自言熈宁初徐振甫牓已赴省试时前取上舎优等乆矣省中䇿问交趾事茫然莫知本末或告以见马援传者亟录其语用之而不及详乃误以援为愿遂被黜方新学初何尝禁人读史而学者自尔源言之亦自以为不然故更二十年始得第崇宁立三舎法虽崇经术亦未尝废史而学校为之师长者本自其间出自知非所学亦幸时好以唱其徒故凡言史皆力诋之尹天民为南京敎授至之日悉取史记而下至欧阳文忠集焚讲堂下物论喧然未㡬天民以言事罢政和间大臣有不能为诗者因建言诗为元祐学术不可行李彦章为御史承望风㫖遂上章论陶渊明李杜而下皆贬之因诋黄鲁直张文濳晁无咎秦少游等请为科禁故事进士闻喜燕例赐诗以为宠自何丞相文缜牓后遂不复赐易诏书以示训戒何丞相伯通适领修勑令因为科云诸士庶传习诗赋者杖一百是岁冬初雪太上皇意喜呉门下居厚首作诗三篇以献谓之口号上和赐之自是圣作时出讫不能禁诗遂盛行于宣和之末伯通无恙时或问初设刑名将何所施伯通无以对曰非谓此诗恐作律赋省题诗害经术尔而当时实未有习之者也呉门下喜论杜子羙诗每对客未尝不言绍圣间为戸部尚书叶涛致逺为中书舎人待漏院每从官晨集多未厌于睡往往即坐倚壁假寐不复交谈惟呉至则强之与论杜诗不已人以为苦致逺辄迁坐于门外檐次一日忽大雨飘洒同列唿之不至问其故曰怕老杜诗梁中书子羙亦喜言杜诗余为中书舍人时梁正在本省每同列相与白事坐未定即首诵杜诗评议锋出语不得间往往迫上马不及白而退每令书史取其诗藁示客有不解意以录本至者必瞑目怒叱曰何不将我真本来故近岁谓杜诗人所共爱而二公知之尤深欧阳文忠公为举子时客随州秋试试左氏失之诬论云石言于晋神降于莘内蛇鬬而外蛇伤新鬼大而故鬼小主文以为一塲警䇿遂擢为冠葢当时文体云然胥翰林偃亦由是知之文章之弊非公一变孰能遽革词赋以对的而用事切当为难张正素云庆歴末有试天子之堂九尺赋者或云成汤当陛而立不欠一分孔子历阶而升止余六寸意用孟子曹交言成汤九尺史记孔子九尺六寸事有二主司一以为善一以为不善争乆之不决至上章交讼传者以为笑若论文体固可笑若必言用赋取人则与欧公之论何异亦不可谓对偶不的而用事不切当也唐初以明经进士二科取士初不甚相逺皆帖经文而试时务䇿但明经帖文通而后口问大义进士所主在䇿道数加于明经以帖经副之尔永隆后进士始先试杂文二篇初无定名唐书已不记诗赋所起意其自永隆始也呉下全盛时衣冠所聚士风笃厚尊事耆老来为守者多前辈名人亦能因其习俗以成羙意旧通衢皆立表揭为坊名凡士大夫名德在人者所居往往因之以着元参政厚之居名衮绣坊富祕监严居名德寿坊蒋宻学堂居尝产芝草名灵芝坊范侍御师道居名豸冠坊卢龙图秉居奉其亲八十余名德庆坊朱光禄居有园池号乐圃名乐圃坊临流亭馆以待賔客舟航者亦或因其人相近为名褒德亭以德寿富氏也旌隠亭以灵芝蒋氏也蒋公葢自名其宅前河为招隠溪来者亦不复敢辄据此风惟吾邦见之他处未必皆然也李公武尚太宗献穆公主初名犯神宗嫌名加赐上字遵好学从杨大年作诗以师礼事之死为制服士大夫以此推重私第为间燕㑹贤二堂一时名公卿皆从之游卒谥和文外戚未有得文谥者人不以为过其后李用和之子玮复尚真宗福康公主故世目公武为老李驸马所居为诸主第一其东得隙地百余畞悉疏为池力求异石名木参列左右号静渊庄俗言李家东庄者也宣和间木皆合抱都城所无有其家以归有司改为撷芳园后宁德皇后徙居号宁德坊李公武既以文词见称诸公间杨大年尝为序其诗为间燕集二十卷柴宗庆亦尚太宗鲁国公主贪鄙麤暴闻公武有集亦自为诗招致举子无成者相与酬唱举子利其余食争言可与公武并驰真宗东封亦尝献诗强大年使为之序大年不得已为之遂亦自名其诗为平阳登庸一集镂板以遗人传者皆以为笑庄子言蹈水有道曰与济俱入与汩偕出郭象以为磨翁而旋入者济也囘伏而涌出者汨也今人言汨没当是浮沉之意太宗敦奖儒术初除张参政洎钱枢宻若水为翰林学士喜以为得人谕辅臣云学士清切之职朕恨不得为之唐故事学士礼上例弄猕猴戏不知何意国初乆废不讲至是乃使勑设日举行而易以敎坊杂手伎后遂以为例而余为学士时但移开封府唿市人敎坊不复用矣既在禁中亦不敢多致但以一二伎充数尔大观末余奉诏重修翰林志尝备录本末㑹余罢书不克成吕文穆公父龟图与其母不相能併文穆逐出之羁旅于外衣食殆不给龙门山利渉院僧识其为贵人延致寺中为凿山巖为龛居之文穆处其间九年乃出从秋试一举为廷试第一是时太宗初与赵韩王议欲广致天下士以兴文治而志在幽燕试训练将赋文穆辞既雄丽唱名复见容貌伟然帝曰吾得人矣自是七年为参知政事十二年而相其后诸子即石龛为祠堂名曰肄业富韩公为作记云吕文穆公既登第携其母以见龟图虽许纳之终不与相见乃同堂异室而居贾直孺母少亦为其父所出更娶他氏直孺登第乃请奉其出母而归与其后母并处既贵二母犹无恙并封二人皆廷试第一虽为出母之荣而父子之间礼经所无有者处之各尽人情为难能也唐书李藩传记笔灭宻诏王锷兼宰相事㑹要雀氏论史官之失其说甚明而新史犹载之岂未尝见崔所论耶然即本传考之藩为相既被宻㫖有不可封还可也何用更灭其字自可见其误矣给事中批勑事亦非是唐制给事中诏勑有不便得涂窜奏还谓之涂归此乃其职事何为吏惊请联他纸藩名臣二事尤伟而皆不然成人之羙者固所不惜但事当覈实尔吾谓此本出批勑一事葢虽有故事前未有能举其职者至藩行之吏所以惊后之羙藩者因加以联纸之言又益而为王锷事不知适为藩累也据王锷传自河东节度使加平章事㑹要以为元和五年正藩为相时大抵新史自相牴牾类如唐以金紫银青光禄大夫皆为阶官此沿袭汉制金印紫绶银印青绶之称也汉丞相太尉皆金印紫绶御史大夫银印青绶此三府官之极崇者夏侯胜云经术茍明取青紫如拾地芥葢谓此也颜师古误以青紫为卿大夫之服汉卿大夫葢未服青紫此但据师古当时所见尔古者官必佩印有印则有绶魏晋后既无佩印之法唐为此名固已非矣而品又在光禄大夫之下汉光禄大夫秩比二千石本以掌宫门为职初非所贵重何以是为升降乎古今名号沿革顚倒错忤葢不胜言独怪元丰官制诸儒考核古今甚详亦循而弗悟故遂为阶官之冠汉书李陵传言全躯保妻子之臣随而媒蘗其短孟康注以酒敎为媒麴为蘗师古引齐人名麴饼为媒谓若酿成其罪者宋景文公好造语唐新史记程元振恶李光弼言媒蝎以疑之不知别有据耶抑以意自为也春秋外传有云蝎谮焉避之者蝎音遏木蠧也言谮由中出如蠧然或谓取诸此然亦竒矣旧说崔慎为瓦棺寺僧后身崔慎父为浙西观察使时生慎至七岁犹未食肉忽有僧见之掴其口曰既要他官爵何不食肉自是乃食荤凡世间富贵人多自修行失念中来或世缘未絶有必偿之不可逃者房次律为永禅师后身前固有言之者矣第崔所为畧无修行之证何但官爵一念失差也往在丹徒常记与叶致逺㑹甘露寺坐间有举此事者致逺时有所怀忽忿然作色曰吾谓僧亦未是明眼人不食肉安足道何以不待其末年执之十字路口痛与百掴方为快意闻者絶倒国初州郡贡士犹未限数目太宗始有意广收文士于是为守者率以多士为贵淳化三年试礼部遂㡬二万人自后未有如是盛者时钱枢宻若水知举廷试取三百五十三人孙何为第一而丁晋公王冀公张邓公三宰相在其间晋宋间佛学初行其徒犹未有僧称通曰道人其姓则皆从所授学如支遁本姓闗学于支谦为支帛道猷本姓冯学于帛尸棃宻为帛是也至道安始言佛氏释迦今为佛子宜从佛氏乃请皆姓释世以释举佛者犹言杨墨申韩今以为称者自不知其为姓也贫道亦是当时仪制定以自名之辞不得不称者疑示尊礼许其不名云耳今乃反以名相唿而不讳葢自唐已然而贫道之言废矣吕许公初荐富韩公出使晏元献为枢宻使富公不以嫌辞晏公不以亲避爱憎议论之际卒无秋毫窥其间者其直道自信不疑诚难能也及使还连除资政殿学士富公始以死辞不拜虽义固当然其志亦有在矣未几晏公为相富公同除枢宻副使晏公方力陈求去不肻并立仁宗不可遂同处二府前葢未有比也张司空齐贤初被遇太宗骤至签书枢宻院㑹北伐契丹代州正当虏冲而杨继业战殁帝忧甚求守之者齐贤自请行既至果大败虏衆时母晋国夫人孙氏年八十余尚无恙帝数召至宫中眷礼甚厚如家人朝散郎仲咨其曾孙也尝出帝亲礼面赐孙氏一诗示余云往日贫儒母年高寿太平齐贤行孝侍神理甚分明又有一幅云张齐贤拜相不是今生宿世遭逢本性于家孝事君忠婆婆老福见儿荣贵齐贤葢代州遂入相圣言简质不为文饰羣臣安得不尽心乎诗诏其家有石刻士大夫罕见之者国朝宰相致事从容进退享有髙寿其最着者六人张邓公八十六陈文惠八十二富韩公八十一杜祁公八十李文定七十七龎颕公七十六文潞公虽九十二而晩节不终士论惜之张邓公仍自相位得谢尤为可贵韩建麤暴好杀而重佛敎治华州患僧衆龎杂犯者衆欲贷之则不可尽治之则恐伤善类乃择其徒有道行者使为僧正以训治之而择非其人反私好恶予夺修谨者不得伸犯法者愈无所惮建乆之乃悟一日忽判牒云本置僧正欲要僧正僧既不正何用僧正使僧自正传者虽笑然亦适中理明皇幸蜀图李思训画藏宗室汝南郡王仲忽家余尝见其摹本方广不满二尺而山川云物车辇人畜草木禽鸟无一不具峯岭重复径路隠显𣺌然有数百里之势想见为天下名笔宣和间内府求画甚急以其名不佳独不敢进明皇作骑马像前后宦官宫女导从畧备道旁瓜圃宫女有即圃採瓜者或讳之为摘瓜图而议者疑元望云骓歌有骑骡幸蜀之语谓仓卒不应仪物犹若是盛遂欲以为非幸蜀时事者终不能改也山谷间民皆冠白巾以为蜀人为诸葛孔明服所居深逺者后遂不除然不见他书欧文忠初以张氏事当权者幸以诬公亟命三司户部判官苏安世为诏狱与中贵人杂治冀以承望风㫖中外谓公必不能免而安世秋毫无所挽卒白公无他当权者大怒坐责㤗州监税五年不得调后治狱者亦不过文致公贷用张氏奁具物坐贬尔安世寻卒于至和间终广西转运使官既不甚显世无知之者其为人亦自廉直而敏于事不磨勘者十五年王文公为墓志仅载其事吕许公在相位以郊礼特加司空力辞不拜既病归政事仁宗眷之犹厚乃复除司空平章军国重事三五日一造朝有大事及边机许宰执就第咨访前无是比也元祐初晦叔辞位遂用故事以文潞公平章重事而晦叔亦拜司空平章事遂践世官尤为盛事禹贡导漾东流为汉又东为沧浪之水沧浪地名非水名也孔氏谓汉水别流在荆州者孟子记孺子之歌所谓沧浪之水可以濯缨者屈原楚辞亦载之此正楚人之辞苏子羙卜居呉下前有积水即呉王僚开以为池者作亭其上名之曰沧浪虽意取濯缨然似以沧浪为水𣺌弥之状不以为地名则失之矣沧浪犹言嶓冢桐柏也今不言水而直曰嶓冡桐柏可乎大抵禹贡水之正名而不可单举者则以水足之黒水弱水沣水之类是也非水之正名而因以为名则以水别之沧浪之水是也沇水伏流至济而始见沇亦地名可名以济不可名以沇故亦谓之沇水乃知圣言一字未尝无法也桑钦为水经载天下水甚详而两淛独畧淛江谓之渐江出三天子都钦北人未尝至东南但取山海经为证尔山海经三天子都在彭泽安得至此今钱塘江乃北江之下流虽自彭泽来葢衆江所㑹不应独取此一水为名余意渐字即淛字钦误分为二名郦元注引地理志淛江出丹阳黟南蛮中者是已即今自分水县出桐庐号歙港者与衢婺之溪合而过富阳以入大江大江自西来此江自东来皆㑹于钱塘然后南趋于海然淛江不见于禹贡以钱塘江为淛江始见于秦纪而衢婺诸水与苕霅两溪等不见于水经者甚多岂以小遗之抑不及知耶余守钱塘尝取两路山水证其名实质诸耆老颇得其详欲使好事类为一书以补桑郦之阙㑹兵乱不及成也颜鲁公呉兴地记乌程县境有颛顼冡图经云晋初衡山见颛顼冡有营丘图衡山在州之东南春秋传所谓楚子伐呉克鸠兹至于衡山者也今谓之横山或疑颛顼都帝丘今濮州是无缘冢在此古今流传虽不可尽信然舜葬苍梧禹葬㑹稽何必其都耶今州之西南有杼山亦𨽻乌程其旁有夏驾山王村相传以为夏杼廵狩所至杼夏之七王也禹葬㑹稽则杼之至此固无足怪庸俗之言未可为全无据也越王勾践本禹之后葢呉越在夏皆中国地其后习于用夷故商周之间变而为夷岂真夷狄也哉六合之大自开辟以来迭为华夷不知其㡬变如幽燕故壤沦陷不满二百年已不复名为中国矣而闽广陇蜀列为郡县者亦安知秦汉之前皆夷狄耶三江既入震泽底定孔氏以太湖为震泽而不名三江意若以北江中江与南江为三江在荆州之分汉沱参流则别为三在扬州之分因入于海则合于一所谓北江者今丹阳而下钱塘皆是也孔氏本未尝至呉故其解北江以为自彭蠡江分为三入震泽为北江入海不知北江本与震泽相通以太湖为震泽亦非是周官九州有泽薮有川有浸扬州泽薮为具区其浸为五湖旣以具区为泽薮则震泽即具区也太湖乃五湖之总名耳凡言薮者皆人资以为利故曰薮以富得名而浸则但水之所钟也今平望八尺震泽之间水弥漫而极浅与太湖相接而非太湖自是入于太湖自太湖入于海虽浅而弥漫故积潦暴至无以洩之则溢而害田所以谓之震犹言三川皆震者然蒲鱼莲芡之利人所资者甚广亦或可隄而为田与太湖异所以谓之泽薮他州之泽无水暴至之患则为一名而已而具区与三江通塞为利害故二名以别之禹贡方以既定为义是以言震泽而不言具区此非呉越之人不知而先儒皆北人但据文为说宜其显然失之地里而不悟也三江与震泽相通者或洩震泽而入海或合震泽而入海其一为呉松江固无疑矣其二不可名今青龙华亭崑山常熟皆有江通海与震泽连意必在其间韦昭言浙江浦阳松江者其妄固不待较而王氏言入者亦不可为入海凡言入于渭入于河皆由之以往言其终也三江既自为别水非有所从来前既未尝言入于海不得直言入乌知入之为入海但文适同耳当如既陂既泽既导既潴之类各就其本水言之既入若言由地中行也凡傍海之江皆狭非大江比海水两潮相往来始至而悍激则与沙俱至既退而缓则留其沙而水独返故不过三五岁既淤浸障塞水不入于江则不能通于海知泽受之而为害若江水自由地中行各分而入海震泽安得有决溢耶侯公说项羽事汉书载本末不甚详高祖以口舌远之诚难能矣然世或恨其太寡恩余家有汉金卿侯长君碑云讳成字伯盛山阳防人汉之兴也侯公纳䇿济太上皇于鸿沟之阨谥安国君曾孙封明统侯光武中兴𤣥孙霸为大司徒封于陵侯枝叶繁盛或家河随或邑山泽然后知高祖所以待侯公者亦不薄唯不用之而已汉初羣臣未有封侯者一时有功皆旋赐之羙名号曰君有食邑娄敬封奉春君富贵衣食之葢所以待君子小人者不以私恩皆髙祖所以能取天下也其传至曾孙而得侯尚高祖之遗意耶后汉侯霸传河南宻人不言为侯公后但云族父渊元帝时宦者佐石显等领中书号太常侍霸以其仕为太子舎人盖史之阙也汉之遗事古书无复可见而偶得于此知藏碑不为无补也高祖终身不见侯公固善然史不当遂没其事刘原甫尝代侯公说项羽辞其文甚羙原甫盖精于西汉者也然吾尝谓太公吕后在羽军中二年以兵相攻遂一胜一负畧相当高祖泰然示之若不急于太公者广武之役方数之十罪虽欲烹太公而不顾此岂真忘其父哉知羽未有胜我之䇿而我有灭羽之计羽必不敢害太公也及杀龙且枭塞王欣分韩信彭越黥布以王闗东厚抚军士以收四方之心形势已成羽寡援食尽故以中分天下啖之葢察其为人仁柔而贪仁柔则难于轻我贪则利于分天下其谋一定然后遣使一不中而再其于太公殆直取之耳侯公亦㑹是成功也然茍非其人亦不能成其意此陆贾所以不能而侯公能之也汉初从高祖者又有肃公薛公枞公史皆失其名知高祖之养士以待缓急之用者非一途也东汉郑均致仕章帝赐尚书禄终身时号白衣尚书则汉致仕无禄也唐制亦然而时有特给者本朝宰相以三师致仕者元丰以前惟三人赵韩王太师张邓公太傅王魏公太保元丰末文潞公始以太师继之范蜀公素不饮酒又诋佛敎在许下与韩持国兄弟往还而诸韩皆崇此二事每燕集蜀公未尝不与极饮尽欢少间则必以谈禅相勉蜀公颇病之苏子瞻时在黄州乃以书问救之当以何术曰麴蘖有毒平地生出醉乡土偶作祟眼前妄见佛国子瞻报之曰请公试观能惑之性何自而生欲救之心作何形相此犹不立彼复何依正恐黄面瞿昙亦须敛衽况学之者耶意亦将有以晓公而公终不领亦可见其笃信自守不肻夺于外物也子瞻此书不载于集苏子瞻元丰间赴诏狱与其长子迈俱行与之期送食惟菜与肉有不测则彻二物而送以鱼使伺外间以为候迈谨守踰月忽粮尽出谋于陈留委其一亲戚代送而忘语其约亲戚偶得鱼鲊送之不兼他物子瞻大骇知不免将以祈哀于上而无以自达乃作二诗寄子由祝狱吏致之盖意狱吏不敢隐则必以闻已而果然神宗初固无杀意见诗益动心自是遂益欲从寛释凡为深文者皆拒之二诗不载集中今附于此柏台霜气夜凄凄风动琅珰月向低梦绕云山心似鹿魂飞汤火命如鸡额中犀角真吾子身后牛衣愧老妻他日神游定何所桐乡知葬浙江西圣主如天万物春小臣愚暗自亡身百年未了须还债十口无家更累人是处青山可藏骨他时夜雨独伤神与君世世为兄弟更结来生未了因北苑茶正所产为曾坑谓之正焙非曾坑为沙溪谓之外焙二地相去不逺而茶种悬絶沙溪色白过于曾坑但味短而微涩识茶者一啜如别泾渭也余始疑地气土宜不应顿异如此及来山中每开辟径路刳治巖窦有寻丈之间土色各殊肥瘠𦂳缓燥润亦从而不同并植两木于数歩之间封培灌溉畧等而生死丰瘁如二物者然后知事不经见不可必信也草茶极品惟双井顾渚亦不过各有数畞双井在分宁县其地属黄氏鲁直家也元祐间鲁直力推赏于京师旅人交致之然岁仅得一二斤尔顾渚在长兴县所谓吉祥寺也其半为今刘侍郎希范家所有两地所产岁亦止五六斤近岁寺僧求之者多不暇精择不及刘氏逺甚余岁求于刘氏过半斤则不复佳葢茶味虽均其精者在嫩芽取其初萌如雀舌者谓之枪稍敷而为叶者谓之旗旗非所贵不得已取一枪一旗犹可过是则老矣此所以为难得也柳公权记青州石末研墨易冷字或为冷凡顽石捍坚磨墨者用力太过而疾则两刚相拒必热而沬起俗言磨墨如病儿把笔如壮夫又云磨墨如病风手皆贵其轻也冷与冷二义不相逺石末本瓦研极不佳至今青州有之唐中世未甚知有端歙石当是以瓦质不坚磨墨无沬耳物性相制固有不可知者今或急于磨墨而沫起殆纒笔不可作字但取耳中塞一粟许投之不过一蕞磨即不复见顷墨工王湍言此试之果然书几间亦不可不知此赐告子告孟康解汉书以为休假之名非也告者以假告于上从之而或赐或子故因谓之告左氏言韩献子告老岂亦假耶颜师古以为请谒之言是也然谓谢病谢事亦为告则非是谢者置其事与言病而去尔古文皆相因为义自可以为意通而说者每凿而附会是以愈传而愈失也妇人以姓为称故周之诸女皆言姬犹宋言子齐言姜也自汉以来不复辨类以为妇人之名故史记言髙祖居山东好羙姬汉书外戚传云所幸姬戚夫人之类固已失矣注汉书者见其言薄姬虞姬戚姬唐姬等皆妾而非后则又以为衆妾之称近世言妾者遂皆为姬事之流传失实每如是今谓宗女为姬亦因诗言王姬之误也俗言忍事敌灾星此司空表圣诗也表圣休休亭记自言尝为匪人所辱宜以耐辱自警因号耐辱居士盖指桞璨岂白马之祸璨将为不利有不得已而忍辱以免者故为是言耶表圣传见五代旧史梁书盖其卒在唐亡后也然絶不能明其大节至谓躁进矜伐为端士所鄙昭宗反正召为兵部侍郎谓已当为宰辅为时要所抑愤而谢病去世之毁誉相反如此如表圣出处用心而不见知于当世犹至是乎王元之为五代阙文始力为之辨方元之时去五代尚未逺盖犹有所传闻今唐新书所载大抵多取于元之故知君子但强于为善是非之公要有不能终乱者其乆而必定也乐君达州人生巴崃间不甚与中州士人相接状极质野而博学纯至先君少师特爱重之故遣吾听读今吾尚畧能记六经皆乐君口授也家贫甚不自经理有一妻二儿一跛婢聚徒城西草庐三间以其二处诸生而妻子居其一乐易坦率多嬉笑未尝见其怒一日过午未饭妻使跛婢告米竭乐君曰少忍会当有饷者妻不胜忿忽自屛间跃出取按上简击其首乐君袒而走仆于舍下羣儿环笑掖起之已而先君适送米三斗乐君徐告其妻曰果不欺汝饥甚幸速炊俯仰如昨日㡬五十年矣每旦起分授羣儿经口诵数百过不倦少间必曵履慢声抑扬吟讽不絶蹑其后听之则延笃之书也羣儿或窃效靳侮之亦不怒喜作诗有数百篇先君时为司理犹记其相赠一联云末路清谈得陶令他时阴德颂于公又寄故人云夜半梦囘孤月满雨余目断太虚寛先君数称赏之今老书生未有其比也往时南馔未通京师无有能斫鲙者以为珍味梅圣俞家有老婢独能为之欧阳文忠公刘原甫诸人每思食鲙必提鱼往过圣俞圣俞得鲙材必储以速诸人故集中有买鲫鱼八九尾尚鲜活永叔许相过留以给膳又蔡仲谋遗鲫鱼十六尾余忆在襄城时获此鱼留以迟永叔等数篇一日蔡州会客食鸡头因论古今嗜好不同及屈到嗜芰曾晳嗜羊枣等事忽有言欧阳文忠嗜鲫鱼者问其故举前数题曰见梅圣俞集坐客皆絶倒元丰间淮浙士人以疾不仕因以行义闻乡里者二人楚州徐积仲车苏州朱长文伯原仲车以聋伯原以跛其初皆举进士既病乃不复出近臣多荐之因得为州敎授食其禄不限以任伯原吾乡里其居在吾黄牛坊第之前有园宅幽胜号乐圃与枢宻子中尤厚善绍圣间力起为太学博士迁祕书省正字卒仲车贫甚事母至孝父早弃家不知所终乃尽力于母既死图其像日祭之饮食皆持匕箸举进于像上若食之者像率淋漓霑汚父名石每行山间或庭宇遇有石辄跃以过偶误践必呜咽流涕好作诗颇豪怪日未尝辍有六千余篇每客至不暇见必辞以作诗忙终于家苏子瞻往来淮甸亦致礼以为独行君子也钱塘西湖旧多好事僧往往喜作诗其最知名者熈宁间有清顺可乆二人顺字怡然乆字逸老其徒称顺怡然乆逸老所居皆湖山胜处而清约介静不妄与人交无大故不至城市士大夫多往就见时有馈之米者所取不过数㪷以瓶贮置几上日取其三二合食之虽蔬茹亦不常有故人尤重之其后有道濳初无能但从文士往来窃其绪余并缘以见当世名士遂以口舌论说时事讥评人物因见推称同时有思聪者亦似之而诗差优近岁江西有祖可惠洪二人祖可诗学韦苏州优此数人惠洪传黄鲁直法亦有可喜而不能无道濳之过祖可病癞死思聪宣和中弃其学为黄冠又从而得官道濳惠洪皆坐累编置风俗之变虽此曹亦然如顺乆未易得也孙枢宻固人物方重气貌纯古亦以至诚厚德名天下熈宁间神宗以东宫旧僚託腹心每事必宻询之虽数有鲠论而终不自暴于外言一定不复易虽一日数返守一辞不为多言其子朴尝为人道其家庭之言曰为人当以圣贤为师则从容出于道德若急于名誉老死亦安一节不足学故秉政于元丰元祐间皆未尝不为士大夫所推尊而讫不见惊世骇俗之事其名四子长即朴次名曰雍曰野曰戆可见其志也居髙山者常患无水京口甘露呉下灵巖皆聚徒数百人而沽水于下有不胜其劳者今道塲山亦无水以污池积雨水供濯溉不得已则饮之人无食犹可水不可一日阙但有水者不知其为重尔吾居东西两泉西泉发于山足蓊然澹而不流其来若不甚壮汇而为沼才盈丈溢其余流于外吾家内外几百口汲者继踵终日不能耗一寸东泉亦在山足而伏流决为涧经碧淋池然后㑹大涧而出傍涧之人取以灌园者皆此水也其发于上以供吾饮亦才五尺两泉皆极甘不减惠山而东泉尤冽盛夏可氷齿非烹茶酿酒不常取今岁夏不雨几四十日热甚草木枯藁山石皆可薰灼人凡山前诸涧悉断流有井者不能供十夫一日之用独吾两泉畧不加损平居无水者既患不能得水有水而易涸者方其有时又以为常而不贵今吾泉乃特见衆艰于得水之时故居者始知其利盖近于有常德者天固使吾有是居也哉李亘字可乆兖州人举进士少好学通晓世事吾识之最早知其卓然必有立者吾守许昌一旦冒大雪自兖来见留十日而去未尝及世事惟取古人出处所难明者质疑于余后为南京宁陵丞徐丞相择之作尹特爱之及择之当国寖用为郎官建炎末虏犯淮南亘不及避地乆之不相闻有言亘已屈节于刘豫者余深以为不然既而闻为豫守南京且迁大名留守余虽怅然然念亘终必不忍至此今春徐度自临安来云见其乡人云亘谋归本朝已为豫族诛矣不觉为流涕乃知余信之为不谬亘有知虑见事速此其间委折必有可言者恨知之未详也赵俊字德进南京人与余为同年生余自牓下不相闻守南京始再见之官朝奉郎新作小庐在城北杜门虽乡里不妄交刘器之无恙时居河南暇时独一过之徐择之于乡人最厚亦善俊及为丞相乡人多随其材见用俊未尝往求择之亦忘之独不得官建炎末金将南牧或劝之避地俊曰但固吾所守尔死生命也避将何之衣冠犇踣于道者相继俊晏然安其居卒不动刘豫僭号起为虞部员外郎辞疾不受以告畀其家卒却之如是再三豫亦不复强凡家书文字一不用豫僭号但书甲子后三年死此亦徐度云自兵兴以来常恨未见以大节名世者在建康得一人曰通判府事杨邦人尝表诸朝得谥而立庙祀今又闻亘与俊皆故人盖可尚世犹未有能少发明之者他日当求其事各为之作传蒋侍郎堂家藏杨文公与王魏公一帖用半幅纸有折痕记其畧云昨夜有进士蒋堂携所作文来极可喜不敢不布闻谨封拜呈后有苏子瞻䟦云夜得一士旦而告人察其情若喜而不寐者蒋氏不知何从得之在其孙彛处也世言文公为魏公客公经国大谋人所不知者独文公得与观此帖不特见文公好贤乐士之急且得一士必亟告之其补于公者亦固多矣片纸折封尤见前人至诚相与简易平实不为虚文安得复有隐情不尽不得已而茍从者皆可为后法也房次律为宰相当中原始乱时虽无大功亦无甚显过罢黜盖非其罪一跌不振遂至于死世多哀之此固不幸然吾谓陈涛之败亦足以取此杜子羙悲陈陶云孟冬十郡良家子血作陈陶泽中水野旷天青无战尘四万义军同日死哀哉此岂细事乎用兵成败固不可全责主将要之非所长而强为之胜乃其幸败者必至之理与故杀之无异也次律之志岂不欲胜而强非其长则此四万人之死其谁当之乎顾一跌犹未足偿陆机河桥之役不战而溃者二十余万人固未必皆死死者亦多矣讼其寃者孰不切齿孟玖然不知是时机何所自信而敢遽当此任师败七里涧死者如积涧水为不流㣲孟玖机将何以处乎吾老出入兵间未尝秋毫敢言尝试之意盖尝谓陆机河桥之役房琯陈陶之战皆可为书生轻信兵者之戒不谓当时是非当否也兵兴以来盗贼邉骑所及无噍类有先期犇避伏匿山谷林莽间者或幸以免忽襁负婴儿啼声闻于外亦因得其处于是避贼之人凡婴儿未解事不可戒语者率弃之道旁以去累累相望有敎之为緜毬随儿大小为之缚置口中畧使满口而不闭气或有力更预畜甘草末临系时量以水渍使咀味儿口中有物自不能作声而緜软不伤儿口或镂板以揭饶州道上己酉冬敌自江西犯饶信所在居民皆空城去颠仆流离道上而婴儿得此全活者甚多三十年间士大夫多以讳不言兵为贤盖矫前日好兴边事之弊此虽仁人用心然坐是四方兵备纵弛不复振器械刓朽敎塲鞠为蔬圃吾在许昌亲见之意颇不以为然兵但不可轻用岂当併其备废之哉乃为新作甲仗库督掌兵官复敎塲以日閲习一日王幼安见过曰公不闻邢和叔乎非时入甲仗库检察有宻启之者遂坐谪吾时中朝不相喜者甚衆因惧而止后闻有欲以危语中吾者偶不得此亦天也然自金人暴起东南州郡类以兵不足用且无器甲望风而溃者皆是恨吾前日之志不终然是时吾虽欲忘身为之不过得罪终亦必无补也孔孟皆力诋愿人余少不能了以为居之似忠信行之似廉洁终愈于不为忠信廉洁之人何伤乎而疾之深也既泛观古今君子小人情伪之际然后知圣贤之言不徒发也彼不为忠信亷洁者其恶不过其身人既晓然知之则是非亦不足为之惑乃非其情而矫为之则名实颠倒内外相反茍用以济其姦何所不可为方孔孟时先王遗风余泽未逺犹有能察而知之者所忧特贼德而已后世先王之道知者无㡬不幸染其习而勿悟则将举世从之庄子所谓小惑易方大惑易性者其为患岂胜言乎子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之一乡之人未必皆善亦未必皆不善今无别于善恶而皆好之非乡原乎若反此不幸非其罪而不善者恶之则孟子所谓自反而仁与礼者虽以为禽兽可也若善者亦恶之则不可矣故君子不畏不善人之所恶而贵善人之所好两者各当其分则何择于好恶哉然惟仁者能好人能恶人则好恶非仁者未易得其正亦必自知者明自反者审然后不为外之好恶所夺也閲所曝碑册见李邕所作张柬之碑读之偶终篇五王与刘幽求等皆有社稷大功然五王沉勇忠烈非幽求辈险谲贪权偶能济事者比其间桓彦范与柬之尤奇材可与姚崇相先后盖皆本于学术然其不幸智不及薛季昶敬晖不能自免于祸亦坐书生习气仁而不能断也幽求能劝彦范诛三思非有以过二人正以其一于前无所顾避尔柬之彦范既欲成此又欲全彼其志岂不哀哉然天下事要有不得已者势必不能两立若以柬之彦范之材而辅之幽求之决岂特卒保其身安得更有景龙事乎世言废幽求等坐姚崇不喜非崇不能容乃所以全之也村校中敎小儿诵诗多有心为明时尽君门尚不容田园迷径路归去欲何从一篇初不知谁作大观间三馆曝书昭文库壁间有敝箧置书数十册蠧烂㡬不可读发其一曰玉堂新集载此篇乃幽求咏怀作也岂非迁杭郴州刺史时耶然幽求岂是安田园者姑怼而云尔故事制科必先用从官二人举上其所为文五十篇考于学士院中选而后召试得召者不过三之一惟欧阳文忠公为学士时所荐皆天下名士无有不在高选者苏子瞻兄弟李中书邦直孙翰林巨源是也世遂称欧阳善举贤良程试既不过䇿论故所上文亦以䇿论中半然多未免犹为塲屋文辞惟孙巨源直指当世弊事列其条目援据祖宗源流本末质以故事反覆论説皆可施行无一辞虚说韩魏公一见曰恸哭泣涕论天下事其今之贾谊乎时方为于濳县令㑹以期丧不及试免丧魏公犹当国即用为崇文馆编校书籍遂见进用不复更外任盖犹愈于正登科也李育字仲蒙呉人冯当世牓第四人登第能为诗性高简故官不甚显亦少知之者与外大父晁公善尤爱其诗先君尝得其亲书飞骑桥一篇于晁公字画亦清丽以为珍玩呉志孙权征合肥为魏将张辽所袭乘骏马上津桥桥板撤丈余超度得免故以名桥今在庐州境中诗本后亡去畧追记之附于此魏人野战如鹰扬呉人水战如龙骧气吞魏王惟呉王建旗敢到新城旁霸主心当万夫敌麾下仓皇无羽翼途穷事变接短兵生死之间不容息马犇津桥桥半撤汹汹有声如地裂蛟怒横飞秋水空鹗惊径度秋云缺奋迅金羁汗霑臆济主艰难天借力艰难始是报主时平日主君须爱惜此诗五七岁时先君口授小儿识之钱塘西湖建康钟山皆士大夫愿游而不获者仕宦适至未有不厌足所欲两郡余皆辱居之在钱塘十月适敌犯京师信息未通日望望涕泣引首北向何暇顾其他仅以祈晴一至天竺而已建康亦留半岁正当冬春之间出师待敌寝食且废钟山虽兵火残破之余形势故在六朝遗迹故事班班犹可数城中但见屹然在侧尔而少从先君入崃瞿塘灔滪髙唐白帝城皆天下絶险竒异乃一一纵观至今犹厯厯在目晚往来浙东七里濑金华三洞诸胜处每至辄留数日非兴尽不归乃知山林丘壑亦各有分非轩冕者所可常得天固付之山人野老也上所好恶固不可不慎况于取士神童本不专在诵书初亦不以为常科适有则举之尔故可因之以得异材观元献不以素所习题自隐文公不以一赋适成自幸童子如此他日岂有不成大器者乎大观行三舍法至政和初小人规时好者谬言学校作成人材已能如三代乃以童子能诵书者为小子有造此殆近俳而执事者乐闻之凡有以闻悉命之官以成其说故下俚庸俗之父兄幸于茍得每苦其子弟以为市此岂复更有人材哉宣和末余在蔡与许见江外以童子入贡者数辈率以老书生挟二三人持状立庭下求试与倡优经过而献艺畧等初亦怪抱之使升堂坐定问之乃志在得公厨数十千为路费尔为之怅然后或闻有得官者今莫知皆安在理固然也景修与吾同为郎夜宿尚书新省之祠曹㕔步月庭下为吾言往尝以九月望夜道钱塘与诗僧可乆泛西湖至孤山已夜分是岁早寒月色正中湖面𣺌然如镕银傍山松桧参天露下叶间嶷嶷皆有光微风动湖水晃漾与林叶相射可乆清癯苦吟坐中凄然不胜寒索衣无所有空米囊覆其背为平生得此无㡬吾为作诗记之云霜风猎猎将寒威林下山僧见亦稀怪得吟诗无俗语十年肝鬲湛寒辉此景暑中想像亦可一洒然也读书而不应举则已矣读书而应举应举而望登科登科而仕仕而以叙进茍不违道于义皆无不可也而世有一种人既仕而得禄反嘐嘐然以不仕为高若欲弃之者此岂其情也哉故其经营有甚于欲仕或不得间而入或故为小异以去因以迟留往往遂窃名以得羙官而不辞世终不寤也有言穷书生不识馒头计无从得一日见市肆有列而鬻者辄大唿仆地主人惊问曰吾畏馒头主人曰安有是理乃设馒头百许枚空室闭之徐伺于外寂不闻声穴壁窥之则以手搏撮食者过半矣亟开门诘其然曰吾见此忽自不畏主人知其绐怒而叱曰若尚有畏乎曰有犹畏腊茶两椀尔此岂求不仕者也东林去吾山东南五十余里沈氏世为着姓元丰间有名者字东老家颇藏书喜賔客东林当钱塘往来之冲故士大夫与游客胜士闻其好事必过之沈亦应接不倦尝有布裘青巾称囘山人风神超迈与之饮终日不醉薄暮取食余石榴皮书诗一絶壁间曰西邻已富忧不足东老虽贫乐有余白酒酿来缘好客黄金散尽为收书即长揖出门越石桥而去追蹑之已不见意其为吕洞賔也当时名士多和其诗传于世苏子瞻为杭州通判亦和用韩退之毛颕传事云至用榴皮缘底事中书君岂不中书虽以纪实意亦有在也橘极难种吾居山十年凡三种而三藁死其初移栽皆三四尺余一岁便结实累然可爱未㡬偶岁大寒多雪即立藁虽厚以苫覆草拥不能救也盖性极畏寒而吾居在山之半又面北多北风与平地气候絶不同山前梅花及桃李等率常先开半月盖五七之间如此今呉中橘亦惟洞庭东西两山最盛他处好事者园圃仅有之不若洞庭人以为业也凡橘一畞比田一畞利数倍而培治之功亦数倍于田橘下之土㡬于用筛未尝少以瓦甓杂之田自种至刈不过一二耘而橘终岁耘无时不使见纤草地必面南为属级次第使受日每岁大寒则于上风焚粪壤以温之吾不如老圃信有之矣吾居虽畧备然材植不甚坚壮度不过可支三十年即一易人生不能无役闲中种木亦是一适今山之松已多矣地既皆辟当岁益种松一千桐杉各三百竹凡见隙地皆植之尽五年而止可更有松五千桐杉各千五百三十年后使居者视吾室敝则伐而新之竹但取其风霜毁折与侵道妨行者可不外求而足今岁积益与此山竹无虑增数千竿松杉生不满三尺者处处有之桐子已实伺其坠多畜之冬春之间当与汝曹日䇿杖山行自课择仆之健而愿者两人供役吾不为无事矣然此居竟何有吾年六十犹思预植良材为后计柳子厚诗云晚学寿张樊敬侯种漆南园待成器使子厚在宁免一笑耶人之操行莫先于无伪能不为伪虽小善亦有可观其积累之必可成其大茍出于伪虽有甚善不特乆之终不能欺人亦必自有怠而自不能掩者吾渉世乆阅此类多矣彼方作为大言以掠羙牵率矫厉之行以夸衆孰不能窃取须臾之誉或因以得利然外虽未知未有不先为奴婢窥其后而窃笑者虽欲久可乎今吾父子相处固自闺门之内而賔客之从吾游者未尝不朝夕左右入吾室而并吾席也吾固无善可称然终日之言茍有一毫相戾何独有愧乡党居邻尚能厌服汝曹之心哉尝记欧阳文忠与其弟姪书有云凡人勉强于外何所不至惟考之其私乃见真伪此非其家人无与知者可书诸绅也晋史言王逸少性爱鵞世皆然之人之好尚固各有所僻未易以一槩论如崔铉喜看水牛鬬之类此有何好然而亦必与性相近类者逸少风度超然何取于鵞张素正尝云善书者贵指实掌虚腕运而手不知鵞颈有腕法傥在是耶今鵞千百为羣其间必自有特异者畜牧人皆能辨人即贵售之以为种盖物各有出其类者逸少即意有所寓因又赏其善者也正素能书识古人行笔意其言似有理司空国史有传其大节畧已备矣而平生出处每章奏论事见于谋国者遗落甚多先大父太师兄弟三人皆以司空廕入官至老不敢忘也吾少时犹记太师有亲书其遗事一卷三十四条今莫知本安在本院子孙既微大观末吾尝从求家集及手书藁草犹得五六十卷意欲为论次及作家传乆之不能成丧乱以来图籍零落今岁曝书追寻尚有前日之半喜不自禁稍凉笔研可亲终当成此志亦欲使汝曹知吾门内先此立朝者卓卓如是非如廼翁猥退无能也韩退之作毛颕传此本南朝俳谐文驴九钖鸡九钖之类而小变之耳俳谐文虽出于戏实以讥切当世封爵之滥而退之所致意亦正在中书君老不任事今不中书等数语不徒作也文章最忌祖袭此体但可一试之耳下邳侯传世已疑非退之作而后世乃因缘换倣不已司空图作容成侯传其后又有松滋侯传近岁温陶君黄甘绿吉江瑶柱万石君传纷然不胜其多至有託之苏子瞻者妄庸之徒遂争信之子瞻岂若是之陋耶中间惟杜仲一传杂药名为之其制差异或以为子瞻在黄州时出奇以戏客而不以自名余尝问苏氏诸子亦以为非是然此非玩侮游衍有余于文者不能为也神仙出没人间不得为无有但区区求遇其人而学之者皆妄人也神仙本出于人孰不可为不先求已之仙而待人以为仙理岂有是乎今乡里之善人见不善人且耻与之接矣安有神仙而轻求于妄人者古今言尝遇仙必天下第一等人顾未必皆授以道然或前告人以祸福使有所避就或付之药饵使寿考康彊非见之也彼自以类求耳唐人多言颜鲁公为神仙近世传欧阳文忠公韩魏公皆为仙此复何疑哉汉末五斗米道出于张陵今世所谓张天师者也凡受道者出五斗米故云五斗米道亦谓之米贼与张角畧相同张鲁盖陵之孙然其法本以诚信不欺诈为本而鲁为刘焉督义司马因与别部司马张修共击汉中太守蘓固遂袭杀修而夺其兵恶在其不欺诈耶王逸少父子素奉此道逸少人物髙胜必非惑于妖妄者其用意故不可知然卢循入㑹稽其子凝之为太守以入静室求鬼兵不设备遂为循屠其家亦可见矣孟子言乌是何言也乌盖齐鲁发语不然之辞至今用之作鼻音亦通于汝颍汉书记故人见陈渉言伙渉之为王耽耽者伙呉楚发语惊大之辞亦见于今应劭亦祸音非是此唇音与壊相近公羊记州公如曹以齐人语过我为化我今齐人皆以过为夬音欧阳文忠记打音本谪耿切而举世讹为丁雅切不知今呉越俚人正以相殴击为谪耿音也呉越之俗以五月二十日为分龙日不知其何据前此夏雨时行雨之所及必广自分龙后则有及有不及若有命而分之者也故五六月之间每雷起云族忽然而作类不过移时谓之过云雨虽三二里间亦不同或浓云中见若尾坠地蜿蜒屈伸者亦止雨其一方谓之龙挂深山大泽龙蛇所居其乆而有神宜有受职者固无足怪屋庐林木之间时有震击而出往往有隙穴见其出入之迹或曰此龙之嬾而匿藏者也佛老书多言龙行雨甚苦是以有畏而逃以是推之龙之类葢不一一雨分役亦若今人之有官守长贰佐属其勤惰材不材为之长者各察而治之耶崔唐臣闽人也与苏子容吕晋叔同学相好二公先登第唐臣遂罢举乆不相闻嘉祐中二公在馆下一日忽见舣舟汴岸坐于船窗者唐臣也亟就见之邀与归不可问其别后事曰初倒箧中有钱百千以其半买此舟往来江湖间意所欲往则从之初不为定止以其半居货间取其赢以自给粗足即已不求有余差愈于应举觅官时也二公相顾太息而去翌日自局中还唐臣有留刺乃携酒具再往谒之则舟已不知所在矣归视其刺之末有细字小诗一絶云集僊僊客问生涯买得鱼舟度岁华案有黄庭尊有酒少风波处便为家讫不复再见顷见王仲弓说此山林园圃但多种竹不问其他景物望之自使人意潇然竹之类多尤可喜者筀竹葢色深而叶宻吾始得此山即散植竹畧有三四千竿杂衆色有之意数年后所向皆竹矣戊申己酉间二浙竹皆结花而死俗谓之米竹于是吾所植亦藁尽今所存惟介竹数百竿尔方其初花时老圃辄能识之告吾亟尽伐去存其根则来岁尚可复生而余终不忍至已藁而后伐则与其根俱朽矣比虽复补种而竹种已难得不能及前五之一然犹更须三五年始可望其干云蔽日今日有告余种竹法者但取大竹善掘其鞭无使残折从根断取其三节就竹林烧其断处使无泄气种之一年即发细笋掘去勿存次年出笋便可及母此良有理揷柳者烧其上一头则抽条倍长鬻牡丹者烧其柄或蜡封即不蔫盖一术也当即试之然种竹须当五六月虽烈日无害小瘁乆之复苏世言五月十三日为竹醉可移不必此日凡夏皆可种也杜子羙诗云西窗竹影薄腊月更须栽余旧用其言每以腊月种无一竿活者此亦余信书之弊而见事迟也刘惔盛暑见王导导以腹熨弹碁局云何乃渹惔出人问王公何如惔曰未见他异唯闻呉语当谓渹为冷呉人语也今二浙乃无此语世以登科为折桂此谓却诜对䇿东堂自云桂林一枝也自唐以来用之温庭筠诗云犹喜故人新折桂自怜羁客尚飘蓬其后以月中有桂故又谓之月桂而月中又言有蟾故又改桂为蟾以登科为登蟾宫用却诜事固已可笑而展转相讹复尔然文士亦或沿袭因之弗悟也丁仙现自言及见前朝老乐工间有优诨及人所不敢言者不徒为谐谑往往因以达下情故仙现亦时时效之非为优戏则容貌俨然如士大夫绍圣初修天津桥以右司员外郎贾种民董役种民时以朝服坐道旁持挝亲指麾役工见者多非笑一日桥成尚未通行仙现适至素识种民即诃止之曰吾桥成未有敢过者能打一善诨当使先衆人仙现应声云好桥好桥即上马急趋过种民以为非诨使人亟追之已不及乆方悟其讥已也韩忠献公罢政事尝语康公兄弟以马伏波论少游事云吾已无及汝曹他日能如少游言为乡里善人守坟墓亦足矣康公既葬忠献许昌仕寖显一日归省墓下用王逸少故事期六十即挂冠归以终公志为文自誓元丰末谪守邓州明年六十乃具述前语求致仕章十上时裕陵眷康公未衰苦留之遣中使喻㫖曰先臣有知见卿宣力国事当亦必以为然康公犹请不已乃就易许昌曰可以守坟墓矣公不得已拜命未几再入为相韩宗武云杜子羙诗自平宫中吕太一收珠南海千余日近供生犀翡翠稀复恐征戍干戈宻蛮溪豪族小动揺世封刺史非时朝蓬莱殿前诸主将才如伏波不得骄代宗纪广州市舶使吕太一反逐其节度张休或疑宫中二字恐误读韦伦传言宦者吕太一是盖中人为宫市于岭南者尔故称市舶使此诗似为哥舒晃作太一以广德二年反晃大历八年以循州刺史反杀岭南节度使吕崇贲相去盖十年自此诗而上至青丝五篇疑皆失其题故但以句首语名之所以读者多不能遽了魏知古传复有荐洹水令吕太一在开元间与大歴亦相反此别一人姓名适同尔浙东溪水峻急多滩石鱼随水触石皆死故有溪无鱼土人率以陂塘养鱼乘春鱼初生时取种于江外长不过半寸以木桶置水中细切草为食如食蚕谓之鱼苗一夫可致数千枚投于陂塘不三年长可盈尺但水不广鱼劳而瘠不能如江湖间羙也大业杂记载呉郡送太湖白鱼种子置苑内海中水边十余日即生其法取鱼产子着菰蒋上者刈之曝干亦此之类但不知既曝干安得复生必别有术今呉中此法不传而太湖白鱼实冠天下也虎丘山晋王珣故居珣尝为呉国内史故与其弟珉皆卜居呉下旧传宅在城内日华里今景德寺即是虎丘乃其外第尔珣与珉分东西二宅本在山前后舍为寺乃号东西寺今寺乃在山巅下瞰劒池父老以为会昌寺废其地归于民今为田者犹能指其故处大中寺复乃迁于上则非复珣之旧矣寺之西亦有小院谓之西菴盖但存其名余大父故庐与景德寺为邻自虏入冦景德寺皆焚而虎丘偶独存其胜槩犹为呉下第一也徐复所谓冲晦处士者建州人初亦举进士京房易世乆无通其术者复尝遇隐士得之而杂以六壬遁甲自筮终身无禄遂罢举范文正公知苏州尝疑夷狄当有变使复占之复为言西方用师起某年月盛某年月天下当骚然故文正益论边事及元昊叛无一不验者仁宗闻而召见问以兵事曰今岁直小过刚失位而不中惟强君德乃可济尔命以大理评事不就赐号而归杭州万松岭其故庐也时林和靖尚无恙杭州称二处士而和靖卒乃得谥与复同时者又有郭京亦通术数好言兵而任侠不伦故不显道家有言三尸或谓之三彭以为人身中皆有是三虫能记人过失至庚申日乘人睡去而谗之上帝故学道者至庚申日辄不睡谓之守庚申或服药以杀三虫小人之妄诞有至此者学道以其敎言则将以积累功行以求升举也不求无过而反恶物之记其过又且不睡以守为药物以杀之岂有意于为过而幸蔽覆藏匿欺妄上帝可以为神仙者乎上帝照临四方纳三尸阴告而谓之谗其悖谬尤可见然凡学道者未有不信其说柳子厚最号强项亦作骂尸虫文且唐末犹有道士程紫霄一日朝士会终南太极观守庚申紫霄笑曰三尸何有此吾师託是以惧为恶者尔据牀求枕作诗以示衆曰不守庚申亦不疑此心长与道相依玉皇已自知行止任尔三彭说是非投笔鼻息如雷诗语虽俚然自昔其徒未有肻为是言者孰谓子厚而不若此士也余在建康有李氏子自言唐宗室后持其五代而上告五通援赦书求官缣素虽弊字画犹如新其最上广川郡公汾州刺史李暹一告尤精好其初书旧衔赵州刺史次云右可汾州刺史云云然后书告词先言门下末言主者施行犹今之麻词也开元二十年七月六日下后低项列银青光禄大夫守兵部尚书兼中书令集贤殿学士云云萧嵩宣中书侍郎阙知制诰王丘奉行此中书省官也再起项列侍中兼吏部尚书𢎞文馆学士臣光庭与黄门侍郎给事中等言制出如右请奉制付外施行谨言年月日画制可者门下省官也再列尚书左丞相开府仪同三司行尚书右丞相云云璟侍中云云盖光庭前衔而不名次列吏部侍郎林甫肜告某官奉被制书如右符到奉行年月日下者尚书省官也璟与林甫肜三名皆亲书大如半掌极竒伟盖裴光庭宋广平李林甫肜当为韦肜中书省官书姓而门下尚书省则不书光庭以兼吏部尚书故再见于尚书省官而不名萧嵩裴光庭学士结衔皆在官下余见唐告多大扺皆吏部告惟此中书所命如今堂除者故有辞但前不言勑而言门下为异尔兵兴以来先代遗迹存者无几可以示后生之乐多闻者也晏元献为参知政事仁宗亲政与同列皆罢知亳州亳有摘其为章懿太后墓志不言帝所生以自结者然亦不免俱去一日游涡水见蛙有跃而登木捕蝉者既得之口不能容乃相与坠地遂作蜩蛙赋畧云匿蕞质以濳进跳轻躯而勐噬虽多口以连获终扼吭而弗制欧阳文忠滁州之贬作憎蝇赋晚以濮庙事亦厌言者屡困不已又作憎蚊赋苏子瞻扬州题诗之谤作黠䑕赋皆不能无芥蔕于中而发于言欲茹之不可故惟知道者为能忘心赵康靖公初名禋直史馆黄宗旦名知人一见公曰君他日当以笃厚君子称于世因使改名约已而忽梦有持文书示之若公牒者大书赵槩二字初弗悟既又梦有遗之书者题云祕书丞通判汝州赵槩始疑其或谕已乃改后名后六年登科果以祕书丞通判海州但汝字不同尔议者或汝字篆文与海字相近公梦中或不能详也既稍显又梦与王文安公同入一佛寺文安题壁云刑部郎中知制诰赵槩后十年亦以此官入掖垣遂为学士礼部王文安公为三司使同会偶为书题名记云自刑部郎中知制诰召入两人相顾大笑此尤可怪故康靖平生尤信梦晚作见闻记其一篇书当时诸公间梦事甚详刘原甫廷试本为第一王文安公其舅也为编排试卷官既拆号见其姓名遂自陈请降下名仁宗初以高下在初覆考官编排官无与但以号次第之耳文安犹力辞不已遂升贾直孺为魁以原甫为第三陆龟蒙作怪松图赞谓草木之性本无怪生不得地有物遏之而阳气作于内则愤而为怪范文正公初数以言事动朝廷当权者不喜每目为怪人文正知之及后复用为西帅上疏请城京师以备敌曰吾又将怪矣乃书龟蒙赞以遗当权者曰朝廷方太平不喜生事某于搢绅中独如妖言既龃龉不得伸辞因乖戾得无如龟蒙之松乎时虽知其讽已讫不能尽用其言世言迟乆有待者曰宿留自汉即有此语二十八星谓之舍亦谓之宿宿者止其所居也留作去音古一字而分二义者多以音别之如自食为食食人则音伺自饮为饮饮人则音廕之类是矣盖应留而留则为平音应去而留则为去音逗遛亦同此义颜鲁公真蹟宣和间存者犹可数十本其最着者与郭英乂论坐位书在永兴安师文家祭姪李明文病妻乞鹿脯帖在李观察士衡家乞米帖在天章阁待制王质家寒食帖在钱穆甫家其余蔡明逺帖卢八仓曹帖送刘太真序等不知在谁氏皆有石本坐位帖安氏初析居分为二人多见其前段师文后乃併得之相继皆入内府世间无复遗矣钱穆甫为如臯令㑹岁旱蝗发而㤗兴令独绐郡将云县界无蝗已而蝗大起郡将诘之令辞穷乃言县本无蝗盖自如臯飞来仍檄如臯请严捕蝗无使侵邻境穆甫得檄辄书其纸尾报之曰蝗虫本是天灾即非县令不才既自敝邑飞去却请贵县押来未几传至郡下无不絶倒左氏记晋平公梦黄熊事亦见国语二本皆作熊字韦氏国语注遂以为熊罴之熊杜预于左氏不言何物世多疑熊当如尔雅鼈三足为能之能谓传写有衍文据陆德明左氏释文直以为能字音奴来反则固已云尔不知以意删其文耶或别有据也余考古文熊能二字本通用故贤能之能字书以为兽名坚中而彊力则熊也是熊字或为能能字或为熊初未尝有别熊罴之熊能鼈之能二物共一名各随其所称则何必更论衍文正当读为能尔宋莒公兄弟留意小学虽补注国语畧能辨之以正韦氏之误然意不尽彻终不免改熊为能也吾明年六十岁今春治西坞隙地作堂其间取蘧伯玉之意名之曰知非赵清献年五十九闻雷而得道自号知非子此真为伯玉者也今吾无清献之闻而遽以名其居姑志其年耶抑将求为伯玉耶夫伯玉亦何可求为南郭子綦有言今之隐几非昔之隐几者也古之人于一隐几之间犹有所辨尚何论六十年岂不知其有与物俱迁而独存者乎茍知存者之为是则迁者无物而不非也自是观之则吾亦可以少税驾于此堂矣始吾守蔡州方三十九明年作堂于州治之西庑名之曰不惑吾以为僭然吾有志学焉者也今二十年幸其所愿学者未尝废亦粗以为不至于颠迷流荡而丧其本心者虽求为伯玉可也扬子云谓严君平为蜀庄避武帝之讳也其称李仲元益与君平为一等人班固作王吉传序载君平与郑子真事甚详而不及仲元颜师古以三辅决録君平名遵子真名朴余读蜀志秦宓与王商书论严君平李𢎞立祠事曰李仲元不遭法言令名必沦又以知仲元盖名𢎞但惜其行事不着尔避暑録话卷下