目录酌古论序酌古论一光武先主曹公孙权酌古论二苻坚韩信薛公邓禹马援酌古论三诸葛孔明诸葛孔明吕蒙邓艾羊祜酌古论四崔浩李靖封常清马燧李愬桑维翰光武自古中兴之盛无出于光武矣奋寡而击衆举弱而覆强起身徒歩之中甫十余年大业以济筭计见效光乎周宣此虽天命抑亦人谋乎何则有一定之畧然后有一定之功畧者不可以仓卒制而功者不可以侥倖成也畧以仓卒制其畧不可久功以侥倖成其功不可继犯此二患虽运竒奋鬬所当者破而旋得旋失将以济中兴难矣人有常言光武料敌明遇敌勇豁达大度善御诸将其中兴也固宜吾则曰此特光武中兴之一术也使其中兴止在于此则是其功有时而穷也西都之末莽盗神器羣雄竝起相与图之光武因思汉之民举大义之师发迹昆阳遂破寻邑百战以有天下彼其取乱诛暴或先或后未尝无一定之畧也何以明之光武自昆阳之胜持节河北镇慰郡县破王郎击铜马收复故地凡所以经营河北而取河内为之根本也河北平河内服自常情观之当此之时更始闇弱可以西取关辅疾据其地俯首东瞰以制天下光武乃身徇燕赵止命邓禹乘衅西征其意岂以燕赵为可急而闗辅为可后哉吾尝筹之闗辅虽形胜之地而隗嚣在陇西公孙述据巴蜀赤眉羣盗蠭起山东嚣述犹虎狼之据穴也有物以阻其穴则彼不敢骋不然将何所惮赤眉犹长蛇之螫草也以物而肆其螫则其毒无余不然将何所不至光武之未取闗辅所以阻嚣述之穴而肆赤眉之螫也故且身徇燕赵使之速定则自河以北民心已一而吾之根本固矣及赤眉破长安志满气溢兵锋已挫而邓禹得乘衅以并闗中冯异继之遂破赤眉而长安平洛阳固而景弇且定齐矣当此之时天下畧平嚣述虽有觊觎之心而不得复骋光武定都洛阳命将讨嚣平述而天下遂一矣此其有一定之畧而后有一定之功也使燕赵未平而光武西取闗辅则遂与嚣述为敌而赤眉无所骋其锋矣与嚣述为敌则欲徇燕赵而彼乘其虚赤眉无所骋其锋则已服郡县而或罹其毒是燕赵未可以卒平闗辅未可以卒守河北河内未可以卒保而天下纷纷将何时而一也虽料敌明遇敌勇豁达大度善御诸将顾亦何用哉吾以是知中兴之君畧之不定而侥倖于或成则我欲东而盗据其西我欲前而敌随其后智谋勇鬬无一可者今夫道路之人侥倖而得千金得之于此则必失之于彼何者千金不可以常侥倖也千金之子则不然致之有术取之有方成之有次第不终年而其富百倍此光武所以为中兴也唐肃宗起兵灵武不能先图范阳而急取闗中卒使盗据其穴不能尽取河北裂为藩镇终唐之世为大患者皆藩镇也此无他不能立一定之畧则不能成一定之功中兴之不终宜哉吾以是知光武之果不可及也且吾又闻自古服羣叛驱英豪者无如汉髙帝而光武之行事有髙帝之所未能为者二焉光武降铜马封其渠帅降者未安将有他变此何异于沙上之谋乎光武勒使归营单骑按行示以赤心而降者悉服不必封雍齿而后诸将安也冯异镇闗中人或言其威权太重恐有异志此何异于萧何之事乎光武不信言者而以其章示异异惶恐称谢复赐诏慰谕信任愈笃不必系诸狱而后明其无他也且使后世人君用此术以成功者多矣吾始读髙帝之书至此未尝不窃疑其计之过而未有所处及得光武二术则欣然而笑曰天下之事未尝无竒术而人不能发之光武发髙帝之所未能为而中兴之功逺过古人者虽天命抑人谋也先主英雄之主所为置私忿而未尝求复者非以私忿之不当复而义有大于私忿者也当理而后进审势而后动有所不为为无不成是以英雄之主常无敌于天下夫刘备之荆州孙权假之也权不假之其曲在权备不复之其曲在备备既得益州权遣使请荆备不以复而天下皆不直备矣权一举而袭破三郡再举而遂枭闗羽何者师直为壮也然备之于羽义则君臣恩犹父子羽既就戮备不胜忿遂大举以求复其讐而不知魏者国家之深讐非特一闗羽之比吴者一家之私忿犹有唇齿之援也此吾所谓义有大于私忿者如斯而已矣备既举兵权遣使求和而盛怒不许是怒敌也兵向西界平地立营而无他竒变是轻敌也怒敌者危轻敌者败备之丧师有自来矣且吾又闻之用兵之道有攻法有守法此兵之常也以攻为守以守为攻此兵之变也攻专用攻法守专用守法其败也固宜然守专用攻法攻专用守法亦焉得而不败哉备之攻吴可谓专用守法矣备自秭归列立数十屯亘七百里将以攻人而计出于此虽曹丕之庸犹得而笑之而备不知避者岂其果闇于用兵耶备之意欲示拙以诱吴师待其贪利一举荡之而不知陆逊之持重可以速压而不可以巧胜也形之而彼不从予之而彼不取固将制竒合变求为不可败而全军以返廼难于举动计不复生此固逊之所轻为也夫善用兵者常避敌之所轻而出敌之所忌是以进而不可御何者敌气沮而吾志得也且夷陵者荆州之咽喉也得夷陵则荆州可有使备能遣黄权率水军以为先驱顺流而下掩其未备而备率歩兵分进疾趋夷陵扇动诸蛮招诱大姓按兵而不动命水军急攻之临机设变奋力死鬬彼方支吾未暇而吾率歩兵乘髙而进声东而击西形此而出彼乘卒初锐而用之彼亦疲于奔命矣如其能随机拒守则驻军而相持固垒而不懈多张疑兵断絶险要而实未尝分廼密遣一辩士间行至魏以金币结其贵倖自谓有谋求见魏主魏主知必召之既入见则泛论天下之事语及吴蜀然后徐言曰臣尝私贺陛下窃笑陛下已而又私喜陛下彼必问曰何以贺朕则对曰武皇帝所以不能吞幷吴蜀者非力不足而智不逮以吴有长江之阻蜀有崇山之险而又相为唇齿之援也今天相魏两雄相鬬以资陛下进取之机此臣所以贺陛下曰何以笑朕则曰臣闻敌人开门必亟入之今陛下不亟图进取而猥信吴人之和彼急则和缓则去矣投机之会间不容髪此臣所以笑陛下曰何以喜朕则曰陛下天资神武圣断易囘茍见其利罔有不从此臣所以喜陛下彼必曰计将安出则曰蜀地僻险未易卒图不若遣夏侯尚曹仁出信陵贾逵满宠出东闗或出皖城或出广陵东西弥亘直造长江因蜀之势大举攻吴吴亡则蜀失援然后徐举而图蜀天下可一也议者必曰两虎方鬬当收卞庄子之功臣以为庄子之术可以刺野走之虎若夫阻穴之虎则当及其方鬬而急刺其一待其鬬已则毙者犹能阻穴尚何收功之有哉吴蜀阻穴之虎也臣恐既解之后胜者张势败者阻险桀骜不逊以拒陛下陛下虽愤怒无所逞其锋矣机不可失愿陛下熟虑之也彼曹丕素贪功而刘晔亦尝言此丕既得闻此计必深以为然而大举攻吴吴力不能两拒固将弃夷陵而与我和以并力拒魏是吾不战而得夷陵也夷陵得则荆州可图矣不知出此而怒敌取危轻敌取败谁谓刘备为识大计也故夫以私忿兴师而又怒之又轻之者可屡为哉曹公善图天下者无坚敌岂敌之皆不足破哉得其术而已矣运竒谋出竒兵决机于两阵之间世之所谓术也此其为术犹有所穷而审敌情料敌势观天下之利害识进取之缓急彼可以先此可以后次第收之而无一不酬其意而后可与言术矣故得其术则虽事变日异沛然应之而天下可指挥而定汉髙帝是也失其术则虽纷纷战争进退无据卒不免败亡之祸者项籍是也至于得术之一二而遗其三四则得此失彼虽能雄强于一时卒不能混天下于一綂此虽曹公之所为而有志之士所深惜也公奋身徒歩之中举义兵破黄巾走奉暹辅帝室深据根本号令诸将于是降张绣擒吕布毙袁氏破乌桓兵锋所加敌人授首盖举无遗策而北方畧平矣其为患者荆州二刘江东孙氏张鲁擅汉刘璋据蜀而闗西诸将纷纷不一此其取之不可以无术也夫所谓术者当审敌之强弱难易而为之先后以势度之璋鲁弱而易其势在所先孙刘强而难其势在所后夫荆州至近表又寖弱而有刘备在焉故不若留之以恣备之所欲为而并鲁取璋以孤其势然则欲引兵西向而闗中诸将适当其前则如之何盖尝攷之闗西诸将皆不足畏所可惮者惟一马超而公制之非其术此所以卒为边患而反为璋鲁之藩蔽也方腾遂不叶求还京畿此其势易服矣腾之家属尽还宿衞而独留超所谓养虎自遗患也公之意岂非以其尝辟之不就今虽召之而彼未必肯至耶此亦不思之甚也且超之所以不就者以父子俱在闗西未欲独至而又辟之甚轻不肯屑就也及腾旣归宿衞公于此时能以前将军召之待以厚礼示以赤心命綂锐卒常以自随又使超弟若休若铁者领腾部曲而超之果敢喜立功名曷为不就超旣就则闗西诸将举无足道及熈尚既平厉兵西向风谕诸将使来合势则韩遂等必不敢叛纵叛破之易耳然后并兵自陈仓出散闗运竒奋击以讨张鲁则鲁可平汉中可有复于此时合张鲁之资乘汉中之势整兵临蜀则刘璋震恐不能为计欲召刘备而无所及备虽至而亦不能御何者备非素拊蜀蜀人方摄吾之威必不肯信备而拒守上下异论又不能为用璋备异志而潜相疑其势必不足以敌我况荆州用武之国备必不释以与人而径入蜀则璋不得不降也璋降蜀平分慰郡县命夏侯渊张郃守之而公亲自还邺整兵向荆使许洛之兵冲其膺蜀汉之兵捣其嵴絶吴之粮援则荆州破刘备蹙然后大会诸将合飨士卒传檄江东责贡之不入命荆州之兵出江陵蜀汉之兵出巴崃合攻其上流一军出广陵一军出皖城合攻其下流使之奔命不暇而公亲率精兵数万直抵武昌则虽有智者不能为吴谋矣周瑜鲁肃虽千百辈何害也江东既平天下一统分封诸将抚慰士卒廼退就臣列光辅汉帝招贤礼士修明庶政以幸天下虽西伯之功不能逺过如其不然亦不害为能一天下也彼荀彧智谋百出而不足以知天下之大计徒见荆州四达英雄之所必争而巴蜀险阻非图天下者之所急及熈尚平遂教之南征荆州责贡之不入而不知大畧之士常留所必争者以饵敌而从事乎不足急者以蹙之也孙权尝告刘备以巴汉为曹公耳目规图益州得之则荆州危而廖立亦言先主不先定汉中走与吴人争南三郡三郡既失几亡汉中则孙刘之所争葢亦可见矣葢蜀汉者天下之右臂也江东者天下之左臂也安有人断其右臂而左臂能全乎不知断其一臂而从其中以冲之则两臂俱奋矣此曹公所以南失荆西失蜀而孙刘争雄天下分裂葢其失止于留马超取荆州而患之不可支卒至于此故夫取天下之大计不可以不先定也且夫曹公未平徐州而先平兖州未击袁绍而先击刘备破张吕而后图二袁葢亦得术之一二然公巧于战鬬而不能尽知天下之大计故至此而失亦卒无有以告之者悲夫孙权天下之事最为难应者百万之衆卒然临之而羣情有不测之忧坐观其来而望风请命则惧至于失吾之大计起而欲拒之则又惧力之不足而反为大患唯英雄之君为能出身以当之而其气不慑观其势审其人随其事变而沛然应之切中机会而未尝有失此固非侥倖于或成而畏谨者之所能为也故吾欲拒之则以至寡当至衆而吾能保其必胜而不拒之则啗以甘言济以深谋而彼必不敢动二者之所为不同而均于有成效昔者汉髙帝之据闗尝欲纳项籍矣而孙权之据江东则举兵而拒曹公事变不同应之亦异何以言之项籍劫诸侯之兵西向入秦所当者破胜气百倍此其势固不可拒也而籍之为人勇而无谋气虽行然而有不忍之心可下以言则亦何必拒之哉曹公并荆州之衆东向俱下而轻骑兼进千里趋利复与吴争长于舟楫之间此其势易拒也而公之为人智而多诈其言甘其心忍一罹其手莫之能救则虽欲不拒不可得已观其势审其人而后可以当大变也当时之人乃教髙祖拒而劝孙权降可谓两失机矣方帝封秦府库还军灞上其计善矣一惑其说遽命拒闗鸿门之役微项伯几殆使帝能因籍之来开闗延之身往见籍再拜贺救赵之功作而曰秦为亡道英雄并起章邯举全国之师出闗击之驱灭羣英如猎狐兎当此之时邯以为天下易与耳渡河击赵偃然不顾将军整数万之衆趋救鉅鹿焚弃辎重身先士卒叱咤生风震唿响应将军有死之心士卒无生之气人百其勇秦军大溃诸侯观之心战胆栗始知将军为真英雄膝行而前莫敢仰视敢贺又再拜谢所以破秦作而曰臣与将军戮力攻秦将军渡河救赵大破秦军秦之良将劲卒尽于鉅鹿臣得引兵略地通行无累乘虚入闗遂降子婴凭借威灵得展尺寸不然臣何以至此敢谢又再拜请分王之约作而曰臣自入闗秋毫无所取籍吏民封府库还军灞上以待将军将军存亡定危救败继絶于天下功最多宜为盟主以幸天下裂土行封加惠于诸侯将军世居大楚身为霸王臣愿得如约居闗中与诸侯比肩错壤臣事大楚世为西藩异者击之非臣之私实将军之大义敢请彼籍素不忍可啗以言吾曲意推之则必欣然而受固不背吾闗中之约矣吾得王闗中然后收英雄之士合义从之衆厉兵南向则全蜀可谈笑而取抗旌北首则两河可指挥而定席卷燕赵电扫齐鲁据形势之雄慑项籍之气然后三面竝进以攻之则彼将拱手就缚亦何至于屡战屡败重残天下之民哉张子房号为知天下之大计者见其距闗不能预为之谋事迫而仅能解之此岂其虑有所不及耶抑知之而不敢告耶然幸而谢过之后籍犹使之王巴蜀得乘衅而取闗中而争天下茍王之于燕赵若齐鲁之间则大失机矣天下岂遽为汉有哉此其成特出于幸也若夫孙权葢亦不惑于流议矣审操可拒卒置衆说而断用周瑜使与刘备叶力期必拒之遂破孟德开拓荆州非惟免虎口而且有大功此其临大变而不慑岂幸也哉权既不慑于孟德而魏文继立始曲意事之啗以甘言效其珍物有求则从惟恐少拂其意欲待其骄而乘其变其谋深矣不幸而司马仲达在魏而其谋卒不获骋此则遇时之不幸而非权之罪也夫髙帝之英雄非权之所能髣髴而帝之成实出于幸权之不成实出于不幸故夫天下之事未可以成败而定论也诸葛孔明英雄之士能为智者之所不能为则其未及为者葢不可以常理论矣骐骥之马足如奔风升髙不轩履湿不濡度山越堑瞬息千里而适值一马葢亦能然则虽有此骏而不足以胜之也于是驾以轻车鸣以和鸾歩骤中度缓急中节锵锵乎道路之间能行千里而能不行虽无一时之骏而久则有万全之功何者吾乖其所能而出其所不能可以扼其喉而夺之气也且谲诈无方术畧横出智者之能也去诡诈而示之以大义置术畧而临之以正兵此英雄之事而智者之所不能为矣故夫谲诈者司马仲达之所长也使孔明而出于此则是以智攻智以勇击勇而胜负之数未可判孰若以正而攻智以义而击勇此孔明之志也而何敢以求近效哉故仲达以姦孔明以忠仲达以私孔明以公仲达以残孔明以仁仲达以诈孔明以信兵未至而仲达之气已沮矣八阵列于前四头八尾触处为首进无速奔退无遽走突兵不能触其膺竒兵不能缭其背伏兵不能冲其脇追兵不能袭其后谍间无所窥诈谋无所用当之则破触之则靡锋未交而仲达之能已乖矣夫仲达出竒制胜变化如神天下莫不惮之虽孙权亦以为可惮而仲达亦自负其能也孔明以步卒十余万西行千里行行然求与之战而仲达以劲骑三十万仅能自守来不敢敌去不敢追贾诩等常逼之战矣兵交即败不敢复出姑以待毙为名而其为计者不过日夕望其死而无他术也彼岂孔明敌哉论者以孔明制戎为长竒谋为短虽知者亦止以为知其短而不用吾独谓其能为而能不为将以乖仲达之所能而出其所不能也故吾尝论孔明而无死则仲达败闗中平魏可举吴可并礼乐可兴请遂言之夫仲达以所能要其君压其同列而夸其国人今敛重兵而自守姑曰待其毙然孔明始试其兵或以饥退晩年杂耕渭濵为久住之基木牛流马日运而至则其毙不可待矣迟之一二年仲达将何辞哉不战则君疑之同列议之国人轻之其身不安其英气无所骋固不免于战战则败耳败则魏人破胆郡县响震引兵畧地闗中可有分慰居民彰明汉德然后举兵而临闗东势如破竹所攻者下闗东平则谕以信义燕赵可指麾而定矣至五六年而魏明即世齐王践位上下相疑萧墻衅起引兵合进可以一举而覆其巢穴俘其君臣分定州县安集流亡魏既举则吴人胆破矣况权之末年猜疑益甚果于杀戮虽陆逊不能自明至十年而逊没其后歩隲朱然全琮之徒复相继云亡权之勇决之气亦已就衰适庶分争内不能制于是使蜀汉之师顺流而下荆襄之师乘势而进一军出夏口一军出皖城一军出广陵吴之羣臣无亮敌也攻城畧地孰能御之尽一年之力而吴可举江东既平天下既一偃武修文彰善瘅恶崇教化移风俗数年之间天下畧治然后兴典礼修正乐斯民复见太平之盛矣且孔明之治蜀王者之治也治者实也礼乐者文也焉有为其实而不能为其文者乎人能捐千金之璧而不能辞逊者天下未之有吾固知其必能兴礼乐也不幸而天不相蜀孔明早丧天下犹未能一而况礼乐乎使后世妄儒得各肆所见以议孔明者天也非人之所能为也诸葛孔明孔明伊周之徒也而论之者多异说以其适时之难而处英雄之不幸也夫衆人皆进而我独退雍容草庐三顾后起挺身托孤不放不摄而人无间言权偪人主而上不疑势倾羣臣而下不忌厉精治蜀风化肃然宥过无大刑故无小帝者之政也以佚道使人虽劳不怨以生道杀人虽死不怨杀者王者之事也孔明皆优为之信其为伊周之徒也而论者乃谓其自比管乐委身偏方特霸者之臣尔是何足与论孔子之仕鲁与自比老彭哉甚者至以为非仲达敌此无异于儿童之见也彼岂非以仲达之言而信之耶而不知其言皆谲也仲达不能逞其谲于孔明故常伺孔明之开阖妄为大言以谲其下论者特未之察耳始孔明出祁山仲达出兵拒之闻孔明将芟上邽之麦巻甲疾行晨夜往赴孔明粮乏已退仲达谲言曰吾倍道疲劳此晓兵者之所贪也亮不敢据渭水此易与耳夫军无见粮而转军与战纵能胜之后何以继此少辨事机者之所必不为也仲达心知其然外为大言以谲其下耳已而孔明出斜谷仲达又率兵拒之知孔明兵未逼渭引军而济背水为垒孔明移军且至仲达谲言曰亮若勇者当出武功依山而阵若西上五丈原诸军无事矣夫敌人之兵已在死地而率衆直进来与之战此亦少辨事机者之所不为也仲达知其必不出此姑诳为此言以妄表其怯以示吾之能料且以少安其三军之心也故孔明持节制之师不用权谲不贪小利彼则曰亮志大而不见机多谋而少决好兵而无权凡此者皆伺孔明之开阖妄为大言以谲其下此岂其真情也夫善观人之真情者不于敌存之时而于敌亡之后孔明之存也仲达之言则然及其殁也仲达接行其营垒敛袵而叹曰天下竒才也彼见其规矩法度出于其所不能为恍然自失不觉其言之发也可以观其真情矣论者不此之信而信其谲岂非复为仲达所谲哉唐李靖谈兵之雄者也吾尝读其问对之书见其述孔明兵制之妙曲折备至曽不一齿仲达彼晓兵者固有以窥之矣书生之论曷为其不然也孔明距今且千载矣未有能谅其心者吾愤孔明之不幸故备论之使世以成败论人物者其少戒也吕蒙成天下之大功者有天下之深谋者也制天下之深谋者志天下者也夫以天下之大而存乎吾之志则除天下之患安天下之民皆吾之责也其深谋逺虑必使天下定于一而后已虽未一之而其志顾岂一日忘之哉汉髙帝之失职而西也天下之人将遂以为不振而髙帝欲东之志嚣乎其未已故烧絶栈道使项籍意不复西而后乘间以定三秦既又引兵出武闗使籍兵亟南而复乘间以平诸国汉日广籍日蹙卒能并之而一天下此其志之大谋之深而功亦如之也孙权克仗先烈雄据江东举贤任能厉兵秣马以伺中国之苦若将有所为矣然吾观其命吕蒙之取荆州未尝不叹其志之不大谋之不深而知其无取天下之畧也夫闗公好勇而无谋恃气而骄功此其势甚易谲也胡为乎汲汲然而欲取之使其攻破樊襄阳然后徐图之则汉沔以南皆吾地尔是则羽之破二城者吴之利也然而不遂破之者吴不能为之声援也方其擒于禁枭龎徳操意甚难之议徙都以避其锐而司马仲达说操劝权蹑其后其议遂寝夫徙都之议至下也守边之士恃操以为无恐使操徙都渡河则士气索然不振淮泗以南可袭而取矣是则操之徙都者吴之利也然而不遂徙之者吴许其蹑羽之后也此岂非其志之不大谋之不深欤故吾尝论之方操劝权以蹑羽后权当显告之曰闗将军以律行师为汉家除残扫秽孤以同盟义当戮力此言何为至于我哉诚如是则操不知所以为御而势必至于徙都羽行行然无东顾之忧得毕力以攻樊襄阳矣徐晃岂能遽当之哉操既徙都权因自攻皖城命一将攻广陵而合吞淮泗之地羽一破樊襄阳蒙因率兵以袭三郡乘其敝而进击之而尽收汉沔之地东据淮泗西据汉沔土地日辟形势日张如此而后可以虎视中原蚕食青徐也此则取天下之大畧而权之君臣曾不足以知之彼其志止于取荆州以固江东凡蚤夜之所以为谋者袭闗羽而已何暇为天下虑哉鲁肃曰帝王之兴必有驱除羽不足忌吾窃以斯言为有志而权乃笑之信其不能有所为矣呜唿使周公瑾尚在其智必及乎此矣吾观其决谋以破曹操拓荆州因欲进取巴蜀结援于马超以断操之右臂而还据襄阳以蹙之此非识大畧者不能为也使斯人不死当为操之大患不幸其志未遂而天夺之矣孙权之称号也顾羣臣曰周公瑾不在孤不帝矣彼亦知吕蒙之徒止足以保据一方而天下之竒才必也公瑾乎邓艾自古英伟之士乘时而出佐其君其所以摧陷坚敌开拓疆土使声威功烈暴白于天下者未有不本于谋者也盖其平居暇日规模术畧定于胸中者久矣一旦遇事而发之如坐千仞而转圆石其勇决之势殆有不可御者故其用力也易而其收功也大非径行无谋侥倖以求胜也故夫侥倖以求胜者幸而成则为福不幸而不成则为祸祸福之间相去不能以寸此君子之论所以无取于斯也然其间有实出于谋而其迹若幸有实出于幸而其迹者谋者虽君子不能无惑何者疑似易乘也桓温之伐蜀也师次窄桥李势率衆出战龚护战没衆惧欲退而鼓吏误鸣遂进破之此其迹若幸也然温之谋蜀审其必破然后进兵而伐之使鼓吏不误鸣则温岂将遂退耶故吾谓温见客主殊势而势又决死于一战不若遂因恐惧姑命退军以懈其心乘其懈而击之结阵而前可以大胜此曹操之所以破张鲁也谋未必施而鼓吏误鸣士卒勇鬬一举荡之天下之人见其功而不见其谋皆曰窄桥之胜幸也谢玄之御秦也师次淝水苻坚拒岸而军弦使人请坚麾衆少退而坚衆相蹂遂进败之此其迹若幸也然玄之拒秦审其可败然后进兵而御之使坚退军整齐则玄岂将遂已耶故吾谓弦见衆寡不敌而坚又求奋于一举不若请其退军进兵求战佯败反走俟其半济而击之挫其前锋可以得志此韩信之所以破龙且也谋未及骋而坚衆相蹂因引精锐一战覆之天下之人见其功而不见其谋皆曰淝水之胜亦幸也夫所谓幸也者尝试之而后得之也不幸而或不然则不能有所处矣彼二人之所以为谋者如此其久也制胜之术如此其深也虽胜之似偶然使其不然亦不害其为胜何名为幸哉然史氏不能少发之而二子之志掩抑不伸非有智者孰能辨之邓艾攻蜀自隂平道无人之地数百里冒险歴艰无所不至艾则裹氊推转而下将士悬崖鱼贯而进卒破诸葛瞻降刘禅天下之人皆以艾为能冒险谋胜也吾尝论之使瞻能拒束马之险则艾将不战而自沮禅忍数日不降则艾将束手而就缚彼艾特以侥倖而成也何足道哉宋武帝伐慕容超引兵直度大岘卒能破之彼策超必不能拒故也艾能策瞻必不能拒乎唐太宗既破宗罗日侯以二十骑直造薛仁杲城下卒能降之彼策仁杲必出降故也艾能策禅必降乎艾皆不能素策之而率兵径进岂非幸其或成哉自古幸而成功者多矣死而论定未有如邓艾之欺于后世者也羊祜攻必克而守必固天下之竒才也世之言兵者孰不曰我能攻我能守而以当坚敌则不能尽如所言者此其才必有所格也夫敌守而我攻之此非善攻也敌攻而我守之此非善守也善攻者攻敌之所不守动于九天之上人莫得而御也善守者守敌之所不攻藏于九地之下人莫得而窥也故以攻则克以守则固天下后世又从而服之曰奇才反是则人容有议之者矣昔者羊祜盖一时之良将也修德行义以倾孙皓之政推诚示信以怀吴人之心财之不伤兵之不耗而民为之安此所为国之辅民之司命也然而攻守之间容有未善者岂其才之有所格欤且祜之守襄阳也晋委之以谋吴责之以安边而祜亦以此自任也使攻而不皆克守而不皆固则犹有戾于其所自任矣兵法曰敌人开阖必亟入之西陵者吴之要害晋欲之而不可得者也歩阐以之而降所谓时之一至而不可失之机也祜当亲率襄阳之兵而急趋其前命徐嗣率巴东水军而急趋其左晨夜往赴与之合势扼险以待吴师至则乘髙而击之破之必矣如使抗军先至而吾急攻之于外阐乘之于内表里受敌焉得而不败哉更数日西陵可得得西陵则诱动羣蛮而江陵可图矣如此而后可以谓之善攻也不知出此乃顿兵不进而抗兵已围西陵矣止命杨肇往救之而身攻江陵者彼岂以为攻其所必救耶而江陵坚固非抗之所必救也已而肇败阐擒而祜卒无功抑何戾于攻敌所不守之义哉兵法曰形人而我无形襄阳者祜所镇守而吴人所不敢窥者也而江夏益阳乃敌意吾不守吾意敌不攻之地也祜当遣一能将率精兵数千往戍之偃旗仆鼓常若无人敌以为无备而求肆侵掠则设覆以待之诱进而击之去则因险以要之乘怠而破之此出其不意虽少犹可以覆衆也覆其一则后虽无兵而敌不敢窥矣如此而后可以谓之善守也不知出此廼屯聚不分而吴之兵得掠江夏矣虽曰地逺而不及救而始不设备者彼岂以为地有所不守耶而江夏切近岂祜之所当不守也已而朝廷诘之而徒能肆辩以对抑何戾于守敌所不攻之义哉此则攻守之间容有未善而人得以议之也虽伐吴之策如见敌人之心腹而处置之使杜预王濬资以成功亦吴之无人而后能为是也使陆抗尚无恙祜岂能有所成耶吾故曰祜特一时之良将而非所谓天下之竒才也嗟夫权谲之事固君子之所羞为而亦兵家之所不废也如使不欲以权谲而攻西陵则不若明告吴君曰据城而叛非忠臣也纳叛得城吾将焉用君其亟守之此则足以彰大信于天下矣又使不欲以权谲而守江夏则不若明告吴将曰各守尔土无相窥也备不可袭多杀奚为公其图之此则足以推赤心于隣国矣诚如是攻守不事权谲而庶几于王者之举苟为不然而犹恶乎权谲使功丧而名亏则亦智者之所不为也苻坚智者之所以保其国者无他善量彼已之势而已矣彼有衅吾亦有衅智者不举也吾无衅彼亦无衅智者不伐也至于彼无衅而吾有衅则兢兢自全犹惧其不保而何敢议人乎苻坚者好大而自忘其丑贪功而不顾其后者也以有衅攻无衅虽妇人孺子末工贱隷皆知其不可而坚决为之则安得而不亡哉始坚以氐人之雄举三国如拉朽自以为无敌于天下侈心一动遽欲移师而吞晋晋虽弱中国也秦虽强西氐也自古西氐之人岂有能尽吞中国者哉率百万之师东向而俱下谓可以传唿而定矣谢玄以数万应之百万至衆也数万至寡也以至寡当至衆坚轻之不以屑意将横截于岸而尽剿之而晋之数万自知非敌士致其谋人奋其勇一以当百百以当万坚虽有百万之师焉得而不败故尝谓谢玄提孤军以当秦盖亦识用兵之法也然师次淝水胜负未判玄使人请坚麾兵少退以决一战坚命麾退自相蹂践晋人乘之因以大败世遂以为秦自败而晋偶胜非玄之善坚之不善也使其不退则胜负未可知也使其分为十道偕发竝至则可以胜归也吾尝筹之此二说者常见其败未见其胜夫坚之事胜亦亡败亦亡盖不足论而世犹惜其可以胜而不知用之则吾不可以无论也故为之说曰许退者晋之不幸也不分者又晋之大不幸也夫夹水而阵一衆一寡寡者未敢前衆者不肯还晋苟退军三十里示坚以怯坚必轻之巻甲疾行趋兵急渡食不暇饱粮不及赍而吾先以两道伏兵张左右翼乘其未阵整兵向之麾其东鼓其西正兵当其前伏兵冲其腹竒兵蹑其后三面夹击奋力鏖战此陷虎法也虎之见人常欲吞之而人先设陷穽然后脱身反走虎必来奔趋于陷穽执戈临之杀之必矣使坚而不退则晋之计将出于此而百万之师一败涂地天下之人将以为谋畧不世出矣不幸而不然则人遂以晋为偶胜故曰许退者晋之不幸也大率百万之衆分为十道求以攻人必其兵皆精锐将皆智勇君明臣忠内外无衅始可以胜今坚发诸州公私马十丁一兵其精锐何在诸将虽衆人自为志可倚信者惟一苻融其智勇何有君肆其骄臣献其谀弱卒数万留守闗中而根本空虚鲜卑羌羯攅聚如林而萧墻衅起晋茍待其既分诏诸道坚壁清野至勿与战命桓冲谢玄等提精兵数万抵襄阳设竒逆击破其一军而自均至金入武闗趋长安倍道兼行出其不意捣其空虚慰抚居民秋毫不犯耆老感思晋德得见官军欣然相告箪食来迎不出旬月闗中举定则秦之诸道之兵强者不顾而自立弱者不战而自惧而蜀必孤使闗中之兵冲其膺荆楚之兵捣其脇而蜀定矣此断蛇法也蛇出其穴横身于路求以噬人吾从其中而断之径塞其穴使之首尾不相救欲进不能欲退不可虽有余毒将自毙矣使坚而分为十道则晋之计又将出于此而坐关东瞰以制天下百里之内牛酒日至大享士卒传檄河洛则中原之地可复百年之讐可雪矣不幸而不然则玄虽乘胜直抵黎阳而不得闗中守之不固所取之地卒没于贼故曰不分者又晋之大不幸也此二策者天下之胜策也顾玄虽未足以尽知之而坚决无胜理也世言王勐之将终也叮咛告戒谓晋不可伐彼亦知势之不可虽制竒合变而亦无所用欤韩信英雄之士常以多筭胜少筭而未常幸人之无筭也敌人无算凡天下之有筭者类能胜之岂惟英雄哉故夫以英雄之才而临无筭之敌俛首而取之曽不足以关其思虑而竒谋至计无所自发此非英雄之所幸为也至若敌人去已不逺筹筭时出其势足以迫我吾居其间随机而应之窘之而愈知费之而愈新愈出愈竒而沛然常若有余天下始知英雄之为不可当矣且夫天下必有好强不可制之敌而后天使英雄之士出佐其君以制天下之变以息天下之争使敌无筭则少进有筭则遂逡巡而不敢前则是胜负之数未可判而天下之患未可息也是何足以辱英雄之名哉天之所生必不如是也夫项氏之患蚩尤以来所未有也故韩信出佐髙祖而刼制之彼其所以谋项氏者可谓尽矣不以其兵与之角而欲先下诸国以孤其势故一举而定三秦再举而虏魏豹三举而擒夏说廼欲引兵遂下井陉李左车说赵将陈余曰韩信乘胜逺鬬其锋不可当赵地阻险愿足下假臣竒兵三万人从间道絶其辎重足下深沟髙垒勿与战信必成擒矣余不能用信廼一举而破赵世之议者皆曰使左车之策遂行则信必不敢下井陉下则必为所擒矣嗟夫此何待信之薄哉信而非英雄则可若英雄也则计必不出此矣且赵不破则燕不服燕不服则齐未可平齐未可平则刘项之权未有所分也信之用兵古今一人而已今屈于左车之计而不能决刘项之雌雄斯亦何取于信哉故吾谓左车之策行则信亦下井陉赵亦破余亦擒左车亦就缚请遂筹之夫善用兵者不内人于死地今余兵当其前左车之兵絶其后进退不可可谓死地矣内人于死地而求人之不出竒谋智者固如是乎且信之精兵已诣荥阳而所存者皆非素拊循之兵也持是兵而与人战犹将自置之死地以决死鬬而况敌内我于死地吾何惮而不敢入哉吾以是知信之必下也余尝言信兵虽号数万其实不过数千人知余兵虽强二十万其实不过十万也今分三万以与左车则余所统者不过六七万耳吾既下井陉因留数千人扼险以为后拒以防左车之竒兵廼引兵压赵垒而阵彼必不肯战廼命挑鬬彼又不肯战廼使辱之彼必又不肯战何者左车亦尝告之也迟之一二日密遣数千人间往伏险戒之曰望赵军出而逐我即起据其壁击其背处分既定乃使人廵军大唿曰贼兵断后不如急归乃引兵而反彼必谓吾计已穷士气已沮而又知左车竒兵实已断后欲使吾腹背受敌始可全胜此虽智者亦必举兵逐我而况余贪得忘失之心嚣然其未已乎彼既举兵逐我势将相迫迺鼓噪反兵而战兵在死地人人死鬬而吾之伏兵又起据其壁击其背彼腹背俱受敌反不知所以为御者矣余固可以一举而擒也余既擒则左车三万之兵可以传唿而溃矣孰谓左车之计果能沮信之兵乎且夫断后之兵古之智将固尝以是而胜也然其胜尝出于敌人之不意今左车之计未行而信已觇知之此虽有天下之至计犹得预为之备而况左车之计乎且善谋者鬼神不能窥使敌人得窥之则不得为善谋矣推此言之左车之计可知矣虽然是计也虽非天下之至计亦一时之良策也惟信为能可以当之他人则愕然不敢进矣计左车之为人亦足以为军中之谋主信欲就之以决疑所以虚心委已而问之岂真以为向者之计足以擒我哉司马迁班固不达兵机以为信然廼记于传曰广武君策不用信使人间视知之乃敢引兵遂下从迁固之言则信特幸人之无筭者尔彼岂知广武君之策用而信亦敢下兵哉此殆可与晓机者道也昔者曹操伐张绣而刘表断其后操随机应之卒败绣表夫绣不下于余表不下于左车而操之用兵特信之流亚也以信之流亚犹能败绣表信独不能破余左车乎从是观之则吾之说有不妄者矣薛公所贵乎谋夫策士者为其能审料敌情以释人君之忧也夫人各有心对面相语莫能相测敌人逺在数千里而欲察其情揣其计之所出此非智者不能为也方敌人勃然而起人君四顾惶惑茫然未知所措有一人焉奋身而出言之设为定计使中敌人之所为晓然如目见其事而言之者使人君得先为之规画处置而向者之忧一旦释然此谋夫策士所以为可贵也然而人君赏之天下推之后世又从而信服之畏其审料之明而不敢议其言之当否故言虽或过而亦无复有辩之者矣昔者黥布之背汉也髙帝深忧之薛公为三策以料布而谓布必出于下策已而果然此其智盖出人数等矣然而吾观之薛公谓布出下策则汉无事信矣至言出上策则山东非汉有出中策则胜负未可知其言不亦过乎吾之意则曰布出下策则不足败出中策亦败出上策亦败何以言之古之所谓英雄者非以其耀智勇据形势如斯而已也此二者特英雄之末事而仗大义以从天人之望者乃英雄之所繇起也茍天命人心已有所归而吾乃攘袂而起于干戈纷扰之后用下背上举逆犯顺其名曰盗虽欲耀智勇据形势而借英雄之资其能济乎故凡薛公之上中二策皆英雄之资也英雄用之则可布用之则所以速其亡耳请遂筹之上策曰东取吴西取楚并齐与鲁传檄燕赵固守其所夫吴在布后楚在布左以力取之则诚易也复竭力以并齐鲁则其力疲矣而民心附汉未必为其用也力取者犹然而欲传檄燕赵能保其必降乎纵使其迫于势而降而民心抑又可知矣汉茍遣一信臣若周勃之徒持节往慰谕之则燕赵必复为汉用因命勃率燕赵之兵以收齐鲁而帝亲率关陇韩魏之兵以与布角布力已疲一举必败布败则吴楚可不战而复也吾以是筹之布出上策亦败也中策曰东取吴西取楚并韩与魏据敖仓之粟塞成臯之口夫韩魏天下之中也闗陇在其西齐鲁在其东燕赵在其北得韩魏而未得齐鲁燕赵虽欲据敖仓塞成臯顾亦何用哉汉茍遣一二能将若曹滕之徒率燕赵齐鲁之兵合击其背彼必反兵自救帝因以闗陇蜀汉之兵而夹击之则布亦何足败哉吾以是筹之布出中策亦败也薛公者明于料敌而不明于上下之分逆顺之理故以英雄之资设为布之三策而不自知其言之过也或曰司马懿之料公孙渊石勒之料刘曜于谨之料萧绎果如何哉曰懿以弃城预走为渊之上策谨以席卷渡江为绎之上计皆所以明其甚不足畏也不足畏之敌彼料之既得矣虽勿论可也至勒之策曜则有足言者矣曜围洛阳勒将往救因料之曰曜盛兵成臯闗上计也阻洛水其次也坐守洛阳者成擒也夫率兵以攻人顿于坚城之下数月不能拔士气已沮一旦强援奄至不能扼险以拒之则腹背受敌不败何待成臯闗天下之大险也使曜能留万人以围洛阳而身率劲兵以扼成臯则勒必不敢进进则乘髙而击之胜之必矣勒既不获进则洛阳失据曜因得优游而坐取之此所以为上计也若其沮洛水则勒亦未能进然而勒可设为疑兵而潜兵以渡曜能应之则胜不能则败此所以为中计也故吾尝谓曜出上计则洛阳非勒有出中计则胜负未可知施之布则薛公之言过矣邓禹善用兵者识用不用之宜而后能以全争于天下矣夫战久胜则兵不可用敌已惧则兵不必用不可用而用之则挫不必用而用之则劳劳且挫则敌人反得乘其敝而覆之上损国家之灵下亏一身之名一跌之后前功尽弃其为患也可胜道哉是故智者戒之也昔者韩信之用兵也一举而定三秦再举而虏魏豹三举而擒夏说四举而枭成安君出竒制胜变化如神兵锋所加敌人授首盖举无遗策而天下皆知其不可当也然当此之时战虽胜而兵已疲矣兵虽疲而敌已惧矣故兵虽不可用亦不必用也声恐而气喝之固足以胜是以广武君告以传檄下燕然后举兵临齐信从其说卒以成功然吾以为广武君虽不言信之计亦将出于此矣何者势当然也夫强弩之末不能穿鲁缟势不可用也伤弓之鸟可以虚弦下势不必用也不可用不必用智者固将不用矣今信之势何以异此其所以区区咨计于广武君者盖大功垂成不敢不谨也不然则安能百举百全而未尝小衂欤邓禹起身徒歩杖策军门一见光武遂论霸王大畧陈天下之大计此其胷中固有大过人者矣连兵西讨所当者破既定河东复平闗中威声响震敌人破胆诸将劝禹乘胜径攻长安而禹定计欲待其毙光武迫之使急进兵赤眉西走遂拔长安已而粮运不继降者离散赤眉还兵长安复失威名大损功卒不成论者皆以为禹之计则然而光武实迫之使败者吾独以为不然斯民涂炭皇皇无告奋力拯之惟恐不及而况吾胜而后沮不进兵将何待也使其既据长安大张胜气分慰居民合飨士卒使辩士以尺书风谕威德则赤眉延岑可指麾而定矣此韩信破赵之势也不知出此廼举敝兵而与延岑合战败于蓝田可以止矣且愤其功之不成复收余卒求与贼战粮运日乏屡战屡败岂非禹之才畧有所不及而亦无谋士以传檄之说告之耶吾观禹之失而后知识用不用之宜者盖亦难矣嗟夫禹之败亦有自来矣禹令冯愔宗歆等守栒邑二人争权相攻愔杀歆而反击禹禹懵然无所措求计于光武赖黄防而仅能得其首愔歆偏裨也始不能防之终不能制之敌人固有以窥我矣使其能御愔歆而不至于相攻则栒邑不摇栒邑不摇则敌人不能窥而粮运必不乏敌人不能窥则余党不降而自服粮运既不乏则居民降附者日衆长安之功固不在冯异而在禹矣以此观之禹实有以取之而光武何罪焉曰行百里者半于九十故夫古之智者常尽心于垂成之际也马援用兵之道不可以常律论也履险者兵家之危事智将常用之而胜他将常以之而败胜非险也以有术胜也败非不险也以无术败也胜败在人而不在险唯险而后可以见人之能否也且不探虎穴安得虎子冒大险而后能立竒功险之不冒虽曰有功吾未见其竒也故夫智者不恶夫履险而恶乎无术多方以误之此兵家之至术也声东而击西形此而出彼虽在坦地犹然而况于险乎险者人所易拒也吾欲出此而明以告之则敌一分兵拒险而吾固将不战而自沮矣乃若智者之制事也声其所必意形其所必趋而忽焉乘险而进则敌人惊沮而不知其所从来智者不及谋勇者不及鬬一举而败其党与覆其巢穴而后可以为不世之竒功也昔者马援率景舒进击武陵溪蛮军次下隽其道有二一曰壶头一曰充壶头则路近而水险充则涂夷而运逺舒欲从充将以正合也援欲从壶头将以竒胜也故援力言之弃日费粮不如径进搤其咽喉帝遂舍舒而从援援既进兵贼乘髙守险欲前不可欲退不能已而暑甚士卒多疫卒不战而自败嗟夫若援者可谓不明乎履险之术矣吾以为当声言从充纵其降口使归以告多张疑兵鸣鼓鼙盛旗帜若从充进贼必悉衆出拒吾密遣轻兵乘舟急进径自壶头以掩其无备出其不意则贼气丧胆沮不知所以为御者矣五溪诸蛮可以一战而擒也不知出此而明明履险其败也固宜然援则失矣而议者方以景舒之计为得是所谓见牛而未见羊也故从援则必败从舒则未必胜从吾之计则发必中攻必克是以韩信之击魏豹也盛兵临晋而伏兵从夏阳袭安邑卒以擒豹曹公之攻马超也盛兵潼闗而潜兵渡蒲坂取西河卒以破超此则兵家之妙术而非吾臆说也惜乎援之不出于此始援谋隗嚣于掌握之间击诸羌于指顾之顷破交趾平峤南出竒制胜前无坚敌不可谓非一时之杰也然至此而失岂其终老而智耄耶光武尝言伏波论兵与我意合每有所谋未尝不用援援此议而光武从之光武亦以为可胜矣已而援败复重加罪始不能料其不可而遽从之终不能少贷其法而重责之呜唿光武亦不得为无罪也崔浩古之所谓英雄之士者必有过人之智两军对垒临机料之曲折备之此未足为智也天下有竒智者运筹于掌握之间制胜于千里之外其始若甚茫然而其终无一不如其言者此其谙歴者甚熟而所见者甚逺也故始而定计也人咸以为诞已而成功也人咸以为神徐而究之则非诞非神而悉出于人情顾人弗之察耳夫崔浩之佐魏料敌制胜变化无穷此其智之不可敌虽子房无以逺过也而其料柔然尤为竒中方太武将议出征衆皆难之浩肆辩诘之力遂其行且告人曰必克但恐诸将琐琐前后顾虑致不能尽举耳已而果然使浩临机料之可也而能先事料之者此果何术哉吾尝论之古之善料敌者必曰攻其所不戒击其所不备柔然去魏数千里恃其絶逺守备必懈吾卒然以兵临之所谓迅雷不及掩耳震电不及瞑目彼将望风失措矣此浩所以决知其克也然柔然之人贪而无亲轻而不整胜不相逊败不相救一夫先奔万夫争溃此其习俗然也魏师乘胜而进势如风雨所至奔败鸟窜兽伏各逃其死柔然计穷气沮数日之间衆未及聚谋未及生徬徨四顾而莫知所以为御使连兵急进以势迫之此虽犯天下之至危而可以得志然是举也唯明者为能必之唯断者为能行之不明则利害显然而不见不断则可否犹豫而不决夫投机之会间不容髪有是二者而何能投机哉太武之用兵动顾万全而其将若长孙翰刘洁古弼之徒虽不为无谋而皆不能用权以求胜故机会在前而或失之者有矣此浩之所为深忧也是以先事料之言如有形庶临机之际或因吾言而能有所决则举一国犹揭虚耳其功可胜道哉太武卒失其机使贻后悔彼非不知势之可进而自顾进军数千里穷其巢穴人或死战或因险以要我或设伏以待我其害殆未可以一二既不若全军而止他非所忧此则太武与诸将之意也而不知事固有随机立权者乌可以琐琐顾虑哉故夫浩之所料虽曰竒中要之皆出于人情而太武失之耳唐太宗伐薛仁杲既破宗罗日侯于浅水原遂以二千骑进逼城下仁杲遑遽出降葢以权术迫之也太宗亦尝为诸将言之太宗之智则浩之故智也或用或不用成败之所不同欤嗟夫此英豪之权术前人秘之而吾独论之者吾恐后世之以浩为神也李靖兵有正有竒善审敌者然后识正竒之用敌坚则用正敌脆则用竒正以挫之竒以掩之均胜之道也夫计里而行尅日而战正也非吾之所谓正依险而伏乗间而起竒也非吾之所谓竒竒正之说存乎兵制而已矣正兵节制之兵也竒兵简捷之兵也节制之兵其法繁其行密隅落钩连曲折相对进无速奔退无遽走前者鬬后者治力后者进前者更休一以当十十以当百诈者不能袭勇者不能突当之则破触之则摧此所谓正兵而以挫坚敌也简捷之兵其法畧其行疎号令简一表里洞贯进如飈风退如疾电地险峻则鱼贯而进道迂曲则鴈行而进以一击百以百击万间者不及知能者不及拒望之则恐遇之则溃此所谓竒兵而以掩脆敌也然而竒兵以简捷寓节制非废节制也正兵以节制存简捷非弃简捷也唯善治戎者为能制之唯天下竒才为能用之昔者李靖葢天下之竒才也平突厥以竒兵而太宗问何以讨髙丽则欲用正兵此其意晓然可见矣颉利之敌脆敌也竒兵以临之使之不及拒苏文之敌坚敌也正兵以临之则彼无所用其能矣故吾尝谓诸葛孔明所用之兵无非正靖所用之兵无非竒其亦以时之所遇有难易而敌之所当有坚脆欤请遂言之东都之末英雄之都会也大者争雄小者固守孔明于是以正兵临之南收孟获七纵七擒西攻祁山三郡响应一战而枭王双再出而走郭淮兵退木门张郃追之交锋而毙师次渭南司马懿拒之卒不敢决战其阵堂堂其旗正正此非正兵不能然也隋室之季太宗独雄之时也大者仅能自守小者至不能自立靖于是以竒兵临之要险设伏而枭冉肇乘氷傅垒而破萧铣轻兵至丹阳而公祏擒劲骑袭定襄而颉利走出其不意掩其无备此非竒兵不能为也然靖亦尝一用正兵矣提师西征决策深入大战数十卒破吐谷浑此岂非正兵欤将以是平髙丽而不幸疾亟矣故吾尝谓自汉以来识竒正而用者孔明与靖而已然非深晓机者孰肯以吾言为信哉嗟夫竒兵之效捷正兵之效迂孔明非不欲用竒也而时之难敌之坚势有所不可者彼郭淮司马懿之徒未尝无诈谋也使吾以竒兵乘之彼亦将设诈以覆我矣故孔明特挫之以正兵欲收功于数年之后而不幸早丧论者见其功之不成遂以为不用竒之罪是所谓不能尽人之词而欲断其曲直也悲夫封常清轻敌者用兵之大患也古之善用兵者士卒虽精兵革虽锐其势虽足以扼敌人之喉而蹈敌人之膺而未尝敢轻也设竒以破之伺隙而取之曲折谋虑常若有不可当者而后可以全胜于天下使夫士卒未练兵革未利震荡而势不足以当敌则彼固不敢轻矣轻之而败非敌败之自败之也用兵而先之以自败可谓善用乎昔者开元之盛民不知兵士不知战者二十余年一旦禄山窃发乘其间而执其机葢逆兵一举而河北诸郡悉为贼有矣当此之时虽韩白复出岂能当其锋哉而封常清欲挑马箠渡河以取贼首志则锐矣不几于大言以轻敌乎及下令募兵所得者皆市井庸保可聚而不可用常清率之进守河阳断桥以抗贼贼军一至举兵挫之已而大至力不能拒屡战屡北遂失河陜此则常清有以取之也且善用兵者因其势而顺导之贼锋方锐而吾势葢弱而未振也处此之道当因其弱而柔之敛兵不应婴城固守以挫其锐而后可图也故吾以为河阳之桥可断而不必断也贼之前军可挫而不必挫也使之自恃以为独强行行然长驱而进自毙其锋而吾以全军制其后必胜之道也夫河阳陜郡潼闗者闗中之三咽喉也是足以守矣方常清受命讨贼进兵河阳荣王髙仙芝之兵次其后为常清计者宜告之曰髙将军守陜郡荣王守潼闗厉兵秣马各固其地而常清则筑却月城以守河阳训练士卒储粮糗浚沟固垒清野以待之贼军至则敛兵不应设攻具则随机拒守懈则击之退则蹑之食则掩之夜则袭之其余应变之道随机处置不及旬月而贼兵固毙矣颜杲卿眞卿起河北郭子仪李光弼起朔方已没郡县悉为国守而贼之巢窟且危矣彼欲进不可欲退不能徬徨无所而固将成禽使其不顾而进攻陜郡则吾以兵徐蹑其后彼反兵拒吾而陜郡之兵又起击其背矣腹背受敌焉得而不败又使其率兵而遽退则吾檄召陜郡之兵共进追之候其及河半济而后击之虽有勇者不能为贼御矣凡此者皆因弱成强而万全之计也不知出此以不教之兵当方锐之贼以及于败既败而后告仙芝以贼锐甚难与争锋呜唿常清何见之晚也常清败而仙芝退守潼闗明皇併戮之易以哥舒翰翰严兵守闗贼不获进而羸兵诱我以兾复出明皇不察亟令进兵翰执之益坚而明皇督之益甚不得已涕泣而后出翰明知此贼为诱我矣固当因险设竒励士决战庶可以一胜翰乃不然见其兵寡则易之行伍无列则笑之反入其计而不悟官军一溃潼闗失守而长安陷矣始常清以轻敌而失河阳仙芝遂失陜郡翰复以轻敌而失潼闗使三咽喉絶而宗社几危贼党益炽閲数载而仅剿之常清之罪其尤也夫善用兵者敌衰则一举而乘之敌锐则示弱以挫之此兵之常势也常清号为知兵者而欲一举以乘锐贼则亦何取于知兵者哉马燧昔之善攻人者使敌不得合虽合而有以破之则攻必克矣夫攻者事之末患之端也智者不得已而后为之使久而不克则敌将有乘其弊而起者此其为患殆未可以一二言也然而智者善因危而设竒扼要害张形势以破敌人之交一举而两毙之使声威功烈杰出乎诸将之右此则天下后世将企仰之不暇而何敢訾议哉昔者马燧之镇河东也策田悦之必反请出师以讨之出竒制胜奋鬬无前虽淄青常兾合兵救之燧破之如反掌耳燧能窘田悦于孤穷之中此其智勇固有大过人者矣然力能得悦而不遂取之使得婴城固守悦不足道也而魏为可惜魏据河北蔽捍诸镇唇齿相固牢不可破桀骜不逊以执朝廷凡师出而輙无功者魏不破也魏破则诸镇不足平矣当燧之时所谓一致之机也燧乃失之使朱滔王武俊得乘间来救王师十万一战而北燧殊无一谋以御之岂其智至此而穷耶葢尝筹之悦屡败之余气丧胆沮衆不能阵谋不复生旬日之间可坐而破也滔俊虽合兵以救不过三万五千耳然滔性多疑易以势恐武俊匹夫之勇耳可一战而擒也以燧之才而无养冦自资之心顾此三盗亦何足灭哉且当此之时以兵隷燧者凡四将也使燧能留李芃以围危窘之悦其势固足以破之矣而身率歩兵去魏百里据便地为壁以拒滔俊之兵兵至则坚壁不战挫其初锐之锋别命李抱眞率昭义之兵自洺下邢以指燕蓟李晟率神策之兵自博下贝以捣兾土复命张孝忠康日知励兵秣马以助其势彼若能者则反兵自救不能则迟疑不去二者必处一乎此矣使其反兵自救则抱真与晟冲其膺燧又起而捣其背腹背受敌不败何待若其迟疑不去则抱真等得优游以覆其巢穴而燧坚壁以待其自毙彼其欲前不能欲退不可徬徨无所而坐成擒滔俊擒则悦不攻而自破矣悦破则三镇席卷而平矣三镇平则淄青之胆破矣命一辩士持天子之诏往谕之彼安得不束手听命哉夫然后分置牧宰慰养居民使郡县之权悉统于朝廷则朱泚李希烈亦无自而萌其姦矣由此观之燧之罪岂止于失田悦哉昔者唐太宗伐王世充久之不下而窦建德率兵救之太宗留万人以围世充身率劲兵以据虎牢扼建德之喉使不得进廼命宇文士及率骑经贼阵之西驰而南引而东以动其衆乘其阵乱纵骑夹击之遂擒建德而下世充自洛以东际河之北一旦而尽平之此可谓善破敌人之交者矣嗟夫以燧之才而不思伐交之术乃复请济师使李懐光尽统神策之兵以往卒以骄衆失律而盗且乘间起于萧墻矣遂使李氏不见中州之大定而诸镇世为不讨之贼燧之罪可胜诛哉唐史臣曰燧贤者也天下以为可责故责之呜唿吾之意其亦犹是也哉李愬天下之事衆人之所不敢为者有一人焉奋身而出为之必有术以处乎此矣虎者人之所共畏而不敢肆者也而善养虎者狎而玩之如未始有可畏者此岂病狂也哉葢其力足以制之而又能去其爪牙啗以肉饵使之甘心焉故虽驱而用之而垂耳下首卒不敢动何者有术以縻其心也夫将者天下之所难御者也御之必以术而况于降将乎彼其心之不可测孰敢信用之哉古之人葢亦有度其可用而用之者矣然亦未尝专倚之以成功独李愬用三降将以擒吴元济当时之人皆谓其不可而愬独以为可遂决意用之卒能如其意之所逆料不知者以为幸知之者以为神乃若愬则有术以处乎此也何以言之敌人之将无故而降者此未可信也恐其谋也至于势穷力屈而后就缚者葢可保其无谋矣且此数子者亦一时之杰也不幸而事逆犹竭忠以报之使其获背逆事顺则其忠报之心当何如哉而又愬之才智足以驱之豁达足以容之愬复能待以厚礼示之赤诚言笑无间洞见肺腑此南霁云所以眷眷于张廵而不肯去也数子者固巳甘为愬役矣虽然李愬未足以縻其心也如丁士良之擒吴秀琳秀琳之擒李祐其忠欵固可见矣独李祐未有以縻其心而又欲专倚之以谋蔡则其术不可不尽也故方其得祐也诸将皆请杀之愬不听待之愈厚会霖雨不止将吏汹然以为不杀祐之罚愬力不能胜廼表诸朝且言必杀祐无与共诛蔡者诏释还之卒頼其用大将者三军之纪纲也生杀予夺皆禀其令故虽天子之诏犹或不受而亦何畏于将吏之言乎使将吏必欲杀祐不过以色辞拒之如嚣然不止则又从而戮之彼固不敢有辞矣何至表诸朝而后用之哉吾于此识愬之心矣其心曰吾之待祐者如此其厚也全祐者如此其至也将吏嚣然不已吾力不能独胜复泣涕而送诸朝表言其必不可杀此虽父母之所以生全祐者不过如是也祐安得不竭其死力以报之哉虽啗以髙爵胁以白刃固不肯弃愬而就贼矣故其始也愬虽待之无间未使之佩劒统兵也及朝廷还之乃使佩刀出入帐下统六院锐士而袭蔡之谋始定愬之心葢可见矣吾以是知古之英豪所以临事机者未尝无术特其不以语人而人亦莫之识也昔韩信背楚归汉髙帝用之无以异于楚也及滕公言之上亦未之竒使其愤怒而出亡然后命萧何往追之何力言其可用乃以为大将夫以一将之亡而丞相自追之人主骤用之信之心固甘为汉役矣其后汉之所以定天下者皆信之力而蒯通武渉之说不得而间即其效也论者乃以为何之追信髙帝不知也不然何以反疑何之亡乎曽不知髙帝失何如失左右手然迟之一二日而不问者何也帝之心固可见矣嗟夫古之人所以御降将者其术如此茍不思其术而欲遽用之其不为所陷者几希矣桑维翰以中国定中国以外裔攻外裔古之道也借外裔以平中国此天下之末策生民之大患而究其本原乃出于明君贤臣者盖其事变迫于前不得已而为之姑以权一时之宜未暇为天下后世虑也然其积也既深其来也既逺胶于见闻而为之益励一旦溃乱四出虽出于百营而莫之能救是非可叹也欤故吾尝推原其事葢肇于唐髙祖成于郭子仪而极于桑维翰或难于剏业而资为声援或急于中兴而用为辅翼或迫于拒命而倚为先驱皆所以权宜济变而速一时之功虽能快中心之所欲而后世之被其患盖有不可胜道者此所谓虑不及逺也且昔者汉髙帝尝剏业矣倡义草莽无置锥之地虽纠合徒衆以破强秦而百战百败危窘于项籍者数矣然髙帝之气未尝少慑合罢敝之卒据形势收英雄卒困项籍而亡之未尝资外裔之声援也隋炀之暴徧流于天下天下之人皆苦其刑而厌其秽德惟恐其不速亡也茍能反其道虽徒手可以亡之而况太原之衆乎故夫资外裔之声援者唐髙祖之罪也汉光武尝中兴矣起自徒歩无素合之衆虽奋力鼓勇以破寻邑而羣盗蠭起几见蹙于河北之盗矣然光武之心未始或懈因思汉之民运筹畧驱诸将卒举羣盗而平之未尝用外裔之辅翼也安史之恶彰闻于天下天下之人皆欲食其肉而寝处其皮未尝一日忘之也茍能顺其势虽尺箠可以夷之而况灵武之衆乎故夫用外裔之辅翼者是郭子仪之罪也至于拒命者虽忠臣义士之所必不为而古之人盖亦有因时而为之者孙权是也曹公乘举荆之势率八十万之衆直造长江挟天子之令以责其贡之不入此其大势未易与敌也权壮勇敢为遽命周瑜往御之运竒奋巧大败其衆虽能遏其敌不能遂兼天下而常以江东之衆与中国抗衡非有为之先驱者也潞王以非姓而继大统滛秽暴虐天下所明知也张敬达以庸琐之才统兵以攻石敬塘其势未足以直曹操之万一也为维翰计者当一举太原之衆运竒奋巧以破敬达廼急下太行抵懐孟塞虎牢示天下以形势檄诸镇而犄角则区区之唐亦何足灭哉此则磊磊落落千载一时之功也何至于北面外裔请救以示弱哉北面犹可也复割卢龙以遗之使外裔有轻中国之心长驱径入习以为常原情定罪维翰可胜诛哉故自汉以来外裔之犯边者葢亦有之矣西不过鴈门定襄东不过渔阳上谷未有长驱深入者也自唐始有之故虽太宗盛时颉利之兵直次渭水其后径犯长安者代不絶也葢自唐髙祖而降急于有功求其为援使之得骋志于中州彼乐其中州之繁华而谓其易与也故常心吞而气戚之是以长驱深入无所顾惮使中州之人世被其毒至于今犹未已也或曰乱自晋有之岂曰唐哉曰越塞而犯中原者唐始有之吾恶中原之乱于外裔故推原三人之罪如此然此三人者特欲速一时之功亦不知祸患之至于此极使其诚知之则彼亦安肯为之哉繇是观之举大事者果不可以欲速成也余于是时年十八九矣而胷中多事已如此宜其不易平也正使得如志后将何以继之独曹公一论爲之反复数过文武之道一也后世始岐而为二文士专铅椠武夫事劒楯彼此相笑求以相胜天下无事则文士胜有事则武夫胜各有所长时有所用岂二者卒不可合耶吾以为文非铅椠也必有处事之才武非劒楯也必有料敌之智才智所在一焉而已凡后世所谓文武者特其名也吾鄙人也劒楯之事非其所习铅椠之业又非所长独好伯王大畧兵机利害颇若有自得于心者故能于前史间窃窥英雄之所未及与夫既已及之而前人未能别白者乃从而论着之使得失较然可以观可以法可以戒大则兴王小则临敌皆可以酌乎此也命之曰酌古论