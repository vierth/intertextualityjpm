修真十书悟真篇正统道藏三家本五卷洞真部方法类修真十书悟真篇正统道藏三家本五卷洞真部方法类修眞十书悟眞篇卷之二十六李八嗟夫人身难得光景易迁罔测短脩安逃业报不自及早省悟惟只甘分待终若临岐一念有差堕三涂恶趣则动经尘劫无有出期当此之时虽悔何及故老释以性命学开方便门教人修种以逃生死释氏以空寂爲宗若顿悟圆通则直超彼岸如其习漏未尽则尚徇于有生老氏以鍊养爲眞若得其要枢则立跻圣位如其未明本性则犹滞于幻形其次周易有穷理尽性至命之辞鲁语有毋意必固我之说此又仲尼极臻乎性命之奥也然其言之常略而不至于详者何也盖欲序正人伦施仁义礼乐之教故于无爲之道未尝显言但以命术寓诸易象性法混诸微言耳至于庄子推穷物累逍遥之性孟子善养浩然之气皆切几之迨夫汉魏伯阳引易道交媾之体作参同契以明大丹之作用唐忠国师于语録首叙老庄言以显至道之本末如此岂非教虽分三道乃归一奈何后世黄缁之流各自专门互相非是致使三家宗要迷没邪歧不能混一而同归矣且今人以道门尚于修命而不知修命之法理出两端有易遇而难成者有难遇而易成者如鍊五芽之气服七耀之光注想按摩纳清吐浊念经持呪噀水叱符叩齿集神休妻絶粒存神闭息运眉间之思补脑还精习房中之术以至服鍊金石草木之类皆易遇而难成已上诸法于修身之道率多灭裂故施力虽多而求效莫验若勤心苦志日夕修持止可以辟病免其非横一旦不行则前功渐弃此乃迁延岁月事必难成欲望一得永得还婴返老变化飞昇不亦难乎深可痛伤盖近世修行之徒妄有执着不悟妙法之眞却怨神仙谩语殊不知成道者皆因鍊金丹而得恐泄天机遂托数事爲名其中惟闭息一法如能忘机絶虑即与二乗坐禅颇同若勤而行之可以出定出神奈何精神属阴宅舍难固不免长用迁徙之法既未得金汞还返之道又岂能回阳换骨白日而昇天哉夫鍊金液还丹者则难遇而易成要须洞晓阴阳深达造化方能超二气于黄道会三性于元宫攒簇五行合和四象龙吟虎啸夫倡妇随玉鼎汤煎金鑪火炽始得玄珠有象太乙归眞都来片饷工夫永保无穷逸乐至若防危虑险愼于运用抽添养正持盈要在守雌抱一自然复阳生之气剥阴杀之形节气既周脱胎神化名题仙籍位号其人此乃大丈夫功成名遂之时也今之学者有取铅汞爲二气指藏府爲五行分心肾爲坎离以肝肺爲龙虎用神气爲子母执津液爲铅汞不识浮沉宁分主客何异认他财爲己物唿别姓爲亲儿又岂知金木相尅之幽微阴阳互用之奥妙是皆日月失道铅汞异鑪欲望结成还丹不亦远乎仆幼亲善道涉猎三教经书以至刑法书筭医卜战阵天文地理吉凶死生之术靡不留心详究惟金丹一法閲尽羣经及诸家歌诗论契皆云日魂月魄庚虎甲龙水银朱砂白金黑钖坎男离女能成金液还丹终不言眞铅眞汞是何物色不说火候法度温养指归加以后世迷徒恣其臆说将先圣典教妄行笺注乖讹万状不唯紊乱仙经抑亦惑误后学仆以至人未遇口诀难逢遂至寝食不安精神疲顇虽询求遍于海岳请益尽于贤愚皆莫能通晓眞宗开照心腑后至熙宁己酉岁因随龙图陆公入成都以夙志不回初诚愈恪遂感眞人授金丹药物火候之诀其言甚简其要不繁可谓指流知源语一悟百雾开日莹尘尽鑑明校之仙经若合符契因念世之学仙者十有八九而达眞要者未闻一二仆既遇眞筌安敢隐默罄所得成律诗九九八十一首号曰悟眞篇内七言四韵一十六首以表二八之数絶句六十四首按周易诸卦五言一首以象太乙续添西江月一十二首以周岁律其如鼎器尊卑药物斤两火候进退主客后先存亡有无吉凶悔吝悉备其中矣于本源眞觉之性有所未尽又作爲歌颂乐府及杂言等附之卷末庶几达本明性之道尽于此矣所期同志者览之则见末而悟本舍妄以从眞时熙宁乙卯岁旦天台张伯端平叔叙丹房寳鑑之图土无正形眞土挨排四象状若明窗尘生眞土金若黍米液大还丹若玄珠参妻臣水银流珠玉液神水姹女玄女木液白雪碧眼胡儿青衣女子汞东海青龙交梨浮阴火白宾客民子天䰟丹基黑龟精阳中眞阴下弦银半斤已上汞之异名金丹大丹内丹还丹神丹眞铅大药婴儿谷神圣胎刀圭七返玉壶丹紫金丹绛雪丹赤赫金丹龙虎大药金液还丹玉液还丹九转丹紫金霜眞黄芽眞阴阳眞玄牝名眞父母眞龙虎眞种子眞主人眞铅汞眞一宇宙之主秋石河车金公金妃阳丹金鼎君黄男三五一美金花摩尼珠白马牙水中金玉药金砂神符白雪龟精凤髓兔髓乌肝日魂月魄壶中日月先天地精太一含眞气商夫君金液金华玉池华池婴儿黄男金精黄芽白头老子素练郎君铅西山白虎火枣沉黄芽铅主人父母地𩲸丹母赤凤髓阴中眞阳上弦金八两已上铅之异名鼎周围一尺五寸中虚五寸长一尺悬二悬寸状似蓬壶亦如人之身形分胎三层应胎三才鼎身腹通直令上中下等均匀鼎入鑪八寸悬于灶中不着地鼎悬胎是也又谓之朱砂鼎张随注云又名太一神炉满庭芳眞铁牛儿形容丑恶性刚偏好争驰人人皆铁有那箇解牵骑种就黄芽满铁院更须用牛神水浇之中宫里若无此兽安得似婴儿干坤眞动静牛生成家活总赖于伊饥飡虎髓渴饮水银池夜半牵车进火霞光迸海底腾辉牧童笑华池宴罢乗箇月明归鑪面周围约一尺二寸明心横有偃一尺立唇环匝二寸唇厚二寸月鑪口偃开锅釜又如仰月状故鑪名偃月鑪也张随注云又名威光鼎也挨排四象生眞土诗东方青龙西白虎南面朱雀北玄武四兽狰狞不可当定计将军能作主两手擒来合战时正见中秋月当午杀气惊天动鬼神用尽周星震区宇须臾战罢兵器收产颗明珠号眞土鍊铅火候三十文爻七十武二百六十分明数首尾须教用武烹中间文火温温煮鑪中鍊出五彩光赫赫一粒大如黍将来掌上和殻吞逍遥永作眞仙侣火记六百篇火记六百篇十月如转毂朝昏各一卦屯蒙相趁逐子时发阳火二百一十六午时起阴爻十八八箇足铅消汞自干熏蒸丹已熟阴尽变纯阳体貌如琼玉沐浴刑德同生杀加临二八门丹砂宜沐浴神水灌灵根闭兊留金汞禁关养魄魂不须行火候鑪里自温温抱一国富民安后修成体属干凝神归妙道抱一守丹田去住浑无碍昇腾任自然九年功满日独步大罗仙七言四韵凡一十六首一不求大道出迷涂纵负贤才岂丈夫百岁光阴石火烁一生身世水泡浮只贪利禄求荣显不顾形容暗悴枯试问堆金等山岳无常买得不来无二人生虽有百年期寿夭穷通莫预知昨日街头犹走马今朝棺内已眠尸妻财遗下非君有罪业将行难自欺大药不求争得遇遇之不鍊是愚痴右二章眞人以此感悟世人惟恐或后故列之于首三学仙须是学天仙叶士表曰仙有千种天仙者形神俱妙与道合眞聚则成形散则成气学此道者当内外虚明表里莹彻如立一尘则成渗漏惟有金丹最的端李筌曰还丹之术百数此谓金丹者金液大还丹也叅同契曰金来归性初乃得称还丹盖金爲药母金吐其液复还丹田谓之金液还丹也魏师吕先天大学书曰夫金丹者先天一气之祖后天而生两仪三才万物之母易曰干元者始而亨者也万物资之以始能以美利利天下而不言所利者有刚健中正纯粹之德功成退位居偏干居亥位寄体北方水中坎之中爻是也圣人能返而归根复命与元神道合生生无穷总括万象谓之得一故强名曰丹非法术也是干道变化阴阳不测之谓也象易太极无上至眞之妙包含性命之宗内易曰中爻之义是谓造化金碧经曰神室者丹之枢辖在坎离一二数参同契曰金来归性初乃得称还丹谓之金液归眞形神俱妙之道至简至易一得永得所以万论千经能变化自然生神得其口诀虽至愚小人立跻圣位是以天机祕惜不许授之非人轻泄妄传殃及九祖是知金丹者无上至眞之径路也黄帝修之以登云天后世成眞合道顿超生死尽因金丹而成眞人曰屈指从今飞步者尽因金液出尘寰即此义也二物会时情性合五行全处虎龙蟠眞一子曰金者情也水者性也金生于水犹情生于性水隐于金犹情复于性或曰金爲母何得谓之情邪而参同契曰金爲水母母隐子者是也交会则金水混融全聚则虎龙蟠结故下章云既驱二物归黄道争得灵丹不解生参同契曰坎爲水爲月在人爲肾肾脏生精精中有正阳之气炎升于上精阴气阳故铅柔而银刚虎性属金而金能生水顚倒取之母隐子胎故虎向水中生也虎乃配铅阴中之阳也离爲火爲日在人爲心心脏生血中有眞一之液流降于下血阳液阴故砂阳而汞阴龙性属木而木能生火顚倒取之故母隐子胎龙从火里出也龙亦配汞阳中之阴也本因戊己爲媒娉遂使夫妻镇合欢叶士表曰坎离纳戊己戊己坎离中气言前二物因中气升降生成配合也无名子曰戊己属土谓之黄婆龙虎金木间隔东西黄婆使之会合岂非媒娉乎只候功成朝北阙九霞光里驾祥鸾四此法眞中妙更眞都縁我独异于人自知顚倒由离坎谁识浮沉定主賔叶士表曰五位相得而名有合干纳甲壬一九成十坤纳乙癸四六成十艮丙震庚三七成十巽辛兊丁二八成十坎离戊己共得十五顚倒上下不变所以顚倒升降皆由之也铅沉汞浮沉者爲主浮者爲客袁公辅曰惟其如此是以古之眞仙上圣皆知阴阳顚倒在坎离两卦但世罕有识得浮沉主宾者故高象先云举世无人识河车是也金鼎欲留朱里汞玉池先下水中银叶士表曰此言浮沉主客也离火生汞坎水生金汞因铅结铅制汞伏乃子母相应也参同契曰河上姹女灵而最神得火则飞不见埃尘鬼匿龙潜莫知所存将欲制之黄芽爲银眞一子曰黄芽铅也此两句正应得上文顚倒坎离之说大易志图曰阴中有阳者象铅中有阴也黄芽产于河车之中歌曰黄芽铅汞造阴殻含阳华篇意谓必先驱龙下就虎之气然后方得二气交合可以施功锻鍊结成眞一之精也神功运火非终夕现出深潭日一轮叶士表曰天地运神功以生万物人能法天地以运符火不待旦夕之间元海阳光生也眞人谓一时辰内管丹成即此义也无名子曰火即二弦之气非终旦者明一时之中金丹之成也此法外药法象也五虎跃龙腾风浪麤中央正位产玄珠果生枝上终期熟子在胞中岂有殊叶士表曰坎离之气如云龙风虎奔腾飞跃至中宫产元珠也珠者金母所生眞汞参同契曰温养子珠是也如果生枝上子在胎中待其数足也袁公辅曰腾跃浪麤者言二物难调伏之状若中宫能正其位故能吸引二物之精于中宫生长眞汞如果生枝上子育胞中待其数足而成也资生经曰脐下三寸爲下丹田方圆四寸着嵴梁两肾中间左青右白上黄下黑中央赤名大海而贮其血气亦名大中极言取人身上下四向最爲中也中央正位即丹田金胎神室也南北宗源翻卦象晨昏火候合天枢叶士表曰坎离上下有既济未济之象朝屯暮蒙一一合天之枢机也象川翁曰子爲六阳之首故爲晨用屯卦直事进火之候也午爲六阴之首故爲昏用蒙卦直事进水之候也一日之间用两卦直事至三十日终于既济未济二卦终而复始一日两卦直事连牝牡四卦一月计六十四卦一卦六爻六十四卦计三百八十四爻一年并闰余之数皆依斗建而运之故曰合天枢也无名子曰闰余之数干之初九起于坤之初六干之策三十有六六爻计二百一十有六坤之初六起于干之初九坤之策二十有四六爻计一百四十有四总而计之三百六十应周天之度日月行度交合升降不出卦爻之内月行速一月一周天日行迟一岁一周天天枢者斗枢也一昼夜一周天而一月一移也如正月建寅二月建卯是也且如正月建寅立春戌时指艮雨水戌时指寅故曰月月常加戌时时见破军上古至人知日月盈亏明阴阳上下行子午符火日有昼夜数月应时加减然后暗合天度故曰合天枢也至道至妙妙在于斯坎离升降生产灵药结成黄芽袁公辅曰子午爲坎离之宗源循历十二位翻诸卦爻朝屯暮蒙爲六十卦符火之首要一一合天之枢机也须知大隐居鄽市何必深山守静孤叶士表曰此言得法与不得法得法者虽居市朝可爲也袁公辅曰苟得其法虽不在深山穷谷可修持也六人人尽有长生药自是愚迷枉摆抛叶士表曰人之初生均受一点元阳之气爲养命之本男子自二八而眞精泄女子自二七而天癸降然后有夫妻之欲衆生迷蒙醉于情爱日夜漏泄不知其几何也本去根枯之死必矣世人但知养生止于禁慾殊不知一念若动气随心散精逐气亡爲此道者当心体大虚内外如一然后可以论金液大还丹之道也甘露降时天地合黄芽生处坎离交叶士表曰天地相合以降甘露人身抱沖和之气与天地等若能离形去智淡然无慾则眞气流行上彻天谷如甘露降矣坎离升降生产灵汞结成黄芽袁公辅曰天地相合以降甘露坎离相交以生黄芽眞人以四者取譬尽干坤坎离也井蛙应谓无龙窟篱鸥争知有凤巢叶士表曰此喻无知小人所见卑浅不信大丹有换骨回阳超凡入圣之妙沉于嗜慾毁訾至眞如井蛙乐于勺水篱鸥居于寸地不知大海有龙宫之富邓林有凤巢之广也袁公辅曰盖世之愚迷之徒不知有大道日肆戕贼亏耗眞源终至死坏而不悔如井蛙不知有大海篱鸥不知有邓林也丹熟自然金满屋何须寻草学烧茅叶士表曰金丹大药本天地虚无自然之气从无质而生丹熟则体变金玉发现神光巍巍堂堂证眞金相岂同世俗寻草採药易铜铁之质哉袁公辅曰药成之后金光透体奚用寻草烧茅以事假伪邪七要知产药川源处只在西南是本乡叶士表曰此言运符产药也西南坤地乃太阴本乡月三日生魄于西南故丹药自坤而产也铅遇癸生须急採金逢望远不堪尝叶士表曰癸亦坤坤纳癸言药本太阴之气随月初生便当採也十五以后月亏气减不宜採矣太阴即太阳炁也月本无光因日生明一阳爲震月初生也二阳爲兊月上弦也三阳爲干月盈满也袁公辅曰自月初生爲一阳起震卦至十五爲三阳属干卦阳极阴生故十五已后月亏气减以应三阴秋冬肃杀之气不宜採也苟于十五已后採之是爲孤阴易传云独阴不生独阳不成象川翁曰铅遇癸生须急採金逢望远不堪尝言铅与金即金丹也以癸日子时用功急採不得逾时也叶文叔以减坤纳癸误矣一本作癸日子时者是矣盖癸日遁得壬子时夭壬地癸会于北方故朱震易传曰晦日朔旦坎月离日会于壬癸坎月戊也离日己也又曰三日暮震象月出庚八日兊象月见丁十五日干象月盈甲壬十六日旦巽象月退辛二十三日艮象月消丙三十日坤象月减乙藏癸晦日朔旦坎水流戊日中离火就己无名子曰铅遇癸生癸生者时将丑也金逢望远望远者月将亏也月之圆存乎口诀时之子妙在心传周天息数微微数玉漏寒声滴滴符此眞人口口相传之密㫖也送归土釜牢封闭叶士表曰此言一日所得之药土釜中宫也封闭使眞炁不泄耳参同契曰三者既关键缓体处空房委志归虚无无念以爲常袁公辅曰修神丹者能顺则天地神机妙用取而法之不差于时不失于偏又能闭塞中宫不致渗漏始能与眞汞相匹偶也次入流珠厮配当叶士表曰此言次日再运流珠入鼎与昨日所结之药合和也无名子曰既得黍珠之后饵丹归丹田土釜中固济胞胎不泄运火飞珠之汞以配之则灵胎始结矣药重一斤须二八调停火候托阴阳叶士表曰此言一鼎之火凡一鼎火计三十日三百六十时以应易数盖易有六十四卦计三百八十四爻干坤坎离四卦爲鼎器药物言之也若时日有亏爻符不足则药不成矣参同契曰火记不虚作演易以明之偃月法鑪鼎白虎爲熬枢汞日爲流珠青龙与之俱举东以合西魂魄自相拘上弦兊数八下弦数亦八两弦合其精干坤体乃成二八应一斤易道正不倾铢有三百八十四以应火候爻之数袁公辅曰药须二八方成上下两弦合一斤之数故得金虎木龙之精化爲眞丹人非阴阳两备道不可成又非得火候调和烹鍊终不成大丹也眞人切于付嘱云象川翁曰乌肝八两兔髓半斤合成一斤故曰须二八也大易志图曰凡用火五日一候一月六候十二月七十二候以终一年之功一日有十二时三十日有三百六十时每日合一月用火象一年小周天十二月象十二年大周天而毕矣八休鍊三黄及四神若寻衆药便非眞叶士表曰混沌未判中具两仪两仪则五行生成之数也有性无形及乎太极既分则甲己之炁化眞土乙庚之炁化眞金丙辛之炁化眞水丁壬之炁化眞木戊癸之炁化眞火此五者散而爲物类也大丹之法无质生质亦若此矣爲此道者知先天一炁之祖体虚无自然之数则造化不难奚假衆药参同契曰近在我形不离己身抱一毋舍可以长存配以服食雌雄设陈挺除武都八石弃捐阴阳得类归交感二八相当自合亲参同契曰类同者相从事乖不成寳二八金木也金木相交则爲夫妻所谓金伐木荣是也袁公辅曰阴阳得其类盖归之交感而然正如金木二八相交而成上下两弦自合亲者盖不期然而然矣潭底日红阴怪灭山头月白药苗新时人要识眞铅汞不是凡砂及水银叶士表曰凡药归中宫凝结者爲阳在外生产者爲阴譬如月因日而有亏盈而日光元不动也袁公辅曰潭底日红阴怪灭者谓太阴极于坤位再得太阳交合则山头徒现黄芽也此眞铅眞汞非凡砂水银之比九莫把孤阴爲有阳独修一物转羸尪叶士表曰此言习性于顽空不知造化者固多枯坐气血修涩转见羸尪矣钟离先生曰无心兀兀坐多年将谓神仙已有縁不解龙吟并虎啸谓之枯坐又徒然又曰有无交入名丹本隐显相符是水金莫谓此身俱是道独修一物是孤阴象川翁曰阳里阴精者己之眞精是也精爲生气气能生神荣卫一身莫大于此故古人戒之曰油枯灯灭髓竭人亡此言精气实一身之根本也奈何此物属阴其质不刚其性好飞不受制鍊若不得混元眞一之阳以制之则无由凝结以成变化钟离先生曰涕唾精津气血液七般物事总爲阴若将此物爲丹质怎得飞神贯石金劳形按引皆非道鍊气飡霞总是狂毕世谩求铅汞伏何时得见虎龙降大易志图曰夫修金丹言刑杀者是也更相制伏也若无制伏则神气不交故李筌云金丹之术百数其要在神水华池是阴一而制阳一之道华池之义也参同契曰白者金精是阳一黑者水基是阴一水者道枢其数名一是爲三一金丹是也无名子曰但将白虎擒龙自有青龙制虎二炁相吞而产金丹既得此丹复将此丹擒自己之眞炁恋金丹而结圣胎也内之眞龙眞虎既降则世外龙虎自伏内鍊神魂鬼魄既圣则世外鬼神自钦非道隆德劭孰能与于此哉劝君穷取生身处返本还元是药王叶士表曰人受生之初在胞胎之内随母唿吸受气而成及乎有生剪去脐蔕一点元灵之气聚于脐下日复一日神出气离离其本源驱驰外务不知返本还元之道圣人指性命之根令人收神聚气还返往来归根复命也袁公辅曰世人妄认父母精血爲本来面目生身之处非也殊不知人禀先天一炁而生须认母之母识眞铅之祖宗可矣且如稻遇六月至午时开花其中有精如一点水便是戊己一感眞阳之炁随即结秀百日成熟所以世人日食无厌者盖稼穑作甘洪范爲土能资培一身不酸不辛不苦不咸甜淡其味加之日飡茗饮果菜之类皆一炁也既集欲散故男子自二八而眞精泄女子自二七而天癸降然后有夫妻之慾一有感合则结成胎孕子在胞中随母唿吸受气而成十月数周胎完气足灵光入体脱出其胞及乎剪去脐蔕一点元灵之气聚于脐下日复一日神出气移亏散眞源离其本根终致死坏耳眞人愍夫世人流浪生死沉溺爱河作爲歌诗直指性命之根以勉世人其意若曰始因父母二气无质生质既长养成大聪慧明辨岂不能自有爲而之无爲乎今也既解生身之处矣欲要返本还元超凡入圣非得眞汞眞铅不可象川翁曰眞龙眞虎者二八是也眞铅眞汞者二弦气是也但学者多以旁门小径非类之物爲铅汞故仙翁直指所产之处返此之本还此之元爲药王也十好把眞铅着意寻莫教容易度光阴叶士表曰铅者北方正炁一点初生之眞阳爲药母也太上曰以铅爲君以汞爲臣铅若不眞汞亦难亲故铅爲造化之主但将地魄擒朱汞自有天魂制水金袁公辅曰欲得眞铅但将地魄擒朱汞阴求阳也便见天魂制水金也乃阳求阴也可谓道高龙虎伏堪言德重鬼神钦已知永寿齐天地烦恼无由更上心叶士表曰龙虎即铅汞也鬼神魂魄也十一黄芽白雪不难寻达者须凭德行深四象五行全借土三元八卦岂离壬叶士表曰四象青龙白虎朱雀玄武也五行金木水火土也因坎离戊己而造化三元支干纳音也八卦干坤坎离艮震巽兊也皆不离混沌之中壬者妊也夭壬地癸会于北方故万物妊娠于子袁公辅曰四象龙虎雀武也五行金木水火土也皆非戊己眞土不能攒簇而成丹基三元夭地人也八卦干坤坎离艮震巽兊也皆自水数一中生出故不离于混沌之中壬者妊也夭壬地癸会于北方万物妊娠于子故金丹亦自混沌中生也无名子曰壬者水也眞一之水即眞一之精炁夭地之母阴阳之根水火之本日月之宗万物之祖也鍊成灵质人难识消尽阴魔鬼莫侵欲向人间留祕诀未闻一箇是知音叶士表曰非立谈之事十二草木阴阳亦两齐若还缺一不芳菲初开緑叶阳先唱次发红花阴后随叶士表曰万物负阴而抱阳缺一不可阳先阴后如铅生汞也袁公辅曰万物负阴而抱阳虽草木亦然缺一不可初开緑叶乃阴也却是阳先唱次发红花乃阳也却是阴后随常道只斯爲日用眞源返覆有谁知报言学道诸君子不识阴阳莫强嗤袁公辅曰道之常每在日用之间而眞源返覆之理孰有知之者眞人谓学道之人不识阴阳相互代谢徒嗤鄙也十三不识玄中顚倒顚争知火里好栽莲参同契曰金入勐火色不夺光日受月化体不相伤此言火里栽莲乃阴归阳室也无名子曰日离属阳反是女月坎属阴反是男此顚倒也此二物顚倒而生却以此丹点己之汞而结圣胎是谓男儿有孕犹火中栽莲也故仙翁读参同契曰五行逆兮丹体常灵常存言水逆而土土逆而木木逆而金金逆而火火逆而水此顚倒顚之义也牵将白虎归家养产箇明珠似月圆叶士表曰白虎金精也採归鑪鼎之中温养成丹阴化纯阳也无名子曰修丹之法先取上弦西畔半轮月得阳金八两次取下弦东畔半轮月得阴水半斤以此两箇半轮月合气而生丹故得金丹一粒似月圆也两箇八两合成一斤此仙翁言月圆之意比喻外丹法象也及得此丹吞入己腹中则金丹却爲白虎矣又牵此白虎归己腹中养配戊己土然后运阴符阳火循历六十四卦鍊成金液还丹一粒亦重一斤似月圆矣此比喻内药法象也内药所以似月圆者盖运火之卦一卦有六爻六十四卦计三百八十四爻象一斤重三百八十四铢也故眞一子曰上下两弦一斤之数分三百八十四铢以应火候爻之计也仙翁指似月圆之意但欲学者同明造化之㫖分内外二八之数不可一揆而论也谩守药鑪看火候叶士表曰世人三年九载锻鍊金石觊欲点化此谩守也但看神息任天然叶士表曰天地有自然之炁炁有自然之数人禀天地而生气数与天地等修眞之士穷造化之原知升降之路但安神定息一念不生湛然无欲则神炁周流自然造化老子曰绵绵若存用之不勤羣阴剥尽丹成熟跳出凡笼寿万年叶士表曰眞一之炁阳之郭也人食五谷窒塞之不能周流造化所以一身俱属阴也圣人能忘形养炁忘炁养神忘神养虚使坎离消长于一身风云发泄于七窍眞炁流行生产丹药换骨回阳与天地同乆也十四三五一都三箇字古今明者实然稀叶士表曰三五十五也一者言三五归于一处也袁公辅曰三者木也爲离女朱汞一者水也爲坎男白金五者土也爲中宫戊己之位易曰三五与一夭地精参同契曰本之但二物兮末之爲三五三五并爲一兮都集应二所是也关子明易传曰阴阳三五者阳三阴二相参成五皆始生于先天一炁之中也东三南二同成五北一西方四共之戊己自居生数五三家相见结婴儿叶士表曰木数三火数二一五也金数四水数一二五也土数五三五也三五归一则结而成丹婴儿言纯阳也无名子曰龙属木木数三居东木能生火故龙之弦气属火火数二居南二物同元故三与二合而成一五虎属金金数四居西金能生水故虎之弦气属水水数一居北二物同宫故四与一合而成二五二五交于戊己中宫属土土数五是成三五也三五合而成丹丹者一也此三者结成婴儿实希有也婴儿是一含眞炁十月胎圆入圣基叶士表曰五行聚于此处成丹如子在胞胎数足成形也超凡入圣此爲基本十五不识眞铅正祖宗万般作用枉施功休妻谩遣阴阳隔絶粒徒教肠胃空叶士表曰休妻絶粒学道人本分事也眞人之意恐人不识眞铅止以休妻絶粒爲尽于道故有隔阴阳空肠胃之说如有妻亦不必休若淡然无欲则与无妻者同矣有食亦不必絶若眞气满足自然不思饮啖矣今人动而亡上则止于尅化而已一气何自而生成耶其间亦有谓之夫妇双修者如刘安王许旌阳张同空刘纲者殊不知此辈闻道在有妻之后正愚所谓不必休也若果在于有妻眞人安得有自然有鼎烹龙虎何必担家恋子妻之句袁公辅曰天地未分形若鸡子中混沌眞一之炁即黑铅也故眞铅爲天地万汇之先天地既分则一数生水二数生火三数生木四数生金五数生土土复生黑铅也金丹之道始以水母爲丹基即汞母也水母复生眞水银故谓之归一还源也眞一子曰金本生水故谓水之母谓金常藏形于水乃隐子胎也水爲金之子谓黑铅变质之后寄位西方爲白虎金胎水复藏母胎中爲水银眞汞也参同契曰金来归性初乃得称还丹是知眞铅者即汞之祖宗也人能识眞铅之㫖而修之即与天地齐年其他休妻絶粒嚥纳存想之术皆在用工夫与丹道殊异矣草木金银皆滓质云霞日月属朦胧叶士表曰草木金银皆有质之物云霞日月乃客外之气岂能回阳换骨耶钟离先生曰访山结友学烧丹精选珠琉作大还将谓外丹化内药元来金石不相干又曰日魂月魄天地精採之得法尚非眞盖縁不是自家物所以教君谩苦辛更饶吐纳并存想总与金丹事不同十六万卷仙经话总同金丹只此是根宗依他坤位生成体种向干家交感宫叶士表曰月出于西南坤位言药随太阴而生眞人曰月者药之丹是也干阳也种于干家以汞投铅阴归阳室也袁公辅曰西南坤位乃太阴所生之方太阴一月一周天太阳一岁一周天每遇朔前半夜子时运行阳火之初日月合璧于毕昴之上故一岁十二次交合生育万物也一岁十二月分大小尽者盖奇耦数也奇爲阳耦爲阴又谓消长盈虚之理日月皆循黄道而行一升一降一浮一沉日受月化体不亏伤也至三日则月感日之魂而纎魄生焉龙虎上经曰神功变成震三日月出庚则干交坤之下爻而爲震卦故至三日现于庚方此易所谓西南得朋之时也卯酉爲日月出入之方金木之正位自六日至八日而成上弦龙虎上经曰坤再变成兊八日月出丁故上弦金半斤也干交坤之中爻而爲兊卦则月光得半弦平如绳而月现于丁方喻鼎中金火各半也自十一日至十五日三阳备矣圆照东方甲位谓之月望是月魄全得日魂而满也至金水壮盛之时爲干健之体至此太阳之精盛满神室之内金火之炁化而爲汞汞与其母两相留恋以变金体蟾蜍兔魄互相包裹光耀鼎中金气渐荣而变成丹也阳极阴将生矣龙虎上经曰十六转相减干初缺成巽则坤交干之下爻而爲巽卦阳火初退阴符始生平明则现于辛方亦如阳火初进之时月生三日同也又曰干再损成艮二十三下弦故下弦水半斤也自二十一日阴符再退至二十三日坤交干之中爻而爲艮卦则月现于丙方复与上弦同义盖鼎中金水各半也上下两弦相合共得一斤之数参同契曰两弦合其精干坤体乃成是也又自二十六日至二十八日坤交干之上爻而爲坤卦月光将尽则月现于乙方至于东北此易所谓东北丧朋之时也二十八日至三十日阴符到此消尽阴阳之气各停土与木金和而爲液太阳之炁不合于月则太阴之体全黑自此又复循环不穷矣夫月纯阴也不感日之纯阳乌能灭而复生人亦纯阴也要得归根复命长生乆视须是依他坤体种向干宫以汞投铅阴归阳室也岂非金丹根宗之㫖乎无名子曰至当归一莫不以龙虎二八初弦之炁以爲丹之质但依坤母生成之理逆而修之得丹之后种在干父交感之宫以运符火盖修眞之要妙不出铅火二字至哉平叔翁泄尽天机于此莫怪天机俱漏尽都縁学者尽迷蒙若人了得诗中意立见三清太上翁修眞十书悟眞篇卷之二十六修真十书悟真篇正统道藏三家本五卷洞真部方法类修眞十书悟眞篇卷之二十七李九绝句上一先把干坤爲鼎器次抟乌兔药来烹眞一子曰太易太素之前含灵至妙未见萌兆太极太一之际有物混成中眞一之精爲天地之祖万物之始一炁既形二仪斯析然后有干坤阴阳五行三才万物衆名故配干坤爲天地纪纲运阴阳爲造化橐籥是以干坤立而阴阳行乎其中矣金液大丹与造化同途故以干坤爲鼎器同其大冶以坎离爲药物比其化权余六十卦布爲火候也参同契曰干坤者易之门户衆卦之父母坎离垣郭运毂正轴牝牡四卦以爲橐籥覆昌阴阳之道犹工御者执衘辔准绳墨随轨辙处中以制外故在于历纪月节有五六经纬奉日使兼并爲六十四卦刚柔有表里契祕图曰离纳己爲日爲火爲心爲丹砂爲龙爲汞坎纳戊爲月爲水爲肾爲铅爲虎爲气离卦内阳而外阴外刚而内柔赫日乃阳玄乌乃阴言阳中有阴也坎卦外阴而内阳外柔而内刚月魂乃阴兔魄乃阳言阴中有阳也然北斗经疏又云乌三足阳数也兔四足阴数也盖三乃木之生数四乃金之生数所以配木公金母也龙汞属木虎铅属金木从火出金向水生也既驱二物归黄道争得金丹不解生叶士表曰二物言前坎离所产之药黄道中宫也二物既得中宫得火候养育无不成丹也二安鑪立鼎法干坤锻鍊精华制魄魂叶士表曰混沌未判干坤一六位乎上下坎离十五位乎两间太极既分象亦如此故丹道法天地造化以干坤鼎器锻制日月也聚散氤氲爲变化敢将玄妙等闲论叶士表曰眞气熏蒸往来升降或聚或散不可名状三休泥丹灶费工夫鍊药须寻偃月鑪自有天然眞火用不须柴炭及吹嘘叶士表曰两肾状如偃月中混元丹鼎爲造化之根有天然眞阳之火生产丹药无名子曰叶文叔指两肾爲偃月误矣盖此鑪之口偃仰开如偃月之状即阴海是也此中有自然眞火不须柴炭吹嘘之劳袁公辅曰凭丹灶以烧金鍊银破耗资财积累成月万无一成金丹之法当以偃月爲鑪用天然眞火烹鍊然后可成参同契曰偃月法鑪鼎白虎爲熬枢是也人之中宫取象太阴之魄茍能领揽眞阳之炁于内则亦如太阴生魄渐变干阳之体生产丹药也四偃月鑪中玉蘂生朱砂鼎内水银平只因火力调和后种得黄芽渐长成叶士表曰玉蘂药之初生者朱砂鼎言水银从其中而出用火调养则凝结成质袁公辅曰玉蘂初生自日汞和平而致又因火候调和所以渐长养黄芽也外药还如内药眞有㫖哉无名子曰偃月鑪阴鑪也中有玉蘂之阳炁即虎之弦气也朱砂鼎阳鼎也中有水银之阴气即龙之弦气也金丹即此二火之炁调停和合之后种得眞一之气在黄家渐渐抽芽结成黍粒矣五嚥津纳气是人行有药方能造化生鼎内若无眞种子犹将水火煮空铛叶士表曰眞种子中宫金母也有母然后繁生眞汞造化成丹参同契曰植禾当以粟覆鸡用其子又曰枝茎花叶果实垂布正其根株不失其素六调和铅汞要成丹大小无伤两国全叶士表曰阳汞阴铅阳尊阴卑故有大小两国之喻圣人恐修丹之士有大过不及之患偏阴偏阳之失故及此也若问眞铅是何物蟾光终日照西川眞人曰西者金之方月者药之用道光襌师曰蟾光终日照昏衢漏月黄芽无数七未鍊还丹莫入山山中内外尽非铅此般至寳家家有自是愚人识不全叶士表曰铅身中之物非山林可求识此然后入山爲之也参同契曰委附去害依托丘山循游寥廓与鬼爲邻王道曰凡修金液神丹先须认药物根源次验其火候进退阳升阴降不离子午之方日往月来必在卯酉之位用坎离而行水火使龙虎变作夫妻还日精于月窟则铅内产砂戏朱雀于离宫则砂中生汞情性相抱夫妻相眷自然而成金液也故人之情性不离于身丹之砂汞俱生铅内情性于人非外物也砂汞于铅非杂类也故大丹之道全在阴阳二炁相须而成至药丹砂诀云鍊神者合于至道是知金丹不用金银土石草木灰霜而造也八竹破须将竹补宜覆雏当用子爲之万般非类徒劳力争似眞铅合圣机叶士表曰凡外药如他财别姓非若自己眞铅气类相投也参同契曰欲作服食仙当以同类者类同者相从事乖不成寳袁公辅曰竹非竹不可补鸡非卵不可抱人之气血衰耗鼎鑪破败非天地眞铅之炁不可补也九用铅不得用凡铅用了眞铅也弃捐此是用铅眞妙诀用铅不用是诚言古歌曰铅爲芽母芽爲铅子既得金花舍铅不使盖铅是中宫金母䌓生眞汞汞结爲丹铅则不用如万物之种子也无名子曰眞铅即眞一之气也夫人元阳眞气逐日走散无由凝结而成圣胎故圣人鍊眞铅以制之使凝结成砂逐日运火渐渐添汞汞渐多铅炁渐散故抽铅添汞也十月功足铅尽汞干化爲金液还丹则形化爲纯阳矣故曰用了眞铅也弃捐用铅不用之语岂有虚言哉十虚心实腹义俱深只爲虚心要识心莫若鍊铅先实腹且教守取满堂金叶士表曰虚其心实其腹虚心养炁实腹养丹袁公辅曰鍊汞当先鍊铅鍊铅先实其腹则汞自生老子曰虚实相通是谓大同世人往往实心虚腹与此背驰是致死坏耳无名子曰虚心则无我万物皆空清其天若也实腹则鍊铅干汞无揺其精精者汞也守汞以实其腹则金玉满堂矣一者丹也抱一以空其心心空则尘不立方其实也鍊铅以制之汞干形化于以抱一以空其心心空神妙与道合眞修丹之士未鍊铅金母揺汝精精少则还丹不成矣十一梦谒西华到九天眞人授我指玄篇其中简易无多语只是教人鍊汞铅袁公辅曰此一篇即高象先歌意更不复注十二道自虚无生一炁便从一炁产阴阳阴阳再合生三体三体重生万物昌叶士表曰虚无生一炁一炁生阴阳阴阳交万物万物生生无穷如人混元神室之中一点眞精爲母升降二炁二炁交合生药药之相生也袁公辅曰眞铅居混沌杳㝠之先始生一炁一炁生两仪两仪生三才三才生万物万物生生无穷也十三坎电烹轰金水方火发崑崙阴与阳二物若还和合了自然丹熟遍身香叶士表曰金水之方中宫也火发崑崙烧山符子也阴与阳合生产丹药其味香美袁公辅曰坎电烹轰阴中之阳也火发崑崙阳中之阴也二物皆已聚合于中宫金水之位药熟之后自然香透肌骨也高象先曰绛宫蒸入肌肤红何止遍身香而已哉无名子曰坎电者水中之火谓之阴火即虎之弦炁也金水方者西北干方即龙是也西北又是天门谓之玄门此虎以阴中之火烹鍊干龙龙即发崑崙之火以应之二物之火相併和合了则眞一之精自然凝结即时採取服之则百骸俱理而香矣既饵丹后复运阴阳符火虎以阴中之火烁此玄门也龙即发崑崙之火以应之一物合和了则金液还丹自然成熟满身增辉而香美矣此咏内外二象也十四离坎若还无戊己虽含四象不成丹只縁彼此怀眞土遂使金丹有返还叶士表曰离爲火火从木生坎爲水水自金出坎离虽含四象不得戊己中炁往来升降终不能生产神丹矣参同契曰坎戊月精离己日光盖坎离纳戊己也袁公辅曰坎藏六戊爲月之精雄阳之位居于北方月阴也戊阳也乃阴中之阳象水中之生金虎也离藏六己爲日之光雌阴之位居于南方日阳也己阴也乃阳中之阴象火中之生汞龙也参同契曰坎戊月精离己日光龙虎上经曰坎雄金精离雌火光是也日月若无戊己中炁往来升降虽含四象之炁不能生产神丹明照宇宙人能会返还之理使戊己正位召集三光五行之气生产丹药亦能长生乆视矣无名子曰离己日光坎戊月精故离之己象龙之弦炁也坎之戊象虎之弦炁也龙虎怀戊己之眞土是以龙虎交而戊己合爲一体四象会而丹成也故曰返还十五日居离位翻爲女坎配蟾宫却是男不会箇中顚倒意休将管见事高谈叶士表曰离爲日中有毕月乌外阳而内阴也坎爲月中有房日兔外阴而内阳也故离纳己坎纳戊袁公辅曰日中有毕月爲阳中有阴也月中有房日兔阴中有阳也万物生于天地间类皆如此茍或不然终不能造化生成学道之士不能会此中顚倒之意区区恃颊舌之辞者甚无谓也十六取将坎位中心实点化离宫腹里阴从此变成干健体潜藏飞跃尽由心袁公辅曰坎交离之中爻则成干卦坎爲月离爲日参同契曰日受月化也而干龙变化潜藏飞跃皆自中爻则人之变化超凡亦由眞土也无名子曰离外阳而内阴坎外阴而内阳以内阳点内阴即成干卦喻如金丹是至阳之炁号曰阳丹结在阴海之中取来点己之阴汞即化爲纯阳之身然后运火抽添进退皆由我心之运用也十七震龙汞自出离乡兊虎铅生在坎方二物总因儿产母五行全要入中央叶士表曰离火生木汞坎水生金铅母隐子胎也不得中宫不能攒簇袁公辅曰木本生火爲母金本生水爲母今震龙却出于离兑虎却出于坎者乃母隐子胎也二物总因两相慕恋顚倒而得若又非五行之炁攒簇于中宫亦不能成无名子曰汞爲震龙属木木爲火母火爲木子此常道之顺五行也然朱砂属火爲离汞自砂中生却是火反生木故曰儿产母此五行之顚倒术也铅爲兊虎属金金爲水母水爲金子此常道之顺五行也然黑铅属水爲坎银自铅中生却是水反生金故曰儿产母此亦五行之顚倒术也不言银者铅中银谓之眞铅中央下丹田大中极也十八赤龙黑虎各西东四象交加戊己中复姤自兹能运用金丹谁道不成功叶士表曰赤龙黑虎虽有东西之名皆本于戊己中气也能以子午爻符升降运用无不成功也王道註龙虎上经曰日有三照月有三移日月出于东而光耀于西则西方白虎金德之正炁入于玄㝠之内化而爲六戊日月之于西而光耀于东则东方青龙木德之正炁入于玄㝠之内化而爲六己日月当于午而光耀于北则南方朱雀火德之正炁入于玄㝠之内就土成形化爲黑铅常居天地杳㝠之先爲天地万汇之根本参同契曰日潜道而沉彩月施德以舒光日受月化体不亏伤修丹之士茍能明复姤爻符升降运用则金丹无不成之理也无名子曰四象交加戊己中而结眞一之精得此眞精一粒服饵之后却运火始自复卦子时起首进阳火至午时姤卦进阴符复姤是阴阳首卦即冬夏二节之至也阴符阳火自此起首抽添运用一一依法不令差殊孰谓金丹之事不成耶十九西山白虎正猖狂东海青龙不可当两兽捉来令死斗鍊成一块紫金霜叶士表曰铅象金水虎者沉而在下者也汞象木火龙者浮而在上者也二物相擒制伏则化爲紫金丹药也两兽者龙虎也二十华岳山头雄虎啸扶桑海底牝龙吟叶士表曰华岳西方也扶桑东方也虎龙各自其所生之乡而动也袁公辅曰华岳雄虎阴中阳也扶桑牝龙阳中阴也参同契曰坎离精光阳戊阴己两土合圭黄道通理黄婆自解相媒合遣作夫妻共一心叶士表曰黄婆戊己也能使龙虎配合而爲夫妻也古文龙虎经曰土居宫中笼罩四方三光合度以至太平二十一月才天际半轮明早有龙吟虎啸声袁公辅曰月至上弦金水各半爲阴阳两停之时其中已龙吟虎啸也便好用心修二八一时辰内管丹成袁公辅曰既言上弦又须待下弦方合二八一斤之数参同契曰上弦兊数八下弦数亦八两弦合其精干坤体乃成便宜则而修之金丹之妙不在三年九载之遥于一时之内便见玄珠形兆矣是宜古仙上圣促于一时之间者此之谓也无名子曰月之半轮者一八之数也仙翁指示龙虎皆一八之数合成二八也此时水源至清有炁无质也一年之中止有一日一日之中止有一时一时之中分爲六候下工不出两候立得金丹一粒服饵余四候别有妙用此皆天机仙翁不敢成文漏露但寓意在篇中混而言之曰一时辰内管丹成二十先且观天明五贼次须察地以安民民安国富方求战战罢方能见圣君阴符经曰观天之道执天之行尽矣天有五贼见之者昌五贼者在天爲五星在人爲五行谓之贼者隐显莫测也若能明此五者可以夺天地造化之妙土地者自己也民者身中之神也神安则气血和平然后行功进火以战阴鬼阴鬼退则我身帝王无爲安逸也参同契曰帝王永御千秋常存无名子曰国者身也民者精炁也民爲邦本本固邦宁邦茍无君则民何归君茍无臣则国罔治是以圣人以丹爲君以火爲臣丹火相须君臣庆会则天下平治精民安乐则一身之国富矣二十三用将须分左右军饶他爲主我爲宾大凡临阵休轻敌恐丧吾家无价珍叶士表曰此论物二交感如用将分其左右主客以眞铅爲主于内运离汞自外而入也老子曰祸莫大于轻敌轻敌则丧吾家之寳此言运火抽添不可不愼也袁公辅曰此一章眞人以用将主宾爲戒爲喻将之用兵茍不分爲行阵则纷乱无统纪分一军爲左右者然后可以教阵而取胜本以阴阳二者爲喻不复更爲五军之文茍两军不一必致败衄矣客之见主当容貌端庄进止恭肃故能致主人之尊礼若举措仓惶语言错杂则必爲所鄙矣运火亦然从其在彼者爲主我爲宾客但符火不失其节阴阳不致于偏安神定息一念不起绵绵若存用之不勤而已又奚致于丧失耶无名子曰此篇明火候作用也将者火也左爲文火右爲武火夫运火自子至巳六辰爲阳象春夏发生之德故文火居左谓之阳火自午至亥六辰爲阴象秋冬肃杀之刑故武火居右谓之阴符火主爲阳而雄好争宾爲阴而雌好静饶他爲主我爲宾即是守雌而不雄持静而不争此虑险防危之意也喻如宾之见主进退恭谨而不敢妄动也夫运火者先定刻漏以分子午次接阴阳以爲化基般六十四卦于阴气于阳火天关在手地轴形心曰七十二候之要津攒归鼎内夺三千六百之正气辐凑胎中谨戒抽添精专运用虑其危防其险不使顷刻参差分毫差忒故得外接阴阳之符内生眞一之体茍或运心不谨节候差殊即姹女逃亡灵胎不结而还丹无价之寳失矣二十四木生于火本藏锋不会钻研莫强攻祸发只因斯害己要须制伏觅金翁叶士表曰此言自铅取汞也汞藏铅中不见其形如火生于木不见其明也若不得抽添之法莫强攻取恐有害也盖祸患之发縁火候不愼要须得金母在内然后汞见铅伏若无其主汞复何求袁公辅曰木中生火盖木得火而旺爲木之精魂本以藏其锐不欲发见于外茍有所动则反爲木之所焚矣阴符经曰火生于木祸发必尅奸生于国时动必溃知之修鍊谓之圣人欲得木之镇静须假金以伐之参同契曰金伐木荣是也二十五金翁本是东家子送向西邻寄体生叶士表曰金翁铅也铅乃白金之母始因汞凝结而成故曰东家子也以五行言之金受胎于卯西邻者月三日生魄于西方也无名子曰青龙白虎俱是眞一之精变爲二物分位东西实同出而异名也眞一精属汞汞爲龙在东白虎本是眞一精之子寄体西方也认得唤来归舍养配将姹女作亲情叶士表曰知铅因汞所产藏于中宫复运灵汞入而配合也二十六姹女游从自有方前行须短退须长叶士表曰此言眞汞随太阴而生自有方位须索也短阴爻也长阳爻也午前索阴而爲阳午后索阳而爲阴如坤化爲复干化爲姤之类是也袁公辅曰姹女木汞也而与之游从者乃太阴言汞随太阴而生自有方位自三日月现庚方至上弦初八只居于五六日之间岂非前行须短乎复自十五至二十三下弦却乃在八九日之后岂非退行须长乎前而短退而长阳而阴阴而阳如此方能生生不穷眞人种种开说只是论一中字无名子曰姹女汞也谓之汞火游从有方者前行是外药作用一时中用两候故云须短后行是内药作用一时中用四候故云须长有此两用故曰自有方圣人下工鍊金丹之初运汞火不出半箇时辰立得眞一之精大如黍米者吞服故曰前行须短也及乎服丹之后又运己汞火却有十月之功故曰后须长也归来却入黄婆舍嫁箇金翁作老郎叶士表曰灵汞游从上下归于中宫与铅配合亦结爲铅袁公辅曰一月数终复归于坤嫁箇金翁者言阴汞又来随阳铅生没循环无穷也王道云开辟已来循环无端可谓老郎矣二十七纵识朱砂及黑铅不知火候也如闲大都全借维持力毫发差殊不作丹叶士表曰虽知朱砂产汞黑铅生银不知火候亦不能生成造化盖元精者鼎中神灵眞精天地之炁视之不见抟之不得而能潜随化机生成万物既杳㝠之难测必立符证以则之倘或汞铅不定分两违则刚柔亢行不相投入则丹不成矣故眞一子曰或阳火过刻水旱不调则凝冬变爲大暑或阴符失节寒暖相侵则盛夏反爲浓霜金宫既砂汞之不萌一鼎则虫螟互起大则山崩地圮金虎与木龙沸腾小则雨暴风飘坎男共离女奔逸以此观之纵识铅汞二物不晓火候亦徒然耳王道曰金液神丹全在火候火是药之父母药是火之子孙魏师吕曰夫能尽性命之道者无出于黄帝金丹金丹之妙在乎火记火记之妙象乎坎离相交而生变化神明也是知铅汞非火候不能成丹明矣昔崔翁授吕眞人以天元入药镜是必令究其火功学者当宜尽心二十八契论经歌讲至眞不将火候着于文要知口诀通玄处须共神仙子细论道光襌师曰圣人传药不传火从来火候少人知莫将大道爲儿戏须共神仙子细推是知火候非遇至人口传心授不可晓会无名子曰火记六百篇篇篇相似出入贯穿与天合度天之所祕圣莫传之遭遇尊师勿自卤莽二十九八月十五翫蟾辉正是金精壮盛时若到一阳来起复便堪进火莫延迟叶士表曰太阴月月圆满惟八月十五最明者太阴极也月爲金金旺于酉阴极阳生故乆进火也象日中亥末子初之时世人以八月十五取圭丹者非也袁公辅曰丹爲金金旺于酉故至八月十五乃金水旺盛之时爲最明也天下之理盛必有衰阳必有阴至十月坤卦阴符将尽縁阴无可絶之理阳将生焉冬至起复卦故又进火循环接一年之候也丹道亦然若能凖干坤阴阳相代之理修之无不成者亥上见六乃十月老阴之位阴气至此方极六者阴数也且干坤爲阴阳造化之主故七日来复也建子之月天轮左转地轴右旋一炁交感生于万物明年冬至各反其本故二炁言之则是阳进而阴退也夏至阳气复于巳冬至阴气复于亥故谓之反本三十一阳才动作丹时铅鼎温温照幌帷受气之初容易识抽添运用且防危叶士表曰日中冬至乃夜半子时也眞铅鼎室之中阳炁随阳而长温温然如灯光透于帷幌之间也受气之初者言其所禀也如金胎于卯木胎于酉火胎于子水土胎于午此虽易知其抽添运用不可不愼也袁公辅曰此言下手工夫也受气之初其得甚易而抽添运用有安有危不可不愼也参同契曰立表以爲范占候定吉凶发号顺时令勿失爻动时无名子曰一阳子时造丹鼎内眞铅被火锻鍊光透帘帏一时中得之甚易及乎在内却有十月之功运用抽添防危度险也三十一玄珠有象逐阳生阳极阴消渐剥形十月霜飞丹始熟恁时神鬼也须惊叶士表曰玄珠者汞也随阳炁而生如月假日而明也阳盛则阴炁剥灭十月者言丹药在鼎如子在胞待其数足熟则体化纯阳鬼神惊伏参同契曰类如鸡子黑白相扶纵横一寸以爲始初四支五脏筋骨乃相涉历十月脱出其胞三十二前弦之后后弦前药味平平气象全採得归来鑪里锻锻成温养似烹鲜叶士表曰前弦之后后弦之前桂魄澄满之时也当此时药炁平和气象全足下工採鍊而后温养烹鲜者言如治小鱼也进火不可有太过不及之患亦不可挠之当任其自然而熟老子曰治大国若烹小鲜是也袁公辅曰前弦之后后弦之前乃十五也此时桂魄澄满气象全足若人能依法太阴自立神鼎修鍊一体无异也盖太阴自坤变震兊而至干阳亦是温养而来自柔至刚也进火之法如煮小鱼相似茍或火盛则太刚而易炊火缓则太柔而不能熟温养者火力有节也无名子曰初八日二阳生名兊卦此时魄中魂半其平如绳故曰上弦前属阳其后属阴阴中半阳得水中之金八两其味平平其气象全至十五日三阳以备象干卦此时阴魄之水消尽阳魂之金盈轮是以团圆纯阳无阴故曰望也夫阳极则生阴故十六日纯阳轮中生一阴象巽卦渐渐缺至二十三日二阴生象艮卦此时魂中魄半其平如绳故曰下弦此弦之前属阴其后属阳阳中阴半得金中之水半斤其味平平其气象全故圣人喻此二八归造化鑪中烹锻眞一之炁变成一粒吞归五内又别运既望之火烹煎而成金液还丹也修眞十书悟眞篇卷之二十七修真十书悟真篇正统道藏三家本五卷洞真部方法类修眞十书悟眞篇卷之二十八柰一绝句下三十三长男乍饮西方水少女初开北地花若使青娥相见后一时关锁住黄家叶士表曰此论火候也震爲长男兊爲少女巽爲长女属木曰青娥艮坤属土爲黄家也言震一变爲兊神水生也兊一变爲干金花凝也干一变爲巽自巽一阴生其药皆含护于中宫也参同契曰三日震动八日兊行三五德就干体乃成巽继其统固济採时艮生进止不得喻时六五坤承清恬终始轻春衆子世爲类母袁公辅曰长男震卯也爲太阳少女兊酉也爲太阴乍与初皆始也太阳自初一日入酉初三日太阴便生纤魄北地花者乃自阴而生阳也震一变爲兊二变爲干兊干皆属金故三日爲金花初开青娥木汞也至十五圆照甲方若太阴与甲相见之后自此从干变巽复归坤位也眞人以此喻鼎中当金水壮盛之时正阴阳两停之际便宜则而象之关防罗网使眞汞无所逃遗一时之内可立就也正如上文云便好用工修二八一时辰内管丹成三十四兔鸡之月及其时刑德临门药象之到此金砂须沐浴若还加火必倾危叶士表曰卯酉二八门日月出没之所卯爲刑刑主杀盖四阳之位阴不胜阳阴道将离故阳道随阴而落象金砂落在胞中也酉爲德二主生盖四阴之位阳不胜阴阳道将离故阴气随阳而落象金水滋液于鼎内故参同契曰二月榆死八月麦生当此之时住火忽符也袁公辅曰日月至卯酉二月正刑德临门之时卯酉爲日月出入之门谓至本位也岂非及时乎日主刑杀月主德生二月榆死阳中有阴八月麦生阴中有阳故太阴之魄象之谓上下两弦金水炁停到此金砂阴汞居三阴三阳之际故沐浴也如人休沐火主动倘有所动必致倾危矣无名子曰兔二月爲德鸡八月爲刑此两月号爲沐浴当罢火若进加火必反致倾危矣魏眞人鼎器歌曰首尾武中间文言火候首尾也当晦朔用武火中间当月望金水逾盈之际须防变护失故用文火也三十五日月三旬一遇逢以时易日法神功叶士表曰一年有三百六十日一月有三百六十时眞人以时易日法天地之神功也日月一月一交会此则一日一交会也盖神也者不疾而速不行而至无名子曰太阴太阳一日一次相交圣人则之故移一月之候在一日之中又移一日之候分在一时辰之内般运符火守城则沐浴罢功野战则龙虎交合抽添进退知吉知凶虑险防危无忽无怠故得灵砂凝结也守城野战知凶吉增和灵砂满鼎红叶士表曰守城者退火守药也野战者进火採药也修丹之士能审察进退知其吉凶则丹炁不耗日盛一日也袁公辅曰守城者静也野战者动也故吉凶常存于动静之间运符火之士能知吉凶动静之理则鼎内灵砂安得不成丹哉无名子曰苟或阴阳错乱日月垂戾外火虽动而行内符闭息不应有道之士进火退火知吉知凶旋斗历箕暗合天度自然灵胎密运神鼎增辉三十六否泰才交万物盈屯蒙二卦受生成箇中得意休求象若究羣爻谩役情叶士表曰否泰阴阳等也屯蒙六十卦符火之首也朝屯暮蒙日用两卦两卦计十二爻以应十二时举一以爲例也当阴阳两平之时眞炁盈满屯蒙二卦生成药物圣人以卦符爲则不泥乎爻象也袁公辅曰天地之炁一交则万物丰盈屯蒙爲六十卦符火之首屯蒙受卦便禀生成眞一子曰立创鼎器运动天机初则全无形质一如鸿蒙之中既经起火运符便应元年滋产日居月诸龙虎体就是也苟于此中得其幽玄不必泥易求象索爻徒劳神思耳无名子曰阳炁到天地之中阴阳相半不寒不热而温故爲泰卦亦如月之上弦气候也此时阴阳二炁自然相合故圣人于此不进火候谓之沐浴至阴降天地之中阴阳相半不热不寒而凉故爲否卦亦如月之下弦炁候也此时阴阳二炁自然相交圣人不进火候亦谓之沐浴也若能于屯蒙否泰四卦中得意何必究羣爻而劳心役思哉三十七卦中设象本仪形得象忘言意自明后世迷徒惟泥象却行卦炁望飞昇叶士表曰圣人立卦设象显造化万物之理学者得象忘言可也钟离先生诗曰大道安能以语通伯阳假易作参同后人不识神仙喻执着筌蹄便下功袁公辅曰圣人作易画卦设三百八十四爻显造化万物之理学者得象忘言可矣茍迷执爻象望卦以飞昇不亦远乎三十八天地盈虚自有时审观消息始知机由来庚甲申明令杀尽三尸道可期叶士表曰盈与息阴化爲阳也虚与消阳化爲阴也二者各有其时人能审观消息盈虚之理始知造化之机矣庚甲者三日月出于庚子五月满于甲当此之时採药进火如人君申明号令以杀伐阴鬼眞道可期也无名子曰纯阴坤卦凉变爲寒曰冬万物收藏之时故曰虚也天地盈虚因月而见月从日生初三日震庚生形初八日兊丁上弦十五日干甲圆满天地盈之时也十六日巽辛受统二十三日艮丙下弦三十日坤乙消灭天地亏之时也三十九要得谷神长不死须凭玄牝立根基叶士表曰人抱眞一之炁如谷函至虚之神虽曰无形扣之则应若欲眞炁不絶当以玄牝爲根基也玄牝者阴阳门户天地之根也眞精既返黄金室一颗灵光永不离叶士表曰玄牝之宫即中宫也中藏眞一之炁生金精也眞炁生产金精复还其室则灵光不离于己灵光神也积精生神世人泄之于外所以精竭人亡也无名子曰金精乃华池中神水之眞金也又名金胎神室乃丹田混元宫中有眞一之精在天爲天一之水四十玄牝之门世罕知休将口鼻妄施爲饶君吐纳经千载争得金乌搦兔儿叶士表曰此一篇论根蔕也老子曰谷神不死是谓玄牝玄牝之门是谓天地根世人见门一字遂寻其穴有以口鼻爲之有以舌下两窍爲之有以两腠爲之有以男女爲之盖门者出入之谓也人原父母一点精炁先结爲丹元然后生五脏六腑两肾中间混元一穴是也眞炁从此而出及其生药又流入于此龙虎上经曰径寸之质以混三才参同契曰纵横一寸以爲始初袁公辅曰玄牝之门者日月出入之门也世罕有知者若能知之则会合阴阳不爲难耳无名子曰玄牝之门爲天地根叶文叔误指爲两肾中间混元一穴殊不知玄牝二物若无此二物安能有万物哉故内外二丹从此而出圣人秘之号曰偃月鑪悬胎鼎是也金乌金丹也金丹制己汞如猫抟鼠如鹰搦兔不能逃走矣四十一异名同出少人知两者玄玄是要机保命全形明损益紫金丹药最灵奇叶士表曰老子云此两者同出而异名盖论大道有无之体有人借此以论铅汞二物铅生汞汞生铅是异名而同出也可以保命可以全形人当明其损益也不明者泄之于外故有所损明者寳于内故有所益四十二始之有作无人见及至无爲衆始知但见无爲爲要道岂知有作是根基叶士表曰有作者推排符火烹鍊丹药无爲者形神俱妙与道合眞袁公辅曰始之有作者推排符火烹鍊丹药岂人之所见者及至于无爲之地谓形神俱妙与道合眞也衆始知骇也但见无爲爲道之要妙岂知有作实道之根基也欤四十三黑中有白爲丹母雄里藏雌是圣胎叶士表曰黑中有白铅内产银铅爲丹之母也雄里藏雌砂中有汞汞爲胎中之子也袁公辅曰黑中有白阴中阳也雄里藏雌阳中阴也只此便是丹母圣胎可以养育生成老子云知其雄守其雌爲天下谿常德不离复归于婴儿知其白守其黑爲天下式常德不忒复归于无极是也无名子曰肾色黑故象黑铅铅中产银心色赤故象丹砂砂中有汞太一在鑪冝守愼三田聚寳应三台叶士表曰太含眞之炁也守而愼之恐走失也上田泥丸中田绛宫下田丹室积聚其药三田充满如天有三台之星也袁公辅曰太一在鑪者如天地鸿蒙之初又如子在母胞相似庶几可以愼守不致走失三田寳聚言两土合圭而化眞金如北斗之有三台星也四十四恍惚之中寻有象杳㝠之内觅眞精有无从此自相入未见如何想得成叶士表曰老子云恍兮惚其中有物杳兮㝠其中有精恍惚阳之体杳㝠阴之体言二者生产丹药非存想所能成也有者坎之中爻无者离之中爻取将坎位中心实点化离宫腹里阴此有无相入也四十五四象会时玄体就五行全处紫金明脱胎入口通身圣无限龙神尽失惊叶士表曰脱胎入口者数足成丹飞上天谷降落口中也袁公辅曰四象五行之炁全聚则玄体就而紫金明眞一子以谓火运四时五行之炁以资奉神胎是也脱胎者谓迹历十月脱出其胞也入口者如吕眞人云当时自饮刀圭之类身通圣者形神俱妙与道合眞也当此之时龙神岂不惊伏耶四十六华池饮罢月凝辉跨箇金龙访紫微叶士表曰华池混元丹鼎也药本太阴之炁聚于丹鼎如月之凝辉也跨箇金龙言脱胎神化飞昇而朝紫微也从此衆仙相识后海潮陵谷任迁移叶士表曰此言通身圣也四十七要知金液还丹法须向家园下种栽不假吹嘘并着力自然丹熟脱眞胎叶士表曰家园自己也先得眞铅药母爲种于内然后用天地自然之数生产灵汞结成眞胎也袁公辅曰金液还丹非丹灶外药可成盖自己也吕眞人曰七返还丹在人先须鍊己待时是也须得眞铅药母爲种于内然后用天然眞火烹鍊生产灵汞结成眞胎也四十八徒施巧伪爲功力认取他家不死方壶内旋添留命酒鼎中收取返魂浆叶士表曰此药可以返人之魂留人之命也袁公辅曰谩施姦巧诈伪之术法丹道愈远而有眞不死之方须细认也酒与浆乃鼎中之金水可以返魂夺命也四十九雪山一味好醍醐倾人东阳造化鑪若过崑崙西北去张骞方得见麻姑叶士表曰白色言其色醍醐言其味自泥丸降而倾入阳鑪之中造化也若过自崑崙然后匹配如古张骞乗槎自黄河逆上至天河女宿之度矣西北天门也袁公辅曰此言西方金水投东方木火阴取阳也若复自干坎西北而去则阳后见阴也本是金生水木生火如三五一生成之数聚集于中宫戊己之位便是今如此论者正合逆爲丹用之㫖五十不识阳精及主宾知他那箇是疏亲房中空闭尾闾穴悮杀阎浮多少人叶士表曰阳精太阳流珠也主賔铅汞也疏者可去亲者可学也学道者既不识阳精及爲主爲宾者又奚知何者可疏何者可亲哉及有流入于三峰御女之术传习不絶往往至死而不悟邪正乌可不辨邪钟离先生曰修眞不识祖来根错用身心向外寻堪叹三峰黄谷子浮生悮杀几多人无名子曰阳精是眞一之精至阳之炁号曰阳丹己之眞炁属阴爲一身之主以养百骸及阳丹自外来以制己之阴汞即是阳丹反爲主而己汞反爲宾矣二物相恋结爲金砂自然不飞不走然后加火锻成金液还丹也故阳丹在外谓之踈己之阴炁在内谓之亲反此亲踈以定賔主即道成矣五十一万物芸芸各返根返根复命即长存知常返本人难会妄作招凶衆所闻袁公辅曰万物之滋茂与夫草木之生植未有不返其根者茍或不然何以能凋发荣枯乎人能返本还元即长存矣叶文叔曰常者自然也老子曰不能常妄作凶五十二欧冶亲传铸剑方莫耶金水配柔刚鍊成便会知人意万里诛妖一电光叶士表曰欧治合和金水配合柔刚铸成寳剑眞人喻修丹之士亦以金水合和也丹成逆知未来邪不能近也袁公辅曰右一章眞人以欧冶铸剑爲喻予之铸剑也合和金水配匹柔刚鍊成坚利飞以物莫不吹毛断铁修丹亦以金水和合成逆知未来飞腾变化无不如意故能荡妖氛虽千里之遥如一电光之顷也五十三敲竹唤龟吞玉芝鼓琴招凤饮刀圭近来体金光现不与常人话此䂓叶士表曰敲竹息气也黑龟水也鼓琴运两弦也赤凤火也息一气起水以吞玉芝运两弦起火以饮刀圭丹成则金光透体此法难与常人说也玉芝即玉液也刀圭者二土爲圭即坎离之戊己刀者言二物皆爲金耳无名子曰敲竹乃两物相击之义鼓琴乃正音声诗和之义龙之弦炁曰玉芝虎之弦炁曰刀圭此言龙虎相交击而结爲夫妇如琴瑟之谐和也凤者南方朱雀也龙虎二物相交鍊成金丹即时採取饵归丹田制以阴汞然后虚心运火忘情谐和运阴阳合乎唿吸以唿吸用神气以神气取水火以水火鍊胎息胎息绵绵游泳坎离坎离交媾而生金液也凡运火之际忽觉夹嵴眞炁上沖泥丸沥沥然有声从头似有物触上脑须臾如鸡卵颗颗自腭下重楼如汞酥香甜甘美之味无比觉有此状乃得金液还丹徐徐嚥归丹田常常不絶五脏清虚闭目内观脏腑历历如照烛然以有万道金光出体盘旋罩身也五十四药逢气类方成象道合希夷即自然一粒金丹吞入腹始知我命不由天袁公辅曰月因日以能明故道自希夷中得之五十五赫赤金丹一日成古仙垂语实堪听若言九载三年者尽是推延款日程眞一子曰日服一粒状如黍米则知一日有一日之丹也譬如今人服药但乆而见功也袁公辅曰金丹之道茍传得其眞识虎龙之交媾晓火候之抽添二物俱备分毫不差则一日之内便致赫然故彭眞人云一日可以夺四千二百二十年天地正炁此古仙实语审详不诳若眞信旁门之术虽积累岁月终不能成也无名子曰金丹大药下工不逾半箇时辰立心服饵而此言一日者促一年炁候于一日之中也复以一日作用移在一箇时辰之内故通言一日也五十六大药修之有易难也知由我亦由天若非积行施功德动有群魔作障縁叶士表曰易者言事之在难难者言成之在天古之神仙必有大施功德然后可成也五十七三才相盗食其时此是神仙道德机万化既安诸虑息百骸俱理证无爲阴符经曰天地万物之盗万物天之盗人万物之盗三盗既宜三才既变故曰食其时百骸理动其机万化安五十八阴符寳字逾三百道德灵文止五千今古上仙无限数尽于此处达眞诠袁公辅曰阴符道理乃黄老所撰传留后世其玄奥细微之㫖备写于中自时厥后超凡达圣奚皆不出于阴符道德之㫖也五十九饶君聪慧过颜闵不遇师传莫强猜只爲丹经无口诀教君何处结灵胎袁公辅曰千经万论止载修丹事理至于下手结交火候幽微非遇师亲授纵才过颜闵则不可晓平叔既序云药物火候细微无不悉备好事者寻文辞义岂须区区口授今反此而言者欲人之不敢轻议也六十了了心猿方寸机三千功行与天齐自然有鼎烹龙虎何必担家恋子妻袁公辅曰神室者聪明之符爲丹之枢辖纵广一寸爲一身之主喻之爲猿者盖跳跃难驯之物修丹之士已能调伏潜符天地混沌之理又须待功行满足方能沖举寿与天齐也今人不知自己之内有混元丹鼎可以烹鍊眞铅眞汞而担恋妻儿汩没嗜慾可哀也哉六十一未鍊还丹须急鍊鍊了还须知止足若也持盈未已心不免一朝遭殆辱袁公辅曰金液还丹之未鍊是爲愚痴若鍊而不知止则反伤其丹故钟离诗曰药熟不须行火候更行火候必伤丹六十二须将死户爲生户莫执生门号死门若会杀机明返覆始知害里却生恩袁公辅曰人知生必有死不知死有可逃之理往往背生而趋死乐而不悔度人经云鬼道乐兮当人生门若能转生杀之机明返覆之理则死可返生也阴符经曰生者死之根死者生之根恩生于害害生于恩是也六十三祸福由来互倚伏还如影响相随逐若能转此生杀机返掌之间灾变福袁公辅曰阳生而阴杀阳属木木中藏火阴属金金中生水举世孰不知金能尅木水能尅火杀尽世人人无机变殊不知祸兮福所倚福兮祸所伏如影响之相逐也人能会此转生杀之机则一返掌间灾可成福死可逃生言其易也阴符经曰相生相杀道之理也六十四修行混俗且和光圆即圆兮方即方显晦逆从人莫测教人争得见行藏老子曰和其光同其尘易曰和同天人之际实修行之祕要也随方则方随圆则圆即孟子所谓性犹水也决诸东方则东流决诸西方则西流之意晦与显逆与顺皆不可得而测识又岂能得见其行藏哉又绝句五首一饶君了悟眞如性未免抛身却入身何似更兼修大药顿超无漏作眞人魏师吕先天大学书云易曰干坤变化各正性命夫变化之道性自无中而有必借命爲体命自有中而无必以性爲用性因情乱命逐色衰命盛则神全而性昌命衰则性弱而神昏夫性者道也神者用也静也阳中之阴也命者生也体也动也阴中之阳也斯二者相需之不可阙故孤阳不立独阴不成体用双全方爲妙道吕眞人云了明空性不修丹万劫阴灵难入圣窦眞人曰参襌尽欲言间悟见性宁知梦里非恰似狂猿劳水月如何捉得月光归是也二投胎夺舍及移居旧住名爲四果徒若解降龙并伏虎眞金起屋几时枯三鑑形闭气思神法初出艰难后坦途倏忽虽能游万国奈何弃旧却移居右二章之义即平叔所谓推闭息一法若动而行之则可以入定出神奈何精神属阴宅舍难固及常常用迁徙之法又岂能回阳换骨白日而登天者四释氏教人修极乐亦縁极乐是金方大都色相惟兹实余二非眞谩度量释氏修西方即金丹也虽以寂灭爲要未尝不由金华而至也不然何以谓之大觉金仙经曰如来成道本金华生自王宫勇出家委命假言身餵虎遗形借喻膝穿芽后之襌衲止以空寂爲要曾不知金华之义惟傅大士得之曰希有希有佛妙理极泥丸云阿降伏住降伏住阿难是也昔龙女顿悟心珠便登佛位乃此法也平叔曰若修行之人厌此幻相不能修金丹便欲直趣如来眞空湛然常寂此爲究竟涅槃三昩则斯之身相斯之语言皆非所取也五俗语常言合圣道宜向其中细寻讨能将日用顚倒求天地尘沙尽成寳欲语常言暗合圣道故道常在曰用之间而人由之而不知也五言女子着青衣郎君披素练叶士表曰离女木汞也坎男白金也袁公辅曰女子阴也青衣阳也阴中之阳也郎君阳也素练阴也阳中之阴也二物相需爲用见之不可用用之不可见叶士表曰泄之于外者既不可得而用也用之于内者其可得而见耶无名子曰有质可见者后天查滓之类也无形而不可见者二物初弦之炁也故虽不可见而可用也恍惚里相逢杳㝠中有变叶士表曰二炁氤氲而成变化也一霎火焰飞眞人自出现叶士表曰羣阴剥尽丹化爲阳则阳神出入也吕眞人曰九年火候眞经过忽尔夭门顶中破眞人出现大神通从此天仙可相贺是也修眞十书悟眞篇卷之二十八修真十书悟真篇正统道藏三家本五卷洞真部方法类修眞十书悟眞篇卷之二十九柰二西江月一内药还如外药内通外亦须通丹头和合类相同温养万般作用袁公辅曰内外之药一同欲知内药先知外药也内外之药皆用铅汞爲丹头然温养之法有两般作用也眞一子曰未有天地混沌之前眞铅得一以先形以渐生天地阴阳五行万物也以先天之阳丹点己之阴汞立爲纯阳矣然后运在一身之内鍊成金液还丹以其造化在内故曰内药也内药十月功圆脱胎而形化爲纯阳之炁然后抱元九载使炁归神以神合道升入无形是故内外二药皆先天地之炁变岂可以后天地至阴之炁满而爲内药耶夫外药者金丹是也造化在二八鑪中不生半箇时辰立得成就内药者金液还丹是也造化在自己腹内须十箇月足方能脱胎神圣并二药虽和合丹头作用之法略同及其用功火候实相远矣内有天然眞火鑪中赫赫长红外鑪增减要勤功妙絶无过眞种袁公辅曰内药则以自然眞阳之火烹鍊外药亦假火候抽添也眞人以外药窃比于内者要其实不若自己之眞种子也无名子曰内丹虽有自然眞火在土釜之中赫赫长红亦须凭外鑪勤功增减抽添运用无令差忒以至于殆也然内外眞火变化无穷者实借眞铅之妙絶也此物偏能擒汞不使飞走二药内外虽异其用实一道也所以有内外二药者人之一身禀天地秀气而有生托阴阳陶铸而成形故一形中以精炁爲本神生于气气生于精然此三者皆后天地生一之炁至阴之物也修眞之士无过冶鍊精炁神三物而已奈何三物俱后天地生纯阴而无阳安能形化于纯阳而出乎天地之外耶眞一子曰孤阴不能自产当採先天之一炁以眞阴眞阳二八同类之物擒在一时辰之内鍊成一粒至阳之丹号曰眞铅造化在外故曰外药以此阳丹擒己阴汞犹猫伏鼠阳丹是天之母炁己汞乃天之子炁以母炁伏子炁岂非同类乎此造化在内故曰内药也眞一子曰未有天地混沌之前眞铅得一而生以所生天地阴阳五行万物此证金丹先天地之一炁也以先天阳丹点己阴汞化爲纯阳更假阴阳符火运用抽添十月功足形化爲炁炁化爲神神与道合而无形变化不测故能出乎天地之外立乎造化之表提挈天地陶铸阴阳而不爲阴阳陶铸者先天地之一炁使然也故曰妙絶无过眞种安可以后天至阴之炁类而爲内药邪安可以后天凡砂凡汞凡火滓质之类而爲外药耶二此道至神至圣忧君分薄难消调和铅鼎不终朝早睹玄珠形兆眞一子曰立创鼎器运动天机初则全无形质一如鸿蒙混沌之中既经起火运符便应元年滋产此道可谓甚易也袁公辅曰此道神圣非有福縁者不可当也和合铅气又不在一日之内祗一时之间便见玄珠形兆矣参同契曰稽古当元皇关睢建始初冠婚炁相纽元年乃牙滋是也志士若能修鍊何拘在市居朝工夫容易药非遥说破人须失笑袁公辅曰有志修鍊之士若得其法不拘市朝之间皆可爲之工夫甚易药物未遥说破无多事也老子曰下士闻道大笑之不笑不足以爲道三白虎首经至寳叶士表曰首者头首也白虎金晶也言金晶自崑崙之上经过此爲至寳世人以女子天癸爲首经非也袁公辅曰白虎即黑铅也中涵眞一之水爲天地衆汇之先经纬万物岂非至寳乎华池神水眞金叶士表曰华池非口也凡修丹鼎中有金母华池亦谓之金胎神室乃丹田混元之宫也中有眞一之精在天爲天一之水言前金晶乃华池中神水之眞金也故知上善利源深不比寻常药品叶士表曰老子云上善若水此言神水其源深远非世间寻常之药可比也若要修成九转先须鍊己持心依时採取定浮沉进火须防危甚叶士表曰九转丹之成也若欲大丹之成非鍊己持心专精致志则不可也如此斯可依夭地升降定药物浮沉进火採鍊也火候有进退抽添有时节危甚者恐有走失也四七返朱砂返本九还金液还眞休将寅子数坤申但看五行成准叶士表曰七返者火之成数也九还者金之成数也言火汞金铅返还于元海谓之七返九还非如古人以寅至申爲七返自子至甲爲九还也但看五行成数则知之矣无名子曰天一生水地六成水居北积坎阴之炁爲眞水故曰六居地二生火地七成火返南孕离炁而生砂故曰七返言朱砂返本也天三生木地八成木归东处震位而爲汞故曰八归地四生金天九成金还西主兊位而爲金故曰九还眞体还眞也天五生土地十成土居中而变成丹也故金丹不出五行而成岂可以寅子数坤申爲九还七返耶本是水银一味周流经历诸辰阴阳气足自然灵出入岂离玄牝叶士表曰铅汞本一物耳铅生汞汞化铅如兊数七兊金也七则火之成数是火化爲金也离数九离火也九则金之成数是金化爲火也周流经历乎十二辰位阴阳炁足而成灵药出入不离乎玄牝之中也无名子曰眞一之炁结而成精一变而爲水在北二变而爲砂在南三变而爲汞在东四变而爲金在西五变而爲丹在中故丹非天地不生非日月不产非四时不全非五行不就非总数不成是以徧历诸辰阴阳数足自然通神变化然其妙用造化出入不离玄牝之门眞爲天地根也五若要眞铅留汞亲中不离家臣袁公辅曰此言非中宫金母不可也铅爲君爲母汞爲臣爲子又曰铅汞互爲君臣木金间隔会无因须假黄婆媒娉袁公辅曰金木居东西二位升降浮沉互爲明暗自然间隔无因相会若欲会合须坎离中炁升降然后匹配也木性爱金顺义金情恋木慈仁相吞相啖却相亲始觉男儿有孕叶士表曰五行相尅则爲夫妻所以金木相吞相啖结爲灵胎也盖子母之炁相恋如此耳袁公辅曰古经云顺则成人逆爲丹用金木相尅自然之顺也今使木见金不畏而成顺义金遇木不尅而爲慈仁盖其中调和之者实戊己也正犹男子怀妊顚倒之意也大易志图曰夫修金丹若无刑尅则药物不伏如君令不严则臣下暴乱是故五行所以相尅金尅木者木归金也木尅土者土归水也土尅水者水归土也水尅火者火归水也火尅金者金归火也五行十干云甲爲庚妇丙作壬妻他皆倣此故尅者爲妻财谐和之义也若修至药不明五行不解调和不知君臣不得铢两枉费金土虚劳火力也六二八谁家姹女九三何处郎君自称木液与金精遇土方成三姓叶士表曰二八姹女阴汞也九三郎君阳铅也言此金铅木汞遇中央之土则成三姓也更假丁公锻鍊夫妻始结欢情叶士表曰言前二物得火烹鍊然后交结成丹也河车不敢暂留停运入崑崙峰顶叶士表曰河车者水车也般运神水自肘后飞入崑崙袁公辅曰河车者水火也言前铅汞得大烹鍊不敢留停复归太极之始也无名子曰河车左右单关辘轳各三十六又双关辘轳三十六也七牛女情縁道合龟蛇类禀天然叶士表曰牛女二宿龟蛇二物同在一位也皆北方正炁之物如铅汞先于一处皆天然性情气类也袁公辅曰牛女二宿以岁周同度爲天道之定理龟蛇二物以炁类相糺亦禀自然之性也无名子曰牛女二星一年一度交合太阴太阳一月一度交合龟蛇二灵亦以类蟠糺此皆阴阳二气使之然也金丹作用一一如之盖眞一之炁窅然无形若不得二八阴阳之弦炁相交安能降格兆形黍粒者哉既得此黍粒之丹吞饵之后若不得阴阳符火氤氲安能变而成金液还丹哉眞一子曰孤阴不自产寡阳不自成须假牝牡二炁方能有产化之道也蟾乌遇朔合婵娟二气相资运转叶士表曰日月遇晦朔交合如铅汞一日一交今也二炁运转未尝休息参同契曰晦朔之间合符行中混沌鸿蒙牝牡相从滋液润泽施行流通天地神灵不可度量利用安身隐形而藏始其东北箕斗之乡旋而右转呕输吐萌潜泽见象发散精光此言交合而又运转也总是干坤妙用谁能达此深渊阴阳否隔即成愆怎得天长地远叶士表曰言上阴阳运转交合皆干坤妙用罕有人能达晓使天地不运转则一炁停积万物不生人若不运转则一炁否塞不产丹药岂得与天地同其长乆耶袁公辅曰日月遇晦朔交合故能明照宇宙二炁往来运转循环无穷皆天地干坤妙用孰有达此深机者阴阳否塞不通则万物不生而成亢旱积阴之咎人无阴阳运转则人气否塞不产丹药岂得与天地同其长乆耶参同契曰物无阴阳违天背源牝鸡自卵其雏不全是也八雄里内含雌质负阴抱却阳精两般和合药方成点化魄纤魂胜叶士表曰雄里含雌乃阳中有阴砂中汞也负阴抱阳乃阴中有阳铅内银也铅汞合和方成至药点化凡躯阴消阳壮也无名子曰雄里雌即龙之弦炁汞是也阴抱阳即虎之弦炁铅是也二物相交合方生黍粒之丹吞入腹内丹田中点化阳魂以消阴魄也信道金丹一粒蛇吞立化龙形鸡飡亦乃变鸾鹏飞入青阳眞境无名子曰一粒如黍鸡蛇得而吞之即化爲龙凤言丹之神圣也九天地才经否泰朝昏好识屯蒙辐来凑毂水朝宗妙在抽添运用袁公辅曰此言二炁交感如天地一经否泰故能生育万物朝屯暮蒙爲六十卦符火之首一一当细认也茍得其法则金丹不难成如辐来凑毂水去朝海其妙在抽添运用也无名子曰运火始于屯蒙休功于否泰日夕般运符火归于鼎中如车之轮辐凑于毂若百川之水朝宗于海运用抽添妙化如此得一万般皆毕休分南北西东损之又损愼前功命寳不宜轻弄叶士表曰得一太一含眞也含眞成丹然后不用四象也损去世事日愼一日稍或放逸则失前功此养命之寳不宜轻弄也袁公辅曰老子云得其一万事毕又曰天得一以清地得一以宁谷得一以盈人得一以灵苟得其一矣奚用东西南北耶损之又损庶几不废前功而受后祸此养命之寳不宜轻弄也无名子曰一因阴阳之大而有象也及得一吞归五内须依旧如前运火以谨前功方能尽得一之道不可妄动恐失寳珠十冬至一阳来复三旬增一阳爻月中复卦朔超望罢干终姤兆日又别爲寒暑阳生复起中宵午时姤象一阴朝鍊药须知昏晓叶士表曰有年中冬至有月中冬至有日中冬至此用日中冬至以人度合天度以日用参年用也前诗云以时易日法神功是也眞一子曰年与月同月与日同日与时同参同契曰若遂结舌瘖絶道获罪诛写情着竹帛恐泄天之符无名子曰自冬至一阳来复每三十日增一阳爻至六阳干卦乃爲阳火之候阳极则阴生故自夏至一阴生之后每三十日增一阴爻至六阴月爲坤卦乃爲阴符之候阴极阳生周而复始此一年加减之数也圣人后此一年之数于一月之中以朔旦爲复卦两日半当三十日至十五望日爲纯阳干卦至十六日爲姤卦一阴生故曰望罢干终姤兆阴气初萌谓之兆此是一月之内周天数也又将一月之候移在一日之中分寒暑温凉四时之炁故以中夜子时一阳生爲复卦午时一阴生爲姤卦运用符火抽添进退一一合天地四时阴阳升降不得分毫差忒故曰鍊药须知昏晓此一日之内周天数也十一德行修逾八百阴功积满三千均齐物我与亲寃始合神仙本愿虎兕刀兵不害无常火宅难牵寳符降后去朝天稳驾鸾车凤辇袁公辅曰古之神仙未有不修阴功而得昇仙者也要之物我两齐寃亲俱释乃神仙素志也丹成之后功德备着膺符受箓骖鸾翳凤岂虎兕刀兵所能加害无常火宅所能牵系者乎老子曰陆行不避兕虎入军不避甲兵夫何故以其无死地参同契曰明者省厥㫖旷然知所由勤而行之夙夜不殆服食三载轻举远游跨火不焦入水不濡能存能亡长乐无忧道成德备潜伏候时太一乃召移居中洲功满上昇应箓受图十二不辨五行四象那分朱汞铅银修丹火候未曾闻早便称唿居隐不肯自思己错更将错路教人悮他永劫在迷津似恁欺心安忍袁公辅曰今之学道之流不识五行四象是何事铅汞是何物纵能辨别亦不知火候是何理便教公然当居隐之名傲然自满以爲他人莫己若也此犹庶几及有受以金缯将旁门小法妄行传授自以爲无上至眞之妙道心苟可欺天可欺乎若然者非大道之道也可不惧哉又一丹是色身至寳鍊成变化无穷更能性上究眞宗决了无生妙用不待他身后世见前获佛神通自从龙女着斯功尔后谁能继踵叶士表曰夫金丹者已能通灵变化若欲即此金丹妙色之身证眞金慈相巍巍堂堂爲天人师示神通力普观法界运无碍大悲平等之心庄严佛土广宣妙法普度羣生则必兼以识心见性方游斯道者龙女顿悟心珠便登佛位乃此法也若修行之人厌此初须不能修金丹便欲直趣如来眞空湛然常寂此爲究竟涅槃三昩则斯之身是斯之语言皆非所取也读周易参同契大丹妙用法干坤干坤运兮五行分五行顺兮常道有生有死五行逆兮丹体常灵常存阳主生阴主死一生一死一去一来此常道顺理之自然者也圣人则之反此阴阳逆施造化立干坤爲鼎器盗先天一炁以爲丹以丹鍊形入于无形与道㝠㝠道固无极仙岂有终一自虚无兆质两仪固一开根四象不离二体八卦互爲祖孙万象生乎变动吉凶悔吝兹分百姓日用不知圣人能究本源顾易道妙尽干坤之理遂托象于斯文否泰交则阴阳或升或降屯蒙作则动静在朝在昏坎离爲男女水火震兊乃龙虎魄魂守中则黄裳元吉遇亢则无位而尊既未愼万物之终始复姤昭二炁之归奔月亏盈应精神之衰旺日出没令荣卫之寒温冬至之日地下有一阳之炁上昇爲复卦人之元气亦如之故进阳火至正月阴阳之炁相半自然相交爲泰卦人之元气亦然故曰否泰交则阴阳或升或降也圣人簇此一年气候于一月三十日中以两日半计三十辰以当一月故自月之一日以从太阳之光初萌爲复卦用事至上弦初八日月明一半水金平分爲泰卦用事至十六日以后月渐亏爲姤卦用事下弦二十三日月亏一半金水平分爲否卦用事故曰月亏盈应精神之盛衰也又移此一月气候归一日十二辰中子时一阳生故人之肾中有一阳纯精之炁上昇进阳火爲复卦午时一阴生故人之心中有一阴至神之炁下降进阴符爲姤卦故曰复姤昭二炁之归奔也夫子时起阳火子爲六阳之首故爲朝用屯卦直事午时起阴符午爲六阴之元故爲昏用蒙卦直事故曰屯蒙作则动静在朝在昏也一日一夜两卦直事三十日计六十卦屯蒙爲六十卦之始既未爲六十卦之终终而复始始而复终故曰既永愼万物之始终也夫修金丹先以眞阴眞阳之物立爲鑪鼎然后诱太极一炁爲丹太极之炁茍不以眞阴眞阳之物而诱之则不能降灵成象是以参同契立干坤二卦爲鑪鼎分坎离爲药物处于中宫其余诸卦分在一月三十日内以运符火故干坤者龙虎也震兊也夫妇也魂魄也坎离者铅汞也水火也男女也情性也触类而长之则不可胜纷矣原其至当而言之无过比喻眞阴眞阳之二物也以此二物合炁于中宫黄道之室而成丹故曰守中则黄裳元吉也既得丹饵非眞火无以育其圣胎是以运元阳之炁爲火火无定位周流六虚故曰遇亢则无位而尊也夫日出爲昼日没爲夜圣人运动符火于一日一夜之中分擘阴阳寒暑之气外应天符内合荣卫消长一身抽添运用温养丹体故曰日出没合荣卫之寒温也夫天一生水在人曰精地二生火在人曰神人之精神荣卫一身当与天地阴阳四时五行之气运行不息也本立言以明象既得象以忘言犹设象以指意悟其意则象捐达者惟简惟易迷者愈惑愈繁故知修眞上士读参同契不在乎泥象执文已上皆魏眞人以金丹之道至简至易敷扬祕要故假易卦意寓于言俾学者悟其意以晓其言苟得金丹祕要则干坤坎离震兊龙虎情性魂魄铅汞水火之类皆可忌言矣茍明运火眞机则屯蒙既未复姤否泰卦象爻铢皆可无用矣此仙翁恐学者读参同契不晓眞人之意惟只殢象执文而不知捐象忘言之意故作此以示同徒其仁慈济物如此虽然自非至人口诀然亦未易以蹈其壶奥之万一也修眞十书悟眞篇卷之二十修真十书悟真篇正统道藏三家本五卷洞真部方法类修眞十书悟眞篇卷之三十柰三禅宗歌颂夫学道之人不通性理独修金丹如此既性命之道未备则运心不普物我难齐又焉能究竟圆通迥超三界故楞严经云有十种仙皆于人中鍊心坚固精粹寿千万岁若不修正觉三昩则报尽还来散入诸趣是以弥勒菩萨金刚经颂云饶君百万劫终乆落空亡故此悟眞篇中先以神仙命术诱其修鍊次以诸佛妙用广其神通终以眞如觉性遣其幻妄而归于究竟空寂之本源矣性地颂一佛性非同异千灯共一光增之宁解溢减着且无伤取舍皆爲过焚漂总不妨见闻知觉法无一可猜量二如来妙体遍河沙万象森罗无障遮会得圆通眞法眼始知三界是吾家三视之不可见其形及至唿之又却应莫道此声如谷响若还无谷有何声四一物含闻见觉知盖诸尘境显其机灵常一物尚非有四者凭何作所依五不移一步到西天端坐诸方在目前项后有光犹是幻云生足下未爲仙六求生本自无生畏灭何曾暂灭眼见不如耳见口说争如鼻说无罪福终日行不曾行终日坐何曾坐修善不成功德造恶元无罪过时人若未明心莫执此言乱做死后须见阎王难免镬汤碓磨三界惟心三界惟心妙理万物非此非彼无一物非我心无一物是我己见物便见心见物便见心无物心不现十方通塞中眞心无不遍若生知识解却成顚倒见睹境能无心始见菩提面圆通见了眞空空不空圆明何处不圆通根尘心法都无物妙用方知与物同随他万物纵横在目前随他动静任譁讙圆明定慧终无染似水生莲莲自干寳月一轮明月当虚空万国清光无障碍收之不聚拨不开前之不进后不退彼非远兮此非近表非外兮里非内同中有异异中同问你傀儡会不会心经颂藴谛根尘空色都无一法堪言顚倒之见已尽寂静之体翛然人我我不异人人心自异人有亲疏我无彼此水陆飞行等观一体贵贱尊卑首足同己我尚非我何尝有你彼此俱无衆泡归水读雪窦禅师祖英集曹溪一水分千派照古澄今无滞碍近来学者不穷源妄指蹄洼爲大海雪窦老师达眞趣大震雷音推法鼓狮王哮吼出窟来百兽千邪皆恐惧或歌诗或语句丁宁指引迷人路言辞磊落义高深击玉敲金响千古争奈迷人逐境留却将言相寻名数眞如实相本无言无下无高无有边非色非空非二体十方尘刹一轮圆正定何曾分语默取不得兮舍不得但于诸相不留心即是如来眞轨则爲除妄相将眞对妄若不生眞亦晦能知眞妄两俱非方得眞心无罣碍无罣碍兮能自在一悟顿消穷劫罪不施功力证菩提从此水离生死海吾师近而言语畅留在世间爲榜様昨宵被我唤将来把鼻孔穿放杖上问他第一义如何却道有言皆是谤戒定慧解夫戒定慧者乃法中之妙用也佛祖虽尝有言而未达者有所执今略而言之庶资开悟然其心境两忘一念不动曰戒觉性圆明内外莹彻曰定随縁应物妙用无穷曰慧此三者相须而成互爲体用或戒之爲体者则定慧爲其用定之爲体者则戒慧爲其用慧之爲体者则戒定爲其用三者未尝斯须相离也犹如日假光而能照光假照以能明非光则不能照非照则不能明原其戒定慧者本乎一性光照明者本乎一日一尚非一三复何三三一俱忘湛然清净即心是佛颂佛即心兮心即佛心佛从来皆妄物若知无佛复无心始是眞如法身佛法身佛没模様一颗圆光含万象无体之体即眞体无相之相即实相非色非空非不空不动不静不来往无异无同无有无难取难舍难听望内外圆通到处通一佛国在一沙中一粒沙含大千界一箇身心万箇同知之须会无心法不染不滞爲净业善恶千端无所爲便是南无及迦叶採珠歌贫儿衣中珠本自圆明好不会自寻求却数他人寳数他寳终无益只是教君空费力争如认取自家珍价直黄金千万亿此寳珠光最大遍照三千大千界从来不解少分毫刚被浮云爲障碍自从认得此摩尼泡体空花谁更爱佛珠还与我珠同我性即归佛性海珠非珠海非海坦然心量包法界任你尘嚣满眼前定慧圆明常自在不是空不是色内外皎然无壅塞六通神慧妙无穷自利利他宁解极见即了万事毕絶学无爲度终日怕兮如未兆婴儿动止随縁无固必不断妄不修眞眞妄之心总属尘从来万法皆无相无相之中有法身法身即是天眞佛亦非人兮亦非物浩然充塞天地间只是希夷并恍惚姤不染光自明无法不从心里生心若不生法自灭即知罪福本无形无佛修无法说丈夫智见自然别出言便作狮子鸣不似野牛论生灭襌定指迷歌如来禫性如水体静风波自止兴居湛湛常清不独坐时方是今人静坐取证不道全在见性性于见里若明见向性中自定定成慧用无穷是名诸佛神通几欲究其体用但见十方虚空空中杳无一物亦无希夷恍惚希恍既不可寻寻之却成乖失只此乖失两字不可执爲凭据本心尚乃如空岂有得失能所但将万法遣除遣令净尽无余豁然圆明自现便与诸佛无殊色身爲我桎梏且恁和光混俗举动一切无心争甚是非荣辱生身只是寄居逆旅主号毗卢毗卢不来不去乃知生灭无余或问毗卢何似只爲有相不是眼前叶叶尘尘尘叶非同非异况此尘尘叶叶箇箇释迦迦叶异则万籁皆鸣同则一风都摄若要认得摩尼莫道得法方知有病用他药疗病差药更何施心迷须假法照心悟法更不要又如昏镜得磨痕姤自然灭了本爲心法皆妄故令离尽诸相诸相离了何如是名至眞无上若欲庄严佛土平等行慈救苦菩提本愿虽深切莫相中有取此爲福慧双圆当来授记居先断常纤尘有染却于诸佛无縁翻念凡夫迷执尽被情爱染习只爲贪着情多常生胎卵化湿学道须教勐烈无情心刚似铁直饶父母妻儿又与他人何别常守一颗圆光不见可欲思量万法一时无着说甚地狱天堂然后我命在我空中无升无堕出没诸佛土中不离菩提本坐观音三十二应我当亦从中证化现不可思议尽出逍遥之性我是无心禅客凡事不会拣择昔时一箇黑牛今日浑身总白有时自歌自笑傍人道我神少争知被褐之形内怀无价之寳更若见我谈空恰似浑沦吞枣此法唯佛能知凡愚岂解相表兼有修禅上人只学斗口合脣夸我问答敏急却元不识主人盖是寻枝摘叶不解穷究本根得根枝叶自茂无根枝叶难存便逞已握灵珠转于人我难除与我灵源妙觉远隔千里之殊此辈可伤可笑空说积年学道心高不肯问人枉使一生虚老乃是愚迷钝根邪见业重爲因若向此生不悟后世争免沉沦无心颂堪笑我心如顽如鄙兀兀腾腾任物安委不解修行亦不造罪不曾利人亦不私己不持戒律不徇忌讳不知礼乐不行仁义人间所能百无一会饥来喫饭渴来饮水困则打睡觉则行履热则单衣寒则盖被无思无量何忧何喜不悔不谋无念无意凡生荣辱逆旅而已林木栖鸟亦可爲比来且不禁去亦不止不避不来无赞无毁不厌丑恶不羡善美不趣静室不远闹市不说人非不夸己是不厚尊崇不薄贱稚亲爱寃仇大小内外哀乐得丧钦侮险易心无两睹坦然一揆不爲福先不爲祸始感而后应迫而后起不畏锋刀焉怕虎兕随物称唿岂拘名字眼不就色声不来耳凡所有相皆属妄伪男女形声悉非定体体相无心不染不碍自在逍遥物莫能累妙觉光圆映彻表里包裹六极无有遐迩光兮非兮如月在水取舍既难复何比拟了兹妙用迥然超彼或问所宗此而已矣西江月其一妄想不复强灭眞如何必希求本源自性佛齐修迷悟岂拘前后悟即刹那成佛迷时万劫沦流若能一念契眞修灭尽恒沙罪姤其二本自无生无灭强作生灭区分只如罪福亦无根妙体何曾增损我有一轮明镜从来只爲蒙昏今朝磨莹照干坤万象昭然难隐其三我性入诸佛性诸方佛性皆然亭亭寒影照寒泉一月千潭普现小即毫毛莫识大时徧满三千高低不约信方圆说甚短长深浅其四法法法元无法空空空亦非空静喧语默本来同梦里何劳说梦有用用中无用无功功里施功还如果熟自然红莫问如何修种其五善恶一时忌念荣枯都不关心晦明隐显任浮沉随分饥飡渴饮神静湛然常寂不妨坐卧歌吟一池秋水碧仍深风动莫惊尽恁其六对境不须强灭假名权立菩提色空明暗本来齐眞妄休分两体悟即便名净土更无天竺曹溪谁言极乐在天西了即弥陀出世其七人我衆王寿者宁分彼此高低法身通照没吾伊念念不须寻觅见是何曾见是闻非未必闻非从来诸用不相知生死谁能碍你其八住相修行布施果报不离天人恰如仰箭射浮云坠落只縁力尽争似无爲实相还源返朴归淳境忘情尽任天眞以证无生法忍其九鱼兔若还入手自然忘却筌蹄渡河筏子上天梯到彼悉皆遗弃未悟须凭言说悟来言说成非虽然四句属无爲此等仍须脱离其十悟了莫求寂灭随縁且接羣迷断常知见及提携方便指归实际五眼三身四智六度万行修齐圆光一颗好摩尼利物兼能自济其十一我见时人谈性只夸口急酬机及逢境界转痴迷又与愚人何异说得便须行得方名言行无亏能将慧剑斩摩尼此号如来正智其十二欲了无生妙道莫非自见眞心眞身无相亦无音清净法身只恁此道非无非有非中亦莫求寻二边俱遣弃中心见了名爲上品后敍切以人之生也皆縁妄情而有其身有其身则有患若其无身患从何有夫欲免夫患者莫若体夫至道欲体夫至道莫若明夫本心故心者道之体也道者心之用也人能察心观性则圆明之体自现无爲之用自成不假施功顿超彼岸此非心镜朗然神珠廓明则何以使诸相顿离纤尘不染心源自在决定无生者哉然其明心体道之士身不能累其性境不能乱其眞则刀兵乌能伤虎兕乌能害巨焚大浸乌足爲虞达人心若明镜鑑而不纳随机应物和而不唱故能持物而无伤也此所谓无上至眞之妙道也原其道本无名圣人强名道本无言圣人强言耳然则名言若寂则时流无以识其体而归其眞是以圣人设教立言以显其道故道因言而后显言因道而返忘奈何此道至妙至微世人根性迷钝执其有身而恶死悦生故卒难了悟黄老悲其贪着乃以修生之术顺其所欲渐次导之以修生之要在金丹金丹之要在乎神水华池故道德阴符之教得以盛行于世有益人悦其生也然其言隐而理奥学者虽讽诵其文皆莫晓其义若不遇至人授之口诀纵揣量百种终莫能着其功而成其事岂非学者纷如牛毛而达者乃如麟角也伯端向己酉岁于成都遇师授丹法当年且主公倾背自后三传与人三遭祸患皆不逾两旬近方忆师之所戒云异日有与汝解缰脱锁者当宜授之余不许尔后欲解名籍而患此道人不知信遂撰此悟眞篇叙丹药本末既成而求学者凑然而来观而意勤心不甚怪乃择而授之然而所授者皆非有鉅势强力能持危拯溺慷慨特达能仁明道之士初再罗患心犹未知竟至于三乃省前过故知大丹之法至简至易虽愚昧小人得而行之则立超圣地是以天意祕惜不许轻传于非其人也而伯端不遵师语屡泄天机以其有身故每膺谴患此天之深戒如此之神且速敢不恐惧尅责自今以往当钳口结舌虽鼎镬居前刀剑加项亦无复敢言矣此悟眞篇中所歌咏犬丹药物火候细微之㫖无不备悉好事者夙有仙骨观之则智虑自明可以寻文解义岂须伯端区区之口授之矣如此乃天之所赐非伯端之趣传也其如篇末歌颂谈见性之法即上之所谓无爲妙觉之道也然无爲之道齐物爲心虽显祕要终无过咎奈何凡夫縁业有厚薄性根有利钝纵闻一音纷成异见故释迦文殊所演法寳无非一乗而听学者随量会解自然成三乗之差此后若有根性勐利之士见闻此篇则知伯端得达磨六祖最上一乗之妙㫖可因一言而悟万法也如其习气尚余则归中小之见亦非伯端之咎矣修眞十书悟眞篇卷之三十