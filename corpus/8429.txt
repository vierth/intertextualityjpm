宝觉祖心禅师语录X卍XXX黄龙晦堂心和尚语录西安徐禧序熈宁二年洪州黄龙山南禅师宴寂郡以其徒心师继焉而陞座于县之云巖院余邀同学十数人焚香侧立以听其所谓示众者前此余知有师矣至是益信异之遂定就学四年造焉舍于堂之西房者踰两月早暮就学一以其法六年余游京师复道山中明年得告将家款师于寒谿之下巖院由初比此亲承而闻者甚详旋踵忘之莫能记也又明年余为御史其徒子和乃集录其所甞闻以属余为序余复之曰和孰为道而汝师妄言之孰为言而汝曹妄听之孰为言且听者而邀余妄序之虽然汝师既常妄言之矣汝曹又甞妄听之矣吾独不可为汝妄序之耶若是而且以为妄也则又何所往而不妄知乎何所往而不为妄则庶乎可以不妄矣黄龙晦堂心和尚语录侍者子和录门人仲介重编师上堂时在法座前大众集定良久微笑曰便恁么X休去巳是欺谩还相委悉么有则便好乘时如无且莫错向水中拈月遂陞座焚香奉为今上皇帝祝延圣寿龙图永固凤历长新国界安宁法轮常转师乃趺坐拈起拂子曰若唤作拂子达磨一宗埽地而尽不唤作拂子平地生波澜到者里一似倚天长剑谁敢当锋拟议则丧身失命而今还有击不碎底汉试定当看时有僧出众礼拜师曰不知是不是僧曰也不得放过师曰不信道问道本无言因言而显道学人上来乞师指示师曰行到水穷处坐看云起时僧曰莫便是为人处也无师曰却不惺惺僧曰若不登楼望焉知沧海深师曰深底事作么生僧便喝师曰好一喝僧曰洎合放过师曰似此衲僧却堪持论问如何是豫章境师曰龙沙浪阔鹤岭峰高僧曰如何是境中人师曰手把虬龙杖闲寻叫月猨僧曰人境巳蒙师指示向上宗乘事若何师曰不是知音者徒劳话岁寒僧曰与么则道泰不传天子令时清尽唱太平歌师曰礼繁即乱问未登此座时如何师曰一事全无僧曰登后如何师曰仰面观天不见天僧曰与么则有星皆拱北无水不朝东师曰闲言语复曰大凡穷究生死根源直须明取自家一片田地教伊去处分明然后临机应用不失其宜只如锋铓未兆巳前都无是箇非箇瞥尔爆动便有五行金土X相生相克胡来汉现四姓杂居各任方隅是非锋起致使玄黄不辨水乳不分疾在膏肓难为救疗若不当阳晓示穷子无以知归欲得大用现前但可顿忘诸见诸见既尽昏雾不生大智洞然更非他物珍重月旦上堂月生一夜来寒白生虗室月生二桃花巳泄灵云意月生三普贤不动文殊参遂举拂子曰尽入此三昧门见么青山藏不得明月却相容以拂子击禅牀下座上堂知幻即离不作方便离幻即觉亦无渐次释迦老子千门万户一时击开灵利汉才闻举着撩起便行更若踟蹰君往西秦我之东鲁上堂曰有时开门待知识知识不来过有时把手上高山高山人不顾或作败军之将向阇梨手里拱手归降或为忿怒那咤敲骨打髓正当恁么时还有同声相应同气相求底么有则向百尺竿头进取一步如无少室峰前一场笑具上堂击绳牀一下曰一尘才举大地全収诸人耳在一声中一声遍在诸人耳若是摩霄俊鹘便合乘时止泺困鱼徒劳激浪上堂曰达磨九年在少室宜赠三十鞭却来欺我此土儿孙老卢半夜出黄梅可笑不灵利道我三更传衣受法黄龙今日因行不妨掉臂拟出一只眼且要雪上加霜乃举拂子曰还见祖师么上堂僧问王子未登九五时如何师曰入乡顺俗僧X曰登后如何师曰四海五湖王化里僧曰未审向上还有事也无师曰有僧曰如何是向上事师曰着衣喫饭有甚难复曰我若放一线道从尒东问西答不放一线道尔又向甚处扪摸不如归去来兮湘水濵岁旦上堂故岁巳去新岁续来一去一来未尝间断是知大块流动物物无常一剎那间乃新乃旧其为新者则能为明为媚为蘂为香或注或吹或腾或跃其为旧者则能为尘为蠧为钝为昏或厌或离或剪或伐如是生杀如是变通不可以形器观不可以情伪取根之原之来亦不知其所来去亦不知其所去识之者直下便为神用不知者新年又添一岁珍重上堂去兮非去住兮非住生死涅槃本无忌讳或贵或贱自看买卖不离行市所以千波竞起尽是文殊家风一片晴空无非普贤境界若离文字还同认贼为子若即文字又却认子为贼恁么告报还识惭愧也无上堂不与万法为侣即是无诤三昧便恁么去时争奈絃急则声促若能向紫罗帐里撒真珠未必善因而招恶果上堂祖师谓见身无实是佛见了心如幻是佛了好言语要急相应不离见闻觉知不即见闻觉知了得身心本性空斯人与佛何殊别会么临起不能将得去一时交点过春风X上堂我有真金曾百炼巧拙皆由人造变世间名字假称唿随顺缾盘与钗钏诸禅德森罗万象不碍眼光因甚道见与不见只为分明极翻令所得迟上堂僧问言诠不到处请师垂示师曰云尽日月正雪晴天地春僧曰便恁么去时如何师曰落在甚处僧提起袈裟角师曰放过一着复曰垂丝千尺意在深潭遂举拂子曰看锦鳞赪尾平生事莫把丝纶取次抛上堂心同虗空界示等虗空法证得虗空时无是无非法便恁么休去停桡把缆且向湾里泊船若据衲僧门下天地悬隔且道衲僧门下有甚长处楖𣗖横担不顾人直入千峯万峯去上堂僧问龙象尽临于座侧互为宾主意如何师曰自家看取僧曰横身当宇宙更有出头人师曰何得问中而无眼僧曰不入虎穴争见虎子师曰纵越禹门风波更险复曰尔若一向言中取则譬如水母以虾为目忽若坐断要关尔又作么生凑泊乃击禅牀一下曰过上堂不是心不是佛不是物古人恁么道譬若管中窥豹但见一斑设使入林不动草入水不动波犹是骑马向冰凌上行若是射鵰底手何不向虵头上揩痒透关者试辨看上堂秋光清浅时白露和烟岛良哉观世音全身入荒草明明举唱明明剖露三十年后莫辜负人好X上堂一不向二不开翻思南岳与天台堪笑白云无定止被风吹去又吹来上堂僧问达磨九年面壁意旨如何师曰身贫无被盖僧曰莫辜负他先圣也无师曰阇梨见处又作么生僧画一圆相师曰鷰雀不离窠僧礼拜师曰更深犹自可午后始愁人僧问裴相叩黄檗李翱登药峤未审意旨如何师曰月色静中见泉声深处闻僧曰祥云触处通师曰有眼底辨取复曰未达境唯心起种种分别达境唯心巳分别则不生便舍外尘相诸禅德只如山河大地明暗色空法法现前作么生说箇舍底道理还明得么若将耳听终难晓眼处闻声方得知入郡廻上堂去时春风高埽尽千山雪廻时春草深杜䳌啼更切奇哉处处总持门惆怅无因为君说上堂不是风动不是幡动明眼汉谩他一点也不得仁者心动且缓缓尔向甚处见祖师乃卓下拂子曰看上堂佛真法身犹若虗空应物现形如水中月作么生说箇应底道理遂举拂子曰见么幸无偏照处刚有不明时上堂干坤之内宇宙之间中有一宝秘在黄龙拂子头上拟欲卖与诸人不作贵不作贱作么生商量无人过价打与三百先师忌日上堂去年三月十有七一夜春风撼筹室X三足麒麟入海心空余片月波中出真不掩伪曲不藏直谁人为和雪中吟万古知音是今日上堂举教中道一切众生种种幻化皆生如来圆觉妙心师曰三世诸佛是幻一大藏教是幻达磨西来是幻天下老和尚乃至尽干坤大地日月星辰无不是幻作么生是妙心良久曰鸳鸯绣出从教看莫把金针度与人上堂碍处非墻壁通处勿虗空若能如是会心色本来同拂子是色那箇是心灵利汉才闻举着隔墻见角早知是牛更若拟议思量白云千里万里上堂只箇心心心是佛十方世界最灵物纵横妙用可怜生一切不如心真实诸人者莫谩求菩提菩提不可见莫谩除烦恼烦恼无背面朕兆未生时本来无改变若言会与不会尽是三首二头更问如何若何苦哉佛陀上堂过去诸佛巳灭未来诸佛未生正当现在佛法委付黄龙放行即恍恍惚惚其中有物把住即杳杳冥冥其中有精且道放行即是把住即是竿头丝线从君弄不犯清波意自殊上堂有句无句如藤倚树且任诸人点头及乎树倒藤枯上无冲天之计下无入地之谋灵利汉者里着得一只眼便见七纵八横乃举拂子曰看大阳溢目万里不挂片云若是覆盆之下又争怪得山僧上堂若论此事老胡本不渡江二祖不曾得髓及至X黄梅半夜一人传虗万人传实若据老卢见解只是舂米汉至今走徧天下人殊不知者一片田地分付来亦多时也自是诸人不肯绍继致使荆棘渐长禾黍不生驰走东西日求升合何如便向者里直下识取本来契劵教伊四至界畔一一分明免见异时别生词讼只如今还识也未尔若识得一任恣意耕锄若也未知且受人天供养上堂虎头生角人难措石火电光须密布假饶烈士也应难朦底那能善回互手擎日月背负须弥掷向他方其中众生不觉不知其中众生骑驴入诸人眼里诸人亦不觉不知会么将此深心奉尘剎是则名为报佛恩上堂一沤未发古帆未征风信不来无人举棹正当恁么时水脉如何辨的君不见云门老垂手处落落清波无透路又不见华亭叟泄天机夜深空载月明归莫怪相逢不相识从教万古漫漫黑上堂举教中道一切有为法如梦幻泡影如露亦如电应作如是观师曰作么生是诸人观底眼具得者箇眼便见山河大地与诸人自己无坏无杂诸人自己与山河大地无坏无杂其中更无微尘许圣人法为解为碍亦无微尘许凡夫法为解无碍还信得及么若信得及无明业识翻为无尽三昧若信不及无尽三昧却作无明业识上堂风卷残云宇宙宽碧天如水月如环祖师心印X分明在对此凭君子细看上堂愚人除境不忘心智者忘心不除境不知心境本如如触目遇缘无障碍遂举拂子曰看拂子走过西天却来新罗国里知我者谓我拖泥带水不知我者赢得一场怪诞上堂妙性圆明离诸名相本来无有世界众生山河大地甚处得来尔若道得隔身句无情说法岂是分外上堂若谓一切法不是瞎却时人眼若谓一切法不非平地生荆棘或云一切法即是佛法瞒瞒顸顸非为正观从上诸圣吐不出底句至今未曾有人道着尔若道得许尔是箇了事人忽若总道不得我也知尔亲三十年后雨散云収管取干坤独露上堂僧问草偃风行即不问法身向上事如何师曰鸟啼无下泪花笑不闻声僧曰一句迥超千古外师曰须是眼中闻僧曰文殊不坐金台殿自有逍遥九万程师曰言多去道转远僧礼拜复曰鑪鞴之所顽铁转多良医之门病人越甚不如休去歇去好况是壶中景象尽在目前暂借回光一时成现上堂若人欲识真空理身内真如还徧外情与无情共一体处处皆同真法界遂举拂子曰拂子吞却干坤了也森罗万象甚处得来尔若明得二祖不往西天达磨不来东土更若不会如今归堂底复是阿谁X上堂人生天地之间性有善恶之混善恶既混则生分别分别既生则有憎爱既有憎爱则有取舍既有取舍则有去来既有去来便有生死斯皆盖是人之常情予则谓之不然法无善恶本无去来若无善恶去来则无生死既无生死何善恶可混何去来可拘若能如是可谓终日善而未尝善终日恶而未尝恶终日来而未尝来终日去而未尝去还有人明得者箇道理么若也明得便能取之左右逢其原若也不明有寒暑兮促君寿有鬼神兮妬君福上堂举马祖陞堂百丈卷席后人不善来风尽道不留朕迹殊不知桃花浪里正好张帆七里滩头更堪垂钓如今必有辨浮沈识深浅底汉试出来定当水脉看有么如无且将渔父笛闲向海边吹上堂一切数句非数句与吾灵觉何交涉云门大师道行住坐卧是灵觉唤什么作数句师曰金屑虽贵落眼成翳予则不然若也放去灵源湛水任棹孤舟若也收来长者自长短者自短还会么云归华岳千寻白水到潇湘一片清上堂映眼时若千日万象不能逃影质凡夫只是未曾观何得自轻而退屈乃举拂子曰者箇且作么生观见闻但见闻见闻即不得上堂敲空作响谁是知音击物无声徒劳侧耳不是目前法莫生种种心起灭不相知箇中无背面象王行处狐兔绝踪水月现时风云自异到者里干坤收X不得宇宙不知名千圣立下风谁敢当头道诸仁者应是从前活计所作施为会与不会一时埽却不如䇿杖归山去长啸一声烟雾深岁旦上堂时光迅速运运交驰吐故纳新新还复故虗幻人事奚足可观或醉或醒或歌或哭譬如野马熠熠奔逸尘埃又如涸辙之鱼殆将不久且道不落风彩一句作么生道若言其有瞻之无形若谓是无唿之有声此物不知是何物可怜天下竞头争上堂若论此事是着即差非着即错不是不非如螘循环如蚕作茧到者里如大火聚覰着即燎却面门不如浊者自浊清者自清明者自明暗者自暗头头尽是吾家物何必临岐更问津上堂普贤行文殊智补陀巖畔清风起鵶鸣雀噪直入耳根草树尘毛形影相弔声中无有色色里亦无声声色若交参处处无前后鸟窠吹布毛者里便有人省去遂举拂子曰且道相去多少三十年后悟去莫道压良为贱上堂宿雨初霁凉飈渐生一气无私作而无作可谓田中稻熟园里菜青尽野老家风乃太平基业五湖上士高枕无忧不用追求现成活计若向言中定旨句里明机清风月下守株人玄兔渐遥春草绿以拂子击禅牀下座上堂僧问承古有言但得本莫愁末如何是本师曰但识琴中趣不劳絃上声僧曰如何是末师曰青山X不碍白云飞僧曰本末巳蒙师指示毕竟宗乘事若何师曰夜深方见针把人复曰镜象或谓有揽之不盈手镜象或谓无分明如俨图所以取不得舍不得不可得中只么得还会么不作维摩诘又似傅大士上堂方经残腊早见仲春日月奔驰荣衰互换人生只此休更纷纭我观前际巳去不可追后际未来不可问今即无住何处扪摸诸人者如何以无价之宝丧在阴入之坑殊不知青云道路只在目前更若驰求转增迷闷且道路头在甚处乃举拂子曰在者里灵利汉一见便请丹霄独步上堂三日不相见不得作旧时看若作旧时看山河大地欺尔去作么生得不欺尔去有利无利不离行市怀州牛喫禾庐陵米却贵长歌一曲归去来满眼清风动天地上堂虎豹之纹不得不炳于犬羊金玉之光不得不炫于瓦石明悟之士不得不警于羣迷三者既备然后必滔天可以为沧海必崔嵬可以为山岳秀师上人明悟之士卓识之姿久蕴锋铓不沽时誉幸愿无以韬其光无以藏诸用破尘出经卷始是解绦人直教灵苗异草叶叶腾芳鸾凤麒麟声声相应若能如是可谓吾道重光后昆有望圣节上堂天得一以清地得一以宁君王得一而治天下天下既治则率土咸归率土既归则万邦入贡X万邦既贡则民不为争民既不争则亦不为盗既不盗不争自然风雨调和风雨既和乃天下大定天下既定则太平一曲君须唱莫向闻中认不闻上堂十五日巳前所作诸事如一夕之梦翱翔百年十五日巳后诸事未萌渐次作梦正当今日十五恰是梦中说梦还有原梦底汉么出来试辨吉凶看良久曰尘中辨主未足为难不识文墨万中无一上堂鼓声断处且许从容更若焚香早成朕兆然虽如是亦劳上座观来一转上堂离离春草分明漏泄天机历历杜䳌尽是普门境界不如休征罢战好况是风调雨顺海晏河清放却戈矛归家稳坐珍重上堂我有一句把手分付瞬目扬眉西天此土上堂心自本来心本心非有法黄龙又争敢压良为贱有法有本心非心非本法微尘诸佛瓦解氷消诸人拟向甚处见祖师各请归堂上堂钟声断处鼓声相续鼓声断处法法圆成更若举论菩提涅槃真如解脱尽是非时之说但得云霞消散孤月自明砂砾若除真金自现上堂人人尽握灵蛇之珠家家尽抱荆山之璞经行宴坐举措施为一段光明未尝间隔珍重上堂若也单明自己不悟目前此人有眼无足若悟目前不明自己此人有足无眼据此二人十二时中常有一物蕴在胷中物既在胷不安之相常在目前X既在目前触途成滞作么生得平稳去祖不言乎执之失度必入邪路放之自然体无去住上堂道本无体因道而得名名本无名因名而立号乃举拂子曰不得唤作拂子唤作什么黄龙今日却被诸人勘破上堂不用爱圣圣是空名不用厌凡凡是妄立但得圣凡情尽自然体露真常还信得及么若信得及去不妨向参学之中有少分相应若信不及也许尔是箇丈夫汉上堂林身之下诸事牢落蒙诸上人不以形迹所见千里而来久故相聚所患时中别无延待唯有一枝拂子聊表慇懃不论高低亦非贵贱有时变生为熟有时变熟为生或则澹泊空疎不然百味具足但能一饱顿忘百饥免见借负他财喫他非时茶饭知我者谓我扬鞭弔影不知我者赢得一场酸涩上堂无心无可得说得不名法师曰祖师门户巳是击开绣出鸳鸯任尔诸人覰看且道金针落在甚处复曰若了心非心始解心心法会么南山轻薄一声雷从头唤起昆虫寐上堂谁人无心谁心无佛佛常在人人常逐物只如今见有色闻有声是物不是物若不是物见色之时不可不唤作色闻声之时不可不唤作声若也是物又作么生说箇逐底道理未明心地印难过赵州关上堂圆影交驰又临初夏花开花落物是人非昨日X照红颜今朝照白发白发与红颜相去咫尺间还知有不涉寒暑者也无上堂良工未出玉石不分巧冶无人金砂混杂还有无师自悟底汉么出来辨别看乃举拂子曰且道是金是砂见之不取思之千里上堂菩提之道不可图度高而无上广不可极渊而无下深不可测大包天地细入无间古人为是发扬宗旨为是驰骋功勋诸人试辨白看上堂若论此事不是独孤标亦非无伴侣不识又瞒顸识之还莽卤不知是甚物得恁难辨若非金色头陀有理亦无雪处上堂风萧萧兮木叶飞鸿鴈不来音信稀还乡一曲无人吹令余拍手空迟疑复曰此一曲不是金石丝竹亦非匏土革木闻而不闻覩而莫覩未审是甚曲调看取风云会合时五湖必有知音者上堂夫玄道者不可以设功得圣智者不可以有心知真谛者不可以存我会至功者不可以营事为古人一期应病与药则不可若是丈夫汉出则经济天下不出则卷而怀之尔若一向声和响顺我则排斥诸方尔若示现酒肆婬坊我则孤峯独宿且道甚处是黄龙为人眼上堂新雷巳发杜宇未啼岭云澹澹岸草萋萋金乌出海玉兔沈西或闻或见谁悟谁迷卢老不知何处X去空传衣钵在曹溪上堂见见之时见非是见见犹离见见不能及还有转身处也无若能转得目前无阇梨座上无老僧若也转不得莫将闲学解埋没祖师心珍重上堂江月照松风吹永夜清宵何所为佛性戒珠心地印雾露云霞体上衣只如云霞消散后体在什么处良久曰雪寒归堂向火上堂一切智通无障碍山河石壁穿过人不知不是神通妙用亦非他术自是汝诸人寻常用底因甚却道会与不会只为情存胜负不脱见闻见闻瞥起如水里月二彼相因便成异法如今欲要易会应是从前活业尽底与尔涤除直待千眼顿开恁时始与诸人相见上堂凡所有相皆是虗妄还见法堂么若见则心外有法若不见则眼损别作么生会良久曰担取诗书归旧隐野花啼鸟一般春上堂僧问大海有珠求不得黄龙颔下乞师分师曰人平不语水平不流僧曰莫即者箇为当别有师曰一言不中千言不用僧曰茫茫宇宙人无数独有胡僧笑点头师曰龙峯绝顶也须亲到始得复曰佛法至论非辨口利词之所为非神通修证之所得直饶尽干坤大地都作一问来只赢得一场戏论去道转远祖师西来只要直指人心见性成佛不立文字乃至三乘十二分教如将黄叶作金钱权止X小儿啼哭大道本来空寂不用安排圆湛十虗宁有方所而今不了只为目前鉴觉明昧两岐如是听不出声见不超色如斯过患实可怜生殊不觉知认贼为子是故参玄高士到者里直须自看从上来事合作么生毕竟将何敌他生死勿以妄想分别之心衷私裁断以当平生将为究竟他时异日临命终时心识忙乱无本可据悔将何及何如便向者里立地搆去不用丝毫气力一弹指间便能超越毗卢华藏妙庄严海乃至举足下足尽是文殊普贤大人境界岂不庆快平生为大丈夫之志况此门中尽是诸人本有之事不因修证不从人得快须荐取脱却根尘尽未来际一得永得更无退失若能如是可谓圆顶方袍续佛寿命若不然者无有是处长沙安抚谢通议请就北禅陞座师上堂拈香罢遂趺坐僧问即心即佛今时未入玄微非心非佛犹是指踪极则向上一路千圣不传和尚今日如何为人师曰云从龙风从虎僧曰恁么则龙得水时添意气虎逢山处长威狞师曰须信壶中日月长僧曰一气不言含有象万灵何处谢无私师曰逢人不得错举僧问从上诸圣为什么不到者里师曰者里是什么所在僧曰恁么则卷起帘来见天下师曰天下事作么生僧无语师曰只知其一不知其二僧问昔日李翱登药峤云在青天水在缾今日通议临宝座乞师一句定宗乘师曰潭上无X风浪自平僧曰还有承当处也无师曰尔作么生承当僧曰金乌迥出青霄外玉兔辉时四海清师曰不如退后看僧曰大众证明学人礼谢师曰祖师之道非形器可观非识情可测一问一答皆是法之供养实际理中未为究竟至于三乘十二分教还同说食示人食味既因他说其食要在自己亲尝既自亲尝便能了知其味是甘是辛是咸是淡达磨西来直指人心见性成佛亦复如是真性既因文字而显其性要在自己亲见若能亲见便能了知目前是真是妄是生是死既能了知真妄生死返观一切语言文字皆是表显之说都无实义如今不了病在甚处病在见闻觉知为不如实知真际所诣认此见闻觉知为自所见殊不知此见闻觉知皆因前尘而有分别若无前尘境界即此见闻觉知还同龟毛兔角并无所归既无所归便成流浪既成流浪则念念迁谢新新不停如火成灰渐渐消殒殒士不息决定此身终从变灭是故死此生彼死彼生此生生死死死死生生随业受报六道四生改头换面有形无形四足两足多足无足如是受生如是受报如汲井轮互为高下诸仁者当此之时合作么生支准既为大丈夫须知有大丈夫事既知有大丈夫事当何晓会还有会处么若无会处黄龙今日不免生风起浪鼓棹扬帆乃举拂子曰看唯有坚密身一切尘中现还见得么拂子是尘坚密身在什么处若向者里X见得微尘诸佛百千三昧弹指之间一时明了便能入水不溺入火不烧一为无量无量为一小中现大大中现小乃至天堂地狱虎穴魔宫月下风前婬坊酒肆尽是诸人安身立命若能如是可谓大丈夫事善能出生入死得大自在若转未得鹤胫自长凫胫自短室中垂问代答师有时问僧鲸波浩渺鱼龙争威作么生扬帆举棹僧无对代曰某甲只管看又代曰入水见长人或问举一明三知音不来三十年后别换条章代曰莫教屈着一日问僧麒麟不是瑞鸑鷟不为灵四海晏清谁人入贡代曰得人一牛还人一马又问僧把定干坤眼满口道不得辨宫商底是什么人代曰不惜身命者或时问尘中不染丈大儿犹是负入不负出如何得不伤物义去代曰平出一日问僧瞻之在前忽焉在后尔道甚物得恁么难辨尔若辨得祸不入慎家之门若辨不得黄龙今日死中得活代曰是甚闲又代曰若要即道有时问不得春风花不开尔还识得也未代曰知又代曰种禾应不生豆苗或时问尘无自性揽真成立作么生是成立底事乃举拂子曰微尘诸佛百千三昧尽在者里不如悟去X好还有人悟得么代曰负命者上钩又代曰过问僧十方无壁落四面亦无门灌溪老出气不得何不向火焰里相见代曰笑我者多有时问遇明即翳不恁么时精粗难分须知有惊人底句代曰三日后看或时问瑞雪应丰年金飈变衰草于佛法中作么生辨得失代曰愁人知夜长又问一举两当不用盖覆有不甘底出来道看代曰合到某甲有时问一举不再说家富小儿娇向摘杨花处通箇消息来代曰不因一事难长一智或时问谋臣如雨勐将如云画戟门前若为举令代曰符印在手又问张罗设幔水泄不通尔道飞禽走兽落在甚处代曰也知出身早问一叶落天下秋覰破衲僧眼佛殿入灯笼是第几机代曰力得不如逢时一日问僧内视不已见返听莫我闻合作么生辨代曰一回举着一回新又问横该一句则从尔道为什么春行秋令僧提起坐具曰争奈者箇何师曰比拟张麟兔亦不遇代曰具眼有时问拨尘见佛也不分外更若挥劒十字街头宁无一箇半箇代曰有头无尾得人憎或问纽半破三挂向壁上我共尔平展致取一问来代曰何必又问大智非名真空绝迹若教明破恐不是好人代曰不可相辜负去也X有时问佛法不用学触目生清风常徒之见作么生举代曰争怪得某甲又代曰龙头蛇尾或问若在绳墨里即缚杀尔若在绳墨外即走杀尔不离者里试辨白看代曰便请又问云月宛然同谿山还有异拈却当阳底向甚处定夺代曰一箭落双鵰有时问如我按指海印发光山河大地甚处得来代曰一箇早多又代曰争讳得问僧南来北往且从尔拄杖头上为甚靠倒玄沙老子代曰拂袖便出或问风不来树不动奔流度刃底眼略请相见代曰念某甲年老有时问四大海水在尔头上须弥山在尔脚底穷鳞羽族甚处藏身代曰争塞得人口问僧运筹帷幄要定封疆列士分茅若为区别代曰百草头上或问薰莸同器水乳共壶向垂手中作么生辨代曰善财拄杖子有时问海里使风山上船古人为什么跳不出代曰难作大人相或问眼光烁处头头漏泄拈却净缾眼在什么处代曰佛法身心何在又曰临崖不损人盖是本分雪峯道底留在别时代曰某甲不曾错怪人问僧不是心不是佛不是物古人道了不要还我第X一筹来代曰也是复问尔道也是又作么生代曰子不谭父德或问口只堪喫饭明眼衲僧不知气息代曰不敢分外有时问识机宜辨星斗过在什么处代曰洎作过中会又问悔不慎当初也是贼过后张弓代曰略无些子或问举意便知有什么人委悉代曰傍观者问僧门里出身过在时人身里出门时人勿过何似生代曰难为笑怪又代曰关或问荆棘不生为什么难长栋梁材代曰以己方人复问不要分外子细点检代曰仁义道中有时见僧入来恰值黄龙长老不在僧曰抱赃叫屈师曰了僧拟议师以拂子打出或问明暗不分我也知尔亲不溺一句作么生代曰前来犹自可又问遇贱则贵什么物恁么来代曰须到如此又代曰噫一日见僧曰我今日口挂在壁上僧曰作贼人心虗师打一拂子僧曰谢和尚重重相为师曰得便宜是落便宜室中举古举世尊灵山会上拈起一枝花迦叶微笑世尊道吾有正法眼藏付嘱摩诃大迦叶师曰直下穿过髑髅巳是换却眼睛临危不在悚人向甚处见释迦老X子举镜清问僧门外什么声僧曰雨滴声清曰众生颠倒迷己逐物僧曰和尚作么生清曰洎不迷己僧曰洎不迷己意旨如何清曰出身犹可易脱体道应难师曰说难说易转见迷己要不迷己如今拟唤作什么声举僧问德山曹谿话月灵山指月即不问如何是月山曰昨夜三更转向西僧无语师曰更灵利伹向伊道真善知识待者老底知存知亡其惟圣人乎举大慈示众曰山僧不解答话只是识病时有僧出礼拜大慈便归方丈师曰可惜放过当时若见伊才出来噼嵴便打待他得知行棒来处免见千古之下遭人检点黄龙今日也识病会答话忽若有箇汉出来掀倒绳牀者里合作么生支遣请上座试代一转语举僧问南院从上诸圣向甚处去院曰不上天堂即入地狱僧曰和尚作么生院曰还知宝应老落处么僧拟议院以拂子蓦口打复唤僧近前令合是尔行又打一拂子师曰然则白珪之玷犹尚可磨病在膏肓亦宜救疗者僧令既在手为什么不行过在甚处举僧问兴化四方八面来时如何化曰打中间底僧礼拜化曰山僧昨日去赴一箇村斋廻来中路被一阵狂风暴雨却去古庙里避得过师问僧尔还会X么僧曰不会师曰我有一颂一不是二不成落花芳草里啼莺闲庭雨歇夜初静片月还从海上生举陆亘大夫与南泉话次举肇法师道天地与我同根万物与我一体也甚奇怪泉指庭前花向大夫曰时人见此一株花如梦相似师问僧南泉恁么道如何见得万物与我一体僧举起坐具师曰举则易见还难弥卢顶上天风寒峩峩直下苍龙窟谁敢覰着举僧问云门如何是正法眼门曰普师曰更道箇瞎且图两得相见举疎山问僧曾到雪峰否僧曰曾到山曰我巳前到彼是事不足如今作么生僧曰如今足也山曰粥足饭足僧无对云门代曰粥足饭足师曰是则是要且无佛法道理僧问如何无佛法道理师却问僧是尔寻常将什么喫粥喫饭僧曰将口喫师喝曰露柱为什么却饱你若嚼破一粒米山河大地欺你去举云门大师拈拄杖示众曰拄杖子化为龙吞却干坤了也山河大地甚处得来师曰明眼宗师至今犹在忽若有箇汉出来道者箇是拄杖子山河大地有甚过也许伊具一只眼举德山一日访龙潭曰久向龙潭及乎到来潭又不见龙又不现潭曰子亲到龙潭雪窦曰将错就错师曰雪窦与么道不知德山将错就错不知龙潭将错就错识休咎底衲僧必知去处未过关者亦宜辨X白还相委悉么纵饶栽种得不是栋梁材举教中道是故汝今知见立知即无明本知见无见斯即涅槃无漏真净云何是中更容他物师曰尽干坤大地皆是上座眼睛更无纤毫隔碍只如今见但见闻但闻行但行坐但坐总不动着尔若动着我即朝到西天暮归东土举先圣道生死与菩提二定真有法于此若生疑聋瞽无慧眼又道生死与菩提二定非有法于此若生疑聋瞽无慧眼师曰为复一般为是相违为当别有道理试断看举云门大师一日问僧从甚处来僧曰江西来门曰踏破多少草鞋其僧不对师曰云门大师巳是张虎豹之纹又不觉落在者僧陷穽而今还有扶起云门底汉道取一转语却与黄龙相见敢问此语作么生道举寒山道我闻释迦佛不知在何方思量得去处不离我道场师曰是什么思量释迦老子在甚处试定当看举同光帝一日与兴化坐次帝问寡人收得中原一宝只是无人酬价化曰试借陛下宝看帝乃舒开幞头脚化曰君王之宝谁敢酬价师曰兴化虽则一期见机而作争奈埋没他一朝天子当时若作兴化但向伊道蚌蛤之珍收得也无用处教他向后别有生涯免见傍观者哂而今忽若有人问上座又作么X生酬价举僧问玄沙三乘十二分教即不要如何是祖师西来意沙曰三乘十二分教总不要师曰如珠在渊本自无颣如玉在石本自无瑕识者荆棘伹为栋梁不识者醍醐翻成毒药举仰山问僧近离什么处僧曰庐山山曰曾到五老峯么僧曰不曾到山曰阇梨不曾游山云门曰此是古人慈悲之故有落草之谭师曰云门仰山只有受璧之心且无割城之意殊不知被者僧一时领过黄龙今日更作死马医乃拈拂子度与僧僧拟议师便打举僧问赵州学人乍入丛林乞师指示州曰喫粥了也未僧曰喫粥了也州曰洗钵去其僧忽然有悟云门曰有指示无指示若道有指示向他道什么若道无指示何得悟去翠巖曰云门大师不识好恶恁么说话大似与蛇画足黄门栽须翠巖即不然者僧恁么悟去入地狱如箭射师曰云门翠巖虽则能善锄强辅弱舍富从贫要且不能安家立国乃问僧只如上座朝来亦喫粥亦洗钵即今是迷是悟其僧礼拜起师唤近前僧近前我有一柄拂子与你归去举云门因普请次道我今日困有解问话者早置一问来尔若不问向后莫道老僧谩尔师问僧尔道当时合置得什么问免得云门谩去僧拟问师以拂子噼口拂X举盐官示众曰虗空为鼓须弥为槌什么人打得众无对南泉闻得我当时若见向道王老师不打者破鼓法眼曰南泉何消道者破鼓但道王老师不打自然是箇破鼓师曰南泉法眼只知一向明前其奈不能顾后且如盐官道虗空为鼓须弥为槌什么处是破处还捡点得么直饶点捡得箇破处分明我更问尔索鼓在举云门一日从方丈出有僧过拄杖与云门门接得却过与僧僧无对云门曰我今日着便僧问和尚为什么着便云门曰我拾得口喫饭师曰请上座向此僧无对处代取一转语尔道合下得什么语僧曰闲时物急时用师曰我今日亦着便僧曰和尚为什么亦着便师曰喜得阇梨答话举丹霞道百骸俱溃散一物镇长灵云门曰拄杖子不可不灵唤什么作百骸师曰总是自救不了汉唤作一物尚自不中更说什么镇长灵僧曰和尚亦不得埋没古人师曰阇梨见处又作么生僧提起坐具者箇不可不灵师曰有得有失举云门有时曰尽大地是药药是自己师却问僧既是尽大地是药为什么却是自己僧曰唤什么作自己与药师曰争奈案山低主山高僧拟议师曰将知是箇学语之流举世尊生下一手指天一手指地曰天上天下唯我独尊云门曰我当时若见一棒打杀与狗喫却贵得X天下太平师问僧尔道世尊有过无过僧曰有过师曰过在什么处僧曰过在唯我独尊师曰早知上座恁么道我也不问举云门因僧问光明寂照遍河沙云门曰岂不是张拙秀才语僧曰是云门曰话堕也师问僧尔见什么处是话堕处僧曰和尚话堕也师曰尔十二时中向什么处安身立命僧无对师曰却来者里谩我以拂子打出举长庆与保福商量教中道如来唯一说无二说保福问作么生是如来说长庆曰聋人争得闻福曰情知老兄向第二头里接人庆却问福作么生是如来说福曰斋后未喫茶师问僧只如长庆道聋人争得闻如何却落第二头僧曰聋人争得闻师曰无绳自缚汉我更问尔如来唯一说作么生见得一底道理僧瞪目而视师曰比来问一尔却答二举云门有时道平地上死人无数过得荆棘林是好手师问僧今时所见多有此色总活埋在者里是尔如何道得过却荆棘林僧提起坐具我者箇是八尺布作师曰不信道举夹山曰百草头上荐取老僧閙市里识取天子师拈起拂子看拂子变成夹山老子出来见么僧曰谢和尚指示师曰见尔不顾如今却入露柱中去也举寒山道欲得安身处寒山可长保微风吹幽松近听声愈好下有斑白人諵諵读黄老十年归不得忘X却来时道僧问作么生是来时道师指香炉曰看寒山来也见么僧曰好箇香炉师曰惭愧师又问是尔适来从什么处来僧曰寮中来师曰从寮中来底如今是记得是忘却僧曰只是自已更说什么记忘师曰将谓失却元来却在举罗汉和尚一日同保福长庆三人入州见牡丹花障子保福道好一朵花长庆曰莫眼花罗汉曰可惜一朵花师曰据此三人所见一人可谓超佛越祖一人自利亦能利他一人不唯谩人兼亦自谩尔道自谩底一人是谁僧曰莫眼花师曰此去但向更深夜静迥绝无人处更共伊商量看举南泉一日见邓隐峯来遂指净缾曰净缾是境缾中有水不得动着境与老僧将水来隐峯遂将缾向南泉面前泻南泉即休后有人举似归宗归宗道邓隐峰也只是乱泻师曰信知道急行不至缓行太过南泉亦好箇话端要且不能圆就既是能吹必须能拍若不能拍吹者徒劳甚处是隐峯乱泻处具参学眼试点捡看举云门大师见僧来遂问来作什么僧曰来请益门曰尔有什么疑僧曰某甲曾问和尚一转语来不知是一宿觉般柴般柴一宿觉云门打鼓楼三下曰会么僧曰一切临时云门宣起拳曰我共尔相扑一交得么其僧无对师曰彀在不疑之地信有之云门大师气宇如王向平地上陷却至今起不得如今若X要扶起云门请上座代者僧一转语却与云门相见合代得什么语举祖师偈假借四大以为身心本无生因境有者里打草也要虵惊遂拈起拂子曰还见祖师么前境若无心亦无罪福如幻起亦灭乃问僧是尔寻常将什么着衣喫饭僧拟祗对师喝出举梁武帝问达磨如何是圣谛第一义达磨曰廓然无圣帝曰对朕者谁达磨曰不识师问僧分明有箇达磨面前作么生说箇不识底道理僧曰不识师拈起拂子曰达磨在者里举三平颂只此见闻非见闻更无声色可呈君箇中若了全无事体用何妨分不分师曰若分去主即是主宾即是宾若不分去主即是宾宾即是主敢问箇中事作么生了箭穿红日影须是射鵰人举灵云见桃花悟道颂三十年来寻剑客几回落叶几抽枝自从一见桃花后直至如今更不疑却问僧尔道灵云当初见时是桃花不是桃花若是桃花天下人见是桃花总皆悟道若不是桃花争奈现有桃花拟向甚处着作么生说箇见底道理僧罔措师曰者无绳自缚汉举弥勒偈曰弥勒真弥勒分身千百亿时时示世人世人俱不识师曰说什么俱不识乃拈起拂子元来却在者里灵利汉一见撩起便行举崇寿一日问僧尔还见灯笼么僧曰见寿曰两箇X师曰据此一问分明见是灯笼为甚却成两箇为是有见见成两箇为是无见见成两箇还雪得出么直饶雪得分明无纤毫过患三十年后别有一窍勘过了打举白云和尚一日因僧在京回乃问尔在京中举头见海水渺漫到者里千山万山尔道日头在甚处出僧无语师曰然则夜光之璧鉴者须是其人明月之珠不识翻令按剑白云既能切瑳者僧又不能琢磨他既无语请上座代一转语看僧曰在东畔出师曰不唯诎他白云黄龙亦遭连累举干峯上堂举一不得举二放过一着落在第二云门大师出众曰昨日有一人从天台来却往南岳去干峯曰明日不要普请便下座师问僧尔道从天台来者是什么人僧曰不会师曰是尔祖翁为什么不识僧曰望和尚指示师有一颂干峯举一不举二云门擡手添意气花开花落任风吹自有馨香满天地举西天大耳三藏到京云得他心慧眼肃宗敕令忠国师试验三藏见师便礼拜立于右边师问曰汝得他心通耶三藏曰不敢师曰汝道老僧即今在什么处三藏曰和尚是一国之师何得去西川看竞渡师再问汝道老僧即今在什么处三藏曰和尚是一国之师何得却在天津桥上看弄猢狲第三问语亦同前三藏良久罔知去处师叱曰遮野狐精他心通在X什么处三藏无对师却问僧汝既称曹溪门下客必知有此事汝道老僧即今在什么处僧罔措师曰全无主宰僧曰三藏第三度为什么不见国师师曰汝今一尚不见何更问三若见其一即三可明僧曰此事莫要进修方可得见师曰汝言进修如何进修试说看纵饶修得终成败坏修与不修转无交涉僧曰若不修得如今天下有善知识必知此事师曰汝今问我亦无凭据汝但此去遍参只消致问和尚巳是真善知识必具他心慧眼且道学人即今在什么处看他见与不见如何发遣便知到与不到谩人自谩一时亲见岂在别人言说偈颂晚参日入酉箭急光阴能几久聚头权立片时间不觉垂杨生左肘前程谁是未归人百年家业何因循客问西来意聊以为答东吴几度为闲客南越曾经作主人可笑年来今老大得同尘处且同尘读大藏经一毫穿众穴众穴一毫収云自帝乡去水归江汉流读传灯录九十芳春日游蜂竞採花香归蜜房尽残叶落谁家读信心铭纵饶穷到底还是涉风波自古贫堪笑一身犹恨多X早秋示众火云欲卷空圭月渐成魄穷子归未归相将头尽白石中有玉人不知良匠不来徒尔为几度欲言言不及尽随云雨去难追自豫章还憩无畏院偶书举世竞趋人事老忙中平得日高眠从容一觉华胥梦瞬息翱翔数百年因雪示众长空雪彩正霏霏为瑞为祥莫厌伊为报途中未归客普贤门户启多时送僧游南岳有客腾装来别我又𢹂瓶钖入湘云融峯最好音声鸟半夜多应独自闻送胡居士池上春残碧草深独𢹂藜杖出云岑梧桐菴畔三更月识取风前一片心寒月喜丐士回山垢衣权挂入尘埃顺逆门高不易开善应巳周千里外满身风雪喜归来逢刘居士去年别我龙沙岸今日逢君楚水濵相别相逢两无语落花啼鸟又残春寄杨处士三崃桥边话别时抱琴归去玉峯西茫茫六合知音X少一曲谁听乌梦啼水月水里分明天上月应缘随处不相妨可怜不见华亭客冷照夜涛空眇茫闲斋即事庭产芝兰皆显瑞地饶苔藓尽成钱自缘一榻无遮障赢得长伸两脚眠与祥师话别闲佩毗卢下翠峦临岐无语少盘桓唯余天上一轮月万水千山还共看晚春道中江边草色和烟碧岭上云容带云飞杜宇却能谭实相声声劝道不如归西菴有感二首溶溶菴畔云舒卷朝复暮有时致雨来欻尔从龙去试问菴中人那箇堪为据冷冷菴畔泉冷澹无滋味能开郁结心能止天下沸谁知清浅流会有朝宗意送陈济叔居士春风习习春日迟迟河梁有客独自西归有书无字有劒藏辉不吞钩饵混入尘机有问即默拟是还非行行又指灊山去只恐人中识者稀先师圆寂日昔人去时是今日今日依前人不来人若不来亦不X去白云流水空徘徊孰云秤尺平直中还有曲孰云物理齐种麻还得粟可怜驰逐天下人六六元来三十六怀寄杨主簿次公寥寥风月几昇沈孤坐谁人话此心试把少林无孔笛闲吹一曲访知音感旧楼阁门前才敛念不须弹指早开扃善财一去无消息门外依前春草青月下偶作今人看此月古人看此月不知今古人谁解观时节时节观来古到今古今相感几人心常爱南泉老识机宜故乡忽忆便归去看他巳是出山迟经南塔昔年曾悟芭蕉旨今日空余薝卜馨只履去时人不见异花灵草谩青青答问当生不生客从远方来示我真真璧曾无雕琢痕岂借陶镕力寥寥天地间只恐无人识何当诱取穷子归令渠暗室生光辉答关节推彦远见求语录少林壁面时巳是成多口洛阳人未来冷坐浑成久无絃更把为君弹弹出希声君自看不是熏风与流水却随流水落人间X闻僧示寂来时寂寂去无踪来去还同一梦中赖有一株庭际柏寥寥千古笑春风晚春将出郡城留别二三道友长亭烟柳正摇春杜宇声声送晓昏花落可堪伤谢客草芳何独怨王孙忘筌话道时难狎入俗投机事嬾言幸有青山是归计褐裾休把曳侯门和明长老游灌谿灌谿谿水碧沈沈到者谁人测浅深流古递今犹噼箭逗山穿石若鸣琴当头有路宁容足四面无门岂定心往事欲寻寻不得黄花翠竹谩垂阴和酬宣首座山居感怀时清何苦晦巖阿人事还同夜织梭千古功名闲戏论百年浮世暂经过深沈器宇终难掩会合天机巳绝吪堪笑茫茫驰逐者白珪无玷岂容磨怡亭寓目万物何芸芸鹏鷃自有志若谓各全功刍狗翻为累大冶鑪锤曾未分驰情谩迷逍遥意新徙葵花孤根尚浅发生迟澹泊春光一两枝不改寸心长向日清香还在上林时夏尉西亭看牡丹列照西亭八九株暖风和雨不相辜莫将容易笙歌X散色在空中见得无送黄叔遂欲话还源巳切磋更存关键即风波巖前自有甘香水散作春霖不在多得丧由来贵一刀休将星斗定分毫鸾凤未必终为瑞鷰雀飞鸣价亦高岂为车鱼始息机道存颜巷即逢时青山未可长抛掷回首春风是后期和酬长沙安抚谢通议见招曾把鱼竿寄客舟十年垂手钓沧洲唯将水月为芳饵引得金鳌误上钩危楼独立思依依望断湖山举步迟老病自慙归去晚箇中难学丈夫儿答王枢密子淳入道以颂见呈了了了雪里寻春月中晓困来欹枕意度深饥即饱餐滋味好勿言欹饱便相于古今同辙不同途从来巳是无羁束大丈夫儿捋虎须和积翠和尚颂寄公晦禅师湘江春色晚星使共舟行稳泛灵均水休登贾谊城片云归有岳辽鹤去无程旷望知何极连天烟草平示徒干坤无际两沈沈休向其间论此心隐显任从千种现梦中形影莫追寻X和酬张着作居士劝世颂见寄埽除尘处转生尘认得珍时未至珍好是阳和二三月融融花发不干春若能转物是还丹信手拈来见洞天会有长生在方寸几人穷极到忘缘切忌随他求富贵急须明取自家珍百年此去无多日莫谓前程别有春五千文字唯标指因指仍观月在天月落指忘无别事醉眠醒坐但随缘答黄惠成居士明道见寄几年客路走风尘今日还为旧主人水底月明非是夜火中莲拆巳乘春寻穷物理成家计会合时机见日新好向惊涛济舟檝免教来往滞迷津日暮郊行一日复一日百年虗出没茫茫尘土中几箇知窠窟甞爱云门好风骨不露机关人不识杳杳清风去不还黄梅路渐生荆棘和酬林长官明道颂见寄妄病求真药真药毉妄病药病两俱忘见境何曾境非即全体非是即全体是要识是非心巳在先天地要休卒未休觅了终无了心月自孤圆干坤都一照有无元不二有二翻成病若存不二心暗却本来镜爱河风紧浪花麤惠日辉时浪自枯不在张帆驾舟檝到头殊不用功夫X送余洪范司理孰云鸿鹄高自有摩霄翅孰云鷰雀卑自有蓬蒿志二物何逍遥飞鸣俱得地丈夫一见天地心雾起云腾亦容易答黄叔遂二首休向江头苦问津江头消息苦为陈老卢过岭无他事空把衣盂诳后人夏云耸奇峯寒泉泻飞练物物自有功箇中无改变君不见风不待月而冷火不待日而热又不见镜里形骸空里花纵目观来也奇绝送崇谅座主祝融峯下曾陶冶碌碌无人辨真假鹫岭风云会合来恁时信有知音者送吴德夫法曹海门山崄绝行踪蹈断牢关信巳通自有太平基业在不论南北与西东水中得火世还稀看着令人特地疑自古不存师弟子如今却许老胡知本无迷悟有多端眼里瞳人不易看只恐箇中留不住又为霖雨落人间送张居士看着桃花春正好又摇鞭影出巖扉风前一札难遮掩巳泄灵云向上机答章楚材二首X从来有病方与药妄起还因说有真妄病若忘真药尽洞然明白旧时人若存明白翻成病万法融通始是真曲直方圆不相到拟将何法付何人和酬新吴邹评事见寄少林一曲信难酬老病那堪继厥猷幸託青山同隐豹媿无余刃解全牛百年事业荒来久千古声名笑巳休会有故园风月在为君留作社中游退居即事不住唐朝寺闲为宋地僧生涯三事衲故旧一枝藤乞食随缘去逢山任意登相逢莫相笑不是岭南能菴居感怀竹笻椶笠薜萝衣深入龙峯独掩扉自喜林泉甘适性更因鱼鸟共忘机徒将道业磨今古休向干城定是非奇语諵諵读黄老可能𢹂手共车归送本禅人归辇下游徧丛林道愈光卷衣归去兴何长白云况是无心物又逐西风入帝乡书周居士壁见人多不语掩息过余生有屋盖茆竹无人知姓名孤灯林籁寂寒月石池清非是怀高节鲲鹏自有程颜道人有颂告别走笔为送霜风凛凛霜叶飞飞短长亭上有客南归遗文鸟迹坏衲坌衣危壁千仞瘦笻一枝冥鸿势远弋者徒疑X出门万里谁为别寸草不生唯自知师每在室中以拳示人曰若作拳见即触不作拳见即背上座如何见僧请问师以此为答黄龙有箇拳头不论得皮得髓分明直下相呈早是和泥合水黄龙有箇拳头举起别无道理直须打破牢关总是自家行履黄龙有箇拳头贵贱任君酬价近前拟欲商量翻作时人话杷黄龙菴主语录后序敷阳王韶撰敷阳子曰予甞劝学者学圣人之道皆当求之于文辞章句之外至于天道阴阳则又在筭数历法之外今得遇黄龙心师发明至道则所谓圣人性命之理者又在生平学习思想之外噫古人谓佛法皆以心相传岂虗也哉虽然欲传其心亦不可得则所谓得者亦未甞得也学者思之元丰元年六月二十五日序