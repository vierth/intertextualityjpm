准提净业X卍XXX重刻准提净业序甞闻之有物先天地无形本寂寥能为万象主不逐四时凋盖无形万形之元性宗之秘奥三教圣人所不能外者后赵文肃公画一圆相目之为混元图又加卍字其中卍目之为万字轮相图余甞三复于斯窃谓真空也妙有也一为无量无量为一者也何独于准提净业而疑之岁戊午之至日余梦近溪罗先生示余圆图曰子眼清利常观此则入道速疾巳又语一僧持二签授余余目签有南字恍然曰吾师也即泣下霑襟觉而惕然不识所谓俄有僧德庵持疏募造千手千眼大悲观音像余解曰签千声相近非即大悲千手千眼之谓耶巳而扣之则善梵呪也且能作准提梵字曰是西域高僧所传对梵藏本相合的真可信者也因作月轮圆相安九圣梵字布画皆精妙可喜余忆畴昔之夜梦近溪先生示我圆图虽无文字而文字曷甞不在其中今僧人授我梵书虽立文字而亦无文字相可得盖先师塘南先生命教也久矣先是塘师访近翁论及准提功德归而语X给谏贺少龙公给谏受持久之梦童子送九华衣遂得生天后见梦以相谢教时举而询之先师曰然顾此福报耳乃出普贤行愿品曰汝以此经与准提同观即得圆宗之意教于是服膺不忘而第疑梵字无据难以入观不意乃今若神告之也夫普贤愿王导归极乐固与净业相为表里者而或者见舍秽取净疑与圆宗有隔不知混元一图固无量妙义百千三昧之所从出也九圣梵字即体是毗卢法界六八愿门即体是普贤行海变娑婆为极乐即极乐为华藏皆即大悲之手眼也夫大悲余何敢知而此准提净业显密观门傥亦所谓无量之一耶若圆观圆修而超出乎文字之外则俟乎观象得意之君子天启癸亥中元之吉古虔青莲居士谢于教沐手焚香书准提净业引是编即显密圆通之旨也而以准提净业名又首及准提布字法者何也曰重观行也然则曷不专言观行而先之持诵曰观行难入故以持诵先之又多字难观且以一字收之盖曲为初机耳实则深浅获益一多无碍也夫既一多无碍则以一字净法界应得徧净曷为更增之以净业曰法界无殊究竟有异或X以爱重而恋娑婆或以念一而趋极乐则菩提之愿有发有不发者也准提圆宗随众希求指入菩提众得所求遂忘正指余故以净业合之净业者以普贤之行愿为究竟者也果以是愿而入于观行则帝网无尽之妙观显密双融即毗卢遍处之阿弥法报齐现准提净业尚无有一宁复有二耶余读显密心要未甞不叹其渊深浩博尽尽善美而此割裂附会非敢掩前人之长聊以见取精之意云尔天启癸亥孟秋古虔青莲居士谢于教沐手焚香书准提净业目一卷准提陀罗尼经陀罗尼布字法持诵便覧持诵仪轨二卷观行仪轨三卷显密双修观行说净业圆修说供佛利生仪X准提净业卷之一佛说七俱𦙆佛母心大准提陀罗尼经唐武周沙门地婆诃罗译尔时佛在舍卫国祇树给孤独园是时世尊思惟观察愍念未来诸众生故说是七俱𦙆母佛心准提陀罗尼法即说呪曰南无飒哆南三藐三勃陀俱𦙆南怛姪他唵折戾主戾准提娑婆诃若有比丘比丘尼优婆塞优婆夷受持读诵此陀罗尼满八十万遍无量劫来所造五无间等一切诸罪悉灭无余所在生处皆得值遇诸佛菩萨所有资具随意充足生生常得出家具持菩萨律仪净戒恒生人天不堕恶趣常为诸天之所守护若有在家善男女等诵持之者其家无有灾横病苦之所恼害诸有所作无不谐偶所出言教人皆信受若有诵此陀罗尼呪满十万遍梦中得见诸佛菩萨声闻缘觉自见口中吐出黑饭若有重罪诵满二十万遍梦中亦见诸佛菩萨亦自见口中吐出黑饭若有五逆罪者不得如是善梦现时应当更诵满七十万遍是时还得如前之相乃至梦见吐出白色秔米酪饭当知此人X即是罪灭清净之相复次我今说此大陀罗尼所作之事若于佛像前或于塔前若清净处以瞿摩夷涂地而作方坛随其大小复以华香旛盖饮食灯明烛火随力所办而供养之复呪香水散于四方及以上下以为结界既结界巳于坛四角及坛中央皆各置一香水之瓶持呪之者于其坛中面向东方胡跪诵呪一千八十遍其香水瓶即便自转又手捧杂华呪一千八十遍散一镜面又于镜前正观镜面诵呪亦一千八十遍又以香油涂手大指诵呪一百八遍即于童面镜中指爪甲内皆各得见佛菩萨像复诵呪呪华一百八遍而散供养佛菩萨像心所有事一一请问无不决了若有鬼病以呪呪茅而拂病人即得除愈若有幼小为鬼所着以五色缕应令童女合以成线一呪一结满二十一结用系其颈以白芥子呪之七遍复散其面即便除瘥复次有法于病者前以墨画其病人形像呪杨枝打此画形亦得除瘥复有一法若有病人为鬼所着身在远处应呪杨枝足满七遍寄往持打即亦除愈复有一法若在路行诵念此呪无有贼盗恶兽等怖复有一法常持此呪设有诤讼无不获胜若欲往渡江河大海诵呪而渡无有水中恶兽等难复有一法若被系闭枷锁禁其身诵此呪者即得解X脱复有一法若诸国土水旱不调疫毒流行应以酥和胡麻秔米用手三指取其一撮呪之一遍掷火中烧或经七日七夜六时如是相续不绝一切灾疫无不消灭复有一法以酥和稻谷呪一百八遍火中烧之随心所愿无不成谛财宝增盈求心满足若人欲令他敬念者称彼前人名字一呪一称满一百八遍即便敬念复有一法于河渚间砂潬之上以塔形像印印砂潬上为塔形像诵呪一遍印成一塔如是数满六十万遍即得覩见圣者观自在菩萨之像或见多罗菩萨金刚主菩萨随其心愿皆得满足或见授与仙神妙药或见授与菩萨之记复有一法作右绕菩提树像诵呪满千万遍即见菩萨为其说法欲随菩萨即得随从复有一法若乞食时常持此呪不为恶人恶狗等类之所侵害复有一法若在塔前或佛像前或舍利塔前诵持此呪三十万遍复于白月十五日设大供养一日一夜不食正诵呪得见金刚手菩萨而彼菩萨即将是人往于自宫复有一法若于转法轮塔前或佛生处塔前或于忉利天下宝阶塔前或舍利塔前于如是等诸塔之前X诵呪右绕即见阿钵罗是多菩萨及呵利底菩萨随其所愿皆悉满足若须仙药即便授之复为说法示菩萨道若有诵此陀罗尼者乃至未坐道场一切菩萨为其胜友又此准提大陀罗尼大明呪法过去一切诸佛巳说现在一切诸佛今说未来一切诸佛当说我今亦如是说为利一切众生故得无上菩提故若有薄福众生无有少善根者无有根器之者无有菩提分者若得闻此大准提陀罗尼法速疾证得阿耨多罗三藐三菩提若有人忆持诵念常不懈废此佛母心大准提陀罗尼者无量善根皆得成就佛说此大准提陀罗尼法时无量众生远尘离垢得大准提陀罗尼大明呪功德得见十方诸佛菩萨诸圣众等作礼而去佛说七俱胝佛母心大准提陀罗尼经佛说七俱胝佛母准提大明陀罗尼经唐天竺三藏金刚智译依经梵本有十万偈我今略说念诵观行说陀罗尼字想布于身法唵想安头上其色白如月放于无量光除灭一切障即同佛菩萨摩是人顶上折字安两目其色如日月为照诸愚暗能发深慧明𨽻字安项上色如绀瑠璃能显诸色相渐具如来智主字想安心X其色如皎素由心清净故速达菩提路𨽻字安两肩色黄如金色由观是色相能披精进甲准字想脐中其色妙黄白速登妙道场不退菩萨故提字安两䏶其色如浅黄速证菩提道得坐金刚座莎嚩字安两胫其状作赤色常能想是字速得转法轮诃字置两足其色犹如月行者作是想速得达圆寂如是布字想念巳便成准提胜法门亦如本尊真实相能灭诸罪得吉祥犹如金刚坚固聚是名准提胜上法若常如是修行者当知是人速悉地又以自心想七俱胝佛母口中出七俱胝陀罗尼文字字字放五色光入行者口里安自心月中右旋布置即作三摩地瑜伽观行及谛观一一字义与心相应此名三摩地念诵心月梵字观门此即上图中梵字直音也但观真言字惟用梵书有大神力不是此方文字X陀罗尼布字法竟按准提大明经念诵仪轨前后真言手印有三十余种今俱不载但取纯一观行以为三摩地念诵字义唵者流注不生灭义复于一切法为最胜义折者一切法无行义𨽻者一切法无相义主者一切法无起住义𨽻者一切法无垢义准者一切法无等觉义提者一切法无取舍义娑婆者一切法平等无言说义诃者一切法无因寂静无住涅槃义又观此字义无断无绝周而复始由流注不生灭最胜义是故无行由无行义是故无相由无相义是故无起住由无起住义是故无垢由无垢义是故无等觉由无等觉义是故不取舍由无取舍义是故平等无言说由平等无言说义是故无因寂静无住涅槃由寂静无住涅槃义是故不生灭最胜如是妙义虽立文字亦无文字相可得按真言密教不通解脱而此云云者但取谛观字义与心相应耳非意识分别也准提真言持诵便览准提功德聚寂静心常诵一切诸大难无能侵是人天上及人间受福如佛等遇此如意珠定获无等等南无七俱胝佛母大准提菩萨X唵㘕唵啮𡄦唵么尼钵讷铭吽南无飒哆喃三藐三菩䭾俱胝喃怛你也他唵折𨽻主𨽻准提娑婆诃部林我今持诵大准提即发菩提广大愿愿我定慧速圆明愿我功德皆成就愿我胜福徧庄严愿共众生成佛道我昔所造诸恶业皆由无始贪嗔痴从身语意之所生一切我今皆忏悔愿我临欲命终时尽除一切诸障碍面见彼佛阿弥陀即得往生安乐剎持诵仪轨净法界观门前九圣梵字安心月中即作三摩地瑜伽观行恐初机难以入手今但用净法界㘕字作观一心持诵自然得入净法界三昧一多无碍也真言行者依法持诵先须金刚正坐手结大三昧印澄定身心方入净法界三昧X谓想自身顶上有一梵书㘕字此字徧有光明犹如明珠或如满月想此字巳复以左手结金刚拳印右手持数珠口诵净法界真言二十一遍净法界真言唵㘕音嚂皿见此净法界㘕字若想若诵能令三业清净一切罪障悉皆消除又能成办一切胜事随所住处悉得清净衣服不净便成净衣身不澡浴便当澡浴若用水洗净不名真净若用此法界心㘕字净之即名毕竟清净瓶如灵丹一粒点铁成金真言一字变染令净偈云字色鲜白空点以严之如彼髻明珠置之于顶上真言同法界无量众罪除一切触秽处当加此字门次诵护身真言二十一遍护身真言庵啮𡄦二合此呪能灭五逆十恶一切罪业能除一切种种病苦灾障恶梦邪魅鬼神诸不祥事而能成办一切胜事令一切所愿皆得圆满此呪是诸佛心若人专诵一遍能守护自身一切鬼神天魔不敢侵近诵两遍能守护同伴诵三遍能守护一宅中人诵四遍能守护一城中人乃至七遍能守护四天下X人次诵六字大明真言一百六字大明真言唵么尼钵讷铭二合吽若诵此呪随所住处有无量诸佛菩萨天龙八部集会又具无量三昧法门诵持之人七代种族皆得解脱腹中诸虫当得菩萨之位是人日日得具六波罗蜜圆满功德得无量辨才清净智聚口中所出之气触他人身蒙所触者离诸嗔毒当得菩萨之位假若四天下人皆得七地菩萨之位彼诸菩萨所有功德与诵六字呪一遍功德等无有异此呪是观世音菩萨微妙本心若人书写此六字大明则同书写八万四千法藏所获功德等无有异若以金宝造如来像数如微尘不如书写此六字中一字功德若人得此六字大明是人贪嗔痴不能染着若戴持此呪在身者亦不染着贪嗔痴病此戴持人身手所触眼目所覩一切有情速得菩萨之位永不复受生老病死等苦说此六字大明竟有七十七俱胝佛一时现前同声说准提呪即知此六字大明与准提真言次第相须也然后结准提印当于心上以准提真言与一字大轮呪同诵一百八遍于顶上散其手印七俱胝佛母心大准提陀罗尼南无飒哆喃三藐三菩䭾俱胝喃怛你也二合他唵折𨽻主𨽻准提娑婆二合诃部林二合佛言此呪能灭十恶五逆一切罪障成就一切白法功德持此呪者不问在家出家饮酒食肉有妻子不拣净秽但志心持诵能使短命众生增寿无量迦摩罗疾尚得除差何况余病若不消灭无有是处若诵满四十九日准提菩萨令二圣者常随其人所有善恶心之所念皆于耳边一一具报若有无福无相求官不遂贫苦所逼者常诵此呪能令现世得轮王福所求官位必得称遂若求智慧得大智慧求男女者便得男女凡有所求无不称遂似如意珠一切随心又诵此呪能令国王大臣及诸四众生爱敬心见即欢喜诵此呪人水不能溺火不能烧毒药怨家军阵强贼及恶龙兽诸鬼魅等皆不能害若欲请梵王帝释四天王阎罗天子等伹诵此呪随请必至不敢前次所有驱使随心皆得此呪于南赡部洲有大势力移须弥山竭大海水呪干枯木能生花果何况更能依法持诵不转肉身得大神足往兜率天若求长生及诸仙药但依法诵呪X即得见观世音菩萨或金刚手菩萨授与神仙妙药随取食之即成仙道得延寿命齐于日月证菩萨位若依法诵满一百万遍便得往诣十方净土历事诸佛普闻妙法得证菩提大轮一字呪即部林是也亦名末法中一字心呪此呪于末法时法欲灭时有大势力能于世间作大利益能护如来一切法藏能降伏一切八部之众能摧世间一切恶呪是一切诸佛之顶是文殊菩萨之心能施一切众生无畏能与一切众生快乐凡有修持随意得果同如意珠能满一切之愿若诵此呪于四方面五百驿内诸恶鬼神皆自驰散诸恶星曜及诸天魔不敢侵近若持诵余一切真言恐不成就即用此呪共余真言一处同诵持之决定成就若不成就及无现验其呪神等即当头破七分是知此呪能助一切真言疾得成就上来次第持诵至准提呪若不能结得准提印者但以左手作金刚拳印右手持珠诵之或不能从前净法界真言等次第持诵者只持准提神呪更或根钝不能具受此准提者只唵字巳下持之唵字巳上是归敬词唵字等是正呪也每持诵了却用右手作金刚拳印口诵吽字真言而印五处先印额上次印左右肩次印心上从印㗋上印竟顶上散之能除一切魔障成就一切胜事回向发愿如前随意称之X净业续课般若波罗蜜多心经观自在菩萨行深般若波罗蜜多时照见五蕴皆空度一切苦厄舍利子色不异空空不异色色即是空空即是色受想行识亦复如是舍利子是诸法空相不生不灭不垢不净不增不减是故空中无色无受想行识无眼耳鼻舌身意无色声香味触法无眼界乃至无意识界无无明亦无无明尽乃至无老死亦无老死尽无苦集灭道无智亦无得以无所得故菩提萨埵依般若波罗蜜多故心无罣碍无罣碍故无有恐怖远离颠倒梦想究竟涅槃三世诸佛依般若波罗蜜多故得阿耨多罗三藐三菩提故知般若波罗蜜多是大神呪是大明呪是无上呪是无等等呪能除一切苦真实不虗故说般若波罗蜜多呪即说呪曰揭谛揭谛波罗揭谛波罗僧揭谛菩提萨婆诃大方广佛华严经入不思议解脱境界普贤行愿品一者礼敬诸佛二者称赞如来三者广修供养四者忏悔业障五者随喜功德六者请转法轮七者请佛住世八者常随佛学九者恒顺众生十者普皆回向所有礼赞供养福请佛住世转法轮随喜忏悔诸善根回向众生及佛道愿我临欲命终时尽除一切诸障碍X面见彼佛阿弥陀即得往生安乐剎我既往生彼国巳现前成就此大愿一切圆满尽无余利乐一切众生界彼佛众会咸清净我时于胜莲华生亲覩如来无量光现前授我菩提记蒙彼如来授记巳化身无数百俱胝智力广大徧十方普利一切众生界乃至虗空世界尽众生及业烦恼尽如是一切无尽时我愿究竟恒无尽我此普贤殊胜行无边胜福皆回向普愿沉溺诸众生速往无量光佛剎观无量寿佛经上品上生章佛告阿难及韦提希上品上生者若有众生愿生彼国者发三种心即便往生何等为三一者至诚心二者深心三者回向发愿心具三心者必生彼国复有三种众生当得往生何等为三一者慈心不杀具诸戒行二者读诵大乘方等经典三者修行六念回向发愿愿生彼国具此功德一日乃至七日即得往生生彼国时此人精进勇勐故阿弥陀如来与观世音大势至无数化佛百千比丘声闻大众无量诸天七宝宫殿观世音菩萨执金刚台与大势至菩萨至行者前阿弥陀佛放大光明照行者身与诸菩萨授手迎接观世音大势至与无数菩萨赞叹行者劝进其心行者见巳欢喜踊跃自见其身乘金刚台随从佛X后如弹指顷往生彼国生彼国巳见佛色身众相具足见诸菩萨色相具足光明宝林演说妙法闻巳即悟无生法忍经须臾间历事诸佛徧十方界于诸佛前次第受记还至本国得无量百千陀罗尼门是名上品上生者拔一切业障根本往生净土神呪曩谟阿弥哆婆夜哆他伽哆夜哆地夜他阿弥唎都婆毗阿弥唎哆悉躭婆毗阿弥唎哆毗迦兰帝阿弥唎哆毗迦兰哆伽弥腻伽伽那枳多迦𨽻娑婆诃阿弥陀佛身金色相好光明无等伦白毫宛转五须弥绀目澄清四大海光中化佛无数亿化菩萨众亦无边四十八愿度众生九品咸令登彼岸南无西方极乐世界大慈大悲阿弥陀佛南无阿弥陀佛南无观世音菩萨南无大势至菩萨南无清净大海众菩萨回向西方愿文稽首西方安乐国接引众生大导师我今发愿愿往生唯愿慈悲哀摄受弟子普为四恩三有法界众生求于诸佛一乘无上菩提道故专心持念阿弥陀佛万德洪名期X生净土又以业重福轻障深慧浅染心易炽净德难成今念佛前翘勤五体披沥一心投诚忏悔我及众生旷劫至今迷本净心纵贪嗔痴染秽三业无量无边所作罪垢无量无边所结冤业愿悉消灭从于今日立深誓愿远离恶法誓不更造勤修圣道誓不退惰誓成正觉誓度众生阿弥陀佛以慈悲愿力当证知我当哀悯我当加被我愿禅观之中梦寐之际得见阿弥陀佛金色之身得历阿弥陀佛宝严之土得蒙阿弥陀佛甘露灌顶光明照身手摩我头衣覆我体使我宿障自除善根增长疾空烦恼顿破无明圆觉妙心廓然开悟寂光真境常得现前至于临欲命终预知时至身无一切病苦厄难心无一切贪恋迷惑诸根悦豫正念分明舍报安详如入禅定阿弥陀佛与观音势至诸圣贤众放光接引垂手提𢹂楼阁幢旛异香天乐西方圣境昭示目前令诸众生见者闻者欢喜感叹发菩提心我于尔时乘金刚台随从佛后如弹指顷生极乐国七宝池内胜莲华中华开见佛见诸菩萨闻妙法音获无生忍于须臾间承事诸佛亲蒙授记得受记巳三身四智五眼六通无量百千陀罗尼门一切功德皆悉成就然后不违安养回入娑婆分身无数徧十方剎以不可思议自在神力种种方便度脱众生咸令离染还得净心同生西方入不退地如是大愿世界无尽众生无X尽业及烦恼一切无尽我愿无尽愿今礼佛发愿修持功德回施有情四恩总报三有齐资法界众生同圆种智自皈依佛当愿众生体解大道发无上心自皈依法当愿众生深入经藏智慧如海自皈依僧当愿众生统理大众一切无碍和南圣众十念法门世有冗忙之极顷刻无间者每日晨朝必须十念十念者清晨面西正立合掌连声称阿弥陀佛尽一气为一念如是十气名为十念但随气长短不限佛数多少唯长唯久气极为度其佛声不高不低不缓不急调停得中如是十气连属不断意在令心不散专精为功故名此为十念者显是借气束心也尽此一生不得一日暂废十念毕回向发愿云弟子一心皈命极乐世界阿弥陀佛愿以净光照我慈誓摄我我今正念称如来名为菩提道求生净土佛昔本誓若有众生欲生我国志心信乐称我名号乃至十念若不生者不取正觉以此念佛因缘得入如来大誓海中承佛慈力众罪消灭净因增长若临命终自知时至身无病苦心不贪X恋亦不颠倒如入禅定佛及圣众手执金台来迎接我于一念顷生极乐国华开见佛即闻佛乘顿开佛慧广度众生满菩提愿淮提净业卷之一准提净业X卍XXX准提净业卷之二观行仪轨准提大明经云若有在家出家菩萨发菩提心行菩提行求速出离生死者先须入三摩耶灌顶道场受持禁戒坚固不退爱乐大乘菩萨戒行于四威仪修四无量发四弘愿一切事业心不散乱方可入此秘密法门初入道场复须礼敬忏悔自誓受戒随喜发愿然后持诵坛法行者金刚正坐手结大三昧印诵赞云准提功德聚寂静心常诵一切诸大难无能侵是人天上及人间受福如佛等遇此如意珠定获无等等南无七X俱胝佛母大准提菩萨观准提菩萨像歌诀想准提菩萨面前有一镜坛湛然清净想自心如一轮明月光明相映次想准提菩萨口中吐出九圣梵书字字相续如贯珠有五色光从自口入右旋安布心月轮中即从中第一唵字观起次折字𨽻字至第九阿字复观第一唵字如是周而复始字字分明内外交彻圆满清净以应镜坛观㘕字入净法界三昧想自身顶上有一梵书㘕字此字徧有光明犹如明珠或如满月普照十方即诵净法界真言唵㘕二十一徧次想㘕字变成三角火轮燃尽自巳有漏之身徧大地尽燃成净法界念云愿我永离三界五欲男女臭秽不净等身愿得净土法性生身次观阿字生成无漏智身想八叶大莲华上有一X阿字此字即是无相法界我身从无相中受生次观暗字在自巳顶门十字缝中想十方诸佛同时以光明法水为我灌顶次结布字印用触九处布九圣梵字想唵字安头上折字安两目𨽻字安颈项主字安于心𨽻字安两肩准字安脐中提字安两䏶娑婆字安两胫诃字安两足谛观从顶至足一一真言字体皆有无量光明我身即同准提佛母身具足相好光明如是本尊真实相能灭诸罪得吉祥犹如金刚坚固聚是名准提胜上法然后诵护身真言与一字大轮呪同诵结金刚界奄啮𡄦唵部林观阿字入礼敬观此字即是毗卢法身观在目前即作帝网无尽礼敬观想尽虗空遍法界尘尘剎剎帝网无尽三宝前各有帝网无尽自身一一自身遍礼帝网无尽三宝一一三宝各受帝网无尽身礼敬穷未来际相续不断身语意业无有疲厌次念普礼真言唵嚩曰啰勿七遍就定中作观礼所有十方世界中三世一切人师子我以清净身语意一切遍礼尽无余普贤行愿威神力普现一切X如来前一身复现剎尘身一一遍礼剎尘佛于一尘中尘数佛各处菩萨众会中无尽法界尘亦然深信诸佛皆充满观唵字入供养观想尽虗空遍法界尘尘剎剎帝网无尽三宝前各有帝网无尽自身一一自身烧香散花燃灯出无尽供具供养帝网无尽三宝一一三宝各受帝网无尽身供养穷未来际相续不断身语意业无有疲厌次想自身在诸佛前燃香普薰弟子谨燃五分真香戒香定香慧香解脱香解脱知见香运此法香充满法界供养三宝普薰众生咸生净土次结出生供养印诵出生供养真言唵二十一遍念云以我功德力如来加持力及以法界力普供养而住即诵大虗空藏菩萨真言唵誐誐曩三婆嚩嚩目罗斛三遍观字入忏悔发愿观此字即是金刚部主解脱法门观此字时想尽虗空徧法界尘尘剎剎帝网无尽三宝前各有帝网无尽自身一一自身尽皆至诚忏悔帝网无尽罪障一一罪障有帝网无尽身忏悔一一自身发起帝网无尽清净行愿一一净愿有帝网无尽身成就穷未来际相续不断身语意业无有疲厌次忏云弟子至心忏悔我及众生无始以来迷本净心染秽三业身有杀盗婬口有妄言绮语X两舌恶口意有贪嗔痴烦恼所知一切罪障我今悉以清净三业恭对诸佛菩萨前诚心忏悔誓不复造恒住净戒一切功德次诵戒赞云众生受佛戒即入诸佛位位同大觉巳真是诸佛子弟子一心归命三宝受菩萨心地戒有十重波罗提木叉今当受持第一杀戒第二盗戒第三婬戒第四妄语戒第五酤酒戒第六说四众过戒第七自赞毁他戒第八悭惜加毁戒第九嗔心不受悔戒第十谤三宝戒如是十戒誓愿受持永不堕波罗夷罪摩诃般若波罗蜜多即今自誓受菩提心戒离一切我执远离蕴处界及离能取所取于法平等自心本不生自性空故如过去一切佛菩萨发菩提心我亦如是众生无边誓愿度烦恼无尽誓愿断法门无量誓愿学佛道无上誓愿成虗空有尽我愿无穷虗空有尽我愿无穷次入持诵观想尽虗空遍法界尘尘剎剎帝网无尽三宝前各有帝网无尽自身一一自身受持帝网无尽真言教法诸佛菩萨名号一一真言名号有帝网无尽身受持穷未来际相续不断身语意业无有疲厌次想五轮指端有一吽字变成白净五金刚杵又想舌端有一吽字变成金刚不坏舌然后结金刚拳印仍诵净法界真言唵㘕诵护身真言唵啮𡄦诵大明六字真言唵嘛尼八讷铭吽仍观准提圣像及心月轮中九圣梵字结准提印诵准提呪与一字大轮呪同诵一百八遍南无飒哆喃三藐三菩䭾俱胝喃怛你也他唵折𨽻主𨽻准提娑婆诃部林即以右手作金刚拳印口诵吽字真言而印五处复结三昧印端身闭目澄心静意仍观月论梵字及身所布字一时齐现炳然圆明起大精进决定取证无有懈怠必当得见本源清净之心然后回向我今持诵大准提即发菩提广大愿愿我定慧速圆明愿我功德皆成就愿我胜福徧庄严愿共众生成佛道我昔所造诸恶业皆由无始贪嗔痴从身语意之所生一切我今皆忏悔愿我临欲命终时尽除一切诸障碍面见彼佛阿弥陀即得往生安乐剎弟子不为自求人天福报声闻缘觉乃至权乘诸位菩萨唯依最上乘发菩提心愿与现生父母及多生父母法界众生一切冤亲同生净土皆得不退转于阿耨多罗三藐三菩提净业续课诸经如前念佛观门一心称念南无阿弥陀佛观此阿字即体是毗卢遮那法身念佛即念毗卢法身佛十六妙观甚深法门以此一字收之义无不尽又观佛有八万四千相好光明境细心粗初机难入念佛持名又恐散动难得一心今观字简易以心缘字又不散乱入手尤便也真言之母此字具含无量法门释迦如来及过去如来皆因观想此字而得成佛如观九圣字先观此字分明余皆现前凡持诵及四威仪中但观此字即得总持法门按华严字母四十二字以阿字为首疏云阿者是无生义以无生之理统该万法故宗门教人提无字公案与此相似要之心观法门不落分别谛理幽䆳显密圆融今伹常观此阿字作个本参话头得失是非一时放却可也又天台止观教人昏沉时观鼻端掉举时观脐轮禅门口诀但令人观脐中白即入禅定今谓脐中观一月轮于月轮中有一梵X书阿字或唵字以意观写默念此呪即得三密相应亦与出入息持相符较所称玄关一窍不啻浮沤之与大海也彼之所守止于色身此之所观等于法界也观行次第具详前文于中尚有修习仪轨一往未悉方便多门故当备述又随所住处欲辟除鬼神结金刚界但诵准提真言呪香水二十一遍八方上下洒之即成辟除结界又正持诵时准俱胝陀罗尼经金刚顶经及诸经教中说随根所乐亦有多种一瑜伽持但想心月中布字谓想自心如一月轮湛然清净内外分明以梵书唵字安心月中以折𨽻主𨽻准提娑婆诃字从前右旋次第周布轮缘终而复始二出入息持谓出入息中想有真言梵字息出字出息入字入字字朗然如贯明珠不得间断三金刚持唇齿不动舌不至㗁但口中微动四微声持伹令自耳闻之不缓不急字字须得分明称之五高声持令他闻之灭罪复有二种持诵一无数持诵谓不持珠定数常无间断持之二有数持诵谓掐数珠每日须得限定其数不得阙少按准提真言之妙在于观行经云坐中澄心定意须见心月轮中梵字分明既不散动得定即与般若波罗蜜相应必当得见本源清净之心又云若求解脱速出离生死作三摩地瑜伽观行者即想心月轮中梵字及谛观一一字义与心相应不得差互此名三摩地念诵则持诵之法无若瑜伽矣又有一法将前瑜伽持金刚持合而为一但观想心月轮中九圣梵字即将全呪用金刚持念诵虽然念诵意重观行且观字时即便可以记数初观唵字意中填写至第九诃字再写第一唵字竟则为一週又将身上布字作母数以统记之虽多遍而不乱或用此法只持九字亦得总要称字观字分明即文即义即画即心自然得入三昧故知心观法门惟贵修鍊鍊之有味说之言淡也每日依法持诵时须限定其时分若一时持谓早晨若二时持并黄昏若三时持加正午若上根持诵须得三密相应一身密结印二语密诵呪三意密观想或想真言梵字或缘持诵之声或想准提菩萨或想菩萨手中所执杵瓶花果等物故X神变经疏云若用三密为门不须经历劫数具修诸行只于此生满足诸波罗蜜又正持诵未满一百八遍不得共人语话若欲语话时于自舌上想一梵书㘕字纵语话不成间断问曰为当只持一道真言功德成就为复广持多本真言功德成就答有二门一者随根所乐门谓根有多种好乐不同或有乐持三道五道十道乃至百道等中间随根所乐不同皆得持诵二者疾得成就门谓欲求一切功德即得成就宜专持诵一道真言成时一切真言功德皆悉成就故文殊仪轨经说若欲一切功德成就不得于别真言而起思想是也如上虽有数道真言皆是持诵准提真言之次第问曰既专诵一呪疾得成就何以独示准提真言令人持诵答云一为准提总含一切诸真言故准提能含诸呪诸呪不含准提如大海能摄百川百川不摄大海二为准提坛法人易成办故但以一新镜未曾用者便是坛法不同余呪建办坛法须得拣选净处香埿涂地广造佛像多用供具方能成就三为准提不拣染净得持诵故不问在家出家饮酒食肉有妻子等皆得持诵不同余呪须要持戒方得诵习所以多示准提真言令人持诵若有乐持余真言者随心皆得勿要定执一途耳X又真言行者每日对镜初欲持诵时或只如前想一㘕字或想布准提九圣梵字然后持诵或想自心如一月轮圆满清净于月轮中有一梵书唵字或心月轮中想一阿字或心月轮中想一吽字或舌上想一㘕字或吽字想竟然后持诵或想自身颈上有大莲华于莲华上现出阿字复想阿字变成月轮又想月轮变成吽字吽字变成五股金刚杵又想此杵移于舌上方得名为金刚舌然后持诵观想梵字所有功德广如诸陀罗尼经中说之或有不能想得梵字者但只专心持诵亦具一切三昧故大悲心经云陀罗尼是禅定藏百千三昧常现前故若人紧切持诵时或逢种种魔障或忽然怕怖或舌难持诵或身心不安或多嗔多睡或见诸异相或于呪反生疑心不欲持诵等若对治者应观梵书啰字或观㘕字或观阿字等但随观一字彼境界自然消灭问曰何以梵字皆有如X是不思议神用答谓每一一字即体是诸佛菩萨身心故又即体是离相法界故又即体是教理行果故所以有不思议神用问曰或有众生欲除种种灾障或欲增长福慧或欲祈证圣果等为当只依前仪轨持诵耶为复更别有方法耶答曰但只依前仪轨持诵凡有所求决定成就或有乐随所求之事各别作法者随意皆得若作出世间法者行者在于山间深谷殊胜巖窟清净伽蓝运大悲心常乐利乐无边有情同准提王菩萨仗託无尽诸佛菩萨大悲愿力助护限一期之内阻绝人客默断语言三密相应心无间断行者面向东像面向西于准提像前安置镜坛一心谛想准提菩萨具无尽相好光明于菩萨心月轮中想有九圣字坛行者想自心月轮中亦有九圣字坛并自身分中想布九圣之字依前次第轨仪持诵至准提真言从头无记无数专精念诵勤䇿身心不令懈怠欲近成就时必有种种障起应如前观字对治之法又行者不须苦节劳形恐心神散乱于行住坐卧四威仪中皆得三密修习于见闻觉知惟观阿字专精持诵但令一念相应随行者根性差别于其中间必获三昧现前即于定中见无数佛会闻妙法音证得十地菩萨之位又验成行相行者用功持诵或梦见诸佛菩萨圣僧天女或梦见自身腾空自在或正持诵时见诸𤳖光明若逢如上之事但是福慧增长近成就相莫生疑惑之心勿起取舍之念应观所逢境界皆是阿字或㘕字等若得如是应验更须䇿发三业加功持诵不得宣说呪中境界衒卖与人唯同道者不为名利敬赞方得说之问曰上说对坛结印诵呪等岂不是有相耶答曰圆宗无障碍法界体上本具无尽法门禅宗无相法门但是无尽门中之一门耳今密宗坛法手印真言即体便是无障碍法界也问曰上引古来诸师皆云呪是诸佛秘密之法非因位所解何却如前解说阿字是毗卢佛身吽字是三解脱门等耶答云准贤首般若心经疏及神变疏并密藏诸陀罗尼经意而有二门一不可说门谓呪是诸佛密法佛佛相传不通他解但当持诵不须强释二强说门谓真言中随举一字或作人或作法横竖该罗自在解说举要而言无尽法门于一字中总解说尽方是陀罗尼字义就此言之假使十方诸佛经恒沙劫共说真言一字中义亦不能尽何况余人说者尚难岂况受者所以且于一字中少分或作人或作法而解说之前说阿字是毗卢佛身吽字是三解脱门等即是强说中少分一X途之义余处有文解释真言字义句义皆是此强说门中少分一途义耳按禅宗提无义味话头不通解说欲其思尽还源耳持真言者亦复如是不通解说且理圆解偏解兴理丧所以不解准提大明经云若求无分别者当观无分别无记念若求无色相当观文字无文字念又云如上观念当入一切如来三摩地门甚深方广不思议地是正念处是正真如正解脱是知不可说门方称密宗甚深法要准提净业卷二准提净业X卍XXX准提净业卷之三显密双修观行说如来一代圣教不出显密两门于显教中虽五教不同而华严一经最尊最妙是诸佛之髓菩萨之心具包三藏总含五教于密部中虽五部有异而准提一呪最灵最胜是诸佛之母菩萨之命具包三密总摄五部若X双依显密二宗修者上上根也谓心造法界帝网等观口诵准提六字等呪此有二类一久修者显密齐运二初习者先作显教普贤观巳方乃三密加持或先用三密竟然后作观二类皆得故仁王般若陀罗尼释并仁王仪轨皆云若不修三密门不依普贤行愿得成佛者无有是处又华严经字轮仪轨云夫欲顿入一乘修习毗卢遮那法身观者先应发起普贤行愿复以三密加持身心则能悟入文殊师利大智慧海是知上根须要显密双修中下之根随心所乐或显或密科修一门皆得显教依圆教修行略分为二初悟毗卢法界后修普贤行海且初悟毗卢法界者谓华严经所说一真无障碍法界或名一心于中本具三世间四法界全此全彼而无障碍即知包罗法界圆裹十方全是一真大法界心于此一真大法界内所有若凡若圣若理若事随举一法亦皆全是大法界心乃至唯举一尘亦皆全是大法界心华严经云华藏世界所有尘一一尘中见法界又一尘既是大法界心于此一尘大法界内复举一尘亦皆全是大法界心若横若竖重重举之重重皆是大法界心故清凉大师于华严十地品疏说帝网无尽一心也一切众生从无始来迷妄不知无尽法界是自身心于中本具帝X网无尽色心功德即与毗卢遮那身心齐等却将自家无障无碍佛之身心颠倒执为杂染众生譬如金轮圣王统四天下身智具足富乐无比忽然昏睡梦为蚁子于梦位中伹认巳为蚁子不觉本是轮王是故欲求成就究竟佛果切须悟此毗卢法界若未悟此法界纵经多劫修习万行徒自劳苦不得名为真实菩萨亦不能生如来家故华严经云不了于自心云何知正道彼由颠倒慧增长一切恶清凉云不依此悟所作非真自为修行元来结业后修普贤行海者既得了悟无障碍法界于自本心于中本具十华藏世界微尘数相好帝网无尽神通功德与十方诸佛更无差别奈无始局执妄情习以性成卒难顿尽致令自家神通功德不能尽得自在受用故须称自家毗卢法界修本有普贤行海令无尽功用疾得现前华严经云修此法者少作功力疾得菩提虽普贤行海浩汗无涯今就观行略示五门一诸法如梦幻观二真如绝相观三事理无碍观四帝网无尽观五无障碍法界观且初诸法如梦幻观者谓常观一切染净诸法全体不实皆如梦幻此能观智亦如梦幻华严经云譬如梦中见种种诸异相世间亦如是与梦无差别又云度脱诸众生令知法如幻众生不异幻了幻无众生又金刚经云一切有为法如梦幻泡影如露亦如电应作如是观肇公云虗兮妄兮三界不实梦兮幻兮六道无物一切众生从无X始来执一切法而为实有致使起惑造业循环六道若常想一切名利怨亲三界六道全体不实皆如梦幻则爱恶自然淡薄悲智自然增明二真如绝相观者于中安心复有三门一者常观徧法界唯是一味清净真如本无差别事相此能观智亦是一味真如华严经云一切法无生一切法无灭若能如是解诸佛常现前又七祖禅师云无念念者即念真如六祖释无念云无者无诸相念者念真如此乃想念诸法全是真如虽然想念本无想念之相故起信论云虽念无有能念可念二者若念起时但起觉心故七祖云念起即觉觉之即无修行妙门唯在于此即此觉心便名为观此亦虽起觉心本无起觉之相三者拟心即差动念便乖但栖心无寄理自玄会故华严经云法性本空寂无取亦无见性空即是佛不可得思量又古德云实相言思断真如绝见闻此是安心处异学徒云云此但任其本性自照更不起新生慧解X故圆觉经云但诸菩萨及末世众生居一切时不起妄念于诸妄心亦不息灭住妄想境不加了知于无了知不辨真实又贤首云若起心作凡行圣行非是真行不作一切行行心无寄是名大行此门即以本性自照名观三事理无碍观者谓常观一切染净事法缘生无性全是真理真理全是一切染净事法如观波全是溼溼全是波故起信论云虽念诸法自性不生而复即念因缘和合善恶之业苦乐等报不失不坏虽念因缘善恶业报X而亦即念性不可得四帝网无尽观者于中略示五门一礼敬门二供养门三忏悔门四发愿门五持诵门初礼敬门者谓想尽虗空徧法界尘尘剎剎帝网无尽三宝前各有帝网无尽自身每一一身各礼帝网无尽三宝每一一三宝前各有自家帝网无尽身礼更想此一门尽未来际无有休歇念念相续无有间断身语意业无有疲厌供养忏悔发愿持诵俱详观行中上之五门既尔其余行门准此习之若习相即观者而有四句一者一即一谓观一毛即一耳时一耳同时却即一毛二者一切即一三者一即一切此两句应合而观之谓观一切尘即一佛时一佛同时却即一切尘四者一切即一切谓观一切人即一切佛时一切佛同时却即一切人每句之中一切诸法例准观之若习相入观者亦有四句一者一摄一带之入一谓观一人摄一佛带之将入一菩萨中如东镜摄南镜带之将入西镜中X二者一摄一切带之入一谓观一华摄一切河带之将入一山中三者一切摄一带之入一切谓观一切尘摄一佛带之将入一切毛中四者一切摄一切带之入一切谓观一切树摄一切神带之将入一切海中每句之中一切诸法例准观之此相即相入二观随观每句之中复有总观别观多𤳖观心恐繁不示但专心修鍊自然晓达故裴公法界观序云但使学人冥此境于自心心慧即明自见无尽之义不在备通教典碎列科段若习同时具足相应观者但随观一法同时具足法界诸法也其余玄门例此解之若有乐习圆宗三观三止者谓行者观一人时便成三观三止且就一人之身具明三谛人身假相有故名俗谛人身缘生无色性体空故名真谛人身假相无别自性举体全是寂照真理名中道谛然此三谛体用无碍空有相观即一而三即三而一法本如是依此三谛行者观察成三观三止谓行者心观人身假相幻有名假观即此观心了假相时离实有执名方便随缘止又观人身色体全空名为空观即此观心了色空时离于色体实有之执名体真止又观人身举体全是中道实性名中道观即此观心离相有执及离体空执名远离二边分别止如是观心于一念中齐现三谛义立三观离二种执义立三止三观三止只是一心即一常六即六常一将此一心契同所观三谛体用空有无碍之境心境常融复常历然既X观一人之身而成三观三止观一切法例皆如是问曰夫大行统唯无念何以此帝网相即等观令人起无尽想念岂不疲役身心耶答云若此见者是离念外求无念者尚未得于真无念真无念者念本无无何能更得念与无念之相碍又若得真无念但是无尽行中之一行岂得总遮无尽之圆行耶此问答意出华严大疏若不习帝网相即等观终不能得无碍佛果今有小根闻此法门却嫌繁乱全不介怀昔人云井蛙不能居海泰山难以处囊是也五无障碍法界观者谓常观想一切染净诸法举体全是无障碍法界之心此能观智亦想全是法界之心华严经云知一切法即心自性成就慧身不由他悟又清凉云若知触物皆心方了心性今此无障碍法界中本具三世间四法界一切染净诸法未有一法出此法界而此法界全此全彼互无障碍则知根根尘尘全是无障碍法界若于四威仪中常观根根尘尘皆是重重无尽法界即习普眼之境界也上来所说诸观门或乐总修者或修一二者任情皆得但专切修鍊一生不克三生必圆又行者须起思想想得现前常现不隐方是华严圆教真行清凉疏主事事无碍十玄门中多有六句前五句是起想X修鍊鍊得现前更不想鍊虽不想鍊常现不隐方成第六句行法界观云深细思之令现在前圆明显现称行境界又一行禅师云先须起想想得现前然后用般若空而净除之即成不思议大用顿入佛果若不起心观之错会般若意也纵尔入空亦失圆顿之道圆宗行者鍊修功至豁然言亡虑绝了了分明方为真行若得如是四威仪中常见不思议境界愿修道者于此留心本来如是但昧之不见又修心行者或有诸𤳖善恶梦境或逢种种魔障或现种种违顺境界或闻种种善恶之声或诸𤳖虫蚁身上行走或身心不安多想多虑或入观时种种相现不与本观相应等皆须观之如梦如幻全体非实或观之皆是自家真心起信论云当念唯心境界则灭终不为恼巳上显教略法界观门颂若人欲识真空理身内真如还遍外情与无情共一体处处皆同真法界秪用一念观一境一切诸境同时会于一境中一切智一切智中诸法界一念照入于多劫一一念劫收一切时处帝网现重重一切智通无罣碍按显教中修普贤行海依四法界开立五门而法X界观约为三重一真空观拣情妄以显理二理事无碍观融事理以显用三周遍含融观摄事事以显玄至于溥融无碍则十方三世一念齐收如一月千江波波具含净月万灯一室光光各显全灯主伴同时圣凡一家物物全真受用自在而真空观实其初门也彼云法界宗中无孤单法离理无事若单观于事即是情计之境故除事界惟显真空而意巳该悉矣且实色不即真空拣实色而幻色始彰幻色即真空也断空不即幻色拣断空而真空始显真空即幻色也有无不计人法俱忘帝网重重一多互遍而后谓之溥融无碍彼外道小乘着断空者毋论乃初心菩萨计色相以为真空于义实滥不可不从密修中一一镕鍊所谓镜里原无影影虗显镜明也今此五观中初观诸法如梦幻即合真空之意不可错会圆觉经云知幻即离不作方便离幻即觉亦无渐次岂可以形碍色相毫无转动而遂以为幻空也哉若于此勘得真即毗卢法界本来寂灭三止三观当下圆修性德行海实非阶级也咄请如是入最初一步要分明直透长安无异路密教前显教圆宗须要先悟毗卢法界后依悟修满普贤行海得离生死证成十身无碍佛果如病人得好药方须要自知分两炮炙法则合成服之方能除病身X安今密圆神呪一切众生并因位菩萨虽不解得但诵持之便具毗卢法界普贤行海自然得离生死成就十身无碍佛果如病人得合成妙药虽不知分两和合法则伹服之自然除病身安故首楞严经云诸佛密呪秘密之法唯佛与佛自相解了非是余圣所能通达但持诵之能灭大过速登圣位般若经云总持犹妙药亦如天甘露能疗众惑病服者常安乐又理趣经中如来说有五藏一经藏如牛乳二律藏如酪三论藏如生酥四般若藏如熟酥五陀罗尼藏如醍醐醍醐之味乳酪等中最为第一能除诸病令诸有情身心安乐陀罗尼者经律等中最为第一能除诸罪令诸众生解脱生死速证涅槃安乐法身彼理趣疏云性德力大密呪功强解行虽劣解脱则疾问曰贤首大师等但判华严经为圆余教皆非今判陀罗尼又是圆教岂不违贤首等耶答云圆宗有二一显圆二密圆贤首但据显教正判华严为圆今神变疏钞曼荼罗疏钞类彼显圆判斯密教亦是圆宗显密既异乃诸师无违也又一切诸佛皆从陀罗尼所生楼阁经云真言是诸佛之母成佛种子若无真言终不能成无上正觉又三藏教尽从陀罗尼所出故最上大乘宝王经中说有四乘一声闻乘二圆觉乘三方广大乘四最上金刚乘谓陀罗尼藏是也一切法皆从金刚乘陀罗尼中流出神变钞云千流万派起自崑崙积石之山十X二分经出乎总持秘密之藏又万行总从陀罗尼所流谓真言中每一一字全是无相法界万行无不从法界所流故持明藏仪轨经云唵字即是无相法界神变疏云无相法界全是真言真言全是无相法界又真言一名三藏有持呪者皆号三藏谓真言中每一一字皆含戒定慧三且万行不出六度六度不离三学既真言名三藏即知真言总含万行真言是总行其余法门是支流行门也大教王经云七俱胝如来三身赞说准提菩萨真言能度一切圣贤若人持诵一切所求悉得成就不久证得大准提果是知准提真言密藏之中最为第一是真言之母神呪之王一切四众但解言语者行住坐卧四威仪中而易诵习又伹口诵便是真行能除烦恼安乐法身不假备通教典佛顶陀罗尼疏云斋戒不禀而自备果证不远而自得消难获利自行化他因人果人摩不由此而办其事又曼荼罗疏云念如来之神呪心心暗契如来心讽菩萨之密言愿愿冥符菩萨愿何生死而不逃何涅槃而不得是知神呪行门省略功德甚深普引七众速至菩提最为要道又真言行者持诵神呪课数满时身语意三所作善恶之业皆得成无漏功德法门故白伞盖颂云诵满一万八千遍遍遍入于无相定号成坚固金X刚幢自在得名人中佛大悲心陀罗尼经云诵持陀罗尼者口中所出言音若善若恶一切天龙闻者皆是清净法音又偈云譬如灵丹药点铁成金宝诵持陀罗尼变凡作圣贤又显教中有自力他力二门十住论念佛镜等说一自力门谓修六度万行等名难行道如人陆地步行千里程则迟到二他力门谓念佛等名易行道如人水路乘船行千里程则疾到今真言中密具自他二力谓大乘宝王等诸经中说真言行者日日得具六波罗蜜圆满功德又佛顶颂云不持斋者名持斋不持戒者名持戒僧破二百五十戒比丘尼犯八波罗闻念佛顶陀罗尼便得具足声闻戒则是自力门又真言中每一一字皆是诸佛全身末法中一字呪经云吾灭度之后变身作此呪等即是他力门又诸经说真言行者现世能成无上菩提故楼阁经云我于无量俱胝百千劫难行苦行犹不得菩提由才闻陀罗尼故加行相应便成正觉又神变疏判陀罗尼为大不思议成佛神通乘谓依余门成佛如乘羊马行千里程经久方到依陀罗尼门成佛如乘神通行千里程举意便到所至处虽无异所乘法有迟疾也又余门成佛如磨黄石取如意珠依真言门成佛如神通力取如意珠又云如余菩萨为求菩提虽难行苦行如救头燃经无量劫尚不能得如是成就真言行者不亏法则只于X此生得菩提也又观音有六字大明陀罗尼一切如来皆不知其所得之处因位菩萨云何得知乃至说莲华上佛成佛竟方经历诸佛求此六字大明等问曰佛具一切智岂不知得陀罗尼也答有三义一者表此陀罗尼最胜最深令人生于尊重所以言佛不知而自求之二者谓权教中佛不能知得圆宗密呪如小乘极果不能知得大乘深法三者密宗神呪即体便是圆圆果海故佛不得今六字大明准提神呪即体便是圆圆果海也故神变钞云金刚手方可探其赜莲华眼始能窥其奥问曰何以凡夫而得持诵答云今密教中说以真言不思议力令凡夫三业同如来三业而得持诵问曰上说密部包广包深难思难议未审此法被何根器答云真言既有五教不同根器亦乃五种各异五教中陀罗尼各总被当教内上中下三根也故曼荼罗疏中亦说陀罗尼通被胜劣诸根又云一切真言更无胜劣皆是毗卢遮那大不思议秘密心印一切陀罗尼皆被不思议圆根故佛顶颂云神通胜化不思议陀罗尼门最第一今有未曾钻仰密教者多云陀罗尼藏唯被下根斯言甚谬且诸经中说陀罗尼或名最上乘或名无上乘或名金刚乘或名不思议乘岂可唯被下根耶故清凉云以浅为深有符理之得以深为浅有谤法之愆X冀诸学者切宜留心不得固执先闻而生轻忽巳上密教按密教中但标持诵仪轨即具观行所谓三密相应非有二法也为有口诵而心不诵者故立观行此云口诵便是真行不假备通教典当知密呪有不思议神力被不思议圆根前云随观梵书一字即具帝网无尽之行门今可云随诵真言一週即入毗卢难思之法界深浅获益性德无殊未可执此而议彼也若是出世高流决当刻期修证古有定散之判与其散也宁定口诵必贵于心惟今计难易之分先其难然后易九仞毋亏于一篑咄请如是观不是几番寒彻发怎得梅花扑鼻香密呪利益叶衣观自在菩萨经云陀罗尼能除一切有情灾祸疾疫饥馑劫贼刀兵水旱不调星宿失度亦能增长福德国界丰盛人民安乐国王男女皆得长寿又苏婆唿童子经云离真言外更无别法能与众生乐者广如诸陀罗尼经说菩提场庄严陀罗尼经最胜总持经等皆说若书写陀罗尼置佛像中塔中杵中或书在幢上堂殿上或纸素竹帛上或桦皮墙壁板木等上有众生得覩视者或身手触者或影中过者X或真言字上尘飘在身者又或书之戴在顶上者身上者衣中者或书之幡上若风吹幡动其幡所指处众生或书钟鼓铃铎螺钹等出声物上有闻声者此上来所说诸众生等纵有五无间之罪诸佛不忏之业悉皆灭尽来世生诸佛国何况亲持诵者故昔人云五无间之极罪应念云消十恶业之巨愆才闻雾散又随求颂云纵犯波罗十恶罪煞阿罗汉及尊亲五逆根本七无遮应念随声竝消灭真言圣力功无量故我称赞不思议又无垢净光经尊胜经等皆说若亡人广造恶业死堕三涂真言行者即称亡入名字专心诵呪亡者应时得离恶趣生于天上又以真言呪土砂或莲华散亡者墓上尸上亡者即得生于诸佛净土又亡人衣物或身分骨肉等得持呪人影所暎着亦得生诸佛国又书陀罗尼置亡人骨上尸上亡人即得生于天宫故先哲云尘飘影烁神翫天宫土散水霑识分恶趣问曰亡人造业既成巳堕三涂之中云何真言行者或称亡人名字或呪土砂置尸冢上便令亡人转恶道苦得佛国乐耶非唯俗士怀疑兼乃缁流难信答云智者以譬喻得解今举喻况之如世禁呪之人禁火不烧禁刀不斫禁虵不螫尚能变有毒而作无毒岂况如来神呪不能改苦得乐耶又如列子书说师文善弹琴正当春时而叩商絃以召南吕凉风总至草木成实正秋而叩角絃以激夹钟凉风徐回草木X发荣当夏而叩羽絃以召黄钟霜雪交下川池暴冻及冬而叩征絃以激蕤宾阳光炽烈坚冰立散此是世间弹琴之术尚能变秋作春更冬为夏况如来大不思议神呪岂不能改恶道苦得佛国乐耶又庄子云六合之外圣人存而不论华严经说十地菩萨一举足量智功德九地菩萨不能知况我如来是诸圣中王所有秘密心印岂可以凡夫妄情而欲筹量者哉其犹井坎之鱼争知东海之深广也确宜谛而信之故观世音菩萨秘密藏神呪经云若有受持神呪之者凡有所作必得成就唯须深信不得生疑又六字陀罗尼经普贤陀罗尼经等皆说真言行人能除种种身心病苦或四大种种病或五脏种种病或鬼神所作种种病或宿业所感种种病如是等病以神呪不思议力悉能除愈又一切贪嗔痴心病自然消灭故白伞盖陀罗尼经云若有宿习贪心等不能除灭应当一心诵我神呪如摩登伽女与阿难是曩劫恩爱以我呪力爱心永断成阿罗汉彼是婬女无心修行神呪冥资速证无学何况本心求菩提者又大悲经云志心称念陀罗尼婬欲火灭邪心除又如意轮等诸陀罗尼经说真言行人现能增长一切福慧凡所出言人皆信受所用衣物财宝等举意从心能令五百由旬内人天鬼神尽来归仰又自然通晓一经切律论并世间典籍或X得总持不忘日记千颂故大佛顶经云若读若诵陀罗尼者此诸众生纵其自身不作福业十方如来所有功德悉与此人又云若持神呪不生疑悔是善男子于此父母所生之身不得心通十方诸佛便为妄语又云未精进者令得精进无智慧者令得智慧等如世间药饵尚能令人去除睡眠增长精神岂况神呪不生智慧耶问曰诸佛本意令断贪嗔等何却令人起贪心求世事名利等耶答云诸佛有不思议度生方便谓有不肯真求菩提且随其所乐令持呪求之由神呪不思议力所求之事尽得遂心一切罪业亦得消灭自然超凡入圣如小儿有病不肯服药被有智医人涂在母乳其小儿本食母乳不觉服着良药除却病苦故羂索心呪经云若有众生设以谄曲为求富贵名利等得闻此呪彼诸众生生生处处成就智慧福聚之香真言境界不可思议也密呪护持又末法中一字呪等诸陀罗尼经说持呪者于四方向五百驿内诸恶星曜鬼神天魔等尽皆驰散而去有发善心守护者不去若有故尔不去作障碍者便令头破百分身心粉碎由是行者无诸魔障得至菩提问曰有人言持呪者能惹魔障今何却说能离魔障答曰此是闾巷之谈圣教无文今密部诸经皆说陀罗尼能离魔障且置勿论如显教法华经中恐有讲诵修习法华者有魔障起故说陀罗尼品令除X恶魔故彼经云若不顺我呪恼乱说法者头破作七分如阿梨树枝又释摩诃衍论令坐禅人须得诵呪除魔又止观云若诸魔障恼乱坐禅行者当诵大乘方等教中诸治魔呪若出禅时亦当诵呪又金光明经说十地菩萨尚以呪护持何况凡夫故首楞严经云若不持呪而坐道场令其身心远诸魔事无有是处又云末世众生乐修三昧恐同邪魔应当劝令持戒神呪若未能诵写于禅室或戴身上一切诸魔所不能动又诸经说真言行者四威仪中有无量天龙八部诸金刚众常守护之故广大圆满无碍大悲心陀罗尼经云诵持陀罗尼者是无畏藏龙天善神常护持故又云若能如法诵呪即有一切善神龙王金刚密迹常随卫护不离其侧如护眼睛如护巳命又持呪者若在空山旷野独宿孤眠是诸善神番代宿卫辟除灾障若在深山迷失道路善神龙王化作善人示其正道若逢贼阵被他抄掠堕落他国善神龙王接还本土若在山林旷野乏少水火龙王护故化出水火故彼颂云龙王众圣同慈护百千三昧顿薰修又大佛顶陀罗尼经说设有众生于散乱心口持神呪常有八万四千那由恒河沙俱胝金刚藏王菩萨种族一一皆有诸金刚众而为眷属昼夜常随侍卫此人纵令魔王求其方便终不可得诸小鬼神去此善人十由旬外若魔眷属欲来侵扰是善人者诸金刚众而以宝杵损碎其首犹如微尘恒令此人X所作如愿故彼颂云八万四千金刚众行住坐卧每随身密部诸经广说护持诵呪之人凡有所作必得成就唯须深信不得生疑按密呪护持等姑就其一节言之言密而显可知也言释而三教可知也先师塘南先生甞言戒德之严鬼神所钦因举一先辈素不入婬房酒肆偶宿舟中友人欲毁其戒乃佯为雅集之所故邀而留之夜深唿妓者为侑觞先辈乃觉即趋出不避险闇俄有持灯者曰我往舟去先辈随之将及舟欲涉水持灯者曰我隣舟也顺便负过比上舟持灯者不见闻者惊叹此未持密呪而护持亦若是矣吾乃知显密二修不离心观心观者即康诰所谓顾諟天之明命也明命固万灵之所必钦而何显与密之分耶有问近溪先生曰我闻先生论天命之谓性见得随处皆天岂不畅快先生曰天命所在即生死祸福之所在也不知悚然生些惧怕却更侈然谓可顺适则天命一言反作汝之狂药矣世多豁达空故先生指点人心以日用现前为真机即以敬畏天命为实德其言曰大出自天机原自统博本平地命亦自纯至矣至矣圣狂危微判在于此我辈不可不知所以护持之理净业圆修说观无量寿佛经说三辈往生皆云发菩提心至上品上生章则云发三种心谓至诚心深心回向发愿心X也妙宗引起信释云一者直心正念真如故二者深心乐集一切善行故三者大悲心欲拔一切众生苦故夫至诚心固即所谓直心也何者正念真如无謟曲故无巧伪故然则至诚即是菩提菩提无生而何以言往生又何以分净分秽而必西方之生也曰菩提无生而无不生方便分别实无分别约化仪而定向顺实相以无方其为一真无碍法界一也如普贤行愿云一尘中有尘数剎一一剎有难思佛此不思议境界岂容有净秽之分而云面见彼佛阿弥陀即得往生安乐剎此不思议清净解脱又何甞以往生为碍耶当知毗卢法界不隔毫端常寂光土不离当念全彼全此无有障碍集诸善行穷未来际即深心也广度众生满菩提愿即回向发愿心也准提圆宗含摄六度万行一一观门与此相合所当圆修者此也或疑十六观经初标落日悬鼓惟念西方准提呪镜面东朝月东西相违不知白月东昇但取其圆明表背尘合觉之智红日西坠则指其方向标安养极乐之归若达法界一心则圆融不碍行布皆即菩提道场也弥陀经言若人念佛临命终时必生西方又观经云念佛之人生西方者莲分九品盖此念佛法门不论男女僧俗不论贤愚贵贱但一心念佛随其功行大小九品往生显密心要验成行相持呪之人亦分九品上品成就三密变成三身只于此生得证无上菩提之果夫念佛念呪同一念也观佛观X字同一观也所贵一心不乱福慧双修世出世间成就白法功德其于净土决定往生前观行五门中如礼拜供养是福边事忏悔发愿持诵是慧边事若先悟毗卢法界后修普贤行海则一切所修皆即称性成就慧身更无差别也儒者重智故有水母无虾之喻释门亦重智故有目足交资之谭要未有舍悟而言修者准提重般若西方表金刚意旨可知净业正愿理由智导行由愿兴行愿得均理智兼备故证此三昧以愿为根本也夫愿者乐也欲也欲生西方净土乐见阿弥陀佛必须发愿如无愿心则善根沉没华严经云不发大愿是为魔事所以普贤广无边愿海弥陀有六八愿门是知十方诸佛上古先贤皆因愿力而得成就菩提故云法门广大无愿不从又忏云众生无边誓愿度烦恼无尽誓愿断法门无量誓愿学佛道无上誓愿成此则谓之四弘誓愿故我慈照集忏恐人着性迷理乃云自性众生誓愿度自性烦恼誓愿断自性法门誓愿学自性佛道誓愿成此四句直明真理欲令一切人于自性中度了一切妄念众生所谓邪迷杂想贪痴嫉妒嗔恚恶毒等心故令发大誓愿自性自度也又于自性中断除一切烦恼所谓尘劳业识邪思恶念犹如浮云障覆自性光明不现故令发大誓愿自断除之永不令起又于自性X中修学一切法门所谓念佛三昧悲智行愿无量法门故令发大誓愿自悟自修常无退失直至菩提不以得少为足又于自性中自信有佛发大誓愿常自观照自愿成佛菩提此乃慈照老㜑心切明明与后人开了一个门户只要你诸人自信自肯从这里入头悟自性弥陀达唯心净土入诸佛境界成就无上菩提嗟乎世之善人不知此意向外别求何异持神珠而巡乞也慈照云有行无愿其行必孤有愿无行其愿必虗无行无愿空住阎浮有行有愿直入无为此乃佛祖修净业之根本也备观今时信人皈依佛会或为病苦而发心或为报亲而举意或为保扶家宅或为怖罪持斋虽有信心而无行愿虽云念佛不达本根凡修善缘皆为了还心愿罕有为自巳生死发心念佛求生净土者往往香烛道场祝愿回向之辞皆是表献神明消灾延寿而巳故与经忏本意相违不合诸佛本愿纵使一生修诵不明理趣错用工夫是谓终日数他宝自无半钱分也今持准提发愿者或为成就世缘亦不相妨伹要归于正愿所谓净业圆修者此也发菩提愿无上佛果名曰菩提若发此心决定成佛净行法门曰凡修净土须善发心若为自巳厌五浊忻九品则违菩提心是声闻行不应发也若为众生起大悲心X求生彼国希速成就道力神通徧历十方救度一切令共成佛则顺菩提心是菩萨行应当发也今劝净业高流凡欲利巳利他须是发心立志应于三宝前虔奉香花志心发愿云南无佛南无法南无僧弟子某从于今日发此大心不为自求人天福报缘觉声闻乃至权乘诸位菩萨唯依最上乘法发菩提心愿与现生父母及多生父母法界众生一切冤亲同生净土皆得不退转于阿耨多罗三藐三菩提如是三说此心时时要发日日常然所以善财一生证果龙女八岁成佛地狱发心顿超十地沙弥发意巳越二乘可谓一气回元运恩沾万物深矣三种净业第三发菩提心者疏中标为大乘不共之业谓不同凡夫二乘之所发心也盖无上正觉名曰菩提是诸佛究竟之果德众生本源之佛性修大乘者依圆顿无作四谛发自性四弘誓是谓发菩提心乃众行之首履道之初终始该罗不可暂废华严经云菩提心者犹如种子能生一切诸佛法故菩提心者犹如良田能长众生白净法故菩提心者犹如大地能持一切诸世间故菩提心者犹如净水能洗一切烦恼垢故菩提心者犹如大风普于世间无所碍故菩提心者犹如盛火能烧世间诸见薪故问菩提理本性自周圆何假发心故兴妄念答般若经云若菩萨知心性即是菩提而能发起大菩提心是名菩萨又上首菩萨云吾于无所求中而故求之知一切X法皆无所发而发菩提心所证真如如外无智能发妙智智外无如双照双遮不存不泯不二而二理智自分二而不二能所俱寂六度万行齐修六度者布施持戒忍辱精进禅定智慧六波罗蜜也若念佛人专修三昧学出世间须达乎至善要知六度万行不出一心于一心中一切法俱备如浴大海巳用诸河水也如万种香为丸若烧一丸具足众味如人取宝获如意珠王一切众宝出生无尽也何以知其然执持一句阿弥陀佛故得三昧一念之中与理相应诸法现前六度万行皆悉具足布施则心无染着持戒则不起妄缘忍辱则能所俱忘精进则心无所间断禅定则动静俱寂智慧则不立丝毫乃一度之中出无量度度度之内如帝网罗伹知一心本空自然万行具足是故八万四千法门八万四千智慧八万四千功德皆从一念念佛心中出生也华严经贤首菩萨言佛子于一切时中善用其心则获一切胜妙功德可谓一性圆通一切性一法徧合一切法按念佛三昧真言三昧持诵不同其为万行圆修一也决生净土或问今见世人念佛者多生西方成佛者少何也答此有三故一者口虽念佛心中不善以此不得往生X奉劝世人既是念佛便要依佛所说积德修福要孝顺父母要忠事君王要兄弟相爱要夫妇相敬要至诚信实要柔和忍耐要公平正直要阴隲方便要慈愍一切不杀害生命不凌辱下人不欺压小民但有不好心起着力念佛定要念退这不好心如此才是念佛的人定得成佛二者口虽念佛心中胡思乱想以此不得往生奉劝世人念佛之时按定心猿意马字字分明心心照管如亲在西方面对弥陀不敢散乱如此才是念佛的人定得成佛三者口虽念佛心中只愿来生富贵或说我等凡夫料得西方无有我分止图来世不失人身此则不合佛心佛指引你生西方你却自不愿生以此不得往生奉劝世人凡念佛者决意求生西方休得疑惑且如天宫富贵福尽也要堕落何况人间富贵能有几时若说你是凡夫西方无分则圣贤都是凡夫做安知你不生西方也便可发广大心立坚固志誓愿往生见佛闻法得无上果广度众生如此才是念佛的人定得成佛真信修行之士端的是要生西方极乐世界专意一念持一句阿弥陀佛只此一念是我本师只此一念即是化佛只此一念是破地狱之勐将只此一念是斩群邪之宝劒只此一念是开黑暗之明灯只此一念是度苦海之大船只此一念是脱生死之良方只此一念是出三界之径路只此一念是本性弥陀只此一念达唯心净土但要记得这一句阿弥陀佛在X念莫教失落念念常现前念念不离心无事也如是念有事也如是念安乐也如是念病苦也如是念生也如是念死也如是念如是一念分明不昧又何必问人觅归程乎可谓行船尽在把梢人达者同游涅槃路普贤愿王得生极乐华严经行愿品普贤菩萨于逝多林末会发十大愿王其一一愿皆云虗空界尽众生界尽我此大愿无有穷尽是人临命终时最后剎那一切诸根悉皆散坏一切威势悉皆散失辅相大臣宫殿内外象马车乘珍宝伏藏无复相随唯此愿王不相离舍于一切时引导其前一剎那中即得往生极乐世界到巳即见阿弥陀佛其人自见生莲花中蒙佛授记得授记巳经无数劫普于十方不可说不可说世界以智慧力随众生心而为利益乃至能于烦恼大苦海中拔济众生令其出离皆得往生极乐世界贞元疏云问不求生华藏期生极乐何耶答有四意一者有缘故二欲使众生归凭情一故三不离华藏故四即本师故行愿钞曰有缘者弥陀愿重偏接娑婆人也归凭情一者若闻十方皆妙彼此融通则初心茫茫无所依託故方便引之不离华藏者极乐去此但十万亿佛土华藏中所有佛剎皆微尘数故不离也即本师者如经第三十九云或有见佛无量寿观自在等共围绕疏判云赞本尊遮那之德也疏又云华藏剎海X皆遮那境无量寿佛去十万亿竝未出于剎种之中岂非本师随名异化也道纯法师曰问普贤行愿是华严流通何故于世界海中偏指极乐既信解圆宗十方佛剎皆可往生结归西方必有深旨答普贤为善财海众说愿王巳结归西方者盖为信解圆宗人入文殊智修普贤行福慧事理皆称法界此大心人虽妙悟本明顿同诸圣然犹力用未充未及如来出现普利众生所以暂依净土亲近弥陀海众直至成佛故经曰亲覩如来无量光现前授我菩提记蒙彼如来授记巳化身无数百俱胝智力广大徧十方普利一切众生界准提发愿回向净土即此意也按准提净业观门与华严法界观门正等无异皆即毗卢遮那清净法身但明正因必获正果无疑矣今有不达法界之理而必欲于相外觅无相者此非拨无以为达则必滞寂而沉空楞严经云即离一切见闻觉知内守幽闲犹为法尘分别影事若诵真言持名号即无此过盖观行相应必得入于毗卢法界如显密圆通所称者亦巳备矣若龙树菩萨弘扬准提赞云准提功德聚寂静心常诵又云遇此如意珠定获无等等夫无等等者菩提正果也而寂静心则菩提正因也谓寂静心常诵又未闻以持诵而碍禅寂者也第亦有专希福利不求慧因者此则世情太重未免买椟还珠之诮夫如意珠而第世福之成就巳耶余故以净业续X之愿诸仁者发菩提心毋掩衣中珠而辜此良遇可也供佛利生仪夫祈道者若非上供三宝下拯四生福慧无因增长今于密藏之内录出要妙之门冀诸四众依而行之若欲供养佛法僧三宝者应先于三宝像前五体投地普礼徧法界无尽佛法僧三宝口诵普礼真言七遍真言曰唵缚曰啰勿由真言不思议力自然遍法界无尽三宝前皆有自身尽皆礼拜奉事也方始以饮食香花等随力所办之物并盛饮食器物等皆以普通吉祥印印之诵净法界真言加持二十一遍真言曰㘕由诵㘕字真言加持及手印力其饮食器物等自然清净徧法界也次诵无量威德自在光明胜妙力变食真言加持二十一徧真言曰那谟萨嚩怛他蘖多嚩卢枳帝唵参婆啰参婆啰吽由加持力其饮食等即变成诸天种种餚饍上味奉献供养满十方佛法僧三宝亦为赞叹劝请随喜功德后结出生供养印诵出生供养真言二十一遍真言曰唵由诵唵字真言及印不思议力自然遍法界有无尽香花灯烛幢旛伞盖衣服卧具楼阁宫殿音乐歌舞等种种诸供养具尽供养遍法界无量佛法X僧三宝诸天等若施诸仙以尽饮食盛满一器诵前变食呪二七遍投于净流水中即变成天仙美妙之食供养百千俱胝恒河沙数诸仙彼诸仙等得加持食各各成就根本所愿诸善功德若济饿鬼每于晨朝及一切时悉无障碍取一净器盛少净水置少饭及诸饼食以左手执器右手作宝手印诵前变食呪七遍加持巳然后称四如来名号南无多宝如来南无妙色身如来南无广博身如来南无离怖畏如来称四如来名号巳弹指七遍取于食器于净地上展臂泻之作此施巳于四方百千俱胝那由他恒河沙数饿鬼前各有摩伽陀国七七斛食受此食巳悉皆饱满尽舍鬼趣生于天上若欲施水取水一掬用甘露呪呪之七遍散于空中其水一滴即皆变成十斛甘露一切饿鬼竝得饮之无有乏少皆得满足甘露呪曰南无素噜皤耶怛他谒多耶怛姪他唵素噜素噜皤X啰素噜皤啰素噜娑婆诃若欲利益一切有情者每至天降雨时起大悲心仰面向空诵胜观自在菩萨甘露真言二十一遍其雨滴所霑一切有情尽灭一切恶业重罪皆获利乐又若诵此陀罗尼者所有过现作四重五过谤方等经一阐提罪悉皆消灭无有遗余身心轻利智慧明达若身若语悉能利乐一切众生若有众生广造一切无间等罪若得遇此持明人影暂暎其身忽得共语或闻语声彼人罪障悉皆消灭真言曰曩谟啰怛曩怛啰夜野曩谟阿哩也嚩路枳帝湿嚩啰野冐比萨怛啰野摩贺萨怛嚩野摩诃迦噜抳迦野怛你也他唵度𩕳度𩕳迦度𩕳娑嚩贺上来供佛利生诸真言等若不能都各诵持书写皆用准提真言亦得故持明藏仪轨经云此准提呪似如意珠若有行人处处用之皆得成就是也准提净业三卷终