净土绀珠X卍XXX净土绀珠序余闻之世间万法不外象数故古昔圣王见河骊而画八卦得龟瑞而叙九畴此寔为万有之纲领众法之枢纽也至若净土一门是出世间之法简易直捷尚不落于阶级安用此一二三四百千万亿之数目为也但以浊世人修净土法根几不同故证果之地自然而现四土九品则何甞外乎此数目哉法幢山虗舟长老早悟宗乘大阐玄风真丛林之领袖末法之津梁也今取经论中净土句语属数者辑成一书名曰净土绀珠盖取张燕公记事不忘之义也在昔天台中峯天如憨山诸师俱是禅宗大匠门庭高峻而及其诲人又拈此门谆谆不巳岂非慈悲心切度人为急指示出要之捷径耶后之读是编者亦须知师之婆心忉怛也己卯季夏露莲居士题X自叙岁已卯秋余方驻钖于法幢时夜山月吐白篆烟萦青一榻趺坐万籁俱寂有客叩扄飘然入揖曰吾师宗承临济荷担大法据猊座秉麈拂拈一普光明智横竖棒喝四十余年法筵雄徒未闻有一人作家者必是门风高峻跻攀无级耶季世根机承当无力耶杷柄止此耶缘法未熟耶古德云一向举扬宗教法堂前草深一丈何不按下云头以简易方便随机接引乎余曰愿闻其说客曰十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开者此见大圆通之剏自沙劫也念佛三昧者何思专想寂之谓思专则志一不挠想寂则气虗神朗气虗则智恬其照神朗则无幽不彻斯二乃是自然之玄符会一而致用假修以凝神积习以移性者是莲社结集之始于震丹也嗣后历代宗师唱演者十百正西乐邦往生者万千若人信心纯至正因凛然重念生死切思轮转妄缘云散乱想氷消举起一声佛号直下更无异见即佛之念如太阿锋横按当轩即念之佛如大火轮星腾𦦨炽使万物婴之则燎触之则伤久久念成念X外无别佛佛外无别念身心一致能所两忘可谓破生死蛰户之雷霆烛迷妄幽衢之日月倘能如是蓦直做去禅净何甞歧二修证究竟归一者也吾师何不以此净土法门摄化有缘勉思彚征乎余默然良久示此绀珠客披覧巳曰而今以后知师之垂慈苦心末学浅劣敢肆嘐嘐拜谢而退因缀录客问以为之引又系以偈曰过去巳受无尽苦现在今受无穷苦未来当受无限苦百千万劫难可数惟有一门可超昇念佛往生安乐剎亲见如来无量寿得闻微妙真正法顿悟无上佛菩提智慧神通悉具足往来游戏十方界供养诸佛受记莂回入娑婆度羣品以报佛恩之万一是则名为善男子亦得名为大解脱可得名为大夫丈方得名为大菩萨净土法要以数彚见闻咸证胜妙乐白毫祥光徧大千泥犁翻成藕华国光绪六年已卯孟秋法幢山慧定寺虗舟堂德真识例言内典纪数之书有三藏法数搜罗颇广而此编则X祇取净土法门中句语属数者撰成焉净土法门自匡山大阐以后历代诸上善人继躅唱演有论有文有传录疏钞有诗歌偈赞各有发挥而此则剏以数彚卷帙无几六度万行包括具足矣自一至十虽广略不齐皆可胪列而十外之数随见随记至四十八而止其余不切于信行愿三门者槩置不录也禅净分门立帜交恶相疵盖不识归元之无二也而且参念止观之法定慧双修则禅净何甞有异此编于参观二门特加详明欲使行者惟期曰净曰禅同证寂光云尔唐张燕公说少事淹贯苦无记性有客赠一绀色珠执握在掌巳过了然故曰记事珠今取此勿忘之义命名焉自顾寡謏且藏弆无征捃摭不广未免漏万之诮至于赞成全璧庸俟后之博雅诸贤云尔引用书目大宝积经大阿弥陀经阿弥陀经无量寿经观无量寿佛经文殊般若经X维摩诘经般舟三昧经称赞净土法金刚顶瑜业报差别经增一阿含经观无量寿经颂普贤行愿记甘露疏安国钞天亲论净土十疑论羣疑论宝王论慈恩通赞礼念弥陀净土立教志净土十门教诫万善同归集龙舒净土文劝修净土文三时系念仪范净土或问念佛直指福报指南禅宗正指归元直指集净土指归集莲宗宝鑑云栖法彚净土法语梦游集大明三藏法数净土晨钟净土资粮集净信堂集传家宝西方公据妙应录净土绀珠目录一心一心一乘一念一念一大事一行三昧一相三昧一境一门一息一句一声一口气一片一生一点真性一言一称一箇X二心二心二修二持二宜二善二出二行二不生二念二劝二警䇿二力二道二种病三心三心三福三力三辈三方便三疑三不信心三故三专三通三慧三较量三不可三䇿三独推三道三持三劝三关三观三即三囚三待四种念佛四土四料简四料简四种饶益四意四关四当四不退四色莲华四念珠四不得四门四教离念四可四行愿四字教诏四修四生四如四孝四行五敬五不退五念门五惑五不可思议五少不得五禅五必五不正X五义六度六度六种念六根六信六不得六净六修六药七种胜七正念七宝七不妨八法八信念佛八功德水八用八念八易生九品九品九祖九祖十心十信心十无碍十胜十胜十胜十胜十胜利十易十易十易十种功德十只此十念十疑十不念十难十难信十失十种庄严十愿十业十二光十二愿十二不思议十二力十二检照心十四守护心十四相十五念佛十六彼此十六观十六想十八贤十九念了义十九益二十正好二十四乐二十八真念X三十种益三十自庆四十八愿四十八愿净土绀珠释虗舟德真辑一心若有善男子善女人闻说阿弥陀佛执持名号一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土一心古人教亲近明师求善知识而善知识实无口传心授秘密法门只替人解黏去缚便是秘密今但执持名号一心不乱此八箇字即是解黏去缚秘密法门即是出生死堂堂大路朝念莫念行念坐念念念相续自成三昧一乘念佛之人惟求一乘佛果为期不于余乘妄有希冀发如是心乃修净土是为正因苟为不然虽勤念佛因地不真果招迃曲一念此道至玄至妙亦复至简至易以简易故高明者忽焉夫生死不离一念乃至世出世X间万法皆不离一念今即以此念念佛何等切近精实若觑破此念起处即是自性弥陀即是祖师西来意纵令不悟乘此念力往生极乐且横截生死不受轮回终当大悟一念要于静室正身端坐扫除缘累截断情尘瞠开眼睛外不着境内不住定回光一照内外俱寂然后密密举念南无阿弥陀佛三五声回光自看云见性则成佛毕竟那箇是我本性阿弥陀却又照觑看只今举底这一念从何处起觑破这一念复又觑破这觑底是谁参良久又举念南无阿弥陀佛又如是觑如是参急切做工夫勿令间断惺惺不昧如鸡抱卵不拘四威仪中亦如是举如是看如是参忽于行住坐卧处闻声见色时豁然明悟亲见本性弥陀内外身心一时透脱尽干坤大地是箇西方万象森罗无非自巳静无遗照动不离寂一大事凡修净土之人灼然是要敌他生死不是说了便休当念无常迅速时不待人须是把做一大事始得若也半进半退似信似疑济得恁么事如何出离轮回若是信得及便从今日去发大勇勐发大精进莫问会与不会见性不见性但持只执南无阿弥陀佛如靠着一座须弥山相似摇撼不动专其心一其意或参念观念忆念十念或默念专念系念礼念念兹在兹常忆常念朝X也念莫也念行也念坐也念心念不空过持佛不离心日日时时不要放舍即是净念相继更加智照则知净土即是自心如此把得定做得主靠得稳纵遇苦乐逆顺境界现前只是念阿弥陀佛无一念变异心无一念退惰心无一念杂想心直至尽生永无别念决定要生西方极乐世界果能如是用功则历劫无明生死业障自然消殒尘劳习漏自然净尽无余亲见弥陀不离本念功成行满愿力相资临命终时定生上品一行三昧梵语三昧华言调直定又云正定一行三昧者惟专一行修习正定也谓修行之人应处空闲舍诸乱意系心实理想念一佛专称名字随佛方所端身正向能于一佛念念相续而不懈怠于一念中即能得见十方诸佛获大辩才也一相三昧修持一相念佛三昧者当于行住坐卧系念不忘纵令昏寐亦系念而寝觉即续之不以余业间断不以贪嗔等间隔随犯随忏悔不隔念不异念不隔日不隔时念念常不离佛念念清净圆明即是得一相三昧也一境行人入日观者须于静处屏绝外缘正坐摄心谛观日轮现在目前注心一境凝然寂静如对明镜自覩面像心若驰散制之令还心息住定即得三昧X一门妄念是病念佛是药久病非片剂所能疗积妄非暂念所能除其理一也莫管他妄念纷飞只贵在念佛精切字字分明句句接续极力执持方有趋向分所谓真积力久而一旦豁然喻如磨杵作鍼鍊铁成钢者定不诬也入道多门惟此一门最为捷径不可忽不可忽一息摄心念佛欲得速成三昧对治昏散之法数息最要凡欲坐时先想巳身在圆光中默观鼻端想出入息每一息默念南无阿弥陀佛一声方便调息不缓不急心息相依随其出入行住坐卧皆可行之勿令间断常自密密行持乃至深入禅定息念两忘即此身心与虗空等久久纯熟心眼开通三昧忽尔现前即是惟心净土一句凡念佛时先将自巳胸中杂乱念头一齐放下放到无可放处单单提起一句阿弥陀佛历历分明心中不断如线贯珠又如箭筈相拄中间无一毫空隙处如此着力靠定于一切处不被境缘牵引打失日用动静不杂不乱梦寐如一念到临命终时一心不乱便是超生净土之时一声每日除二时功外单将一声阿弥陀佛横在胸中念念不忘心心不昧把一切世事都不思想只将一声佛作自巳命根咬定牙关决不放舍乃至饮食起居行住坐卧此一声佛时时现前若遇逆顺喜怒烦恼境界心不安时就将者X一声佛提起一拶即见烦恼当下消灭以念念烦恼是生死苦根今以念佛消灭烦恼便是佛度生死苦处若念佛消得烦恼便可了得生死更无别法一口气在俗人尘务忙冗每日清晨服饰已面西合掌念南无阿弥陀佛尽一口气为一念如是十念伹随气长短气极为度其念佛声不高不低调停得中如此十念连续不断意在令心不散专精为功显是借气束心也一片若果为生死心切念念若救火然只恐一失人身百劫难复将此一声佛咬定定要敌过忘想一切处念念现前不被妄想遮障如此下苦切工夫久久纯熟自然相应不求成片而自成一片矣一生现前能念之心本自离过绝非不消作意离绝即现前所念之佛本自超情离计何劳说妙谈玄祇贵信得及守得稳直下念去或昼夜十万或五万三万以决定不缺为准毕此一生誓无变改若不得往生者三世诸佛便为诳语一点真性伹一心念佛不杂一切俗务心无所扰则气自静气静则神自清神清则耳无邪听目无邪视心口如一则手口心身混合大定之后我之神御子之神我之气御子之气忘我为汝忘汝为我是二是一是一是二不此相不彼相不可X以形声见不可以色身求如此浑浑沦沦自然合体运动随心灵机不滞矣必须静息观自巳本来一点真性务要认得大白牛耕田是如何每夕如此行时如在大兰若坐七相似不过一七期内心性自能领悟即不看经而无一时不诵口不诵佛而心无一时不佛矣今夕行今夕有益明夕行明夕有益一言欲识佛去处只这语声是未了之人听一言只这如今谁动口经云有世界名曰极乐其土有佛号阿弥陀今现在说法谛观声声从自已胸中流出念念不绝十二时内常读是经呌佛一声应一声本来面目太分明若能如是唤作返本还源如何是源水流元在海月落不离天一称若人以四事极好之物供养大千世界满中阿罗汉辟支佛所得福德不如有人合掌一称佛名百千万分算数譬喻所不能及一称佛名功德尚尔况复十念一日一月一年一生念佛功德耶现世安隐众圣守护离诸灾厄功德无量一箇先德云佛法不是死鱼那怕烂却如剥芭蕉相似剥一层又一层剥一层又一层直要剥到无下手处才得打成一片然后着衣喫饭疴屎放尿一动一静一语一默无不是一箇阿弥陀佛自此心花灿发洞照十方如杲日丽天明镜当台不越一念顿成正觉非惟明此一大事佛法世法X无不明了亦未可住着须求证悟作家投机印可之后圣凡不立取舍两忘徧法界是箇自巳弥陀尽虗空是箇惟心净土二心九品经文自有升降上下该摄不出二心一定心如修习定观上品往生二专心但念名号众善资熏回向发愿得成末品仍须一生归命尽报精修坐卧之间常面西向念佛发愿之时恳苦翘诚无诸异念若在狴牢怨贼所追水火所逼一心求救愿脱苦轮速证无生广度含识绍隆三宝誓报四恩二心念佛法门径路修行接上上根器旁引中下之机故一心不乱之说兼含二意曰理一心曰事一心若事一心人皆可行只一忆念如龙得水似虎靠山即楞严经忆佛念佛现前当来必定见佛不假方便自得心开若理一心亦非他法直将阿弥陀佛四字做箇话头二六时中自晨朝十念之顷直下提撕不以有心念不以无心念不以亦有亦无心念不以非有非无心念前后际断一念不生不涉阶梯顿超佛地得非净土之见佛简易于宗门乎信知乃佛乃祖在教在禅皆修净业同归一愿入得此门无量法门悉皆能入二修众生障重境细心麁识飏神飞观难成就故大圣悲怜劝修专称名字正由称名易故相续即生若能念念相续毕命为期者十即十生X百即百生何以故无外杂缘得正念故与佛本愿相应故不违教故顺佛语故修杂业者百中希得一二千中希得三四何以故乃由杂缘乱动失正念故与佛本愿不相应故与教相违故不顺佛语故系念不相续故心不相续念报佛恩故虽作善行常与名利相应故乐近杂缘自障障他往生正行故二持执持佛号有二持一事持者信有西方阿弥陀佛而犹未达是心作佛是心是佛但以决志愿求生故如子忆母无时暂忘名为事持二理持者信彼西方阿弥陀佛是我心具是我心造即以自心所具所造洪名而为系心之境令不暂忘名为理持二宜念佛宜求生净土种瓜得瓜种豆得豆念佛自得成佛世人不知极乐净土人人可到心中先自摇惑反想他生福报遂致一生念佛无成此非佛打诳语乃自已不肯承当走入差路奉劝念佛之人信到十分愿到十分行到十分九品莲胎断然有分念佛宜广行众善娑婆如苦海念佛如乘󳯟生净土如到彼岸积善如帆楫盘费经中虽言临终十念可以带业往生此由夙生修习一念回光顿超三界非可倖而致也苟明知恶不可为而犹任意妄行且等临终片刻十念天地鬼神岂容如此巧乎往往业境现前连一箇佛字也X念不出何能十念奉劝念佛之人当以诸恶莫作众善奉行八字终身守之终身体之二善诸大乘经劝生净土因通二种善一定二散定谓即心观佛想彼西方依正主伴唯心本具当处皆空全体即假二边叵得中道不存三谛圆融一心具足故唯心三昧圆常观体了彼净土依正色心悉我自心性具功德即境为观心外无佛性外无土观之不巳证无生忍散谓用纯实心信有西方一心不乱系念弥陀一日七日声声不绝念念无间临命终时佛及圣众现在其前唯事想彼国伹无三观名散善若定若散利根钝根皆净土因咸趣无生永无退转二出横竖二出竖出者谓三乘行人依四谛十二因缘六度万行历涉地位如取科第须有才学如历任转官须有功效横出者谓念佛求生净土如人廕叙功由祖父他力不论学问有无又如覃恩普转功由国王不论历任浅深二行欲生净土须求厌忻二行一者厌离行常观此身脓血屎尿恶露臭秽不净初观世人从情欲贪爱生是种子不净二观父母赤白和合是受生不净三住母胎藏即是住处不净四在母胎时惟食母血即是食噉不净五十月满足从产门出即是初生不净六内身脓血即是举体不净七死后胮胀烂坏即是究竟不净观身既尔观人亦X然次观娑婆秽境众苦共集应当厌离才生厌离净土必成二者忻乐行求生净土为欲救拔一切众生苦故是故希心起想乐缘西方净国百宝庄严金地琼林花池光彩神通自在任意他方永绝死生更无烦恼受诸快乐故须忻乐二不生若求其为吾真切教诫莫要乎杨次公之言爱不重不生娑婆念不一不生极乐夫念佛以一其心恳切持名专志不乱此吾所当尽心者然或忘之而不能念念之而不能一无他为情爱之所牵也夫轻爱以杜其妄斩断情根脱离爱网此吾所当尽心者然或念之而不能忘忘之而不能尽此无他为念心之不能一也故念佛求生净土之人寻常有娑婆一爱之不轻则临终为此爱之所牵而不得生矧多爱乎即极乐有一念之不一则临终为此念之所转而不得生矧多念乎盖爱之所以为爱者有轻焉重焉厚焉薄焉正报焉依报焉历举其目则父母妻子昆弟朋友功名富贵文章诗赋道术技艺衣服饮食屋室田园林泉花卉珍宝玩物种种妙好不可枚尽大而重于泰山小而轻于鸿毛有一物之不忘爱也有一念之不遗爱也有一爱之存于怀则念不一有一念之不归于一则不得生二念念佛有二一者念佛心性二者念佛身名念心性者见真佛也不妨觐光明相好之佛X于西方念身名者见应佛也亦能覩自性天真之佛于象外本迹双举理事同原二劝决定如是可行之谓信决定如是而行之谓修可行而莫之行修既不力虽信无征故亟劝焉劝有二义一劝自利一劝利他茫茫生死海中惟有空劫以前自已是我本来不早思认取寻解脱之门自甘沦没谁任其辜且已不修其何以劝人修盖净土法门自他兼利宜自他兼修自他兼修故须自他兼劝二警䇿佛言人命无常促于唿吸少年亦尔何况老乎我今殷勤来相警䇿当观此身目暗耳聋𩬊白面皱背伛腰曲骨痛筋挛步履龙钟精神昏塞譬如夕阳西照光景须臾衰草迎秋凋零顷刻此身不久前路茫茫未知所往诚如巳事巳办非愚所量其或不然何不勐省无常战兢惕励谛思净土决志往生放下万缘一心念佛佛言人命无常促于唿吸平人亦尔何况病乎我今殷勤来相警䇿当观此身四大不调百骸欲散饮食渐减医药无灵便利床敷呻吟枕席譬诸鱼游釜内倐忽蕉縻灯在风前剎那熄灭此身不久前路茫茫未知所往诚如巳事巳办非愚所量其或不然何不勐省无常战兢惕励谛思净土决志往生放下万缘一心念佛二力往生净土必资二种力一者自力二X者他力自力者此世界修道实未得生净土是故璎珞经云始从具缚凡夫未识三宝不知善恶因之与果初发菩提心以信为本住在佛家以戒为本受菩萨戒身身相续戒行不阙经一劫二劫三劫始至初发心住如是修行十信十波罗蜜等无量行愿相续无间满一万劫方始至第六正心住若更增进至第七不退住即种性位此约自力卒未得生净土他力者若信阿弥陀佛大悲愿力摄取念佛众生即能发菩提心行念佛三昧厌离三界身起行施戒修福于一一行中回愿生彼弥陀净土乘佛愿力机感相应即得往生二道十住婆沙论云于此世界修道有二种一者难行道二者易行道难行道者在五浊恶世于无量佛时求阿鞞䟦致甚难可得此难无数尘沙说不可尽略陈有五一者外道相善乱菩萨法二者无赖恶人破他胜德三者颠倒善果能坏梵行四者声闻自利障于大慈五者唯有自力无他力持譬如跛人步行一日不过数里极大辛苦谓自力也易行道者谓信佛语教念佛三昧愿生净土乘弥陀佛愿力摄持决定往生不疑也如人水路行借󳯟力故须臾即至千里谓他力也二种病此是最圆通最直捷法门必先静气一丝不挂实力遵行自有好处然有二种大病而间断不在此数第一是我要念佛厌人多言厌X事多纷未及一串二串嗔心大动无论念之不效即使有益亦不过为冥中官吏不升净土何也嗔因所至也此最大忌最易犯经云一念嗔心能焚七宝岂不利害此一嗔字不知悞了多少人添了许多病肝气旺炽相火奔腾小则生狂昧昏乱之症大则丧其本来有如纸入红炉灰扬顷刻矣安能入佛国清凉法地乎第二是念佛有求求而不应或生后言佛虽不咎其罪报难逭凡人念佛满五十日三尸怒嫉必生魔障乃至六月然后三尸服而善神至佑汝持佛怒汝谤佛况念佛原在大段上做功夫若求财得财求子得子即使灵验不过得财得子而巳与净土全不关涉矣不知汝一意行持久久获效自然财来子得不必汝求也命中所有不念佛亦有所以膏粱纨袴无意修行而命中所无念佛自有所以老宿名僧半生富贵也勉之三心身礼彼佛口称彼佛意观彼佛三业真实名至诚心信知自身具足烦恼流转三界信知弥陀本愿下至十念得生无有一念疑心名深心凡所作为一切善根悉皆回向往生名回向发愿心具此三心必得往生三心执持佛号一行通具三心一直心正念真如法故二深心乐修一切诸善行故三大悲心救拔一切众生苦故X三福欲生彼国者当修三福一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者三力念佛往生有三种力一者本有佛性力言烦恼心中有如来藏也二者慈光摄取力言弥陀光明无量念佛众生摄取不舍也三者念佛三昧力言忆佛念佛现前当来必定见佛也三辈十方世界诸天人民其有至心愿生彼国凡有三辈上辈者舍家弃欲而作沙门发菩提心一向专念无量寿佛修诸功德愿生彼国此等众生临寿终时无量寿佛与诸大众现其人前即随彼佛往生其国便于七宝华中自然化生住不退转智慧勇勐神通自在中辈者十方世界诸天人民其有至心愿生彼国虽不能行作沙门大修功德当发无上菩提之心一向专念无量寿佛多少修善奉持斋戒起立塔像饭食沙门悬缯然灯散华烧香以此回向愿生彼国其人临终无量寿佛化现其身光明相好具如真佛与大众现其人前即随化佛往生其国住不退转下辈者十方世界诸天人民其有至心欲生彼国假使不能作诸功德当发无上菩提之心一向专意乃至十念念无量寿佛愿生其国若闻深法欢喜信乐不生疑惑乃至一念念于彼佛以至诚心愿生彼国此人X临终梦见彼佛亦得往生三方便具此三方便者则得生净土一善于自行而不取相二不取证三善化众生三疑念佛人临终有三疑不生净土一者疑我生来作业极重修行日浅恐不得生二者疑我欠人债负或有心愿未了及贪嗔痴未息恐不得生三者疑我虽念弥陀临命终时恐佛不来迎接三不信心世有善士发三种不信心不求生净土者尤可嗟惜一曰吾当超佛越祖净土不足生也二曰处处皆净土西方不必生也三曰极乐圣域我辈凡夫不能生也三故世人念佛者多生西方成佛者少其故有三一者口虽念佛心中不善以此不得往生奉劝世人既是念佛便要依佛所说耍积德修福要孝顺父母要忠事君王要兄弟相爱要夫妇相敬要至诚信实要柔和忍耐要公平正直要阴骘方便要慈愍一切不杀害生命不凌辱下人不欺压小民但有不好心起着力念定要念退这不好心如此才是念佛的人定得成佛二者口虽念佛心中胡思乱想以此不得往生奉劝世人念佛之时按定心猿意马字字分明心心照管如亲在西方面对弥陀不敢散乱如此才是念佛的人定得成佛三者口虽念佛心中只愿求生富贵或说我X等凡夫料得无有我分止图来世不失人身此则不合佛心佛指引尔生西方尔却自不愿生以此不得往生奉劝世人凡念佛者决意求生休得疑惑且如天宫富贵福尽也要堕落何况人间富贵能有几时若说尔是凡夫西方无分则圣贤都是凡夫做安知尔不生西方也便可发广大心立坚固志誓愿往生见佛闻法得无上果广度众生如此才是念佛的人定得成佛三专身须专礼阿弥陀佛不杂余礼口须专称阿弥陀佛不称余号意须专想阿弥陀佛不修余观若专修者十即十生百即百生三通心惟信佛佛则知之他心通故口惟称佛佛则闻之天耳通故身惟礼佛佛则见之天眼通故三慧闻说阿弥陀佛即闻慧执持名号即思慧一心不乱即修慧三较量无始恶业虽重临终十念能敌今以三种较量一者在心造恶之时从虗妄颠倒生念佛者从善知识闻佛真实功德名号生一虗一实岂得相比譬如万年暗室日光暂至岂以久来积暗而不灭也二者在缘造罪之时从痴暗心缘虗妄境界生念佛之心从闻佛功德名号缘无上菩提心生一真一伪岂得相比譬如有人被毒箭中箭深毒惨伤肌破骨一闻灭除药鼓即箭出毒除X岂以箭深毒惨而不出耶三者在决定造罪之时以有间有后心念佛之时以无间无后心遂即舍命善心勐利是以即生譬如十围大索千夫不制童子挥劒须臾两分又如千年积柴以一豆火少时焚尽三不可念佛不可附邪教念佛乃正大法门虽觉平易实该圆顿窃恐愚夫愚妇半途厌怠被人诱入天主无为等教反以净土一门为非生犯重刑死遭地狱可哀可悯奉劝念佛之人老实念去念到一心不乱自然花开见佛切勿揑恠求神妄生别想非徒无益而又害之念佛不可当钱用出世大法莫如念佛每见世人信根不正皆谓所念之佛死后可当钱用以是临终颠倒但知冥府用钱而不知回向净土岂不大误奉劝念佛之人必须归依阿弥陀佛及观音势至诸大菩萨万不可以此出世大法仅作应酬无常使费也念佛不可妄杀生念佛以慈悲为本如不戒杀功效减少一切众生皆有佛性历劫以来同为眷属杀彼养我情何以堪奉劝念佛之人每下箸时常设此想自能断荤早成净业即或不能常斋能持六斋亦得往生若杀生则断乎不可三䇿古人有三种痛鞭之䇿一曰报恩二曰决志三曰求验第一报恩者既修净土当念报恩佛恩国恩固未暇论只如父母养育之恩岂非重恩X师长作成之德岂非重德你最初出家便说要报重恩后来行脚又说要报重德离乡别井二三十年父母师长艰难困苦尔总不顾父母老病尔又不看及闻其死尔也不归如今或在三途受罪受苦望尔救他望尔度他尔却念念间断净土不成净土不成自救不了自救不了如何救他既不能相救尔是忘恩负义大不孝人经云不孝之罪当堕地狱然则一念间断之心便是地狱业也又且不蚕而衣不耕而食僧房卧具受用现成尔当勤修净业图报信施之恩祖师道此是施主妻子分上减刻将来道眼未明滴水寸丝也须牵犂拽把偿他始得尔却念念间断净土不成净土不成酬偿有分然则一念间断之心便是畜生业也第二决志者若学专修志须决定尔一生参禅禅既不悟及乎看教教又不明弄到如今念头未死又要说几句禅又要说几句教又要写几箇字又要做几首诗情挂两头念分四路祖师道毫𨤲系念三涂业因瞥尔情生万劫覊鎻尔却志无决定情念多端间断正念然则一念间断之心便是三涂覊鎻业也又且守护戒根志不决定或因身口念念驰求教中道宁以洋铜灌口不可以破戒之口受人饮食宁以热铁缠身不可以破戒之身受人衣服况因诸戒不严邪心妄动因此妄动间断专修然则一念间断之心便是热铁洋铜业也又且断除X憎爱志不决定每于虗名浮利自照不破名利属我便生贪爱名利属他便生憎妬右人云贪名贪利同趋鬼类逐爱逐憎同入火坑尔却因此爱憎间断净土然则一念间断之心便是饿鬼火坑业也第三取验者既学专修当求灵验尔如今𩬊白面皱死相现前知道临终更有几日须在目前便要见佛只如庐山远法师一生之中三度蒙佛摩顶又如怀感法师称念佛名便得见佛又如少康法师唱佛一声众见一佛从口飞出喝佛十声则有十佛从口飞出如贯珠焉此等灵验万万千千尔若心无间断见佛不难间断心生决不见佛与佛无缘既无佛缘难生净土净土不生必堕恶道然则一念间断之心便是三涂恶道业也戒之戒之如上三策当自痛鞭使其念不离佛佛不离念感应道交现前见佛既见乐邦之佛即见十方诸佛既见十方诸佛即见自性天真之佛三独推十方如来皆可亲近今独推弥陀其故有三一誓愿深重二娑婆有缘三化道相关也愿重者经云弥陀往昔因中甞发种种广大誓愿其略曰若我成佛巳来其有众生愿生我国或闻我名修诸善本称我名号乃至十念若不生者誓不取正觉既生我国若有退转不决定成佛誓不取正觉故华严钞曰弥陀愿重偏接娑婆众生也有缘者我佛释迦现在世时众生闻佛所教归向X弥陀固巳多矣观佛灭后末世众生无问僧俗男女贵贱贫富稍闻佛教者无不信向未闻佛教者亦会称名纵是顽愚暴恶无信之徒或遭厄难危险之处或发赞叹怨嗟之声不觉信口便呌阿弥陀佛至于儿童女子戏弄之际聚沙抟泥图墻𦘕壁便作弥陀佛像甚至于学行未稳学语未成者自然能唱阿弥陀佛此皆不劝而发不教而能非有缘而何无量寿经云此经灭后佛法全无但留阿弥陀佛四字名号救度众生其有不信而谤毁者当堕地狱具受众苦故天台云当知彼佛于此恶世偏有缘耳相关者先觉谓两土圣人示居净秽以折摄二门调伏众生此以秽以苦以促以多魔恼而折之俾知所厌彼以净以乐以延以不退转而摄之俾知所欣既厌且欣则化道行矣又我释迦于三乘授道之外其有度未尽者度在弥陀故于诸大众经丁宁反复称赞劝往者盖化道之相关也以是三者之故乃独推焉三道夫念不一不生极乐一念之道有三曰信曰行曰愿第一信者不疑谓之信苟有疑焉则心不得其一矣是以求生极乐者要以敦信为之始必须遍读大乘广学祖教凡是发明净土之书皆须一一参求悟极乐原是我惟心之净土不是他土了弥陀原是我本性之弥陀非是他佛一悟妙有遍周遍具以为欣净之本一悟真空圆离圆X脱以为舍秽之原第二行者前敦信如目视今修行如足行信而不行犹有目而无足行而不信犹有足而无目是故信解既备应当念佛修行犹如目足兼备然后能到凉池故次信而说行第三愿者夫净土般若舟航要以信为点头探水行为篙橹风帆愿为󳯟柁拨正无点头探水则不知通塞浅深无篙橹风帆则不能至其所止无󳯟柁拨正则无约束要制故次行以明愿如此三法可谓生净土之弘纲觐弥陀之宝筏一切净土法门举不外乎是矣三持念佛有默持有高声持有金刚持高声觉太费力默念又易昏沈只是绵绵密密声在脣齿之间乃谓金刚持又不可执定或觉费力不妨默持或觉昏沈不妨高声须句句出口入耳声声唤醒自心如一人浓睡一人唤云某人彼即醒矣所以念佛最能摄心三劝一劝极闲人念佛婚嫁都毕子孙克家安闲无事正好尽心尽力念佛每日念几千声乃至几万一劝半忙闲人念佛半了不了或忙或闲虽不极闲亦可忙时治事闲时念佛每日念几百声乃至几千一劝极忙人念佛勤劳王事奔波家业虽无闲时也须忙里偷闲念佛每日晨朝十念乃至日间或念几百三关兜率悦禅师示众三关一拨草参玄只X图见性只今上人性在甚处二识得本性要脱生死生死到来作么生脱三脱得生死要知去处四大分离向甚处去透此关则不拘生死不碍去来今念佛人于十二时中持一句阿弥陀佛思专想寂更能回光自看如何是我本性四大分离向甚处去常有此疑蓦然识得便知落处即此是直捷底修行正道三观夫无明翳乎法性尘沙障乎化导见思阻乎空寂由是立三观破三惑证三智成三德空观者破见思惑证一切智成般若德假观者破尘沙惑证过种智成解脱德中观者破无明惑证一切种智成法身德行者念佛之时意根为因白毫圆光为缘所起之念即所生法谛观念佛心起即是假名体之即空洞见此心有如来藏是离边显中若根若尘并是法界诸佛众生一念普应是即边而中无佛无念此乃大乘圆修三观念佛也故曰无相无空无不空即是如来真实相三即阿弥陀佛有广大愿力摄娑婆众生而归净邦是令反妄而证真也净土之道其为体也以弥陀即本性其为宗也以净国即惟心其为用也以仁恕即灭恶生善此之三者盖显三世报应制其事一心空寂穷其理俾达乎理者反其妄信其事者迁乎善使一人能行是道以训于家家以导于乡乡以达于邦以至于无穷则天下之民涵X道泳德融神实相高步无何而极佛境界岂止以为善人君子而巳哉夫如是则何患乎忠孝不修礼让不着欤三囚钱孝直曰从来三界生死轮回比于牢狱然则但未出生死皆三界狱中囚也囚有三种其一自谓决无生理聊于此中苟图安逸一朝刽子手到觳觫就毙其一自负千金之子不惜金钱打点营生而情非决定一面且偷游釜之娱倘再生路绝亦道尽甘心而巳别有负性崛强之夫不耐束缚伺守者少间挣断枷鎻一往无前似此决烈彼安肯于未死前偷享余生或出不出情悬两可哉噫此亦我辈生死狱中一榜样矣第一种人滔滔皆是驾言于功名富贵辛苦博来极宫殿妻妾之奉以自娱乐语以生死恬不关心语以生死外别有出路哑然第付一笑以全不具信根故也第二种人生来亦具宿根礼佛参禅护持教法造寺斋僧金钱不吝然插足世网之中名缰利鎻如入荆棘丛牵绊不得自由夫人生出世一件大事因缘不专心去做而欲以余力及之世间岂有扬州鹤哉虽生平作福不离人天生死关头总跳不出亦缘其怖生死心原未真切故也如第三种人不求生富贵但下死工夫乃真能求出生死者矣今见缧绁中人唿天乞命莫不哀其愚而嗤其求生之不早吾谓死囚求生太晚比之我辈犹为早X计也死囚秋决岁不过一日一日前后皆可宽然打点我辈在三界狱中岁岁可死月月可死日日刻刻可死贱死贵亦死老死少亦死恶人死好人亦死不序爵不序德不序齿一息不来便分今古不早打点姑待一刻万一即此一刻驾帖到来刽子当面手忙脚乱何以御之然罪人入狱时刻求出以知棘墻之外更有许大安乐世界故也今众生以烦恼为家宅以生死为园囿不知大铁围山是我棘墻三界法场之外各各自有家乡乐地诸佛悯此为分别净秽指以脱归路程而岁久抛业之人了无归处诸佛又大建宅舍以安之一则往来狱门为治道路一则长伺狱外修饰旅舘如是之恩何身可报诸佛既不惜垂手接引众生反恋此毛头许事死而不悟何哉三待世人欲修净业不可言我今忙迫且待闲暇我今贫乏且待富足我今少壮且待老时若分定常忙分定贫乏分定夭折即于净业无缘修习忽尔丧亡虽悔何及奉劝诸人趂身康健努力修之四种念佛一称名念佛谓称名阿弥陀佛名号于昼夜间一心专注或一万声乃至十万声如是岁月既久则念念不断纯一无杂临命终时定见彼佛现身迎接决定往生极乐世界矣二观像念佛谓观阿弥陀佛形像相好口称佛名则心X不散乱心不散乱则本性佛从而显现如是念念不断纯一无杂临命终时定见彼佛现身迎接决定往生极乐世界矣三观想念佛谓端坐正念面向西方心作妙观或想阿弥陀佛眉间白毫相光乃至足下千辐轮相如是从上至下从下至上展转观之观想纯熟三昧现前临命终时决定往生极乐世界矣四实相念佛谓念阿弥陀佛法性之身即得实相之理无形无相犹如虗空心及众生本来平等如是之念即是真念念念相续三昧现前决定往生极乐世界矣四土一凡圣同居土此土伹有信愿念佛不断烦恼不舍家缘不修禅定临命终时弥陀接引皆得往生便获神通得不退转直至菩提二方便胜居士此土皆是定性小乘根性怕怖三界如虎鬼龙蛇破见思惑杀贪瞋痴断如来种偏执小见沈空滞寂乃生如来纯说大乘调伏三实报庄严土此土皆是大乘圆修三观十住十行十向十地等觉法身大士如尘若沙各各分破无明分身十方度脱众生菩萨所居四常寂光土此土是最上乘境界惑尽情忘诸法不生般若不生名大涅槃端居此土名清净法身名到彼岸亦名空劫以前自己四料简有禅无净土十人九错路阴境若现前瞥尔随他去无禅有净土万修万人去但得X见弥陀何愁不开悟有禅有净土犹如戴角虎现世为人师当来作佛祖无禅无净土铁牀并铜柱万劫与千生没箇人依怙四料简作福不念佛福尽还沈沦念佛不作福入道多苦辛无福不念佛地狱鬼畜羣念佛兼作福后证两足尊四种饶益世尊四种饶益法度诸众生一者示现相好令观察者发菩提心二者示现说法令得闻者开悟入道三者示现化事令见闻者获诸法利四者名号流布十方令其闻者执持系念罪灭善生而得度脱四意问不求生华藏而生极乐者何耶答有四意一者有缘故弥陀愿重偏接娑婆人也二者使众生归凭情一故若闻十方皆妙初心茫然无所依託故方便引之三者不离华藏故极乐去此十万亿剎华藏佛剎皆微尘数故不离也四者即本师故经云或有见佛无量寿观自在等所围绕疏云赞本尊遮那之德也华藏剎海皆遮那境十万亿剎未出剎种之海岂非本师随名异化也四关念佛之人有此四关不生净土无智之人却言我今念佛又有病苦反谤弥陀因此一念恶心径入地狱此是一关也虽则持戒念佛缘为口谈净土意缘娑婆不求出世善根为爱家缘长旺以致临终遭病怕死贪生信受童儿唿神唤X鬼烧钱化马杀戮众生缘此心邪无佛摄护因兹流浪堕落三涂是二关也或因服药须用酒腥或被亲情𨔛相逼劝此人无决定信丧失善根临终追赴王前任王判断是三关也临终之际思惟活业系缀资财爱恋眷属心放不下失却正念故于家舍堕鬼趣中巳为祸崇或为悭犬或作蛇身守护家庭宛如在日是四关也四当安养净业捷径易修诸大乘经皆启斯要十方诸佛无不称美若比邱四众善男信女欲得速破无明永灭五逆十恶重罪及余轻过当修此法欲得清净大小戒律具足一切诸波罗蜜门者当学此法欲得临终离诸怖畏身心安乐喜悦如归光照室宅异香音乐阿弥陀佛与诸圣众送紫金台授手迎接五道横截九品长骛谢去热恼安息清凉初离尘劳便登不退不历长劫即证无生者当学此法欲修少法而感妙报十方诸佛俱时称赞现前授记一念供养无央数佛还至本国与弥陀坐食观音议论势至行步洞视彻闻身量无际飞空自在宿命了了徧观五道如镜中像念念证入无尽三昧应当修习此之胜法四不退往生净土永不退转有四义一念不退者破无明显佛性径生实报分证寂光二行不退者见思既落尘沙亦破生方便土进趋极果三位不退者带业往生在同居土莲华托质永离X退缘四毕竟不退者不论至心散心有心无心或解或不解但令弥陀名号一历耳根或六方佛名或弥陀经名一经于耳假使千万劫后毕竟因斯度脱譬如闻涂毒皷远近皆丧又如食少金刚决定不消也四色莲华极乐国土有七宝池八功德水充满其中池底纯以金沙布地四边阶道金银琉璃玻瓈合成池中莲华大如车轮青色青光黄色黄光赤色赤光白色白光微妙香洁青色名优钵罗黄色名拘勿头赤色名钵头摩白色名芬陀利色必有光盖由净业所感不同此方之华有色无光也四念珠念珠者佛令众生欲灭烦恼当持数珠常随其身专心系念诸佛名号故说数珠之多少功德之胜劣而有四种之不同也一千八十珠为上品此珠为上品者以其数多若持此珠念佛名号则功德利益极为上品一百八珠为最胜此珠为最胜以其数次于上品若持以念佛名号则功德利益为最胜五十四珠为中品此珠为中品者以其数次于前若持以念佛名号则功德利益为中品二十七珠为下品此珠为下品者以其数又次于前若持以念佛名号则功德利益为下品然此皆以珠数多寡而分四品之别若能专心持念则功德平等而无异也X四不得欲办大事喫紧尤在临时一着从前悠忽到此延捱不得从前迷着到此煳涂不得从前浮华到此假借不得从前岐路到此徘徊不得只方寸间灵明用事醒则立现莲台昧则六道三涂有分净秽顷刻异路危哉危哉究竟把握要诀不外一心正念四门第一礼忏门礼佛忏悔净除业障使身心皎洁如净良田第二十念门执持圣号定心成行立愿要期植往生正因如下种子第三系缘门爱护长养滋发芽茎如注以膏雨第四众福门助成繁茂使速成华果如灌以肥腻相由虽尔若或少暇随修一门皆得往生四教离念夫心不孤生必託缘起行者念佛之时意根为因如来毫相为缘所起之念即所生法观此三相迁动念念不住分析方空即藏教小乘念佛也即观念佛心起能生所生无不即空妄谓心起体之即空所观佛相如镜中像无佛无念即通教大乘念佛也即观念佛心起即是假名假名之心洞鑑无量名相了知此心有如来藏历劫断证离边显中无佛无念即别教大乘念佛也即观念佛心起即空即假即中若根若尘并是法界尘剎诸佛一念照明六道众生剎那普应初心即是今始觉知如大福人执石成宝必无舍念别求离念即边而中无佛无念此圆教大乘念佛璎X珞经明顿悟如来即此法也四可此净土法门人若知之如巳知之岂不快哉人若不知如巳不知岂不痛哉故能劝人修净土以此善缘消释罪恶可增崇福寿可庄严往生功德可追荐亡者亦可但至诚呪愿无不获其功果四行愿有行无愿其行必孤有愿无行其愿必虗无行无愿空住阎浮有行有愿直入无为此乃佛祖修净业之根本也四字教诏往生净土有四字教诏谓信忆二字不离于心称敬二字不离于口大抵要须有信信千即千生信万即万生信佛名字不离心口诸佛即救诸佛即护心常忆佛口常称佛身常敬佛始名深信任意早晚终无再住阎浮之法四修观行四修法用策三心五念之行速得往生一者恭敬修恭敬礼拜彼佛一切圣众故名恭敬修毕命为期誓不中止即是常时修二者无余修所谓专称彼佛名专想专礼赞彼佛及一切圣众等不杂余业故名无余修毕命为期誓不中止即是常时修三者无间修所谓相续恭敬礼拜称名赞叹忆念观察回向发愿心心相续不以余业来间故名无间修又不以贪嗔烦恼来间随犯随忏不令隔念隔时隔日常使清净亦名无间修毕命为期誓不中止即是常时修四者回向修谓X菩萨巳免生死所作善法回求佛果即是自利教化众生尽未来际即是利他然今时众生悉烦恼系缚未免恶道生死等苦随缘起行一切善根且速回愿往生弥陀佛国到彼国巳更无所畏如上四修自然任运自利利他无不具足四生九类众生一心具足随造随成无明暗蔽为卵生烦恼包裹为胎生爱水侵润为湿生歘起妄念为化生悟即成佛迷号众生临命终时作恶而恶境现前念佛而佛界自至若是时中把捉不住常被妄想颠倒所使当风火散坏之时如落汤螃蠏相似又焉能作主宰耶当自念言我今修行净业本为生死佛祖垂教岂欺我哉当依正法真实存心专念弥陀舍诸虗妄朝思夕想念念愿生西方如此则尘劳业识当下瓦解氷消反观自己生死尚不可得又唤甚么作众生乎故忏云于一念中得念佛三昧普度十方六道一切众生各各出离苦轮同生净土者是也四如众生愚昧信有形之行业大不信无形之念力尤大何以故念力是行业根一切事业非念不成故人之念头所系最急如水必赴海如火必炎上如利刃之必伤如毒药之必杀无空过者念佛之念亦复如是云何念佛而佛不现当知念力是一切法中之王四孝世间之孝三出世间之孝一世间之孝X一者甘旨以养其亲二者爵禄以荣其亲三者修德励行成圣贤以显其亲是世间之所谓孝也出世间之孝劝其亲斋戒奉道一心念佛求愿往生亲觐弥陀得不退转人子报亲于是为大父母在堂早劝念佛父母逝日课佛三年其不能者或一週岁或七七日皆可也四行夫戒解行向必从愿起乃生净土何谓为戒行人既修三昧若不持戒虽有信心为彼世间恶缘杂染相侵相夺尘劳难遣毁坏法身令解人邪不得往生经云若一日夜持沙弥戒持具足戒即得往生故必当持戒也何谓为解行人修此三昧求生极乐若不以此深慧妙解知净秽两土东西敌立真实不谬又知即此净秽两土全具我心不离当念从何法修可得生彼经云读诵大乘解第一义乃得往生故必当正解也何谓为行行人求生净土慧解既正则必依解立行六时行道三业无亏直进不退决期生彼经云修行六念回向发愿一日乃至七日即得往生故必当立行也何谓为向行人欲必往生于如是戒解行等所生功德及今一切时处与无始来大小善根一一回向净土临终乃得决生经云回向愿求生极乐国譬如办事于家归家得用故必当发回向也此四大法门一句之义能摄一切善法譬如四时成实谷果各得其要失一不成此四法门亦复如是若X失其一三昧不成五敬恭敬修法有五一敬有缘尊佛行住坐卧及便秽等皆护西方二敬有缘像教设弥陀像及持其教三敬有缘师友恭敬亲近故四敬同学人即同修净业者互相劝益故五常敬三宝是彼生胜缘故如此敬修决定往生五不退一大悲摄持不退谓众生得生净土者以阿弥陀佛大悲愿力摄持不舍故得不退转也二佛光照烛不退谓众生得生净土者常被佛光照烛故菩提之心日得增长而不退转也三常闻法音不退谓众生得生净土者闻诸水鸟树林风声乐响皆说苦空无我之法是以常起念佛念法念僧之心而不退转也四善友同居不退谓众生得生净土者以由彼国纯诸菩萨以为胜友内无烦恼惑业之累外无邪魔恶缘之境故一生之后即不退转也五寿命无量不退谓诸众生得生净土者即得寿命无量与佛菩萨平等无二故一生之后即不退转也五念门有愿生彼国者劝修五念门若具定得往生一者身业礼拜门所谓一心专志恭敬合掌香花供养礼拜彼阿弥陀佛礼即专礼彼佛毕命为期不杂余礼故二者口业赞叹门所谓专忆赞叹彼佛身相光明一切圣众身相光明及彼国中一切宝庄严光明等故三者意业忆念观察门X所谓专意念观彼佛及一切圣众身相光明国土庄严等如观经说惟除睡时恒忆恒念恒想恒观此事等故四者作愿门所谓专心若昼若夜一切时一切处三业四仪所作功德不问初中后皆须真实心中发愿愿生彼国故五者回向门所谓专心自作善根及一切三乘五道一一凡圣等所作善根深生随喜如诸佛菩萨之所作随喜我亦如是随喜以此随喜善根及巳所作善根皆悉与众生共之回向彼国故又到彼国巳得六神通回入生死教化众生彻穷后际心无厌足乃至成佛是名回向门五惑修行缘具无若西方浅信之人横生疑谤窃甞论之此方之人无不厌俗舍之喧烦慕兰若之寂静故有舍家出家则殷勤赞叹而娑婆众苦何止俗舍之喧烦极乐优游岂直兰若之寂静知出家为美而不愿往生其惑一也万里辛勤远求知识发明大事决择死生而弥陀世尊色心业胜愿力洪深一演圆音无不明契愿参知识而不欲见佛其惑二也丛林广众皆乐栖迟少众道场不欲依附而极乐世界一生补处其数甚多诸上善人俱会一处既欲亲近丛林而不慕清净海众其惑三也此土之人上寿不过百岁而童痴老耄疾病相仍昏沈睡眠常居太半菩萨犹昏隔阴声闻尚昧出胎则尺璧寸阴十丧其九而未登不X退可谓寒心西方之人寿命无量一託莲苞更无死苦相续无间直至菩提可谓便获阿惟越致佛阶决定可期而流转娑婆促景迷于净土长年其惑四也若乃位居不退果证无生在欲无欲居尘不尘方能兴无缘慈运同体悲回入尘劳和光五浊其有浅闻单慧或与少善相应便谓永出四流高超十地诋诃净土耽恋娑婆掩目空归宛然流浪并肩牛马接武泥犂不知自是何人拟比大权菩萨其惑五也五不可思议信愿持名径登不退有五不可思议之意一横超三界不俟断惑故二即于西方横具四土非由渐证故三但持名号不假禅观诸方便故四一七为期不借多劫多生多年月故五持一佛名即为诸佛护念不异持一切佛名故五少不得今幸值得意时不肯念到失意时少不得念顺境时不肯念到逆境时少不得念无疾痛时不肯念到病笃垂死时少不得念强壮时不肯念到衰暮时少不得念纵眼光垂瞑时不肯念到转身入木殡埋荐度时少不得念唿吸尚存不知不觉忽然口中念出佛来还算与佛有缘只怕七尺忽横三寸易断这句佛要念竟不及耳所以临终十念即得往生五禅行者观佛住心一境名凝心禅谛观如来玉毫金相凝然寂静了亮洞微故也复次前X虽凝心所习未惯不觉驰散今制之令还谛观金相名制心禅复次制心得定既非理观皆属事修今体之本空谁凝谁制无佛无念名体真禅复次前虽体真犹滞空寂无量名相昧然不知今以无所得而为方便从空入假万法洞明不为空尘之所惑乱名方便禅复次前虽体真及以方便各据空有不离二边今谛观静乱本无相貌名言路绝想念都忘名息二边分别禅五必今夫人之朝而必夕也暑而必寒也幼而必壮壮而必老老而必死自古及今如是苟夫人之朝而不为夕谋暑而不为寒谋必羣诮其愚独自幼至壮且老而濵死不知为之谋其愚不又甚乎当其蓦焉而生蠢焉而长颓焉而老以死栩栩焉籧籧焉而爱河慾海之溺人无巳时名缰利鎻之牵人无巳时一旦灰寒火传薪换临了一局谁人能免自兹以往灭灭生生六道三涂如转辘轳日相寻于生死之业而不求解脱之方谓之愍不畏死可也真能畏死者必求解脱生死之方若求解脱则舍念佛何途之从舍净土吾谁与归五不正人生如水泡生灭无常况世间无非是苦若大限忽至平生罪恶岂得全无且以目前言之起一不正念说一不正话视一不正色听一不正声为一不正事无非过恶况所食者众生之肉所衣者亦杀众生而得又况所有过恶不止于X食肉衣帛思之诚可畏也闭眼之后不免随业缘去无有出期唯西方净土最为超脱捷径色身难得趂康健时办此大事五义夫辟散之要要存于声声之不厉心窃窃然飘飘然无定声之厉也拔茅连茹乘策其后毕命一对长谢百忧其义一也近而取之声光所及万祸氷消功德藂林千山松茂其义二也远而说之金容荧煌以散彩宝华淅沥而雨空若指诸掌皆声致焉其义三也如牵木石重而不前洪音发号飘然轻举其义四也与魔军相战旗皷相望用声律于戎轩以定破于强敌其义五也具斯众义复何厌哉未若喧静两全止观双运叶夫佛意不亦可乎六度执持一句阿弥陀佛一念之中与理相应诸法现前六度具足布施则心无染着持戒则不起妄缘忍辱则能所俱忘精进则心无间断禅定则动静俱寂智慧则不立丝毫六度真能念佛放下身心世界即大布施真能念佛不复起贪嗔痴师大持戒真能念佛不计是非人我即大忍辱真能念佛不稍间断夹杂即大精进真能念佛不复妄想驰逐即大禅定真能念佛不为他岐所惑即大智慧试自简点若身心世界犹未放下贪瞋痴念犹自现起是非人我犹自挂怀间断夹杂犹未除尽妄想驰逐犹未永X灭种种他岐犹能惑志便不为真念佛也六种念真切念佛须具六种念一勇勐念太文弱来不得如孝子报父母深雠纵高崖深㵎燐途虎窟必往不怯故一悲伤念太洒落来不得每一想佛身毛皆竖五内若裂如忆少背之慈母及多慧之亡儿故一感愤念太和平来不得如落第孤寒负才寂寞每一念及殆不欲生故一恋慕念太淡泊来不得如巳所深爱物魂梦缱绻帷恐或失故一乐事现前踊跃欢喜念如寒得衣饥得食故一恶缘照面悔恨激切念如死里逃生故总之心口相一字字从肝髓中流出方是念佛真境六根千般装点只为半寸之眼百种音乐只为一豆之耳沈檀脑麝只为两窍之鼻食前方丈只为三寸之舌妙丽娇娆只为臭腐之身随顺逢迎只为狂荡之意若能识破便无烦恼因有此六根故生无量事造无量业是故如劫火烧诸世界若悟此理虽未生净土巳如生矣六信一信自者信我现前一念之心本非肉团亦非缘影竖无初后横绝边涯终日随缘终日不变十方虗空微尘国土元我一念心中所现之物我今虽复昏迷倒惑苟能一念回心决定得生自己心中本具极乐更无疑虑是名信自二信他者信彼释迦如来决无诳语弥陀世尊决无虗愿六方诸佛出广长舌决无二言随顺诸佛真实X教诲决志求生更无疑惑是名信他三信因者深信散乱称名犹为成佛种子何况一心不乱安得非净土因是名信因四信果者深信净土上善聚会皆从念佛三昧得生譬如种苽得苽种荳得荳亦如影必随形响必应声决无虗弃是名信果五信事者深信只今现前一念不可尽故所以依心所现一切十方世界亦不可尽实有极乐国土在于十万亿土之外最极清净庄严不同庄生寓言是名信事六信理者深信极乐国土虽在十万亿土之远而实不出我只今现前介尔一念心外以吾现前一念心性实无外故又复深信西方若依若正若主若伴皆吾现前一念妙明真心中所现影全事即理全妄即真全修即性全他即自我心徧故佛心亦徧佛心徧故一切众生心性亦徧譬如一室千灯光光互徧重重交摄不相妨碍是名信理六不得一生造恶临终念佛带业往生乃是宿有善根福德因缘方遇知识劝得念佛此等侥倖万中无一若得病临死风刀解体四大分离众苦逼迫忙怖张皇不得念佛更饶你无病而死又或世缘未了世念未休贪生怕死扰乱胸怀若是俗人兼以家私未明后事未办妻啼子哭百种忧煎不得念佛更饶你未死以前只有些少病痛在身忍疼忍苦呌唤呻吟问药求医祈祷忏悔杂念X纷飞不得念佛更饶你未病以前只是年纪老大衰相现前困顿龙钟愁叹忧恼只向个衰老身上左右安排不得念佛更饶你未老以前正是少壮正好念佛之时稍或狂心未歇俗务相关东攀西缘胡思乱想业识茫茫不得念佛更饶你清闲自在有志修行稍于世相之中照不破放不下把不定坐不断忽然些子境界现前一个主人随他颠倒不得念佛试看老病之时少壮清闲之日稍有一事在心早是不得念佛况待临终时哉六净九界众生本觉虽净未闻圆顿大法皆为心垢土垢若众生以净信心发愿往生心专注故不离当念得见乐邦华池宝树清净境界此名字观行位人心净土净故经曰闻我说寿命长远深心信解则为见佛常在耆阇崛山共大菩萨诸声闻众围绕说法方便土净也若破根本无明登十住位证无生法忍此分真位人心净土净经云又见此娑婆世界其地琉璃坦然平正诸菩萨众咸处其中实报土净也若位登妙觉智断圆满此极果圣人心净土净经曰唯佛与佛乃能究尽诸法宝相释迦牟尼名毗卢遮那遍一切处其佛所住名常寂光常乐我净三德涅槃诸佛如来所游居处方名究竟心净土净也愚俗无知以博地凡夫不加修证同佛清净譬如庶民妄号帝王自取诛灭谤法之罪孰大于是哉X六修方念佛时口诵心惟诸恶莫作岂非戒系念净境幻尘俱灭岂非定念实无念心华湛然岂非慧人能屏除万虑一意西方则不施棒喝而悟圆顿机不阅大藏经而得正法眼不持四威仪中而得大自在不垢不净无缚无脱当是时也孰为戒定慧孰为禅教律我心佛心一无差别此修净土之极致也六药念佛只在一心不乱更无别法譬如以药治病病者但用目视药手执药或有近者以鼻闻药更有远者以器贮药以水浸药以火烹药皆曰吾以药治病此病如何得治至病不愈又言此药不灵再选方书真可痛悯然他人又不能代为之饮亦奈之何哉且要完几万之数是又只要买药绝不服药即将此药积如邱陵病能愈否饮药以口念佛以心药必滴滴自口中入佛必声声自心中出此真定心之方也七种胜念佛功德有七种胜一词少易行胜惟称一句南无阿弥陀佛一切人可念故二念缘佛境胜一心缘念佛身相好净国为境故三离难获安胜诸佛菩萨加护念佛者无诸患难安庆吉祥四称名灭罪胜念佛一声灭八十亿劫生死重罪五持念获福胜称佛一声胜四天下七宝供佛及阿罗汉六果感见佛胜众生念佛必定见佛七亲迎往生胜化佛菩萨放光迎接行者往生佛土X七正念真为生死出家直欲一生了办时时以七事自警务力守之一不得畜资财造房屋买田地置一切精致好物即经像等传自太古出自名家皆勿留恋一心正念二不得作种种非紧要福缘事姑俟他日大事巳明作之未晚今且权置万行门一心正念三不得于好色好味等起贪爱心于好言赞誉我者起贪爱心不得于恶色恶味等起嗔恼心于恶言讥毁我者骂辱我者种种拂逆我者起嗔恼心乃至过去未来事或顺或违皆悉屏绝坚壁固守一心正念四不得吟作诗文书写真草题帖对联修饰尺牍泛覧外书论议他人得失长短乃至教凭臆见而高心着述禅未悟彻而妄意拈评缄口结舌一心正念五不得交结亲朋应赴请召游山玩景杂话闲谈凡种种世谛中事除理所当为决不可巳者余悉休罢一心正念六不得贪着放逸恣纵睡眠大事未明捍势忍苦一心正念七不得与世人竞才竞能争名争势未得言得未证言诳诳称知识妄自尊高惟应执卑守愚终身居学地而自锻鍊常精常进一心正念七宝一金二银三瑠璃四玻瓈五𤥭璖六赤珠七玛瑠极乐国土有七宝池上有楼阁亦以此七宝严饰之皆是阿弥陀佛大愿大行称性功德之所成就故能普徧庄严四种净土普摄十方三X世一切凡圣令得往生也七不妨弥陀甚易念净土甚易生人皆可以通行在官不妨职业在士不妨修读在商贾不妨贩卖在农夫不妨耕种在妇人不妨女工在公门不妨事上在僧徒不妨参禅凡一切所为皆不相妨或在晨昏礼念或在忙里偷闲唯要回向发愿愿生西方决定往生矣八法菩萨成就八法于此世界行无疮疣生于净土饶益众生而不望报代一切众生受诸苦恼所作功德尽以施之等心众生谦下无阂于诸菩萨视之如佛所未闻经闻之不疑不与声闻而相违背不嫉彼供不高巳利而于其中调伏其心常省巳过不讼彼短恒以一心求诸功德八信念佛凡欲念佛要起信心信念佛定生净土信念佛定灭诸罪信念佛定得佛护信念佛定得佛证信念佛临终定得佛来迎接信念佛同信之人皆得往生信念佛往生定得不退地信念佛生净土定不堕三恶道八功德水极乐国土有七宝池八功德水充满其中何谓八功德一澄净谓其水澄渟洁净是为澄净功德二清冷谓其水清滢凉冷是为清冷功德三甘美谓其水甘甜嘉美是为甘美功德四轻輭谓其水轻浮柔輭是为轻輭功德五润泽谓其水滋润泽物是为润泽功德六安和谓其水人X若饮时身心即得安隐调和是为安和功德七除患谓其水人若饮时即能除饥渴等患是为除患功德八增益谓其水人若饮时即能长养善根增益四大是为增益功德八用佛为苦海舟航劝君早渡彼岸一用斋戒为先二用改恶行善三用明师善友四用解脱正愿五用知因识果六用有诸方便七用积功累德八用福缘相赠行住坐卧之中一句弥陀莫断须信因深果深直教不念自念若能念念不空管取念成一片当念认得念人弥陀与我同现便入念佛三昧亲证极乐内院莲胎标的姓名极功之人自见亲见弥陀受记便同菩萨作伴直至无上菩提永劫随心散诞依得此道归来决定成佛不欠八念念佛䖍诚便是丹念珠百八转循环念成舍利超生死念结菩提了圣凡念意不随流水去念心常伴白云闲念开妙窍通灵慧念偈今留与汝参此偈是吕祖乩示则释道两教何尝有二乎大抵念佛三昧不涉地位不落阶梯一超直入如来实相法门所谓销我亿劫颠倒想不历僧祇获法身也八易生盖弥陀光明徧照法界念佛众生摄受不舍圣凡一体机感相应诸佛心内众生尘尘极乐众生心中净土念念弥陀以是观之智慧X者易生能断疑故禅定者易生不散乱故持戒者易生远诸染故布施者易生不我有故忍辱者易生不瞋恚故精进者易生不退转故不造善不作恶者易生念能一故诸恶巳作业报巳现者易生实惭惧故虽有众善若无诚信心无深心无回向发愿心者则不得上上品生矣噫弥陀甚易持净土甚易往众生不能持不能往佛如众生何九品上品上生者若有众生愿生彼国者发三种心即便往生何等为三一者至诚心二者深心三者回向发愿心具三心者必生彼国复有三种众生当得往生何等为三一者慈心不杀具诸戒行二者读诵大乘方等经典三者修行六念回向发愿愿生彼国具此功德一日乃至七日即得往生生彼国时此人精进勇勐故阿弥陀如来与观世音大势至无数化佛百千比邱声闻大众无量诸天七宝宫殿观世音菩萨执金刚台与大势至菩萨至行者前阿弥陀佛放大光明照行者身与诸菩萨授手迎接观世音大势至与无数菩萨赞叹行者劝进其心行者见巳欢喜踊跃自见其身乘金刚台随从佛后如弹指顷往生彼国生彼国巳见佛色身众相具足见诸菩萨色相具足光明宝林演说妙法闻巳即悟无生法忍经须臾间历事诸佛徧十方界于诸佛前次第受记还至本国得无量百千陀罗尼门是名上品上生者上品X中生者不必受持读诵方等经典善解义趣于第一义心不惊动深信因果不谤大乘以此功德回向愿求生极乐国行此行者命欲终时阿弥陀佛与观世音大势至无量大众眷属围绕持紫金台至行者前赞言法子汝行大乘解第一义是故我今来迎接汝与千化佛一时授手行者自见坐紫金台合掌叉手赞叹诸佛如一念顷即生彼国七宝池中此紫金台如大宝华经宿则开行者身作紫磨金色足下亦有七宝莲华佛及菩萨俱时放光照行者身目即开明因前宿习普闻众声纯说甚深第一义谛即下金台礼佛合掌赞叹世尊经于七日应时即于阿耨多罗三藐三菩提得不退转应时即能飞行徧至十方历事诸佛于诸佛所修诸三昧经一小劫得无生忍现前受记是名上品中生者上品下生者亦信因果不谤大乘伹发无上道心以此功德回向愿求生极乐国行者命欲终时阿弥陀佛及观世音大势至与诸菩萨持金莲华化作五百佛来迎此人五百化佛一时授手赞言法子汝今清净发无上道心我来迎汝见此事时即自见身坐金莲华坐巳华合随世尊后即得往生七宝池中一日一夜莲华乃开七日之中乃得见佛虽见佛身于众相好心不明了于三七日后乃了了见闻众音声皆演妙法游历十方供养诸佛于诸佛前闻甚深法经三小劫得百法X明门住欢喜地是名上品下生者中品上生者若有众生受持五戒持八戒斋修行诸戒不造五逆无众过患以此善根回向愿求生于西方极乐世界临命终时阿弥陀佛与诸比邱眷属围绕放金色光至其人所演说苦空无常无我赞叹出家得离众苦行者见巳心大欢喜自见巳身坐莲华台长跪合掌为佛作礼未举头顷即得往生极乐世界莲华寻开当华敷时闻众音声赞叹四谛应时即得阿罗汉道三明六通具八解脱是名中品上生者中品中生者若有众生若一日一夜持八戒斋若一日一夜持沙弥戒若一日一夜持具足戒威仪无缺以此功德回向愿求生极乐国戒香熏修如此行者命欲终时见阿弥陀佛与诸眷属放金色光持七宝莲华至行者前行者自闻空中有声赞言善男子如汝善人随顺三世诸佛教故我来迎汝行者自见坐莲华上莲华即合生于西方极乐世界在宝池中经于七日莲华乃敷华既敷巳开目合掌赞叹世尊闻法欢喜得须陀洹经半劫巳成阿罗汉是名中品中生者中品下生者若有善男子善女人孝养父母行世仁慈此人命欲终时遇善知识为其广说阿弥陀佛国土乐事亦说法藏比邱四十八愿闻此事巳寻即命终譬如壮士屈伸臂顷即生西方极乐世界经七日巳遇观世音及大势至闻法欢喜得须陀洹过一小劫X成阿罗汉是名中品下生者下品上生者或有众生作众恶业虽不诽谤方等经典如此愚人多造恶法无有惭愧命欲终时遇善知识为说大乘十二部经首题名字以闻如是诸经名故除却千劫极重恶业智者复教合掌叉手称南无阿弥陀佛称佛名故除五十亿劫生死之罪尔时彼佛即遣化佛化观世音化大势至至行者前赞言善男子以汝称佛名故诸罪消灭我来迎汝作是语巳行者即见化佛光明徧满其室见巳欢喜即便命终乘宝莲华随化佛后生宝池中经七七日莲华乃敷当华敷时大悲观世音菩萨及大势至菩萨放大光明住其人前为说甚深十二部经闻巳信解发无上道心经十小劫具百法明门得入初地是名下品上生者下品中生者或有众生毁犯五戒八戒及具足戒如此愚人偷僧祇物盗现前僧物不净说法无有惭愧以诸恶业而自庄严如此罪人以恶业故应堕地狱命欲终时地狱众火一时俱至遇善知识以大慈悲即为赞说阿弥陀佛十力威德广赞彼佛光明神力亦赞戒定慧解脱解脱知见此人闻巳除八十亿劫生死之罪地狱勐火化为清凉风吹诸天华华上皆有化佛菩萨迎接此人如一念顷即得往生七宝池中莲华之内经于六劫莲华乃敷观世音大势至以梵音声安慰彼人为说大乘甚深经典闻此法巳应时即发X无上道心是名下品中生者下品下生者或有众生作不善业五逆十恶具诸不善如此愚人以恶业故应堕恶道经历多劫受苦无穷如此愚人临命终时遇善知识种种安慰为说妙法教令念佛彼人苦逼不遑念佛善友告言汝若不能念彼佛者应称无量寿佛如是至心令声不绝具足十念称南无阿弥陀佛称佛名故于念念中除八十亿劫生死之罪命终之时见金莲华犹如日轮住其人前如一念顷即得往生极乐世界于莲华中满十二大劫莲华方开观世音大势至以大悲音声为其广说诸法实相除灭罪法闻巳欢喜应时即发菩提之心是名下品下生者九品三心圆发谛理深明金台随往即证无生上品上生达诸法空了无惊动有愿即生不必读诵上品中生但发道心未穷妙理到彼开明获菩提记上品下生诸戒久持往生如愿闻说苦空得阿罗汉中品上生一日一夜奉戒愿求莲开见佛即预圣流中品中生孝友仁慈知识开悟遇二菩萨闻法得度中品下生生平积恶未遇良师一称佛号生莲华池下品上生毁戒业深狱火俱至闻法回心众圣迎去下品中生十恶五逆临终苦逼教称十念华开金色下品下生十方三世唯此一乘入得门来无欠无䞉九品同归九祖莲社之立既以庐山远公为始祖数X百年来继此道者代不乏人莫不仰体佛慈大启度门异世同风皆众良导传记所载诚不可掩故历代之纪述者录之而为继祖焉其后有人以慈觉为八祖莲池为九祖始祖庐山辨觉大师讳慧远二祖长安光明法师讳善导三祖南岳般舟和尚讳承远四祖云峯五会国师讳法照五祖新定台巖法师讳少康六祖永明智觉禅师讳延寿七祖昭庆圆净法师讳省常八祖长芦慈觉禅师讳宗赜九祖云栖莲池大师讳袾宏九祖东林之会现居士身定中受莂即证上品刘遗民为首故莲池曰观经叙净业正因以孝亲为第一今遗民少尽孝养而复深入念佛三昧屡感瑞应其往生上品宜矣足为居士修净业者万代师法倣莲社立祖之意以遗民为初祖又以行业昭着者继定九祖初祖刘程之字仲思号遗民二祖白居易字乐天号香山居士三祖王日休字虗中号龙舒居士四祖葛繁字五祖王古字敏仲六祖杨杰字次公号无为子七祖冯檝号不动居士八祖钱象祖号止菴居士九祖丁明登号莲侣十心若有众生发十种心专念彼佛是人命终当得往生一无捐害心念佛之人于诸众生常起大慈之心不加损害令得快乐是名无损害心二无逼恼心念佛之人身心安静于诸众生常起X大悲之心深加愍伤令得脱苦是名无逼恼心三乐守护心念佛之人于佛所说正法当须不惜身命守护爱惜是名乐守护心四无执着心念佛之人常以智慧观察于一切法不生执着是名无执着心五起净意心念佛之人能离世间杂染之法复于利养等事常生知足之心是名起净意心六无忘失心念佛之人求生净土成佛种智于一切时念念不舍是名无忘失心七无下劣心念佛之人常行平等之心于诸众生尊重恭敬不生轻慢是名无下劣心八生决定心念佛之人不着世间言论于无上菩提之道深生正信毕竟不惑是名生决定心九无杂染心念佛之人修习功行种诸善根心常远离一切烦恼杂染是名无杂染心十起随念心念佛之人虽观如来相好而不生爱着之心于无念中常念彼佛是名起随念心十信心欲了生死修行净业当发十种信心念念不忘决生净土一信佛所说法金口诚言真实不虗二信凡夫在迷识神不灭六趣循环不息三信此土修行未得道果不免轮回四信未出轮回虽生天上不免堕落五信极乐世界众生生者永无退转六信众生发愿愿生净土决定往生七信一称佛名能灭八十亿劫生死重罪八信念佛之人阿弥陀佛神通光明摄取不舍九信念佛之人十方世界恒沙诸佛同以神力时常护念十X信既生净土寿命无量一生当得无上菩提十无碍即心观佛託境显性心心绝待法法全真有不达者横生疑谤故今以十种无碍显净土之圆融荡涤执情发明正信一心境一如行人一念是能观之心弥陀净土是所观之境以心外无法故诸佛净土全是自心以法外无心故此心全是诸佛法体心境叵得心境宛然互泯互存绝思绝议故经云汝等心想佛时是心即是三十二相八十随形好二修性不二惟心净土是本具之理全修在性也发愿往生是随缘之事全性成修也以修性不二故诸佛净土虽本来成现必由净业成就乃可往生故经云是心作佛是心是佛诸佛正遍知海从心想生三因果理同以众生诸佛同一体故诸佛巳悟众生在迷迷悟虽殊性常平等是故念佛者即是念一切众生之本性故经云如心佛亦尔如佛众生然心佛及众生是三无差别四真俗双泯诸法本空纤尘叵得随缘建立法法宛然以一切法空故心佛叵得以一切法假故心佛宛然以一切法中故心佛不二非有非空绝思绝议故经云无量寿佛身量无边非是凡夫心力所及然彼如来宿愿力故有忆想者必得成就又经云色身非是佛音声亦复然亦不离色声见佛神通力五依正互融国土庄严依报也佛及菩萨正报也一心具一切剎一一微尘现一切佛X及九界众生以体性本同故是故落日及氷国土庄严惟心发现水鸟树林皆演妙法六胜劣同体诸佛法身从真起应如镜现像妍丑在机如水起波随风大小由机有利钝故应有胜劣而法身之体本来不动故经云阿弥陀佛神通如意于十方国变现自在或现大身满虗空中或现小身丈六八尺七一多相即一即多故一心一尘遍一切佛剎多即一故一切佛剎全在一心一尘为令心专一故易成就故故令专念一佛而一佛即一切佛故经云见无量寿佛者即见十方一切诸佛八广狭自在以十方法界不离一微尘故一尘至微量同法界佛剎虽广不离一尘十万遐程不逾方寸故经云阿弥陀佛去此不远如于镜中自见面像九古今无间以三际不离一念故前际不可得故无过去后际不可得故无未来中际不可得故无现在以世相迁流本常住故经云观彼久远犹若今日经须臾间历事诸佛遍十方界十寂用无碍谓炽然在用不动本际如水起波波全是水净名云不起灭定现诸威仪易曰寂然不动感而遂通即寂而用故舍秽究尽取净穷源用而常寂故虽有取舍而实无取舍是故炽然念佛与无念等炽然往生与无生等于无见处不碍见佛于无生处任运往生以圆顿行人语默动静一切时中皆如实际故经云庄严佛土者即非庄严灭度无量众X生实无众生得减度者此之谓也十胜阿弥陀佛有十胜一能满所求胜二亲迎往生胜三蒙光超世胜四闻名得法胜五闻名转质胜六闻名修敬胜七闻名证果胜八闻名受生胜九闻名具德胜十闻名不退胜十胜安养比诸天宫有十胜一化主所居胜二所化命长胜三国非界系胜四净方无欲胜五女人不居胜六修行不退胜七净方非秽胜八国土庄严胜九念佛摄情胜十十念往生胜十胜净土有十胜一生值三宝胜二速得胜法胜三生得身相胜四无恶惟善胜五无苦纯乐胜六所须随念胜七寿命长远胜八修行不退胜九国非界系胜十国土庄严胜十胜往生西方有十胜一经说易生胜二时但少修胜三圣众护念胜四光明摄受胜五乘佛愿力胜六化主亲迎胜七诸佛证明胜八能灭众罪胜九众经共赞胜十法灭独行胜十胜利受持佛名者现世当获十种胜利一者常得一切诸天大力神隐形守护二者常得一切菩萨常随守护三者常得诸佛昼夜护念阿弥陀佛常放光明摄受此人四者一切恶鬼皆不能害一切蛇龙毒药悉不能中五者水火冤贼刀箭牢狱横死枉生悉皆不受六者先所作蘖悉皆消灭所杀冤命彼蒙解脱更无执对七者夜梦正X直或复梦见阿弥陀佛胜妙色相八者心常欢喜颜色光泽气力充盛所作吉利九者常为一切世间人民恭敬供养欢喜礼拜犹如敬佛十者命终之时心无怖畏正念现前得见阿弥陀佛及诸圣众接引往生净土尽未来际受胜妙乐十易得生净土有十易一弥陀愿重得生易二极乐不逆得生易三十方诸佛摄受易四东方一佛助成易五二大圣者来迎易六八大菩萨引去易七奉行十愿得生易八书写一经得生易九散善回向得生易十少时念佛得生易十易往生极乐有十易一信解发心得生易二随修少善得生易三凡修一观得生易四慈光愿摄得生易五诸教赞劝得生易六诸佛赞劝得生易七众圣加护得生易八二圣化摄得生易九念灭众罪得生易十临终圣迎得生易十易净土十易者一常得见佛无量寿佛成佛以来经十大劫常住不灭故二常闻法音佛及菩萨树林水鸟常宣妙法故三圣贤会集观音势至为其胜友诸上善人俱会一处故四远离魔事虽有天魔皆护佛法令修行人速成就故五不受轮回莲华化生无复轮转生死苦趣故六永离恶道彼佛国土无三恶道名字尚不闻故七胜缘助道琼楼玉殿珍衣美馔皆为助道之资具故八寿X命无量众生寿量与佛齐等人天凡夫尽其智力莫知其数故九入正定聚众生生者皆是阿鞞䟦致无退转故十一生行满常随佛学一生当得无上菩提故十种功德高声念佛有十种功德一能排睡眠二天魔惊怖三声徧十方四三涂息苦五外声不入六令心不散七勇勐精进八诸佛欢喜九三昧现前十往生净土十只此专意一念持一句阿弥陀佛只此一念是我本师只此一念即是化佛只此一念是破地狱之勐将只此一念是斩羣邪之宝剑只此一念是开黑暗之明灯只此一念是渡苦海之大󳯟只此一念是脱生死之良方只此一念是出三界之径路只此一念是本性弥陀只此一念达惟心净土十念念佛十声有莲华开敷不可思议之理一念佛德水清净金沙虗明一念佛慧种妙圆宝池湛寂一念佛善根坚固海印妙藏一念佛法芽初生虗空同体一念佛信藕渐长立位不退一念佛愿叶巳圆诸行无碍一念佛修色各异随现四种一念佛戒香真洁普闻十方一念佛觉华开敷功德庄严一念佛佛果圆成智力广大十疑一无大慈悲疑诸佛菩萨以大悲为业若欲救度众生祇应愿生三界于五浊三涂中X救苦众生因何求生净土自安其生舍离众生则是无大慈悲专为自利障菩提道二诸法无生疑诸法体空本来无生平等寂灭今乃舍此求彼生西方弥陀净土岂不乖理哉又经云若求净土先净其心心净故即佛土净此云何通三佛土平等疑十方诸佛一切净土法性平等功德亦等行者普念一切功德生一切净土今乃偏求一佛净土与平等性乖云何生净土四偏念西方疑等是念求生一佛净土何不十方佛土中随念一佛净土随得往生何须偏念弥陀佛耶五具缚厚重疑具缚凡夫恶业厚重一切烦恼一毫未断西方净土出过三界具缚凡夫云何得生六即得不退疑设令具缚凡夫得生彼国邪见三毒等常起云何得生彼国即得不退超过三界七不求兜率疑弥勒菩萨一生补处即得成佛上品十善得生彼处见弥勒菩萨随从下生三会之中自然而得圣果何须求生西方净土耶八十念往生疑众生无始以来造无量业今生一形不逢善知识又复作一切罪业无恶不造云何临终十念成就即得往生出过三界结业之事云何可通九劣弱人生疑西方去此十万亿佛剎凡夫劣弱云何可到又往生论云女人及根缺二乘种不生既有此教当知女人及以根缺者定必不得往生十作何行业疑今欲决定求生西方未知作何行业以何为种子得生X彼国又凡夫俗人皆有妻子未知不断淫欲得生彼否以上十种设疑以问又一一论答明白文繁不录杨次公云大师援引圣言开决羣疑非法藏后身不能至于是也十不念有十种人命终不克念佛一者善友未必相逢无劝念之理二者或疾苦缠身神昏性乱三者偏风失语不得称名四者狂乱失心注想难克五者或逢水火不暇志诚六者辄遇虎狼惊惶仓卒七者临时恶友破坏道心八者饱食过多昏迷致命九者军阵鬬战忽尔身亡十者或坠高巖伤中身命十难五浊得道为难净土修行则易今以娑婆十难示之一不常值佛三界险道佛为导师众生业重生不值佛释迦巳灭弥勒未生贤圣隐伏邪法增炽故二不闻说法像季浇漓所有言说惟谈外道邪恶之论不闻正法故三恶友牵缠邪恶伴侣希求利养扇惑行人堕恶道故四羣魔恼乱九十六种外道恶人坏乱正法使修行者不成就故五轮回不息循环六趣如汲井轮无休息故六难逃恶趣往来三界随业受报虽生天上未免沦坠故七尘缘障道汩没尘劳为出世法之障碍故八寿命短促人生百岁夭横者多光阴迅速菩萨大道难成办故九修行退失此土修行断见思惑方能不退初心行人未免退堕故十尘劫难成X如大通佛世闻法之徒退大执小经尘点劫住声闻地虽涉长时未成大道故十难信净土为难信之法言难信者有十今居秽土习久心安乍闻彼国清净庄严疑无此事难信一也纵信彼国又疑十方佛剎皆可往生何必定生极乐难信二也纵信当生又疑娑婆之去极乐十万亿剎云何极远而得往彼难信三也纵信不远又疑博地凡夫罪障深重云何遽得往生彼国难信四也纵信得生又疑生此净土必有奇妙法门多种功行云何但持名号遂得往生难信五也纵信持名又疑持此名号必须多历年劫乃克成就云何一日七日便得生彼难信六也纵信七日得生又疑七趣受生不离胎卵湿化云何彼国悉是莲华化生难信七也纵信莲生又疑初心入道多涉退缘云何一生彼国便得不退难信八也纵信不退又疑此是接引钝机众生上智利根不必生彼难信九也纵信利根亦生又疑他经或说有佛或说无佛或有净土或无净士狐疑不决难信十也今于此世演说此法是犹入躶形之国宣示威仪对生盲之人指陈黑白此之谓难此之谓利他功德不可思议也十失障重之人不肯进修者有十种失一者不信佛言二者不遵圣教三者不信因果四者不重巳灵五者不求升进六者不亲善友七者不X求解脱八者甘受轮回九者不畏恶道十者甘同魔类十种庄严一曰法藏誓愿修因庄严二曰四十八愿愿力庄严三曰弥陀名号寿光庄严四曰三大士观宝像庄严五曰弥陀国土极乐庄严六曰宝河清净德水庄严七曰宝殿如意楼阁庄严八曰昼夜长远时分庄严九曰二十四乐净土庄严十曰三十种益功德庄严以上如经所说极乐庄严不可思议胜妙境界十方净土诸天王宫无能比者是故我等与一切众生愿往彼国同得受用一切庄严无尽快乐永得清净长辞四趣面奉弥陀亲承授记六度四等无不备行具四辩才得佛十力相好严身神通无碍入金刚心成等正觉十愿南无本师阿弥陀愿我永离三恶道南无本师阿弥陀愿我常闻佛法僧南无本师阿弥陀愿我勤修戒定慧南无本师阿弥陀愿我识破贪嗔痴南无本师阿弥陀愿我恒随诸佛学南无本师阿弥陀愿我不退菩提心南无本师阿弥陀愿我决定生安养南无本师阿弥陀愿我速见弥陀佛南无本师阿弥陀愿我分身徧尘剎南无本师阿弥陀愿我广度诸众生十愿弘深不可量心心念念广宣扬弥陀有愿终须到四色莲花徧界香爱河渺渺广无边六根绳缆要牢坚一心系X着菩提岸举步高登般若󳯟一心念佛莫蹉跎堪叹人生去路多急急称念弥陀佛莫把光阴溺爱河一句弥陀自主张别无一法可思量明明直指归家路四众同登大觉场一句弥陀作话头单提不用别参求工夫彻透泥团破铁佛通身也汗流一句弥陀胜坐禅一声未了一声连心心念念工夫到在在西方极乐天阿弥陀佛法中王爱河浪里作舟航一心愿度沈沦辈尽到西方极乐邦十业夫善恶二轮苦乐二报皆三业所造四缘所生六因所成五果所摄若一念心嗔恚邪婬即地狱业悭贪不施即饿鬼业愚痴暗蔽即畜生业我慢贡高即修罗业坚持五戒即人业精修十善即天业证悟人空即声闻业知缘性离即缘觉业六度齐修即菩萨业真慈平等即佛业若心净即香台宝树净剎化生心垢则邱陵坑坎秽土禀质皆是等伦之果能感增上之缘离自心源更无别体十二光阿弥陀佛光明有十二号无量光佛无边光佛无碍光佛无对光佛焰王光佛清净光佛欢喜光佛智慧光佛不断光佛难思光佛无称光佛超日月光佛彼佛光明照十方国无所障碍若有众生遇斯光者三垢消灭身心柔软欢喜踊跃善心生焉若在三涂勤苦之处见此光明皆得休息寿终之后皆蒙解脱有一地狱罪人在世X之日曾读弥陀往生经教稍知宿命因缘果报覩此光明心中默念我等受苦皆因前世造诸罪业招此苦报于三涂经无数载冥冥长夜应无此光必是西方极乐阿弥陀佛所放光明救度于我志心正念南无阿弥陀佛令声不绝具足十念枷鏁解脱弥陀接引乘空而去即得往生西方净土十二愿欲生安养须凭发愿若不发愿凭何往生故志心发愿云愿我幻身无疾苦愿脱三涂八难门愿灭宿生诸业障愿除烦恼六情根愿身不染邪非触愿出娑婆五浊尘愿我勤修不退转愿入如来解脱门愿命终时神不乱愿得化佛尽来迎愿奉弥陀值众圣愿证金刚不坏身十二不思议彼阿弥陀佛国土不思议光明不思议寿量不思议慈悲不思议愿力不思议神通不思议智慧不思议三昧不思议辩才不思议分身不思议说法不思议度生不思议依正二严种种具足汝等今具足乎未具足乎若其未也速须至诚礼佛念佛求生净土何则执偏迷而修者如跛足人行陆路一日不过数里礼念往生如乘󳯟入水路加以风顺须臾便到千里亦如劣夫从转轮王一日一夜周行四天下非是自力轮王力也又如世人在官难中若自无力得脱须假有力之人救拔若人牵拽重物自力不任须假众他之力方能移动礼念求生净土亦复如是X十二力修净业者托佛愿力观佛宝相为境故如人近附帝王谁敢干犯况阿弥陀佛有大慈悲力有大誓愿力有大智慧力有大三昧力有大威神力有大摧邪力有大降魔力有天眼远见力有天耳遥闻力有他心彻鑑力有光明遍照摄取众生力有不可说不可思议无量最胜功德力岂不能护持修行念佛之人至临终时令无魔障生净土哉十二检照心若念佛之人尘垢未净恶念起时须自检照或有悭贪心嗔恨心痴爱心嫉妬心欺狂心人我心贡高心謟曲心邪见心轻慢心能所心及诸逆顺境界随染所生一切不善之心十四守护心念佛之人恶念起时急须念佛常当守护所有深信心志诚心发愿回向心慈悲心谦下心平等心方便心忍辱心持戒心喜舍心禅定心精进心菩提心及一切善心十四相如来世雄考彼羣定以念佛三昧为禅中王诸余三昧有待有对者皆匹夫之定耳然宝王三昧不住尊相不住卑相邪相正相生死相涅槃相烦恼相菩提相静相乱相成正觉相度众生相坐道场相无所住相如是等相皆悉不住犹如梦觉廓无来去故大品经云无去无来是佛十五念佛夫学佛者无取庄严形迹止贵真实修行在家居士不必定要缁衣道巾带𩬊之X人自可常服念佛不必定要敲鱼击皷好静之人自可寂嘿念佛不必定要成羣作会怕事之人自可闭门念佛不必定要入寺听经识字之人自可依教念佛千里烧香不如安坐家堂念佛供奉邪师不如孝顺父母念佛广交魔友不如独身清净念佛寄库来生不如现在作福念佛许愿保禳不如悔过自新念佛习学外道文书不如一字不识念佛无知妄谈禅理不如老实持戒念佛希求妖鬼灵通不如正信因果念佛以要言之端心灭恶如是念佛号曰善人摄心除散如是念佛号曰贤人悟心断惑如是念佛号曰圣人十六彼此彼国众生无有众苦但受诸乐故名极乐今以娑婆对比之此则血肉形躯有生皆苦彼则莲华化生无生苦也此则时序代谢衰老日侵彼则寒暑不迁无老苦也此则四大难调多生病患彼则化体香洁无病苦也此则七十者稀无常迅速彼则寿命无量无死苦也此则亲情爱恋有爱必离彼则无父母妻子无爱别离苦也此则仇敌冤雠有冤必会彼则上善聚会无冤憎会也此则困苦饥寒贪求不足彼则衣食珍宝受用现成此则形质寝陋六根多缺彼则端严相貌体有光明此则轮转生死彼则永证无生此有四趣之苦彼无三恶之名此则荆棘坑坎高下不平土石泥沙秽污充满彼则黄金为地宝树参天楼耸X七珍花敷四色此则双林巳灭龙华未来彼则无量寿尊现在说法此则观音势至徒仰嘉名彼则与二上人亲为胜友此则羣魔外道恼乱正修彼则佛化一统魔外绝踪此则媚色妖婬迷惑行者彼则正报清净实无女人此则恶兽魑魅交扇邪声彼则水鸟树林咸宣妙法二土较量境缘逈别劝进世人津津有味顾不向乐邦而踊跃哉十六观一日没观心海茫茫水接天百千三昧自然成请观落日如悬皷一念方登安乐城二水想观定水汪洋似海溟微澜不起水更清须臾变作琉璃地宫殿参差倒泻明三地想观地平如掌没邱陵有大金幢自下承无限楼台皆七宝不知他日与谁登四树想观七珍行树响微风说尽无常与苦空若也一闻登不退不须多劫更修功五池想观水出摩尼十四支金渠分注入花池花间演法声哀雅生自珠光彩羽奇六楼想观X百宝楼台百亿重诸天伎乐满楼中自鸣又有悬空乐皆说三皈念念功七花座观大宝莲花特地开百千缨络挂金台人人自有登攀分终不回头意可哀八像想观池上莲花次第开紫金光聚立嵬嵬要须念念常观察往听如来赞善哉九法身想观紫摩金像满虗空绀目澄清与海同莫讶身云无限量由来不出一心中十观音想观最初悲愿久弥新十界垂形济苦伦逆顺途中心自若何妨带果又行因十一势至想观顶上花冠戴宝瓶青莲绀目紫金形经行震动三千界能使无明醉客醒十二普法智观昼夜常脩净土缘忽然三圣立门前慇懃赞叹兼摩顶顷刻能令坐宝莲十三杂想观分身化佛几千千大小金躯坐俨然玉树琼林并宝殿到头仙乐胜诸天十四上品上生观X几年精进智恢恢今日行装甚快哉佛自来迎天奏乐观音亲执紫金台十五中品中生观持戒持斋是大因忽闻化佛语谆谆金沙池畔青莲上聊与诸贤结友亲十六下品下生观堪羡庶人智慧深能于地狱便回心纵经多劫留宫内亲听观音说法音十六想若能于此净土门精进修习日夜不休随顺佛教于此土声色诸境作地狱想作苦海想作火宅想于诸宝物作苦具想饮食衣服如脓血铁皮想于眷属作夜叉罗剎噉人鬼想况复生死不住长劫奔波实可厌离于知识若经卷中闻彼佛愿力国土庄严于念念中称彼理趣生安隐想生宝所想生家业想解脱处想弥陀如来菩萨僧众如慈父想如慈母想生接引想生津梁想于怖畏急难之中称名即应功不唐捐剎那便至速来救护想应念出离想如是行持功德无量矣十八贤社主东林辩觉大师慧远西林觉寂大师慧永罽宾沙门佛陀耶舍天竺沙门佛陀䟦陀罗东林普济大师道生鴈门法师慧持法师僧叡昙常昙顺昙诜道昺道敬彭城刘遗民仲思豫章雷次宗仲伦鴈门周续之道祖南阳张野莱X民南阳张诠秀硕南阳宗炳少文十九念了义每日清晨佛前顶礼十称以后二六时中得闲便念随处提撕不拘轨则久久行持忽地有省穷障自除慧眼日长打成一片方证菩提所谓咳唾掉臂无不是祖师西来意也或明念谓出声朗诵手轮数珠流水相续或默念谓闭口暗转服膺弗失冷暖自知或半明半默念谓名金刚持微动唇舌不落声闻或庄严念谓观想如来眉放白毫光明晃耀或自在念谓信口纯熟食息起居不离这箇或勇勐念谓如逢厄难水火刀兵亟求救脱或舒徐念谓如理乱丝经纶逐渐须要耐烦或登山念谓如临悬厓不上层巅便坠坑谷或渡海念谓顺水扬帆中流黑风飘堕罗剎或行道念谓旋绕阶庭身口意到功德最优或伫立念谓恭敬俨若端拱斋如翘勤恳切或静坐念谓宴安禅定心持六字万缘顿空或侧卧念谓唤醍睡魔按脉当鱼远离恶梦或哀苦念谓如子忆母啼哭号唿瞻依向慕或欢忭念谓如人远归六亲会面舞蹈不禁或摄心念谓垂帘默记十百千万毫无间襍或数息念谓对治昏散出入一息默念一声或参究念谓参禅见性回光返照心佛是谁或实相念谓空诸所有观境不生寂灭为乐至于性相双泯无去无来譬彼月光徧照诸品波澄月现法体全彰众生至诚大慈摄取如艾与珠X能引水火自然感应亲见弥陀圆觉妙心廓然开悟西方圣境常在目前纤尘不立弥漫虗空拟议即非扬瞬便是有无俱遣宗说皆忘念佛密因斯为了义十九益初心菩萨多愿生净土亲近诸佛增长法身方能继佛家业十方济运有斯利益故必愿往按诸经云生安养者缘强地胜福备寿长莲花化生佛亲迎接便登菩萨之位顿生如来之家永处跋致之门尽受菩提之记身具光明妙相迹践宝树香台献供十方宁神三昧触耳常闻大乘之法差肩皆隣补处之人念念虗玄心心静虑烦恼𦦨灭爱欲泉枯尚无恶趣之名岂有轮回之事法利无边圣境非虗何乃爱河浪底沈溺无忧火宅焰中焚烧不惧密织痴网浅智之刃莫能挥深种疑根汎信之力焉能拔遂即甘心伏意幸祸乐灾却非清净之邦顾恋恐畏之世燋蛾烂蠒自处余殃笼鸟鼎鱼翻称快乐可怜可悯二十正好盖此法门不论男女僧俗但一心不乱随其功行皆得往生若人富贵受用见成正好念佛若人贫穷家计累小正好念佛若人有子宗祀得託正好念佛若人无子孤身自由正好念佛若人子孝安受供养正好念佛若人子逆免生恩爱正好念佛若人无病趂身康健正好念佛若人有病切近无常正好念佛若人年老光景无X多正好念佛若人年少精神清利正好念佛若人处闲心无事扰正好念佛若人处忙忙里偷闲正好念佛若人出家逍遥物外正好念佛若人在家知是火宅正好念佛若人聪明通晓净土正好念佛若人愚鲁别无所能正好念佛若人持律律是佛制正好念佛若人看经经是佛说正好念佛若人参禅禅是佛心正好念佛若人悟道悟须佛证正好念佛普劝诸人火急念佛九品往生花开见佛见佛闻法究竟成佛始知自心本来是佛二十四乐所言极乐者有二十四乐一栏楯遮防乐二宝网罗空乐三树阴通衢乐四七宝浴池乐五八水澄漪乐六下见金沙乐七阶际光明乐八楼台凌空乐九四莲华香乐十黄金为地乐十一八音常奏乐十二昼夜雨花乐十三清晨䇿励乐十四严持妙花乐十五供养他方乐十六经行本国乐十七众禽和鸣乐十八六时闻法乐十九存念三宝乐二十无三恶道乐二十一有佛变化乐二十二树摇罗网乐二十三千国同声乐二十四声闻发心乐二十八真念一串数珠不离手一句弥陀不离口高声念低声念六字念四字念紧念缓念朗念默念合手念跪膝念面佛念朝西念打板念敲鱼念掐珠念行道念礼拜念独自念同众念在家念在外念闲也念忙也念行也念住也念坐也X念卧也念连梦中也念才是真念念得心酸泪下念得火灭灰寒念得神号鬼哭念得天喜神欢一声佛振动了魔王宫殿一声佛粉碎了劒树刀山一声佛为百劫千生消业障一声佛为四恩三有启因缘正是榨到油来击撞之声益狠󳯟当浪起摇棹之声益悲镬汤在后莲池在前虽有千万人阻我不念不可得也三十种益西方净土有三十种益一受用清净佛土益二得大法乐益三亲近佛境益四游历十方供佛益五游诸佛所闻法授记益六福慧资粮疾得圆满益七速证无上正等菩提益八诸天人等同集一会益九常无退转益十无量行愿念念增进益十一鹦鹉舍利宣扬法音益十二清风动树如众乐益十三摩尼水漩宣说苦空益十四诸乐音声奏众妙音益十五四十八愿永绝三涂益十六真金色身益十七形无丑陋益十八具足五通益十九常住定聚益二十无诸不善益二十一寿命长远益二十二衣食自然益二十三惟受众乐益二十四三十二相益二十五无实女人益二十六无有小乘益二十七离于八难益二十八得三法忍益二十九身有常光益三十得那罗延身益三十自庆大众若知自庆者则复应须修出世心佛言地狱难免我等相与巳得免离此苦是X一自庆饿鬼难脱我等相与巳得远离痛切是二自庆畜生难舍相与己得不受其报是三自庆生在边地不知仁义相与己得共住中国道法流行亲承妙旨是四自庆生长寿天不知植福相与巳得更复树因是五自庆人身难得一失不返相与巳得各获人身是六自庆六根不具不预善根相与清净得深法门是七自庆世智辩聦返成为难相与一心归凭正法是八自庆佛言见佛为难相与巳得瞻对尊像是九自庆佛言闻法复难相与巳得䬸服甘露是十自庆佛言出家为难相与己得辞亲割爱归向入道是十一自庆佛言自利者易利他为难相与今日一拜一礼普为十方是十二自庆佛言捍劳忍苦为难相与今日各自翘勤有所为作不为自身是十三自庆佛言读诵为难我等大众同得读诵是十四自庆坐禅为难而今见有息心定意者是十五自庆佛言此教难遇难信难知今遇此教易信易知是十六自庆佛言前生不遇此教所以不出三界六道生死轮回今遇此教现生决定直出三界六道生死轮回是十七自庆佛言众生浊恶障重福薄虽有此教迷而不知知而不行今遇此教能知能行是十八自庆佛言不知此教多修杂善无决定心不出轮回今遇此教专修一行决出轮回是十九自庆佛言无善根人临命终时多见恶境或值恶缘不闻经法罪X业牵缠哀号恐怖入于地狱求救无门今蒙此教临命终时值遇善缘及逢善友教修此法广为演说西方净土善相胜法一一指陈其心欢喜发愿往生或闻善友教称十念或自念十声南无阿弥陀佛连连称念具足十声恶境便灭善境现前其人自见阿弥陀佛观音势至清净海众亲来迎接身坐莲台或乘莲华身随佛后往生净土是二十自庆生净土巳九品四色七宝莲池自然化生成清净身离胎胞质是二十一自庆生净土巳身真金色具三十二相形貌端严无诸丑陋是二十二自庆生净土巳具六神通飞空自在游历十方作大佛事是二十三自庆生净土巳寿命无量与佛齐等更无中夭是二十四自庆生净土巳衣食随念宫殿逐身自然快乐七宝庄严一切具足无求不得是二十五自庆生净土巳具无碍辩才得八万四千陀罗尼门智慧明了无不通达是二十六自庆生净土巳与大菩萨观音势至为其胜友无怨憎会是二十七自庆生净土己六时闻法悟无生忍是二十八自庆生净土巳更无退转直至成佛是二十九自庆忍力成就乘大愿󳯟却来三界遍历十方生死海中复度众生往生净土同成阿耨多罗三藐三菩提是三十自庆相与志心踊跃欢喜五体投地归依世间大慈悲父西方极乐世界阿弥陀佛X四十八愿法藏比邱于世自在王如来前发四十八殊胜大愿一恶趣无名愿若我成佛国土有地狱饿鬼畜生名者我终不取正觉二无堕恶道愿若我成佛国中众生有堕三恶道者我终不取正觉三同真金色愿若我成佛国中有情若不皆同真金色者我终不取正觉四形貌无差愿若我成佛国土有情形貌差别有好丑者不取正觉五成就宿命愿若我成佛国土有情不得宿命不知亿那由他百千劫事者不取正觉六生获天眼愿若我成佛国土有情若无天眼不见亿那由他百千诸佛国者不取正觉七生获天耳愿若我成佛国中有情不获天耳不闻亿那由他百千诸佛说法者不取正觉八普知心行愿若我成佛国土有情无他心智不知亿那由他百千佛国有情心行者不取正觉九神足超越愿若我成佛国土有情不获神通于一念顷不能超过亿佛剎土者不取正觉十净无我想愿若我成佛国中有情起于少分我我所想者不取正觉十一决定正觉愿若我成佛国土有情若不决定成正等觉者不取正觉十二光明普照愿若我成佛国土有情光明有限不照那由他百千亿佛剎者不取正觉十三寿量无穷愿若我成佛国土有情不寿量无限乃至筭数劫者不取正觉十四声闻无数愿若我成佛国中声闻无有能知其数若有知者不取正觉X十五众生长寿愿若我成佛国土有情不寿量无限齐者不取正觉除愿力受生十六皆获善名愿若我成佛国土有情有不善名者不取正觉十七诸佛称赞愿若我成佛彼无量剎中无数诸佛不共称赞我国者不取正觉十八十念往生愿若我成佛余剎有情闻我名巳愿生我国乃至十念若不生者不取正觉除五无间诽谤正法及毁圣人十九临终现前愿若我成佛余剎有情发菩提心愿生极乐临终我当现其人前若不尔者不取正觉二十回向皆生愿若我成佛余剎有情闻说我名善根回向愿生我国若不尔者不取正觉二十一具足妙相愿若我成佛国中菩萨皆不具三十二相者不取正觉二十二咸阶补处愿若我成佛国中菩萨咸悉位阶一生补处行普贤道若不尔者不取正觉二十三晨供他方愿若我成佛国中菩萨晨朝供养他方无数诸佛食前还至本国若不尔者不取正觉二十四所须满足愿若我成佛国中菩萨所须种种供具于诸佛所植诸善根不圆满者不取正觉二十五善入本地愿若我成佛国中菩萨不善顺入一切智者不取正觉二十六那罗延力愿若我成佛国中菩萨若无那罗延坚固力者不取正觉二十七庄严无量愿若我成佛国中诸庄严具若有能知及总宣说者不取正觉二十八宝树悉知愿若我成佛国中无量众色宝X树诸菩萨众不了知者不取正觉二十九获胜辩才愿若我成佛国土众生不获得胜辩才者不取正觉三十大辩无边愿若我成佛国中菩萨若不成就无边辩才者不取正觉三十一国净普照愿若我成佛国土光净普照佛剎如明镜中现其面像若不尔者不取正觉三十二无量胜音愿若我成佛国界之内有无量音殊胜超世若不尔者不取正觉三十三蒙光安乐愿若我成佛十方众生蒙我光所照烛者身心安乐若不尔者不取正觉三十四成就总持愿若我成佛十方菩萨闻我名者若不得陀罗尼者不取正觉三十五永离女身愿若我成佛诸佛土中若有女人闻我名巳得清净信发菩提心来生不舍女人身者不取正觉三十六闻名至果愿若我成佛诸佛土中菩萨闻我名已若不修行至菩提者不取正觉三十七天人敬礼愿若我成佛十方菩萨闻我名己发清净心一切天人不敬礼者不取正觉三十八须衣随念愿若我成佛国中众生所须衣服应念即至若不尔者不取正觉三十九才生心净愿若我成佛诸众生类才生我国若不皆获心净安乐如罗汉者不取正觉四十树现佛剎愿若我成佛国中羣生欲见诸佛净国于宝树间悉皆出现若不尔者不取正觉四十一无诸根缺愿若我成佛余剎众生闻我名巳诸根有缺德用非广者不取正觉四十X二现证等地愿若我成佛余剎菩萨闻我名巳若不现证三摩地者不取正觉四十三闻生豪贵愿若我成佛余剎菩萨闻我名巳寿终不生豪贵家者不取正觉四十四具足善根愿若我成佛余剎菩萨闻我名巳若不修行具善根者不取正觉四十五供佛坚固愿若我成佛余剎菩萨闻我名巳供养诸佛乃至菩提有退转者不取正觉四十六欲闻自闻愿若我成佛国中菩萨所欲闻法自然得闻若不尔者不取正觉四十七菩提无退愿若我成佛余剎菩萨闻我名巳于菩提心有退转者不取正觉四十八现获忍地愿若我成佛余剎菩萨闻我名巳不获忍地于诸佛法现证不退转者不取正觉四十八愿第一愿者我本发心为欲上报慈父钟之凤生我之恩惟愿三宝慈悲力令我无始以来经生慈父咸生净土速证菩提能令闻我名者亦得上报父恩第二愿者我本发心为欲上报悲母金大莲养育之恩惟愿三宝慈悲力令我无始以来经生悲母咸生净土速证菩提能令闻我名者亦得上报母恩第三愿者愿度法界虗空界一切众生尽成佛竟然后我方取泥洹第四愿者愿我淫机身心俱断断性亦无能令闻我名者亦得永断淫根第五愿者愿我杀害业习灭尽无余能令闻我名者徧生慈力第六愿者愿我痴暗X谤三宝业灭尽无余能令闻我名者正信三宝第七愿者愿我诸不善业悉得清净能令闻我名者安住梵行第八愿者愿我决生极乐世界速证无上菩提分身尘剎度脱众生尽未来际无有疲厌第九愿者愿我生生世世不忘本愿于五浊世善化众生第十愿者愿我在在处处弘通正法无诸魔障十一愿者愿得无量智慧善能通达一切佛法十二愿者愿得无量辩才开导羣迷降伏外道一切无畏如狮子吼十三愿者愿得无量神通徧至十方国土承事一切如来及善知识一切海会无不得与十四愿者愿我能出种种微妙音声尽未来际赞叹三宝令诸众生知所归依十五愿者愿能随意出生种种微妙供养供养三宝为诸众生作大福田十六愿者十方一切众生所有功德我皆随喜令其成就无上菩提十七愿者十方如来成正觉时我先劝请转大法轮开示众生无上觉路十八愿者十方如来般涅槃时我悉劝请莫入涅槃常住世间饶益含识十九愿者十方如来会中推我为大法王子佛于一切海会赞我功德智慧慈悲愿力如观世音如地藏王等无有异二十愿者愿以大悲光明炤诸地狱触我光者应时变诸苦事成胜妙乐二十一愿者愿以大悲光明照诸饿鬼触我光者应时舍饿鬼身得净土生二十二愿者愿以大悲光明照诸畜生蒙我光者离X诸怖畏舍身之后得净土生二十三愿者愿以大悲光明照诸鬼神蒙我光者悉舍瞋心开悟佛道舍诸丑陋得清净身二十四愿者愿以大悲光明照诸苦恼众生蒙我光者疾病消除六根具足一切厄难皆解脱无量恐怖悉捐除无病延年发菩提意若临命终即生净土二十五愿者愿以大悲光明照触有形无形有想无想及诸魔外令其身心舍诸邪见通达佛乘二十六愿者愿以大悲光明照触人天令其不迷欲乐及欣厌定各各勤求无上菩提二十七愿者愿以大悲光明照诸声闻缘觉令其舍无为证速趋佛乘二十八愿者愿以大悲音声开示一切众生令诸众生决定明悟不恋三界不乐余乘惟求无上菩提二十九愿者愿以大悲神力随顺众生种种所求恒令如愿俾于我法生深信心三十愿者我以救度众生故愿于十方现作佛身或现净土摄取众生庄严殊胜踰于极乐或现秽土化导众生方便无量调伏恶友三十一愿者我以救度众生故愿于随类现身一一类中种族尊胜威德自在令诸同类恭敬爱慕如所教诲直至菩提三十二愿者一切无佛法处一切法灭处一切佛法不能行处我誓以大悲方便现身于中隐显大化为长夜灯救拔沈冥出于苦海三十三愿者愿我恒于众生饥渴之时现作饮食疾疫之时现作药草寒冻之时现作衣服热X恼之时现作凉风险阻之处现作津梁乃至众生一切所须皆现作之令诸众生若服若食若倚若履咸得安乐发菩提心三十四愿者若诸众生乐求佛乘闻我名巳不舍肉身得佛菩提证于究竟三十五愿者若诸菩萨庄严佛土闻我名巳其国胜妙踰于极乐欲现秽土则得无量方便善化刚强难化众生三十六愿者若诸众生欲见诸佛净土闻说法音我愿令彼皆得见闻三十七愿者若诸众生欲往无数世界供养三宝愿令一念之间普得周徧三十八愿者若诸众生欲生诸佛净土闻我名号即得随愿往生三十九愿者若诸众生同我誓愿速得无量智慧方便威德自在四十愿者若有众生乐求小乘我愿令彼速登圣果即便回心入菩萨乘四十一愿者愿诸十方修行菩萨闻我名号直至菩提永无魔事四十二愿者愿诸十方邪魔外道闻我名号即舍邪见同归正觉四十三愿者若有众生身具五逆十恶四弃八弃当堕大地狱中我愿以大悲心力使知求哀忏悔随现胜妙色身至其人前摩顶安慰令彼罪根永拔发菩提心四十四愿者若有众生或谤我法或詈我名彼虽障重我誓以平等大慈悲力令其灭恶速趣菩提四十五愿者愿我慈眼最极清净普视尽虗空界乃至极苦之处悉令安乐极恶众生悉令贤善四十六愿者愿我印手最极庄严于念念X中出生一切诸供养云诸珍宝云诸衣服云诸众具云诸饮食云诸医药云诸三昧云诸总持云诸辩才云诸光照云徧虗空界利益众生尽未来际无有断绝四十七愿者愿我名号最极高远尽十方界靡不周徧乃至法灭之处我名不灭恒令众生若闻若称悉得解脱四十八愿者愿我色身最极微妙以不可说不可说佛剎极微尘数大人之相而自庄严一一相有不可说不可说佛剎极微尘数随形好一一好有不可说不可说佛剎极微尘数光明一一光明皆作不可说不可说佛剎极微尘数色严饰国界皆演不可说不可说佛剎极微尘数声宣扬妙法皆发不可说不可说佛剎极微尘数香普熏一切皆出不可说不可说佛剎极微尘数上妙饮食供养一切皆雨不可说不可说佛剎极微尘数衣服众具普施一切皆现不可说不可说佛剎极微尘数化佛教化一切一一化佛皆有不可说不可说佛剎极微尘数诸化菩萨以为眷属一一菩萨皆有不可说不可说佛剎极微尘数殊胜庄严一一庄严皆作不可说不可说佛剎极微尘数广大佛事一一佛事皆于不可说不可说佛剎极微尘数世界利益众生其有众生见一佛事则得见我微妙色身见我身者则能与我平等能速得成佛净土绀珠X䟦曩在已巳夏避暑于道菴禅室参礼虗舟长老敬叩佛法大意长老喻以三教原无二致祇在于心之一字盖惟精惟一允执厥中圣圣相传之心法也净智妙圆迥脱根尘佛佛相证之心印也七返九还修炼大宝仙仙相授之心丹也譬如天日光明浮云蔽暗人为妄想分别所昧不能见自性升沈轮坠转入诸趣无有了期岂不大可痛惜哉若能回光返照究源彻底则万有诸法不外乎此之一心云闻之正如顶门一针虽不能言下顿悟然于每境缘动触之际一念勐省则物我俱空胸襟爽豁此岂非长老熏陶之力乎宗人葆光居士示余以长老所手辑净土绀珠一册此取净土经论中属于数目者彚成而可为返心源之指南渡愿海之慈航则尤见其誓度羣品之良匠苦心也不胜景仰谨掇前日之所承聆法诲一则以书卷尾云尔岁庚辰暮春宝华居士带方刘爗谨䟦