毘陵集毘陵集序独孤宪公毘陵集序内阁中书舍人武进赵怀玉篹叙曰习爲纂组讵知麻枲之有功长于蓬茨难语臯应之合制文章之道何莫不然故尙藻缋者目不眂典谟矫侈靡者口薄言骚雅硁硁之守其失维均不爲泝沿恐昧流别有唐之兴体凡三变天宝而后大歴以前燕许云徂韩柳未盛则兰陵萧功曹赵郡李员外与常州刺史独孤宪公实比肩焉萧虽忤于权门李乃污夫伪命揆诸文行未免参差公则谠直着于朝宁恺悌洽乎方州凌轹四君祖述六艺孝经一卷首志立身孔门诸科几得具体此其可贵一也唐世文字存者寥寥苟有闻见亟宐购访而茂挺之作厪收于什一遐叔之制尢掇于零星残篇轶简人以爲病公则首尾廿卷尙符唐志灵光之殿岿然独存积玉之圃浩乎无涘菁华所钟神物加护此其可贵二也退之起衰卓越八代泰山北斗学者仰之不知昌黎固岀安定之门安定实受洛阳之业公则悬然天得蔚爲文宗大江千里始滥觞于巴岷黄河九曲肇发源于星宿此其可贵三也琴瑟专壹听者思迁牲醪日陈食者生倦求其相济是在兼长公则猷升邦国言炳竹素识大识小亦元亦史语其矜贵明堂淸庙之仪迹彼翛远靑山白云之槪惟昭斯融虽淡不厌此其可贵四也然宋椠旣失未闻续雕石渠之外世罕传本是集从歙县鲍君廷博假得爲长洲叶氏奕所藏明吴文定寛在东阁时录出之本也叶以赵氏吴岫本冯氏曹甲本互相参校自诩完书披览甫周譌舛百出病余多暇悉意勘雠落叶渐扫珠船屡获原集之外复得公杂文如干首其谥议诔传有涉于公足资考镜者竝附篇后于是已三免譌夏五少阙永嘉本岀人无读之劳宏农帐深客见不传之祕矣夫浚仪社古形图去官岘山碑高涕陨行路秉彝攸好靡闲今昔维公盛德克绍前轨故植桧巳朽见蔽芾而心逢召公降露无庭对膏雨而犹思郇伯矧夫譔述弥足珍焉余之爲是刻也亦使人知遗爱勿替廉吏可爲身登九列不若没世有称装累万金不若名山藏业后之司土同致瓣香学优仕优咸有所劝匪徒表章篇翰蒐辑丛残苟侈山渊以恣采伐而已干隆五十六年岁次辛亥秋八月唐常州刺史独孤公文集序朝议大夫前守虔州刺史陇西李舟述传日物生而后有象象而后有滋滋而后有数数成而文见矣始自天地终于草木不能无文也而况于人乎且夫日月星辰天之文也丘陇川渎地之文也羽毛彪炳鸟兽之文也华叶彩错草木之文也天无文四时不行矣地无文九州不别矣鸟兽草木之无文则混然而无名而人不能用之矣人无文则礼无以辩其数乐无以成其章有国者无以行其刑政立言者无以存其劝诫文之时用大矣哉在人贤者得其大者礼乐刑政劝诫是也不肖者得其细者或附会小说以立异端或彫斲成言以裨对句或志近物以玩童心或顺庸声以谐俚耳其甚者则矫诬盛德污蔑风教爲蛊爲蠧爲妖爲孽噫文之弊有至是者可无痛乎天后时广汉陈子昂独泝隤波以趋淸源自兹作者稍稍而出先大夫常因讲文谓小子曰吾友兰陵萧茂挺赵郡李遐叔长乐贾幼几洎所知河南独孤至之皆宪章六艺能探古人述作之旨贾爲宗巡蜀分命之诏歴歴如西汉时文若使三贤继司王言或载史笔则典谟训诰誓命之书可彷彿于将来矣呜唿三公皆不处此地而连蹇多故唯独孤至之常州刺史亯年亦促岂天之未欲振斯文耶小子所不能知也巳矣常州讳及有遗文三百篇安定梁肃编爲上下帙凡二十卷作爲后序常州爱士而肃最爲所重讨论居多故其爲文之意肃能言之比葬博陵崔贻孙又爲神道碑悉载事行而痛其不登论道之位崔公刚而好直其词不党君子谓之知言昔班孟坚美汉得人之盛日文章则司马迁相如又曰刘向王襃以文章显是则四君子者有汉之文雄欤然而迁无鄕曲之誉亏大雅明哲保身之义相如薄于贞操有涤器受金之累向无威仪遗文以缪而身几不免襃多爲歌颂当时议者以爲淫靡不急其他无闻焉大较词人多陷轻躁否则愞狭迂僻于事放弛其能蹈履中道可爲物主者寡矣孰与常州发论措词皆王霸大略孝弟之至达于神明善与人交久而敬之当官正色不畏强御加之以仁惠爱物吏民敬鄕而文又如是乎其余则二君旣言之矣今亶录崔氏之作缀于篇末云尔毘陵集毘陵集卷第一毘陵集卷第一朝散大夫使持节常州诸军事守常州刺史赐紫金鱼袋独孤及赋梦远游赋诗上壬辰岁过旧居夏中酬于逖毕燿问病见赠三月三日自京到华阴水亭独酌寄裴六薛八海上寄萧立酬梁二十宋中所赠兼别梁少府东平蓬莱驿夜宴平卢杨判官醉后赠别姚太守置酒畱宴观海雨后公超谷北原眺望寄高拾遗丙戌岁正月出洛阳书怀季冬自嵩山赴洛道中代书寄裴冀刘颖客舍月下对酒醉后别毕四燿庚子岁避地至玉山詶韩司马所赠下弋阳江舟中代书寄裴侍御题思禅寺上方蚤发若岘驿望庐山癸卯岁赴南丰道中闻京师失守寄权士繇韩幼深初晴抱琴登马退山对酒望远醉后作贾员外处见中书贾舍人巴陵诗集览之怀旧代书寄赠寒夜溪行舟中作江上代书寄裴使君与韩侍御同寻李七舍人不遇题壁畱赠李张皇甫阎权等数公竝有送别之作见寄因题荅赋梦远游赋老氏称吾所以有大患者爲吾有身大哉圣人之知微乎夫生者一气之暂聚耳有天地之和自然之力以运其行止节其夭寿非智力之所能扶明矣而举世矻矻莫不保持形骸谓爲已有执迷妄往而不返小者攘礼乐窃忠信以贾誉大者盗天地之权至于忘身道德之衰皆此物也余生于浮而长于妄汨没当世与羣动俱智不能逃形于名声之缰鏁脱屣于冠冕之笼槛及其世界顚倒万物反覆始返照收视以观身世然后知一生之患假合岂直刍狗土苴热燄聚沫而已则我之身也与百忧偕长况重险之中乎思欲沖三淸岀五浊乘凌虚极与造物者爲伍莫有由矣尝中夜梦飞昇太空若有以名迹见诮者觉而自失乃爲赋以状远游且旌悟道之晩也其词曰仰太素兮观元精之烟熅孰官司乎物物兮得流形而爲人太皡遗我八卦藏天地于文字黼而黻之爲圣爲智褒衣之徒相与击建鼓而揭日月兮奔孝慈而走仁义其弊也古是而今非身贱而名贵骖驔馺沓兮道路屯云而奔波绚焕轇轕兮玉帛钟鼓之骈罗霍获禾火兮心悬天地而火驰苍黄兮得未终也而失已继之百骸与日月竝走五藏与哀乐交战羲和未及弭辔荣枯纷而万变何生涯之侘傺兮蹇吾降此中州凭世道以上下若涉水而无津兮与吹万同其波流况世绪坱轧兮如棼丝之相樛见辰极之低昂兮知杞人之殷忧顾兔呀以蚀月兮天地闭而云愁凤凰焚其故巢兮遶旧国以失俦埃壒以上薄兮虞罗纷其四周吾始未知夫六合湫隘之若此孰与吾兮远游岂无太淸之路兮夫何漫漫而迢遰望帝鄕之低佪兮微白云与之偕逝澄予神于遥夜与颢气期乎无垠眞境沕穆以傍感精诚薰然而来亲歘乘梦以奋飞博至灵以上宾望见碧落天地如掌洞开八门别有万象亭亭物外乘化直上身世双遣独与道往其往也泛兮若游鱼振鳞而泳淸川冏兮若胡雁得顺风而缘秋天忽不知谁之身夫何爲者䍘入空界七耀在下问予津于混茫兮蹇倘佯以延伫若有人兮缥缈指人间以唁予曰凤兮凤兮何德之暌天固桎若以礼义梏若以机事盍支离其德而起乎物累使逸翮可得而笼樊兮孰云夫吾毛之自异天运地载刚柔生焉千变万化如环无端彼兴废与往复同大壑之波澜将令归根明征其源则吾与若皆幻也又奚睢盱于其闲幻未始有封物未始有壃成则亏进则伤无汨而和无易而方山立其中央善汝行密汝藏道将自光吾在大罗之上元都之所干坤爲家日月爲宇嘘吸元气太虚之下尙一乃心勿谓道阻游乎无穷吾顾见汝奉眞吿以自省兮五情惄其增热哀攀龙之无阶兮思过天之曷月未知去下方几万亿兮退将返遵吾归辙脩玉虚以下降济银汉以中歇凭东井以俯视识故国之城阙千门万户遥如蚁穴百川绮分五岳罗列觅旧山与乔木才依稀而明灭见伊川大道鞠爲戎狄歴阳故人半作鱼鼈曩之奔命于市朝者如纷纭飞驰讘讘嗤嗤蹩蹁蹮肖翘陆离若虮虱之聚坏絮蜘蛛之乘游丝吾乃今日识羣动之变态兮莞然倚长空而笑之亦旣自得周览未毕愓焉形开万象如失羣有俨以皆作百虑缤其来归乃夙昔之人寰始故时之喧卑向之俯仰欣慼无非妄者然后知吾之生也与妄生邪气乘之万缘合幷爲忧爲患爲亏爲盈彼君子方碌碌然自以爲觉犹饰妄以贾名安知圣人不以世界爲重狴生死爲大梦视变化与品类亦犹神交飞动与遗物以顾身兮悟生浮而质陋以一气之倐忽与万化而纷糅自视然寄形宇宙尙何能濡首于荣辱之境甘心于哀乐之囿鹪鹩于飞载翩载翻君子至止栖息化元独立道枢怡神胚浑万物转薄吾眞长存止水不波浮云无根与时盈虚委质干坤倚伏相轧吉凶同源物各自尔予欲无言优哉游哉聊以穷年诗上壬辰岁过旧居少年事远游出入燕与秦离居岁周天犹作劳歌人负劒度颍水归马自知津缘源到旧庐揽涕寻荒蓁邻里喜相劳壶觞展慇勤酒阑击筑语及此离会因丈夫随世波岂料百年身今日负鄙愿多慙故山春夏中詶于逖毕耀问病见赠救物智所昧学仙愿未从行藏两乖角蹭蹬风波中薄宦耻降志卧痾非养蒙闭关涉两旬羇思浩无穷鸑鷟何处来双舞下碧空离别隔云雨惠然此相逢把手贺疾间举杯欣酒浓新诗见久要淸论激深衷高馆舒夜簟开门延微风火云赫嵯峨日暮千万峯遥指故山笑相看抚号钟声和由心亲事感和气同出处未易料且歌缓愁容愿君崇明德岁暮如靑松三月三日自京到华阴水亭独酌寄裴六薛八祇役匪遑息经时客三秦还家问节候知到上巳辰山县何所有高城闭靑春和风不吾欺桃杏满四邻旧友适远别谁当接欢忻唿儿命长瓢独酌湘吴醇一酌一朗咏旣酣意亦申言筌蹔两忘霞月祇相新裴子尘表物薛侯席上珍寄书二傲吏何日同车茵讵肎使空名终然羇此身他年解桎梏长作海上人海上寄萧立朔风翦塞草寒露日夜结行行到瀛壖归思生暮节驿楼见万里延首望辽碣远海入大荒平芜际穷发旧国在梦想故人胡且越契阔阻风期荏苒成雨别海西望京口两地各天末索居动经秋再笑知曷月日南望中尽唯见飞鸟灭音尘未易得何由慰饥渴詶梁二十宋中所赠兼畱别梁少府少读黄帝书肎不笑机事意犹负深衷未免名迹累厌贫学干禄欲狥宾王利甘爲风波人岂复江海意担簦平台下是日飮羇思逢君道寸心蹔喜一交臂绪言未及竟离念巳复至寗陵望南丘云雨成两地途殊迹方间河广流且驶暮帆望不及览赠心欲醉爱君如金钖昆弟皆茂异弈赫连丝衣荣养能钖类君子道未长深藏靑云器巨鳞有纵时今日不定议唯当加餐饭好我袖中字别离动经年莫道分首易东平蓬莱驿夜宴平卢杨判官醉后赠别姚太守置酒畱宴驿楼涨海壖秋月寒城边相见自不足况逢主人贤夜淸酒浓人如玉一斗何啻直十千木兰爲樽金爲杯江南急管卢女弦齐童如花解郢曲起舞激楚歌採莲固知别多相逢少乐极哀至心婵娟少畱莫辞醉前路方悠然明日兮飞傥相忆祇应遥望西南天观海北登渤澥岛回首秦东门谁尸造物功凿此天池源澒洞吞百谷周流无四垠廓然混茫际望见天地根白日自中吐扶桑如可扪迢遥蓬莱峯想像金台存秦帝昔经此登临冀飞翻扬旌百神会望日羣山奔徐福竟何成羡门徒空言唯见石桥足千年潮水痕雨后公超谷北原眺望寄高拾遗崖口雨足收淸光洗高天虹蜺歛残霭山水含碧鲜远空霞破露月轮薄云片片成鱼鳞五陵如荠渭如带目极千里关山春朝来爽气未易说画取花峯赠远人丙戌岁正月出洛阳书怀往岁衣褐见受服金马门拟将忠与贞来酬主人恩天地蹔雷雨洪波生平原穷鳞遂蹭蹬夙昔事罕存幸逢帝出震授钺淸东藩白日忽再中万方咸骏奔王风从西来春光满干坤蛰虫竞飞动余亦辞笼樊遭遇思自强宠辱安足言唯将四方志回首谢故园季冬自嵩山赴洛道中作皇运偶中变长蛇食东土天葢西北倾衆星殒如雨胡尘动地起千里闻战鼓死人成爲阜流血涂草莽策马何纷纷捐躯抗豺虎甘心赴国难谁谓荼叶苦天子初受命省方造区宇斩鲸安溟波截鳌作天柱三微复正统五玉归文祖不图汉官仪今日忽再覩升高混京邑佳气连海浦宝鼎歊景云明堂舞干羽虎臣口激昂口口口御侮腐儒着缝掖何处议邹鲁西上轘辕山丘陵横今古和风蒸万物腊月春霭吐得爲太平人穷达不足数他日遇封禅着书继三五代书寄裴六冀刘二颍昔余马首东君在海北汭尽屏簿领书相与议巖穴载来诣佳境每山有车辙长啸林木动高歌唾壶缺此辞月未周虏马嘶绛阙勐虎踞大道九州当中裂闻君弃孤城犹自握汉节耻栖恶木影忍与故山别脱舄桂岭云冏然若鸟逝唯畱潺湲水分付练溪月尔来大谷棃白花再成雪关梁限天险欢乐竟两绝大盗近削平三川今底宁勾芒布春令屏翳收雷霆伊洛日夜涨鸣臯兰杜靑鶱鶱两黄鹄何处游靑冥畴昔切玉刀应如新发硎及时当树勲高悬景钟铭莫拖白云意径往丹丘庭功成傥长挹然后谋沧溟客舍月下对酒醉后寄毕四燿鄕路风雪深生事忧患迫天长波澜广高举无六翮独立寒夜移幽境思弥积霜月照胆净银河入檐白沽酒聊自劳开罇坐檐隟主人奏丝桐能使高兴剧淸机蹔无累献酢更骆驿慷慨葛天歌愔愔广陵陌旣醉万事遣耳热心亦适视身兀如泥瞪目傲今昔故人间城关音信两脉脉别时前盟在寸景莫自掷心与白日鬪十无一满百寓形薪火内甘作天地客与物无亲疎斗酒胜竹帛何必用自苦将贻古贤责庚子岁避地至玉山詶韩司马所赠沧海疾风起洪波骇恬鳞巳无济川分甘作乘桴人挥手谢秣陵举帆指瓯闽安知风尘表偶与琼瑶亲共悲行路难况逢江南春故园忽如梦返复知何辰旷野豺虎满深山兰蕙新枉君灞陵什回首徒酸辛下弋阳江舟中代书寄裴侍御故鄕隔西日去水连长天前路知几许但指天南边怆恨极浦外隐映靑山连东风满帆来五两如弓弦遥羡绣衣客冏然马首先得餐武昌鱼不顾浔阳田屈指数别日忽乎成两年百花巳满眼春草渐碧鲜岂是离居时柰何于役牵洞庭有深涉曷日期归旋且作异鄕料讵知携手缘离忧未易销莫道罇酒贤题思禅寺上方溪口闻法鼓停桡登翠屏攀云到金界合掌开禅扃郁律衆山抱空蒙花雨零老僧指香楼云是不死庭眇眇于越路茫茫春草靑远山喷百谷缭绕驰东溟目极道何在境照心亦冥騞然诸根空破结如破瓶下视三界狭但闻五浊腥山中有良药吾欲隳天形早发若岘驿望庐山雨罢山翠鲜泠泠东风好断崖云生处是向峯顶道谁谓峯顶远跂予可瞻讨忘缘袪天机脱屣恨不早祗恐岁云暮遂与空名老心往迹未幷慙媿山上草癸卯岁赴南丰道中闻京师失守寄权士繇韩幼深种田不遇岁策名不遭时胡尘晦落日西望泣路岐勐虎啸北风麕麚皆载驰深泥驾疲牛踸踔余何之诘屈白道转缭绕淸溪随荒谷啸山鬼深林啼子规长叹指故山三奏归来词不逢眼中人调苦车倭迟士繇松筠操幼深琼树姿别来平安不何阶一申眉白云失帝鄕远水限天涯昂藏双威凤曷月还两枝努力爱华发盛年振羽仪但令迍难康不负沧洲期莫作新亭泣徒使夷吾嗤初晴抱琴登马退山对酒望远醉后作年长心易感况爲忧患纒壮图迫世故行止两茫然王旋方伐叛虎臣皆被坚鲁人着儒服甘就南山田挈榼上高磴超遥望平川沧江大如綖隐映入远天荒服何所有山花雪中燃寒泉得日景吐霤鸣湔湔举酒劝白云唱歌慰頽年微风度竹来韵我号钟弦一弹一引满耳热知心宣曲终余亦酣起舞山水前人生几何时大半百忧煎今日羇愁破始知浊酒贤贾员外处见中书贾舍人巴陵诗集览之怀旧代书寄赠海岸望靑琐云长天漫漫十年不一展知有关山难适逢阮始平立马问平安取公咏怀诗示我江海澜蹔若窥武库森然矛戟寒眼明遗头风心悦忘朝餐大驾今返正熊罴扈鸣銮公游凤凰沼献可在笔端系越有长缨封关祗一丸冏然翔寥廓仰望慙羽翰嘉会不我与相思岁云殚唯当就佳句持比靑琅玕寒夜溪行舟中作日沈诸山昬寂歴羣动宿孤舟独不系风水夜相逐云归恆星白露下天地肃月轮大如盘金波入空谷魏阙万里道羇念千虑束倦飞思故巢敢望梧与竹沈吟登楼赋中夜起三复忧来无良方归候春酒熟江上代书寄裴使君何地离念剧江臯风雪时艰难伤远道老大怯前期畴昔行藏计祗将力命推能令书信数犹足缓相思与韩侍御同寻李七舍人不遇题壁畱赠三径何寂寂主人山上山亭空檐月在水落钓矶闲药院鸡犬静酒垆苔藓斑知君少机事当待暮云还李张皇甫阎权等数公竝有送别之作见寄因荅洞庭正波苹叶衰岂是秦吴远别时谢君箧中绮端赠何以报之长相思毘陵集卷第一终毘陵集补遗一卷毘陵集补遗汉光武渡滹沱冰合赋昔汉光武收河北之年驰马将进滹沱在前爲敌所迫当冰不坚及军装隐辚以登岸杀气峥嵘而塞川意者欲定神器于兹日彰圣人之动天若非使不道者丧有德者王则水不能以造次而结冰不能以斯须而壮变浩浩之流爲峩峩之状拥高旌以进雷长毂以上及企路以全军又迎风而破浪于时进隔关于长津顾邀遮其后尘患势莫之敌没不可振求一径而莫遂惟羣臣之不亲赖王霸至诚之力协光武至圣之德人从悦已之诈天赞勤王之直故得舟楫不设衣裳不濡避地以往乘冰以趋一水之上两军相殊使后人视水则有求冰则无望飞尘而惆怅对寒流而踟蹰由是知天人之合发与神祗而相符不然则何以延十二之祚总四七之辅灭新室流毒之日作汉氏中兴之主受命之瑞也亦何异元女降于轩辕白鱼跃于周武燕赵之闲淸流弥弥高风以远遗躅于是贺赦表臣某言中使某至宣示赦书大赦天下者臣伏以作解宥过前王之茂典严配享神圣朝之缛礼非大孝无以肃祇宗庙非洪勋不得吿承天下伏惟皇帝陛下诞敷文德昭烈武功铺于八埏横被四海拯兆人之苦恢累圣之洪业伐叛问罪电发王师爲人除灾爲时诛恶陛下恬神凝累储道蕴德以义制事以欲从人雷霆之震也心不恕于兇戾元恶之戮也勋不书于简策淡泊功德阴隲万邦大哉圣王之爲君也无德而称矣顷者贼臣伺枭獍之变翠华巡游四方愁寃百神震骇诛剪大憝淸复阙庭事不稽于浃旬庆已延于万亿接踵之祸又起近郊犬羊猖獗相继夷灭然后举坠典修礼文铲革繁苛捜扬嘉遯自上古之所不臣前圣之所未賔梯航而来悗我声敎扫除氛沴日月载贞大安反侧上下交泰而又发德音降明诏归过罪已降去鸿名含生动植许遂其性草木知感况在人伦今以履端之初先陈盛礼丰洁简易应时顺人展敬于郊坛荐诚于淸庙丕昭列圣咸秩神祇抑臣闻之仲尼曰明乎郊社之礼禘尝之义是陛下德合祖宗道符三五庆于祉福与天无疆鸿私湛恩溥施万国洗荡痕垢咸使维新牢狱空虚囚拘荡涤祯祥郁于川渎嘉气塞于干坤天下臣妾不胜庆幸同前臣某言伏奉今月某日制大赦天下恭承恩诏宣布藩隅负瑕累者咸荷生成被伤痍者如蒙覆育臣闻春以首时葢本于阳德泽以周物取象于鸿私伏惟皇帝陛下出震继明体元立极作解施会顺时致和问安礼备于三朝班朔恩加于九有犹念刑不可变死不复生泣辜兴慈纳隍轸虑与民更始其命惟新御魑魅者复还系桎梏者咸宥丹檄无滞黄沙已空疎汉网而远无不賔祝汤罗而下无犯顺虽水旱系于常数每恻忧勤以征赋本于黎人载加蠲贷应天以实推已以诚畴庸懋能自家刑国或图旧以延赏或钖类以崇先日月徧烛于幽明雨露不私于中外旧章备举坠典咸秩崇儒术所以宏敎化旌孝义所以厚时风悯耆耋而廪赐有差废横敛而凶荒是御皆歴代哲王之茂典今陛下脩而行之洋洋圣谟旷所闻见虽虞帝之孝殷后之仁垂拱而人无间然鞬櫜而兵不复用方于今日未足比崇臣幸属昌期谬领藩服官惟责实未効涓埃之劳赏及无功亦洽涣汗之宠拜恩窃抃万倍恒情代独孤将军让魏州刺史表臣庄言伏奉今月十九日制书以臣爲中大夫持节魏州诸军事守魏州刺史宠命光临心灵震夺臣才质汚滥学艺空疎往缘乏人谬参多士膏雨降而鲜鳞跃和风流而短翮飞遂以庸微累升淸贯天台望重始预廊官帝赞务殷仍霑县宰翊州司而罕效抚边鎭而何功泽㫄滋皇明远照曲顾先臣之旧不忘支属之姻迁臣以大树之荣总臣以仪本之任旣而力微招责禄厚延疴深虑卽塡沟壑不得重趋阶陛伏属天地仁慈听臣入都医疗承恩之日顿咸焦劳在路巳来小将瘳健若何以仰祗嘉惠俯策疲驽当河北之奥藩忝山东之厚寄魏郡太守岂岑熙之可攀冀州刺史宁籍章之敢列伏乞回光敛露寝汗停纶矜臣窃位之诚遂臣量能之请庶知人之鉴影响不差循吏之声期年而至无任忝冒屏营之至表陈让以闻其所让人别状封进爲崔使君让润州表臣某言伏奉今月日制书以臣爲使持节润州诸军事润州刺史散官如故前命甫流后恩遄集进退惟谷忧喜聚门臣某臣材质孤陋艺能鄙薄徒以颇承旧业遂得历践淸资国庠司级旣非所据六衞陪轩又无足採久欲避贤公府移疾家园不悟沖眷曲临殊私属委瓠沟东望始拜宠于韩台竹里南浮遽迁荣于楚泽何以仰承皇寄俯缉甿谣伏乞日月回光云雨流霈深惟鉴察改任良能则朝有至公臣知免戾无任屏营之至代于京兆请停官侍亲表臣某言臣闻审官而用者君上之明也量力而动者人臣之义也然则审官先于责实量力在于知止苟违斯道是必终凶臣以薄劣素空行艺遭逢际会累忝驱驰自受京尹向逾周月上无报国安民之效下乏推贤审己之能官谤日深内省知愧伏以去年冬末迄于今日窃听闾阎颇有流散在于京辇亦多攘夺臣兄枉横爲贼所伤哀苦之中忍耻尢甚虽久令分捕而竟未就擒臣之无能于兹可验偷安重任夫亦胡颜况臣同气数人相次沦没闺门之内哭不绝声应由臣无德而禄召此殃衅兴言感慕痛骨摧心又臣老母素多羸瘵近从数载颇益沈绵臣妻先亡无人侍侧飮膳衣服臣悉躬亲顷任京兆少尹中间又司帑藏虽称要剧亦有余闲臣每退朝便道蹔亲方药自公言归早见安否老母以数在左右都忘呻吟及臣典领大府事繁务切鸡鸣而出暮夜方归淸昼之时莫见亲面凡所服饵或非调适心有未快疾亦转侵在臣焦灼启处无地专力飬则有妨吏职徇公事则阙奉慈颜忠孝两亏纪纲将废以天伦哀绪未平之日忧老母方寸已乱之时虽欲自强必不胜任倘渐荒府政小紊朝经他日噬脐固将何及或当重责已负前恩是敢泣血祈天沥肝请命乞特免臣所职就养私门非惟有光孝理实亦少裨元化龟蛇贱类上报何阶乌鸟微情反哺斯足无任恳愿迫切之至谨诣右银台门奉表陈乞以闻诚惶诚恐顿首顿首谢勅书兼赐冬衣表臣某言伏奉某月日勅书慰问将士等跪承宠钖仰荷天慈忭跃周章不知所措臣某陛下体仁恤远崇德念功恩浃勋贤礼优方国臣行能无取志畧非长徒以尝谬台司遂叨藩守诚寛覆餗之罪更切致寇之忧岂谓宸睠不遗天波荐及奖饰加于尸素恩意逮于庸微岭嶂万里回日月之私照偏禆一介沐干坤之厚施缁黄载跃班白相欢腾喜气于城垒舞祥风于旌斾臣旷官已久无补休明恋阙慈深又移寒燠累忝逾涯之赐敢安非据之荣丘山至重灰壤宁报无任感恩恋主屏营之至爲郭令公请停亲征表臣某言经略副使太子右谕德傅涛至伏承銮驾欲有亲征恭闻圣旨载惶载惧臣以薄劣谬总元戎受命于朝成师以出虽志期静难而力未摧兇邦甸多虞有贻圣虑遂使六军雷动七萃天行臣实无能万死余责然臣面辞之日已具奏闻假令寇贼猖獗犹愿陛下务于持重内安宗庙外固人心臣之素怀正在于此纵微臣智力浅短终无所成陛下仍须别择英才授之师律岂有事非至切便欲亲戎诚恐上国衣冠自生震恐远方士庶更有惊疑以臣观之窃谓非便兇虏伤沮其势式遏天威赫赫所向皆靡陛下责成之日愚臣死难之秋伏望付臣以专征委臣以集事囘銮上国端拱中朝岂惟微臣受赐抑亦万方幸甚谨奉表以闻鹿泉本愿寺铜钟铭八音之列数者金爲长金声之动物者钟爲大相彼创制本乎无心随轻重之所考遇洪纤而必应其体妙乎其几神乎故帝庭用之以和乐梵宇作之而助道其有旨哉伊本愿道塲昔鬼土所卜卽轮王建塔之地有隋氏因而缉焉皇唐统天增壮厥构虽台殿有赫而钟簴未雄曰都维那某等显允令德郁爲纪纲洞三学之奥府张二严之臣翼以爲是声闻则有以敷衆美不则无以遍十方乃同寅叶恭唱议改作我心匪石彼应如云缁流辅仁而或勤或懋淸信委施而爲冈爲陵于是乎远贸精金博召良冶凫氏宰陶人翼镕范修林朴植火正叱咤以启号风师䦧怒而陈力巨扇咆哮洪鑪赫曦焮夺淸夜光连紫微㫄通窦以决注下潜成于数围察夫阴未凝阳爲烈爙爆泉沸气愤云洩旣旬而后实旣坚而后发转于隧渐于堂混乎其轮圆洞然而博畅仙兽勒于下骊龙踏于上蓄精诚含寥亮乃神工之旣济而宝器之大壮也且夫作有度而体有经侈奄均厚薄中则不播不石不郁不柞虽鸿音未扬识者已知其妙矣故缁衆咸跃善愿克充而县之衣冠里之髦彦聚舍珍玩翕营层台峻嶒百常沆瀣一色然后插云柱倚天梯骈辘轳绾修索攒㔣力以下拔轧丰容而上昇雄以笋鳞顚以交扛勐以簴权作以离立大器斯属洪椎乃铿威音潼溶而一吼虓响岌嶪乎三界上极有顶下弥空轮飞行天仙海陆神识莫不警革尘滞褰开㝠蒙涤旷劫之瑕灭长夜之苦使浩福潜润冥机坐融其诸佛神通之用乎不然者千钧之声一杵之播则曷以臻于是矣允釐僧移本三势而克终式遏剑轮后四爰而长击故初起细而促渐登锽以舒旣锐而入微又增而复壮于是壮也乃而毕爲若是者何皆皇觉启导抑扬之深思也实欲普其念周乎仁张皇慈音引曵悲韵使万物咸若六时登闻不惕不惶以安以乐或谓霆鬬雷裂山倾河洩灵祗歼走勐毅僵蹷皆恐怖杀伤之事我大雄氏慈制又悲乎然哉若乃颙颙圣贤翼翼龙象以之忏萨以之引宣微妙其心精进厥德有秩有序不差不忒住持我象敎洋溢我元风洞达我幽明淸宁我邦国神之不可以已其在兹乎皇唐十有八年春仲月八日是钟也旣成卽其秋孟月上弦兹台也复构他方圣衆咸飞来而赞扬地中菩萨咸踊出而瞻仰于是陈巨会以落之张梵乐以考之煌煌乎休哉越寳庭之能事毕矣而宏范莫纪又八稔于斯河南史凛然文林之秀也尉于右邑摄兹铜章惠化一淸于灌坛希声重美于洪器命我昭述式副羣心之望焉而主簿宏农杨量新尉杨光朝等竝高干才敏力懋于道勉奉天秩允恭仁祠辅营乐石赞就厥美虽默者果得不言乎铭曰灵钟上空仪法天体道内虚含至圆雄威蓄毓时乃宣震击铿锽流大千十万调御及圣贤应我眞声开梵筵一切苦轮悲炽然闻我眞声咸息肩虚空有尽福无边神用莫大莫与先招北客文蜀之先曰𧖟丛兮纵其目以称王当周室凌頽兮乱无纪纲洎乎杜宇从天而降鼈灵泝江而上相禅而帝据有南国之九世蜀本南夷人也皆左其袵而椎其髻及通乎秦也始于惠王之代五牛琢而秦女至一蛇死而力士毙二江双注羣山四蔽其地卑湿其风脞脆蛮貊杂处滇𤏡爲邻地偏而两仪不正寒薄而四气不均花叶再荣秋冬如春暮夜多雨朝旦多云阳景罕开阴气恆昬以暑以湿爲瘵爲疠气浥蛰以中人吾知重膇之疾兮将婴尔身蜀之不可往北客归去来兮其东则有大江澐澐下绝地垠百谷相吞出于荆门突怒吼划附于太白渤潏硼砰会于沧溟跳喷浩淼上溅飞鸟蹙缩盘涡下旋鼋鼍三崃两壁乱峰如㦸嶬岈屹崪洞划坼高于天电云外水积昼日无光其下黑窄瞿塘无底浅处万尺啼猿哀哀肠断过客复有千岁老蛟能变其身好飮人血化爲妇人衒服靓装游于水滨五月之闲白帝之下洪涛塞崃不见灔滪翻天蹙地霆吼雷怒亦有行舟突然而去人未及顾棹未及举瞥见阳台不辨云雨十里一歇日未移午须臾黑风暴起拔树震山石走沙飞波腾浪翻舟子失据摧樯折竿漩入九泉没而不还支体糜散荡入石闲水族呀呀拔刺争餐蜀之东不可往北客归去来兮其西则有高山万重峻极属天西有崑崙其峰相连日月巡环阂于山巓峦崖盘嵚天壁夐绝阳和不入阴气固闭千年增冰万古积雪谿寒地坼谷冻石裂夏月草枯冬天水折苍烟凝兮黑雾结人堕指兮马伤骨江水喷激回盘纡萦栈壁缘云钩连相撑绳梁嶫虚傍沓杳冥下不见底空闻波声过者矍然亡魂丧精复引一索其名爲笮人悬半空度彼绝壑或如鸟兮或如玃倏往还来幸不落或有豪猪千羣努鬛射人寒熊孔硕登树自掷见人则擘巨麋如牛修角如剑饿虎争肉吼怒阚阚复有高崖坠石兮声若雷之軿轰上敲下似火迸兮满山流星礀溪忽兮倒流林崖爲之頽倾碎腾狖与过鸟骇木魅兮山精飞石压人兮不可行西有犬戎与此山通形貌类人言语不同氊庐隆穹毳裘蒙茸啜酪啖肉持鎗挟弓依草及泉务战与功其声如犬其聚如蜂中国之人兮或流落于其中岂只掘鼠茹雪以取活终当铍其足而累其胸泣汉月于西海思故鄕于北风蜀之西不可往北客归去来兮其南则有邛笮之关天涉险艰少有平地连延长山横亘庐江隔阂百蛮吁彼汉原上当漏天靡日不雨四时霶然其人如鱼爰处其泉终年霖霪时复日出㹞㹞诸犬向天吠日人皆湿寝偏死腰疾复有阳山之路毒瘴下凝白日无光其气瞢瞢暑雨下湿黄茅上蒸南方之人兮不敢过岂止走兽踣兮飞鸟堕吾不知造化兮何知此方些蜀之南不可以往北客归去来兮其北则有剑山巉巉天凿之门二壁谽谺高㟁嶙峋上拄南斗傍鎭于坤下有长道北达于秦秦地神州中有圣人左右伊臯能致我君双阙峩峩上覆庆云千官锵锵朝于紫宸玉楼凤凰金殿麒麟布德垂泽搜贤修文皇化欣欣煦然而春蜀之北不可以往北客归去来兮毘陵集补遗终毘陵集附录一卷毘陵集附录朝散大夫使持节常州诸军事守常州刺史赐紫金鱼袋独孤公神道碑铭中书舍人赐紫金鱼袋博陵崔祐甫昔刘向称贾谊言三代与秦乱之意其论甚美达于国体虽古之伊吕未能远过又称董仲舒有王佐之材虽伊吕无以加管晏之属殆不及也于戏二君以伟才当盛汉之崇而位止于下国二千石祐甫闻于先君仆射曰主恩非臣下之所图天命岂生人之所制有唐硕量深识之士曰独孤常州讳及字至之河南洛阳人皇朝左千牛备身元庆之曾孙蔡州长史思之孙殿中侍御史赠祕书监通理之第四子仕而遭时鹄立于朝建旟东夏三着嘉绩呜唿痛乎奄忽捐馆其时也大歴十二年夏四月二十九日其地也常州之路寝其寿也五十三年中朝名公素见知者后进之士闻义向风者洎濠舒常三州之百姓莫不塡膺流眦不宴不相浃辰弥月厚而惜之者往往失声出涕沲若公有子朗郁等年未龆齓厥兄检校水部员外郞兼侍御史汜方佐浙河东帅闻丧来奔半旬而至惋毒之甚如不欲生旣受吏人賔客之弔乃忍哀谋事以六月六日引使君之柩去常州归洛阳其年岁次丁巳十月朔七日葬我使君于河南府寿安县某原先祕监之茔左以夫人博陵县君崔氏祔焉礼也水部曰天之降割于我家仲叔季尽矣吾将老矣吾弟常州之子未立今不刻石表墓则常州之令名何以传于后乃託我故人叙而铭之常州禀元和以生幼有成人之量祕监府君亲授以孝经常州一览成诵祕监问曰汝志于何句对曰立身行道扬名于后世是志所尚也自是徧览五经观其大义不爲章句学成童丁祕监忧勺飮不入口者累日先夫人同郡长孙氏谕以不可灭性之义由是微进饘粥杖而后起旣免䘮加于人一等鄕族称其孝焉长孙夫人高行明识训导甚至常州渐敎成器卓然有立着延陵论君子谓其评议之精在古人右天宝末年以洞晓元经对策上第诏拜华阴县尉着古函谷关仙掌二铭格高理精当代词人无不畏服俄属中原兵乱避地于越丁太夫人忧毁瘠过礼旣外除江淮都统使戸部尚书李峘奏爲掌书记授左金吾衞兵曹参军军旅之事非其所好未几返初服今上卽位下诏收俊茂举滞淹政之大者以公爲左拾遗凡所谏诤直而不訏婉而不挠属削藁训词不传于外迁太常博士时新平大长公主之子裴倣尙永淸公主初以太子少傅裴遵庆爲㛰主将行五礼公实相焉中使口宣诏旨易之大长公主后夫姜庆初常州曰㛰姻之礼王化之阶以异姓之人主之不可甚矣某不奉诏中书令汾阳王时爲五礼使从焉又百官薨卒定谥之际综覈名实皆居其当与严河南郢酬答吕荆州諲谥议博而正当时韪之迁尚书吏部员外郞受诏考第吏部选人词翰旌别淑慝朝野称正上方大䘏黎庶精选牧守以公爲濠州刺史平其徭赋恤其冤弱课绩闻上加朝散大夫迁舒州刺史舒境濒江傍山羣盗所聚或蟠结林薮或趑趄城市公惠以柔之武以詟之释矛服耒尽爲良俗其他如在濠之政居一年玺书劳问就加尙书司封郞中钖以金章紫绶属淮南旱歉比境之人流佣甚衆公悉心以抚舒独完安天子闻而休之擢拜常州刺史常州当全吴之中据名城沃土兵兴之后中华翦覆吴中州府此焉称大故朝之选牧恒属意焉公宣中和平易之敎务振人毓德之体百姓蒙化迁善不知所以安而安之吏不忍欺路不拾遗余粮栖𤱔膏露降庭公平生闻人之善必揄敭之气尽与之不啻若身得之后进有才而业未就者敎诲诱掖之唯日不足公之文章大抵以立宪诫世裦贤遏恶爲用故论议最长其或列于碑颂流于咏歌峻如崧华盛如江河淸如秋风过物邈不可逮公有集二十卷行于代若夫赞尧舜禹汤文武之命爲诰爲典爲谟爲训人皆许之而不吾试论道之任宜而不陟前是公之从兄季弟伯姊三年之间继殁执天伦之丧如荼如蓼竟以无禄天何不仁然则贾与董名位不尽其材吾先君之叹主恩天命斯见矣铭曰常州之孝行爲大蒸蒸翼翼以敬以爱友于兄弟如捧如戴常州之义笃于友用之有恒行之可久扶危拯溺尔身我手常州之才施于政抚柔三部以仁爲柄龚遂国侨千古迭映常州之文究其本质取其正艳从其损在星之纬在衣之衮常州之年止中身去昭昭之盛世与万鬼而爲隣白马江上靑乌洛濵鹡鸰在原嗟尔元昆缞袵霑血长号诉冤纂述遗美谓余不谖我遘之子将二十年相投药石胡疚不痊譬我于池子爲之泉譬我于桐子爲之絃荣不独遂难不只全如何淑明摧馥碎坚廞衣楚挽徘徊墓田望之不见赴之无缘狸首斑如女手拳拳如天如天涕泣涟涟朝散大夫使持节常州诸军事守常州刺史赐紫金鱼袋独孤公行状梁肃仲尼述易道于坤曰君子敬以直内义以方外诗三百一言以蔽之曰思无邪公天生懿德外方内直气茂才全发爲时文得大易之中诗人之正邈乎其不可及已七岁诵孝经先祕书异其聪敏问曰汝志如何句公曰立身行道扬名之义是所尚也后博究五经举其大略而不爲章句学确然有可大之业知者益器之十五祕书捐馆公茹血在疚踰时而后杖由是鄕党称孝三十余以文章游梁宋间通人颍川陈兼长乐贾至渤海高适见公皆色授心服约子孙之契天宝十三年应诏至京师时元宗以道莅天下故黄老敎列于学官公以洞晓元经对策高第解褐拜华阴尉故相房琯方贰宪部请公相见公因论三代之质乂问六经之指归王政之根源宪部大骇曰非常之才也赵郡李华扶风苏源明竝称公爲词宗由是翰林风动名振天下及函洛寇扰公违难于江南上元初授左金吾兵曹掌都统江淮节度书记非其好也未几征拜右拾遗因上疏陈便宜及方鎭有冒于货贿举直错枉大者十余事不行皆焚其藁时大盗之后百度草创而太常典故尢所坏缺公爲博士祇考古道酌沿革之中凡有损益莫不悉居其当新平公主之子裴倣尚永淸公主公实相礼初以裴仆射遵庆主㛰中诏长主后夫姜庆代焉公奏曰㛰姻人道之大使异姓主之非礼也且无以示天下臣不敢奉诏上从之又议定谥法公爲谥者葢迹其事业邪正而裦贬之举一字可使贤不肖皆劝故其议吕禋卢奕郭知运等谥皆参用典礼约夫子之旨其事覈其文高学者传示以爲式时有上议谓景皇帝未升尊位不宜爲太祖诏下百寮公按礼经以爲王者禘其祖之所自出而以其祖配之故三代皆以受命始封君配昊天上帝唯汉氏崛起丰沛丰公太公皆无位无功德不可爲祖宗故以高帝爲太祖若景帝肇启王业建封于唐高祖因之遂以爲有天下之号天所命也宜百代不迁因具故事条奏从之于是郊庙之礼遂定踰月拜公尚书礼部员外郞迁吏部每岁以书判试多士而朝列有以文学称者必参校辨论定其甲乙丙科至是公分其任求爲郡守以行其道除濠州刺史公下车以淮士轻剽承兵革之后率多不法长吏不能制遂先董之以威格之以政然后用恺弟寛厚渐渍其俗三年而阖境大穰优诏褒美移拜舒州刺史又以行闻玺书就加朝散大夫检校司封郞中赐金印紫绶其明年吴楚大旱饿夫聚于萑蒲者十七八唯舒安阜近者悦远者来犬牙之境草窃不入上闻之诏曰断狱岁减流庸日归以人俗之丰给当淮湖之灾旱尔守之力也擢拜常州刺史本州都团练使常州爲江左大郡兵食之所资财赋之所出公家之所给岁以万计公削其烦苛均其衆寡物有制事有伦刑罚罕用颇类自息公又谓安人之道淸而静之则定爲而察之则扰故寛以居之仁以行之一变而百姓不知其理又一变知其理而不知理之所由比及三年吏不忍欺路不举遗年谷屡熟灾害不作甲辰岁冬十月二十日甘露降于庭树二十七夕乃止呜唿公庇斯人人方仰公彼天不惠降此大厉爲郡之四载大歴十二年四月壬寅晦暴疾薨于位行路恸哭罢市者相弔踰月又吁嗟之声相闻自寮属相吏下逮鄕老里尹皆率以僃斋祭及葬之日缌衰送丧者数千人唯公体黄老之淸净苞大雅之明哲尊贤容衆而交不谄渎本仁祖义而文以礼乐乃至温良能断应用不滞达识足以表微厚德足以载物善而不伐光而不耀内不机巧外无缁磷隤然中立豁若虚受其长人也先敎爱而后法禁不迁怒以临下故威而不勐不私己以欺人故易而无僃其茂学博文不读非圣之书非法之言不出诸口非设敎垂训之事不行于文字而达言发辞若山岳之峻极江海之波澜故天下谓之文伯有集二十卷行于代若艺文之士遭公发扬盛名比肩于朝廷则有故中书舍人吴郡朱巨川中书舍人渤海高参今尙书左丞天水赵璟职方员外郞知制诰博陵崔元翰考功员外郞颍川陈京礼部员外郞北海唐次苏州刺史高阳齐抗其章章者也其睦亲与善自内姻及朋友所知之家振穷分灾恤孤哀丧颁禄归赠必加于常人一等故启手足之日室无余财惟四布然后乃敛议者于是谓公有文子之淸子产之仁史鱼之直平仲之与人贾生之行义文翁之政事叔子之遗爱而不跻巖廊不享期颐阙致君论道之美以遗史册故凡百以爲痛在昔孔文子以敏而好学爲文公叔发以恤衞国凶饥爲惠矧公功存于人言垂于代有文有质不沗前烈者与易名之礼请从令典谨状尙书考功伏以褒德尙贤设敎之崇轨加谥易名饰终之令典谨按故朝散大夫使持节常州诸军事守常州刺史赐紫金鱼袋独孤某蕴黄裳之服协中庸之德正词复礼施化爲邦淸风存乎省寺遗爱结于黎庶具美之道何以尙兹窀穸旣安音徽日远请追公叔之谥式播臧孙之列谨上唐故常州刺史独孤及谥议权德舆将仕郞守太常博士权德舆议曰独孤及刚方直淸根于性术其修身莅官确乎处中立言遣辞有古风格辩论裁正昭德塞违濬波澜而去流荡得菁华而无枝叶其抠衣入室之徒皆足以掌赞书而秉方册则及之爲文可征矣其爲博士时有上议景皇帝不宜爲太祖者诏下庶官及举夏殷周汉之故事尊祖配天之大旨以爲景皇帝始封于唐天所命也于是定议爲一代典法新平长公主之子裴倣尙永淸公主欲以他宗主㛰及相礼上陈不可竟得以裴仆射遵庆爲主当时称之定吕諲卢奕郭知运之谥用礼文宪度得褒贬之正凡所往复词旨坚明其理舒州属岁饥旱邻郡庸亡什四巳上而舒人生聚悦安不知凶年优诏襃异就赐金紫其初在濠其后在常皆因俗爲理人用爱戴虽不得居公卿长帅之任然其奉常议论三郡绩用亦足以列于文苑附于循吏按谥法曰博文多能曰宪献可替否曰宪及酌三王四代之典训作爲文章以辅敎化是爲博闻位参中外必以称职闻是爲多能定宗庙之飨爲献可正㛰姻之主爲替否有司稽美行而易其名者请谥及曰宪谨谥祭独孤常州文崔祐甫维大歴十二年岁次月日外从祖舅朝散大夫权知中书舍人赐紫金鱼袋崔祐甫遣表妷前邓州南阳县尉李综以淸酌之奠祭于从外孙甥常州独孤使君至之之灵往矣至之此时何时空原拱木荆榛狐貍林风月露以之增悲子之往也高格远量秀气茂姿亡兮何若有兮谁对岂流苏寓马从之巳而呜唿哀哉王事适我政事一埤益我在笼而不能求其释独有怀君之泪临秋风而自滴平生相期聊复一叙一以豁胸中之愤气二以简明灵而晤语吾与至之思宏道义自家刑国张维举坠吾与至之思敦交好平居琢磨遇死赴蹈吾与至之思迈纯德言爲士凖动有时则吾与至之思全高节风雨如晦嘐嘐不辍吾与至之思阐斯文不俾臯契独謩华勋吾与至之谈空覈元梦蝶喻筏去之萧然吾与至之期诸晚岁偃卧山樊同披薜荔举其大较良难名数念我交情千枝万缕霜风扫叶或散或聚万化纷然同归野土向之所务孰云其主呜唿哀哉烂然澄酤平昔共欢如何此奠取象于观我思此饫子必吾剧目想道周暂畱徒御所可怀者徐生之絮新唐书本传独孤及字至之河南洛阳人爲儿时读孝经父试之曰儿志何语对曰立身行道扬名于后世宗党奇之天宝末以道举高第补华阴尉辟江淮都统李峘府掌书记代宗以左拾遗召旣至上疏陈政曰陛下屡发德音使左右侍臣得直言极谏壬辰诏书召裴冕等十有三人集贤殿待制以僃询问此五帝盛德也然顷者陛下虽容其直而不录其言所上封皆寝不报有容下之名无听谏之实遂使谏者稍稍自钳口饱食相招爲禄仕此忠鲠之臣所以窃叹而臣亦耻之十室之邑必有忠信况朝廷之大卿大夫之衆陛下选授之精欤假令不能如文王之多士其中岂不有温故知新可懋陈政要而亿则屡中者陛下议政之际曾不採其一说尧之畴咨禹之昌言岂若是邪昔尧设谤木于五达之衢孔子曰以能问于不能以多问于寡然则多闻阙疑不耻下问圣人之心也愿陛下以尧孔心爲心日降淸问其不可者罢之可者议于朝与执事者共之使知之必言言之必行行之必公则君臣无私论朝廷无私政陛下以此辨可否于献替而建太平之阶可也师兴不息十年矣人之生产空于杼轴拥兵者第馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将墯卒暴百揆隳刺如沸粥纷麻民不敢诉于有司有司不敢闻陛下茹毒飮痛穷而无吿今其心颙颙独恃于麦麦不登则易子齩骨矣陛下不以此时厉精更始思所以救之之术忍令宗庙有累卵之危万姓悼心失图臣实惧焉去年十一月丁巳夜星陨如雨昨淸明降霜三月苦热错缪顚倒沴莫大焉此下陵上替怨讟之气取之也天意丁宁谴戒以警陛下宜反躬罪已旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢干干以徼福于上下必能使天感神应反妖灾爲和气矣又言减江淮山南诸道兵以赡国用陛下初不以臣言爲愚然许卽施行及今未有沛然之诏臣窃迟之今天下唯朔方陇西有吐蕃仆固之虞邠泾凤翔兵足以当之矣自此而往东洎海南至番禺西尽巴蜀无鼠窃之盗而兵不爲解倾天下之货竭天下之谷以给不用之军爲无端之费臣不知其故假令居安思危以僃不虞自可阨害之地俾置屯御悉休其余以粮储屝屦之资充疲人贡赋岁可以减国租半陛下岂迟疑于改作逡巡于旧贯使大议有所壅而率土之患日甚一日是益其弊而厚其疾也夫疗廱者必决之使溃今兵之爲患犹廱也不以渐戢之其害滋大大而图之必力倍而功寡岂易不俟终日之义邪俄改太常博士或言景皇帝不宜爲太祖及据礼条上谥吕禋卢奕郭知运等无浮美无隐恶得襃贬之正迁礼部员外郞歴豪舒二州刺史岁饥旱邻郡庸亡什四以上舒人独安以治课加检校司封郞中赐金紫徙常州甘露降其廷卒年五十三谥曰宪及喜鉴㧞后进如梁肃高参崔元翰陈京唐次齐抗皆师事之性孝友其爲文彰明善恶长于论议晚嗜琴有眼疾不肎治欲听之专也子朗郁毘陵集附录终毘陵集毘陵集卷第二毘陵集卷第二朝散大夫使持节常州诸军事守常州刺史赐紫金鱼袋独孤及诗中送陈兼应辟兼寄高适贾至早发龙沮馆舟中寄东海徐司仓郑司户海上怀华中旧游寄郑县刘少府造渭南王少府崟将还越畱别豫章诸公杂诗山中春思伤春怀归九月九日李苏州东楼宴李卿东池夜宴将赴京荅李纾赠别江宁詶郑县刘少府兄赠别作送州王录事之任送长孙将军拜歙州之任送何员外使湖南送江陵全少府赴任送虞秀才之长沙送阳翟张主簿之任送李宾客荆南迎亲詶常郿县见赠送游员外赴淮西送马郑州萧文学山池宴集送荆南张判官送义乌韦明府送相里郞中赴江西和虞部韦郞中寻杨驸马不遇和赠远和题藤架官渡柳歌送李员外承恩赴扬州觐省同岑郞中屯田韦员外花树歌奉和李尙书画射虎图歌送陈兼应辟兼寄高适贾至结绿处燕石卞和不必知所以王佐才未能忘茅茨罢官梁山外获稻楚水湄适会傅巖人虚舟济川时天网忽摇顿公才难弃遗凤皇翔千仞今始一鸣岐上马指国门举鞭谢书帷预知大人赋掩郄归来词天子方在宥朝廷张四维料君能献可努力副畴咨旧友满皇州高冠飞翠蕤相逢绛阙下应道轩车迟高侯秉戎翰策马观西夷方从幕中事参谋王者师贾生去洛阳焜耀琳瑯姿芳名动百步逸韵凌南皮肃肃举鸿毛泠然顺风吹波流有同异由是限别离汉塞隔陇底秦川连镐池白云日夜满道里安可思梦想浩盈积物华愁变衰因君附错刀送远益悽其四海各横绝九霄应易期不知故巢鷰决起栖何枝蚤发龙沮馆舟中寄东海徐司仓郑司户沙禽相唿曙色分渔浦鸣榔十里闻正当秋风度楚水况値远道伤离羣津头却望后湖岸别处巳隔东山云停舻目送北归翼惜无瑶华持寄君海上怀华中旧游寄郑县刘少府造渭南王少府崟凉风台上三峯月不夜城边万里沙离别莫言关塞远梦魂长在子眞家将还越畱别豫章诸公客鸟倦飞思旧林徘徊犹恋衆花阴他时相忆双航苇莫问吴江深不深杂诗百花结成子春物舍我去流年惜不得独坐空闺暮心自有所待甘爲物华误未必千黄金买得一人顾山中春思獭祭川水大人家春日长独谣昼不暮搔首慙年芳靡草知节换含葩向新阳不嫌三迳深爲我生池塘亭午井灶闲雀声响空仓花落没屐齿风动羣木香归路云水外天涯杳茫茫独卷万里心深入山鸟行芳景勿相迫春愁未遽忘伤春怀归谁谓鄕可望望在天地涯但有时命同万里共岁华昨夜南山雨殷雷拆萌芽源桃不余欺先发秦人家寂寂户外掩迟迟春日斜源桃默无言秦人独长嗟不惜中肠苦但言会合賖思归吾谁诉笑向南枝花九月九日李苏州东楼宴是菊花开日当君乘兴秋风前孟嘉帽月下庾公楼酒解畱征客歌能破别愁醉归无以赠祇奉万年詶李卿东池夜宴政成机不扰心惬宴忘疲去烛延高月倾罍就小池舞盘回雪动弦奏跃鱼随自是山公兴谁令下士知将赴京荅李纾赠别胶漆常投分荆蛮各倦游帝鄕今独往沟水便分流甘作远行客深慙不系舟思君带将缓岂直日三秋江宁詶郑县刘少府兄赠别作往年脱缝掖接武仕关西结绶腰章竝趋阶手板齐仙山不用买朋酒日相携抵掌夸潭壑忘情向组珪事迁时旣往年长迹逾睽何爲靑云器独嗟浊水泥役牵方远别道在或先迷莫见良田晩遭时亦杖藜送虢州王录事之任谓子文章达当年羽翼高一经俄白首三命尙靑袍未遇须藏器安卑莫吿劳盘根傥相値试用发硎刀送长孙将军拜歙州之任临难敢横行遭时取盛名五兵常典校四十又专城浪逐楼船破风从虎竹生岛夷今可料系颈有长缨送何员外使湖南夙昔皆黄绶差池复琐闱上田无晚熟逸翮果先飞前路舟休系故山云不归王程傥未复莫遣鲤书稀送江陵全少府赴任冢司方眘选剧县得英髦固是攀云渐何嗟趋府劳楚山迎驿路汉水涨秋涛骞翥方兹始看君六翮高送虞秀才擢第归长沙充赋名今遂安亲事不违甲科文比玉归路锦爲衣海运同鲲化风㠶若鸟飞知君到三迳松菊有光辉送阳翟张主簿之任旧闻阳翟县西接凤高山作吏同山隐知君处剧闲少年当效用远道岂辞艰迟子扬名后方期綵服还送李宾客荆南迎亲宗室刘中垒文场谢客儿当爲天北斗曾使海西陲旄节精诚着铜楼羽翼施还申供帐别言赴倚门期恩渥霑行李晨昬在路岐君亲两报遂不敢议伤离詶常郿县见赠爱君脩政若脩身鳏寡来归乳雉驯堂上五弦销暇日邑中千室有阳春谓乘凫舄朝天子却媿猪肝累主人辞后读君怀县作定知三岁字犹新送游员外赴淮西多君有奇略投笔佐元戎巳佩郞官印兼乘御史骢使星随驿骑归路有秋风莫遣无书札他年怀袖空送马郑州使君朱两轓春日整东辕芳草成臯路靑山凉水源勉修循吏迹以谢主人恩当使仁风动遥听舆诵諠萧文学山池宴檀栾千亩绿知是辟疆园远岫当庭户诸花覆水源主人邀尽醉林鸟助狂言莫问愁多少今皆付酒罇送别荆南张判官輶车骆马往从谁梦浦兰台日更迟欲识桃花最多处前程问取武陵儿送义乌韦明府妙年能致身陈力复安亲不惮关山远宁辞簿领勤过江云满路到县海爲邻每叹违心赏吴门正早春送相里郞中赴江西君把一尺诏南游济沧浪受恩忘险艰不道岐路长戎狄方搆患休牛殊未遑三秦千仓空战卒如饿狼委输资外府诹谋寄贤良有才当陈力安得遂翶翔岂不愼幷赋赋均人亦康遥知轩车到万室安耕桑火伏金气腾旻天欲苍茫寒蝉惨巴邓秋色愁沅湘昨日携手西于今芸再黄欢娱讵几许复向天一方蹢躅话世故惆怅举离觞共求数刻欢戏谑君此堂今日把手笑少时各他鄕身名同风波聚散未易量曷月还朝天及时开智囊前期傥犹阔加饭勉自强和虞部韦郞中寻杨驸马不遇金屋琼台萧史家暮春三月渭川花到君仙洞不相见谓巳吹箫乘早霞和赠远忆昔去年春风至中庭桃李暎琐窗美人挟瑟对芳树玉颜亭亭与花双今年新花如旧时去年美人不在兹借问离居恨深浅祇应独有庭花知和题藤架䔿䔿叶成幄璀璀花落架花前离心苦愁至无日夜人去藤花千里强藤花无主爲谁芳相思歴乱何由尽春日迢迢如线长官渡柳歌送李员外承恩往扬州觐省君不见官渡河两岸三月杨柳枝千条万条色一一胜绿丝花作鈆粉絮叶成翠羽帐此时送远人怅望春水上远客折杨柳依依两含情夹郞木兰舟送郞千里行郞把紫泥书东征觐庭闱脱郄貂襜褕新着五彩衣双凤幷两翅将鶵东南飞五两得便风几日到扬州莫贪扬州好客行剩淹畱郞到官渡头春阑巳应久殷勤道远别爲谢大隄柳攀条傥相忆五里一回首明年柳枝黄问郞还家否同岑郞中屯田韦员外花树歌东风动地吹花发渭城桃李干树雪芳菲可爱不可畱武陵归客心欲绝金华省郞惜佳辰祇将棣萼照靑春君家自是成蹊处况有庭花作主人和李尙书画射虎图歌饥虎呀呀立当路万夫震恐百兽怒彤弓金镞当者谁鸣鞭飞控流星驰居然画中见眞态若务除恶不顾私时和年丰五兵巳白额未诛壮士耻分铢远迩悬彀中不中不发思全功舍矢如破石可裂应弦尽敌山爲空杀气满堂观者骇飒若崖谷生长风精微入神在毫末作缋造物何同功方叔秉钺受命新丹靑起予气益振底绥静难功可拟嗟叹不足声成文他时代天育万物亦以此道安斯民毘陵集卷第二终毘陵集毘陵集卷第三毘陵集卷第三朝散大夫使持节常州诸军事守常州刺史赐紫金鱼袋独孤及诗下代书寄上李广州自东都还濠州奉詶王八谏议见赠詶皇甫侍御望灊山见示之作垂花坞醉后戏题登山谷寺上方荅皇甫侍御卧疾阙陪车骑之赠诣开悟禅师问心法次第寄韩郞中喜辱韩十四郞中书兼封近诗见示因代书题荅同皇甫侍御斋中春望见示荅李滁州题庭前石竹花见寄暮春于山谷寺上方遇恩命到加官进服詶皇甫侍御见贺之作和张大夫秋日有怀呈院中诸公和张大夫秋夜书情伤春赠远送陈王府张长史还京荅皇甫侍御北归畱别得柳员外书封寄近诗书中兼报新主行营兵马因代书戏荅同徐侍郞五云溪新亭重阳宴集作和中书常舍人晩秋集贤院卽事寄赠徐薛二侍郞登后湖亭伤春怀京师故旧荅李滁州见寄水西馆泛舟送王员外得李滁州书以玉潭庄见託因书春思以诗代荅题玉潭荅李滁州忆玉潭新居见寄和李大夫同吕评事太行苦热行兼寄院中诸公雨后陪王员外泛后湖陪王员外北楼宴待月代书寄上李广州𡷗水望番禺迢迢靑天末鸿雁飞不到音尘何由达独有舆人歌隔云声諠聒皆称府君仁百越赖全活推诚鱼鼈信持正魑魅怛疲民饱中和性足无夭阏天子咨四岳伫公济方割几时复旋归入践靑琐闼贱子託明德缭若松上葛别离鄙恡生结念思所豁门䦨关山阻岐路天地阔唯凭万里书持用慰饥渴自东都还濠州奉詶王八諌议见赠关西仕时俱稚容彪彪之鬓始相逢天地变化县城改独有故人交态在不言会合迹未幷犹以岁寒心相待洛阳居守寄酇侯君着貂冠参运筹高阁连云骑省夜新文会友凉风秋靑𫀆白面昔携手冉冉府趋君记否云分雨散十五年始得一笑罇酒前未遑少畱骤远别况値旅雁鸣秋天二华旧游如梦想他时再会何由缘赖君赠我郢中曲别后相思被管弦詶皇甫侍御望天灊山见示之作早岁慕五岳尝爲尘机碍孰知天柱峯今与郡斋对隐嶙抱元气氤氲含靑霭云崖媚远空石壁寒古塞汉王南游日望秩此昭配法驾到谷口礼容振荒外焚柴百神趋执玉万方会天旋物顺动德布泽霶霈讲武威巳耀学仙功未艾黄金竟何成洪业遽沦昧度世若一瞬昨朝巳千载如今封禅坛唯见云雨晦长望哀往古劳生慙大块淸晖幸相娱幽独知所赖寒城春方正初日明可爱万殊喜阳和余亦荷时泰山色日夜绿下有淸浅瀬媿作拳偻人沈迷簿书内登临叹拘限出处悲老大况听郢中曲复识湘南态思免物累牵敢令道机退瞒然诵佳句持比秋兰佩垂花坞醉后戏题庄周台南十许步有丘一成上有樛藤垂花而蔓草荒之且隔大沟路不可陟道士张太和伐薪爲堰封土以壅浍余亦命薙氏治芜秽而刬宿莽遂别爲登赋之位位广一席席间足以函罇酒二簋三月戊子及羣英由堰而升焉诸花倒垂下拂杯案紫葩缡縰如钗如旒衆君子瞻弄之不足故秉烛进酒以继落日欲称醉而不能也因命其地曰垂花坞堰曰缘花堰亦饰之以诗云紫蔓靑条覆酒壶落花时与竹风俱归时自负花前醉笑向鯈鱼问乐无登山谷寺上方荅皇甫侍御卧疾阙陪车骑之赠梵宫香阁攀霞上天柱孤峯指掌看汉主马踪成蔓草法王身相示空棺云扶踊塔靑霄庳松荫禅庭白石寒不见戴逵心莫展赖将新赠比琅玕诣开悟禅师问心法次第寄韩郞中障深闻道晩根钝岀尘难浊刼相从惯迷途自谓安得知身垢妄始喜额珠完欲识眞如体君尝法味看喜辱韩十四郞中书兼封近诗见示代书题荅各牵于役问游遨独坐相思正郁陶长跪读书心蹔缓短章投我曲何高宦情缘木知非愿王事敦人敢吿劳所叹在官成远别徒言岏水才容舠同皇甫侍御斋中春望见示之作望远思归心易伤况将衰鬓偶年光时攀芳树愁花尽昼掩高斋厌日长甘比流波辞旧浦忍看新草徧横塘因君赠我江枫咏春思如今未易量荅李滁州题庭前石竹花见寄殷疑曙霞染巧类匣刀裁不怕南风热能迎小暑开游蜂怜色好思妇感年催览赠添离恨愁肠日几回暮春于山谷寺上方遇恩命加官赐服詶皇甫侍御见贺之作天书到法堂朽质被荣光自笑无功德殊恩谬激扬还登建礼署犹忝会稽章佳句慙相及称仁岂易当和张大夫秋日有怀呈院中诸公至公无暇日高阁闭秋天肘印拘王事篱花思长年绩成心不有虑澹物犹牵窃效泉鱼跃因闻郢曲妍和张大夫秋夜书情卽事上略当分阃高情善闭关忘机羣动息无战五兵闲铃阁风传漏书窗月满山方知秋兴作非惜二毛斑伤春赠远去水流年日竝驰年光客思两相随咨嗟斑鬓今承弁慙媿新荷又发池杨柳逶迤愁远道鹧鸪啁哳怨南枝忆君何啻同琼树但向春风诉别离送陈王府张长史还京论齿弟兄列爲邦前后差十年方一见此别复何嗟极目故关道伤心南浦花少时相忆处招手望行车荅皇甫十六侍御北归畱别作正当楚客伤春地岂是骚人道别时俱徇空名嗟欲老况将行役料前期劳生多故应同病羸马单车莫自悲明日相望隔云水解颜唯有袖中诗得柳员外书封寄近诗书中兼报新主行营兵马代书戏荅郞官作掾心非好儒服临戎政巳闻说剑尝宗漆园吏戒严应笑棘门军遥知抵掌论皇道时复吟诗向白云百越待君言卽叙相思不敢怆离羣同徐侍郞五云溪新亭重阳宴集作万峯苍翠色双溪淸浅流巳符东山趣况値江南秋白露天地肃黄花门馆幽山公惜美景肎爲芳罇畱五马照池塘繁弦催献酬临风孟嘉帽乘兴李膺舟骋望傲千古当歌遣四愁岂令永和人独擅山阴游奉和中书常舍人晚秋集贤院卽事寄赠徐薛二侍郞汉家金马署帝座紫微郎图籍凌羣玉歌诗冠柏梁阴阴万年树肃肃五经堂挥翰忘朝食研精待夕阳晴空露盘迥秋月琐窗凉远兴生斑鬓高情寄缥囊葳蕤双鸑鷟夙昔竝翺翔汲冢同刊谬蓬山共补亡差池摧羽翮流落限江湘禁省一分袂旻天三雨霜石渠遗迹满水国暮云长早晚朝宣室归时道路光登后湖亭伤春怀京师故旧昨日看摇落惊秋方怨咨几经开口笑复及看花时世事空名束生涯素发知山山春草满何处不相思前年春与独孤常州兄花时爲别倏巳三年矣今莺花又尔覩物增怀因之抒情聊以奉寄近日霜毛一番新别时芳草两回春不堪花落花开处况是江南江北人薄宦龙钟心嬾慢故山寥落水奫沦缘君爱我疵瑕少愿窃仁风寄老身荅李滁州见寄相逢遽叹别离牵三见江臯蕙草鲜白发俱生欢未再沧洲独往意何坚愁看郡内花将歇忍过山中月屡圆终日望君休汝骑媿无堪报起予篇水西馆泛舟送王员外单醪敢献酢曲沼荷经过汎览亲鱼鸟夤缘涉芰荷剧谈增惠爱美景借淸和明日汀洲草依依柰别何得李滁州书以玉潭庄见託因书春思以诗代荅春物行将老怀君意讵堪朱颜因酒强白发对花慙日日思琼树书书话玉潭知同百口累曷日办抽篸题玉潭碧玉徒强名冰壶难比德唯当寂照心可竝奫沦色荅李滁州忆玉潭新居见寄从来招隐地未有剖符人山水能成癖巢夷拟独亲猪肝无足累马首敢辞勤扫洒潭中月他时望德邻奉和李大夫同吕评事太行苦热行兼寄院中诸公驷马上太行脩途亘辽碣王程无畱驾日昃未遑歇请问此何时恢台朱明月长蛇稽天讨上将方北伐明主命使臣皇华得时杰巳忘羊肠险岂惮温风热摇策汗滂沧登崖思纡结炎云如烟火溪谷将恐竭昼景赩可畏凉飇何由发山长飞鸟堕目极行车绝赵魏方俶扰安危俟明哲归路岂不怀飮冰有苦节会同传檄至疑议立谈决况有阮元瑜翩翩秉书札起予歌赤坂永好踰白雪谁念剖竹人无因执羇绁雨晴后陪王员外泛后湖得溪字远山媚平楚宿雨涨淸溪㳂泝任舟檝欢言无町畦酒酣相视笑心与白鸥齐陪王员外北楼宴待月劝酒论心夜不疲含情有待问谁思伫看晴月澄澄影来照江楼酩酊时毘陵集卷第三终毘陵集毘陵集卷第四毘陵集卷第四朝散大夫使持节常州诸军事守常州刺史赐紫金鱼袋独孤及表上代文武百官贺芝草表贺擒周智光表贺袁傪破贼表请降诞日置天兴节表贺栎阳县醴泉表贺太阳当亏不亏表贺潞州芝草嘉禾表谏表爲李给事让起复尙书右丞兼御史大夫表六首爲谯郡唐太守贺赦表爲张濠州谢上表代文武百官贺芝草表臣某言臣等伏见开府仪同三司鱼朝恩奏含晖院及白华亭院内竝芝草生者臣等谨披图按牒窃考前志盖王者以道莅天下而德及庶物则有神木灵草储祥效异陛下贤圣恭俭慈仁爱人开阐学校尊教劝德将以五经根本庶政风化所浃人神以和和气㫄感蒸而爲瑞不然岂灵芝菌蠢异处同植不产他宇必于宸居晔晔九葩之盖煌煌三秀之质盖表陛下之钦明光宅以人文成化灵根硕茂万叶无疆神应炳然天意如荅臣等获忝朝列幸覩祯祥臣无任嘉庆之至贺擒周智光表臣等言臣闻征而无战王者之师也将而必诛春秋之义也臣伏见周智光傲佷顽虐昬迷猖狂敢专生煞之威以慢王度崇饰姦慝之志自干天诛陛下谓罪在己躬视人如子永言式遏之义不得巳而用师而将才受钺兵未血刃巳枭元恶之首载安旧汚之俗昔汉征黥布望陈而忧殷伐鬼方积年乃克岂若陛下朝命将帅夕歼渠魁制胜神速从古未有臣等无任庆快之至贺袁傪破贼表臣某等言臣等伏见河南副元帅行军司马太子右庶子兼御史中丞袁傪露布奏今年五月十七日破石埭城贼方淸幷降乌石山贼陈㽵等徒党二万五千五百人者臣闻圣人之生不能使大盗不起故唐虞之代时则有三苗之师姦宄草窃爲患旧矣山贼方淸等蕞尔狂狡敢干天诛聚椎剽之徒谓险远可恃作爲蛇豕以荐食句吴乃有跨据大江吞噬东土之计七州之地人罢耕织百姓业业全活无所陛下方锐志于偃武不得巳而用兵乃命将受略使先胜后战故傪等役不再举而师有成绩巢窟皆倾俾无遗类诖误之辈得返故业污俗更始流人汔康此三代之举也非陛下齐圣格天文思柔远岂能㡳绥盗乱如此其速臣等幸覩成功不胜大庆臣无任抃跃之至云云请降诞日置天兴节表臣某等言臣闻天有春秋冬夏之气时也时有分至启闭之候节也至若寒食上巳端午重阳或因人崇尙亦播爲风俗况歴运光启圣人降生固宜纪载震之辰与八节同号故元宗生日命曰天长节肃宗生日命曰天平地成节竝以飮食宴乐布庆万方使赐及同轨风流后代陛下纂祖宗纯懿与天地同德礼乐克修宪章咸备而诞圣之日未有嘉名将何以表出震之期庆流虹之瑞率土延企思扇旧风是以臣等颙颙不胜大愿愿以十月十三日爲天兴节其王公士庶上寿作乐悉如开元干元故事上以殷荐崇先天不违之德下以布泽钖万代无疆之休使知社鸣河淸实在兹日臣无任贺栎阳县醴泉表臣等言伏见京兆尹李勉奏栎阳县有醴泉涌岀飮之者痼疾皆愈臣闻王者泽周庶类则神降百祥天地之心去人不远陛下厚德载物与坤同符以善利人如水润下故后土献瑞涌泉疗疾灵源酌而不竭沈痼飮而皆痊勿药之喜万人是赖仰窥天意岂不以是彰陛下之德施乎不然何衆庶颙颙强名圣水彼丹井朱草白麟赤雁徒称太平之瑞未闻功施于人方之圣泉岂喻神异臣等无任喜庆之至贺太阳当亏不亏表臣某等言伏见今月一日云物阴晦太阳当亏不亏者臣闻殷太戊宋景公皆修德立言而妖变爲福陛下以日月薄蚀劳谦惕厉而灾不胜德云爲垂阴若天降衷使其谪收不见易象曰旣忧之咎不长也臣等无任欣戴之至贺潞州芝草嘉禾表臣某等言臣伏见陈郑泽潞陇右节度使奏潞州使院行军司马裴政㕔梁柱上生紫芝草七茎长子县厚载鄕生嘉禾两茎同一穗者臣闻灵芝嘉禾太平之瑞昔在周汉尝表休征当时福应疾如影响今庶政方乂而二瑞荐臻是天降殊祥用彰有德岂非陛下宝持慈俭辑柔远迩克俾天下和平当如周汉之盛乎神祇景贶实甚昭晰彼唐叔之献与齐房之歌明德所感古今同契臣无任谏表臣某言伏见陛下屡发德音招延献纳使左右侍臣得直言极谏忠謇者无不听狂讦者无不容又辛丑诏书诏裴冕崔涣等十有三人竝集贤殿待制以僃询事考言之问此五帝之盛德也而臣以目睹生则幸矣然顷者陛下虽容其直而不录其言进匦上封者大抵皆事寝不报书畱不下但有容谏之名竟无听谏之实遂使諌者稍稍自引钳口就列饱食伦安相招爲禄仕此忠鲠之士所以窃叹而臣亦耻之十室之邑必有忠信如孔丘者况以朝廷之大卿大夫之衆而陛下选受之精与假令不能如文王之多士尧舜之比屋其中岂不有温故知新可使懋陈政要而亿则屡中者乎陛下唯虚存其仪令条奏不旷及议政之际曾不採其一说尧之畴咨禹之昌言岂若是耶昔尧设谤木于五达之衢孔子亦曰以能问于不能以多问于寡又曰丘也幸苟有过人必知之然则多闻阙疑不耻下问圣人之心也臣不胜大愿愿陛下试以尧孔之心爲心日降淸问启其宏说不可者罢之可者议之于朝与执事者共之知之必言言之必行行之必恭则君臣无私论朝廷无私政天下无私是陛下以此辩可否于献替而建太平之阶可也况国体乎自师兴不息十年矣万姓之生产空于杼轴拥兵者第馆亘街陌奴婢厌酒肉而贫人羸饿就役剥牀及肤长安城中白昼椎剽京兆尹不敢而师友之黜弃贪佞不肖而窃位者下哀痛之诏去天下所疾苦废无用之官罢不急之费禁止暴兵节用爱人罔使宦官乱国政佞言败厥度兢兢干干以徼福于上下必能使天諴感而神心应反妖灾以爲和气彼太戊桑谷宋景荧惑焉足爲陛下道哉臣一昨陈奏请减江淮山南等诸道兵马以赡国用陛下初不以臣言爲愚妄许当施行然及今日未有沛然之诏臣窃迟之今天下唯朔方陇西有吐蕃仆固之虞邠泾凤翔等兵足当之矣自此而往东洎海南至番禺西尽巴蜀万里无鼠窃之盗巳积岁矣而兵不爲之解倾天下之货竭天下之谷以给不用之军而爲无竭之费臣不知其故假令居安思危用僃不虞自可于阨要之地少置屯御余悉休之以其粮储屝屦之资充疲人贡赋岁可以减国赋之半陛下岂迟疑于改作逡巡于旧贯使大议有所壅而率土之患日甚一日是益其弊而厚其疾也臣窃惑焉夫疗痈者必决之使溃今兵之爲患犹痈也不以渐戢之其害滋大大而图之必力倍而功寡岂周易不俟终日之义与伏惟图其始而要其终天下幸甚臣无任恳款之至爲李给事让起复尙书左丞兼御史大夫等二表草土臣某言臣昨以哀瘵愚恳昧死上陈冀回日月之光曲全蝼蚁之志伏奉丁酉诏报未蒙矜允捧读圣旨五情殒绝臣某臣伏以适四方宣王命之任必择职位素贵闻望炳着学能专对才有余力者以充其选臣以宗室末属妄荷宠命惟才与智俱不如人况今衰羸残喘加以病苦支离沈瘵歴夏及秋终日不过一食不杖不能自起自料若力疾祗命适数千里虽欲自强必中道委顿玺书诏旨废失是忧臣伏见广德二年七月赦书罢天下起复之官许终丧礼此陛下孝德过于两汉然涣汗之发率土霑霈岂独令臣隔在赦外又尙书右丞会府之枢辖御史大夫天下之绳准宣慰巡检朝廷之大寄今臣授此三职而以起复爲名因臣过举破陛下法今使百寮师师何以取则臣夙遭不造僃生人之艰官始一命先臣弃背慈母鞠育至于成立遭罹二京覆没弱弟以宗室见害臣惸然茹痛独侍板舆僃尝险阻冀及荣养才擢掖垣慈颜违代罔极之痛终天莫追今灵筵未尘坟土尙溼遽令臣荷金印之宠处皇华之荣使繐帷廓然奠祭无主此恆情之所不忍也陛下其忍之乎伏乞以圣慈曲临皇明下照矜臣尫瘵察臣不逮更择时彦授之使职许臣得以羸骸终其丧纪实天地之施钟于臣身倘残魂未灭朽质可委誓当摩顶至踵以荅圣造臣无任哀瘵恳迫之至勅卿朝廷雅望宗室良才爰自居丧颇闻过礼将宣国命允借亲贤举其权道之文以申必行之旨载循来表具悉哀诚宜抑情而奉公伫衔恤以从政卽宜断表也第三表草土臣某言臣再以微诚伏阙请命纶言累降天听未囘仰戴圣情俯循哀感悲惧交迫悼心失图臣某臣才能不及中人且未尝有毫发勋效陛下不以臣不肖特降殊私授以驱驰之任赐以亲贤之目臣且匍匐奉诏戮力将命宁敢矫礼爲名以让自饰顾臣羸瘵奄奄行步支离力有所不任用有所不逮风宪重任也宣抚大典也诚恐以疾坠王命隳使职负陛下所举以重臣之罪方今济济多士盈于朝列陛下舍而勿用而拔臣于苫庐之中必以臣智识爲小有可採臣之他日犹不如人况今尫劣余息方寸紊矣焉能爲陛下震扬休命览观风俗窃自惟忖知不胜任是以拳然丹诚犹冀识察陛下仁圣孝德钖类海内岂令善贷不霑臣身敢希殊造俯遂微恳则死之日生之年也臣无任哀惧之至第四表臣某言一昨臣以哀瘵叨奉恩私封章三上不蒙矜允猥以羸薾之质谬衔岀疆之命赖陛下威灵免贻咎责复得待罪朝阙许守几筵仰荷天慈俯慙灵祐臣某顷陛下不以臣驽蹇特加宠渥者岂非知臣属忝宗盟曾奉使河朔谓能阐扬天旨怀柔远方而尙书省材贤如林庶政必举陛下垂拱羣臣守职固不假臣以区区之力重尸省闱明矣今将命旣复本职未解敢恃皇眷辄复陈乞臣茕然在疚独无兄弟荼毒日浅创鉅痛甚且又疾疹四体支离重寄荣遇人之所欲力有不任名敢虚受此臣所由拳拳不巳有望于陛下也臣伏以三年之丧未足申罔极之恩先王制礼以节人情臣在丧未踰一年奉使巳歴三月若又假国家名器食陛下禄俸是臣亡母于臣有终身之爱而臣于亡母无数月之报先圣以孝感爲号陛下以孝德格天钖类之恩宜及海内今宠命一降使臣有不孝之目子而不孝如臣不忠不孝不忠人所当弃岂足爲陛下操持纲辖弥纶宪章臣之顽固犹知不可况天下佥论朝廷公议乎伏愿许臣免官遂臣私志倘终丧纪尙有余息誓当摩顶粉骨以荅殊恩臣无任第五表臣某言臣去冬十一月某日又诣银台门下上表陈情至今积旬未奉恩旨屏营无地哀惶疚心臣某臣蕞尔朽质叨奉明恩违天固辞岂不知辠实由恃陛下蒸蒸之德故敢守臣子区区之意伏以忠孝之道礼生于情资亲事君爱敬同等臣生处圣代齿力未衰致身日长效节途远独慈亲违弃永往莫追先王制礼居丧之纪有限昊天不弔欲报之德罔极而今茹痛缄哀冒宠干责虽欲僶俛从事使臣何以爲心盖三年之丧金革无避自鲁公伯禽晋襄公始也实以徐戎秦师之役有爲爲之非是则否故孔子对子夏问曰以三年之丧从利者吾不知也今朝廷无徐秦之难臣非金革之任窃陛下名器是从利于丧也食稻锦衣之责舍臣谁归凡曲全万物使不失性天地之仁也鞠育妪煦知寒热疾痛父母之慈也兼而有之明君之惠也臣是以又持悃款昧死上言窃希天父之恩不夺臣子之志泣血待命惟陛下省察臣无任第六表臣顷顿首昧死诣阙累陈情状肝胆悉以披露恳诚冀蒙识察于今浃辰德音不下实由臣词浅意陋无以动天哀惧失图跼蹐无地臣某臣虽亲忝葭莩才实驽钝位忽过量恩亦加等宜竭筋力仰酬造化岂敢饰让自言企礼顾望尝闻上有至仁之君则下无失性之人陛下以蒸蒸圣德格于上下故哀哀孝思敢辞荣禄陛下岂忍抑其微诚假令臣损情变礼陈力就列亦犹双凫乘雁何补江海况敢贪不次之宠遗罔极之报因丧从利以哀爲荣此臣所以屡黩天威望回宸听恳至之愿形于累表拳然待命惟圣慈察之臣无任第七谢免起复表臣某言伏奉某月日批勅矜臣荒谬之情许以残喘终丧使奉几筵获展哀报陛下诞敷五教惇叙九族以臣属忝枝叶哀缠蓼莪故恤以皇慈使及于礼天地之意曲全人欲日月回照下及苫庐伏读诏书感惧交集仰戴圣造若蚊负山屏营瞻奉惶惧陨越臣无任哀戴之至爲谯郡唐太守贺赦表臣某言伏奉二月五日制书大赦天下喜气动天荣光被物百神踊跃衆庶悦豫臣某臣闻大道所宝莫先于慈圣人之徳无以加孝陛下执大象以御物不得已而用兵假一戎之威爲万物戡难再造区宇以匡黎元慈之至也纂服配天不失旧物然后增鸿名以严父正荣号以恭已元元本本尊尊亲亲孝之大也犹虑物有不遂其性政有不阜于俗宏肆眚之恩与天下更始涤瑕荡秽烛幽及微风行物表镜照海内雷作而万戸蛰振网开而三面鸟飞阳春无私品物何毘陵集卷第四终毘陵集毘陵集卷第五毘陵集卷第五朝散大夫使持节常州诸军事守常州刺史赐紫金鱼袋独孤及表下爲江淮都统使贺田神功平刘展表爲杭州李使君论李藏用守杭州功表爲江淮都统使奏破刘展兵捷书表爲江淮节度奏破余姚草贼龚厉捷书表爲张洪州谢上表爲独孤中丞天长节进镜表爲独孤中丞谢让官爵表爲独孤中丞谢紫衣银盘椀等表谢濠州刺史表谢舒州刺史兼加朝散大夫表谢加司封郞中赐紫金鱼袋表谢常州刺史表常州奏甘露降松树表爲江淮都统使贺田神功平刘展表臣某言得田神功等状称官军以正月二十六日过江大破贼衆擒元恶于䔉山之下兇残扑灭江界无事臣某诚懽诚喜顿首顿首臣闻四时成岁秋爲司杀故圣人则之以作五兵盖姦宄寇贼或乘衅而起则干戈弧矢亦有时而动自陛下率遏乱略再造区宇欃枪旬时竹破瓦解蕞尔狂狡敢干天诛作爲长蛇荐食江汉乃矫诬我天命攘窃我王师暴殄我城邑俶扰我边鄙荆吴之人若坠泉谷万姓业业奔走无所陛下神聪不测睿算无方将欲擒之必固纵之先侈其心而厚其毒然后制胜两楹之下授略千里之外使神功等一战而陷阵再战而逐北三战而擒其渠魁系颈以索覆巢倾穴刮野扫地如烈风之破骇浪严霜之陨落叶浃辰之内平扬州定淮南下朱方收三吴流亡者复故业涂炭者返寿域扇以皇风与之更始遂令东土耆老复见汉官威仪非陛下乃武乃文之鸿烈日用不知之元化熟能阴骘圣功如此其速臣无任庆抃之至爲杭州李使君论李藏用守杭州功表臣某言臣闻当逆贼刘展拥兵过江之日变起仓卒锋不可当人心动摇物情危骇五道节制望风溃散自淮而南至于海隅遂无敢保一城能守一节者唯少府少监李藏用以宗室近属忧国如家临危抗愤忠勇奋发收聚散卒糺令义师挺身履险出万死一生之地与贼转战坚守苏州相持经月杀获过当使兇徒逆党锋锐挫衂自此王师载张贼衆知惧其后以外援不至衆寡悬绝遂移师就险退保杭州当此之时江淮诸军巳散平卢之师未至三分全吴贼有其二藏用且募且战独守孤城以忠义感激令骁雄乐用旬月之内致死士三千贼遣伪将张景超孙待封等尽锐率衆分道来攻藏用与将士等戮力一心义形于色殊死决战奋不顾身遂能兵锋所加无不摧陷皆一举尽敌覆而屠之前后俘斩虏获至数万计向使微夫人之力扞此州之境则江介土宇尽爲戎疆海隅苍生非复我有由是浙江之外南至闽岭士庶免有波迸道路穷寇不敢搪揬藩篱屏息风波晏然百姓乐业父不丧子兄不哭弟藏用之功也今都统使停本职巳罢孤军无主莫知适从将士嗷嗷未有所隶天听高邈无人爲言遂使殊勋见委忠节未录口不言赏赏亦不及伏恐非圣朝旌有德表有功之意今逆寇虽尔人心犹携山洞海岛往往结聚睦州草窃爲蠧尤深唯惮藏用之兵是以未敢进逼若此军一散必羣盗交侵则臣此州危亡是惧伏望早降恩旨以荅其勤钖之勲策委之戎政俾惣统所领以鎭遏江表实江东万姓颙颙之望艰难之际人多二心以宗子维城智勇如此必能使寇贼姦宄不敢窥伺间隟则江淮足以高枕而卧陛下可无东顾之忧臣属忝葭莩任居牧守安危之分臣实预焉臣无任恳款之至爲江淮都统使奏破刘展兵捷书表臣闻圣人之生不能使大盗不起唐尧之代时则有四凶在列王制所以诛不恪讨不庭小者市朝大者原野姦宄草窃何代无之刘展苞藏祸心爲日固久敢肆姦慝乘间阻兵长駈凶徒掩臣未备以伪言乱衆谓天命在已于是有豕食淮泗鲸吞荆吴之心使黎庶播越人神愤怒臣职司靖难敢不戮力当凭庙略以殄寇雠谨遣副使少府少监摄侍御史李藏用屯兵杭州伺隟进讨且分处隘害以遏其唐突贼衆狃于初役师轻而骄不虞我军能折其锐也乃以今月三日使其伪将军张干朱法云等领步卒七千马军六百径入杭州东门焚烧闾阎鼓噪而进藏用引其精卒设伏于途羸师张之使入死地然后整堂堂之阵以薄其垒使左厢兵马使潭州长史李澄爲左军左第一将张巖光先锋将李强李陵等佐之都押衙高干爲右军左押衙杨履和都虞候魏守寂佐之左第二将皇甫山栖左三将梁朝康承寂左四将吴季之李楚玉颜光允等督游军之骑以弥缝其阙表里合战奇正夹攻以将帅之余勇因黎元之积愤奋皆敢死登必争先赤羽交而三军风生金鼓鸣而万夫气作自卯至午覆而败之神扶电扫雷落山破噍类无余只车莫返锋镝之血朱殷长江甲齐崇山尸作京观实赖陛下聪明齐圣与日月合照故能虑图发于罇俎而威灵加于远方臣等尽敌如拾芥成功如指掌恶气沴祲扫荡无日海隅苍生比屋何幸臣无任庆快之至爲江东节度使奏破余姚草贼龚厉捷书表臣闻皇天分时秋爲司杀王者立极兵以禁暴唐虞有共工苗人之患殷周有鬼方昆夷之战盖蛮夷猾夏自古有之自顷胡寇作逆吴越震恐龚厉父子乘闲起兵劫明州之人掠余姚之地负阻海口凭陵江干蚁聚偷安蚕食分给属王师北伐未遑南征逮兹二春侵掠益甚将拟复东瓯故地窥南越僭迹边邑黎庶爲之骚然臣方荷推毂之寄怀尽敌之计思所以扶乘天威图制远略料其贪而无整勇而无刚乌合兽聚不足当堂堂之阵山潜海匿不足用桓桓之师难以力制易以计灭臣遂遣军将潘景兰领辎驮数十辈伪爲商旅傍山谷往来以饵之又遣军将吕道光领拍刀手一百人取其便道爲伏以待之遣军将左璋率弩手一百五十人爲左翼将军将余能变率弩手一百五十人爲右翼皆三吴良家百越劲卒争贾余勇乐于公战蓬头突鬓焱骇火烈相爲辅车夹敌之路又遣军将张思览率拍刀手一百人爲中军操中权之制以节其进退以三月二十九日至靑烟洞口果如臣策贼遂出山先者遇伏鼓譟合战于是奇正毕举四军夹攻贼衆夺气不知所守鸣鞞雷动飞镝雨集转战四十里杀其三百余人龚厉尙稽天诛且偷晷刻收合余烬八九十人更登高堽背山借势张思览等连弩乱发引军合围天声扬而勇士厉锐气作而妖星陨遂斩元凶父子擒其妻孥余党僵仆原隰脂膏草莽犹恐蒋潢翳荟尙有伏姦遂搅山搜谷刮野扫地倾其巢窟返斾而旋累载逋诛一朝扑灭非陛下圣谟神策与天合契制胜两楹加威四海则安能翦豺狼如拉朽扫搀抢如拾芥使吴越乂安江汉澄廓臣受钺未几覩兹成功无任庆快之至谨差摄福州泉山府别将左璋奉捷书以闻幷赍逆贼父子头奉献伏望悬之藁街以示百姓其余首级于当州枭示讫所获贼物各令分赏将士器械官收山海余祅自取诛灭旣非强敌不足叙功谨录奏闻爲张洪州谢上表臣某言伏奉某月日勅除臣使持节都督洪州诸军事洪州刺史充洪府等七州都防御观察等使臣才不如人位忽过量仰戴天造兢然自失臣某诚惶诚恐顿首顿首臣往岁禄山以盗泉饮臣臣受左袵之辱而不能死陛下以鸿私活臣臣荷干坤之施而不能答徒窃宠禄三典藩郡至如俗阜不扰人或小康此实尧风被物比屋日用敢贪天功以爲已力不谓陛下奖劝是务以臣爲勤自春徂秋凡三钖命九州之伯臣忝其一况豫章重鎭荆扬奥区五岭控其南九江在其北连帅所统安危是系分忧之寄岂臣足当负荷恩辉惧陨越于下今以某月日到所部上讫谨当靖恭守位夙夜在公宣皇猷以导风俗仗天威以训师旅庶以四境无虞百姓辑睦爲报力或不足则继之以死臣之分也敢有二事臣无任喜惧之至谨奉表陈谢以闻爲独孤中丞天长节进镜表臣某言臣仕于太上圣皇之朝早蒙宠秩位至剖竹任兼干城摩顶至踵皆圣皇所钖陛下又不以臣菲薄加臣宪威殊私降临荣命重叠臣顷虽罄诚竭节竟未能夷凶静难思所以仰酬天造缅邈无阶以去年五月五日于淮阳铸上件镜欲献之行在爲圣皇寿冀申犬马之意臣子之心属豺狼方炽道路艰阻恳愿空积上达无由今宸极正而干坤贞观惊尘收而日月开朗当白露盛序之秋正黄河澄淸之日臣幸逢佳节愿展微诚谨遣某乙进上件二镜一献圣皇一献陛下辄以愚恳上续圣寿臣伏以圣皇执契垂化有如金玉之式陛下时乘驭天骋飞龙于国步臣故以金龙饰镜以表圣德伏冀纤尘莫翳朗鉴长悬挂仙台而如日之昇含品物而无私不照而臣之肝胆亦庶呈于此轻黩宸房战越交深臣无任爲独孤中丞让官爵表臣闻任非其贤则负乘之寇至宠过于分则尸素之患生所以建官者必惟贤是择就列者亦量力而处臣幸以驽蹇遭逢盛明顷当遏乱之日谬以专城见委虽常尝胆歴年然未有以报国陛下奖臣微効骤加崇班以执宪剖符之职兼推毂授钺之寄位至十连泽及三族臣岂不知踰涯越分冒宠叨荣顾凶党尙存王师未戢当圣主宵衣之日非臣子释负之秋是以勉励疲朽不敢陈让然尔来竟未能奋一奇展一策扫荡寇贼仰酬恩私而事乖诚愿又加风疾无功而当厚赏抱病而处大藩尸位旷职臣实増惧今闻大军长驱巳济河围邺祓氛沴气朝暮廓淸圣朝方当櫜弓矢而休牛马搜俊乂以僃鸳鹭岂臣菲薄之质疲苶之身所宜犹握兵要仍居宠秩使上黩朝伦下速官谤以臣固陋犹知其不可况陛下圣心乎伏乞特降睿慈矜臣尫瘵许臣停官养疾以避其贤良则慺慺余生于兹幸甚臣无任感戴之至爲独孤中丞谢赐紫衣银盘椀等表臣某言今月十九日越州长史卢渐至伏奉某月日勅书特赐慰劳圣藻御札降临自天二十三日中使刘光俊至又奉宣口勅赐臣衣一副银盘椀等各一兼百索一筒紫衣十副分赐用命将士端午续命推心而泽流万里颁赐而庆及三军臣等捧戴恩渥陨越是惧臣某诚惶诚恐顿首顿首臣拔自周行见委戎律受金钺分竹符荷天之宠岁一周矣竟未能虔奉庙略诛鉏残寇使边烽尙燃虏马未郄臣之罪也陛下不以臣官非其据任重于力而骤降殊荣累加厚赐天文下瞩而星辰烂灿宸翰俯临而烟云飞动况盘盂器用章服缯綵赐臣爲寿施及行闲投醪之恩未足言醉挟纩之德曾何喻暖臣等虽勉励忠勤誓淸尘雾然丝发之効未展雨露之渥亟加揣分循涯臣惧深矣谨当宣皇恩以励将帅奉师律以练甲兵必使江海无虞士卒知训然后毕力殄寇以荅鸿私臣无任谢濠州刺史表臣及言臣伏奉今年五月一日勅授臣使持节濠州诸军事濠州刺史臣顷待罪礼官僃位郞署职旷无补增惧且媿陛下不以臣愚擢居二千石之列今之刺史古之诸侯州人安否系在一吏臣非其才无以称旨奉诏之日惧又甚焉以闰六月十二日到所部上讫唯当奉宣圣猷竭诚帅下瞻恋天造酬効无阶臣无任喜惧之至谨附驿奉表陈谢以闻臣及诚惶诚恐顿首顿首谢舒州刺史兼加朝散大夫表臣及言臣奉七月十八日勅加臣朝散大夫使持节舒州诸军事舒州刺史充当州守捉使兼知淮南岸当界缘江贼盗臣典濠州无政可纪人幸不扰时和所致流者稍复年登之力臣敢贪此以爲己能陛下过听骤降殊奖旣増之秩又命以服无德受赏媿孰甚焉仰戴皇渥且荣且惧今以九月二十七日到州上讫经积年寇盗疮痍之后百姓流窳十不一存臣以奉宣圣慈与之休息劳来鳏寡薄其徭赋是以招携亡者抚柔存者庶经秋之后颇或安集非曰能尔冀竭力焉臣无任感戴之至谨奉表陈谢以闻谢加司封郞中赐紫金鱼袋表臣及言伏奉三月一日勅加臣检校司封郞中使持节舒州诸军事兼舒州刺史充当州圑练守捉使仍知淮南岸当界缘江贼盗赐紫金鱼袋殊荣厚渥骤钟臣身且喜且骇以媿以惧臣闻尧舜建官三考黜陟汉代二千石以循良称者于是有玺书劳勉増秩赐金之制臣到官始半岁职事未有所补见在户口才有地着其中鳏寡疲弱不能自存者十犹六七征遣征赋未尝及期此臣政不逮力不任之效获宥罪戾幸固深矣岂谓皇恩骤降复以古典命臣加位授服宠过臣量伏读诏旨惧孰大焉此则古荆舒之地诗人惩其剽轻复当贼寇虔刘比屋流亡之后其人心巳难安易动况加徭役税敛日不获己缓之则骄急之则散辑柔㡳绥之道尢非愚臣所及伏思夙夜勉励力安斯人省事以慰其愁示信以杜其争亦冀俗稍务本人渐足食使贡赋之入岁増月长三岁大比以版图归于有司犬马之心也敢有贰事臣无任感戴之至谢常州刺史表臣及言臣伏奉去年十二月二十三日勅授臣使持节常州诸军事守常州刺史充常州团练守捉使臣伏以江东之州常州爲大陛下不以臣不肖拔臣于羣吏之中以考则年未久以劳则功无可录而除拜之次加于人一等臣及诚惶诚恐顿首顿首臣往岁尝忝谏官歴博士尙书郞之秩虽僃尝献纳累黩天听竟无丝发裨补明盛及典濠舒二州岀入七年又不能副陛下政平讼息与我共此之叹至如流人自占旱不爲灾实由陛下当勤恤之初下哀痛之诏寛减租税入三分之二是以和气傍感灾变爲福福流臣州人是以乂臣宁敢贪天之功以爲己力今陛下赐臣诏曰断狱岁减流庸日归以人俗之丰给当淮湖之灾旱陟尔明效宜列中朝臣无其实谬奉殊恩伏览圣旨惶悚陨越况陛下厉精百揆之始日以尧吁舜咨㫄求俊造或经时不除一吏除必以公才爲先苟非其人位不虚授搢绅之辈侥倖望绝臣当如此独荷荣寄人之多幸将自臣始致寇速谤实忧自贻今以三月十七日到州上讫虽顾励疲钝増脩吏职惧力不逮上累皇明奉诏夕愓且慙且骇无任感戴喜惧之至谨奉表陈谢以闻常州奏甘露降松树表臣及言臣州内㕔东阶下二松树自今年十月十三日夜至今月十八日夜前后二十七度甘露下降树根枝叶霑洒皆徧洁白凝沍味同饴蜜余澑滴地委积成泥倾州官吏咸共荣观臣谨按鹖冠子云圣王之德上及太淸下及万灵则甘露下瑞应图曰王者德至于天则甘露降松柏陛下实行慈俭怀柔远近无爲之政与太古同风故天地气和合而呈瑞况休征感应之始当陛下降生之日皇符昭哳天意炳焕盖表圣寿宝歴将与天比崇臣爲州三年无绩可纪疲朽何幸目覩祯祥臣无任喜忭之至谨奉表以闻伏望宣付史馆毘陵集卷第五终毘陵集毘陵集卷第六毘陵集卷第六朝散大夫使持节常州诸军事守常州刺史赐紫金鱼袋独孤及议九首景皇帝配昊天上帝议故太保韩国公赠太师苗晋卿谥议故御史中丞卢奕谥议故左武衞大将军使持节陇右节度经略大使兼鸿胪卿御史中丞赠梁州都督太原郡开国公郭知运谥议幷酬荅三首故江陵尹兼御史大夫吕諲谥议幷酬荅三首行状一首唐故尙书祠部员外郎赠陜州刺史裴稹行状景皇帝配昊天上帝议谨按礼经王者禘其祖之所自出以其祖配之凡受命始封之君皆爲太祖继太祖以下六庙则以亲尽迭毁于太祖之庙虽百代不迁此五帝三王所以尊祖敬宗也故受命于神宗禹也而夏后氏祖颛顼而郊鮌缵禹黜夏汤也而殷人郊冥而祖契革命作周武王也而周人郊稷而祖文王则明自古必以首封之君配昊天上帝唯汉氏崛起丰沛丰公太公皆无位无功德不可以爲祖宗故汉以高皇帝爲太祖其先细微故也非足爲后代法伏唯太祖景皇帝以柱国之任翼周弼魏肇启王业建封于唐高祖因之遂以爲有天下之号天所命也亦犹契之封商后稷之封邰禘郊宗祖之位宜在百代不迁之典郊祀太祖宗祀高祖犹周之祖文王而宗武王也今若以高祖创业当跻其祀是弃三代之令典遵汉氏之末制黜景皇帝之大业同于丰公太公之不祀反古违道失孰甚焉夫追尊景皇帝庙号太祖高祖太宗所以崇尊尊之礼也时更七圣载经二百名臣硕儒僃经讨论未尝有献同异于宗庙今将议其全典变更先圣制度曷知其可若配天之位旣易则太祖之号宜废祀之不脩庙亦当毁尊祖报本之道其坠于地乎汉制擅议宗庙以大不敬论今武德贞观之宪章未改国家方将敬祀事以和神人禘郊之闲恐非所宜臣谨稽礼文参诸夏殷周汉故事配飨天帝之制请仍旧典谨议故太保赠太师韩国苗公谥议太师禀天纯懿爲唐股肱两朝当国庶绩唯允论道赋政送往事居协恭秉彝动罔违德惠和以懋其事明哲以保其身昔尝悬衡九流剖竹四郡刀尺之下无渫用襦袴之间无贫人洛阳居守东夏辑睦天宝之季二京爲戎皇舆西狩亿兆左袵太师践危机不易心处横溃不忘国奋身拔迹于豺狼之口道不汚而节不夺忠之大者至德干元年中天下多故皇纲未张肃宗循汉宣故事用刑名绳下而太师以曹参爲师持淸静守职励翼王度将顺事典人亦宁一厥猷茂焉能知人能官人愼选乃僚言刈其楚至有拔羣萃而取公器不五六年比肩衮职者光映策府当代荣之汉史称胡广与故吏陈蕃竝爲三司太师有焉夫九德咸事寛之爲首百工惟时能哲则惠宜其享天眉寿爲国元老古者生以行观其志殁以谥易其名谥之美恶视行之大小后代或三字以表其德贞惠文子是也或二字以彰善酇文终侯畱文成侯是也盖有绩大名盛则礼优谥崇太师德冠搢绅位侔周召将加诔谥之制宜以酇畱爲准谨按大戴礼体和居中曰懿文贤有成曰献稽千载之令典合二名以配德请谥曰懿献谨议故御史中丞卢奕谥议卢奕刚毅朴忠直方而淸励精吏事所居可纪天宝十四载洛阳覆没于时东州人士狼狈鹿骇勐武磨牙而争其肉居位者皆欲保性命而完妻子或先策高足争脱羿彀或不耻苟活甘飮盗泉奕独正身守位义不去以死全节誓不辱势窘力屈以朝服受执犹忼慨感愤数贼枭獍之罪观者股栗奕不变色西向而辞君然后受害虽古烈士方之者鲜矣或曰洛阳之存亡操兵者实任其咎非执法吏所能抗师败将犇去之可也委身寇讐以死谁怼及以爲不然勇者御忠者守必社稷是衞则死生以之危而去之是智免也忠于何有盖荀息杀身于晋不食其言也仲由结缨于衞不避其难也元冥勤其官而水死守位而忘躯也伯姬待保姆而火死先礼而后身也彼四人者死之日皆于事无补夫岂爱死而贾祸也以爲死轻于义故蹈义而捐生古人书之使事君者劝然则禄山之乱大于里克孔悝廉察之任切于元冥之官分命所系不啻保姆逆党兵威烈于水火于斯时也能与执干戈者同其戮力挽之不来推之不去岂不以师可亏义不可苟身可杀节不可夺故全其操持于白刃之下孰与夫懐安偷生者同其风哉谨按谥法图国忘死曰贞秉德遵业曰烈奕执宪戎马之闲志藩王室可谓图国矣国危不能救而继之以死可谓忘死矣歴官十一任言必正事必果而淸节不挠去之若始至可谓秉德矣先时黄门以直道佐时奕嗣之以吏士任必以才往往超伦绩用茂着王君奂以果勇代处分阃之寄牛仙客岀将入相以淸干信谨称斯又奖拔之明也当时议者谓知运与郭虔瓘王晙薛讷竝爲中兴名将至今陇上将士思之或有起祠宇于故城遗垒尸而祝之者上元中肃宗加太公望以武成王之号知运列于配食之位则是勋伐事业宜有以美称易其名者谨按谥法服叛怀远曰威易曰厥孚威如系辞曰弧矢之利以威天下虞书曰董之用威传曰非威非怀何以示德则威者圣人所以佐仁义以济天下者也施于名号可以表将帅之德请谥知运曰威谨议附崔厦驳议左司员外郞崔厦议曰郭知运承恩诏葬向五十年今请易名窃恐非礼谨按礼经云礼时爲大又曰过时不爲礼也昔衞公叔文子卒将葬其子戍请谥于君曰日月有时将葬矣请易其名者盖时不可踰也节度旣名不浮行数纪之间前门生故吏已合谋谥今乃申请窃将有爲而作节度嗣子英乂顷属多故屡制方隅朝廷䇿勋位表端揆附从者窃不中之礼会无妄之求况节度当开元之初赗赠特加碑志竝建皆出恩命追悼之遇亦巳当矣今又卤莽外于典章追送往之阙遗启将来之冒昧况今裂土者接畛专征者百辈若率而行之谁曰无请不唯有司疲于简牍抑恐名器等于草芥虽欲曲全窃将不可又礼经云已孤暴贵不爲父作谥若节度合谥而不以其时则嗣子废先君之德若不合谥而苟遂其志则先君因嗣子而见尊以仆射而言之恐贻越礼之议以国家而言之又殊旌善之体请下太常重议谨议博士独孤及议曰礼时爲大顺次之葬将易名时也有故阙礼追远请谥顺也假如诸侯五月而葬鲁惠公之薨也有宋师至隐公元年十月而改葬不以踰时废礼又公叔戍请谥适当葬前谨按礼经曾不言已葬则不可追谥况帝王殊途不相沿袭新礼则死必有谥不云日月有时今请易名者五家无非葬后苗太师一年矣吕諲四年矣卢奕五年矣颜杲卿八年矣竝荷褒宠无异同之论独知运以其子不幸遂以过时见抑苟必以已葬未葬爲节则八年与五十年其缓一也而与夺殊制无乃不可乎议云已孤暴贵不爲父作谥此谓其父无位而子居大官不当以已之贵加荣于父也礼不云乎父爲士子爲大夫葬以士礼若知运者处方面之寄位列九卿茂勲崇名与衞霍侔饰终之礼宜加于他将一等岂待因依嗣子然后作谥今之专征者虽逢风云化爲侯王其祖父爵位与知运齿者鲜矣柰何惧名器等于草芥以是杀礼窃谓近诬干元以来累有诏追赠百官祖父内外文武具寮之先悉蒙恩钖或音徽久沫或墓木巳拱受大名贵位于九原者以万数未尝以没代远近爲限夫赠谥一也赠者一时之宠谥者不刊之令今以岁久而废易名是王泽浃于天下而独隔于一人也当开元二年吐蕃以举国之师入五原塞击柝之声闻于咸雍知运与郭虔瓘讨平之以张王室当时微知运则汧陇之西左袵是惧今朝廷方命将帅以征不服讨不庭宜褒宠之以劝握兵者安可以葬久而废大典况夫谥法者盖考其言行事业之邪正必以字褒贬之使生者闻美谥而慕覩恶谥而惧不待赏罚而贤不肖皆劝是一字之谥贤于三千之刑本非爲没者之子孙以爲哀荣宠赠之具假令知运无子且未尝立勋苟位至上将则谥不可废岂以其子之存亡爲请谥之可否窃稽载籍征诸旧章易名之礼请如前议谨议故江陵尹兼御史大夫吕諲谥议吕諲任职从政聪敏肃给能以才智润饰吏道至德中与三司同鞫大狱独引律文附会经义而平反之当时卒用中典諲参其论在台司龊龊虽无匪躬之能然平章法度守而勿失其爲荆州一年有成号令明具赋敛均一物有制而事有伦大抵以威信爲主戮陈希昂按申太芝之姦而三楚之人悦服厥功茂焉自至德以来荷推毂受脤之寄处方面者数十辈而将不骄卒不堕政脩人和如諲者盖鲜岂不以人散久矣而兵未戢挹浊流者难俟淸整棼丝者难爲功諲当此时能以慈惠易其疾苦且训其三军如臂使指阖境无拔葵噉枣之盗而楚人到于今犹歌咏之此其才略必有过人者虽欲勿褒之其可乎按谥法威德克就曰肃禁暴威也爱人德也考礼议名而拟诸形容请谥曰肃谨议附严郢议度支员外郞严郢议曰伏以故相国江陵尹兼御史大夫赠吏部尙书吕公諲昔事先朝累当大任至德之初天步艰难公首披荆棘扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造辟出则诡辞温树不言难可得而知也至有烂焉明白欲盖而彰者请区而载之干元收复之际两都衣冠多系于三司诏狱御史中丞崔良器议事失入时宰相苗太师崔赵公等虽廷诤之然未坚决公有犯无隐引经正辞上是其言刑爲之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡专以推贤任人爲务故相国房公琯故吏部尙书韦公陟入登左职皆公之由今相国黄门侍郞杜公之涖江陵也公荐在方面之任今相国中书侍郞元公之在度支也公咨以幕府之政曾未数岁而二相接武于上台天地交泰圣贤相得庶绩咸熙五典克从者资公之举善也则子皮之举子产鲍叔之举管仲萧何之举曹参武侯之举蒋琬方之前人我有余地其在荆南也戢兵和衆令行禁止理绩爲天下最虽古之羊杜无得而踰今太常议荆南之政详矣而曰在台司龊龊无匪躬之能者乃抉瑕掩德之论非适中之言也国家故事宰臣之谥皆有二字以彰善旌德焉夫以吕公文能无害武能禁暴贞则干事忠则利人盛烈宏规不可备举传叙八元之德曰忠肃恭懿若以美谥拟于形容请谥吕公曰忠肃谨议博士独孤及议曰吕諲任宰相日浅当时会肃宗躬亲万几庶政羣臣畏威奉职而巳虽有谟谋于巖廊之上莫由有知之者及其荆门之政爲仁由已其略见于事其恩惠被于物其风谣存乎人故得而称之议名之际敢不阙其所疑而录其尢着者有司之职也其阅实诏狱在未执政之前已议之详矣敢辱再吿至若推进名贤使当大任旣同温室之树且行状所不载孔子曰君子于其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请谥于尙书省而考行定谥则有司存朝廷辨可否宜在衆议今驳议撰谥异同之说竝故吏专之伏恐乱庖人尸祝之分违公器不私之戒且非唐虞师钖佥曰之道昔周道衰孔子作春秋以绳当代而乱臣贼子惧谥法亦春秋之微旨也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆谥曰文以冀缺之恪德临事甯俞之忠于其国随会之纳谏不忘其师谋身不失其友其文德不优乎而竝谥曰武固知书法者必称其大而略其细故言武不言文言文不言武三代以下朴散礼坏乃有二字之谥二字谥非古也其源生于衰周施及战国之君汉兴萧何张良霍去病霍光俱以文武大略佐汉致太平其事业不一谓一名不足以纪其善于是乎有文终文成景桓宣成之谥虽渎礼甚矣然犹褒不失人唐兴参用周汉之制谓魏征以王道佐时近文直言极谏爱君而忘身近贞二德竝优废一莫可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其吝狭非一言所能名故曰贞褊公其余举凡推类大抵准此皆有爲爲之也若迹无殊途事归一贯则直以一字目之故杜如晦谥成封德彝谥明王珪谥懿陈叔达谥忠温彦博谥恭岑文本谥宪常巨源谥昭唐休璟谥忠魏知古谥忠崔日用谥昭其流不可悉数此竝当时赫赫以功名居宰相位者谥不过一字不闻其子孙佐吏有以少称屈者由此言之二字不必爲褒一字不必爲贬若褒贬果在字数则是尧舜禹汤文武成康不如周威烈王愼靓王也齐桓晋文不如赵武威魏安釐秦庄襄楚考烈也杜如晦王珪以下或成或明或懿或宪不如萧瑀之贞褊也歴考古训及贞观以来制度似皆不然今奉所议云国家故事宰相必以二字爲谥未知出何品式请具示谨当以爲按据若忠者臣事君之常道苟靖恭于位谁则非忠非有炳然之异则不以爲谥至如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍及曰肃肃王命仲山甫将之肃严也敬也忠之属也天地不肃则岁不成宗庙不肃则礼不立军旅不肃则人不服肃之时义大矣哉以諲之从政也威能闲邪德可济衆故以肃易名而忠在其中矣亦犹随会甯俞之不称文岂必因而重之然后爲美魏晋以来以贾诩之筹算贾逵之忠壮张旣之政能程昱之智勇顾雍之密重王浑之器量刘惔之鉴裁庾翼之志略彼八君子者方之东平宜无慙德死之日竝谥曰肃当代不以爲贬何尝征一字二字爲之升降乎谨上稽前典下据甲令参之礼经而究其行事请依前谥曰肃谨议唐故尙书祠部员外郞赠陜西刺史裴公行状曾祖仁基隋光禄大夫行左光禄大夫皇朝赠使持节都督原州诸军事原州刺史谥曰忠祖行俭皇朝银靑光禄大夫礼部尙书闻喜县开国公赠太尉扬州大都督谥曰献父光庭皇朝光禄大夫行侍中兼吏部尙书正平县开国男赠太师谥曰忠献绛州闻喜县崇庆鄕太平里裴稹年若干行状公天姿英拔德字宏旷颙昂公器磊砢高节武库森戟玉山照人起家以门调补千牛僃身歴太子通事舍人太常寺主簿是时万邦方乂献公当国天子垂衣穆淸以有天下而衮职之阙畴咨之府公入则竭力出则匪躬外询舆人以僃过庭之问阴荐多士用宏审官之选旣而济济俊士烂盈东合邦之得贤于斯爲盛画一之诗作而嘉鱼之颂兴公之干蛊也转京兆府司录参军辇毂之大纲辖之剧牒䜣浩穰文墨塡委公投刃余地而大郄斯批若网在条而衆目不紊谈笑之隙簿领肃如论者知逸骥之足方自此始开元十一年献公捐馆惸然在疚哀越乎礼会执事者丑正作福怙宠匿怨乃因丧乗衅将逞憾于我言之如簧上亦投杼公乃含恤进牍叫阍抗愤危言自明至诚旁感由是宗祏垂祉高天听回恩方照微神亦悔祸卒令臧孙有加等之葬公业有不忘之叹公之克家也服阕授起居郞载笔赤墀书法不隐开元二十四年三庶人以罪废事出宫闱变生飞语时寿王以母宠子爱议者颇有夺宗之嫌道路悯默朝野疑惧公乃从容请闻慷慨献谏上述新城之殷鉴下陈戾园之元龟谓兴亡之由在废立之地天子感悟改容以谢因诏以给事中授公公曰陛下绝招谏之路爲日固久今臣一言而荷殊宠则言者衆矣何以钖之上善其敏而多其让乃止不拜寻除尙书祠部员外郞恪居礼闱休问惟穆宏济之略因爲己任于是搢绅高议方以靑云期公不弔昊天降此短歴开元二十九年某月日薨于第春秋若干君子谓公貂蝉之叶瑚琏之器寿不及黄耉名不登明堂天其未亡狐赵之勋成宣之德也非昌其身必大于后果介繁祉有才子四人长曰倩尙书驾部员外郞兼殿中侍御史江西道租庸盐铁等使次曰儆尙书司勋员外郞兼殿中侍御史参中军元率雍王军事次曰倚殿中侍御史试守万年县令季曰侑太原府榆次县尉搆厦瓌材切玉利器价敌三虎族拟八王朝廷褒之方倚以成务元年春建辰月肆大眚因命有司录勋追旧于是诏赠公谏议大夫犹以礼未超伦位不充德秋八月诏曰赠谏议大夫裴某操履贞纯器能温敏素推雅望尝践淸班志业屈于当时风猷悲于旣往顾其允嗣久在周行虽礼及前脩己申追远而恩霑后命宜有赠荣俾高列岳之班更表重泉之饰可赠使持节陜州刺史礼也公天机超迈雅有大略气直而温性扰而毅贞可干事善足救物外坦荡豪举朗然不羁内敦敏纯固忠而能力至苦轻死重义贵身贱名视钱帛如粪土戏公卿若草芥其于履危机临大节则气冠贲育劲侔风霜未尝以得丧夷险虿芥于胸臆诗云昭明有融高朗令终公实有焉谓宜荷天之休俾炽而大龙泉未试隙驷先往天乎斯才而有斯寿今宠优八命泽及九原己伸追远之恩请遵易名之典宝应二年某月日故吏某官某谨上尙书省考功夫存以行观其志没以谥表其德则名实不亏善恶知劝谨按故尙书祠部员外郞赠使持节陜州刺史裴稹鼎铉公族珪璋令名孝克负荷忠能匡谏宏图方壮利涉未息舟壑遽迁音徽巳沫命官褒德合荷宠章考行饰终敢征前典谨上毘陵集卷第六终毘陵集毘陵集卷第七毘陵集卷第七朝散大夫使持节常州诸军事守常州刺史赐紫金鱼袋独孤及铭仙掌铭古函谷关铭洪州大云寺铜钟铭颂庆鸿名颂阮公啸台颂碑陈畱郡文宣王庙堂碑论吴季札论仙掌铭阴阳开阖元气变化泄爲百川凝爲崇山山川之作与天地竝疑有眞宰而未知尸其功者若巨灵赑屃攘臂其闲左排首阳右拓太华绝地轴使中裂坼山嵴爲两道然后导河而东俾无有害畱此巨迹于峯之顚后代揭厉于元踪者聆其风而骇之或谓诙诡不经存而不议及以爲学者拘其一域则惑于余方曾不知创宇宙作万象月而日之星而辰之使输转还遶箭驰风疾可骇于俗有甚于此者徒观其阴骘无朕未尝骇焉而巨灵特以有迹骇世世果惑矣天地有官阴阳有藏煅炼六气作爲万形形有不遂其性气有不达于物则造化者取元精之和合而散之财而成之如埏埴鑪锤之则爲瓶爲缶爲钩爲棘规者矩者大者细者然则黄河华岳之在六合犹陶冶之有甁缶钩棘也巨灵之作于自然盖万化之一工也天机冥动而圣功启至精密感而外物应故有无迹之迹介于石焉可以见神行无方妙用不测彼筦窥者方循迹而求之揣其所至于巨细之境则道斯远矣夫以手执大象力持化权指挥太极蹴踏颢气立于无闲行乎无穷则捩长河如措杯擘太华若破块不足骇也世人方以禹凿龙门以导西河爲神奇可不爲大哀乎峩峩灵掌纤指如画隐辚磅礴上挥太淸远而视之如欲扪靑天以掬皓露攀扶桑而捧白日不去不来若飞若动非至神曷以至此唐兴百三十有八载余尉于华阴华阴人以爲纪山弇嵫勒之罘颂峄山铭燕然旧典也元圣巨迹岂帝者巡省伐国之不若欤其古之阙文以俟知言欤仰之叹之斐然琢石爲志其词曰天作高山设险西方至精未分川壅而伤帝命巨灵经启地脉乃眷斯顾高掌远跖砉如剖竹騞若裂帛川开山破天动地拆黄河太华自此而辟神返虚极迹挂石壁迹岂我名神非我灵变化翕忽希夷杳冥道本不生化亦无形天何言哉山川以宁断鳌补天世未覩焉夸父愚公莫知其踪屹彼灵掌悬诸巃嵸介二大都亭亭高耸霞赩烟喷云抱花捧百神依凭万峯朝拱长于上古以阅羣动下视衆山蜉蝣蠛蠓彼邦人士永揖遗烈瞻之在前如揭日月三川有竭此掌不灭古函谷关铭王者建邦经野观象立极于是有重门击柝以待暴客故封略土宇守在关塞山川邱陵爲之城池天作崤函俾屏京室崇山回合连冈藂倚长河屈盘万里来束崖奔岭蹙谷抱溪鬬崛起重险爲秦东门截函夏于阃阈鏁天府于户牖外扼九州之咽喉故百二形焉内拥六合之奥区故霸王出焉当其周原鹿骇战国猬起嬴氏建瓴山东择肉宇内持戟百万连衡此关是时也开关而九国师遁振策而二周鼎人奄有大宝遂吞中区及江返秦璧天祐汉祚高皇帝提劒而西以遏乱略斩白帝绁降王举汉中平咸阳廓金城以建都活万姓于三章取威定功此焉是保粤若询事国牒聆风仙箓则眞气灵踪起乎其中柱史一去流沙万里畱玉函于旧宅传宝图于本枝岂上帝乃眷兴王是感不然何钖羡开国如此其盛耶岁在大火余适下阳停骖塞门凭览旧国衿带如故世道不畱秦余空山汉爲茂草恐复舟失于壑岸化爲谷万载之后昧者不知乃刻颂此石以示来裔其词曰天地雷雨英雄交争设险守国作藩于京姓易时移山空塞平千秋陵谷想见精灵仙驾长往雄图杳冥何以志之勒碑巖扃洪州大云寺铜钟铭参变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自眞乘开设其轮三转象教不坠而法鼓之制存彤彤莲宫于江之滨万井在其前善恶兴乎人将欲诞敷我法音启迪我善根我是以作万钧之钟太其器所以昭其度也侯谁尸之长者杜海洎此方上士释法观释法鸾与比丘衆百三十有五人实果其愿将办所作于时火官金工脩厥戒令法阴阳九六之数以合造化均薄厚侈弇之齐以谐淸浊聚精会神鸠工于其闲宏誓旣达昬疑皆破故衆心如城施者如市大悲之感与万灵接况祝融囘禄髣髴交应越五月辛丑新钟成于是此邦民大和会膜拜纵观盈川塞衢亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金界岌峇若震若盪旣而拗怒散涣与回飇俱激越若大千周流六虚经于严城入于梵宫徘徊乎霜天凌厉乎淸夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱淸凉咤王解刑刀轮摧藏严乎心者闻声以知受观受以悟法若露淸耳根镜照身业彼金鼓声气木铎徇路整衆孚号方斯陋矣盖圣人宏道以劝善因善以建法作法器以爲天下利利者敎之果法者敎之因善者敎之宗我钟乃悬是训是崇世界有极大音无穷庆鸿名颂唐兴百三十有八载皇帝在宥天下铸五兵爲农器栖万姓于寿域道证德洽神人以和春正月冢臣上将卿士庶尹洎三老五更公侯伯子男相与揭厉皇猷请增明号上撝谦而未许也佥曰陛下孝达神明道起先帝以德则符广运以时则复太朴以功则保定丕业格于上下而尊称犹浅鸿名未光亿兆之心何戴神祗之望何塞天子南向而让者九不得巳而俞之乃命有司具昭吿之礼二月乙酉僃法驾朝太淸宫敕宫神以洒扫诏月将使警跸云动天旋至于灵坛报功乎三淸祈禠乎上元景戌享太庙用明水越席玉豆彫篹之礼焫萧以合芗灌鬯以报魄神休拥而万灵接精意陈而六幽感丁亥朝羣臣于蓬莱前殿于是四方人大和会命太尉班五瑞合六乐遂展礼奉策虔受大号曰开元天地大宝圣文神武证道孝德皇帝是日也解商野之三网受涂山之万玉大赦天下与人更始协时月同度量赞杰俊书云物恤高年礼大祗接天瑞受地釐抚柔万邦存省其安危遂迎日推筴布庆行赐扇薰风调元气拓千岁之大统操三皇之遗珠垂其衣裳与天地合符乐遍礼崇乘舆乃入然后屏椒房而彻黄屋徜徉乎大庭氏之馆迫兮凝神怳兮存眞想洪崖广成之伦披霓裳而下凤阙蹁蹮左右上千万寿凡遭逢昌运沐浴圣渥而不能颂蒸人赋江汉吉甫仍叔之罪也臣敢有二事乃作颂曰穆穆閟宫敷时绎思天有成命孝孙受之铺衍下土报功神祗我瑞如山我福孔夷圣敬攸感上元岂私诞受鸿名载扬缉熙风动云行雨飞露垂昆虫昭苏草木阜滋恭已南面无爲之师柏皇尊卢万代一时昭假迟迟上帝是祗永钖多祜万寿无期阮公啸台颂按晋阳秋阮公讳籍字嗣宗陈畱尉氏人也夫云蒸于山不择时而出故公以全德生于衰世于时中州多故大道浸缺于用者知膏火自铄逃乎累者惧木雁两伤公由是内张道机外隳天彀土梗圣智粃糠轩冕遂登广武以览古望梁台而寓词埋照于竹林放神于蓬池德充也尔其兴怀昔游故爲东平相贻情善酿故受步兵校尉㢮张蘧甯之际出处夷惠之表否泰莫得介于灵府名实不足汨其沖气螭蟠龙卧与道偕隐所以沈吟志全慷慨神王独立长啸遗荣此台当其寓兴也盖将毫视泰山囊括颢气頽然自得与造化者爲友故卷其用而怀之世莫得而窥也其外物所感则寄之翰墨焉谓道莫至于专气抱一于是着释老论哀莫大于矫时死名于是有弔比干文情动于中而形于言赋咏怀诗问道苏门笑而不荅作大人先生传岁在元黓余登大梁之墟墟中之人方诵公遗尘叹元风芜没议乐石以旌朽壤余採其故事之存于糟粕者勒而爲啸台颂颂曰天下多故贤人谷耻隐于沈飮以俟倾否越礼逃用晦德忘已不知我者谓我狂且长啸怀人咏古着书感时而恸非必穷途沔彼汴水东流无返迹是人非荒台可践升高延伫想见靑眼道乌乎在日逝日远陈畱郡文宣王庙堂碑唐天宝十有一载岁次寿星陈畱郡守河南道採访处置使元彦沖所以崇德树风敬教劝学初公以三务之隙分命有司修废功举坠礼而此堂也旧规偪陋下宇将坏我是以有经始之制冬十月丙午新宫成凡天下有道则文教大洽爲政者克广旧典以尊先圣礼也浚仪令河东裴胜叶恭大猷祇奉成绩乃立石于庙庭以旌盛德所庇云有三才然后有刚柔刚柔交而利害作乎其中于是横目蚩蚩天不能节黄帝尧舜氏始以仁义拯溺其流及乎夏商而周监二代有明堂之礼乐敎之首也逮德下衰王室卑而五霸起彝伦坠而六学缺天将持其木铎以授后圣繇是周公殁五百岁而夫子生云从龙风从虎大道旣作天下化成故夫子脩诗书以酌虞夏殷周之损益而国风帝典僃约鲁史记以书二百四十二年之废兴而乱臣贼子惧乌戏不大坏何以见圣人之全功乎粤若中都之制立民极也以匡頽风防不爲曲两观之法用重典也以去姦宄政不爲苛夹谷之会诛无礼也以尊两君刑不爲僭三预是邦之政而鲁至于道向使凤鸟来河图出东周之化其在鲁乎呜唿明王未兴亢龙无辅运匪我与德兮何衰盖宏其道以救物处其顺以安时行藏屈伸与化推移也其世衰也揭仁义于天下其大来也启土宇于身后出入百代波流万方孰不日用圣猷钦若祀典然后知素王之德与天地竝或曰夫子栖栖鲁衞陈蔡之闲或者其未智欤君子曰是智也圣人与时消息同彼忧患不有匡蒲之难麟凤之感何以试苟合安蒙求使达者顺时穷者知命然则卷舒之迹其可究乎奕奕新庙庶人成之有以见诞敷之德勿亟之化盖黝垩其楹元端其服加亹器之等正当宁之位王命所以宠旧章也两楹之下四科以班兖公东序西向费侯齐侯黎侯吴侯衞侯西序东向其余未入于室者画衣冠于西牖配祭所以辩等威也议者谓我邦君于是乎建宏规而播新命修令典而崇明祀讲义以度公懋功以从时训人以成德昭德以合礼六者礼之善物而时有迁邑有改不铭考父之鼎纪奚斯之功是废名也何以示后嗣遂命客卿前封丘县丞泗上陈兼志之其词云吴季子札论谨按季子三以吴国让而春秋褒之余征其前闻于旧史氏窃谓废先君之命非孝附子臧之义非公执礼全节使国篡君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者愼德之不逮故以贤则废年以义则废卜以君命则废礼是以泰伯之奔勾吴也盖避季历季历以先王所属故纂服嗣位而不私泰伯知公器有归亦断发文身而无怨及武王继统受命作周不以配天之业让伯邑考官天下也彼诸樊无季历之贤王僚无武王之圣而季子爲泰伯之让是徇名也岂曰至德且使争端兴于上替祸机作于内室遂错命于子光覆师于夫差陵夷不返二代而吴灭以季子之闳达博物慕义无穷向使当寿梦之眷命接余昧之绝统必能光启周道以霸荆蛮则大业用康多难不作阖庐安得谋于窟室专诸何所施其匕首呜唿全身不顾其业专让不夺其志所去者忠所存者节善自牧矣谓先君何与其观变周乐虑危戚钟曷若以萧墙爲心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不干义嗣是洁已而遗国也国之覆亡君实阶祸且曰非我生乱其孰生之哉其孰生之哉毘陵集卷第七终毘陵集毘陵集卷第八毘陵集卷第八朝散大夫使持节常州诸军事守常州刺史赐紫金鱼袋独孤及颂唐故太子宾客兼御史大夫洪州刺史洪吉八州防御观察处置使平原郡开国公张公遗爱碑颂唐故开府仪同三司试太常卿兼怀州刺史赠太子少傅杨公遗爱碑颂碑唐故睢阳郡太守赠祕书监李公神道碑铭唐故朝议大夫申王府司马上柱国赠太常卿韦公神道碑铭唐故朝议大夫高平郡别驾权公神道碑铭唐故太子宾客兼御史大夫洪州刺史洪吉八州都防御观察处置使平原郡开国公张公遗爱碑颂北斗魁戴匡六星曰文昌宫其三曰贵相圣人法天建官作爲台司以左右民于是乎有敬敷五教平章百姓之职居之者下代天工上应星宿其或一麾岀守八命作牧内爲吉甫外爲方叔宏道利物其政一也惟唐七世皇帝诛羿浇纂旧服得柱石之臣曰平原张公讳镐字从周秉中庸之德舍光大之量辍耕陇亩爲唐臯䕫推毂于河南树风于荆门作宾铜楼登侍禁掖牧抚人半岁洪州再稔鳏寡不侮神人咸若慈惠之政洽于百城享寿六十有一岁在癸卯七月壬寅薨于位夫德之被物也厚则物之兴感也至故公之捐馆自九江至于敷浅原南曁于梅岭东臻于闽徼而蚩蚩之民靡幼靡艾泣涕乎遗风悽怆乎棠阴恳恳乎若求而不得企而不及者佥曰平原其可谓盛德也巳子惠困穷俾富而庶若解衣衣我辍食食我公弃我往矣谁育我矣逝矣远矣音徽沫矣吾侪小人呜唿畴依盍咏謌之刻诸金石秋八月旣殡耆寿吉州安福县丞邓琳玉等一百十有五人乃率吁衆慼谋及故吏从事州长县尹虎贲亚旅卿大夫相与稽乎陈迹见颂表德用广畱侯之世家纪子产之遗爱礼也公曾祖曰善见位朝散大夫越州司马司马生武定任荆州都督府户曹参军户曹生知古官止代州司功参军广德元年赠太子少傅自司马至少傅世以儒显天钟美于其后嗣四世而生平原河目犀额山立玉色森然若大厦栋梁淸庙祭器该综六学大抵以周易爲师将探化元耻观朶颐隐居南山盖三十朞天宝十有四祀始褐衣召见凡用舍系乎才行止牵乎时当无爲无事则许由善卷各得安其节及人思俾乂则黄公角里不能逃于用势使然也由是一命左拾遗再命右补阙修国史三命侍御史四命谏议大夫五命中书侍郎同中书门下平章事起布衣三岁绾相印佐王业名敡之盛辉动今古于时至德二载也天王方以复夏之师蒐于岐阳三河之人左袵是惧公入除百揆出分二陜帅东诸侯之兵收复宋郑诛后至者以惩不恪安危之机悬于方寸方将董正东夏怀柔山戎会帝咨百工曰有能典朕荆楚俾姦宄不作予惟克迈乃勋于是拜公荆州大都督府长史明年元良肇建上曰畴若予乐正父师之职汝作宾客卒调护太子嘉言惟允于是授太子宾客上思夙夜出纳言语侍从之臣命公作左散骑常侍会钟陵鄱阳之闲人咨艰食上又曰命汝作州伯惣十连之任俾予全无虞惟汝贤于是有洪州之拜粤宝应元年冬十月公朝服受命至自临川彰善用明瘅恶用威一法度用信布恺悌用德慰荐掾吏劳徕鳏寡化以公廉扇以礼让煦而妪之使自得淸而静之使自定于是豪民猾吏革面敛手家有忠信人怀耻格畅于事业播于风俗浃于人心被于歌咏是岁也三吴饥民相食厉鬼出行札丧毒痡淮湖之境骼胔成岳而我仓如陵我民孔阜犬牙之境疫疠不入灾不胜德也临海贼帅袁晁狃于会稽之役侵我东鄙江界大恐民斯绎骚公命左军屯上饶隘塞常山之口斩其搪突者二千余级自是姦党散落不敢南向而诸郡人安焉舒城贼帅杨昭凭蜂聚之衆杀同安郡守刘狄子以叛师溃而奔犯我疆场公覆而取之悬其首于五达之衢凶徒歼焉沈千载者新安大豪结椎剽之党爲之囊槖弄兵潢池虔刘我民桴鼓之声相闻郡国二千石不能禁公命次将斩之以徇鉏其根株俾无遗类新安民庶家室相庆江干淸焉振六条之宏纲开布大信从善如不及视民如赤子克已推诚以百姓心爲心飮之以和俾服从敎化轻剽呰窳夺攘矫虔之俗罔或干正憀悴蹇亟苛察缴绕之吏不能见其巧哀敬明庶期于无词德政行焉愼选乃僚必国之良有若博陵崔贲昌黎韩洄赵郡李惟岳北海王士华河闲邢宙河东裴孝智陇西李道昌皆卿才也以嘉言硕画参公军事澄淸之内无浊流审克之下无冤民淑旌焉公之解裋褐而施国章也十有一年矣虽匪躬之故宣力不暇而沧州愿言未始弭忘每曰少伯子房吾之师也累乞骇骨将角巾故山朝廷方虚三老五更之位待公而除书未下而公薨焉呜唿哀哉褒德之盛典退身之正志向用之遐福三者俱未从人欲斯可以叹矣唯公岀将入相文武爲宪谠言成略藏在策府代莫得而闻也今采其德刑礼义之善利物者颂之于石慰彼堕泪者之心焉尔其文曰纯粹之气升爲星辰降爲贤人皇王得之以釐百工以骘下民九江之南五品不逊百姓不亲平原来斯道之以德俾民化湻寛厚淸静饬躬率先是训是勤勐兽不噬夜犬不吠丰年来臻蔼蔼令德家有膏雨户有阳春牧我若暮弃我若早实天不仁南州寥寥东山依依德音若存千载之后魂魄登此颂声不泯唐故开府仪同三司试太常卿怀州刺史赠太子少傅杨公遗爱碑颂皇帝嗣位二载河内得贤二千石曰猗氏杨承仙者刚毅公廉仁明爱人起鞞鼓闲爲唐循吏天生贞方非有经术润饰推诚御衆以身帅先民用不扰政是以茂于时王师始平河北而贾怀才归于我大兵之后城郭爲墟相国梁公拔公于戎马之上表爲刺史俾尉安斯人公旣至则弔其疮痍爲翦荆棘省事节用宽其征而均其力然后濬决古沟引丹水以漑田田之污莱遂爲沃野衣食河内数千万口流人襁负不召自至如归市焉鳏茕无吿不能自耕者贷其种与农器而敎之视五谷所宐督其程课劳来不怠使民无不咸返其本每循行属县问所疾痛时其饥饱心爲惨怛如身之恤臂指慈父之视幼子也性严不残而恭于奉法训军以律禁暴以肃有抵刑者虽拔葵犯禾煞之无赦由是兵不爲盗勐兽不食人河内之犬无夜吠者人人得敦其业而厚其生上奇其能以玺书劳勉封宏农郡公邑二千户拜其男锐河南府参军方倚以牧人不遐其福大歴二年八月六日公薨于州春秋五十四皇帝悼惜诏曰军兴巳来列郡凋耗二千石少能以敎化称者唯承先苦心精力惠此一州家给而人知礼节气和而无灾害三年有成表课第一贤守旣殁谁其嗣之宐赠太子少傅好事者譔公景行谓公淸直强力能勤其官百城之州三军之帅可使居其任量不极而殁惜哉初岐国公鲁炅之守穰邓也公爲新军佐敢殊死督战奋士卒先矢石乱中败面灭鼻而不言病卒以是挫敌军中服其义勇及凉公秉钺而委质焉前后保河阳守高平安潞鎭邺董戎壶口戮力危机之中贾勇仓卒之闲唯尽敌是求未尝顾身元戎赖之䘚集大勋由是歴羽林金吾光禄大夫加开府仪同三司试太常卿而后至于是州也公尝表请归葬途由于洛洛阳人闻杨怀州之至也环而观之及其还也怀人数千须于路其亡也阖境相弔童子不巷歌凡立诚应物者信不足则不信饰知沽名者实不足则名丧若杨公者非仁必由已而诚在言前则不能使千万人悦之之速如是某官某耆寿某等愿复攀公之朱轓望公之淸扬而靡因也故立石爲碑慰彼永思云其词曰吴公文翁遭时无危因而绥之其绩易施公之来斯大盗始夷师旅饥馑丁于此时顽民反侧比屋流离飮公醇仁而忘怨咨饥者得食寒者得衣岂知典谟以吏爲师岂必法令信则不欺功倍古人爱及茕嫠宐从人欲俾寿无期呜唿不佣舍我曷归公俾我活何以报之我思公兮泣泪此碑唐故睢阳郡太守赠祕书监李公神道碑铭汉家之建侯亲亲也以荆燕吴楚爲首封而后嗣多材世济厥美辟疆路叔更生子骏比肩而出庆钟故也唐有天下肺腑是依有若江夏淮安河闲东平以明略茂勲左右大业其休德粹气降爲百祥公子公孙或哲或仁勤劳王家焜燿国牒从东平三叶后生睢阳言春秋者谓公族多士与炎汉侔矣公讳少康字某太祖景皇帝五代孙太祖生雍王绘雍王生东平王绍东平王生高平王道立高平王生毕公景淑初毕公娶于太常京兆韦万石女有才子三人伯曰孟康忠敬直温谦光不耀官至太子左赞善大夫仲曰仲康宏毅密重文敏贞谅由尙书主客郞中剖符楚州楚人到于今由其敎而思其躅公楚州之母弟也纂二昭二穆愼身之烈迪元方季方裕蛊之范家贻其谋天钟其休故蓄爲和气播爲盛德年始孩而毕公捐馆七岁授孝经至丧亲章捧书孺慕哀哽不食邻伍长幼爲之涕泗旣冠遭太夫人弃孝养苴㒵茹毒血泣无声者三年自是孝称鄕党名冠宗室会垂拱永昌巳后天下有燕啄之谣七庙支庶不绝若綖公正志蒙难危行全德贞厉二十年以俟道长中兴后乃筮仕由朝邑县尉凡七徙官至尙书祠部郞中以大府上佐授潞州司马因考绩彰闻拔爲靑州刺史于时海岱贡篚衣履天下俗尙夸侈吏务豪夺公以德礼示法度以诛赏禁淫慝宣明敎化饬行帅先使刺绣倚市者悉返耕织于是贪者廉善者劝海滨之俗变至邹鲁按察使户部侍郞宋遥以状闻玺书褒异迁公于常州赐一子出身常之吏民望公风声其奇衺僭滥者解印绶自去比及下车无爲而人和复以高第擢拜徐州刺史先是岁比大歉人流者什五六公条奏逋逃之名削去其版然后节用务本薄征缓刑以来之岁则大穰人不患寡浮游自古者至数千万优诏嘉叹赐帛二百匹元宗后元年改宋州爲睢阳郡命公爲太守淮湖漕輓刀布辐凑万商射利姦之所由聚也公谓非胜之艰安之惟艰故峻其侵渔之令宏其幷容之仁吏或不廉不恪不惠不迪纠之诘之必诚必信诚信不欺故狱市不扰闾井辑睦由是飮纯固之德者如馁者得哺寒者得纩有司方将计课以闻天不惠于宋乃崇降疠疾三年春赐吿归洛阳是岁十二月丙午薨春秋六十有四宗室悽欷士友矢图宋人徐人辍舂相唁明年某月迁宅兆于京兆见子原先茔礼也公雅善属词有集二十卷晚节住禅味耽道论尝传道德上下经五千言爲之训解以究微旨其爲政贞方廉静明达端懿严不残直不讦淸不矫时善不徇名友交推诚好恶中节博见强志亲仁爱士居险用晦遭时利往行藏之机与道屈伸未始以去就宠辱渎其出处而寿位未极其量也故休祐复集于后昆夫人某县太君广平陈氏生元子曰涵以忠文孝让仪型王室天子谓可内司九法外鎭百城大歴七年夏五月由尙书兵部侍郎爲御史大夫苏州刺史巡省江左迈德贻训之所及也夫人沛国武氏以继室生仲子汘汘弟浓皆公材而不幸早世某年月日朝廷建推恩之令追赠公祕书监大夫之孝达于祖祢也及尝忝礼官之属知王侯之庙祧昭穆与功烈德善故受命于大夫酌而爲志着之乐石以代蒸夷曰敦叙九族皇风所始公生德门运叶麟趾王曰叔父高阳才子缵乃祖服似续介祉㡳绩三署旧章孔修赤舄彤襜牧彼四州明照姦讹仁覆隐忧神罔时怨民斯辑柔民之不幸公寿不永王曰彼天匪憗俾屏仁浃鳏寡道在彝鼎臧孙有后遗烈焕炳唐故朝议大夫申王府司马上柱国赠太常卿韦公神道碑铭楚元王傅后五世长孺相汉始自鲁国徙家杜陵其后十六世孙景略仕魏爲靑州刺史靑州生随仓部侍郞南皮公瓒南皮生三子皆才同时爲郞长曰季武实居主爵次曰叔谐典司库部季曰叔谦歴吏部考功时人号曰三列宿考功生知人以司库员外郞爲职方郞中自长孺至靑州二丞相一侍中十一二千石自南皮至职方二叶五尙书郞爲当世言婚宦者谓之郞官韦家楩柟瑶琨非崇山濬源不生故公侯卿大夫实钟德门事业名声与冠盖俱四牡龙旂之庆百代弥炽盛矣哉公讳缜字某职方之仲子也忠廉无邪温直好礼用诚明博厚祇若祖考之训虽顚沛不违仁非得之不苟求言足以成事济衆默足以居易愼独鄕举经行吏部登贤能拔授祕书省校书郞亲累徙官再迁至亳州临涣县令寛仁恺悌之政行乎千室朞年而颂声兴迁薛王府文学转祕书郞王宫图牒天禄典籍公皆以儒服参焉艺文修而彝章叙歴佐濮徐仙三州淸恪如一入爲申王府司马以达才居陪臣之列宏道以奉职安义以直已谏从政肃繄忠亮是赖掌邦典者谓王门之治可移于公卿方议登之三府会寝疾终于位是岁开元十二年岁在甲子冬十月二十二日春秋若干夫人河南元氏益州唐安县主簿知柔之女承先祖供祭祀之谓职闵勤劳劝以义之谓德庄敬恭顺婉娩听从之谓礼顾复劳瘁均养善训之谓慈夫人兼有焉某年月春秋若干卒某年月日合葬于某原呜唿才宐贵仁宐寿世禄宐富三者公夫人皆居其地不臻其分鄕党宗族以命不可说相弔焉唯明德必有后之言也信有若孟子幼成博见利器铿若金钖天宝十年自尙书兵部郞出守汉中兼山南西道採访处置使移典河内河内人至今颂之仲子幼卿洛阳县丞叔子幼奇宋州楚邱县令季子幼章有贞干密识恭宽而明前后八执宪而再起草自兵部郞中持节典泗楚二州钖金印紫绶咨以屯田赡军食如汉营平侯故事以言以立皆公之敎训也宝应二年春三月以子爲大夫故诏追赠公太常卿君子谓公之义方庆及其身而楚州之孝诚格于宗祏礼也犹以爲与化俱者人事不我期者邱陇虽大宗小宗可详诸姓氏谱命官日时各存乎屋壁之志若遗直与故事非金石刻则无以示后世也繇是楚州稽首于庙见託譔德垂懿万亿孝思罔极其铭曰肃肃乃祖翼商屏周惣羣邦兮退傅闲生扶阳重侯德乃降兮龟纽虎符黼衣彤弓世相副兮百代纯嘏钟仁于公德斯懋兮爲邦三年民足知方政之臧兮校文石渠观书鲁堂志自强兮三佐列郡曵裾游梁道未光兮巳矣介福不充景行于嗟命兮一经之遗垂裕果盛哀荣竝兮子子孙孙丕承忠敬荷余庆兮唐故朝议大夫高平郡别驾权公神道碑铭开元天宝之际元宗始以八柄付三公由是台司得专其废置其中或凭宠固位惧天下有异己者诸附离之者皆出入三台若公才令名以望见惮则稍稍优其俸而黜其职故天水权公幼明由新安县令爲绛郡司马高平郡别驾而殁同于道者皆窃叹之是岁天宝六载秋八月也殁后廿有二载岁次己未春二月返葬洛阳故茔夫人新郑县君荥阳郑氏祔焉县君某县某官某之孙某之子以仁俭好礼辅佐懿德柔明之风训齐闺门寿六十五大歴二年十月某日终于丹阳初公娶于博陵崔氏生子曰骅而终新郑以继室生四子曰轶曰申曰器曰舒舒不幸短命骅轶申器悉忠信好学善属文位未显而令名归之庆之垂训之流也至是旣卜宅兆骅等惧日月逾远后裔不知其先人之德善谓及忝鄕举之旧故使录而铭之云公讳彻字幼明陇西天水人也权氏之先出于颛顼其远祖殷武丁之小子生而有文在手曰权因以权受封且命氏焉至周爲楚武王所灭国除其后有仕陇西者遂家于天水歴汉魏晋宋闲子孙世都尉爲郡守至裔孙翼与王景略同佐苻坚官至仆射后仆射数世至景宣景宣生士玢竝知名于时士玢生万春歴华州刺史封千金县公华州嗣右领军将军曰文奖领军嗣永兴令曰怀育公永兴之嗣也奕叶之明德粹气藂于其躬故融而爲仁行播而爲文学童子时舅氏崔湜奇其文尝谓有何无忌之似其鄕举也考功郞中苏颋拔诸羣萃之中连尉湖城汾阴新繁渭南河南五县开元二十三年拜监察御史会监祭太庙先时同会事者约相与偕赴及将赴祭约者有故不至遽不暇吿公曰人约我矣可先己而后信乎遂不赴坐是降爲河南府法曹君子义之初选部旧制每岁孟冬以书判选多士至开元十八年乃择公廉无私工于文者考校甲乙丙丁科以辨论其品是岁公受诏与徐安贞王敬从吴巩裴朏李宙张烜等十学士参焉凡所升奖皆当时才彦考判之目由此始也于时天下无兵百二十余载搢绅之徒用文章爲耕耘登高不能赋者童子大笑公攘臂其闲以仁义爲己任片言只字动爲学者所法时辈荣之而居家淸方唯德礼是仗润身饬吏不过经术不矫持操以游媚贵倖行威作福者忌之由是官徙而阶不迁从法曹数岁而后有新安之拜及至历绛郡高平任愈疎远安贞中立未尝易方虚舟其心与位升降春秋六十四而终盖道之行止与时不幷论者以汉梁叔敬桓君山爲比公所着文二十卷其立言之宗赵郡李华编而序之若世系事业则书诸斯文其文曰咺兮权公有德有言忠恕廉淸道直而温行有余力足言斯文居官釐绩勤约是守与明以信宁黜不苟迹屈志伸义彰身后冉政游学左诗潘诔风流遗烈足以遗子九原与归末由也巳毘陵集卷第八毘陵集毘陵集卷第九毘陵集卷第九朝散大夫使持节常州诸军事守常州刺史赐紫金鱼袋独孤及碑铭唐故扬州庆云寺律师一公塔铭福州都督府新学碑铭舒州山谷寺觉叙塔隋故镜智禅师碑铭舒州山谷寺上方禅门第三祖璨大师塔铭山谷寺觉寂塔禅门第三祖镜智禅师塔碑阴文唐故扬州庆云寺律师一公塔铭公讳灵一俗姓吴广陵人也神淸气和方寸地灵与太初元精合其纯粹闻思脩惠介然生知九岁出家三千断结严持律藏将绍法宝示人文学以诱世智初不计身中有我我中有身德充报圆缘断相灭宝应元年冬十月十六日终于杭州龙兴寺春秋三十有六临灭顾命以香木茶毘爲送终之节门弟子虔奉遗旨粤以是月某日焚身于某山起塔于某原从拘尸城之制也右补阙赵郡李纾殿中丞侍御史顿邱李汤尝以文字言语游公廊庑至是相与追录遗懿以诒尘刼谓公贞静直方渊远宏大而密识洞鉴天倪道机注不满酌不竭沖如也自受生至于出家贪恚不入念哀乐不见色自出家至于涅槃六根不染欲界之尘自知道至于返眞双履不践居士之门公之严持也初公之先世爲富家旣削发推万金之产悉以让诸孤昆季所取者唯衲衣钖杖及身而三舍七界五欲如弃涕唾公之纯白也其所㡳止必择山闲树下无尘垢之地初舍于会稽南山之南悬澑寺焉与禅宗之达者释隐空虔印静虚相与讨十二部经第一义谛之旨旣辩惑徙居余杭宐丰寺邻靑山对佳境以岭松㵎石爲梵宇竹风月露爲丈室超然独往与法印俱自是师资两忘空色皆遣暴风偃山而正智不动巨浪沃日而浮囊自安于是着法性论以究实谛公之悬解也公智刃先觉法施无方每禅诵之隟辄赋诗歌事思入无闲兴含飞动潘阮之遗韵江谢之阙文公能缀之盖将脗合词林与儒墨同其波流然后循循善诱指以学路由是与天台道士潘淸广陵曹评赵郡李华颍川韩极中山刘颖襄阳朱放赵郡李纾顿邱李汤南阳张继安定皇甫冉范阳张南史淸河房从心相与爲尘外之友讲德味道朗咏终日其终篇必博之以闻约之以修量其根之上下而投之以法味欲使俱入不二法流公示敎之攘门也内张天机外与物接舍法无我以虚受人旷焉若空谷之响止水之像优而柔之使自得之其道枢未始不无爲也而飮其和者亦虚而来实而归明征其所以然则不得其朕公应之无涯也宐丰寺地临高隅初无井泉公之戾止有灵泉呀然而涌喷金沙之澑于禅庭左右挹之弥淸㪺之无穷公精至感物也呜唿日发天启寿量彼一刼住世圣道以拯拔丧得大云而凉大宅其公乎吁嗟昊穹夺我善友使生不极其涯道不竟其源岂前已就诸有可岀将转现他方乎爲应化之始终法身之去来非思议所及乎凡今学徒戒归若涉大水而无梁抽毫强名以志陈迹其铭曰示生五浊爱习如债何以爲师尸罗之戒卓尔上士一念识灭万法悬解名离性空破魔结坏颖脱诸有狱视三界上德不器大道无方天纵之文亦和其光登彼蒙童启迪思量我今令入直心道场柰何法船今也则亡适来岂逆适去岂顺施及未普天胡不慭飞鸟无迹法雷罢震福庭空虚来者曷问言之糟粕畱爲祕印福州都督府新学碑铭世与道交相兴丧宏之者在人非庚桑楚不能使㟪大壤向化唯文翁蜀学不崇闽中无儒家流成公至而俗易民赖德施古今一也初成公之始至也未及下车礼先圣先师退而叹堂室湫狭敎学荒坠惧鼓箧之道寝子衿之诗作我是以易其地大其制新其栋宇盛其俎豆俎豆旣修乃以五经训民考敎必精弦诵必时于是一年人知敬学二年学者功倍三年而生徒祁祁贤不肖竞劝家有洙泗户有邹鲁儒风济济被于庶政大历十年岁在甲寅秋九月公薨于位于是羣吏庶民耆儒诸生雨泣庙门之外若有望而不至号曰岂天不欲斯文之渐渍于东瓯之人欤不然何钖厥敎化而不遐公之年也吾党瞠然呜唿曷归判官膳部员外郞兼侍御史安定皇甫政殿中侍御史颍川韩贽监察御史河南长孙绘率门人部从事州佐县尹相与议以公之功绩明示后世谓及尝同司谏之列宐僃知盛德善政见託论譔以实录刻石曰公讳椅字某皇帝之诸父宗室之才子寛裕恺悌孝慈忠敬庄而成式文而强力治王氏易左氏春秋酌其精义以辅儒行故居处执事着书属词非周孔轨躅不践也天宝三载应选部辩论爲安阳尉中兴之后歴御史尙书郞諌议大夫给事中十余年闲周歴三台言中彝伦动中大本上交不谄下交不渎家贫不乐淸近求爲京兆少尹无何出守宏农宏农人和移典华阴兼御史中丞华阴之近者安远者来天子以爲才任四岳十二牧之职大歴七年冬十有一月加御史大夫持节都督福建泉漳汀五州军事领观察处置都团练等使八年夏四月龙旂六辔至自京师闽越旧风机巧剽轻资货产利与巴蜀埒富犹有无诸余善之遗俗号爲难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊克者使吏不奉职民不帅敎则惩以薄刑俾浸迁善由是人知方矣公将安之也初哥舒晃反书至公履及于门遽命上将帅戈船下瀬之师西与钟陵军会先拔循潮二州以援番禺推诚誓衆士皆奋勇旣而大憝就戮五岭厎定民是以康繄我师是赖八无姦宄寇贼之虞矣公将敎之也考頖宫之制作爲此学而寓政焉躬率羣吏之稍食与赎刑之余羡以僃经营之费而不溷于民也先师寝庙七十子之像在东序讲堂书室函丈之席在西序齿胄之位列于廊庑之左右每岁二月上丁习舞释菜先三日公斋戒肄礼命博士率胄子脩祝嘏陈祭典释菜之日舋器用币笾豆在堂樽罍在阼公元端赤舄正词陈信是日举士之版视其艺之上下审问愼思使知不足敎之导之讲论以勗之八月上丁如初礼岁终博士以逊业之勤惰覃思之精粗吿于公敛其才者进其等而贡之于宗伯将进必以鄕飮酒礼礼之宾主三揖受爵于两壶之闲堂下乐作歌以发德鹿鸣南陔由庚嘉鱼南山有台以将其厚意由是海滨荣之人以不学爲耻州县之敎达于鄕党鄕党之敎达于衆庶矣公薨之明年太常议按公叔发修衞国之班制以交四邻故易其名曰文孔文叔其勤于公家夙夜不懈衞人铭其彝鼎以公尊敎而劝学德洽荒服乃奏谥曰成诏赠礼部尙书而刻金石之礼则阙而未僃今也敢播德馨贻之无穷其铭曰公之文肃恭且仁宣力事君润饰经术厎绥斯民公之武鳏寡不侮刚亦不吐率师勤王戡厥丑虏公之移风经始頖宫百堵皆兴孔堂崇崇四科以班乃侯乃公秩秩祀典锵锵礼容大昕鼓征学士萃止褒衣方屦登降以齿从公于迈乐我泮水我廛我里讲诵资始比屋爲儒俊选如林缦胡之缨化爲靑衿公宐难老爲学者司南板日告凶实天匪忱翙翙和鸾兮不闻遗音愿言思公兮如玉如金镂余烈于此石以塞罢市者之心舒州山谷寺觉寂塔随故镜智禅师碑铭按前志禅师号僧璨不知何许人也出见于周随闲传敎于惠可大师抠衣于邺中得道于司空山谓身相非眞故示有疮疾谓法无我所故居不择地以衆生病爲病故所至必说法度人以一相不在内外不在其中闲故足言不以文字其敎大略以寂照妙用摄流注生㓕观四维上下不见法不见身不见心乃至心离名字身等空界法同梦幻亦无得无证然后谓之解脱禅门率是道也上膺付嘱下拯昏疑大云垂阴国土爲化谓南方敎所未至我是以有罗浮之行其来不来也其去无去也旣而以袈裟与法俱付悟者道存形谢遗骨此山今二百岁矣皇帝卽位后五年岁次庚戌及剖符是州登禅师遗居周览陈迹明徴故事其茶毘起塔之制实天宝景戌中别驾前河南少尹赵郡李公常经始之碑版之文隋内史侍郞河东薛公道衡唐相国刑部尙书赠太尉河南房公琯继论撰之而宏道之典易名之礼则朝廷方以多故而未遑也长老比邱释湛然诵经于灵塔之下与㵎松俱老痛先师名氏未经邦国焉与禅衆寺大律师释澄俊同寅叶恭亟以爲请会是岁嵩岳大比邱释惠融至自广陵胜业寺大比邱释开悟至自卢江俱纂我禅师后七叶之遗训日相与叹塔之不命号之不崇惧像法之本根坠于地也愿申无边衆生之宏誓以抒罔极扬州牧御史大夫张公延赏以状闻于是七年夏四月上沛然下兴废继绝之诏册谥禅师曰镜智塔曰觉寂以大德僧七人洒扫供养天书钖命晖焕崖谷衆庶踊跃谓大乘中兴是日大比邱衆议立石于塔东南隅纪心法兴废之所以然及以爲初中国之有佛敎自汉孝明始也歴魏晋宋齐施及梁武言第一义谛者不过布施持戒天下惑于报应而人未知禅世与道交相丧至菩提达摩大师始示人以诸佛心要人疑而未思惠可大师传而持之人思而未脩迨禅师三叶其风浸广眞如法味日渐月渍万木之根茎枝叶悉沐我雨然后空王之密藏二祖之微言始粲然行于世闲浃于人心当时问道于禅师者其浅者知有爲法无非妄想深者见佛性于言下如灯之照物朝爲凡夫夕爲圣贤双峯大师道信其人也其后信公以敎传宏忍忍公传慧能神秀能公退而老曹溪其嗣无闻焉秀公传普寂寂公之门徒万升堂者六十有三得自在慧者一曰宏正正公之廊庑龙象又倍焉或化嵩洛或之荆吴自是心敎之被于世也与六籍侔盛于戏微禅师吾其二乘矣后代何述焉庸讵知禅师之下生不爲诸佛故现比邱身以救浊劫乎亦由尧舜旣往周公制礼仲尼述之游夏宏之使高堂后苍徐孟戴庆之徒可得而祖焉夫天以圣贤所振爲木铎其揆一也诸公以爲司马子长立夫子世家谢临川撰慧远法师碑铭将令千载之后知先师之全身禅门之权舆王命之丕显在此山也则敭其风纪其时宐在法流及尝味禅师之道也久故不让其铭曰衆生佛性莫匪宿植知诱于外染爲妄识如浪斯鼓与风动息淫騃贪怒爲刃爲贼生死有涯缘起无极如来悯之爲辟度门卽妄了眞以证觉源启迪心印贻我后昆闲生禅师俾以敎尊二十八世迭付微言如如禅师膺期宏宣世溷法灭独与道全童蒙来求我以意传摄相归性法身乃圆性身本空我无说焉如如禅师道旣弃世将三十纪妙经乃届皇明昭贲亿兆膜拜凡今后学入佛境界于取非取谁缚谁解万有千岁此法无坏舒州山谷寺上方禅门第三祖璨大师塔铭右淮南节度观察使扬州大都督府长史兼御史大夫张延赏状得舒州刺史独孤及状得僧湛然等状称大师迁灭将二百年心法次第天下宗仰秀和尙寂和尙传其遗言先朝犹特建灵塔且加塔册谥大师爲圣贤衣钵爲法门津梁至今分骨之地未沾易名之礼伏恐尊道敬敎盛典犹阙今因肃宗文明武德大圣大宣孝皇帝斋忌伏乞准开元中追褒大照等禅师例特加谥号兼赐塔额诸寺抽大德僧一七人洒扫供养冀以功德追福圣灵中书门下牒淮南观察使牒奉勅宐赐谥号镜智禅师其塔余依牒至准勅故牒大歴七年四月二十二日牒中书侍郞平章事元载门下侍郞平章事王缙兵部尙书平章事李司徒兼中书令山谷寺觉寂塔禅门第三祖镜智禅师塔碑阴文呜唿至圣者遗名久矣而司名者必从而与之其与之何哉尊其道行其敎仰不可及故立其象者所不至强爲之名名哉非道之缊舍名则道无从得得不得之际其名之寄耶我大师茂其法蜕其身去所染因际世闲有几千二百甲子崇巖未改前川日逝松栝苍然光景如翳恳乎至诚有求舍利而建塔庙者粲乎实录有征遗言而立碑颂者于稽其意其慕之滋远而思之滋深将发明之终然有待欤皇唐大歴五年舒州刺史河南独孤及字至之以慈惠牧人于兹土是唯无作作则参于元妙踌躇故山永怀道要贡善言于阊阖降吾君之明诏觉者知其本也寂者根其性也镜者无不照也智者无不识也四者僃矣吾师之道存焉颙颙法侣如甘露灌有隋薛内史道衡洎皇朝房尙书琯与今独孤使君及三子慧炬相烛也文锋相摩也嗣爲之碑森列净土如经星五纬更爲表里焉然述者之词各因所见言或蹖駮将贻惑于来世吾所辩焉薛碑曰大师与同学定公南隐罗浮山自后竟不知所终其铭曰畱法眼兮长在入罗浮兮不复还据此南游终不复此地也房碑曰大师吿门人信公曰有人借问勿谓于我处得法遂託疾山阿向晦寓息忽大唿城市曰我于岘山设斋汝等当施我食于是邑居咸集乃斋于杨树下立而终焉今以两碑参而言之则薛内史制碑之后大师从罗浮还付嘱信公然后湼槃于兹房公以得于传记而述之非徒然也其余事业则三碑载之详也今则不书其钖名之诏与有地者之爵里行敎护塔者之名号不可以莫之传于后也皆刻于独孤氏之碑阴毘陵集卷第九毘陵集毘陵集卷第十毘陵集卷第十朝散大夫使持节常州诸军事守常州刺史赐紫金鱼袋独孤及灵表唐故朝散大夫颍川郡长史赠祕书监河南独孤公灵表墓志上唐故颍川郡长史赠祕书监独孤公第三子憕墓志唐故浙江东道节度掌书记越州剡县主簿独孤丕墓志唐故颍川郡长史赠祕书监独孤公第六子万墓志唐故亳州刺史郑公故夫人河南独孤氏墓版文前左骁衞兵曹参军独孤公故夫人韦氏墓志殇子韦八墓志唐故大理寺少卿兼侍御史河南独孤府君墓志铭唐故朝散大夫颍川郡长史赠祕书监河南独孤公灵表公讳某其先刘氏出自汉世祖光武皇帝之裔世祖生沛献王辅辅生釐王定定生节王正正生长子广嗣王位次子廙仕汉爲洛阳令廙生穆穆生进伯爲度辽将军击匈奴兵少援不至战败爲单于所获迁居独孤山下生户利单于加以谷蠡王之位号独孤部户利生乌和和生二子长曰去卑爲右贤王建安中献帝自长安东归有李傕郭氾之乱右贤王率其部卫车驾还洛遂徙迁许复归国卒次弟勐代立生嗣论嗣论生路孤路孤生眷眷生罗辰从魏文帝迁都洛阳遂爲司州洛阳人始以其部爲氏用勲伐钖爵永安公位征东将军定州刺史征东生万龄官至廷尉谥曰贞廷尉生稽字延平善左右射学穷金匮之奥魏世祖初从平滑台以功授散骑常侍历守冀定相三州时新定律令愼选廷尉征公拜焉再世爲法官俱以廉平不苛显名当时荣之加鎭东将军薨谥曰文鎭东生归辩聪而才又爲鎭东薨赠太尉太尉生冀字希颜以博学侍讲东宫历安南将军定州刺史赠司徒司徒生永业以文武兼僃佐齐王入洛定邺都督幽洛二州由行台尙书令陞司徒封临川郡王语在齐史临川王生忠孝大略不索隐𦣱属词止乎礼义不止咏性情而巳太极元年诏举文可以经邦国者宣劳使源干曜以公充赋时对策者数百人公与荥阳郑少微特冠科首起家拜同州郃阳县尉岁满授好畤县尉开元十四年元宗初登封泰山注意二千石令长以煦妪下民授公益州温江令公治县如治家明不至察威不至勐去烦苛缴绕之政施德信刑礼以训齐之温江人飮公之化逋者复疲者悦善者劝不善者知耻益州刺史张敬忠以状闻诏授监察御史转殿中侍御史会权臣恶直斥去不附已者贬公庐州长史明年恶直者罢位公稍移武功令未到官病免二十三年除宁州司马二十八年迁颍川郡长史初公爲御史尝以直忤吏部侍郞李林甫至是林甫当国尝欲骋憾于我而五府三署每有高选羣公皆昌言称公全才且各以臧文窃位自引由是免咎然十年再迁位不离郡佐或劝公卑其道可以取容于世公曰可卑非道也屈伸天也非人也人如予何天宝元年加朝散大夫二年七月七日寝疾终于位春秋五十七位不尊寿不遐志不行善不报其直虚语守道者相弔以爲痛是岁八月殡于郡东至德二年岁次癸酉十月十有四日权迁窆于洛阳龙门山西冈大历四年五月十三日诏赠祕书监命卿之位钖于身后呜唿哀哉夫人河南洛阳人也薛国长孙览之元孙咸阳县丞讳顿府君之女左金吾将军讳子哲府君之妹禀天元和生知孝慈含德之厚与坤体合执笄助祭四十余载人莫见夫人喜怒之容躬欢顺承动协礼经宗族以睦长幼以序无言无爲化成于家公之加命服也夫人封封邱县君氾等旣孤夫人弃采苹之度修释氏教受正观法于长老比邱尼上方服勤一年得四念处三昧视去诸结犹弃涕唾至德二年随子东征明年岁在甲戌七月二十四日终于会稽享寿六十有四八月某日权殡于䨓门之南氾巨及正等遭天不弔无恃无怙以世故坎壈不克迁祔者十一年矣欲报顾复天胡有极今年问宅兆于前都水使者张系系卜甘泉东伊水西甘泉鄕之原吉谨以岁次已酉秋七月壬午迁公夫人灵坐合厝于此原犹惧陵谷世人之不我期也故不敢不志抆血勒石以遗后嗣唐故颍川郡长史赠祕书监独孤公第三子憕墓志唐天宝元年岁次壬午颍川郡长史府君第三子曰憕寝疾卒于颍川至德二载冬十月四日权窆于洛阳龙门西山大历四年五月十二日诏追赠颍川府君祕书监是岁七月壬午迁宅兆于寿安甘泉鄕之原以君之丧葬于茔之左礼也君沈毅果断聪敏好学弱岁专左氏春秋工于画尤善音律图书之奥靡不深究性倜傥达节不欲以细行窃名志气方远未仕不幸多病年才二十二而殁脩短之经圣人罕论同尘颜冉茹恨何言呜唿唐故浙江东道节度掌书记越州剡县主簿独孤丕墓志皇唐故颍川郡长史赠祕书监河南独孤公迁宅兆于寿安县甘泉鄕之原公第五子丕陪葬于茔之西序第三兄憕坟在右第六弟万坟在左三穴齐列如平生侍立之序礼也丕字山甫少聪明有志操好学博古年十五能属文祖述典谟实而不华有古人风彩至若探综图纬推步六甲昊天历象太乙之奥悉究其趣尤好黄老道与藏荣衞之数奉之以爲衞生之经每饵药錬气谓丹砂可学干元二年从季父峻爲御史中丞都督江东军事盛选僚佐表爲剡县主簿军书羽檄悉以谘访观其志气遥远沖然有骋长途致靑云之势不幸短命卧疾累旬卒于会稽春秋才二十三位不过部从事其宏识明略眞气妙用藏于身而未形也世无得而称之矣呜唿哀哉是岁干元三年岁次己亥秋九月也临殁叹曰孝道以冀全眞策名期于显亲未中道二志俱弃命也夫是月也殡于雷门之南先夫人寿宫之傍行巳十年反葬此宫无儿可以主祭悲孰甚焉故月而日之以僃朽壤洒泪纪德哀罔有极唐故颍川郡长史赠祕书监独孤公第六子万墓志万颍川长史府君第六子性专静内敏有干局多才艺嗜学好古诵老耼庄周之书究其大略罹于多难未遑筮仕干元三年夏六月与昆弟同侍板舆将如吴遇疾殁于楚州春秋二十九七月殡于广陵山光南之西大歴四年五月诏赠颍川府君祕书监是岁七月壬午奉迁神座令祔于寿安县甘泉鄕之原先是万之丧至自广陵是日陪葬于茔西隅礼也夫惟夭寿之数虽圣智所无柰何今尅石志美冀其名之悠久也唐故亳州刺史郑公故夫人河南独孤氏墓版文夫人河南洛阳人也其先刘氏出自沛献王辅其裔孙因山命氏中复刘自献王十九世至齐行台尙书令永业始复爲独孤氏自临川至颍川郡长史府君六叶明德道炳于世夫人颍川府君长女性聪略有志尙寛仁慈顺加之以明柔而不惑俭必中礼归郑氏生二男二女而寡男始孩女未齓鞠而育之导之义方长男曰季华次曰子华旣长皆敦阅诗礼被服文行时人称夫人善诱善敎干元三年因洛阳再扰随子北征永泰二年某月终于鉅鹿郡享年若干呜唿仁而宐寿慈俭宐福二者反是爲善者惑焉初夫人少因有行思归宁而不得晩值多故去邦族而无复由是终身有远父母兄弟之痛焉临终故谓其子葬我必于先夫人之壠季华等泣奉遗旨大歴三年岁在戊申以夫人之丧至自鉅鹿冬十一月庚寅反葬洛阳龙门颍川府君茔兆之侧夫人之志也及敢书伯姊之德铭诸墓石云前左骁衞兵曹参军河南独孤公故夫人京兆韦氏墓志夫人讳某字某楚王交傅孟裔孙唐许州司马皎曾孙渭南主簿懿之孙兖州金鄕县尉商伯季女祕书省着作郞睦州刺史儹之妹其先自彭城郡徙京兆从丞相贤后九世至本州大中正穆始有东西眷之号二十三世至征士夐居魏周二代岀不降志处不随俗时人号爲逍遥公夫人之七世祖也逍遥公生民部尙书建安公世恭建安生上大将军宋州刺史仁祚将军生给事中旅卽许州之祢也夫以四言之遗直一经之余烈十征之高风焯于古今宐其秉哲垂懿百代不陨地之华望之崇与春秋之唐杜范氏汉晋之袁杨王谢侔其炽大矣哉二十八叶之明德茂祉降衷于夫人故孝慈贞俭温惠淑愼文敏好礼三者皆天机生知不待师训而至广德二年夏六月归于我衣服飮食躬自菲薄夙夜戒敬致孝于荇菜接娣姒以谦驭幼贱以敬敦善劝义恕不知而矜不能喜怒未尝见于容止也其德礼所化宗族以睦儿童知让生一子四岁而夭大歴四年夏六月癸丑再孕不育乙卯殁于舒州春秋若干仁厚而不福德僃而不寿是天不惠于我家也向使钖厥永年正家承筐宐尔子孙百禄是享非夫人曷归启手足之日长幼号咷外姻内姻亲疎皆行哭失声也宐哉是岁九月甲申以輤裧裳帷迁于洛阳十一月丁酉安宅兆于舅姑先茔之西南隅恐时逝事迁景行不贻于后故刻石以志卒葬且谨而日之殇子韦八墓志殇子河南独孤氏小字韦八以其弱而未名也故以字称北齐司徒行台尙书令临川郡王七代孙左骁衞兵曹参军公之元子祕书省着作郞京兆韦儹之甥生有奇表温明聪秀贾訏于保姆傅婢之手嶷然异于凡童气闲体和取予必时诸父诸姑每谓兴我家者必此儿也宾客之至者看玉人不暇倘假以寿命则成器致位未易度也不幸多病大歴六仆射洛州刺史永业府君五代孙国朝明威将军文惠府君第二子越州都督浙江东道节度观察处置使兼御史中丞左金吾大将军峻府君之季弟也聪明仁恕专直寛信扰而毅温而厉弱冠筮仕以艺卽戎藏器安卑非其志也天宝十四年安禄山反朝廷以淮淝海沂三吴咽喉宐择良佐以贰藩鎭命府君爲泗州长史无何换滁濠二州倅戎僃参吏职忠敏肃给所莅繄赖御史中丞崔公昭之尹河南也盛选僚佐表府君爲太常丞兼殿中侍御史营田判官使罢转湖州别驾大歴五年崔公受诏持节牧宣歙拥旄浙东也拔崔公于羣吏之中升爲军司马推诚委政之兮犹晋得韩厥宋得子罕及中丞之开府辟掾府君爲首旣而府君之丧也中丞哭之恸赠赙赒给加于人一等由是稚子孀妻得奉丧而西三月而葬礼无违者赙布之余足备祭器君子谓金吾之明哲贻厥兄弟宣州之交情见于死生知己之道斯其行者鲜矣及敢不以直词书仲父之美于墓石其辞曰叔父懿德承家令仪惠迪哲兄践修靡违移治于官发迹淮沂及佐皇华亦绣其衣天子命我再参军机骆马啴啴所从其谁显允君子爲诸侯师府君委质咨诹载驰式壮其猷耄未及之阴阳爲寇子鵩洽期昔也陟冈哀哀永思今也反眞匪公曷依伯兮叔兮今乎巳耐他年九原公谁与归毘陵集卷第十终毘陵集毘陵集卷第十一毘陵集卷第十一朝散大夫使持节常州诸军事守常州刺史赐紫金鱼袋独孤及墓志墓表中唐故正议大夫右散骑常侍赠礼部尙书李公墓志铭唐故祕书监赠礼部尙书姚公墓志铭唐故特进太子少保郑国李公墓志铭唐故朝散大夫中书舍人祕书少监顿丘李公墓志唐故给事中赠吏部侍郞萧公墓志铭唐故银靑光禄大夫太子左庶子严公墓志铭唐故尙书库部郞中荥阳郑公墓志铭唐故吏部郞中赠给事中韦公墓志铭唐故河南府法曹参军张公墓表唐故正议大夫右散骑常侍赠礼部尙书李公墓志铭岁在丁未七月丁卯有唐故右散骑常侍李季卿薨享年五十九文经邦国行满天下无人非鬼责之悔以近后剧无中人十金之产以补祭于身没顾谓宗子家老必以巾车一乘歛手足形还葬其孤冯翊县令霸等泣奉遗命以某月庚寅附宅兆于长安九陴原之先茔名公上士护丧会葬同道必至哀缠都邑初公烈考日适神龙中歴官中书舍人昭文馆学士工部侍郞才高而明爲文章蓍龟公生而好学地使然也豁然闳达天所纵也临大节而贾勇不私其身也进贤不进不止事君以忠也当昔天步方艰王师有征公入参諌臣出佐军政直躬咨诹戎臣赖之其后领二曹判二州再司王言三贰京尹由祕书少监爲吏部侍郞复兼御史大夫慰抚山东淮南明年劳旋典选如故大歴三年拜右常侍其勤王家十有余年举措由道行止以直居贞守忠慾不能惑思贤求才若渴若饥推心吐诚亲疎以之执德之经不爲利囘正进退于忠信视得丧如洟涕凡君子在位则不仁者远攸徂之邦宜皆蒙福遽夺公算是不惠于斯人也天难忱斯呜唿哀哉诸公以爲不可柰何者寿夭之数若奋扬景行宜在知己由是尙书右丞长乐贾至作铭曰于维李公诞灵中和磊落瓌奇如山如河胷中洞开万里长波孝友忠信诗之无邪早岁登科以文从吏累擢大邑㧞乎其萃时之方难朝愼名器帝曰忠谠尔居谏议出典方岳入趋礼闱再掌丝纶翺翔凤池乃作天官又侍紫微八使澄淸功济危时谔谔正言有犯无隐诙谐善谑託讽脣吻云衢未穷阴霜夙霣悽怆东川古来共尽人怀遗爱帝念谋猷襃赠春官悲感林丘己矣平生哀哉若浮独有令名与天悠悠唐故祕书监赠礼部尙书姚公墓志铭有唐祕书监永安县侯姚公讳子彦字伯英其先冯翊莲勺人也至高祖僧洪徙家河东祖思聪祕书少监父坦汝州梁县丞赠祕书监公忠谅孝爱宽仁愿恭质方气沖天所授也而力行博学温故知新错综六艺公作词赋初举进士又举词藻皆升甲科尉淸苑获嘉永宁三县开元二十九年诏立黄老学亲问奥义对策者五百余人公与今相国河南元公载及广平宋少贞等十人以条奏精辩才冠等列授右拾遗内供奉歴左补阙于时天下无金革之虞选多士命百官先文行而后名法而柱下方书南宫章奏主张纶翰典司礼文尢精其选非盛名莫居繇是迁公殿中侍御史礼部员外郞礼部郞中知制诰中书舍人太常少卿天宝十四年奉诏宣慰江东淮南览观风俗无何二京陷覆太夫人捐馆公外罹忧患内缠惸疚衔愤泣血毁邻灭性乘舆反正公适外除拜太子右庶子于时迍难始康百揆草创官复其职人亦求旧俄又授公中书舍人礼部侍郞光禄卿左散骑常侍加银靑光禄大夫复知制诰广德二年授祕书监以儒行懿德策名三朝遗迹故事周遍台阁资忠体和唯道是居正身奉上中立不倚恐惧戒愼形于隐微故遭値倾否岀入夷险而未尝有悔名与身偕德善是依明哲以保故也享寿七十有八大歴三年四月某日薨于位五月某日诏赠礼部尙书知言者以爲寿富康宁攸好德考终命洪范谓之向用五福而公居四焉以淸俭贻厥子孙故所不至者富焉尔非明德介祉何以享兹有子曰骁曰骥曰骖曰骃曰骕号于昊天痛欲报之罔极也衔恤问礼抆血襄事十月丁酉卜兆此原惟盛德与公器若川流之无还垂芳如之何刻铭墓门其辞云恂恂祕书蕴粹含和服膺孔门行邻四科遭时之康天下尙文公奋羽翰翶翔庆云晚逢中兴贵德尙齿公秉懿范入作卿士逮事三后出入二纪典礼司书媚于天子居贞保俭与禄终始郁郁佳城烈烈余美日月有逝令问无己唐故特进太子少保郑国李公墓志铭少保讳遵皇唐太祖景帝七世孙也祖瑜郑州刺史追赠太常卿烈考曰晕官至太仆赠太子太师扬州都督公聪朗奇伟豪迈旷达率性忠孝临节有勇开元十年初仕天宝六年出守始于淄川歴济南汝南以刚明莅衆所居政肃民受其赐生爲立祠十四年秋九月由执金吾爲彭原郡守明年长安覆没元宗逊于南京便桥之役我师败绩自新平属之五原二千石皆反爲贼守肃宗以余骑十数次于彭原公顿首迎谒且愤且喜因献衣服鞍马泣问大计乃悉发仓库募敢死士获九百人公自誓衆扈跸而北翌日师次临泾又北至于平原收携贰逆命者斩之以殉破其余党进幸灵武旬日衆至数万王师遂张于时法驾播越神器无主公与裴冕等率羣臣劝进陈天意上尊号上卽皇帝位拜公尙书工部侍郞领宗正卿乘舆南旋公封郑伯旧京始复公典营建社稷宗庙园陵坛墠罔不毕修百工咸若干元二年论功行封策爲郑国公定食实封二百戸加特进工部尙书宗正如故上每拜公相命将帅建妃后公悉参焉渥泽滂沲羔雁盈门家有陆生之槖乐兼魏绛之赐中兴宗臣荷宠无二会李辅国泄省中语且讽公卿举己爲相公不从密陈其姦明年肃宗崩公由太子少傅贬袁州刺史竟爲盗憎且䜛胜故也宝应二年拜鸿胪寻复加太子少保贬永州司马大歴二年七月某日薨于永州春秋若干夫人卢氏蕲春郡长史谕之子以副笄宜室封范阳郡夫人而偕老愆愿先公十二岁而殁大歴三年夏五月庚申合葬于万安山北原礼也惟公宣力殷忧之际克扶艰难之业忘身衞上忠之至者及居职任事知无不爲永泰之后以列侯朝请则放志达生以亲其身再处左官皆非其罪知公者谓公进因策勲退不附邪善无近名直而忘怀斯可谓之达矣有四子谓诵諲谔愿书其先人之勲烈使后嗣得酌而观之于是公母弟祕书少监日勋谓及忝佐典三礼宜知先王先公之昭穆故命爲志其辞曰贞松之姿匪寒不知公之淸规见于国危抗愤忠勤发民济师戮力扶义天步乃夷奄有荥波遂荒郑封帝曰俞往汝作共工泽流于家庆积恩重门罗轩葢赐有歌钟再谪湘源谓当后笑遂游岱宗天实不弔寂寞旧馆悽凉江徼琢石泉戸摛其光曜唐故朝散大夫中书舍人祕书少监顿丘李公墓志公讳诚字元成魏郡顿丘人也九代祖诞魏太傅陈畱郡王从太傅七叶生左威衞将军翊威衞生汾州长史昇长史生濮阳令谅濮阳生公四岁知礼七岁善属文十六戸部尙书姚珽以贤良荐比之终贾开元三年举进士十年举茂才十七年举文学皆射策取甲科由太平尉爲金吾曹监察御史河南司录美原令膳部员外郞天宝元年考功郞中知制诰修国史二年中书舍人五年祕书少监七年十二月终于京师自初仕至终二十七年歴官十享寿五十三动静由礼交不谄渎宏毅贞亮直而不肆居官必忠执事必敬未尝以悔吝改操爲权倖屈法由是自御史爲河南府司录持正不阿故也宰美阳周月收案大猾除其根株然后布政及朞而美阳无讼乃有涸泉涌流白雀驯于廷开元中蛮夷来格天下无事搢绅闻达之路唯文章先公以俊造文赋皆第一京师人传写策稾相示以爲式无何司言载笔乃典祕书公才盛名与职位俱论者谓公以文学政事取公器如拾芥虽不至公卿其令问令望足遗后昆夫人孝义县君宋氏莱州司马元同之女礼乐风操家之范也柔明孝慈天之质也淸净厌离修之惠也能修采苹之职以正家节李氏之闺门肃九族睦实夫人是赖干元元年随长女从夫于洋州二年正月二十五日终于某居享年五十七遂权窆焉路难不克反葬故也有才子二人曰兴曰殷悉能荷先大夫之德兴三十爲左补阙起居舍人殷举秀才甲科永泰二年兴请命于上迎夫人丧至自洋州十月二十七日合祔于渑池先茔夫唯天地能长且久若邱陇陵谷则无不迁者也故纂其先人之景行勒于石以爲志唐故给事中赠吏部侍郞萧公墓志铭公讳直字正仲梁长沙王懿七代孙有唐御史中丞临汝郡守谅之孟子聪秀英达忠敏孝敬志强体和才方而圆果于从政当断不惑有妙用明识足以济衆利物与朋友然诺见于一贵一贱之际十岁能属文工书十三游上庠十七举明经上第名冠太学二十余以书记参朔方军事中丞府君之遇谗谪居也公亦播迁汉东移尉谷熟至德二年乃由廷尉评授监察御史歴河南府戸曹京兆府司录参军其后骤升尙书戸部库部司勲吏部四曹郞自殿中进兼侍御史中丞徐州刺史广德元年中一岁四迁更七职朝廷难奉使之选谓非公莫可故也永泰元年拜太子左庶子大歴三年授给事中前后居官二十辟书记支使判官副使行军司马贰使臣之车者八岀入冠柱后惠文冠者六所从之主则朔方元帅张怀钦汴州刺史李彦允扬州刺史李成式戸部尙书李公峘故相国今戸部侍郞第五公琦今相国黄门侍郞王公缙中书侍郞元公载其人也当干元上元中大憝未静王室之安危唯方面藩鎭是瞻公所佐之府必以忠力主画疑谋危事谈笑而决刀笔之所加应机成务谈者称其多才𥘉公居先公夫人之䘮外除犹毁其后母弟立卒公朞不绝哭再期悬不乐食不肉谈者高其孝友人缓急大小之请必储必副内姻外姻与所知之䘮必匍匐而救之赗唅加于人一等谈者服其仁爱至是与爲庶子给事黄门岀入两宫优游三公闲皆得其欢心方谓六卿九伯之位可坐而拾命不我与天孤人望岁在丁酉二月二日终于静安里正寝春秋四十六谈者叹其名与位与才与时四者皆幷独寿不至时辈以爲痛三月二十五日诏赠吏部侍郞嗣子筞密莒羸然衔哀奉丧来归冬十月甲午卜葬于洛阳龙门冈先中丞茔之左礼也先其期论譔功烈以墓铭乞其父友孝也余欲塞其孝思之诚故录其实不华其文铭曰天地气和灵芝吐葩德善下钟才子承家爲言爲行是构是荷天子谓公济美忠文骆马铁冠俾佐使臣周爰海隅抚循斯民往践诸曹亦倅戎车一麾岀守言隼其旟乃推铜楼复登明庐竹花梧叶栖食兹始曷云不淑今也遄巳万里可到中途而止逝者如斯化往莫畱瑶林琼树零落山邱匪石之贞曷纪德休唐故银靑光禄大夫太子左庶子严公墓志铭皇唐太子左庶子河内县子冯翊严公讳损之故都督洮州诸军事洮州刺史协之孙赠太常少卿方约季子中书侍郞挺之母弟家之庆天之体钟于公躬故德僃少仕昌世遇权臣恶直官不登三台晩値多难安贞不竞故位不过郡守宫尹前后佐两衞参四府领二县典七州再入石渠三升龙楼凡处任十八享年七十六未尝以利苟合违道从欲用之则行见机不俟动静允迪劳谦有光广德二年六月二十五日终于襄阳是岁八月权窆楚山西原冡子曰式官至江陵少尹不幸道夭仲子曰士元由殿中侍御史爲尙书虞部郞少子曰士良领祕书着作悉能裕父蛊懿文德取公器他日独立训所至也大歴三年岁在戊申五月二十九日返葬洛阳先茔礼之至者宗人故太常卿向尝状公往行贻诸有司谓公外寛内刚廉正笃敬温而不厉直而不讦学究原本行有枝叶故其适道求友莅职任事覈其实不居其华初公宰氾水也以庄明慈惠爲政氾水人不敢欺而戸口增倍狱讼衰止御史中丞萧隐之以状闻公是以有着作郞之拜其后歴太原上谷弋阳余杭丹阳虽风俗殊异治效如一不曰才乎公在淸池会安禄山与当国者交恶公曰难作矣遂移疾请吿姦党恶之是以有弋阳之贬贬之明年河北爲戎不曰智乎涉艰患不辱身践禄位不徇名居义处顺动罔违吉不曰贞乎呜唿荣问素业与时皆逝可称也而不可追也今採其实录刻石示后葢欲报罔极者之志云其辞曰君子之道容民畜衆公宰二邑二邑无讼与国共理惟二千石公七剖竹七着成绩乃师国子司成望苑考艺校德以弼三善中和其心正直是践道亚羽翼名掩春华忠以事君孝施于家粲粲令子鲜侔晨葩若何不弔盛德旣䘮音徽永沬士友孤望千载九原游者悽怆唐故尙书库部郞中荥阳郑公墓志铭永泰元年六月四日尙书库部郞中郑公卒春秋四十有九知旧茹痛行路嗟悼谓公口无择言身无择行得干之贞固损之元吉坎之常德明夷之正志宜荷福履俾如山阜而秩止于三百石年不及知天命明神岂予欺乎嗣子正藐然始孩孤穷何怙八月四日葬于先茔宗人家老于是乎以果行实录贲于丰石礼也公讳宠字若惊荥阳开封人也其先建国命氏有郑世家言之矣大王父某澧州司马赠衞州刺史衞州生襄阳令某襄阳生临汾令某临汾生郞中纯懿休祉之所丛也贞亮忠厚仁让孝敬融明而温性与道幷二十举明经高第解褐邺尉太尉房公之由邺郡而爲右扶风也表公茂材擢虢县令虢土狭而人窳公用敎化渍之谓任力不及任人听讼不及使无讼故以直宏道以信齐政以礼肃堕以让息竞莅止一岁虢人耻格至德二年拜监察御史徙太原戸曹领平遥令眞拜太谷其在晋如在虢也诏书劳之钖以命服迁华原令拜尙书工部员外郞而唐人晋人犹歌咏盛德愿得公常居其邦莫有由也太原守上其状诏迁太原少尹未行转库部郞中凡歴十官宰四县一持斧而再起草其政先道德而后刑法内精辩而外若讷戮力事上吐诚率下罔曲物以直己罔咈百姓以干名声唯畏淸之知善之彰飮其敎者忻然乐康而不知其惠之所由生也与公游者靡亲靡疎悉饱醇德而莫见其天机之弛张也其学而知者唯济南之书淹中之礼田禾之易胡母之春秋酌其微言以治其身身之治移于闺门闺门之治移于官官之治可移于国而寿不可踰于域故位量未半良史无述焉自古有死彭殇同途独有其身殁而其名存乎故老之口此之谓不朽不可以不识其词曰刚德干时道家所忌抑抑郑公直温柔毅衆人缺缺郑公见朴衆人昭昭郑公若浊布政四邑四邑和乐雷震风偃物亦允若御史执法郞官草奏郑公莅止德音是茂于以经术润色王度宗族叙惇鄕党归仁孝谨之风万石之门兄也弟也夭夭申申善则无报天地不仁抑抑郑公执德之中生不近其名殁不隤其声于嗟乎郑公唐故吏部郞中赠给事中韦公墓志铭郞中讳元鲁字颖叔司农少卿德敏之孙衢州刺史鲁县康公璆之子天宝五载解褐尉邠州新平其后参佐使臣者五入御史府者三一居专城六爲尙书郞大歴二年十二月乙酉以吏部郞中终于京师静恭里之故宅春秋五十有五启手足之日朋从僚吏亲者疎者匍匐雨泣奔之如不及惟郞中寛静博厚孝友贞俭朴而愿达而好礼气和于中而博之以文好恶嗜欲发皆中节以诚待人不务智巧雅尙俭愼临事则虚己应物与道弛张性若踈缓赴急则惨怛之仁形于顚沛诵诗三百不以文自衒在官必闻未尝近名尢乐闲旷每以丘壑爲己任机事婴之而未遑也则公之殁也迹负其志寿违其德官屈其量君子以是三者思其人而哀其命公无允子以兄子某爲嗣大歴三年正月癸酉卜竁于旧茔初执事者议三府高选欲以给事黄门待公旣而弗及佥以爲恨至是诏赠给事中以褒美之且复其言也呜唿渭水东注时与之俱音容缅然何嗟及矣公之从父兄曰元甫与公友爱之外有知己之道焉故天伦之戚加于人一等谓及忝仲氏之旧故使爲志云言罕兼德勇不必仁文行忠信独钟于身凡厥正人旣富方谷叶于极命故不淑结志方远爲郞未老孰与若木先秋而藁变化谁宰天地何物目不容瞬盛德如失昨日容徽今如梦焉採君遗尘志君新阡唐故河南府法曹参军张公墓表有唐逸士吴郡张从师沖和纯粹辩博宏达卓荦好古傥荡逸羣言不近名唯代耕是谋贞不绝俗以忘机爲心秀才高第起家临濮县尉歴冯翊伊阙二县主簿干元元年拜监察御史中丞郑炅之拥旄济江辟爲从事转河南府法曹参军凡歴官五政享年五十有八忘怀乐道终始以之攘臂于爵禄声利得䘮亏盈之闲如浮云无心野鹤独立形全神全身与化俱上元二年八月辛卯终于吴郡私第其孤惟俭惟静能禀暮训弱岁皆精左氏谷梁春秋藐尔在疚零丁何恃季弟祕书省正字曰从申廼茹天伦之哀谋及卜筮以是岁九月二十八日权窆于虎丘山之西原礼也初公祖损之隋大业中进士甲科位至侍御史尙书水部郞损之生烈考浤以硕学丽藻名动京师亦举进士自监察御史爲会稽令文雅之庆施于后昆故擢秀才而衣绣衣者及公三叶君子以爲荣少好黄老且修禅慧晚节持六经微言以遗三子三圣之学不坠于地君子以爲博诙谐不羁颉颃傲世视轩冕缨如尘埃必也临事能断义形于色推贤进善不进不止君子以爲达当伊川启戎歴阳爲鱼公力窘身陷者至于再涵泳鼎沸厉揭横流而迹无缁磷忧患不能及君子以爲智宜享黄发而升靑云天胡降兇歼我仁人呜唿先生往无返期谈薮淸风词林逸韵墨池眞草三事永绝凡今朋友可胜痛哉恐后代邱陇将平川泽相失求遗迹者莫知德音之所始乃志之以石永爲灵表毘陵集卷第十一终毘陵集毘陵集卷第十二毘陵集卷第十二朝散大夫使持节常州诸军事守常州刺史赐紫金鱼袋独孤及墓志下唐故右金吾衞将军河南阎公墓志铭唐故范阳郡仓曹参军京兆韦公墓志铭唐故商州录参军郑府君墓志铭唐故虢州宏农县令天水赵府君墓志唐故衢州司士参军李府君墓志铭唐太府少卿兼万州刺史贺若公故夫人河南元氏墓志铭唐新平长公主季女姜氏墓志铭唐前楚州司马河南独孤公故夫人博陵崔氏墓志铭唐司直博陵崔公故夫人赵郡李氏墓志铭唐万年县尉崔肃洌故妻李氏墓志铭唐故天水赵琚墓志铭唐故右金吾衞将军河南阎公墓志铭公讳用之远祖曰文周昭王瑕之昭也生而手有文曰阎康王奇之命封阎城文四十五代孙满仕后魏太祖爲诸曹大夫自马邑家河南其裔孙庆在隋爲少司空庆生毘毘生立本立德唐永徽中立本爲中书令立德爲工部尙书立德生元邃以司空尙书之余裕也官至泽州刺史邃生巨源尝宰射洪有仁政射洪人咏歌之公射洪第二子也温毅逊直廉恪寛信读论语老子周易被服其敎初仕彭州参军尝摄督邮一日纠按本州愆谬不法数十事太守徐知人以爲材后有诏择舍人以公魁伟爽晤有酝籍乃登其选会戎侵我天子方爱人息战将以辞让屈之诏公使西域以王命喻祸福戎人顿首请罪介马不汗戈鋋不用而虏军却迁右衞郞将知引驾仗金吾将军李质上殿不解佩刀公呵下殿陛请按以法左右皆震悚自是环衞加肃先是有司以三衞执扇登殿引跸公奏曰三衞皆趫悍有材力不当升阶陛迩御座请以宦者代上曰可遂爲故事天宝二年册拜公长女爲皇子羲王玭妃加公左骁衞将军迁荣王傅初元宗惩诸侯王之国任事率多骄蹇不奉法度而人受其害故开元之后皇子皇孙虽荷封建之命未尝离阿保之手悉无岀宫合任卿大夫者公以爲王居深宫则傅相职废上疏陈古义谒请诸王申辅导之礼议虽废格上以爲忠公巳白首位爲将军诸侯傅太夫人尙无恙以银印赤韨侍朝夕膳色难无违时人荣之太夫人捐馆舍礼五十不毁公泣血死孝旣免䘮天子复目以端士俾傅寿王加朝散大夫上幸温泉经时未还宫京师人望属车咸怀怨思公献四言诗十二章讽谏优诏褒叹后迁左金吾将军天宝十五载二京覆没公爲虏所获明年戎师奔然后以初服归至德后二年十二月终于京师春秋五十九夫人雍州司仓参军博陵崔眘言之女专静沖懿慈惠而明用德礼以佐君子有古风烈亦天钟其仁不远其算年若干月日殁于私第殁六载而公薨俱权窆少陵原有四子宁宷宰宣以家之不造世故之无宁岁也衘恤茹血不克丧事者九载广德中寀以监察御史领高陵令明年辞职始卜葬于故原吉乃岁在丙午十一月日迁兆合祔焉呜唿惟音形事业悉如化往独陈迹与邱墓存焉非金石则无以示久远故表而铭之孝子之志也其辞云郁郁金吾洵美且温事君之忠资于爱亲以德资身其祉宜繁彼美辅佐仪形闺门礼乐是悦孝慈是敦百岁之后合德九原独以令轨垂诸后昆唐故范阳郡仓曹参军京兆韦公墓志铭永泰二年五月七日有唐故衢州刺史鲁县子京兆韦璆第三子范阳郡仓曹参军讳元诚葬于少陵原先茔夫人范阳卢氏祔焉从周礼也公少时爲坊州参军歴襄州司法试守枣阳县令眞授蒙城令凡五迁至范阳仓曹初安禄山以范阳叛劫胁元元以杀整衆士之因官因居而困窘顚踬堕围中者数千计凶威所及不死则汚公掾吏也在伪署伍中溷迹佯狂冀以病免盗憎之乃加害焉春秋若干夫阳九厄会天地鞠凶燎火炎炎玉石何诉是岁天宝十五年也呜唿人皆筮仕必以廉平公干称于州里人谁无死死则名不辱志不夺不嚥盗哺以易其生生且不苟其事君事亲之礼不待史氏而自明矣在官必闻则居家正身与朋友临财之节可知矣有子曰彤龙钟崎岖于阻险之中十年不克返葬哀有何极岁在乙巳冬某月始跋涉太行恆山之路以公之丧至自某郡公季弟吏部郞中元曾旣得吉卜痛天伦之懽莫之追也愿以兄之忠于君恪于官友于家之德之美以播后嗣庶几陵岸迁而德音不磨谬以及爲习于礼者故使爲志其辞云天地横隤三象霾兮枭獍择肉鸑鷟惧兮明夷于飞罹其故兮美玉宁折质不汚兮子子孙孙荷余裕兮唐故商州录事参军郑府君墓志铭公讳密字愼微荥阳开封人也初韩哀侯灭郑羣公子奔陈宋闲始以国爲氏惟桓公武公之德盛故国除而其姓弥大歴汉魏晋迄于今冠冕㛰姻世莫与京公其裔也齐中书监南兖州刺史谥曰平讳述祖公之六代祖国朝衞州刺史府君讳某公之大王父也博州刺史府君讳某晋州临汾令赠太常少卿府君讳某公之祖祢也公贞方介直勤而爱人初仕赵州柏鄕尉所莅不过一扄而政行一邑廉使省风俗至赵赵父老率吏人数千遮道称公之能识者韪公材且得衆满岁归洛阳家于鸣臯山南趣深险以避安禄山之难亲故数百家携老幼往依之公悉发窦窖无亲疎皆仰给饿者窘者得公全活先是累岁力耕致粟至千斛至是而尽谈者称公之义二京返正天子选贤守相令长将苏疮痍之人殿中侍御史王政以公充赋拜商州洛南令数月讼平赋均监察御史李椅殿中侍御史王延昌御史中丞元公载竝表言其状诏书褒称加公寿王府戸曹参军洛南如故无何迁上津令专知转运水陆漕輓邦都移用頼公而济徙大理评事商州刺史卢浦以公前后课积条奏遂以本官兼商州录事参军御史中丞王延昌表公才任御史奏未下会疾终于位春秋五十是岁广德元年八月七日也其年权窆于商州夫人淸河崔氏某之女生子雅弟干大歴九年岁次甲寅十一月某日返葬于洛阳北邙山某原礼也公世业尙文伯仲皆才公尢深于诗言合丽则究缘情之美天性孝悌检身端方居官廉恪其家道足以劝所不至者位止于中士寿不过知天命命矣夫公母弟尙书刑部郞中宣祕书省着作郞宝以其兄之德善授牍于及及跪读三复敢以实录刻石其辞曰缁衣之宜敝予改爲蔚彼明德荫此本支乃公乃侯典则是贻藂祉于公实生令仪试吏柏仁嶷然忠规淸不夺节刚不干时以道蒙难处险若夷临财务施依者如归匪爱千钟仁爲吾师乱已运开乃从絷维先礼后刑以牧茕嫠商于之人家肥俗移督邮廷评九仞之资曷云不淑命夭功亏明略未申诒痛所知吉凶匪忱今古同悲桐鄕之爱怀县之诗令闻颙颙子孙承之唐故州宏农县令天水赵府君墓志府君讳令则字某天水人也其先造父实佐周穆有平徐偃王之勲因封命氏至晋而大以成季宣孟之庆故家化爲国及武灵而称王语在太史公赵世家秦灭诸侯使赵王嘉子公辅主西戎戎人怀之子孙因家陇西世爲天水着姓其源远矣曾祖元楷隋殿中监工部尙书淮安公祖崇基国朝岐州郿县令符玺郞右衞长史烈考庆逸正议大夫许州长史府君长史第二子也好古博学涉猎百家之言善属文尢注意诗赋外刚毅峭直内温良而仁率由天性果于行己起家幽州蓟县尉敏洽强济闻于河朔以直道事人忤幽州刺史张守珪贬封州开建县尉遇赦迁建州建安县丞稍移湖州安吉县丞天宝九载选授虢州宏农县令宏农甸服也地迩赋殷号爲难治府君治之如治家刑以肃淫怠德以哀鳏寡爲政朞年邑民知方三岁绩成人无不均不安之患虢人颂之解龟后贫无余资因游方河朔会天宝十五载幽都爲戎荐瘥钟运明夷垂翼至德二载某月日遇疾终于某州春秋若干呜唿民莫不谷我独百罹才如府君胡不朋三寿绥百禄而生世坎壈殁身丧乱若之何不弔命矣夫夫人河南独孤氏朝议大夫汝南郡长史府君之孙武功县丞府君之女明哲柔懿实天生德结帨宜室四十有四载内修法度辅佐君子躬勤慈俭以化闺门赵氏之家肥族睦繄夫人是赖有子若干人训以义方咸能被服文艺干父之蛊使有德者必寿夫人宜登期颐柰何不淑遽夺长算天实不信人乌徼福大歴十年五月二日寝疾终于郿县官舍春秋六十有七呜唿哀哉长子湖州安吉县丞琪琪弟某官瓘苏州嘉兴县丞璒太子舍人兼京兆府郿县令玕晋州临汾县尉珮临晋县尉珦珦弟玘是岁秋八月某日奉府君夫人之丧合祔于京兆某原礼也府君有集若干卷遐远之志见于词矣若言行才业官族岁月非铭无以示后裔也故着于石唐故衢州司士参军李府君墓志铭公讳涛皇唐太祖景皇帝六代孙也曾祖道立尝典陜济陈三州刺史封高平郡王祖景淑毕国公父仲康官至尙书主客郞中楚州刺史世秉懿德爲公族领袖语在皇室谱公纯孝忠厚贞信廉让直而逊明而晦朴而不固静而应物克己复礼时然后言筞名居官淸畏人知弱岁好学笃志经术专戴氏礼晚节耽太史公书酌百代之典故以辅儒道以经明行修宗正寺举第一初仕许州临颖县主簿歴宋州宋城县尉皆以恭寛信惠闻于千室议黜陟幽明者谓公文行吏事宜登三台㑹河朔军兴避地江表相国崔涣承诏署衢州司事参军于时五府辟召之权移于兵闲务苟进者多由径而致显位公俭德正志安贞俟时未尝以得丧夷险慸芥方寸视荣辱晏如也论者高之干元二年某月日寝疾终于扬州春秋若干某月日权窆于衢州呜唿仁可以师表搢绅而无贵仕礼可以轨范风俗而不遐寿沖用休绩卷而未形溘焉化往使善人相弔呜唿哀哉公殁后十有二载从父弟涵以宗室柱石爲御史大夫按节江东痛仁兄生不登公侯卿大夫之位殁不僃踰月外姻至之礼遂茹哀筮日减月俸以庀丧具由是大歴九年夏四月二十七日公长子居介及居佐居敬居易奉公之輤柩归葬于洛阳先使君夫人宅兆之侧凡今孝乎唯孝友于兄弟者于此乎观礼及谓知公者宜莫若懿亲今将以无媿之词申报幽路故作铭以纪于石其辞曰天地方否君子安卑世道旣夷隟驹莫追仁而不寿才旣无施积善必庆天何余欺襜襜裳帷泝江绝淮苍苍故山玉树斯埋死䘮之戚弟兄孔怀令德家风与天壤偕唐太府少卿兼万州刺史贺若公故夫人河南郡君元氏墓志铭夫人讳某魏景穆皇帝九代孙也祖讳某皇朝议太子少保父讳某克荷前烈不幸早世夫人在孕而孤鞠育于叔父相国颍川公天机聪明生知仁孝被服法度综习文史年十四嫁河南贺若璇璇积功劳剖符爲郡夫人辅佐以副笄宜室能睦其族且劝以义而风藻礼范仪形闺门晚节厌离心垢严持禅诵而道机未宏寿量有极永泰元年三月某日终于渠州享年若干呜唿以夫人之柔明孝慈温惠淑茂况承景穆之余裕少保之贻则季父当国良人专城河润泽及福绥宜远胡弗眉寿钟是短歴颍川公之恸其可旣乎大歴二年二月二十二日反葬于京兆鄠县之某原宜列景行诒于彤史恐陵岸或迁音徽将沬故月而日之铭诸金石葢犹父之志也其辞曰人亦有言天祚明德于嗟邦媛未阶寿域家节旣成蕙牙方植仁而无报爲善者惑夜台超忽神斯冥默贞石有磷德音罔极唐新平长公主故季女姜氏墓志铭乙巳岁四月二十六日有唐新平长公主季女姜氏卒于京师昊天观五月六日葬于某原长公主叹季女姿度荣茂温惠淑愼能修女师之训动中礼范其曾祖柔远位至尙书地官侍郞祖皎以勲旧歴太常祕书剖符封楚其父庆初能践修祖考之耿光嗣爵旧国复居太常元宗其外王父也肃宗其舅也天池波澜泽润本根谓德钟下钖祉与寿宜君子家室且贻芳于彤管乃未筓而夭命也夫呜唿窈窕专柔含德而未形虽当鹊巢小星采蘩殷雷之德今巳矣夫史氏蔑由记之矣长公主之恸其庸可及乎故月而日之铭诸坚石其辞曰思娈季女生于公族禀懿德兮天世其禄不遐其福胡不淑兮彭殇同躅数不可续哀靡极兮唐前楚州司马河南独孤公故夫人博陵崔氏墓志铭夫人讳某博陵平安人也曾祖恭礼国朝驸马都尉延齐易三州刺史封博陵郡男祖兴宗饶州长史考隽亳州临涣县丞夫人少孤在家以纯孝称旣笄庄明而贤柔顺有识年若干归于独孤氏奉苹藻供祭祀事长抚幼纠合宗族敬恭而诚孝爱僃至动必由礼非法度未尝践也生子四人敎之以义方夙夜贞厉家道以正娣姒服其义亲戚称其慈天不降衷于我大歴八年十一月某日享年若干殁于寿州少长行哭六姻涕泗伤夫人有宜室之美劝义之明而司命夺其长算使德与寿反呜唿哀哉明年十一月日公使长男勣奉夫人之䘮返葬京师某原先茔之侧礼也刊石以志庶德不朽其铭曰夫人之德柔明淑愼从夫以礼承筐以顺奉若家节率由训遐福是期溘至何迅谓仁者寿天实不信同尘彭殇归根大运于以刊石永播淑闻唐司直博陵崔氏故夫人赵郡李氏墓志铭夫人讳某赵郡人也皇朝德州将陵县令铦之长女天生柔懿龆龀知礼年十六归于崔氏丕承宗祀虔恭中馈谦敬恭俭贞固淑温闺门化之宗族以睦生一子年十一而殇有女四人长女夭于襁褓次女适范阳卢履纯第三女适河南独孤及年若干早世少女适乐安蒋鎭皆柔明好礼淑愼有德循度劝义虽造次不违仁实夫人之敎训也辅佐君子三十有九年夙夜靡违家道以正向使神祈正直天报德善宜登期頣与君子偕老呜唿不造春秋五十四而殁凡所顾复太半道夭撤琴瑟之日无儿主祭德与事反哀有何极呜唿哀哉是岁十月某日卜宅兆于某山某原追纪往行以志幽石礼也及忝㛰姻之故尝瞻淸懿逝殁相寻报德靡及敢不僃书实录期于不朽其辞云庄敬柔顺妇行之极抑抑夫人秉是懿德衿鞶爲戒苹藻惟职四始之美六姻是式仁而必报当跻寿域天实匪忱古今同惑变化忽怳音徽冥默闑右遗范是效是则唐万年县尉崔肃洌故妻李氏墓志铭夫人其先陇西人也皇唐高平郡王道立之元孙毕国公景淑曾孙祖仲康开元中爲尙书主客郞中楚州刺史父涛以贞信笃行爲宗室冠冕歴宋城尉衢州司士参军而殁德重而位不称启手足之日爲守道所痛夫人吾之姊子也禀气于家君之中和母氏之柔明故姿度淑茂恭俭谦顺天性孝慈聪慧有识读书善鼓琴造次必以礼自持莫见其喜怒之容言归于崔以德宜夫事姑礼节仪刑闺梱辅佐之美六姻是瞻有识者谓当有鹊巢之贵鲐背之寿天则反是使春秋二十七而终医不至欤命有极而然欤适来适去皆忽然与吾痛且惑伤悼之不足故形于文且遂爲志其文曰尔德尔容天实尔钟尔志尔年天胡不从劝义孤望归安迹绝哀哀母氏泣尽继血刻字此石纪尔芳烈唐故天水赵琚墓志铭琚字遥怜宏农令府君第五子厥生之初会府君先有封州之役契阔万里爱而不见故遥以字之太夫人顾之复之训视加等及长温厚孝谨文敏好学美姿仪有材艺戊戌岁十月以栉縰笄总从府君徙河十一月卒于深州呜唿未㛰未禄夭殀是绝不见其成六姻所痛大歴五年八月某日葬于洛阳先府君茔之次礼也其铭曰彭氏殇子其寿未易叹子之往死生艰踬末如之何刻石以记毘陵集卷第十二终毘陵集毘陵集卷第十三毘陵集卷第十三朝散大夫使持节常州诸军事守常州刺史赐紫金鱼袋独孤及集序检校尙书吏部员外郞赵郡李公中集序唐故左补阙安定皇甫公集序唐故殿中侍御史赠考功郞中萧府君文章集录序赞苏州刺史兼御史大夫襄武李公写眞图赞尙书右丞徐公写眞图赞杨起居画古松树赞张侍御写眞图赞佛顶尊胜陁罗尼幢赞观世音菩萨等身绣像赞检校尙书吏部员外郞赵郡李公中集序志非言不形言非文不彰是三者相爲用亦犹涉川者假舟檝而后济自典谟缺雅颂寝世道陵夷文亦下衰故作者往往先文字后比兴其风流荡而不返乃至有饰其辞而遗其意者则润色愈工其实愈丧及其大坏也俪偶章句使枝对叶比以八病四声爲梏拲拳拳守之如奉法令闻臯繇史克之作则呷然笑之天下雷同风驱云趋文不足言言不足志亦犹木兰爲舟翠羽爲檝玩之于陆而无涉川之用痛乎流俗之惑人也旧矣帝唐以文德旉祐于下民被王风俗稍丕变至则天太后时陈子昂以雅易郑圆者浸而向方天宝中公与兰陵萧茂挺长乐贾幼几勃焉复起振中古之风以宏文德公之作本乎王道大抵以五经爲泉源抒情性以託讽然后有歌咏美敎化献箴諌然后有赋颂悬权衡以辩天下公是非然后有论议至若记叙编录铭鼎刻石之作必採其行事以正褒贬非夫子之旨不书故风雅之指归刑政之本根忠孝之大伦皆见于词于时文士驰骛颷扇波委二十年闲学者稍厌折杨皇华而窥咸池之音者什五六识者谓之文章中兴公实启之公名华字遐叔赵郡人安邑令府君第三子质直而和纯固而明旷达而有节中行而能断孝敬忠廉根于天机执亲之丧哀达神明其任职釐绩外若坦荡而内持正性谏不犯颜见义乃勇举善唯惧不及务去恶如复雠与朋友交然诺着于天下其伟词丽藻则和气之余也学博而识有余才多而体愈迅每述作笔锋风生听者耳骇开元二十三年举进士天宝二年举博学宏词皆爲科首由南和尉擢祕书省校书郞八年歴伊阙尉当斯时唐兴百三十余年天下一家朝廷尙文夫羿工乎中微拙于使人无己誉公才与时幷故不近名而名彰时辈归望如鳞羽之于虬鸾也十一年拜监察御史会权臣窃柄贪猾当路公入司方书岀按二千石持斧所向郡邑爲肃爲姦党所嫉不容于御史府除右补阙禄山之难方命圮族者蔽天聪明勇者不得奋明者不得谋公危行正词献纳以诚累陈诛兇渠完封疆之策犬迎吠故书畱不下时继太夫人在邺初潼关败书闻或劝公走蜀诣行在所公曰柰方寸何不若闲行问安否然后辇母安舆而逃谋未果爲盗所获二京旣复坐谪杭州司功参军太夫人弃敬养公自伤悼以事君故践位乱而不能安亲旣受污非其疾而贻亲之忧及随牒愿终养而遭天不弔由是衔罔极之痛者三故虽除丧抱终身之戚焉谓志巳亏息陈力之愿焉因屛居江南省躬遗名誓心自绝无何诏复授左补阙又加尙书司封员外郞玺书连征公卿巳下倾首延伫至止之日将以司言处公公曰焉有隳节夺志者可以荷君之宠乎遂移疾请吿故相国梁公岘之领选江南也表爲从事加检校吏部郞中明年遇风痺徙家于楚州疾痼贫甚课子弟力农圃赡衣食雅好修无生法以冥寂歴思虑视爵禄形骸与遗土同唯吴楚之士君子譔家传修墓版及都邑颂贤守宰功德者靡不赍货币越江湖求文于公得请者以爲子孙荣公遇暇日时复缀录以应其求过是而往不复着书少时所着书多散落人闲自志学至校书郞巳前八卷幷常山公主志文窦将军神道碑崔河南生祠碑礼部李侍郞碑安定三孝论哀旧游诗韩幼深避乱诗序祭王端员外沈起居兴宗裴员外腾文别元亘诗幷杨骑曹集序王常山碑竝因乱失之名存而篇亡自监察御史巳后所作颂赋诗歌碑表叙论志记赞祭凡一百四十三篇公长子羔字宗绪编爲二十卷号中集其中陈王业则无疆颂主文而谲谏则言毉含元殿赋敦礼敎则哀节妇赋灵武三孝赞表贤达盛德则崔宾客集序元鲁山碣房太尉德政碑平原张公颂梁国李公传德先生诔权着作墓志李太夫人传卢夫人颂一死一生之闲杼其交情则祭萧功曹刘评事张评事文吟咏情性达于事变则咏古诗思旧则三贤论辨卿大夫之族姓则卢监察神道碑思自叙则别相里造范伦序诠佛敎心要而合其异同则南泉眞禅师左溪朗禅师碑其余虽波澜万变而未始不根于典谟故览公之文知公之质不俟觌容貌听词气假令束带立于史臣之位足以润色王度天而病之时不幸欤公之病也尝以斯文见託诒某书曰桓谭论扬雄当有身后名华亦谓足下一桓谭也及于公才宜播其述作之美明于后人故拜命之辱而不让今着其文德冠于篇首焉唐故左补阙安定皇甫公集序五言诗之源生于国风广于离骚着于李苏盛于曹刘其所自远矣当汉魏之闲虽已朴散爲器作者犹质有余而文不足以今揆昔则有朱絃踈越大羮遗味之叹歴千余岁至沈詹事宋考功始财成六律彰施五色使言之而中伦歌之而成声缘情绮靡之功至是乃僃虽去雅寖远其丽有过于古者亦犹路鼗出于土鼓篆籒生于鸟迹也沈宋旣殁而崔司勋颢王右丞维复崛起于开元天宝之闲得其门而入者当代不过数人补阙其人也补阙讳冉字茂政元晏先生之后银靑光禄大夫泽州刺史讳敬德之曾孙朝散大夫饶州乐平县令讳价之孙中散大夫潭州刺史讳顗之子十岁能属文十五岁而老成右丞相曲江张公深所叹异谓淸颖秀㧞有江徐之风伯父祕书少监彬尢器之自是令问休畅举进士第一歴无钖县尉左金吾兵曹今相国太原公之推毂河南也辟爲书记大歴二年迁左拾遗转右补阙奉使江表因省家至丹阳朝廷虚三署郞位以待君之复不幸短命年方五十四而没呜唿惜哉君忠恕廉恪居官可纪孝友菾让自内刑外言必依仁交不苟合得丧喜愠罕见于容故覩君述作知君所尙以景命不永斯文未臻其极也葢存于遗札者凡三百有五十篇其诗大略以古之比兴就今之声律涵咏风骚宪章颜谢至若丽曲感动逸思奔发则天机独得非师资所奖每舞雩咏归或金谷文会曲水修禊南浦怆别新意秀句辄加于常时一等才钟于情故也君母弟殿中侍御史曾字孝常与君同禀学诗之训君有诲诱之助焉旣而丽藻竞爽盛名相亚同乎声者方之景阳孟阳孝常旣除丧惧遗制之坠于地也以及与茂政前后爲谏官故衔痛编次以论譔见託遂着其始终以冠于篇唐故殿中侍御史赠考功郞中萧府君文章集录序足志者言足言者文情动于中而形于声文之微也粲于歌颂畅于事业文之着也君子修其词立其诚生以比兴宏道殁以述作垂裕此之谓不朽侍御讳立南兰陵人也御史中丞汝州刺史府君之仲子奕世纯嘏及公始大襁褓克岐十五而立神静气和才与道幷孝悌忠信以爲己任行有余力故幼而学文尝谓扬马言大而迂屈宋词侈而怨㳂其流者或文质交丧雅郑相夺盍爲之中道乎故夫子之文章深其致婉其旨直而不野丽而不艶天宝元年诏征贤良方正以僃多士公时年十七射策甲科盛名翕然震諠京邑论者知远大之迹自此始也旣而荏苒宦途遭遇世故歴佐戎幕周旋江海攸徂之邦必闻其政嘉谟成绩藏在诸侯之策旣言中彝伦亦动与吉会由是自廷评尉拜监察御史转殿中侍御史观其逐逐利往冥㝠翰飞方将乘惊风以骋骛视靑云如咫尺天道何善而无报与其才而不与其寿成其器而不成其志命矣夫斯才也而有斯年也公之元兄尙书库部员外郞兼侍御史曰某与公俱以文学政事爲台阁领袖丹穴之双凤才举棠棣之一花先落天伦之恸可胜旣耶以公瑰姿玮度利器淑德与东流皆逝今则已矣可以藏遗芳以示后嗣者其唯夙昔丽藻平生翰墨乎于是茹痛开缄抆血散帙缉其遗札得诗赋赞论表启序颂铭诔志记凡若干篇编爲五卷以爲集录庶几弔贾生者省鵩集之日问相如者知禅草犹存云尔苏州刺史兼御史大夫襄武李公写眞图赞作缋精至于艺悬解拟公德容与化同制独立正色神和气迈婉兮淸扬若闻嘉话公绰不欲仲山匪懈形乎懿范观者目骇百城仰止羣吏儆戒成务安民亦犹此画尙书右丞徐公写眞图赞侍御史韩公志淸以学艺书画之美闻于天下辛丑岁三月以王事靡盬馆于豫章与前尙书右丞徐公同舍于慧命寺之净室尝以暇日裂素洒翰写徐公之容陈于公之座隅而美目方口和气秀骨毫釐无差若分形于镜入自外者或欲擎跽曲拳俯偻拜谒不知其画也衆君子嗟叹之不足则言以赞其美及亦继唱于后赞曰哲匠运思天姿是具假之笔精实以神遇居然成象豁若披雾瞻仰神锋如窥武库婉婉高识昂昂独步绝顶孤松空陂白鹭不犯之色匪躬之故孰知造化亦在毫素杨起居画古松树赞道在毫末神凝意注闯然物生千岁古树龙蠖盘屈精魅固护霜封雪埋翠幄如故宜搆大厦胡爲中路岂犹有待公输之顾落落贞姿传之绘素张侍御写眞图赞堂堂乎张洵美且恭执法柱下分形画工玉立天姿霜淬神锋武库森戟寒山劲松方弹獬豸以佐䕫龙他年云台与古同风佛顶尊胜陁罗尼幢赞道无形相心离文字非言无以导引故诸法生于假名非智无以调伏故大音传于密敎茫茫五浊客尘覆之根识相缘生灭相随世未有爲之牢狱二乘求惠而着空十地见性而弗了微我智印侯谁司南敦如来以大悲自定之慧力示惣持无畏之祕藏云覆世界雷震羣有净除我垢令入法性设字根本假文以筌意也足声齿舌因音以见法也以十四音摄一切智虽入无漏而不舍有爲卽色以证空也奉之者恶趣固可使开闭黑业必爲之淸净况胜缘乎初太保韩国苗公以两朝秉钧所积廪赐顾命宗子家老曰丧祭之余以庀功德于是我相国颍川公将演成公宏誓之果也是以树因此幢韩公生代天工德本植焉殁无鬼责惠牙滋焉而颍川公犹兴哀于绝絃之地将乞灵于无我之法度俾法雨雨公身田故琢贞石以刊微言仰之赞之如揭日月乌戏墨点之界有极铁围之山有坏唯梵音与法印等空虚而无穷则公之前际畴可宏度其辞曰六趣轮转根尘相刃死生变化如响如瞬何用拯溺揔持祕印道罔不在宏之者人乃经灵幢公子之因赞持大力启迪迷津天魔遁形地狱开门㧞箭解缚如日破昬韩公善根与石长存观世音菩萨等身绣像赞元年建寅月前相州安阳县令何昌系以是月甲子当受生之辰痛欲报而罔极哀见在之无住顾非大雄之慈法云之悲则莫能救拯我无明苦果敷祐我宏誓愿力乃彰施五色以刺绣成文写菩萨之眞相等观音之全身于是乎谛观晬容瞻仰圣位知海潮之梵音不远莲花之法座可识将令功德池水漑灌其三业菩提根牙发生于一雨至哉安阳之树善也宏矣欲广其善利以偈赞云法云垂荫光破黑业五眼周视四魔怖慑以色观空于相见法永殖慈缘恆沙亿刼毘陵集卷第十三毘陵集毘陵集卷第十四毘陵集卷第十四朝散大夫使持节常州诸军事守常州刺史赐紫金鱼袋独孤及序上送张征君寅游江南序送李白之曹南序送张处士申还旧居序宋州送姚旷之江东刘冉之河北序送张泳赴举入关序送史处士归㵚阳别业序送开封李少府勉自江南还赴京序送陈畱张少府郧东都赴选序送弟愐之京序送韦评事赴河南召募毕还京序奉送元城主簿兄赴任序送广陵许户曹充召募判官赴淮南序仲春裴胄先宅宴集联句赋诗序郑县刘少府兄宅月夜登台䜩集序华山黄神谷醼临汝裴明府序建丑月十五日虎邱山夜宴序冬夜裴员外薛侍御置酒宴集序送宇文协律赴江西序送贺若员外巡按毕归朝序送长洲刘少府贬南巴使牒畱洪州序送王判官赴福州序送薛处士业游庐山序送张征君寅游江南序初贞元二年进贤星明于是夫子与广陵马曾俱以元纁辟焉一命而俯受服赤墀之下子甘节不夺归耕南阳议者称马之利用陋子之独善及以爲不然君子之道舒之则云蒸雨降以救大旱卷之则天倪道机不盈一握姑务忠信以安圣时则歌国风于畎亩是亦爲政有民人焉有社稷焉何必薄游然后称德至是夏六月以菰菜之兴扁舟而东是行也与夫乘桴扬舲者不同日矣津楼直望江汉在目少别非志士所悲深衷岂短章能见桃源秋至仆当搴其仙实俟子于武陵之南溪送李白之曹南序曩子之入秦也上方览子虚之赋喜相如同时由是朝诣公车夕挥宸翰一旦幞被金马蓬累而行出入燕宋与白云爲伍然则适来时行也适去时止也彼碌碌者徒见三河之游倦百溢之金尽乃议子于得失亏成之闲曾不知才全者无亏成志全者无得失进与退于道德乎何有是日也出车桐门将驾于曹仙药满囊道书盈箧异乎庄舄之辞越仲尼之去鲁矣送子何所平台之隅短歌薄酒击筑相和大丈夫各乘风波未始有极哀乐且不足累上士之心况小别乎请偕赋诗以见交态送张处士申还旧居序海水不扬波久矣故昆虫草木得遂本性夔益巢许各安其节天钟静于子而博之以文大壑无底虚舟任触世皆尙白独守太元顾流俗而不言退将修乎初服吾于是见全人之操矣乃知白云上下盖无心自出黄鹤飞去当有时而来他年孤舟冀再会于五湖之口宋州送姚旷之江东刘冉之河北序春叶尉吴兴姚旷至自洛阳中山刘冉至自长安俱以文博我相与交欢于睢涣之涘始则开靑天豁其云雾亦旣窥武库见其矛戟凡旬有五日而姚适吴刘济河余归梁各有四方之事将爲千里之别夏四月抗手于卢门议别故也夫别与会悲乐存乎其中故贤智所不能遣然达者游世随变所适静而与阴同德动而与阳同波异乎金柅之有系匏瓜之莫食子其行矣别何爲者北斗在已南风始来藂台草长京口水阔何以送远唯当赋伐木以爲仁人之赠送张泳赴举入关序彼驰鹜乎士林者鲜不争九流之胜负徇三川之声利而张侯独以善闭关乃知纯白内充天机外朗则尘垢糠粃所不能入癸巳岁六月始以出处之道问仕于余余洒然曰今四表文明入纮屡顿此志士所当登秀造而取靑紫不奋不跃如休明何由是罢琴高台投竿旧浦单车匹马是日西上君子以爲知几吾见垂天之云不复顾北溟矣盍使居者歌吾子乎送史处士归滏阳别业序初史侯至自帝邱仆方酾酒于蒋氏之馆揖让堂下由东阶升于是一酌而宾礼举再酌而交态接三酌而威仪幡幡深衷毕见醉中投分客中忘形吾固知握手难常嘉会可惜其聚也言不浃日而意气感其散也兴未及尽而离忧至则临觞徙倚孰能不以之黯然穷阴欲腊漳滏冰厚班马连嘶归云无色非诗何以见离羣者之志送开封李少府勉自江南还赴京序世或谓邦有道谷或谓全于德者不以徇名降志彼于致命犹数数然孰与李侯两忘而脗合之张其天机与道出处道长则陈力筮仕绩成而退藏于密战胜江海之上然后乘归流而返旧京乃知凌云丽天则切玉利器于夫子爲邓林之一叶耳而精微纯粹岂中士所能得其门哉然当今尧亲九族契敷五教材之美者工将度之子虽忘机机未忘子庸讵知泥蟠沙卧不爲云霄之凿柄乎但兰舟桂楫倏忽鸟逝朔方秋草柰离忧何缘情者莫近于诗二三子盍咏歌以爲赠送陈畱张少府郧东京赴选序每岁孟春大冢宰悬象魏之法以官民材天下髦士于是乎云屯词锋角立智刃今子投袂而起将鼓行乎其闲其于湛卢发硎批郄如玉繁弱在手舍拔则获者吾惟子之望当知君子广其业达其道则荣誉贵仕可得而拾孰云袅袅秋风悠悠远道足爲志士之感哉杂珮可以申永怀罇酒可以慰别绪其赠言之分顾谓坐者志之送弟愐之京序苍龙居元枵之岁与尔吹埙箎于长安灵台之下当时予方靑襟子适纨袴各志小学相期大来其后尔以经术荐遂观光于上国予牢落两河爲病所系星分雨散十有二载中闲蹔携手一笑者及今而三昨日游寓今成畴昔此会绵邈空存梦想岂不欲申橘柚之性咏和乐之什乐未终也别又继之然君子脩诚则物应尅已则名彰尔能珪璋特达甲胄忠信致逸足于千里吾有望焉方务远图何嗟少别到秦地有问吾事者爲报江湖闲心送韦评事赴河南召募毕还京序自唐蒙司马相如开牂柯凿零山于是西南夷君长始受汉印及国家绥以大道振以长策滇越卭僰世亦皆爲外臣蠢兹六蛮独抗王旅天子方将开外户扫绝漠故授相国衞公钺俾出作方叔入爲吉甫且募如貔之介士将翦长蛇之速飞由是分命我廷尉评事韦公实佐其任公以止戈谕之采薇歌之使政有典则人知义所故燕齐少年韩魏劲卒召募如景附赴敌如焱驰自春至于是月受命羽檄之下者凡万八千计然后颁赐算级将朝于京师夫勤王集事之谓忠周爰咨询之谓智复命而不僭于素之谓信姑树三德载驰六辔行当以柱下之书赞幕中之画是役也冥冥羽翰非瞻望所及矣请偕赋以知魏风奉送元城主簿兄赴任序往岁兄之尉匡德刑成礼义举粃政杜紊纲缉人曰莅民如此其达必大十四年春王正月再命于元城元城地雄人悍土壤赋错处宋衞中山燕齐赵魏之都会三川辐凑四术毂击兄方以德举吏此大邦则千里之迹兆于是矣彼徒劳者其鶱翥之滥觞乎岁物己春秦山日绿亦旣选吉驾言徂东岂不知棠棣之诗废则和乐之好缺盍使伯氏仲氏偕咏歌之以赠行迈送广陵许户曹充召募判官赴淮南序冉駹不庭三年矣王师戒严将问罪荒服于是上将分职愼选乃僚以许公有持斧旧名断犀余地故授以戎政俾发卒于东夫三河之人豪全齐之人武荆吴之人悍籍其余勇可以尽敌信以致之繄公是赖然则谕王命敦师律度程以料民征骑以济衆歌事以遣役辑谋以定功在是行乎高天晚秋杀气动地靡靡岐路悠悠斾旌送离如之何赋小戎以爲好仲春裴胄先宅宴集联句赋诗序先是先淸明一日右金吾仓曹薛华陈嘉肴酾淸酤会河东裴冀荥阳郑裒河南独孤及于署之公堂引满举白自午及子促席于花阴赋诗于月波乐极不醉夜艾而罢后淸明三日二三子春服成思欲脩好寻盟选胜卜昼裴侯是以再有投辖之会是会也郑不至吾兄惠然而来堂有琴庭有篠芳草数步落花满席中和子冠乌纱帽相与箕踞嗢噱傲睨相视称觞乎其闲趣在酒中判爲酩酊之客家本秦也能无呜呜之声其诗云上天垂光兮熙予以靑春今日何日兮共此良辰与君觥浊醪而借落英兮不知年华之相亲蹇淹畱以醉止孰云含意而未申歌数阕裴侧弁慢骂曰百年懽会鲜于别离知开口大笑几日及此日新无已今又成昔不纪而赋之如春风何其演爲连珠以志此会郑县刘少府兄宅月夜登台宴集序夏五月小暑至矣吾兄方幕夜天扫月榭有酒如乳醑我乎城隅城临近山俯瞰平隰秦郊汉苑相错如绣且有颢气足以娱人故数君子称觞焉其谁同之有若功曹陇西李华参军荥阳郑洵瑯琊王休河东裴贶郑尉京兆韦造皆卿材也声同而形骸相忘道契故机事不入是以有高会远望危言浩歌或心惬淸机寓兴于物或语及陈迹䏏衡而笑于是初筵而惠好脩中飮而意气接旣醉而是非遣夫彭泽採菊隐侯临风谓之盛矣况高城古台深夜朗月芳罇良友佳境胜事今夕何夕八者俱幷盍亦皆赋于此乎观二三子之志华山黄神谷醼临汝裴明府序黄卢子灭景上汉千岁矣畱碧峯白云以贻后世故淸机胜事未始有极余吏于华之明年道侣裴冀亦再命爲临汝令夏六月假道敝邑税鞅此山思欲追高步诣眞境于是相与携手及二三友生童子将命者六七人挈长瓢荷大壶以浊醪素琴会于黄神之谷兴也案谷之西顶实三峯东面石壁丛倚束爲洞壑乳窦濳泄喷成盘涡两崖合鬪若与天接二三子将极其登探也至则系马山足披榛石门入自洞口至于梯路蹋连嶂与疉崿度岖嵚而蹑凌兢夤缘绝磴及横岭而止澡身乎飞泉濯缨乎淸涟想夫君俟我于花峯下碧空而婵娟爱而不见搔首空山然后靡灵草以爲席倾流霞而相劝楚歌徐动沂咏亦发淸商激于琴韵白云起于笔锋是日也高兴尽而世绪遣幽情形而神机王頽然觉形骸六藏悉爲外物天地万有无非秋毫亦旣醉止则皆足言以志仙迹且旌吾友嘉会之在山也建丑月十五日虎丘山夜宴序方今内有夔龙臯伊以佐百揆外有方叔召虎以守四方江海之人高枕无事则琴壶以宴朋友啸歌以展霞月吾党之职也我是以有今兹虎丘之会巖巖虎丘奠吴西门崒然如香楼金道自下方而涌锁丹霞白云于莲宫之内会之日和气满谷阳春逼人嵒烟扫除肃若有待余与夫不乱行于鸥鸟者衔流霞之杯而羣嬉乎其中笑向碧潭与松石道旧兕觥旣发宾主醉止狂歌送酒坐者皆和吴趋数奏云去日没梵天月白万里如练松阴依依状若畱客于斯时也抚云山爲我辈视竹帛如草芥頽然乐极衆虑皆遣于是奋髥屡舞而叹今夕何夕同者八人醉罢皆赋以爲此山故事冬夜裴员外薛侍御置酒䜩集序二公以大司马之命领浙河东西十有三州之政相与周爰咨度乎均邦赋者三月矣当割而游刃无闲临机而舍拔则获由是在簿领之际无江海而闲冬十月辛未征会于此堂醼朋友故旧也贤豪毕萃升降有序缝衣浅带十有五人声同故穷达不闲意得而鄙吝皆遣肴芳酒浓夜寂琴畅慷恺言志骆驿举白盱衡抵掌哑哑大笑三爵耳热万念如洗不复计名身之亲疎忧患之去来也况他累乎旣醉余以箸击唾壶扣商而歌其词曰簿领日盈机知君傲烦嚣飮和自忘渴况以初筵招道契迹自亲谁爲列宿遥何用结同心绿琴复长瓢日月若走马炎凉催斗杓一年解颐笑几日如今宵奉君千金寿莫使岁寒凋是日礼成于易欢生于同滞愤积惨彗扫汤沃方今溟海始波世屯未康二公克壮其犹以立事爲已任行当自致靑云之上不复与适莽苍者羣矣吾侪浮其闲与风水俱他日或濳泉唳天一离一合云动雨散然后知今日樽酒未易再得将子无金玉其音姑偕赋以卒贶明旦不共顾怀安败名无勇也怨别伤离非丈夫也苟将申其道而成其务则万里咫尺少别何有二三子其咏歌之以代杂佩送贺若员外巡按毕归朝序今年春上以富人侯爲丞相百揆时叙九州赋错方欲齐职贡之法崇厎愼之典使六府修九序成谓尙书吏部郞贺若公贞明直躬特达公器才足以茂功蒇事政足以宏道救物故俾绣衣持斧巡抚江介分王命也公电发神机霜淬智刃其始至也问谣俗省疾苦命司书示年数之上下削邦县之版图实其衆寡以差井赋然后劳来安集宣皇恩而煦之饥者如得食寒者如得绩使苞茅之贡必叙而杼轴之诗不作冬十一月命郡吏致事言旋于京师且将捧府檄于南陔侍板舆以西上礼也夫其由自家以刑国资事亲以事君奉慈训不废陈力将君命不违色养忠孝之大者况姦宄以弭干戈将戢朝廷方以律令章程责成三府然则操六辔骤四骆周爰咨询以成天下之务在是行乎翰飞方骋瞻望何及唯献酬东阁弼成大猷使蒸人粒海水静农夫高枕及亦预焉凡执手于路者请偕赋鸿雁取之子于征劬劳于野爰及矜人哀此鳏寡以爲善颂送长洲刘少府贬南巴使牒畱洪州序曩子之尉于是邦也傲其迹而峻其政能使网不紊吏不欺夫迹傲则合不苟政峻则物忤故绩未书也而谤及之臧仓之徒得骋其媒孽子于是竟谪爲巴尉而吾子直爲已任愠不见色于其胸臆未尝虿芥会同谴有叩阍者天子命宪府杂鞫且廷辨其滥故有后命俾除馆豫章俟条奏也是月也舣船吴门将涉江而西夫行止者时得丧者机飞不抟不高矢不激不远何用知南巴之不爲大来之机括乎由图南而致九万吾唯子之望但春水方生孤舟鸟逝靑山芳草柰远别何同乎道者盍偕赋诗以贶吾子送王判官赴福州序松梓楩枏茂于深山不能逃匠石之顾贤士君子晦其言迹不能使人不已知其势然也之子言忠信行笃敬以文雅丽则括而羽之而世皆观颐我独俭德吾固知长风六翮必有时而去及御史大夫李公之命介也辟书四下果以嗣宗爲首岁二月载骤四骆脂车而东闽中者左溟海右百越岭外峭峻风俗剽悍岁比饥馑民方札瘥非威非怀莫可绥也议者其谓君匡戎幕以义佐师律以礼报国士以直导罢人以德使安危悬于指掌胜负决于谈笑则咨谋之道宏矣岂椎髻殊俗覆车畏途足爲志士之憷惕哉凡我出祖者亦旣偕赋送薛处士业游庐山序薛侯敦于诗固于学敏于行时然后言言而寡尢口弗言禄禄亦不及识其眞者以爲永叹而薛侯居之澹如君子哉若人也方以城市鄙于丘壑倦游不如嘉遯是月也拂缨上之尘西游庐山山上有峯顶大林下有东林西林化成遗爱六寺惠远道生二公昔常眷恋于斯焉履痕屐齿徧满崖谷神期肸蠁恆若对面之子之往获心契矣苟藏器于身时行则行大之将来隐显一致彼安贞者其或爲利涉之枢机乎赵补阙骅王侍御定张评事有略各以文爲贶记行迈之所以然余亦持片言用代疎麻瑶华之赠毘陵集卷第十四毘陵集毘陵集卷第十五毘陵集卷第十五朝散大夫使持节常州诸军事守常州刺史赐紫金鱼袋独孤及序中送韦员外充副元帅判官之东都序送孙侍御赴凤翔幕府序淸明日司封元员外宅登台䜩集序送泽州李使君兼侍御史充泽潞节度副使赴本道序送兵部梁郞中奏事毕还幕府序送成都成少尹赴蜀序送吏部杜郞中兵部杨郞中入蜀序送商州郑司马之任序送洪州李别驾还任序送韦司直还福州序送颍州李使君赴任序送屯田李员外充宣慰判官赴河北序送归中丞使新罗弔祭册立序送渭南刘少府执经赴东都觐省序送余杭薛太守入朝序送韦员外充副元帅判官之东都序太尉临淮王之秉旄淮沂也天子命公爲介洎临淮薨而相国太原公继授兵符尽护东夏诸将亦表公参成周军事如初命故事登掖垣者不驱传居谏臣者不就辟将使其能必易其秩故自左补阙爲尙书郞元年仲春始以使节赴洛阳经大盗虔刘之余顽民虽迁污俗未返三军之心注于帅帅之耳目属于参佐以公贞谅文敏能恤大事且成宣之后也故以部从事咨焉夫民残则讹讹则流禁流莫若以德兵不戢则玩玩则暴禁暴莫若以信建信与德以爲幕中之画繄吾子是冀将贺不暇别于何有我飮饯者姑以诗代路车乘马送孙侍御赴凤翔幕府序右扶风之地跨枕陇蜀扼秦西门帝命司徒爲唐方叔开府之日搜贤自贰于是孙侯以监察御史领司徒掾夫子卿族也用文学缵绪而弟兄皆材伯曰宿以秋官郞辟丞相府仲曰绛拾遗君前及余爲寮夫子则以贞干肃恪之能入主方书岀佐戎政花萼灼于三台时人荣之二月丙午乘传诣部人谓扶风于是乎有三幸获白额而南山有採藜藿者一幸也今夫操兵者如虎而司徒仁而爱人二幸也其府君则贤其幕府多士而孙侯懿之以文德三幸也恪于德以临事度其义以从政力于忠以成绩吾子勉之其蔑不济矣士爲知己者用岂干荣哉请居者歌之持贶行迈淸明日司封元员外宅登台䜩集序可以排天下细故使忧吝不作莫圣于酒况与同志者共之复遇司烜出火勾芒宣气天地氤氲熙我以春乎是日也卉木罗其庭除柔嘉充于圆方言必遗累笑必造适故谈话不及朝市迹无町畦事不机括故和乐不待笙磬主人有才子四人侍酌于前台下有南山倚庭碧草芊芊沟塍圃畦如龙鳞龟甲芳树绣布白花雪下于是一觞解颜再觞解忧三觞忘形而傲随之商絃数奏墻阴移而坐客醉手持浊醪笑向朗月夫以世道之多故年岁之不吾与也若忧患欢乐衆寡之不侔苟来者犹可追无亦顾隟闲之驷以罇酒买笑余敢惜费贻靑春羞几今日娱莫我若也吾乃今日视薄游空名如争蜗角又何用知接舆伯夷不愚于杜康乎顾谓满坐展诗以赠亦命夫四子者志之送泽州李使君兼侍御史充泽潞陈郑节度副使赴本道序今岁皇帝择可以守四方之臣分命大司徒凉公作藩岐阳平秩西夏凉公季弟曰抱眞敬事好学仁勇忠信凡仁则不偷勇则不挠忠则能力信则人任焉故天子器之方倚以胥附使宅高平绥厥有衆董次将之任且以柱后惠文冠冠之诏下之日军府胥悦葢萧何守关中举宗诣军而凉公荷方召之寄亦以爱弟居东旅于行闲忠之大者夫高平上党之地当赵魏燕代潞之咽喉太行恆山爲之襟带公居有专城之任行有亚旅之职其略足以固其封疆其惠足以柔其民人朂哉夫子进吾往也伯兮仲兮执兵之要谨身以肥家自家以刑国高平之政可以未行而窥矣彼瞻望伫立壮夫耻之非歌诗莫足以赠送梁郞中奏事毕归幕府序元年夏相国凉公将城阳百里二城卽戎于境先命从事兵部郞中安平梁公鎭如京师请王命且料民以调兵食五月甲戌至自雍危冠上前手画地图以兵机军储屈指条奏上甚悦事下三府六月庚戌以玺书还雍改辕而西旣犯軷于是追送者皆赋美使臣专对以直而君遣使臣以礼诗之所由作也公尝以郞官宰昭应昭应之赋均人和参事相府相府穆穆今元帅七萃之士万计以王命伐不庭公章甫其冠缦胡其缨咨诹乎辕门讨军实以辑戎政票衞之制胜营平之威谋子姑佐之固亦整军经武将王室是奖岂载骤四骆皇华原隰之谓秋晩䈥劲陇关雪下企予望吾子以班固之笔札铭崆峒山而还悠悠我思章句以赠之送成都成少尹赴蜀序岁次乙巳定襄郡王英乂出鎭庸蜀谋亚尹佥曰左司郞成公可温良而文贞固能干力足以参大略弼成务旣条奏诏曰俞往公朝受命而夕撰日卜十一月癸巳出车吉尙书诸曹郞四十有二人叹轩骑将远故相与载笾豆醆斚刲羊鲙鲂脩飮饯于肃明观以爲好飮中客有赋蜀道难者公曰士感遇则忘躯臣受命则忘家姑务忠信夷险一致患己不称于位于行迈乎何有言讫抗手建节卽路且以纷帨刀砺侍轻轩而西凡强学以脩业积行以取位赴知己不爲名适四方不违亲卿大夫之孝也吾子其无忘可移之忠将咨度是务使岷峨其乂苛慝不作天听自民谁谓蜀远别细故也岂虿芥乎凡今会同非诗无以导居者之志送吏部杜郞中兵部杨郞中入蜀序二公罢东西曹草奏启事之剧而参军西南时人或讥朝廷易其大而难其细及以爲不然方当天子命将帅以守四方丞相秉钺爲唐南仲择佐命介宜先才者事孰大焉彼採薇出车以遣役劳勤我则异于是受王命者不言勤赴知己者不怆离今日斗酒姑展交好遂以道吾四方之志亦使满座歌二公乎送商州郑司马之任序往岁司马宰湖而湖人安辑大驾东狩之往复也供帐职办天子以爲能故宠之以两绶劳勤也今兹佐商増秩也人谓使人任器之道当处司马以剧而观其利用司马曰与其徇名以利人宁勤身以安亲况佐郡之逸乎于是五彩其衣是日南迈流火戒节寒蝉嘹唳峣阙白云片片秋色二三子之感时伤离者斯可以言诗矣送洪州李别驾还任序别驾以尝宰三县佐四郡未始不以廉直爲己任亦未始以廉直衒己名仕有余力则寄傲于琴趣远是以曲高意精是以声全得于心而形于手故非外奖所及当其操弦如操政焉时人知其琴不知其政善而无伐光而不耀故也今也来斯上台解榻卿大夫士从之如不及时因观操缦之妙可以见从政之道是行也吾子其懋脩乃德恪儆尔位夫亦将抑与不睱求于何有唯汤汤郢音明旦将远庐峰湓水大江闲之风景可同而听不可共由是衆君子赋诗以壮别且曰僃折杨皇华之韵用抒他年之相思送韦司直还福州序远别非难行路难行路非难相逢难始者与吾子会于抚以吾一日长乎子子尝敦弟兄之好而不吾先自云摇雨散凡四悲秋而一会面亦旣道旧别又继之斯可以怆矣然君子患德之不逮不患人不我知吾子克愼厥身以荷先大夫之覆露贲然将命爲邦司直被服文行而镞砺之扬其家声吾唯子之望岂行迈与聚散足贻志士之忻戚乎是别也祇以歌咏贶吾子而巳送颍州李使君赴任序公之爲颍州也朝廷以不失人爲明颍人以得父母爲幸公独以去色养爲戚故执事者难之其爲公谋者则曰受命忘家公也爱亲让禄私也君子不以私废公不以孝弃忠况国家方亲亲贤贤而当颍人傒师长之日可以此时急闻礼而缓君命乎公曰诺然后明日朱两轓而东竭力致身之诚于是乎全矣方当辑宁疲人𥜗而袴之宜其大王事而小行役岂徂暑之热远道之思与前期之难足搅胸臆赋诗朂别于以持赠送屯田李员外充宣慰判官赴河北序秦吴燕送之别昔人所怆若君子以令德佐王之使臣将命以适四方当用文敎柔远威怀示德则其举也司以悦其怆也可以遣况吾子家本全赵倦游一纪驷马以过故鄕足展南枝北风之思买臣归越相如还邛古今相望是可同辙明日渡滹沲涉桑干布王泽览风俗之暇爲我问藂台蒯丘厥状何似平原乐毅故事存否归而扬攉用广异闻夫道别离者缘情而巳送归中丞使新罗弔祭册立序儒家者流鲜肎冠獬豸冠者天子以公身衣儒服力儒行行之脩可移于官学之精可专对四方是故公任执法之位且使操节以济大海颁我王度于大荒之外夫新罗嗣王以丧讣且请命于我我则归赗继好以策命命之实怀远示德礼之大者夫亦将宏宣王风诞敷微言使鸡林塞外一变可至齐鲁不然归公何以不陋九夷之行也葢行于忠信者无险易拘于王程者无近远故公受诏之日则遗其身视涉海如蹈陆谓穷发犹跬步岂鲸怒鳌抃足戒行李凡以诗贶别姑美遣使臣之盛云尔送渭南刘少府执经赴东都觐省序彼徇名者遭时多故乘地高势罕不争先鞭而务飞速以夸当代独吾子以文行裕蛊思不出其位奉籯金之所遗羞地芥而不拾其初以筮仕也典校祕书祕书之职脩尉于渭南渭南无粃政岁二月以纷帨觿燧归觐于洛白华之恋也和气用事春物满眼之子于征五綵其服想成臯花合谷洛水大是吾子拜嘉庆问淸高之日欤夫克家而家肥策名而名彰居官而官办孝之大者则貂蝉羔雁在子外府姑务远图何嗟少别到洛阳爲我寄声谢鸣臯故山杼离如之何诗以赠远送余杭薛郡守入朝序有大道者遗小成之迹抱宏略者非曲士所见公尝以匪躬之故三入承明时议用舟檝期公者七载矣而犹建隼河壖洗帻江岛兴贝锦之叹咏跋胡之诗岂不以名至盛德至广而厦材多节夷道若颣乎今天子受宣室之釐忽思贾谊以谤书之箧先示乐羊且搜元珠俾诣丹阙则巨鳞方纵未可料也虽欲抱黄老之术与赤松子游公器所归难乎免于珪组矣夏五月弭棹睢涣脂车而西火云成峯郊草如织谁谓秦远跂予望之有以见升赤霄捧白日在此行也谓攀四牡者各赋南山有台之四章取乐只君子德音是茂以爲志云尔毘陵集卷第十五毘陵集毘陵集卷第十六毘陵集卷第十六朝散大夫使持节常州诸军事守常州刺史赐紫金鱼袋独孤及序下崔中丞城南池送徐侍郞还京序送蒋员外奏事毕还扬州序扬州崔行军水亭泛舟望月醼集赋诗序送武康颜明府之鄂州序送六合林明府赴选序送崔詹事中丞赴上都序送李副使充贺正使赴上都序送孟评事赴上都序送柳员外赴上都序送崔员外还鄂州序送朱侍御赴上都序送少欲上人赴天台国淸寺序送陈赞府兼应辟赴京序送司华自陈畱移华阴赴任序崔中丞城南池送徐侍郞还京序侍郎昔爲河南督邮河阳令其解龟也东人思其遗美今出入夷险歴二十载而一来厅树未老佐吏半在公位望章绶辉光城邑观者荣之而东都主人亦以笾豆醆斚征会脩好之不暇凡萃止十有五日而去去之日主人叹瞻伫之莫及也故又酾酒于此池池上有双綵舻与竹斋对布宾主位于罇之左右而兰台金闺建礼承明之英十有八人序列其次池外有阙塞双岭遥作外戸嵩高逶迤数峯当窗伊洛春树若刺绣布锦仙桃火燃顾我则笑于是游眺之不足则举白以相劝而狂歌送之唱櫂鸣桹箫鼓陈乎其闲醉中疑三江五湖去人不远谓千虑万事无非妄作况少别可以兴怆乎但驷马行尘明日将远登而无赋谓罇酒何宜歌而诗之且以见追攀者之志送蒋员外奏事毕还扬州序扬州牧赵国崔公使其部从事侍御史吴兴蒋晁如京师条奏官府之废置岁月之要会其来也吴楚之衆君子酒而诗之而薛水部弁李司直翰双爲之序以冠篇首旣将命赵公拜左仆射蒋侯加尚书郞之位其还也之子日执书卷以言于朝曰始者与数贤别赖斯文故常若在眼今幸而迁秩行车在门明旦离羣想今日之会亦犹于此而思彼也非置书袖中人谓我何然后西人之旧者皆赋韵道别而鄙夫和之诗大略盖美蒋侯以才智任职有周爰咨诹之用而将事不坠专对不辱能一其心以佐大府之政政靡小大唯公是谋谋之臧归于府不知我者则谓我专赵公所以有成瑨坐啸之论而无慙示乐羊谤书之箧而不疑斯可谓之明矣今也于归腰曳两绶然浊泾素浐春水始生秦原靑靑诸草皆秀可共乐也而又别焉凡我同僚是以有瞻望不及之叹故送远之志悉形于文扬州崔行军水亭泛舟望月醼集赋诗序言同者无约束而信心同者未谑浪而乐声应情至则不俟外奖况遗言之言造适之笑与杯中物池上月风中弦五者合以贶余欢其可胜旣乎于时衆君子栖公翰林如翔鸟之得茂树也至是登于仙舟泳彼新流掇芳翫奇以永今日日不足故用夜漏继之羽觞未及数覆银河横而金波上乐作神王百忧如失而弦繁管淸悲欢交乎其闲则高歌争进或道旧以泣酒酣意眞乐极感至故也当斯时视身后之竹书鼎铭犹稊米刍狗也况细故乎二三子醉犹能赋且酌且咏余属而和之其诗云明月借秋兴流光在此池山公顾我厚酩酊称未疲勿谓嘉会易但忧离别随饱君醉中德敢使松心移送武康颜明府之鄂州序多故以来于禄者进必欲速大抵悉弃夷道而趣捷迳颜子独曳儒服非其知己之命不苟合非稽古力所致不妄动今其来斯也不以贿不以名不以游眺挟策读书艺成而去君子哉若人耶将以特舟片帆泝洄于大江秋涛之中涉彭蠡歴西塞浮于潜踰于沔吾子安于忠信亦当安于风波况滔滔江汉茫茫禹迹乎于此乗渚返顾齐吴㮄以击汰其声可想司马子长浮沅湘窥九疑亦此路也足以览古乗兴穷极视听行将搜异不暇惧于何有凡今赋诗以抒居者之思且用勗吾子四方之志云尔送六合林明府赴选序今之爲邑者袛事趣办而巳矣之子独以公廉不苛闻于朝夫公则能力廉则不苟不苛则无害六合之人饱是三德故家肥人让而名随之宜其黜陟幽明之日首冠贤能之选也宜哉上方勤恤人隐渴良吏如不及之子令问将与位偕行当见函浴春物迎马首于千里之外勿谓芜城衰草足怆远别二三子何以持赠其歌诗乎送崔詹事中丞赴上都序初公由尚书郞出佐蜀郡无何熊轼畅毂专席而坐休绩布于巴汉天子器之时人谓公逸足骎骎视公卿犹歩武耳旣而剖符驱传出入吴楚专五城佐三府府罢身退复藏于密岀处之道歴二十载而未光知公者不堪其叹公未始屑于胸臆贞直廉让之德内充故也夫贞则专直则固廉则不竞让则后时故其宠不及而名益茂也宜哉今上方厉精熙载用官人安民爲急百工以釐不至者知罪故公朝贲然伏轼入阙时然后行动而不格在是伇也销忧者莫若酒酒中乐酣可以道千里之意者莫若文羣贤诗之以送远葢古人杂佩以赠之之流也送李副使充贺正使赴上都序之子领祕书着作于是邦参我军事事必肃谋必忠居处必恭三年矣而身无择行职无粃政政之和非吾子曷赖今兹将东诸侯之命朝于京师称寿之仪举专对之才达是行也将爲度材者所得岂复顾池中乎正月元日和气资始大行设九宾于蓬莱前殿皇帝辇出百辟奉贺公将以此时捧章奏于云陛之下得观虞舜之九成箫韶涂山之万国玉帛况惟仲氏典司宸翰棠棣之华交映于朝斯可谓之荣矣懋修乃职尚愼行迈勉从栾伯之戒将复臧孙之烈至如遵大路之叹不足爲吾子设矣吾尝同寮且士龙之执也江楼醉别何用贶远以其章句当佩玉琼琚乎送孟评事赴上都序孟子以鄕举秀才射策甲科二十年矣同时中杨叶者今或蔚爲六官亚卿或彤襜虎符秩二千石而孟子犹羸马靑袍客江潭闲遇与不遇何其寥夐也然君子不患贫患业不修不患位下患道不行孟子言忠信行笃敬好学工文令名蔼然今兹入关有司之喜也诸公展相遇之礼其肯不以推之輓之爲己任见三月四月之交澧灞之闲王雎飞鸣草木畅茂是吾子弹冠之时也二三子不可以不赋送柳员外赴上都序初弱用之拜也吏者隐者相见皆贺曰朝廷搜贤不遗邱壑中人则搢绅之贤者日至矣未有贤人至而太平不兴者而弱用独以衰疾行迈爲忧諌议大夫昌黎韩幼深贻弱用书曰君子之命知己之遇其可易乎由是不敢言病卽日戒路夫君子之道进不苟容退不怀安不以欲咈人不以私弃公时止则止时行则行弱用之心也仁矣哉与夫舍龟观颐自盛以槖者异矣方今主上用文思柔远魏邴谋谟唯贤是渴想见庬眉大冠俯偻于朝廷与公卿大夫言三代故事由入金马石渠之署国人孰不宜之今之史臣乐安蒋鎭博陵崔儒顷与弱用同以德进傥与夫二君子道旧必话鄙夫疲于郡斋之状勿使不知我者谓我不思若夫抒今日秦吴之别斗酒之外诗而已矣送崔员外还鄂州序员外曳朱组拥使节将鄂州牧御史中丞吴公之命方舟如吴祗役蒇事肆觐伯姊展欢申悲浃辰而还飮水恪愼夙夜匪懈孝悌友恭形于容止追攀者观礼于公见公之仁繄公之先德与位偕由大王父已下一门三太子保傅二御史大夫一宰相四二千石家之范可刑于国今则兄掌冬官弟列郞署闺门怡怡花萼相鲜欲辞必复之荣朝廷其肯舍诸永言夙昔将继旧好惠而顾我其敢不以久要爲荅虽嘉肴充圆方旨酒盈樽罍祇搅别绪不足慰瞻望不及之叹故可以于此乎言诗送朱侍御赴上都序子以才茂经明鄕党称仁起褐衣四五年超参夏口军事同时诸生有未登贤能之书者公以惠文冠出入殿中兰台其以文章干禄何啻如拾芥吴中贤士大夫由是益劝今复戒鞅而西言赴所从昔陆士衡入洛张华如旧相识之子之文章粲然有昔贤风采彼茂先之徒其肯舍吾子乎将子献诗着论特僃风雅以宣上德抒下情爲己任勿独夸吴趋阊门之废兴辩莼羮羊酪之优劣而巳急贤之日何患人不己知凡今赠别皆吴士也送少微上人之天台国淸寺序或问上人曰文者所以足言也言说将忘文字性离示入此徒无乃累一相乎荅曰称示入者过矣以习气未之泯也率性修道庶几因言遣言故欲罢之而未能耳时人谓上人爲知言知道岁次乙卯自京持钵而来给事中天水赵公涓赋诗抒别卿大夫已下属而和者二十七章旣而飞钖济江休于晋陵又东至于姑苏将涉震泽踰会稽上天台至国淸上方而止趣静境者不料远近登渐门者不计岁月则上人还斯讵可知也上人之文章可得而闻也诸公将议远别得不以斯文爲赠乎送陈赞府兼应辟赴京序初公读梁竦传始慨然薄游耻揭其公器退而耕于楚县知言者以爲子眞吴都御宼圃田卜商西河与公道虽不同其操一也羿工于中微拙于使人无己誉固知大名之下天爵难让十二载冬十月果以公才征龙泉自惜暂隐牛斗之次美玉无胫竟爲秦人所得且晋以梁山召伯宗汉以明堂延申公尊德问礼于斯爲盛况朝廷顿八纮久矣顷来儒服立于鲁人之门者公祇命台铉将濯缨而孤矣当贞女不字十年反常及大翼怒飞知一日几万问离羣何赠请宾赋车乗主人赋南有嘉鱼以代零雨之什送司华自陈畱移华阴赴任序去年春公自京兆北部尉谪掾陈畱议者或叹公大才未光直道而黜君子则曰否患德不立不患遇坎始用举至是虽速谤何伤有才与时不远而复其明年春肆大眚冢宰量殿最厚薄以令闻迁公于华阴然后知朝廷之禄用也华阴者左崤函右雍州潼津钟池缀于分野长河太华爲之襟带甸近所以难其选地雄所以宠其秩公将以利器刃物淸机临人吾见岑公孝不得专美于南阳大火初落昊天欲高远山云开归路秋色请各抒别操使行者得歌而咏之毘陵集卷第十六毘陵集毘陵集卷第十七毘陵集卷第十七朝散大夫使持节常州诸军事守常州刺史赐紫金鱼袋独孤及记述风后八阵图记上元二年豫章冠盖盛集记江州刺史厅壁记吏部郞中厅壁记太常少卿厅壁记金刚经报应述瑯琊溪述卢郞中寻阳竹亭记马退山茅亭记抚州南城县新亭记郑驸马孝行记慧山寺新泉记风后八阵图记物不终静必受之以动当纯坤用事阴疑于阳则飞龙战大朴巳散圣盗竝起故戎马生乃有幷吞八荒争截九有大者天柱折地维绝小者作慝卢山负阻中冀上帝凭怒下土是恤乃眷武德黄帝受之始顺煞气以作兵法文昌以命将于是乎征不服讨不庭其谁佐命曰元老风后葢戎行之不修则师律用爽阴谋之不作则凶气何恃故天命圣者以光战术俾悬衡于未然察变于倚数握机制胜作爲阵图夫八宫之位正则数不愆神不惑故八其阵所以定位也衡抗于外轴布于内风云负其四维所以僃物也虎张翼以进虵向敌而蟠飞龙翔鸟上下其势所以致用也至若疑兵以固其余地游军以案其后列门具将发然后合战弛张则二广迭举犄角则四奇皆出必使陷坚阵拔深垒若星驰天旋雷动山破彼魏之鹤列郑之鱼丽周之熊罴昆阳之虎豹出匪以律我异于是旣而图成罇俎帝用经略北逐獯鬻南平蚩尢戡黎于坂泉省方于崆峒底定万国旁罗七曜鼎成龙至去而上僊于是在遗风冥冥时亡而图存于戏圣迹长往神机未昩酌其流者犹足以决胜九军御侮万里故项借得之以霸西楚黥布得之奄有九江孝武得之攘匈奴服瓯越东收獩貊西拓大夏然则圣图幽赞未始有涯唐天宝中客有爲韬钤者得其遗制于黄帝书之外篇裂素而图之则胜败之眹在我股掌天地之心见于毫末议欲献诸策府用广武事会天子以不战爲师无爲爲宝则是图也兴于多难废于升平堙沦不书盛德其没及旌诸图侧以爲三皇之故事六艺之余伎云上元二年豫章冠盖盛集记凤皇鹓雏翔于碧霄非梧竹不下而食贤人君子有四方之志非乐国不适其土豫章郡左九江而右洞庭接苗民之遗墟非观风按郡参事蒇职则长者车辙莫由至也岁次辛丑孟春正月东诸侯之师有事于淮泗是伇也以蜂虿窃发华夷震惊执事者匪遑启居亦旣播越我都督防御观察处置使兼御史中丞韦公元甫克振远略殷爲长城且修好于邻侯从交相见敦同盟戮力之义图静难勤王之举故三吴舟车八使冠葢名公髦士羣后庶尹辐辏鳞集其来如归于是戸部尚书兼御史大夫李公峘至自广陵越州刺史兼御史中丞杜公鸿渐至自会稽润州刺史试鸿胪少卿韦公儇至自京口苏州刺史韦公之晋至自吴庐州长史前尚书右丞徐公浩至是合肥由是越人吴人荆人徐人以其孥行骆驿渐至大江之涯于是乎宏舸巨鹢舳接舻隘輶车鸾镳轊挂毂击每讲射合礼宾主好会峩星弁执象笏雁行而揖五十有九人凡处八座者一歴中司者三尚书司辖者二建隼旟者九冠獬豸者十一其载笔掖垣曳裾廷寺分曹环衞典校蓬莱者印累累绶若若架肩于宇下翼如也夫衞甸侯也以多君子而夸列国梁孝王汉宠弟也有邹枚严马之盛而焜耀后世孰与以一郡之狭五湖之阻而济济俊乂驰轩冕而就客位者殆九州多士之半则鹓凤羣翔而萃止不若也彼昔人所评方斯其陋乎岁二月楚氛扫除江介厎定然后皆整归旂分镳言旋絷维莫从音徽将远不颂不述后嗣何观公于是谨而月之且列其爵里名氏于馆俾来世知衆君子之车尘在此境也江州刺史厅壁记古者国有史氏君举必书倚相董狐史䲡史贺卽其人也秦已来国化爲郡史官废职策牍之事浸灭记事者但用名氏岁月书于公堂而春秋梼杌存乎屋壁其来旧矣是州也在荆之域于浔之阳江从岷山东注渤澥洪涛至是派分爲九而庐山湓水周于雉堞洞庭彭蠡爲之襟带故自晋元康迄于梁陈出入五代四百余载世称雄鎭且曰大府匪亲匪贤莫荷其寄唐有天下六合一轨设险斯废惟民之恤则命官择任与列郡等矣至德已来戎马生而楚氛恶犹以是邦咽喉秦吴跨蹑荆徐而提封万井岐路五裂每使臣计郡县之财入调军府之储峙玺节旁午羽书络绎走闽禺而驰于越必出此之路而防虞供亿功倍他郡故亦大其任而难其人今年春渤海封公继践厥位夫爲政犹工之攻木也得于手应于心则盘曲拥肿迎刃而解况美材乎故公以发硎之利导胜残之俗布政三月而人从乂每叹曰茫茫旧壤千载在目观乎版筑则灌婴之业皎而存焉披乎图牒则温太眞庾元规之车尘若可窥焉义宁巳来百四十有九载纂斯位者风声相聆轨躅相蹑前贤后贤累累如贯珠善恶成败我之元龟酌而行之吾师存焉于是征诸故老鸠其名氏之存者凡若干人揭而书之以爲九江郡国志吏部郞中厅壁记太微五帝星座后十五星曰郞位秦汉之君则而象之乃建郞官至魏世祖分尚书曹爲六郞各六人今之吏部魏之选曹也掌选举铨覈以正公卿大夫士羣纶旧章悉如初政尝以前哲轨躅我之韦弦而武德以来廨署鼎新者数官曹易名者五若姓不表年不纪是废德也将来何观故谨而列之俾我曹之春秋存乎座右其选部司列天官文部之目各因其所革时之先后冠于其首以爲志云太常少卿厅壁记太常掌玉帛钟鼓等威文物以报本乎天神人鬼地祇凡吉凶宾军嘉之礼唐虞谓之秩宗周谓之宗伯秦谓之奉常汉谓之太常其掌一也后魏太和十五年始建少卿官少小也用别二卿大小之序亦犹宗伯有小宗伯列国有上卿下卿郡有守丞亦位亚一等以少参长而佐其成务焉故事自御史中丞给事中中书舍人迁秩爲亚卿者必于是司故官因职雄地以人贵余八卿不敢与太常齿广德中上尢审官注意礼乐其选也以才能不以资以恩泽不以劳谓李公卿材也是用超拜公将以忠孝敬愼肃恭神人且懋其官府政令俾无不恪方议酌前贤之遗尘而损益之乃瞻屋壁史记漫灭于是夏五月己丑皆姓而名之使如珠之贯盱衡指顾俨若对面曰贤者吾得而师之不贤者丑韦而弦之贤远乎哉旣进牍然后命博士河南独孤及爲之志金刚经报应述洪州牧刑部尚书兼御史大夫魏公身挂元冕心冥眞如昔常奉般若法以宏正见虽顚沛造次必与经俱十有若干年矣皇帝中元年冬十月车驾有避狄之师百僚苍黄南驰商于公爲盗所攘而亡其经其往也匪家之念唯经是悼行与其获七宝也宁见经生与其亡四句也宁舍身明年王正月大驾返正公爲京兆尹痛宏誓之未从也则唯经是图末于元法寺之藏藏人以送公发函披卷乃商于所亡之本也问守藏者亦曰不知其所自而能得公瞻礼悲喜捧持而泣然后知精专感达故随心而至昭报肸蠁其疾若荅顾谓孟子太常博士友顺志之或曰得与丧偶然耳何必谓诚感乎及对曰诚于此者形于彼故出其言善千里之外应之此以仁义忠信感于物者也况弟一义谛超贯仁义自在惠力不啻忠信则因发而果从心诚而经还是法味幽赞非思议所及岂佛以般若之雨启公善牙使因相以获愿进登乎无愿法之法欤不然何心境元合若律吕相召岁在乙酉公以异见吿及跪而述之曰上士勤道精诚若驰愿形于心报亦随之至感无碍经斯来归护公身田俾公断疑公之善根畴可度思瑯琊溪述陇西李幼卿字长夫以右庶子领滁州而滁人之饥者粒流者占乃至无讼以听故居多暇日常寄傲此山之下因凿石引泉酾其流以爲溪溪左右建上下方作禅堂琴台以环之探异好古故也按图经晋元帝之居瑯琊邸而爲鎭东也尝游息是山厥迹犹存故长夫名溪曰瑯琊溪他日赋八题题于岸石及亦状而述之是岁大歴六年岁在辛亥春三月丙午述曰自有此山便有此泉不濬不刊几万斯年造物遗功若俟后贤天钟灵奇公润饰之流爲回溪削成崇台不过十仞意拟衡霍溪袤数丈趣侔江海知足造适境不在大怪石硙硙涌湍潺潺洞壑无底云兴其闲仲春气至草木华发亘陵被坂吐火喷雪公登山乐乐者毕同无大无小乗兴从公公举觞酒酒酣气振溪水爲主人身爲宾舍瑟咏歌同风舞雩时时醉归与夕鸟俱明月满山朱轓徐驱石门松风声类笙竽于戏人实宏道物不自美向微羊公游汉之涘岘山寂寞千祀谁纪彼美新溪维公嗣之念兹疲人繄公其肥后之聆淸风而叹息者挹我于泉乎已而卢郞中寻阳竹亭记古者半夏生木槿荣君子居高明处台榭后代作者或用山林水泽鱼鸟草木以深其趣而嘉景有大小道机有广狭必以寓目放神爲情性筌蹄则不俟沧洲而闲不出户庭而适前尚书右司郞中卢公地甚贵心甚远欲卑其志而高其兴故因数仞之邱伐竹爲亭其高出于林表可用远望工不过凿户牖费不过翦茅茨以俭爲饰以静爲师辰之良景之美必作于是凭南轩以瞰原隰沖然不知锦帐粉闱之贵于此亭适也亭前有香草怪石杉松罗生密篠翠筠腊月碧鲜风动雨下声比箫籁亭外有山围湓城峯名香鑪归云轮囷片片可数天香天鼓若在耳鼻是其所以夸逋客而傲汉貂者百里奚爵禄不入故饭牛而牛肥卢公恬智相养于是竹亭构而天机畅尝试论亭之趣夫物不感则性不动故境对而心驰也欲不足则患不去故意惬而神王也耳目之用系于物得丧之源牵乎事哀乐之柄成乎心心和于内而事应于外则登临殊途其适一也何必嬉东山禊兰亭爽志荡目然后称赏公欲其迹之可久故命予爲志马退山茅亭记冬十二月作新亭于马退山之阳因高邱之阻以面势无欂栌节梲之华不斲椽不翦茨不列墉白云爲藩篱碧山爲屛风昭俭也是山崒然起于莽苍之中虵奔云矗数十百里尾蟠荒陬首注大溪诸山来朝势若星拱苍翠万状绮布绣错盖天钟秀于是不限于遐裔也然以壤接荒服俗参夷徼周王之马迹不到谢公之屐齿不及巖迳萧条登採者以爲叹岁在辛卯我仲兄以方牧之命试于是邦夫其德及故信孚信孚故人和人和故政多暇日繇是尝徘徊此山以寄胜槩迺构迺墍作我攸宇于是不崇朝而攻木之功吿成每风止雨收烟霞澄鲜辄角巾鹿裘率昆弟友生冠者五六人步山椒而登焉于是手弹丝桐目送还云西山爽气在我襟袖八极万类揽不盈掌夫美不自美因人而彰使兰亭不遭右军则淸湍修竹芜没于空山矣是亭也僻介岭闽佳境罕到不书所作使盛迹郁堙是贻林㵎之媿也故志之抚州南城县客馆新亭记古者国野之道十里有庐庐有飮食三十里有宿宿有路室于是此宾客有底止羁旅有寄寓而是邦也与两粤七闽犬牙其疆守官者以爲地遐途穷而琐琐行迈之罕到也则杀其礼而阙其物焉无修除之僃无井树之设及宾至则候人不爲导里不受馆而盘飧薪刍之贶弆如也由其途而往者佥曰陋如之何是岁也台司审县尹之寄擢王公昕爲南城公至之日则考于事典陈其艺极视年之上下去民所疾苦凡三月而南城之人和于是饰廏置以候宾客葺旅次以待羁旅夏六月筑其馆辨其域于道周作新亭于馆之阳厦屋耽耽俯瞰濬壑宾位在左主位在右然后刬墝埆堙坎窞以爲大逵属之于溪设双航于淸津以僃经度每将之迎之则自郊劳至于致饩无旷礼无违物而兹亭之经始也取废彻之材以移用用迺有节入鞭朴之赎以庀工工忘其劳杜燥溼之虞以憩宾宾至如归三者不愆于素功是以懋政是以立若行者有犯軷之祭居者修飮饯之好登斯临斯酾酒以赠之则溪云竹风生于栋牖而绿野靑山爲吾庭衢三爵之后可以送千里之目道四方之志焉兹又胜会之佳境也凡底绩以兴利革故以谋始修礼以僃物僝功以成务政之大者宜其刊作者之茂实以示后嗣不然他山之石何以在兹亭乎是岁广德二年也郑驸马孝行记特进驸马都尉荥阳郑潜曜字某宗外孙元宗之甥代国长公主之才子也肤敏而文生知纯孝开元中长公主寝疾公年二十八觿燧侍左右带不解面不靧者累月尝药请祷忧恳僃至而疾无瘳乃刺血濡翰书爲策祝请命于上下神祇愿以身代亲之身乞灵祈死泣尽继血旣而诚达于神感而遂契彻筵俟命焚其章草独神道许三字在乎煨烬之中翌日长公主疾闲公固命左右勿敢言于其请天之章公之客尹灵琛之辞也向微灵琛言之则人莫知之者矣君子谓天道远人道迩其死生冥运吉凶阴骘未尝与人同功也而孝子竭诚上元爲感神符灵贶来若响荅乃知行或精至则幽明不能逃其应而况人乎郑氏之子其事亲也可谓孝矣惟武王周公与天合德三坛之祝宜有丕应若公者也在绮襦纨袴之中非有植璧秉珪之礼而精诚上之神亦降福非德性纯至其孰能致感如此其速者欤公开元二十八年尚元宗第十二女临晋长公主公主柔明而贤辅佐以礼公力行好学处贵不骄跋履夷险无替忠信歴太仆光禄嗣荥阳郡公佩金印列长戟垂三十余载克荷大业而崇其家声善而必庆爲不诬矣惧他日史氏阙疑也故着之于篇若酾醴乳喷发于禅牀周于僧房灌注于德地经营于法堂潺潺有声聆之耳淸濯其源飮其泉能使贪者让躁者静静者勤道道者坚固境净故也夫物不自美因人美之泉出于山发于自然非夫人疏之凿之之功则水之时用不广亦犹无钖之政烦民贫深源导之则千室襦袴仁智之所及功用之所格动若响荅其揆一也予飮其泉而悦之乃志美于石毘陵集卷第十七毘陵集毘陵集卷第十八毘陵集卷第十八朝散大夫使持节常州诸军事守常州刺史赐紫金鱼袋独孤及策书对诏策勅与吐蕃赞普书荅杨贲处士书策秀才文三道对诏策问大象无体元功阴骘虽禀生之类万殊而含道之源一致是以至人垂训将以利物演爲眞宗贻厥后学包括六艺周流八表或因事以立言或寓言而诠意至如交乐于天交食于地不相与爲事不相与爲谋善无所私恶无所弃施之于敎何所劝勉经曰不争善胜不言善应正直如绳平易如水常务斯道曷往不臻又曰善建不拔善抱不脱子孙以祭祀不辍斯言信矣昔放勋钦明光宅天下人歌击壤政叶雍熙可谓善乎建抱免乎拔脱宜其帝系蕃远贻厥孙谋緜緜瓜瓞迈德垂裕何丹朱之不祀而祭祀辍乎又天无二日土无二王若以天下观天下岂有二君乎夫君爲元首臣爲股肱君无贤臣谁与共理粤若舜举八元致垂拱之化汉用三杰成霸王之业夏殷之末任佞弃贤宗社沦亡爲无匡辅经称不尚贤者其旨何哉圣人立敎专气致柔故形不欲劳性不欲竭深根固蔕可以常存则有固穆肆枉劳逸过度促龄损性都以爲然又有惟静惟淸守眞守朴二经之说何取则焉又闻善摄生者动与吉会武不措爪兵难容刃单豹巖居水飮身代俱损寿永色孺不免噬搏何衞生之不异而利害之顿殊子旣洞晓元经探微索隐矛盾若此何以会明侧席虚心伫闻启沃对臣闻道之爲物无名无形葢圣人酌而用之推而宏之取其精以修身用其麤以拔物从本降迹散朴爲器于是有可道之道忘言之言其大略虽以沖寂爲宗虚极爲体然妙用无眹故不可致诘今陛下诘其体探其宗岂不欲因言演敎于敎遗有夫长风吹而衆窍号则大无不动细无不应况陛下用大道爲风以鼓羣有臣则吹万之一音也敢不唱于衆窍之末臣谨按天有施地有利用天之施以处其和谓之交乐分地之利以养其正谓之交食夫相与生于有爲有爲生于有事有事则谋名存矣善恶生于公私公私生于用用则廉弃名立矣然圣人有爲不爲焉有事无事焉有谋不谋焉有善无善焉有恶无恶焉泯善恶于一致合同异于万殊则妙门可存敎父斯在臣又按道德经云天网恢恢疎而不失常有司杀者杀之此不争善胜之应也文宣王称天何言哉四时行焉百物生焉此不言善应之验也周书云无偏无党王道荡荡此正直如绳之效也经又云居善地心善泉与善人言善信此平易如水之证也陛下宏其言挹其道以爲天下式四十有二载矣且复推功外名不有不恃考言询事若沖若缺诏臣等曰常务斯道曷往不臻臣鲰生也焉知其辨虽然有一于此愿陛下守而勿失与神爲一使神不远于人人不远于天天人合契如影响交应则甚夷之道焉往而不臻夫有国者必善建皇极善抱至道道之不存倾其宗迁其社之谓拔桀奔南巢受死牧野是也极之不建失其器丧其国之谓脱太康去洛汭幽王败骊山厉王流彘是也至如尧知天歴在躬故以至公官天下天下戴之而不辞知丹朱不肖又以至公禅天下天下去之而不怨可谓迈德矣其后裔更霸迭王重之以御龙唐杜之代禄可谓垂裕矣陛下兴废继绝立五帝祠节春秋僃其祭典可谓祭祀不辍矣方之拔脱臣谓不同经曰不尚贤使民不争大哉圣人之知微知彰乎夫尚贤者国家之所当先然古先圣王虽求贤审官其用未始不无爲也而圣人能无爲于求贤不能使无爲无迹存则有爲者尚之以爲利于是有饰智以惊愚修身以明污其渐起于一时之名其弊存乎千载之后不尚贤者非谓废股肱之任绝匡辅之力也盖欲因时致功功成则遣而遗之因义立事事遂则有而无之无之则迹灭迹灭则争息争息则于爲无爲于事无事虽八元以翼唐弼虞三杰之勘秦灭项其无爲无事一也若夫齐天地冥万物莫大于全眞专气致柔全眞之本也惟淸惟静全眞之中也各然其所然各可其所可全眞之末也设敎者三合其道一以贯之虽逍遥与道养殊途然性情与力命同辙苟因其合而较其分则子产不得不劳于刑政朝穆不得不逸于肆任若矫其肆任之性以徇刑政之端是续凫截鹤亏其全矣故圣人以大猷御六气之辩以大方合二经之旨明应变无方立言不一学者宜忘言以究其体统不可执言以滞于筌蹄经不云乎返者道之动惟动而常静静可以取则权足以合义义无反经凡养生者以本爲精以物爲麤闭其外愼其内迹不践凶危之境故兵不能容其刃心不居冯暴之地故武安得措其爪苟守其精而遗其觕故得于内而丧于外外内无以持其分则衞生之经悖矣谓之不异臣窃异之至如希微大体徼妙元键陛下得黄帝之遗珠久矣虽广成无所陈其至精傅说无所用其舟楫启沃之问岂臣及之有黩谋惧殒越于下谨对勅与吐蕃赞普书勅吐蕃赞普外甥朕共赞普代爲与国自我元宗至道大明孝皇帝与生赞普和亲结好将六十年仰思当时之约岂爲一朝之故实欲相恤灾患永同休戚使代代子孙爲兄弟甥舅如手足之相衞脣齿之相依自尔使息戎罢兵二境无征战之苦金玉绮绣问遗往来道路相望欢好不绝赞普宁忘之乎自我国家有安禄山史思明之难朕谓言赞普必有恤邻救患之意岂知乗我之舋恣其侵轶煞略河湟之人争夺陇之地又与朕叛臣仆固怀恩共扇诱回纥等诸蕃同恶相济犯我都邑三年之闲三至城下此实赞普苟窥分寸之利自弃一家之信不念㛰姻之好忍绝甥舅之欢累代亲邻一朝倂弃有目有耳者皆爲赞普羞之夫以小国伐大国且劳师袭远而助叛臣有是三者神宜悔怒果然怀恩自毙回纥来降羌浑诸蕃内难外散天实有眼心可负乎朕顷以背盟不祥绝亲不义宁人负我我不负人所以含垢数年未忍致讨旣不得已方思用师正欲悉天下精兵长驱西向弔人问罪然后凯旋上以雪宗庙之雠耻下以释将士之愤怒自料以德征暴以大攻小以信讨诈以义罚不义当如沸汤沃雪勐火焚枯人神同力何往不济筹议之次适会彼国使来云愿修前好复如旧日览书见意良用怃然欲不许则人来归我欲许则信不可恃是以遣御史中丞杨济往谕朕意且探诚款九月济与彼国宰相某乙等同到得所寄书然后知事皆由衷言无虚谬再披来旨朕甚嘉之何者自非圣哲人谁无过过而能改亦古人之所善追思六十年之舅甥有先祖先赞普之誓约言在史册信结天地岂以小不忍而隳大体使百姓疲于甲兵两主遂爲仇雠贰过迁怒朕所不取敬依来请彼此结和而今而后不复念恶已令内外屯戍罢柝解严凡我二国洗瑕迁善经略封疆素有分地各守土宇尔无有侵永爲亲好复如开元中故事昊天上帝山川鬼神实闻朕言无谓不信冬寒赞普外甥比平安遣书指不多及荅杨贲处士书上德无爲其次爲而不扰及爲邦岁期而人疲如初终日以贡赋不入获谴于上官遂以州比不调之琴思解弦更张之义算口征赋以代他征意欲因有爲以成无爲爲未着而人已吿怨迹其所以然无德故也夫导政齐刑民犹免而无耻况权道以反经爲用去德逾远使无速谤末由也已所喜幸苟有过吾子知之贻书见让以直谅相益商也起予孟孙爱我吾子兼之矣愧辱嘉贶顾无以当之三复白圭欲罢而不能然来书所陈富人出万今易以千贫人出百今亦数倍富倍优贫倍苦窃详雅旨事或未然昨者据保簿数百姓幷浮寄戸共有三万三千比来应差科者唯有三千五百其余二万九千五百戸蚕而衣耕而食不持一钱以助王赋诗不云乎或燕燕居息或尽瘁事国在于是矣每岁三十一万贯之税悉钟于三千五百人之家谓之高戸者岁出千贯其次九百八百其次七百六百贯以是爲差九等最下兼本丁租庸犹输四五十贯以此人焉得不日困事焉得不日慼其中尢不胜其任者焉得不襁负而逃若以已困之人已竭之力杼轴不巳恐州将不存苟以是爲念安敢不夙兴夕惕思有以拯之方今爲口赋诚非彝典意欲以五万一千人之力分三千五百家之税愚谓之可复使多者用此以爲裒少者用此以爲益损有余补不足之道实存乎其中富人贫人悉令均减倍优倍苦何从而生窃料动摇不安以遁逃相扇者不过以规避之戸与寄客耳此辈浮食偸安久漏差科恶同均赋税之名秪思苟免若编戸地着者虽驱之使逃亦固不从今已择吏分官以辨其等差量分入赋其数悬牓以示之信若信之不明分之或过等差之不均官吏之不仁困而后去谁曰不可乃未及知敛之薄厚辩之济否望风聆声遽吿劳而逃斯岂爲政者之过乎顾礼义之不愆孰能恤叛者之言耶天下无不食王土之臣宁有不输王赋之民此辈飮国之泽食地之利将薄敛以助逋赋则曰挈妻子而去之是与鸟兽蛮貊无以异矣其来旣不可以奉征税其去亦何足以病州县违之一邦亦犹是也等不爲用又焉能资邻然计斯人之徒亦未必悉然固或有不去者焉庶几其所济犹大但不防之于微拙诚有之奉敎三省敢不知罪子产铸刑书作兵赋以救郑国而获讥于叔向及才不如子产口算不如兵赋吾子之言过于叔向之直中心藏之何日忘之簿领拘限莫由诣展未见君子驰诚无极不宣舒州刺史独孤及顿首策秀才文三道问儒有安身以全德有杀身以成仁有徇名以行已有忘名以救物虽俱出于儒墨而用之不同圣人立言岂其无持操欤夫魏颗违命申生受赐伍尚赴郢伍胥如吴四者孰孝比于死之微子去之太公投竿伯夷采薇四者孰义石戸窜于海上伯阳隐于柱下范蠡汎舟于越三者孰洁今欲考其本末度长以挈大较其去就合异以爲同渴闻贯之之道辩之之说问黄帝氏以无爲爲政垂衣裳而天下顺周人三千其仪亦克用乂舜诛四罪天下咸服而成康恭已刑措不用致化之本岂不同源而文质殊贯损益相反以古范今何去何就孔子用钺两观而鲁至于道而宓子贱鸣琴愔愔单父亦化寛勐之际大小不侔比权量实其义焉在敷畅厥旨敬伫嘉言问传曰其君斋明精洁则神飨人听故明神降之夫天地烟熅沖气爲人神何由降明何由出至如晋祟实沈崧生申甫编传谷城之老言发魏楡之石梼杌杜伯与商周而存亡黄熊白毛将晋虢而兴败是何祥也根本焉在二三子贲然来斯宜究乎天人之终始其悉数以对毘陵集卷第十八毘陵集毘陵集卷第十九毘陵集卷第十九朝散大夫使持节常州诸军事守常州刺史赐紫金鱼袋独孤及祭文上弔道殣文禜土龙文祭纛文祭岏山文祭吴塘神文爲吏部李侍郞祭李中丞文爲元相祭严尚书文爲杨右丞祭李相公文爲吏部杨侍郞祭李常侍文爲明州独孤使君祭员郞中文祭衢州李司士文爲华州李太守祭裴尚书文弔道殣文辛丑岁大旱三吴饥甚人相食明年大疫死者十七八城郭邑居爲之空虚而存者无食亡者无棺殡悲哀之送大抵虽其父母妻子亦啖其肉而弃其骸于田野由是道路积骨相支撑枕借者弥二千里春秋巳来不书或谓县官处师旅饥馑之弊宜禳灾于未然旣将不时赈䘏又苦之以杼轴故及是及以爲不然当阳九之厄阴阳错而灾沴降天也非人也于是延陵包佶作道殣文葢小雅云汉之流及亦斐然献弔且吿之运命云八风不和六气不均上天疾威大厉荐臻俾灾流行殄歼斯人此自淮沂达于海隅札瘥夭昬亦旣毒痡匪蹈密网匪罹萑蒲饥馑降丧沦胥以铺人生寄世孰非远客嗟尔赋命天年逼迫生不餬其口死不掩其骼旷野茫茫僵尸累累髑髅峥嵘如堆如坁里闾无烟鸡犬去之死非尔所鬼其馁而水陷歴阳贵贱同之秦坑赵卒内塡长平实天不佣谓祸莫京尔复胡爲无辜命幷将夭阏之则如勿生司杀之网孰云孔明伊昔太古上元同之世天无鞠凶物无疵厉父不丧子兄不哭弟亦有华胥民寿千年阴阳常和玉烛常然彼何人斯而生斯时圣人旣兴大盗亦随外戸反闭贤愚相欺我先王乃作五兵固不得巳而用之尧舜旣殁揖让不传黄钺白旄谓之应天德乃下衰干戈相连阳九祅兴灾缠凶年鸟皆夜鸣人失其全食尽力疲守死道边不自予后不自尔先万世一时运有固然帝在法宫淸问下民靑旗鸾辂时令惟新叶风和布天下皆春尔往莫及委骸穷尘命不可问呜唿苍旻禜土龙文阳骄阴伏女魃作孼孟夏不雨至于是月后土将干百谷恐竭天道下济龙德正中宜甘其雨亦祥其风曰岁与时俾和而丰胡然屯膏物乃殄瘁民用艰食神将乏祀岂天不仁岂龙不智盍正直以自辅悯云汉于下土诏列缺使举火命商羊以鼓舞暡兮爲云霖兮爲雨渗我王土而毛之取我黍稷而膏之俾尔稼如茨俾尔穗如坻实廪实藏爲盛爲粢无贻龙羞俾神我欺尚飨祭纛文年月日都统江淮之南节度观察处置等使戸部尚书李峘谨以少牢之奠敬祭于六纛之神天地不仁神明无亲惟德是与若响之荅敢有象恭滔天构衅称乱国有明罚神其舍诸贼臣刘展假宠多难敢包狼心窃发虿毒将敷虐于我上下神祇使东溟扬波羣动昬垫皇帝震怒俾剿乱略命我上将厎天之伐于是虎牙鹰扬之臣虵矛犀渠之羣横行而东我伐用张月弧云旗已先启行方将歴浔阳下南陵收京口扫建业斮枭獍以衅鼓封鲸鲵爲京观俾万里浪破三象雾廓今以令月吉日整驾卽路是用徼福于尔有神惟神降衷尚弼予志敢吿无靡旗无絓骖无汰辀无偾车命五将护野万灵竝毂令天地氛祲望风扫除魑魅魍魉罔不率俾莫我敢遏爲神祇羞尚飨祭岏山文年月日朝散大夫检校司封郞中兼舒州刺史充当州团练守捉使赐紫独孤及奉勅以淸酌之奠敢昭吿于岏山神之灵顷缘亢阳不雨粢盛将败敢以人欲乞灵于神谓必肸蠁遄赐介福俄以浃日未蒙降衷润础不征触石无望稼穑尽瘁㵎溪将竭岂有悔怒将爲毒痛不然何瘨我以旱使涤涤至此今元元怨咨皇帝旰食下罪已之诏崇羣神之祀将以敬恭之恳邀福于明神神其沛然回虑骤降以雨使枯苗复生饥者得食上以应圣主干干之心下以副万人颙颙之望是人性命与神存亡敢不以太牢少牢刚鬛翰音之荐以爲明祀以报纯嘏若犹阳固阴蓄蕴沖如初神则不明人将何赖亦当撤惟馨之奠寝严禋之仪祭礼兴废在此一雨敢因陈吿庶无神羞尚飨祭吴塘神文年月日朝散大夫检校司封郞中兼舒州刺史独孤及谨以淸酌之奠敢昭吿于吴塘神之灵山作灵鎭神实司之人作神主及实尸之神非人罔以荐馨香人非神罔以降福祥馨香不荐伊人之尢福祥不降亦神之羞及剖符爲邦今二年矣制节谨度不敢怠遑庶无罪悔以奉禋祀祀未丰洁政或颇颣实及之责非人之愆惟神祐之俾大有年今盛夏旱蒸五稼将枯田畯诉号靡知其辜神明岂不降鉴下土油然爲云沛然作雨使万人欢康百谷阜滋洒我公田遂及我私我京我庾维万维亿岂伊人粒神亦血食衆心颙颙非岁曷望望之济否惟神所相尚飨爲吏部李侍郞祭李中丞文某年月日某官某乙谨以淸酌少牢之奠敬祭于故苏州刺史兼御史中丞赠吏部侍郞李公之灵呜唿天以纯粹钟美于公孝友慈惠公廉贞直事君以忠临节有勇可以师表鄕党仪刑搢绅宜荷百禄乃朋三寿孰司物化曾莫辅德诸公不死公独返眞官不过八命年未踰六十岂五药乖养九藏失节以及此乎将修短之域穷达之数止于是乎前期幽报如所修乎俯观生前亦有恨乎昔公出入台阁勤劳王事驰驱使车周旋天下克已奉职一何正也姑苏之役姦倖构难公秉义勇诛其渠魁每寇围逼勾吴震骇公率羸师克翦大敌奇谋生于死地贞节见于孤城夫岂恶生誓无夺志临危致命一何壮也濯缨来朝祗若王命三府高议方以黄散咨公天乎无知不从人欲旅榇委于空馆妻孥恨于远道其来也驷马朱轓其往也孤轊丹旐天子兴悼台臣雪泣情钟我辈哀可旣乎某乙等义惟寮友季卿等属忝宗族欢爱如昨书札犹新伸睂未几交臂忽失形骸畱此魂魄何之鸣琴潺湲怳若在耳前路冥寞良游无期灵之来兮歆此薄酹尚飨爲元相祭严尚书文年月日某官某乙谨以淸酌少牢之奠敬祭于黄门侍郞兼吏部尚书御史大夫严公之灵呜唿天惟匪忱才不必寿冉耕斯疾颜回短命吉凶兆眹凡圣共惑惟公茂质见于芳年菌蠢九葩磊砢千丈顷尝戮力当代以智开物若发硎之刃决云切泥长安浩穰宪网疎漏天子命公尹京执法能秉直道以张皇纲盗奔讼淸周月报政巴蜀亟扰上爲旰食公之攸徂乱亦遄已昆夷授首邛僰飮化乃加冢卿爲天喉舌谓当任极台铉寿如冈陵靑云可攀白日忽暮嗟来桑扈溘与化往孰云夫君而有斯命藂兰春败大壑夜失非君兴哀吾谁爲恸昔公先中书以道消谗胜不践衮职公复算屈短歴卒无相印苍生孤望前后同悲曩子论交于予投分形接意敌声应事感惧涉世故累荷宠荣予忝台司公亦亚相大驾东狩获陪属车各负羁绁同扞牧圉诚节见于多难交态彰于困蒙愿言悉心共奖王室鎭蜀之役南北颇限犹易前期未嗟少别别未艾也死生闲之夙昔欢爱今反爲悲眞宰何人寿夭谁司善而无报天岂予欺忆昨攸往火旗电輺今也来斯白马龙鲤书遂绝鸡黍无期惜无宝剑挂君松枝旨酒一壶幽明此辞尚飨爲杨右丞祭李相公文年月日尙书左丞杨绾吏部侍郞李季卿吏部侍郞王延昌刑部侍郞魏少游工部侍郞徐浩谨以淸酌少牢之奠敬祭于故相国李公之灵呜唿宗祏储祉降神生公禀天纯懿爲国柱石负荷大业仪刑本枝九居专城六处八座五领宪府两登台司唯公廉忠信是务惟宽厚淸静是守危言献可未尝脂韦取容直躬而行不爲权倖改操三巳无愠一麾乃出其茂勋崇名遗芳余事辉映䇿牍标准搢绅所莅之邦于今颂美若郑人之思子产周人之歌邵伯谓公福如山阜寿登期颐爲天子元老以弼成庶政溘与化往呜唿曷归何万人之具瞻与天命之相违窥遗尘于台阁想见公之容徽嗟道申而寿屈痛迹是而人非绾等恭承嘉惠昔尝登门接后堂之懽娱参东合之讨论谑浪在耳书札是存奈何少别忽闲九原尚飨爲吏部杨侍郞祭李常侍文年月日某官某乙谨以淸酌之奠敬祭于故右散骑常侍赠礼部尚书李公之灵呜唿沖粹之气生德于公忠孝贞谅聪明宏达卓荦特立英明虚受自司翰持衡观风执法周旋三阁出入十载能直其道而正其身致命临节仁而有勇造次顚沛义形于色庄敬发于谈笑孝谨扇乎闺门若天祚明德神与正直公宜钖庆钟寿俾大而昌于何官不至三事年不及六十积德无报爲仁者惑焉今行及先远将安宅兆嗟来桑扈往无返期追思平生夙背懽好恳款交臂之分殷勤同心之言今则冥寞无非梦想非夫人之爲恸吾谁爲恸不知神之所在彼乎此乎旨酒一樽庶以爲别尚飨爲明州独孤使君祭员郞中文年月日某官某乙谨以觞豆之奠敬祭于故某部郞中兼某州刺史员公之灵吴越愆岁元元艰食帝咨四岳分命于公克勤于邦克俭于家忠而能力刚亦不吐出入台阁将十五载动合律度言爲程式及兹剖符衔疾受命而慨然有表正东夏澄淸江湖之心海隅苍生方望公以大庇朝廷搢绅期公以上台而悠悠苍天屈公以下寿时旣须而命不与智未穷而生有涯呜唿哀哉昔公绣衣持斧予忝接武于朝公负谴投荒予亦左衽异域山川有闲交情无极各随流波在天一方险阻艰难亦旣僃尝邂逅相遇荆蛮之鄕惠而好我何日能忘浙右巨鎭甬东孤城风烟相接弔伐同盟未及前驱莫申微诚遽闻沈疴忽闲死生九原谁归万事长往夙昔惟爱无非梦想舟逝壑走吾将安仰只鸡之荐灵兮歆飨祭衢州李司士文年月日前华阴县尉独孤及谨以淸酌庶羞之奠敬祭于衢州司士参军李君之灵惟君砥节砺行抱粹含纯刚亦不吐直而能温筮仕诚立安卑道存宜钖难老亦高其门奈何盛德迫此短辰追惟夙昔修好于君託以良援申之昬姻劝我以义敦我以仁各徇薄宦俱期致身顷复离别几爲胡秦契阔乖阻艰难苦辛君限靡盬陈力瓯闽予集荼蓼零丁海滨弔恤何深旧好殷勤赠言如昨尺素犹新倏忽长往吾谁与亲常日音徽平生懿文今则已矣长爲古人怜君不知哭君不闻沥酒坟草洒泪陇云庶因薄奠髣髴精神尚飨爲华阴李太守祭裴尚书文年月日华阴郡守李某谨以淸酌庶羞之奠敬祭于故礼部尚书裴公之灵呜唿元精纯粹生德于公峻极降祉贞明在躬濯缨登朝事君以忠出入三阁周旋两宫褰帷井陉推毂卢龙喉舌是寄淑问斯崇鲲背垂天鸿毛顺风亦旣左官时更困蒙夷险能齐高明有融三巳无愠再命滋恭肇受方伯俄昇秩宗将陈謩谋以佐时雍如何不弔降此鞠凶珠履声绝苍生望穷机返太素勋畱景钟杳杳龙轜瞻言徂东敬饰薄奠邀神昊穹灵顾来飨髣髴音容呜唿哀哉尚飨毘陵集卷第十九毘陵集毘陵集卷第二十毘陵集卷第二十朝散大夫使持节常州诸军事守常州刺史赐紫金鱼袋独孤及祭文下祭吏部元郞中文祭寿州张使君文祭扬州韦大夫文爲杨右相祭西岳文祭韦端公炎文祭贾尚书文祭相里造文祭滁州李庶子文祭博陵郡君文后序唐故常州刺史独孤公毘陵集后序祭吏部元郞中文年月日礼部员外独孤及谨以蔬饭壶酒敬祭于故吏部郞中元公之灵上士齐死生下士爱生恶死而惑之知生死若幻而不能忘情于其闲者我辈所不克免始者与公同弔死问生论议亦颇尝及此岂谓言未绝口而公又长往昨日经过遽成畴昔何变化之速乃至于是视不及瞬言不及息呜唿元君今已返于机夫彭祖殇子同归于尽岂不知前后相哀达生者不爲叹公齿发未老官途方半相视而笑冀前路各有所展岂图闲阔数日而死生闲之竹林如故阶尘未扫唯人琴两亡影绝响灭汤汤淸弦岂可复闻承以令辰将赴茔阙痛天道之茫昩予岂无言而悲来从中远复抒意匪祭也永以爲别也尚飨祭寿州张使君文年月日舒州刺史独孤及谨以淸酌嘉蔬柔毛之奠敬荐于故尚书工部郞中寿州刺史兼侍御史张公之灵顷者剖符爲郡与公邻邑祇役往复日以携手尝辱嘉惠爱我则深柰何故别后盈魄未周相去无山川之闲才闻婴疾遽吿不幸古诗称一息不相知今乃尔耶别时高论精义在耳袖中尺书洒翰犹溼而形影骤灭了无还期虽欲效古贤谓悲哀爲怛化情莫可遏徒虚语耳惟公贞亮温毅强学好古人皆洼而盈曲而全公独以峭直接物虽悔恡不改其度人多求田问舍公独以百家言爲宝藏书至八千卷而不止以斯道也施于有政故其德形于事业其仁浃于百姓楚人寿人如得阳春识者揣公寿与位偕今也溘焉而人何望呜唿王事拘限会葬莫及思贤叹逝执纸涕零若久要之不敢忘也岂不顾飨于今日苹藻之奠尚飨祭扬州韦大夫文年月日朝散大夫检校尚书司封郞中兼舒州刺史充本州团练守捉使赐紫金鱼袋独孤及谨以嘉蔬柔毛之奠敬祭于故扬州大都督府长史兼御史大夫淮南道节度观察处置使韦公之灵王命九伯厎绥四方惟公剖符作藩维扬往岁斯民匪迪匪康自公戾止视之如伤饰吏以儒出言有章革刬烦苛载戢暴强将吏奉君若网在纲罔或作威以紊典常民斯辑睦政亦允臧和气被物丰年降祥天之辅仁公宜炽昌奈何不淑景命遽央百城悼心万民何望及忝列城僃守封疆获宥罪戾庇身余光德宇所覆今也则亡偏思遗爱追蹈余芳俛仰兴怀望慕悽凉拘限所职路阻且长遥抒下情旨酒一觞尚飨爲杨右相祭西岳文维年月日司空右相杨国忠吏部尚书同中书门下平章事韦见素等谨以少牢之奠敬祭于西岳金天王之神顷自献岁达于三月畜极不雨屯膏未光元元其咨涤涤是惧国忠等是用虔奉虑聿遵祀典谨遣鸣臯山人韦朝眞敢徼福于大神之灵精意才申而休祐肸蠁宸衷遥达而瑞泽滂沛非神之幽赞叶于国神之景命符于人则畴能降祥荐祉如此眞速故簠簋牺象敬修享礼虽冥应无方非馨香所荅而神威如在庶明灵惟歆尚飨祭韦端公炎文维年月日司封郞中兼舒州刺史独孤及前舒州司马皇甫曾等谨以淸酌庶羞之奠敬祭于故侍御史舒州桐城县丞韦公之灵昔公执法柱下某等接武周行尝趋后尘饱听公议某旣出守曾复播迁公亦负谴黜官辱同官爲寮之好敢不知孝悌忠信强毅正直乐善惟恐不及嫉恶不去不止分枉直于心识以澄淸爲已任形于造次发于自然谓必眉寿且钟介福奈何强壮之年大才先谢志业所趋未申万一有生之涯溘然永已慈亲羸老弱子未齓反葬无望委骸他山等爲归眞艰痛太甚天不我弔哀有何极某等顷尝以罇酒豆肉邀君同懽今之所献犹前罇也但夙昔志气比来话言遽悉冥寞无非梦想往旣不及来莫可追犹持此奠以抒永别夭阏之痛夫复何言尚飨祭贾尚书文维大歴七年四月二十一日朝散大夫检校尚书司封郞中兼舒州刺史赐紫金鱼袋独孤及谨以淸酌庶羞之奠敬祭于故散骑常侍赠礼部尚书贾公六兄之灵呜唿性命之源仲尼罕言顷者与兄存而不论亦谓景福必钟德门未虞昊天骤忍我欺所以分手容易前期日往书札祇嗟别离孰云别中死生闲之贾生谪去遭世不用以命问鵩千古犹痛兄逢盛时任适梁栋靑云咫尺巨鳞始纵溘尔中止俄同大梦天下孤望非遄已民之所望今也胡俟某守职拘限会葬愿乖白马素车欲往无阶寝门一号心酸骨悽容徽自此永不复见若魂魄无不之也岂不覩平生心于今日斗酒之奠乎尚飨祭相里造文年月日舒州刺史独孤及谨以淸酌之奠敬祭于河南少尹赠礼部侍郞相里公之灵呜唿往岁尝与公度论死生变化岂不知身与万物悉当归无犹谓不惑于道者可以不夺其算岂图论犹在耳目未及瞬而公度之身复爲异物益知观化而怛自古皆妄而哀来从中妄岂易遣呜唿公度有志有文量足韬世善可救物宰赐言语冉季政事古莫两大繄公兼之伊昔密荐可否廷折凶佞京师童儿亦知公名其后江人杭人颂德不暇洛表耆老傒公而苏秉公论者无贤不肖孰不谓公致君致身方自此始奈何吉未会也凶问随之天下悼惜士友悽欷况某投分于策名之始竝命于剖符之列久要不忘平生实唯公度是望同心同病我身子身也子与化往奈我心何名迹畱爲故事话言存乎耳目唯音形眇忽无前期可望每一念至哀塡胸臆往矣公度去我何之勿言一罇永无共持倘肯顾飨表公我思尚飨祭滁州李庶子文年月日常州刺史独孤及谨以淸酌嘉蔬之奠敬祭于故右庶子滁州刺史扬州大都督府司马兼侍御史陇西李长夫之灵呜唿才与上寿幷者吾不得见之矣得见中寿者斯可矣呜唿长夫曾未半之官不展才事不如志奄谢昭世溘归黄泉虽欲茹哀哀可茹乎追惟长夫行茂神俊孝爱友睦谅直仁勇卓荦夸迈英明旷达文武志略邦家必闻爲州治行居百城之最诗赋歌辞穷六义之美休声喧于里巷佳句被于管弦珪璋令问中外注耳谓当入拜九卿出分四岳万人所望一旦中止行路悼惜岂直同心者之心沧洲长挹之谈玉溪独往之兴竟迫身世永孤愿言傥魂而有知当飮痛泉下往岁滁城之会俱未以少别爲慼临岐道旧坎坎鼔我酒酣气振言尽欢甚孰知此际以是永诀今万事如昨书札犹新唯故人音容不可复见悲莫悲兮生别离况长往之别乎王事拘限莫出执绋巵酒豆肉后会无期彼苍悠悠逝者何之长夫长夫魂兮来斯尚飨祭亡妻博陵郡君文维大歴八年二月十五日检校司封郞中兼舒州刺史独孤及谨以淸酌菜果之奠祭于故博陵郡君之灵呜唿及顾惟鄙薄谬忝好合采蘩助祭岁时未几执手偕老昊天遽夺齐体苦晚遗迹太早犹未知寿域有涯短长已臻其极耶将及薄祜速舋宜爲淑明所弃耶屋壁挂存琴瑟响绝修法劝义今将畴依日月有时龟筮吿协将涉故路祔于先茔及爲印绶所拘不获亲自封树岂虞此别死生闲之往岁方舟偕来今也单輤独归郊圻一恸心骨可绝顷者万事无非去尘变化茫茫往矣何道今也巵酒将抒永别尚飨后序唐故常州刺史独孤公毘陵集后序安定梁肃大历丁巳岁夏四月有唐文宗常州刺史独孤公薨于位秋九月旣葬门下生安定梁肃咨谋先达稽览故志以公茂德映乎当世美化加乎百姓若发扬秀气磅礴古训则存乎斯文斯文之盛不可以莫之纪也于是缀其遗草三百篇爲二十卷以示后嗣且系辞曰夫大者天道其次人文在昔圣王以之经纬百度臣下以之弼成五敎德文下衰则怨刺形于歌咏讽议彰乎史册故道德仁义非文不明礼乐刑政非文不立文之兴废视世之治乱文之高下视才之厚薄唐兴接前代浇漓之后承文章顚坠之运王风下扇作者迭起不及百年文章反正其后时寖和溢而文亦随之天宝中作者数人颇节之以礼洎公爲之于是操道德爲根本惣礼乐爲冠带以易之精义诗之雅训春秋之褒贬属之于辞故其文寛而简直而婉辩而不华博厚而高明论人无虚美比事爲实录天下凛然复覩两汉之遗风善乎中书舍人崔公祐甫之言也曰常州之文以立宪诫世褒贤遏恶爲用故议论最长其或列于碑颂流于歌咏峻于崧华浩如江河若赞尧舜禹汤之命爲诰爲典爲谟爲训人皆许之而不吾试论道之位宜而不陟诚哉公讳及字至之祕书监府君之中子道与之粹天授之德聪明博达刚毅正直中行独复动静可则仁厚积爲本行文艺成乎余力凡立言必忠孝大伦王霸大略权正大义古今大体其文中虽波腾雷动起复万变而殊流会归同致于道故于赋远游颂啸台见公之放怀大观超迈流俗于仙掌函谷二铭延陵论八阵图记见公识探神化理合权道于议郊祀配天之礼吕諲卢奕之谥见公阐明典训综覈名实若夫述圣道以扬儒风则陈畱郡文宣王庙碑福州新学碑美纪成功以旌善人则张平原颂李常侍姚尚书严庶子韦给事韦颖叔墓志郑氏孝行记李雎阳杨怀州碑纂世德以贻后昆则先祕书监灵表陈黄老之义于是有对策文演释氏之奥于是有镜智禅师碑论文变损益于是有李遐叔集序称物状之美而畅其情性于是有瑯琊溪述卢氏竹亭记抒久要于存殁之闲则祭贾尚书相里侍郞元员外李庶子文其余纪物叙事一篇一咏皆足以追踪往烈裁正狂简噫天其以述作之柄授夫子乎不然则吾党安得遭遇乎斯文也初公视肃以友肃亦仰公犹师每申之以话言必先道德而后文学且曰后世虽有作者六籍其不可及巳荀孟朴而少文屈宋华而无根有以取正其贾生史迁班孟坚云尔吾子可以共学庶乎成名肃承其言大发蒙惑今则巳矣知我者其谁哉遂衔涕爲序俾来者于是观夫子之志若立身行道终始出处皆载易名之状故不僃之此篇毘陵集卷二十