玄天上帝启圣录正统道藏三家本八卷洞神部记传类玄天上帝启圣录正统道藏三家本八卷洞神部记传类玄天上帝启圣録卷之一流一金阙化身按三寳大有金书云一炁分形灵虚生五劫之宗三清出号神景化九光之始太初溟涬玄极冥蒙中有虚皇分置五劫曰龙汉曰赤明曰上皇曰延康曰开皇当斯时也天光未分清浊未判则知三炁爲天地之尊九炁爲万眞之本是故元始象先天开明三景造立天根五文开廓普植神灵太极一判天地始明东分青九南受丹三西成白七北归玄五中生黄一号爲五老即玄黄植象之根也五老各布始炁化成四灵以定四隅周环六合两仪运乎其中推成万物以此考源明玄帝果先天始炁五灵玄老太阴天一之化按混洞赤文所载玄帝乃先天始炁太极别体上三皇时下降爲太始眞人中三皇时下降爲太初眞人下三皇时下降爲太素眞人黄帝时下降符太阳之精託胎于净乐国王善胜皇后孕秀一十四月则太上八十二化也王宫诞圣是时正当上天开皇初劫下世岁建甲辰三月戊辰初三日甲寅庚午时玄帝产母左脇当生之时瑞云覆国天花散漫异香芬然身寳光燄充满王国地土皆变金玉瑞应之祥莫能备载经书默会玄帝生而神灵举错隐显聪以知远明能察微年及七岁经书一览仰观俯视靡所不通潜心念道志契太虚愿事上帝普福兆民辞亲慕道玄帝长而勇勐不统王位惟务修行辅助玉帝誓断天下妖魔救护群品日夜于王宫发此誓愿父王不能抑志年十五辞父母而寻幽谷内鍊元眞元君授道玄帝念道专一遂感玉清圣祖紫元君传授无极上道元君告玄帝曰子可越海东游历于翼轸之下有山自干兊起迹盘旋五万里水出震宫自有太极便生是山上应显定极风太安皇崖二天有七十二峰三十六严也子可入是山择衆峰之中沖高紫霄者居之当契太和昇举之后五百岁当上天龙汉二劫中披发跣足蹑坎离之眞精归根复位上爲三境辅臣下作十方大圣方得显名亿劫与天地日月齐并是其果满也告毕元君昇云而去天帝钖劎玄帝乃如师言越海东游又感丰干大天帝授以寳剑天帝告曰此剑名曰北方黑駞裘角断魔雄剑长七尺二寸应七十二候抚三辅应三台重二十四斤应二十四炁阔四寸八分应四时八节子可佩此居山修鍊降伏邪道收斩妖魔告毕天帝昇云而去玄帝受讫历翼轸之下果见是山山藏水没皆符师言于是入山渡涧择地隐居内修其山在均州之南三舍先名太和一名仙室一名大岳也玄帝昇眞之后谓曰非玄武不足以当之故更名曰武当嵩高之储副五岳之流辈也周回八百里七十二峰三十六严二十四洞五台五井三潭三泉四石三天门三洞天一福地风穴雷洞药圃丹炉霄馆龙宫庆云彩雾幽兰清蕙葛乳天花石露金银之星树有松萝之秀骞林叶尤能愈疾灵寿杖可以扶衰神兽呈祥仙禽奏乐御寳宸翰护教鎭山黑虎巡廊乌鸦报晓艾名千岁广施博济之功松号万年彰美报恩之德茂林脩竹人杰地灵得道神仙不可胜计囿山圣迹莫能备陈敛万古之烟霞归一原之造化也涧阻群臣父王思慕太子不能弃舍令大臣领兵五百衆根寻太子回朝探逐所往渡涧入山遇涧水忽涨不能前进八次渡遇水泛第九次方得渡至紫霄巖面见太子启传王命自是部衆足忽僵仆不能举相谓曰太子愿力所至如是回国且遥乃同声告曰愿从太子学道语毕跬步如故于是俱隐山中帝昇眞之后皆证仙道今武当有五百灵官者是也涧名九渡阻其意焉童眞内鍊玄帝登山首于太子巖栖隐帝修眞时有灵鸦报晓黑虎卫巖每食必饵之至今二物通灵皆证大神时隐时见乌鸦喙赤见之者昌黑虎驱奸逆之者殃按总眞集云武当黑虎大神乃北方天一之所化护教守山之灵正直威显变化不一或託相爲人金甲皁袍若将军之状或现眞相玄鬃黑色如狮子之形或大如斄或小如豹或雪里而现其迹或泥中而显其踪见之者不祥梦之者获庆夜巡廊庑灵迹昭垂不善之人立爲屏斥丹经云虎向水中生是也有祕法传之于世行焉今天一眞庆宫嘉庆阁下有黑虎巖灵爲者秉北方之黑色爲武当之灵神预报吉凶验其慈厉靡不应者旦则群噪爲之报晓然物我相忘略不惊避晨夕二供飞翔伺食内一红喙者或隐或现见之者爲嘉瑞云尔悟杵成针玄帝修鍊未契玄元一日欲出山行至一涧忽见一老媪操铁杵磨石上帝揖媪曰磨杵何爲媪曰爲针耳帝曰不亦难乎媪曰功至自成帝悟其言即返巖而精修至道老媪者乃圣师紫元君感而化焉涧曰磨针因斯而名云麓仙人磨针涧诗曰淬砺功多麤者精圣师邀请上天京我心匪石坚于石小器成而大道成折梅寄樃玄帝自悟磨针之语复还所隐于途折梅枝寄于樃树上仰天誓曰予若道成花开果结后如其言今树尚存名曰樃梅者乃樃木梅实桃核杏形味酸而甜能愈诸疾然亦罕得之以验丰歉丰年结实荒岁则无下有仙翁司之敬礼可得玉谿眞人诗曰高眞学道隐山时亲折梅枝寄樃枝行满功成应沖举花开子结识先知仙翁护境百邪远圣果标名万古垂服饵延龄除痼疾志诚拜受福相随蓬莱仙侣玄帝归巖修鍊之时尝有九美人相貌端严仪矩朱异往来帝所惑试帝心帝默识之必圣人也故加敬礼女仙乃谓帝曰予辈蓬莱仙侣特来试之功行着已宜加精进尅日沖举语毕跨鹤而昇今称蓬莱九师是也仙侣之巖由此而名焉紫霄圆道玄帝在山往来观览见七十二峰之中有一峰上耸紫霄下有一巖当阳虚寂于是採师之诫目山曰太和山峰曰紫霄峰巖曰紫霄巖据此居焉即成道之所今天一眞庆宫是也圣训云吾山不及诸山富诸山不及吾山清吾山冬寒而不寒夏热而不热三世爲人方到吾山五世爲人方住吾地七世爲人方葬吾境吾山寂寂草蒌蒌只闻钟鼓不闻鸡汝若有縁居此地吾令六甲斩三尸七十二峰接天青二十四涧水长呜三十六巖多隐士葬在吾山骨也清又云南有降魔北金锁胆必惊兮登必阻劫终劫始剪妖精留得佳名垂万古吕纯阳眞人诗曰混沌初分有此巖此巖高耸大和山面朝大顶峰千丈背涌甘泉水一湾石缕状成飞凤势巖龛绾就碧螺鬟灵源仙涧三方绕古桧苍松四面环雨滴琼珠敲石栈风吹玉笛响松关角鸡报晓东方见晚鹤归来北斗弯谷口仙禽常唤语山巓神兽任跻攀箇中自是干坤大就里元来日月闲自古玄眞修道处至今踪迹在人间不知多少神仙侣爲爱名山去复还五龙捧圣玄帝在巖潜虚玄一默会万眞四十二年矣大得上道于黄帝五十七年岁次庚子九月丙戌初九日丙寅清晨忽有祥云天花自空而下弥满山谷四方各三百里林峦震响自作步虚仙乐之音是时帝身长九尺面如满月龙眉凤目绀发美髯颜如冰清头顶九炁玉冠身披松萝之服跣足拱手立于紫霄峰上须臾五炁龙君捧拥驾云而昇至大顶天柱峰乃止时有五眞偕群仙降于帝前导从甚盛非凡见闻三天诏命是时玄帝稽首秪奉迎拜五眞曰予奉三清玉帝诏命以子功满道备昇举金阙子之圣父圣母已昇九霄矣帝俯伏恭诺五眞乃宣诏曰学仙圣童净乐国子惟卿玄元之化天一之尊不言而教莫知其神渺渺劫仞绵绵若存虚心实腹和光同尘凿开造化朴散胚腪六百万岁八十二身曲全枉直洼盈弊新生阴育阳起死成人其功不时其德乃眞今宜再显高辅三清上罚逆象下灭妖氛掌握图箓摄制魔踪帝眞灵会驱神驾龙甲庚之将赞卫尔勋周环六合普福兆民道参天地万眞所推可特拜太玄元帅领元和迁校府公事赐九德偃月金晨玉冠琼华玉簪碧瑶寳圭素绡飞云金霞之帔紫绡龙衮丹霞羽䙱绛綵之裙七寳铢衣元光朱履飞红云舄佩太玄元帅玉册干元寳印南北二斗三台龙剑飞云玉辂丹舆緑辇羽盖琼轮九色之节十絶灵旛前啸九凤后吹八鸾天丁玉女亿乗万骑上赴九清诏至奉行白日上昇玄帝拜受天诏易服讫五眞曰予乃九天五老天君准上帝命与子启途至午时帝乗丹舆緑辇羽盖琼轮驭九色玄龙扬十絶灵旛前后鸾歌凤唱啸歌嗈嗈飞鸣应节朗耀云衢玉女散花金童扬烟浮空上昇玉陛朝参玄帝飞昇至金阙朝参玉陛上帝告曰卿往鎭北方统摄玄武之位以断天下邪魔时帝白上帝曰臣宿縁庆幸得睹天颜功行卑微奚堪重任上帝告曰卿道参天地万眞所推幸勿谦辞帝奉玉㫖谢恩而退乃居天一眞庆宫如诏命眞庆仙都玄帝所居之宫则曰天一眞庆宫在紫微北上太素秀乐禁上天太虚无上常融天二天之间宫殿巍峨皆自然妙炁所结琳琅玉树灵风自鸣皆合宫商之韵红光紫云常覆其上此处则玉虚无色界也玉清演法按元洞玉历记云至五帝世当上天龙汉二劫下世洪水方息人民始耕殷纣主世淫心失道矫侮上天生民方足衣食心无正道日造罪愆恶毒自横致六天魔王引诸鬼衆伤害衆生毒气盘结上冲太空是时元始天尊与诸天上帝说法于玉清圣境八景天宫天门震辟下见恶气弥塞天光于是妙行眞人叩诚求请愿救群黎天尊告曰汝之恳请不亦善乎非勇果材安能制断惟北方位天奥之区其方有神名号眞武玄天之性以正摧邪降伏妖魔归于正道妙行眞人上白天尊曰縁何得此威神下降凡世收除魔鬼救度群生免遭横死日有所益伏愿大慈允臣所请于是天尊命玉皇上帝降诏紫微阳以周武伐纣平冶社稷阴以玄帝收魔间分人鬼朝觐天颜尔时元始天尊凭几玄驻须臾之际紫金之光自衆光出碧霞凝缕文着召眞五气相迎洞照无间衆瞻光相凝睇之间玄帝已至长跪天尊前曰臣已奉玉帝勅命位鎭北方今日何縁特蒙召命得睹慈颜天尊告曰吾于大会说法忽有下方黑毒怨气冲上天界大衆咸惊汝宜往彼收断妖魔抜济魂爽降魔洞阴上赐玄帝披发跣足金甲玄袍皁纛玄旗帝敬奉教勑部领六丁六甲五雷神兵巨虬师子毒龙勐兽下降凡界与六天魔王战于洞阴之野是时魔王以坎离二气化苍龟巨蛇变现方成帝以神威摄于足下记云潼川府中江县古名玄武县有一山名武曲山乃昔玄帝追魔至此山摄水火二眞于足下因此而名至今居民唿之山有观乃宋大观间徽宗御赐眞灵观额以表玄帝降伏天关地轴之福地也观前江中之石山中之草木俱有龟蛇之形人病煮水饮之即愈今益州之龟城梓州之蛇城尚记当时之遗迹也分判人鬼玄帝到下界七日之中天下妖魔尽皆收断人鬼分离寃魂解散逝魄超昇锁鬼衆于酆都大洞之中人民始安阴阳交泰国土淸平凯还清都玄帝与诸神将凯还清都上元天宫朝见天尊曰昨奉教命往下界收斩妖魔仗慈尊力乃于七日内天下邪鬼并皆清荡天尊告曰汝等诸神得无劳乎卿在太初先天之前本北方五灵玄老太阴天一始炁之化乃万象之根今经二千五百年合还本方归根复位于是元始乃命玉皇上帝宣降玉册拜玄帝北极鎭天眞武游奕三界都督判佑胜府之职是以玉帝尊奉元始教命即降圣㫖下金阙翰林玉华院譔成玉册则金阙侍经司玄学士大丹眞人文也册曰惟卿混黄炁之瑞道备九阳之尊德隆仙品威贯神眞出号三千五百春秋功齐四十二劫甲子校迁民庶无失毫分兹以数运大劫邪正混同感生六天魔王伤害九地黎庶傥非眞力何得清宁三清是赖九圣得依再扶道法之隆又复邪魔之正降水火二精于掌握摄甲庚两将于纪纲因兹神化万汇咸荣功高衆圣难尽褒崇当容返本还源理许归根复位若不徽称焉可显德玺书钖降厥勿谦辞可特拜鎭天玄武大将军三元都总管九天游奕使北极左天罡三界大都督神仙鬼神公事判玄都佑胜府事依前太玄元帅判元和迁校府事册到奉行复位坎宫上帝命玄帝曰卿可当披发跣足蹑踏龟蛇建皁纛玄旗躬披铠甲位鎭坎宫天称元帅世号福神每月下降操扶社稷普福生灵亿劫不怠辉光日新而帝钦奉诏已而叹曰昔吾爲人时入太和山鍊道蒙本师紫元君所诫云昇举之后五百岁当披发跣足蹑坎离眞精归根复位上爲辅臣下作大圣方得显名亿劫与天地日月齐并今日果符师语复位坎宫岂不快哉自斯玄帝千变万化爲主教宗师分身降世济物度人无边无量洞天福地无不显灵感应事迹简册难穷或宗李而爲姓或继郭而爲姓或从裴而爲姓累代钦崇至于今日普天衆生感帝恩者高厚如天地之广岂笔舌究其津极者哉而帝位居金阙之贵总统枢机陶铸群品佐天罡大圣眞君调理四时运推阴阳造化万物莫极崇高矣况帝以道德开化天地湛然默有成功之理无一时不念衆生无一刻不怜下土每知劫数必先以开济之诚上奏金阙丏减分数至于蛮夷猾夏易教改名亦行教化可谓大慈大悲普救无上法王也玉京较功昔在上天眞化三年五月初五日元始上帝上清上帝太清上帝在玄都玉京山九霄梵炁之上玉清圣境清微天中玉宸殿内大会九霄上帝十极高眞三界万灵皆集是殿考较诸劫功过是时无上至尊昊天玉皇上帝总领紫微上宫天皇大帝紫微中宫北极大帝后土皇地秪三十二天帝君三官四圣日帝月皇五星四曜森罗万象地水群眞各各严肃上朝三淸并至玉宸殿整班朝礼是时元始上帝登命九天司马侍仙玉郎开玄精玉笈大丹碧匣出万天素威功过玉历乃勅金阙侍中司马大神韩君丈人司命可韩眞君司録定名玉历眞君司功九天採访眞君司过九天储福眞君开历考较诸天眞宰自昇眞得道位居金阙以来功过大小所考五老十一曜二十八宿五方五斗星君各主司化阴阳经纬自太古至今功高一千万劫并齐无上天尊之位中考三官四圣自太虚开化神一挺生所有保天佑地之功已当五十万劫当亚天帝之位由是诸天推举三界所尊元始颁降玉历下示金阙三省推考圣功果与三十二天帝君功德并隆是以昊天至尊将三官四圣并拜帝眞之号于上天眞化四年正月初一日金阙三省降诏中天高上玄都紫微宫宣诏三官四圣并赴三天门下馆于玉阁乃命金阙左侍翰林淸玄学士司文眞君金阙右侍翰林寳章学士司经眞君锁玉华院譔制玉册至是月十五日上元节进封三官四圣帝号册以玉板刻之金书以云锦寳囊盛之琼玉匣之金龙钥之玄帝玉册曰维无上大罗天眞化四年正月十五日上元节金阙玉宸三省谨言皇皇大道赫赫至眞太景开判玄元化生妙藴枢机万天尊仰则爲圣明主务其休隆广焉敢不崇钦惟太玄元帅鎭天玄武大将军三元都总管九天游奕使左天罡北极右员三界大都督领元和迁校府公事判玄都佑胜府事太上紫皇天一眞君灵通太妙上开混沌之玄道备郁明下统虚危之宿抚成地纪实育天元持造化于四时推纪纲于八节分身下降普福干坤功齐五十万劫德并三十二天九霄上赖于眞威十极仰依于神化有大利施之于下民积圣德编之于玉历按遵简録当亚帝眞不有徽崇何以明德谨遣金眞紫阳大夫金阙侍中素灵殿大学士主管三天金阙门下直日储灵典奏事含光上德仙轩辕执本赍捧玉册金书上尊号特拜玉虚师相玄天上帝领九天採访使夫道生一炁威化三才结眞于九极之华晨丽于六天之秀幽微炜烨洞杳飞芒功高难极合示嘉尊想惟览观幸勿谦辞惟当上辅大道劫劫长存下佑兆民绵绵水祉龙文昭降永秘玄都谨言琼台受册是时玄帝与上元天官中元地官下元水官天蓬元帅天猷元帅翊圣眞君以上元日并受帝号于七寳琼台之上昊天至尊亲行典仪与凡世帝王拜大将开国承家之仪颇同上赐帝琼旌寳节九龙玉辇其冠则通天十二旒其服玄衮上施日月山龙物象皆与世间天子者同圭以玄玉履以红舄于今群眞朝礼昊天至尊则四圣爲都班之首天宫家庆玄帝拜玉虚师相玄天上帝号之后崇封圣父曰净乐天君明眞大帝圣母曰善胜天后琼眞上仙下荫天关曰太玄火精含阴将军赤灵尊神地轴曰太玄水精育阳将军黑灵尊神并居天一眞庆宫因兹三界仰称曰玄帝也紫霄禹迹按九丘经纬天地历云禹平水土之后分治九州拜立五岳定封四渎范围坤厚名山大川悉以神灵主之乃考翼轸之下有山名曰太和七十二峰凌耸九霄气吞太华应七十二候上古所传云是玄武得道飞昇之地观是山也雄丽当阳九宫皆备非玄武当之孰可享邪遂更太和之名曰武当山建宫曰紫霄宫专爲崇奉玄帝香火之所自后神仙卜栖者衆矣甘霖应祷记云大唐贞观间岁值苦旱朝廷下诏有司祷于天下名山大川是时武当军节度使姚简奉命躬诣武当紫霄宫齐醮致祷建坛之夕有五儒士丰貌殊异敬来谒简延坐乆之从容语简曰予五君非凡之儒乃五气龙君也准玄帝勅命守护此山非一日矣爲子正直寡慾祈祷精严故来相访少顷云气迷目甘雨霈然遂失五君所在矣五龙唐兴是时枯藁复甦歉回爲稔人皆享昇平之乐免沟壑之患姚简其兹灵异奏闻太宗降㫖就武当山建五龙观以表其圣迹自此姚简必慕至道志乐清虚拳拳不怠遂起挂冠之想乃挈家隐居武当恪事玄帝香火继蒙授记命充本山之神血食均阳今名爲威烈王是也臣每参玉历得览玄源久谓玄帝事迹出于太古图记湮芜世传讹舛未究宗因念欲编譔实録降付名山縁以时未际会少阻殷勤玄帝自宋启运以来下世福佐社稷今将四甲子矣行化国内分野别建紫虚灵坛普度群品而臣又得参侍灵轩日亲宸陛特因暇日考续三洞玉书校成实録不敢以鄙语雕诬绘素大德盖摭诸实也谨须示中上庶几万世之下以永其传则仰知玄天上帝本乎空洞之先大道之祖岂可与其余神圣同伦而语哉亦足以发明武当之源岂不畅美者乎时在上天延康七劫无上大罗天开化十三年下世宋上元甲子太岁甲辰淳熙十一年正月辛卯朔十五日乙巳太眞西王左上卿上清天机都承㫖神应元惠眞君飞霞灵光眞人中黄先生臣董素皇谨譔武当发愿南阳武当山眞武初学业遇丰干大天帝君赐剑名曰北方黑駞裘角断魔雄剑长七尺二寸应七十二候抚三辅应三台降伏不祥之事重二十四斤应二十四气斩邪归正不侵邪见之道横阔四寸八分应四时八节常在人间定除灾祸因得从吏天罡河魁于噩仙山降伏天下水火二精青龟赤蛇一切妖魔与爲患于世者尽皆潜伏眞武往问老君曰蒙嘱付于武当山若能降伏世间一切妖魔了当即与授记成其正眞之道臣今降水火妖精归于足下但系种种群魔皆已潜伏告师授记老君曰汝来授记还修得甚果老君以一手指天一手指地乃天地尚存人间妖魔何得潜伏候取得阎罗王同来方可授记阎罗王若来见吾即是无地狱人也无善无恶无天无地得同汝一处授记乃爲无上正眞道果汝且更修其果爲衆生断除邪道增益功行眞武从此复降武当山寄凡修行一十二年忽一日受玉皇金箓差充北极佑胜院都判人间善恶公事提点生死罪箓乃授消灾降福神将每月定一日下降及庚申甲子日亦如之有发愿文云衆生善恶与我齐身我登证果亦同其因谷嵒修果随朝有南康军庐山太清天庆观光德元年三月三日江西路安抚使张祐之入山游翫有洞名曰谷嵒张祐之领从人入洞方行二十余步觉身心迷惑遂出洞门据左右报有军虞候何诠入洞不见踪由约二时以来何诠从洞中出其遂因依诠入洞行二十余步闻洞中有人勘筭文字遂随语声处寻路行半里见一宫殿虚耸上有三位燕会下有判官符吏数百人将簿书点筭人间善恶之事诠子细观望见有龟蛇在前戏跃知是北方眞武见主席是王者冠服对坐是女眞乃凤冠霞履眞武位在其侧诠潜入从官队仗求问所因符吏曰洞是谷嵒天名瑶玉今日是眞武降生之辰每年至此日蒙北极给假于丑时辞北方至寅时届东方面礼本师太上老君就罗浮天宫请侍父母于卯时从申酉方下界游奕察其善恶与父母修人天天道之果此日若察録得造恶之人罪重如须弥山者皆获眞武洎承父母布施慈悲之赐咸蒙解释世人有知今日之因若清净戒心醮献词章恳求恩福最爲大矣诠欲子细视之不觉如梦寐惊觉立身在谷嵒洞门石台下张祐之备録闻奏从此方知三月三日是眞武降生之辰爲民消灾降福奉圣㫖下南康军委官往庐山天庆观建立眞武并父母降眞寳殿及给公据拣放何诠玄天上帝启圣録卷之一玄天上帝启圣录正统道藏三家本八卷洞神部记传类玄天上帝启圣録卷之二流二归天降日唐则天朝有门下侍郞裴涛札子奏闻臣涛昨蒙差充西郊县令忽夜梦见太上老君下降入于卧所告云唐朝将有邪祸妖臣斗乱国政不能剪除是谓大患有北方神将名曰眞武合注下界修第四次天行因果合当在涛家寄胎降世其妻乃生男仲方近国家收戮西蕃赵弘二千邪寇生擒回国并验本朝奸佞贺全龙五百妖童与民间斩灭邪祸救护不少今爲臣男仲方曾受神应将军于是传播天下漏泄天机一日臣与妻语论次其男于座前放开两手有朱砂肉迹篆字臣将辩认其左手心眞字右手心武字继捻双拳更不放开乃取香汤沐浴更换净衣告辞父母而去如要相见秪于每月一次下降时普爲天下修善之人消解罪恶臣告仲方今既舍父归天未审后来每月下降在于甚日今从何往仲方曰复归北阙若要知吾下降日分正月七日三月八日三月九日四月四日五月五日六月七日七月七日八月十三日九月九日十月二十一日十一月七日十二月二十七日是吾下降日也去从地去来从天来言讫握手于膝坐于卧牀而去臣合闻奏伏候进止奉圣㫖特赐道教威仪法事差使押香前去裴涛家祝献奠使方到不见仲方肉身但见空中祥云垂下仙仗舁一铜棺盛贮音乐嘹亮散花满空引声向武当山路冉冉而去自唐则天时授得逐月下降日分方始奉行供养赠爲武当山传道眞武灵应眞君供圣重时阆州进士陈喻言少年三解不第偶会益州青城山铁柱观道士焦之微言陈君空怀文学皆是业縁不曾于阴曹注受岂不闻今世例多崇信眞武若依此奉修必获福贵喻言曰今若发心供养莫已迟否焦之微云若虔志精恪不论年深日近从此每遇月与日重时但如法供养喻言急以净帛画眞武圣眞一轴于本家供养戒心受持时遇五月五日天毒节辰喻言思惟焦之微曾言遇月与日重时供养者此心无迟夜至戌时置香烛案于门首露天朝北礼一百拜烧献纸币次朝喻言与妻刘氏言夜来我得一梦甚异梦见身着紫袍腰系金带手握天下人姓名簿籍恐今次科场必不失矣喻言因而促装西上一涉十年不知消息妻刘氏经州陈状沿牒到京寻讨尚未行遣忽有走吏赍到皮筒一角上称家书附达阆州盘神巷供养眞武陈判官宅走吏才出衙门便不见试差人将皮筒往盘神巷寻陈判官宅分付其盘神巷秪有陈喻言秀才自入京应举十年不归焉得有陈判官名目是时知阆州钱延年详刘氏状称夫主陈喻言秀才上京取解不归遂唤到刘氏取问因由召集衆官并唤刘氏亲属男女等焚香将皮筒开拆披读委是陈谕言墨迹述自离家入京羞辱不第如神鬼迷惑误入西京栢梁山天寿洞遇青衣童子二人赍到玉皇金箓引喻言去见北极帝君差充眞武佑胜院副注生善恶寿命长短判官赐紫衣金带交割天下世人姓名案卷蒙眞武授记云汝尚有凡胎功行未满又差爲北元七君下权掌校量诸天宫分神仙差遣一次却归佑胜院喻言因此忘归无音信回乡因随兹主游奕下降见阆州有怨气冲天蒙眞武详验却是喻言妻儿衔怨爲不知存亡之故喻言乃哀诉蒙眞武垂慈许令亲録心意家书一角差直日游神化凡赍赴阆州通官投放责令妻守志仍旧业产存济男女切须崇敬本家眞武香火不可欺心昧圣吾虽有报国之志縁累举不第今系天曹主执常怀保护国朝安民利物亦当阴有所助恐汝等思念故遣此亲墨爲报本州奏朝廷续有回降下阆州看详陈喻言虽人间显禄无分却于天界官职有縁而怀报国安民之志切知已受眞武部属又縁眞武朕素所崇敬天下受恩宜赐法醮一会七画夜就玉津园备设报谢眞武仍下阆州支钱三百贯给付陈判官妻儿充作功德报恩使用并就近便宫观置佑胜判官陈府君祠堂参定避忌中书门下三司礼部同奉圣㫖遍行根讨眞武前后于国于民或因供养或自然得遇灵验事实共成奏章总爲一百四件事各有门例切縁今来内庭创换殿阁立于五方五门名额相异今参定眞武家政殿中正大门以玄都大涤爲额左掖上门系东道以福清玄眞爲额下门系南道以翼胜龙游爲额右掖上门系西道以玉慈金寿爲额下门系北道以长生广化爲额中门分管启圣护国求谢感应奏章三十一件东门分管启圣行军祈感助战奏章一十三件西门分管启圣祈请晴雨显化奏章一十六件南门分管启圣行慈救民疾病应验奏章二十七件北门分管启圣救报水火灾疫应时奏章一十七件及有龟蛇显现事迹并附五门科目于后门记盖以眞武殿阁未圆未敢径行撰呈听候圆备上祀日一就取进止勋赐并今后每遇逐月下降节朔以常式供养避忌等凡有乞字贼字合于本殿数目文籍不可称用夏果除李子冬避石榴香信不得夹烧麝香非品官之家愿乗例供养者听寻具札子奏闻奉圣㫖依准进到仪式伏惟上界眞武眞君于今治世助国安民欲报恩德已于内庭建立寳应阁及括摘到前后感应事迹共计一百四件合随勋赠入阁次第关送史馆编修删定传録依逐处申奏科目照应合要阁下逐月下降节朔供养仪式今据住持泰山玉清昭应宫青城洞上清法师张子高进到式文眞武眞君每年定于六庚申六甲子三元五腊及逐月一日下降常行欲求保叙事意供养者并于是日天弗明时取井花水一盂用杨柳枝一枝浸之明灯或净蜡烛一檠枣汤净茶各一盏笺沉乳檀任便一炷不得用印湿和等香虑有麝触时果素食供养内果子夏不用李子乃是眞君去冠除履之忌物冬避石榴因未成道时斩天下作祸鬼王爲魔法失向罗浮山不见父母之物茅香一穗供养至人定时戌亥间再焚香一炷全金钱一陌谓之五百贯黑云马一匹不用彩画爲恐犯牛胶随意愿疏一通外用圆封庶人不得称臣内用罗綵散花仍备金钱一叶谓之五贯符马一匹先次露天烧献今日直符神吏凭传上件数目并钱马等谨诣天门直趋眞武游奕圣前通放烧化纸钱不得用油纸烬点火如此则不属天曹地府阴阳百司收领化爲蜡钱系东岳有司名枉积收系垒成蜡钱山见有司录记照证宜依此式施行中书点对进呈宜入寳应阁准此仍赐在朝崇信眞武宗室文武臣僚等受持依承供养洞天云盖龙图阁直学士吕大防因奉使西蕃经林中川忽遭风雷骤雨狂澜怒涛满川暗黑大防恐此处有两国祀典神坛灵迹属户乃称正北方有山曰青罗洞天系大宋地分其山常有光明时复亦有风雾雨雹两界民户去此伐薪隔山闻得神人语言登陟四望髣髴瑞云盖覃隐约见一人披发金甲皁袍身长三十余丈坐于大盘石前有龟蛇后立皁旗前列旌幢华盖知是眞武下降今日奉使过此又是上元日想冲遇眞武下降致被云雨遮隔大防寻候风雨停息备香前往青罗山遥对眞武到处焚香祷祈愿入国无虞早承回路仍求坏珓获吉前去既见蕃王李成邺爲安和樊江上产二千疆封当初蕃中将胡素寨界至割换不宁已曾通和后知西蕃遣使复要取夺縁樊江上产二千地界本朝已曾将聚居乡民爲植利之处虑蕃中先有奉使过界以此系吕大防奉使入国其蕃王李成邺与宋通和已依来㫖更不相违次因张延祖与诸蕃官送吕大防约行十五里五色散花满空飘坠曾用物向上盛之俱成甘露及取尝之如酥酷而香良乆化红光渐散吕大防再至青罗山礼谢眞武其处山花彫残枝条上非时尽开遍于林野曾令採摘入手还谢人防回朝面奏前项往回于青罗山遇眞武阴相特㫖下左右街道録选道士遣使同至青罗山致谢投放金龙玉简乃立爲眞武降眞灵迹之处宫殿金裙至和二年五月五日建御愿专诚法醮道场禁断屠宰宽宥刑狱四十九日圣驾越内寝戒避服饰日夕醮会至八月初三日前殿满空顿起风雾群僚侍驾亲视现一浑金甲裙遍满大殿渐收云彩又露一足望西北角而去至初八日解散道场自眞武现足降灵圣意钦崇欲将家堂玄眞殿立身眞武删移出内别创报恩资殿礼部点对神威高广兼系先皇特赐家堂之位天下官观难爲当受体知亳州有太清灵都观是太上老君降诞之处老君则眞武承道之师除此地他处不便三司具奏奉圣㫖选日臣僚陪御香送玄眞殿立身眞武出内及委官护送太清灵都观权受供养仍下本州相度别造殿宇后亳州申奏灵都观于十月一日殿前桧栢衰藁枝条皆结叶穗并如春苗见今採摘封合进上奉圣㫖送入景灵宫三殿供养旬日间圣体似觉违摄是夜梦见黄衣武士云是灵都观符吏蒙眞武差来报帝历数之兆因何殊无延展之心已曾有藁木发穗之报次日臣僚庞籍等共奏此事正当圣躬违和宜加摄理永延天禄亦在禳祈之诚行下诸路州军发遣道师赴京有东岳吴正言持法殊无眞验再宣南岳王伯初奏録北极紫微大帝保扶圣位寻同三司礼部进呈奉圣㫖依仁宗朝皇祐年中五月五日奉驾赴景灵宫行礼忽驾起回大内令臣僚配享礼毕朝贺蒙皇帝谕回驾之因既临景灵宫朕举目忽见北方天门开现红光数道内有金甲裙琱拖一足满空悠悠向前而过知是北方眞武又有一青衣童子引手指朕驾回方归禁掖闻化成宫降庆即荆国长公主是也令于内庭别立眞武祠堂爲保扶香火之所后三日夜中庭又见元指回驾童子再来告言伏因皇帝驾出景灵宫化成宫已生公主其公主生时主于父宫临背子息之位上天令避其时乃是眞武特加保护不受一切惊危今蒙眞君令报陛下其女降世秪一纪合归天宫后果十三岁而卒当时仁庙爲获此预事施内藏财寳立现足碑题新建景灵宫迎眞阁一座彩塑眞武今身充国家嘉典赠爲眞武下降垂福济善通明恩泽以每年发放看香灯童行一名马前戏跃至和中臣僚富弼等上言伏爲先祖太宗皇帝时建北极四圣观于京城忽一夜于寝室睹一圣使顶冠佩服端简乃曰北极紫微大帝殿前第四被将承建立宫观钦崇吾等香火故来告谢帝曰四圣例受朕之谛信何独君来谢眞武云天蓬天猷黑杀俱在云空谢君其三神将常骑龙虎鬼兵群杂恐惊圣驾唯吾独现朝辞而去帝睡起遂一记録次日驾赴四圣观自后就内庭建造眞武家神堂一所额爲玄眞殿经今五十余年盖天帅眞武即凡降世佐助狄青行军剪除西蕃李继迁赵元昊兵寇二百万南蛮侬智高山虏十万况狄青有神赐面衣遂若眞武之貌前后胜敌尽属眞武附助因询历闻奏遂赐狄青以下免罪许令赴嘉德广鎭殿眞武现一行共二十八人各带铜黄面具被发红綵里额身挂介胄着昏黑背子跣足手执衙刀跨马摆列公卿而下少辨眞伪惟宰相韩琦并御览于马上一人光炜悠悠马前有青龟赤蛇戏跃在地移刻不见退后狄青易服色朝谢奉圣㫖令问狄青适在甚位立马奏云在右厢第十人已副圣情见现光相之位因此致斋建醮愿请眞武降现取至和二年五月五日起建坛醮道场其日家神堂有一赤蛇长二尺四寸时出堂门蟠跃殿使用盘合收盛进上复送还殿当时如电闪烁其殿鸣响或变黑雾秪闻暴雷一声其蛇不见地面迎蟠东京四圣观本是国家天元祖氏之宅自太祖策寳郊祀舍爲四圣护国建隆观后因驾赴特祭天蓬天猷黑杀眞武时有龟蛇出于画壁之下地面迎蟠在前其处有一小穴二物皆蟠伏认如土巢因而特赐玉磕石盘入其穴爲窠室于地臬口开立玉堰门洞至太宗皇帝及眞庙二朝其龟蛇亦曾于玉磕门内出现各应美事康定年中三月二十七日奉驾入四圣观又睹龟蛇出来迎跃接驾蒙赐香求退来去约半时辰忽帅臣夏竦等申奏已伐赵元昊归蕃备称指使狄青之功其龟蛇停伏如审听之状帝览表毕便各回入玉磕穴中不出奉勅再赐恩泽一道添置本殿香火圣像先锋天禧年内西鄙奉使何随入国进奉象马金毡爲昨来与本朝两军未决尅伏间忽有术士误入营寨货卖伤筋折骨风药四向军寨买药皆遍三日喫药者三万余衆尽皆手足软弱倒卧不起又探得帅将岑元宥行营正乏粮草亦有道士货药人马服之三日不饥蕃中播云宋朝多感召北极眞武眞君保护今本蕃又详眞武本传既属太清金阙眞人化身爲北极天将行恩普及天下宋朝得获恩福本蕃却受殃祸爲蕃中不曾传得眞武圣像并供养法式谨遣使臣奏请望赐眞武圣相一行侍从并供养格式降付本蕃依禀供养自后通和誓无侵掠门下看详国家社稷天神难议尽行传赐寻令翰院依家神殿式彩画立身眞武一轴内不得画龟蛇并録应干下降供具法式回答来使其蕃王李氏不明内少龟蛇此二物最爲眞圣之先锋将谓已获全实宣诏供养一依宋朝体式崇敬不事征伐每三年一次遣使进奉皆眞圣应化之恩也灵阁眞瑞端明殿学士知陜州充本路兵马都钤辖钱延年奉称本府天庆观有道士千衆厨供约近一千五百余人每日收聚眞武圣阁灵签开殿香钱相兼支用其阁是开寳年中太祖皇帝爲届潼关诏令使陶𤤴因获是观灵坛天文下河东未胜承天花遶黄河堤岸夜迎二十万马步军兵入府从此知眞武救驾遂建报恩护圣之阁近来香火寂寥厨库荒凉无人兴营诸殿并眞武灵阁取问住持道士刘印眞据称昨自太宗皇帝大驾因取河东回国爲太祖恩赐遗诘御书加赠眞武于下降日特添祭其斋醮令于军资库赐给施钱一百二十贯后至眞宗皇帝时爲西蕃不宁沿边支备急用从此将添赐停倚是致道衆起离云游自然无人到殿抽签所以堂厨不给忽数日前有龟蛇出现于眞武阁下盘旋台座之间时出时入识者云此乃眞瑞拟虑国家有文字到观延年爲闻太祖皇帝留心重道未及三纪顿成废弃欲不避降责奏请兴续未曾表奏忽有御札到府委长吏勘会天庆观见今实迹爲昭应宫近有庆诞偶睹金冠紫服眞人告言曰臣陜州天庆观勾当主者爲见本观道衆飘乏全乏供给縁陛下殊不以先朝置立爲念幸与早复存济乃辞而去可体访诣实回申延年已先知其事由具状保明闻奏奉圣㫖先依太祖朝元赐遂件恩给仍召集本额道衆归观焚修并建醮三昼夜普答眞灵及眞武福神慈悲教主广大恩威五人现相益州孙亨甫攻画水墨眞武诸相可谓絶笔忽有云游道士五人来见亨甫云在华山云台观住闻足下名欲求眞武一轴须候我自带本来亨甫曰本家画此功德天下传名何用别本道士曰尔画得第一到了未曾得遇眞本者且留钱在此买绢后月初七日取本来画道士从西而去至期五人复来即无卷轴却云请备笔砚就里面无人见处看本而画亨甫邀入请本下笔却教亨甫背身看之不觉如火光运转忽然通明五人各变相于云端内有一身红光笼覃披头跣足全带金甲械胄着昏皁袍手执绦鞭骑青鬃白马面部纯秀眼长眉坚鼻耸耳朝口方颐軃前有龟蛇后有貂脚皁旗认是眞武游奕眞相又一人捧旗一人擎剑皆冠服颜貌麤陋如武士名天罡河魁又一人青衣琱带掌事童女一人绯衣巾带抱籍判官此五人眞相既现于虚空忽然不见亨甫记笔秪画得一轴装背了毕上有金色圆光自然隐现面相不常亨甫惊惶自以私家难留赍呈州府时知州苏易简録其词封其画差指使刘通同亨甫赴京进奉蒙宣公卿看验委寳除已留纳爲鎭国遇圣名画充御殿香火家寳外其孙亨甫特赐三班奉职听从举注施行二士化光京东路青州鎭海军祖来虽有宫观未有北极眞武殿因节度使张操出海青州乃召内道职谕曰北极管注人间寿夭富贵贫贱眞武是北极神将逐月下降察人善恶以定罪福凡有祈求无不倚赖而民间不爲建殿何也张操发心自爲劝縁欲就天庆观建此二殿首得其疏题注舍钱五百贯次及官员士庶乐然舍施兴工塑造不日而成奈青州爲无粧塑之人张操一日焚香对天祷祝愿得名手圆备功德不旬日间有二人来揽塑二殿圣像称是吴人月余皆已具备张操见衆官等前来瞻仰除圣相部从皆已圆备秪有眞武未开光明匠者二人欲各开一目分左右方用笔填出晴瞳秪见威容凛烈喜色异常于两目开迸出金光一道二士遂于光中随化不见以显眞武垂慈亲降尘凡圆备二殿功德张操率官属士庶就北极眞武二殿廷醮设斋报谢上眞降临之恩从此香火兴盛后来青州遍行眼疾张操令道职汤鉴先当殿呪水散施洗涤俱瘥张操备述保奏蒙遣使降香建醮及赐嘉应殿爲额令立碑记唐宪寳像宣州市户唐忠唐愈唐宪唐愿兄弟同居忠愿充州衙干当愈攻行医宪守闲在家自祖父在日相续供养眞武一堂父亡兄弟皆疏慢惟唐宪心向香火将妻粧奁典卖添备下降香火纸马等用岂期兄弟嫌妬称宪端坐无功全房喫用衆兄弟衣食更以神道爲由破用钱物入己宪云既欲分张任便拣选所有之物唐宪秪愿于衆求此祖上侍奉眞武一堂受持供养其忠愈愿无心供养乐然允从忠愈愿私营钱物各自富庶惟宪秪留住屋其余产业尽卖与人开一小杂当铺随縁遣日偶值雨雪有一贫汉背绾布袋手击铜鉒坐身眞武一尊脚踏龟蛇极是工巧要当钱一贯宪请以钱三贯就赎亦便相允其时凭僧用祥作见人谢臻充保刘坦写约交钱去后贫人却转告宪留下二贯七百文少时来取宪将功德顿在家堂供养遇下降日再用香水洗净渐觉色变沉重手擡不起用净帛楷拭出于明处细视见其貌相微有烁烁圆光晃耀认来却是眞金像手约重五十余两元卖人又不来取钱不期兄弟三人意生欺妬同状经州论宪于未分已前藏隐大家金铸眞武五十余两分后方始将出供养州府遂勾唐宪赍所隐金像出头据唐宪供吐元买到贫汉功德及勾到保见人并索元卖文字分明显是唐忠等妄状各行科决忠等因此家业沦落日逐来宪家行兇作闹与妻隔夜拜辞金像明早潜将投纳州库后因监司刬刷上供钱帛因见官库内有金像眞武一身微发祥光显属异寳遂申奏朝廷后降指挥仰宣州起发入京进奉奉圣㫖取入内庭充鎭国寳像仰于本州夏税头子钱内支五百贯文付唐宪充还金直唐宪因兹大富子孙昌盛其唐忠等三人各家饭食不给皆先死亡子孙零替尽是宪置宅存养宣州太极观系唐宪一力舍钱建造朱氏金甎隰州陆谅嗜酒好杀恣餐鳗鱓其妻朱氏力戒不改自将粧奁潜託父母家命工彩画眞武一轴请道士钱应方转经安奉并受持下降法式应方曰供养福神第一须是虔诚发心不可等闲每月下降日烧献金钱云马或有余力请道诵经第二不得于酒后归家高声触渎第三大忌啗食大鼈鳗鱓蒜韮等物第四怜贫恤老孝育骨肉事涉公私心莫欺謟第五语言文字忌讳切在回避始终至诚勿令慢易一心五事保合吉祥疑惑之间求之必应门招龙神卫护家协福禄滋昌如或懈慢折人寿禄作事不利子嗣不昌官事重扰谨之谨之朱氏敬心受持陆谅不以爲意虽不买鳗鱓归家却在外烹啗口带荤秽朱氏虽遭魔障供养愈恪经十五年陆谅染患缠绵一岁生业渐破视其卧牀席上惟见一两堆活物状如小蛇蟠绕又发脑廱裂开臭烂涌出脓血皆长三寸状如鳗鱓鲜活肉段盛聚出入相次命终男女未婚嫁朱氏在家坚心钦崇眞武香火略无怠倦虽生计萧条仅存日给忽于本家客堂上露一片花甎朱氏将谓街砌甎石不以爲事是夜有光朱氏遂取看其石太重与男同扛归来揩拭青苔乃是黄金极有紫磨光彩朱氏惊讶不敢收藏遂用绵帛包裹来投知州秘监蒋庭坚云自夫亡孤孀贫窘不知此金从何而来庭坚亦知因供养眞武天赐其金当时秤有一十四斤朱氏坚意不肯将归到官司引用遗拾寳藏条贯欲均分一半入官寻勾到金银匠方用砧鎚打凿忽现无限小赤蛇并碧龟围绕砧墩又一蛇稍大蟠在金片上良乆不见及挈其金看时犹有一蛇如丝线隐隐在金面内州司详此应验理合给还朱氏爲本人清愿不留一任官司收纳知州蒋庭坚通判田逵同状保明并匣封上件金片进奏赴阙因看详隰州陆谅无明宰杀业报疾患警示于人其妻诚心好善眞武应化特赐黄金其金显是天赐不杂支用遂送入作坊尽将打造眞武一堂圣像遣使赍送武当山上清玉仙观授金字御书看管每年恩泽度牒一道充焚修香火其朱氏特给度牒一道下隰州支钱绢各二百贯匹爲酬朱氏所得钱物半将板印眞武出相戒杀图俵施上报国恩及荐亡夫陆谅其男女婚嫁仍旧开张丝绵铺复获兴盛朱氏年八十九偶一日沐浴易新衣口诵眞武尊号无疾而终玄天上帝启圣録卷之二玄天上帝启圣录正统道藏三家本八卷洞神部记传类玄天上帝启圣録卷之三流三皁背显圣扬州江都县白砂村吴元嗣家豪积善每秋冬间用师巫烧献三界醮纸内用鹅鸭血肉活命杂供祭祀有泰州天庆观道士唐庆余到来抄注斋粮偶见本家赛愿称云何得天曹衆圣与中下界神道用物命交杂供养莫非触犯诸天如何获福元嗣问曰天曹如何供养愿赐指教庆余録出仪式秪用明香灯烛酒果净茶素麫饮馔柳枝法水五綵散花金纸云马楷书奏状令备一席外方里圆不得夹带中下界神位若能七年依此醮祭看有何应验元嗣次年改除中下界神道凭师巫赛愿外其天曹请法箓道士醮赛将及数年忽于醮日有二十余人游化求斋元嗣留斋毕因问从甚处来作何营业内一人答云我等住无间天来从无间路来本业无间所营去从无间道去今日特知此处有祈天之会故来赴其醮献言讫二十余人尽化爲云雾不见内一位椅背上留下花纹金缕皁纱短抽背子一领极有奇异已悉天眞降临留此天衣显其圣验遂用绣綵帕裹藏匣内永爲家传供养才遇逐月眞武下降日其衣隐隐有光芒元嗣子孙皆寿后扬州依禀朝㫖括贵老人召赴圣节宴席惟元嗣家子孙寿年八九十百岁以上兄弟八人内吴琬寿过一百步履康健视听不衰州府问劳据称翁父元嗣在日义聚不分及醮祭因依及赍到眞武皁背爲验时太傅陈叔平守杨州备録申奏续蒙指挥特赐吴琬立爲义门除授本州摄长吏恩泽于大门置义顺土台二所立华表鹤柱旌表门闾并收眞武遗迹衣袍乃是鎭家显圣之物不得损毁净巾结縁西京善济禅院有徒弟僧藴方自幼年参礼住持僧用勤爲师累因勾当縁事欲来披剃阻节不圆忽有人货术藴方求一卦断云不四十岁须得披缁藴方后爲院门点差縁化衆僧夏浴手巾四百条偶到西沟曲阜山下于涧边见青衣童子临水濯足藴方近前又却俱走藴方随后赴之前者一林华叶茂盛见无数六道群魔坐围四向其童子立处却是人间供养眞武眞君活身坐于石上检校善恶解怨执对送东岳转生藴方不敢近前方欲回转被适见童子相召云眞君唤藴方既面拜眞君蒙问抄注手巾收上疏目恐尔难寻吾之住所令童子将随身净巾一条与藴方略充结縁言秪不得乱与诸色人称是见吾于此所得若泄天机必招瘖痖立报藴方拜谢将净巾归院纳上秪称于曲阜山不识姓名人家求化得来用懃接看其巾长八尺非凡俗布入手如纯缨遇冷处觉热暖处却凉丝纹无接经蔻眼反覆有金光异香用懃带去谒昭文馆大学士知西京留台司李中孚商量进奏进奉续承诏书来宣僧用懃童行藴方赴阙以致临殿根问称其巾除圣府天仙可有外诸国龙宫海藏皆无差寳藏库官牙看验并谓上天虬龙白凤缨鬓玉机天女手工之寳何縁凡世有此臣僚上言若欲本人指说愿先赐披剃藴方爲僧必须肯通奉圣㫖依其藴方爲受恩推讳不能即依前据实面奏尚未句终不觉口坠声咽语渐瘖痖其报果是立应除留元物赐赴内道场供养宜令僧用懃看待藴方秪就在京与赐住院宋朝一统宋朝建降立极后因瀛州高阳关承眞武惠钱五万余贯应付赏给太祖挂念于此又详瀛州蕃客託伊寿先姓名兄弟七人寿先则是蕃界庙额七人乃是七辰降灵惟有姓伊一字未晓于是即便下瀛州选地创盖北极七元四圣祠殿装画天曹毕遣近臣赍御香祭献忽一日辰时百官陪驾升端明殿方欲平章诸道王侯未纳疆土爲虑是时不觉云雾风雹群臣各弃避独有宰相赵普与圣驾被童子二人引召至本内孝成殿太祖驾坐良乆于殿前云空间睹一神明戴星冠披销金琱绶执简躬揖太祖启曰洪基鼎祚运新昌尧舜须依人叹将莫似后奢才得位逆姦依玷乱施张吾系天都北极眞武灵应眞君蒙加赐祠殿于瀛州又承遣使醮谢今者游奕过次所以因来报谢闻有天下霸业侯王尚或守据一方未怀臣顺近曾亲见上帝批凿并合归宋朝爲一统永昌万世帝王之业除淮汉已取复外余处注定年限各有先后不踰一纪以河东爲首次至南唐西蜀广东福建然后两浙合依次收之眞武告辞复归天阙太祖遂与赵普还见左右侍卫守护端明殿以俟游从宸衷喜慰择日就内殿建醮仰答灵贶自后一一果如圣训寳运重新准东扬州进士傅鸿一生戒行供养眞武三十余年所作所爲常行方便人人称誉贤士大夫俱以歌诗文墨赠鸿门前轿马如市傅鸿思之如此应物甚妨道业乃弃家云游至陜西终南山上清太平宫求一庵寮出家知宫张守眞见鸿形貌淸古遂留于本观爲修眞上士别治一室延之在观三年修奉上眞香火虔敬恭恪忽夜道衆停息寝睡张守眞潜往叩鸿本寮闻鸿睡中似与人语忽有火光一道从鸿寮内迸出守眞异之明早会鸿试问夜来火光清由鸿曰今当限至不任申延遂至沐浴易衣昇道堂听受眞武眞君託身降言今爲吾传报宋朝天子云三月桃花景色天万般眞瑞一时妍金枝寳运重新令仲节当迎赤脚仙眞语云秪言此二十八字吾去矣傅鸿一如睡醒莫测其意次日傅鸿潜自遁去不知踪由张守眞既得眞君降言不敢沉隐遂往陜西经略安抚司面禀使相张希古凭委具表奏闻时皇帝御览惊喜交集后果于庚戌年辛巳月辛丑日明德宫降庆太子即仁庙是也向玉城天主赤脚大仙下降已应眞武降言预报胜因奉圣㫖下凤翔府搜寻傅鸿不知去后续奉圣㫖就上清太平宫重建眞武寳阁及立傅鸿祠堂赠号胜因眞人并给赐银绢各一百匹两酬赐本人家属天罡带箭明道中贝州王则反逆据枢密院选委保信军节度使尚书兵部侍郞文彦博前去招捉今承相帅回奏王则叛寇尽已诛灭非臣功力臣自到梅州见南城门路东有一华表柱题圆通观额内是眞武殿遂赴殿备香愿垂圣助寻到贝州近城二十里先令将佐问罪其三则对敌时第四将凌耸出军迎敌赶王则复入贝州闭门不出试待打城搜擒縁是本朝州土不欲遽坏更且守候计二十日忽见贝州城上迅发暴风乱飞砂雹如弓弩发箭时见寇军从空中坠下城脚微死微活不觉城门大开大军竞入除留居民外遇有器甲兵仗者尽行诛戮王则就擒马前尸首异处遂委官权行知监臣获胜回复往圆通观谒谢眞武备醮报赛细观眞武左畔立塑一从官员被械胄名曰天罡神将左臂上带箭一只入深三寸有王则军号才除其箭随有脓血流出寻和香泥修葺箭疮并收元箭一只见到候进上送三司礼部看详差使赍御香前去祭奠乃赐修盖殿宇候毕别降御衔醮谢其贝州承斯保护重恩特改爲恩州河魁擎鞘南康军庐山太清观有隋朝张祐之奏请建眞武并神父圣母降眞殿自后显应甚多是时烈祖会群臣欲求福建归明群臣奏云福建地刚人狡除是动兵取之烈祖从此统兵征伐人马届涂忽狂风黑雾有毒蛇勐兽拦道路兵仗不能前进烈祖乃焚香祷空忽于云霭中立一神人鞠躬至前曰臣是福州闽山仙源观土地蒙本观眞武点来界首迎接爲知大王举兵欲取福建縁福建世业未终已自注定庚午岁合径归俪极不当大王收取特将此意迎谏大王人马度山越水戈刃之下死伤性命良乆神人不见风雾顿息烈祖因此回军至庐山降眞殿祭献见右立一从官手擎剑鞘者烈祖指问道衆奏曰是河魁也烈祖叹曰秪此便是在路中现者神人相貌一同后来烈祖归国上清宫依庐山太清观式样盖造眞武神父圣母三眞寳殿令本官修奉香火福建探知李王兵马将至本界因何回转尚虑李王设伏遣使赴南唐审问烈祖于回文内具述中路逢一神人言是仙源宫土地蒙眞武差来迎报福建世业未竭自注下庚午年合归俪极不当南唐取之感此神言更不进兵其马氏已知仙源宫委是通灵保护国界却爲来书云已注庚午岁合归俪极因此怀疑集诸局商议若谓岁次庚午尚有年深未委俪极因依合属何所之兆竟不测其理择日集百官往闽山仙源宫祷于眞武愿降灵应欲闻庚午归俪极之意果荷圣恩响应已知俪极是周后兴运天水之姓一统天下列国皆纳土其龙兴殿名俪极故也福王马氏遂与南唐讲和无复相侵蜀王归顺磁州崇明观眞武显圣遍及眞定等二十余年皆获圣赐斛斗共一十五万余石出粜救饥除磁州收到价钱支付崇明观修造讫余诸州价钱亦及万数别无支费奏取㫖施行续降指挥下河北转运司起发上件栗麦价钱就京城创四圣观赐额爲四圣紫极观特设普天大醮并降赦恩上达四圣通凡降鉴朝廷因用兵取蜀未决忽夜有狂风一阵过于殿庭时太祖皇帝于灯烛之下见一黄衣武士告谓是北极四圣殿下直日符吏言西川若非四圣降灵卒未有意归顺今已献上地欸图经付使相侯元质等讫相将回京进呈不消圣虑臣奉眞武差报陛下天蓬天猷黑杀既见蜀王归顺已回云驭惟有眞武恐西事别有悔意今在云空守候陛下急差官兵前去迎接立便委诸司库兵交割蜀地疆界言讫符吏不见次日早朝果有急报蜀王归顺由是太祖继于四圣观设醮报谢藩鎭通和河北雄州有搉场要切关口除屯马步军二十万外有敢勇白身指使二千内有张琪居常供养眞武得悟遁甲行军之事康定年中北鄙浅蕃胡知从等侵雄州搉场时王勔爲经略安抚使乃令敢勇前去抵敌果获胜捷张琪取覆今夜主有蕃兵复来侵犯云有巽风起顺壬癸立应其兆兼防火灾有司差兵将守护果至二更蕃兵数万犯界濠张琪解下遁甲秘文上告眞武神灵作法隐形于搉场致遭捉获知远蒙恩放归当时入场却觉头热身寒被宋朝家神眞武眞君降圣护持本蕃亦曾供养爲触犯不灵今西梁城已是招伏通和更无作乱之意再犯神怒所献地里愿求授眞武分降入蕃依例供养奉圣㫖令四圣观编録眞武下降一切供养仪范回答及下雄州交割所进地里入籍拘收其胡知从知远至今通和兵革永息以致雄州减退三分兵级支赐皆国家感召神灵显相宜速遣使命往西北方名山洞天修建金箓斋醮庶表宸衷愿回圣鉴瓢倾三万徐州陈昭倚任明州通判时因游天童山见镌眞武一身用朱緑装填立山路尘秽处一龟四足皆折过者不顾昭倚备钱募匠接续圣相添修龟足盖造殿屋一间昭倚得替在西门湖塘见道人从水面来叩船求相见昭倚失于出迟却回身而去云特来报谢成立我身之恩昭倚追思是眞武降灵爲修天童山石像报应耳乃画眞武一轴供养官至太常少卿守徐州偶患脚寻医寄居滕县忽蒙朝廷察访疾愈差充秦凤路运副昭倚知西鄙以计运爲重忧将带眞武随身供养时经略总管岑元宥因乏粮给欲责运司忽有道流在军营卖食药军人恐是西蕃细作面见场内良乆有人称东库火发即灭相持至晓北蕃折兵一万余衆张琪亲擒到蕃将胡知远招认是北蕃西梁士主节度使胡知从亲弟与兄知从分割一千二百里接连雄州界其兄爲属北蕃人俱在雄州搉场卖买课利竞归大朝有此心忿凡二年聚兵欲坏搉场不得其便知远献计动十万兵至夜抢劫縁知远入场放火时觉头如斧斫身似水淋秪见云中鬼神撮其火焰半扬半灭散于空中又见一神将披发仗剑喝令不得走知远走出前被大蛇拦截后遇一龟衔定被张琪捉下若得一命回蕃限一月日与兄知从同赍誓书来降王勔会集衆官面议遂放胡知远归蕃保明申奏蒙降指挥谨就在京四圣观设醮一会仍于雄州搉场建造报恩眞武殿令选道士焚修许令刊碑爲记其敢勇张琪特授右班殿直雄州据北蕃西梁城节度使胡知从遣赵继明入国进奏雄州差官就界接伴续具札差使星夜准闻准中书看详胡知从是分土浅蕃节鎭诸侯近因动兵来劫搉场若非敢勇张琪精通遁甲告现眞武福神生擒胡知远却放归蕃尅伏甘降今再有使臣秪令就雄州接待审问申奏经略王勔遂引赵继明入城称欲割献粟地一百四十里有六百户植利并进表一通近因抢劫搉帅首却称是陈昭倚亲随人姓裴传得此方曾救天下无限饿人爲见招讨正此嗔责本官又恐粮草应副失时故来货散灵丹定不误事岑元宥试分数服与伤中临死人喫皆云胸腹饱满其流取一瓢子付无宥告云我亦有此药一囊欲往西阵李大王处货卖岑元宥惊异将此药瓢子倾俵其药约三万有余俵足人马兼瓢子底有衬纸一片题字云是太常少卿陈昭倚家神裴眞人救愿之法士马服此三日不食省免粮草次又西蕃李大王来问称令奸人来卖接骨风药数万人服之皆如痈痪倒卧不敢约战情愿回蕃元宥安坐获胜并写纸昭应曾于唐则天时生裴侍郞家留此姓氏今岑元宥几通闻奏蒙三司参详除将校依次给赏其陈昭倚陞礼部侍郞所有岑元宥收到药瓢子纸上文墨收寄天章阁宜诏天下天庆观普设醮箓七昼夜及系眞武观宇许支官钱修葺壶俵一京东京紫极四圣观童行洪知辩舍俗出家逐日扫併三门殿廊夜间打铺宿于廊下縁四圣画于紫极殿两轩四壁除本观常行香火外知辩逐日自打化钱收买笺檀焚诵供养二十年不辍至和二年京城雨雪夜深忽见门下有货药道人用蒲袋枕头卧于湿地知辩恐风雪相逼遂唤他起引入铺席内同睡至晓道士辞去知辩告曰才食后便困倦人说是脾疾愿求一二服蒙将壶芦子摇动里有药数丸连壶芦付与知辩令候子时用净水面北念金阙眞人七遍吞下一丸余留备急救人道士出门不见知辩当夜喫一服更不思饮食在京皆云知辩遇仙絶粒以致亲王宰执臣僚委证诣实遂达圣聪蒙委开封府及御史台抚问元遇情由内有金阙眞人之语详解即眞武本师太上老君之号时京城军民乆遭雨雪多患瘟疫知辩遂将壶芦内药丸施散秪图略救数人其壶芦直至倾俵一京约四万余人其药尚未尽而患者安全台奏请其洪知辩特赐度牒披戴及于本观建眞武大醮大斋用报降遇之恩雪晴济路雄州防御使殿前诸军检校副虞候戴夔奉差部兵十万往安南方到邕州值大雪停住半月粮草不给冻死不少有随军指使方琮告曰隆冬道路积雪六尺般运阻絶欲救人马性命除是告祝眞武福神冀获晴霁方琮今带得画像在此戴夔便备办供养面对眞武帧像发露诚祷才烧奏纸不移时间即获晴霁云收日照道路通济即届安南仍获全胜奉圣㫖宜就新建眞武寳应阁启建法醮七昼夜答谢风浪救嵒天圣二年十二月莱州梅江巡检龙梦钖擅带弓甲巡捉私盐与兵级同情规取㳂海居民财物入己梦钖既闻彰露差官追勘却同诸军谋叛带领家属入海劫掠商船杀伤人命搔扰鎭市聚集海寇数百人委是难收寻据逐司具状告急蒙朝廷差登州都巡检陆奉选精能水军一千人收戮后来陆奉被龚梦钖拥向海洋深际誾山下经五日粮尽无由出得誾山嵓陆奉思惟本家侍奉眞武香火所求必应是夜情急不觉失声叫云眞武救应数句衆军夜坐船中半夜忽觉潮水泛涨风浪翻涌闻得龚梦钖海口人船叫噉杀声雾暗遮隔陆奉军船至晓见仰浮死尸俱在陆奉船前及有破坏战船灌溺沉于浅沙认来即龚梦钖并家口皆死在船有二十来人得命者用绳索执縳陆奉令水手斫到首级回青州经略安抚司将生缚军寇勘问是夜黑云之中神将鬼兵毒蛇勐兽蔽于虚空不可名状是时州府默审圣道降灵乃关报合属照会蒙经略安抚梁贾録奏奉圣㫖陆奉转除崇仪使仍下莱州于梅江海口巡检司建殿奉安眞武圣像并左右神将天兵以助战报恩庙爲额圣箭垂粉天禧中兵部侍郞充瀛州高阳关兵马都总管知瀛州房之才状奏蒙差到任经三月有浅蕃萍芜寨主鲁继成等二千余人于元年八月十六日夜擅侵疆界抢劫去青木堡粮草四千余石本关遂差第四将邹淑及指使刘翊将兵二千去蕃界取问次日有蕃兵一万衆来有一将云燕廉信爲北燕王聂胡祈因青木堡每年收军粮草豆千余万点差将兵二万来夺夜到萍芜寨其寨主鲁继成献计图青木堡不作准备于十六日夜越界抢夺军粮邹淑谓曰大燕天子已和睦其北燕王聂胡祈以下敢擅用兵侵夺今不欲申奏朝廷便请遣使入燕国发遣所劫粮草交还青木堡其燕廉信不允遂致战敌蕃兵大败聂胡祈乃帅兵二十余万随后将瀛州西北两门近濠半里围合六日不退至第七日时当九月九日不觉刮地狂风烟雨迷乱祇闻蕃兵噉声拽队奔走差兵追逐据邹淑等于草径中收得伤中蕃人数名房之才聚问内一人云未审城内有何神道祇见西北两门振地狂风吹起沙尘遮扑眼目但见箭翎如雨骤之声有无数蟒蛇赶咬人马聂胡祈于马上叫得字一声收军便走某等各中蛇咬箭伤走趁不前今被收捉当时看验逐人所伤并是蛇齿咬损并中箭疮亦无出入纹路显是神灵旬日间据界濠巡检押到蕃校二人封合皮筒文字上写指定大朝瀛州高阳关都总管房侍郞开拆却称今后不敢擅发兵马聂胡祈于右眼暗中一箭及取落箭锋于手中化爲灰粉如壁画者及风尘内变现毒蛇神鬼赶败蕃兵二十余万不知本关供养何神如此灵验今封去神箭一只诸将定验名祠回报责要祈求保安眼目房之才将箭细看委是粉壁者遍往宫观寺院及庙宇并无此壁画后往州南新创寿先庙内正壁画北极紫微大帝两畔画四圣皆挂金甲立身各带箭箧至眞武箭箧当中阙昼箭一只继将蕃中送到者灰壁画色比对一同房之才焚香复将壁箭亲手逐廊楷上箭箧阙处辏依画壁如故但有丝痕微露爲验本司已具縁由遣使回蕃奏取照会朝廷遣降御香往瀛州寿先庙建醮仍告命天下宫观如无眞武殿即仰建立及下高阳关推赏神枪竹刃知賔州苏咸投遗表论柱州安抚司不发救兵来拒蛮寇致守臣身死其苏咸死后有监税王褒被差巡城半夜越墻濠私遁值雷雨走入林中被数神人擒捉问何人潜窜应曰賔州监税王褒畏惧而逃其主者乃喝王褒曰太平时贪利禄滥受国家当其急难畏避奔走合与一死縁一城人民不忍枉遭屠戮目即未有救兵今特借汝枪一条步兵五十人乗今夜雷雨之势赶去蛮寇王褒曰自来不学武况蛮虏数千赤脚兇恶之徒五十余卒何以当之亦不明是甚方圣贤愿垂指示神中部从云汝但执其枪领五十衆急速用事若得此功他日荣显欲国家知委但云北方三元游奕大将军也王褒暗中受枪领兵出林随后电光相逐到蛮子寨秪闻霹雳一声震惊蛮衆阖寨竞相斗敌至晓蛮队已临海口离賔州城二百五十余里当夜天兵到时蛮寇大半先乗筏过海逃遁惟阴兵赶散不留一寇賔州一城生灵不遭涂炭时军将知得因依具奏朝廷检会苏咸遗表量与恩例其王褒系眞武威德教令护国救民可加授崇仪使并交点本人所遇神枪看验即是蛮队中所用火钢竹刃以显福神于仓卒间有夺胜之权宜令賔州建立报恩护国观修奉眞武香火岁度焚修道士一人用答阴相神兽驱电天祐元年二月一日兴元府观察留后钱公偃奏称蒙枢密院选差充鄜延路安抚招讨使退除西蕃赵天祐兵革遂依禀交割兵马四万余衆却抵西域三十万衆校其势力显有优劣实抱忧惧不免告急于朝廷亦虑事有迂回之故时有随军虞候袁政素习北斗玄刚法奉侍一北极游奕眞武将军诚心习行二十余年愿于元帅帐前铺设供养钱公偃即自虔诚撰奏词箓具述西域因依欲仗阴助是夜袁政将背挂眞武供养至三更行法烧化并醮献北极四圣元辰诸司讫次日赵天祐以十万兵索令调战方遣指使孙亿出马与西将交枪继发兵大战到二更以来两向有万道火光迸烁军阵逼逐干戈西蕃人马各各抢旗断折弓弩落弦金鼓错乱走如奔鹿诸军乗势赶进似觉天明乃见随军第六将钱从吉挟到蕃帅赵天祐首级诸兵将皆言夜来阵上见无数鱼腮鸟觜丑恶异相披头跣足或驱风电或赶蛇兽是以接势剪伐蕃军卧尸数万惟有一道火光驱逐一马骑落路而走钱从吉认是赵天祐乃得首级且以四万人马往敌二十万衆若非虞候袁政献陈道法任以至诚蒙眞武降临兵阵现火光万道露神兽万形大败蕃衆仍获渠魁如此显应三司礼部定到虞候袁政出给公据放今逐便又奉圣㫖赐酬奖钱五百贯就在京上清灵应宫建道场一月仍设普天醮其钱公偃转一官除宣徽院使毒蜂霭云西京崇福宫有北极紫微阁唐则天时建倣傚天宫有二胜四将之院有前后帝代御书每年系故老重臣监提并使命管掌非同常处近爲右角一檐倾坍渐伤圣像寻报判府侍郞富弼偕诸官来验见一椽斜坠损眞武右肩不敢擅修合具申取㫖却有内侍岑静奉勑赍香诰献崇福宫诸殿委提辖及判府等计验北极紫微阁眞武福神身相有无动损近爲皇帝于寝室见神人紫绶金带端笏缨称臣是西京崇福宫北极紫微阁传奏土地今爲本殿眞武灵应眞君因与皇帝助战西蕃赵元昊化黑蜂遍满军前特助元帅庞籍获胜爲施神功护国右臂伤中不可尽言臣若不奏闻陛下无縁得知言讫辞去时安西士马虽未回朝知府富弼其前项付岑静回奏奉圣㫖差殿使及八作坊工匠并赐金字牌一面限一年重新修盖兵部尚书门下平章事庞籍札子称面奉委差安西征讨赵元昊方大军临三凤川与赵元昊亲战经三时辰忽有黑黄士蜂起如云霭遍及郊原竞趋西兵见蕃衆伤中倒卧万数遂掠数人验视并非器刃所伤或秪面目三五黠黯损据云痛切心髓盖是宋朝有无碍智力神道显圣化爲毒蜂甚于矢石先是赵元昊被螫头如中一大斧负痛败归造甘伏文字过界时元帅庞籍接受元昊实封奏表降纳地图亲赍回朝面贺进呈奉圣㫖送中书看详取会到崇福宫土地来现预报胜因除都统庞籍别行勋赠外就四圣观修建道场保国护民圣醮三书夜答眞武征西助国之恩玄天上帝启圣録卷之三玄天上帝启圣录正统道藏三家本八卷洞神部记传类玄天上帝启圣録卷之四流四神将教法干兴二年正月据忠州团练使充黔州兵马钤辖张孝宁状奏近爲南戎谿洞蛮子龙氏群集万衆尽习标枪实难准敌蒙枢密院差充此任于安抚司抽军五千及指使三人孝宁因见故父宣徽文立供养眞武一堂在家凡事求签乃行件件灵感孝宁傚父供养专诚不违昨爲朝廷放试武学预曾夜梦受眞武殿下河魁神将亲教枪法弓马事艺顿然神悟至殿前呈试于二百人中唯孝宁第一当授三班殿侍出身是眞武保护至此孝宁军队约行一百余里遇夜路次护国观有一小殿香灯微明见牌是眞武之殿孝宁焚香求一籖大吉暗对眞武发愿此去若得一阵灭除蛮寇当以本身官资兊换恩赐报斯灵贶越明孝宁领兵前行以五千雄郞步军临蛮界乃逢龙氏万余人孝宁併输三阵至夜立寨于秦风山汉伏波将军马授庙尚闻蛮兵追逐方二更时相望百步间忽风雨四起兵马噉杀是时孝宁顿兵伏波庙不动闻噉声渐远至晓领兵再往迎敌见前路伤中蛮子尸首相枕直向蛮界九阳谿去探知蛮子龙氏有赤脚寇一万二千今无二千回各伤中鬼箭龙氏亦折右臂见归深洞人人皆言大朝有神圣鬼兵护助举声叫云自此降伏更不敢作乱后来取问得龙氏定伏情状申奏朝廷看详宜赐修盖护国观眞武诸殿以三年给度牒披戴焚修每年赐二百贯充常住用其张孝宁除授瀛州防御使符吏借兵内殿承制卢守聪因往河北三关边廷察探契丹动静于黄河岸西遇二人各赍实封文字一角守聪问之言我二人今日巡察世间因到定州冲见北极眞武灵应眞君队仗云北蕃戎卒渐加万数爲宋朝兵马稍少难爲拒敌縁下降时不曾将带天兵力士随行今差某二人赍驰文字限刹那间往东岳计会炳灵公急关借鬼兵神将一万衆定壬子月戊子日丙子时布设一阵欲助南朝杀蕃肃宁边境二符吏言讫便过河守聪回国面奏权令有司附口记録后刑部侍郞充三关都总管富弼回朝参贺奏称北蕃契丹今皆灭戮更无举战意曾擒到燕国黎王赵悫供下尅伏文状却放回蕃取问获胜时日系岁庚午壬子月戊子日丙子时与内臣卢守聪预奏同辞除兵将等酬转赏给外持行德音赦天下罪仍于定州建圣祐观一所告成日别降御衔词表答谢书显魏家中书门下枢密院三司礼部同承尚书兵部侍郞参知政事充定州侍卫兵马都招讨兼经略安抚使王着札子契勘雍熙三年七月百万蕃兵已近界河因部军上将观察使潘仁美与老臣太尉扬继业不相和睦并爲帅出军一阵赶趁蕃兵六十余万直入北幽狼山被潘仁美潜收军回寨独遗继业军马深入契丹添兵拥入虎口堡继业失阵身死次男延朗赴阙理雪除已差官监伴潘仁美候勅外据东头供奉官杨延朗经登闻鼓院抱寃投状称潘仁美与朝廷奸臣结连私有文字往返教令北蕃违逆先皇嘱付谋杀父命奉圣㫖令左右监察司限三日採察管要显露并委全台用心根究三日将满两班文武尽知秘书监丞王允从本是蕃人疑其机构却爲宠用不见彰露难以收捉时监察御史魏怀信虑有罪责遂言与相府王宗旦等本家崇敬北极眞武至灵至感欲屈衆班届本家对眞武圣前启露上件国奸速来显露群公同到魏怀信家恭俟眞圣垂决忽于厅前现一苍头遽然声喏某是北燕属户小儿爲见王允从本贩货蕃客寄居补州却称举人后来将似此十人爲家童入京卖书得遇金龙节就试英明科及第今爲秘书监丞内教博士其人乃是蕃中细作见在宋朝结党年深藏机隐行今将北燕往来书启共十通告首愿奏皇帝望赐恩酬苍头移步忽然不见是时相府王宗旦等方显王允从奸逆抽书十纸进呈即差人擒到王允从当殿取问并皆招伏秪不认有苍头曾盗蕃书寻与允从点对北蕃文字十通内一纸云驾不得离京兵不得离边此语意未详何谓继送允从下御史台讯勘处死封首级送还北蕃其杨延朗除授内殿崇班充梁门寨都巡检及勘到潘仁美情犯系是先朝外祖旧臣圣㫖剥麻降授太原监酒今看详杨继业委是先皇腹心忠杰不幸遭奸臣谋陷朝野痛伤特赠推忠协政定乱定国功臣河东节度使就梁门寨建忠辅禅院焚修祠堂可大赦天下三司礼部看详报谢眞贶奉圣㫖特赐法醮七昼夜赴魏怀信家庭眞武圣前建设其魏怀信除授朝奉郞改差知隰州珓落王宅太子赞善王倜爲桂州经略安抚司机宜因将官梁穆以廨园所生果菜抑配军人与虎翼指挥头袁昇等同情将还价直爲名尅衆军赏给请受入己致衆咸怨遇夜抢劫甲仗走入驴耳山闻奏朝廷蒙指挥先委机宜司体量梁穆情欸飞申经略司追摄根历申奏其梁穆推避不出所是驴耳山军徒有言秪恨兵官梁穆今朝廷差官赍到官爵谥书锦袄赦文恩诏今爲梁穆不出恐别生不虞展转负累夜闻本家堂内铮然有声王倜惊起持灯巡照却于中门拾得杯珓一付乃是本州汉阳观鑴题字号王倜次朝亲到观中将与道衆看却云何得落在大夫宅中此杯珓是本观眞武殿内用者王倜定省思惟必是眞武响报于倜遂诣殿虔祷用其杯珓奏述上件因依先愿圣力遣令平定掷三兆并无间阻王倜顶谢出殿盘旋之间遽报梁穆廨宇中全家恸哭审问其梁穆忽似冲恶口吐黯血倒地气絶身死王倜既闻王事更不令人知觉选差得力军级急赴梁穆廨字将带血尸首抬舁出来王倜自爲招军使命诈称朝㫖出城来迎上件二十余军特扛舁梁穆死尸招召军衆看认明言蒙赐药酒己不召爲汝等故汝等莫忘天子重恩今雠官既死承族追官军首袁振便随王倜训召余人尽皆跪受赦罪原免罪愆次受诏词谥书等第恩赏披挂锦袄复归桂州科局如旧遂蒙经略安抚使邵谧保奏其桂州汉阳观奉圣㫖赐钱重修赐额爲报应护国殿王倜除授朝奉郞差知军州柯诚识奸在京有神勐指挥柯诚因患双目不任教閲减阁请受曾至渭河候夜投水不期临危得遇神人就水际叫住施药就水调洗便得光明全复从此双目辨识外奸邪诈不正之道后因得梦方知是眞武化身来救服患次被西蕃李克渊曾发细作赵可大爲卖昼枣推广角车子入庆州逐日看认城池围脚归房用白矾水抄画地图被柯诚眼认破捉到庆州一向抵讳及搜出所画地图又作白纸柯诚用水蘸出勘问招伏取斩柯诚酬转十将替满归京又值钱去盈权判南省抽差柯诚充京城捉事因魏王宅被人改形装作行火使者入醼会上拶出硫黄火术惊吓宗室亲宫强盗去浑银酒器六百两并御赐金香毬约一百两见奉勅限堆垛赏钱及右班殿直诘牒一道招人首捉柯诚既蒙㫖令缉捕归家焚香祷告眞武福神愿收捕前项奸盗方祈告了当出门如得人引路直行到蔡河湾西眞寂院前有数人赌博柯诚前看内一人身畔有稜道银子露出于胸怀柯诚指定搜出数件银器照证解赴南省鞫勘元是邓州配军周诠已依法行遣外申奏朝廷蒙圣㫖其柯诚除授右班殿直及支赏钱仍降指挥于玉津园修建报恩大醮并于四圣观遣官降香释其礼仪献谢洞眞认厌在京上清延福宫天禧中有云游道士罗洞眞寄挂三年不语因随道録入内持课保扶文母皇太后刘氏痁疾对圣驾蓦语云观见宫庭有赤气临于宫阁正西面东之位主有厌魅呪诅发毒之兆若于此方位认有如赤蒸裂破处开掘七尺须有名目阴人厌禳之法于其下縁文母爲受此毒致日发寒热时宣谕宰执大臣参详赐令罗洞眞入内认踏至正西方有宫号禧圣阁是先太祖皇帝花蘂妃子之室已空静年深至第四帏幛据罗洞眞于此令人掘深七尺下有石花方砖一片背面用胶生朱写呪诅术文及太祖年月日时又用罗帛包成人物逐色不祥之类被罗洞眞取东南方桃木爲剑编鎭左手草绳缚系钉于北方鬼门空野之处以火烧过自后太后疾减因昼睡梦见七人披头赤体身挂金纸来告太后念某七人是受法土魂昨被妇人花蘂行奸欲亏害太祖世祚作天魔七返还尸术用某七般呪诅之物埋在御榻地底七尺无何太祖立极感动天地五岳万灵扶助其花蘂却遭灭除以致厌呪之物在地不能出脱遂成影魂因系着太祖缠绵不豫今日蒙道士罗洞眞与某等解释出土虽得离太后圣体奈无所归除得罗道师爲某等持行北极眞武灵应法箓令消散却归本物各求往生太后依此再宣罗洞眞入内行法奏告眞武救此七般魂形託化后经三日七人又于梦里来告已蒙眞武授记各得归眞本託生故来告辞而去寻特面奏皇帝奉圣㫖就延福宫启建三坛法醮三昼夜及赠罗洞眞紫衣师号并延福宫住持焚修听候宣唤圣帧化妇颍州西安县因勘劫盗黄狗三等因探知朱守成家极有金银财帛其家口少先来近处陆二公家停下于庆历七年四月十一十二十三夜黄狗三各持火罐器仗往朱守成门首狂风大雨群犬号吠疑怯遂回于十四夜又去遂越墻入朱守成围内方欲穿捵第二重门壁其门自开忽有二十余人披甲执刀持棒出来赶捉黄狗三等先次搬出墻外急走被一人随后赶狗三心急更不回顾覆手用抢尖擉杀半路中到得陆二公家数内不见陈伴儿却误杀死在路上耆社申官备赏钱召捉间却有陈伴儿妻经官告首夫主因与黄狗三同作盗被徒衆秪将夫主陈伴儿擉杀其黄狗三一行九人见今窝藏在陆二公夹壁内寻差巡尉火急密往收捉并全陈伴儿妻当时不知去处据黄狗三供通误杀陈伴儿本是山东齐州人即无妻属及朱守成供称四月十一至十三夜本家即无风雨亦无犬声十四夜虽闻大路有被杀人今虽知是陈伴儿其夜亦不知黄狗三等越墻入第二重门即无兄弟儿孙人力火客私置甲仗披挂出去赶捉兼守成里外秪有家累七口知州韩绩详审事清涉于疑惑再问朱守成家有甚灵祠致此阴助又此妇人首获黄狗三等据守成言家间只有一堂眞武眞君三代相续香火不阙韩绩遂令取到圣帧与衆宫展看其画有直符神将共十六人皆披甲执仗并妇人一人称是元舍此画弟子韩绩因晓悟将黄狗三等断讫备録申奏蒙中书看详朱守成系村落下民尚有供养仁心受福保安不遭劫盗况国家香火崇信礼典遍满天下秪如告获衆盗不累官司捕缉岂非护国之功宜遣使特令颍州所有眞武宫观修建斋醮祷谢神灵分形梓州有师巫鲁迁三代附神秪事奉一堂眞武眞君香火寻常占事求签详断来意皆验本州有三人各是开典铺力户第一冯䖝大第二高邵郞第三游行儿历生结託在外将经商爲名却同行窃盗不曾败露亦无人知内冯䖝大忽一日备香纸来鲁迁家祷眞武求签但潜声恳祝一併二日如此第三日又来鲁迁逼问来意䖝大发恶用脚踏倒香案打坏供具而去后三人又往外半年复归有夔州不相识数公人夜至鲁迁家相见皆认迁谓面知云迁曾到夔州告首本州遭劫夺人家称是梓州冯䖝大高邵郞游行儿爲夔州当下不见鲁迁致特差人来问要知三人住处即去收捕迁曰迁秪奉事眞武在家卜签卦何曾出到夔州首人公事然此有冯䖝大等三人并是得办之家何曾作盗公人既见此说且归旅店次早再欲见鲁迁不觉面前却是鲁迁相引行至龙兴寺前路间见冯䖝大等三人在彼看医马蹄被鲁迁牵手令公人捉下其公人急令二人往鲁迁家迁在家尚睡未起公人押归夔州下院根勘旬日中又是梓州鲁迁揭得赏榜系涪州收捉杀蛮主郭助教亦是冯䖝大等今有首状照证及唤问鲁迁又忽不见凭此勘冯䖝大等件件招伏已该法外凌迟案后计筭诸处赏钱共有二千贯文其鲁迁是告首之人得钱七分合牒梓州发遣前来请领后准回文委证鲁迁素不离家出外亦不知告首冯䖝大等打劫因依及供公人前次来问事由并无干涉时知夔州张世明详酌事理恐梓州鲁迁自身或本家积善行德爲正应之人感摄神灵分形託化爲官救民获此兇恶欲将赏钱给之具实保明申奏续准回降据数项赏钱尽数支与鲁迁仍量给米麫酒帛等本人请得钱物尽舍入本州元圣观建造北极四圣殿仰报圣恩鲁迁年九十九岁无疾而终寇船退散东上阁门使眉州防御使新差京兆府兵马钤辖谢柔立自天禧年中差西域路顿勾当于黄河岸际遇眞武眞君飞渡黄河谓柔立言西蕃奉使李希孟入国切宜缉捉能画者即是奸人柔立禀命果至东京捉获传画慈孝寺皇后御容一行蕃使败露寻送大理寺已行赐罪讫柔立蒙朝廷推赏转职逐日于家堂香火报谢每夜二更备香露天朝北礼拜将及一年忽蒙朝廷诏充交趾回礼副使同国使吏部侍郞燕宿渡海未及中路名白林山于午时间遇寇船四十余只叫噉施閲抢弩意欲劫夺财货爲防送不备器械是时谢柔立于水际奠酒抛纸悬空泣告眞武降灵海寇头领称是陈广秀才方击抢欲害柔立忽发一箭中陈广前心落海钩搭上船斫其首级悬竿令衆却见群寇五百余人竞船相附发怒欲来酬杀其寇船方努力摇上被抵头风吹退如此相拒三昼夜忽望见交趾国不远已临女仙城界有人来迎接衆寇退散燕宿与柔立等赖蒙眞武救护回国以上件感应面奏特奉圣㫖就王津园赐设黄箓大醮道场七昼夜散日差近侍遍诣名山洞天再建道场投放龙简虔谢恩德劫院就擒登州辛山白云资庆禅院有维那僧晓初不惟奉佛而留心道教常于寮舍静处供养眞武专诚勤恪其院临近海岛有邵武军周应等百余人于海道强劫杀人放火所属州县堆垛赏钱召人收捕日乆徒党转多难以除尅一日周应等欲入本院劫夺其夜晓初梦见院门土地来报将有惊劫被眞武指挥令放黑风吹逆舟船来之未及可速报官不得迟也晓初趁夜发人告报巡检即时兵甲到院四散埋伏果于次日周应等数百人执枪杖入院秪云借此一宿主事出迎周应等共到法堂点茶院门已将关闭晓初哀告许下钱物至晓临行当得献纳周应曰何须候晓急令般出应蓦然惊惧云何故眼前乱花头如火烧四肢不举续后西辛山巡检裘臯一行人马拥出擒捉并不走透一人解押入登州禁奏已各行遣外所有赏钱七分合给僧晓初三分支与巡检兵级据晓初状称所获海寇非院门功劳因眞武降灵使令衆寇手足不遂各就擒缚愿朝廷报答眞武州司备奏寻降㫖其辛山白云资庆虽是释教禅院特赐眞武殿一所并赐御书太上眞武经一卷永充奉安香火仍赐晓初紫衣并眞应大师充焚修本殿掌管御经仍给七分赏钱添造寳殿舍身求雨寿州安丰县玉文庆有一女子小字招弟从十三岁不喫腥鱼活物好亲道德因遇一化縁女道流叩门劝招弟令受持北极眞武灵应眞君招弟告云爲有上下恐无力可供圣像但只求得眞武经一卷日夜念熟行坐藏于胸怀逐日遥望想存眞像烧香称诵年至二十其性巧丽聪敏富贵之家欲求爲亲并爲允意唯口不住称念本师眞武一日忽闻父叔兄弟聚话嗟叹云去年大旱诸乡缺食今田苗正要水浆上天不降甘雨民间又将失望虽本村眞孚巖有龙潭官吏到来取水略无应验是时招弟闻此自露天剪髻发心取七月十五日焚香舍身爲天下遭旱处保求雨泽愿祈丰稔骨属劝之不从遂就家前起立柴塔是时四方观者围绕赞叹招弟形容永不改止如常告辞父母衆人留偈云来时寻度去即旧路三春花艳开谢无固偈毕嘻笑入于火中既透发于柴棚中心有青光一道直冲天门良乆骤雨倾降其火有如油蜡浇灌光艳转盛雨过烧毕又降大雨凡两日一夜应河渠田苗尽皆霑足至晴王氏洎乡衆来取骨灰并无纤毫尘迹却于柴灰中拾得拦子一条双带结定在生受持眞武经一卷俨然如故方知其尸火解惟留经卷衣服以表诚心因其雨水通济灵感所致州县前来唤王文庆赍火内焚烧不坏眞武经一卷看验诣实施行次却准省符照会天下应缺雨处已于七月十五日至十六日天降甘泽周足及勘会本州境界有青光一道冲天系是何处是何祥瑞州司具奏准中书省详宜下寿州以官钱就天庆观建立小阁一所收王招弟遗迹眞武经一卷用綵匣盛藏永充供养立碑爲记仍封王招弟爲济泽圣姑置祠香火附语祈晴果州有失目人陈希于少广山夜遇一眞武传诀逐日专奉后觉出言如附神语爲人求保事叙皆合来意四远响驰人所施惠多不恋己用爲功果咸平年中夏接秋序乆雨伤禾州县祈禳皆无感应衆状举陈希供养眞武祈求有灵知郡黄扆遂令陈希赴厅陈希却告黄扆须得亲制祝辞迎请陈希家眞武寳座至州衙选道士七人启立清净道场禁屠减刑逐日放士庶烧香瞻祷祈晴道场已对三日陈希对知通官衆附传圣语蒙眞武降言果州爲天曹注定六十日雨减除禾颗十分不收今更有二十余日连雨未息今既要求晴奉天皇勅㫖消减元注日分至明日巳时雨脚渐从正北而收午时天色晴明禾株茂盛必获成熟其陈希精神复回适来降灵所说之事皆不知之明早大雨如倾巳时便晴于正北方云霭顿收本州复留眞武展三日道场备香花道具迎送眞武归陈希家又于本堂启建道场答谢至冬间果州五县并无检放苗数后转运司体问因依奏闻朝廷续降回命下果州宜令置立照应记録于州衙大厅永远爲验陈希除本州支与酒麫綵帛外特赐静应居士爲号孙隐遣蝗朝奉郞尚书刑部郞中知嘉州杨扈札子伏见峨嵋县令孙隐县治公勤有数术救济灾苦第一考乡村虫蝗伤害早禾峨嵋县虽有飞蝗不伤禾穗秪因孙隐付下呪水分俵逐乡人用柳枝散洒其蝗尽化爲飞蚁投水而变至秋收不失分毫检放峨嵋山递年有虎狼伤人孙隐发黄纸符牒一封给付峨嵋山诸管系神司自后絶踪第二考本路转运使陶汾经历偶风涎气中孙隐将枣汤调药灌之乃安第三考知州杨扈有新妇窦氏临产惊危孙隐付到生朱符一道烧灰用水调下即获平安縁孙隐任满本州百姓涕泣举留再任特召孙隐审问何术以成异功孙隐乃云先父太监孙宗道曾随先皇太宗帝驾取河东夜在锦柄川遇眞武眞君传授九件符箓呪水科目先父虽不行用隐从受恩一向供养眞武欲誓行符呪水救人皆承眞武扶助岂孙隐之能杨扈具札保奏运使陶汾续有奏闻朝廷看详未言余事秪将消遣蝗虫鎭伏虎豹乃是灵法护爲褒显其孙隐系荫赐恩本无出身令特转授光禄寺丞再就峨嵋县一任其嘉州有眞武慈济观是知州杨扈运使陶汾及市户报恩创立守卿禳虫福州百姓林守卿寳元年中因爲海商至漳州海口遇风潮其船看即沉溺不觉船头空中现一神人叫言守卿今后休更贩海今救尔一船惊危他日来闽山天庆观寻南廊任道士相见言讫化白光不见其风涛顿息舟檝轻稳回归福州遂入闽山天庆观南廊询问即无任道士房据一老道士云任字即人着王南廊有眞武眞君旧系人王护国殿守卿方悟诣殿礼谢因求极好沉香雕装金缕眞武一堂终身供养匠者方取沉香方圆可一尺三寸试欲斧凿忽迸数道祥光渐渐光明不断其功德完备守卿共约舍钱万余贯于州境及闽山宫观寺院普设大斋重新修盖天庆观并人王护国眞武殿奉安庆忏更不令子孙贩海经商当年福州春夏大旱虫蝗飞集侵害禾苗遍祈无应直至七八月间虫蝗不息州府访闻林守卿家眞武祈求有感率州官来迎请眞武就州厅逐日三时行道执礼虔恳才经三日虫蝗自抱树条而死四村人连枝折来呈验逐日甘泽渐降遂至冬收所伤禾尚救一半州府庆谢眞武启大法醮毕准前威仪送归守卿家堂其知州陈辞钦六録林守卿泛海蒙救雕造圣像红光显现及祈求雨泽消禳虫灾于是七州十九县普护救济保明谓实奏闻续准指挥其林守卿所置眞武仰本州依价给换入京守卿从此进献赴阙朝廷相验系沉香寳座工巧外应现祥光及降福灵感实爲奇异奉圣㫖留纳爲鎭国珍寳入内殿供养林守卿特赐三班借职后来官至右侍禁年九十六无疾而终玄天上帝启圣録卷之四玄天上帝启圣录正统道藏三家本八卷洞神部记传类玄天上帝启圣録卷之五流五消禳火德咸平二年司天台奏定九月初三日火星合躔娄宿正照齐国郓州分野大生火灾行下本州预宜禳谢縁郓州系京东西路屯兵津要从四月间告示宫观禳火道场设醮祈祷时市南李惟信充斗子牙人每夜三更潜于桥道要会之处烧香设拜一夜偶值都监任从远出巡作犯夜收解郓州据称在外爲不肖犯夜自正月初七日夜因知一事遂烧夜香乃问何事惟信曰昨发心将一年解得牙钱醮献天曹答谢衣食来处作散席斋会忽有云游道士衣冠不整风韵飘逸手挈图画一轴入来求斋是绢画眞武像惟信欲求供养其道士便允秪取价钱两贯乃就斋食至中半忽一声风鸣不见其人但于坐卓上收得活龟一枚如桃核大惟信明知遭遇圣眞显化降授香火兼得小龟灵异因寳惜供养今年正月初七夜方备下降纸礼烧献眞武又见数年前卖画轴遗下小龟道士入门惟信便拜欲问姓氏不说秪称贫道能攻历数筭得上界火星至九月初三日正照齐地郓州主火灾烧至万家如得一家姓万不拘屋宇大小全门什物财寳不得移动分文先与抄録见数至九月初三日天明用一火命男子头分丱髻身着绯衣手携火把从正南方绕屋三匝以火烧之至后更无火灾候毕即衆备上件屋宇种种等物酬还姓万之人方可消禳贫道出门化白光不见惟信虽得圣降报说不敢申诉惟夜后从市中要处礼祝火星愿免其灾今有随身香火炉照证州府据牙人供状看详与近降朝㫖一同遂差公吏缉问姓万人家将家产什物抄札见数责下衆户候火过填备文状在案放李惟信归家焚香保护既时日至装一着绯衣童子将市西府桥万明一家焚烧被南风吹驾燄起势勐火分二边人心惊骇不觉青天骤雨一阵火势因息不经一时烧过万家李惟信家眞武座下不见小龟是时趁风雨化去郓州承此灵验已行遣次又准中书札子爲司天台照见九月初三日火德已临郓州主于寅时烧除万家取问曾不侵动官物库仗等时兵部侍郞参知政事吴敏古判郓州开拆保奏续降指挥看详李惟信遇眞武救灾以显宿德宜赐法酒百瓶绢百匹米十石麫十石钱百贯仰于本州公使库支请并有万明先肯全家代烧尅时消禳亦给酒米例物急令填造屋宇财物偿还不得迟滞其有国家州郡承此眞武及南方火德尊星慈悲显济谨就在京玉津园建道场七昼夜设醮一千二百分位答谢折应计都至和三年八月初一日夜有黄气出南方三夜而没据司天台朝奉郞夏询等札子伏观黄气现于正南属吴国分野其气一名天门黄道二名土央三名计都现于磨蝎官天门黄道主次年国有内忧应在阴宫一人以土央爲坟墓之象计都是九天祸宿非时汎宫出现主一方军民至冬后疾患人死四分犹得此星于磨蝎宫躔犯亢宿又是解灾福德之曜伏望朝廷早赐谦禳时臣僚参详事属未来合预防之谨就玉津园建内道场一月应名山大川并遣降御香投放龙简建道场法醮各七昼夜仍颁行德音减除罪囚又于大内熙圣殿别致黄箓道场四十九昼夜每日圣驾躬幸祷祝计都星君及东方亢宿并家堂眞武福神保求休证道场日限将毕忽日正午时骤起风阵汎涌黄沙笼罩目前空中一金甲神人现于庭际称臣是监西天门葛将军与北方眞武同管阳间奏注善恶近见南方天门黄道开现乃是计都星君当游九天七百二十年一大周宫到此遇本运爲中方土央相冲作黄气三日躔亢宿磨蝎方退主阳间内忧从属猪阴人国长而起不半年间荆湖江浙福建广南淮汉路人死四分坟墓遍道可应其气灾虽未到奈帝德感验建醮投龙等事犹未全禳惟德音一行减放囚狱承此种种功勋感动诸天蒙眞武凭此朝奏北极北极朝奏玉皇特蒙勑命天皇亲往校察计都星君已爲官家禳解定下二十九岁命属猪阴人一名新年正月初旬当死宜往正南方二十七里外冲黄道日立坟墓当爲内忧救南国诸州四分军民死亡爲陛下折应计都之限至时切不得发哀爲此人命限已满元注寿数今受眞武嘱付特来代报官家知悉却返天门至次年正月初三日贵妃张氏弃世贵妃年二十九岁正月十九日亥时生命宫属猪候黄道利日于正南二十七里立坟墓自后更无灾忧縁此应验并赖眞武降灵保助天下感其恩宥及西天门葛将军等神降报宜付有司赐在京诸宫观各令建设罗天大醮三昼夜报答圣恩天降粟麦河北两路自眞定诸州县于建隆立军后二载皆旱稻粟麦豆颗粒不收军民饥疫流移转死时磁州于七月初间据四门监守军兵互报今有商用车乗驼马般贩到席子粟麦等各称投官仓寄货太守差官逐门接引其客续承都监张静等公状备说四门有席袋二千粟麦并无主者看守居民尽言见西门来者卸下席子垛叠了当各牵驾车马向崇明观右门入去余三处无人知其去踪但见席角上缠黄纸马知磁州陈庸通判莫千之等至西门崇明观集道衆取问客人姓名道衆对曰观门荒弊即无车从入到本观庸等问曰此观甚代建立多少殿宇据称始自前唐因天曹甘眞君谪凡教化青提道士修学之处后爲甘眞君白日上昇青提亦化去方赐爲观内有三清殿北极七元殿甘眞君殿眞武灵应殿共四所殿除眞武殿常积到下降日军民施利逐旋修营外余皆摧损庸等差拨军脚般运席子寄着州仓四门粟麦共计一万斛磁州民间正乏账济不期有此斛物若从天降未敢擅粜须奏朝廷中书门下受磁州申奏又据本路眞定等二十余州申到亦有粟麦到州与磁州无异却称元从磁州贩到今将逐州数目攒合共计粟麦一十五万余石先下诸州疾速贱价出粜仍勘会今来进到金钱云马显是世间烧献眞武下降纸马分明遂遣御药赍香祝版前来磁州同知通判等就崇明观斋醮仍于内庭建报恩眞武御容殿乃下河北转运司将元粜到圣降粟麦价钱重修一路州军眞武宫观仍改崇明观爲护国圣济观特赐眞武殿爲灵应并金字御书所是内庭修建眞武御容家堂亦赠北方鎭国玄都殿额用表圣恩田生𦽏茨梓州梓潼山上清紫极观是西晋叶华眞人修鍊遇太上老君来教净乐国王太子金阙先生成道之处净乐太子金阙先生者即眞武是也观内有北极紫微殿是叶华眞人未上昇时亲爲眞武縁化建造皇祐元年梓州饥疫死伤十至七八忽有一村庄老儿推车卖蒸𦽏茨居民竞来收买喫者终日不饥往来货卖经月余人秪见从良苑门入复从旧路去吏部侍郞张昇爲梓州刺史差人潜地踏逐出入归处据回报但见近梓潼山紫极观前自然有黑雾遮接下见次日更不出来却有人相传从良苑门外紫极观前计十五里路傍田地尽生𦽏茨应一州饥民无不掘喫救过六十来日已接新粮粟豆之类出市其田士𦽏茨顿絶苗颗张昇遂备香币特诣紫极观朝谒因入紫微殿右厢乃见青草狼借接绕眞武之堂乃令侍吏于台座侧取其草看尽是𦽏茨根苗再令人取却化爲纸灰飞散秪有初收得连苗两颗遂用香合封盛备述因依赴京进奏准中书回降进到眞武救民应化𦽏茨已奉圣㫖赐入四圣观宫下梓州于街市要会处期集道衆建拦街天曹大醮道场七昼夜普设大斋仍诣紫极观眞武殿别修醮祭并赐殿牌以救化救民爲额郑箭灭龟北京大名府天圣二年八月十四日黄河口坝顿破水打坏军民卒难救时提辖官通判华惇臣等前去相验坝基址巖穴下有一黑殻大龟两目俱红若或浮起其浪湍急坝索冲断遂具中留守司后因宰相卫公韩琦守鎭北京随行有指使郑圭巡辖因到口其龟复出爲患郑圭往看委是水怪情知容易除灭圭备朝服弓箭焚香祷告天曹一箭果中其龟仰落巖下波浪不起兵夫修完备至天圣三年正月三日郑圭风涎候起卒死于廨宇经两日还魂往见留守卫公云圭被鬼使二人前来云阎罗王急唤郑圭不合射杀黄河口五百年龟精今负寃来诉急要证对及检交籍郑圭寿禄未尽又令二鬼押去过一山下见立一皁旗队仗纷纭圭问此是何处鬼卒曰是下界风吥啰山常有天眞到此校量三界事务圭遥望队仗间见石上坐者乃是阳间供养眞武圭趋进唱喏眞武降言汝阳间人安得到此鬼使具述事因眞武云韦阎罗行事躁急不详眞伪其龟是西蕃梦云城苑州土地昔被先朝师父陈忠元破苑州城隍驱牒其神蒙天符遣往酆都爲黄河第四砂水土地属北蕃卓州因在彼则别无供赛遂化爲妖龟随水而上至大宋界北京黄河第七翻坝损坏军民计一万来口天道不容合爲郑圭一箭射死况地府未凭天文制勅施行令符吏怀吾足前小龟同郑圭及二鬼卒返见韦阎罗若鬼妖乱有抵对即令符吏放出小龟仍告于地府其郑圭寿禄未终兼圭主人宰相卫公韩琦乃是紫府眞人见判北京他日寳登虑爲不便言讫圭拜辞即随符吏鬼使至阴府果见铁笼军其大龟左肋带一箭呻吟衔寃二鬼使具言眞武教㫖是时阎王既闻即下殿仰空顶戴遂急令检到制勅指实虚牵情罪合加所犯堕于江海爲推潮运砂四足无名水兽无形饿鬼其妖龟犹作人言要与郑圭执对符吏于怀中取出小龟放金色光一道置于妖龟之前妖龟被光芒烁射爲一块更不转动被圣龟挟散于虚空中化爲微尘郑圭因此还魂韩卫公爲避紫府眞人之号以致兵马钤辖王琮通判华惇臣等同状保奏续降朝㫖下北京于黄河口置立护国眞武殿建醮立碑仍与郑圭陞转一资及赐卫公韩琦寳登堂额仍许随行所至名馆裴剑驱虎汾州横山嘉祐年中忽有一虎早暮当路伤人才闻官司及猎户打捕则变爲五七只递相抵拒况是河东入京要路爲害及大因三水知县杨宗道挈家赴任道出横山被咬去一女申州及提转司牒差地分巡检等与人防护添立赏钱召人猎捕时有云游道士姓裴状称能断此虎本州依申裴道士去称七日又来称此虎非是眞兽乃汉时赵国诸侯张毅一家七口负楚兵杀戮于此山採樵人见之不认乃将七副死尸收聚一处埋在横山神庙后深僻处不曾有人踏践因此遂成精灵又因天赦日承得瑶池玉液甘露入腹致变化爲勐虎要食人血肉欲邀使旆出城看断此妖虎时知州李庠运副邵唐提刑孙康应抽带兵甲前往横山坡岭道士独自深入忽天色昏暮风烟四起髣髴于云端露现裴道士披发执剑叫云李庠等不得惊恐已驱出妖虎七只庠等即时顶拜知是眞武曾于唐则天时降应裴侍郞家诞生留此姓氏其妖虎七只如被绳缚俱蟠伏于地哮吼数声而死空中复有七人拜跃告报诸官毅等乃汉朝张毅家属遭楚兵杀戮乆爲精兽多伤人畜合当碎除今蒙眞武将毅等从前爲虎伤人性命之罪求天赦解之留此七虎身皮赏谢诸官毅等已承天恩牒去东岳判注生道乃裴道士亦于云中隐化指挥猎户开剥虎皮纳官汾州同提转司具奏朝廷准中书指挥宜就横山特建眞武祠堂选道士三人焚修州司月给钱米要鎭伏此地令香火不絶仍立碑记当殿试法唐则天时殿前提点使南安军观察使贺全龙训幼童五百习狐女邪法称是北方七元神衆下降爲全龙驱使累于殿前用法喝起妖童乗云下雨雹放狂风则天信宠之朝臣多被全龙妄奏失宠禄者甚衆时西蕃侵叛赵弘爲首才军阵相抵见彼云生空中顿发火电或见龙虎群丑异状赶逐兵马中外奏请贺全龙用天元家童正法可用即付印授全龙帅兵二千至境与赵弘一阵折天兵二千行法家童五百并皆伤中手足不完贺全龙回程面奏则天请罪蒙赐免过续有告急赵弘兵渐犯界则天忧虑深切忽门下侍郞裴涛奏曰臣有男仲方十六岁自三岁出言成章于九岁夜遇天神教授弓马臣将一家贱累甘保本男将五百步兵前去勦戮妖寇赵弘遂审问仲方正赐太常寺祝仍借授光禄丞统兵前去仲方直指赵弘阵所秪用剑光褁定妖兵数千获赵弘于马下仲方并不杀戮引带回国奏曰赵弘妖术今被臣略施小法已擒本人见到则天退左右谓仲方曰显卿身是北极眞武寄凡显圣也未审殿前贺全龙受七元正法所用如何仲方曰贺全龙训家童习玄纲狐女妖法用呪语使家童各于脚底以生朱写其邪文遂至超腾云汉倾降雨雹其法犹不如赵弘爲朝廷宠信以致谏诤臣僚无辜贬逐若不禁遏浸成大逆臣愿与全龙赴殿阶各进一法少释陛下疑惑之意寻赐贺全龙同裴仲方当殿试法其全龙乃驱妖童五百勇进驰骋两班文武莫不观鉴然后仲方用净水一喷其妖童五百于空中歛迹皆搐入仲方随身剑鞘内全龙无所措手于殿前叫云告留全龙残喘则天急起焚香语仲方曰念全龙是国母之亲幸免杀戮仲方遂放贺全龙一命其五百妖童于剑鞘中发眞火焚爲灰烬仲方奏告所有前后黜责臣僚仍旧复官特赐仲方神应将军所收赵弘等仲方亦奏请放还西域聚厅禁妖太平兴国四年武安军节度使尚书左仆射石光嗣移鎭洪州因闻本地性好邪法妖术虽曾禁约终不能絶切知侠道山祖圣观有持法戒洁之士请到罗浮洞法师凌居邈来问因知洪衡潭鼎鄂一带供养者尽是南神分差官员搜捉到习左道邪术马用成等一百十六人当厅聚官取问据马用成执覆本非齐学左道因爲江南荆湖地水接连蛮貊常被七十二候伤魂神杀行热疫令人作事淹滞不利惟信左道法术施刀刃油火金刚法事驱鎭稍愈石光嗣令逐人赍出行术刀棒油铛火熬等物并行毁纳责状疏放至当年七月洪州果有伤魂爲祸居民皆患狂热食瓦屑磁石之类或縁悬屋梁或上挂林木或赴水入沟口称秽言光嗣召法师凌居邈普施符水救治患人尽皆较损又虑后来狂患再作乃镂板印眞武灵应圣号牌子一万余道俵散与人供养遇每月下降日诵眞武妙经积有岁月竟絶其灾从此去邪归正石光嗣申奏洪州自南唐以前虽有宫观而眞武殿宇香火至今未有三司礼部详定合下洪州于天庆观旧来眞武殿去处专委守臣如法盖造仍赐御书殿牌以护国感应爲额石光嗣后往侠道山谒法师凌居邈受持眞武法式遂求致政归赵州治幽居简尘崇奉眞圣香火寿至九十九岁无疾而终妖惑柴邈眉州防御使柴逊有弟柴邈年三十一岁爲右侍禁婚娶潞王宅观察女夫妇不睦别置寝房其柴邈忽得患尪羸医卜皆云邪气入心才见妻入房供应汤药便生憎怨偶一夜兄逊潜往看觑闻邈房内似有妇人笑语之声遂令家人守候天明入邈房开帐看俱无形影情知弟邈显被妖孽迷惑再三询问然后云二年前到圣水观爲见西廊有梁昭王堂殿壁上画执笛神女一人容格媚态曾用手摸其面手笑谓同行人曰待寻求恁地一人爲偏室此亦作戏何期此夜来谓邈曰你与我手眼来去爲定因兹契合一处至今每夜二更初来五更初去见有此人襕带上香囊一箇表照将出验认委是异物亲属收之继来圣水观梁昭王堂寻见其壁委有执笛彩女容貌絶色襕抹一角彩书消落寻将上件香囊辏依缝脉相合柴逊具析情由从登闻鼓院经由中书得达圣聪奉圣㫖送开封府施行蒙府司行牒下圣水观令烧与本观土地驱遣其崇爲患如故再行请到都道録钱君平用法造符箓文牒并金钱云马同龙图阁学士知开封府包拯亲至圣水观祷告眞武将符牒望北烧之当夜柴邈房中不闻有人语笑声经半月其圣水观每二更时人闻西角如牢狱行杖拷囚有妇人声叫彻响于外忽夜于柴逊门首大哭而唤柴邈言被尔误我一身因眞武受词搜捉我去勘问送京都土地经半月凌拷喫尽无限痛楚今蒙眞武慈悲免我铁杖之罪押往阴山爲无辜女鬼三百劫限满却还阳间神中受生今来报尔知委柴邈从此平复府尹包拯具述面奉圣㫖宣柴邈引见据奏臣愿受差遣积蓄俸料普设罗天大醮上酬眞宰除依奏外赐玉津园内修建法醮普设大斋答谢眞武护国救民之恩魅缠安仁复州观察使孙渐有男安仁年十七赐三班借职授凤州龙门鎭监税兼巡检到任半年形神昏耗语言颠错公务乖疏致被州府差官替罢寻医归家其患不退父渐夜闻安仁房内妇人言笑不已方知是妖怪魅惑明早敦逼询问不免说出安仁被凤州龙门鎭侯家山土地湘花女相缠每至三更时即来直候日出时化爲尘影潜藏父渐闻此面奏御前奉宣差翰林书禁全科师巫行持法事凡经半月不能驱除再入奏进还其科遂至宰执公卿奏议孙渐家庭不曾供养鎭宅神秪却有他州山邪爲祸当发心速往道观中求恳眞武救护孙渐依禀圣㫖亲自写疏诣四圣观许愿虔恳仍借眞武圣帧归家供养将满七日一夜更初秪闻安仁房内双声动泣至晓安仁如大醉方苏言语全不颠错安仁称自赴龙门任巡辖马铺夜宿侯家山驿是夜三更不觉卧牀前灯火再明帐前见一美女冠衣异俗敛袂低声云奴非鬼怪不须惊伯与安仁是宿縁合注定于此相候奴是湘浦龙君之女因爲思凡蒙东岳降谪爲管山土地人皆唿爲湘花神女有半仙之分从此相慕岂忍相拆今来爲君父母请到眞武降宅有无限天丁力士日游神道随从㳂宅搜检奴若遭检録必受铁杖驱断永罚爲下鬼不能得处尘寰从此弃别归侯家山临行洒泪就髻取下碌玉小梳一只令安仁藏于发髻候奴再会欲此照证寻令取看委非凡物乃赍玉梳呈奏赐入内库神器局收掌又奏愿就于四圣观设罗天大醮并设大斋报恩宰执等谓孙渐曰当时未信今乃果应委知供养眞武之家灵应不可思议陆傅招诬朝奉郞尚书司勋员外郞差充广东提刑裴宗元因经韶州花兰山得患如痁疾夜无停睡言语失次将理医药莫测其疾有一官员云向闻提刑到花兰山来窃知此处并是屈死寃魂滞魄结聚于此山铁风洞五道判官拘管在彼不少却有城下事神人独孤立能持法调治不免唤至独孤立才入提刑司第二重门便云见一着緑衫官人抱屈衔寃守索提刑性命衆官道是甚神道见此清由独孤立又云窃念立本是儒生昨遇眞武眞君悯立寒贱心慕道縁不亏孝义化爲卖药道人爲立用药点眼兼得文字一纸却是驱禁之术从此用药救人无不灵验独孤立前设香案以时花净水妙香供养眞武结下坛戒用黄罗一丈二尺以生朱书篆上清符箓望北呪勅焚香随纸烧化札下剑器上挂五方符吏六丁直坛法带四十九事地轮四十九椀灯检校司判官笔砚等呪诵杨枝净水启请眞武降灵叱遣直符赍持表信昇天通报持法既了嘱付提刑宅眷如遇眞武降临不得惊恐至第三日忽遇圣降从里面撮出妮子来眞武案前附语云是棣州司法陆傅因爲裴宗元是本州通判縁与先父少卿有隙却将傅报雠计会秪应弟子装诬于国忌日行药有滥摄傅下狱非理鞫勘令招承远逆罪犯凌逼负屈身死傅爲本寿未满合牒花兰山铁风洞收管无由寃诉何期裴宗元来游此山遇傅寃魂遂缠绕至今秪縁裴宗元禄寿方盛未获便害其命今值眞武福神降宅搜追邪疾悯傅枉亡更不遣去铁风洞就此用法水洗涤寃魂仰承眞武授记令陆傅面东朝礼本师金阙玄元帝师太上老君毕再託荫于富贵之家爲男儿身亦服官职仍遣符吏赍持符命前去花兰山铁风洞计会所属勾凿枉死鬼名自后更无执对所附妮子即觉裴宗元当即平复将家中金银钱物就广州天庆观修忏罪谢恩醮七昼夜并斋宫观道士及谢独孤立保明申奏朝廷续降圣㫖独孤立可赐本州助教裴宗元从此修奉香火终身不替王虎中计朝请大夫兵部郞中知潞州充兵马都总管钱廷年札子伏爲潞州通判职方郞中姚孜不时在假或时发狂若与人交争鼻口出血日夜不睡至平复审问又自不知但云如被执缚于林野之间有人理会性命事三年医者皆调理不退后因转运使陈寃说及东京五岳观道士宋之才用符法呪水治之宋之才见充右街道録入内备宣召难以擅请不免具録姚孜事由申奏朝廷蒙宣借宋之才法师到潞州姚孜宅遂令宅内设香案先烧符牒遣功曹符吏赍入天门报覆眞武愿赐威光下赴祈祷之处然后将带到眞武帧像铺设净水法物供养正值五月五日焚香守备眞武降临令一书吏用纸笔伺候附口写録约是酉时见姚孜披发从卧房大叫一声奔走出来香案下跪膝通传云本舒州桐城县主簿王虎庆历初年姚孜爲太湖令因受差同往大云仓般量上供米麦姚孜却受专监金银计嘱虚抬欠折正数小麦八十石时王虎不知秪随情于赤历日同签押申本州并转运司讫后来姚孜先知事发从太湖差人来送书并人事黑漆琴光铁橐六只遂问来人索书却称渡江遭浪损坏及将信物看验委是水浸浪迹其书浸坏不任开览来人告覆且留下橐子客急回太湖别换书来请领回文虎不知是计从此留下自后不见换书人到蓦被寿州勘院准勅前来追摄入狱鞫勘与姚孜等对认同情受过大云仓般量专监金银遂往王虎家取到姚孜人事橐子六只洗刷辨认一只是金五只是银王虎在狱方知阴中姚孜之计无由分辨因而气塞冲心不明身死被姚孜推逃亡王虎承当却全出姚孜罪犯阳间秪谓王虎身亡照证无凭奈爲东岳阴府禄寿簿上不注王虎枉死不当收管秪在尘劫无由解脱三年前于潞州夹岸遇见寃家姚孜相缠至今须要同往东岳执对幸遇眞武今日下降已荷授记爲虎解脱寃魂得与姚孜相离蒙给赐照证文字往阴府注生从今更无雠执姚孜良乆甦醒延年等具奏朝廷姚孜遂罢官归湖州舍钱二千贯入舒州灵仙观添盖眞武阁陈妻附魂淳化二年六月二十一日东头供奉官阁门秪侯秦中立受差秦凤路提点军器秦中立一生侍奉眞武不违寅夕香火中立既受差遣将绢彩画眞武帧轴随身到京兆府参见判府陈俨言有子景仁见年二十四岁曾婚张氏方一年张氏染瘵疾死景仁传染其患时似颠狂或喜或悲自歌自语有时闻得与其妻往来房内鬼哭神言敲打惊响遍求医禁略无效验中立曰今且归驿当爲斋心明晨来看中立夜就馆驿焚香挂随身眞武供养先具诚恳奏知次日天明中立遂亲手擎帧步趋入府堂将眞武帧像就陈景仁房室前净设供养令陈俨合家虔诚捻香祈祷然后中立手携香炉入房看觑问景仁年几生月受病时日因依録奏状一通当日于眞武前用符吏纸马烧奏至第四日中立在馆舍内夜至四更闻人叩门云念奴是京城故侍郎张昇孙女因嫁陈景仁爲妻未满一年染却劳气沉顿着牀被医人将作血隔调理误投汤药枉坏性命因此孤魂不收游飏尘中日夜衔寃忽因景仁前三月间出城游猎得与附託魂魄在身免在荒野遭界分土地驱逐今阁使带眞武入宅对定景仁房供养奴被圣威逼逐无处潜藏蒙眞武慈德差使丁神搜奴魂魄面见尊神悯奴寃枉赐以杨枝净水洗涤身魂仍得授记解释寃债更不历转阴司今得託生鼎来罗宗傅太尉家依前爲女身特来报谢而去中立逐一记録往见陈俨其陈景仁遂已痊复如故陈俨表奏事因甘退三资本职并男景仁覃恩诘勅保明举转秦中立出官除授东上阁门使雄州防御使及男景仁本授太庙室长并不追降陈俨施财五千贯盖造上清紫极宫眞武立身功德殿奏请勑额续奉圣㫖特赐通灵普慈之殿爲额王氏怀鬼舒州金部员外郞王尧年有女年三十一岁肚怀鬼胎二年求医皆莫能治不惟父母忧虑其女常自疑惑欲往后园自缢空中闻人叫云不得乱弃性命是汝五百年宿债何不去告宅神女子回顾又无一人遂归家说与母所谓宅神者本家秪有眞武别无圣像乃请灵仙观法师陈居巽就家堂结持坛戒遣发符使特诣天曹恳求圣降愿爲王氏消除宿业免其胎腹合家虔诚守候法师报应时十月二十一日午时忽有椀口大小红光晕遍散屋外盘旋坛前遂降附王氏而言前生曾与药婆货毒药与人打取胎孕内有贵命寄胎遭其所毒又复沉坠卒无出期此罪当永劫罚爲恒沙毒蛇汝縁有此一世人身又遇负杀寃家在于腹中饮食血肉胀塞心胸欲害其命因后园取死之际遇吾队仗今有香火感吾下降吾当爲汝永除此寃更无执对于今夜二更一点就汝卧牀前地点轮灯七七四十九椀替代一身用名香净水纸马供养至四更尽就彼唿女子小字年月日时连替代金纸烧与前生寃魂其胎不过月日自然消散居巽礼谢红光渐散乃知眞武回驭尧年烧奏了毕立下疏契候女子胎患消散愿将此宅并后园舍爲眞武降圣行宫其女果应月日平安于外有人传播王金部女子遇眞武救济其身必贵尧年见授襄州通判迁改新宅才办承舒州太守谢方平爲次男景祥议亲遂纳礼成结尧年面将宅并园兴盖殿宇计会舒州及监司等处保奏朝廷颁赐名额准中书札子取问王尧年所舍园宅爲宫一力难圆又奉圣㫖国爲添造三清寳殿并北极七元殿仍赐降眞慈救观爲额玄天上帝启圣録卷之五玄天上帝启圣录正统道藏三家本八卷洞神部记传类玄天上帝启圣録卷之六流六奏录延寿仁宗皇帝于至和二年染患不豫据三司礼部校定到南岳嵩阳观法师王伯初札子欲上奏北极审其寿历须是遇庚申日皇帝御札奏章于是夜戌时躬亲祈恳于星斗之下来早伯初必知奏章细因后至庚申日皇帝令宫仪副纸笔代写奏録至戌时露天烧化次早宣问伯初却云夜来不曾有奏録到天界恐皇帝不曾亲札奏章不专以致难达天阙乃用旧意至诚御札奏録于是夜恳祷烧奏次早伯初才宣唤便称庆贺臣已见夜来章奏传到北极中天大帝殿下披閲见送眞武佑圣院保明更俟七日终获是验伯初亲见奏章纸共七幅从头暗念并无一字异同圣意喜悦至七日伯初复见屏退左右奏皇帝臣适在牛女宫冲接圣仗已蒙眞武保明仁德合展圣寿一纪之数回至西天门见葛将军伸重望皇帝不可忘之縁此圣候平复赐王伯初充在京两街都道録住持五岳观赐紫干元洞神法师因而圣意思慕眞武垂恩显应事迹非常再行催促监当官疾速建换内庭家堂殿阁仍令三司礼部关报合属去处搜寻眞武事迹保奏检类施行所有延寿感应事兼西天门葛将军系皇帝留恩之故今就眞武殿右畔亦盖报恩殿焚修香火施经救灾南京应天府有上清鸿福宫系太祖兴隆建极报天启圣功德第一处兼大中祥符中眞宗东封曾宿是宫夜遇北方眞武降现云爲官家护驾蒙眞宗特赐眞武立身金相寳阁及赐御书金字牌至和中冬月军民瘟疫于鸿福宫兴建道场未获感应人皆惶惑忽夜眞武託梦与住持道士任亢之云吾观南京冬疫宜令印造太上说眞武妙经沿门施与患人供养受持任亢之既受圣梦即以散之患者并安适值朝廷有征南事抽差兵马人数无阙其留守司参政谏议大夫沈立具奏朝廷准中书札降看详鸿福宫于前朝因显圣建眞武寳阁自今此冬疫託梦令施经救军民大灾及得应副南事今再赐本阁三年恩泽一道与道士任亢之充管香火道童披戴及委南京提点或宫殿损漏即行修整灵功呪水准阳军司法陈拱臣未仕时收得一龟其龟殻版青翠上披金色緑毛眼红尾长如小盏大养之五七年至拱臣登第其龟忽长盆器大好食枣子以竹箩盛之偶夜月明家人戏取其龟却变缩身殻约如椀足与一赤斑小蛇蟠绕爲戏时拱臣思惟龟蛇二物所谓天关地轴属眞武福神之下至次日看其龟如故长大却不见蛇数夜如此拱臣命工销画眞武圣像设大缸净水盛贮此龟供养后赴信阳监修筑土墻部辖人夫二千值冬月雨雪役夫大半染患倒卧一日拱臣不觉因思似梦而见本家大龟告云数年承收养敬信今爲圣上来唤即当昇天却知司法在此负忧人夫病患故来报谢请司法备净水一瓯以杨枝对北面天念呪呪云天罡天魁立驱电雾施我阴功狂灾速去一气念三遍用此水洒其患者必获安健他日当承恩龟乃辞去拱臣依此呪呪水洒其患者不移时间皆得汗苏醒其大龟于拱臣得梦日化爲一阵黑风不见其信阳监城墻修筑既毕军夫不失性命其功皆承眞武龟蛇应合降灵转运使费坏具録闻奏续降回㫖许于信阳监刊石碑及置眞武殿修奉香火陈拱臣特除授卫尉寺丞转承奉郞眞法浸钱凤翔府有豪民钟守安全家贪财好杀凡事欺曲惟玄孙进明自恨难以谏之适值七月十五日僧舍作盂兰盆会见铺设地狱帧像恶相因縁从此悔悟待诵经典将本房钱物布施与人忽一日见一道士求化自在心钱形貌古怪遂召于市肆喫茶问曰本系何氏贯居甚里道士曰姓裴名郭生居武当今到凤翔未曾遇合一人进明曰愿求一诀可救迷网道士于地上拾得一钱付进明曰牢收牢收道士望西而去进明得此一钱认是干重之文遂收结在身自后又遇一人手擎檀香雕装眞武货卖进明用钱七贯文赎下却爲本家翁父不喜神佛将就天庆观道士陆元质房寄附供养逐日早晩亲到添换香火将及十年自觉祈祷灵验进明一夜状如沉醉倒卧于本房明见向者付一钱道士唤云汝收吾一钱在身可将救取几人屈死性命以水浸之见我即施必有所应进明至晓方苏遂往见道士孙筠之问眞武所出姓氏孙君曰眞武出身于净乐国郭氏授业于太上老君修道在武当山至唐则天时降生裴侍郞家断灭妖童进明闻此方悟得遇眞武显化遂听探街坊见有患热渴瘟疫狂躁投井赴河者遂将此钱往天庆观取净水浸之焚香于眞武前祷祝愿降灵气眞法入水施人方祷祝次其圣相忽起圆光如火焰烁一室之中金光覃耀遂将此净水沿门散施患人皆安是时传达郡人尽来瞻礼进明终爲伯叔兄弟嫌妬多要窘拾进明潜取元寄眞武欲往外处云游取眞武不动渐次加添及百余人抬舁不离案卓不期有国使到府准中书札子据司天台奏近有五色祥光出现上至天门合在凤翔府界有异寳功德尊像委知通以下遍行搜求府司详度秪有钟进明供养眞武灵异差官往取又只用一两人连卓座起离进明从本府开具发遣来使管押赴朝廷进奉所进上檀香雕銮小身眞武上殿开封忽迸数道光芒圣驾离座焚香瞻敬权送上清延福宫供养候三司定到事目别作施行鎭河兴福内殿崇班入内内侍省任悦奉勅充秦凤路军骑安抚官过潞州渡黄河于半津遇风雾昏暗随侍吏云此是黄河第一崖门要固口北岸是潞州天庆观分到香火一殿名护国眞武院凡经过先抛献纸马任悦祷祝灵空过河别具数目还赛发意才毕云彩风色豁然平定任悦与一行人俱见一神人现于虚空认其形相乃在京四圣观塑画福神眞武也任悦就舟便拜起受眞武降言如俗交语乃云此一殿系唐太宗因功臣魏征撰其砥柱铭建立至今爲其处乃是𨸰口第一险恶疆界从此分吾在此爲国家保鎭山河今殿宇隳损盖有年矣时复下降按伏龙蜃无存泊处吾若不来水必坏爲国之害不细切宜记録不得漏泄机密除奏达圣聪外别与谈议立生瘖痖果报言讫不见任悦回朝面奏縁由圣意犹未信任悦不合再举陈于上前当殿语声不出继遭瘖痖之报因而谛信除赐任悦就注在京监宫宜令有司立便检会大唐实録照应选差殿使前去同潞州守臣重建殿宇御赐鎭安兴福爲额永作香火祀典现海救危信州龙虎山福圣太极观是汉张天师传代法箓灵坛第四洞天昨因遗火焚烧经七年逐旋添造惟北极一殿广大未有擅施忽一日泉州客人到观设斋计料北极殿材植等数欲一力全造本观问及设斋造殿之意据称前宰相陈侍中知广州泛海归泉州时高琬随行其船将近乡界忽逆风漂荡侍中乃焚香祷告虚空愿求救护风涛顿息前望悬空一髼头道者告言侍中到此惊危甚矣特爲使转其风不至漂溺今送侍中一行骨肉早回泉州侍中焚香拜谢敢问甚处圣贤特现救护誓当铭心篆骨香火仰报答曰信州龙虎山太极观火焚北极殿宇已及七年未得成就吾系天帅委来寻有縁者今日幸救侍中更不凭疏目侍中便可发心遂于云中不见逡巡之间人船已抵泉州界举家思惟髼头圣相必是眞武眞君显现救护求造其殿即遣高琬前来验实高琬复回呈计料等事前后三年起发材植造殿塑装了毕前宰相陈之纯遂具札奏闻望赐恩额以救危显圣爲名奉圣㫖除依所请仍赐度牒十道银五百两添助修造并给助本观常住并侍中庆忏寳殿普设大醮大斋仰报眞武垂现救护之恩何诠遇会隋有虔州厢军何诠因随安抚使张祐之往南康游庐山太清观谷巖洞遇眞武生辰会父母于瑶玉天尝蒙申奏拣放逐便何诠从此用帛彩画眞武一帧供养合药货卖逾五七年凡有病者服之皆愈从兹聚蓄资财及二千余贯忽告其妻儿年幼身卑贱彫面作军请天禄三十年不曾负国背公幸有宿縁得遇眞武生辰圣会致蒙国家放令逐便今生计丰饶有钱二千余贯今欲留一千贯付汝日给并出货元药外一千贯载往庐山天庆观建造法堂七间将毕忽有朝廷使臣陈伯虎降香投放金龙殿中侍御史晏良弼同南康军刺史到洞因见何诠舍钱建造法堂咸皆欢羡伯虎谓良弼曰有如此事何縁得达朝廷少顷忽有一白鹿于法堂后走上山林良弼令人趁踪入林寻觅左右报言林中白鹿不见却有一庵内有军人在此眠睡闻人入林惊起出林而去道衆云此是何诠应现白鹿也后使命还朝面奏奉圣㫖令检会到昨来江西安抚使张祐之奏何诠遇眞武生辰因依看详特赠何诠道号居士仍置影堂镌立碑记并立谷巖洞瑶玉天爲瑶玉洞天何诠寿八十三于堂后山庵内善终道衆就山烧化聚灰骨爲胎就装塑身供养未及半年准国命加赠何诠居士爲应梦虚寂先生未知朝廷有何圣验致此封号吴氏縁合汀州武平县令杜珪因失目归家就医凡六年珪取建州吴育侍中长女其妻自二十七岁产难中得道士周明晏符箓救护平安从此发心供养眞武及持斋戒看閲道经见夫双目全失遂每夜人静时置备名香净水露天朝启北方礼七七拜愿眞武垂慈救珪眼患可及二年时值三月三日夜至三更睡中见一黄衣道士谓曰心坚不如身净意重不如縁合七日内有人来医杜珪眼候平复如故却来云苍相见与我师还却眼债言讫不见后满七日吴氏于门前见一道人扇上写云苍道人攻医眼患吴氏召之遂看夫眼用二针于眼两角并留二药日进三服水调服尽见功道人更不受钱出门不知所之遂依此服尽其药一夜杜珪梦见双目被一小龟沿上面来用口䑛其眼珪用手拂之惊觉双目俱明乃思医药并小龟显承眞武降灵垂救眼患后闻妻父吴育判太原府因携妻至彼一日出西城郊外因至天柱观其山名云苍步入其山见一殿装塑神像被人刮除眼目审问知是眞武圣像吴氏惊悟前者云苍相见还我师眼债之说逐一言与父育乃自备钱装修将杜珪前因患眼罢官后遇眞武应化医救情由保明申奏保举注差续降指挥吴育装修云苍山塑像了毕申闻别议勋赠其杜珪可转授扬州观察判官进明显圣中书门下三司礼部定到凤翔府钟进明曾因择善檀香雕銮眞武寄留天庆观道士陆元质房供养早晩亲去香火不缺得遇眞武教令呪水救人疾病金光焕赫上应天汉致司天台上言其光现于秦分今凤翔府主有古异功德圣像差人取问今是凤翔府发遣到眞武台座奉圣㫖送上清延福宫供养外赐钟进明除授三班借职即于本家遥具礼仪朝谢讫不三日染患身死既而乡社所谓进明死后圣迹显发祈请有验后翰林学士刑部侍郞孙诚之奉使西蕃于凤翔府路逢一道士布袍草履前迎诚之曰侍郞命禄不当此权去时须有惊忧回而必夭诚之曰汝是何人故知预事道士曰我本凤翔百姓钟进明今爲凤翔府三罗山琼壶洞主监管玉峰龙潭今乃成半仙列矣适见侍郞顶上有黑气间有白气大爲不祥必主前路惊忧回国身夭诚之再问有斯灾祸如何消禳进明曰至危难处但念我本师眞武灵应眞君尊号终获感护然虽救得离蕃恐归国终有灾言讫忽然不见诚之入蕃受蕃王李希静燕会因举题日月出东还没西七字短令无对致李希静欲令囚之乃于恐惧中默念眞武灵应眞君数声有一官人力谏希静渐息怒意复令放还诚之辞蕃归京未入界先被随行察事使臣具奏忽有使臣赍勅前来交割孙诚之一行从人及蕃王回礼表荅等责降爲使入蕃辱国特赐药酒听勅命甘死无词忽有使臣赍白札来特赐孙诚之免死降尽前官责授远恶小郡监临差使縁皇帝因览钟进明显应皆获眞武慈德委令半仙护国救民不违眞武救护故放孙诚之死罪下凤翔府建钟进明祠堂爲本人带三班借职身死显圣元遇眞武授记是谓本师弟子其祠合以二殿先后眞武许依卿原装塑进明即以白衣仪相表半仙之位仍赠善导安寂仙君及赐二辅报慈庙爲额令本府撰立碑记永示不朽邹宿契灵庆历二年三月初五日中书门下据郑州保奏本州监酒内殿崇班邹宿在任公正惟只供养眞武侍奉精恪既不曾以谄曲欺诳之事祈求又不曾于诸事背义贪残恣杀物命凡州民有水旱灾疫先于诸处神祠无应若邹宿斋戒于本家眞武前祈祷皆获灵验人皆谓邹宿曾悟圣教密契神灵故郑州阴受其赐忽一日郑州于日午间天降风雹烟云四起于北门里黑雾盘旋降下无盖铜棺一具空中但闻音乐嘹亮自知通以下至于百姓尽皆易衣入棺并不容在内其后监酒邹宿穿执而来方入其棺忽闻振响一声遂降其盖轻举而上仙诏鹤唳瑞气天香霭而不散其棺冉冉向正北而去次据白莲山延寿院僧智仁等状申昨晚山上五色祥云笼覃闻有乐声异香芬馥天花如雨坠而复收雾垂甘露约至更尽方息今早集僧衆上看其山中元有一峰号鷴巢两畔有石巖相离十五余步今却相合于正北石巖接缝间留一小石门方圆四尺望见里面有一铜棺山之上下朽木并发芳条一时变爲茂林杂花竞开鸟兽飞鸣如覃护状未委事由州司参详已得昨晩天降铜棺迎去邹宿因依集当职官吏及道僧前去看验委实保奏续有回降下郑州縁邹宿近出神到内殿朝辞云臣蒙天符差充北极寿限曹副判官勾当每年一次当随眞武下降人间计筭世人善恶校量寿限皆承眞武保合授记臣恩受皇帝禄赐特来报谢今勘会邹宿有无子孙承绍恩泽一道迁注供侍骨肉如无即厚给钱帛养赡外仰就白莲山建造邹宿祠堂以神应府君庙爲额永爲祈请灵迹之处天钖青枣饶州乐平县有江州团练判官朱牧并无男女牧自父亢临终时谓云今后莫忘眞武圣堂香火凡遇每月下降至诚供养如遇三月初三五月初五七月初七九月初九此四日每备供养三分精虔祭献牧自先父嘱付不曾有违一次适遇七月七日圣降之辰是夜烧献毕约三更以来妻氏梦一黄衣道士以石楪盛青枣一枚劝喫既喫觉满口异香道士云此乃天钖仙人之枣自后有胎生下一男风骨俊秀五岁记诵聪敏七岁天才通悟名应四方可应神童乃应母氏之梦名曰天钖朝廷究察得知臣僚亦有保举遽蒙借授大理评事借绯携子天钖上殿说书史并不误讲论传记如流对御题答赐天钖特授假承务郞及赐买书钱一百贯更归修读候至十六岁赴阙别听指挥并父朱牧先借官职更不追还并赐朱天钖褒谕文典神化红缨信州弋阳县开丝绵铺陆中道妻阿张年四十四不产中道忽告曰窃知时人多供养北方眞武凡百祈求无不感验遂赎得川画眞武归家供养张氏晓夕哀祷虽祁寒极暑未尝暂忘如是六年遇一夜中道与妻同得一梦与丫鬟仙童争抛綵毬掷上空中夫妻仰视不觉飞一红缨入于张氏口中咽下因此有妊经十三箇月生一女至十三岁非常端正但未曾言人皆谓之哑女弋阳县承受信州公文爲淮中书札子指挥司天台奏近有明星现东南陈国分野正当弋阳县地里招阴贵神仙託凡异相委知佐根问申据本县契勘秪有陆中道家十三岁哑女必是异人寻唤到陆中道供祈因依申州本州保奏朝廷时哑女闻此忽然言语索香汤沐浴换衣坐于净牀告父母云念儿本系天化宫双女宿下善才掌籍天童天女第一名谓之緑霞琼女每七周年一次轮降充北极佑胜院副判司随所差巡游抵备等昨爲父母日夜泣告天曹求嗣动感眞武将因縁簿披检母氏宿本不注胎息蒙眞武将父母在世修奉香火功先爲保明上奏三天然后点儿化爲红缨入母之腹爲女一纪余年解免母氏勤求之意儿降胎时曾蒙眞武嘱付处世不得出声虽在父母左右未尝言话今既限满又见国家文字根括事泄天机虑儿不便告别而逝中道与妻遂命工用灰漆封布如塑像于眞武侧逐日香火修持功德设斋答谢眞武恩慈续后朝廷赐到衣帛官支粮食以表降生神圣祥瑞例物候本人语言仰逐时札録申州再具託化清由回申又准中书札子径下弋阳县仰将陆中道家哑女託化全身于县城官地埋坟建亭屋遮盖别立祠堂塑哑女素衣神仙一身赠寂照孝女爲额委本县立碑记荆王双美唐广明皇后功德玄都观年深隳坏道衆累疏募縁无一抄注自叹如何有此阻障有道士王净渊云本观有眞武像因何未蒙降鉴净渊忽夜梦人挑到金钱入观堆垛于眞武殿前交检即五百贯用马乗载上天不旬日忽有在京燕王位内宫令官孙惟彦等赴眞武殿铺设称爲燕荆王献纸一陌云马一匹沉香一炷奏状一封爲本宫仪国夫人临产忧危时有一道士赍疏来问大王抄题重修西应鎭道观荆王不采云爲夫人产忧其道士却言有一法即令便产子母双美荆王闻之大喜云果有灵验其观宇独舍鼎新建造道士将朱砂书黄纸符一道烧灰水调令夫人服之移郏间诞下一男荆王题疏道士辞谢出门遂寻不见夫人云才服符水眼前有符吏判官交卫暗中被一披发金甲仗剑神人一喝其子随声而下又自闻得报言此子从西应鎭玄都观中来急往彼处保扶荆王因献钱马等并验本观隳损还有道士入京抄题否道衆云不曾有人入京抄注荆王遂赍表奏闻发遣金银钱帛前去重新修盖及准圣㫖颁赐度牒一百道添助修造工匠毕日设醮庆忏夫人自备奁具货卖买金装贴本观三清圣像并眞武眞像及用绢彩画眞武一千轴散入诸宫亲王阖朝文武公卿之家受持供养其观蒙圣恩改赐崇灵应圣之观仍立碑记焦氏一嗣武安军观察使殿前太尉王植妻寿昌郡君焦氏一生不产爲性乐善慕道专勤香火忽一日因往后园视花果内有石榴树一枝朽死自然生烟火于上焦氏惊忙救之其火乃灭于树前却现一神人圆光赫赫披头仗剑脚踏龟蛇认是眞武眞君焦氏便拜今日幸遇上眞伏望慈悲救度眞君问曰汝有縁见吾今心意有何所欲焦氏曰愿求嗣息眞君曰汝候三月三日来宣化门外祚眞观与汝一嗣必得后贵焦氏方再拜时忽已不见归来言与王植至三月三日往祚眞观是日启建眞武生日斋会士女骈集忽有一髼头奴子方六七岁拽定焦氏及王植觅钱物焦氏细看异貌殊俗抚问云俱无父母亦无亲属年来多在四向宫观宿食焦氏从此携归养育自然聪敏至八岁王植作亲子奏恩蒙上宣问卿常云无子今何有亲生之男王植不免奏前项所遇眞武赐子因依动御惊嗟乆之又问年月不知所生将当年于祚眞观收得是三月初三日巳时爲凭奉圣㫖送司天台定其贵贱据定到王植八岁命合五星并室主有武学边功十六上值渊渠水从正北而发禄必有权势因此蒙御赐王渊爲名可授右侍禁校尉内殿崇班出身仍许定第三越国长公主爲亲候十六岁别赐纳礼成结王渊至十四岁又蒙恩加赐阁门祇候随父朝见临殿试中武举义策当赐陪礼十六岁纳礼册寳成国亲授賔州防御使驸马都尉奏取圣㫖用俸钱并奁具等于祚眞观建眞武寳阁仍奏请勅额玄天上帝启圣録卷之六玄天上帝启圣录正统道藏三家本八卷洞神部记传类玄天上帝启圣録卷之七流七小童应梦越州会稽山东有阳明洞天自文穆王钱氏建立龙瑞宫年深荒废内有眞武殿最爲朽堕淳化元年二月一日夜文懿皇后玉华宫应梦见髼头小童身披皁袍来见皇后云我是越州龙瑞宫道童爲本宫贫乏无衣可衣无屋可存身遭暴露惟皇后可以救之他日必来报恩化爲光明不见明旦具述奏闻时遣使赍香往龙瑞宫察访内臣阎守道回奏本宫建自唐末经今年深全损一殿眞武部从被雨淋日曝推倒在地因省悟前夕之梦是眞武显应来求后宫修整宫殿重兴香火之意已奏取圣㫖允许皇后发心将䊋具奁寳兊换度牒紫衣及金银等差内臣同委越年限一年重建殿宇及圣像装彩完备讫忽爲皇后染患翻胃四十来日医理未退忽一日冥然而卧出入息微细相次气回遂无呕逆之状自然平复乃曰适见眞武从云中来谢龙瑞宫并已完葺皇后命虽未夭病亦乆矣遂令童子取到一净瓶一净盂于瓶内倾出五方甘露玉液于盂中劝令饮之遂觉醍醐灌心胸膈清凉厥疾顿除试开眼又如昨梦不见只觉口内异香四肢轻爽起居如常以显灵感国家再致谥言重加勋醮用答神贶高圣降凡益州成都府青城大罗山上清玉华宫系国家名山洞天崇福第四处每年有金箓玉符眞境道君上昇遗文岁赐恩泽一十二道明道中五月五日成都府药市成集至初六日须有十方云水道人竞来本宫赴初七日眞武昇天斋会常有神仙降临度人显化白日上昇时有一道士裙裾下拖一龟尾人谓精怪皆亸避之俄见此人与本州兵马都监寇通男克明上在高峰之上衆疑被此精怪疑惑领兵衆赶夺其道士化白光不见克明不觉坠下因此矢心断絶饮食又不言话其父寇通移任元梁城寨主因循七年克明同家属寄居兴元府至庆历三年五月五日天未明时克明违家潜迹不见却在益州玉华宫复与旧年带尾道士同行本宫请二人赴斋至食遍秪见克明不见同行道士衆皆惊愕食至第九味有一大龟忽然在克明座下乃乗克明离座直上空虚祥云四合克明坐龟上昇其父通又于元梁寨见男克明来辞今已授下北极七元勘寿司判官蒙我师眞武令大龟乗载朝天矣后成都府申奏今年药市上昇人姓名准回降指挥取问克明有何功业据寇通具状称秪有此男元将钱帛于经过道人处买得爲子逐日好修养看老子道德经爱烧夜香朝礼北极常持诵本师眞武尊号不食禁忌之物多持斋戒不行纤毫欺曲之事又准中书札子指挥看详四方异地常有如斯高圣应迹降凡度人上昇合下成都府建立祠殿令道士焚修立碑爲记特封灵显眞君并用灵显祠爲额及契勘克明祖父乡贯系属西京干濠鎭仍就本鎭亦立祠堂七从借名尚书刑部郞中知瀛州事高阳关都总管陈畴札奏自前朝兴元四年五月内却有北蕃郞官伊寿先兄弟七人执到两界公凭车载毡帛香货五万余贯来投搉货务出卖欲将卖钱权寄官库候归蕃计会后次货物到来般取前去可及一十五年并无消息后因太祖登极郊天恰限瀛州缺赏给五万余贯无计借贷不期本人前来陈状愿将其钱与官中支遣赏给从此瀛州委凭借支已得均足时高阳关刺史郑度遂唤伊寿先等七人取问因依所寄此钱即非寿先等财物系兴元年中太祖仕于世宗时曾爲帅守瀛州忽过太白星化爲白衣道士劝谏太祖集道德仁行向去贵显非常矣太祖乃曰天曹有何灵应助身贵显道士云沿边有逆虏叛臣故朝廷委託收戮今奸叛潜息皆是北极眞武暗中护助言讫其道士化白光归天时太祖就瀛州设大醮七昼夜烧献天曹诸位纸币外烧金纸五万贯有余却爲天曹点对此项金纸五万余贯不当受领遂付北极行遣系佑胜院眞武牒七元北斗七辰掌计其伊寿先七人即是七辰下七从大宋启运立极蒙眞武面奏三天详将元不受醮钱还新宋充登极沿边赏给因差七辰借北蕃庙名爲伊寿先将钱化买毡寳等物约五万贯寄州纳还此去蕃界百里有庙名寿先庙系四圣祠影其眞武部下有七从官各绯抹额着黄袍手执青鱼腰系白琱脚踏皁靴谓五方五色七元七辰充眞武管掌天下善恶公事即是寿先等七人之形相也取问讫寿先等当厅前如骤风一阵不见时知通等结罪保奏续降指挥先将其钱充支赏给外候别行勘会施行二眞显化观文殿学士新差知眞定府充河北西路兵马钤辖兼经略安抚使石光祖因受差路次澶州界夜宿圆通寺闻寺中有一道者本是邓州武当县人姓郭自到寺十五年未尝与人言话秪四季布种新奇蔬菜供备斋厨光祖同知事僧夜到其寮乃出迎接归寮坐道者忽开言告光祖曰观文莫赴眞定之任縁期限已至见面部气色秪数日事寺僧闻之惊疑至来早其道者不见踪由所有菜子亦自变爲常种者因而光祖不赴眞定就此上表求致仕归赵州遂于此日辰时忽索汤澡浴仍换朝服卧于净舍而终澶州太守发奏未到阙而光祖从空化形先至崇政殿下见皇帝奏称臣至澶州圆通寺得遇旧日同行郭眞人隐身爲种菜道者十五年于此候臣今当去矣臣光祖乃是北极眞武眞君下副参谋中元眞人今郭眞人乃是北极检校使其人当坠二七之年臣本谪六十年遇甲子复归元首臣若不来辞谢皇帝三十余年重禄优恩于后恐难面圣兼臣有子庭之虽受官在身恐愚騃未任事伏望圣慈悯念拜辞而隐相次中书进呈澶州所奏颇合适来现化事意分明仍赠太子少师并就澶州圆通寺立其显化石郭二眞人殿宇奉圣㫖改圆通寺爲勅赐隐眞承天观仍立碑记索钱二万衡州衡山南岳嵩阳观系唐贤柳宗元施财建立眞武殿阁一所工巧高耸本路第一自住持吴筠以后本阁收到遂日看经开殿施利钱二万余贯日渐聚积前任发运副使钱操擘画申奏权借眞武阁收到施利钱二万贯分往潭澧等州充上供籴本钱操经五年再行发运事忽有道士投状称是南岳嵩阳观徒弟爲眞武阁损漏欲重新修造告索前来借钱二万贯操云此是国家借用何縁要索投状复还况嵩阳观眞武阁本是基址弘壮蓦于近日自然斜侧亦无徒弟往运司陈状理索其钱操从此染患遍身白癞疼痛呻吟遂退官半年忽夜梦见南岳道士吴筠带领神人赶索二万贯借钱操方省悟将产业出卖尽数支还元钱愿求保安身位才起此心癞病渐除亦不梦人索钱不逾月安愈亲往嵩阳观礼谒眞武未般钱入观其阁尚犹斜侧至送入本观了当一夜风雨大雷一振其阁耸直如故钱操复官爲翰林面奏上项感应事迹奉圣㫖赐南岳嵩阳观加赠眞武阁勅额灵验金字牌等如后积聚钱物官司不得借兊翻钞四千饶州鄱阳县明化宫道士黄宗古因随师朱世元往洪州侠道山从此觉悟潜走西川云游八年至大中祥符五年十月内爲明化宫遗火焚烧罄尽秪有东廊一小殿见存乃是眞武殿并无烟焰侵迹忽准本州关报仰收官钱四千贯文抵拟支还明化宫黄宗古系在京先纳寄库钞子钱椿造明化宫使用既承指挥勾集明化宫道士朱世元等取问称本宫虽有徒弟黄宗古云游八年不知存亡那得预知本宫遗火因何有钱在官难便信凭不逾旬日黄宗古亲执饶州翻换便钱公凭归来并更有金银祠部约一千余贯谓师主曰昨弃师云游入梓巖山逢一道人邀宗古到草庵中对话贫道有愿在心终未能了听吾嘱付吾知饶州鄱阳县明化宫至祥符五年十月内爲火德星君躔入陈国分野正照饶州一郡县鎭同时合遭火灾蒙眞武面奏北帝及火星曰饶州地善人慈今当火运伏望圣慈哀怜减降今观近郭鄱阳县有明化宫内三清大殿后壁画饶州诸县境邑地里图若将明化宫不害道衆焚毁祈当一郡火灾必须应禳得过火星闻此不敢拒违自问眞武曰此处曾有眞君香火殿宇无答曰有因而叹念眞君乃金阙上清老君弟子应属森罗天主候明化宫降火日当爲存留本殿也至时道行奔走避免窃恐无人兴续宫庭可请宗古去汴河一带縁化眞至东京聚蓄钱物归乡修盖吾乃鄱阳故人候归明化却得相见遂遣宗古离庵行数步回视更不见庵亦无人迹宗古恍然如云雾间出得梓巖复到泗州汴口从此将随身西山十二眞君籖一百二十道手携眞武影帧发心起卖籖卦每一籖四文道术盛行逐日般费之外常有五七百金所得签钱逐处买金银寄附前后经六年约聚钱及五千余贯寄留五岳观忽一日路逢饶州商贩之人来报宗古称明化宫遭火烧尽所以将上件钱物就在京纳于官库出给钞子凭据候归饶州鄱阳县支会及至归乡其宫果遭火灾惟留眞武一殿宗古又自细认本殿立身眞武面部与在梓巖山相遇道人无异道士朱世元等遂赴鄱阳县请领元寄纳钞子钱及将到祠部之类出卖不逾五年鼎新复建明化宫一所了毕据黄宗古从始至末其前项縁由经饶州陈请别行记録其时知烧州谢懋等特具保明申奏朝廷后承回降改明化宫爲宁安宫其道士黄宗古号通祥大师赐紫并旧存眞武殿加赐护国二字水云护笈单州求食妇人杨素眞因在京散禄右职袁清往来其家见伊别无亲属却有奁具等物遂诱引离乡泛舟孟阳湖夜宿苇岸袁清饮醉素眞推坠深潭谓伊必已沉死急唤梢公等人言县君因醉渴叩船取水失身坠落却令移踪撩救虚发哭声速要回州作功德追荐既到濮州将素眞奁物约千余贯典卖互用在此居房半载忽于街市见一布衣妇人念经求化袁清见之将谓是扬素眞魂魄噤口不能言当时素眞叫报厢巡解送州府下所司根勘据袁清招伏因问素眞如何得命次到濮州称自祖任班行不幸父母亡殁因居单州流落风尘虽身系娼妇而心实慕善常时供养眞武逐日看诵道经后于天庆观求施金书小字眞武妙经一卷用綵帛袋子带在髻根头繻内不曾离弃是夜被袁清推落急水中但觉如云雾身泛虚空头顶上似有鬼神光轮旋转叫云护持寳笈至天明神鬼散去不觉身在湖岸草径全身湿透惟所系金书经符不湿在近人家怜悯素眞唤引归家整救苏醒询其所在却是孟州界分从此卖衣装换布素诵道经求日给因经历河阳濮州不期遇此寃家若当其行意之际无髻内之经即永沉水底作无主屈死孤魂有何出期今濮州看详袁淸情法二重具奏朝廷准中书批状其袁清不许用官引赦依法施行素眞请得余剩物件兊买祠部改名仲严投礼慈庆宫女道士汤晋通出家披戴从此发心出街縁化建造三清七元二殿及剙眞武寳阁天宫慈化转轮法藏依金书救得自身眞武经本子印施五千卷又蒙宰相向公具奏奉圣㫖杨仲严特赐紫服并赐慈庆大师号仍改赐宫额爲护圣宫风雾卸函驾部郞中王衮致仕归宿州因悟杀生发心写道经一藏募到陈方等十四人逐日对眞武像前各令精洁端楷不误一字内有周惟吉敏捷稍倍写于余人蓦然惟吉右手患风筋脉拘急用笔不前其经卷不住装写渐得成办陈方等十三人写下经卷各曾对校唯周惟吉一十七函爲王衮凭託本人更不勘读一例装入函当来发心舍入太清延福宫縁本宫系内道场合先奏闻蒙圣㫖差到内侍任奇等监送延福宫爲未有正藏权寄眞武殿安着才开殿门忽有黑雾遮障狂风旋转良乆风雾虽息用案排叠经函忽有全函卸落累次装叠不住王衮遂将卸下经轴看觑俱是周惟吉所写王衮蓦闻人在身畔言云尽是作伪贪工漏落因縁功德不备又无人在左右秪有泥塑直符背立王衮自知非理遂借眞本勘对脱落稍多就觅书生填写补换再排入殿内其周惟吉所患右手疮肿脓蛆滴沥縁市求丐称云因与王郞中写藏经欺曲瞒隐误嫌因縁见获果报时内侍任奇等知得因依入内面奏奉圣㫖就延福宫建造藏殿安着王衮所进道经籖词应验雍熙中越州大禹庙祝词令官杨昉一生供养眞武常爲州民烧献香纸保求事无不应时户部侍郞陈畴守越州忽蒙急诏赴阙陈畴疑惧未决吉凶乃唤阴阳人占问从人取覆有杨昉事奉眞武详解签词最可准託寻往干明观眞武观抽得黄眞君第四签杨昉消详云此签主一百二十日内恶死切不可向东北鬼门上受权势及爲旌骑统领行军陈畴大怒将杨昉枷禁候一百二十日有纤粟灾祸情愿将一官奏换杨昉恩泽若限外无事即仰本州勘招擅兴扇惑前后取财入己论贜依法编配其后限过已乆越州准勅疏放杨昉授本州助教准前充禹庙祠令其陈畴到阙授郓州安抚兼本路兵马钤辖收齐州虎头山何清等逆党畴受勅未去间思惟杨昉断签虽未全应似乎有验縁郓州正是东北鬼门又充本路钤辖亦是统摄兵马旌骑之意因朝辞面奏前项因依遂径往虎头山收何清等却于前路遇夜遭何清等迎敌军队冲散畴夜黑乗马奔走被马蹶蹄坠于深濠自知其身如被垂发神人连马提起在岸复寻元路就佐官军马次日整顿前进遂斩戮何清等逆党却回京师不赴郓州差遣从此惊恐失心染患寻医再进札子举奏杨昉元定危难全赖眞武救护以此保奏赐杨昉前项恩泽仍令越州就郭立眞武殿宇陈畴自备俸钱就干明观修斋设醮报谢眞圣相术指迷宿州致仕驾部郞中王衮再蒙诏充国子司业遂于家堂回奏眞武求签得吉乃进程忽于汴河塘岸遇一道士只揖称攻神相王衮邀上船献茶乃问高隐何地道士云是华山云台观徒弟姓裴王衮以一百二十金欲求一相裴道士云气色喜盛须迁编撰衮曰见受司业亦系国家制撰又问官职位寿所至道士便起上岸回首云但记在后不可受史阁之职与庚辛方爲事若受之主死于饿雪骸骨不收道士向东而去更不受资王衮不以爲事后因西域不宁时全台保举王衮可充奉使其王衮元授驾部守司业今权御史大夫充天章阁待制衮甚有喜色忘却道士之言迤𨓦至西鄙蕃君李万全宴会间出言相讽累遭玷辱将及出界回国虑负辱责却说诱从人潜马走入羊山连被雪压向巖穴中旬日不食忽见裴道士再来曰吾非凡人乃汝供养眞武也汝若依吾指教莫授御史大夫天章阁之职则事亦可免庚辛则西蕃方所雪中当饿死正是今日爲之奈何吾且去矣衮悔已不及遂死于羊山骨殖抛弃从人忘命归国有司取问进呈契勘王衮本非奉使不功乃属前定若眞武相术明指迷径自不知避故丧其命其生前权借授御史大夫充天章阁待制今来更不追还赠同正赐并依品官例支赐招魂礼葬胡清弃业东京咸平县胡清卖熟食爲业因五月五日燖杀鸡鹅偶然刀在手中寸折物命不死刀反伤手汤涌出镬胡清自知杀害禽畜非理因此弃业欲走上京别求营生在路值夜又遭大雨入一古庙避雨止宿约三更以来见一披发仗剑金甲神人叫起胡清还知有无数物类寃魂随汝左右今不敢入此门来汝后尚有三十年天禄切自爱护言讫踏龟蛇向空而昇清遂惊起觉天朗月明回看庙中并无塑像并画相秪有一碑额名鎭国眞武之祠及到京师月余褁足罄尽思惟在路庙中眞武喝言向去三十年天禄此意除是充军于是就骁勇习武艺不过二年遇国家殿试呈过弓马鎗棒等种种絶伦于一千人中蒙御笔点爲第一先赐三班殿侍出身又宣临殿降问有何异术并何处习武艺如此精熟胡清具奏遇神人露现喝报今日之事一一应验从此又加转三班奉职乆任边庭转至作坊使曾任润州都大巡检胡清终身侍奉眞圣香火仲和辞吏天圣八年京西许州吏人杨仲和差往蔡州勘鞫枉法断朱惜姐臀杖十三后承勘官通判徐沂理会课绩转官未该酬奖在许州天庆观设醮保助转官请道士裴君叟拜奏青词君叟手击青词拜伏案左约二时方兴与徐沂云谨赍词文诣玉皇金阙投进方到三天门下遇见北极紫微大帝领佑胜院善恶副判眞武灵应眞君奏事见君叟来投徐沂青词蒙眞武赐言曰徐沂勘蔡州钱举等藏匿家财二十余万计嘱官司枉法勒有分亲弟爲外姓被杨仲和将干证人朱惜姐故入杖罪爲有此负屈所以阴空不令从许见今定杨仲和等罪恶欲呈奏玉皇令君叟就此投下青词急回自后徐沂任满离去杨仲和从此辞弃吏门归家誓修善事解脱罪恶因赎得眞武圣帧三时香火长斋称念眞武尊号逐日接待僧道及孤贫或有人家死亡无力津送仲和即典卖物件出钱津送自此家道沦落妻孥死亡又将幼子卖与李员外家得钱六千亦施与人州郭有居士之称经二十年皆借亲知照顾遂居僻巷一心供养眞武忽遇一贫道人相过曰汝本吏人罪恶如故何得悔悟弃家守贫奉圣无怠观汝悔心必感天宥贫道有一册文字借汝传之此术可以资身嘱付毕道人忽不见仲和开视乃西山十二眞君签仲和遂置竹签一百二十竹筒盛之眞武像前不及旬日民俗翕然来占灵验如神如求一签必当三五十金或留一百文相酬至于州官俱来求问忽有本州新任司户李成道寻访杨仲和称是所生父七八岁时卖与邻家李辅之十三上受所养父祖李中立侍郞奏荫恩泽十九上铨试注授本州司户因知骨肉并死独有亲父扬仲和所以令人寻认皆称近亦亡殁所有衣物除葬送支用外尽抄札入官李成道闻此涕泣遂于寺观修建功德荐悼一日李成道黄昏独坐书院中见一老人道装立于空中谓曰吾即汝所生父杨仲和矣汝身受贵汝宜忠正吾因悔过皈依上眞得眞圣传授西山十二眞君签拯济衰朽今已寿终蒙东岳照牒称谕仲和身心正直授麻溪注禄判官又蒙眞武授记候此差遣了当许爲七元勾当吾秪有一事未满心愿吾生前供养眞武帧像并籖供具什物没官见在军资库尘垢之处可收取上件圣像等物归家志诚供养必助汝善果言讫潜隐不见后官司估卖其物成道赎得于廨宇逐日供养忽一日朝廷置内臣袁良弼因皇后乆患心气赍香往武胜军仙图山投献金龙玉简法醮经由许州同知州罗宗孟因见衙庭西南有红光罩盖屋宇令人探问称是司户厅有官员士庶烧香瞻看一旧画眞武像并籖一筒红光覃定不散时罗宗孟同袁良弼往看良弼试将投龙圣意祈签抽得钟眞君第十大吉签良弼亲録奏闻縁文母太后已得梦渐安据録进灵签却与应梦同意行下许州取会后李成道被本路提刑余斌用威势迫胁求眞武帧像并具事什物才到斌家画绢片片零落化爲蝴蝶飞向空中所有竹签一筒先蒙朝廷索去今大内寳应阁下者是也其成道奉圣㫖许还本姓杨转授光禄寺主簿仍赠杨仲和爲悟本府君杨成道才得转官亦死今许州见存杨府君父子祠堂祈求有感良嗣感祥荆南府左班殿直孙良嗣一生供养眞武委有精虔常获神贶因观俗廛多杀物命每自思惟皆是轮回何忍爲之常出市肆见人携卖有命之物便须买归或飞禽用笼罩或鱼鼈用水器聚养至天明人未起取出抛放经十五年良嗣自然达理悟性凡所作爲并有奇感人皆号曰孙先生忽一日无病而卒卜葬荆积山南开坟有衆鸟衔泥装垒土塍地穴出水池化生鱼鼈地生芝盖下椁时有五色祥云覃映四向荆南府应系官庶僧道尽集坟所以香花旛盖螺钹法事祖献时知府谏议大夫章庭老亦崇道奉眞步至坟前有一小窍现出龟蛇盘旋喜跃乃知孙先生终归北极眞武之佐矣应现灵物移时自然不见州府地境既有异人感诸佳祥理当具奏朝廷续准中书札子令于孙先生坟所造庙刊碑记其圣应行状赠孙府君庙爲额玄天上帝启圣録卷之七玄天上帝启圣录正统道藏三家本八卷洞神部记传类玄天上帝启圣録卷之八流八元晏悟化潭州年例衆户率钱起置三月三日四月八日六月六日八月十八日放生社会康定元年三月三日伏值眞武生辰预先收买飞禽水族等活命笼器盛贮于祥福宫至日遍市迎引临大江赞咏放生其飞沉之物或向空复坠或水面仰浮社衆用人撩拾逐一取看爲飞禽者或被胶网粘罩弓弹猎射各有伤折爲水族者被罾钓张取篮罗採捕鳞甲头尾皆有破损衆皆惨然候斋罢散分静僻郊野且得城市之人眼不见矣社衆回宫赴斋宫主道士周元晏升堂讲演眞武经一遍时会中忽有云游道士请问周元晏曰幸对十方海衆在此证明愿垂开示此会因縁使学人有所解悟元晏云潭州一岁有此四会今日此会乃是眞武灵应眞君生辰外有四月八日是释迦佛生日六月六日即东岳泰山掌命府君生日至八月十八日乃是四海九江龙君神母庆会东海校量水族之辰并收买禽鱼活命等物出笼入水名放生会学人进曰非名放生则是故杀诳杀昧杀贪杀元晏曰何谓也答曰既不是杀其今日放者皆不飞不跃何也飞禽本生于林野鱼鼈蚬蛤皆产于江湖二等干湿性命与人无异除当死偿人厨食汤火之债自有受者还知因有此会致令物命屈死者多故使愚下之辈不避罪业秪图眼前财利百般计校日夜打捕守待积聚饥饿迫切万无十生十无一活设有存者皆伤中之物是爲故诳贪昧等杀递年如此实是造业何谓化生况眞武乃高天北极正直治世福神岂受人间私杀爲献元晏无对遂下座揖留其道士欲询姓名不觉隐去更无踪由当时却见所收放不去禽鱼等物就笼器中各变白光向空而去社衆咸睹知是眞武垂慈愍恻生命亲自降灵广施教化诫其杀害潭州从此罢放生改爲施贫会时知州陈襄申奏承朝㫖将此事爲验送有司删制放生爲杀害无益诫文印赐臣僚及宫观寺舍遵依奉行王衮烙鼈宿州有比部员外郞王衮受太平州芜湖知县赋性刚执贪嗜滋味常将活鼈用火烙生取其肉却入磁器烹馔有男长修累次与母亲劝告诫食终不允从忽值三月三日县坊兴集放生迎引社会往朝元观献纸王长修往看问观主道士承子坚曰多见放生社会就四月八日于寺院兴集何爲三月三日却来道观集会承子坚云三月三日乃眞武降生之日普通善识于是日如法供养俱放鲤鱼鼈鱓之类此是眞武大避之物縁鲤鱼属北方癸化至夜朝北顶盘七点鼈如神龟鱓类圣蛇放此三物表无残害之心各要忏罪消灾求恩护福长修闻此归说与母转告其父衮一向执迷不从谏劝长修潜于承道士处转求眞武画像及传下降避讳等式归家与母亲妻儿别置一室供养渐至年深王衮转驾部郞中充邢州巡辖独往赴任将至中路于马前见一道人曰公莫是驾部郞中王衮前赴邢州此去正是郞中负命之处衮欲再问道人潜身不见衮届邢州思慕鱼鼈供厨縁邢州不产此物遂至决责从人无明杖楚自后染患渐至经缠医理不差忽夜叫言被无数带殻水旌衔寃缠绕索命咽喉喘躁四肢痛楚坐卧不得死生无门因此痛悔中不觉右手五指上如被物咬疼不可忍忽失声叫眞武眞君一声觉气壅喉胸遍身极冷渐有喘息良乆气和乃云衮爲性刚执自小好食火烙鼈肉不依妻儿劝诫供养眞武后受此差至中路遇道人言前去是负命之处衮愚顽不悟遂遭此疾痛楚难忍又觉于迷乱中急连称叫眞君求救忽觉其身在一山上见眞武眞君前列数行负火刃鼈类衔寃索命眞武遂指衮曰汝恣杀物命以充口腹寃家业鬼相随无由解脱汝被天地水三官下降察知罪犯损折二十年寿禄合于邢州身死縁汝有妻儿克苦斋心事吾香火晨夕发愿忏悔秪爲汝杀害啗食之故已爲申上三官令特与汝解释所杀物命一一令託化转生水府永无执对仍与汝奏録重注寿禄如故衮蒙眞武授记病苦顿消因縁奏闻朝廷陈请致仕誓诫荤杀修奉香火看诵眞武妙经十万遍并写道藏经典舍入东京太清延福宫华氏杀鱼兴化军程嗣昌少爲商贾性刚气傲不崇三寳不亲乡友衆皆嫌恶嗣昌卖买不使轻重斗秤不亏他人价直不曾用心秤量人物不慕烹炮少食活物偶客于密州板桥郊西鎭此地多食鸜鹆鸪鸠喜鹊每日街市煺剥无数因出郊游行见人或擎鹰鹞或挟弓弹或张网罗不忍观之回归城中夜静露天于星斗之下发心蔬食命工刊板印施戒杀图一千本适值十月上七眞武下降乗此圣力普愿人心回改有脱务拦头彭景最是好喫酒肉之人亦受一本归家读向妻子华三娘却生嗔怒用手碎弃于秽浊之中次日华氏买一黑鱼方用砧刀如被人把定双手其鱼跳起尾稍刺入眼中如中一刀滴血在地化爲虫蚁沿上牀席咂啗华氏面上鎭市传播秪因不敬诫杀图文立受恶报忽一日彭景酒醉于市中见嗣昌便出言毁骂称板桥自来无人诫杀亦自安乐你是兴化客人乱施文字坏却我妻一目用手拖拽嗣昌意欲作闹嗣昌脱走归房思悔时监鎭向孰与巡检宣旦聚厅见嗣昌脚悬地面三寸许浮空行立于厅前附神而语吾是眞武眞君向孰等备香设拜遽蒙降言吾见此地居民累劫好食飞禽业障深重有兴化程嗣昌印施诫杀图是爲最上善行秪今华三娘不能信受因杀黑鱼反害其目不独此人受报凡好食生命不悟因业等人难免殃咎嗣昌恍惚化去不见形影方行详究忽据鎭厢申报客人程嗣昌无病身死监鎭等闻之惊叹华三娘患眼在牀缠绵半载方得命絶向孰与宣旦得替归京将此因縁镂板印施劝诫杀生仍终身崇敬眞武香火致上达圣聪蒙宣向孰临见逐一闻奏奉圣㫖誊送有司照应曾谥眞武灵验云三元一神通应十门炜赫光祥咸眞灭㱵朱氏舍利袁州有左班殿直充筠州监税朱良恭到任一年身死家贫无儿秪有一女同母挈丧还家不逾年母亦死其家祖来供养眞武其女朱氏爲邻里求亲并不以爲意邻里等人却诽谤毁其不正之事朱氏遂于眞武前发誓至死不嫁人愿得一患在身爲残疾之人方絶外求年四十忽双目失明亦不召医从此无人求亲天圣六年九月九日身死既无亲属官司须当检视袁州据司理赵平取覆其朱氏尸首不容检验前有乌龟后有赤蛇沿身遮护时知州何𤤴通判王尧臣亲见此异事遂召僧道祈告欲退龟蛇即爲殡葬其龟蛇蓦然不见差四邻买棺盛贮寻问侍妮陈菊香据说因被人求亲逼抑不允将事诽谤以致发誓不愿事人逐日祷告眞武降灵爲儿照察在失双目不乆无疾而死肉体颜色与生无异临终时秪言将我尸就壬癸方火化何𤤴契勘九月九日正是眞武下降之辰朱氏偶然而死有龟蛇卫身称化于壬癸方切令依从焚化才发火其朱氏化身于云端告衆云儿今不入六道转生于沂州刘籍家不二十年但记有刘生名播天下见有非毁儿身不正之事任一火焚之乃可辨认告辞而去火过骨有五色坚固舍利光明粲然衆皆求请供养向者乱生诽谤等辈并口患痈痔脓血臭秽各诣眞武殿哀告忏罪渐获安愈袁州人家递相戒忌非饰口过受持眞武香火太守具奏朝廷承回降下沂州勘会屯田员外郞刘籍妻九月九日丑时委生一男事无虚冒准中书指挥本州支官钱就天庆观眞武殿建醮并就元北方化处权立照应准备向去检认异迹施行梁公冠簪磁州有倚郭清泉女冠道宫戒行清修磁人敬仰与天庆观相通磁人凡有醮筵法事看诵经卷俱请清泉宫女冠爲天庆观道士妬嫉买嘱群小逐日拦截宫门才见有人入宫请召修设遂来搅扰兼起谤言因此渐次无人来请召修设有女冠梁寂眞年十七岁曾授北极法箓持课灵感遂早夜发香对眞武像前哀诉伏愿速彰报应寻有刑部员外郞黄勉新知磁州赴任将近城夜宿平原鎭驿梦见一人紫袍金带称吾是清泉宫北极殿掌籍判官爲见磁州知通佐官皆不历事惟务欺曲且如清泉宫见被天庆观道士妬毁阻絶檀信如明公到任须治此枉屈黄勉惊觉记録到任两月余偶过清泉宫入谒北极殿细认着紫判官颜貌似前梦中之人黄勉归衙遂指挥军巡等言与清泉宫事件限半月要见公事将及限满有村落社衆六十余人年例来清泉宫建保田蚕法醮其夜复有浮浪之人结集成群赶逐社衆被军巡捉到庄花三等十四人押下讯问及勾到天庆观道士陈有章二十六人勘招州司量与科断惟首恶陈有章并庄花三并与编配奏裁黄勉又梦前日判官告说爲天庆观亦是奉安北极四圣香火若将有章决配有玷吾教不须申奏朝廷黄勉遂令结案疏放陈有章其庄花三编管别州不乆梁寂眞染患疮痍臭秽身死葬于东门外官地经半年因通判苏应之出城相度窑务闻臭秽袭人其地皆称清泉宫葬梁寂眞在此苏应之立追清泉宫主首姚寂冲等移往僻处藏殡便令开土但棺盖浮悬一道不见尸首秪有冠簪一条及赤蛇碧龟在内所是臭秽变爲异香应之焚香拜谢遂取龟蛇赍见黄勉因详梁公在生崇修眞武香火故得尸解之道获显龟蛇异事宜送清泉宫眞武殿供养三次送入殿三次相缠出门臬外张口有伤人之意黄勉即焚香祷祝莫是别要添置香火待奏朝廷别立殿宇其龟蛇即回旋入殿一阵风起龟蛇不见本州开析保奏续降指挥令守臣支上供钱如法建造眞武殿并立梁寂眞祠堂赠通应妙化仙师自后本宫兴隆教法大振天地垂鉴广南賔州衙宇有伏尸精怪前后官员不肯注授非自身染患则儿女死亡雍熙中有礼賔副使杨从信一生慕道书符篆箓爲人救冶疾疫侍奉北极四圣香火各有感应才到任三日属官来问可就延福禅院寝膳縁州衙多有不祥切恐深夜惊动从者从信既感眞灵护身秪于州衙卧处备新果茶酒净水等取随身眞武供养至夜戌末亥初用黄绢一丈二尺用辰砂书篆六丁神将追魂箓一道奏告眞武祷祝毕随纸钱烧去供养经七昼夜州衙安然皆无惊怖至第十日从信亦无响报再恳眞武愿速报应当夜二更闻窗壁震动如风雨声灯烛皆灭或见电光闪烁良乆平定五更二点从信听得有人敲房门从信起身潜窥见供养眞武灯火如初于案前有一艳粧妇人叩窗叫言念儿是周朝张忱侍郞之女聘与賔州刺史姚文吉此人宠信偏婢范香春同谋将儿用练带勒杀就本房掘地坑埋不乆姚文吉等去提领修筑潼关爲事不端遂被群马践向山坡寸骨不收今儿身沉堕于此魂魄常守其尸不得解脱今因礼賔祷祝眞武差六丁神将同城隍土地搜捉儿去押送风吥啰山展转沉爲下鬼儿告言寃屈事理蒙眞武慈悯特与授记得超人天切念儿尸尚在东房南边壁下约深六尺若得出离便得超生今来恳告爲儿作主从信候早令人锹掘果有全副骸骨取出用㮀木盛贮于延福禅院寄州衙从此安静从信因劝谕世人亲敬上眞香火以求保护之福且谓善恶无门惟人所召若平等无欺天地垂鉴况有妖魔敢爲祸患凡爲人但心慕大道敬奉天地动止之间神明卫护何惧邪崇惟供养眞武即获正道永鎭群魔迎纳嘉祥门庭清静于是賔民悉皆承禀无不虔恭后从信归京差充皇城内巡检兼兊宫令官偶陪御祀祀家神因奏此奉圣㫖送有司勘会賔州旧无宫观宜令转运司相度限五年建宫观二所选道士焚修官给钱粮供赡特赐福圣并干熙观爲额神灵奏举东京咸平县户部侍郞裴宗敏有三子彦先彦修彦和俱受父荫彦先谨愿敬奉道法其彦修彦和操心欺曲岂顾天地当入京注差又应举惟彦先往崇福观眞武殿焚香求告愿保扶诸弟同预科撰抽得黄眞君第四籖详其签意乃兄弟忧戚之兆遂言与二弟各宜谨守而彦修彦和反致嫌责云我等之命何爲取信于泥装塑画后各就试彦修彦和不中惟彦先获荐及第授大理评事守明州推官彦修注賔州迁江县尉彦和授金州监酒彦修彦和从此嫉妬见兄应中高科皆怨天地无平等主文不择艺能心愤愤自兄赴任明州不惟废罢香火后二弟亦各赴任临行又将家堂供养三清诸天星帧等焚弃而去彦修赴迁江县尉到任两月因巡捕海寇孟军三等被伊捉去不杀割下舌尖放还彦和赴金州监酒二年亏欠课利四分蒙按察奏劾委官摄勘诈称患死兄彦先于明州具状递申朝廷愿纳官罢任赎弟过愆续蒙回降候任满别听指挥彦先莅事公正吏民赞扬知通及提转等司皆同罪保举又蒙中书指挥候裴彦先得替到京令有司引见莫测圣意及至朝见奉问裴彦先始末有何内学奏云臣自祖以来崇敬神天香火不絶别无内学圣㫖云因去岁九月九日夜寐忽梦家政堂福神眞君显助保举卿之名字言卿有柱国之功常怀忠孝又称你有二弟虽爲命官此乃败国亡家之人不宜委任天籍注定合勾凿姓名不延寿禄以显彦先行与道合上应神灵下至朝臣例皆奏举其彦修彦和行迹不善神祇降灾爲善爲恶无非显报使人畏之诫之裴彦先当殿转授太子中允赐绯知洪州豫章县事圣井辨异怀州开臙脂铺谢景元景修兄弟兄好游冶弟慕崇信本家自祖有家堂眞武凡事祈求无不感应景元耽酒唿博家计渐坏乃思景修常言家堂眞武灵验因恳告云今欲与人赌钱保当赢他人财物须得吉珓累次信用赢得一二百贯后复恳求吉兆而去輙输一百余千发怒归来将眞武堂尽皆拆弃景修再自修完后景元睹博日输种种不利转生怨恨一日景修上京贩卖其兄毁拆圣堂其本像用刀碎噼弃向井中景元三日后忽患遍身疮癞脓血滴沥死活不能景修在京梦一小童披发跣足浑身俱黄头戴石盘枷大哭告云手足皆伤疼痛不任近看却是数块损碎黑木头遂惊觉起来自省家堂眞武必遭毁坏遂归怀州见家堂委遭毁坏兄病恶疮在牀雇匠者修盖及下井取眞武木片辏成全身不期此井汲上水浆色如琥珀别有一般香异传闻州府时知州史馆马荀闻此奇异是日率州官来景修家令人汲水辨认见香异非常及具述景元受报见患恶疮马荀令汲一盏井水与景修喫才饮水罢云雾四合见景修空中立身彩云遮拥仙鹤前引揖谢马荀及辞衆云今朝见金阙白日上昇马荀备奏准御扎令怀州别造官屋兊换谢景修连井屋基破以省钱修盖谢景修眞人上昇观一所及盖殿宇奉安圣井不许汲水或遇民间疾患许汲救治特赐圣水观额每岁拨恩泽披戴焚修道童二人仍赐庄田房廓钱充常住所有兄嫂一房尽归景元存养自后家业炽盛一子及第后代异事也焦湖报恶淮西巢州居民不论贫富竞好啗鼈不顾腥厌触犯天曹日月昏晕星宿无光乃有九天採访使者检察上奏遂感玉皇勅命北极紫微大帝及天地水三官岳神取问巢人罪业已积得何所报北极奏云此地历劫贪杀四足水族寃魂相执既合偿还须连地址除灭俱令解脱玉皇告北极曰衆生恶积信不可容合倾城荡爲大洲方得清净于是北帝宣告眞武曰汝爲三界游奕察人善恶奏注福罪岂不知巢州积劫以来好杀鼋鼈此乃厌触上犯玉帝胜游罪恶不该赦宥令此一州溺爲水𣾷汝宜谨之急速奉行眞武奏北帝曰巢民虽有重业未必俱是杀害水族之人若槩行倾陷终负寃枉容臣会问等第而行眞武遂令从官天罡神将化爲大鼈浮游巢溪涨塞市桥时州官遣吏爲辖就水宰肉分俵郡官其次巢州皆得肉啗于是天罡回报眞武巢州城土委合化爲大水虽变爲大鱼死浮要处全不择腥浊悉皆分食眞武叹曰此地衆生罪业弥深不可救度眞武自化云游道士降下巢州求化净水前后经游七日民间遍行悉皆腥厌椀器无一净处行至小巷独有一家见一老妪复前求水妪以椀盛水与喫乃问婆婆何姓作甚生业婆曰姓焦本爲吴人寄居此二十余年卖粉食爲活家有一男一媳妇共三口道士问曰汝家水椀因甚不腥婆曰自到巢州爲见人兇地恶家家好杀水族不知罪福老婆戒杀食素其水并椀皆得清净道士告曰吾非凡人乃天神也念汝有善业故来化汝不乆巢州有洪水汝急携子走避未委汝身要何果报吾有三事汝当选取一愿一欲子孙爲官食禄二欲便获富有荣华三欲永受香火钦崇任取一意婆拜曰何敢过求富贵若得乆远一炷香火不絶秪此是愿眞君曰汝今每日早晩上州衙门侧看石碑下一石龟若见龟眼俱赤急携子及妇出南门去逢见圣女山即住眞君言讫化白光不见焦婆从此逐日上州衙门看石龟眼将及月余人谓焦婆风狂被人戏谑用朱色抹其龟眼皆红焦婆观见石龟眼赤领男并妇走出南门奔驰十里有山名圣女焦婆上山回顾巢州逡巡洪水四合浩渺无际忽于云中见一神人披发跣足着昏黑袍形相与求水道士无异叫云焦婆其水属汝所管秪此得香烟不絶嘱付隐隐而去焦婆令其子缉草爲舍自忘寝食晋朝闻水陷巢州差官访问四远莫知所因遥望圣女山独有一家官吏上山来见焦婆询问因由具奏先赐供给焦婆口食仰邻郡逐时送给不乆焦婆并男妇相继身死朝廷立庙封爲灵显圣母及命其水从圣母本姓谓之焦湖四通船舫至今祭奠祈祷无不灵验今属淮西路无爲军巢县四接庐寿舒和等州通运参详报应善恶甚明巢州周回二百余里爲洪水所陷改巢源爲焦湖中存圣女山特封焦婆号灵显圣母后爲风浪四起漂溺舟船官民秪以恩愿祈请圣母而已其风涛兇勐转恶有行医老母在西晋城进状称是焦湖植利之家爲见焦湖风浪伤溺人船官司惟祷于圣母殊不知圣母本尘俗人秪因戒杀蔬食遇眞武献水清净发圣爲巢水土地蒙国家改名焦湖封号灵显承此天地之恩尚未能报何爲却兴风浪爲害盖是旧日巢民报偿水族寃魂相执卒无解脱所以造作毒风恶浪竞伤人船递相报对如要消伏除是眞武可以救此言讫忽然不见晋朝看详投状老母乃是焦湖土地灵显圣母化身报说当急速依应行遣寻差使命并道士同往灵显庙启建道场献御香奏恳眞武祈请风浪不生往来宁静道场经一月焦湖风浪顿息使命欲回忽于云雾中现一符吏曰臣是中界直符受眞武将军差报官家焦湖波涛是巢州杀害鼋鼈酬偿寃执不能解脱致兴妖祸今朝廷祷祈平安已蒙眞武面奏北极因朝三清得玉皇勅㫖并降吉祥甘露已将焦湖恶报寃鬼与水族等解结洗涤并送东岳泰山府及地府冥司系名收録量度轻重报尽受生焦湖今得平息直符遂退时晋朝再遣使降香建醮于圣女山报谢天地仍就山建眞武殿勑赐爲额并加赠灵显顺圣之号虚财化砾韶州明阳宫有洞天名青罗福地昔神仙张岳修眞之处递年于五月五日正午时有杂色飞乌俱来洞前飞舞嘻噪人谓衆禽随鸾凤来仪因作散禽斋会掊率钱物置备纸马以此名目忏献诸天星宿烧过纸赠积聚天曹无名收寄致蒙北极紫微大帝问殿前四圣神将时眞武出班奏曰此非天曹合收系韶州明阳宫诡诈规取称有鸾凤来仪诳达天曹又蒙帝问若明阳宫五月五日奏献不实因何是日诸禽飞聚眞武复奏曰此日午时系臣下降到彼诸禽竞来受臣法气解结披毛宿縁重业所以舞跃嘻噪而去帝曰天曹将无名纸马收受将作何用眞武奏云可行下东岳椿留支用来年必无人烧献其明阳宫次年复会四远人民尽至洞前聚集过申酉无一翅来忽有一髼头道人用手指定宫门默然而立继令人召到却言今岁飞禽不集社会永爲罢去仍告与前项因依教本宫向去五月五日午时就洞前焚香求祷眞武眞君解禳累年虚名率财冒达天曹罪若不信三年内看有报道人起身入青罗洞更不见出宫门不信次年又率集其会群飞又不至及三年是日因化纸狂风吹起纸火从库堂沿烧约二时间宫庭化爲瓦砾之地韶州收録住持道士张安象勘招前项故违圣谕致遭天火具奏取裁准中书指挥五月五日早朝据司天台奏观见天行飞火合烧韶州背逆正道宫观及有内臣凌招庆附神降言眞武亦报火烧明阳宫爲从邪惑衆率财非用积犯天曹化谕不改今奏到事理合其应验所是明阳宫更不立额秪建眞武殿并小道院别选羽士十人焚修张安象特免决还俗疏放合行关告诸路道俗今后禀信天地无令有背正眞之道假烛烧尘南安军开隆观元是太上无极净虚天主祖氏宅基縁南安居民惟崇眞武每至下降尽来烧献香纸灯烛等观前有一杂货铺本观凡有会设合用物件皆于此铺收买惟用蜡烛尤多却将臭秽牛脂触朱破布伪作眞净蜡烛出卖不惟烟气薰触上圣兼祭赛求福反求秽渎被星辰天眞及岳渎神明奏达三清玉皇暨天皇北极令下天曹诸司检攒忽一日看眞武殿香火行者梦一神人报云观前卖蜡烛者曾三世爲人世世恶业今姓黄名禹犹卖秽脂假烛触犯天曹罪恶贯盈永失六道合爲微尘今系佑圣院眞武管察善恶既受天符以报黄禹之罪明日当自知之行者惊起告于道衆言犹未毕黄禹店前有一老儿商量买烛十条要献天曹须是眞烛可矣黄禹怒云我二十余年卖此烛尽献天曹何故云假令先买一条取火点看不觉骤风起吹火焰沿烧屋宇老儿亦自不见其黄禹因贪救物致令火逼烧爲灰尘经一时辰独烧此家不留分文至火灭店内有一大柱不曾滥火正面如斧噼一片上有天书隐记士人道流俱来验读并知是眞武眞君圣迹官司令人用纸笔抄録才了其柱又从里面火出烧尽其意与观中行者昨夜之梦相似通露罪恶详此清由速招果报南安军太守不敢隐蔽寻録一宗事情申奏朝廷蒙看详批降人之处世善恶由心善事如江海潮波来无形影去无根源恶有速报如天地产物是处皆应可不谨之宜下南安军依此立石碑于观门以显眞武垂报无差仍布告中外以戒水世叙功赐衔勑寳应阁惟神阴相克示显灵宜可叙功特赐眞武永充定国无碍慈悲家政殿授上衔玄初鼎运上清三元都部署九天游奕大将军左天罡北极右垣鎭天眞武灵应眞君奉先正化寂照圆明庄严寳净齐天护国安民长生感应福神智德孝睿文武定乱圣功慈慧天侯水之精赠同德佐理至应大道显明武济阴盛翊圣左正侍云骑护国保宁辅肃玄初太一天大将军火之精赠同德佑理至惠诚重感慈普济阳辩武圣右正侍云骑护国保静辅肃守玄太一天大将军封赠如前奉御制赞入阁谧爲策寳万物之祖盛德可委精贯玄天灵光有炜兴益之宗保合大同香火瞻敬五福攸从玄天上帝启圣録卷之八