太上济度章赦太上济度章赦重刋道藏辑要太上济度章赦卷上延生解厄章具位某诚惶诚恐稽首顿首再拜上言滥叨真秩誓畅玄风凡激切以皈投盍慇懃而敷奏谨据斋意仰惟圆穹广覆列纬经行司下土之机祥察人生之祸福况命分枝榦运列禄刑六甲三元周行歳月三灾九厄巡察日时自非请命以扶衰曷俾消灾而益算谨爲拜章一通上闻三天伏望帝恩昭旷宸泽敷罗特降勑命宣告日月星宿璇玑玉衡三天玄曹十二分野六十甲子主宰官君特爲斋主某人除本生身命之灾解流年临犯之厄二运三限俱进吉星八卦九宫无逢恶曜庶蠲灾患迓续祯祥谨爲上请南上君寿命君丹秩君绛宫君消灾君解秽君各一人官将各一百二十人主消灭恶星度厄益寿太和真一好生君运气君定贵君各五人官将各一百二十人主和顺流年禳解恶曜解刑度厄君延寿益算君请命好生君收刑却煞君断刑絶煞君执刑收煞君各五人官将各一百二十人主益算延年拘制刑煞万福君南极君司命君太白明星君定名玉厯君财库禄库君各五人官将各一百二十人主增注生名削落死籍拘魂制魄君周玉君各一人玉厯素女千二百人主拘魂守魄录神卫气天曹解灾去祸君五方生炁君益命延夀君六甲将军从官吏兵主度厄消灾除邪保命庶使斋主某人运限协和身命安泰动静出入有禄马之加临分野𨇠离无灾刑之冲战木星爲灾金星制之土星爲灾木星制之金星爲灾火星制之水星爲灾土星制之俾得调理五行和合四象命基巩固夀址坚牢度厄扶衰解灾保算益广好生之泽上裨育物之仁蒙如所陈允昭玄贶恩惟大道分别求哀愚谨因二官直使正一功曹左右官使者阴阳神决吏科车赤符吏刚风骑置吏驿马上章吏飞龙骑吏进章凤凰骑上章云龙骑言章风发骑御章神龙骑奏章飞龙飞虎骑各二人出操爲斋主某人拜上某章上诣三天曹伏愿天恩告报诚惶诚恐稽首顿首再拜以闻谢土安宅章矢心领教励志度人自揆踈庸夙叨涵育敢沥粟丝之悃仰酬山岳之恩谨据斋意切惟斋主某人继述谋家辛勤问舍经营版筑莫奠室庐填塞掘移虑伤禁忌况星𨇠之临照与神煞之循环练日练时或因冒触定方定位恐致灾衰期寍静于土司盍皈依于帝阙仰希福庆预殄屯危谨爲拜章一通上闻三天伏望皇极流祥苍旻委监特降玉清道炁灵宝妙光灌注斋主某人所造屋宅之中内外辉华迩遐洞焕导迎万福辟斥千妖镇守真灵各安隅界触犯神煞咸回善心卜世卜年永臻玄贶谨爲上请谢土君制土君解土君安土君安定君安宅君五方保护君解功破耗君各五人官将各一百二十人主解谢造宅已来前后动土触犯禁忌太岁太阴大将军一百二十位官符毒火吊客丧门上下神煞悉令和释其有方隅神祇因掘凿权迁避者请告谕宜复本位阳方君安上君右都候君安石安土君各一人官将各一百二十人考官吏兵主收摄土公之鬼毋敢侵犯乡邑大夫神君守宅大神守宅三将军吏兵三十万人主驱遣五方土炁故炁遏絶邪精毋令侵犯五岳将军六甲神将五方安宅大将军护宅大将军保宅大将军镇宅大将军各一十一人镇安宅舍驱斥邪精九横三灾千殃万厄悉皆消荡毋损居人庶使斋主某人自今以往百事康安宅舍光鲜门庭清谧盗贼虚耗远离他方水火官灾毋挠近部鬼邪絶灭疾病消除瘴疫不兴谋生称遂诗书有耀富贵无涯眷属利安以爲效信遣疫疠保病章滥膺选举冒缀班联蹇浅自惭希夷未悟扣宸阍而屡请腼灵府以知非亶冀隆慈曲垂涵贷谨据斋意切念斋主某人尘寰涉迹身世谋生五慾七情宁无翳累百非衆慝易积愆尤致寒暑燥湿之凭凌乘身命运限之屯滞忽沾疫炁遂履危机自非帝造之垂矜曷俾余生之有庆谨爲拜章一通上闻三天伏望盛德涵容玄恩矜恤特降玉清道炁灵宝妙光灌注某人身家之中俾正炁辉明妖氛远离消灾解厄保命延生谨爲上请北阙九夷君北黑天机君运炁解厄君地官督炁君各五人官将各一百二十人北城化吏五人天市大夫一人五瘟部炁兵四十万人拒天大兵千万人主收制疫毒断除瘟炁东方九夷君八十一官君断青瘟青毒之炁南方八蛮君六十四官君断赤瘟赤毒之炁西方六戎君三十六官君断白瘟白毒之炁北方五狄君二十五官君断黑瘟黑毒之炁中央三秦君一十二官君断黄瘟黄毒之炁大胡老君家中守宅三将军左右三部将军赤阳兵士运炁解厄君五瘟都炁君吏兵各三十万人与里社井邑君主同心收除斩制疫鬼中宫游逻大将军科车武骑大将军锋火虎贲大将军监天敢健大将军邀遮大将军锋火大将军骁骑大将军斩断虎贲大将军罗网龙虎大将军讨捕飞行大将军吞天絶地大将军各一人吏兵七十万人主收断五瘟积类无侵邻里摇天动地兵十万人讨天君胡越骑君阴阳神决吏收炁食炁吏收神食神吏收鬼食鬼吏收毒食毒吏各一人执赤越大胡君千二百人三五元命功曹使者魁罡击剌将军各一十五人金刚八煞兵士各九十六人主収捕瘟鬼扫荡疫炁免相侵染贻祸鄕闾卽俾某毒炁消除病源康复天医扶体灵药资身家门尊卑均臻景贶收邪断怪解厄保命章蹄涔卑贱茅径昏愚夙沐洪恩滥司玄教誓度人而激切庶赞化以承宣凡有皈投敢忘关告谨据斋意切念斋主人运逢屯否身际妖邪致寝食之仓皇觉精神之颠倒致生疾患药饵罔功恐涉𡨚愆况绵莫释历时既久怪证愈深自非请命于虚玄曷克流恩于圆辐谨爲拜章一通上闻三天伏望广运慈悲曲加拯援特降玉清道炁灵宝妙光灌注斋主某人身家之中俾内外洞明门庭辉焕灵光所烛邪祟远离疾病安痊寿龄延永谨爲上请断邪天灵官功曹摄神卫身吏断邪使者护身将军检邪直符斩邪剌姦吏摄神使者主驱逐精魅收捕兇邪好生保命大将军续命大将军驱邪大将军斩邪大将军度厄大将军各一人官将各一百二十人主解除灾厄却去精邪安平守石君一人官将一百二十人无上监炁君一人兵士七十万人天罡大兵五丁君一百万人无上天生君五人兵士一百二十人盖天大将军兵士七十万人高麾大鼓五湖将军反甲逆鳞兵四十万人收鬼食鬼吏收炁食炁吏收神食神吏主收捕诸恶君扰害生民无上中宫五曹校尉兵五十万人清玄公君一人官将一百二十人主捕制鬼贼陆梁犯人岁甲君太甲君朱阴君各一人官将各一百二十人五天侯将军兵士十万人主擒戮精魅勦荡无留阳明君一人官将一百二十人与所在真官诸部吏兵社稷土地山林孟长同心协力和合家中守宅诸神併力追捉无令隐漏摄赴天狱依律荡除又爲上请左右阴阳太医吏救治病源太和真一好生君解禳恶曜庶使斋主某人形体安和邪精殄灭疾病痊愈药食调平眷序康宁门庭清肃起居随意谋爲称心永保利贞以爲效信保病解厄章学业愚蒙性资荒陋幸缘宿庆僭陟真阶誓殚济度之勤庸报生成之德谨据斋意切惟斋主某人命运灾衰形神凋瘁三业十恶夙累行藏六曜五星偶凌次舍忽染疾疢寝食靡宁药饵罔勋日时浸久夙宵惊战控告无门非赖帡幪曷臻平复谨爲拜章一通上闻三天伏望隆慈诞施惠泽特降玉清道炁灵宝妙光灌注斋主某人身家之中俾灾炁消除灵光照耀目今病患早遂平安谨爲上请阳秩君一人司命吏一百二十人各主重病未痊速令康愈须臾君赤天食炁君各一人官将各一百二十人主久病困衰卽得痊疗收神上明君一人官将各一百二十人主明畅精神断除恶梦赤星君三天慰愈君各一人官将各一百二十人主制絶家亲乘时搆衅解考君度命君益算君诛殃君游逻大将军地烧大将军各一人官将各一百二十人主收录邪精辟除故炁火龙君山周君东明大夫君各五人官将各一百二十人主制医药黄衣节命玉女月玄玉女各千二百人主持神方太仙明堂玉女千二百人主按方治病中宫大医吏十二人主择方合药天医官医太医五官治病医吏各一十二人主入脏腑经络关节行神存炁天曹上平太医吏一十二人治病功曹一十五人主上诣凤凰太清宫中取五色神药和合官君治疗病患木官持药金官持鍼水官主汤火官主灸土官和德各奏奇勋东青生炁君南赤生炁君西白生炁君北黑生炁君中黄生炁君各领吏兵除邪收病南昌朱阳君黄老君天魂君地魄君各一人起生玉女玉历素女各千二百人主扶却灾危度脱年命卽俾斋主某人炁体康健灾衰消散精邪远避殃讼和平病患蠲除命身牢固服药有效动止无魔命运亨嘉以爲效信传法授道祈恩谢过章误奉宸恩滥承师派期提后进庸绍前脩僭陈悃愊之私仰谢涵濡之泽谨据斋意切惟女青玉律选举至难太极金科保任尤重傥传授有乖于践履则师资俱冒于宪章今人洁己求真愿参上法静言障累越有数端或神炁难保于脩龄或骨相不符于道品或九玄七祖冢讼未消四负三生兇仇犹结或宿劫今世谴考尚萦或故作误爲愆尤莫释匪赖甄陶之赐曷谐愿望之隆谨爲拜章一通上闻三天伏望曲施玄𨤲俯矜丹悃特降玉清道炁灵宝妙光灌注弟子某人五宫六府之中俾正炁辉华道心开发灵光罗络妄累消镕仍乞勅命宣告三界十方应干玄局特爲蠲消考讼解释愆尤纪字玄编定名青简谨爲上请无上九天帝君三十二天帝君五老帝君日宫月府五星四曜南辰北极列宿星君三省五师三官九府天曹主执四司真灵福地洞天五岳四渎地水职司三界神祇俱赴玄坛证明传度又爲上请灵宝六部仙官三界所向玄曹赫奕仙曹玄坛侍经护道降真召灵合属仙吏九天司命府青玄黄箓院玉清神霄玉府上清童初府玄灵璇玑府北魁玄范府灵宝如意万司九天溥度院将军神吏玉童玉女合该传授将吏官君疾速分景化形随逐香火伺候交拨辅佐宣行庶弟子人证誓万灵告盟衆圣勤修精进学道参真存念行持济生度往身膺仙职心契玄宗智慧洞明慈悲利益魔试寖絶灵贶日臻誉望兴隆迩遐皈向功圆道备举形仙飞永畅真风益光宗绪誓终浩劫归戴玄元䝉如所陈允昭圣造谢罪祈雨章愚䝉无取踈谬何庸夙依覆育之恩勉饬精修之志承符领教宣德济人凡有皈投理宜关告谨据斋意切惟春耕秋歛稼穑之常久旱亢阳炁运之变傥时雨未敷于播种则嘉禾曷望于丰登况沟浍之如焚极闾阎之愁叹何以卒岁坐见饥荒谅万兆之积过浩繁而司土之神明谴责匪繇帝力莫吁民哀谨爲拜章一通上闻三天伏望道德曲成慈悲善应特降敕命告下十方三界一切真司原赦下民隐显之愆垂轸岁事阻饥之苦亟沛甘泽爲长禾苗更乞告宣主宰雷霆之司掌执风雨之吏湫涧泽洞威圣龙神城隍山川祀典社貌应干攸属各体慈仁啸命风伯雨师指麾雷公电母普注膏雨甦解焦枯谨爲上请天翁正气君河上真人九海九江九河北玄君各一人官将一百二十人主水炁泉源兴云致雨海中玉女千二百人河伯吕公子三十六人主兴起水脉立降风雨四洲九谷君灵台汉明君九州玄冥君九江北玄君九侯君各一人官将各一百二十人湖中玉女千二百人主召摄河伯使者青水帝君九江水帝十二溪女水部鬼神河平掾吏合符行雨应时下降于疆邑之内驱雷役电兴风布云先霢霂于江河次霶𩃱于郊野卽俾甘霖应候好雨知时藁禾回青平畴变绿苗秀而实歳稔且穰腾乐事于垧原播欢声于龀耋愿拜成终之造允垂资始之恩更冀百谷用成九垓咸遂遗蝗遁影妖魃潜踪饱食暖衣极三农而快乐仰事俯育历百歳以光华蒙如所陈允昭宸贶祈嗣章草芥微生尘泥贱品滥承正化得奉真宗无半功之可书有千愆之堪录曲蒙覆育亶借汪涵敢九拜以归诚僭一言而渎听谨据斋意切惟父子有亲人伦之本夫妇有别天属之常傥身命有犯于孤辰与运限或罹于寡宿或相囚战或犯刑冲致嗣续之未谐使宗祊之莫托逡巡暮景翕忽衰龄自非请命于玄穹曷克承恩于黄混谨爲拜章一通上闻三天伏望大德好生至仁无外特降勅旨告下玄曹应身命中夙生今世所有战冲尽与解释仍乞赐降玉清道炁灵宝妙光灌注某人妻某氏身心之中卽令起处安和胞胎凝结疾病不作荣卫常胜十月周圆诞生男嗣愿心圆满福庆骈臻谨爲上请司命君司录君南斗降生度化君东斗度星通炁君西斗度魂结胎君北斗通魂通血实骨君中斗度魂成人音声君主成就胞胎结聚魂魄注生夫人注生天女通脉运骨天女回星度胎天女各五人从官各一十二人主和合阴阳结胎成形度胎夫人五人上诣五方五斗阙下请以五方真炁覆育己身荣卫调和凝结胎孕五行君素白玄明君文历君各一人官将各一百二十人主降炁结胎除邪护正解除夫妻刑害成就阳男中神太和真君阴阳生炁君三元丹田赤白君各五人官将各一百二十人主血炁流通黄白相褁多引阳炁牢结男胎阳神决吏男神玉女各二人甲子神人君吏主扶助真胎凝结阳炁若已孕女回转爲男卽俾妻怀胎含孕起居不伤全阳成男饮食无忌月数满足必产阳男日吉时良速得分娩母子周圆以爲效信文昌祈禄章睢盱无取肮脏何庸滥叨雨露之恩愳积雷霆之谴尚祈洪造俯赐慈观谨据斋意职惟领教理难抑违依按真科次第修奉切惟登崇俊良拔擢材彦一则关于运限二则系于修爲傥祖宗之积累未陈与今昔之过愆尤厚既乖践履难就功名自非帝造之维持曷副民情之愿望谨爲拜章一通上闻三天伏望大慈曲垂惠泽特降敕命行下三界合属玄曹爲人禳谢星躔和平运气赦除障累纪录善功增注勋名光荣宗祖谨爲上请夫子君一人官将一百二十人东井清明君决了吏一合来下以温润清和英灵善爽之炁下布某人五藏四肢身体骨节之间安定神灵卫护真炁驱三尸灭九虫背死向生却祸来福心志开通超拔林能五经九炁君一人官将一百二十人主智慧圆明与衆有异天王玉女千二百人衣青衣主部领万官赐以印绶运爲举动能通神明玉历素女千二百人衣赤衣主纪姓名于玉历注寿算于丹书若某人入仕之初或愿主仓库或愿职金帛或愿典场务或愿领兵卒或愿司学校者则阴阳有神灵主之乞爲关告所在灵应神祇正直土地默赐隲相使之爵禄随心德行备足若大选之后图谋愿望升品进阶者则上有星辰主之乞爲宣告紫微太微二垣公卿将相大理尚书文昌三台南斗北斗东璧奎宿羽林垒壁师门将军应主宰人间官职诸星并爲垂象宣精舒光绚彩卽俾横飞直上于省台部监徼塞边陲有九迁之荣华膺十赉之富贵公忠许国清白传家禄夀兼全以爲效信延生解厄延夀章夙借庆基生逢昌运佩鸾图而领教承凤牒以学真亶赖帡幪若爲报称辄渎千钧之听庸陈一得之愚仰冀高明俯垂监察谨据斋意切惟人情欲夀大德好生傥运限有犯于威躔致身命或临于屯否易逢厄疾曷保年龄今某人借祖宗积累之功膺门戸付託之任欲祈眉寿或衍遐龄庸安乐于期颐勿驰驱于障难子孙昌炽富贵利宜自非玄造之慈观焉得黄垓之佚老谨爲拜章一通上闻三天伏望广运深仁廓施惠泽特降敕命行下三界十方合属玄曹爲某人辟斥凶星断除戾炁冤愆顿释身心双隆八节四时纤灾无惹常居吉庆永处福龄百歳周圆一身康泰谨爲上请天曹解厄去祸君益算延夀君五方生炁君六甲将军主消灾度厄益命除邪太和真一好生君万福君解刑度厄君益夀延命君请命好生君保命生炁君收刑却煞君斩絶刑煞增益夀命万福君运炁君解厄君南上君司命君司录君太白明星君拘魂拘魄君财库君禄库君定名玉厯君各五人官将各一百二十人主落除死籍注上生名收𦍙君断𦍙君破𦍙君各一人官将各一百二十人主解除𦍙厄拔赎寿命东斗主算君西斗纪名君北斗落死君南斗上生君中斗大魁君各一人官将一百二十人主度脱五行灾厄增纪夀算六十甲子从官吏兵主张解年穷算尽之厄消除命衰运败之灾五方五帝君从官吏兵各乘本方真炁执符持节上诣三十三天星宿玉厯之宫检寻命籍增注年龄延命大将军兵士千二百人主解消灾厄增益年命明堂君南昌君朱陵君黄老君天魂地魄君各一人拔命君十二人鼎仓玉女五人五纬玉女起生玉女玉历玉女各一千二百人主度脱年命增寿延生诸部官君和合保护解除二十四厄增延寿算卽俾人命运亨通灾危驱遁福禄兴萃寿算延长无难无灾多祥多庆云仍衮衮门戸辉辉以爲效信谢罪祈晴章禀资疎散赋性庸愚印武班联强颜奏对每扪心而省过期弘道以宪天庶证勋劳上裨化育谨据斋意切惟务农种谷亶借天时秋歛春耕惟资地利所愿五风而十雨庶令百谷以三登况兹郊野之田势处陂塘之侧才致霪潦澎湃莫支乃经旬罹积雨之伤致稻苗多乘流而藁歳事足虑生民荐饥若非开霁以断流何以有年而多稼全资圣造特赐慈观谨爲拜章一通上闻三天伏望帝德好生民情堪悯特降敕命关告匝境里社一切玄司散兹雨阴卽成晴淑庶得三农勤动百谷丰成田畴无渰浸之忧黎庶免饥馑之苦优游卒歳允借天恩谨爲上请天翁正炁君一人官将一百二十人兵士七十万人九海北玄君一人官将一百二十人河上玉女千二百人主收云止雨致风兴霁水泉官属八海九江掾吏主决开壅脉疏导百川卽俾四境狂霖登时开霁阴云解驳红日陆离田野欢心畊耘乐意坐看刈获白粲登场实叨覆护之恩加拜生成之赐更祈敕旨行下四海四渎溪源潭洞应干龙神洎玄虚主掌今年今季风雷雨部一切神祇咸令知委并与停风息浪收雨散云浓阴开明日光照野禾稻丰稔稼穑盈成乐歳无忧以爲效信禳火灾章草茅贱质樗栎散材谬处班联滥司济度敢罄小心之祷庸祈大造之仁谨据斋意切惟仰事俯育端借室庐接栋连甍乃堪衣食实生成之厚利宜上帝之矜怜倐于前朝忽传星变谓来堕于屋角势有似于火殃由中惊惶罔知攸措私料近至信宿远则旬时恐有燎原之忧或致焚如之惨绵连井落延亘鄕闾若非请命于上苍曷克流恩于下界谨爲拜章一通上闻三天伏望广运隆慈廓施妙化特降敕命关告匝境里域一切真司爲某人驱除火灾卽移他境无生殃咎流虐黎元谨爲上请九海北玄君天翁正炁君兵星神君游都君明星君诛殃君天昌君各一人官将各一百二十人河上玉女千二百人盖天大将军黄衣兵吏各十万人无上天君兵士七十万人主动毕星升阴炁驱六丁六甲消灭火殃之鬼驱逐火精之怪与北方黑帝羽子之精壬癸正炁太阴水德防制火灾卽令断絶仍关风伯雨师下雨灭火当境神祇斥遣火怪速令远离庶得流荧迁徙里社安宁眷序不移屋宅如故以昭宸贶谢罪遣蝗保田章尘泥贱品草莽微生值昌运之兴行际真诠之晓觉学真领教弘道度人誓补过以立功庸承流而宣化谨据斋意切惟春耕秋歛觊尔有年地疠天灾将成凶歳既虫蝗之诞发实妖戾之肆兴林木尽童田禾俱食非笺心而哀吁爲请命以祈禳曷保稻粱终无损蠧谨爲拜章一通上闻三天伏望广运慈悲曲加鉴采特降敕命关吿匝境一切神司辟斥妖蝗断除戾炁乘狂风而徙他境因暴雨而移别鄕悉化余虫无令遗种庶得田禾秀发成熟可期谨爲上请四野君五野君九野君里域山川社稷君藴元君白蚕五谷君大田五斗君六富君各二人官将各百二十人地畜君天甲君五千王君各一十二人官将各一百二十人主田畴丰稔五谷登成辟斥螟蝗驱除鼠雀稻苗秀好虫蜮遯逃与社稷山川城隍神君递相保护卽俾田禾秀实虫蝗去离转之外疆以爲效信诸章官式保蚕谨爲上请暴食君供食君千泽君各一人官将各一百二十人仙官玄男玄女神男神女素男素女玉男玉女蚕室仙吏丝绵仙吏二十四人养育蚕桑保护丝茧辟斥鼠耗万倍称收保胎谨爲上请安胎君护胎君扶衰度厄君万福解厄君护胎圣母天医玉女护胎成生吏保胎成生圣母各二人主保护胎孕无有疾伤十月周圆产蓐快利天医太产吏治通乳母天门中君天医助生君催生童子各二人官将各一百二十人主调理阴阳和安胎藏产蓐无阻得就阳男九天好生君监生大神衞房圣母主录勒籍真君传胎应梦童子三元保胎大神六十甲子从官符吏主保胎护命定魄安魂临产之时毋有厄难保男谨爲上请阳仙护魂君阴仙护魄君天灵阳生君主通于营卫乳食平安太皇万福君解患君各五人官将各一百二十人主录护生气辟斥邪精逐盗谨爲上请五阳君斥灾君营星君各一人天位君暴胜君东西太白君各五人官将各一百二十人摇天动地君九炁太兵五十万人赤衣日男白衣月女各千二百人绛衣日月大兵承天大将军兵士各十万人追逐寇盗驱斥贼徒远离门庭惠安闾里保六畜谨爲上请六畜王相君天阳君天仪君天休君黑水期君各一人官将各一百二十人主孳养六畜荣盛不伤断逐疫瘟斥除邪炁歳星太元君一人官将一百二十人周天兵士十万人主治祠庙伤鬼擅杀六畜絶墓讼谨爲上请九地君大元君都侯君文童君地甲君九玄察气君卿大夫各一人官将各一百二十人收塜讼鬼安稳生人五行君一人大墓君小墓君各五人官将各一百二十人主解除祖先谴责利安塜墓风水斥絶故炁断伏殃讼太玄君都侯君诛殃君太白中陈明星君各五人官将各一百二十人主收断塜讼家鬼解散和释断口舌谨爲上请五经君一人清灵六钟太皇君五人官将各一百二十人主制断口舌斥絶变鬬无上清玄君兵士十万人南钟六星君五人南钟太真君一人官将一百二十人太阴君吏十二人主收捕口舌禁斥诬骂左惠右善君一人官将一百二十人仙花玉女千二百人主断除口舌解消耗殃五方大领神吏主鎻恶人口舌令不言语从今絶灭除官讼谨为上请冠带君青禽君四顾君八门君北一官左童君各一人官将各一百二十人收刑领连吏一百二十人八甲周赵女三千七百人主县官公事悉令消絶察恶君一人官将一百二十人主收斥毁谤息弭衆言五方五帝大夫君吏五十人斩斧阳父君破市大将军破狱大将军脱系大将军解患大将军散事大将军镇讼大将军七部大夫官将吏兵主回化官事悉令消除飜呪诅谨爲上请飜倒君一人官将一百二十人主飜解呪诅和释𡨚憎青龙白虎大将军年月日时四煞天煞地煞三十六煞官将各一百二十人主收摄呪诅和同仇雠若东方木地年月日时就木神呪诅者请金炁神解而除之若南方火地年月日时就火神呪诅者请水炁神解而除之若西方金地年月日时就金神呪诅者请火炁神解而除之若北方水地年月日时就水神呪诅者请土炁神解而除之若中央土地年月日时就土神呪诅者请木炁神解而除之天罡五行君赤帝兵士百万人建天司马千二百人主收捕庙貌之鬼南昌君东关君各一人官将各一百二十人主收捕林社呪诅之鬼旺相君一人官将一百二十人主收捕师巫灶前呪诅之鬼八卦君兵士十万人还功君破邪君各一人官将各一百二十人主收捕造作形像呪诅之鬼五方大额君各一人兵士各一百二十人主收捕口舌呌唤呪诅之鬼邪神淫祠盟誓魇倒贪饕陷害侵损生人诸部官君速令消灭若恶人谋议呪诅者请无极天生兵马十万人主收逆理陷害祷祠之鬼摄送酆狱归身自受迁拔亡爽卽得超昇除颠邪谨爲上请无上中宫五营校尉兵五十万人清玄公君一人官将一百二十人无上天士君五人官将一百二十人无上九江茂盛君兵士百万人主收捕陆梁精邪狂歌呌唤兴妖之鬼太古华盖君二十四人天乐君五人述炁君地精君破逆君天地水炁君天玄开闭君各一人考毒君五人官将各一百二十人地孔君青衣兵士十万人主呌唿狂易失志颠邪天宫健吏十二人兵士一百二十人赤车将军十二人吏兵士十万人天贵君敢健吏天五侯将军兵士十万人太甲君朱阴君门都君右玄都君阳明君各一人官将各一百二十人主收捕精邪诛灭鬼贼与所在真官社稷山林孟长家中守宅衆神一合诛戮种类无遗防刼盗谨爲上请万维君东西面太白天战君各一人官将各一百二十人九天干元君摇天动地君九炁兵五十万衆天大兵十万人主盗贼劫掠收捕无余五方大额君各十万人主图谋抄掠神归阴东九夷君南八蛮君西六戎君北五狄君中三秦君各十二人主守护井间辟斥劫盗利宅舍却虚耗谨爲上请安炁君太玄君赤白沙君元炁君天玄君各一人官将各一百二十人主收摄横祸利安宅庭斥散凶殃擒束蛊怪天昌君黄衣兵士太白君各十万人天罡官将一百二十人主收捕殃煞解逐灾害青龙君一人官将一百二十人五福天官地祗十二官将与守宅三将军三十万主驱遣虚耗利宜畜养天德广大吏五人主驱除羣凶收絶邪鬼保远行谨爲上请万里君北马君各一人官将各一百二十人明堂玉女千二百人主远行利涉谋望称怀盗贼不逢灾殃远离保移徙谨爲上请郡邑大神君仙官将息君去秽君各一人官将各一百二十人主宅舍移徙不伤禁忌人口安泰财畜和平解𡨚愆谨爲上请解罪君解过君解刑君解谪君各一人官将各一百二十人主解释𡨚愆调除考谪祈雪谨爲上请灵台汉明君九州玄明君各一人官将各一百二十人主摄河伯吕公子三十六人与水帝十二溪女水部神祇兴云下雪九江北玄君四洲九谷君四洲九海君浮云使者各一人官将各一百二十人一合来下关风伯雨师社令正神起风积雪右诸项章请官式在人分合以满斋主期望之心又须知行下所属玄曹假如祈雨则须乞敕旨下扶桑水府旸谷神王蓬莱都水使者水官司命四海九江三元水府四渎五湖十二溪真泉源潭洞今年歳分行雨龙神风伯雨师雷公电母九州社令管界神祗协力同心起风云雷电下雨应时太上济度章赦太上济度章赦卷中破酆都开业道章具位某诚惶诚恐稽首顿首再拜上言樗栎散材蓬茅贱质幸缘宿庆滥缀真班功无丝粟之圆过有渊陵之积曲䝉涵贷未赐诛夷誓勉操修庸期报称既承投恳敢不关闻谨据入意切惟三官九署北都罗酆六洞十宫冥关幽夜水火考对生死拘维茹苦终天千龄展转虽衆生之妄业自受而上玄之仁泽堪矜非赖赦原曷臻超迈谨爲拜章一通上闻三天伏望慈悲曲垂矜悯特降玉清道炁灵宝妙光焕朗十方开明九垒卽俾亡故某人曁九玄七祖亿劫种亲六道四生诸类幽爽灌沐妙炁顿悟良心宿劫𡨚愆应时解散谨爲上请十方飞天使者十方救苦玉童玉女上诣三天金阙玉陛下请降元始符命救苦真符告下十方三界无极神鄕天地水官阴阳罪录三官九府百二十曹北都罗酆内外官洞阿鼻无间大小铁围十二河源泉曲之府九幽五岳罪考主司五苦三涂诸大地狱五道都府执法冥曹乘此符光辉明照耀铁城摧毁苦考蠲停枷索脱除系囚消废炉炭铜柱化作骞林镬汤冰池悉成莲沼灰河炮炭俱变清凉剑㦸刀山尽爲宝树蠲炎炎烈火之狱烁重重金刚之山执对停平𡨚仇和释恶根落灭罪籍捐除赦宥亡过某人溥及幽冥无鞅滞爽囚徒苦趣悉遂逍遥滞魄沉魂各获解脱更希睿旨勅下青宫开紫阳玉匮之函出应化慈尊之号十方流演万品皈依广开法门飞度累戸庶使善缘霶霈灵贶罗敷均沐生成以爲效信恩惟太上分别求哀愚谨因二官直使正一功曹左右官使者阴阳神诀吏科车赤符吏刚风骑置吏驿马上章吏飞龙骑吏进章凤凰骑上章云龙骑言章风发骑御章神龙骑奏章飞龙飞虎骑各二人出操爲斋主某拜上破酆都开业道章文上诣三天曹伏愿天恩告报诚惶诚恐稽首顿首再拜以闻空三行姓某属州某县某乡某里某宫观某靖焚修空三行太上无形无名虚无自然至真大道无上玄尊金阙七宝玉陛下空三行太歳某年月日某处拜上右凡书章用黄纸朱书纸高一尺一寸六分行阔一寸二分幅宜单幅幅宜单行每行定排十七字前一幅掯两行空第三行方写章衔叠书下写诚惶诚恐稽首顿首再拜此一行不掯字看长短到何处住第四行写上言字低于职衔一寸此行方掯十七字数也自上言以下至后每行掯字如法行上留半存行下不通走螘人姓名作一字写不得抽破如鬼字如凶字如死字如贼字诸不佳字不得在行上头如仙字人字生字诸佳字不得在行下头写至以爲效信卽揍云恩惟太上分别求哀愚谨因二官直使正一功曹左右官使者阴阳神诀史科车赤符吏刚风骑置吏驿马上章吏飞龙骑吏进章凤凰骑上章云龙骑言章风发骑御章神龙骑奏章飞龙飞虎骑各二人出操爲斋主某人拜上某章上诣三天曹伏愿天恩吿报诚惶诚恐稽首顿首再拜以闻以闻二字低前行一字与再拜相去空三行叠书姓某属州某县某鄕某里某宫观某靖焚修须自半行写至下其下与纸下头相平又空三行叠写大道衔太上无形无名虚无自然至真大道无上玄尊金阙七宝玉陛下只掯书四寸八分又空三行自半行写太歳某年某月某日于某处拜上其下与纸下头相平太歳以后皆空纸矣书章不隔日填大道衔不隔时故留某时及陛下一点及以闻字内耳字一直笔未填至校章时方填也章可漏上写大道卫具法位衔姓某章奏谨封方函上写谨谨上诣三天门下具法师衔位姓某谨重封入章在函内章函长一尺二寸阔一寸八分以青紧线三度缠之其十字结处及两头并贴纸印封之又入青纸方函写如前方函式前后以袱包之此封章法也素车白马章赋性迂踈禀姿愚拙职忝司于济度诚敢怠于关闻亶冀高明曲原狂斐谨据入意职惟领教理难抑违谨涓今月某日为始就某处肃建玄坛依按真科次第修奉切惟九幽六洞三官北酆冥路幽关职司考对匪借苍穹之宣告曷令部卫于形魂谨爲拜章一通上闻三天伏望慈悲曲垂矜悯特降玉清道炁灵宝妙光照耀阴鄕焕明夜府卽俾亡故某人洎九玄七祖亿劫种亲六道四生诸类幽爽免沦苦趣各脱拘维来诣玄坛证品升度谨为上请素车白马大将军一十二人官将一百二十人九龙符命使者一十二人官将一百二十人太玄玉女一十二人官将一百二十人太玄直符一十二人官将一百二十人上诣三天金阙玉陛下请降太上赦赦生天宝箓吿下十方三界无极神乡北都罗酆泉曲之府三官九署百二十曹水火阴阳内外宫洞三十六狱无间阿鼻大小铁围炎池冰沼四渎五岳十二河源五帝考官六宫掾吏巨天力士执罚神兵司杀司功司录司命主考主罪主狱主非四明宾公天门庭长十宫六洞五帝大魔溟泠大神五道都府幽台冥掾长夜鬼官无量阴曹咸令知委遵承今来建坛之所颁行符命侍卫送迎疾令上件亡魂衆苦荡除出离地狱永辞幽夜睹见光明黑簿烧焚业根披散参朝玄座受炼更生以爲效信开通道路章惟蠢浊性禀颛蒙冒领玄阶亶繇洪造敢竭再三之凟庸抒万一之忱谨据意忱职惟领教理难抑违谨涓今月某日爲始就某处肃建玄坛依按真科次第修奉切虑魂魄爽识来往经由道路关津或生拘障非赖上玄之诰命曷令阡陌之开通谨爲拜章一通上闻三天伏望慈悲曲垂矜悯特降玉清道气灵宝妙光开辟幽途光明无极卽俾亡故某人洎九玄七祖亿劫种亲六道四生诸类幽爽径离所部来觐斋坛释罪通幽朝真受炼谨爲上请太玄直符太乙使者五帝直符十天传言骑吏玄都金龙茭龙驿吏玉龙飞龙驿吏各一十二人官将各一百二十人上诣三天金阙玉陛下请降东华青宫九龙符命紫阳宝节五方生炁十天宝符洞朗幽阴开明长夜告下天牢地狱水府阴曹冥局土司泉曲六道北酆九垒三官九幽五岳十宫九州社令洞天福地考校曹僚蒿里丈人丘丞墓伯河侯河掾土下官君嵗德尊神山林孟长泉源溪涧冥路幽关血食神司城隍里域社庙土地一切主曹咸禀天符遵依告戒除𡨚拔罪启路开扄释放上件亡魂整肃形仪经历次第来诣坛席听法参真传授戒符领沾功德幽夜不经于险阻冥关克遂于逍遥召摄无拘以符效信摄召亡魂章倥侗无识愚钝自将冒阐明科奉扬妙化爰渎圣威之峻荐陈愚悃之微亶借慈悲俯垂采览谨据职惟领教理难抑违谨涓某月某日爲始就某处肃建玄坛依按真科次第修奉切虑冥途寥廓幽路凄迷匪凭召摄之威曷显神虎之政谨遵太乙神虎祕法宣告太乙玄冥玉札神虎符命铁迹台光宝章建立神虎摄召坛刻时定令追摄亡故某人洎九玄七祖亿劫种亲六道四生诸类幽爽显接阳眷昭现神机谨爲拜上章文上闻三天伏望慈悲曲垂矜悯特降玉清道炁灵宝妙光洞朗幽关无有窒碍玉札符命照耀辉华冥吏幽曹丕承敬听谨为上请北魁玄范神虎内真雄左大力统制百节三魂符吏衆机玉曹玄伯雌右武鸾提魂摄魄倒生玄司飞符玉札主吏上部追魂使者中部追魂使者下部追魂使者追家先七祖三魂上元玉女追伤亡癞癫癎蛊痢瘴疟亡魂中元玉女追无主痨瘵风瘫亡魂下元玉女追瘟疫雷嗔亡魂玉符玉女追惊弔刀刑自缢落水投火胎产厌秽亡魂龟真素握玉女追毒药厌魅呪诅刀兵劫掠王法禽兽所害亡魂九灵幽台玉女追见禁罪魂正一延生六甲隐天灵符玉女疾速来降承符宣德摄魄召魂又爲上请丹天左卫大将军五方启道童子十方道主者六道功曹三界追魂使者天洞天真清清泠泠寻魂摄魄对魂聚魂诸大将军一合来下爲摄召上件亡魂聚神复炁克返阳居升幡现形通灵入梦上彰道化下慰哀情受炼膺符闻经听法削罪书于北郁纪真籍于南丹时刻升迁以爲效信沐浴医治章尘泥漏品蝼蚁微生冒膺宣德之班敢怠度人之典威颜有赫采听是期谨据入意职惟领教理难抑违谨涓某月某日为始就某处肃建玄坛依按真科次第修奉切虑上件亡魂幽关闭郁阴垢缠罹欲期容体之澄清必赖神泉之荡涤谨爲拜章一通上闻三天伏望慈悲俯垂矜悯特降玉清道炁灵宝妙光浃灌兰池辉华沐浴卽俾亡故某洎九玄七祖亿劫种亲六道四生诸类幽爽蠲消氛翳洁湛形神六府洞明一尘不染谨爲上请东井玉女华池夫人浣濯玉女沐浴君吏日月童子各一人五方解秽君将吏各一百二十人一合下降神化东井黄华之池西田流汨之沼汲取石景王肥黄华神水五方正炁日月芝英甘露金津云腴玉醴沐浴所度亡魂灌炼罪尘涤除障垢净结节胞胎之秽清𡨚债烦恼之氛又爲上请东方青灵始老哺饴以九炁之青津南方丹灵真老哺饴以三炁之丹华西方皓灵黄老哺饴以七炁之素浆北方五灵玄老哺饴以五炁之玄滋中央黄灵玄老哺饴以一炁之黄英定魄安魂自生五脏又为上请金刚百炼玉液千和太白流光元皇散精解除郁烦去荡滓秽身心清净智慧洞明又爲上请天医神吏尚药灵官三五功曹天医博士砭石小吏敷药灵童密运九转芝英五色神药布散经络藏府之中救疗生前荣卫之病卽使上件亡魂宿患清平沈痾痊愈精神复旧肢体洁清受化更生以爲效信溥度幽魂章忝列真阶莫裨玄化矢心领教励志度人荐干咫尺之威庸露亿千之悃谨据斋意职惟领教理难抑违谨涓今月某日为始就某处肃建玄坛次第修奉切见冥关幽路滞魄穷魂或水火飘焚或兵戈谋害或木石损磕或梃刃刑伤或久抱饥寒或曾遭鸩毒或寇盗杀戮或蛇虎吞残或王法凌迟或震雷嗔击或覆车坠马或自缢投河或他境流亡或从军倾毙或鬼神拘系或𡨚对勾连或瘖跛聋盲或瘴瘟瘫疰或胎产殒命或疾病夭伤或宿抱怨嗟或常怀忧忿或玄恩未度或常赦不原孤滞千名沈沦万姓山林寄影郊野潜形流浪无归实堪怜恤惟黄箓昭天漏泉之泽正阴关求哀望度之机虽禀承玉符冒颁大赦尚虑功德未遍幽冥谨遵无量度人之道取今月某日夜修设玄都大献玉山净供摄召九州十界六道四生诸类伤亡无边爽识享食受炼脱苦生仙自非大道之慈怜曷俾衆魂之解脱谨爲拜章一通上闻三天伏望慈悲特垂矜悯颁降玉清道炁灵宝妙光遍满十方辉明九野上极无上下极无下接引万类均赴法筵涤罪解𡨚炼形受化谨爲上请玉清溟涬大梵灵官青玄黄箓救苦灵官功曹玉童玉女各三十二人仙吏一百人上诣三天金阙玉陛下请降元皇慈悲吉祥甘露赍持天慈赦宥宝幡一合下降卽爲呪洒甘露溥化斛筵周徧虚空无穷无尽哺饴衆爽充足丰盈随感来歆悉皆饱满仰承元始符命金箓白简救苦真符长生灵符太上生天宝箓东华青宫九龙符命宝光罗络拔度幽沈不分六道四生咸受黄箓冶炼卽使未度者度未生者生未升者升未化者化合符膺劵返阴还阳超凌人天以爲效信九炼生仙升度亡魂章道未通玄德难入妙屡为人而造请每拊已以凌兢仰借汪涵俯加原贷谨据斋意职惟领教理难抑违谨涓今月某日爲始就处肃建玄坛次第修奉切虑上件亡魂阴暗久沦阳光易隔匪借黄华之冶炼曷令碧落之登真谨取某日夜遵依灵宝大法无量度人开廓五文奉行九炼先爲拜章一通上闻三天伏望慈悲曲垂矜悯特降玉清道炁灵宝妙光灌注玄坛辉明洞耀卽俾上件亡魂身沐灵光心涤阴秽水火炼质表里周圆谨爲上请南宫度人不死尊神南极长生大君度世司马大神好生韩君丈人真君南上司命司录延寿益算度厄尊神回骸起死无量度人真君度魂上生南宫真君奉爲亡故某人注算金文定名玉简又爲上请太乙救苦仙吏金阙化身仙吏朱陵度命仙吏逍遥快乐仙吏宝华圆满仙吏炼度玉司灵宝仙官玉童玉女将军使者功曹主吏上诣三天金阙玉陛下请降元始符命金箓白简长生灵符内音玉字赤书真文上生黄箓宝诰下临坛席奉爲亡故某人破酆都之秽浊荡泉壤之幽阴削落业根焚烧罪籍飞度五戸斩灭三尸建立法桥回旋云界启黄华之宝井立流火之神庭陶冶阳灵荡除阴翳上登朱府下入开光复返万神重生九炁披登天之法服驾莲花之宝舆径诣天门朝礼金阙逍遥自在与道合真永无轮转之忧常履熙明之运酆都赦罪章生居浊世运际昌期佩箓参玄传经悟道誓度人而领教庶补过以立功凡有皈投敢忘关告谨据斋意切惟三官九署百二十曹六洞十宫三十六狱铁围无间泉曲河源五苦三途九幽五岳典司宪令考对愆尤愚俗衆生罔明正理造𡨚积业抱恶逞非致使名隶北酆魂归幽夜拘闭阴狱囚系终天痛苦备婴莫由解脱匪赖玄虚之曲赦曷令罪报之蠲除谨爲拜章一通上闻三天伏望大德好生至仁无外特降玉清道炁灵宝妙光朗映十方焕明三界冥关幽路照耀辉华地累罪魂应时清净卽俾上件亡魂出离夜壑覩见晨阳开发善心自识宿缘命悔过进善脱苦超生谨爲上请降真召灵符吏降真召灵童子各一人特为亡故某人恭请大极真符告下东极天中长乐宫内大慈仁者寻声赴感太乙救苦天尊希降威神慧光普照十方世界重阴极垒北都寒池一一狱中悉成阳境铁城摧毁枷鎻脱除赦宥亡故某人万罪荡除𡨚仇和释不经地狱覩见光明仰赖天尊上圣召十方飞天神王救苦真人救苦童子青玄玉女遍下幽狱降慈悲之法雨洒甘露之宝浆卽得冰雪生春炎烟息熖刀化玉树剑变骞林寒冰溟泠顿除凛冽镬汤铜柱悉获清凉狱卒牛头倶生善念铜蛇铁狗永断恶缘曹局除考对之名司案焚业报之字以至驱雷役电涟汲溟波负石担沙天圆转匝穿地引水运风扫山谪役囚徒均承妙化断地逮役度上南宫蒙如恳切之祈允拜提擕之造沐浴炼度章尘埃贱质草莽微生误沐甄陶俾登阶品亶借圆成之造敢忘报称之私誓拯沈沦庶敦勋行谨据斋意职惟领教理难抑违谨涓今月某日爲始就某处肃建玄坛依按真科次第修奉切惟积夜重泉冥乡幽路阴氛萦结业垢交罹衆生魂堕寒庭神归夜壑阴霾混翳晦浊蒙维虽已颁告符章曲行摄召虑沦幽域莫遂参朝自非沐浴于神泉曷俾形魂之荡涤谨爲拜章一通上闻三天伏望大德好生至仁无外特降玉清道炁灵宝妙光洞映兰池神化玄液卽俾亡故某人澡身浴德荡垢清尘洗表里之昏蒙除形神之热恼朝真听法度命升玄谨爲上请五方五灵童子各五人解秽君吏各一百二十人浣濯夫人黄华玉女各一人应时下降取黄华神水炼尸素浆甘露金津云腴玉醴灌注兰汤之中沐浴亡故某人湔涤尘劳消除罪障五脏六腑悉得清明九窍四肢俱成澄洁又爲上请主水主火大将军石景水母流精玉女九光童子火铃灵童青玄炼魂应干真衆取南昌朱陵流火之庭东井黄华流汨之沼真水真火一合来下专爲亡故某人炼洗秽氛陶澄累垢庄严受度克应升仙永证无爲不经轮转升度亡灵章陋质何庸短材无取师恩赫奕幸覩希微帝力辉华若爲报效期广扬于济度克昭赞于生成谨据斋意职惟领教理难抑违谨涓今月某日爲始就某处肃建玄坛依按真科次第修奉切惟上件亡魂久沦阴地获覩阳光自非度命以反生曷俾超凌而自在谨爲拜章一通上闻三天伏望大道好生至仁无外特降玉清道炁灵宝妙光朗耀玄虚焕明坛墠卽俾上件亡魂沐灵光而快乐乘炼度以逍遥谨爲上请南昌上宫司命君司录君延寿君益算君度厄君度人不死君南极长生君度世司马君好生丈人君回骸起死无量度人君升度亡故某人先入黄华宝井次入流火神庭濯质荡形除阴炼秽挹九天之真炁灌五帝之灵芒气象周圆形神完复飇车碧落羽驾太清升入天门佩符合劵永无轮转常获逍遥受化更生以爲效信迁拔亡灵章福基夙挺昌运欣逢佩箓进阶传经受道深惭蹇浅莫悟希夷过有贯盈功无缕积尚沐生成之泽俾司济度之科益勉操修庸期报称敬奉词悃所合奏闻谨据斋意职惟领教理难抑违谨涓今月某日为始就某处肃建玄坛依按真科次第修奉切惟三官九署六洞十宫泉曲河源北酆东岱考校善恶毫发无差浊世衆生罔知修饰六根三业五慾七情流浪颠冥驰骋不息致使魂归幽府神返幽关𡨚仇系萦曹局推对悠悠长夜深可矜怜自非上圣推恻隐之仁曷俾下愚免沈沦之苦谨爲拜章一通上闻三天伏望道德曲成慈悲丕冒特降玉清道炁灵宝妙光照耀郁单焕明泽垒卽使亡故某人覩此灵辉自识宿命舍恶趋善脱苦上生谨爲上请太上十二阳门开光童子一十二人天道功曹一人九天云路正一功曹九人南昌上宫扶接引送神童玉女各一百二十人手执太上迁神符命开导灵幡接引所荐亡魂䝉阳光之下烛指云路以上升逍遥太空永无沦坠荡涤血湖章尘泥贱类草莽微生误玷班联滥司济度莫报生成之德誓宣化育之仁凡有皈依敢忘关告谨据斋意切念亡故某人三生四负多积𡨚愆六慾七情易招衅咎命罹产厄神堕幽关北酆东岱之曹纪录姓字硖石血湖之狱考对形魂抱痛终天无由解脱爰念禀生之本始孰非祖炁之分灵妄业自招实堪矜悯帝恩无外谅赐哀怜谨爲拜章一通上闻三天伏望垂惠重泉曲加省览特降玉清道炁灵宝妙光洞映十方照烛长夜变阴暗爲阳明之境化血湖爲清净之场令诸罪人自识宿命舍恶趋善脱苦超生谨爲上请三炁流光符吏荡涤血湖符吏各一人官将各二十四人上诣三天金阙玉陛下请降三炁流光真符玉元荡涤血湖真符告下北都罗酆大铁围山硖石无间血湖地狱卽冀符光朗耀阴壤开明原赦亡故某人洎见禁经产身亡未得出离者并与疾除罪簿落灭恶根解释𡨚仇开通性识承今符命获脱冥途来诣玄坛闻经听法全形复质随果注生又念沦染血腥形神秽浊来朝三宝难近天光谨爲上请五方五帝解秽君吏各一人玉女使者各二十四人九凤破秽大将军涤秽大将军洗秽大将军灭秽大将军各一人官将各二十四人沐浴东井君一人官将二十四人浣濯夫人黄华玉女各一人仙花玉女一百二十人一合来下爲取黄华神水炼尸素浆甘露金津云腴玉醴灌注兰汤之内沐浴亡故某人洗除产厌荡涤秽腥俾令内外光明形神洁净根尘业垢并与澄清又念亡故某人沦谢之初自膺痛毒荣卫伤瘁未遂安痊谨爲上请天医神吏尚药灵官治病功曹太医博士各一人一合来下密运神圣工巧饵以日精月华玉芝金醴五色神丹救疗诸苦庶得阴阳通畅血炁和平经络还元魂神澄正朝真受度托化人天永无沦坠之忧自在光明之界更愿灵光炜烨慧泽周流业海澄波血湖息浪人民品物并受生成舒化日于三涂播仁风于八极灭度炼尸生仙章幸借宿因滥裨妙化誓广宣于济度庸上賛于生成过有渊陵功无毫发尚祈恩霈俯赐包容伏爲先师某人元命某年月日时生存日佩某经受某箓奉某法补充某职系某靖焚修末学道浅仙品未充莫能背土凌空飞腾霄汉运应灭度以某年月日身经太阴享年几歳已准三洞仙度品格衣服枕席遍篆灵章卫其尸形又准灭度五炼生尸宝经玉字真文安镇五方护其神识练吉迁葬寄形土官尤虑生存之日功德未周恐阻超迈遂卜今月某日谨就某处崇建灵宝灭度五炼生尸妙斋二昼夜期将先师某人扶接引送返形受生游行太空臣事金阙义同父子志剧悲惶恭按真科次第修奉切惟三官九府百二十曹四极明科三品洞律昭如日月威若雷霆学道参真易招罪戾未经赦宥必堕幽乡转眼畏途惟增骇汗今先师某人生逢昌运佩奉玄元未明修真御景之方徒抱济物利人之志元腊节会禁戒多违经箓法阶朝修有缺重以飞章进表每渎仙真设醮建斋或干神吏致使玄曹毕录黑簿登书阳过未原阴愆莫逭倐忽厌世遽受沈寥自非大道广运于慈悲曷俾后学疾跻于沖蹑谨爲拜上丹章一通上闻三天伏望上圣垂仁至真矜悯特降玉清道炁灵宝妙光下覆先师某人魂魄尸形削落愆尤解除考讼随光御炁俓上虚无仍乞告下十方三界一切真司特爲原赦宿生今世三业六情洎学道以来无边过咎并从宽释移名紫籍受化更生谨爲上请灵宝落灭恶道灵官三人官将各一百二十人断絶地根灵官四人官将各一百二十人飞度累戸灵官五人官将各一百二十人一合下降爲先师某人落灭三恶斩絶地根飞度五戸名列太玄乘景升神上登无极若先师某人魂魄沦坠三涂五苦六天九幽者卽爲度脱高升上境又爲上请玄都金龙驿吏一十二人东华青宫九龙符命使者九天道功曹一人十方飞天使者十人官将各一百二十人上诣三天金阙玉陛下请降元始符命金箓白简长生灵符东华青宫九龙符命登真度命出离生死真符南昌上宫宝诰告下三官九署五帝四司无鞅阴治若先师缘公私罪犯未得解释者愿乘此仙度功德悉爲赦除若因三曾九祖亿劫种亲宿对罪缘结衅幽冥者愿爲条录生前建善之功速爲解宥卽冀改易罪籍定名玉简迁神度品高步天衢又爲上请九天三十二天五老上帝诸天省府北斗南辰日月五星天曹真衆各降真炁接引先师某人荡涤愆瑕进升道境复还治职炁入玄玄登品成真永无轮转更愿先师某人所属某岳某山真灵正神符下九土地官各依部界营卫尸形灾害消除塜墓宁静形安神守魄不敢扬持节契符重甦骨肉形与神合游宴腾凌得爲神仙一如五炼生尸经旨永奉玄恩以爲效信升度仙魂章师友命过用缀武班联滥司济度叨恩逾分拊已知元誓弘洞辅之仁密賛生成之德尚祈洪造俯鉴丹忱谨据斋意职惟领教理难抑违切念某人幸借夙缘叨承玄荫佩箓奉法受经学真易涉尘寰未明窍妙建斋设醮每冒威仪拜表上章实乖俯仰破斋犯戒纵业逞情常失天和多循人慾三元五腊莫谨朝修甲子庚申曾无忏谢过书黑簿名录玄曹未能坐脱立忘升神御炁运应灭度身经太阴莫测升沈倐经旬朔情钟父子志剧悲惶义均师友志剧悲惶自非上圣垂慈高真孚佑俯矜愚昧力赐帡幪何以洗浣前愆导迎新贶庸是不揆狂斐谨爲拜章一通上闻三天伏望大慈曲成至仁无外特降勅命行下十方三界合属去处将某人浩劫以来禀生之后应有过犯并与赦除卽俾定录青宫移名朱府形神混合炁象周圆随我学功校勋迁赏复还治职炁入玄玄克爲圣君金阙之臣大扬圣化缘运不絶身得神仙逍遥上清永无轮转断絶复连章性识迂愚资材短陋缀班联而领教誓济度以推仁凡有皈依敢忘关奏谨据斋意切见上件亡魂涉生以来造业纵情罔知检戒厌世之后积愆抱衅自致沈沦流曳三途颠连五苦惟思执滞岂念超凌眷属姻亲俱罹传染家门大小积致倾亡求替代以莫能遂复连而无已如斯䧟溺实可矜伤自非玄造之拯提曷俾下愚之安泰谨爲拜章一通上闻三天伏望隆慈曲加哀悯特降玉清道炁灵宝妙光照烛重泉释明夜垒卽俾亡故某人开通正念悔悟宿因醒觉前非自求升迈免致延累永断复连谨爲上请石安君都星君诛殃君都平君朔平君天玄君石仙君高都君断𦍙君回化君十人天医博士善谈大夫各一人官将各一百二十人除殃君天昌君无上高仓君中宫左都候君各一人兵士各一万人素车白马君一人吏兵十万人参星将军太白兵星荧惑吏铁面敢健食鬼力士天邹甲卒吏兵官将一合来下爲斋主某人化谕先亡分解冢讼消除执着断絶复连又爲上请断蛀大将军断尸大将军各一人官将兵士十万人九天补气将甘露将护命将各一人官将各三十二人一合来下保护未来病苦断除先亡复连卽令某人形魂利安塜墓宁静征唿塜讼自此断除释罪登真永超幽暗斋主某人洎内外眷属合门姻亲快乐逍遥竟离传染精神安泰营卫和平富寿康宁以爲效信启告玄穹章滥承玄贶叨领真班仰荷甄陶俯深衔戴期畅生生之厚泽庸裨化化之深仁控告既勤关闻敢后谨据斋意切虑建坛之所劫灰以来阴浊混凝游氛四塞尘霾流伏昏垢飞扬非繇解袚之功曷肃玄真之奉重以故炁紏杂人物纷葩宜解涤除庶令清净谨爲拜章一通上闻三天伏望大慈曲施玄化特降玉清道炁灵宝妙光上焕云霄下辉风垒十华八极罔不洞明卽俾所建斋坛灌沐灵光一尘不立内外融洁宝芝自生谨爲上请五方五帝解秽君各一人官将一百二十人捧持五和香泉真精法水一合下降浣濯灵坛解除厌秽仙花玉女一千二百人九凤破秽箓中运秽解秽收秽却秽除秽断秽洗秽荡秽诸大将军各一人官将各一百二十人五方五龙主水使者一合下降荡涤内外洁斋应办器用室庐悉获澄清更无厌滓又爲上请降真召灵符吏降真召灵童子各一人赍持高上玉清仙王降真符命元皇召灵符命宣告三界啸命十方策役千灵关盟万圣护持坛律紏正斋功由始及终迄无障挠更希敕旨行下玄坛受事灵宝仙曹省府院司官君将吏从请降共佐洪釐使斋主某人善果周圆嘉祥密被承恩今日流庆他生散坛言功不负效信超凌祖玄解𡨚章学术荒踈材能浅局每爲人而有请帷拊己以知惭仰借高明俯垂渊鉴谨据斋意职惟领教理难抑违谨涓今月某日爲始就某处崇建玄坛依按真科次第修奉切惟斋主某人世缘酬酢尘务蒙迷九祖七玄宁无罪累三生四负或结𡨚仇非由解释以超凌曷俾善功而圆满谨先于某月某日夜修设玄都大献玉山净供摄召上件亡魂普及六道四生诸类幽爽享食受炼膺戒佩符若𡨚若亲俱超净域庶使斋主某人一身清净万罪荡除冡讼不生怨憎何有逍遥自在成就良因谨爲拜章一通上闻三天伏望大慈曲施宏化特降玉清道炁灵宝妙光照耀阴扄开明夜府幽冥万类均脱化机乘此灵光来亲坛墠闻经听法各遂腾凌谨爲上请玉清溟涬大梵灵官三十二人仙吏一百人爲斋主某人呪洒甘露溥化斛筵周遍虚空无穷无尽哺饴衆爽各获丰盈随感来歆悉皆饱满又爲上请玉清上解祖考灵官解𡨚释结灵官各三十二人仙吏各一百人爲斋主某人开释祖玄疾除罪簿永超爱网获脱轮回解释仇雠齐同慈爱克离𡨚囿竟陟生方俾先亡永无系恋之忧而斋主克遂熏修之果更爲上请朱陵火府南昌上宫黄箓灵曹执法仙衆各持真水真火炼度衆魂俾出幽关咸生净域庶几恩甦品类悉出迷途𡨚爱冥灵齐登道岸敷太上无私之泽賛玄元有造之仁极天际地咸膺至化不经地狱章一介愚蒙千生缘会冒慿涵育荐渎崇严虽揣分以凌兢敢誊词而关告谨据斋意领词虔切理难抑违谨涓今月某日爲始就某处肃建玄坛依按真科次第修奉切惟斋主某人託迹尘笼随缘世网爲人爲已易积愆尤谋身谋家动招罪障恣情于三尸五累逞志于三业六根东岱简书北酆录籍百年运尽虑堕幽寥九夜神迁必膺考校兹预投诚于玄极先期曲赦于苍穹忏往罪而尽消悔前非而不作勿经幽暗常履光明俓上南宫永离北府究观衷素实可矜怜谨爲拜章一通上闻三天伏望大慈曲施宏化特降敕命宣告三官九府百二十曹六洞十宫罗酆郁絶河源泉曲五道溟泠五帝考官六宫掾吏巨天力士执罚神兵司杀司功司命司录城隍社令主罪职寮俾斋主某人积劫以来禀生之后心生口语自作教他轻重罪愆未经原赦因今善果咸与荡除削过黑编移名青录将来运应灭度身经太阴所在玄曹普加部卫不罹苦趣疾诣南天受化朱陵逍遥自在轮转不絶得爲神仙蒙如所陈允昭真贶南宫寄籍章迂踈贱类朴野愚生误缀班联滥司济度既投诚而恳告盍请命以关闻谨据斋意职惟领教理难抑违谨涓今月某日爲始就某处肃建玄坛依按真科次第修奉切惟斋主某人身随尘域心慕玄关谢过祈恩既殚恳切修斋行道爰整修崇期生前削落于罪愆庶身后转轮于福祐北都泉曲愿涤刑编南昌上宫觊书真籍傥此日寄名而有耀则他生受化以无忧洞察忱恂委堪矜悯谨爲拜章一通上闻三天伏望大慈曲施宏化特降敕命宣告南曹爲消黑郁之名卽纪朱陵之籍谨爲上请南宫度人不死尊神南极长生大君度世司马大神好生韩君丈人真君南上司命司录延寿益算度厄尊神回骸起死无量度人真君一合来降特爲斋主某人寄名玄籍削罪酆山运尽百年卽登朱火不经阴地常覩阳天流余庆于曾玄沛天恩于浩劫更希睿渥遍泽群灵监善恶之敷罗沐斋功之广大普天率土均衍蕃釐六趣三途俱承纯嘏慈云诞布湛露密濡动桓飞潜生生自在幽冥品类化化无方陶太和之灵风鼓时雍之至治衆真监度章夙承玄运生际昌时惭无及物之功期畅度人之泽荐敷万一敢殚再三尚冀高明俯垂采听谨据斋意职惟领教理难抑违谨涓今月某日爲始就某处肃建玄坛依按真科次第修奉切虑斋主某人业机累性世网谋生五慾七情宁无过咎六因十习易积愆尤虽汨没于今时恐纷纭于身后忏罪北府寄籍南宫谅荷玄恩俯垂洪泽自非生身而受度永断恶缘曷令膺戒以佩符常趋善地庸罄忱恂之请仰干穹昊之仁谨爲拜章一通上闻三天伏望大慈曲施宏化特降敕命宣告十方三界合属玄曹俾斋主某人肃建坛场罗敷盟信徼迎万圣降召千真遵金箓度命之文受九戒二简之妙他年灭度不堕迷途俓上朱宫更生受化谨爲上请无上九天帝君三十二天帝君五灵五老帝君日月五星真君南辰北斗二十八宿三官帝君南昌上宫度人真衆天曹地府五岳四渎无鞅真宰俯降玄坛监真证度奉爲斋主某解释𡨚仇超度宗祖飞灭途苦断落业根割削阴名移注真籍降金液而炼质灌灵芽以生津九炁周流八景合备消五行之魔试度万劫之凶灾白简上生赤书保运欣庆受度既无拘于天门逍遥登真自永离于地戸百年运尽直诣南丹受书超凌永登妙果培今生之庆址植他世之昌基与道合真以爲效信太上济度章赦太上济度章赦卷下玉清大赦泰玄都省牒酆都九幽主者亿万冥曹敕门下天地之大德曰生仁涵三极日月之容光必照恩浃九幽睠庶类之流形均一元之禀气六尘六识阳源易汨于化机万死万生阴域遂蒙于业网冥冥罪性惨惨穷魂虽黔黎之妄垢自贻而玄元之真慈曲悯今据法师衔奏爲斋意伏候敕旨事牒三天门下勅陈词激切颁旨允俞依金箓白简之文敷玉匮明真之典普令夜壑咸乐春台可大赦三界应赦恩到日九幽罪人除十恶五逆不忠不孝诽谤大道毁坏经教者不赦外其余杂犯以下已发觉未发觉已结证未结证已受苦未受苦已受报未受报不论轻重常赦所不原者咸赦除之应冥吏阴曹有功高德重者与陞仙职以次进补阳官应山川神祇系祀典不系祀典有功德及生民者并与迁官推赏务令允当应一切天仙道一切神明道一切人伦道一切地狱道一切饿鬼道一切畜生道若胎生卵生湿生化生并与解除宿对原释前愆永离轮回上生福境应三途五苦谪役囚徒地水二司见禁罪爽并与原释罪犯削落简书出离冥途受生阳界应玄坛所度亡过某人及某氏九玄七祖历劫种亲宜与和释𡨚仇削除罪累证品超度受化更生应在世水火飘焚兵戈谋害寇盗杀戮蛇虎吞残王法凌迟震雷嗔击木石搕损挺刃刑伤久抱饥寒曾遭鸩蛊覆车坠马自缢投河他境流亡从军倾毙鬼神拘系𡨚对勾连疾患丧生胎产殒命盲聋跛哑瘫痪拳挛久滞幽鄕未得解脱并与蠲消宿债洗涤新愆超离苦轮往生善道应三生七世结爲𡨚仇执对不释并与齐同慈爱和释牵缠各遂超生永消宿憾应铁围无间硖石血湖囚系产魂并与荡除业垢和释憎仇澄正形神获生乐界应冥关幽路一切孤魂滞魄若有主若无主若凶终若善终士农工商文武医卜男女老少民俗衣冠中国外夷九州四海沈沦既久超离无因并与洗除罪犯解散𡨚仇随愿往生逍遥自在应赦书该载不尽事件所在长吏条录奏闻于戏除罪簿灭恶根庸广昭天漏泉之泽离鬼官出地戸允符登真度命之恩嘉与含生同归至化赦书到日主者施行牒奉上帝敕请翻录行下疾速遍牒所属遵依帝敕各宜祗奉风火无停故牒年月日牒具法位姓某承诰奉行列八相位右玉清大赦常时不用惟黄箓坛用之以大纸札之数幅大书前敕门下及三天门下敕二敕字不可趂笔写须控了待法师录赦副具奏三天门下及三省飞神上朝金阙激切奏告候得旨回归然后法师用朱笔亲填其敕门下用此敕字外用大可漏正面书谨法师衔姓某押承诰奉行封背面书泰玄都省牒九幽酆都主者亿万冥曹并大书与救苦简同发青玄宝赦青玄黄箓左府牒九幽主者亿万冥曹敕门下职覆职载天地之常运无穷时惨时舒阴阳之化机不息瞻罗酆之鬼域号郁絶之神鄕蠢蠢下愚每禀恶缘而报对巍巍上圣常矜善以提携崇九华雨露之恩息六洞雷霆之考盍宣德泽普轸慈悲俾离幽暗之都均入光明之界今据法师衔奏爲斋意伏候敕旨事牒奉青玄上帝敕宜颁凤诏併焕龙符开九地以逍遥拯群灵而快乐可曲赦三界应赦恩到日九幽罪人除在世十恶五逆不忠不孝诽谤大道毁坏经教者不赦其余杂犯以下已发觉未发觉已结证未结证已受苦未受苦已受报未受报不论轻重咸赦除之应山林社稷神祇聪明正直功德及民者所在长吏条录奏闻言功迁赏诸北酆东岱地水职司见禁囚考对一切罪魂宜与疾除罪簿焚毁𡨚书离苦登真超生阳界诸三途五苦谪役囚徒八难幽关徧系积爽宜与原释过犯解荡𡨚仇托化人天随品受度诸玄坛所度亡过某人及某氏九玄七祖亿劫种亲宜与削除愆过解释𡨚仇各遂升迁受生乐境诸冥关幽路滞魄穷魂执迷沈沦未得解脱宜与开导正性启发善心各俾托生毋自执着诸伤亡死非正命䧟没幽途实可哀悯宜与罢散仇雠消除罪累身心清静早得托生诸在世微有片善长夜颠冥歳月既深未曾超度宜与考校料简条录关陈上名青宫准备任使诸血湖狱禁系产魂宜与断絶𡨚愆解释执对洁清形质随品受生诸九州十道中国外夷凶终令终有主无主男女老少士农工商无鞅数衆久在冥关宜与和合𡨚亲蠲消罪累普受开度时刻升迁诸赦书该载不尽事件所在长吏条陈以闻于戏无拘留逼合之忧品类咸超于北府有侍卫送迎之喜形魂径上于南宫嘉与混舆同归陶冶赦书到日主者施行牒奉青玄上帝敕请翻录行下所属遵依帝敕疾速奉行风火无停故牒年月日具法位姓某承诰奉行知青玄黄箓左府事判青玄黄箓左府事右青玄宝赦青玄救苦妙斋用之书写格式如前得旨填敕亦如之只用此敕字可漏前正面如前后背面大书青玄黄箓左府牒九幽主宰亿万冥曹与九龙符同发玉皇上帝徽号宝赦九天斋用泰玄都省牒九幽主宰亿万冥曹敕门下天施地生仰干坤之大造阳阖阴辟符昼夜之常经故黑单司考对于推研而紫极沛慈仁于覃宥兴言六趣莫惨九幽积夜迷烟锁业机于夜壑重泉昏雾闭𡨚网于泉扄岂无悔过之心孰导求生之性静惟沈滞实可矜怜今据法师衔奏爲斋意伏候敕旨事牒奉上帝敕所陈词旨备切忱恂恭惟玉皇上帝徽号名非常名上极无上闻之者万罪消灭得之者千𡨚解除仁浃混舆事彰载籍随赦颁降如帝亲行盍诞布于德音庸焕敷于宝诰庶提苦趣均证乐鄕可大赦三界应今月某日建坛以前九幽罪人除十恶五逆不忠不孝诽谤大道毁坏经教者不赦所有杂犯以下已发觉未发觉已结证未结证已受苦未受苦已受报未受报不论轻重咸赦除之应山川神祇有功德及民者所在长吏条陈奏闻言功迁赏应冥吏阴曹无滥刑无僭赏者与陞仙职以次进补阳官应三途五苦见禁谪役地水二司囚系罪爽并与蠲除宿犯解释𡨚仇脱离幽途往生福境应六道四生展转报对无有穷已并与原宥愆过和释𡨚雠俾出轮回超登善界应玄坛所度亡故某人及某氏九玄七祖亿劫种亲并与消解宿憾落灭恶根受化超生逍遥自在应世伤亡死非正命沈魂滞魄久堕冥鄕并与削除过咎解释𡨚憎随品受生免轮幽暗应血湖地狱诸类产魂并与蠲涤过犯荡除𡨚仇母子分离形神超迈应诸类幽魂曾经子孙荐拔未遂超升者并与引用日前所修功德无大小咸使升迁毋滞阴域应九州十道万姓三军士农工商男女老少有主无主凶终善终沈沦幽乡久不受化者并与洗荡𡨚枉散释愆辜速令转轮受生乐处应赦书谈载不尽事件所在长吏条录奏陈于戏疾痛唿天尚期蠲于翳累斋戒事帝犹冀涤于愆瑕况敕书之敷谕周详而宝诰之光明炜烨十华赞叹三极皈依宜回幽路之春肆辟寒庭之旦下塞死戸上开生门凡尔攸司各宜遵奉赦书到日主者施行牒奉上帝敕请翻录行下所属遵依帝敕风火无停故牒年月日具法位姓某承诰奉行列八相位右玉皇徽号宝赦九天生神斋用之书写格式得旨填敕亦如前只用此敕字可漏背书泰玄都省牒九幽主宰亿万冥曹