敬斋古今黈元李冶敬斋先生古今黈卷之一晋书天文志仪象云洛书甄曜度春秋考异邮皆言周天一百七万一千里陆续云天东南西北径三十五万七千里此言周三径一也考之径一不啻周三率周百四十二而径四十五则天径三十二万九千四百一里一百二十二步二尺二寸一分七十一分分之十又引周礼地中之说以土圭句股法入之得天径十六万二千七百八十八里六十一步四尺七寸二分以减于甄曜度考异邮之数余一十六万六千六百一十三里有奇或以问李子曰以土圭法校之甄曜度考异邮其数曾不及半是何二说相悬如是之赊邪曰此盖甄曜度考异邮之数自天之极际言之土圭之数自黄道言之天包地外地处天中日月又居天地两闲故其数当半天径也而犹有不合者不容不合特算家大率言之易曰日月丽乎天百谷草木丽乎土说者谓丽为附然日月之丽乎天非若百谷草木之丽乎土也亦本乎天者亲上云耳故邵康节解离丽之丽不取旧说但谓文彩着见之义又晋书天文志云传说一星在尾后主章祝巫官传从人从专音直挛反说读如字而庄子云傅说得之以骑箕尾则傅从人从尃说读如说音是为殷相之名而不取传说之义然晋志言此星在尾后则实当箕尾之闲而复云主章祝巫官何也岂庄周之言与此各自为说不相本耶博闻君子当有以辨之吕氏春秋荆有佽飞得宝剑于于越高诱注云吴邑也荀子劝学篇于越夷貊之子生而同声长而异俗教使之然也杨倞注云于越犹言吴越且引高诱为据予按春秋定公五年于越入吴杜预曰于发声也孔颖达以为越是南夷夷言有此发声史官或正其名或从其俗史异辞无义例公羊传则曰于越者未能以其名通也越者能以其名通也何休注曰越人自名于越君子名之曰越赤狄以赤进者狄于北方总名赤者其别与越异也吴新忧中国士卒罢敝而入之疾罪重故谓之于越范宁曰旧说于越夷言也春秋即其所以自称者书之见其不能慕中国故以本俗名自通考数家之说虽有小异然皆以于越与越同为一国吕氏及荀卿子所言于越正指于越耳于于二字音声小别义理无殊自不得以于为一国越为一国也今高诱乃以于越为吴邑杨倞又以于越为两国何陋如之诱误走者也若倞者真类夫随人误走而又唿他人使随己而东西也大抵于越与句吴本皆夷语即渐就简而入于华耳此亦岂有难晓之理哉于越之说错谬已如此市本荀子书又以于字作干鱼鲁虚虎之舛晚生后进何所适从前汉西域传云玉门阳关出西域有两道从鄯善傍南山北波河西行至莎车为南道自车师前王庭随北山波河西行至疏勒为北道师古曰波河循河也音彼义反黈曰此义是而音非波止当如字读之波之为言自有循顺之意今人言循河而行者皆谓之边河波河之语与边河政同又云出阳关自近者始曰婼羌去长安六千三百里辟在西南不当孔道师古曰孔道者穿山险而为道犹今言穴径耳此又误矣孔道止谓大道也前言辟在西南故后言不当大道若言不当穴径是何说之怪耶故其下又言西北至鄯善则知鄯善正当大道耳古诗三百五篇皆可声之琴瑟口咏其辞而以琴瑟和之所谓弦歌也古人读诗者皆然使今学者能仿佛于古人则人心近正庶几诗乐之犹可复也乡闻东平一士人家蓄琴谱一编四诗悉备兵烬以来不知存否愚尝有意试拟补一二编顾不深解音律故又不敢妄为之晦庵有言古人言必引诗盖取于嗟叹咏歌优游厌饫有以感发人之善心非徒取彼之文证此之义而已又曰反复咏歌之闲意味深长义理通畅使人心融神会有不知手舞而足蹈者是则引诗之助与为多焉晦庵言引诗者犹当嗟叹咏歌之况读之者乎石林过庭录经史辨疑云人而不为周南召南其犹正墙面而立也与墙所以扞外正墙面而立谓其背治内之道反而面乎外也治曰此说非是墙面祇谓无所见耳又何限乎内外之闲哉晋郗超之郗则读如绤音郄诜之郄则读如絺音今人不复别白皆从绮逆反大谬也予儿时读李翰蒙求先生传授皆读郗作郄长大来始悟其错俗又读郗作客可笑庄子齐物论夫随其成心而师之谁独且无师乎奚必知代而心自取者有之愚者与有焉治曰知读从智代交也而汝也谓人人各自有师何必智交于汝心然后自取而始有之故虽愚蒙之人亦有成心可随而师之也成心者吕惠卿所谓吾所受于天而无所亏者也李益鹳雀楼诗事去千年犹恨速愁来一日即知长鲁直初至叶县诗云千年往事如飞鸟一日倾愁对夕阳全用李句然其意不逮李远矣东坡谓梁昭明不取渊明闲情赋以为小儿强解事闲情一赋虽可以见渊明所寓然昭明不取亦未足以损渊明之高致东坡以昭明为强解事予以东坡为琼森事杨诚斋诗句句入理予尤爱其送子一联云好官难得忙不得好人难做须着力着力处政是圣贤阶级若夫浅丈夫少有异于人必责十百之效于外一不我应悻悻然以举世为不知己方扼腕之不暇顾肯着力于仁矣乎故终身不能为好人世俗有孤负之语孤谓无以酬对负谓有所亏欠而俚俗变孤为辜辜自训罪乃以同孤负之孤大无义理郭璞客傲云不尘不冥不骊不骍骊当作犁然庄子有牝马骊牛三之语则骊字亦通又左芬离思赋亲辰寻因同押古文虽不拘于声病然上平之亲下平之侵未有协用者寻当作循左传庄公七年夜恒星不见夜中星陨如雨杜氏解如为而晋书礼志载成帝纳皇后杜氏举晏桓子语夫妇所生若如人然左氏实作若而人因知而如二字古语相通俗谓如今又谓而今亦当本古语云然五福六极皆指人事言之晋五行志说凶短折则谓人殇曰凶禽兽曰短草木曰折推原箕子之意宁复有此若福极之事兼飞走草木而言之则夫五福之中若富与攸好德六极之中若忧与贫岂飞走草木亦有是耶东坡有老饕赋前后皆说饮食按左传文十八年云缙云氏有不才子贪于饮食冒于货贿天下之民谓之饕餐说者皆曰贪财为饕贪食为餮然则东坡此赋当云老餮不当云老饕刘歆说三统历术配合易与春秋此所谓言及于数吾无取焉夫易载天地万物之变以明着吉凶悔吝之象春秋褒善贬恶代天子赏罚以垂法于后世至于章蔀发敛之术则羲和氏实掌之而歆乃一一相偶是亦好异者矣且易有卦有爻其二篇之策当期之日犹得以强论之夫所谓春秋者属辞比事之书与数学了不相干而亦胡为妄取历算一一而偶之哉班固不明此理不敢削去千古而下又无为辨之者深可恨也后稷挚尧契四人同为帝喾高辛氏之子契则十三叶而得汤稷则十四叶而得文王然夏之世历四五百年而商之世又历五六百年计千余年而文王始生若以代数较之文王之于汤但不及一叶耳是则殷之先一何夭周之先一何寿乎此为甚可疑者前志必有脱误锺言撞鼓亦得言撞见前汉西域传龟兹王绛宾乐汉制度归其国出入传唿撞锺鼓五经中诗最难读以音释参糅故也教读者当专从毛不得已当从郑何者师传以来皆曰毛诗不曰郑诗盖康成本用毛说毛义有不安者以己见改易或毛氏不为传则以笺明之今之人一不从毛一不从郑但视陆德明释文易晓者杂读之所以前后鉏铻无所统纪而义益暗惟舍一而取一则无是患矣予之为此说也不谓毛氏纯是而郑氏纯非也要知两家之说必从其一焉耳唐邢注王弼周易略例其自序云孔邱三绝未臻区奥刘安九师尚迷宗旨以刘安而齿孔子邢子可谓不知类矣沈田子杀王镇恶而王修执田子数以专戮斩之通鉴小浙本载之义熙十三年而大字本作十四年此本为正爽之一字既为明又为昏所以精爽为魂魄之主介之一字既为大又为小所以傧介成宾主之欢贵介公子则介为大忧悔吝者存乎介则介为小乱臣十人则乱为治乱邦不居则乱为危饮酒温克则克为良克伐怨欲则克为狠扰兆民则扰为安庸人扰之则扰为烦必有忍其乃有济则忍为恕忍人残忍则忍为暴媚兹一人则媚为忠取媚于上则媚为佞父母昆弟则昆为长垂裕后昆则昆为后皇极则极为大中至正之道六极则极为贫病夭恶之称鲍昭有井谜世传东坡有贺资谜又黄庭坚有粥谜象棋谜近者伶官刘子才蓄才人隐语数十卷谜固小技俩然其讽咏比兴固与诗人同义而在士大夫事中亦谈笑一助也尝闻用字谜既久止记一二句今为足成之云三山自三山山山皆倒悬一月复一月月月还相连左右排双羽纵横列二川合家都六口两口不团圆尝拟作井谜云四十零八个头一头还对一脚中闲全无肚肠外面许多棱角此末联亦借前人语也又闻墨斗谜云我有一张琴琴弦藏在腹莫笑墨如鸦正尽人闲曲染物瑕头谜云在染何曾染无生得独生有人来解结见姓自分明仆射职主仆御弓矢之事故称仆射射旧音夜杨倞注荀子云射干药名且引陶弘景注本草云射干花白茎长如射人之执干倞既引陶说如此而音射干之射复从夜音据射人之射自当音麝而射干复从夜音者当是射御之射或音麝或音夜两俱得通但今世俗流传止从麝音耳若仆射与射干犹是从旧俗唿之为夜音也李义山诗古木含风久凡两用摇落对云疏萤怯露深戏赠张书记对云平芜尽日闲其优劣大不相侔览者自当见之咏槿花云月里宁无姊云中亦有君又咏李花云月里谁无姊云中亦有君月姊云君用之于槿花虽新奇固不若用之于李花之为高洁也然谁无姊语太径庭谁字止宜作宁王直方诗话云酴醾本酒名也花新开以颜色似之故取名黈曰花之色类酴醾者甚多皆不以为名独取此花理不应尔盖兼以风韵芳馨名之不专取色而已根非生下土叶不坠秋风因寻樵子径误到葛洪家自不害为佳句而后人论诗者以为此皆假对意谓下土与秋风樵子与葛洪不相偶属故借下为春夏之夏子为朱紫之紫尘俗哉六一翁茶歌云手持心爱不欲碾有类弄印几成窊谓印刓则可谓印窊则不可素问上古天真论歧伯曰上古之人食饮有节起居有常不妄作劳故能形与神俱而尽终其天年度百岁乃去今时之人不然也今时之人以酒为浆以妄为常醉以入房以欲竭其精以耗散其真不知持满不时御神务使其心逆于生药起居无节故半百而衰也启玄子王砅之注取数固多然其所不合者亦不少也歧伯此言以为今人逐末丧本塞华遗失天理之大全则是以妄为常今砅以为寡于诚信失其旨远矣醉以入房以欲竭其情以耗散其真止言情欲之伐其生今注云轻用曰耗意虽相近质以文理耗散二字实相连属耳逆于生药谓迎逆平生之乐注谓逆养生之乐亦未可冯也又素问四气调神大论云春为发陈夜卧早起广步于庭夏为蕃秀夜卧早起无厌于日秋为容平早卧早起与鸡俱兴冬为闭藏早卧晚起必行日光黈曰人禀阴阳之气以生而阳则为德阴则为刑刑则主杀德则主生故其情性常喜阳而恶阴冬为闭藏之时早卧晚起者所以逃阴气于惨酷之夜也夏为蕃秀之时夜卧早起者所以顺阳气于未明之昼也是固宜其然矣然其春三月发陈之时自当早卧早起以顺阳气于开煦之旦而今称夜卧早起与夏三月无别则真误矣夫阴阳寒暑均布四时若今春夏同科耶秋冬亦当一体则何以为四时也哉故春之早起不必置论但其夜卧二字必早卧之舛也又其秋三月容平之时自当晚卧晚起以谢阴气于肃杀之晓而今称早卧早起是又误之甚者不可不辨也夫秋气之严莫严于霜降之辰万物凋落摄养之家最为深惧而使人早起与鸡俱兴则是作意犯冒与霜亢也无乃乖全生之理乎王砅求其说而不得乃云惧中寒露故早卧欲使安宁故早起以常情度之人亦岂有畏寒露之沾裳衣而不畏肃霜之戛肌骨乎此妄说也惟早晚之文一政则其下错缪与鸡俱兴之类皆可得而正之矣盖素问一书脱误赘复如是者居十七遇不可通者不可强为之辞政当以意会之耳韩退之自谓窥陈编以盗窃柳子厚自谓好剽取古人文句以自娱乐欧阳永叔亦自谓好取古人文字考寻前世以来圣君子之所为时亦穿蠹盗取饰为文辞以自欣喜三先生自谓之盗者所谓齐之国氏也不过点注前言往行以为我用耳而世之不善为文者莫不手目所及辄自探讨其身为穿窬之子而宁死莫肯承服强自揜盖强自粉泽将以欺天下而卒不能以欺一人是所谓宋之向氏也欤世以秘监为奎府御书为奎画谓奎宿主文章也故宋有奎文阁宝奎楼之称又薛奎字伯艺吴奎字长文悉以文艺配奎为言予考之晋书天文志则云奎十六星在西方天之武库也一曰天豕亦曰封豕主以兵禁暴又主沟渎其象与图书文章等全不相干而东壁二星在北方实主文章盖为天下图书之秘府其星明王者兴道术行国多君子其星失色大小不同王者好武经士不用图书是则图书文章皆当取象东壁于义为惬然世之言文章者不取东壁而独取奎者岂奎宿森罗错综有象于文而东壁无之耶或前人误用而后人承之邪抑别有所出而吾未之见也古诗迢迢牵牛星皎皎河汉女纤纤擢素手札札弄机杼终日不成章涕泣泪如雨河汉清且浅相去复几许盈盈一水闲脉脉不得语吕延济曰牵牛织女星夫妇道也常阻河汉不得相亲此以夫喻君妇喻臣言臣有才能不得事君而为谗邪所隔故后人用牛女事及咏七夕等皆以为牵牛织女案织女三星在天纪东端织女天女孙也天纪九星乃在贯索东距牵牛甚远然则牛女之女非织女乃须女也须女四星天之少府也须贱妾之称妇职之卑者也牵牛亦贱役也故须女与牵牛相媲又同列于二十八宿之中密相附丽但隔天汉诗人以是有盈盈脉脉之语若以为织女则天女牛郎非其偶也或者引大东之诗云维天有汉监亦有光跂彼织女终日七襄虽则七襄不成报章皖彼牵牛不以服箱此自以牵牛织女为类延济之注于何缪戾曰大东义取有名无实而已吕说义取伉俪难以彼此相证也诗无羊三十维物尔牲则具毛传云异毛色者三十也而疏家乃谓每色之物皆有三十误矣诗意本主所牧之多谓毛色有三十等亦大率言之今云每色各有三十则计其所牧能有几何而当时之人咏之诗耶若又以为每色色别三十种则为色大繁反更难通毛言异毛色者三十政谓总括诸色至有三十等耳其义甚为明白不劳异说干阳物也稚于七而老于九坤阴物也反是稚于八而老于六闻之北方人相马之老稚不于其齿而于其目人与目对视已之身自首见腰则二三岁之交自首见腹则五六岁之交自首见胞则七八岁之交止见其首则此马十岁矣过是以往又加以溟涬焉则不可得而年矣古人文字有极致之辞若以不敢为敢以敢为不敢以不显为显以无念为念以无宁为宁皆极致之辞也世俗以可爱为可憎以无赖为赖以病差为愈亦极致之辞通鉴唐高宗显庆元年来济引管子齐国老人语曰君不夺农时则一国之人皆有余食矣不夺蚕要则一国之人皆有余衣矣注曰蚕要者以蚕事为要非也上农时则蚕要者亦谓切要之时也故济又云人君之养人在省其征役而已石勒救洛阳诡道兼行出于巩訾之闲诡不正也诡道犹言邪径也此盖犹快捷方式而往或言此二字乃兵法所谓兵行诡道大段不识文势夫子与夷齐而不与卫君公羊子与辄而不与蒯瞶质此一事足明公羊全书之妄君子不可以一事妄全书以一事而妄全书甚之也甚之奈何甚此一事之妄也石曼卿诗赠孙可久云闭户断蛛网折花移鸟声或云闭字不若作开予以为不然户开而有蛛网闭则断之见其无人往来也若云开户断蛛网则是闭门时有蛛网而开则断之又何足以尽幽闲之趣草可以为木荀子曰西方有木焉名曰射干茎长四寸射干草也兽可以为禽易屯之六三象曰即鹿无虞以从禽也鹿自兽耳酒可以为馔论语有酒食先生馔馔食也佛可以为僊故其书称忍辱僊人及金僊庄子徐无鬼心之于殉也殆凡能其于府也殆殆之成也不给改祸之长也兹萃不给改者不疾改也疾改则祸不至矣惟其不速改是以其祸滋多故其下文云其反也缘功其果也待久而人以为己宝不亦悲乎其反也缘功谓一与道相戾缘以危殆为功能其果也待久谓果于迷缪其所由来非一日而人以此为己宝为可悲也此皆覆说殆之成祸之萃也吕解不给改以为不暇给则其祸之长也兹萃一句赘矣兹滋古字通天下篇以禁攻寝兵为外以情欲寡淡为内其小大精粗其行适至是而止此数句郭解以下属彭蒙田骈慎到吕解以上属宋钘尹文郭说为失吕说为得镡字寻淫二音广韵以为剑鼻庄子注为剑口吕吉甫曰镡者剑之所以为本也又曰所植者也又铗音颊庄子注云把也吕曰附镡者也盖所持而行之者也铗既为把则镡乃俗所谓隔手者也又姓音蟾文出升平世禾生大有年四充今日月六合古山川反朴次三五古文丁一千王功因各定大作不相沿主化布于下人心孚自天上方求士切公亦立仁先才行苟并至位名尤两全末由弓冶手安比父兄肩幸及布衣仕宜希守令先尺刀元并用丹白具同研去吏多甘老休兵生力田干戈包已久永十本支延欧阳永叔戏为也小儿初作字点画稍多即难措笔必简易则易为力故小学有上士由山水中人坐竹林之语欧公此诗当亦为儿辈设也柳子论四维为二维以为廉与耻皆义之小节也不得与义抗而为维究而观之柳子之辨凡数百言祇是是解释孟子羞恶之心义之端也八字东坡诗云口业向诗犹小小眼花因酒尚纷纷又云口业不停诗有债眼花乱坠酒生风若眼花则或然或否若口业则信有之晋书段匹磾赞曰匹磾劲烈陨身全节点实凶残自贻罪戾戾字协韵读从入声又荀崧传崧镇宛为贼杜曾所围石览时为襄城太守崧使其小女灌求救于览而其列女传载崧为襄城太守为杜曾所围食尽欲求救于故吏平阳将军石览计无从出崧小女灌时年十三突围夜出自诣览乞师先谓览为襄城守后谓崧为襄城守二说不同必有一误法帖载梁侍中萧子云所书列子之说宋之向氏遂踰垣凿室手目所及亡不探也目字作自意谓自手所及又三年大穰穰字作壤古字或通用小说中载宫人诗云朝来自觉承恩最笑倩傍人认绣球一本云承恩醉殊害义理又杜荀鹤春宫怨落句云年年越溪女相忆采芙蓉一本云相伴则上下支离不成语矣魏文帝诛丁仪丁廙等鱼豢以人心窥望势使之然因论曰谚言贫不学俭卑不学恭非人性分殊也势使然耳予谓周官位不期骄禄不期侈政好对前两句盖不期骄而骄不期侈而侈亦是事势使然人文尽于六经今礼部韵略中俚俗字备载而六经中字遗阙者甚多此非有司之失自是我辈之过农家者流往往唿粟麦可食之类以为物事此甚有理盖物乃实物谓非此无以生也事乃实事谓非此无以成也此其言可与粒我烝民莫匪尔极烝民乃粒万邦作乂之语相为表里晦庵语录论周易多说占得此爻为君子之行则吉为小人之行则凶是有近于儿童之说易三百八十四爻何者不然系辞所谓吉凶者贞胜者也又云惧以始终其要无咎岂有为小人之行而获吉者耶晦庵议论必不出此此等直传闻之误东坡聚星堂雪诗禁体物语而有欲浮大白追余赏幸有回风惊落屑之句或以为落屑亦体物语或者之言非也盖此用陶侃竹头木屑事耳东坡诗妻孥真敝屣脱去何足惜注云史记封禅书汉武帝曰嗟乎吾诚得如黄帝吾视去妻子如脱耳按广韵屣同音所绮切而屣乃不蹑跟也乃步也二字皆无敝意然史记云尔者此本用孟子语也孟子曰舜视弃天下犹弃敝蹝也说者曰蹝草履也草履而可蹝者也音与前二字正同详坡诗意孟子史记两俱用之史记不云蹝而云者古人用字不类今体其声相近者犹许借用其音切正同者为相通无疑也敬斋先生古今黈卷之二史记货殖传富无经业则货无常主能者辐辏不肖者瓦解则字衍文尉佗传犁旦皆降伏波徐广曰吕静曰犁结也音力奚反结犹连及逮至也治曰犁开也取耕恳之意或以昏明分色杂言之亦得今释为结意甚无谓遍讨传注初无以犁训结者又云结犹连及逮至则益又穿凿矣汉书作迟旦迟读如致待也犁旦或作黎明又或作辶黎明辶黎明迟也书传中又有诘朝质明之语诘朝犹问人曰明未亦迟旦之意质明实明也又或为交质之义晋文帝崩武帝遵汉魏之典既葬除丧犹深衣素冠降席彻膳太宰司马孚等奏请改坐复膳韶曰每感念幽冥而不得终其苴绖于草土以存此痛况当食稻衣锦诚诡然激切其心非所以相解也可试省孔子答宰我之言无事纷纷言及悲杀奈何奈何此悲杀之杀从去声读甚之之辞也杀即衰减之义而谓之甚者盖物极则反哀痛之极理当稍减也故今人言甚者皆谓之杀武帝第二诏文又曰重览奏议益以悲剥不能自胜不能自胜其意与杀无以异也或曰杀损也悲杀如言悲剥退之进学解云障百川而东之回狂澜于既倒此有类于晋书孝武帝纪史臣论云静河海于既泄补穹圆于已紊此史臣语又有类于陆机文赋谢朝华于已披启夕秀于未振难经说老人寤而不寐少壮寐而不寤以谓少壮者血气盛荣卫之行不失其常故昼日精夜不寤也老人血气衰荣卫之道濇故昼日不能精夜不得寐也以予思之不特如此大抵昼作夜息人之常也是在昼则当有经营之事在夜则当无系滞之虑精神资禀虽各不同然用之得其常则于其不用之时亦得其常苟用之不得其常则一切反是矣衰老之人经事既多遭变不少筋骸尪骳目耗耳重一毫之营若负泰华度前揣后于利害之表商是榷非于与夺之闲忧未眹而己忧患已销而犹患众人皆息己独勿休所以正昼昏昏夜反无寐此盖精神用反其常而寤寐亦反其常也而年少之人志刚气锐神壮胆觕斗力则膂力有余角智则智思无倦划然而动屹然而止事之未至也利害无所挠其虑事之既往也是非无所留其怀众休而休众作而作所以昼日常精夜则常寐此盖精神用得其常而寤寐亦得其常也故男女十四五以下才得枕即稳睡亦以其无情欲也白乐天司马君实皆明哲过人而乐天有诗云年衰自无寐不是守庚申温公有诗云苏秦六国印力取鸿毛轻白圭黄金产运智立可营如何五更睡百方终不成此二公亦当是精神疲敝而然若夫子元图爽卧内酣寐忠愍扞贼省中安寝轩辕毕咏倚墙熟睡涪翁削官投床鼻鼾闳通照彻遇物了了又不当以老少论也予过五十来昔昔每苦无寐或者教以数息仿而行之竟亦不能寐也近得闲闲公一说名速睡法云但于当睡之时帖枕拥衾置身安稳然后平心定虑存真气如黄金细线发两踵自后而上过腰合而为一冲嵴上顶至前发际却散而为二绕黄庭听会横行相交于人中环口贯下龈复合为一下咽喉径入太仓留之不动勃然出气四道当如火热青者入肝红者入心白者入肺黑者入肾四气俱满然后真气下脐入少府阴交复散而为二下膝下臁下趺前裹中指尖顺行度涌泉复至踵谓之一匝存想至五七匝已溟涬然入睡乡矣大段无睡之人行之不过十数匝亦自得睡或用铜人脉络法兼达两手指更佳予按之其效一如所云闲闲公又云此法乃金丹下手处也金丹大药予未敢议但使昔昔得好睡眼则其神通变化与夫所谓金丹大药者复何择哉东坡跋晁补之所藏与可画竹云庄子世无有谁知此疑神四注本载东坡自说云孔子曰吾犹及史之阙文也自予少时见前辈皆不敢轻改书故蜀本大字书皆善本庄子曰用志不分乃疑于神此与易阴疑于阳必战礼使人疑汝于夫子同今四方本皆作凝又浊醪有妙理赋云失忧心于昨梦信妙理之疑神四注本据此说一断以为疑神又酒赋云游物初而神凝兮反实际而形开则注家无所说治曰四注所援东坡之说吾恐非苏子之言也信如苏子之言则苏子之见厥亦偏矣所谓先辈不敢改书是固有理若断凝神以为疑神则吾不知其说也庄子谓用志不分乃凝于神正如系辞所谓精义入神以致用也今东坡以为与阴疑于阳使人疑汝于夫子同殆非也何者阴疑于阳乃见疑于阳使人疑汝于夫子乃见疑于人此用志不分亦见疑于神乎凡人之心以先入者为主东坡蜀人先见蜀本因目生心承文立义皦如星日牢如胶漆久之又久心与理化忽览别本如睹怪物矛前盾后能无改乎东坡以蜀本为善本而四方本皆后人所改又安知四方本不为善本而蜀本独非前人之误乎予初学东坡先生字闲有教予以卧笔取媚者当时不悟谓坡公心画之妙尽于是矣今而老大转觉字画骫骳不成虽折指拗腕力自改悔竟莫能夺去旧习且学小技一言之误为累终身况心术之微运动无方易放难收后生辈得不早近大人君子之门以端其本而证其源耶汉书陈涉传曰借第令无斩而戍死者固什六七注引服虔曰借犹借也第使也与史记服注不同史记服注曰借假也第次第也应劭曰籍吏士名籍也苏林曰第且也治曰服说借假苏说第且是也应说名籍服说次第非也第本训但但亦且意此言借第令无斩犹云假且使不杀前辈论楚辞蕙肴蒸兮兰借奠桂酒兮椒浆及韩退之罗池庙碑春与猿吟兮秋鹤与飞谓欲相错成文则语势矫健又论韩诗淮之水舒舒楚山直丛丛谓之避对格然予考诸古文则不独错综于对属之闲至于散语亦多有之若荀子劝学篇云青出之蓝而青于蓝冰水为之而寒于水庄子徐无鬼篇市南宜僚弄丸而两家之难解孙叔敖甘寝秉羽而郢人投兵之类皆是也又凡经史中辞倒者其义悉与此相近纳纸投名媿已深更教门外久沈吟事穷计急烧牛尾不是田单素有心此诗竟不知何人所作投谒固可耻然士当穷困摇尾乞怜于人亦可愍也前辈又有云门前久立处席上欲言时此真所谓不经此境不能道此语者离骚经宋玉招魂云娱酒不废沈耽日夜些兰膏明烛华镫错些王逸注镫锭尽雕琢错饰设以禽兽有英华也案玉篇镫都滕切说文云锭也广韵曰灯也又都邓切鞍镫也锭徒径切锡属说文锭镫也广韵又丁定切豆有足曰镫无足曰镫锭又堂练切灯有足也然则灯锭二字各自有三义也素问金匮真言论曰春善病鼽衅夏善病洞泄寒中秋善病风疟冬善病痹厥故冬不按硚春不鼽衅春不病颈项仲夏不病胸胁长夏不病洞泄寒中秋不病风疟冬不病痹厥餐泄而汗出也启玄子王砅注云按谓按摩硚谓如硚捷者之举动手足是所谓导引也然扰动筋骨则阳气不藏春阳气上升重热熏肺肺通于鼻病则形之故冬不按硚春不鼽衅鼽谓鼻中水出衅谓鼻中血出又于冬不病痹厥下注云此上五句并为冬月按硚之所致也治曰王砅谓按硚为导引则然谓四时诸病皆由冬月按硚所致则不然冬不按硚下必多有脱误第后人弗思耳且上文春善病鼽衅至冬善病痹厥所谓善病者谓每一时多有此证也继云冬不按硚春不鼽衅至冬不病痹厥文势全不相属而据谓四时之病皆由冬月按硚而得无此理也夫按硚之术以常人推之能知者百一其能行者又百一果按硚而病盖万一而有此病也在万人之中其九千九百九十有九由不解按硚悉获安康其一人独以按硚之故遂得四时诸病则按硚者非吉祥之道乃杀人之具也何为古先贤达传之天下后世耶夫户枢之不朽以旦夕之开阖也流水之不腐以混混而常新也诎信俛仰以利形进退步趋以实下不云动作按摩有以伤生也故道家者流多说熊经鸟伸龙攫虎搏之效而华佗常以五禽之戏为将摄之方初无冬夏之别也又隋世巢氏作病源数十卷每论一证必处以导引一术亦未尝以冬不按硚为主也按本经血气形志篇曰形苦志乐病生于筋治之以熨引形数惊恐病生于不仁治之以按摩又奇病论曰息积不可灸刺积须导引服药药物不能独治此皆详明按硚之益亦不说冬三月不得为之也王砅作注辄立此说者必以为本经四时调神大论有曰冬三月是谓闭藏水冰地坼无扰乎阳去寒就温无泄皮肤使气亟夺既据此说复见冬不按硚春不鼽衅之文故云扰动筋骨则阳气不藏春阳上升重热熏肺肺通于鼻病则形之此真误矣且鼽衅之证犹得以强言之若其下文春病颈项夏病胸胁洞泄寒中秋病风疟冬病痹厥岂尽为重热熏肺而然乎而砅一主于冬月按硚所致是决不可信者也按本经生气通天论云春伤于风夏乃洞泄夏伤于暑秋为咳疟秋伤于湿冬为痿厥冬伤于寒春必病瘟由是而言春夏秋冬无论启闭政宜随时导引以开通利导之但勿发泄使至于汗出耳窃疑本经当云冬不按硚春不鼽衅或病颈项春不按硚仲夏必病胸胁长夏必痛洞泄寒中夏不按硚秋必风疟秋不按硚冬必痹厥其飧泄而汗出也一句飧字当析之为勿令二字如此则辞旨俱畅可为通论矣大抵导引四时皆可为之惟不得劳顿至于汗出而已苟劳顿至于汗出则非徒无益或反以致他疾不特于闭藏之时为不可虽春夏发生长育之时亦不可王太仆不悟本经舛漏坚主冬不按硚谓按硚则四时俱病盖为纸上语所牵而肆为臆说也利害所系甚重予于是乎有辨通鉴魏明帝使女尚书六人典省外奏事处当画可处当画可皆从已字也晋食货志咸宁三年诏曰今年霖雨过差又有虫灾颍川襄城略不下种深以为虑主者何以为百姓计促处当之而杜预书疏中又有都督度支其处当之语此处当字即处置句当之义与通鉴不同荀子兰槐之根是为芷其渐之滫君子不近庶人不服其质非不美也所渐者然也杨倞注云兰槐香草也其根是为芷也本草白芷一名白茝陶弘景云离骚所谓兰茝盖苗名兰芷根名茝也兰槐当是兰茝别名故云兰槐之根是为芷也滫溺也倞说如此而史记三王世家引传曰兰根与白芷渐之滫中君子不近庶人不服所以渐然也然则如马迁所载则兰根也白芷也断然其二物也荀子谓兰槐之根是为芷则兰槐自为白芷苗矣又徐广史记注云滫者淅米汁也据荀子及史记皆云君子不近庶人不服是指其可恶之状今投兰芷于淅米汁中则其芳香大坏已自可恶杨倞谓滫为溺未必乃尔案韵滫息友反又泔也当从徐广说草与木异种故邵尧夫以飞走草木为四物晋五行志以桃李华非其时梨根血出大树自折桑生东宫桑树有声茱萸相樛枯树复生木如人面杨柳生松木仆反立皆为草妖不知何谓此桃李华非其时正为华孽余皆木妖耳若草木之妖可以互称则交址之稗化而为稻鬼目苦藚生于江东宫墙驰道悉生蒺藜之类亦得指以为木妖也而又可乎是知草当云草木当云木为宜矣然则所谓木妖者又非木不曲直惟金沴木之谓木不曲直惟金沴木者乃城门自坏屋梁跃出牙竿不正之类是也近世御史大夫张文正公讳行兰字敬夫文集十卷杂论有云孔毅夫杂说言今之与夷狄最多者才百万不若汉所遗之多汉给南单于费直岁一亿九十余万西域七千四百八十万余谓汉以文计今以贯计十贯乃一万也七千四百八十万即七万四千八百贯耳一亿九十万亦才十万九百贯也而宋岁与契丹五十万两匹直一百万贯视汉孰为多哉足明孔说之误集中又有蜡梅诗云池边乍想渐台帽堂下遥惊虢国衫用事亦新奇又乐章有教坊腔子三十五首内道调近一中五远六中吕近十二中三远八考诸词曲中正见名近者不知所谓中与远者何等声也异日当求知音者问之史记尉佗传太史公曰瓯骆相攻南越动摇汉兵临境婴齐入朝李子曰此误也当云东闽兴兵南越动摇按传云初佗以兵威边财物赂遗闽越西瓯骆役属焉又佗为书谢汉曰南方卑湿蛮夷中闲其东闽越千人众号称王其西瓯骆裸国亦称王又云建元四年佗卒其孙胡为南越王此时闽越王郢兴兵击南越胡上书曰两越俱为藩臣毋得擅兴兵相攻击今闽越兴兵侵臣臣不敢兴兵惟天子诏之于是天子多南越义守职约为兴师遣两将军往讨闽越兵未踰岭闽越王弟余善杀郢以降于是罢兵天子使庄助往谕意南越王顿首曰天子乃为臣兴兵讨闽越死无以报德因遣太子婴齐入宿卫据此则其相攻者闽越与南越非瓯骆也其后吕嘉败越桂林监居翁始谕瓯骆属汉迹瓯骆始终未尝与诸国相攻击何得云瓯骆相攻也又闽越未攻南越时尝发兵围东瓯则是瓯闽相攻亦不得为瓯骆相攻也瓯骆相攻乃在数年之前了无与于南越而婴齐何为而入朝乎或曰南越也东瓯也西瓯也皆瓯骆之属故云瓯骆相攻耳审如此说义亦未宏东闽乃大禹之后也南越乃赵佗之孙也各自割据何得并为瓯骆之属乎或者又曰东闽南越皆瓯骆之地二国虽殊亦可谓之瓯骆相攻也此亦未为通论借使壤地相接得以通称而相攻之说亦无从发若东越先攻南越南越亦复报伐谓之相攻可矣今东越举兵擅击南越南越束手禀命天子谓之相攻不亦悖乎庄子齐物论喜怒哀乐虑叹变慹姚佚启态旧说兹十有二者皆情性之异其理甚乖盖虑叹则怒哀之类或以变其常姚佚则喜乐之类或以作其态故其下继之曰乐出虚蒸成菌谓声响出于虚寂菌蕈出于熏蒸亦犹喜怒哀乐一出天机之自然尔故其下又继之曰日夜相代乎前而莫知其所萌慹字成玄英谓为屈伏不伸陆德明音释云之涉反且曰司马云不动貌按玉篇此字凡五音二解其之涉切者引司马彪庄子注云不动貌其奴协切者义亦同上其之入泰入涉立三切者怖也彪解之为不动者亦对变而言之盖与成玄英所谓屈伏不伸为性情十二之一者正同非也若依玉篇作怖谓虑叹之甚则必变而为忧怖其说虽通其意甚狭今亦不用窃以为此字从执从心当读如执音盖人心之所主谓其常情焉耳以虑叹而变其常岂止怖畏而已哉将为狂为痴而无所不至矣又德充符云肫子食于其死母者少焉眴若皆弃之而走不见已焉尔不得类焉尔食字或音嗣或音饮邑锦反皆非也食本如字读食于其死母犹言就食于其死母就食则就乳也不烦更发他音又智北游云大马之捶钩者年八十矣而不失毫芒大马曰子巧与有道也曰臣有守也臣之年二十而好捶钩于物无视也非钩无察也郭注云玷捶钩之轻重而无毫芒之差故捶字数音郭则音丁果反徐则音棰李则音坠其玷捶之玷陆德明音丁恬反然详上下文意正当从随音为胜捶即锻也犹今世俗所谓打也今人凡有修治者悉谓之打此其理甚易晓而郭注以为玷锤之轻重缪矣东坡先生神仙中人也其篇什歌咏冲融浩瀚庸何敢议为然其才大气壮语太峻快故中闲时时有少陧杌者如牏厕厕牏之倒滹沱河芜蒌亭之误皆是也今聊疏其一二可以为峻健者之戒和刘贡父云数奇逢恶岁计拙集枯梧按晋语优施歌曰暇豫之吾吾不如鸟乌人皆集于菀己独集于枯东坡此诗意全用晋语事而押韵处便加梧字岂非太峻快耶次韵秦少章云山围故国城空在潮打西陵意未平此则全用刘禹锡石头城诗但改其下三五字耳亦是太峻快也桓魋墓云纵令司马能镵石奈有中郎解摸金按陈琳为袁绍檄曹操云曹又特置发邱中郎将摸金校尉则摸金乃校尉非中郎也病起云何妨一笑千痾散绝胜仓公饮上池按史记长桑君出药与扁鹊饮以上池之水曰三十日当知物矣坡则以为仓公仓公淳于意也送陈六云去年持节发仓廪到处卖刀收茧栗按王制祭天地之牛角茧栗宗庙之牛角握宾客之牛角尺此用茧栗不得便为牛次韵张秉道云怜君嗜好更迂阔得我新诗喜折屐按晋书折者屐齿而非屐也若云得我新诗齿折屐则其为喜不言可知石鼓歌云上蔡公子牵黄狗本誉李斯善作篆而复引黄犬事殆似勉强次韵周长官见寄云罔罔可怜真丧狗时时相触是虚舟丧家之狗而止用两字似不甚妥又送客云锺乳金钗十二行乐天诗云锺乳三千两金钗十二行今便配合为一句恐非后辈楷式观欧阳钤辖刀剑战袍云书生只肯坐帷幄谈笑毫端弄生杀叫唿击鼓催上竿勐士应怜小儿黠此语虽有激而出然使不知道者观之能无失伦之嫌乎宇文叔通济阳杂记云徐凝为庐山瀑布诗云千古长如白练垂一条界破青山色东坡笑之谓之恶诗及坡自题则曰擘开苍玉峡飞出两白龙予谓东坡之擘开与徐凝之界破其恶一也治近读坡集其游灊山诗又云擘开翠峡出云雷裁破奔崖作潭洞然则坡之峡凡两度擘开矣养生家有胎息之说息气也息之为义大矣哉脉诀以一唿一吸谓之一息者出入之义也俗以音问相通谓之消息者往来之义也以称贷取赢谓之利息者增羡之义也以舍劳从逸谓之止息者停憩之义也人有嗣续谓之子息者生滋之义也人而物故谓之休息者了绝之义也息既得谓之生而又得谓之死则息之为义不既大矣乎濂溪通书称无极而太极晦庵云无极而太极祇是艮卦而已晦庵以艮卦当太极者政以终万物始万物莫盈乎艮者也艮止也止息也止息之地万物之所终也谁知色色而形形者尽于止息中来乎且艮之为卦也位则处丑寅之闲时则当十二月正月之交此非万物终始而何晦庵因之复论云息便是百谷之实初闻此语睯不能省徐徐以思乃大朗彻实既为种种复成实种实相仍种种无穷则云乎息者非百谷之种而何观谷实之新新究万物之芸芸吾然后知胎息之不妄也夫息之为文从鼻从心说者又谓自心为息胎息之验观文又可见矣自昔老子发谷神之机庄周启踵息之钥玉匮则敷陈上假黄庭则演说琴心是皆夺造化之权而抉天地之秘者也道大事重悠悠莫知世之高亮之士虽有能言之者或隐之太深或衍之太漫夸张诡怪无从致诘惟晁承旨明远强太保安道苏端明子瞻黄太史鲁直此四君子遂能曲尽要妙明着其说晁则立合和之论张则出清微之语苏则谈随住之诀黄则述莲烛之颂晁公之言曰心息相依息调心静静调久久可成胜定神气相合气和神清清和久久可致长生张公之言曰身如莲华及虚空中有习习清微风若存道乃通一来一往终无穷来无辙迹去无踪散入八万四千毛窍中苏公之言曰数息数百此心寂然此身兀然与虚空等又有一法其名曰随与息俱出复与俱入随之不已一息自往或觉此息从毛窍中云蒸雾散病除瘴灭自然明悟黄公之言曰莲华合里烛一寸牝马海中烧百川粪扫堆头亲拾得道人云是玄中玄此四君子之言亦可谓知言之选者也予少小多疾故常求所以摄养之方虽不得升堂哜胾亦麤得近其藩篱向寓崞山之同川尝与李鼎之和论及于此之和邃于性命者也似有印可意予因赠之以诗云立牝机关不死根自消自息自氤氤暖于焰焰九微火轻似飘飘三素云白玉池心流晓润紫金炉口褭余熏未知与道相应否试作新诗一问君之和拊掌大笑曰子得之矣不可以语非其人晁迥明远说心息相依神气相合张方平安道说身如莲华及虚空中有习习清微风此达摩胎息法也近世万松和尚着从容录以为达摩无胎息法人谓达摩行胎息者是其说出于曲学小智予谓万松之说非也佛乘虽深密要不出性命二字故知胎息法祇是以性命为一致若谓胎息等皆妄则凡镫史所载机缘语句独非系驴橛耶胎息虽不足以尽至理亦至理之所依也今一切去之则正所谓性外求命命外求性耳性外求命命外求性便是不识性命庄子天地篇汉阴丈人章下孔子曰彼假修浑沌氏之术者也识其一不知其二治其内而不治其外夫明白入素无为复朴体性抱神以游世俗之闲者汝将固惊耶且浑沌氏之术予与汝何足以识之哉旧解及吕解皆以汉阴丈人背今向古不知因时任物之易为非真修浑沌氏之术者故孔子有假修之语而且有不知其二不治其外之机以予观之理或不然顾前后问答皆深与汉阴之意初无夺之之辞盖浑沌氏之术无得而修汉阴丈人特假之耳亦犹直寄焉与夫寓诸庸之谓也识其一抱一之谓不知其二无所于杂之谓治其内立乎本原之谓不治其外无所事事之谓岂以不知其二便谓不通不治其外便谓偏枯耶古人之文不必以势拘所贵以情得语似相戾而意实相贯诗书中类此者不可以概举也读者承上假修之语遂并其下文而误认之甚无谓也夫所谓明白入素以游世俗之闲者正所谓识其一不知其二治其内而不治其外也夫所谓汝将固惊者正所谓浑沌氏之术予与汝何足以识之也若别以明白入素以游于世俗之闲者以为真修则前所谓全德之人果谓谁哉治尝谓世之读书者往往用意太过而治庄老者为犹甚何者为其说说而无穷也使说说而有穷夫又何足以谓之道惟说说而无穷故终日言而未尝言终日不言而有若雷霆之虩虩也其知者由是而之其不知者亦由是而之此道之所以难明也彼以汉阴为假而非真者必以为一与二俱举内与外并行天人无际动静两遂始可谓之真修也汉阴丈人仅能得其一而尽迷其二仅能得其内而尽忘其外是乌足以为浑沌氏之术乎曰乃若所论益以知汉阴之为至人矣夫天人之无际动静之两遂谓之混同无闲以并包内外圣王之道固也亦盍以此章前后之旨明之此章本旨大率不过以机械机事机心为非道以德全形全神全为至道条条井井无他蹊径之难睹也今而强为夸大之说无可为而为不可为之为无可言而言不可言之言凿之又凿钻之又钻劳筋苦骨必待胸喘肤汗四体不能运掉而后谓之得也不亦狂惑哉又况天人之无际非以其机械机事机心属之人也曰人者直对天而命之人耳动静之两遂非以其机械机事机心属之动也曰动者直对静而命之动耳乃今混而一之谓之为天者必参以机械机事机心之人谓之为静者必参以机械机事机心之动始名真修则亦异夫混同无闲以并包内圣外王之道者矣敬斋先生古今黈卷之三礼记礼器云礼有摈诏乐有相步温之至也温止谓习熟耳而郑云皆为温借重礼也摈诏告道宾主者也相步扶工者也诏或为绍释文温纡运反疏云皇氏云温谓承借凡玉以物缊裹承借君子亦以威仪摈相自为承借又内则问所欲而敬进之柔色以温之温止谓和洽耳而郑又云温借也承尊者必和颜色释文温于运反疏云借者所以承借于物言子承父母当和柔颜色承借父母若藻借承玉然郑孔全以借解温恐未尽善盖韫者椟也所以覆藏借者荐也所以承托韫借乃涵养重厚不露圭角之意故前史谓有局量不令人窥见浅深而风流闲雅者为韫借唐明皇陈乐于勤政楼下垂帘观之兵部侍郎卢绚谓上已起垂鞭按辔横过楼下绚风标清粹上目送之深叹其韫借又德宗好文雅韫借而柳浑质直轻脱无威仪上不说以是罢相韫借之说如此今乃以荐借解韫椟于义何安乎轻改音切理既支离指温为借益又可疑前人信之不敢讥后人畏之不敢违其谁知千古之是非作文叙事为最难搜抉辞旨两须允惬杼思过当多遗目前庞统传云庞少时朴钝未有识者颍川司马徽有知人鉴统弱冠往见徽徽采桑于树上坐统在树下共语自昼至夜徽甚异之此坐统树下时尚未识统既共与语必有以中徽心者徽虽高年便当下与统接而止据树上自昼至夜略无主客之礼为统者固朴钝而为徽者无乃朴钝甚耶以人情度之殆为乖戾吾以为共语之下宜云徽颇惊赏因延揖再与谈论自昼至夜徽甚异之若是则其言意始两足矣或谓徽与统齿相悬不可以苛礼责徽曰此不然昔盛孝章为台郎路逢童子容貌非常孝章怪而问之答曰鲁国孔融时年十余岁孝章以为异乃载归与之言知其奇才便结为兄弟夫融之遇孝章之时才十余岁儿耳而孝章与之为雁行统之见徽时盖已成人矣徽年虽高苟有知人之鉴则自不当倨傲如此故予疑以为史家激昂太过云然也牛僧孺守在四夷论曰夏舍淑德而嬖妹喜是色攻而亡也商舍德音而耽愔愔是声攻而亡也按左传子革诵祁招之诗曰祁招之愔愔式昭德音杜预曰愔愔安和貌又韵书愔字训靖施之德音则诚然也故嵇康琴赋其辞曰愔愔琴德不可测兮体清心远邈难极兮李周翰注云愔愔静深也李善又引刘向雅琴赋云游予心以广观兮听德乐之愔愔然则愔愔者所以形容德音之美也子政叔夜皆以此美琴德而僧孺乃谓商耽愔愔而亡则是以愔愔同之靡靡也亦大误矣薄太后以冒絮提帝又文帝时皇太子引博局提吴太子杀之提掷也投也撞也与提耳之提异李华寄赵七诗云丹邱忽聚散素壁相奔冲出于老杜泰山忽破碎泾渭不可求吴陆逊传权欲遣偏师取夷州及珠崖皆以咨逊逊上疏曰今兵兴历年见众损减又云今江东见众自足图事逊之一疏之中其言仅盈二百前云见众损减而后云见众足以图事首尾相违自为水火何耶此非独逊之误亦史笔去取之不精也荐席也草亦得以言荐庄子齐物论麋鹿食荐荐即草也赵充国传云今虏亡美地荐草此荐字意与庄子稍别荐草对美地为言则荐者特以见其草之茂盛云耳谓草之盛一如所坐荐然月令仲夏鹿角解仲冬麋角解皆蟹音孟春东风解冻无音则当读如字为佳买反盖角解之解自解也解冻之解有物为之解也封燕然山铭谓窦宪夤亮圣皇登翼王室纳于大麓维清缉熙纳于大麓则尧舜内禅之事也维清缉熙则文王受命之诗也而固也施之于宪虽文人造次之辞亦不伦矣应璩休琏百一诗云文章不经国筐箧无尺书善曰新序孙叔敖曰府库之藏金玉筐箧之橐简书善诚是然筐箧二字寔用贾谊语也谊政事书云俗吏之所务在于刀笔筐箧而不知大体天地之气阴阳相半曰旸曰雨各以其时则谓之和平一有所偏则谓之隔并隔并者谓阴阳有所闭隔则或枯或潦有所兼并也安帝延光元年陈忠上疏云今天心未得隔并屡臻青冀之域或淫雨漏河徐岱之滨海水盈溢兖豫则蝗蝝滋生荆扬则稻收敛薄又顺帝阳嘉二年郎顗上书云若令雨可请降水可攘止则岁无隔并太平可待夫忠顗所言皆谓旱干水溢之偏也予至东平得一算经大概多明如积之术以十九字志其上下层数曰仙明霄汉垒层高上天人地下低减落逝泉暗鬼此盖以人为太极而以天地各自为元而陟降之其说虽若肤浅而其理颇为易晓予遍观诸家如积图式皆以天元在上乘则升之除则降之独太原彭泽彦材法立天元在下凡今之印本复轨等书俱下置天元者悉踵习彦材法耳彦材在数学中亦入域之贤也而立法与古相反者其意以为天本在上动则不可复上而必置于下动则徐上亦犹易卦干在在下坤在在上二气相交而为太也故以乘则降之除则升之求地元则反是杨倞解荀子非綦文理綦之而亡食五綦之具之类其綦字皆训为极又于五綦之下云綦或为甚其说固近然綦正当作期古文音同者其义悉通期为要结止宿之处固为人所同欲也亦犹孟子所谓天下期于师旷期于子都期于易牙无烦改字梁周兴嗣千字文说者谓上得王羲之故书皆断烂脱绝前后倒复不可读令兴嗣次之一夕书成而发尽白然今法帖汉章帝所书已有千字文中百余字何哉岂梁世所传得羲之故书已先书汉章帝之书乎汉宣帝朝同时有杜延年田延年严延年三国志刘焉传注陈寿益都耆旧传曰董扶发辞抗论益都少双故号曰致止言人莫能当所至而谈止也然则当号至止不当号致止而今云致止者得非以扶所至士大夫畏服遂致止谈论与耆旧传恐误又潘浚传注襄阳记曰襄阳习温为荆州太公平太公平今之州都浚子秘过辞于温问曰先君昔因君侯当为州里议主今果如其言不审州里谁当复相代者温曰无过于君也后秘为尚书仆射代温为公平甚得州里之誉昔因之因错定是目字邸阁者乃军屯蹊要储蓄资粮之所此二字他书无有见于汉末及三国志其所明着者凡十一董卓传注献帝纪曰帝出杂缯二万匹与所卖厩马百余匹宣赐公卿以下及贫民不能自存者李傕曰我邸阁储偫少乃悉载置其营又张既传酒泉苏衡反既击破之遂上疏请治左城筑障塞置烽燧邸阁以备胡西羌恐率众二万余落降又王基击吴别袭步协于夷陵协闭门自守基示以攻形而实分兵取雄父邸阁收米三十余万斛又毋邱俭文钦作乱王基与司马景王会于许昌基谓宜速进据南顿南顿有大邸阁计足军人四十日粮又蜀后主建兴十一年冬诸葛亮使诸军运米集于斜谷口邸阁又魏延传注夏侯楙镇长安诸葛亮于南郑计议延曰云云横门邸阁与散民之谷足周食也又邓芝传先生定益州芝为郫邸阁督先主出至郫与语大奇之擢为郫令又孙策传注江表传曰策渡江攻刘繇牛渚营尽得邸阁粮谷战具是岁兴平二年也又孙权传赤乌四年夏遣卫将军全琮略淮南决芍陂烧安城邸阁收其人民又赤乌八年遣校尉陈勋将屯田兵及作士三万人凿句容中道自小其至云阳西城通会市作邸阁又周鲂传谲曹休笺曰东主遣从弟孙奂治安陆城修立邸阁辇赀运粮以为军储孙休传永安五年休欲与韦曜盛冲讲论道艺张布忌二人切直因饰说以遏之休答云孤之涉学群书略遍所见不少今曜等入但欲讲书不为从曜等始受学也又恐布疑惧竟如布意废其讲业不复使冲等入史言休锐意于典籍欲毕览百家之言观其所答张布语非真好学者徒因事以自衒耳果能以进修为乐虽百布拒遏必不肯终至废辍传曰好善和好好色恶恶如恶恶臭是言好恶之真也如休所为岂得谓之真好学者耶越世家载陶朱公中男杀人当死公之长男救其弟之楚进千金于庄生庄生非有意受之也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也自有如至勿动一十一字其意暧昧读者多不能谕然究上下文其脉络自相贯通初不难晓盖庄生指所得之金而语其妇云此金非吾家所有一如病患之来不可使宿因又诫其妇云待事成后即复归之宜勿动也左传昭二十四年冬十月癸酉王子朝用成周之宝珪于河甲戌津人得诸河上阴不佞以温人南侵拘得玉者取其玉将卖之则为石事定而献之与之东訾此有数说曾子者谓阴不佞不应卖玉盖拘得玉者将取之则诈之曰此为石也卖欺绐也不佞以此得玉刘子者谓此倒简当是将卖之则为石六字在津人得之河上之下津人不识宝珪虽欲卖之而自谓此石耳所得能几遂不卖张子者谓不佞拘津人取其玉意欲得玉而卖之其津人不肯与则曰祇是石耳故不佞不复取及王定津人献之玉王与之东訾盖喜子朝之宝珪复归于己也当以取其玉将卖之为一句高子者谓成周之宝珪既沈之河矣翌日复自出外明神物之有所归也故不佞将卖之化之而为石焉已而复为玉因得以献李子曰以上四说皆非也只是不佞将卖玉而买者不识则以为石耳事定不佞献王王喜与之东訾李白瀑布诗云海风吹不断江月照还空而陆蟾咏瀑布云岳色染不得神功裁亦难可谓天冠地履矣乐天咏草云野火烧不尽春风吹又生狄燠咏柳云翠色折不尽离情生更多盖皆模写李白体而蜀妓赠陈希夷则云帝王师不得日月老应难是又其变也杜诗酒债寻常行处有人生七十古来稀此以意对耳故前人谓之十四字句或者说子美诗无一字浪发者人止知以意对不知七十与寻常为切对也盖八尺曰寻倍寻曰常寻常亦数也故对得七十或者之言非是如秦州杂诗云近接西南境长怀十九泉西南非数也此诗西南字虽非其数而预四方之名与数相近准或者之言犹得借用如杜位宅守岁云四十明朝过飞腾暮景斜岂飞腾亦为四方之名耶或者之说不可信东坡九衢人散月纷纷出于老杜陪郑广文游何将军山林诗云絺衣挂萝薜凉月白纷纷齐武帝孙郁林王昭业太子长懋之子也武帝永明十一年七月立明年七月西昌侯鸾废之鸾即明帝也郁林立者凡一年虽淫昏不道而正君臣之位者亦已期矣通鉴以前半年为永明后半年为建武没不见郁林之号恐未为得前半年属之永明固也后半年没而不举何哉鸾既废昭业复立其弟昭文而鸾又自改封宣城王冬十月鸾又废昭文为海陵王海陵王即位历四月于十一月鸾又废之而自立迹齐明之废立在此一年以此年称为建武元年者盖鸾志耳然概诸予夺之权若此等类自当分其年为上下但使纪年双举行事并列虽系诸建武之元亦无伤也今一徇鸾志而置踰年之君于无人之地宁不为史笔之累哉尧舜称帝三代称王帝王皆天子也春秋之世吴楚僭王吾夫子故又以天子为天王既王矣而又以天之非故为是夸大而华美之也直以为吴楚之嫌耳是则夫子之为万世虑也深矣然而后世犹敢以僭言之通鉴齐明帝建武元年载西昌侯鸾徙雍州刺史晋安王子懋为江州刺史仍令留部曲助镇襄阳单将白直侠谷自随陈显达过襄阳子懋谓曰朝廷令身单身而反身是天王岂可过尔轻率今犹欲将二三千人自随公意何如又此年冬十月鸾杀诸王事下载永明中巴东王子响杀刘寅等世祖曰子响遂反戴僧静大言曰诸王都自应反岂惟巴东上问其故对曰天王无罪而一时被囚取一挺藕一杯浆皆咨签帅签帅不在则竟日忍渴诸州惟闻有签帅不闻有刺史何得不反戴僧静对世祖称诸王为天王犹谓诸王皆天系似有说也而子懋自以为天王是其意以王与皇帝等尔故自称之为天王也当是时西昌侯鸾方图弒立纲纪荡然岂子懋以名为不足校而遽尔耶不然名数阶级古今所最重者何子懋一切不顾敢以自与如是其轻也是故知为国者礼为重知为礼者名为重齐之世礼既坏乱名又尽废尚为国乎哉兼山郭先生说干之策二百一十有六六之则三十六又四之则九也坤之策百四十有四六之则二十四又四之则六也故曰九六干坤之策此其言六者卦别六爻也所得则每爻之正策也言四者策以四揲也所得则老阳老阴之正数也义固然矣然兼山先言大数而次言六之四之者皆非也正当云干之策二百一十有六如卦别六爻而一则得三十六又以四揲而一则得九是谓老阳坤之策百四十有四如卦别六爻而一则得二十四又以四揲而一则得六是谓老阴如此则为相应耳盖算术凡言几之者皆为相乘非相除也阴阳相配之物而老少又必相当干之策二百一十有六老阳也坤之策百四十有四老阴也老阴老阳相得为三百六十则周期之日也干之策一百六十有八少阳也坤之策一百九十有二少阴也少阴少阳相得为三百六十亦周期之日也借使老阳少阴为耦则得四百单八课于周期之日为多四十有八使少阳老阴为耦则得三百一十有二课于周期之日为少四十有八多亦不能成岁功少亦不能成岁功盖阴阳不相当也然其过与不及皆适均于四十八者阴阳老少之数皆相隔者二而干坤每爻之策皆二十四二之二十四计得四十八也以是推之老阳多于老阴之策七十二则阴不及阳者二爻也少阳少于少阴之策二十四则是阳反不及阴者一爻也阴不可太过阳不可不及故于干坤之策不取少阳少阴而专取老阳老阴三百八十四爻不取七八而独取九六也国语楚观射父为昭王言祭祀云祀加于举且曰百姓千品万官亿丑兆民经入数以奉之又郑史伯为桓公说和实生物同则不继云合十数以训百体出千品具万方计亿事材兆物收经入行女亥极韦昭注云计算也材裁也贾唐说皆以万万为亿后郑司农云十万曰亿十亿曰兆从古数也经常也女亥备也数极于女亥万万兆曰女亥自十等至千品万方转相生故有亿事兆物王收其常入举九垓之数也李子曰以定名论数宜从古率以考数论数宜从今率盖亿万之数今率必盈万万而古率祇以十之宜已十之者一进位也是其循前后之名则顺而其为数则局促而易穷谓盈万万者所进之位又有二等一则万之后亿之前四进位而一改名一则凡亿之后须八进位而一改名是其于前后之名或若参差不齐而其为数则广大而为用则不可以遽穷焉盖数有通率有进率退率不可一概论也自一二三四而至十此数之通率也自一十百千而至于万此数之进率也自分厘毫丝而至于忽此数之退率也其进数无穷而退数亦无穷今且以进数言之自一至十为通率固不必论自十至百自千至万之类为十进亦可为一进亦可夫一与十不曰始终之极欤不曰相悬之甚欤然得为一进而又得以为十进者为有进率而又有通率也然通率犹子而进率则犹父焉父统子业故取一进位而不取夫十进制也自十至百犹不拘于通率而况自万以上乎故自万以前每进改名自万以后虽用进率而其名或改或不改是以有古今之别也自万至亿一进而改名者古率也四进而改名者今率也自亿至兆以上又与此不同矣自亿以上依古率则一进而改名依今率则至八进位然后得改名也故今之算数自一至亿凡八进位自亿至兆亦八进位等而上之至于京垓稊壤沟涧正载皆若是而已矣韦昭注前已着贾唐之说后虽复引郑司农古数之语而卒言万万兆曰女亥则昭之意实用贾唐说耳史伯论数云十百千万亿兆经女亥观射父论数云百千万亿兆经女亥古字通用今作垓亦作陔皆同经亦数也今算术大数曰亿兆经垓邵尧夫皇极数于亿兆之后即继之为京求之音义经正为京耳而韦昭注云经常也经固训常而非史伯观射父之意也详国语本旨自十百而上皆进一位以命数昭不及此而遗经误解已为背戾乃复云万万兆曰女亥则是于古今之数两俱不得其说也为韦注者奚自而宜宜云万万兆曰经万万经曰女亥则得其正矣书高宗肜日乃曰其如台西伯戡黎今王其如台今王其如台此一句盖重高宗肜日中语也孔安国皆以台为祖已祖伊自言其身三山林氏以台为纣自言之案书言台者多是帝王自举犹称朕云耳不必求上下义只以一字论之林为优西伯戡黎奔告于受孔安国传云受纣也音相乱然黎则今之黎城史记作耆何也岂亦以音相乱乎皆不可必也定风波曲凡有五唐欧阳炯定风波首云暖日闲窗映碧纱小池春水浸残霞者诗句定风波也至今词手多为之此不可以备录近世赵献可作词有曰芳心事事可可者定风波慢也俚俗又有定风波者所谓宫调者也又本事曲子载范文正公自前二府镇穰下营百花洲亲制定风波五词其第一首云罗绮满城春欲暮百花洲上寻芳去浦映花花映浦无尽处恍然身入桃源路莫怪山翁聊逸豫功名得丧归时数莺解新声蜨解舞天赋与争教我辈无欢绪寻其声律乃与渔家傲正同又贺方回东山乐府别集有定风波异名醉琼枝者云槛外雨波新涨门前烟柳浑青寂寞文园淹卧久推枕援琴涕自零无人着意听绪绪风披云幌骎骎月到萱庭长记合欢东馆夜与解香罗掩翠屏琼枝半醉醒寻其声律乃与破阵子正同右五曲中前三腔固常闻之其后二腔未有人歌者不知此二曲真为渔家傲破阵子而但为改名定风波乎或别有声调也予以为但改其名耳不然何为举世无人歌之而又遍考诸乐府中无有词语类此而名之为定风波者也东坡赠胜之减字木兰花有云要赌休痴六只骰儿六点儿东坡意以为六只皆六点此色乃没赛也然此一句中闲少皆字意却便是六只骰儿都计六点而已才得俗所课六丁神乃色之最少者耳只欠一字辞理俱诎诗史云梅圣俞河豚诗春洲生荻芽春岸飞杨花河豚于此时贵不数鱼虾欧阳永叔谓河豚食杨花则肥韩偓诗云柳絮覆溪鱼正肥大抵鱼食杨花则肥不必河豚治又以为不然鱼未必食杨花而肥盖此时鱼之所食之物皆丰美故鱼自肥也今验鱼广之处当其盛时莫不肥好岂必其地悉有杨花耶杜诗宴杨使君东楼云座从歌妓密乐任主人为此为字乃用论语不图为乐之至于斯及三年不为乐之为或读乐作洛者非前人论三古各别者从所见者言之故不同然以吾身从今日观之则洪荒太极也不得以古今命名大抵自羲农至尧舜为上古三代之世为中古自战国至于今日以前皆下古也盖吾目之所睹者今也古今相对为辞自非吾身之所接莫非古矣不待千载之上始得谓之古也俗以优伶为无过蛊此亦有所出晋语曰骊姬告优施曰君既许我杀太子而立夷齐矣吾难里克奈何优施曰吾来里克一日而已为我具特羊之羹吾以从之饮酒我优也言无邮檀弓上子路弗除姊丧子曰先王制礼行道之人皆弗忍也注云行道犹行人义非是行道之人犹云涂人先王制礼自不可过若谓不忍可除而犹不除涂之人皆有此心安在其为先王之礼乎故子路闻而除之孟子曰逃墨必归于杨既入其苙又从而招之李子曰天下万事之不同必归于至正天下万理之不同必归于至当苟以是而来归如之何其拒人也祇有受之而已然当孟子时杨墨塞路孟子不以辞而辟之圣人之道息矣因自云今吾之所以与杨墨辨者如追放逸之豚虽已入其阑苙犹恐防闲之不密或奔走而之他故又须时时从而招唿之盖病异端之甚杜诗醉中往往爱逃禅或者云逃禅之逃即逃杨逃墨之逃逃畔也杜诗此言谓逃禅而醉也或者之论非是逃固畔也而谓此诗为畔然而醉则误矣逃禅者大抵言破戒也子美意谓苏晋寻常斋于绣佛之前及其既醉则往往尽破前日之戒盖逃禅者又是醉后事耳若谓畔禅而醉何得先言醉中乎又有人说云逃禅者逃于禅谓窜投于禅也如其说则大与孟子逃杨逃墨之逃异矣荀子青出于蓝青于蓝此语明白无可疑者而东坡以此为无异梦中语原坡意必以青蓝二者皆色不应色出于色而疑为梦语也坡公宁不知青自其色而蓝自其作色之物耶东坡不喜荀扬学故凡二子之言纤介之病攟摭者无不至史记载陶朱公中男杀人囚于楚长男往救之既进金于庄生俄而闻赦以为赦则弟固当出重千金虚弃复见庄生取之辞去庄生羞为儿子所卖乃见楚王曰臣前言某星事王言欲以修德报之今臣出道路皆言朱公之子杀人囚楚其家多持金赂王左右故有赦楚王大怒遂杀朱公子其长男持弟丧归朱公笑曰吾固知必杀其弟也治谓此事不可信验之史盖朱公初欲使少男往长男以己家督不使惭欲自杀朱公不得已遣长男行且遗书所善庄生曰至则千金听其所为庄生素以廉直闻于国自楚王以下皆师尊之乃以星变说王下赦令夫以陶朱公之智在父子闲有性命之急审知少男可使长男固杀弟乃因长男奋激之故更无一语以解譬之便尔舍弃中男是岂有父子之情哉此其不可信者也庄生以廉直名一国脱不廉直朱公必不与善国人必不师廉直如此而以孺子取金之故遽生褊心横出诡辞以杀所善之儿则为庄生者亦不仁矣且庄生诚爱人之金否乎诫妇勿动则诚不爱人之金也诚不欲杀人否乎劝王修德则诚欲救人之死也诚不爱金诚欲救人之死虽无所受书于朱公无所得金于长男犹将匍匐而前而今也有可以活人之术因金去已而致人于死又深负朱公所以付托之心是乌足以语廉直哉此又不可以信者也有不可信者二而读史者皆信之以事夺理以辞夺事而已学者毋以事夺理毋以辞夺事则其是非信否虽在百世之上当自有以见之肉薄攻城或以肉薄为裸袒或以肉薄为逼之使若鱼肉然皆非是肉薄大抵谓士卒身相币如肉相迫也齐澣言于明皇曰王毛仲小人宠过生奸愿陛下密之已而因饯麻察道禁中谏语察遽奏之下制澣察交构将相离闲君臣俱贬澣戒上令密而自泄其语坐此谪降臣不密则失身宜矣而为察者言之无所益不言无所损亟以澣语奏白浮躁倾险卖友要君吁可畏哉事在开元十七年敬斋先生古今黈卷之四王摩诘送元安西诗云渭城朝雨浥轻尘客舍青青柳色新劝君更尽一杯酒西出阳关无故人其后送别者多以此诗附腔作小秦王唱之亦名古阳关予在广宁时学唱此曲于一老乐工某乙云渭城朝雨浥轻尘客舍青青柳色新劝君更尽一杯酒西出阳关无故人当时予以为乐天诗有听唱阳关第四声必指西出阳关无故人一句耳又误以所和剌里离赖等声便谓之叠旧称阳关三叠今此曲前后三和是叠与和一也后读乐天集诗中自注云第四声谓劝君更尽一杯酒又东坡志林亦辨此云以乐天自注验之则一句不叠为审然则劝君更尽一杯酒前两句中果有一句不叠此句及落句皆叠又叠者不指和声乃重其全句而歌之予始悟向日某乙所教者未得其正也因博访诸谱或有取古今词话中所载叠为十数句者或又有叠作八句而歌之者予谓词话所载其辞麤鄙重复既不足采而叠作八句虽若近似而句句皆叠非三叠本体且有违于白注苏志亦不足征乃与知音者再谱之为定其第一声云渭城朝雨浥轻尘依某乙中和而不叠第二声云客舍青青柳色新直举不和第三声云客舍青青柳色新依某乙中和之第四声云劝君更尽一杯酒直举不和第五声云劝君更尽一杯酒依某乙中和之第六声云西出阳关无故人及第七声云西出阳关无故人皆依某乙中和之止为七句然后声谐意圆所谓三叠者与乐天之注合矣俗语有心避谤还招谤无意求名却得名此孟子语也孟子云有不虞之誉有求全之毁俗语有任真省气力弄巧费功夫此周官语也周官云作德心逸日休作伪心劳日拙萧望之传郑朋楚志怨恨张晏曰朋会稽人会稽并属楚苏林曰楚人脃急也治谓二说皆非楚志犹痛心也楚者谓若捶楚然后汉臧洪传洪年十五以父功拜童子郎注云汉法孝廉试经者拜为郎续汉书曰左雄奏征海内名儒为博士使公卿子弟为诸生有志操者加其俸禄及汝南谢廉河南赵建年始十二各能通经雄并奏拜童子郎于是负书来学者云集于京师案范史左雄传备录此事然雄前此尝上言请孝廉年不满四十不得察举若有茂材异行自可不拘年齿帝从之班下郡国明年有广陵孝廉徐淑年未及举台郎疑而诘之对曰诏书曰有如颜子子奇不拘年齿是故本郡以臣充选郎不能屈雄诘之曰昔颜回闻一知十孝廉闻一知几淑无以对乃遣却郡雄之始为四十之请所以求合往古强仕之制且恐白面少年之乱政继之过抑徐淑深加诘呰者欲以自行其言不少假借也而身忽自举谢赵二儿为郎何耶岂初志太锐迤逦至此而忘之耶抑谢赵二儿闻一知十果与颜氏等耶何其所言所行前后自相违戾若是其甚也盖雄之意始上言时惟患天子之不我听也已而班下郡国矣犹患天下之不我喜也故因徐淑之举深诘而却绝之及其所请之盛行也珍材奇璞亦颇沈郁于下雄始洒然自悟向者之请有近于苛乃奏征鸿硕居博士职且使公卿子弟为诸生又见物议无他于是汲引廉建奏之天子而拜为郎焉凡以自开而自阖之自夺而自与之初无一发为己私计上之为公是中之正士风下之合舆情但其几甚微权甚密有似于缴绕耳史籍具在载究载复则举主之得失与夫所举者之当否又得而言焉三子未必有优劣雄意未必有厚薄始终之时异逆顺之情迁首低所以生末昂旧诘所以激新奏也史记扁鹊传扁鹊者渤海郡郑人也姓秦氏名越人而不着扁鹊为官爵为谥若字以为官爵则前未始闻以为谥则尤非其体若以为字则史家无言首标其字而续书姓名者闲有之矣必在他传附见或以字行者亦皆以姓冠其首此单称扁鹊则断非其字也又礼经言古人始生命名既冠而后有配名之字五十而后有伯仲之字夫扁鹊之称既不与越人相干又略无伯仲等意意者其为越人之号欤书传不着又不敢以自必每每问人人无知者顷读道藏经轩辕本记乃始知扁鹊已为前世名医案本纪云得岐伯帝乃作内外经又有雷公炮制方又有扁鹊俞附二臣定脉经然则轩辕时已有此号今为越人之艺独冠当代故亦以此号之初非越人之自称也天体正圆如弹丸地体未必正方令地正方则天之四游之处定相窒碍窃谓地体大率虽方而其实周币亦当圆浑如天但差小耳又地体凝然不动显着直方之德亦得谓之方也故干卦不言天圆而说卦则云为天为圆说卦不言地方而坤卦则云直方大法华经说五欲曰淫欲曰睡眠曰饮食曰自恣曰贪欲由此五欲遂生一切烦恼故维摩诘云汝等已发道意有法乐可以自娱不应复乐五欲此言五欲可厌正法可乐虽则云然终不能免爱着之病故佛说世闲五欲乐或复诸天乐比之爱尽乐万分不及一一切爱尽虽复正法亦不足乐况诸天乐乎况世闲五欲乐乎东坡书韩干二马云赤髯碧眼老鲜卑回策如萦独善骑按晋书王湛乘其侄济马姿容既妙回策如萦善骑者无以过之此善骑之骑自合作去声读之书传中言善骑射者多矣今押作平声定误老杜诗文思忆帝尧杜牧之诗文思天子复河湟东坡诗文思天子师文母皆用尧典聪明文思语思字旧两音实作平声用为优贾岛诗云长江风送客孤馆雨留人此固无可取者然倒其三二字云孤馆留人雨长江送客风则便入诗家阃域矣又俚俗壁闲语风吹前院竹雨洒后庭花其鄙猥甚者也若倒云后庭花洒雨前院竹吹风虽不能佳亦粗可道也乃知作诗炼句为先小说载明皇游月宫听乐事人多疑之以迹即心此固无可疑者明皇喜仙而嗜乐性习体服与物合而为一彼其霄汉之举丝竹之音虽不寘想于一时而方寸之所固有者己去来于梦寐之中也然先梦月宫而后梦声乐者神仙之事固在于有无之闲而声乐者乃其平昔所好所谓沦于肌肤藏于骨髓而不能自已者也当其始梦之时于其疑似之念乍萌于灵府故忽然神交于望舒之庭及其心适意畅之极则胸中固有之物不觉自至故卒闻杳眇之音焉此事概可推见而世俗悠悠者因之附以怪诞之说则缪矣近世李致美作白云亭诗云白云亭上白云秋桂棹兰桨记昔游往事已随流水去青山空对夕阳愁案广韵桨楫属即两切更无他音而李今作平声用误也东坡赤壁赋云桂棹兮兰桨击空明兮泝流光渺渺兮予怀望美人兮天一方李必以桨方光皆叶不容有别韵遽认作平声读之耳太史公载宰我与田常作乱以夷其族而李斯上书二世云田常因取齐国杀宰予于庭是宜苏子擿迁之妄也史笔承疑一时误录容或有之然孔子弟子传与李斯传所系者大非若游侠货殖之比自可审择而详考之而于一人之身既以为叛臣又以为节士使后人何所取信哉老泉既破扬雄太玄以为无得于心而侈于外又以为乐天为之名以侥幸于圣人而已是谓雄之玄无一而可取也然老泉乃复作太玄总例何哉玄既不取则总例亦不作可也今作为总例而无取于玄是疑其父而信于子也可乎老泉之意岂不以太玄实赘于易其书当废而雄既立例矣又不可以尽废之惟其总例必如此而后可耳噫言废则废言举则举既欲废之又欲举之吾不知其说也痀偻丈人之承蜩也自谓我有道也五六月累丸二而不坠则失之者锱铢累三而不坠则失之者十一累五而不坠犹掇之也郭象谓累三而不坠则失之者十一为所失愈多非也此乃谓所失愈少耳前累丸二而不坠则失之者锱铢失者锱铢谓其取蝉常失于锱铢之闲习之渐久累三不坠则承蜩之失十仅有一至于累五与物化则承蜩之时恒若掇取此所谓用志不分乃凝于神也郭既误以锱铢为少故反以此十一为多列御寇为伯昏无人射引之盈贯措杯水其肘上发之适矢复沓方矢复寓注云适去也箭适去复歃沓也方方去也箭方去未至的复寄杯于肘上言其敏疾之妙疏云适往也沓重也寓寄也弦发矢往复重沓前箭所谓辟甘括而大者箭方适垛未至于的复寄杯水李子曰注疏前后俱通惟方矢复寓此一句不通盖适矢已往之矢也方矢将发之矢也去矢复沓前括而后矢之括已寓诸其弦上矣今郭谓方矢为方去未至于的义既诡激而且云复寄杯水于肘上则元所措之杯果在何处乎胥易伎系于应帝王疏则云胥徒劳苦改易形容于天地篇疏则云以是非更相易夺皆不得其说盖胥易者以才智妄易是非伎系者以伎艺自为拘系故其下文继以为劳形憷心者也胥上声欧阳公不信周易系辞而于序卦则未尝置论岂于十翼举皆不信略摘其一二而言之欤将各有其说或闲有可否于其中也夫六十四卦固有伏见翻置者亦有彼此对待者必以为圣人一一而次第之则殆有牵强之累必以为后人所述特托孔子之名以取信于世则是轻以诬圣牍也与其诬之毋宁信之此盖孔子见古之易书其诸卦前后相联悉已如是因而次第之以为目录云耳初非大易之极致也或者欲以此为羲文之深旨则谬矣老杜寄高适岑参诗云高岑殊缓步沈鲍得同行意惬关飞动篇终接混茫举天悲富骆近代惜卢王似尔官仍贵前贤命可伤以此诗证戏为等篇则此老未尝鄙四杰也葛洪稚川自号抱朴子着内篇二十卷外篇数十卷内篇则多述仙人丹药神变之事外篇则文字杂着而已唐艺文志录内篇于道家而神仙类阙之其外篇正宜归之道家而列于杂家类中盖皆考之不精也柳子厚为伯祖妣李夫人墓志铭末云艮之山兑之水灵之车当返此子孙百代承麟趾谁之言者青乌子青乌子葬书也李夫人葬时未必专据此书但文势至此因而用之耳然柳之抒意亦或用翟方进传陂当复两黄鹄语乎案地理新书云孙李邕撰葬范引吕才葬书所论伪滥者一百二十家奏请停废自尔无传且具列伪书名件而青乌子葬经亦在其闲则知子厚时此书复行于世也楚潘尪之党与养由基蹲甲而射之彻七札焉札甲叶也射贯七札言其能陷坚也晋吕锜射楚共王中目王召养由基与之两矢以一矢复言其射必中也事俱见左传成十六年然养字前后无音则自合如字读之而世俗皆从去声其必有所本乎不尔则妄作者也旅卦九三上九旅之时各以阳刚居物之上俱遭焚毁故九三之象则云以旅与下其义丧也上九之象则曰以旅在上其义焚也谓三上两爻义当如是耳王辅嗣曰三居下体之上与二相得以寄旅之身而为施下之道与萌侵权主之所疑故次焚仆丧而身危也王说虽近而说不明与者相与为亲比也三居旅泊之时以孤子之阳下比二阴丧亡之义也今止谓思及于二则王之说褊矣周顗叹重桓彝云茂伦嵚崎历落可笑人也渭上老人以为古人语倒治以为不然盖顗谓彝为人不群世多忽之所以见笑于人耳此正言其美非语倒也张祜咏蔷薇花云晓风抹尽燕支颗夜雨催成蜀锦机当昼开时正明媚故乡疑是买臣归蔷薇花正黄而此诗专言红盖此花故有红黄二种今则以黄者为蔷薇红紫者为玫瑰云严武巴岭答杜二见忆云可但步兵偏爱酒也知光禄最能诗步兵谓颜延年非阮籍也沈约宋书曰颜延年领步兵好酒疏诞不能斟酌当时刘湛言于彭城王出为永嘉太守光禄则谢庄希逸也仕至光禄大夫诗序国史明乎以风其上疏曰明晓得失之迹哀伤而咏性情者诗人也非史官也民劳常武公卿之作黄鸟硕人国人之风然则凡是臣民皆得风刺不必要其国史所为此文特言国史者郑答张逸云国史采众诗时明其好恶令瞽蒙歌之其无作主皆国史主之令可歌如此言是由国史掌书故托文史也苟能制作文章亦可谓之为史不必要作史官史官自有作诗者不尽是史官为之也言明其好恶令瞽蒙歌之是国史选取善者始付乐官也言其无作主国史主之耳其有作主亦国史主之耳李子曰凡诗之去取皆关乎国史之手序因论变风变雅故下文复言风雅皆本于人之情性风雅无正无变虽皆出于人之情性亦由国史明乎得失之迹知作者之志所伤者人伦之废也所哀者刑政之苛也吟咏情性将以风上也又知作诗者近能达于事变远能怀其旧俗是以诗之去取无一之不当焉故曰发乎情止乎礼义夫其始也一出于人情而其终也常止乎礼义非洞达作者之旨何以及此哉子夏所以不推作者之功而于风雅之体礼义所止一归诸其国史也言诗若子夏者抑可谓深于诗者矣今郑氏乃谓诗无作主皆国史主之令可歌故读称国史孔氏又谓凡人苟能制作文章亦可谓之为史不必要作史官是何言欤又郑答张逸曰国史采众诗时明其好恶令瞽蒙歌之李子曰郑说诚有据然未审令瞽蒙歌时先已有其声耶悉使之创其声耶只如郑说则是初得诗时略无其声国史去留既定而后乐工造作新声以配其辞也窃以为不必皆然观今所传三百五篇虽其辞之多寡不同而章句大率相类不容并以所得之篇遍付瞽蒙令随其辞而为之歌也盖采诗者初得辞时或有有其声者亦或有无其声者其辞之去留则在乎史官其美者录之恶者弃之其声之去留则在乎乐工视其合者因之其不合者改之或因或改皆求合其正声而已若夫元无其声或失其声者则乐工始创为声调以配其辞耳六义疏曰周礼太史言六诗彼注云风言圣贤治道之遗化赋之言铺直铺陈今之政教善恶比见今之失不敢斥言取比类以言之兴见今之美嫌于媚谀取善事以劝谕之雅者正也言今之正者以为后世法颂之言诵也容也诵今之德广以美之彼虽各解其名以诗有正变故互见其意疏又云其实美刺俱有比兴又云既见赋比兴于风之下明雅颂亦同之又云凡诗文直陈其事不譬谕者皆赋辞也又云郑司农云比者比方于物诸言如者皆比辞也司农又云兴者托事于物则兴者起也取譬引类起发己心诗文诸举鸟兽草木以见意者皆兴辞也李子曰比兴之为譬谕等耳论语诗可以兴孔安国云可以引譬连类引譬连类非比而何比兴虽等为譬谕中闲自有小别亦不敢直为一等也但前说主以比为刺兴为美则乖矣孔疏概言其实美刺俱有比兴盖有见于此也然则前说亦胡为专以善恶为言乎故郑司农以比为比方以兴为兴起己心意此诚得子夏之旨也颖达明悟前说不畅因复辨云比显而兴隐故比居兴先寻颖达此语特解驳郑司农意耳校之两说后说为优但兴字乃有两读读从去声则为兴起之情读从平声只为兴起己意四始正为国风大小雅及三颂耳郑云始者王道兴衰之所由是也诗纬泛历枢云大明在亥水始也四牡在寅木始也嘉鱼在巳火始也鸿雁在申金始也此图谶家语顾何足信乎故郑解四始专以人事言之不以诗纬为据诚得之矣及作六艺论引春秋纬演孔图说诗含五际则复以泛历枢推云午亥之际为革命卯酉之际为改正辰在天门出入候听是何耶乖角犹言乖张盖俗语也然唐人诗有之独孤及酬于逖毕曜问病云救物智所昧学仙愿未从行藏两乖角蹭蹬风波中蜀志马良与诸葛亮书曰此乃管弦之至牙旷之调也虽非锺期敢不击节晋书谢尚作鸜鹆舞王导令坐者抚掌击节尚俯仰其中旁若无人又乐志云魏晋之世有孙氏善弹旧曲宋识善击节唱和盖节者节奏句读也击节犹今节乐拍手及用拍版也故乐家以拍版为乐句马良书称敢不击节谓敢不赏音也吴诸葛恪乞佃庐江皖口袭舒以图寿春孙权以为不可赤乌中魏司马宣王谋欲攻恪权方发兵应之望气者以为不利于是徙屯于柴桑恪与丞相陆逊书曰杨敬叔传述清论方今人物凋尽守德业者不能复几宜相左右更为辅车上熙国事下相珍惜又疾世俗好相谤毁使已成之器中有损累将进之徒意不欢笑闻此喟然诚独击节恪意以杨所论述切中时病既闻此语使己喟叹然当时之人诚无知者己独击节以称赏之耳皮日休七爱诗房杜二相国云肮脏无敌才磊落不世遇美矣名公卿魁然真宰辅黄合三十年清风一万古案魏晋旧制三公黄阁厅事始得置鸱尾陈后主以萧摩诃为侍中特诏开黄阁厅事寝室并置鸱尾然则黄阁鸱尾皆宰相所居之制也自唐以来亡之矣今人举皮诗往往以黄阁作黄合遍考书传宰相无有黄合故事李太白送李女真叠叠然也凡叠嵬缠会平匾凹尖口掌脑团固陀坞汊皆取其地势而名之内则马黑瘠而般臂漏郑注云漏当为蝼如蝼蛄臭也蝼蛄之臭大抵为土气也居土者多以此为名故以蛙为蝼蝈蚁为蝼蚁洛言洛下稷言稷下相言相下敖仓言敖下吴郡言吴下又今人言都下县下言称下者犹言在此处也句当二字自唐有之德宗时神策军又特置监句当以宠宦者贞元十二年改监句当为护军中尉以命窦文场霍仙鸣至炎宋过江后以避讳改句当为干当则几于吃口令矣黄霸为颍川太守宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师师佐长班行之于民闲劝以为善防奸之意及务耕桑节用殖材种树畜养去食谷马米盐靡密初若烦碎然霸精力能推行之聪明识事吏民不知所出咸称神明奸人去入他郡盗贼日少霸力行教化而后诛罚务在成就全安长吏治为天下第一前后八年郡中愈治凤皇神爵数集郡国颍川尤多天子下诏称扬以为田者让畔道不拾遗吏民向于教化兴于行谊可谓贤人君子矣其赐爵关内侯黄金百斤及代丙吉为丞相总纲纪功名损于治郡时张敞舍鹖雀飞集丞相府霸以为神爵议欲以闻敞奏霸以为挟诈干名霸又荐史高可太尉天子使尚书召问且令受丞相对霸自是后不敢复有所请李子曰圣贤不能违时而能顺时苟非其时而强为之不仆必颠观霸之始为颍川也其用志亦远矣既为丞相盖将使天下之广为一颍川之治也而宣帝之心则有异于是焉宣帝为政务欲使天下之人虽一毫发之细蔑敢有欺于我生杀予夺惟我所欲是则宣帝之心也霸乃欲班布教化一如颍川时则所谓东南兕而西北矢也庸乌得而合乎若张敞之刻峭则真与宣帝同之故出一言以劾霸而霸不复振亦理势之常也敞舍鹖雀飞集丞相府霸以为神爵欲以闻而敞遽奏之帝遽信之而霸以是疏何帝之不谛如是甚耶夫霸之神鹖雀也此亦微瑕细颣初不足咎况欲以闻之而实未以闻乎帝乃以此罪霸至召上计吏使侍中临饬如敞指意则宣帝之于大臣恩亦薄矣盖宣帝之心与霸本殊虽以一时之誉而相之其论议大事必多有以忤意特无以为名诮之耳一闻敞言则谓霸之所为皆无事实张皇布濩祇以虚名撼我今又以鹖雀自为治政美应则其佹僪欺君其来审矣可不黜之乎此所以疏霸而无疑也噫常人之情与己少同则亲与己少异则疏自古及今其孰不然何独汉宣帝一人而已哉吾姑借霸行事以明夫人情同异之别云世之劝人以学者动必诱之以道德之精微此可为上性言之非所以语中下者也上性者常少中下者常多其诱之也非其所则彼之昧者日愈惑顽者日愈偷是其所以益之者乃所以损之也大抵今之学非古之学也今之学不过为利而勤为名而修尔因其所为而引之则吾之劝之者易以入而听之者易以进也求之前贤盖得二说焉齐颜之推家训云自荒乱以来诸见俘虏虽百世小人知读论语孝经者尚为人师虽千载冠冕不晓书记者莫不耕田养马以此观之安可不自勉耶若能常保数百卷书终不为小人也谚曰积财千万不如薄技在身则今人所谓良田千顷不如薄艺随身者也韩退之为其侄符作读书城南诗云金璧虽重宝费用难贮储学问藏之身身在即有余则今世俗所谓一字直千金者也古今劝学者多矣是二说者最得其要为人父兄者盖不可以不知也敬斋先生古今黈卷之五离卦六五象曰六五之吉离王公也疏谓进王而言公取其便文以合韵本经未必有此意王公亦一体也王公阶级虽殊然五等之爵以公为最贵公侯不嫌为君但俾为王耳又疏以离为附着释文离字音作去声必当与丽同之大壮上六羝羊触藩不能退不能遂注云有应于三故不能退惧于刚长故不能遂疏云退谓退避遂谓进往观注疏大意当谓外卦以向上为退向下为进又象曰不详也疏以详为祥云祥者善也注及释文俱无所发经疏详祥不别岂古字通用乎然伊川易传解此爻云六以阴处震终而当壮极其过可知如羝角之触藩篱进则础身退则妨角进退不能是其自处之不详慎也此说为优文章两字之学两字之体变变不已遂至于无穷然用沈存中括局法求之亦自可尽沈谓局之多非世闲名数可纪但连书万字五十二即是局之大率彼局路止于三百六十一而其变动已无名数可纪况数字之多乎今谓其数可尽者世闲字书固有限量其变虽多亦不容以无尽也常试以一二字约之其数遂无所逃一二字既已得之则虽多至百千万皆可以得之矣且以一字为主而欲括尽世闲多言之变者以一字乘举世所有之字而倍之复虚减元数畀一是也所以尽乘字数而倍之者既立一字为主别得一字则主客之中一正一倒也所以虚减元数羃者正倒之外又有所重也长发受小球大球为下国缀旒荷天之休传云球玉缀表旒章笺云缀犹结也旒旌旗之垂者也小玉尺二寸圭也大玉珽也执圭搢珽以与诸侯会同结定其心如旌旗之旒縿着担负天之美誉为众所归乡疏云毛以为汤受二玉以作天子为下国诸侯之表章郑以为汤受二玉与诸侯会同而诸侯心系天子如旌旗之旒缀着于縿又云春秋襄十六年公羊传云君若缀旒然言诸侯反系属于大夫也此言缀旒文与彼同明以旌旗为谕故易传以犹结也秋官大行人及考工记说旌旗之事皆云九旒七旒尔雅说旌旗之练旒九是旌旗垂者名为旒也李子曰案襄公十六年公羊传云公会于溴梁戊寅大夫盟诸侯皆在是其言大夫盟何信在大夫也何言乎信在大夫遍刺天下之大夫也曷为遍刺天下之大夫君若赘旒然何休曰旒旗旒赘系属之辞若今俗名就婿为赘婿矣以旗旒谕者为下所执持东西旒者其数名礼记玉藻天子旗十有二旒诸侯九卿大夫七士五据公羊传与毛郑二说其实三家俱各不同而诗疏援引公羊之语者以缀赘同音强为说耳世之为文之士不复用古诗说凡言人主之危难便言缀旒甚失义理释文缀陟劣反又张卫反縿所衔切绛帛韵又史炎切旗幅为缪今孔疏依郑说云如旌旗之旒缀着于縿则縿正当从史炎切读之而释文止音所衔反计两音义必不殊臣工篇命我众人庤乃钱镈奄观铚艾注庤具钱铫镈鎒铚获笺云奄久观多也教我庶民具女田器终久必多铚艾观之也疏释文云钱铫古田器世本云垂作铫宋仲子注云铫刈也然则铫刈物之器也镈鉏类或云锄也铚获禾短镰也疏又引管子云一农之事必有一铚一鎒一铫然后成农疏又云郑读尔雅以淹为奄故云久也王肃云奄同也李子曰镈锄类铚获禾镰此二物无疑惟钱铫为刈物之器其义颇昧说文止言古田器不言所用而宋仲子注云铫刈也疏因宋注遂以铫为刈物之器以诗意求之铫必开垦之器或种莳所用决非刈物之器也何者农事耕获悉有次第必先耕种然后锄耨既坚既好然后收获故钱也镈也铚也诗人以次言之若以铫为刈物之器铚又为获禾之器刈即获也获即刈也两句之内前后重复而复杂言镈耨此诗不亦太猥乱乎乃知铫为耕垦所须但古今器用不同名号随时屡改不可考耳奄观字郑氏读奄为淹以淹为久既不可从又以观为多亦不可晓王肃解奄为同孔安国注书亦以奄为同则奄字当从同义观者止是观渔观稼之观此诗盖谓命我众农具女钱镈等物以趋事候秋成时同汝共观见其铫刈之功也前李广传广将四千骑出右北平张骞将万骑与广异道匈奴将四万骑围广汉兵死者过半广以大黄射其裨将杀数人明日复力战而博望侯军亦至匈奴乃解去归汉法博望侯后期当死赎为庶人广军自当亡赏师古曰自当谓为虏所胜又能胜虏功过相当也颜说非是先言汉兵死者过半明日复力战不言胜负何得为虏所胜又能胜虏乎盖广败衅当诛以骞失期后至而广独与虏战其功过相补此谓自当亡赏又李陵传搏战如淳曰手对战也黈曰搏战若鸟兽之攫搏而战也如淳言手对战自何言欤战自相对又吾士气少衰而鼓不起者何也军中岂有女子乎师古曰系鼓进士而士气不起也一曰士卒以有妻妇故闻鼓音而不时起也李子曰谓士气不起及士身不时起皆非正谓鼓音不起耳不起不振起也李贺诗云霜重鼓寒声不起盖用此语又人持二升糒一半冰如淳曰半读曰片或曰五升曰半师古曰半读曰判判大片也时冬寒有冰持之以备渴黈曰仓卒之际人各持冰一片以备渴若曰人须五升此甚无理颜以半为判谓判为大片亦太缴绕半字从片音读为是又田蚡传蚡为人貌侵生贵甚服虔曰侵短小也师古曰生贵甚谓自尊高示贵宠也黈曰侵与寝同古字通用寝不扬也服说短小非生犹身也贵甚贵重之地生贵甚言身居丞相之位也不与上文为人相属颜说自尊高示贵宠非又蚡以肺附为相非痛折节以礼屈之天下不肃师古曰旧解云肺附如肝肺之相附着也一说肺折木札也喻其轻薄附着大材也痛犹甚也言以尊贵临之皆令其屈节而下己也肺附二说以上下文断之其后说为优肺附二字此一卷凡三见此与灌夫传天下幸而安乐无事蚡得为肺附又韩安国谓田蚡曰君当免冠解印绶归曰臣以肺附幸得待罪固非其任披寻语意皆是过自卑抑若以肝肺为解却见亲密之甚其下非痛折节天下不肃数语颜说颇乖此谓非痛自折节以礼屈下于人则天下不敬重己故下文云荐人或起家至二千石是上礼屈于人之一端也其上文亦云蚡新用事卑下宾客进名士家居者贵之此其前后之意极明白也师古解以礼屈之翻谓屈己为屈人是何说邪师古意必以为其下文有坐其兄北乡自坐东乡事而此言折节以礼屈之当是使人屈节以下己也殊不知蚡始则折节下士耶渐权移人主其终骄恣至于如此耳灌夫传太后怒不食曰我在也而人皆借吾弟令我百岁后皆鱼肉之乎且帝宁能为石人耶此特帝在即碌碌设百岁后是属宁有可信者乎师古曰石人徒有人形耳不知好恶也一曰石人者谓常存而不死也碌碌者循众也石人二说当从后说碌碌言循众非也碌碌苟且意此之一字指田蚡也是属即汲黯郑当时之属太后既自言百岁后人皆鱼肉吾弟故又言景帝宁能为石人而不死邪此田蚡特以帝在即得碌碌苟活设尔百岁后是汲郑之属宁有可信者乎师古以碌碌为循众则指言景帝汝在尚循众也其说虽通殊为牵强又田蚡怒韩安国曰与长孺共一秃翁何为首鼠两端服虔曰秃翁言婴无官位版授张晏曰婴年老又嗜酒头秃言当共治一秃翁也师古曰服说是黈曰服说非张说是张说虽是亦颇凿秃翁祇谓年老发少耳不必言嗜酒而秃也又劾婴渎矫先帝诏害罪当弃市郑氏曰矫诏有害不害也黈曰矫先帝诏书以为国家害也东坡大全集所载渔樵闲话凡十一事万回言明皇五十年太平天子一也李蟜真才子二也霓裳曲诞妄惑人三也妃子窃吹宁王玉笛四也田承嗣杀舞马五也李忠化虎六也王毂玉树曲七也聂隐娘为剑侠八也长庆中人见伥鬼九也李尚书以皮城守五原死求德政碑十也李义山赋三怪物十一也其言论颇涉粗浅恐非坡笔纵是坡笔决其少作然独记伥鬼一说为能曲尽小人之所为虽百世不可废也又载艾子杂说凡四十一事虽俱俳优俚俗之语而所托讽大有切中于时病者却应真出坡手又坡集中有诗评两卷引据丛杂殊可鄙笑盖中闲既有坡说而复有后人论坡者一切以坡语概之不知其纂集者谁也地理新书载三字姓宫音曰步六孤商音曰可足浑角音曰侯莫陈羽音曰赤小豆郁久闾此等已不可考而又载三字阙五音者曰破六韩阿逸多等凡六十姓前步六孤等皆有音而此悉阙之岂前步六孤等五姓可配以五音而此六十姓俱无所属乎夫有是姓则有是言有是言则有是音而此六十姓无音者当是昔人以五音姓氏相配时未始知之耳且三字姓其无音者尚如此之多况自死独膊井强六斤等以四字为姓者耶以是知音姓相属真同戏论用爽厥师则爽为明女也不爽则爽为昧父母昆弟则昆为长垂裕后昆则昆为后驩虞如也则虞为喜闲于忧虞则虞为惧贵介公子则介为大忧悔吝者存平介则介为小乱臣十人则乱为治乱邦不居则乱为危媚兹一人则媚为忠取媚于上则媚为佞秉心塞渊则塞为实茅塞子心则塞为蔽饮酒温克则克为良克伐怨欲则克为很降之百祥则祥为吉毫有祥桑则祥为凶汩作则汩为治汩陈五行则汩为乱扰兆民则扰为安庸人扰之则扰为烦必有忍其乃有济则忍为恕忍人残忍则忍为暴皇极则极为大中至正之道六极则极为贫穷大恶之称因知古人文字字无定论惟所从言之异今人以有书借人借书还人为二痴此出于殷芸小说云杜预书告儿古诗有书借人为可嗤借书送还亦可嗤虽痴嗤两字不同而意则同之李白寄远云一日望花光往来成白道注云一作日日采蘼芜上山成白道小本云百里望花光往来成白道三联意各不同予谓前联为胜东坡诗安得道人殷七七不论时节使花开按古今诗话云韦七七每醉歌云解酝逡巡酒能开顷刻花又诗史载殷七七事云七七有异术尝与客饮云某有艺成宾主欢即顾屏上画妇人曰可唱阳春曲妇人应声随歌曰愁见唱阳春令人离肠结郎去未归家柳自飘香雪如此者十余曲然则使花开者乃韦七七非殷七七也东坡此诗误以韦为殷耳不然二事所载果有一误也渊明责子诗云虽有五男儿总不好纸笔又云天命苟如此且进杯中物而杜子美以为陶潜避俗翁未必能达道黄鲁直书渊明责子诗后乃云观渊明之诗想其为人岂弟慈祥戏谑可观也俗人便谓渊明诸子皆不肖而渊明愁叹于诗可谓痴人前说不得梦也如鲁直此言则子美为俗人渊明而果未达道乎子美而果俗人乎乃知子美之言亦戏言耳陶杜两公之诗本皆出于一时之戏诚不可以轻议也当为知者言之周天十二次二十八宿有以两宿为一次者有以三宿为一次者或者谓四正之位其所据不得不大故占三宿其余各居一偏故止二焉此果有定论否前律历志云东方七十五度北方九十八度西方八十度南方一百一十二度东方七宿至少较南方少三十七度又逐宿较之觜宿不及井宿者三十二度虽其测望之时远近疏密之不同上下旁侧之有异亦不应相悬如是之甚也月令仲春之月日在奎昏弧中旦建星中按天文志弧星在舆鬼南建星在斗上今不取鬼斗而取弧建者孔颖达云弧星近井建星近斗以井斗度多其星体广不可的指昏星之中故举弧建定为中也审如孔说则星有相近于正中者皆得与于四七之列也夫古先圣哲以天体本无可验于是但视诸星运转即谓之天凡十二舍二十八宿三百六十五度及九道之类率皆强名之故谓其术为缀术所谓缀者非实有物但以数强缀辑之使相联络可以求得其处所而已故星之近乎赤道当乎正中取易见而可以指名者而强名之曰此二十八宿也不如是无以考七纬殷四时亦既名之为宿矣又从而分配四方为鸟兽之象焉此所以各占之度或以甚多而或以甚少也是则天体可以强占天星可以强分其于二十八宿之内亦可以减之而其外亦可以增之也设令今人有自我作古者出分周天为二十四宿方别居六定之为九十度有奇次别居二定之为三十度有奇其谁曰不可若然则次舍乃更易分中星乃更易见弧建之类皆可以为列宿而列宿之度数亦必不至于多寡之悬绝也然而圣人不为是截然易晓之术而反立参糅难明之数何者盖其妙达无方以神道设教奇耦错综中有深意于其测望之时略取其易见者而强名之以韶后世耳月令日在营室疏周天三百六十五度四分度之一辰有三十度总三百六十度余有五度四分度之一度别为九十六分总五度有四百八十分又四分度之一为二十四分并之为五百四分十二辰分之辰各得四十二分则是每辰有三十度九十六分度之四十二计之日月实行一会惟二十九分过半若通均一岁会数则每会有三十度九十六分度之四十二李子曰度不别为一百分而别为九十六者取分下之全数耳若以一度为一百分则五度四分度之一通分内得五百二十五却以十二辰分之则辰各得四十三分七厘五毫亦为四十三分四分分之三也历法虽有小分小杪然此四分度之一本以零数难计故分割之时欲得全分今于分下又带零数则无再分必欲再分则其数转烦所以度别为九十六分而于除之时每辰之下各得其全数也屈原传原劝楚怀王杀张仪其事纤悉备尽楚世家载劝杀张仪者乃谓昭睢而屈原没不复见若以为简册繁多要使姓名互着则在左氏春秋传有之在迁史故无此例若以为昭睢本主此事原特副之则屈原传略无昭睢一言而原之事迹明白乃尔两者皆无所据何耶此盖旧史去取失当马迁笔削时不暇前后照顾随其所载各自记之遂使世家与列传异辞乘舆之乘经史音释俱去声读老杜诗巴山云巴山遇中使云自陕城来盗贼还奔突乘舆恐未回而乘字作平声用之似误诗采芑篇伐鼓渊渊振旅阗阗渊渊自为鼓声阗阗自为军旅众多之状阗阗犹俗所谓骈阗也而郑氏以为战止将归又振旅伐鼓阗阗然诗意恐不其然雨无正篇哿矣能言巧言如流俾躬处休郑以巧言为善言谓以事类风切凯微之言非也此乃巧言篇所谓巧言如簧颜之厚矣之巧言也巧言中蛇蛇硕言出自口矣此乃当篇所谓往来行言心焉数之之行言也而毛以蛇蛇为浅意郑以硕言为言不顾行皆非也信南山疆埸翼翼自是疆畔比次整齐之意毛以翼翼为让畔疏又以为所生百谷之处其农人理之使疆埸之上翼翼然开整让畔然则下文黍稷彧彧亦当云黍稷所生之地其农人皆彧彧然有文礼也寻文观义宁有如是之理乎角弓无教猱升木如涂涂附君子有徽猷小人与属猱之性善登教之登木则登必高涂之性善附以之附物则附必固以喻小人之性喜谗佞而幽王好之则谗佞必愈甚故诗人晓之曰王其勿教猿猱之升木也若教之升木是犹以涂涂物岂有不附着者乎言小人不可昵近惟当信任君子耳今王不知其然于其九族之中号为君子有徽美之道者可亲而不亲乃于谗谄邪佞之小人与之连属也郑氏笺以为人心皆有仁义教之则进又谓君子得声誉小人乐与连属实所未喻白华篇啸歌伤怀念彼硕人实劳我心正指申后为硕人如硕人其颀衣锦絅衣皆指美者而言理明白而辞婉顺无一毫可疑而说者乃以为褒姒一何所见之偏耶诗大明篇会朝清明毛云会甲也疏谓会值甲子之朝不终此一朝而伐杀虐纣天下乃大清明无复浊乱之政毛云会甲者非训会为甲以会朝为会甲也以会朝为会甲者谓共会于甲子之朝也泰誓曰惟十有三年春大会于孟津又曰群后以师毕会皆会集之明文也会朝清明言所会甲子之朝不待前徒倒戈已翦殷杀纣天下翕然变浊乱而为清明也疏谓甲子之朝则诚是而云会值则与毛传悖矣生民或簸或蹂毛云或簸糠者或蹂黍者笺云蹂之言润也舂而杵出之簸之又润湿之将复舂之趋于凿也疏孙毓云诗之叙事率以其次既簸糠矣而传以蹂为蹂黍当先蹂乃得舂不得先舂而后蹂也既蹂即释之烝之是其次也笺义为长李子曰孙毓之言非也蹂者挼挱之也今之舂者既已簸去其糠矣必须重为蹂挼然后复投臼中而舂之先蹂后蹂自为次第然今蹂字次簸而言则是未簸以前将舂之际蹂虽不举其蹂自明又既簸且蹂必将复舂再蹂舂足以见趋凿之意矣孙取郑说为长则必以蹂为润湿当之以蹂为润匪治攸闻既醉篇威仪孔时君子有孝子孝子不匮永锡尔类李子曰群臣助祭之时更相摄敛济济然威仪其是可谓人有士君子之行矣群臣所以皆然者岂非君子之成王有孝子之行以感动之乎成王之有孝子之行也无有匮竭常能锡予汝之族类德教所渐天下成风故使群臣化之威仪如此今郑氏以为王之群臣威仪甚得其宜皆为君子之人皆有孝子之行则此说失之矣其实经中君子皆斥王而言郑祇以序称人有士君子之行遂误笺此句直指群臣若必谓之群臣则下云其类维何室家之壶君子万年永锡祚胤果何属欤疏家既申毛说复与郑同又以谓群臣有此孝行不有匮竭能以此道转相教化则天长赐予汝王以善道意谓臣行大孝天锡人君以理推之一何乖异盖天子之孝莫大于使天下太平以此锡类则宜乎当世人有士君子之行此诗之本意也愆过尤皆甚之之辞故愆从衍从心诗云不愆不忘率由旧章不愆非揠苗也不忘非舍田也兹成王所以为令德也夫卷阿篇似先公酋矣郑云嗣先君之功而终成之说者曰成王之所继嗣者先王也而云先公公是君之别名说者之言非也士事也公功也先达例有此解盖先公即是先王之功扬子重黎篇或问淳于越曰伎曲请问曰始皇方虎列而枭磔噬士犹腊肉也越与抗眉终无桡辞可谓伎矣仕无妄之国食无妄之粟分无妄之桡自令之闲而不违可谓曲矣黈曰始皇之世是古非今者族而越请之事援古证今可谓有才技矣然而君子之出也必仕无妄之国食无妄之粟则然后可以分无妄之桡也令美也闲际也违去也始皇自谓德兼三皇功备五帝所谓自美者也于此之际越不违去之则亦不直矣自令旧注李轨谓越自令与始皇并以为无道宋咸谓秦无道如是越自使令之闲不能违去于秦皆非桓帝时渤海王悝多不法史弼上书事曰陛下隆于友于不忍遏绝恐郑滋蔓为害弥大据隆于友于一句似不成语今词赋家用此等谓之透字俚俗人道此等谓之歇后是皆破碎之极轻佻之甚固非为文者之所贵也况君臣相与都俞之际可如是之俳乎史笔此章若曰隆友于之情则犹为典雅也东坡赠王子直诗首云万里云山一破裘杖端闲挂百钱游其第三联云水底笙歌蛙两部山中奴婢橘千头晋阮修字宣子常步行百钱挂杖头至酒店便独酣畅而饮今改云杖端盖避下句橘千头之头也孔稚圭门庭之内草莱不翦中有蛙鸣或问之曰欲为陈蕃乎稚圭曰我以此当两部鼓吹何必效蕃耶鼓吹者所谓卤簿之鼓吹也稚圭自以蛙鸣为鼓吹今以蛙鸣为笙歌亦似与本事不类相于相为也俚俗语耳而老杜诗两用之赠李八秘书云此行虽不济良友昔相于奉赠卢五丈参谋云老矣逢迎拙相于契托饶马援传乘下泽车注云周礼曰车人为车行泽者为短毂行山者欲长毂短毂则利长毂则安也然则短毂则狭车也下泽车言低且狭也又御款段马注云款犹缓也言形段迟缓也注非是款段盖连语犹今世俗言骨董云耳五星聚非吉祥乃兵象故高祖入关五星聚于东井则为秦亡之应考之书传五星之聚不独汉世有之在唐世为尤多武德元年七月镇星太白辰星聚于东井二年三月复然是年关中分裂天宝九载八月五星聚于箕尾燕分也占曰无德则殃至德二载四月岁星荧惑太白辰星聚于鹑首元和十年六月四星复合于东井皆占中外相连以兵干元元年四月荧惑镇星太白聚于营室太史南宫沛奏其地战不胜营室卫地大历三年七月壬申五星并出东方占曰中国利中国利则四夷被兵也贞元四年五月岁星荧惑镇星聚于营室占曰其国亡地在卫分元和十一年十二月镇星太白辰星聚于危危齐分又十四年八月岁星太白辰星聚于轸轸楚分占曰兵丧开成四年正月荧惑太白辰星聚于南斗推历度在燕分占曰内外兵丧改立王公咸通中荧惑镇星太白辰星聚于毕昴在赵魏之分诏镇州王景崇被衮冕军府称臣以厌之文德元年八月岁星镇星太白聚于张张周分占曰内外有兵为河内河东地大约星聚少则其用兵少星聚多则其用兵多天变人事有若符契焉或曰星变偶然耳随变随应未必然也或者之言非也姑以唐事验之其大者有征则其余概可见矣太宗贞观年中天下太平不闻有星聚之异天宝九年五星聚燕后数岁安史煽祸中国涂炭至累世不息是何得为偶然哉敬斋先生古今黈卷之六渭上翁公论史记子政说云邯郸姬自匿有身至大期时生子政期音基大期者周岁十二月也太史公传特着此者所以证诸侯之史之妄世传之非李子曰大期之期止当如字读不当音基期谓生产时限耳今音基而解作十二月甚与本文相戾渭上翁长于史学者也所着公论诚公不诬但此段可削去晋书王献之为谢安长史太极殿新修成欲使献之题其牓难言之试谓曰魏时凌云殿牓未题而匠者误钉之乃使韦仲将悬橙书之比讫须发尽白裁余气息还语子弟宜绝此法献之揣知其旨正色曰仲将魏之大臣宁有此事使其若此有以知魏德之不长也书法录云魏明帝凌云台初成令韦诞题牓高下异好就点正之因危惧以戒子孙无为大字楷法王僧虔名书录云魏明帝起凌云台误先钉牓而未之题笼盛韦诞鹿卢引上书之去地二十五丈诞甚危惧乃戒子孙绝此楷法李子曰魏明帝之为人人主中俊健者也兴工造事必不孟浪况凌云殿非小小营构其为匠氏者必极天下之工其为将作者亦必极当时之选楼观题牓以人情度之宜必先定岂有大殿已成而使匠石辈遽挂白牓哉误钉后书之说万无此理而名书录载之晋史又载之是皆好事者之过也名书录又谓去地二十五丈以笼盛诞鹿卢引上书之事果可信耶晋书虽引此事而复着献之语谓宁有此事则亦自不信也书法录言高下异好令就点定诞因危惧以戒子孙则此说其或有之晋书又称诞书比讫须发尽白此尤不可信者前人记周兴嗣一夕次千文成须发变白已属缪妄而诞之书牓特茶顷耳危惧虽甚安能遽白乎世本云奚仲作车或谓虞书云车服以庸奚仲夏之车正乃在唐虞之后何以谓之始作车乎予以为不然盖奚仲以前虽已有车殆皆椎轮制至奚仲则加改而新之亦得谓之作也八音曰金石丝竹匏土革木若金石竹匏土革木七音乃世闲自有之物惟丝不然必蚕于桑者之手而后成焉世本及桓谭许慎皆云神农作琴而蔡伯喈琴操云伏羲作琴夫有琴则必有弦有弦则必有丝丝之为用当不专于弦索盖以织缣帛制衣服而为之主也易曰黄帝尧舜垂衣裳而天下治说者曰轩辕以前衣皮其制短小今衣丝麻布帛所作衣裳其制长大故云垂衣裳也然则羲农之世其无丝也审矣此时无丝又焉得以为弦索者乎吾谓蔡邕及世本诸家之说皆妄也弦索之音必自夫黄帝时有之或者难予曰羲农之世果无丝则易胡云乎庖羲氏作结绳而为网罟曰邃古悠远是之与非非我辈所能悉大概曩之所为绳非若今之所为绳也菅蒯之类皆得为之岂可以网罟而拟弦索哉相如上林赋曰丹水更其南紫渊径其北终始灞浐出入泾渭酆镐潦潏纡余逶迤经营乎其内荡荡乎八川分流相背而异态然后灏溔潢漾安翔徐回翯乎滈滈东注太湖衍溢陂池李善曰太湖在吴县尚书所谓震泽也沈存中驳之曰按八水皆入大河如何得入震泽渭上老人萧公复为辨云此自赋客夸大之辞广张瑰玮奇怪之说以动荡人心然后列其谏讽之言耳固非法度之言也安可以图经地志责其物产所生成山川所终始哉沈存中独讥相如亦自强解事也李子曰沈存中虽似强作解事相如亦自强为文萧公亦与强出理文人夸诞固其常态然要不可以悖理赋虽主于华掞何至使秦川之水曲折行数千里以入东南之震泽乎存中以正讥之而萧公以权直之吾见直者之私而讥者之公也滹南王先生病渊明归去来辞乐琴书以消忧谓既云乐琴书矣复何忧之可消乎王先生亦过论矣论语述而篇叶公问孔子于子路子路不对子曰女奚不曰其为人也发愤忘食乐以忘忧不知老之将至云尔孔子自言乐以忘忧自谓乐道以忘忧也孔子乐道以忘忧渊明乐琴书以消忧恶乎不可为政篇居其所而众星拱之疏云众星共尊之故释文共音去声郑玄作拱俱勇反郑说实优故学者皆读从上声先行其言而后从之孔曰疾小人多言而行之不周疏曰君子先行其言而后以行从之治曰孔注是邢疏非此盖谓先德行而后言语也先行断句其言而后从之者犹云而后其言从之邢乃谓先行其言而后以行从之殊无义理奚其为为政疏云此外有何事其为为政乎依疏此说是二为字俱平音也予谓不然奚其为为政者此言孝友便是为政之实何必为人复为政乎上为字于伪反述而篇子曰文莫吾犹人也躬行君子则吾未之有得此言当时贵文章而贱德行文莫吾犹人也犹言文章吾不能如当时之人身行君子之道者则吾未之有得也未之有得犹言未之见也史记伊尹处士汤迎之五反然后往从汤以为相李子曰君子之道或出或处然则必有道而不肯以轻出者谓之处士可也中无所有而尸处士之名者索隐而行怪者也故杜牧之送薛处士序云处士之名何哉潜山隐市皆处士也其在山也非顽如木石也其在市也亦非愚如市人也盖有大智不得大用故羞耻不出宁与市人木石为伍也国有大智之人不能大用是国病也故处士之名自负也谤国也非大君子其孰能当之论人若牧之则所谓不失名实者矣而今也画工镊师人人得而称之人人得而与之彼其画工镊师果皆伊尹之徒哉前人辨开元通宝钱为高祖时铸欧阳询书后来无再铸者此考核之不精也案唐食货志云武德四年铸开元通宝钱其文以八分篆隶三体又云干封元年改铸干封泉宝钱径寸重二铢六分以一当旧钱之十踰年而旧钱多废明年以商贾不通复行开元通宝钱天下皆铸之又云开元二十六年宣润等州初置钱监两京用钱稍善米价益下其后钱又渐恶诏出铜所在置监铸开元通宝钱京师库藏皆满是则高祖时已置此钱高宗时又铸之玄宗时又铸之不得独云高祖时铸此钱也钱又旧有三等曰八分曰篆曰隶不得独云欧阳询书之也今所存止见询书者盖为分篆二体者甚少耳汉书李广传元狩四年大将军等大击匈奴广为前将军大将军出塞捕虏知单于所居乃自以精兵走之而令广并于右将军军出东道东道回远少水草广辞曰臣部为前将军臣愿居前先死单于大将军阴受上指毋令广当单于广固辞大将军勿听令长史封书与广之莫府曰急诣部如书广不谢大将军而起行意象愠怒又广与右将军食其合军出东道惑失道后大将军大将军还使长史持醪遗广因问其失道状广未对长史急责广之莫府上簿广曰诸校尉亡罪乃广自失道吾今自上簿至莫府谓麾下曰广结发与匈奴大小七十余战今幸从大将军出接单于兵而大将军徙广部行回远又迷失道岂非天哉且广年六十余终不能复对刀笔之吏矣遂引刀自刭之莫府三字凡两见颜师古注曰之往也莫府卫青行军府颜说非也之语佐此广之莫府谓李广之莫府也若以之为往以莫府为卫青莫府则何为曰急诣部如书也其下文长史急责广之莫府上簿其意与此不殊广以长史责其莫府上簿因拒之曰诸校尉亡罪乃自我失道吾今自上簿已而广身至己莫府中乃谓其麾下云云前以广不从故令急诣部后以广失道故令急上簿长史之责广者此二事耳俱非使广亲往大将军府也莫府虽将军所居其下诸校尉并参佐等皆得言之上文莫府省文书是也卫青父郑季以县吏给事平阳侯家平阳侯曹寿尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝卫媪长女君孺次女少儿次女则子夫霍去病青姊少儿子也其父霍仲孺先与少儿通生去病及卫皇后尊少儿更为詹事陈掌妻史又云子夫幸有身少儿故与陈掌通上召贵掌李子曰卫霍皆淫妇人所生夤缘中宫为侍中至封侯乃知功名之来初无分于君子小人而恒在夫逢与不逢之闲世之人有少才力辄抗志自负必期一日攫取富贵于霄汉之表以致败衅者多矣宁知运有通塞数有奇偶者乎故孟坚备录二子始终之事云青为平阳侯家人少时归其父父使牧羊先母之子皆奴畜之尝至甘泉居室一钳徒相青曰贵人也官至封侯去病所将常选然亦敢深入常与壮骑先其大军军亦天幸未尝困绝观史笔所着则二子之所遭遇概可见矣卫青传斩轻锐之卒捕伏听者三千一十七级师古曰本以斩敌一首拜爵一级故谓一首为一级因复名生获一人为一级治曰生获不当言级此顾上斩字为文而颜顾捕字为解误也既言斩复言捕者先捕得而后斩耳霍去病传为票姚校尉服虔曰音飘摇师古曰票音频妙反姚音羊召反票姚劲疾之貌也荀悦汉纪作票鹞字去病后为票骑将军尚取票姚之字耳今读者音飘遥则不当其义也师古虽破服音然依服音读其义亦通而颜直不取者正用荀纪文耳此二字集韵亦皆收入去声盖与颜意同也老杜诗悉作平声则实用服注也骠骑之骠今世皆作去声读又不作飘音而直作票音则又异于服音矣又捕斩首虏过当师古曰言计其所将人数则捕首虏为多过于所当也一曰汉军失亡者少而杀获匈奴数多故曰过当也师古两说俱通然当字不着音切后人无所适从据当字亦有两音平声读者谓其过相当之数则师古之后说也去声读者犹今世俗言其太甚者则师古之前说也又下文杀伤太当师古曰各大相杀伤治以为不然杀伤太当止是杀伤大率相当此当字乃从平声读捷首虏八千九百六十级收休屠祭天金人师率减十七师古曰祭天金人今之佛像是也屠音储师率减十七者言其破敌故匈奴之师十减其七也一曰汉兵失亡之数黈曰捷捷报也首虏言级者言虏得而斩之师率减十七言汉兵少而匈奴兵多也去病能以少胜众故嘉之师古谓师为匈奴之师史法匈奴兵不得言师又谓所减为汉兵失亡之数武帝此语本欲褒赏去病之功不宜复言汉兵有失亡也二说俱不安浑邪王等谋归汉使人先要道边师古曰道犹言也先为要约来言之于边界黈曰道音导使人先要约令汉军导引入边界薄暮单于遂乘六臝壮骑可数百直冒汉围西北驰去师古曰臝者驴种马子坚忍单于自乘善走臝而壮骑随之也治曰今回纥人善畜骡骡有日行七八百里不必驴种马子乃自有骡种耳其骡生时须剖母腹亦有不剖而生者然其力不及杀母者单于所乘必此辈也以骡坚耐马易乏故不乘马而但乘骡也臝字按韵作赢或者臝与裸字同音臝赢声又相近故借用之不尔乃印本之误右王乃去单于之号师古曰去除也音邱吕反以是推之去病之去亦应上声读而音发不着盖阙约经赍绝大幕治曰绝字李广传南绝幕师古曰绝渡也去病在塞外卒乏粮或不能自振而去病尚穿穴鞠也服虔曰穿地筑鞠室也师古曰鞠以皮为之实以毛蹙而戏也音徒腊反鞠音巨六反黈曰鞠今之气球也古质朴不解着气故但实之以毛穿穴鞠者穿地筑作场穴蹴毛球其中盖古军中之戏非若今世筑球之巧也师古曰最亦凡也此说不通下连言大将军青凡七出则最不得为凡最者功最之最言功之最大者也上文曰诏青尚平阳主与主合葬起冢象庐山云师古于此云字下发注又以最字独为一句恐不合班固意愚以为云字当下属不当上属云最者云功之最大者也故前最最大将军后最最票骑将军隋志云晋自过江凡货卖奴婢马牛田宅有文券率钱万输估四百入官卖者三百买者一百盖西晋未有此法也于南渡后始有之今世定税钱则每三十分中取一与古不同隋志云万钱估四百是三万钱估一千二百也据今法三万止取钱千是今轻于古六分之一也隋志又云卖者三百买者一百今法亦与此不同今则应有市易而漏税者有契坐买主无契坐卖主则今之法课之于古大为致密而详尽也盖古法意谓卖者得钱故输多买者已费钱故输少殊不知卖者为不足且无所事券剂故不当输而买者为有余且文契须在手故当输至其买卖而无文契书匿物不税则自是卖者之罪此岂不为致密而详尽于古乎扬子云谓余耳光初窦灌凶终此语颇不类子云所谓光初者谓有昧于卒也所谓凶终者则必谓有吉于始也皆指交友之难而言之余耳初相与为刎颈交可不先为光乎其后迭相鱼肉是于卒甚昧昧也若王孙仲孺则有异为是矣始婴欲倚夫引绳排根生平慕之后弃者夫亦得婴通列侯宗室为名高两人相为引重其游如父子是其始相得甚驩也厥后夫为婴故遂怒武安侯蚡骂临汝侯贤至众辱程将军夫既系居室蚡遣吏分曹逐诸灌氏婴媿为资使宾客请婴之夫人谏婴毋锐救夫恐并得罪婴曰终不令灌仲孺独死婴独生乃匿其家窃出上书盛推夫善且言蚡短卒与俱弃市是二人始终之闲交友之分无一毫之不尽也若婴之不知时变夫之无术不逊取祸之道甚于自戕则子云谓之凶终亦宜矣然是言也特以答或者之问交也不主为修身慎行而发前既言余耳则后不当以窦灌承之窃谓窦灌之问当为田窦之问则其言有绪可抽矣盖婴为大将军方盛蚡才为诸曹郎往来侍酒婴所跪起如子姓丞相绾病议置丞相太尉蚡又从籍福之说让魏其为相而己为太尉又俱好儒术推毂赵绾王臧迎鲁申公欲设明堂以礼为服制以兴一太平此其始吉也已而婴一斥不复墨墨不得意蚡起为丞相骄横日甚而灌夫粗疏忿激其闲及夫得罪婴之东朝盛推夫善言其醉饱得过乃丞相以它事诬之复因言丞相短武安乃言魏其灌夫日夜招聚豪杰壮士与论议腹诽心谤不仰视天则俯画地辟睨两宫闲幸天下有变欲有大功而婴竟以蒙显戮蚡竟以被鬼诛此所谓田窦之凶终也雄着书以窦灌比余耳误矣素问说精食气则谓精从气中来道家言精生气则谓气从精中来究竟论之精气自是一物正因变化不常遂复判而为二有能练是二者复归于一本非古真人而何道家三一说上一中一下一是谓三丹田达道者能使三复为一一复为三盖三丹田精气神之舍也曰下丹田关元精之舍中丹田绛宫神之舍则上丹田泥丸为气之舍也而上丹田果非气之舍也曰下丹田为气海可为气之舍则精之舍安在哉以精舍诸中丹田固不可若以舍诸上丹田尤不可者也乃知下丹田虽名气海实精舍也况下丹田不专在气海盖在脾脐与两肾之闲以脐肾为人受命之始则下丹田为精之舍可无疑也又气海有二旧说气海在脐下素问则谓膻中气海也直两乳闲准素问所言则中丹田为气之舍可无疑也精舍诸下丹田矣气舍诸中丹田矣神不舍诸上丹田将安所寓乎此三一之正处也道家虽以三丹田为精气神之舍而不着所处故为别白之黄太史庄子内篇论不取向郭以为二子陷庄周为齐物之书其为黄几复墓志亦云庄周虽名老氏训传其斩伐俗学以尊黄帝尧舜孔子自扬雄不足以知之又曰予尝问以消遥游几复曰尝恨魏晋以来误随向郭陷庄周为齐物至谓尺鷃与海鹏之二虫又何知是则鲁直之得庄旨者深矣然其内篇论首云鹍鹏之大鸠鷃之细均为有累于物则此言反与向郭辈同之是又何耶盖将取彼以证此举粗以及精而用意过差宾主不明遂使前后之辞自相为戾耳读者不可以不审思之欧阳永叔作诗少小时颇类李白中年全学退之至于暮年则甚似乐天矣夫李白韩愈白居易之诗其词句格律各有体而欧公诗乃具之但岁时老少差不同故其文字亦从而化之耳欧诗欢时虽索寞得酒便豪横老苏诗佳节屡从愁里过壮心还傍酒中来二老诗意正同欧公黄杨树赋首云若夫汉武之宫丛生五柞景阳之井对植双桐疑此以前别有语古人文字无有凿空便云若夫者礼记曲礼于疑事勿质直而勿有下即云若夫坐如尸立如斋礼从宜使从俗郑氏释若夫云言若欲为丈夫也春秋传曰是谓我非夫原郑氏于此注释者意谓上下文本不相属无用此句相发故别引先縠语以夫为丈夫郑之此说亦强为解耳其实若夫二字衍文耳且曲礼泛说为人之礼前已有语尚不须此二字况欧赋声律文字专以华藻铿锵为美前无一言遽以若夫一言为唤句岂为文之体哉欧公一代儒宗定无此失故予谓此赋其若夫之前必别有语也又准诏言事书论御戎之策曰契丹与朝廷通好仅四十年不敢妄动今一旦发其狂谋者其意安在盖见中国频为元昊所败故敢启其贪心伺隙而动耳今若敕励诸将选兵秣马疾入西界但能痛败昊贼一阵则吾军威大振而虏计沮矣此所谓上兵伐谋者也此策前既言中国频为元昊所败而后云但能痛败昊贼一阵则军威大振何其言之戾耶此殆系铃却猫之说为可哂也而公言之者知西北二敌通谋急于隳坏两国之势不觉言之之失也又以此为上兵伐谋亦非是此乃伐交者也就吏有二说萧望之传弘石建白非颇诎望之于牢狱塞其怏快心则圣朝无以施厚恩上曰萧太傅素刚安肯就吏此就吏谓从有司追摄系囚也晋阮籍传太尉蒋济辟之籍诣都亭奏记云乞回缪恩以光清举济遣卒迎之而籍已去济大怒乡亲共喻之乃就吏此就吏谓入仕也石林过庭录第四卷说虞仲有三而其第九卷论语虞仲乃仲雍也仲雍初本隐者然则虞仲有二人矣盖贪论议之多所以前后自相乱不有祝鮀之佞而有宋朝之美王滹南辨而有二字羡文此说甚善然有此二字亦通盖二有止字皆系上一不字为义鮀之佞巧言也朝之美令色也苟无祝鮀之巧言宋朝之令色在于今世必不能免盖言时世浊乱莫不恶君子而喜小人而邢昺云子鱼有才故时世贵之朝美人而善淫故时世疾之如是则苟有祝鮀之佞者便可以为子朝之淫矣因文考事大害义理易曰天下雷行物与无妄史记朱英曰代有无望之福亦有无妄之祸扬雄法言论淳于越曰仕无妄之国食无妄之粟分无妄之桡吴志王楼贺韦华传评曰此数子处无妄之世而有名位强死其理得免为幸朱英所谓无望与易不同扬雄所谓无妄正用卦名予既辨之矣而陈寿所谓无妄之世则当为传写之缪王楼等当孙皓昏酗之际岂得为无妄之世哉此正无望之时也范晔博达之士苟以无望为无妄是进昏皓于三代令王之列也宁有是理乎以无望为无妄其为传写之误较然可知矣干卦利见大人者二此谓天下利见之也以其龙见故天下得以利见之或者以为二与五相见非其说也诗序哀窈窕云哀盖字之误也当为衷谓中心怒之郑康成笺诗其所改字多矣无如此说之疏关关瞗鸠传云雎鸠王雎也鸟挚而有别笺云挚之言至也谓王雎之鸟雄雌情意至而有别按释鸟注郭璞曰鵰类今江东唿之为鹗陆机云幽州人谓之鹫而扬雄许慎皆曰似鹰尾上白数家说虽不同而俱以为搏击之鸟也挚鸷古字通用鸷鸟以搏鸷为隽正雕鹰之属也今郑转以鸷为至言雌雄情意至而有别然则亦穿凿甚矣决不可从又窈窕淑女君子好逑毛以为后妃既有关雎之德是幽闲贞专之善女宜为君子之好匹此正合诗人之旨及此篇之序也郑乃谓善女能为君子和好众妾之怨者言皆化后妃之德不嫉妒谓三夫人以下此说殊无巴鼻序言后妃乐得淑女以配君子忧在进贤不淫其色哀窈窕思贤才而无伤善之心则是窈窕淑女宜为君子之嘉配也毛传极为明白而郑以三夫人九嫔化后妃之德又能为君子和好众妾之仇怨此其为辞无乃太宛转而不明乎且君子好逑一句何缘该此数节后之言诗者复不当致疑于其闲也又左右流之流者流之于水中也荇菜流在水中可以为荐宗庙如淑女居幽闲之处可以配君子故后妃寤寐之时常且求之毛苌直以流为水无此义又思服之服悠哉之悠毛俱释之为思非也悠远也悠哉悠哉者言所思之远又远而莫之得焉悠盖思之意而非思也郑说寤寐思服之服事也求贤女而不得觉寐则思己职事当谁与共之乎此说是敬斋先生古今黈卷之七近世宋九嘉自言平生有三恨一恨佛老之说不出于孔氏前二恨词学之士多好译经润文三恨大才而攻异端佛老异端固所当恨至于学士大夫译经润文虽有异于颜子之若愚曾子之一唯本诸故训开释奥义是亦儒学之所先务又何足訾乎今飞卿一切以此为恨殆见世之为文之士大章短篇略无自己一字第剥削诗书中一二语重摹而复写之以为文之至则此诚可恨耳所见有疑似所恨有当否吾恐后生辈泥飞卿之说便以为准绳则必有弃经之实而专从事于词藻之华者故为别白之陶渊明夏日卧北窗下清风飒至自谓羲皇上人羲皇上人谓宓羲以上人杜子美陪郑广文游何将军山林诗云看君用幽意白日到羲皇盖用陶语也杜诗本或作白日到羲黄谓伏羲黄帝时意亦同之近世刘迎无党题归去来图云余子风流空魏晋上人谈笑自羲皇刘所谓上人者果何等语耶又以羲皇对魏晋则亦疏矣编纂时有如此者便可削去四气调神大论曰道者圣人行之愚者佩之王砅注云圣人心合于道故勤而行之愚者性守于迷故佩服而已砅说非也佩背也古字通用果能佩服于道是亦圣人之徒也安得谓之愚哉景帝子传河闲献王立毛氏诗左氏春秋博士黈曰为朝廷立之又被服儒术师古曰被服言常居处其中也黈曰被服其身衣被之也非居处又对三雍宫及语策所问三十余事其对推道术而言得事之中文约指明黈曰应劭于三雍宫下注云云据书传章句当于三十余事下注释又中山靖王胜传每闻幼眇之声不知涕泣之横集也师古曰幼音一笑反眇音妙精微也黈曰幼音窈眇如字幼眇犹言幽咽也家语本姓解云叔梁纥求婚于颜氏颜氏有三女其小曰征在颜父问三女二女莫对惟征在曰从父所制已而生孔子孔子三岁而叔梁纥卒葬于防而史记孔子世家乃云叔梁纥与颜氏女野合而生孔子孔子圣人也纥则圣人之父也征在则圣人之母也其始成婚家语载之如此其详司马迁轻以所闻诬之其罪大矣又孔子十九娶于宋之并官氏一岁而生伯鱼伯鱼年五十先孔子卒王肃注云颜回死时孔子年六十一伯鱼死时孔子且七十而论语云颜回死颜路请子之车以为之椁子曰鲤也死有棺而无椁或以为误李子曰此非误也后人误解论语耳颜回死时鲤实未死孔子因路之请车遂设言之设使鲤死将葬我但作棺而已不必有椁也孔子之志亦未必然但拒路之辞云然春秋谷梁传曰雩之必待其时穷人尽力何也雩者为旱求者也古人重请何重乎请人之所以为人者让也请道去让也黈云四时之雩礼之常也旱而雩人之情也以请为去让是贱雨而贵旱也谷梁子之言何若是迂耶果以请为去让则云汉之靡爱斯牲噫嘻之祈谷上帝孔子不当录之于诗也凡祀事有三曰告曰祈曰报今以祈请为非礼则告之与报之者举皆弃之可也借曰告则示其所以尊敬之至报则示其所以酬赛之勤若请则近于鬼于亵于贪是以为不可也以是言之理愈乖矣夫人事尽废惟怪之依则鬼也朝夕巫觋男女杂沓则亵也妄意徼觊祷非其福则贪也今而暵旱极矣斋心涤虑而请命于天何为而不可也邪谷梁以为人之所以为人者让也请道去让有是其迂哉予于是乎不取三山书解序曰汉儒闻孔氏之书有五十八篇遂以张霸之徒所造伪书二十四篇为古文尚书晋齐之闲真古文渐出至隋开皇二年求遗书然后始大备而霸书遂废黈曰按汉书儒林传云世所传百两篇者出东莱张霸分析合二十九篇以为数十又采左氏传书叙为作首尾凡百二篇篇或数简文意浅陋成帝时求其古文者霸以为能百两征以中书校之非是霸辞受父父有弟子尉氏樊并时大中大夫平当侍御史周敞劝上存之后樊并谋反乃黜其书儒林传虽云其文浅陋与中书不合然霸所造书初非凿空敢为臆说要是缀缉诸家之言以成之虽不得为纯是亦不得为纯非故平当周敞劝上存之徒以樊并谋反乃黜其书况其后真古文复出乎真古文既出则此书废之可也而直与之以伪造之名霸亦屈矣政以壁书未出霸说先传一旦壁书复行则此书不免为伪也春秋三传董仲舒刘向治公谷至向子歆始治左氏左氏复立学官而公谷二传曾不以为伪而黜之也三家至今卒以并行于世何霸书泯殁而无传而公谷竟与左氏鼎由寺于今邪亦幸不幸存乎其闲耳始霸书以樊并反故黜之而其学者无或废之也何以验之赵岐之注孟子杜预之注左传韦昭之注国语至若刘歆之博闻贾马郑服之通经未尝有以一言伪霸者迨乎壁书再耀众口嚣嚣而因以伪之则霸之书岂真为伪哉第见而知之闻而知之闻于所闻而知之闲有异同及纯驳而已彼公谷两家缪误皦然而世希复言之者初不敢以訾公谷大率畏舒向之名而不敢以议之也班固艺文志云仲尼以载籍残缺思存先世之旧故与左邱明观鲁史记因兴以立功就败以成罚有所褒讳贬损不可书见口授弟子弟子退而异言邱明恐弟子各安其意以失其真故论本事以作传及末世口说流行故有公羊谷梁邹夹之传然则公谷乃道听之学也道听之学而鼓行几何而不为伪也以霸则未必伪而废以公谷则道听而与左氏并此岂非幸不幸存乎其闲哉政和本草卢会条下本经云俗唿为象胆以其味苦如胆故也雷公云凡使勿用杂胆其象胆干了上有青竹艾班此物是胡人杀得白象取胆干入汉中是也而药谱云卢会树脂也本草不细委之谓之象胆殊非也药谱破本草不细委谓卢会为象胆为非此说不明本草正言俗以卢会味苦如胆故唿象胆则本草非指此物是象胆特名象胆耳其言卢会本胡人杀象取胆为之凡使勿用杂胆者乃雷公之谬也而药谱不专指雷公之谬而但言本草之非无别白甚矣东坡论黄霸以鹖为神爵云黄霸本尚教化乃复用乌攫小数陋哉颍川凤凰盖可疑也治以为不然夫两汉风俗经历五霸之杂七雄之诈孤秦之暴仰望文武成康之世犹之霄汉之邈况欲求如尧舜于变之时哉有能以利和义以智行仁以权济道者君子所不弃也班固云南阳好商贾召父富以本业颍川好争讼分异黄韩化以笃厚汉世亲民之吏以为治若黄次公者盖无几必谓化民成俗不应用小小之智数真过论矣盖亦思夫霸之时得为稷契之时乎颍川之民得为尧舜之民乎以时则五霸七雄孤秦之后以民则率皆争讼分异猾乱之俗将以变而化之使人人而为善人不用小数以引以冀何以抑其犷骜之气易其视听之习哉小数之假所以为大道之归也苏子以此陋霸至以疑颍川之凤几何其不为洗垢求痕欤喓喓草虫趯趯阜螽注云兴也喓喓声也草虫常羊也趯趯跃也阜螽蠜也笺云草虫鸣阜螽跃而从之异种同类犹男女嘉时以礼相求唿疏曰以兴以礼求女者大夫随从君子者其妻也正义曰释虫云草虫负蠜郭璞曰常羊也陆玑云小大长短如蝗也奇音青色好在茅草中释虫又云阜螽蠜李巡曰蝗子也陆玑云今人谓蝗子为螽子兖州人谓之螣许慎云蝗螽也蔡邕云螽蝗也明一物李子曰草虫正言草中虫耳阜螽即蝗类草虫喓喓而鸣阜螽跃而从之盖以类相求也说者既以草虫为螽又以螽为蝗又杂以常羊负蠜蠜螣蝗子之属卒无定名师说相承五经大抵如此学者止可以意求之胶者不卓不胶则卓矣又中华古今注曰结草虫一名结苇好于草末折屈草叶以为巢窟处处有之又小星诗云三五在东注云三心五噣四时更见疏云柳五星释天咮谓之柳天文志云柳谓鸟喙鸟喙者柳星也以其为星之口故谓之喙李子曰三五者言其星或三或五耳天星三五者多矣定以为心噣非也左思吴都赋猿父哀吟犭军子长啸李善曰山海经曰狱法之山有兽状如犬人面见人则笑名犭军治曰山海经曰犭军见人则笑而赋言犭军子长啸当是常笑而赋作长啸者板本错又吴都赋云其竹则篔筜林箊桂箭射筒刘逵曰箖是猿公越女所与试剑者也赋曰林箊刘止解箖而不解箊字箖箊必一物或单称箖或单称箊而此赋板本误以箖为林耳左传僖公六年许僖公见楚子而缚衔璧大夫衰绖士舆榇楚子问诸逢伯逢伯对曰昔武王克殷微子启如是武王亲释其缚受其璧而袚之焚其榇礼而命之使复其所又史记宋世家云武王克殷微子启乃持其祭器造于军门肉袒面缚左牵羊右把茅膝行而前武王乃释微子复其位如故而孔颖达疏尚书于微子之命不信史记以为迁之书辞多错谬面缚缚手于后故口衔其璧又安得左牵羊右把茅也余以为颖达之言未必是迁之言未必非盖大夫衰绖非着衰绖必赍持之也许公使大夫赍衰绖士与榇微子所以如是则赍而舆之者必其从者也宋世家又谓持祭器造于军门所谓祭器者虽不必备计不一而足亦当令从者持之丧服榇柩簠簋之类皆属诸从者则左牵羊右把茅亦从者之事决非微子两手牵把之颖达以手缚不能为用为司马迁之失此非迁之失乃孔氏之失也然史记与左传所载不同者盖其所采录有或详或略云耳上古天真论曰男子五八肾气衰发堕齿藁八八天癸竭形体皆极此谓古今之人皆然也然复云上古之真人为能唿吸精气独立守神故寿敝天地中古之至人为能去世离俗积精全神亦归于真人其次有圣人者以恬愉为务以自得为功则亦可以百数前说男子四十已衰六十已老后说古之人皆寿是岂古人之形神精气其所禀受者与今人异耶何寿夭相悬之甚也窃尝考自黄帝尧舜以降至于周之文武之时其君臣无不寿者盖皆如素问所论知道而能行者也不惟寿考康宁又其创功造事以利于生民者若与元化语若与鬼神接非后世人耳目心智所能彷佛者是又何哉余以谓惟精与明能寿惟得寿故精者愈精明者愈明耳今之人一切反是是亦可哀也已济南先生李廌方叔将心论曰白起为将以书考之不言斩首坑卒者勿论论其直书斩首若干坑卒若干而计之凡杀敌国之兵八十四万人黈曰兵固有实一而号十者若起杀敌之类恐皆计其所号者书之敌始张虚名以待我我既胜之矣我又从而大吾之功是以若此甚也虽然就使以十为百以百为千起之所杀犹近于十万人则亦酷矣况其中亦有以实书者乎诗人有劝君莫话封侯事一将功成万骨枯之句以起言之万骨之枯斯固无足恤者也伐国不问仁人仁人不可以伐国乎伐人之国虽曰能之要非仁者之心也俗人以材论将方叔以心论将方叔其仁哉许浑灞上逢元处士东归诗云何人更结王生袜此客空弹禹贡冠薛逢上崔相公云公交车未结王生袜客路空弹禹贡冠二人所对皆同然许语似畅于薛唐德宗尝自谓本好推诚亦能纳谏及与李泌语则云朕好与人较量理体崔佑甫性褊躁朕难之则应对失次朕常知其短而护之杨炎气色粗恶难之则辄勃然怒无复君臣之礼所以每见令人发愤余人则不敢复言卢杞小心朕所言无不从又无学不能与朕往复故朕所怀常不尽惟与卿言使朕中怀已尽而屈服不能不从然李泌所论与回纥可汗合骨咄禄和亲终不许因乞骸骨上乃曰朕非拒谏但欲与卿较理耳黈曰哉德宗之为君也自谓好推诚而喜折难以察察为明自谓能纳谏而喜人之从己以诺诺为小心既不诚矣既愎谏矣复自谓与人较量理体夫理所以定国是也体所以正朝端也欲定国是而正朝端乃以非理而夺人之理以非体而屈人之体何如是悖乎自古人君拒谏饰非者代皆有之未有如德宗之甚者也张文潜书邹阳传云邹阳传称梁孝王用羊胜公孙诡之说杀袁盎事觉孝王惧诛使阳入关内求解阳见齐人王先生用其计说王长君长君入言之及韩安国亦见长公主事果得不治此则阳与安国同救孝王杀袁盎事也而韩安国传所称见长公主事自以孝王僭天子游戏天子闻之心不喜太后乃怒梁使者弗见按责梁王安国为梁使见大长公主而泣长公主具以语太后事乃解其后安国坐法久之复用为梁内史乃有胜诡说王杀袁盎等事安国谏王王乃杀胜诡汉使还报梁事解无安国见长公主事此则安国见长公主自以梁王游戏事在前非胜诡事也明矣邹阳传中所载误记安国所解前事为今事耳李子曰凡人行事有主之者有簉从者有遂事者据二传所载盖安国两见长公主但所以见之者不同也其救游戏事必主安国在他人无所与故独见于本传其求解杀盎事必主邹阳而安国特遂事焉故安国之见长公主不具于本传而略附于邹阳传中也宛邱以此为班固之误治以为不然二事较然明白班固良史不应遗忘至此陈后山送赵承议德麟云林湖更觉追随尽巾帽犹堪笑语频此更字意恰如近世李屏山所谓更道刘王量如海怎生容得辟阳侯儒翟先生碑其篆文作豕欧阳公疑之以为豕字无所出治谓豕乃学字之误故又转而为翟也为儒不得为翟为翟不得为儒岂以先生兼是二者而当世从学者推美而称之欤无是理也故予以学字为断陶谷诗尖檐帽子卑凡厮短靿鞲儿末厥兵欧公云末厥亦当时语予景佑闲已闻此语时去陶公未远人皆莫晓其意王原叔博学多闻见称于世最为多识前言者亦云不知为何说也第记之必有知者耳治曰末厥盖俗语也欧公虽以此为当时语亦自不知为何义大抵末厥者犹今俚语俗言木厥云耳木厥者木强刁厥之谓欧公所撰王德用神道碑康邦烦人卫议皆同押又晏元献碑氏裔洛学诏后皆同押欧公去今才百余年其文律宽简犹有古人风气今世作文稍涉此等便有讥议乃知律度益严而其骨格益以弱也卦有六爻初二三四五上也卦有六德刚柔仁义阳阴也自下而上以之相配则初爻刚二爻柔三爻仁四爻义五爻阳六爻阴也只以干一卦推之便尽此理干卦具四德四德元亨利贞虽云四德然元亨者又合而为一事也利贞者又合而为一事也故为文言前段则云元者善之长亨者嘉之会利者义之和贞者事之干也而后段则云干元者始而亨者也利贞者性情也又坤之繇云坤元亨利牝马之贞是亦以此四德析之为两事也论语朝闻道夕死可矣注曰将至死不闻世之有道疏云此章疾世无道也设若早朝闻世有道暮夕而死可无憾矣黈曰闻道谓身自闻道耳旧说以闻道为闻世有道舛矣然旧说云然者意谓孔子天纵将圣秉生知之质岂不闻道乎出此言者盖因衰世败俗发之殊不知孔子之言其为人者多其为己者少此实教人者之言也而说者以为疾世非也子美送韦书记赴安西云白头无籍在朱绂有哀怜旧注云无籍谓无籍在朝列也籍如通籍之籍此说殊缪盖籍在顾赖之意子美自言身已衰老无所顾籍矣而韦书记有哀矜于我也籍在之籍音去声若言无籍在为无籍在朝列则何得以有哀怜为对耶子美夔府书怀云南内开元曲常时弟子传法歌声宛转满座涕潺湲按明皇杂录云天宝中上命宫中女子数百人为梨园弟子皆居宜春北院然则弟子所传者乃天宝曲非开元曲也而子美谓为开元曲者意以为其曲虽盛于天宝而原其所自来则开元时已有之矣故虽天宝之曲命为开元亦自无伤也陆贾传名声籍甚注云狼籍甚盛非是籍甚谓若编籍然甚隆盛也狼籍则猥乱之意故孟子谓狼籍人也于其名声言之非所以为美矣内经言肾者作强之官技巧出焉技虽不至于道亦游于艺者之所贵巧虽未至于神亦妙万物而为言不作强则何以得之故知作强者乃精力之谓唐艺文志次第绝无法式甲部经录礼类中载周礼仪礼自可以类推而于乐类中乃载崔令钦教坊记南卓羯鼓录夫教坊羯鼓何得与雅乐同科乙部史录杂传记类中载圈称陈留风俗传三卷而于地理类中亦载之崔豹古今注于仪注类中言一卷于杂家类中言二卷世说则小说之属也刘义庆世说八卷刘孝标续世说十卷既载之小说类中矣而王方庆续世说十卷复载诸杂家类中是不可晓也丙部子录道家类中既载神仙三十五家又载释氏二十五家无乃太泛滥欤此等自合各立一类收之又道家类中既纯载老子及列庄文庚四辅等书以符咒修摄灵验变化等为神仙然于神仙类中复载玄景先生老子道德要义五卷贾参寥庄子通真论三卷此又杂之甚者也又道家类中载张志和玄真子十二卷而于神仙类中载之则云二卷而已张志和一人之身也一人之口也岂十二卷者惟说清净无为而此二卷者多说金丹大药飞升隐化事皆不可得而考之也丰卦彖曰丰大也注云大音阐大之大大止一音耳至于是发音为阐大之大岂大小之大别有反切乎疏云凡物之大有二种一者自然之大二者由人之阐弘使大原孔疏意祇是附王注云为之说耳夫训诂与音韵不同王立此说孔申此说固无不可者余但不知王所谓音者何音也琴赋闲辽故音痹弦张故徽鸣所谓痹者犹今之先攵声也东坡志林黈曰嵇康赋琴自说琴德必不得说琴病若谓音痹为先攵撒则正是说琴病耳嵇旨必不其然窃意闲辽为徽外音痹为声缓其或近之旅卦六二旅即次怀其资得童仆贞王辅嗣以怀为来以童仆贞为得童仆之所贞疏因言怀来资货又得童仆之正不同初六贱役皆未为得伊川以怀为蓄以得童仆贞为童仆亦尽其忠信诚得之矣于羁旅之中怀蓄资货苟不有忠信之仆则害或及之惟得童仆之贞故终无咎又九四得其资斧辅嗣谓客于所处不得其次而得资斧之地故其心不快是也伊川以为得货财之资器用之利其义似短既得货财之资器用之利则我心奚为而不快乎又以资斧为二字大是牵强资斧不相为对又六五射雉一矢亡终以誉命羁旅于外艰苦备尝其志意无所称遂是将射雉而忘其矢也然六五有文明之德每事居中则其为矢也多矣射雉而但亡一矢余矢尚多故矢虽少诎志不能伸而终以誉而获其爵命焉晋重耳在外者十九年而卒以得国盖类此爻始小亡而终大获也又上逮也疏谓羁旅不可处盛位然处文明之内能照祸福之几不乘下以侵权而承上以自保故终得美誉而见爵命此说解释王注甚明而伊川以为逮与也上逮则上下与之且经止言上逮初无及下之文不知伊川何以发上下之义也必不可从又上九象曰丧牛于易终莫之闻也辅嗣谓丧稼穑之资不在于难而无有一言以告之者伊川谓丧顺德于躁易而终不自闻知程说丧顺德于躁易诚优于王但以为终不自闻知则却与本文不合其终莫之闻此一句盖对终以誉命为辞六五上九偶在羁旅之时但六五则以柔处中故终以见誉上九则用刚过亢故终以莫闻上九言凶而六五不言吉者互文巽卦利见大人王氏以为大人用选其道愈隆程氏以为巽顺虽善道必知所从能巽顺于阳刚中正之大人则为利如五二之阳刚中正大人也巽顺不于大人未必不为过如王说则是利在于大人如程说则是利在于见者二说程氏为长大人之号不一或圣人或君子或长者或王公皆得称之又六四悔亡王氏乘刚悔也程氏云阴柔无援而承乘皆刚宜有悔也李子曰巽顺之时能乘乎刚未必有悔伹此六四乘三之刚故有悔焉二说王氏为长又田获三品王氏云三品干豆宾客充君之庖程氏云一为干豆一供宾客与充庖一颁徒御李子曰三品具见于王制盖一如王氏之说而程氏乃于干豆之外并以宾客充庖为一品又以徒御为一品夫颁赉徒御自当在获禽之始已而分为三品若复以徒御参之为品则是有四品也恐不宜然又九五悔亡之悔王谓以阳居阳损于谦巽故有悔程谓柔顺之道所利在贞此戒五也程说长又无初有终王云卒以刚直用加于物故初皆不说终于中正邪道以消故有终程云命令之出有所变更也无初始未尽也有终更之使善也若已善则何用命何用更乎此说甚好盖盼下文先庚后庚之语又上九丧其资斧疏谓所用之斧是也程氏资所有也斧以断也是以资斧为二物矣盖程于旅卦已解于货财器用于此不得不为是说耳又贞凶象曰正乎凶也王谓失其威断是正之凶程谓过极于巽至于自失得为正乎乃凶道也李子曰程于爻辞已注正道为凶则是与王意合于象辞乃再改为疑而断之之辞盖止因乎字而发巽之九二以阳处阴故曰巽在床下巽之上九过极于巽亦曰巽在床下是皆以不得其位虽于巽顺而反获其罪者也但二以履正居中故用巫而终吉而上以损威失断故丧斧而贞凶子罕言利与命与仁注云寡能及之故希言是也罕言非绝口不言但希及之耳三千之徒惟颜子为能知十曾子能悟一贯虽子贡犹自言夫子之言性与天道不可得而闻之则夫群弟子之中可与言极而语至者盖已少矣性命之事宜子言之罕也然其子仁利亦复罕言者何哉盖利有二有便利之利有利欲之利二者虽不同而莫逃于圣人之至道仁有二有爱人之仁有克己之仁二者虽不同而莫外于圣人之至德子罕言利与仁者非罕言利与仁也正罕言其道德云耳而说者乃曰利谓利益万物仁谓爱人及物则夫利与仁者一而已矣安得而为二事乎因知利者欲利周于天下易所谓显道仁者克己复礼以为万善之长易所谓神德行晋书天文志说天径者凡数家皆言不及三十六万里而又有云日径千里夫以天体之广不应东西相直不能容三百六十日也考之度数足知说者之妄敬斋先生古今黈卷之八孔安国尚书序曰秦始皇灭先代典籍焚书坑儒天下学士逃难解散我先人用藏其家书于屋壁此家语所谓子襄以秦法峻急壁中藏其家书是也然予读史记孔子世家及班固汉书则有少疑焉世家云孔子生鲤鲤生伋伋生白白生求求生箕箕生穿穿生子慎子慎生鲋及子襄子襄年五十七尝为孝惠皇帝博士子襄生忠忠生武武生延年及安国安国为今皇帝博士至临淮太守早卒西汉书云惠帝除挟书之律立学兴教招聘名士文景以后儒生更众且子襄藏书于屋壁为岁已久亦曷尝一日而不欲复大耀于世哉自高皇帝过鲁以太牢祀孔子则此时已可以发顾国家万事草创日不暇给而挟书之禁犹存焉则不敢以轻举者良有以也逮孝惠时挟书之律既除矣学校庠序既兴矣天下名士既聘矣身而既为博士矣子襄自合出其所藏之书就使子襄未及是而死则继之为文景之世于雅莘莘天下文明又非孝惠时比其为子襄之子孙者亦合出之何待景帝之子鲁恭王余坏孔子宅然后有传也岂藏书之时虽其子孙亦不使之知耶岂子孙虽复知之时移代换恐为势家所有不敢以自陈耶岂以岁月邈不敢必其有无而故不言耶抑惩秦祸难姑欲存书壁中庶几得以传远故不废也夫为圣人之子孙幸遇文治蔚兴之时埋没祖先之光泽使帝王之遗书泯泯焉而莫之恤者岂人之情也哉予窃疑焉博洽君子当有以辨之又经籍道息用不复以闻颖达解前叟籍云籍者古书之大名由文而有籍谓之文籍因史所书谓之史籍可以为常谓之典籍然则经籍者其六经之籍欤汉书言尺籍通籍籍以竹为之盖简策之类颖达谓为古书之大名亦随文解之耳用不复以闻用字与前用藏其家书于屋壁同用由也言由此也如若一也然有时而为异彼如是吾亦如是因之以如为往如棠观鱼之类是也彼若是吾亦若是因之以若为顺钦若昊天之类是也是以读书者贵反复求之复卦反复其道七日来复王辅嗣云阳气始剥至来时凡七日王解至甚简径而孔颖达复引郑康成所取易纬六日七分之说以谓阳气剥复隔此纯阴一卦卦主六日七分举其成数言之故云七日来复又云以六十卦当六日外余有五日四分之一每日分为八十分合四百二十分六十卦分之六七四十二卦别各得七分是谓每卦得六日七分易固象数之学然亦不必如此其拘也系辞云干之策二百一十有六坤之策百四十有四凡三百有六十当期之日其五日四分之一亦自略而不言则六十卦分期之日是每卦只得六日也始为纯干之体阳气渐消阴气渐长一变而为遘再变而为遯三变而为否四变而为观五变而为剥六变而为坤七变而为复也由是而言则辅嗣之解岂不至甚简径乎又何必傍取易纬之数以附会之也易纬犹不足取若楮氏庄氏改日为目谓欲见阳长须速者尤可笑也疏又谓观注之意亦用易纬细究王旨实与易纬不同颖达此意取为康成所挩而不觉从其说耳康成深于数者也然过泥算数每每如此故其说多不能通坎卦彖辞水流而不盈第五爻辞坎不盈王辅嗣以前为险陷之极以后为险难未尽虽彖爻各为之说而中闲自有条贯不可乱也知此水流而不盈专指九二言之尔雅释诂云初哉首基肇祖元殆俶落权舆始也是皆以一字为一义自初至落固不必论夫所谓权舆者何为而为始也盖五量皆生于权衡故谓权为始若舆则载也运行莫先于此故谓舆亦为始孟子云朕载自毫意出于此然考之经史必权舆二字双举者以初哉俶落等皆见始意而权舆外无所发故连属以命之邻韵而协者诗家闲用之谓之辘轳格又谓之出入格或以为宋人始非也此自有诗以来有之盖古人文体宽简不专以声病为工拙也然为律诗则其格有二有前后相错者有前后两叠者如李贺咏竹云入水文光动抽空绿影春露花生笋径苔色拂霜根织可承香汗裁堪钓锦鳞三梁曾入用一节奉王孙则其相错者也如示弟云别弟三年后还家十日余绿醽今日醉缃帙去时书病骨独能在人闲底事无何须问牛马抛掷任枭卢则其两叠者也晁迥法藏碎金秦人带剑彼人相笑人当作楚唐罗邺牡丹诗云可怜韩令功成后辜负浓华过一春韩令谓韩弘也弘尝除去所居牡丹故云浓华当作秾华诗何彼襛矣襛如容切毛云襛犹戎戎也按广韵襛秾同音醲又而容切襛衣厚貌秾华多貌然诗既言棠棣杕杜桃李则自当作秾而作襛者盖古字通用楚郏敖左氏则名之麇公谷则名之卷司马迁则名之员其名之也且如是其迹安可尽信哉左传庄公十一年宋大水公使吊焉曰天作淫雨害于粢盛若之何不吊言若之何不吊所以致不敢不吊之意耳以文势观之其旨自见杜注不吊乃云不为天所愍吊误矣襄十四年卫献公出奔齐公使厚成叔吊于卫曰寡君使瘠闻君不抚社稷而越在他境若之何不吊曰以同盟之故使瘠敢私于下执事有君不吊有臣不敏君不赦宥臣亦不帅职增淫发泄其若之何厚成叔所谓若之何不吊与吊宋之语其意一也杜于卫献公无所释而于宋则遽谓不为天所愍吊者岂以为庄公之传已有此解而襄公之传不烦复说欤以为卫献播越乃其自取而宋之大水天实为之故独谓宋公不为天所吊欤求之二说俱不可得而通也迹夫吊宋之语至于若之何一句则止容有天不愍吊之义而厚成叔既云若之何不吊而其下方致吊辞则不吊之语必不主于天也且客吊主人必先指彼事次道己恳以相慰谕然后吊礼成焉谓天作淫雨害于粢盛指彼事也谓若之何不吊道己恳也今俱以为指彼事无乃阙乎哉若曰淫雨由天降灾上天所当愍悼若之何天不吊宋播越由人失德上天不当垂恤若之何鲁不吊卫宜事异而辞同此又儿童之见也夫天降灾害所以警人君也播越固由于失德而天作淫雨安知其不由于宋君之失德乎论事初不当如此但因天作淫雨辄以不吊主天征之事则有窒审之文则不完故为辨之今人以不达权变者为慕古盖谓古而不今也左氏传曰君子以为古书无逸曰昔之人无闻知皆是意也李白寻阳紫极宫感秋云何处闻秋声翛翛北窗竹回薄万古心揽之不盈掬鲁直和和甫得竹云阴雨打叶时曲肱自晏息心游万物初何处寻辙迹竹虽一草木而二公赏咏乃如此因知不可一日无此君非徒一时语也王逸离骚章句本文虽复倒复较然迄不敢去取一语郑氏注礼记删窜改革惟意所如纯于为逸则似大拘纯于为玄则似不让不让则师也之过太拘则商也之不及二子苟能抑所长而进所短则可以无憾矣世以三命推运行者谓遇值本命及相冲之宫则凶咎不祥是不然相冲而凶固自其宜也我以木而处夫木之位我以水而行夫水之时当有大来之吉又奚凶咎为哉究其大旨亦所以儆戒乎太盛云耳夫忧善相寻吉凶同域福或基于危驳之中祸或胎于通达之会庸庸者诚不足以及此惟明智之士于是乎深致力焉夕惕若厉虽休勿休故能安而益安尊而益尊蔑有一朝之患也本命之说实出于此礼少仪尊壶者面其鼻盖推敬向仰之义卑者之于尊者所当如是而今俚俗无问老幼无择宾主悉以为不当然卑者辄为尊者背之曰自有耳以来人以为不当然此甚可鄙也予每深求其故此亦有所自来尊壶者而其鼻本以敬尊者然客有执谦者不敢擅居尊者之礼因以为之辞曰不敢当此盛意后生不悟转相传承遂以面鼻为不当焉高祖隆准龙颜汉书注准音掘今韵中准字亦两音果两音俱通汉书注自当重出今不重出而单发掘音是亦好异之蔽也譬如闭门之闭本读音箄又方结切苟与人语专以闭门为人声不惟他人不省亦未有不笑者矣字类此者甚多正可随俗唿之老杜送高三十五书记师字韵诗言意娓娓不尽予尝欲作一篇自顾浅陋不敢措手人言百尺竿头更进一步予谓此诗百尺竿头更进百尺孔安国尚书序曰伏羲神农黄帝之书谓之三坟少昊颛顼高辛唐虞之书谓之五典是以三坟当三皇五典当五帝也然考之司马迁史记则云嫘祖为黄帝正妃生二子其后皆有天下其一曰玄嚣是为青阳青阳降居江水其二曰昌意降居若水昌意生高阳是为帝颛顼也颛顼崩而玄嚣之孙高辛立是为帝喾喾父曰蟜极蟜极父曰玄嚣玄嚣父曰黄帝自玄嚣至蟜极皆不得在位至高辛即帝位高辛于颛顼为族子娶陈锋氏女生放勋娶娵訾氏女生挚帝喾崩而挚代立挚立不善崩而弟放勋立是为帝尧又曰颛顼生穷蝉穷蝉生敬康敬康生句望句望生桥牛桥牛生瞽叟瞽叟生舜自穷蝉以至帝舜皆微为庶人司马迁所记止此而所谓少昊者绝不称道甚可疑也按帝系本纪家语五帝德皆云少昊即黄帝子青阳是也又春秋左氏传少昊有不才子天下之民谓之穷奇杜预注云少昊金天氏之号次黄帝然则黄帝崩后少昊即位为得其实故孔安国以黄帝为三皇之末以少昊为五帝之首而次及高阳高辛氏也今司马迁乃云黄帝崩葬桥山其孙昌意之子高阳立是为帝颛顼颛顼崩帝喾立帝喾崩帝挚立帝挚崩而帝尧立帝尧崩而帝舜立是黄帝殁后殊无名少昊者也则诸书何为备数以为五帝乎盖玄嚣即少昊氏而司马迁谬误不载录耳司马迁又谓玄嚣是为青阳降居江水此又妄也当是昌意先降江水后降若水司马迁既不以玄嚣为少昊谬谓青阳降江水昌意降若水也皇甫谧云黄帝在位百年而崩而通鉴举要历云黄帝在位六十五年谧又云颛顼在位七十八年举要历云颛顼在位一十八年岂少昊在位之年或在黄帝六十五年之后或在颛顼一十八年之前也耶陶弼诗冬日喜许陟见过云扁舟兴尽且休去五岭以南皆洞庭按五岭横列于虞郴桂道之闲北望洞庭甚远弼谓五岭以南皆洞庭何耶大抵诗家立意贵纵夺造语贵激昂弼之此意亦以见一时相慕恋云耳絜矩之道郑云絜犹结也挈也矩法也君子有挈法之道谓常执而行之释文挈音结其注中挈也之挈苦结反晦庵则复援引庄子荀子之注云絜围束也谓以物围束为之则也音户结反李子曰郑朱两说俱未为得絜直当作挈字读之矩者方正之具物有四隅吾挈矩以度之于此而得一隅则彼之三隅犹是也故曰所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道也郑说本甚明白而益以絜结矩法之说遂有蛇足之患晦庵乃引庄荀以絜为围束围束其矩是何等语耶借曰以物围束为则而其则矩二字亦不可相属借又曰絜为则而矩为法倒言之以为法则而其法则之道亦不成语也晦庵语录或问大学知止便是知至否曰知止则知事之所当止知至则心之知识无不尽李子曰知止则所谓知止而后有定知至则所谓物格而后知至两者意不得以相通不惟意不相通其语亦不相类盖知止者谓知其所止也若知至则吾之所当知者自至耳且知止云者犹治国齐家修身正心诚意格物之辞也知至云者犹物格意诚心正身修家齐国治之辞也此其语又安得以一类推之大抵晦庵之论佳处极多然窒碍处亦不可以毛举也学者正当反复与夺之若干卦之知至则又别矣宣和画谱载李公麟作画以立意为先布置缘饰为次盖深得杜甫作诗体制甫作茅屋为秋风所破叹虽衣破屋漏非所恤而欲大庇天下寒士俱欢颜公麟作阳关图以别离惨恨为人之常情而设钓者于水滨忘形块坐哀乐不关于其意其它种种类此予侄婿张子敬云公麟此笔当取杜牧齐安郡晚秋诗意盖其诗末句云可怜赤壁争雄渡惟有蓑翁坐钧鱼此论甚好渊明归去来辞或命巾车吕延济云巾饰也周礼注云巾犹衣也然则所谓巾车者命仆使巾其车也或者以为小车非也齐宗室传衡阳王钧常手自细书五经置于巾中巾箱五经自此始也或者以为举子以小本文字着巾帻中谓以巾帻如箱箧然非也荀子儒效篇充虚之相移易也坚白同异之分隔也虽圣人之知未能偻指杨氏云偻疾也言虽圣亦不可疾速指陈偻力主反杨氏又引公羊传曰夫人不偻何休曰偻疾也齐人言也李子曰杨说宛转不着明大抵偻曲也未能偻指言未能曲指以一二数也或以偻缕古字通用谓不能覼缕而指数之也杨氏以偻指谓为疾速指陈者特牵何休之说耳李陵诗行人难久留各言长相思安知非日月弦望自有时李周翰曰我心相思如日月当有弦望无极时翰说非是弦则月半之明也望则月满之时朔则日月相合也李陵意谓今虽相别各出相思之言安知人生之离合非若日月之有离合乎日月之弦望有时人生之聚散亦自有时也但当期远久耳故下云努力崇明德皓首以为期谢灵运拟魏太子邺中集诗序云不诬方将庶必贤于今日尔方将犹方来及将来也谓丕自以为不敢妄欺方来必期后世追议今日之事使言宾主风流贤于昔日也而张铣以为所述不作诬诳庶使后代以我为贤误矣两都赋序道有夷隆学有麤密吕延济曰夷平也隆盛也言代有平盛学者随时精麤不可齐也李子曰平非对盛之辞夷言陵夷也卫国风硕人手如柔荑音嗁毛传云如荑之新生正义曰荑所以柔新生故也若久则不柔故知新生又邶风静女自牧归荑洵美且异匪女之为美美人之贻毛传曰牧田官也荑茅之始也本之于荑取其有始有终笺云洵信也茅洁白之物自牧田归荑其信美而异者可以共祭祀犹贞女在窈窕之处媒氏达之可以配人君又文选郭景纯游仙诗云临源挹清波陵冈掇丹荑善曰掇拾也丹荑赤芝也凡草之初生通名曰荑叉颜延年和谢监灵运云倚岩听绪风攀林结留荑尚曰留荑香草绪风相续不断之风善曰楚辞畦留荑与揭车王逸曰留荑香草也又车驾幸京口侍游蒜山云春江壮风涛兰野茂荑茵铣曰荑茵初生草也又梁邱迟希范侍晏乐游苑送张徐州应诰云轻荑承玉辇细草籍龙骑良曰荑草之初生者又谢灵运登石门最高顶云心契九秋干目玩三秋荑铣曰九秋干松之类荑草之类又从游京口北固应诏云原隰荑绿柳墟囿散红桃铣曰荑嫩枝也善曰大戴礼夏小正曰正月柳稊稊者发孚也荑与稊音义同又易大过枯杨生稊王辅嗣云稊者杨之秀也疏云稊者杨柳之穗已上诸说大抵以为草木之始生者皆得谓之荑而应邵风俗通乃云荑者茅始熟中穰也既白且滑近世渭上翁萧真卿辨者以为荑者芽生纤嫩可爱手指纤柔亦如荑之初生可爱非取荑之硊折而不柔也应说为非然细考之应固为非而萧亦未为纯是也手如柔荑本谓如初生之草而应谓茅始熟中穰似无所据而萧谓非取荑之硊折而不柔则是过论也应说曷尝有取硊折之意乎荀子修身篇凡治气养心之术莫径由礼莫要得师莫神一好杨氏说云一好谓好善不怒恶也杨说疏矣一好谓纯一其好思虑不杂也用志不分乃凝于神此神一好之说也荀子劝学篇曰君子知夫不全不粹不足以为美也故诵数以贯之思索以通之为其人以处之除其害者以持养之使目非是无欲见也使耳非是无欲闻也使口非是无欲言也使心非是无欲虑也及至其致好之也目好之五色耳好之五声口好之五味心利之有天下杨倞注云致极也谓不学极恣其性欲不可禁也心利之有天下之富也或曰学成之后必受贵而能尽其欲也杨说非是荀卿本劝学者使纯一而无杂言其致好之者谓其好学之极者也致好之则譬如目之于五色耳之于五声口之于五味心之有天下之富所以承上使目非是无欲见也等语故其下文继云是故权利不能倾也天下不能荡也生乎由是死乎由是夫是之谓德操如倞所释则前后之文举不类矣倞又云学成之后必受贵而能尽其欲也此尤害理览者自当见之杜牧晚晴赋睹八九之红芰芰菱属也菱花色黄而不红杜既言红又以比美女则当指芙渠也杜误以芰为莲左太冲三都赋其自序曰相如赋上林而引卢橘夏熟扬雄赋甘泉而陈玉树青葱班固赋西都而叹以出比目张衡赋西京而述以游海若假称珍怪以为润色又云考之果木则生非其壤校之神物则出非其所于辞则易为藻饰于义则虚而无征又自以为所着其山川城邑则稽之地图鸟兽草木则验之方志左序如此然自今观之亦未能免此弊也于蜀都则云试水客漾轻舟娉江妃与神游又云吹洞箫发棹讴感驔鱼动阳侯此与甘泉之玉树西京之海若复何所异至于谈吴都之赋则云巨鳌赑尸贝首冠灵山大鹏缤翻翼若垂天虽词人之语诡激夸大可以理贷亦其秉笔之际遐探雄擢偶忘己之所称也方之卢橘之误比目之诞岂不更甚矣乎萧氏公论载魏书郭祚谓李彪曰尔与宋弁心交岂能饶尔而独怨我乎此则今人所云饶你饶人之所出也饶优也李子曰饶者相宽假之意今世俚语谓假宽前人则为与些田地此甚有理子贡方人或云以他人比方人或云以己比方人又人者或今人或古人皆得言之李贺云裾数幅蹋雁沙谓裾似云步似蹋沙之雁也或云沙当作纱祇言裾之长也张平子二京赋云北阙甲第当道直启程巧致切期不陊注云崩也怀也陊落也赋又云河渭为之波荡吴岳为之堵注云堵崩落也赋又云既定且宁焉知倾左思吴都赋云其于珍赂则云精曜潜颎硩陊山谷刘逵注云硩者言其有如硩擿而陊落山谷者然则字或音豕或音雉陊字或音豸或直氏反皆崩怀堕落之谓也又二京赋天命不謟畴敢以渝杜预注左传以謟为疑今刘良以謟为善误矣赋谓高祖西都关中盖天启其心人惎之谋天命在所不疑谁敢复变此议赋又云超殊榛扌带飞鼯薛综曰扌带捎取之也李善曰扌带大结切今人作墨竹者皆谓之扌带竹或是此字赋又云天子有道守在海外守位以仁不恃隘害薛综曰淮南子曰天下无道守在四夷天下有道守在海外平子言狩薛综引淮南言守其义亦同然左传谓天子守在四夷而淮南谓天下无道守在四夷语不类者盖淮南子道家者流夸言之也曹子建公燕诗公子敬爱客终日不知疲应玚德琏侍五官中郎将建章台燕集诗云公子敬爱客乐饮不知疲左太冲咏史诗云吾希段干木偃息藩魏君吾慕鲁仲连谈笑却秦军当世贵不羁遭难能解纷功成耻受赏高爵卓不群临组不肯绁对珪宁肯分谢灵运述祖德诗云段生藩魏国展季救鲁人弦高犒晋师仲连却秦军临组乍不绁对珪宁肯分按魏志云文帝为五官中郎将玚为文学玚为丕文学则必非碌碌者而灵运之文章沈约称美以为江左莫及二君制作必不剥掠前人然玚则全用子建语灵运则全用太冲语何也当是爱赏之极时时讽咏不觉误为己有耳谢诗复云惠物辞所赏厉志故绝人一篇之中押两人字在古虽有此体终不免为疵颣此岂率尔而为之耶陈述祖德固无率尔之理是又何哉曹子建上责躬应诏诗表云昼分而食夜分而寝分音扶问反张铣曰昼分日中时也夜分夜半时也分字别无他义此语亦甚易解字既不必发音语亦不必下注今加音注真为蛇画足也若据此音则春秋二分亦合作去声读之无乃太僻耶左太冲咏史云金张借旧业七叶珥汉貂善曰班固汉书金日磾赞曰夷狄亡国羁虏汉庭七叶内侍何其盛也七叶自武至平也又张汤传赞曰张氏之子孙相继自宣元以来为侍中中常侍者凡十余人侍中中常侍固珥貂矣然言七叶珥汉貂者乃金氏非张氏也与其贵宠因连言之诗又云陈平无产业归来翳负郭善曰汉书曰陈平家贫好读书其家负郭穷巷以席为门郑玄礼记注之曰负之言背也李善以负郭为背良是然亦不必援引郑玄语也负大概言其靠城郭尔孙子荆陟阳侯亭诗云三命皆有极咄嗟安可保又左太冲咏史诗云俛仰生荣华咄嗟复凋落李善同注云苍颉篇曰咄啐也说文曰啐惊也王弼周易注曰嗟忧叹之辞啐苍愦切然则咄嗟者惊叹之谓也或改石崇传咄嗟而办为啐嗟而办者强为说耳颜延年五君咏阮步兵末云物故不可论涂穷能无恸物故世故也一世之事举不可论愤激之极理势窘蹙不能无恸或云物故即古人也前书音义谓人死为物故颜以嗣宗谓古人不必论议所当论者惟在当世之事而魏晋之交一时人物又皆不足论故托迹独驾不由径路至于车迹所穷不能不恸哭也敬斋先生古今黈卷之九开元闲吕延祚苦爱文选以李善注解征引载籍陷于末学述作之由未尝措翰乃求得吕延济刘良张铣吕向李周翰再为集注然则凡善所援理自不当参举今而夷考重复者至居十七殆有数百字前后不易一语者辞札两费果何益乎延祚始嗤善注祇谓搅心予窃嗤延祚徒知李善之搅心而不知五臣之竞搅也徐悱敬业酬到溉诗云寄言封侯者数奇良可叹数音所具反奇音居宜反按前汉书李广传曰大将军卫青阴受上指以为李广数奇毋令当单于恐不得所欲孟康曰奇只不耦也如淳曰数为匈奴所败详史所载此则天子语天子以广连为匈奴所败故不令独当单于所以言数奇也若以数字为去声则是运数不耦耳岂有天子于将帅以命运敕之耶从如说音为所角反子建之七哀主哀思妇仲宣之七哀主哀乱离孟阳之七哀主哀邱墓吕向为之说曰七哀者谓痛而哀义而哀感而哀怨而哀耳目闻见而哀口叹而哀鼻酸而哀且哀之来也何者非感何者非怨何者非目见而耳闻何者不嗟叹而痛悼吕向之说可谓疏矣大扺人之七情有喜怒哀乐爱恶欲之殊今而哀戚太甚喜怒爱恶等悉皆无有情之所系惟有一哀而已故谓之七哀也不然何不云六云八而必曰七哀乎陆士衡别士龙诗云分涂长林侧挥袂万始亭伫盼要遐景倾耳玩余声谢灵运与从弟惠连诗云中流袂就判欲去情不忍顾望脰未悁河曲舟已隐东坡既别子由复寄诗云登高回首坡陇隔惟见乌帽出复没文章气焰天机所到虽云古今一辙至其写手足之爱道违离之苦千载而下读其诗则犹能使人酸鼻此岂真有物以触之特诗人能道人情之所同然者人易为之感动耳颜延年答郑尚书诗云何以铭嘉贶言树丝与桐桐固可以言树也丝亦可以言树乎古人之文类此者不可以枚举大概古人为文主意而不主辞辞散意涣意至则已今人之文专以辞为主少不紧密则共嗤点立法太苛求备太甚是以文彩焕发观之可爱而气质萎索了无余味也范蔚宗乐游苑应诏诗末云闻道虽已积年力互颓侵探己谢丹雘感事怀长林又颜延年和谢监诗云伊昔遘多幸秉笔侍两闺虽惭丹雘施未谓玄素暌吕延济吕向皆以丹为荣禄而李善又以为君恩皆非也丹雘所以为国家之光华也范意谓揣己空疏不足以华国故感事思归颜意谓虽无文章可以华国为惭亦未至始素终玄如丝之改色也傅咸长虞赠何邵王济诗云双鸾游兰渚二离扬清晖李善曰汉书注长离灵鸟也善既以离为灵鸟矣而又以为日月何也揣咸诗意灵鸟为得谢惠连献康乐诗云成装候良辰仪舟陶嘉月善曰楚辞陶嘉月兮总驾搴玉英兮自修尔雅曰陶喜也又灵运酬惠连诗云傥若果归言共陶暮春时济曰言当共畅乐暮春之时也然陶之一字本出檀弓子游之语子游曰人喜则斯陶陶斯咏陶自畅说之意而康成之注以为郁陶非也陆士衡赴洛诗云亲友赠予迈挥泪广川阴抚膺解携手永叹结遗音以陆诗言之则解当音佳买反自为从已字也或音胡买反其义虽通然终不若前音鲍明远拟古云两说穷舌端五车摧笔锋刘良以两说为本末之说言舌端能摧折文士之笔端非也两说者两可之说也谓两可之说能穷舌端而五车之读能摧笔锋云者犹言秃千兔之毫者也李善又以鲁连说新垣衍及下聊城为两说则益疏矣又代君子有所思云蚁壤满山河丝泪毁金骨盖谓事有可忧者虽小可以丧生故下云器恶含满敧物忌厚生没而李善指谗邪之人似不类也按家语孔子曰吾闻宥坐之器虚则敧中则正满则覆此诗当云含满覆而谓含满敧者又明远之误也杜子美秋雨叹云阑风伏雨秋纷纷或者谓阑风二字无出处偶读文选诗谢灵运初发都云述职期阑暑理棹变金素翰曰阑暑夏末暑阑也阑风当用此语谓熏风阑尽将变而为凉风也一本阑作兰古字通用杜牧皇风诗迒蹊巢穴尽窒塞礼乐刑政皆弛张弛当作施古人文字多实后世不可援以为例古人中有全学笔意所到随即发见故无奇无俗举皆混然吾学未力吾业未精苟复曰古之作者尚未免浅陋之病其在我辈何所不可有若然者真所谓不知其本者矣张平子南都赋其说厨传则曰酸甜滋味百种千名退之之诗亦有虾跳过爵儿落及偶上城南土骨堆之句诸若此类又岂可以为例哉草亦称林楚辞曰游兰皋与莲林又陆士衡招隐诗云结风伫兰林兰莲皆草也西方之书与中国之书往往更相假借以为夸韩诗外传曰人死曰鬼鬼者归也精气归于天肉归于土血归于水脉归于泽声归于雷动作归于风眼归于日月骨归于木筋归于白齿归于石膏归于露发归于草唿吸之气复归于人圆觉经四大之说大概与此同之但韩传所谓归者一十有三而圆觉之所谓归者止四而已顾韩说之繁重实不若圆觉之约且足也然不知韩传窃彼书耶抑彼书之窃韩传耶韩婴在圆觉前不应掠取浮屠语吾意译润者盗婴语耳阮嗣宗有咏怀诗十七首宋颜延年梁沈约为之注三百五篇之后诗之有注者当始于此国风方秉蕑兮赠之以芍药贻我握椒之类皆以为外借芳香可翫之物持赠所怀既以尽其交结往来之欢且以表其深相爱慕之情也楚辞曰折疏麻兮瑶华将以遗兮离居王逸曰疏麻神麻也枣掾逸民赋曰沐甘露兮余滋握春兰兮遗芳谢灵运越岭溪行诗云想见山阿人薜萝若在眼握兰勤徒结折麻心莫展又南楼迟客云瑶华未堪折兰苕亦萎擿路阻莫赠问云何慰离折凡此一本于诗人之意乃知后世寄柳折梅未必真有实事也战国策剧辛谏楚顷襄王曰黄鹄其小者也蔡圣侯因是已蔡圣侯其小者也君王之事因是已此与庄子山木篇睹雕陵异鹊其说颇相类但立意殊别耳战国时纵横之学盛家自为师人自为徒所趣虽各不一而于言语譔着之闲递相仿托故其辞旨雷同者甚多不独是事也此因是已三字亦见之于庄子齐物论然语同而意二剧辛所谓因是已者谓由此事遂至于如此延叔坚战国策论曰因是已因事已复有是也延论近之若庄子之所谈则大异于是矣庄子以为道隐于小成言隐于荣华故有儒墨之是非遂有因是因非之说又继之以指马之喻莛楹厉施之譬且举狙公之赋芧而以昭文之鼓琴师旷之枝策惠子之据梧结之喻以指马则无物不然无物不可矣譬以莛楹厉施诙佹谲怪道通为一矣举狙公之赋芧则以明夫圣人之所休终之以三子之无成以明夫圣人之所图则尽矣蔑有以加矣此其所以能齐物乎秋水篇因其所大而大之则万物莫不大因其所小而小之则万物莫不小因其所有而有之则万物莫不有因其所无而无之则万物莫不无因其所然而然之则万物莫不然因其所非而非之则万物莫不非正与齐物论相为表里盖皆究竟言之初非剧辛之所能知也剧辛之徒徒借其语以簧鼓云耳庄子说佝偻丈人承蜩尝读至此而疑之蜩蝉也佝偻者承之则亦安用而取之耶后读礼记及荀子始得其说礼记内则数庶羞则有爵鷃蜩范等物郑氏注云蜩蝉也范蜂也又荀子致仕云耀蝉者务在明其火振其树而已火不明虽振其树无益也杨倞注曰南方人照蝉取而食之则知承蜩者所以取供食用耳决字俗皆作决盖为韵所误此字正当作决而韵解决则谓水流行解决则谓决断不知有何所据而别为二义也易夬决也刚决柔也曲礼濡肉齿决干肉不齿决决断也干肉坚宜用手不以齿决之古书中无有作决者颜元孙干禄字书分通正俗三等如决等字乃所谓俚俗相传而非正者也学者不可不知列子汤问帝命夸娥氏二子负二山一厝朔方一厝雍南自此冀之南汉之北无陇断焉孟子公孙丑篇有贱丈夫焉必求龙断而登之赵云龙断谓堁断而高者丁云按龙与隆声相近隆高也盖古人之言耳如胥须之类是也张云断如字或读如断割之断非也陆云龙断谓垄断而高者详审众说张音陆解正与列子合今当从之断则断绝之处俯临低下所以为高也丁说虽通而于断义稍疏前汉赵过始用牛耕石林援冉伯牛司马牛皆名耕以证过以前耕非用牛则名字何取以相配乎古盖耕而不犁后世变为犁法耦用人犁用牛过特为之增损其制非用牛自过始又云孔子言犁牛之子骍且角孔子时固已用犁李子曰石林说赵过以前已用牛耕诚是然方说冉伯牛司马牛名字而复遽云犁牛之子云云何其说之不伦也犁自是杂文今唿猫犬之类毛色之杂者皆谓之黧古字少凡音相近者皆得通用而石林以驳杂之犁同之耕犁之犁是真误矣诗采苓篇云云其义以为吾将采苓于首阳之颠人或为言此山之有苓也当遽往之亦无苟信斯人之言为有苓而遽往之必审其实有而后往之可也人或为言此山之无苓也当舍之哉亦无苟然斯人之言为无苓而遽舍之必审其实无而后舍之可也如是则人之为无实之言者何得而至于前乎苟猥也人之为言复言之者上句通言言有无者下句言为无实之言者此诗指切晋献公听人之言虚亦信之实亦信之故序谓好听谗焉郑以苓之有无为似是而非乃赘辞也于本旨甚不致密班孟坚论六经曰乐以和神仁之表也诗以正言义之用也礼以明体明者着见故无训也书以广听智之术也春秋以断事信之符也五者盖五常之道相须而备而易为原考之班氏之说俱为未允独以春秋为信之符似可附着然其意亦未能尽大抵诗之教主于温柔敦厚则诗近于仁也书长于政为政者惟断乃克则书近于义也乐之为物也广博易良而入人也深则乐近于智也春秋属辞比事可笔则笔可削则削所以明示万世而无惑则春秋有近于信也今固以乐为仁以诗为义以书为智而又以春秋断事为信之符则俱误矣旧唐书武后问狄仁杰曰朕要一好汉任使有乎仁杰乃荐张柬之新史则云朕要一奇士通鉴则云朕要一佳士佳士则风流蕴借者也奇士则怀材抱艺者也皆不尽好汉意然好汉字大为涉俗非史书语但曰奇男子可也曹彬伐江南还入见以牓子进曰句当江南公事回此旧说也宋实录避高宗讳遂改句当为干当而东都事略则曰但奉敕江南干事回然句当则本语也新唐书卢文藻盗库财高宗以职主干当自盗罪死谏议大夫萧钧谏上诏原死予以职主干亦当止是句当字子京喜新奇故改之耳史记载四凶事尧本纪云舜言于帝请流共工于幽陵以变北狄放驩兜于崇山以变南蛮迁三苗于三危以变西戎殛鲧于羽山以变东夷舜本纪则云流浑沌穷奇梼杌饕餮于四裔以御魑魅全引左氏语或曰欲其事互见予以为非是春秋左氏传及国语皆邱明笔中闲事同而语异者几半盖当纂集之时其文字重复不能具载或具于此而阙于彼或着于彼而没于此缉之为春秋传国语二书各自为义所以一事二说为互见也今史记一书而所载不同其意虽若互见然于文字实为冗复此在史笔最关利害不可不深察也书皋陶谟翕受敷施九德咸事孔氏以为合受三六之德而用之以布施政教使九德之人皆用事史记夏本纪亦载此言曰翕受普施然则敷当训普不当训布东坡水调歌头我欲乘风归去只恐琼楼玉宇高处不胜寒起舞弄清影何似在人闲一时词手多用此格如鲁直云我欲穿花寻路直入白云深处浩气展虹蜺祇恐花深里红露湿人衣盖用坡语也近世闲闲老亦云我欲骑鲸归去只恐神仙官府嫌我醉时真笑拍群仙手几度梦中身平价买物曰和买新唐书吴凑言宫市事曰宫市大抵强买民间物宜料中官年高谨信者为宫市令平价和售按韵书卖物出手曰售今云平价和售则却是以平价和卖非和买也经史意一而体二经可言命而史自不可言之史虽不可言命至于家人相与之际一嚬一笑小或系于女氏之贵贱大或系于邦国之盛衰是必有数存乎其闲未能遽以人事断也如薄姬一遇而得子元后之享国六十余年得非天欤史记外戚世家序及西汉外戚传序论夫妃匹之合俱以为在命则此诚为得自余皆不可以言命盖作史之体务使闻之者知所劝戒而有以耸动之故前世谓史官权与宰相等苟一切以听之命则褒贬之权轻褒贬之权轻则耸动之具去矣又安用夫史笔为哉孟子自反而缩吾不惴焉吾不惴焉者谓不使之恐惧我也古人为文有此等语今讵能容尔耶中庸君子之道费而隐郑云言可隐之节也费犹佹也道不费则仕释文云费本又作拂同扶拂反犹佹也佹九委反郑以费为佹佹即违拂之意谓世道相违则君子隐而不仕过庭录说费即显也读如惠而不费之费出而被乎外之名此所以为闇然而日章意谓虽隐而能显云尔康成则全属上文故独明隐操而改其字过庭则两属上下故推广隐德而倒其语费实费用今改读拂音而训之为佹中庸本无此义君子之道费而隐不言隐而费又何以为闇然而日章乎二说俱不得其当晦庵谓费用之广也隐体之微也以首下章而为之说曰君子之道近自夫妇居室之闲远而至于圣人天地之所不能尽其大无外其小无内可谓费矣然其理之所以然则隐而莫之见也若晦庵之说是真得子思之旨者也易曰神无方而易无体一阴一阳之谓道继之者善也成之者信也仁者见之谓之仁智者见之谓之智百姓日用而不知故君子之道鲜矣理盖与此同之汉元帝时西域初置戊校尉己校尉说者或云戊己土也土无正位或云土居中央校尉亦居西域之中以治诸国李子曰前说非是后说近之而不得焉戊己居中政取中国之象以制四夷耳何但居西域之中以治诸国乎陈无己每登览得句即急归卧一榻以被蒙首谓之吟榻金国初张斛德容作诗亦必以被蒙首须诗就乃起诗未成或比日不食陈师锡云溪门寂寞无人到只有清风独自来杨万里诗云越王歌舞春风处今日春风独自来皆本于李白春风不相识何事入罗帏原壤夷俟谓其放荡无礼也马融说以夷俟为踞待姑见其无礼之状尔至邢昺又以为伸两足箕踞以待孔子故孔子以杖叩其胫令不踞此虽有理其实未必然也中庸素隐行怪后世有述焉吾弗为之矣郑氏谓素读如攻城攻其所傃之傃傃犹乡也言方乡辟害隐身而行佹谲以作后世名也班孟坚艺文志作索隐行怪颜师古注云求索隐暗之事石林先生以班郑俱为臆决云素当作素王之素谓无所为而行怪也李子曰夫有所为而行怪则固奸人也无所为而行怪则直下愚耳安能使后世有述乎此素当同不素餐兮之素孔子曰隐居求志未见其人举逸民天下归心又曰作者七人说者以为石门荷蒉之徒又曰逸民伯夷叔齐虞仲夷逸朱张柳下惠少连则隐逸者初非孔子之所摈也然而孔子之所与者非庸庸者也必也身有其德而退藏于密始得谓之隐者也彼无一德之可取而徒穷蹙于寒乡冻谷之中是则素隐者耳素隐而行怪僻之事庶乎后世之有传焉宜吾夫子之弗为也行怪者不主于佹谲诞幻之属凡怪僻崖异有不近于人情者皆得以言之宋齐邱化书德化中说聪明曰天下之主道德出于人理国之主仁义出于人亡国之主聪明出于人善本出于人皆作出于一人止较一字意思徒异今俗本皆脱此字孟子云乐岁子弟多赖赖者有所恃而为善者之称也汉高祖自言始大人常以臣亡赖张释之传言文帝谓上林尉亡赖乃不善之称然今人反以凶恶无所顾籍者诋其人为赖子是又不知何说也五代史南平世家云荆南地狭兵弱介于吴楚为小国自吴称帝而南汉闽楚皆奉梁正朔岁时贡奉皆假道荆南高季兴从诲父子常邀留其使掠取其物而诸道以书责诮或发兵加讨即复还之而无愧其后南汉与闽蜀皆称帝从诲所向称臣盖利其赐予俗俚语谓苟得无愧耻者为赖子犹言无赖也故诸国皆目从诲为高赖子即欧公所论以无赖为赖子者当是俚俗略言之耳非复本孟子所谓多赖也许慎又谓赖利也无利入于家故云无赖此说予所不取老杜诗自高古后人求之过当往往反为所累如纨袴不饿死儒冠多误身乃云本乎天者亲上本乎地者亲下旌旗日暖龙蛇动宫殿风微燕雀高谓为藩镇跋扈朝多小人老妻画纸为棋局稚子敲针作钓钩谓为纵横由妇人曲直在小儿如此等类又岂足与言诗耶王滹南先生谓韩退之送李愿序其于为人贤不肖何如也多却于字予思之此亦不妨前史多书其为人云云大抵为人云者谓其平生行事耳下于字其字自下必校文至于韩退之天下之能事毕矣况文章之工拙初不在此乎东坡云治目如治民治齿如治军治目如曹参之治齐治齿如商鞅之治秦医者韩义之曰东坡此语强为说尔其实不然治目治齿自当有缓急时不可必也且治目者烧烙渫浸钩割针镰无所不用又其所用药如石胆石中黄鸡子白铜青碉青硼砂白丁香之类性俱有毒岂尽如东坡所言乎予窃谓韩说虽有理亦未敢以为至论也比见张炼师几道道及此因举其里中一农家叟病目已不治适有客来过既去遗一银药缾子开视其药满中或者试令病者点之或以为不知何药不可点或又谓叟病已不治政复不效何伤遂试以少许点之痛不可忍然二三日后目似见物叟因更点少许痛亦如前又三五日见物颇明乃连点数日其患良愈他日客还曰前别时遗一药缾子曾收得否主人问是何药客云此射生药箭所用盖取生乌头汁杂诸毒物熬成者他无所施乞以见付予闻张言始知韩子之言为可信魏明帝大修宫室至使公卿负土董寻上疏谏曰陛下既尊群臣而使穿方负土面目垢黑沾体涂足衣冠了鸟毁国之光以崇无益甚无谓也穿方者穿土为方也黄帝九章五曰商功以御功程积实其术皆以立方定率穿土为方则穿空作立方以程功也又衣冠了鸟了鸟当并音去声今世俗人谓腰膂四支不相收拾者谓之了鸟即此语也音料掉曲礼行前朱鸟而后玄武左青龙而右白虎招摇在上急缮其怒郑云以此四兽为军阵象天也急犹坚也缮读曰劲又画招摇星于旌旗上以起居坚劲军之威怒象天帝也招摇星在北斗杓端主指者疏云招摇北斗七星也北斗居四方宿之中以斗末从十二月建而指之则四方宿不差今军行法之亦作此北斗星在军中举之于上以指正四方使四方之阵不差故云招摇在上也又云知招摇在北斗标端者春秋运斗枢云北斗七星第一天枢第二璇第三玑第四权第五衡第六开阳第七摇光第一至第四为魁第五至第七为标按此摇光即招摇也在下云端者明魁以上为首标以下为端也又云急缮其怒者此举士卒之用也急坚也劲利也其怒士卒之怒也军行既张四宿于四方标招摇于中上象天之行故军旅士卒起居举动坚劲奋勇如天帝之威怒也李子曰按诸星经无有招摇为摇光之文但云招摇一星在梗河北欲与天栋梗河北斗相直则胡当来受命于中国入氐三度去北辰四十一度又云梗河三星在大角帝座北主天子锋然则斗杓指所建之方梗河主天子之锋而招摇在北斗梗河两闲又主四夷受命之象则是北斗一座七星招摇一座一星梗河一座三星三座并以画于一旗之上而高张于四兽之中也所绘者三所唿者一何也招摇一星不能单画梗河三星虽能单画亦难遽晓而三座之名又不能以并举故并绘三座以详其状独称招摇以略其名也不然则招摇必摇光之误云耳郑求其说而不能得乃径以招摇为摇光是亦未足凭也又以急缮其怒为坚劲士卒之怒是又误之甚者古者君行师从卿行旅从以行为行军则其说良是然以怒系士卒则过矣王赫斯怒爰整其旅君子如怒乱庶遄沮此安可以士卒当之盖怒者威也事有仪则故曰威仪神明其德故曰威灵是故天子之事也夫所谓急缮者在夫一动一止之闲常居有所警戒急缮威勐之容务使进退悉法度左右无于部分耳言急则不敢慢也言缮则若缮修然则训急为坚改缮作劲此何等语耶晋书天文志云天棓五星在女床北天子先驱也又七曜中引河图云岁星之精流为天棓又杂星气中说妖星其三曰天棓谓为天子先驱者恒星也谓为岁星之精者岁星主福德流而为天棓则吉凶特未定也谓为妖星则专主灾异矣夫为星者一而为说者三岂星家各自为名而各自为占耶不应天星一座而善恶如是之顿乖也敬斋先生古今黈卷之十陆士衡君子有所思行末云宴安销灵根酖毒不可恪意谓宴安酖毒不可恪耶然不可恪三字太径庭不似诗家语不可当倒恪慎也可不恪则言不可不慎皇甫士安三都赋序云二国之士各沐浴所闻家自以为我土乐人自以为我民良皆非通方之论也张铣曰二国吴蜀也沐浴洗涤也所闻谓闻其美也谓其所习秽浊一闻美事若洗涤其耳也此说大谬沐浴所闻乃浸渍乎本国所闻之语也吴蜀之人沐浴所闻不知中区之大故家自以为土乐人自以为民良此甚易晓也而铣说乃尔不亦谬乎大抵文选之注往往反累本文李善指明出处中闲虽有抵牾亦足以发而铣辈诸人妄意笺释乖背指意若是类者甚可厌也魏文帝典论谓班固小傅毅而无所取也故载其与弟书所云则其小之之验也说者以武仲下笔不休为文章之美则既非孟坚之意而又与魏文之旨忤矣大抵谓毅下笔不能自休者正斥其文字汗漫而无所统云耳若果以下笔不休为美之辞则固之于毅乃推重之也魏文何为而有小之之言乎后汉祭祀志云孝武帝欲求神仙以挟方者言黄帝由封禅而后仙于是欲封禅元封元年四月封泰山恐所施用非是乃秘其事语在汉书郊祀志似是抵牾既举汉书则前后并包之矣但谓在前书可也李白诗玳瑁筵中怀里醉芙蓉帐底奈君何朝共琅玕之绮食暮宿鸳鸯之锦衾已极淫媟矣至云秋草秋蝶飞相思愁落晖何由一相见灭烛解罗衣若此等类又可谓不可道者也其何以示子孙诗人多用王粲依刘事按传记所载粲避乱依荆州牧刘表表以貌寝不甚礼焉是其于宾主俱不得为美事也然后人承用不改可笑孟郊失志夜坐思归楚江诗云死辱片时痛生辱长年羞青桂无直枝碧江思旧游又失意归吴寄刘侍郎云至宝非眼别至音非耳通因缄俗外辞远寄高天鸿夫穷通得失此固有命郊一踬踣便尔忿怼欲死又自以至宝至音非人耳目所能及因之缀缉语言布露当世则郊之为丈夫也何其浅邪人言郊及第后有一日看尽长安花之句知其必不远到然何待已第时语但观此未第时语已足以见其人矣司马温公诗太白大如李东方三丈高又雨不成游布路归逢花值柳倍依依于李字路字下俱注云恐误此实不误而云误者本自装板之时无人校偶不知所出而便自以为误也阮籍咏怀诗三楚多秀士朝云进荒淫翰曰三楚谓文王都郢昭王都鄂考烈王都寿春善曰孟康汉书注云旧名江陵为楚吴为东楚彭城为西楚东坡论三楚亦据孟氏为正按史记楚之先熊绎居丹阳徐广曰在南郡枝江县至文王熊赀立始都郢其后昭王之十二年吴复伐楚取番楚恐去郢北徙都鄀最后考烈王之二十二年与诸侯共伐秦不利而去楚东徙都寿春命曰郢今翰以楚王徙都谓其所都为三楚似可通然数之以三者非指其都盖主其地也翰舍地取都又不论东西南之别则大与孟说异矣又称昭王北徙鄀而翰谓北徙鄂岂谓鄀即鄂耶项羽自立为西楚霸王都彭城以地里考之则孟说良是晋书山简传襄阳人歌曰日暮倒载归茗艼无所知复能骑骏马倒着白接篱人说倒载甚多俱不脱洒吾以为倒身于车中无疑也言倒即倒卧言载即其车可知倒载来归既而复能骑骏马也盖归时以茗艼之故倒卧车中比入城酒稍解遂能骑马虽能骑马终被酒困故倒着白接篱也上倒上声下倒去声着入声太白诗寄远云三鸟别王母衔书来相过又云念此送短书愿同双飞鸿又云本作一行书殷勤坐相忆一行复一行满纸情何极瑶台有黄鹤为报青楼人朱颜凋落尽白发一何新又云寄书白鹦鹉西海慰离居代内云安得秦吉了为人道寸心寄内云北雁春归看欲尽南来不得豫章书代别云天涯有度鸟莫绝瑶华音答元丹邱云青鸟海上来今朝发何处口衔云锦字为我忽飞去酬岑勋云黄鹤东南来寄书写心曲倚松开其缄忆我肠断续此皆以禽鸟寄书见意其原出于苏子卿上林雁及汉武帝故事盖以为相思契阔无由寄声而行空度远莫若飞鸟之疾愿托劲翮犹或可以致我万一之心焉是故诗人陶写性情言叹不足之余旨也春秋左传郑人畏其又迁也承或以承为语佐非也古字通用盖承即惩也惩义虽近于畏然所畏者在后而所惩者在前故两言之读者当以承一字为句料理之语见于世说者三韩康伯母闻吴隐之兄弟居丧孝语康伯曰汝若为选官当好料理此人王子猷为桓温车骑参军温谓子猷曰卿在府日久比当相料理卫展在江州知旧投之都不料理料理者盖营护之义犹今俚俗所谓照顾觑当耳石林以为料理犹言谁何料多作平音当作平音石林固是其言谁何则非也谁何乃诃喝禁御之谓孟子曰不能三年之丧而缌小功之察石林先生引礼记三年问云三年以为隆缌小功以为杀期九月以为闲察当为杀字之误此说非是孟子之意以不能其大而谨其小谓之不知务非以论隆杀也礼之隆杀自各有所宜当隆而杀固礼之失当杀而隆又岂礼之得欤察之为言正类问无齿决之问不烦更改本字海外逢寒食春来不见饧洛阳新甲子何日是清明沈佺期诗也黄鲁直极爱此诗以为二十字中婉而有味如人序百许言者而石林乃云今历家论节气有清明无寒食流俗但以清明前三日为寒食既不知清明安能知寒食此不可解也石林此说左矣沈诗止述南北风俗之异及夫远客思归之意今以为不知清明安能知寒食一何所见之僻耶柳公权与文宗联句文宗云人皆畏炎热我爱夏日长公权云熏风自南来殿阁生微凉东坡以为君臣用心太偏俱为未得乃续云一为居所移苦乐永相忘愿言均此施清阴及四方如此则其意足矣一本云一为居气移苦乐永相忘愿言施此心清阴均四方此其所传视前本劣矣过庭录云孟子辨孔子于卫不主痈疽是已而引弥子谓子路曰有命不知此语亦好事者之为之也孔子不以卫卿之故而主弥子虽三尺童子其犹知之子路乃受其言以告是疑孔子之或从也孰谓子路不知孔子乃如是乎李子曰子路以所闻告孔子直以其言告之耳非以有疑而卜其从与否也今夫人因其所遇以彼言而语此者多矣其闲亦自有以卜之亦自有以直之岂必其皆有以卜之欤过矣此论置之可也天城田氏室吕病寒日昔率取十数石以燔之迭着怀中少选须亟易不尔即内绞不可任平定赵氏室尚病热日昔取十数石以冰之迭着怀中少选须亟易不尔即内烦矛攵心不可任田氏予姻娅赵氏余往还人之所禀既自千万所感所变遂至如此医家者流诊候之际一切以同之则中闲夭阏者曷胜数耶予寓赵在摄府事李君座坐客谈诗或曰必经此境则始能道此语余曰不然此自其中下者言之彼其能者则异于是不一举武六合之外无不至到不一捩眼秋毫之末无不照了是以谓之才才也者犹之三才之才盖人所以与天地并也使必经此境能到此语则其为才也陿矣子美咏马则云所向无空阔真堪托死生子美未必曾跨此马也长吉状李凭箜篌则云女娲炼石补天处石破天惊逗秋雨长吉岂果亲造其处乎惟其不经此境能道此语故子美所以为子美长吉所以为长吉一坐为之嘿然子曰麻冕礼也今也纯俭吾从众孔曰冕缁布冠也古者绩麻以三十升布为之纯丝也丝易成故从俭按郑注丧服云布八十缕为升升三十计为缕二千四百此布之极细者也古以此布为冕故谓之麻冕当孔子之时其冕务为纯质俭约而已所用之布不必如古孔子尚纯俭故违古而从众也孔氏以纯为丝不知别有所出否庄子养生篇为善无近名为恶无近刑毋为善以取名毋为恶以取刑近亲附之谓欧公五代史李存孝传云康君立素与存信相善方二人之交恶也君立每左右存信以倾之事虽可见语殊不甚明盖存信传云存信与存孝俱为养子材勇不及存孝而存信不为之下由是交恶欧公因存信传已用交恶二字故叠用之以为闲无他事但举二人则知其为存信与存孝其实二人各自为传文势不当如此李白留别送十六云我非东床人令姊忝齐眉齐眉必别有所出若用孟光字则全不成语述而篇子曰默而识之学而不厌诲人不倦何有于我哉郑曰无是行于我我独有之疏曰它人无是行于我我独有之晦庵曰何有于我言何者能有于我也三者已非圣人之极至而犹不敢当则谦而又谦之辞也晦庵语录又曰何有于我哉此语难说是圣人自谦我不曾有此数者南轩曰汲郡吕氏曰言我之道舍是三者之外复何有此说于文义为顺子罕篇子曰出则事公卿入则事父兄丧事不敢不勉不为酒困何有于我哉疏与述而同更无别说晦庵曰说见第七篇然此则其事愈卑而意愈切语录又曰问不为酒困何有于我哉曰语有两处此说皆不可晓寻常有三般说话一以为上事我皆无有一说此数事外我皆复何有一说云于我何有然皆未安熹今闻之南轩曰此章观之若易能然行之而无憾则未易也盖于天理之当为者求尽其道而于人情之易动者不踰其则虽圣人亦极乎是理而已夫子之教人每指而示之近使之有履践之实人人皆可勉焉行而有至则存乎其人充实则圣矣李子曰于我何有哉一句凡有四说其一郑说浅陋不足谕其二晦庵云谦而又谦之辞也说似显而幽且如前三事夫子过谦以为不敢当已涉迂疏如不为酒困夫子曷尝为酒所困而自谓不敢当乎又于子罕篇言事愈卑而意愈切如事公卿勉丧事犹不得卑之如事父与兄庸安得谓之卑乎晦庵自量其说不弘故于问答之际既谓此语难说又云义皆未得熹今闻之其三语录最后说云于我何有此说似纯而驳所谓于我何有者犹云于我何难耳意者谓不为酒困等皆所当行之事吾行所当行之事则于我又何有哉此似有理然施之于子罕篇意或可通施之于默而识之则理又相违矣其四吕氏曰言我之道舍是三者之外复何有此说似是而非据吕氏意当谓孔子谓我祇此是耳南轩既从吕说于述而篇略为解释复于子罕篇深致其意晦庵语录所举第二说即吕说也晦庵举之而不与之者亦以与己颇异故也以予观之吕说虽云近理其实不能尽理朱先生谓此为过谦之辞详吕意亦以此为谦辞过为谦退自圣人之常事但于谦退之中言动各自有主初不敢以一切论也据此虽主谦辞亦主诸弟子言之盖谓有人能为此等数事足矣在我更复何求犹俚语曰恁么尽得我更要甚夫圣人之道如登天然于此数者之外大有可为之事而孔子谓如此足矣者疾时人于数者皆不能以行之也氓之蚩蚩毛以蚩蚩为敦厚之貌此殊害义且此篇序云宣公之时礼义消亡淫风大行男女无别遂相奔诱华落色衰复相弃背考其诗则氓之蚩蚩抱布贸丝匪来贸丝来即我谋及女也不爽士贰其行士也罔极二三其德此皆指言奔诱弃背之事也夫其人也又岂有敦厚者哉若曰氓之始来也诈为是敦厚之貌而实相诳诱意或可通然按字书蚩虫名亦轻侮也则蚩蚩者乃薄贱偷淫之态非敦朴谨厚之容也是故事之可鄙者曰嗤貌之至陋者曰媸又古无道之君有蚩尤者盖以其蚩蚩之尤者而名之如浑敦穷奇梼杌饕餮之比毛氏乃以蚩蚩为敦厚则真臆说耳不足据也宋明帝好为惨毒周颙不敢显谏但诵因缘罪福事亦为之小止耶律德光入汴冯道见之且曰天下百姓佛亦救不得惟皇帝救得故所赖全活者多破执化愚有力也如此吾但惧其燎原耳静生于动而复归于动则所谓静者特须臾之静耳惟动亦然昧者不知作力以止动刻意以求静然后是非相缪动静两失甚者或丧其心或亡其身孝义有某生者宗邱刘学主太原城西一民家块坐环堵者几十年主氏翁媪奉事日益勤笃庚子春正月望日道人来乃旧识生者请生暂出生不可主氏强之生不得已出少闲急来归环堵中主人又强之生又不得已留坐一室既张镫道人者辞去独翁与生坐坐久翁倒寝其傍丙夜生遽收案上菜刀乱斫翁死媪骇愕起救生又斫杀之有婢窃视噤不敢动生复瞑目端坐邻者怪有争斗声而寻复无闻噭问翁媪翁媪莫应蹋门入视镫火煌煌生坐兀然而翁媪二尸狼籍于血中矣邻者缚生生始开目曰汝何事收我邻者曰汝杀主氏翁媪复何言生曰我适梦中见一偷将害我主翁我仓卒以菜刀斫去又有一偷来我亦斫之仆便谓无事乃复坐静殊不知有他邻者执诣有司府掾范贞之始谓曰汝善人宁有害物心恐邻者杀是翁媪而以汝当之可实语我我有以解释汝生曰我固杀翁媪虽梦中不知所为尚能记其仿佛此殆宿债岂可滥及无辜其亟刑我竟弃市其徒皆以为生本非道者与媪前有私冀再通故坐环堵俟其便久而不得满所欲遂怨媪杀之而及其翁或曰先杀翁将逼媪媪不从故又杀之是皆非生之情也盖其徒耻其丑声而故为是说以诳外人耳此生虽愚岂有苦心兀体如是之久而图通一媪耶又岂有十年之闲略无斯须之隙而遽发恶意于此时耶又既杀翁媪时何为不即逃去顾乃瞑目端坐而待缚也又当有司透问之际何为不妄抵冒而乃蕲速死也然则此生竟何为者耶就道家之说照此生之心则得其实矣此生本自昏愚择善不能了了痴坐成顽阴魔来舍强制情欲常若梦寐乍出蔀屋恍若殊境既见镫火满室精爽交乱又惊人物在侧猜忍百至及其妄动云灭妄静复来动静往来总非由己挥刀袖手俱一妄中此与老子致虚极守静笃万物并作吾以观其复无异但老子于动静中知其所以来又知其所以去时动时静莫不在我故能观万物之复若生等辈罔罔然舍静求动排动索静沈冥于妄动妄静之坎虽未至于杀人也其去杀人能较几何又岂可以杀人为有罪而以不杀人为无罪也哉世传笔诗使尽好心无所用只因闲管得人憎又蚤知今日成闲管痛悔当时用好心又自从蒙管束转觉用心劳此三联语虽不甚婉格虽不甚高而皆以心对管其意各有所主亦以见风人托物靡不至到公谷谓春秋日之者皆有事窃未敢必春秋虽经其实史耳史固有应日而不得不日者有不应日而自不须日之者亦有二事而俱在一日者有事大而非日所能摄之者固不可一概论之况年世寖远简编蠹坏不无脱逸重复又安可尽以日与不日执为春秋大旨乎字韵注他酣切耳漫无轮又老氏名也耽字韵注丁含切耳垂也又好也乐也今画塑家作老子像辄长其耳或以过项或以被肩甚则至有为数尺而以两手承之者是则不得号为老当以号为老耽也然古今传闻并作而无为耽者独画塑家为之长其耳垂至以两手承之盖世俗无知喜为怪诞以老子上圣当有此奇表云尔按史记老子姓李氏名耳字伯阳谥曰则此说又异矣古人以谥易名取其平生所谓善恶以为目必不取其相表妍媸短长也今老子谥之为不知谥法果主何义岂非谥法不专于善恶而又兼以状貌目之耶史载老子名耳韵注老子名吾意老子或名耳或名而之名行于世当时史书所录不见名惟见耳名故马迁定名为耳而以行世者为之谥也王羲之兰亭诗仰视碧天际俯瞰绿水滨寥阒无涯观寓目理自陈大矣造化功万殊莫不均群赖须参差适我无非亲陶渊明杂诗云结庐在人境而无车马喧问君何能尔心远地自偏采菊东篱下悠然见南山山气日夕佳飞鸟相与还此中有真趣欲辩已忘言李太白寻阳紫极宫感秋作云何处闻秋声修修北窗竹回薄万古心揽之不盈掬静坐观众妙浩然媚幽独白云南山来就我檐下宿懒从唐生诀羞访季主卜四十九年非一往不可复野情转潇洒世道有翻覆陶令归去来田家酒应熟柳子厚晨诣超师院读禅经云汲井漱寒齿清心拂尘服闲持贝叶书步出东斋读真源了无取妄迹世所逐遗言冀可冥缮性何由熟道人庭宇静苔色连深竹日出雾露余青松如膏沐澹然离言说悟悦心自足予谓四诗同一机杼所谓机杼者非文章之机直天机耳干令升晋武革命论云内禅体文德外禅顺大名内禅一出于心外禅势不得已云耳而谢惠连以无兵戈有翦伐当之义虽相近亦自不必兵戎翦伐论也孟子方里而井井九百亩其中为公田八家皆私百亩同养公田二先生解养音去声误也上言无野人莫养君子养固去声此言同养公田公田何待野人供养乎止合作上声读之养则种莳也今人谓治田为养种未闻有供养云者后汉杜林传论曰赵孟怀忠匹夫成其人杜林行义烈士假其命易曰天之所助者顺有不误矣顺字当作信此非晔误后人传写者之误词人多用划字杜甫诗久居夔府将适江陵云劳心依憩息朗咏划昭苏荆南述怀云得丧初虽失荣枯划易乖退之听颖师弹琴云昵昵儿女语恩怨相尔汝划然变轩昂勇士赴敌场东坡后赤壁赋划然长啸草木振动划之一字盖出于庄子内篇养生主内庖丁解牛砉然向然奏刀騞然騞划虽不同而古字音声相近者皆通用名字之立一以成身一以辨等成身则贵乎美称辨等则贵乎易别汉贾徽字符伯而其子逵字景伯晋王羲之生五之父子之严而如是其渎则亦偪乎兄弟矣近世缙绅之家多用一单一复使昭穆互见虽年世寖远不相糅杂法似拘而意则通事似疏而理则密诚为得也或者有以名继姓若管鲍牛叶马希骥殷献臣之类如倡优家儿此殊为可鄙也诗曰人涉卬否卬须我友书曰予恐来世以台为口实孟子曰我善养吾浩然之气予台卬我吾五者一也而于一二句之内言之各异者或指我身或指我心心身从异轻重之辞子言之君子之道辟则坊与坊民之所不足者也郑氏曰民所不足谓仁义之道也郑说恐非不足止是无厌谓人欲无厌譬之大水奔放冲激得有以障之此坊记所由作也苏子瞻纪游五百言峥嵘依绝壁苍茫瞰奔流蜀人赵次公字彦林注云苍茫两字古人用之皆是平声而先生所用乃是仄声苍广韵音鹿朗而茫字则上声之莽去声之漭皆不收不知先生用之所出以俟博闻按庄子适莽苍者三餐而反腹犹果然莽苍并侧声前人诗句亦多有用此二字者苍茫盖本莽苍但以茫易莽而倒之耳此亦何足致疑古今历法所以参差不齐且不能以行远者无他盖由布算之时不论分秒之多寡悉翦弃之定位之时不察入宫之浅深遽强命之积微成着所以寖久而寖舛耳前轨既差后车复继而曾不知悟也乃更过求小巧以取捷七政何由而齐乎前汉董仲舒传制曰虞舜之时游于岩廊之上文颖曰岩廊殿下小屋也晋灼廊堂边庑岩廊谓岩峻之廊也师古曰晋说是案后汉百官志武帝选六廊良家子为羽林郎掌宿卫侍从以便马从猎还宿殿陛岩下室中文颖以岩廊为殿下小屋必牵于此殿陛岩室而为之说也因殿陛岩下作室自是武帝时事尧舜岂复有此且殿下小屋可与于岩颖说诚误至于晋灼谓为岩峻之廊亦未为得也尧舜时茅茨不翦土阶三尺亦岂有所谓岩廊者哉然师古以晋说为是者特以其随文解说为尧舜之时世质民淳虽三尺之阶已得谓之高明故云岩廊也东坡诗九万里风安税驾云鹏今悔不卑飞盖出于阮嗣宗咏怀云宁与燕雀群不随黄鹄飞黄鹄游四海中路将安归庄子至乐名止于实义设于适是谓条达而福持福当作幅木之有条其气足以达之布帛有幅在人足以持之敬斋先生古今黈卷之十一十二晋书王沈有四其一自有传见列传第九卷其一亦自有传见文苑其一为刘聪中常侍奢僭贪残贼害良善与靳准同用事其一慕容宝将宝出奔沈降魏孙秀有三其一权弟匡之孙而归命侯皓之从弟也为吴夏口督建衡二年皓遣何定将五千人至夏口猎秀惊将妻子亲兵数百人奔晋晋以秀为骠骑将军仪同三司封会稽公时泰始六年也其一见潘岳传初为琅邪小史赵王伦辅政时为中书令伦败被诛其一伏波将军孙秀以周处将死劝之曰卿有老母可以此辞者刘胤有三其一为江州刺史陶侃郗鉴皆言胤非方伯才而司徒导不从后为郭默所杀其一曜之子南阳王也侵石生次于雍为石勒将石季龙击斩之其一舆之子为刘琨领兵路逢乌桓贼战没王鉴有三其一自有传见列传第四十一卷以文章着称其一为刘聪尚书令其一为苻坚将救袁瑾于寿春者张茂有三其一凉州牧张轨之子而寔之弟也其一载之丁潭传中字伟康与孔愉字敬康丁潭字世康时人号曰会稽三康茂少单贫有志行为乡里所敬信起义兵讨贼陈斌一郡用全元帝辟为掾属后为吴兴内史沈充反与三子并遇害其一见石季龙传季龙杀其太子宣东宫卫士十余万人皆谪戍凉州季龙僭即皇帝位大赦境内东宫谪卒高力等万余人行达雍城既不在赦例又敕雍州刺史张茂送之茂皆夺其马令步推鹿车致粮戍所高力督定阳梁犊等因众心之怨谋起兵东还逼张茂为大都督大司马张华有二其一自有传见列传第六卷其一见慕容德传德既据滑台置百官慕容宝自龙城南奔至黎阳遣赵思召慕容锺来迎德欲具驾奉迎谢罪行阙其黄门侍郎张华进曰陛下若蹈匹妇之仁舍天授之业威权一去则身首不保又慕容超时姚兴拘超母妻责超称藩超遣群臣计议张华谓宜降大号以申至孝之情徐邈有二其一与宣帝同时其一见于简文宣郑太后传其事在孝武太元十九年韩寿有二其一贾充婿其一为慕容廆别驾王浑有二其一自有传见列传第一十二卷其一为凉州刺史贞陵亭侯即戎之父也李阳有二其一上党武乡人与石勒邻居岁尝与争麻池迭相殴击者其一为幽州刺史京师大侠也王衍患妻郭刚愎贪戾不能禁因谓之曰非但我言卿不可李阳亦谓不可郭氏为之少损衍传又谓阳为乡人或当为琅邪临沂人其后温峤军食尽贷于陶侃侃难之竟陵太守李阳说侃侃乃分米五万石以饷峤军者即此李阳也胡威有二其一见良吏传字伯武寿春人武帝时为徐州刺史其一义熙二年秦王兴征王尚还长安凉州人申屠英等遣主簿胡威诣长安留尚镇姑臧孙登有二其一见隐逸传字公和汲郡共人无家属于郡北山为土窟居之又尝往宜阳山不知所终其一见孙楚传楚之曾孙登少善名理注老子行于世仕至尚书郎早终解系有二其一自有传见列传第三十卷字少连济南着人与二弟结育并清身洁己甚得声誉历豫雍二州刺史扬烈将军西戎校尉假节赵王伦讨叛羌与佞人孙秀争军事伦秀谮之系坐免官及张裴之诛也伦秀以宿憾收系兄弟皆害之伦所谓我于水中蠏且恶之者其一见陶璜传璜为吴将破晋九真太守董元于交址元有勇将解系同在城内璜诱其弟象使为书与系又使象乘璜轺车鼓吹导从而行元等曰象尚若此系必有去志乃就杀之吴因用璜为交州刺史王舆有二其一赵王伦欲篡位诸王公卿士咸劝进左卫王舆入殿譬谕三部司马示以威赏及三王举义河北军悉败舆乃收伦而杀许超士猗孙弼谢惔殷浑孙秀等后与东莱王蕤谋杀齐王冏伏法死其一成都王颖与张方伐京都时常山人王舆合众万余欲袭颖会长沙王乂被执其党与斩舆降刘毅有二其一自有传见列传第一十五卷其一亦自有传见列传第五十五卷王恺有二其一见外戚传恂之弟也即与石崇竞侈靡者其一见简文七子会稽王道子传时有人为云中诗以指斥朝廷曰王恺守常国宝驰竞又桓玄殷仲堪等复至石头元显驰还京师遣丹阳尹王恺等发京邑士庶数万人据石头以拒之者即坦之之子也王浚有二其一自有传见列传第一十二卷其一在王鉴传堂邑人鉴之父也仕至御史中丞王修有三其一蒙之子也字敬仁明秀有美称善隶书年十二作贤全论为琅邪王文学卒其一见石勒传刘曜斩石勒使王修又刘裕克长安杀姚泓留子义真守长安使王修王镇恶沈田子辅之而还王祥有二其一自有传见列传第三卷其一与郭黁叛吕光者石苞有二其一自有传在列传第三卷其一季龙子刘裕有二其一元海之子也元海迁都平阳汾水中得玉玺改年河瑞封裕为齐王及为顾托之计以为大司徒后为唿延攸所杀其一讨桓玄者王瑜有二其一为李势中书监其一含之子也卢志有二其一钦之从孙见钦传其一为刘聪弟乂太师为聪所诛刘宣有二其一元海从祖也元海即王位皆宣之谋其一青州刺史曹嶷执建威刘宣而齐鲁之闲郡县垒壁降者四十余所见刘聪传刘弘有二其一自有传见列传第三十六卷为镇南将军其一京兆人挟左道客居天梯第五山然镫悬镜于山穴中为光明以惑百姓受道者千余人见张寔传王衍有二其一自有传见列传第一十三卷其一石鉴时为侍中冉闵僭位后诛之王敦有二其一自有传见列传第六十八卷其一见李特传特攻成都赵廞死惠帝以凉州刺史罗尚为益州刺史督牙门将王敦等七千余人入蜀周抚有二其一访之子破范贲斩萧敬文者其一为彭城内史杀周默以降石勒诏刘遐蔡豹徐龛共讨抚太元二年破斩于寒山苻弘有二其一坚之子其一桓玄将王皮有二其一刘聪时为大将军从事中郎其一秦丞相王勐之子张平有二其一流民在谯为坞主祖逖诱其部将使杀之其一苻坚所破者文鸯有二其一钦之子年十八勇冠三军钦叛败同奔吴事在景帝末年其一姓段者鲜卑人匹磾之弟也永嘉四年石勒陷襄城遂至宛王浚遣鲜卑人文鸯帅骑救之勒退又玄帝时救邵续于厌次掳勒三千余家其后又尝与匹磾攻败勒于襄国及匹磾杀刘琨夷晋两怨叛遂帅其徒依邵续续既为石季龙所得匹磾等婴城拒寇战守疲苦不能自立匹磾及鸯等悉见获至襄国匹磾被害文鸯遇鸩而死事详见段匹磾传张骏有二其一凉州牧张骏即轨之孙而寔之子也其一姚苌故将杀江州都护赵毗焚武昌略府藏以叛者为江州刺史桓冲讨斩之事在哀帝兴宁元年王遐有二其一在外戚传即简顺皇后父骠骑将军述之从叔也少以华族仕至光禄勋其一睢陵公祥之曾孙始平太守肇之孙永世侯俊之子也仕至郁林太守高柔有二其一宣帝将诛曹爽假柔节行大将军事领爽营其一见王浚传浚将僭号司马掾高柔与刘搏切谏浚怒诛之王济有二其一自有传见列传第一十二卷其一元帝时慕容廆遣其长史王济浮海劝进段勤有二其一鲜卑人勤初附于慕容隽其后复叛隽遣慕容垂讨勤于绎幕及慕容恪进据常山勤始惧而请降其一常山树根下得珪璧慕容隽遣尚书郎段勤以太牢祀之两段勤俱见隽传郭敬有二其一见石勒传邬人资给勒者其一见苻健传永和十年桓温率众四万趋长安遣别将攻上洛执健荆州刺史郭敬王述有二其一湛之孙承之子而坦之之父也其一简顺皇后父遐之从子郭文有二其一见隐逸传其一见吕光传王穆单骑奔骍马骍马令郭文斩首送之光王澄有二其一字道深辨慧有才藻历位清显即京陵公浑之子而骠骑济之弟也其一字平子即平北将军乂之子而太尉衍之弟衍使澄为荆州刺史族弟敦为青州以备三窟余读史次录其闲不无谬误尚冀博雅君子见其遗佚者补之舛错者改之重复者削之孟子不下带而道存焉赵台卿以为带近于心意谓道不离心心不离道云耳然而道之在人心也使孟氏而虽不言其谁不知此乎礼凡视上于面则敖下于带则忧孟子虽独举不下带而亦互明之盖谓于其上下两间瞥而见之道已有所在矣此与孔子之见温伯雪子目击而道存文则异而意则同彼所谓目击者不待言语而得之者也此所谓不下带者不待上下视而得之者也褚渊母宋始安公主继母吴郡公主又尚巴西公主王俭母武康公主又尚阳羡公主齐高帝既受禅于宋渊俭以佐命功进爵增户处士何点谓人曰我作齐书已竟赞云渊既世族俭亦国华不赖舅氏遑恤国家详点大意遑恤国家当作遑恤妇家然后上下意完直云国家不惟意断语亦太露必后人传写之误宋武大明六年策秀才于中堂扬州秀才顾法对策曰源清则流洁神圣则形全神圣当作神胜王弼既注易又作略例上下二篇唐四门博士邢为之序有云臣舞象之年鼓箧鳣序按礼记内则云十有三年学乐诵诗舞勺成童舞象学射御郑玄云成童十五以上又云击鼓警众乃发箧出所治经业又后汉杨震传鹳雀衔三鳣鱼飞集讲堂前鳣音善然则自谓年十五始入学也鲁直喜见八叔父诗云稍询耆旧闲大半归山邱小儿携妇子襁褓皆裹头东坡诗有云当时襁褓皆七尺而我安得留康强苏黄所状皆一类而黄不若苏之简而诣理也俗语作不露朴此出马援传曰援三兄况余员并有才能王莽时皆为二千石援年十二而孤少有大志诸兄奇之尝受齐诗意不能守章句乃辞况欲就边郡田牧况曰汝大才良工不示人以朴且从所好不示人以朴谓不令他人见其短长也况此语谓援齿虽少而才器远大不能窥其际今虽不好学而欲就田牧然将来或不可测以故从所请孟子行有不慊于心则馁矣释文行如字行有不得者皆反求诸己则音下孟反二字旨意果同音否论语弟子入则孝出则弟谨而信泛爱众而亲仁行有余力则以学文先王之遗文能行已上诸事即在身之行也治以为论孟此三字皆当从下孟反静言庸违静言安静有理之言也静则对乱言之庸用也书中庸字皆为用义言则甚美及用之则常自违之东坡赤壁赋此造物者之无尽藏也而吾与子之所共食一本作共乐当以食为正赋本韵语此赋自以月色竭食籍白为协若作乐字则是取下客喜而笑洗盏更酌为协不特文势萎薾而又段络丛杂东坡大笔必不应尔所谓食者乃自己之真味受用之正地非他人之所与知者也今苏子有得乎此则其闲至乐盖不可以容声矣又何必言乐而后始为乐哉素问云精食气形食味启玄子为之说曰气化则精生味和则形长又云壮火食气气食少火启玄子为之说曰气生壮火故云壮火食气少火滋气故云气食少火东坡赋意正与此同后汉光武纪论曰皇考南顿君初为济阳令以建平元年十二月甲子夜生光武于县舍有赤光照室中钦异焉南顿君名钦虽见于光武纪而此论初无有也此论方叙南顿君事而据以称钦则钦谓谁乎止云君异焉可也葛稚川西京杂记或问扬子云欲为赋何如子云曰读赋千首乃能之以予思之亦不待如是之多也果择其古今健笔可以为法则者得百能熟诵之足矣故今之学者每相与语曰赋百诗千若谓读赋千首乃能为之则学者当云赋千诗万文章虽难事那有此理欧阳棐永叔第三子也永叔尝书以教之曰藏精于晦则明养神以静则安晦所以蓄用静所以应物善蓄则不竭善应则无穷虽学则可至然性近则得之易也宣仁后崩哲宗亲政苏子瞻知定州朝辞上书曰古之圣人将以有为也必先处晦而观明处静而观动则万物之情毕陈于前陛下欲有为也惟忧太蚤不患稍迟近世赵礼部秉文周臣作平定涌云楼记全用欧苏语意曰古之君子内渊静而外昭旷昭旷则悔吝不生渊静则不蔽于物其于居室也亦然窔奥之处渊如也高明之居旷如也渊静所以存神昭旷所以知政静以养恬动以应物万变之来了然吾胸中而不惑兹旷也祇其所以为达也欤赵礼部语虽出于欧苏然欧苏大旨一本于易易之明夷曰明入地中明夷君子以莅众用晦而明系辞曰寂然不动感而遂通天下之故元稹苦乐相倚曲前云汉皇眼瞥飞燕时可怜斑女恩已衰未有因由相决绝犹得半年佯暖热转将深意喻旁人缉缀疵瑕遣才说后云白首宫人前再拜愿将日月相挥解苦乐相寻昼夜闲镫光那得天明在主今被夺心应苦妾夺深恩初为主欲知妾意恨主时主令为妾思量取班姬收泪抱妾身我曾排摈无恨人诗人之口夫亦何所不有此作虽借班姬以命意褒贬初不主姬然谓姬曾排摈无恨人则诬亦甚矣按汉书许皇后与班倢伃皆有宠于上上尝游后庭欲与倢伃同辇倢伃力辞太后闻之喜曰古有樊姬今有班倢伃倢伃又尝进待者李平得幸亦为倢伃又赵飞燕姊娣贵倾后宫许皇后班倢伃皆失宠于是飞燕谮告许皇后班倢伃挟媚道咒诅后宫詈及主上许后废黜昭台宫后姊谒等皆诛死考问班倢伃对曰妾闻死生有命富贵在天修正尚未蒙福为邪欲以何望使鬼神有知不受不臣之愬如其无知愬之何益故不为也上善其对赦之赐黄金百斤赵氏姊弟骄妒倢伃恐久见危乃求供养太后于长信宫妇人中为人如倢伃者古今罕俦曷尝有排摈之事哉文人贪为夸辞执此忘彼救一失一若是者不可胜数学者固不可不知也退之诗和卢云夫云闭门长安三日雪推书扑笔歌慷慨王昌龄诗秋山寄陈谠言云感激不能寐中宵时慨慷慨口盖切慷音康二字见文宣云中矫厉而慨慷公孙丑下且比化者无使土亲肤于人心独无恔乎比固亲比之比比化谓亲其死者释为及亦通谓比及变化销铄晦庵解比为为窃所未喻荀子正论朱象者天下之嵬一时之琐也又非十二子云饬邪说文奸言以枭乱天下矞宇嵬琐使天下混然不知是非治乱之所存者有人矣注云矞与谲同宇大也放荡恢大也嵬谓狂险之行也琐谓奸细之行也说文云嵬高不平也今此言嵬者其行狂险亦犹山之高不平也周大司乐云大傀烖则去乐郑云傀犹怪也晏子春秋曰夸言傀行自谨于饥寒命之曰狂僻之民嵬当为傀义同五每反彼反李子曰嵬固为高不平然以嵬配琐言之乃细碎之义故谓朱象者天下之嵬一时之琐也嵬正当同猥读之按韵嵬五罪反猥乌贿反其在十贿中同也古人用字宽虽它韵犹得叶况一韵乎且朱象非有过高之行不当以险为讥谓猥琐盖得其实猥琐者鄙猥琐屑云耳故至今谓人蹇浅卑污而不能自立者皆谓之猥琐杨倞又引周礼傀字说之赘矣又一说嵬太高琐太卑义亦通然非朱象所得言温公诗瞑目云瞑目思千古飘然一烘尘山川宛如旧多少未来人旧传云多少未归人然公又有逍遥四章其三云闭目念前古飘然一烘尘两仪仍以旧万物互争新详后诗意则前诗作未来人为正汉顺帝时梁冀为大将军皇甫规对策曰君者舟也民者水也群臣乘舟者也将军兄弟操楫者也如规所言则利害在于群臣而无系于其君正当云国者舟也君者乘舟者也民者水也将军兄弟操楫者也群臣其操楫之具也如此言之则利害系于其君矣不然止当削去群臣乘舟一句语意自通笔谈云算术多门如求一上驱搭因重因之类皆不离于乘除惟增乘一法稍异其术都不用乘除但补亏就盈而已假如除欲九者增一便是八除者增二便是但一位一因之予因存中此说乃悟算术无穷存中去今未远特着此术于笔谈中是必前未有以为新奇而纂之耳然今之算家自以此法为九诀而不以为增乘也若增乘者寻常不用惟求如积则用之其法左右上下各宜位以相继乘耳与九归绝不相类孟子时子因陈子而以告孟子陈子以时子之言告孟子此盖时子因陈子而先已告孟子矣或孟子无以语之或陈子适不在侧既而陈子又以时子之言告孟子也观其文势义自可见赵氏谓时子因陈子使告孟子其意固顺但其文谓因陈子而以告孟子则是自告之也非使告之也若使陈子告之当云时子因陈子使以告孟子今直云因陈子而以告孟子其为先已自告无可疑者又进不隐贤必以其道赵说谓自不隐其贤意旨颇乖祇是不蔽贤才耳惟于其进也能不蔽贤故于其退也能不怨不悯又兄戴盖禄万锺戴盖祇是乘轩史记大宛传黎轩条支在安息西数千里善眩后又云安息国以黎轩善眩人献于汉应邵曰眩相诈惑从应说则眩字止当正读然作幻音读之亦通张平子西京赋云奇幻儵忽易貌分形吞刀吐火云雾杳冥画地成川流渭通径此正指眩人之属列子称西极之国有化人来亦此类李长吉歌诗编金铜僊人辞汉歌序云魏明帝青龙五年八月诏宫官牵车西取汉孝武捧露盘仙人欲立置前殿按通鉴云景初元年是岁徙长安锺簴橐铜人承露盘于洛阳盘折声闻数十里铜人重不可致留于灞城二说半载不同者青龙止有四年无五年其五年即景初元年也长吉言五年当是据未改元时言之长吉又云宫官既折盘仙人临载乃潸然泪下此未必实设其事实亦无它利害祇为异事耳通鉴不取良为得体蜀志刘焉传评曰刘焉闻董扶之辞则心存益土听相者之言则求婚吴氏相者事本传及全书俱不载而遂以引论似疏黄鲁直作东坡墨戏赋云笔力跌宕于风烟无人之境盖道人之所易而画工之所难又其它诗多喜用跌宕二字此出于蜀志简雍传云雍优游风仪性简傲跌宕风仪疑作风议檀弓上孔子合葬于防云云先反门人后雨甚至孔子问焉曰尔来何迟曰防墓崩孔子不应三孔子泫然流涕曰吾闻之古不修墓石林先生疑此事云墓之崇才四尺葬之日雨至而崩何如是之简也既崩而不得修将遂仍之可乎又谓葬不旋踵而崩崩又不得修其何能久而识之乎石林之疑诚有由来然其墓新封遇甚雨而崩初亦不足讶也本不足讶而孔子为之流涕者其意必以为葬贵坚固窆竁甫毕而有所摧剥中必戚焉故不得不为之泫然也且弟子所谓崩者夫岂谓陷坏而无余哉但举其土封少少摧落耳孔子所谓古不修墓者夫岂谓墓坏而不许重修哉但谓窀穸之事欲其安稳一定毋或苟简而使至于重修耳后人因其弟子有墓崩之语便以为防墓隳坏而无余因孔子继有古不修墓之语便以为古者墓坏则不得重修也诚使防墓大崩崩而不许再修则是孔子非孝子而古人教人之忘其亲也无乃悖理甚欤庾蔚之又以为防守其墓备拟其崩孔颖达虽破蔚之终执旧闻皆昧夫雨甚土落之义而强为辞也余悉不取史记太仓公淳于意传诏召问所以为治病死生验者几何人主名为谁又问方伎所长及所能治病者其有书无有皆安受学受学几何岁而史记尽具所对云治谓史笔不当如此政当云意所对凡数十条皆诣理可以为人法则足矣自不必广录而备书之史经之亚也烦猥则不足以传久且事之有可简者犹须简之况言乎其有文赋篇翰之富赡者亦当载其目而略其辞惟有功于天下国家之大利害者如董仲舒之三策贾谊政事疏过秦论之文虽多亦不可以不尽录也庄子曰道术之为天下裂又曰古之所谓道术者果乌乎在曰无乎不在道术云者谓众人之所由也故从所由言之则道即术术即道也若从大小言之则道固不得以为术术固不得以为道也赵岐序孟子云治儒术之道似不成语庄子山木篇少私而寡欲私或思字误少思寡欲固老子语然私之一字亦不为无理马季长长笛赋近世双笛从羌起羌人伐竹未及已龙鸣水中不见已截竹吹之声相似季长谓龙吟水中不见羌人羌人故得截竹吹之以效其声而文选音注大与此别不见之见音胡练反张铣注云龙吟水中不见其身李善注云己谓龙也皆谓龙在水中不显现其身实违马旨离为火为日为电自是文明之象皇极经世不取附着之说当矣日月丽乎天草木丽乎土重明以丽乎正皆文彩着见之意王以附着为主盖古说东坡云王莽败时省中黄金三十万斤陈平以四万斤闲楚近世金不以斤计虽人主未有以百金与人者何古多而今少也凿山披沙无虚日金为何往哉颇疑宝货神变不可知其复归山泽也耶李子曰人虽号为大聪明者亦必有所敝夫金古多而今少自是今世糜耗者众东坡乃谓宝货神变复归山泽此亦与顾恺之谓妙画通灵何以异武珪燕北杂记云契丹行军不择日用艾和马粪于白羊琵琶骨正灸破便出军不破即不出李子曰灸琵琶骨不独契丹凡蛮貊皆为之番禺记载岭表占卜甚多有骨卜田螺卜鸡卵卜牛卜鼠米卜箸卜篾卜乃知四夷尚鬼遇物皆得以为卜也今北方灸琵琶骨者与珪记特异所灸之法盖有可入不可入者疾病饮食一动一止悉有条理珪则专谓灸破便出军不破即不出盖当时所见适然自以为说耳敬斋先生古今黈逸文一伊川易传曰下愚而能革面何也曰心虽绝于善道其畏威而寡罪则与人同也惟其有与人同所以知其非性之罪也李子曰下愚畏威而寡罪为与人同而知其非性之罪则圣人之生知贤人之克己亦非性之功也由是言之性无与于贤愚惟尽性者有能与不能耳屋甚渠庭甚除拱两手而闲居何乐如之顾无所事于闲乃伐屋而潴之犁庭而茨之抇抇焉敝筋骨而胝手足我既无庐人且无以途是人也是果何为者也诗皇皇者华云每怀靡及每怀靡及止言常恐不及耳而毛以为虽怀中和犹自以为无所及郑以为每人怀私则于事无所及之二先生者岂非无所事于闲而潴屋茨庭者乎郑虽引春秋外传以为说吾以为外传亦各自为说耳古者登车有和銮之音谓马动则銮鸣车动则和应也銮或作鸾其义皆同鸾以其有声銮以其金为之也杜预左传注云鸾在镳和在衡而毛氏诗传云在轼曰和在镳曰鸾轼乃车内所凭之物和在于轼车动未必能鸣衡轭之闲与马相比动则有声此当以杜说为正左传郑子家与晋赵宣子书曰铤而走险急何能择杜注铤急走貌孔疏云铤文连走故为疾走貌治曰铤之为文安得为疾走之貌乎孔说以连文言之曲矣铤挺古字通用挺劲健也劲捷即疾走之貌昧爽丕显后世犹怠解者以为昧旦未明之时已大明其德此说恐非盖古先明主忧劳政治当其昧爽之时曰兹已大明矣祖宗勤劳如此而子孙犹复怠惰今说乃云未明之时能大明其德岂大明其德又有时乎修身莫大乎事亲事亲莫大乎致养致养莫大乎养志尽天地之精微竭水陆之多品而或不得其所欲者祇以养口腹耳养之下也怡声顺色先意承志虽复菽水之约而有以得其欢心是则养之至也孔孟之言详矣内则言事亲则历数饘酏酒醴枣栗饴蜜堇荁粉榆兔薧滫髓脂膏之属及夫羹齐酱醢之目膳羞调和之宜脱肉作鱼胆桃攒柤之名麋菹豕轩辟鸡宛脾之别其事卑鄙烦猥大类世所传食纂而辞费辞赘则又若上林子虚之夸甚非所以阐明礼经之旨也窃意汉儒杂采周礼燕飨所用及当时饮食所尚簉合曲礼王制揎酿竹帛以射时取资耳子曰加我数年五十以学易可以无大过矣史记云孔子晚而喜易序彖系象说卦文言读易韦编三绝曰假我数年若是我于易则彬彬矣或以加假声得相借或以五十作卒皆无然之说也大抵论语所载则是未系易时语而司马迁所记则作十翼时言之也言本不同乃欲强比而同之宜乎若是之纷纷也二说虽不同然而谦抑之词则一焉耳夫圣人生知宁复有大过耶宁复有不至于彬彬者耶犹有是言者所以为学者法也张籍书与韩退之曰吾子所论排释老之说不若着书退之答曰化当时莫若口传来世莫若书又惧吾力之未至至之而不能也三十而立四十而不惑吾于圣人既过之犹惧不及矧今未至固有所不能耳请待五六十然后为之冀其少过也退之于二家攘斥之切曾不肯以蹔舍而顾待五六十然后为之其亦善学孔子者欤孟子曰万物皆备于我矣反身而诚乐莫大焉又曰所以动心忍性增益其所不能万物皆备于我则安知万物之中不有至恶者存乎动心忍性则焉知一性之内不有不善者存乎此与性善之说殆若胡越焉者何也盖谓万物皆有效善之质一心独为持性之主云耳不深探孟子之旨而徒为性善之说是误父之而不知其氏者虽终身学而吾以为未尝学也左右二字从上声则为两实从去声则为从己此甚易辨者也今人皆混而为一不惟不辨其声音之当否至于礼数仪制亦复倒错而世俗悠悠皆不恤也为礼之家欲以左为上则左之欲以右为上则右之原其所以然亦从来远矣一飞冲天志在冲天鸾凤冲霄冲霄之举冲本虫音古今人悉用为充音二字古必通用不然则前人既误后人不加省察狃而承之耳奎十六星在西方天之武库也一曰天豕一曰封豕主以兵禁暴又主沟渎其象与图书文章等全不相干老子传君子得时则驾不得其时则蓬累而行蓬累者谓逐队而趋若蓬颗然随风积聚而东西也一曰累平声读谓累累然累累亦积累之意说者或以为戴笠而行亦何纰缪之甚廉颇三遗矢或谓所挟之箭三度遗之或谓矢陈也欲有所陈三度遗忘或谓矢即矢溺之矢一饭之中凡三遗矢言在坐不能自禁其污秽狼借三说皆谬廉颇智将非斗将时方闲处兼同使者餐饭不应三遗箭也皋陶矢厥谋矢虽训陈要之史笔贵于辞达三遗陈已不成语况以矢转训陈乎惟矢溺之说为最近然非在坐不能自禁也只是比及饭毕三次登溷耳诬其老而气弱脏腑虚滑云父命子亦得谓公晁错更令三十章诸侯諠哗错父闻之从颍川来谓错曰上初即位公为政用事侵削诸侯疏人骨肉口语多怨公何为也错曰固也不如此天子不尊宗庙不安父曰刘氏安矣而晁氏危吾去公归矣遂饮药死曰吾不忍见祸逮身后十余日吴楚七国俱反以诛错为名错时为御史大夫三公官也错父谓错为公岂以子贵而唿之欤抑公亦而汝之类也汉元字前书一见后书三见前书则平帝元始五年诏曰宗室子自汉元至今十有余万人其令郡国各置宗师以纠之致教训焉后书则安帝时耿宋阎氏贵盛翟酺上疏曰今外戚宠幸功均造化汉元以来未有等比又桓帝时郭泰常举有道不就同郡宋冲素服其德以为自汉元以来未见其匹常劝其仕又灵帝时窦武白太后欲悉诛宦官太后曰汉元以来故事世有宦官但当诛其有罪者岂可尽废元始也汉元以来谓汉始得天下以至于今也其后书三见略皆一时语其前书所见则予窃有少疑焉高祖即位年乙未至元始五年乙丑总二百一十一年古今以三十年为世此才七世耳而宗室子至十有余万人支庶蕃衍一何如是之多耶岂天家子孙有异于凡人欤不然何为六七世之闲而生息之伙至十有余万也物穷则变数极则反新莽闲起九服云扰卯金之裔百不一存盖亦理势之极焉耳汉书刑法志中刑用刀锯其次用钻凿韦昭曰钻膑刑也凿黥刑也师古曰钻钻去其膑骨也钻音子端反予谓钻凿二物皆施之于膑也韦以凿为黥刑误矣黥复何事于凿又颜读钻为平声亦误志所陈刀锯钻凿等莫非指器物而言钻作平声读则非器也乃用器耳钻去声读之为是沟洫志元光中河决瓠子后二十余岁上自临决河令群臣从官自将军以下负薪填之是时东郡烧草以故薪柴少而下淇园之竹以为揵晋灼曰淇园卫之苑也如淳曰树竹塞水决之口稍稍布插按树之水稍弱补令密谓之揵以草塞其里乃以土填之有石以石为之师古曰揵音其偃反志又云上既临河决悼功之不成乃作歌其末曰隤林竹兮揵石菑宣防塞兮万福来师古曰隤林竹者即上所说下淇园之竹以为揵也石菑者谓臿石立之然后以土就填塞也菑亦臿耳音侧其反义与插同又史记河渠书云颓林竹兮楗石菑如淳曰河决楗不能禁故言菑韦昭曰楗柱也木立死曰菑治曰楗诚如如淳之注如复云有石以石为之谓以石为楗也楗字前汉作揵史记作楗古字通用无所不可然作楗者为优按韵书楗门建键同音乃关闭之义今填塞河决以竹为楗正与此意相应故韦昭以楗为柱也菑有三说师古以为臿韦昭以为木立死如淳虽无说而谓河决楗不能禁故言菑是作灾字读也如说亦长颜韦俱短歌所谓林竹者即上竹楗也所谓隤者即竹楗为水所摧倒竹楗既倒而石楗亦被灾也来字又与灾字协此说为长颜意以隤为翦伐伐得此竹以为楗且臿石焉此意虽通而楗石臿之辞既不可得而通兼菑字实不训臿韦意亦以为伐竹作楗楗闲着石如立椔然来字音离椔字亦得为协此义虽通而石字则赘矣故予以为二说俱短司马长卿扬子云皆蜀人能文而吃玉垒铜梁之气于兹二人独厚之以游夏之才而又吝于宰我子贡之舌何欤美之所锺吝于其际虽圣智无得而兼之卿云而有予赐之辨则造物必不复予之以言卜之学矣曰吾为游夏乎吾为予赐乎曰其亦游夏而已矣晋世太叔以辨洽称挚仲以辞翰闻每至公坐叔谈仲不能对退着文难叔复不能答相与纷然然叔也无可纪而仲也多所录于是仲为胜由叔仲论之卿云之吶吶虽无取于一时而黼黻河汉固无废于千万祀之文章也赵充国奏言羌本可五万人军定计遗脱与煎巩黄羝俱亡者不过四千人羌靡志等自诡必得请罢屯兵奏可京房为魏郡太守去至新丰因邮上封事曰今臣得出守郡自诡效功恐未效而死惟陛下毋使臣塞涌水之异当正先之死为姚平所笑充国房皆有自诡语自诡妄意也盖谦辞汉延熹三年所立孙叔敖碑云楚相孙君讳饶字叔敖本是县人也六国时期思属楚楚都南郢南郢即南郡江陵县也又云庄王欲加封其子子辞父有命如楚不忘亡臣社稷图而欲有赏必于潘国下湿硗埆人所不贪遂封潘乡即固始也三九无嗣国绝嗣废固始令段君梦见孙君就其故祠为架庙屋立石铭碑春秋烝尝明神报祚即岁迁长彳戋太守及期思县宰段君讳光字世贤魏郡邺人庶慕先贤体德允恭笃古遵旧奉履宪章钦翼天道五典兴通考籍祭祠祗肃神明临县一载志在惠康葬枯廪乏爱育黎烝讨扫丑类鳏寡是矜杜伪养善显忠表仁感想孙君乃发嘉训兴祀立坛勤勤爱敬念意自然刻石铭碑又云福佑期思县兴士炽如碑所言则是孙叔敖生于期思而其子孙居于固始也按后汉郡国志期思固始皆属汝南郡志又曰期思有蒋乡故蒋国又云固始侯国故寝也光武中兴更名有寝邱注引史记曰楚庄王以封孙叔敖子此自与碑相合然碑中前言即其故祠架庙铭碑后云福佑期思则此当在期思而不在固始也碑称段君以固始令迁某郡太守及期思县宰段君云云语句似不相贯又碑载孙君讳饶按左传叔敖乃蒍贾伯嬴之子又谓之蒍艾猎而此谓讳饶则必他有所据当博雅君子问之为言不难而文为难为文不难而作史为最难史有体有要体要具而后史成焉体要不具而徒文之骋史乎史乎而非千万世之法也篇翰流传锵耳赫目可以入文苑矣而不可以入儒林经术粹精洞贯古今可以入儒林矣不可以入儒行班固则凡有文字者悉载之本传之中别以明经者入儒林范蔚宗则既传儒林而后文苑继之皆得其体要者也虽然吾犹恨其不为儒行一篇以为儒林文苑之首焉能尊其书而不能尊其身行之人是信其名而不信其实也吾穷居陋处固不在笔削之位而辄为是说冀乎后之人知尊其为儒之身有愈于知尊其为儒之书耳非故为妄也魏杜恕为散骑黄门侍郎在朝八年出为弘农太守数岁转赵相以疾去官起家为河中太守又傅嘏为黄门侍郎何晏等与嘏不平因微事以免嘏官起家拜荥阳太守又王基为安丰太守以疾征还起家为河南尹起家者盖在家中牵复而起为此职也士大夫大节不必观其所为但观其所不为足矣魏高贵乡公欲去司马昭夜召王沈王业王经出怀中黄素诏以示之戒严俟旦沈业驰告于昭昭召贾充等为之备遂弒高贵乡公夫晋魏之贼也凡为晋之忠臣者皆魏之贼也当髦之图昭之际使沈业如经之不言则髦必当得志昭必先诛魏祚必不倾司马氏亦无自而王也成败之机在于唿吸而沈业二鼠子背国佐贼贼因得以肆其毒焉反复变诈若沈业者真二国之贼也沈业以泄谋为奸贼则王经之不泄信为有魏之忠臣矣昭是以恨经而杀之则是贼杀魏之忠臣也夫忠臣之死于贼则死于王事者也于斯时也魏之国如缀旒魏之主如委裘诚不暇于甄录已死之人也然其秉董狐之笔者可不特为一传以劝后世人乎或谓经之行迹不多见自不足以立传曰君子之为己为人为天下必待世闲之可称美者载诸一身而无孑遗然后为得哉虽圣人亦不能尔而谓君子者能之耶观专车之骨则防风氏之长为可知魏史不为经传过矣虽然魏史不传王经晋史为传沈等而千载而下终不能废经之美而沈等之臭恶借东海之波亦莫得而濯之郄正释讥云九方考精于至贵注引淮南子云秦穆公谓伯乐曰子姓有可使求马者乎对曰臣有所与共儋纆采薪九方堙此其相马非臣之下也凡注解文字其所援据有重复者止当引用前人而其在后者略之可也其或前后差池有须订正则自不害两举而互明之他无所发而并引之已属冗长苟复舍先传而取后闻乃所谓不知其本者也九方相马事具列子列子前淮南子数百年但列子作九方皋淮南子作九方堙耳今裴松之解释郄文专据淮南子而不识列子非也孙权传黄龙元年注权告天文末云谨择元日登坛燎祭即皇帝位惟尔有神飨之尔汝后帝殆失文字之体岂吴无一人耶其后与汉为盟文亦曰明神上帝是讨是督山川百神是纠是殛俾坠其师无克胙国于尔大神其明鉴之此虽泛及山川终是先言上帝盖与前告文同出一手云或曰书武成云予小子其承厥志底商之罪告于皇天后土所过名山大川其下云惟其士女篚厥玄黄昭我周王天休震动用附我大邑周惟尔有神尚克相予以济兆民无作神羞上并陈皇天后土名山大川后并举惟尔有神则虽天亦得以尔之子何独病于吴之文耶曰武成与此不同武成在前并数天地山川而其下先言天休震动乃复言惟尔有神则有神者正谓山川之属不谓天也书又云无作神羞若以此神为天天固不得以言羞况武成一篇先儒咸谓本经脱错文无次第又岂可全以为据乎吴志张昭子承能甄识人物勤于长进笃于物类凡在庶几之流无不造门又顾雍子邵好乐人伦自州郡庶几及四方人士往来相见或言议而去或结厚而别风声流闻远近称之二传中皆用庶几字庶几者所谓凡有可以成材者皆是也晋天文志荆州占载妖星凡二十一其十九日长庚如一匹帛着天见则兵起诗大东云东有启明西有长庚毛传云日旦出谓明星为启明日既入谓明星为长庚庚续也毛不谓长庚为妖星然则长庚自有二星也但同名耳志又云瑞星有四其三曰含誉光耀似彗其四曰格泽如炎火下大上锐然妖星如火而下大上锐者甚多今而格泽似之古今史书中所载星变为凶灾者莫过于彗今而含誉似之诸若此类其果为瑞耶其果为妖耶晋惠帝时刘颂上疏云法欲必奉故令主者守文理有穷塞故令大臣释滞事有时宜故使人主权断又熊远上疏于琅琊王睿曰凡为驳议者皆当引律令经传若开塞随宜权道制物此是人君之所得行非臣子所宜专用也二子之言相合为人臣者不可不知故表而出之晋书索綝传刘曜入长安时三秦人尹桓等数千人家盗发汉霸杜二陵多获珍宝帝问綝曰汉陵中物何乃多耶綝对曰汉天子即位一年而为陵天下贡赋三分之一供宗庙一供宾客一供山陵汉武帝享年久长比崩而茂陵不复容物其树皆已可拱赤眉取陵中物不能减半于今犹朽帛委积珠玉未尽此二陵是俭者耳应劭风俗通义载霸陵薄葬亦被发掘而其陵中物乃与前书本纪绝不同据劭綝之言知霸陵所谓薄葬者乃特比余陵差少耳劭说与前书不同者前书盖从史笔劭说盖从所闻见容有一误然质诸晋书劭说为得其实高洋时能委任杨愔时人皆言主昏于上政清于下主既昏矣政安得而清乎吾但闻元首明股肱良庶事康未闻主昏于上政清于下也此乃当时史官曲笔巧誉柄臣后人信以为然耳明主正当于此时察之北齐高纬时穆提婆韩长鸾闻寿阳陷握槊不辍曰本是彼物从其去所通鉴注云槊长矛也治曰槊虽得为长矛然言之齐事则非此盖槊之槊长行局所用之马也长行局即今之双陆李白子伯禽为嘉兴徐浦盐官慢侮庙神以死伯禽之狂悖有以哉白自一生蹇傲视礼法如木索任放浪为特达然气豪才壮有所为而然则尚可言也彼伯禽者何为者也狃习所见强吾之所无而亦为是几何其不自绝于天耶吾谓慢神而得死非神殛之其所以取之者盖已久矣夫为人之子也得为白也后则人之大幸也不肖之子反以得大不幸悲夫通鉴魏明帝太和三年改平望观曰听讼观初魏文侯师李悝着法经六篇萧何定律益为九篇后稍增至六十篇又有令三百余篇决事比九百六卷世有增损错糅无常后人各为章句以至于魏所当用者合二万六千二百七十二条七百七十三万余言卫顗于是奏请置律博士从之此云萧何定律为九篇而前汉刑法志则云萧何捃摭秦法作律九章按高祖纪高祖入关约法三章说者谓一条为一章今何作律九章亦当为九条而已一则以为九篇一则以为九章则其数相悬远矣岂当时所作律九章与所定法经九篇各自为书耶决不得以一章为一篇也郡守官府亦得称朝刘宠为会稽守征为将作大匠山阴县有五六老叟人赍百钱以送宠曰未尝识郡朝又汝南太守宗资以范滂为功曹南阳太守成瑨以岑晊为功曹皆委心听任使之褒善纠违肃清朝府夫朝者天子诸侯王之所居也而郡守亦得以称之者一郡之守一郡之君主也有民人焉有社稷焉凡臣属者谓守寺为朝无嫌也盖古者不独于府寺为朝虽私家亦得言之郑伯有嗜酒为窟室而夜饮击钟焉朝至未已朝者曰公焉在其人曰吾公在壑谷皆自朝布路而罢自朝而罢乃伯有私家之朝也自昔上衣下服皆有缘今皆无缘非其制也无缘则古犯者大辟之服传曰犯黥者皂其巾犯劓者丹其服犯髌者墨其体犯宫者杂其屦大犯之罪殊刑之极布其衣裾而无领缘应奉读书五行俱下宋孝武省读书奏能七行俱下盖言其敏也五行七行俱下犹云一息读竟耳范书论引易曰人之所助者顺不诬矣顺当作信此非蔚宗之误后人传写者误耳敬斋先生古今黈逸文二三缄其口谓缄其口者凡三处也故今人多以三缄连言之或曰有金人焉三断句则指三人也亦通蠏八足而二螯天下人无不识者而荀卿子谓蠏六跪而二螯杨倞云跪足也韩子以刖足为刖跪螯蠏首上如钺者许慎说文亦云蠏六足而二螯荀卿赵人仕齐三为祭酒后适楚为兰陵令赵齐皆有蠏而楚又蠏之乡也荀子大儒而谓蠏六跪何耶许叔重尝撰五经异义当时号为博物而亦以蠏为六足者非不识蟹循荀子之说而忘其所以为误耳蠏之为物至贱而甚广者也荀说之误至损八足而六之乃知移符坊州索杜若者未足多诮也王符潜夫论曰小儿多病伤于饱又曰哺乳多则生癎病良以小儿气血未完其大肠如葱其小肠如筋食饮稍过度易致病癖也然符之此言但知节食耳不知衣食之丰亦受病之源也俗谚有之小儿欲得安无过饥与寒饥寒之者非故以瘠而损之所以撙节之而已亦非谓饥之寒之可保其无疾也但撙节之则疾必差少也是故富家儿多病贫家儿多安岂富家之养不及于贫素者哉正以所奉者病之耳近世一医师谓贫儿误得安乐法诚良言也贫儿误安则是富儿误求病也慈幼者可不知此言乎曲礼曰童子不衣裘裳郑云裘太温消阴气使不堪苦衣不裘裳且便易内则曰子十年出就外傅居宿于外学书计衣不帛襦袴郑云不用帛为襦袴为太温伤阴气谓十岁则已踰于髫龀矣谓童子则已望于成人矣犹不敢以成人之体畜之者凡以为安乐法也必待二十而后听与长者均焉慎之至也故内则云二十而冠始学体可以衣裘帛孔颖达云二十成人血气强盛无虑损伤故可以衣裘帛也古人之慈幼者如此魏明帝屡失皇子王朗上疏有云人少小时常恐被褥泰温泰温则不能便柔肤弱体是以难可防护而易用感慨若常令少小之缊袍不至于甚厚则必咸保金玉之性而比寿于南山矣夫朝廷之尊君臣之严献替之际犹且以此为深虑则夫有子者徒知养之不知所以安之是真爱子而贼之者也圣人之心如日贤人之心如烛又其次煨烬中微明耳日中照天下片云翳之暖然以昏椽烛煌煌盲风灭之离娄无所睹焉为日而暧然以昏为烛而无所睹其日与烛之罪欤有物以贼之虽有六龙之驾十围之炬顾不如煨烬之中之微明也蕴微明于煨烬之中似有而若无也似无而若有也是固无所取者有能推而广之或可以燎原或可以亘天此庄生所谓滑疑之曜圣人之所图者也圣人则知所以图之众人则惟有任之而已任之之久必将以坚白之昧终吾如微明焉何哉大抵人不能常动亦不能常静常动则胶于阳而有以失于阴常静则胶于阴而有以失于阳阴阳偏胜则伤之者至矣流俗蚩蚩乃欲制动以求静静者未至而动者先与吾敌则其病又岂止于偏胜也耶吾将见百骸之不理四体之不举也吾能持一静于万动之中寓万动于一静之中是终日动而未尝动终日静而未尝静也而又何病焉司马子微有言曰束心太急令人发狂东坡题静胜轩亦云鸟囚不忘飞马系不忘驰静若不自胜不如听所之皆所以斥偏胜之患也然束心太急则所谓揠苗者也听其所之则所谓不耘苗者也若夫交相为养则所谓与时偕行者矣至其终日动静而未尝动静则又非时之所能囿也其干道变化者乎其鼓之舞之以尽神乎让几于伪而非伪也然亦有伪为者王安石辞修起居注力自陈愬章七八上然后朝廷许之而司马温公亦然一起居注非贵仕也而二公退避如此此果伪也而非欤后之君子当必有辨之者天下之病莫病于似然而实不然然则天下之病不病不仁病在于似夫仁者之害吾仁不病不义病在于似夫义者之害吾义不仁不义人得而砭之似仁似义者既自不受和扁之砭而和扁之精亦未以易窥见置砭之处健羡健忘健倒健者敏速绝甚之谓庄生之屏健羡则孟子之寡欲老子之弱其志也健羡非必为恶凡有所甚欲皆谓之健羡也商鞅为秦筑冀阙宫庭于咸阳徙都之令父子兄弟同室内息者有禁同室内息谓同居一家家中有子息而无所务者有刑其所务者则必兵农二者而已近观商子之书则又得其详焉商子赏刑篇曰圣人为教也一赏一刑一教一教者虽曰圣智巧佞厚朴皆不能以非功罔上利然富贵之门要存战而已矣父子昆弟知识婚姻合同者皆曰务之所加战而已矣故壮者务战老弱务守死者不悔生者务劝此臣之所谓一教也然则商鞅之禁特主兵事言之兵事毕足然后及于农也西清诗话辨瘗鹤铭华阳真逸撰为陶隐居无疑而以为欧阳公谓为顾况道号及苏子美谓为右军书皆非子美论其书为右军笔恐自出一时所见欧阳公博古谓华阳真逸顾况道号语必不妄古人名称同者甚多岂陶顾二公偶同此号耶予家旧蓄米帖四十有五装为大看策其中一幅载笋简法甚妙大概每一简用笋叶两片杂胶鳔髹漆等黏连其背复用漆押其边又一幅前有图书印章十余枚皆古文或玉箸篆有曰天水米芾者有曰米芾元章者有曰火宋米芾者有曰米芾及单芾字者有曰辛卯者有曰甲寅者有曰丙午丁未及癸酉者后有数十语云正人端士名字皆正至于所纪岁时亦莫不正前有水宋故以火宋别之日者李君显道号称鹿山人瞽而慧论人间事极有理致因叹风俗之偷乃曰吾欲使天下无目之人有灵识略依在古皆习为乐师伶人其少壮有力而不屑为伶伦者可官给碓硙使自食其力不必如我辈以口舌为衣食此亦正风俗之一端也李覃怀人涌泉穴在足心之上湿气皆从此入日夕之间常以两足赤肉更次用一手握指一手摩擦数目多时觉足心热即将脚指略略动转倦则少歇或令人擦之亦得终不若自擦为佳先公每夜常自擦至数千所以晚年步履轻便仆性则懒每卧时祇令人擦至熟睡即止亦觉得力向来乡人郑彦和自太府丞出为江东仓使足弱不能陛辞枢筦黄继道教以此法数月即能拜跪又见霅人丁邵州致远病足半年不能下床遇一道人亦授此法久而即愈偶记忆得因笔于册用告病者岂曰小补之哉江南野录载韩熙载服朮食桃李泻十数朮人长寸余而卒此未必然予友人张君者服苍朮几三十年尤喜食桃李未闻有此异也熙载之败此自根本不固耳李后主疑北人往往赐死韩纵酒多蓄婢妾常随后房歌伎乞丐此其所以来朮人也多食桃李何损于朮耶嘉佑本草苍白二朮不别出但于苍朮条下引药性论云白朮忌桃李雀肉菘菜青鱼岂熙载所服者乃白朮非苍朮而然欤黄庭经含漱金醴吞玉英保灌玉庐以自偿玉庐一身也保保养也灌浇灌也言脾胃为仓廨之宫能保灌一身使之安乐而还以自偿耳自偿者谓养身亦所以自养也文选云乘茵步辇惟所息宴善曰应劭汉官仪曰皇后婕妤乘辇余皆以茵四人舆以行刘良以为后宫或行于茵或载于辇如良所说则乘茵谓行茵褥之上如应劭之说于余皆以茵之下始云四人舆以行则茵亦辇轿之属诗文茵畅毂前汉周阳由传同车未尝敢均茵凭茵盖车中之物或因之以取名也吐茵亦同阮籍咏怀云李公悲东门苏子狭三河张铣曰苏秦本洛阳人洛阳三川之地则三河也沈约曰河南河东河北秦之三川郡古人唿水皆为河耳故黄鲁直送顾子敦为河北转运诗云西连魏三河东尽齐四履谓河南河东通为三河也阮又云平生少年时轻薄好弦歌西游咸阳市赵李相经过娱乐未终极白日忽蹉跎驱马复来归反顾望三河向日晋文王河内人故托称三河又鲁直刘明仲墨竹赋云三河少年禀生劲刚春服楚楚游侠专场亦用阮语也是则河南洛阳河东河南河北皆得称之为三河也然沈约注云河南河东河北秦之三川郡古人唿水皆为河而张铣亦承沈说谓三川为三河则谬矣凡近河者皆唿水为河犹近江者皆唿水为江固也今取三川以释三河毋乃疏乎按史记秦惠王时司马错欲伐蜀张仪曰不如伐韩王问其说仪曰亲魏善楚下兵三川以临二周之郊据九鼎按图籍挟天子以令于天下天下莫敢不听此王业也又曰臣闻争名者于朝争利者于市今三川周室天下之市朝也迨至庄襄王之元年卒使蒙骜伐韩韩献成皋巩秦界至大梁初置三川郡韦昭曰有河洛伊故曰三川如史迁所记韦昭所解三川之与三河大不相类者谓伊水洛水并河为三耳陶渊明读书不求甚解又蓄素琴一张弦索不具曰但得琴中趣何劳弦上声此二事正是此老自得处俗子不知便谓渊明真不着意此亦何足与语不求解则如勿读不用声则如勿蓄盖不求甚解者谓得意忘言不若老生腐儒为章句细碎耳何劳弦上声者谓当时弦偶不具因之以为得趣则初不在声亦如孔子论乐于钟鼓之外耳今观其平生诗文可概见矣答庞参军云衡门之下有琴有书载弹载咏爰得我娱岂无他好乐是幽居归去来辞云说亲戚之情话乐琴书以消忧与子俨等疏云少学琴书偶爱闲静开卷有得便欣然忘食使果不求甚解不取弦上之声则何为载弹载咏以自娱耶何为乐以消其忧耶何为自少学之以至于欣然而忘食耶痴人前不得说梦若俗子辈又乌知此老之所自得者哉李白诗尧祠送别云朝策犁眉騧举鞭力不堪犁牛驳也騧黄马黑喙也然则犁眉騧者黄马黑喙而眉斑驳者耳李太白送李女真归庐山诗云一往屏风叠乘鸾着玉鞭谓其地形叠叠然也颜真卿放生池碑铭序云谨缘皋陶奚斯歌虞颂鲁之义述天下放生池碑铭一章所用奚斯盖承班固之误也班固两都赋序云皋陶歌虞奚斯颂鲁同见采于孔氏按鲁颂閟宫云松桷有舄路寝孔硕新庙奕奕奚斯所作奚斯乃作新庙者也而非作颂之人也班固何得以与皋陶为配乎此虽班固之失盖又先承扬雄之误也法言学行篇曰正考父常睎尹吉甫矣公子奚斯常睎正考父矣按大雅崧高云吉甫作诵其诗孔硕其风肆好以赠申伯烝民诗云吉甫作诵穆如清风仲山甫永怀以慰其心又商颂那序云微子至于戴公其闲礼乐废坏有正考父者得商颂十二篇于周之太师以那为首吉甫固作颂者若正考父者但为得颂之人奚斯则但为颂中所称之人三人了不相关扬雄所谓常睎者为睎何事乎此虽扬雄之失盖又先承太史公之误也史记谓商颂为正考父所作雄既承马迁之误复误以奚斯亦为作诗之人也司马迁扬雄班固号称汉大儒而谬误若此况后之学者乎退之论三子云孟氏醇乎醇者也荀与扬大醇而小疵然即韩之言而求韩之情所谓荀扬之疵亦自不免退之乎生挺特力以周孔之学为学故着原道等篇抵排异端至以谏迎佛骨虽获戾一斥几万里而不悔斯亦足以为大醇矣奈何恶其为人而日与之亲又作为歌诗语言以光大其徒且示己所以相爱慕之深有是心则有是言言既如是则与平生所素蓄者岂不大相反耶若送惠师诗云惠师浮屠者乃是不羁人送灵师云饮酒尽百钱嘲谐思愈鲜送文畅云已穷佛根源麤识事輗軏送无本云老嫩无斗心久不事铅椠欲以金帛酬举室常顑颔听颖师弹琴云嗟予有两耳未省听丝簧自闻颖师弹起坐在一床送澄观云皆言澄观虽僧徒公才吏用当今无别盈上人云山僧爱山出无期俗士牵俗来何时广宣上人频见过云久为朝士无裨补空愧高僧数往来又有送文畅高闲等序招大颠三书皆情分绸缪丁宁反复密于弟晜又其与孟简书则若与人讼于有司别白是非过自缘饰以是而摘其疵何特荀扬已乎文公而犹若是自其下者盖又不足道矣神祠名之閟宫者谓严邃之宫也名之清宫者谓清凈之宫也而亦得以为明宫韩愈南海神庙碑云明宫斋庐上雨旁风无所盖障亦得以为寿宫崔融启母庙碑云寿宫澹兮不扰盖明宫则神明之所宅寿宫则死而不忘之义也柳子厚游朝阳岩诗惜非吾乡土得以荫菁茆又禅室云法池结菁茆团团抱虚白构屋用茆自是常事必言菁茆者当是彼土所出别有名为菁茆者也按尚书禹贡荆州云包匦菁茆孔安国云匦匣也菁以为菹茅以缩酒疏云周礼醢人有菁菹鹿臡故知菁以为菹郑云菁蓂菁也蓂菁处处皆有而令此州贡者盖以其末善也左传僖四年齐桓公责楚云尔贡包茅不人王祭不供无以缩酒是茅以缩酒也礼郊特牲云缩酒用茅明酌也周礼甸师云祭祀供萧茅郑兴云萧字或为莤读为缩束茅立之祭前沃酒其上酒渗下若神饮之故谓之缩杜预解缩酒全用郑兴之说而安国言菁菹亦本周礼也史记齐桓公欲封禅仲知其不可穷以辞因设以无然之事云古之封禅江淮之闲三嵴茅以为借此乃拒桓公耳非荆州所有也郑玄又以菁茅为一物匦犹缠结也菁茅茅之有毛刺者重之故既包裹而又缠结也据前诸说孔安国以菁茅为二物郑康成以为一物然郑说菁为蓂菁则不说茅说菁茅为一物则不说蓂其意亦以菁与菁茅为二物也是则子厚诗所用菁茅岂郑玄所谓茅之有毛刺者欤玉川子月蚀诗云岁星主福德官爵奉董秦忍使黔娄生覆尸无衣巾东坡云详味此诗则董秦当时无功而享厚禄者董秦李忠臣也天宝末骁将屡立战功虽麤官亦颇知忠义代宗时吐蕃犯阙征兵忠臣即日赴难考其终始非无功而享厚禄者不知玉川子何以有此句李子曰卢仝以黔娄对董秦则初不论功但论其德之何如耳东坡乃谓秦骁勇有战功无乃失评甚欤忠臣之节度淮西也贪残好色将吏妻女美者多逼淫之悉以军政委妹婿节度副使张惠光惠光挟势暴横军州苦之忠臣复以惠光子为牙将暴横甚于其父都虞候李希烈忠臣之族子也因众心怨怒杀惠光父子而逐忠臣忠臣之所为如此岁星主福德乃以官爵奉之玉川子所以涕泗而讼之天也玉川之词直而东坡曲之其亦误矣然则有功如秦者不当官耶非也以有功而官之为当则国家之权也以无德而禄之为不当则君子不易之论也二者各自有道而妄欲一之则非其道也东坡称忠臣颇知忠义始终有功意以为大历中君父在难不择日而行为可尚也此为可尚独不念建中之变乎建中末朱泚僭逆乘舆播越忠臣久怀觖望望风投泚其所谓知忠义而始终有功者果安在哉且舍功而论德德则残贼矣舍德而议功功则叛人矣两无所取而东坡犹深惜之殆见堁而不见空者也莫细于堁莫大于空见莫细而不见其莫大者有物蔽之而然耳司空表圣诗喜用韵字春晚云凭高怜酒韵引满未能已漫题云率怕人书谨闲宜酒韵高以韵与酒前人不道也又光启四年春云小栏花韵午晴初抚事寄同游云春添茶韵时过寺红茶花云岂怜高韵说红茶又王宫云风荷似醉和风舞沙鸟无情伴客闲是物此中皆有韵更堪微雨半遮山皮日休鹿门隐书曰舟之有仡犹人之有道也仡不安也舟之行匪仡不进是不安而行安也人之行也犹舟之有仡匪道不行是不行而行也夫秦氏仡于项项遗仡于汉是圣人之道不安其所安小人之道安其所不安也其自注云仡五勃反舟动貌按韵书及尚书注释皆云仡仡为壮勇貌仡许乞鱼乙二切音训俱与皮说不同又遍寻字书俱无音五勃反而解为舟动貌者此必扤字之误诗云天之扤我如不我克传曰扤动也五忽反韩偓诗安贫云窗里日光飞野马案头筠管长蒲卢又刘师道诗叹世云野马飞窗日酰鸡舞瓮天所用野马字皆不当按庄子鹏之徙于南溟也水击三千里抟扶摇而上者九万里去以六月息者也野马也尘埃也生物之以息相吹也野马乃泽中之气耳今二诗皆以野马为游尘误矣罗隐说石孝忠事李愬愬信任与家人伍元和中蔡人不恭天子用裴丞相计以丞相征蔡若愬者光颜者重胤者皆受丞相指挥明年蔡平天子快之诏刑部侍郎韩愈撰平蔡碑将所以大丞相功业于蔡州孝忠一旦熟视其文大恚怒因作力推去其碑仅倾陊者再三吏执诣节度使悉以闻天子方以东北事倚诸将闻是卒也甚讶之命具狱将毙于碑下孝忠伺吏隙举枷尾拉一吏杀之天子怒使送阙下因召见孝忠孝忠顿首曰平蔡之日臣从在军前吴秀琳蔡之奸贼也而愬降之李佑蔡之骁将也而愬擒之蔡之爪牙脱落于是矣及元济缚虽丞相与二三辈不能先知也蔡平之后刻石纪功尽归与丞相而愬第其名与光颜重胤齿愬固无所言矣不幸更有一淮西其将略如愬者复肯为陛下用乎赏不当功罚不当罪非陛下所以劝人也臣所以推去碑者非以明愬之功且将为陛下正赏罚也臣不推碑无以为吏擒不杀吏无以见陛下臣死不容时矣请就刑宪宗多其意遂赦之因号曰烈士复召翰林段学士撰淮西碑一如孝忠语今韩段二碑具在其叙李愬入蔡事韩止三十余字段则近三百言段承宪宗之旨摅孝忠之愤不得不大为铺张夸诩也然细考韩笔其三十余字与段之三百言者大略亦不异但文昌所作稍加绚丽而已李义山称退之谓公之斯文若元气先时已入人肝脾宋世诗人亦有云千载断碑人脍炙祇今谁数段文昌则二公文字之优劣不难判也宪宗亦何为以卒隶之一言遽命铲磨旧作再更新制乎予以退之之平生考之盖有由焉李汉序昌黎先生文曰时人始而惊中而笑且排先生益坚终而翕然遂以定先生亦自以为公不见信于人私不见助于友跋前疐后动辄得咎退之所为每为世所阻抑当淮西之平鸿功巨业歌颂洋洋将贻千万世而无斁事体之重譬之九鼎而先生独以一手扛之当时必有以私意指摘者群嚣队噪踵之以孝忠之舌众喣所漂泰山一羽其势无足怪者然则为宪宗者当如何哉要察所闻之言为何如耳如其言可谅韩笔不能以尽偏裨士卒之劳自应别录名氏列之碑阴足矣亦不可以轻信人语划然而改章也如其事无甚遗逸而孝忠以一介抗天子而杀人蔑王法以暴狠求雄名曰吾欲劝天下之为人下者是为兄尺寸之地而夺乃父乃祖之天也盍磔之独柳之下与元济同尸顾义而赦之赏罪人为烈士又用其腾口之说以轻易星斗之文为宪宗者不亦惑甚矣乎春秋书齐豹为盗说者曰为恶求名而有名章彻则作难之士谁或不为今罗隐次孝忠事惟恐不传于后则于春秋之义乖矣东坡漱茶帖云茶性暗中损人为不少吾有一法每食已辄以浓茶漱口烦腻既去而脾胃不知此说亦未尽得茶性固多损漱茶则牙齿固利脾胃固不伤然不知齿自属肾茶入齿罅气味之所蒸全归肾经脾胃虽不觉而肾则觉之消阳助阴漱啜无异或谓啜之与漱啜之为力甚多而漱之为力甚少漱涤之损终轻于啜此亦不然饮啜则气归于脾胃而后始传于余脏今而漱之则其气独归于肾是其力多少适相等耳若脾胃则漱实胜于啜也东坡蓄墨墨文有文公桧鼯腊墨六字者且自言不知其所谓予以为此亦易晓文公桧当是作者之姓名耳鼯腊则所造之岁月鼯鼠也当是岁阳值子腊则十二月也王诜晋卿建宝绘堂以前后所得法书名画尽贮其中东坡为作记云桓灵宝之走舸王涯之复壁皆留意之祸也东坡又尝谓其弟子由之达自幼而然每获书画漠然不甚经意若坡所论真所谓寓物而不留物者也然乌台诗话所载款状与晋卿往还者多以书画为累是岂真能忘情者哉世所传洪觉范镫蛾词云也知爱处实难拚觉范特指虫蚁言耳人之逐欲而丧躯者抑有甚于此此深可以为士君子之戒也人情誉之则喜訾之则怒喜不于其誉于其荣也怒不于其訾于其辱也小人则不然反甘心于得恶声既不以为辱而更自以为荣焉夫小人亦人也亦人之心也荣辱与人同之而其美恶之闲尽与人相反者何哉吾之所利者在此焉耳彼世之所谓荣辱者非吾所恤也唐穆宗时李逢吉之党潜贬户部侍郎李绅为端州司马逢吉仍率百官表贺既退百官复诣中书贺逢吉乃与张又新语门者弗内良久又新挥汗而出旅揖百官曰端溪之事又新不敢多让众骇愕辟易惮之夫众之所以惮又新者惮其恶声也又新之所以获众惮者卖其恶声也吾方卖之惟恐恶声之不四驰也利作于辱辱吾荣也又何辱之云乎人君之所以理世人之所以处世惟荣与辱两端而已荣辱两无所施则贼君戕父无所不至矣人亦安得而不惮之哉顷有一人焉才而甚稍亲要路常于广坐扬言曰吾之力薄诚不能与人为福惟是朝夕议论之闲或能与人为祸吁此又学为又新而市恶声者也贾者必珍其货而后市小人则恶其声而后市一哄之市厥有如此人言山谷之于东坡常欲抗衡而常不及故其诗文字画别为一家意若曰我为汝所为要在人后我不为汝所为则必得以名世成不朽此其为论也隘矣凡人才之所得千万而蔑有同之者是造物者之大恒也凫自为短鹤自为长凫岂为鹤而始短吾足鹤岂为凫而始长吾胫也哉近世周户部题鲁直墨迹云诗律如提十万兵东坡直欲避时名须知笔墨浑闲事犹与先生抵死争周深于文者此诗亦以世俗之口量前人之心也闲读周集因为此说以喻世之不知山谷者介甫咏韩退之诗云纷纷易尽百年身举世无人识道真力去陈言夸末俗可怜无补费精神又集唐百家选其自序云废目力于此良足惜此其为言可以为达矣求其用心可以为远矣然撰着字说及三经新议前人论议皆斥去不用一出新义必使天下学者皆吾之从顾不知自谓费精神费目力否也文字固不足道观其得君柄国专以财赋为己任至谓天变不足畏祖宗不足法人言不足恤卒以召朋党相煽之祸此岂非言语自为一人而其事业又自为一人乎陈无己诗寄晁以道云十年作吏仍餬口两地为邻阙寄声注云颜鲁公帖曰阖门百口几至餬口按左传郑庄公曰寡人有弟不能和协而使餬其口于四方杜预云餬粥也粥乃贫家所食陈诗自谓仕久而贫因用郑庄公语而颜真卿谓其家几至餬口则其意与左氏异岂以餬口谓都无所食乎米元章治第润州有小轩面西山用王徽之朝来致有爽气语名致爽石林先生以为世以致字为学以致其道之致非也魏晋以来多以致为语助似是训甚李子曰以致爽之致为致其道之致固谬又云似是训甚则其言义含煳模棱手耳致自为甚致爽自得以名轩此亦何必深论若以致为语助则大段乖剌矣张本孝叔为孔毅夫杂说序云其言汉景免笞人背明皇亲择守令宣宗立太子不委宰相而属宦官至言祥瑞风鉴不可凭议论甚韪其引父命亦得为敕母亦可称大人传或有之不可为后世法则近赘言焉孝叔谓后二事不可为后世法非也毅夫录此者盖见前史有此语因而表出之初不定以为后世法也而孝叔以此为赘何不量己之赘耶诗二雅及颂前三卷题曰某诗之什陆德明释云歌诗之作非止一人篇数既多故以十篇编为一卷名之为什今人以诗为篇什或称誉他人所作为佳什非也古文用韵邻傍上下凡声音之近似者俱得相与为协若东冬江为协旨有语协歌麻阳哿马屋角之类皆得通用至入声则有兼用五六韵者盖古人因事为文不拘声病而专以意为主虽其音韵不谐不恤也后人则专以浮声切响论文文之骨格安得不弱诸乐有拍惟琴无拍祇有节奏节奏虽似拍而非拍也前贤论今琴曲已是郑卫若又作拍则淫哇之声有甚于郑卫者矣故琴家谓迟亦不妨疾亦不妨所最忌者惟其作拍而能改斋漫录论胡笳十八拍引谢希逸琴论云平调明君三十六拍胡笳明君二十六拍清调明君十三拍闲弦明君九拍蜀调明君十二拍吴调明君十四拍杜琼明君二十一拍七曲皆言拍果是希逸语否在琴操其实不当言拍止可言几奏也今琴谱载大小胡笳十八拍或十九拍者乃后世琴工相传云尔附录内翰李文正公公名冶字仁卿真定栾城人金正大末登进士第壬辰北渡居太原藩府交辟皆不就至元二年召拜翰林学士明年以疾辞归居元氏之封龙山十六年卒年八十八公幼读书手不释卷性颖悟有成人之风既长与河中李钦叔龙山冀京甫平晋李长源为同年友屏山李先生令代作墓铭数篇一夕而就屏山大加赏异正大七年登词赋进士第调高陵簿未上从大臣辟权知钧州事时调度方殷公掌出纳无规撮之误壬辰正月城溃公微服北渡流落忻崞间人所不能堪公处之自若也先生才大而雅识远而明闳于中而肆于外盖将以斯文鸣斯道者也在河南时文声已大振及壬辰北渡隐于崞山之桐川聚书环堵中闭关却埽以涵泳先王之道为乐虽饥寒不能自存亦不恤也是后由崞而之太原之平定之元氏流离顿挫亦未尝一日废其业手不停披口不绝诵如是者几五十年先生之于学其勤至矣人品既高真积之力斯久所以优柔餍饫深造自得兼众人之所独经为通儒文为名家其名德雅望又为一时衣冠之龙门也退然自以为不足尝曰名为吾眼中之昧盖先生性喜退密耻于近名所学所行切于为己而非以为人也世祖方居潜邸岁丁巳五月遣按忒木儿董文用驰传来召且曰素闻仁卿学赡才优潜德不耀久欲一见之切毋他辞既至帝问汝在河南居官者谁最佳公对曰百余年间人才未易数在今日论之其险夷一节则完颜仲德甚可嘉尚又问仲德读书否对曰仲德策论进士观其以国忘家以主忘身实自读书中来又问完颜合答及蒲瓦何如对曰二人将略俱短少帝任之不疑此金所以亡也又问魏征曹彬何如对曰征忠言谠论知无不言实为唐朝名臣第一彬伐江南未尝妄杀一人当在方叔召虎之列韩白卫霍在所不论又问今居官之人有如魏征者否对曰今之人侧媚成风欲比魏征实多愧矣又问人材对曰天下未尝乏材求则得之舍则失之理势然耳且今之儒生如魏璠王鹗李献卿兰光廷赵复郝经王博文辈皆可用之材又皆贤王之所素知已尝聘问者也举而用之何所不可但恐用之不尽耳夫四海之内曷止此数子哉诚能广延于外将见云集辐凑于朝廷矣又问回鹘之人可用否对曰汉人中有君子小人回鹘人亦有君子小人但其人贪财嗜利廉谨者少在国家择而用之耳又问天下当何如而治对曰夫治天下欲难则难于登天欲易则易于反掌盖有法度则治控名责实则治进君子退小人则治如是而治天下岂不易于反掌乎无法则乱有名无实则乱进小人退君子则乱如是而治天下岂不难于登天乎且为治之道不过立法度正纪纲而已纪纲者上下相维持法度者赏罚示惩劝今则大官小吏下至编民皆自纵恣以私害公是无法度也有功者未必得赏有罪者未必被罚甚则有功者或反受辱有罪者或反获宠是无赏罚也法度隳纪纲坏天下不变乱已为幸矣又问昨者地震何如对曰天裂为阳不足地动为阴有余地道阴也阴太盈则变常矣今之震动或奸邪在侧或女谒盛行或谗慝弘多或刑狱失中或征伐骤举五者必有一于此矣然天之爱君如爱其子故出此以警之苟能辨奸邪去女谒屏谗慝减刑狱止征伐上当天心下合人意则可变咎证为休征矣先生平生爱山嗜书余无所好晚家元氏买田封龙山下以供饘粥学者稍稍从之岁久从游者日益多所居不能容乡人相与言曰封龙山中有李相昉读书堂故基兵革以来荆棘堙废不治若芟而葺之令先生时憩杖履而栖生徒岂不为吾乡之盛事哉以告先生先生欣然从之则相与聚材鸠工日增月积讲堂斋舍以次成就旧有大成殿弊漏倾敧又重新之未几朝廷闻先生贤安车聘之既至奏对称旨欲处以清要先生谢曰老病非所堪也恳求还山朝廷知不可留遂其意后四年诏立翰林院于燕京再以学士召仍敕真定宣慰司驿骑赍遣先生起就职才期月又以老病寻医去翰林视草惟天子命之史馆秉笔以宰相监之特书佐之流有司之事耳非作者所敢自专而非非是是也今者犹以翰林史馆为高选是工谀誉而善缘饰者为高选也吾恐识者羞之吾闻文章有不当为者五苟作一也徇物二也欺心三也蛊俗四也不可以示子孙五也今之作者异乎吾所闻矣不以为所不当者之为患惟无是五者之为患或问学李子曰学有三积之之多不若取之之精取之之精不若得之之深李子年二十以来知作为文章之可乐以为外是无乐也三十以来知搴取声华之可乐以为外是无乐也四十以来知究竟名理之可乐以为外是无乐也今五十矣覆取二十以前所读论孟六经等书读之乃知曩诸所乐曾夏虫之不若焉尚未卜自今以往又有乐于此也以否初聂侯珪以土豪归国帅平定者最久雅亲文儒闻敬斋李公之名而贤之辇至郡舍会遗山元公还太原过之为数日留因追忆闲闲文献二老作诗云百年乔木郁苍苍耆旧风流赵与杨为向榆关使君道郡中合有二贤堂聂侯起谢曰此珪志也方经始而聂侯卒至元二年刘侯天禄继守是州为屋数楹置赵杨元李四公像其中以事之惟闲闲文献以道德文章为一代宗师昔在礼部翰林对持文柄时号赵杨遗山敬斋皆二公门下客自南郡时才名已相埒北渡后常往来西州寓志于文字间赓唱迭和世亦谓之元李海内之人识与不识往往诵其诗读其书敬仰其人盖所谓闻而不得见见而不得亲者独是一郡闲闲之桐乡文献之梓里也人歌清静之政家服孝友之化而又接见遗山敬斋凡僚吏士庶每话及中州耆旧必以四贤为称首堂而祠之宜矣永乐大典一书颠倒篇章割裂文句诚浅夫之所作也然其时旧本已亡搜采殊富故今人多从此伐山而拾渖焉梓而传之率世所罕觏者即如金儒李仁卿敬斋古今黈一书聚珍版刻凡八卷先时读之惊其上下千古博极群书欣所未见而名臣事略不详卷目比在吴门张讱庵家得见元书系旧钞足本凡十一卷前后序跋皆无为明万历庚子武林书室蒋德盛梓行者核其目计四百五十八则取聚珍版校之仅得十之六尚遗其四至所引文中前后颠乱遗脱不少其脱前者三则脱后者十一则中脱者一则前后俱脱者三则间脱者三则大不同者一则其误皆自大典非聚珍之过因劝讱庵将足本校而刻之终以仁卿生于间代祇见诸元遗山桐川太白等诗其行事罕详为告之曰元人苏天爵名臣事略所引碑文记序载李文正事甚备且考其名而重有慨焉仁卿生于大定庚子至正大庚寅登收世科已五十有一岁授高陵主簿辟推钧州金亡北渡讲学着书秘演算术独能以道德文章确然自守至老不衰即其中统召拜后与翰林诸公书云云其本意大可见盖在金则为收科之后劲在元则占改历之先几生则与王滹南李庄靖同为一代遗民没则与杨文献赵闲闲并列四贤祠祀呜唿其学术如是其操履又如是何后人不察谬改其名唿治为冶乃与形雌意荡之女道士李季兰相溷吁可悲已今其言具在其名亦正倘能付诸剞劂传示当世庶使抱残守缺者得见全璧岂非大惠后学哉武英殿本敬斋古今黈八卷辑自永乐大典者为世间未见之书道光甲申张月霄复购得士礼居所藏旧钞李氏原书十二卷首尾俱完惟十一卷后即接十二卷终而志刊刻年月姓氏二行疑此二卷两有残阙一失其尾一失其首遂误连为一卷耳是书今归嫏嬛仙馆夏月假读从殿本逐条对勘一过始知永乐大典中亦据此本收入者也考是编史本传着有四十卷想系先时未定之目迨后定本则为十二卷又钞帙仅存至万历间始一刊刻仍流传未广故自来藏书家皆未着录今按殿本八卷计二百九十二条见于原本者计二百二十四条殿本外增多二百五十五条其殿本有而原本阙者六十九条使全书果为四十卷则大典中零篇汇辑不应于此十二卷中已得十之八而于三十卷中仅得十之一二以此证之则大典所收即此十二卷之本无疑其殿本多出之条即为此本十一十二卷之阙叶数适符合也窃念是书自明以来久无传本幸际右文之代睿藻褒题海内学者始获睹李氏之书然犹惜其仅存五之一而不无所歉何幸一旦原本复出虽少有残阙得大典本补之遂成完书并知此书之卷帙止有此数而不必致慨于四十卷之亡佚过半也盖沈晦几五百年至昭代而全书复显于世夫岂偶然不可谓非艺林中增一快事也缘衰年目昏手钝艰于缮写祇取殿本所阙者按卷录为二册复即原书篇次辑为总目附后俾异日可合殿本依目重录以还旧规或谨依四库例分类成续编附殿本之末愿以俟后之君子读是书者道光丁亥闰月下澣海虞后学黄廷鉴书元儒李仁卿敬斋古今黈一书馆臣从永乐大典辑成八卷编入四库又交武英殿以聚珍版印行久已风行海内后见爱日精庐藏书志有此书十一卷足本心焉慕之戊子冬日在沪肆收得仁和劳季言手钞黄琴六本为明万历庚子武林书室蒋德盛梓行者前后无序跋核其目计四百五十八则乙未在武昌刻入丛书而辑聚珍所存原书所缺为补遗二卷己亥又获爱日精庐所臧明钞本即黄本所自出细心校聚珍版之误施北研跋详言之黄本之误卷一无爽之一字一则卷四张祜咏蔷薇花下脱家语观周篇太祖后稷之庙庙堂右阶之前有金人焉三缄其口而铭其背曰古之慎言人也三缄其口谓缄其口者凡三处也故今人多以三缄连言之或曰有金人焉三断句则指三人也亦通一则卷六约轻赍绝大幕下脱师古曰轻赍者公以辎重自随而所赍粮食少也一曰赍字与资同谓资装也三十字卷八两都赋一则夷言陵夷也下脱又赋云乘茵步辇惟所息宴善曰应劭汉官仪曰皇后婕妤乘辇余皆以茵四人舆以行刘良以为后宫或行于茵或载于辇如良所说则乘茵谓行茵褥之上如应劭之说于余皆以茵之下始云四人舆以行则茵亦辇轿之属诗文茵畅毂前汉周阳由传同车未尝敢均茵凭茵盖车中之物或因之以取名也吐茵亦同一百二十字卷九阮嗣宗下脱阮籍咏怀云李公悲东门苏子狭三河张铣曰苏秦本洛阳人洛阳三川之地则三河也沈约曰河南河东河北秦之三川郡古人唿水皆为河耳故黄鲁直送顾子敦为河北转运诗云西连魏三河东尽齐四履谓河南河东通为三河也阮又云平生少年时轻薄好弦歌西游咸阳市赵李相经过娱乐未终极白日忽蹉跎驱马复来归反顾望三河向曰晋文王河内人故托称三河又鲁直刘明仲墨竹赋云三河少年禀生劲刚春服楚楚游侠专场亦用阮语也是则河内洛阳河东河南河北皆得称之为三河也然沈约注云河南河东河北秦之三川郡古人唿水皆为河耳而张铣亦承沈说谓三川为三河则谬矣凡近河者皆唿水为河犹近江者皆唿水为江固也今取三川以释三河毋乃疏乎按史记秦惠王时司马错欲伐蜀张仪曰不如伐韩王问其说仪曰亲魏善楚兵下三川以临二周之郊据九鼎按图籍挟天子以令于天下天下莫敢不听此王业也又曰臣闻争名者于朝争利者于市今三川周室天下之朝市也迨至庄襄王之元年卒使蒙骜伐韩韩献成皋巩奏界至大梁初置三川郡韦昭曰有河洛伊故曰三川如史迁所记韦昭所解三川之与三河大不相类者谓伊水洛水并河为三耳一则卷十宋明帝下脱应劭风俗通义载霸陵薄葬亦被发掘而其陵中物乃与前书本纪绝不同晋书索綝传刘曜入长安时三秦人伊桓解武等数千家盗发汉霸杜二陵多获珍宝帝问綝曰汉陵中物何乃多耶綝对曰汉天子即位一年而为陵天下贡赋三分之一供宗庙一供宾客一供山陵汉武帝享年久长比崩而茂陵不复容物其树皆已可拱赤眉取陵中物不能减半于今犹朽帛委积珠玉未尽此二陵是俭者耳据劭綝之言知霸陵所谓薄葬者乃特比余陵差少耳劭说与前书不同者前书盖从史笔劭说盖从所闻见容有一误然质诸晋书劭说为得其实一则卷十诗曰人涉卬否下脱日者李君显道号称鹿山人瞽而慧论人间事极有理致因叹风俗之偷乃曰吾欲使天下无目之人有灵识略依在古皆习为乐师伶人其少壮有力而不屑为伶伦者可官给碓硙使自食其力不必如我辈以口舌为衣食此亦正风俗之一端也李覃怀人一则卷十一后汉光武纪下衍葛稚川一则业已刻成识误于此此书苏天爵名臣事略作四十卷元史因之黄琴六以十二卷为足本以大典所收在此本外者疑为十一卷之尾十二卷之首脱文之中然此书每卷止十四五叶十一十二并卷亦十四叶补遗两卷共二十八叶似非两半卷所能容荃孙疑四十为十四之误则多寡相称明刻缺后两卷又无序跋似非完本传钞时又误合十一十二卷为一耳施北研跋以为李治非李冶荃孙考元王恽中堂纪事卷三征君李治授翰林学士知制诰同修国史金少中大夫程震碑栾城李治题额石本作治为北研得两佳证可订诸书传写之失光绪壬寅上元后一日江阴缪荃孙跋又案元遗山集寄庵碑先生子男三人长曰澈方山抽分窑冶官次曰治正大中收世科征仕郎高陵主簿次曰滋兄澈弟滋偏旁皆从水则仁卿名治更无可疑者癸卯春三荃孙再跋