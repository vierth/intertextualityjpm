松阳钞存提要钦定四库全书子部一松阳钞存儒家类提要等谨案松阳钞存二卷国朝陆陇其撰陇其有三鱼堂四书大全别着録是编乃其为灵夀知县时于簿书之暇所辑问学録日记二书摘其中切要之语録为一编以示学者灵夀古松阳地故以松阳钞存为名本七十八条仪封张伯行尝为刋板删其与问学録重复者仅存二十八条殊失陇其之意此本刋于干隆辛未乃金山杨开基所重编分道体为学处事教学辨学术观圣贤六门仍以原第㡬条注于本条之下以存其旧而别以己见附识于后前有开基序称学问録为中年之书此本为晚年手定之书极论伯行之删本为非又有陇其孙申宪跋亦谓伯行刻陇其遗书四种惟读礼识疑读朱随笔为足本此书及问学録均删节失真云干隆四十六年十月恭校上总纂官纪昀陆钖熊孙士毅总校官陆费墀序松阳钞存序松阳钞存二卷共七十八条当湖先生摘自着问学録及随记中有闗学术人心及先儒未发之语重録成册以惠后学者也先生精义微言不尽于此书而晚年审定为迷者指途已该先生讲道之大㫖仪封张清恪公曾有刋本仅二十八条葢仪封见问学録中多与此同故删去过半不知问学録乃先生中年之书而此则先生晚年所审定也即如论善人一条问学録以为中行狂狷各有善人显与朱子善人画定无进步之解不合钞存内则将此条削去其半改从朱子困勉续録内壬申所记一条正与此同其为晚年手定无疑清恪转删抄存而存问学録此条亦未细考矣久有刋刻此书之意因循未果嵗辛未舘清献文孙令嘉书塾拟辑陆子全书而功力浩烦未能猝就及门相与怂恿先梓抄存乃勉从其请其附识之语本拟削去而学徒軰以为籍此可以就正有道故亦附存于此窃有叹焉夫子朱子后大儒若西山若鸖山若鲁斋固谨守绳尺矣自是以迄有明非程朱之学不道然尝厯选先贤记録其极醇无疵者薛文清读书録胡文敬居业録罗文庄困知记而止尔他如曹靖修之夜行烛陈布衣之正学纂要专言一事未为全书而顾端文小心札记髙忠宪语録陈㡬亭学言陆桴亭思辨録其果克继薛胡罗三君子为朱子功臣乎国朝治教昌隆先生应运而起其着𫐠所系真有以羽翼考亭而维持邹鲁而是书乃其手定则尤心精所系讵可以少而忽之先生手定尚有杂纂杂抄偶记十余种行将掇其要语同问学録随记参定为书以继读书居业困知三书之后与天下学者共见先生之全而以此编为乘韦焉尔金山后学杨开基惕斋甫敬识松阳钞存卷上钦定四库全书松阳钞存卷上赠内阁学士陆陇其撰道体仁义礼智各有体用而以其流行之序言之仁初发出只是一㸃萌芽及其盛则为义及其成则为礼既成而藏则为知孟子所以指仁为人心义为人路其实仁义礼知皆在心𤼵岀来皆是路唐以前儒者皆以爱言仁自程子曰偏言则一事专言则包四者而人始知爱不足以言仁自程子之后儒者又多离爱言仁自朱子曰仁者心之徳爱之理而人又知仁非即爱亦不离爱仁是未𤼵之爱爱是已𤼵之仁言仁之说于是始精然不读朱子仁说及语类所记论仁各条亦不知程朱用心之苦崑山诸庄甫论仁义礼智信最好曰仁义礼智信虽作五件其实是一时俱有的但要识得那一件为政耳如有时仁为政仁主于慈爱而慈爱莫切于子爱而教诲之仁之义也爱而有节文仁之礼也爱而知其恶仁之智也爱而有始有终仁之信也四者缺一则非仁矣如有时礼为政礼主于尊敬而尊敬莫大于君敬而忠爱之礼之仁也敬而裁制之礼之义也敬而每事先见礼之智也敬而终身不易礼之信也四者缺一则非礼矣推之义智信莫不皆然先儒所谓理一而分殊也庄甫此一条盖即十二律旋相为宫之意医家君臣佐使亦然周子太极图全是知天命之学陆桴亭谓一本万殊犹言有一本然后有万殊是一串说下理一分殊犹言理则一而分则殊是分别说开譬之于水一本万殊者如黄河之水出于一源而分出千条万派皆河水也理一分殊者如止是一水而江河湖海自不同也其说极明但桴亭以理一分殊解一贯愚却未敢以为然一贯是一本万殊不是理一分殊程子言在物为理处物为义又云性即理也言性即理则义在其中矣仁义礼智皆义也天命之性也达徳也父子有亲君臣有义夫妇有别长㓜有序朋友有信则理也率性之道也达道也合而言之则理而已矣朱子大学或问云心虽主乎一身而其体之虚灵足以管乎天下之理理虽散在万物而其用之微妙实不外乎一人之心心管乎天下之理者也非即理也礼乐二者相为表里论语曰礼之用和为贵是礼中之乐周礼以乐徳教国子中和祇庸孝友曰中以无相夺伦言曰祗以肃然起敬言是乐中之礼为学左传载周原伯鲁不说学鲁闵子马曰周其乱乎夫必多有是说而后及其大人大人患失而惑又曰可以无学无学不害不害而不学则茍而可于是乎下陵上替能无乱乎原伯之不说学不知其意如何大抵当时老子有圣人不死大盗不止之说浸滛于士大夫之耳原伯亦尤而效之者也大人身居髙位不能不患失患失不能不回惑所頼以维持启廸之者学耳今曰可以无学则何所不至乎自此说行而文武典章将弁髦视之茍且之风成而大乱之兆见矣闵子马之言亦犹辛有伊川之叹也嵇阮之清谈盛而永嘉之乱兴姚江之良知炽而启祯之祸作皆是如此彼岂徒不说学方且侈然自以为善学而笑圣贤之不知学考亭渊源録载郭友仁徳元告行朱子曰人若于日间闲言语省得一两句闲人客省得一两人也济事若浑身都在閙塲中如何用工人若逐日无事有见成饭喫用半日静坐半日读书如此一二年何患不进愚按徳元曾学禅此语系徳元所记恐失其真观朱子答刘淳叟曰某旧见李先生尝教令静坐后来看得不然只是一箇敬字好方无事时敬于自持及应事时敬于应事读书时敬于读书便自然该贯动静心无时不存又答潘子善云所论为学之意善矣然欲专务静坐又恐堕落那一边去只是虚着此心随动随静无时无处不致其戒谨恐惧之力则自然主宰分明义理昭着矣然着箇戒慎恐惧四字已是压得重了要之只是略绰提撕令自省觉便是工夫也可见朱子未尝教人静坐况限定半日哉愚故谓徳元所记恐失其真几亭陈氏以此二语为朱子教人之法误矣或疑伊川见人静坐便叹其善学载于近思録第四卷中朱子于复卦象註曰安静以养微阳也是言初动之时宜静也于咸卦初爻註曰此卦虽主于感然六爻皆宜静而不宜动也是言方动之际宜静也于太极图註曰圣人全动静之徳而常本之于静是言未动之先宜静也程朱何尝不言静不知程朱固未尝不言静而未尝限定半日且其所谓静者皆是指敬非如学禅者之静又恐敬之混入于禅也而申言之曰略绰提撕夫敬犹恐其有病也而况专言静乎大学言八条目而戒慎恐惧贯乎其中中庸言戒慎恐惧而八条目贯乎其中李厚庵言知行工夫有三様小学则先行后知大学则先知后行成徳则又先行后知愚谓圣贤之言知行有分先后言者有不分先后言者如子思云尊徳性道问学程子云涵养须用敬进学则在致知皆不可分先后然却又不是王阳明知行合一之谓朱子白鹿洞学规无诚意正心之目而以处事接物易之其𤼵明大学之意可谓深切着明矣盖所谓诚意正心者非外事物而为诚正亦就处事接物之际而诚之正之焉耳故传释至善而以仁敬孝慈信为目仁敬孝慈信皆因处事接物而见者也圣贤千言万语欲人之心意范围于义理之中而已而义理不离事物明乎白鹿洞学规之意而凡阳儒隂释之学可不待辨而明朱子答陈肤仲书云所谓涵养工夫非是闭睂合眼如土偶人然后谓之涵养也只要应事接物处之不失此心各得其理而已亦即学规之意存心养性朱子不分作二事谓存得父子之心尽方养得仁之性存得君臣之心尽方养得义之性潜室陈氏亦曰存心即诚意正心之谓养性在其中矣非存心外别有所谓养性工夫愚谓中庸言尊徳性而朱子以存心解之亦此意也如分存心养性为二事则尊徳性与存心亦二事矣盖止此操存之功就心言之则谓之存就性言之则谓之养谓之尊岂有二耶但孟子言存养在知性之后包小大而言与中庸第二十七章之存心专以道体之大言者不同孟子言存养包省察在其中与中庸首章之存养以省察对言者不同至于中庸言未𤼵已𤼵则又就此心分出动静虞书言人心道心则又就此心分出公私其言各异而存心养性无二事则一也若异学之存心只存得箇人心便难与养性为一天地位万物育犹云大纲正万目举能致中则天下大纲都好了是谓天地位能致和则事事都好是谓万物育致中而天地位也有许多作用不是空空守此未𤼵之中天地便位大抵中和虽分一体一用然中又自有中之体用和又自有和之体用中庸后边言大徳小徳言尊徳性道问学皆是如此论语敬信节用爱人时使註云此特论其所存未及为政也亦不是谓此五者只空空一心絶无事实亦是大纲好只筭得在心上到万目俱好方才是为政大程云极髙明而道中庸非二事中庸乃髙明之极此与居敬行简克己复礼闲邪存诚一例朱子皆分为两截程子皆合为一事非相悖也程子自其合者言之朱子自其分者言之正相𤼵明若象山阳明亦皆欲合为一事其意便不同譬诸修屋程子止言修屋则修墻在其中盖墻即屋之墻恐人认为二物也朱子则言修屋又言修墻恐人只知屋忘却墻也言虽不同其实一也若象山阳明则只要修屋不要修墻尊徳性而道问学章句以存心致知分属之史氏伯璇疑其缺力行意欲以尽精微知新属致知道中庸崇礼属力行蔡虚斋深取之然朱子之意殊不然语类有一条云致知敬克己此三事以一家譬之敬是守门户之人克己则是拒盗致知却是去推察伊川言涵养须用敬进学则在致知不言克己盖敬胜百邪便自有克如诚则便不消言闲邪之意犹善守门户则与拒盗便是一等事不消更言别有拒盗底若以涵养对克己言之则各作一事亦可此程端蒙所记又一条问尊徳性而道问学行意在先择善而固执知意又在先如何曰此便是互相为用处此陈淳所记朱子分明以尊徳性存心包力行史氏蔡氏岂未之考耶又林䕫孙所记论颜冉之学一条云坤是箇无头的干爻皆变而之坤其辞曰见羣龙无首吉干便从知处说起故云知至至之知终终之坤只是从持守处说故云敬以直内义以方外克己复礼也是有知底工夫在前主敬行恕只是据见在依本分做将去玩此则知圣贤论学固有从力行说起者但不是专务力行而不致知做坤道工夫仍不废干道所以言尊徳性即言道问学不必以行先于知为疑或云此章尊徳性是极乎道体之大道问学是尽乎道体之小岂力行则专务其大致知则专务其小欤是又不然知在行先者固无分大小皆须理㑹知在行后者大纲已不差了只是要详求其节目篁墩程氏曰尊徳性者制外养中而道问学则求其制外养中之详尊徳性者由中应外而道问学则求其由中应外之节此说得甚好克己一己字最可怕这箇己生于气质成于习染为意必固我为克伐怨欲入于视听言动则为非礼入于喜怒哀乐则为乖戾入于子臣弟友仕止乆速礼乐刑政到处成病痛大纲不正万目不举皆是这箇作怪能急能缓能刚能柔能显能隠千态万状虽各有轻重浅深之分数不同然有了一分便障了一分义理书之所谓人心惟危圣人江汉以濯秋阳以暴只是能将这箇去得浄尽无处容畱自圣人以下皆是以这箇去畱之分数为人品之髙下人有刚柔清浊之气禀行于酒色财气之人欲上二者各有轻重浅深之分数故人品不齐须以义理克之理义亦不离乎酒色财气却不杂乎酒色财气亦有轻重浅深分数立后之权有数等有不惑之权有知夭命之权有不思不勉之权下学而上达亦然张子西铭从孟子尽心一章来必穷十三经必阅注疏大全必究性理必览朱子文集语类必观通鑑纲目文献通考必读文章正宗得无诗人所谓田甫田乎曰此学者之本务也非甫田也但亦当循序而渐进易曰寛以居之程氏分年读书日程一编真可为学者准绳四书五经性理大全虽纂辑之臣如胡杨金萧无大儒在其间故不无繁冗遗漏之病而大义炳如非程朱之学不载足为学者准绳盖当时承宋元诸儒理学大明之后黒白昭然不必登堂入室之士然后能知圣人之道永乐之政未有善于此时者也自成𢎞以上学术一而风俗同岂非其明效耶吕氏云儒者正学自朱子没勉斋汉卿仅足自守不能发皇恢张再传尽失其㫖如何王金许之徒皆潜畔师说不止呉澄一人也自是讲章之派日繁月盛而儒者之学遂亡永乐闲纂修四书大全一时学者为成祖杀戮殆尽仅存胡广杨荣辈茍且庸鄙之夫主其事故所摭掇多与传注相缪戾甚有非朱子语而诬入之者盖袭通义之误而莫知正也自余䝉引存疑浅说诸书纷然杂出拘牵附㑹破碎支离其得者无以逾乎训诂之精其失者益以滋后世之惑上无以承程朱之㫖下适足为异端之所笑故余谓讲章之道不息孔孟之道不着也腐烂陈陈人心厌恶良知家挟异端之术起而决其樊篱聪明向上之士翕然归之隆万以后遂以背攻朱註为事而祸害有不忍言者识者归咎于禅学而不知致禅学者之为讲章也愚谓吕氏恶禅学而追咎于何王金许以及明初诸儒乃春秋责备贤者之义亦㧞本塞源之论也然诸儒之拘牵附㑹破碎支离潜背师说者诚有之而其𤼵明程朱之理以开示来学者亦不少矣使朱子没后非诸儒则其樊篱不至隆万而始裂而今之欲辟邪崇正者岂不愈难也哉故君子于诸儒但当择其精而去其粗无惑于拘牵附㑹破碎支离之说而不没其守先待后之功则正学之明其庻几焉朱子谓易之取象固必有所自来顾今不可复考且从象以下説此与不敢轻言春秋之例同一阙疑之法盖朱子解经有极放胆处有极小心处然放胆处亦从小心处来朱子于易则取先天图取河图洛书于诗则黜小序于大学则不用古本于孝经则作刋误此皆有旋干转坤之力与汤武拨乱反正同功然有朱子之学则可无朱子之学则妄也明儒往往欲舍朱子而自立门户其髙者则管夷吾之内政军令其卑者则商鞅之决裂阡陌而已大学二程皆有改正本至朱子始分为经传复补格物致知之传其说精矣而后儒纷纷如董文靖公槐则谓传未尝缺特简编错乱欲归经文知止以下至则近道矣以下四十二字于听讼吾犹人也之右为传之第四章以释致知格物方希古蔡虚斋皆是之至王阳明则又以戴记原本为孔门古本而曰大学止为一篇原无经传之分格致本于诚意原无缺传可补自嘉隆以来为良知之学者皆主之髙景逸名尊朱子而亦以古本为是以不分经传为是不可解也自古本之外复有石经大学出自近世编次又与古本异郑端简极信其书陈几亭曰是丰坊伪作盖以坊言得之某塜中也此书误人尤不浅学者只断以朱子所考订者为正而凡移经作传及不分经传者皆不可从吕氏谓大学经程朱考定如地平天成即与鸿荒时境界有不尽合分外分明停当万世永頼后来纷纷动援古本石经狡焉思逞都是无知妄作可谓确论丰坊不但作伪大学又作伪诗传山东王西樵有伪诗传论略云近世所传子贡诗传申公诗说皆伪也明有鄞人丰道生好譔伪书自言其家有鲁诗世学一书传自逺祖稷实自譔也又作诗传託之子贡以为张本而所谓世学者若相与发明寻有妄人依旁诗传别譔诗说其体类小序其说与丰氏尽同惟篇次小异道生叙诗传源流又诡其所从出云魏正始中虞喜奉诏摹石而宋王子韶开河得之其说最支离而同时诸公无觉之者郭子章刻之于楚李维桢为序亦不一致疑惟道生同郡周应賔者着九经考异辨之特详然㣲周氏其伪亦灼然也凡古书源流存亡真赝汉艺文隋经籍降及郑通志马通考诸书可覆而按也汉书儒林叙诸家授受尤悉竝无一言及子贡诗传者考虞喜传亦无奉诏书石经事独申公为鲁诗汉志鲁故二十五卷说二十八卷隋志明言亡于西晋安得至今犹存耶此书本不足以欺后世而姚氏诗疑问引传说与序等遂若诗传果出子贡之手者按西樵此论最有功于诗汪钝庵作西樵传特载此论亦最有见家语一书乱于后人之手又未经程朱大儒论正是以愈传愈乱余冬叙録谓考汉书艺文志载家语二十七卷颜师古曰非今所有家语也唐书艺文志有王肃注家语十卷此则师古所谓今之家语者欤今世相传家语殆又非肃本非师古所谓今之所有者所以知之者盖司马贞与师古同代人也贞作史记索隠引及家语今本或有或无有亦不同可知其非肃之全书矣史记传颜何字冉索隠云家语字称仁山金氏考七十二子姓氏以颜何不载于家语论语问子桑伯子朱注云家语记伯子不衣冠而处张存中取说苑中语为証盖金张二人所见已是今本今家语元王广谋所注本也颜何伯子事广谋本所无者以余冬叙録观之则朱子犹及见家语王肃本而今亡矣王守溪震泽长语云于书市中得家语王肃註阅之则今本所无多具焉是王肃本尚存然未知守溪所见果肃本否谭梁生以伯子事见说苑不见家语而议朱注之疎殆未考家语之始末也亦可为读书轻议古人者之戒春秋公羊言襄公二十一年十有一月庚子孔子生谷梁则书庚子于十月之后以此年十月庚辰朔考之则十一月无庚子庚子乃十月二十一日也谷梁是而公羊非周十月今八月是孔子生日为八月二十一日无疑也然以史记考之则孔子之生乃在襄公二十二年杜预亦主之朱子论语序说用史记生年而序公羊月日于下于是说者自二十一年十月庚辰朔推之除朔虚六日则以二十二年十月二十七日庚子为孔子生日实今之八月二十七日也二说未详孰是吴氏程则又取索隠之说谓史记以周正十一月为属明年故误而朱子因之然索隠亦是臆说非有所据大抵以为二十一日则是己酉歳生七十四年以为二十七日则是庚戍嵗生七十三年学者疑则传疑可也必欲强而定之则凿矣处事正直忠厚处世之道只此二端所难得恰好者分寸耳不讲分寸而各持一说则二者皆必弊之道也矜而争羣而党正是正直忠厚之无分寸者虽如韩魏公之不欲分别黑白顾泾阳之自谓吾辈持濓洛关闽之清议不持顾厨俊及之清议皆不免有弊士君子处世当先正其本旷然无我而惟以天下国家为念其积诚已足风世而其语黙刚柔之节则又因乎其时所谓邦有道危言危行也因乎其交所谓信而后谏也因乎其地所谓不在其位不谋其政也贤否不可不辨而不宜处之以刻使之无地自容也是非不可不白而不宜或伤于讦使之穷而思逞也忧时之心弥笃而能渐以导之抗节之意弥坚而能婉以出之不为西京之顽钝亦不为东京之矫激此所谓君子而时中此所谓君子义以为质礼以行之孙以出之信以成之其庻几乎然尚书有直寛刚简之教则人之不能皆中也唐虞时已然是又頼在上之君子主持而化裁之取其长而导其偏使君子之忠厚者不病于正直正直者不病于忠厚则东西京末流之祸不见于天下而唐虞之治可几顾泾阳告王荆石曰以模稜为工以调停为辨遇贤否不欲分明别白混而纳之于平等而曰吾能剖破藩篱遇是非不肯直截担当漫而付之于含煳而曰吾能脱落意见乆之正气日消清议日㣲士习日巧宦机日滑此正孔子所谓徳之贼孟子所谓衆皆悦之自以为是而不可与入尧舜之道者也三代而下髙官大禄大率此一路人居多此是忠厚之假者张侗初涣羣论曰易称涣小羣以成大羣大羣羣也小羣党也大羣为君子而小羣则虽有君子之名行君子之事而其流必中于小人之无忌惮何也以有小人为之借也君子一有偏则不肖之人遂窥所向而托足焉猎名者託其芳负诟者营其窟愤盈者张其势毒螫者假其燄荆棘载道风波弥天始于立气节而竟収占风转舵之人始于明学术而竟引涂靣䘮心之軰此是正直之假者假忠厚假正直又不可与无分寸之正直忠厚同论人生处处要树立一界限事事要斟酌一分寸人无逺虑不但是溺于宴安耽于嗜欲如虚无寂灭记诵词章之徒皆是不知逺虑逺虑不是从利害起见只是歩歩循天理史传成汤解网一事此非特言汤之恩及禽兽乃商家一代用法之权衡也大抵先王立法止存其大纲而不能必天下之毫釐不差故商道号尚严然未尝不时开其一靣此所以法行而天下安之若夫立法而必天下之毫釐不差此商鞅韩非之所谓法而岂先王之法哉余在嘉定时体认得如此宋史仁宗赞曰四十二年之间吏治若媮惰而任事蔑残刻之人刑法似纵弛而决狱多平允之士国未尝无嬖倖而不足以累治世之体朝未尝无小人而不足以胜善类之气仁宗可谓得商汤解网遗意汉卓茂谓律设大法礼顺人情其意亦犹是马贵与云周礼虽似烦扰而不见其为法之弊者盖以私土子民痛痒常相关而良法可世守自封建变为郡县壤土既广则志虑有不能周长吏数易则设施有不及竟于是法立而姦生令下而诈起处以简静犹或庻几稍渉繁伙不胜其渎乱矣此是至言然简湏要有分寸若简无分寸便是太简欲有分寸湏是主敬穷理一篇洪范只是要叙彛伦然非九畴咸备彛伦不可叙不是区区司徒一官可以叙得所以孟子言敎必先言养东方朔曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻此举大徳赦小过无求备于一人之义也枉而直之使自得之优而柔之使自求之揆而度之使自索之此数语不善用之则为柳下之不恭又甚则为东方朔之玩世为胡广之中庸为苏味道之模稜善用之即寛则得衆之道也其不同处只在分寸上又在时候上如何能恰中其分寸恰中其时候只是主敬穷理晋伯宗曰川泽纳污山薮藏疾瑾瑜匿瑕国君含垢路温舒上徳缓刑书亦引用此语皆与东方朔同意皆要讲分寸看时候孔子于鲁猎较可从而女乐必行者一则是由剥而复之机一则是由复而剥之机也圣人之审几精矣语类曰天下无道譬如天之将夜虽未甚暗然自此只向暗去知其后来必不可支持故亦湏见几而作正此之谓然圣贤见几虽决而用心则甚厚故孔子以微罪行伯淳之诗曰未湏愁日暮天际乍轻隂读阳明奏㨗疏平八寨诗不如曹彬下江南归朝气象逺矣儿寛带经而鉏为左内史推情与下不求名声以负租课殿当免民闻当免皆恐失之大家牛车小家担负输租襁属不絶课更以最可谓有真儒循吏之风矣及天子以司马相如封禅书问寛寛对曰封泰山禅梁父帝王之盛节也然享荐之义不着于经非羣臣之所能列唯天子建中和之极兼总条贯金声而玉振之是何言欤亦异于宋孙奭天书之对矣汉书以寛与公孙𢎞卜式同传有以也夫何椒丘云自道学不明士名一善而不克终者多矣昔胡邦衡论和议名动遐方及归自海南遂冺冺无闻焉陈宜中论丁大全之奸直声闻天下至其晚节乃附奸相以求进此无他不能善养其气故更忧患而馁耳椒丘此言自好者宜书绅然此所言犹是正气之不克终者也若直之出于客气者又无足论也矣朱子答江元徳曰所喻易中庸之说足见用心之切其间好处亦多但圣贤之言㫖意深逺仔细反复十年二十年尚未见到一二分岂可如此才方拨冗看得一过便敢遽然立论似此恐不但解释之义有所差错且是气象轻浅直与道理不相似吾辈才举笔不可不思此一段何曾侍晋武帝宴退谓诸子曰主上开创大业吾每宴见未尝问经国逺图惟说平生常事非贻厥孙谋之道也及身而已后嗣其殆乎吾辈才开口不可不思此一段道听涂说不但不能体之于身且亦辨之未必能便明盖听来之言或似是而非或止见一边或言其当然而未及其所以然或言其纲而未及其目不深辨之而骤行之犹恐不胜其病痛而况徒资口说乎听一论人之言不察而遂播为毁誉且不以为法戒而仅为毁誉听一谈理之言不察而遂𤼵为议论且不求其躬行而仅为议论其害岂可胜道松阳钞存卷上松阳钞存卷下钦定四库全书松阳钞存卷下赠内阁学士陆陇其撰教学圣人不得中行而与狂狷与之之内有许多裁成辅相之法究竟欲其归于中行非徒嘉奖之而已也若但知嘉奖则狂者之气将益髙而狷者之守将益僻其去中行将益逺岂圣人之教乎人多错认圣人取狂狷之意顾泾阳谓学问当从狂狷起脚是何言欤圣人以杖叩原壤此亦因人而施若使遇庄周苏轼必不如此彼亦必不肯黙受适以启其不逊耳大扺人之流于异端者有刚柔之不同而圣人之教亦有刚克柔克之不同原壤之叩盖以刚克柔之法也孔孟毎称善人明季陈几亭以善人为中行谭梁生以善人为狂然按朱子语类讲论语不得中行章则皆不然语类曰善人只循循自守不㑹勇勐精进循规蹈矩则有余责之以任道则不足狷者虽非中道然这般人终是有筋骨又曰汉文帝谓之善人武帝却有狂气象文帝天资虽美然止此而已武帝多有病痛然天资髙足以有为据此则是朱子以善人为谨厚之士今当从之大扺中行狂狷善人有恒皆是以天资言而善人又不如中行有恒又不如狂狷孔子之时虚无寂灭自託于上达之说尚少故孔子教人只从下学说起使其循序渐进朱子之时异端之说方且共託于上达而浸灌于学者之耳不先去其疾则孰肯从事于吾所谓下学哉故凡朱子之言性天道言上达者皆所以先去其疾薛文清曰孔子教人说下学处极多说上达处极少至宋诸老先生多将本原𤼵以示人亦时不得不然耳盖此之谓也辨学术象山对朱济道言収拾精神自立主宰当恻隠时自然恻隠当羞恶时自然羞恶愚按収拾精神而不读书穷理𤼵出来不能无差且其所谓収拾精神者不免如观心说之所讥非如程子之主一无适朱子之略绰提撕也安得无病至其所以収拾精神主于自私自利而非主于存天理又无论矣大抵象山阳明景逸念台皆是収拾精神一路功夫但象山主静阳明则不分动静景逸主静念台则不分动静象山阳明都不要读书穷理景逸念台则略及于读书穷理象山阳明则指理在心外景逸念台则指理在心内究竟则一辙阳明年谱载其将征思田之日与钱绪山王龙溪证道于天泉桥上绪山谓无善无恶是心之体有善有恶是意之动知善知恶是良知为善去恶是格物四语是师门宗旨龙溪谓心体既无善无恶意亦无善无恶知亦无善无恶物亦无善无恶阳明两存之曰汝中须用徳洪功夫徳洪须透汝中本体吾学无遗念矣愚谓此一条是王学病根其所谓致良知亦是如此依绪山之说则以本于无善无不善者为良依龙溪之说则直以无善无不善者为良总是知有心不知有性若以孟子仁人心也程子性即理也之义求之其说不攻而自破矣不知明季诸儒何以必极力为之回䕶如髙忠宪云阳明无善之说不足以乱性而足以乱教则以性原可谓无善特不可以此教人耳岂性与教有二道乎陈几亭云阳明所言无者直指本来不着一相非谓有善恶而不分别也衍之于意与事是既有善恶之后仍不分别其学术祸世之罪可胜诛哉自汝中之说倡遂蔑视进退取予无足轻重不见性者为善亦无益见性者为恶亦无伤非惟程朱之闲荡然而良知之教亦且口实于天下则似阳明无善无恶心之体一语未尝差特龙溪衍之过当耳果足以服龙溪之心乎几亭又云孟子言性善未尝云有善唿性为善犹赞青天为好耳若夫善意善事犹彩霞明星恶意恶事犹黒云浊雾虽彩霞明星与黒云浊雾相去逺甚要不可执此霞此星为青天之本体也善意善事性所𤼵也非性所有也性中本无一物夹杂至虚至粹故谓之善孔孟未尝言有何待后人言无必云无善是无上加无也则似孟子云性善即无善无不善之谓与告子何异乎岂无声无臭者性而有物有则者非性一物不有者性而万物皆备者非性乎其言不必无上加无若与阳明稍相左而实深于回䕶阳明者也以景逸几亭之好学深思亦知姚江末流之弊而不知其病根在昧于心性之辨反从而为之辞甚矣莠苗朱紫之易乱也王龙溪曰先师首掲良知之教以觉天下学者靡然宗之凡在同门得于见闻之所及者虽良知宗说不敢有违未免各以其性之所近拟议搀和纷成异见有谓良知本寂如镜之照物明体寂然而妍媸自辨有谓良知是从已𤼵立教非未发无知之本旨有谓良知无见成由于修証而始全有谓良知本来无欲直心以动无不是道不待复加销欲之功有谓学有主宰有流行而以良知分体用有谓学贵循序求之有本末得之无内外而以致知别终始此皆论学同异之见差若毫釐而其谬乃至千里不容以不辨者也寂者心之本体寂以照为用守其空知而遗照是乖其中也良知原是未𤼵之中无知而无不知若良知之前复求未𤼵即为沉空之见矣见入井之孺子而恻隠见嘑蹴之食而羞恶仁义之心本来完足感触斯应不学而能也若谓良知由修而后全挠其体也古今立教原为有欲设销欲正所以复还无欲之体非有所加也主宰即流行之体流行即主宰之用体用一原不可得而分分则离矣所求即得之之因所得即求之之証始终一贯不可得而别别则支矣按龙溪此条言良知之说各自为派如此然总知有心不知有性其或分主宰流行或不分主宰流行或分工夫本体或不分工夫本体皆只是指此昭昭灵灵之知觉非孟子之所谓良知也髙景逸先生之学见于先生所谓困学记者大略谓始读大学或问见朱子言入道之要莫如敬故专用力于肃恭収敛持心方寸间但觉气鬰身拘及放下又散漫如故继见程子谓心要在腔子里解者曰腔子犹言身子耳大喜以为心不专在方寸浑身是心也顿自快然及谪官赴揭阳于舟中严立规程以半日静坐半日读书将程朱所示诚敬主静观喜怒哀乐未发诸法一一叅求觉心气澄清时便有塞乎天地气象第不能常过汀州陆行憇旅舍小楼读二程书见明道先生曰万变俱在人其实无一事勐省曰原来如此从前牵纒俄然斩絶至此见六合皆心腔子是其区宇方寸亦其本位神而明之无方所可言也平生深鄙学者张皇言悟此时看作平常自知从此方可下工夫耳甲辰顾泾阳先生始作东林精舍大得明友讲习之功徐而騐之终不可无端居静定之力葢各人病痛不同大圣贤必有大精神其主静只在寻常日用中学者神短气浮便须数十年静力方得厚聚深培而最受病处在自㓜无小学之教浸染世俗故俗根难㧞必埋头读书使义理浃洽变易其俗肠俗骨澄神黙坐使尘妄消散坚凝其正心正气乃可耳余虽有豁然之见而缺此一大段功夫所幸呈露面目以来才一提策便是原物此记作于甲寅先生进学之大槩具见于此又行状载其自揭阳归与呉子徃归季思往来相与焚香兀坐坐必七日取大易七日来复之义葢先生之学专以静为主而其静也又以呈露靣目为主纯是禅学由其初不知延平观喜怒哀乐未发一语为有病而从此入门遂有旅店小楼之张皇其后焚香兀坐坐必七日皆是欲守此旅店一段光景遂执此以为学者下手工夫其讲一贯也谓一贯尚是入门之学非终身结果之学即指此一段光景为一贯也其论格物也谓格物者穷理之谓也穷理者知本之谓也亦指此一段光景为知本为格物也其论性也谓阳明无善之说不足以乱性其论尽心也谓此心广大无际常人局于形囿于气缚于念蔽于欲故不能尽尽心则知性知性则知天曰心曰性无非指此一段光景虽未尝废读书然看得这一边重那一边轻到后来临终与友人书云心如太虚本无生死何幻质之足恋乎又遗疏云君恩未报愿结来生全是佛家话头其平生好处只是从天资上发出来与学问全无干渉在延平观喜怒哀乐未发一语只是略欠自然与朱子所谓略绰提撕者稍异耳未是禅然景逸用之遂至于此甚矣学之不可丝毫有偏也罗念庵在阳明之后深知阳明末流之弊而欲以主静功夫救之其集中有云良知固出于禀受之自然而未尝冺灭然欲得流行𤼵见常如孩提之时必有致之之功阳明公之龙塲是也学者舍龙塲之惩创而第谈晚年之熟化譬之趋万里者不能蹈险出幽而欲从容于九达之逵岂止病躐等而已哉又与王龙溪书云终日谈本体不说工夫才拈工夫便指为外道此等处使阳明复生亦当攒睂也此皆切中当时之病然不反求之居敬穷理而第欲以主静为致恐只是致其所致非圣门所谓致髙景逸之学大抵本于念庵观其所作三时记言在揭阳念庵之门人萧自麓出念庵诸书观之深叹为阳明门人对病之药可见至若李见罗亦深言阳明末流之弊而取止至善为宗旨只是将阳明之良知改头换靣耳非有二也其学又在念庵景逸之下矣程篁墩之道一编王阳明之朱子晚年定论皆以朱合陆援儒入墨使学者认集註或问为朱子中年未定之说而谓其晚歳大悟旧说之非虽有信从朱子者不能不惑于其言较之显背紫阳其害尤甚幸罗整庵陈清澜之徒深辟其谬如拨云见日至徐文贞学则一书则又欲以陆合朱推墨附儒盖以象山未尝不曰亲师友曰观书册曰讲明与朱子之格物穷理髣髴相似遂强而一之不知象山虽未尝不言讲明其视讲明一边却轻且其所讲明者亦止讲明其自家一派学耳非可与朱子之格物穷理同日语也谓陆无异于朱不知陆子先不知朱子推墨附儒与援儒入墨其归一而已矣文贞平生极尊阳明良知之学而其语録有云学湏有要辨路径路径既明纵行之不能至犹不失日日在康庄也又曰学须有所见乃能行得如登万仞之山必见山头所在乃有进歩处非可㝠目求前也此亦与象山所谓讲明一般顾泾阳学蔀通辨序以象山为有我朱子为无我其说是矣至谓朱子岐徳性问学为二不能无失而曰辨朱陆者不须辨其孰为支离孰为禅辨其孰为有我而已矣则似朱子之胜象山者仅在无我此则愚所未安余于辛丑壬寅间有告子阳明之辨谓告子不是如禅家守其空虚无用之心不管外靣只是欲守一心以为应事之本盖即近日姚江之学然不能知言养气则心不能应事故自觉有不得处虽觉有不得终固守其心絶不从言与气上照管迨其久则亦不自觉有不得而㝠然悍然而己以㝠然悍然之心而应事则又为王介甫之执抝矣故告子者始乎阳明终乎介甫者也大抵阳明天资髙故但守其心亦能应事告子天资不如阳明则遂为介甫之执抝又告子天资髙强故成执抝若天资柔弱者则又为委靡矣故为阳明之学者强者必至于抝弱者必至于靡东庄见而评之曰百余年来邪说横流生心害政酿成生民之祸真范寗所谓罪深于桀纣者虽前辈讲学先生亦尝心疑之然皆包罗和㑹而不敢直指其为非是以其障益深而其祸益烈读此为之惊叹深幸此理之在天下终不得而磨灭亦世运阳生之一机也至谓阳明天资髙但守其心亦能应事即朱子谓禅家行得好自是其资质好非禅之力意然如朱子所称必富郑公吕正献陈忠肃赵清献诸公乃可谓之行得好耳阳明所为皆茍且侥倖不诚无物吾未见其能应事也观其通近侍结中朝攘夺下功纵兵肆掠家门乖舛尤甚皆载在实録可攷而知也实録称其性警敏善机械能以学术自文深中其隠矣张考夫亦极称实録讥阳明警敏机械之言谓当时士大夫中固多有识者考夫东庄之论阳明比予更严予初未见实録耳所谓天资髙者有中行狂狷善人实无处可以置阳明余于壬子五月始㑹东庄于郡城旅舍谆谆以学术人心为言曰今之人心大坏至于此极皆阳明之教之流毒也又曰泾阳景逸之学大段无不是然论心性则虽甚辟阳明而终不能脱阳明之籓篱又曰东坡学术尤误人好其学者戏谑㳺荡权诈茍且无所不可故人多乐而从之今之聪明才俊而决裂于亷耻之防者皆以东坡为窟穴者也若程朱之教行则人不可自便此所以恶其害己而去之朱子杂学辨最有功于世又曰今日为学当明可不可之界限古人大则以王小则以伯犹有所不可况其他乎又曰考夫虽师念台而不尽从其学考夫之于念台也犹朱子之于籍溪屏山白水乎非延平之比也一时之言皆有关系余所深佩服者魏庄渠与余子积书云文公论心学凡三变如存斋记所谓心之为物不可以形体求不可以闻见得惟存之之久则日用之间若有见焉此则少年学禅见得昭昭灵灵意思及见延平尽悟其失后会南轩始闻五峰之学以察识端倪为最初下手处未免阙却平时涵养一节工夫别南轩诗所谓惟应酬酢处特逹见本根答叔京书尾谓南轩入处精切皆谓此也中和旧说论此尤详其后自悟其失改定已发未𤼵之论然后体用不偏动静交致其力功夫方得浑全此其终身定见也愚按朱子心学凡三变固然然惟初年渉禅其后出入于五峰之说认一日之间万起万灭而寂然之本体未尝不寂然者为未发似与阳明之不分已𤼵未𤼵相类顾阳明之不分已发未𤼵者指知觉之心而言无善无恶者也朱子之不分已𤼵未𤼵者指义理之心而言万物皆备者也故无论朱子后来分已发未发即使到底不分仍与阳明异无论阳明到底不分已𤼵未𤼵即使亦改而分仍与朱子异所以阳明虽推朱子之晚年定论而仍有影响尚疑朱仲晦之句至若刘念台反以中和旧说为是而谓改定已𤼵未𤼵此是朱子已见得后仍用钝根工夫可谓巧于诬朱子者矣学蔀通辨所论朱子之言三变至晚年而始定此以朱陆异同而言也魏庄渠与余子积书所论朱子之言三变在中年而已定此以朱子自家用功而言也大抵朱子四十以后初㑹象山时犹未甚冰炭其论象山处疑信相半多属未定之见盖縁此时识象山未破也而其自家用功则固已本末兼备确有定见矣讲良知更讲致良知讲理以顿悟更讲事以渐修此明季诸儒所以救阳明末流之弊也然不知从朱子之格物入则所谓悟与修皆不可据不知尊程子性即理也之解则所谓理者先不真此只救得龙溪诸人之弊不曾救得阳明之弊以六经为圣人糟粕者犹以虚无之见置在六经外以六经为我註脚者直以虚无之见置在六经内故象山之解经其害更甚于王何也阳明一派学术日异而月不同正嘉之际其辞诐嘉隆之际其辞滛万厯以后其辞邪至今日其辞遁楚以荀况为兰陵令纲目特笔书之而又备载其论兵以仁义为本之言不以其言性恶而没其善所谓恶而知其美也今日于象山阳明亦当如是但从祀则不应滥及颜鲁公唐代伟人而载于姚铉所辑唐文粹者宝应寺有记放生池有碑深溺于浮屠之说如此其他如张说王维卢肇李华白居易柳宗元之徒连篇累牍称扬佛教者又何足怪哉故知韩退之真人杰也唐文粹不载退之谏佛骨表大端已差观圣贤李见罗曰仕止久速外别无秋阳江汉此言甚好然却未尽如喜怒哀乐子臣弟友皆是秋阳江汉又以一贯言之则一箇秋阳江汉贯万箇秋阳江汉阅圣人百世章想亲炙二字见成周风俗之厚伯夷有功焉春秋之末至于战国柳下惠有功焉曾㸃之春风沂水即子思之鸢飞鱼跃盖以道极于至大而无外入于至小而无间随时随地随人皆有当然之理有一毫欠缺便非所以报知己髙明广大处有一毫欠缺则大纲便不正精㣲中庸处有一毫欠缺则万目便不举此即伊尹一夫不获时予之辜意思故谓其有尧舜气象但㸃只是见得未能行得若三子之沾沾于兵农礼乐视㸃之所见狭且粗矣然却是实能行得漆雕开所谓斯即是㸃所见之境界但自知其未能信则其笃志处亦髙于㸃漆雕开吾斯之未能信一语意味深长盖大纲之信犹易节目之信最难知处信犹易行处信最难顺处信犹易逆处信最难从容时信犹易仓卒时信最难开虽己见大意而能体认到此其一段谦退精进气象真是可恱如陈清澜学蔀通辨亦可谓己见大意却少此一段气象史记檀弓皆载孔子负杖逍遥歌泰山梁木之事呉草庐曰此妄也圣人徳容始终如一至死不变今负手曳杖逍遥于门动容周旋中礼者不如是也圣人乐天知命视死生如昼夜岂自为歌诗以悲其死且以哲人为称又以泰山梁木为比若他人悲圣人之将死而为此歌词则可圣人自为此歌而自比乃若是妄也盖是周末七十子以后之人譔造欲表圣人之豫知其死将以尊圣人而不知适以卑之也草庐此论言圣人生死之际甚明白若如史记檀弓所载则孔子之临没不如曾子之启手足易箦逺矣二程先生一寛和一严厉明道尝谓伊川曰异日能使人尊严师道者吾弟也若接引后学随人材而成就之则予不得让焉朱公掞见明道于汝州归告人曰光庭在春风中坐了一月游定夫杨中立见伊川一日先生坐而瞑目二子立侍不敢去退则门外雪深尺余矣明道每与门人讲论有不合者则曰更有商量伊川则直曰不然二先生气象不同如此然不可以此遽议优劣寛和有寛和好处严厉有严厉好处至以其立朝言之明道能使荆公服其忠信而伊川不能使子瞻不诋为姦险亦非二程之有优劣盖荆公尚能容明道而子瞻不能容伊川也至以其论学言之语録中明道言居敬处多伊川言穷理处多如以记诵博识为玩物丧志如曰有天徳便可语王道其要只在慎独如曰学只要鞭辟近里着已质美者明得尽渣滓便浑化却与天地同体其次惟庄敬持养曰学者须先识仁仁者浑然与物同体识得此理以诚敬存之而已则皆明道之言也如曰涵养湏用敬进学则在致知曰今日格一件明日又格一件则皆伊川之言也故近世谈良知者多喜言明道而抑伊川不知二先生之学一也穷理居敬必无偏废之理特记之者有详略耳伊川尝谓张绎曰我昔状明道先生之行我之道葢与明道同异时欲知我者求之于此文可也此程门定论也故二程语録中多有不分二先生语者后人奈何以己意而妄分优劣乎论二先生者亦折衷于朱子而已朱子曰明道语宏大伊川语亲切又曰明道浑然天成不烦人力伊川工夫造极可夺天巧又曰明道可比颜子若孟子才高恐伊川未到孟子处伊川收束检制孟子却不能到又曰大程当识其明快中和处小程当识其初年之严毅晚年又济以寛平处又曰明道说话超迈不如伊川说得的确合朱子数条观之则知明道天资高于伊川伊川学力所至不让明道明道有优于伊川处伊川有优于明道处然其道则一而已故四书集註引用二程语亦不分伊川明道明道谢表有云惟知直道以事君岂忍曲学而阿世及为御史对神宗曰使臣拾遗补阙禆赞朝廷则可使臣掇拾臣下短长以沽直名则不能呜唿此所谓濂洛关闽之清议而非顾厨俊及之清议也以此为训犹有摘苏子瞻䇿问而劾其不恭如朱光庭者黄勉斋所述朱子行状直是一篇太极图学者不可不读朱子诸封事人但见其一味正直然其中仍有一段忠厚和平之意在盖由其从义理发出非从意气𤼵出也果斋李氏谓朱子晚见诸生缴绕于文义之间深虑斯道之无传始颇指示本体使深思而自得之此似与阳明朱子晚年定论之说相符然所谓指示本体者亦示之以体用兼备之学耳岂教之以尊徳性而废问学乎岂教之守其昭昭灵灵者为尊徳性乎元史载刘静修初为经学究训诂疏释之説辄叹曰圣人精义殆不止此及得周程张邵朱吕之书一见能发其㣲曰我固谓其当有是也又曰邵至大也周至精也程至正也朱子极其大尽其精而贯之以正也今静修集中叙学一篇不及朱子想是其早年之作其次第亦不如程氏分年日程之详然其谓六经自火于秦传註于汉疏释于唐议论于宋议论之学自传注疏释出故必先传注而后疏释先疏释而后议论此是不易之论孔子集羣圣之大成朱子集诸儒之大成犹文武周公损益二代之制以成一王之法也孔子伤夏殷之礼不足徴葢惜文武周公损益之妙不得见于后世耳今孔子之道虽垂于六经而其所以损益羣圣者后世亦不能知其详独朱子云今未逺遗文具在其所述诸经之传註既足以明道于天下而其损益之妙又往往见于文集语类之中学者其可不寳而传焉章枫山谓朱子语类一书虽出门人所记不敢谓其字字句句皆无差误而其中所载大而天地鬼神之奥小而一事一物之宜凡所以穷理修身应事接物与夫治国平天下之道靡所不备大有功于后学信哉薛文清谓读朱子语録杂书断不若读其手笔之书然手笔之书亦有得语録而益明者文清特恐人不知採择而为此言耳吾邑前辈沈晴峰论清任和之义曰昔在孟子时伯夷伊尹柳下惠三圣之名与孔子鼎立未有标别而独尊吾孔子也者惟孟子始见孔子之大为此区别之论伯夷担负纲常砥树名节一让而父子兄弟之道立一諌而君臣冠履之防明后来如季札严光文天祥之流似之然世路淆杂利害相攻使人人逊让以不犯手为髙大事大变倚靠谁人故伊尹一任而伐夏救民再任而放桐复辟后世如霍光诸葛亮之流似之然自世之衰也非复三五之时公道半明晦人羣半真伪故人情事变亦半起半仆任之不能清之不得则湏耐性柔情徐量其机解纷调剂救之者半随之者半要以济事安人故柳下惠者未尝不清不必激而表其清未尝不任不必任而处之过曹参丙吉谢安王旦之流似之人生处世只此三条大路孔子酌于三者之中几㣲中节譬之大医用药仍是衆工所用者觔两之不同耳譬僚之于丸庖丁之于牛丈人之于承蜩轮扁之于斵轮皆妙在手法轻重疾徐之间此论清任和之义精矣然清任和与为我兼爱执中又何以别愚谓清者无我与为我不同任者有差等之爱与兼爱不同和者调剂于清任之间执中者胶执于为我兼爱之中故夷尹惠与孔子偏全之分也异而同者也杨墨子莫与孔子邪正之分也直为异端而已然则季札诸葛亮谢安王旦之流亦可为圣乎曰是皆君子善人中行狂狷之徒也盖君子善人中行狂狷之内又各自有清任和之不同纲目不载严光足加帝腹之事欲学者取其髙而不取其傲也读渊明诗者不可不存此意包孝肃海忠介可谓不忮不求何用不臧矣却不免有子路终身诵之之意沾沾以是道为臧便不足为臧近世鹿江村孙徴君皆是这一路人惜无圣人裁成之所以其成又不若子路子路若不是圣人裁成其病痛亦不止此松阳钞存卷下松阳钞存跋松阳钞存䟦先王父之宰灵夀也灵夀别名松阳又为卫水所经故当时与诸生讲学之书名松阳讲义而钞存旧名卫滨曰钞亦名松阳钞存葢灵夀簿书之暇所定故咸冠以松阳志其地也钞存取诸问学録日记为多殆辑其粹语以示后学实无可増损正谊堂刻先王父遗书四种读礼志疑读朱随笔二书全刻至钞存及问学録均有删节行世既久㡬失其真业师惕斋杨姑夫邃精性理于先王父诸书最所熟习谓钞存一册不宜删节因全书艰于剞劂同门先请镌是书遂相协力三月告成然后先王父闲先圣辟异学之㫖朗然如日中天即此七十五条大㫖已具见矣呜唿手泽犹存渊源莫续诗曰无念尔祖聿修厥徳于此自勉还自愧焉孙男申宪百拜谨䟦