前汉纪前汉纪序刻两汉纪序夫史以述王道辨人纪彰厥轨迹以昭法戒盖圣人之耳目来世之龟镜也茍是非善恶不足以未惩劝观废兴则虽侈闻淫缀雕琢穪匠者无所取焉史官之设肇自轩后虞夏商周载在诗书王迹熄而人伦废孔子乃遵周公之制立百王之法而作春秋春秋者事经之标的也慨夫惇史邈而行漓素文没而言绝后有作者罕臻兹理故号良史之才者议论颇缪于圣人近通人之作者甄明或阙于前史又况情文不类出二家下者乎若乃汉侍中悦晋太守宏性静词华图书掌七阁之祕学该才逸文章擅一时之宗颍川托疾文若礼敬于微年牛渚高情谢尚晤谭于申旦愤操揽权眀哲炳几先之见当温厚遇不阿秉亮直之贞着申鉴则本仁义以献替赋北征则遡尼父之风流抱结遐志洩而爲文故其书也要在逹道义章法式笃名教之本发帝王之藴如论灾沴则本畴之休咎陈天人之际也如论夷狄则本谟之即叙严夏夷之防也六臣三諌惋遇主之难也三游四弊悼养士之失也典经儒家斯文教化之任也井田封建中正协和之思也忠邪着消长之几王覇析德刑之辨礼究承天立政之端乐契穆伦导俗之本作营玩好迪镂彤贵异之惩内嬖外戚述倖侫亢宠之戒言多凖经议不悖圣其于作者亦云庶几矣且书有二体曰书曰纪书之体创自马迁纪之体沿于左氏闳衍周赡区分条灿一家之言固不可少而平易质直综括简要辞约而事详则纪爲得焉故杜预有曰记事者以日系月月系时时系年所以纪逺近别同异也两汉纪者则左氏体也品拟其文并爲嘉藻荀则典丽婉通缅嗣西京之绝响袁则浑深尔雅一湔江左之靡风诚艺林之珉玉史家之图籥矣但其刋布弗广遂致湮晦昔大复何舍人得荀氏书抄本于徐太宰家刻于高陵泾野吕公序之曰予曩在史馆数问荀氏书弗获见而恨校讐之无副若袁氏书则尤所希觏者也宋绍兴间汝隂王铚谓比班范史缺裂不传矣况今日哉支硎杨公甞造先子五岳山人语及荀袁之书亟爲叹赏云往时曾于云间朱氏览宋刻本眞天府閟笈也惜未祈借爲可怅懊乃今不可复覩矣后不逾月有持一编售者则朱氏本也先子倾嚢购焉将序刻未暇而先子已矣噫神物有归幸获张华之劒竒姿未耀敢私桓氏之珠辄复梓行以永流播怆焉述事聊承堂构之心率尔芜辞岂尽作者之意可慨也巳呜唿蓍策所以立公言也权衡所以立公正也书契所以立公信也然誉或倖得毁有外来心迹之间沉隐莫察㣲瑕掩瑜尺朱盖紫自古然矣悲夫悲夫此仲豫所以有未克之谈而彦伯所以有悢然之叹者也嘉靖岁戊申夏四月朔日士雅山人呉黄姬水譔前汉纪序汉祕书监侍中荀恱凡汉纪十二世十一帝通王莽二百四十二年一祖三宗高祖定天下孝惠高后值国家无事百姓安集太宗昇平世宗建功中宗治平昭景称治元成哀平历世陵迟莽遂簒国也凡祥瑞黄龙见凤凰集麒麟臻神马出神鸟翔神雀集白虎仁兽获寳鼎昇寳磬神光见山称万岁甘露降芝草生嘉禾茂玄稷降醴泉涌木连理凡灾异大者日蚀五十六地震十六天开地裂五星集于东井各一太白再经天星孛二十四山崩三十四陨石十一星陨如雨二星昼见三火灾二十四河汉水大汎溢爲人害十河汎一冬雷五夏雪三冬无氷二天雨血雨草雨鱼死人复生男子化爲女子嫁爲人妇生子枯木更生大石自立建安元年上巡省幸许昌以鎭万国外命亢辅征讨不庭内齐七政允亮圣业综练典籍兼覧传记其三年诏给事中祕书监荀悦抄撰汉书略举其要假以不直尚书给纸笔虎贲给书吏悦于是约集旧书撮序表志揔爲帝纪通比其事例系年月其祖宗功勲先帝事业国家纲纪天地灾异功臣名贤竒策善言殊德异行法式之典凡在汉书者本末体殊大略粗举其经传所遗阙者差少而求志势有所不能尽繁重之语凡所行之事出入省要删畧其文凡爲三十卷数十余万言作爲帝纪省约易习无妨本书有便于用其㫖云尔㑹悦迁爲侍中其五年书成乃奏记云四百有一十六载谓书奏之岁岁在庚辰昔晋之乗楚之梼杌鲁之春秋虞夏商周之书其揆一也皆古之令典立之则成其法弃之则坠于地瞻之则存怱焉则废故君子重之汉书纪其义同矣凡汉纪有法式焉有监戒焉有废乱焉有持平焉有兵略焉有政化焉有休祥焉有灾异焉有华夏之事焉有四夷之事焉有常道焉有权变焉有策谋焉有诡说焉有术艺焉有文章焉斯皆眀主贤臣命世立业群后之盛勲髦俊之遗事是故质之事实而不诬通之万方而不泥可以兴可以治可以动可以静可以言可以行惩恶而劝善奖成而惧败兹亦有国之常训典籍之渊林虽云撰之者陋浅而本末存焉尔故君子可观之矣前汉纪前汉纪卷第一前汉高祖皇帝纪卷第一荀恱昔在上圣唯建皇极经纬天地观象立法乃作书契以通宇宙扬于王庭厥用大焉先王以光演大业肆于时夏亦惟翼翼以监厥后永世作典夫立典有五志焉一曰逹道义二曰彰法式三曰通古今四曰着功勲五曰表贤能于是天人之际事物之宜粲然显着罔不能备矣世济其轨不殒其业损益盈虚与时消息虽臧否不同其揆一也是以圣上穆然惟文之䘏瞻前顾后是绍是维臣悦职监秘书摄官承乏祗奉明诏窃惟其宜谨约撰旧书通而叙之揔爲帝纪列其年月比其时事撮要举凡存其大体旨少所缺务从省约以副本书以爲要纪未克厥中亦各其志如其得失以俟君子焉汉兴继尧之胄承周之运接秦之弊汉祖初定天下则从火德斩蛇着符旗帜尚赤自然之应得天綂矣其后张苍谓汉爲水德而贾谊公孙弘以爲土德及至刘向父子乃推五行之运以子承母始自伏羲以迄于汉宜爲火德其序之也以爲易称帝出乎震故太皡始出于震爲木德号曰伏羲氏共工氏因之爲水德居水火之间霸而不王非其序也炎帝承木生火固爲火德号曰神农氏黄帝承之火生土故爲土德号曰轩辕氏帝少昊灭帝挚承之土生金故爲金德号曰金天氏帝颛顼承之金生水故爲水德号曰高阳氏帝喾承之水生木故爲木德号曰高辛氏帝尧始封于唐高辛氏衰而天下归之号曰陶唐氏故爲火德即位九十载禅位于帝舜号曰有虞氏故爲土德即位五十载禅位于伯禹号曰夏后氏故爲金德四百四十二年汤伐桀王天下号曰殷爲水德六百二十九年武王灭纣王天下号曰周爲木德七百六十七年秦昭王始灭周而诸侯未尽从至昭王之曾孙政遂并天下是爲始皇帝有天下十四年犹共工氏焉非其序也自周之灭及秦之亡凡四十九年而汉祖灭秦号曰汉故爲火德矣在昔陶唐之后有刘累者以御龙事孔甲爲御龙氏在商爲豕韦氏在周爲唐杜氏其适晋国者爲范氏别处秦者爲刘氏当战国时刘氏徙于魏迁于沛之丰邑处中阳里而高祖兴焉汉高祖讳邦字季𥘉昭灵后尝息大泽之陂梦与神遇是时雷电晦冥太上皇视之见蛟龙临之遂有娠而生高祖隆凖龙颜美湏髯左股有七十二黒子寛仁爱人有大智度曾爲泗水亭长尝从王媪武负贳酒毎饮醉留寝其家上尝见光怪负等异之輙折契弃劵而不责单父人吕公好相人有女以爲贵避讐于沛沛令求其女不与及见高祖状貌公竒之因以女妻焉是爲吕后生孝惠鲁元公主尝有老父过乞浆相吕后孝惠鲁元公主皆大贵也及见高祖乃大喜曰夫人儿子蒙君之力也君贵不可言也遂去不复见高祖以亭长送徒骊山夜行经丰西泽中有蛇当道㧞劒斩之遂过后人至者见一老妪哭蛇曰此白帝子也向赤帝子遇而杀之妪因忽然不见高祖亡避吏于山泽中吕后常知其处云高祖所在上有赤色云气占气者山东有天子气秦始皇帝乃东游欲以厌之秦二世胡亥元年秋七月发闾左屯渔阳阳城人陈胜字渉阳夏人吴广字叔皆爲屯长行至蕲㑹天大雨度巳失期失期法当斩遂因天之怨下谋叛陈胜以缯爲书置鱼腹中曰陈胜王令人卖之士卒得鱼者故巳怪之矣又令吴广夜于丛祠中构火作狐鸣曰大楚兴陈胜王衆乃大惊遂杀其将尉号令徒属称大楚胜爲大将军广爲都尉攻掠城邑至陈衆数万人胜自立爲楚王大梁人张耳陈余諌曰将军出万死之计爲天下除残贼今始至陈爲王是示天下私也不如立六国后自爲树党进师而西则野无交兵县无守城诛暴秦安㩀咸阳以令诸侯天下可图也胜不听以陈人武臣爲将军耳余爲校尉北狥赵地当此之时楚将徇地者甚衆楚兵数千聚党者不可胜数以吴广爲假王监诸将以周文爲将军衆十余万西至戯水盖百二十万矣秦令将军章邯赦骊山作徒七十万人以撃之是时吴广别围荥阳不能下将军田臧等谋曰假王骄不可与计谋乃矫陈王命诛吴广进兵而西是歳太白再经天占曰法爲大兵天下易王九月沛人杀其令高祖爲沛公萧何爲丞相曹参周勃以中㳙从夏侯婴樊哙爲舎人萧何即沛主狱吏曹参沛狱掾婴沛廐驺勃以织簿爲产哙以屠狗爲事皆公之旧也是时沛公在外黄兵衆数百人萧何等欲应陈胜故召沛公立之收沛子弟得三千人而项籍亦起兵㑹稽籍字羽故楚将项燕之孙也羽初起时年二十四身长八尺二寸目重瞳子力能扛鼎与季父项梁避讐于吴梁好爲辩说隂有大志吴中贤士大夫皆出梁下梁乃与籍杀㑹稽太守殷通佩其印绶自号爲㑹稽将籍爲禆将徇下邳县张耳陈余既至赵说豪杰曰秦爲乱政虐刑残贼天下北有长城之役南有五岭之戍内外搔动百姓罢弊财匮力尽重以苛法使天下父子不相聊生陈王奋臂爲天下唱始莫不响应于此时不成封侯之业者非人豪也因天下之力诛无道之秦报父兄之讐而成大业者此壮士之一时也皆然其言乃收兵数万人遂下赵十余城武臣自号爲武信军进军围范阳范阳人蒯通爲其令徐公说武信军曰范阳令欲以其城先下君而君不利之则诸守皆爲金城汤池不可攻也君计莫若以黄屋朱轮以迎范阳令使驰乎燕赵之郊则邉城皆喜相率而降此由以下坂而走丸也武信军乃以侯迎徐公燕赵闻之降者三十余城耳余闻诸将徇地者多畏以䜛得罪又怨陈王不以巳爲将军陈王欲诛其家柱国房君赐谏王曰秦王未亡而诛赵王家是复生一秦也不如因贺之令进兵撃秦胜从之耳余与赵王谋曰王王赵非楚意也楚巳诛秦必加兵于赵不如北徇燕地以自广南据大河北有燕代楚虽胜秦不敢制赵若不胜秦必重赵赵承秦楚之弊可以得志于天下乃使韩广北徇燕地燕人欲立广广曰母在赵不可也燕人曰夫以楚之强不敢害赵赵独安敢害将军之家广乃自立爲王而赵亦归其家赵王畧地燕界间行爲燕军所得囚之以求割地赵使请王燕輙杀之有厮养卒请使燕军说燕将曰夫张耳陈余与武臣俱杖马䇿下赵数十城岂乐爲人臣哉顾其势初定且以长㓜相次先立武臣以持赵心今赵地巳服此二人名爲求王实欲令燕杀之而分王其地夫以一赵尚陵少燕今以两贤王立左提右挈而赍直义破燕必矣燕乃遣赵王厮养卒爲御而归魏人周市爲陈王定魏魏人欲立市市曰国家昏乱忠臣乃见乃请于陈王立故魏公子咎爲魏王故齐王田氏之族儋亦杀县令自立爲齐王章邯败楚军杀周文于邯郸杀田臧于敖仓楚将皆败秦遂攻陈破之沛公二年冬十月秦将围沛公于丰出与战败之十一月沛公引兵之薛令雍齿守丰赵将李良爲章邯所招遂叛以兵袭武臣武臣死张耳陈余出走十二月陈胜之御庄贾杀陈胜以降秦楚人葬之砀谥曰隐王胜故中㳙人吕臣复收余兵攻陈以杀庄贾是时胜先令将军秦嘉掠地及胜死嘉立景驹爲楚王初胜尝与人佣耕相谓曰富贵无相忘耕者笑曰汝今佣耕何富贵也胜曰鷰雀安知鸿鹄之志哉及胜爲王耕者叩门曰吾欲见渉胜见之出入轻慢益发舒胜贫贱故毁伤威重胜斩之故人皆弃而去由是无亲胜者以朱房爲忠正胡武爲司过以苛察爲忠而胜任之是故诸将不亲附此其所以亡也雍齿以丰叛降于魏春正月张耳陈余收赵衆击李良良败走归章邯耳余乃立旧赵之后赵歇爲赵王沛公将见景驹遇张良于留良韩人其先五世相韩及韩亡良弟死不葬悉以家财求客报讐强秦秦始皇东㳺良募力士击之误中副车亡匿下邳游于圯上有一老父至直堕其履顾谓良曰孺子下取履良甚怪愕爲其老乃取履跪而进之父曰孺子可教矣后五日与吾㑹此及期而良后至老父怒之凡三期而良先至老父乃喜遗书一编曰读此即爲王者师后十三年见我于齐北谷城山下黄石即我矣遂去不复见其书乃太公兵法也良乃以说沛公沛公善之良曰沛公殆天所授故遂属焉项梁以八千人渡江闻陈婴巳下东阳欲与连和婴者故东阳令吏县中欲立爲王婴母曰汝家世贫贱今暴得大名不祥不如以兵属人事成犹得封侯事不成祸有所归而易以亡婴遂以兵属梁黥布亦以兵属梁焉布六人也少时客相之当黥而王及其黥也乃欣然而喜输徒骊山遂亡走至江中聚徒属而从项梁夏四月项梁杀景驹及秦嘉止薛沛公徃从之梁益沛公兵遂攻丰㧞之雍齿奔魏居巢人范増年七十余说梁曰秦灭六国楚最无罪自怀王入秦不反楚人怜之故语曰楚虽三戸亡秦必楚今陈胜首事不立楚后其势不长今君起江东楚蜂起之将皆争附君者以君世世楚将爲能复立楚后也梁乃求怀王之孙心心爲人牧羊六月楚心立号曰怀王陈婴爲上柱国梁爲大将军号武信军封沛公爲武安侯爲砀郡长张良亦说项梁立韩公子成爲韩王良爲司徒畧韩地章邯遣兵攻魏魏将周市请救于齐楚市以二国师不至章邯击杀市遂围临济魏王咎伪使其人纳降而自杀章邯进伐齐杀田儋儋从弟荣收余兵保东阿齐王建之弟田假自立爲齐王田角爲相田简爲将军章邯围东阿沛公项梁救之大破章邯秋七月大雨霖至于八月田荣归逐田假立儋子市爲王巳爲相荣从弟横爲将军田假奔楚田角田简奔赵项梁遂追秦军使召齐王兵俱西荣曰楚杀田假赵杀角简乃出兵梁曰田假穷来投我我不忍杀齐使曰夫虺蝮螫手则断手螫足则断足爲其害体也夫田假角简之在楚赵岂有手足之戚何故不杀梁不听齐遂不肯出兵沛公项梁败秦师于雍丘斩秦将李由而梁益轻秦有骄色故楚令尹宋义諌曰臣闻战胜将骄卒惰者败今年少惰矣秦兵日盛臣爲君畏之梁不听使宋义于齐遇齐使者义曰武信君必败公徐行即免疾行必及祸矣九月章邯大破楚于定陶项梁死齐使徐行不及祸也魏王咎之弟豹复收衆自立爲魏王楚怀王都彭城约诸侯曰先入咸阳者王之章邯既败项梁以楚不足忧乃北伐赵大破之赵王歇保鉅鹿秦将王离围之章邯军其南筑甬道而输之粟楚救赵以宋义爲上将号曰卿子冠军项羽爲次将范増爲下将遣沛公别西入关于是灌婴以中㳙从婴洛阳贩缯者也是时曹参数有战功封爲执帛侯号建成君沛公三年冬十月齐将田都叛田荣将兵助楚十有一月楚师至于河上项羽谓宋义曰疾引兵渡河我击其外赵应其内破秦军必矣义曰不然今秦攻赵战胜则兵罢我承其弊不胜则我鼓行而西必举秦矣故不如闘秦赵夫击轻锐我不如公坐运筹䇿公不如我因令军中曰勐如虎狠如羊贪如狼强不可令者皆斩遣其子襄相齐身送之至无盐饮酒高㑹羽曰将军戮力伐秦而乆留不行歳饥民贫卒食半菽军无见粮乃更饮酒高㑹不因赵与食并击秦乃曰承其弊夫以秦之强攻新造之赵其势必举赵赵亡而秦益强何弊之承且国兵新破王寝不安席扫境内而属之将军国家安危在此一举今不䘏士卒而徇私非社稷之臣也羽乃晨朝宋义即入帐中斩宋义头以出令军中曰宋义与齐王谋反王隂令籍诛之乃使报命于王王以羽爲大将军十有二月项羽济河沈船破釡烧庐舎令人持三日粮至则围王离与秦军遇九战九胜絶甬道大破秦军虏王离当此时诸侯救鉅鹿者十余壁莫敢进及楚击秦诸侯皆从壁上望楚战士无不一当十又羽唿声动天地诸侯军人人莫不怖惧于是既破秦军羽见诸侯上将入辕门膝行而前莫不仰视羽者由是爲诸侯上将军兵皆属羽焉于是羽威权遂振四海初宋义与项羽将五万距秦三将当王离与羽大战时精兵四十万衆并章邯军故也是时枉矢西流如火流星虵行若有首尾广长如一匹布着天矢星坠至地即石也枉矢所触天下所共伐也凡枉矢之行以乱平乱项羽伐秦之应沛公又败秦军于栗邑陈余遗章邯书曰白起爲秦将南㧞鄢郢北坑马服攻城畧地不可胜计卒赐死于杜邮蒙括北逐戎人开榆中之地数千里竟死于云阳何者功多而秦不能封因以法诛之今将军爲将三年所亡失以十万数而诸侯并起丞相赵高专政日乆今事急恐二世诛之必因以法诛将军以塞责使人更代以免其祸将军居外乆多内隙有功必死无功亦死且夫天亡秦愚智皆知之今将军内不能直諌外爲亡国将孤立而欲长存岂不哀哉章邯狐疑隂与项羽约未决鉅鹿之围陈余以数万人军在鉅鹿北力不能救赵张耳令张靥陈释召余余遣靥释将五千人当秦军皆没及罢围耳责怒余余曰所以不进死欲报秦也今赴秦军如以肉餧虎当何益也耳又以爲余杀靥释余怒曰不意君之望臣深也乃解印绶去耳取之遂收其军余与数百人之河上渔猎初耳余爲刎颈交俱隐身爲里监门余常父事耳由是有隙春二月沛公过高阳郦食其爲里监门年六十余县中谓之狂生乃求见沛公沛公方踞牀令两女子洗足食其长揖不拜曰足下必欲举义兵诛无道秦不宜踞见长者沛公辍洗谢之食其进计曰天下之郡陈留当冲四通五逹之郊也又多积粟臣请使其令下公即不听举兵攻之臣爲内应破陈必矣于是沛公引兵随而攻之遂取陈留号食其爲广野君食其言弟商以爲将军时商聚党数千人以兵属焉夏六月沛公攻宛韩王使张良从南阳太守吕齮保城不下沛公欲遂西张良曰强秦在前宛兵在后此危道也乃围宛宛急南阳太守吕齮拟自杀其舎人陈恢逾城出见沛公曰宛吏惧死皆坚守足下尽力攻之死伤者必衆引兵西去宛必随之足下前则失咸阳之约后有强宛之患不如降之封其守引其甲卒而西北城未下者必开门而待足下矣沛公曰善秋七月封南阳太守齮爲殷侯封陈恢爲千戸侯引兵而西无不下者军所过不虏掠秦民喜章邯遂降项羽盟于殷墟之上立邯爲雍王置军中长欣爲上将将秦降卒前行八月沛公攻武关赵高杀二世以请和求分王关中沛公不听高乃立二世兄之子婴爲王婴立诛㓕赵高遣兵距峣关张良曰秦兵尚强未可轻也愿益张旗帜诸山上爲疑兵令郦食其持重寳以㗖秦将秦将果欲连和俱西沛公欲听之良曰今独其将欲叛士卒恐不从从必危不如因其懈而击之乃击秦军大破之遂至蓝田前汉高祖皇帝纪卷第一前汉纪前汉纪卷第二前汉髙祖皇帝纪卷第二荀悦汉元年冬十月五星聚于东井从歳星也东井秦之分野五星所聚是谓易行有德者昌无德者殃沛公至覇上秦王子婴素车白马系颈以组奉皇帝玺降于轵道傍沛公执之以属吏于是秦遂亡矣本传曰贾生之过秦曰秦孝公据崤凾之固拥雍州之地君臣固守以闚周室有席卷天下并吞八荒之心当此之时商君佐之内立法度务耕织修守战之备外连横而鬪诸侯于是秦人拱手而取西河之外及惠文武昭襄蒙故业因遗策南取汉中西取巴蜀东割膏腴之地收要害之郡诸侯恐惧㑹盟而谋弱秦合从缔交相与爲一常以十倍之地百万之军仰关而攻秦秦人开关延敌九国之师逡廵而不敢进秦无亡矢遗镞之费而天下巳困矣于是从散约败争割地而赂秦秦有余力而制其弊追亡逐北伏尸百万流血漂橹因利乗便宰割天下分裂山河强国请伏弱国入朝及至始皇奋六世之余烈振长策而御宇内吞二周而亡诸侯履至尊而制六合南取北粤之地以爲桂林象郡百越之君頫首系颈委命下吏乃使蒙恬北筑长城而守藩篱郄匈奴七百余里然后践华爲城因河爲池据亿丈之峻临不测之深以爲固良将劲弩守要害之地信臣精卒陈利兵而谁何天下巳定始皇之心自以关中之固万世之业也于是废先王之典焚百家之言以威力爲至道以权诈爲要术百姓失望而天下怀怨矣故陈渉起于行阵之间将数万之衆转鬪而攻秦斩木爲兵掲竿爲旗天下云合响应嬴粮而影从山东豪杰并起而亡秦族矣夫秦以区区之地致万乗之权然后以六合爲家崤凾爲宫一夫作难而七庙堕身死人手爲天下笑者何也仁义不施而攻守之势异也沛公入咸阳宫室妇女珍寳犬马之餙甚盛欲留之张良谏沛公曰秦爲无道故使沛公得至于此今始至秦即安其乐此助桀爲虐也乃还军覇上诸将皆争取秦寳货萧何独悉收秦圗书十有一月沛公与秦人约法三章杀人者死伤人者刑及盗抵罪吏人皆安堵如故民争献牛酒又让不受于是民知德义矣沛公乃遣兵距关欲王关中是时项羽率诸侯兵四十万衆号百万衆西至新安卒心不服出怨言羽乃夜击之坑秦降卒二十余万人十有二月遂至鸿门欲击沛公项羽季父告张良令出良曰今事急亡去则不义乃告沛公令见项伯项伯自解于项羽沛公遂见羽于鸿门亚父范增欲击沛公羽不听范增谓项庄曰汝入以劒舞因击沛公项庄旣舞项伯常以身蔽沛公于是甚急贤成君樊哙闻之杖劒楯冲门而入立于帐下羽曰壮士哉赐之巵酒豚肩旣饮酒㧞劒切肉肉尽因责让羽曰沛公先定关中以待大王今大王听谗臣之言乃欲诛沛公臣恐天下解心疑大王也所以遣兵守关者以备他盗也羽黙然遂无诛沛公乃还覇上范增怒曰吾属今爲沛公虏矣羽遂杀子婴收其寳货妇女而东烧秦宫室火三月不灭韩生说羽令都关中羽曰富贵不归故鄕如衣锦夜行韩生曰人谓楚人曰沐猴而冠果然羽闻之怒杀韩生羽所过残贼秦人失望春正月羽阳尊怀王爲义帝徙之长沙都郴羽自立爲西楚覇王王梁楚地九郡都彭城立沛公爲汉王王巴蜀汉中四十一县都南郑三分关中立秦三将章邯爲雍王司马忻爲塞王董翳爲翟王黥布爲九江王徙赵王歇爲代王立张耳爲常山王徙魏王豹爲西魏王徙燕王广爲辽东王燕将臧荼爲燕王徙齐王市爲胶东王齐将田都爲齐王赵将司马卭数有功立爲殷王瑕丘申阳先下河南迎楚王于河上立阳爲河南王呉芮率百越佐诸侯立芮爲衡山王义帝柱国共敖别将击河南功多立敖爲临江王旧齐王建之孙田安初以济北数城降立爲济北王田荣背项梁陈余不从入关故皆不王然素闻余贤封南皮三县爲鄱君别将枚鋗功多封旧戸侯夏四月诸侯皆国汉王欲叛楚萧何谏曰虽王汉中之恶不犹愈于死乎且语称天汉其称甚美夫能屈于一人之下则伸于万人之上汤武是也愿大王王汉抚其民以致贤人收用巴蜀还定三秦天下可圗也乃就国赐曹参爵爲建成侯樊哙爲临武侯张良烧绝栈道示无还心良因绝栈道而还于韩于是沛公遂至南郑封吕公爲临泗侯淮隂人韩信爲治粟都尉初信家贫常寄食于下鄕亭长亭长妻厌之乃自绝而去钓于下邳城下有漂母怜信食信数十日信曰富贵我必厚报母母怒曰大丈夫不能自食吾岂求报乎淮隂市有少年衆辱信曰能死杀我不能死出我跨下信遂俛而出其跨下市人大笑之信母死家贫无以葬乃行营髙敞葬地令其傍可置万家者后事项羽爲郞中羽不能用而去归于汉坐事当斩巳伏锧仰视乃见夏侯婴曰王不欲取天下邪而斩壮士太仆婴言之于王赦之不诛以爲都尉萧何知其贤王不能用信亡萧何遽自追之不及以闻三日乃至王怒曰何之何曰追亡者耳王曰诸将亡者十軰公无所追追信诈也何曰诸将易得耳大王必欲定天下非信无可用者王乃以爲大将军何曰大王性素慢人毎拜大将军若召小儿此信所以去也宜立坛塲斋七日设九賔礼而拜之旣拜信衆咸惊焉信见王曰今东向争天下岂非项王也王曰然信曰大王自料勇悍仁强孰与项王王曰不如也信再拜曰唯信亦以爲大王不如也然项王喑呜叱咤千人皆靡然不能属任贤将此特匹夫之勇耳项王与人恭谨人有疾病流涕与之分食至于封赏恡而不能与此特匹妇之仁耳虽王天下不居关中都彭城又背义帝约而以亲踈王诸侯不平所过无不残灭百姓不附虽名爲伯实失天下心故曰其强易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不胜且三秦王诈其衆降诸侯项王诈坑秦降卒二十余万人唯邯忻翳等三人得脱秦人父兄怨此三人痛入骨髓大王入关秋毫一无所取除秦苛法吏人无不欲得大王王秦于诸侯之约大王当王关中王失职之蜀秦人无有不恨者今大王举兵而东三秦可传檄而定也于是王大喜自以爲得信晚也五月与韩信俱东萧何留守蜀王进兵袭雍王章邯败走废丘令将军樊哙围之王遂东田荣怨项羽不肯王巳又不令市徙胶东市畏楚亡之国六月田荣杀市自立爲齐王而击田都都亡走楚田荣与彭越将军印绶令反徇梁地越者昌邑人也初少年相聚百余人请越爲长与期会十余人后至越曰请斩最后至一人衆皆笑曰何至如是越遂斩之立约束而盟徒属皆惊而不敢仰视后衆万余人在鉅野中无所属乃受荣印绶击杀济北王安荣遂并三齐之地辽东王韩广不肯徙之国故燕王臧荼杀广并其地塞王忻翟王翳来降项王杀韩王成以张良从汉入秦故也以故呉令郑昌爲韩王距汉张良遗项羽书曰汉失职之蜀欲得关中如约则止不敢反也又以齐反书遗羽曰齐欲灭楚国羽以故不南而北击齐兵九江王称疾遣四千人助楚是歳实乙未也二年冬十月项羽使九江王布杀义帝于郴陈余旣怒张耳且怒项羽之不王巳也乃请兵于齐以伐赵破常山赵王张耳欲走楚齐客有甘公者说耳曰汉王入秦五星从歳星于东井其占曰当以义取天下汉入秦可谓能义矣楚虽强后终属于汉耳乃走汉汉以故秦柱下史阳武人张苍爲常山太守陈余迎赵王歇反之于赵立余爲代王余以赵王弱乃使夏说爲国相居代余相赵张耳间行归汉汉以爲成信侯河南王韩王来降十有一月立旧韩王孙信爲韩王使诸将畧地若一郡降者封万戸侯王使人招陈余陈余曰汉杀张耳乃从汉乃求人类耳者送其首余将从汉闻耳诈死乃止春正月项羽伐齐杀田荥齐降于楚羽焚其城郭杀降卒系虏老弱齐复叛楚降汉汉王立社稷于长安施恩惠赐人爵蜀汉人从军者家复租税二歳关中人从军者复租一歳人年五十巳上能善道教训者复徭役常以十月赐民牛酒萧何守关中治栎阳宫定约束转漕给军专任关中事是时沛人王陵聚党数千人在南阳始来从汉项羽得陵母汉使至楚羽使母招陵陵母见使者曰爲我告陵汉王长者也终事之无二心因伏劒死三月魏王豹降陈平因魏无知始来陈平阳武人也家贫好读书少时尝爲里中社宰分肉甚平均父老善之平曰嗟乎使平宰天下亦如此肉矣事魏王及项羽不能用归汉汉王与叅乗令典护诸将诸将皆怒曰大王一旦得楚之亡卒乃命监护长者王愈益任用之王至洛阳新城三老董公说王曰臣闻顺德者昌逆德者亡兵出无名事故不成明其爲贼敌乃可服项王杀义帝是天下之贼也夫仁者不以勇义者不以力若三军之衆爲之素服以告诸侯而事东伐此汤武之举也王善之乃与义帝发丧大临三日素缟以告诸侯夏四月田横立荣子广爲齐王横爲相止城阳项羽与齐战汉王率诸侯之师凡五十六万人东袭楚至外黄彭越将三万人归汉汉拜爲相国令定梁地王遂入彭城悉收楚美人寳货置酒髙㑹羽闻之留其将击齐自以精兵三万人归晨袭汉军于濉水上从旦至日中杀汉士卒十余万人皆入濉水濉水爲之不流汉军大败围王三匝㑹天大风扬砂昼晦楚军大乱而王得与数十骑遁去道逢孝惠鲁元公主载行楚追急輙推堕之夏侯婴尝收载之遂得免而太公吕后被获于楚时诸侯皆复归楚楚进兵而西萧何悉发关中卒诣军韩信亦收余兵与王㑹击楚于京索间大败之骑将灌婴又败楚骑于荥阳东故楚师不能复进陈平爲亚将属韩信或曰陈平虽美丈夫如冠玉耳未有所知也平居家盗婬其嫂在官受金王以让魏无知无知曰大王所知者行也臣所言者能也顾其计诚足以益国耳又何疑王以平爲护军中尉尽监护诸将诸将乃不敢言王谓群臣曰谁能爲我说九江王令背楚项羽必留必留三月我之取天下可以万全有儒者随何请使至九江三日不得见何说太宰曰今臣所言是耶大王所欲闻非耶何等二十人伏斧锧于淮南市以明大王背汉而与楚也太宰言之于王而见之何曰窃见大王之与楚何也王曰寡人北面而臣事之何曰大王臣事楚者以爲可託国也项王伐齐身自负版筑以爲士卒先大王宜悉举淮南之衆身爲先锋乃发四千人以助楚夫北面而臣事人者固若是乎汉王战于彭城项王未出齐也大王宜扫淮南之衆日夜㑹战今无一人渡淮者垂拱而观其孰胜夫託国干人固若是乎大王提空名以向楚而欲厚自託臣窃危之夫楚兵虽强负不义之名以其背盟约而杀义帝也汉王收诸侯之兵还守成臯荥阳下独深沟髙垒分卒守徼乗塞楚人还兵间行以梁地深入敌国八九百里楚欲战则不得攻城则力不能老弱转输千里之外汉坚守不动进则不得前退则不得解楚亦不足恃也楚胜则诸侯自危惧而相救夫楚之强适足以致天下之兵耳臣非以淮南之衆足以亡楚也今大王举兵而背攻楚楚王必留数月汉之取天下可以万全大王不与万全之汉而自託于危亡之楚臣窃惑之布隂许之㑹楚使至方急责布发兵何直入曰九江王巳归汉楚何得以令发兵布甚愕何因令布杀使者而起兵项羽使龙且击淮南而身攻下邑六月汉王归栎阳引水灌废丘章邯自杀壬午立子盈爲太子赦罪人关中大饥米斗五千人相食秋八月如荥阳使郦食其说魏王豹豹曰汉王侮慢人骂詈诸侯王如奴虏耳吾不忍复见也食其还王问魏大将军谁也曰栢直也王曰此将其口尚乳臭不能当韩信骑将冯敬不能当灌婴歩将项他不能当曹参吾无患矣乃以韩信爲左丞相与曹参灌婴俱击魏韩信闻魏不以周叔爲大将军乃喜遂进兵伪陈船欲渡临晋魏聚伏兵以距之信乃伏兵从下阳以木缶渡军袭安邑虏魏王豹初豹有姬曰薄姬许负相之当生天子豹恃此而反豹败王遂纳薄姬是生文帝三年冬十月韩信张良及曹叅等破代擒夏说进伐赵获赵王歇斩成安君陈余韩信之伐赵也广武君李左车说成安君陈余曰汉兵乗胜远鬪其锋不可当也臣闻千里餽粮士有饥色樵苏后㸑师不宿饱今井陉之道车不得方轨骑不得成列行数百里其势粮食必在后愿足下假臣竒兵三万人从间路絶其辎重足下深沟髙垒勿与战彼前则不得鬪退则不得还野无所掠不十日两将之头可悬于麾下矣陈余曰韩信兵号数万千里径来袭我亦不罢劳今我二十万避而不击后有大者何以距之诸侯谓吾怯而轻来伐我不听韩信使人闚之知其不用广武君计乃敢进兵未至井陉口三十里止舍夜半选轻骑二千人人持一赤帜从间道萆山而望赵军信戒曰赵见我走必空壁逐我汝疾入拔赵帜立汉赤帜乃使万人先行背水爲阵平旦信建大将旗鼓出井陉口赵开壁击之大战良久于是信耳佯不胜伪弃旗鼓走还水上军赵空壁争汉旗鼓逐信耳于是二千旗驰入赵壁皆拔赵帜立汉赤帜二千赵军不能败水上军乃还见汉赤帜大惊以爲汉皆巳破赵衆矣遂乱而走赵将虽斩之不能禁于是汉兵夹击大破之旣而诸将问信曰兵法右背山陵前左水泽今将军令臣等反背水阵何也信曰置之死地而后生此兵法也且信非得素拊循士大夫也所谓驱市人而战故置之死地旣人人自爲战卽与生地皆走尚安得而用之乎诸将皆服曰非所及也信令军中曰生得广武君购千金信得之乃东面师事之问曰吾欲北攻燕东伐齐何如对曰败军之将不可以语勇亡国之大夫不可以圗存又何问焉信曰向使成安君听子之计则信亦将爲子擒矣固问之对曰足下威振诸侯名闻海内然士卒罢劳其实难用今足下举倦弊之兵顿之燕坚城之下情见力屈旷日粮竭若燕不拔齐必距境以自强二国相持则刘项之权未有所分也不如按甲休兵日享士卒大夫北首燕路然后使一乗之使奉咫尺之书燕不敢不从燕从而临齐齐虽有智者亦不能爲齐计也兵法固有先声而后实者此之谓也信曰善乃发使使燕燕听命于是请立张耳爲赵王以拊循赵衆甲戍晦日有食之十二月九江王布及随何至布爲楚所攻败故间行而来王拒楚于成臯与郦食其谋挠楚权食其曰昔汤伐桀封其后于𣏌武王伐殷封其后于宋秦灭六国使无立锥之地大王诚复六国之后彼皆戴仰大王德义愿爲大王臣妾德义巳行南面称伯楚必歛衽而朝王曰善趋刻印未行张子房至王以问之良曰大事去矣汉王方食良曰臣请借前筯以筹之昔汤武封桀纣之后者度能制其死命也今大王能制项籍之死命乎其不可一矣武王入殷表商容之闾释箕子之囚封比干之墓今大王能乎其不可二矣发鉅桥之粟散鹿台之财以赈贫穷今大王能乎其不可三矣偃革爲轩倒戢干戈示不复用武今大王能乎其不可四矣休马华山之阳示无所爲今大王能乎其不可五矣息牛桃林之埜示天下不复输积今大王能乎其不可六矣天下逰士离亲戚捐坟墓去故旧从大王逰者日夜望尺寸之地今乃立六国后逰士各归事其主从亲戚及故旧大王谁与取天下乎其不可七矣且楚唯无强六国复挠而从之大王安得复臣之哉其不可八矣诚用此计大事去矣汉王辍食吐哺骂郦生曰竖儒几败乃公事令趣销印荀悦曰夫立策决胜之术其要有三一曰形二曰势三曰情形者言其大体得失之数也势者言其临时之宜也进退之机也情者言其心志可否之意也故策同事等而功殊者何三术不同也初张耳陈余说陈渉以复六国自爲树党郦生亦说汉王所以说者同而得失异者陈渉之起也天下皆欲亡秦而楚汉之分未有所定时天下未必欲亡项也且项羽率从六国攻灭强秦之时势则不能矣故立六国于陈渉所谓多巳之党而益秦之敌也且陈渉未能专天下之地也所谓取非其有以与人行虚惠而获实福也立六国于汉王所谓割己之有以资敌设虚名而受实祸也此同事而异形也及宋义待秦赵之毙与昔卞庄刺虎同说者也施之战国之时邻国相攻无临时之急则可也战国之立其日久矣一战胜败未必以存亡也其势非能急于亡敌国也进乗利退自保故累力待时乗敌之毙其势然也今楚赵所起其与秦势不并立安危之机唿吸成变进则成功退则受祸此同事而异势者也伐赵之役韩信军于泜水之上而赵不能败彭城之难汉王战于濉水之上士卒皆赴入濉水而楚兵大胜何则赵兵出国迎战见可而进知难而退怀内顾之心无必死之计韩信军孤在水上士卒必死无有二心此信之所以胜也汉王深入敌国饮酒髙㑹士卒逸豫战心不固楚以强大之威而䘮其国都项羽自外而入士卒皆有愤激之气救败赴亡之急以决一旦之命此汉之所以败也且韩信选精兵以守而赵以内顾之士攻之项羽选精兵以攻而汉以怠惰之卒应之此同事而异情者也故曰权不可预设变不可先圗与时迁移应物变化设策之机也陈平进谋曰项王大臣不过数人大王能捐数万斤金间楚君臣使相疑惑可以破楚必矣乃与陈平金四万斤不问出入平多行反间谓项羽曰诸将功多矣而终不得裂地而王欲与汉爲一以灭楚分王其地项王疑之夏四月楚围汉王于荥阳历阳侯范增欲急击荥阳项羽不信增怒乞骸骨归未到彭城疽发背而死五月纪信谓王曰臣请诳楚可以间出纪侯乃乗王车出东门曰汉王降楚楚军皆称万歳之城东观汉王得与数十骑出城西门令御史大夫周苛与魏王豹守荥阳周苛曰反国之王难与共守苛乃杀魏豹项羽见纪信非汉王乃大惊怒烧杀纪信王自西入关收兵复东辕生说曰今出武关项王必引兵而南大王深壁勿与战项羽用兵疾如雷电令成臯荥阳间且得休息使韩信等辑河北赵地连燕齐君王乃复屯荥阳如此则楚所备者多力分于汉王得休息后与之战破楚必矣汉王从之王复出军宛叶间项羽果引而南汉兵深垒自守是时彭越等击楚得项声薛公于下邳杀之羽乃自击彭越越败走羽乃引兵还抜荥阳获周苛谓苛曰吾方以公爲将军封万戸侯能爲我尽节否苛瞋目骂之羽怒乃烹之遂围成臯下之所杀亦无数秋七月有星孛于大角大角爲王坐本志以爲楚王亡之徴也八月王飨师河南欲复战郞中令郑忠说曰王髙壁深垒勿与战王乃使从兄刘贾与卢绾将兵入楚地佐彭越焚楚积聚复击破楚师于燕西下梁地十七城九月东击彭越令大司马曹咎长史欣守成臯郦食其说王曰夫敖仓天下转输久矣臣闻其下乃有积粟甚多楚人不坚守敖仓乃引兵而东令士卒分守成臯此天所以资汉也且两雄不俱立楚汉又相持不决百姓搔动海内摇荡农夫失耒红女下机天下之心未有所定愿大王急复进兵收荥阳据敖仓之粟塞成臯之险杜太行之道距飞狐之口守白马之津以示诸侯形制之势则天下知所归矣今燕赵巳定唯齐未下虽数十万之师未可以歳月破也臣请得奉眀诏说齐王使爲汉称东藩臣王曰善乃进兵复守敖仓食其说齐王曰知天下所归卽齐国可得而有也齐王曰天下何归曰汉王定三秦出武关而诛杀义帝之贼收天下之兵绍诸侯之业降城即以侯其将得赂即以分其士卒与天下同其利豪杰俊才皆乐爲之用诸侯之兵四面而㑹蜀汉之粟方船而下项王有杀义帝之名有背约之负于人之功无所记于人之罪无所忘战胜而不得其赏㧞城而不得其封非项氏莫敢用事爲人刻印刓而不能授积财而不能散故天下叛之贤才怨之故天下归汉可坐而策也夫汉王发蜀汉定三秦渉西河之外授上党之兵北破赵魏诛成安君此黄帝之兵非人之力天之所授也今以据敖仓之粟塞成臯之险守白马之津杜太行之坂距飞狐之口天下后服者先亡矣王疾下汉社稷可得而保也齐王以爲然乃罢守兵与食其日纵酒焉前汉髙祖皇帝纪卷第二前汉纪前汉纪卷第三前汉高祖皇帝纪卷第三荀侻四年冬十月韩信将伐齐闻旣和欲还蒯通说信曰将军受诏击齐未有诏止何以得无行乎且郦生一儒士仗轼下齐七十余城将军以数十万衆乃下赵五十余城劳苦将士数年反不如一竖儒之功乎信遂袭齐齐王以郦生爲卖已乃烹之齐王走高密项羽东伐外黄外黄数日乃降羽令男子十五巳上诣城东欲悉坑之外黄令舍人儿年十三说羽曰彭越强刼外黄外黄恐故且降以待大王大王又欲坑之百姓岂有所归心哉从此以东梁地十余城皆惧莫敢下矣羽赦之羽初之东山属大司马曹咎长史忻曰汉即挑战愼勿与战令得东而巳我十五日必定梁地而汉果挑战楚军不出使人辱之数日咎怒渡兵汜水上士卒半渡汉击破之尽得楚国寳货曹咎长史忻皆自杀王遂进兵取成臯羽下梁十余城闻曹咎破乃还羽于广武间爲高爼置太公于其上曰汉不急下吾烹太公王不听羽怒欲杀太公项伯曰夫爲天下者不顾其家杀之无益但益怨耳羽从之使人谓曰愿与王挑战面决雌雄王笑谢之曰吾宁鬪智不鬪力羽令壮士挑战汉使善射者楼烦射楚三人杀之羽大怒即自出瞋目叱之楼烦目不能视手不能发走还入壁王使间问之乃羽也王大惊于是王与羽临广武间而语王数羽曰汝背约王我于蜀汉其罪一也矫杀卿子冠军而自立其罪二也受命救赵不还报命擅刼诸侯入关其罪三也与怀王约入咸阳无暴勍汝烧秦宫室掘始皇冢多取财寳其罪四也杀秦降王子婴其罪五也诈坑秦卒二十万其罪六也皆王诸侯善地而徙逐其主令臣下争叛其罪七也出义帝于彭城而自都之多自与己地其罪八也杀义帝于江南其罪九也夫爲人臣自欲争天下大逆无道其罪十也吾以义兵诛残贼使刑余罪人击公何苦乃与公挑战羽怒伏弩射王中胷王乃扪足曰虏中吾指王疾甚入成臯中尉周昌爲御史大夫田横请救于楚十有一月楚使龙且救齐号二十万衆与齐合军或谓龙且曰汉兵逺战穷冦其锋不可当齐楚自居其地兵易败散不如深壁自守命齐王使其信臣招所亡城亡城闻王在楚来救必自叛汉汉二千余里客居其间势无所得食无可战而降也龙且曰救齐而降之吾有何功今战而胜之齐之半可得而有吾平生时知韩信之爲人易与耳遂将兵与韩信夹潍水而阵信乃夜令人爲万余囊盛沙以壅水上流信引兵半渡击龙且信佯不胜走还龙且追之渡水信使人决壅龙且军太半不得渡即急破之斩龙且虏齐王广田横复立爲齐王战败而亡信遂平齐使人言于王曰齐国多诈请爲假王以鎭之王大怒张良陈平蹑王足谏曰方汉不利宁能禁信之自王乎不如因而立之春二月遣张良立信爲齐王征其兵击楚曹参爲左丞相楚使武渉招信信曰吾尝事项王不见用事汉汉深信我我背之不祥武渉巳去蒯通说信曰汉王败荥阳伤成臯还走宛叶间此所谓智勇俱竭者也楚兵困于京索之间迫于西山而不能进三年于此矣锐气挫于险塞粮用尽于内藏当今两主之命悬于足下爲足下计者莫若两存之三分天下鼎足而居其势莫敢先动以足下之贤有甲兵之衆据强齐从燕赵出空虚之地以制其后因民之欲西向爲百姓请命天下孰敢不听足下按齐国之固有淮泗之地深拱揖让以怀诸侯则天下君王相率而朝齐矣信曰吾岂可见利而背恩通曰常山王成安君爲刎颈之交而卒相灭大夫种存亡越伯勾践身死语曰野禽磾走狗烹飞鸟尽良弓藏敌国灭谋臣亡故以交友言之则不过陈张以君臣言之则不过勾践大夫种推此二者足以观之矣且臣闻之勇略振主者身危功盖天下者不赏足下渉西河虏魏王擒夏说下井陉诛成安君之罪以全于赵胁燕定齐南拥楚人之兵数十万之衆遂斩龙且西向以报此所谓功无二于天下而英略不世出者也足下挟不赏之功戴振主之威归楚楚人不信归汉汉人震恐足下欲持此安归乎夫势在人臣之位而有高天下之名臣窃危之夫随厮养之役失万乗之权守担石之禄阙卿相之位计成而不能行者事之祸也故勐虎之犹豫不如蜂虿之致螫孟贲之狐疑不如童子之必至矣夫功者难成而易败时者难值而易失愿足下无疑信犹豫不忍背汉又自以功高汉终不夺我齐遂谢通通去乃佯狂爲巫秋七月立黥布爲淮南王八月初爲算赋令军士死者吏爲衣衾棺歛传送其家四方归心焉汉王遣侯公说项羽求太公羽乃与汉约中分天下割洪沟以西爲汉以东爲楚九月归太公吕后封侯公爲平国君项羽解而东归汉王欲西张良陈平谏曰今汉有天下太半而诸侯皆附汉楚兵疲食尽此天亡之时也不如因其几而取之五年冬十月王追项羽至阳夏南与韩信彭越期皆不至会楚击汉军大破之王复深垒自守王谓张良曰诸侯不从奈何对曰大王能取睢阳以东北至谷城尽以王彭越从陈以东傅海与韩信则两人必至而楚败矣王从之信越皆至十有二月诸侯皆会垓下围项羽数重夜闻汉军四面皆作楚歌羽惊曰汉巳尽得楚乎是何楚人歌之多也夜起饮帐中有美人曰虞姬有骏马曰骓羽乃慷慨悲歌曰力㧞山兮气盖世时不利兮骓不逝骓不逝兮可奈何虞兮虞兮奈若何羽遂上马乃从八百余骑直夜溃围南出平明汉军乃觉之命骑将灌婴以五千骑追羽羽至隂陵迷失道路汉军追及之至东城乃有二十八骑追者数千羽谓其骑曰吾起兵八岁矣身经九十余战所当者破未尝败今困于此固天亡我非战之罪也今日固决死愿爲诸君决战于是引其骑因四隤山爲员阵汉军围之数重羽谓其骑曰吾爲公取彼一将于是羽大唿驰下汉军皆披靡遂取汉一将骑将杨喜追羽羽还叱喜人马皆惊僻易数里羽分其骑爲三处汉军不知羽所在分军爲三处复围之羽乃驰击汉军复取一都尉杀百人羽复聚其骑亡两骑于是羽引军东至乌江亭长曰江东虽小地方千里衆数十万亦足以王也愿大王急渡今独臣有舩汉军至无以渡羽曰籍与江东子弟八千人渡江而西今无一人还者纵江东父兄怜而王我我何面目见之哉吾之公长者也吾骑此马五岁常以一日行千里吾不忍杀之以赐公乃令骑皆去其马短兵接战复杀汉军百人羽亦被十余创乃自刭而死楚地悉平独鲁后降初怀王封羽爲鲁公故以鲁爲号葬羽于谷城山下汉王爲之发哀封项伯等四人爲列侯赐姓刘氏本传曰项羽背关怀楚放逐义帝自矜功伐而不师古霸王之业始欲以力征经营天下五年卒亡身死东城尚不觉悟以爲非己之罪岂不过哉春正月徙齐王韩信爲楚王都下邳信乃赐所从食漂母千金召下鄕亭长曰公小人也爲惠不终赐钱百万召辱巳少年曰壮士哉以爲中尉赦天下殊死巳下羣臣上皇帝尊号王辞让而后受二月甲午皇帝即位于汜水之阳以十月爲正从火德色尚赤以应斩白蛇神母之符尊王后曰皇后太子曰皇太子追尊先媪曰昭灵夫人鄱君吴芮率百越佐诸侯立芮爲长沙王越王无诸率闽中兵以佐灭秦立无诸爲越王于是皇帝西都洛阳夏五月兵皆罢令人保其山泽者各归其田里自卖爲人奴婢者免其庶人上置酒南宫问羣臣曰吾所以得天下羽所以失之者何王陵对曰陛下使人攻城略地因以赏之与天下同其利项羽嫉贤妬能有功者害之贤者疑之战胜不蒙其功得地不获其利所以失天下也上曰公知其一未知其二夫运筹帷幄之中决胜千里之外吾不如子房鎭国家抚百姓给饷馈吾不如萧何连百万之衆战必胜攻必取吾不如韩信三者皆人杰也吾能用之所以取天下也羽有一范增贤而不能用此所以爲我擒也上问韩信曰公相我能将几何信曰陛下不过能将十万又问韩信公能将几何对曰臣多多益办耳上曰何爲爲我臣信曰陛下虽不能将兵而善将将此所谓天授非人力也是时田横与賔客五百人亡在海中上遣使赦横罪曰横来大者王小者侯不来将加诛横曰臣烹郦食其今闻其弟郦商爲将臣畏惧不敢奉诏帝乃诏商曰田横至敢有动者族诛横诣洛阳至尸卿亭三十里谓其从者曰横与汉王并南面称孤今汉王爲天子而横爲亡虏其辱巳甚矣且横尝烹人之兄今与其弟并肩事主彼虽畏诏横独不愧于心哉且陛下不过欲一见我面貌耳今斩吾头驰三十里容貌未及变乃沐浴自刎令客奉其首上曰嗟乎起自布衣兄弟三人更立爲王岂不贤哉爲之流涕而拜其二客爲都尉以王礼葬之二客穿其冢傍皆自刎而从之上闻大惊以横客爲皆贤闻其余五百人在海岛中使使召之闻横死亦皆自杀楚将季布亦巳亡匿投濮阳周氏汉购之急周氏乃髠钳布与家僮数十人至鲁朱家而卖之朱家心知是季布因买之置田舍乃见滕公曰季布何罪臣各爲其主用耳上始得天下以私怒求一人何示不广也且季布之贤不南走越即北走胡夫忌壮士以资敌国此五子胥所以鞭荆王之墓也夏侯婴爲言之上乃赦布拜爲郞中后爲中郞将布立然诺之信时人爲之语曰得黄金百镒不如季布一诺朱家者爲任侠所藏活者甚衆豪士以百数不伐其功诸所尝施唯恐见之赈人先于贫贱衣不兼綵食不重味专以赴人之急及布尊贵朱家遂不复见之上欲都洛阳戍卒娄敬求见说上曰陛下都洛阳岂欲与周室比隆哉上曰然敬曰陛下取天下与周室异周之先自后稷尧封之邰积德十余世公刘避狄居豳太王以狄伐故去豳杖马䇿之岐国人争归之文王爲西伯始受命武王伐殷八百诸侯不期而会孟津之上成王即位周公之属傅焉乃管成周都洛邑以爲此天下中四方纳贡职道里均矣有德则易以王无德则易以亡凡居此者欲务以德致人不欲阻险令后世骄奢以虐人及周之衰分而爲二天下莫朝周不能制形势弱矣今陛下用兵取天下大战七十小战四十使百姓肝脑涂地曝骨中野哭泣之声未绝伤夷者未起而欲比隆周室臣窃以陛下爲不侔矣夫秦地𬒳山带河四塞以爲固卒然有急百万之衆可具因秦之资膏腴之地此所谓金城天府之国陛下都关中山东虽乱秦地可全而有也上问羣臣群臣皆山东人咸言周七八百年秦二世而亡且洛阳东有成臯西有渑池背河向洛其固不敌此亦足恃也上疑焉问张良张良曰洛阳虽有此险其中小不过数百里四面受敌此非用武之国夫关中左崤函右陇蜀沃野千里南有巴蜀之饶北有胡宛之利阻三面而守独以一面东制诸侯安定河渭漕輓足以西给京师诸侯有变顺流而下足以委输此所谓金城千里天府之国娄敬之说是也于是上即日车驾西入关治栎阳宫拜娄敬爲郞中号奉春君赐姓刘氏六月壬辰大赦天下八月燕王臧荼反上自将击燕九月虏臧荼立太尉卢绾爲燕王绾与上同里同日生少相爱后以将军从击项羽有功故立爲代王丞相张仓从击臧荼有功封北平侯仓眀习天下图书善用算术故命以列侯居相府主郡国上计也六年冬命复天下县邑或有告楚王信谋反上问左右左右皆曰发兵以击之陈平曰陛下用兵之精孰与韩信上曰无能过也平曰陛下将有敌信者无上曰莫能及平曰臣窃爲陛下危之上曰奈何平曰信未知有告反者古者天子巡狩会诸侯陛下伪出游云梦会诸侯于陈信必郊迎因而执之此一士之力上从之遂执信执信反无验黜信爲淮隂侯田肯贺上曰甚善陛下得韩信而又王关中也夫齐东有瑯邪即墨之饶南有泰山之固西有浊河之阻北有渤海之利地方二千里带甲百万衆此亦东秦非亲子弟莫可使王齐者也上曰善赐肯金五百斤春正月丙午立刘贾爲荆王王五十三县高帝兄弟四人长曰伯早卒追号爲武哀侯封子信爲刮羮侯初上㣲时数将客过嫂食嫂餍食之阳爲羮尽刮釜上闻恶之故号其子爲刮羮侯次兄曰喜字仲立仲爲代王弟曰交字游好读书有才艺从上征伐有功立楚爲楚王长庶子肥爲齐王王七十县以曹参爲齐相国徙韩王信于太原都晋阳封萧何爲鄼侯父母兄弟封侯食邑者十余人以萧何举宗从征伐故也封曹参爲平阳侯张良爲留侯陈平爲户牗侯后徙爲曲逆侯周勃爲绛侯樊哙爲舞阳侯郦商爲武成侯食其子疥从征伐以父故封疥爲高梁侯夏侯婴爲汝隂侯灌婴爲颍阳侯周昌爲汾隂侯大功臣封者二十余人其余功未得行封上从南宫复道上望见群臣徃徃聚语上曰此何谓也张良曰陛下所封皆萧曹故人所诛皆平生仇讐此属畏不得封又恐过失及诛此相与谋反上忧之曰爲之奈何良曰急封雍齿雍齿上最所憎恶群臣共知后从征伐有功上即封雍齿羣臣喜曰雍齿且封我属无患矣于是趋有司定功行封行封王陵爲定国侯陵始爲县豪上兄事之以其从上晚故后行封凡百四十有三人是时民人散亡居可得而数者才十二三是以大侯不过万户小者不过五六百户封爵之日誓曰使黄河如带太山如砺国以永存爰及苗裔又申以丹书之信重以白马之盟作八十侯之位次陈平之始封平辞曰非臣之功也上曰吾用先生之湈战胜克敌非功而何对曰非魏无知安得进上曰若子可谓不背本矣乃复赏无知张良素多疾病乃称疾曰臣家五世相韩及韩亡不爱万金之资爲韩报讐强秦天下震动今以三寸舌爲王者师封万户位爲列侯此布衣之极于臣足矣愿弃人间事欲从赤松子游耳乃学道不食谷遂不仕良爲人容貌美丽如妇人女子初季布异父弟丁公爲楚将逐上上迫急顾谓丁公曰两贤岂相戹哉丁公引兵而还天下旣定斩丁公以狥军曰自今以后爲人臣者莫效丁公也以萧何功最高羣臣皆曰臣等𬒳甲执兵多者百余战攻城略地各有等差萧何无有汗马之劳徒持文物论议而巳今居臣等上何也上曰诸君知猎乎发纵指示兽者人也追得兽者狗也诸君徒能走得兽功狗也萧何发纵功人也及奏位次羣臣咸曰曹参宜第一谒者关内侯鄂千秋进曰曹参虽有野战之功此特一时之事耳夫上与楚相距五年失军亡衆跳身遁者数矣萧何尝从关中遣军补其处非上所诏命而数万之衆会上乏绝者数矣楚汉相距荥阳数年军无见粮萧何常转漕给食陛下虽亡山东萧何常存关中以待陛下此万世之功也奈何以一旦之功而加万世之功哉于是令何爲第一带劒上殿入朝不趋上曰吾闻进贤受上赏萧何功虽高待鄂君廼得明于是因鄂千秋所食关内侯邑二千户封爲安平侯其吏二千石从入蜀汉定三秦者皆世世复其家上置酒衆辱随何曰爲天下安用腐儒哉何曰陛下发歩卒五万人骑五千能以取淮南乎上曰不能何曰以二十人使淮南王至如陛下之意是臣之功贤于歩卒五万骑五千也上曰吾方图子之功以何爲护军中尉上五日一朝太公太公家令说公曰天无二日土无二王皇帝子乃人主也太公虽父乃人臣也奈何令人主朝人臣如此威重不得申后上朝太公太公拥篲迎门却行欲拜上大惊扶太公太公曰帝人主奈何以我乱天下法上善家令言赐黄金五百斤荀恱曰孝经云故虽天子必有尊也言有父也王者必父事三老以示天下所以明有孝也无父犹设三老之礼况其存者乎孝莫大于严父故后稷配天尊之至也禹不先鲧汤不先契文王不先不窋古之道子尊不加于父母家令之言于是过矣夏五月丙午诏曰人之至亲莫大于父故父有天下传归于子子有天下尊归于父此人道之极也朕平暴乱以安天下斯皆太公之教训也尊太公爲太上皇秋九月匈奴围太原韩王信于马邑信降匈奴七年冬十月上自征太原匈奴冐顿单于拒汉汉使者闚匈奴者十辈皆曰易击上使娄敬徃还曰匈奴见羸弱似有伏兵不可击上怒曰齐虏妄言阻吾军械系之上至平城匈奴果围上于白登七日用陈平谋说匈奴阏氏夫人得开围一角上乃遁出其计秘世莫得闻也士卒歌之曰平城之下祸甚苦七日不食不能弯弓弩上旣还谢敬曰不用公言以困平城乃斩前使者十余辈封敬二千户号建信侯先是有月翚围于昴参毕七重本志以爲昴毕之间爲天街北羌胡也街南中国也昴爲匈奴毕爲边兵平城之应云匈奴攻代代王喜弃国归洛阳废爲邰阳侯辛卯立皇子如意爲代王春二月上自平城还见萧何治宫室于长安甚盛上怒曰何治之过度对曰天子以四海爲家非壮丽无以重皇威且无令后世有以过也乃迁都长安是时威仪未设羣臣争功醉唿或拔劒击柱上患之博士叔孙通请制礼仪上曰度吾所能行者通乃与弟子百余人共起朝仪大朝㑹长乐宫陈车骑旌旗兵卫羣臣列位百官执职成礼而罢莫不祗肃于是上叹曰吾乃今日知爲皇帝之贵拜通爲泰常赐金五百斤弟子皆爲郞中夏四月行如洛阳娄敬进计和匈奴请以鲁元公主妻单于单于因之爲女壻有子则爲外孙后世可以渐臣也上将行之吕后涕泣固请留之乃止更以宗室女爲公主妻单于结和亲岁致金币赂遗之前汉高祖皇帝纪卷第三前汉纪前汉纪卷第四前汉高祖皇帝纪卷第四荀恱八年冬上击韩王信余冦于东垣建武侯靳歙有功迁爲车骑将军上还过赵赵相贯高伏兵柏人亭欲爲逆上宿心动曰柏人者迫于人也乃去之初上过赵王甚卑恭上箕踞骂詈甚辱之贯高谓王曰皇帝遇王无礼请杀之王囓其指出血曰先人亡国頼皇帝得复德流乎子孙君无出口高等私相谓曰吾王长者终不背德何谓污王事成归之于王不成独身坐之乃隂独爲谋而王不知十有一月令士卒从军死者送归于县给衣衾长吏视葬祠以少牢十有二月至自东垣春三月行如洛阳令人无得衣锦绣绮縠絺纻九月至自洛阳九年冬十月淮南王赵王楚王来朝置酒前殿上爲太上皇寿曰始者大人常以臣不如仲能治产业今臣之业孰与仲多殿上皆称万岁十有一月徙郡国大族豪杰名家十余万户以实关中娄敬之计也十有二月行如洛阳赵相贯高逆谋发觉同谋者赵午等十余人皆自刎死高曰若皆死谁当明王不反乃就槛车送诣长安言王不知考治身无完者终不复言上曰壮士哉令人私问之高曰人情岂不各爱其亲戚乎今吾三族皆以论死岂以王易吾亲戚哉具以情对上乃诏赦赵王嘉贯高之节乃赦之高曰所不死者欲明王不反今王巳出吾责塞矣且人臣有簒弑之名将何面目复事上哉乃仰天绝吭而死赵王张敖尚鲁元公主故封敖爲宣平侯荀恱曰贯高首爲乱谋杀主之贼虽能证明其王小亮不塞大逆私行不赎公罪春秋之大义居正罪无赦赵王掩高之逆心失将而必诛之义使高得行其谋不亦殆乎无藩国之义减死可也侯之过欤初捕赵王诏有敢从者夷三族赵王郎中田叔孟舒皆贤召见之汉朝廷臣无能出其右者皆以爲郡守春正月徙代王如意爲赵王夏六月乙未晦日有食之十年冬十月淮南王梁王燕王荆王楚王齐王长沙王来朝夏五月太上皇崩秋七月癸卯太上皇葬于万年八月令诸侯王皆立太上皇庙于国都上欲废太子立戚夫人子如意羣臣争之不能得御史大夫周昌固争之上问其状昌爲人刚直少言对曰臣虽口不能言然心知其不可陛下必欲废太子立戚夫人子如意臣期不奉诏昌尝奏事上方拥戚夫人昌还走上追之骑昌顷上问曰我何如主曰陛下桀纣主也上笑之后上尝心不乐悲歌羣臣不知所谓符玺御史郞赵尧进曰陛下所爲不乐者非以爲赵王年少而戚夫人与吕后有隙万岁之后不能自全也上曰然尧曰宜爲赵王置贵强相吕后太子羣臣素所惮者上曰谁可使对曰周昌可相赵王上谓昌曰吾极知其左迁然吾忧赵王非公莫可相者乃以昌爲赵相以赵尧代昌爲御史大夫𥘉赵人方与公谓昌曰君之吏赵尧奇士也且代君位昌笑曰尧年少刀笔吏耳何至是乎卒如方与公言九月陈狶接下賔客从车千余乗𥘉狶适代时辞淮隂侯韩信韩信旣废恐惧怨望乃与狶谋曰赵代精兵处也公反于外上必自出吾从中起天下可图也狶反上欲自击之建成侯周緤泣曰陛下常自行是无人可使初緤从上毎有不利终无离上之心上以爲爱我赐上殿不趋上遂东至邯郸选壮士可令将者四人各封千户侯左右皆曰此人何功而封千户上曰非尔所知夫陈狶反赵代皆狶之有吾以羽檄征天下兵未有至者今独邯郸中兵至吾何爱四千户不以慰赵子弟心乎复求乐毅之后得乐叔封乐鄕侯号曰华成君令吏民爲狶所刼略皆赦其罪问狶将皆故贾人曰吾知易与之矣乃多与金购狶将将多降是时沛人任敖素善于上上以客从拜爲上党太守坚守不下封敖广阿侯御史大夫赵尧击狶有功封江邑侯诏御史曰狱之疑者吏或不敢决或有死者久而不能论无罪者久系自今巳后有疑狱者各谳所属二千石二千石不能决移之廷尉廷尉不决具奏以闻十一年冬十月遣周勃征代地春正月淮隂侯韩信谋反与陈狶爲内应欲夜诈诏诸官徒奴以袭吕后太子其舍人告之吕后与萧何谋诈令人从上所来言陈狶巳死羣臣皆贺遂执信斩之夷三族信方斩叹曰悔不用蒯通之言爲女子所执上自邯郸至洛阳召蒯通将烹之通曰臣闻狗各吠非其主当彼之时臣但知有齐王信不知有陛下且秦失其鹿天下争逐之高材轻足者先得当此之时争欲爲陛下所爲顾力不能可尽烹邪乃赦之上使使者拜丞相萧何爲相国益封五千户令卒五百人一都尉爲相国卫诸羣臣皆贺故秦东陵侯邵平独揖曰祸自此始矣上暴露于外而君守其内非有矢石之难而益封置卫者以今淮隂侯新反于中有疑君心夫置卫者卫君非所以宠君也顾君让封勿受以家财给军何从之上大恱立皇子恒爲代王都晋阳赦天下三月梁王彭越反诛三族上击陈狶时征兵梁王梁王但遣将徃上怒之梁王欲自行其将扈辄曰王始不行见让而徃即爲擒矣不如遂发兵反梁王不听称疾梁王太仆有罪亡者告彭越与扈辄谋反上捕囚越赦爲庶人徙之蜀道逢吕后于路涕泣曰无罪愿归昌邑吕后与俱还洛阳谓上曰彭越壮士徙之蜀自贻后患不如遂诛之吕后令其舍人告彭越复谋反乃诛之夷三族枭其首令曰敢有收视者辄捕之梁太傅栾布爲彭越使于齐还报命首下祠而哭之上欲烹之方提头趋汤镬布曰愿一言而死曰陛下非彭越项氏不亡今天下巳定彭王剖符受封亦欲传之万世今一徴兵王不自行而疑以爲反反形未见以苛察诛之臣恐功臣人人自危彭王巳死臣生不如死请就汤镬上赦之拜爲都尉于是醢彭越以醢遍赐诸侯淮南王英布闻越死见醢乃惊恐隂有疑谋立皇子恢爲梁王皇子友爲淮阳王夏四月上行自洛阳五月遣楚人陆贾使南越立尉佗爲王他者秦时爲南海郡尉因天下之乱遂有南越贾至尉他椎髻箕踞见贾贾曰足下中国之人亲戚昆季坟墓在眞定今足下反天性弃冠带欲以区区之越与天子抗行爲敌国祸且及身矣天子闻君王南越不助天下诛暴秦将欲移兵于王天子爲百姓勤劳遣臣授君王印绶剖符通使王且郊迎北面称臣乃欲以新造未集之越屈强于此汉诚闻之掘烧王先人坟墓夷灭宗族遣一偏将将十万师以临越越人即杀王降汉如反手耳于是尉他乃蹷然起坐而谢曰吾居蛮夷中久殊失礼仪因问贾曰我孰与萧何曹叅贤贾曰王则贤矣复问我孰与皇帝贤贾曰皇帝起丰沛讨暴秦诛强楚爲天下兴利除害继五帝三王之业统治中国政由一家自天地剖判巳来未曾有也今王衆不过数十万皆蛮夷﨑岖山海譬犹汉之一郡何乃比于汉也他大笑曰吾不起中国故王此使我起中国何遽不若汉乃遂受符印称王赐贾槖中装直千金余赠送亦千金贾还报命拜太中大夫贾时上前说诗书上骂之曰吾居马上得天下安用诗书乎贾对曰陛下居马上得之宁能马上治之乎且汤武逆取而顺守文武并用久长之道昔呉王夫差拯武而亡秦任刑法不变而灭向使秦巳兼天下行仁义法先王陛下安得而有之上有慙色谓贾曰试爲我着秦之所以失天下吾所以得天下及古今成败之国贾凡着书十二篇毎奏一篇上读之未尝不称善号其书曰新语秋淮南王黥布谋反谓其将曰上老矣厌兵必不能自来诸将独韩信与彭越今皆死矣余不足畏遂反汝隂侯问故楚令尹薛公曰布何故反对曰徃年杀韩信今年杀彭越此三人者同功一体之人自疑祸及其身故反耳夏侯婴乃言薛公于上上召问之薛公对曰布出上计则山东非汉之有也出中计胜败之数未可知布岀下计陛下高枕而卧耳上曰何谓上计对曰东取吴西取楚并齐与鲁传檄燕赵固守其所山东非汉之有何谓中计对曰东取呉西取楚并齐韩取魏据敖仓之粟塞成臯之口胜败之数未可见也何谓下计东取吴西取蔡归重于越身归长沙陛下无患矣上曰此计将安出曰必出下计布故骊山徒耳致万乗之王此皆爲身不顾其后不爲百姓万世之业也上曰善封薛公爲千户侯上遂自征布赦死罪巳下皆令从军立皇子长爲淮南王布果东击楚楚王分军爲三欲以相救爲奇兵或谓楚将曰诸侯自战其地爲散地今分军爲三布散其一两军散走安能相救不听布果败其一军而二军皆走布遂与帝遇于蕲西㑹垂布兵精甚其置阵如项羽军上恶之上谓布曰何苦反布曰我欲爲帝耳上骂之遂战布败十二年冬十月上破布军布走江南长沙王使人杀之上击布也数使使劳相国或谓何曰君居关中甚得百姓心上畏君倾动关中君何不多买人田宅贱贳貣以自汗不然上心不安何从上还过沛悉召故人父老子弟置酒上自歌曰大风起兮云飞扬威加海内兮归故鄕安得勐士兮守四方上乃起舞忼慨伤怀泣数行下叹息曰游子悲故鄕吾万岁之后魂魄犹思沛其以沛爲朕汤沐邑复其人世无所与又以丰比沛旣至长安立丰县丰之枌榆故庐社皆如旧制也周勃定代斩陈狶或言燕王绾与狶通谋上召卢绾卢绾谓其臣曰徃年族淮隂侯彭越皆吕后计今上疾病吕后妇人专欲诛异姓及大功臣遂称疾不行上怒使樊哙将兵击之绾将其家属与数千骑居长城下欲候上差自入谢之上立沛侯濞爲呉王濞者郃阳侯仲之子也巳拜上相曰汝面状有反相汉后五十年东南有乱岂非汝也然天下一家愼勿反也濞顿首曰不敢上过鲁以大牢祀孔子十有二月还京师民遮道上书数千人言相国强贱买民田宅上笑曰相国亦爱利乎使相国自谢民后萧何爲民复请上林苑中空地令民得入田无收槀爲禽兽食上怒曰相国多受贾人金钱爲人请吾苑乃诏下廷尉王卫尉谏曰相国何罪系之暴也上曰吾闻李斯相秦有善归主有恶自与今相国多受贾人钱爲请吾苑以自媚于人王卫尉曰事苟有便于人而请之宰相职也陛下奈何乃疑相国受贾人金乎且陛下拒楚数年及陈狶反时上自将兵徃当时相国守关中关中揺足则关西非陛下之有相国不以此时爲利乃今利贾人金钱乎且秦以不闻其过而亡天下夫李斯之分过又何足法哉上乃令相国复其位诏爲秦始皇帝置守冢三十家楚隐王一家复无所与春二月荧惑守心星占曰王者恶之立皇子建爲燕王上击黥布时爲流矢所中疾甚吕后迎良医良医曰可治上怒曰吾以布衣提三尺取天下此非天命乎命乃在天虽扁鹊何益遂不使治吕后问曰陛下即百岁之后萧相国终孰可代者上曰曹叅可又问其次曰王陵可然少戅陈平可以佐之平智有余然难独任周勃厚重少文然安刘氏者必勃也可爲太尉又问其次上曰过此以后非乃所知先是上尝疾困恶见人诏户者无纳群臣群臣莫敢入十余日樊哙乃排闼直入大臣随之上独枕一宦者卧哙等见上流涕曰陛下疾甚大臣震恐久不见臣等计事顾独枕一宦者嗟乎陛下独不见赵高之事乎上笑而起初上欲废太子吕后闻之使留侯爲太子计留侯曰上有所不能致者四人曰东园公夏黄公甪里先生绮里季皆迯在山中然上高之今令太子卑辞安车迎此四人来以爲客时随入朝则一助也吕后从其计四人果来年皆八十须眉皓白故谓之四皓初黥布反时上欲使太子将兵击布四人相谓曰凡来将以安太子太子将兵事危矣有功则位无益也无功从此受祸乃令吕后对上泣涕而言黥布善爲兵诸将皆陛下故人今乃令太子独将兵击之恐诸将莫肯爲用且惧布闻之鼓行而西耳陛下虽疾强载辎车卧而护之诸将不敢不尽力上乃自行及还其疾稍愈欲易太子太保叔孙通固谏曰晋献公以骊姬故废太子申生而立奚齐晋国大乱数十年秦不早定扶苏胡亥诈诏自立使灭绝秦祀臣敢以死争之上虽听之而心欲废太子及䜩置酒太子侍四人从上怪而问之四人前对各言姓名上乃惊曰吾召公等不奉诏今侍太子者何四人对曰陛下喜骂轻士臣等义不受辱故亡今闻太子仁孝爱人敬士天下莫不延颈愿爲太子死者臣等故来上曰烦公等幸卒调护太子四人退上召戚夫人指示曰吾欲易太子彼四人者爲之辅羽翼巳成难摇动也太子遂定春三月诏曰吾有天下十二年于今与天下贤士大夫共安辑之至于褒赏功臣可谓无负矣其不义背天下约擅起兵者与天下共伐诛之夏四月甲辰帝崩于长安宫吕后畏诸将大臣与审食其谋欲尽诛大臣数日不发䘮郦商谓辟阳侯曰今陈平灌婴将十万衆守荥阳樊哙周勃将二十万衆定燕代此四人闻帝崩诸将皆诛必连兵还向京师大臣内叛诸将外反亡可翘足而待审食其言之于吕后乃以丁未发䘮大赦天下卢绾闻上巳崩遂亡入匈奴中五月丙辰皇帝葬长陵本志曰高祖入秦初顺人心作三章之约天下旣定命萧何定律令韩信申军法张仓定章程叔孙通制礼仪陆贾造新语又与功臣剖符作誓丹书鐡劵藏之宗庙虽日不暇给规模弘远矣讃曰高祖起于布衣之中奋劒而取天下不由唐虞之禅不阶汤武之王龙行虎变率从风云征乱伐暴廓淸帝宇八载之间海内克定遂何天之衢登建皇极上古巳来书籍所载未尝有也非雄俊之才寛明之畧历数所授神祗所相安能致功如此夫帝王之作必有神人之助非德无以建业非命无以定衆或以文昭或以武兴或以圣立或以人崇焚鱼斩蛇异功同符岂非精灵之感哉书曰天工人其代之易曰汤武革命顺乎天而应乎人其斯之谓乎故观秦项之所亡察大汉之所兴得失之验可于兹矣太史公曰夏政忠政忠之弊野故殷承之以敬以敬之弊鬼故周承之以文以文之弊薄救薄莫若忠三王之道周而复始周秦之间可谓文弊秦不改文酷刑汉承秦弊得天下矣前汉高祖皇帝纪卷第四前汉纪前汉纪卷第五前汉孝惠皇帝纪卷第五荀悦皇帝五月丙寅即位年十六尊髙后曰皇太后凡帝母称皇太后帝祖母称太皇太后适称皇后妾称夫人又有美人良姊七子八子长使少使之号武帝制婕妤娙娥容华充衣而元帝加昭仪之号昭仪位视丞相爵比诸侯王婕妤视上卿爵比列侯娙娥视中二千石爵比关内侯容华视真二千石爵比太上造美人视二千石比少上造八子视千石爵比中更充衣视九百石爵比左更七子视八百石比右庻长良人视七百石比左庻长长使视六百石比五六夫少使视四百石比公乗又有五官视三百石顺常视二百石㳙和娯保林良使者皆视百石上家人子中家人子视有秩斗食赐吏民爵其䘮事将军巳下至佐长吏赐金钱各有差六百石巳上有罪当刑械者皆容系之民年七十巳上十歳巳下有罪当刑者免之吏六百巳上及故二千石家唯给军赋役无有所预叔孙通爲太常定园陵宗庙及髙祖庙奏武德文始五行之舞武德者髙祖所作以象天下乐巳行武以除乱也文始舞者本舜韶舞也髙祖更名文始舞五行舞者本周舞也秦始皇更名五行舞太祝迎神于庙门外奏嘉至犹古降神之乐也皇帝入庙门奏礼至以爲行歩之节犹古采荠肆夏也干豆上奏登歌不以管絃欲使在位者遍闻之犹古清庙之乐歌再终也下奏休成之乐美神明旣向也皇帝旣就东厢坐定奏永安之乐美礼巳成也令郡诸侯王立髙庙元年冬改诸侯王相国爲丞相十二月赵王如意薨谥曰隐王先是太后囚戚夫人于永巷髠钳之令㫪且歌曰子爲王兮母爲虏终日常㫪兮与死同伍相去数千里谁可使告汝吕后闻之曰欲倚弱子邪召赵王欲诛之赵相周昌令王称疾使者三反王不行吕后乃召周昌周昌至复使召赵王上知太后怒自迎王于覇上夹与起居数月上晨出苑中猎赵王不能早起太后鸩而杀之周昌乃谢病不朝见吕后乃断戚夫人手足去眼熏耳饮以喑药使居鞠室中名曰人豕召帝视之帝惊乃大哭因病歳余不能起使人谓太后曰此非人所爲臣不堪爲太后子终不能治天下遂不听政事赐民爵初元年故也凢赐民爵所以宣恩惠慰人心必有所由也徙淮阳王春正月城长安二年冬十月齐王来朝王上之庻兄也上与王䜩饮太后前置王上坐如家人礼太后怒酌鸩酒令齐王爲寿齐王起上亦起太后恐自反巵酒王怪之因伪醉而出齐内史令王献城阳郡以尊鲁元公主爲汤沐邑太后嘉而许之乃遣王归国春正月癸酉有两龙见于兰陵人家井中乙亥夕始不见本志以爲其后赵王幽死之象陇西地震天开东北广十余丈长二十余丈本志曰地动隂有余天裂阳不足人主微之应夏五月大旱郃阳侯仲薨七月相国萧何薨谥文终侯初何病上自临问百歳之后谁可代君者对曰知臣莫若君上曰曹叅何如对曰陛下得之矣何死不恨初何买田宅必居穷僻处爲家不治园屋且曰后世贤师吾约不贤母爲势家所夺癸巳齐丞相曹叅爲相国初叅在齐召长老诸先生数百人问以时政长老诸先生言人人殊异胶西盖公治黄老术曰治道贵清静而民自定叅乃师盖公齐国大治初田荣欲叛项羽刼齐处士不预者死齐处士东郭先生梁石君隐在刼中及荣败二人愧之隐居深山蒯通谓曹叅曰彼东郭先生隐居不出君未尝卑礼下节以求士也愿足下礼之叅曰诺皆以爲上客而齐人安期生尝干项羽项羽不用其策巳而羽欲封之亦不肯受封曹叅闻萧何薨告其舍人曰趣治行吾且入相矣使者召叅叅始微时与萧何善及爲齐相有隙至何疾所推贤惟叅叅爲相国遵何之政择郡国吏谨厚者卽除爲丞相史其文刻深务声名者輙斥去之日夜饮酒见人有细过专覆盖之府中无事上怪而问叅不治政事之意叅对曰陛下圣德孰与髙皇帝上曰朕安敢望先帝又问陛下视臣孰与萧何上曰君似不及也叅曰陛下言之是也髙皇时与萧何定天下法令旣具陛下垂拱臣等守职遵而勿失不亦可乎上曰善民歌之曰萧何爲法较若画一曹叅代之守而勿失载其清净民因宁谧三年春发京师六百里内男女十四万六千人筑长安城三十日罢以宗室女爲公主妻匈奴单于夏五月立闽越君繇爲东瓯王初繇与诸粤俱佐诸侯伐秦繇功未录故立爲王都瓯东号东瓯六月发诸侯王列侯徒属一万人城长安秋七月都廐灾南越王尉佗称臣奉贡殒石◍緜诸一四年十月立皇后张氏帝长姊鲁元公主女也太后欲爲重亲故配帝荀悦曰夫妇之际人道之大伦也诗称刑于寡妻至于兄弟以御于家邦易称正家道家道正而天下大定矣姊子而爲后昏于礼而黩于人情非所以示天下作民则也羣臣莫敢谏过哉春二月举民孝弟力田者复其身三月大赦天下除民挟书律长乐宫鸿台灾雨血于一顷本志以爲血者洪范所谓赤祥也一曰凡雨血有大诛三月未央宫氷室灾丙子织室灾本志以爲氷室奉供养之馈织室供宗庙衣服皇后之象也天诚若曰皇后无宗庙之德云耳后嗣果絶其于洪范爲火不炎上视不明之咎洪范者天人之变其法本于五行通于五事善恶吉㐫之应于是在矣五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑田腊不宿饮食不享出入不节夺民农时及有姦谋则木不曲直法律逐功臣杀太子以妾爲妻则火不炎上好治宫室饰台榭内淫乱犯亲戚侮父兄则稼穑不成好攻战轻百姓乱饰城郭侵邉境则金不从革简宗庙不祷祠废祭祀逆天时则水不润下五事一曰貌二曰言三曰视四曰听五曰思水爲貌貌曰恭恭作肃肃时雨若厥福攸好德貌失厥咎狂厥罚常雨厥极恶时则有服妖时则有龟孽时则有鸡祸时则有下体生于上之痾时则有青青青祥惟金沴木金爲言言曰从从作乂乂时阳若厥福康宁言失厥咎僣厥罚常阳厥极忧时则有诗妖时则有介虫之孽时则有犬祸时则有口舌之痾时则有白青白祥惟火沴金火爲视视曰明明作哲哲时燠若厥福寿视失厥咎舒厥罚常燠厥极疾时则有草妖时则有蠃虫之孽时则有羊祸时则有目痾时则有赤青赤祥惟水沴火水爲听听曰聪聪作谋谋时寒若厥福冨聪失厥咎急厥罚常寒厥极贫时则有鼓妖时则有鱼孽时则有豕祸时则有耳痾时则有黒青黒祥惟土沴水土爲思思曰心心曰叡叡作圣圣时风若厥福考终命思失厥咎雾厥罚常风厥极㐫短折时则有脂夜之妖时则有华孽时则有牛祸时则有腹心之痾时则有黄青黄祥惟金木水火沴土皇之不极厥咎眊厥罚常隂厥极弱时则有射妖时则有龙蛇之孽时则有马祸时则有下人伐上之痾时则有日月乱行星辰逆行此洪范之大体也五年十月雷桃李杏枣实常燠也春正月发京师六百里内男女十四万五千人筑长安城三十日罢三月上游离宫叔孙通曰古者春常献果今樱桃始熟愿陛下取献宗庙诸果献自此始初通秦时徴爲待诏陈胜等起反二世诏问羣臣博士羣臣博士咸曰君亲无将将而必诛宜急发兵击反贼二世怒通进曰今明主在于上法令具于下安得有反贼乎此真狗盗䑕窃耳二世乃按诛诸言反者而拜通爲博士出曰几不免虎口乃遂亡后从汉及天下定通乃召鲁诸生学者以定仪法鲁召二人不肯行曰公爲人臣不忠专面䛕不諌苟免今兵革未休死伤者未收乃欲定礼乐公去矣无污我通曰子真鄙儒不知时变乃去之汉诸礼仪皆通所定然犹草创未能具俻矣夫礼乐圣人之所以兴化致治太平之本也本志曰五经之道同归而礼乐之用宜急治身者斯须忘礼则暴慢及之爲国者一朝忘礼则荒乱及之人含天地隂阳之气有善恶喜怒哀乐之情人禀异性而不能节也唯圣人能爲之节而不能绝也故象天地而制礼乐所以通神明立人伦正情性节万事者也有男女之情有妬忌之心爲制婚姻之礼有交接长㓜之序爲制鄊饮之礼有哀死思远之情爲制䘮祭之礼有爲崇敬上之心爲制朝觐之礼䘮有哭踊之节乐有歌舞之容正人足以副其情邪人足以防其失故婚姻之礼废则夫妇之道缺而淫僻之罪多鄊饮酒之礼废则长㓜之序失而争讼之狱繁䘮纪之礼废则骨肉之恩薄而背死忘生者衆矣朝觐之礼废则君臣之位失而侵凌之渐起矣故孔子曰安上治民莫善于礼移风易俗莫善于乐礼节民心乐和民声政以行之刑以防之礼乐刑政四逹而不悖则王道备矣乐以治内而爲同礼以修外而爲异同则和亲异则畏敬和亲则无怨畏敬则不争揖让而治天下者礼乐之谓也二者并行合爲一体畏敬之意难见则着之于享献辞受登降跪拜和亲之说难形则发之于诗謌咏言钟石管絃尽其敬意而不多其财贿尽其欢心而不留其声音孔子曰礼云礼云玉帛云乎哉乐云乐云钟鼓云乎哉言眀王设礼乐之本也故知礼乐之情者能作识礼乐之文者能述作者谓之圣述者谓之明王者必因先王之礼乐顺时施宜有所损益即人之心稍稍制作至于太平而大备周监于二代礼文尤具故称经礼三百威仪三千于是敎化浃洽民用和睦灾害不生祸乱不作囹圄空虚三十余年孔子美之曰郁郁乎文哉吾从周及其衰也诸侯纵横逾越法度恶礼制之害已去其篇籍遭秦灭学遂以乱亡夫乐可以善民心其感人深移人疾是故先王着其敎焉夫民有血气心知之性而无哀乐喜怒之常应感而动然后心术形焉是故纎㣲谯偯之音作而民忧思阐谐慢易之音作而民康乐麤厉勐奋之音作而民刚毅廉直正诚之音作而民肃敬宽𥙿和睦之音作而民慈爱流僻邪放之音作而民淫乱故先王制雅颂之声本之情性稽之度数制之礼仪合生气之和导五常之性使之阳而不散隂而不夺刚气不怒柔气不慑四畅于中而发于外各安其位而不相夺足以感动民之善心不使邪气得袭焉是先王立礼乐之方也黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武周公作勺咸池备矣六茎泽及根茎也五英茂也大章章之也韶继也夏大也濩救也武言以武功定天下勺言酌先王之道自夏以徃其流不可得闻也殷颂犹有存者周诗旣备而器用陈张周官具矣夫礼乐者威仪足以充目声音足以动耳诗謌足以感心故闻其音而德和省其诗而志正观其数而法立是以荐之郊庙则鬼神享作之朝廷则君臣和立之学官则万民协莫不虚巳竦神悦而承流是以海内通知上德被服其风光耀日新化上迁善而不自知其所以然至于万物化天地顺而嘉应祥故诗云钟鼓煌煌磬管锵锵降福穰穰书云击石拊石百兽率舞至于末世衰乱殷纣断弃先祖之正乐乃作淫声用变乱正声以悦妇人周道旣缺而王官失业雅颂相错礼乐大坏诸侯设两观乗大辂大夫八佾舞于庭政遂陵迟而不变于是桑间濮上郑卫宋楚之声并出内则致疾短寿外则乱政伤民巧伪之人因而饰之以荧乱富贵之耳目庻人以求利列国以相闻故秦穆公遗戎乐而由余去齐人馈女乐而孔子行自此礼乐䘮矣汉兴乃复存之礼乐古事稍稍增集夏大旱江河水少谿谷水绝八月相国曹叅薨谥懿侯九月长安城成十月安国侯王陵爲右丞相陈平爲左丞相赐民爵戸一级六年十月齐王肥薨谥悼惠王夏六月武阳侯樊哙薨谥曰武侯留侯张良薨谥文成侯髙帝十四年留侯果得谷城山下黄石及薨与石幷葬复置太尉官周勃爲太尉太尉秦官掌武事自先王之立官名虽不同其致一也昔伏羲氏龙名神农氏火师火名黄帝云师云名少昊氏鸟师鸟名颛顼以来爲民师民名有重黎勾芒祝融后土蓐收玄㝠之官唐虞致羲和四子十有二牧禹作司空平水土弃作后稷播种百谷契作司徒训五品臯陶作士官正五刑垂作共工利器用益作朕虞育草木鸟兽伯夷作秩宗典三礼夔作典乐和神人龙作纳言出入帝命夏殷所闻畧焉周官则备矣天官冡宰地官司徒春官宗伯夏官司马秋官司冦冬官司空是爲六卿太师太傅太保坐叅天子而议政事不綂职又立三少爲副曰少师少傅少保是爲三孤兼卿而九秦兼天下建皇帝之号改立臣官汉因循而不革从简易随时之宜丞相金印紫绶有左右丞相佐天子助治万机髙帝更名相国绿绶复爲丞相御史大夫位上卿副丞相银印青绶太尉有长史丞相置两长史御史大夫置两丞一曰中丞外督部刺史一曰内史掌祕书受公卿奏事举掌劾章秩皆千石武帝置丞相司直掌左丞相举不法秩比二千石前后左右将军掌武衞本周末官秦因之金印紫绶位上卿太常掌郊庙祭祀礼乐典经景帝更名太常卿郞中令掌宫殿门戸宿衞属官武帝更名光禄勲衞尉掌宫门衞士屯兵诸侯司马太仆掌舆马属官廷尉掌刑辟典客掌诸侯归义蛮夷景帝更名大行武帝更爲大鸿胪宗正掌视亲属官治粟内史掌寳货景帝更名大司农令武帝更改爲大司农少府掌山海河泽之税及供养内职属官凢九卿秩皆中二千石丞皆千石廷尉无丞有正监秩比千石中尉掌徼廵京师位秩与卿同武帝更名执金吾太子太傅少府古官也将作少府掌治宗室事景帝更名大匠詹事掌后太子家令景帝更名长信少府武帝更名长乐少府将作官与詹事同并职景帝更名大长秋成帝省詹事并大长秋典属国事掌蛮夷降者武帝省职并鸿胪内史掌京师景帝分置左右内史武帝更名内史爲京兆尹左内史爲左冯翊主爵中尉掌列侯景帝更名爲都尉武帝更名爲右扶风自太子太傅至右扶风秩比二千石丞六百石皆秦官唯内史爲周官司隷周官汉爲司隷校尉掌京师城门屯兵中垒校尉掌北军垒门内外及掌四城门屯骑校尉掌骑士歩兵校尉掌上林苑门屯兵越骑校尉掌驲骑马长水校尉胡骑校尉掌池阳胡骑射声校尉掌待诏射声虎贲校尉掌辎重骑士皆武帝时置之西域都尉并加官以骑都尉使护西域有副校尉宣帝置也自司隷巳下至副校尉秩比二千石有左右丞秋六百石五官中郞将左右将军秩比二千石光禄大夫秩比二千石太中大夫秩比二千石掌论议諌议大夫秩比六百石奉车都尉掌御乗舆驸马都尉掌驸马秩皆二千石侍中左右诸曹吏散骑中常侍皆加官皆列侯将军大夫骑都尉尚封令太毉令太官令至郞中无常员多至数十人侍中中常侍皆加官得入禁中其后侍中或特绾诸曹吏绶尚书奏事诸吏问举劾按不法散骑并乗车舆给事中黄门亦加官所加或大夫博士议郞掌顾问应帝位次中常侍侍郞左右有给事中黄门侍郞位从将军大夫官皆秦制也凢爵二十级一曰公士二曰上造三曰簪褭四曰不更五曰大夫六曰官大夫七曰公大夫八曰公乗九曰五大夫十曰左庻长十一曰右庻长十二曰左更十三曰中更十四曰右更十五曰少上造十六曰大上造十七曰驷马车庻长十八曰大庻长十九曰关内侯二十曰通侯以赏功劳皆秦制诸侯王髙帝初置之金印紫绶治其监官掌监郡县秩比六百石后爲刺史郡守掌治其郡郡都尉掌左守典职皆有丞县令长掌治其县万戸以上爲令秩比千石下至六百石而不满万戸爲长秩皆五百石皆有丞尉皆秦制列侯所食县曰国皇太后公主所食曰邑有蛮夷曰道荀悦曰诸侯之制所由来尚矣易曰先王建万国亲诸侯孔子作春秋爲后世法讥世卿不改世侯昔者圣王之有天下非所以自爲所以爲民也不得专其权利与天下同之唯义而巳无所私焉封建诸侯各世其位欲使亲民如子爱国如家于是爲置贤卿大夫考绩黜陟使有分土而无分民而王者摠其一綂以御其政故有暴礼于其国者则民叛于下王诛加于上是以计利虑害劝赏畏威各兢其力而无乱心及至天子失道诸侯正之王室微弱则大国辅之虽无道不得虐于天下贤人君子有所周流上下左右皆相夹辅凢此所以辅相天地之宜以左右民者也故民主两利上下俱便是则先王之所以能永有其世也然古之建国或小或大监前之弊变而通之夏殷之时盖不过百里故诸侯微而天子强桀纣得肆其虐纣脯邢侯而醢九侯以文王之上德不免于羑里周承之弊故大国方五百里所以崇宠诸侯而自抑损也至其末流诸侯强大更相侵伐周室卑微祸乱用作秦承其弊不能正其制以求其中而遂废诸侯改爲郡县以一威权以专天下其意主以自爲非以爲民深浅之虑德量之殊岂不远哉故秦得擅其海内之势无所拘忌肆行奢淫暴虐天下然十四年而灭亡故人主失道则天下遍被其害百姓一乱则鱼烂土萠莫之匡救贤人君子复无息肩衆庻无所迁徙此民主俱害上下两危汉兴承周秦之弊故兼而用之六王七国之难作者诚失之于强大非诸侯治国之咎其后遂皆郡县治民而絶诸侯之权矣当时之制未必百王之法也凢长吏秩二千石上皆银印青绶比六百石巳上皆铜印墨绶比二百石巳上皆铜印黄绶其后虽不及六百石其长相皆墨绶除八百石五百石秩荀悦曰先王之制禄也下足以代耕上足以充祀故食禄之家不与下民争利所以厉其公义塞其私心其或犯逾之者则绳以政法是以君子劝慕小人无怨若位苟禄薄外而不充忧匮是䘏所求不赡则私利之制萌矣放而听之则贪利之心滥矣以法绳之则下情怨矣故位必称德禄必称爵故一物而不称则乱之本也今汉之赋禄薄而吏非员者衆在位者贪于财产䂓夺官民之利则殖货无厌夺民之利不以爲耻是以清节毁伤公义损缺富者比公室贫者匮朝夕非爲所济俗也然古今异制爵赋不同禄亦如之虽不及古度时有可嘉也七年春正月辛酉朔日有食之是谓正朔王者恶之夏五月日有食之秋八月帝崩于未央宫太后哭而泪不下侍中张辟强者张良子年十五余谓陈平曰太后泣不下泪者畏君等危吕氏宜请吕产吕禄爲将监南北军事太后必喜君等免祸平从之太后果喜而泣之泪下九月皇帝葬于安陵讃曰本纪称孝惠内修亲亲外礼傅相优宠齐悼赵隐恩爱笃矣可谓宽仁之主遭吕太后亏损至德枉流滥哉深可悲矣前汉孝惠皇帝纪卷第五前汉纪前汉纪卷第六前汉髙后纪卷第六荀悦初髙后命孝惠张皇后取后宫美人子养之而杀其母以爲太子立爲皇帝皇帝年㓜髙后临朝称制立兄子台爲楚王台弟产爲梁王禄爲赵王封诸吕六人爲列侯髙皇后将王诸吕问右丞相王陵王陵曰髙皇帝定天下刑白马而盟曰非刘氏而王者天下共击之问左丞相陈平太尉周勃平勃对曰髙帝定天下王诸刘今陛下称制王诸吕无所不可后喜罢朝陵让平勃曰诸君背要何面目见髙帝于地下勃曰面折廷诤臣不如君安汉社稷君不如臣后乃左迁陵爲帝太傅实夺之相权陵谢病免杜门不出冬十一月徙丞相陈平爲右丞相辟阳侯审食其爲左丞相食其沛人也初吕后获于楚食其常以舍人侍得幸及爲丞相不典治相监宫中事加郞中令群臣皆因决事先是或毁食其于惠帝惠帝欲诛之平原君朱建爲说惠帝幸臣闳籍孺曰君幸于帝天下莫不闻者今辟阳侯幸于太后而下吏道路皆言君谗之今日辟阳诛明日太后含怒亦诛君耳于是籍孺惧入言于帝而出之朱建者故黥布相也布之反建諌止之髙帝赐建号平原君建爲人口办初名廉直行不苟合辟阳侯欲交建建不肯及建母死家贫无以收葬陆贾乃见辟阳侯曰平原君母死辟阳侯曰平原君母死何乃贺我贾曰平原君必不知君者爲其母今其母死家贫无以葬之君诚能厚送葬之则彼爲君死矣食其乃奉百金列侯贵人以食其故徃赠送之凡百金而建受之及吕氏之诛其卒见全者皆建之力也后淮南厉王长诛食其建以食其客故事及之建自杀元年春正月诏曰孝惠帝欲除三族辠及妖言令议未决而崩今除之赐民爵戸一级夏五月丙申赵王宫中丛台灾立孝惠美人子五人强爲淮阳王不疑爲恒山王弘爲襄城侯朝爲轵侯武爲壸关侯秋七月桃李花髙后怒御史大夫赵尧之爲赵王谋也免尧之抵罪上党太守任敖爲御史大夫二年春正月诏班序列侯功臣位次藏于髙庙世世勿絶嗣二月乙卯晦地震羌道武都道山崩夏六月日蚀秋七月恒山王不疑薨立襄城侯弘爲恒山王行五铢钱之制夏殷以前无文焉周制则有文凡钱外圎内方轻重以铢周景王以钱轻更铸大钱文曰寳货肉好外有周郭秦钱文曰半两重如其文汉兴复轻之齐悼惠王子章入宿衞封朱虚侯三年夏江水汉水溢流四千余家秋星昼见伊水洛水溢流千六百余家汝水溢流八百余家其在洪范爲水不润下四年夏四月少帝出怨言知髙后杀其母后乃幽之于永巷诏曰皇帝久病昏乱不能奉宗庙废之五月立恒山王弘爲皇帝五年春三月南越王尉佗自称南越武帝是时禁南越关中市䥫器尉佗曰先帝与我通使勿絶今髙后听谗臣之言别异蛮夷此必长沙王计欲倚中国击灭南越自以爲功今自称越帝欲攻长沙秋八月淮阳王强薨九月发河东上党骑屯北地备匈奴六年春星昼见夏四月赦天下秩长陵令二千石六月匈奴㓂狄道攻河阳行五分钱朱虗侯弟兴居封东牟侯皆入宿衞七年冬十二月匈奴㓂狄道春正月赵王友死于邸吕氏女爲赵王后王后妬谗王于髙后曰吕氏安得王太后百年后吾必击之髙后怒之至邸令衞士围之不得食遂幽死以民礼葬之长安谥爲幽王后徙梁王恢爲赵王巳丑晦日有食之旣在营室九度爲宫室之中髙后恶之曰此爲我也星传曰日者德也月者刑也日食修德月食修刑则灾异消矣诗云日月告㐫不用其行四国无政曷用其良言人君失政则日月失行中道南曰黄道南至东井北至牵牛东至角西至娄夏至日至东井去极近故晷短立八尺之表而晷长一尺五寸八分冬至日至于牵牛去极远故晷长立八尺之表而晷长一丈三尺一寸四分春分西至娄去极中秋分东至角去极中立八尺之表而晷长七尺三寸六分日爲阳阳用事则日进而北昼进而长阳胜故爲温暑隂用事则日退而南昼退而短隂胜故爲寒凉洪范曰日月之行则有冬有夏有寒有暑此之谓也至若南北失度晷进而长则爲寒退而短则爲暑人君急则日晷进而疾舒则日晷退而缓故曰急恒寒若暑恒燠若一曰晷长爲潦若晷短爲旱若奢爲扶扶者邪臣进正直䟽君子不足姦人有余月有九行黒道二出黄道北赤道二出黄道南白道二出黄道西靑道二出黄道东立春春分从靑道立夏夏至从赤道立秋秋分从白道立冬冬至从黒道然一决之于房从中道若月失道而妄行出阳道则旱风出隂道则隂雨箕轸之星爲风毕星爲雨故月失度入箕轸则多风入毕星则多雨洪范曰星有好风星有好雨月之从星则以风雨诗云月离于毕俾滂沲矣言多雨也凡灾异所𧺫或分野之国角亢互韩郑也房心宋也尾箕燕也斗牛呉也牵牛须女越也虚危齐也营室东璧衞也奎娄鲁也胃昴毕赵也觜参魏也东井鬼秦也柳星张周也翼轸楚也荀恱曰凡三光精气变异此皆隂阳之精也其本在地而上发于天也政失于此则变见于彼由影之象形响之应声是以眀王见之而悟勅身正巳省其咎谢其过则祸除而福生自然之应也诗云上天之载无声无臭其详难得而闻矣岂不然乎灾祥之报或应或否故称洪范咎徴则有尧汤水旱之灾称消灾复异则有周宣云汉宁莫我德称易积善有庆则有颜冉夭疾之凶善恶之効事物之类变化万端不可齐一是以视听者惑焉若乃禀自然之数揆性命之理稽之经典校之古今乗其三势以通其精撮其两端以御其中参五以变错综其纪则可以髣髴其咎矣夫事物之性有自然而成者有待人事而成者有失人事不成者有虽加人事终身不可成者是谓三势凡此三势物无不然以小知大近取诸身譬之疾病不治而自瘳者有治之则瘳者有不治则不瘳者有虽治而终身不可愈者岂非类乎昔虢太子死扁鹊治而生之鹊曰我非能治死爲生也能使可生者生耳然太子不遇鹊亦不生矣若夫膏肓之疾虽医和亦不能治矣故孔子曰死生有节又曰不得其死然又曰幸而免死生有节其正理也不得其死未可以死而死幸而免者可以死而不死凡此皆性命三势之理推此以及教化则亦如之何哉人有不教而自成者待教而成者无教化则不成者有加教化而终身不可成者故上智下愚不移至于中人可上下者也是以推此以及天道则亦如之灾祥之应无所谬矣故尧汤水旱者天数也洪范咎徴人事也鲁僖澍雨乃可救之应也周宣旱应难变之势也颜冉之㐫性命之本也犹天廻日转大运推移虽日遇祸福亦在其中矣今人见有不移者因曰人事无所能移见有可移者因曰无天命见天人之殊远者因曰人事不相干知神气流通者人共事而同业此皆守其一端而不究终始易曰有天道焉有地道焉有人道焉言其异也兼三才而两之言其同也故天人之道有同有异据其所以异而责其所以同则成矣守其所以同而求其所以异则弊矣孔子曰好智不好学其弊也荡末俗见其纷乱事变乖错则异心横出而失其所守于是放荡反道之论生而诬神非圣之义作夫上智下愚虽不移而教之所以移者多矣大数之极虽不变然人事之变者亦衆矣且夫疾病有治而未瘳瘳而未平平而未复教化之道有教而未行行而未成成而有败故气类有动而未应应而未终终而有变迟速深浅变化错于其中矣是故参差难得而均矣天地人物之理莫不同之凡三势之数深不可识故君子尽心力焉以任天命易曰穷理尽性以至于命其此之谓乎吕产爲相国吕禄爲上将军立营陵侯刘泽爲瑯邪王泽髙帝族昆弟本以将军击陈狶有功故封齐齐人田生尝逰乏资以干泽泽以三百金爲田生寿乃谓太后所幸中谒者张释卿曰太后欲王诸吕及重自发之恐大臣不听今释卿最幸于太后何不讽大臣以闻太后太后必喜吕氏旣王万戸侯亦释卿有释卿从之诸吕巳爲王髙后赐释卿金千斤释卿以其半进田生田生不受又说曰吕氏之王也大臣未服今刘泽于诸刘长大臣所信独不见用常有觖望也今令太后裂地十余县以王之彼喜而去诸吕王益固矣遂封泽爲瑯邪王夏五月尊昭灵夫人爲昭灵后武哀侯爲武哀王髙帝姊宣成夫人爲昭哀后六月赵王恢自杀吕产女爲赵王后后宫皆诸吕女也擅权王不得自恣王有爱姫王后鸩而杀之王怒悲忧自杀吕后以爲用妇人言故自杀无思奉宗庙之礼废其嗣朱虚侯章怒吕氏专权侍宴髙后令章爲酒令章自请曰臣将种也请以军法行酒令后可之酒酣章进𧺫舞曰请爲太后作归田之歌皇太后笑曰汝安知田事试说之曰深耕穊稙立苗欲䟽非其类者锄而去之髙后嘿然有顷诸吕有一人亡酒章追斩之太后及诸左右大惊以前许章军法无以罪也因罢自是诸吕惮章大臣皆依朱虚侯兄弟以爲强是时大臣忧诸吕之乱陆贾说陈平周勃曰天下安注意相天下危注意将将相和则权不分仐爲社稷计在二君掌握耳何不能交太尉勃乎以千金爲太尉结欢勃亦如之遂戮力同心平乃赐贾金五百斤僮百人八月燕王建薨南越侵长沙遣隆虑侯周灶将兵击之八年春封中谒者张释卿爲列侯诸中宦者令丞皆赐爵关内侯食邑髙后梦见物如苍狗撠后腋忽然不见卜之云赵王如意爲祟遂病腋伤夏江水汉水溢流万余家河内水溢流万家秋九月辛巳髙后崩于未央宫诸吕恐爲大臣所诛谋作乱欲废少帝而立吕产朱虚侯妇吕禄女密闻其谋告章章乃使人隂告其兄齐王婴令发兵西章及兴居欲从中与大臣爲内应诛诸吕立齐王齐王令人诱瑯邪王欲令兴二国兵瑯邪王旣至因留之悉发瑯邪兵以中尉魏勃爲将军幷将之吕产等遣大将军灌婴击齐王婴乃隂与齐王约留兵屯荥阳曲周侯郦商其子寄与吕禄善周勃陈平使人执刼商而令寄说吕禄曰髙帝与吕后定天下刘氏所立九王吕氏所立三王皆大臣之义事巳布告诸侯王诸侯王以爲宜仐太后崩少帝㓜足下不急之国守蕃乃爲上将将兵爲大臣诸侯所疑何不速归将军印绶因以兵属太尉请梁王亦归相印与大臣盟而之国髙枕而王千里此万世之利禄然其计报产及诸吕多以爲不便计未决禄信寄与俱出游过其姑吕嬃嬃怒曰汝爲将军而弃军吕氏今无类矣乃悉出珠玉寳器散之堂下曰无爲他人守也八月太尉周勃复令寄谓禄曰帝使太尉守北军欲令足下之国急归将军印绶辞去不然祸且𧺫禄遂觧印属典客而以兵授勃勃入军门行令军中曰爲吕氏者右袒爲刘氏者左袒军皆左袒勃遂綂北军兵而朱虗侯将率千人入未央宫斩吕产辛酉斩吕禄诸吕无问长㓜皆斩之大臣谋以爲少帝及诸王皆非惠帝子欲尽诛之立齐王议者曰王暴戾虎冠之代王母家薄氏君子也且代王亲髙帝子于今爲长仁孝闻于天下以子则顺以贤则大臣安乃迎代王东牟侯兴居与太仆夏侯婴隂共入宫中诛少帝于是告齐王令罢兵诸吕之始王也吕后畏大臣及有口辨者陆贾爲太中大夫自度不能争之乃谢病免于是以所使越时囊中装千金以与五子各二百斤令爲产业贾常安车驷马从歌鼓瑟侍者十人与其子约曰过汝家给人马酒食极欢十日有寳劔直百金所取家得寳劒一歳中徃来及过他家卒不过再三游于汉庭公卿之间名声甚显及诛吕氏立孝文贾颇有力本传曰当孝文之时天下以郦寄爲卖友卖友者谓见利而忘义若寄父爲功臣而又𬒳执刼虽权卖吕禄以安社稷义存君亲可矣淮南丞相张苍爲御史大夫讃曰本纪称孝惠髙后之时海内得离战争之苦君臣俱无爲故惠帝拱巳髙后女主制政不出房闼而天下宴然刑罚罕用民务稼穑衣食滋殖笑及福祚诸吕大过渐至纵横杀戮鸩毒生于豪强赖朱虗周陈惟社稷之重顾山河之誓殱讨篡逆匡救汉祚岂非忠哉王陵之徒精洁心过于丹青矣前汉髙后纪卷第六前汉纪前汉纪卷第七前汉孝文皇帝纪上卷第七荀恱初大臣迎王于代郞中令张武议曰大臣未可信王宜称疾无行以观其变中尉宋昌曰羣臣之议皆非也夫秦失其政豪杰并起然卒践天子位者刘氏也天下绝其望一也髙帝王子弟犬牙相制所谓盘石之宗也天下服其强二也汉兴除秦苛政人人自安难摇动三也今大臣虽欲爲变百姓不爲使其党岂能专一邪且内有朱虚东牟之亲外有诸侯之强必无异心矣高帝子独淮南王与大王大王又长贤圣闻于天下故大臣迎大王大王勿疑卜之兆得大横占曰大横庚庚余爲天王夏啔以光王乃令舅薄昭见太尉周勃还王乃行羣臣迎于渭桥太尉周勃进曰请避左右以闻宋昌曰所言公公言之所言私王者无私勃乃跪上天子玺王谢曰至邸议之闰月朔之代邸王西向让帝位者三南向让者再遂即皇帝位拜宋昌爲衞将军领南北军赦天下赐民爵一级酺五日元年冬十月皇帝见于高庙车骑将军薄昭迎皇太后于代封太尉周勃万户赐金五千斤丞相陈平将军灌婴邑各三千戸金三千斤朱虚侯章襄平侯通二千戸金千斤十有二月立赵幽王子遂爲赵王徙瑯琊王泽爲燕王除收孥相坐法律春正月有司请早建太子上谦让不听有司固请上曰诸侯王功臣多有贤者而不必子人其以朕忘贤与有德者而专于其子非所以忧天下有司请曰立嗣必子所从来久矣今适宜立而更求诸侯宗室非高帝之志子啔最长敦厚慈仁请建以爲太子上许焉而立之封将军薄昭爲轵侯三月立皇太子母窦氏爲皇后初孝惠时出宫人以赐诸王各五人窦姬家在淸河赂主者吏愿至赵吏误置代伍中窦姬泣啼而行旣至代幸于主生景帝而代皇后及其四子皆先亡故窦姬爲皇后兄长君弟广国字少君家于长安绛侯等曰吾属命乃悬于此两人爲选贤人令与居止由此皆爲退让君子诏曰今方春和草木群生之物皆有以自乐而吾百姓鳏寡孤独穷困之人咸阽于死亡而莫之省忧朕爲民父母将何如其议所以赈贷之于是出布帛米肉之赐其肉刑䘏罪巳上不用此令楚元王交薨丞相平病让位于太尉周勃爲左丞相位第一平爲右丞相位第二大将军灌婴爲太尉上问勃天下一岁决狱钱谷出入几何谢不知甚愧之上以问平平曰陛下即问决狱责廷尉问钱谷责治粟内史上曰君所主者何事对曰陛下不知臣驽下使臣待罪宰相宰相在上佐天子调理隂阳下遂万物之宜外鎭抚四夷内亲附百姓使公卿大夫各得其职上曰善勃出谓平曰君素不教我对平曰处其位独不知任或谓勃曰君诛诸吕立代王威鎭天下受厚赏处尊位久即祸及身矣勃谢病归相印平转爲右丞相太中大夫陆贾使越上赐尉佗书曰朕顷以南越王自治之虽然王之号爲帝两帝并立岂无一乗之使以通其道路是争也争而不让仁者不由也王之昆弟在眞定巳使人存问修治王先人冢墓愿与王分弃前患从今巳来与王通使如故故使贾喻意南越蛮夷大长老夫臣佗曰高后听信䜛臣别异蛮夷故改号聊以自娯自帝其国未敢有害于天下老夫夙兴夜寐寝不安席食不甘味凡以不得事汉故也陛下幸哀怜臣通使如故老夫死骨不朽不敢爲帝谨北面因使者奉献夏四月齐楚地震山崩二十九所同日俱大发溃水出本志曰爲水沴土六月令郡国无来献封衞将军宋昌爲壮武侯又令列侯从高帝入蜀汉者皆增邑吏二千石巳上从高帝者皆食邑齐王襄薨二年冬十月丞相平薨谥献侯十有一月乙亥周勃复爲左丞相癸卯晦日有食之诏举贤良方正直言极谏者是时上勤于政事躬行节约思安百姓身衣弋绨所幸愼夫人衣不曵地帏帐无文尝欲爲露台计直百金曰此中民十家之产遂不爲也太中大夫贾谊说曰管子有言仓廪实知礼节民不足而可治者未尝闻也古人有言曰一夫不耕或受之饥一女不织或受之寒生之有时而用之无度物力必匮且岁有饥饿天之常行即不幸有方二三千里之旱国何以相䘏卒然边境有急数百万之衆国家何以馈之方今之务务在绝末伎游食之巧驱民而归之于农太子家令眺错复说上曰今土地人民不减于古无尧汤水旱之灾而畜积不及古者何也以地有余利民有遗力生谷之土未尽垦耕山泽之利物未尽出游食之士未尽归农夫饥寒切于肌肤慈母不能以保赤子君安能以有民夫金玉寳货饥不可食寒不可衣然而衆贵之者以上用之故也其爲物轻微易藏在于把握可以周流海内而无饥寒之患此令臣下轻倍其主而民易去其鄕盗贼有所劝而迯亡者得轻资矣粟米布帛生于地长于时聚于市非可一日而成一日不得则饥寒并至是故眀王贵五谷而贱金玉今农夫五口之家其服作者不过二人其能耕者不过百畆百畆之收不过三百石春耕夏种秋收冬藏四时之间无日休息又给县官供徭役忧病艰难其中勤苦如此然复时被水旱蝗䖝之灾急政暴赋朝令暮得有者贵卖无者倍举是卖田宅鬻子孙以偿债者衆也而商贾大者积储倍息小者坐列贩卖故其男不耕耘女不𧖟织衣必重綵食必重肉无农夫之苦有百千之得因其富厚交通王侯力过吏势以利相倾乗良䇿肥千里游遨此商人所以兼农人农人所以流亡也今汉法律贱商人商人巳富贵矣尊农夫农夫巳贫贱矣故主之所贵俗之所贱法之所卑吏之所尊上下相反好恶相忤而欲国富法立不可得矣当今之务在于本农使民劝业而巳欲人务农在贵粟贵粟之道在于使民以粟爲赏罚今募天下入粟塞下即得拜爵得以除罪如此富人有爵农人有粟粟有所行而国用足矣不过三年塞下之粟必多矣上从之荀恱曰圣王之制务在纲纪眀其道义而巳若夫一切之计必推其公义度其时宜不得巳而用之非有大故则不由之春正月诏开籍田汉初国家简易制度未备衣食赀粮无限富者衍溢贫者或不足若蜀郡卓氏家僮千有余人程郑七八百人皆擅山川铜铁之利运筹算上争王者之利下固齐民之业若宛孔氏之属连车骑以交通王侯贸易货赂雍容垂拱坐取百倍皆犯王禁䧟于不轨荀恱曰先王立政以制爲本三正五行服色历数承天之制经国序民列官布职疆理品类辩方定物人伦之度自上巳下降杀有序上有常制则政不颇下有常制则民不二官无淫度则事不悖民无淫制则业不废贵不专宠富不独奢民虽积财无所用之故世俗易足而情不滥姦宄不兴祸乱不作此先王所以纲纪天下统成大业立德兴功爲政之德也故曰谨权量审法度修废官四方之政行矣本传曰先王之制自天子公侯卿大夫巳下至于抱关击柝者其爵禄奉养死生之制各有差品小不得僣大贱不得逾贵夫然故上下有序而民志悉定于是裂土地之宜教之种殖畜养以时而用之有节草木未落斤斧不入于山林豺獭未祭罗网不布于野泽鹰隼未击弋不施于蹊隧旣顺时而取物然而山不槎孽田不伐夭豚鱼麛卯咸有常禁所以顺时宣气蕃阜庶物畜足功用如此之备然后从四民因其土宜任其智力安其居乐其业甘其食而美其服欲寡而事节财足而不争及至周室道衰礼法堕坏诸侯刻桷丹楹大夫山节藻梲其流至于士庶莫不离制度稼穑之人少商贾之人多谷不足而货有余陵迟至于桓文之后礼义大坏上下相冐国异政家殊俗奢靡不制僣差无极于是商通难得之货工作无用之器士设反道之行以追时好而取世资伪民倍实而要名姦夫犯难而求利簒杀取国者爲王公刼夺成家者爲侯伯礼义不足以制君子刑戮不足以威小人富者木土被文绣犬马餧菽粟贫者短褐不完食䟽饮水俱爲编户齐民而以财力相窘虽爲仆虏犹无愠色故夫饰变诈爲姦轨自足乎一世之间守道随理不免乎饥寒之患其化自上兴由法度之无限也故易曰君以财成辅相天地之宜以左右民备物致用立象成器以爲天下利立制度之谓也太子太传张相如免太中大夫石奋爲太子太傅奋赵人也初爲小吏事高帝恭敬谨愼甚见亲信于是以选傅太子立赵王遂弟辟强爲河间王朱虚侯章爲城阳王东牟侯兴居爲济北王立皇子武爲代王参爲太原王揖爲梁王夏五月诏曰古有诽谤之木所以通谏者今法有诽谤妖言之罪是使衆臣不敢尽心而上无由闻其过今其除之秋九月初与郡守爲铜虎竹使符三年冬十月丁酉晦日有食之十一月乙卯晦又食之诏曰前遣列侯之国辞未行丞相朕之所重其爲朕率列侯之国遂免勃就国十二月太尉灌婴爲丞相罢太尉官四月城阳王章薨淮南王长杀辟阳侯审食其初高帝八年过赵赵王献美人幸有身生厉王长赵王不敢内之筑外宫而处之及贯高事尽捕王家厉王母亦在系中其弟赵廉因辟阳侯言吕后吕后妬不肯白辟阳侯不强争厉王以生母以恚自杀赵廉奉厉王诣长安高帝怜之令吕后母之厉王有才力力能扛鼎怨辟阳侯不赦其母乃造辟阳侯即自袖金椎椎杀之驰诣阙肉袒请罪上赦之不治五月匈奴冦北地河内丞相灌婴击之衞将军军长安上自至高都因幸太原见羣臣故人皆赐之举功行赏复晋阳中都民三岁租留太原游十余日济北王兴居闻上自击胡乃发兵反秋大旱七月上自太原还八月将军柴武击济北王兴居兴居自杀赦诸与兴居反者四年冬十二月丞相灌婴薨谥隐侯正月御史大夫张仓爲丞相袁盎爲御史大夫时御史大夫韦孟缺是时上徴河东太守季布欲以爲御史大夫闻其使酒乃不用遣归郡夏五月复诸刘有属籍者家无所与六月雨雪秋九月封齐悼惠王子七人爲列侯綘侯周勃有罪逮系诏狱勃在国常恐惧毎郡守使丞尉行县勃常被甲持兵人有告勃欲反下廷尉吏侵辱之勃以千金与狱吏吏乃止勃以公主爲証公主孝文女太子胜尚之及薄昭爲言薄太后一请上曰綘侯奉高帝玺持兵于北军此时犹不反今居一小县乃反邪上赦勃复爵邑就国勃出曰吾常将百万衆于北军安知狱吏之贵哉作顾成庙五年春二月地震夏四月除盗铸钱令更造四铢钱贾谊谏曰法使民得顾租铸钱钱敢杂以鈆铁他巧者其罪黥然铸钱之情非伪杂巧则不得赢辨利巧之甚微其利甚厚夫事有招祸法有起姦今令细民操造币之势各隐屏而铸作因欲禁其厚利绝其微姦虽黥罪日报其势不止农事弃捐採铜日多姦不可绝巳颍川人贾山上书谏曰夫钱者无用之器而可用易富贵富贵者人主之操柄令爲之是与人主共操柄不可长也上不听又上书言前世之戒曰昔秦赋歛重数以奉奢侈起咸阳至雍离宫三百钟鼓帏帐不移而具爲阿房之殿高十数仞东西五里南北千歩爲宫室之盛乃至于此使其后世曾不得聚庐而託处焉爲驰道于天下东穷燕齐南极吴楚江湖之上濵海之观毕至道广五十歩三丈而树又筑其外隐以金椎树以靑松爲驰道之丽乃至于此使其后世曾不得邪径而託足焉葬于骊山使徒数十万人旷日十年下逹三泉采合金石冶铜锢其内漆涂其外被以珠玉饰以翡翠中成游观上成山林爲葬埋之奢乃至于此使其后世曾不得蓬块而託葬焉百姓不胜其役疲弊者不得休息饥寒者不得衣食无罪而死刑者无所告诉人与之爲怨家与之爲雠天下以坏宗庙将灭绝矣始皇居绝灭之中犹不自知乃东巡狩至会稽瑯邪刻石纪功自以爲过于尧舜以古谥法爲少更以数爲谥欲以一至万世而死不盈数月天下四面攻之兵破于项羽地夺于刘氏岂不哀哉始皇不自知无辅弼之臣无进谏之士纵恣行诛是以道䛕者偷合茍容比其德则圣于尧舜论其功则贤于汤武天下巳溃而莫之吿也诗云匪言不能胡斯畏忌听言则对讼言如醉此之谓也故圣王之制史在前书过失工诵箴谏瞽诵诗谏公卿比谏士传言谏庶人谤于道商旅议于市然后君得闻其过而改之见义而从之所以永有天下也今陛下将兴尧舜之道犹自勉以厚天下损食膳不听乐减外徭止岁贡省廐马以赋郡传去诸苑以赋农夫出帛十万匹以赈贫乏礼高年平刑狱天下悦喜臣闻山东吏有布诏令民虽老病或扶杖而徃听之愿少须臾无死思见德化之所成功业之所就矣今闻或者陛下从方正贤俊之士与之射猎以伤大业臣窃悼之愿止射猎以岁二月定明堂造太学修先王之道以成万世之基上辄优容而纳其言然明堂太学犹未足兴是时吴王卽山铸钱而幸臣邓通亦赐铜山得自铸钱吴王邓通钱甚盛矣通蜀人也上甞梦欲上天而不能有一黄头郞推之顾见其衣后穿觉而求之渐台见郞中邓通衣后穿如梦中所见遂宠幸之通亦谨身媚上而巳不得预政事有善相者相通云当贫饿死故赐通铜山得自铸钱上尝亲䜩饮通家上病痈通尝吮之上曰谁最怜我者通曰莫若太子上令太子吮痈而色难得通前吮之太子慙由是心恚通及即位以通盗去徼铸钱遂尽按没入财物卒穷饿寄死人家徙代王武爲怀阳王徙太原王叅爲代王六年冬十月桃李花十一月淮南王长谋反发觉徙蜀郡道死于雍谥曰厉初长居国骄恣不用汉法出称警入称跸自作法令上令将军薄昭与长书责之曰大王以千里爲宅居以万人爲臣妾此高皇帝之厚德今太王所行危王之道高皇帝之神灵必不庙食于大王之手矣昔周公诛管蔡以宁周室高宗废代王以便事济北举兵皇帝诛之以安汉故周行之于前汉用之于后今大王欲以亲戚之意故望于上大王终不可得也宜急改行上书谢罪王得书不恱复令人使闽越匈奴与棘蒲侯太子柴奇谋反群臣廷尉杂奏表请论如法制诏曰朕不忍致法其赦长死罪废王有司请徙长蜀郡卭都于是尽诛所与谋者载长以辎车令县次传送给肉日五斤酒五升令美人才人得幸者十人从之长在道怨不肯食而死乃以民礼葬于雍置守墓三十家而诛诸县送传不谨者淮南王之徙也中郞将楚人袁盎谏曰淮南王爲人刚强行道有不遂陛下有杀弟之名奈何上曰吾将苦之耳令还之及长死上悲号甚恨盎曰陛下有高世之名三此不足毁名陛下在代时太后尝病三年陛下目不交睫睡不解衣冠汤药非陛下口所尝不进夫曾参以布衣犹难之陛下亲以王者行之孝过曾参远矣诸吕用事大臣专制陛下从代来乗六乗之传驰不测之渊虽贲育之勇不及陛下陛下至代邸西向让天下者三南向让者再夫许由一让而名立陛下五让过于许由四矣陛下迁淮南王欲使改过有司宿衞不愼故病死上意乃解上从覇陵欲西驰下峻坂盎进揽辔上曰将军怯邪盎曰臣闻圣主不乗危陛下乗六騑驰不测之山比有马惊车败陛下纵自轻柰高庙太后何上乃止上幸上林苑皇后愼夫人在禁中尝同坐及坐郞署盎却愼夫人席愼夫人怒不肯坐上怒起盎因前说曰臣闻尊卑有序上下协和妾主岂可同坐哉陛下所幸愼夫人适所以祸之独不见人豕乎上乃悦以语愼夫人夫人赐盎金五十斤宦者赵同数毁盎盎患之盎兄子种谓盎曰宜庭辱之使其毁不用后上出赵同叅乗盎伏之车前曰古者天子所共与六尺乗舆者皆天下豪俊今汉虽乏人陛下独柰何与刑余之人共载上笑推同下同泣下车七年夏四月赦天下六月辛酉未央宫阙罘罳灾木志以爲东阙所以朝诸侯之门也罘罳在外诸侯之象也僭大之咎也典客冯敬爲御史大夫八年夏封淮南王子四人安爲阜陵侯勃爲安阳侯赐爲周阳侯良爲东城侯梁王太傅贾谊知上将复王之谏曰淮南王悖逆无道陛下幸赦而迁之疾病而死天下谁不以王死之爲大当今复尊罪人之子适足以负谤于天下耳虽割之而王四子四子一心此非有白公子胥兴于广都之中必有专诸荆轲起于两楹之间矣谊又上书言前世事曰大臣强者先反欲天下之治安莫若衆建诸侯而少其力力少则易制国小则无邪心令海内之势如身之使臂臂之使指莫不从制从制则天下安矣割地定则爲若干国令诸侯王子孙各以次授先祖之分地其地衆而子孙少者建以爲国空而置之颁其子孙生者举使君之示无所私焉今进言者皆曰天下巳治臣独以爲未也夫抱火厝于积薪之下而寝其上火未及然因谓之安方今之势何以异此今大国之王㓜弱汉之傅相方握其事数年之后诸侯王皆冠血气方刚汉之傅相称疾而罢彼自丞尉巳下偏置私人则难作矣射猎之娯与安危之机孰急以天子之位乗今之时尚爲难治假使陛下居齐桓之处将能九合诸侯而一匡天下乎假使韩信彭越黥布此数公存者当此之时陛下即位能自安乎今爲汉治者无勤劳之苦不乏钟鼓之乐可使诸侯轨道天下顺治也承奉宗庙至孝也以育羣生至仁也垂法立业至明也当时大治使后世诵圣德使顾成之庙称爲太宗上配太祖与汉罔极以陛下之明逹因使少知治体者得在下风致此非难也陛下谁惮之而久不爲此今天下之势方倒悬天子者天下之首蛮夷者天下之足夷狄征令主上之操也天下供贡臣下之礼也足反居上首顾居下倒悬如此莫之能解甚爲执事羞之陛下何不试以臣爲属国之官必系单于颈而制之死命不猎勐敌而猎田豕臣窃爲陛下不取又今卖童仆者爲之文绣衣之丝屦富人嘉会以绮縠覆墻屋是故天子后服所以庙而不宴者也今庶人屋壁得爲帝服倡优下贱得爲后饰天下之不危者殆未之有也三代有天下之长而秦享世之短其故可知也古之王者太子始生而教固以行矣成王在襁褓之中召公爲太保周公爲太傅太公爲太师太保保其身体太傅傅其德义太师导之教训又爲置之三少皆上大夫少保少傅少师是与太子宴者也逐去邪人不使见邪行者皆选天下端士孝弟博闻有道术者以衞翼之使与太子居处出入故生则见正事闻正言行正道左右前后皆正人孔子曰㓜成若天性习惯若自然及太子少长即入于太学承师道问旣冠成人免于保傅之严则有记过之史彻膳之宰诽谤之木敢谏之鼓春朝朝日秋暮夕月所以眀敬也养三老五更所以明孝弟也行以和鸾歩中採荠趋中大夏所以明有度也其于禽兽见其生不忍其死闻其声不食其肉故逺庖㕑所以长恩且明有仁也三代所以长久者其辅翼太子必有此具也及秦即不然弃礼义辞让而上告愬刑罚使赵高傅胡亥而教之狱所习非斩劓人则夷三族故胡亥今日即位而明日射杀人忠谏者谓之诽谤深计者谓之妖言视杀人如劓刈草莞岂惟胡亥之性恶哉所以导之者非其理也人主之所愼在其所趣舍以礼义治民者积礼义以刑罚治民者积刑罚礼义积而民和亲刑罚积而民怨倍教化行而民康乐法令行而民哀戚哀乐之感祸福之应也古者圣王制爲等列而天子加焉故其尊不可及也廉耻节俭以治君子大臣有罪赐死而无戮辱古者大臣有大谴呵则白冠氂缨盘水加劒造请室而请罪于上不执缚系引而行有大罪北面跪而自裁上不使人挫拆而刑之曰子大夫自有过耳吾遇子有礼矣上设廉耻以遇其臣臣下则厉节行以报其上上善其言自是大臣有罪不及刑狱谊又以爲代边近匈奴而梁淮阳皆小不足以御捍齐赵淮阳足以捍吴楚则无山东之忧万世之利昔秦苦心劳力以除六国今陛下垂拱以成六国之祸不可以言智也虽身之无事万年之后传之弱子不可以言仁爱后止徙淮阳王武爲梁王王四十余城有长星出于东方九年夏大旱前汉孝文皇帝纪上卷第七前汉纪前汉纪卷第八前汉孝文皇帝纪下卷第八荀恱十年冬上行幸甘泉将军薄昭有罪自杀张释之爲郞十年不得调用欲归袁盎贤之言于上以爲谒者仆射上幸上林苑释之从登虎圈上问上林尉禽兽簿尉不能对虎圈啬夫代尉对响应无穷上曰爲吏不当如此邪诏释之拜啬夫欲爲上林令释之进曰陛下以周勃张相如何如人上曰长者也释之曰此两人称爲长者言事曾未出口岂若啬夫喋喋利口捷给哉且秦任刀笔吏争以苛察相高故政陵迟至于土崩今以啬夫口辩而超迁之臣恐天下随风而争口辩无实上之化下疾于影响举错不可不察上曰善乃止拜释之爲公车令时梁王来朝与太子共载入朝不下司马门释之禁止不得入朝劾奏不敬上乃免冠谢太后曰教儿子不谨太后使使承诏赦太子及梁王乃得入朝后爲中郞将从上至覇陵上望北山悽然伤怀谓羣臣曰嗟乎以北山石爲椁用纻絮斮漆其坚岂可动哉左右皆曰善释之进曰使其中有可欲虽锢南山犹可隙使其中无可欲者虽无石椁又何戚焉上称善十一年冬十有一月上行幸代春正月上至自代夏六月梁王楫薨无子国除楫上之少子也好读书上爱之故以贾谊爲傅王堕马薨谊自伤爲传无状旦暮哭泣岁余亦卒谊时年三十初河南太守呉公以谊爲门下吏吴公以治郡第一征入爲廷尉荐谊爲博士至太中大夫时年二十余表陈政事建立制度上以谊才任公卿绛侯灌婴等害之上乃䟽之后谊爲长沙王太傅谊过湘水作赋以辞弔屈原爲傅数年上复思谊乃征之上方坐宣室感鬼神事与谊言至半夜移席就之旣罢上曰吾久不见贾生自谓胜之今见不如也以爲梁王太傅贾谊谓汉土德所着述凡五十八篇匈奴冦边狄道十二年冬十有二月河决东郡酸枣溃金堤春正月赐诸侯王女邑各二千户二月出孝惠后宫美人令得嫁三月诏曰孝弟天下之大顺也力田爲生民之本也三老衆民之师也廉直吏民之所表也朕甚嘉此二三大夫之行其遣谒者劳赐各有差及问民所疾苦是岁吴有马生角在耳前上向右长三寸半左角长二寸半围皆二寸本志以爲吴后举兵爲逆之象也十三年夏除祕祝之官诏曰祕祝之官祕过于下朕弗取其除之名山大川其在诸侯封内各有自奉祠天子之官不领齐及济南国废令太祝岁时至祠夏五月诏除肉刑时齐太仓令淳于公有罪当刑淳于公有女五人无男尝骂其女曰生女不生男缓急无有益小女缇萦自伤泣乃随父到长安上书曰妾父爲吏齐国皆称廉平今坐法当刑妾闻夫死者不可复生刑者不可复赎虽欲改过自新其道无由妾愿没身爲官奴以赎父刑使得自新天子悲怜其意遂下令曰夫训导不纯而愚民䧟焉或欲改行爲善其道无由也夫刑者至断支体刻肌肤终身不复何其刑之痛而不得理也其除肉刑有以易之遂改定律六月诏除民田租荀恱曰古者什一而税以爲天下之中正也今汉民或百一而税可谓鲜矣然豪强富人占田逾侈输其赋太半官收百一之税民收太半之赋官家之惠优于三代豪强之暴酷于亡秦是上惠不通威福分于豪强也今不正其本而务除租税适足以资富强夫土地者天下之本也春秋之义诸侯不得专封大夫不得专地今豪民占田或至数百千顷富过王侯是自专封也买卖由巳是自专地也孝武时董仲舒尝言宜限民占田至哀帝时乃限民占田不得过三十顷虽有其制卒不得施行然三十顷有不平矣且夫井田之制宜于民衆之时地广民稀勿爲可也然欲废之于寡立之于衆土地旣富列在豪强卒而规之并有怨心则生纷乱制度难行由是观之若高帝初定天下及光武中兴之后民人稀少立之易矣就未悉备井田之法宜以口数占田爲立科限民得耕种不得买卖以赡民弱以防兼并且爲制度张本不亦宜乎虽古今异制损益随时然纪纲大略其致一也本志曰古者建歩立畆六尺爲歩歩百爲畆畆百爲夫夫三爲屋屋三爲井井方一里是爲九夫八家共之一夫一妇受私田百畆公田十畆是爲八百八十畆余二十畆以爲庐舍出入相交伫望相接疾病相救民受田上田夫百畆中田夫二百畆下田夫三百畆岁更之换易其处其家衆男爲余夫亦以口受田如此士工商家受田五口乃当农夫一人有赋有税税谓公田什一及工商衡虞之人也赋谓供车马兵士徒之役也民年二十受田六十归田种谷必杂五种以备灾害田中不得有树以妨五谷力耕数芸收获如冦盗之至还庐种桑菜茹有畦瓜瓠果蓏殖于疆畔鸡豚狗豕无失其时女修𧖟织五十则可以衣帛七十可以食肉五家爲比五比爲闾四闾爲族五族爲党五党爲州五州爲乡万二千五百户比长位下士自此巳上稍登一级至乡爲卿矣于是闾有序而乡有庠序以明教庠以行礼而视化焉春令民毕出于野其诗云同我妇子馌彼南畆田畯至喜则冬毕入于邑其诗云嗟我父子曰爲改岁入此室处春则出民闾首平旦坐于右垄比长坐于左垄毕出而后归夕亦如之入者必持薪樵轻重相分斑白不提挈冬则民旣入妇人同巷夜绩女工一月得四十五功必相从者所以省费烛火同巧拙而合习俗也男女有不得其所者因而相与歌咏各言其情是月余子以在序室八岁入小学学六家四方五行书计之事十五入大学学先王礼乐而知君臣之礼其秀异者移乡学学于庠序之异者移于国学学乎小学诸侯岁贡小学之异者移于天子之学学于太学命曰造士然后爵命焉孟春之月羣后将散行人振木铎以徇于路以採诗献之太师比其音律以闻于天子三年耕则余一年之畜故三年有成成此功也故王者三载考绩三考黜陟九年耕余三年之食进业日升谓之升平三升曰泰二十七年余九年食谓之大平而王业大成刑措不用王道兴矣故语曰如有王者必世而后仁书曰天秩有礼天罚有罪故圣人因天秩而制五礼因天罚而制五刑建司马之官设六军之衆因井田而制军赋地方一里爲井井十爲通通十爲成成方十里成十爲衆衆十爲同同方百里同十爲封封十爲畿畿方千里故四井爲邑邑四爲丘丘十六井有戎马一匹牛三头四丘爲甸甸六十四井有戎马四匹兵车一乗牛十二头甲士三人歩卒七十二人干戈备具是谓司马之法一同百里隄封万井除山川坑堑城池邑居园囿街路三千六百井定出赋六千四百井戎马四百匹兵车百乗此卿大夫菜地之大者是谓百乗之家一封三百六十六里隄封十万井定出赋六万四千井戎马四千匹兵车千乗此诸侯之大者谓之千乗之国天子畿方千里隄封百万井定出赋六十四万井戎马四万匹兵车万乗戎马车徒干戈素具春振旅以蒐夏茇舍以苗秋治兵以祢冬大阅以狩皆于农隙以讲事焉五国爲属属有长十国爲连连有率三十国爲卒卒有正二百一十国爲州州有牧牧有连卒比年简车徒卒正三年简舆徒群牧五年大简舆徒此先王制土定业班民设教立武足兵之大法也上过渭桥有人在桥下乗舆马惊捕之属廷尉释之讯之曰逺县人也闻跸匿桥下久巳爲行过即出见车骑即走耳释之奏犯跸罚金上怒曰此人亲惊吾马马頼和柔即令他马固不伤败我乎释之奏曰法者天子之所与天下共之今如重之是法不信于民廷尉天下之平今一倾天下用法皆爲之轻重民安措其足乎上曰善廷尉当如是也其后有人盗高庙坐前玉环者下廷尉奏当弃市上大怒曰此人无道乃盗先帝器吾欲置之族矣释之曰法如是足矣而有万一愚人取长陵一杯土陛下何以加其法上乃许之曰廷尉当如是也释之以议法公乎甚重于朝廷尝公卿大会立庭中有王生者年老矣善爲黄老言以处士召见顾谓释之曰爲我结韈释之跪而结之旣罢或以责王生王生曰吾老矣且贱自度终无益于张廷尉张廷尉方爲名臣故使结韈欲以重之十四年冬匈奴老上单于冦边以十四万骑入萧关杀北地都尉卬遂至彭城使骑兵入烧回中宫候骑至雍起烽火通甘泉上遣王将军屯陇西北地上郡中尉周舍爲衞将军郞中令张武爲车骑将军军渭北单于乗骑卒十万上亲劳军勒兵车令赐吏卒上欲自征匈奴羣臣谏不听皇太后固止之乃止东阳侯张相如爲大将军内史栾布皆爲将军击匈奴出塞师还时上辇过郞署见郞署长冯唐年七十余矣问曰父老何自爲郞家安在对曰臣赵人上曰吾居代时尚食监高祛数谓我言赵将李齐之贤战于鉅鹿下吾毎餟食意未尝不在鉅鹿下也父老知之对曰齐尚不如廉颇李牧之爲将也臣大父赵时爲将卒善廉颇臣父爲代郡将时善李牧故知其爲人也上曰嗟乎吾得廉颇李牧之爲将岂忧匈奴哉唐曰陛下虽得之不能用上怒起入禁中良久召唐曰公衆辱我独无闲处也何以言之吾不能用也唐谢因对曰臣闻古之王者之遣将也跪而推毂曰自阃以内寡人制之自阃以外将军制之军功爵赏皆决于外李牧爲赵将居边军市之租皆自用飨士卒赏赐决于外不从中覆也委任而责成功牧乃得展其智力北逐单于破东胡灭澹林西抑强秦南距韩魏当此之时赵几覇会赵王迁立用郭开谗而杀李牧是以爲秦所灭今臣闻魏尚爲云中守军市之租尽以给士卒出私养钱五月一杀牛以飨士卒军人是以匈奴逺遁不敢近云中之塞虏尝大入尚率车骑击之所伤杀甚衆上功幕府误差六级文吏以法绳之陛下下之吏削爵罚及之其赏不行吏奉法必用臣愚以爲陛下赏太轻罚太重由此言之陛下虽得颇牧弗能用也上恱是日令唐持节赦魏尚复以爲云中守拜唐爲车骑都尉主中尉及郡车骑士至景帝时爲楚相卒爲名臣荀恱曰以孝文之明也本朝之治百寮之贤而贾谊见逐张释之十年不见省用冯唐白首屈于郞署岂不惜哉夫以綘侯之忠功存社稷而犹见疑不亦痛乎夫知贤之难用人不易忠臣自古之难也虽在明世且犹若兹而况乱君闇主者乎然则屈原赴湘水子胥鸱夷于江安足恨哉周勃质朴忠诚高祖以爲安刘氏者必勃也旣定汉室建立明主眷眷之心岂有异哉狼狈失据块然囚执俛首抚襟屈于狱吏岂不愍哉夫忠臣之于其主犹孝子之于其亲尽心焉尽力焉进而喜非贪位退而忧非怀宠结志于心慕恋不巳进得及时乐行其道故仲尼去鲁曰迟迟而行孟轲去齐三宿而后出境彼诚仁圣之心夫贾谊过湘水弔屈原恻怆恸怀岂徒忿怨而巳哉与夫茍患失之者异类殊意矣及其传梁王梁王薨哭泣而从死岂可谓不忠乎然人主不察岂不哀哉及释之屈而思归冯唐困而后逹有可悼也此忠臣所以泣血贤俊所以伤心也上方忧匈奴太子家令晁错上书言兵事曰臣闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石山川丘阜草木所在此歩兵之地也车骑二不当一土山平陵漫衍相属平原广野此车骑之地也歩兵十不当一平易相远山谷幽涧仰高临下此弓弩之地也短兵百不当一两阵相近平地浅草可前可后此长㦸之地也劒楯二不当一雚苇竹萧草木蒙笼枝叶接茂此矛鋋之地也长㦸二不当一曲道相伏险阨相薄此劒楯之地也弓弩三不当一士不选练卒不服习起居不精动静不集趋利不及避难不毕前击后解与金鼓之指相失此多不习勒卒之过也百不当十兵不完利与空手同甲不坚密与袒裼同弩不可以及远与短兵同射不能中与无矢同中不能入与无镞同此将不省兵之祸也五不当一故兵法曰器械不利以其卒与敌也卒不可用以其将与敌也将不知兵以其主与敌也君不择将以其国与敌也此四者兵之要也臣又闻小大异形强弱异势险易异备夫毕身以事强小国之形也以蛮夷攻蛮夷中国之形也今匈奴地形伎艺与中国异上下山坂出入谿涧中国之马弗与也险道倾侧且驰且射中国之骑弗与也风雨疲劳饥渴不困中国之人弗与也此匈奴之长技也若夫平原易地轻车突骑此匈奴之衆易挠乱也劲弩长㦸射䟽及远则匈奴之弓弗能格也坚甲利刃长短相杂游弩徃来什伍俱前则匈奴之兵弗能当也材官骤发矢道同的则匈奴之革笥木荐弗能支也下马地鬪劒㦸相接去就相薄则匈奴之足弗能给也此中国之长技也匈奴之长技三中国之长技五陛下兴数十万之衆以诛数十万之匈奴衆寡之计以一击十之术也虽然兵者凶器战者危事以大爲小以强爲弱在俛仰之间耳夫小人之死争胜跌而不振则悔之无及也帝王之道出于万全今降胡义渠蛮夷之属来归义者其衆数千人饮食长技与匈奴同可赐之坚甲絮衣劲弩利矢益以边郡之良骑令明将能知其习俗和辑其心者以将之即有阻险则以此当之平地通道则以轻车材官制之两军相当表里各用其技横加之以衆此万全之术传曰狂夫之言而明主择焉臣错愚陋昧死上狂言唯陛下裁择上嘉之而赐玺书宠答曰皇帝敬问太子家令所言兵体闻之书曰狂夫之言而明主择焉今则不然言者不狂而择者不明是以万听而万不当也错复上言云逺方之士守塞一岁而更不知胡人之能不如选常居之者令室家田作具以备之以便爲之高城深壍其外复爲一城其内城间百五十歩要害之处通山川之道调立城邑毋下千家爲中国造篱落先爲屋室次其田器及募罪人及免徒复作令居之不足募以一奴婢赎罪及输奴婢欲以拜爵者不足乃募民之欲徃者皆赐高爵复其家予冬夏衣裳廪食能自给而止郡县之民得买其爵以自增其无夫若无妻者县官买与之人情非有匹敌不能久安其居塞下之人禄利不厚不可使久居危难之地胡人入驱而能止其所驱者以其半与之县官爲赎其民如是则邑里相救助赴胡不避死亡非以德上也欲全亲戚而利其财此与东方之戎卒不习地势而心畏胡者功相万也上从之错复言古之徙远方以实空虚也相其隂阳之和审其土地之宜然后营立邑城通田作之道正阡陌之界先爲之筑室家有一堂两内门户之开闭置器物焉民至者有居作有所用此民所以轻去故乡而劝之新邑也爲之致医巫以救疾病以修祭祀男女有婚姻死生相䘏坟墓相从室家完安此使民乐其处而有长居之心也臣又闻古之制边县以备敌也使五家爲伍伍有长十长一里里有假士四里一连连有假率十连一邑邑有假侯皆择其邑之贤才习地形知民情者居则习于射法出则教民于应敌故卒伍成于内则军正定于外服习以成勿令迁徙㓜则同游长则共事夜战则声相知足以相救昼战则眼相见足以相识欢爱之心足以相死然后劝之以重赏威之以重罚则死不旋踵矣春三月诏曰昔先王逺施不求其报望祠不祈其福右贤左戚先民后巳至明之极也今闻祠官祝釐皆归福于朕躬不爲百姓朕甚愧之是重吾不德也其令祠官致敬无有所祈鲁人公孙臣上书言秦爲水德从所不胜汉当爲土德其符当有黄龙见丞相张仓好律历以汉爲水德河水决金隄其符也公孙臣言非是以罢之于是从仓议色尚外黒内赤以此从水徳十五年春黄龙见于成纪上召公孙臣爲博士从土德也夏四月上幸雍始郊见五帝修名山大川之祀秋九月举贤良直言上䇿之曰有司举贤良明于国家之大体通于人情之终始及能直言极谏者二三大夫之行当此三道朕甚嘉之故登大夫于朝亲谕朕志大夫其上三道之要永惟朕之不德吏之不平政之不宣民之不宁四者之阙悉陈其志无有所隐着之于篇朕亲览焉太子家令晁错对曰臣闻五帝神圣其臣莫能过故自亲事动静上配天下顺地中得人衆生之类无不覆也根着之徒无不载也昭以光明无偏异也德上及飞鸟下及水䖝草木诸产皆被其泽然后隂阳调万物茂妖孽藏符瑞出泽润天下光被四海此治国大体之功也臣闻三王臣主皆贤故合谋相附政逹于人情人情莫不欲寿三王生而不伤也人情莫不欲富三王厚而不困也人情莫不欲安三王宁而不危也人情莫不欲逸三王节其力而不尽也其爲法令合于人情而后行之动衆使民出于人情而后爲之情之所恶不以强人情之所欲不以禁民是以天下乐其政而归其德百姓和亲国家安宁此明于人情终始之功也臣闻五覇不及其臣故属以国任之以政五霸之佐谨身履法奉公无私见贤不居其上受禄不过其量兴利除害明赏愼罚直言极谏𥙷主之过德匡天下威正诸侯此人臣极谏直言之功也臣闻秦之衰世任法戮而信䜛贼宫室过度嗜欲无极法令烦僭刑罚暴酷姦邪之吏乗其乱法以成其威上下瓦解内外咸怨故绝嗣亡世爲异姓福此吏不平政不宣民不宁之祸也对奏擢爲太中大夫齐王肥薨无子国除十六年夏四月上郊祀五帝于渭阳赵人新垣平以望气见上言长安东北有神气成五采色若人冠冕焉天下此瑞宜立祠祠上帝以合符应于是始作渭阳五帝庙同宇五殿五门各如其帝色上亲郊祀有辉光然属天于是拜平爲上大夫五月分齐爲六国立齐悼惠王子六人将闾爲齐王志在济北王辟光爲济南王贤爲淄川王卬爲胶西王雄渠爲胶东王立淮南厉王三子安爲淮南王勃爲衡山王赐爲庐江王建成侯良薨无后秋九月得玉杯刻曰人主延寿新原平令人献之诈言阙下有神玉气令天下大酺是岁淮阳相申屠嘉爲御史大夫后元年冬十月新原平诈发觉遂谋反诛夷三族春三月孝惠皇后张氏薨二年夏上幸雍还幸棫阳宫六月代王叅薨匈奴和亲八月戊辰丞相张仓旣免相年老口中无齿以女子爲乳母年百余岁卒着书八十篇言隂阳律历事苍之妻妾百数人庚午御史大夫申屠嘉爲丞相开封侯陶淸翟爲御史大夫有天狗下梁野天狗如大流星有声在其地类狗光炎如火照数顷地三年春正月行幸代秋大雨昼夜不绝四十五日蓝田山水出流一百余家汉水出坏民室八十余家所杀三百余人四年夏四月丙寅晦日有食之五月赦天下免诸官奴婢爲庶人上幸雍五年春正月行幸陇西三月行幸雍六月齐城门下有狗生秋七月行幸代六年冬匈奴三万骑入上郡三万骑入云中车骑将军李勉屯飞狐口将军苏隐屯勾注将军张武屯北地周勃子亚夫爲将军次细柳将军刘礼次覇上将军徐厉次棘门以备胡单于退逺上自劳军至覇上及棘门军直驰入大将军以下出入以骑送迎拜谒巳而之细柳军军吏被甲执锐彀弓弩持满天子先驱曰天子将至军尉曰军中但闻将军令不闻天子诏有顷上至不得入于是使使持节召将军亚夫曰吾欲入劳军亚夫传言开壁门尉谓车骑曰将军令军中不得驱驰于是天子按辔徐行至中营将军亚夫持兵揖曰介胄之士不拜请以军礼见天子爲之改容式车使人称诏谢皇帝敬劳将军成礼而去旣出军门羣臣惊上曰嗟乎此眞将军也覇上棘门如儿戯耳月余三军皆罢拜亚夫爲中尉上戒太子曰即有急缓周亚夫可任将军夏大旱蝗令诸侯无入贡弛山泽减诸服御损郞吏员发仓库以赈贫民令得买爵七年春正月辛未朔日有食之夏六月封窦广国爲章武侯拜中军尉周亚夫爲车骑将军巳亥帝崩于未央宫遗诏曰盖闻万物之萌生靡有不死死者天地之理物之自然奚可甚哀当今之世咸喜生而恶死皆厚葬以破其业重服以伤其生吾甚不取且朕以不德获保社稷託君王之上二十余年当畏过行以羞先帝之遗德永惟年之不长惧于不终今乃幸以天年得终时复供养高庙朕之不明与嘉之其奚悲哀之有其令天下吏民临三日皆释服无禁娶妇嫁女祠祀饮酒食肉当给桑事服临者皆无跣足绖带无过三寸无布车及兵器无发民哭临殿中当临者皆以旦夕各十五举声礼毕罢非旦夕临无得擅哭服大功十五日小功十四日纎七日释服它不在令者皆以此令此数从事布告天下使眀知朕意覇陵山川宜因其故无有所改所幸愼夫人巳下至少使得令嫁巳巳皇帝葬覇陵荀恱曰书云高宗谅闇三年不言孔子曰古之人皆然三年之䘮天下之通䘮由来者尚矣今而废之以亏大化非礼也虽然以国家之重愼其权柄虽不谅闇存其大体可也乙卯故韩王信之子頽当及孙婴率其衆来降封頽当爲弓高侯婴爲襄城侯讃曰本纪称孝文皇帝宫室苑囿车马御服无所增益有不便辄弛以利民身衣弋绨愼夫人虽幸衣不曵地帏帐无文绣以示敦朴爱费百金不爲露台及治覇陵皆瓦器不得以金银铜钖爲饰因其山不起坟南越王尉佗自立爲帝以德怀之匈奴背约令守边备不发兵深入无动劳百姓吴王诈病不朝赐以机杖羣臣袁盎等谏说虽切常假借之张武等受赂金钱重加赏赐以愧其心专务以德化民是以海内殷富兴于礼义断狱数百几致刑措登显洪业爲汉太宗甚盛矣哉杨雄有言文帝亲屈帝尊以申亚夫之军令曷爲不能用颇牧彼将有所感激云尔前汉孝文皇帝纪下卷第八前汉纪前汉纪卷第九前汉孝景皇帝纪卷第九荀恱皇帝丁未即位秋九月有星孛于西方其本值尾箕末至牵牛及天汉十六日不见元年冬十月诏曰盖闻古者祖有功而宗有德孝文皇帝德厚侔于天地利泽施四海而庙乐不称朕甚惧焉其奏昭德四时之舞丞相嘉等奏尊孝文庙爲太宗奏昭四时之舞令郡国皆立太宗庙四时舞孝文所作以明天下之安和夏六月御史大夫陶青翟使匈奴结和亲五月令民田收半租太中大夫任成周仁爲郎中令爲人隂重不泄衣敝不餙甚见亲信上自幸其家者再赏赐甚厚仁常固让诸侯羣臣赠遗无所受二年冬十一月有星孛于西南令天下男子年二十始赋春三月立皇子德爲河间王阏爲临江王余爲淮阳王非爲汝南王彭祖爲广川王发爲长沙王夏四月壬午太皇太后崩六月丞相申屠嘉薨时内史晁错贵幸穿太上皇庙壖垣爲舎门嘉奏请诛错自归上上曰此非真庙垣又我使爲之错无罪嘉曰悔不先诛错爲所卖遂欧血而死嘉爲人廉直初邓通侍文帝有慢嘉曰朝廷之礼不可不肃文帝曰君勿言吾私之罢朝嘉檄召通通恐入言文帝帝曰若徃吾今召若通至嘉责之曰朝廷者乃高皇帝之朝廷通小臣乃敢戯殿上大不敬当斩通顿首出血不赦文帝使使持节召通谢丞相曰此吾弄臣也君释之通乃得免秋八月丁巳御史大夫陶青翟爲丞相左内使眺错爲御史大夫封萧何曾孙嘉爲列侯先是嘉兄则有罪失侯梁王来朝上与䜩饮太后前上从容言万岁之后传于王詹事窦婴者太后从兄子进曰天下者高帝之天下父子相传汉之法矣陛下何得传梁王太后怒絶婴属籍遂免匈奴和亲三年冬十月胶东下密人年七十余生角角有毛本志曰老人呉王象也年七十七国象也人不当生角犹诸侯不当举兵向京师七国将反之应也十有一月白项鸟与黒项鸟共鬪楚国苦县白项鸟不胜堕泗水中死者过半十有二月呉城门自倾大船自覆本志以爲金沴木也呉地以舩爲家天戒若曰国家将倾覆矣春正月淮阳王正殿灾吴王濞胶西王卬楚王戌赵王遂济南王辟光淄川王贤胶东王熊渠皆谋反初上爲太子时吴王太子入朝与上博争道无礼于上上以博局掷之而死送䘮至吴吴王怒曰天下一家何必来葬复遣还长安后称疾不朝隂怀逆谋时齐人邹阳淮隂人枚乘皆游吴乘諌曰夫以一缕之丝系千钧之重上悬无极之高下垂不测之深虽至愚之人犹知其絶矣以君所爲危于累卵难于上天若变所爲易于反掌安于太山今欲极天命之寿弊无穷之乐终万乘之权不出反掌之易以居太山之安而欲乘累卵之危走上天之难此愚臣之所大惑也阳亦数谏吴王不听乗阳皆去游梁眺错说上曰吴王骄恣隂有逆谋今削之亦反不削亦反削之其反疾而祸小不削则其反迟而祸大于是楚赵有罪先削吴王恐祸及身巳爲使者自见胶西王合谋发使约诸侯七国同谋南使南越北连匈奴吴王下令国中曰寡人年六十二身自将小儿年十四亦爲士卒先诸君年上与寡人同下与小儿等皆发移书郡国曰汉贼臣眺错侵夺诸侯地陛下多疾志逸不能省察欲举兵诛之敝国虽小精兵可得五十万人南越分其卒半以随寡人寡人又得三十万赵王固与胡王有约寡人节衣食积金钱修甲兵聚粮食夜以继日至今三十余年寡人金钱布天下诸侯王日用之不能尽今人有能得大将者赐金五千斤封邑万戸以城邑降者封万戸若率万人降者如大将军科他皆以差受爵吴楚反书上闻眺错议欲令上自将兵身留居守计未定错素与袁盎有郄错言盎前爲吴相宜知王谋而蔽匿不言使至于是欲请治盎计未定盎密闻之乃夜因告窦婴求见上言吴所以反故错方与上调兵食上问盎盎对曰吴王无能爲也上曰吴王即山铸钱煑海爲盐诱天下豪杰白头举事何以言吴无能爲也盎对曰吴王铜盐之利则有之安得豪杰而诱之吴王若得豪杰亦将转而爲义则不反矣吴之所诱者无頼子弟亡命铸钱姦人故相诱以反错曰盎荚之善上问计将安出盎曰愿屏左右上屏人独错在盎曰臣所言人臣不得知乃屏错错趋避东厢意甚恨盎对曰吴楚言眺错擅削诸侯地故先共诛错复其故地而罢兵今计独有斩错发使使吴楚七国赦其罪复其故地则兵可无血刃而俱罢上黙然良久遂从其计斩错东市拜盎爲太常使使至吴吴王曰吾欲爲东帝矣即刼盎使爲将盎不听使一都尉以五百人围守盎欲杀之初盎爲吴相时从吏私盗姦盎侍婢吏惧而盎驰自追之遂以侍婢及侍儿赐之及见拘从吏适在守盎位爲司马乃夜与盎俱亡而还枚乘献书谏吴王曰昔秦西距胡戎之难北备榆中之关南距羗笮之塞东当六国之锋六国乘信陵之籍明苏秦之要荆轲之威并力一心以备秦然卒㓕六国而并天下何则地利不同而民轻重不等也今汉据全秦之地兼六国之衆修戎狄之义而南朝羗笮此其地与秦地相什而民相百大王所眀知也今夫侫䛕之臣不论骨肉之义民之轻重国之大小以爲吴祸此臣所以爲大王患也夫举吴兵以资于汉譬犹蝇蚋之附羣牛腐肉之齿利劒锋刄始接则无事矣天下闻吴率失职诸侯责先帝之遗诏今汉亲诛其三公以谢前过是大王之威加于天下而功越于汤武矣夫吴有诸侯之位而实富于天子有隐匿之名而居过于中国此臣之所爲大王乐也今大王还兵疾归可十得其半不然汉知吴有吞天下之心赫然加怒羽林黄头循江而下袭大王之都虏东海之地絶吴饷道梁王车骑习战射积粟固守以逼荥阳待吴之饥大王虽欲反都亦不得巳今大王去千里之国而制于十里之内张韩之将北地弓高宿卫左右兵不得下壁军不得休息臣窃哀之吴王不听二月辛巳朔日有蚀之邯郸有狗与豕交本志以爲赵王勃乱失类外交匈奴似犬豕之行也绛侯周勃子亚夫爲太尉将三十六军击吴楚窦婴爲大将军赐金五十斤婴陈金庑下军吏过輙令取爲用金无入家者婴屯兵荥阳曲周侯郦寄击赵将军栾布击齐太尉至覇上赵渉以布衣遮道说太尉曰吴楚闻将军出兵必置伏兵姦人于崤渑阨塞之间且兵事尚神密将军何不从此右关去趣蓝田出武关指洛阳不过差一二日直入武库击鸣皷诸侯闻之以将军从天降而下也亚夫从之巳而使之搜郩渑间果得吴伏兵乃请渉爲护军亚夫旣至洛阳见剧孟喜曰七国举事而不用孟吾知其无能爲也孟者洛阳人爲任侠行似鲁朱家亚夫问故父客邓都尉计䇿安出对曰吴楚兵锐甚难与争锋莫若引兵东北壁昌邑以梁委吴吴必尽锐攻之将军深沟高垒勿与战使轻兵絶淮泗之口断吴饷道使吴梁相弊而粮食竭以全制其虚吴必破矣从之吴攻梁梁王急请救亚夫亚夫不徃梁王上书请救上诏亚夫救梁王亚夫不奉诏坚壁昌邑而使其淮泗口兵絶吴饷道楚乏粮挑战亚夫终不出夜军中惊而内相攻击扰乱至于帐下亚夫坚卧不起有顷乃自定矣吴夜攻营壁东南亚夫使爲备西北吴精兵果奔西北不得入吴楚旣饥乏乃引兵去亚夫出精兵追击大破之是时弓高侯韩頺当爲将军击吴楚功冠诸侯吴王弃军与壮军数千人亡走江南保丹徒遂三月吴楚平越人斩吴王头以降吴之围梁也梁将张羽韩安国距之羽能力战安国能持重故吴兵不能进楚王戍军大败自杀戍初与吴通谋大中大夫申公白公谏不听胥靡之衣赭衣杵臼春于市初鲁有穆生及申公白公皆与元王俱学诗于浮丘伯浮丘伯者荀卿门人也元王常礼此三人穆生不饮酒常爲设醴及王戍一朝失不设醴穆生将去申公白公止之曰不爲先王乎穆生曰先王之礼吾三人者爲道之存也今而忽之是亡道亡道之君胡可与久䖏易称知几其神乎不去楚人将钳我于市遂谢病而去申公白公独留故及于难胶东胶西济南甾川赵王皆伏诛徙广川王爲赵王初七国反连齐齐王城守留济南胶东淄川三国兵共围齐齐王使路中大夫使于天子天子令还报齐坚守路中大夫还三国将刼而与之盟令反其言曰吴巳破汉矣大夫旣许至城下望见齐王言汉发兵百万使太尉击破吴楚方引兵救齐必坚守三国之兵杀之齐𬒳围急隂与三国约未定会路中大夫至复坚守汉将闻齐初有谋欲击齐齐王将闾惧自杀上以齐迫胁非其罪乃立其太子寿爲齐王济北王志亦初与诸侯通谋后乃坚守闻齐王自杀而得立嗣志亦欲自杀齐人公孙蠼止之因爲说梁王曰夫济北之地东接强齐南当吴越北胁燕赵此四分五裂之国权不足以自守势不足以扞㓂虽坠犹失也言于吴非其正计也昔郑祭仲许宋人立公子突以全其君春秋贤之爲其以生易死以存易亡向使济北先见情实则吴必先屠济北招燕赵而总之如此山东之从结而无㕁矣今吴楚之王练诸侯之兵驱徒衆而与天子争衡济北独厉节坚守不下使吴失据而无助跬行而独进瓦解土崩败而无救者未必非济北之力以区区之济北而与诸侯争强是犹羔犊而扞虎狼也守职志不挠可谓诚一矣功议如此尚见疑于上愿大王详思惟之梁孝恱驰以闻济北王得不坐徙封于甾川徙衡山王爲济北王吴之反也衡山王勃坚守无二心故谥曰贞王徙庐江王赐爲衡山王初吴楚使至淮王欲发兵应之其相曰主必应之臣愿爲将王属之兵相因守城而距吴楚会汉救兵至故淮南王得以完全初晁错改制削诸侯地错父从颖川来谏止之错曰不然社稷不安父曰刘氏安矣眺氏危矣遂归去之曰吾不忍见祸及其身乃服药而死后十余日吴楚反眺氏族矣初谒者仆射邓公校尉击吴楚还上书言军事上问吴楚反闻眺错死兵罢否对曰吴楚爲谋数十年发怒削地以诛错爲名其意不在错也且晁错患诸侯强大故请削之以安京师万世之利计画始行卒受大戮内杜忠臣之口外爲诸侯复雠臣窃爲陛下不取也上喟然长息曰公言善吾亦恨之夏六月立元王子平陆侯礼爲楚王续元王后初诸侯得自除吏御史大夫巳下官属拟于天子国家唯置丞相黄金印自吴楚反之后夺诸侯权爲置二千石去丞相曰相银印其后惟得衣食租税而巳贫或乘牛车时栾布有功封歙侯爲燕相有治迹民爲之立生祠立皇子湍爲胶西王胜爲中山王赐民爵一级徙淮南王余爲鲁王徙汝南王非爲江都王王故吴国也非年十五有才气吴之反也非上书请击吴上赐非将军印吴破以军功封赐天子旌旗荀恱曰江都王赐天子旌旗过矣夫唯盛德元功有天子之勲乃受异物则周公其人也凡功者有赏而巳孔子曰必也正名乎唯器与名不可以假人人君之所司也夫名设于外实应于内事制于始志成于终故王者慎之四年春复置诸关用傅出入夏四月巳巳立皇子荣爲皇太子彻爲胶东王六月赦天下赐民爵一级七月临江王阏薨谥无子国除五年春正月作阳陵邑夏募民徙阳邑钱戸二十万遣公主妻匈奴单于六年冬十有二月雷雨霖秋九月皇后薄氏废皇后薄太后兄女上爲太子时太后取以配上无宠无子故废梁王来朝上使乘舆驰驷马逆梁王于阙下入则侍帝出则同舆梁王侍郎谒者着金貂出入天子殿门与汉官无异居其国骄僣营东苑方三百余里广睢阳城七十里得赐天子旌旗千乘万骑出称警入言跸拟于天子珠玉寳器多于京师招延游士四方并至梁王亲而有功太后少子爱之太后心欲以爲汉嗣大臣袁盎等十余人议于前不听梁王怒之隂使人刺杀盎其余人未得上疑梁王所爲先是齐人公孙诡羊胜多竒邪计初见梁王梁王赐千金官至中尉号将军常爲王内谋上使使案梁捕胜诡胜诡等自杀上召故云中太守田叔使案梁王具得其事还报曰陛下无以梁爲事也今梁王不就诛是汉法不行也若其伏法太后食不甘味卧不安席此忧在陛下上善之以爲鲁相枚乘邹阳数谏梁王不听及梁王事急梁王赏赐千金令求方略士齐人王先生多竒邹阳徃见之王先生曰必见王长君长君者王夫人兄也阳发悟于心遂见长君曰窃闻长君女第幸于后宫而长君行迹多不顺道理今梁事旣穷竟梁王恐诛此太后怫鬰泣血无所发怒侧目切齿于贵臣恐长君危于累夘长君诚爲上言之得无竟梁事太后厚德长君而长君之女弟幸于两宫金城之固也昔舜之弟象日以杀舜爲事而舜封之有仁人之于兄弟也不含怒不宿怨厚亲爱而巳鲁公子庆父使仆人杀子般季友不探其情而诛焉春秋以爲失亲亲之道以此说天子侥倖梁事得不奏长君曰敬诺入言之及梁内史韩安国亦因长公主解说梁王卒得不治初阳爲胜诡所䜛王因囚之将杀之乃从狱中上䟽曰臣闻忠无不报信不见疑盖有以然今定虚矣昔者荆轲慕燕丹之义白虹贯日太子畏之卫先生爲秦画长平之䇿太白蚀昴昭王疑之夫精诚变于天地而信不喻于两主岂不哀哉今臣尽忠毕义左右不明卒从吏讯爲世所疑是使荆轲卫先生复出而燕秦不悟矣昔玊人献寳楚王诛之李斯竭忠胡亥极刑是以箕子佯狂接舆避世恐遭此患也愿大王察玊人李斯之意然后改楚王胡亥之听无使臣爲箕子接舆所笑夫偏听生姦独任成乱是以鲁听季孙之说而逐孔子宋信子罕之计而囚墨翟夫以孔墨之辨不能自免于䜛䛕而二国以危者何则衆口烁金积毁销骨臣闻明月之珠夜光之璧以闇投之人莫不按劒而怒何则无因而至前也蟠木根柢轮囷离竒而爲万乘之器者以左右先爲之容也故女无美恶入宫见妬士无贤愚入朝见嫉昔司马喜膑脚于宋卒相中山范睢折胁于魏卒爲应侯此二人者信必然之画捐朋党之私挟孤特之交故不能自免于䜛䛕之人是以申徒狄蹈雍之河徐衍负石入海皆不容于世义不苟取比周于朝百里奚乞食于路秦穆公授之以政寗戚饭牛车下齐桓公任之以国此二人者岂素官于朝假誉于左右哉感于心合于行坚如胶衆口所不能离岂惑于浮辞哉是以圣主不牵于卑辞之语不夺于衆多之口独化于陶钧之上而观乎昭旷之道臣闻盛餙入朝者不以私污义砥砺名号者不以利伤行今欲使天下寥廓之士诱于威重之权胁于势位之贵廻靣污行以事謟䛕之人而求亲近于左右则士有伏死窟穴巖石之中耳安肯尽忠信而趣阙下者哉书奏梁王梁王立出之以爲上客枚乘以数谏吴王上拜乘弘农都尉乘久爲诸侯上客不乐爲郡吏后患免游于梁田叔旣至鲁鲁民以王取财邀相自言者百余人叔取渠率少笞怒之曰王非汝主邪何敢自言王王慙乃取中府钱令偿之相曰王自使人偿之今令相偿之是王爲恶而相爲善王好游猎叔常从王輙休相就舘叔坐苑外曰吾王暴露独何爲舎王以故不复出游七年冬十有一月庚寅日有蚀之春正月皇太子荣废爲临江山王荣者帝长子栗姬之子上常嘱诸子于栗姬曰百歳后善视之栗姬素怨言不逊上乃废姬及太子栗姬以忧死二月罢太尉官夏四月乙巳立皇后王氏初皇后嫁爲金王孙妻其母藏儿卜相之当贵乃夺金氏而内太子宫王后方姙身梦日入懐遂生男丁巳立胶东王彻爲太子实王皇后子也中尉卫绾爲太子太傅绾太陵人也爲人谨慎敦厚上爲太子时常召文帝左右近臣饮酒绾独称疾不行及上即位将幸上林诏绾参乘上谓绾曰今君知所以参乘乎乃我爲太子时召君不来故文皇帝有遗言曰绾长者善遇之六月乙巳丞相陶青翟免太尉周亚夫爲丞相是岁太仆周舎爲御史大夫中元元年夏四月赦天下赐民爵一级封周昌孙荀爲列侯二年春令诸侯王薨及列侯初封及之国大鸿胪奏谥诔筴列侯薨及诸侯王太傅初除之官大行奏谥诔筴王薨遣光禄大夫弔禭祠赠视䘮事因立嗣列侯薨遣太中大夫弔祠视䘮事立嗣其葬国得发民輓䘮穿复土治冡无过三百人事毕春二月临江王荣坐侵宗庙壖垣爲宫上徴荣临江官属祖荣于北门外升车轴折父老泣曰我王不还矣至邸王诣中尉郅都责讯王王恐自杀葬蓝田有鷰数千万头衔土置冡上百姓怜之无子国除郅都河东人也爲人刚勇而有气公廉常称曰背亲事君固当奉节死职终不顾妻子矣尝从上入上林贾姬在厠野豕入厠上目都都不行上欲持兵救贾姬都伏上前曰亡一姬复一姬进陛下纵自轻柰髙庙太后何上还豕亦不伤贾姬都爲中尉丞相条侯至贵倨也而都揖之贵戚宗室侧目而视号曰鹰是时济南瞷氏三百余家豪猾放纵二千石莫能折也及都爲济南相诛瞷氏首恶郡中震慄道不拾遗旁十余郡畏都如大府后爲鴈门太守匈奴不敢近鴈门胡王爲偶人像都令骑射莫能中其见惮如此匈奴中以法帝欲释之太后以临江王之死也怨之遂斩都是时寗成周阳由此皆严克爲治成爲济南都尉郅都爲前后都尉皆歩入府门因吏谒见如县令及成至直凌都出其上然都素闻其声亦与结欢后成爲中尉其治放郅都其㢘弗及也自此之后吏治多放成由者巳是时季布弟季心亦任侠立然诺作气盖关中方数千里士争爲之死心爲中尉司马郅都爲中尉不敢加也夏四月有星孛于西方立皇子越爲广川王寄爲胶东王秋七月更郡爲太守尉爲都尉九月封楚赵传相死事者四人子爲列侯甲戍晦日有蚀之三年冬十有一月罢诸侯王御史大夫官夏四月旱秋九月蝗有星孛于西方戊戌晦日有蚀之旣丞相周亚夫免御史大夫周舎爲丞相立皇子乘爲清河王太子太傅卫绾爲御史大夫四年春三月起德阳宫夏蝗秋赦天下徙作阳陵者死罪欲腐刑者许之十月戊午日有蚀之五年夏四月立皇子舜爲常山王六月赦天下赐民爵一级秋八月巳酉未央东阙灾九月诏曰狱者人之大命死者不可复生诸狱疑虽文致于法人心不厌者輙谳之六年冬十月行幸雍祠五峙十有二月定铸钱伪黄金法弃市令春三月雨雪夏四月梁王武薨谥曰孝王时梁王北猎梁有献牛足出背上本志以爲牛祸思心务乱之咎也乃分梁爲五国尽封梁孝王男五人女五人皆食汤沐邑五月丙戌立梁孝王子明爲济川王朂爲甾川王彭离爲济南王定爲山阳王识爲济隂王不疑爲衡山王诏令吏二千石车朱两轮千石至六百石车朱左轮诏有司减笞法自除肉刑之后笞五百三百率多死者故定律笞五百曰三百三百曰一百犹尚不全又诏曰笞者所以教之也其宜定捶令长五尺其本大一寸末大半寸皆平其节当臋笞者不得更人笞毕一人笞乃更人自是笞者得全六月匈奴入鴈门至武威酒泉邑入上郡取苑马吏卒战死者三千人秋七月辛亥晦日有蚀之后元元年春正月诏曰狱者重事也其疑狱有令谳之而后不当谳者不爲失三月赦天下赐民爵一级中二千石诸侯相爵右庻长夏大酺五日五月地震秋七月丙午丞相周舎免乙巳先晦一日日有蚀之八月壬辰御史大夫卫绾爲丞相卫尉直不疑爲御史大夫不疑南阳人也好黄老术隐名迹初爲郎其同舎郎有告归者误持其同舎郎金去郎意不疑不疑买金偿之后告归者还乃知之或毁不疑淫㛮不疑曰我乃无兄终不自明矣吴楚反时爲将军封塞侯条侯周亚夫下狱死时爲父买尚方工官甲稍五百枝可以葬者取庸治之不与顾直庸怒而上变反告之事连亚夫召至廷尉责问君侯欲反邪亚夫曰臣所买乃葬噐何谓反乎吏曰君侯纵不反地上即反地下耳初捕亚夫亚夫欲自杀其夫人止之及至廷尉因不食五日欧血死亚夫爲河内太守许负相之曰君侯三年爲侯八年爲将九年爲相贵重于人臣无二其后当饿死纵理入口饿死法也居三岁兄胜有罪免文帝封亚夫续綘侯后尽如负言上欲废栗姬太子亚夫固争之不得上由是䟽之而梁孝王以吴楚之围怨亚夫不救每朝常与太后言亚夫之短太后欲封其兄王信上谦让不许太后曰人生各以时行耳窦长君在时不得侯及死其子彭祖乃侯吾甚恨之帝趣侯信也上曰请得与丞相计之亚夫曰高皇帝约非刘氏不王非有功不侯不如约者天下共击之上黙然遂不封荀恱曰高皇帝刑白马而盟曰非刘氏不王非有功不侯不如约者当天下共击之是教下犯上而兴兵乱之阶也若后人不修是盟约不行也书曰法惟上行不惟下行若以爲典未可通也匈奴徐卢等五人降上欲封之亚夫曰彼背其王陛下何以责人臣守节哉上曰丞相议不可用乃悉封之荀恱曰春秋之义许夷狄者不一而足也若以利害由之则以功封其逋逃之臣赏有等差可无列土矣上常居禁中召亚夫赐食独置大胾无脔又不置箸亚夫心不平顾谓掌席者取箸亚夫前食旣出上目送之曰此快快非少主之臣也亚夫以数忤上意故得罪也二年冬十月诏省列侯之国春匈奴入鴈门太守冯敬与战死发车骑材官屯鴈门以歳不登禁食马粟食马粟者没入之封皇后兄王信爲孟侯夏四月诏曰雕文刻镂伤农事者也锦绣纂组害女功者也农事伤则饥之本女功害则寒之原夫饥寒并至能不爲非者寡矣朕亲耕后亲桑以奉宗庙粢盛祭服以爲天下先不受献减太官省徭赋欲天下务农𧖟常有畜积以备灾害强无凌弱衆不暴寡耆老以寿终孤㓜得遂长今歳或不登民食颇寡其咎安在或诈爲吏以货赂爲市盗夺百姓侵侮万民县丞长吏纵姦法与盗甚无谓也其令二千石各修其职不事官职耗乱者丞相以闻请其罪布告天下使明知朕意自汉初务劝农累世承业至是始天下殷富家给人足京师之钱累百巨亿贯杇而不可校太仓之粟充实露积于外腐败而不可食衆庻街巷有马阡陌之间成群守闾阎者食梁肉爲吏者长子孙居官者以官爲姓号人人自爱而重犯法仁义兴焉三年春正月诏万民采黄金珠玉者坐賍爲盗诏曰髙年者人所尊敬鳏寡孤独者人所哀怜也其令八歳以下八十以上及孕子未乳当鞫系者无讼系之甲午帝崩于未央宫遗赐诸侯王列侯马二驷吏二千石黄金二斤民戸百钱出宫人复终身讃曰本纪称周泰之弊宻文峻法而姦不胜汉兴扫除苛政与民休息至于孝文加之恭俭孝景遵业五六十载之间至于移风易俗黎民醇厚周云成康汉称文景美矣前汉孝景皇帝纪卷第九前汉纪前汉纪卷第十前汉孝武皇帝纪一卷第十荀恱皇帝甲子即位年十六二月癸酉孝景帝葬阳陵三月尊太后母藏儿爲平原君封田蚡田胜爲列侯藏儿初爲槐里王仲妻生太后后改嫁长陵田氏生蚡及胜建元元年冬十月诏举贤良方正丞相衞绾奏所举贤良或治刑名纵横之术乱国政罢之春三月赦天下赐民爵一级民年八十复二算九十复甲卒行三铢钱夏四月诏民年九十巳上复子若孙令奉供养五月诏修山川之祀六月丞相衞绾免丙寅魏其侯窦婴爲丞相武安侯田蚡爲太尉秋七月诏省衞士卒万人罢苑马赐贫民遣使者安车蒲轮束帛加璧征鲁申公议立明堂申公年八十余矣上问以政事对曰爲治者不致于多言顾力行何如耳拜爲太中大夫汉兴草创尚简易未甚用儒者而窦太后好黄老术故诸博士具官待问未有进者至上即位乃崇立太学矣二年冬十月丞相窦婴太尉田蚡皆免御史大夫赵绾郞中令王臧下狱死蚡婴绾臧皆同心欲兴太学建立明堂以朝诸侯而婴请无奏事太皇后又罢窦氏子弟无行者绝属籍故谤毁日至窦太后怒皆抵之罪明堂遂不立春二月丙戌朔日有蚀之三月已未太常许昌爲丞相夏四月戊申有星如日夜出𥘉置茂陵邑徙郡国豪杰于茂陵河内郭解在徙中衞将军爲言觧家贫不应徙上曰解布衣权至使将军知之此不贫也及解徙诸公赠送出千余万解任侠睚眦触死于尘中者甚衆藏匿亡命攻剽作姦不可胜数然折节恭约厚施而薄望解尝出有人箕踞视之者解问其姓名客欲杀之解不听乃隂使吏脱其徭役其人乃肉袒谢罪解娣子与人争不直人杀之自归解解曰吾儿不直公杀之故当纵之诸公闻之皆多贤解洛阳人有相仇者贤豪居其间以十数人不能和解客乃令解见仇家仇家听命解夜至夜去解乃谓仇家曰解如何从他郡夺人邑中权乎且须士大夫复居其间乃听之其居家夜过半后门闾住车尝十余乗有与解忤者少年辄爲报仇不使解知也解兄子爲解杀人爲其家人上书自讼之又杀之阙下上捕解解亡过临晋籍少翁少翁素不知解然慕其名送之出关自杀以绝口语其得人率如此豪贤知与不知闻声争与交欢后捕得解所犯皆在赦前后有谤毁解者客杀之断其舌解实不知有司奏解无罪时公孙弘爲丞相以爲解布衣以睚眦杀人虽不知甚于知遂族之荀悦曰世有三游德之贼也一曰游侠二曰游说三曰游行立气势作威福结私交以立强于世者谓之游侠饰辨辞设诈谋驰逐于天下以要时势者谓之游说色取仁以合时好连党类立虚誉以爲权利者谓之游行此三游者乱之所由生也伤道害德败法惑世失先王之所愼也国有四民各修其业不由四民之业者谓之姦民姦民不生王道乃成凡此三游之作生于季世周秦之末尤甚焉上不明下不正制度不立纲纪废弛以毁誉爲荣辱不核其眞以爱憎爲利害不论其实以喜怒爲赏罚不察其理上下相冐万事乖错是以言论者计薄厚而吐辞选举者度亲踈而举笔善恶谬于衆声功罪乱于王法然则利不可以义求害不可以道避也是以君子犯礼小人犯法奔走驰骋越职僭度节华废实兢趋时利简父兄之尊而崇賔客之礼薄骨肉之恩而笃朋友之爱忘修身之道而求衆人之誉割衣食之业以供飨宴之好苞苴盈于门庭骋问交于道路书记繁于公文私务衆于官事于是流俗成矣而正道坏矣游侠之本生于武毅不挠久要不忘平生之言见危授命以救时难而济同类以正行之者谓之武毅其失之甚者至于爲盗贼也游说之本生于使乎四方不辱君命出境有可以安社稷利国家则专对解结辞之绎矣民之慕矣以正行之者谓之辨智其失之甚者主于爲诈绐徒衆矣游行之本生于道德仁义汎爱容衆以文会友和而不同进德及时乐行其道以立功业于世以正行之者谓之君子其失之甚者至于因事害私爲姦轨矣其相去殊远岂不哀哉故大道之行则三游废矣是以圣王在上经国序民正其制度善恶要于公罪而不淫于毁誉听其言而贵其事举其名而指其实故实不应其声者谓之虚情不覆其貌者谓之伪毁誉失其眞谓之诬言事失其类者谓之罔虚伪之行不得设诬罔之辞不得行有罪恶者无侥倖无罪过者不忧惧请谒无所行货赂无所用民志定矣民志旣定于是先之以德义示之以好恶奉业劝功以用本务不求无益之物不畜难得之货绝靡丽之饰遏利欲之巧则淫流之民定矣而贪秽之俗淸矣息华文去浮辞禁伪辨绝淫智放百家之纷乱一圣人之至道则虚诞之术绝而道德有所定矣尊天地而不渎敬鬼神而逺之除小忌去淫祀绝奇怪正人事则妖伪之言塞而性命之理得矣然后百姓上下皆反其本人人亲其亲尊其尊修其身守其业于是养之以仁惠文之以礼乐则风俗定而大化成矣三年春河水决溢于平原大饥人民相食赐茂陵徙者户钱二十万田二顷初作便门桥秋七月有星孛于西北济北王明废迁房陵坐杀太傅中尉闽越围东瓯告急上以问太尉武安侯田蚡蚡以爲越人相攻其常事也又数反覆不烦中国自秦时弃之不内属有诏太中大夫严助诘蚡曰但患力不能救德不能覆诚能何弃之且秦时举咸阳而弃之何乃越乎今小国以穷困告急于天子天子不能救当安所至闽越走九月丙子晦日有蚀之起上林苑时上使太中大夫吾丘寿王举籍盩厔以东宜春以西北至阿城属之南山隄封顷畆价直欲除以爲苑侍郎东方朔进谏曰臣闻谦逊静悫天应以福骄盈奢靡天应以祸酆鄗之间号曰土膏其价畆直一金规以爲苑上乏国之用下夺农桑之业不可一也盛荆棘之大崇虎狼之墟坏民冡墓发民庐舍令㓜小怀土而思耆老流泪而悲不可二也厈而营之垣而囿之驰骑逐东西车辇驾南北有深沟大渠险阻之危不可三也务苑囿之大不䘏农时非所以强国富民也夫殷作九市之宫而诸侯叛楚灵王起章华之台而楚人散秦兴阿房之殿而天下乱上乃赐金百斤拜爲太中大夫然犹起上林苑朔字曼倩平原人也好学称爲滑稽年二十三初爲郎中上书自称待诏公车奉禄薄朔谓侏儒曰上欲尽杀汝侏儒大恐皆叩头号泣上召问朔朔对曰侏儒长三尺臣朔长九尺三寸俸禄正等侏儒侏儒饱欲死臣朔饥欲死臣言可用宜异其禄不可用罢之无但虚索长安米也上大笑使待诏金马门稍稍亲近之上置守宫于盆下使筮者射之莫能中朔自请布卦射之曰臣欲以爲龙复无角臣欲以爲蛇复有足跂跂脉脉善縁壁此非守宫当是蜥蝪上曰善复使射他物连中辄赐帛时有幸倡优郭舍人等曰朔幸中耳乃复覆置树上寄生于盆中曰朔知之榜臣百不中赐臣帛朔曰是窭数也舍人曰朔果不能中朔曰湿肉爲脍干肉爲脯树上爲寄生盆下爲窭朔乃榜舍人百朔对问响应权变锋出文章辞令横无穷上颇倡优畜之然而时发忠直之言极諌尤亦以此异焉朔因劫客难巳用位卑以自慰谕又设非有先生之论其辞曰非有先生仕于吴黙然无言者三年吴王怪而问之曰可以谈矣先生伏而唯唯王曰可以谈矣先生曰于戯可言乎哉谈何容易王曰何爲其然也寡人将听焉先生对曰昔关龙逢深谏于桀王子比干直言于纣此二臣者皆尽忠极虑将以爲君之荣除君之祸也然以蒙不辜之戮爲天下笑飞廉恶来巧言利口以进其身隂奉雕琢刻镂之好以纳于上快耳目之欲以茍容爲度而见亲近故宗庙崩弛国家丘墟夫卑身体贱恱色微辞愉愉呴呴终无益于王上之治即志士仁人不忍爲也俨然而作矜庄之貌深言直谏上以拂人主之邪下以除百姓之害则忤于时主之心离于衰世之法故养性爱命之士莫肯进也遂隐居深山以咏先圣之风是以伯夷叔齐饿于首阳之下后世称其人如是邪主之行固足畏也故曰谈何容易于是吴王瞿然易容爲坐而听之先生曰昔伊尹负鼎于汤太公钓于渭濵而遇文王心合意同谋无不成计无不从诚得其君也故能诛暴乱摠逺方一统类美风俗而王业兴矣太公伊尹以如此龙逢比干独如彼岂不哀哉故曰谈何容易于是吴王黙然俛而深思仰而泣曰嗟唿殆哉余国之不忘也緜緜哉聮聮哉于是立明堂之朝齐君臣之位举贤才而德惠施仁义恭俭节约减后宫之费损车马之用放郑声远佞人省庖㕑去奢靡卑宫室坏苑囿塡池壍以与贫民开内藏以赉贫乏存耆老䘏孤独薄赋歛省刑罚行此三年隂阳调和万物咸宜国无灾害之变民无饥寒之色蓄积有余囹圄空虚凤凰来集麒麟在郊逺方异俗慕义向风治乱之道存亡之端若此易见然而人主莫肯爲也悲夫是时上以安车蒲轮迎枚乗乗年老道死而乗子臯亦以谈说能爲辞赋得幸比朔上好自击熊豕郞中司马相如从丄猎长杨长卿上疏谏曰臣闻物有同类而殊能者故力称乌获捷言庆忌勇则贲育然臣之愚窃以爲人诚有之兽亦宜然今陛下好陵险阻射勐兽卒然遇逸羣之兽骇于不存之地犯属车之淸尘舆不及还辕马不及旋踵人不暇施巧虽有乌获逢蒙之技而不及用枯木朽株尽爲患难矣是以胡越起于毂下而羌夷接轸矣岂不殆哉虽曰万全而无害然本非天子所宜近也且夫淸道而后行中路而后驰犹时有衔橛之变况渉乎丰草驰乎丘墟前有利兽之乐内无存变之计其爲害也不难上善之相如字长卿蜀郡成都人也初家贫与临卭令王吉相善富人卓王孙置酒请令并请相如相如善鼓琴王孙寡女字文君好音夜奔相如遂与俱归成都后家贫夫妻酤酒临卭卓王孙耻之杜门不出后不得巳乃厚分财物遗文君而相如作子虚赋上得读而善之曰朕独不得与此人同时或对曰司马相如所作也上惊乃召相如复奏上林赋拜爲郞中子虚上林皆言苑囿之美卒归之于节俭因託以讽焉相如口吃而善着书四年夏有气赤如血六月旱秋七月有星孛于东北江都相陈人郑当时爲内史每朝候上闲未甞不言天下之长者其推毂名士常以爲贤于巳禄赐尽以馈士大夫家无余财賔客甚盛及中废賔客衰落先是下邽翟公爲廷尉賔客塡门及废门外可设雀罗复廷尉客复徃翟公大板署其门曰一生一死乃知交情一贫一富乃知交态一贵一贱交情乃见冬十月地震是岁武强侯严青翟爲御史大夫五年春正月己巳朔日有蚀之行半两钱罢三铢钱初置五经博士博士本秦官掌通古今员至数十人汉置五经而巳太常选人年十八以上好学补弟子郡国有好文学敬乡里者令与计偕受业太常𥙷弟子一岁辄课通经一艺补文学掌故高弟爲郞中其秀才异等太常以名闻其下才不事学者罢之是时庐江人文翁爲蜀郡太守其爲人爱学好教化见蜀地僻陋有蛮夷之风文翁乃选郡县小吏有才器者辄给资用令诣博士受业还皆以爲右职用察举之又修起学宫于城中学者复除徭役常选学宫童子所在便坐受书毎事常出入行县益从诸生明经修行传教出入县邑见而荣之由是蜀邑大化学者比齐鲁焉郡国学校官自文翁始也夏四月平原君薨五月大蝗秋八月广川王越薨淸河王乗薨六年春三月乙未辽东高庙灾夏四月壬子高园便殿灾上素服五日其后太中大夫董仲舒居家推其意以高庙不当居辽东高园便殿不当居陵旁于礼不当立庙在外像诸侯不正者高园在内像大臣不正者天戒若曰去诸侯大臣贵幸而正者云尔时太中大夫主父偃素妬嫉仲舒窃其书奏之仲舒下狱吏当死诏宥之本志以爲淮南王田蚡之应也五月丁亥太皇太后崩六月癸未丞相许昌免武安侯田蚡爲丞相有星孛于东北方秋七月有星出于东方长终天本志曰是爲蚩尤之旗以彗星而终后曲见则天子征伐四夷之应也闽越围南越南越守天子约不敢发兵上遣大司农韩安国帅师出会稽大行王恢出豫章救之淮南王安上书谏曰越方外之国断发文身之人不可以冠带之国法度治之自三代之盛明胡越不与受正朔非强不能服也以爲不居之地不牧之民不足以烦中国古者封内甸服封外侯服侯外賔服蛮夷要服戎狄荒服逺近之势异也越人名爲蕃臣实不给给事自相攻击耳陛下以兵救之是反以中国劳蛮夷也且越人故数反覆非一不奉诏举兵诛之臣恐中国兵革无时得息也间岁以来不登民生未复今发兵行数千里举轮而踰岭拖舟而入水行数千里夹以深林丛竹又多蝮蛇勐兽夏月暑时则生吐泄霍乱之病曾未接兵死伤者必衆多或以越人衆兵强能作难边地臣窃闻之与中国异限以高山人迹隔绝车道不通天地所以绝内外也其入中国必先下岭水岭水之山峭峻漂石破舟不可大舩运粮下也越人欲爲变必先由于干界内积粮食而入山伐材治舩边地守候城使谨防越人有伐材辄收捕之焚其积聚虽百越无奈边城何也臣闻越卒不下数十万人所以入者五倍乃足挽车奉饷不在其中且越非有城郭邑里也处谿谷之间篁竹之中习于水鬪便于用舟中国之人不知其地势不能服其水土虽有强兵百不当一臣安窃爲陛下重之臣闻闽越王弟甲杀其王甲以诛死其民衆未有所属陛下若欲纳之中国遣重臣临问存䘏施德垂赏此必携幼扶老以归圣德若无用之则断其绝世存其亡国建其侯王此必委质爲蕃臣矣陛下以方寸之印尺二之组鎭抚方外不劳一卒不顿一㦸而威德并行天下归服今以兵深入其地此必震恐以有司爲欲屠灭之也必雉兎逃窜深入阻险背而去之则复羣聚留而守之卒劳粮乏丁壮从军老弱馈饷男子不耕妇人不织居者无食行者无粮万民苦于兵事逃亡必衆随而诛之不可胜尽盗贼必起臣闻秦时尝使尉他屠睢击南越又使监禄凿渠通道越逃入山林不可得攻留军屯守空地旷日弥久士卒劳倦越人乃出击之秦师大败乃发兵戍当此之时内外骚动百姓疲弊行者不还徃者莫返天下之人皆不聊生逃窜相聚羣爲盗贼是故山东之难兴矣兵者凶器也一方有急四面皆耸臣恐变故姦邪从此始矣易曰高宗伐鬼方三年克之以盛德之天子伐小蛮夷而犹三年言用兵之难也陛下以四海爲境九州爲家八薮爲园江汉爲池人徒之衆足以奉千官之供租税之入足以供乗舆之御玩心神明秉执圣道负黼扆凭玉几南面而听断号令天下莫不响应使元元之民皆安土乐业则泽被万世施之无穷天下之安犹若太山而四维夷狄之地何足以爲一日之间烦汗马之劳诗云王犹允塞徐方旣来是时兵巳出未逾五岭会闽越王弟余善杀王以降汉罢兵上嘉淮南王之意美将帅之功乃遣严助喻淮南之意且讽切南越南越顿首遣太子随助入侍是时严助荐邑子朱买臣爲太中大夫买臣因说东越王故居泉山一夫守险千夫不能上今更徙南五百里居大泽中今发兵浮海直至泉山陈舟列骑席卷南行必破灭也上即拜买臣会稽太守上谓之曰富贵不归故乡如衣锦夜行今还故乡富贵于子如何买臣顿首谢上旣到郡与横海将军韩说等俱击东越大破有功初买臣家贫好读书樵薪自给吟咏且行时人谓之痴其妻耻之而去买臣笑曰我年五十当贵今四十八矣待我富贵当报汝勤苦其妻恚曰嘻公终饿死耳何以报我遂改嫁其后买臣尝负薪于墓间故妻与其夫俱上冡以爲得志见买臣饥寒唿饮食之后数岁爲会稽太守故妻与其后夫治道甚穷乏买臣命后车载其夫妇置后园中给衣食经数月妻自缢死东海太守汲黯爲主爵都尉黯字长孺东郡人也好直谏上曰吾欲兴政治法尧舜何如黯曰陛下内多欲而外施仁义如何欲效尧舜之治乎上大怒变色而罢朝羣臣共数黯黯曰天子置公卿辅弼之臣宁令从㫖顺意䧟主于不义乎自丞相宴见上或时不冠至见黯必冠上尝在武帐不冠望见黯奏事避入帏中使人可其奏其见敬礼如此初南越人相攻黯爲中谒者使越不至而报上曰越人相攻其常俗也不足劳天子之使者河内失火烧千余家使黯视之还曰人家屋相相连乃不足爲怪臣忧有甚于此者忧河内饥民相食臣谨以按节发河内粟以赈饥民请受矫制之罪上贤而赦之上甞问严助曰汲黯何如人助曰使黯任职居官无以逾人然至其辅少主威四夷守城廓爱百姓虽自谓贲育不能夺也上曰然古有社稷之臣黯近之矣御史大夫严靑翟免大司农朝安国爲御史大夫前汉孝武皇帝纪一卷第十前汉纪前汉纪卷第十一前汉孝武皇帝纪二卷第十一荀恱元光元年冬初令郡国贡孝廉各一人董仲舒始用其议仲舒广川人也初景帝时爲博士下帷读书弟子以次传授其业或莫见靣盖三年不闚其园其精专如此进退容止非礼不行学士皆尊师之后应贤良举上䇿曰夫守文之君当涂之士皆欲明先王之道以戴翼世主者甚衆然犹不能岂所操持失其统欤固天降命不可复反欤必推之于大中而后息欤三代受命其符安在灾异之变何称而起性命之情或夭或寿或仁或鄙习闻其号未昭其理今欲风流而令行轻刑而姦改何修而臻于此具眀以喻朕意靡有所隐仲舒对曰臣谨按春秋以观天人之际甚可畏也国家将有失道之败而天乃先出灾害以谴告之不知自省又降怪异以惊恐之尚不知变而后伤败乃至自非大无道之世天欲尽扶持而全安之事在勉强而巳勉强学问则闻见愽而智益明矣勉强行道则德日起而大有功矣诗云夙夜匪懈书云懋哉懋哉皆勉强之谓也昔周道衰于幽厉非道亡也而幽厉不由道也宣王修文武之业周道粲然复至矣非天降命不可复反也所操持悖谬失其统也臣闻非人力所致而自至者此受命自然之符也天下同心归之若子归父母亦是受命之符也夫天瑞应精诚而至书曰白鱼入于王舟有火复于王屋流爲赤乌此盖受命之符也及末代衰㣲废德义任刑罚刑罚不中则生邪气邪气积于下怨恶畜于上上下不和则隂阳缪戾而妖孽生矣此灾异所縁而起也臣闻命者天之令也性者生之质也情者人之欲也或夭或寿或仁或鄙陶冶而成之不能纯粹又治乱之所生故不能齐一也尧舜行德则民仁寿桀纣行暴则民鄙夭夫下之从上犹泥之在钧唯陶者之所爲绥之斯安动之斯来此之谓也臣谨按春秋求王道之端传之于正正次王王次春春者天之所爲也正者王之所爲也其意曰上承天之所爲下以正巳所爲也然则王者所爲必则于天道天道之大者在于隂阳阳爲德隂爲刑刑德不失而歳功成今废先生德教之官而独任执法之吏而欲德化之𬒳四表固难成也春秋谓一爲元一者万物所从始也元者辞之所谓本也谓一爲元者示太治而欲正其本也故爲人君者正其本心以正朝廷朝廷正以正万民万民正以正四方四方正逺近莫不皆正也则隂阳调而风雨时羣生和而万物植福祥毕至而王道成矣孔子曰凤鸟不至河不出图吾巳矣夫自伤不能致此物而身卑贱不能致也今陛下居得致之位又有能致之资然而天地未一应瑞者凡以教化之不立而万民不正故也民之从利如水之走下非教化隄防之不能禁也圣人之继乱世扫除其迹而去之复修教化而崇起之夫秦㓕先圣之道爲茍且之治故立十四年而亡其遗毒余戾至今未㓕琴瑟不调甚者必解而更张之爲政而不行之甚者必变而更化之汉承暴秦之后宜变其迹乃可善治三代相救夏尚忠商尚敬周尚文今汉宜少损周之文用夏之忠王者有改制之名无变道之实然所祖不同者救病扶衰所遭之变然也又曰古所谓功者以任官称职爲美不谓积日累乆也小材虽累日不离于小官贤才虽未乆不害爲宰相是以有司竭其务治其业今则不然累日以取贵积乆以致官是以贤不肖不得其眞宜勿以日月爲功诚以贤能爲实使郡国各择吏民之贤者歳贡一人以给宿卫所贡得贤者有赏不肖者行罚如此率天下贤能可得而官也又曰积小者大慎㣲者着积善在身犹长日加益人不知也积恶在身犹火之消膏人不见也非明乎情性察乎流俗者孰能识之天之所分与与之齿者去其角传其翼者两其足是所受者大不得取其小也古之食禄者不食于民力是与天意同也昔公仪休相鲁去织妇抜园葵曰邑也巳食禄矣又夺园夫妻女工之利乎夫遑遑求财利常恐匮乏者庻人之意也遑遑求仁义常恐不能化民者大夫之意也易曰负且乘致冦至此言处君子之位者不可以庻人行也又曰春秋大一统一者天地之常经古今之通义也今师师异道人人异论百家殊方㫖意不同是以上无以持一统法制数变下不知所守臣愚以爲诸不在六艺之科非孔氏之术者皆絶其道勿使并进邪僻之说㓕息然后统纪可一法度可眀民知所从矣仲舒对䇿擢爲江都相时易王甚骄而好勇问仲舒曰越王与大夫种后庸范蠡谋伐吴遂㓕之孔子称殷有三仁焉寡人亦以越有三仁仲舒对曰若鲁君伐齐问柳下惠曰吾伐齐何如对曰不可归而有忧色曰吾闻伐国者不可问仁人此问何爲至于我哉徒见问耳且犹羞之况设诈而伐吴乎由是言之越曾无一仁矣仁人者正其谊不谋其利明其道不计其功是故仲尼之门五尺之童羞称五伯爲其先诈力而后仁义也王曰善哉及其去位居家絶不问家产业以修学着书爲事所着凡百三十篇而说春秋事复数十篇朝廷有大议使者就其家而问之国家大议多仲舒发之春二月丙辰晦日有食之车骑将军李广屯云中车骑将军程不识屯鴈门以备匈奴六月罢广陇西人也爲将得士衆心无部曲行阵善就水草顿舎人人自便不击刁斗自卫幕府少文书而程不识正行伍部曲营阵击刁斗自卫吏治军簿至明士卒不得自便而俱爲名将夏四月赦天下复七国宗室削絶属籍五月诏举贤良秋七月癸未先晦一日日有蚀之是歳天星尽动揺上问候星者对曰星揺民将劳也二年冬十月行幸雍祠五畤始诏公卿议伏匈奴匈奴者其先夏后氏之苗裔其在于古曰淳维匈奴始祖名薫粥氏山戎猃狁是也始祖居于北边随水草畜牧而转徙居无城郭耕田之业然亦各有分地无文法以言语爲约束其俗寛则射猎急则习战长兵则弓矢短兵则矛鋋见利则进不利则退食肉衣皮壮者食肥美老者饮食其余父死则妻其毋弟兄死皆娶其妻其俗有名不讳无文字自商周巳来世爲中国患至匈奴姓挛鞮氏国人称之曰撑黎孤涂若单于匈奴谓天爲撑黎谓子爲孤涂若言天子也单于者广大之貌言其单于然也置左右贤王左右谷蠡王左右大将军左右大当戸凡二十四长其大臣皆世官职左贤王将居东方上谷之东北接秽貃朝鲜右贤王将居西方治上郡西接互羗而单于庭直代郡云中歳正月诸王长少㑹单于庭五月大㑹龙庭而祭其先祖天地鬼神秋大㑹蹛林校阅人畜其法抜刃尺者死盗者没入其家财单于朝拜日夕拜月其座长左而北靣日尚戊巳其送死有棺椁衣衾而无封树䘮服近幸臣妾从死者多至数十人举事常随月月盛壮则进兵月亏则退兵其攻战斩首虏则赐一巵酒而得所虏获因以与之得人因爲奴婢故其战人人自趣利秦始皇时使蒙恬将数十万衆北击胡悉收河南地因河爲塞筑四十四县临河徙谴人民以充之因山险谿峻缮治之起临洮至辽东万余里是时匈奴单于曰头曼头曼不胜秦北徙十有余年头曼太子名冐顿杀父而立是时东呉强盛使使请冐顿千里马冐顿问羣臣羣臣皆曰此匈奴寳马也勿与冐顿曰柰何与邻国爱一马乎遂与之又使人请冐顿一阏氏冐顿问左右左右皆怒请击之冐顿曰柰何与邻国爱一女子乎复以与之东胡以冐顿爲畏巳愈骄匈奴间有弃地不居者千里东胡又使求之冐顿问羣臣羣臣或曰此弃地与之于是冐顿大怒曰此地者国之本也何与之有斩言与地者即上马令有后出者斩遂东袭击东胡东胡不设备遂破㓕东胡西击月氐东并楼烦白羊河南悉收秦所夺地遂入侵燕代北服浑窳屈射丁零高昆新黎之国控弦之士四十余万自上古巳来唯冐顿爲强大高帝有平城之围时冐顿爲书戯慢甚不敬高后怒诏羣臣议击之樊哙曰愿将十万衆横行匈奴中中郎将季布曰哙可斩也高帝困于平城哙爲大将军不能以四十万解高祖之围而欲以十万乗横行匈奴中是靣谩也且夷狄如禽兽得其善言不足喜得其恶言不足怒高后曰善乃遣使报单于书卑辞厚答遗以御车二乘马十骑单于又遣使来谢至文帝遗老上单于书封以尺一牍印曰皇帝敬问单于单于报以尺二牍封皆大辞曰天地所生日月所置匈奴大单于敬问皇帝自是数侵边及单于背约冦边无巳于是上议伐之太行王恢曰匈奴和亲率不过数歳请击之御史大夫韩安国以爲匈奴轻疾之兵也至如颷风去如流电居䖏无常难得而制今将卷甲亲举深入长驱从行则迫胁横行则中絶徐行则后利疾行则粮絶难以爲功圣人以天下爲度者也不以私怒伤天下公议故高帝始结和亲孝文遵其约二圣之迹足以爲效王恢曰五帝不相袭礼三王不相㳂乐各因时宜也且言击之者固非发兵而深入也将顺单于之欲诱而致之于边选骁骑羽林壮士隂爲之备吾势巳定或营其左或营其右或当其前或当其后单于必可擒也上从恢议夏六月护国将军韩安国骁骑将军李广轻车将军公孙贺屯骑将军王恢材官将军李息袭匈奴隂使鴈门马邑豪聂壹诈亡入匈奴谓单于曰吾能斩马邑令以降则物可尽得也单于爱信之令归爲间壹乃诈斩死罪囚头悬邑城上以示单于使者使者还单于乃将十万骑入武川塞是时汉兵三十余万伏马邑旁草中王恢李息约从代出击辎重单于未到马邑百余里鴈门尉吏行徼单于大惊而还曰吾得尉吏天也以爲天王乃逺走兵追至塞不及乃罢上大怒恢首谋不出兵击单于辎重也恢自杀时主父偃上书谏伐匈奴曰臣闻怒者逆德兵者凶器争者末节数战武未有不悔者也始皇务胜不休欲攻匈奴李斯諌曰匈奴无城郭之居委积之守迁徙鸟窜难得而制也轻兵深入粮食必絶运粮以行重不及事得其地不可以耕而食也得其人不可役而畜也胜必杀之非仁德也疲弊中国甘心匈奴非完计也始皇不听出兵攻胡却地千里皆卤不生五谷然后发天下丁男以戍河北飞蒭輓粟以逺转输率三十钟而致一石天下所以叛也夫兵乆则变生事苦则虑易周书曰安危在出令存亡在所用愿陛下熟计之偃凡上十事其一事谏伐匈奴九事爲律令燕人徐乐上书曰天下之患在于土崩不在瓦解秦之末世天下大坏是谓土崩吴楚七国之时是谓瓦解今关东比年谷不登民多困穷不安其䖏故易动易动者土崩之势也故明主之要其在于使天下无土崩之势而巳临淄人严安上书曰今天下奢侈车马衣裘宫室皆兢修餙夫养失而泰乐失而淫礼失而采教失而伪伪采淫㤗非范民之道也是以天下逐利而巳臣愿爲民制度以防其淫使富贫不相惧以和其心心和志定则盗贼消刑罸少隂阳和万物蕃也昔秦北构祸于胡南树怨于越宿兵于无用之地丁男𬒳甲丁女转轮苦不聊生自经于野树死者相望故絶世㓕祀穷兵之祸也周失之弱秦失之强不变患也此三人同日上书上皆召见谓之曰公等家皆安在何相见之晚也皆拜郎中而偃一歳四迁至太中大夫上自即位好士旣举贤良赴阙上书自卫者甚衆其上第者见尊宠下者赐帛罢若严助朱买臣吾丘寿王司马相如主父偃徐乐严安东方朔枚臯胶仓终军严忌等皆以材能并在左右每大臣奏事上令助等辨论之中外相应以义理之文秋九月令民大酺五日三年春河水徙自顿丘东南入于渤海夏五月封高帝功臣后五人并爲列侯河决濮阳汎十六郡发卒十万救河决起龙渊宫四年冬十有二月魏其侯窦婴弃市𥘉婴之贵重也田蚡常奉事之及婴废而蚡甚用事蚡从婴请田婴弗与曰老仆虽弃宁可以势夺乎故太仆颖川灌夫与婴善亦怒蚡蚡闻之曰蚡事魏其侯无所不可而爱数顷田且灌夫何预也灌夫家在颖川横甚蚡乃请案灌夫家事灌夫亦持蚡隂事賔客和之俱止蚡取燕王女爲夫人太后诏列侯宗室皆当贺婴过要灌夫欲与夫俱行夫不欲徃婴曰事巳和矣固请与行夫行酒至蚡蚡曰不得持满夫怒蚡因嘻笑曰将军责人也释之次至汝隂侯灌贤程不识方相与耳语未得持酒夫乃发怒骂贤及程不识蚡谓夫曰程李俱爲东西卫尉今衆辱程将军独不爲李将军故乎李将军者李广也夫素所敬也夫曰今日斩头穿胷何知程李乎座稍稍罢出蚡令骑留夫或按夫头令谢夫怒不肯谢蚡乃麾骑縳夫召御史曰今日召宗室有诏灌夫骂坐不敬系居室按其前事遣吏分捕灌夫支属皆弃市窦婴欲救灌夫其夫人止之婴曰终不令灌仲孺死婴独生乃还其家窃出上书召见具言灌夫事不足诛上欲赦之蚡固争之上令两廷尉辨其事御史大夫韩安国两顺之主爵都尉汲黯是窦婴内史郑当时亦是窦婴而复不坚其辞莫敢对上怒内史曰公平生数言魏其侯武安侯之短长今日廷论乃局趣效辕下驹吾并斩若属矣即罢起太后怒不食曰我在也而人皆籍吾兄弟令我百歳后皆爲鱼肉乎上使御史薄责婴劾系都司空婴令兄子上书幸复召见初景帝时婴常受遗诏曰事有不便輙以便宜上书案尚书大行无遗诏诏书独藏在婴家丞相乃奏劾婴矫先帝令遂弃市而灌氏族矣春三月丞相田蚡薨蚡疾一身尽痛若有人击之者唿曰服罪服罪上使见鬼者瞻之曰魏其侯与灌夫共手笞之蚡初折节好士以采名誉毎奏事语移日所言輙听荐人或起家至二千石上曰君除吏尽未吾亦欲除吏其用事如此后甚骄恣甞请考工地欲以益宅上怒曰何不遂取武库蚡治宅舎请甲第田园极膏腴前堂罗钟鼓立曲旃后室妇女以百数珍物玩好狗马不可胜数淮南王安来朝蚡以太尉迎安覇上谓安曰上未有太子大王最贤高帝孙如一旦晏驾非大王当立谁哉淮南大喜多厚赠蚡至灌夫事上不直蚡以太后故屈及后闻淮南王事上曰若武安侯在族之矣初魏其侯用事賔客甚盛后废弃客皆移于武安侯唯灌夫独不去初灌夫父张孟爲颖隂侯灌婴舎人得幸婴进之至二千石故冐灌氏姓吴楚反时孟以校尉战死时夫从军不肯随归愿取吴王头若将军以报父雠于是𬒳甲持㦸募军中壮士所善愿从者数十人及出壁门莫敢进独两人及骑奴十余人驰入吴军之麾下所杀伤数十人不复得前还独与一骑归夫身中大创十余䖏几至于死创少瘳复请行太尉固留之乃止由是勇义闻于天下夏四月陨霜杀草五月地震赦天下丁巳平棘侯薛泽爲丞相御史大夫韩安国免秋九月中尉张欧爲御史大夫以仁厚见尊重五年春正月河间王德薨谥献王德好学修礼乐造次必于儒者道术之士自四方至者皆得古文之书先是来朝上䇿问三十余事具推道术而对文约㫖明上甚重之夏发巴蜀民治南夷道南夷道君长有十数夜郎最大其西靡漠之属以十数靡漠最大自靡漠以北君长以十数卬都最大皆椎髻耕田有聚邑其外西自桐师以东至叶榆名爲越隽昆明皆编髪随畜迁徙无常居大君长地方可数千里自越隽以东北君长以十数莋都最大自莋都以东北君长以十数冉駹最大其俗或土着或移徙自冉駹以东北君长以十数白马最大此皆巴蜀外西南夷也初楚庄王使将军庄硚循江畧地黔中南以西硚至靡漠地方三百里其旁平地肥饶数千里旣克定之㑹秦夺楚巴黔中郡道塞不通硚因以其衆王靡漠变服从其俗秦时甞通伍人之道于此诸国颇置长吏汉兴皆弃之及太行王恢之救越也使鄱阳令唐蒙使于南越越食蒙以枸醤蒙问所从来曰从西北牂牁江江汉广数千里出鄱禺城下蒙因上书曰南越地东西皆万余里名爲外臣实一州主今以长沙豫章徃来水道絶难窃闻夜郎精兵可数十万若从夜郎浮舩下牂牁出其不意此制越一竒也可通夜郎道爲置吏上许之乃拜蒙中郎将发巴蜀兵千余人奉币帛见夜郎侯喻以威德爲置长吏旁小邑皆贪汉赠帛以爲道逺汉中不能有也故皆且听命司马相如亦言西南夷卭莋可置都上恱之以相如爲中郎将徃喻意皆听命后西南夷数反发兵兴徭役费用甚多相如知其难通业巳建之乃假巴蜀之论以讽上且以宣其使㫖于百姓曰盖闻天子之于夷狄也其义覉縻勿絶而巳今巳罢三郡之士通夜郎之途二年于兹而功不竟士卒劳倦万民不赡今又接之以西夷百姓力屈恐不能卒业此使者之累也夫卭莋西僰之人与中国不并也其巳久矣仁者不能以德来强者不能以力并意者殆不可乎夫割齐民以附夷狄弊所恃以事无用鄙人固陋不识所谓使者答曰盖世有非常之人然后有非常之事有非常之事然后有非常之功非常者固常人之所异也故曰非常之人黎民惧焉及臻厥功天下异然也夫贤君之践位也岂将委琐偓促拘文牵俗循诵习传当世取恱而巳或将必崇论宏议创业垂统爲万世规故驰于兼并容包而勤思乎参天两地今封疆之内冠带之伦咸获嘉祉靡有阙遗矣而夷狄殊俗之国辽絶异党之地舟车不通人迹罕至政教未加风流犹㣲内之则犯义侵礼于边外之则邪行横作放杀其上君臣易位尊卑失序父兄不辜冲㓜奴虏系缧嘷泣内郷而怨曰盖闻中国至仁德洋恩普品类羣物靡不乐其所今独曷爲遗忘巳举踵恩望如枯旱之望雨上圣之心又焉能巳矣故乃北出师以讨强胡南驰使以诮劲越四靣之人风德三方之君鳞集仰流愿得受号者以亿计故乃关沫若徼牂牁镂灵山梁孙原创道德之涂垂仁义之统将博恩广施逺抚长驾使䟽逖不闭爽曶昧闇得曜光明偃甲兵于此息攻伐于彼遐迩同体中外禔福不亦康乎夫拯民于沈溺奉至尊之休德反衰世之凌迟继周室之絶业天子之急务也百姓虽劳恶得巳乎方将增㤗山之封加梁父之事鸣和鸾而扬雅颂上咸五帝下登三王观者未覩㫖听者未闻音夫鹪鹏巳翔于寥廓而罗者犹视于薮泽岂不哀哉是时又发卒万人治鴈门阻险秋七月大风拔木乙巳皇后陈氏废皇后堂邑侯陈午女也午即婴孙也婴封堂邑侯午尚长公主嫖上爲太子时长公主有力焉故太后取公主女配太子及爲皇后骄恣擅权宠十余年无子又挟妇人媚道故废时长公主寡居五十余矣有董偃者年十三随其毋卖珠于主家主见其姣好因留第中出则执辔入则侍内使散财交士令府中曰董君所散一日金满百斤帛满千匹乃白之其后主称疾疾瘳请上临之欲因是以见董偃上曰愿谒主人公公主脱簮珥徒跣顿首谢因引偃偃着緑帻碧鞲伏殿下上爲之起宠遇之自是董偃贵宠闻于天下后上爲主置酒宣室使谒者引纳董君侍郎东方朔避㦸而前曰董偃有斩罪三安得入乎偃以人臣私侍公主其罪一也败男女之礼以伤王制其罪二也偃不遵经学以奢侈狗马干上之欲始爲淫首其罪三也上黙然良久曰吾以业设酒后而改之朔曰不可夫宣室先帝之正䖏也非法度之正不得入也故淫乱之渐其变爲篡竖貂爲淫而易牙作患庆父诛而鲁国全管蔡戮而周室安上曰善更置酒北宫引纳董君赐朔金三十斤自偃之后诸公主行多僻恣者矣上妹之子尚上女夷安公主骄放犯罪死左右爲之请上流涕曰废先帝之法吾何靣目入郊庙乎乃哀不能自胜朔进曰臣闻乐太甚则阳溢悲太甚则隂损圣王爲政赏不避仇雠诛不阿亲戚陛下行之天下幸甚臣昩死再拜上千万寿上甞问朔曰吾欲化天下岂有道乎朔对曰孝文帝自衣弋绨足履革舄集上书囊以爲殿帷以道德爲丽以仁义爲准于是天下昭然大化今陛下崇苑囿起建章左凤阙右神明号千门万戸木土衣缇绣犬马被缋罽宫人簮瑇瑁垂珠玑设戯车教驰逐餙文采竒怪撞千石之钟击雷霆之皷作排优舞郑女上爲淫侈如此而欲民不奢佚事之难也陛下诚能用臣朔之计摧甲乙之帐焚之于四逹之衢却走马之街示不复用则尧舜之隆可与比而治也朔又上书自讼独不得大官因陈农战强国之计数万言专用商鞅韩非之语文㫖放荡颇复以恢谐终不见用八月螟虫徴贤良文学上䇿之曰盖闻上古至治画衣冠异章服而民不犯隂阳和风雨时父不哭子兄不哭弟人迹所及跛行喙息咸得其宜今何修而臻此乎仁义礼智四者之宜安所施设天人之符废兴何如菑川人公孙弘对曰臣闻厚赏重刑未足以劝善禁非必信而巳矣是故因能而任官则分职治去无用之言则事情得不作无用之器则赋歛省不夺民时不妨民力则百姓富有德者进无德者退则朝廷明有功者上无功者下则羣臣恱罚当罪则姦邪止赏当功则羣下劝凡此八者治之本也故养民者禁之则不争治之则不怨有礼则不暴爱之则亲上此有天下之急也罚不违义则民服而不离和不逺礼则民亲而不慢故画衣冠异章服而民不犯者此道素行也臣闻之气同则相从声比则相应人主和德于上则万类和洽于下故心和则气和气和则形和形和则声和声和则天地之和应也故曰隂阳和风雨时甘露降五谷登山不童泽不涸嘉禾兴朱草生此和之至也故形和则无疾无疾则不失故父不哭子兄不哭弟逺方民物莫不蒙化此和之极也臣闻之致利除害爱憎无私谓之仁眀是非立可否谓之义进退有度尊卑有分谓之礼擅杀生之柄通壅塞之路谓之权审轻重之数论得失之道使逺近情伪必见于上谓之智术凡此四者治之大用也得其要术则天下安乐法设而不用不得其术则主昏于上官乱于下故天无私亲顺之则和起逆之则害生此天人之符也时对者百余人太常奏弘第居下䇿上擢弘对爲第一召入见容貌甚丽拜爲博士待诏金马门弘又上䟽曰先世之吏正故其民笃今世之吏邪故其民薄政弊而不行令倦而不听夫邪吏行弊政用倦令治薄民不可得而治此政之所以失也臣闻周公旦治天下朞年而变二年而化五年而定唯下之所志上以书答焉问弘称周公之治强朕自视孰与周公贤对曰臣愚浅薄无敢比于周公虽然愚心暁然见治道之所以然也夫虎豹牛马禽兽之不可制者及其教驯服习唯人之从臣闻揉曲木者不累日销金石者不累月夫人之于利害好恶岂比禽兽木石之类哉朞年而变臣弘常切迟之上嘉异其言前汉孝武皇帝纪二卷第十一前汉纪前汉纪卷第十二前汉孝武皇帝纪三卷第十二荀恱元光六年冬𥘉算商车春穿漕渠通渭匈奴入上谷杀略吏民遣骑将军公孙敖出代轻车将军公孙贺出云中骁骑将军李广出鴈门车骑将军衞靑出上谷衞青者衞夫人子夫之弟也父郑季河东平阳人也初季与主家僮衞媪私通生竒青冐姓爲衞氏靑长姊君孺即公孙贺妻也尝有相者曰贵人也当封侯靑曰人婢之生得无笞骂足矣安得封侯乎及子夫自平阳公主家僮得幸于上立爲夫人陈皇后之大长公主捕囚靑欲杀之公孙敖爲骑郞与壮士募靑上闻乃召靑爲建章监侍中子夫女弟贵故与陈掌通上乃召贵掌及公孙敖衞靑之宠始隆矣其时诸将皆无功唯靑颇斩首虏赐爵关内侯而李广爲匈奴所生得单于闻李广贤令曰得李广必生致之广初被创胡骑置两马间络嚢盛之广伪死渐渐腾而上马抱胡儿而鞭马南驰匈奴数百骑追之广取胡儿弓射杀追骑遂得免后下吏赎爲庶人夏大旱蝗六月行幸雍秋匈奴盗边遣将军韩安国屯渔阳元朔元年冬十有一月诏曰夫十室之邑必有忠信三人并行厥有我师今或至阖郡不荐一人是化不下究而积行之君子拥于上闻也且进贤受上赏蔽贤蒙显戮古之道也其议不举贤者罪有司奏议曰古者诸侯贡士一适谓之好德再适谓之贤贤三适谓之有功乃加九钖不贡士一则黜爵二则黜地三则黜爵地毕夫附下罔上者死附上罔下者刑与闻国政而无益于民者斤在上位而不进贤者退此所以劝善黜恶也不举孝不奉诏当以不敬论不察廉不胜任也当免奏可十有二月江东王非薨谥曰易王非好勇有气力治宫室招四方豪杰骄奢甚盛春三月甲子立皇后衞氏赦天下秋匈奴入辽西杀太守入渔阳鴈门败都尉遣将军衞靑出鴈门将军李息出代获首虏数千级东夷秽貊君南闾等口二十八万人降以爲苍海郡鲁王余薨谥曰恭王余好治宫室苑囿狗马长沙王发薨谥曰定王王母唐姬故程姬侍者景帝召程姬程姫有所避而夜进其侍者景帝醉不知而幸之遂有身及生子因名发以母微无宠故王居卑湿贫国二年冬赐淮南王淄川王机杖无朝春正月令诸侯王得以邑土分子弟于是藩国子弟毕侯矣是时主父偃说上曰古者诸侯不过百里今诸侯或连城数十地方千里缓则骄淫急则怨叛以法割削则邪逆萌生近晁错是也今诸侯子弟或十数适嗣代立余无尺土愿陛下令诸侯得推恩分子弟彼人人喜得所愿实不分其国而久久稍弱又曰茂陵初成天下豪杰兼并之家可使徙茂陵内实京师外销姦猾匈奴入上谷渔阳遣将军衞靑李息出云中西至符离获首虏数千级收河南地北置朔方五原郡封靑爲长平侯校尉苏建有功封平陵侯建筑朔方城校尉张次公有功封岸头侯二月乙亥晦日有蚀之夏募民徙朔方十万户徙郡国豪杰于茂陵秋燕王定国有罪自杀无后国除定国与父康王姬姦生子男一人夺弟妻爲姬与子女三人姦故诛齐王次昌自杀无后国除先是主父偃常求纳女于王宫王太后不听时王内淫乱主父偃言之于上上拜偃爲齐相以正其事偃验王后宫宦者辞及王与姊妹姦偃使人以此动王王年少恐慑自杀公孙弘以爲齐王以忧死无后偃本首恶非诛偃无以谢天下遂族偃偃齐人也初游说山东不遇乃曰丈夫生若不五鼎食死即当五鼎烹卽西入关旣获贵宠賔客辐辏及其死也莫之收视唯孔奢葬之上闻之谓孔奢爲长者三年春罢苍梧郡三月赦天下夏匈奴伊雅斜单于入代杀太守入鴈门杀略千余人六月庚申皇太后崩御史大夫张欧免内史公孙弘爲御史大夫秋罢西南夷屯公孙弘以爲疲弊中国以奉无用之地请罢之筑朔方城令人大酺五日四年冬行幸甘泉夏匈奴入代定襄上郡杀数千人五年春大旱车骑将军衞靑将三万骑出高关骁骑将军公孙贺游击将军苏建强弩将军李蔡出朔方将军李息将军张次公出右北平凡十余万骑击匈奴右贤王右贤王方饮酒以爲汉兵远不能至也衞靑径夜至围右贤王右贤王大惊乃将数百骑驰溃围北遁仅以身免得右贤王禆将十余人衆男女万五千余人畜产数千万还师屯于塞上诏即军中拜靑爲大将军益封八千七百户而封靑三子爲列侯靑固辞子封上不听将军公孙贺李蔡护军都尉公孙敖校尉李朔赵不虞戎奴都尉韩说皆以功封列侯衞靑旣登大将军贵宠甚盛自公卿以下莫敢不拜唯汲黯与亢礼或以责黯黯曰夫以大将军之尊而有揖客反不重乎大将军闻而贤之夏六月诏礼官劝学明礼崇化举遗逸以属贤才秋匈奴入代杀都尉冬十有一月乙丑丞相薛光免御史大夫公孙弘爲丞相封平津侯丞相未有以侯拜者至弘始拜而封丞相封侯自弘始也荀恱曰丞相始拜而封非典也夫封必以功不闻以位孔子曰如有可誉必有所试矣誉必待试况于赏乎易曰鼎折足覆公餗其刑渥凶若不胜任覆乱鼎实刑将加之况于封乎初弘牧豕于海上年四十余乃学春秋尝爲博士使匈奴不称上意罢后应贤良举上甚贤之起徒歩数年位至宰相年八十矣弘于是起客馆延贤人与叅谋议情博士置弟子贠学者益广故人賔客皆仰衣食身爲布被脱粟饭一肉食家无余财主爵都尉汲黯数面诘弘于上前曰弘每与臣等议事至上前即背之以从欲大不忠上问弘弘曰知臣者以爲忠不知臣者以爲不忠黯又曰公孙弘位爲三公而爲布被是诈也上问弘弘曰臣闻管仲相齐有三归之奢桓公以覇上不僣于君晏子相齐食不重肉妾不衣帛齐因以治下不比于民今弘布被诚诈也欲以爲名且无黯之忠陛下安闻此言上以弘爲有让益厚待之弘爲人愼厚事后母孝谨辨论有理习文法吏变事饰以儒术每朝㑹议开陈其两端令人主自择不肯面折廷争然外寛内深意忌主父偃偃尝与弘有郄竟报其私弘与仲舒同学不如仲舒仲舒以弘爲䛕胶西王纵恣数害长吏乃言仲舒使相胶西王王素闻仲舒贤善待之仲舒正身率下所居而治六年春二月大将军公孙敖左将军公孙贺前将军赵信右将军苏建后将军李广强弩将军李沮凡十余万骑出定襄斩首虏三千级还休士马于定襄云中鴈门赦天下夏四月卫靑复出将六将军逾绝漠北大克获苏建赵信以三千骑独遇单于战败信遂降匈奴建独以身免归大将军议其罪议郞周覇等曰自大将军出未曾斩一禆将令建弃军可斩以明军威军正闳长史安曰不然兵法小敌之坚大敌擒也建以数千当单于数万力战百余士尽死无二心自归而斩之是示后人无返意也靑曰善靑幸得以肺肝待罪行阵之间不患无威而覇说我以明军威甚失人臣意且以臣之尊宠不敢擅诛于外其归天子天子自裁之于是以讽人臣不敢专权不亦可乎将吏皆善遂囚建上至长安赦之赎爲庶人忧死六月诏曰朕闻五帝不相复礼三代不相同法所由殊路而建德一也今中国一统而北边未安朕甚悼之其置武功赏官以宠战士校尉张骞从衞靑有功封博望侯骞者汉中人也初爲郞应募使月氏时匈奴杀月氏王遂西徙故汉欲与月氏击匈奴骞行爲匈奴所得留骞十余岁与妻有子然骞常持汉节不失后亡到月氏月氏未有报匈奴意骞留◍岁余乃还并南山从羌中来归复爲匈奴所得留之岁余会单于死国内乱骞乃与其胡妻来归汉拜爲太中大夫初骞行百余人十三年乃归唯骞与唐邑氏奴二人得还骞身所到大宛大月氏大夏康居而传闻其旁国名具爲上言之西域本三十六国后分爲五十四国皆在匈奴之西婼羌国沮沬国精绝国戎卢国渠勒国皮山国乌耗国西夜国蒲犂国依耐国无雷国损毒国桃槐国休循国疏勒国尉头国乌贪国卑陵国渠类谷国隋立师国单桓国蒲类国西沮弥国刼日国孙胡国三山国车师山国凡二十七国小国也小者七百户上者千户也扜弥国于阗国难完国莎东国温宿国龟兹国尉梨国危项国鄢蓍国凡此九国次大国小者千余户大者六七千户南北有大山东则接汉阨以玉门阳关西则限以葱岭中山中央有大河其河有两源一出葱岭一出于阗于阗在南山下河北流与葱岭河合东注蒲昌海蒲昌海一名盐泽去阳关三千余里广长三四百里其水停居东夏不增减皆以爲潜行地下南出于积石山爲中国河云自玉门阳关出西域有四道行从鄯善旁出南山西行至莎居爲南道南道西逾葱岭则出大月氏安息自车师旁北山西行至疏勒爲北道北道西逾葱岭葱岭则出大宛康居奄蔡鄢耆西域诸国大率土着有城郭田畜与匈奴异俗皆役属匈奴匈奴赋税之取给焉皮山国去长安万五千里自皮山以西至大头痛山小头痛山身热赤土之坂令人身热无色头痛呕吐驴畜尽然又有三池盘石悬渡之坂校者尺七寸长者径三十里临峥嵘不测之渊行者歩骑相持䋲索相牵引三千余里乌孙王号昆弥治赤城去长安八千九百里户十二万口六十万大国也地方五千余里东接匈奴西界大宛南与城郭诸国接其俗与匈奴同其处土多雨寒而国多马故属匈奴后稍强盛徒覉縻而巳不肯徃朝会罽賔国王治修苏城去长安万二千里土地平坦温和有苜蓿杂果奇木种五谷稻多蒲桃竹漆治园池民雕文刻镂治宫室织罽刺文绣好酒食有金银铜钖以爲器有市肆然以银爲钱文爲骑马曼爲人面出封牛水牛犀象大狗沐猴孔雀珠玑珊瑚琉璃其他畜与诸国同安息国王治潘兠城去长安万二千六百里地方数千里城郭数百有车舩商贾书革旁行爲书记其俗与罽賔国同亦以银爲钱文爲王面曼爲夫人面一王死辄改其钱出犬马大雀大宛国王治贵山城去长安万二千五百五十里户四十万与安息同俗出蒲萄苜蓿以蒲萄爲酒富人藏酒至万余石数十年不败出马马污血言其先天马子也大月氏本匈奴同俗居炖煌祈连山间匈奴老上单于杀月氏王以其头爲饮器月氏乃远去西过大宛击大夏而臣之国都嬀水其土地与安息同俗其余小衆不能去者保南山号小月氏焉大夏本无大君长徃徃置小君长有五翕侯一曰未密翕侯二曰双靡翕侯三曰贵翕侯四曰翕侯五曰高附翕侯康居国在乌孙西北去长安万二千三百里户十三万口六十万与大月氏同俗奄蔡国在康居西北去长安万二千里与康居同俗临大泽无津涯盖北海河也乌弋国去长安万五千三百里出狮子犀牛其钱文爲人头曼爲骑马自乌弋行可百余日至条支国去长安万二千三百里临西海出善幻人有大鸟卵如瓮长老传闻条支西有弱水西王母所居亦未尝见条支西行可百余日近日所处禹本纪言河出崑崙崑崙高万二千五百余里日月所以相避隐爲光明自张骞使大夏之后穷河源隐悉覩所谓崑崙者乎故言九州山川尚书近之矣禹本纪山经有所考焉十有一月癸酉晦日有蚀之元狩元年冬十月行幸雍祠五畤获白麟一角而五蹄有奇木衆枝旁出复合于上上以问羣臣谒者终军对曰昔武王中流未济白鱼入于王舟令郊礼未见于神祗而获兽以馈此天所以示飨而上通之符合也盖六鶂退飞逆也白鱼登舟顺也夫明闇之征上乱飞鸟下动渊鱼各以类推今野兽并角明同本也衆枝内附示无外也若此之应殆将有解编髪削左袵袭冠带要衣裳而慕化者焉可恭巳而待之宜因昭时令日改定告元苴白茅于江淮发嘉号于营丘以应缉熈使着事者有所纪焉由是改元朔爲元狩是岁北地匈奴名王率衆来降十一月淮南王安衡山王赐谋反诛之安好读书招致賔客方术之士数千人作内书二十一篇外书甚衆又有中书八卷言神仙黄白之事上以安属诸父甚尊重之初安朝上使作离骚赋旦受诏食时毕上毎与燕会昬暮乃罢建元六年彗星见或谓安曰天下兵当大起安心以爲上未有太子天下有变诸侯并争乃治战攻具积金钱赂遗郡国游士羣臣賔客江淮间多轻薄妄以妖言阿䛕安又以厉王迁徙感激之后安坐拥阏求奋击匈奴者雷被等废格明诏当弃市官削三县安由是怨望反谋益甚初将作乱召中郞伍被欲与计事唿之曰将军伍被曰王安得此亡国之言邪昔者子胥谏呉王呉王不用曰吾今见麋鹿游于姑苏之台今臣将见王宫中生荆棘而露霑衣也于是系被父母囚之三月王复召被曰将军许寡人乎被曰否臣将爲大王划计耳王曰天下治乎乱乎被曰窃观朝廷纪纲之叙皆得其理上之举错遵古之道虽未太平然犹爲治也王曰公以爲大将军何如人也被曰臣闻大将军遇士大夫以礼与士卒有恩衆皆乐爲用骑上下山谷若飞材力绝人常爲士卒先须休乃敢舍穿井得水乃敢饮军罢士卒巳逾河乃渡上所赐金钱尽以赏赐虽古名将不能过也王不恱复曰公以呉王之起兵非也被曰呉王赐号爲刘氏祭酒受机杖而不朝王四郡之衆地方数千里举兵而西破败而还身灭祀绝爲天下笑天以呉衆不能成功者何诚逆天违理而不见时也王曰男子之所死者一言耳且呉王何知反今我令楼缓轻兵先要城臯之口周被下颕川之兵蹇轘辕守伊阙之道陈定发南阳之兵守武关河南太守独有洛阳耳何足忧人言绝城臯之口天下不通据大川之险招天下之兵公以爲何如被曰臣见其祸未见其福后王恐谋泄谓被曰吾欲遂发兵天下劳苦有闻矣诸侯颇有失行者皆自疑我举兵而西向必有应者无应则还略衡山势不得不发被曰略衡山以致庐江有浔阳之舩守下雉之城结九江之浦杜豫章之口强努临江而守以禁南郡之下东保会稽南通劲越屈强江淮之间可以延岁月之寿矣未见其福王曰陈胜呉广奋臂大唿比至戯衆百二十万今吾国虽小精兵可二十万公何言无福被曰臣不敢避子胥之诛愿王无爲呉王之听徃者秦爲无道残贼天下杀儒术之士燔诗书弃礼义任刑法转海濵之粟致乎江西当此之时男子疾耕不足于粮餽女子纺绩不足以盖形遣蒙恬筑长城东西数千里曝兵露师尝致千百万殭尸满野流血千里于是百姓力屈欲爲乱十室而五又使徐福入海求神仙多赍童男女三千余人五种百工而行徐福至平原大泽止王不来于是百姓怨痛欲爲乱者十室而六又使尉佗逾五岭攻百越佗知中国劳极乃止王南越行者不还徃者莫返于是百姓心离瓦解欲爲乱者十室而七兴百万之衆作阿房之宫收大半之赋发闾左之戍父不宁子兄不安弟政苛刑惨民皆引领而望侧耳而听悲号仰天叩心怨上欲爲乱者十室而八于是胜广大唿刘项并㑹天下响应百姓愿之若枯旱之望雨故能起行阵之间以成帝王之业今大王见高祖得之易独不见近世之呉楚乎当今陛下临制海内一齐天下口虽未言声疾雷电令虽未发行化如神心有所怀威动千里下之应上犹影响也大将军材能非直章邯杨熊也且大王之兵衆未能十分呉楚之一天下安宁又万倍于秦时王以陈胜论之臣窃以爲过矣臣闻箕子过故国而悲泣作麦秀之歌痛纣之不用比干也孟子曰纣贵爲天子死曾不如匹夫是纣先自绝于天下矣非死之曰天去之见臣窃悲大王弃千乗之君将赐绝命之书爲羣臣先身死于东宫也被因流涕而起后复召被曰苟如公言不可徼幸邪𬒳曰必不得巳被有愚计方今诸侯无异心百姓无怨气朔方之地广美徙者不足以实其地可伪爲丞相御史诈书诏徙郡国豪杰及耏罪巳上赦令除家产五十万巳上皆徙朔方郡益发兵卒急其㑹日又伪爲左右都尉司空上林都中官诏狱官书罪诸侯太子及幸臣如此则民怨诸侯惧因使辩士随而说之傥可以徼倖王曰如此可也然吾以爲不至于此诈作皇帝玉玺丞相御史大夫中二千石将军都官令丞及旁近郡太守相都尉印绶因汉使持节法官欲如伍被计又使人伪得罪而西使大将军丞相一旦发兵则刺杀大将军衞靑而说丞相弘巳下如发蒙耳又曰汲黯喜直谏守节死义唯悼黯也欲发国中兵恐丞相二千石不听谋伪失火宫中丞相二千石救火因杀之又欲令人持羽檄从南方来唿曰南越兵入又欲因以发兵后王更以他事大臣多逮系狱者无所任未敢发兵伍被知事巳发觉诣吏自告与淮南王谋反踪迹如此上以被雅辞多称汉美欲勿诛廷尉张汤争之曰被首爲反计罪无赦遂族被而淮南王自杀党与死者数万人初严助之使南越淮南王与相结及淮南王来朝厚赂遗助交私论议廷尉张汤以爲助腹心之臣而外交诸侯当诛助坐弃市有司以衡山王淮南王亲弟请追捕衡山王上曰诸侯各以其国爲本不当相坐㑹衡山王谋发觉初衡山王隂知淮南王谋畏淮南王并其国以爲淮南王发西欲起兵江淮间而有之隂与淮南王约束作反具公卿诣遣宗正大行治衡山王王闻之自杀十有二月大雨雪民冻死夏四月赦天下乙卯立皇太子据遣谒者巡行天下赐民年九十巳上及鳏寡孤独三老孝悌力田帛各有差五月乙巳晦日有蚀之从旁左太史占曰凡日蚀从上失君从旁失臣从下失人匈奴入上谷杀数百人前汉孝武皇帝纪三卷第十二前汉纪前汉纪卷第十三前汉孝武皇帝纪四卷第十三荀悦二年冬十月行幸雍祠五畤春三月戊寅丞相公孙弘薨壬辰御史大夫李蔡爲丞相张汤爲御史大夫骠骑将军霍去病将万骑出陇西逾乌盭讨濮连陟狐奴历五国生获匈奴单于子转战五日过鄢耆山千有余里合短兵鏖臯兰下斩虏侯王执混邪王及相国都尉收休屠王祭天金人去病者衞青姊少儿子也父霍仲孺爲县吏给事平阳公主家与少儿私通生去病去病初以侍中爲嫖姚校尉从衞青击匈奴有功封冠军侯及至是也增封一千二百户夏马生余吾水中南越献驯象能言鸟将军去病公孙敖出北地二千余里过居延斩首虏三万余级匈奴入鴈门杀畧数百人遣衞尉张骞郞中令李广将兵出右北平广将四千余骑付之与张骞异道匈奴数万骑围广广军士震恐广乃使其子敢从数十骑直贯突胡骑中出其左右而还谓广曰胡骑易与耳军士心乃安稍爲营阵外向胡急击之矢下如雨汉兵死者过半射矢且尽广乃持满无发广身自以大箭射其禆将杀数十人胡虏稍稍解去会日暮吏士无人色而广意气自如明旦复力战而张骞以万骑至匈奴乃解去广骑畧尽独得以身免亦杀虏三千余人广旣归以其所杀获自当无罪无赏张骞以后期当斩赎爲庻人广亦爲庻人广常夜游田间饮还覇陵尉呵止广广骑曰故李将军尉曰今将军尚不得夜行何故也止广宿亭下居无几何匈奴入辽西召拜广右北平太守广请尉俱至军所而斩之江都王建有罪自杀初易王薨建居服外舍召易王所幸淖姬等十九人及女弟信臣等与姦通建游章䑓令子乗小舩建蹈覆其舩四人皆溺二人死复游雷陂天大风建使郞二人乗小舩入波中舩覆郞溺投水乍见乍没建临视之大笑以爲乐卒皆死宫人女子有过辄裸令击鼓或置树上久者三十日乃得衣或从狼齿杀之建观而笑之或闭人令饿死凡杀人无辜者三十五人建欲令人与禽兽交而生子令宫人与羝羊及狗交自知罪多国中人欲告之建遂谋反作黄屋盖刻皇帝玺作汉节赂闽越约有急相助建时载其父所赐天子旌旗出入后事发觉有司奏建无道虽桀纣之恶不至于是当以谋反法诛廷尉宗正即问建建自杀本传云鲁哀有言寡人生于深宫之中长于妇人之手未尝知忧未尝知惧信哉斯言虽欲不危亡不可得也是以古之人以宴安爲鸩毒无德而富贵谓之不幸汉兴诸侯王率多骄淫失道何则沉溺于放恣之中居势使之然也自凡人犹系于习俗何况哀公之伦乎夫唯大雅卓尔不羣河涧献王近之矣胶东王寄薨淮南王谋反时寄渐闻其事私作战守备及后治淮南王事上令下吏辞出之寄后自伤悔发病死不敢置祠后上立寄长子贤爲王秋混邪王率衆四万余人来降封爲列侯单于怒曰混邪王休屠王数爲汉所破单于欲诛之故二王谋降汉休屠王后悔混邪杀之幷其衆以降合四万余人置五属国以处之以其地爲武威酒泉郡而休屠王子曰日磾与毋阏氏及弟伦俱没入官输黄门养马休屠王祭天作金人故曰金氏上游后庭视马后宫满廐掌养事数十人莫不窃视磾独不敢视马又肥好日磾长八尺二寸容貌甚严丽上异而问之以状对卽日拜爲马监后爲光禄大夫侍中上甚信爱之赏赐累千金出则参乗入则侍帷幄贵戚左右皆曰陛下安得一胡儿而反贵重之上益厚焉日磾毋教二子有法度母病死上图母形于甘泉宫日磾毎朝见母画像常拜泣而后去日磾二子皆爲上儿其后弄儿壮大不谨自殿下与宫人戏日磾见之卽杀之上大怒日磾言其状上爲泣而心敬日磾侍左右数十年未尝忤视上赐守宫女不敢近之其谨慎如此三年春有星孛于东方夏大旱五月赦天下立胶东康王少子庆爲六安王庆寄之爱子也上怜焉故立之封萧何曾孙庆爲鄼侯先是庆父则嗣有罪免故以弟子胜嗣有罪免侯故以兄子庆嗣何后秋匈奴入右北平定襄杀畧千余人遣谒者举吏民能假贷贫民者一以名闻是时混邪王新降县官费衆仓库空竭贫民流徙皆仰给贷于县官县官无以赈之河南人卜式以钱二十万与太守助廪贫民时富民多匿财者唯式愿出家财上召拜爲郞中赐爵左庻长复田十顷布告天下以讽百姓式以田畜爲事有羊千余头先是时击匈奴式上书愿输家财半以助邉上问式欲官乎对曰不愿又问家有冤乎曰无也以爲天子诛匈奴贤者宜尽节有财者宜输之则匈奴可灭也时丞相公孙弘以爲此非人情不轨之臣不可以爲化不许之及式爲郞中上乃使式牧羊上林苑中羊肥息上见问而善之式曰非独羊治民亦犹是以时𧺫居恶者輙去之无令败羣上竒其言拜缑氏令吏民便之减陇西北地上郡戍卒半是歳发谪吏卒穿昆明池四年春有司言关东流民凡七十二万五千口县官无以衣食赈廪用度不足请收银钖以白鹿皮造白金及皮币以足用是时禁苑有白鹿而少府多银钖乃以白鹿皮方尺縁以缋爲皮币直三十万王侯宗室朝觐必以皮币荐璧然后得行又以银钖爲白金三品其一重八两圎之其文龙名白撰直三千其二差小而方之其文曰马直五百其三复小堕之其文曰龟直三百销半两钱更铸五铢钱重如其文又盗铸作弊罪死于是孔仅爲大司农丞领管塩鐡桑弘羊洛阳贾人子以能心计年十三爲侍中言利事皆刻秋毫而始筭缗钱及车舩矣其后弘羊请置大司农部丞数十人分王郡国各得徃置均输塩鐡官令逺方各以其物商贾所贩卖爲赋而相凖输置平凖官于京师都受天下委输诸物官尽笼天下之货物贵则卖之贱则买之富商大贾无所侔大利物皆反其本而物不得踊贵故抑天下之物名曰平凖又请令民得以粟补吏罪人得以赎死及入粟爲吏复各有差于是民不益赋而国用饶足乃赐弘羊爵左庻长黄金二百斤㑹天大旱上令百官请雨太子傅卜式言于上曰县官当衣食租税而巳今弘羊令吏坐市列肆贩卖求利独烹弘羊天乃雨是时董仲舒说上曰古税民不过什一使民歳不过三日民财用内足以养老尽孝外足以事上供税下足以畜妻子故民悦而从上至秦则不然用商鞅之法改帝王之道除井田之制富者田连阡陌贫者无立锥之地人专川泽之利营山林之饶荒淫越制邑有人君之尊里有王侯之富小民安得不困又加月有吏卒征衞屯戍一歳力役四十倍于古田税口赋二十倍于古或耕豪杰之田见税什五故常衣马牛之衣食犬豕之食又重以贪暴之吏刑戮妄行民无所聊生逃亡山林并爲盗贼㫁狱一歳以十万数汉兴遵而未改古井田法虽难卒行宜少近古限民占田塞兼并之路塩鐡皆归于民去奴婢除专杀之威薄赋歛省徭役以宽民然后可治也其言未施行有星孛于东北夏有长星出于西北大将军衞靑将四将军出定襄将军去病出伐各万余骑歩兵数十万靑到漠北围单于斩首万九千级单于遁走追至寘颜山乃还去病与左贤王战斩首虏七万余级封狼居胥山乃还前将军李广右将军赵食其皆后期广自杀食其赎死广与大将军别道迷而后期大将军遣长吏责问广令诣幕府对谓其麾下曰广结髪与匈奴大小七十余战仐迷而失道岂非天邪且广年巳六十余终不能使复对刀笔吏矣遂自刎死百姓闻之知与不知莫不垂泣广初文帝时以良家子从军文帝竒其才曰使广遭髙帝万戸侯岂足道哉及呉楚反时战昌邑下显名后爲上郡太守匈奴入上郡上使中贵人助广击匈奴中贵人将数十骑出见匈奴三人与战射伤中贵人杀其骑且尽中贵人走告广广曰此必匈奴射鵰者乃从百余骑驰射杀二人生得一人匈奴数千骑望见广以爲诱骑惊出兵上山而阵广直前来至匈奴二里止令皆下马觧鞍有白马将军出护兵广射杀之复还觧鞍纵马胡兵怪之卒不敢击㑹日巳暮胡以爲汉有伏兵乃夜遁走尝猎见草中石以爲伏虎射之入石没羽视之石也他日射之终不能入广之军吏士卒多以军功封侯者而广终不得封初西羌反广诱降者八百余人而同日尽杀之望气者王朔曰祸莫大于杀巳降此将军所以不封侯也五年春三月甲午丞相李蔡有罪自杀赐葬地阳陵二十畞盗取长陵三畞又侵神道壖地一畞葬其中行五铢钱徙天下大姦猾吏民于邉关内侯郞中令李敢怨衞靑之恨其父也乃击青伤之讳而匿之居无几何敢从上甘泉霍去病怨敢伤靑射杀敢上爲讳云鹿触杀之夏四月乙丑太子太傅严青翟爲丞相六年冬十月雨水无氷夏四月乙巳朔立皇子闳爲齐王赐䇿曰惟元狩六年夏四月乙巳皇帝使御史大夫张汤庙立皇子闳爲齐王曰呜唿小子闳受兹青土朕承天序唯崇稽古建尔国家封于东土世爲汉藩辅呜唿念之哉龚朕之诏惟命不于常人之好眀德显厥有不臧无乃凶于乃国害于尔躬呜唿保国有民可不慎欤王其朂哉立皇子旦爲燕王胥爲广陵王皆赐䇿六月乙卯诏遣博士六人分廵天下存孤寡恤废病赈穷乏劝孝悌举独行之君子秋七月大司马骠骑大将军霍去病薨发属国玄甲阵自长安至茂陵爲冢茔象祁连山谥曰景桓侯去病爲将敢深入赴利不顾其难然士卒或乏粮食上尝教之孙呉兵法对曰顾方畧如何耳其不蹈用古兵法上爲治第对曰匈奴不灭臣何以家爲去病后甚贵宠而衞青稍衰賔客故人皆去青而事去病唯故益州刺史任安不肯去初去病旣壮大乃自知爲霍仲孺子会爲骠骑将军击匈奴道出河东乃迎见仲孺大爲置田宅奴婢而去还复过之仲孺小子光字子孟时年十余歳因将光西入关仕光爲郞迁侍中去病死后光爲奉车都尉光禄大夫出则同车入侍左右出入禁闼二十余年小心谨慎未尝有过甚见亲信元鼎元年夏五月赦天下大酺五日六月得寳鼎于河东汾水上荐见于宗庙藏于甘泉宫鼎大八尺一寸髙三尺六寸羣臣伏贺曰陛下得周鼎侍中光禄大夫吾丘寿王独曰非周鼎王怒召而问之对曰周有眀德上天报应鼎爲周出故爲周寳今陛下恢崇大业天瑞并至昔秦始皇亲出鼎于彭城县而不能得天祚有德而寳鼎自出此天所以与汉乃汉寳非周寳也上曰善赐金五十斤初公孙弘奏禁民无持弓弩曰一贼弯弩百吏不敢前此盗贼所以难容也上下共议寿王对曰大射之礼自天子逹于庻人三代之道也臣闻圣人合射以教人不闻弓矢以爲禁也攻夺之罪死而犹不禁人姦之重诛而固不避也臣恐邪人挟之吏不能止良民自衞而抵罪犯禁是擅贼威而夺民救也窃以爲无益于禁姦而令学之者不得修其业不甚便上以难弘弘屈服焉寿王宇子赣涿郡人也后生事诛济东王彭离有罪废徙上庸博士徐偃使循行天下郡国矫制胶东鲁国鼓铸塩鐡御史大夫张汤劾奏偃法至死偃对曰爲春秋之义大夫出疆有可以安社稷利国家存万民者专之可也汤不能屈其义有诏使中谒者终军问其状终军语偃曰古者诸侯国异政家殊俗安危之势唿吸成变故有专巳之义今天下爲一春秋之义王者无外偃修封域之中而辞以出境何也且塩鐡郡国有余藏且二国废不足爲害而以安社稷爲辞也偃以前三士不许而直矫制作威福此眀王所必加诛也凡偃铸鐡欲及春耕种赡民器今鲁之鼓铸当先具其器备至秋乃能举火此言与实倍也枉尺直寻孟子犹称不可今所犯罪重所就者少偃自以爲必死而爲之邪将幸诛不加欲以採名也偃辞屈下御史大夫服罪终军济南人也年十八选爲博士到府受遣太守贤而友之军揖太守而去徙而入关关吏与繻曰还常合符军曰大丈夫西游终不徒还弃繻去及军爲谒者使行郡国建节东出关关吏识之曰此使者前弃繻生也二年冬十有一月御史大夫张汤有罪自杀御史中丞李文与汤有郄汤所厚吏鲁谒居隂使人上变告文姦事事下汤治论杀文而德厚谒居谒居病汤亲爲之摩足赵王素怨汤上书告汤大臣乃与吏谒居摩足疑与爲大姦丞相长史朱买臣等素怨汤亦言汤且欲爲请奏所爱幸贾人田信等輙先知之居物致富与汤分之上以问汤汤不服罪于是上使使迫责汤汤爲书谢因曰䧟臣者三长史也遂自杀昆弟诸子欲厚葬之汤母曰汤爲大臣被恶言而死何厚葬之有载以牛车有棺无椁上闻之曰非此毋不生此子乃尽诛买臣等初汤好文渉深刻与太中大夫赵禹共定律令禹官至少府亦深刻然禹意在奉公孤立而汤佞智以䛕世主接士大夫造请诸公不避寒暑以得声誉上甚信用之毎朝奏事日旰忘食丞相充位而巳天下事皆决于汤汤尝病上亲问疾匈奴尝求和亲羣臣议上前博士狄山以和亲爲便汤曰此愚儒无知山曰臣固愚愚忠不若汤诈忠也上作色曰吾使山居一郡能无使虏入盗乎山曰不能曰居一县又曰不能复曰居一鄣山自度穷且下吏因曰能遣山乗一鄣至月余匈奴斩山头而去自是羣臣畏汤莫敢言矣汤子安世少爲郞给事中尚书精勤于軄休沐未尝出行后上方幸河东亡书三箧诏问莫能知唯安世识之具作其事后购得本书以相校无所遗失上奇其才擢爲尚书郞中令安世宽仁与行异十有二月丞相严青翟下狱死春𧺫栢梁台三月大雨雪辛亥太子太傅赵周爲丞相夏大雨水关中饿死者以千数秋九月诏曰仁不异远义不辞难江陵饥寒下巴蜀之粟致之江陵遣博士分循天下吏民有能救饥困者具举以闻三年冬十月徙凾谷关于新安以故关爲弘农县十有一月令民有告緍者以其半与之春正月戊子阳陵园灾夏四月雨雹关东郡国七十余县饥人相食常山王舜薨谥曰宪王王子勃嗣有罪废徙房陵立宪王中子平爲真定王徙代王义爲清河王四年冬十月行幸雍祠五畤东行幸汾隂十有一月甲子立后土祠于汾隂礼毕行幸荥阳还至洛阳诏问周王后得孽子嘉封爲周子南军以奉周祀春二月中山王胜薨谥曰靖王胜乐酒好内色有男子百二十余人夏封方术士栾大爲乐通侯位上将军栾大胶东人也以方术言于上曰臣尝徃东海中见安期羡门之属臣师曰黄金可成河水决可塞不死之药可得仙人可致也然臣恐効文成将军则方术之士掩口不能言矣文成将军者齐人也姓李字少翁以方术进拜爲文成将军上以客礼待之于甘泉宫中画太一诸鬼神像所设祭祀欲以致其神歳余其方不効乃爲帛书以饭牛伪言牛腹中有竒书杀而视之上识其手书问之果服乃诛上旣杀文成而悔之及得栾大甚喜乃大敢爲之言处之不疑上使验小方鬪棊棊自相触大言能致其师陛下必欲致之则贵其使者今有亲属以客礼待之上乃拜大爲五利将军天士将军地士将军大通将军凡四将军四印赐列侯甲第同十人乗舆廐马帷帐器物以充其家以衞长公主妻之赍黄金万斤上亲至其家自公主大臣将军卿相巳下皆致酒其家刻玉印曰天道将军使者衣羽衣夜立白茆上大亦衣羽衣立白茆上受印绶以示不臣于是五利将军尝夜祠其家欲下其神后装欲入东海中云求其师至大山不敢入海上使人随而验之皆妄言不効先是方士李少君乃言能致物却老少君尝坐武安侯家有老人年九十余少君及言与人大夫游猎䖏老人爲儿时识其家处一坐尽惊上有古铜器以问少君少君对曰此器齐桓十年陈于栢寝下案其刻铭果齐桓公器时皆谓少君数百歳人也少君言祠灶可致物如丹砂可化爲黄金黄金成以爲饮食器则益寿而蓬莱仙人可得见也见之以封禅则不死黄帝是也其后方多不効而少君病死道士以爲化去不死也齐人公孙卿言黄帝得寳鼎而神化登于天䜟书言汉兴正当黄帝之运汉之圣德者在髙祖之孙上曰嗟乎诚得如黄帝吾视去妻子如脱屣尔拜卿爲郞使候神于太室是时言神怪方术者以万数入海求仙人者数千人上幸东莱夜见大人长数丈就之则不见见大人迹诸方士后皆无验上益厌倦然犹覉縻不绝冀望其真上尝疾病有巫爲上致神君贵者曰太一其次曰太禁司命之属皆从之云非可见但闻其言言与人音等也时去则若风肃然尝以夜至或以昼至或居室帷幄中上礼之然后入因巫爲主人关通饮食所欲言又置祷官张羽旗设祭具以祀神君所上使人记之其言世俗所知亦无余殊者而上心甚善之其事祕亡莫传也而信以爲神矣荀悦曰易称有天道焉有地道焉有人道焉各当其理而不相乱也过则有故气变而然也若夫大石自立僵柳复起此形神之异也男子化爲女死人复生此含气之异也鬼神髣髴在于人间言语音声此精神之异也夫岂形神之怪异哉各以类感因应而然善则爲瑞恶则爲异瑞则生吉恶则生祸精气之际自然之符也故逆天之理则神失其节而妖神妄兴逆地之理则形失其节而妖形妄生逆中和之理则含血失其节而妖物妄生此其大㫖也若夫神君之类精神之异非求请所能致也又非可以求福而禳灾矣且其人不自知其所然而然况其能爲神乎凡物之怪亦皆如之春秋传曰作事不时怨讟起于民则有非言之物而言者当武帝之世赋役烦衆民力凋弊加以好神仙之术迂诞妖怪之人四方并集皆虚而无实故无形而言者至矣于洪范言僣则生时妖此盖怨讟所生时妖之类也故通于道正身以应万物则精神形气各返其本矣秋马生渥洼水中九月辛巳丞相赵周下狱死丙申御史大夫石庆爲丞相立常山宪王舜少子裔爲泗水王前汉孝武皇帝纪四卷第十三前汉纪前汉纪卷第十四前汉孝武皇帝纪五卷第十四荀恱五年冬十月行幸雍祠五畤遂登陇崆峒而还十有二月辛巳朔旦冬至始立㤗畤于甘泉夏五月谏议大夫终军使者安国少季使南越欲令入朝比内诸侯军自请愿受大冠衣长缨必覊越王之颈致之阙下军旣至越王听命上大恱赐南越王大臣印绶令一用汉法使者留镇抚之王太后皆庄严将入朝越相吕嘉不欲内属初尉他言事天子期无失礼要之不可以憷好言入见亡国之势也故他欲入朝而不果王太后置酒请使者及嘉等欲因使者权谋因以诛嘉使者相倚伏莫敢发嘉觉之则趋出称疾隂谋作乱令国中曰王少年太后中国人与使者安国少季私通专欲内属无顾我越民社稷万世之计遂攻杀太后及王尽杀使者齐相卜式上书愿父子将兵死南越以尽臣节上不遣而贤之赐爵关内侯黄金四十斤田十顷布告天下丁丑晦日有食之秋有蛙虾蟇鬪阙下上遣伏愽将军路愽德楼舩将军杨仆戈船将军严助下瀬将军祖广明因击南越别道出咸阳㑹番禺城下九月列侯坐献黄金酎祭宗庙不如法夺爵者百六十人栾大乐通侯坐诬罔腰斩西羗衆十余万人反与匈奴通使攻安定围枹罕匈奴入五原杀太守六年冬十月遣将军李息征西羗上将幸缑氏至安邑桐郷闻南越破因改桐郷爲闻喜县春至汲新中郷得吕嘉首因以中郷爲获嘉县以南越地爲南海苍梧鬰林合浦交阯九眞日南珠崖儋耳九郡又遣将军韩说平西南夷以其地爲武都牂牁越隽沈黎文山五郡秋东越王余善反遣横海将军韩说等击之又遣浮海将军公孙贺出九原强弩将军赵破奴出令居击匈奴皆出塞二千余里不见虏而还乃分武威酒泉郡置张掖炖煌徙民以实之是歳齐相卜式爲御史大夫元封元年冬十月上自帅师廵边置十二部将军勒兵十八万骑连旌旗径十余里历上郡西河五原出长安城北登单于台望朔方临北海威震匈奴遣使者邴吉告乌维单于曰南越王头巳悬于汉矣今天子自将待边单于能战亟来不能则臣服何但逃伏漠北寒苦之地爲单于垄焉单于怒囚吉迁之北海上然终不敢出上还祠黄帝于泰山廼归甘泉东越杀其王余善以降迁其民于江淮之间遂空其地春正月行幸缑氏登崇高闻声称万歳者三羣臣吏卒莫不称皆闻之于是封太室以三百戸爲奉邑禁民无伐其山木复其民遂东廵海上御史大夫卜式贬爲太子太傅内史倪寛爲御史大夫夏四月癸卯上遂登封太岳初议封禅诸儒对者五十余人未有所定先是司马相如病故有遗书言封禅事上以问内史倪寛寛曰陛下躬发圣德统缉羣元宗祀天地荐礼百神精神所向徴兆必报天地并应瑞符着明封太山禅梁父昭姓考瑞帝王之盛节也将举太事优游数年使羣臣人人自画终莫能成唯天子建中和之极兼总条贯金声玉振以顺成天庆垂万世之基上乃自制礼仪採儒术以文焉拜寛爲御史大夫从封禅行自太山复东廵海至竭石自辽西历北边九原归于甘泉初梁相有禇大通通五经爲博士时倪寛爲弟子及御史大夫缺上徴大通自以爲得御史大夫至洛阳闻寛爲之大通大笑及至与寛议封禅于上前大通不及寛乃退而服曰上诚知人赐太山所过民年七十以上及孤老帛秋无出租算赐天下民爵爵女子百户牛酒五月归甘泉秋有星孛于东井又孛于三台本志以爲其后卫太子乱之应齐王闳薨无子国除二年冬十月行幸雍祠五畤春正月行幸缑氏遂至东莱夏四月祠太山至瓠子临决河令从臣等将军巳下皆负薪塞河作瓠子之歌赦所过徒赐孤独髙年米行还筑通天台于甘泉作飞㢘舘于长安公孙卿言仙人可见陛下毎在常处故不见故作通天台以候神朝鲜王反杀辽东太守募天下死罪击朝鲜朝鲜本秦时属辽东汉兴以爲其逺难守故辽水爲塞卢绾之反也燕人卫满亡命聚党千余人在辽居秦故地稍稍侵属其东小蛮夷而王之地方数千里保塞外爲臣传子到孙至右渠抗命不賔故于是而伐之六月甘泉宫中生芝草九茎上嘉之乃赦天下作芝房之歌秋作明堂于太山下遣楼舩将军杨仆左将军荀彘将应募罪人击朝鲜又遣将军郭昌等平西南夷未服者以爲益州郡三年春作角抵戯以享外国朝献者三百余里内人皆观夏朝鲜斩其王右渠以降以其地爲乐浪临屯玄莵贞畨四郡杨仆坐失亡多免爲庻人荀彘坐争功弃市秋七月济西王瑞薨瑞数犯法有司请诛瑞上不忍凡再削国去太半瑞怨讟瑞杜其南门从一门出入宫室府库坏漏财物以巨万计尽腐终不复收省吏二千石欲以法治瑞瑞輙求其罪诘之无罪者药之所杀伤二千石甚衆无子国除武都互人反分徙酒泉郡十二月雨雹如马头四年冬十月行幸雍祠五畤通回中道遂北出萧关至代而还行幸河东春三月祠后土有神光集于灵坛一夜三见夏大旱民多渴死秋匈奴冦边遣将军郭昌屯朔方五年冬上南廵至于盛唐望祀虞舜于九嶷登灊天柱山自浔阳浮江亲射鲛鱼于江中获之遂北至琅邪傍蒲浪海所过礼祀名山大川春三月还至泰山增封甲子祀高祖于明堂以配天因朝诸侯王列侯受郡国计夏四月赦天下赐鳏寡帛贫穷者粟所幸县无出租赋大司马大将军卫青薨谥曰烈侯青旣尊贵而平阳侯曹孛有恶病就国薨长公主问列侯谁贤者左右皆言大将军公主笑曰此常骑从我柰何左右曰于今尊贵无比于是主讽太后太后白之上乃诏青尚平阳公主与主合葬起家像庐山初置刺史部十二州诏曰盖有非常之人必有非常之功非常之功必待非常之人故马或奔踶而至千里士或负俗之累而立成功名其令州郡察吏民有茂才异等可谓将相及使絶国者以闻六年冬幸回中春作首山宫三月行幸河东祠后土赦汾隂殊死巳下赐天下贫民帛益州昆明反遣将军郭昌击之夏京师民观角觗于上林秋大旱蝗太初元年冬十月行幸太山十有二月甲子朔旦冬至祠上帝于明堂巳酉栢梁台灾夏侯始昌先言其灾日始昌鲁人也明于隂阳以术进而爲梁王太傅上甚重之以选爲昌王大传十有二月襢蒿里祠后上东临渤海望祀蓬莱还受计于甘泉宫春二月起建章宫夏五月正律历以寅月爲正首色尚黄数用五定官名正律历恊音乐昔夏以寅月爲正殷以丑月爲正周以子月爲正承三统十一月干之初九其位在子天气始起生隂阳之化故子爲天统六月坤之初六其位在未隂受阳任成刚柔之刑其冲在丑故十二月爲地统正月干之九三万物凑出于地人奉之而承之故寅爲人统自夏殷及周三变而复故汉用夏正天统始施化于子半日萌生而色赤地统受之于丑始化而色黄半日色化而白人统受之于寅始孽成而黒至寅半日生色青故夏色尚黒殷色尚白周色尚赤律历一曰备数二曰和声三曰审度四曰嘉量五曰权衡参伍以变错综其数校之气物和之心耳以逹自然之数以顺性命之理数者一十百千万也本起黄钟之数始于一积之无穷以周备事物之数职在太史掌之声者宫商角徴羽所以谐八音正情性移风俗也八音者土曰缶匏曰笙皮曰皷竹曰管丝曰絃石曰磬金曰钟木曰祝敔角者触也物出于地载芒角也徴者祉也物盛而繁祉也宫者中也商者量也物盛而可量度也羽者宇也物聚而覆宇之也合之五行则角爲木于五常爲仁于五事爲貌商爲金爲义爲言徴爲火爲礼爲视羽爲水爲智爲听宫爲土爲信爲思爲心宫爲君商爲臣角爲民征爲事羽爲物六律律法也以统气类物子曰黄钟寅曰太族辰曰姑洗午曰蕤賔申曰夷则戌曰无射六吕吕助也以助阳宣气未曰林钟酉曰南吕亥曰应钟丑曰大吕卯曰夹钟巳曰中吕黄钟黄中色也钟种也言以中色布种物也大吕吕助阳也太族族凑也言凑地上尔也夹钟夹辅阳也姑洗姑固也洗㓗也言固㓗物也中吕隂始起未发居中而助阳也蕤賔蕤继也賔导也言阳导物而继之也林钟林居也言隂受阳任居钟物也夷则夷伤也则法也言阳正法使隂夷当伤之物也南吕南任也隂受阳任成物也无射射厌也阳究隂成终而复始无厌之也应钟隂应阳而后钟物也五声之本生于黄钟黄钟之律长九寸爲管或损或益以定五声九六相生隂阳之应故三分黄钟损一下生林钟三分林钟益一上生太蔟三分太蔟损一下生南吕三分南吕益一上生姑洗三分姑洗损一下生应钟三分应钟益一上生蕤賔三分蕤賔损一下生大吕三分大吕益一上生夷则三分夷则损一下生夹钟三分夹钟益一上生无射三分无射损一下生中吕隂阳相生自黄钟始而左转八八六十四爲位其法皆用铜职在太乐太常掌之度者分寸尺丈引也所以度长短也本起于黄钟之长以秬黍之中者一黍广度之九十分黄钟之长一黍爲一分十分爲一寸十寸爲尺十尺爲丈十丈爲一引而五度审矣职在内官廷尉掌之量者籥合升斗斛也所以量多少本起黄钟之籥以秬黍之中者千有二百实爲一籥十籥爲合十合爲升十升爲斗十斗爲斛而五量爲嘉矣籥者兴也合者合也升者登也斗者聚也斛者角也职在太仓大司农掌之权衡者所以平轻重铢两斤钧石也本起黄钟之重籥容千有二百黍重十二铢二十四铢爲两十六两爲斤三十斤爲钧四钧爲石铢者从㣲至见可殊异也两者两钟之重也二十四气爲象斤者明也三百八十四铢爲易二篇之文隂阳变动之象十六两爲斤斤者四时乘四方之象也钧者以平均物也三十斤一月之象也石者大也权之大者也四钧四时之象也重一百二十斤十二月之象也而五权备矣物与权均而生衡衡运而生规规圎而生矩矩方而生绳绳直而生物定矣是谓五则君臣用焉以定国礼百工由焉以爲法式职在鸿胪鸿胪掌之夫推历生律制噐权衡规矩凖绳度量探頥索隐钩深致逺莫不用焉匈奴单于好杀伐左右大都尉欲杀单于以降汉于是使因杆将军公孙敖筑受降城于塞外事觉左右大都尉诛死秋八月行幸安定发天下谪民遣二师将军李广利征大宛秋大蝗自东方飞至炖煌二年春正月戊申丞相石庆薨庆即奋之小子世以淳厚爲行奋四子皆以孝谨位至二千石故景帝并其号曰万石君万石君过宫门阙必下车歩走见辂马必轼子孙胜冠者在侧虽燕必冠申申如也童仆侃侃如也唯谨尔上赐食于家稽首俯伏而食如在上前其执䘮哀戚而子孙遵教亦如之以敬谨闻于郡国奋长子建爲郎中令建奏事事下建读之而马字少一点建惊恐曰死罪矣其畏惧如此有言于上屏人言极切廷见若不能言庆爲太仆从出上问车中几马庆以鞭数马毕乃举手曰六马庆于兄弟最爲轻易然犹如此诸孙皆孝唯建最甚万石君卒建在䘮扶杖乃能行歳余亦死初庆爲齐相齐相慕其家行不言而治及爲丞相厚谨而巳太仆公孙贺爲丞相二月行幸河东祠后土令天下大酺五日膢五日祠门户比腊夏五月借吏民马𥙷车骑马秋蝗遣峻稽将军赵破奴将二万骑出朔方击匈奴爲匈奴八万骑所围遂没其军破奴居匈奴中十余年后亡归汉冬十有二月御史大夫倪寛卒初寛以儒学进家贫受业博士常爲弟子都养时行赁作带经而锄休息輙诵读爲廷尉卒吏以不习吏事除爲从史徙之北地视畜数年还廷尉适有疑奏以再见御史掾吏莫知所爲寛言其意事即得可后上问张汤前奏事非掾吏所爲谁爲之汤对曰臣从史倪寛汤由是以寛爲奏谳掾徙爲侍御史见上问尚书经义数事爲太中大夫迁左内史民甚信重之后有军发左内史粟负租课殿当免吏民闻之输租襁负不絶课更以最三年春正月行廵狩海上胶东相王延广爲御史大夫夏四月还修封泰山禅石闾遣光禄大夫徐息筑五原塞外列城西北到卢朐山游击将军韩说将兵屯之强弩将军路愽德筑居延城秋匈奴黎湖涂单于入定襄云中杀畧数千人入张掖酒泉杀都尉四年春正月贰师将军李广利斩大宛王首获汗血马初广利将骑六千歩兵数万人至贰师城下取善马西至郁夷城当道小国各城守不肯给食食乏而还徃来二歳到炖煌士卒十遗二三上书请罢兵上大怒乃益发兵卒六万人负从者不豫牛十万马二万驴骡馲驼以十万数多赍粮转运奉军天下骚动广利遂进兵当道小国皆送迎给廪食径到大宛城围宛三十余日宛中贵人共杀其王母寮奉其首出食给军悉出善马汉择取其善马十匹中马三千余匹乃共兴立宛贵人妹察爲王与盟而还诸所过小国皆遣子弟从入献见因爲质焉还玉门关死者万余人马数千余匹行乏食战死甚多将吏贪不爱士卒故死亡者多上以爲万里而伐不録其过乃封广利爲海西侯封骑士赵弟杀郁城王爲新畤侯拜卿三人二千石数百人千户以下千有余人广利者李夫人兄也广利弟延年性知音善歌舞上爱之乃爲新声变曲闻者莫不感动而李夫人亦善舞甚姣丽有宠李夫人病笃上自临候之夫人蒙被上问而谢曰妾闻妇人貌不修餙不见君父妾不敢宴堕见上曰夫人病甚殆将不起宜见我嘱託兄弟乎将加赐千斤而与兄弟尊官乎李夫人答曰尊官在帝不在一见上固欲见之夫人遂转向璧歔欷不复言于是上不恱而起姊妹让之曰贵人独不见嘱託兄弟邪何爲恨上如此夫人曰所以不见帝者乃所以深託兄弟也夫以色事人者衰则爱弛爱弛则恩絶上所以恋恋者乃以爲平生容貌今见我颜色毁壊必有咄弃我意当复肯追思悯録其兄弟哉及夫人卒上以厚礼葬之图画其形于甘泉宫而尊重其兄弟广利爲将军延年爲恊律都尉上思念李夫人不巳有方士少翁言能致其神乃夜张烛设帷幄陈酒食而令上居他帷遥见好女子如李夫人还帐坐而眇然不得就视初上发谶书曰神马当从西北来后得乌孙好马名曰天马及得宛马马汗血言其先天马子也名曰天马更名乌孙马曰西北极马上甚好宛马毎使使者相望于道率十辈大者数百人小者百余人一歳中使多者十余辈少者五六辈逺者八九歳近者五六歳而还不能无侵盗弊物及使失㫖者輙案重罪以激怒之因复求使自赎而是使无穷巳而轻犯法募吏民自占使者无问所从来皆遣之而汉使穷河源矣外国朝贡并至上乃悉从外国客廵行至海上大都多人民则过之观名人府库之饶厚赏赐作角觝戯出竒戯酒池肉林以观示之秋起明光宫冬行幸回中徙弘农都尉治武关税出入者以给吏卒食大宛旣破外国振恐上欲遂困匈奴下诏曰髙皇帝遗朕平城之忧高后时单于书絶悖逆齐桓公复九世之雠春秋大之于是复图匈奴矣遣中郎将苏武至匈奴匈奴留武不得归武固执汉节不肯降天汉元年春正月行幸甘泉郊泰畤三月行幸河东祠后土匈奴使使来献大羽白㲠夏大旱五月赦天下秋发謪戌屯五原监军御史穿北军垒垣以爲贾区宇军正丞胡建欲诛之隂约其从卒监军御史与诸校尉列坐建趋至拜谒因令卒引御史斩之诸校尉惊愕不知所谓建遂上奏曰监军御史穿北军垣以爲贾利于使文吏议不至重高皇帝法曰壁垒巳定穿踰不由路是谓姦人姦人者杀之臣谨按军法曰正无属将军将军有罪以闻二千石二千石以下行军法焉臣谨案以法斩上壮其节制书答曰国容不入军容军容不入国容何文吏也建有何疑焉是歳济南太守王延年爲御史大夫二年春行幸东海还幸回中夏五月贰师将军李广利将三万骑出酒泉击匈奴斩首虏万余级因杆将军出西河骑都尉李陵将歩卒五千出居延与鞮汗单于战斩首万余级陵兵败降匈奴陵者李广孙敢兄当户之子上使陵爲贰师将军督辎重陵稽首曰愿得自当一队上曰吾无骑与汝陵曰不用骑愿以少击衆歩兵五千人渉单于庭上壮而许之陵至峻稽山与单于相遇以骑三万攻陵陵千余弩俱发应统皆倒虏还走上山陵追击之杀数千人单于大惊召左右贤王驰兵八万骑攻陵陵且战且却南行数日抵山谷中复大战斩首三千余级引兵东南五日抵大泽葭苇中虏从上风纵火烧陵陵亦令军纵火以自救南行至山下单于在山上使其子将骑击陵陵自歩鬪树木间复杀虏数千因发连弩射单于下走是日捕得生口言单于曰此汉精兵也曰引吾南行近塞得无有伏兵乎诸军长皆曰单于自将数万骑击汉数千人不能胜后无以复使边臣令汉益轻匈奴匈奴复力战山谷间尚四五十里得平地不能破乃还是日战数十合复力战杀伤虏二千余人虏不利欲去会陵军中候管敢爲校尉所辱亡降匈奴具言军无后救射矢且尽单于大喜进兵使骑并击汉军疾唿曰李陵韩延年趋降遂遮道攻陵四靣射矢下如雨陵矢且尽即弃军去士卒尚三千余人徒斩车辐持之军吏持尺刀抵入山谷单于入遮从山上坠石下士卒多死不得行陵曰兵败吾死矣军吏或劝陵降陵曰吾不死非壮士也陵叹曰使人有数十矢足以免矣今无兵复战令军士人持三升糒一片氷令各散去遮虏鄣相待陵与延年俱上马壮士从者数十人虏千骑追之延年死陵曰无靣目以报陛下遂降士卒分散脱至塞者四百余人陵败䖏去塞百余里单于以大女妻陵立爲右校王上闻降大怒大臣忧惧太史公司马迁上言陵功以陵之不死宜欲得当以报汉也初上遣贰师将军出时令陵爲助兵及陵与单于相持而贰师无功上以迁欲沮贰师爲陵游说后捕得匈奴生口言陵教单于爲兵法上怒乃族陵家而下迁腐刑陵闻之曰教单于爲兵者乃绪也非陵也李绪者故塞外都尉先是降匈奴陵痛其家以绪诛乃使人刺杀绪司马子长旣遭李陵之祸喟然而叹幽而发愤遂着史记始自黄帝以及秦汉爲太史公记后爲中书令尊宠任职益州刺史任安与迁书责以不推贤贡士迁报书曰仆頼先人绪业得待罪辇毂下三十余年矣甞厠下大夫之列陪外庭末议不能引纲维尽思虑今以亏形在阘茸之间当何言哉昔卫灵公与雍渠载孔子适陈商鞅因景监见赵良爲之寒心童子参乘袁丝变色自古而耻之柰何使刀锯之余荐天下之豪俊哉仆少负不覊之气长无郷曲之誉幸得奉薄伎出入周卫而事乃有大谬夫仆与李陵趣舎异路素非相善也然观其爲人事亲孝与士信临财㢘取与义常思奋不顾身以狥国家之急仆以爲有国士之风夫人出万死不顾一生之计赴公家之难斯亦竒矣今举事一不当而全躯保妻子之臣随而媒孽其短仆诚痛心且李陵提歩卒不满五千深践戎马之地足历王庭垂饵虎口横挑强胡挫亿万之师虏救死扶伤不给悉举引弓之民一国共攻之转鬪千里矢尽道穷救兵不至士卒死伤如积然李陵一唿劳军军士无不奋躬流涕沫血饮泣张空卷冐白刃北首争死敌场虽古名将不见过也身虽䧟败其所摧破亦足暴功于天下仆以爲陵之不死真欲得当报汉也时主上闻陵败食不甘味听朝不怡忧惧不知所出仆窃不自量欲効其𣢾欵之愚因推此意以言之欲以广主上之意上以仆非沮贰师而爲陵游说遂下之于吏拳拳之忠终不能自明列身非木石独与法吏爲伍深幽囹圄之中谁可告愬者仆闻太上不辱先其次不辱身其次不辱色其次不辱辞令且臧获婢妾犹能引决仆所以隐忍苟活身䧟粪土之中而不辞者私心有所不尽疾没世而名不称于后世也昔西伯拘而演周易仲尼厄而作春秋屈原放逐乃赋离骚左丘明失明厥有国语孙子膑足兵法修列仆窃不自量託于无能之辞欲网罗天下放逸旧文亦欲以究天人之际通古今之变成一家之言仆诚以着此书藏之名山传之后人虽万被戮岂有悔哉太史公记凡百三十篇五十余万言迁父谈亦爲太史公自叙其先重黎之后世掌天地官也本传曰司马迁据左氏春秋国语採世家战国䇿逮楚汉春秋接其后事迄于大汉其言秦汉详矣至于採摭经传分散百家之事甚多䟽畧或有抵忤又其是非颇谬于圣人论大道则先黄老而后六经序游侠则退䖏士而进姦雄述货殖则崇姦利而羞贫贱此其所蔽也然则刘向杨雄博极羣书皆称迁有良史之才服其善序事理辩而不华质而不野其文直其事核不虚美不隐恶故谓之实録㤗山琅邪群盗徐勃等阻山攻城断道路遣直指使者暴胜之等衣绣衣仗斧钺分部逐捕刺史郡守巳下皆伏诛三年春二月御史大夫王延年有罪自杀执金吾杜周爲御史大夫初㩁酒沽三月行幸太山修封禅寺明堂因受计还北海祠恒山瘗玄玉夏大旱四月赦天下所过无出田租秋匈奴入鴈门太守坐畏懦弃市四年春正月朝诸侯王于甘泉宫贰师将军李广利将六万余骑歩兵七万人出朔方因杆将军公孙厫将万骑歩兵三万人出鴈门游击将军韩说将歩兵三万人出五原强弩将军路愽德将歩兵万余人与贰师将军㑹与匈奴战不利皆引还夏四月立皇子髆爲昌邑王秋九月令死罪人赎钱五十万减死一等前汉孝武皇帝纪五卷第十四前汉纪前汉纪卷第十五前汉孝武皇帝纪六卷第十五荀恱太始元年春正月因杆将军公孙敖坐妻爲巫蛊腰斩徙郡国吏民豪杰于茂陵空在云阳巳巳晦日有蚀之夏六月赦天下二年春正月行幸回中秋大旱九月募死罪入赎钱五十万减死罪一等御史大夫杜周卒周南阳人也爲吏深刻爲廷尉诏狱繁多二千石系者新故相因不减百余人郡国一歳或千余章大者连罪证案数百人小者数十人逺者数千里近者数百里㑹诏狱因责章吿不服以掠笞而定之于是闻有罪者皆亡匿系狱久者十余年赦而相告言大抵尽诬以爲不道廷尉及中都官诏狱罪至六七万人吏所增加十余万人甞冬狱未竟㑹立春有寛大令周蹋地叹曰复假吾数十日足吾事矣其酷暴如此及爲御史大夫两子夹河爲郡守赀累巨万治民皆酷暴而少子延年字㓜公行寛厚云光禄大夫暴胜之爲御史大夫赵中大夫白公穿渠引泾水首起池阳谷口尾入擽阳渭中广袤一百里漑田四千五百余顷因名曰白渠民得饶歌之曰田于何所池谷口郑国在前白渠在后举锸成云决渠爲雨水流灶下鱼跳入釜泾水一石其泥数斗且漑且粪长我禾黍衣食京师百万余口言此两渠之饶也郑国昔韩国之小水土也韩患秦东伐欲罢劳之乃遣郑国说秦令凿渠引泾水自中山以西抵壸口爲渠縁北山东注洛水三百余里以漑田中作而情觉秦欲杀郑国郑国曰始臣爲计然渠成亦秦之利臣爲韩延数年之命而爲秦建万世之功秦以爲然卒使就渠漑田四万余顷收皆一畒一钟于是关中沃野无凶年之忧秦以冨强因以名爲郑国渠昔魏文侯时西门豹爲邺令有令名至文侯曾孙襄王与羣臣饮酒王祝曰令吾臣皆如西门豹之爲臣也史起进曰魏氏之行田以百畆邺独以三百畆是恶田也漳水在傍西门豹不知用之若知而不兴是不仁也若其不知是不智也夫仁智而豹未之尽何足法也于是以史起爲邺令遂决漳水漑邺以富魏之河内民歌之曰邺有令名爲史公决漳水兮漑邺傍终古斥卤兮生稻粮百姓丰足民用宁康皆言水之大利也三年春正月行幸甘泉宫飨外国客二月令天下大酺五日行幸东海获赤鴈幸琅邪祀日成山登之罘山称万歳冬赐行所过户钱五千鳏寡孤独帛人二匹四年春二月行幸泰山壬午祀高祖于明堂以配上帝因受计癸未祀孝景皇帝于明堂甲申修封禅丙戊䄠石闾夏四月辛亥行幸不其山祀神于交门宫若有神飨坐拜者五月行还幸建章宫大置酒赦天下秋七月赵地有蛇自郭外入与邑中蛇羣鬪孝文庙下邑中蛇死冬十月甲寅晦日有蚀之十有二月行幸雍祠五畤遂至安定北地征和元年春正月行还幸建章宫三月赵王彭祖薨谥敬肃彭祖巧佞足恭心刻好法律常以诡诈求相二千石言语㣲短輙书以迫刼之及污以姦利二千石无能满歳者輙𬒳罪刑夏大旱冬十有二月发三辅骑士大搜上林闭长安城门索之十有一日乃解巫蛊起二年春正月丞相公孙贺下狱死是时朝廷多事督责大臣初贺顿首流涕不受印绶上不听贺惧曰祸从此始矣贺子敬声有罪下狱是时诏捕京师大侠阳陵朱安世不能得贺自请遂捕安世以赎子罪上许之果得安世安世大笑曰丞相祸及族矣遂从狱中上书告敬声与阳石公主私通及使巫者祭祀驰道埋桐偶人呪咀上事下有司案验贺穷治所犯遂父子俱死狱中而家族矣涿郡鐡官铸冶销金皆飞上天三月丁巳涿郡太守刘屈氂爲丞相夏四月大风发屋㧞树閠月诸邑公主阳石公主皆坐巫蛊死行幸甘泉宫秋七月使使者江充掘巫蛊于太子宫巫蛊之祸始自朱安世成于江充充赵人也爲敬肃王上客赵太子丹疑充以巳隂事语王收捕充不得尽杀其父兄充亡入关上书告赵太子罪至死㑹赦得免充爲人魁岸容貌甚壮初上见充望而异之谓左右曰燕国固多竒士以充爲直指使者督三辅盗贼充从上至甘泉还逢太子家人乘车行驰道中充以属吏奏没入其车马太子使人谢罪不听遂奏上曰人臣当如是矣大见信用迁水衡都尉后上使充治巫蛊事充将胡巫掘地求桐人及爲他姦怪徴验輙收栲烧金钳灼强服之民輙相引以巫蛊劾以大逆不道死者数万人莫敢讼其冤充与太子有隙恐上一旦晏驾爲太子所诛因言官中有巫蛊气上令案道侯韩说黄门苏文等助充充先治后宫希幸御夫人以次及皇后遂及太子宫云得桐木人太子少傅石德谓太子曰上疾甚在甘泉皇后诸吏家请问皆不报上存亡未可知而姦臣如此太子独不念秦扶苏邪今无以自明乃收充穷治姦诈壬午太子诈令客爲使者收捕充等韩说格死苏文亡归甘泉太子使人白太后太后发武库兵长乐宫卫士太子亲临骂充曰赵亡虏乱赵国父子未足邪今乃乱吾父子遂斩充以徇告百官曰江充反炙胡巫于上林中长安扰乱言太子反上闻怒诏丞相发三辅近县兵捕反者太子惧遣使者矫制赦长安中都官囚徙发武库兵召监北军使者任安发北军兵安受节巳而闭军门不肯应太子太子因而驱四市人合数万人逢丞相合战五六日死者数万人流血入沟中庚寅太子败出走南奔覆盆城门得出皇后自杀司直田仁部不闭城门坐令太子得出丞相欲斩之御史大夫暴胜之曰司直二千石当先请之丞相乃止上闻之大怒责问胜之曰司直纵反者丞相斩之是也大夫何敢擅之胜之自杀任安坐受太子节怀二心与田仁皆腰斩诸太子賔客皆诛其随太子发兵以反法族之吏士刻掠者皆徙炖煌荀恱曰任安之斩也是开后人遂恶而无变计也易曰不逺复无祗悔元吉太子在外始置屯兵长安城诸城门以太子持赤节故更节加以黄毛上怒甚羣臣忧惶莫知所出壸关三老上书曰臣闻父犹天母犹地子犹万民也天平地宁隂阳和调万物乃茂父慈母爱室家得中子乃孝顺隂阳不和则万物夭伤父子不和则家䘮亡昔孝己孝而𬒳谤伯竒仁而放流骨肉至亲父子相疑何则积毁之所生也今皇太子爲汉适嗣承万世之业继祖宗之重亲皇帝之宗子也江充闾阎之隷臣耳陛下显而用之御至尊之命以迫蹴太子造餙姦诈亲戚隔絶太子进不得见上退则困于乱臣独含冤结愤而无告诉不胜忿忿之心起而杀充恐惧遁逃子盗父兵以救难者欲自免耳臣窃以爲无邪心诗云䜛人罔极交乱四国徃者江充䜛赵太子天下谁不闻其罪固宜诛戮陛下不省察深过太子发盛怒举大兵而攻之又使三公自将智者不敢言辩士不敢说臣窃痛之唯陛下寛心慰意无患太子之罪亟罢兵甲无令太子久亡臣不胜眷眷出一旦之命待罪建章阙下书奏上感悟之八月辛亥太子死于湖太子亡到主人家贫织屦以给太子太子有故人隂使求之发觉吏围捕太子太子闭室自经男子张富昌爲卒足蹋戸开新安令李寿趋抱解太子主人公挌鬪死皇孙二人皆遇害后巫蛊事多不信上知太子之无罪也乃封李寿爲抱侯张富昌爲蹋踶侯而高庙令田千秋复讼太子冤曰臣梦见一白头翁教臣上言曰子弄父兵罪当可赦天子之子过悞杀人何罪哉上悟曰是高庙之灵臣使公觉朕也公当遂爲吾辅佐乃擢拜千秋爲大鸿胪而族江充家焚苏文于横桥上及湖加兵于太子皆族之作思子台于湖天下闻而悲之癸亥地震九月大鸿胪商丘成爲御史大夫立赵敬肃王小子偃爲平干王匈奴入上谷五原杀畧吏民三年春正月行幸雍祠五畤至安定北地匈奴入酒泉杀两都尉二月贰师将军李广利将十万人出五原御史大夫商丘成将二万人出西河重合侯马通将四万骑出酒泉城至峻稽山多斩首虏通至天柱山虏引去因招降车师皆引还广利兵败降匈奴夏五月赦天下六月壬寅丞相屈氂下狱腰斩屈氂者中山靖王子也贰师初与屈氂辞曰愿君早请昌邑王爲太子太子若立君有何忧哉屈氂许诺屈氂女爲广利子妻而昌邑王李夫人子也故欲共立之上闻其言而恶之后屈氂妻坐爲巫蛊呪咀屈氂腰斩妻枭首广利妻子亦见收广利闻之惧降于匈奴遂族矣秋大蝗四年春正月行幸东莱临大海二月丁酉有陨石于雍二时天晴晏然无云有红气苍黄色若飞鸟集成阳宫南陨星于雍声闻四百余里坠而爲石其色黒如䃜三月上行幸鉅鹿还幸泰山修封禅庚寅祠高祖于明堂癸巳䄠石闾夏六月还幸甘泉丁巳大鸿胪田千秋爲丞相千秋无他材能术学敦厚有智居位自称逾于前后数公是时天子疲于兵革上亦悔之而搜粟都尉桑弘羊与丞相御史大夫奏言故轮台以东皆故国䖏有漑灌田其旁小国少锥刀贵黄鐡绵缯可以易糓臣愚以爲可遣屯田卒诣轮台置校尉二人通利沟渠田一歳有积糓募民敢徙者诣田所就畜积爲产业稍稍筑亭连城而西以威西国辅乌孙爲便事上上乃下诏深陈旣徃之悔曰前有司则欲益民赋以助边用是困老弱孤独也今又请田轮台曩者朕之不明兴师逺攻遣贰师将军古者出师卿大夫与谋叅以蓍龟不吉不行乃者遍召羣臣又筮之卦得大过爻在九五曰匈奴困败方士占星气大卜蓍龟皆爲吉匈奴必破时不可失卜诸将贰师最吉朕亲发贰师诏之必无深入今计谋卦兆皆反谬贰师军败士卒离散畧尽悲痛常在朕心今有司请逺田轮台欲起亭燧是唯益扰天下非所以忧民也朕不忍闻当今务在禁苛暴止擅赋务本劝农无乏武备而巳由是不复出军封丞相爲冨民侯而劝耕农自是田多垦辟而兵革休息本志曰孝武之世图利制匈奴患其兼从西国结党南羗乃表河曲列四郡开玉门关通西域以断匈奴之右臂隔絶南羗月支单于失援由是逺遁汉北而漠南无王庭遭直文景玄黙养民五世天下殷富财力有余士马强盛故能积羣货覩犀象瑇瑁则开犍爲朱崖七郡感蒟酱竹杖则开牂牁越隽闻天马葡萄则通大宛安息自是之后明珠文贝犀象翠羽之珍盈于后宫氍毺琪瑠蒲萄龙文鱼目汗血名马充于黄门巨象狮子勐兽大雀之羣实于外囿殊方异物四靣而至于是广开上林穿昆明池营千门万戸之宫立神明通天之台造甲乙之帐络以隋珠荆璧天子负黼黻袭翠被慿玉几而居其中设酒池肉林以飨四夷之客作巴渝都卢海中砀极漫演鱼龙角觝之戯以观视之及赂遗赠送万里相奉师旅之费不可胜计至于用度不足以㩁酒沽管盐鐡白金造皮币算至舩车租及六畜民力屈财货竭因之以凶年羣盗并起道路不通直指之使始出衣绣衣持斧钺斩断于郡国然后胜之是以末年遂弃轮台之地而下哀痛之诏岂非圣人之所悔哉且通西域近有陇堆逺则䓤岭身热头痛悬度之阨淮南杜钦杨雄之论皆以爲此天地所以分别区域隔絶内外也书曰西戎即序禹但就而序之非威德之盛无以致其贡物也西戎诸国各有君长兵衆贫弱无所统一虽属匈奴不相亲附匈奴徒能得其马畜旃罽而不能总帅与之进退与汉隔絶道里尤逺得之不爲益失之不爲损盛德在我无取于彼夫匈奴之爲患久矣汉兴巳来忠言嘉谋之臣曷甞不运筹筭相与争于庙堂之上乎然总其要归两科而巳缙绅之儒则守和亲介胄之士则言征伐皆偏见一时之利害未究匈奴之始终也昔和亲之论发于娄敬是时天下初定新遭平城之难故从其言孝惠高后遵而不违匈奴冦盗不爲衰止单于反加骄慢逮至孝文与通关市妻以汉女厚赐其赂歳以千金而匈奴数背约束边地屡𬒳其害是以文帝中年感惟前后无益于边乃赫然发愤遂身贯戎服亲御鞍马从六郡良家材力之士驰射上林讲习战阵聚天下精兵军于广武顾问冯唐与论师喟然叹息思古名臣此则和亲无益之明效也仲舒亲见四世之事犹欲复守旧文颇增其要约以爲义感君子利动贪人又如匈奴者非可以仁义议也独可说者以厚利结之于天耳故与厚利以敦其意与盟于天以坚其要质其爱子以累其心匈奴虽欲展转柰失重利何柰欺上天何柰杀爱子何夫赋歛行赂不足以当三军之费城郭之固无以异于贞士之约而使边城守境之臣父兄缓带稚子含哺胡马不闚于长城而羽檄不行于中国不亦便于天下乎察仲舒之论考诸行事乃知未有合于当时而有阙于后世也当武帝时虽征伐克暴而士马物故畧与相当虽开河南之野建朔方之郡亦弃造阳之北九百余里匈奴之民每来降汉单于亦輙拘留汉使以相报复其桀骜尚如此安肯以爱子爲质乎此不合当时之言也若不置质空约和亲是袭孝文旣徃之悔而长匈奴无巳之诈也夫不选守边境武畧之臣修鄣隧备塞之具砺长㦸劲弩之械恃吾所以待㓂而务赋歛于民逺行货赂割剥百姓以奉冦雠信甘言守空约而冀胡马之不闚不亦过乎及至后世匈奴衰弱乃遣子入侍而单于或弃其子苟贪财利不顾言约虏掠所获歳亿万计而和亲赂遗不过千斤安肯不弃质而重利也仲舒之言于是过也夫先王度中土立封畿分九州列五服均土贡制内外修刑政或昭文德逺近之势异也是以春秋内诸夏而外夷狄夷狄之人贪而好利𬒳髪左袵人靣兽心其与中国殊章服异习俗食饮不同言语不通是以圣王禽兽畜之不与约誓不就攻伐约之则费赂而见欺攻之则师劳而致㓂得其土不可耕而食得其民不可抚而畜也是以明王外而不内踈而不戚政教不及其民正朔不加其国来则惩以御之去则备而守之其慕义贡献则接以礼让覉縻不絶使曲在彼盖圣人制御蛮夷之常道也秋七月辛酉晦日有蚀之不尽如钩后元元年春正月行幸甘泉郊泰畤遂幸安定昌邑王髆薨谥曰哀王夏六月御史大夫商丘成有罪自杀侍中仆射马何罗与弟重合侯通谋反侍中驸马都尉金日磾奉车都尉霍光骠骑都尉上官桀讨之初何罗与江充善而通以诛太子时有功封之及上㓕充家何罗兄弟惧日磾视其志意非常隂察其动静罗亦觉之不敢发上幸林光宫日磾疾卧庐中何罗与弟通及小弟安成谋杀使者矫节制以发兵明旦上卧未起何罗无何从外入日磾心动入坐户内湏臾何罗䄂白刃从东厢入上见日磾色变走趋卧内欲入触寳瑟而僵日磾得抱何罗因传曰何罗反左右欲格之上恐并中日磾上曰勿格日磾捽投何罗殿下得擒缚之穷治皆伏辜秋七月地震徃徃踊出水二年春正月朝诸侯王宗室于甘泉宫赐宗室二月行幸盩厔五祚宫上疾笃侍中光禄大夫霍光问嗣焉上曰君未喻前画意邪立少子君行周公之事矣先是上画周公辅成王朝诸侯图以赐光光顿首让曰臣不如日磾日磾曰臣外国人将令匈奴轻汉三月乙卯拜光禄大夫司马大将军日磾爲车骑将军太㒒上官桀爲左将军搜粟都尉桑弘羊爲御史大夫皆拜牀下与丞相田千秋俱受遗诏辅少主燕王旦广陵王胥皆多过失不得爲嗣少子弗陵者钩弋夫人赵婕妤之子也初上廵狩过河间望气者言此邑中有竒女子气上使召之旣至两手皆卷上自扪之即时伸由是得号爲卷夫人居钩弋宫大有宠姙身十四月而生子土曰昔尧十四月而生钩弋子亦然名其所生门曰尧母门初上欲立钩弋子爲太子以其母年少女主持政心难之㑹钩弋有过乃谴以忧死乙酉立皇子弗陵爲皇太子丁丑帝崩于五祚宫入殡于未央宫讃曰本纪称汉承百王之弊高祖拨乱反正文景务在养民至于稽古礼文之事犹多阙焉孝武之初立卓然罢黜百家表章六艺遂畴咨海内举其俊乂与立功兴太学修郊祀改正朔定历数恊音律作礼乐建封禅礼百神绍国典发号令文章粲然可述后嗣得遵洪业而有三代之风如武帝之雄才大畧不改文帝之恭俭以济斯民虽诗书所称何以加焉前汉孝武皇帝纪六卷第十五前汉纪前汉纪卷第十六前汉孝昭皇帝纪卷第十六荀悦皇帝戊辰即位年八歳谒髙庙三月甲申孝武帝葬茂陵帝姊鄂邑公主益阳沐邑爲长公主共养省中大将军霍光秉政领尚书事车骑将军金日磾左将军上官桀副焉夏六月赦天下秋七月有星孛于东方济北王宽坐誖人伦祝诅有司请诛上遣大鸿胪利召王王以刃自刎死赐长公主及宗室昆弟各有差追尊赵婕妤爲皇太后起云陵冬匈奴入朔方杀畧吏民发军屯西河左将军桀行北邉始元元年春二月黄鹄下建章宫太液池中公卿上夀赐诸侯王列侯宗室金钱各有差巳亥上耕于钓盾弄田益封燕王广陵王及鄂邑长公主各万三千戸夏爲太后起园庙云陵益州廉头姑缯牂柯谈指同并二十四邑皆反遣水衡都尉吕破胡募吏民及发犍爲蜀郡奔命击益州大破之有司请河内属冀州河东属并州秋七月赦天下赐民百戸牛酒大雨渭桥绝八月齐孝王孙刘泽谋反欲杀青州刺史隽不疑发觉皆伏诛迁不疑爲京兆尹赐钱百万金日磾辅政歳余病困大将军光白封日殚卧授印绶一日薨赐葬具冡地送以轻车介士军陈至茂陵谥曰敬侯闰月遣故廷尉王平等五人持节行郡国举贤良问民所疾苦冤失职者冬无氷二年春正月大将军光左将军桀皆以前捕斩反虏侍中㒒射莾阿罗重合候马通功封光爲博陆侯桀爲安阳侯时卫尉王莾子男忽侍中扬语曰帝病忽常在左右安得遗诏封三子事群儿自相贵耳光闻之切让王莾莾酖杀忽以宗室母在位者举茂才刘辟彊刘长乐皆爲光禄大夫辟彊守长乐卫尉三月遣使者振贷贫民毋种食者秋八月诏曰徃年灾害多今年蚕麦伤所振贷种食勿收弄毋令民出今年田租冬发习战射士诣朔方调故吏将屯田张掖郡三年春二月有星孛于西北秋募民徙云陵赐钱田宅冬十月凤凰集东海遣使者祠其处十一月壬辰朔日有食之四年春三月甲寅立皇后上官氏赦天下词讼在后二年前皆勿听治初桀子安娶霍光女结婚相亲光每休沐出桀常代光入决事鄂邑盖长公主私近子客河间丁外人上与大将军闻之不绝主驩有诏外人付长主长主内周阳氏女令配耦帝时上官安有女即霍光外孙安因光命内之光以爲尚㓜不听安素与丁外人善说外人曰闻长主内女安子容貌端正诚因长主时得入爲后以臣父子在朝而有椒房之重成之在于足下汉家故事常以列侯尚主足下何忧不封侯乎外人熹言于长主长主以爲然诏召安女入爲婕妤女爲骑都尉月余遂立爲皇后以后父封桑乐侯食邑千五百戸迁车骑将军夏六月皇后见髙庙赐长公主丞相列侯中二千以下及郞吏宗室钱帛各有差徙三辅冨人云陵赐钱戸十万秋七月诏曰比歳不登民匮于食流庸未尽还徃时令民共出马其止勿出诸给中都官者且减之各遣大鸿胪田广明击益州廷尉李种坐故纵死罪弃市五年春正月追尊皇太后父爲顺成侯夏阳有男子乗黄犊车诣北阙自谓卫太子上使公卿中二千石杂识视之聚观者数万人右将军勒兵阙下以备非常丞相巳下至者并不敢言京兆尹隽不疑后至叱从吏收之或曰是非未可知且安之不疑曰昔衞蒯瞶违命出奔輙拒而不纳春秋美之今衞太子得罪先帝亡不即死今自来此是罪人也遂送诣狱穷治姦诈遂讯服本夏阳人也姓成名方遂居湖以卜筮爲事有故太子舍人尝就方遂卜谓之曰子之貌甚似卫太子遂缘其言乃诣阙廷尉还召其鄕里张禄者皆识知之方遂坐诬罔腰斩一云姓张名延年霍光曰大臣当用经术士方明于大义光欲以女妻不疑固辞畏盛满也后以病免于家夏六月封皇后父骠骑将军上官安爲乐鄕侯罢儋耳番禺九眞郡秋大鸿胪田广明军正王平击益州斩捕虏三万余人获畜产五万余头六年春正月上耕于上林二月诏有司举贤良文学问民疾苦议罢塩鐡榷酤中郞将苏武自匈奴还武京兆人故将军建之子𥘉使匈奴张胜爲副及假节使常惠等从是时浑邪王姊子勾町王及长水虞常皆前归汉后降在匈奴中复欲归汉谋杀匈奴近臣卫律律者本长水胡人也生在汉中后降匈奴常惠素与胜善胜知其谋㑹事发觉胜乃语武武惊曰事如此必及我见祸乃死后矣欲自杀常惠等止之单于召武受辞武曰屈节辱命何面目以生引佩刀自刎绝半日复苏单于嘉其节欲降之后疾愈单于将杀虞常等召武皆㑹欲因此际降武先击虞常等令衞律以劒击胜胜请降律后以劒拟武武不动律曰律前负汉归匈奴赐号称王拥衆数万苏君今日降明日复然空以身膏草野谁复知之君因我降与君爲兄弟今不听吾计虽欲复见我尚可得乎武怒骂律曰汝爲人臣不忠背叛于夷狄何用见汝爲兄弟乎律知武终不可胁单于欲必降之乃置武大窖中绝不与饮食七日天雨雪武啮雪与旃毛并咽之数日不死单于徙武北海上无人䖏使牧羝羊曰羊有乳乃得归汉武掘野䑕草实而食之杖汉节牧羊卧起操持节毛尽落五六年单于弟于靬王戈猎海上见武能结网纺缴擎治弓弩于靬王爱之隂给衣食赐武马畜三歳余于靬王死丁零盗武牛羊武复穷厄㑹李陵降匈奴单于使陵降武谓武曰陵来时子卿太夫人巳死妻巳更嫁昆弟或抵罪或疾病死室家巳尽今单于必欲降子卿子卿终不得归矣人生如朝露何久自苦如此陵始来时忽忽如狂自以痛负汉子卿不欲降何以过陵武曰臣事君犹子事父也子爲父死无所恨愿勿复言陵与武饮酒数日复曰子卿一听陵言武曰自巳分死久矣少卿必欲降武武请毕今日之欢效死于子前陵见其至诚喟然叹曰嗟乎义士陵与衞律罪上通天因泣下沾衿与武决去后武闻武帝崩南向号哭数日呕血及上即位与匈奴和亲汉使至匈奴常惠数私见使敎之曰陛下亲射上林中得白鴈足有系帛丹书言武等在荒泽中使者以语单于单于惊谢使者曰武等实在许遣之于是李陵置酒贺武曰今足下还归名扬于匈奴功显于汉朝虽竹帛所载丹青所画何足以过子卿陵虽驽怯汉旦贯陵罪得全其老母得奋大耻之节志在庻几乎曹刿于柯之盟此陵宿昔所不忘也今汉收族陵家爲世大戮陵当复何顾乎吾巳矣令子卿知吾意耳异域之人一别长绝陵起舞歌曰经万里兮渡沙漠爲将军兮奋匈奴路穷绝兮矢石推士衆灭兮名巳頽老母巳死虽欲报恩将安归兮单于遂遣武归汉而陵终匈奴中初武使出百余人在匈奴十九年凡从还者九人诏武谒孝武陵园庙拜爲典属国赐钱二百万公田十二顷宅一区常惠徐胜赵终王良等拜郞中赐帛各二百匹其六人赐钱各十万归家复终身夏大旱雩秋七月罢榷酤官取天水陇西张掖各二县以爲金城郡钩町侯无波帅其君长人民击反者有功立无波爲钩町王元凤元年春立泗水戴王子援爲泗水王戴王前薨以无子国除后宫有遗腹子援相内史不以奏言上闻而怜之乃立援爲王相内史下狱武都氐人反遣执金吾马适建等将三辅太常徒皆兄刑击之夏六月赦天下秋七月乙亥晦日有蚀之旣九月鄂邑长公主燕王旦左将军上官桀桀子骠骑将军安御史大夫桑弘羊皆谋反伏诛上官桀父子骄放长公主供养上于内桑弘羊爲国兴利自伐其功各欲爲子弟党类求官以私于光光不听由是与光争权欲害之诈使人爲燕王旦上书言光出都肄邸羽林道上称惊跸太官先置又擅调发益幕府校尉光专权自恣疑有非常候光休沐日奏之桀欲从中下其事弘羊当与大臣共执退光书奏上不肯下及光光入上曰此书诈也将军无罪光曰陛下何以知之上曰以将军之广明都肄邸皆道属耳调校尉未满十日燕王何以得知之且将军爲非不须益幕府校尉时上年十四左右尚书皆惊而上书者果亡后桀等数毁光上輙怒曰大将军忠臣先帝所属以辅朕躬敢有毁者坐之自是桀等不敢言乃谋令公主置酒请光伏兵杀之因废帝诱迎立燕王燕王至杀之因立桀爲帝燕王与驿者书相报许立桀爲王外连诸郡国郡国豪杰以千数燕王以爲事必成令羣臣皆装是时天大雨虹下属燕王宫宫中井水皆竭有黄䑕舞燕王殿前端门中视之不去一日一夜死者数千殿上戸自闭不可开厠中豕羣出坏灶御釜六十枚置殿门前乌鹊自鬪宫中乌死天火烧燕南城门大风坏宫城楼板树木流星坠地后妃巳下皆恐王惊病燕占灾者言当有兵围城其在十月汉当有大臣戮死者㑹盖主舍人父燕仓知其谋以告太司农杨敞敞告諌议大夫杜延年以闻桀等伏诛燕王闻之谓相平曰事巳败遂发兵乎相平曰左将军巳死百姓皆知之不可发也王忧懑㑹賔客羣臣置酒㑹使者至赐王玺书曰与王骨肉至亲敌吾一体乃与他族异姓谋害社稷亲其所踈踈其所亲有悖逆之心无忠爱之义如使古人有知当何面目复奉齐酹见髙祖之庙乎旦以绶自绞死后夫人随王死者二十余人诏赦燕太子建爲庻人谥旦曰刺王赦燕吏民杜延年燕仓皆封侯杨敞以大臣不即以闻不封其爲桀等所误未发觉者除其罪本志以爲乌鹊鬪燕王宫中乌死近黒祥也楚王戍时乌鹊羣鬪于野而白者死燕王一乌一鹊鬪于宫而黒者死俱诛反乱之祥同占理合此天人之明表也楚冗阳举兵于外大败于野故衆乌白而金色者死燕王隂谋未发独王自杀于内故一乌如水色者死此天道精微之效也无南城门者通汉道也天火烧之者燕徃来通言姦谋之戒也豕出者近豕祸也听之不聦暴急之咎也坏灶陈釜于庭者示不复用也而宫室将废焉黄䑕舞端门者近黄祥也思心务乱之应将败死亡之象也庚午右扶风王䜣爲御史大夫二年夏六月赦天下问民所疾苦三年春正月泰山有大石自立髙丈五尺大四十八围入地八尺三石爲足石自立后有白头乌数千下集其旁昌邑社中枯木复生上林苑中枯柳断而自起复生有虫食其叶成文曰公孙病巳当立符节令鲁人眭弘治春秋晓灾异上书言大石自立僵柳复起当有匹庻爲天子者枯树复生故废之家公孙氏当复兴乎汉家承尧之后有传国之运当求贤人禅帝位以退自封百里以顺天命孟意亦不审知其所在孟坐误妖言惑衆伏诛及宣帝起民间而立以弘子爲郞冬辽东乌丸反天子拜范明友爲度辽将军击之斩首六千余级获三王首四年春正月甲戍丞相车千秋薨千秋者本齐田氏也以年老上优之得乗小车上殿故世谓之小车丞相因氏焉二月乙丑御史大夫王䜣爲丞相䜣始爲范阳令暴胜之爲直指使者欲斩之䜣解衣伏踬仰曰使者专杀生之柄威振郡国今斩一䜣不足以增威不如特有所寛以明恩贷令尽死力胜之遂赦之不诛荐䜣徴爲右辅都尉遂进至丞相大司农杨敞爲御史大夫夏四月渡辽将军范明友以破乌丸功及前定益州功封平陵侯平乐监傅介子使持节诛楼兰王是时楼兰杀汉使者介子自请于霍光曰愿徃杀之以威示诸国于是赍金币扬言以赐外国楼兰王不承之介子阳引而西曰天子以金币赐诸国而不来我将西矣多出金币以示其驿使楼兰王贪汉物因徃见使者介子曰天子使我私报王随介子入帐中屏人语壮士二人从后刺之刃交于胷左右皆散走介子告喻以王负汉罪大矣天子遣我诛王当更立太子前在汉者汉兵方至无敢动动则灭国矣遂立其王子安师持斩王首归悬北阙封介子爲义阳侯五月丁亥孝文庙正殿灾六月赦天下五年春正月广陵王来朝秋罢象郡冬十一月大雷十二月庚午丞相王䜣薨六年夏赦天下右将军光禄勲张安世以宿衞忠谨封冨平侯乌丸复犯塞渡辽将军范明友击之冬十有一月乙丑御史大夫杨敞爲丞相敞华隂人也以谨厚爲霍光所亲少府蔡义爲御史大夫元平元年春二月诏减口赋钱什三庚辰有流星大如月西行衆星皆从之乙丑有云如狗朱色尾长三丈侠汉西行本志以爲大星如月者诸大臣之象也天以东行爲顺西行爲逆此大臣将行权以安社稷星占曰太白散爲天狗爲卒起卒起身祸无时大臣运柄将安社稷夏四月癸未帝崩于未央宫无嗣大臣议所立武帝子独有广陵王胥胥本以行失道先帝所不用光心计不安郞有上书言周大王废太伯而立王季文王废伯邑考而立武王唯在所宜虽废长立少可也广陵不可以承宗庙言合光心光以书示丞相敞等乃擢郞爲九江太守即日承皇太后诏迎昌邑王贺贺者武帝孙昌邑哀王子也六月壬申皇帝葬于平陵贺即位行淫乱光忧懑恐及祸以问大司农田延年议欲以废王延年曰伊尹废太甲以安殷宗庙后世称忠将军若如此即汉之伊尹也光乃引延年爲给事中与车骑将军张安世定谋是时天隂昼夜不见日月二十余日贺欲出光禄大夫夏侯胜当车諌曰天久隂不雨臣下有谋上者陛下出欲何之贺怒缚胜以属吏光以爲安世泄语安世实不知乃召问胜胜曰在洪范皇之不极厥罚恒隂即有下伐上光与安世大惊由是重经术士遂召丞相巳下羣臣㑹议未央宫光曰昌邑王行淫乱恐危社稷如何羣臣皆失色莫敢对者田延年前离席按劒曰先帝属将军以㓜孤者以将军忠贤能安刘氏也今羣下鼎沸社稷将危如使汉家绝嗣将军虽死何以见先帝于地下今日之议不可旋踵羣臣后应者臣请以劒斩之光谢曰九卿责光是也于是议者皆叩头唯大将军命光遂白皇太后皇太后被珠襦坐武帐中羣臣巳下皆以次上殿召昌邑王听诏奏曰昌邑王典䘮服斩衰无悲哀之心居道上不素食使从官畧人子女私内传舍引昌邑从官驺奴三百人常与居禁闼内戯笑殿中爲书曰皇帝问侍中君卿使御史府令髙昌奉黄金千斤赠君卿娶妻十人今大行在前殿发乐府器引纳昌邑乐人鼓吹徘倡歌舞乗法驾驱驰北宫召皇太后御小马车使官奴骑乗游戯与孝昭宫人蒙等淫乱取诸侯王列侯墨绶以并佩昌邑郞官者免奴即位二十七日使者旁午持节诏诸官署徴发凢一千一百二十七事荒淫迷惑失帝王义五刑之属莫大于不孝周襄王不能事毋春秋绝之于天下昌邑王不可以承宗庙当废臣请有司以大牢告祀髙庙皇太后诏曰可王曰天子有争臣七人虽无道不失其天下光曰皇太后诏废安得称天子遂下觧玉玺组绶奉上皇太后王出羣臣随送王西面拜曰臣愚戆不任汉事遂起就乗舆副车光送至昌邑邸光谢曰王行自绝于天下臣等负王不敢负社稷光涕泣而去王归昌邑赐汤沐邑二千戸昌邑羣臣坐无辅导之训悉诛三百余人唯中尉王吉字子旸郞中令龚遂字少卿以忠真数諌得减死罪一等河南王式字翁思爲贺师治事使者责问式何以无諌书式曰臣以三百五篇诗授王至于忠臣孝子之篇未尝不反覆爲王言之至于危亡失道之君未尝不流涕爲王言之臣以三百五篇诗諌王何以爲无书亦得减死爲世儒宗初贺之在国也好游猎无节度王吉上䟽諌曰大王不好经术而好逸游伏轼樽衔驰骋不止口卷于叱咤手勤于辔箠身劳于车舆朝则冐霜雾昼则犯埃尘夏则爲大暑之所爆炙冬则爲风雪之所偃薄非所以养性命隆仁义也夫广厦之下旃茵之上明师在前劝颂在后上及唐虞之隆下及殷周之盛考仁圣之风习治国之道忻忻然发愤忘食日新其德其乐岂徒衔镳之间哉王毎放纵失道吉輙諌争龚遂亦数直諌陈祸福号泣謇謇无巳王曰郞中令何爲哭遂曰臣痛社稷危也面刺王过王至掩耳趋走曰郞中令善愧人及国中皆畏惮焉及王之徴也吉遂又数纳諌王不能用遂至于废于是迎衞太子之孙病巳而立焉是爲孝宣帝荀悦曰昌邑之废岂不哀哉书曰殷王纣自绝于天易曰斯其所取灾言自取之也故曰有六主焉有王主有治王有存主有哀主有危主有亡主体正性仁心明志固动以爲人不以爲巳是谓王主尅巳怨躬好问力行动以从义不以纵情是谓治主勤事守业不敢怠荒动以先公不以先私是谓存主悖逆交争公私并行一得一失不纯道度是谓哀主情过于义私多于公制度殊限政令失常是谓危主亲用谗邪放逐忠贤纵情遂欲不顾礼度出入游放不拘仪禁赏赐行私以越公用忿怒施罚以逾法制遂非文过知而不改忠信拥塞直諌诛戮是谓亡主故王主能致兴平治主能行其政存主能保其国哀主遭无难则庻几得全有难则殆危主遇无难则幸而免有难则亡亡主必亡而巳矣夫王主爲人而后巳利焉治主从义而后情得焉存主先公而后私立焉故遵亡主之行而求存主之福行危主之政而求治主之业蹈哀主之迹而求王主之功不可得也夫爲善之至易莫易于人主立业之至难莫难于人主至福之所隆莫大于人主至祸之所加莫深于人主夫行至易以立至难便计也兴至福而隆至祸厚实也其要不远在乎所存而巳矣虽在下才可以庻几然迹观前后中人左右多不免于乱亡何则沉于宴安诱于謟导放于情欲不思之咎也仁远乎哉存之则至是以昔者明王战战兢兢如履虎尾劳谦日昃夙夜不怠诚逹于此理也故有六主亦有六臣有王臣有良臣有直臣有具臣有嬖臣有佞臣以道事君匪躬之故逹节通方立功兴化是谓王臣忠顺不失夙夜匪懈顺理处和以辅上德是谓良臣犯颜逆意抵失不挠直諌遏非不避死罪是谓直臣奉法守职无能徃来是谓具臣便辟苟容顺意从䛕是谓嬖臣倾险谗害诬下惑上专权擅宠唯利是务是谓佞臣或有君而无臣或有臣而无君同善则治同恶则乱杂则交争故明主慎所用也六主之有轻重六臣之有简易其存亡成败之机在于是矣可不尽而深览乎讃曰本纪称昔者周成王以孺子继统而管蔡四国流言之变孝昭以㓜年即位亦有燕盖上官逆乱之谋成王不疑周公孝昭卒任霍光各因其时以成大矣哉承孝武奢侈余弊师旅之后海内虚耗戸口减半霍光知时务之要轻徭薄赋与民休息至元始元凤之间匈奴和亲百姓充实举贤良文学问民所疾苦议塩鐡罢攉沽尊号爲昭不亦宜乎前汉孝昭皇帝纪卷第十六前汉纪前汉纪卷第十七前汉孝宣皇帝纪一卷第十七荀恱宣帝初生数月遭巫蛊事幽于郡邸狱廷尉监鲁国邴吉字少卿治巫蛊事于郡邸狱悯曾孙之无辜择女徒谨厚者使保养曾孙置闲燥处望气者言长安狱中有天子气于是武帝遣使者分条中都官狱中系者欲尽杀之及使者至郡邸狱官闭门拒使者曰皇孙在此他人无辜死犹不可况亲曾孙乎使者自夕至明不入还以闻因劾奏吉武帝亦悟曰天使之然也赦天下郡邸狱巫蛊者亦不决曾孙拘系五年吉私给衣食占视甚有厚恩后收养于掖庭令张贺甞事衞太子奉养曾孙甚谨以私财供给之旣壮爲取暴室啬夫许广汉女爲妻因依广汉兄弟及祖母家史氏受诗于东海澓中翁高才好学足下有毛居止数有神光照曜毎买饼所从买家辄大售亦以此自怪秋七月庚申征入未央殿封武阳侯遂即皇帝位见于高庙年十八八月己巳丞相杨敞薨九月大赦天下戊寅御史大夫蔡义爲丞相年老短小两吏扶下乃能行衆庶咸曰大将军苟可用专制者光闻之曰以爲天子师宜爲丞相何谓乎初义以诗受昭帝其人守学无咎而巳戊辰左冯翊田广明爲御史大夫冬十有一月立皇后许氏羣臣方议所立上乃求微时故劒羣臣知其㫖乃奏立许婕妤爲皇后父广汉自以刑人不宜居位封爲昌城君后封平恩侯皇后归长乐宫长乐宫初置屯衞本始元年春正月遣使者持节诏诸郡国谨牧养民以风化大将军霍光稽首归政上谦让不听遂委任焉事皆先闻光然后奏御益封光万七千户赏赐黄金七千斤钱六千万杂綵缯三万疋奴婢百七十人马三千匹甲第一区将军张安世封万户侯其余各以次受封夏四月庚午地震五月凤凰集胶东千乘赦天下赐吏民爵勿收田租赋六月诏曰故太子在湖未有谥号岁时祀其议谥具置园邑有司奏请礼爲人后者爲人之子故降其父母不得祭尊祖之义也陛下爲孝昭后承祖宗之祀制礼不逾阃臣愚以爲亲谥父宜曰悼考母曰悼后此诸侯国置奉邑三百户故皇太子曰戾园置奉邑二百家史良姊号曰戾夫人置守冡四十家园置长丞周衞奉守如法太子有妃有良姊有孺子凡二等皆穪皇孙史良姊者鲁国人也兄曰恭有三子曰高曾玄后皆封列侯悼后王氏涿郡人兄曰无辜封平昌侯次曰武封昌乐侯赐外祖父母号曰博平君食邑万一千户追尊外祖父母乃始爲恩成侯诏涿郡治冢置园邑四百家长丞奉守如法秋七月立燕刺王太子建爲广阳王广陵王胥少子弘爲高密王廷尉史鉅鹿路温舒上书曰臣闻齐有无知之祸桓公以兴晋有骊姬之难文公用覇近世赵王不终诸吕作乱而孝文又爲太宗由是观之祸乱之作以开有德也昭帝即世无嗣大臣忧懑昌邑即位淫乱而废是乃皇天所以开至圣也夫继变乱之后必有隽异之德此贤所以推天命也臣闻春秋正即位大一统而愼始也陛下初登至尊与天合符宜改前世之失正受始之统荡涤烦文除民疾苦存亡继绝以应天意夫狱者天下之大命书曰与其杀不辜宁失不经今治狱者皆欲人死非憎之也上下相继以刻爲明深者获功名平者多后患故治狱者皆欲人死非憎之也自安之道在人之死也夫人之情安则乐生痛则思死捶楚之下何求而不得故囚人不胜痛则饰妄辞以示之吏治者利其杀则指导以明之上奏畏抑则鍜鍊而周密内之盖奏者当成之时虽咎繇听之犹以爲死有余罪何则文致之法明也语曰画地爲狱誓不入刻木爲吏议不对此皆嫉吏悲痛之辞故曰天下之患莫不甚于狱上善其言迁广阳王和府长史后爲临淮太守治有异迹二年春大司农田延年有罪自杀延年齐人也以定䇿安社稷封阳城侯官发僦民车牛三万乗载沙便桥下送置陵上车直钱一千延年诈增车直二千坐盗益三千万御史大夫田广明谓霍光曰春秋之义以功覆过当废昌邑王时非田子賔大事莫成今县官出三千万钱与之何苦乎光曰然子賔实勇士当发大义时震动朝廷光因举手抚心曰使我至今日病悸晓大司农通徃就狱得与公卿议之延年曰幸得县官寛我耳何面目入牢狱遂自刎而死夏四月诏有司议孝武庙乐六月庚午尊孝武庙曰世宗奏盛德文始四时五行之舞凡武德昭德盛德之舞所以尊祖宗也诸帝庙皆当奏文始四时五行之舞武帝廵狩所幸郡国皆当立庙告祠祠世宗庙日有白鹤集后庭以立世宗庙告祠孝昭寝庙复有鴈五采集殿前西河郡立世宗庙有神光兴于殿侧又兴于房中如灯火状广川郡立世宗庙殿上有钟音房户自开夜有光殿上尽明初议立世宗长信少府夏侯胜以爲武帝多杀士衆竭民财力奢侈无度不宜立庙胜坐毁谤诏书毁先帝不道及丞相长史黄覇阿不举劾皆下狱久系覇欲从胜受业胜辞死罪覇曰朝闻道夕死可矣胜贤其言遂受覇尚书系更再冬讲不怠㑹赦胜出爲谏议大夫给事中荐覇扬州刺史覇字次公淮阳人胜字长公夏侯始昌之族子胜爲人质朴无威仪见上时误谓上爲君或自称字上前上欲以是亲信之甞见出道上语上闻而让之胜爲人质朴无威仪见上时误谓上爲君或自称字上前上亦以是亲信之尝见出道上语上闻而让之胜曰陛下言善臣故扬之尧言布于天下至今诵之臣以可传故耳朝廷每有大议上谓胜曰先生通正言无惩前事初皇太后听政霍光以令太后从胜受尚书及胜卒太后缟素五日儒者以爲荣三年春正月癸亥皇后许氏崩初霍光夫人显有小女欲贵皇后当产疾显隂使医淳于衍行毒药后有人上书告诸医治疾无状者皆收系显恐急具状谘光因曰旣巳失计爲之无令吏急衍光惊愕黙然后奏上置衍勿论事不发觉夏大旱五月御史大夫田广明爲祁连将军与蒲类将军赵充国虎牙将军田顺度辽将军范明友前将军韩增凡兵十五万与校尉常惠持节护乌孙兵并击匈奴初匈奴数侵边又西伐乌孙武帝欲与乌孙共击匈奴故以江都王建女细君爲公主妻乌孙昆弥昆弥以马千匹爲聘礼汉爲公主备属官内官侍御数百人公主自爲宫室居岁时与昆弥饮食言语不通公主悲愁上闻而怜之间岁遣使者遗之甚厚细君卒复以楚王戊之孙女解愁爲公主以继之于是匈奴复侵乌孙昆弥昆弥与公主上书请共击匈奴乌孙自将五万骑常惠与乌孙获匈奴父行与㛮名王都尉巳下四万余级牛马骆驼七十余万头乌孙皆自取其虏获时匈奴闻汉大出兵皆将老弱驱畜产远遁逃故汉军所得少而祁连将军虎牙将军有罪皆自杀常惠封长罴侯匈奴由是人民畜产死亡者衆而国虚耗矣其冬单于自将击乌孙㑹天大雨雪一日深一丈余匈奴人民畜产冻死还者十无一二于是丁零乗弱攻其北乌丸入其东乌孙入其西又重以饥饿死者十三匈奴大困诸国覇属者皆瓦解攻盗不能治匈奴遂弱矣六月乙丑丞相蔡义薨甲辰长信少府韦贤爲丞相大司农魏相爲御史大夫四年春正月遣使赈贫民减太官损膳省宰乐府减乐人三月乙亥立皇后霍氏光女也赐丞相以下至郞吏金帛各有差赦天下夏四月壬寅郡国四十九地震或山崩泉出宗庙隳落上素服避正殿五月大赦凤凰集北海安丘秋广川王去有罪废徙上庸自杀去者惠王越之孙初事师受易师数谏正之去后以师爲内史掾师数使内史禁切王家欲以示正之去怒隂使人杀师父子不发觉其后用幸姬昭信等之䜛杀姬昭平等二人恐语泄复杀婢三人昭信又曰梦见昭平等去曰虏乃敢复见不畏我邪掘尸皆烧之爲灰后立昭信爲后又隂譛幸姬望卿疑与郞吏有私去即祼望卿令诸姬各持烧铁共灼之望卿走投井未死割其脣鼻断其舌昭信与去共支解置大镬中又取桃灰毒药并煑之连日复杀其女弟都后去数召姬荣爱与之饮酒昭信䜛之投井中出之未死烧两灼溃两眼生割两股销鈆钖灌口中爱死支解以棘埋之诸得幸者昭信皆䜛杀凡十四人皆埋宫中昭信又谓去曰诸姬淫泆难禁请闭诸舍门无令得妄出入使其大婢爲仆射主外永巷尽闭封诸舍门上钥于太后太后置酒乃召见昭信与去从十余婢传歌游戯望卿母求二女尸昭信令奴杀之后捕奴得辞伏状内史相劾状奏之有司请捕诛去上不忍致法废徙之蜀昭信弃市地节九年春正月有星孛于西方太白二丈本志云太白爲天之将军彗孛加之扫灭之象也三月假郡国贫民田夏六月诏宗室属借未尽而罪绝者复属使得自新冬十有一月楚王延寿谋反自杀十有二月癸亥晦日有蚀之二年春正月庚午大司马将军霍光疾病上自临问爲之涕泣及薨皇太后亲自临䘮太中大夫御史持节护䘮事中二千石治幕府墓塜上赐金钱缯絮绣𬒳百领衣五十箧壁玉珠玑玉含椊棺便房黄肠题凑各一具枞木外藏椁一十五具东园温明秘器皆如乗舆制度载光柩以輼辌车黄屋左纛发材官轻车北军五校士军阵至茂陵以送葬谥曰宣成侯畴其爵邑复其后世如萧相国子禹嗣爲左将军复使光兄子云侍中奉车都尉云弟乐平侯山领尚书事示不专政以优崇霍氏也夏四月戊辰立皇太子大赦天下霍光旣薨光夫人显改光生时所造茔制而更奢大之起三出阙筑神道北临昭台南出罦罳盛饰辇道通属永巷而幽良人婢妾以守之广治第舍作乗舆驾辇加画绣茵冯黄金涂韦絮荐轮侍婢以五綵丝輓显于第中游戏与光所幸监奴冯子都淫而禹山等缮治第宅走马驰逐及山兄冠军侯云当朝谒数称疾私出游猎或遣苍头代朝谒莫敢谴者而显及诸女昼夜出入长信宫殿中无度及上立太子显怒不饮食呕血三日曰此乃民间子安得立后有子反当爲王邪后教皇后鸩太子皇后数召太子赐食阿保必先尝之后挟毒药不得行霍氏与御史大夫家争道欲蹋大夫门御史叩头谢奴乃去其放纵如此御史大夫魏相上书言霍氏骄奢恐浸大不可制宜有损夺其盛权以固万世之基全功臣之后又故上事皆有二封其一封録尚书副当先发所言不善辄不奏相复白去副封以防壅塞上善之诏相给事中相字弱翁济隂人也于是上亲政事羣臣得以径奏封事上五日一听朝丞相以下各依职奏事采纳其言考试功能侍中尚书虽功劳当迁辄厚加赏钖不数改易枢机周密品式具备是以上下相安莫有苟且之意及拜刺史郡守辅相辄亲见问观其所由退而考察其行以质其言有名实不相应者必知其所以然上尝曰庻民所以安于田里而无怨恨叹息之心者政平讼理也与我共此者其惟良二千石乎以爲长吏者民之本也数变易则下不安民知其上久不敢欺罔则民从化故二千石不可数迁徙有治理之効者辄玺书勉励增秩赐金或爵至关内侯公卿缺辄选所长而迁次用之故民安其土吏劝其业矣时颇修武帝故事宫室车服盛于昭帝时任用能吏谏议大夫王吉上书曰今世俗吏治民者非有礼义仁信称㫖可世世通行者也徒设刑以守之欲以爲治者不知其所由意以爲穿凿各取一切是以百里不同风千里不同俗国异政人殊俗诈伪萌生刑罚无极质朴日消恩爱浸薄孔子曰安上治民莫善于礼非虚言也愿陛下承天心发大义与大臣公卿延及儒生述礼乐明王制驱一世之民致于仁寿之域则治何以不若成康寿何以不若高宗窃见当世趋务不合于道者谨以条奏吉又以世俗嫁娶太早未知有爲父母之道而有子是以教化不明而人多夭聘妻送女无节则贫人耻不相及故有不举子者夫得任子弟爲官失举贤之义又汉家列侯尚公主诸侯列国入承公主使男事女夫屈于妇逆隂阳之位皆宜改正时上不纳吉言乃谢病归荀悦曰尚公主之制人道之大伦也昔尧降釐二女于嬀汭嫔于虞易曰帝乙归妹以祉元吉春秋称王姬归于齐古之逹礼也男替女凌则淫暴之变生矣礼自上降则昏乱于下者衆矣三纲之首可不愼乎夫成大化者必稽古立中务以正其本也凡吉所言古之道也三年春正月诏曰胶东相王成劳来不怠流民自至者八万余口治有异等其秩成中二千石赐爵关内侯夏四月戊辰车骑将军光禄勲张安世爲大司马车骑将军如故京师大雨雹大行治礼丞萧望之上疏愿口陈灾异上在民间时素闻萧长倩名曰此东海萧生邪问其状对曰春秋鲁昭公三年大雨雹是时季孙专权卒逐昭公向使鲁公察其变宜无此害附枝大者败本心私家盛者公室危陛下以圣德居位思政求贤此尧舜之用心也然祥瑞未臻隂阳不和是大臣任政一姓专权之所致也惟明主亲万机举贤良以爲腹心公道立则姦邪塞姦邪塞则私权废矣对奏拜望之爲谒者是时招贤良纳直言多上书言便宜者辄下望之问状或用或罢所献奏皆可望之迁谏议大夫丞相司直岁中三迁初霍光秉政长史邴吉荐王仲翁与望之等数人时吏民见光者皆露索去刀兵两吏挟持之望之独不听自引出阁光令吏勿持旣见责曰将军辅翼㓜君将流大化是以天下之士延颈企踵争愿自効令士见者皆露索挟持恐非周公辅相成王之礼致白屋之意也于是光独不用望之而仲翁等皆补大将军吏二岁间仲翁至光禄大夫给事中而望之以对策甲科爲郞署小苑东门长仲翁出从传唿甚宠顾谓望之曰不肯碌碌反抱关木望之曰各从其志望之复失郞至是乃得用焉是时光兄子中郞将冠军侯云乐平侯山皆以过就第山阳太守张敞上书曰臣闻公子季友有功于鲁大夫赵衰有功于晋大夫田寛有功于齐皆畴其官位延及子孙后田氏簒齐赵氏分晋季氏尃鲁仲尼作春秋迹盛衰讥世卿尤甚今朝臣皆明言陛下褒宠大将军以报功德足矣宜罢王侯皆就国明诏以恩德不听群臣以义固争之久而后许之天下必以陛下爲不忘功德而以朝臣爲知礼今朝廷不闻直声而令明诏自亲其文非策之得者也今两侯巳出人情不能相逺也以臣心度之大司马及其枝属必有畏惧之心夫近臣自危非寛计也上善其言五月甲申丞相韦贤以老病钖金鞍车驷马薨于家子弘爲太常丞贤以弘当爲嗣太常职当陵庙烦剧多过勑令自免弘怀让不去官及贤病笃弘坐宗庙事系狱未决室家问贤当爲后者贤恚恨不肯言于是门下生与贤宗家计议共矫贤令使家丞上书言大行以小子河南都尉玄成爲后玄成闻当嗣即𦍕狂验不得巳乃使封爵上高其行以玄成爲河南太守弘爲大都尉迁爲东海大守后玄成爲列侯侍祠孝惠庙雨淖不驾马车而骑马至庙下削爵爲关内侯玄成自伤贬父爵乃爲诗自责曰惟我小子不肃㑹同坠彼舆服黜此附庸赫赫显爵自我坠之微微附庸自我招之谁爲忍愧寄之我颜孰将遐狂从之夷蛮于赫三事匪俊匪作于蔑小人终焉其度谁谓华高跋其齐而谁谓德广厉其庶而嗟我小子不贰其尤坠彼令爵由此择辞四方群后我监我视威仪舆服唯肃是履六月壬申御史大夫魏相爲丞相太子太傅邴吉爲御史大夫少傅东海踈广字仲翁爲太子太傅平恩侯许伯爲太子少傅以太子尚㓜伯欲使其弟舜监护太子家事上以问广广对曰太子国储副君官属师友必取天下英俊不宜独亲外家且太子有太傅有少傅官属以备今复取舜监护家事非所以广太子德于天下也上善其言而止广兄子受爲太子家令亦恭谨而好礼上幸太子宫受迎谒应对及置酒侍宴奉觞上寿辞礼闲雅上甚欢悦顷之拜受爲少傅父子并爲师傅每朝太傅在前少傅在后朝廷以爲荣九月壬辰地震冬十月诏举方正直言极谏之士罢车骑将军右将军屯兵诏池苑未幸御者假与贫民郡国宫馆勿修治流民还乡者假公田贷种食且勿筭事冬十有一月诏郡国举孝弟有行义者各一人十有二月初置廷尉平四人秩六千石諌议大夫郑昌上䟽言今明主躬垂明听虽不置廷尉平狱将自正若开后嗣不若删定律令律令一定愚民知其所避畏姦吏无所弄权柄今不正其本而救其末世衰毁则廷尉平招权而爲乱首矣省汶山郡并蜀郡前汉孝宣皇帝纪一卷第十七前汉纪前汉纪卷第十八前汉孝宣皇帝纪二卷第十八荀悦四年春正月封萧何孙建爲鄼侯诏民有太父母父母䘮勿徭事夏五月山阳济隂雹如鸡子地深一尺五寸杀二十余人飞鸟皆死诏曰自今子有匿父母妻匿夫孙匿太父母皆勿治其父母匿子夫匿妻太父母匿孙罪殊死以下皆诣廷尉以闻立广川惠王孙文爲广川王秋七月大司马霍禹谋反诛初霍氏显杀许后事颇漏泄而未察上乃徙霍氏诸女婿在内及爲将校者皆爲郡守更以禹爲大司马罢其屯兵霍氏由是恐惧而显乃以许后吿禹等禹等惊恐曰县官所以斥逐诸女婿必以是故也霍云所亲张放谓云曰可令太夫人言于太后先杀丞相及平恩侯移徙陛下在太后耳男子张章告之事下廷尉执金吾捕霍山及张放等后有诏勿捕山等愈恐曰恶端巳见之久尤未发发即族我矣不如先之遂谋反令太后爲博平君置酒召丞相平恩侯因令其女婿光禄勲范明友等承太后制引斩丞相平恩侯因废帝而立禹㑹发觉云山明友等自杀禹具五刑显腰斩先是禹梦见第门皆坏有人发第端门屋瓦投之地就视之则不见先是茂陵徐福上䟽曰霍氏太盛陛下即爱厚之宜以时抑割无令亡书三上輙不报闻霍氏旣诛而告霍氏反者金安王等五人皆封侯或爲徐生上书曰臣闻客有过主人者见其灶直突旁有积薪客曰更爲曲突远徙其薪不者恐有火患主人不听俄而其家失火隣人救之幸而得息于是杀牛置酒谢其隣灼烂者在上其余以功次坐而言曲突者不得与焉或谓主人曰向使听客之言不费牛酒终无火患今论功请客不及曲突徙薪曲突徙薪反无恩泽燋头烂额复爲上客邪主人乃悟而请之向使徐福之言早行国无列土之费而臣亡逆乱之败矣上乃赐福帛千疋以爲郞中初禹与张安世长子千秋俱爲郞中将兵从击匈奴还霍光问千秋战鬪方畧山川形势千秋口对兵事画地成圗无所忘失光复问禹禹不能对光由是贤千秋以禹爲不才乃叹曰霍氏世衰而张氏兴矣八月巳酉皇后霍氏废处昭䑓宫九月诏曰今系者或以笞无辜饥寒冻死狱中何爲用心逆人道也朕甚痛之其令郡国歳上系囚以笞掠若病死者所坐名县爵里丞相御史课殿最以闻十有二月清河王延年有罪废迁防陵渤海太守龚遂以治民有绩徴先是渤海左右数郡歳饥盗贼并起二千石不能禁遂以选爲太守时年七十余形貎短小上望而心轻之问遂曰渤海扰乱将何以息其盗贼遂对曰渤海遐远不沾圣化其民困于饥寒而吏不䘏故使陛下赤子盗弄陛下之兵于潢池中尔今欲使臣胜之邪将安之邪上闻遂对甚悦曰选用贤良故欲安之也遂曰臣闻治乱民犹治乱丝不可急也唯缓之然后可治臣愿陛下诏丞相御史且勿拘臣以文法得一切以便宜行事上许之加钖黄金未至郡郡界遣兵以迎遂遂于是移书罢追捕盗贼吏民诸持锄钩田器皆爲良民吏无得问持兵者乃爲盗贼悉遣迎兵还单车至府郡中翕然盗亦皆罢又多刼掠闻教令即时觧散皆持锄钩于是郡内悉平民安土乐业乃开仓廪假贷贫民选用良吏慰安收养焉齐俗奢侈好爲未伎不作田种遂乃躬率以节约使民卖刀劒买牛犊曰何爲带牛而佩犊乎劝民农桑课民收歛数年之间民皆富足而狱讼息止上徴遂到将见议曹掾王生谓遂曰天子即问君何以爲理者君宜曰皆圣主之德非小臣之力也上嘉其言有让叹曰君安得长者之言而称之也遂对曰议曹掾教戒臣上拜遂爲水衡都尉而王生爲水衡丞以褒显遂元康元年春正月龟兹王及其夫人来朝龟兹夫人即乌孙公主女也自以得尚汉外孙故请朝上纳之赠赐甚厚焉号夫人曰公主龟兹王乐汉衣服制度归国治宫室作徼道周衞出入传唿撞钟鼓如汉家仪外国爲之语曰驴非驴马非马龟兹王所谓骡也以杜陵东原上爲初陵更名杜县爲杜陵徙丞相将军列侯吏二千石赀百万者于杜陵凤凰集太山陈留甘露降于未央宫三月赦天下徙勤事者赐吏民爵鳏寡孤独帛夏五月立皇考庙益奉明国百戸爲奉明县有司奏言礼父爲士子爲天子祭以天子悼考园宜称尊号曰皇考立庙置县尊戻夫人曰戾太后置园庙奉邑益戾园各满三百家复髙祖功臣绛侯周勃等三十六人子孙世世勿绝嗣其无敌后者复其次秋八月诏举通文学者冬置建章衞尉二年春正月诏曰书曰文王作罚刑兹无赦今吏修身奉法未能有称朕甚悯焉其赦天下厉精更始二月乙丑立皇后王氏赐丞相以下至郞从官锦帛各有差王氏之先有功于髙祖赐爵关内侯至王皇后父奉光上在民间时与相识有女当适人夫辄死及上即位乃纳之后宫爲婕妤是时诸爱宠婕妤皆有子上惩霍后之欲鸩太子也以王婕妤无子有宠乃立之以毋养太子封父奉光爲卬城侯夏五月诏曰吏用法式或以心巧析律二端深浅不平增辞饰非以成其罪奏不如实上无由得知或擅兴徭役饰厨传称过客越职逾法以取名誉二千石皆察官属勿用此人今民颇被疾疫之灾其令郡国被灾甚者无出今年租诏曰闻古者天子之名难知而易讳而今百姓多上书触讳以犯罪朕甚怜之其改讳询触讳在令前者赦之冬京兆尹赵广汉有罪腰斩广汉字子都涿郡人也坐杀人不辜丞相按验之广汉疑丞相夫人杀侍婢以此胁丞相丞相按之愈急广汉乃将吏突之丞相府召其夫人跪堂下收奴婢十余人考问其事丞相上书自陈曰妻实不杀婢婢有过自杀耳丞相司直劾奏广汉摧辱大臣欲以刼持奉公不道上乃下广汉廷尉狱又坐杀人不辜治罪吏民守阙号泣者数万人初广汉爲京兆尹廉明抑强扶弱小民得职而吏士尽心其盗贼姦邪纎㣲皆知之长安少年数人㑹穷里空舍谋欲刼人语未及竟广汉知之使吏捕治之具伏富人苏囘爲郞二人私刼质之有顷广汉至晓贼曰释质束手善相遇幸逢赦贼惊愕即出叩头广汉爲跪谢曰幸全活郞甚厚遂送狱勅吏谨遇之给酒肉冬当断预爲调官歛具皆曰死无所恨矣广汉尝召湖都亭长湖亭长西经界上界上亭长戯曰爲我通问赵君湖亭长至广汉曰界上亭长谢我何故不爲致问其摘姦发伏如神皆此类也广汉奏令长安游徼狱秩百石其后百石吏皆差自重不敢枉法京兆清正长老称之以汉兴京兆尹无及广汉者百姓追思而歌之初爲颕川大守诛大姓首恶郡中震慄一切治理威名流闻匈奴及匈奴降者言匈奴中皆闻广汉然好用新进少年率多果敢之计侵犯贵戚大臣卒以此败焉车师王乌贵靡初和于匈奴后降汉又恐匈奴攻之惧而奔乌孙汉使者郑吉田于渠黎乃迎车师妻子传送长安赏赐甚厚四夷朝㑹常尊显而示之乃立车师太子军宿爲车师王徙居渠黎而吉等田车师故地匈奴争之而攻汉屯田者赵充国等议欲因匈奴衰弱出兵击之丞相諌曰臣闻救乱诛暴谓之义兵兵义者王敌加于已不得巳而应之者谓之应兵兵应者胜争恨小故不胜愤怒者谓之忿兵兵忿者败利人土地寳货者谓之贪兵兵贪者破恃国家之大矜人民之衆欲见威于敌者谓之骄兵兵骄者灭此非但人事乃天道也自顷匈奴常有善意所得汉民辄奉归之未有犯于邉境虽争田车师故地不足以置意中国今诸将军欲兴兵入夺其地臣愚不知此兵欲何名也今邉境困乏难以动兵军旅之后必有㐫年言民以愁苦之气伤隂阳之和也兵出虽胜必有后忧今郡国守相率多不精选风俗尤薄水旱不时郡国盗贼繁多今左右不忧乃欲发兵报纎㣲之忿于远夷此乃所谓季孙之忧不在颛臾而在萧墻之内也上乃弃车师之地丞相又奏言古有羲和之官以承四时之节以敬授民事人君动静奉顺隂阳则和气应而灾害不生自髙皇帝时有主四时之官臣愿陛下选用明经通知隂阳者四人各主一事明言所职以顺隂阳上从之丞相勑掾吏案事郡国若休告还府辄白四方得失异闻盗贼灾变辄奏言之以广视听是歳乌孙昆弥上书愿以汉外孙楚公主子元贵靡爲嗣得复尚汉公主上以楚公主弟子相夫妻之送至炖煌闻乌孙昆弥死元贵靡不得立乃还荅公主侍者冯嫽常持节爲汉公主使外国外国敬信之号曰冯夫人上乃徴冯夫人问乌孙状而遣谒者送冯夫人轺车持节诏昆弥乌孙就居以爲小昆弥而立元贵靡爲大昆弥两昆弥之号自此始也三年春神雀集泰山有乌五色以万数飞过京师翶翔属县赐诸侯王将军列侯二千石至郞从官帛各有差赐天下吏民爵鳏寡孤独高年帛三月诏曰盖闻象有罪而舜封之有痺骨肉之亲放而不诛其封故昌邑王贺子爲海昏侯又曰御史大夫邴吉中郞将史鲁史玄长乐衞尉许舜侍中光禄大夫许延寿皆与朕有旧恩故掖庭令张贺辅导朕躬厥功茂矣诗不云乎无德不报其封贺子侍中中郞彭祖爲阳都侯追谥贺爲哀侯吉鲁玄舜延寿皆列侯故人及郡邸狱复作尝有阿保之功者皆以差受禄赐是时掖宫婢名则令民夫上书自陈尝有阿保之功下掖庭令问则则辞引御史大夫邴吉知状吉识之谓则曰汝尝坐养皇孙不谨督笞之安得有功独渭城胡组淮阳郭徴卿有恩耳诏求组徴卿皆巳死有子孙皆受厚赏免则爲庻人赐钱十万上见具问则乃知吉有旧恩贤其不言㑹吉病笃封吉爲博阳侯就加印绶及其生存也太子太傅夏侯胜曰臣闻有隂德者必飨其乐以及子孙今者吉未获报而病甚非其死疾也后吉瘳上书固辞封上不听及杜陵陈遂字长子上㣲时与上游戯博奕数负遂上即位稍见进用至太原太守乃赐遂玺书曰制诏太原太守官尊禄重可以偿遂博负矣妻君宁时在旁知状遂乃上书谢恩曰事在元平元年赦前其见厚如此元帝时遂爲京兆尹后至廷尉遂孙尊字孟公以好賔客着名身长八尺余容貌甚伟贵戚豪杰咸敬重之所在辐凑莫不震动爲河南太守作私书与京师故人召善书吏十人于前遵慿几口授与书吏且省官事书数百封亲踈各有意义河南人大惊性善书与人尺牍莫不藏之以爲荣然好酒奢放不拘礼度与张敞之孙张竦字伯松相善而竦好学问节约自守并着名字仕官相及遵谓竦曰足下苦身自约而我放意自恣官爵功名不减于子而我独差乐顾不优耶竦曰人各有长短子欲学我亦不能吾欲效子亦败矣夏六月立皇太子钦爲淮阳王钦者张婕妤之子也好经学法律聪逹有才上甚爱之而张婕妤最幸有宠上有意欲立张婕妤子钦然以太子起于细㣲上少时依许氏及即位而许后以杀死故不忍废也是岁皇太子冠旣学通论语孝经太傅踈广谓少傅受曰吾闻知止不辱知足不殆功成名遂而身退天之道也即日广受俱谢病上䟽乞骸骨上以其年老皆许之赐黄金各二十斤而皇太子赠以金五十斤公卿大夫故人邑子爲祖道于东都门外送者车数百两及道路观者莫不叹息皆曰贤哉二大夫广汉旣归东海令其家供酒食诸族人鄕里相与娯乐数问其家金尽未昆弟诸老谓宜爲子颇立产业广曰吾自有旧田庐子孙勤力于中足以供衣食今复増益之但教子孙怠惰耳贤而多财则损其志愚而多财则益其过且夫富者人之所怨吾旣无以教化其子孙不欲益其过而生其怨又此金者圣主所以惠老臣也故乐与其鄕党宗族共受其赐以尽吾余日不亦可乎于是宗正阳成侯刘德者辟强之子也亦抑损自守家产不过百金余与昆弟賔客终不积财霍光秉政欲以女妻德德不敢娶畏盛满也好黄老术有智畧少时数召见武帝谓之千里驹德治淮南狱尽得淮南秘书德小子向宇子政㓜而诵习之以爲竒奏言黄金可成上令向典向万铸作事费金甚多不验向坐伪铸黄金下狱当死德上书讼向有司奏德讼子罪失大臣之体㑹德病卒上亦竒向有才德减死后论立谷梁春秋上因令向受谷梁春秋传与诸儒讲五经于石渠拜郞中给事黄门迁諌议大夫给事中向后爲宗正向爲人简易无威仪廉清乐道不交接世俗专精思于经术昼读书传夜观天文或寝不逹旦四年春正月诏曰朕惟耋老之人髪齿堕落血气衰㣲亦无暴虐之心今或罹文法拘执囹圄不终天命朕甚怜之自今以来诸年八十巳上非诬告杀伤人他皆勿坐遣太中大夫李强等十二人循行天下存问孤寡观风俗察吏治得失举茂才异论之士二月河东霍徴史等谋反诛三月诏曰乃者神雀五采以万数集长乐未央北宫高寝甘泉泰畤殿中及上林苑朕之不逮寡厚德屡获嘉祥非朕之任其赐天下吏民爵三老孝弟力田鳏寡孤独各有差秋八月赐功臣嫡后黄金人二千斤赐故右扶风尹翁归子黄金百斤以奉其祭祀翁归字子沉其清洁语不及私温良谦退不以行能骄人然任刑威京师畏之其奸斜逰侠皆有名借盗贼发其比伍辄使以类推迹其所过抵率常如其言初田延年爲河东太守召见故吏五六十人令有文者东有武者西翁归独伏不肯起对曰文武兼备惟所施设延年乃与语大竒之自以爲不及翁归遂举孝廉后爲东海太守过辞廷尉于定国欲以邑子二人嘱托且令坐后堂待见及与翁归语终日不敢见之巳而谓其邑子曰此贤将汝不任事也且不可干以私丙寅大司马衞将军张安世薨安世以大司马领尚书事职典枢机谨慎周密再定大政巳决辄称病出闻有诏令乃大惊使吏之丞相府问焉自朝廷大臣莫知其预议也常有所荐其人来谢安世安世大恨之以爲举能逹贤岂有私谢耶后绝不通有郞功髙不调自言安世安世曰以君之功髙明主所知绝不许巳而郞果自迁幕府长史或谓安世曰将军爲明主股胘而士无所进议者以爲讥安世曰明主在上贤不肖较然人臣自修而巳安知士而荐之其匿名迹远权势皆如此然安世家僮七百人各有伎巧积累纎㣲故能值其货富将拟过霍氏然身衣戈绨夫人纺绩车服甚节安世薨子延寿爲嗣自以身无功德何以久堪先人大国数上书让减戸邑又因从弟阳都侯彭祖口陈至诚彭祖𥘉上㣲时与同砚席读书上亲之上以延寿爲有让乃徙封平原侯戸口如故租税减半遣使至乌孙求车师前王是歳车师王乌贵靡自乌孙至赐第舍令与妻子居是时比年丰嘉糓玄稷降于郡国金芝九茎产于凾德殿铜池中九真献竒兽南郡获白虎献其皮骨爪牙神雀仍集前汉孝宣皇帝纪二卷第十八前汉纪前汉纪卷第十九前汉孝宣皇帝纪三卷第十九荀悦神雀元年春正月行幸甘泉郊秦畤三月行幸河东祠后土赐天下勤事吏及民爵鳏寡孤独高年帛所赈贷贫民勿收行所过无出田租诏曰夫江海百川之大者今阙无祀其令祠官以时祠江海及洛水胶东王相张敞爲京兆尹敞字子高河东人先是敞爲山阳太守郡内清治上书自请曰山阳户九万三千计盗贼未得者十七人他课皆如此臣久居闲处而忘国事非忠臣也请治剧郡时胶东盗贼并起长吏不能治乃拜敞爲胶东王相至郡明设购赏开贼盗令相捕斩除罪吏追捕有功上名尚书调补县令者数人国中淸平王太后数游猎敞上书谏曰臣闻秦王好淫声华阳后爲之不听郑衞之曲楚庄王好畋猎樊姬爲之不食鸟兽之肉口非恶甘㫖耳非恶丝竹也所以抑心意绝嗜慾者将欲率二君全宗祀也礼君母出门则乗骈辎下堂则从傅母进退则鸣佩玉内饰则结纫绸缪此则至尊至贵所以自歛制不自恣纵之义也今后姿质淑美慈爱寛仁诸侯莫不闻之而少以畋猎纵恣爲名于是以此上闻亦未宜也唯观览于徃古合行于来今令后姬有法则臣下有所称颂及爲京兆尹长安多盗贼自赵广汉后守尹皆不称职敞到则求问长安父老偷长得数人皆温厚出从僮骑闾里以爲长者敞皆召见责问赦其罪令致诸偷偷长曰今君一旦召诣府恐诸偷惊散请一切受署敞皆捕爲吏遣归休置酒诸小偷悉贺饮酒醉偷长隂以赭土汗其衣吏坐里门阅出衣赭汗者悉收一旦乃得数百人由此桴鼔希鸣市无偷盗敞治京兆修广汉之迹其方畧耳目不及广汉然颇以经术儒雅以辅其政不纯用刑故能免于戮西羌反夏四月后将军赵充国讨西羗充国字翁孙陇西人也时年七十六初出兵上问谁可将者充国曰无逾老臣愿陛下以兵属老臣勿以爲忧上笑曰诺充国旣行常以逺斥候爲务行必有战备止必坚营壁尤能持重爱士卒先计而后战遂至西部都尉府日飨军士虏数挑战充国坚守于是酒泉太守辛武贤奏言郡兵皆屯备南山北边空虚势不能久或曰至秋冬乃进兵此虏在境外之䇿也今虏朝夕爲冦胡地苦寒汉马不能冬屯兵在武威张掖酒泉万骑巳上可以悉发以七月上旬赍三十日粮分兵并出张掖酒泉合击罕开在鲜水之上者虏以畜产爲命今皆离散兵出虽不尽诛且夺其畜产虏其妻子复引军还冬复击之大兵仍出虏必振坏上下其书于充国充国以爲武贤欲轻引万骑爲两道出张掖酒泉囘逺千里以一马自䭾负三十日食爲米二斗四升麦八斛又有衣装兵器难以追逐勤劳而至虏必商军进退稍稍引去逐水草入山林随而深入虏必据前险守后阨以绝粮道必有伤危之忧而武贤以爲可夺畜产虏妻子此殆空言非至计也又武威张掖皆当北塞有通谷水草臣恐匈奴与羌有谋且欲大入其郡兵尤不可悉发先零首爲叛逆他种刼略故臣欲捐罕开闇昧之过隐而勿彰先行先零之诛以振动之宜悔过反善因舍其罪选良吏抚循和辑此全师保胜安边之长䇿也上下其书公卿议者咸以爲先零兵盛而负罕开之助不先破罕开则先零亦未可图也上乃拜侍中许延寿爲强弩将军即拜酒泉太守武贤爲破羌将军赐玺书嘉纳其奏因以书勑切让充国曰将军不早及秋共水草之利争其畜食欲至冬虏皆畜食多藏匿山林中依险阻将军士卒寒手足皲瘃宁有利乎将军不念中国之费而欲以岁数而胜微将军谁不乐此者今诏破羌将军武贤等击罕开将军其自引兵便道西并进虽不相及使虏闻东方北方兵并来分散其心意离其党与虽不能殄灭当有瓦解者勿复有疑夏六月有星孛于东方秋七月大旱充国上书曰臣前奉诏告谕罕开宣天子至德以解其谋罕开之属皆知明诏今先零巳爲冦日久而罕开未有所犯今先击罕开释先零赦有罪诛无辜去一难就两害诚非陛下本计也先零欲爲背叛故与罕开解仇结约其心恐汉兵至而罕开背之先击罕开而先零必救之以坚其交迫胁诸小国种附者稍集虏兵浸多用力数倍恐国家忧累四十年数不一二岁而巳臣之愚计先诛先零则罕开之属不烦兵而服之矣以今进兵诚未见其利上乃玺书报从充国计击先零充国引兵至先零虏久屯娶解弛望见大军乗车重欲渡湟水水道阨狭充国曰此穷冦不可迫也缓之则走不顾急之则还致死乃徐行驱之虏赴水溺死数百人乃降斩首五百余级虏遂败走获牛马羊十万余头车四十余两兵至罕开地令军无燔烧聚落刍牧田中罕开羌闻之喜曰汉兵果不击我豪靡忘使人来言愿得故地充国以闻未报靡忘自来归充国充国以闻赐饮食遣还谕种人罕开竟不烦兵而降上赐充国书令破羌将军爲充国副进兵击先零时先零降者万余人充国度其必坏欲罢骑兵留屯田或谏曰将军数不奉诏一旦绣衣来责将军身且不能保何国家之能安今此利病之间又何足争充国曰是何言之不忠也今汉兵久不决四夷卒有动揺相因而起虽有智者不能善其后事也诸君徒欲自营不爲国计也吾固以死争之明主可以忠言遂上屯田罢兵状奏曰虏易以计破难以用兵臣愚以爲击之不便今吏士马牛谷粮刍藁之费甚衆转输不能给愿罢骑兵留屯田兵士屯要害处益畜积省大费谨上屯田处器用簿上报曰如将军计虏何时伏诛兵当何时得决其熟计复奏充国上状曰帝王之兵以全取胜今虏亡其美地茂草寄託远遁骨肉离心人有叛志散师屯田以待其变此坐支解羌虏之具也臣谨条屯田便宜十二事分歩兵九校吏士各万人留屯田以爲武备因田致谷威德并行一也排抑羌虏使不得肥饶之地分破其衆成相叛之渐二也居民得并田作不失农业二也军马一月之食度支田土一岁罢骑兵以省大费四也至春省甲士卒漕运谷至临羌以示胡虏扬威武折冲之具五也以闲暇时伐材木缮治邮亭充入金城六也兵出不乗危徼倖不出使虏因窜于风寒之地罹于疾疫霜露之患坐得必胜之道七也亡经险阻远追死伤之患八也内无损威武之重外不令虏得乗间之势九也日无惊动河南大小罕开使生他变之忧十也治湟陿中道桥令可至鲜水以制西域申威西极使师从枕席上过十一也旣省大费徭役豫息以戒不虞十二也诏复报曰将军独不计虏兵将攻挠屯田者及杀略人民将何以止之大小罕开前言我告汉军先零所在兵久不徃得无不分别人而并击我耶其意常恐今兵不出得无变生于先零爲一熟计复奏充国奏曰虏失地逺客分散饥寒皆闻天子明诏令相捕斩之赏臣愚以爲其势自坏今留屯田地势平易多高山远望之便部曲相保堑垒木樵便兵饰弩烽火相连势足并力以逸待劳兵之大利骑兵虽罢虏见屯田爲必擒之具必有土崩以归之意宜不久矣今虏马羸瘦必不敢捐其妻子于他种中逺来爲冦又见屯田兵精必不敢将其累重还归故地若爲小冦势不足患臣闻战不必胜不苟接刃攻不必取不苟劳衆释坐胜之道乗从危之势兵不见其利而内自疲弊贬重自损非所以示蛮夷也又大兵一出还不可复留湟中亦不可空如是徭役自复发也且匈奴不可不备乌桓不可不忧今见转运烦费倾国家不虞之用以赡一隅臣愚以爲不便且校尉临衆宣明威德奉厚币抚循罕开羌衆喻以明诏必无异心不足以疑故出兵臣今奉诏出塞引军远攻罢天子之精兵散车甲于山野虽无尺寸之功偷得避嫌之便而无后咎此人臣不忠之利非明主社稷之福也臣不敢避斧钺之诛谨昩死以闻充国𥘉奏事议臣非难充国十七人中十五人最在后十三人有诏诘前言不便者皆顿首服于是诏报听之京兆尹张敞上书言充国兵在外巳经夏发陇西以北安定以西吏民给输田事废业无余积虽羌虏必破来春民必困乏愿令诸有罪非盗贼受财杀人犯不道者皆得以差入谷此八郡赎罪务益致谷以备预百姓之急事下有司左冯翊萧望之曰民含隂阳之气有仁义利慾之心在上之教化虽尧舜在上不能去民利慾之心而能令其利慾不胜仁义也虽桀纣在上不能去民好义之心而能令其好义不胜利慾也故尧舜桀纣之分在于义利而巳矣故道民不可不愼也令民以粟赎罪则富室得生贫者独死是贫富异刑而法不一也人情父兄内絷闻以财得生爲人子弟者将不顾死伤之患败乱之行以赴财利求亲戚一人得生十人巳死如此则伯夷之行坏公绰之名灭政教一倾不可卒复古者藏财于人不足则取之有余则与之故诗云爰及矜人哀此鳏寡上惠下也又曰雨我公田遂及我私下惠上也今西边之役民失作业虽户赋口歛以赡其用古之通道也百姓莫以爲非以死救生恐未可陛下布德施教教化旣成尧舜无以加也今议开利路以伤旣成之化臣窃痛之上复下其议敞曰令罪人出钱减死便于烦扰良民横兴赋歛又诸盗贼及杀人犯不盗者皆不得赎首匿见知纵犯所不当得爲人之属议者或颇言其法不可蠲除今因此令赎甚明何伤教化所乱甫刑之罚小过赦薄罪赎有金选之品其所从来久矣何贼之所生今凉州方秋饶之时民尚饥乏况至来春必将大困不早虑赈䘏必全之策而引常经以难常人常人可与守经未可与从权也望之复对曰先帝圣明贤良在位立宪垂法爲无穷之基故今布令曰边郡数被兵难饥寒夭绝天年父母相失天下共给其费故爲军旅卒暴之事臣闻天汉四年常使罪人赎罪出钱五十万减死一等豪强吏民请夺假借至爲盗贼以赎罪姦邪并起臣以爲使死罪赎之败也故曰不便时丞相御史大夫以爲羌虏且破转输畧足相给遂不施行敞议赐大司农朱邑子黄金百斤以奉祭祀邑字仲卿庐江人身爲列卿居处节约俸禄以供九族鄕党家无余财敦厚公正不可交以私上甚重之将死属其子曰我故桐鄕啬夫其民爱我必葬我桐鄕后世子孙奉祀不如桐鄕桐鄕民爲起立祠岁时常祭之是岁韩增爲大司马车骑将军封龙额侯二年春正月乙丑甘露降凤凰集于京师群鸟从之有万数夏五月西羌平斩其首恶大豪杨玉首以降置金城属国以处降羌赦天下后将军充国还所善浩星赐迎说充国曰衆人皆以破羌强弩将军出击斩首获降虏以破坏然有识者以爲虏势穷困兵虽不出必自服矣虽然将军即见上宜归功于二将军充国曰吾年老矣爵位巳极岂嫌伐一时之功哉兵势国之大事当爲后法老臣不以余命一爲陛下言兵之利害卒死谁当复言之者卒以其意对上然其计武贤由是怨充国上书告充国子中郞将卭前从军在西羌时言车骑将军张安世常不快上意上数欲诛之卬家将军爲上言安世事孝武皇帝数十年称忠谨宜见全恕由是得免卬又坐禁止而入至充国幕府司马中乱屯兵卬下吏自杀充国乞骸骨赐金安车驷马免罢就第充国初以司马从二师将军击匈奴大爲虏所困汉军乏食数日死伤者多充国与壮士百余人溃围䧟阵一师引军随之遂得解身被二十余疮武帝叹之擢爲车骑将军长史太始之际与霍光定策要宗庙封营平侯秋匈奴大乱日逐王先贤单于来降时衞司马㑹稽人郑吉使护鄯善西南道以攻破车师日逐王请降于吉吉发诸国兵五万人迎日逐王口万二千人小王将十二人及河曲颇有亡者吉追斩之遂将诣京师封日逐王爲归德侯吉爲安逺侯使吉并护车师以西北道故号都护都护之号自吉始也于是吉始中西域而立幕府治坞垒城鎭抚诸国汉之号令颁于西域始自张骞而成于郑吉九月司隶校尉盖寛饶下狱自杀寛饶魏人爲儒学者所宗刚直公淸数千犯上意在位久不迁越先之者多寛饶自伐其行能意终不满时上方用刑法任中书官寛饶奏封事曰方今圣道浸微儒术不行以刑狱爲周召以法律爲诗书又引易传言五帝官天下三王家天下家以传子孙官以传圣贤若四时之运成功者去不得其人不居其位书奏上以寛饶爲怨谤下其书时执金吾议以爲寛饶旨意欲求禅大逆不道遂下狱谏议大夫郑昌上书曰司校尉食不求饱居不求安进有忧国之心退有死身之义上无许史之属下无金张之託职在司察直道而行多仇少与上书谏国事下有司劾以大辟臣幸得与大夫之后官以谏爲名不敢不言上不听遂下廷尉寛饶引佩劒自杀寛饶爲司隶京师肃淸居贫子弟常歩行自戍北边然性颇深刻刺举无所廽避贵戚大臣人人相与爲怨平恩侯许伯入第丞相御史大夫中二千石皆贺寛饶不贺许伯请之乃徃从西阶上东向特坐许伯自酌寛饶曰无多酌我我有酒狂丞相笑曰次公醒而如狂何必酒也坐皆属目卑下之酒酣作乐长信少府檀长卿起舞爲沐猴与狗鬪坐皆大笑寛饶不悦仰视屋而叹曰富贵无常忽辄易人如此传舍所阅多矣唯谨愼者得久矣君侯可不戒之因起趋出劾奏长信少府以列卿而猴舞失礼不敬上欲罪少府许伯爲请乃止寛饶初爲衞尉司马先是司马在部见衞尉拜谒尝爲衞尉徭役使市买寛饶按旧令遂揖衞尉衞尉私使寛饶寛饶以令诣府门谒辞尚书尚书责问衞尉由是不敢私使而司马不拜寛饶爲司马断其单衣令短躬按行士卒抚循之甚有恩信及岁尽交代上临飨罢衞士卒数千人皆扣头请留一年以报寛饶厚德匈奴单于遣名王奉献贺正始和亲三年春起乐游苑二月丙辰丞相魏相薨四月戊辰御史大夫邴吉爲丞相吉起刑法小吏及爲丞相以礼让临下掾吏甞有罪辄与长休假无按验吉曰丞相府有按吏之名窃陋焉公府不按吏自吉始也御史嗜酒醉呕吐吉车茵西曹白命斥之吉曰以醉之失去士此人将安所容乎西曹忍之此不过污丞相车茵耳后边虏入塞发奔命卒至此驭吏习边事见驿骑持赤白囊知虏入塞遽白吉因曰恐虏复入长吏皆老不任兵马宜可预视吉即按省未毕有召问至吉具对御史大夫不能详知所以得谴让而吉见谓忧边思职吉叹曰士无不可容向不闻驭史之言何见劳勉之有吉甞逢见郡鬪死伤横道边不问前行见人逐牛牛吐血喘息吉使骑问逐牛行几里巳喘掾吏独谓丞相前后失问以讥吉吉曰人鬪相杀长安令京兆尹之职岁尽丞相课其殿最奏行赏罚而巳丞相不亲小事非所以道路问也方春少阳用事未可以暑恐牛近行用暑喘此时气失节恐有所伤害三公典调隂阳职当所忧是以问之吉子显爲议曹掾从礼高祖庙至夕牲曰乃使出取齐衣吉怒曰宗庙至重而显不敬亡吾爵者必显也秋七月甲子大鸿胪萧望之爲御史大夫八月诏曰吏不廉平则治道衰今小吏皆勤事而俸禄薄欲无侵渔难矣其益吏百石巳下俸五十斛是岁光禄大夫梁丘贺爲少府贺字长翁琅邪人初以能心计爲武骑后爲郞上祠孝昭庙先驱旄头大劒挺坠于地首䧟泥中刃向上乗舆马惊于是上召贺筮之曰有兵不吉上还乃使有司代祠是时霍氏外孙任宣爲代郡太守坐谋反诛宣子章爲公车丞夜亡乃玄祛服入庙执㦸郞间欲爲逆发觉伏诛其后明而入庙自此始也贺以筮有应由是近幸爲大夫至少府爲人小心周密上信重之贺明易贺子临亦精于易爲黄门侍郞讲论于石渠四年春二月诏曰迺者凤凰甘露降集京师嘉瑞并见修兴五帝太一后土之祠鸾凤翺翔降集于旁齐戒之暮神光显着及荐鬯之夕神光交错或登于天或降于池从四方来集于坛上帝嘉飨海内承福其赦天下赐民爵鳏寡高年帛夏五月颍川太守黄霸以治行尤异秩二千石赐爵关内侯加赐黄金百斤颍川吏民有行义者爵人二级力田一级其眞㓗顺女赐帛霸爲政尚先教化而后刑罚务农桑节用殖财去食谷马聦明尽知下情尝使吏人有所按察吏还霸劳曰甚苦食于道旁乃爲鸟所盗肉吏大惊以爲神以霸且知其委曲毫釐不敢有隐民有鳏寡孤独死者霸告吏曰某处大木可爲棺某亭猪子可爲祭吏徃皆如其言吏民不知所出皆称神明姦人去入他境郡丞老病耳聋督邮自欲逐之霸不听或问其故曰数易长吏送故迎新之费乃爲姦吏因縁公私费耗甚多皆出于民新长吏又未必贤凡治道去其太甚耳霸外寛内明得吏民心户口岁增治爲天下第一五月诏郡国举贤良匈奴遣弟唿留若胜之来朝冬十月有凤十一集杜陵十有一月河南太守严延年有罪弃市延年爲治严酷冬月传属县囚会府下流血数里河南号曰屠伯府丞年老颇悖素畏延年恐见中伤延年实亲厚之而丞愈自恐自筮得死卦乃求告至京师上书言延年罪名十事拜奏因饮药自杀以明不欺事下按验有此数事延年坐诽谤政理不道先是延年母从东海来适见报囚母怒延年曰天道神明人不可独杀行矣去汝东归除扫墓地待汝耳母还归复爲宗族昆弟言之后岁余而诛矣延年虽酷然敏于政事令行禁止郡国肃淸先是爲涿郡太守豪强放纵盗贼横行吏民皆曰宁负二千石无负豪强大家延年至则按诛大姓高氏等所杀十人郡中畏慄道不拾遗初上即位延年爲御史劾奏霍光擅废立主上无人臣礼大不道奏虽寝朝廷肃然敬惮之延年兄弟五人皆有吏才至二千石大官东海贤于严母号曰万石严妪延年次弟彭祖有才艺学春秋明传经注记即名严氏春秋也官至左冯翊太子太傅不求当世爲儒者宗或谓彭祖曰天时不胜人事君不修小礼曲意无贵人左右之助经义虽高不至宰相矣愿少自勉彭祖曰大凡通经术故当修先王之道何可委曲从俗苟求富贵乎卒以太傅官终十有二月凤凰集上林前汉孝宣皇帝三卷第十九前汉纪前汉纪卷第二十前汉孝宣皇帝纪四卷第二十荀恱五凤元年春正月上幸甘泉宫郊大畤皇太子冠赐列侯嗣子爵王大夫男子爲父后者爵一级冬十有二月乙酉朔日有蚀之左冯翊韩延寿有罪弃市延寿字长公燕人也先是爲东郡太守放散宫钱奢僣逾制御史大夫萧望之按验之丞相邴吉以爲更大赦不湏考㑹御史当按问东郡事望之因令併得问之延寿闻之即按劾望之在左冯翊时放散禀牺官钱数十万吏掠治急引与望之爲姦延寿劾望之按殿门禁止望之望之自奏职在总领天下闻事不得不问而爲延寿所拘持上由是不直延寿各令穷竟所考望之果无事实而御史按验东郡具得延寿事事都肆试骑士治饰兵车画龙虎朱雀延寿驾驷马车羽葆鼓车歌车功曹引车驾驷马载棨㦸五骑爲伍分左右部军正假司马十人持幢傍毂延寿坐射室骑吏持㦸夹阶列卫骑士兵车四靣营阵被甲鍉鍪居马上抱弩负籣又使骑士戯车弄马又取官铜物侯月蚀铸作劒钩铎放效尚方取官钱帛私假徭役吏民及饰车骑甲用三百万以上于是望之劾奏延寿上僣不道事下公卿公卿议以延寿前旣无状又诬诉典法大臣欲以解罪狡猾不道坐弃市死然延寿爲治甚得吏民心吏民数千人送至渭桥老小扶持车毂莫不涕泣初延寿以父义谏燕刺王而死霍光显赏其子擢延寿爲諌议大夫迁颍川太守承赵广汉之后初广汉患郡俗名党大族相依以慿凌长吏乃隂交构之以生其隙于是吏民多相怨讐风俗漓薄延寿乃道之以礼让和辑其俗俾有制度爲之礼节养生送死不逾礼法百姓遵用其教卖偶人车马下埋爲物者弃之市道徙爲东郡太守政理大行吏民畏而爱之其或欺负之者延寿痛自刻责岂⛋⛋⛋⛋之何以至此吏民闻之自伤悔不复欺犯其县尉至刺死及门下掾自刭人救之不死因失瘖不能言延寿闻之自伤对掾吏涕泣遣医治之甚厚复其家延寿甞出临上车骑吏一人后至勑功曹议罚府门卒当车前愿有所言因曰孝经云资于事父以事君而敬同今旦明府早驾久驻而不出骑吏父至府门骑吏趋出父适返㑹明府登车以敬父而受罚得无毁大化乎延寿车中举手曰㣲子太守不自知过还舎召见府门卒遂特用之卒是老书生闻延寿贤故自隐于门下以延寿在东郡治爲天下最及守冯翊行县至高陵邑人有兄弟讼田自言者延寿大伤之深自责称病不听事卧传舎而县令氶三老亦自系待罪于是讼者深自悔皆髠钳肉袒谢罪请以田相让及死不复敢争延寿见勉励之乃起视事郡中翕然转相劝励周徧二十四县莫复以自言者推其至诚吏民不忍欺也治官茂矣二年春正月行幸雍祠五畤夏四月大司马车骑将军韩增薨增者故韩王信之曾孙安道侯说之子增爲人寛和自守以温颜逊辞承上接下历事三主甚重于朝廷五月将军许延寿爲大司马车骑将军秋八月诏曰夫婚姻之道人伦之大者酒食之㑹所以行礼乐也今郡国二千石或擅爲苛禁禁民嫁娶不得具酒食相贺召由是废郷党之礼使民无所乐非所以导民也诗不云乎民之失德干糇以愆勿爲苛禁匈奴掘衍单于爲其衆所叛兵败而自杀于是匈奴大乱五单于争立议者多云匈奴爲害日久今可因其乱举兵㓕之萧望之对曰春秋晋士丐兴兵侵齐闻齐侯卒而还君子大其不伐䘮以爲恩足以服孝子义足以动诸侯前单于慕化和亲夷狄莫不闻矣不幸爲贼臣所杀而今伐之是乘乱而幸灾也兵不以义动恐劳而无功宜遣使者吊问辅其㣲弱救其灾患四夷闻之咸贵中国之仁义若遂蒙恩得复其位必称臣服从此德义之盛也上从之壬午御史大夫萧望之贬爲太子太傅太传黄覇爲御史大夫是时邴吉年老上重之望之奏言三公非其人则三光不明今岁星少光咎在臣等上以望之意在轻丞相诘问望之望之免冠置对后丞相司直奏言故事丞相病明日御史大夫輙问病朝奏事㑹廷中差处丞相后丞相谢御史大夫稍揖进之今丞相数病望之不问㑹廷中与丞相均礼又望之自擅使守吏自给车马至杜陵视家事小吏冠法冠爲妻先引又使买卖私所附益凡十三万三千上由此䇿贬之冬十有一月匈奴唿遫累单于率衆来降封爲列侯十有二月平通侯杨恽坐怨望不道腰斩恽丞相敞弟以发霍氏反事封光禄勲公廉好义让千万财分昆弟宗族然自伐其贤能性好刻害发人隂伏轻慢士人卒以此败太仆戴长乐与恽有隙告之曰安昌侯乘车奔入北掖门恽曰甞闻奔车抵殿门门关折马死而昭帝崩今复如此恽观西关上指桀纣画像曰天子过此一二问其过可以得爲师矣人有尧舜不称而言桀纣又曰天久隂不雨春秋所记夏侯君所言上行必不至河东矣上以爲戯语悖逆絶理下廷尉廷尉奏大逆不道请捕治之上不忍致法免爲庻人居家治产业起室宅安定太守西河孙㑹宗智畧之士也与恽书戒之以爲大臣废退当阖门恐惧不当治产业通賔客也恽报书曰自惟罪过巳重长爲农夫故修贾竖之事耕桑以给公上不意当复以此爲讥也夫西河郡地魏文侯所兴有叚干木田子方遗风尚节俭明去就之分今足下离旧土临安定山谷间昆戎旧壤子弟贪鄙岂习俗移人于今乃覩子之志矣方今盛汉之隆愿勉旃无多谈恽兄子安平侯谭爲恽曰西河太守杜侯前以过绌今复徴爲御史大夫候罪薄又有功劳且复用恽曰有功何益县官不定爲尽力谭曰县官实然盖司韩冯翊俱尽力吏皆坐事诛驺马隈佐成告之下廷尉按验得恽与㑹宗书上恶遂诛恽妻子徙合浦谭坐不谏止恽与相应答有怨望语免爲庻人公卿奏收朋党友皆免官京兆尹张敞亦𬒳奏独寝不下㑹敞使捕贼掾吏絮舜有所按验以敞当免曰五日京兆尹耳不肯爲按事敞闻之即收舜强致之死罪舜家自告上欲令敞自便利即先下敞坐杨恽事免敞诣阙上印绶因从阙下于是京兆吏民解施桴鼓起而冀州都中有大贼上思敞功效即下诏所在召敞拜冀州刺史广川王同族刘调等爲贼窟蔵于王家敞自将吏民兵车数百两围王宫果得调等于殿屋重轑中乃斩调悬其首于王宫门因劾奏王上不忍致法削其户冀州盗贼禁止迁太原太守郡中清净所在治理荀恱曰天子无私惠王法不曲成若张敞之比以议能之法宥之可也使之亡非也三年春正月癸卯丞相邴吉薨谥曰定侯子显嗣有罪上不忍絶削爵爲关内侯二月壬辰御史大夫黄覇爲丞相覇长于治民及爲丞相纲纪风采不及魏相邴吉于定国三月行幸河东祠后土神光并见烛燿齐宫十有余刻辛丑凤凰集长乐宫文章五采留十余刻吏民并覩赐民爵一级鳏寡孤独帛令民大酺五日时天下殷富数有嘉应益州刺史王褒欲宣风化于其民王褒作中和乐宣布歌诗选好事童子何武等令依鹿鸣之声习而歌之上召武等观之皆赐帛曰此盛德之事吾何以当之益州刺史因奏王褒有逸才能爲文上乃徴之待诏后召褒爲颂颂圣主得贤臣之意褒对曰春秋五始之要在乎审巳正统而巳夫贤者国家之器用也所任贤则趣舎省而功施普器用利则事力少而成效多故工之用钝器也劳筋苦骨终日矻矻及至巧冶铸干将之朴清水淬其锋越砥歛其锷水断蛟龙陆刺犀革忽若彗汜画涂如此乃使离娄督绳公输削墨虽崇台五层延袤百尺而不溷者工用相得也故服絺绤之凉者不苦盛暑之鬰懊袭狐狢之煖者不忧至寒之悽惨何则有具者易其备夫贤人君子亦圣主之所以易海内也昔周公躬吐握之劳故有周室之隆齐桓设庭燎之礼故有匡合之功由是观之明君人者勤于求贤而佚于得人人臣亦然故世必有仁圣之王而后有贤明之臣故虎啸而风起龙兴而致云蟋蟀候秋吟蜉蝣出以隂易曰飞龙在天利见大人诗曰思皇多士生此王国故圣王必待贤臣而弘功业隽士亦俟明主以显其德上下俱欲欢然交欣千载一㑹愉恱无斁翼乎如鸿毛之遇顺风沛乎若巨鱼之纵大壑其得意如此则胡禁不止何令不行化溢四表横𬒳无穷遐夷贡献万祥必臻是以圣主不徧闚望而视以明不殚倾耳而听以聪恩从祥风遨德与和气游太平之责塞优㳺之望得遵游自然之势恬淡无爲之场休徴自至寿考无疆何必偃仰屈伸若彭祖喣嘘唿吸如乔松眇然絶俗离世哉诗云济济多士文王以宁信乎其以宁也是时上颇好神仙故褒对及之顷之拜褒爲谏议大夫数爲辞赋方士言益州有金马碧鸡之寳可祭致之使褒祠焉褒道病死六月辛巳西河太守杜延年爲御史大夫安和寛𥙿论议持平称爲名臣是岁置西河属国都尉以处匈奴降者四年春正月广陵王胥有罪自杀胥好倡乐逸游力能扛鼎空手搏罴豕勐兽动作无法度昭帝时数使巫祝祷上即位胥曰太子孙何以反得立复祝诅如前楚王延寿谋反胥与私通书延寿既诛辞连及胥有诏勿治后复祝诅胥宫中棘生十茎茎赤叶白如素池中水变赤鱼死有䑕舞王后庭中后祝诅事发觉有司按验胥惶恐自杀谥曰厉王其子爲庻人匈奴单于臣道弟谷蠡王入侍以边寨无冦减戌卒十二大司农丞耿寿昌爲筭能啇功利奏言故事岁漕关东谷四百余斛以给京师用卒六万人宜籴三辅弘农河南上党太原郡谷足给京师可以省关东漕卒半又奏边郡皆筑仓以谷贱时增价而籴以利农贵时减价出粜以赡贫民名曰常平仓民便之乃赐寿昌爵关内侯是时籴谷甚贱农人少利故设常平仓而蔡揆以好农而爲使者劝农于郡国昔李悝爲魏文侯作尽地力之教以爲地方百里提封九万顷除山泽邑居三分减一爲六万顷治田劝农则畆益三斗不劝损亦如之增减转爲谷百八十万石矣故农事不可以不劝籴甚贵则伤民籴甚贱则伤农民伤则离散农伤则国贫故甚贵甚贱其伤一也善爲国者使民无伤而农益劝今五口之家治田百畆岁常不足以自供若不幸即有疾病死䘮之费则至于甚困是以民不劝耕而籴至于甚贵也是故善平籴者必视岁上中下上熟自四中熟自三下熟自倍饥亦如之故上熟官籴三而舎一中熟官籴二而舎一下熟官籴一而舎一使民适足价平则止小饥则发小熟之所歛而籴之中饥则发中熟之所歛而籴之太饥则发大熟之所歛而籴之以相赡𥙷故虽遭饥馑籴不甚贵而民不散谷价常平行之魏国魏国强冨夏四月辛丑朔日有蚀之是谓正月朔慝未作春秋左氏传以爲重遣丞相御史掾吏二十四人循行天下举冤狱察擅爲苛禁深刻不改者甘露元年春正月行幸甘泉郊泰畤匈奴唿韩王单于遣子右贤王铢娄渠堂入侍而唿韩邪兄左贤王自立爲郅支单于遣子入侍三月丁巳大司马车骑将军许延寿薨夏四月黄龙见新丰建章未央长乐宫钟及笋铜人皆生毛长二寸许甲申太上皇庙灾甲辰孝文庙灾上素服五日冬唿韩邪单于遣弟左贤王朝贺二年春正月立皇太子嚣爲定陶王后徙爲楚王诏曰乃者凤凰甘露降集黄龙登兴醴泉滂流枯藁荣茂神光并见咸受祯祥其赦天下减民筭三十赐诸侯王丞相将军二千石金钱各有差赐民爵女子百户牛酒鳏寡孤独高年帛朱崖郡乱夏四月遣护军都尉张禄将兵击之御史大夫杜延年赐安车驷马免五月巳丑廷尉于定国爲御史大夫秋九月立皇子宇爲东平王冬十月幸云阳宫营平侯赵充国薨谥曰壮武侯以功德与霍光等图画相次于未央宫第一曰大司马大将军博陆侯霍光次曰卫将军富平侯张安世次曰车骑将军龙额侯韩增次曰后将军营平侯赵充国次曰丞相高平侯魏相次曰丞相博陵侯邴吉次曰御史大夫建平侯杜延年次曰宗正杨德侯刘德次曰少传梁丘贺次曰太子太传萧望之次曰典属国苏武皆有功德知名当世以明着中兴辅佐列于方叔邵虎仲山甫焉至成帝时西羗常有惊成帝思将帅之臣诏黄门侍郎杨雄即充国画像而颂之曰明灵惟先戎有先零先零猖狂侵我西疆汉命虎臣惟后将军整我六师是讨是震旣临其域喻以威德有守矜功谓之弗尅请奋其旅于罕之羗天子命我从之鲜阳营平守节屡奏封章料敌制胜威谋靡亢遂尅西戎旅师于京鬼方賔服罔有不庭昔周之宣有方有虎诗人歌之乃列于雅在汉中兴充国作武紏紏桓桓亦绍厥绪三年春正月行幸甘泉宫郊泰畤匈奴唿韩邪单于爲郅支所破遂称臣来朝上议其仪丞相覇御史大夫定国议以爲圣主先诸夏而后夷狄其礼仪宜如诸侯王位次其下太子太传萧望之议曰单于夷狄礼仪非正朔所加故称敌国宜待以不臣之礼位在诸侯王上蛮夷稽首称藩中国让而不臣此覉縻之义谦厚之礼也书曰戎狄荒服言其来徃荒忽无常如使匈奴后嗣不阙于朝飨不爲叛臣信让行乎蛮夷福祚延于无穷此万世之长䇿也上令单于在诸侯王上賛谒称藩臣而不名赐以玺绶冠带衣裳安车驷马黄金锦绣缯絮使有司导单于先行就邸荀恱曰春秋之义王者无外欲一于天下也书曰西戎即序言皆顺从其序也道理辽逺人物介絶人事所不至血气所不沾不告谕以文辞故正朔不及礼义不加非导之也其势然也王者必则天地天无不覆地无不载故盛德之主则亦如之九州之外谓之藩国蛮夷之君列于五服诗云目彼氐羗莫敢不来王故要荒之地必奉王贡若不供职则有辞让号令加焉非敌国之谓也故逺不间亲狄不乱华轻重有序赏罚有章此先王之大礼故舞四夷之乐于四门之外不备其礼故不见于先祖献其志意音声而巳望之欲待以不臣之礼加之以王公之上僣度失序以乱天常非礼也若以权时之宜则异论矣二月单于罢归遣卫将军车骑将军骑都尉万六千骑送单于单于归幕南保光禄城而郅支单于逺遁匈奴遂定诏曰乃者凤凰集新蔡衆鸟四靣行列而立以万数其赐汝南太守帛百疋新蔡长吏三老孝弟力田鳏寡孤独帛各有差赐吏民爵二级无出今年租三月巳巳丞相黄覇薨五月甲午御史大夫于定国爲丞相初定国父干公爲东海郯县狱吏郡决曹掾决狱甚明理法者皆无恨郡中爲之立生祠东海有孝妇少寡无子养老姑甚谨姑欲嫁之终不肯去姑告邻人曰我年老久累丁壮其后姑自刭而死姑女告妇杀我母吏验治甚急孝妇自诬服具狱上府于公以爲妇孝养姑十余年以孝闻于天下必不杀也太守不听于公争不得乃抱具狱哭于府门上因辞病去郡中枯旱三年及后太守方召于公于公曰前有孝妇不当死枉⛋诛咎傥在是乎于是太守杀牛自祭孝妇因表其墓天乃大雨于公其里门闾坏父老方共治之于公曰少高大令容驷马高盖我治狱多隂德子孙必兴故人爲之语曰于公高门以侍封严母除地以望䘮定国少爲文法吏及在卿位乃迎师学春秋身执经北靣备弟子礼谦让恭敬士虽贫贱徒歩皆与均礼爲廷尉八年持法平端朝廷称之曰张释之爲廷尉天下无冤民于定国爲廷尉天下自不冤然好饮酒至一石不能乱益精明邴吉之薨也荐杜延年于定国陈万年皆以次见用后太仆陈万年爲御史大夫万年沛人也外行廉平内行修在位称职然善事人邴吉疾病中二千石以下谒问疾吉遣家丞谢之巳皆去唯万年独留昬夜乃归好爲曲意如此子咸刚直有异才万年甞召咸牀下教戒之咸睡头触屏风万年怒之咸叩头谢曰且饶所言大人乃教咸謟也万年乃不复言咸复御史中丞执法殿中公卿以下皆敬惮之颇言石显长短爲显所奏坐漏洩省中语一狱减死后历州郡所在令行禁止官至少府其治严酷倣严延年然性奢侈其廉不及诏诸儒愽士讲五经同异于石渠太子太傅望之平其议上亲称制临决焉乃立梁丘易大小夏侯尚书谷梁公羊春秋左氏传博士冬乌孙公主求归年七十余矣与乌孙男女二人俱来赐田宅奴婢朝见仪比于公主焉四年夏广川王海阳有罪废迁房陵冬十月丁卯未央宫宣室合灾黄龙元年春正月行幸甘泉郊泰畤匈奴唿韩邪单于来朝礼赐如初二月单于归国诏曰朕旣不明数申诏公卿大夫顺民所疾苦今吏或以不禁姦邪爲寛大纵释有罪爲不苛或以酷恶爲贤皆失其中奉诏宣化如此岂不谬哉方今天下少事赋役省减兵革不动而民多贫盗贼不止其咎安在上计簿务爲欺慢以避其课三公不以爲意朕将何任御史计簿有疑不实者按之使真伪无相乱三月星孛于王良合道入紫㣲宫是岁未央宫殿辂軨宫中雌雉化爲雄毛衣变而不鸣无距冬十有二月甲戍帝崩于未央宫讃曰本纪称孝宣之治信赏必罚综核名实政事文学法治之士咸精其能至于伎巧器械之资后世鲜能及之亦足以知吏称其职民安其业遭植匈奴乖乱推亡固存申威北狄单于慕义稽首称藩功光祖宗业垂后嗣可谓中兴德侔殷高宗周宣矣汉武之世得贤爲盛公孙弘倪寛以鸿渐之翼困于燕雀卜式发迹于牧羊之间非遇其时焉能致斯位乎孝武践祚方用文武求贤如不及始以蒲轮迎枚生见主父偃而叹息群士慕义异人并出卜式试于蒭牧桑弘羊擢于贾竖卫青奋于奴仆日磾出于降虏斯亦当时板筑牧牛之徒明矣汉之得人于斯爲盛儒雅则公孙弘董仲舒倪寛笃行则石建石庆质直则汲黯卜式推贤则韩安国郑当时定律令则赵禹张汤文章则司马相如滑稽则东方朔枚臯应对则严助朱买臣历数则唐都洛下闳恊律则李延年运筹则桑弘羊奉使则张骞苏武将帅则卫青霍去病受遗则霍光金日磾其余不可胜纪是以兴造功业制度遗文后世莫及至孝宣承统继修鸿业亦讲论六艺招选茂异而萧望之梁丘贺夏侯胜韦玄成严彭祖尹更始以儒术进刘向王褒以文章显将相则张安世赵充国魏相邴吉于定国杜延年治民则黄覇王成龚遂邵信臣韩延寿尹翁归赵广汉张敞之属皆有功迹见于后世叅其名臣亦其次也前汉孝宣皇帝纪四卷第二十前汉纪前汉纪卷第二十一前汉孝元皇帝纪上卷第二十一荀悦皇帝癸未即位年二十六初宣帝寝疾引外属侍中乐陵侯史高大傅萧望之少府周堪至京中拜高爲大司马车骑将军望之爲前将军光禄勲堪爲光禄大夫皆受遗诏辅政领尚书事望之荐谏议大夫刘向以博学忠直爲散骑宗正给事中初元元年春正月辛丑孝宣皇帝葬杜陵赦天下赐诸侯王公列侯金二千石以下钱帛各有差封皇后兄侍中中郞将王舜爲安平侯丙午立皇后王氏封皇后父禁爲阳平侯禁即魏郡元城人也其先齐田氏济北王安之后其子孙废爲庶人时人谓之王家田氏焉禁父字翁孺武帝时爲绣衣御史捕逐羣盗党与及长吏多所纵活而暴胜之奏杀二千石以下及通行酒食相连坐者大郡至斩万有余人翁孺以奉使不称职免翁孺叹曰吾闻活千人者有封子孙吾所活万余人矣后世其兴乎翁孺徙居魏郡元城人建公曰昔春秋时沙麓崩晋史卜之曰隂爲阳雄土火相乗沙麓崩后六百四十五年宜有圣女兴其齐田氏乎元城东郭五鹿墟即沙麓地也今翁孺徙正值其地日月当之矣皇后字正君方姙正君梦月入怀长大许嫁未入门夫辄死禁恠之相者言当大贵年十八宣帝时入掖庭爲家人子以配太子一见殿内即幸有娠生男即成帝也遣使者征瑯邪王吉贡禹吉年老道病卒禹至拜谏议大夫王吉与禹相善世称王阳在位贡公弹冠言其趣舍同也始吉居长安东家有枣枝垂吉庭中吉妇取其枣以㗖吉吉后知之乃去其妇东家见吉去妇欲伐树邻人止之因固请吉妇还里中爲之语曰东家有树王阳去妇东家树完去妇复还其励节如此贡禹字少翁初河南令以职爲府官所责免冠谢禹曰冠一免岂可复冠遂去官以明经洁行自修上旣见禹虚已问以政事禹曰古者宫室有制度宫女不过九人秣马不过八匹墻涂而不雕木磨而不刻车服器物皆不文画苑囿不过数十里与民共之高祖孝文孝景皇帝修古节俭宫女不过十余人厩马不过百余匹后世转爲奢侈臣下亦相倣效故大夫僣诸侯诸侯僣天子天子过天道今齐三服官作工数千人一岁所费数千万杯碗器物皆文画金银饰之厩马数万匹民饥而死或人相食厩马食粟患其大肥乃日歩作之王者受命于天爲民父母固当如是乎武帝时又多取好女至数千人以塡后宫及弃天下昭帝㓜弱霍光不知礼正多藏金银财物鸟兽六畜之类凡百九十物又取后宫女置园陵大失礼逆天心后遂遵之使天下化成下及百姓皆逾制度唯陛下大减损舆服御物三分去二察后宫贤女留二十余人余悉归之及诸园陵女无子者宜皆遣之厩马可无过数十匹独舍长安城南苑以爲田猎之囿余皆复爲田以赐贫民天生圣人盖爲万民非独令自娱乐而巳此独可以圣心参诸天地揆之徃古不可与臣下议也若其阿意顺㫖随君上下臣禹不胜眷眷不敢不尽愚上喜纳其忠诏三辅太常郡国公田及苑可省者以赈贫民凡禹所言后多施行之夏四月光禄大夫王褒等七人循行天下存问耆老鳏寡孤独失职之民登延贤俊招显侧陋观风俗之化诏国被灾害甚者无出今年租赋江淮陂湖园池以贷贫民勿收租税赐宗室属借者马一匹至二驷孝弟力田鳏寡孤独帛吏民五十户牛酒秋八月属国降胡万余人亡入匈奴九月关东诸郡国十一大水人饥相食诏宫馆希幸御者勿缮治减食谷马食肉兽诏列侯举茂才匈奴唿韩邪单于上书言民衆困乏诏云中五原郡转二万斛谷以给之二年春正月行幸甘泉郊泰畤赐云阳民爵一级女子百户牛酒立皇弟音爲淸河王二月戊午陇西地震毁落太上皇庙败县道及城郭宫寺屋室压杀人衆山崩地裂水泉皆涌三月立广陵厉王太子弟霸爲王罢黄门乗舆及狗马水衡禁苑少府佽飞外池严籞池田假于贫民诏郡国灾甚者无出租赋赦天下夏四月立皇太子赐御史大夫爵关内侯中二千石右庶长天下当爲父后者爵一级列侯钱各有差荀悦曰赏罚者国家之利器也所以惩恶劝善不以喜加赏不以怒增刑列侯重爵不可以虚加也秋七月己酉地震诏举直言极谏之士东海翼奉字少君待诏对曰臣闻人气内逆则感动天地天变见于星气日蚀地变见于竒物震动所以然者阳用其形犹人有五脏六体五脏象天六体象地故五脏病则气色变于面六体病则伸屈见于形地震者隂气盛也古者朝廷必有同姓以明亲亲必有异姓以明贤贤今左右无同姓独以舅后之家爲亲异姓之臣又疏二后之党满朝隂气之盛不亦宜乎臣又闻建章未央宫人各以百数皆不得天性宜爲设员出其过制今异至不应灾将随之其法爲大水然极隂生阳反爲大旱甚则将有火灾春秋宋伯姬灾是也奉又上疏曰臣闻昔盘庚改邑以起殷道圣人美之今国家郊禘寝庙祭祀之礼多不应古宫室苑囿奢侈臣愚以爲诚难安居而易改作欲陛下徙都洛阳安成周之居兼盘庚之德改正制度无有缮治宫室不急之费三岁可余一岁之畜臣闻天道有常王道无常无常者所以应有常必有非常之主然后立非常之功愿陛下留神虑上异其言奉好灾异占候之术爲博士谏议大夫是时史高典治尚书事而萧望之爲副然望之名儒有师傅恩上信任之多所贡荐高充位而巳长安令杨兴说高曰将军以亲戚辅政贵于天下无二然衆庶议论休誉不专在将军何也此诚有所闻以将军幕府海内莫不仰望而所举不过私门賔客乳母子弟人情忽不自知然一夫窃议语流天下夫富贵在身而列士不举是有狐白之裘而反衣之古人疾其如此故卑体劳心以求贤爲务传曰以贤难得故曰事不待贤以食难得故曰饱不俟食惑之甚者今平原文学匡衡才智有余经学绝伦但以无阶朝廷故随牒在远方将军诚召在幕府即学士翕然归心荐之朝廷必爲国器以是显示庶衆名流后世不亦可乎高然其言辟衡爲议曹史荐爲郞中时萧望之周堪刘向及侍中金敞安上子中正敢言此四人者同心辅政而中书令弘恭仆射石显比于史高与望之不同恭显皆尝坐法腐形爲宦者自宣帝见任用矣及上即位多不亲政事遂委显等望之以爲尚书政本宜以贤明之选自武帝游晏后庭欲更用士人由是大与高恭显等有隙待诏郑朋华龙等者皆倾巧人也行污秽欲入堪等不纳更入许史因求见上怨毁望之等恭显遂令朋龙等上书告望之欲罢车骑将军疏退许史候望之休沐日令二人上书事下恭显恭显奏望之及堪向党与相构譛诉大臣谤毁亲戚欲以专权爲臣不忠诬上不道请诏谒者召致廷尉上不省爲下狱可其奏后闻系狱上惊曰非但廷尉问邪乃责显恭即日出望之等令视事显恭因令史高言上曰陛下新即位未有德化闻于天下先验师傅旣下狱又虚出之宜因决免之于是诏收望之印绶及堪向敞连坐皆免而朋龙爲黄门侍郞自此忠臣退而奸臣用事六月关东大饥齐地人相食秋七月诏吏发仓廪府库赈饥寒者上重望之不巳乃下诏曰故前将军望之传朕八年厥功茂矣其赐爵关内侯食邑六百户给事中朝朔望上方欲以望之爲宰相会望之子侍中散骑常侍中郞将伋上书讼望之前事事下有司奏望之前所坐明白无譛诉者而教子上书称引无辜之言失大臣之体大不敬请捕之显恭等知望之素高节不屈奏曰望之深怨望归非于上自以托师傅恩德终不坐非颇屈于牢狱抑其怏怏之心则圣朝无以施德厚上曰萧太傅素刚直安肯就狱显等曰人命至重望之所坐罪必无所忧上乃可其奏显等于是遣谒者促召望之因命太常急发执金吾围其第候者至望之欲自杀其夫人止之以爲非天子意望之以问门下生朱云素刚直好节士教之自裁望之乃叹曰吾甞备位宰相年余六十矣而入狱以求生不亦鄙乎遂饮药而卒上闻之大惊附手曰吾固疑其不就狱果然杀吾贤相太官方上食不肯食涕泣哀恸左右于是召显等责问皆免冠谢良久乃解其子伋嗣爵关内侯岁时常遣使者祀望之冡曁终世望之八子育咸由伋皆至九卿育初爲茂陵令㑹考课时漆令以殿责问育爲之请扶风扶风大怒曰君课等六裁自脱耳何暇与左右言及罢出传茂陵令诣后曹当以职事对育直出不还书佐随牵之育按劒曰萧育杜陵男子何诣后曹遂趋出欲去官明旦会诏召入拜司隶过扶风府门而官属掾吏数百人皆拜谒于车下咸由所在皆以功绩着闻名流后世是岁丞相府家雌鸡伏子渐化爲雄有冠距鸣弘恭病死石显爲中书令车骑将军韩昌光禄大夫张勐送唿韩邪侍子以归昌勐见单于益盛又闻大臣多劝单于北归者恐旣北则难约束因与单于盟约曰汉与匈奴各爲一家世世子孙无得相诈相杀有盗窃相报行其诛赏其有冦发兵相救敢有背约受天不祥令子孙世世尽无违盟昌勐与单于登弱水东山刺白马以月支王头所爲饮器饮血盟而旋公卿议者以爲单于虽北犹不能爲害昌勐擅以国家世世子孙诅盟罪至不道有诏昌勐以赎论勿解盟三年春令诸侯相位在郡守下珠崖郡山南县反上博谋羣臣欲击之待诏贾捐之对曰臣闻尧舜圣之盛也禹入圣域而不优故孔子称尧曰大哉舜曰韶尽美矣禹曰吾无间然矣以三圣之德地不过数千里东渐于海西被于流沙北尽朔裔南曁声教豫声教者则治之不欲豫者不强治殷周之时东不过江黄西不过氐羗南不过蛮荆北不过朔方而君臣歌德颂声并作及秦兴兵远攻贪外虚内而天下内叛孝文偃武行文时有献千里马者诏曰鸾旗在前属车在后师行三十里爲程骑行五十里爲程朕乗千里马独安之乎乃还马勑四方无来献当此时天下无事断狱数百及孝武皇帝西连诸国至于安西东过碣石至于乐浪北却匈奴数万里南制南海爲八郡兵革数起父战于前子鬪于后女子乗亭鄣孤儿啼于道老母寡妇饮泣街巷设虚祭于道傍招神魂于万里之外廓地泰大征伐不休而天下断狱余数万人今关东困乏至有嫁妻卖子此社稷之忧诗云蠢尔蛮荆大邦爲雠言圣人起则后服中国衰则先叛自古而患之何况反覆南方万里外之蛮乎骆越之人父子同卧而俗相习以鼻饮与禽兽无异有之不足郡县置也弃之不足惜也不击之不损威臣窃以徃时羌浑言之暴师曾不满一年兵出不逾千里费四十余万钱大司农钱尽乃以少府禁钱续之今陛下不忍悁悁之忿欲驱士衆捐之大海之中快心幽冥之地非所以拯饥馑全元元也方之徃古则不合施之当今又不便臣愚以爲本非冠带之国禹贡所不及春秋所不理皆可宜废之无以爲上以问丞相定国御史大夫陈万年万年以爲当击之定国以捐之议是上乃罢珠崖郡民欲内属者处之不欲者勿强上数见捐之言多纳用后爲石显所毁稀复得见其后长安令杨兴以才能幸于上捐之欲因求见谓兴曰令我得见上言君蕳京兆尹立可得我前后所荐皆如其言兴曰县官尝言兴逾胜薛大夫我易助也使君房爲尚书令胜五鹿充宗甚逺捐之曰令我得代充宗君蕳爲京兆尹京兆尹郡国之首尚书百官本也天下宜大治士则不隔矣兴曰石显上所信用今且以合意则得入矣捐之因与兴共爲奏称荐石显又荐兴京兆尹显闻其议白之乃下兴捐之狱有司劾捐之兴怀诈伪更相荐举漏泄省中语罔上不道捐之弃市兴减死夏四月乙未茂陵白鹤馆灾本志以爲白鹤馆五里走马之馆不当在山陵昭穆之地天戒若曰去贵幸逸游不正之臣勿在正位病石显之象也赦天下夏旱立长沙焬王弟宗爲王封故海昏侯贺子爲侯六月诏曰朕惟衆庶之饥寒远离父母妻子劳于非业之作衞于不居之宫其罢建章甘泉衞士令各就农诏丞相御史举天下明隂阳者各三人五年春正月以周子南君爲周承休侯次位诸侯王三月行幸雍祠五畤夏四月有星孛于参诏太官无日杀所供各减半乗舆秣马无乏正事而巳罢角觝戏上林宫馆希幸御者齐三服官北假官田盐铁官常平仓博士弟子无置贠以广学者省刑罚凡七十余事御史大夫陈万年卒六月辛酉长信少府贡禹爲御史大夫禹奏言古者民无赋筭口钱今民生子三岁则出口钱故民重加困产子辄不举甚可痛之宜令今儿生七岁去齿乃出口钱年十二乃筭又奏言武帝时令人犯法赎罪入粟者𥙷吏是以国乱民贫盗贼并起郡国畏法则使巧能欺上府者以爲右职姦宄不胜则取勇勐苛暴能威服下者使居大位故无义而有财者显于世欺慢而便巧者尊于朝悖逆而勇勐者贵于官行爲犬豕财富势足是爲贤耳故谓居官而致富者爲雄桀处姦而得利者爲壮士兄劝其弟父勉其子俗之败坏乃至于此宜除赎罪之法选举不以实及有赃者辄行其罪无但免官则贵孝弟贱贾人进贤能廉直而天下治矣十有二月丁未贡禹卒丁巳长信少府薛广德爲御史大夫𥘉郅支单于怨汉拥护唿韩邪单于乃求其侍子汉遣衞司马谷吉送之郅支单于乃杀吉遂依康居而居焉时诸葛丰爲司隷劾举无所廻避京师爲之语曰间何阔逢诸葛上嘉之加丰光禄大夫侍中许章不奉法度賔客犯法章相连丰按劾章欲奏其事适逢章私出丰驻车举节诏章下狱收章窘迫驰车去丰追之章因而入宫自归于上丰亦上奏因收夺丰节司隷去节自丰始也前汉孝元皇帝纪上卷第二十一前汉纪前汉纪卷第二十二前汉孝元皇帝纪中卷第二十二荀恱永光元年春正月行幸甘泉郊泰畤免云阳徒赐民爵一级女子百戸牛酒鳏寡孤独高年帛所过无出田租上留射猎御史大夫薛广德上书言窃见关东困极民人流移陛下日日撞亡秦之钟听郑卫之乐驰骋于戈纵姿于野不䘏百姓臣诚悼之今士卒暴露从官劳倦愿陛下亟反宫与天下同忧乐上即日还宫诏丞相御史大夫举质朴敦厚逊让有行者三月殒霜杀麦苗诏曰朕之不明无以知贤侫人在位哲人壅蔽民渐俗薄去礼触刑岂不哀哉其赦天下令励自新各务农畆无田皆假贷种食吏赐六百石以上爵五大夫勤事吏爵二级民一级女子百戸牛酒鳏寡孤独高年帛秋七月己未大司马车骑将军史高赐金安车驷马免上自酹祭宗庙出便门欲御楼舩薛广德当乘舆免冠顿首曰宜从桥上曰大夫冠广德曰陛下不听臣言臣自刎颈以血污车轮陛下不得渡矣上不恱先驱光禄大夫张勐曰主圣臣直从桥安乘舩危御史大夫言可听上曰晓人不当如是耶乃廻桥广德病赐安车驷马免辛亥太传韦玄成爲御史大夫九月戊子侍中卫尉王接爲大司马车骑将军接者宣帝舅王无敬之子也冬十有二月丞相于定国赐安车驷马免子永嗣位至御史尚馆陶公主施施者宣帝长女也贤而有行永以选尚焉周堪复爲光禄勲与张勐皆给事中见亲任而石显等数譛毁之刘向以草莾臣上书曰臣闻舜命九官济济相让和之至也衆贤和于朝则万物和于野故萧韶九成凤凰来仪击磬拊石百兽率舞及至周之开基西郊杂集衆贤莫不肃和崇推让之风以息忿争之讼周咏文王之德其诗曰于穆清庙肃雍显相济济多士秉文之德武王周公继政朝臣和于内万国欢于外故得万国之欢心以事其先祖其诗曰有来雍雍至止肃肃相维辟公天子穆穆诸臣和于下天应报于上故周颂曰降福穰穰贻我来麰下至幽厉之际朝廷不和转相非怨诗人疾而刺之曰民之无良相怨一方衆小人在位而邪议潝潝相是而背君子其诗曰潝潝訾訾亦孔之哀谋之其臧则具是违谋之不臧则具是依君子独处守正不挠衆杆勉强以从王事则反见憎毒譛愬其诗曰僶俛从事不敢告劳无罪无辜䜛口嗸嗸当此之时日月薄蚀而无光其诗曰日有蚀之亦恐之丑又曰日月鞠㓙不用其行天变见于上地变动于下水泉沸腾山谷易处其诗曰百川沸腾山冡卒崩高岸爲谷深谷爲陵霜降失节不以其时其诗曰正月繁霜我心忧伤民之讹言亦孔之将此皆不知贤不肖易位之所致也自此之后天下大乱厉王奔彘幽王见弑尹氏世卿而专恣诸侯背叛而不朝二百四十二年之间日蚀三十六地震五山陵崩阤二彗星见三野鸡夜鸣常星不见夜中星殒如雨者一火炎十四长狄入中国三五石殒坠六鶂退飞冬麋有蜚鸜鹆来巢昼晦冬无氷李梅冬实七月霜降草木死八月杀菽大雨雹雷电失序水旱饥馑蝗螽俱出衆灾并起当此之时祸乱輙应弑君三十六亡国五十二诸侯奔走不得保其社稷者不可胜数周室多祸晋败其师于贸戎郑伤桓王戎执其使五大夫争权三君更立莫能正理遂至陵迟不能复兴由此观之气和致祥气乖致异祥多者其国安异衆者其国危天地之常德古今之通义也当今邪正杂糅忠䜛并进章交公车人满北军朝臣乖忤分曹爲党更相譛愬不可称言是以灾异并起皆妖气之所致也夫履襄周之迹脩诗人之刺而欲成太平致雅颂犹却行而求及前人也䜛邪所以并进者由上多疑心旣巳用贤令行善政而或譛之则贤人退而善政消矣怀多疑之心者来䜛贼之口持不断之意者开群枉之门䜛邪进者贤人退群枉盛者正士消故易有否泰善恶相消诗曰雨雪麃麃见睍曰消昔舜禹与驩兠共工杂处尧朝周公与管蔡并居周位当是之时皆迭进相毁流言相谤岂可胜道哉帝尧成王能贤舜禹周公而消共工管蔡故以大治孔子与季孟俱事于鲁李斯与叔孙通并宦于秦定公始皇贤李斯与季孟而消孔子叔孙通故以大乱夫治乱之端在于所信任信任旣贤在于坚固诗云我心匪石不可转也言守善固也昔孔子与颜渊子贡更相称举不爲朋党禹稷臯陶更相汲引不爲比周何则忠于爲国而无邪心也故贤人在上位引其类聚于朝故易曰见龙在天大人造也在下位则与类俱进故易曰㧞茅连茹以其彚征吉今姦邪与贤臣并进在交战之内数设危险之言欲以倾移主上此天地所以见诫灾异所以重至也自古圣王未有无诛而治者故舜有四方之罚孔子有两观之诛今以陛下之圣明宜深思天地之心察两观四放之意鍳否泰之卦观雨雪之诗历唐周之所进以爲法原秦鲁之所消以爲戒考祥应之福省灾异之祸以揆当时之变仰鍳前古之事宜放逺侫人之党广开衆正之路决断狐疑分明去就则百异消㓕衆祥并至太平之基万世之利显等见其书而愈与许史比周而怨向向等遂禁锢十余年初上内重周堪而患诸譛愬无所信时长安令杨兴甞称举堪上欲以爲助乃问兴曰朝臣不可光禄勲何也兴倾巧士也谓上疑堪因顺㫖曰非独不可于朝廷自州里亦不可臣前见堪等与刘向谋毁骨肉议者以爲当诛故臣前言不可也上曰然此何罪而当诛也今宜如何兴曰臣愚以爲赐爵爲关内侯食邑三百戸勿令典事明主不忘师传之恩此最计之得者上由是疑焉又惜其才乃迁堪爲河东太守张勐爲槐里令后下诏曰河东太守堪先帝贤臣命之传朕论议正直忧国之心以不阿尊事贵孤特寡助黜退徃者衆臣每有灾异託咎此人朕迫逼于俗不得专心堪出之后天变仍臻衆亦晻然堪治郡未期年而三老官属有识之士称说其美使者过郡靡人不称此固足以彰先帝知人朕有以自明也其复征堪拜光禄大夫给事中领尚书事堪病卒而显遂诬张勐令自杀显知专权恐左右耳目一旦闻巳者乃时还诚取一信以爲验显尝出使自白日恐后漏尽还请称诏开门上许之显故投夜还称诏开门后果有人上书告显专命矫诏上笑以其书示显显因泣下曰陛下过私小臣属任以事群下无不妬嫉欲䧟害者类如此非一愚臣㣲诚不能以一身快万衆任天下怨也愿归枢机之职充后宫扫除之役死无所恨上以爲然而怜之数劳勉之益信任厚其赏赐赀至万数初显杀望之知天下怨巳因荐贡禹而深礼事之明进贤不妬望之其设变诈以自解免皆此类也显见左将军冯奉世父子爲公卿着名心欲附之因荐奉世中子谒者逡爲侍中逡因言显专权不可任上怒免逡归郎官后御史大夫缺群臣皆荐昭仪兄野王上以问显显曰九卿无出野王上曰然昭仪兄也恐后世以陛下越度衆贤私后宫之亲上曰善吾不见是乃不用野王曰人皆以内宠贵我独以内宠贱自此公卿以下畏显重足一迹矣荀恱曰夫侫臣之惑君主也甚矣故孔子曰逺侫人非但不用而巳乃逺而絶之隔塞其源戒之极也察观其言行未必合于道者必此人也此亦察人情之一端也伪生于多巧邪生于多慾是以君子不尚也礼与其奢也宁俭事与其烦也宁畧言与其华也宁质行与其綵也宁朴孔子曰政者正也夫要道之本正巳而巳矣平直真实者正之主也故德必核其真然后授其位能必核其真然后授其事功必核其真然后授其赏罪必核其真然后授其刑行必核其真然后贵之言必核其真然后信之物必核其真然后用之事必核其真然后脩之一物不称则荣辱赏罚从而绳之故衆正积于上万事实于下先王之道如斯而巳矣二年春二月大赦天下赐民爵一级女子百户牛酒鳏寡孤独高年孝弟力田帛丁酉御史大夫韦玄成爲丞相左扶风郑弘爲御史大夫弘所在着名迹法度条教爲后世所称三月壬戌朔日有蚀之六月诏曰元元之民困于饥馑朕爲民父母德不能覆而加其刑甚自伤焉其赦天下时灾异数发上问言事得失者博士匡衡上䟽曰夫朝廷者天下之桢榦公卿大夫相与修礼恭让则民不争好仁乐施则民不暴上义高节则民兴行寛柔和顺则衆相爱此四者明王所以不严而治也朝有变色之言则下有争闘之患上有自专之士则下有不让之人上有尅胜之佐则下有伤害之心上有好利之臣则下有盗窃之民皆在本也诗云京邑翼翼四方是则今长安天子之爲丞相左扶风郑弘爲御史大夫弘所在着名迹法度条教爲后世所称三月壬戌朔日有蚀之六月诏曰元元之民困于饥馑朕爲民父母德不能覆而加其刑甚自伤焉其赦天下时灾异数发上问言事得失者博士匡衡上䟽曰夫朝廷者天下之桢榦公卿大夫相与修礼恭让则民不争好仁乐施则民不暴上义高节则民兴行寛柔和顺则衆相爱此四者明王所以不严而治也朝有变色之言则下有争闘之患上有自专之士则下有不让之人上有尅胜之佐则下有伤害之心上有好利之臣则下有盗窃之民皆在本也诗云京邑翼翼四方是则今长安天子之都也亲承圣化其习俗无以异于逺方郡国来者无所法则或见侈靡而倣效之宜正之本朝使海内昭然易其视听道德兴于京师淑问扬于疆外然后大教成也传曰审好恶治性情而王道兴矣治性情之道必强巳之不足而审巳之有余盖聪明䟽通者戒于大察寡闻少见者戒于拥蔽勇勐刚强者戒于太暴仁爱温良者戒于无断沈静安舒者戒于后时广心浩大者戒于遗忘审巳之所当戒而齐之以义然后中和之化应而伪巧之徒不敢比周而妄进矣今俗吏致治不奉礼让而尚苛暴贪财而慕势故犯法者衆姦邪不止陛下哀愍吏民触法抵禁比年大赦而今日赦令明日犯出相随而入狱不改其原虽岁赦之刑犹不息是时赦令数故衡对及之荀恱曰大赦者权时之宜非常典也汉兴承秦兵革之后太愚之世比屋可刑故设三章之法太赦之令荡涤秽流与民更始时势然也后世承业袭而不革失时宜矣若惠文之世无所赦之若孝景之时七国皆乱异心并起姦邪非一及武帝末赋役繁兴群贼并起加太子之事巫蛊之祸天下纷然百姓无聊人不自安及光武之际拨乱之后如此之比宜无赦矣君臣失礼政教陵迟犯法者衆亡命流窜而不擒获前后相积布满山野势穷刑蹙将爲群盗或刑政失中勐暴横作怨枉䌓多天下忧惨群狱姦昏难得而治承此之后宜爲赦也或赦大逆或赦轻罪或赦一方或赦天下期于应变济时也秋七月西羗反遣右将军冯奉世击之奉世字子明上党人也徙杜陵初前将军韩增举之自宣帝时爲名臣矣上议出兵奉世曰虏无过三万人而兵法当倍用六万然羗衆弓矛之兵耳器不锋利可四万人守屯足矣奉世曰国家战守之备久废夷狄皆有轻边之心今以万人分屯数处虏见兵少必无畏惧战则兵挫守则不足如此怯弱之形见羗人乘利诸种并㑹臣恐中国之役不得止于四万人也故少发师而旷日与一举而疾决功相万倍固争之不能得有诏益二千人于是奉世将万二千骑以两禆将至陇西分兵数处又别遣校尉救民于广阳上谷羗虏衆多汉兵爲羗所败杀两校尉奉世具上地形部衆多少之计愿益三万六千乃足上乃大爲发兵六万人拜太常任千秋爲奋威将军以助之奉世上书愿得其衆不烦大将上不听遂并进兵羗虏大破斩首数千级余皆走出塞八月天雨草如莎相摎结如弹丸是岁有献雄鸡生角者本志以爲黄龙元初永光鸡变三见王氏僣位之萌也黄龙元年而宣帝崩上即位皇后将立应是正宫之中䳄鸡爲雄不鸣不将无距者贵始萌而未成也元初元年封王婕妤父爲丞相由内史禁爲平阳侯婕妤立爲皇后故应是也丞相府史家雌鸡爲雄即丞相内央女之应也伏子者明巳有子将距者尊巳成也以永光二年禁薨子奉嗣侯爲侍中卫尉始见用雄鸡生角明布威行权从此始也卒成簒之渐矣三年春西羗平军罢奉世还以有功赐爵关内侯食邑五百户三月立皇太子康爲济隂王夏四月癸未大司马王接薨七月壬戌左将军许嘉爲大司马车骑将军嘉上之元舅即广汉弟延寿之子广汉无子嘉奉其祀冬十有一月巳丑地震雨水大雾复盐鐡官博士弟子贠以用不足民多复除故也四年春二月赦天下所赈贷贫民勿收责三月行幸雍祠五畤六月甲戌孝宣帝园东阙灾戊寅晦日有蚀之诏曰盖闻明王在上忠臣布职则群生和乐方外蒙泽今朕闇于王道夙夜忧惧不通其理靡瞻不眩靡听不惑是以教令多违民心未得邪说虚进事无成功此天下所着闻也公卿大夫好恶未同或縁姦作邪侵削细民元元安所归命哉诗不云乎今此下民亦孔之哀自今以后公卿大夫其勉思天戒慎身修永以辅朕之不逮直言尽意无有所讳秋七月罢卫思后园及戾后园冬十月乙丑罢祖庙在郡国者先是贡禹奏言古者天子七庙今孝景皆亲尽宜毁及郡国庙不依古礼宜止未及施行而禹卒于是追思禹言乃下诏议丞相玄成御史大夫弘等十七人皆曰臣闻祭者皆由中出生于心者也惟圣人爲能飨帝孝子爲能飨亲立庙于京师之居躬亲承事四海之内各以其軄来祭尊尊之大义也五帝三五不易之道也诗云有来雍雍至止肃肃春秋之义父不祭于支庻之宅君不祭于臣仆之家王不祭于下土诸侯臣等愚以爲宗庙在郡国一切勿修奏可因罢昭灵后武哀王昭哀后卫思后戾太子戾后园皆不奉祀置夷守而巳诸陵分属三辅以渭城亭部北原上以爲初陵诏曰徃者縁臣子之义奏徙郡国民以奉园陵今百姓逺弃先祖坟墓破业失产亲戚分离人怀思慕之心家有不自安之意是以东垂被虚耗之灾关中有无聊之民非久长之䇿诗不云乎民亦劳止讫可小康惠此中国以绥四方初陵无置县邑使天下安土乐业无有揺动之心又罢先后父母奉邑五年春正月行幸甘泉效泰畤三月行幸河东祀后土秋颍川水出流杀人民吏从官县𬒳害者与告士卒遣还冬上幸长杨布车骑大猎十有二月乙酉毁太上皇孝惠帝寝园是时丞相列侯中二千石愽士等四十四人奏议曰礼始受命诸侯始封之君皆爲太祖继太祖五庙皆迭毁毁庙主藏于太祖五年而再殷祭言一禘一祫祫祭者言毁庙及未毁庙之主合食于太祖父爲昭子爲穆孙复爲昭古之正礼祭义曰王者禘其祖之所自出而以祖配之而不爲立庙亲尽也立亲庙四亲亲也周之所立七庙者以后稷始封文武受命而王是以三庙不毁与亲庙四而七焉非有后稷始封文武受命之功皆亲尽而毁成王承二王之业制礼作乐功德茂盛庙犹从毁以行爲谥而巳臣愚以高祖受命定天下宜爲高帝太祖之庙世世不毁太上皇孝文孝惠孝景庙皆亲尽宜毁皇考庙亲未尽如是宜皆就太祖庙序昭穆如礼大司马许嘉等二十九人以爲孝文皇帝德化茂盛宜爲帝者太宗之庙廷尉忠以爲孝武皇帝改正朔易服色攘四夷宜爲世宗之庙谏议大夫尹更始等十六人以爲皇考庙上序于昭穆非正礼冝毁于是上重序昭穆犹立庙而巳世宗留不毁建昭元年春正月戊辰有石陨于梁国六三月行幸雍祀五畤秋八月有白蛾群飞蔽日从东都门至轵道冬河间王元有罪废迁房陵罢孝文太后孝昭太后寝园上幸虎圈闘兽后宫昭仪等皆坐熊逸出圈攀槛欲及上左右贵人传昭仪等皆惊走冯婕妤直前当熊而立左右挌杀熊上问婕妤曰人情惊惧何故当熊对曰妾闻勐兽得人而止恐至御座故以身当之上嗟叹而嘉之传昭仪甚慙由是与婕妤有隙婕妤即右将军冯奉世之女传昭仪者少爲上官太后才人自上爲太子得进幸爲人有才畧善事人下至宫人左右饮酒醊地皆况延之甚宠有男是爲定国恭王上欲殊于后宫故曰昭仪位次皇后昭仪之号自此始也前汉孝元皇帝纪中卷第二十二前汉纪前汉纪卷第二十三前汉孝元皇帝纪下卷第二十三荀恱二年春正月行幸甘泉郊泰畤三月行幸河东祠后土益三河郡太守秩中二千石戸十二万爲大郡夏四月赦天下六月立皇子兴爲信都王兴母婕妤爲昭仪闰月丁酉太皇太后上官氏崩冬十有一月齐楚地震大雨雪深五尺树折屋坏魏郡太守京房弃市房字君明东郡人也爲郎中以言灾异屡中上亲幸房尝宴见问上曰幽厉之君何以危所任何人也上曰君不明也而任巧侫房曰知其巧侫而任之耶将以爲贤也上曰贤之房曰今何以验之不贤上曰以其时乱君危而知之房曰齐桓公秦二世亦尝闻二君而非笑之时任竖刁易牙赵高治政日乱何不以幽厉卜之而觉悟乎上曰惟有道者能以徃知来耳临乱之君各贤其臣令皆觉悟安得危亡房因免冠顿首曰春秋纪二百四十二年灾异以示万世之君今陛下即位以来灾异并出人民饥馑盗贼不禁视今爲治邪乱邪所任者谁与房旨谓石显上亦知之曰然幸其愈于彼又以爲不在此人房曰夫前世之君亦皆然矣臣恐后之视今犹今之视昔也是时房奏考功课吏法上令房上弟子晓考功者欲试用之房荐上弟子姚平任良愿以爲刺史臣得通借殿中爲奏事以防拥隔石显等进言用弟子不若师上欲以房爲刺史显等知刺史当得径奏事因言爲刺史恐太守不与同心宜以爲郡守房自请岁尽得乘传奏事上许之房旣拜上封事曰辛酉以来雾气衰去太阳清明臣独欣然以爲陛下有所定也然少隂倍力而乘消息臣疑陛下独不得如意臣出之后恐爲执事者所蔽身死而功不成及辛巳雾气复乘太阳侵危此上大夫侵阳之气而上意疑也巳卯庚辰之间必有隔絶臣令不得乘传奏事者房未发显果白诏止房无乘传奏事房至新丰复上奏曰臣以六月言遯卦不交法曰道人始去寒涌水爲灾至七月涌水出臣弟子姚平谓房曰房可谓知道未可谓信道也今涌水出道人当遯死尚复何言臣独谓曰陛下与臣尤厚虽死臣犹言也平又谓曰房可谓小忠未可谓大忠也昔秦之时赵高用事有正生者非刺高而高威自此而成故秦之乱也正先趋之也今臣守郡窃恐未効而死惟陛下无使塞涌水之灾异当正生之必死爲姚平所笑房至陜复上封事曰乃者丙戌小雾丁亥雾衰去然少隂并力而乘消息戊子益甚至壬辰五十分雾气复起此消息欲正离卦之党并力而争安危之机不可不察巳丑有还风尽辛卯而太阳复侵危至癸巳日月相薄此邪隂用事而太阳爲之疑也臣去稍逺太阳侵夺愿陛下察焉房去月余竟征下狱房妻父张博淮阳王之舅也欲爲淮阳王永入朝谓房曰淮阳王入朝可以爲助因使房爲淮阳王求入朝奏草又房爲上道幽厉之事出对御史大夫郑弘道之显告房张博诽谤朝廷诖误诸侯闚导以邪意漏泄省中语愽腰斩房弃市时年三十一房治易事梁人焦戆戆爲外黄令以伺候先知姦邪盗贼不得发尝曰得我道以亡身者京生其说长爲灾变分爲六十四卦更直日用事有占验焉郑弘坐与房言免光禄勲匡衡爲御史大夫三年夏令三辅都尉及太郡都尉秩皆二千石六月甲辰丞相韦玄成薨秋七月御史大夫匡衡爲丞相戊辰卫尉李延寿爲御史大夫副校尉甘延寿陈汤矫制发戊巳校尉屯田吏士及西域羗胡兵攻郅支单于冬斩郅支首传诣京师时郅支强暴东击乌孙西胁大宛诸国汉遣使三辈至康居求谷吉等尸郅支不肯奉诏而困辱汉使上书骄慢曰康居困危巳乆愿归强汉是汤与延寿等谋曰郅支单于威名逺震今乌孙胁大宛欲降伏康居如得此三国北击伊娄西取安息南排月支数月之间城郭诸国危矣郅支分离所在絶逺无城郭强弩之守如发兵直诣城下彼亡则无所之守则不足以自保千载之功可一朝而定延寿以爲然欲奏请之汤曰国家与公卿议大䇿非衆所见事必不从㑹延寿久病汤独矫制发诸国兵延寿闻之起大惊欲止之汤按劒叱延寿日大衆巳集竖子欲沮吾衆耶延寿遂从汉兵合四万余人延寿汤上䟽自劾奏矫制陈言形势兵状即引兵分爲六校尉其三校尉从南道逾葱领经大宛其三校尉从北道入赤谷过乌孙经康居万余骑救之数奔营不利輙却汉兵遂烧木城城中人皆入土城汉兵四靣推橹楯并入土城单于𬒳创死得汉使节及谷吉等所赉帛书凡斩阏氏太子名王以下千五百级生虏百四十五人降虏五千余人上议其功丞相匡衡大夫李延寿及石显皆以爲延寿汤擅兴师矫制幸得不诛不宜加爵土又遣吏讯验汤私盗金事皆不与汤故正宗刘向上䟽曰郅支单于杀汉使吏士以百数事暴于外国伤威毁重陛下赫然欲讨之意未尝忘延寿汤承圣旨倚神灵总百蛮之军揽城郭之兵出万死之计入絶域之地遂䧟康居屠五重城搴翕侯之旗斩郅支之首悬旌万里之外扬威昆山之西而扫谷吉之助立昭明之功蛮夷率服稽首来賔群臣之功莫有大焉昔周大夫方叔尹吉甫爲宣王诛玁狁而百蛮从之其诗曰驒驒惇惇如霆如雷显允方叔征伐玁狁蛮荆来威易曰有嘉折首获非其丑今延寿汤所诛威振天下虽易之折首诗之雷霆不能及也吉甫之归周厚赐之其诗曰吉甫燕喜旣多受祉来归自镐我行永久千里之镐犹以爲逺况万里之外齐桓先有匡周之功后有㓕项之罪君子计功𥙷过近事贰师李广利损五万之衆糜亿万之费经四年之劳而厪获骏马四十匹虽获宛王之首不足复费而私罪甚衆孝武以爲万里之伐不録其过厚加封赏今康居之国盛于大宛郅支之号重于宛王杀汉使甚于留马延寿汤不烦汉使不费斗储比于贰师功德相百倍且常惠随欲击之乌孙郑吉迎自来之日遂犹皆列土受爵故言威武勤劳则大于方叔吉甫列功覆过则优于齐桓贰师近事之功则高于长罗安逺大功未着小恶数布臣窃痛之上于是赦汤等矫制贪秽小罪封延寿爲宜城侯汤爲关内侯食邑各三百戸延寿爲长水校尉汤爲射声校尉延寿北地人也本爲羽林士超逾羽林亭楼以材力进汤字子公山阳人也家贫无行初富平侯张敞举汤爲茂材汤待迁父死不奔䘮坐下狱论敞举非其人削户二百㑹敞薨谥曰谬侯汤立功西域世以爲张敞知人初宣帝时前将军韩增举冯奉世以爲卫候使持节送大宛诸国客时莎车王与诸国共杀汉所置莎车王万年并杀汉使者奚充国匈奴发兵攻莎车师不能下而莎车遣扬言曰北道诸国巳降匈奴矣于是攻刼南道与之盟而背汉鄯善以西皆絶不通奉世以莎车日强其势难制必危西域乃矫以节告谕诸国王各发其兵合万五千人追击莎车莎车王自杀传其首诣长安诸国遂平威振西域宣帝谓韩增曰贺将军举得人也议封奉世以爲侯丞相将军皆曰大夫出疆有可以安国家定社稷专之可也宜加爵位少府萧望之以爲奉使有所指而擅矫制违命今封奉世关内侯后奉使者竞逐利要功于夷狄爲国家生事不可长也宣帝从望之议及甘延寿之封也杜延年子钦上䟽追讼奉世前功日比罪则郅支薄量功则莎车衆用师则奉世寡制胜则奉世于边境爲功多虑危则延寿于国家爲祸深其违命生事则与奉世同延寿割地而封奉世独不见録臣闻功同赏异则劳臣疑罪均刑别则百姓惑愿陛下下有司议之上爲前世事不録荀恱曰成其功义足封追録前可也春秋之义毁泉台则恶之舎中军则善之各由其宜也夫矫制之事先王之所慎也不得巳而行之若矫大而功小者罪之可也矫小而功大者赏之可也功过相敌如斯而巳可也权其轻重而爲之制宜焉四年春正月以讨郅支单于功告祠郊庙赦天下夏六月甲申中山王竟薨蓝田地震山崩壅㶚水安阳岸崩壅泾水泾水逆流五年春二月赦天下赐民爵一级女子百戸牛酒三老孝弟力田鳏寡孤独帛夏六月庚申复戾后园壬申晦日有食之秋七月庚子复太上皇寝庙园原庙昭灵后武哀王卫思后昭哀后庙园上寝疾梦祖宗谴罢郡国庙园上少弟楚孝主亦梦焉上召问丞相匡衡议欲复衡言不可衡乃祷高祖孝文孝景庙陈言礼正咎在臣衡当受其咎皇帝宜蒙福祐尽祷诸庙上疾久不平皆复脩旧祀如故山阳社中大槐树吏民伐断之其夜树自复立故处竟宁元年春正月匈奴唿韩邪单于来朝单于诸妻汉女以自亲赐单于待诏掖庭王嫱字昭君爲阏氏单于上书愿保塞请罢边备塞上下有司议皆以爲便郎中令侯应以爲不可许上诘问状对曰臣闻北边塞至辽东外有隂山东西千余里草木茂盛多禽兽本冐顿单于依阻其中治作弓矢是苑囿也至孝武出师征伐斥夺其地攘之于汉北建塞徼起亭隧筑外城而设屯戍以守之然后边境得少安漠北地平少草木多大砂匈奴来冦抄无所藏隐从塞以南径深山大谷徃来差难边境长老言匈奴失隂山后过之无不哭如罢备边戍卒示夷狄之大利不可一也今圣德广𬒳单于稽首来臣夫夷狄之情困则卑辱强则骄逆天性然也前以罢外城省亭燧今才足候望通烽火而巳古者安不忘危不可复罢二也中国有义礼之则刑罚之禁臣愚犹禁犯又况单于能必其衆不犯约哉三也自中国尚设关梁以制诸侯所以絶臣下之觊觎也设塞徼置屯戍非独爲单于而巳亦爲诸属国降民本故匈奴之人恐其思旧逃亡四也近西羗保塞与汉交通吏民贪利侵盗其畜产妻子以此怨恨起而背叛世世不絶今罢乘塞则生慢易忿争之渐五也徃者从军多没不还者其子孙贫困一旦走出从其亲戚六也又边人婢奴怨苦欲走者多自知匈奴中乐无柰边侯急切何时有走塞者七也盗贼桀黠群軰犯法如其窘急亡走北出则不可制八也起塞以来百有余年非皆以土坦也或因山巖石木柴僵落谿谷之间稍稍率徒卒筑治费功久逺不可胜计臣恐议者不深虑其始终欲以一切息徭役十年之后百年之内卒有他变障塞败坏亭戌㓕絶当发戍屯治缮累世之功不可卒就九也若罢戍卒省候望单于自以保塞守卫必深得汉请永无巳小失其意则不可测开夷狄之隙以亏中国之固十也非所以永持至安威制百蛮之长䇿上乃使车骑军口喻单于曰中国亦有关梁非徙以备外亦以防中国之姦邪放纵出爲冦害故爲制度以专衆心遂不罢塞焉皇太子冠初定陶恭王有才艺晓音乐而太子颇有酒色之失王皇后无宠上有意欲立定陶王爲太子数称其才乐陵侯史丹者悼皇后之舅史恭之孙爲侍中护太子家于是丹进曰所谓才者敏而好学温故知新皇太子是也若乃器人于丝竹皷之间是则陈惠李钦高于匡衡可爲相国也于是上黙而笑后上疾甚数问景帝时立胶东王故事丹涕泣因以死争之上亦以太子先帝所爱卒不易二月御史大夫李延寿卒三月丙寅太子太传张谭爲御史大夫癸未复孝惠寝庙园孝文太后孝昭太后寝庙园等夏五月壬辰帝崩于未央宫匡衡复奏言前以上体不平故复诸祀卒不蒙福请悉罢于是毁太上皇孝惠孝景帝庙罢孝昭太后昭灵太后武哀王昭哀后寝庙园丞相御史大夫奏石显及其党皆免官显徙居故郷济南忧懑不食道病死显之归也留其器物什数百万以与故所厚万章章不受曰石氏之祸万氏反当爲福耶章者长安大侠爲京兆尹门下督尝从至殿中侍中诸贵人争趋揖章莫与京兆尹言者后京兆尹不复从章章旣游侠亦得显力及王遵爲京兆尹诛豪桀乃杀章荀恱曰自汉兴以来至于兹祖宗之治迹可得而观也开祖开建大业统辟元功度量规矩不可尚也时天下初定庻事草创故韶夏之音未有问焉孝女皇帝克巳复礼躬行玄黙遂至昇平而刑罚几措时称古典未能悉备制度玄雅礼乐之风阙焉故太平之功不兴孝武皇帝规悏万世之业安固后嗣之基内修文学外耀武威延天下之士济济盈朝兴事创制无所不施先王之风灿然复存矣然犹好其文不尽其实发其始不要其终奢侈无限穷兵极武百姓空竭万民疲弊当此之时天下骚动海内无聊而孝文之业衰矣孝宣皇帝任法审刑综核名实听断精明事业修理下无隐情是以功光前世号爲中宗然不甚用儒术从谏如流下善齐肃賔礼旧老优容寛直其仁心文德足以爲贤主矣而侫臣石显用事堕其大业明不照姦决不断恶岂不惜哉昔齐桓公任管仲以覇任竖刁以乱一人之身唯所措之夫万事之情常立于得失之原治乱荣辱之机可不惜哉杨朱哭多岐墨翟悲素丝伤其本同而末殊孔子曰逺侫人诗云取彼䜛人投卑豺虎疾之深也若夫石显可以痛心泣血矣岂不疾之哉初宣帝任刑法元帝諌之劝以用儒术宣帝不听乃叹曰乱我家者必太子也故凡世之论政治者或称教化或称刑法或言先教而后刑或言先刑而后教或言教化宜详或曰教化宜简或曰刑法宜畧或曰刑法宜轻或曰宜重皆引爲政之一方未究治体之终始圣人之大德也圣人之道必则天地制之以五行以通其变是以博而不泥夫德刑并行天地常道也先王之道上教化而下刑法右文德而左武功此其义也或先教化或先刑法所遇然也拨乱抑强则先刑法扶弱绥新则先教化安平之世则刑教并用大乱无教大治无刑乱之无教势不行也治之无刑时不用也教初必简刑始必畧则其渐也教化之隆莫不兴行然后责备刑法之定莫不避罪然后求宻未可以备谓之虐教未可以宻谓之峻刑虐教伤化峻刑害民君子弗由也设必违之教不量民力之未能是䧟民于恶也故谓之伤化设必犯之法不度民情之不堪是䧟民于罪也故谓之害民莫不兴行则毫毛之善可得而劝也然后教备莫不避罪则纎芥之恶可得而禁也然后刑宻故孔子曰不严以莅之则民不敬也严以莅之动之不以礼未善也是言礼刑之并施也吾末如之何言教之不行也可以胜残去杀矣言刑之不用也周礼曰治新国用轻典畧其初也春秋之义贬纎芥之恶备至宻也孔子曰行有余力则可以学文简于始也绘事后素成有终也夫通于天人之理逹于变化之数故能逹于道故圣人则天贤者法地考之天道参之典经然后用于正矣讃曰本纪称孝元皇帝多才艺善史书皷琴吹洞箫自度声曲分别节度穷极要妙少好儒术及即位徴用儒生委之以政贡薛韦匡迭爲宰相而上牵制文义优游不断然寛弘尽下出于恭俭号令温雅有古人之风烈前汉孝元皇帝纪下卷第二十三前汉纪前汉纪卷第二十四前汉孝成皇帝纪一卷第二十四荀悦皇帝以宣帝时生号曰世适皇孙宣帝爱之自名曰骜字太孙帝置左右三岁而宣帝崩及爲太子甞𬒳急召不敢绝驰道行元帝迟之以状对帝悦乃着令令太子得绝道行自此始也六月乙未即皇帝位元舅侍中衞尉平阳侯王凤爲大司马大将军领尚书事有司奏言乗舆狗马禽兽皆非不宜以葬奏可秋七月孝元皇帝葬渭陵冬十有一月大赦天下建始元年春正月乙丑皇祖宗悼考庙灾本志以爲悼考庙不正不宜立王凤秉政不正之象也故立河间王弟良爲河间王有星孛于营室罢上林诏狱二月赐诸侯王以下至吏二千石黄金吏千石以下至二百石宗室有属借者三老孝弟力田鳏寡孤独钱帛各有差吏民五十户牛酒粟五斛大赦天下右将军长史姚尹使匈奴还去塞百余里暴风火起烧杀尹等十余人封舅王崇爲安城侯赐舅谭商立根逢时五人等爵关内侯王凤兄弟八人第二曰曼早亡不侯夏四月黄雾四塞终夜下着地如黄土尘上问羣臣谏议大夫杨兴博士驷胜等以爲隂气侵阳气之象高祖之约非有功不侯今太后诸弟皆以无功而侯非高祖之约故天爲见异以谴失行言者以爲然凤于是乃惧上书言陛下初即位思慕谅闇故诏臣凤典领尚书事上无以明圣德下无以益政治今有孛星赤黄之异咎在臣凤伏愿显戮以谢天下今谅闇日大义皆举宜亲览万机以当天心因乞骸骨辞归上报曰朕承先帝盛绪渉道未深不明事情是以隂阳错缪日色无光赤黄之气充塞天下咎在朕躬今大将军引过自欲辞尚书事归大将军印绶罢大司马官是明朕委任大将军庶几有惑其专心固意辅朕不逮六月有蝇数万集未央殿中朝者坐秋长信少府邵信臣奏罢上林宫馆希幸御者二十五所又奏冬生菜强加温火非时而生人不宜以供奉养信臣字翁卿九江人也始爲南阳太守乃爲民兴利开通沟渠水门灌漑三万余顷禁止嫁娶送终奢靡其化大行吏民亲爱之曰邵父上赐信臣黄金四十斤迁河南太守治化当爲第一遂入爲少府八月戊午有两月相承晨在东方京房易传曰君弱而妇人强爲隂所乗则两月并出九月戊子有流星大如瓠出于文昌宫光烛地长四五丈委曲虵形以贯紫㣲宫冬十有二月作长安南北郊罢甘泉汾隂祀匡衡之议也衡奏议曰帝王之事莫大于承天承天之序莫大于郊祀祭天之南郊就天之义也祭地之北郊则隂之象也徃者孝武皇帝居甘泉宫即于云阳立泰畤今行幸长安郊见皇天反北之太隂祠后土反东之少阳事与古制殊又至云阳行鸡谷中阨狭百余里汾阳即渡大川有风波舟楫之危皆非圣主所宜数乗郡县治道供帐吏人困苦百姓烦费劳所保之民行危险之地殊未合于承天之意也昔周文武郊于酆镐成王郊于洛邑各因其居宜可徙郊长安又言郊柴飨地之义扫地而祭尚质也歌大吕舞云门以侯天神歌太簇舞咸池以祀地祗其牲用犊其席用藁秸其器用陶匏皆因天地之性以爲神祗功德至大虽修精微而备庶物犹不足以报功故尚质贵诚以彰天地之德今甘泉紫微殿有文章刻镂黼黻文绣之饰又致女乐石坛仙人祠瘗銮辂骍驹偶人龙马之属皆宜勿修又雍鄜密上下畤及陈仓寳鸡祠本秦侯以其意所立非礼也及北畤皆高祖未定时立不宜复修奏可本志初秦文公猎于汧渭之间卜居而吉文公梦黄虵自天而下属于地其口于鄜衍文公问史敦史敦曰此上帝之征君宜祠之于是作鄜畤郊祭白帝焉文王获古石缶于陈仓北坂上祠之其神甞以夜下光辉如流星从东南来集于祠坛至地则若雄鸡其声殷殷云野雉夜雊名曰陈寳其神或岁数来或岁不至后秦文公作密畤祠靑帝后秦灵公于吴阳作上畤祠黄帝作下畤祀炎帝及高祖自汉中东击项借入关问羣臣曰吾闻天有五帝今所祠有四何也羣臣莫知其说高祖曰吾知之矣乃待我而具五也乃立黒帝祠曰北畤而洪范八政三曰祀祀者所以昭孝事祖宗通神明也旁及四夷莫不修之下及鸟兽豺獭有祭是以皇王爲之典礼故有神民之官各司其序使不相乱也民神异业敬而不黩故神降之嘉瑞灾祸不至及乎末世飨祀无度昏黩齐明而神不蠲嘉瑞不降而灾祸至矣昔共工氏覇有九州其子曰勾龙能平水土故祠爲社烈山氏王天下有子曰柱能播殖嘉谷故祠爲稷虞书曰肆类于上帝禋于六宗徧于群神又巡于四岳而柴祭焉及殷之十三世帝武丁祭之明日有雉登鼎耳以雊武丁惧而修德梦得傅说版筑以爲相殷道复兴号曰高宗其后五世帝乙慢神悖礼震死及至周公相成王郊祀后稷以配天宗祀文王于明堂以配上帝凡天子祭天下名山大川怀柔百神咸秩无文五岳视三公四渎视诸侯诸侯祭其疆内名山大川大夫祭其门户井灶中霤是谓五祀士庶人祭祖考而巳淫祀有禁及季氏旅于泰山仲尼讥之曰务民之义敬鬼神而远之先王正人事而巳不苟求福于神祗不由其道则神不飨也又有八神祠一曰天主祠天齐居临淄南郊山下二曰地主祠太山梁父三曰岳主祠蚩尤在东平陆监卿四曰隂主祠三山五曰阳主祠之罘山六日月主祠之莱山皆在齐北七曰日主祠成山成山斗入海最居齐东北以迎日出八曰四时主祠琅邪八祠所从来久矣莫知其所起或曰齐太公以来作之八神祀上过则因祀之去则巳长安南北郊之日有大风抜甘泉泰畤中木十围以上者皆出二年春正月罢雍五畤二月辛巳上始郊祀长安南郊有神光并见闰月以渭城延陵亭爲初陵诏举贤良方正二月北宫井水溢出南流元帝时童謡歌曰井水溢灭灶烟灌玉堂流金门本志以爲隂象春秋前有鸜鹆之謡后有来巢之验卒有昭公居外之应井隂也灶阳也玉堂金门至尊之居隂盛而灭阳窃有宫室之象王氏之应又有童謡歌曰邪径败良田䜛巧害忠贤桂树花不实黄雀巢其顚故爲人所羡今爲人所怜本志爲桂树色赤汉家之象不实无嗣也黄雀王氏之象顚将有汉室辛丑上始祀后土于北郊丙午立皇后许氏大将军许嘉女也罢少府技巧官夏大旱东平王牟有罪削二县秋罢太子博望苑赐宗室朝请者减乗舆廐马丞相匡衡又奏郡国候神方士使者所祠凡六百八十三所其二百八所应祀或疑无明文不可奉祀其余四百七十五所不应祀请罢之又奏高帝武帝宣帝所立山川羣祠凡百二十余所非典皆罢之候神方士使者副使待诏七十余人皆罢归三年春赦天下囚徒赐孝弟力田爵三级诸逋租赋赈贷勿收秋关中大雨水四十余日京师人无故相惊言大水至百姓奔走号唿长安中大乱上亲御前殿召公卿议大将军王凤以爲太后及上与后宫可御舟舩令吏民百姓上长安城羣臣皆从王凤议王商者宣帝舅乐昌侯武之子曰自古无道之国水犹不冐入城郭今政治和平何爲当有大水一旦暴至此必讹言不宜令民上城重惊百姓耳止乃止有顷长安中稍稍自定上叹美商之固守数称其议凤甚慙自恨失言渭城女子陈持弓年九岁走入城门入未央宫掖庭殿门门衞者莫见至勾楯禁中觉而得本志以爲民以水相惊者隂气盛也小女入宫殿者下人将因女宠而居有宫室之象也名曰持弓有似周家压弧之祥易曰弧矢之利以威天下后有王莽篡天下陈氏之后也秋八月癸丑大司马将军许嘉赐金安车驷马免御史大夫张谭坐迁举不实免冬十月光禄大夫尹忠爲御史大夫十二月戊申朔十有蚀之其夜地震未央宫中诏举方正直言极谏长安人谷永者衞司马谷吉之水对策曰灾异之发各以象其类日蚀须女之分地震宫墻之内二咎同日发厥咎不远意者陛下志在闺闱不䘏政事举措失中内宠大盛诚留意于正身勉强于力行损宴私之志放淫溺之乐罢倡优之笑绝不飨之义循礼而动力行不倦无淫于酒色无逸于游畋未有其身正而臣下邪者也夫妇之际安危之机也昔舜釐正二妃以崇圣德幽王惑于褒姒而周室沦亡诚修后宫之政明尊卑之序贵不专妬贱者咸进各得其职以广继嗣之统息白华之怨后宫亲属勿预政事以逺皇甫之类损女党之权未有闺门理而天下乱者也夫治逺自近始习善在左右昔龙作纳言帝命惟允四辅旣备成王靡有过事经曰亦惟先正克左右未有左右正而百官枉者也治天下者尊贤考功则治简贤退功则乱诚审思知人之术论才选士必称其职明度量以旌其能考功实以定其德无以比周之虚誉无听浸润之譛愬则抱功修职之吏无蔽拥之忧比周邪伪之徒不得妄进小人日消英乂日隆经曰三载考绩三考黜陟幽明未有功赏得于前衆贤布于官而不治者也尧遭洪水之灾天下无乖叛之难者德厚恩深无怨于天下也秦居平土一夫大唿而天下分崩离析者刑罚深酷吏行残贼诚宜选温良尚德之士以亲百姓以治民命务省徭役不夺民时使咸安土乐业经曰怀保小民惠鲜鳏寡未有德厚吏良而民叛者也此五者王政之纲纪臣闻灾异皇天所以谴告人主犹严父之明诫经曰向用五福威用六极传曰六沴作见若不恭御六沴旣侵六极其下惟陛下留神大将军武库令杜钦对曰臣闻日蚀地震阳㣲隂盛臣者君之隂子者父之隂妇者夫之隂夷狄者中国之隂春秋传日蚀三十六地震五或夷狄侵中国或政权在臣下或妻不承夫或臣子背君父事虽不同其类一也臣窃暏人事以考变异则本朝大臣无不自安之人外戚亲属无乖刺之心关东诸侯无疆大之国边陲夷狄无逆礼之节此殆爲后宫日以戊申蚀时加未戊未土也宫中之部其夜地震未央宫殿中此必适妾将有争宠相害而爲患者陛下内推至诚深思其变则咎异何足消灭如不留神听于庶事奢侈纵欲虽无变异社稷之忧也钦字子夏目偏盲与茂陵杜业同姓字俱好学以才能称故京师谓钦爲盲子夏钦乃作小冠以自别于是更谓钦爲小冠子夏钦素依附王氏说凤曰礼一娶九女所以极阳数广继嗣重祖宗者也必即举求窈窕之女不问其色所以助治内也姪姊虽缺亦不复补所以养寿塞争故后妃有贞淑之行则胤嗣有贤圣之君制度有威仪之节则人君有寿考之福废而不由则女德无厌女德无厌则寿命不究于高年书云或四三年言逸欲之生害也男子五十好色未衰妇人四十容貌改前以改前之容侍于未衰之年而不以礼爲制则其源不可以救而后来异态后来异态则正后自疑而支庶有间适之心是以晋献公被纳䜛之谤申生受无辜之罪今圣主富于春秋未有适嗣将军辅政宜因初始之隆尊九女之制爲万世之法夫少戒之在色小弁之作可爲寒心凤白太后太后以爲故事无之凤又不能立制度修故事而巳越嶲山崩丁丑丞相匡衡免初封乐安鄕侯以关陌爲界初元年误以平陵陌爲关陌多四百顷积十余年郡乃定国界上计薄言丞相府衡讽掾属郡不从故所郡即复以四百顷付乐安鄕侯衡收租谷有司奏衡监临守主车地盗土于是坐免爲庶人衡字雉圭东海人父世爲农夫家贫好学佣作以供资用尤精力过绝人善说诗衡子咸亦明经术位历九卿四年春正月癸卯有石陨于槀四陨于肥累二罢中书宦官初置尚书贠五人三月甲申左将军王商爲丞相夏四月雨雪五月谒者丞陈临杀司校尉袁丰于殿中秋桃李实大雨水十余日河决东郡金隄沉漑兖豫入平原千乗济南凡灌四郡三十三县败毁官寺民屋庐四万所九月长安城南䑕巢树上桐栢尤多巢中无子冬十有一月御史大夫尹忠以河决不忧职自杀壬戌少府张忠御史大夫河隄使者王延世以竹落长四丈大九围盛石以两舩夹载而下之二十六日河隄成上嘉其功拜爲光禄大夫赐爵关内侯黄金百斤是岁京辅都尉王尊领京兆尹尊字子贡涿郡人也爲人果勇初爲护羌校尉送军粮而羌反绝粮道羌兵数万围尊尊以千余骑突羌虏得免后爲益州刺史先是瑯邪王阳爲益州刺史行部至卭𤏡九折坂叹曰奉先人遗体奈何数乗此险后以病去及尊行部至坂上问吏曰此非王阳所畏坂邪咤其御者驱之曰王阳爲孝子王尊爲忠臣居部二岁徼外蛮夷皆归附㑹坐事坐免官㑹南山羣贼数百人爲吏民害发校尉将射士千余人捕逐岁余不能擒于是以尊爲京辅都尉领京兆尹事旬月之间盗贼淸平乃以尊复爲东郡太守河水盛溢尊杀白马祠水神亲执圭璧使巫荚祝暮因止宿隄上吏民数千人争叩头求之尊宿隄上终不去及水盛隄坏吏民皆走惟主簿泣在尊旁尊立不动而水波稍稍却上嘉尊勇节秩尊中二千石赐黄金二十斤河平元年春正月匈奴复秣絫单于遣右贤王伊邪莫演奉献来朝正月旣罢使者送至蒲坂伊邪莫演言我欲降即不受我我自杀终不复还归公卿议者咸言宜如故事受其降光禄大夫谷永议郞杜钦以单于屈体称臣奉使朝贺无有二心而今反受其逋逃之臣是贪一夫之得而失一国之心开有罪之臣绝慕义之君假如单于初立欲委身中国未知利害使人诈降以卜吉凶如受之亏德沮善今单于自疏或使者诈伪反间欲因其生隙受之适合其笑使得归曲而贵直此诚边安危之源师旅动静之首不可不详不如勿受上从之问其降状曰我病狂妄言耳遣归复位如故又不肯令见汉使二月庚子泰山桑谷有鸢焚其巢巢然堕地有三鸢鷇烧死长安男子石良刘歆相与同居有物如人状在室中击之爲狗而走后有数人被甲持弓弩至良家良等格击之或死或伤皆狗也自二月至六月乃止夏四月乙亥晦日有蚀之不尽如钩在东井六度光禄大夫刘向曰四月交于五月同于孝惠日同于孝昭东井京师地且说其占恐害继嗣大赦天下六月罢典属国官并大鸿胪官秋九月复太上皇庙园是时刑书烦多上诏曰周之甫刑大辟之属有二百今辟之刑千有余条律令烦多欲以晓喻衆庶不亦难乎所以夭绝无辜岂不哀哉其议减死刑及可蠲除约省者令较然易知书不云乎惟刑之恤其审核之务惟古法朕将尽心览焉时有司不能广宣主恩建立法度徒学细微小事以塞诏书而巳本志曰昔周五刑之典墨罪五百劓罪五百宫罪五百剕罪五百杀罪五百所谓刑平国用中典者至穆王命甫侯作五刑以诘四方墨罚之属千劓罚之属千剕罚之属五百宫罚之属三百大辟之罚其属二百凡五刑之属三千稍稍烦多矣及至战国韩任申不害秦用商鞅起连坐之法造参夷之诛增加肉刑大辟爲凿额抽胁镬烹之刑而法禁等酷矣至高祖初入秦约法三章号爲寛略网漏吞舟之鱼然时尚有夷三族之令当三族者先黥劓左右指笞杀之枭其首菹其骨肉于市其诽谤骂诅者有先断其舌故谓之具五刑高后元年除三族罪至于孝文遂除肉刑而斩右趾者弃市斩左足者笞五百劓罪笞三百率不胜笞多死孝景诏定捶令笞者乃得全及孝武之时酷吏击断姦轨不胜于是使张汤赵禹之属修定法令作见知故纵监临部主之法缓深故之罪急纵出之诛其后有姦猾巧法转相比况死罪决事比至万三千四百七十二事文书盈于杌阁典掌不能徧覩是以郡国承用者班駮或罪同而论异姦吏因縁爲市所欲活即傅生议所欲䧟则与死比宣帝即位深悼之始置廷尉平元帝初立下诏曰夫法令者所以抑暴扶弱欲其难犯而易避今法律烦多自典者不能分明而欲以罗元元之不逮斯岂刑之中哉其议定出令及至孝成重下明诏及公卿卒不能定昔荀卿言曰俗说曰古有象刑无肉刑是不然矣以爲古之人莫触其罪邪岂独无肉刑哉亦不用象刑矣若有重罪而直轻其刑是杀人者不死伤人者不刑罪至重而刑轻民无所畏乱莫大焉夫德不称位能不称官赏不当功刑不当罪不祥莫大焉所谓象刑惟明言象天道而作刑荀卿之言旣然今之除肉刑者本欲以全人也今去髠钳一等转而入于大辟以死罔民失其本意矣故死者甚衆刑重之所致也至乎穿窬之盗忿怒伤人吏爲姦贼若此之恶髠钳之罚又不足惩也故刑者甚衆民旣不畏又曾不耻刑轻之所生也死刑旣重而生刑太轻民易犯之故俗之能吏公以杀盗爲威专杀者胜任奉法者不治乱名伤治不可胜条是以网宻而姦不塞刑繁而民愈慢由刑不正之故宜原其本删定律令正其大辟其余罪次于古当生触死者皆可募行肉刑及伤人盗吏受财枉法者皆从古刑诋欺文致细微之法悉蠲除之如此则刑可畏而禁易避吏不专杀法无二门轻重当民命全矣二年春正月沛郡铁官铸铁不下隆隆如雷声又如鼓音工十三人皆惊走音止乃还视地䧟数尺炉分爲十一炉中消铁散如流星飞去夏四月楚国雨雹大如釡六月封舅禁爲平阳侯莽爲成都侯立爲红阳侯根爲曲阳侯逢时爲高平侯同日受封故世爲五侯王氏子弟皆卿大夫侍中诸曹分据势职盈满朝廷政事皆决左右常荐刘向少子歆通达有异才上召见甚悦之欲以爲中常侍取衣冠临当拜左右曰未知大将军㫖意上曰此小事何须问大将军左右叩首固争之上于是语凤凤以爲不可乃止当权用事如此公卿见凤侧目而视郡国刺史太守相皆出其门时五侯羣弟竞爲奢侈起治第治百姓歌之曰五侯俱起曲阳最怒坏决高都连境外杜土山渐台象西白虎其奢汰如此然皆通敏人事好士养贤倾财施与以相高尚时谷永与齐人楼护俱爲五侯上客各有所亲不得左右唯护尽入其门各得其欢心交结士大夫无所不倾护医者子也爲人短小精辨议论常依名节听之者皆竦时人爲之语曰谷子云之笔札楼君卿之脣舌言其甚见信用也及护母死送葬引车至二三千乗闾里爲之语曰五侯治䘮君卿爲天水太守免归家大司马王商亲枉车骑至其闾巷弔问之是时谷口有郑子眞西蜀有严君平皆修行自保非其食不食凤慕其名以礼聘子眞子眞遂不屈君平卜于成都市以卜筮爲业而可以惠人人有非正之问则依蓍龟以言利害与人子言依于孝与人弟言依于顺各因其势导之以善曰从吾言者巳过半矣或曰阅数人得百钱足以自养则闭肆下帷而授老子经博览无不通依老子之旨着五十余万言李疆爲益州牧将发京师谓扬雄曰吾眞得严君平爲吏矣雄曰君备礼而待之其人可见不可屈也疆以爲不然及见君平不可屈之叹曰扬子云诚知人可谓哲矣前汉孝成皇帝纪一卷第二十四前汉纪前汉纪卷第二十五前汉孝成皇帝纪二卷第二十五荀悦三年春正月楚王嚣来朝诏曰孝弟仁慈在国二十余年纎介之过未尝闻书不云乎用德彰厥善其封嚣子勲爲广戚侯二月丙戌犍爲地震山崩拥江水逆流秋八月乙卯晦日蚀光禄大夫刘向校中祕书谒者陈农使使求遗书于天下故典籍益博矣刘向典校经传考集异同云易始自鲁商瞿子木受于孔子以授鲁藁庇子庸子庸授江东馯臂子弓子弓授燕人周丑子家子家授东武孙虞子乗子乗授齐国田何子装及秦焚诗书以易爲卜筮之书独不焚汉兴田何以易授民故言易者本之田何焉菑川人杨叔传其学武帝时爲大中大夫由是有杨氏学梁人丁寛受易田何爲梁孝王将军距吴楚着易说三万言寛授槐里田王孙王孙授沛人施雠东海孟喜琅邪梁丘贺雠爲博士喜爲丞相掾由是有施孟梁丘之学此三家者宣帝之时立之京房授易于梁人焦延寿独得隐士之说託之孟氏刘向校易说皆祖之田何唯京房爲异党不与孟氏同由是有京氏学元帝时立之东莱人费直治易长于筮无章句徒彖象系辞十篇文言解说上下经沛人高相略与费氏同专说隂阳灾异此二家未立于学官唯费氏经与鲁古文同尚书本自济南伏生爲秦博士及秦焚书乃壁藏其书汉兴伏生求其书亡数十篇得二十九篇文帝欲征伏生时年九十余不能行遣晁错徃授之千乗人欧阳伯和传其学而济南张生传尚书授夏侯始昌始昌传族子胜胜传从兄子建建又事欧阳氏颇与胜异由是爲大小夏侯之学宣帝时立之鲁恭王坏孔子宅以广其宫得古文尚书多十六篇及论语孝经武帝时孔安国家献之会巫蛊事未列于学官诗始自鲁申公作古训燕人韩婴爲文帝博士作诗外传齐人辕固生爲景帝博士亦作诗外内传由是有鲁韩齐之学赵人有毛公爲河间献王博士作诗传自谓得子夏所传由是爲毛诗列于学官礼始于鲁高堂生传士礼十八篇多不备鲁人徐生善爲礼容文帝时爲礼官大夫宣帝时爲少府后仓最爲明礼而沛人戴圣戴德传其业由是有后仓大小戴之学其礼古经五十六篇出于鲁壁中犹未能备歆以周官十六篇爲周礼王莽时歆奏以爲礼经置博士乐自汉兴制氏以知雅乐声律世在乐官但纪铿锵鼓舞而巳不能言其义河间献王与毛公等共采周官与诸子乐事者乃爲乐记及刘向校祕书得古乐记二十三篇与献王记不同春秋鲁人谷梁赤齐人公羊高各爲春秋作传景帝时胡母子都与董仲舒治春秋公羊皆爲博士瑕丘人江公治谷梁与仲舒议春秋不及仲舒武帝时遂崇立公羊而东平嬴公受其业昭帝时爲諌议大夫授鲁国眭孟孟授东海严彭祖彭祖授颜安乐由是有颜严之学沛人蔡千秋治谷梁与公羊家并议帝前帝善谷梁说擢千秋爲諌议大夫遂立谷梁始鲁人左丘明又爲春秋作传汉兴张苍贾谊皆爲左氏训刘歆尤善左氏平帝时立左氏春秋毛诗逸礼古文尚书后复皆废及论语有齐鲁之说又有古文凡经皆古文凡书有六本谓象形象事象意象声转注假借也有六体谓古文奇字篆书书虫书也秦时狱官多事省文从易施之于徒故谓之隷书昔周之末孔子旣殁后世诸子各着篇章欲崇广道艺成一家之说㫖趣不同故分爲九家有儒家道家隂阳家法家名家墨家纵横家杂家农家儒家者流盖出于司徒之官明教化者也道家者流盖出于史官明成败兴废然后知秉要持权故尚无爲也隂阳家者流盖出于羲和之官敬顺昊天以授民时者也法家者流盖出理官也名家者流盖出于理官名位不同礼亦异数故正名也墨家者流盖出于淸庙之官茅屋采椽是以尚俭宗祀严父是以右鬼神养三老五更是以兼爱选士大射是以尚贤顺四时五行是以非命以孝示天下是以尚同纵横家者流盖出行人之官遭变用权受命而不受辞杂家者流盖出于议官农家者流盖出于农稷之官各引一端高尚其事其言虽殊譬犹水火相灭亦相生也舍所短取所长足以通万方之畧矣又有小说家者流盖出于街谈巷议所造及赋诵兵书术数方伎皆典籍苑囿有采于异同者也刘向卒上复使向子歆继卒父业而歆遂撰群书而奏七略有辑略有诗赋略有六艺略有诸子略有兵书略有术数略有方伎略凡万三千二百六十九卷自是以来稍稍复增集荀悦曰经称立天之道曰隂与阳立地之道曰柔与刚立人之道曰仁与义隂阳之节在于四时五行仁义之大体在于三纲六纪上下咸序五品有章淫则荒越民失其性于是在上者则天之经因地之义立度宣教以制其中施之当时则爲道德垂之后世则爲典经皆所以总统纲纪崇立王业及至末俗异端并生诸子造谊以乱大伦于是微言绝羣议缪焉故仲尼畏而忧之咏叹斯文是圣人笃文之至也若乃季路之言何必读书然后爲学棘子成曰君子质而巳矣何以文爲夫潜地窟者而不覩天明守冬株者而不识夏荣非通炤之术也然博览之家不知其秽兼而善之是大田之莠与苗并兴则良农之所悼也质檏之士不择其美兼而弃之是崑山之玉与石俱捐则卞和之所痛也故孔子曰愽学于文约之以礼亦可以弗畔矣夫孝武皇帝时董仲舒推崇孔氏抑绌百家至刘向父子典校经籍而新义分方九流区别典籍益彰矣自非至圣之崇孰能定天下之疑是以后贤异心各有损益中兴之后大司农郑衆侍中贾逵各爲春秋左氏传作解注孝桓帝时故南郡太守马融着易解颇生异说及臣悦叔父故司徒爽着易传据爻象承应隂阳变化之义以十篇之文解说经意由是兖豫之言易者咸传荀氏学而马氏亦颇行于世爽又着诗传皆附正义无他说又去圣久逺道义难明而古之尚书毛诗左氏春秋周官通人学者多好尚好之然希各得立于学官也是时夜郞王兴与勾町王及各诸外国更相攻伐遣大中大夫张匡持节以和解之兴不承诏命刻木爲汉使而射之于是以临卭陈立爲牂柯太守立喻告兴兴不从命立奏请诛之而未报立从数千人出行县至兴国且同亭召兴兴以从邑各数百人诣立责数兴因斩兴头巴君曰诛无状请出晓士衆皆释兵降勾町王等其王震怒乃入粟牛羊以劳士衆立还归郡兴妻父翁指与兴子务邪收余兵迫胁旁邑立奏募诸蛮夷与都尉长吏攻翁指等蛮夷共斩其首以降西夷遂平㑹巴蜀郡多盗贼徙立爲巴郡太守秩中二千石爵左庶长后徙天水太守劝耕农爲天下最赐黄金四十斤四年春正月匈奴单于来朝引见白虎殿丞相王商坐未央廷商爲人有威重长八尺余身体盛大容貌绝人单于见商谒拜商起离坐与言单于仰视商容貌迁延却退甚畏敬之赦天下二月单于罢归三月癸丑朔日有蚀之遣光禄大夫博士孟嘉等行次河所伤败不能自存者赈贷收葬之壬辰长陵临泾岸崩壅水夏四月壬寅丞相王商免王凤旣以议水事恨商而瑯邪郡有灾害商按太守杨肜凤爲肜请商不听遂奏免肜而按果寝不下凤由是重怨商乃令人诬告商与父侍婢姦商女弟淫逸使奴杀其夫又疑商教杀之上欲勿治凤固争之遂收丞相印绶商免三日发病而欧血死荀恱曰王商言水不至非以见智也非以伤凤也将欲忠主安民事不得巳而凤以爲慨恨冯婕妤之当熊非欲见勇也非欲求媚也非以高左右也恻怛于心将以救上而傅昭仪以爲隙皆至于死眞可痛乎夫独智不容于世独行不畜于时是以昔人所以自退也虽退犹不得自免是以离世深藏以天之高而不敢举首以地之厚而不敢投足诗云谓天盖高不敢不跼谓地盖厚不敢不蹐哀今之人胡爲虺蝪本不敢立于人间况敢立于朝乎自守犹不免患况敢守于时乎无过犹见诬枉而况敢有罪乎闭口而获诽谤况敢直言乎虽隐身深藏犹不得免是以寗武子佯愚接舆爲狂困之至也人无狂愚之虑者则不得自安于世是以屈原怨而自沉鲍焦愤而矫死悲之甚也虽死犹惧形骸之不深䰟神之不逺故徐衍负石入海申屠狄蹈瓮之河痛之极也悲夫以六合之大匹夫之微而一身无所容焉岂不哀哉是以古人畏患苟免以计安身挠直爲曲斵方爲圎秽素丝之㓗推亮直之心是以羊舌职受盗于王室蘧伯玉可卷而怀之以死易生以存易亡难乎哉夏六月丙午光禄大夫张禹爲丞相禹字子文河内人上爲太子时禹爲博士以论语孝经授上而博士郑寛中以尚书授上皆赐爵关内侯禹爲人谨厚然内殖货财多买田至四百顷皆泾渭漑灌极高腴上贾财物皆称是庚戌楚王嚣薨山阳火生石中改元爲阳朔阳朔元年春二月丁未晦日有蚀之三月赦天下冬京兆尹王章下狱死章泰山人也好节义敢直言元帝时爲左曹中郞将爲石显所排免上即位大将军王凤专权举章爲司隶校尉贵戚皆敬惮之以选爲京兆尹章虽爲凤所举疾凤专权不亲附凤乃奏封事召见言凤诬罔不忠不堪任用上悟谓章曰微京兆尹直言吾不闻吾社稷计且惟贤知贤君试爲朕求可以自辅者因荐瑯邪太守冯野王上欲以代凤时凤弟侍中王音私听之告凤凤惧称病就第乃上书乞骸骨辞旨甚哀切太后闻之流涕不食上少而亲凤亦不忍废凤复起视事先是凤进小妇弟爲美人巳甞适人章以爲羗胡尚杀首子以盪肠以正世而凤进巳出之女不忠不敬于是尚书劾奏章知野王前以王舅出补吏而荐欲令在朝阿附诸侯又比上于夷狄非所宜言罪至大逆死狱中妻子徙合浦初章学长安疾病无被卧牛衣中与妻子辞诀涕泣其妻怒之曰仲卿京师尊贵在朝廷者谁逾仲卿也今疾病困厄不自激卬乃反涕泣何其鄙也及上封事妻止之曰人当知足独不念牛衣中事邪章曰非女子所知也及章下狱妻子皆收系章小女年十二夜起号泣曰我君死矣狱上唿囚常至九今八而止我君素刚先死者必我君也章果巳死衆庶愍而痛之先是王尊爲京兆尹及章死王吉子骏爲京兆尹皆有能名故京兆爲之语曰前有赵张后有三王九江人梅福以布衣因县道上书言变事曰故京兆尹王章质性忠直非有反逆之辜而戮及妻子折直士之节结谏臣之舌君臣皆知其非罪然不能争天下以言爲戒此最国家之大患也羣臣顺旨莫有执正何明其然也试取民所上书陛下之所善者试下之廷尉必曰非所宜言大不敬以此卜之可见矣方今君命圯絶而主威夺外戚之权日以盛隆汉兴以来社稷三危吕霍上官皆母后之家亲亲之道全之爲右当以贤师良傅教以孝弟之道今乃尊宠其位授以魁柄使之骄逆至于夷灭此失亲亲之大者也后福又上书曰臣闻不在其位而谋其政者越职也位卑而言高触罪也越职触罪危言世患虽伏锧横分臣之愿也守职不言没齿全身死之日尸未腐而名灭虽有齐景之位伏枥千驷臣不贪也故愿一登文石之阶陟丹霄之途当戸牗之法坐展平生之愚虑虽无益于当时有遗于后世此臣寝所以不安食所以忘味也昔武王伐纣未及下车而存五帝之后封殷于宋绍夏于𣏌明着三统示不独有春秋经曰宋杀其大夫谷梁传曰其不称名氏以其存祖位尊之也此言孔子故殷后也虽非正统封其子孙以爲殷礼亦宜之传曰贤者子孙宜有土地而况圣人又殷之后哉今仲尼之庙不出阙里孔氏子孙不免编戸以圣人之德而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天无极何则追圣人之素功封其子孙未有法也若能爲之后世必以爲法不灭之名可不勉哉福自以踈逺又讥切王氏前后数上书辄不见纳及后王莽专政福一朝弃妻子去九江人传以爲僊去其后有人见福于会稽变姓名爲市门吏二年春寒失节三月赦天下御史大夫张忠卒夏四月丁卯侍中太仆王音爲御史大夫五月除吏八百石五百石秩秋关东大水八月甲戌定陶王康薨三年三月有石陨于东郡八夏六月颍川铁官徒申屠圣等百八十人杀长吏盗库兵自称将军经历郡国遣丞相长史丞逐持以军兴从事皆伏辜秋八月丁巳大司马大将军王凤薨凤病笃上临问执其手垂泣曰将军而有不讳平陵侯谭次将军矣凤顿首泣曰谭等虽于臣至亲行皆奢侈不如御史大夫音谨饰臣敢以死争之初谭尝倨不肯事凤而音恭敬凤荐之凤薨音爲大司马车骑将军秉政而谭鎭城门兵音以从舅越次小心亲职上嘉焉封安阳侯而谭见音越度与音有隙不受城门职而薨上闵悔之乃令成都侯立作特进领城门兵得举吏如大将军府郞中魏都杜业说音曰恩深者其养谨爱至者其报祥夫戚而不见异亲而不见殊孰能无怨此棠棣角弓之所爲作也昔秦伯有千乗之国而不能容其母弟春秋讥焉周邵则不然忠以相辅义以相匡不以圣德独兼国宠分职于陜并爲辅弼故内无怨恨之隙外无轻侮之嫌俱飨天佑两荷高明盖以此也窃见成都侯明诏所以优宠将军宜承顺圣意加异徃时毎事凡谊必与及之昔魏文侯悟大鴈之献而父子益亲陈平供一饭之馔而将相加欢所接虽在楹陛爼豆之间其爲国折冲厌难岂不远哉音甚纳其言而业后爲凉州刺史冬十月丁卯光禄勲于永爲御史大夫四年春二月赦天下夏四月雨雪秋九月壬申东平王宇薨闰月壬戌御史大夫于永卒鸿嘉元年春正月癸巳少府薛宣爲御史大夫二月壬午行幸初陵赦作徒以新丰戏鄕爲昌陵县奉初陵赐天下民爵一级女子百户牛酒鳏寡孤独高年帛逋贷不入者勿收三月庚戌丞相张禹赐金安车驷马免夏四月庚辰御史大夫薛宣爲丞相宣东海人也爲人淸净有恩好威仪进止雍容甚可观也然经术浅薄长于政事初爲不其丞瑯邪太守赵贡者广汉兄子谓宣曰薛君丞相德也我两子亦中丞相史察宣孝廉遂历州郡所在树名迹衆职修治及爲丞相颇号烦碎而赵公两子除爲丞史京兆尹王骏爲御史大夫诏民年未满十岁贼鬪杀人及犯殊死者上请廷尉以闻得减死冬黄龙见眞定二年春行幸云阳二月博士行鄕饮酒礼有雉飞集于庭历阶昇堂而雊后集诸府又集丞明殿门屋上大司马音上书言灾异天戒后日上诏音曰朕闻捕得雉毛羽颇摧折类拘执者得无人爲之邪对曰皇天见灾异欲以戒人主不知谁爲佞謟之计诖误圣德左右阿䛕者甚衆不待臣音臣音复䛕如是而使陛下不觉悞大祸且至臣音当先受诛陛下即位十五年继嗣不立而日夜出游外有微行之害内有疾痛之忧而终不改天尚不能感动陛下何敢望独有极言待死而巳是时上好爲微行谷永谏曰易称得臣无家言王者得臣天下故无私家也今陛下弃万乗之至贵乐家人之贱事厌高美之尊号好匹夫之卑字崇聚僄轻无义之人以爲私客置私田于间畜私奴婢车马北宫数挺身独行与小人晨夜相随乌集醉鲍吏民之家乱服共坐混淆无别典门户奉宿卫之臣执干戈于空宫公卿百僚不知陛下所在积数年昔虢公爲无道有神降曰赐尔土田言将以庶人受土田也诸侯闻曰犹爲失国而况王者畜私田财物爲庶人之事乎时太后及诸舅皆忧上无继嗣数爲微行故推谷永令切諌而爲之内应诏举敦厚行义能直言者夏徙郡国豪杰资五百万以上五千余户于昌陵五月癸未有石陨于杜邮三六月立中山宪王孙宏爲广徳王三年夏四月赦天下大旱五月乙亥天水冀南山大石鸣声隆隆如雷有顷乃止闻于平襄二百四十里野雉皆鸣石长一丈三尺广厚畧等民俗名曰石鼓石鼓鸣有兵云秋八月乙卯孝景庙北阙灾冬十有一月甲寅皇后许氏废许后聦慧善史书自爲妃至上即位常宠于上后宫希得进时数有灾异谷永杜钦等皆陈咎在于后宫上然其官于是省咸掖庭后宫椒房用度皇后上疏自陈以爲上诚太迫急上于是採言事者之意以报之曰建始元年正月白气出营室者后宫也正月于尚书爲皇极皇极王气之极白气者西方之气也于春当废今正于皇极之月兴废气于后宫着继嗣之微贱人将起也至其九月流星出于文昌贯紫微宫临钩陈此又彰显前灾着其内Ⲳ也其后则北宫井溢南流逆理数郡水出流杀人民讹言相惊僮女入宫此隂气盛溢违纲纪之应也䑕巢于野树鸟闻其巢于泰山之域易曰鸟焚其巢旅人先笑而后号咷䘮牛于易凶言王者处民之上如鸟之处巢不䘏百姓百姓叛而去之若鸟之自焚其巢也虽先快意恍笑后必号咷而无及也百姓丧其君若亡牛耳故称凶泰山易姓告代之处今正于岱宗之山甚可惧也夏四月巳亥朔日有蚀之于东井东井京师地也已土也亥水也明隂气盛咎在内也亏君体于戊巳着绝世于皇极于东井者祸败及京都也变恠衆备未来益重成刑之祸月以迫切不救之患日侵屡深咎败灼灼若此岂可以忽哉书曰惟先格王正厥事皇后其克心秉德称顺妇道深惟无忽是时后宫多新爱而皇后宠益衰后姊安平侯夫人谒等爲后求媚道呪诅后宫姙娠者太后大怒下吏考问谒等诛死而后废处昭台宫内亲属皆归故都山阳本志以爲是后赵飞鷰爲皇后姊爲昭仪姊妹专宠卒害皇子果绝嗣后上暴崩昭仪自杀皇后亦诛此灾异之应非许后之咎也一日王氏贵戚将生易代之祸云赵婕妤譛愬班婕妤挟媚道呪诅上考问对曰妾闻死生有命富贵在天爲善尚不蒙福爲邪欲何以望若使鬼神有知不受不臣之愬如其无知愬之何益故不敢爲也上善其对而怜之赐黄金百斤班婕妤恐终必见危求供养太后于长信宫上许焉初上游于后庭甞欲班婕妤同辇载辞曰观古之图书贤圣之君皆有贤臣在侧三代末主乃有嬖女今欲同辇得无近褒姒之幸乎上善其言而止婕妤兄伯爲光禄大夫侍中上甞设燕饮坐及率群诸侍皆引满座中与伯谈笑大谑时帷坐屏风画纣醉据妲巳上指问伯纣爲无道乃至是乎伯对曰书云乃用其妇人之言何有倨妇于朝所谓衆恶归之不如是之甚也上曰苟不若此此图何戒对曰沉湎于酒微子所以去式号式唿大雅所以留连诗书淫乱之戒原皆在于酒上慨然叹曰嗟乎吾久不见班生今日复闻谠言因罢坐太后闻之爲涕泣而言曰班侍中本大将军所举宜宠异之益求其比以辅圣德伯弟游博学有隽才爲右曹中郞将以选进读羣书上器其能赐以秘书之副有子曰嗣显名当世游弟穉少爲黄门郞属国都尉广汉男子郑躬等六十余人攻官寺募囚徒盗库兵自称山君前汉孝成皇帝纪二卷第二十五前汉纪前汉纪卷第二十六前汉孝成皇帝纪三卷第二十六荀悦四年秋雨鱼于新都长五尺勃海清河河水溢灌县邑三十一坏官亭民舎四万余所丞相御史李寻以爲隂气盛溢水则爲之长故一日之内昼减夜增所谓水不润下犹日月变见于天也应之以政灾变自除议者常欲求索九河故迹而穿之宜因其决且可勿塞以观其势河所居之处稍刮除自成水迹跳出沙土然后顺天心而图之必有成功而财力寡于是止不塞冬郑躬之党侵广汉衆且万余拜河东都尉赵护爲广汉太守发郡中及蜀郡合三万人击之旬月平迁护执金吾赐金百斤永始元年春正月癸丑太官凌室灾戊午戻太后园阙灾北海出大鱼长六丈高一丈四枚二月河南邮亭樗树生枝状如人头眉目须皆具无髪耳京房易传曰王者德衰下人将起则有木爲人状夏四月封赵婕妤父临爲阳城侯五月封舅曼子侍中骑都尉王莾爲新都侯莾㓜孤贫独折节恭约谨身学业平阳侯凤薨以託太后而成都侯商愿分戸邑封莾当世名士多爲莾言者上由是贤之遂封迁光禄大夫侍中莾遂交结将相卿大夫救赡名士赈于賔客家无余财故在位者更相推荐游谈者爲之言说故虚誉日洽倾其诸父矣六月丙寅立皇后赵氏本长安宫人后属阳阿公主善歌舞号曰飞鷰上㣲行阳阿公主家见而说之及女弟俱爲婕妤贵倾后宫许后之废也欲立爲皇后太后甚难之太后娣子淳于长数徃来传言劝太后立之先是谏议大夫王仁上䟽言臣闻立后妃者王教之太端三纲之本理治道所由废兴也社稷所以存亡也故夏之兴也以涂山亡也以妹嬉殷之兴也以有娥亡也以妲巳周之兴也以文母亡也以褒姒夫三代安危后王所观是以圣王必审举措察操行以计胜色者昌以色胜计者亡无监宿瘤天下之丑女也齐一君以计胜色立爲后皆以折冲安国今许后以罪废遂事巳徃如是欲立后妃宜得殊异于前上当奉宗庙下令万民有所法则河鲂河鲤齐姜宋子诗人所高万乘之主当持乆长非一切毕决目前者骊姬乱晋吴姬危赵夫媵妾非天下之母爲翫弄可也昔姜后崇礼宣王中兴樊姬正言楚庄成覇愿留思察小臣惓惓之心上不听竟立之谏议大夫刘辅谏曰夫妙选有德之士考卜窈窕之女以承宗庙顺神祇之心犹惧或失之今乃触情纵恣于卑贱之女欲以母天下不畏于天不愧于人惑莫大焉语曰腐木不可以爲柱卑人不可以爲主天人之所不与也必有祸而无福市道皆知其非朝臣莫肯一言臣窃伤之上怒使御史收辅系掖庭秘狱群臣不知所故于是左将军辛庆忌右将军廉褒光禄勲师丹太中大夫谷永俱上书曰窃见谏议大夫刘辅前以县令求见擢爲谏议大夫此其言必有卓绝切至当于圣心者旬月之间收下诏狱小罪宜隐忍如有大恶宜暴之理官与衆共之不宜困于掖庭秘狱公卿巳见陛下进用辅亟而折伤之暴人有惧心莫敢正言非所以昭有虞之听广德美之风也臣等窃伤之上乃徙系共工狱减死罪一等论爲鬼薪终于家赵皇后旣立宠乃少衰而弟绝幸爲昭阳舎其中庭彤朱而壁髹漆切皆铜沓黄金涂白玉陛金釭函蓝田壁明珠翠具饰之自有宫室巳来未之有也𥘉謡曰燕燕尾涏涏张公子时相见木门仓琅根燕飞来啄皇孙皇孙死鷰啄矢本志以爲燕者飞燕木门苍琅根宫门铜铺也言其将尊贵也张公子谓富平侯张放也即安世之孙父临上敬武公主放以公主子开明得幸甞与上游醼俱适阳阿公主家而见飞燕故曰时相见放娶皇后女弟上爲供帐赐以甲第及乗舆服饰两宫使者冠盖相望不绝赏赐以千万数号爲天子娶妇皇后嫁女甚爲贵宠安世到临世履恭俭临母登阁殿甞叹曰吕霍爲我戒岂不厚哉唯放爲骄者是岁昌陵犹未就光禄大夫刘向上䟽曰昔黄帝葬乔山尧葬济隂丘垄皆少小舜葬仓梧二妃不从禹葬会稽不改其畆殷汤无葬处文武周公葬于毕秦穆公葬于雍祈年馆下樗里子葬于武库皆无丘垄之处此圣帝明王贤君智士远览独虑无穷之计也其贤臣孝子亦承命顺意而薄葬之此诚奉安君父忠孝之至也孔子葬母于防坟高四尺遇雨而崩延陵季子之适齐而反其子道死葬于嬴博之间穿歛以时服封坟掩坎其高可隐而号曰骨肉归于上命也魂气则无不之也孔子曰延陵季子之于礼合矣故仲尼孝子延陵慈父舜禹忠臣周公悌弟其葬君亲皆㣲薄矣非苟爲约诚便于礼也至吴阖闾违礼厚葬十余年越发之秦惠文武昭庄襄皆大其丘垄多其痊藏咸尽发掘曝露甚足悲也秦始皇帝葬于骊山之阿下锢三泉上崇山陵坟高五十余丈周廻五里棺椁之丽不可胜原项籍发掘其墓后牧童亡羊羊入其墓牧者持火烧其棺椁自古及今葬未有盛于始皇者也数年之间外𬒳项籍之祸内罹牧竖之灾岂不哀哉故德弥厚者葬弥薄智愈深者葬益㣲无德寡智者葬益厚发掘必速以此观之照然可见也今昌陵增卑爲高积土爲山发民坟墓以万数死者恨于下生者愁于上怨气结于隂阳因之以饥馑臣窃愍焉以死者爲有知发人坟墓爲害多矣若其无知又焉用大谋之贤智则不悦以示衆庶则苦矣若苟以悦愚夫淫奢之人亦何爲哉陛下慈仁笃美其厚聦明踈逹盖世宜弘汉家之德以崇刘氏之业而欲与乱秦之暴政竞爲奢侈比方丘垄悦于愚夫之日隆于一时之观违贤智之心忘万世之安臣窃爲陛下羞之上甚感向言而不能从有司议曰昌陵增卑爲高积土爲山度便房犹在平地客土中不保幽冥之灵外浅不固卒徒功庸日以万数至㸐脂火夜作取土东山与粟同价作治数年天下遍𬒳其劳国家疲弊府库空虚下至衆庶嗷嗷苦之故陵因天性据眞上处势高敞傍近祖考前巳有十余年功绩宜还复故陵上知不就秋诏罢昌陵荀悦曰夫葬之侈也从来乆矣是以直节遂志之士见其失而矫之武帝时杨王孙者学黄老术家业千金厚自奉养将终告其子曰吾欲祼葬以复吾眞死则爲布囊盛尸入地七尺旣下从足引脱取囊以身亲土其子不忍从命徃见友人祁侯祁侯曰岂礼哉王孙曰盖闻圣人因人之情不忍其亲故爲制礼今则越之是以祼葬将以矫世也夫厚葬诚无益于死者而俗人竞以相高糜财殚弊尽腐之地下或乃今日入土而明日见发此眞与曝骸中野何异夫死者衆生之化而物之归也归者得至化者得变是各反其眞故谓之鬼鬼之言归也其尸魂然独居岂有知哉裹以币帛隔以棺椁支体东络口含金玉欲化不得郁爲枯腊千载之后棺椁朽腐乃得归土就其眞宅由此言之焉用远宅故圣王不加力于无用不殚财于无益谓今费财厚葬皆爲归隔至生者不知死者不得是谓大惑于戏吾不爲也祁侯曰善遂祼葬焉立城阳孝王子理爲王秋八月丁酉太皇太后王氏崩九月乙巳晦日有蚀之京师知之四方不见二年春正月乙巳大司马车骑将军王音薨二月癸未夜星陨如雨长二丈绎绎未至地灭乙酉晦日有蚀之四方见京师不见谷永对曰赋歛有不得所致也四方见京师不见隂蔽也天戒若曰好治宫室大增坟墓赋歛滋重百姓虚竭祸在外也元年日蚀京师知之四方不见天戒若曰沈湎于酒君臣不别祸在内也三月丁酉成都侯王商爲大司马卫将军御史大夫王卒京兆尹翟方进爲御史大夫秋八月方进贬爲执金吾冬黒龙见东莱十月巳丑丞相薛宣免十一月壬子光禄勲孔光爲御史大夫光字子夏孔子十四世孙孔子生伯鱼鲤鲤生子思伋伋生子上白白生子家求求生子眞箕箕生子羔穿穿生子愼斌斌爲魏相愼生鲋爲陈渉博士死陈下鲋弟子襄惠帝时爲博士长沙王太傅襄生忠忠生武武生延年延年生安国位至临淮太守延年生霸字次孺元帝时爲太子太傅时霸以太中大夫授太子经元帝立以霸爲师赐爵关内侯食邑八百户号曰褒城君给事中霸爲人谦退常称爵位太过何德以堪之上欲致之相位自贡禹之卒薛广德之免輙欲拜霸霸让至三四上知其诚乃弗用霸薨上素服临弔者再赐东园秘器钱帛册赠以列侯礼葬谥曰列君霸生光光爲尚书仆射职典枢机十余年守法度修故事上有所问据经法而对不希上㫖苟合亦不强谏诤以是乆见委信有所奏言輙削其草以爲彰人主之过以讦爲忠直人臣之大罪也有所荐举唯恐其人闻知休沐兄弟宴语终不及省中事或问温室中树皆何等木光黙然不应更答以他语其重愼如此执金吾翟方进爲丞相封高陵侯方进字子威汝南人也初爲府小吏相于同郡蔡父父曰小吏有封侯骨当以经术进乃辞后母至京师学后母怜其㓜随至长安织屦以给之对策甲科迁议郎诸儒称之时宿儒胡常与方进同经隂构毁之方进伺常大都讲日遣生咨问疑义因记其说卒改意而亲友后爲丞相司直从上至甘泉行驰道中司隷陈庆劾奏方进没车马方进伺庆㣲过劾奏免官北地浩商杀义渠长丞相请遣司隷与掾郡部刺史逮贼司隷涓勲奏言春秋之义王人㣲者序于诸侯之上尊王命也今丞相欲遣宰士督察天下奉使大夫专权作威甚悖逆顺之理乃止方进于是伺勲㣲过劾奏勲左迁昌陵令方进频免两司隷朝廷惮之其任势立威以取世资皆此类也能探人主㣲㫖以济其事然方进内行修饰事后母甚笃爲丞相后母犹存及亡旣葬三十六日除服视事以爲身被汉相不敢渝国家之制在位公洁请託不行然持法深刻上行幸河南雍祠五畤侍中淳于长赐爵关内侯食邑千户初将作大匠解万年奏请营作昌陵常侍王闳数言昌陵不可成长亦言之上以赵皇后之立也欲封长乃诏曰常侍王闳前爲大司农中丞上言昌陵不可成朕以长言下闳章公卿议者皆合长䇿长首建至䇿闳省息大费民以康宁宜赐爵关内侯食邑千戸闳前赐爵关内侯黄金百斤罢昌陵勿徙吏民万年佞邪不忠虽遇赦令不宜居京师其徙万年炖煌郡而陈汤俱徙炖煌汤素与万年相善昌陵之计汤与及之又见黒龙或私问汤汤曰是谓玄门开上数出入不时㣲行故龙非时出也是时丞相奏废昌陵邑中屋奏未下汤以爲上湏顺衆心昌陵亦恐复发徙也汤坐非所宜言大不敬故徙先是汤上言康居王侍子非王子也案验实王子汤坐下狱当死谷永诵汤曰臣闻楚有子玉得臣文公爲之侧席而坐赵有廉颇马服秦不敢闚兵井陉汉有郅都魏尚匈奴不敢南牧夫战尅之将不可不重也盖君闻鼓鼙之声则思将帅之臣汤前出西域忿郅支之无道闵王诛之不加䇿虑愊亿义勇奋发兴师猋逝横厉马孙逾其都頼屠三重之城斩郅之之首报十年之邉诛雪吏之宿耻威振百蛮武扬四海自汉元巳来征伐方外之将未甞有也昔白起爲秦将南㧞郢都北破赵括以纎芥之过赐死杜邮秦民怜之莫不流涕今汤亲秉斧钺席卷乘胜㰱血千里之外荐功祖庙告类上帝以言事爲罪无烜赫之恶周书曰记人之功忘人之过宜爲人君者也犬马于人有功尚加帷盖之报况国之功臣哉窃恐陛下忽于鼓鼙之声不察周书之意而忘帷盖之施愚臣庸浅谓汤卒从吏议百姓介然有秦民之恨非所以励死难之臣也上乃出汤夺爵位爲士伍及西域都护叚会宗爲乌孙所围上书愿发诸城堡及炖煌兵以自救时大臣议数日不决上召问汤示以会宗奏汤对曰此无可忧也夫胡兵朴钝而不当汉兵一今闻颇得汉巧然犹三而当一兵法客倍主人半然后敌今围会宗者人衆不足胜陛下勿忧且兵法轻行五十里重行四十里而㑹宗欲发城郭诸兵历时乃至所谓报讐之兵非救急之兵也上曰其解可必乎汤知乌孙瓦合不得乆故事不过数日因对曰巳解矣屈指计其日曰不出五日当有吉语至四日军书至言巳解矣汤旣徙炖煌乆之议郎耿育上书讼汤与延寿爲圣汉扬钩深致远之威雪国家累年之耻讨绝域不覊之臣系万里难制之虏岂有比哉今汤块然被䜛老弃炖煌令威名折冲之臣旋踵及身复爲郅支遗虏所笑诚可悲也至今奉使外蛮者未甞不陈郅支之诛以扬汉国之威夫援人之功以惧敌弃人之身以快䜛岂不哀哉天子乃还汤京师三年春正月乙卯晦日有蚀之夏大旱冬十一月复甘泉泰畤汾隂后土雍五畤陈仓寳鸡祠上自以乆无继嗣故复之上颇好鬼神四方多上书言祭祀方术事谷永上说曰臣闻明于天地之性者不可惑以怪神知万物之情者不可罔以非类诸非仁义之正道不尊五经之法言而称奇鬼神广崇祭祀之方求报应无福之祀及言世有仙人服食不终之药黄曰变化之术皆姦人惑衆挟邪道怀诈伪以欺罔世主听其辞洋洋满耳若将可遇求之荡荡若系风捕影终不可得是以明王距而不听圣人绝而不语昔周苌弘欲以鬼神之道辅尊灵王而周室逾㣲苌弘死楚怀王隆祭祀事鬼神欲以获福助却秦师而兵破地削身辱国危及秦始皇甘心神仙之道而天下怨叛汉兴辛垣平齐人少翁栾大之属皆言神仙鬼神之事贵宠尊盛卒无丝髪之効皆伏诛徃事之迹以揆今惟陛下拒绝此类无使姦人有所闚𨵦上善其言十二月尉氏男子樊并等十三人杀陈留太守刼掠吏民自称将军谋爲大逆徒李谭等共格杀并等皆封爲列侯山阳鐡官徒苏令等二百二十八人攻杀长吏盗库兵自称将军经历郡国十九杀东郡太守汝南都尉遣丞相长史御史中丞持节逐捕汝南太守严䜣捕斩令等迁大司农赐黄金百斤时上不亲政事贵戚骄恣交通賔客蔵匿亡命长安中群軰杀吏受任报讐相与探丸爲号赤丸杀武吏黒丸斩文吏白丸主治䘮城中暮烟起剽刼行者死伤横道乃选酷吏尹赏等守长安令得以一切便宜从事赏治长安狱穿地方深各数丈堑治爲椁名曰虎穴乃令吏民举籍长安中轻悏少年恶子弟无市籍商贬不作业而鲜衣盛服者得数百人一日悉掩捕皆刼以通行飮食群盗赏亲阅视之十置其一余悉致之虎穴百人爲軰覆以大石数日乃出其死者埋寺垣外爲表其姓名百日后令家得收葬赏所留者皆其魁首或故吏善家子失意随轻侠者于是舎其罪诡令立功百效者因亲用爲爪牙由是贼盗止息然道路嘘嘻有哀声矣赏爲江夏太守坐残贼免四年春正月行幸甘泉官郊泰畤神光降集紫殿大赦天下赐云阳吏民爵女子百戸牛酒鳏寡高年帠三月行幸河东祠后土赐如云阳行幸所过无出田租夏大旱四月癸未长乐临华殿及未央宫司马门皆灾六月甲午霸陵园门阙灾诏曰圣王明礼制以序尊卑异车服以昭有德虽有其财而无其尊不得踰制故民兴行方今世俗奢侈靡有厌足公卿列侯亲属近臣四方所则未闻修身遵礼同心忧国者也或有奢侈逸豫务广田宇多畜奴婢𬒳服绮縠设钟鼓备女乐车服嫁娶葬埋过度吏民慕効故习以成俗而欲望百姓节俭家给人足岂不难哉诗不云鼓钟于宫声闻于外又云赫赫师尹民具尔瞻宜申勑有司以渐禁之青緑民所常服且勿止列侯近臣宜各自省改司隷校尉察不变者七月辛未朔日有蚀之冬十一月庚申大司马卫将军王商赐金安车驷马免前汉孝成皇帝纪三卷第二十六前汉纪前汉纪卷第二十七前汉孝成皇帝纪四卷第二十七荀恱元延元年春正月长安章城门牡自亡凾谷闗亦然谷永对曰章城门通露寝之门亟谷关距山东之险城关守国之固固将去焉故门牡自飞士戍王商复爲大司马卫将军三月行幸雍祀五畤四月天清晏然无云殷殷有声如雷有流星其首如瓶长十余丈皎然赤白从日下东南行四靣或大如杵或如鸡燿燿而下如雨自晡及昏而止本志陨星而雨爲王者失势诸侯起伯之异赦天下秋七月有星孛于东井时谷永爲北地太守方之官上使使问永所欲言对曰臣闻天生蒸民不能自治而立王者通理之方制海内非爲天子列土封疆非爲诸侯皆爲民也垂三统列三正去无道开有德明天下者非一人之天下也陛下承八世之功业当阳九之标季渉三七之节纪遇无妄之卦运值六百之阨㑹加之以灾异因之以饥馑内则有深宫后庭将有骄臣悍妾醉酒狂悖卒起之败外则有诸夏下土将有樊并苏令陈胜项籍之祸此臣所以爲陛下破胆寒心也愿陛下正君臣之义黜群小媟渎之臣修后宫之政抑逺娇妬之宠常近婉顺之行加惠失意之人怀柔怨恨之士保至尊之重乘帝王之威朝觐法驾而后出陈兵清道而后行减损诸宫用度流恩广施问民疾苦循行风俗宣布圣德以慰元元之心防大姦之隙至诚应天则异祸消伏何忧患之有窃恐陛下公意未专而私好尚存弗肯爲耳上甚感其言复永爲大司农而终党于王氏毎言无伤王氏之意专正上身与后宫而巳四月光禄大夫刘向上奏曰易曰观乎天文以察时变昔秦始皇之末及二世之初日月薄蚀山陵沦亡星辰出于四孟大白再经天无云而雷枉失夜光荧惑袭月㜸火烧宫野禽戯庭都门内崩◍Ⲳ大人见临洮长星孛于大角秦民以亡及项籍之败亦孛于大角汉之入秦五星聚东井得天下之象也季夏有雨血日蚀于冲㓕光星见之异孝昭有太山卧石自立上林苑中僵桞复起大星如月西行衆星随之此爲特异孝宣兴起之表也天狗夹汉而西行天久不雨二十余日昌邑不终之兆也故观秦汉之易惠昭之无后察昌邑之不终视孝宣之绍起天之去就岂不昭然哉今日蚀奎娄星孛东井摄提炎及紫宫有识长老莫不振动此变之大也今同姓䟽逺毋党专政禄去公室权在外家非所以强汉之宗保守社稷安固后嗣也其事难一二而记臣谨案图上犹湏口说愿赐清闲之䜩指图陈状上纳之而终不能用时上无继嗣灾异浸数向谓陈阳曰灾异如此而外家日盛其渐必危刘氏吾幸同姓末属累世家国厚恩身爲宗室遗老历事三王上以我爲先帝旧臣当优礼吾吾不言谁当言者乃上封事曰臣闻人君莫不欲安而常危莫不欲存而常亡此皆失御臣之术也今王氏一姓而朱轮华毂者二十三人青紫貂蝉充牣宇内鱼鳞左右大将军秉事用权五侯骄奢僣盛并作威福出入不待报命击㫁自恣尚书九卿州牧郡守皆出其门管执枢机朋党比周行汗而寄治身私而託公称举者登进忤恨者中伤游谈者爲之说执政者爲之言挑摈宗室孤弱公族数称燕王盖主以疑上心避讳吕霍而不肯道内有管蔡之萌外假周公之论兄弟据重宗族盘牙历自上古巳来未有其比物盛则必有非常之变先见其㣲象今王氏先祖坟墓在济南者其梓柱生枝叶扶踈上出屋根挿地中虽孝昭立石起桞之异无以过此之明也夫事势不两大刘氏王氏亦不并立陛下爲人子孙守持宗庙而令国祚移于外亲降爲皂纵不爲身柰宗庙何妇人外夫家而内父母家此亦非皇太后之福也夫明者起福于无形消祸于未然宜发明诏吐德音援近宗室黜逺外戚皆罢令就第使王氏永存保其爵位刘氏长安不失社稷所以褒睦内外子子孙孙爲无疆之计也如不行此则田氏复起于今六卿复起于汉不可不深图不可不早虑机事不宻则害成矣奏上上召见向悲叹谓曰君且休矣吾将思之以向爲中垒校尉上欲用爲九卿輙爲王氏所排及在位大臣所抑故终不迁大位前后四十余年年七十二卒向卒后十三年王氏篡封萧相国后喜爲鄼侯时社业说上继絶侯之世曰昔唐虞恊和万方致雍熈之政虞夏以多群后向恭巳之治汤法三圣殷民太平周封八百重译来贡是以内恕之君乐继絶世隆名之主安存亡国至于武王伐纣不及下车德念深矣成王察牧野之尅顾群后之勤知其恩结于民心功光于天府故追先父之志録遗老之䇿高其位大其宇爱敬勑厉命赐厚备大孝之隆于是爲至其后世圣主叹其功无民而不思所息之树而犹不伐况其旧乎是以燕齐之后与周并传子继弟及历载不堕岂无邪辟以祖宗之竭力故支庻頼焉汉初功臣亦皆剖符受山河之誓百余年间而絶㓕失姓枯骨孤弃于丘墓苗裔流絶于道路以徃况今甚可悲伤虽难尽继宜举其隆功者于是封萧何之后其余未録冬十一月乙未大司马王商爲大将军辛亥商薨庚申王根爲大司马骠骑将军张禹以光禄大夫特进居家爲天子师甚见亲任禹旣年老自治塜茔奏请平陵肥牛亭地上许之徙亭于他地王根闻而争之曰此地当平陵寝庙衣冠出游之地又徙壊旧亭非所宜上不听根由是害禹竉数毁恶之上逾敬厚禹禹疾上亲临问禹拜牀下禹曰老臣有三男一女爱女甚于男逺嫁爲张掖太守萧咸妻不胜父子私请思与相近上即日徙咸爲弘农太守禹小子未有官禹数视其小子即于床前拜黄门侍郎给事中长子闳官至太常第二子官至校尉国家每有大政与禹定时吏民多上书言灾异讽切王氏者上意然之而未有以明也及是上乃车驾至禹家辟左右问禹以天变及民所言王氏事问禹禹自见年老子孙㓜弱又与曲阳侯王根有隙恐爲所害即谓上曰灾异之事深逺难见故圣人罕言命性与天道子贡不得闻陛下宜以善应之与天下同福庆此经义意也浅见鄙儒乱道误人宜无信用上稚爱信禹由是不疑王氏曲阳侯及诸王氏子弟闻禹言皆恱遂亲禹焉故鲁国博士朱云上书求见公卿在前云曰朝廷大臣皆尸禄素飡愿赐臣尚方斩马劒断侫臣一人头以励其余上问曰谁也曰安昌侯张禹上大怒曰小臣居下讪上庭辱师传罪死不赦御史持云下云攀槛槛折云曰臣得下从龙逢比干游于地下足矣未知圣上何如主耳御史将云去左将军辛庆忌者武贤子也免冠解印绶叩头殿下曰此臣素着狂直之名于世其言是不可诛其言非固宜容之臣敢以死争叩头流血上意乃解后将理槛上曰勿易因而辑之以旌直臣初元帝时五鹿充宗与石显皆贵幸治梁丘易帝令诸易家考合异同充宗乘贵口辩诸儒莫敢与抗皆称疾不㑹有荐云能说易者云摄齐升堂抗辞而请音动左右旣论连拄充宗诸儒爲之语曰五鹿岳岳朱云折其角由是爲愽士杜陵槐里令以忤于贵戚遂称疾废因终于家是岁赵婕妤害后宫子时许美人生男婕妤大怒曰帝常与我言不从后宫中徃来今许美人儿安从生乎以手自搏击以头触壁户柱从牀上自投地涕泣不食上亦爲之不食昭仪曰陛下常言不负汝今竟负约云何上曰要使天下无出赵氏上者无忧也后使中黄门靳严封緑囊书与许美人乃杀儿置苇箧中封⛋发昭仪与上共视之复封凾诏掖庭丞籍武埋屏处武取埋狱垣下又宫中学女史曹才官幸御上有脤生儿掖庭才官令舎人令中黄门田闳持诏记与武取才官令舎妇人新生儿及婢六人尽置暴室狱无问男女谁儿女也武迎置狱三日复令闳持诏问儿死未武对曰未有顷闳出上与昭仪大怒曰何不杀武叩头泣即因闳奏封事曰陛下未有继嗣子无贵贱宜皆留意奏入上令闳持诏与我夜上水五刻令持儿与中黄门王爱㑹掖门武以儿付舜舜受诏内儿殿中爲择乳母告养善视之无令漏洩时儿生八九日昭仪闻之大怒后三日诏赐才官药令自杀才官曰我儿男也额上有壮髪类孝元帝今儿安在柰何令长信得闻之遂饮药死及婢六人皆自杀后十余日诏取儿去不知复何置之二年春正月行幸甘泉郊泰畤时三月行幸河东祠后土四月立广陵孝王子宪爲王冬行幸长杨宫从胡客大校猎初乌孙未振将杀大昆弥㑹病死汉诛未加于是遣右中郎叚㑹宗发戊巳校尉诸侯国兵即诛未振将太子番丘㑹宗恐大兵入乌孙惊番丘逃亡不可得即选精兵骑弩四十张径至昆弥所在召番丘数其罪以手劒击杀之小昆弥乌黎靡者未振将从兄子也勒兵数千骑围㑹宗㑹宗谓言来诛之意今围杀我如去汉牛一毛耳宛王郅支悬头于藁街乌孙所知也小昆弥曰何不豫告我令饮食之邪㑹宗曰豫告之恐亡匿爲大罪即饮食之以付我恐伤骨肉之恩耳昆弥咸服号泣而罢㑹宗还赐爵关内侯㑹宗天水人也三年春正月丙寅蜀郡岷山崩拥江水竭逆流三日乃通刘向以爲岐山崩三川竭而周幽王亡岐山周之所兴也蜀郡本汉所兴今所起之地山崩水竭殆必亡矣二月封侍中卫尉淳于长爲定陵侯三月行幸雍祠五畤四年春正月行幸甘泉舘二月罢司隷校尉官三月行幸河东祠后土甘露降于京师有石陨于关东二绥和元年春正月赦天下二月戊午御史大夫孔光贬爲廷尉廷尉何武爲御史大夫癸丑立定陶王昕爲太子光禄师丹爲太子太传初王祖母传太后隂爲王求汉嗣私事赵皇后及昭仪及帝舅王根皆劝立定陶王于是引大臣入禁中议丞相方进大司马王根右将军廉褒后将军朱博皆以爲定陶帝弟之子也礼曰昆弟之子犹子也爲其后者爲之子也定陶王宜爲嗣孔光以爲非礼立嗣以亲中山王先帝之子帝之亲弟也以尚书盘庚言之弟及王爲比中山宜嗣上以礼兄弟不相入庙又皇后昭仪有言遂立定陶王光以议不合上意故左迁廷尉荀恱曰圣人立制必有所定所以防忿争一统序也春秋之义立嫡以长立子以贵是以言嫡无二也贵有常也以弟及兄则贵有常矣兄弟之子非一也不可以爲典虽立其长犹非正也且兄弟近而亲所以继父也兄弟子踈而卑所以承亡也俱非正统拾亲取踈废父立子非顺也以弟继父近于义矣春秋传曰太子亡则立母弟无则立长立均以顺义均则卜之道也立楚孝王孙景爲定陶王封中山王舅冯叅爲宜郷侯益封中山王三万户以慰王心诏求殷后封孔吉爲殷绍阳侯三月进爵爲公及周承休侯爲公各食邑行幸雍祠五畤夏四月乙丑大司马骠骑将军王根爲大司马罢车骑大将军官御史大夫何武更爲大司空封汜郷侯益大司马大司空位秩如左丞相是爲三公先是武爲廷尉奏言王者法天三光备三公官各爲分职今丞相独兼三公职所以久废而不治宜建三公之官分职更任以爲考功効至是乃置之武字君蜀郡郫人仁厚好进士朋党絶请託其临州郡无赫赫之名去后常见思初武兄弟五人皆爲吏郡县敬之弟显家有市籍租显数负其课市啬夫仇啇捕辱显家显怒之武曰以吾家租税不爲衆先奉公吏不亦宜乎武即白于太守召之爲吏州里服焉及爲三公功名畧比薛宣其才不及也而经术正直过之时司空椽平阳何并字子㢘武高其志节举爲长陵令道不拾遗时卭城太后家贵宠王林卿爲侍中通轻侠倾京师免官归过长陵上塜因留数日并恐其犯法自造门谒曰谊以时归先是林卿杀人埋塜舎下并隂知之非并时事不发觉林卿怨并遣之北渡渭桥令骑奴还㧞刀剥寺门建皷并即从吏兵追林卿行数十里林卿窘迫令奴冠巳冠自身从闲道驰去及追及冠奴遂收之奴曰我乃奴耳并心知巳失林卿乃因曰王君困乃称奴得免死邪并斩奴头并所剥建皷置都亭下书其罪吏惊骇以爲林卿实死由是威名流行后爲颍川太守颍川钟元爲尚书令领廷尉甚用事有权元弟威爲郡椽犯罪赃千金并过辞廷尉廷尉爲弟免冠请一等之罪并曰罪在身弟与君法律不在太守旣至郡威所犯多在赦前并勅吏驱使入凾谷关无令汗民间不入关乃收之威留止洛阳吏遂格杀之及诛侠赵季李等郡中清肃并㢘㓗妻子不到官终颍川遗令勿受赗椁足周棺棺足掩尸而巳其治名次黄覇秋八月庚戍中山王兴薨冬十月甲寅大司马根病免十一月立楚孝王孙景爲定陶王定陵侯淳于长大逆不道下狱死长与废许后姊孊私通许后因孊赂遗长欲求复爲婕妤长受许后金钱乘舆服御物前后千余万诈言欲白上立爲左右皇后孊毎入长信宫长辄与孊书戯侮许后慢易无所不言交通书记赂遗连年曲阳侯根辅政以久病免长次第当代根王莾害长宠因曰根曰长私与许贵人姊交通受其衣服又见将军久病私喜对人议谒相署根怒令莾白之上怒免长官就国长素与泾阳侯立有隙及长就国因立子融厚赂立立爲长固请上疑之下有司案验吏捕融立令融自杀以㓕口上愈疑遂逓长系狱穷治其罪服戯谑长信宫谋立左皇后长死于狱妻子徙合浦长母归故郷立归国许贵人赐药死侍中光禄大夫莾以首发大姦拜大司马时年三十八莾旣㧞出同列继四父而辅政欲令名誉过前遂尅巳忘倦招延贤良赏赐邑俸尽以享士身执谦约母病公卿列侯遣夫人问疾莾妻迎之衣不曳地着布蔽膝见者以爲僮仆使人问乃知其夫人其饰名如此十二月罢刺史置州牧秩二千石是岁犍爲得石磬十六枚议者以爲善祥刘向说上曰宜设辟雍陈礼乐以风化天下虽不能具夫礼乐以养人爲本就有过差是过于养人也刑罚之过或至死亡今礼乐虽非唐虞之典刑亦非咎繇之则而有司请定刑罚至于礼乐则曰不敢是敢于杀人而不敢于养人也有刑罚而无礼乐大不备也爲其爼豆管絃之间小不备因是絶而不爲是去小不备而就大不备也教化比于刑罚教化重而刑罚轻是舎所重而急所轻也且教化所恃以爲治刑罚助治者也今废所治而独立其所助非所以治太平也夫承千岁之衰周继妄秦之余绪民渐渍恶俗不亲大化终以不改上以向言下公卿立辟雍㑹向病卒丞相大司空营表长安城南将立辟雍未及作二年春正月行幸甘泉宫郊泰畤二月壬子丞相翟方进薨是时荧惑守心占者以爲大臣当应之以塞灾异上召方进告之方进不得巳乃自杀上秘之加赠礼亲临䘮赦天下大水平襄县有燕生雀哺食至大俱飞去太仆厩马生角在左耳前围长各一寸八分行幸河东祠后土三月丙午帝崩于未央宫上素康壮无疾病向晨欲起因失音不能言昼漏十刻而崩衆皆归罪于赵昭仪昭仪自杀富平侯张放素亲幸放不奉法度太后及大臣以爲言上涕泣而遣之就国及上崩放思慕哭泣而卒荀恱曰放非不爱上忠不存焉故爱而不忠人之贼也上崩辟雍遂不立左将军孔光爲丞相皇太后诏曰皇帝即位定郊祀巳来未有皇子故复甘泉㤗畤汾隂后土祠卒不蒙福其复南北郊于长安如前夏四月巳卯皇帝葬延陵自崩及葬三十四日延陵在扶风去长安六十二里讃曰本记称孝成帝善修容仪陞车正立不内顾不疾言不亲指临朝渊黙尊严若神可谓穆穆天子之容貌也博覧古今容受直言公卿称职威仪可述遭世承平上下和睦然沈于酒色赵氏内乱外家擅朝言之可爲于邑建始巳后王氏始执国命迄爲哀平莾遂簒位盖其威福所由来渐矣刘向朱云之忠言明矣若得而用之福祚未巳张禹不吐直言侫于垂前汉纪前汉纪卷第二十八前汉孝哀皇帝纪上卷第二十八荀悦皇帝丙午即位年十九五月立皇后傅氏帝祖母定陶㳟王太后从弟女也封皇后父晏爲孔鄕侯传太后称尊号于是追尊定陶恭王爲恭皇帝传太后爲恭皇太后帝母丁太后曰恭后各置左右詹事食邑如长信宫中官追尊傅太后父爲宗德侯丁后父爲褒德侯舅丁明封爲安阳舅子满爲平周侯追谥满父忠爲怀德侯封赵太后弟钦爲新城侯太傅师丹爲左将军赐爵关内侯丹谏曰天下者陛下之家也肺腑何患不富贵而多封爵外亲及臣等不宜苍卒如此不听六月曲阳侯王根前定䇿封二千戸太仆安阳侯王舜有旧恩益封五百户丞相孔光大司空何武各益千户诏曰河间王良䘮太后三年治䘮爲宗室仪表益封万戸有司上奏王侯巳下至庻人占田不得过三十顷贾人不得占田过科没入县官齐三服官禁民诸绮绣难成害女工之物皆止无作除任子令诽谤欺诬法掖庭官人年三十以下出嫁之官奴婢五十以上免爲庶人禁郡国无得贡献名兽益吏三百䂖以下俸察使残酷虐者以时退免有司不得举赦前事博士弟子父母与宁假三年秋七月丁巳大司空王莽乞骸避丁傅赐黄金驷马免庚午左将军师舟爲大司马封高乡亭侯八月庚申郑通里男子王褒衣绛衣带劔入北司马门殿东门上前殿入非常室中解帐组系劒佩之招殿前署长命曰天帝令我居此宫考问褒故公车大卒病狂忽忘不自知入宫状下狱死九月庚申地震自京师到北邉郡国三十余处坏城郭凡压杀四百余人冬十月大司空何武免癸酉大司马师丹爲大司空郎中令裒黄门令殷由等言定陶恭王太后恭皇后皆不宜复引定陶藩国之名以冠大号又宜爲恭皇帝立庙京师上下其议皆以如裒等言师丹独议曰今定陶恭皇后以定陶爲号者母从子妻从夫之义今不宜复改礼爲人后者爲之子陛下旣王承先帝宗庙之礼义不得复奉恭皇后祭入其庙今立京师令臣下祭之是无主也又亲尽自当毁去一国太祖不隳之礼而就无主当毁不正之礼非所以尊厚恭皇后也丹由是不合上意会有上书者云古者以龟具爲货今以钱易之民以故贫宜复故币上以问丹丹对曰可改事下有司议者以钱行巳乆矣不可改丹老忘其前语从公卿议上以丹反覆二辞言无所守又丹使吏上书奏事吏私冩其草丁傅子弟闻之使人上书告丹漏洩省中语下廷尉遂奏免丹丹上书还大司空高乐侯印绶丹字仲公琅邪人廉正守道以儒术进旣废终于家曲阳侯王根成都侯王商皆有罪根就国商免爲庶人归故郡诏曰乃者河南颕川郡水汎处浸杀人民遣光禄大夫循行举赐死者棺钱人三千其所伤县邑及他郡国无出今年租赋博士申咸数言高阳侯薛宣爲丞相时后母死不行三年䘮不宜居相位宣子况爲黄门侍郎赇客杨明欲令斫咸面使不复用会司隷校尉阙恐咸爲之遂使明斫咸于宫门外断鼻脣事下有司御史大夫衆等议以爲况恐咸爲司隷举奏宣而公令明迫切宫阙创戮近臣于大道人衆中欲以隔塞聦明抑絶论议之官桀黠无所畏忌礼下公门轼路马敬近臣谓其近主也况首爲恶明手伤人功意俱恶明当以重刑况皆弃市廷尉以爲况谋先定非恐爲司隷造谋也本争私变以父见谤无他大恶虽于掖门大道中与凡民道争无异孔子曰必也正名乎明当以贼伤人况与谋者皆削爵减死爲议且于先况减死罪一等徙炖煌宣免爲庶人卒于家宣次子惠亦至二千䂖建平元年春正月有石陨于地十六是月大赦天下丁酉光禄大夫傅喜爲大司马喜大后从父弟初爲右将军太后预政事諌后故收喜右将军印绶以光禄大夫养病大司空何武尚书令沛国唐林皆上书言喜行义修洁忠诚忧国夫忠臣社稷之卫也鲁以季友治乱楚以子玉轻重魏以无忌折冲项以范增存亡故楚跨有南土带甲百万邻国不以爲难子玉爲将文公侧席而坐及其死也君臣相庆百端之衆不如一贤故秦行千金以间廉颇汉散金以踈亚父喜立于朝陛下光辉传氏之废兴也上亦自重之故复用之丁未有白气着天广处如一疋布长十余丈西南行薨薨如雷一刻而止定襄有牡马生驹三足随羣马飮食本志以爲马武用其后大司马董贤㓜少见用之象也新都侯赵钦城阳侯赵䜣皆有罪免爲庶人徙辽西太皇太后诏外家王氏田非塜茔皆以赐民秋九月甲辰有䂖陨于虞二冬十月壬午京兆尹朱博爲大司空中山王冯太后媛弟宜鄕侯叅皆自杀时中山王疾上使中谒者张由将医至中山由素有狂易疾发怒去归长安尚书薄责擅去事状由恐诬言中山王太后咒诅上及博太后太后素怒中山太后遣御史按验考讯卒无所得更使中谒者令史陈立与丞相长史大鸿胪丞亲治其事立受傅太后㫖兾得封侯治冯太后女弟习及寡弟妇君之等死者十余人诬对言服咒诅立奏言咒诅谋反大逆无道责问冯太后无服词立曰当熊之上殿何其勇也今何怯也后曰此欲䧟杀我乃饮药而死叅家凡死十七人宗族归故国张由归赐爵关内侯立迁中大夫太仆冯叅兄弟四人长兄野王爲大鸿胪则直不曲名重当世次逡次立皆二千石以治行称叅好爲容仪进止恂恂甚可观也矜严直操不屈于五侯贵宠之家十有二月有白气出西南从地上至天出参下贯天厠广如疋布长十余丈十日而去二年春正月有星孛于牵牛七十余日本志以爲牵牛日月五星所从起历数之元也彗孛加之改更之象丁丑大司马传喜免安阳侯丁明爲大司马大司空朱博奏言高皇置御史大夫位次丞相上下相监选授有序所以尊圣德重国相也今更司空与丞相同位中二千石未更爲大夫而爲丞相权轻非所以重国政也上从之罢司空官夏四月戊午大司空朱博爲御史大夫论曰丞相三公之官而数变易非典也𥘉丞相秦之制本次国命卿故置左右丞相无三公之官诗云夙夜匪懈以重一人一人者谓天子也自上巳下必参而成位易曰鼎足以喻三公所以参事綂职立官定制三公盖其宜也乙亥丞相孔光免议太后失㫖也御史大夫朱博爲丞相少傅赵玄爲御史大夫博奏言尊恭皇太后号曰帝太皇太后称宋信宫恭皇后曰帝太后称永安宫立庙于京师赦天下徒罢州牧复刺史荀悦曰州牧数变易非典也古者诸侯之国百里而巳故易曰震惊百里以象诸侯之国也夫国小人衆易綂也古诸侯皆乆其位视民如子爱国如家于是建诸侯之贤者以爲牧故以考绩黜陟不綂其政不御其民惠无所积权无所并故牧伯之位宜合古也惟周制爲不然大国不过五百里而公侯伯子男以次小焉今汉废诸侯之制以爲县治民者本以强干弱枝一綂于上使权柄不分于下也今之州牧号爲万里緫郡国威尊势重与古之牧伯同号异势当周之末天下战国十有余而周室廖矣今牧伯之制是近于战国之迹而无治民之实刺史令爲监御史出督州郡而还奏事可矣六月庚申太后丁氏崩葬定陶发济隂陈留近郡五万人穿土待诏贺良等奏天官历包元太平经十二卷言汉家历运中衰当再受命宜改元易号太平经者成帝时齐人甘忠诈造云天帝使眞人赤松子教我此道时刘向奏言忠可杀假鬼神惑衆下狱治服未断病死而贺良受其书刘歆以爲不合五经不可施行司隷解光平陵李寻好之劝上从贺良等议时上多病乃赦天下改年爲太初元年号陈圣刘太平皇帝刻漏以一百二十爲度秋七月以渭城永陵贺良等又欲变乱政事大臣争以爲不可贺良等奏言大臣皆不知天命宜退丞相御史大夫以解光李寻辅政时上疾自若以其言无验遂下贺良等议皆伏诛光寻等减死一等徙炖煌李寻字子良平陵人也治尚书好灾异初以待诏问对曰陛下秉四海之衆曾无桢干之臣朝廷无人则爲乱贼所轻惟陛下执干刚之德强志守度进用忠良无听䜛佞竭邪臣之态诸阿保乳母甘言悲辞之诉断而勿听勉大义绝小不忍寻虽失其议于贺良先言灾异数中擢拜骑都尉言多忠切荀悦曰夫内宠嬖近阿保御竖之爲乱自古所患故寻及之孔子曰惟女子与小人爲难养性不安于道智不周于物其所以事上也唯欲是从唯利是务饰便假之容供耳目之好以姑息爲忠以苟容爲智以伎巧爲材以佞谀爲美而新近于左右翫习于朝夕先意承㫖因间随隙以惑人主之心求赡其私欲虑不远图不恤大事人情不能无懈怠或忽然不察其非而从之或知其非不忍割之或以爲小事而听之或心迷而笃信之或眩曜而不疑之其事皆始于纎㣲终于显着反乱弘大其爲害深矣其伤德甚矣是以明主唯大臣是任惟正直是用内宠便辟请求之事无所听焉事有损之而益益之而损物有善而不居恶而不可避甘醴有鸩毒药酒有治病是以君子以道折中不肆心则不纵体焉惟义而后巳秋七月甲寅丞相朱博御史大夫赵玄孔鄕侯傅晏有罪博自杀玄减死二等论晏削邑三分去一傅太后欲称尊号晏謟谀顺㫖而晏与愽结谋立尊号博遂爲丞相太后怨傅喜使晏讽博令免喜博素与晏交善许之御史大夫赵玄止之傅曰巳许孔郷侯矣匹夫相要尚得相死何况至尊博亦有死耳玄遂许可奏免喜并孔鄕何武并免爲庶人上疑博玄受讽㫖即召玄尚书省问状玄辞服有诏议其罪议者以爲春秋之义姦以事上常刑不赦遂抵罪初博玄皆拜于上前有音如钟殿中郎吏侍陛者皆闻上以问黄门侍郎李寻寻曰洪范所谓鼓妖者也人君不聦明爲衆所惑空名而得进即有应而无形不知所从至其传曰其歳月日之中则正卿受之今以四月加辰巳有其异是爲中焉正卿谓执政大臣也宜退丞相御史大夫以应天变然虽不退不日期年其人自受其咎博杜陵人也始爲冀州刺史行县吏民夜遮道自言者数百人从事请留见自言事者毕乃发欲以观试博博心知之告外趣驾博出驻车见自言者使从事明勑告吏民夫欲言县丞尉者刺史不察黄绶各自诣郡欲言二千石墨绶长吏者行部还诣治所民爲吏所冤欲言盗贼辞讼事者各使诣属所部从事驻车决遣四五百人皆罢如神吏民大惊后博徐问果此老吏从事教民聚会博杀此吏自此州郡吏民畏服其威后爲廷尉自以不晓文法恐官属欺诬之乃召见正监典法掾吏曰试爲廷尉撰前世决难知者十余事得诸覆思之于是共条白十事召正监掾吏坐而问博处其轻重十中八九官属服博才过人也博𥘉起爲亭长爲人廉洁不好酒色食不重味案上不过三杯夜寝早起妻稀见面然好游侠欲士宦者荐举之欲报仇怨者解劒带之其趣事待士如流而无大正卒以此败是时茂陵原渉爲州里大侠𥘉渉父爲南阳太守死官郡内赋歛千万时俗皆通受之唯渉独不受行䘮三年由是名显年二十治剧县爲谷口令不言而治居岁去官爲季父报仇郡国豪杰有气节者皆归慕之人无贤不肖倾身相待所在阗门闾里尽满然身衣服车马甚节妻子内困专以振施贫穷赴急爲务渉畧似郭解外温人谦逊内隐忍睚眦于埃尘独死者甚衆王莾时以渉爲鎭戎大尹荀悦曰天子建国诸侯立家自卿大夫巳下至于上庶人爲有等差是以民服其上而下无觊觎孔子曰天下有道政不在大夫百官有司奉治令以修所职失职有诛侵官有罪夫然故上下相顺庶事治焉周室旣衰礼乐征伐自诸侯出桓文之后大夫世权陪臣执国命陵迟以至于战国合从连衡易政争强由此列国公子魏有信陵赵有平原楚有春申齐有孟甞皆籍王公之势竞爲游侠鸡鸣狗盗无不賔礼而赵相虞卿弃国捐君以周穷交㧞魏齐之厄信陵无忌窃符矫命杀将专师以赴平原之急皆取重诸侯显名天下榏腕游谈者以四豪爲称首于是背亲死党之义成守职奉上之道废矣及汉兴禁网踈濶未之匡正是以代相陈稀从车千乘而吴濞淮南皆招賔客以千数外戚魏其武安之徒皆竞逐于京师希交游于天下剧孟郭解之徒皆驰骛于闾阎权行州郡力折公卿衆庶觊其名迹荣而慕之虽䧟刑辟自爲杀身成名若季路仇牧死而不悔也故曾子曰上失其道民散乆矣非明王在上示之以好恶齐之以礼法民何由知禁而反正乎古之正法五伯三王之罪人也六国五伯之罪人也夫四豪六国之罪人也况郭解之论以匹夫之细窃生杀之权罪巳不容于诛矣然观其温良汎爱赒急谦退不伐亦有绝异之资惜乎不入道德茍放纵于末流杀身亡宗非不幸也自魏其武安淮南之徒天子切齿至于卫霍改节然郡国豪杰处处皆有京师亲戚冠盖相望亦古今之常莫足言者唯王氏五侯賔客爲盛而娄护爲师诸公之间陈遵爲雄桀闾里之侠独渉爲魁首九月光禄勲平当爲御史大夫十月甲寅御史大夫平当爲丞相京兆尹王嘉爲御史大夫三年春正月立广德夷王弟广汉爲广平王九月帝母太后所居桂宫正殿灾三月巳酉丞相平当薨当字子思平陵人也以明经忠贤进初拜丞相以冬十月赐爵关内侯其春上召欲诏封当称疾笃宗族皆谓当曰何不强起受侯印绶爲子孙邪当曰吾在大位巳负素飡之责矣起受侯印还寝而死死有余罪今不起者爲子孙也后月余卒子晏亦以明经位至大司徒封防乡侯有星孛于河鼓夏四月丁酉御史大夫王嘉爲丞相嘉字公仲平陵人也爲九江河南太守治甚有声名刚直弘毅有威上敬重之河南太守王崇爲御史大夫九月立鲁顷王子郚乡侯闵爲鲁王冬十月汝南西平遂阳樗树卧生枝叶如人形青黄色面白头有髭髪凡长六尺一寸有耳十一月壬子复甘泉泰时后土祠南北郊东平王云有罪自杀云后谒弃市是时无盐邑山有石立自开道故汝南太守孙宠以游说显名与待诏河内息夫躬相结察事躬隂与宠诬言告东平王云欲以获封躬乃与中郎右师谭因中常侍宋弘上变事告东平王依徃时㤗山石立而宣帝兴云与后日夜祝诅冀获非望下有司按验伏诛是岁零陵大树偃仆地围一丈六尺长十丈七尺民断其根长七尺余皆枯三月树自立故处有大鱼出于东莱长丈八尺高丈一七枚皆死京房易傅曰后妃专权厥妖木卧复立弃正作淫厥妖木断复续海出巨鱼邪人进贤人䟽前汉纪卷第二十八前汉纪前汉纪卷第二十九前汉孝哀皇帝纪下卷第二十九荀悦四年春正月关东民相惊走或持筹相与号曰西王母筹道中相逢多至数千人或披髪徒跣斩斫门关逾墻入屋或乗骑奔驰或致驿传行经历郡三十六所至京师又聚会祀西王母设祭于街巷阡陌博奕歌舞又传言西王母告百姓佩此符者不死不信我言视户枢中有白发故梁州刺史杜业以中正举对曰春秋灾异指象爲言语筹者所以记数也民隂水类也水以东流爲顺走而西行反类逆上象也度数放逸妄以相与违忤民心之应也西王母妇人之称博奕男子之事于街巷阡陌明离闘内与彊外也临衆盘乐元阳之应也白发衰老之象也体尊性弱难治易乱门人之所由枢其要也君人之所由执持其要甚明着今外戚丁傅甚盛皇甫三桓诗人所刺春秋所讥无以过此指象昭昭以觉圣朝奈何不应也本志以爲丁傅所乱者小此王太后与莽之应也二月封帝太后从弟傅商爲武昌侯太后同母弟子郑业爲长信侯上将封傅商问仆射平阳侯郑崇谏以爲不可因持书按出不受诏太后怒曰天子反爲一臣所制上乃下诏封商崇以爲侍中董贤贵宠过度数谏由是重得罪毎以职事见责发疾疽痈欲言事畏见罪欲乞骸复不敢尚书令赵昌素害崇知其见疏因奏崇与外族通疑有姦下狱死荀悦曰夫臣之所以难言者何也其故多矣言出于口则咎悔及身举过扬非则有干忤之祸劝励教诲则有刺上之讥下言而当则以爲胜巳不当贱其鄙愚先巳而明则恶其夺巳之明后巳而明则以爲顺从违下从上则以謟䛕违上从下则以爲雷同与衆共言则以爲专美言而浅露则简而簿之深妙弘逺则不知而非之特见独知则衆以爲盖巳虽是而不见称与衆同之则以爲附随虽得之不以爲功据事不尽理则以爲专必谦让不争则以爲易穷言不尽则以爲怀隐尽说竭情则爲不知量言而不効则受其怨责言而事効则以爲固当或利于上不利于下或便于左不便于右或合于前而忤于后或应事当理决疑定功超然独见值所欲闻不害上下无妨左右言立䇿成终无咎悔若此之事百不一遇其知之所见万不及一也且犯言致罪下之所难言也怫㫖忤情上之所难闻也以难言之臣于难闻之主以万不及一之时求百不一遇之知此下情所以不上通非但君臣而凡言百姓亦如之是乃仲尼所以愤叹予欲无言也三月光禄勲贾延爲御史大夫夏四月天雨血山阳湖陵广三丈长五丈大者如钱小者如麻子京房易传曰佞人禄功臣戮厥妖天雨血上欲封董贤乃下诏曰孙宠息夫躬本因贤告东平王遂封贤爲高安侯孙宠爲防阳侯躬爲宜阳侯右师谭赐爵关内侯董贤字圣卿云阳人少爲太子舍人美颜自喜上即位见幸出则参乗入侍左右旬日之间赏赐巨万贵震朝廷上尝与昼寝偏籍上䄂上欲起贤未觉不欲动贤乃断䄂而起又召贤女弟爲昭仪及贤妻并旦夕侍左右赐贤父恭爵关内侯爲衞尉贤妻父爲将作大匠爲贤起大第北阙下重殿洞门土木之功穷极伎巧楹梁衣以锦绣下至贤家僮仆皆受上赐及武库禁兵尚方珍寳其选上等并在贤家乗舆所服乃其副也乃至东园秘器珠𥜗玉㭱皆以赐贤无不备者又令将作大匠爲贤起冡义陵傍内爲便房刚栢题凑外爲徼道周亘数里门阙罦罳甚盛诏书罢苑而以赐贤二千余顷贤第新成无故门自坏又上乳母王阿圣亦多受恩赐及武库兵器执金吾东海母丘隆谏曰春秋之义家不藏甲所以抑臣威损私力也不以本藏给无用不以民力供浮费所以别公私示正路也贤等便僻弄臣恩私微妾陛下以天下公用给其私门举国威器供其家备民力分于弄臣武兵护其微妾非所以正四方也孔子曰奚取于三家之堂臣请收还武库上不悦諌议大夫鲍宣上书曰今朝廷无耆艾之臣厚外亲小僮及勲贤等皆在公门省户陛下欲以共承天地安海内甚难今国家空虚用度不足贼盗并起吏爲残虐歳增于前民凡有七亡水旱爲灾一亡也县官重赋二亡也贪吏取受三亡也豪强大姓蚕食无厌四亡也苛吏徭役农桑失时五亡也部落鸣鼓男女遮列六亡也贼盗刼掠七亡也七亡尚可又有七死酷吏欧杀一死也治狱深刻二死也冤䧟无罪三死也盗贼横杀四死也怨仇相残五死也岁恶饥馑六死也时气疾病七死也民有七亡而无一得欲望国富诚难民有七死而无一生欲望刑措诚难陛下不能安之民将安归乎奈何独私外亲与董贤夫官爵非陛下之官爵乃天下之官爵陛下取非其官官非其人而欲望天悦民服岂不难哉孙宠息夫躬辨足以移衆权足以独立姦人之雄宜时罢退外亲㓜童未精通经术者宜就师傅急徴故大司马傅喜使领外戚故大司空何武故丞相孔光故将军彭宣可任以政龚胜爲司直郡国皆愼选举三辅委输大官不敢爲姦可大任委也陛下前以小过退武等海内失望陛下尚能容无功德者甚衆不能忍武等邪治天下者当用天下之心不得自专快意而巳上之皇天见谴下之衆元怨恨次有谏诤之臣陛下虽欲自薄而厚恶臣天地不听也上以鲍子都名儒遂优容之深纳其言后征武等爲三公拜宣爲司隶校尉后丞相光行园陵行驰道中宣出逢之使吏拘止丞相吏没入其车马宣坐摧辱宰相事下御史至司隶欲召捕宣从事闭门不内宣以拒使者不敬下廷尉博士弟子济南王咸等举幡太学下曰欲救鲍司隶者立此幡下会者千余人守阙上书遂免宣抵罪减死一等旣免乃适上党以爲其地宜畜牧少强豪因家焉息夫躬上言灾异屡发法爲兵恐有非常之变可遣大将军行边勒武备斩一郡守以威四夷用以厌异上然之以问丞相嘉嘉曰臣闻动民以行不以言应天以实不以文下民细微犹不可诈上天神明而可欺哉辩士见一端而妄措意谋动干戈设爲权变非应天之道也夫议政者苦其謟䛕倾险辩慧深刻也謟䛕则主德毁倾险则下怨恨慧辩则破正道深刻则伤恩惠惟陛下深察之上不听遂欲出兵会董贤沮躬议以爲不可上乃免躬官就国未有第舍寄居丘亭姦人数守之躬恐毎立亭中祝盗人有告躬祝诅上者逮躬系狱仰天大唿因僵地绝咽而死躬母圣弃市家属徙合浦四月山阳方与女子田母台怀子先未生三月儿啼腹中及生不举藏之陌上三日人过闻啼声母掘出收养之是时豫章男子化爲女人嫁爲妇生一子本志以爲阳变爲隂上变爲下生一子将复一世乃绝也夏六月尊帝太后爲皇太后秋八月恭皇后园北阙灾元寿元年春正月辛卯日有蚀之赦天下丁巳帝皇太后傅氏崩三月丞相王嘉下狱死初廷尉梁相疑东平王狱有诬辞奏请传诣长安更下公卿议尚书令鞠谭仆射宗伯凤以爲可许上怒三人皆免嘉荐相明习治狱持平深重谭颇知文雅凤经明行修臣窃爲朝廷惜此三人上以此非嘉后二十余日上益封董贤二千户因下诏曰公卿朕即位巳来寝疾未平反逆之谋相连不绝贼乱之臣近侍帷幄前东平王云呪诅朕躬嘉上言王者代天爵人尤宜愼之裂地而封不得其宜感动隂阳以致灾异今陛下体久不平臣所以内惧也孝经云天子有争臣七人虽无道不失其天下臣谨封上诏书不敢露见臣非敢爱死而不尽法恐天下闻之故不敢自杀上怒召嘉诣尚书责问以相等前坐不尽忠外附诸侯操持两心倍人臣之义君位公以分明善恶爲职而称举相等迷国罔上近自君始谓逺者事下将军中朝者皆劾嘉迷国罔上不道光禄大夫龚胜独以爲嘉坐荐相等罪微薄不应以迷国罔上不道不可以示天下遂使谒者召嘉诣廷尉诏狱使者到掾吏涕泣和药进嘉嘉引药盃击地曰丞相备位三公奉职负国当伏刑都市以示万姓岂小儿女也何爲咀药而死嘉遂诣廷尉使吏侵掠嘉责之曰君由当有以负国入狱不虚嘉喟然仰天叹曰幸得充位宰相不能进贤退不肖以此负国死有余责吏问贤不肖之名曰贤是孔光何武不肖是董贤父子遂不食欧血死元始中追録忠臣封嘉子崇爲新甫侯谥嘉曰忠侯夏御史大夫贾延免五月乙卯光禄大夫孔光爲御史大夫秋七月光爲丞相何武爲御史大夫由王嘉之举也光与武奏言迭毁之次当以时定臣请与羣臣杂议于是光禄勲彭宣博士左丞等五十三人皆以祖宗巳下立五庙而迭毁后虽有贤君犹不得与祖宗并列子孙虽欲褒而立之鬼神不飨也孝武帝虽有功烈亲尽宜毁王舜刘歆议曰臣闻昔周宣北伐玁狁诗颂其功齐桓南伐楚北伐山戎春秋美之及汉兴中国虽平犹有四夷之患其爲害久矣非一世之渐也孝武皇帝愍中国罢劳无安宁之时乃南伐百越起七郡之师北攘匈奴降十万之衆置吾属国起朔方以夺其肥饶之地东伐朝鲜起玄莬乐浪以断匈奴之左臂西伐大宛并三十六国起炖煌酒泉张掖断匈奴之右臂单于孤特逺遁汉北四方无事却地遂境起十余郡功业旣定乃封丞相爲富民侯以大安天下富贵百姓规模可见招集天下贤俊与协心同谋兴制度改正朔易服色立天地之祀建封禅殊官号存周后定诸侯永无逆争之心至今累代頼之单于守藩百蛮率服万世中兴之功未之有也高祖建大业爲太祖孝文德至厚爲太宗孝武皇帝功至着爲世宗此孝宣所以发德音也礼记王制及春秋谷梁传天子七庙诸侯五庙大夫三庙天子七日而殡诸侯五大夫三天子七月而葬诸侯五月大夫三月此丧事尊卑之序也与庙数相应又曰天子三昭三穆与太祖之庙而七诸侯二昭二穆与太祖之庙而五是故德厚者流尊德薄者流卑左氏传曰名位不同礼亦异数自上巳下降杀以两而巳七庙者其正法数可常者宗不在此数中宗变也苟有功德则宗不可预爲设数故于殷太甲爲太宗大戊爲中宗武丁爲高宗周公爲无逸之戒举殷三宗以戒成王由是言之宗无常数然则所以劝帝者之功德博矣以七庙言之孝武帝未宜毁以所宗言之则不可谓无功德礼记曰功施于民则祀之以劳定国则祀之能救民患则祀之窃以孝武皇帝功德皆兼而有焉凡此在于异姓犹祀之况于先祖或说天子五庙而无其文说中宗髙宗者宗其道而毁其庙名与实异非尊贤贵功之道也诗云蔽芾甘棠勿翦勿伐思其人犹爱其树况宗其道而毁其庙乎迭毁之道自有常法无功异德固以亲䟽相推及至祖宗之序多少之数经传无明文至尊至重难以疑文虚说定也孝宣皇帝举公卿之议用衆儒之谋旣以爲世宗庙建之万世宣布天下愚臣以爲孝武皇帝功烈如彼孝宣皇帝崇立如此不宜毁上贤歆议而从之先是歆爲光禄贵幸歆奏请立左传毛诗逸礼古文尚书诸儒咸不听歆移书太常博士责让之曰尚书左氏皆古文旧书并藏于秘府徃者缀学之士不思废绝之阙信口说而背传记是末师而非徃古至于国家大事则幽冥莫知其原然犹𥙷残守缺挟恐见破之私意而忘从善服义之公心或懐妬嫉不考情实雷同相从随声是非岂不哀哉此数家之事皆先帝所亲论今上所考视其爲古文旧书皆有明验内外相应岂苟而巳哉夫礼失求之野古文不犹愈于野乎与其过而废之宁若过而立之必若专巳守残党同门妬道眞违明诏失圣意以䧟于文吏之议甚爲二三君子不取也诸儒咸怨恨而光禄大夫龚胜以歆移书乞骸大司农师丹奏歆非毁先帝所立变乱旧章遂不得立八月御史大夫何武免前将军光禄大夫彭宣爲御史大夫上舅大司马丁明免明素重王嘉以其死而怜之故废董贤爲大司马卫将军年二十二虽爲三公仍给事中领尚书贤私过孔光光衣冠而出门外待之望见贤车乃却入贤至中门光又退入阁贤下车光乃出拜迎送甚卑恭上闻之嘉拜光二子爲谏议大夫常侍贤由此权与人主侔上置酒与贤父子亲属宴饮上放酒从容顾贤而笑曰吾欲法尧禅舜如何侍中王闳平阿侯之子谏曰成王戏以桐叶封弟叔虞于晋周公入贺曰天子无戏言夫天下者高帝之天下非陛下之天下陛下以藩王入嗣孝成皇帝后当奉宗庙传于子孙无穷汉帝制位统业至重不宜数有戯言上黙然不悦左右皆恐于是遣闳出归郞署二十日长乐宫深爲闳谢又御史大夫彭宣上封事言安国危继嗣事上觉悟召闳遂上书谏曰臣闻王者立三公法三光立九卿以法天明君臣之义当得贤人易曰鼎折足覆公餗喻三公非其人也书曰元首明哉股肱良哉以天地昔孝文皇帝幸邓通不过中大夫孝武皇帝幸韩嫣赏赐而巳皆不在大位公孙弘以布被修德擢备宰相巧言令色君子不责昔成汤拔伊尹于鼎爼文王招吕尚于钓濵武丁显傅说于版筑桓公举寗戚于击角皆以立覇王之功腾茂绩于无穷岂以利耳悦目爲得意哉今大司马衞将高安侯董贤累世无功于汉朝又无肺腑之连复无名迹高行以矫世昇擢数年列备鼎足典衞禁兵主历天文无功封爵父子兄弟横䝉㧞擢赏赐空竭帑藏万民諠譁偶言道路诚不当天心也昔褒神蚖变化爲人实生褒姒乱周国恐陛下有过失之讥贤有小人不知进退之祸非所以建卓尔垂法后世陛下採蒭荛贤负薪冀有益于毫釐言虽不从多门年少志强卒爲贤恕之二年春正月匈奴乌孙留珠单于乌孙太昆弥伊秩靡来朝伊秩靡即公主之外孙也单于之将朝也上书自请时上有疾左右咸言匈奴来朝中国輙有大故上由是难之以问公卿亦以爲虚费府库可且勿许单于使辞去未发黄门郞杨雄上书谏曰六经之治贵于未乱兵家之胜贵于未战今单于上书求朝而国家不许臣以爲匈奴从此隙矣北狄之地五帝所不能臣三王所不能制以秦始皇之彊蒙恬之威带甲数百万而不敢闚西河汉以高祖之威灵四十万衆困于平城孝文时侵暴北边烽火通于甘泉京师大骸发三将军屯细柳棘门覇上以备之孝武即位设马邑之权欲诱匈奴觉而去徒费财劳师其后深惟社稷之计规恢万世之基乃大兴师数十万连兵十余年于是浮西河绝大漠破顚颜袭单于王庭穷极其地封狼居山禅于姑衍以临澣海虏名王贵人以百数自是之后匈奴震怖遂求和亲然而未肯称臣夫前世岂乐倾无量之费役无罪之人快心于沙漠之北哉以爲不一劳者不久逸不蹔费者不永宁是以忍百万之师以投饿虎之口殚运府库之财塡弃卢山之壑而不悔至宣皇之𥘉而虏尚有桀心欲掠乌孙侵公主发五将之师十五万骑猎其南长罗侯以乌孙五万骑震其西时鲜有所获徒奋扬威武明汉兵若雷风耳故北狄不伏中国不得高枕也其后匈奴内乱五单于争立日逐唿韩擕国归化扶服称臣然尚羇糜之不能专制自此之后欲朝者不拒不朝者不强故未服之时劳师逺攻倾国殚货伏尸流血陂坚败敌如彼之难也旣伏之后慰籍抚循交接赂遗威仪俯仰如此之备也徃时尝屠大宛之城蹈乌桓之壁探姑缯之垒借荡姐之场倒鲜卑之旃推南越之旗近不过旬月之役远不离三时之劳故巳犂其庭扫其庐立郡县处之云彻席卷后无余灾唯北狄不然眞中国之仇也三垂比之悬矣今单于欵心归义此乃上世之遗荚也神灵之所相望奈何距以来厌之辞疏以无日之期消徃日之恩开将来之隙使自绝于汉终无北面之心威之不可喻之不能焉得不忧乎夫伯牛勤之一朝失之费十而爱一臣窃爲国不安也上乃召还匈奴使而许之赐雄帛五十疋黄金十斤雄爲人博学有大志性清净少嗜慾简易倜傥口不能剧谭黙而沉思居贫或无担石之储晏如也非其义虽富贵不事也给事黄门郞与王莽董贤同位时莽贤所荐莫不抜擢而雄三世不徙官其淡荣宠如此时人皆忽之唯刘歆范逡以礼敬之沛国谭桓甚重之鉅鹿侯芭师事之雄好赋颂又似司马相如晚节以爲无益而辍止乃依易着太玄经其文五十万筮之以三十筴关之以休咎播之以人事义合五经而辞解剥玄体十一篇复爲章句又着法言十四篇欲以象论语刘歆甞问桓谭曰雄之文能传乎谭曰必传顾君与我不见也人情贵逺忽近见雄容貌爵位不能动人则轻其文若后世遇明识君子当度越诸子二月单于昆弥归夏四月日有蚀之五月正三公官各分职丞相孔光爲大司徒御史大夫彭宣爲大司空封长安侯六月戊午帝崩于未央宫时王莽以侯在第太后召之备佐䘮事莽白太后收大司马董贤印绶贤与妻皆自杀夜葬莽疑其诈死发其棺至狱视之因埋狱中贤故吏沛朱诩自劾去大司马掾收贤尸莽怒以他事杀之贤家属徙合浦斥卖董氏财物凡三十五万太后诏公卿举可爲大司马者时群臣皆举莽前将军何武与后将军公孙禄谋曰徃孝昭之世外戚持权几危社稷今不宜置异姓大臣持权亲踈相错爲国计不便于是禄举武可大司马武亦举禄莽讽有司更相劾奏互相举皆免就国大司马彭宣见莽专权乞骸莽白太后免宣就国莽恨宣求退故不赐安车与金八月王崇爲大司空征立中山王衍元帝庶孙中山孝王子是也是爲孝平帝九月壬辰皇帝葬义陵讃曰本纪称孝哀自爲藩王及太子文辞博敏㓜有令闻雅性不好声色时览卞射武戯覩孝成之世禄去公室权柄外移是故临朝务揽主威以则武宣然董贤用事大臣诛伤有覆餗栋挠之凶自初即位有痿痺之疾末年寖剧享国不永乱臣乗间岂不哀哉世主览此足以见成败之基收后族之权清俭爱民可垂统也前汉孝哀皇帝纪卷第二十九前汉纪前汉纪卷第三十前汉孝平皇帝纪卷第三十荀恱皇帝壬寅即位九歳大司徒孔光爲太傅左将军甄丰爲少傅右将军冯宫爲大司徒太皇太后临朝大司马王莽秉政百官总巳以听之孝成赵皇后孝哀传皇后皆以前骄恣废自杀莽以孔光名儒历相三主太后所敬天下所信伏于是盛尊事光莽素所不恱者皆传治其罪爲请奏光光不敢不上莽白太后皆可其奏皆免官徙诸远方平阿侯仁莽之从父兄也中正直言红阳侯立莽叔父莽恐其害已从容言于太后皆奏遣就国于是附顺者皆拔擢之忤恨者诛灭之以王邑爲腹心甄邯甄丰主诀断平宴典机事刘歆主文章孙建爲爪牙丰子寻歆子棻涿郡崔发南阳陈崇皆以才能称得幸于莽并在显职莽色厉而言方欲有所爲微见风采党与承㫖而显奏之因固谦让示不得巳上以惑太后下以取信于衆庶元始元年春正月越裳氏重译献白雉一黑二莽令益州讽使之也群臣奏言莽功德比周公宜赐号安汉公益封三万户莽因辞封孔光等以定策安宗庙皆益封二月丙辰太传孔光爲太师车骑将军王舜爲太保大司空左将军甄丰爲少傅立故东平天云太子开明爲王孙故桃乡顷侯子成都爲中山王封宣帝玄孙信等三十六人爲列侯自汉初至此王子侯者凡四百八十人令诸侯王关内侯列侯无子有孙者若同产子皆得爲嗣三月置羲和官秩二千石外史闾师秩六百石班教化朔方广牧女子赵春死官歛六日出在棺外自言见死夫与父曰年二十七不当死本志曰死者又生至隂爲阳下人爲上丙辰义陵寝神衣在匣中自出在外牀上夏五月丁巳朔日有食之赦天下尊帝母中山孝王姬爲后帝舅卫寳寳弟玄爵关内侯帝女弟四人号皆曰君食邑各二千户封周公后公孙相如爲褒鲁侯孔子后孔均爲褒成侯追谥孔子爲褒成宣尼公六月长安女子生儿两头异颈面相向四臂共胷俱前向尻上有目长二寸本志以爲凡妖之作以谴失正各象其类二首上不一也手多下僣滥也足少不胜任也下体生于上不敬也上体生于下媟渎也人生而大速成也生而能言好虚也郡妖推此类或人不改乃成凶秋九月赦天下徒二年春黄支国献犀牛三月癸酉大司空王舜病死夏四月立代孝王玄孙之子如意爲广宗王江都易王后旴𣅿侯宫爲广川王广川惠王曾孙伦爲广德王封周勃霍光樊哙后皆爲列侯郦商等子孙一百三十人爵关内侯食邑丁酉少傅甄丰爲大司空夏大旱蝗靑州尤甚安汉公四辅公卿大夫吏民爲百姓困乏献田宅者二百三十人以赋贫民罢安定池苑以爲安民县六月有石陨于鉅鹿二秋九月戊申晦日有蚀之赦天下是岁光禄大夫孙寳爲大司农寳字子严颍川人也初御史大夫张忠欲令授子经寳自劾去忠谢之后以爲主簿或问寳曰高士不爲主簿而子爲之何也寳曰大夫荐用一府不以爲非者人安得独自高前日君男欲学文而移寳自近礼闻来学义无徃教道不可屈身屈何伤且不遇者何所不爲况主簿乎忠闻之甚慙荐爲议郞后爲丞相司直红阳侯立与南郡太守李尚共爲姦利寳按劒劾立尚尚下狱死立虽不坐后卒以是废后爲京兆尹处士侯文常称疾刚直不肯仕寳以礼自请文爲布衣交㑹立秋曰文自请受署督邮有杜稚季者大侠也善定陵淳于长长深以託寳文欲诛之寳问其次文曰豺狼当道安问狐狸寳黙然不应稚季闻之杜门不出外穿后墻爲小户旦暮自持锄治园不敢犯法越嶲郡上言黄龙游江中大臣称莽功德比周公寳曰周公上圣召公大贤尚尤不悦今有一事郡臣同声得非不美者乎时大臣皆失色而寳不变坐免官终于家三年春诏博采二王后及周孔世卿列侯在长安适子女王氏女多在选中莽恐与己女争位上书言莽女不宜与诸女并采太后以爲至诚乃下诏曰王氏女朕之外家皆勿采于是吏民守关上者千余人愿得以安汉公女爲天下母太后不得巳独采莽女群臣卿士佥曰安汉公女宜爲后参以蓍龟咸曰元吉乃考定娶礼正十二女之宜夏安汉公奏车制度之宜吏民养生送死嫁娶奴婢田宅器械之品郡国学校教训之礼陵阳任横等称将军盗库兵攻宫寺皆伏诛秋八月天雨草状如莎相樛结如弹丸莽世子宇非莽隔绝卫氏恐帝长大后怨即私于帝舅卫寳劝令帝母上书求入朝莽白太后不听宇与其妻兄吕寛及师呉章议其故章以莽不可谏而好鬼神章因推类而说莽令归政于衞氏宇使寛夜持血洒莽第门吏发觉之执宇送狱及妻皆死衞氏尽诛灭穷治其事吕寛所连及郡国豪杰素非巳者杀于市门海内震焉呉章者大儒所教千有余人莽悉欲禁锢其门人门人改名他师时司徒掾平陵侯李敞独自劾爲呉章弟子收葬章尸王舜闻而义之比之栾布表爲谏议大夫四年春正月郊祀高祖以配天宗祀文帝以配上帝改殷绍嘉公曰宋公周承休公曰郑公诏妇人非自犯法男子八十巳上十岁巳下家非坐不道诏所召捕皆得系其当验闻者则验问二月丁未立皇后王氏赦天下遣太仆王恽等八十人置副假节廵行天下观风俗赐九卿巳下至六百石宗室有属籍者爵各有差赐民爵一级鳏寡孤独高年帛时吏民上书者八千余人咸曰伊尹爲阿衡周公爲太宰七子皆封有司以爲宜如所言遂假安汉公号爲宰衡位上公赐莽大夫人号显君食邑二千户黄金印赤绂子男皆封列侯太后亲临前殿莽拜于后如周公故事莽奏立明堂辟雍尊孝宣庙爲中宗庙莽欲悦太后意乃以致支功尊孝元庙爲高宗爲学者筑舍万区所益博士贠经各五人征天下有才能及小学异艺之士前后至者数千人群臣奏宰衡位在诸侯王上初置西海郡徙天下犯法者处之时莽遣多持金帛诱塞外羌豪等献地请降曰闻太后圣明安汉公至仁天下太平近岁巳来羌人无疾苦故思乐内属莽因奏言谨按巳有东海未有西海请以羌献地爲西海郡又赂匈奴令上书曰闻中国讥二名故名囊知互斯今更名智以顺制作梁立有罪徙废汉中自杀分京师置前辉光后丞烈二郡更公卿大夫八十一元士名位次及十二州名分界郡国所属冬大风吹长安城东门屋瓦且尽莽所遣使者八人行风俗还言天下郡国齐同诈爲郡国造歌谣颂功德凡三万言又奏市无二价官无狱讼民无盗贼野无饥人道不拾遗男女异路交致太平五年春正月祫祭明堂诏太上皇巳来族亲各以世氏郡国致宗师以紏之致教训焉考察不从教令有冤失职者宗师因邮亭上书宗伯以闻夏四月乙未太师孔光薨大司徒冯商爲太师是时吏民上书荐莽者前后四十八万七千五百七十二人及诸侯王公卿见者皆叩头言宜加赏于安汉公于是诏策加莽九钖之命羲和刘歆等四人治明堂辟雍王恽等八人使行风俗宜明德化皆封爲列侯闰月立梁孝王九世孙音爲梁王冬十月乙亥高原庙殿门灾本志以爲高庙长安城中原庙在渭北不宜立初惠帝爲出游长乐宫方筑复道在高庙道上叔孙通曰子孙奈何乗高庙道上行帝惧遂急毁之叔孙通曰人君无过举愿陛下因爲原庙渭上衣冠出游之处立庙太后导而临朝任莽非正之象也冬十有二月长乐少爲大司徒丙子帝崩于未央宫时元帝统绝宣帝有孙五畏其长也言兄弟不得相爲后乃征元帝玄孙广戚侯子婴三岁託以爲卜相最吉而立之前辉光谢嚣奏言武功亭长孟宗浚井得白石丹书言安汉公爲皇帝符命之兴自此始也莽遂谋爲居摄以周公故事皆如天子之制明年改元爲居摄元年莽奏言帝毋丁姬祖母傅太后葬不应礼皆发其冡旣开傅太后冡崩压杀数百人臭闻数里发丁姬冡有火出四五丈群燕衘土投冡上⛋讃曰孝平之世政自莽出褒善显功以自尊盛观其文辞方外百蛮无思不服休征嘉应颂声并作至于异见于上民怨于下莽亦不能文也居摄元年春二月立婴爲皇太子号曰孺子夏四月安衆侯刘崇与丞相张绍谋曰安汉公必危刘氏吾帅宗族爲先海内必和之遂合党万余人攻宛城不能入而败绍者张竦之从弟竦与崇族父刘嘉诣阙自归莽赦之不罪竦爲嘉作奏曰建初元寿之间大统几绝陛下圣德拯救国命复延临朝统政动以宗室爲始登用九族爲先故乱则统其理危则致其安祸则引其福绝则接其继㓜则代其任夙夜孜孜不已凡以爲天下厚刘氏也建辟雍立明堂班大法流圣化天下颙颙引领而叹颂声洋洋满耳人无愚贤男女皆喻㫖意而刘崇独怀悖惑之心操畔逆之虑恶不忍闻罪不容诛诚子臣之仇宗室之雠也是故亲属震落而告其罪民人溃叛而弃其兵进不跬歩退不伏殃臣闻叛逆之国旣以诛讨则潴其宫以爲污池纳垢浊焉名曰凶墟虽生菜茹而民不食四墻其社覆上浅下着以爲诫臣不胜愤愤之情愿爲宗室唱始父子兄弟持畚荷锸驰到南阳潴崇宫室令如古制及崇社宜如亳杜盛称功德莽大悦封爲师礼侯七日皆赐爵关内侯封竦淑德侯长安爲之语欲得封过张伯松力战鬪不如巧作奏自后反者皆污池云群臣复白太后刘崇等所以谋反者莽权轻也宜尊莽以鎭海内五月甲辰莽称假皇帝冬十月丙辰日有食之是岁西羌龎恬传幡反遣护羌校尉窦况平之二年春窦况破西羌夏四月更造货错力一直三十契刀一直五百大钱一直五十与五铢并行九月东郡太守翟义立严乡刘信爲天子东平王云子也翟义方进小子也义将起兵谓其姊子上蔡陈丰曰莽必代汉吾父子受国厚恩当爲国讨贼假令时不成死国埋名犹可以不慙先帝汝其从我乎丰年十八壮勇许诺遂与东郡刘宇严乡侯刘信信弟璜结谋初信兄开明立爲王无子而信子匡嗣立爲东平王故义并东平王而立信义自爲大司马柱天大将军以东平王傅苏隆爲丞相丹爲御史大夫东平王孙卿素有智略以明兵法在京师义乃诈移书以重罪传逮庆移书郡国言莽毒杀平帝摄天子位欲以绝汉今天子巳立恭行天罸郡国振动比到山阳衆十余万莽惶恐抱孺子祷郊庙作筴告遣谏议大夫桓谭等告谕天下当反政之意乃收族义家后母及兄宣皆死遣王邑孙建等十八人将兵轚义又置腹心七将军屯关中以自备冬十有二月王邑等破翟义斩刘璜义与信弃军亡义捕得传尸长安磔陈都市信卒不得初闻兵茂陵以西二十三县贼尽发赵明霍鸿等自称将军刼掠吏民衆十余万火见未央宫殿前其三年春地震大赦天下明鸿等皆破莽自以威德遂盛获天人助乃谋即眞之事秋七月莽母功显君死意不在丧爲缌缞服而加麻环绖如天子弔诸侯之礼自以爲摄天子位不敢服其私亲也凡一弔会葬皆如初令新都侯崇爲主服丧三年广饶侯刘京上书言齐郡临淄县亭长卒当薨见人曰天公使我告亭长居摄皇帝当爲眞不信我亭中当有新井亭长起视庭中有新井百尺又太保臧洪奏新井亭长符命言雍巴郡得铜符帛图文曰天告帝符献者封侯莽于改居摄三年爲初始元年期门郞张充等交谋共刼莽立楚王发觉诛死梓潼人哀章作铜匮爲两检其一曰天帝行玺金匮图其二曰赤帝玺某传与黄帝莽金䇿书某者髙皇帝名也言莽爲眞天子图书莽大臣八人有王盛王兴袁章因自窜其名凡十一人皆署官爵爲辅佐以付高庙仆射以闻戊辰莽到高庙拜受金匮遂即天子位改正朔易服色以十二月爲正以鸡鸣时爲朔色尚黄初高帝时得秦玉玺因服命之名传国玺莽令王舜从太后求之太后怒骂舜汝不顾义我汉家寡老妇旦暮且死用此玺俱葬终不可得太后因号泣而言左右莫不垂涕舜悲不自胜良久乃白太后曰臣等已无可言莽必欲得之太后宁能终不与邪太后恐欲刼之乃出投之于地曰我老巳死矣知汝兄弟不久灭族矣乃尊太后爲新室文母莽以十月癸酉朔爲建国元年春大赦天下乃筴命孺子曰咨尔婴昔皇天佑乃太祖历代十二享国二百一十载天之历数在于予躬诗不云乎侯服于周天命靡常封尔爲定安公永爲新室賔于戯敬天之休徃践乃位无废朕命以平原安德漯隂鬲重丘合凡万户爲安定公国立汉祖宗之庙于其国与周后并行其正朔服色读筴毕莽亲执孺子手流泣歔欷曰昔周公摄位终得复子明辟今予独迫皇天威命不得如意哀叹良久中傅将太子下殿北面称臣百僚陪位莫不感动以孝平皇帝后爲安定太后复更号曰黄皇室主欲嫁之主不听莽案金匮辅臣皆封拜王舜爲太师平晏爲太傅刘歆爲国师哀章爲国将是爲四辅甄邯爲大司马王寻爲大司徒王邑爲大司空是爲三公甄丰爲更始将军王兴爲衞将军孙建爲立国将军王盛爲前将军是爲四辅将军凡十一人以应符命之名孺子居其邸使者监护勑阿保乳母不得与语至壮大不能名六畜莽定诸侯王皆称公及四夷皆更爲侯更作小钱径六分文曰小钱与大钱一直五十者爲二品并行夏四月徐鄕侯刘快结党千数起兵于其国快兄殷故汉胶东王时改爲扶公国在即墨快攻杸殷闭城拒快败走死莽增殷国爲万戸复井田制遣五威将军王奇等班符命四十二篇于天下以着代汉之符赦天下五威将军皆乗干文军驾坤六马背负鷩鸟之毛服饰甚伟各置左右前后中帅凡五帅衣冠各如其方色将军持节称大一之使帅持幢称五帝之使各雷桐华眞定刘都等谋起兵发觉诛眞定常山大雨雹其二年莽之九月戊巳校尉史陈良终带共杀校尉刁护刼略吏士自称汉大将亡入匈奴十有二月雷更名单于号曰降奴服于知时多作符命以得封侯其不爲者戯曰独天帝无除书自是莽乃禁之𥘉甄丰刘歆王舜等建安汉宰衡之号非复令莽居摄也及即眞歆舜内惧而丰性刚形于颜色丰子寻复作符命故汉氏平帝后黄皇室主爲寻妻莽发怒收寻皆死连者数百人词及扬雄时校书在天禄阁使者欲收之雄恐惧自投阁下几死莽闻之曰雄素不豫事何故在此间请问其故乃歆子棻从雄问奇字有诏勿问莽之爲人大口蹷顄露眼赤睛大声如嘶长七尺五寸好厚履高冠反仰视或云所爲鸱目虎喙豺声也故能噉人亦爲人所噉莽闻而诛之王舜自莽即位病悸而死其三年遣谒者持节安车印绶拜楚国龚胜爲太子师友祭酒秩上卿使者之郡太守县邑长吏三老官属行义诸生千人入胜舎致诏书胜因称病笃使者以印绶加胜辄推去使者自上请留守胜以秋凉发胜知不免谓门人高晖等曰吾蒙汉之厚恩岂以一身事二姓遂不食十四日而死有父老弔哭甚哀曰嗟乎薫以香自烧膏以明自消龚生竟夭天年非吾徒也遂出莫知其谁胜字君賔与同郡龚舍字长倩友善故世称两龚并着名节胜哀帝时爲谏议大夫荐龚舍寗寿皆征胜曰窃见国御巫医尚爲驾御贤士宜有驾于是诏从之寿称不至舍至拜谏议大夫以疾免即就家拜太山太守使者到县请舍到庭受拜舍曰王者以天下爲家何必于官遂就家拜之至官数月以疾乞骸归兄子曼容亦养志自修爲官不肯过六百石辄自免去莽以安车迎齐薛方曰尧舜在上下有巢许今则主上方隆唐虞之德亦犹小臣欲守箕山之节莽悦而听之隃糜郭钦杜陵蒋诩字元卿皆以郡守刺史以廉耻着名齐国栗融字客卿北海禽庆字子夏苏章字山阳曹竟字子期皆大儒俱不仕莽池阳有小人影长尺余或乗车马或歩行操持万物小大皆自称三日乃止海濵蝗河水汎淸河以东数郡莽征能治河者至以百数大畧者长水校尉平陵关并言河决率甞于平原东郡左右其地形下而土䟽恶也闻禹治河本空此地以爲南北不过百八十里河空此地不爲官亭民室而巳大司马掾张式言水性就下行疾则自刮成空而稍深河水重浊号一石水六斗泥今西方诸郡及京师民引河渭水以漑田春夏少水时故河流迟贮淤而稍浅雨多小暴至则溢决而国家数隄塞之稍益高于平地犹筑垣墻而贮水也可顺从其性无复以灌漑则水道通利无溢决之害矣临淮韩牧以爲可略于禹贡九河处穿之纵不能爲九但爲四五宜有益大司空掾王璜言河入渤海地高于韩牧所欲穿处徃者天甞连雨东北风海水溢西南出浸数百里九河地悉爲海水渐矣禹之行河水本从西山下东北去周书曰定王五年河徙则今所行非禹之所穿也又秦攻魏决河灌其都决处遂大不可复补宜却徙完平处更开空使縁西山足乗高地东北入海乃无水灾事亦无施行者其四年夏赤气出东方竟天东北西南皆反乱侵边其五年二月文母皇后崩葬渭陵与元帝合而沟水绝之立庙于长安新室世世献祭元帝配食坐于牀下莽爲后服丧三年西域焉耆国叛杀都尉冬十有一月孛星出其六年三月壬申晦日有蚀之四月殒霜杀草木六月黄雾四塞秋七月大风㧞树木北阙城门瓦飞雨雹杀牛羊莽以周官王制之文置卒正连帅大尹职如太守属长职如都尉置州牧其礼如三公郡监二十五人位上大夫各主五郡皆世其官分长安六卿置六师各一人分三辅爲六尉郡河东河南河内弘农颍川南阳爲六隧郡置大夫职如太守属正职如都尉及它官名悉改大都至分爲六郡县以亭长爲名者三百六十其后数变更一郡至五易名而旋复其故吏民不能记毎下诏书辄系其本名而兼言之令天下小学以戊子代甲子爲六旬首其七年春日中星见民讹言黄龙堕地死黄山宫中百姓奔走观者万数莽制礼作乐说六经公卿旦入暮出连年不决十一公分布劝农桑班令于天下中郎绣衣执法在郡国乗权势更相奏举案章交错道中召会吏民逮补证左白黒纷乱货赂相冒守宫阙告诉者甚衆莽自以专权得汉政故咸自㩜衆务常御灯火至明不能治有司受成苟免因縁爲姦而巳上书者连年不决县宰邮者至数年兼领一切竸爲贪苛拘系县狱者至连年逢赦乃得出卫士不交代者数年冬以郡县灾害率减吏禄终不得禄者各因职爲姦利以自给谷籴常贵百姓穷困起爲贼盗邯郸以北大雨水出流杀人其八年春二月大雨雪深者二丈栢竹咸枯死地震莽诏曰地者有动有震震者爲害动者不害故易称曰坤动而静辟胁万物万物生焉其好自诬饰皆此类也长平观西岸崩壅泾水泾水不流郡臣上寿以爲土塡水匈奴灭亡之兆也臣下从䛕亦如之秋七月丁酉霸陵城灾戊子晦日有蚀之翟义党王孙庆捕得莽使大医尚方巧屠共刳剥之量度五藏以竹挺寻脉知所终始云可以治病其九年瑯琊女子吕母爲子执仇党衆浸多至数万人号曰赤眉莽亲至南郊作威斗威斗者以五石铜爲之形若北斗长二尺五寸欲以厌兵令有司命人负之其十年正月朔北军南门灾莽一切收长吏家财五分之曰以助边令吏得吿将许奴告主欲禁姦姦愈甚樊崇刁子都等以饥饿相聚于瑯邪衆皆数万其十一年令太史更推三万六千岁历纪六岁一改元布告天下时匈奴冦边莽乃大募发丁男死罪囚吏民奴一切挽吏民皆三十取一传募有伎术者待以不次之位上言便宜者以万数矣或言能渡水不用舟楫连马接车济百万之师或言不持斗储食药物马不饥或言能飞一日千里莽辄试之取大鸟翮作翼头与身皆着毛通引镮钮飞数百歩辄堕莽知其不可用茍欲获其名皆拜大将军赐以车马待诏发遣大司马武建伯严尤与将军廉丹击匈奴皆赐姓王大凡十三部将四十万衆赍三百日粮欲同时并出塞追匈奴内之丁零因分其地立唿韩邪十五子严尤谏曰匈奴爲害久矣周秦汉皆征之然皆未得上策者周得中策汉得下策秦无策焉当周宣王之时玁狁内侵命将驱之尽境而反其视夷狄之侵譬犹蚊蚋之害驱之而已故天下称明是爲中策汉武帝选将练兵赍粮深入虽有尅获之功胡辄报之兵连祸结四十余年中国罢耗匈奴亦创艾而天下称武是爲下䇿始皇不忍小忿而轻民力恢长城之固延袤万里输转之行起于负海疆场未定中国内竭以䘮社稷是爲无䇿今天下遭阳九之厄北年饥馑而北边尤甚今发四十万衆赍三百日之粮东据海岱南取江淮然后能备计其道理一年尚未集合兵先至者聚居暴露师老械朽势不可用此一难也边城空虚不能奉军粮内调郡国不相及属此二难也计一人三百日食用米十八斛非牛力不能胜牛又当自赍食加二十四斛重矣胡地沙卤多乏水草以徃事揆之军出不满百日牛必死尽且余粮尚多人不能胜此三难也秋冬甚寒春夏则多风赍釜镬薪炭重不可胜食糒饮水以历四时师有疾疫之忧势不能久此四难也辎重自随则轻锐者少不得疾行虏径遁逃势不相及幸而逢虏则累辎重如遇险阻衔尾相随虏邀遮前后危殆不测此五难也大用民力功不可必立臣伏忧之莽不听又复引古者名将乐毅白起不用之意及谕边事凡三篇及当出师庭议尤固争之宜先忧山东莽怒策尤爲庶人以董忠代之师久屯不行运转不巳天下搔动翼平连率田况奏言民赀不实莽复三十税一以况忠言忧国进爵爲伯衆皆骂之夙夜连率韩博上言有奇士巨母霸长一丈六尺大九围来至臣府曰欲奋击匈奴出于蓬莱东南五城西北轺车不能胜即以大车驷马载霸诣阙愿陛下作大思高车贲育之衣遣大将军一人虎贲百夫迎之于道京师门不容者开太高之欲以示百蛮意欲以讽莽莽闻而恶之留霸新丰更其姓曰巨母霸谓因文太后霸王符也博以非所宜言弃市其十二年大顺时之令春夏斩人都市二月壬申月正黒七月大风毁玉露台杜陵便殿乗虎文衣载在室匣中自出立于外堂上良久乃委地莽欲示万世之基乃营长安城南隄封百顷以起九庙黄帝虞舜陈胡王齐敬王济北闵王凡五庙不毁云济南伯王元城孺王阳顷王新都显王黄帝庙东西南北各四十丈高十七丈余各半之金银雕饰穷极工巧费用巨百万卒徒死者以万数鉅鹿马适求举燕兵以诛莽发觉诛死南郡张霸江夏羊收王匡等起兵于緑林下江共皆万余人武功中水鄕民舍垫爲池其十三年更州牧爲监如刺吏莽子临与莽侍婢通恐漏洩乃谋杀莽发觉自杀秋陨霜杀菽关东大饥莽问群臣擒贼方畧故左将军公孙禄征来与议禄曰太史令宗宣诬天文以㐫爲吉太傅唐遵饰虚伪以取名国师刘歆顚倒五经毁坏师法明学男张邯地理侯孙阳造井田使民弃业羲和唐匡设六管以劳工商说符侯崔发阿䛕以取容令下情不得上通宜诛此数子以慰天下莽怒令虎贲扶禄出时民皆饥愁州县不能慰安又不得擅发兵故盗贼浸多唯翼平连率田况发四万人授以兵车与刻石爲约赤眉闻之不敢入界况自劾奏莽切责况擅发兵赦罪诡以擒贼况自请出击贼所向皆破莽使况领靑徐二州牧况请无出大将选牧尹以下明其赏罚收合离散小国徙其老弱置大城中积谷并力固守贼攻城不得势必不能聚所过乏食以此招之则降击之则灭今出大将军郡县苦之乃甚于贼宜尽征还乗传使者以休息郡县委任臣二州盗贼必平莽畏恶况隂爲发代赐况书将代监其兵况随使者还齐地遂败其十四年闰月霸桥灾数千人沃之不灭关东民相食蝗虫蔽天自东来至长安入未央宫发吏民设购赏以捕之时下江兵盛新市朱鲔平林陈收皆复聚衆莽遣大将军孔仁严尤陈茂击之前州遣太师王匡更始将军廉丹击赤眉匡丹皆败莽知天下溃叛乃分遣使除六管诸禁诏令民不便者皆收还之时世祖与伯升起兵与平林合攻棘阳十有二月有星孛于张箕其十五年二月辛巳刘圣公立爲更始皇帝即世祖之族兄也莽遣大司徒王寻大司空王邑将兵号百万击更始二公兵败于昆阳关东震恐道士西门君惠谓莽从兄王渉曰䜟云汉复兴刘秀爲天子天子国师刘歆是也先是歆依䜟改名秀渉以语大司马董忠共语歆歆于天文人事东方必成歆亦怨杀其二子又畏大祸将至遂谋与忠刼莽东降忠等诛死歆渉以亲近莽恶其人闻遂隐诛歆渉自杀莽师徒外破大臣内叛无所复信忧懑不能食性好小数但爲厌胜之事遣人坏汉园陵罘罳云无使民复思汉如此类也崔发言国有大灾则哭以厌之莽乃率群臣至南郊大哭告天下诸生小民旦夕会哭甚者除爲吁嗟郎汉兵至遂发莽先人坟墓烧其棺椁焚其九庙火照城中十一月戊申朔汉兵入城城中人皆降避火前殿莽犹按式廽席随斗柄而坐曰天生德于予汉兵其如予何庚戌乃昇渐台执威斗抱符命群臣从者尚千余人王邑兵尽乃还父子守莽下晡时兵衆上台邑等战死邑者成都王商之子也莽藏室中地隅间校尉公孙賔就斩莽头军人争莽身支纷节解肌肉脔切遂传首诏更始于宛孝平后曰何面目复见汉家遂投火而死后婉瘱有志操自刘氏废称疾不朝会莽欲改嫁之今立国将军孙建子将医问疾后大怒鞭其旁侍者发怒不起莽遂不敢逼之钟武刘望聚衆汝南称尊号严尤陈茂投之尤爲大司马茂爲丞相十余日望兵败尤茂并死司命孔仁以兵降汉乃叹曰吾闻食人食者死其事乃自刎死本传曰王莽始起外戚折节力行以安名誉宗族称孝朋友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者莽旣不仁而有邪佞之材又乗四父历世之权遭汉中微国统三绝而太后寿考爲之宗主故得肆其姦慝而成篡夺之祸推此言之亦有天时非人力也及其窃位南面处非所据顚覆之势险于桀纣而莽晏然自谓唐虞复出乃始恣睢奋其威滔天虐民穷凶极恶毒被诸夏乱起蛮貊未足逞其欲焉故海内夏然䘮其乐生之心内外怨恨逺近俱发城池不守支体分裂遂令天下城邑爲墟丘壠发掘害徧生灵延及朽骨书传所载乱臣贼子无道之人考其祸败未有如莽之甚也昔秦燔诗书以立私议莽诵六经以文姦言同归殊涂俱用亡灭此皆亢龙之绝气非命之运会紫色声余分闰位爲圣王之驱除云尔王莽旣败天下云扰大者建州郡小者据县邑公孙述称帝于蜀隗嚣据陇拥衆收集英雄班彪在焉彪即成帝婕妤之弟之稚子也嚣问彪曰徃者周亡战国并争天下分裂数代然后始定昔者纵横之事复起于今日乎将乗运迭兴在一人也愿先生论之论曰周废兴与汉稍异昔周立爵五等诸侯从政根本旣微枝叶强大故其末流有纵横之事其势然也汉家承秦之制郡县治民臣无百年之柄至于成帝假借外家哀平祚短国嗣三绝危自上起伤不及下故王氏之贵倾擅朝廷能窃其位不䘏于人心是以即位之后天下莫不引领而叹十余年间中外骚动逺近俱发假号云合咸称刘氏不谋同辞方今豪杰带州域者皆无七国世业之资诗云皇矣上帝临下有赫监观四方求民之瘼今民皆讴吟思汉乡仰刘氏巳可知矣嚣曰先生之言周汉之势可至于见愚人习识刘氏而谓汉家重兴疏矣昔秦失其鹿刘氏逐而得之时民复知汉乎彪感其言又闵祸患之不乃着王命论以救时难其辞曰昔在帝尧之禅曰咨尔舜天之历数在尔躬舜亦以命禹曁于稷卨咸佐唐虞光济四海奕世载德至于汤武而有天下虽遭遇异时而禅代不同至于应天顺民其揆一也是故刘氏承尧之后氏族之世着于春秋唐据火德而汉运绍之始起丰沛神母夜号以彰赤帝之符由是言之帝王福祚必有明圣显应之德丰功厚利积累之业然后精诚通于神明流泽加于生民故爲神明所福飨天下所归徃未见亡命功德不纪而能崛起于此者也世俗见高祖起于布衣不逹其故以爲适遭暴乱得奋其劒游说之士比于逐鹿捷者幸而得之不知神器有命不可以智力求也悲夫此世俗所以多乱臣贼子也若然岂徒晻于天道又不覩于人事也夫饥馑流离单寒道路思短褐之袭担石之畜所愿不过一金终于转死沟壑何也则贫穷亦有命也况乎天子之贵四海之富神明之祚可得而妄处哉故虽遭罹阨会窃其权柄勇如信布强如梁籍成如王莽然卒就鼎镬伏锧烹煑分裂又况么么不及数子哉而欲晻干天位者乎是驽蹇之乗不骋千里之涂燕雀之俦不奋六翮之用楶梲之材不荷栋梁之任斗屑之子不秉帝王之量易曰鼎折足覆公餗言不胜任也当秦之末豪杰并起共推陈婴而欲王之婴母止之曰自吾爲汝家妇汝世贫贱卒得富贵不祥不如以兵属人事成少受其利不成祸有所归婴从其言而陈氏以宁王陵之母亦见项羽必亡之刘氏将兴是岁陵爲汉将获于楚有汉使来陵母见之曰告吾子汉王长者必得天下尔谨顺事之无有二心遂对汉使伏劒而死以固陵心其后果定汉陵爲相封侯夫以匹妇之明犹能推事理之致探祸败之机传宗祀于无穷垂策书于春秋而况丈夫乎是故穷逹有命吉凶由人婴母知废陵母知兴审此四者帝王之分决矣盖在高祖其兴也有五一曰是尧舜之苗裔二曰体貌多奇异三曰神武有征应四曰寛明而仁信五曰知人善任使加之以诚信好谋逹于听受见善如不及用人而由巳从谏如顺流趣时如响起当食吐哺纳子房之策拔足挥洗揖郦生之说悟戌卒之言断怀土之情高四皓之名割肌肤之爱举韩信于行阵收陈平于亡命英雄陈力群䇿必举此高祖之大略也所以成业焉若乃灵瑞符应又可畧闻夫初刘媪姙高祖梦与神遇雷电晦㝠有龙虵之恠及长而多灵有异于衆是以王媪武负感物而折劵吕公覩形而进女秦皇东游以厌其气吕后望云而知其处始受命则白蛇分西入关则五星聚故淮隂留侯谓之天授非人力也历古今之得失验行事之成败稽帝王之世运考五者之所谓趣舍不厌斯位符应不同斯庆而茍昧权利越次妄据外不量力内不知命则必䘮保家之主失天年之寿遇折足之凶伏斧锧之英雄诚知渊觉悟畏祸戒超然逺览昭然深识收婴陵之明分绝信布之觊觎距逐鹿之瞽说审神器之受授无贪不可几者爲二母之所笑则福祚流于子孙天禄永终矣彪知嚣不寤乃避难于河西河西大将军窦融访问焉举茂才爲徐令彪子固字孟坚明帝爲郞据太史公司马迁史记自高祖至于孝武大功臣绍其后事迄于孝平王莽之际着帝纪表志传以爲汉书凡百篇述其帝纪其辞曰皇矣汉祖簒尧之绪实天生德聪明神武秦人不纲网漏于楚爰兹发迹断蛇奋旅神母告符朱旗乃举越蹈秦郊婴来稽首革命创制三章是纪应天顺人五星同晷项氏畔奂绌我巴汉西土宅心战士愤怨乗衅而起席卷三秦割据山河保此怀民股肱萧曹社稷是经爪牙信布腹心良平恭行天罸赫赫明明述高纪孝惠短世高后称制罔顾天显吕宗以败述惠纪太宗穆穆允恭玄黙化民以躬率下以德农不供贡罪不收孥官不新馆陵不崇基我德如风民应如草国富刑清登高汉道述文纪孝景莅政诸侯方命克伐七国王室以定匪怠匪荒务在农桑着于甲令民用宁康述景纪世宗晔晔思弘祖业畴恣熈载髦俊并作厥作伊何百蛮是攘恢我疆宇外愽四荒武功旣抗乃迪斯文宪章六学统一圣眞封禅郊祀祭秩百神协律改正享兹永年述武纪孝昭㓜冲冡宰惟忠燕盖诪张实叡实聦罪人斯得邦家和同述昭纪中宗明明夤用刑名时举传纳听断惟精柔逺能迩燀燿威灵龙荒朔漠莫不来庭丕承祖烈尚于有成述宣纪孝元翼翼高明柔克賔礼故老优容亮直外割禁苑内损御服离官不卫山陵不邑阉尹之疪秽我明德述元纪孝成皇皇临朝有光威仪之盛如珪如璋壸闱恣赵朝政在王炎炎燎火亦允不扬述成纪孝哀彬彬克㩜威神凋落洪枝颠倒鼎臣婉娈董公惟亮天功大过之困实桡实凶述哀纪孝平不造新都作宰不周不伊䘮我四海述平纪凡汉有天下地东西万九千三百二里南北万二千三百六十八里隄封万万四千五百一十三万六千四百五顷除邑居道路山林川泽郡国不可辟者定垦田八百二十七万五百六十七顷郡国三事三十县一千三百一十四道三十三侯国二事四十一户千二十三万三千六百一十二口五千六百五十九万四千九百九十八人此在国家强盛之时凡汉纪其称年本纪表志传者书家本语也其称论者臣悦所论粗表其大事以叅得失以广视听也惟汉四百二十有六载皇帝拨乱反正统武兴文永惟祖宗之洪业思光启于万嗣阐综大猷命立国典以及群籍于是乃作考旧通连体要以述汉纪易称多识前言徃行以畜其德诗云古训是式中兴巳前一时之事明主贤臣规模法则得失之轨亦足以监矣撰汉书百篇以综徃事庶几来者亦有监乎此其辞曰茫茫上古结绳而治书契爰作典谟云备明德惟馨光于万祀其在中叶实有陶唐丕显伊则配天惟明荡荡厥猷有焕其章至于有周对日重光于赫大汉统辟元功穆穆惟祗二祖六宗明明皇帝簒承洪绪遭国闵凶困于荼蓼实天生德应运建主矫矫俊臣惟国作辅绥我思成有德思祐拨乱反正大建惟序武功旣列廼赞斯文礼惟前轨命我小臣爰着典籍以立旧勲综徃昭来永监后昆侍中悦上汉纪本凡七万二千四百三十二字王莽一万字莽摄政三年即眞十五年合十八年前汉孝平皇帝纪卷第三十