云叟住禅师语录龙牙云叟禅师语录序楚潭州之距浙也三千余里有寺曰龙牙其监院奯雪林侍司慈照一斋其故堂上云叟和尚语录走明州瑞巖谒远菴和尚编刻之刻成巖陞座举扬雪峰末后句巖头证明公案且云黄面瞿昙说成一大藏犹云未曾说一字周金刚烧却青龙钞拈条赤楖栗辄道箇吾宗无语句亦无一法与人争似我龙牙和尚胸次不存元字脚顶门却具摩醯眼借洞庭湖为一张口掇君山作舌头默时说说时默一一从胸襟流出与我盖天盖地去又设奠云云叟生平一副铁嵴梁佛来也骂魔来也怕郄撞着瑞巖三十年来一献一酬一斟一酌两不亏负三千里外目击道存而今更与第二杓恶水何故不见道劝君更尽一盃酒西出阳关无故人呜唿龙牙之眼睛叟菴之襟契早巳笔尖点出矣乃巖复令照公持尺一就卧龙属睿为序其辞曰方今海内擅古文者当不乏人若夫通禅学而人品冠卓者公一人而巳又曰云叟兄从不慧初参老人于三条椽下连床共被者十年为人孤硬寡合其语峭拔高古不落近时蹊径将送入楞严流通非公具眼卓识冠以雄文云兄光明不能表见于世睿思大统纲宗中事须识句若不识句难作箇话会抑不疑言句是为大病睿虽侍先平阳翁久即翁亦云漏网平阳何尝非吾家兴云致雨神物翁门若瑞巖若寒泉子先后住平阳每有述作见命序跋而巖尤笃嗜之顾心灯续于箭锋机下祖印授于针芥关头作干无事会不可作佛边会不可作自巳会不可保福提唱必须死心叹赏湛堂语句端借觉范编题而巖以睿暴富乞儿不妨说梦拄杖说平等法门若言不闻亦许诸人顶门眼正敢不涂污一上盖云叟和尚产于武州不言氏族比于无姓之儿自禀戒沩山参询鹤林之后即执侍先平阳于青州阐化日忽有秉拂之命同学故尼之及迎机酬对一众竦然先平阳曰是真能杀活者勿轻其貌也盖尚自题有云眉稜疏浅眼方深其清仪之瘦视若无奇耳巳巖于湘阴重辟諲老门庭尚在客寮会龙牙使者至龙牙故圆畅居遁二祖道场窣堵遗址并在自唐宋迄今屡敕修建至是而把茅不完请尚居尚往缚荆编艹虎卧檐下鹿眠床前珍珠之撒纸衣之披处之澹如始戊戌三月八日至庚戌祖席再焕于是眺崔嵬之峰汲丹凤之井俯卧龙之潭登御书之阁染笔行咏致可适也旋以病脾于益阳对江为鲁子敬钓台旧迹裴公休尝讲道其地故有亭址爰依溪结构矮屋三间封以土壁筠筜菰芡往往不乏尚故与巖有巖雪之好岁在壬子巖门人巨唯微道经龙牙即以书属巨请巖巖适有平阳之役先遣巨同定若见往道茀不通踰三年为丙辰八月十四日而尚唱灭时春秋五十有七矣而巨亦逝巖复命门人中巖正继之尚之再造龙牙也盖胼胝十余祀不以自私宛有幻住之风而芭蕉福严共对谈禅大慧佛性商今确古唇齿之悰相深有素尚之必以属巖巖之不能辞尚诚所云刀斧噼不开者乎昔才苏噜居龙牙十三载以清苦莅众衲子敬畏尚亦居十三载清苦敬畏同之才于八月望日集众付寺事书偈二十三日问曰涅槃生死尽是空华佛及众生并为增语汝等诸人合作么生尚亦于八月三日书单嘱后事以众未集监侍辈请少留以俟尚允之至望前一日垂问曰四大本空五蕴非有且道病从何受又曰四大五蕴散灭之后且道者受病底人还病还不病又曰且道者受病底人即四大五蕴病非四大五蕴病才于火浴获舍利并灵骨塔寺西北隅尚亦于火浴中顶齿不坏合灵骨入塔其再来之苏噜乎是则巖所云盖天盖地者也所为西出阳关无故人者也又三祖以大法付信祖嘱曰慎勿言自我处得来明教谓祖师以名迹为道之累故虽师承亦嘱以绝之尚以日下衣拂印授未能如水传器即皮履斗笠亦不予人惟示雪照两公曰立雪腰齐慧可祖窜身火队老慈明如今忝作他苗裔莫秖依违过一生洵可谓孤硬寡合矣至尚所云诸方十分为人龙牙全不为人果不为人耶所云直将火种朴灭火炉毁除果灭种毁炉耶所云虽然行尽畜生行不识谁酬畜报来果不识谁酬耶此所为一副铁嵴梁佛来也骂魔来也怕者耶倘所谓如无手人行拳抑有道维摩掌擎世界者耶斯固睿所谓龙牙之眼睛叟菴之襟契巳被瑞巖和尚笔尖点出者岂犹以睿为知言者耶头陀学子越州超睿原名董玚稽首题云叟住禅师语录目次卷上示众晚参小参机缘垂语卷下颂古法语诗偈像赞佛事附录云叟住禅师语录目次云叟住禅师语录卷上侍者元一记录住潭州龙牙禅寺语录师于顺治十五年二月受请三月初八日入院山门一弹指顷楼阁门开露柱穿靴来岳顶灯笼戴帽上天台喝一喝佛殿逢佛杀佛逢祖杀祖逢罗汉杀罗汉逢自巳杀自巳顾视左右云千圣不知何处去倚天长剑逼人寒伽蓝当年有你无我也不成今日有我无你也不得一回宾主蓦相逢旧韵重拈资唱拍祖堂有祖师唤来与山僧洗脚无祖师山僧脚教谁洗良久云彼此七马上下三指据室八九年面壁接得一臂神光三十载张弓射得半箇圣人检点将来总未是超方敏手出格炉鎚新龙牙者里又且不然寻常一箭要射大地蠢动含灵等闲默坐直接古今铜头铁额虽然秪如龙牙端的落在甚么处拈拄杖云震旦虽阔无别路要假儿孙脚下行当日诸山禅德同本寺耆宿率众檀护请示众指法座云大法空座万仞壁立从上诸祖共登山僧岂免随例骤步云摘杨华摘杨华便登山僧有一转荅语有不假三寸解问得底山僧荅他有么有么僧问昔日畅祖出世头陀标地遁祖出世龙献佛牙今日和尚出世有何祥瑞师云笑看千嶂起风雷僧拟进语师便打进云击碎珊瑚铺地锦大家同唱劫初春师云蹉过也不知进云学人礼拜去也师云不礼拜更待何时乃云欲识佛性义当观时节因缘时节若至其理自彰竖拂云还会么若会得者箇时节理无不彰事无不显觌体全真更非他物脱或未然新长老拖泥带水重加註脚去也是故诸佛以此时节出世度生祖师以此时节西来直指历代宗师天下老和尚以此时节遁相出兴坐曲彔木床或行棒行喝而全机施设或打地擎叉而大用横该或辊毬舞笏展拓衲僧向上巴鼻或语言问荅阐扬生佛以前风规山僧今日以此时节脱珍挂弊来入闹蓝于无祖佛处而示作祖佛于无真俗中而示有真俗拓开无上妙门显示第一义谛直使见者闻者百艹头上罢却干戈一毛孔中横行阔步当头坐断了了明明当其了了明明时要且不住在了了明明之地正当恁么时时节巳至其理亦彰且道佛性义在甚么处喝一喝云一噼华山分两路万年流水不知春复举临济大师初至河北住院一日谓普化克符二上座云我欲于此建立黄檗宗旨师云灭却黄檗宗旨是你者一队汉你二人须成褫我师云勾贼破家二人珍重下去师云随邪逐恶三日后普化上来问云三日前和尚道甚么师云同死同生不放过临济便打师云艹偃风行三日后克符上来问云和尚三日前为甚么打普化师云三台须是大家催临济亦打师云灭却黄檗宗旨了也乃拈拄杖云山僧者条黑漆拄杖子一生干剥剥硬纠纠自解作活不假成褫有时把住则全纵全夺全主全宾有时放行则同得同用同彼同此拄杖子放行把住杀活纵横一切临时得大妙用得大自在得大奇特且道拄杖子据箇甚么道理乃能如是还委悉么孤根自有擎天势不比寻常曲彔枝卓一卓喝一喝下座示众龙牙者里货舖初开也不说超佛越祖餬饼禅也不说百味具足酸馅禅也不说诸方五味禅只烂煮一味无米饭不湿羹把起昔日居遁老祖底破木杓不问他是驴是马是圣是凡但是来者便与他一两杓乃举拂云即今便请诸人展出钵盂各各与你一杓然则无米饭不湿羹一任诸人噇取且道毕竟作何滋味若也知得滋味亲切非特山僧功不浪施即你自巳亦是箇饱餐衲僧者里还有恁么人么放下拂云饱他无米饭须是不来人佛诞日示众为新戒圆具毕蓦竖拂云看看释迦老子在山僧拂子头上指天指地示现度生乘时于其中间开演波罗提木叉戒法说是戒法非色非心非有非无非因果法是一切诸佛之根本一切菩萨之根本一切大众诸佛子之根本说犹未了忽被云门大师从旁走出蓦头一棒当是时释迦老子被打者一棒直得大地山河冰消瓦解森罗万象眼睛廓开大众释迦老子被打大地山河因甚冰消瓦解森罗万象何故眼睛廓开还知落处么若也不知山僧今日重行此令去也拽拄杖下座一齐打散示众门外春归去庭前绿巳深绿深阴在槛春去绝追寻寻即且置毕竟春归甚么处去也莫是归天边去也么莫是归地下去也么莫是归无所归去也么恁么论量有甚么交涉山僧不惜眉毛与诸人露箇消息所贵具眼者当阳辨取拈拄杖云还见么天地未判之先此春早巳开敷世界既殒之后此春湛尔烂熳四时万物不能荣枯此春此春却能荣枯四时万物所以此春枯时四时万物皆枯此春荣时四时万物皆荣复竖拄杖云且道是荣耶枯耶四时耶万物耶此春耶拄杖耶良久掷下呵呵大笑云将谓春归无觅处不知转入此中来端午示众吹毛出匣凛寒光百怪千妖尽丧亡从此人间殃害息桃符不用更悬墙方作此语蓦忽法座前突出箇符使高声道和尚和尚你秪解坐断龙牙峰要且不知近日事即今依艹附木之精灵山魈水怪之魍魉魔魅人家男女为害为殃正此方盛如何说得殃害息底话山僧向他道你也不必恁么惊惊怪怪假使尽大地若艹若木有情无情都来总化为魍魉精魅或现为大身或现为小身或现为天身或现为人身或现为佛身或现为菩萨身或现为有身身或现为无身身或复现为非有非无身或复现为非佛非菩萨身或复现为非天非人身或复现为非大非小身尽其广大神通变现将来挥拂一下云不消山僧金刚宝剑一挥当下影灭形消魂亡胆丧了也于是符使合掌近前道善哉善哉某甲从来驱邪逐怪无不至灵至验者若是恁么直截痛快实是不能只是要请问和尚未审此箇宝剑据甚么道理得恁么威灵烜赫山僧噼嵴与伊一棒郄走向蟭螟眼睫毛上欢喜踊跃而说偈曰妖怪亡殃害灭恭惟此日天中节十方聚会别无为泛罢菖蒲吞栗棘卓拄杖喝一喝下座示众久雨不晴恼杀衲僧鼻孔梅烂眼睛湿蒸无处晒㫰突出面门伸手忽然摸着笑杀蹋碓卢能示众过去诸如来斯门巳成就堕阬落堑现在诸菩萨今各入圆明堕阬落堑未来修学人当依如是法堕阬落堑良久卓拄杖一下云水晶帘动微风起满架蔷薇一院香示众酷暑如焚九夏临洞开殿阁午方深通身白汗苏谁癖彻体微凉洒我襟火焰光居炎热灭水晶宫坐劫烧焚故围及早宜归去明月堂前锁绿阴师四旬初度老宿端然领四众送法被到山先一日为师庆祝请示众诞辰尚未降先乃庆四十更请转法轮人天众会集相率意殷勤请法施法被法被被群生法施施无畏法本法无法被亦被非被二法相本空全显本法义森罗及万象法界诸含识交互一法中纵横理事备声色体全彰见闻不可及微妙秘密门善知诸众艺无量难思海尽从者里出以此祈众福众福霈然至以此靡宿愆宿愆消雪积以此庆寿量寿量芥城譬以此臻觉道觉道克顿遂卓拄杖云常转如是轮希有难思议下座示众结制也无风起浪解制也钵盂添柄所以龙牙者里结亦不结解亦不解有解有结觌体相违无结无解始与他合既无结无解则无迷无悟既无迷无悟则无佛无祖既无佛无祖则无凡无圣既无凡无圣则无古无今既无古无今则无人无法既无人无法乃至森罗万象明暗色空一切总无既一切总无则结也与他没交涉解也与他没交涉迷也与他没交涉悟也与他没交涉佛也与他没交涉祖也与他没交涉凡也与他没交涉圣也与他没交涉古也与他没交涉今也与他没交涉人也与他没交涉法也与他没交涉乃至森罗万象明暗色空一切总与他没交涉没交涉绝商量夜来一叶飘庭际透户西风送早凉示众僧问炎炎火日流金去拂拂凉飙脱叶来作么生是不迁义师云天左旋地右转进云请和尚捩转天关拽回地轴师云没者闲工夫僧礼拜师乃云秋庭一叶忽飘凉体露金风绝覆藏意树凋残空隙影桂轮孤朗耿清光瓮中道士干坤阔壶里先生日月长会得变迁元不变依前箇事错商量中秋示众十五日巳前全暗中有全明而明莫可睹十五日巳后全明中有全暗而暗莫可遇正当十五日前后际断明暗双亡要且无相见分岂不见僧问古德朗月当空时如何德云犹是阶下汉僧云请师接上阶德云月落后来相见所以皎洁寒光一色犹迷水天湛寂全功负堕直须是体不居正用不堕偏始合得者箇时节虽然秖如月落后又作么生相见良久云照尽体无依功终位亦亡开炉结制示众僧问炉鞴洪开煅凡煅圣煅凡煅圣则且置如何是不假煅炼底人师云漳泉福建头扁如扇进云不度无遗影还他越涅槃师云只可闻名不可见面僧拟议师便打乃云诸方开炉炭足柴余龙牙开炉火种全无既无火种凭何开炉以拄杖拨云平地上拨出一星无烟之火直得镕尽佛祖规模佛祖规模既镕尽尘劳生死法亦镕尽生灭寂灭法亦镕尽能证所证法亦镕尽迷悟圣凡法亦镕尽菩提涅槃法亦镕尽解脱甚深法亦镕尽蓦拈拂子召云诸仁者秖如诸法镕尽后又且如何突出髑髅双眼活佛魔直验劫空前下座示众千种言万般喻秖要教君早回去三界茫茫一旅亭问君毕竟归何处示众僧问击鼓陞堂大众临筵临济玄要还许问否师云併郄咽喉脣吻问将来进云请和尚併郄咽喉脣吻荅师云併郄咽喉脣吻荅汝了也进云如何是第一玄师云石上倒栽莲进云如何是第二玄师云六月火中眠进云如何是第三玄师云藕丝系铁船进云如何是第一要师云饥喫饭寒着袄进云如何是第二要师云内里逼撒屎尿进云如何是第三要师云寒山语拾得笑僧礼拜问泥牛一吼烟光零乱朔风才动大地凛然正恁么时和尚如何为人师云彻骨彻髓进云恁么则滴水滴冻去也师云有眼无耳朵六月火边坐僧便喝师云蜀犬吠大象僧拟进语师便打乃云明明物变时迁历历理融事彻枯者从他枯灼然一切处放教枯澹去荣者从他荣灼然一切处光明灿烂去说甚么树凋叶落方明体露金风野火烧山始辨衲衣下事直得起唯法起要觅一毫起相不可得灭唯法灭要觅一毫灭相不可得觅一毫灭相不可得故灭处绝迹觅一毫起相不可得故起处全真便饶向者里见得谛信得及更须勘过了打何故我且问你是谁起灭因雪示众夜来大雪纷纷到晓依然不住平地三尺二尺高处堆山压树一一匝地普天片片不落别处文殊眼里屑添普贤毛孔尘聚极力畚扫转多寒山拾得大怒添得杨岐床头珍珠乱撒无数突出大仰庭前狮子寒威可惧龙牙趁队打哄唱曲雪华飞句乃击拂子咏云风凛冽渔父櫂舟波上立时把纶竿挈钓来多是寒江雪示众江月照松风吹永夜清宵何所为木人夜半担寒浪和月溪头汲得归佛成道日示众举世尊在正觉山前夜半睹明星豁然大悟叹云奇哉一切众生具有如来智慧德相但以妄想执着不自证得师云一切众生平白地被者老汉涂污一上不同小小山僧当时若见与他三十大棒一棒也不较你等诸人还甘么若甘一切众生被他涂污若不甘山僧者棒又成虚设蓦拈拄杖云甘不甘作么谙棒头有眼明如日要识真金火里看卓一下元旦示众僧问日往月来即不问令辰改旦事如何师云天上韶光入屋头春色回进云改旦令辰巳蒙指示新年头还有佛法也无师云也有也没有进云如何是新年头佛法师云虚空稽首大地和南进云我见灯明佛本光瑞如此师云寒山烧火满头灰乃云妙用灵然正体湛寂正体湛寂也迥绝去来之相妙用灵然也廓开化母之机化母廓开则驱旧腊入新正之内转新正出旧腊之中去来迥绝则动本非动动处无踪静本非静静处绝迹虽然非动非静而能显示动静之源虽然无故无新而能表彰故新之德正当恁么时不离本际一句作么生道古往今来迁复变箇中元不异丝毫元宵示众凡圣交罗灯焰里十虚融摄月光中月光皎皎辉无际灯焰绵绵续莫穷解制示众十月十五日结也结不到正月十五日解也解不到解不到处一时解尽结不到处一时结郄结不到处一时结郄则父母未生巳前空劫那畔尽未来际三世古今卓拄杖一下云尽向者里一时结却更无一丝毫许法透漏解不到处一时解尽则父母未生巳前空劫那畔尽未来际三世古今卓拄杖一下云尽向者里一时解尽更无一丝毫许法少剩到者里结也在里许解也在里许不结不解也在里许亦结亦解也在里许拈拄杖云拄杖子为甚么不在里许不属阴阳栽种得那从地上论根苗示众扫除玄妙见拈郄佛祖病宝御碾为尘琉璃阡作阱通身没巴鼻全体起偏正卧在荆棘林红烂无人近一着忽现前丧郄穷性命复举僧问观音祥禅师险恶道中以何为津梁祥云以此为津梁僧云如何是此祥云筑着汝鼻孔师云者老汉恁么荅话犹未可在既被他筑着鼻孔巳是惊怛不少险恶道中如何作得津梁山僧即不然有问险恶道中以何为津梁只向他道以拄杖子为津梁如何是拄杖子扶过断桥水伴归明月村示众举古者道取不得舍不得不可得中秖么得且道得箇甚么良久云莫妄想师云山僧今晚从头下箇註脚不是插嘴厮骂贵要诸人瞥地取不得从门入者不是家珍舍不得家家门前火把子不可得中秖么得大远在且道得箇甚么抱赃叫屈良久云莫妄想震威一喝复云举也举了註也註了诸人还瞥地也未一僧才出师便归方丈示众入门便棒千了百当噼面便喝云开日烁竖起一指透顶透底辊出三毬理圆事周自余打地底打地擎叉底擎叉舞笏底舞笏张弓底张弓者一队老汉尽力提持全身担荷也只到得者里虽然如是譬似闲示众诸方事事丰足龙牙事事不足诸方说禅说道龙牙非禅非道诸方与耕与食龙牙驱耕夺食诸方教人透公案言句龙牙将公案言句抹杀诸方百计控你入路龙牙将你入路堵塞恁么看来诸方十分为人龙牙全不为人诸方十分为人秖者便是诸方底长处龙牙全不为人秖者便是龙牙底长处诸方也怪龙牙不得龙牙也怪诸方不得复举赵州勘婆子话师拈云者两箇汉用尽自巳心笑破他人口虽然如是婆子若无赵州勘破终无箇出头日子赵州若无婆子指路至今卒讨头不见示众僧问一句迥超千圣外松萝不与月轮齐月轮齐即不问如何是一句师云遍天遍地僧伫思师云真箇秖一句那僧礼拜归位师乃云琉璃殿上玉女抛梭明月堂前木人舞袖转身玄路之外运步劫空之前正不立偏不居紫微转而夕阳辉彩凤归而天欲晓古径苔封功勋不犯丹阶月老理事浑融协通兼带双锁金鍼且道如何委悉夜船拨转琉璃地风月寒清古渡头示众弃之则在即之悬坏劫风吹逾更坚拨不开兮拥不聚填沟塞壑转堪怜呵呵大笑下座示众僧问百尺竿头重进步学人退一步时如何师云直须倒退更倒退始是汝放身命处进云恁么则月白风清好时节也师云不是衲僧分上事进云如何是衲僧分上事师云百杂碎问如何是问头师云山僧口哑进云如何是荅语师云阇黎耳聋进云如何是问荅语师云山僧与阇黎平出问临济家风即不问龙牙大用事如何师云一棒一条痕一掌一握血僧礼拜师乃云威音王巳前与汝道了也空劫那畔时与汝道了也黑豆未生芽时与汝道了也是你者一队汉更来者里併肩立地讨箇甚么以拄杖一齐趁散示众祖师西来意是着肉汗衫如来涅槃心是炙脂帽子玄妙理性是衲僧破艹鞋千七百则公案是弄猢狲家具一大藏教是祭鬼神茶饭本色道流将来缚作一束送在日月威光所照不到处永不顾着岂不洒洒落落自由自在六休禅人荐徒野愚请示众僧问火云烁烁梧叶飘飘还有不迁变者么师云拄杖子撑天拄地进云恁么则蹋翻生死海何处不风流师云路旁华表柱乃云龙牙初谢院杖履任西东一身等轻叶去住云鸟同西峰有贤主专使招过从为予下暑榻日夕披松风门外客忽至初不识伊侬少焉拜跪起乃知是休公陈白徒子亡法雨乞师蒙我时不俞允恳切求逾恭辞之莫克免重拈打雨笻聊借西峰座大脱龙牙空我说脱空法野愚喜雍容三十八年前露柱骑灯笼三十八年后泥牛下雪峰正当三十八半夜日轮红提起拄杖云甚矣脱空义万法之心宗愚子闻义了全超不借功卓拄杖下座开炉示众僧问洪开红炉煅圣煅凡即今海众临筵和尚作么生煅师云红炉爆出铁乌龟进云秖如唿唤不回头牢笼不肯住底又作么生师打云脑门拔楔僧拟进语师复打云速退速退问受尽佛祖钳鎚方知佛祖事业未审佛祖有甚么事业师云钟楼上念赞床脚下种菜进云二祖断臂安心长庆卷帘悟旨又作么生师云知其说者之于天下也进云几般云色出峰顶语未绝师打云又来者里念篇章乃云丛林规矩十月十五开炉天下老宿历代宗师尽向火焰里烹佛烹祖煅凡煅圣尽向火焰里转大法轮曜大法眼龙牙今日虽然随例开炉烹佛烹祖煅凡煅圣要且无者闲工夫转大法轮曜大法眼亦无者闲气力直将火种扑灭火炉毁除从教冻得彻骨彻髓一任寒得绝身绝心蓦地里冷灰豆爆水底火发时直是根身器界都卢是一团亘天烈焰要觅一毫佛法身心道理了不可得乃高声召云大众者箇便是龙牙今日为你诸人开底炉还信得及么若信得及切不得孤负山僧若信不及且往诸方向死柴头火去示众嵒头和尚将三文钱娶得箇妻头不梳面不洗不生男不育女而今诸人要识奯公妻么山僧不妨与你通箇消息风情娇兮玉步摇兮巧笑倩兮美目盼兮呵呵大笑云好笑好笑你看者一队痴禅和只闻山僧说他底风流意态娉婷貌容便乃箇箇如痴如獃如怨如慕若教你亲见他一面则又不知心中怎生底然则窈窕淑女君子好求嵒头和尚当初遇黄巢时曾将者箇佳人寄在山僧处而今不免请他出来与诸人相见则箇免使诸人求之不得寤寐思服遂起身作女人拜云看看众皆举目师复据座呵呵大笑云奼女巳归霄汉去獃郎犹自守空房弘觉本师老和尚寄法衣至示众香严接得沩山拄杖便哭苍天合哭不合笑龙牙寄来天童法衣搭在肩头合笑不合哭虽然别令别条毕竟同明同暗乃提起袈裟云还见么丈六释迦之身搭来不长千尺弥勒之体披来非短历历机丝不挂明明锦缝重开全机显示独露当阳有时撒去大地盖覆而无余蓦地收来魔外不识其名字复提起云即此样无他样释迦弥勒身何量今日山僧复挂之疴臭毘卢顶𩕳上卓拄杖下座为新戒传衣钵示众本来正体离诸名相不与凡圣同尘不与万法为侣无坏无杂非染非净觅其身口意了不可得觅其香味触了不可得从无始劫至未来际本自解脱曾未执着亦无染污何有持犯诸仁者以者箇体受者箇戒还有持犯也无还有执着也无还有染污也无持犯染污执着既不可得则教中所制四波罗夷十三僧残二不定法三十尼萨耆波逸提四波罗提一百应当学七灭诤法十重四十八轻许多持犯名相又且如何靠拄杖云无持无犯虚空体谩把龟毛缚几重元旦示众元正一劫外春风露消息元正二确嘴华开产灵异元正三张公喫酒李公酣酣醒风前歌一曲是何曲卓拄杖云万年欢元宵示众兼为诸禅解制僧问结制解制即不问不结不解事如何师云明月一天如泼墨进云前问巳蒙师指示三种然灯愿举扬师云举一不得举二进云如何是然灯前师云孤光烁破劫空壶进云如何是正然灯师云明暗双双底时节进云如何是然灯后师云拄杖头边挑黑日进云恁么则太白一灯从此曜湖南千古振嘉声师云谢汝荅话僧一喝师云杜撰禅和乃云去年元宵节风雨漫天黑今年元宵节雨风挟霰雪普天看灯看月人剔起眉毛看不彻山僧手中拂子𨁝跳出众道某甲今晚将身命作箇灯月供养和尚现前大众还得么山僧云诺拄杖子在旁闻得不甘出来道你恁么毛毵毵地一身如何充得两役拂子道莫道一身两役便是要现千百亿身亦未为难乃将拂子旋数匝云者箇岂不是走马灯复作圆相云者箇岂不是元宵月放下云者箇岂不是踞地狮子拄杖子愈加气怒便问拂子如何是踞地狮子拂子云三千里外狐踪死如何是月拂子云皎洁干坤光不夜如何是灯拂子云毘岚风刮逾稜嶒拂子拄杖正问荅时蓦地如意子走出震威一喝云你两箇汉各逞辩口利舌以当宗乘于佛法中有甚么交涉而况当人分上各有一段光明盖天盖地曾无欠少那在灯月之明问荅之辩堂头老汉坐着法座上放痴放顽全不理会今朝解制底道理郄任你两箇汉胡乱厮闹佛法到此扫地尽矣拄杖拂子闻说惭惶满面低头归众老汉不觉被他搔着痒处踌躇半饷语如意云山僧老不以筋力为能汝有力担荷佛法大事就此座上命汝为众解制敷宣法化于是如意承教欢喜涌身高七多罗树而说偈曰打开大地布袋口放出当人本有光照破髑髅明暗尽都无一法可商量以拂子拂一拂云收下座示众五月将临四月残去来无象转如环分明此理君休会户外千山展笑颜端午示众遍观大地总是药信手拈来即便用杀人活人毒恶深採者用者丧身命膏肓必死病顿除盲聋瘖哑症消灭转凡成圣圣转凡就中灵验无多子正当今日端午朝我今要用谁为採此时既无解採人不如且用拄杖子拈起拄杖示众云此药艹木性本同而于艹木元殊别活人杀死死杀活只在毫芒些子里毒药醍醐一道行圣凡佛祖病根绝师过邵陵大悲林圆观法师请示众僧问世尊不离菩提树昇兜率天说法和尚离龙牙来大悲林陞座未审是同是别师云剎竿头上仰莲心进云世尊说法六种震动和尚说法有何祥瑞师云杲日丽天进云恁么则昔日世尊今朝和尚师云休将庭际柏拟比万年松问祖意教意是同是异师云同也同不得异也异不得进云如何是诸佛道场师便喝进云喝后事如何师云净地上不可撒疴乃云法离言说相法离名字相名字既离言说亦非且道唤甚么作法法又作么生说乃喝一喝云还会么若也未会山僧不免捩转话头向第二义中与汝诸人说箇影子昔天亲菩萨从弥勒内宫下无着问云彼天一昼夜人间四百年弥勒于一时中成就五百亿天子证无生法忍未审说甚么法天亲云秖说者箇法复喝一喝云还会么若会得者一喝落处者箇法一觑便透透得者箇法了无有不透底道理如或未然山僧更为诸人说第二箇影子释迦世尊初悟此事时于华严会上说行布圆融理事无碍岂不是者箇法于般若会上与二秉声闻说空说慧岂不是者箇法于方等会上叹大褒圆弹偏击小岂不是者箇法山僧今日向此座上恁么说诸人恁么闻一音普入诸人耳诸人耳在一音中岂不是者箇法者箇法在天同天在人同人在凡同凡在圣同圣虽然同天同人同凡同圣要觅一毫同相不可得要觅一毫异相不可得所以适来圆公法主恁么问山僧恁么荅于中还有一毫同异相么还有一毫非同异相么有底道他座主家那里知得恁么般事你且道他今日与龙牙恁么酬唱还是知有恁么问是不知有恁么问蓦拈拄杖云知有不知有南辰跨北斗法身无处藏须弥走入藕诸人若不会拄杖直截剖复喝一喝卓拄杖一下下座中元普度檀越请示众地狱人天鬼畜生都缘一念造成形自囚冥网无由脱大圣兴慈破铁城所以道身从无相中受生犹如幻出诸形象幻人心识本来无罪福皆空无所住良由一切众生迷失本心流浪三涂六道之中起种种幻妄心造种种幻妄业受种种幻妄苦于无生死中自萦生死无轮回中自囚轮回无罪福中自缠罪福从劫至劫沉轮苦趣无有出期以故诸大佛祖从大寂灭三昧而起随其颠倒说种种幻妄法度种种幻妄众生拔种种幻妄苦造时幻妄受时亦幻妄都缘未达幻所以沉幻轮证得幻妄时何幻复何轮幻妄尽故罪性空罪性空故冤对空冤对空故轮回空轮回空故生死空生死空故则谁为造者谁为受者谁为缚者谁为脱者谁为昇者谁为坠者有时转苦缘为乐境只在当念有时转乐境为苦缘全承巳力以此而雪深重愆深重愆顿雪以此而尽众生界众生界顿尽以此而空地狱道地狱道顿空以此而超涅槃岸涅槃岸顿超正当说是法时蓦忽阎罗狱卒牛头阿旁从地涌出作礼白言和尚五浊恶世众生日日起三恶业从三恶业造十恶罪从十恶罪造无量无边极恶重罪遍满大地无一芥子许空缺处是恶人辈合来我地狱受无量极苦此狱苦满还入他狱地狱有坏时是恶人辈罪无有坏时所以梁武宝志造忏为此类众生忏深重罪前罪未灭后罪复盈目连地藏发愿为此类众生空地狱道此狱未空他狱复满今日和尚说此无生法忍将我地狱一旦尽空不知教我等在狱中所干何事山僧闻说遂成一偈而荅之偈曰一句当机彻体凉无边罪障雪消汤若人更把新殃造难脱君家楚毒场尔时阎罗狱卒闻说偈言皆大欢喜作礼而退卓拄杖下座冬至示众僧问万岭雪消去千林煖气回依时及节句亲切请师裁师云雪里梅华火里开进云昨夜韶光开竹户今朝大地醉春容师云动地香飘别是春进云干坤难盖载佛祖罕知名师云闲言语没交涉乃云冬至月头卖被买牛冬至月尾卖牛买被诸仁者者一头露地白牛趁亦不去拽亦不回卖也不得买也不来有时放去踪迹莫觅蓦地收来头角分明溪东牧溪西牧水艹随分纳些山前卧山后卧总在国王地上牧笛一声两声白云三片四片夕阳坡上横骑倒跨平田浅艹放去收来你卖也属你你买也属你不买不卖也属你从他月头月尾一任一冬二冬饥来则餐渴来则饮秖耕自巳田园不践他家蹊径足来水艹无人管迥地遮天者一头蓦将侍者鼻头拽云牛儿牛儿水艹足也未复掴云者畜生五岁尚使不得除岁示众僧问腊月三十日到来时如何师云输我撒风颠进云古人烹露地白牛分岁龙牙今晚将何施设师云无底盘盛栗棘蓬进云可谓赤心片片施洪济罕见知恩解报酬师云亲言出亲口进云和尚不得压良为贱师云山僧不是箇样人问腊尽春初即不问佛性因缘事若何师云东风彻骨寒进云正当腊月三十日到来还有不受节换者么师云有进云阿那箇师云脚跟下筑着磕着僧震威便喝师云好一喝僧归位师乃举僧问古德年穷岁尽事如何德云东村王老夜烧钱师云诸人要会么听取山僧一颂东村王老夜烧钱一陌堂前万祟蠲胸臆了无闲事挂团圞儿女乐丰年下座解制示众十五日巳前诸佛生妙峰孤顶有人行十五日巳后诸佛灭无影林中藏皓月十五日巳前诸佛生你不得离我者里我有钩子钩你匝地清风随步举十五日巳后诸佛灭你不得住我者里我有锥子锥你大地山河露赤体正当十五日且道用钩即是用锥即是良久云正当十五钩锥息白牯黧奴展巴鼻铜头铁额我山中闲神野鬼他方去元旦示众好是元旦新正不审诸人会否李公醉倒街头元是张公喫酒和衣泥里便卧从教佛面百丑知他是圣是凡管你一由二有者箇一场漏逗笑杀街花巷柳我侬令辰既逢也歌新曲一首檀板宛转低敲清音嘹呖细吐虽非雅颂歌行差胜秦人击缶节拍铿铿和谐将以用祝我后乃敲拂子而歌云舒长化日照熙春万国歌谣乐瑞辰林下野人逢此际无生曲调又翻新复连敲拂子下座普光明殿落成监院请示众兼谢众檀护并诸山禅德项者龙牙于叫不应山前选得无阴阳地一片先命匠作人工定其方向平其基址于其中间建立空王宝殿一所今日功圆果满三界十方缁素高人同来随喜共雨宝华而此宝殿又复弥布种种摩尼宝网顿现种种无碍法门敷奏种种华香音乐充满种种菩萨身云出生种种光明相好诸来随喜高人入斯殿者尽证菩提睹斯相者悉得心空于是空王如来复与十法界中生佛圣凡抱识舍灵共处此殿同一作用同一语言同一见闻同一往复同一娱乐同一禅定同一饮食同一沐浴同一证真同一涅槃乃至理无量差别门事无量差别门无不一一悉皆同等空王如来与诸圣凡证是同等法门巳于一弹指项来向山僧拄杖头上坐千叶宝莲而说伽陀曰无阴阳地不应山玉殿琼楼显现间宝网重重弥亿匝圣凡普会日交参卓拄杖下座铜佛开光示众僧问佛身充满法界即不问垂慈利物事如何师云一雨普滋三艹二木进云直得亘古亘今真风不坠师云且喜阇黎领话进云恁么则佛祖顶𩕳亲切句当阳鉴定更无疑师云瞻之仰之乃云金佛不度炉木佛不度火泥佛不度水真佛屋里坐者里会得秖见得赵州不见得龙牙金佛用度炉木佛用度火泥佛用度水真佛不在屋里坐者里会得秖见得龙牙不见得赵州若也秖见得赵州不见得龙牙秖得其体不得其用堕在区宇唤作活人路上死汉若也秖见得龙牙不见得赵州秖得其用不得其体坐在明白地上唤作光不透脱若要体用双彰直下亲见龙牙赵州立地处须是有德山辣手云门毒手丹霞好手将他金佛木佛泥佛真佛一椎椎杀一棒打杀一火烧杀龙牙赵州被你一齐捉败体用二途是甚么热大或若依前明昧两岐迷在悟里不免更向矢上加尖一上以拄杖右边卓一下云者箇岂不是金佛不度炉收拄杖云秖者箇是金佛用度炉以拄杖左边卓一下云者箇岂不是木佛不度火收拄杖云秖者箇是木佛用度火以拄杖中间卓一下云者箇岂不是泥佛不度水收拄杖云秖者箇是泥佛用度水放下拄杖云且道真佛在甚么处切忌钻龟打瓦诸仁者山僧恁么道早是将一桶屎泼你头上了臭气巳是不可闻而今尽底倒翻索性熏你去也木佛不度火慧林萧寺寒冰锁丹霞冷要烧火向累他院主眉须堕金佛不度炉韶石龙牙两龊夫打杀炉烹虽竭力依前潘阆倒骑驴泥佛不度水善财堪叹南询礼一百十城都历遍不出普贤毛孔里真佛屋里坐赵州我也信不过既然此语是真言如何八十犹行脚晚参冬节晚参僧问冰华未谢梅蕊香飘阴伏阳升即不问箇中一句事如何师云石笋夜抽条进云恁么则人间尽得春消息也师云听事不真唤钟作瓮僧便喝师云适来犹自可而今更郎当僧拟进语师便打问曰往月来即不问如何是当阳不昧句师云红日到天心僧礼拜退师乃云鸿蒙未判巳前无佛无祖无古无今一气潜回之际有阴有阳有消有长蓦拈拄杖云若论者一着子佛不能识祖不能名非阴阳之能该岂寒暑之可变洞山掇退果桌当头蹉过慈明揭榜僧堂觌体乖疏正当恁么时依时及节一句作么生道拍禅床云金鸡啼破家林晓爱日新添一线长晚参举镜清问僧门外是甚么声僧云雨滴声清云众生颠倒迷巳逐物僧云和尚作么生清云洎不迷巳僧云洎不迷巳意旨如何清云出身犹可易脱体道应难师云衲僧家举一明三目机铢两盖是寻常眼脑本分机宜者僧既逐色随声镜清遂因风放火当时若是箇汉才见他道门外是甚么声拈坐具便摵直饶镜清全机也只与他平展虽然如今要问诸人门外既不是雨滴声且道毕竟是甚么声者里透脱分晓许你入他阿字法门晚参举僧问大随劫火洞然大千俱坏未审者箇坏不坏随云坏僧云恁么则随他去也随云随他去僧又如前问修山主修云不坏僧云因甚么不坏修云为同大千师云二尊宿一人道坏一人道不坏致令者僧前不遘村后不迭店若是龙牙即不然有问劫火洞然大千俱坏未审者箇坏不坏只对他道难逢与么时何故劫火洞然宜煮茗岚风大作好乘凉晚参举当山遁祖云天下名山到因脚辛苦年深与袜着而今老大不能行手里把柄破木杓师云山僧住他院把他杓虽然养家一般要且道路各别到遍名山不动脚远近高低步步着而今住院惭无福脚着艹鞋手把杓晚参举宝寿因胡钉铰参问莫便是胡钉铰么铰云不敢寿云还钉得虚空么铰云请和尚打破来寿便打铰云莫错打某甲寿云向后遇多口阿师与汝点破在铰后到赵州举前话问不知某甲过在甚么处州云秖者一缝尚不奈何铰于此有省后来雪窦道我要打者三箇汉一打赵州不合瞎郄胡钉铰眼二打宝寿不能塞断赵州口三打胡钉铰不合放过宝寿拈拄杖云更有一箇大众走散师击禅床一下师云山僧亦要打者三箇汉一打宝寿只有打破虚空底钳鎚无补缀底针线二打赵州只有补缀虚空底针线无打破底钳鎚三打胡钉铰不合向虚空觅缝罅蓦拈拄杖云更有一箇甚处去也击禅床一下晚参不是心日炙风吹古到今不是佛释迦弥勒厮淈𣸩不是物塞壑填沟露尸骨掷下拄杖僧问青州布衫重七斤意旨如何师云塞北天寒进云学人不会师云朔风吹不入晚参举僧问长沙岑禅师南泉迁化向甚么处去沙云东家作驴西家作马僧云学人不会意旨如何沙云要骑即骑要下即下师云长沙是他家里人所以知他家里事当头便与你指出南泉立地处可谓知父莫若子矣诸人还会么如或未然山僧与你下箇註脚驴马同途与么来南泉从此入轮回负鞍啣铁东西舍步步相随莫可陪击禅床一下小参师在湘阴神鼎受请小参拄杖未曾敲白月先将折筋搅沧溟鱼龙知命拏云去倒岳倾湫吼怒霆以拄杖空中搅云还有知性命者么出来轰雷掣电看僧问师子在窟爪牙锋利师子出窟野干潜踪出与未出即不问越格全提事若何师云祝融峰顶浪滔天进云果然牙爪如锋利坐断千峰与万峰师云从教丧尽野狐踪僧一喝归位师云急领出去乃云睠兹湘山色高卧颇适闲未图诛茅遂龙峰符命颁回避苦无计郄将条例攀勦除新露布扶起古剎竿三更日午打北斗面南看须弥芥子纳牛头尾上安逢人即不出焰里鼓惊湍逢人即便出卍字空中刊为人不为人铁裹烂泥团提起拄杖云临行解袋口子细好生观倾出一栲栳光曜天地寒卓一下云一椎直击碎遍界黑漫漫小参你等诸人总道我为生死事切做工夫要紧且作么生是你做底工夫莫是看话头起疑情是做工夫么莫是一念万年去寒灰枯木去是做工夫么莫是是句亦铲非句亦铲是做工夫么莫是坐断主人公不落第二见是做工夫么莫是内不住根本外不依凡圣是做工夫么莫是如一人与万人敌相似是做工夫么莫是一切处一切时翻来覆去看是做工夫么莫是譬如掷剑挥空莫论及之不及是做工夫么莫是如失郄一件要紧物相似十二时中东讨西寻寻讨不见心中只是放不过是做工夫么莫是佛来也杀祖来也杀自巳来也杀杀尽始安居是做工夫么莫是向佛未出世时祖未西来时会取是做工夫么若如此尽是痴狂外边走尽是杂用心处尽是无魂必死之地正眼观来总是死门并非活路赵州云老僧除郄二时粥饭是杂用心处此外别更无用心处且道者老汉寻常在甚么处安身立命者里见得七百甲子老禅和立地处许你十二时中无片刻许虚弃底道理所以道当参活句莫参死句死句下荐得自救不了活句下荐得堪与祖佛为师千差万别不出者一毫头者一毫头能开千差万别之门自古自今若佛若祖天下老和尚到者里有眼也无觑处有心也无用处有智也无辩处须是你自解作活始得若秖依他作解反障自悟门总有神通光明不能直下发现蓦召众云山僧今晚将你从前黑山鬼窟一椎粉碎了也还有自解作活者么众皆沉吟师云依前只在鬼窟里除夕小参年穷岁穷柴米穷盐酱穷七事算来无不穷穷到尽头无穷处挝鼓陞堂说穷法无量法门难思海未开口时巳穷尽凡圣俱穷人法穷世界身心彻底穷彻底之穷亦穷尽穷到无穷始是穷香严穷无锥卓地栖贤穷无寸丝挂二老当时称大穷看来未及龙牙穷龙牙之穷泼天穷古今佛祖罕并同大众龙牙穷到世界身心俱穷底田地正当今晚将箇甚么与诸人分岁免得穷厮煎饿厮炒良久云诸人若也不嫌麤疏山僧有箇饱无不足饥无不消底将来与你共欢同乐且道是甚么不湿羹几碗铁酸馅一盂大家饱喫了永劫绝饥虚喝一喝下座岁夜小参僧问晴空雪尽露千山极目风光万境闲坐断残更天地转斩新条令又重颁如何是斩新条令句师云五九四十五太阳来入户进云恁么则一击晓钟惊梦破带烟寒艹返青痕师云南柯打尽十更长进云吹开碧落烟岚色谁是松阴旧住家师云子规夜半犹啼血不信东风唤不回进云龙生金凤沖霄汉一笛声中奏落梅师云吉嘹舌头三千里进云秖如华山千万重惟在巨灵抬手净名方丈室能容狮象翻身五位正偏乞师剖析师云言前无的旨句下绝追寻进云如何是正中偏师云一壶风月劫空前进云如何是偏中正师云万象森罗一法印进云如何是正中来师云不萌枝上雪华开进云如何是兼中至师云无影树林藏赫日进云如何是兼中到师云宝殿虚明月不照进云与么荅话犹未出他古人窠臼在师云逢人但恁么举进云可谓东风醉尽山东李不必啼鸦再报春师云急须合取口着乃云半千衲子水云逢山寺寥寥翠霭中露柱无心吞佛祖钵盂开口噇虚空懒烹露地牛分岁岂羡香严锥也穷一夜铁华生碓觜普天瑞气拥禅丛卓拄杖下座小参佛眼和尚道如今参禅人有二种病一是骑驴觅驴二是骑郄驴了不肯下又云你不要觅不要骑你便是驴尽大地是箇驴你作么生骑山僧道你便是驴尽大地是箇驴要骑便骑要下便下你若秖下得骑不得亦是病既下得了又须骑得方始是无病骑得下得须是解倒骑驴底人始得若是不解倒骑得底未免骑了不肯下下了不肯骑所以道除非自解倒骑驴一生不着随人后到者里更教甚么人骑更教甚么人下又更有甚么驴可骑更有甚么驴可下终日骑驴不曾跨着驴嵴终日步走不曾离郄驴背恁么人骑恁么驴更有恁么病年来丛林凋落佛法扫地要觅一箇半箇解倒骑驴底了不可得矣大慧云杨岐一头驴秖有三只脚潘阆倒骑归攧杀黄番绰者箇便是解倒骑驴底人虽然我更要问你既是潘阆倒骑归因甚攧杀黄番绰者里会得去许你倒骑驴子上杨州蹋破洞庭波底月若也未会丛林堪叹日凋伤驴上骑驴笑杀人岁夜小参百丈和尚云你者一队后生经律论固是不知入众参禅禅又不会腊月三十日且作么生折合去云峰和尚云灼然诸禅德去圣时遥人心澹泊看郄今之丛林更是说不得也所在之处或聚三百二百浩浩地只以粥饭丰厚寮舍稳便为旺化也兄弟当时说不得而今岂是说得在处丛林据位称师者说禅说道如盲摸象视利视名似石吸铁担囊行脚者曾不以巳躬是念一味打哄过日但见一千五百处刺头便入初不辨其邪正是非惟便软煖趁热闹师与弟子互相聋瞽如打鼓弄猢狲相似弄到腊月三十日鼓也打破猢狲也走郄只落得一场热乱而巳当尔之时求生不得求死不得眼前唯见众苦所迫不恨自巳平昔未曾向脚跟下真实究竟到大安乐田地反怪佛法无灵验真可悯也兄弟你道者些热乱境界从甚么处得来还知么从你最初发心时无正因行脚处得来从你最初入此门时无正因担荷佛祖慧命处得来一向只在谩人自谩处干弄所以后来以至如此今晚是箇小年夜直须打办在前莫待自家大年夜忽然到来临渴方才掘井时迟也珍重除夕小参兼为诸禅解制年亦穷岁亦穷封门积雪落穷冬蒙头衲被颓然坐万事收归一念中腊月三十今夜到风颠撒杀龙牙翁元宵制向除夕解条例不与诸方同大悟方才称解制若还不悟解无从要知解制亲切句透金刚圈吞棘蓬此制若还解不得猢狲仍在布袋中一箇猢狲苟能椎得死日出来朝一点天地红正觉寺慈照大德礼忏请小参一念心清净是名佛出世一念心垢染是名佛灭度此一念心未清净巳前举心动念是过是愆开口动舌是过是愆行住坐卧是过是愆动用施为是过是愆一念心既清净巳后从前无明障蔽如昼破暗从前烦恼惑业如日消冰从前冤对愆尤如火烧干艹从前贪瞋痴慢如风卷残云一念心清净时即是发菩提心菩提心才发一切举心动念悉是佛之作用一切开口动舌悉是佛之知见一切行住坐卧悉是佛之三昧一切纵横顺逆悉是佛之真智我小师元一于一念顷证此菩提大道心理延请一十二众净侣于二七日中转七轴法华礼十卷梁皇今日佛事半周之际又复恳启山僧举扬般若将期一会缁俗同得同证自利利他之行是皆从菩提大道心中流出所以道诸佛心中念念众生成等正觉众生心中念念诸佛出世正当恁么时是汝诸人还委悉得么蓦拈拄杖卓一下云转凡成圣而今决转圣成凡好再参下座机缘僧问如何是佛师云推不向前约不退后云如何是法师云西天梵语此土唐言云因甚么佛法不现前师云不是目前法非耳目之所到师遂问僧如何是僧僧便喝师打云头上喫棒口里喃喃僧问主人公在甚么处安身立命师厉声云者厮饱喫饭了对众谩语便打趁复召云来来我且问你主人公还解喫饭么僧便喝师云好好问你鼓粥饭气作么僧问疑情发不起时如何师云若发起即疑杀你去云便恁么去时如何师云依前秖在死水里师遂问众忽然活来时如何众荅不契师自代云牢笼不肯住唿唤不回头僧问生死到来向甚么处回避师云龙牙寺里僧问如何是藏身处没踪迹师云豫让吞炭云如何是没踪迹处莫藏身师云明月栖鹭有数文学访次问师老师大号师云云叟云是何叟字师云叟不远千里而来云有以利吾国乎师云楚国无以为宝唯善以为宝众皆相顾大笑有僧谓师近日某知识真正为人师云他如何为人云他道你在我者里住我每日举古德机缘你一日记一则也有无限利益师云你若记着箇元字脚在肚皮里入地狱如箭射师问僧前日有僧问不是心不是佛不是物是箇甚么山僧向他道鲸吞海水尽露出珊瑚枝恁么道还得否云得与不得阿谁敢定师云情知你定当不得云即今忽有问和尚不是心不是佛不是物又作么生师云鹞子过新罗师一晚同众坐香次谓众云我见你们参禅觉得艰难之甚如许多时要一些影响也不见如今不免将我自巳底一齐与你了免得在此觑地觅鍼相似郄没了期遂起身连抖擞数下归方丈讲僧参问某甲一向在葛藤窠里时如何师云待汝跳出来山僧荅汝话僧无语而立师云葛藤葛藤举五峰常观禅师因僧辞峰云甚么处去云台山去峰竖起一指云若见文殊了郄来者里与汝相见僧无语代便喝又云恁么则不去也僧问中秋隹节事如何师云皓魄逢今夕清光分外圆云还有相见分也无师云澄潭影尽后觌体鉴无偏僧问如何是万法归一师云众流逢海尽云一归何处师云眼里耳里鼻里僧问某甲话头提不起乞和尚指示师云你话头有多少重僧伫立师打趁云提不起即担取去师客西陵时有僧克六来参自言云居印其有省茶毕与师借源流看师展两手云请看僧拟议师噼面便掌僧云和尚自有真底在师复掌云是真是假少顷师问僧汝既云居得省我且问你未上云居时迷在甚么处僧指自足云看脚下师云汝脚下何从得此迷昧来僧面红无措师连棒趁出举万寿如璝禅师凡见僧必问近日如何代云遇饭喫饭遇茶喫茶僧拟对寿即抚其背云不可思议代云谢和尚重重相为举九峰普满禅师问僧近离甚么处僧云闽中峰云远涉不易代云恭惟和尚起居万福僧云不难动步便到峰云有不动步者么代作掀禅床势僧云有峰云怎得到此间代云那一人不触途僧问无身有事超岐路无事无身落始终如何是无身有事超岐路师云到江吴地尽云如何是无事无身落始终师云隔岸越山多僧问透网金鳞以何为食师云美食不中饱人餐云唤甚么作食师云无你下口处云吞郄了也师云太险生僧问至道无难唯嫌拣择不知砒霜可喫得么师云此犹是拣择师问僧近日本分事作么生云不奈瞌睡何师云你半夜里正困着时还瞌睡么僧无对僧问念佛底是谁师云合取狗口师问库司你库房里有甚么货物云一切总有师蓦翘一足云还有者箇么云有师云既有来者里讨箇甚么僧无对师便打趁师一日问众云父母未生前底面目即不问汝诸人作么生是你父母巳生后底面目一僧云眉横鼻直师云忽然落尽眉毛打失鼻孔时又作么生僧无对师问僧适才喫几箇馒头云两箇师云黑面老子问你打算饭钱时将甚么与他僧无对师代云心不负人面无惭色僧问女子出定意旨如何师云不消弹指僧问古涧寒泉时如何师云打碓打磨云饮者如何师云换骨洗肠僧问如何是十方同聚会师云大家在者里云如何是箇箇学无为师云横吞栗棘蓬竖透金刚圈云如何是此是选佛场师云牛栏马厩云如何是心空及第归师云剎竿头上礼西方僧问大沩抵龙牙秪是一条溪因甚过了又过师云逢源不尽云既是龙牙因甚门前虎迹斑斑师云一彩两赛云久向龙牙及乎到来龙尚不见牙从何得师云子甚么时到龙牙师一晚举古批判次一僧云和尚恁么道大似随声逐色师云你唤甚么作声云和尚还闻么师云郄是汝随声逐色僧问如何是和尚家风师云折筋搅沧溟云忽遇客来将何秖待师云烂炒浮沤满满盛居士问俗人还许会佛法否师云既是俗人不许会佛法云为甚么不许师云冷地看他人富贵等闲无奈幞头何僧参师问那里来云长沙来师云因甚么拖泥带水僧便喝师云山僧被你一喝僧旋一匝而出师云好兴逆水波莫随风力转僧问如何是夺人不夺境师云吹毛出匣魔军伏云如何是夺境不夺人师云万象收归古鉴中云如何是人境两俱夺师云大地平沉佛祖亡云如何是人境俱不夺师云绿水青山事事真有时因僧问本来亲父母历劫不曾离如何是历劫不曾离底父母师云终朝常觌面共语不相知僧礼拜退师乃问众既觌面共语因甚不相知众下语不契师自代云更深垂郄夜明帘僧竺传一日谓师云某项于一知识会中问一因缘进语六转座上长老三转语荅放汝三十棒四转语荅喝某虽智眼未明然亦知彼决定瞎汉乱统今日乞和尚当阳荅出作千古宗眼或彼邪师闻此涂毒鼓声当下即死则法施之恩不浅矣师云汝但当阳问将来云明星现时世尊大悟未审悟箇甚么师云撞着从前自家底云悟了还同未悟时世尊因甚道奇哉师云折筋搅沧波云如何是大悟师云髑髅里眼睛云如何是小悟师云枯木里龙吟云如何是迷中悟师云我者里没者样人云如何是悟中迷师云我者里着者样人不得云秖如迷悟双亡底人又作么生师云朝打三千暮打八百铲草次僧问蚯蚓铲为两段两头俱动毕竟佛性在阿那一头师云动底不是佛性佛性不解动云既不是佛性动底是甚么师云不见道风火未散居士参谓师云佛教中谓人死后复有六道轮回之报不知果有否师云道有也是说梦道无也是说梦居士还曾梦见么云死了死了一死便了如何更有善恶报应之事师云居士即今还了也未云有甚么不了师云请居士即今便死去士无对僧参师问高隐甚么处云一向在行脚师云脚作么生行云昨日离益阳师云既是行脚僧因甚么游州猎县僧无语师云阇黎蹋州县困且坐喫茶僧问如何是佛法大意师云骨底骨董僧问法性海深还能穷得到底么师云穷杀你师问僧汝死也烧作一堆灰我死也烧作一堆灰且道向甚么处相见僧无对师云汝问我与你道僧理前语师云苍天苍天僧问灵云见桃华意旨如何师云堕坑落堑云见后如何师云堕坑落堑云玄沙道谛当甚谛当敢保老兄未彻在又作么生师云他是福建子语音多鴃舌云自从一见桃华后直至而今更不疑那里是他不疑处师云我道更疑三十年也未得歇在云和尚莫不肯灵云么师云非但灵云玄沙也不肯他僧问如何是大悟无道师云正搔着山僧痒处僧问如何是禅师云跳不出云如何是道师云蹋不着云禅与道相去几何师云一不成二不是师一晚问众劫火洞然向甚么处安身立命众荅不契师代云在里许复云在里许作么生回避一僧云火里生莲终不坏师不肯复代云他得自受用三昧又云他作何行业得此三昧代云行大阐提道僧问雪覆千山因甚么孤峰不白师云不可教你讨头不见僧问空劫中还是佛在法先法在佛先师云佛法俱不在先是汝在先云若道佛在法先恁么时人尚无阿谁成佛师云是汝成佛云若道法在佛先恁么时佛尚无阿谁说法师云是汝说法僧问婆生七子六箇不遇知音秖者一箇也不消得便抛向水中意旨如何师云我秖生得你者一箇儿虽不遇知音怎肯抛向水中僧问佛未出世时如何师云遍界不曾藏云出世后如何师云大地绝消息云出与未出时如何师云赚郄多少人僧阅笑嵒录问此是佛魔魔佛甚么字师云孔门弟子无人识碧眼胡僧笑点头僧门某甲向宾中来乞师主中一接师卓拄杖云山僧无者闲工夫僧便喝师便打僧又喝师又打云久向龙牙元来见解如此师连棒趁出师一晚举甘贽行者因僧至其家缘化什物住菴甘云有一问道得即施乃书心字问是甚么字僧曰心字又问妻甚么字妻曰心字甘曰某甲山妻亦合住菴其僧无语甘亦无施师命众代语众荅不契乃自于心字处代云行者犹有者箇在又代无语处云将谓你是箇俗汉一日因雪问众古者道雪覆千山孤峰不白如今为甚郄白一僧云万象光中独露身师云郑州出曹门一僧云别是一家春师云同坑无异土乃自代云一齐都盖覆免教碍眼睛复云金刚正眼本无遮障因甚郄成碍去无对代云始称无碍眼复云那箇是上座无碍底眼无对代竖起一拳僧问如何是龙牙境师云千峰朝岳顶云如何是境中人师云一句定干坤师客寓一院因亡僧迁化乃谓主僧曰我昨日看他时尚自健羡僧云恁么则被和尚看死了师云若如此我巳后总不看你僧无对居士问善知识还用工否师云用工云未审用甚么工师云箍漆桶垂语师临终垂三问示众一问四大本空五蕴非有且道病从何受二问四大五蕴散灭之后且道者受病底人还病还不病三问且道者受病底人即四大五蕴病非四大五蕴病云叟住禅师语录卷上云叟住禅师语录云叟住禅师语录卷下侍者元一记录颂古世尊未离兜率巳降皇宫未出母胎度人巳毕天高地迥意悠悠一片皇风四百州日日与君华下醉更嫌何处不风流世尊因外道问不问有言不问无言世尊良久据坐外道赞云世尊大慈大悲开我迷云令我得入欢喜作礼而去阿难寻问外道有何所证而言得入世尊云如世良马见鞭影而行老胡曾未挥鞭影良驷何从见影鞭瞥尔机先窥见了追风千里去翩翩殃崛摩罗因持钵至一长者家其家妇人正值产难长者曰瞿昙弟子汝为至圣当有何法能免产难殃崛语长者曰我乍入道未知此法待我回问世尊郄来相报及返具事白佛佛告殃崛汝速去报言我从贤圣法来未曾杀生殃崛奉佛语疾往告之其妇得闻当时分免蜂从华里掠香飞香掠枝头两股肥无限馨香狼借尽路行人惹一身归诸禅伯报君知香在枝头不在衣让和尚居南岳时马祖住传法院日常坐禅师知是法器往问曰大德坐禅图甚么祖曰图作佛师一日乃取一砖于彼菴前磨祖曰磨此何为师曰磨作镜祖曰磨砖岂得成镜师曰坐禅岂得成佛祖曰如何即是师曰如牛驾车车若不行打车即是打牛即是马祖于是悟旨于言下遂印心传法符般若多罗识马驹蹋杀天下人之语南宗大阐于震旦车运何曾在打牛牛行端的打车休劫前常运无私步迥地遮天者一头百丈问黄檗甚么处来檗曰山下採菌子来丈曰山下有一大虫汝还见么檗便作虎声丈于腰下取斧作斫势檗约住便掌丈至晚上堂曰大众山下有一大虫汝等诸人出入好看老僧今日亲遭一口后沩山问仰山黄檗虎话子作么生仰曰和尚如何沩曰百丈当时便合一斧斫杀因甚么到如此仰曰不然沩曰子作么生仰曰不唯骑虎头亦解把虎尾沩曰寂子甚有险嵒之句爪牙狞声震吼擒虎与纵虎是谁羡好手一斧斫兮一掌挥间不容发绝窠臼窠臼绝括地腥风一阵来深深陷阱狠忙掘临济上堂曰赤肉团上有一无位真人常在汝等诸人面门出入未证据者看看时有僧出问如何是无位真人师下绳床把住曰道道僧拟议师拓开曰无位真人是甚么干屎橛便归方丈肉团无位真人面门出入好看及乎证据将来依旧毛发满面临济将示灭谓众曰吾灭后不得灭却吾正法眼藏三圣出曰怎敢灭却和尚正法眼藏师曰巳后有人问你向他道甚么圣便喝师曰谁知吾正法眼藏向者瞎驴边灭郄正法眼正法眼彷彿乌梅黑两点临济苦死要传付三圣瞎驴鸣热碗鸣热碗两箇黑漆桶堪嗟共死款风穴沼禅师因僧问如何是清凉山中主师云一句不遑无着问迄今犹作野盘僧野盘僧野盘僧褴褴毵毵得人憎者边那边躲跟过日休夏自恣不守规绳赚均提捏鬼怪瞒无着打葛藤咦典型师范无些子七佛之师尚可称云门因僧问和尚年多少师曰七九六十八僧曰为甚么七九六十八师曰我为你减郄五年七九六十八一语无缝罅不用险嵒句问东便西荅老倒韶阳大无端是沙是土眼里撒返覆数来百千番依旧当年李八伯龙牙遁禅师因僧问古人得箇甚么道理便休去歇去师曰如贼入空室贼入空房何可得七珍八宝一时拏从兹直下便休去归到家山日未斜干峰和尚上堂法身有三种病二种光须是一一透得始解归家稳坐须知更有向上一窍在云门出问菴内人为甚么不知菴外事师呵呵大笑门曰犹是学人疑处师曰子是甚么心行门曰也要和尚委悉师曰直须与么始解稳坐门应诺诺人间天上数如麻弄鬼精魂事可嗟古墓铁蛇头戴角嵒前石虎尾咤沙动絃别曲风雷合辊芥投针日月拏打破韶阳菴外句木人夜半照菱华麻谷参忠国师绕禅床三匝振钖而立国师曰汝既如是吾亦如是谷又振钖国师叱曰者野狐精出去振钖绕床如是咄叱照用同时箭锋相直平似砥中险似嵒甜如黄檗苦如蜜下稍突出野狐精华岳崩腾海水立咄沩山祐禅师示众曰如许多人秖得大机不得大用仰山举此语问山下菴主曰和尚恁么道意旨如何主曰更举看仰拟再举被菴主蹋倒仰归举似师师呵呵大笑仰山解举不解用菴主解用不解举大用堂堂总蹉过笑倒山前老水牯庐山永安禅师因僧问脱笼头卸角驮来时如何师曰换骨洗肠投紫塞鴈门切忌更衔芦换骨洗肠投紫塞从空放下一身轻搏风好击南溟水据鼎休尝染指羹白月无心来碧沼清光不语到檐楹一回扑碎悬嵒后百尺竿头撒手行长庆暹禅师因僧问离上生之宝剎登延圣之道场如何是不动尊师曰孤舟载明月僧曰忽逢橹櫂俱停时又作么生师曰渔人偏爱宿芦华出门千里没行车倒跨杨岐三脚驴月下忽逢张果老风前携手笑归庐九峰干禅师因僧问古人道直得不恁么来者犹是儿孙意旨如何师曰古人不谩语僧曰如何是来底儿孙师曰犹守珍御在僧曰如何是父师曰无家可坐无世可兴珍御尽将扬粪扫宝几一一撒尘灰那边不坐空王殿声色堆头绝点埃洛浦安禅师因僧问诸圣恁么来时将何供养师曰土宿虽持钖不是婆罗门开心碗贮铁钉饭无底盘盛木札羹不遇风生席上客只成虚设对秋清云峰悦禅师因僧问抱璞投师请师雕琢师曰不雕琢僧曰为甚么不雕琢师曰云从龙风从虎云从龙风从虎方圆一一就规矩斧斤不施器琢成云峰之技超今古君不见儵忽凿开混沌窍窍成混沌旋复死灵云志勤禅师因见桃华悟道有偈曰三十年来寻剑客几回落叶又抽枝自从一见桃华后直至而今更不疑玄沙闻曰谛当甚谛当敢保老兄未彻在寻剑人寻剑人桃华一见丧家珍明明无悟郄言悟惹得旁人簸觜唇觜唇簸了是非起三十年功付流水从今再不悟桃华者场烦恼自讨底洞山初禅师因僧问赤水求珠犹是人间之宝和云唱出固非格外之谭未审今日将何示人师曰夜闻祭鬼鼓朝听上滩歌滩歌祭鼓义越群言穷万法本廓千圣源禅人到此如不会一任纷纷格外论长沙岑和尚与仰山翫月次山曰人人尽有者箇秖是用不得师曰恰是倩汝用山曰汝作么生用师噼胸与一蹋山曰㘞直下似箇大虫两两普州白拈客夜深天上窃蟾蜍而今犯出难轻赦一併和赃捉败渠黑眼和尚因僧问如何是不出世底师师曰善财拄杖子条条七尺箇山藤斗笠腰包力荷承烟水百城携远涉妙峰孤顶挈同登世雄徒把慈门启胜热空将智焰腾五十三人承事遍归来依旧倚门扃叶县省禅师因僧问如何是世尊不说说师曰观音势至引到西方僧曰如何是迦叶不闻闻师曰涅槃山侧畔香烟满干坤势至观音为引路萋萋芳艹送君去除非自解倒骑驴一生不着随人后玄沙侍雪峰游山次峰指面前地曰者一片地好造箇无缝塔师曰高多少峰乃顾视上下师曰人天福报即不无和尚若是灵山授记未梦见在峰曰你又作么生师曰七尺八尺浑浑囵囵玲玲珑珑面面连辉接影层层霁月光风雪峰起模画样玄沙合顶完封天地未兴先巳就徒然忙杀两禅翁赵州因僧问学人乍入丛林乞师指示师曰喫粥了也未曰喫粥了也师曰洗钵盂去僧忽然大悟喫粥了也洗钵毕长连床上展脚睡若也于中更言悟画蛇添足我不会投子和尚因僧问能所俱忘时如何师曰无与么事莫作与么知解饮彻云根蝃蝀东金轮天子下瑶空安南塞北分诸国尽在吾王化育中东寺如会禅师因仰山问借一路过那边还得么师曰大凡沙门不可秖一路也别更有么仰良久师郄问借一路过那边还得么仰曰大凡沙门不可秖一路也别更有么师曰秖有此仰曰大唐天子决定姓金半合半开双暗双明一毫端上往复纵横东寺山头立仰山海底行迢迢空劫无人到天子姓金不可名笑嵒宝和尚因僧问一言道尽更不容其言时如何师曰武陵溪畔杜鹃语十里桃华血染红痛泪洪咽泣巳干血啼犹复洒涓涓庭华乱落春归去苦雨凄风好自怜天童密云悟和尚因僧问如何是生死业师曰即汝是如何是涅槃心师曰即汝是僧礼拜起师以拄杖指云去僧喜跃而出即汝是汝即是栗棘蓬噼面掷噼面一掷横吞郄虚空赤体皮肤脱复云险弘觉老和尚住大觉日牵驴巡堂一匝命众下语众下语巳仍以艹一束抛向众前众不能荅乃自代前语曰宝御珍装犹尚弃谁能历劫傍他门代后语但作驴鸣碎玉焚珍下凤台行于异类且轮回一回卸却娘生裤几度曾将正眼开马字驴名随处现人间天上岂能该虽然行尽畜生行不识谁酬畜报来法语示无默戴居士戴君无默居士山僧始至西陵时即相从问道夙于般若有大因缘在声色尘劳中不由人教而自知有此段奇特大事可以超生脱死且言誓以此事今生若不了办决不肯休大哉此心一发则巳省得无限尘劳事了也深为可羡近日学此道而要如我居士如此深信坚固者不道全无只是还少畴昔尝需语指示入道捷径山僧从其请而详细开导于彼篇葛藤中意巳尽矣今不待请而再为葛藤者因其爱向有理路言句上解会领览解会领览乃聪明灵利人窟宅古人事不获巳说出许多闲言长语本要为众生拔生死疑根众生不达其方便而反于其中作尽聪明道理岂知聪明道理作到无纤毫透漏田地终不可敌他生死只成得箇弄业识疑团而巳当人分上不得自由自在者只是者些作聪明道理底为害为殃永嘉所谓损法财灭功德莫不由兹心意识者是也如今要得干坤独露脱体无依但只将者作聪明道理底一刀斩为三段始得秖者斩底刀子亦只在当人自巳手里他人为我下手不得要我自巳拼得性命直斩一刀方为有力量大人若也贪生怕死你不杀他他便杀了你你与他性命相负你杀郄他则家国晏然他杀郄你则祸事非小大慧云者箇道理向事上觑则疾若意根下思量卜度则转疏转远何以故盖者一些子是箇活泼泼地无踪迹可寻觅者你拟向东边讨他他郄在西边立地你拟向那边讨他他郄在者边立地你拟不要见他时他郄在你面前露迥迥地推不向前约不退后十二时中折旋俯仰筑着磕着一一天真一一灵妙向者里着得一只眼则疾若别作玄妙道理解会则转疏转远矣又第一不得将心待悟执迷求悟若有此病则永无悟期记得居士曾问山僧不知弟子何时得悟去山僧云你从来不曾迷何用求悟此等说话正是噼面提持彼时因见居士不能当机直荐复与泥里洗土一上者盖欲居士不执在迷悟上耳德山云汝但无事于心无心于事则虚而灵寂而妙是知从上先德指示人处罔不向直截处着到几曾教你向外驰求别作道理来据实而论只以㘞地一声为到家时年来此道大丧握拂柄而为人师者有以奇特玄妙为禅道者有以胡言乱语为禅道者有以穿凿古人公案为禅道者有以敲床竖拂指东画西为禅道者有以无言无示一向黑山鬼窟里坐地唤作寂然不动感而遂通为禅道者上来种种施设各各自谓具向上爪牙全体作略殊不知正是弄业识精魂与本分事上了没交涉又有一种光头外道或于丛林中随队骨董住得一二半载自巳脚跟下黑洞洞地也来城隍聚落造妖捏怪颠言倒语簧鼓聋俗以巳之愚以愚他人如斯之流别造地狱着你去在我无默居士邪正巳自辨得山僧固无虑也能久久不退初心只如此做去时节到来蓦然打破漆桶亲见自家本来面目那时说正说邪也由我不说正说邪也由我说生说死也由我不说生说死也由我说迷说悟也由我不说迷说悟也由我说道理也由我不说道理也由我我为法王于法自在生死迷悟邪正道理是甚么热碗鸣声当恁么时更唤甚么作邪正唤甚么作生死唤甚么作迷悟唤甚么作道理乃至又唤甚么作说不说咄恁么打葛藤直到阿逸多出世亦无了期且截断生死病根拔不得千生万劫为害为殃出一皮袋了又入一皮袋出出入入无有了期性燥汉虚空大地直下掀翻一掴粉碎便见风清八表光洞十虚生死根株觅其影迹了不可得矣即出入一切皮袋亦不曾离郄自家本位到恁么田地山僧有三十拄杖要你喫而今且不打不是心不是佛不是物如曜十大日轮于太虚空中尽尘毛剎海三世古今昼夜六时常放妙宝光明无幽不照无暗不破更无一丝毫隐晦处无一丝毫障碍处虽然更须向生佛未彰明暗未逗巳前勦其光灭其影始得如或不然久后成箇撮光弄影之徒去在诗偈远菴法兄和尚开法神鼎赋赠虎嵒老子僧之龙高躅吾兄步后踪掣电之机人罔测有如霹雳起晴空番支土扬尘过湘水啸风于菟出云里重辟諲老古门庭水赴云趋问源委道旁拾得无根艹须弥靠倒还扶起湘北湘南咫尺间武陵溪畔是我里君去碧桃华正开景物无情亦欣喜我此归程端在秋雨笠烟蓑巳料理相期共话洞庭春千古稀声番支人耳手中时把任公竿闲坐孤峰钓金鲤客鉴湖喜友人至山馆虚寥寥日色澹相倚昼梦破蝉声心胸洗流水故人江上来一见心自喜遗我黄叶句字字清风起伟哉君子风言发非终始百年千载后知音我与尔庞伯容居士乞偈示之君不见当年有箇庞蕴翁马师言下丧家风有男不婚女不嫁团圞头聚谈真空君也与渠同箇姓作略肯让渠称雄好将楚水一吸尽突出金乌掌上红非特步追庞公武还能灭郄马师宗又不见南泉会里甘贽叟落落生机罕匹偶无米饭炊接往来一粒塞断衲僧口譬如餧马与餧驴敌胜惊群师子吼堪叹君今继此风马驴来噇何憧憧我亦随例噇一顿潦倒人前恣脱空剧谈抵掌开欢悦喑哑叱咤丧狐踪佛祖不传顶𩕳句而今说与庞伯容韫石禅人乞偈示之上人发足来西江瞻风拨艹何皇皇参我龙峰一千里质疑之外无别将傲骨凌凌操冰雪与谁天地相低昂男儿标致合如此局促轩笼非大方君不见德山当年初出蜀凛然气宇摩穹苍直向南方剿魔子眉间倒挂金刚王因侍龙潭夜深立纸灯吹灭眼前光又不见临济三度问黄檗铁棒搂翻硬嵴梁转身逆把虎须捋手面一着超寻常二老不作此令冷吾今为子聊一扬秋夜留别积翠诸公通夕不肯寐西风吹萧索桐叶落秋声山川同寂寞月白千万峰灵籁生幽壑因思初古人使我远行脚孤笻破大荒天地一囊橐将入楚诛茆留别圆知和尚逢君霅水与君好数载情同莫逆道熏风动我故园心惜别愁看原上艹握手分携话别难不尽离思两怀抱虎林风月君主张楚国千峰我投老巳惊欢晤难可期况复衡阳艰鸿鸟明朝回首晓江寒一圆新日荡波杪送西鉴禅人之松陵艹菴达神山禅师书烈日焦山鸟畏飞芒履翩翩下翠微征途蹋碎炎炎暑凛然遍界扬清辉君不见古人亲师好标格雪兮暑兮无难色生受途中喫许般未肯些儿介胸臆荷法身心铁石坚道昭今古光烜赫首山不辱沼翁命法战场中收艹贼安公不忝德峤使噼箭机锋惊皖伯汝也今充此执行吾也驻闻收贼捷此贼窜身艹泽中渚月江华多摽窃今当受命出师时与汝锦囊一计策卷旗息鼓卒然临审机度势捣巢穴月魄云魂一箭穿有如疾风落秋叶贼魁既斩六国平木马归眠松下月使乎使乎不易称如此而后始称得渊云知客求偈示之我口寻常挂壁上除非喫饭方取下今朝取下饭无喫与汝一箇闲话杷我此话杷半字无不似维摩口多聒维摩多口谈不得我无半字如缾泻杜口毘耶话杷传况复如缾泻而下渊禅苟具超方作话杷一时都抹杀潘子元公施木助建静室以偈谢之我初来溪上结宇云鸟边柱将荆栠缚壁以艹茅编上雨苦常湿旁风悽每穿驯虎卧檐下狎鹿眠床前如是历二载处之澹如焉澬水有潘子贤士风四传我固非贤者潘子而知贤见我颓坐此施木勷胜缘我得木之施庐室功获圆始免雨风苦得安坐卧便以我嵒穴士潘子且尚然何况贫里子而不蒙泽旃此则小节耳于公奚足宣潘子泽在民口碑在所镌扫开山圆畅居遁二祖塔萧萧波堵冷云丘倚杖荒原怅莫休毁去丰碣湮艹壤存来吾道仰阎浮披蓁敬奠伊蒲塞击目悲看法社秋缅想高风当日韵菲躬惭愧继芳猷除夕拥毳寥寥坐竹斋虚窗香送早梅来寒声尽逐残更去春色将随爱日回竟夕不眠乡梦断慈闱想到旅魂摧床前靠郄敲风杖聊对青灯酌茗杯旅菴和尚初度偈以寿之傲雪梅英占早芳可方逸士发天藏瑞征泉石呈嘉运气霭干坤剖大荒笔底华开春满箧句中珠吐夜生光一笻烟水南询遍脱下芒鞋晒夕阳赠佛日天岳和尚三台舞罢楚云隈又震雷音浙水来眸刮金鎞耆国手炉烹佛祖活钳鎚戏将毒鼓当轩击笑把龟毛空里栽为报五湖玄学者皋亭路上滑如苔春暮过昭阳探知巳一叶轻舠访隐沦蒹葭深处见伊人波光静照须眉古野景晴开耳目新庭树华残春巳老竹楼帘卷燕来频因思昔日苕溪上薄暮寻梅过比邻赠皇庆谷王和尚浙水吴山廿载寻百城罢请饱丛林茎毛雨出摩尼宝一曲弹来师子琴翰墨淋漓随意洒珠玑错落发天吟空阶寂寂苔无恙门径翛然锁绿阴赠金牛焞姪和尚独据金峰最上峰瞎驴端的灭吾宗青苔剥雨春从长黄叶堆阶秋任重牙爪岂同狐兔类芳尘直步乃翁踪他时生杀机拈出佛祖鞭教死款供过张云臣居士别业席地冒天寄一方乱离不到卧羲皇晨兴正定刳空际午梦残书枕股旁竹户茅堂封古雾女墙萝壁拽新篁逃禅尽是休官后岂只高风羡李杨清河晓发梦回高鸟噪幽枝惊起扁舟发钓矶几点晨星残照水一江风露冷侵衣潮声初落平分曙人语喧传半启扉迎面好山看不的凉飙时送饱帆飞旅邸送别履冰禅师衲裰山云出楚湘又携湘月下维扬休伤此际违颜重勉矣前途好自将远树遥迎帆影绿岸华近接杖头芳与君挥手春风里旅况萧萧各路长过孚万周居士别业风月婆娑世杳忘伊人何代隐茅堂傲寒修竹当门绿冲雪梅花隔圃香闲狎支公梳羽鹤时吟庖子解牛章干戈满地烽烟远咫尺干坤别一方赠神鼎符姪禅师远兄真子契先公博饭栽田继祖风戛玉铿金青嶂里牵犁拽耙白云中䦆头举起轰涂毒耨柄抛来掷棘蓬堪笑弄他闲口鼓郄教嗤我石邻翁春日登白皋峰老步龙钟上翠微落红满路鸟空啼蒙蒙晓色吹深雨冉冉春光度远溪翘首云林千嶂迥回眸烟树万家低他时归卧孤峰月尤忆携笻楚水西留别达源周文学才踵西陵又入湘苦无定力共清光为看原上春芜绿却忆云中薝卜香学佛知儒君自羡敲风打雨我偏狂偶来林下成奇遇几度曾拈柏子商游龙湖阻雨宿南竺菴泉流决决鸟喈喈春煖闲寻景物隹拟向蓬湖邀白月郄随风雨宿空斋饮云或可瞻辰蝀炼石无因见女娲落落幽怀聊独遣韵敲寒夜堕松钗过青山赠虚一杨居士破晓寻幽过辋川春归台榭绿初妍半窗华影浮书案一径南熏入茗筵箧里清吟空白雪指端仙操遏流泉夜阑月好因慵卧话到忘机竹露涓午日山寺喜无默戴居士见过松门初曙雨萧萧喜有同人访寂寥艾虎菖蒲迎令节熏炉茗碗话山寮痴顽愧我非昙晦磊落输君迈子韶安得光仪常此共禅河一决鼓惊涛早秋作因怀无默戴居士徂叶飘空蟋蟀鸣西风凉月试砧声寂寥鸿鴈清秋思惆怅关山落日情红蓼酿华当暮艳青松泼翠向寒荣几回小定乌啼破好梦惊残惜未成秋杪值兵阻途蓬门寂寂闭空云青眼禅余对竺坟落叶黄华秋满径暮霞残照影横江干归路烽烟合故国音书想像闻何日千峰深处卧嵒前种玉石相分将之湖南留别吉子戴无默二居士叶落梧桐报早秋杖黎归兴动悠游相逢野岸云山暮惜别江城风雨愁道在难空千里思情枯岂系一宵留须眉今夜共清慰野店明宵只影投除夕炭满炉头火自红一身赤骨了忘穷人嗟岁月今宵尽我喜诸缘此夕空刍狗吠开天地眼木鸡啼彻晓窗风无眠忽觉钟声动又点霜华上鬓髼寄野臣郭居士数载神交渴想深琼瑶何意预抛临拈将洞府还丹诀敲作毘耶不二音巳托邻光分远照尚期水石一相寻高踪蹈得嵒仙辙肯炼如今汞里金留别昭阳友人相逢才逾月买櫂复南行友向客中别愁从梦里生沧浪君自濯烟月我归耕千里同风句秋空一鴈鸣寿止水道兄四旬初度貌古心复古于古亦无多秖有德身润都无汩世波八还朝夕转一衲水云磨行得婴儿行从教鬓雪皤再过小年菴深郭营精舍柴门午未开窗虚窥鸟雀华落点莓苔人喜寻和靖山由忆大梅主人情好客幽士访重来送眉雪上座省亲结束匆匆别春霜蹑屩痕归心悬落日白发倚衡门柳色迎青眼潮声动旅魂年来烟寺破瓢笠宿何村送友游楚晓发邗江上春郊雪霁时吴云半衲裹楚水一笻之不作别离想唯言归莫迟与君挥手处烟柳正差差昭阳阻雨不得归北山艹堂去去关山路欲行不易行晓烟浮万瓦疏雨黯孤城老我云中寺来伊江上情倚栏频怅望幽意散空明咏雪彤云一夜结泽国白无垠竹上知多少梅边是假真虚空才粉碎世界尽成尘莫谓非珍玉还应兆瑞辰送省孺法兄之青齐身外无长物行行止一笻岁从此地暮春向客途逢和得虎嵒曲去吟邹鲁风沟中余媿断吾道赖君东闲居杂咏居僻罕人事蓬门澹世情一龛灯火瘦四壁雨风清日落山衔翠晨曦鸟啄英秖应吾道在休问代何名又十年烽火后相见故人非风雨号新鬼烟云冷钓矶夕阳丞相宅秋艹帝王畿顾盻成今古茆堂静掩扉怀友分袂秦山下各寻江上村诗书怀寂寞风雨梦黄昏啼乱千林鸟听残五夜猿青松嗟落色友道媿君存石关山访友寻遍幽栖所经声竹里闻戴来一笠雨深入万峰云形影怜新晤风尘惜旧分忘言情共论几到日斜曛春日登道峰云深归路暗身忽在高峰落翠衔空鸟微阳送晚钟门闲无剥啄树密隐帘栊陟陟意何限松声满倦笻再至天童扁舟向晓发江水正茫茫望去数峰近行来一径长窥人新鸟眼吹袂旧萝香岁暮重临此松阴廿里凉雪夜山居寄张鹤石式鸿二公四檐风雪闭竟夕但劳思抱膝吟梁甫无眠忆蹇骑溪寒禽不啄缾窭鼠还窥寄语悽情子庭梅巳试枝溪上来八咏病骨山难入溪居惬素情龙峰前夏谢艹构去冬成得遂巢枝托闲将归赋赓经年人不到一水隔孤城又山水我因好依溪结一庐姓名知艹木音语辨禽鱼冒雨採新蕨披晴理绿蔬偶然逢钓叟相对片时余又奔湍箭似急凉夜起徘徊不得云中去浩然溪上来呈身卑艹木迎面汗莓苔堪忆懒残子芋头粪火煨又四檐封土甓潦艹屋三间是在安愚拙初非耽逸闲随情狎水鸟高卧赋溪山为爱筠筜好寻常亦不删又高空日卓午憨卧落花残人世他从窄烟霞我自宽枕流期待梦漱石不惊湍何处寻幽侣春光巳半阑又干坤我斗室宽窄自无忧风月四时领阴阳一橐收铺舒浑恰好动静总相侔万物嗟成坏吾庐良独幽又好是居溪上溪清明月留既无人洗耳况有客牵牛世上炎凉远门前蒲柳稠暮林归息鸟灯火在渔舟又一帔荷叶服寒暑御无忧梦里浔阳菊可中范蠡舟缾盂何处挂杖履信缘投芡尽菰蒲出偏宜拙者谋自吴门过邗上苍嵒点尽暮春斑蹋翠人从江上还拄杖遍游吴地月又敲风雨度邗关送友人归里芒鞋蹋破翠千重看遍江南烟霭峰妙得其中山水眼到家当道种青松广陵静慧园休夏五首杖履风吹夜入邗眼中声听耳中看此时此景无人共楚水吴山曲曲弹竹户无尘掩夕阳居然大块一潇湘闲来步月沙隄上入望南徐尚渺茫逗隙晴光入砚池依依还照古须眉案眠不觉窗风至吹落吟残一纸诗日上高林竹影深新蝉声里叫秋临何如得此穷通理以免滔滔寒暑侵午夜凉生竹径风残经展向月明中欲询知巳无从得五十三人物外逢过寓𠁼上人隐居毳衲披云过艹菴一帘风月卷山岚是非荣辱斜阳外白石清泉对客谭偶成四首全身坐断一峰孤风月无边满洞湖抹杀主宾玄要句烹来毒药当醍醐痴憨尖斗量难尽禅道胸中半点无非圣非凡唯自许是牛是马任人唿担泉每带月光分买石常饶五色云日午三更天外打晓来声向岭头闻行脚年深箇钝根脚头多是艹鞋痕皮肤脱落归来日依旧双眸亚面门寄楚蓂和尚二首衰柳藏烟半欲黄襟怀寥落洗清霜天空薄暮闻砧杵一夜西风到艹堂纷纷南北日相闻傲骨难教逐世氛卜得幽栖何处好君须招我共鉏云邓明泉柳德容二居士乞偈示之尘劳中客事参禅优钵华开火里莲干艹正嗟焚劫烧着鞭羡尔祖生先尼空相乞偈示之市声人语暮朝喧总是观音入理门闻性闻尘俱不立一根休复六同源寄湛浴侍者尽图适意乐单居适意宁知道业疏我亦老来踵此癖几惭与汝不多殊苦行僧以扇乞偈示之瘦骨稜稜劲复刚能驱热恼作清凉为人亲切曾无倦多劫行为愿行王龙牙即景八首崔嵬峰壁立千寻气势雄冲开云浪吼天风时流谩讶孤危甚鸟道玄途正好穷丹凤井丹山才出志摩霄五色文章变九苞天上来仪征瑞世不同凡鸟噪江皋松风亭劫外灵根带得来霜摧日烈转青巍涛声卷壑龙飞舞凉影翻空鹤梦回砥柱石噼箭狂澜去不休挺然一力砥中流秖知欲返隤波势忘郄风霜是几秋卧龙潭澄潭今古说龙蟠夜雨秋风恐不堪白昼每惊雷电攫颔珠容易许谁探御书阁九重符命降林泉眷道吾王世共贤劫火嗟逢人世改恩光圣泽尚依然钵盂峰庾岭当年苦力争都缘盛饭与盛羹而今掷在孤峰上一任诸人掇取行观音莲月影春容越样新风前妒杀效颦人众生界上相逢少华柳丛中见独真赠祥甫刘居士西陵豪士众如云君子之风见若人襟度汪汪空物表无怀民也葛天民示尔爵包居士封侯封伯爵千钟未足为君话显丰直把家珍亲撒出泼天富贵盖王公龙牙募建大佛殿偈人人有所空王殿凡圣同居古到今雨打风吹浑不入特来上国报知音壬寅春之西粤募木建大殿登途日作法社凋凉法运隤力肩大法愧樗材关山迢递劳劳陟尽出丹衷百感来舟泊杨沙烟艹萋迷鬼哭儿狐狸入暮学人啼此情此况伊谁共和雾和烟一夜栖武攸除夕岁岁除诗客舍裁半生踪迹逐飘埃多年乡思空春雪不是无眠梦不来乙巳三月二十九日大殿落成上梁说偈当年嵒壑事深藏今日丛林作主张大担婴肩任一力千秋法运仰重光次荅胤重姚居士入水何人不动波还他蹑足跃禅河相期彻底蹋翻去肯自如今一蹴么美中殷居士乞偈示之弥陀久望赋归与回首瑶台到不殊心土净时莲土净觉华才放罪华枯赠惟章赵居士心佛同源妙指陈双亡心佛若为论木人推转扶桑国午夜红轮透顶门示六休法师月渚风柯转妙轮圆音历历绝声尘五千余卷毘卢藏一句谭干不动唇海源禅人乞偈示之一句当天绝谓言河沙妙义悉归源掀翻语默言思海大启无边不二门六妙禅人以六月十五初度日乞偈示之钟秀干坤产瑞灵六华开出劫壶春清凉一片消焚暑五浊波中安乐人女弟子莲灌乞偈示之男修禅定女持经夫唱妇随绝世尘道路虽然行各异养家共是一般辛如是禅人乞偈示之二祖求师立雪深如禅请法雨飘淋老胡为说安心诀云子时将一偈吟春日游山寺蜡屐扪萝造上方春风华艹扑幽香千林日晓天初霁落翠纷纷点客裳赠自觉禅人觉苑华开大地香劫壶春色四时芳灵苗迈种天然异不假栽培影自凉送友常忆武陵溪上月清光十载梦依依今宵喜共同人玩携手庭前惜暂违宿金山灯火离离隔岸看渔歌唱过月明滩萧然夜半闻钟后晓发江城渡水寒山居十首时风莫挽且居山一䦆深云乐自闲饭煮松华敲石火药留春雨种林间路回峰转杳难分野客相寻问白云行到水穷山尽处一声清磬隔溪闻断云和雨挂枝头半入清溪逐水流华发上林春水活数声啼鸟晓来幽白昼无言独对书披襟几度启窗虚松风不似人情别时复吹香到艹庐相逢林下说归休何事春风梦亦悠不见人来敲月户秖闻猿叫碧峰头山中住久习成麤礼数浑无一野夫尽日抡竿峰顶上钓来明月郄忘鱼屋里青山树里家朝昏常是绿阴遮几回翻罢贝多叶松泻寒涛落日斜剩水残山寄此身梦中身世劫空尘可怜世上修行者弃郄金丹认汞银野水涵秋天一涯波光半落夕阳斜衲衣破碎应难补细剪湘山万岭霞噼开烟嶂晓全机万仞嵒前到者稀岭上木人歌雪去溪边石女和云归送僧嵒华初放鸟啼春霁色晴开景物新最爱江南二三月香风满路送行人送东维那鉴辉知客住山见道忘山犹有道忘山见道尚存忘双忘山道忘都泯好结菴儿水石旁示元林元一二小师立雪腰齐慧可祖窜身火队老慈明汝今添作他苗裔莫秖依违过一生次荅王次石居士铿天一韵落高林响遏流云戛戛音惊起菴中人打睡觉来身世巳如今示姚骏开居士柳巷华街事事真纵横逆顺绝疏亲于中了了无他见便是亲离火宅人次酬履苏方居士艹艹江干放远航杖黎辛苦入途长幽人惜别啼鹃夜愁断芳魂梦里香送僧参鹤林牧云老和尚孤峻门庭老鹤林凌凌霜雪两眉深君今去问安心法知向膏肓穴上鍼病起述意四首大活元从大死来死骷髅上眼重开诸人要起沉痾癖应是从前死一回追寻内外也淆讹累劫而今喫受多透过法身三种病床头老鼠绝吟哦卢医不作世堪哀我病膏肓二载来投药众工无一效药除立见病苏回炉头药每日炰煎方说多般少一痊识得通身原是药从前药病一齐捐若初禅人乞偈示之最初一句子直截为君举一物不将来两肩担不起点石禅人乞偈示之阐提有佛性顽石点头肯狗子佛性无点石快须领苦雨客愁仍不竭风雨黯江村无计补天漏徘徊独掩门雨后川路徐行滑千峰雨乍收涨回枯涧月映破一天秋九日对菊不负良辰好经时华自开浔阳人巳矣冒雨访谁来又当春争冶艳传粉复傅红晚节而今弃芳芬见尔衷像赞文殊大士赞稽首文殊大智师以身为智不思议智身普入诸境界入诸境界智无碍入染入净入真俗普入凡圣差别土入佛入魔入剎尘还入众生一切身众生身即文殊身身身不别尘尘真根身遍入作佛事身云布涌施无畏大哉智身法津梁普入一切不可量我今即以大士智还赞大士智功德智功德海赞莫穷丽天杲日光曈昽鱼篮赞日卖鲜鳞市几遭牙行不用自成交若将价数论高下完璧依前属我曹罗汉总轴赞二我佛灵山说法时你侬者伙日参随相将粥饭团圞博鼓弄人家男女儿菩萨行臻难可测声闻乘现岂容思而今罗汉真奇特纸墨泥团总是伊成群作队事乖张应供逻斋日日忙一指声弹龙委伏六环钖响虎低降神通尽有些儿子定力浑无半点长一轴残经看未了人间天上又思量天童师翁密老和尚赞噼空一棒雷鸣宇宙地户启阍天关脱臼情与无情漏与无漏雷棒声鸣髑髅轰透玄死要亡主丧宾覆大哉师棒消魂涂毒善长禅师赞拂一枚兮杖一枝身披迦叶上行衣天童抉得真禅髓鄂渚来施陷虎机赫日光中飞霹雳险崖句里走珠玑而今不打禾山鼓一曲阳春唱起归自赞眉稜疏浅眼方深剎海尘毛小小襟禅道呵为山鬼窟棘丛指作觉华林鼻端立斲荆人垩脑后横抽石女簪早巳雷声收宇宙何缘冰老未停音佛事沙弥剃度顶门旧有娘生眼佛祖从来罕辨明今日与君重剖出毫光直射斗牛横付衣正体从来不挂丝今朝三事又全披秖承千佛亲仪式岂是标形虚事持沙弥剃度金刀举起寒光焰爱网无明一斩休不但毁形兼脱俗人间常作火中牛付衣剃除须发秖要无事挂起垢衣等行慈行正恁么时全身奉重一句作么生道古圣风标今圣格一肩荷负在当人为大量禅人举火胜热门中一火阬谁堪拶入里头行输他脱落皮肤者锻出金刚脑后睛眼睛既露见箇甚么开眼也着合眼也着鉴地辉天总拈却不拈郄喝一喝云火里童儿没量大为善长和尚封龛炎炎烈日正焚时别计匆匆自不迟此处光收他处照顿令一众起悲思恭惟师嵒和尚善长禅师早岁辟教海之渊源怀州牛喫禾益州马腹胀末后剖玄关之幽秘南山勐虎咬杀东村大虫分五教于一喝之下而喝即是教教即是喝朗一心于万法之先而法外无心心外无法贴秤麻三斤随方贵卖贱卖没碑觜唇皮到处东簸西簸所以十余年来话虽未行名巳早着四大倏尔违和真点胸之芳踪高蹈一朝泊然告寂泰首座之坐脱不师虽则提持大用全机无奈痴人犹作者般见解掣风掣颠逆行顺行知他有甚么凭据然而苟非弘觉入室真子何有如是作略正当恁么时功位俱隐一句作么生道千门静掩月如水只有垂杨舞绿烟起龛日日要交院子今日院子交了也日日愁执事无人今日执事得人了也日日要修造房殿今日房殿功毕了也日日愁化缘不广今日化缘事周了也而今世出世事都巳完毕小弟特为造得箇无底船子谨命泥人备篙木人备桨请老兄登舟即刻便行大众还知善长和尚临行一句么欸乃一声渔父傲断头船子下扬州举火百骸溃散非他溃一物常灵只此灵常灵溃散全机妙溃散常灵觌体真此是我善兄和尚一生参得悟得底所以提持学者也只用者一着子自家受用也只用者一着子打初了当此事也只用者一着子末后撩起便行也只用者一着子生以不生生为生义也只用者一着子死以不死死为死义也只用者一着子今日者一着子落在龙牙手里提起火炬云被箇火把子一燎影也不见了大众者一着子体逾虚空无变无坏因甚么被火把子一燎影也没了不见道一法空时诸法空诸法空中无一法箇是善兄真证底火焰堆中真实说为玄智上人起龛五蕴山拳倒涅槃岸不住长空雨霁时正是转身处举火当阳拈出光焰智火销烁玄微沙界裸裸黄鹂啼过绿杨阴雨后春山青朵朵喝一喝为止息禅人举火大地火发时快须撒手入一回亲入得赤骨通身律赤骨律绝消息面门无位人白汗通身滴为妙道禅人起龛别来陜府巳忘年邗水今朝月正圆蓦地虚空惊扑落铁牛无脚走如烟举火涅槃无相作么生证举起炬云者里证得是名真证涅槃无门作么生入掷下炬云者里入得是名真入妙上座正当恁么时真实证入一句还委悉得么复妙回途游火聚行从鸟道步腾腾为隐修禅人举火牛驾车兮车驾牛车牛日驾运无休今朝顿脱车牛也撒手回途火聚游掷下炬喝一喝入塔涅槃堂里不是汝安身立命处佛祖界中不是汝安身立命处净秽二土不是汝安身立命处投下骨云无如者里安身好啼鸟山华白昼闲为自立禅人起龛不住空王那畔殿回头驾起白牛车自立自立车在者里牛在甚么处还会么遍界堂堂全体露一声归笛暮云斜举火生也不道金鸡啼破家林晓死也不道铁牛啮碎黄金草长空云雨散古道清风扫清净法身绝点埃一回直入火光澡云叟住禅师语录卷下终附录明州瑞巖远菴禅师因语录刻成监院奯雪侍者慈照请上堂问龙牙山里龙晴空澍大雨推倒涅槃城佛祖位不住因甚今日在和尚拂子头上尘说剎说无间歇师云竿木随身逢场作戏进云昔日雪峰三上投子九到洞山因甚么向鳌山成道师云南山起云北山下雨进云后来住菴有僧敲门雪峰放身出云是什么僧亦云是什么还有优劣也无师云焦砖打着连底冻进云为甚么雪峰低头归菴师云烂泥里有刺进云僧举似巖头头云我当时若向伊道末后句天下人不奈雪老何作么生是末后句师云风前雪弹子进云头云我与雪峰同条生不与雪峰同条死要识末后句只者是意旨如何师云若把是非来入耳从前知巳尽成仇进云秖如雪峰末后句巖头证明今朝云叔末后句和尚证明和尚末后句阿谁作证师云大众侧聆进云一堂风冷淡千古意分明师云且莫错流传问一大藏教拭疮疣故纸千七百则公案是陈烂葛藤超佛越祖之谈请师拈出师云胡饼里讨汁进云玉转珠回犹污心田簇锦攒花眼中着屑龙牙语句别有长处么师云我也不知进云既是同气连枝因甚干戈相向师云不是冤家不聚头进云钟声无鼓响鼓声无钟音彼此不相到作么生是同声唱和句师云侧耳无音听抬眸鹞子过进云恁么则伯牙与子期不是闲相识师云莫将支遁鹤唤作右军鹅进云老汉只要出人头地师云山僧今日失利问欲得流通正脉贵乎千里同风秖如无意味语又如何流通师云寒山拍手拾得笑进云恁么则谪仙自识荆州后赢得芳名遍界香师云杓卜听虚声进云不朽千秋事班班见典坟师打云领取棒去乃云黄面瞿昙大喻三千小喻八百说成一大藏犹云始从鹿野苑终至跋提河如是二中间未曾说一字大似掩耳偷铃抱赃叫屈周金刚烧却青龙钞拈条赤楖栗佛来祖来也棒犹较些子及乎道箇吾宗无语句亦无一法与人分明此处无银三十两争似我龙牙和尚胸次不存元字脚顶门郄具摩醯眼聊借洞庭湖为一张口掇君山作箇舌头八百圼之波澜千万顷之空阔默时说说时默大施门开无拥塞一一从胸襟流出与我盖天盖地去在虽然如是举扬也是谤他不少何故凤栖不在梧桐树碧落寒潭写影长设奠奠茶毕者一盏恶水毒如鸩血烈似砒霜昔日赵州以此接纳方来无不受其毒死者今朝将此奠我龙牙云叟法兄和尚金石相投芝兰气合俨然生也法兄你生平者一副铁嵴梁从来不肯放下恁是佛来也骂魔来也怕眼盖三湘气吞诸夏孤风绝侣曲高和寡没兴撞着瑞巖三十年来一献一酬一斟一酌你不亏我我不负你三千里外目击道存而今不惜慇懃更与第二杓恶水者何也不见道劝君更尽一盃酒西出阳关无故人