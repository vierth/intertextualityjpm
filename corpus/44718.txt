卷一十月初一日住筼筜谷予以丁未下第馆于渔阳蹇大司马所至是年三月始归先是中郎官仪曹丁未冬南归途中闻铨部之报是年春复入都予留家中筼筜谷内竹日茂花日盛中添亭台数处颇怀栖隐之志静居数月忽思出游盖予筼筜谷中甚有幽致亦可以闭门读书而其势有不能久居者家累逼迫外缘应酬熟客嬲扰了无一息之闲以此欲远游一者名山胜水可以涤浣俗肠二者吴越间多精舍可以安坐读书三者学问虽入信解而悟力不深见境生情巉途成滞处尚多或遇名师胜友借其雾露之润胎骨所带习气易于融化比之降服禁制其功百倍此予之所以不敢怀安也偶晤龚静亭八舅语及远游事予曰远游原不为名利事所迫不若从水为便然水道又不若自买一舟载糗粮其上不论迟速远近庶几遇好山水好友朋可以久淹其间极登涉盘桓之趣不为长年辈所促又江湖间多风涛惟属己舟可行则行可止则止便莫大焉舅云我有一舟系我自作极其坚固又长年系我熟用者今以付甥时舟正在郡城沙市也从邑中渡江往郡城治装夜风色甚恶浓云四布至晓开霁江水微波风日清美至黄滩少憩按黄滩王梅溪集内作黄坛必有所据往江上看静亭舅所与舟甚坚完坐舟中用江水烹茶甚佳因散步市上忆二十年前到此游女如云今萧条可叹也榷关沈水部冰壶见招饮于净业堂中有妙严堂三字旁书春树弥陀佛秋花观世音皆黄平倩笔因与冰壶论近来书黄平倩董玄宰真可追配古人玄宰穷其法平倩出己意穷其趣平倩以告病归迂道入楚会葬先伯修所至乞书者如林平倩亦不为厌随意挥洒故郢中得平倩墨迹最多为予书归去来词百泉试松萝茶及和余西陵别诗尤为神品访客承天寺即古罗含宅也君章为从事居此后以为寺有黄鲁直碑在焉渚宫故事载君章厌喧嗜寂徙居城南三里而盛洪之荆州记谓距城西百余里瞰川为楼因名罗公洲则此处实其廨舍而城外江上皆其移徙处也归而兰菊丛生指其从郊还廨舍耳非其家也君章家耒阳而仕于荆史称致仕还荆谬矣宋绍定间罗愚官此始于此地建丛兰精舍而魏了翁为之记黄鲁直以史事谪黔戎凡八年起谪籍出江陵为承天院作浮屠记后当事摘其语贬之宜阳此文尚不敢编之豫章集中况丰石乎今碑亦屡刻者非宋物也过江陵故宅为之凄然此宅视李文饶平泉差足相当文饶恋恋平泉不欲子孙以一草一木予人而其后死于海上仅托令狐之梦以归则其视江陵事又惨矣文饶江陵才气相当快意恩仇亦略相当其遇祸亦相当也闲游江上赴南湖十方庵斋十方庵一名众香林黄平倩题额初以十方行脚者至此无所栖息中郎与苏中舍云浦共倡议为之行之数年佛殿僧寮差有次第有吴僧坐关以三年为度讯之不知参求惟持六字耳予等终日奔波不停躁若猕猴彼难行难行自可钦敬其余不必问也得中郎都中书云真知热官之不可作去之惟恐不急其怀抱可知也得李本宁先生书云近读渔阳集不知雁字诗便中幸写寄我雁字诗乃予丙午春间作因僧无际作得二首予与中郎于橘乐亭前相角共得诗十首后龙朱陵见之叹以为佳亦和得十首龙君超亦得十首曾雷二太史各得二首余诗刻之筼筜集中朱吏部上愚别墅观书画见东坡墨竹一轴上题曰西堂对丛篁感而作此字甚遒媚后有宣和印题曰笔精神妙者此也下有柯九思题赞又见黄山谷字一轴并钱舜举罗汉卷后有董太史跋字新安夏道甫处出卓吾未刻书诗及尺牍丰骨凛然令人起敬予所作李温陵传道甫用行书书数纸甚可观有旁观者问卓吾嗔性何重乃尔予曰此亦是习气未除譬如千年陈冰即有杲日当空未易消释故也然其见地甚真入路甚止一时之龙象也道甫处又见龙湖书伯修海蠡篇一纸为千古已悟人发药因记于此云予读袁石浦海蠡篇已奇矣兹复会石浦于龙湖之上所见又别更当奇也夫学道之人不患不放手患放手太早耳聪锐者易放鲁钝者难入岂诚有聪锐鲁钝之人哉无真志耳不怕死耳好学而能入既入而不放则其放也孰能御之因为书其后候再晤焉予读此数过参求之念愈切束装已完复回公安发舟舟中裹一年粮载书画数笥晚抵石首泊沙阜矶移行李石首城中玉田寺僧舍雪霁步至殿上瞻礼金容清慈不俗曝日闲坐见东峰犹带残雪即欲往以泥泞暂止后有大士僧云渔人从白泥湖网得者其像甚佳与荆州护国寺自来佛相似按玉田寺乃葛仙翁炼丹遗迹天下凡十有三此其一也晤曾太史长石登宅后山有石楠一株甚茂太史石楠馆所由名也绣林东峰半在城人家倚山麓为居故宅后皆有山可眺望王中翰新居亦枕山门境有方塘贮水可十亩松桂数十株森秀蓊郁寿藤一大壁作殷红色杂以碧绿旁有盘石一具可弈中翰云此处有洞可容数十人今封闭未开其径路亦迷恐有他藏亦未敢开也由此登山可数百步岩石磊磊至左极高阜望见江及远山可亭中翰乞名予曰可名为远帆亭乞联书曰天际识归舟云中辨江树中翰出米元章赵子昂真迹一卷米书凡八纸俱说造纸法及生平所用纸语甚有致字尤遒劲真颠笔也子昂自书七言律十余首亦子昂之得意者予因作数语其后张茂才翁伯草堂见周昉乐春钓鱼图上有宣和印色鲜如腥血后有宣和制数字似是徽宗笔然考跋语非也乃周昉耳曾经宣和装潢故也其事乃唐玄宗同诸王至乐春理钓冠服皆同一人持钓竿一人盘坐隔溪一人坐树上一童子穿钓丝止四人神情生动信非昉不能作也刘松年画卢同煎茶图写松年二字树根上后有李复及杨铁笛维桢跋宣庙画蟾吸树上蝇御书赐杨溥唐伯虎画东坡小像后有刘忠宣黎文僖李崆峒左国矶文征仲亲笔玉堂清画卷乃文简公出使别诗有何大复薛考功孙我山杨升庵王廷陈诸公亲笔谢时臣画阳峰图阳峰即相公所居后山名樊川许宗鲁诗一卷郭清狂老人二童对弈图陆深梨花二绝便面并练雀啄石榴欲破便面盛子昭竹三轴夏仲昭竹李西涯四体南堂诗阳峰公旅寓自赋七言律一首后有张龙湖廖鸣吾童内方孙世其亲笔长石诸公相约游东山王中翰携歌儿一部以往登山见大江浩浩焉约其下江光浩渺了不知其极也前对黄山有若展旆日暮移尊至水边乱石上人各踞一奇石而饮丝竹交作水石战声瑟瑟渔舠上下若飞偕游者为张翁伯王伯雨王中翰出赵千里百鸟图幅不盈数尺而百鸟呈态亦临笔之最佳者非千里也后有金幼孜曾棨跋马仲穆马柯九思跋文衡山长江万里图精工甚钱舜举明皇讲易图三杨相公跋解大绅草书早朝诗不落款实是大绅得意笔无怒张态可宝也将东游吴越从石首发舟已近巴陵会寒甚返棹抵绣林以字闻长石长石即入舟中云归来甚是我正欲言之前途荒甚恐有他失王伯雨闻之亦来舟夜话舟中晨起坐东山矶头乱石上石虽不甚秀颇有如大屏障忽中泐者石罅系渔舟数个宛似图画王茂才天根与伯雨翁伯三人来云今日可游南山遂相与步往至山下般若庵则长石及王孝廉龙屿王茂才云翼皆在庵中矣诸公俱留独予与天根伯雨翁伯同登绝顶此山名龙盖近带江流远视华容东山千峰如在几席有李卫公祠即卫公征萧诜屯军处山左有径路可达于石头庵石头庵者即禅友冷云所居处也冷云与予兄弟相聚最久禅已有入处不幸年未及五十而亡今惟一塔萧然殊念之庵后见南山乱石一壁石浪滂湃亦一佳处从平路之般若庵饭遂归别有记王孝廉因是处阅解大绅亲书杨文定公尊人传杨翁盖公安人移至石首者也并西涯相公四体书后有行书旧作七言律十余首甚佳移居王龙屿江亭亭临江开窗烟波万状应不减子瞻雪堂已发舟回公安而长石忽至云今日且为我留一日一友人王养盛家小园可眺也遂同至其园长石取杨升庵亲笔茶约来阅语亦佳发舟归公安宿于郝穴舟中无事读书改诗焚香烹茶书扇便过一日与龚舅散木及静亭方平弟登舟移至江北沙上席地坐画字为乐稍悟古人印泥画沙之妙风少劲移近岸听其荡漾煮鱼温酒倚醉豪歌见夕阳作殷红色点缀洲渚龚太学斋中见沈石田所写天鹅及班彦恭行书二幅彦恭元人别号恕斋与贯酸斋杨廉夫齐名号为词曲当家书法清健出尘不在赵王孙下夜雪大作时欲登舟至沙市竟为雨雪阻然万竹中雪子敲忧铮铮有声暗窗红火任意看数卷书亦复有少趣自叹每有欲往辄复不遂然流行坎止任之而已鲁直所谓无处不可寄一梦也夜梦入一庙自忖身上不洁乃默持唵蓝字真言想一梵字于顶俄见神为关公下座来相揖云公首上画幡宝盖光耀非常此何祥也予曰偶持净法界真言耳大人寿日宴于息心堂散木舅酒间善谑作猫声逼真令人笑绝天霁晨起登舟入沙市午间黑云满江斜风细雨大作予推篷四顾天然一幅烟江幛子早至沙市江心皆沙渚行舟泊舟甚难然水浅可泛此中人不知也泊于观音寺前吴范东生来访夜与闽友姚百雉同乘小舟江游夜半置酒乘小舫自酌啸歌东下风涛际天四顾昏黑惨淡弟方平来市韩居公安城日就圮止斗湖堤差可居而荒野寂寥中郎有书来以县中所市园居市去以易此宅韩为姻友其居有楼可望江官贫不能全处价直幸可续与故忍痛成之也若予者则止用小楼船往来江上随风上下追陶岘张志和诸公后耳不复问置宅事矣发舟归公安两岸人家皆在雪中风顺飞帆甚驶时园中腊梅盛开古梅正吐萼得龙君超君御弟兄书皆期予至花源便过五弟天华馆春草堂时老衲月江来同至其庵烹茶此庵名法华上有黄平倩所题精进林三字笔势飞舞月江善栽柏庵前后皆古柏经年不出户亦修行僧也其地与五弟园邻将取道澧阳为花源之游从筼筜谷乘舆过竹林观即寇莱公祠也地即枯竹生笋处宋南渡后孟忠襄经略荆土蜀士来依者多居此祠淳祐中眉山史庆长名绳祖来此讲学二次绳祖即着学斋占𠌫者也极博洽万历壬寅黄春坊平倩道出此地有诗过孱陵街有城遗址系孙夫人筑抵三穴桥登舟水由大江至虎渡入河注于邑之右臂可通洞庭长沙桂林之水予山村去此可六十里时水落而湖水出其上者忽穿一穴下注宛似瀑布矣宿于潘氏河天清霁微风初日宛有春色过车台湖维舟于孟家溪即长安里也登岸缓步过珊瑚林穿荷叶山山中乔木参天松涛瑟瑟息于先居阅板扉上旧题字晚饭于云泽叔园乔松虬曲老桂婆娑弟宗柏云前日有一冠盖至此云松树止宜丘墓间书室间安用此物予笑而不答戊申除夕日由孟溪发舟至四水口此地多松分天隔日莫可纪极湖水晶莹何处无栖隐之地人不识耳卷二万历三十七年岁己酉正月初一日舟次邑长安村四水口是日立春天清明无纤翳微风不波予晨起即焚香静坐北风渐劲饱帆而行方知逶迤寻壑造语之妙偶有鸬鹚舟数十乱于河背上各染五色毛数茎为识真老杜所谓家家养乌鬼也宿于白洋湖登岸见湖水极澹澧州之山色在望矣舟中望澧州嘉山山虽不竦秀而多深松自此两岸多垂杨渔家栉比近津市愈清澈下了了见石子石上多绿苔如髯鬛随流荡漾又如长麈尾披拂故水映而成绿乃知有山处水多绿以下多石苔故也若沙泥为底水多浑无绿色矣对岸关山其上为彰观山道书四十四福地宋明道中黄道冲范灵二仙飞升处也上有宁极观今敝关山阿有大同寺依山临流乔松曲抱殿后渐高踄趿而上见大松一株围之正得十尺十余年来见松无大于此者俄寺僧出肃客请予入方丈茆屋泥墙宛若农家置酒颇清冽为饮数杯予舟中酒亦至遂至松下坐石上共饮强僧来僧已醉惟张口欠伸而已晚登绝顶大约山不甚秀独松树几百万如城如阵亦是诸山所无小僮爆竹山应谷答日已暮下河岸遇一老叟谭农桑事出佳茗从山下易小舟山前有洲如月水流其中成曲湖上杨柳森秀山间偃盖之松枕借岩阿从此水益清下见砾石滩上流声瑟瑟午至澧州游龙潭寺寺即龙潭信道场德山得法处也前有焚经台即周金刚焚青龙疏抄处也憩遇仙楼洞宾醉岳阳后飞过洞庭正是此地楼跨城临水前有仙眠洲洲上有小亭即李群玉诗人水竹居也群玉字文山专以吟诗自娱好吹笙工急就章亲友强之赴举一上而止后裴休观察湖南厚礼延致遂荐于朝授秘书郎唐诗品汇又云宰相崔铉荐意裴崔二相交荐故也后改天禄之任归涔阳经二妃庙题云黄陵庙前春已空子规啼血滴松风不知精爽落何处疑是行云秋色中群玉疑春空遂至秋色欲易之恍若有物告以二年之兆后二年果死于洪井段成式哭之曰曾话黄陵事今为白日催老无儿女累谁哭到泉台群玉盖无儿也松石轩诗评群玉之作如孟贲扛鼎裴旻舞剑观者屏营虽有矜色亦自可伟考群玉进诗表尤尔雅其略云臣居住沅湘宗师屈宋枫江兰浦荡思摇情芜佧之余过于乔野爨桐不爆俄成曲突之烟埋剑无光永作幽泉之铁亦佳句也进诗讫延英口宣敕旨云卿所进歌诗异常高雅朕已览遍今有少锦彩器物赐卿宜领取夏热今比平安好夫以草莽之臣一旦以制作仰尘睿览遂蒙温语叮咛具见先朝人主之怜才群玉亦不可为不遇也过其故居感其遗事不能无企羡焉夫澧之山空而水碧去予里仅一日程耳予四十始来此可发一笑游彭山彭山者唐高子彭王元则为刺史有善政民祠于此山因名史载其奢不知何以有永思也从兰江驿擢小舟郊游憩于听江楼楼后多木笔皆合抱远望有美松如锦屏步往视之乃王孙园也正月初九日为武陵之游便过龚太学涔浦宅邀小饮席间出一妓貌可三十许初不相识久视意态依稀如曾睹者讯之乃十三年前曾会于沙头李姓赛名者也备言别后为一浪子掠卖转徙九溪永定间垢辱苦楚所不忍言今发亦髡去矣言与泪俱予怜而解游装赠之遂别去渡河十里许渐入万山中青松拂面明月在地夜宿清化驿舆中见山色波头起伏远黛可餐如拨笋解箨经药山山尤竦秀余如药山者甚多都不暇讯其名大略至此偃盖之松总同稻麻矣至大龙驿舆夫以不及抵城为辞予曰村店中颇净得此半日闲亦非细事乃取水洗面濯足用熟火煮茶与同行老友吉人任意闲游过驿得桥流水汩汩远望山松如城讯樵人则曰此荣邸园也乔松夹道十余里流水绕其前长桥跨之溪涧回环雁齿相次中峰壁立两山环抱袖搴帷合层不可数弥入弥深为松梵鸟声所诱澹然忘归顷十余里四壁径绝倚山傍林时有田畴牧唱樵声互答应为嘉遁者之所留连也日已西寻旧路归松阴满路风至微涛水声不绝与吉人拊掌曰此舆人之力也按大龙山古道场今废为邸园末法宜尔过梁山旧名阳山武陵旧经云阳氏之女云梦之神祀于兹山后以梁松庙食其上因名梁山矣俗以阳山之神为帝女故以帝婿配之耳松有何功德于此土而庙祀之也哉按水经注武陵郡嵩梁山高峰孤竦素壁千寻望之苕亭有似香炉其山洞开玄朗如门孙休以为嘉祥分武陵置天门郡是梁山名嵩梁又不以梁松名也龙孝廉君超斋头见红梅一树正开屏上乃石刻鲜于伯机草书千文字体弈弈神全妙有二王法乃知古人未可轻也伯机渔阳人元大德延祐间与吴兴赵孟頫巴西邓文原齐名伯机见叶秋台书反覆谛视至欲下拜古人虚心如此所以不可及祝允明评伯机书如三河侠少长袖善舞豪鸷自擅时落胡俗似亦未确龙大参君御置酒胜果园园临流水有三层楼可眺壁间画有吴道子大士阎左相草衣文殊易元吉于杏花及牡丹花下画一猫仰双眸正向日上有董太史题语以为非元吉乃李椿也移寓清平门外大士阁阁临江开窗即见白水君御处读补陀灵应传有感焉今志其略龙渠阳公讳德孚二龙君父也丞四明往补陀勘问破律僧事已竣谓众僧曰尔曹祝发为沙门居名山乃破戒啖酒肉已往姑勿论自后敢有犯者佛律与国法咸无赦查僧房约三十二命取莲华经三十六部来毁之火而令众僧跨其上誓无再犯时参将吴姓者从旁止君乃命取一部火之众僧悉跨焉处分毕君乃舆至后殿拜礼如来甫拜下即觉两髀病软不可举移两人掖之以拜遍体陡发大热如炽即扶入禅房疾遂委顿胃间结一片大于盂坚于石楚不可忍渐至昏愦见沙门云拥雾集若有所按治者有人若伽蓝者奏曰此虽得罪大法顾其人实奉道爱民好官内传佛旨曰奉道毁道尤当重处姑以爱民故罚作三石牛啬官三石牛啬官者不省其云何君念此必冥官之号如是某死矣力求忏悔某不知毁经之罪乃尔自今而后愿奉斋持戒免官入道以自赎久之不解即有人送三石牛啬官札子到君固辞不受有大智禅师者亦力为之祈哀诵经念忏愿以身代又久之始得兆许忏悔焉大智从定中见一铁围城城中死人累累并裸卧君亦在卧中独不裸大智至心营解忽见空中下白毫光一道若有人推出之而苏君见沙门万人问悉从何来咸曰我辈给孤园善智识也并让君毁经君曰毁经知罪矣愿以百偿一而捐俸斋万僧稍稍散去其夕家童于昏黑中见两玉女双髻手执幢盖绕君床而过砉然有声幢脚拂僮面僮惊起大唿君病良已是时不粒不瞬十日矣予见其事因果历然身毛为竖因存之以助人道心云同新安小友郝公琰过江沙上闲行寻古寺观皆荒落道旁时见古树丛竹小憩后君御遣人来约过九芝堂看书画门内太湖石一峰可丈余玲珑竦秀讯之乃金陵徐氏东园凤凰山上主峰也徐氏乞君御文以此润笔堂上画一轴乃僧传古画龙上有班恕斋题长歌画法甚古歌亦妍妙与予所藏大字二幅同一体势印章亦同班讳惟志字彦恭诗文书法皆臻其妙而予等不熟其名皆由读书不多且为近日文士劝人莫读宋元书所诬耳今观其率然题画诗即国朝二李决不能胜之明矣大率自宋以后风流韵人亦自不少而篇章散佚又无人以表章之所以易至泯没此本朝人之责也案上百乳炉一豆一古哥窑炉一古瑟一遍体牛毛断间以梅花圈拊不留手微作殷红色腹内隐隐有贞观二年蜀僧某数字字甚工夜彻灯视之光绝夺目卷有周昉美人调鹦图子瞻竹一卷鲁直赠周彦长歌一首后有子昂及管夫人道升印章徽宗荔枝图坡仙懿迹图子昂笔丰考功竹一卷仇十洲击梧图画有北宋人山水一幅无款董玄宰题云北宋范华原中立画与李咸熙并称神品为一代名手此幅尤为奇绝与吾家所藏辋川招隐相似武陵观于龙礼部斋中咄咄叹赏得未曾有礼部所藏以此为甲梅花道人竹一幅旁作石一片自题云傍云倚石太纵横霜节浑无用世情若有时人问谁笔橡林一个老书生观此诗其潇洒可知也又公望山水一幅朱泽民仿郭熙山水一幅燕山徐元题元人高克恭仿老米山水幅钱舜举蒲萄花鸟一幅赵千里东作图一幅戴文进山水一幅戴文进仿郭熙雪景一幅杜柽居槿题红叶一幅元人俞汉远仿郭熙山水一幅日已暮如沈文诸公者皆未暇观晚与君御同饭伊蒲归至大士阁开轩窗看水上月同君超公琰步至对湘楼有三层可眺梁山在其后大江绕其前德山隐隐在望后园竹树阴森君超云予檀园去此不远可同步往园竹树为水所渰稍凋残然堂宇华整甚可住以多檀树故名偶谭及旧迹君超云往有刘禹钖碑一具石不方不圆随石左右前后书之内载玄都观里栽花事闻为世家移去里中今不知所在往游德山舟下滩甚急水经注沅水又东历小湾谓之枉渚渚东里许便得枉人山山西循溪茂竹便娟披溪荫渚长川径引远注于沅即今山溪是也楚词惜诵云乘舲船以上沅兮齐吴榜以击汰船容与而不进兮淹回水而凝滞盖指是水也以逆水故凝滞又云朝发枉渚兮夕宿辰阳则枉渚之名其来久矣山路甚净有大树五六株盘结石岩中根磊磊为怪石讯之则株树也千年物矣门径倚山傍涧松篁夹道君超曰且登塔院而后至寺院前有断碑一依稀见无事于心无心于事数字登塔守僧喃喃塔长三寸吾当再来之谶以手量之今果二寸余矣塔像孤硬甚手持一棒相传即老宿手中物塔后老树一株肤色如铁可百围出院复行山路半里许始抵寺寺内古柏杉各一株柏身如石一峰上饰璎珞登殿佛像甚弘丽像之大为楚中诸刹第一殿后有断碑数具闻有周公必大碑不知所在从殿左憩于青莲社登岭皆修篁老树日已暮君超曰且留善卷台宿青莲社夜饮夜分雨滴竹叶戛戛有声卧甚甘枕上闻满山黄鹂声入耳圆滑因忆老杜丸药流莺转之句晨起浓云已散宿雾未收初日耀如金钲挂松枝上饭后寻孤峰路遍岭皆修竹间以古树人从竹中行岭上楠树甚古根可坐周围正得二十五尺余竹中得少平地有老桂三树可庵也取故路复行竹中一里许至善卷台阶下老梅一株正吐萼满地鹿胎台可远望晓雾尚深不甚了了从台北登孤峰顶望大江积雪围绕至此颇厌松多以碍看江也归青莲庵晏坐君超卧予与公琰散步石岭松竹中两山洼处有田数亩予谓公琰高原有松处决可望江步往则嶂开江流如带环之借草而坐恨无数椽于此朝夕瞰山色听江声也午后复至善卷台盖晓起远村平林尽入烟雾中时天晴雾渐开可远望及登台雾稍散亦不甚了了君超诸公不知予等何往乃遍觅之至舟中不得而还夜饮煎鲜笋汤荐酒风味甚佳大都此山之胜在临水在道途迂曲老树寿藤新篁极伙微乏泉石耳出山入舟烟雾微见峰恋绝似老米墨气舟上滩予等登岸行道旁多古梅赖太学出元刻赵文敏全集字精工甚以为文敏亲笔非也学文敏之极肖者耳考之乃花溪沈璜字伯玉笔前有一序字法甚佳语甚有致仇十洲春宫游乐图一卷宫娥皆长三寸许而眉目媚绝从下石柜发舟至清平门外市薪米往游桃源偕者为公琰吉人君超君御皆不及以闻过槐花堤风飒飒上帆舟人皆喜两岸时有老梅繁英晃耀丛树中初欲游桃源好事者谓桃花未开景物不妍予曰今梅花正开以一梅抵十桃不亦可乎时新柳嫣然作嫩色长条渐垂亭午忽闻沸水声如雷则鱼梁也鱼梁若方桥之半又如栈道故亦名梁栈而上危下欹四围皆以细杉为柱密若鱼网两旁若虾须缚柳为之近狭远阔导鱼跃梁也一里许凡二鱼梁每一梁则有怒涛疾雨声而其所以得鱼状甚惨予恶闻之也渐行至河洑山下已暮但闻流泉声汩汩入梦早起登河洑山山虽不甚高而峰恋曲抱不识山巅所在从密枫树中屡折屡陟始见观左文昌阁轩窗又折而南乃见山门前对大江诣阁中少息遂下山坐山脚石根上石色如初霞右一石如人吐舌左一石如郎当舞袖两石中间有泉淙淙下注石子小洲坟起如舌者旁为千万年水所啮横泐而成洞可蛇行入其下多余窍如袖者缘袖而下石多为水所穿水痕中可坐掬江流大鱼时掷中郎记此处但云两霞石映绿潭甚丽是时水涨不见石根故也然此石佳处正在根非水落石出不见予坐石上以手探桅上五两入舟见岩阿有绿树蓊郁舟人曰此龙氏墓田也十里许抵邹溪又十余里岸上山云起嫩绿满山此后多滩舟颇难上予拉游侣步行觅石子之有奇纹者不可数复登舟此后山不复断近桃源县山头起伏如腾波如千簇花瓣刻露生动予生平所未见将抵县过古寺见一人道上素盖骑马轩轩而来细视之则君超也相顾大笑盖君超闻予来急追之一日行八十里俱同时抵邑中不差晷刻君超下马登舟予云初过河洑及近邑诸山都无起伏不满人意此数山曲折真是尤物君超笑曰去此数十里视兹山皆疥骆驼耳予遣人持字讯江伯通移时至云往靖州去久矣伯通江绿萝先生子先生有隐德异才待予不啻兄弟不幸早世予至此欲哭之于墓值其子伯通不在不果舟中与君超诸公夜饮君超宿于岸上时燃江灯资冥福者千炬列水中亦奇观也将晓微雨滴沥甚为山行忧晓起梳栉后天放晴往学宫石墀上看山其尖秀玲珑竦峭瘦削若有铓刃不可迫视者即绿萝山也已舟过山下见一山中泐其半落水仅存石壁苔藓蚀剥不独色之妍冶骨尤遒劲郦道元云沅水东带绿萝山颓岩临水悬萝钓渚渔泳幽谷浮响若钟今去数千年岩犹颓然也又黄闵武陵记曰绿萝山素岩若披云寒松摭翠流风叩柯则有宫商之音今山上亦多松君超曰此山中良田美宅如仲长统所言者甚多无处不可避世自此以后山势一步一顾五步一折佻达儇巧欹侧冶媚又十余里江渐狭山坡间时有人家竹树骈罗至白马江觅所谓雪涛者无有但存乱石水落故耳白马浪光之天伤哉其悭缘也由渡口携酒核入桃花源行乱山中几迷路久之得斜径可陟而上乃桃花观后山即瞿童瀹鼎池也遂由径路往见梅花五六株红白间发如一山积雪照耀空谷数年来看梅未有畅于此者松一株旁枝撄拿皆下垂遒古甚时渴极饮清冷酒数盏并以酹花池上室字甚敝道士皆闭门不出残碑不可读遂由宫右小径以达于宫万山围绕了无出路日已斜急从驰道上行至一处桃枝夹道可半里许间出红梅渐入两山中裂若永巷门内有亭可憩前有方池流泉淙淙下注作碧沉色时山行方七八里倦极烦热忽闻流泉泻澄潭心脾顿开烦火遂降乃知泉石之能疗病也共取泉水吸一盂甚甘循水脉行渐陟渐高凡八九级其级去下远者则水若瀑布忽落地有声甚怒石为水所啮驳蚀崚崚作深碧色如灵壁又上数百步磴左壁隔水石上有碑一方俱苔蚀皆古洞也洞门为乱草封闭莫能入守僧云曾以长竿探之莫知其际然此洞实见成不必穿凿者但除去莎草自可渐通人迹此中无好事者空令康乐笑人或云此山腹皆空度此穴即仙都矣恐有仙灵呵护之终古不得开也陟级又百步两山愈狭上有石泉下注有亭十笏许坐石床上小饮欲再穷泉脉而磴甚危不可复升公琰臞鸟行而上久之不见来既至则云以上泉鸣草中从地向上沸山深可畏莫能穷也遂寻旧路下至前夹道桃柳处山僧曰过半月则数里红酣烁人目睛矣予恨不能待也出山口时有红梅至水溪已暮入舟中与君超夜饮投琼正得一二五四真所谓二士入桃源也相与大笑以舟人不熟山路复买一小舟为乡导风甚劲一帆走钞萝村过仙蜕石远山黛色如縠纹波至瓮子大石数千百丈侧立水中皆作赪霞色杂以绿藓若噼若裂皱云泐雾钟鼎几案龙凤象马之形种种具备磊磊入潭亭亭直上颠或外垂根时内却旁壁千仞有如削瓜仰而视之神魂惊悸既已陡绝不受一尘猿猱莫攀飞禽靡托理绝穿凿而方洞累累内有黄肠俗云仙蜕仙与非仙不可知然要之必鬼工也里许至渔仙寺登阁一望万山环抱乃若有视瞻性情甚可怜爱有洞数处云伏波避暑洞室过洞三峰错峙石理烂斑隙地为田纫接处如永巷可室返舟天风大作珠雨随之飞帆破浪顷之已至穿石未至石十余里如髻特出已见一壁侧峙水上如天阙别峰乃似铁城阙中望前山如大理石屏山澜叠叠青衣爆竹山应谷答复登舟行回视之宛视香象截流渡河阙处如以鼻柱吻上泐者似双目中郎记云尤物信矣舟行风雨渐作乱石出水中有类突星滩亦有似砚山笔床者日已暮雨大注遂宿乱石边夜与君超公琰听雨闲话晓雨不止予起披衣坐雨淋淋滴蓬窗有声一舟人皆熟睡甚清寂饭后雨稍霁乃留舟穿石与君超公琰同上小舟携健夫数人以往去穿石十余里渐近阙内所见诸山夹道如屏浣瀚之余堆蓝叠翠虽入云岩壁总千峰万峰攒簇而成咫尺皆有波澜曲折潆回翻成动物盖山远易于取态至近而态不失者绝少惟此一带山近在几席而驳云皱雾弄姿献媚故予有近山存远黛之句山曲中俄见白红梅千百枝晃耀岩壑至此山如城如阵遂穷去路数折为清湘溪又数里为仙掌岩不及登水心岩已在望飞帆直趋其下岩在水中央若江上小姑亭亭直上大似博山炉绝壁澄潭令人病悸日已暮舟小不堪住久之乃得一渔家住鱼网溪深处移舟以往黑夜隐隐见两岸山石突兀尤可畏地泞须扶掖乃得上至则苇门草舍土窟燔枯而坐茶粗可啜共取酒为欢是夜大醉宿渔家早起青衣披衣大叫曰雪深三寸矣予急起观之远近诸山皆在雪中急登舟绕水心岩一匝而归石肤不受雪处如三代鼎彝古色照人上石级为冰雪封不得上然大约此山匝而视之乃穷其胜不必登也君超曰中郎有言吾此生得住鱼网溪日棹小舟匝岩三匝吾愿毕矣今谛观之诚哉是言也鱼网溪在乱山中修处若永巷狭处如九曲珠较之清湘溪更僻真可居也自水心崖以上见远山一带封天玲珑然滩水难上薪米渐不支遂唱返棹时日色渐霁照耀诸山如烂银海中飞波腾浪又如羊脂玉以巧手雕刻砚山返至穿石复登故舟疾于飞夜宿桃源县大约自桃源县起行至绿萝得佳山一带至白马江两岸皆山自水溪止水溪左掖远山一带秀媚又过绿萝至澄溪左掖远山一带又过水溪然皆远山也钞萝村无两岸山矣村穷从瓮子至渔仙寺又得佳山一带十余里至穿石又得佳山一带行至水心崖将近清湘溪两岸皆山如列屏舟在千叶青莲下过为佳山水之会焉至仙掌崖复止不数里近水心崖又得佳山一带溪山之胜自穿石以后穷极其趣无一峰不似名人古画前此绿萝桃花观诸山皆为殿矣自水心崖以上远望又有佳山一带恨不能至焉予谓近此者不必更置园亭但于鱼网溪上作屋三间而以一舟往来穿石水心崖间即为天下第一名园矣兰亭梓泽又何足云也从桃源早发候君超不至至则云有故人具鸡黍相邀并欲邀兄其意不可却予不得已偕往自辰至暮几百许杯不饮至跪地脱帽以劝竟至委顿是日逢覆额子从桃源早发过河洑山饭于君超山庄庄面溪枕山亦一胜地晤君御于胜果园同至北庄可十里许庄在青溪黄溪之中湖水当其面共一门入左则功德母庵有楼可望梁山右为氵隐园高阁曲房排当甚有方略溪绕四维可十里泛小楼船其中两岸乔松古木蔽亏空山无人好鸟和鸣应不减辋川按氵隐水即汝水之别名也水经注有氵隐水君超处看书画卷有刘松年香山九老图乐天簪牡丹花醉舞诸老有击节者亦有对笑者后有吴匏庵邵二泉二长歌吴诗较胜宋绢画德星图无款写陈荀父子对座及诸龙下食收藏印章有历城开国不知何氏赵松雪临曹霸马后有南唐王玉林一歌书法诗语各臻其妙诗云骅骝骨鬛奇神隽真龙姿初疑献渥洼又闻贡月氏宝鞍锦鞯黄金羁晓随仙仗立丹墀退朝蹴踏入内厩天闲十二不敢嘶奚奴况是休屠儿此骝性情心独知解来牵去从自恣草青正值新春时恍若蛟龙初起蛰翻身直欲登天池滚尘散作黄云飞将军曹霸老画师秃笔醉扫知为谁前朝承旨宋王孙声名不减曹将军玉堂春昼无一事戏临此图殊逼真放舟访古东溪频展卷使我思入神呜唿将军不复见王孙之迹亦已陈洪君洪君当自珍玉林不知何人诗字皆可传也乃知负藻彩而不着名者甚多良可悼叹松雪书韩昌黎李愿盘谷歌用金粟山纸末书云试玄隐墨墨至此不易得矣张贞居小书得意诗五首其驯鹭诗云孑然驯鹭雪霜明下濑求鱼自在行碧玉灯檠双足瘦白麻衣袂一身轻海鸥见事应何晚凡鸟题门也不情输我鸳行旧俦侣举头寥廓总云程题雪景三香图二律云春雪无声入画堂东风浑似北风凉祗缘何逊题诗少信是徐熙落墨强青鸟下迎罗袜步苍髯来近玉台妆匡庐也入幽闺梦睡里山花各自香雪羽飞来雪意浓国香狼借暝烟丛倩谁与剪吴淞水爱尔能吟柳絮风翠袖佳人玉跳脱平头奴子锦熏笼剑南画手看前辈着粉施朱或未工后又书云适写近诗未满纸洙水孔肃夫过涧阿因以书赠仆老矣倦于笔砚肃夫毋责备也赵张二书合作一卷乃文待诏家物后有待诏题跋云贞居书法先学松雪后入陶隐居稍加峻厉便自名家余祝枝山陈道复及王仲山三书皆真画有戴嵩斗牛图绢久不裂入徽宗内府有宣和题字后赐贾秋壑有款陶士行寒夜留客图徽宗白鹭南宋人题唐子华树石上有赵松雪题字数行云子华画树石笔意俱到曲尽物理更能学古人假以岁月亦可名世也子华松雪外甥管夫人竹子华每为作跋俟考倪云林宿吴处士玄文馆作当窗青桐一株潇洒澄净铜器有商金商银子母鼎一簠一古瓦一王履吉写一诗于额陆包山收藏瓦上绢痕泐而微现底上沾一古藓秀润可餐大理屏有碎点青山极佳君御以戴文进临郭熙袁安卧雪图见贻云是君家物也文进临笔胜自作信然别君超君御从清平门发舟归至德山友人杨西来已住此二日矣登舟相遇于树下新雨溪涨山中流泉喷薄入江梨花数株正繁开相携入青莲馆小饮夜宿僧舍斜风细雨不止泊舟德山对岸西来冲雨归予乃卷蓬窗看雨清坐自至鼎州一月矣终日醺醉觉神思甚倦今日始得闲寂又一乐也过洞庭马湖芳草连天窅无一人风雨大作见小舟逐予舟而来者甚多颇怀惊怖近视之则湖中采芹船也午始至掘子窖风色渐劲前途不可住就岸边一民家宿疾雷驱雨彻夜不休泊掘子窖雨如注雷电交作年荒地僻且在洞庭之曲为盗贼出没之所尤不可住不得已遣苍头牵维以往辰饭后舣舟白头湖边风雨转甚进退维谷所幸湖水尚浅长年贾勇逆风支篙亭午过湖至青茅窖入小港中疾风勐雨竟未尝一刻停也至麻河泊焉初至白头湖口时雷电砰营雨势汹涌风色甚逆念若一日不止忽有盗贼乘之可奈何不若弃风势复过马湖走鼎州而长年辈云回棹过湖亦甚不易雨势急必当止予听之至麻河风息雨亦止假如返棹而去睹此霁景可将复来耶乃知性宜佩韦者凡事须静观之不宜轻变也晚食蔬粥甚甘数月内入酒食地狱今日舌本方知正味始悟饥渴之后食脱粟粥饱蔬菜无以异于八珍也吾殆可以为田夫野父矣由麻河发舟两岸渐有人家新柳袅袅不绝起登岸行半里余望见黄山如展旆近岸一湖周围可百里许水光射人弥望皆黄花菜照水封天不知纪极有老叟来问之曰此湖何名叟曰此名三百湖旧传沉三百家于此遂名三百湖也此乡居皆散处三百家相去甚远宜其为巨浸耳登舟望两岸绿草油油草色与水相映绿不胜其酣忆乐天草绿裙腰一道斜之句抵嘉山已暮月色出山上山影浸河之半其下郁郁沉沉颇可畏嘉山晓起山高月明渔唱互答促长年解维抵观音港即来时旧路水已发非复向之清流了了见砾石比也住津市遣人往州中移行李舟中无事补作未成诗数首又取旧日渔阳所作古文杂稿补作数篇甚哉无事之益而闲之为利大也坐倦移舟对岸大同寺门首杨柳新绿步关山曲洲上树木皆青山间时露奇石色颇类太湖亦有玲珑穿透者但以属华阳国无人搜剔之耳入大士港沿途多新杨柳袅袅可爱两岸人家殷甚予坐舟头望嘉山早过村中双田记少时与诸叔踏青河边今席上人已去其半矣舣舟孟家溪唿庄丁为牵夫不及上岸会诸叔以南下之兴勃勃故也王吉人归家束装独予在舟中天色清和去巾衣脱足欹坐任意阅案上书甚快湖口流水入河时作瀑布声日暮至三穴桥偶有便骑遂乘以归筼筜谷闲步谷中海棠二树盛开如绛雪新移玉兰一株开二三十朵如大莲花垂丝海棠亦濯濯开千百朵竹色青翠可爱午步至柳浪新柳三千余株袅袅下垂守僧具茶水亭兰四盆各开一花香清一院蜀中僧真权至得黄平倩消息近日健无恙甚喜入沙头林伯雨清旷居中见唐六如画一轴系周东村代笔又黄兆彪画王文成公像瘦而长髯露齿后有徐文贞公跋皆未从祀时语也市一小楼船宽敞可贮书画勉力成之仍以静亭舅所予舟归焉时二月之二十七日也修小楼船往章台寺登章华台白水晶晶啮台足岸上修林茂竹便娟有致台倚旧城即五代高季兴所筑城也昔季兴大兴力役筑重城执畚者数十万人将校宾客皆负土助焉郭外五十里坟冢皆残破掘取砖甃之及工毕阴惨之夜常闻鬼哭即此城也按此台乃豫章台也西北有豫章冈盖因冈而得名矣水经注沔水又上承江陵县赤湖湖周五十里城下陂池皆来会同湖东北有大置台高六丈余纵广八尺亦名清暑台又近赤湖口为离湖湖侧有章华台高十丈基广十五丈则此台在今三湖之中与汉水相近所云蒿台寺诸处或其遗址耳世代辽远即水陆遗迹都不可问水经注中江水东径燕尾洲过马牧口又东径江陵县故城南城西有栖霞楼俯临通隍吐纳江流城南有马牧城今皆无可识又云江水又东径郢城则江陵之下又有郢城滨江城中有赵台卿冢岐平生所自营今累然而冢者甚多而不知有所谓台卿冢也自此以下乃为豫章口豫章台则郢城正在沙市之间豫章台之下即为华容县夏水中郎浦而后为南平郡孱陵县之乐乡城北又合油口始东径公安县北则公安县之上乃为孱陵孱陵之上乃为华容华容之上乃为江陵耳陵谷变迁州郡代改亦复不可核也游塔儿桥乃郡人春游之所角放风鸢予等借草临水而坐沈水部再招饮于庾楼楼在入城大堤上俗以为庾亮明月楼非也庾楼在今武昌县当以庾信在此有宅故耳志载罗含宅即今承天寺址庾信亦居之故杜甫诗庾信罗含俱有宅春去秋来属谁家则是庾信即居罗含之宅矣又志有庾信台岂宅外复有台即今楼址耶元微之诗庾公楼怅望巴子国生涯即此地也又江陵流寓载新野庾易徙居江陵志性恬静不交外物以文义自乐齐临川王表荐之饷麦百斛不受长史袁彖钦其风赠以鹿角书格蚌盘牙笔易以连理几竹翘书格报之建武中辟不仕易生黔娄及肩吾肩吾生信自黔娄即入江陵人物不在流寓矣屡代名士何其怪也又黔娄乃江陵人即为孱陵令前代固尔楼可远眺绿树围之晚开窗见云物堆蓝奇绝江陵过明府成山招饮于王粲楼仲宣作赋之楼在当阳非今地也或云水经注载此地有栖霞楼俯临通隍吐纳江流二语极肖此楼当是栖霞址耳按此楼名望沙楼高季兴所建故子瞻少从老泉往大梁过荆州诗云朱槛城东角高王此望沙是也后陈尧佐始改今名考南史此处有枇杷门枇杷门之名都不载志岂世远失考耶韩翃送人至江陵有枇杷门向楚天秋则旧已有用者夏道甫寓见卓吾所批陶靖节集又见戴文进一画学马远者出城中过便河桥偶见深柳中乳莺新燕语声圆滑不觉欣然舟中闻岸上流水滂湃入江朦朦新月有客移酒至予笑曰宛似江州宴客未见弹琵琶时人也与金一甫同发舟归公安而胡仲修忽至云同至筼筜谷看竹遂偕往一甫谭长生冲举之学予曰予有法差简悟宗门上乘之理恬淡寡欲以养其身待尽而已此外非所知也是日风日甚清丽游中郎新鬻刘氏竹园守僧堂上悬一出山佛像宋人笔问其所从来僧不知也三月十七日始复作东南之游偕者为金山人一甫从郝穴发舟水平江静中流舒徐乃取夏道甫所书泛凫二字扁于舟中定舟名曰泛凫用楚词泛泛若水中之凫与波上下偷以全吾躯也泛泛偷生屈生非不知其乐但宗国受难忍之辱旁观抑郁自不容苟延予幸生太平之世少未立朝不与人家国事偷以全躯正其事也新购沈石田画一小轴乃石田学赵松雪者上有吴匏翁一诗云日煖烘窗辰巳时犹关着睡炼新诗鸟声声似催人起落叶满阶通不知后又有征仲题数语因挂之舟壁间前挂黄太史草书古诗春水满四泽夏云多奇峰秋月扬明辉冬岭秀孤松字势飞扬得龙翔凤翥之势晚泊石首绣林山下石首王太学出文征仲皮纸长幅画四轴一曰春山觅句一曰松阴濯足一曰云壑流泉一曰灞桥逸兴写生气韵沉雄如豪放草书结构极密真可宝也风大作不成行舟舣于沙阜矶闲窗看山色倦与一髯登岸见估客校射大沙洲上子夜风静江月如昼水平于砥遂发舟予亦披衣起坐开轩窗顷刻回视龙盖绣林诸山淡淡漠漠予清坐少顷复卧醒时初日已上纱窗矣抵调弦驿驿以伯牙调弦于此得名过墨山下山峦亦娟秀追忆万历癸巳先兄伯修仲兄中郎与予同至西陵访友过此予行间着东游记极言此山之奇盖予时年少未见诸名胜故也后甲午丁酉两度应省试皆由汉不由江重见此山已隔十七年矣光阴如驶追思聚首之乐何可得也楚词驰余车于玄石似即此山然志载玄石又在墨山之北则玄石与墨山又非一山也华容东十里为东山亘百余里接石门山石门与墨山相接其中颇多洞壑何时维舟于此蹑屐裹粮一一穷其奥乎山穷处有一峰多磊磊之石画家所云矾石是也石田多用此皴法其极高处有一石如弹丸置于山巅若累棋可怖按水经注檀浦竹畦之后即至下隽而萦绕墨山左右皆不书岂亦有遗漏耶下隽岳阳也舟次巴陵西江口见洞庭水光接天绿草油油云物怪奇西江口即水经注所谓夏浦者也又有忌置山山东为城陵山矶以山得名越此即为彭城口彭城矶玉润水之所经流会江者也玉润水出巴丘县玉山北流注于江今殊不知玉润名又径白马口至白螺山南即水经所谓江水又东径白螺山南者也白螺一魁父丘耳载于经而墨山蜿蜒天际江水潆之经与注皆略而不书何也岂古之水道微有不同耶水经注东鸭兰口鸭兰乃吴建昌侯孙虑作斗鸭栏于此陆逊谏止之今以栏作兰抑传写者之误耶道元喃喃往事凡滨水道者多所不遗而不及之又何也过乌林即黄盖诈败魏武处又经赤壁练洲江口多洲不知即为练洲否也练洲之下为蒲矶口蒲矶口即今所云陆矶口也矶以陆水得名陆水出下隽其水东径陉城入蒲圻县石头口吕蒙城西此孙权征长沙零桂所镇也公安亦名吕蒙城于此为二矣陆水又东径蒲矶山北入大江谓之刀环口晚泊嘉鱼望见鱼岳山其下为金梁洲有水从内江出乃景水也出豫章东入蒲圻至沙阳西北鱼岳山入江即今舟住处陵谷变迁如水经注所云鱼岳山在大江中杨子洲南今去水已远山在平地则其不可寻者盖亦多矣独江上之山自华容诸山以后君山九马城陵鹿角奔腾天际及过临湘千峰叠叠意即鱼梁象骨龙窖鸡笼大云响山诸名胜乎惜乎不得游也泊嘉鱼日未下舂步芳草洲上遥见杨柳别业往憩焉乃方司马荆湖奉佛处也溪绕其门有桥亭可坐望城中有山乔松十余株蔽其上赤壁去乌林不远故单刀之会关公但云乌林而不云赤壁夫乌林之役权已诎操而以荆州借玄德者彼憷曹之再举姑以玄德为之障也及事定而复索之何哉子敬诘责数语未见破的而又遂无以应之又何也过牌州日暮望见金口诸山澹澹之峰湛湛之水落日沙渚微风细浪此中大有佳趣至武昌步长街息于黄鹤楼予不登此楼十三年矣旧楼已毁今新创者其壮丽稍不如旧然楼外风涛万状卷雪激石犹故也往来江中者小舟一叶低昂盘涡了无怖畏下楼出城过黄鹤楼入水月亭四面用垣墙封之岂恶见波光浩渺耶早晤许子真子真吴人而客于楚家近平康十年前予与新安友人潘之恒景升及丘长孺皆客其舍予作不闲行题其壁间其词云丘生散朗人家难苦相迫潘郎兴翕习又遭朋友嫉我与许子差无事疾病困苦多愁思茫茫名利天地间就中仅得四人闲其中闲者又如此无事闲人难得矣今壁间草字尚如故觉尔时真大醉也移舟汉阳访友人王石洋已入都独其儿子在舍三槐里中书舍有楼枕山望见大江风帆往来及黄鹤楼蛇山之胜了了可数上有黄太史水明楼三字盖取杜诗残夜水明楼语也登汉阳东门楼甚壮丽诣大别寺寺枕山对溪内有藏经阁僧寂照烹九峰新茶不减松萝九峰在武昌九峰峙立故名卷三舟次汉阳往晴川阁阁已圮憩大别山下大别亦名翼际又名鲁山以上曾有鲁肃庙也阳逻岸边石根披露颇具皴法泊团风见麻城诸山过赤鼻矶非赤壁也赤壁在樊口上江之南岸子瞻误耳游赤壁临水有石亭下有龟石可趺坐命人取龙泉水烹茶甚甘讯子瞻雪堂诸迹皆云不可考矣大都宋时城稍下与武昌对岸故赤壁不依城山木蓊郁有野趣今城跨赤壁其半在城内为阛阓故少幽意耳是日城内丘公岳卒得年九十有五公举前丁未进士为吴江令入为礼垣以重修兴都志永陵甚眷之不数月为少宗伯几相矣会永陵上仙遂罢归初不知养生但少嗔耳有少子年十二三岁尤奇事也雾中望西山近道士洑怪石一壁苍藤绿莎纠结倩媚韶秀其东即西塞山自此一路两山夹崖峰峰瘦削依稀与桃花源上诸山相似但层叠处不及耳苏子瞻曰蕲州溪山乃尔秀邃耶非虚语也楚中看山自三崃后便及此处矣风顺亦不暇泊蕲州过富池富水发青湓山注于江上多市笛竹簟者竹本笛材以作簟亦名薤叶宿于伍家穴过龙平望见庐山半入云里颇有往游之兴复取中郎记读之不觉神飞既至九江同行者谓夏火按节山行暑甚不若早至金陵择一清凉处修业数月庐山九华皆非匆匆可了者姑俟他年买舟赍一岁粮峰峰探历以完夙志可也遂行放舟东下此后山色甚佳烟峦雾崖云封日耀绿拥蓝堆奇绝夜泊湖对岸卷帘看水月与一甫对酌过湖口榼关厄一日午后看诸山出云幻甚日暮步杨林中古庙一叟共坐说年来事如天宝父老也过湖口山势生动层叠可爱即石钟山与幞头山也风逆黑云满江怒雷隐隐不暇登涉急走至鲶鱼口泊时江右粮舟蔽江而下连帆接舻亦一奇观既泊行市上鱼盐稻酿充刃有卖鳗鱼者命童子市以佐酒帆上得一角风太勐息于荻林过小孤壁立如髻石肤皓白若云直上无蹊陆放翁曾游有记极言金焦不及予友丘长孺云曾登石径滑滑傍水上可怖时骇浪飞涛得岸为幸不暇及登涉事也至马当山色益岝即王勃风送滕王阁处也父为交趾令往省之先是勃匿一官奴后同官知之勃即杀其人以灭口发觉除名其父福畤坐此谪官福畤有誉儿癖反受儿累誉儿竟何益也海上之灾其冤鬼为祟耶然滕王一序千古不朽未易言也司马相如梦一黄衣曰可作大人赋赋成遂受知于武帝鬼神固自怜才其事颇与勃类因人无知者故记于此陆鲁望以此地合太行吕梁之险春水未涨有夹洲可泊船不甚险也午后风势勐甚泊于东流县东流即彭泽县治陶公作令正在此地唐始改东流疾雷大作雨随之入暮风雨止微月照窗水流入溪声甚清激风雨不止不成行扫地焚香而坐邑外多杨柳浓阴散步其下归来开窗风细细入襟自思到舟中以来已近一月矣耳目清寂毁誉是非不到应酬减少生平饮酒不喜昼饮一饮终日昏倦夜饮亦不喜多饮多则梦寝寐不安次早神思不爽甚则助发淫嗔明知其为苦趣然居人世亲友以此为礼见予素有酒名一席不饮则主人讶之不得已强为之饮饮至渐多则己先欲饮又不待主人劝矣俗所云下坡酒也予不幸有此病性既择酒而酒不堪饮者最多然不容不饮勉强吞噬有如服药未能逃世既不容戒易流之性又复难节面柔趣深又复难辞其实败我之德伤我之生害我之学道者万万必出于酒无疑也往事无论丁未居渔阳府署中每夜取酒两小瓶付之小奚读书至二更则饮饮至一小瓶后便有醉意醉中粉壁上见自影须髯郁然举箸后则髯亦连动不止顾而大笑其寂寞如此然半醉后拍拍满怀酣适不可言喻大都渔阳密迩蓟镇蓟酒与易酒皆佳可饮也惟与蹇大司马饮则常不支蹇全不择酒酒或遇暑而败者都不择一吸而尽每饮止一吸即以杯向下曰干颇为其速所困一日对饮予已大醉熟眠而大司马复出立松影下唿予侍儿云传语汝主人我正醒何醉卧耶汝记我半夜犹来此无半点酒意明日切莫向我论量也次日蹇公苦头眩不能起延医视之然予知是病酒私谓其令公子曰尊大人病至午后即愈矣已而果愈追思此老之兴致与其怜才何可得也今亦化去矣嗣后予以老人不宜过饮密令所亲止之不复出予每夜但小饮以为常故予居署中读书多着述富而学道时有透彻者以应酬绝而饮酒少也后入都门为酒席所困出春明门如释重负及归家亦然凡入城至石首及澧州常德间皆无可奈何不别诸友逃去惟近来入舟一月中不饮酒夜饮数杯卧脾胃调适人见我好居舟中不知舟中可以养生饮食由己应酬绝少无冰炭攻心之事予赋命奇穷然晚岁清福延年益算之道或出于此不然常居城市终日醺醺既醉之后淫念随作水竭火炎岂能久于世哉故人知我之为逍遥游不知其为养生主也近日精神爽健百病不生甚以自幸留此幻躯尚有别事可作因喜而缕缕书之舟中无事心尚无营甚快即此无营时百不思百不想便是吾辈大休歇处于此不知受享是当面蹉过也有事劳心劳形既不快矣及无劳心形之事而复纷纷驰求攀东缘西岂非世间苦人然攀缘境界已熟一时走虚闲路上真非容易也雨中颇清寂焚香读书检书中有旧时自抄一册题曰苦海盖由居渔阳时妄想从静中数起不得按纳乃取古诗中哀挽伤逝之语编为一册每咏歌之感人世之无常悲繁华之易歇则烦火为之顿息亦袁山松唱輓歌意也近日旧病偶作再取此编置之案上治之甚验东流发舟过黄石矶矶最高处有小兰若垂柳隐隐至安庆古龙舒地也城外有浮图颇壮丽李阳驿有小渠者二皆石峙其中小舟左右出入垂杨覆渠人家对住真栖隐佳处也泊舟散步至太子庙太子即韦驮太子也欲发复为雨阻仍住太子庙前白水青林亦足娱人且谓金一甫曰我拚此生住舟中舟中即是家他不可必得清闲二字更少我不得也远游访友俱非大不得已事可止则止不强为之我自去年十月登舟即欲追步张玄真赵子固陶岘水仙诸公永无尘沙之兴矣张志和作掏河夫我不能为陶岘有三舟载妓有糗粮我亦不能为庶几者其赵子固乎今日雨滴江中晶晶如撒珠有鲜鱼可市且共醉陶一觞也从乌纱夹发舟过池州住老洲望九华山色皆为雾蚀不见昔刘梦得常爱终南太华以为此外无奇女几荆山以为此外无秀及见九华始悔前言之失也予屡过此爱玩之不得一至今日风雨如此应难蹑屐缘又悭矣过繁昌县穿三山矶夹矶口有三峰妍秀故名宋陈尧佐尝泊舟矶下有老叟曰来日午有大风宜避之尧佐信其言至期果大风暴至行舟皆溺尧佐独免又见前叟曰某江之游奕将也以公他日当位宰相故相告耳自繁昌至矶口可四十里为夹江碧柳绿蒲时有人家甚可泛日晡过鲁明江即今所称鲁港也以鲁仲明居此故至今称鲁港矣舟次芜湖赴榷司王公招王公名演畴言及罗近溪先生事渠云乡人有曾为洱海道者常与我言昔与罗同事滇中有酋某跳梁议抚不服议剿未定其酋长云得罗公来吾属生矣罗公欣然往同寅皆止之曰夷状叵测不可轻也公曰保无他虞遂骑入连住十余日极论服叛之利害酋长皆泣公归治其为魁者数人不动兵而安堵如故至今此一方人家祀罗公曰罗公生我即我祖父也祭祀于今不绝矣匆匆不言言者之名姑录于此俟再问之王水部也梁山两山据两岸若双眉至采石舣舟其下乱石磊砢拜太白先生于祠老桧荫蔽堂前千年物也世俗多言李白于此醉泛舟于江见月影俯而取之遂溺死故此地有捉月台昔李阳冰作太白草堂集序云阳冰试弦歌于当涂公疾革函草稿万卷手集未修枕上授简俾为序又李华作太白墓志亦云赋临终歌而卒乃知俗言不足信也又元和中范传正廉访宣池迁李白坟青山之阳铭词有云谢家山兮李公墓异代风流同此路旧坟卑痹风雨侵新宅爽垲松柏林盖从其二女之请也传正为观察颇事华侈宪宗知之代还拜光禄卿官益达用度亦奢以名高不败有上巳泛舟诗亦佳盖于太白臭味也李阳冰即李潮子子美甥抵金陵从上清河至江东门绕城而往两岸时有人家过长桥二泊于南门望见大报恩寺塔金碧陆离步往至长干里寺殿阁俱烬之火所存者浮图耳此浮图为诸塔之祖乃孙权赤乌初康僧会入中国以精诚感舍利遂建此塔原名长干寺塔至国朝改为大报恩寺塔后塔顶欹斜万历庚子辛丑僧雪浪正之费颇不赀今岿然俨立尊严矣雪浪善诗书法遒媚通名理有江左支郎风韵扫地焚香看帖烹茶天下开士气息为之一变晚年勤修功德尤为可钦登塔可三级许尽望金陵之胜城内黄屋鳞次钟陵牛首栖霞可指数喘息稍定以踵疲而止遂下过濠上亭亭下即旧放生池也没于中贵今祠部复之刹虽以回禄废然其旁楹及库房尚存他境视之俱可作殿堂者舟过文德桥两岸画阁朱楼流丹腾绿姹草植于楹櫩文石罗于几席翠袖凌波云鬟照水青雀之舫霞腾鸟逝凡过桥三四至珍珠桥登岸步上鸡鸣山山门倚岩朱垣整丽夹道松柏憩凭虚阁穷一城之胜步游天界寺门内古柏老桧沉寒逼人殿阁拟于王居其余兰若三十六所文楠为柱白石为墙明窗洁案净不容唾竹色腾绿佳果骈列僧雏文弱常亲笔研不及遍至惟至一庵中有玉兰二株可五六围有绿定观世音一躯乃嘉靖初年寺中锄地所得细腰梵像清慈不俗宿于碧峰寺之石头庵中一园皆修竹中有一涧水汩汩竹中过桥依涧行可百步复过桥始入法堂时新篁作嫩绿色照耀几案主僧旧知也为予收拾一室以待闲来清坐从寺中步至南门时沐国出殡方相几长五六丈通国人出观妇女皆赁楼居甚至坐屋上自廿四至廿六日止南门阗塞不成行商孟和林子丘予同年钟伯敬等来访钟游太学予往时未得晤彼此一见欢甚同游天界坐毗卢阁上饭于石头庵许孝廉伦所见招晤吴翁晋稼登翁晋入赀为光禄典簿殊不屑予曰下惠小官王无功乐丞无所不可政自有致也雨霁同往秦淮泛舟往太学自买一小舟约程全之汪孟举及一甫小具酒蔬由南门入舟已乱秦淮间画桥仕女阗隘清波至珍珠桥上望钟山烟岚郁郁六合令米中诏至往访之已他出归坐竹中适全之孟举市舟邀予泛秦淮城外草上蝴蝶如杨花予曰此六朝佳丽地惊蛱蝶诸郎所变化也返舟息赛公桥青石上已有微月天微雨步止雨花台觅安石坟不得赴吴伯鳞席于水阁归至文德桥见有游船荡漾水上则范五郎及何氏兄弟也大唿予入舟过一画阁下听歌声宛转玲珑时灯火隐隐可见视之乃安远侯柳君夜饮闻予等笑声阁中人亦笑相应柳安远曰舟中有袁先生否有兴幸登阁一笑为乐盖有人语之故也遂攀水槛而上是夜极欢雨不能出城宿于游舟中渡秦淮听唱北曲往北门桥谒焦弱侯先生讯及二郎死事予不觉泪下涟如二郎孝友善诗文书法尤妙发舟往游燕子矶过清凉台石头城狮子石灰诸山宿于草鞋夹雨大注雨霁过弘济寺舟泊燕子矶关壮缪庙前两山如双袖一奉佛一奉壮缪溪流间之是日相传为壮缪生辰倾国仕女皆来谒神予趁游人未集登燕子矶累级而上攀朱栏登亭大江萦绕一拳峙水端可怖下山过桥两山忽开一罅若门逾门寺依岩傍江石壁间乳悬若蜂房蜡泪想杨惠之塑壁或能仿佛之耳登阁江流浩渺壁欲落阁欲浮去不能久住也午后游人俱集两山皆绮罗无隙地笙歌鼎沸入暮予亦移舟归宿于石头城大会文士三十人于秦淮水阁各分题怀去弱侯先生入舟中小话见予舟曰此亦泛家浮宅何远出一册名录鬼簿盖元人词曲诸名家也移入秦淮渡口河房月下泛小舟词客三十余人大会于秦淮水阁女校书二人为朱无瑕傅灵修赋得月映清淮流五言律六韵予诗于座上成之晤米仲诏于承恩寺夜与友人共论学予自悼染习深重二六时中未得干净俱是生死业缘因记大慧云此道得之易耳保之难多见士大夫见得之容易全不修行日久月深临终多被魔所摄去以此知学问有入更宜防护保守吾辈根性怯弱常为声色流转抚心思之惟有内愧而已因河房应酬繁甚乃复出石头庵以小舟载行李从水西门出天溽暑系舟于赛公桥下风入石圈内阴阴肃肃水作湛碧色先时盐汗交流顷之想衣裘矣抵石头庵穿修行径过危桥息于僧舍清寂之甚赖太学处出马远画四轴人物清绝下有臣马远进四字复出四轴无款传为王晋卿笔然衣褶不似前人应是近代仇英诸公笔也十八学士瀛洲卷写学士醉态从人及马备极舒徐之状乃钱舜举笔珍珠桥晤湖州凌初成是壁间挂刘松年画两人对弈作沉思状相叹以为人物之工如此近世自文衡山以后人物不可观矣赴焦先生之招因论学次予问先生曰若李卓吾者先生能信其了此大事否先生曰是非所知也然其见地亦甚高乃世之学者比之于魔焉则过矣卓吾初官南都予友人谓予曰李某却有仙风道骨若此人得入道进未可量后见其人果然久之乃向学每聚会之中嘿无一言沉思而已如此数年谈锋始发然亦时时有疑及至楚有书来曰今之卓吾非昔日之卓吾也若如昔之卓吾亦何贵卓吾哉其自任如此问达观毕竟何如先生曰先父有一庵即在对门达观住此两月予一日偶问之曰和尚莫作诳语只如此事胸中毕竟坦然无少疑否达观曰末后句实有可疑予乃大笑而去先生又问曰有一二学者初入门极是苦心而后乃都不理会何也予曰此事初入手全无巴鼻后研求久忽然讨一本来现成见解便往往于此住定既不俟参求又无可下手日久月深将此事阁向一边依旧打入世情巢窟中者往往而是先生曰现成原不错但认着祇是一个见正是病语次予曰宋元诸名家集亦多有不存者先生曰宋元之书散见于世不可以不见便谓不存余退语人曰末句有疑是达公真实语此处不可以分胜劣也大会文士四十余人于罗近溪先生祠风雨大作同诸友泛舟桃叶入暮疾风勐雨抵石头庵衣袂尽湿得李酉卿书以入贺行约相晤于金山并得王百谷书晨起肩舆往游牛首出城陟层岭见大江积雪浩然憩于铁心桥午暑甚息古寺中松柏郁然门径风势袭人解衣少坐命童子至僧舍煮糜僧固老农也以野菜和粥佐以少蔬讯之乃荆芥苗颇带药气大有风味饭后登山不复舆矣至寺门足几不能前盖山之背金陵而南向者独此刹故行至山足尚不识寺所在屡攀跻乃见楼阁枕借既入寺陟一重阶阴风凛凛然倦甚不能登山徘徊白云梯下月渐升林松影满地与刘冲倩快谈时冲倩读书山中登白云梯过大银杏树下树亦千年物记万历癸巳岁与友人丘长孺僧无念同游此地甚叹兹树之奇故予有南唐今日树长生之句今十七年矣登殿礼如来西行至禅堂右关公殿内闭门看塔影倒垂予殊不讶其奇以佛法广大不足奇也历层级至辟支洞洞中阴森甚殿已颓然此实瞰江第一处惜废折而行过留云阁穿老松中历石磴半里许至文殊洞烦暑惫甚甫入洞凉沁骨予夜梦一法师讲法华经至予少经一部予出金请经会文殊洞中久不燃灯予以此梦施灯一月因念此中溽暑中时时作秋色便可居此度九夏亦一快事也过方丈饭后僧请看历代祖师像多恢奇肥硕时暑极予曰塔上可避也由方丈东行数百步得塔凡涉一层则渐凉抵层颠风势袭人等风穴矣前望献花岩如在几席右则长江带之左望山口人家田畴林阴水色令人作栖隐想后则本山之松郁然时露怪石坐久之乃下至一僧舍据山水之胜烹茗少坐寻白云梯下冲倩曰山门高岭上看大江落日亦一雄快遂往坐松下久之月色冷冷归饮缘牛首山岭走祖堂牛首不见前山秀色者以祖堂一岭为之障也过岭从寺胁人息于阁中走献花岩入洞中坐亭上少憩息于方丈阁上望牛首青豆之舍可数也饭后登山过伏虎岩其上有三阁云新安一王姓者缮治之亦可坐江云渐近归饮阁上月色出万松中清绝有学子至商及学问事曰近日惟郑中丞讳如壁号昆岩者参求最切今不幸死矣昆岩旧与龙溪近溪相商确曾言及与近溪同参笑岩事云某初与近溪在京师同参笑岩时会中多人笑岩云此会中诸人皆可与论学惟近溪不可与论学以其载满也近溪向前礼拜称谢教笑岩又云诸人皆不可闻此语惟近溪可闻此语因留近溪宿其寺予出寺后思此夜决有激扬乃潜取幞被宿于寺中令寺僧密之夜往邻房窃听凡两夜所语皆凡俗事心甚疑之惟与近溪分手曰近溪说不得的便是某于时若有省焉昆岩之言若此一僧又言某初不知用功卓师教以参话头提父母未生前那个是本来面目予问卓师曰未见和尚提话头何也师曰我提要汝知耶又问予近日学问予曰我生死心甚不切学问全不得力逐境迁流惟有愧怖而已固始许忠节公之孙孝廉名丽来晤许公死宁濠之难去制科才六年耳难起时其尊人为公作醮事忽后园竹开花如碗大者二数日而授命之音至因言其先世乌兆前有破头山公死后山合矣镇江社友笪我真言及杨邃庵先生事云武庙幸邃庵第时邃庵侍酒徘场内皆大榼俱抚台陪筵御史监厨武庙戏唿邃庵为杨麻子云盖邃庵少时中痘已死置之棺中将钉忽然作吟诗声复活予曰邃庵昔与吾邑司徒邹庄简公讳文盛厚善其家得其笔迹最多予屡见之书法遒劲闻之庄简孙云先人与邃庵公为密交两家夫人时或相见先公念邃庵公无子密令夫人劝之为置妾媵杨夫人笑而不答屡劝夫人始言曰邹夫人不知我犹童真身也始知邃庵公绝人道耳我真曰诚然卒以无子予曰杨公文武异才岂从上界来久不染欲泥故现不男相耶决非妙法莲华所云五种不男明矣赴参知李公梦白金山之约移至舟中时画舫新修中如积雪竹树阴翳凉风乍起久不宿舟中不知其乐若是发舟抵燕子矶登燕子亭罡风吹衣几欲飞去度有寒色欲下而江中有舟欲覆居民乘小艇往救幸而免殊可怖下逾溪至弘济寺两山夹处风尤厉息于天王殿前娑罗树下树与燕京西城卧佛寺树正同其种皆从西域来者阁上正朝西晚日炎甚归至山门前近一中贵坟有石路可坐俄见小舟来则社友笪我真也因取酒共话同我真往游栖霞山山去燕子矶三十里途中黛色层叠包络田畴因忆靖节平畴交远风良苗亦怀新之句至山寓老宿苍麓禅室楼后开窗见巉岩有落势亦一佳处蹑径过石梁寻中峰涧道石皆为中贵所凿如蜂房令人欲呕遍寻山中佳石皆损至乳泉啜一盏而行下至千佛岩岩亦架以阁重墙围绕旧时佳本皆伐去品外泉浑浊不复上沸路如永巷令人一步一恨过方丈由小门入大殿礼佛树色皆为重墙所隔时日如炙急往觅天开岩息于珠泉过般若台坐丛桂下行乱石涧边石多太湖者乔松夹路远望岩壑了不可测甚有幽意抵岩岩石巉巉数月前忽中裂一片塞路岩下为好事者刻禹碑作一石墙置之大损石趣归纳凉于白莲池上时白莲盛开香风满一山舟次黄家渡去山八里复肩舆登舟风色甚勐不敢行午后发舟小僮盟鹭失脚落浅水中方持衣而笑一转盼盘涡中不见矣伤哉舟人云是舟有物数夜前于此嬲扰予等二三人亲见之色正黑逐之落水有声渡口兵船人云此地每年此月即堕一人虽生死有定数然悼念其不得正命而死且孤其殷殷从我之意耳是夜不成寐过仪真至黄天荡水势汹涌令人恐怖午抵金山息于水月楼取中泠烹茶按中泠原在江心中此山上井中水也正宜出慧泉下耳泠或作零或作𤅷更有南北泠所谓江水分三泠也陆羽原以庐山康王谷帘泉为第一乃茶经言瀑泻湍急者勿食似不当第一今云液泉在帘泉旁实远出帘泉上而不得第一何也又按金山法席之胜莫过于佛印考佛印所生盖李定异父兄也李定之母仇氏初在民间生子为浮屠名了元即佛印也已为广陵人国子博士李问妾生定问死出嫁郜氏生蔡奴为郜六郜六为名妓李不持生母服盖亦有故然了元与子瞻为法门至契而李定独攻之亦可笑金山豉其来久矣子瞻诗但爱斋厨法豉香其征也步回廊下遍览壁间诗惟张祜孙鲂二诗真成独步予按张祜诗实远过徐凝而不见取于乐天惟杜牧之守秋浦酷爱其诗赠之诗云睫在眼前人不见道非身外更何求皆为乐天发也祜不应招辟老于曲阿性嗜水石盖诗人之有骨而有致者而唐书不为立传鲂江西南昌人画工子也他诗亦不多见罗隐诗云老僧斋罢关门睡不管波涛四面生亦有致然是五代人语病泄泻不支欹枕亦不成眠自思天下事非吾力之所能及者吾亦将奈之何大限到来自己亦未必能保况眷属乎况奴仆乎子瞻哭干儿诗云生平忝闻道梦幻讲已详积药如丘山临病更求方我之谓矣然而死生常也特悯其以不良死不能无隐痛耳七月初一日请本山僧为亡童诵经礼忏施食觅骸者走两日舟亦几覆竟不得所幸江南北大姓施财摝死骸无暴露者当必得沙上一抔耳偶于李酉卿舟中晤刘延伯出周昉杨妃出浴图妃起立披薄縠如微雪罩肤甚销人魂独足稍大不知缚足已始于汉宫矣杂事秘辛可考也又有浴鹌鹑一小图黄荃笔得陶石篑先生讣音感叹泣下者久之此当今一颜子耳心和骨劲学道真切我之发舟大半为先生来庶几以学问相参证而讵意陨折伤哉伤哉我真诸公治酒于甘露寺旁大竹园中竹气含雪霰今人忆筼筜谷也舟过丹阳按晋地理志谓山多赤柳故名丹阳江南北志谓郡北有赪山故名丹阳楚鬻熊所封丹阳今归州秭归县是而西汉志以曲阿丹阳为楚始封甚误过蒋墅贺氏诸昆住处贺中秘虚谷及令子函伯邀游篁川去市可里许逾平畴行柳巷穿竹径半里许至园园内弥望皆水周遭可三里中因岛屿为楼阁过小鉴湖水色澹澹数折入柏巷始抵霞标阁阁外皆植桃故以霞标名后轩临水水外长堤多植梧桐芙蓉开窗则游鱼漾泳好鸟和鸣阁下颇清凉复循故路至鉴湖畔泛小楼船过月榭远望朱栏若鱼网曲折水上登鉴阁罡风袭衣置酒楼船夜泛天气澄清棹小舟从霞标阁右轩登舟沿堤碧梧翠柳紫薇花处处烂然半里许过第五桥涉桃花渡又里许至篁川庄门迎流水中有秘室画阁可居眷属循庄右掖行曲溪复回棹过小桥入湖中望浪光阁峙水心过月榭及大石桥复穿曲溪至霞标阁后登岸将遣舟回楚予初意欲以此舟浪泊吴越间然予多友朋每至一处则鳞集非月余不能了应酬时试期已近入都渐迫不若割吴越山水之爱以俟后来不然草草一览既不得穷山水之趣尽友朋之欢非快游也以此一意发舟西还至此月杪募夫肩舆入都至都中入西山闭关三月为入试资粮遣凫舟归饮于月榭月始圆须臾出树杪可鉴毛发二更泛舟饮于宛转桥上晨起风和气爽开水轩听百舌弄声游鱼穿窗下甚适月上饮宛转桥摘露桃食之过秋水亭息于石桥往莲花渠观莲小僮下摘莲房回登舟中水风冷冷开轩笑谈因自笑曰如此风景林园祇是胸中隐隐不快不知何故恶忙却又闲不得恶动却要静不得真是苦事陶公曰性爱闲静渠皆出于天性不如是必不快所以祗得逃世网而取栗里耳意者闲静非予之至性欤又何以恶忙而厌动也中秘论画次云家曾有顾阿映自题画像今失之矣相传顾翁请杨铁崖教阿映每年束脩万金三年余偶因白罗单不至曰醴酒不设主人怠矣遂携三万余金去不知所往后阿瑛散家财往觅则铁崖以三万金于海岛山治房屋聚人耕耘与偕隐焉亦奇闻也函伯持画数轴来看其一乃马文璧雪景千崖积素令人冷然上有杨铁崖题云东山西山失翠微银海玉海涵清辉老僧觅句扶桑晓化作春云满谷飞字尤秀洁后题云至正戊子春二月二十日拟王右丞家法写此作竹雪斋清供秦溪马琬文璧识又唐伯虎西山春晓云气秀绝上题曰绯桃斜映水茅屋侧临崖白白炊稻米青青爨叶柴又沈石田画一轴甚佳钱舜举宫娥甚秀媚贺秀才玄郎来晤论及钟减亭事减亭名鸣陛作令入为比部郎晤予于瓜州太学萧成芝处时黄太史慎轩先伯修及中郎皆在来时已醉不揖就坐但问谁为小修我当与角量因指炉畔一大盂可容酒三斤令取来如拇阵败者饮之予颇苦难然业已定议不可改且或可幸胜也一交拇减亭大负即指盂曰非两口吸尽非丈夫也一吸而干众皆咋指然此后遂沉醉不能复饮矣后予数往候之甫梳栉完已陈酒肴饮至三鼓而散此后数数招予予畏其留饮不往也一日偶相遇于长安市马度可二十步减亭酒气逆予鼻予扬鞭数之曰何处得此糟人一笑而别后以同官谢庭赞上疏并坐一司皆贬减亭益纵酒为人脩干魁梧性豪爽通脱自喜陈孟公流也归来不自得竟以纵酒亡年未五十甚可伤悼夜梦亡僮阿鹭来貌颇不怡予问之曰汝已死今复来耶鹭曰我虽死特来随侍予因曰死而不死亦快人觉而自叹梦中之痴也嗟乎我非妇人之仁也徒以飞鸟依人三千里外一旦失去真可伤悼前在丹徒念幽冥之苦欲于竹林寺中为施灯一年寺中伽蓝为米元章予欲作一疏告之如亡魂可收望老颠用为侍史后以行忙不及行至南都当竟此念耳晨起无事命小僮棹一舟至浪光阁坐石栏上顷之复移舟月榭深柳中水色秋光澄练萧净以动火辍文初不知其火也误以为疟卫风过严转觉烦热夜梦不宁脾胃不佳少食即饱身常热汗如注忧思郁郁午后忽大吐带血予叹曰男子血如金岂堪常吐耶颇有性命之忧医亦错愕吐后热不可忍口渴如炙甫食少许汤即吐甫吐又虞见血就枕不能睡则起坐坐又不支出帷绕床行行复倒卧病榻卧东复移西西复移东微闻医低声语人云却不宜见血又有人云有子否予时热无可奈自思人生死是常事但得便死即好如此壮热此体不知经几番烧炙始就后世生平种种不知节量今日身受此苦何人可分何法可解复起绕床行热愈甚鼻息出入不迭上下气不属渴极无法可救僮仆皆袖手浩叹久之额间有微汗渐安渴终不止自叹前日在京口人宅上醉后大碗吃蜜和乌梅汤此岂非仙又往日血疾时老父云不愁此一次不好只愁下次再发救不得耳当时自念我但百倍谨慎去何愁再发不知老人言之清切若此也夜带汗卧梦中昏昏苦甚晨起体中不快有人云此疟易耳予曰疟易但我于呕逆中多带血盖我旧有火症又因疟而举发此二病叠至也且疟发至十场者亦多日日吐血岂能久耶若从此不止有性命之忧当如之何生平学道俱属知解现行无明种种合眼恐即受报逐世上虚华都不曾打叠此事究竟果何所得哀哉堕地以来为功名事将心血耗尽何如不读书孱人骑款段游行乡里间优游六七十岁而死耶日暮后作干呕不出久之得少涎亦不敢视热与渴较往日又甚矣错误迷乱中念若在家时用大缸贮冷水置身其内作一清凉快死殊亦慊怀今居此何可得也方热极赤脚走地上语仆云好收拾文集是夜去地狱无几也若再不止则视自经自沉为得计也晨起揽镜眼角颇有黄色独心中软弱欲眠抵暮微作寒干呕数口亦微热彻夜倦眠渐有起色矣疟不至予谓客曰看来世间忠臣义士杀身丧元亦非难事当病热极时一刻也难度若有人来刎喉真笑而受之耳古人云断头断肠等死看来断头差觉爽快断肠受磨特甚况忠义者苦在一时名垂后世即冥中鬼服神钦更有大受用在后然则人生如遇此等时节便是好际遇不可错过胜似呻吟床蓐求生不得求死不得百倍也体渐复晚独坐甚念有生之苦且年纪渐大血多耗散须多静少动以养血为卫生上计也为人书扇偶忆长安宴集时一首书之客问此何年作予曰此丁酉年冬间诗也是年予以下第游长安馆于伯修所是冬日暮则良朋胜友招携聚乐十九首云洛中何郁郁冠带自相索是此景也丁酉戊戌己亥皆然凡燕中名刹名园拣胜而游独予一人失意未能忘怀当时聚首不知其为千古之一时也今已矣友朋兄弟零落星散可叹也往京口见禾穗穰穰较一月前所见稻花香扑鼻矣久静忽舟行颇适入暮月色入舟天气渐凉抵镇江移行李甘露寺虚上人房按甘露寺乃唐宝历中李卫公建以资穆宗冥福时甘露降兹山故名夜月窥窗与僧幻休兀坐数日内勘破世间种种繁华快活事毕竟是刀尖上蜂蜜沾着便不好又如甘露内毒药暂时虽可口一日毒药发作便要裂肠破肚我学道十七八年止今才有几分怕生死才知生死海中头出头没出房入房生老病死一一要身受奇痛极楚转盼即至可畏可畏古人云如经瘴毒之乡水也不得沾他一滴要须十分防护我此时病新起道心较急看得极其亲切只恐后来忘却因书之于此但忆前日呕见血时热极时求生不得求死不得时即无处不是快活日子也同山僧上北固过天津泉高帝驻此云是中应有泉后遂涓涓矣从右腋屡陟至山门见大江浩浩风帆往来金焦拳立水上至大殿礼佛前山叠叠大江出其右折而右至三山阁实为一山胜处白水绿洲平畴稻畦茸茸左至石亭得江最多予禅友埋照南询止于此寺看藏与此中一善友钱大用善钱亦诸生父某以进士任省中此公偶信堪舆之说以水陆寺作宅移居其中白日常放光怪阿罗汉往来其中不绝其事尤多京口人虽知之不详惟大用与埋照极言之自见因果可畏亦断荤血其父家居竟为一仆持刀剚刃其腹而死后其子弟相毒一家俱在囹圄大用每言及辄泣下家中得罪神明恐此后无遗类耳大用年未五十亦卒初埋照再至柳浪相晤与予极言大用之贤今年来访之则曰大用今年逝矣问幻休所言与埋照语同益信因果可畏世之占佛刹为住宅为乌兆者不可不深戒也不独如来为人天导师侵其刹者护法天龙自然降殃即血食之神亦有不容侮者先王父葬地出于本邑桑氏桑氏之先富饶盖一邑遍谋风水偶得一地号凤形山其地上有聂四庙桑氏毁之其家后为鬼祟搅扰甑中饭皆变为粪妇女从砧上切肉即为鬼攫去煮酒皆为血如此十余年所生子皆如庙中鬼像其后有桑戌儿兄弟竟为仆诱去作盗犯论死一家灰灭矣后以地市于王父则庙中原无穴尚去数百步远聂四之神不载祀典犹能为祸如此可不戒哉家大人及叔伯辈亲见之非臆说也往在蹇督府衙斋督府云前作顺天抚台时驻遵化一士大夫原为壬戌同年一日持一呈求批云宅近关庙乞其地益宅即跪求之甚恳予曰关公护国正神我辈尚当庄严其宇敢撤毁耶年丈乞他事无不可此事断不可也其人甚愠后竟夺其后半此公尚无子连生两子皆无后门而死竟无嗣蹇公言已因云我最不信鬼神若此事真奇异也因钱氏事并书之以志戒焉月下因思某弃诸生为出世间清闲高僧暗中得许多便宜如我辈名根未断连年奔走场屋今已四十头发大半白矣得来受享亦无几时况受享种种俱是我所说锋刀上蜜甘露毒药何快之有今人说前世为高僧则喜说后世为高僧则喜至今生为僧则曰如何作此偏枯事世人眼孔真不足信信着便误了无限利益须是自作主张腊月三十日无人替得甘露山门题榜为天下第一江山晋陵吴琚笔琚书学米老逼真画亦然所着有云壑集殿上礼佛后出坐凌云亭见稻田如掌引大江水成渠曲折塍间垂柳覆之甚可泛风劲甚出寺门前若大堤竹箭丛生其下半里许至前山如象鼻回绕上有玄帝庙一僧揖客讯以海岳庵旧址云今不复得矣复寻旧路饭后散步凤凰池畔依山颇有泐石云襞雾裂类假山恨无亭可憩后穿槿篱归过禅堂禅关内一僧坐禅与之语盖真修行者是夜月不明数月内天旱无夜无月至中秋人人思赏清辉而月色却为云掩乃知如意事未易得也至鹤林寺寺久废陆尚书五台诸公复之见岳珂及孙觌与山老书刻石并东坡和刁景纯柳子玉光字韵诗皆嵌墙上柳子玉东坡妹婿刁景纯名约丹阳人家有藏春坞又有子瞻草书止七八字甚类醉翁亭记笔法盖老坡沾薄醉后放笔能为此体惜不全耳其中宋元迹颇多高宗书七佛偈尚存其一字颇类黄鲁直过古竹院即戴颙栖隐处唐李涉竹院逢僧话处也竹色苍翠周濂溪书院亦新复者盖濂溪曾问道于寿涯鹤林僧也其中有小莲池亦可小憩对门即黄鹤山如僧顶其伽蓝为米元章云此公发愿愿作此寺伽蓝故也予谓众香国里来众香国里去此等去来当是净土中人恐不止作伽蓝也意者菩萨护法无所拣择欤有僧持黄慎轩手卷皆与予别于西陵并三崃中道诗也诸作杜陵昌黎之间极才人之变化不意国朝至今诗道大盛若此杨邃庵先生嗣孙杨九皋来见杨公关中奏议予讯杨公事云当武庙幸宅时先人病凡上汤饭俱一仆余鹏扶送武庙问曰汝何名曰余鹏武庙曰改作万里可也鹏后自刻印章曰御赐万里之章盖此人亦非仆乃先人门下客不敢言客故言仆耳每上汤饭俱具五十金为仪武庙曰暂收下不下数千金曰尽与杨先生作茶果资驻驾一挥使宅晨则步至先人宅上或园中钓鱼作诗亦令先人作先人曰诗思迟钝请题入密室构思武庙笑曰我考秀才正欲面试诗成后改一字南园钓鱼得一大虾蟆龙颜大笑往游焦山风势大作不能往遂过瓜洲旧有地主萧紫芝名成芝时已捐馆一城遂觉冷落予欲往哭之值其令嗣他出遂已夜得一诗中有云家贫因爱客宦拙为嫌钱盖实录也夜卧舟中醒时已抵维扬至广陵同年李明衡招饮于城外阎氏别业水阁临流有吴儿善歌讯问詹淑正濂消息则曰未半月前逝矣淑正新安人能篆隶工印章少时客京师屠长卿为人所讦淑正亦与焉盖谓其共登俳场度新声也后归楚走仪扬间戊戌予居真州淑正来因数聚首时真州有老友侯师之名维垣亦好客所居书室前有流水声常往听之师之数留小饮每饮必招淑正真州城空其西北多种桃桃花盛开与二老日日往游二老皆聋予与人语不作大声自与二老久处予日日大唿与言苦甚凡半年而别后踪迹无定书信阙然前在金陵闻其在维扬所以来此欲一晤言不意其已逝老而穷困不振以死可伤也黄州林子木来言及邵武萧胜祖事胜祖初为农父但力行孝道后遇仙令其饮墨水便通文义且教以理学数学祖既能书通文一乡皆惊后至罗近溪诸公处论学颇得其奥子木过邵武亲往访之问以心中所疑一一不言而喻年九十七而终往闻近溪晚年奉一萧老想即此人也子木持一册来见遗乃陆俨山深顾东桥华玉二公书也秀媚遒美妙得晋人笔意俨山有札云山居初就日有游人每日一跻攀东溟未常不在念也迩日道体何似静养为乐仆新置二画船只用四五人可行约载数客其一设绳床偃卧其一具歌吹先驱风日妍美即挟以出浦随潮上下选胜而登或寻小港谘访故旧即牵挽而去虽滑泥亦可动此或古人所未有也今秋稍健顾念京师辈多入鬼录不能不为之婴情耳娱老之计以报知己他人固未易言也亮亮此书颇与鄙意相合乃知此老兴复不浅至仪真遣人讯问十年前文酒故知俱已逝去侯师之老而好客能诗年近七十而卒李季宣名癸酉举于乡能诗文豪饮出为县令后归未数年而卒有王康成名维宁者书法甚佳尤喜豪饮晚年以其子负债为人逼迫自不胜愤走至塘子边以头入水而死此皆往时文酒赏适友也或老或少皆亡矣潘稚恭出倪云林画潇散简净真云林笔也上自题云篝灯共听萧萧雨已是催花一月过翠竹乔松浑漫兴研山忽觉藓痕多三月二日雨宿无碍方丈元璞长老命写竹石写已并赋以发一笑云是夕基上人诚藏主宾讲师同集倪瓒记又有王叔明山水一轴其他如沈石田文待诏陆包山皆有佳者丁南羽名云鹏白描文会图极其工致移居天宁寺西玄上人房是日得方子公讣子公名文僎新安人甲午予应试武昌友人潘景升客焉子公困极作景升客从景升学诗九月犹衣练衣予怜之甚下第后念中郎令吴衙中甚苦无人子公差文雅乃以八行附子公子公遂东下至吴见中郎中郎留之衙舍退食之暇与弈稍分俸给之得金即以治衣裘市冶童招客饮不数月又贫矣然中郎终怜其人质直无他肠自丁酉春解官凡游历皆与俱新安人见其多缙绅长者游稍稍礼敬之乞贷亦有应者然得即以市酒招客不宿囊中也丁酉予又下第依中郎于真州与子公聚甚洽后同入都饮兴益豪己亥之夏同丘长孺中郎于崇国寺王章甫寓中大雨三日不能出户日夜沈饮子公夜拥歌儿入曲房夜半歌儿忽大叫曰救我救我时门已倒扃急开门歌儿曰方先生化为蛇矣灯光明灭中见方首仅如蛇大上卷复下觑甚可怖畏子公亦不为讶凡子公梦入冥司者屡矣中郎集中有之不悉记也数年后病日甚益不辍饮故中郎酒评方子公如游鱼呷浪喁喁终日丁未复从中郎南归至仪真僦居中郎补铨曹子公抱病往依之至临清病不能前遂卒过天宁寺至嘉树林戊戌夏客此与吴兴臧顾渚湖州司李闽人谢在杭日日纳凉于此树下文酒赏适甚快因题之为嘉树林矣闲步学宫前仪真学舍原为资福寺前长令移寺他处以此为学基颇弘敞泮池极阔与潘稚恭步至天宁寺少憩出沿天宁寺步大士殿前有井泉问之即东坡井也东坡由黄州改临汝自乞于阳羡居住朝至俞允故道出南都逢张安道出楞伽经授之初安道守滁入琅琊山藏院唿梯梯梁得木匣乃楞伽经也见经中字迹忽然汗下了知前生是知藏僧写经未终而化安道手书其后笔迹宛然无异前生乃付子瞻令书镂行四方子瞻先于此书后至金山了元处卒业耳未几月而登州之命下五日即以礼部郎召还除中舍矣未得久住阳羡也七年后谪惠州乃留诸子居阳羡而独与朝云幼子过至贬所后从儋耳北还子由不欲少年兄弟作两处必欲子瞻共居许下子瞻意亦决乃遣人至阳羡鬻田而行次真州舟中老幼多病己亦病难于冲暑出陆乃定计往阳羡子瞻病日益甚竟卒于常州顾家宅上亦竟未常居阳羡也天宁寺与西玄闲坐西玄云昔游五台天台当山水胜处都不知身心所在令予游览之兴勃勃步至东坡井边西玄云此水较他水每一石重五斤见大士阁边所供伽蓝为梁昭明太子讯之都不知其始末然此地近建业于时南朝刹宇最盛青宫或有胜愿未可知也卷四万历三十八年庚戌正月初一日寓石驸马街中郎兄寓中郎早入朝午始归予过东寓偶于姑苏会馆前逢韩求仲贺函伯曰此中有少宴集幸同入是日多生客不暇问姓名听吴优演八义夜梦莲池上人示寂予与中郎皆舆往吊其后尚有十余人俱缞绖既至知客曰公等与上人素相知耶予通名其人愕然不知何祥也莲池杭人以诸生出家后住云栖专接引人念佛行解甚稳予素未见之不知何以入梦至极乐寺王石洋寓中见王辰玉二律书卷上中有雪中乌乳分斋钵月下僧归及梵钟残灯贝叶翻香蠹春日檐花坐语禽皆佳境也闲步溪边看冰时风日甚佳冻枝内时有着绯人皆中贵往万历寺者受之云生平知交有一顾朗仲今已死矣予与朗仲亦素相闻恨未识面朗仲名云鸿举应天庚子乡荐受之偶取其藤溪雪庵记一首示予予叹曰天假以年所造未可量也极乐寺左有国花堂前堂以牡丹得名记癸卯夏一中贵造此堂既成招石洋与予饮伶人演白兔记座中中贵五六人皆哭欲绝遂不成欢而别钱受之言及昆山王明佐事明佐初名治后名逢年字舜华父王太史同祖与袁元峰先生为密友明佐后孤入都元峰甚怜之念故人子当厚之且为谋一官一日偶以书手遗明佐令代作古文辞三首明佐以一小赫蹄题数字答曰足下以时文取科以青词拜相乌知所谓古文辞者哉元峰嗤其狂后竟落魄而归家素温腴田数千亩尽卖去后有人持一古琴云此即蔡中郎焦尾琴也明佐信以为然以二百金购之极其宝惜后家贫更思置田乃以琴求售于王弇州云但得原直取腴田以老足矣弇州视琴仅可二十金而难于辞之语弟敬美曰王君持琴来若辨其非汉焦尾少与之彼必不快将奈何敬美曰但以付弟明日明佐至敬美语之曰昨月夜坐松下取公焦尾弹一曲云中忽有二美人冉冉而至曰上帝敕取此琴予不敢留二美人捧之而去俄入云中不见舜华大喜曰信神物不可久留世奇矣后竟不问琴所在敬美仍以三十金作一赆仪送之以归人后问焦尾安在舜华曰此琴在我家中久有去意果然不肯留也明佐诗甚佳书法尤工晚年微示疾自以所书金刚经置之怀坐化而去予谓此老真有米海岳风气不易及也客又云当伪吴时有金氏女十余岁能前知张士诚奉为神明取之入室依其母既长绝美欲纳为后不可将尽杀其家金氏许之曰太夫人实鞠养我辞太夫人去至则拜士诚母于床下化去矣士诚大惊乃以籍没常熟富民曹百万赀财为治冢墓今常熟犹有金姬冢云先辈杨仪曹传甚详予家有之又言近日吴孺子事吴孺子不知何许人酷好古藤每入深山寻藤或数月不出未尽则取生蔬啖之得藤以为杯为如意为佛菩萨为龙凤曲尽其妙或听泉乐之则穷日夜人不与之食不求食也此皆异人不可不识同受之函伯至法华寺看求仲求仲曰予数梦至此寺看牡丹似是好消息也考功事竣中郎以谢恩先出以字招予夜饮上元日过灯市觅长孺同往则已先去久矣至市喧阗不可步觅长孺于酒楼有自密云来者予急讯蹇大司马别后事曰去后蹇大司马谓予曰小修不至矣吾儿亦欲归西川毕姻二月中遂遣公子偕其母归旅次止一幼姬至六月病作自谓背上有小毒不知其为背发也数日后征医视之不治矣卒之夜城中炮响者三甲马之声轰然大小营中皆错愕以为有他变顷之寂无所有遍访炮响处不可得即大司马瞑目时也中郎出手卷一乃范宽雪景后有跋云此宋画苑范公笔大长公主书府秘藏之一日命前集贤待制海粟冯子振等题跋为天下古今之名画也子孙宜宝之东平兀颜思敬跋又有跋云范公画法为当朝所推老入精妙此尤得意之笔凡三见之儿子稷近得特藏之东里杨士奇识按冯海粟亦学禅中峰语录有与论禅书尤为词曲当家中郎出二卷其一为苏子瞻草书醉翁亭记放笔淋漓而结法甚密俱是三蕉叶后从十指中出者此书乃新郑家藏后传之江陵再传之家舅龚侍御惟长名仲庆所惜后有赵文敏诸公跋俱为人取去中玄曾勒石今石刻与此本分毫不异其一为赵文敏公洛神赋见此字乃知赵公书法出于二王奕奕有神令后人所不能模拟者廿六日得黄平倩书云两得兄书亦得三哥书具省想念之意弟体幸渐可支恨左不如右耳昨日闻陶周望即世怀抱恶甚道侣雕零乃尔人世孰可把玩忆壬寅别时欷歔恐不复相见今果然矣兄书言前得陶兄书似有所得不审临化得力与否弟索居日久尝虞堕落安得傅翼以破七年之积结耶闲居岁久赤贫自怜即欲买舟下崃以赴兄约亦未易然且贱体亦未堪远涉也世事悠悠四顾增叹惟当精勤大事于明岁内乃可远游耳倘缘数如意得奉二兄教有所省发当结庐于无喧处或禅或净必有所就免得腊月三十日又载一肚獐狸去也三兄高捷后能图一便差就我荒落乎赴顺天癸卯同年大会于钱戚畹宅予连坐为都中王黍谷名嘉诏与予同门其兄名嘉谟丙戌成进士为先兄伯修同年旧传此公知前因予备问之黍谷曰有之世传殆过甚当家兄未生时顺城门内有一老人某好善临命终时瞑去忽苏曰我当托生豹韬卫王指挥家作儿此善人家也生后三日汝辈可来视我遂死死之时即家兄生时也后三日其子来视且言故家兄见之泪落自后每见辄头眩半日不省人事遂绝往来春场毕后倦卧杨修龄至坐床上少话即去甫梳栉晋中左方伯黄梅汪静峰可受至强欲读文予数辞汪必不去不得已为读一过汪甚许可月夜中郎同胡仲修陶孝若来袖文而去孝若应入场苦其劳不入亦觉翛然陶孝若来道及张玄真事孝若曰张志和隐于祁门今有张村人相传于祁门仙去志和踪迹晚在吴兴不知何以复在祁门表弟龚苍屿来云偶与同号生谈云万事前定予头场倦卧忽见二十一号者为一鬼所抶予惊而往讯之其人不觉私识其名昨日遂帖出乃信场中有鬼神也新安太学吴嗣先处见大李将军栈道图上有宣和印赵千里秋高牧马图子昂马鲜于伯机柯敬仲题跋李成老柳繁藤有米元章审定印又有太原珍玩王良史章又有大李将军宫殿雪景顺城门外李戚畹园宽可五百亩种牡丹可三十亩内有老槐虬枝盘曲因架二亭其上五六日前苍屿作一梦云弟见兄至一园甚繁华内有大树架屋可坐今日偶见此与梦境正合亦一异事左心源侍御邀中郎云浦谢青莲陶不退与予聚于慈惠寺僧真贵号愚庵蜀人与黄慎轩为法契出慎轩札二册有意无意之间笔迹甚工予谓愚庵当摹上石以垂永远耳心源云人生随其所居之位皆当有成章处若进退无据与世俯仰碌碌奔波则为庸人予深服其言吴嗣先寓见阎立本职贡图贾秋壑收藏阎立德锁谏图宣和赏鉴赵子昂自书竹赋并画竹李龙眠临阎立本度人经变相图王叔明画松风阁前有无准和尚题松风二字后有杨维祯顾阿映刘伯温诗宋景濂记僧宗泐五言古诗姚广孝七言古诗并跋语随中郎南归辰出春明门送人颇多予皆未及晤至卢沟桥水涓涓流即古桑干水也舆中望西山一带犹露雪痕晚抵良乡风大作有寒色时友人李素心弟雪里亦同归夜同榻抵足共叹求名之苦予欲葺山居为终老计而素心有志香光之业矣雪大作报人不至遂行至琉璃桥白石砌成可三里许极为壮丽其下即古所云圣水也水出上谷东径玉石山过良乡县径羊头阜合于涿水桃水至河间入海晚至涿州得全录相知得隽者颇多而荆州一郡皆落意颇不快久之始定舆中寒甚怀抱甚恶自念已四十余矣常奔走场屋劳苦不堪舍之又不能真是前生业缘安肃道中雪晴出城数里见流水一曲西望远山甚秀冶风大作舆中见枝影满地如月夜拭泪读书亦甚快过石桥流水清碧午抵保定府清苑县过泾阳驿壁间有李大司马霖寰四绝中二首云短墙小屋柳垂垂二十年前此咏诗今日重来无觅处空余乌鹊绕寒枝南去北来枉自嗟闲愁赢得鬓生华数行遗墨犹难保何况玄都观里花壁间多有和者因忆庚子中郎以祠部出使周藩予以顺天乡举不第同过此驿见壁间有临漳令王子声一鸣一诗云初日照骑马悠悠旌旆摇孤臣长粪土万事隔云霄朱楹抱风叶寒蝉喧暮条端居念天地疏阔一题桥今亦不见矣子声初为太湖令后为临漳令竟不振以死中郎因以诗吊之云只合临漳死曹家鬼好文枫根犹有绣夜壑岂无春砚乞铜台瓦姻求洛浦甄歌遗涂粉客衣逐买香人客鬼轻残蜕骚宫重楚魂生死旦昼理夜乐胜朝颦予亦作一诗后遗失亦不知何语也晚宿庆都尧母墓墓如崇阜正方登其颠望一城如小盂西北诸山秀妍讯之则唐县完县诸山也从庆都发过清风店涉唐河至定州州学观子瞻雪浪石盛以石莲花盆石黑质而白章奔腾如浪雪浪二字非此石不能当亦非子瞻不能名也其盆边周遭有字云画水之变蜀两孙与不传者归九原异哉驳石雪影翻石中乃有此理存玉井芙蓉丈八盆伏流飞空漱其根东坡作铭岂多言四月辛酉绍圣元字画未经摹拓神理甚完旁有一槐中空外裂似亦子瞻时植也前庑下刻王摩诘墨竹又有雪庵书六言诗雪庵即书茶榜者元至正大德间有僧雪庵以大字楷书名于世其临兰亭为牟大理赵子昂所赏即其人也午后过刘禹钖陋室光武鸡鸣城从新乐发过伏羲生身处憩伏城驿日暮抵真定府城中空阔如郊野从真定府早发过苏味道故里宁武子旧封汉蒲棘侯柴武台宿栾城憩于赵州院看吴道子画水一壁觉汹汹有奔屋之势然壁已久颓恐临笔耳过张兵部去华居仁宅叹息者久之去华旧与黄太史平倩善己亥以补官入都一日予与丘长孺偶会平倩平倩曰今日有酒豪张去华见过度不能独当之二兄可能陪饮后同饮去华逃去已不能上马矣去华左官去为蜀藩幕官从征播功成而去华病死其人有奇气且学禅过王莽城宿于柏乡是日有馈南和刁酒者清冽如泉当为北酒第一春已深今日方见绿草及柳条江南之兴勃勃从柏乡至内丘一路多风沙道中见民有菜色中有临城县界立石即子瞻所云南迁必返从临城道中望西山草木可数者也今日沙雾不见太行晚宿内丘中郎云昨夜梦与人说禅云说现前即是的也非说现前皆非的也非又梦与僧无念说禅云你道酱是盐耶大风沙石皆飞欲游太子岩不果过宋璟墓午过沙河积沙如雪可十里许是日始见柳条含萼桃李晚度洺水宿于关天气渐暖共坐大槐下饮洺酒临洺道中日清和见游女攀杨柳采其苗者甚多盖俭岁为蔬故也至黄粱祠晤肥乡金吾张念堂名懋忠兄弟剧饮而别从邯郸过河是为中州交界处颇有岗峦杨柳垂丝桃杏盛开晚宿于磁州吴本如偕蒋子厚从五台来云五台寒色异常月川妙峰二老皆无恙因与订游百泉之约记万历乙酉舅龚侍御仲庆谪官此地一年前伯修梦侍御以州俸为计偕饯至是侍御果谪州倅定数之不可逃如此丙午中郎入补官予随计偕黄慎轩以宪长官此地酒间出铜雀砚重大无款识盖亦近时赝瓦也磁州道中多崇阜相传魏武疑冢也过漳河饭于丰乐镇风大作晚宿彰德府夜谭王无功陶隐居事颇有山栖之志从彰德发过河徘徊文王羑里处饭于汤阴过嵇侍中墓宿于宜沟从宜沟发见桃李盛开过子贡故里渡淇水水清澈见石子憩有斐亭过殷墟宿于淇县按水经注淇水亦名澳水诗云瞻彼淇澳绿竹猗猗毛注云绿王刍也竹扁竹也汉武帝塞决河斩淇园之竹木以为疌寇恂为河内伐竹淇川治矢百余万以为军资今通望淇川无复此物水边多瓦砾耳王刍扁竹亦无有也旧说绿竹指王刍扁竹非今之竹不知淇园亦自饶竹谢灵运山居赋自注云淇园卫之竹园在淇水之旁可证寒食从淇县发见舆人采青叶而食之乃榆叶也昔阳城屑榆为粥即此取尝之甚甘过斫胫河饭于板野过比干庙夜宿卫辉府纣都也清明迂道往辉县游百泉风大作道旁有古槐一株甚虬屈近县有白云山登之可望原隰止于邑风止天放晴骑马出县西门桃李芳菲秀麦盈畴五里许至苏门山百泉息于书院竹丛生亭台间大有幽意已泛舟水面可百余亩逐处皆泉如珠串上溅不可纪极澄澈见底万年苔及菰蒲生其上泉水荡漾嫩绿深碧秀冶可爱时露石如绿雾近水下泉上沸愈多为涌金亭其额子瞻书也舟折而右有清辉阁闻水声甚厉已舍舟过渎祠登尧夫安乐窝有楼可眺晏坐久之按康节庆历间过洛爱其山川风俗之美有卜筑之意嘉祐七年王宣徽尹洛就天宫寺西天津桥南以郭崇韬废屋余材为居三十间请康节迁居之富郑公为其客孟约买对宅一园有水竹花木之美夫以共城之秀美而更卜居岂以寥寥无友故耶右为啸台下数百步为公和土窟午餐中郎曰此共城稻也有山簌甚可餐讯之则云鸡肠笋饭已过道院复登舟取水试茶在中泠惠山间憩于某姓者墅亦有楼可眺天晚宿雾大霁始见苏门山外太行诸峰层叠可数此地偏据湖山之胜枕借泉声真所谓流水声中过一生也游九山山去邑十里上亦有斧噼石偶于石上见一诗云一心贪与白云期解带归来任所之每个名山住几月苏门山上较多时嘉靖癸卯王受甫题语亦有致不知何人也又有吴门袁安节公名洪愈偕藩臬诸司同游题名字时为嘉靖庚戌方为中州少参此山寂寞少游人不似苏门故题字少予亦洗苔书数字遇有石如砥处布席小憩共唿大白见太行蜿蜒天际若雕刻人马虎豹花鸟种种形状甚可爱玩而百泉之水隐隐一缕东不知其极也又闻太行之中如盘谷者甚多恨未能游焉间有洞可居至颠风大作晚驰下甚疲此山石理亦佳恨无树耳予一日前屡梦登山一夜梦倚一石壁题字则先已有字镌刻其上今日光景宛然九峰以有九峰得名渡黄河见广武山中郎曰此即连嵩少诸山者也郑州途次有流水云即贾鲁河也从郑州发饭于郭店近店有谢花城不知何以名今邑内大隗山畔又有御花园相传为黄帝种花处晚过黄水其水流至县城东北七里入于洧夜宿新郑白乐天生于此邑东郭裴晋公吕正献公着欧阳文正公修皆葬于此地者也中郎以眷属病不成行饭后登高文襄公宝谟楼尽一城之胜因出城息于溱洧水侧有碑云子产乘舆渡人处善乎高文襄言之也云此当亦偶为之耳即如孟子言徒杠之成必十一月舆梁之成必十二月非四时皆可为也洧出西山之近郊溱乃合流平时深及马腹而已夏秋之间雨则山水泛涨高十余仞奔腾而下不可以桥也子产乘舆济人时月无纪岂十一月二月不成杠梁止假乘舆哉孟子恐人崇尚小惠有乖大体乃借此以立论非真谓子产不知政也曰圣贤亦以乘舆济人否曰不为也亦非必不为也偶然则无不可者辟之救荒者然彼其素有善政使家给人足大杀不恇上也野有饿殍开仓以赈次也若道遇饿殍且死而箪有余则亦饲之岂谓吾自有赈恤之政俟其自及虽遇饿殍且死必不以余食救之欤子产之事有似于此语甚确全文见本邑子产祠碑不具录过桥登凤凰台上有坛询僧不知所自复步归晚宿邑中过溱洧始见油菜黄花郁然此地路若深溪两岸壁立皆千古人迹蹄轮所蚀而成积雨注焉二十里外为曌水源发大隗山中路畔有仙姑洞从土穴达于巅得平坦地有数椽尘鞅倦极多暂停焉讯所云仙姑者鲁姑也饭于子产铺子产墓在此地故名当更名遗爱为佳至禹州城外为颍水石梁整洁可爱晚宿官署中修竹翠柏宛似江南人家别业予岁甲午曾住此月中饮青桐下今十七年矣从襄城发出城过汝水汝水发源于高陵山东南径襄城城南说苑曰襄城君始封之日服翠衣带玉徙倚于流水之上即是水也城始以周襄王居之故名襄城矣楚盛周衰蚕食中原此城即为楚地所谓楚王城畔汝水东流者也前为首山按天下名山有六而三在中国其一为首山首山亦无奇峰异嶂不知何以雁行灵岳岂以鼎湖重耶首山接紫云山中一窦如永巷古置关于此楚之险当在此方城山与此正相近故曰楚国方城以为城又云楚争强中国多筑列城于北方以逼华夏故号为万城唐勒曰我是楚也世霸南土自越以至叶垂弘境万里故号万城然楚以方城为金城而其中又有万城杨用修疑方城即为万城非也方城在汝颖之间为入楚第一关实为咽喉方城为城无可疑者记黄鲁直集中云曾作叶县尉叶城南三百步省禅师道坊也即传灯录中叶县省也今三户萧然安睹净然哉从叶县发路多硗确过澧河饮于旧叶即叶令飞凫处也息于保安驿光武昆阳大战处也此路两山映带西掖之山稍近翠色扑人峰峦起伏不知何山东掖山稍远岳岳有生气暮至裕州博望驿即汉张骞故邑也往来题咏甚多惟李湘洲太史一诗云孤亭间虚空危栏翼石壁亭亭数株松云霞发深碧起视群峦层溪光乱相射盘梯花倒看入阁烟相逼雨过万瓦鸣灯残四村夕疏星杨柳来河汉看不隔不见问津人空思泛槎客独存韵致无关故实至雨过万瓦鸣灯残四村夕尤为佳境李大司马一绝云清风亭下参天柳岁岁看人触热行亦大有韵子夜烈风暴雨畏墙塌不成眠抵南阳府壁间有予旧作鹧鸪天一阕尚未磨去云寻去寻来几度秋得来原在鼻尖头祖翁一片闲田地昨日亲将文契收身尚在意先休逢场作戏尽风流自从识得根苗后劝我愁时也不愁戊申春北还作也时偶有所入故口占云耳夜话间坐客云严光会稽人光武未尝游会稽不知何以为故人也予曰严光南阳人以避乱客会稽考之任延传曰天下新定道路未通避乱江南者皆未还中土如董子仪严子陵延皆待以师友之礼可知光之为流寓也然子陵娶梅福季女为妻岂避乱至会稽后始娶妻耶今人因后汉之诬遂以本地高贤为产于他方良可笑也林水驿沿路枳壳编篱已有襄中风景从林水发过光武故里饭于范蠡乡宛三户也从新野发过白河饭新店此后多崇岗巨峦便与中州异矣从吕堰发沿路多木香花开如锦幄风色甚恶不见襄中诸山近樊城始了了渡浮桥息于城外馆驿晚步城西大堤游龟山上有声声石石颇多佳者游谢公岩岩以谢庄得名去城三里过大堤依山下遥见楼台枕借甚觉清丽堂后为岩若长廊上有字乃至元年间赵清老祭阵亡将士文也上有泉淙淙下注由岩而右得小阁阁畔得径路登山山上有楼有洞可瞰江游岘石寺过朝阳洞石壁甚秀稍为石庐所蔽左有一石即所云叠翠石也又半里得寺寺之上有洞石壁上有字可识为胡旦谢泌陈尧咨窦学下阙一字字甚古健右有石亭亭独立摇摇欲落即岘石也石畔有石几石榻榔梅荫之游檀溪寺见璎珞柏至万山杜预沈碑处下即王粲宅也有王粲井在焉下山息于庆德寺入隆中山水回合最为胜处按隆中乃襄之隆中非南阳隆中也而世以躬耕南阳一语遂谓隆中在南阳不知秦始皇郡县天下始寘南阳郡襄阳属焉盖汉荆州刺史治在南阳襄中俱南阳属则武侯所云躬耕南阳正合荆州所辖统部言之耳世人自不深考舆地故作此疑也游谷隐寺走麦畦中看古碑饭于潼口宜城道中见汉上山色青翠甚从宜城发行数十里两山出左右掖生动甚夜宿丽阳驿从丽阳驿发山路崎岖雨色黯黯晚至石桥驿散步畦间见农夫播种者颇觉田间之乐从石桥发丝雨若织晚至荆门州游惠蒙泉泉在西门外过桥度山足有双泉出山下汇于池泉上沸若珠大约同苏门百泉云泉上有黄鲁直所书惠泉蒙泉字并黄平倩书过象山书院门外流水从石桥落于涧声甚震裂虽旱潦如常至唐安寺佛顶上旧有珠光耀烁人今二者已去惟一佛额上尚存日已暮不及细看早发虎牙关楚之喉舌也过卓刀泉其土黑名为墨城壮缪曾卓刀于此故名今荆州近玉泉亦有麦城正壮缪授命处墨麦二字讹也由建阳发晚过郡城外至沙市登于汛凫舟初甚倦及月色照水万里卷雪不觉身为之轻南风大作不成行游于沙市月下傅叔睿闻予至携一壶来同至舟中晤言江月皓白不忍归去至鸡鸣始散闰三月十五日还公安居筼筜谷入公安城中城日滨江故三户萧然往时石浦河垂杨流水第宅喧阗今皆寂然矣起散步竹中看新笋惟水竹笋渐出水竹即淡竹也取沥取茹皆用此竹余皆苦竹不堪用今人不知择竹取沥多不效公安有盗贼之变中郎与予自沙市归中郎因初到沙市居室都未料理即以是日归是时予眷属皆居竹林中郎以盗贼充斥命予移至斗堤新居中有小楼可坐下有栀子二树栀子亦名林兰因名林兰阁竹笋出土渐多命园丁扫阶叶盖是月竹子换黄叶生新叶也检往年锸锄畚之类老圃之兴勃勃墙角下大笋两三茎长能碍墙取去作汤供午餐衲子宝方从沙头来闲话兰泽云泽叔王吉人从村中来云村中许象山之侄豕生儿至第七忽产一人面者头全似人身乃类猴以舌外缴不停产已复生数猪其人体置之双田河中村中见者数百人两叔及吉人皆亲见者早同静亭舅方平弟连辔至二圣寺礼佛宝方邀入禅堂堂后静室萧寂甚俄闻龙君御将至遂先归遣人迎之君御亦以诗来午后会君御于署中始得君超中风消息惊叹久之后得君超书见其字迹端楷乃觉受病不深稍为喜慰晚治一酌与君御对饮筼筜谷中至沙市送君御晚饮中郎宅宿于龙堂寺来江上看舟修理尚未完午至刘元定新市沈氏园柏径甚佳池塘亦阔惜书屋太暗耳冒雨往龙山书院送君御共饮一日午后傅叔睿至群鼠号跳不休不成眠命小仆持一几至寺回廊下坐看月天未明出城伺中郎赴朱上愚召于不斗园有池可泛舟舟中相对剧谭泛凫舟新修完已可住往观音寺看吴氏园园虽荒落然有老桂一株花卉粗具后有塘可泛舟多并头莲予心悦之其直廉因许之成往观音寺前成吴氏园置酒招贺新舟诸客鼓吹丝竹合作溯舟而上观者如堵墙水光皓渺歌声语笑落波涛间入暮黑云四生复回舟旧处风雨大作诸客使星散是夜江声如撼同方平晦之过静亭舅早饭至中郎宅闲话归舟静坐中郎遣人来云死心已至龙堂死心即袁文炜中夫弃青衿出家者也俄死心至舟出无念书并刻予心律一册见寄中郎乞一官舟共饮江上是日中郎病泻不能动匕箸予等亦倦无兴然龙舟数只飞舞水心亦可观予久处歌舞之筵颇思清净遂动归兴静亭舅亦思归共宿舟中夜溽暑不可支二更始解同静亭舅发舟还公安至中途风雨大作泊舟北岸卷帘静坐看风涛际天神思甚爽舅于雨中假寐鼾声与水声相答舟人云此去文村不远须就民家泊宿予畏风涛令诸仆移舟去独着屐持盖走岸上吉人随之舅初了不怖见予登岸亦来一魁梧丈夫自持盖着水鞋走绿草中相视而笑筼筜谷新竹已上林翠色娇姹甚开净绿堂芳草漫径急令童子锄去拂拭几案静坐入暮王尚父来共酌此中日少蝇夜无蚊萧然似冷秋也午日居筼筜谷诸亲友携榼来饮饮罢自步梅花廊见一笋出廊檐遂折而上若有所避者故知此君之慧也枯而生笋有以也夫检书得伯修白苏斋集不觉泣下若存时止得五十一岁耳天新晴晒书及衣服王尚甫忽至入竹中闲话觉含雪霰气午后同尚甫步羊儿堤一民舍有凉风留啜茶后往江上看水水大涨波涛如沸颇有大木当江而下憩柳荫少时便道过表弟龚遴甫因留饮坐丛篁间待月俄云气楼起如有雨至者遂散饮于初月台上夜深燃爆竹数十宿鸟皆惊散闲坐竹中不出晚纳凉谷门偶见紫薇花一枝嫣然已开有老仆曰此花开则新米入市矣至艾家堰沿江岸行久之登泛凫舟小饮江月浩白波涛汹涌望对岸柳色沉黑开竹径入深竹中清凉沁骨夜坐筼筜谷门上油水映月杨柳濯濯油水即古之油江口也饮于初月台友人云风冷冷月晶晶竹萧萧宛似梦中也予曰此语正可作诗料入城还拜旧吴川令呙幼谷按呙姓前史已有之见南唐书又元微之诗司南却是呙呙苦乖切今邑姓作过音至柳浪泛柳巷密柳遮樾凉风穿柳中阴气肃肃久不见中郎欲登舟舟人云北风未转不若明日晨往为佳且令人趣宝方同去早同宝方登泛凫舟南风大作渡江张帆而上四开轩窗水声风色凉甚日午已至沙市晤中郎登楼时楼尚未落成已了了见大江一泓浩白无际风帆往来如在几案前中郎曰此名砚北楼取段成式饮燕之暇常居砚北也楼前仍作三层楼一间不惟可望江即松滋及安乡诸山皆可见予谓近居有江有山即是天与图画此中人作室尚不欲见天况山水乎晨过中郎砚北楼风色甚厉共对坐看一日书至刘氏园晤僧死心忽悟春初往吊莲池之梦园林阡陌宛如梦中所见又梦中见粉壁上数大字今果有数字始知会合前定非偶然也盖莲池以诸生出家死心亦以诸生出家其事正同园中有池亭可坐有一中天竺僧高鼻深目短发宛如今所绘昙摩状不能汉语晏坐而已取一黑褫上有梵书有雷音寺印及小西天诸国印其人日夜持咒病于龙堂寺死心接至园中为调治已痊日已西步至菩提寺景颇清寂记万历癸巳予住此无念亦来今十七年矣是时西川杨敦初名景淳以己丑进士令吴强项不事权贵改荆州教授来此地论学予见其所论不中窾大呵之遂面枣而去又与无念共坐殿上击钟一声作一绝凡十声作十绝声动举笔声寂放笔无念及客等大惊任气恃才如此真可笑也宝方显宗二衲往玉泉讲席时玉泉寺修成请北藏已久至度门法师如晦集沙门譒经众请讲楞严宝方度门高足也中郎与予共具大众伊蒲之具四金附二衲往并有字达度门且欲以秋初从玉泉至青溪紫盖不知果此愿否也有故人贺醇儒者以字来云身且死无棺木不能无望于君家兄弟予与中郎共以七金与之醇儒家素豪华少亦业儒有名诸生间父为别驾与江陵相公为姻娅籍没江陵时将逮其父醇儒挺身出备受拷掠其父获免家素豪盛以赌渐贫晚遂不振予少时与有杯酒宴笑之欢见其病中语不觉涕之无从也至南湖偶有所见乃青楼旧妓欲市人作鬟婢者也忽忽如梦中事过新市园居主人尚未成行至后园塘水白于雪围绕绿柳中真可作亭还过观音寺塔下有老僧邀入吃茶云寺如舟塔如帆须得一丈六金身佛镇之不然载轻舟疾难安众僧矣乞作一缘疏予笑而许之看报得西洋陪臣利玛窦之讣玛窦从本国航海来凡四五年始至初住闽住吴越渐通华言及文字后入都进所携天主像及自鸣钟于朝朝廷馆谷之盖彼国事天不知佛行十善重交道童真身甚多玛窦善谈论工着述所入甚薄而常以金赠人置居第僮仆甚都人疑其有丹方若王阳也然窦实多秘术惜未究其言天体若鸡子天为青地为黄四方上下皆有世界如上界与下界人足正相邻盖下界者如蝇虫倒行屋梁上也语甚奇正与杂华经所云仰世界俯世界侧世界语相合窦与缙绅往来中郎衙舍数见之寿仅六十闻其人童真身也中郎卷雪楼已可登眺大江浩渺围绕砚几望见远山如画下楼检秦中石刻有对一联长天夜散千山月远水晴收万里云乃杜少陵笔刻于秦中一山中石攀龙附凤乃唐弘文馆学士虞世南书在秦中书院归云堂字乃黄鲁直书在密县肇化寺内从徐寓移至观音寺塔下吴氏新居吴氏已移居予移行李其中入门丛桂一株为瓦砾所侵急披剔之募工数人尽去草莱花石渐透露后园有老柏三株海冬青二株腊梅二株白梅二株石榴二株杂花尚有多种皆为草封园后台上白水一湖澄人心脾而台狭不可亭乃募工以土益之大都置园以水为主得水始可修治此地据水之胜为可喜也台四周皆楮树楮于树为下品然叶极浓其实殷红可蜜其皮又为纸而仙家服食中亦用楮实不知何以贱之乃尔岂谓其易生耶子瞻有宥楮诗即此木也西日方炽时此树重重遮蔽如含云霰虽以珊瑚林易之吾不与也料理吴氏新园去其遮天障风者盖沙律作宅不欲见天与风故也中郎来园坐台上谓大有幽意饭后至十方庵少坐沿途深树中语鸟鸣蝉相次街道如拭凡入径路之整洁即南都不及也卷五往普仰寺寺内居民杂处妇女溷僧寮中了不为意至后殿皆捉鼻以往大殿僧舍皆措大占住郡人真可谓不佞佛矣便河水已满白云桥边杨柳半在水中夜饮于卷雪楼中邀夷陵罗伯生同游金粟园至徐寓同步登小舟过三义桥时泛凫舟正在深柳下乃以小舟往共坐闲话伯生出黄慎轩数帖予手录之其一云西陵江水孝子泉边依依尝若一日别去以后八年萍踪可叹孤衰病之余重以酷变去年人日耀弟先朝露先大夫素健饭坐尔神伤见背耀止有一子昆胤雅负才名比忽不禄尤痛人心孤泪出泉如目为昏肿两年来形神憔悴大非故吾乙巳旧恙前岁幸脱坐尔稍复为苦大都起居如常但左足少力耳自奉讳来一切谢绝文字礼坏乐崩于礼故然承谕贺文倾倒控辞想不多讶也久废临池手生荆棘勉强涂抹若出他人兄见之亦当相悯也大字或犹可观偶有崇阳纸谨书二幅往见一念茂椒是药品所须口一开一阖者大佳茂州部落户常以冬初至此佣工惠寄非难也时事日非孤百念灰冷惟当日储西资自觅便宜此外无可言者惟努力自爱其书中西陵江水孝子泉边乃万历壬寅冬予送慎轩西陵西陵诸友同送之隔江孝子泉也初伯修官京师以庚子九月仓卒去世中郎与予俱八月先归区处后事一一皆慎轩为之尽心尽力可无遗恨壬寅八月中将谋归伯修之榇于先陇中郎忽梦见伯修归见大人云儿非黄慎轩来送我必不行觉而谓予曰予夜梦如此但慎轩方侍东宫讲读那得至此不数日而得平倩请告消息又不一月而慎轩至玉泉以字来去葬期仅十余日中郎往迎之玉泉归其题主志墓皆属慎轩所谓素车白马之事千古再见矣事后予送之西陵别于孝子泉边相视泪下今光景俨然在目见此纸不觉泪涔涔下也予又问伯生书中云茂州部落户果何谓也伯生曰近边熟番廪于县官每春之各府县佣作不独一处又一书云专使见存乃尔空返极知方命为罪此中大自不安但衰颓恶境得借知己以辞他人亦保全遗体之道若此幸仗庇粗安或当补赎耳世医皆知用鹿茸而鲜知麋茸之功盖鹿属阳麋属阴人之虚皆阴虚也麋角应阳而解与鹿正相反故能补血角茸胶皆可用本草自明其他若熊油麝香贝母甘松黄连蜘蛛香之类皆日用药品而茂州常有觅之或不难得但不可因此恼乱有情姑问之兽人及采药户耳二袁兄往一再书来然契阔之思非寸楮可了闻小修有越中之行不审已还家否如有便羽欲附一函而东幸勿忘报我也又一书云茂州使还寥寥至今昨王巽卿人来始闻伯生移署陵州玉垒明月影入兰溪何如汶水耶前夏中得袁二哥书已闻有西华之行但恨不得偕游耳小修久无耗不知何似中郎约孤下崃以守制未毕大事俟卯后徐议也峨眉咫尺曾无黄生迹乃妄言他山水耶三书恐信笔草成未必存稿予故录之且其中谆谆念予兄弟故不忍不录也金粟园门成修理粗完遣工匠去小舟已练毕泛至对岸舟上小立片时鸟语荷香大有幽意回棹至亭见前园丛桂委借瓦石间乃以砖砌方台护之邻人陈生见而叹曰此桂每开则香满三市然主者不知宝惜根株埋没粪土如此者二三十年矣今何幸也回公安筼筜谷已空乃以后堂供赱谷佛像前列方等经看人斫竹去其龙钟者五百余根七夕天雨大有秋色火病偶发无医无药苦甚雨不止病坐筼筜谷中晚出见紫薇花满地如红茵侍儿欲扫去予曰黄叶可扫此花不可扫也中郎从沙市来居于筼筜谷话间火病遂去其半同中郎渡江江水涨甚过马家赛至大堤乃可泊舟肩舆行堤上见田中禾稼如云时有深潭荷花盛开竹林相望庄院骈列颇觉田家之乐午后憩于观音寺僧皆老农相聚窥贵客私相话语客来道余子默事为伤之子默能诗绝不受人金与之辄大骂竟贫病以死死之日无棺予下县中郎助以一金复为予代出其半遂免暴露又言邻舍有一十四岁女子忽自言前生为某县县尹杖杀五七十人至午辄戟手如拶状痛楚不堪抵暮复少停凡半年矣一客自往视之卧板扉上其父母曰前业深重非医药所能救听之而已金粟园木樨花盛开金粟满树一院生香篱落俱成颇似隐者之居坐楮亭少时命童子操小舟过对岸看莲花其花为西番莲皆重台而不结实过菩提寺中大士殿上有辽庶人所书幻影二字笔法甚佳庶人虽淫纵然颇有小慧知书画永陵好道庶人愿为道士得赐号真人因出入无禁冠道冠披鹤氅往来城野间人家设醮亲来上章尤喜妓乐犹闻之故老云每上元灯节皆以妓女数千导灯行绮罗黛粉繁华已极自庶人得罪后更萧条矣中年宣淫遂亡其鼻既居高墙日画猫易米粗知乐府亦俚俗颇有当家语中郎同散木至园来看木樨小饮徘徊而去坐楮亭看莲花中郎以字至云贷圃桂开如黄锦幄有新到吴儿善歌可急来予以事不得往适邓弈客至因相与散步大堤时大水已漫洲渚垂杨柳仅见枝叶因至周三宅饮遍觅歌者不得二更乃归寓贷圃者夷陵刘元定园也看人盖瓶隐斋修理久不完颇觉斧凿声可厌是夜思游吴越以散郁怀遂彻夜不得眠午过中郎宅中郎微动火予动远游意中郎云吴越太远三千里水道亦非容易不若搜近处之胜是日中郎闻公安近事不怿意欲绝仕宦于青溪紫盖之间结室以老且云生死事大四十年以前作今生事四十年以后作来生事可也至中郎宅中郎以火病未痊移榻龙堂寺前新市李居是夜予与散木遂榻于厅前散木夜起摸床不得忽以冷手触予鼻予愕然散木亦大骇已而相与大笑往中郎大市宅登卷雪楼看水水势浩渺万户皆在波光中风色甚恶不可久坐坐于砚北楼中天雨柴五十文一大束是年仅五月中七日南风此后皆北风水势没岸柴舟不能前故涌贵天放晴友人王尚甫至且云吾入门见老桂若龙蛇夭矫便已心醉同至楮亭见清水一泓荷叶田田曰宛似村居过中郎宅闲话中郎言及养生事云四十以后甘淡泊屏声色便是长生消息四十以后谋置粉黛求繁华便是夭促消息我亲见前辈早夭人个个以粉骷髅送死此后工匠事毕洒扫楼上每日坐三炷香略做胎息工夫予曰禅学悟后保存护持养生之理即在其中中郎曰近日禅学悟得些些理路多至放恣现行无明种种具在道力不胜业力祇是口头三昧临终宁有得力处四十以后决宜料理养生事起居饮食皆有节度乃为摄生之道予曰耳根常听此言亦自收敛中秋坐中郎宅中郎曰今日中秋天公悭月真孤负了也丝雨不住予归金粟园时工匠已完着屐前后行觉幽邃可居送马宅殡从园中至天皇护国寺自来佛殿少坐待中郎至同往马氏阡阡去寺不远与江陵相公墓邻是日风色恶甚城中见张江陵写唐诗字一轴下有太和二字盖江陵少时号太和居士和尚豁渠语录云过江陵会张太和如在清凉树下打坐江陵少时留心禅学见华严经不惜头目脑髓为世界众生乃是大菩萨行故立朝时于称讥毁誉俱有所不避一切利国福民之事挺然为之新安友人吴用卿处见王羲之亲笔迟汝帖窃意为唐人双钩之佳者有虞集郑清之跋又有黄鲁直颂孟子取之左右逢其源卷词云取之左右逢其源香严腊月火烧山对面谩人犹伫思打得香严也是闲后有宋景濂跋云黄鲁直书盖学禊帖者也法体虽殊而笔意骎骎似之晚年真书尤胜观此真迹可知米芾轻于持议答刘无言书斥其字为描殊可笑鲁直学佛得于晦堂最深人皆能言之兹可略云又见李巨川画长江万里图从岷山起止于洞庭后有张魏公浚跋云用卿至瓶隐斋觅书画予无所藏仅得杨妃上马图一轴用卿曰此钱舜举笔滚尘图则真韩干笔画春倦图用卿一见即知为赵松雪笔余沈石田数轴皆非赝手同登楮亭用卿曰一泓清水两岸绿柳宛似桃叶渡耳八月二十二日移幞至中郎宅上中郎火病渐加迎一老医李姓者年八十余切脉曰无病意稍安二十三日为中郎料理药饵自云昨为医者着一分参遂热不可支盖我系阳脏不堪服补药又不敢服凉药不若不药为妙予曰不药得中医但调理饮食为上是夜梦丘长孺来相视而哭曰予无所依矣醒时犹泪涔涔也二十四日中郎火病不退心甚皇皇二十五日中郎火病愈甚遣人迎邑中陈医二十六日陈医至切脉曰无病独予私忧之而人颇有笑予张皇者二十七日中郎服医药不效予一刻不能离左右夜半忽唿予入房已惊曰弟何由入此盖梦中唿予也予复出觉神明渐乱私自涕泣云二十八日中郎病未见痊足不能行日中差可夜殊不安眠大便下紫血块小便初如陈米泔水后赤如血如浓茶予私忧之甚二十九日中郎病不见痊饮食渐少且食时不欲见人大小便皆血予卧不交睫三十日僧宝方等至中郎频以二圣寺三圣楼未修为言九月初一日中郎病稍可予与宝方祷于大士塔下初四日中郎第二男生坐中郎榻前闲话独大小便血不止甚忧之初五日中郎病不见痊大小便血不止强起握笔作报慰大人初六日忽中郎室中老妪唿予入内云夜中便三四次皆血几昏去得不便则可望活予私自哭泣安慰之急唿李医至切脉曰脉脱矣予顿足仆地医曰勿惊且试人参汤已进参顷之气喘自云三分生七分死矣已复起便自云我略睡睡此外绝无一语遂坐脱去予唿之不醒矣痛哉痛哉一朝遂失仁兄天地崩裂以同死为乐不愿在人世也予亦自绝于地久之始苏强起料理棺木囊中仅得五十金稍乞贷当物市棺吏部郎之清如此即予亦不知也哀痛中急还公安安慰老父重九日侍老父榻前窃窥老父于无人处哭见儿至即收泪盖恐重儿之哭并有性命之忧也旦促予至沙市料理逝者事予自思中秋时中郎云我至重九体中大康矣当于砚北楼上作一佳会今相去几日乃有如许事人命如此可为骇叹至沙头哭中郎遂得血疾晨常吐血数日胀满不支医人误投以干姜半夏燥极夜遂不交睫狂乱甚自叹曰从中郎于地下得矣老亲岂再堪此痛耶病燥火甚恶饮食作呕又见血夜不寐以人事多体不堪劳登舟还公安同胞姊来不敢会恐一哭断肠吐血不可救也既至林兰阁下大人急来视且闻夜不能睡一夜凡数遣人来问睡否予忧病愈甚且恐溘朝露为大人忧生人之苦极矣居林兰阁下料理药饵体稍平步至筼筜谷看张叟治药及斫竹为箕畚等物午后过林兰阁小女儿牵予裾曰我念诗与阿爷听路逢萧史不回身风袅芙蓉绣领巾云里自然标格少但凭闺艳作仙人予不觉泪下此中郎游仙诗也友人刘绳之典一僧舍于寺中作书室欲转典与予予见其翠柏新篁微有幽致因许之其直仅六金自念年四十余矣进取之事自有定数不若置身净地随僧粥饭修香光之业为最乐耳晚归筼筜谷看橘子作黄金色磊落枝头因忆石渠流雪水金子耀霜橘之句念生死心不切欲借法水灌溉拣经论中极警策语令佣书者录之始于法华经以次及诸经论庶可发参禅念佛之机不令中断也得同参僧如寄书寄宗镜摄录一部宗镜摄录乃中郎所选袁无涯刻于吴中者也书付僧怡山来怡山病甚卧柳浪予往视之同王尚夫过筼筜谷步羊儿堤至法华庵老柏森森寂无一人惟二僧雏午课问月江老衲云在后室坐禅遂过五弟园园有胡僧晏坐深目高鼻不晓汉语沿王家堰至大人处看制药午饭后过龚名世宅小楼委曲可坐向名世乞唐诗纪事本颇佳归篝灯细阅饮于表弟龚遴甫园时水仙一亩盛开紫蓬莱吐秀蕊满架紫蓬莱即瑞香也病体初痊怀抱甚楚聊于小园养鱼种树拨闷早过园时梅花渐开腊梅亦有开者宝方来共坐腊梅树下曝日得潘景升所寄新安山水志等书盖未知中郎先生之去世也晤李四秀才名守穆云数日来家中堂前地下忽有白火起中如浪纹光耀非常一家俱见之若是者凡三见欲掘之其兄光禄少卿李公道宇名守约止之云是祥是灾是伏藏皆不必问但不发为是别去至园少坐复步至柳浪看怡山怡山病渐愈拥被相对予问及寒灰近日行径怡山曰寒灰近日正结伴苦参其中灵慧者俱能开一线路予曰此事真能自信不妨为人作师家但下刃要紧无轻许可否则狂慧渐生不可救也怡山大以为然晤卢孝廉非敖讯及谢通明名景倩秀才事云通明同王孝廉稚恭名应翼饮本邑多宝寺中至十王殿以肉置阎罗天子口中云汝亦解食肉否相与大笑是夜通明回即发病死稚恭亦病至一处见一人尊严若王者逮通明切责之曰汝生平亦解说禅学静坐自不持戒乃以肉戏尊神何倨慢不恭若是论汝阳寿尚有十年今尽减去付所司治罪谓稚恭曰汝与此人为友不加谏止罪亦当坐引至一处有穴如环中仅可容一手四围皆铁钉曰汝能以身从此中入去即放汝归稚恭私念云置一手犹难况此身乎又自念生平奉白衣大士冀大士循声救苦乃一心念观音大士名号如此数千万声忽有大士自云中冉冉而下令稚恭引其裾即入去又从中引其裾即复出主者因赦之使归病良已景倩与侄祈年善曾至公安闻其病死甚速殊讶之不知因果可畏乃尔有客言欧阳公不信有三世事予曰诚然苏子由云彭城曹焕为予言壶公观有老道士刘道渊年八十七谒之神气甚清服细布单衣缝补殆遍壁间题者多以不易衣为美焕问其意道渊怅然曰此故淮西守欧阳永叔赠也世人称永叔忠信笃学而已君知是人竟何从来耶昔将去吾州留此以别比尝得其讯吾亦去此不久也焕闻之愕然莫测徐问其故皆不答公尝自言昔日谢希深尹师鲁梅圣俞数人同游嵩高见藓书四大字于苍崖绝涧之上曰神清之洞问同游者惟师鲁见之以此亦颇自疑本世外人今闻道渊之言益信然则身为世外仙人而不信有因果者固多矣隔因之迷岂不然哉过二圣寺忆元微之远安寺水亭怀展公诗云碧涧去年会与师三两人今年见题壁师已是前身观此则展公今二圣寺僧也远安寺即今二圣寺宜入志往沙市王尚夫偕风色甚大不可以舟乃肩舆从江南行道逢一牛垂死吐黑水石余予恍惚从舆中见之及至逆旅王尚夫云适见毙牛吐水奇黑闻其人曰急磔之往沙市卖予自思沙市所市牛肉安知非此物若误食之必无生理从此将断牛肉矣予谓尚夫何不早为我言当以数镮易而埋之免致食者中毒岂非快事尚夫曰君行远不及闻也与王尚父登砚北楼心酸神惨相视而叹金粟园后篱落俱颓命工修葺之腊梅含胎未开觉此中静甚归筼筜谷梅花大开中郎诞日痛苦不可忍时八舅已入郢往其家宿夜梦中郎相引至玉泉与无迹拜于一大殿上觉而谓八舅曰甥频梦中郎在玉泉岂自在中阴住彼处耶甥欲作一祠玉泉以祠中郎而身老其中老来不任奔波似为得计耳舅以为然甚有往玉泉之兴因遣人约宝公同往同宝方游行众香林偶晤周念净居士云观音寺塔下有居民姓邓名星者得还债猪一口方砺刀欲杀之而异香忽发遍觅之无有乃从猪身出也予与宝公惊愕因同往视之猪适在门以手摸之耳目鼻口香气酷烈若今零陵香然亦大异事与宝公共叹五台薄荷之事真不虚耳同宝方从金粟园晓发过大晖观俗名赛太和颇有乔松茂树及角坡寺皆未暇憩见八岭山蜿蜓上多朱邸马鬛晚至合溶宿于图台山弥陀阁按合溶乃沮漳二水合流处也沮水出襄阳房陵县景山即荆山首也水经注沮水又连北径汶阳郡北高安县界又南径临沮县西青溪水注之今远安县是也据注高安临沮为二县今以远安为高安即临沮似非沮水又东径当阳县北又东南径驴城西磨城东又南径麦城西即云长诈降处也传曰伍子胥造驴磨二城以攻麦邑沮水又南径楚昭王墓东对麦城故王仲宣赋登楼曰西接昭丘是也沮水又南与漳水合流漳水出南漳县荆山南漳汉临沮地其山有卞和宅抱玉岩又南历临沮县又南径当阳县又南径麦城东王仲宣楼在东南隅临漳水而赋之曰夹清漳之通浦倚曲沮之长洲是也二水皆径麦城而合流于此麦城又与昭丘相近则仲宣楼旧亦正在合溶十余里内无疑总之荆襄皆名荆州而当阳荆州隶也仲宣客此赋之正不必在荆襄城郭间也晓从合溶渡河走当阳溪河清澈见底近县山色葱翠憩于城外报恩寺予谓僧曰堂前墙不宜高高则障却山色了也饭后行二十余里至度门寺晤无迹禅师相见喜悲交集入暮同步至打麦场上山围寂寂一月孤寒不似人世已复同坐梅花树下剧谈是夜百念俱寂稳眠至晓半年内所无也晓起同无迹诣秀禅师塔瞻礼仅存遗址瓦砾磊砢传灯录载师葬龙门其实寂于龙门葬于当阳张丞相说所撰碑文具在可考也忆元微之宿度门诗门临溪一带桥映竹千重诸岩分院宇双岭抱垣墉诸句可想见度门之胜此地久已荒芜无迹剪荆榛立兰若自耕自食宛似农家且自云生死之际未易言念佛尤未纯熟更欲闭关数年予闻之惕然有深省饭后至大通寺遗址沿溪而行溪即玉泉下流清澈见底过三郎庙关将军平祠也记云溪友议载玉泉寺鬼助土木而成祠三郎神即关三郎也诚敬者神仿佛如晤缁侣居者外户不闭财帛纵横莫敢盗者厨中有人先尝食顷出大掌痕出其面历旬愈明侮慢者长蛇毒兽随其后此唐人语也当玉泉之盛其神固如此也玉泉长老遣夫役来迎饭后同无迹宝方往玉泉循涧而行见山势如覆舟又如宝冠诸山拱抱尊胜无比近寺泉声汩汩峰峦秀媚草木淋漓依山宝殿雄踞上有智者道场四字黄平倩太史书旁联为襟江带汉三千里盖紫堆蓝十万年家中郎作也记万历壬寅送黄太史于西陵归至此殿已倾圮不七八年而刹宇一新规未央而摹祈年则无迹师愿力与平倩伯修中郎及诸护法赞助之力不可诬也坐方丈饭后至慈航居士接待处登藏经阁已步至乳窟听泉溯泉行声逾厉谒关将军祠因往智者洞别开一嶂沿途多怪石洞中可容数十人石色甚古松箭丛生其上一里为朝曦阁阁已废议与无迹复之是日与无迹商榷欲于此中择一胜地建庵朝曦止可游玩不可居不若于智者洞下建一草庵为便遂共视其址正在玉泉发源处日已暮循旧路归无迹回度门予与宝方月下听泉至夜分乃寐晨起至大殿礼佛步门外泉田予谓将田之半凿为渠引泉水其中为放生池世间惟活水最难得此地稍稍修葺何减百泉惜无好事者耳无迹云智者洞前地狭不可以庵适闻寺右别开一嶂旧名松桂庵今已废分属寺僧种麦若以数镮与之不寂不嚣实为佳处可作庵基遂同往看果如无迹之言晚无迹别去已复与宝方闲行至关庙桥前碑亭阅古今题咏诗张孟二诗秀逸清绝若乐天诗乃东都玉泉非此地也东都去城三十里有玉泉山玉泉寺乐天尝往游焉故其闲游诗有云闲游来早晚止得一周年嵩洛供云水朝廷乞俸钱长歌时复酌饱食后安眠闻道山榴发明朝向玉泉观嵩洛供云水句可知玉泉之在东都也又有玉泉红踯躅诗及湛湛玉泉色一律若属当阳则此诗亦宜收矣乐天不宦荆州由九江移忠州守从水道往未游玉泉也惟元微之谪江陵士曹数游玉泉故有玉泉道中诗云楚俗物候晚孟冬才有霜早农半华实夕水含风凉遐想云外寺峰峦渺相望松门接官路泉脉过僧房微露上弦月暗焚初夜香谷深烟盖净山虚钟磬长念此清境远后忧尘事妨行行即前路勿滞分寸光松门泉脉二语至今宛然玉泉之为官路唐已然矣岂容改移哉此诗宜入玉泉志今志中失收又元微之有思归乐诗云江陵道途近楚俗云水清遐想玉泉寺久欲登斯亭即此玉泉也秤直付玉泉长老易松桂庵基予再步往看有山有泉苍松老桂真成隐者之居决于明春兴工复与宝方任居士同往乳窟命童子扫窟前一方地趺坐泉涓涓流听之不觉成寐晨起忽作大风至午雪花飘飖山半放云气如绵松涛滂湃无迹以登山小极微病宝方往视之归来雪满幅巾矣原约以二十日往青溪恐无迹难山行托宝方止之宝方来云度门必欲往风止日出即策杖来也风止曦日出予喜曰是可作青溪游矣会觅舆夫皆早出且候度门不至乃定以明日成行饭后与宝方任居士作山后游憩于关将军庙过桥抚掌泉皆上沸寻官道行至山后多乱石亦有透过者各据一石而坐已后归道逢长老同僧雏担茶及饼饵至啜罢过壮缪庙予曰可惜一泓清泉无奈车尘马足何长老曰庙之右有路乃故赵太守汝泉所改邮骑道也今废矣攀萝而上穿峻岭之背望见九子诸山如画俯听泉声淙淙甚宜亭至新市庵基上翠微处见远山堆蓝予谓僧曰此处可作一阁名堆蓝阁复渡溪过前岭看远山穿松径而下至寺前适无迹以游青溪来寺同宿夜坐贺予得庵基并问庵何名予曰玉泉亦名柴紫可名柴紫庵也无迹云予近有山中诸诗名柴紫庵稿今被居士夺去矣天放晴同无迹宝方任居士往游青溪不数里别玉泉诸山入一音寺界亦智者所建峰峦甚多总名为一音寺岩也翔舞飞腾幻变百出昔游桃花源上酷爱其山势生动天外浪壁层层以为希有今见此山姿态横生真堪伯仲无迹马上大叫奇绝几至坠笠饭于一音寺岩下顷之天复晦雪纷纷落颇为山行忧俄复霁别一音岩入青溪诸山之界相与下马顾盼予叹曰予生平有山水癖梦魂常在吴越间岂知眉睫之前有此青莲花世界也僧以手指曰瘦壁棱棱有若刻露当其前者即凤山也过此山多石不复上矣近寺忽见清流一泓滂湃喷舞与无迹下马坐桥上予曰吾见泉亦多矣跳珠霏雪何处无之未见浅碧淡绿如此水色者按水经注青溪水出县西青山山之东有滥泉即青溪源也以源出青山故以青溪为名今但以青名溪不知以山之青名也盛弘之云稠木傍生凌空交合危楼倾岳恒有落势风泉传响于青林之下岩猿流声于白云之上游者恒若目不周玩情不给赏是以林徒栖托云客宅心泉侧多结道人精庐即此地也已入寺礼佛出至龙女庙前乃青溪发源处昔晋法琳于此作论龙女来听因祠于此前有方广地最宜听水泉发源同江故与江水同消长然石中出泉至冬犹滂湃尤诸泉所无也泉之上有峰一壁甚巉蚀如蜡泪注为二洞一为卧云洞琳法师箸论处元又有卧云禅师居之故亦名卧云洞大士洞斗绝不及往此路颇多佳石若太湖者无数恨无人剔出之耳往游鬼谷洞石色沉碧空中而多窍可作精蓝处甚多其文多如竹叶鸟亦过岭溪中行溪石为千百年雨熘所洗皆如雪色至鬼谷洞前三峰如砌入洞中少憩道人持炬火前导见洞上皆旋螺作残雪色其下若龟文所谓莲花池也水下注淙淙有声傍池行入两重石门有无数大蝙蝠若鸡鹜缀其上见火皆起或坠水中至前一小门道人蛇行而入会炬烟薰人目须退共唱佛陀渊渊作金石响道人云有桃源三郎及石柱洞可游里许为桃源洞入洞度门与予及从者皆大叫其中若大厦上如乱云封砌闪砾变幻中隆起一案若佛龛从来洞中石色之奇未有如兹洞者其邻即为三郎洞较狭于桃源而深过之亦用炬如重门大类鬼谷数百武有人家至石柱洞萝棘封门猿接而上中有千年石乳若柱此洞有水不可住然水极清冷觅路下沿溪复从故道以归从游者皆倦汪茂才云溪上有田可市去此可一里许予复循溪步至田畔归已暮饮数杯而卧鬼谷按拾遗记亦云归谷昔仪秦问先生何国人答曰吾生于归谷古史云鬼者归也雨大作至干溪游佛耳岩有便人至西陵作字与雷何思及刘元定诸衲皆先归予亦行夜宿玉泉阅佛祖通载方知玉泉寺原名一音寺也然一音寺岩上又有一音寺至弘治年间方毁岂后又另建一寺名一音欤晚雨甚作雪步前岭望诸山犹带雪微日照耀晶莹可爱柴紫庵闲行定草亭址步至乳窟溯流而上至泉上枯坐会雷何思以字至约于灯节后至此相晤寄有五台香菌除夕度门来玉泉同守岁携所作青溪诗五首来夜间予得二绝伤逝者之捐弃肠痛不可喻予谓度门曰今年受生人之苦骨肉见背受别离苦一也功名失意求不得苦二也自归家来耳根正不清净怨憎会苦三也秋后一病几至不救病苦四也生人之趣尽矣度门曰不如是居士肯发此勇勐精进心耶卷六万历辛亥正月初一日壬寅住玉泉讲经台晨起同度门上殿礼佛复至讲经台遥拜家园遂同往武安王庙时初日照岩泉水蒸而成雾礼神毕归小楼闲话午步往后山途中据石清坐同度门听泉于泉响处各据一蒲而坐不觉成寐将游紫盖同宝方往度门夜阅楞伽别度门同宝方往紫盖沿途多峻岭望玉泉甚尊特其后为青溪茅平诸山上带残雪日光映射宝公云大似晴云照覆山峦予曰云色稍陈不若雪色之鲜霁照人也过圣水寺相传葛稚川炼丹于此取水不数里为吴王坟冢隆隆起吴王不应葬至此岂吾王之讹耶楚都在沮漳间宜此地有王家陵墓所云昭丘者皆相去不甚远也此地望见沮漳两岸之树分行交樾不可纪极路从山后以达于寺盖自太行少室伏牛玄岳诸山蜿蜒而行至此地忽止其前则平原千里江南诸山皆可指数若天日清明可望见江上风帆数月来满眼峰峦忽见平旷如掌亦觉爽豁山顶有仙祠即葛稚川炼丹处前有井已涸予记列仙传炼丹紫盖乃葛稚川之祖葛玄名孝先非稚川也孝先跣行屈氏二女作履施之后分饵丹二女皆仙去至云山主为刘纲樊夫人刘纲为上虞令亦非是中人不应作山主俱误甚宜改正也寺肇基于远法师后天皇悟从荆州天皇寺移至此寺住时树木甚茂以湘藩造宫殿尽伐去近日栽松娇姹如绿云寺僧颇严守护不过十余年后又成佳丛林矣送宝公归公安予复归玉泉行岭上望远山晴雪殊快至圣水寺从径路趋玉泉舆中于诸山外见玉泉屹立有若久客望故乡畅适不可言喻岂非宿缘耶过金家溪畔两水合流处一小庵庵中僧供茶饼过此山峰多茂树无童者逾光石岭石净滑不受尘下岭即玉泉寺田松谡谡水涓涓窅无出路复逾岭以达于寺山行稍倦夜来焚香静坐亦自快往定堆蓝亭基较前更上三四尺见西峰一带如泼墨秀媚照人度门来视堆蓝亭基并成响水潭庵基潭上乳窟五十步为听泉第一处两山相夹可作庵度门曰吾老爱听泉声且与居士堆蓝社相近共作念佛因缘以毕余生足矣地属僧性美美为导从泉处至山背皆在庵基内山上前可听泉后可望九子诸山是日予作诗四首志喜至堆蓝看立亭柱度门来是日送宝方人回得丘长孺书词甚痛切盖吾兄去世后海内闻而痛哭者不可指数长孺尤甚大都人生去世士林中无有下断肠之泪者则其人亦可知矣在他人及长孺犹尔况己骨肉如予者乎予又安得不入山更汲汲人世事也入城循玉泉行水渐大过石根穿泉岸处复下舆闲步是日风日甚佳诸山甚青翠午抵报恩寺阅空长老新置一禅室甚净度门已先至矣遂偕过汪从事处夜归报恩寺阅空老衲过天王殿大唿朱风子在否数唤始应口中已喃喃作歌声矣予问故阅空云此人姓朱不知何处人嬉游城市夜宿于此人予之食则食亦不乞也寒冬惟着单衣亦不觉寒人予之衣辄与人夜宿于地雪夜唿之或裸体舞雪上出语或可解或不可解性好酒亦无醉时无嗔怒诟辱之扑抶之亦不怒也圣凡不可知然亦大异人矣因唿之曰风子冷否答曰我有坎我有坎复大笑汪从事请于城外园中食素因唿朱风子来予之酒辄歌且大笑饮已亦不辞而去且歌且笑摇曳而行薄暮出城外寺右有山隆隆起讯之则荆王坟也意即昭丘耳步至城外真武洞洞亦宽旷可坐恨前无水耳同上高阜处俯临沮水其右为九子诸山左为许由山中开一罅望见清漳不百步即仲宣楼旧址共借草而坐不觉已暮夜月朗甚闲步城内归至寺朱风子醉舞月下抚掌曰且混且混人问灯好否曰灯甚明路不平灯甚明眼不灵道已复大笑迹公早怜其寒以一衣予之讯之已施人矣往游龙泉寺度沮水水清澈见底不数里入山口如户遂行于日夕所望黛色中也二十余里至龙泉寺过胡康侯墓宋时老松尚存康侯武夷人父渊寓迹荆湖间至安国为蔡京所恶退居当阳之漳滨后子宏复徙居衡山矣寺右掖为远公洞洞高不可登遂归至康侯墓前听松月上松影满地遒劲甚取酒少饮夜宿于寺按伪秦建元九年远随安公南游樊沔及秦将符予寇并襄阳道安为朱序所留不得去乃分遣徒众各随所至远于是与弟子数十人南适荆州则是寺开山正兹时也所住精舍无水师云若此地可居当使朽壤抽泉言已清泉顿出即本传所云始住龙泉精舍是也然浔阳亦有龙泉寺未知孰是从龙泉早发往游九子沿途山色空翠扑人左清漳而右曲沮至九子山如高髻亭亭予以两舆人扶掖而上坐石上诸山绝似莲花此峰又莲花出水之最高者小童爆竹山应如霹雳声遏抑不得出久之乃止相看大笑龙泉僧以酒及松花膏至膏纯以松花为之和以蜜入口作松香气山内清供第一品也下山从燕子冲至何仙姑洞仙姑衡州人不应在此路甚险洞皆碎石合成出燕子冲如户闱忽开沮水当其前渡水至关将军墓前有石楠树最古饥甚命山僧炊饭饭后行五里至寺归玉泉过度门流泉汩汩村野间了无一人入门寂寂大唿门乃得开甚矣山中之静也迹公正吟哦作诗看砌亭墙闲步塔湾田上见溪上新柳远望如绿烟罩树娇姹动人往游智者洞憩于汉寿亭侯庙半里许有青石突出如盖乃樵人逃雨石也近洞处忽有人家墙外青石如烟磊砢其间石隙杏树两三株已开不数步青石如阙内围十余笏地可作一静室盖玉泉前山以泉胜此处以石胜色大类英石微痴重耳至洞静坐许时幽邃萧静微闻松涛至堆蓝亭时盖茆者尚未完步西南岭间可百许武怪石如林望山上石巉巉绿树丛生坐石上看远近山色秀媚甚卜一小练若最佳予起步忽有一麀及一兔突起去已缘山腰至对岭打麦场上少憩归午食饱后复游从乳窟渡水过祖师庙松风泉响相竞行近洞则松风为泉声隐从岭背上行则松风喧甚泉声亦少隐至一荒田望九子山如刻画诸山中惟此山独有芒刃大与鼎州绿萝山相似下岭至泉源处循流而下忽得一处青石堆积石路为乱泉所蚀成深渠大类虫书鸟篆泉从渠下注声响若钟因名之为石钟崃也溪上庄户以茶及酒至长老祗园亦携酒来云到处觅不得口中复喃喃为泉声所遮惟见口开闭也饮数杯复行涧中可五十余步至绣石涧涧两岸皆奇石绿苔附生秀细可爱若锦绮其上突出可蔽雨复倚石坐水为两岸石所束故流疾而声愈不平石为千万年疾流所击奇形异态百出过双石关不十余步为独石关一童子以石丸从不得渡则置丸水上以行至响水潭若奔雷矣复至堆蓝亭盖茆已完扫地少坐日照远山烂烂意甚乐之是日也得佳胜三怪石林石钟崃绣石涧是也堆蓝亭看编棘篱俄而迹公至坐亭上已同至响水潭寻溪而上觅锦石涧石钟崃迹公叹云所未经见午至堆蓝亭亭外棘篱已成见西峰晚岚如浓笔醮净水中墨花郁起间有浓淡又日色照之其无树者作淡金色有树者作蓝汁色真荆浩关同得意笔也是夜梦见玉泉山上复出一山若进贤冠状又见此山化为一舟飞行虚空皆异境也至堆蓝亭清坐山中寂寂无一人但闻风声鸟声及岭上叱牛声也下亭命童子持绳床往乳窟临水坐窟中石乳累累下垂俱不知为何人取去坐倦至塔边看新柳居玉泉讲经台步于山泉阁堆蓝亭窗棂毕功从堆蓝亭闲行步至怪石林坐于石上看山久之乃从前路归途中见两儿相牵大儿绝衣而去小儿哭甚哀讯之大儿小儿兄得罪于主人欲逃去弟不忍舍挽留之不得故泣也予见之亦泣因思此儿以兄远去尚不忍舍况吾两兄倏尔长逝永无相见之期岂不哀哉窃自含泪归寺半日不怡寺僧谓予眼痛发赤不知予之有所触也从玉泉早发游远安诸山偕者为李生伏之及僧祗园山中野花尽发沿途青李及棠梨花皆如雪至一音寺山皆如象王排立午抵青溪立桥上看水碧乳泓渟入寺礼佛后至龙女庙前试茶水味极佳上卧云洞以游山帐置洞边共坐从洞边攀萝扪石可半里许至海潮洞大略如杨惠之所塑普陀壁也一山皆青石如太湖中空而多窍扣之铿然有声若剪去草莱一一剔出兹山胜乃不啻惜无好事者从青溪发至青溪铺望乱山中忽如云破霞裂者即白岩寺也昔郭河阳画石如云此山真如云矣山路渐隘如入崃然渐从一窍内如永巷两山壁立时有泉声石上苔文绣蚀略如排当彝鼎至木瓜铺微雨石益奇古旁出为墨匣溪秀邃殆非人境雨渐大注觅木瓜庵不得复行二十余里皆穿崃中崃尽得沮水山水相依路尽左担晚渡水宿庆寿寺故人秦茂才定寓来晤昔曾见于沙头今二十余年矣往游鸣凤渡河行三四里近山中两山石壁峻绝滑不受尘水从中出已心奇之凡经四五渡始至山下两山如墙青绿照人间有石洞至观音堂水绕其前听水凭栏少坐遂短衣上山石级斗绝幸有石栏可凭天门有三相去各里许屡陟屡息诸峰俱如商周彝鼎朱砂翡翠照人望山巅仙宫若在针锋枣叶上住既至巅礼祖师毕住圣父母祠坐祖师殿后望后山如千叶青莲午后游后山石里出乔松矫健而净石级无栏下视陡绝导者挺身直下了无怖畏予饮数杯两道人扶掖乃得下归住石台上云色从杯前度驯鹰掠食雨大作稍住即往为鹿苑游饭后下山道侣携酒天门以次递饮而下山半雨大作至观音堂暮矣遂不成行雨中持盖溪间西去得双石峙立处如扉内有澄潭溪水所会至一民舍前前对石峰形空色丽水绕其前后倚山而住令人有卜居之想是夜道士伴松年七十余十余年不下山矣闻予晨往复来送至已二漏小道人蕊珠劝酒且乞诗遂为之醉从鸣凤大士阁早饭见日色丽甚遂往游鹿苑行十余里望鹿苑山色如破云枕借意甚欣然下层阜闻水声戛戛流入沮河即鹿溪也两山夹处如铁墙溪水潆回界之右掖诸山为狮子岩为招仙岩岩一壁如削如墨汁洒成左掖一山如翡翠屏为石柱峰深绿殷碧俱如屏障水墨岩忽折泐成一峰前垂长袖有若鹙头寺据焉水墨岩翻出其左鹙头再折一峰出其右即法华台也其前为石柱峰流水出其下两掖之峰多垂袖如重门水屡折而复出凡四渡水而入寺寺已敝惟断碑在麦田中考碑寺即陆法和居士旧憩第也晚设游山帐于法华台见后山诸峰叠叠尤佳然此寺中十余峰或如洒墨或如砂翠政不必借妍于远山也招仙岩在水墨岩上滑不受尘有一僧鸟腾而上予等皆股栗晚坐水边早游山后乃以山蹇从遇水则乘之以渡从法华台下渡水行绣铁崃忽见三峰如博山炉青翠照人渡水见山后户水隔之望见石山中多土山复归至绣铁峰即绣铁崃上山也上有平地望前三峰甚丽从两山夹处冒险搜剔石如醿可鉴遂至寺后岭上定喘息僧以酒茗至数杯后卧于石上者久之归寺午餐沐浴就枕熟睡起山游命童子以游帐置法华台上看山风色稍恶乃下台过水墨岩下凡两渡水至山口龙王洞边据石而坐忽有樵人从如削峰头扪萝循石而下众僧皆为之咋指晚步至石柱峰下从樵人处乞得茶数片以试水亦佳盖鹿苑以茶名所谓青溪水鹿苑茶也寺既凋敝僧遂不复种茶而绝壁上遗种犹存惟樵人采薪间得数两耳又有黄姜形如山药食之微苦村民以为俭岁粮时月色微明山形黯黯水声哽咽雨大作乃觅牧童避雨岩下坐竟日从鹿苑归近渡沮水回视万山摇曳翔舞因下舆缓行细看之不能别也复至庆寿寺玉泉归晤宝方雪照时二僧闭关修法华三昧方出来晤云静中光景甚为希有因与宝公商量为大人修梁皇忏事宝方来以教乘法数示予是夜梦与中郎会于一楼中郎看二人弈予问曰兄住此乐乎中郎曰甚乐予曰予即来此楼中共聚首可乎中郎曰未可予问修行有益否中郎曰大有益予话间甚快以手摩中郎身云甚暖非逝者相也踊跃欲告人而醒夜梦天上云气飞舞有若乌丝又若今之马尾罗摇曳满世界已作一阵入一大庙予在庙左立触予身予即腾起十余丈醒自喜为情少想多之征稍自快也自为斋主于三圣阁起华严会时禅堂衲子宝方怡山而下五六人本寺戒僧本空而下数十人皆聚于阁三时念佛二时诵华严经各一卷从寺中归园时园中竹万竿皆生花渐欲枯藁因命园丁以渐伐去颇有为予惜者予曰大限既至此身亦须将去况此身外物哉戴凯之竹谱曰根干将枯花乃必六十复亦六年竹实曰竹死曰盖竹六十年一易根辄结实枯死其实落土复生成竹然近来新栽者不数年亦东南皆然无一存者独水竹不尔且予近定居玉泉此亦寄也是日玉泉修庵人至已断水矣赴显宗斋早至柳浪柳色参天真所谓漠漠水田飞白鹭阴阴夏木啭黄鹂也小舟在溪边遂同泛少时追思中郎往时同游光景不觉凄然每值荷花盛时无日不泛有衲子遍虚能鼓棹偶堕水中大笑欲绝今遍虚亦化去三四年矣有谈及梅衡湘中丞事者云女澹然学佛死中丞祭之有云有佛自然有魔不信安得不谤予心服以为名言行亭成亦名陆舫可随处安立看山听泉者也汉阳王章甫从燕中来吊中郎时走玉泉觅予不知予之在公安也是日即欲往沙市而风雨大作开霁肩舆入沙市金粟园中芍药及杂花盛开同章甫渡江夜抵筼筜谷步至法华庵柏林中小坐便过五弟天华馆饭后至柳浪湖煮茗泛舟同至二圣寺看李龙眠罗汉并旧铸二圣威勐象长不盈尺健骨怒筋张口奋拳棱棱可畏同章甫宝公从公安发往游君山风日清和麦浪滂湃晚宿民安驿从民安驿早发午见绣林山色久不见山为之一快天暑从舟行风色甚恶长石江上有亭送予至亭中闲话晚风静予与章甫宝公入舟风色甚恬过墨山晚宿车水湾舟至洞庭湖口泊于岳武穆祠下泊教场前雨霁登教场山上山砥平十数里芳草油油真堪调马右望诸山如展旆而江湖出左右两掖亦奇观也往游君山至扁山西风大作不成行泊于南津港近山云奔马逝大有姿态春水浸其足径路窅窈幽奇大可泛岸上有古庙乃孝感夫人祠也秦皇时夫人之父以从役赭山溺水夫人寻父闻其溺遂赴水死至浔阳扶父尸浮水上后人祠之于此草木蒙翳守祠人养乌鬼塞路不堪坐问守祠者曰此去岳阳楼几里曰可六七里近此二里许有吕仙亭可登也遂陟重峦缘江岸至亭门对君山湖光浩渺绕亭乔松数十株拗枝虬曲皆数百年物松上有白鹤巢恶少年欲得其雏以竿中之危欲堕予以金为鹤雏乞命少年不可乃与章甫宝公共以因果报应之理曲譬之其人不怿然亦从此兴阑无必得之想矣久之肩竿而去予等少酌亭前亭右即为白鹤寺寺泉极佳以新茶试之烹点不佳不堪饮日将落霞气射湖心遂归坐舟头偶有流星如一月下堕忽分为二月光芒烛天舟人皆怖叫黎明东风细细一帆直走君山初日既出波平如掌方舟进发已抵山足系舟寺门见乔木蓊郁亏蔽天日黯黯含雪霰气两掖之山如垂长袖乳石磊砢如饮水而下遂坐石上早餐入寺礼佛天王殿前鸭脚四株唐宋以来物也上巢白鹤数百远视之如玉兰花正殿亦壮伟后为藏经楼左庑祠柳毅秀才作健儿装西去穿乔木中新篁绿色照人盖远视此山真似长眉一抹入其中求所谓十二螺者亦不可得都为老树寿藤所遮仿佛见污隆耳然曲径中时有起伏竹翠茶香杂花芬馥极纡回有幽致宛似江南佳丽名园过轩辕台此处可览湖山之胜惜以文昌阁封之复行行竹石中登酒香亭其下乃走鼎澧诸州道也空水澄鲜了不一其际倦归坐方丈假寝已至寺左掖髻上得朗吟亭望长沙湘潭去帆如阵上有古松数株陡健清人肌骨亭下古木萧森共坐其下小饮午后往湘妃庙忽得旷野平田极有野趣入庙中了无一人阅古碑颇喃喃皇英事不知帝女者乃天帝之二女非尧二女也自秦以来誵讹久矣晚坐乱石中听水晨起择一卜筑地双髻曲抱篁竹橘柚银杏木樨之属遮樾不见天日可作一小楼晨饭后风甚勐别君山一帆走岳阳楼下大都天水一色景象乃此楼寻常受用然亦不能于此外觅一奇语能模写其澄鲜也按滕子京增城楼为岳阳楼范文正为记苏子美书石邵餗篆额世谓三绝章甫曰文正之文信佳矣然忽作忧乐语果何谓予曰滕子京负大才为众忌嫉自庆帅谪巴陵愤郁见于辞色文正与同年友善爱其才恐贻祸滕豪迈自负罕受人言正患无隙规之值其以文求记故文正记中曰不以物喜不以己悲先天下之忧而忧后天下之乐而乐其意盖有在焉初楼成宾友请合乐落之子京曰直须凭栏大哭一番始快过庭录所载非妄也别章甫从城陵矶买舟归抵车水湾月色甚朗夜往塌石驿漏深不至泊墨山下一小港中上岸有长堤一带古树昏黑棘花带露盛开流水汩汩四绕皆麦田月下误以为江水甚可畏入舟再移里许得邻舟始泊去塌石驿数里程耳从塌石早发墨山之石多有磊砢水上者石色颇不佳此路多崩岸可畏抵调弦驿旧有调弦亭今三户萧然也石首张翁伯治具江上酒楼长石季新伯雨皆聚翁伯出前所阅乐春钓鱼图并卢同煎茶图再玩又南堂之什阳峰相公自赋诸文人倡和李崆峒何大复王稚钦杨升庵廖鸣吾诸公皆亲笔字多遒古可敬还公安居二圣静室看经赴本寺华严会夜坐甚爽登泛凫舟往沙市将至玉泉从公安发舟抵黄坛与怡山相对清话真如泛一日舟不似行路也从黄坛移舟沙头雨大作怡山留舟中予往金粟园收拾瓶隐斋看新荷出水体中病念玉泉未能去不若归寺过夏怡山亦至遂同入舟晚宿黄坛闲步柳下水中望落日恍若作西方悬鼓观也南风大作从黄坛与怡山各跨蹇陆行遇杨柳浓阴则借草坐谈午渡江抵筼筜谷住二圣寺禅堂静室时泛凫舟已从虎渡转三桥矣天雨为显宗题青莲册青莲庵基中郎所施见其册上字不觉潸然予题毕唿显宗示之两人泪交睫也将游村中从林兰阁肩舆往三桥舟中憩于茶庵过孱陵街至舟移舟黄荆口看月有听水之乐而无风涛之虑停舟黄荆口遣人约崔晦之同行晦之居去此不十余里将午晦之至风逆不成行遇嘉树林处则暂憩晚抵大阳桥桥久撤近桥有大阳寺即子美作诗与大阳长老者也沿途颇有土城多国乱时草寇所都夜与晦之开窗看月不忍寐去早从大阳桥移舟至长安村辋湖边湖水晶莹周回可二十余里可当西湖之半虽无楼阁梵刹而远树近林亦极倩冶过先茔拜松楸间丰碑不具今年当以舟往阳岐载石不容缓也湖上水平如镜看水上晚霞甚乐之雨大作舟中对雨清坐是日食新天晴放舟辋湖心初时热如炙已而水风拂面凉透肌骨天新霁念简田弟病痢久不痊与唐仲文同往视之至大德寺少憩寺门垂垂欲堕殿堂俱不支毛氏二甥寓此读书天欲雨急至简田处入卧内视之病已九月余形容瘦藁不觉为之堕泪自云昨日甚危笃今日稍可矣久不见兄兄在何处予曰予亦病往玉泉调治二月余遂痊简田曰我若有起色亦随兄往玉泉也移舟于鲁湖湖与辋湖相连去杜庄仅数步是日息于杜庄深松下了无暑气从辋湖发舟往刀环舟至小河口河曲不能入以小舟行涉重湖过横溪桥至肉浦登岸见长松参天蔽日新禾如云锦予不到此二十年矣家家种树居然有花源气象泛凫舟已至肉步河与吉人太初三甥步至河泛舟居民素未见官舟相与聚观咤笑与太初吉人早渡河至法华寺看中郎所市阴宅诣法华寺小坐讯寺所起云隋朝然丰碑已毁都不可迹矣登舟系大树下令童子焚香涤砚烹茶久不作此快事差如逢故人也从肉步发舟泊于之字湖湖水新涨不减潇湘枝江诸山如笠子亭亭天末夜宿湖中风水喷薄颇有寒色从之字湖发舟乱湖而渡十余里风顺挂帆抵赤云山山一小阜水中央有小兰若出小河口过孙黄驿晚泊港口四望冈下早闻简田弟不禄消息为之痛哭者久之盖予初意欲留视其病而弟自云我必不死又累遣人觇之云渐平故予遂往刀环里中不意去未数日遂长逝矣老母弱子比中郎事更惨即欲返舟还里而风逆甚乃姑往县中盖久不侍大人急欲往也晚过黄金口前为悍民所塞因水涨淹茅穗诸里茅穗民白于官率众开之悍民持梃来御杀开者一人邑侯力主开始定水大涨泛凫舟入斗湖登舟纳凉月色甚明泛舟过吕仙濯足台命僮辈收书画入沙头渡江至金粟园园后池中荷花盛开夏道甫处见李龙湖批评西厢伯喈极其细密真读书人予等粗浮只合敛衽下拜耳案上一觚花纹极密元物也归过法轮寺浙僧所供檀香普贤像精工甚送至峨嵋山者得黄太史慎轩书时已闻中郎化去消息读之不忍再读其书后一友人借看并藏去取班恕斋大字一幅并戴文进临郭熙袁安卧雪图置之壁间夏道甫马画兆来坐瓶隐斋看荷花检画卷之非山水者及近赝者付入城售之金粟园后湖荷花盛开作一竹亭台上过江陵王维南太学见卷有梅花道人竹十余幅其中仿与可者数幅潇散闲适每幅缀小诗极清远而作字亦甚有法杜柽居韩熙载家宴图人物亦佳画有马远及黄鹤山樵山水沈周鹅及山水皆佳傅叔睿来时微月蒙蒙予卧叔睿与客次飞歌坐前堂颇有凉风奈无以居安思移瓶隐斋于前苦其烦未决也拆后园瓶隐斋移之前斋无墙垣蔬圃中多秽气而前有老桂古梅因置亭其间东移西徙措大举止真可笑也因思去年六月作亭时中郎曰曷不置之老桂下予不可意欲作一高斋为木樨吐气既而无力复以此亭移去终不出中郎之言每事如此不独此一亭也令人泪落涟如矣修治瓶隐斋成后园溪中莲花盛开于溪北作一竹亭曰西莲以满溪皆西番莲也花极繁而不结实园中新煳一室有如珂雪坐而乐之渡荷花荡至西莲亭少坐步至一修花人舍颇有佳卉归至舍午餐仆者误杀鸡予诟之邻客云鸡豚鱼肉到口即吃生老病死时至则行此裴晋公家法也君何不效之予曰晋公临薨时进上所赐玉带使门人作表皆不如意公令子弟执笔口占云内府之珍先朝所赐既不敢将归地下又不合留向人间谨封进占完令人书写看罢安详而逝必如此然后为生老病死时至即行耳谭何容易入城憩王孙沅洲处沅洲云新移居此旧居有台即马融绛帐台也上有百年老松转鬻之人斫其松已为平地矣同游仲宣楼风色甚凉有溺隍中者急唿人救之得活瓶隐斋左右各移合掌柏一株本草侧柏乃合掌柏他燥不堪入药又移慈竹二种生死之念甚切将有弃家之志念侍儿阿陈年幼欲遣之出嫁托相知为媒妁务令得所庶将来入山无羁绊也八月初一日戊辰居金粟园遣侍儿阿陈出阁婢子二人亦遣去自念四十余矣将有五岳之志长恋恋闺阁何为净室明窗依然老头陀光景也移中郎柩入乡之期已迫往六侄处料理恳辞吊客非大举故也天雨如注难于发引午后始开霁微有月色移柩于舟移中郎柩入乡予舟先至虎渡渡口流水甚急非顺风不得上柩舟至无风觅牵缆小舟不得予默祷于岸顷之风飒飒上帆舟行转劲入口风即止似有默相者夜过三穴桥抵长安村天明矣友人马元龙以送葬同入村中云浦居士从龙湾市至云浦将按西秦请告未至故以微服来同元龙云浦往先原始至先母及先兄伯修墓前已往先祖凤凰山憩于义堂寺寺肇始于宋绍兴有一磬上书鄂国公神作证盟鄂国公岳武穆也意者作磬人乃征杨么时武穆部下士武穆死而其人不忍忘作此以祈冥福未可知也殿前银杏可十围午后至先曾祖茔名冢岭山山自松滋诸山而来高冢数十至此忽止亦一奇胜元龙云浦归予从行辞灵去肠如割予陪云浦往吊简田弟老母幼妻弱子哭欲绝予亦痛甚先约元龙舣舟四望冈以待既至舟尚未前予与云浦坐一草舍中细谭顷之舟至抵黄荆口月上矣入口随流三十里至县已漏尽天明始登舟同云浦至柳浪湖食斋至二圣寺智者堂月色已上共坐大墀上小酌是夜论学颇有入微处夜同宿静坐云浦携一友人能招乩至而不书以去惟向金刚塔前作叩首状乃知鬼神逼塞虚空矣归筼筜谷桂花尚未盛开堂前草深尺余独橘乐亭前橘子累累压枝月下过林兰阁宿与方平弟治一勺于大人前大人谆谆勉以作举业晚与方平弟王吉人同饮林兰阁下数杯散去步柳浪湖堤上意味惨淡不成欢也同吉人入沙市至江边北风大作憩于逆旅月上风少停遂渡江已漏下至金粟园木樨盛开如黄雪墙宇垂成墀净不容唾与吉人露坐至子夜坐木樨树下候月出清香满院至子夜不成寐九月初三日闻雷何思之讣何思名思霈号何思夷陵人与予同为诸生丁酉举于乡辛丑成进士读中秘书改检讨博学异才颇好言仙己酉典闽试试录奇丽甚庚戌归数邀予游衡庐屡来屡以他事止时忽闻其讣真令人肠欲断也为人心地净洁不沾纤毫尘俗气真是仙品母老无子且无弟得年仅四十七哀哉痛哉终夜太息伤文人无命善人无福欲问天而无从也九月初五日中郎期服阕中怀抱痛不忍即吉静亭舅招饮刘园园依便河水可泛舟门有枇杷树五六株浓阴交结封天蔽日荆之宜枇杷有自来矣故城门有枇杷门也独四周皆墟墓不容步予谓此地止好修行以近逝多林也近登高欲作会缘何思之讣不忍举乐霜降武弁迎秋于西郊皆以锦绮架为高亭是日得闽中左方伯景陵陈志寰书时方闻中郎之讣遣人致吊奠章凄惋甚盖志寰为先兄伯修乡试同年癸未举进士官工曹丙戌伯修官词林与志寰朝夕聚首论学后与中郎及予皆相契合时为闽左辖告病归年老尚难嗣息无复出意来札与予尤不可读记与志寰聚首京华皆万历乙未年事于今十六年矣兄弟朋友星落雨绝此自不可堪况仆乎一帆归公安大人体中如常甚慰大人病体欠安不能复入郡食息常宜照管乃借六侄堤上居移宿其中庶便往来定省读书栀子楼下作字别郡中诸社友取金粟园中诸书回大人病势较退病中喃喃命儿不辍进取大人体中虽健而神明昏愦饮食衣服皆借人力至于中外事一切不省营综家政以来累数千金司管钥于奴仆恐乘此一切侵渔遂出示令诸仆疾来算明盖两兄去世予忝居长尚有异母两弟及二兄之孤孀在一切任其侵渔是长者之责也卷七壬子正月初三立春往二圣寺礼佛邑长令李公迎春于寺通邑人来看春是日以所分小居加直与述之侄易中郎闲居后即予园油水中间之年四十三矣妻始有住处贫士之苦如此按油水发源白石山列水经今塞五弟园中梅花盛开设燕花下龚散木至时中郎次儿阿抚已二岁苏云浦欣然许以女姻散木为媒妁定以此月之十五日举问名之礼予与散木将同入沙头夜与散木同宿与散木从陆晚渡江夜饮于述之侄宅傅叔睿来早至金粟园马茂才处见征明画及陆包山画子瞻游赤壁图皆精妙金粟园腊梅盛开花香一院招客痛饮至夜半闻雷声而散天放晴早从金粟园登舟一帆下公安抵家午食矣见大人体中较前大清泰快甚夜坐园中听雨斋闲步过石马桥时秀麦之色照人矣桥近王尚书襄简讳轼先茔人以茔中石马填沟中往来因名石马桥云赴静亭舅席于浦河饮稍纵归时大醉初意本不欲多饮主人意欲成欢勉为谑笑饮复至醉以此知防闲情欲须于未饮之先及未醉之时若既醉则狂乐入心必无绳墨徒来明日之悔耳坐樱桃树下花山僧往湘潭回得李湘洲宫谕书近况颇趋禅寂欲往二圣寺以风不成行时书室门外樱桃三树盛开如雪风雪大作赴人召夜觉咽喉作痛每赴一席辄作病数日以苦为乐不知何日自解脱也雪霁日出隐几听屋下融雪声甚快晨起为僧寂子书金刚一段作书寄王章甫汉川尹夷庚并作养母堂叙寂子师三和以母老构养母堂名士多以诗纪予为序而传之割园之半杂华林为佛堂命一道人掌之内挂丁南羽所画文殊像于其中永以此地为杂华庵云是日深知一生来受酒之祸败德伤生其害无穷誓从此大加节制不赴席不召客即欲饮时自酌数杯亦自畅适一至沉酣必动嗔淫戒哉戒哉龚生玄在过楼下谈及先夹山龚舅事公由太原改岚县令卒于岚年五十六岁初病时自诊脉云阴得阳脉殆不可治因危坐数日语玄在曰吾事已矣惟念佛以待尽慎莫令妇人女子来溷扰我夜忽梦如来相顷之二童子持一金牌上书曰龚公中品中生又有一自缢妇人在前项上带今岳州白绢舅问之曰若与我为冤对乎曰非也冤已解矣化为黑风而去醒即告之玄在曰急念佛吾去矣我为作令未持戒律尚得往生四弟及中郎小修精勤若此何忧净土耶取笔来我自书一纸示之使知念佛之灵验也书毕遂化今临终字迹尚存天放晴往省大人甚清安时云浦按晋中渡江送之命僮仆束装往沙津送苏云浦按晋久雨忽晴柳麦润秀舆中看近溪诸老语录是日思得老父体已渐安玉泉之约不可久负况我每居家数月即抱苦病易流之性往往滥觞不独为学问虑即躯命亦当向静处保养以此决意山栖送过云浦后即行矣午后抵金粟园园中桂树忽结实如莲子生平未见亦大可讶清坐金粟园中阅四家语录有省晚间百念俱清颇享寂静无念之乐述之侄处乞得稗海一部凡六套吾友陶石篑选会稽商氏刻也闭门阅稗海命小童及一佣书者随阅随抄可效法者为一集事关因果助发道心者为一集救妄者为一集可惩戒者为一集蜀中大参曹能始见访坐话甚久云今日兄亦不必见顾此处有桃李盛开者明日同游作一日谭予曰此处有章台寺稍可步即约明日同往治酒章台寺江右喻叔虞名应益在舟亦同往近寺路径甚佳桃李大放入寺后息于僧房憩于沉香亭以旧有沉香井也井陋甚能始问此即为昔人章华台否予曰此是豫章台非章华台也能始曰赤鼻本非赤壁一经文人之口假赤壁翻作真赤壁矣则此地为章华台可也夏道甫至持李卓吾焦弱侯书字卷共看于大槐树下日暮散去是日能始云沙市城隍其乡缙绅陈蒲石也蒲石卒后降乩其家言之甚详曰其庙不在城中语多不悉记俟后会再询之作一记以示人也同吉人步至菜花地上席地坐看野原桃花烧灼同散木步至舟中清坐一日夜卧不宁甚梦中郎见唿曰已逝矣已逝矣胡不起胡不起自三月初八日为始先大人偶弃诸孤直至月终料理受吊经忏诸事昏昏忽忽旧病复作不暇书修二圣寺三圣阁后墙为大人及两兄祈冥福也礼忏得曾太史下世消息痛哭久之束装下长安谢孝便往鲁宅入村落间谢孝肩舆往三穴桥憩于茶庵为亡舅龚驾部及兄中郎共修以三夏施茶者也午至桥边登泛凫舟体惫极烦火攘攘舟眠差得清凉从三桥登舟午抵村中所过山庄骈列茂林修竹皆先人缔创也不觉泪下涟如矣拜于松楸饭于云泽叔处泊舟双田往谷升里谢孝此先舅龚方伯里也饭于散木宅坐大松林下别去登舟王吉人亦至宿于洁灵庙往鲁宅谢孝涔水一溪才可容舟两岸时有茂林野花扑鼻楚词所云望涔阳兮极浦即此水也午至涔河市婿鲁星卿来迎坐于后园楼下花草甚茂宅后有三层楼可望远山星卿以予戒杀不宰牲甚快之从涔河发舟晚抵清流湾从清流湾发舟夜抵长安村双田庙王吉人回从双田早发舟回公安同年安福令萧元恒有使归便致邹南皋朱玉槎吊中郎书予信笔答之即成行午后抵三穴桥微雨肩舆归憩于茶庵抵家已暮矣宝方往临湘寄书来云已吊曾长石太史临终作偈而化可谓无怛化矣二年之内丧中郎又丧我何思长石人世凄凉何以度日也予新失父兄怀抱作楚甚沉疴不减医者云惟任意游遨散其郁火则尚可望生予是之盖是时以全生为大孝不宜拘守制之例也然静养之地非玉泉不可遂束装往从金粟园往玉泉偕者为吴僧大云吉人途中农鼓村歌鼎沸宿于弥勒庵即圆台寺也夜坐深柳下纳凉从圆台寺晓发度沮漳之水清风拂人水石瑟瑟至当阳县城外寺中阅空上人僧舍午餐天微雨遂行不数里雨大注望玉泉山出生云如绵诸峰中惟此峰独有奇气可爱玩至巳公岭下雨益甚暂避于樵舍玉泉之溪大沸顷绝桥吉人大云不能前乃下马跣行水中几没腰隔度门可三里稍止复以肩舆行沿途泉声吼怒玉泉庄丁迎者亦至始得前长老冒雨持茶逆于路抵寺衣衫尽湿候吉人大云不至久之乃至如两农夫予唿大云吉人曰虽大云普雨所幸吉人天相二人皆笑夜宿方丈僧云此山中每有异人至则麂群鸣昨两夜皆大鸣故知先生之来也看新庵规制甚爽豁登堆蓝亭见诸山如画不觉神怡惟松树稍长能障山色耳僧云近有野猪二来山幸而无虎日暮无迹师来相见悲喜交集从山背取道至度门晤无迹师大云吉人亦至无迹留予宿楼上夜话甚适以庵托无迹法孙法宣管理别度门回玉泉寺夜至堆蓝看月谒关庙回至响水潭燕坐听泉无迹师来与大云吉人往智者洞往岁以冬月来泉从关庙发源智者洞前之泉已涸故过庙则不见水夏来洞泉大发接于玉泉之水如一溪可三里皆从流水声中过也攀萝至洞清坐庵僧具蔬饭迹公于藤石深处自锄一趺坐地甚清凉入暮始归流泉已印月矣坐乳窟树下见水石清湛之甚跣行其中晚至塔下席地而坐往祖师庙看人发刘后梳妆台伏砖庵中尚无墙去岁已付工直与僧陶砖万余犹不足长老云妆台墙尚有古砖可用以废台治新庵可也予乃留直作香供于佛乃取砖其坚润如石乃知先朝物力之富也鸠工修庵墙修庵墙毕功立庵门送大云吉人归大云以花山缘事还荆而吉人以收稻还里中是日撤去堆蓝亭轩窗易以砖穴以通风外翼以短墙前为峻级以山深松茂恐有虎狼虺蛇来惊定人也堆蓝亭墙成长日宴坐其上迹公来云风太勐不可趁凉取适同话至日暮始下游智者洞洞中沁凉不可久坐遂归金粟堂前门成坐乳窟石墙下看一峰直上如洒墨泼霞水汩汩啮其足蒲团坐水边终日从长老方丈移居金粟堂迹公至同往乳窟凡三渡水至一石壁下予以小几坐泉中迹公坐大树根上李生伏之据石闲话日晡乃归坐堆蓝亭祗园长老送斋斋后同往响水潭看亭基盖泉水从关庙沸玉溅珠可半里出入乱石中至大石下汇为小潭声如旱地雷以直付僧令作一亭颜以雪籁雪取色籁取声也坐堆蓝亭始看一日经午后复来乳窟听泉午暑同伏之至乳窟听泉僧倚云后至予敷蒲坐诸人各据石甚清凉步至乳窟听泉泉经雨声愈壮晚见近山吐云忽成兜罗世界月出破云里作冷青色殆非人世登堆蓝亭看山雨中山淡冶甚宛似倪迂笔意坐堆蓝亭阅经午后听泉雪籁亭已成看竖立迹公云宜得一佳联书柱予曰有司空图流水声中过一生一语甚佳惜无出联耳不得已凑一句作一联云巉岩曲里开三径亦可迹公首肯者久之于金粟堂后凿一洞名幻霞步至雪籁亭忽家中有大不得已事须予归了之嗟嗟拚百丈乱丝乃得入山今又复走尘土中可叹可叹晨起束装迹公闻之来送天雨如注后始霁别迹公及山中诸衲午至当阳寓阅空禅室令人觅舟月夜发假寐中时闻滩水声殊可愕鸡始唱抵合溶从合溶发舟渐觉水涨流平夜宿水村中不知何地细雨蒙蒙晓过万城千家浮水上水势一望无极青草赤沙不足喻其大也风更勐殊可怖去沙市三十里予舍舟觅肩舆午抵寓闲坐金粟园江水泛涨沙市街水皆没胫防御昼夜不绝初予自当阳登舟泛舟中望九子诸山极秀冶无风涛之怖若得一舟可以涉浅者游其间且抵高安阳平诸山中如泛千叶莲花中可以毕此生矣是日遂遣人往津市造一鸬鹚舟六月二十七日灌洋堤破江陵水消江南岸尽没松滋堤亦坏公安受害田亩之稍污者皆荡然一壑矣居沙市金粟园分异中郎宅上田产给两侄诸姬中郎居宦十九年加以老父蓄积数十年合田宅种种不满三千金两侄仅可煳口惟作一宅沙头规制稍异人遂谓中郎非澹然者予与中郎形影不离数十年未曾见其置升斗之田独好架小小房屋排当极有方略亦其性然也遣人命眷属空堤上居复与六侄仍居于园盖中郎存日见予住于园乃以堤上居付予居住中郎与予原不分尔我意谓可以忘言者也不意中郎逝矣既逝后予念侄子幼孤居沙市其地繁华尤与少年不宜予空其居以待之而侄子殊无归意予恐逼迫之致相离也姑置之经一年此居上漏下湿颓坏不堪又予新所分居差与园隔乃以予所分先居与六侄换易补以一百五十金居之适侄子有游冶事决意令其归公安而予退居于园盖侄子既归公安则吾愿遂矣仆仆迁徙皆非所计也回公安斗湖堤水涨一望千顷泛凫舟在门因往坐其上纳凉泛凫舟系大柳下水风扑面夜微月独坐舟头意致萧然看数千家如在甑中复入沙市舟至黄滩夜宿晓从陆抵园复从沙市归肩舆至文村渡江时水涨千里浩白对岸马家市皆在水中泛凫舟漏甚令工修葺六侄阖家俱从沙市下公安乘小舟至柳浪水大涨抱瓮亭皆在水中看人锄竹根种蔬培橘树橘乐亭前有橘四树已合抱人知橘实之美不知其花气味清绝诸卉不及也独坐园中看紫荆二树参天红酣因坐花下泛凫舟在辋湖为勐风打坏沉水生平好舟居今复不遂良可惋惜闭门清坐微月蒙蒙坐紫荆花下内悲父兄外悼友朋因病戒酒寂寂无一人往来可以倡和者不知余生何以度日取玉泉所抄师地论逐字玩味不觉道心勃勃午坐紫荆花下阅宗镜摄录先兄中郎集宗镜精语为摄录予又检其中之最精者为摄摄录凡上下二册阅惟识论无论其中入理深谈牛毛茧丝即其文字之沉邃奥雅千古所无也予最粗疏然阅此殊有深解岂前生于般若稍有气分耶中秋往智者堂食素与述之侄棹小舟以往远林近树俱在水中时大士塑壁粗具晚归以中秋节同侄月下清话以鸬鹚舟泛湖初游沮水从舟中望九子山如画因思造一舟可涉浅者盘桓于鹿苑青溪之间归来即令人往澧州津市造舟凡费十六金为期二十余日而舟成中可设茶炉酒鎗时水涨直至斗湖与诸弟同泛松滋山人萧湘来携有龙子羽及杨西来书二公皆谓常德今年大熟如往游衡嶷幸取道德山共随杖履且可少作薪米主人予闻之甚快设布帐坐桂花下桂花盛开约八舅及诸侄共坐清谈花下浓香扑鼻僧显宗以柳浪积水难居于斗湖堤后近莱公祠建立新庵其地高阜可种树初卖地人一月前梦此地有宝盖羽葆众贵人往来其上已而作庵庵成而宰官居士鳞集其梦征矣真前定也郊游憩于显宗新庵看新立楼居至郡登中郎卷雪楼潸然堕泪郝公琰至得潘景升书书中欲得中郎批点韩柳欧苏四大家文不知是书已佚散矣重九登卷雪楼午后忽发大风扬沙拔木雪子铮铮落将游武昌从草市登舟偕者为王吉人萧巨源泊于长湖畔龙口以日暮未过湖夜听湖上小舟多歌笑声乃知凡人遇水多乐不独智者从龙口发舟过湖湖面三十里即孟忠襄引汉水入湖以为荆西北险要者也湖中有少许地名八角坟皆前楚贵人釜鬛至湖岸边尤多古坟累累起如陵考之水经注所云章华台者皆去此湖中不远陵谷变迁都不可考矣过湖两岸多垂杨柳颇有逸趣从赵凤台发舟夜抵仙桃镇是日风日甚清美舟人举棹若飞乘日犯涛时时见有人家则知为镇市至仙桃已子夜矣从仙桃镇发舟晓风残月独坐舟中得诗二首午后抵汉川行二十余里舟人云自此江湖合为一流有便路从湖中抵蔡店月夜可行也至湖中日已暮见万里一壑惟有烟林乱点水上中流勐风乍起倚月为命月复为黑云所遮惟时时语舟人曰可稍近山以风再劲即倚山泊庶有生望也又时有舴艋舟出没苇林中殊忧盗贼波涛中忽见灯火舟人曰此蔡店也乃大喜抵蔡店已子夜从蔡店五鼓发舟予方稳卧天明闻桨声而醒推篷望天水相接一望无涯殊可骇异旭日渐升见水上小山鳞次武昌汉阳之山相逼而来晓霞如异锦绚烂盖水上霞也又洒然神怡矣至汉阳门登岸寓黄鹤楼下观音阁僧舍寓武昌观音阁僧舍黎明发榜阅小录亲友多被落遣小仆询石洋长君宜卿名胤振于家午步至长街看迎新孝廉是年试官命下极迟至八月二十七日始到省二十九日首场九月初三日二场初五日末场至此日始揭晓亦异事也步至水月亭晚酌于江阁入夜犹见江帆画山水邹春阳来晤并晤贞成王孙社友孝廉葛更生亦来一见曰兄何瘦甚也予笑而不答更生曰令兄中郎与兄友于百出常情弟所知也遭此能无瘦乎因反复劝慰数四予心善其言往游九峰出城黄叶如雨息于洪山寺入门有古松四株霜皮虬枝令人肃然登殿礼如来后饭左掖官房望江山绣错时水未退尽大地皆波涛也绕塔觅径路至东岩寺已敝夜篝灯闲谭人境清绝同游为李伏之僧世高晓从洪山发不数里青青之山澹澹之水出左右腋憩于卓刀泉至此山愈层叠了不知九峰所在忽从山口如永巷始见朱碧委借山间九峰环抱一寺如莲花之裹莲房而松枫杂立若花须矣寺甚整丽正殿禅室凡伽蓝所应有者无不具备尤宜雨以处处皆有回廊不须屐盖也守僧出无念师衲衣并钵履之属予曰此非所急急从回廊至狮子石登山顶始穷山水之胜犹为松树所蔽不甚畅予曰此处得一高阁则九峰之美备矣于树中见一处粉墙隐隐僧曰此阳逻也下山午餐复走前山望水武昌汉阳江色宛然在目松中据蒲安坐浑忘人世归来小饮僧共说庐山之胜令人色飞大都此中诸峰环抱极为幽邃而轩敞稍不足记李习之常言虎丘池水不流天竺石桥下无水灵鹫拥前山不可远视崃山少平地泉出山无所潭天地间之美其缺陷大都如此岂独兹哉从九峰发寺门有小庙予问故僧曰昔楚藩遣人为无念择地至前山欲定为基有老人云无念道场尚须深入因以手指其处忽不见后以闻无念念公曰此姓周名某死社于此者也今仍以为伽蓝矣僧又云洪山山后颇有佳处游否予异其言憩洪山急登塔后至山顶见道旁有怪石镌有前代人字已泐不可读既至其颠楚甸形胜一览无余盖今年大水经秋不减千里皓白所存者出水之山耳枕石而卧不知日之暮也登黄鹤楼水涨止见诸山晨起往寻葛更生觅旧社友王孙兰泽坏垣古屋仅见菊花十余本相与话旧屈指十七年之别矣至汉阳晨起同王宜卿百步往朝宗楼楼甚壮丽过晴川阁阁已圮其下乱石中有水云庵波浪滂湃震荡窗棂登大别山风日清美卧于草上逢宜卿送酒者至饮文昌祠复从山西下有怪石狞立可坐三和亦至同饭于大别寺入夜归水明楼下邹春阳以予近作登卷雪楼诗二联绘为图见贻联云细雨江南树浓烟渡口舟寓汉阳天微雨游王石洋葵园园中有方塘可二十亩临水为亭中多曲室密房真栖隐之所别宜卿诸丈于水明楼下从大别山湖中至汉口风雨大作不成行憩于舟畔一民舍主人大醉语言蹇涩甚为乐之四鼓雨尚淋淋天明忽开霁遂乘风发湖波万顷幸六桨舟不怖风涛午抵蔡店尚无故路复依山过湖至汉川已暮从汉川发舟闻鸡鸣即行其实仅子夜耳过麻布口遇小舟甚多舟人曰盗也皆冲舟而去至陈伯亭尚未明晚泊仙桃镇邻舟云夜中宜慎我等昨夜遇盗来共格斗力尽而去今夜当谨防之予登岸至民舍其人王姓者肃客入予遂取幞留宿主人夜治酒甚欢且云水灾无尺地居民相率为盗行旅宜慎赠以金不受从仙桃镇别逆旅主人过渔范洪夜宿岳家口中夜闻后船鸣金逐盗予惊起登岸顷之盗舟疾于飞而去予复归舟卧卷八万历癸丑正月初一日梅花廊花事盛开鹿胎满砌夜大雪时梅花中有鹊巢作二诗纪之示祈年祈年亦和二首九溪陈生君垣来极言九溪山水之胜至慈利则两山壁立中流一练宛如三崃光景春来花草芬香有若锦绮予将有澧阳之行即欲乘便一游君垣曰俟生归作主人也初四日晴明融雪予衡山之兴勃勃午间肩舆至三穴桥登舟游侣崔晦之时亦至画工画水龙未毕功漆工正施丹铅窗棂间夜与晦之篝灯闲话听风水喷薄之声眠甚适天复微雨静坐舟中显宗宝方各遣其徒来送豆豉酱菜宝公书云知居士三十年后不少酱醯也予答云甚荷新年佛法天飞雪已雪止舟人云春甲子雨则一春雨绵绵幸而无雨步三穴桥边大士庵庵基为先舅龚夹山地后施作庵施茶功德主即八舅龚静亭也岁于三夏施茶不辍庵僧出缘疏下有先兄中郎数字高僧如寄书之草草数语集中未存稿然亦甚有致桥为七省通衢其中仅存桥石一垛有志欲修之恐不能如愿也天大霁家中送米人皆至午后舟毕工一室如雪初九日工匠皆去料理图书笔砚清坐拟以今日发舟而舟人曰舟忌七九遂从俗不行天复雨桥水漫流午发舟风顺挂帆行会已暮泊于大阳桥此属大光里有大阳寺即子美过公安时作诗与大阳长老者也一帆走孟溪舟中阅向来所抄诸书清寂无事神情甚爽遣人于庄上取杉木数根唿木匠作一小亭于舟前兰泽云泽叔闻予至遣人见讯舟泊孟溪王吉人万献夫至万献夫者予蒙师万时彻先生子也时彻贫而教授读书极博亦能诗旁通天文地理卜筮五行之学予父兄及弟侄皆从之学没而有人梦为社神于此乡者予作有传兰泽叔以二骑相迎与晦之同往至珊瑚林下马闲步入荷叶山老树渐尽至先居苔钱满地其左为嘤鸣馆愚兄弟三人少年修业处废沼荒台日以零落过邻五叔云泽舍拜于先茔今年觅数片碑石封识其间袁氏之兴两制科相承不满二十年移居城市东徙西迁日不暇给何遑及先人乌兆也哉已同至四叔居午餐时久不霁见午日烘原野间快甚饭后携一勺步至三官冢高可凭望亦前代贵人马鬛处也晚别去入舟舟亭成两叔移一尊舟中以舟泛至杨冶湾步岸上高阜处长安谷升两村之树封天蔽日日晡舟复还故处同步车台湖边追忆十年前与两叔纵饮水上一吸百盏如得霜鹰而今少饮即休岂非少壮异时喧恬殊乐也哉此间无山有水至夏间则满目皆水矣欲择一高阜处作一小亭避暑未暇也晨起步至水神庙闲坐时河边有麦地属七宅以征租急欲易数环予意欲于水中筑一别业以为终老计欣然许之且予性癖好舟居此处多种杨柳维舟其下便是清凉国也正月十六日舟往澧得至四水口岸上多崇冈远水近林极为幽邃此处原为弭盗设二哨今反为行旅害法立弊生势固然也过此始多垂杨宿于观音港晨起梦中已闻桨声初日抵津市矣息于关山下与晦之同步山间草木颇有怪石水边石突兀有若浮梁者予跨之而坐其上有飞泉淙淙下注四时不绝午饭后以舟至澧州过彰观山畔两山夹立万松鳞次中有山路泉水出焉乍洪乍细可二里许欲至宁极观日已暮不果宿于宋家渡晨起视宋家渡人家襟带山水家家种槐柳茂甚间有修竹乔松颇似豪家别业雨稍止觅篙工上二圣滩滩水急甚复以米募三四人乃得上晚抵兰江驿雨稍止往谢谒大参蔡公赐吊相见悲喜交集言及慎轩先生不觉泪下盖蔡公为慎轩门下士极相知爱且云近日黄先生令郎有书来云去时甚自在又为之喜别后止于紫极宫移舟南门往紫极宫候蔡公枉顾赴蔡公招纵谭三教异同之辨及经世出世之术予自念口如铜乌数年矣今得倾泻亦一快也登兰江驿上楼楼名甚不佳予曰此可名为国香楼也至龚涔浦书室阅赵子昂书画渊明遗迹每一幅书数语绘其事极得懒漫潇洒之趣字迹亦佳二十四日将取道鼎州走衡岳烟雨中发舟下滩甚迅疾抵津市望彰观山如画雨中次嘉山江渐阔从嘉山发风顺挂帆若飞午后雨复大作止林家渡登岸宿于林叟茅舍以无伴舟故也是日舟中常见药山行十余里抵麻河渔家数十户栉比时将过湖舟中不熟湖路乃觅一舟二人为导雨止成行出七里窖至帽湖白水封天可二十里走常德岸所谓侯家港也入小河夜宿不知何处是日舟中常见梁山雨复作至流花口出鼎州大江天霁泊于牛鼻滩天色晴明新岁将一月矣始见开霁岸上菜花如黄雪午抵德山登山流水涓涓李花盛开至寺中有老宿闻予姓名来相导息于青莲馆缘寺右掖穿竹中至山后楚望阁往年游此阁尚未建今岿然矣峙德山之足梁山当其前郡城万家如在窗棂下时山下有小河名钓湾可维舟命舟人移舟来夜宿舟中由祖师堂上孤峰顶借草而坐下台穿竹中清泉泠然至青莲馆寺僧皆有斋事复以棕团至竹中假寐三桂子前方修兰若中郎游此旧有此志予睹之凄然予在楚望门饭寻小径往得山塔庵复得一泉田间步深松岭上至庵礼塔从寺路归舟入城问君超长君孝威病登君超之堂见其熟用诸仆相视泫然孝威病尚未痊二月初三日觅得一舟导往衡山午杨西来偕一道人来送雨大作遂宿于舟凫舟至德山时杨修龄按浙已行予以衰绖未往晤其长公制科文弱遣人以字相邀且云李长叔兄亦在此急来一晤以水部有事于荣藩故也时道途荒落甚忧梗塞西来劝之甚力云衡山之行必俟秋稔乃妥予乃诺文弱江来与西来别去至文弱江楼下文弱侍其祖可亭公已先至顷之长叔亦至万历辛卯之秋予与长叔同失意阻风汉川一民舍谭笑弥日别去绝不相问于今二十三年矣长叔相见道故相与叹时光迅速会合之难如此长叔曰当晚泊相聚时正暮秋风雨凄凄兄时语同行诸公及予曰此处寒鸦数点流水孤村景物亦何尝不佳特吾辈怀抱自作苦耳兄犹记否予曰忘之矣是日饮江楼隔岸桃花千万树盛开晤言至子夜而散予宿于舟文弱邀看隔江桃花同行者为长叔及诸公至梁王庙即梁松也香火甚盛予语文弱曰甚矣鼎人之恕也于义帝则哭之于梁松则祠之于李陵则清而为亭以表扬之甚矣鼎人之恕也文弱莞然是日步桃柳中昨日隔江所见之花今得亲以酒酹之矣新月初出饮于沙上按鼎州以哭义帝甚哀故名义陵阳山上有梁松祠又李陵作令于此今有清陵馆游德山时荣藩新阡在德山长叔往定赐地界夜来相邀同往移舟清平门则长叔已先往矣至德山憩于塔庵饭于左掖深竹中穿殿西饮于三桂树前老树下敷蒲根上午登孤峰晚从楚望阁下登舟时长叔竟以公冗不及一面也同文弱至江楼野原闲步晚长叔官舟亦至同作桃源游晨发舟至河洑山即武山也登岸上山颠小憩下山过卓刀泉崔婆井坐江边大石上以水试茶尤佳登舟风帆走延溪渡夜治一勺与长叔文弱诸公剧谭是日于文弱处见岳蒙泉山水蒙泉名正字秀方燕人天顺中大拜为西涯相公外甥其画笔法古劲妙出笔墨蹊径之外西涯有七言长歌题其后晨抵桃源泊舟学宫前望见绿萝山长叔文弱皆色飞江伯通来邀饮邑人士张阿蒙诸公皆集遂同饮至子夜而散是日阅文通所藏书画有钱舜举黄獒图梅花道人竹十余幅每幅系以诗二句或数语极得潇洒之趣后又有橡林款盖道人尝自称为橡林老书生也子昂行书渼陂行卷皆精绝往游桃源长叔官舟濡滞予坐文弱舟中候之见案上旧碑刻其一为汉曹完德政碑灵帝中平二年造无书人姓名汉制多如此其中有云县以和平元年遭白茆谷水灾害退于戊亥之间兴造城郭是后旧姓及修身之士官位不登君乃闵缙绅之徒不济开南寺门承望华岳向明而治卒使学者李儒栾规程寅等各获人爵之报予谓文弱曰可验堪舆之说自汉时已大行矣此碑在郃阳县又有华岳碑后云万组于瑾造此文南阳赵文渊字德本奉敕书亦异制也是宇文周时物又有周匡穆墓碑是北魏物后依稀有吕显齐澄等人名俟考候长叔舟已至乃同行过绿萝山下诸峰累累极为秀媚至白马雪涛处上有怪石登舟皆踞坐泊舟水溪与诸公步入花源至桃花洞口桃可千余树夹道如锦幄花蕊借地寸余至山窦有亭可坐泉从上落汇于小池其上遂不可攀其右为大士阁走桃花观有桃川佳致四字勒石上书刘禹钖题赵汝泉书驰道亦整洁间栽杉松张阿蒙诸公携榼宫中带得弋阳梨园一部佐酒予曰今年天常雨新岁尚未数见月至今日始得此圆满清光乃舍月不看而对此昏暗灯烛舍数千树桃花下不饮而住此欹侧破屋舍清泉不听而听此下里恶声亦甚非计酒间予乃窃步驰道间至桃花下月色转朗耀花香熏人借地而坐顷之文弱亦至相顾大笑曰已较迟八刻矣布地取茗欢笑移时诸客亦有至者乃复登大士阁月下千山皆如烟雾夜已深寻故路出水溪长叔已先至舟意倦游不欲前趣归遂凄然有别意因云明日晨发恐不及作别遂从岸头分袂各归舟张阿蒙诸公及伯通皆先后归邑去从钞逻村与文弱景明仲韬晦之进发方舟过澄溪至仙蜕石共振衣而坐登舟里许为渔仙寺徘徊伏波避暑洞中登山巅见诸峰叠叠有回波日已晡寻故路归舟万山如莲萦绕水光浩白月色皎洁乃共坐舟头小饮沾醉而卧从渔仙寺早发望见穿石亭立水上登其中如坐镜内近新湘溪山势回合过仙人岩不及上至水西崖已暮其古色照人正与予所见高安鹿苑等泊舟岩下已登其颠见山峦益飞舞归坐石板上小饮与文弱放舟入怡望溪溪口即有磊磊石壁老树茂竹便娟媚人可二里许岩溪相依若恋恋不舍者至十余曲后水石间出石为水所蚀若龟鱼仰面昂首出没水间滩声雷轰霏珠溅雪小舟复不可去乃步崖石壁下往溪水浸岩处则跣而过凡三四渡有滩如洒雪相与濯足望前溪丛树中有小亭渔人曰此龙角亭也下有龙湫急往解衣少息偶有乡人陈姓者以鸡黍至感其意为之饱讯溪所止则云两山相合中萦一带可一百里许予曰此真避秦处也恨无小舟不能穷其源耳相与步归至舟日向午遂理归棹一瞬数十里去花源一牛鸣宿焉早抵桃源县还诸公拜至伯通园中看花紫薇二株红酣池上斋头有倪云林山水一幅潇然清远上系以亲笔诗秋暑多病暍征夫怨行路瑟瑟幽涧松清阴满庭户寒泉留崖石白云集朝暮怀哉如金玉周子美无度息景以消摇无言思与晤逊学亲丈秋暑辞亲将事于役因写幽涧寒松并题五言以赠亦若招隐之意云耳七月十八日倪瓒诗字皆不俗可宝也又黄鹤山樵一幅皆真迹客有苦苦劝予饮者不知予之非昔酒人也本无量人苦劝饮本不善书人苦索字索字勉强涂抹聊以塞责可耳若多饮则有性命之忧可以性命徇人哉苦劝苦辞甚费分疏今后远游决不可入城邑聚落戒之入暮别诸公登舟乘微月闻文弱舟在吕真渡往觅之舟人畏鱼梁不敢前随一辰州舟行谬意予舟为盗欲以弓弩射舟予大笑因泊于野去吕真渡十里中夜风雨大作阻雨桃源郊外雨稍止予步至岸上觅一村舍少住见一老叟坐织笠子因请客坐少间子妇供姜茶予见叟意甚闲适时作歌声因问之曰尔耕田为业乎抑渔人也叟曰有儿子三人皆能耕田暇则取鱼予问曰尔忧贫否曰一日能了一日不忧贫也舟中以酒来命叟同饮辞不能强与之一杯即持以入室遗其妪复出缚笠不顾予私自念曰安得如此老人也因与市一笠归舟午后风止觅文弱舟于邹溪时文弱舟为风所飘几坏觅骑至邹溪至时与予舟适同饭于其族人楼上予问文弱曰此地何缘名为邹溪岂多邹姓者乎文弱曰五代史雷满为陬溪人字作陬非邹也舟中候文弱未至予登岸着笠子持杖走黄菜田间侍儿以蒲团来遂卧江上忽得诗二首缘溪皆枸巳苗舟中人皆散去采掇以供午餐午后发舟游灵岩此后虽无崇山峻岭而竹树檀栾溪岩回合概多隐者之居夜宿白阳渡从白阳渡发舟午过镇龙观观在山顶乔松万余株其下石岩颇巉蚀时出泉下有龙秋皆上沸文弱有故人在山上馆因登山少饮后登舟近花岩见岩上石花烂斑乃悉花岩所由名时大舟不得上滩乃觅小舟至花崖宿焉晨从花岩与文弱各以小舟行午抵苏溪以山上有苏子卿庙故名文弱曰子卿何缘至此乃有庙耶予曰应是李陵令临沅时子卿乃作游客耳文弱大笑舍舟陆行文弱从人家乞马予亦不能待一饭即着笠子拄杖溯小溪行溪即灵岩洞中所出水也景明仲韬晦之偕来行五里息于老树下近岩数里见山峰波腾秀媚特甚至寺泉声益厉予不暇入寺先之洞见洞中冷然石云排当怒立即欣然一笑曰不虚此来矣溪洞中有溪深不可测其上常有雨点下滴若融雪响僧云新洞亦去此不远盖数年间偶崩出一石门往瞰之更大于此其石理亦相类特昏黑须火炬而入炬既而还洞口石摇摇欲坠殊可怖其右即为桃花洞一洞皆水惟乱石错立水上可步往其中有门水从门中出予曰桃花洞口名不虚也过此水窦即避秦人矣晚复步至前洞见石窦中一小碑上额篆唐朝奉题灵岩字其诗云一水穿岩走白沙岩头樛木卧龙蛇分明便是桃源洞不见溪中流落花后书政和八年某月郡倅零陵唐绩游灵岩后有字一行不可读又壁上石刻元丰庚申五月唐奎文叔蒋某微来游又石上刻诗云一条流水出岩前前洞沉沉后洞连可惜秦人不能到独教名迹着桃川考志有宋通判唐绩而无唐奎等姓名然志将唐绩诗作洛浦禅师又不知何据也统俟考予谓灵岩外貌极朴茂而其中包藏灵怪正如一朴茂人胸中含裹无穷丽藻耳晨候马不至即持杖步至苏溪道中语晦之曰吾已誓作山泽游人以毕此生有佳处隔二三十里者若必待舆马以往则有待之烦大矣不若与同侣缓步遇佳树流泉则欣然而坐予昨日走十五里全无倦意予其与膏粱渐远乎顷之至苏溪复登大舟文弱以小舟先归水渐干予舟数胶夜宿白羊渡上有乌椿树数百围过陬溪天复雨勐风怒雷大作泊河洑舟震荡甚持幞宿于关庙逢衡山行脚僧问衡山事僧曰春来多雾咫尺不见人八九月游为妙雨止移舟十余里风逆甚予从一溪闲步岸上柳陌花畦信步不觉十余里已抵青泥湾上息于小庙中日暮舟亦至泊槐花堤晨起雨淋漓不可登岸以字别杨封公并与文弱订游衡之期遂泊舟老鹳堤市薪米作归计午后杨西来偕杨道人性宇以酒榼来送日暮步深柳间雨至文弱处阅所集旧碑颇有目所未经见者有万年宫铭及李英公墓碑是唐高宗书无一笔不似圣教序郑州寺碑隋大业二年郑州刺史李渊为男世民造盖世民有恙造以祈福者也景龙钟铭上有飞白字唐睿宗景云二年造即于钟中拓出者云麾将军碑李北海书中有将军名思训语似即是大李将军僧梦英篆偏旁字源后有郭忠恕札迹颇奇谲又庾开府步虚词草书上误刻谢灵运不知开府梁人也郑万钧心经世谓逸少者非唐秦王法门寺碑世误以为太宗不知是后唐李亚子也其中有文皇则天语可知又王嗣忠碑元载撰文王缙书在渭南王缙不以书名而字迹极遒媚元载文字亦不多见匆匆未暇录出其余多经见者故不着雨大作泊钓湾鹭鸶船已至予去年八月从玉泉回沮漳舟中望高安诸山如画因作一扁舟可涉滩者欲不计岁月穷览诸山之胜后以家冗见夺此舟亦置之大江往来然山船宜在山溪又值虎渡水涸不得入村落乃从洞庭转归自残腊至今了无消息嗟乎予于世有何所希止以此一扁舟作山水缘图一芦花蓼岸看夕阳朝霞之乐而已矣幸而已至为之欢唿久之稍霁发舟至牛鼻滩鹭鸶舟同过天微霁过湖湖中风雨大作泊七里窖舟次洞庭湖天霁风雨不止移舟掘子窖起步立芳草中偶有人持刺相晤乃桃源李茂才名时通李源野方伯名征孙也出方伯玄光草示予见其诸什清妥不俗惜其名字不着桃源凡六十年一人成进士前壬辰为某次壬辰为公后壬辰即江渌萝名盈科也别去舟人向予指曰此为梁山此为药山梁山有锋刃而药山坦迤秀邃二山皆经由未陟颇增怀想夜风息星光照水可辨原隰遂鼓棹过白头湖湖中来去舟如织行十余里入口日上抵麻河栉后立舟头见绿草封天因忆古人芳草萋萋王孙不归之句已辞梁山看药山了了从麻河至会口一路颇多古树盖来时柳线初垂至是郁然茂盛时有人家浓阴覆屋白水照门晦之曰梦溪新墅得如此树为佳予笑曰吾须日以白则吾庄之树日以绿矣晦之抚掌两岸多如赤霞黄花菜蔽原野浓香扑鼻与晦之坐蓬席间不觉驰来都尽近会口已见彰观及嘉山舟人取捷路转安乡焦溪回匆匆与山灵为别又不知何日坐崖石听松涛也近一箭河水如竹箭流然狭而曲黄山忽左忽右如迷藏泊于野渡去焦溪十余里早至孟溪新市湖边地筑台已成不及会诸叔风顺一帆走三桥归筼筜谷天大风雨泥泞中以舆夫归县是日始闻中郎沙市居已市与人世间无不易主之宅第然或百年或数十年未有如兹之迅速者也感念不觉泪下归园中所移红梅及绛桃俱已活槐亦兔目矣三月初八日从小河出虎渡往游太和发舟午至官庄此后颇多垂杨至虎渡即古所谓两岸绿杨遮虎渡也地多水宜种杨柳他树不植也渡江逆风行涛声颇可怖十里之内关禁叠出予久欲作憎大江文矣今益信也坐金粟园时将有玄岳之游晦之往草市觅舟已得一便舟可径送至均州约以十八日行往金粟园黄守中王天根偕黄纯如名存仁至纯如祖名大韶号恪湖为袁荣襄公妻侄荣襄为兴府长史大韶为引礼生从龙升序班出为富顺修武仁化县尹黄有仆黄广妻菊花世庙曾召入曰我在兴都亏汝二人伏侍因赏之十九日舟中忽见死心至时传死心示寂久矣见之大骇死心亦云数年间传兄已死予于庵中立一牌位夜入梦大有验复相与大笑同夏道甫黄竹实往菩提寺看死心寺左有小书舍极清致茂林阴翳竹实出中郎诗一卷乃庚戌七夕诸作皆绝笔也乞予书数字卷首予为书中郎遗墨四字二十一日从草市发舟游太和过太白湖夜宿龙口风大作黑云四起岸上山有道人唱道曲晚泊者皆来听亦微有致舟泊龙口风不止湖中雪浪掀舞不得渡清坐舟中行忙不及携书笈来惟端居念清泰也鸡鸣后风稍息渡长湖舟欹侧甚时张瑶嘴小河新为居民筑断后取道三湖湖中多茭苇时时有数里荷叶遇田妇持茭白归者以米易之煮来作午餐其香异常有小儿持小兔嬉戏乃以扇易之放生晚过张瑶嘴此后垂杨夹路麦浪盈畴居民门外时系小舟逆风复作午出夜叉口走襄河予从此道顺流走武昌凡十余次甲辰下第从襄阳至草市竟以风逆止于沙阳陆行此水皆生平所未经也风逆甚移舟十余里泊于野渡邻舟数十鳞集天色晴明午间有二小舟载眷属他徙触巨舟而覆予舟中仓忙救得一男子一妇人余二妇抱二稚俱入洪流不见深可哀愍既已无可奈何为之掩泣而去晚抵多宝湾水势甚疾夜宿闻风雨声觇之乃水涨声也早行二十余里至沙阳市薪米甲辰从此陆行走江陵今十余年矣此路麦豆颇丰饶去年大水两岸决口多未修襄水忽涨复从旧路漫衍至春口镇水从泛景陵诸处荡然一壑夜宿马良山下此日始见承天诸山十余日内满目皆洪涛今日始见山色稍觉爽豁从马良山下发舟风雨不止晚泊一小港中两岸垂杨山色颇佳会前舟有行者复登舟去钟祥三十余里野泊有便路通江遂不取郡道舟中惟见绿树内黄屋隐隐即陵寝也晚泊金花滩从廿一日发舟今九日矣日日逆风苦雨且遭襄水大发牵路皆绝平生以烟波为乐到此殊觉行路之难以后荆郡游太和者决宜陆行水归为便南风大作舟以过滩坏舵整舵后遂成行山色甚佳午过丰乐河夜宿龙王洲此后滩水逾疾牵缆者皆惫乃以轻装从陆遂宿旅舍从龙王洲陆行与晦之跨蹇行麦浪中甚快时有杨柳浓阴过宋玉墓饭于宜城夜宿潼口望襄中诸山叠叠偶有山轿遂募之行过襄阳观音阁登水边亭汉水怒吼对岸即去鹿门道也亭后有石潭石理亦奇古大类虎丘剑池不数里即为习家池忆与中郎同饮于此光景不觉泫然近郭为羊叔子王叔和祠昔年尘土中瞥然一过皆未之见也憩于城北关庙偶当阳李生伏之客此闻予来同其友人余玉渊贵竹杨华寓至寓二君亦将有太和之行遂相约同往晨渡汉水夹道木香花扑鼻至柿子铺一村皆柿山色自襄中起一路蜿蜒层叠汉水明于雪晚宿柴店远山渐近自柴店渡江过谷城县不复见江穿万山中溪流汩汩晚过万佛岩岩面清溪凿石为屋三间有老僧居焉宿于昝家铺过千佛岩穿万山中十步一渡过界山绝顶仿佛见天柱峰龙章凤质令人肃然起敬午抵草店讯汉阳友人王石洋消息尚在楚府茶庵急遣相闻石洋闻予至亦遣使见迎遂往茶庵相晤一见悲喜交集夜谈至子夜始寐石洋携二嗣并何抑之茂才读书此中已半年矣欲登山以倦甚暂止会石洋以浴佛日有少斋事约以初九日始登山过周藩茶庵危楼画阁绮错棋布浴佛日礼佛斋戒步至迎恩官桥上青石界道栏杆整丽下有洪流即所云石板滩也桥畔望天柱峰如雕云琢雾四月初九日晨起登山出楚府庵过谢家桥经草店松杉夹路庵观栉比朱户隐见至冲虚庵上仙关过玉真宫玄岳门元和观回龙观老君关公庙太子坡至平台下十八盘听水即龙泉观溯九渡涧奔雷转石吼怒交击凡三十里抵玉虚岩过中琼台息于上琼台后为琼台峰若一髻前指陈希夷修道处也初十日从琼台登天柱峰谒帝下界献兜罗绵云有若银海谒帝后下天门路旁道院鳞次皆不及入至南岩岩石若驳云殿后依岩为诸院宇若修廊行至圣父母殿前望天柱若几案前息于棋亭步至舍身岩杉松满路皆数十围宿于张羽士楼上十一日天霁早复至南岩宫后石岩下看山遂行过雷洞至太子岩石亦奇峭有水淙淙下滴杉松皆数十围下至紫霄宫宫后即展旗峰前有池泓然沉碧有水亭可憩仍至九渡涧抵平台下十八盘雨大作觅旧路归草店寓十四日天霁作玉虚五龙之游从草店至元和观折而东过大石桥即九渡涧及诸涧下流也至玉虚宫不及入乘霁走九龙四十余里至行宫过仁威观流水轰然过磨针涧抵五龙宫至自然庵长生岩也十五日寻旧路归始入玉虚宫息于望仙楼宛同宸居周遭类一大县出宫数里章甫诸公担酒榼来迎饮数杯归茶庵熟寐开霁同章甫至均州石路甚整游于净乐宫憩紫云亭渡沔黄广文邀游沧浪亭即孺子歌处也颇有怪石流水啮其下至观音阁望远近山色如画别章甫登舟水如竹箭流穿万山中宿于光化逆风大作近襄中与晦之自柿子铺肩舆至樊城渡江住北城关庙登昭明文选楼晤孝廉王绣林便饭于其宅始知龙君御已过此王孙雍南邀游会仙楼楼即王孙父所建以安纯阳祖师者也六七十年前有老人久伛遇一丈人于路令扶杖强起遂伸其人拜谢之讯其姓名曰我回道人也忽不见仅存其杖今严事之天暑甚从者皆病城中疫疾大作度不可久留乃束装去绣林诸公饯于观音阁饭于潼口晚宿宜城从宜城晓发晚宿丽阳步至桥边听泉宿建阳驿偶步至古庙有儒生为驿官馆师寓焉因留酌五月初四日早抵沙市金粟园登泛凫舟避暑柳下得云浦晋中书避暑舟中修园后篱落舟中得龙君御书并吊仪及哭中郎诗自初日为始金粟庵前有流水名三义河垂杨交樾可十里予以泛凫舟系柳下水风拂面阴阴肃肃有载酒问奇者予亦不为峻拒予年已近五旬世间乐事尽让人矣独闲适一种光景聊以耗磨壮心遣余年知我罪我听之而已六月初一日居公安筼筜谷江水大涨舟至艾家堰堤畔杨柳中可泛移居沙市以舟载米至得湘潭周伯孔书以所作花雪赋乞序得杨文弱书知其静息江楼辍游山之兴寄有桃源山水记二册乞予游太和记从金粟园登舟入村午渡江过虎渡宿于官庄从官庄发舟一帆细风午抵长安村泊于孟家溪见所筑台亭亭水上兰溪云泽叔来舟中泛于辋湖步月至郭家棚前大堰采芡实饮于大堤再泛辋河步月至郭家棚前大堰采芡实饮于大堤杜庄竹树日益茂阴浓无暑舟往公安园中拆一空亭置之续太和未成诗编次其历尚觉此游草草姑留之待再至也杜庄园看立亭亭在松栎之中云泽叔邀看桂花是年桂开较迟独此二树开早而更茂盛盖予叔祖松峰公少从予外祖方伯龚公春所学其地为家塾此树皆方伯公所手植也亦七十余年矣舟从黄金口次公安刘桥至沙市园桂花盛开入门微作寒热大类疟状疟作且吐晚明月如昼桂香满院不能赏也中秋病疟发且吐吐急出血热不可支得无迹庐山书极言庐山之胜邀予去游病疟呕带血热如故蔡元礼大参以候按台至荆遣吏致书并分俸且以所游太和记见示病甚不能晤火炽甚午间疟复至热不能堪求死不得入暮乘月以舟归公安表弟龚沧屿新制科回得丘长孺书时已升辽东游击将军书中极言地方之不善得光禄卿李道宇书约予南游是日疟不至快甚卷九万历四十二年甲寅正月初一日居雷宅以守制不贺年至二圣寺礼佛时三圣阁为措大辈欲占作书房诸僧来诉予念此系先舅及先父先兄舍为诵经行道之所若与诸儒作书房岂先人本旨予乃首捐赀设数十人供于上起华严会且题数字于上风日清美往游石洲偶逢五弟汪生惟修唿之同去过以明舍值以明在门曰安往曰游石洲以明亦欢然各携一壶数肴登予泛凫舟顺流而下顷刻抵洲令童子炊饭予等登舟觅石子五弟眼根最利偏多佳石如缠丝玛瑙者甚多予趺坐水石间童子拾得佳者以示予搏弄少时仍掷之已席地聚饮命童子歌一曲日已暮登舟回往斗湖看五弟筑吕仙台旧传纯阳过此濯足故至今相传有吕仙台一名濯足台其迹久湮五弟于三湖岸上得少许地因筑台以存仙迹初九日至二圣寺起华严会宝方为首合智者禅堂及本寺诸僧共三十余人予亦嘿诵至晚而散步至江上望江北白沙千顷若雪是夜颇不怿盖中郎逝后往时同学号深相知者皆作白眼按剑之语中夜诵李龙湖语云匹夫无假故不能揜其本心谭道无真故必欲刬其出类真禹鼎秦镜也早至五弟园看红梅月夜步至新居及五弟楼下复踏月遇王以明居士于市留小饮因同过李谪星舍归来鸡唱灯下作答远人书上元日静亭舅至同往五弟园看绿萼梅绿雪照人骨为之冷一扶乩仙者至但动念即知不须说出连日为诸客所嬲心思不快今日方得清闲一日居雷氏宅宝方自龙湾市归携苏云浦园价来并得书赴三圣阁华严会同以明食斋未央书室看玉兰二圣寺赴华严会同蕙亩登三穴桥舟宿于潘氏河将往村中以清明在迩往村中祭扫先茔也早抵孟溪登予旧所筑台去年予有志栖隐于此地市麦田数亩前临河后枕湖因令人筑台于中值竹屋数楹前后种柳后开一池引湖水入其中种莲花门外系凫舟台甫就为洪水流去其半志为之隳风雨大作闭门兀坐时旧日痰火微举发春雨大作旧病举发山庄破坏不蔽风寒急归抵三穴桥还雷氏宅春已半矣天复雪正所谓桃花雪也寄书须水部日华兼寄游龙山诗且订再入沙市之约二十日清明火病举发兀坐家园江陵王维南太学家有一鹤一夜偶折去一足已不活乃截竹为筒代之遂能起舞无恙至今乞予作竹足鹤诗予尝闻鹤命在膝今殊不然可异也为草一诗付之按世之养鹤者见其折足遂谓鹤命陨矣不复救之往往因而致死若知竹可代足则鹤凭之以步不废饮啄而鹤可生也此可为相鹤经补一阙典快哉桃花为风吹花片满地若红茵以明居士来因相与论学予曰数日来觉前此愧悔处极多不是小失庶几追之将来以明曰毕竟如何作工夫予曰除参话头无工夫以明颔之去得须水部回字望予来以新修龙山顾影亭欲共忻赏也归园中二色桃开浓郁可爱刘家外甥来伯修兄一脉止此存耳雷宅起照面墙安石门治酒待刘大甥甥有痰疾时明时暗或笑或哭一家为之感泣天之报施善人如此殆不可晓每晨起痰中带血予叹曰此家狱所致也遂以修理事付仆辈料理而自登凫舟入沙市就医调摄汪惟修从是日听风水喷薄声便觉清凉午南风作一帆走沙市月印波间矣晨起医至诊脉曰脉无大病但心思郁结不得发舒悲哀过甚有伤肝木决宜欢娱以散之登岸过怡山庵散步花间爱其闲静遂命移舟中行李及衣幞来时吴山人周中石名恭先者客水部署中偶来园相晤记癸卯会晤于都门去岁又晤于襄阳故人也山人善医为予切脉曰无大病肝脾微动火也须水部日华来园极言天台山水之胜傅叔睿至论仙佛同异夜遂宿于此道其尊人楚竹公事公往时偶抱危病瞑去见自身骑一象至一处主者礼之甚恭问曰公生前作何行业公口占对曰浪迹人间五十春诗书青紫列儒绅明神若问生前事衾影何曾愧五伦主者善之曰公阳寿未艾也揖别而出复骑象至途中逢姻友乔梅皋名巳仪仗甚盛坐车中唿公曰亲家好去忻然而别询之途人曰是新任狱神也已而苏急问家人曰乔公得无小病耶家人曰今早逝矣后二十余年而楚竹始卒卒之前数日曰吾往必有所归但尚不知其处一日密唿叔睿曰吾今知去处矣乃织女皇宫相也迎者已到门我素不信鬼神非幻语也言毕沐浴遣妇女出室自着衣入棺中偃卧而化公举甲戌进士历官铨曹至山东藩长晋光禄卿以归当江陵薰灼之时公正居要地人亮之知其非权党也公器度宏远终身无喜愠之色疾言怒气不及奴仆所居官皆膏脂也而晚节食贫无异寒士既归住居西城门临清流与客弈棋终日竟优游以老须日华偕周中石移酒肴至园取所携惠泉点茶予不饮此水者五六年矣日华云泉水贮之已久将坏时以瓮数注之则复鲜虽弥年亦如新此泉所以贵也座间相与订武当之约予谓若游武当当取道玉泉游青溪鹿苑诸山乃出荆门为妙盖远安山水如云破雾裂即武当未必胜也日华然之以火未全平移寓近医时龙堂寺有小房一间为先兄中郎所修遂移住颇静寂僧舍养兰一盆香清一室步至刘元质普养寺园中晤张伯含伯含馆其中马元龙苏休之觅予于寺不得遂至园元质置酒元龙休之皆沾醉予以病戒饮元质家善酿酒不减鲁直所夸沙市田家酒也同苏休之至金粟园与怡山素一共食斋晚别去归寺时寺中蚊蚋如雷回视公安家园真清凉国矣是夜即登舟回公安抵公安至家园木香借地如茵晚宿雷氏新宅归园中花木阴森芍药盛开时新笋已茁每到此便有栖隐之志王以明居士来晚过五弟湖上书屋初夏居园血疾复动得云浦书当入郡城相期聚首怡山至往二圣寺作华严会四月初八日至青莲庵食斋时青莲庵新起华严经会故也有人持远书至乃丁仲旸及王章甫书也仲旸昔在都门同社从汉上会章甫来今客荆字至相约一晤已至柳浪湖水浩白高树蓊郁坐抱瓮亭内笑言久之归园得石首王天根书天根游吴闽晤临川汤海若先生先生便寄一书及玉茗堂集来书中大略言乙未雪夜同时七人聚首而三人俱以高才不禄不胜叹惋三人者伯修中郎及王子声一鸣也记乙未之岁大计伯修及王太史衷白萧太史玄圃递置酒招海若子声饮予等偕未几子声下世又未几伯修中郎下世矣天根书云海若极服楚才以为不可当夜读所寄玉茗堂集晚年稍入元白亦其才大识高直写胸臆不拘盛唐三尺自觉其有类元白非欲学之也今人见诗家流便易读者即以为同于元轻白俗然则诗必诘曲聱牙至于不可读然后已耶可发一笑也至沙头晤仲旸久不登舟矣今日看远浦近林夕阳晚霞真绝景也寓五弟所典胡氏居居在三义桥畔杨柳极茂步至野原见有人旋绕念佛者乃近日一居士以火自化处也居士姓万名某蜀人也作皮匠偶谓其同侣曰予将归矣可为我觅柴积柴数日遂坐火中化去予思身命人所至爱乃安然以火自化具是有力健儿是圣是凡皆不必问但吾辈视此身太重观此当自愧其怯弱耳午觅丁仲旸于观音寺相率步至金粟园时怡山他出惟素一在纵谈许时分袂仲旸同至予寓夜话三更踏杨柳影数里而别胡寓污湿入夜蚊虻如雷甚为所苦痰火复作别仲旸归候凫舟不至觅一小舟度夜甫运行李而凫舟到即移住见舟体为之轻仲旸云去岁出都门有新安吴太学某者善星命托予寄声云小修明年有大病毋远出今果然晨发舟下公安住于园谢居士以亡父葬期吉日来为九月初五日血痰复作家事逼迫难以度日以新创雷宅鬻与人取其费以赡家口以供药饵庶安心居园调理但得此身康泰何忧无室若其不然方当戢之黄壤岂容营室庐耶会六侄欲鬻一居乃以付之设幸而得活于后园中种葵蔬以毕此生无不可也有八十一翁徐止水者来诊脉颇能道罗旰江事同王吉人往二圣寺宝方禅堂午餐时庐山大林寺僧以石首王天根书至欲募木修寺祈予作疏以病未暇也午后同步至大殿月台上闲坐入暮微雨归园五月初四日觉静坐之益欲闭门不出午日以病兀坐于园姻友李君鸿名承烈下世李生一岁而孤母何方伯公女也守志育之得成立补博士弟子为人美秀和易与予同社最久年四十八偶得寒症而卒母尚在堂也幸有一子君鸿少有血疾痊后最善调摄常独宿每劝予酒犹可饮色不可迩也乃复以时疾终悲夫得江西左辖李梦白书末云兄北上何期定从大江由南而北能从湖口迂道为庐山续游乎弟且日夕望之念公连日正在署中以吊刘员峤而来云尚有中郎未了之愿耳兄有麻城之兴若果当还候于鸡笼也梦白欲予续庐山旧游不知予于此山尚为生客也无迹孙玄彻至得四川抚台吴本如书本如往在都门为蒲园旧社友尔时同发心修玉泉遣人至此了前缘耳得无迹书中有云南岳思有言曰四众并士大夫劝请讲法者皆恶知识如怨诈亲久则不可择择择择天台家相传谓朱陵四择朱陵四择四字极新长夏坐筼筜谷令人每晨诵法华经一卷予凭几而听之步至未央书屋闲谈晚同柳浪看水时疾中带血不止勉步水边林下终不畅病中夜不得睡听童子鼾声转益其闷移幞至二圣寺禅堂静室差得眠得钱受之书大云长老已去世其师巢松来将复料理华山殿宇事体川僧云浮以请藏回来视予问其京华旧事云浮见知于雷太史语其亡各为凄然七月二十三日龚静亭舅下世不胜感伤舅名仲安河南布政龚春所公季子少而美如冠玉习儒业成以诸生入太学家世丰厚又自能经营起家巨万然好创田产务广大故虽富而常窘迫饮啖兼人喜行乐与中郎及予年相若交甚昵万历壬辰癸巳间外祖方健饭诸舅及予兄弟皆住石浦八舅鲜衣怒马霍霍如得霜鹰其后相继迁化向年文酒赏适之侣惟舅与予在耳年来住居稍远迹亦渐疏偶闻其病不知遽不起也可叹舅亦信佛法随分作功德能诗歌以懒废予体中不爽甚有性命之忧冒暑夜登舟早抵沙市暂住龙堂寺医者云非参不能取效勉用少许一夜不得眠姑苏袁无涯来得麻城陈无异书寓金粟庵会段岐阳居士居士为合州守弃官后即蔬食入道遍觅诸医诊视皆云是火病虽费调理决无大故乃复买舟归夜睡不宁捐赀盖三圣阁三圣阁者先舅夹山龚公讳仲敏书楼也初夹山创此楼成即屡梦圆顶方袍之人往来其中不绝大讶之后夹山去世以楼分与嗣子不能守为侍御舅及亡父封公共捐赀置于二圣寺以贮三圣寺旧有西方三圣故也楼既建立其后无墙中郎去世邑中诸友朋悼念甚欲合赀为拜忏予曰先生亡时谆谆念及此楼不若共鸠金治砖瓦为墙免北风漂雨以资冥福最宜诸公曰诺如言而墙成至是尚未紧盖春雨起如露坐栋樑皆坏予乃捐赀十五金付宝方董役成之先人襄事已近病中持帖请苏云浦侍御题主自念体中久惫无所置念一心念佛十二时中专提佛号觉心中闲静一医投以苍术川芎之剂反致火甚夜睡不安自此日为始头眩足软心中怔忡念与死期近矣唿祈年来付以后事一心修香光之业待尽而已袁无涯来以新刻卓吾批点水浒传见遗予病中草草视之记万历壬辰夏中李龙湖方居武昌朱邸予往访之正命僧常志抄写此书逐字批点常志者乃赵瀔阳门下一书史后出家礼无念为师龙湖悦其善书以为侍者常称其有志数加赞叹鼓舞之使抄水浒传每见龙湖称说水浒诸人为豪杰且以鲁智深为真修行而笑不吃狗肉诸长老为迂腐一一作实法会初尚恂恂不觉久之与其侪伍有小忿遂欲放火烧屋龙湖闻之大骇微数之即叹曰李老子不如五台山智证长老远矣智证长老能容鲁智深老子独不能容我乎时时欲学智深行径龙湖性褊多嗔见其如此恨甚乃令人往麻城招杨凤里至右辖处乞一邮符押送之归湖上道中见邮卒牵马少迟怒目大骂曰汝有几颗头其可笑如此后龙湖恶之甚遂不能安于湖上北走长安竟流落不振以死痴人前不得说梦此其一征也今日偶见此书诸处与昔无大异稍有增加耳大都此等书是天地间一种闲花野草即不可无然过为尊荣可以不必往晤董太史思白共说诸小说之佳者思白曰近有一小说名金瓶梅极佳予私识之后从中郎真州见此书之半大约模写儿女情态具备乃从水浒传潘金莲演出一支所云金者即金莲也瓶者李瓶儿也梅者春梅婢也旧时京师有一西门千户延一绍兴老儒于家老儒无事逐日记其家淫荡风月之事以门庆影其主人以余影其诸姬琐碎中有无限烟波亦非慧人不能追忆思白言及此书曰决当焚之以今思之不必焚不必崇听之而已焚之亦自有存之者非人之力所能消除但水浒崇之则诲盗此书诲淫有名教之思者何必务为新奇以惊愚而蠹俗乎修三圣阁完为亡父资冥福苏云浦以吊亡父至是日早开灵往哭血痰举发遂不敢执丧事盖十年内先哭伯修次哭中郎今又哭大人双眼欲枯矣病之所由作也九月初一日亡父发引以病不能行终夜悼叹久之复自解曰若有此身尚可酬大人未了之愿及教养后辈使之成立则袁氏犹非衰相身若不救后来零落可胜言哉不若排愁破涕养此病身为得计也九月初六日为亡父深葬之期肠痛如割初中郎去后予即抱病已而大人即世予病常举发每念有此身得送大人归山则子职尽吾死亦暝目矣不意值窀穸之期而沉疴日甚痛何可言云浦从长安村回住青莲庵来别先人墓畔有义堂寺云浦许助修袁无涯作别觅予诗文入梓予曰方抱病未能料理惟以中郎未刻诸书付之且嘱其订正如书坊中狂言等俱系讹书见之欲呕而今皆收入集中殊可恨总之中郎所着书始有敝箧集乃作诸生孝廉及初登第时作也继有锦帆集令吴门作也继有解脱集吴门解官与陶石篑诸公游吴越诸山作也继有广陵集弃吴令改教暂携妻子寓仪真作也继有瓶花集则为京兆授为太学补仪曹时作也继有潇碧堂集则六年高卧柳浪湖作也继有破砚斋集则再补仪曹时作也继有华嵩游草则官吏部典试秦中往返作也盖自秦中归为明年庚戌而先生逝矣其存稿可一册中有奏疏数首因裒集付无涯其他选校之书若宗镜录若删定六祖坛经若韩欧苏三大家诗文西方合论或已刻或尚留于家此外无余矣先生诗文如锦帆解脱意在破人之缚执故时有游戏语盖其才高胆大无心于世之毁誉聊以舒其意之所欲言耳然其后亦渐趋谨严其论政论学杂出于山容水态之中皆剔肤见骨至华嵩诸作布格造语巧夺造化真非人力也若尚留在世一二十年不知为宇宙开拓多少心胸辟多少干坤开多少眼目点缀多少烟波恐亦造化妒人不肯发泄太尽耳世之大人先生好古而卑今贱耳而贵目不虚心尽读其书而毛举一二谑笑之语便以为病此辈见人一善如箭攒心又何足道顾世间自有一种慧人爱而传之猪揩金山转益其明非虚语也付无涯以中郎遗籍后不觉娓娓若此亦有所感矣无涯曰闻中郎先生尚有谭性命之书五十余卷不知何在予曰未有见中郎先生片纸只字皆有一段精光惟恐不存岂有书至五十余卷而听其散佚者乎我与中郎形影不离设有之岂不经予眼及诸开士与其儿子眼耶中间与人书牍信笔写去一时不存稿者有之或前后意见不存自觉不相照应而删去者有之遂据以为有遗书未可也无涯曰然先生若有此书岂不以相授而作帐中之秘耶遂别去龚散木同日者陈驼子至散木曰八月末夜雨中驼子忽扣门来曰昨查小修先生星有水孛至九月出宫命最忌之此九月内无病当有病有病必甚散木曰将无有大故耶驼子曰亦甚危险近日方知公病又知九月病独甚驼子之言亦少验矣驼子曰今日二十九孛已出宫矣可喜可喜至十月则一日愈于一日予笑而饭之持龙树居士八戒斋每月六日盖自沙弥戒外居士不能终身持五戒以是六日持八戒斋按大智度论曰问白衣居士惟此五戒更无余法耶答曰有一日戒六斋日持功德无量问曰何以故六斋日受八戒修福德曰是日恶鬼逐人夺人命疾病凶衰令人不吉诸鬼神中摩醯首罗神最大诸神皆有日分摩醯首罗一月有四日分初八十四二十三二十九是也余神二日初一十六是也诸鬼神一月于此六日辄有威势故取以为斋日问曰五戒一日戒何者最胜答曰二戒俱等但五戒终身持六戒一日持又五戒常持时多而戒少一日戒时少而戒多若无大心虽复终身持戒不如有大心人一日持戒也譬如懦夫为将虽复终身智勇不足卒无功名若英雄持兵一日之力功盖天下与五戒同曰居家优婆塞法记予曾持五戒三年矣原非发心持戒因中郎倡而和之耳后中郎三年后开肉予等亦随之食肉是年予病目医者禁食豆腐斋人除此无可食止吃白饭饭食日减体渐羸瘦邑中戒肉人若寿亭舅及王官谷皆逝医者云香油生火脾无肉食不能将养以至于病大人闻之惧甚谓予两人曰汝兄已亡尚须汝等取功名以大吾门若但趋寂寞我老何所望且眼见持斋者俱先后入鬼录虽有定命然以膏粱之人一旦蔬食脾与之不习不能滋润因而致病容或有之俟老人百年后任汝辈为之中郎与予泣而复肉然非独大人谆谆言之也出家人不与境作对故堪食蔬士大夫有不得不赴之酒席与腥膻之境相耦持此甚难且考张无尽护法论中亦姑开此一条故颜食肉予复泣祷之大士前俟功名成就之日复返初服中间虽食肉家中亦必不敢启鸾刀时时放生以赎己愆于今十三年矣自食肉之后颇多病而口馋终不能戒又恐终身持之而开于垂死之日若庐陵王大行事反为善因恶果姑取龙树大士六日斋戒持之若于此六日斋戒亦不能持真地狱种子也岂可岂可闻石首高敬庵善医往就诊视登泛凫至马家寨遇风而返玄彻从玉泉至持无迹书来无迹闻予病甚戚曰袁氏三难惟此一人在耳若有他虞我老年无朋何以度日祷于关汉寿亭侯得佳签并命其孙来也王以明从乡中来见访自入夏来惟以明时时过从论学秋后遂分携入乡是日来晤言以明云乡居万个竹中治一小室看华严经便足了一生予曰何不久住曰久住寂寞亦不易堪耳玄彻回以护法堂诸居士神位与之中为汉寿亭侯云长居士位次为西川黄慎轩居士位次为伯修兄位次为中郎兄位次为曾长石太史位次为雷何思太史位十月初病渐痊自念若不幸而死则所着书籍纷纷无绪且素所闻于父兄师友及其行事一切湮没甚可惜也遂逐日修葺江右刘香城名伯瀚以辰州三府上任便道过此叙通家之谊以帖来必欲一晤以疾辞不果约以翼日刘三府来坐谈述塘南先生事先生未终之先一日至西原学舍与诸生讲学甚详讲已即云我略归去数日至家次日即病诸学子往其家问安至中堂唿人曰可取案上一纸来取至即其墓志铭也以示诸生而化周季清名廷旦予年友也今年下世刘曰其人清澹而温粹吾党无缘失此哲人后辈何所效法刘久居金陵与焦茂直游云焦三尊生极孝友往在金陵晤弱侯先生云今日偶检亡儿所阅左史汉书细细批阅大有意见谓尊生也刘又云周季清所着书有七八种大半是说易婺源余大理许为付梓经始刻珂雪斋近集龚生来坐谈为索夹山舅遗稿舅旧令山东嘉祥作嘉祥志极可观寓筼筜谷往五弟宅案上忽见伯修字牍数纸其中皆生死学道语惜未入刻天皇寺僧损有遣人来云禅堂将已落成予题之曰柏堂盖梁世此寺有柏堂张僧繇所画十哲像在焉后来灭法竟以十哲免难如僧繇者岂可以画师视之真菩萨之分身入流者也又有解倩画倩亦六朝人画壁最工周念净居士至云大士塔下香猪昨已化荼毗之异香扑鼻云已出中郎少年诗数首又出达观法语一则阅罢予笑曰我从来疑着此老居筼筜谷往二圣寺每日与宝方厨中银三分随众食斋移村中嘤鸣馆前海棠一株于园即亡兄石浦手植者也石浦年二十许时已捷乡书即抱病遂调摄于村园浇花种竹凡数载乃出宦予等相继皆入城市其所住嘤鸣馆中郎以与王官谷王官谷立之竹林中竹林既属予嘤鸣馆遂改为听雨斋矣前往村中见海棠一株零落蔓草内遂与述之侄乞得移植嘤鸣馆前此馆与花相别十五年今日复为一处亦奇遭也第馆中兄弟长别久矣不知他生再得如此花之于此馆否意者惟青莲池上勉自薰修尚有追随日也见此棠不觉泪下既植而封之而复名之曰学士棠移幞至二圣寺欲借晨昏钟磬消此烦火李道宇少卿先生之丧至自南都先生既卒南大司空丁公料理其后事其榇从陆故其归甚速初先生少时梦其伯成都太守李公五溪曰尔将来与我同一结局五溪公卒于成都道宇为安庆守即弃官归至壬子秋朝士钦其高节以南通议起家年六十八矣至是卒于官如梦先是五溪公榇从蜀中归几有覆舟之变是时其兄心宇公偕在任忆成都旧事遂舍舟决意从陆先生虽居宦数年然清贫如故囊中仅得俸二十余金诸子皆贫甚仅能煳口无愧清白吏也往哭李公道宇于宅静亭舅诸弟分析往为料理予病初愈登其堂不能哭见孤孀幼稚不胜泫然王石洋从汉上遣人来问予病苦劝予不必作诗文不知予之病不从诗文生也自父兄继逝惊魂折骨遂抱郁病正借诗文以疏瀹之诗文何能为病哉蔡观察元履驻辰沅遣人来讯问予何以久不游桃花源不知予之病也花源去辰州尚有两日程予游止于水心崖其上山色甚佳恨不得游须日华以书至约予上春来游龙山及章华台盖此二处旧荒落甚日华稍加修葺为此郡重画眉妩矣二十八日得李公道宇深葬事因叹方术之不可信并志之此以示戒焉道宇公榇归即入村深葬其地在澧州公安界上初李公致仕二十年来与一术者卜得此地行时指示弟辈云脱有不幸只此是藏舟之所慎勿听人移易也及穿地白蚁粲粲而出甚矣地师之言不可深信也李公自言精堪舆方葬中郎时请公题主予不知地之好恶冀李公稍有所许以安众心而李公寂无一言予颇疑之然中郎穴中土色甚佳去李公今日圹中远矣以此知安厝亡骨得无水无蚁即佳庸术之言俱无足听卷十万历四十三年乙卯岁正月初一日居筼筜谷天雨雪对雪偶然成句曰闻山皆欲去对雪只愁销体中大康浸浸有蹑屐之想矣人日居二圣寺禅室萧萧竹树荧荧灯火与宝方闲话倦即就枕自谓长长保此便去清凉国不远矣入乡拜先人墓宿三桥舟中初先人襄事予以危病不得哭于垄幸而冬中有起色至是大痊乃得入乡哭于丘墓间至先茔以两叔他出即复登舟夜抵三桥归县大堤一带饮水者皆仰给于大江往返五六里予乃凿一义井于园后以待远近之汲者时已见泉上元日赴静亭舅长君晦伯席散木亦至雪大作此地系静亭舅与吾辈豪饮欢唿之所今遂寂寞若此可叹送僧月湖行肩舆从大堤憩柳浪傍油河行至二圣寺见野水丹枫不觉欣然再游石洲凡游不能刻期以江上多恶风也是日风日清和遂同客往过龚遴甫书舍唿与同去时吴生长统从新安至亦偕焉登舟顺流而下顷之抵洲上予立舟头语曰此舟极有灵验往年初春游此得佳石者一年百事皆如意于是舟人及稚子辈皆踊跃而上至洲觅石各求奇者凡得一枚即以呈予予大诧曰佳汝今年必有好事其人喜复往觅以次呈予为殿最仍还之而取其尤者已而复谓之曰此中小石止堪澄水无大用须得可用者复命寻求得数石皆可作笔格或可作镇纸或可作砚山者大抵凡僮仆之巧慧者必得佳石其余稍痴所得者多顽陋无足取舟人辈不知妍媸各负数大石堪作砧者登舟予大笑以舟至沙市病中几不得再登吾汛凫舟矣今见之如见故人赴须水部日华席时日华将游太和予谓草草一览亦必七日而后可既王弇州未至玉虚岩汪伯玉至玉虚岩矣未至三琼台近日蔡元履观察亦未至此予游又遗青羊涧竹笆桥三十余里水石之胜惟先兄中郎其游极概括无遗而又不作记是皆缺典望日华尽游且作记以完山中缺典也早发舟至公安午时开窗观花是日闻澧洲龚觉先讣音觉先名之伊有隽才丁酉举于乡庚戌成进士为钱塘令以忧归一病遽卒诗文奕奕见其颖得年仅三十余又促于伯修中郎矣且无子惜哉十八日须日华将游太和诗以送之上巳居筼筜谷花事大开三色桃皆放寥寥无可与共赏者得无迹书中有云不肖七十有一百念灰冷日唯诵华严二卷课佛数千声将勤补拙了此末后事也以柄头二诗见遗时玉泉寺官舍于前月尽焚幸存大殿入沙市寄居龙堂寺僧舍移入承天寺倚云僧舍夜月甚朗步大殿前墀上阅寺中元时碑有张文定施田入寺事文定即无尽居士觅得慈湖先生遗书一部近来无此板矣记万历壬午大人携中郎与予至此考校今光景都不异而一往三十四年可叹也朱奉常上愚邀宜都刘玄度饮村园园中有修渠达于塘可泛塘上有亭夜话是日移行李入护国寺僧省有方丈谒自来佛门额为自来古佛堂王百谷隶书百谷隶书遒古大胜其真草内有自来古佛二额一为董思白书一为黄慎轩书董字得大字如小字法而差局促黄字舒放而戈法稍狞皆非二公得意笔也碑石莹磨尚未刻磊珂殿中花朝踏青过沙桥门沙桥名甚古见元微之集即其乳母仙嫔葬处垂柳清渠借草而坐遇王天根诸公王孙瀛洲云马融绛帐台原在其宅后台基可丈余上有乔松十余株后市之人伐其松台土最坚与人作陶冶之用今已夷踏青完以小舟至杜桥登岸入城月色甚明闲步寺前月台上遇陕亢之一二衲子闻予至皆饷茶步至张文忠坟文忠素不信有风水此地系其祖茔初意葬其封公于此后朝使台官至不知何处人自言精乌兆云荆郡脉从八岭山来遂截龙以葬其地去湘王坟不远亦非赐地也文忠姑听之今之马鬛其近王坟者亦多矣湘王燔身灭家地有何好而窃之哉其言谋葬王地皆谬也须日华自太和归值山中雨雪对面不见人草草一览而还访长沙寺故基即在今草市泰山庙傍一张姓者居之尚有遗塔送须日华行别于朱奉常园别后闲步冈峦见有堤一带讯土人曰即金堤也方知古人所云缘以金堤之语又沮漳之水从龙陂桥流于海子入三湖孟忠襄以为荆西北水险者也归饮于仲宣楼畔徐园灯下徐出张江陵一牍并黄平倩诗一卷有意无意之笔妙处不可言喻其诗云黄杨丹柏冷霜斑乳水香芽沁客颜纵有孤台非习氏但堪双屐是侬山自投饼饵邀鱼戏不掩柴荆付虎关举似庞公应拊掌至今天地几人闲此和中郎习家池韵诗也字字有韵清绝奇绝陈白阳花卉一卷又刘玄度持仇十洲瀛洲图及汉宫春晓来阅夜与玄度等纵谭一夜不得眠承天寺僧舍见张商英弥勒瑞像赞此像显于高氏供于承天寺今像已不存与今护国寺所供自来佛为二自来佛显于东晋且非弥勒乃接引像也入湘城城四周可八里甚坚厚如今都城皇墙内惟荒草微有污隆皆旧池台也岁取野兽以为祭祀之用老僧云风雨中时闻驰马之声承天寺观音殿内大士像原在北门外七里台观音院后废百年前有一牧童见一冢上荆棘丛生有白鹦鹉飞绕其间逐之辄入土不见屡试之皆然后以闻其主人主人来视之如牧童言遂其冢数尺下得观音像一善财童子一今饰以金失清古又添一龙女可不必也至护国寺左礼天皇悟禅师塔同时有一天王悟有一天皇悟天王悟所居名天王寺在今西城久废即龙潭信之派所出天皇悟即今护国寺开基者也初隐当阳之柴紫山后始居此塔杂乱坟中尚有老树三株塔前方广地草色郁然春来王孙士女踏青者酣醉其间无虚日寺后天皇山一小阜周遭数亩去地仅数尺不知何以名山与数人闲步野外颇多烟树一人曰可以入画一人曰画上无画坟者盖此处鬛釜如粟自植足外无空地耳护国寺自来佛殿后有千佛阁中有丈六金身像费精铜万斤峨山僧无着造也铸于万历十一年其阁则张江陵园内物移建于此者往沙市众香林食斋主僧乃莲池孙也苦行自守有祖风一闽人林姓者捐资作殿修墙自同佣工操作护国寺一老僧号仁庵年九十四同坐天王殿一木上说辽藩及江陵公兴废事甚可听十方堂内有一僧专拾白骨亦异人也赴王太学维南名坮席出歌儿演金钗因叹李杜诗瑟琶金钗记皆可泣鬼神古人立言不到泣鬼神处不休今人水上棒隔靴痒也夜住承天寺大士殿中见坟内所掘大士像细腰梵容惜以金帖之闲步至草市泰山庙即古长沙寺基也内有银杏树周可二十尺干霄入汉即长沙寺遗树其右十余家外有塔尚存庙庑有铁冠道士云亦旧长沙寺物寺不知以何年废问之天皇寺九十四岁老僧云渠少时已不见元时即为泰山庙今庙仍华整自来佛原在此寺长沙寺废乃入天皇寺也其年岁莫可考矣景明观后有玄帝阁台基可二丈用砖砌甚工台上可眺望长沙寺即甄彬还金处也彬即甄法崇子有行业常以一束苎就长沙寺库质钱后赎苎还于苎束中得五两金以手巾裹之彬得送还寺库道人惊云近有人以此金质钱后失去檀越乃能见还以半酬彬坚不受曰五月披羊裘而负薪岂拾遗金者耶法崇初为江陵令岂其子即家于此耶予谓当立一石于此寺中曰甄彬还金处南平缪士通为江安令卒官甄法崇时为江陵令在厅事忽见士通来见法崇知其已亡愕然未言坐定士通曰卿县人宋雅见负米千余石不还令小儿穷弊不自存故自诉法崇因命口受为辞已忽不见拘宋雅至一问即承因狼狈输还此事见南史江安即公安也袁生曰甄彬亲见神识不死因果历然如此安得不还金哉同王孙瀛洲沅洲文华刘恒沙王天根诸公登城北雄楚楼取子美诗中句也楼上西窗可望八岭山孟忠襄引沮漳二水绕城而东接于三海故荆西北有水险今故道尚隐隐可寻郢城去此二十余里楚旧都也故其楼台多在今三湖今皆为巨浸陵谷变迁不可复识矣赴夏道甫招小园有垂柳婀娜极可爱步至塔桥饮一汪姓者墅蔷薇极繁晚归寺浴佛于天皇之十方堂共诸僧饭伊蒲得孙贻谋中痘消息甚安善为之祷于如来游便河自天皇寺窑头发舟过沙桥门两岸垂柳覆渠可十余里至塔桥舍舟登遨游冢至刘园门有枇杷树数株叶极茂有浓阴晚复登舟还月色蒙蒙至寺已二漏赴西城王孙小泉席地较东城为僻过湘城后湖宛如村落人家多茂林修竹王孙家有歌儿花径药圃具备泛舟清渠可数里夜饮出小伶演新剧邓田仲招饮落帽台同王维南台形画舫故作室亦如画舫记癸丑冬须水部日华偕田仲与予至此因其荒芜相与量度规制时寒甚张布幕饮不禁朔风今遂灿然矣台后为龙山上有废寺方修饰其左为龙山亭日华新名曰顾影取孟万年传中独游龙山顾影酣畅意也故老云八岭山即龙山不知孰是访王孙萃轩以其家多书画也见马远画一轴亭中一人箕坐甚潇洒琴一张内有天宝元年雷威字牛毛断润如青玉黄荃花鸟六幅设色工绝生平所未见也后俱史弥远题蔷薇花上一蝶题曰晓凝瑞露极清匀不占园林最上春忽发一枝山谷里似知茅屋有诗人竹枝上画一蚱蜢题曰一枝小竹渡湘沅万里行人感别魂知是英皇庙前物远随蚱蜢送啼痕木芙蓉上一蝶戏题曰天然颜色在回廊逐水裙随一带长疑是南朝纱帐在黄炉犹自喷余香又蝇头小字诗云一朵浓姿独看来秋庭暮雨洗尘埃天涯海角同荣谢岂要移根上苑栽下有云石字乃贯酸斋笔也石边有小猧张口出舌题云闲来静吠花间月无事长眠草径风笑杀老厖无用处太平应在画图中山丹花下一猫题云铁钩时得小溪鱼饱卧花阴兴有余自是鼠嫌贫不到莫惭尸素在吾庐山丹花下一青蛙将入水题云山丹相对本谁栽细雨无人蛙自来说似与人三不见烂红如火一时开又一牛一僮牵手中持一雀云是戴嵩未必然也然极有天趣题咏甚多姑存其佳者杨铁笛诗云野鸟不耕野穞肥五茸春色连天齐牧童剪草绿萋萋河鼓夜望河之西官家给牛令莫迟牧童未必忧牛饥田鸟夜啼戴胜飞渭上老农归不归字尤爽豁见老铁之风流也皖水余珊诗云食牛干主秦人肥唱歌叩角因相齐而今墓木秋草萋夕阳几度西山西景升不达事速迟养犍日啜忘饱饥眼前名利春花飞不如此竖牵牛归桑悦诗云牵牛兼秦肥弄雏并晋痴岂知牧童无所知牵牛臂雏随何之芳草萋萋云半亩牛兮食饱骑归去不鸣黄钟常塞口柳州此赋真奇哉周家王业自此开桃林之野春寂寂万古明月生苍苔狂措大诗不多见姑存之又子昂混沌子赞巴西邓文原跋元人尺牍一卷子昂尺牍一卷江山小隐图溪山图刘松年笔高许赞有二跋俱为成化间人予按铁钩钓得小溪鱼系林和靖诗萃轩王孙至寺持苏子瞻与正辅札黄庭坚草书秦少游王安石并范文正公札子又晦翁诗一卷中二诗云梯云石磴羊肠绕转壑飞流碧玉斜一段风烟春澹薄数声鸡犬野人家春云薄薄水洋洋鸡犬相闻又一乡道见仙翁不知姓一瓢同饮水云凉甚有致惟山谷书梵志诗一卷字法散缓殊不类其后有盂口大字云元符三年七月涪翁自戎州溯流上青衣廿四日宿廖致平牛口庄置酒弄芳阁荷衣未尽莲实可登投壶弈棋烧灯夜归又云此字可令张法亨知之下有山谷老人印章并王晋卿印得杨西来书云朱陵先生近日于渔仙寺开古洞为武陵胜境不减灵岩而亭榭楼台妆点如画恨不得先生一游赏也又云近日姻友陈家侍儿今月初死去见龙孝威持一大杯携一妓诣一室室闻落子声死而复苏云云饮沅洲王孙修月堂是日见梅花道人竹前题梅花道人墨君其印章云衣铁踏银乃云间沈粲字仲望者也梅花道人自序云昔文湖州授东坡诀云竹之始生一寸之萌耳而节叶具焉自蜩肢蛇跗至于剑枝十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画急起从之把笔直遂以追其所见如兔起鹘落稍纵即逝矣与可之教予如此予心识其所以然而手不能然者内外不一心手不相应耳不学之过也且坡公尚以为不能然者不学之过况后人乎人能知画竹者不在节节而为叶叶而累却不思胸中成竹何自而来慕远觅高逾级踖等放驰情性东抹西涂自为脱去翰墨蹊径得乎自然原非上智何能有此故当一节一叶措意法度之中时习不怠真积力久自信胸中真有成竹而后可以振笔直遂以追其所见不然徒执笔熟视将何所见而追之耶若能就规矩初尚苦于物久之犹可至于不物物地若遽放纵吾恐不复可入终归无所成也故学者必自法度中来始得予谓此意通于学问不独画竹其一幅后云世人写竹者甚多吾写此且看如何其二幅后云轻阴护绿苔清风翻紫箨未参玉版师先放扬州鹤其三幅后云仿与可笔意其四幅后云陈简斋诗云高足不求颜色似前身相马九方皋可谓知道者耶修篁含细香微雨湿古树十年山中游得此幽真趣其七笋不惟竹极潇洒之趣而字法老而带媚放而有法是日诸公预为予称觞予谓得见此竹足矣移入泛凫舟中夜中甫一觉即闻水声汩汩然为之一快午日沙市看竞渡饮于朱奉常园见蒯通说韩信文大历丁巳冬十月五日怀素临于来云馆有怀素文房之印宣和印李本宁跋云曾见于张助甫家今为许灵长物姚侍御大受号云东逸史咏物诗十八首丰道生书唐明皇春台诗陈道复画一卷甚放石田海天楼阁复有阳明先生诗王鏊守溪字亦有致钱鹤滩序征明画唐子西山中图极隐人之致钱舜举罗汉黄山谷题元上人此君轩诗似周彦岳珂云山谷常用澄心堂纸惟此卷用秘府粉笺及李廷圭之墨谓之三绝许衡藏周公瑾家有悦生堂印张可观画纯阳道人像恒斋王孙园中见徐秀夫画蒲萄极有虬龙矫矫之势诗云月上松棚露气清翠涛挟雨作秋声骊珠散乱无人拾满地霜华斗月明姚江李迪笔也露洗凉州马乳香谁知沆瀣浥琼浆昭阳殿下思结发分钖君王不教尝慈谿桂廷璋笔也后有长歌亦自成语而小楷清媚后写暄题其人皆不甚着名然画诗字皆可宝也再至泛凫舟中看竞渡往金粟庵食斋僧了初云今城中龙山书院即旧日射圃也江陵公盛时筑捧日楼台俱取此中土填之后以射圃为书院取捧日楼久拆去夷为荒地乃复取此土填其沟渠筑书院基土仍还故地亦异事也江陵有赤湖离湖载于水经注今日僧云近三湖有离湖桥则离湖之迹未湮也五月十七日雨大注将由草市往龙湾市晤苏云浦从舟中移至天皇寺清坐损有云数日前有一陈姓者拜忏至厨中行净偶见残碑一具上隐隐有字即天皇过悟祖师入道因缘也讯之其人云修江陵相公府第时土中掘得以米四升易来作捣衣石其上大约言寺在城东郡第旁似不在城外也其人许送来俟阅后志其详午天放晴登草市舟时夏道甫亦欲往遣人相闻顷之道甫至方舟发自太白湖畔即千顷浩然矣从龙口登舟过长湖四十里水天一色早霞鳞鳞射波间至三湖常有十余里莲花相接真众香国也望水中远林近树皆如墨汁点成淋漓秀润考水经注所云清暑台章华台皆在此湖中宗少文辍衡山之游隐于三湖亦此地也今湖上犹有台观遗基阅云浦书卷有子昂马上击球图一簇拥一戴翼善冠者共以长杓取一球此元朝宫戏也系赝笔子昂小篆千文失首一行旧藏无钖华宅文石左史大韶购得汝南子荩作跋至正二十一年春二月八日蔡和题成化四年南辂跋又艳雪堂诗云浦园竹两度着花大如瑞香色红生叶而中吐黄穗芳冶可爱焦公为书艳雪堂三字并系以诗再阅赵子昂金书道德经刑部尚书不忽木公酷爱泥金书老子故为书一过后有子敬跋元润印章下有冠铁繙银印书法甚佳至正二年五月二十八日虞集跋云感所知而书孙过庭谓之一合子昂与不忽木公想相知之深者也书道德经不觉泥金之滞又仇十洲飞燕图绘飞燕合德外传中事也刘松年四皓图后有四代相印人物奇古当为诸卷第一有萨天钖书并看云老人吴全节跋金粟山藏经纸书大宝问陀罗尼一纸系宋人书原为全藏今都失去矣李龙眠罗汉画有赵千里山水范宽山水赵子昂达摩又倪云林枯木竹石题云谁軿云根千尺移将海树三株墨沼萧条遗迹辋川依旧清图又题云修篁古木石巃嵸墨沼云香识妙踪仿佛仙坛春雨过珊瑚碧树郁菁葱赵仲穆秋水晚渡盛子昭仿郭熙山水李龙眠罗汉游寿圣寺寺去市三里许云浦修之以接待往来行脚者也龙湖泛舟间有荷花听湖田插秧人唱歌晚别云浦诸公宿于舟还江陵予初欲从龙湾走郝穴还公安念一还家中必不得即出不惟玉泉山灵之约不可久负而无迹老人此一别不知相晤何日以此决意速往盖名山胜友两不可孤也过三湖白浪粘天荷香袭人过长湖长年云旧有一石龟在岸边乃江陵相公载往墓前者偶弃掷于此岁久为光怪数年间其龟忽亡午抵天皇寺遣人至公安取泛凫舟往玉泉上愚园中泛舟上愚云太山庙西有长沙寺塔院见存住居者为张校尉太山庙东乃马伏波祠西征过此人祠之因包孝肃断疑狱其下人并祠之庙祝姓向其庙祝牒乃东吴孙权印子孙世守此庙后为庙祟至伐银杏窃神袍及瓶炉为近庙诸生呈逐去近复修之已焕然矣其牒予亲见之又云老莱子今郡中西城人至今西城人多寿是日见雷何思题邬工卷上兔苑中书四字极佳上愚园内丛竹别有一种极疏秀而长上干云霄名曰钓竿竹与他竹迥异上愚又云高季兴五女俱出家一为庄严寺一为法输寺一为石佛寺一为菩提寺一为佛华寺今石佛见在庄严寺供养佛乃碎石合成其住山皆女僧也佛华寺有向夫人塔寺为无尽居士重修按牒恐是国初今邑中亦有告身一纸上书皇帝圣旨吴王令旨或是此类也六月初一日居天皇寺寺中草莱丛生命僧人扫除是夜天雨红豆色甚光莹先是石首雨后公安雨至是江陵亦雨不知是何祥也按金世宗十六年临潢境内雨豆将往玉泉时凫舟已至沙头急从护国寺移出舟中同游僧宝方亦至过佛华寺觅张无尽向夫人塔萧然乱草中初向氏父夜梦迎相公偶无尽至遂欣然以女缔好无尽初不信佛法欲着无佛论夫人曰无佛谁当作论已无尽于维摩诘经有入始与夫人言佛法微妙如此夫人曰从今始可作无佛论也向夫人信再来者凫舟偶漏略修葺之至金粟庵午饭晤蜀僧达止至观音寺登塔憩第五层江水新涨浩白万顷塔下有一小塔其右为国初湘藩国师无方塔也肉身在其下当是时燕有广孝楚有无念蜀有无际湘有无方皆国初选择以辅诸王者也守塔老僧云往时塔上常出白气后辽庶人貌其像治小室供于塔右白气遂隐今像尚存晚以一小舟与宝方达止泛于三义河点茶说法修理舟完令舟从大江走箕湾予至金粟庵早斋同宝方达止以一小舟从三义河走马头市时水涨芦洲皆没穿柳巷中十五里至市关公庙庙有一枯笋其节文作爻字可六七尺节十九以其半上之朝以其半留庙中盖元至正年间物也候舟不至复登小舟逆之至箕湾始遇夜泊马头岸细雨淋淋从马头发岸边多采鱼苗者过百里洲即陆法和居士住处有上百里下百里之名盖巴江之水在外沮漳之水在内而一洲间之杨柳桑麻极为膏腴午抵万城即楚所云万城也楚都在今归州徙居沮漳之间筑万城自此而始故云万城也方城在叶非此地也杨用修以方城即万城大谬泊舟复登岸见万城遗址尚存有一僧临水治一阁来乞名予曰可名为荆山阁盖阁前即百里洲为荆山居士陆法和生长地宜名之以存故实可也沮漳之水大发舣舟闲步柳堤上已登舟隔舟数丈余堤忽崩水如怒雷涌起百丈即向游地也早一刻则人皆没盘涡中矣实天幸也乃回舟至草铺水如激矢一瞬而至遂从陆走紫盖可三十里至紫盖登正法楼大江隔百里晃耀可掬入暮微月照平芜僧云旧有茂树国朝湘藩伐去为宫殿湘王曾至此今湖中路犹有湘王桥也遣人以字闻度门并玉泉长老乞人马来接暂住紫盖一日天黯黯有雨意由紫盖发过圣水寺见玉泉后山及诸山腾舞皆作浓岚而白云如净絮横亘其间时数骑走山上黑云怒雷临之隐隐冯冯东没西出雨大至无可栖泊又十余里至民舍少憩顷之日复出至前溪水深不可渡令舆人负之以渡宿于王叟宅晨起雨色黯黯遣人觇水云可渡不辞主人径行令舆人负之以渡雨复大作抵度门寺已晌午矣度门新修一小楼上有雪庐字董思白笔楼前栀子花盛开从度门楞伽峰取山径往玉泉寺近寺流泉声如轰雷予别寺中三年矣山中老宿闻予来意皆欣然礼佛后息于柴紫庵松桂日茂庵中老桂忽开一枝如金粟山中老宿皆诧以为异事时六月中也度门以桂开诗来予自题庵门额及堂额一庵曰柴紫庵堂额曰净名堂玄彻所画玉泉图修寺时曾经御览者也又出优钵罗花叶如蝉翼轻细之甚不知所出俟再考之以肩舆谒关侯祠山旧有碑亭今撤去见前壁危石桥已改修殿亦新修者归令人凿幻霞洞三年前已凿成觉其稍隘更加数笏乃堪坐是日复登前山望九子天微霁迹公来同登庵左岭上卜堆蓝阁基盖山松甚多须不障山色者乃堪作阁已步至堆蓝亭闲话天大霁雨四十余日矣今日始见日光如得宝人尽欣然晚至铁塔湾临水敷蒲而坐僧达止别去还蜀晨饭后步至乳窟窟有三其一作沉绿色骨理瘿起更佳令人扫除苔蔓泉水分为二中有小洲遂敷蒲而坐凡揭水二过一石壁下壁间斜出一树覆渠有浓阴望响水潭如一方积雪觅径路登爽籁亭瞑坐许时复觅径路登玉泉左掖山望九子诸峰冶甚凿幻霞洞将成从后庑开一门达洞中由洞外达堆蓝亭鬻塔湾田以为庵中香火之资饭于玉泉旧住持处见黄平倩玉泉疏其首云石纽居士从袁伯修兄弟见无迹上人语及玉泉因缘居士曰异哉往家食时梦空余有唱法声仰不见声者南面则大圆镜光弥亘天地予踊跃光中中无他物东侧一关将军祠耳故予为真如法藏疏有常感异梦镜光亘天之语直不解光中独予与关将军者何也予既立堆蓝社于玉泉祠护法诸公平倩与焉关庙正在东而堂正在西所云大圆光中者即此地也平倩之梦不其神欤平倩疏云寺正负山山势斐映阴如屏风屈曲未至数里林气石色蔼蔼导客客容为洗涧水摇漾如风中布侯瀵泉争射乍如可数已复激乱如散珠东去潺潺汩汩至桥忽止若随松风入钟磬声望而知为灵境也语近写生并录之遣人往草铺取泛凫舟至合溶日泄泻不止无可觅医药且饮食粗粝甚乃知山中枯藁难以养生宗少文老病复还江陵有以也病中颇思归此去入伏热甚愈难远行不若即归为妙从玉泉发诸僧送之泉边过度门别迹公迹公送至金谷庵挥泪而别晚抵合溶舟中从沮漳合流处发舟如激矢两岸垂杨郁郁蝉声相连数百里夜泊万城过万城即为江流从箕湾出忽见大江晃耀千顷为之错愕顷抵沙市小憩后乘顺风下县宝方施茶黄坛因小停舟万部鸣蝉之声铦于锋刃丛沸江上日午抵公安居筼筜谷同年景陵钟伯敬典试贵州以一字相闻拘于例不见客致其所刻新诗并其师雷太史诗太史诗精选之仅得二册姑毋论其为唐为宋要以笔下有万卷书胸中无一点尘二语太史真足以当之矣在伯敬之见必欲其精而在予则谓此等慧人之语一一从胸中流出尽揭而垂之于天地间亦无不可昔白乐天诗中宗匠也其所爱刘禹钖诗都非其佳者岂自以为工者人或不以为工而自以为拙者反来世之激赏也不若并存之为是是日周公美名祚盛卒得年仅四十八宪副周公云皋子也少有隽才苦心下帷冀取一第竟不得志而死记万历甲申先舅龚静亭中郎与予及公美同赴府小试郡伯郝公玄鹤关中人也谢考时特唿予等四人出而提诲之称中郎与予文太奇其后中郎与予各登贤书惟舅及公美次且不售五六年间三人相继而没而孑然惟予一人存也可为惊惋七夕静居园中天暑甚火风薰灼惟吹乱书帙掀舞帷帐更无凉意送祈年应试作诗四首黄州官给事旸谷以册封荣藩便道过公安来晤徘徊花下竹间语及予进取事旸谷云若论世法似不可无以道眼视之此中阙少何物龚晦伯以一小游舟载酒从斗湖至刘桥湖湖面甚阔杨柳芦苇大有野意是日立秋湖水微波风烟涵澹令人凄然有洞庭木落之想赴青莲庵斋议请藏事盖公安原有藏久而残阙先舅寿亭为首修一藏经阁以贮之主僧圆公稍为增补而人之所窃与虫之所蠹殆居其半遂有志于南都请一新藏予草疏为之首是日约诸友共檀得五十金辟听雨斋小门通橘乐亭此门闭于戊申今八年矣常与中郎出入于此为之慨叹橘乐亭树立是日风日清美盖橘树四株不惟花香实美而浓阴遮蔽骄阳真可无暑故治一亭以避勐雨非避日也赴万和夫席于濯足台泛三湖日炙稍苦予曰行乐亦须少忍苦天下无纯乐之乐也橘乐亭落成得祈年武昌书谓书坊假中郎名刻书甚多告之以赝亦不信长沙洪进士名云蒸过访予癸卯同年也洪孜孜向学且云孔子不言过去未来而专言现在以吾人所当着力者止现在耳邀洪丈饮以明陪坐橘树下纳凉时已清秋而暑气不减三伏约怡山宝方斋同以明诸公坐橘树下论学颇有会心处是日郡太守吴公立一石碑于中郎宅前曰袁中郎故里苏云浦书是晚邹全玉丈以龚觉先所和桃花庵韵三十首见示寓悼亡之意笔下颇不俗而微欠遒老觉先已逝去年余矣使天假之年未可量也八月十四日秀才周蕃卒初蕃未死之前一月忽入冥见一处门庑甚壮丽问人曰此袁星君住处入门见堂上主者即中郎也衣冠若云霞亦有牙牌作天篆蕃见而拜中郎曰汝来耶蕃自叙有志青云不幸夭折惟先生救我中郎曰大凡作人要好作人好者即夭折亦自有佳处可往汝却后一月始当命终且还蕃曰先生何以住此处中郎曰我蒙上帝之命检校人间文学极费心力数月内可竣事亦当迁往他处矣言已即令人送之出顷之苏至是一月矣果卒中秋月不明至王伯徽飞雪堂小集见张江陵字一纸并得黄平倩庚子冬寄予一牍皆娓娓伯修抱恙事也寄书时去伯修化期仅一两日耳而犹云病已旋愈不知何故饮龚晦伯表弟宅见黄慎轩书夜泛舟至刘桥湖中而还俄见林内烈焰大发舟中叫曰村中失火已视之月也初生尚作赪色耳得中郎十集内有狂言及续狂言等书不知是何伧父刻画无盐唐突西子真可恨也祈年从武昌归试文甚奇束装入郡送太尊吴公行吴公迁吴宪副去公于中郎极相知赏僻好其诗文凡于予数有知己之言故往送之晨起入郡崔受之偕晚渡江将至岸忽有一人大唿曰刘玄度逝矣予惊问故其人曰玄度至沙市鬻妾忽病数日遂不起予大骇会两舟相遇去急亦不暇问其人谁也予洒泪登岸至寓即走唁之旅舍荒凉寂然一棺予哭之不异兄弟也玄度名芳节别号恒沙大有才藻善谭论与予为髫年交举丁酉乡试第二癸丑试卷已入彀将登榜矣而策中称誉江陵相公太过其词殊激竟掷去其人旁通百家言楚中异才也无子晚娶雷何思太史妹甚悍家有数妾皆不得御以无子故至沙头买妾欲以八月十八日纳妾而十七日逝矣病之前数日屡招其居停主人云袁三先生到否幸为我觅之其人遍觅不得去予到期仅两日耳竟不及一言而别惜哉将至宜都料理其嗣续及遗文时方未遑也出郡城北五里送吴公行途中晤上愚朱太常坐邮舍中共话且为诘朝聚首之约晚饮瀛洲王孙斋中时楚闱消息已至祈年被落予私念曰有儿足矣安敢望此等分外事也沅洲王孙早以字来留行同诸公至江头共饮是日大风雨亦不能行坐中有言新到吴伶歌曲佳甚诸公再订明日听歌之约卷十一正月初一日寓铁匠胡同三元庵雪大作京师是日老幼俱以彩作蝴蝶着头上密云门人刘秀才启元来丁未予馆密云蹇大司马所启元同蹇公幼子受业僧雅庵法孙果凝来晤果凝千户侯子少喜空门从雅庵落发后其家无嗣复还袭职讯之则云官卑禄薄聊念先世恩胤不欲坠之耳予以宗祀亦重如此权宜佛所许可又云世宗朝五凤楼灾借文武官半俸度支后事竣文官得复而武职仅止半俸亦异闻也十一日移居东城杨都尉空宅都尉好文藻遣人致酒米过灯市见米元章天马赋即非亲笔亦临笔之最佳者傍有客曰字迹甚佳而纸类元纸予曰使元有此人则其名讵出赵王孙下乎实可宝也有花觚一实是汉物上元日寓举场月明与汪生步灯市复骑马至棋盘街是日都门士女皆至西华门上以手扪门上铜钉后至前门走桥彻夜不休天复雪中郎秦中门生送石刻二一为圣教序一为颜鲁公西京千福寺多宝佛塔感应碑文建塔僧法号楚金姓程广平人天宝年间造多宝塔行法华忏前后道场感舍利凡三千七十颗后葬舍利复建道场又降一百八粒画普贤变于笔锋上连得一十九粒莫不圆满自动浮光莹然其事甚奇碑文岑勋撰鲁公书徐浩题额往礼部投试卷于书肆得伯修白苏斋善本细看之亦自清新遒媚可传也独所作诗余及杂戏数出无一字存于世者可为浩叹自二月初一日为始身中颇有烦火自忖不知可入场否端坐以俟之初七日雪里弟同来寓所俟入场初八日雨大作往年场中点名时争门而入多有推排倒地践踏死者遂以是日午后前至点所候之坐一庑下杂厮役中头稍前则雨滴其鼻至二漏点入初九日场中至初十日鸡鸣时始出门外接者拥塞不得行久之推排众中或空行数步几仆始得出复不见从者徒步泥泞中万苦乃达寓十二日天霁二场十五日三场毕倦极从杨都尉宅中移过西玄帝庙西廊与友人李素心邻三场已毕一身惫极第与不第不可知思了此一局或仕或隐当别有计也自此日为始赴席匆匆不暇书二月廿七日放榜候报久不至日已升得中式捷音予奔波场屋多年今岁不堪其苦至是始脱经生之债亦甚快但念老父及两兄皆不及见不觉为之泪下午至鸿胪寺报名习礼始知出书四房兵部郎归安茅先生之门同年中旧相知者皆来聚谈廿八日黎明谢恩往本房座主处投帖午至礼部迎大座师赴宴雨大至归寓廿九日早投大座师帖投本房师帖坐宣城伯园楼上见西山一带雪色照人午同年聚射所往请大座师晤见之期晚赴李开府约于魏戚畹园封公在焉招名剧演珊瑚记大京兆李梦白以字来云闻兄得第家中儿女皆喜兄其识之此后来一段佳话也泽州张户部聚垣名光奎兄石松先生予乡试本房师也聚垣曰家兄见兄久不第殊不快得此信喜可知矣留寓中夜话谢耳伯诸公大会于苗氏园予以其为名理也拨冗赴之及至寂然遂行李梦白长公李百药来百药有才气相与论宋元人诗百药极赏方秋崖检新安所刻宋元人诗止存其名稍暇当从百药借读也十二日投廷试卷过东拜客往谒李光禄景颖到门云已下世矣李名憭嘉鱼人举己丑进士为人清素自守且通性命之学临去坚持正念了无儿女子态累官光禄寺卿得年仅五十七张户部卢中秘招饮于冯侍中宝故第危楼画阁美箭奇花可想见当日之盛也演剧者皆顾李太史及中郎兄旧伶俱皤然有老态矣为之一慨是日得新安所刻宋元人诗尚未全自开榜后议者谓榜首文字全袭旧且与第六名文雷同谓有隐弊宜覆试及覆试不能成文台谏交章论之遂不得与廷试而两座师皆闭门不出十五日廷试当事者以赝元之弊防闲甚严暴烈日中饥渴并至立穷则跪跪久复立墨既易燥又防其渗日西始竣平日作书多作行书草书大书至于窗下作课皆令人代笔誊录是日作楷书甚窘得丘长孺辽中书寄诗云故人书来招我归正我五疏辞官时七千里外同此意相知贵在心相知上言契阔久间隔下言须鬓已斑白我齿于君长六年那能荒裔长为客当时兄弟何振振十年之内余一身青草湖边短长句使我读之心酸辛异姓兄弟亦数辈只今屈指几人在不堪落落若晨星君在湖南我北塞天山雪深八九尺多年积冰色皆碧近塞无时无虏来枕戈擐甲无宁夕不能行志自合休不能煳口良可羞丈夫半百尚碌碌矮檐之下非良谋武陵山桃源洞十宵九宵常入梦不待楚狂歌衰凤又寄长相思调一首云冰满川雪满山春风不度玉门关三年苦戍边书一船酒一船与君同棹下江南于今二十年廷试后身体惫极而病同年中病者甚多十八日传胪谢恩名次在三甲后予闻而笑曰得了头巾债足矣从是日夸官起同乡大冢宰郑公少宗伯何公等设席于全楚会馆从李文正祠迎往旗帜鲜明几数百队通国之人出观是日龙君御偕崔生受之至予复出城相晤十九日赴礼部恩荣宴衣冠杂沓殊不成礼也同乡诸公迎于国公楼大京兆李公梦白邀饮于魏戚畹园魏极能造酒有水芝丹沆瀣梧桐等名皆轻清而冽杨修龄见召同君御诸公君御讶予不饮不知予之久戒痛饮也三月二十三日早至李京兆处别时京兆以副都御史抚山东行矣且言若选馆定当读书中秘如不然应作县令县令亦可行己意勉为之可也予曰予日来多病不如改校官为愈耳李曰岂欲追步中郎乎一笑而别是日赴太学谒先师于阶墀大柏树下换冠带二十五日夸官止君御来宿斋中分韵米友石见召同君御修龄诸公命歌儿演新曲城西净业寺前湖水晶莹新荷已点缀水面邀藩参侍御龙君御杨修龄太史马康庄民部马仲良水部李增华国博萧尔先同饮其右为龙泉庵即予冬间与浙中同年刘德倩永基四川王君万任杰呕心修业处也西直门北十余里地名海淀李戚畹园在焉亭台楼阁直入云霄奇花异草怪石美箭俱备引玉泉流水入于清渠可数里泛大楼船其中宛似江南是日修龄作主词客龙君御而下若干人工弈棋书画者若干人亦一时之胜会也各分韵号为海淀大会诗四月初七日午风雨骤至雷电异常抽税内相张烨住房为雷火所焚三十余间顷刻立烬江陵闽藩理问李太和见召遍觅名戏得沈周班演武松义侠记中有扮武大郎者举止语言曲尽其妙宣城伯园招客有高楼可望西山同君御修龄至西苑度金鳌玉蝀桥见西湖之水澄湛晶荧新蒲翠色冷冷照人宛似江南其中多道院皆永陵修真处也楼观栉比莫可悉记望兔儿山洗妆楼皆未及登至清暑殿登阁穷一城之胜以偶有冗急归修龄将按贵州水部来马湖斯行为首公饯之于泰宁侯园园有山可远眺惜为树所遮下有小池贮朱鱼皆械水也送同年襄阳王秀岭还楚以尊人宪副公卒于滇往迎柩也别于荆南馆午后坐同年吴二卜寓晤汝阳李元镇年兄出二卷相示一为思陵写李长吉诗思陵宋高宗也笔法学大王极有结构前失其半后有邢子愿跋一为黄平倩过诸葛武侯祠诗极奇拔微有晦语要之语脉深远非世匠所能知也予亦有此皆擘窠大字写于松滋署中者惜其中失数段闻董太史有回禄之变缘与青衿及居民有小忿因致结党肆毒所藏书画尽为灰烬亦奇祸也重午日饮于同年吴二卜寓去年同二卜泛于龙湖道及旧事欢甚送杨修龄按贵州憩于报国寺松下乔松五株参天入云拗枝曲干鹄峙鸾翔大都宋元以前物也送客皆荫其下西宁侯宋膺符名光夏见召同君御君御与其尊人为诗坛友也刘特倩王君万见召于龙泉庵其地为三人修业处也追思三人相对苦思光景堪为堕泪或文思不属相牵走冰上望西山黛色顷之入黑山鬼窟中见如不见矣同龙君御米友石饭于长春寺寺在顺城门外斜街看演昙华记得杨修龄书略云良乡道中取道房山游上方小西天上方山甚深幽非复人境径路盘纡石磴直穿云表道傍多磐石可坐而树木扶疏枝枝叶叶恰相隐映可当行人笠盖如圣泉庵一斗泉皆周遭绝壁中辟一洞天真可避世小西天在山半悬岩为静琬师藏经处贮四大部石经经凡七洞闭不可开而其外间碑刻如金刚等经犹是贞观以前物雷音寺便是一大石室中坐佛像四面墙壁皆经笔法遒古殆过于圣教序登高骋望洞壑幽奇峰峦峭蒨无远不见下有东西二峪寺西峪之泉泻注僧厨下澄泓清澈涓涓不已流为大河有稻田水磨气像仿佛江南此地去涿州四十余里即客路甚忙何容过而不问惜风尘行役不能久留犹是一恨予读此游兴勃勃宛上吴户部福生名伯与以灯市赋来陈无异来问如何可以死得予曰心死则可以死矣阜城门外钱公园赴膳司叶明原诸公召园有荷池蔬圃布格分畦整甚从手帕第中发入西山避暑过极乐寺小憩松树下至西湖见十里荷花香风扑鼻止玉泉山下裂帛湖边史金吾园园有竹树有小亭瞰泉即裂帛之源也源出石根中泠泠然作微籁石一壁骨理亦遒劲缘竹径登山有亭可望原隰有洞沁凉晚步裂帛泉畔读碑即古昭化寺也今荒芜园右为华严寺上有华严洞山之为洞者五皆似浮屋可住予十六年前曾游此今地较葱菁早往西山过鲍家寺整丽甚松覆一墀过翠岩寺息于中峰庵庵中望都城若在几席此中石墙石径石楼皆鲜净如新涴者六月初一日暑甚息于中峰庵庵下有帝王庙正德间一中贵人造感世人事浮屠而矫之者也其志亦近正然予谓帝王自有朝廷崇祀之典私祠之适成其亵不知西山自有阙典即不祠浮屠亦未始无可祠者特人不读书耳按汉王氏有五侯乃谭商立根逢时也五子中王谭实为贞臣谭虽封侯而不肯事王凤水经注王谭不同王莽之政子兴生五子并避时乱隐居涿郡西山光武即位封为五侯元才北平侯益才安喜侯显才蒲阴侯仲才新市侯季才为唐侯所谓中山之五王也此五侯以贞节封比前之五侯清浊不同矣本传谭倨不肯事凤不辅政而薨子仁嗣仁素刚王莽内惮之令人奏就国后遣使迫守令自杀是不同王莽之政者谭之后又有子仁所云兴者岂即仁之弟耶因兄死而相率避乱正相因也惟仁受王莽之诛而后光武义而封其后然则谭抗王凤仁抗王莽兴子五人并能沉冥飘然远去是谭之一门父子祖孙忠贞大节不亦卓然名臣也哉夫五王俱以高隐居西山则西山以五王重矣此山正苦无古迹有如此懿美之迹而志不知采又五王俱有忠义大节法宜祠旧礼官不以上闻皆固陋甚矣若以此庙为西山五王祠极妥游香山寺门径博大乔木遮天流泉界道依山污隆以为殿堂寺左来青轩如广袖忽开尽见原隰寺后为一中贵墓石路净洁果松列植所望比来青更远已还故道出寺不数里至洪光寺寺有磴道十余盘每盘里余翠柏列植日中踏影而上入寺小坐煮茗不数里为碧云寺入门闻流水声过僧室斋厨与泉相接其最后石根岝出泉绕亭而出汇于方池池种白莲观其素质清渠便觉红莲未能免俗池上有翠竹一方以娇稚倍益其妍竹前银杏一株可数十围又数里为卧佛寺寺在深山中有娑罗树二株其旁柯皆为他山乔木生平见树无大于此者寺西有奇石一具色如碧玉下瞰泉也溯泉行源极远旁多美箭宛似江南泉最宜养花故僧舍多为中贵所据千畦万畛奇花毕萃焉山后有老僧亦以养花自给以其余施往来行脚留斋甚丰洁已至娑罗树下候日落而归当金辽之时此寺号为巨刹中可客千万军卒去今门头村可十里即此寺之门也则其大可知住中峰庵左有亭可望都城如在几席前薰风大至坐而忘暑须日华水部招至净业看荷花时荷已盛开于君御处见一老人姓王号玉峰云百余岁其貌若四十许人见苏子瞻所画偃松及亲笔赞黄山谷赠了元长老诗与周彦者后跋极多有耶律楚材姚少师诸人笔楚材书极有法晚同君御至王大理斗溟处见外国所画白衣大士一轴手中捧一婴儿浑如活者直不解语耳再至净业寺饭伊蒲看荷花孝廉刘百世邀看荷花以小舟泛湖穿花中浓香袭人都城中泛舟之乐当自吾辈始以小舟过东峰憩苗孝廉园月上后还刘园清坐新制一布帐置净业寺看荷月色晶明听童子按拍高歌隔岸游人亦以歌相答夜遂宿焉俞容自邀至净业看荷花将有考馆之命赴吏部过堂闲步至右堂火房前见紫藤二架大可四围虬枝矫矫乃吴文定公匏庵手植藤也内有一记系冯宗伯琢庵笔偶见顺天乙卯贤书有酒应星姓名酒姓始见于此又京师有姓茶者宛陵吴师每招饮于徐公园园后瞰平湖有台可登眺望湖中千顷荷花香风袭人台周遭皆乔木蝉声鼎沸时秋渐深微有寒色予以他冗先归觉恋恋不能舍也七夕与宛陵吴师每同赴米友石海淀园京师为园所艰者水耳此处独饶水楼阁皆凌水一如画舫莲花最盛芳艳消魂有楼可望西山秀色杨公都尉名春元卒杨公天性至孝居丧一依古礼三年唯食菜羹至是以请母祭葬不得抑郁而死盖死于孝也得年三十六予计偕时住其别舍且尽馆谷之礼恒语人曰袁公名士不可不晤其相知如此送客至李戚畹园颇多奇花美石惜布置太整分行作队少自然之趣耳有小池种白莲后有高槐置亭其上忆庚戌与中郎同游此今七年矣萧库郎大茹邀至延寿寺礼佛寺去都门三十里极为整丽有阁可眺远大茹有子年三四岁即喜坐禅自发愿愿造丈六金身佛从儿时逐处募缘大内为出金钱至九岁而殇佛像至今始成像甚端严将载入楚同往者为袁户部沧屿同诸公送阮集之行于报国寺再见寺松陡健清人肌骨是日微雨饮于陈无异宅偕者为江阴尹中书澹如汉阳萧博士象林无异庖事甚精谭颇洽是夜月甚朗予得移几就斜月之句午夜同象林归舆中看月八月十三日晚以习仪朝天宫宿同年当涂曹元甫信阳李元镇寓日已西登显灵宫阁望西山微有岚气隐蔽予曰近山翻作远山看也步古柏下许时饮羽士室有两银杏树参天直上予曰所以不能如松者松有力此却欠健耳十四日黎明同曹元甫瞿起田习仪朝天宫始见冠裳佩玉之盛是夜月色如昼赴同年钟伯敬席回与崔汪二子步月射所追思伯修居史馆时每月明之夜则同黄陶诸人宴笑其中予亦偕焉今寂寂惟见风柯鸟语而已中秋前府参军张季公邀看月数杯后步至棋盘街听吴儿分曹征歌并逢同年黄钱诸丈至四漏始归以送卢中秘令子之殡同张季公出平则门憩于双林僧舍寺有果松并婆罗树皆萧萧有清致已过高梁水至极乐寺宏深整洁寂寂不见一人坐国花堂张与偕来汪生对弈予登三层楼望西山寺西树色参天从杪上看山色再数年树愈长当不复见山色矣斋后步流水边放爆竹数枚而归十七日朝贺万寿上在位四十四年春秋五十四矣晤黄慎轩先生弟黄缜轩得慎轩文集讯慎轩病中事云初持斋戒后以病奉尊人命微食酒肉至于妾媵则终身未置也初慎轩中郎与予共修莲社之业遂欲弃去笔研故予庚子以后诗文俱不存稿慎轩亦然惟中郎曰慧业文人学道岂可尽废文字即有之亦系秀媚精进故常加裒集稿独全今日见慎轩集十无五六存者乃知中郎所见甚老成也茅师以假归同门等送之潞河友人钟伯敬以考选候旨归舟亦次潞河予登舟晤之望清流白沙不能无凫舟之思也上久俞考选中秘之命而催者缓其事候考者皆散去予以居诸之难亦思南归于九月初三日往部中给假重九日晨至教场看武试校射归饭龙泉庵败荷清水萧然有洞庭木脱之想故乡人至闻禅友宝方圆公示寂万历庚子中郎南归觅一道侣于无迹迹公曰有门人圆象虽无颖悟却是本分修行僧中郎曰得此足矣遂偕之而南会公安二圣寺有藏经楼共议以此为接待堂而命宝方主之十余年来诸方往衡山者皆于此憩息两餐一宿极有次第中郎家居六载高卧柳浪恒与之俱至山游无论远近宝方皆从中郎去世宝方哭之甚痛至是以公安藏经残缺补葺甚难遂至秣陵请一南藏凡半年藏成遂归不数月而卒嗟乎予之友朋兄弟凋落已甚今方外又失此友寂寞可叹九月廿一日同同年曹元甫李元镇辞朝明月在地霜风甚劲顷之初日上觚棱矣是日辞部抄黄慎轩太史集完慎轩诗文颇多散佚存者止此十失五六再当搜寻使为完璧大都此老醉心祖道有所选述例不存稿然至今与人一札数语皆有佳趣天地至宝岂可听其湮灭九月二十六日从都门发归兴颇浓良乡南二十里有豆店讹为旧店按此地以有窦建德故城因名豆旧皆非也黄帝与蚩尤战于涿鹿乃今保安州涿鹿山非涿州也保定西山即松山榔山也山极颖秀新乐县北二十里为明月店古柳夹道绿暗郊定州北三十里为清风店李献吉诗朝廷既失紫荆关吾民岂保清风店又云清风店南逢父老告我乙巳年间事店北犹存古战场遗镞尚带勤王字即此地也石亨于此败虏虏痛哭由紫荆关出由真定迂道走晋州晤社友李素心素心少时与中郎及予三人共砚席若兄弟然三人幸皆列贤书素心高才博学以久不第屈就此官予走晤之见其新政整饬为之喜晋州城外即滹沱河夏来流水震撼城郭邢台有泉亦名百泉皆珠串上沸其水可灌数县之田或曰济水伏流而见于此者也济水出王屋王屋去此不远其中出鱼甚美沙河一望皆沙北风大起白日无光江南游人每经此辄惨然有乡关之想沙河有宋广平碑颜真卿笔按苏子瞻称宋广平铁心石肠而作梅花赋清便得徐庾体予考碑所载广平盖诙诣之士风流旷达者也其为梅花赋也固宜近洺关一碑上大书十丈莲花数字皆用关尹子云真人游于十丈莲花之上事耳渡洺水甚清彻水上有近山如笠子相接其后则皆坦迤之山澹澹漠漠极有致从邯郸至成安渡漳水从成安止魏县渡洹水沃野千里想见当日魏博之雄至大名晤陶不退置酒晚香亭亭名用韩魏公诗中语也过濬县县令焦涵一中郎秦中主试门生也邀游浮丘山山据城其前为大伾若博山炉后为卫河一缕晶荧绕山后而出山园主人为同年朱舜年新令滕县登大伾山即禹贡北过大伾处也黄河徙而入淮故道久湮今河岸污隆之象尤可想见山一峰最高刻为石佛往有阁覆之今废石壁上宋元人题字镌刻甚多盖名人舣舟登临之所挥洒也左有龙洞能兴云雨此山亦名黎阳李密黎阳仓在焉端木赐濬县人今墓在大伾山一统志载之卫辉宜改访王威宁伯子孙尚有存者或云威宁不死出游人间似有可信郑州过京水郑旧有京地即京城大叔之所居也裴相公墓在郑州林锦村旧碣尚存盖卒于洛阳而葬于此地者也近新郑有土城蜿蜒县北中断如一门意即郑之长城也当时列国皆有长城不始于秦登鲁姑土洞之颠可望陉山及大隗山前临潠水可亭去新郑县南三十里为陉山铺陉山上即子产之墓也西有大隗山黄帝避暑处也陉山如眠象峰有巉巉之石大隗峰峦雾接其山深莫可测也此处正可为关禹州城西自重岗下忽为平畴云林雾树宛似江南杨户部文弱以入京至共晤于曹纯原宪副席上文弱将游嵩少甫揖即云嵩山有缘得同往矣后讯之曹公曰嵩少去此尚三百里兴始阻予时思归甚曰青女至矣兄且急急渡河文弱始有止意出禹州见西山坦迤宿襄城时有酒况饮襄陵酒甚甘而辛微有药气渡汝河或云出天息出高陵出大孟出燕泉其实出尧山尧山即今伏牛山也记注云岩障深扃山岫邃密石径崎岖人迹裁交分明画出近日伏牛光景叶县唐属北澧州大历间为仙州又置仙凫县叶县北十里卧羊山山石若群羊又有荆山俱魁父丘耳叶县北滍水名沙河渡水源出汝阳大孟山与汝水同源世祖破王寻兵滍水为之不流处也上有汝祼店祼亦作濆谓之大氵隐水尔雅曰河有雍汝有濆濆即汝之支流也卷十二四十五年丁巳正月初一日居筼筜谷吉服家堂礼毕拜先师并拜邑大令予年四十八始离士而宦自此日为始诸弟侄并戚属递作春席至元宵以后始止不暇书将往玉泉晤无迹取道江南收宜都亡友刘玄度名芳节文集料理其家事晚宿涴市为旧鸠兹县风大作采穴为九穴之一旧所以杀江势也今塞松滋县名最古以山上多松得名今山上果多松子美过松滋江亭诗如水流心不竞云在意俱迟其闲适之趣不可名言后四语力竭矣一柱观原在江上以崩移近处皆江临山山多坦迤盖蚕丛之余气也有小河可达洞庭过庞贡士玉渚舍见子昂画松及澄心堂纸写圆觉经一册又家种牡丹一本可覆半亩每岁开花五六枝奇大见雷太史赠玉渚诗虽信笔成者亦大有致急欲至宜都而市中邓氏诸昆相留天复阴阴作雪遂留数日从松滋至枝江路在山中如永巷山上皆小松如小儿髡后发至石撒铺多美石如玛瑙者极多宋杜绾石谱云荆南府松滋县溪水出五色石间有莹彻纹理温润如刷丝正与真州玛瑙石不异土人未知贵溪中有石果如绾所言今土人亦渐知贵矣枝江阳岐山出石可作碑至此路依江转沙路极净时有巉巉之石所云如牛马之饮于溪者甚伙枝江名丹阳乃楚子始封处或云楚封丹阳在今归州七里登枝江着紫山乃玄德入蜀着紫处也大江如积雪光照几席后山皆蒨冶甚袁崧记曰郡西北陆行四十里有丹山山间时有赤气笼盖林岭如丹色因以名山又有望州山丹水出焉故今枝江名丹阳也吊亡友刘玄度于宅嗣子仅三岁黄肠置暗室中凄恻可掬夷都以夷水得名即今所指为清江者也水色清照数十丈分沙漏石在县西北郦道元云此水所经皆石山略无土岸其水虚腴俯视游鱼如行空也浅处多五色石旁多茂木游者疲而忘归昔恒沙每言此水之奇约予来游且言有庄依山临水流泉出洞如帘惜乎哲人萎矣即欲往有唱而无和耳登广济寺圆通阁即恒沙居士舍宅建造者也后见崃水奔腾而来前望平山蜿蜒其左为明星岭以星陨此地得名县西鲤山四围皆巉巉之石上有平田马鞍山即昭烈伐吴连营处也宜都山之最高者名大梁山宜都有猇亭昭烈进军处也即今城内忠善坊是往游宋山可三十里俱在山中至山始可远眺传为宋女修真处予意欲夺以与宋玉是日天日晴和与徐李诸公步山间甚适徐从善令人抄集刘玄度诗文凡十本授予为梓将欲取道十二培上夷陵至玉泉而从善云有便路过予山庄可减三日程遂从之从宜都往当阳玉泉渡江徐从善与俱过白洋驿驿畔有唐公旺墓即江陵张太岳相公祖也张原姓唐今其子孙世祀此地江陵原欲更姓后不果白洋驿畔有张商英墓商英晚年谪居渚宫故葬于此其夫人向氏则葬金沙市佛法寺中内有泉名无尽泉水极甘过沧漭溪水色沉碧了了见锦石昔陆逊拒蜀屯军宜都见此溪跃而喜曰此地露文章也遂筑城于此晚宿安福寺从善作主人其山曾产灵芝故亦名芝山沧漭溪绕其前徐从善家在万山中种树万株山庄极壮丽中有楼可望远但为树蔽从善酿最佳且善庖事天雨为二日留雨中走玉泉行数十里见玉泉峰色尊特如玉甚快之至则肃衣冠拜佛及关将军山中老宿皆来拜贺无迹师从度门来相对欣然予冒雨上堆蓝亭并过幻霞洞祇园上人处见黄太史一绝云天上花无种应从讲处生如何岩下坐不话解闻声此题讲经台诗也又登盘龙山绝顶云雪窦虚无启云幢指顾生花唯谙石竹草乍认山精鹿角峰岐过鳷头世外行孤鸿知我意从此共南征以坏笔写俨似飞白黄太史玉泉题般舟堂三字甚佳中郎玉泉诗云龙伯徙时方辟地蚕丛缘此遂登天迹公极赏后语但不解前语恐是用龙伯国长人故事然曲解者于玉泉无关予偶思之曰此寺旧龙窟也故传中云湫潭千丈化为平址语意甚明但为伯字溷去改作龙窟意明而语不佳伯字语佳而晦得其意宁伯可也玉泉关庙乞门联予用李方叔祭苏子瞻文内语曰皇天后土鉴一生忠义之心名山大川回千古英雄之气众人以为当其实方叔此语只肖关公不肖子瞻居人云楚荆王墓在当阳黄泥岗楚昭王墓在当阳县南八十里沮水西潭上楚三王冢在当阳湮沈湖侧楚平王墓在当阳花林园侧神秀国师碑张丞相说撰黄门侍郎卢藏用八分书无迹法师于荆棘瓦砾间得之李太白谓当阳水生茗草枝叶若碧玉真公采而饮之年八十颜若桃花今有草果如所言似不可食岂采制自有法耶住灵桂堂予去年六月到此桂花忽开花二朵共以为瑞当阳汪从事楼下悬中郎一纸偶为人窃去主人甚惜之曰黄平倩字尚可得此字不可得也盖谓平倩书留于世者尚多耳昔平倩与中郎共住玉泉邑令乞黄书又不敢不乞中郎书两案相对疾书大叫顷刻书数十纸平倩睨之而笑予辈相谓不贵其字而贵其胆孰知数十年后中郎之书政不易耶中郎书法极朴俚要之无半点俗气亦可宝也当阳登仲宣楼遗址在城西予谓客曰仲宣所云倚曲沮者是矣漳水去此四十里中隔许由九子诸山所云挟清漳者安在楼下有洞名真武洞往时临沮水故佳今沮水故道久徙无复淋漓之趣矣江陵八岭山上多古墓皆隆隆起如小山相接不断古人釜鬛处也岂往时堪舆之说未盛惟取高阜处即藏舟耶观其层累之物力亦非富贵者不能当阳县合溶有圆台山即玉真公主修道处也五代梁胡伯女年十四得道宋大通中亦居圆台山是地偏产女真亦异事万城原名方城唐郭子仪筑宋荆南制置使赵方子赵葵守方城避父讳改为万城然亦非方城也方城在裕州实楚之关按汾阳未尝宦楚何以筑方城恐亦无据当阳县国初置于万城后徙今治周山人处见李龙眠天马图后有鲁直跋云余尝评伯时人物似南朝诸谢中有边幅者然朝中士大夫多叹息伯时久当在台阁仅为喜画所累余告之曰伯时丘壑中人暂热之声名傥来之拜冕此公殊不汲汲也此马颇似吾友张文潜笔力瞿昙所谓识鞭影者也黄鲁直书又一卷跋云余元祐庚午岁以方正科应诏来京师见鲁直九丈于酺地寺鲁直方为张仲溪笺题李伯时画天马图鲁直谓余曰异哉伯时貌天厩满川花放笔而马殂矣盖神骏精魄皆为伯时笔端取之而去此实古今异事当作数语记之后十四年当崇宁癸未余以党人贬零陵鲁直亦除籍徙宜州过余潇湘江上因与徐靖国朱彦明道旧时画移满川花事云此卷所亲见余曰九丈当践前言记之鲁直笑云只少此一件罪过后二年鲁直死贬所又廿七年余将漕二淛当绍兴辛亥至嘉禾与梁仲谟吴德素张元览泛舟访刘延仲于真如寺延仲遽出是图开卷错愕宛然畴昔拊事念往逾四十年忧患余生岿然独在彷徨吊影殆若异身也因详叙本末不特使来者知旧时一段异事亦鲁直遗意且以玉轴遗延仲俾重加装饰云空青曾纡公卷书光泽郡藩处见玉兰花二种如一天积雪照人王维南太学邀游便河别业在河上前有流水上有崇阜隆隆起如山即高季兴筑城址也是日雨雨稍止以凫舟回公安渡三湖过五弟吕仙祠予颜之曰仙源络以方堤种柳已成堤内种油菜花百亩黄花烁人目睛予与李谪星汪惟修张景星诸公置氍毹坐塍间丝竹竞起歌声间作坐至夜始散入长安村拜别先茔三月二十五日入郡寓马驿街刘起凡别舍四月初六日荆南起行亲友送十里亭晚止建阳驿官舍五月十二日抵京未见朝不拜客清坐宅中周太史名延儒阮大行名大铖携酒来谈至子夜始归偶病吐发寒热甚忧之恐其为疟也候之两日不至乃已看来我辈火盛阴衰血气渐耗决不宜作少年调度百凡须大有节制乃可近来情缘尚未见减省甚愧道人本色奈何奈何钱太史抑之来极言泛舟之快予谓生于吴越自当享泛舟之乐若楚中江汉波涛时时掀舞每出即有性命之忧其乐安在幸有沮漳湘沅水隘而文但去予家稍远耳然亦不忍不游也阮集之行人来言及作宦事予谓兄正少年如演全戏文者从开场作至团圆乃已如予近五旬矣譬如大席将散时插一出便下台耳过龙泉庵时荷叶已满湖花方吐萼去年荷尚未至庵畔今渐遮门矣约月生时当来住也客云亳州牡丹近日为天下第一奇巧日新上常遣使鬻取旧以此花盛于洛阳今洛中殊寂寞乃知盛衰各有时也薛考功有大宁斋日记一百卷为蜀中开府王南溟取去其家俱无副本闻此书尚存后来宦蜀当觅而梓之毋令至宝沉埋也又有六经杂说亦在王所谢工部在杭来因忆戊戌与在杭同客真州长夏纳凉天宁寺树下纵谈大饮屈指二十年矣在杭长予四岁须鬓已有数茎白者以壬辰成进士尚居郎署意殊翛然予叹曰壬辰诸公有人与官俱不存者有官去而人存者今人与官皆在亦何不快之有在杭莞然阮集之见召云隆庆间安庆有剧盗华札有万夫不当之勇阴结党与甚多人皆知之不敢发觉札每夜乘小舟劫商船取其赀因掠其妻女之美者入舟中至洲渚间痛饮纵淫比天晓即杀之投水中如此无算会蹇理庵谪安庆同知廉得其状计一发觉捕之不惟人不能当彼且入山招致党类共拒官军便不易擒矣乃佯为不知而招之署以捕贼之役言必见听且招之痛饮为乐一郡大骇久之蹇谓札曰一府谓我过信汝明日我以小事杖汝暂收禁中一夜出汝姑以解人之疑可也札曰诺明晨佯为怒札者予以杖收之囹圄中密招狱吏曰夜间可酒之使睡令禁卒以大斧破其头如言而札死矣安庆人谓此贼远胜近年谋逆之刘汝国若无方略则朝廷且费兵饷不赀矣蹇公突薪之功不可诬也沈石田六月以一小舟出齐门偶暑甚暂停人家荫船屋下主人逐之舟人曰此沈石田相公也主人曰沈石田高人岂有六月冲热出道途之理必无是理速去速去石田笑而移舟去从此石田六月不复出矣此语见于一画上石田自题韩比部古洲处见晋人书绝交论温润如玉以为二王者非也定是李北海耳后有损斋道人跋损斋宋高宗也前十七行阙系丰道生补笔意菀枯历然泰宁侯园前有堂甚轩敞后有台可望西山惜树多不甚了了耳楼下有池亭须械水乃盈周玉宸太史作主人于此予就教之疏下此生得遂闲适之乐为之一快杨文弱寓有小竹极幽倩穿竹径至书室中清凉可坐是日同李长叔崔晦之小饮主客四人皆三年前聚于桃花源上者也孙公园在顺城门外东琉璃厂前内有古槐数十株阴森甚后累石为台可望西山石亦有佳者晨欲赴西宁宋小侯约畏午暑乃先往净业寺看荷坐大柳下凉风袭肌僧送花下藕如腕玉假寝数时而去定国公园门前即后湖水入宫道也中有大堂后瞰湖见湖中芙蓉万朵前列垂杨三株婆娑袅娜有方塘五六亩种莲花左有台望西山了了是日西宁小侯作主晚以酒案可坐七八人游于湖中穿莲花中颇极荡舟之趣酒案乃酒家盛米作酒之案如一长盆御河不敢泛舟故以案代之阔五尺余长丈余深二尺余真可代舟者也立秋疾风勐雨大作下数雹如鸡子大宫城内外树多折次日七夕往刘孝廉后湖镜园看花不惟无花并荷叶仅存陈根如刈者湖边老树皆折萧然如残冬可笑也见竹园寿集图乃许文毅寿日吴匏庵诸老会集图为绘事形之诗歌就中匏翁诗最有致鉴湖园许金吾园也在鉴湖上灵宝亦有鉴湖与会稽为二又见范宽画一幅山头皆着细树与亡兄所藏册叶的是一人作又见马远画一幅亭内一人静坐水石幽绝又宣庙时四大家画各一小幅为谢庭循戴文进夏芷石锐谢学范宽戴学夏圭夏学郭熙石亦学夏圭石锐老中官也偶拜客见叶澄画叶澄字原静其先吴人画山水仿董北苑戴文进师也德胜门外十余里有断城即元时旧都城也此路万山当马首如芙蓉德胜门外玉光寺有莲花池二皆以械水注之颇费工夫然花事极盛玉光池碑为雷太史何思撰博洽而少实沙河天寿山受居庸关西山面背之水有漕运二一转漕以供拱化城养军之费一运粮于昌平汤山下以供昌平军实实拱化城乃皇邸为陵寝中路汤山有汤泉可浴登拱化城南楼其左为西山之背即金章宗六院诸胜今之法云寺即其香水院之一也章宗酷爱此处翠华日至观其遗迹其胜可知盖山阴远胜山阳波头起伏中具披麻雨点之皴惟桃花源上诸山堪与伯仲西山穷处与陵寝诸山相接中开一罅即居庸关道也其右即蓟州盘山前为平原旷野直对神京久不餐山色矣今日登高楼坐千叶青莲中不觉身轻法云寺去沙河四十里在山半远视之唯一山逼近则山山相依如笋箨皱云驳霞极其生动其根为千年雨熘洗出石骨棱棱每山穷处即有小峰如笔格法云寺枕最高处乃妙高峰也近寺有双泉鸣于左右过石梁屡级而上至寺门内有方池石桥间之水泠然沉碧依稀如清溪水色此双泉交会处也其上有银杏二株大数十围至三层殿后乃得泉源西泉出石罅间经茶堂两庑绕霅而下东泉出后山经蔬囿入香积而下会于前之方塘是名香水也山石虽倩更得此水活之其秀媚殊甚有楼可卧看诸山右有偃盖松可覆数亩宣府有虎跑寺寺有虎跑泉泉夏结冰冬则解去香水院十余里有高峰如髻亭亭孤秀讯之则上方寺也寺依山面在居庸关内石骨水声崚嶒淋漓亦绝景也涿州西山亦有上方寺去香水院数里有山孤起中有仙人蜕骨匣理绝攀跻不知何以得瘗故老云金章宗游览之所凡有八院此其香水院也金世宗章宗俱好登眺往往至大房山盘山玉泉山而其中有云春水秋山者章宗无岁不往岂即此地耶按此山即居庸关诸山之面与天寿山相接中开一罅即居庸关也缘西山之背过金山口是谓青龙桥乃玉泉山水下流处也人家依水而住极背山临流之美西湖十里荷花虽已衰然犹乱点波间酣红腾绿多垂杨婀娜万历寺听文皇时大钟声如雷攸县洪同年云蒸以昌平州博士入贺求晤洪前谪许州倅归里过予筼筜谷谈及州守郑公事云此公久已茹素矣予曰士大夫茹素自是功德事但须看脾胃宜与不宜且必尽戒色欲减应酬不然恐不能久洪颔之而去至是问郑守近踪则云化去久矣当时甚有味于兄言此公病亟时家中人怜而私以肉汁食之其戒亦竟未完也予曰持戒事毕竟宜于山林枯藁之人士大夫持之便觉不宜耳若欲持不荤戒酒全不淫戒乃可官东鲜给谏来云去岁病中梦穆象玄以字招之象玄在日常入冥判事号为穆阎罗予旧晤亲问之极真极详至是入梦官私念曰穆阎罗来召吾必死矣并未语一人也次早降乩乩云穆君之书梦也幻也不足为虑也至于为阎罗则真矣同楚中诸公设席请熊石门师于惠安伯宅熊督学楚中予辈皆其首录士也八月十三日看演象凡象二十四头皆甲胄列队而行前皆有象奴骑乘至后最大者曳辇金吾从官随之赵庶子我白招饮同浙中入贺大参李碧海张尚宝泽臞皆戊戌同馆也赵大洲先生以宫詹为讲官时一日进讲竟一字不能出口上亦愕然李公石鹿为致词叙一时慑于天威不能吐词之意赵从班上大言曰臣有几岁年纪上微笑数日内阁之命下此李大参闻于其祖阁学之言也河南入贺宪副孟鲁难来话深言归山之乐予曰归山果是第一佳事但终身不出则可若归六七年后宦情不断后思一出则不如趁色力强健时为朝廷出力耳朱二非云昔与中郎同主试秦中彼此匆迫恨未扣之以性命之学韩刑部古洲席上自云有乞儿数人夜夺人衣物数事者久问为盗予见其为小偷类耳立释之予曰昔苏子瞻之外祖程翁摄某县刑曹人有守芦菔被偷而误以镰中人死者问官以杀人论之死程翁独以误持之后成狱程翁缘此失官至三十余年后程翁忽见前死囚来云小人以屈诉冥并前讯者相继入冥矣小人以公宜享福寿不宜以累公故迟至此时方敢屈公一往证明事了即入天曹子孙昌炽不绝矣程翁整衣冠而往复还云因果不可诬矣吾缘此事得佳处遂逝人命之重如此重人命之报如此公此事与程翁事相类故言及之死心来欲卜一终老之所且欲与云浦及予相近者予曰无如远安之鹿苑山倚山为墙倚水为渠陆法和之所赏鉴也寺废而僧少且依为修复钱抑之殿撰来极言归隐之乐予曰隐为快仕而复隐尤快况官居侍从弃去入山以清泉白石娱我心目逍遥自在岂非一生大便宜人但恐造物者不肯与吾辈此等福耳终身奔波享世间之光荣造物者不忌何也彼苦多而乐少也若世外清净之乐真乐也造物者多靳而不与往往若有物嬲之使不得宁纵使造物能予我矣而我亦岂能取耶浊恶意根变幻无常陆处久而喜舟居舟居久而忻陆处当其徙时不徙则万不适也吾辈度己之所能为者而已矣襄阳张凤涂年兄来曰应酬良苦予曰应酬无可避处只在人偷闲耳闲非偷不能得也客云终日道人之善受誉者未必即知然有时而获誉人之利终日称人之恶受訾者未必即知然有时而获訾人之害百不失一也予曰善李长叔邀至杨文若处聚谭时文若家中有盗警予谓遭盗之后急宜从宽急之则恐滥及无辜文若意深与予合是夜所谭皆名理送熊石门师至报国寺晤死心谈禅出城拜客时周贡士霁峰病饐不能食自叹出贡已八年矣鬻田入京二次不得一官今竟客死予闻而伤之三十年前出贡者一二年即可得校官入太学七八年即可选有司今人多阙少明经已贡皆老死不沾微禄铨法之坏至于如此可叹嗟乎朝政议论日多甲可乙否朝行夕革益以滋其蠹弊果何益之有吴蹇叔斋中见颜鲁公奉敕书摩利支天经硬黄纸前有董玄宰引后有王肯堂跋米元章墨书盛制真藏帖后有天启亲三大字玉枕兰亭贾秋壑家刻后有班推官彦功跋黄山谷书李白诗卷文衡山落花图后有徐昌谷文征明沈石田唱和落花诗画有倪云林松亭山色图上有一绝高房山云林春晓图宝晋斋第五卷后有文水周幼海跋绛刻残帖后有董玄宰跋宋拓泉州十七帖又哥窑乳炉铁足上有二十四乳宋拓麻姑坛后有文肇祉跋赵松雪临兰亭帖大字黄大痴山水黄琳美之收藏印官窑瓶一铜方花觚周器兽面蕉叶满身花青绿八道飞级重九日故人艾仲美自秣陵来相与作登高之会无高可登予又戒饮相对清坐令侍儿歌郑虚舟翻马东篱百岁光阴一曲稍觉快人刑部郎曹平子来晤兄中郎旧友也中郎主试秦中曹为推官同在场屋闻无钖吴求峰之讣其病以食附子乃知一切热药大不可服世有服之者必其肠胃足以胜之耳江右丘大行毛伯招饮于三百岁翁王玉峰园晤同年常熟魏仲雪名浣初时仲雪应作令亦改教同予改教者为徐明衡年丈众因唿予等为三教先生九月二十五日公安贡士周霁峰名月旦卒于邸二十三日自到部抽签得长沙府训导至邸而亡得饐疾已月余矣衣衾棺椁予与友人熊雨亭共治之寒士一生伊吾已出贡七八年竟不得一戴进贤冠而死可怜晤数百岁翁王玉峰极言苍术膏之妙所云欲得长生须服山精者也二十九日晨起遇龙旗于道旗自承天门迎出前队鼓吹旗帜导之往营中所过之处凡市肆所立之牌皆仆之以伺其去回则寂然俗谓之明出暗归朔望前一日皆如此吴户部师每招饮于魏戚畹园历尝其家所造名酒若鹤觞水芝桃源之类是日偕者为大行丘毛伯太史钱抑之进士徐明衡并无穷老僧王季木谪为上林簿意欲作上林考苦无书刘孝廉百世云顺天府志亦草草说者以京畿重地不欲详明以示外国虚实理或然也过张聚垣寓同从东华门入阅内市是日百货杂陈接玄武门予以有席先归卷十三戊午正月初一日住采石天大雪深二尺晓起从舟中登岸上太白楼于楼上设拜并拜太白先生已登蛾眉亭看雪生平每称江雪今视江身殊浊天寒以酒敌之舟中稍霁午发舟别采石如别故人风稍偏舟中欹侧甚心殊不宁晚泊和尚港复步雪间不数武见怪石一横壁骨理棱棱如米家研山甚爱之山穷有磴为大士阁开窗忽见大江亘其前澄碧可畏山僧饷茶讯之则曰此慈姥矶也昏黑乃登舟顺风大作晓日出千山晴雪晃耀予坐舟头舟中指曰此三山也已又曰此牛首也已又曰金陵至矣天半积雪照人者钟陵也岿然而出云表者报恩寺塔也又曰燕子矶近矣顷之过瓜步青山收帆止仪真移住楼船中郎旧居停主人张忆梅叔侄来屈指相别此地又九年矣吊同年姜兴伯太夫人之丧入城中还拜憩天宁寺僧舍旧有老僧名西玄差可语已去世矣塔下树益苍老即二十年前同谢在杭避暑之嘉树林也舟入扬州此二十年前与中郎泛舟道也十五日雨甚李开府名植召饮灯火甚盛出歌儿演新曲梅花岭酷似江南人间园囿从舟中上小舟过桥傍城行多人家别业画阁朱栏嫣然穿雷塘水甚浩白至一高阜处即平山堂也堂前望江南诸山如画内即大明寺右有水即所谓大明寺水天下无比者也左有高岭即迷楼旧迹二月初一日出江午后挂帆微雨止二跳港西梁山如一拳石玲珑竦秀予登其上晏坐久之芜湖早发午饭桃冲铺晚出南陵县南陵早发午饭分界山方见烁峦泾县穿山溪中山甚突兀溪流如喷雪真所谓一夫当关万夫莫敌者过翚岭高峰直立云端俯则九地高乃九天心甚恐怖下即绩溪二月二十一日午至徽州府万山攒簇一水界练真烟云国也出新安城西石栏最古溪水依山河西桥间之登舟荡漾南岸上为太平十寺其最下为鱼梁坝累石为界水喷雪如雷与楚人李谪星王稚吕及潘景升三人数数泛舟二月二十九日赴学受事学斋亦可居稍料理致眷属入住从大府刘公往紫阳山祀紫阳先生父韦斋先生出城以游舟渡河近鱼梁声尤厉山中多桃李皆吐萼新安城内有问政山上多桃李竹树是日令君夏濮山招饮共食问政山笋谭诗甚洽新安人于三月三日为竞渡之戏是日雨有二舟泛水观者皆冒雨执盖着屐往看奔走如狂予等饮舟中甚适潘景升招饮问政山寺寺多种竹僧云有宋梅二株在山半往视之枝干虬曲苍古信数百年物也门人赵生治具泛舟再游河西骤雨时至疾雷继之诸山蒙蒙然惟见白气沸涌步学舍后园正倚城城在山上山忽止其下即学宫也见近山波头起伏溪水滂湃有声若作一亭高阜处可极登览之胜也清明从郡守诸公往祭厉邑令夏公邀游白雪楼楼前有石池可泛泉水淙淙下注池上有峰一壁甚突兀松涛滂湃是日尝新茶从郡公祭厉檀见祖宗祀诸亡祀之鬼轸念甚至岂如腐儒直言无鬼也哉乌聊山在城中见河西紫阳诸山太平十寺溪水界之如画真绝境也绕山为径至东岳庙前尤佳古木阴森为消夏第一处是日往游天色晴雨不常雨时诸山朵朵如淡墨洒成而晴复作浓蓝欲赋二语肖之竟不能得以山景太奇故也山上为汪王庙汪名华唐人为歙宣等六邑刺史贞观年告敕俱存字极秀媚宋有敕行草亦不俗有玉带一其上刻为碎珠状与今大异山名富山予改为幅山别有记先兄伯修乙未入闱取门生林公茂槐至是为藩参居宁国遣人以符相迎予念至宁国见林公须往池州见张公孝乃可遂首往秋浦四月十一日将往秋浦取道休宁过岩镇关阁甚盛至崇睦门人汪元羲元臣邀入书社门有流水山峙其上多古松郁郁然潭水若增而碧其比邻有澹石园倚潭水为之上枕山山出洪泉注于潭为亭梁跨之下以石为崇阶水从高坠下声甚壮后有台可望黄山其墀下出泉作碧乳色不减惠泉花树丛生皆闽浙洛阳种夜雨稍霁月来池上坐谭休宁落石台有石堕水中形如弹色甚古其泐处一壁多古今名人书水绕其下声甚古拾级而上得亭望菘萝诸山如屏障而城内外万家栉比西有石梁即走霁云道也是日雨大注于雨中益见溪山之秀游后登舟饮甚畅为主者丁贞白名惟曜余人不悉记过登封桥憩于小兰若以小舆登山时雨后雪瀑如雷石梁别馆甚多亦不暇究其名也至展诰峰具见山石之健与其文旁有径路可达一处甚华整舆人云此近日一仙之居也讯之亦顽仙年百岁耳过楠岩石路依山甚秀冶天门如石梁望楼阁草树皆如镜中前有楠一株甚古自天门以下即为岩突出如回廊石骨愈健石色愈文岩上雨淙淙落下注于池所谓珍珠帘也有罗汉洞后户可通他处雨湿不可往此后都如陈敦列鼎古色照人矣岩可里余始穷折而上峰为拱日为石柱下多灵宇不可殚述石柱峰西为碧霄峰最高其下为榔梅庵庵后为碧霄庵友人丁孺三读书其中因寓焉庵有楼可望山后有清泉绿篁蔽之亦佳处也晨起从榔梅院礼真武见前香炉峰亭亭峙立旁无依倚形古色丽真为稀有过退思洞洗药池石泉淙淙至舍身岩少憩复仰蹑穿花林坞见晴雪岩突兀甚仰视紫玉屏综碧千丈下有亭远望更宽敞远山簇簇当其前河流萦之前皆棨邃此却舒旷又西为紫霄屏又西为三姑峰妖倩如好女子又西为独耸峰四周突出其上忽作平畴俗传为方腊屯兵处其上尚有黑米取道下至文昌阁望五老峰如好砚山山上多亭亭之松记万历乙未予游此太守陈公所学往秋浦与予晤此邑令为鲁公点皆楚人同饮于此予登席即觅大觥陈公不能饮意不欲拂予意强饮别时各大醉鲁公饶酒量别陈公复同予醉于天门入暮道人酒竭而散鲁公几仆地是日也予晨饮至暮不知凡几竟不成醉今屈指二十四年矣取故道还榔梅庵雨大作遂辍秋浦之行冒雨下山走休宁满山瀑布雷轰雪耀至山下水侵路几不能舆抵休宁雨益急彻夜不休从休宁还郡雨色黯黯山之依溪者为水所啮崩日午抵郡秦京来京名镐二十年前曾会于米仲诏席上者也斗山亭在郡城内正依城可远眺西有栎树阴甚浓秦京来持一乩仙帖写黄庭大有右军笔意闻又能画山水用笔类唐宋间名人往时乩能作书未有工者亦一异也门人汪生祖肩见召饮如意寺寺即太平寺中十寺之一也寺多古树似槐而更阴森名曰榔且不生虫最宜纳凉前对飞布山极颖秀其下即溪流步至五明寺诸寺多酒肉僧惟此山多戒衲有泉极佳名雪窦出鱼名鲵能上树午至王将军水轩闲坐见榴花一朵荡漾水面误以为朱鱼一甫及程赵二生来共话欲治杯勺予曰我脾中近不饮酒午后不宜食肉只清坐啜茗便佳归时月色照门流泉汩汩潘雪松先生令子有书来雪松与予为忘年交万历乙未同蒋兰若一至其家园雪松时讲仙学后入都门聚首讲易亦知慕禅自以谓终不通晓亦根器然也汤霍林祭酒有书至云宣山以柏枧为最先与景升往以待兄来不知予以官冗羁尚未得走宛下也故人金一甫依予初住王将军园至是移幞于学舍内小室一甫谭长生之学善印章年七十六矣汤祭酒又以书来云宛中柏枧山最佳候兄同游柏枧即文嵴之阴谿谷邃深峰岩回曲飞流界道跨岫为梁极称幽胜往郑村晤秦京沿村山水清丽人家第宅枕籍山中危楼跨水高阁依云松篁夹路京馆于汪氏即宋汪若海之后也当徽钦时若海托麟以谏后父子俱值秘阁故有秘阁书院汪太学酌予其中归登大士阁见黄山天都峰如刻镂秀绝前以字往致不得来宛上信今得林公回书以其夫人并其子行状来欲予作墓志云五月初七日为予生辰是日觅游舟放生于河西食素偕金一甫孔达惟修吴龙田父子十六日往宁国午饭新馆晚宿绩溪绩溪三十里至岩前铺有一山如展旗相似午至丛宁铺入铺大雨倾盆一路山水秀冶宿胡乐司店楼上面前有万山相拱饮蜜酒如砂糖色无蚊虫早发胡乐司天色渐晴步岭上饭于桥头铺晚宿宁国县官舍后有大桂一株甚茂敬亭山甚坦迤宛水出其下竹阴曦交加至顶结宇甚弘敞予欲题曰不厌以相看两不厌唯有敬亭山也下为黄蘖之宣教寺是日汤霍林潘景升及同年詹冲南同游六月二十三日送诸生至句容考校晚宿绩溪二十八日至句容宿崇明寺七月初一日赴学台投册移行李于玉带楼上昔李石麓相公少读书于此后官一品留玉带于此地故有是名初五日游茅山山有上宫下宫在山下径路极净老树夹道至上宫在茅山之隈大茅当其前上宫所藏有玉印玉圭玉砚赵子昂所书道经一卷笔法老而带媚旧质之史金吾家今复还山矣有辽王遗住山老道士书数纸皆乞道经者上写永乐年号华阳洞石理甚怪有宋徽宗题字又有五柱洞内有石柱可深入喜客泉汇为小池色甚碧引为曲水流觞有人题曰何必兰亭山中多竹上大茅见重湖浩浩顶极隘皆以砖累之作道院陶隐居积金涧旧基皆废惟积金峰名尚存初六日茅山回十三日句容早发止金陵城外西天寺僧舍十六日金陵早发止江宁镇过谢家青山山平平耳而太白爱之欲老焉者何居意者老年无归而有阳冰者方作令可依故不觉因人而爱及山欤山转忽见涔湖一顷憩于黄池渡河夜宿焦村此路陂塘甚多荷花相接盛开香风扑鼻有长堤宛似楚中焦村早发溪水大涨后径路中断觅一蚱蜢舟度去至宣城已午觅汤霍林司成入村中矣潘景升尚客此夜话哭林观察于邸不觉泪下如雨午从宣城发行五十里而暮宿于杜迁从杜迁发行三十里天始明近宁国县二十里山即束为永巷近县山忽止而溪水横亘其下如带过岭晚宿胡乐司民舍胡乐司早发以月朗甚误以为天将晓不知其甫三漏也两山夹立如崃中有巨涧流水喷薄驿路依山傍涧怪石乔松栉比时有人家勐风乍起谷啸川腾每至假寐多为水碓声惊醒行三十里始天明憩于丛山关关内山涧相依如故稍弘敞耳自胡乐起至绩溪凡一百余里山溪秀邃殆非人境山皆小山极有姿态水为活水激射如雪所云流水声中过一生乃此中家常茶饭也近绩溪十余里有一山酷似鹜头纯石其色朱碧相宣亦尤物也下有清泉见之可以疗渴绩溪城外极有古树秦京至同携酒肴游乌寮山坐亭上望城西山色如攒莲一水萦绕沉碧照人远村近林树色封天而万户栉比粉墙画阁枕籍山溪间盖野逸壮丽无所不有是日极清和胸胄中无一事笑谭至日暮始归新安诗友郝公琰名之玺卒万历癸巳公琰尊人郝仲隆晤予于麻城龙潭湖上出礼佛诗一百首呈李龙潭不甚称之意殊索然然其人长者与予友丘长孺善后十余年子公琰以长孺书来谒中郎颇有清骨其诗亦步趋中郎己酉予游鼎州公琰客龙君超兄弟所同予游德山花源庚戌中郎下世公琰来吊又八年而予捷贤书得新安校公琰来晤与予同至汪伯玉孙祖肩处看桃共分韵有一声黄鸟三春暮之句予颇激赏之别后予送校士于句曲归而公琰逝矣公琰有羸病家贫甚为新诗有致语卒年三十余岁无子演祭文宣乐八音无声器坏服敝乐舞生数十人如牧牛童舞时止解躬身起手如俗所云单鞭势者不觉匿笑二府来演乐刑牲前见一鹿置藩中以角抵其栅欲出顷之捉向地上直刺其喉苦状所不忍言其余羊豕兔物皆于生时尽其命夫使圣人有知不食此醒秽之物若其无知何为伤残物命若此且四海九州此一时不知残多少物命尤圣人所不忍也见其生不忍见其死闻其声不忍食其肉儒者之言也何以违之哉夫祭宜蔬素后代决有从此制者今不敢言之矣陪太府祭先师分献事竣致胙是日代祭斗山文昌陪祭山川社稷风云雷雨之神例不着祭服而着素服以便送迎上官也可谓敬人而慢神矣祭汪王之神王名华唐人为宣歙等六州节度使世乱能抚此六州者也其庙在富山隔城见河西山水秀媚毕侍御云华阴县去华山十五里城内署中正见华山之半内刻中郎诗有压眉二字妙绝全篇皆写生手晤毕东郊得辛稼轩所作南渡幽愤二录先舅龚侍御仲庆为汝宁司理于陈晦伯家曾抄得此书予屡见之后不知所在往年欲取靖康遗册自徽宗即位起至五国城止中间苦乐变迁事体作为一书以为人君荒淫者之龟鉴惜书少今有此书难得者先得之矣将来此书或可成也毕侍御见召于园偕者为秦京饮水亭上荷叶尚茂前有山为白榆山即汪司马白榆社所由名也雨大至击荷叶铮铮有声甚快封公教有歌儿一部演吴曲颇倩越晚看火树程如晦邀游霞山至南门以舟往登岸步过紫阳山听鱼梁水声甚厉望之如积雪上沸可里许至紫阳桥甚整丽左右不用栏俱以石砌精工坚密非新安物力不能有也又里许为霞山以山色似霞故名上有浮图名神柱塔昔张开府三澨左迁为此邑令建塔于此正阙塔心偶流一木水涯长可八九丈横半之木理甚似鸭脚询之通邑人不知其为谁氏木久之亦无认者乃知为鬼输也遂以为柱予登塔绝顶见万山萦绕溪练界其中亦不知孰为郡城惟见一片积雪萦萦山阿而已盖此间筑室外俱用粉黛故也棹楔语颇不文予谓用天台赋霞起建标四字为妙还饮舟中至深夜乃散同年汪长孺见召于斗山书舍左望河西诸山右望黄山诸峰而中为练水一泓光烁人目是夜月色甚朗与长孺及其二弟剧谭秦京以黄太史所作紧娄那王赞来乞跋黄书妙在老而带媚真可宝也京又以米友石所画松石竹梅水仙画乞题米即黄太史得意门生能诗画与予善夏濮山见召于斗山阁偕者为王醇先民并秦京也六斋日宝相寺僧请食斋偕者为王先民程产之汪惟修饭后同步往聂真人墓途中多修竹乔松时有丹枫重岗回合村庄栉比可二里许真人墓在焉唐新安太守于其兄为于真人结庐此山太守恒来此山中问政故山号问政山聂真人即于真人弟子尸解后葬于此近年有叶姓者迷其祖茔误以真人坟为祖墓正与聂氏后人相竞一日天大雨洗出聂氏碑铭及明器之类叶氏始畏而不敢争墓畔有古松数株可入绘事重阳日天昏昏作雨意同僚公请于斗山文昌阁席上见近日簇簇万家栉比如聚雪县令毛为癸卯同年旧为歙较寄蕉干一封如皂角味甚甘不知何物也珂雪斋近集已刻成凡二十四卷刻工颇精自念过雁一唳已毕吾事此后任意挥洒可也因取酒落之重阳风大作是日始着木棉盖新安在万山中寒气先至故也得杨南峰循吉金辽小史其金小史序云桧和则罪贯与侂胄战则罪惟拱手而谈者无罪则宋之不振宜矣大有理十月初一日往游黄山有记初七日游莲花峰忽有人唿声甚厉讯之则田侍御双南取入武场分较予乃叹闲之难得而下吏之受缚甚也初八日仍游石笋峰诸处从九龙潭而出初十日午行绩溪途遇方思纯得米友石徐青壁蔡梓林书十四日至太平止南寺觉圆方丈十七日同按台兵宪及太尊司理赴鹰扬宴遂入帘十八日住武闱十九日阅卷二十日阅卷二十一日四鼓起梳栉同按台拆号填榜出闱二十二日住寺内作策二十三日辞应酬作乡试录前后序文二十八日辞按台晚走芜湖至官舍四漏水西寺水绕其前前山叠叠寺踞山上其右为书院有罗近溪题字黄蘖时遗钟尚存早别诸友走旌德过山溪石壁两腋俱山中溪水傍石磊砌道路直抵旌德至县已三漏矣初九日上府受休宁印予欲辞而府尊意甚不可不得已受之十一月十六日赴休宁视篆出勘山过松萝山山山多松森秀处大似黄大痴画其右为溪溪上有山岳岳生动者即齐云也迎春从南门教场演诸伎乐遍游城中四门观者如堵二十八日封印