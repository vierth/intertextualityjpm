此事难知提要钦定四库全书子部五此事难知医家类提要等谨案此事难知二卷元王好古撰好古字海蔵赵州人李杲之髙弟也是编専述杲之绪论于伤寒证治尤详其问三焦有几分别手足明孙一奎极称其功但谓命门包络于右尺同诊又谓包络亦有三焦之称未免误会经㫖史称杲长于伤寒而会要一书元好问实序之今其书已失传则杲之议论犹赖此以存其一二前有至大元年自序称得师不传之秘旬储月积寖就篇帙盖好古所自为裒辑者今本东垣十书竟属之杲则非矣干隆四十五年十二月恭校上总纂官纪昀陆钖熊孙士毅总校官陆费墀原序此事难知原序予读医书几十载矣所仰慕者仲景一书为尤焉然读之未易洞逹其趣欲得一师指之徧国中无有能知者寤而思寐而思天其勤恤俾我李公明之授手及所不传之妙旬储月积浸就编帙一语一言美无可状始而终之终而始之即无端之圜璧也或有人焉厌闻而恶见者岂公徒使之然哉彼未尝闻未尝见耻夫后于人之过也因目之曰此事类难知以其不因师指也人徒见是书为伤寒之法而不知上合轩岐之经中契越人之典下符叔和之文兹又言外不传之秘具载斯文矣时至大改元秋七月二十有一日古赵王好古撰此事难知卷一钦定四库全书此事难知卷一元王好古撰医之可法自伏羲神农黄帝而下名医虽多所可学者有几人哉至于华氏之剖腹王氏之炙鍼术非不神也后人安得而傚之非岐伯之圣经雷公之炮炙伊贽之汤液箕子之洪范越人之问难仲景之伤寒叔和之脉诀士安之甲乙启𤣥子之传註钱仲阳之论议皆其活法所可学者岂千方万论印定后人眼目者所能比哉其间德高行逺竒才异士与夫居缙绅隐草莽者然有一法一节之可观非百代可行之活法皆所不取也岂予好辩哉欲使学者观此数圣贤而知所可慕而已或有人焉徒能广览泛渉自以为多学而用之无益者岂其知本或问手足太阳手足阳明手足少阳俱会于首故曰六阳会于首者亦有隂乎答曰有六府者六阳也五藏者五隂也肺开窍于鼻心开窍于舌脾开窍于口肝开窍于目肾开窍于耳是五隂也又有厥隂与督脉㑹于巅是六隂也耳者肾也复能听声声为金是耳中有肺也鼻者肺也复能闻臭是鼻中有心也舌者心也复能知味是舌中有脾也目有五轮通贯五藏口为脾脾为坤土主静而不动故无所兼言耳鼻舌各兼一目兼四此与督脉共计十三隂也脑为诸体之会即海也肾主之是为十四隂矣经脉终始寅手太隂肺始于中焦终于次指内廉出其端卯手阳明大肠始于大指次指之端终于上侠鼻孔辰足阳明胃始于鼻交頞中终于入大指间出其端已足太隂脾始于大指之端终于注心中午手少阳心始于心中终于循小指之内出其端未手太阳小肠止于小指之端终于抵鼻至目内眦斜络于观申足太阳膀胱始于目内眦终于小指肉侧出其端酉足少隂肾始于小指之下终于注胸中戍手厥隂心包始于胸中终于循小指次指出其端亥手少阳三焦始于小指次指之端终于至目兑眦子足少阳胆始于目兑眦终于小指次指循大指内出其端贯爪甲出三毛丑足厥隂肝始于大指聚毛之上终于注肺中手之三阳从手走头足之三阳从头走足是高能接下也足之三隂从足走腹手之三隂从腹走手是下能趍上也故上下升降而为和易曰天道下济而光明地道卑而上行易曰山泽通气故气寄于辛用于寅平旦始从中焦注循天之纪左旋至丑而终昼夜通行五十度周流八百一十丈夫唱则妇随血随气而上行殊不见润下之意经云气主煦之升也血主濡之润也书云水曰润下如何説得从气之血有下行之体如百川右行东至于海请示日用复临泰壮夬干姤遁否观剥坤二六青白正分开与辟赤黑往来通道路泰即居艮否居坤干作天门巽地户气终于丑始于寅血谛辛隂从下去丙潜壬内却从高顺至乙穴还上注妇随夫唱几曾停万𣲖千流无暂住血气包含六子中昼夜行流五十度食时骸理敬修行𤣥府身周匀闭拒排山倒海毒非常撩鼻捻髭心不怖天长地久太虚持不亏八一元来数休説乘虚谩履空嬴取康宁三六足知之非难行之难造次颠沛宜常虑人肖天地且天地之形如卵横卧于东南西北者自然之势也血气运行故始于手太隂终于足厥隂帝曰地之为下否乎岐伯曰地为人之下太虚之中也曰冯乎曰大气举之也是地如卵黄在其中矣又曰地者所以载生成之形类也易曰坤厚载物德合无疆信乎天之包地形如卵焉故人首之上为天之天足之下为地之天人之浮于地之上如地之浮于太虚之中也地之西始于寅终于丑血之东根于辛纳于乙相随往来不息独缺于干巽为天地之门户也启𤣥子云戊土属干巳土属巽遁甲曰六戊为天门六巳为地户此之谓也经云天地者万物之上下左右者隂阳之道路气血者父母也父母者天地也血气周流于十二经总包六子于其中六气五行是也无形者包有形而天总包地也天左行而西气随之百川并进而东血随之问脾胃寄于坤如何是损至第三若从脾为第二从肾为第四请言脾数答曰脾虽寄于坤实用于己从上肺心从下肾肝脾中得三数也如气寄于辛而用于寅包络三焦寄于丑而用于申也此人之所以肖天地而生易曰干为首坤为腹震为足巽为股坎为耳离为目艮为手兑为口明经络之数有几答曰十二大经之别并任督之别脾之大络脉别名曰大包是为十五络诸经皆言之予谓胃之大络名曰虚里贯膈络出于左乳下其动应衣脉宗气也是知络有十六也问三焦有几答曰手少阳者主三焦之气也灵枢经云足三焦者太阳之别也并太阳之证入络膀胱约下焦是知三焦有二也问藏府有几答曰肝心脾肺肾兼包络一名命门为六藏胆小肠胃大肠膀胱兼三焦为六府计之十二矣故包则为一府矣是为十三矣经曰胞移热于膀胱则癃溺血又云胞痹者少腹膀胱按之内痛者若沃以汤注云膀胱胞内居之内外二境图云膀胱者胞之室也以是知为十三藏府矣伤寒之源冬伤于寒春必温病盖因房室劳伤与辛苦之人腠理开泄少隂不藏肾水涸竭而得之无水则春木无以发生故为温病至长夏之时时强木长因絶水之源无以滋化故为大热病也伤寒之源如此四气调神论曰运冬气则少隂不藏肾气独沉广成子云无劳汝形无摇汝精金匮真言曰夫精者身之本也故藏于精者春不病温註云冬不按硚精气伏藏阳不妄升故春不病温又经云不妄作劳又云不知持满又云水冰地折无扰乎阳又云无泄皮肤使气亟夺启𤣥子云肾水王于冬故行夏令则肾气伤春木王而水废故病于春也逆冬则伤肾故少气以奉春生之令也是以春为温病夏为热长夏为大热病其变随乎时而已邪之所感浅者其病轻而易治深者其病重而难治尤深者其病死而不治冬伤于寒春必温病冬伤于寒者冬行秋令也当寒而温火胜而水亏矣水既已亏则所胜妄行土有余也所生受病木不足也所不胜者侮之火太过也火土合德湿热相助故为温病使民腠理开则少隂不藏惟房室劳伤辛苦之人得之若此者皆为温病所以不病于冬而病于春者以其寒水居卯之分方得其权大寒之令复行于春腠理开泄少隂不藏房室劳伤辛苦之人阳气泄于外肾水亏于内当春之月时强木长无以滋生化之源故为温病耳故君子周密于冬少隂得藏于内腠理以闭拒之虽有大风苛毒莫之能害矣何温病之有哉人肖天地而生也冬时阳气俱伏于九泉之下人之阳气俱藏于一肾之中人能不扰乎肾则六阳安静于内内既得以安外无自而入矣此伤寒之源非天之伤人乃人自伤也伤于寒者皆为病热为伤寒气乃热病之总称故曰伤寒知寒受邪明矣六隂用事于冬阳气在内周密闭藏可矣反劳动之而泄于外时热已伤于水矣至春之时木当发生阳已外泄孰为鼓舞肾水内竭孰为滋飬此两者同为生化之源源既已絶木何頼以生乎身之所存者独有热也时强木长故为温病矣春伤于风夏生飱泄木在时为春在人为肝在天为风风者无形之清气也当春之时发为温令反为寒折是三春之月行三冬之令也以是知水为太过矣水既太过金肃愈严是所胜者乘之而妄行也所胜者乘之则木虚明矣故经云从后来者为虚邪木气既虚火令不及是所生者受病也故所不胜者侮之是以土来木之分变而为飱泄也故经云清气在下则生飱泄以其湿令当权故飱泄之候发之于夏也若当春之时木不发生温令未显止行冬令是谓伤卫以其阳气不出地之外也当以麻黄汤发之麻黄味苦味之薄者乃隂中之阳也故从水中补木而㵼水发出津液为汗也若春木已生温令已显阳气出于地之上寒再至而复折之当以轻发之谓已得少阳之气不必用麻黄也春伤于风夏生飱泄所以病发于夏者以其木絶于夏而土王于长夏湿本有夏行之体故飱泄于夏也不病于春者以其春时风虽有伤木实当权故飱泄不病于木之时而发于湿之分也经曰至而不至是为不及所胜妄行所不胜者薄之所生者受病此之谓也夏伤于暑秋必痎疟暑者季夏也季夏者湿土也君火持权不与之子暑湿之令不行也湿令不行则土亏矣所胜妄行木气太过少阳王也所生者受病则肺金不足所不胜者侮之故水得以乘之土分土者坤也坤土申之分申为相火水入于土则水火相干水火相干则隂阳交争故为寒热兼木气终见三焦是二少阳相合也少阳在湿土之分故为寒热肺金不足洒淅寒热此皆往来未定之气也故为痎疟久而不愈疟不发于夏而发于秋者以湿热在酉之分方得其权故发于大暑已后也秋伤于湿冬生咳𠻳秋者清肃之气收敛下行之体也为湿所伤是长夏之气不与秋令也秋令不及所胜妄行故火得以炎上而尅金心火既形于肺故肺气逆而为欬所不胜者侮之木气上行与火同得动而不息也所生者受病故肾水亏也长夏已亢三焦之气盛也命门有三焦之舍也故廹肾水上行与脾土湿热相合为痰因痎而动于脾之湿也是以咳𠻳有声有痰咳𠻳不发于秋而发于冬者以其六隂之极肃杀始得其气故肺不咳𠻳于秋而咳𠻳于冬也咳𠻳者气逆行上也气上行而逆故面目发微肿极则身体皆肿变为水气故曰浊气在上则生䐜胀又曰诸气膹郁皆属肺金此之谓也春伤于风夏伤于暑冬伤于寒辞理皆顺时字伤令字也独秋伤于湿作令字伤时字读者不疑也此四者皆无所亢而害其所乘之子也邪从后至言岁之主气各差其分而为病一定之法也若説秋字伤湿字其文与上三句相通其理与法不相通大抵理与法通不必拘于文也故説诗者不以文害辞不以辞害意以意逆志为得之矣故曰春伤于风説作人为风所伤非也若是则止当头痛恶风自汗何以言夏为飱泄哉今言春伤于风即是时伤令也明矣经云东方来者为婴儿风其伤人也外在于筋内舍于肝又曰春甲乙所伤谓之肝风用此二句以较前文则辞理自通矣问两感邪从何道而入答曰经云两感者死不治一日太阳与少隂俱病头痛发恶寒口干烦满而渴太阳者府也自背俞而入人之所共知少隂者藏也自鼻息而入人所不知也鼻气通于天故寒邪无形之气从鼻而入肾为水也水流湿故肾受之经曰伤于湿者下先受之同气相求耳又云天之邪气感则害人五藏以是知内外两感藏府俱病欲表之则有里欲下之则有表表里既不能一治故死矣故云两感者不治然所禀有虚实所感有浅深虚而感之深者必死实而感之浅者犹或可治治之而不救者有矣夫未有不治而获生者也予尝用此间有生者十得二三故立此方以待好生君子用之觧利两感神方大羗活汤防风羗活独活防己黄芩黄连苍术白术甘草细辛知母川芎地黄右㕮咀毎服半两水二盏煎至一盏半去柤得清药一大盏热饮之不觧再服三四盏解之亦可病愈则止若有余证并依仲景随经法治之清气为荣清者体之上也阳也火也离中之隂䧏午后一隂生即心之生血故曰清气为荣浊气为卫浊者体之下也隂也水也坎中之阳升子后一阳生即肾阳举而使之故曰浊气为卫地之浊不升地之清能升为阳举而使之上也天之清不䧏天之浊能降为六隂驱而使之下也经曰地气上为云天气下为雨雨出地气云出天气此之谓欤其用在下胆胃膀胱大肠小肠天六府气表其体在上其用在下其用在上两目两耳鼻口舌地五藏血里其体在下其用在上格则吐逆九窍五藏隂极自地而升是行阳道乃东方之气金石之变上壅是也极则阳道不行皮闭于上故令人吐逆是地之气不能上行也逆而下䧏反行隂道故气填塞而不入则气口之脉大四倍于人迎此清气反行浊道也故曰格闗则不便下窍六府阳极自天而䧏是行隂道乃西方之气膏粱之物下泄是也极则隂道不行反闭于下故不得小便是天之气不得下通也逆而上行反行阳道故血脉凝滞而不通则人迎之脉大四倍于气口此浊气反行清道也故曰关三阳气血多少寅为少阳何以复为太阳一阳初出地之外即嫩阳也故谓之少阳二阳过卯故谓之阳明三阳已至故谓之太阳之气升至极之分便是太阳也以此推之三阳所唿之名异非二体也以其从多少而言之耳阳气之极举隂于九天之上故水自天而䧏故太阳即为寒水也所以血多而气少阳明居太阳少阳之中二阳合明故曰阳明隂阳等也所以气血俱多少阳者初出之气少而不能鼓舞隂气阳伏地中尚多故为龙火为震为雷为足俱属地之下也所以气多血少阳极举隂于九天之上肺为卫天之极表也所以主气故肺受之至高者肺也故为手太隂隂于此为秋气而复䧏重阳补下焦元气重隂补上焦元气辛为天之味能补地之分自上而䧏于下也苦为地之味能补天之分自下而升于上也此二者皆从其源也六阳俱极举隂于九天之上故隂自天而䧏是隂䧏于九天之上而姤卦之隂复何以从下生盖隂之首虽从天而䧏其隂之尾已至地矣故隂从地而生所以一隂从五阳之下也凡所生者从下皆从乎地也故地为万物之母又云非母不生从地而生者为春气从天而䧏者为秋气九天之上为夏九天之下为冬气血之体以上下言之有若立轮外焉天道左旋而西中焉地道右旋而东似不相侔大抵血随气行夫唱妇随是也血虽从气其体静而不动故气血如磨之形上转而之西下安而不动虽云不动自有东行之意以其上动而下静不得不尔也天地之道如故汉守所言从乎地也自干而之坤是以干坤之用备矣言天道者从外而之内也言地道者从内而之外也从外之内者伤寒也从内之外者杂也辨表里中三证假令少阳证头痛往来寒热脉浮弦此三证但有一者是为表也口失滋味腹中不和大小便或闭而不通或泄而不调但有一者是为里也如无上下表里证余者皆虚热也是在其中矣辨隂阳二证隂证身静重语无声气难布息目晴不了了鼻中唿不出吸不入往来口与鼻中气冷水浆不入大小便不禁面上恶寒有如刀刮阳证身动轻语有声目中了了鼻中唿吸出入能往而能来口与鼻中气皆然辨表伤隂阳二证身表凉知在隂经也名曰隂证身表热知在阳经也名曰阳证辨内外伤伤风鼻中气出麄合口不开肺气通于天也伤食口无味涎不纳鼻息气匀脾气通于地也外伤一身尽热先太阳也从外而之内者先无形也内伤手足不和两脇俱热知先少阳也从内之外者先有形也内外俱伤人迎气口俱盛或举按皆实大表发热而恶寒腹不和而口液此内外两伤也凡诊则必扪手心手背手心热则内伤手背热则外伤次以脉别之冬伤于寒者春必温病夏为热病长夏为大热病盖因房室劳伤与辛苦之人得之水亏无以奉春生之令故春阳气长而为温病也夏为热病者是火先动于未动之时水预亏于水已王之日故邪但藏而不为病也夏令炎蒸其火既王与前所动者客邪与主气二火相接所以为热病也长夏为大热病者火之方与秋之分皆手经居之木之方与春之分皆足经居之所伤者皆足经不足及夏火旺客气助于手经则不足者愈不足矣故所用之药皆泄有余而非足经药何以然泄有余则不足者补矣此伤寒本足经只言足经而不言手经也大意如此至于𫝊手经者亦有之当作别论与夫竒经之病亦在其中矣六经𫝊足𫝊手经则愈阳中之隂水太阳是也为三阳之首能廵经𫝊亦越经𫝊阳中之阳土阳明是也夫阳明为中州之土主纳而不出如太阳传至此名曰廵经传也阳中之阳木少阳是也上传阳明下传太隂如太阳传至此为越经传也隂中之隂土太隂是也上传太隂为顺下传厥隂为生如太阳传至此乃表传里也隂中之隂木厥隂也上传少隂为实再传太阳为自愈也太阳六传太阳者乃巨阳也为诸阳之首膀胱经病若渴者自入于本也名曰传本太阳传阳明胃土者名曰廵经传为发汗不彻利小便余邪不尽透入于里也太阳传少阳胆木者名曰越经传为元受病脉浮自汗当用麻黄而不用之故也太阳传少隂肾水者名曰表传里为得病急当发汗而反下汗不发所以传也太阳传太隂脾土者名曰误下传为元受病脉缓有汗当用桂枝而反下之所致也当时腹痛四肢沉重太阳传厥隂肝木者为三隂不至于首唯厥隂与督脉上行与太阳相接名曰廵经得度传太阳证太阳证头项痛腰嵴强发热恶寒无汗脉尺寸俱浮而𦂳是发于阳阳者卫也麻黄汤主之麻黄桂枝杏仁甘草右剉每服五钱水一盏煎温服太阳证头项痛腰嵴强发热恶寒自汗脉尺寸俱浮而缓者荣也桂枝汤主之桂枝芍药甘草右剉每服八钱水一盏半姜枣同煎温服桂枝麻黄各半汤太阳证头痛发热自汗恶风脉当缓而反𦂳伤风得伤寒脉也太阳证头痛发热无汗恶寒脉当急而反缓伤寒得伤风脉也二证脉不同本经大青龙汤主之易老桂枝麻黄各半汤此言外之意杨氏云非明脉者不同用大青龙汤以其有厥逆筋惕肉瞤及亡阳之失也故易老改为九味羗活汤而不用桂枝麻黄也羗活汤不论有汗无汗悉宜服之但有缓急不同矣九味羗活汤药证加减服饵缓急俱见于后桂枝二麻黄一汤太阳证发热恶寒自汗脉缓太阳证发热恶风无汗脉缓此易老元将麻黄一桂枝二治上二证后复改用羗活汤太阳头痛太阳膀胱脉浮𦂳直至寸口所以头痛者头与寸口俱高之分也兼厥隂与督脉会于巅逆太阳之经上而不得下故壅滞为头痛于上也左手浮弦胸中痛也沈弦背俞痛右手浮弦者亦然头痛者木也最高之分惟风可到风则温也治以辛凉秋尅春之意故头痛皆以风药治之者总其体之常也然各有三隂三阳之异焉故太阳则宜川芎阳明则宜白芷少阳则宜柴胡太隂则宜苍术少隂则宜细辛厥隂则宜吴茱萸治三阳则不可越经假令治太阳阳明不可遗太阳而只用阳明药余倣此用三阳经解药后身番覆重者若烦则是有阳明也若不烦而番覆轻者知不传三隂也不传三隂则为解也大抵三隂之体静重与湿相同伤寒五日后无汗谓谷消水去形亡故下之三日前谓内有水谷故汗之问桂枝汤发字发汗或云当得汗解或云当发汗更发汗幷发汗宜桂枝汤者数方是用桂枝发汗也复云无汗不得服桂枝又曰汗家不得重发汗又曰发汗过多者却用桂枝甘草汤是闭汗也一药二用如何説得仲景发汗与本草之义相通为一答曰本草云桂味辛甘热无毒能为百药长通血脉止烦出汗者是调血而汗自出也仲景云藏无他病发热自汗者此卫气不和也又云自汗者为荣气和荣气和则外不谐卫气不与荣气相和谐也荣气和则愈故皆用桂枝汤调和荣卫荣卫既和则汗自出矣风邪由此而解非桂枝能开腠理发出汗也以其固闭荣血卫气自和邪无容地而出矣其实则闭汗孔也昧者不解闭汗之意凡见病者便用桂枝汤发汗若与中风自汗者合其效桴鼓因见其取效而病愈则曰此桂枝发出汗也遂不问伤寒无汗者亦与桂枝汤误之甚矣故仲景言无汗不得服桂枝是闭汗孔也又云发汗多义手胷心心悸欲得按者用桂枝甘草汤是亦闭汗孔也又云汗家不得重发汗若桂枝汤发汗是重发汗也凡桂枝条下言发字当认作出字是汗自然出也非若麻黄能开腠理而发出汗也本草出汗二字上文有通血脉一句是非三焦卫气皮毛中药是为荣血中药也如是则出汗二字当认作荣卫和自然汗出非桂开腠理而发出汗也故后人用桂治虚汗读者当逆察其意则可矣噫神农之作于其前仲景之述于其后前圣后圣其揆一也太阳禁忌不可犯小便不利不可便利之利之是谓犯本犯本则邪气入里不能解此犯之轻也以是五苓散不可妄用大便不可易动动之是谓动血动血是谓犯禁此犯之尤重也下之为恶风恶寒头痛待表证悉罢方可下之也脉浮𦂳者犯之必结胸脉浮缓者犯之必痞气太阳证当汗不咽干不衂不淋不渇小便自利不经发汗则当发之太阳证不当汗咽干淋渴鼻衂小便不利已经发汗不得重发如无已上忌证虽经发汗邪气未尽亦得重发之当汗而不汗生黄其证为风寒所伤阳气下陷入于内而排寒水上行于经络之间本当发汗因以彻其邪医失汗之故生黄也脾主肌肉四肢寒湿与内热相合而生黄也当汗而发汗过多成痓其证因发汗太过腠理开泄汗漏不止故四肢急难以屈伸不当汗而汗为畜血畜血其证燥火也当益津液为上而反汗以亡其津液其毒扰阳之极则侵隂也故燥血而畜于胸中也血证见血自愈太阳病入膀胱小便利而赤畜血证也血自下者愈也知可解战而汗解者太阳也不战有汗而解者阳明也不战无汗而解者少阳也若先差经必不尔矣太阳传阳明其中或有下证阳明证反退而无兼不渴却退显少阳证是知可解也太阳证知可解者为头不痛项不强肢节不痛则知表易解也阳明知可解者为无发热恶寒知里易解也少阳证知可解者寒热日不移时而作邪未退也若用柴胡而移其时早移之于晏晏移之于早气移之于血血移之于气是邪无可容之地知可解也知不可解服解药而去沈困只头痛目闷是知湿去而风不去则欲解也若风去而湿不去则不解何以然风则高湿则下而入里也脉知可解不可解可解之脉浮而虚不可解之脉浮而实浮而虚者只是在表浮而实者知己在里也汗多不解者转属阳明也伤寒不头痛知邪不在经若头痛者知邪在经也易老解利法经云有汗不得服麻黄无汗不得服桂枝若差服则其变不可胜数故立此法使不犯三阳禁忌解利神方九味羌活汤羌活防风苍术细辛川芎香白芷生地黄黄芩甘草已上九味虽为一方然亦不可执执中无权犹执一也当视其经络前后左右之不同从其多少大小轻重之不一増损用之如神其效㕮咀水煎服若急汗热服以羔粥投之若缓汗温服之而不用汤投之也脉浮而不觧者先急而后缓脉沈而不解者先缓而后急九味羌活汤不独解利伤寒治杂病有神中风行经者加附子中风闭澁者加大黄中风并三气合而成痹等证各随十二经上下内外寒热温凉四时六气加减补㵼用之炼蜜作丸尤妙当汗而下之成恊热利当各随三阳本证表药发之发之未解下利自愈若不愈者方可以利药治之太阳一下有八变太阳病下之其脉促不结胷者此为欲解也脉浮者必结胷脉𦂳者必咽痛脉弦者必两脇拘急脉细数者头痛不止脉沈𦂳者必欲呕脉沈滑者恊热利脉浮滑者必下血里𫝊表太阳病反下之因而腹满时痛者属太隂也桂枝加芍药汤主之至于火实痛者胃也桂枝加大黄汤主之已传戊妇告夫也所以为里传表即名误下传也伤寒杂证误下变有轻重或问曰伤寒杂证一体若误下之甚者变大答曰非一体也伤寒误下变无定体杂病误下变有定体何以然伤寒自外而入阳也阳主动杂病自内而出隂也隂主静动者犯之其变者无穷静者犯之其变止痞与腹脇痛而已故变无穷者为重痞与腹脇痛者为轻也五苓散为下药五苓散为下药乃太阳里之下药也太阳高则汗而发之下则引而竭之渴者邪入太阳本也当下之使从膀胱出也肾燥膀胱热小便不利此药主之小便利者不宜用然大阳病热而渴小便虽利亦宜五苓散下之当服不服则生何证答曰当服不服则谷消水去形亡必就阳明燥火戊胃发黄故有调胃汤证此太阳入本失下也由不曽服五苓散不当服服之则生何证答曰不当服而服之是为犯本小便强利津液重亡侵阳之极则侵隂而成血证也轻则桃仁承气汤重则抵当汤故五苓散调和隂阳者也乃太阳阳明之间故为调和之剂酒毒小便赤澁宜五苓散若热在中焦未入太阳之本小便自利而清是津液已行若与五苓散利之是重涸肾水也不惟重涸肾水酒毒之热亦不能去故上下不通而溺澁则为发黄也若入血室则为畜血也五苓散以㵼湿热入水假令太阳证伤寒自外入标本有二説以主言之膀胱为本经络为标以邪言之先得者为本后得者为标先受之即是本也后入于膀胱本却为标也此乃客邪之标本也治当从容之标本小肠火为本膀胱水为本寒毒之气从标入本邪与手经相合而不至膀胱五苓散主之桂枝阳中之阳茯苓阳中之隂相引而下入于本道出邪气手经自上之下足经丙火壬水小肠自下之上膀胱火邪之气从下之上以内为本水中有火火为客气当再责其本两肾相通又在下部责在下焦下焦如渎相火明也生地黄黄蘖主之邪从本受下焦火邪遗于小肠是热在下焦塡塞不便自内而之外也表之里药桂术泽㵼猪苓茯苓为阳中之隂里之表药生地黄黄柏黄连为隂中之阳治酒病宜发汗若利小便炎熖不肯下行故曰火郁则发之辛温散之是从其火体也是知利小便利湿去热不去动大便尤为疎逺大便者有形质之物酒者无形水也从发而汗之最为之近是湿热俱去治以辛温发其火也佐以苦寒除其湿也加减凉膈退六经热易老法凉膈散减大黄芒硝加桔梗同为舟楫之剂浮而上之治胸膈中与六经热以其手足少阳之气俱下胸膈中三焦之气同相火游行于身之表膈与六经乃至高之分此药浮载亦至高之剂故能于无形之中随高而走去胸膈中及六经热也阳明证阳明证身热目痛鼻干不得卧不恶风寒而自汗或恶热脉尺寸俱长白虎汤主之石膏知母甘草粳米之甘阳明证禁忌不可犯不当禁忌不当利小便若发汗利小便竭其津液则生畜血证也唯当益津液为二以其火就燥也益津液者连须葱白汤是也汗多亡阳下多亡隂小便重利之走气三者虽异为言少津液则一也汗多亡阳汗者本所以助阳也若阳受隂邪寒络无形须当发去隂邪以复阳气所谓益阳而除风寒客气也隂邪已去而复汗之反伤阳也经曰重阳必隂故阳气自亡汗多亡阳此之谓也下多亡隂下者本所以助隂也若隂受阳邪热结有形须当除去已败坏者以致新隂此所谓益隂而除火热邪气也阳邪已去而复下之反亡隂也经曰重隂必阳故隂气自亡下多亡隂此之谓也汗无太早非预早之早乃早晚之早也谓当日午以前为阳之分当发其汗午后隂之分也不当发汗故曰汗无太早汗不厌早是为善攻下无太晚非待久之晚乃当日已后为隂之分也下之谓当已前为阳之分也故曰下无太晚下不厌晩是为善守汗本亡隂以其汗多阳亦随隂而走下本㵼阳以其下多隂亦随阳而走故曰汗多亡阳下多亡隂也若犯发汗多畜血上焦为衂若犯利小便多畜血下焦为发狂白虎加桂枝汤伤寒脉尺寸俱长自汗大出身表如冰石至脉传入于里细而小其人动作如故此阳明传入少隂戊合癸即夫传妇也白虎加桂枝汤主之然脉虽细小亦当以迟疾别之此证脉疾而非迟故用此法白虎加栀子汤治老㓜及虚人伤寒五六日昏冐谵语或小便淋或澁起卧无度或烦而不得眠也并宜此药伤暑有二白虎加人参汤动而伤暑心火大盛肺气全亏故身脉洪大动而火胜者热伤气也白虎加人参汤主之辛苦人多得之不可不知也白虎加苍术汤静而伤暑火胜金位肺气出表故恶寒脉沈疾静而湿胜者身体重也白虎加苍术汤主之安乐之人多受之不可不知也春不服白虎为㵼金也秋不服柴胡为㵼水也此言体之常栀子䜴汤烦者气也躁者血也气主肺血主肾故用栀子以治肺烦用香䜴以治肾燥烦躁者懊憹不得眠也少气虚满者加甘草若呕哕者加生姜橘皮下后腹满而烦者栀子厚朴枳实汤下后身热微烦者栀子甘草干姜汤烦躁火入于肺烦也火入于肾躁也烦躁俱在上者肾子通于肺母也髪润如油喘而不休縂言肺絶鼻者肺之外候肺气通于鼻鼻中气出粗大是肺也发者血之余肾气主之髪润如油火迫肾水至高之分是水将絶也仲景以髪润喘大为肺絶兼其肾而言之髪在高巅之上虽属肾肺为五藏之至高故言肺絶兼肾也大抵肺肾相通肺既已絶则肾不言而知其絶矣或曰烦者心为之烦躁者心为之躁何烦为肺躁为肾耶夫心者君火也与邪热相接上下通热金以之而躁水以之而亏独存者火尔故肺肾与心合而为烦燥焉此烦虽肺躁虽肾其实心火为之也若有宿食而烦躁者栀子大黄汤主之问邪入阳明为谵语妄言错失此果阳明乎答曰足阳明者胃也岂有其言哉伤寒始自皮毛入是从肺中来肺主声入于心则为胃即戊也戊为火化下从肾肝伤寒杂证发热相似药不可差伤寒表证发热恶寒而渴与下证同但头痛身热目疼鼻干不得卧白虎汤主之乃阳明经病也正阳阳明气病脉洪大先无形也杂病里证发热恶热而渴但目赤者病藏也手太阳肺不足不能管领阳气也宜以枸杞生地黄之类主之脉洪大甚则呕血先有形也二证相似药不可差气病在表误用血药无伤也为安血为益隂也血病在里误用气药白虎汤者非也为㵼肺而损隂也狂言谵语郑声辩狂言者大开目与人语语所未尝见之事即为狂言也谵语者合目自言言所日用常见常行之事即为谵语也郑声者声战无力不相接续造字出于喉中即郑声也呕吐哕胃所主各有经乎答曰胃者縂司也内有太阳阳明少阳三经之别以其气血多少而与声物有无之不同耳吐属太阳有物无声乃血病也有食入即吐食已则吐食久则吐之别呕属阳明有物有声气血俱病也仲景云呕多虽有阳明证不可下哕属少阳无物有声乃气病也以此推之则大便亦各有经耳但察其有物无声有物有声无物有声则知何经也至于脾病后出余气以五臭分之则知何藏入中州而病也阳证发㿀有下之早而发者有失下而发者有胃热胃烂而发者然得之虽殊大抵皆戊助手少阳心火入于手太隂肺也故红㸃如㿀生于皮毛之间耳白虎汤㵼心汤调胃承气汤从所当而用之更当以肺脉别也伤寒之经有几答曰有九太阳阳明少阳太隂少隂厥隂是为六也有太阳阳明有少阳阳明有正阳阳明是为三也非九而何阳明者太阳少阳俱入于胃故曰正阳阳明也前三经者阳明自病不入于里者谓之在经不为正阳阳明矣三阳从中治太阳阳明大承气汤少阳阳明小承气汤正阳阳明调胃承气汤以汗证言之以少阳居其中谓太阳证为表当汗阳明证为里当下少阳居其中故不从汗下和之以小柴胡汤从少阳也以下证言之阳明居其中谓太阳经血多气少阳明经气血俱多少阳经气多血少若从太阳下则犯少阳从少阳下则犯太阳故止从阳明也此三阳合病谓之正阳阳明不从标本从乎中也縁阳明经太阳少阳之中此经气血俱多故取居其中是以不从太阳少阳而从阳明也阳明自病调胃承气汤主之三阳併病白虎汤主之是从乎中也经言胃中有燥屎五六枚何如答曰无胃为受纳之司大肠为传导之府燥屎岂有在胃中哉故经言谷消水去形亡也以是知在大肠而不在胃中明矣胃实者非有物也地道塞而不通也故使胃实是以腹如仰瓦註曰难经云胃上口为贲门胃下口为幽门幽门接小肠上口小肠下口即大肠上口也大小二肠相会为䦨门水渗泄入于膀胱柤滓入于大肠结于广肠广肠者地道也地道不通土壅塞也则火逆上行至胃名曰胃实所以言阳明当下者言上下阳明经不退也言胃中有燥屎五六枚者非在胃中也通言阳明也言胃是连及大肠也以其胃为足经故从下而言之也从下而言是在大肠也若胃中实有燥屎则小肠乃传导之府非受盛之府也启𤣥子云小肠承奉胃司受盛糟粕受已复化传入大肠是知燥屎在大肠之下即非胃中有也如何是入隂者可下答曰阳入于隂者可下非入太隂少隂厥隂之三隂也乃入三阳也三阳者非太阳少阳阳明之三阳也乃胃与大小二肠之三阳也三阳皆为府以其受盛水谷传导有形故曰入于隂也仲景云已入府者可下此之谓也评热论藏字黄帝问伤寒或愈或死其死皆以六七日其愈十日已上者何岐伯对以热虽甚不死两感者死帝问其状岐伯云一日太阳二日阳明三日少阳继之三阳经络皆受病而未入于藏者可汗而已此藏物之藏非五脏之脏也若三阳经入于藏物之藏是可泄也可泄一句于此不言便言四日太隂五日少隂六日厥隂于此却不言可泄但言三隂三阳五藏六府皆受病荣卫不行五脏不通则死此一节是言两感也故下文却言两感于寒者七日巨阳衰至十二日六经尽衰大气皆去其病已矣是通説上文六日所受之病也以此知前文四日太隂五日少隂六日厥隂皆在经络故十二日愈也岂可便以太隂少隂厥隂为可泄乎帝问治岐伯对以治之各通其藏脉日衰已矣是通説上文六日所受之病并十二日衰已之意尽矣终复言其未满三日可汗而已又言其满三日可泄而已一句只是重前文三阳受病未入于藏者可汗其满三日已入于藏物之藏者可泄也后三隂经岐伯虽不言可汗可泄止是在经者便可汗在藏物之藏者便可下也何必穿凿无已以前三日为三阳后三日为三隂耶若认藏字为五脏之脏则前后颠倒不通若认藏字为藏物之藏则前后辞理皆顺矣故仲景曰已入于府者可下新校正云府字当作藏字太云亦素云作府何疑之有仲景太阳阳明大承气少阳阳明小承气正阳阳明调胃承气是三阳已入于藏者泄之也太隂桂枝汤少隂麻黄附子细辛汤厥隂当归四逆汤是三隂未入于藏者汗之也大小调胃三承气汤必须脉浮头痛恶风恶寒表证悉罢而反发热恶热谵言妄语不大便者则当用之凡用下药不论大小若不渴者知不在有形也则不当下若渴者则知纒有形也纒有形是为在里在里则当下大承气汤主之大黄厚朴芒硝枳殻六府受有形主血隂也大黄芒硝大实燥屎浮手足阳明大肠胃沉手足太隂肺脾痞大黄枳实厚朴五藏主无形是气阳也小承气汤治实而微满状若饥人食饱饭腹中无转失气此大承气只减芒硝心下痞大便或通热甚须可下者宜用此大黄厚朴枳殻张仲景曰杂证用此名曰三物厚朴汤调胃承气汤治实而不满不满者腹状如仰瓦腹中转而失气有燥屎不大便而谵语者大黄甘草芒硝已上二法不可差也若有所差则无形者有遗假令调胃承气证用大承气下之则愈后元气不复以其气药犯之也大承气证用调胃承气下之则愈后神痴不清以其气药无之也小承气证若用芒硝下之则或下利不止变而成虚矣三承气岂可差乎大柴胡汤治有表复有里有表者脉浮或恶风或恶寒头痛四证中或有一二尚在者乃是十三日过经不解是也有里者谵言妄语掷手扬视此皆里之急者也欲汗之则里已急欲下之则表证仍在故以小柴胡中药调和三阳是不犯诸阳之禁以芍药下安太隂使邪气不纳以大黄去地道不通以枳实去心下痞闷或湿热自利若里证已急者通宜大柴胡汤小柴胡加减人参甘草加芍药枳实大黄是也欲缓下之全用小柴胡加枳实大黄亦可少阳证少阳证胸脇痛往来寒热而呕或欬而耳聋脉尺寸俱弦小柴胡汤主之柴胡少阳半夏太阳黄芩阳明人参太隂甘草太隂姜枣辛甘发散右各随仲景本条下加减用之则可矣药如本法少阳证禁忌不可犯忌发汗忌利小便忌利大便故名三禁汤乃和解之剂若犯之则各随上下前后本变及中变与诸变不可胜数医者宜详之如何是半表半里答曰身后为太阳太阳为阳中之阳阳分也身前为阳明阳明为阳中之隂隂分也阳为在表隂为在里即隂阳二分邪在其中矣治当不从标本从乎中治此乃治少阳之法也太阳膀胱水寒也阳明大肠金燥也邪在其中近后膀胱水则恶寒近前阳明燥则发热故往来寒热也此为三阳之表里非内外之表里也但不可认里作当下之里故以此药作和解之剂非汗非下也半表半里有几邪在荣卫之间谓之半表里也太阳阳明之间少阳居身之半表里也五苓散分隂阳膀胱经之半表里也理中汤治㵼吐上下之半表里也问妇人经病大人小儿内热潮作并疟疾寒热其治同否答曰帝问病之中外者何岐伯对曰从内之外者调其内若盛于外者先治内而后治外从外之内者治其外若盛于内者先治外而后治内此言表里所出之异也又云中外不相及则治主病者中外不相及者半表半里也自外入者有之自内出者亦有之外入内出虽异邪在半表半里则一也此中外不相及为少阳也治主病者治少阳也帝问寒热之病恶寒发热如疟或发一日或发间日岐伯对以胜复之气会遇之时有多有少隂多阳少其发日逺阳多隂少其发日近此胜复相薄盛衰之节疟亦同法疟者少阳也少阳者东方之气也逆行则发寒顺行则发热故分之气异往来之不定也妇人经水适断病作少阳治之伤寒杂病一体经云身有病而有邪脉经闭也又云月事不来者胞脉闭也经闭者尺中不至胞闭者生化絶源二者皆血病也厥隂主之厥隂病则少阳病矣累及其夫也小儿外感内伤若有潮作寒热等证并同少阳治之男女同候已上男子妇人小儿闺女或实作大热或变成劳脉有浮中沈之不同故药有表里和之不一察其在气在血定其行隂行阳使大小不失其宜轻重各得其所逆从缓急举无不当则可以万全矣此少阳一治不可不知也热有虚实外何以别答曰五臓隂也所主皆有形骨肉筋血皮毛是也此五藏皆隂足是为实热隂足而热不能起理也隂足而热反胜之是为实热若骨痿肉烁筋缓血枯皮聚毛落五隂不足而为热病是虚热少阳杂病妇人先病恶寒手足冷全不发热脉八至两脇微痛治者便作少阳治之或曰是则然矣论犹未也至如无寒热无脇痛当作何经治或者不敢对恶寒为太阳脉八至且作阳治当不从标本从乎中也治此者少阳也若曰脉八至作相火亦少阳也兼又从内而之外也是又当先少阳也此不必论两脇痛与不痛脉弦与不弦便当作少阳治之阳盛隂虚发寒者何答曰为阳在内侵于骨髓隂在外致使发寒治当不从内外从乎中治也宜小柴胡汤调之倍加姜枣平旦潮热热在行阳之分肺气主之故用白虎汤以㵼气中之火日晡潮热热在行隂之分肾气主之故用地骨皮饮以㵼血中之火白虎汤其脉洪故抑之使秋气得以下降也地骨皮饮其脉弦故举之使春气得以上升也地骨皮㵼肾火总治热在外地为隂骨为里皮为表牡丹皮治胞中火无汗而骨蒸牝牡乃天地之称也牡为羣花之首叶为阳发生也花为隂成实也丹者赤也火也能㵼隂中之火四物汤加上二味治妇人骨蒸知母㵼肾火有汗而骨蒸太隂证腹满咽干手足自温自利不渇时腹痛脉尺寸俱沈细太隂可汗太隂脉浮者可汗宜桂枝汤太隂可温自利不渇者属太隂以其藏有寒故也当温之宜四逆辈此条虽不言脉当知沈迟而弱仲景理中汤丸暨易老人参黄耆汤量其轻重或温或热人之强弱虚实所可宜者选而用之太隂有可下者乎答曰有经云本太阳汤医反下之因尔腹满时痛者太隂也桂枝芍药汤主之大实痛者桂枝加大黄汤易老云此非本有是证以其错下脾传于胃故误下传知可觧太隂中风四肢烦疼阳微隂澁而长者欲愈表少里和脉长者为阳渐生也此一证太隂便从外感太隂病欲觧时从亥至丑上也太隂证禁忌不可犯太隂之为病腹满而吐食不下自利益甚时腹自痛若下之则胸下结鞭太隂为病脉弱其人续自便利设当行大黄芍药者宜减之以其人胃气弱易动故也伤寒而脉浮缓手足自温者系在太隂小便自利者则不发黄日乆利益甚必自止者便硬乃入府传阳明也腹痛部分中脘痛太隂也理中建中黄耆汤类主之脐腹痛少隂也四逆真武附子汤类主之少腹痛小腹痛厥隂也重则正阳囘阳丹之类轻则当归四逆汤太隂传少隂痛甚者当变下利不止杂证而痛四物苦练汤酒煮当归丸増损当归丸之类夏肌热恶热脉洪疾手太隂足阳明主之黄芩芍药汤秋肌热恶寒脉沈疾手少隂足太隂主之桂枝芍药汤腹痛腹痛者芍药甘草汤主之腹不满者加枣若满者不加脾虚满者黄茋汤芍药停湿中满者分食甘二药用甘引至满所脾实平胃散苍术泄湿小便不利者利之大便秘实痞厚朴枳实大便利虚痞芍药陈皮伤食满者伤厥隂是以腹胀满者皆属木少隂证少隂证口燥舌干而渴脉尺寸俱沈疾则大承气汤沈迟则四逆汤少隂邪入于里上接于心与火俱化而尅金恶候或见气死入胃脉沈细而疾疾则大承气下之下于本与水俱化而为寒厥逆或见身冷静重脉沈细而迟迟则四逆汤温之疾虽可下若疾而无力者亦不可下为阳将尽也少隂证口燥舌干而渇身表凉脉沈细而虚㵼心汤主之此有形无形之药也伤寒外证全在下证大热而脉反细小不可下㵼心汤主之少隂受病身热无汗体沈或体轻脉沈有头痛不厥麻黄附子㵼心汤主之走无形证其人病身热而烦燥不宁大小便自利其脉浮洪而无实力按之全无者附子㵼心汤主之走有形证其人病上吐下㵼不止当渇而反不渇其脉微细而弱理中汤主之渇而脉沈有力而疾者五苓散主之少隂证发热脉沈者必当汗缓汗之麻黄附子细辛汤微汗之麻黄附子甘草汤少隂证下利辨色青者当下色不青者当温少隂证口中辨口中和者当温口干燥者当下少隂证咽喉辨热者甘草汤寒者半夏汤寒热者桔梗汤通脉四逆汤姜附加甘草为脉沈细而迟弦姜附以治寒甘以缓之为汗苦急也其证小便自利子能令母实自东之北为逆行也姜附加葱白为脉沈细而迟濇姜附以治寒卒以润之为肾恶燥也其证大便自利令主气自北而西此亦以为逆行也少隂禁忌不可犯脉细沈数病为在里不可发汗脉微者不可发汗尺脉微弱澁者复不可下麻黄附子细辛汤体沈加防已苍术乃胜湿也体轻加石膏知母乃胜热也此事难知巻一此事难知卷二钦定四库全书此事难知巻二假令脾肺虚则补其母谓肺病而补其脾也则肾自平矣假令脾肺实则㵼其子谓脾病而㵼其肺也则心自平矣难经云从前来者为实邪从后来者为虚邪从所不胜来者为贼邪从所胜来者为微邪自病者为正邪假令心病中风得之为虚邪伤暑得之为正邪饮食劳倦得之为实邪伤寒得之为微邪中湿得之为贼邪假令心病得脾脉土在火之分也尅火之水退而不敢至火独王于南方是从前来者为实邪也假令心病得肝脉木在火之分也土退而不敢至土退而不至则尅火之水随木而至是从后来者为虚邪也假令脾肺虚脾母能令肺子虚也用理中汤非补脾也脾中补肺也故曰虚则补其母以其脾为生肺之本也则用人参白术之类大经曰滋苗者必固其根此之谓也假令脾肺实肺子能令脾母实也用㵼黄散非㵼脾也脾中㵼肺也故曰实则㵼其子以其脾为生肺之上源则用栀子石膏之类大经曰伐下者必枯其上此之谓也天和六脉六甲王脉四时平脉合而用之则天地人三才之道备矣诸经皆言大则病进者何也答曰散而浮大者心也心主无为相火用事是为相应以五服言之王畿中也以王畿言之九重中也君主无为当静以养血若浮大而出于外非其所宜也以王道言之书云外作禽荒未或不亡经云主不明则十二官危矣此散而浮大者君主兼臣下之权而不知反故曰大则病进南政甲巳所临之岁司天在泉但见君火在上者上不应在下者下不应北政但见君火在上则下不应在下则上不应在左则右不应在右则左不应当沈而浮当浮而沈也南政以前为左以后为右君也北政以前为右以后为左臣也启𤣥子云天地隂阳视之可见何必思诸㝠昧演法推求智极心劳而无所得耶难经仲景合而为一仲景先太阳以阳明后少阳自无形传有形从外而之内者也仲景之所言言天令而暴至者也难经先少阳次阳明后太阳自有形传无形从内而之外者也故难经之言言杂病而久疾者也仲景叔和合而为一仲景言弦濇为隂叔和言弦濇为阳何意大抵弦濇东西也以南北分之故有隂阳之别濇本燥火弦本水少虽有南北之分縂而言之则不离诸数为热诸迟为寒仲景叔和言本两途非相违背合而论之皆是也仲景所言言伤寒自外而入者叔和所言言五藏自内而出者伤寒从气而入故仲景以弦脉为隂自艮而之内从外入先太阳也位在东北杂病从血而出故叔和以弦脉为阳自巽而之外从内出先少阳也位在东南凡在右者皆受左尅凡在左者皆尅诸右浮尅浮沈尅沈表里所当汗下手太隂复主表证却当汗右肺大肠脾胃命门心包三焦左心小肠肝胆肾膀胱足厥隂复主血证却当下仲景浮汗而沈下右手沈实调胃承气左手沈实桃仁抵当难经沈汗而浮下右手浮实枳实牵牛左手浮实桃仁四顺右手杂病是为之表伤寒是为之里左手杂病是为之里伤寒是为之表伤寒入里见标脉则死假令胃病下之脉浮而汗出是也杂病出表见标脉则死假令脾病补之脉弦而面青是也察色脉以定吉凶脉地也色天也地生天则顺天生地则逆假令得弦脉而面赤色地生天也地生天则顺也儿扶母兮瘥速也假令得弦脉而面黒色天生地也天生地则逆也母抑子兮退迟也色者隂中之阳气也本乎天脉者阳中之隂气也本乎地弦有浮沈浮为甲化素言天化泄土沈为乙不化难言地不化泄木泄土者栀子黄糵泄木者防风羌活洪浮者为丙便有水化从其变也洪浮者为丁只是火化从其常也鍼经甲丙戊庚壬皆变乙丙己辛癸不变杂病元无表证者不可言左手有下证只当言右手手足阳明中求之伤寒元有表证者可言左手有下证下证者血证也当于足厥隂中求之相合脉经脉之相合各有虚实不可作一体观之假令洪弦相合洪客也弦主也子能令母实也弦洪相合弦客也洪主也母能令子虚也余藏可以类推之至于手足之经亦相合假令伤寒脉浮𦂳而带洪者即手经丙也余倣此假令侮所不胜者挟其势也脉弦而入金之分非挟火之势则不敢侵金之分弦而带数甲终于甲也弦而带洪壬终于丙也脉当有神脉之不病其神不言当自有也脉既病当求其中神之有与无焉谓如六数七极热也脉中有力即有神也三迟二败寒也脉中有力即有神也热则有神当泄其热则神在焉寒热之脉无力无神将何药而泄热去寒乎茍不知此而遽泄去之将何依以生所以十亡八九故经曰脉者血气之先又云血气者人之神可以不谨养乎不可不察其有无乎治病必当求责假令治病无问伤寒畜血结胸发黄等病诸证并一切杂证各当于六经中求责之谓如发黄证或头痛腰嵴强恶寒即太阳证也或身热目疼鼻干不得卧即有阳明证也余皆倣此更有手足经或一经非本家病而自他经流入者亦当求责谓如手阳明流入足阳明是上流下也本非足经病当于手经中求之是知治足经者非也亦有下而流上者其余诸经相贯通者皆然更有支别流入者亦有同邻而病者合为表里者邻也亦有夫妇各相传受者甲传已之类脾传胃之类亦是皆当求责之凡言虚实皆当于子母中求责之治病必求其本假令腹痛桂枝加芍药大黄桂枝加大黄何为不只用芍药大黄之属却于桂枝汤内加之大抵治病必求其本如知从太阳中来故以太阳为本也又如结胸证自高而下脉浮者不可下故先用麻黄汤解表已脉沈然后以陷胸汤下之是亦求其本也至于畜血下焦血结膀胱是亦从太阳中来侵尽无形之气乃侵膀胱中有形血也形不足者温之以气精不足者补之以味谓寒伤形热伤气形气能自伤也此云不足者皆太过也以其太过则自伤自伤则不足矣金匮真言云冬按硚四时各有病者何葢五藏之阳气皆伏于肾中动有深浅随行动而病故于四时而各异也痛随利减诸痛为实痛随利减世皆以利为下之者非也假令痛在表者实也痛在血气者亦实也在表者汗之则痛愈在里者下之则痛愈在血气者散之行之则痛愈岂可以利之只作下之乎但将利字解作通字或训作导字则可矣是以诸痛为实痛随利减汗而通导之利也下而通导之亦利也散气行血皆通导而利之也故经曰诸痛为实痛随利减又曰通则不痛痛则不通此之谓也抑本假令高者抑之非高者固当抑也以其本下而失之太高故抑之而使下若本高何抑之有假令下者举之非下者固当举也以其本高而失之太下故举之而使高若本下何举之有虚实假令水在木之分是从后来从后来者为虚邪虽在水为虚邪则木本虚矣经曰母能令子虚假令火在木之分是从前来从前来者为实邪则木本实矣经曰子能令母实假令两手脉中弦无表证乃东方实也是西方肺气大不足也縁母虚所致也当大补其脾微补其肺大泄其火微泄其木杂证诸论云先调其气次论诸疾况此乃本经不足之证也难经云东方实是西方虚也又云欲泄其邪先补其虚此之谓也如是之证当以温药补脾以气药燥剂为用如正气已胜当以泄火泄风之药清高凉上勿令入胃中此为全治益黄白术半夏茯苓甘草酒病得之加泽㵼手足阳明二燥用益黄者燥湿而补其气也实泄黄也泄火木泄青之类羌活防风生地黄黄连等分黄芩倍之凡用药补即用各方之生数理中九建中汤是也㵼即用各方之成数七宣元七圣丸是也问两手寸闗弦疾脾弱火胜木旺土亏金烁当作何治答曰不从标本从乎中治也木标也土本也火中也烁金亏土旺木者皆火也仲阳安神丸主之山芋门冬益金之气金气胜则木自平凝水石牙硝火中添水使变为湿热也湿热者季夏之令也非土而何故用朱砂以坠火下行是已将退与子权行湿令也是以弦得除而土自旺也秋喘加人参与丹砂等夏则不加养气者加沈香欲发汗者临卧先服白粥一盃后药之则汗也寒热神少振摇小便淋或多或少大便走完谷不化口干舌缩唇吻有疮心下痞大渴引饮恶干喜湿目花四肢无力怠惰嗜卧食不入皮肤燥澁面色黧黒肌肉销铄胸腹中急额上汗出此法泄火益湿补气脉弦浮沈同治气不化小便不利湿润肌滑热蒸隂少气不化气走小便自利燥肌燥澁为迫津液不能停离朱丹主之弦数者阳陷于内从外而之内也弦则带数甲终于甲也𦂳则带洪壬终于壬丙也若弦虚则无火细则无水此二脉从内之外也不宜离朱丹木侮所不胜金补土是也右寸昰弦数脉是东方木既乗火势而来侮金当实乃乗子势也既㵼其金中㵼火火退则木无所恃火木自虚矣以寒药㵼而自退也是实则㵼其子火是补北方水也水六月大热之气反得大寒之病气难布息身凉脉迟二三至何以治之答曰病有标本病为本令为标用寒则顺时而失本用热则从本而逆时故不从标本而从乎中治中治者用温也然则温不能救大寒之病非姜附则不可若用姜附似非温治之不然衰其大半乃止反四至余病便天令治之足矣虽用姜附是亦中治也非温而何经曰用热逺热虽用之不当然胜主可化亦其理也证汤液之图疟之为病以暑舎于荣卫之间得秋之风寒所伤而后发亦有非暑感冐风寒而得之者邪并于阳则发热冰水不能凉邪并于隂则发寒汤火不能温并则病作离则病止作止故有时在气则发早在血则发晏浅则日作深则间日或在头项或在背中或在腰嵴虽上下逺近之不同在太阳一也或在四肢者风淫之所及随所伤而作不必尽当风府也先寒而后热者谓之寒疟先热而后寒者谓之温疟二者不当治水火当从乎中治中治者少阳也渴者燥胜也不渴者湿胜也疟虽伤暑遇秋而发其不应也秋病寒甚太阳多也冬寒不甚阳不争也春病则恶风夏病则多汗汗者皆少阳虚也其病随四时而作异形如此又得之于冬而发之于暑邪舍于肾足少隂也有藏之于心内热素于肺手太隂也至于少气烦寃手足热而呕但热而不寒谓之瘅疟足阳明也治之奈何方其盛矣勿敢必毁因其寒也事必大昌治法易老疟论备矣治当顺时夏天气上行秋天气下行治者当顺天道谓如先寒后热太阳阳明病白虎加桂也此天气上行宜用之若天气下行则不宜㵼肺宜㵼相火命门则可矣亦有内伤冷物而作者当先调中后定疟形治随应见乃得康宁亦有久而不差者当求虚实以脉为期虚补实㵼可使却疾此之谓也问素问难经铜人经络所病各异者如用鍼当从何法答曰素问者从天之六气言也难经者从地之血脉言也铜人者从经言人也从天而言先气而后血从地而言亦先气而后血从人而言在天地之间从地之病而言即地中之气病故血从而病也从天而言先是动后所生从地而言亦先是动而所生之病后也问寒病服热药而寒不退热病服寒药而热不退其故何也启𤣥子云热不得寒是无水也寒不得热是无火也寒之不寒责其无水热之不热责其无火经曰滋其化源既已絶药之假不能滋其真水火也疾有自悞或始不早治日数久淹或困乃求医法不及用病势已盈岂为天命病有变怪及诊得脉形证相应因与服汤食顷变大吐下腹痛是为变怪或有旧时服药今乃作法是亦谓之灾怪耳喘论华佗云盛而为喘减而为枯故活人亦云发喘者气有余也凡㸔文字须要㑹得本意盛而为喘者非肺气盛也喘为肺气有余者亦非气有余也气盛当认作气衰有余当认作不足肺气果盛又为有余则当清肃下行而不喘以其火入于肺衰与不足而为喘焉故言盛者非言肺气盛也言肺中之火盛也言有余者非言肺气有余也言肺中之火有余也故㵼肺以苦寒之剂非㵼肺也㵼肺中之火寔补肺气也用者不可不知桔梗枳殻汤活人书言治痞当知是痞宜先用桔梗枳殻汤非用此以治心下痞也审知错下必成痞证是气将陷而过于胸中故先用此使不至于痞也若已成痞而用之则失之晩矣不惟不能消痞胸中之气反病矣先之一字预早之意也先用枳殻汤若不应后以仲景痞药治之则可若执枳殻汤以治痞其害亦深矣痞之一字不可不知也寻衣撮空何藏所主寻衣撮空许学士説作肝热风淫末疾故手为之寻衣撮空此论虽然莫若㫁之为肺热似为愈矣其人必谵语妄言经曰肺入火为讝言兼上焦有疾肺必主之手经者上焦也二者皆当其理果何如哉天地互为体用此肺之体肝之用肝主诸血血者隂物也此静体何以自动葢肺主诸气为气所鼓舞故静得动一者説肝之用一者説肺之体此天地互为体用二者俱为当矣是知肝藏血自寅至申行阳二十五度诸阳用事气为肝所使肺主气自申至寅行隂二十五度诸隂用事血为肺所用三法五治论若五治不分邪僻内作工不能禁夫治病之道有三法焉初中末也初治之道法当勐峻者谓所用药势疾利勐峻也縁病得之新暴感之轻得之重皆当以疾利勐峻之药急去之中治之道法当寛勐相济为病得之非新非久当以缓疾得中之养正去邪相兼济而治之养正去邪者假令如见邪气多正气少宜以去邪药多正气药少凡加减药法如此之类更以临时对证消息増减用药仍依时令行之无忌也更加鍼灸其效甚速末治之道法当寛缓寛者谓药平善广服无毒惟能养血气安中葢为病证已久邪气潜伏至深而正气微少故以善药广服养正多而邪气自去更加以鍼灸其效必速矣夫疗病之道有五治法焉和取从折法也一治各有五五五二十五治如火之属衰于戊金之属衰于辰是也一治曰和假令小热之病当以凉药和之和之不已次用取二治曰取为热势稍大当以寒药取之取之不已次用从三治曰从为势既甚当以温药从之为药气温也味随所为或以寒因势用味通所用或寒以温用或以发汗之不已又再折四治曰折为病势极甚当以逆制之逆制之不已当以下夺之下夺之不已又用属五治曰属为求其属以衰之縁热深陷在骨髓间无法可出鍼药所不能及故求其属以衰之求属之法是同声相应同气相求经曰陷下者灸之夫衰热之法同前所云火衰于戌金衰于辰之类是也如或又不已当广其法而治之譬如孙子之用兵若在山谷则塞渊泉在水陆则把渡口在平川广野当青野千里塞渊泉者刺俞穴把渡口者夺病发时前青野千里者如肌羸痩弱宜广服大药以养正大病有中外治有缓急在内者以内治法和之气微不和以调气法调之在外者以外治法和之其次大者以平气法平之盛甚不已则夺其气令其衰也故经曰调气之方必别隂阳定其中外各守其乡内者内治外者外治微者调治其次平治盛者夺之汗者下之寒热温凉衰之以属随其攸利面部形色之图察色分位坤胃兑肺干大肠额坎肾頥精明五色巽胆震肝艮小肠天元图七十四难曰从其首系其数间象在表五化叠元以应望闻肝青臊酸唿泣心赤焦苦言汗脾黄香甘歌涎肺白腥辛哭涕肾黑腐醎呻液地元图六十八难曰元证脉合复生五象井胆身热体重喘𠻳逆气荥心下满元证体重寒热逆气俞心下满身热元证寒热逆气经心下满身热体重元证逆气合心下满身热体重寒热元证假令胆病善洁面青善怒得弦脉又病心下满如见善洁面青善怒脉又弦又病身热又病体重节痛如见善洁面青善怒脉又弦又病喘咳寒热余经例倣此假令肝经淋溲便难转筋春刺井夏刺荥秋刺经冬刺合人元例六十五难説合七十二难説荥在经木火土金水再分七象以应切脉独包七法有隂阳配合父子兄妹接经平经説家拔原隂阳例隂阳者子午也谓荥合水火之称名曰隂阳也十二经皆有之或感得父气或感得母气而病焉子午者干坤也干坤包六子六子附干坤也故七十难云春夏各致一隂秋冬各致一阳春夏刺井荥秋冬刺经合是各致一隂一阳之义亦谓井经近乎子午然当微㵼其荥微补其经大补其合或补㵼反作是寒则留之热则疾之故微大补㵼以应春食凉夏食寒秋食温冬食热假令胆病善洁面青善怒脉得浮之实大沈之损小是感得父气为阳中之阳当于本经中㵼火补水却得浮之损小沈之实大是感得母气为隂中之阳当于本经中㵼水补火配合例七十七难曰上工治未病者见肝之病则知肝当传于脾故先实其脾气无令受肝之邪气也假令见肝病欲实其脾者先于足太隂经中补土字一鍼又补火字一鍼后于足厥隂经内㵼木字又㵼火字一鍼子母例假令见肝病满闷淋溲便难转筋又见心病烦心心痛掌中热而哕当于足厥隂肝经内木火二字各一鍼兄妹例假令见足厥隂肝之经太过又兼见胆之证太过是为兄妹当㵼肝经内木火二字各一针又㵼胆经内木火二字各一鍼此五法乃人元法也接经内经曰留痩不移节而刺之使十二经无过絶假令十二经中是何经畧不通行当刺不通行凝滞经俱令接过节如刺之无问其数以平为期如诸经俱虚补十二经如诸经俱实㵼十二经补当随而济之㵼当迎而夺之平经説象为见诸经中无过与不及之病而有病八十难曰有见如入谓左手见气来至乃内鍼针入见气尽乃出鍼非用迎随补㵼之法不虚不实不虚谓真气未虚不实谓邪气未实以此故自取其经施其法也拔源例假令鍼本经病了又于本经原穴亦鍼一针如补肝经亦于肝原穴上补一鍼如㵼肝经来亦于肝经原穴上㵼一鍼如余经有补㵼鍼毕倣此例亦补㵼各经原穴接经补遗又补其母亦名随而济之又㵼其子亦名迎而夺之又随唿吸出内亦名迎随也两脇痛少阳丘墟心痛少隂太谿腰痛崑崙委中出血喘满痰实如胶太谿呕哕无度手厥隂大陵头痛手足太阳发热无度不可止陷谷出血小肠疝气痛是厥隂太冲百节痠疼实无所知三稜刺絶骨出血妇人血不止刺足太隂井喉闭手足少阳井大烦热不止昼夜无力刺十指间出血谓八闗大节眼发痛欲出亦须大刺目痛大眦痛刺太阳井头中痛不可忍卒疝痛妇人隂中痛皆刺足厥隂井目痛小眦痛刺少阳井心痛脉沈肾原穴脉弦肝原穴濇脉肺原穴缓脉脾原穴身之前足阳明原穴身之后足太阳原穴身之侧足太阳原穴灸一身之内分为八方手足四分自井为一荥为二至合为五之类自胆中分四向如井荥数倍之百㑹为一分亦如胆中法凡欲灸者先诊其脉若浮者不可灸灸之必变月晦前后各二日属坤为癸乙月缺无㵼月望前后各二日属干为甲壬月满无补初三日至上弦属震仰盂为庚上弦日至月望属兑上缺为丁月望日至下弦属巽为风为辛下弦日至月晦属艮纳雨为丙天元图七十四难曰从其首系其数间象在表五化叠元并见前图夫天元法者谓之五化叠元当从其首系其数首者寅方春也在人为肝是从东方顺天轮数至所主之处计从几数却于所受病一方倒叠回去数至依前数尽处便于元受病一方穴内㵼所止之方来路穴也不得于所主之方内经中㵼之勿悞假令病者闻香臭二者心主五臭也入脾为香臭从东数至所主之处所主五臭者心也东一南二计得二数却当于受病之方倒叠囘去脾一心二元数三也是数至心心者荥火也当于受病之方内㵼荥火是脾经㵼火都是也或曰何以倒叠数对曰此从地出为天轮所载右迁于天不当于所显之处治之此舟行岸移之意也地元图六十八难曰元证脉合复生五象在表间象以应望闻并见前图人元法例并见前图大接经从阳引隂足太阳膀胱经之脉出于至隂小指外侧去爪甲角如韭叶为金井足小指之端也足少隂肾之脉涌泉足心也起于小指之下斜趣手厥隂心包脉其直者循中指出其端去爪甲如韮叶陷中为井中冲穴也其支者别掌中循小指次指出其端手少阳三焦之脉起于小指次指之端去爪甲角如韭叶为井足少隂胆之脉去于窍隂小指次指之间去爪甲如韭叶为井其支者上入大指岐骨内出其端还贯爪甲出三毛足厥隂之脉起于大指之端入聚毛之际去爪甲如韭叶为井大敦穴也及三毛中手太隂脉之脉起于大指之端出于少商大指内侧也去爪甲如韮叶为井其支者出次指内肷出其端手阳明大肠之脉起于大指次指之端入次指之内侧去爪甲角如韭叶为井中指内交足阳明胃之脉起于大指次指之端去爪甲如韮叶为井其支者大指间出其端足太隂脾之脉起于足大指端循指内侧去爪甲角如韭叶为井隐白也手少隂心之脉起于小指内出其端循指内肷之端去爪甲角如韮叶为井手太阳小肠之脉起于小指之端循指之端去爪甲一分䧟中为井大接经从隂引阳手太隂肺之脉起于大指端出于少商大指内侧也去爪甲角如韭叶为井其支者出次指内肷出其端手阳明大肠之脉起于大指次指之端入次指内侧去爪甲如韭叶为井足阳明胃之脉起于大指次指之端去爪甲如韭叶为井其支者大指出其端足太隂脾之脉起于足大指端循指内侧去爪甲角如韭叶为井隐白也手少隂心之脉起于小指内出其端循指内肷之端去爪甲角如韭叶为井手太阳小肠之脉起于小指之端去爪甲下一分陷中为井足太阳膀胱之脉出于至隂小指外侧去爪甲角如韭叶为井金足小指之端也足少隂肾之脉起于小指之下为井涌泉穴也手厥隂心包之脉其直者循中指出其端去爪甲角如韭叶陷中为井中冲穴也其支者别掌中循小指次指出其端手少隂三焦之脉起于小指次指之端去爪甲角如韭叶为井足少阳胆之脉出于窍隂足小指次指之端如韭叶为井其支者上入大指岐骨内出其端还贯爪甲出三毛足厥隂肝之脉起于大指之端入聚毛之际去爪甲如韭叶为井大敦及三毛中凡此大接经从隂引阳从阳引隂东垣二十五论后録诸经头痛阳明头痛自汗发热白芷少阳头痛脉弦往来寒热柴胡太阳头痛恶风恶寒川芎太隂头痛痰实体重腹痛半夏少隂头痛手三隂三阳经不流行而足寒逆为寒厥头痛细辛厥隂头痛项痛脉微浮缓欲入太阳其疾痊矣然而亦当用川芎气虚头痛黄茋血虚头痛当归诸气血俱虚头痛黄茋当归伤寒头痛太阳经所发阳明头痛白虎汤少阳头痛柴胡汤太隂头痛少隂头痛厥隂头痛呕而微吐水易老曰非白术不能去湿非枳实不能消痞非天雄不能补上焦之阳虚非附子不能补下焦之阳虚治目不能逺视能近视或亦妨近视或脉风成疠地芝元主之生地黄天门冬枳殻甘菊花右为细末炼蜜丸如梧桐子大如能饮食茶清汤下不能饮食温酒下食后改熟地黄亦可治目不能近视责其有火不能近视责其无水法当补肾目能近视责其有水不能逺视责其无火法当补心补肾补足少隂补心补手少隂补肾六味地黄丸加牡蛎补心定志丸加茯苓治精滑久不愈固真丸单牡蛎不以多少砂锅子内煅醋淬七遍为末醋煳为丸如梧桐子大每服五十丸空心塩汤下六脉俱弦指下又虚脾胃虚弱病也食少而渴不已心卞痞腹中痛或腹中狭窄如䋲来之急小便不利大便不调精神短少此药专治大渴不止腹中狭窄所食减以大有神效白茯苓陈皮人参生姜秋时减姜一半如脉弦或腹中急甚加甘草右同为末炼蜜为丸如弹子大每服一丸白汤化下食前空心细嚼白汤送下亦可忌生冷硬物及怒发思虑过节六脉沈𦂳按之不鼓膀胱胜小肠也或㵼利不止而腹胀或纯便血赤血或杂脓血便虽多而不渴精神短少或面白脱色此失血之故或面黄而气短此元气损少之故且小肠者手太阳经丙火也膀胱者足太阳经壬水也是壬水来丙小肠之位小肠为壬所尅而外走也诸手经短而足经长兼以五行相尅论之俱是足经此火投于水大寒之证宜温之则愈其与难经一证寒热相反亦名曰小肠㵼亦作洩海藏云此杂病火投于水变为寒证又外伤足太阳膀胱经左脉俱浮为表阳之候也忽变为内寒亦旺火投盛水而屈丙就壬化脉反不浮而微沈此内病与外病俱有此火投水例非精于脉诊者孰能知之姜附赤石脂朱砂丹生附子生干姜朱砂赤石脂右为细末酒煳丸如黑豆大每服十五丸至二三十丸米汤饮下茯苓煎汤下尤妙东垣云因㸔卢氏医镜见此一药味数分两同惟丹砂用伏火者及治病有差所治者小便数而不禁怔忡多忘魇梦不已不同耳见其不同审而详之乃得此之治法不差且泛举之经言肾主大小便肝主小便淋溲难经云小肠为赤肠是面赤色及便溺赤色者皆出心与小肠南方赤色显于外也经言下焦如渎者正谓大小便也大便为隂为有形乃下焦之下者也肾藏病为肾主大便不言大肠者明子行父之道小便为气所化乃下之高者也谓肝主小便淋溲亦是子行父道为府病诸气化者皆府诸有形血化者皆藏病所主此府言膀胱病二证俱在下焦则同染有形无形及在府在藏有殊俱是丹田衰败不言及心火者以其相火化行君之令故也细分之则膀胱壬水胜丙小肠者是不传入隂故洩血洩血利不禁为有形质病且不传隂则隂不病何为有形病此为隂之体也为府之用也天地隂阳互为体用以斯可见是明五藏者为六府所用六府者为五藏所用明矣是有形皆为传隂也夫小便不禁是膀胱不约为遗溺此不传隂也是丹田胞络受寒为壬所尅大抵诸府皆盛有形物有形病皆在府贵其所来皆在藏也用伏火丹砂者去其寒性耳治法同者以其俱在下焦补诸形火同在胞络耳以其胞与肾相对有渠相通故也肾主大便肝主小便所治安得不殊经曰肾肝同归一治经又云少阳主骨所生病膀胱却主筋所生病亦可知也小便不禁茯苓汤下大便有病米饮汤送下凡藏府之秘不可一例治有虚秘有实秘实秘者能饮食小便赤麻仁丸七宣丸之类主之胃虚而秘者不能饮食小便清厚朴汤主之厚朴白术枳实陈皮甘草半夏曲右为麄末每服五钱水一盏半生姜五片枣三枚煎至一盏空心服实秘者物也虚秘者气也脉中少有力浮则似止胸中元气不及也加人参五味子麦门冬益智仁沈香丁香川芎白豆蔲气血弱者不可服枳殻以损其气也气血盛者不可服丁香以盛其益气也脉弦而虚不可损气脉大而实不可益气气虚则生脉散气实则三才元地之湿气感则害人皮肉筋脉内托散主之以其外受也膏粱之变足生大丁五辛之过也七圣散主之以其内发也疮肿消者生姜自然汁调轻粉涂之诸疮有恶肉者膏粱内入巴豆雄黄少许不伤良肉止去恶肉不惟恶疮若痈疽有死肉不能去者白丁霜上之深则絍之浅则干掺之以膏药外䕶之大效大头痛论夫大头痛者虽为在身在上热邪伏于已又感天地四时非节瘟疫之气所着所以成此疾至于溃裂脓出而又染他人所以谓之疫疠也大抵足阳明邪热太甚资实少阳相火为之炽多在少阳或在阳明甚则逆传太阳视其肿势在何剖分随其经而取之湿热为肿木盛为痛此邪发于首多在两耳前后所先见出者为主为根治之宜早药不宜速恐过其病上热未除中寒已作有伤人命矣此疾是自内而之外也是为血痛况头部受邪现见于无形之处至高之分当先缓而后急先缓者谓邪气在上所着无形之分既着无形所传无定若用重剂大㵼之则其邪不去反过其病矣虽用缓药若急服之或食前或顿服咸失缓之体则药不能腾升徐溃无形之邪或药性味形状拟象服饵皆湏不离缓体及寒药或炒或酒浸之类皆是也后急者谓前缓剂已经髙分㵼邪气入于中是到隂部入于中染于内之有形质之所若若不速去反损隂分此中治却为客热所当急也治客以急此之谓也治主以缓先缓谓也谓阳邪在上隂邪在下各为本家病不从先后错其缓急不惟不能解其纷而复致其乱矣此所以治主当缓治客当急谓阳分受阳邪隂分受隂邪者主也阳分受隂邪阴分受阳邪者客也凡所谓急者当急去之此治客以急也假令少阳阳明之为病少阳者谓邪出于耳前后也阳明者首靣大肿也先以黄芩黄连甘草通炒剉煎少少不住服呷之或一剂毕再用大黄或酒浸或煨又以䑕粘子新瓦上炒㕮咀煎成去柤纳芒硝各等分亦时时之当食后用徐得微利幷邪气已只服前药如不已再服后药依前次第用之取利己却止如阳明行经加升麻葛根芍药之类选而加之太阳行经加𦍑活荆芥防风之类选而加之并与上药相合用之不可独用散者散也此一节亦见病机气宜治洪长伏三脉风癎惊癎发狂恶人与火者灸第三顀第九顀服本方妙香丸以鍼投眼子透冷水内浸少时服之如本方法治弦细缓三脉诸癎似狂李和南五生丸大凡治杂病先调其气次疗诸疾无损胃气是其要也若血受病亦先调气谓气不调则血不行又气为之纲夫也夫不唱妇不随也如妇人病经先柴胡以行经之表次四物以行经之里亦先气而后血也不能饮而渴不能食而小便黄或澁皆因胃气虚而生热有形之物不入火炎上而阳戊勍癸而化所以小便黄赤如枣汁法当补胃以钱仲阳白术散干葛木香藿香等药治之上焦渴小便自利白虎汤中焦渴大小便不利调胃承气汤下焦渴小便赤澁大便不利大承气汤有六经发渇各随经药表热恶热而渴者白虎汤皮肤如火燎而以手重取之不甚热者肺热也或目白睛赤烦燥引饮单黄芩一物两脇肌热脉浮弦者柴胡饮子一身热或日晡潮热皆血热也四顺饮子夜则行隂若发热者血热也四顺饮桃仁汤选而用之当视其有表入里腹痛血刺腹痛中无转失气之类昼则明了夜则谵语热入血室无犯胃气及上三焦不治自愈若甚则四顺引子桃仁承气汤证相似当下者用之寅申发热两脇不盛亦为柴胡证表里内外俱热者大柴胡汤昼则行阳气也柴胡夜则行阴血也四顺治项后侧少阳经中疙疸不变肉色不问大小及月日深逺或有赤硬肿痛生山药萆麻子右二味研匀摊帛上贴之如圣两手大热为骨厥如在火中可灸涌泉三壮五壮立愈治肷刃及脚膝生疮局方虚损门黄茋丸服之则愈定痈疽死之地分一伏兎二腓腨三背四五蔵俞五项上六脑七髭八鬓九頥问三焦有几手少阳三焦之经起于小指次指之外侧出其端终于目锐眦足少阳胆之经起于目鋭眦终足大指三毛头至心为上焦心至脐为中焦脐至足为下焦此又足太阳之别也又灵枢云脐下膀胱至足为足三焦右手尺脉为命门包络同胗此包络亦有三焦之称为命门之火游行于五藏之间主持于内也手三焦主持上也足三焦主持下也上中下三焦通为一气卫于身也为外护既以头至心心至脐脐至足为状也唿为三焦有名也以为无状可乎经云三焦者水谷之道路也却是有形状何以然上焦者主内而不出中焦者主腐熟水谷下焦者主出而不纳故经曰上焦如雾中焦如沤下焦如渎也手经者主持上也足经者主持下也命门者主持中也为卫者䕶持外也三焦元气为父母之气散也包络相从母也并行而不相离母之元气也故俱㑹于胸中经云膻中之分父母居之气之海也如天地之尊不系五形清邪中于上焦名曰洁也头痛项强腰嵴痛浊邪中于下焦名曰浑也阴气为慄便溺妄出表虚里急上焦下焦与中焦相混怫鬰藏气相薰中焦不治胃气上冲荣卫不通血凝不流若卫气前通者小便赤黄与热相搏因热作使游于经络出入藏府隂气相通阳气后微隂无所使客气内入嚏而出之声嗢咽塞寒厥热壅必然下血阴阳俱厥脾弱液下下焦不阖清便下重便数而难脐筑湫痛命将难全此命门之脉诊在右手尺也经曰五脏不和五液不下当阖不阖便溺俱脱生气絶矣所以腹脐湫痛也故曰命将难全前三集自外而入后三焦自内而出雾不散而为喘满此出而不内也沤不利而为留饮留饮不散又为中满上不能内下不能出也渎不利而为肿满此因上内而下不出也此三焦之所不归也三焦有藏而无府在内则游行是在血也在外则固护是在气也上焦如雾者气也下焦如渎者血也中焦者气血分之也下焦在脐下膀胱上口主分别清浊出而不内即传道也治在脐下名曰三焦其府在气冲中又云有藏无府成氏曰血室者血之所居也荣卫停止之所经脉流㑹之所冲脉是矣冲者竒经之一也起于肾下出于气冲并足阳明经夹脐上行至胸中而散为诸经之㑹启元子云冲为血海诸经朝㑹男子则运而行之女子则停而止之皆谓之血室内经曰任脉通冲脉盛男既运行女既停止故运行者无积而不满动停止者有积而能静也不满者阳也气也能满者阴也血也故满者以时而溢为之信有期也溢动也干道成男坤道成女故运行者阳之象也停止者阴之象也气血荣卫男女皆有内外谐和其脉同胗脉者血之府也故为气血之先室为藏物之舍亦为府也三焦之府在气冲中为男女血海之府经又曰有藏而无府从无形而言之有藏有府从有形而言之也清邪浊邪所伤三焦齐病亦同两感经云心包络主之脉出胸中下膈厯络三焦此其所以相与相火并行与命门之脉同胗于右尺中也陈氏五运六气后有君火二论许先生论闗中梁寛甫証右脇肺部也咳而唾血举动喘促者肺胗也发热脉数不能食者火来刑金肺与脾俱虚也肺脾虚而火乘之其病为逆如此者例不可补㵼盖补金则虑金与火持而喘咳益增㵼火则虑火不退位而痃癖反盛正宜补中益气汤也先扶元气少少以治病药和之闻已用药而不获効意必病势苦逆而药力未到也当与寛甫熟论逺期秋凉庶就使平复盖肺病恶春夏火气至秋冬则退也正宜于益气汤中随四时阴阳升降浮沉温凉寒热升降沉沉则顺之寒热温凉则反之顺其理和其气为治之大方也及见有证增损服之或觉气壅间服加减枳术丸或有服间服加减枳术汤数月后庻逆气稍回逆气回则治法可施但恐已至色青色赤脉弦脉洪则无反矣近世论医有主河间刘氏者有主易州张氏者盖张氏用药依准四时阴阳升䧏而增损之正内经四气调神之义医而不知此是妄行也刘氏用药务在推陈致新不使少有怫鬰正造化新新不停之义医而不知此是无术也然而主张氏者或未尽张氏之妙则瞑眩之药终莫敢投至失机后时而不救者多矣主刘氏者未悉刘氏之蕴则刼効目前隂损正气遗祸于后日者多矣能用二家之长而无二家之弊则治法其庻几乎论史副使病证史副使病不见色脉不能解料然以既愈复发言之则亦恐宜取张氏依凖四时阴阳升䧏用药以扶元气庶他日既愈而遂愈也寛甫病候初感必深所伤物恐当时消𨗳不尽停滞淹延变生他证以至于今恐亦宜倣刘氏推陈致新之意少加消𨗳药于益气汤中庶有渐缓之期也圆明膏太医王教授传槐英黄连川芎防风当归秦皮已上五味剉如菉豆大用河水六升浸一宿熬取汁三升将槐英祖再用水四升熬取二升通前共五升相合铜锅内用木炭文武火熬入去䗶净蜜四斤净蜜法取蜜四升入锅内微熬勿令滚其䗶沫尽浮在靣上急取下以纸覆蜜靣候冷取纸䗶自随纸去再温蜜热以绵泸入药汁内同煎一时许入下项飞石一十三两金星石银星石代赭石菩萨石寒水石紫石英云母石滑石井泉石𤣥精石黄丹已上一十一味相合再研水飞焙干共得一十三两研开入药汁内又熬一时入后淬甘石淬去甘石不以多少用木炭火煅红童子小便蘸再煅红再淬七次以碎为度再研水飞㥉干净秤二两入药汁内又熬一时入下项药铜緑青塩雄猪胆白丁香鹰条已上药同熬万转成膏凡熬时用槐桞枝不住手搅勿令尘入锅中湏于净室内熬膏盛入磁器中候冷入下项细末药不可热热则药力去矣乳香没药轻粉蕤仁朱砂牛黄脑子血竭杏仁南鹏砂右件各别令极细珍珠珊瑚紫贝碙砂石獬白矾緑矾朴硝盆硝右用预留元熟清药汁同研极细烂搅入药中令匀如常法㸃之神効此事难知巻二