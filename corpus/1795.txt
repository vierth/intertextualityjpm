长短经御题赵蕤长短经御题赵蕤长短经郪县创为救弊论爱憎殴业匠和函向时虽类纵横説忧末原归理道谈宋刋弆自教忠堂通变称经曰短长比及乱时思治乱不如平日慎行王巻原称十今失一总目飜看余一篇既是梓州善经济不应辟召又何焉津瀛文苑继家声四库蒐罗俾赞成邂逅世臣献遗简向年论学忆西清提要钦定四库全书子部十长短经杂家类一提要臣等谨按长短经九卷唐赵㽔撰孙光宪北梦琐言载㽔梓州盐亭人博学韬钤长于经世夫妇俱有隠操不应辟召唐书艺文志亦载㽔字太宾梓州人开元中召之不赴与光宪所记畧同惟书名作长短要术为少异盖一书二名也是书皆谈王伯经权之要成扵开元四年自序称凡六十三篇合为十卷唐志与晁公武读书志卷数并同今乆无刋本王士祯居易録记徐干学尝得宋椠于临清此本前有传是楼一印又有健菴收蔵图书一印后有干学一印每卷之末皆题杭州净戒院新印七字犹南宋旧刻盖即士祯所言之本然仅存九卷末有洪武丁巳沈新民跋称其第十巻载隂谋家本缺今存者六十四篇云云是佚其一巻而反多一篇与㽔序六十三篇之数不合然勘騐所存实为篇六十有四疑㽔序或𫝊冩之讹也第一卷八篇题曰文上第三卷四篇题曰文下第二卷四篇则有子目而无总题以例推之当脱文中二字第四巻一篇题曰霸纪上第五卷一篇论七雄之事题曰霸纪中第六巻一篇论三国之事亦无总题以例推之当脱覇纪下三字篇七篇二卷题曰权议第八卷十九篇题曰杂説第九卷二十四篇题曰兵权第十巻所谓隂谋者则今不可考篇中註文颇详多引古书盖即㽔所自作註首或标以议曰二字或亦不标体例不一亦未详其故也刘向序战国䇿称或题曰长短此书辨析事势其源盖出于纵横家故以长短为名虽因时制变不免为事功之学而大㫖主于实用非䇿士诡谲之谋其言故不悖于儒者其文格亦颇近荀悦申鉴刘劭人物志犹有魏晋之遗唐人着述世逺渐稀虽佚十分之一固当全璧视之矣干隆四十二年六月恭校上总纂官纪昀陆钖熊孙士毅总校官陆费墀序长短经序梓州郪县长平山安昌巖草莽臣赵㽔撰赵子曰匠成舆者忧人不贵作箭者恐人不伤彼岂有爱憎哉实伎业驱之然耳是知当代之士驰鹜之曹书读纵横则思诸侯之变艺长竒正则念风尘之㑹此亦向时之论必然之理矣故先师孔子深探其本忧其末遂作春秋大乎王道制孝经美乎徳行防萌杜渐预有所抑斯圣人制作之本意也然作法于理其弊必乱若至于乱将焉救之是以御世理人罕闻沿袭三代不同礼五霸不同法非其相反葢以救弊也是故国容一致而忠文之道必殊圣哲同风而皇王之名或异岂非随时设教沿乎此因物成务牵乎彼沿乎此者醇薄继于所遭牵乎彼者王霸存于所遇故古之理者其政有三王者之政化之霸者之政威之强国之政胁之各有所施不可易也管子曰圣人能辅时不能违时智者善谋不如当时邹子曰政教文质所以匡救也当时则用之过则舍之由此观之当霸者之朝而行王者之化则悖矣当强国之世而行霸者之威则乖矣若时逢狙诈正道陵夷欲宪章先王广陈徳化是犹待越客以拯溺白大人以救火善则善矣岂所谓通于时变欤夫霸者駮道也葢白黑杂合不纯用徳焉期于有成不问所以论于大体不守小节虽称仁引义不及三王而扶颠定倾其归一揆恐儒者溺于所闻不知王霸殊略故叙以长短术以经论通变者剏立题目总六十有三篇合为十卷名曰长短经大㫖在乎宁固根蒂革易时弊兴亡治乱具载诸篇为沿袭之远图作经济之至道非欲矫世夸俗希声慕名辄露见闻逗机来哲凡厥有位幸望详焉长短经卷一钦定四库全书长短经卷一唐赵蕤撰大体一任长品目量才知人察相论士政体大体第一臣闻老子曰以政理国以竒用兵以无事取天下荀卿曰人主者以官人为能者也匹夫者以自能为能者也𫝊子曰士大夫分职而聴诸侯之君分土而守三公总方而议则天子拱已而正矣何以明其然耶当尧之时舜为司徒契为司马禹为司空后稷为田官䕫为乐正倕为工师伯夷为秩宗臯陶为理官益掌驱禽尧不能为一焉奚以为君而九子者为臣其故何也尧知九赋之事使九子各授其事皆胜其任以成九功尧遂乗成功以王天下汉高帝曰夫运筹䇿于帏幄之中决胜于千里之外吾不如子房镇国家抚百姓给饷餽不絶粮道吾不如萧何连百万之军战必胜攻必取吾不如韩信三人者皆人杰也吾能用之此吾所以有天下也故曰知人者王道也知事者臣道也无形者物之君也无端者事之本也鼔不预五音而为五音主有道者不为五官之事而为理事之主君守其道官知其事有自来矣先王知其如此也故用非其有如己有之通乎君道者也人主不通主道者则不然自为之则不能任贤不能任贤则贤者恶之此功名之所以伤国家之所以危汤武一日而尽有夏商之财以其地封而天下莫敢不悦服以其财赏而天下皆竞劝通乎用非其有也故称设官分职君之体也委任责成君之体也好谋无倦君之体也寛以得衆君之体也含垢藏疾君之体也君有君人之体其臣畏而爱之此帝王所以成业也任长第二臣闻料才覈能治世之要自非圣人谁能兼兹百行备贯衆理乎故舜合羣司随才授位汉述功臣三杰异称况非此俦而可备责耶昔伊尹之兴土工也强嵴者使之负土眇者使之推伛者使之涂各有所宜而人性齐矣管仲曰升降揖让进退闲习臣不如隰朋请立以为大行辟土聚粟尽地之利臣不如寗戚请立以为司田平原广牧车不结辙士不旋踵鼓之而三军之士视死如归臣不如王子城父请立以为大司马决狱折中不杀不辜不诬不罪臣不如宾胥无请立以为大理犯君颜色进谏必忠不避死亡不挠富贵臣不如东郭牙请立以为大谏君若欲治国强兵则五子者存焉若欲霸王则夷吾在此黄石公曰使智使勇使贪使愚智者乐立其功勇者好行其志贪者决取其利愚者不爱其死因其至情而用之此军之微权也淮南子曰天下之物莫凶于奚毒然而良医槖而藏之有所用也麋之上山也大章不能跂及其下也牧竖能追之才有修短也胡人便于马越人便于舟异形殊类易事则悖矣魏武诏曰进取之士未必能有行有行之士未必能进取陈平岂笃行苏秦岂守信耶而陈平定汉业苏秦济弱燕任其长也由此观之使韩信下帏仲舒当戎于公驰说陆贾聴讼必无曩时之勲而显今日之名也故任长之道不可不察品目第三夫天下重器王者大统莫不劳聪明于品材获安逸于任使故孔子曰人有五仪有庸人有士人有君子有圣有贤审此五者则治道毕矣所谓庸人者心不存慎终之规口不吐训格之言不择贤以託身不力行以自定见小闇大而不知所务从物如流而不知所执此则庸人也所谓士人者心有所定计有所守虽不能尽道术之本必有率也虽不能徧百善之美必有处也是故智不务多务审其所知言不务多务审其所谓行不务多务审其所由智既知之言既得之行既由之则若性命形骸之不可易也富贵不足以益贫贱不足以损此则士人也所谓君子者言必忠信而心不忌仁义在身而色不伐思虑通明而辞不专笃行信道自强不息油然若将可越而终不可及者此君子也所谓贤者徳不踰闲行中规绳言足法于天下而不伤其身道足化于百姓而不伤于本富则天下无菀财施则天下不病贫此则贤者也所谓圣者徳合天地变通无方穷万事之终始协庶品之自然敷其大道而遂成情性明并日月化行若神下民不知其徳覩者不识其隣此圣者也钤经曰徳足以怀远信足以一异识足以鉴古才足以冠世此则人之英也法足以成教行足以脩义仁足以得衆明足以照下此则人之俊也身足以为仪表智足以决嫌疑操足以厉贪鄙信足以怀殊俗此则人之豪也守节而无挠䖏义而不怒见嫌不茍免见利不茍得此则人之杰也家语曰昔者明王必尽知天下良士之名既知其名又知其实然后用天下之爵以尊之则天下理也此之谓矣量才第四夫人才能参差大小不同犹升不可以盛斛满则弃矣非其人而使之安得不殆乎故伊尹曰智通于大道应变而不穷辨于万物之情其言足以调隂阳正四时节风雨如是者举以为三公故三公之事常在于道不失四时通于地利能通不通能利不利如是者举以为九卿故九卿之事常在于徳通于人事行犹举绳通于关梁实于府库如是者举以为大夫故大夫之事常在于仁忠正强谏而无有姦诈去私立公而言有法度如是者举以为列士故列士之事常在于义也故道徳仁义定而天下正太公曰多言多语恶口恶舌终日言恶寝卧不絶为衆所憎为人所疾此可使要遮闾巷察姦伺祸权数好事夜卧早起虽剧不悔此妻子之将也先语察事权劝而与食实长希言财物平均此十人之将也忉忉截截垂意肃肃不用谏言数行刑戮刑必见血不避亲戚此百人之将也讼辩好胜嫉贼侵凌斤人以刑欲整一衆此千人之将也外貎怍怍言语时出知人饥饱习人剧易此万人之将也战战慄慄日慎一日近贤进谋使人知节言语不慢忠心诚毕此十万人之将也温良实长用心无两见贤进之行法不枉此百万人之将也勲勲纷纷邻国皆闻出入豪居百姓所亲诚信缓大明于领世能效成事又能救败上知天文下知地理四海之内皆如妻子此英雄之率乃天下之主也经曰智如源泉行可以为表仪者人师也智可以砥砺行可以为辅警者人友也据法守职而不敢为非者人吏也当前快意一唿再诺者人𨽻也故上主以师为佐中主以友为佐下主以吏为佐危亡之主以𨽻为佐欲观其亡必由其下故同明者相见同听者相闻同志者相从非贤者莫能用贤故辅佐左右所欲任使者存亡之机得失之要孙武曰主孰有道将孰有能吾以此知胜之谓矣知人第五臣闻主将之法务览英雄之心然人未易知知人未易汉光武听聪之主也谬于龎萌曹孟徳知人之哲也弊于张邈何则夫物类者世之所惑乱也故曰狙者类智而非智也愚者类君子而非君子也戅者类勇而非勇也亡国之主似智亡国之臣似忠幽莠之幼似禾骊牛之黄似虎白骨疑象碔砆类玉此皆似是而非也孔子曰凡人心险于山川难知于天天犹有春秋冬夏旦暮之期人者厚貎深情故有貎愿而益有长若不肖有顺懁而达有坚而缦有缓而釪太公曰士有严而不肖者有温良而为盗者有外貎恭敬中心欺慢者有精精而无情者有威威而无成者有如敢断而不能断者有恍恍惚惚而反有忠实者有倭倭而有效者有貎勇佷而内怯者有梦梦而反易人者无使不至无使不遂天下所贱圣人所贵凡人莫知非有大明乃见其际此士之外貎而不与中情相应者也知此士者而有术焉微察问之以观其辞穷之以辞以观其变与之间谋以观其诚明白显问以观其徳远使以财以观其亷试之以色以观其贞告之以难以观其勇醉之以酒以观其态庄子曰远使之而观其忠近使之而观其敬烦使之而观其能卒然问焉而观其智急与之期而观其信杂之以处而观其色吕氏春秋曰通则观其所礼贵则观其所进富则观其所养听则观其所行近则观其所好习则观其所言穷则观其所不爱贱则观其所不为喜之以验其守乐之以验其僻怒之以验其节哀之以验其仁苦之以验其志经曰任宠之人观其不骄奢疏废之人观其不背越荣显之人观其不矜夸隐约之人观其不慑惧少者观其恭敬好学而能悌壮者观其亷洁务行而胜其私老者观其思慎强其所不足而不踰父子之间观其慈孝兄弟之间观其和友乡党之间观其信义君臣之间观其忠惠此之谓观诚人物志曰骨植而柔者谓之𢎞毅𢎞毅也者仁之质也气清而朗者谓之文理文理也者礼之本也体端而实者谓之贞固贞固也者信之基也筋劲而精者谓之勇敢勇敢也者义之决也色平而畅者谓之通微通微也者智之原也五质恒性故谓之五常故曰直而不柔则木劲而不精则力固而不端则愚气而不清则越畅而不平则荡然则平陂之质在于神明暗之实在于精勇怯之势在于筋强弱之植在于骨躁静之决在于气惨怿之情在于色衰正之形在于仪态度之动在于容缓急之状在于言若质素平淡中睿外朗筋劲植固声清色泽仪崇容直则纯粹之徳也夫人有气气也者谓诚在其中必见诸外故心气麤厉者其声沈散心气详慎者其声和节心气鄙戾者其声麤犷心气寛柔者其声温润信气中易义气时舒和气简略勇气壮立此之谓听气又有察色察色谓心气内蓄皆可以色取之夫诚智必有难尽之色诚仁必有可尊之色诚勇必有难慑之色诚忠必有可观之色诚洁必有难污之色诚贞必有可信之色质色浩然固以安伪色曼然乱以烦此之谓察色又有考志考志者谓方与之言以察其志其气寛以柔其色捡而不謟其礼先人其言以人每自见其所不足者是益人也若好临人以色髙人以气胜人以言防其所不足而废其所不能者是损人也其貌直而不侮其言正而不私不饰其美不隐其恶不防其过者是质人也若其貎曲媚其言谀巧饰其见物务其小证以故自说者是无质人也喜怒以物而色不作烦乱以事而志不惑深导以利而心不移临慑以威而气不卑者是平心固守人也若喜怒以物而心变易乱之以事而志不治示之以利而心迁动慑之以威而气恇惧者是鄙心而假气人也设之以物而数决惊之以卒而屡应不文而慧者是有智思之人若难设以物难说以言守一而不知变固执而不知改是愚佷人也若屏言而勿顾自私而不䕶非是而强之是诬嫉人也此之谓考志又有测隠测隠者若小施而好得小让而大争言愿以为质伪爱以为忠尊其行以收其名此隠于仁贤若问而不对详而不详貎示有余假道自从困之以物穷则託深此隠于艺文也若髙言以为廉矫厉以为勇内恐外夸亟而称说以诈气临人此隠于亷勇也若自事君亲而好以告人饰其物而不诚于内发名以君亲因名以私身此隠于忠孝也此谓测隠矣夫人言行不类终始相悖外内不合而立假节以感视听者曰毁志者也若饮食以亲货赂以交损利以合得其权誉而隠于物者曰贪鄙者也若小知而大解小能而大成规小物而不知大伦曰华诞者也又有揆徳揆徳者其有言忠行夷秉志无私施不求反情忠而察貎拙而安者曰仁心者也有事变而能治效穷而能达措身立功而能遂曰有知者也有富贵恭俭而能威严有礼而不骄曰有徳者也有隠约而不慑安乐而不奢勲劳而不变喜怒而有度曰有守者也有恭敬以事君恩爱以事亲情乖而不叛力竭而无违曰忠孝者也此之谓揆徳夫圣贤之所美莫美乎聪明聪明之所贵莫贵乎知人知人识智则衆材得其序而庶绩之业兴矣是故仲尼训六蔽以戒偏材之失思狂狷以通拘抗之材疾空空而无信以明为似之难保察其所安观其所由以知居止之行率此道也人焉廋哉人焉廋哉察相第六左传曰周内史叔服如鲁公孙敖闻其能相人也见其二子焉叔服曰谷也食子难也收子谷也丰下必有后于鲁国汉书曰髙祖立濞为吴王已拜上相之曰汝靣状若有反相汉后五十年东南有乱岂非汝耶天下一家慎无反由此观之以相察士其来尚矣故曰富贵在于骨法忧喜在于容色成败在于决断以此叅之万不失一经曰言贵贱者存乎骨骼言脩短者存乎虗实言性灵者存乎容止斯其大体夫相人先视其靣靣有五岳四渎五官六府九州八极七门二仪若夫颧骨才起肤色润泽者九品之候也辅骨小见鼻凖微端八品之候也辅角成稜仓库皆平者七品之候也天中丰隆印堂端正六品之候也伏犀明峻辅角丰秾者五品之候也边地髙深福堂广厚者四品之候也犀及司空龙角直者三品之候也头顶髙深龙犀成就者二品之候也四仓尽满骨角俱明者一品之候也似龙者为文吏似虎者为将军似牛者为宰辅似马者为武吏似狗者有清官为方伯天中主贵气平满者宜官禄也天庭主上公大丞相之气司空主天宫亦三公之气中正主羣寮之气平品人物之司也印堂主天下印绶掌符印之官也山根平美及有竒骨伏起为婚连帝室公主壻也髙广主方伯之坐阳尺主州佐之官武库主兵甲典库之吏辅角主逺州刺史之官边地主边州之任日角主公侯之坐房心主京辇之任驿马主急疾之吏额角主卿寺之位上卿主帝卿之位虎睂主大将军牛角主王之统师小将𤣥角主将军之相夫人有六贱头小身大为一贱目无光泽为二贱举动不使为三贱鼻不成就凖向前低为四贱脚长腰短为五贱文䇿不成唇细横长为六贱此贵贱存乎骨骼者也夫木主春生长之行也火主夏丰盛之时也金主秋收藏之节也水主冬万物伏匿之日也土主季夏万物结实之月也故曰凡人美睂目好指爪者庶几好施人也毛髪光泽唇口如朱者才能学艺人也鼻孔小缩凖头低曲者悭恡人也耳孔小齿瓣细者邪谄姦佞人也耳轮厚大鼻凖圆实乳头端净颏頥深广厚大者忠信谨厚人也此性灵存乎容止者也夫命之与相犹声之与响也声动乎几响穷乎应必然之理矣虽云以言信行失之宰予以貎度性失之子羽然传称无忧而戚忧必及之无庆而欢乐必还之此心有先动而神有先知则色有先见故扁鹊见桓公知其将亡申叔见巫臣知其窃妻或跃马膳珍或飞而食肉或早𨽻晚侯或初刑末王铜巖无以饱生玉馔终乎饿死则彼度表扪骨指色摘理不可诬也故列云尔论士第七臣闻黄石公曰昔太平之时诸侯二师方伯三师天子六师世乱则叛逆生王泽竭明盟誓相罚徳同无以相加乃揽英雄之心故曰得人则兴失士则崩何以明之昔齐桓公见小臣稷一日三徃而不得见从者止之桓公曰士之傲爵禄者固轻其主其主傲霸王者亦轻其士纵夫子傲爵禄吾庸敢傲霸王乎五徃而后得见书曰能自得师者王何以明之齐宣王见颜触曰触前触亦曰王前议曰夫触前为慕势王前为趋士与使触为慕势不若使王为趋士宣王作色曰王者贵乎士者贵乎对曰昔秦攻齐令曰有敢去柳下季陇五百歩而樵採者罪死不赦令曰有能得齐王头者封万户侯赐金千镒由是言之生王之头曾不如死士之陇宣王竟师之谚曰浴不必江海要之去垢马不必骐骥要之善走士不必贤也要之知道女不必贵种要之贞好何以明之淳于髠谓齐宣王曰古者好马王亦好马古者好味王亦好味古者好色王亦好色古者好士王独不好王曰国无士耳有则寡人亦悦之髠曰古有骅骝今之无有王选于衆王好马矣古有豹象之胎今之无有王选于衆王好味矣古有毛嫱西施今之无有王选于衆王好色矣王必待尧舜禹汤之士而后好之则尧舜禹汤之士亦不好王矣语云琼艘瑶楫无渉川之用金弧玉弦无激矢之能是以分絜而无政事者非拨乱之器儒雅而乏治理者非翼亮之士何以明之魏无知见陈平于汉王汉王用之綘灌等谗平曰平盗嫂受金汉王让魏无知无知曰臣之所言者能也陛下所闻者行也今有尾生孝己之行而无益于胜负之数陛下假用之乎今楚汉相距臣进竒谋之士顾其计诚足以利国家耳盗嫂受金又安足疑哉汉王曰善黄石公曰有清白之士者不可以爵禄得守节之士不可以威胁致清白之士修其礼致守节之士修其道何以明之郭隗说燕昭王曰帝者与师处王者与友处霸者与臣处亡国者与厮役处诎指而事之北靣受学则百已者至先趋而后息先问而后黙则什己者至人趋已趋则若已者至凭几据杖眄视指使则厮役之人至恣睢奋击呴借叱咄则徒𨽻之人至矣此乃古之服道致士者也黄石公曰礼者士之所归赏者士之所死招其所归示其所死则所求者至矣何以明之魏文侯太子击礼田子方而子方不为礼太子不悦谓子方曰不识贫贱者骄人乎富贵骄人乎子方曰贫贱者骄人耳富贵者安敢骄人人主骄人而亡其国大夫骄人而亡其家贫贱者若不得意纳履而去安徃而不得贫贱乎宋燕相齐见逐罢归谓诸大夫曰有能与吾赴诸侯乎皆执杖排班黙而不对燕曰悲乎何士大夫易得而难用也陈饶曰非士大夫易得而难用君不能用也君不能用则有不平之心是失之于己而责诸人也燕曰其说云何对曰三升之稷不足于士而君鴈鹜有余粟是君之过一也果园梨栗后宫妇女以相提挃而士曾不得一尝是君之过二也绫纨绮縠美丽于堂从风而弊士曾不得以为縁是君之过三也夫财者君之所轻死者士之所重君不能行君之所轻而欲使士致其所重譬犹铅刀畜之干将用之不亦难乎宋燕曰是燕之过也语曰夫人同明者相见同听者相闻徳合则未见而相亲声同则处异而相应韩子曰趣舍同则相是趣舍异则相非何以明之楚襄王问宋玉曰先生其有遗行欤何士人衆庶不誉之甚宋玉曰夫鸟有凤而鱼有鲸凤皇上击九万里翺翔乎窈㝠之上夫蕃篱之鷃岂能与料天地之髙哉鲸鱼朝发于崑崙之墟暮宿于孟津夫尺泽之鲵岂能与量江海之大哉故非独鸟有凤而鱼有鲸士亦有之夫圣人瑰琦意行超然独处夫世俗之民又安知臣之所为哉语曰知人未易人未易知何以明之汗明说春申君春申君说之汗明欲谈春申君曰仆已知先生意矣汗明曰未审君之圣孰与尧春申君曰臣何足以当尧然则君料臣孰与舜春申君曰先生即舜也汗明曰不然臣请为君申言之君之贤不如尧臣之能不及舜夫以贤舜事圣尧三年而后乃相知也今君一时而知臣是君圣于尧而臣贤于舜也记曰夫骥唯伯乐独知之若时无伯乐之知即不容其为良马也士亦然矣何以明之孔子厄于陈蔡颜回曰夫子之徳至大天下莫能容然夫子推而行之世不我用有国者之丑也夫子何病焉谷梁传曰子既生不免乎水火母之罪也羁贯成童不就师傅父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也论曰行远道者假于车马济江海者因于舟楫故贤士之立功成名因于资而假物者何以明之公输子能因人主之材木以构宫室台榭而不能自为专屋狭庐材不足也欧冶能因国君之铜铁以为金炉大钟而不能自为壶鼎盘盂无其用也君子能因人主之政朝以和百姓润衆庶而不能自饶其家势不便也故舜耕于歴山恩不及州里太公屠牛于朝歌利不及于妻子及其用也恩流八荒徳溢四海故舜假之尧太公因之周文君子能修身以假道不能枉道而假财语曰夫有国之主不可谓举国无深谋之臣阖朝无智䇿之士在听察所考精与不精审与不审尔何以明之在昔汉祖听聪之主也纳陈恢之谋则下南阳不用娄敬之计则困平城广武君者策谋之士也韩信纳其计则燕齐举陈余不用其谋则泜水败由此观之不可谓事济者有计䇿之士覆败者无深谋之臣虞公不用宫之竒之谋灭于晋仇由不听赤章之言亡于智氏蹇叔之哭不能济崤黾之覆赵括之母不能救长平之败此皆人主之听不精不审耳天下之国莫不皆有忠臣谋士也黄石公曰罗其英雄则敌国穷夫英雄者国家之干士民者国家之半得其干收其半则政行而无怨知人则哲唯帝难之慎哉政体第八古之立帝王者非以奉养其欲也为天下之人强掩弱诈欺愚故立天子以齐一之谓一人之明不能徧照海内故立三公九卿以辅翼之为絶国殊俗不得被泽故立诸侯以教诲之夫教诲之政有自来矣何以言之管子曰措国于不倾之地有徳也积于不涸之仓务五谷也藏于不竭之府养桑麻育六畜也下令于流水之原以顺人心也使士于不诤之官使人各为其所长也明必死之路严刑罚也开必得之门信庆赏也不为不可成量人力也不求不可得不强人以其所恶也不处不可久不偷取一世宜也知时者可立以为长审于时察于用而能备官者可奉以为君故曰明版籍审什伍限夫田定刑名立君长急农桑去末作敦学斆核才艺简精悍脩武偹严禁令信赏罚紏游戏察苛尅此十五者虽圣人复起必此言也夫欲论长短之变故立政道以为经焉长短经卷一长短经卷二钦定四库全书长短经卷二唐赵㽔撰君徳臣行徳表理乱君徳第九夫三皇无言化流四海故天下无所归功帝者体天则地有言有令而天下太平君臣让功四海化行百姓不知其所以然故使臣不用礼赏功美而无害王者制人以道降心服志设矩备裒有察察之政兵甲之备而无争战血刄之用天下太平君无疑于臣臣无疑于主国定主安臣以义退亦能美而无害霸主制士以权结士以信使士以赏信士疏赏毁士不为用故曰理国之本刑与徳也二者相须而行相待而成也天以阴阳成岁人以刑徳成治故虽圣人为政不能偏用也故任徳多用刑少者五帝也刑徳相半者三王也仗刑多任徳少者五霸也纯用刑强而亡者秦也或曰王霸之道既闻命矣敢问髙光二帝皆㧞起壠亩芟夷祸难遂开王业髙祖豁达以大度光武谨细于条目各擅其美龙飞凤翔故能掇乱庇人拯斯涂炭然比大徳方天威孰为优劣乎曹植曰昔汉之初兴髙祖因暴秦而起遂诛强楚光有天下功齐汤武业流后嗣帝王之元勲人君之盛事也然而名不纯徳行不纯道身没之后崩亡之际果令凶妇肆酷虐之心嬖妾被人彘之刑赵王幽囚祸殃骨肉诸吕专权社稷几移凡此上事岂非髙祖寡计浅虑以致斯哉然其枭将画臣皆古今之所鲜有歴代之希觏惟能任其才而用之听其言而察之故兼天下而有帝位也世祖体干灵之休徳禀贞和之纯精蹈黄中之妙理韬亚圣之懿才其为徳也聪达而多识仁智而明恕重慎而周宻乐施而爱人值阳九无妄之世遭炎精厄㑹之运殷尔雷发赫然神举奋武略以攘暴兴义兵以扫残军未出于南京莽已毙于东都尔乃庙胜而后动衆计定而后行师故攻无不䧟之垒战无奔北之卒寛仁以和衆迈徳以来逺故窦融闻声而影附马援一见而叹息敦睦九族有唐虞之称髙尚纯朴有羲皇之素谦虚纳下有吐握之劳留心庶事有日昃之勤是以计功则业殊比隆则事异旌徳则靡愆言行则无秽量事则势微论辅则臣弱卒能效干图之休征立不刋之遐迹金石铭其休烈诗书载其懿勲故曰光武其优也或曰班固称周云成康汉言文景斯言当乎虞南曰成康承文武遗迹以周召为相化笃厚之氓因积仁之徳疾风偃草未足为喻至如汉祖开基日不暇给亡嬴之弊犹有存者太宗体兹仁恕式遵𤣥黙涤秦项之酷烈反轩昊之淳风几致刑厝斯为难矣若使不溺新垣之说无取邓通之梦懔懔乎庶几近于王道景帝之拟周康则尚有慙徳或曰汉武帝雄才大略可方前代何主虞南曰汉武承六世之业海内殷富又有髙人之资故能总揽英雄驾御豪杰内兴礼乐外开边境制度宪章焕然可述方于始皇则为优矣至于骄奢暴虐可以相亚并功有余而徳不足昔周成以孺子继统而有管蔡四国之变汉昭幼年即位亦有燕盖上官逆乱之谋成王不疑周公汉昭委任霍光二主孰为先后魏文帝曰周成王体圣考之休气禀贤妣之胎诲周召为保傅吕望为太师口能言则行人称辞足能履则相者导仪目厌威容之美耳饱徳义之声所谓沉渍𤣥流而沐浴清风矣犹有咎悔聆二叔之谤使周公东迁皇天赫怒显明厥咎然后乃寤不亮周公之圣徳而信金縢之教言岂不暗哉夫汉昭父非武王母非邑姜养惟盖主相则桀光保无仁孝之质佐无隆平之治所谓生于深宫之中长于妇人之手然而徳与性成行与体并在年二七早知夙达发燕书之诈亮霍光之诚岂将启金縢信国史而后乃寤哉使成昭钧年而立易世而化贸臣而治换乐而歌则汉不独少周不独多也或曰汉宣帝政事明察其光武之俦欤虞南曰汉宣帝起自闾阎知人疾苦是以留心听政擢用贤良原其循名责实峻法严令盖流出于申韩也古语云图王不成弊犹足霸图霸不成弊将如何光武仁义图王之君也宣帝刑名图霸之主也今以相辈恐非其俦或曰汉元帝才艺温雅其守文之良主乎虞南曰夫人君之才在乎文徳武功而已文则经天纬地词令典䇿武则禁暴戢兵安人和衆此南面之宏图也至于鼓瑟吹箫和声度曲斯乃伶官之职岂天子之所务乎或曰观伪新王莽谦恭礼让岂非一代之名士乎至作相居尊骄淫暴虐何先后相背甚乎虞南曰王莽天姿惨酷诈伪人也未达之前狥名求誉得志之后矜能傲物饬情既尽而本质存焉愎谏自髙卒不改寤海内寃酷为光武之驱除焉夏少康汉光武皆中兴之君孰者为最虞南曰此二帝皆兴复先绪光启王业其名则同其实则异何者光武之世借思乱之民诛残贼之莽取乱侮亡为功差易至如少康则夏氏之灭已二代矣藐然遗体身在胎孕母氏逃亡生于他国不及过庭之训曾无强近之亲遭离乱之难庇身非所而能﨑岖于丧乱之间遂成配天之业中兴之君斯为称首后汉衰乱由于桓灵二主凶徳谁则为甚虞南曰桓帝赫然奋怒诛灭梁冀有刚断之节焉然阉人擅命党锢事起非乎乱阶始于桓帝古语曰天下嗷嗷新主之资也灵帝承疲民之后易为善政黎庶倾耳咸冀中兴而帝袭彼覆车毒踰前辈倾覆宗社职帝之由天年厌世为幸多矣自炎精不竞㝢县分崩曹孟徳挟天子而令诸侯刘𤣥徳凭蜀汉之阻孙仲谋负江淮之固三分天下鼎足而立皆肇开王业光启霸图三方之君孰有优劣虞南曰曹公兵机智算殆难与敌故能肇迹开基居中作相实有英雄之才矣然谲诡不常雄猜多忌至于杀伏后鸩荀彧诛孔融戮崔琰娄生毙于一言桓邵劳于下拜弃徳任刑其虐已甚坐论西伯实非其人许劭所谓治世之能臣乱世之姦雄斯言为当刘公待刘璋以賔礼委诸葛而不疑人君之徳于斯为美彼孔明者命世之奇才伊吕之俦匹臣主同心鱼水为譬但以国小兵弱斗絶一隅支对二方抗衡上国若使与曹公易地而处骋其长算肆闗张之武尽诸葛之文则霸王之业成矣孙主因厥兄之资用前朝之佐介以天险仅得自存比于二人理弗能逮晋宣帝雄谋妙算诸葛亮冠世奇才谁为优劣虞南曰宣帝起自书生参佐帝业济世危难克清王道文武之畧实有可称而多仗阴谋弗由仁义猜忌诡伏盈诸襟抱至如示谬言于李胜委鞫狱于何晏愧心负理君子不为以此伪情行之万物若使力均势敌俱㑹中原以仲达之姦谋当孔明之节制恐非俦也或曰晋景文兄弟孰贤虞南曰何晏称唯深也故能通天下之志夏侯太初是也惟机也故能成天下之务司马子元是也故知王佐之才着于早日及诛爽之际智略已宣钦俭称兵全军独克此足见其英图也虽道盛三分而终身北面威名振主而臣节不亏侯服归全于斯为美太祖嗣兴克宁祸乱南定淮海西平庸蜀役不踰时厥功为重及髙贵纂歴聪明夙智不能竭忠协赞拟迹伊周遂乃伪谤士彦委罪成济自贻逆节终享恶名斯言之玷不可磨也东晋自元帝以下何主为贤虞南曰晋自迁都江左强臣擅命垂拱南面政非已出王敦以盘石之宗居上流之要负才矜地志怀问鼎非肃祖之明断王导之忠诚则晋祚其移于王氏矣若使降年永久仗任羣贤因瀍涧之遗黎乘刘石之衰运则克复中原不难图也或曰伪楚桓𤣥有奇才逺略而遂至灭亡何也虞南曰夫人君之量必虚己应物覆载同于天地信誓拟于暄寒然后万姓乐推而不厌也彼桓𤣥者盖有浮狡之小智而无含𢎞之大徳值晋末衰乱威不逮下故桓𤣥得肆其爪牙以徼倖之余而逢神武之运至于夷灭固其宜也宋祖诛灭桓𤣥再兴晋室梁代裴子野优之于宣武其事云何虞南曰魏武曹腾之孙累叶荣显濯缨汉室三十余年及董卓之乱乃与山东俱起诛灭元凶曾非己力晋宣歴任卿相位极台鼎握天下之图居既安之势奉明诏而诛逆节建瓴为譬未足喻也宋祖以匹夫提剑首创大业旬月之间重安晋鼎居半州之地驱一郡之卒斩谯纵于庸蜀禽姚绍于崤函尅慕容超于青部枭卢循于岭外戎旗所指无往不㨗观其豁达则汉祖之风制胜胷襟则光武之匹惜其祚短志未可量此为优矣宋孝武明帝二人孰贤虞南曰二帝残忍之性异体同心诛戮贤良割剪枝叶内无平勃之相外阙晋郑之亲以斯大寳委之昏稚故使齐民乘舋宰制天下未踰岁稔遂移龟玉缄縢虽固适为大盗之资百虑同失可为长叹鼎社倾沦非不幸也齐建元永明之间号为治世诚有之乎虞南曰齐髙创业之主知稼穑之艰难且立身俭素务存简约武帝则留意后庭彫饰过度然能委任王俭宪章攸出礼乐之盛咸称永明宰相得人于斯为美宋齐二代废主有五并骄淫狂暴前后如一或身被贼杀或倾坠宗社岂厥性顽凶自贻非命将天之所弃用亡大业乎虞南曰夫上智下愚特禀异气中庸之才皆由训习自宋齐已来东宫师傅备员而已贵贱礼隔规献无由多以位升罕由徳进此五君者禀凡庸之性无周召之师逺益友之箴规狎宵人之近习以斯下质生而楚言覆国亡身理数然也梁元帝聪明才学克平祸乱而卒致倾覆何也虞南曰梁元聪明伎艺才兼文武仗顺伐逆克雪家寃成功遂事有足称者但国难之后伤夷未复信强冦之甘言袭褊心于怀楚蕃屏宗支自为讐敌孤逺悬僻莫与同忧身亡祚灭生人涂炭举鄢郢而弃之良可惜也后齐文宣帝狂悖之迹桀纣之所不为而国富人丰不至于乱亡何也虞南曰昔齐桓奢淫亡礼人伦所弃假六翮于仲父遂伯诸侯宣武帝鄙秽忍虐古今无比委万几于遵彦保全宗国以其任用得才所以社稷犹存者也陈武帝起自草菜兴创帝业近代以来可方何主虞南曰武帝以奇才逺略怀匡复之志龙跃海隅豹变岭表扫重氛于绛阙复帝座于紫㣲西抗周师北夷齐冦宏谋长算动无遗䇿实开基之令主拨乱之雄才比宋祖则不及方齐髙则优矣隋文帝起自布衣光有神器西定庸蜀南平江表比于晋武可为俦乎虞南曰隋文因外戚之重周室之㣲负图作宰遂膺寳命留心政治务从恩泽故能绥抚新旧缉宁遐迩文武制置皆有可观及克定江淮咸同书轨率土黎献企伫太平自金陵灭后王心奢汰虽威加四海而情堕万机荆璧填于内府吴姬满于下室仁夀彫饰事将倾宫万姓力殚中民产竭加以猜忌心起巫蛊事兴戮爱子之妃离上相之母纲维以紊礼教斯亡牝鸡晨响皇枝勦絶废黜不辜树立所爱功臣良佐诛翦无遗季年之失多于晋武十世不永岂天亡乎或曰王霸之畧请事斯语矣敢问殁而作谥及改正朔易服色以变人之耳目其事奚象对曰古之立谥者将以戒夫后代随行受名君亲无隐今之臣子不论名实务在尊崇斯风替也久矣昔季康子问五帝之徳于孔子孔子曰天有五行木火金水及土分时賛化育以成物其神为五帝纬古之王者易代改号取法五行五行更王终始相生亦象其义故其生为明王者而死配五行是以太皡配木炎帝配火少皥配金颛顼配水黄帝配土帝王改号于五行之徳各有所尚从其所王之徳次焉夏后氏以金徳王而尚黑殷人以水徳王而尚白周人以木徳王而色尚赤此三代之所以不同也及汉之初孙臣贾谊以为汉土徳以五行之传从所不胜秦在水徳故谓汉据土而克之刘向父子以为帝出于震故庖牺氏始受木徳其后以母传子终而复始自神农黄帝下歴唐虞三代而汉得火焉故髙祖始起神母夜号着赤帝之符得天统矣昔共工以水徳间于木火与秦同运非其次故皆不永也以此观之虽百代可知也臣行第十夫人臣萌芽未动形兆未见昭然独见存亡之机得失之要豫禁乎未然之前使主超然立乎显荣之处如此者圣臣也虚心尽意日进善道勉主以礼义谕主以长䇿将顺其美匡救其恶如此者大臣也夙兴夜寐进贤不懈数称往古之行事以厉主意如此者忠臣也明察成败早防而救之塞其间絶其源转祸以为福君终已无忧如此者智臣也依文奉法任官职事不受赠遗食饮节俭如此者贞臣也国家昏乱所为不䛕敢犯主之严颜面言主之过失如此者直臣也是谓六正安官贪禄不务公事与世沉浮左右观望如此者具臣也主所言皆曰善主所为皆曰可隐而求主之所好而进之以快主之耳目偷合茍容与主为乐不顾后害如此者䛕臣也中实险诐外貌小谨巧言令色又心疾贤所以欲进则明其美隐其恶所以欲退则彰其过匿其美使主赏罚不当号令不行如此者奸臣也智足以饰非辨足以行说内离骨肉之亲外妬乱于朝廷如此者䜛臣也专权擅势以轻为重私门成党以富其家擅矫主命以自显贵如此者贼臣也謟主以佞邪坠主于不义朋党比周以蔽主明使白黑无别是非无闻使主恶布于境内闻于四隣如此者亡国之臣也是谓六邪子贡曰陈灵公君臣宣淫于朝泄冶谏而杀之是与比干同也可谓仁乎子曰比干于纣亲则叔父官则少师忠欵之心在于存宗庙而已固以必死争之冀身死之后而纣悔寤其本情在乎仁也泄冶位为下大夫无骨肉之亲怀宠不去以区区之一身欲正一国之淫昏死而无益可谓怀矣诗云民之多僻无自立辟其泄冶之谓乎或曰叔孙通阿二世意可乎司马迁曰夫量主而进前哲所韪叔孙生希世度务制礼进退与时变化卒为汉家儒宗古之君子直而不挺曲而不挠大直若诎道同蜲虵盖谓是也或曰然则窦武陈蕃与宦者同朝廷争衡终为所诛为非乎范晔曰桓灵之世若陈蕃之徒咸能树立风声抗论昏俗驱驰岨峗之中而与腐夫争衡终取灭亡者彼非不能洁情志违埃雾也悯夫世士以离俗为髙而人伦莫相恤也以遯世为非义故屡退而不去以仁心为己任虽道逺而弥厉及遭值际㑹协䇿窦武可谓万代一时也功虽不终然其信义足以携持世心矣或曰臧洪死张超之难可谓义乎范晔曰雍丘之围臧洪之感愤壮矣相其徒跣且号束甲请举诚足怜也夫豪雄之所趣舍其与守义之心异乎若乃缔谋连衡怀诈算以相尚者盖惟势利所在而已况偏城既危曹袁方睦洪徒指外敌之衡以纾倒悬之㑹忿悁之师兵家所忌可谓怀哭秦之节存荆则未闻或曰季布壮士而反摧刚为柔髠钳逃匿为是乎司马迁曰以项羽之气而季布以勇显于楚身屡典军搴旗者数矣可谓壮士然至被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者非勇也其计尽无复之耳或曰宗悫之贱也见轻庾业及其贵也请业长史何如裴子野曰夫贫而无戚贱而无闷恬夫天素𢎞此大猷曽原之徳也志辱身俛眉折嵴忍屈庸曹之下贵骋羣雄之上韩黥之志也卑身之事则同居卑之情已异若宗元干无怍于草具有韩黥之度矣终弃旧恶长者哉世称郦寄卖交以其绐吕禄也于理何如班固曰夫卖交者谓见利忘义也若寄父为功臣而执刼虽摧吕禄以安社稷义存君亲可也或曰靳允违亲守城可谓忠乎徐衆曰靳允于曹公未成君臣母至亲也于义应去昔王陵母为项羽所拘母以髙祖必得天下因自杀以固陵志明心无所系然后可得事人尽其死节卫公子开方仕齐十年不归管仲以其不怀其亲安能爱君不可以为相是以求忠臣必于孝子之门允宜先救至亲徐庶母为曹公所得刘备乃遣庶归欲天下者恕人子之情公又宜遣允也魏文帝问王朗等曰昔子产治郑人不能欺子贱治单父人不忍欺西门豹治邺人不敢欺三子之才与君徳孰优对曰君任徳则臣感义而不忍欺君任察则臣畏觉而不能欺君任刑则臣畏罪而不敢欺任徳感义与夫导徳齐礼有耻且格等趋者也任察畏罪与夫导政齐刑免而无耻同归者也优劣之悬在于权衡非徒钧铢之觉也或曰季文子公孙𢎞此二人皆折节俭素而毁誉不同何也范晔称夫人利仁者或借仁以从利体义者不期体以合义季文子妾不衣帛鲁人以为美谈公孙𢎞身服布被汲黯其多诈事实未殊而毁誉别者何也将体之与利之异乎故前志云仁者安仁智者利仁畏罪者强仁挍其仁者功无以殊核其为仁不得不异安仁者性善者也利仁者力行者也强仁者不得已者也三仁相比则安者优矣或曰长平之事白起坑赵卒四十万可为奇将乎何晏曰白起之降赵卒诈而坑其四十万岂徒酷之谓乎后亦难以重得志矣向使衆人豫知之必死则张虚弮犹可畏也况于四十万被坚执锐哉天下见降秦之将头颅依山归秦之衆骸积成丘则后日之战死当死耳何衆肯服何城肯下乎是为虽能裁四十万之命而适足以强天下之战欲以要一朝之功而乃更坚诸侯之守故兵进而自伐其势军胜而还丧其计何者设使赵衆复合马服更生则后日之战必非前日之对也况今皆使天下为后日乎其所以终不听复加兵于邯郸者非但忧平原之补缝患诸侯之救至也徒讳之而不言耳但长平之事秦人十五以上皆荷㦸而向赵矣夫以秦之强而十五已上死伤过半此为破赵之功小伤秦之败大也又何称奇哉或曰乐毅不屠二城遂丧洪业为非乎夏侯𤣥曰观乐生与燕恵王书其殆乎知机合道以礼终始者欤夫欲极道德之量务以天下为心者岂其局迹当时止于兼并而已哉夫兼并者非乐生之所屑强燕而废道又非乐生之所求不屑茍利不求小成斯意兼天下者也举齐之事所以运其机而动四海也围城而害不加于百姓此仁心着于遐迩矣迈令徳以率列国则几于汤武之事矣乐生方恢大网以纵二城收人明信以待其弊将使即墨莒人顾仇其上开𢎞广之路以待田单之徒长容善之风以申齐士之志昭之东海属之华裔我泽如春人应如草思戴燕王仰风声二城必从则王业隆矣虽淹留于两邑乃致速于天下也不幸之变世所不图败于垂成时变所然若乃逼之以兵刼之以威奓杀伤之残以示四海之人虽二城几于可㧞则霸王之事逝其逺矣乐生岂不知㧞二城之速了哉顾城㧞而业乖也岂不虑不速之致变哉顾业速与变同也由是观之乐生之不屠二城未可量也或曰商鞅起徒步干孝公挟三术之略吞六国之纵使秦业帝可为霸者之佐乎刘向曰夫商君内急耕战之业外重战伐之赏不阿贵宠不偏疎逺虽书云无偏无党诗云周道如砥其直如矢司马法之厉戎士周后稷之劝农业无以易此此所以并诸侯也故孙卿曰四世有胜非幸也数也夫霸君若齐桓晋文者桓不倍柯之盟文不负原之期而诸侯信之此管仲咎犯知谋也今商君倍公子卭之旧恩弃交魏之明信诈取三军之衆故诸侯畏其强而莫亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯也卫鞅始自以为知王霸之徳原其事不伦也昔周召公施美政其死也后世思之蔽芾甘棠之诗是尝舍于树下不忍伐其树况害于身乎管仲夺伯氏骈邑三百户无怨言今卫鞅内刻刀锯之刑外深鈇钺之诛身死车裂其去霸者之佐亦逺矣然孝公杀之亦非也可辅而用使卫鞅施寛平之法加之以恩申之以信庶几霸者之佐乎诸葛亮以马谡败于街亭杀之后蒋琬谓亮曰昔楚杀得臣然后文公喜可知也天下未定而戮智计之士岂不惜哉亮流涕曰孙武所以能制胜者用法明也是以杨干乱法魏绛戮之四海分裂兵交方始若复废法何用讨贼耶习凿齿曰诸葛亮之不能兼上国也岂不宜哉夫晋人视林父之后济故废法而收功楚成闇得臣之益已故杀之以重败今蜀僻陋一方才少上国而杀其骏杰退收驽下之用明法胜才不师三败之道将以成业不亦难乎代以周勃功大霍光何如对曰勃本髙帝大臣衆所归向居太尉位拥兵百万既有陈平王陵之力又有朱虚诸王之援郦寄游说以谲诸吕因衆之心易以济事若霍光者以仓卒之际受寄託之任辅弼幼主天下晏然遭燕王旦之乱诛除凶逆以靖王室废昌邑立孝宣任汉家之重隆中兴之祚㕘声伊周为汉贤相推验事效优劣明矣后汉陈蕃上疏荐徐穉袁闳韦着三人帝问蕃曰三人谁为先后蕃曰闳生公族闻道渐训着长于三辅礼义之俗所谓不扶自直不镂自彫至于穉者爰自江南卑薄之域而角立杰出宜当为先或曰谢安石为相可与何人为比虞南曰昔顾雍封侯之日而家人不知前代称其质重莫以为偶夫以东晋衰微壃塲日骇况永固六夷英主亲率百万苻融儁才名相执锐先駈厉虎狼之爪牙骋长蛇之锋锷先筑賔馆以待晋君强弱而论鸿毛太山不足为喻文靖深拒桓冲之援不喜谢𤣥之书则胜败之数固已存于胷中矣夫斯人也岂以区区万户之封动其方寸者欤若论其度量近古以来未见其匹隋炀帝在东宫尝谓贺若弼曰杨素韩擒虎史万岁三人俱称良将其间优劣何如对曰杨素是勐将非谋将韩擒虎是鬭将非领将史万岁是骑将非大将太子曰善故自六正至于问将皆人臣得失之效也古语云禹以夏王桀以夏亡汤以殷王纣以殷亡阖庐以吴战胜无敌于天下而夫差以见擒于越穆公以秦显名尊号而二世以刼于望夷其所以君王者同而功迹不等者所任异也是以成王处襁褓而朝诸侯周公用事也赵武灵王年五十而饿死于沙丘任李兊也故魏有公子无忌削地复得赵任蔺相如秦兵不敢出楚有申包胥而昭王反位齐有田单而襄王得国因斯而谈夫有国者不能陶冶世俗甄综人物论邪正之得失撮霸王之余议而能立功成名者未之前闻徳表第十一孔子曰性相近也习相逺也言嗜慾之本同而迁染之涂异也夫刻意则行不肆牵物则其志流是以圣人导人理性裁抑流宕慎其所与节其所偏故传曰审好恶理情性而王道毕矣治性之道必审己之所有余而强其所不足盖聪明疏通者戒于太察寡闻少见者戒于壅蔽勇勐刚强者戒于太暴仁爱温良者戒于无断湛静安舒者戒于后时广心浩大者戒于遗忘人物志曰厉直刚毅材在矫正失在激讦柔顺安恕美在寛容失在少决雄捍桀健任在胆烈失在少忌精良畏慎善在恭谨失在多疑强揩坚劲用在桢干失在专固论辨理绎能在释结失在流宕普博周洽崇在覆裕失在溷浊清介㢘洁节在俭固失在拘局休动磊砢业在攀跻失在疏越沉静机宻精在𤣥㣲失在迟懦朴露径尽质在中诚失在不㣲多智韬情权在谲略失在依违此拘亢之材非中庸之徳也文子曰凡人之道心欲小志欲大智欲圆行欲方能欲多事欲少所谓心小者虑患未生戒祸慎㣲不纵其欲也志大者兼包万国一齐殊俗是非辐凑中为之毂也智圆者终始无端方流四逺深泉而不竭也行方者直立而不挠素白而不汚穷不易操达不肆志也能多者文武备具动静中仪也事少者执约以治广处静以待躁也夫天道极即反盈则损故聪明广智守以愚多闻博辩守以俭武力强毅守以畏富贵广大守以狭徳施天下守以让此五者先王所以守天下也传曰无始乱无怙富无恃宠无违同无傲礼无骄能无复怒无谋非徳无犯非义此九言古人所以立身也玉钤经曰夫以明示者浅有过不自知者弊迷而不反者流以言取怒者祸令与心乖者废后令缪前者毁怒而无威者犯好衆辱人者殃戮辱所任者危慢其所敬者凶貌合心离者孤亲佞逺忠者亡信䜛弃贤者惛私人以官者浮女谒公行者乱羣下外恩者沦凌下取胜者侵名不胜实者耗自厚薄人者弃薄施厚望者不报贵而忘贱者不久用人不得其正者殆为人择官者失决于不仁者险阴谋外泄者败厚歛薄施者彫此自理之大体也故傅子曰立徳之本莫尚乎正心心正而后身正身正而后左右正左右正而后朝廷正朝廷正而后国家正国家正而后天下正故天下不正修之家家不正修之朝廷朝廷不正修之左右左右不正修之身身不正修之心所修弥近所济弥远禹汤罪已其兴也勃焉正心之谓也理乱第十二夫明察六主以观君徳审惟九风以定国常探其四乱覈其四危则理乱可知矣何谓六主荀恱曰体故性仁心明志同动以为人不以为己是谓王主克己恕躬好问力行动以从义不以从情是谓治主勤事守业不敢怠荒动以先公不以先私是谓存主悖逆交争公私并行一得一失不纯道度是谓衰主情过于义私多于公制度踰限政教失常是谓危主亲用䜛邪放逐忠贤纵情追欲不顾礼度出入游放不拘仪禁赏赐行私以越公用忿怒施罚以踰法理遂非文过而不知改忠言壅塞直谏诛戮是谓亡主何谓九风君臣亲而有礼百寮和而不同让而不争勤而不怨唯职是司此理国之风也礼俗不一职位不重小臣谗疾庶人作议此衰国之风也君臣争明朝廷争功大夫争名庶人争利此乖国之风也上多欲下多端法不定政多门此乱国之风也以侈为博以伉为髙以滥为通遵礼谓之拘守法谓之固此荒国之风也以苛为察以利为公以割下为能以附上为忠此叛国之风也上下相疏内外相疑小臣争宠大臣争权此危国之风也上不访下下不谏上妇言用私政行此亡国之风也何谓四乱管子曰内有疑妻之妾此家乱也庶有疑嫡之子此宗乱也朝有疑相之臣此国乱也任官无能此衆乱也何谓四危又曰卿相不得衆国之危也大臣不和同国之危也兵主不足畏国之危也民不怀其产国之危也此治乱之形也凡为人上者法术明而赏罚必者虽无言语而势自治法术不明而赏罚不必者虽日号令然势自乱是故势理者虽委之不乱势乱者虽勤之不治尧舜拱己无为而有余势理也胡亥王莽驰骛而不足势乱也故曰善者求之于势不责于人是故明主审法度而布教令则天下治矣论曰夫能匡世辅政之臣必先明于盛衰之道通于成败之数审于治乱之势达于用舍之宜然后临机而不惑见疑而能断为王者之佐未有不由斯者矣长短经卷二长短经卷三钦定四库全书长短经卷三唐赵蕤撰反经是非适变正论反经第十三臣闻三代之亡非法亡也御法者非其人矣故知法也者先王之陈迹茍非其人道不虚行故尹文子曰仁义礼乐名法刑赏此八者五帝三王治世之术故仁者所以博施于物亦所以生偏私义者所以立节行亦所以成华伪礼者所以行谨敬亦所以生惰慢乐者所以和情志亦所以生淫放名者所以正尊卑亦所以生矜簒法者所以齐衆异亦所以乖名分刑者所以威不服亦所以生凌暴赏者所以劝忠能亦所以生鄙争文子曰圣人其作书也以领理百事愚者以不忘智者以记事及其衰也为奸伪以解有罪而杀不辜其作囿也以奉宗庙之具简士卒戒不虞及其衰也驰骋弋猎以夺人时其上贤也以平教化正狱讼贤者在位能者在职泽施于下万人怀徳至其衰也朋党比周各推其与废公趋私外内相举奸人在位贤者隠处韩诗外𫝊曰夫士有五反有势尊贵不以爱人行义理而反以暴傲家富厚不以振穷救不足而反以侈靡无度资勇悍不以卫上攻战而反以侵凌私鬭心智慧不以端计教而反以事奸饰非貌美好不以统朝莅人而反以蛊女从欲太公曰明罚则人畏慑人畏慑则变故出明察则人扰人扰则人徙人徙则不安其处易以成变晏子曰臣专其君谓之不忠子专其父谓之不孝妻专其夫谓之嫉妬韩子曰儒者以文乱法侠者以武犯禁子路拯溺而受牛谢孔子孔子曰鲁国必好救人于患也子贡赎人而不受金于府孔子曰鲁国不复赎人矣子路受而劝徳子贡让而止善由此观之亷有所在而不可公行慎子曰忠未足以救乱代而适足以重非何以识其然耶曰父有良子而舜放瞽瞍桀有忠臣而过盈天下然则孝子不生慈父之义而忠臣不生圣君之下故明主之使其臣也忠不得过职而职不得过官庄子曰将为胠箧探囊发匮之盗为之守备则必摄缄縢固扁鐍此世俗之所谓智也然而巨盗至则负匮揭箧担囊而趋唯恐缄縢扃鐍之不固也然则向之所谓智者有不为盗积者乎其所谓圣者有不为大盗守者乎何以知其然耶昔者齐国邻邑相望鸡狗之音相闻罟之所布耒耨之所刺方二千余里阖四境之内所以立宗庙社稷治邑屋州闾乡里者曷尝不法圣人哉然而田成子一朝杀齐君而盗其国所盗者岂独其国耶并与圣智之法而盗之故田成有乎盗贼之名而身处尧舜之安小国不敢非大国不敢诛十二代而有齐国则是不独窃齐国并与其圣智之法以守其盗贼之身乎跖之徒问于跖曰盗亦有道乎跖曰何适其无有道耶夫妄意室中之藏圣也入先勇也出后义也知可否智也分均仁也五者不备而能成大盗者天下未之有也由是观之善人不得圣人之道不立盗跖不得圣人之道不行天下之善人少而不善人多则圣人之利天下也少而害天下也多矣由是言之夫仁义礼乐名法刑赏忠孝贤智之道文武明察之端无隠于人而常存于代非自昭于尧汤之时非故逃桀纣之朝用得其道则天下理用失其道而天下乱故知制度者代非无也在用之而已是非第十四夫损益殊涂质文异政或尚权以经纬或敦道以镇俗是故前志垂教今皆可以理违何以明之大雅云既明且哲以保其身易曰天地之大徳曰生语曰士见危授命又曰君子有杀身以成仁无求生以害仁管子曰疑今者察之古不知来者视之往古语曰与死人同病者不可生也与亡国同行者不可存也吕氏春秋曰夫人以食死者欲禁天下之食悖矣有以乗舟死者欲禁天下之船悖矣有以用兵丧其国者欲偃天下之兵悖矣杜恕曰夫奸臣贼子自古及今未尝不有百嵗一人是为继踵千里一人是为比肩而举以为戒是犹一噎而禁人食也噎者虽少饿者必多孔子曰恶讦恶以为直管子曰恶隐恶以为仁者魏曹羲曰夫世人所谓掩恶扬善者君子之大义保明同好者朋友之至交斯言之作盖闾阎之白谈所以收爱憎之相谤非笃正之至理折中之公议也世士不料其数而系其言故善恶不分乱实由之朋友雷同败必从焉谈论以当实为情不以过难为贵相知以等分为交不以雷同为固是以达者存其义不察于文识其心不求于言越絶书曰衒女不贞衒士不信汉书曰大行不细谨大礼不让辞黄石公曰务广地者荒务广徳者强有其有者安贪人有者残残灭之政虽成必败司马错曰欲富国者务广其地欲强兵者务富其人欲王者务博其徳三资者备而后王业随之传曰心茍无瑕何恤乎无家语曰礼义之不愆何恤乎人言语曰积毁销金积谗磨骨衆羽溺舟羣轻折轴孔子曰君子不噐圣人智周万物列子曰天地无全功圣人无全能万物无全用故天职生覆地职载形圣职教化孔子曰君子坦荡荡小人长戚戚孔子曰晋重耳之霸心也生于曹卫越勾践之有霸心也生于㑹稽故居下而无忧者则思不逺覆身而尝逸者则志不广韩子曰古之人目短于自见故以镜观面智疑于自知故以道正已老子曰反听之谓聪内视之谓明自胜之谓强唐且曰专诸懐锥刀而天下皆谓之勇西施被短褐而天下称美慎子曰毛嫱西施天下之至姣也衣之以皮具则见者皆走易之以𤣥緆则行者皆止由是观之则𤣥緆色之助也姣者辞之则色厌矣项梁曰先起者制服于人后起者受制于人军志曰先人有夺人之心史佚有言曰无始祸又曰始祸者死语曰不为祸始不为福先慎子曰夫贤而屈于不肖者权轻也不肖而服于贤者位尊也尧为匹夫不能使其邻家及至南面而王则令行禁止由此观之贤不足以服物而势位足以屈贤矣贾子曰自古至今与民为仇者有迟有速耳而民必胜之矣故纣自谓天王也而桀自谓天父也已灭之后民亦骂之也以此观之则位不足以为尊而号不足以为荣矣汉景帝时辕固与黄生争论于上前黄生曰汤武非受命乃杀也固曰不然夫桀纣荒乱天下之心皆归汤武汤武与天下之心而诛桀纣桀纣之人弗为使而归汤武汤武不得已而立非受命为何黄生曰冠虽敝必加于首履虽新必贯于足何者上下之分也今桀纣虽失道然君上也汤武虽圣臣下也夫君有失行臣不正言匡过以尊天子反因过而诛之代立南面非杀而何太公曰明罚则人畏慑人畏慑则变故出明赏则人不足人不足则怨长故明王之理人不知所好不知所恶文子曰罚无度则戮而无威赏无度则费而无恩故诸葛亮曰威之以法法行则知恩限之以爵爵加则知荣文子曰人之化上不从其言从其行也故人君好勇而国家多难人君好色而国家昏乱秦王曰吾闻楚之铁劒利而倡优拙夫铁劒利则士勇倡优拙则思虑逺以逺思虑御勇士吾恐楚之图秦也墨子曰虽有贤君不爱无功之臣虽有慈父不爱无益之子曹子建曰舍罪责功者明君之主也矜愚爱能者慈父之恩也三略曰含气之类皆愿得申其志是以明君贤臣屈己申人传曰人心不同其犹面也曹子建曰人各有好尚兰茞荪蕙之芳衆人所好而海畔有逐臭之夫咸池有六英之发而墨子有非之之论岂可同哉语曰以心度心间不容针孔子曰其恕乎己所不欲勿施于人管子曰仓廪实知礼节衣食足知荣辱古语曰贵不与骄期而骄自至富不与侈期而侈自来语曰忠无不报左传曰乱代则谗胜直韩子曰凡人之大体取舍同则相是取舍异则相非也易曰同声相应同气相求水流湿火就燥云从龙风从虎易曰二女同居其志不同语曰一栖不两雄一泉无二蛟又曰凡人情以同相妒故曰同美相妒同贵相害同利相忌韩子曰释法术而以心理尧舜不能正一国去规矩而忘善度奚仲不能成一轮使中主守法术拙匠执规矩而万不失矣淮南子曰夫矢之所以射逺贯坚者弓弩力也其所以中的剖微者人心也赏善罚暴者政令也其所以行者精诚也故弩虽强不能独中令虽明不能独行杜恕曰世有乱人而无乱法若使法可专任则唐虞不须稷契之佐殷周无贵伊吕之辅矣虑不先定不可以应卒兵不先办不可以应敌左传曰豫备不虞古之善政左传曰士蒍谓晋侯曰臣闻之无䘮而戚忧必讐焉无戎而城讐必保焉春秋外传曰周景王将铸钱单穆公曰不可古者天灾降戾于是乎量资币权轻重以振救人夫备预有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离人以佐灾无乃不可乎左传曰古人有言一日纵敌数世之患也晋楚遇于鄢范文子不欲战曰吾先君之亟战也有故秦狄齐楚皆强不尽力子孙将弱今三强服矣敌楚而已唯圣人能内外无患自非圣人外宁必有内忧盍释楚以为外惧乎三略曰无使仁者主财为其多恩施而附于下陶朱公中男杀人囚于楚朱公欲使其少子装黄金千镒徃视之其长男固请乃使行楚杀其弟朱公曰吾固知必杀其弟是长与我俱见苦为生之难故重其财如少弟生见我富乗坚驱良逐狡兔岂知其财所从来固轻弃之今长者果杀其弟事理然也无足悲语曰禄薄者不可与入乱赏轻者不可与入难慎子曰先王见不受禄者不臣禄不厚者不与入难田单将攻狄见鲁仲子仲子曰将军攻狄弗能下也何者昔将军之在即墨坐而织蒉立而杖挿为士卒倡此所以破燕今将军东有掖邑之奉西有蒉上之娱黄金横带而驰乎淄渑之间有生之乐无死之心所以不胜也后果然语曰贫贱之交不可忘糟糠之妻不下堂语曰交接广而信衰于友爵禄厚而忠衰于君春秋后语曰楚春申君使孙子为宰客有説春申君曰汤以亳武王以镐皆不过百里以有天下今孙子贤人也而君借之百里之势臣窃为君危之春申君曰善于是使人谢孙子孙子去之赵赵以为上卿客又説春申君曰昔伊尹去夏入殷殷王而夏亡管仲去鲁入齐鲁弱而齐强夫贤者之所在其君未尝不尊其国未尝不荣也今孙子贤人也君何为辞之春申君又曰善复使人请孙子韩宣王谓摎留曰吾两欲用公仲公叔其可乎对曰不可晋用六卿而国分简公用田成阚止而简公弑魏两用犀首张仪而西河之外亡今王两用之其多力者内树其党其力寡者又借于外权羣臣或内树其党以擅主命或外为势交以裂其地则王之国危矣又曰公孙衍为魏将与其相田儒不善季文子为衍説魏王曰王独不见夫服牛骖骥乎不可百歩今王以衍为可使将固用之也而听相之计是服牛骖骥之道牛马俱死而不成其功则王之国伤矣愿王察之傅子曰天地至神不能同道而生万物圣人至明不能一捡而治百姓故以异致同者天地之道也因物致宜者圣人之治也既得其道虽有相害之物不伤乎治体矣水火之性相灭也善用之者陈鼎釜乎其间㸑之煮之而能两尽其用不相害也天下之物为水火者灵矣何忧乎相害何患乎不尽其用耶易曰天地睽而其事同也男女睽而其志通也万物睽而其事类也陈登为吕布説曹公曰养吕布譬如养虎常须饱其肉不饱则噬人曹公曰不似卿言譬如养鹰饥则为人用饱则飏去刘备来奔曹公曹公以之为豫州牧或谓曹公曰备有雄志今不早图后必为患曹公以问郭嘉嘉曰有是然公提剑起义兵为百姓除暴推诚仗信以召儁杰犹惧其未来也今备有英雄之名以穷归已而害之以害贤为名则智士将自疑回心择主公谁与定天下者夫除一人之患以阻四海之望安危之机不可不察曹公曰善傅子称郭嘉言于太祖曰备有雄志而甚得衆心闗侯张飞皆万人之敌也为之死用以嘉观之其谋未可测也古人有言曰一日纵敌数世之患宜早为之所曹公方招懐英雄以明大信未得从嘉谋家语曰子路问孔子曰请释古之道而行由之意可乎子曰不可也昔东夷慕诸夏之礼有女而寡为内私壻终身不嫁不嫁则不嫁矣然非贞节之义矣仓吾娆取妻而美让与其兄让则让矣然非礼让之让也今子欲舍古之道而行子之意庸知子意以非为是乎语曰变古乱常不死则亡书云事弗师古以克永代匪説攸闻赵武灵王欲胡服公子成不悦灵王曰夫服者所以使国礼者所以使事圣人观乡而顺宜因事而制礼所以利其人而厚其国夫剪发文身错臂左袵临越之人也黒齿雕题鳀冠秫缝大吴之国也故礼服莫同而其便一也乡异而用变事异而礼易是以圣人谋可以利其国不一其用谋可以便其礼不法其故儒者一师而俗异中国同礼而离教况于山谷之便乎故去就之变智者不能一逺迩之服贤圣莫能同穷乡多异俗曲学多殊辩今叔父之言俗也吾之所言以制俗也叔父恶变服之名以忘效事之实非寡人之所望也公子成遂胡服移风易俗莫善于乐孟子曰天道因则大化则细因也者因人之情也李寻曰夫以喜怒赏诛而不顾时禁虽有尧舜之心犹不能致和平善言古者必有效于今善言天者必有征于人设上农夫欲今冬田虽肉袒深耕汗出种之犹不生者非人心不至天时不得也易曰时止则止时行则行动静不失于时其道光明书曰敬授人时故古之王者尊天地重隂阳敬四时月令顺之以善政则和气可立致犹枹鼓之相应也太公谓武王曰天无益于兵胜而衆将所居者九自法令不行而任侵诛无徳厚而用日月之数不顺敌之强弱而幸于天无智虑而候氛气少勇力而望天福不知地形而归过于时敌人怯弱不敢击而信龟䇿士卒不勇而法鬼神设伏不巧而任背向之道凡天地鬼神视之不见听之不闻不可以决胜败故明将不法司马迁曰隂阳之家使人拘而多忌范晔曰隂阳之道其弊也巫翼奉曰治道之要在知下之邪正人诚向正虽愚为用若其懐邪智益为害夫人主莫不爱己也莫知己者不足爱也故桓子曰捕勐兽者不令美人举手钓巨鱼者不使稚子轻预非不亲也力不堪也奈何万乗之主而不择人哉故曰夫犬之为勐有非则鸣吠而不遑于夙夜此自効之至也昔宋人有沽酒者酒酸而不售何也以有勐犬之故夫犬知爱其主而不能为其主虑酒酸之患者智不足也语曰巧诈不如拙诚晋惠帝为太子和峤諌武帝曰季世多伪而太子尚信非四海之主忧不了陛下家事武帝不从后恵帝果败左传曰孔子叹子产曰言以足志文以足言不言谁知其志言之无文行而不逺晋为伯郑入陈非文辞而不为功慎辞也哉论语曰诵诗三百授之以政不达使于四方不能专对虽多亦奚以为汉文帝登虎圏美啬夫口辩拜为上林令张释之前曰陛下以绛侯周勃何如人也上曰长者又问曰东阳侯张相如何如人也上复曰长者释之曰此两人言事曽不能出口岂效此啬夫喋喋利口㨗给哉且秦以任刀笔之吏争以亟疾苛察相髙然其弊徒文具耳亡恻隠之实以故不闻其过陵迟至于二世天下土崩今陛下以啬夫口辩而超迁之臣恐天下随风而靡争口辩无其实且下之化上疾于影响举错之间不可不审帝乃止太史公曰春秋推见至隐易本隐以之显大雅言王公大人而徳逮黎庶小雅讥小已之得失其流及上所言虽殊其合徳一也相如虽虚辞滥説然其要归引之节俭此与诗之讽諌何异扬雄以为赋者将以讽也必推类而言极靡丽之辞闳侈鉅衍竞于使人不能加也既乃归之于正然览已过矣往时武帝好神仙相如上大人赋以讽帝帝反漂漂有凌云之志由是言之赋劝而不止明矣又颇类俳优非法度所存贤人君子诗赋之正也淮南子曰东海之鱼名鲽比目而行北方有兽名曰娄更食更候南方有鸟名曰鹣比翼而飞夫鸟兽鱼鲽犹知假力而况万乗之主乎独不知假天下之英雄俊士与之为伍岂不痛哉狐卷子曰父贤不过尧而丹朱放兄贤不过周公而管蔡诛臣贤不过汤武而桀纣伐况君之欲治亦须从身始人何可恃乎孔子曰不患无位患已不立孔子厄于陈蔡子路愠见曰昔闻诸夫子积善者天报以福今夫子积义懐仁乆矣奚居之穷也子曰由未之识也吾语汝以仁者为必信耶则伯夷叔齐为不饿首阳汝以智者为必用耶则王子比干不见剖心汝以忠者为必报耶则闗龙逢不见刑汝以諌者为必听耶则伍子胥不见杀夫遇不遇者时也贤不肖者才也君子博学深谋而不遇时者衆矣何独丘哉神农形悴唐尧瘦臞舜黎黒禹胼胝伊尹负鼎而干汤吕望鼓刀而入周墨翟无黔突孔子无煖席非以贪禄位将欲起天下之利除万人之害李斯以书对秦二世云申子曰有天下者而不恣睢命之曰以天下桎若尧舜然故谓之桎也夫以人狥己则己贵而人贱以己狥人则己贱而人贵故狥人者贱而所狥者贵自古及今未有不然夫尧禹以身狥天下谓之桎者不亦宜乎论语曰举逸民天下之人归心焉魏文侯受艺子子夏敬叚干木过其庐未尝不式于是秦欲伐魏或曰魏君贤国人称仁上下和洽未可图也秦王乃止由此得誉于诸侯韩子曰夫马似鹿此马值千金今有千金之马而无一金之鹿者何也马为人用而鹿不为人用今处士不为人用鹿类也所以太公至齐而斩华士孔子为司冦而诛少正卯赵主父使李疵视中山可攻否还报曰可攻也其君好见巖穴之士布衣之人主父曰如子之言是贤君也安可攻李疵曰不然夫上尊巖穴之士则战士殆上尊学者则农夫惰农夫惰则国贫战士怠则兵弱兵弱于外国贫于内不亡何待主父曰善遂灭中山汉书曰陈平云吾多隂谋道家所禁吾世即废亡已矣终不能复起以吾多隂祸也其后𤣥孙坐酎金失侯后汉范晔论耿弇曰三代为将道家所忌而耿氏累叶以功名自终将其用兵欲以杀止杀乎何其独能崇也易曰崇髙莫大于富贵又曰圣人之大寳曰位孙子为书谢春申君曰鄙谚曰厉人怜王此不恭之言也虽然古无虚谬不可不审察也此为刼杀死亡之生言也夫人主牟少而矜材无法术以知奸则大臣主断图私以禁诛于己也故杀贤长而立幼弱废正嫡而立不义春秋戒之曰楚王子圉聘于郑未出境闻王病反问病遂以冠缨绞王杀之因自立也齐崔杼之妻美庄公通之崔抒率其党而攻庄公庄公走出踰于外墻射中其股遂杀之而立其弟近代李兊用赵饿主父于沙丘百日而杀之淖齿用齐擢闵王之筋悬于庙梁宿昔而死夫厉虽肿胞之疾上比前代未至绞缨射股也下比近代未至擢筋饿死也夫刼杀死亡之主心之忧劳形之困苦必甚于厉矣由此观之厉虽怜王可也易曰备物致用立成噐以为天下利者莫大于圣人庄子曰圣人不死大盗不止虽重圣人而治天下则是重利盗跖也为之㪷斛以量之则并与㪷斛而窃之为之权衡以称之则并与权衡而窃之为之符玺以信之则并与符玺而窃之为之仁义以教之则并与仁义而窃之何以知其然耶彼窃钩者诛窃国者为诸侯诸侯之门而仁义存焉则是非窃仁义圣智耶故逐于大盗揭诸侯窃仁义并㪷斛权衡符玺之利虽有轩冕之赏弗能劝斧钺之威弗能禁此重利盗跖而使不可禁者是乃圣人之过也故曰国之利噐不可以示人彼圣人者天下之利噐也非所以明天下也论语曰君子固穷小人穷斯滥矣易曰穷则变通则乆是以自天祐之吉无不利太史公曰鄙人有言何知仁义以飨其利者为有徳故伯夷丑周饿死首阳山而文武不以其故贬王跖硚暴戻其徒诵义无穷由此观之窃钩者诛窃国者为诸侯诸侯之门仁义存焉非虚言也今拘学或抱咫尺之义乆孤于代岂若卑论侪俗与代沉浮而取荣名哉东平王苍曰为善最乐语曰时不与善己独由之故曰非妖则妄龎统好人伦勤于长养毎所称述多过于才时人怪而问之统曰当今天下大乱正道凌迟善人少而恶人多方欲兴风俗长道业不美其谈则声名不足慕也不足慕企而为善少矣今㧞十失五犹得其半而可以崇迈代教使有志者自励不亦可乎人物志曰君子知自损之为益故功一而美二小人不知自益之为损故伐一而并失由此观之则不伐者伐之也不争者争之也让敌者胜之也是故却至上人而抑下滋甚王叔好争而终于出奔蔺相如以回车取胜于亷颇冦恂以不鬬取贤于贾复物势之反乃君子所谓道也孝经曰居家理治可移于官郦生落魄无以为衣食业陈蕃云大丈夫当扫天下谁能扫一室公孙𢎞曰力行近乎仁好问近乎智知耻近乎勇知此三者知所自理知所以自理然后知所以理人天下未有不能自理而能理人者也此百代不易之道淮南子曰夫审于毫釐之计者必遗天下之数不失小物之选者或于大事之举今人才有欲平九州存危国而乃责之以闺合之礼修乡曲之俗是犹以斧翦毛以刀伐木皆失其宜矣商鞅谓赵良曰子之观我理秦孰与五羖大夫贤乎赵良曰夫五羖大夫荆之鄙人也闻缪公之贤而愿望见行而无资自鬻于秦客被褐饭牛缪公知之举之牛口之下而加之百姓之上秦国莫敢望焉今君之见秦也因嬖人景监以为主非所以为名也史记曰蔺相如因宦者缪贤见赵王又曰邹衍作谈天论其语闳大不经然王公大人尊礼之适梁梁恵王郊迎执宾主之礼如燕昭王拥篲先驱岂与仲尼菜色陈蔡孟轲困于齐梁同乎哉卫灵公问陈于孔子孔子不答梁恵王谋攻赵孟轲称太王去邠持方枘欲纳圜凿其能入乎或曰伊尹负鼎而辅汤以王百里奚饭牛缪公用霸作先合然后引之大道邹衍其言虽不轨亦将有牛鼎之意乎陈仲举体气髙烈有王臣之节李元礼忠平正直有社稷之能陈留蔡伯喈以仲举强于犯上元礼长于接下犯上为难接下为易宜先仲举而后元礼姚信云夫臯陶戒舜犯上之征也舜理百揆接下之效也故陈平为王陵言面折庭诤我不如公至安刘氏公不如我若犯上为优是王陵当髙于良平朱云当胜于吴邓乎史记曰韩子称儒者以文乱法而侠士以武犯禁二者皆讥而学士多称于世至如以术取宰相卿大夫辅翼其世主固无可言者及若季次原宪读书懐独行议不茍合当世当世亦笑之今游侠其行虽不轨于正义然其言必信其行必果已诺必诚不爱其躯赴士之阨困羞伐其徳盖亦有足多者且缓急人之所时有也虞舜窘于井廪伊尹负于鼎爼傅説匿于傅巖吕尚困于棘津夷吾桎梏百里奚饭牛仲尼厄匡菜色陈蔡此皆学士所谓有道仁人也犹遭此葘况以中材而涉近代之末流乎其遇害何可胜道哉而布衣之徒设取予然诺千里诵义故士穷窘而得委命此岂非人之所谓贤豪者耶诚使乡曲之侠与季次原宪比权量力效功于当代不同日而论矣曷足小哉汉书曰天子建国诸侯立家自卿大夫以至庻人各有等差是以人服事其上而下无觊觎孔子曰天子有道政不在大夫百官有司奉法承令以修所职越职有诛侵官有罚然故上下相顺而庻事理焉周至既微礼乐征伐出自诸侯桓文之后大夫世权陪臣执命陵夷至于战国合纵连横力政争强由是列国公子魏有信陵赵有平原齐有孟尝楚有春申皆借王公之势竞为游侠鸡鸣狗盗无不宾礼而赵相虞卿弃国捐君以固穷交魏齐之厄信陵无忌窃符矫命杀将专师以赴平原之急皆以取重诸侯彰名天下搤腕而游谈者以四豪为称首于是背公死党之议成守职奉上之义废矣及至汉兴禁网踈濶未之匡改也魏其武安之属竞逐于京师郭觧剧孟之徒驰鹜于闾阎权行州域力折公侯衆庻荣其名迹觊而慕之虽陷刑辟自与杀身成名若季路仇牧死而不悔也曽子曰上失其道民散乆矣非明王在上示之好恶齐之以礼法人曷由知禁而反正乎古之正法五伯三王之罪人也而六国五伯之罪人也夫四豪者六国之罪人也况于郭解之伦以匹夫之细微窃杀生之权其罪也不容于诛矣尸子曰人臣者以进贤为功人主者以用贤为功也史记曰鲍叔举管仲天下不多管仲之贤而多鲍叔之能知人也苏建常责大将军青曰至尊重而天下之贤士大夫无称焉愿观古今名将所招选择贤者大将军谢曰自魏其武安之厚宾客天子尝切齿彼亲附士大夫招贤黜不肖者人主之柄也人臣奉法遵职而已何与招士其为将如此班固云昔王道既微诸侯力政时君世主好恶殊方是以诸家之术蜂起并作各引一端崇其所善以此驰説取令诸侯其言虽殊譬犹火水相灭亦能相生也仁之与义敬之与和事虽相反而皆相成也易曰天下同归而殊涂一致而百虑此之谓也适变第十五昔先王当时而立法度临务而制事法宜其时则理事适其务故有功今时移而法不变务易而事以古是则法与时诡而事与务易是以法立而时益乱务无而事益废此圣人之理国也不法古不修今当时而立功在难而能免由是言之故知若人者各因其时而建功立徳焉何以知其然耶桓子曰三皇以道治五帝用徳化三王由仁义五伯用权智五帝以上乆逺经𫝊无事唯王霸二盛之美以定古今之理焉夫王道之治先除人害而足其衣食然后教以礼仪而威以刑诛使知好恶去就是故大化四凑天下安乐此王者之术霸功之大者尊君卑臣权统由一政不二门赏罚必信法令着明百官修理威令必行此霸者之术道徳经曰我无为而人自化文子曰所谓无为者非谓引之不来推之不往谓其循理而举事因资而立功推自然之势也故曰汤武圣主也而不能与越人乗舲舟泛江湖伊尹贤相也而不能与胡人骑原马服騊駼孔墨博通也而不能与山居者入榛薄出险阻由是观之人智于物浅矣而欲以炤海内存万物不因道理之数而専己之能则其穷不逺故智不足以为理勇不足以为强明矣然而君人者在庙堂之上而知四海之外者因物以识物因人以知人也夫冬日之阳夏日之隂万物归之而莫之使至精之感弗召自来待目而昭见待言而使令其于理难矣臯陶喑而为大理天下无虐刑师旷瞽而为太宰晋国无乱政不言之令不视之见圣人所以为师此黄老之术也孔子闲居谓曽参曰昔者明王内修七教外行三至七教修而可以守三至行而可以征明王之守也则必折冲千里之外其征也还师袵席之上曽子曰敢问七教孔子曰上敬老则下益孝上敬齿则下益悌上乐施则下益亮上亲贤则下择交上好徳则下无隠上恶贪则下耻争上亷让则下知节此之谓七教也昔明王之治人也必裂土而封之分属而理之使有司月省而时考之进贤退不肖哀鳏寡养孤独恤贫穷诱孝弟选才能此七者修则四海之内无刑人矣上之亲下也如腹心则下之亲上也如幼子之于慈母矣其于信也如四时而人信之也如寒暑之必騐故视逺若迩非道迩也见明徳也是以兵革不动而威用利不施而亲此之谓明王之守折冲千里之外者也曽子曰何谓三至孔子曰至礼不让而天下理至赏不费而天下之士悦至乐无声而天下之人和何则昔者明王必尽知天下良士之名既知其名又知其实既知其实然后因天下之爵以尊之此谓至礼不让而天下治因天下之禄以富天下之士此之谓至赏不费而天下之士悦如此则天下之明誉兴焉此谓之至乐无声而天下之人和故仁者莫大于爱人智者莫大于知贤政者莫大于能官有徳之君脩此三者则四海之内供命而已矣此之谓折冲千里之外故曰明王之征犹时雨之降至则悦矣此之谓还师袵席之上故扬雄曰六经之理贵于未乱兵家之胜贵于未战此孔氏之术也墨子曰古之人未知为宫室就陵阜而居穴而处故圣王作为宫室为宫室之法髙足以避润湿邉足以圉风寒宫墻之髙足以别男女之礼谨此则止不以为观乐也故天下之人财用可得而足也当今之王为宫室则与此异矣必厚敛于百姓以为宫室台榭曲直之望青黄刻镂之餙为宫室若此故左右皆法而象之是以其财不足以待凶饥振孤寡故国贫而难理也为宫室不可不节古之人未知为衣服时衣皮带茭冬则不轻而煖夏则不轻而凊圣王以为不中人之情故圣人作诲妇人以为人衣为衣服之法冬则练帛足以为轻煖夏则絺绤足以为轻凊谨此则止非以荣耳目观于人也是以其人用俭约而易治其君用财节而易赡也当今之王其为衣服则与此异矣必厚敛于百姓以为文彩靡曼之衣铸金以为钩珠玉以为佩由此观之其为衣服非为身体皆为观好也是以其人淫僻而难治其君奢侈而难諌夫以奢侈之君御淫僻之人欲国无乱不可得也为衣服不可不节此墨翟之术也商子曰法令者人之命也为治之本一兎走百人逐之非以兔可分为百由名分之未定也卖兔满市盗不敢取者由名分之定也故名分未定虽尧舜禹汤且皆加务而逐之名分已定则贫盗不敢取故尧舜圣人之为法令也置官也置吏也所以定分也名分定则大诈贞信巨盗原悫而各自治也申子曰君如身臣如手君设其本臣操其末为人君者操契以责其名名者天地之纲圣人之符张天地之纲用圣人之符则万物无所逃矣动者揺静者安名自名也事自定也是以有道者因名而正之随事而定之昔者尧之治天下也以名其名正则天下治桀之治天下也亦以名其名倚而天下乱是以圣人贵名之正也李斯书曰韩子称慈母有败子而严家无格虏者何也则罚之加焉必也故商君之法刑弃灰于道者夫弃灰薄罪也而被刑重罚也夫轻罪且督而况有重罪乎故人弗敢犯矣今不务所以不犯而事慈母之所以败子则亦不察于圣人之论矣此商鞅申韩之术也由是观之故知治天下者有王霸焉有黄老焉有孔墨焉有申商焉此其所以异也虽经纬殊制救弊不同然康济群生皆有以矣今议者或引长代之法诘救弊之言或引帝王之风讥霸者之政不论时变而务以饰説故是非之论纷然作矣言伪而辩顺非而泽此罪人也故君子禁之正论第十六孔子曰六艺于治一也礼以节人乐以发和书以导事诗以达意易以神化春秋以义故曰入其国其教可知也其为人也温柔敦厚诗教也疏通知逺书教也广博易良乐教也洁浄精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗也疏通知逺而不诬则深于书也广博易良而不奢则深于乐也洁净精微而不贼则深于易也恭俭庄敬而不烦则深于礼也属辞比事而不乱则深于春秋也自仲尼没而微言絶七十子䘮而大义乖战国纵横真伪分争诸子之言纷然散乱矣儒家者盖出于司徒之官助人君顺隂阳明教化者也游文于六经之中留意于仁义之际祖述尧舜宪章文武崇师仲尼此其最髙也然惑者既失精微而僻者又随时抑扬违离道本茍以譁衆取宠此僻儒之患也道家者盖出于史官厯纪成败秉要执本清虚以自守卑弱以自持此君人南面者之术也合于尧之克让易之谦谦此其所长也及放者为之则欲絶去礼乐兼弃仁义独任清虚何以为治此道家之弊也隂阳家者盖出于羲和之官敬顺昊天歴象日月星辰敬授人时此其所长也及拘者为之则牵于禁忌泥于小数舍人事而任鬼神此隂阳之弊也法家者盖出于理官信赏必罚以辅礼制此其所长也及刻者为之则亡教化去仁爱専任刑法而欲以致治至于残贼至亲伤恩薄厚此法家之弊也名家者盖出于礼官古者名位不同礼亦异数孔子曰必也正名乎此其所长也及缴者为之则茍钩鈲析乱而已此名家之弊也墨家者盖出于清庙之守茅屋采椽是以贵俭养三老五更是以兼爱选士大射是以上贤宗祀严父是以右鬼顺四时而行是以非命以孝示天下是以上同此其所长也及蔽者为之见俭之利因以非礼推兼爱之意而不知别亲踈此墨家之弊也纵横家者盖出于行人之官孔子曰使乎使乎言当权事制宜受命而不受辞此其所长也及邪人为之则上诈谖而弃其信此纵横之弊也杂家者盖出于议官兼儒墨合名法知国体之有此见王理之无不贯此其所长也及荡者为之则漫羡而无所归心此杂家之弊也农家者盖出于农稷之官播百谷劝耕桑以足衣食孔子曰所重人食此其所长也及鄙者为之则欲君臣之并耕誖上下之序农家之弊也文子曰圣人之从事也所由异路而同归秦楚燕魏之歌异转而皆乐九夷八狄之哭异声而皆哀夫歌者乐之微也哭者哀之效也愔愔于中而应于外故在所以感之矣论曰范晔称百家之言政者尚矣大畧归乎宁固根柢革易时弊也而遭运无恒意见偏杂故是非之论纷然乖当尝试论之夫世非骨庭人乖鷇饮理迹万肇情故萌生虽周物之智不能研其推变山川之奥未足况其纡险则应裕适事难以常条何以言之若夫𤣥圣御代则大同极轨施舍之道宜无殊典而损益迭运文朴递行用明居晦回遹于曩时兴戈陈爼参差于上世及至戴黄屋服絺衣丰薄不齐而致治则一亦有宥公族黥国讐寛躁已隔而防非必同此其分波而共源百虑而一致者也若乃偏情矫用则枉直必过故葛屦履霜弊由崇俭楚楚衣裳戒在穷奢踈禁厚下以尾大陵弱敛威峻法以苛薄分崩斯曹魏之刺所以明乎国风周秦末轨所以彰于微灭故用舍之端兴败资焉是以繁简唯时寛勐相济刑书镌鼎事有可详三章在令取贵能约大叔致勐政之襃国子流遗爱之涕宣孟改冬日之和平阳修画一之法斯实弛张之𢎞致庶可以徴其统乎数子之言当世失得皆悉究矣然多谬通方之训好申一隅之説贵清净者以席上为腐议束名实者以柱下为诞辞或推前王之风可行于当年有引救弊之规宜流于长世稽之笃论将为蔽矣由此言之故知有法无法因时为业时止则止时行则行动不失其时其道光明非至精者孰能通于变哉长短经卷三长短经卷四钦定四库全书长短经卷四唐赵㽔撰霸图第十七臣闻周有天下其理三百余年成康之隆也刑措四十余年而不用及其衰也亦三百余年故五伯更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行强凌弱衆暴寡田常簒齐六卿分晋并为战国此人之始苦也于是强国务攻弱国务守合纵连衡驰车毂击介胄生虮虱人无所告诉及至秦蚕食天下并吞战国一海内之政坏诸侯之城法严政峻谄䛕者衆使䝉恬将兵北攻胡尉佗将卒以戍粤宿兵无用之地人不聊生始皇崩天下大叛陈胜吴广举于陈武臣张耳举于赵项梁举吴田儋举齐景驹举郢周市举魏韩广举燕穷山通谷豪杰并起而亡秦族矣汉髙祖名邦字季姓刘氏沛国丰邑人为泗上之亭长秦二世元年陈胜等起胜自立为楚王沛人杀其令立髙祖为沛公时项梁止薛沛公往从之共立义帝约曰先入咸阳者王之秦将章邯大败项梁于定陶梁死章邯以为楚不足忧乃北伐赵楚使项羽等救赵遣沛公别将西入闗沛公遂攻宛降之攻武闗大破秦军入咸阳与秦人约法三章遣兵拒闗欲王闗中是时项羽破秦军于河北率诸侯兵四十万至鸿门欲击沛公沛公因项伯自解于羽羽遂杀子婴而东都彭城立沛公为汉王王巴汉于是用韩信䇿乃东伐还定三秦田荣怨项王之不已立杀田市自立为齐王羽北击灭齐而使九江王杀义帝于郴汉王为之缟素发丧临三日以告诸侯汉王因项羽之撃齐率诸侯之师五十六万东袭楚破彭城羽闻之留其将撃齐自以精兵三万归撃汉汉王与羽大战彭城下汉王不利出梁地至虞谓左右曰孰能为使淮南王黥布令发兵背楚留项王于齐数月我之取天下可以万全随何乃使淮南説布背楚汉王如荥阳使韩信击魏王豹虏之汉遂与楚相距于荥阳楚围汉王用陈平计间得出入关収兵欲复东辕生説汉王出军宛叶引项王南渡使韩信等得集河北羽果引兵南渡如其䇿韩信与张耳以兵数万东下井陉撃赵破之乃报汉因请立张耳为赵王以抚其国汉王从之十二月汉王拒楚于成臯飨师欲复战郎中郑忠説曰王髙垒深壁勿与战使刘贾佐彭越入楚地焚其积聚破楚师必矣项羽乃东击彭越留曹无咎守成臯时汉数困荥阳成臯计欲捐成臯以东屯巩洛以距楚用郦生计复守成臯羽初东嘱曹咎曰汉挑战慎勿与战勿令汉得东而已咎乃出战死汉王遂进兵取成臯羽闻咎破乃还军广武间为髙坛置太公于其上汉王遣侯公説羽求大公羽乃与汉约中分天下割鸿沟以西为汉以东为椘归汉王父母及吕氏项王解而东汉王欲西张良曰今汉有天下大半而诸侯皆附椘兵疲食尽此天亡椘之时不如因其东而取之汉王乃追羽与齐王韩信魏相彭越期㑹撃楚皆不㑹用张良计信等皆进兵围羽垓下遂灭项氏都洛阳用娄敬䇿徙都长安有吿椘王韩信反用陈平计擒之废为淮隂侯陈豨为代相与韩信王黄等反豨自立为代王上自往破之尉佗王南越反髙祖使陆贾赐尉佗印绶为南越王令称臣奉汉约髙祖在位十二年崩年六十二恵帝立吕后临政景帝时吴楚反征平之崩太子彻立崩子勿陵立崩立武帝孙昌邑王贺废立武帝曽孙询崩立太子奭崩立太子鷔崩立宣帝孙定陶恭王子欣崩立帝弟中山孝王衎伪新室王莽者成帝舅王曼之子元帝王皇后之姪也元帝崩成帝即位以元舅鳯为大司马兄弟五人皆为侯曼早卒鳯将薨以莽託太后封为新都侯五侯竞为僣起治第舎莽幼孤贫独折节恭谨当世名士多为莽言上由是贤之拜为侍中时成帝废许后立赵飞燕飞燕女弟为昭仪昭仪害后宫皇太子帝无嗣乃立定陶王欣为皇太子莽以发定陵侯淳于长大姦拜为大司马时年三十八成帝崩哀帝即位立皇后傅后封后父傅晏为孔郷侯帝母丁后曰恭皇太后舅丁明为安阳侯莽乞骸骨避丁傅也哀帝崩时莽以侯在第太皇太后令莽备佐丧事复为大司马徴立中山王为帝太皇太后临朝莽秉政百官总已以听于莽平帝崩莽徴宣帝𤣥孙广成侯子婴立之年三嵗遂谋居摄如周公故事东都太守翟义反败死莽自谓威徳遂盛获天人之助用铜匮符命遂即真其九年赤眉贼起十四年世祖起兵与王匡等共立刘圣公为更始皇帝莽遣王寻王邑击更始二人兵败于昆阳汉兵遂入城中人皆降莽走渐台蔵于室中北隅间校尉孙宾就斩莽遂𫝊首诣更始于宛世祖光武皇帝讳秀字文叔南阳蔡阳人髙皇帝之九代孙也王莽末天下连嵗灾蝗寇盗蜂起时世祖避吏新野因卖谷宛宛人李通以图䜟説世祖世祖于是与通弟李轶起于宛兄伯升起于舂陵邓晨起于新野㑹衆兵击长聚新市人王匡等立刘圣公为天子而害伯升号更始元年更始便世祖为偏将军徇昆阳王莽闻汉帝立大惧遣大司徒王寻大司空王邑将兵百万撃世祖于昆阳世祖破之三辅豪杰共诛王莽𫝊首诣宛更始以世祖行大司马事持节北渡河镇慰州郡王郎诈为成帝子子舆立为天子都邯郸遣使降下郡国世祖灭之世祖威声日盛更始疑虑乃遣使立世祖为萧王令罢兵与诸将有功者还长安遣苗鲁为幽州牧韦顺为上谷守并北之郡世祖辞不就徴斩苗鲁等自是始贰于更始是时长安政乱四方背叛皆平之赤眉贼入函闗攻更始世祖遣邓禹引兵而西以乗更始赤眉之乱于是诸将上尊号乃命有司设坛于鄗南千秋亭五成陌即皇帝位十月驾东幸洛阳赤眉降平隗嚣灭公孙述天下大定崩于南宫时年六十三末孙灵帝用奄人曹节等矫制诛太𫝊陈蕃李膺其党人皆禁锢中平九年黄巾贼起灵帝崩太子辩即位董卓入朝因废帝为𢎞农王而立献帝李傕逼帝东迁曹操迁帝都许操薨帝逊位于曹丕魏太祖武皇帝沛国谯人也姓曹讳操字孟徳灵帝时为典军校尉汉末奄䜿擅权何进谋诛奄䜿太后不听进乃召四方勐将使引兵向京师欲以恐刼太后董卓至废帝为𢎞农王而立献帝京师大乱太祖亡出关至陈留散家财合义于己吾与后将军袁术冀州刺史韩馥豫州刺史孔伷兖州刺史刘岱渤海太守袁绍同时俱起衆合数万推绍为盟主曹公行称奋武将军卓闻兵起乃徙天子都长安卓留兵屯洛阳司徒王允与吕布杀卓杨奉韩暹以天子还洛阳太祖至洛阳衞京邑暹遁去太祖以洛阳烧焚残破奉天子都许下诏责袁绍以地广兵强专自树党不闻勤王之师绍遂攻许太祖破之官渡绍呕血死太祖讨绍子谭尚于黎阳尚与熈奔辽东太守公孙康斩尚熈送其首遂平河北太祖征刘表㑹表卒子琮降闗中诸将马超韩遂成宜等反曹公破之天子䇿命公为魏王二十五年薨于洛阳子丕嗣受汉禅崩子睿嗣崩子齐王芳立废髙贵乡公髦立废常道乡公璜立璜禅晋晋髙祖宣皇帝名懿字仲达姓司马河内温人也仕于魏武之世厯文明二帝居将相之位平孟达灭公孙度擒王凌魏明帝崩遗诏使帝为太尉与大将军曹爽辅少主帝诛曹爽宣帝崩子师代为相镇东将军毋丘俭扬州刺史文钦反征平之景帝崩弟昭代为相辅政为司空诸葛诞据夀春反奉诏征平之伐蜀擒刘禅于时政出于权臣人君主祭而已魏帝不能容自勒兵攻相府太祖用长史贾充计逆战舎人成济执杀魏帝太祖崩子炎受魏禅既受魏禅用羊祜杜预计征吴平之立二十五年崩太子衷立惠帝不慧妃贾充女为皇后后秉权杀杨骏废太后诛太宰汝南王亮太保衞瓘戮椘王玮殒太子遹用赵王伦为相国伦恶司空张华仆射裴頠正直矫诏诛之伦遂簒帝位于是齐王攸之子冏与帝弟成都王颕等起义兵诛伦颕于是镇邺并州刺史东瀛公腾安北将军王浚又起兵讨颕颕败挟天子南奔洛后惠帝复位帝弟长沙王又譛冏诛之由是戎狄并兴四方阻乱遂分为三十六国惠帝立十四年崩弟豫章王炽立都长安为刘聪所杀懐帝崩立吴王晏子业是为愍帝亦为刘聪所杀中宗元皇帝睿乃兴于江东帝在位十六年崩太子绍立王敦威振内外将谋为逆肃宗征破之三年肃宗崩至孝武帝昌明立简文皇帝三子羝贼苻坚㓂淮南晋冠军将军谢𤣥等大破坚于淝水坚还长安二十一年帝崩自后遂干戈相继至安帝为桓𤣥所簒宋祖刘裕平𤣥至恭帝遂禅于宋髙祖武皇帝姓刘名裕字徳舆彭城人桓𤣥簒晋髙祖与刘毅何无忌等潜谋匡复起兵平𤣥奉天子反正因居将相之任封豫州郡公蜀贼谯纵称王髙祖遣将征平之姚泓僣号于西京髙祖征平之擒泓鲜卑慕容超据守青州称燕王髙祖征擒超贼卢循据南海因髙祖北伐乗虚下袭建业髙祖还乃平之刘毅据荆州贰于髙祖髙祖遣将征诛毅荆州刺史司马休之反征之晋帝加髙祖位相国总百揆扬州牧封十郡为宋公晋安帝崩大司马瑯琊王即位徴帝入辅禅位于宋永初元年六月丁夘即帝位于南郊设坛柴燎告天礼毕备法驾幸建康宫临太极前殿大赦改元在位三年崩立太子义符废立冝都王义隆弑立武陵王骏崩立太子子业崩立湘东王彧崩立太子昱崩立顺帝准逊位于齐萧道成凡八代六十年齐太祖髙皇帝讳道成姓萧氏东海兰陵人也为辅国将军宋明帝初㑹稽太守寻阳王子房及在东诸郡起兵徐州刺史薛安都据彭城归魏遣从子索儿攻淮隂晋安王勋遣临川内史张淹自鄱阳道入三吴帝并讨平之使镇淮隂七年徴还都至拜常侍明帝崩遗诏使与袁粲共掌机事江州刺史桂阳王休范举兵反帝讨平之迁中领军苍梧王深相猜忌常语左右杨玉夫伺织女度报我是夜七夕玉夫惧取千牛刀杀之帝乃迎立顺帝荆州刺史沈攸之反帝讨之进位相国封齐公备九钖四月宋帝禅位于齐甲午即皇帝位于南郊柴燎告天礼毕备法驾幸建康宫临太极前殿大赦改元建元四年崩立太子赜崩立太孙昭业崩立弟昭文废立西昌侯鸾崩立太子宝卷崩立和帝宝融以位禅梁梁髙祖武皇帝名衍姓萧氏为巴陵王法曹后为竟陵王子良八友魏将王肃攻司州帝破之以功封建康郡男齐明帝崩东昏即位遗诏以帝为都督雍州刺史长兄懿被害帝起义戊申帝发自襄阳郢鲁诸城及诸将并降壬午帝镇石头命衆军围六门卫尉张稷斩东昏以黄油里首送军平京邑齐和帝以位禅梁帝即位太清元年齐司徒侯景以十三州内属侯景反至京师幽帝而崩侯景立武帝太子纲为帝又为景所杀湘东王绎于荆州使王僧辩等平侯景𫝊首江陵景子湘东王即位于江陵魏使万纽于谨来攻梁王萧詧率衆㑹之帝见执魏人戕帝江陵既䧟王僧辩陈霸先等议立帝子方智于江州奉迎至建业即位太平二年禅位于陈陈髙祖武皇帝姓陈氏名霸先吴兴长城人也梁武帝时为直阁将军侯景反髙祖率所领与侯景大战侯景败死湘东王即位授南徐州刺史还镇京口承圣三年西魏攻陷西台髙祖与王僧辩立晋安王进帝位司空僧辩又与齐氏和新纳贞阳侯髙祖以为不义潜师袭王僧辩于石头克之是夜缢僧辩贞阳侯逊位晋安王复立徐嗣徽北引齐师遣萧轨等四十六将济江至莫府山髙祖并破之进帝位丞相进爵为陈王永定三年梁帝禅位于陈三年上崩立弟子蒨崩立太子伯宗废立顼崩立太子叔宝是为长城公也叔宝在东宫好学有文艺及即位躭酒色隋文帝初受周禅甚敦隣好宣帝崩遣使赴弔修敌国之礼书称名顿首而后主骄奢书末云想彼统内如宜此宇宙清泰隋文帝不悦以示朝臣贺若弼杨素等以为主辱再拜请罪并求致讨文帝曰我为人父母岂可限一衣带水而不拯之乎命作战舩以晋王广为元帅督八十总管以致讨韩擒虎入自南掖门文武各官皆遁出擒后主晋王广入据台城送后主于东宫已后主与王公百司发自建邺之长安及至京师列陈舆服引后主及王公使宣诏让后主后主屏息不能对封长城公至仁夀四年终于洛阳隋髙祖姓杨氏名坚周武帝初为隋州刺史女为太子妃周宣帝立拜为大司马宣帝崩立靖帝进爵为隋王遂禅位焉改号开皇元年九年平陈废太子勇为庶人立晋王广为皇太子髙祖崩太子即位炀帝无道盗贼蜂起十三年幸江都李宻设坛于巩自署为魏公梁归都据夏州刘武周杀太原留守王恭举兵反窦建徳自号夏王朱粲自号楚王刘元进据吴都炀帝闻羣贼起大惧使冯慈明徴兵东都诏唐国公渊镇太原五月甲子唐公举义兵遥尊炀帝为太上皇立代王侑为天子行伊霍故事𫝊檄天下闻之响应秋七月唐公将西图长安仗白旗誓衆于太原之野被甲三万留公子元吉守太原义师次霍邑隋武牙郎将宋老生拒义师时连雨不霁粮运不给又讹言突厥将袭太原唐公惧命旋师用秦王谏乃止老生背城一战斩之平霍邑冬十月义师次长乐宫卫文昇挟代王乗城拒守十一月平京师尊代王为天子改元义宁时炀帝将之丹阳而大臣将卒皆北人不愿南迁咸思归宇文化及因百姓之不堪命杀炀帝于江都隋室王侯无少长皆斩之立嗣王浩为天子化及为丞相五月戊子天子侑逊位于别宫禅位于唐都长安己巳王世充段达等立越王侗为皇帝于洛阳六月宇文化及自江都至彭城据黎阳称许李宻率大军壁清淇敦煌张守一闻宻之拒化及也説越王以讨越王不用其䇿用孟琮计与宻连和李宻无东都之虑尽鋭攻化及破之宻自败化及益以骄傲越王命王世充撃宻宻不用祖君彦计师败绩遂西奔京师寻谋叛杀之大唐武徳二年王世充杀越王侗于洛阳僣称尊号隋氏灭矣论曰干宝称帝王之兴必俟天命茍有代谢非人事也尧舜内禅体文徳也汉魏外禅顺大名也汤武革命应天人也髙光争伐定功业也各因其运而得天下随时之义大矣范煜曰自古丧大业絶宗禋其所以致削弱祸败者盖渐有由矣三代以嬖色取祸嬴氏以奢虐致灾西京自外戚失祚东都縁阉尹倾国成败之来先史商之乆矣自秦汉迄于周隋观其兴亡虽亦有数然大扺得之者皆因得贤豪为人兴利除害其失之也莫不因任用羣小奢汰无度孔子曰以约失之者鲜矣又曰逺佞人去僻恶有㫖哉长短经卷四长短经卷五钦定四库全书长短经卷五唐赵㽔撰七雄畧苐十八臣闻天下大器也羣生重蓄也器大不可以独理蓄重不可以自守故划野分疆所以利建侯也亲踈相镇所以关盛衰也昔周监二代立爵五等封国八百同姓五十五深根固本为不可拔者也故盛则周召相其治衰则五霸扶其弱所以夹辅王室左右厥世此三圣制法之意然厚下之典弊于尾大自幽平之后日以陵夷爵禄多出于陪臣征伐不由于天子吴并于越晋分为三郑兼于韩鲁灭于楚海内无主四十余年而为战国矣秦据势胜之地骋狙诈之兵蚕食山东山东患之蘓秦洛阳人也合诸侯之纵以賔秦张仪魏人也破诸侯之纵以连横此纵横之所起也苏秦初合纵至燕说燕文侯曰燕东有朝鲜辽东北有林胡楼烦西有云中九原南有唿沲易水地方二千余里带甲数十万车六百乘骑六千匹粟支数年南有碣石鴈门之饶北有枣栗之利民虽不田作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕所以不犯冦被甲兵者以赵为之蔽其南也秦赵相毙而王以全燕制其后此所以不犯冦也且夫秦之攻燕也踰云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之军军于东垣矣渡唿沲涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重于千里之外计无过于此者是故愿大王与赵从亲天下为一则燕国必无事矣燕文侯许之蘓秦如赵说赵肃侯曰臣窃为君计莫若安民无事且无庸有事民为也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安君诚能听臣燕必致毡裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可受封侯夫割地包利五伯之所以覆军擒将而求也封侯贵戚汤武所以放弑而争也今君高拱而两有之此臣之所为君愿也夫秦下轵道则南阳危刼韩包周则赵自操兵据卫取淇卷则齐必入朝秦秦欲已得乎山东则必举兵而向赵矣秦甲渡河踰漳据番吾则兵必战于邯郸之下矣此臣之所为君危也当今之时山东之建国莫强于赵赵地方二千余里带甲数十万车千乘骑万匹粟支数年西有常山南有河漳东有清河北有燕燕固弱国不足畏也秦之所害于天下莫如赵然而秦不敢举兵而伐赵者何也畏韩魏之议其后也然则韩魏赵之南蔽也秦之攻韩魏也无名山大川之险稍稍蚕食之傅国都而止韩魏不能支秦必入臣于秦秦无韩魏之䂓则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乘卒不过三万立为天子诚得其道也是故明主外料其敌之强弱内度其士卒贤不肖不待两军相当而胜败存亡之机固已形于胷中矣岂掩于衆人之言而以冥冥决事哉臣窃以天下之地图按之诸侯之地五倍于秦料度诸侯之卒十倍于秦六国并力西面而攻秦秦必破矣今西面而事之见臣于秦夫破人之与见破于人臣人之与见臣于人也岂可同日而论哉夫衡人者皆欲割诸侯之地以与秦秦成则髙台榭美宫室听笙竽之音国被秦患而不与其忧是故衡人日夜务以秦权恐愒诸侯以求割地愿大王熟计之臣闻明主絶疑去谗屏流言之迹塞朋党之门故尊主强兵之臣得陈忠于前矣故窃为大王计莫若一韩魏齐楚燕从亲以叛秦合天下之将相㑹于洹水之上通质刑白马而盟约曰秦攻楚齐魏各出鋭师以佐之韩絶其粮道赵涉河漳燕守常山之北秦攻韩魏则楚絶其后齐出鋭师以佐之赵涉河漳燕守云中秦攻齐则楚絶其后韩守成臯魏塞其粮道赵涉河漳博闗燕出鋭师以佐之秦攻燕则赵守常山楚军武闗齐涉渤海韩魏皆出鋭师以佐之秦攻赵则韩军宜阳楚军武闗魏军河外齐涉清河燕出鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰善蘓秦如韩説韩宣王曰韩北有巩洛成臯之固西有宜阳商坂之塞东有宛穰洧水南有陉山地方九百余里带甲数十万天下之强弓劲弩皆从韩出韩卒超足而射百发不暇止远者栝洞胷近者镝掩心韩之劒㦸则龙泉太阿皆陆断牛马水截鹄鴈夫以韩卒之劲与大王之贤乃西靣而事秦交臂而服焉羞社稷而为天下笑无大于此者也是故愿大王熟计之大王无事秦事秦必求宜阳成臯今兹効之明年又复求割地与之则无地以给之不与则弃前功而受后祸且夫大王之地有尽而秦之求无已以有尽之地而逆无已之求此所谓市怨结祸者不战而地已削矣臣闻鄙谚曰宁为鸡口无为牛后今王西靣交臂而臣事秦何异于牛后乎夫以大王之贤挟强韩之兵而有牛后之名窃为大王羞之韩王勃然作色按劒太息曰寡人虽不不能事秦从之蘓秦如魏説魏襄王曰大王之地南有鸿沟陈汝东有淮颍煑枣西有长城之界北有河外卷衍地方千里地名虽小然而田与舍庐曾无刍牧之地人民之衆车马之多日夜行不絶輷輷殷殷若有三军之衆魏天下之强国也王天下之贤主也今乃有意西面而事秦称东藩筑帝宫受冠带祠春秋臣窃为大王耻之臣闻越王勾践战弊卒三千擒夫差于干遂武王卒三千革车三百乘制纣于牧野岂其卒衆哉诚能奋其威也今窃闻大王之卒武士二十万仓头奋击二十万厮徒十万车六百乘骑六千匹此过越王句践武王逺矣今乃听于羣臣之説而欲臣事秦夫事秦必割地以劾实故兵未用而国已亏矣夫为人臣割其主之地以外交偷取一旦之功而不顾其后破公家而成私门外挟强秦之势以内刧其王以求割地愿大王熟察之周书曰绵绵不絶蔓蔓奈何毫釐不伐将用斧柯前虑未定后有大患将奈之何大王诚能听臣六国从亲専心并力则必无强秦之患故敝邑赵王使臣効愚计奉明约在大王诏之魏王曰谨奉教苏秦如齐説齐宣王曰齐南有泰山东有琅邪西有清河北有勃海此四塞之国也临淄甚富而实其民无不吹竽鼔瑟弹琴击筑鬬鸡走狗六博蹴踘者也临淄之途车毂击人肩摩连袵成帷举袂成幕挥汗成雨家殷人足志髙气扬夫以大王之贤与齐之强天下莫能当也今乃西面事秦窃为大王羞之且夫韩魏之所以畏秦者为与秦接境壤界也兵出相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后也是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径于亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后是故恫疑虚喝骄矜而不敢进夫不深料秦之无奈齐何也而欲西面事之是羣臣之计过也今无臣秦之名而有强国之实故愿大王少留意计之齐王曰善蘓秦如楚説威王曰楚天下之强国也王天下之贤主也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乘骑万匹粟支十年此霸王之资也夫以楚之强大王之贤天下莫能当也今乃西面而事秦则诸侯莫不西面而朝章台之下矣秦之所害莫如楚楚强则秦弱秦强则楚弱其势不两立故为大王计莫如从亲以孤秦大王不从亲秦必起两军一军出武闗一军下黔中则鄢郢动矣臣闻治之其未乱也为之其未有患至而后忧之则无及也故愿大王早熟计之大王诚能听臣臣请令山东之国奉四时之献以承大王之明诏委社稷奉宗庙陈士厉兵在大王所用之故纵合则楚王横成则秦帝今释霸王之业而有事人之名窃为大王不取也夫秦虎狼之国也有吞天下之心秦天下之仇讐也衡人皆欲割诸侯之地以事秦此所谓养仇而奉讐大逆不忠无过此者故从亲则诸侯割地以事楚衡合则楚割地以事秦此两䇿者相去远矣二者大王何居焉故敝邑赵王使臣効愚计奉明约在大王之诏诏之楚王曰善谨奉社稷以从六国既合纵蘓秦为纵约长北报赵赵肃侯封秦为武安君乃投纵约书于秦秦不敢闚兵函谷十五年后张仪为秦连横説魏王曰魏地方不至千里卒不过三十万地四平诸侯四通条达辐凑无名山大川之限从郑至梁二百余里车驰人走不待倦而至梁南与楚境西与韩境北与赵境东与齐境卒戍四方守亭障者不下十万梁之地势固战场也梁南与楚不与齐齐攻其东东与齐不与赵赵攻其北不合于韩则韩攻其西不亲于楚则楚攻其南此所谓四分五裂之道也且诸侯之为纵者将以安社稷尊主强兵显名也今为纵者一天下约为昆弟刑白马以盟洹水之上以相坚也而亲昆弟同父母尚有争钱财而欲恃诈伪反覆蘓秦之谋其不可成亦以明矣大王不事秦秦下兵攻河外据卷衍酸枣刦卫取阳晋则赵不南赵不南则梁不北梁不北则纵道絶纵道絶则大王之国欲无危不可得也秦折韩而攻梁韩怯于秦秦韩为一梁之亡立可须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣大王不听秦秦下甲士而东伐虽欲事秦不可得也且夫从人多奋辞而少可信説一诸侯而成封侯之业是故天下之逰谈士莫不日夜搤腕瞋目切齿以言纵之便以説人主人主贤其辩而牵其説岂得无眩哉臣闻之积羽沉舟羣轻折轴衆口铄金故愿大王审计定议魏王于是倍纵约而请成于秦张仪説楚怀王曰秦地半天下兵敌四国被山帯河四塞以为固虎贲之士百有余万车千乗骑万匹粟如丘山法令既明士卒安乐主明以严将智以武虽无出甲席卷常山之险必折天下之嵴天下后服者先亡矣且夫为纵者无以异驱羣羊而攻勐虎虎之与羊不格明矣今王不与虎而与羣羊臣窃以为大王之计过也凡天下强国非秦而楚非楚而秦两国交争其势不两立大王不与秦秦下甲据宜阳韩之上地不通下兵河东成臯韩必入臣则梁亦从风而动秦攻楚之西韩攻其北社稷安得无危臣闻兵不如者勿与挑战粟不如者勿与持久秦西有巴蜀大舩积粟起于汶山浮江而下至楚三千余里舫舟载卒一舫载五十人日行三百里里数虽多然不费牛马之力不至十日而拒扞闗矣扞闗惊则从境以东尽城守矣黔中巫郡非王之有也秦举甲出武闗南面而伐则北地絶秦兵之攻楚也危虽在三月之内而楚待诸侯之救在半嵗之外此其势不相及也夫待弱国之救忘强秦之祸此臣为大王患也大王尝与呉人战五战而三胜阵卒尽矣偏守新城存民苦矣臣闻功大者易危而人弊者怨上夫守易危之功而逆强秦之心臣窃为大王危之凡天下而信约从亲者蘓秦封为武安君也蘓秦相燕即隂与燕王谋伐齐破齐而分其地乃佯为有罪出走入齐齐王因受而相之居二年而觉齐王大怒车裂蘓秦于市夫以一诈伪之蘓秦而欲经营天下混一诸侯其不可成亦明矣今秦与楚接境壤界固形亲之国也大王诚能听臣臣请使秦太子入质于楚楚太子入质于秦请以秦女为大王箕帚之妾効万室之都以为汤沐之邑长为昆弟之国终身无相攻臣以为计无便于此者楚王乃与秦从亲张仪如韩説韩宣王曰韩地险恶山居五谷所生非菽而麦地方不过九百里无二年之食料大王之卒悉举不过三十万而厮徒负养在其中矣今秦带甲百万车千乘骑万匹虎贲之士跿跔科头贯颐奋㦸者不可胜数山东被甲蒙胄以㑹战秦人捐甲徒裼以趋敌左挈人头右挟生虏秦逐山东之卒犹孟贲之与怯夫以轻重相压犹乌获之与婴儿诸侯不料地之弱食之寡而听纵人之甘言好辞比周以相饰诳误其主无过此者大王不事秦秦下甲据宜阳断韩之地东取成臯荥阳则鸿台之宫桑林之苑非王有也夫塞成臯絶上地则王之国分矣故为大王计莫如为秦秦之所欲弱莫如楚而能弱楚者莫如韩非以韩能强于楚也其势然也今西面而事秦以攻楚秦王必喜夫攻楚而私其地转祸而悦秦计无便于此者宣王听之张仪説齐愍王曰天下强国无过齐者大臣父兄殷衆富乐然为大王计者皆为一时之説不顾百代之利纵人説大王者必曰齐西有强赵南有韩梁齐负海之国也地广民衆兵强士勇虽有百秦将无奈齐何也大王贤其説而不计其实臣闻齐与鲁三战而鲁三胜国以危亡随其后虽有战胜之名而有破亡之实是何也齐大而鲁小也今秦之与齐也犹齐之与鲁也今秦楚嫁女娶妇为昆弟之国韩献宜阳魏効河外赵入朝歌渑池割河间以事秦大王不事秦秦驱韩梁攻齐之南地赵兵渡清河指博关临菑即墨非王有也国一旦见攻虽欲事秦不可得也是故愿大王熟计之齐王许之张仪説赵王曰敝邑秦王使臣効愚于大王大王收天下以賔秦秦兵不敢出函谷关是大王之威行于山东敝邑恐惧慑伏缮甲厉兵唯大王有意督过之也今以大王之力举巴蜀并汉中包两周迁九鼎守白马之津秦虽僻逺然而心忿含怒之日乆矣今有敝甲彫兵军于渑池愿渡河据番吾㑹战邯郸之下以甲子合战以正殷之事故使臣先以闻于左右凡大王之所信为纵者恃蘓秦蘓秦荧惑诸侯以是为非以非为是欲反覆齐国而自令车裂于市夫天下之不可一混齐亦明矣今楚与秦为昆弟之国而韩梁称为东藩之臣齐献鱼盐之地此断赵之右臂也夫断右臂而与人鬬失其党而孤居求欲无危岂可得乎今秦发三军其一军塞午道告齐使兴师渡河军于邯郸之东一军军于成臯驱韩梁军于河外一军军渑池约四国而攻赵赵服必四分其地是故不敢匿意隠情先以闻于左右臣窃为大王计莫如与秦王遇于渑池面相见而口相约请案兵无攻愿大王之定计赵肃侯许之张仪説燕昭王曰大王之所亲信莫如赵昔赵襄子尝以其姊为代王妻欲并代约与赵王遇于句注之塞乃令工人作为金斗长其尾令可以击人与代王饮隂告厨人曰即酒酣乐进热啜反斗以击之于是酒酣乐取热啜厨人进斟因反斗击代王杀之肝脇涂地其姊闻之因磨笄以自杀至今有磨笄之山天下莫不闻夫赵王之狼戾无亲大王之所明见且以赵为可亲乎赵兴兵攻燕再围燕都而刼大王大王割十城以谢今赵王已入朝渑池効河间以事秦今大王不事秦秦下甲云中九原驱赵而攻燕则易水长城非王有也今王事秦秦王必喜赵不敢妄动是西有强秦之援南无齐赵之患是故愿大王熟计之燕王听张仪张仪归报秦于是楚人李斯梁人尉缭説于秦王曰秦自孝公已来周室卑微诸侯相兼关东为六国秦之乘势侵诸侯葢六代矣今诸侯服秦譬若郡县其君臣俱恐若或合纵而出不意此乃智伯夫差愍王所以亡也愿王无爱财赂其豪臣以乱其谋秦不过亡三十万金则诸侯可尽秦王从其计隂遣谋士赍金玉以逰诸侯诸侯名士可与财者厚遗给之不肯者利劒刺之离其君臣之计乃使良将随其后遂并诸侯秦既呑天下患周之败以为弱见夺于是笑三代荡灭古法削去五等改为郡县自号为皇帝而子弟为匹夫内无骨肉本根之辅外无尺土蕃翼之卫吴陈奋其白梃刘项随而毙之故曰周过其厯秦不及其数国势然也汉兴之初海内新定同姓寡少惩亡秦孤立之败于是割裂疆土立爵二等功臣侯者百有余邑尊王子弟大启九国国大者跨州兼郡连城数十可谓矫枉过正矣然高祖创业日不暇给孝恵享国之日浅高后女主摄位而海内晏然无狂狡之忧卒折诸吕之难成太宗之基者亦赖之于诸侯也夫原本以末大流滥以致溢小者淫荒越法大者睽孤横逆以害身䘮国故文帝采贾生之议分齐赵景帝用晁错之计削吴楚武帝施主父之筞推恩之令景遭七国之难抑诸侯减黜其官武有淮南衡山之谋作左官之律设附益之法诸侯唯得衣食租税不与政事至于哀平之际皆继体苖裔亲属疏远生于帷之中不为士民所尊故王莽知汉中外殚微本末俱弱无所忌惮生其姦心因母后之权假伊周之称専作威福庙堂之上不降阶序而运天下诈谋既成遂据南面之尊分遣五威之吏驰𫝊天下班行符命汉诸侯王蹶角稽首奉上玺绂唯恐居后岂不哀哉及莽败天下云扰光武中兴纂隆皇统而犹遵覆车之遗辙养丧家之宿疾仅及数世姦宄充斥卒有强臣専朝则天下风靡一夫纵横则城池自夷岂不危哉在周之难兴王室也放命者七臣干位者三子嗣王委其九鼎凶族据其天邑钲鼙震于阃宇锋镝流于绛阙然祸止畿甸害不覃及天下晏然以治待乱是以宣王兴于共和襄恵振于晋郑岂若二汉阶闼蹔扰而四海已沸孽臣朝入而九服夕乱哉远惟王莽簒逆之事近览董卓擅权之际亿兆悼心愚智同痛岂世乏曩时之臣士无匡合之志欤葢逺绩屈于时异雄心挫于卑势耳魏太祖武皇帝躬圣明之姿兼神武之畧龙飞谯沛凤翔兖豫观五代之存亡而不用其长筞覩前车之倾覆而不改其辙迹子弟王空虚之地君不使之人权均匹夫势齐凡庶内无深根不拔之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼武军之任或比国数人或兄弟并据而宗室子弟曾无一人闲厕其间与相维持非所以强干弱枝备万一之虑也时不用其计后遂凌夷此周秦汉魏立国之势是以究其始终强弱之势明鉴戒焉论曰周有天下八百余年后代衰微而诸侯纵横矣至末孙王赧降为庶人犹䏻枝叶相持名为天下共主当是时也楚人问鼎晋侯请隧虽欲阚周室而见阨诸姬夫岂无姦雄頼诸侯以维持之也故语曰百足之虫至死不僵扶之者衆此之谓乎及嬴氏擅塲惩周之失废五等立郡县君有海内而子弟为匹夫功臣効勤而干城无茅土孤制天下独擅其利身死之日海内分崩陈胜偏袒唱于前刘季提劒兴于后虎啸龙睇遂亡秦族夫刘陈诸杰布衣也无吴楚之势立锥之地然而驱白徒之衆得与天子争衡者百姓思乱无诸侯勤王之可惮也故语曰夫乱政虐刑所以资英雄而自速祸也此之谓矣夫伐深根者难为功摧枯朽者易为力今五等深根者也郡县枯朽者也故自秦以下迄于周隋失神器者非侵弱得天下者非持乆国势然也呜唿郡县而理则生布衣之心五等御代则有縦横之祸故知法也者皆有弊焉非谓侯伯无可乱之符郡县非致理之具但经始圗其多福虑终取其少祸故贵于五等耳圣人知其如此是以兢兢业业日慎一日修徳以镇之择贤而使之徳修贤择黎元乐业虽有汤武之圣不能兴矣况于布衣之细而敢偏袒大唿哉不可不察长短经卷五长短经卷六钦定四库全书长短经卷六唐赵蕤撰三国权第十九论曰臣闻昔汉氏不纲网漏兇狡袁本初虎视河朔刘景升鹊起荆州马超韩遂雄据于闗西吕布陈宫窃命于东夏辽河海岱王公十数皆阻兵百万鐡骑千羣合从缔交为一时之杰也然曹操挟天子令诸侯六七年间夷灭者十八九唯吴蜀蕞尔国也以地圗案之才四州之土不如中原之大都人怯于公战勇于私鬭轻走易北不敌诸华之士角长量大比才称力不若二袁刘吕之盛此二雄以新造未集之国资逆上不侔之势然能抚剑顾眄与曹氏争权跃马指麾而利尽南海何哉则地利不同势使之然耳故易曰王侯设险以守其国古语曰一里之厚而动千里之权者地利也故曹丕临江见波涛涌叹曰此天所以限南北刘资称南郑为天狱斜谷道为五百里石穴稽诸前志皆畏其深阻矣虽云天道顺地利不如人和若使中材守之而延期挺命可也岂区区艾濬得奋其长筞乎由是观之在此不在彼于戯智者之虑必杂于利害故不尽知用兵之害则不能知用兵之利有自来矣是以採摭其要而为此权耶夫囊括五湖席卷全蜀庶知害中之利以明魏家之略焉蜀天帝布政房心致理参伐参伐则益州分野按职方则雍州之境据禹贡则梁州之域地方五千里提封四十郡实一都㑹也故古称天府之国沃野千里其有以矣王莽末公孙述据蜀益部功曹李熊説述曰方今四海波荡匹夫横议将军割据千里地什汤武若奋发威徳以投天隙霸王之业成矣今山东饥馑人民相食兵所屠灭城邑丘墟蜀地沃野千里土壤膏腴果实所生无谷而饱女工之业覆衣天下名材竹干器械之饶不可胜用又有鱼盐铜铁之利浮水转漕之便北据汉中杜褒斜之隘东守巴郡拒捍闗之口地方数千里战士不下百万见利则出兵而畧地无利则坚守而力农东下汉水以闚秦地南顺江流以震荆扬所谓用天因地成功之资今君王之声闻于天下而位号未定志士狐疑宜即大位使逺人有所归依建武元年四月遂立自为天子号成家色尚白自更始败后光武方事山东未遑西伐闗中豪杰多拥衆归述其后平陵人荆邯见东方将平兵且西向説述曰兵者帝王之大器古今所不能废也隗嚣遭遇运㑹割有雍州兵强士附威加山东不及此时推危乗胜以争大命而返欲为西伯之事偃武息戈卑辞事汉喟然自以文王复出也今汉帝释闗陇之忧专精东伐四分天下而有其三使西州豪杰咸居心于山东发间使招携贰则五分而有其四若举兵天水必至沮溃天水既定则九分而有其八陛下以梁州之地内奉万乗外给三军百姓愁困不堪上命将有王氏自溃之变臣之愚计以为宜及天人之望未絶豪杰尚可招诱急以此时发国内精兵令田戎据江陵临江南之㑹倚巫山之固筑垒坚守𫝊檄吴楚长沙以南必随风而靡令延岑出汉中定三辅天水陇西拱手自服如此海内震揺冀有大利述不听邯计光武乃使岑彭吴汉伐蜀破荆门长驱入江闗军至成都述出战兵败被刺洞胷死夷述妻子焚其宫室至灵帝时政理衰缺王室多故雄豪角逐分裂疆宇以刘焉为益州牧焉死子璋立为刘备所围遂降初刘备为豫州牧也为曹公所破走屯新野闻诸葛亮躬耕南阳乃三诣亮于草庐之中屏人言曰汉室倾頽姦臣窃命主上蒙尘孤不度徳量力欲信大义行于天下而智术浅短遂用猖獗至于今日然意犹未已君谓计将安出亮荅曰自董卓已来豪桀并起跨州连郡者不可胜数曹操比于袁绍名㣲而衆寡然遂能克绍以弱为强者非唯天时抑亦人谋也今操已拥百万之衆挟天子而令诸侯此诚不可与争锋孙权据有江东已歴三代国险而民附贤能为用此可与为援而不可圗也荆州北据汉沔利尽南海东连吴㑹西通巴蜀此用武之国而其主不能守此殆天所以资将军也益州险塞沃野千里天府之国高祖因之以成帝业刘璋闇弱张鲁在北民殷国富而不知䘏智能之士思得明后将军既帝室之胄信义着于四海总览英雄思贤如渇若跨有荆益保其严岨西和诸戎南抚夷越结好孙权内修政理天下有变则命上将将荆州之军以向宛洛将军身率益州之衆出于秦川百姓孰不箪食壶浆以迎将军者乎诚如是则霸业可成汉室可兴矣时曹公破荆州先主奔吴备用亮计结好孙权共拒曹公于赤壁破之曹公北还权乃以荆州业备龎统説备曰荆州荒残人物单尽东有吴孙北有曹氏鼎足之计难以得志今益州国富人强戸口百万郡中兵马所出毕具寳货无求于外今可权借以定大事备曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小故而失信义于天下者吾所不取也统曰权变之时固非一道所能定也兼弱吞昧五伯之事逆取顺守报之以义事定之后封以大国何负于信今日不取终为人利耳备乃使关羽守荆州欲自取蜀㑹刘璋闻曹公向汉中讨张鲁内懐恐惧别驾张松説璋曰曹公兵强无敌于天下若因张鲁之资以取蜀土谁能御之刘豫州使君之宗而曹公之深讐也若使之讨鲁鲁必破鲁破则益州强曹公虽来无能为也璋然之遣法正迎先主先主与璋㑹涪璋既还成都先主当为璋北征汉中统后説备曰隂选精兵昼夜兼道径袭成都璋既不武又素无豫备大军卒至一举便定此上计也杨懐髙沛璋之名将各仗强兵据守关头闻素有牋来谏璋使发遣将军未至遣与相闻説荆州有急欲还救之并使装束外作归形此二子既服将军英名又喜将军之去必乗轻骑来见将军因此执之进取其兵乃向成都此中计也返还白帝连引荆州徐还圗之此下计也若沉吟不去将至大困不可久矣先主然其中计即斩懐等自葭萌而还取璋时郑度説璋曰左将军袭我兵不满万士衆未附野谷是资计莫若尽驱巴西梓潼人内涪水以西其仓禀野谷一皆烧除髙垒深沟静以待之彼请战不许久无所资不过百日必将自走走而击之则必禽矣璋不用度计先主遂长驱所过必克而有巴蜀羣臣劝先主称尊号先主未许诸葛亮曰昔吴汉耿纯等劝世祖即帝位世祖辞让前后数四耿纯进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏篡汉天下无主大王刘氏苗族绍世而起即帝位乃其宜也士大夫久勤苦者亦望尺寸之功名如纯言耳先主于是即帝位时曹公㧞汉中法正説先主曰曹操一举降张鲁定汉中不因此势以圗巴蜀而㽞夏侯渊张郃屯守身遽北还此非其智不逮力不足也将内有忧逼故耳今算渊郃才略不胜国之将率举衆徃讨则必克之克之日广农积谷观舋伺隙上可以倾覆宼敌尊奖王室中可以蚕食雍凉广境拓土下可以固守要害为持久之计此盖天以与我时不可失也先主善其䇿乃率诸将进兵汉中正亦从行先主自阳平南渡沔水縁山稍前于定军兴势作营渊将兵来争其地正曰可击矣先主命黄忠乗髙鼔譟攻之大破渊等授首遂奄有梁汉时魏使夏侯楙镇长安蜀将魏延就诸葛亮请兵从褒中出循秦岭而东当子午而北以袭长安亮不许其后吴孙权袭闗侯取荆州先主怒吴伐之败绩还蜀至永安而崩后主禅即位先是吴主孙权请和丞相诸葛亮虑权闻先主殂有异计乃遣邓芝修好于权权果狐疑不时见芝芝自表请见权语芝曰孤诚愿与蜀和亲然恐蜀主㓜弱国小势逼为魏所乗不自保全以此犹豫耳芝对曰吴蜀二国四州之地大王命世之英诸葛亮一时之杰也蜀有重关之固吴有三江之阻合此二长共为脣齿进可兼并天下退可鼎足而立此理势之自然也大王今若委质于魏魏必上望大王之入朝下求太子之内侍若其不从则奉辞伐叛蜀必顺流见可而进如此江南之地非复大王之有也权黙然良久曰君言是也遂自絶魏与蜀连和时司徒华歆司空王朗等与诸葛亮书陈天命欲使举国称藩亮不答书作正议曰昔在项羽起不由徳虽䖏华夏秉帝者之势卒就汤镬为后来戒魏不审鉴今次之矣免身为幸戒在子孙而二三子多逞苏张诡靡之説奉进驩兜滔天之辞欲以诬毁唐帝讽解禹稷所谓徒懐文藻烦劳翰墨大雅君子所不为也又军志曰万人必死横行天下昔轩辕氏整卒数万制四方定海内况以数十万之衆据正道而临有罪可得干拟者哉亮死后魏令邓艾伐蜀蜀兵败后主用谯周筞降魏晋时李特复据蜀晋桓温灭之至宋义熈中谯纵又杀益州刺史毛璩于成都称成都王宋使朱龄石灭之此蜀国形也吴丑为星纪吴越之分上应斗牛之宿下当少阳之位古人有言曰大江之南五湖之间其人轻心扬州保强恃三代要服不及以正国有道则后服无道则先叛故𫝊曰吴为封豕长蛇荐食上国为上国之患非一日之积也汉髙帝时淮南王英布反反书闻上召诸将问布反为之奈何汝隂侯滕公曰臣客故楚令尹薛公有筹䇿可问上乃召见问薛公薛公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上中下计令尹曰东取吴西取楚并齐取鲁𫝊檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之口胜败之数未可知也何谓下计东取吴西取下蔡归重于越身归长沙陛下安枕而卧汉无事矣上曰是计将安出令尹对曰出下计上曰何为废上中计而出下计令尹曰布故郦山之徒也自致万乗之国此皆为身不顾其后为万世虑者故曰出下计上曰善果如䇿是后吴王刘濞以子故而反初发也其大将田禄伯曰兵屯聚而西无他竒道难以就功臣愿得竒兵五万人别循江淮而上收淮南长沙入武闗与大王㑹此亦一竒也吴王太子谏曰王以反为名此兵难以借人人亦且反王吴王不许其少将桓将军复说吴王曰吴多歩兵歩兵利险阻汉多车骑车骑利平地愿大王所过城邑不下宜弃去疾西据雒阳武库食敖仓之粟阻山河之险以令诸侯虽无入关天下固已定矣即大王徐行留下城邑汉车骑至驰入梁楚之郊事败矣王问诸老将老将曰此年少推锋之计耳安知大虑吴王不从桓将军之计乃自并将其兵汉以太尉周亚夫击吴楚亚夫用其父客计遂败吴淮南王刘安怨望其父厉王长死谋为叛逆问伍被曰吾举兵西向诸侯必有应者即无奈何被曰南収衡山以击庐江有浔阳之舩守下雉之城结九江之浦絶豫章之口强弩临江而守以禁南郡之下东収江都㑹稽南通劲越屈强江淮间犹可一举得延嵗月之夀王曰善未得发㑹事泄诛至后汉灵献时阉人擅命天下提契政在家门时长沙太守孙坚杀南阳太守张咨袁术得据其郡坚与术合纵欲袭夺刘表荆州坚为流矢所中死孙坚死子䇿领其部曲击扬州刺史刘繇破之因据江东筞闻魏太祖与袁绍相持于官渡将渡江袭许未济为许贡客所杀䇿死弟权领其衆属曹公破袁绍兵威日盛乃下书责孙权求质张昭等㑹议不决权乃独将周瑜诣其母前定议瑜曰昔楚国初封于荆山之侧不满百里之地继嗣贤能广土开境立基于郢遂据荆扬至于南海𫝊业延祚九百余年今将军乗父兄余资兼六郡之衆兵精粮多将士用命铸山为铜煮海为盐境内富饶人不思乱汎舟举帆朝发夕到土风劲勇所向无前有何逼廹而欲送质质子一入不得不与曹氏曹氏命召不得不徃便见制于人也岂与南面称孤同哉不如勿与徐观其变若曹氏率义以正天下将军事之未晚若圗为暴乱兵犹火也不戢必将自焚韬勇抗威以待天命何送质之有权母曰公瑾议是也遂不送质后曹公入荆州刘琮举衆降操得其水军舩歩卒数十万吴将士闻之皆恐孙权延见羣下问以计筞议者咸曰曹公豺虎也託名汉相挟天子以征四方动以朝庭为辞今日拒之事更不顺且将军大势可以距操者长江也今操得荆州奄有其地刘表治水军蒙冲鬬舰乃以千数操悉浮以沿江兼有步兵水陆俱下此为长江之险已与我共之矣而势力衆寡又不可论愚谓大计不如迎之周瑜曰不然操虽託名汉相其实汉贼将军以神武之雄才兼仗父兄之烈割据江东地方数千里精兵足用英雄乐业尚当横行天下为汉家除残去秽况操自送死而可迎之耶请为将军筹之今使北土已安操无内忧能旷日持乆来争疆塲又能与我校胜负于舟檝可也今北土既未安马超韩遂尚在闗西为操后患且舍鞍马仗舟檝与吴越争衡本非中国所长又今盛寒马无藁草驱中国士衆逺渉江湖之间不习水土必生疾病此数四者用兵之患也而操皆冐行之将军擒操冝在今日瑜请得精兵三万人进住夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭唯孤尚存孤与老贼势不两立君言当击甚与孤合此天以君授孤也周瑜等水军三万与刘备并力距曹公用黄盖火攻䇿遂败曹公于赤壁曹公败径北还权遂虎视江表初周瑜荐鲁肃才宜佐时权即引肃对饮曰今汉室倾危四方云扰孤承父兄遗业思有桓文之功君既惠顾何以佐之肃对曰昔髙帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴犹曹操不可卒除将军为计唯有鼎足江东以观天下之舋规模如此亦自无嫌然后建号帝王以图天下此髙帝之业也及是平一江浒称尊号临坛顾谓公卿曰昔鲁子敬尝道此可谓明于事势矣黄武元年魏使大司马曹仁歩骑数万向濡须濡须督朱桓破之七年又使大司马曹休骑十万至皖城迎周鲂鲂欺之无功而返至权薨皓即位穷极滛侈割剥蒸人崇信姦囬贼虐谏辅晋世祖令杜预等代吴灭之至晋永嘉中中原丧乱晋元帝复渡江王江南宋齐梁陈皆都焉此吴国形也魏古者天子守在四夷天子卑弱守在诸侯当汉之季姦臣擅朝九有不澄四郊多垒虽复诸侯释位以闲王政然皆包藏祸心各图非冀魏太祖畧不世出灵武冠时值炎精幽昧之期逢风尘无妄之世瞋目张胆首建义旗时韩暹杨奉挟献帝自河东还洛阳太祖议迎都许或以为山东未定不可荀彧劝太祖曰昔晋文纳周襄王而诸侯景从髙祖东伐为义帝缟素天下归心自天子播越将军首唱义兵以山东扰乱未能逺赴关右然犹分遣将帅蒙险通使虽御外难乃心无不在王室是将军匡天下之素志也今车驾旋轸义士有存本之思百姓感旧而增哀诚因此时奉主上以从人望大顺也秉至公以服雄杰大畧也扶𢎞义以致英俊大徳也天下虽有逆节不能为累明矣韩暹杨奉其敢为害若不时定四方生心后虽虑之无及太祖至洛阳奉天子都许维其㢮紊纫其赘旒俾我汉家不失旧物矣于是运筹演谋鞭挞宇内北破袁绍南虏刘琮东举公孙康西夷张鲁九州百郡十并其八志绩未究中世而殒夫能扶天下之危者则据天下之安能除天下之忧者则享天下之乐能救天下之祸者则得天下之福曹氏率义拨乱代载其功至文帝时天人与能矣遂受汉禅王室虽靖而二方未賔乃问贾诩曰吾欲伐不从命以一天下吴蜀何先对曰攻取者先兵权建本者尚徳化陛下应期受禅抚临率土若绥之以文徳而俟其变则平之不难矣吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要汎舟江湖皆难卒平也用兵之道先胜后战量敌论将故举无遗䇿臣窃料羣臣无权备对虽以天威临之未见万全之势昔舜舞干戚而有苗服臣以为当今冝先文后武文帝不纳后果无功至甘露元年始以邓艾为镇西将军距蜀将姜维维军败退守劒阁钟㑹攻维不能克乃上言曰今贼摧折宜遂乗之从隂平由邪径经汉徳阳亭趣涪出劒阁西百里去成都三百余里竒兵冲其腹心劒阁之守必还赴涪则㑹方轨而进剑阁之军不还则应涪之兵寡矣军志有之攻其不备出其不意今掩其空虚破之必矣冬十月艾自隂平行无人之地七百余里凿山通道山髙谷深艾以氊自裹推转而下将士皆攀木縁崖鱼贯而进先登至江由蜀将诸葛瞻自涪还绵竹列阵待艾遣子忠等出战大破之斩瞻进军到雒县刘禅遂降至晋末谯纵复窃蜀宋刘裕使朱龄石伐蜀声言从内水取成都败衣羸老进水口谯纵果疑其内水上也悉军新城以待之乃配朱龄石等精鋭迳从外水直至成都不战而禽纵此灭蜀形也魏嘉平中孙权死征南大将军王昶征东大将军胡遵镇南将军毋丘俭等表征吴朝廷以三征计异诏访尚书傅嘏嘏对曰昔夫差胜齐陵晋威行中国不能以免姑苏之祸齐闵辟土兼国开地千里不足以救颠覆之败有始不必善终古事之明效也孙权自破蜀兼荆州之后志盈欲满凶亢已极相国宣文王先识取乱侮亡之义深逹宏圗大举之䇿今权已死託孤于诸葛恪若矫权苛暴蠲其虐政民免酷烈偷安新恵外内齐虑有同舟之惧虽不能终自保完犹足以延期挺命于深江之外矣今议者或欲泛舟径济横行江表或欲倍道并进攻其城垒或欲大佃疆塲观衅而动此三者皆取贼之常计然施之当机则功成若茍不应节必贻后患自治兵已来出入三载非掩袭之军也贼丧元帅利存退守若罗舩津要坚城清野横行之计其殆难㨗也贼之为寇㡬六十年君臣伪立吉㐫同患若恪蠲其弊天夺之疾崩溃之应不可卒待也今贼设罗落又持重宻闲谍不行耳目无闻夫军无耳目校察未详而举大衆以临巨险此为希幸邀功先战而后求胜非全军之长䇿也唯有大佃最差完牢兵出民表冦钞不犯坐食积谷不烦运士乗舋讨袭无逺劳弊此军之急务也夫屯垒相逼巧拙得用筞之而知得失之计角之而知有余不足之处情伪将焉所逃夫以小敌大则役烦力竭以贫敌富则歛重财匮故敌逸能劳之饱能饥之此之谓也然后盛衆厉兵以振之参恵倍赏以招之多方广似以疑之由不虞之道以闲其不戒比及三年左提右挈虏必氷散瓦解安受其弊可坐算而得也昔汉氏歴世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万横行匈奴季布面折其短李信求以二十万独举楚人而果辱秦军今诸将有陈越江陵险独歩虏庭即亦向时之类也以陛下圣徳辅相忠贤法明士练措计于全胜之地振长䇿以御之虏之崩隤必然之数故兵法曰屈人之兵而非战也㧞人之城而非攻也若释庙胜必然之理而行万一不全之畧诚愚臣之所虑也故谓大佃而逼之计最长时不从嘏言诏昶等征吴吴将诸葛恪距之大败魏军于东关魏后陵夷禅晋太祖即位至世祖时羊祜上平吴表曰先帝顺天应时西平巴蜀南和吴㑹海内得以休息兆庶有乐安之心而吴复背信使邉事更兴夫期运虽天所授而功业必由人而成不一大举扫灭则衆役无时得安亦所以隆先帝之勲成无为之化也故尧有丹水之伐舜有有苖之征咸以宁静宇宙戢兵和衆者也蜀平之后天下皆谓吴当并亡自此来十三年是谓一周平定之期复在今日议者常言吴楚有道后服无礼先强此乃诸侯之时耳当今一统不得与古同论夫适道之论皆未应权是故谋之虽多而决之欲独凡以险阻得存者谓所敌者同力足自固茍其轻重不齐强弱异势则智士不能谋而险阻不可保也蜀之地非不险也髙山寻云霓深谷肆无景束马悬车然后能济皆言一夫荷㦸千人莫当及进兵之日曽无藩篱之限斩将搴旗伏尸数万乗胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过劒阁山川之险不过岷汉孙皓之暴侈于刘禅吴越之困甚于巴蜀而大晋兵衆多于前世资储器械盛于徃时今不于此平吴而更阻兵相守征夫苦役日寻干戈经歴盛衰不可长乆宜当时定以一四海今若引梁益之兵水陆俱下荆楚之衆进临江陵平南豫州直指夏口徐扬青兖并向秣陵鼔斾以疑之多方以误之以一隅之吴当天下之衆势分形散所备皆急巴汉竒兵出其空虚一处倾壊则上下震荡吴縁江为国无有内地东西数千里以藩篱自恃所敌者大无有宁息孙皓恣情任意与下多忌名臣重将不复自信是以孙秀之徒皆畏逼而至臣疑于朝士困于野无有保世之计一定之心平常之日犹懐去就兵临之际必有应者终不能齐力致死已可知也其俗急速不能持乆弓弩㦸楯不如中国唯有水战是其所便一入其地则长江非复所固还保城池则去长入短而官军悬进人有致节之志吴人战于其地有凭城之心如此军不逾时克可必矣帝深纳焉乃令王濬等灭吴天下书同文车同轨矣至晋恵庸弱胡乱中原天子蒙尘播迁江表当时天下复分裂矣出入五代三百余年隋文帝受图始谋伐陈矣尝问髙颎取陈之䇿颎曰江北地寒田収差晩江南土热水田早熟量彼收获之际㣲徴士马声言掩袭贼必屯兵坚守足以废其农时彼既聚兵我便解甲再三如此贼以为常后更集兵彼必不信犹豫之顷我乃济师登陆而战兵气益倍又江南土薄舍多竹茅所有储积皆非地窖宻遣行人因风纵火待其修立复更烧之不出数年自可财力俱尽上行其䇿陈人益弊后发兵以薛道衡为淮南道行台尚书兼掌文翰及王师临江髙颎召道衡夜坐幕下因问曰今师之举克定江东以不君试言之道衡荅曰凡论大事成败先须以至理断之禹贡所载九州本是王者封域后汉之季羣雄竞起孙权兄弟遂有吴楚之地晋武受命寻即呑并永嘉南迁重此分割自尔已来战争不息否终斯泰天道之恒郭璞有云江东偏王三百年还与中国合今数将满矣以运数而言其必克一也有徳者昌无徳者亡自古兴灭皆由此道主上躬履㳟俭忧劳庶政叔寳峻宇雕墙酣酒荒色上下离心人神同愤其必克二也为国之体在于任寄彼之公卿备员而已㧞小人施文庆委以政事尚书令江总唯事诗酒本非经畧之才萧摩诃任蛮奴是其大将一夫之用耳其必克三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼其必克四也席卷之兆其在不疑颎忻然曰君言成败理甚分明吾今豁然矣本以才学相期不意筹略乃至此也遂进兵虏叔寳此灭吴形也自隋开皇十年庚戌嵗灭陈至今开元四年丙辰嵗凡一百二十六年天下一统论曰𫝊称都城过百雉国之害也又曰大都偶国乱之本古者诸侯不过百里山海不以封毋亲夷狄良有以也何者贾生有言臣窃迹前事夫诸侯大抵强者先反淮隂王楚最强则最先反韩信倚胡则又反贯髙因赵资则又反陈豨兵精则又反彭越因梁则又反黔布用淮南则又反卢绾最弱最后反长沙廼在二万数千户耳功少而最完势䟽而最忠非独性异人也亦形势然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计亦可知巳欲诸侯之皆忠附则莫若令如长沙王欲臣子之勿葅醢则莫若令如樊郦等欲天下之治安则莫若衆建诸侯而少其力以此观之令専城者皆提封千里有人民焉非特百里之资也官以才属肺附非特母亲之䟽也吴据江湖蜀阻天险非特山海之利也跨州连郡形束壤制非特偶国之害也若遭万世之变有七子之祸则不可讳有国者不可不察长短经巻六长短经卷七钦定四库全书长短经卷七唐赵㽔撰惧诫时宜惧诫第二十易曰汤武革命顺乎天而应乎人书曰抚我则后虐我则讐尸子曰昔周公反政孔子非之曰周公其不圣乎以天下让不为兆人也董子曰虽有继体守文之君不害圣人之受命古语曰穷䑕啮狸匹夫奔万乘故黄石公曰君不可以无徳无徳则臣叛孙卿曰能除患则为福不能则为贼何以明之昔文王在酆召太公曰商王罪杀不辜汝尚助余忧人今我何如太公曰王其修身下贤惠人以观天道天道无殃不可以先唱人道无灾不可以先谋必见天殃又见人灾乃可以谋与民同利同利相救同情相成同恶相助同好相趋无甲兵而胜无衡机而攻无渠堑而守利人者天下启之害人者天下闭之天下非一人之天下也取天下若逐野兽得之而天下皆有分肉若同舟而济皆同其利舟败皆同其害然则皆有启之无有闭之者矣无取于民者取民者也无取于国者取国者也无取于天下者取天下者也取民者民利之取国者国利之取天下者天下利之故道在不可见事在不可闻胜在不可知微哉微哉鸷鸟将击卑身翕翼勐兽将搏俛身俯伏圣人将动必有愚色惟文惟徳谁为之式弗观弗视安知其极今彼殷商衆口相惑吾观其野草茅胜谷吾观其羣衆曲胜直吾观其吏暴虐残贼败法乱利而上不觉此亡国之则也文王曰善楚共王薨子灵王即位羣公子因羣丧职之族杀灵王而立子干立未定弟弃疾又杀子干而自立初子干之入也韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻达者可谓无人族尽亲叛可谓无主无舋而动可谓无谋为羁终世可谓无人亡无爱征可谓无徳王虐而不忌楚君子干渉五难以杀旧君谁能济之有楚国者其弃疾乎君陈蔡城外属焉苛慝不作盗贼伏隠私欲不违民无怨心先神命之国人信之芊姓有乱必季实立楚之常也获神一也有民二也命徳三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无懐焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙宾须无隰朋以为辅佐有莒卫以为外主有国髙以为内主从善如流下善齐肃不藏贿不从欲施舍不倦求善不厌以是有国不亦宜乎我先君文公狐季姬之子也有宠于献公好学不贰生十七年有士五人有先大夫子余子犯以为腹心有魏犨贾佗以为股肱有齐宋秦楚以为外主有栾却狐先以为内主亡十九年守志弥笃惠懐弃民从而与之献无异亲民无异望天方相晋将何以代之此二君者异于子干共有宠子国有奥主子干无施于民无援于外去晋晋不送归楚楚不迎何以冀国子干果不终卒立弃疾如叔向言鲁昭公薨于干侯赵简子问于史墨曰季氏出其君而民服焉诸侯与之君死于外而莫之或罪何也对曰物生有两有三有五有陪贰故天有三辰地有五行体有左右各有妃耦王有公诸侯有卿皆其贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后之姓于今为庶主所知也在易卦雷乗干曰大壮䷡天之道也政在季氏于此君也四公矣民不知君何以得国是以为君慎器与名不可以假人孔子在卫闻齐田常将欲为乱而惮鲍晏因移其兵以伐鲁孔子㑹诸弟子曰鲁父母之国不忍观其受敌将欲屈节于田常以救鲁二三子谁使子贡请使夫子许之遂如齐説田常曰今子欲取功于鲁实难若移兵于吴则可也夫鲁难伐之国其城薄以卑地狭以泄其君愚而不仁大臣伪而无用其士民又恶甲兵之事此不可与战夫吴城髙以厚地广以深甲坚以新士选以饱重器精兵尽在其中又使明大夫守之此易伐也田常忿然作色曰子之所难人之所易子之所易人之所难而以教常何也子贡曰夫忧在内者攻强忧在外者攻弱今君忧在内矣吾闻子三封而三不成是则大臣不听也今君破鲁以广齐战胜以骄主破国以尊臣而子之功不不与焉则交日疎于主是君上骄主心下恣羣臣求以成大事难矣夫上骄则恣臣骄则争是君上与主有却下与大臣交争也如此则子之位危矣故曰不如伐吴伐吴而不胜民人外死大臣内空是君上无强臣之敌下无民人之过孤主制齐者唯君也田常曰善然兵业已加鲁矣不可更如何子贡曰子缓师吾请救于吴令救鲁而伐齐子以兵迎之田常许诺秦始皇帝游㑹稽至沙丘疾甚始皇令赵髙为书赐公子扶苏未授使者始皇崩赵髙因留所赐扶苏玺书而谓公子胡亥曰上崩无诏封王诸子而独赐长子书长子至即位为皇帝而子无尺寸之地为之奈何胡亥曰固然也吾闻明君知臣明父知子父既捐命不封诸子何可言也赵髙曰不然方今天下之权存亡在子与髙及丞相耳愿子图之且夫臣人与见臣于人制人与见制于人岂可同日而道哉胡亥曰废兄而立弟是不义也不奉父诏而畏死是不孝也能薄而材谫强因人之功是不能也三者逆徳天下不服髙曰臣闻汤武杀其主天下称义焉不为不忠卫君杀其父而卫国载其徳孔子着之不为不孝夫大行不细谨大徳不辞让乡曲各有宜而百官不同功故顾小而忘大后必有害狐疑犹豫后必有悔断而敢行鬼神避之后有成功愿子遂之也胡亥喟然叹曰今大行未发岂宜以此事干丞相哉髙曰时乎时乎间不及谋嬴粮跃马唯恐后时胡亥既然髙之言乃谓丞相斯曰上崩赐长子书与丧俱㑹咸阳而立为嗣书未行今上崩未有知者事将何如斯曰安得亡国之言耶髙曰君自料才能孰与蒙恬功髙孰与蒙恬谋逺不失孰与蒙恬无怨于天下孰与蒙恬长子旧而信之孰与蒙恬斯曰此五者皆不及蒙恬而君责之何深也髙曰髙故内官之厮役也幸得以刀笔之吏进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋事即位必用蒙恬为丞相君侯终不懐通侯之印归于乡里明矣髙受诏教习胡亥学法仁慈笃厚轻财重士秦之诸子皆莫及也可以为嗣君计而定之斯曰斯上蔡闾巷布衣也上幸擢为丞相者固将以存亡安危属臣也岂可负哉夫忠臣不避死而庶几孝子不勤劳而见危君其勿复言髙曰盖闻圣人迁徙无常就变而从时见末而知本观指而覩归物固有之安得常法哉方今天下之权悬命于胡亥髙能得志焉且夫从外制中谓之惑从下制上谓之贼故秋霜降者草华落水风摇者万物作此必然之效也君侯何见之晩也斯曰吾闻晋易太子三世不安齐桓兄弟争位身死为戮纣残贼亲戚不聼谏者国为丘墟三者逆天宗庙不血食斯其犹人哉安足与谋髙曰上下合同可以长久中外若一事无表里君聼臣之计则长有封侯世世称孤必有乔松之夀孔墨之智今释此而不从祸及子孙足为寒心善者因败为福君何处焉斯乃仰天而叹垂涕太息曰既已不能死安託命哉乃聼髙立胡亥改赐玺书杀扶苏蒙恬秦二世末陈涉起蕲兵至陈张耳陈余説涉曰大王兴梁楚务在入闗未及收河北也臣尝游赵知其豪杰愿请竒兵略赵地于是陈王许之与卒三千从白马渡河至诸郡县説其豪杰曰秦为乱政虐刑残灭天下北为长城之役南有五岭之戍外内骚动百姓罢敝头㑹箕敛以供军费财匮力尽重以苛法使天下父子不相聊生今陈王奋臂为天下唱始莫不响应家自为怒各报其怨县杀其令丞郡杀其守尉今已张大楚王陈使吴广周文将卒百万西击秦于此时而不成封侯之业者非人杰也夫因天下之力而攻无道之君报父兄之怨而成割地之业此一时也豪杰皆然其言乃行收兵下赵十余城韩信既平齐为齐王项王恐使盱眙人武涉徃説齐王使三分天下信不听武涉已去蒯通知天下权在韩信欲为竒䇿而感动之以相人説韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一信曰先生相寡人如何对曰愿请间信曰左右逺蒯通曰相君之靣不过封侯又危不安相君之背贵乃不可言韩信曰何谓也蒯通曰天下初发难俊雄豪杰建号一唿天下之士云合雾集鱼鳞杂沓烟至风起当此之时忧在亡秦而已今楚汉分争使天下无罪之人肝胆涂地父子暴骸骨肉流离于中野不可胜数楚人起于彭城转鬬逐北至于荥阳乗利席卷威振天下然兵困于京索之间廹西山而不能进者三年于此矣汉王将数十万之衆距巩洛阻山河之险一日数战无尺寸之功折北不救败荥阳伤成臯还走宛叶之间此所谓智勇俱困者也夫鋭气挫于险塞而粮食竭于内藏百姓罢极怨望无所依倚以臣料之其势非天下圣贤固不能息天下之祸当今两主之命悬于足下足下为汉则汉胜与楚则楚胜臣愿披腹心输肝胆效愚计恐足下不用也诚能听臣之计莫若两利而俱存之三分天下鼎足而居其势莫敢先动夫以足下之贤圣有甲兵之衆据强齐从燕赵出空虚之地而制其后因民之欲西向为百姓请命则天下风起而响应矣孰敢不听割大弱强以立诸侯诸侯已立天下服听而归徳于齐案齐之故有胶泗之地懐诸侯以徳深拱揖譲则天下之君王相率而朝于齐矣盖闻天与不取反受其咎时至不行反受其殃愿足下熟虑之韩信曰汉王遇我厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可向利背义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王奉项婴头䑕窜归于汉王汉王借兵东下杀成安君泜水之南头足异处卒为天下笑此二人相与天下至欢然而卒相擒者何也患生于多欲人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越伯勾践立功成名而身死亡谚曰野兽尽而猎狗烹敌国破而谋臣亡夫以交友言之则不如张耳之与成安君也忠信言之则不过大夫种之于句践也此二人者足以观矣愿足下深虑之且臣闻勇略震主者身危而功盖天下者不赏臣请言大王功畧涉西河虏魏王擒夏説引兵下井陉诛成安君狥赵胁燕定齐南摧楚人之兵二十万东杀龙且西向以报此所谓功无二于天下而畧不世出者也今足下载震主之威挟不赏之功以归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣我将念之后数日蒯通复説曰夫听者事之候计者事之机也听过计失而能久安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者阙卿相之位故智者决之断也疑者事之害也审毫釐之小计遗天下之大数智诚知之决不敢行者百事之祸也故勐虎之犹豫不如蜂虿之致螫骐骥之跼躅不如驽马之安步孟贲之狐疑不如庸夫之必至也虽有舜禹之智沉吟而不言不如瘖聋之指麾也夫功者难成而易败时者难得而易失也时不再来愿足下详察之韩信犹豫不忍背汉又自以为功多汉王终不夺吾齐遂谢蒯生蒯生曰夫廹于苛细者不可与图大事拘于臣虏者固无君王之意説不聼因去佯狂为巫吴王濞以子故不朝及削地书至于是乃使中大夫应髙誂胶西王无文书口报曰呉王不肖有宿夕之忧不敢自外使喻其欢心王曰何以教之髙曰今者主上兴于姦雄饰于邪臣好小善听䜛贼擅变更律令侵夺诸侯之地征求滋多诛罚良善日以益甚语有之曰䑛糠及米吴与胶西知名诸侯也一时见察恐不得安肆矣吴王身有内病不能朝请二十余年常患见疑无以自白今胁肩累足犹惧不见释窃闻大王以爵事有适所闻诸侯削地罪不至此此恐不得削地而已王曰然有之子将奈何髙曰同恶相助同好相㽞同情相成同欲相趋同利相死今吴王自以为与大王同忧愿因时循理弃驱以除患害于天下抑亦可乎王矍然骇曰寡人何敢如是今主虽急固有死耳安得勿戴髙曰御史大夫晁错荧惑天子侵夺诸侯蔽忠塞贤朝廷疾怨诸侯皆有背叛之意人事极矣彗星夕出蝗虫数起此万世一时而愁劳圣人之所起也故吴王内欲以晁错为讨外随大王后车彷徉天下所乡者降所指者下天下莫敢不服大王诚幸而许之一言则吴王帅楚王畧函谷闗守荥阳敖仓之粟距汉兵治次舍须大王有幸而临之则天下可并两主分割不亦可乎王曰善七国皆反兵败伏诛淮南王安怨望厉王死欲谋叛逆未有因也及削地之后其为谋益甚与左吴等日夜按舆地图部署兵所从入召伍被与谋曰上寛赦大王王复安得亡国之言乎臣闻子胥谏吴王吴王不用子胥曰臣今见麋鹿游于姑苏之台臣今亦见宫中生荆棘雾露沾衣也臣闻聪者听于无声明者见于未形故圣人万举万全昔文王一动而功显于世列为三代此所谓因天心以化者也故海内不期而随此千嵗之可见者夫百年之秦近世之吴楚亦足以喻国家之存亡矣臣不敢避子胥之诛愿大王无为吴王之听昔秦絶圣人之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纺绩不足以盖形遣蒙恬筑长城东西数千里暴露兵师常数十万死者不可胜数殭尸千里流血顷亩百姓力竭故欲为乱者十家而五又使徐福入海求异物及延年益夀之药还为伪辞曰臣见海中大神曰以令名振男女与百工之事即得之矣秦皇大悦遣振男女三千人资之种种百工而行徐福得平原广泽止王不来于是百姓悲痛相思欲为乱者十家而六又使尉佗踰五岭攻百越尉佗知中国劳极止王不来使人上书求女无夫家者三万人以为士卒衣补秦皇可其万五千人于是百姓离心瓦解欲为乱者十家而七客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一唱天下不期而响应者不可胜数也此所谓蹈瑕侯间因秦之亡而动者也百姓愿之若旱之望雨故起于行阵之中而立为天子功髙三皇徳传无穷今大王见髙皇得天下之易也独不观近世之吴楚乎夫吴王赐为刘氏祭酒授几杖不朝王四郡之衆地方数千里内铸铜为钱东煮海以为盐上取江陵木为船国富人衆举兵而西破于大梁败于狐父奔走而东至于丹徒越人擒之身死絶祀为天下笑夫以吴楚之衆不能成功者何也诚逆天道而不知时也方今大王之兵衆不能十分吴楚之一天下安宁又万倍于秦愿大王从臣之计大王不从臣之计今见大王事必不成而语先泄也臣闻微子过故国而悲于是作麦秀之歌是痛纣之不用王子比干也故孟子曰纣贵为天子死曾不若匹夫是纣先自絶于天下久矣非死之日而天下去之也今臣亦窃悲大王弃千乗之尊必且赐絶命之书为羣臣先死于东宫也于是王气怨结而不扬涕满眶而横流即起厯阶而去后复问伍被曰汉庭治乱被曰窃覩朝廷之政君臣之义父子之亲夫妇之别长幼之序皆得其理上之举措遵古之道风俗纲纪未有所阙南越宾服羌𤏡入献东瓯入降广长榆开朔方匈奴折翅伤翼失援不振虽不及古太平之时然犹为治也王欲举事臣见其将有祸而无福也王怒被谢死罪王曰陈胜吴广无立锥之地千人之衆起于大泽奋臂大唿而天下响应西至于戏而兵百万今吾国虽小然而胜兵者可得十余万非直适戍之衆鐖凿棘矜也公何以言有祸无福被曰秦无道残贼天下兴万乗之驾作阿房之宫收太半之赋发闾左之戍父不宁子兄不便弟政苛刑峻天下然若燋民皆引领而望倾耳而听悲号仰天扣心而怨上故陈胜一唿天下响应当今陛下临制天下一齐海内汎爱蒸庶布徳施惠口虽未言声疾雷霆令虽未出化驰如神心有所懐威动万里下之应上犹影响也而大将军材能不特章邯杨熊也大王以陈胜吴广喻之被以为过王曰茍如公言不可徼倖耶被曰被有愚计王曰奈何被曰今朔方之郡田地广水草美民徙者不足以实其地可伪为丞相御史请书徙郡国豪杰任侠及有耐罪以上赦令除家产五十万以上者皆徙其家属朔方之郡益发甲卒急其㑹日又伪为左右都司空上林中都官诏狱逮诸侯太子幸臣如此则民怨诸侯惧即使辨武随而説之倘可徼倖十得一乎王曰此可也欲如伍被计使人伪得罪而西事大将军丞相一日发兵使人即刺杀大将军青而説丞相以下如发蒙耳又欲令衣求盗衣持羽檄从东方来唿曰南越兵入欲因以发兵未得发㑹事泄诛后汉灵帝以皇甫嵩为将军讨破黄巾威震天下而朝政日乱海内虚困故信都令阎忠干説嵩曰难得而易失者时也时至不旋踵者机也故圣人顺时以动智者因机以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受钺于暮春收功于末冬兵动如神谋不再计摧强易于折枯消坚易于汤雪旬月之间神兵电埽封户刻石南向以报徳威名震本朝风声驰海外虽汤武之举未有髙将军者也今身建不赏之功体兼髙人之徳而北面庸主何以求安乎嵩曰夙夜在公心不忘忠何故不安忠曰不然昔韩信不忍一飱之遇而弃三分之业利剑以揣其喉方发悔毒之叹者机失而谋乘也今主上势弱于刘项将军权重于淮阴指挥足以振风云叱咤可以兴雷电赫然奋发因危抵頺崇恩以绥先附振武以临后服征冀方之士动七州之衆羽檄先驰于前大军响振于后蹈流漳河饮马孟津诛阉宦之罪除羣怨之积虽童儿可使奋拳以致力女子可使褰裳以用命况厉熊罴之卒因迅风之势哉功业已就天下已顺然后请唿上帝示以天命混齐六合南面称制移宝器于将兴推亡汉于已坠实神机之至㑹风发之良时也夫既朽之木不雕衰世之朝难佐若欲辅难佐之朝雕朽败之木是犹逆坂走丸迎流纵櫂岂云易哉且今宦竖羣居同恶如市上命不行权归近习昏主之下难以久居不赏之功谗人侧目如不早图后悔无及嵩惧曰非常之谋不施于有常之势创图大功岂庸才所致黄巾细孽敌非秦项新结易散维以济业且民未忘主天不佑逆若虚造不兾之功以速朝夕之祸孰与委忠本朝守其臣节虽云多谗不过放废犹有令名死且不朽反常之论所不敢闻忠知説不用因亡去王莽时寇盗羣发莽遣将军廉丹伐山东丹辟冯衍为掾与俱至定陶莽追诏丹曰将军受国重任不能捐身中野无以报恩塞责丹惶恐夜召衍以书示之衍因説丹曰衍闻之顺而成者道之所大也逆而攻者权之所贵也是故期于有成不问所由论于大体不守小节昔逢丑父伏轼而使其君取饮称于诸侯郑祭仲立突而出忽终得复位美于春秋盖以死易生以存易亡君子之道也诡于衆意宁国存身贤者之虑也故易曰穷则变变则通通则久是以自天佑之吉无不利若夫知其不可而必为之破军残衆无补于主身死之日负义之世贤者不为勇者不行且衍闻之得时无怠张良以五代相韩椎秦始皇于博浪之中勇冠乎贲育名髙于太山将军之先为汉信臣新室之兴英儁不附今海内溃乱民懐汉徳甚于诗人之思召公也爱其甘棠而况子孙乎民所歌舞天必从之方今为将军计莫若屯据大郡镇抚吏士砥砺其节百里之内牛酒日赐纳雄杰之士询忠智之谋要将来之心待纵横之变兴社稷之利除万人之害则福禄流于无穷功烈着于不灭何为军覆于中原身膏于草野功败名丧耻及先祖哉圣人转祸而为福智士因败而为功愿将军深计而无与俗同丹不能从进及睢阳复説丹曰盖闻明者见于未形智者虑于未萌况其昭晰者乎凡患生于所忽祸发于细微败不可悔时不可失公孙鞅曰有髙人之行必负非于世有独见之虑必见赘于民故信庸庸之论破金石之䇿袭当世之操失髙明之徳夫决者智之君也疑者事之役也时不再来公勿再计丹不聼进及无盐与赤眉战死衍乃亡命河东来歙説隗嚣遣子入侍嚣将王元以为天下成败未可知不愿专心内事遂説嚣曰昔更始西都四方响应天下喁喁谓之太平一旦壊败大王几无所措今南有子阳北有文伯江湖海岱王公十数而破牵儒生之説弃万乗之基羇旅危国以求万全此循覆车之轨计之不可者也今天水完富士马最强北取西河上郡东收三辅之地案秦旧迹表里山河元请以一丸泥为大王东封函谷闗此万代一时也若计不及此宜蓄糗粮养士马据隘自守旷日持久以待四方之变图王不成其弊犹足以霸要之鱼不可脱于泉龙失势即还与蚯蚓同嚣然元计虽已遣子入质犹负于险阨欲专制方面遂背汉魏太祖与吕布战于濮阳不利袁绍使人説太祖连和使太祖遣家居邺太祖许之程昱见曰窃闻将军欲遣家居邺与袁绍连和诚有之乎太祖曰然昱曰意者将军殆临事而惧不然何虑之不深也夫袁绍据燕赵之地有并天下之心而智不能济也将军自度能为之下乎将军以龙虎之威可为韩彭之事耶昱愚不识大㫖以为将军之志不如田横田横齐一壮士耳犹羞为髙祖之臣今将军欲遣家徃邺将北面而事袁绍夫以将军之聪明神武而反不羞为袁绍之下窃为将军耻之今兖州虽残尚有三城能战之士不下万人若与文若昱等收而用之霸王之业可成也愿将军更虑之太祖乃止袁绍为盟主有骄色陈留太守张邈正义责之绍令曹操杀邈操不聼邈心不自安及操东击陶谦令其将陈宫屯东郡宫因説邈曰今天下分崩雄杰并起君拥十万之衆当四战之地抚剑顾盼亦足以为人杰而反受制于人不亦鄙乎今州军东征其处空虚吕布壮士善战无前君迎之共㨿兖州观天下之形势俟时事之变通此亦纵横之一时也邈从之而反曹公钟㑹邓艾既破蜀蜀主降㑹搆艾艾槛车征㑹隂懐异图厚待蜀将姜维等维见而知其心谓可搆成扰乱徐图克复也乃诡说之曰闻君自淮南以来算无遗䇿晋道克昌皆君为之今复定蜀威名震世民髙其功而主畏其谋欲以此安归乎夫韩信不背汉于扰攘而见疑于既平大夫种不从范蠡于五湖卒伏剑而妄死岂闇主愚臣哉利害使之然也今君大功既立大徳已着何不法陶朱汛舟絶迹全功保身登峨眉之岭而从赤松游乎㑹曰君言逺我不能行且为今之道或未尽于此也维曰其他则君智力之所能无烦于老夫矣由是情好欢甚自称益州牧以叛欲授维兵五万人使为前驱魏将士愤发杀㑹及维晋懐帝时辽东太守龎本私憾东夷校尉李臻鲜卑索连木津等为臻兴义实因而为乱遂攻䧟诸将大单于慕容廆之长子翰言于廆曰臣闻求诸侯莫若勤王自古有为之君靡不仗此以成事业者也今连津䟦扈王师覆败苍生屠脍岂甚此乎竖子外以龎本为名内实幸而为寇辽东倾没乘便二周中原兵乱州师屡败勤王仗义此其时也单于宜明九伐之威救倒悬之命数连津之罪合义兵以诛之上则兴复辽邦下则并呑二部忠义彰于本朝私利归于我国此则吾鸿渐之始也终可以得志于诸侯廆善之遂诫严讨连津斩之立辽东郡后秦秦王苻生杀害忠良秦人度于一时如过百日权翼乃説东海王坚曰今主上昏虐天下离心有徳者昌无徳受殃天之道也一旦有风尘之变非君王而谁神器业重不可令他人取之愿君王行汤武之事以从民心志坚然之引为谋主遂废生立坚为秦王宋孔熙先者广州刺史黙之子也有姦才善占星气言江州分野出天子上当见弑于骨肉及大将军彭城王义康幽于安城郡熈先谓为其人也遂说王詹事范晔曰先君昔去广州朝谤纷纭借大将军深相救觧得免艰危曩受遗命以死报徳今主上昏僻殆天所弃大将军英断聪敏人神相属失职南垂天下愤怨今人情骚动星文舛错时至则不可拒此之谓乎若顺天人之心收慕义之士内连宠戚外结英豪潜图搆于表里疾雷奋于肘腋然后诛除异义嵩奉明圣因人之望以号令天下谁敢不从小人维以七尺之躯三寸之舌立功立事而归诸君子丈人谓为何如晔甚愕然熙先重曰昔毛琢竭节不容于魏武张温毕议见逐于孙权彼二人者国之信臣时之俊乂岂疵瑕暴露言行玷缺然后至于祸哉皆以亷直劲正困于邪枉髙行妙节不得久容丈人之于本朝不深于二主人间雅誉有过于两臣谗夫侧目为日久矣比肩竞逐庸可遂乎殷铁一言而刘班碎首彭城斥逐徐童见疑彼岂父母之讐万代之怨寻戈㧞棘自幼而然所争不过荣名势利先后之间耳及其末也唯恐䧟之不深发之不早戮及百口犹曰不厌是岂书籍逺事可为寒心悼慄者也今建大勲奉贤哲图难于易以安易危比之太山而去累卵何苦不就且崇树圣明至徳也身享宰相大业也授命幽居鸿名也比迹伊周美号也若夫至徳大业鸿名美号三王五伯所以覆军杀将而争之也一朝包括不亦可乎又有迩于此者愚则未敢道晔曰何谓熙先曰丈人奕叶清华而不得连姻帝室国家作禽兽相处丈人曾未耻之晔门无内行故熙先以此为激晔黙然自是情好遂密阴谋搆矣熙先专为谋主事露皆伏诛周大将军郭荣奉使诣隋髙祖髙祖谓荣曰吾雅尚山水不好缨绂过借时来遂叨名位愿以时归第以保余年何如荣对曰今主上无道人懐危惧天命不常能者代有明公徳髙西伯望极国华方据六合以慰黎庶反效童儿女子投坑落穽之言耶髙祖大惊曰无妄言族矣及髙祖作相笑谓荣曰前言果中后竟代周室隋髙祖崩𦵏于太陵初疾也玺书征汉王谅谅闻髙祖崩流言杨素簒位大惧以为诈也发兵自守阴谋为乱南袭蒲州取之司兵参军裴文安説谅曰兵以拙速不闻巧迟今梓宫尚在仁夀比其征兵东进动移旬朔若骁勇万骑卷甲宵征直指长安不盈十日不逞之徒擢授髙位付以心膂共守京城则山东府县非彼之有然后大王鼓行而西声势一接天下可指麾而定也谅不从乃亲率大军屯于并介之间上闻之大惧召贺若弼议之弼曰汉王先帝之子陛下之弟居连率之重摠方岳之任声名震响为天下所服其举事毕矣然而进取之䇿有三长驱入闗直㨿京师西拒六军东收山东上䇿也如是则天下未可量顿大军于蒲州使五千骑闭潼闗复齐旧境据而都之中䇿也如是以力争若亲居太原徒遣其将来下䇿也如是成擒耳上曰公试为朕筹之计将何出弼曰萧摩诃亡国之将不可与图大事裴文安少年虽贤不被任用余皆羣小顾恋妻孥茍求自安不能逺涉必遣军来攻蒲州亲居太原为之窟穴臣以为必出下䇿果如弼所筹乃以杨素为将破之隋炀帝亲御六军伐髙丽礼部尚书楚国公杨𤣥感据黎阳反李密説𤣥感曰天子逺征辽左地去幽州悬隔千里南有巨海之限北有胡戎之患中间一道路极艰危今公拥兵出其不意长驱入蓟直扼其喉前有髙丽退无归路不过旬日资粮必尽举麾一召其衆自降不战而克计之上也闗中四塞天府之国有卫文昇不足为意今若率衆而入长安天子虽还失其襟帯据险临之故当必克万全之䇿计之中也若随近逐便先向东都顿兵坚城之下胜负俱未可知此计之下也𤣥感利洛阳宝货曰公之下䇿我之上䇿也遂围之𤣥感失利宵溃王师追斩之李密乃亡归翟让隋炀帝初猜忌唐髙祖知之常懐危惧为太原留守以讨击不利恐为炀帝所谴甚忧之时太宗从在军中知隋将亡潜图义举以安天下乃进曰大人何忧之甚也当今主上无道百姓愁怨城门之外皆已为贼独守小节必且旦暮死亡若起义兵实当人欲且晋阳用武之地足食足兵大人居之此乃天授正可因机转祸以就功业既天与不取忧之何益髙祖大惊深拒之太宗趋而出明日复进说曰此为万全之䇿以救灭族之事今王纲弛紊盗贼逼天下大人受命讨捕其可尽乎贼既不尽自当获罪且又世传李氏姓膺图箓李全才位望隆贵一朝族灭大人既能平贼即又功当不赏以此求活其可得乎髙祖意少解曰我一夜思量汝言大有道理今日破家灭身亦由汝化家为国亦由汝于是定计乃命太宗与晋阳令刘文静及门下客长孙顺徳刘𢎞基等募兵旬日之间衆且一万斩留守副王威髙君雅以其诡请髙祖祈雨于晋祠将为不利故也用裴寂计准伊尹放太甲霍光废昌邑故事尊炀帝为太上皇立代王侑以安隋室传檄诸郡以彰义举秋七月以精甲三万西图闗中髙祖仗白旗誓衆于太原之野引师即路遂亡隋族造我区夏由此观之是知天下者非一人之天下也天下人之天下也所以王者必通三统明天命所受者博非独一姓也昔孔子论诗至于殷士肤敏祼将于京喟然叹曰富贵无常不如是王公其何以诫慎民萌其何以劝勉易曰安不忘危存不忘亾是以身安而国家可保也故知惧而思诫乃有国之福者矣时宜第二十一夫事有趋同而势异者非事诡也时之变耳何以明其然耶昔秦末陈涉起蕲民至陈陈豪杰说涉曰将军披坚执锐帅士卒以诛暴秦复立楚社稷功徳宜为王陈渉问陈余张耳两人两人对曰将军瞋目张胆出万死不顾一生之计为天下除残贼今始至陈而王之示天下以私愿将军无王急引兵而进遣人立六国后自为树党如此野无交兵诛暴秦据咸阳以令诸侯则帝业成矣今独王陈恐天下解也及楚汉时郦食其为汉谋挠楚权曰昔汤伐桀封其后于杞武王伐纣封其后于宋今秦失徳弃义侵伐诸侯社稷灭亡六国之后使无立锥之地陛下诚能复立六国后此其君臣百姓必皆戴陛下徳莫不向风慕义愿为臣妾徳义以行陛下南面称霸楚必敛衽而朝汉王曰善张良曰诚用客之谋陛下事去矣汉王曰何哉良因发八难其畧曰昔者汤伐桀封其后于杞者度能制桀之死命也今陛下能制项籍之死命乎其不可一也武王入殷表商容之闾释箕子之囚封比干之墓今陛下能封圣人之墓褒贤者之闾乎其不可二也发巨桥之粟散鹿台之财以赈贫民今陛下能散府库以赐贫穷乎其不可三也殷事已毕偃革为轩倒载干戈示天下不复用武今陛下能偃武修文不复用兵乎其不可四也放马华山之阳示无所为今陛下能放马不复用乎其不可五也休牛桃林之野示天下不复输积今陛下能乎其不可六也且天下游士离亲戚弃坟墓去故旧从陛下者日夜望咫尺之地今复六国立韩魏燕赵齐楚之后余无复立者天下游士各归事其主从亲戚反故旧陛下与谁取天下乎其不可七也且楚惟无强六国去者复挠而从之陛下安得而臣之哉其不可八也诚用客之谋则大事去矣时王方食吐哺骂郦生曰竖儒几败我事趣令销印此异形者也七国时秦王谓陈轸曰韩魏相攻朞年不解或曰救之便或曰勿救之便寡人不能决请为寡人决之轸曰昔卞庄子方制虎管䜿子止之曰两虎方食牛牛甘必争争必鬭鬭则大者伤小者死从伤而刺之一举必有两虎之名今韩魏相攻朞年不解必是大国伤小国亡从伤而伐之一举必有两实此卞庄刺虎之类也恵王曰善果如其言初诸侯之叛秦也秦将军邯围赵王于鉅鹿楚懐王使项羽宋义等北救赵至安阳留不进羽谓义曰今秦军围鉅鹿疾引兵渡河楚击其外赵应其内破秦军必矣宋义曰不然夫搏牛之蝱不可以破蝨今秦攻赵战胜则兵罢我承其弊不胜则我引兵鼔行而西必举义矣故不如鬭秦赵夫击轻锐我不如公坐运筹䇿公不如我羽曰将军戮力而攻秦久留不行今嵗饥民贫士卒半菽军无见粮乃饮酒髙㑹不引兵渡河因赵食与并力击秦乃曰承其弊夫以秦之强攻新造之赵其势必举赵赵举而秦强何弊之承且国兵新破王不安席埽境内而属将军国家安危在此一举今不恤士卒而狥私非社稷臣也即夜入义帐中斩义悉兵渡河沉舟破釡示士卒必死无还心大破秦军此异势者也韩信伐赵军井陉选轻骑二千人人持一赤帜从间道昇山而望赵军诫曰赵见我走必空壁逐我若疾入赵壁㧞赵帜立汉赤帜信乃使万人先行出背水阵平旦信建大将之旗鼔行出井陉口赵开壁击之大战良久于是信弃旗鼓走水上军水上军开入之复疾战赵空壁争汉旗鼓逐韩信韩信等已入水上军军皆殊死战不可败信出竒兵二千骑共候赵空壁逐利则驰入赵壁皆㧞赵旗立汉赤帜二千赵军已不能得信等欲还归壁皆汉赤帜而大惊以为皆已得赵王将矣遂乱遁走赵将虽斩之不能禁也于是汉兵乗击大破之虏赵军诸将効首虏皆贺信因问曰兵法背右山陵前左水泽今者反背水阵然竟以胜此何术也信曰兵法不曰䧟之死地而后生置之亡地而后存且信非得素抚循士大夫也此所谓驱市人而战之其势非置之死地使人人自为战今与之生地皆走宁尚可得而用之又髙祖刼五诸侯兵入彭城项羽闻之乃引兵去齐与汉大战睢水上大破汉军多杀士卒睢水为之不流此异情者也汉王在汉中韩信说曰今士卒皆山东人跂而望归及其锋东向可以争天下后汉光武北至蓟闻邯郸兵到世祖欲南归召官属计议耿弇曰今兵从南来不可南行渔阳太守彭宠公之邑人上郡太守即弇父也发此两郡控弦万骑邯郸不足虑也世祖官属不从遂南驰官属皆分散后汉李傕等追困天子于曹阳沮授说袁绍曰将军累叶台辅世济忠义今朝廷播越宗庙残毁观诸州郡虽外託义兵内实相图未有忧在社稷䘏人之意且今州城粗定兵强士附西迎大驾即定邺都挟天子而令诸侯畜士马以讨不庭谁能御之若不早定必有先之者夫权不失机功不厌速愿其图之绍不从魏武果迎汉帝绍遂败梁武帝萧衍初起义兵杜思冲劝帝迎南康王都襄阳正尊号帝不从张𢎞䇿曰今以南康置人手中彼挟天子以令诸侯节下前去为人所使此岂嵗寒之计耶帝曰若前途大事不捷故当兰艾同焚若功业克建谁敢不从岂是碌碌受人处分于江南立新野郡以集新附哉不从遂进兵克建邺而有江左此情与形势之异者也随时变通不可执一矣长短经卷七长短经卷八钦定四库全书长短经卷八唐赵㽔撰钓情诡信忠疑用无用恩生怨诡顺难必运命大私败功昏智卑政善亡诡俗息辩量过势运傲礼定名钓情第二十二孔子曰未见颜色而言谓之瞽又曰未信则以为谤已孙卿曰语而当智也黙而当知也尸子曰听言耳目不惧视听不深则善言不徃焉是知将语者必先钓于人情自古然矣故韩子曰夫说之难也在知所说之心可以吾说当之说之以厚利则见下节而遇卑贱必弃逺矣说之以名髙则见无心而逺事情必不収矣事以宻成语以泄败未必其身泄之也而说及其所匿之事如是者身危贵人有过端而说者明言善议以推其恶者身危贵人得计而欲自以为功说者与知焉则身危强之以其所不为止之以其所不能已者身危又曰与之论大人则以为间已与之论细人则以为粥权论其所爱则以为借资论其所憎则以为甞已顺事陈意则曰怯懦而不尽虑事广肆则曰草野而倨侮此不可不知也彼自知其计则无以其失穷之自勇其断则无以其敌怒之荀悦曰夫臣下之所以难言者何也言出乎身则咎悔及之矣故曰举过掲非则有干忤之咎劝励教诲则有侠上之议言而当则耻其胜已也言而不当则贱其愚也先已而同则恶其夺已明也后已而同则以为从顺也违下从上则以为謟谀也违上从下则以为雷同也与衆共言则以为顺负也违衆独言则以为专美也言而浅露则简而薄之深妙𢎞逺则不知而非之特见独智则衆恶其盖之也虽是而不见称与衆同智则以为附随也虽得之不以为功谦让不争则以为易穷言而不尽则以为怀隐进说竭情则以为不知量言而不效则受其怨责言而事效则以为固当利于上不利于下或便于左则不便于右或合于前而忤于后此下情所以常不通仲尼发愤称予欲无言者盖为语之难也何以明其难也昔宋有富人天雨墻坏其子曰不筑且有盗其邻人亦云暮而果大亡其家智其子而疑邻人之父郑武公欲伐胡乃以其子妻之因问羣臣吾欲用兵谁可伐者关其思曰胡可伐乃戮关其思曰胡兄弟之国也子言伐之何也胡君闻之以郑为亲已而不备郑郑人袭胡取之此二说者其智皆当矣然而甚者为戮薄者见疑非智之难也处智则难衞人迎新妇妇上车问骖马谁马也御曰借之新妇谓仆曰拊骖无苦服车至门㧞教逆母灭橹将失火入室见臼曰徙牖下妨徃来者主人大笑之此三言皆要言也然而不免为笑者早晩之时失矣此说之难也说者知其难也故语必有钓以取人情何以明之昔齐王后死欲置后而未定使羣臣议薛公田婴欲中王之意因献十珥而美其一旦日因问美珥所在因劝立以为后齐王大悦遂重薛公此情可以物钓也申不害始合于韩王然未知王之所欲也恐言而未必中于王也王问申子曰吾谁与而可对曰此安危之要国家之大事也臣请深维而苦思之乃微谓赵卓韩晁曰子皆国之辩士也夫为人臣者言何必同尽忠而已矣二人各进议于王以事申子微视王之所说以言于王王大悦之此情可以言钓也呉伐越越栖于㑹稽勾践喟然叹曰吾终此乎大夫种曰汤系夏台文王囚羑里重耳奔翟齐小白奔莒其卒霸王由是观之何遽不为福乎勾践既得免务报呉大夫种曰臣观呉王政骄矣请尝之乃贷粟以卜其事子胥諌勿与王遂与之子胥曰王不听諌后三年呉其墟矣太宰嚭闻之谗曰伍员貌忠而实忍人呉遂杀子胥此情可以事钓也客以淳于髠见梁惠王惠王屏左右再见之终无言惠王怪之让客客谓淳于髠髠曰吾前见王王志在驰逐后复见王王志在音声是以黙然客具以报王王大骇曰淳于先生诚圣人也前有献善马者寡人未及试㑹生来后有献讴者未及试又㑹生至寡人虽屏人然私心在彼此情可以志钓也智伯从韩魏之君伐赵韩魏用赵臣张孟谈之计隂谋叛智伯张孟谈因朝智伯遇智果于辕门之外智果入见智伯曰二主殆将有变臣遇张孟谈察其志矜而行髙见二君色动而变必背君矣智伯不从智果出遂更其姓为辅氏张孟谈入见赵襄子曰臣遇智果于辕门之外其视有疑臣之心入见智伯而更其族今暮不击必后之矣襄子曰诺因与韩魏杀守隄之吏决水灌智伯军此情可以视钓也殷浩仕晋有盛名时人观其出处以卜江左兴亡此情可以贤钓也钤经曰喜色洒然以出怒色麃然以侮欲色熰然以愉惧色惮然以下忧色瞿然以静此情可以色钓也由是观之夫人情必见于物能知此者可以纳说于人主矣诡信第二十三孔子曰君子贞而不谅又曰信近于义言可复也由是言之唯义所在不必信也何以明之叶公问孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣楚子围宋宋求救于晋晋侯使解扬如宋使无降楚曰晋师悉起将至矣郑人囚而献诸楚楚子厚赂之使反其言许之登诸楼车使唿宋人而告之遂致其君命楚子将杀之使与之言曰尔既许不谷而反之何故非我无信汝则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也义无二信信无二命君之赂臣不知命也受命以出有死无霣又何赂乎臣之许君以成命也死而成命臣之禄也寡君有信臣下臣获考死又何求楚子舎之以归颜率欲见公仲公仲不见颜率谓公仲之谒者曰公仲必以率为伪也故不见率公仲好内率曰好士公仲啬于财率曰㪚施公仲无行率曰好义自今以来率且正言之而已矣公仲之谒者以告公仲公仲遽起而见之齐伐燕得十城燕王使苏秦说齐齐归燕十城苏秦还燕人或毁之曰苏秦左右卖国反覆臣也将作乱燕王意踈之舍而不用苏秦恐被罪入见王曰臣东周之鄙人也无尺寸之功而王亲拜之于庙礼之于庭今臣为王却齐之兵而功得十城宜以益亲今来而王不官臣者人必有以不信伤臣于王者且臣之不信王之福也使臣信如尾生亷如伯夷孝如曽参三者天下之髙行而以事王可乎燕王曰可也苏秦曰有此臣亦不事主矣孝如曽参义不离其亲宿昔于外王又安得使之歩行千里而事弱燕之危王哉亷如伯夷义不为孤竹君之嗣不肯为武王之臣不受封侯而饿死于首阳之下有亷如此者王又安能使之歩行千里而进取于齐哉信如尾生与女子期于梁柱之下女子不来水至不去抱梁柱而死有信如此何肯扬燕秦之威却齐之强兵哉且夫信行者所以自为也非所以为人也皆自覆之术非进取之道也且三王代兴五霸迭盛皆不自覆君以自覆为可乎则齐于营丘足下不窥于邉城之外且臣之有老母于东周离老母而事足下去自覆之术而行进取之道臣之趋固不与足下合者足下皆自覆之君也仆者进取之臣也臣所谓以忠信得罪于君也燕王曰夫忠信又何罪之有也对曰足下不知也臣邻家有逺为吏者其妻私人其夫且归其妻私者忧之其妻曰公勿忧也吾已为药酒待之矣后二日夫至妻使妾奉巵酒进之妾知其药酒也进之则杀主父言之则逐主母乃佯僵弃酒主父大怒而笞之妾之弃酒上以活主父下以存主母忠至如此然不免于笞此以忠信得罪也臣之事适不幸而类妾之弃酒也且臣之事足下亢义益国今乃得罪臣恐天下后事足下者莫敢自必也且臣之説齐曽不欺之也后之说齐者莫如臣之言虽尧舜之智不敢取之燕王曰善复厚遇之由此观之故知谲即信也诡即忠也夫谲诡之行乃忠信之本焉忠疑第二十四夫毁誉是非不可定矣以汉髙之畧而陈平之谋毁之则踈誉之则亲以文帝之明而魏尚之忠绳之以法则为罪施之以德则为功知世之听者多有所尤多有所尤即听必悖矣何以知其然耶吕氏春秋云人有亡鈇者意其邻之子视其行歩颜色言语动作态度无为而不窃鈇者也窃掘其谷而得其鈇他日复见其邻之子动作态度无似窃鈇者也其邻子非变也已则变之变之者无他有所尤矣邾之故为甲裳以帛公息忌谓邾之君曰不若以组邾君曰善下令令官为甲必以组公息忌因令其家皆为组人有伤之者曰公息忌之所以欲用组者其家为甲裳多为组也邾君不悦于是乎止无以组邾君有所尤也邾之故为甲以组而便也公息忌虽多为组何伤以组不便公息忌虽无以为组亦何益为组与不爲组不足以累公息忌之说也凡听言不可不察楼缓曰公父文伯仕于鲁病而死女子为自杀于房中者二人其母闻之勿哭其相室曰焉有子死而勿哭乎其母曰孔子贤人也逐于鲁而是人弗随之今死妇人为自杀若是者必其于长者薄而于妇人厚故从母言之是为贤母从妻言之是不免于妬妻也故其言一也言者异则人心变矣乐羊为魏将而攻中山其子在中山中山之君烹其子而遗之羮乐羊尽啜之文侯曰乐羊以我故食其子之肉堵师賛曰其子且食之其谁不食乐羊罢中山文侯赏其功而疑其心淮南子曰亲母为其子扢秃出血至耳见者以为爱子之至也使在于继母则过者以为悷也事之情一也所从观者异耳从城上视牛如羊视羊如豚所居髙也窥面于盘水则圎于面形不变其故有所圆有所者所自窥之异也今吾虽欲正身而待物庸讵知世之所自窥于我者乎是知天下是非无所定也世各是其所是非其所非今吾欲择是而居之择非而去之不知世之所是非者孰是孰非哉故有忠而见疑者不可不察用无用第二十五古人有言曰得鸟者罗之一目然张一目之罗终不能得鸟矣鸟之所以能逺飞者六翮之力也然无衆毛之助则飞不能逺矣以是推之无用之为用也大矣故惠子谓庄子曰子言无用矣荘子曰知无用而始可与言用矣夫天地非不广且大也人之所用容足耳然则削足而垫之至黄泉人尚有用乎惠子曰无用荘子曰然则无用之为用也亦明矣昔陈平智有余而见疑周勃质朴忠而见信夫仁义不足相怀则智者以有余见疑而朴者以不足取信矣汉征处士樊英杨厚朝廷若待神明至竟无他异李固朱穆以为处士纯盗虚名无益于用然而后进希之以成器世主礼之以得衆原其无用亦所以为用也而惑者忽不践之地赊无用之功至乃诮謲逺术贱斥国华不亦过乎恩生怨第二十六𫝊称谚曰非所怨勿怨寡人怨矣是知凡怨者不怨于所疏必怨于亲宻何以明之髙子曰小弁小人之诗也孟子曰何以言之髙子曰怨孟子曰固哉髙叟之为诗也有越人于此关弓而射我我则谈笑而道之无他䟽之也兄弟关弓而射我我则泣涕而道之无他戚之也然则小弁之怨亲亲也亲亲仁也晋使韩简子视秦师云师少于我鬭士倍我公曰何故对曰出因其资入用其宠饥食其粟三施而不报所以来也杜邺说王音曰邺闻人情恩深者其养谨爱至者其求谨夫戚而不见异亲而不见殊孰谓无怨此棠棣角弓之所作也由此观之故知怨也者亲之也恩也者怨之所生也不可不察诡顺第二十七赵子曰夫云雷世屯瞻乌未定当此时也在君为君委质事人各为其主用职耳故髙祖赏季布之罪晋文嘉寺人之过虽前窘莫之怨也可谓通于大体矣昔晋文公初出亡献公使寺人披攻之蒲城披斩其袪及反国郄吕畏偪将焚公宫而杀之寺人披请见公使让之曰蒲城之役君命一宿汝即至其后余从狄君以田渭濵汝为惠公来求杀余命汝三宿汝中宿至虽有君命何其速也对曰臣谓君之入也其知之矣若犹未也又将及难君命无二古之制也除君之恶惟力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚衆岂惟刑臣公见之以难告得免吕郄之难陈轸与张仪俱事秦惠王惠王皆重之二人争宠仪恶轸于王曰轸重币轻使秦楚之间将为交也今楚不善于秦而善于轸轸为楚厚为秦薄也轸欲去秦而之楚王何不听之王乃召轸而问之轸曰臣愿之楚臣出必故之楚且明臣为楚与不也昔楚有两妻者王闻之乎王曰弗闻轸曰楚有两妻者人挑其长者长者骂之挑其少者少者复挑之居无几何有两妻者死客为挑者曰为汝娶少者乎长者乎挑者曰娶长者客曰长者骂汝少者复挑汝汝何故娶长者挑者曰居人之所则欲其挑我为我之妻则欲其骂人今楚王明主昭阳贤相使轸为臣常以国情输楚楚王将不留臣昭阳将不与臣从事矣臣何故之楚臣出必故之楚足以明臣为楚与不也轸出仪入问王曰轸果欲之楚不王曰然仪曰轸不为楚楚王何为欲之王复以仪言谓轸轸曰然王曰仪之言果信矣轸曰非独仪知之行道之人尽知之矣子胥忠于君而天下皆争以为臣曽参孝己爱于亲而天下皆愿以为子故卖仆妾不出闾巷售者良仆妾也出妇嫁于乡曲者必善妇也今轸若不忠于君楚亦何以为臣乎忠且见弃轸不之楚将何归乎王以其言为然遂厚待之惠王终相张仪轸遂奔楚韩信初为齐王时蒯通说信使三分天下信不听后知汉畏其能乃与陈豨谋反事泄吕太后以计禽之方斩曰吾悔不聼蒯通之计乃为儿女子所诈岂非天哉髙祖归乃诏齐捕通通至上曰若教淮隂侯反耶曰然臣固教之竖子不用臣之䇿故今自夷如此如彼竖子用臣之计陛下安得而夷之乎上怒曰烹之通曰嗟乎寃哉烹也上曰若教韩信反何寃对曰秦之纲弛而维絶山东大扰异姓并起英儁乌聚秦失其鹿天下共逐之于是髙材疾足者先得焉跖之犬吠尧尧非不仁狗固吠非其主当是时臣独知韩信非知陛下也且天下锐精持锋欲为陛下所为者甚衆固力不能耳又可尽烹耶髙帝曰置之乃释通之罪也初呉王濞与七国谋反及发济北王欲自杀齐人公孙玃谓济北王曰臣请试为大王明说梁王通意天子说而不用死未晩也公孙玃遂见梁王曰夫济北之地东接强齐南牵呉越北胁燕赵此四分五裂之国权不足以自守劲不足以捍寇又非有竒佐之士以待难也虽坠言于呉非其正计也昔郑祭仲许宋人立公子突以活其君非义也春秋记之为其以生易死以存易亡也向使济北见情实示不从之端则呉必先厯齐军济北招燕赵而縂之如此则山东之从结而无隟矣今吴楚之王练诸侯之兵驱白徒之衆西与天子争衡济北独底节坚守不下使呉失与而无助跬歩独进瓦解土崩破败而不救者未必非济北之力也夫以区区之济北而与诸侯争强是以羔犊之弱而捍虎狼之敌也守职不挠可谓诚一矣功义如此尚见疑于上胁肩低首累足抚襟使有自悔不前之心非社稷之利也臣恐藩臣守职者疑之臣窃料之能厯西山径长乐扺未央攘袂而正议者独大王耳上有全亡之功下有安百姓之名德沦于骨髓恩加于无穷愿大王留意详维之孝王大说使人驰以闻济北王得不坐徙封于菑川陈琳典袁绍文章袁氏败琳归太祖太祖谓曰卿昔为本初移书但可罪状孤而已恶止其身何乃上及祖父耶琳谢曰楚汉未分蒯通进䇿于韩信干时之战管仲肆力于子纠唯欲効计其主助福一时故跖之客可以刺由桀之狗可以吠尧也今明公必能进贤于忿后弃愚于爱前四方革面英豪宅心矣唯明公裁之太祖曰善厚待之由此观之是知晋侯杀里克汉祖戮丁公石勒诛枣嵩刘备薄许靖良有以也故范晔曰夫人守义于故主斯可以事新主耻以其衆受宠斯可以受大宠若乃言之者虽诚而闻之者未譬岂茍进之悦易以情纳持正之忤难以理求诚能释利以循道居方以从义君子之槩也难必第二十八夫人主莫不欲其臣之忠而忠未必信故伍员沉于江苌𢎞死于蜀其血三年而化为碧凡人亲莫不欲其子之孝而孝未必爱故孝己忧而曽参悲此难必者也何以言之魏文侯问狐巻子曰父子君臣之贤足恃乎对曰不足恃也何者父贤不过尧而丹朱放子贤不过舜而瞽瞍拘兄贤不过舜而象傲弟贤不过周公而管蔡诛臣贤不过汤武而桀纣伐望人者不至恃人者不久君欲理亦从身始人何可恃乎汉时梁孝王藏匿羊胜公孙诡韩安国泣说梁孝王曰大王自度于皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子间然而髙帝提三尺剑取天下者朕也故太上终不得制事居栎阳临江王适长太子也以言过废王临江用宫垣事卒自杀中尉府何者治天下终不以私害公语曰虽有亲父安知其不为虎虽有亲兄安知其不为狼今大王列在诸侯说一邪臣浮说犯上禁挠明法天子以太后故不忍致法于王太后日夜泣涕幸大王自改而大王终不觉悟又如太后车即晏驾大王尚谁攀乎语未卒孝王出羊胜等由是观之安在其可必哉语曰以权利合者权利尽而交踈又曰以色事人者色衰而爱絶此言财色不可必也墨子曰虽有慈父不爱无益之子黄石公曰王不可以无徳无德则臣民叛此言臣子不可必也诗云自求伊祐有㫖哉有㫖哉运命第二十九夫天道性命圣人所希言也虽有其㫖难得而详然校之古今错综其纪乗乎三势亦可以彷彿其畧何以言之荀悦云凡三光精气变异此皆隂阳之精也其本在地而上发于天政失于此则变见于彼不其然乎今称洪范咎征则有尧汤水旱之灾消灾复异则有周宣云汉宁莫我听易称积善余庆则有颜冉短折之凶善恶之报类变万端不可齐一故视听者惑焉甞试言之孔子曰死生有命又曰不得其死又曰幸而免者夫死生有命其正理也不得其死者未可以死而死也幸而免者可以死而不死也此皆性命三势之理也推此以及教化则亦如之人有不教化而自成者有待教化而后成者有虽加教化而终不成者故上智与下愚不移至于中人则可上可下推此以及天道则亦如之灾祥之应无所疑焉故尧汤水旱天数也洪范咎征人事也鲁僖霪雨可救之应也周宣旱甚难变之势也颜冉之凶性命之本也易曰有天道焉有地道焉有人道焉言其异也兼三才而两之言其同也故天地之道有同有异据其所以异而责其所以同斯则惑矣守其所以同而求其所以异则取弊矣迟速深浅变化错乎其中是故参差难得而均也天地人物之理莫不同之故君子尽心焉尽力焉以邀命也易曰穷理尽性以至于命此之谓矣太私第三十管子曰知与之为取政之寳也周书曰将欲取之必故与之何以征其然耶黄石公曰得而勿有立而勿取为者则已有者则士焉知利之所在彼为诸侯已为天子使城自保令士自取王者之道也尸子曰尧养无告禹爱辜人此先王之所以安危而怀逺也圣人于大私之中也为无私汤曰朕身有罪无及万方万方有罪朕身受之汤不私其身而私万方文王曰茍有仁人何必周亲文王不私其亲而私万国先王非无私也所私者与人不同此知大私者也由是言之夫唯不私故能成其私不利而利之乃利之大者矣败功第三十一文子曰有功离仁义者即见疑有罪不失仁心者必见信故仁义者天下之尊爵也何以言之昔者楚共王有疾召其大夫曰不谷不徳少主社稷失先君之绪覆楚国之师不谷之罪也若以宗庙之灵得保首领以没请为灵若厉大夫许诸及其卒也子囊曰不然夫事君者从其善不从其过赫赫楚国而君临之抚征南海训及诸夏其宠大矣有是宠也而知其过可不谓之共乎大夫从之此因过以为恭者也魏将王昶陈㤗兵败大将军以为己过习凿齿论曰司马大将军引二败以为己过过销而业昌可谓智矣夫忘其败而下思其报虽欲勿康其可得乎若乃讳败推过归咎万物上下离心贤愚释体是楚再败而晋再克谬之甚矣夫人君茍统斯理行虽失而名扬兵虽挫而战胜百败犹可况再败乎此因败以成功也故知智者之举事也因祸为福转败为功自古然矣昏智第三十二夫神者智之渊也神清则智明智者心之符也智公则心平今士有神清智明而闇于成败者非愚也以声色货利怒爱昏其智矣何以言之昔孔子摄鲁相齐景公闻而惧曰孔子为政鲁必霸霸则吾地近焉我之为先并矣犁且曰去仲尼犹吹毛耳君何不延之以重禄遗哀公以女乐哀公亲乐之必怠于政仲尼必諌諌不听必轻絶鲁于是选齐国中女子好者八十人皆衣文绣之衣而舞康乐遗鲁君鲁君受齐女乐怠于事三日不听政孔子曰彼妇之口可以出走遂适衞此昏于声色者也太史公曰平原君翩翩浊代之佳公子也然不覩大体语曰利令智昏平原君贪冯亭邪说使赵䧟长平四十余万邯郸几亡此昏于利者也后汉班固传评曰昔班固伤司马迁云迁博物洽闻不能以智免极刑然固身亦自䧟大戮可谓智及之而不能守古人所以致论于目睫耶此皆昏于势者也尸子曰夫呉越之国以臣妾为殉中国闻而非之及怒则以亲戚殉一言夫智在公则爱呉越之臣妾在私则忘其亲戚非智损也怒夺之也好亦然矣语曰莫知其子之恶非智损也爱夺之也是故论贵贱辨是非者必且自公心言之自公心听之而后可知也故范晔曰夫利不在身以之谋事则智虑不私己以之断义则厉诚能回观物之智而为反身之察则能恕而自鉴卑政第三十三淮南子曰济溺人以金玉不如寻常之纆韩子曰百日不食以待梁肉饿者不肯此言政贵卑以济事者也何以言之韩非曰所谓知者微妙之言上知之所难也今为衆人法而以为上知之所难也则人无从识之矣故糟糠不厌者不待梁肉而饱短褐不完者不须文绣而好以是言之夫治世之事急者不得则缓者非务也今所治之政人间之事夫妇之所明知者不用而慕上知之所难论则其于人过逺矣是知微妙之言非人务也故尹文子曰凡有理而无益于治者君子不言有能而无益于事者君子不为故君子所言者不出于名法权术所为者不出于农稼军阵周务而已今世之人行欲独贤事欲独能辨欲出羣勇欲絶衆夫独行之贤不足以成化独能之事不足以周务出羣之辨不可为户说絶衆之勇不可与征阵凡此四者乱之所由生也故圣人任道以通其险立法以理其差使贤愚不相异能鄙不相遗此至理之术故叔孙通欲起礼汉髙帝曰得无难乎对曰夫礼者因时世人情而为之节文者也张释之言便宜事文帝曰卑之无甚髙论令今可施行由是言之夫理者不因时俗之务而贵竒异是饿者百日以待梁肉假人金玉以救溺子之说矣善亡第三十四易曰积善之家必有余庆又曰善不积不足以成名何以征其然耶孟子曰仁之胜不仁也犹水之胜火也今之为仁者犹以一杯水救一车薪之火也火不息则谓水不胜火此又与于不仁之甚者也又五谷种之美者茍为不熟不如稊稗夫仁亦在熟之而已矣尸子曰食所以为肥也一饭而问人曰奚若则皆笑之夫治天下大事也譬今人皆以一饭而问人奚若者也由是观之故知善也者在积而已今人见徐偃亡国谓仁义不足仗也见承桑失统谓文德不足恃也是犹杯水救火一饭问肥之说惑亦甚矣诡俗第三十五夫事有顺之而为失义有爱之而为害有恶于已而为美有利于身而损于国者何以言之刘梁曰昔楚灵王骄淫暴虐无度芈尹申亥从王之欲以殡于干溪殉之以二女此顺之而失义者也鄢陵之役晋楚对战谷阳献酒子反以毙此爱之而害者也臧武仲曰孟孙之恶我药石也季孙之爱我美疢也疢毒滋厚药石犹生我此恶之而为美者也韩子曰为故人行私谓之不弃以公财分施谓之仁人轻禄重身谓之君子枉法曲亲谓之有行弃官宠交谓之有侠离俗遁世谓之髙悫交争逆令谓之刚材行惠取衆谓之得人不弃者吏有姦也仁人者公财损也君子者人难使也有行者法制毁也有侠者官职旷也髙悫者人不事也刚材者令不行也得人者君上孤也此八者匹夫之私誉而人主之大败也由是观之夫俗之好恶与事相诡唯明者能察之息辩第三十六中论曰水之寒也火之热也金石之坚刚也彼数物未尝有言而人莫不知其然者信着乎其体故知行有本事有迹审观其体则无所窜情何谓行本孔子曰立身有义矣而孝为本䘮纪有礼矣而哀为本战阵有列矣而勇为本太公曰人不尽力非吾人也吏不平㓗爱人非吾吏也宰相不能富国强兵调和隂阳安万乗之主简练羣臣定其名实明其令罚非吾宰相此行本者也何为事迹昔齐威王召即墨大夫而语之曰自子之居即墨也毁日至然吾使人视即墨田野辟人民给官无留事东方以宁是子不事我左右以求誉也封之万家召阿大夫而语之曰自夫子之守阿也誉日闻然吾使人视阿田野不辟人贫苦赵攻甄子不能救卫取薛陵子不能知是子常以币事吾左右以求誉也是日烹阿大夫及左右常誉之者齐国大理汉元帝时石显专权京房晏见问上曰幽厉之君何以危所任者何人也上曰君不明而所任巧佞房曰知其巧佞而用之也将以为贤上曰贤之房曰然则今何以知其不贤也上曰以其时乱而君危知之此事迹者也由此言之夫立身从政皆有本矣理乱能否皆有迹矣若操其本行以事迹绳之譬如水之寒火之热则善恶无所逃矣量过第三十七孔子曰人之过也各于其党观过斯知仁矣何以言之太史公云昔管仲相齐九合诸侯一匡天下然孔子小之曰管仲之器小哉岂不以周道衰桓公既贤而不勉之至王乃称覇哉虞卿说魏王曰夫楚亦强大矣天下无敌乃且攻燕魏王曰向也子云天下无敌今也子云乃且攻燕者何也对曰今谓马多力则有之矣若曰胜千钧则不然者何也夫千钧非马之任也今谓楚强大则有矣若夫越赵魏而开兵于燕则岂楚之任哉由是观之夫管仲九合诸侯一匡天下而孔子小之楚人不能伐燕虞卿反以为强大天下无敌非诡议也各从其党言之耳不可不察势运第三十八夫天下有君子焉有小人焉有礼让焉此数事者未必其性也未必其行也皆势运之耳何以言之文子曰夫人有余则让不足则争让则礼义生争则暴乱起物多则欲省求赡则争止淮南子曰游者不能拯溺手足有所争急也灼者不能救火身体有所痛也林中不卖薪湖上不鬻鱼者有所余也故世治则小人守正而利不能诱也世乱则君子为姦而刑不能禁也故荘子曰当尧舜而天下无穷人非智得也当桀纣而天下无通人非智失也时势适然新语曰近河之地湿近山之木长者以类相及也四渎东流则百川无西行者小象大而少从多也是知世之君子未必君子世之小人未必小人世之礼让未必礼让夫势运者不可不察傲礼第三十九左传曰无傲礼曲礼曰毋不敬然古人以傲为礼其故何也欲彰于人德者耳何以言之昔侯嬴为大梁夷门监魏公子闻之乃置酒大㑹賔客坐定公于从车骑虗左自迎夷门侯生侯生引公子过市及至家以为上客侯生谓公子曰今日嬴之为公子亦足矣嬴乃夷门抱关者也而公子亲枉车骑稠人广衆之中不宜有所过今公子故过之然嬴欲就公子之名故久立公子车骑市中以观公子公子愈恭市人皆以嬴为小人而以公子为长者能下士也张释之在廷中三公九卿尽㑹立王生老人曰吾袜觧顾谓张廷尉为我结袜人或谓王生曰独奈何廷辱张廷尉王生曰吾老且贱自度终无益于张廷尉张廷尉方今天下名臣吾故聊廷使跪结袜欲以重之诸公闻之贤王生而重廷尉由是观之以傲为礼可以重人矣定名第四十夫理得于心非言不畅物定于彼非言不辩言不畅志则无以相接名不辩物则识鉴不显原其所以本其所由非物有自然之名理有必定之称也欲辩其实则殊其名欲宣其志则立其称故称之曰道徳仁义礼智信夫道者人之所蹈也居知所为行知所之事知所乘动知所止谓之道德者人之所得也使人各得其所欲谓之德仁者爱也致利除害兼爱无私谓之仁义者宜也明是非立可否谓之义礼者履也进退有度尊卑有分谓之礼智者人之所知也以定乎得失是非之情谓之智信者人之所承也发号施令以一人心谓之信见本而知末执一而应万谓之术说苑曰从命利君谓之顺从命病君谓之谀逆命利君谓之忠逆命病君谓之乱君有过失将危国家有能尽言于君用则留不用则去谓之諌用则可不用则死谓之诤能率羣下以諌于君解国之大患除国之大害谓之辅抗君之命反君之事安国之危除主之辱谓之弼庄子曰莫之顾而进谓之佞俙意导言谓之谄不择是非而言谓之谀好言人恶谓之谗称誉诈伪以败恶人谓之慝不择善否两容颊适偷㧞其所欲谓之险古语曰以可济否谓之和好恶不殊谓之同以贤代贤谓之夺以不肖代贤谓之伐缓令急诛谓之暴取善自与谓之盗罪不知諐谓之虐敬不中礼谓之野禁而不止谓之逆禁非立是谓之法知善不行谓之狂知恶不改谓之惑太公曰収天下珠玉美女金银綵帛谓之残収暴虐之吏杀无罪之人非以法度谓之贼贤人不至谓之蔽忠臣不至谓之塞色取仁而实违之谓之虚不以诚待其臣而望其臣以诚事已谓之愚分于道谓之性形于一谓之命凡人函五常之性而刚柔缓急音声不同系水土之气谓之风好恶取舎动静无常随君上之情欲谓之俗或曰乐与音同乎对曰昔魏文侯问子夏曰吾端冕而听古乐唯恐卧听郑衞之音则不知倦敢问古乐之如彼新乐之如此何也子夏曰今君之所问者乐也所好者音也夫乐者与音相近而不同文侯曰敢问何如子夏曰夫古乐者天地顺而四时当民有德而五谷昌疾疢不作而无妖祥此之谓大当然后圣人为父子君臣以为之纪纲纪纲既正天下大定天下大定然后正六律和五声絃歌诗颂此之谓德音德音之谓乐诗云莫其德音其德克明克明克类克长克君王此大邦克顺克比比于文王其徳靡悔既受帝祉施于孙子此之谓也今君之所好者溺音乎郑音好滥淫志也宋音燕安溺志也衞音趋数烦志也齐音傲僻骄志也四者皆淫于色而害于德是以祭祀弗用此音乐之异也或曰音与乐既闻命矣敢问仪与礼同乎对曰昔赵简子问揖让周旋之礼于子太叔太叔曰是仪也非礼也吉也闻诸先大夫子产曰夫礼天之经也地之义也民之行也天地之经民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之人有好恶喜怒哀乐生于六气是故审则宜类以制六志哀有哭泣乐有歌舞喜有施舎怒有战鬬哀乐不失乃能协于天地之性是以长久故人能曲直以从礼者谓之成人或曰然则何谓为仪对曰养国子教之六仪祭祀之容穆穆皇皇賔客之容俨恪矜庄朝廷之容济济跄跄䘮纪之容累累顚顚军旅之容暨暨詻詻车马之容騑騑翼翼此礼仪之异也夫定名之弊在于钩釽析辞茍无其弊则定名之妙也论曰班固九流其九曰杂家兼儒墨合名法傅子九品其九曰杂才以长讽议由是观之杂说之益有自来矣故着此篇盖立理叙事以示将来君子矣长短经卷八长短经卷九钦定四库全书长短经卷九唐赵㽔撰出军练士结营道徳禁令教战天时地形水火五间将体料敌势畧攻心伐交格形蛇势先胜围师变通利害竒正掩发还师孙子曰诗云允文允武书称乃武乃文孔子曰君子有文事必有武备传曰天生五才民并用之废一不可谁能去兵黄帝与蚩尤战颛顼与共工争尧伐驩兜舜伐有苗启伐有扈汤伐有夏文王伐崇武王伐纣汉髙有京索之战光武兴昆阳之师魏动官渡之军晋举平吴之役故吕氏春秋曰圣王有仁义之兵而无偃兵淮南子曰以废不义而授有徳者也是知取威定霸何莫由斯自古兵书殆将千计若不知合变虽多亦奚以为故曰少则得多则惑所以举体要而作兵权云出军第一夫兵者凶器也战者危事也兵战之塲立尸之所帝王不得已而用之矣故曰救乱诛暴谓之义兵兵义者王敌加于己不得已而用之谓之应兵兵应者胜争恨小故不胜愤怒者谓之忿兵兵忿者败利人土地宝货者谓之贪兵兵贪者破恃国之大矜人之衆欲见威于敌谓之骄兵兵骄者灭是知圣人之用兵也非好乐之将以诛暴讨乱夫以义而诛不义若决江河而溉荧火临不测之渊而欲堕之其克之必也所以必优游恬泊者何重伤人物故曰逺人不服则修文徳以来之不以徳来然后命将出师矣夫将者国之辅也人之司命也故曰将不知兵以其主与敌也君不择将以其国与敌也将既知兵主既择将天子居正殿而召之曰社稷安危一在将军今某国不臣愿烦将军应之乃使太史卜斋择日授以斧钺君入太庙西面而立将军北面而立君亲操钺持其首授其柄曰从是以上至天者将军制之乃复操柄授与刃曰从是以下至渊者将军制之将既受命拜而报曰臣闻国不可从外理军不可从中御二心不可以事君疑志不可以应敌臣既受命专斧钺之威臣不敢还诸乃辞而行凿凶门而出故司马法曰进退唯时无曰寡人孙子曰将在军君命有所不受古语曰阃以内寡人制之阃以外将军制之汉书曰唯闻将军之命不闻天子之诏故知合军聚衆任于阃外受推毂之寄当秉旄之重无天于上无地于下无敌于前无君于后乃可成大业矣故曰将能而君不御者胜此之谓也练士第二夫王者帅师必简鍊英雄知士髙下因能授职各取所长为其股肱羽翼以成威神然后万事毕矣腹心一人谋士五人天文三人地形三人兵法九人通粮四人奋威四人鼓旗三人股肱四人通材三人权士三人耳目七人爪牙五人羽翼四人游士八人伟士二人法算二人方士二人军中有大勇敢死乐伤者聚为一卒有勃气壮勇暴强者聚为一卒有学于竒正长剑琱弧接武齐列者聚为一卒有破格舒钩强梁多力能溃破金鼓絶灭旌旗者聚为一卒有能踰髙超逺轻足善走者聚为一卒有故王臣失势欲复见其功者聚为一卒有死罪之人昆弟为其将报讐者聚为一卒有贫穷忿怒将快其志者聚为一卒有故赘婿人虏欲昭迹扬名者聚为一卒有辩言巧辞善毁誉者聚为一卒有故胥靡免罪之人欲逃其耻者聚为一卒有材伎过人能负重行数百里者聚为一卒夫卒强将弱曰弛吏强卒弱曰陷兵无选锋曰北必然之数矣故曰兵衆孰强士卒孰练知之者胜不知之者不胜不可忽也结营第三太公曰出军征战安营置阵以六为法将军身居九天之上竟一旬复徙开牙门常背建向破不饮死水不居死地不居地柱不居地狱无休天灶无当龙首故曰凡结营安阵将军居青龙军鼓居逢星士卒居明堂伏兵于太隂军门居天门小将居地戸斩断居天狱治罪居天庭军粮居天牢军器居天藏此谓法天结营物莫能害者也道徳第四夫兵不可出者三不和于国不可以出军不和于军不可以出阵不和于阵不可以出战故孙子曰一曰道道者令人与上同意者也故可与之死可与之生而人不畏危黄石公曰军井未达将不言渇军幕未办将不言倦冬不服裘夏不操扇是谓礼将与之安与之危故其衆可合而不可离可用而不可疲接之以礼厉之以辞则士死之是以含蓼问疾越王伯于诸侯吮疽恤士吴起凌于敌国阳门恸哭胜三晋之兵单醪投河感一军之士勇者为之鬬智者为之忧视死若归计不旋踵者以其恩养素畜䇿谋和同也故曰畜恩不倦以一取万语曰积恩不已天下可使此道徳之畧也禁令第五孙子曰卒未专亲而罚之则不服不服则难用卒已专亲而罚不行则不可用矣故曰视卒如婴儿故可与之赴深溪视卒如爱子故可与之俱死厚而不能使爱而不能令乱而不知理譬若骄子不可用也经曰兵以赏为表以罚为里又曰令之以文齐之以武是谓必取故武侯之军禁有七一曰轻二曰慢三曰盗四曰欺五曰背六曰乱七曰误此治军之禁也若期㑹不到闻鼓不行乘寛自留回避务止初近而后逺唤名而不应军甲不具兵器不备此谓轻军受令不传传之不审以惑吏士金鼓不闻旌旗不覩此谓慢军食不廪粮军不部兵赋赐不均阿私所亲取非其物借贷不还夺人头首以获功名此谓盗军若变易姓名衣服不鲜金鼓不具兵刃不磨器仗不坚矢不着羽弓弩无弦主者吏士法令不从此谓欺军闻鼓不行叩金不止按旗不伏举旗不起指麾不随避前在后纵发乱行折兵弩之势却退不鬬或左或右扶伤举死因託归还此谓背军出军行将士卒争先纷纷扰扰军骑相连咽塞道路后不得前唿唤諠譁无所聴闻失行乱次兵刃中伤长将不理上下纵横此谓乱军屯营所止问其乡里亲近相随共食相保唿召他位越入他位干悮次第不可呵止度营出入不由门戸不自启白奸邪所起知者不告罪同一等合人饮食呵私所受大言惊语疑惑吏士此谓误军斩断之后万事乃理所以乡人盗笠吕蒙先涕而后斩马逸犯麦曹公割发而自刑故太公曰刑上极赏下通孙子曰法令孰行赏罚孰明以此知胜此之谓也教战第六孔子曰不教人战是谓弃之故知卒不服习起居不精前击后解与金鼓之音相失百不当一此弃之者也故领三军教之战者必有金鼓约令所以整齐士卒也教令操兵起居旌旗指麾之变故教使一人学战教成合之十人十人学战教成合之百人渐至三军之衆大战之法为其校阵各有其道左校青龙右校白虎前校朱雀后校𤣥武中校轩辕大将之所处左锋右㦸前楯后弩中央鼓旗兴动俱起闻鼓则进闻金则止随其指麾五阵乃理故曰治衆如治寡分数是也鬬衆如鬬少形名是也言不相闻故为鼓铎视不相见故为旌旗夫金鼔旌旗所以一人耳目也是知鼓鞞金铎所以威耳旌旗麾章所以威目禁令刑罚所以威心耳威于声不可不清目威于色不可不明心威于罚不可不严三者不立虽胜必败故曰将之所麾莫不从移将之所指莫不前死纷纷纭纭闻乱而不可乱混混沌沌形圆而不可败此用衆之法也卒服习矣器用利矣将军乃秉旄麾衆而誓之于是气厉青云虽赴汤蹈火可也此教战之法也天时第七孙子曰二曰天时天时者隂阳寒暑时节制也司马法曰冬夏不兴师所以兼爱吾人太公曰天文三人主占风气知天心去就故经曰能知三生临刃勿惊从孤击虚一女当五丈夫故行军必背太隂向太阳察五纬之光芒观二矅之薄蚀必当以太白为主辰星为候合宿有必鬬之期格出明不战之势避以日耗背以月刑以王击困以生击死是知用天之道顺天行诛非一日也若细雨沐军临机必有捷回风相触道还而无功云类羣羊必走之道气如惊鹿必败之势黒云出垒赤气临军六穷起风三刑起雾此皆见师之出而不见其入也若烟非烟此庆云也若星非星此归邪也若雾非雾此泣军也若雷非雷此天鼓也庆云开有徳归邪有降人泣军多杀将天鼓多败军是知风云之占嵗月之候其来乆矣故古者初立将始出门首建牙之时必观风云之气若风不旁勃旌旗晕晕顺风而扬举或向敌终日军行有功胜候也若逆风来应气旁勃牙扛折隂不见日旌幡激扬败候也若下轻其将妖怪并作衆口相惑当修徳审令缮砺锋甲勤诚誓士以避天怒然后复择吉日祭牙旗具太牢之馔震鼓铎之音诚心启请以备天问观其祥应以占吉凶若人马喜跃旌旗皆前指髙陵金铎之声扬以清鞞鼓之音宛以鸣此得神明之助持以安于衆心乃可用矣虽云任贤使能则不占而事利令明法审则不筮而计成封功赏劳则不祷而福从共苦同甘则犯逆而功就然而临机制用有五助焉一曰助谋二曰助势三曰助怯四曰助疑五曰助地此五者助胜之术故曰知地知天胜乃可全不可不审察也地形第八孙子曰三曰地利地利者逺近险易广狭死生也故不知山林险阻沮泽之形者不能行军不用乡导不能得地利故用兵有散地有轻地有争地有交地有衢地有重地有汜地有围地有死地诸侯自战其地为散地入人之地而不深者为轻地我得则利彼得亦利者为争地我可以往彼可以来为交地诸侯之地三属先至而得天下之衆者为衢地入人难反之地深倍城邑多者为重地行山林险阻沮泽凡难行之道者为汜地所由入者隘所从归者迂彼寡可以击吾衆者为围地疾战则存不疾则亡者为死地是故散地无战轻地则无止争地则无攻交地则无絶衢地则合交重地则掠汜地则行围地则谋死地则战又有六地有通有挂有支有隘有险有逺我可以往彼可以来曰通居通地先处其髙阳利粮道以战则利可以往难以反曰挂挂形曰敌无备出而胜之敌有备出而不胜难以反不利我出而不利彼出而不利曰支支形曰敌虽利我我无出引而去也令敌半出而击之利隘形曰我先居之必盈之而待敌若敌先居之盈而勿从也不盈而从之险形曰我先居之必居髙阳以待敌若敌先居则引而去之勿从也夫逺形钩势难以挑战而不利凡此六者地之道也皆将之至任不可不察故曰深草蓊秽者所以遁逃也深谷阻险者所以止御车骑也隘塞山林者所以少击衆也沛泽杳冥者所以匿其形也丈五之沟渐车之水山林石径泾川丘阜草木所在此步兵之地车骑二不当一丘陵漫衍相属平原广野此车骑之地步兵十不当一平原相逺仰髙临下此弓弩之地短兵十不当一两阵相近平地浅草可前可后此长㦸之地剑楯三不当一萑苇竹箫草木蒙茏林叶茂接此矛鋋之地长㦸二不当一曲道相伏险阨相薄此剑楯之地弓弩三不当一故曰地形者兵之助又曰用兵之道地利为寳赵奢趋山秦师所以覆败韩信背水汉兵由其克胜此用地利之畧也水火第九经曰以水佐攻者强以火佐攻者明是知水火者兵之助也故火攻有五一曰火人二曰火积三曰火辎四曰火库五曰火燧行火必有因烟火素具发火有时起火有日时者天之燥也日者宿在箕壁参轸也凡此四宿者风起之日太公曰强弩长兵所以踰水战孙子曰水可以絶谓灌城也又曰絶水必逺水客絶水而来迎之于水内令敌半渡而击之利欲战无附于水而迎客也谓处水上之军故曰以水佐攻者强何以言之昔韩信定临淄走齐王田广楚使龙且来救齐齐王广龙且并军与信合战夹潍水阵韩信乃夜令人为万余囊盛沙壅水上流引军半渡击龙且佯不胜还走龙且果喜曰固知信怯也遂追信渡水信使决壅囊水大至龙且军大半不得渡即急击之杀龙且龙且水军东散走此反半渡之势卢绾佐彭越攻下梁地十余城项羽闻之谓其大司马曹咎曰谨守城臯即汉挑战慎勿与战汉果挑楚军楚军不出使人辱之大司马怒渡氾水卒半渡汉击大破之此欲战无附于水势也故知水火之变可以制胜其来乆矣秦人毒泾上流晋军多死荆王烧楚积聚项氏以擒曹公决泗于下邳吕布就戮黄盖火攻于赤壁魏祖奔衂此将之至任盖军中尤急者矣不可不察五间第十周礼曰巡国传谍者反间也吕望云间搆飞言聚为一卒是知用间之道非一日也故间有五间有因间有内间有反间有生间有死间五间俱起莫知其道因间者因其乡人而用之者也内间者因其官人而用之者也反间者因敌间而用之者也生间者反报者也死间者为诳事于外令吾间知之而待于敌间者也昔汉西域都䕶班超初为将长史悉发诸国步骑二万五千击莎车莎车求救龟兹龟兹王遣左将军发温宿姑墨尉头合五万人助之超召部曲及于阗疎勒王议曰兵少不敌计莫如各解散去于阗从此东长史亦从此西归夜半闻鼓声使发衆皆以为然乃隂缓擒得生口生口归以超言告龟兹龟兹闻之喜使左将军将万骑于西界遮超温宿王将八千骑于东界遮于阗王人定后超密令诸司马勒兵励士至鸡鸣驰赴莎车军营掩覆之胡皆惊走斩首五千级莎车遂降又耿弇讨张步步闻之乃使其大将费邑军歴下又分兵屯祝阿别于太山钟城列营数十以待弇弇渡河先击祝阿拔之故开围一角令其衆得奔钟城钟城人闻祝阿已溃大惧遂空壁亡去费邑分遣其弟敢守巨里弇进兵先胁巨里多伐树木扬言以填塞坑壍数日有降者言邑闻弇欲攻巨里谋来救之弇乃严令军中趣治攻具后三日当悉攻巨里隂缓生口令得亡归归者以弇期告邑邑至日果自将来救之弇喜谓诸将曰吾所修攻具者欲诱致邑耳今来适吾所求也即分三千人守巨里自引精兵止岗坂乘髙合战大破之临阵斩邑此用因间之势也晋时益州牧罗尚遣隗伯攻李雄于郫城迭有胜负雄乃募武都人朴泰鞭之见血使谲罗尚欲为内应以火为期尚信之悉出精兵遣隗伯等率领从泰李雄先使李骧于道设伏泰以长梯倚城而举火伯军见火起皆争縁梯泰又以绳汲上尚军百余人皆斩之雄因放兵内外击之大破尚军此用内间之势也郑武公欲伐胡先以其子妻胡因问羣臣曰我欲用兵谁可伐者大夫关期思曰胡可伐武公怒而戮之曰胡兄弟之国子言伐之何也胡君闻之以郑为亲已而不备郑郑袭胡取之此用死间之势也陈平以金纵反间于楚军间范増楚王疑之此用反间者也故知三军之亲莫亲于间赏莫厚于间事莫密于间非圣智莫能用间非密微莫能得间之实此三军之要唯贤哲之所留意也将体第十一万机论曰虽有百万之师临时吞敌在将也吴子曰凡人之论将恒观之于勇勇之于将乃万分之一耳故六韬曰将不仁则三军不亲将不勇则三军不为动孙子曰将者勇智仁信必也勇则不可犯智则不可乱仁则爱人信则不欺人必则无二心此所谓五才者也三军之衆百万之师张设轻重在于一人谓之气机道狭路险名山大塞十人所守千人不过是谓地机善行间谍分散其衆使君臣相怨是谓事机车坚舟利士马闲习是谓力机此所谓四机者也夫将可乐而不可忧谋可深而不可疑将忧则内疑谋疑则敌国奋以此征伐则可致乱故将能清能静能平能整能受谏能聴讼能纳人能採善言能知国俗能图山川能裁阨难能制军权危者安之惧者懽之叛者还之寃者原之诉者察之卑者贵之强者抑之敌者残之贪者丰之欲者使之畏者隠之谋者近之谗者覆之毁者复之反者废之横者挫之服者活之降者说之获城者割之获地者裂之获国者守之获阨塞之获难屯之获财散之敌动伺之敌强下之敌凌假之敌暴安之敌悖义之敌睦携之顺举挫之因势破之放言过之四网罗之此为将之道也故将拒谏则英雄散䇿不从则谋士叛善恶同则功臣倦将专已则下归咎将自臧则下少功将受谗则下有离心将贪财则奸不禁将内顾则士卒淫将有一则衆不服有二则军无试有三则军乖背有四则祸及国军志曰将谋欲密士衆欲一攻敌欲疾将谋密则奸心闭士衆一则羣心结攻敌疾则诈不及设军有此三者则计不夺将谋泄则军无势以外闚内则祸不制财入营则衆奸㑹将有此三者军必败将无虑则谋士去将无勇则吏士恐将迁怒则军士惧虑也谋也将之所重勇也怒也将之所用故曰必死可杀也必生可虑也忿速可悔也亷洁可辱也爱人可烦也此五者将军之过用兵之灾故凡战之要先占其将而察其才因刑用权则不劳而功兴也其将愚而信人可谋而诈贪而忽名可货而赂轻变可劳而困上富而骄下贫而磔可离而间将怠士懈可潜而袭智而心缓者可迫也勇而轻死者可暴也急而心速者可诱也贪而喜利者可袭也可遗也仁而不忍于人者可劳也智而心缓者可惊也信而喜信于人者可诳也亷洁而不爱人者可侮也刚毅而自用者可事也懦心喜用于人者可使人欺也此皆用兵之要为将之畧也料敌第十二夫两国治戎交和而合不以冥冥决事必先探于敌情故孙子曰胜兵先胜而后战又曰䇿之而知得失之计候之而知动静之理因形而作胜于衆用兵之要也若欲先知敌将当令贱而勇者将轻鋭以尝之观敌之来一起一坐其政以理其追北佯为不及其见利佯为不知如此者将必有智勿与轻敌若其衆讙旗乱其卒自止自行其兵或纵或横其追北恐不及见利恐不得如此者将必无谋虽衆可获故曰敌近而静者恃其险也敌逺而挑人者欲人之进也衆树动者来也衆草多障者疑也鸟起者伏也禽骇者覆也尘卑而广者徒来也散而条逺者薪来也少而往来者营军也辞卑而益备者进也辞强而进驱者退也无约而请和者谋也半进半退者诱也杖而立者饥也汲而先饮者渇也见利不进者劳也鸟集者虚也夜唿者恐也军扰者将不重也旗动者乱也吏怒者倦也粟马食肉军无悬涶不及其舍者穷冦也淳淳翕翕徐言入入者失其衆也数赏者害也数罚者困也数顾者失其羣也来委谢者欲休息也兵怒而相近乆而不合又不相去必谨察之敌来新到行阵未定可击也阵虽定人马未食可击也涉长道后行未息可击也行坂涉险半隠半出可击也涉水半渡可击也险道狭路可撃也旌旗乱动可击也阵数动移可击也人马数顾可撃也凡见此者击之而勿疑然兵者诡道也能而示之不能用而示之不用故匈奴示弱汉祖有平城之围石勒藏锋王浚有幽州之陷即其效也可不慎哉势畧第十三孙子曰勇怯势也强弱形也又曰水之弱至于漂石者势也何以明之昔曹公征张鲁定汉中刘晔説曰明公以步卒五千讨诛董卓北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可𫝊檄而定也刘备人杰也有智而迟得蜀日浅蜀人未附今破汉中蜀人震恐其势自倾以公之神明因其倾而压之无不克也若小缓之诸葛亮明于理而为相关羽张飞勇冠三军而为将蜀人既定据险守要则不可犯也今不取必为后忧曹公不从居七日蜀降者説蜀中一日数十惊备斩之而不能禁也曹公延问晔曰今尚可击否晔曰今已小定未可击也又太祖征吕布至下邳布败固守城攻不拔太祖欲还荀攸曰吕布勇而无谋今三军皆北其鋭气衰三军以将为主主衰则军无奋意夫陈宫有智而迟今及布气之未复宫谋之未定进急攻之布可拔也乃引沂泗灌城城溃生擒布以此观之当是时虽诸葛之智陈宫之谋吕布之勇关张之劲无所用矣此谓勇怯势也强弱形也故兵有三势善战者恒求之于势势之来也食其缓颊下齐七十余城谢石渡淝摧秦百万之衆势之去也项羽有拔山之力空泣虞姬田横有负海之强终然刎颈故曰战胜之威人百其倍败兵之卒没世不复故水之弱至于漂石此势畧之要也攻心第十四孙子曰攻心为上攻城为下何以明之战国时有説齐王曰凡伐国之道攻心为上攻城为下心胜为上兵胜为下是故圣人之伐国攻敌也务在先服其心何谓攻其心絶其所恃是谓攻其心也今秦之所恃为心者燕赵也当收燕赵之权今説燕赵之君勿虚言空辞必将以实利以回其心所谓攻其心者也沛公西入武关欲以二万人击秦峣关下军张良曰秦兵尚强未可轻也臣闻其将屠子贾竖易动以利愿沛公且留壁使人先行为五万人具食益张旗帜诸山之上为疑兵令郦食其持重寳啗秦将秦将果欲连和俱西袭咸阳沛公欲聴之良曰此独其将欲叛士卒恐不从不从必危不如因其懈击之沛公乃引兵击秦军大破之此攻心者也伐交第十五孙子曰善用兵者使交不得合何以明之昔楚莫敖将盟贰轸郧人军于蒲骚将以随绞州蓼伐楚师莫敖患之鬬亷曰郧人军于其郊必不诫且日虞四邑之至君次于郊郢以御四邑我以鋭师宵加于郧郧有虞心而恃其城莫有鬬志若败郧师四邑必离莫敖从之遂败郧师于蒲骚汉宣帝时先零与罕开羌解仇合党为冦帝命赵充国先诛罕开充国守便宜不从上书曰先零羌虏欲有背叛故与罕开解仇然其私心不能忘恐汉兵至而罕开背之也臣愚以为其计常欲赴罕开之急以坚其约先击罕羌先零必助之今虏马肥粮方饶击之恐不能伤害适使先零得施徳于罕羌也坚其约合其党虏交坚党合诛之用力数倍臣恐国家忧累由十数年不二三嵗而已先诛先零则罕开之属不烦兵服矣帝从之果如䇿魏太祖初伐关中贼毎一部到太祖辄喜贼破之后诸将问其故太祖曰关中道逺若各依险阻征之不一二年不可定也今皆来集衆虽多莫能相服军无适主一举可灭为攻羌易吾是以喜语曰连鸡不俱栖可离而解曹公得之矣此伐交者也格形第十六孙子曰安能动之又曰攻其所必趋何以明之昔楚子围宋宋公使如晋告急晋狐偃曰楚始得曹而新婚于卫若伐曹卫楚必救之则齐宋免矣果如其计魏伐赵赵急请救于齐齐威王以田忌为将以孙膑为师居辎车中为计谋田忌欲引兵之赵孙子曰夫解杂乱纠纷者不控拳救鬬者不博㦸批亢𢷬虚形格势禁则自为解耳今梁赵相攻轻兵鋭卒必竭于外老弱疲于内君不若引兵疾走大梁据其街路冲其方虚彼必释赵而自救是我一举解赵之围而弊于魏也田忌从之魏果去邯郸又曹操为东郡太守治东武阳军顿丘黒山贼于毒等攻东武阳太祖欲引兵西入山攻毒本屯诸将皆以为当还自救曹操曰昔孙膑救赵而攻魏耿弇欲走西安攻临菑使贼闻我西而还则武阳自解不还我能破虏家虏不能拔武阳必矣乃行毒闻之果弃武阳还曹操要击大破之初关侯围楚襄阳曹操以汉帝在许近贼欲徙都司马宣王及蒋济説曹操曰刘备孙权外亲内疎关侯得志权必不愿也可遣人劝蹑其后许割江南以封权则楚围自解曹操从之侯遂见擒此言攻其所爱则动矣是以善战者无知名无勇功不争白刃之前不备已失之后此之谓矣蛇势第十七语曰投兵散地则六亲不能相保同舟而济胡越何患乎异心孙子曰善用兵者譬如率然何以明之汉宣帝时先零为冦帝命赵充国征之引兵至先零所在虏乆屯聚解弛望见大军弃车重欲渡湟水道阨狭充国徐行驱之或曰逐利行迟充国曰此穷寇不可迫也缓之则走不顾急之则还致死诸将校皆曰善虏果赴水溺死者数百于是破之袁尚既败遂奔辽东衆有数千初辽东太守公孙康恃逺不服曹公既破乌丸或説公遂征之尚兄弟可擒也公曰吾方使康斩送尚熙首不烦兵矣公引兵还康果斩送尚熙传其首诸将或问曰公还而康斩尚熙何也公曰彼素畏尚熙其急之则并力缓之则自相图其势然也曹公征张绣荀攸曰绣与刘表相恃为强然绣以游军仰食于表表不能供也其势必离不如缓军以待之可诱而致也若急之则必相救曹操不从进至穰与绣战表果救之军不利矣故孙子曰善用兵者譬如率然率然者常山之蛇击其头则尾至击其尾则首至击其中则首尾俱至或曰敢问可使如率然乎孙子曰可矣夫吴人之与越人相恶当其同舟而济则救如左右手是故放马埋轮不足恃也齐勇若一政之道也此之谓矣先胜第十八孙子曰善用兵者先为不可胜以待敌之可胜何以明之梁州贼王国围陈仓乃拜皇甫嵩董卓各率二万人拒之卓欲速进赴陈仓嵩不聴卓曰智者不缓时勇者不留决速战则城全不救则城灭全灭之势在于此也嵩曰不然百战百胜不如不战而屈人之兵是以先为不可胜以待敌之可胜不可胜在此可胜在彼彼守不足我攻有余有余者动于九天之上不足者陷于九地之下今陈仓虽小城守固备非九地之陷也王国虽强而攻我之所不救非九天之势也夫势非九天攻者受害陷非九地守者不拔国今已蹈受害之地而陈仓保不拔之城我可不烦兵动衆而取全胜之功将何救焉遂不聴王国围陈仓自冬迄春八十余日城坚守固竟不能拔贼衆疲弊果自解去嵩进兵击之卓曰不可兵法穷冦勿迫归衆勿追今我追国是迫归衆追穷冦也困兽犹鬬蜂虿有毒况大衆乎嵩曰不然吾前不击避其鋭也今而击之待其衰也所击疲师非归师也国衆且走莫有鬬志以整击乱非穷冦也遂独进兵击之使卓为后拒连战大破国走而死卓大惭恨青州黄巾衆百余万人东平刘岱欲击之鲍永谏曰今贼衆百万百姓皆震恐士卒无鬬志不可敌也观贼衆羣辈相随军无辎重唯以抄掠为资今若畜士衆之力先为固守彼欲战不得攻则不能其势必离散然后选精鋭既据其要害击之可破也岱不从果为贼所败晋代王开攻燕邺城慕容徳拒战代师败绩徳又欲攻之别驾韩潭进曰昔汉髙祖云吾宁鬬智不能鬬力是以古人先胜庙堂然后攻战今代不可击者四燕不宜动者三代悬军逺入利在野战一不可击也深适兵畿顿兵死地二不可击也前锋既败后军方固三不可击也彼衆吾寡四不可击也官军自战其地一不宜动动而不胜衆心难固二不宜动隍池未修敌来无备三不宜动此皆兵机也深沟髙垒以逸待劳彼千里馈粮野无所掠乆则三军靡费攻则衆旅多弊师老衅生详而图之可以捷也徳曰韩别驾之言良平之䇿也此先胜而后战者也围师第十九孙子曰围师必阙何以明之黄巾贼韩忠据宛朱儁张超围之结垒起土山以临城因鸣鼓攻其西南贼悉衆赴之乃掩其东北乘城而入忠退保小城乞降诸将欲聴之儁曰兵有形同而势异者昔秦项之际民无定主故赏附以劝来耳今海内一统惟黄巾造寇纳降无以劝善讨之足以惩悪今若受之更开逆意贼利则进战钝则乞降纵敌长寇非良计也因急攻之不克儁登土山顾谓张超曰吾知之矣贼今外围周固连营逼急乞降不受欲出不得所以死战也万人一心犹不可当况十万乎其害甚矣不如彻围并兵入城忠见解围势必自出出则意散易破之道也既而解围忠果出战遂破忠等魏太祖围壶关下令曰城拔皆坑之连月不下曹仁言于太祖曰围城必示之门所以开其生路也今公许之必死将人人自为守且城固而粮多攻之则士卒伤守则引日持乆今顿兵坚城之下以攻必死之虏非良计也太祖从之城降此围师之道也变通第二十孙子曰善动敌者形之敌必从之何以明之魏与赵攻韩齐田忌为将而救之直走大梁魏将龎涓去韩而归齐军已过而西矣孙膑谓田忌曰彼三晋之兵素悍勇而轻齐齐号为怯善用兵者因其势而利导之兵法曰百里而趋利者蹷其将军使齐军入魏地为十万灶明日为五万灶明日为二万灶涓喜曰吾固知齐卒怯也入吾地三日士卒亡已过半乃弃其步兵与轻鋭倍日并行逐之膑度其暮至马陵道狭而多险可伏兵乃斫大树白书之曰龎涓死此树下令善射者万弩夹道而伏期曰见火举而发涓夜至斫木下见白书乃鑚火烛之读书齐军万弩俱发魏军大乱涓乃自刭曰果成竖子之名也虞诩荐武都郡羌率衆遮诩于陈仓崤谷诩令吏士各作两灶日増倍之羌不敢逼或问曰孙子减灶而君増之兵法日行三十里以戒不虞今且行二百里何也诩曰虏衆既多吾徐行则易为所及疾行则彼不测之且虏见吾灶多谓郡兵来至孙子见弱吾示强势不同也故曰料敌在心察机在目因形而作胜于衆善之善者矣此变通之理也利害第二十一孙子曰陷之死地而后生投之亡地而后存又曰杂于利而务可伸杂于害而患可解何以明之汉将韩信攻赵赵盛兵井陉口信乃引兵未至井陉口三十里止舍夜半传发选轻骑二千人持一赤帜从间道萆山而望见赵军诫之曰赵见吾走必空壁逐吾若疾入赵壁拔赵帜立汉赤帜令其禆将传飱曰今日破赵㑹食诸将皆莫信佯应曰诺信谓军吏曰赵已先据便地为壁且彼未见我大将旗鼓未肯击前行恐吾至阻险而还信乃使万人出行倍水阵赵军望见大笑之平旦信建大将之旗鼓鼓行出井陉口赵开壁攻击之大战良乆于是信与张耳弃旗鼓走水上水上军开壁入之复疾战赵空壁争汉旗鼓逐韩信张耳韩信张耳已入水上军军皆殊死战不可败信所出竒兵二千骑共候赵空壁逐利则驰入赵壁皆拔赵帜立汉赤帜二千赵军不得信等欲还归壁壁皆汉赤帜而大惊以为汉皆已得赵主将矣遂乱遁走赵将虽击斩之不能禁也于是汉兵夹击大破之斩成安君泜水上擒赵王歇诸将杀首虏留贺因问信曰兵法右背山陵前左水泽今者将军令臣等反背水阵曰破赵㑹食时臣等不服然竟以胜此何术也信曰此在兵法之中顾诸君不察耳兵法不曰陷之死地而后生置之亡地而后存且信非能素抚循士大夫也所谓驱市人而战其势非置之死地使人人自为战今与之生地皆走宁尚可得而用之乎诸将曰善非所及也魏太祖征张绣一朝引军退绣自追之贾诩曰不可追也绣不从果败而还诩谓绣曰促更追之战必胜绣收散卒赴追太祖战果胜还问诩曰绣以精兵追退军而公曰必败退以败卒击胜兵而公曰必克皆如公之言何其反而皆騐也诩曰此易知耳军势百途事不一也将军虽善用兵非曹公敌也魏军新退曹公必自断其后追兵虽精将既不敌彼士亦鋭故知必败曹公攻将军无失䇿力未尽而还必国内有故也既破将军必轻军速进留诸将断后诸将虽勇亦非将军敌也故虽用败兵而胜也绣乃服其能此利害之变故曰陷之死地而后生杂于害而患可解此之谓也竒兵第二十二太公曰不能分移不可语竒孙子曰兵以正合事以竒胜何以明之魏王豹反汉汉王以韩信为左丞相击魏魏王盛兵蒲坂塞临晋信乃益为疑兵陈船欲渡临晋而伏兵从夏阳以木罂渡军袭安邑魏王豹惊引兵迎信信遂虏豹定魏为河东郡是知竒正者兵之要也经曰战胜不过竒正竒正之变不可胜穷如环之无端孰能穷之此之谓矣掩发第二十三孙子曰善战者其势险其节短以利动之以卒待之又曰善动敌者形之敌必从何以明其然耶燕平齐围即墨城即墨城中推田单为将以拒燕田单欲激怒其卒乃宣言曰吾唯恐燕将劓所得齐卒及掘城外坟墓擢先人可为寒心燕将如其言即墨人皆涕泣共欲出战怒皆十倍单乃收人金得千镒令即墨富豪遗燕将书曰即墨即降愿不虏吾家族燕将大喜益懈乃收牛得千头束苇于尾烧其端凿数十穴夜纵牛出以壮士五千人随其后牛尾热而奔燕燕军大惊所随五千因衔枚击之燕军大败杀其将骑刼复齐七十余城吕蒙西屯陆口关侯讨樊留兵备公安南郡蒙上疏曰关侯讨樊而多留备兵必恐蒙图其后故也蒙常有病乞分衆还建邺以治病为名某闻之必彻备兵尽赴襄阳大军浮江昼夜驰上袭其空虚则南郡可取而某可擒之遂称病笃权乃露檄召蒙侯果信之稍彻兵赴樊权闻之遂行先遣蒙在前伏其精兵于中使白衣揺橹作商贾服昼夜兼行至侯所置江边屯候尽收縳之是故候不闻知遂到南郡士仁糜芳皆降蒙入据城尽得侯将士家属皆抚慰约令军中不得干歴人家道不拾遗侯还在道路数使人与蒙相闻蒙厚遇其使使周旋城中家家致问或手书示信侯使人还私相参讯咸知家间无恙相待过于平时故侯士卒无鬭心权至获侯遂定荆州此掩发之变故曰始如处女敌人开戸后如脱兔敌不及距此之谓矣还师第二十四孙子曰兴师百万日费千金王子曰四人用虚国家无储故曰运粮百里无一年之食二百里无二年之食三百里无三年之食是谓虚国国虚则人贫人贫则上下不相亲上无以树其恩下无以活其身则离叛之心生此为战胜而自败故虽破敌于外立功于内然而战胜者以丧礼处之将军缟素请罪于君君曰兵之所加无道国也擒敌致胜将无咎殃乃尊其官以夺其势故曰髙鸟死良弓藏敌国灭谋臣亡亡者非丧其身谓沈之于渊沈之于渊者谓夺其威废其权封之于朝极人臣之位以显其功中州善国以富其心仁者之衆可合而不可离威权可乐而难卒移是故还军罢师存亡之阶故弱之以位夺之以国故霸者之佐其论駮也人主深晓此道则能御臣将人臣深晓此道则能全功保首愿弃此还师之术也论曰竒正之机五间之要天地之变水火之道如声不过五声五声之变不可胜聴色不过五色五色之变不可胜观因机而用权矣不可执一也故畧举其体之要长短经卷九长短经后跋按马端临文献经籍考据晁氏云唐赵蕤撰长短经十卷又据北梦琐言云㽔梓州盐亭人博学韬钤长于经世夫妇俱有隠操不应辟召论王霸机权正变之术其第十卷载隂谋家本缺今存者六十四篇然不害其为全书也洪武丁巳秋八月丁巳沈新民识