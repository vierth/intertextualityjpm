能改斋词话宋吴曾能改斋词话卷一黄鲁直词谓之着腔诗晁无咎评本朝乐章不具诸集今载于此云世言柳耆卿曲俗非也如八声甘州云浙霜风凄紧关河冷落残照当楼此真唐人语不减高处矣欧阳永叔浣溪沙云堤上游人逐画船拍堤春水四垂天绿杨楼外出秋千要皆绝妙然只一出字自是后人道不到处苏东坡词人谓多不谐音律然然上原衍一自字据赵氏小山堂钞本及持人玉屑引文删去居士词横放杰出自是曲子中缚不住者黄鲁直间作小词固高妙然不是当行家语是着腔子唱好诗晏元献不蹈袭人语而风调闲雅如舞低杨柳楼心月歌尽桃花扇底风知此人不住三家村也张子野与柳耆卿齐名而时以子野不及耆卿然子野韵高是耆卿所乏虑近世以来作者皆不及秦少游如斜阳外寒鸦万点流水绕孤村虽不识字人亦知是天生好言语聂冠卿多丽新词翰林学士聂冠卿尝于李良定公席上赋多丽词云想人生美景良辰堪惜问其间赏心乐事就中难是并得况东城凤台沙苑泛晴波浅照金碧露洗华桐烟霏丝柳绿阴摇曳荡春一色画堂迥玉簪琼佩高会尽辞客清欢久重燃绛蜡别就瑶席有翩若惊鸿体态暮为行雨标格逞朱唇缓歌妖丽似听流莺乱花隔慢舞萦回娇鬟低亸腰肢纤细困无力忍分散彩云归后何处更寻觅休辞醉明月好花莫漫轻掷蔡君谟时知泉州寄定公书云新传多丽词述宴游之娱使病夫举首增叹耳又近者有客至自京师言诸公春日多会于天伯园池因念昔游辄形篇咏绿原作缘据苕溪渔隐丛话引文改渠春水走潺湲画阁峰峦映碧鲜酒令已行金琖侧乐声初认翠裙圆清游盛事传都下多丽新词到海边曾是尊前沈醉客天涯回首重依然山谷爱贺方回青玉案词贺方回为青玉案词山谷尤爱之故作小诗以纪其事及谪宜州山谷兄元明和以送之云千峰百嶂宜州路天黯淡原作但据临啸书屋刊本改知人去晓别吾家黄叔度弟兄华发远山修水异日同归处长亭饮散尊罍暮别语缠绵不成句已断离肠能几许水村山郭夜阑无寐听尽空阶雨山谷和云烟中一线来时路极目送幽人去第四阳板云不度山胡声转子规言语正是人愁处别恨朝朝连暮暮忆我当年醉时句渡水穿云心已许晚年光景小轩南浦帘卷西山雨洪觉范亦尝和云绿槐烟柳长亭路恨取次分离去日永如年愁难度高城回首暮云遮尽目断人何处解鞍旅舍天将暮暗忆丁甯千万旬一寸危肠情几许薄衾孤枕梦回人静彻晓潇潇雨世推重少游醉卧古藤之句秦少游千秋岁世尤推称秦既没藤州晁无咎尝和其韵以吊之云江头苑外尝记同朝退飞骑轧鸣珂碎齐讴云绕扇赵舞风回带严鼓断杯盘狼借犹相对洒涕谁能会醉卧藤阴盖人已去词空在兔园高宴悄虎观英游改重感慨惊涛自卷珠沉海中云醉卧藤阴盖者少游临终作词所谓醉卧古藤阴下了不知南北故无咎用之山谷守当涂日郭功父尝寓焉一日过山谷论文山谷传少游千秋岁词叹其句意之善欲和之而海字难押功父连举数海字若孔北海之类山谷颇厌而未有以却之者次日又过山谷问焉山谷答曰昨晚偶得一海字韵功父问其所以山谷云羞杀人也爷娘海自是功父不复论文于山谷矣盖山谷用俚语以却之也赐名鱼游春水政和中一中贵人使越州回得词于古碑阴无名无谱不知何人作也录以进御命大晟府填腔因词中语赐名鱼游春水云秦楼东风里燕子还来寻旧垒余寒初退红日薄侵罗绮嫩草才抽碧玉簪媚柳轻窣黄金缕莺啭上林鱼游春水几曲栏干遍倚又是一番新桃李佳人应怪归期未梅装泪洗凤箫声绝沈孤雁目断清波无双鲤云山万重寸心千里汉殿夜凉吹玉笙仙女侍董双成汉殿夜凉吹玉笙曲终却从仙官去万户千门惟月明河汉女玉练颜云軿往往在人间九霄有路去无迹袅袅香风生佩环李太白词也有得于石刻而无其腔刘无言自倚其声歌之音极清雅东皋杂录又以为范德孺谪均州偶游武当山石室极深处有题此曲于崖上未知孰是送春送君有无尽意王逐客送鲍浩然游浙东作长短旬云水是眼波横山是眉峰聚欲问行人去那边眉眼盈盈处才始送春归又送君归去若到江东赶上春千万和春住韩子苍在海陵送葛亚卿诗断章云今日一杯愁送春明日一杯愁送君君应万里随春去若到桃源问归路诗词意同晁无咎嘲田氏词元丰己未廖明略晁无咎同登科明略所游田氏者丽姝原作妹丽据赵本改也一日明略邀无咎晨过田氏田氏遽起对鉴理发且盼且语草草妆掠以与客对无咎以明略故有意而莫传也因为下水船一阕上客骊驹至惊唤银屏原无至惊二字又屏作瓶并据苕溪渔隐丛话引文改睡起困倚妆台盈盈正解罗髻凤钗坠缭绕金盘玉指巫山一段云委半窥镜向我横秋水斜领花枝交镜里淡拂铅华怱怱自整罗绮敛眉翠虽有愔愔密意空作江边解佩水光山色渔父家风徐师川云张志和渔父词云西塞山前白鹭飞桃花流水鳜鱼肥青箬笠绿蓑衣斜风细雨不须归顾况渔父词新妇矶边月明女原作小据赵本改儿浦口潮平沙头鹭宿鱼惊东坡云玄原作元据明钞本改下同真语极清丽恨其曲度不传加数语以浣溪沙歌之云西塞山前白鹭飞散花洲外片帆微桃花流水鳜鱼肥自庇一身青箬笠相随到处绿蓑衣斜风细雨不须归山谷见之击节称赏且云惜乎散花与桃花字重叠又渔舟少有使帆者乃取张顾二词合而为浣溪沙云新妇矶边眉黛愁女儿浦口眼波秋惊鱼错认月沉钩青箬笠前无限事绿蓑衣底一时休斜风细雨转船头东坡云鲁直此词清新婉丽其最得意处以山光水色替却玉肌花貌真得渔父家风也然才出新妇矶便入女儿浦此渔父无乃太澜浪乎山谷晚年亦悔前作之未工因表弟李如篪言渔父词以鹧鸪天歌之甚协律恨语少声多耳以宪宗画像求玄真子文章及玄真之兄松龄劝归之意足前后数句云西塞山前白鹭飞桃花流水鳜鱼肥朝廷尚觅玄真子何处而今更有诗青箬笠绿蓑衣斜风细雨不须归人间欲避风波险一日风波十二时东坡笑曰鲁直乃欲平地起风波耶徐师川乃作浣溪沙鹧鸪天各二阕盖因坡谷异同而作云西塞山前白鹭飞桃花流水鳜鱼肥一波才动一波随黄帽岂如青箬笠羊裘何似绿蓑衣斜风细雨不须归其二云新妇矶边秋月明女儿浦口晚潮平沙头鹭宿戏鱼惊青箬笠前明此事绿蓑衣里度乎生斜风细雨小舟轻其三云西塞山前白鹭飞桃花流水鳜鱼肥朝廷若觅玄真子恒原作晴据临啸本改在长江理钓丝青箬笠绿蓑衣斜风细雨不须归浮云万里烟波客惟有沧浪孺子知其四云七泽三湘碧草连洞庭江汉水如天朝廷若觅玄真子不在江边即酒边明月棹夕阳船鲈鱼恰似镜中悬丝纶钓饵都收却八字山前听雨眠沁水公主园今世乐府传沁园春词按后汉书窦宪女弟立为皇后宪恃宫掖声势遂以县直请夺沁水公主园然则沁水园者公主之园也故唐人类用之崔湜长甯公主东庄侍宁诗云沁园东郭外襄驾一游盘李适长宁公主东庄侍宴诗云歌舞平阳地园亭沁水林李义府幸长宁公主东庄诗云平阳馆外有仙家沁水园中好物华世传吕洞宾沁园春词所谓九原作七据赵本及临啸本改返还丹者乃知唐之中世已有此音矣别易会难颜氏家训曰别易会难古人所重江南饯送下泣言离北间风俗不屑此岐路言离欢笑分首李后主长短句盖用此耳故云别时容易见时难又云别易会难无可奈然颜说又本文选陆士衡答贾谧诗云分索则易携手实难千里伤行客晏元献早入政府迨出镇皆近畿名藩未尝远去王室自南都移陈离席官奴有歌千里伤行客之词公怒曰予平生守官未尝去王畿五百里是何千里伤行客耶馆客弃密约之好开封富民杨氏子馆客颇豪俊有女未笄原误作行据临啸本改窃慕之遂有偷香之说密约登第结姻既过省乃弃所好屡约相会杳不可得登第后密遣人谕女曰若遂成婚好则先奸后娶在法当离必不能久尔原作耳据临啸本改或落发则我亦不娶朝夕游处庶能长久女信之然思慕已成疾遂恳请于父母求祝发焉或告客于某氏结婚者女闻之闷绝良久索笔书曰黄叶无风自落彩云不雨空归就归字落笔放手而绝两句乃旧词也伤春怨王江宁元丰间尝得乐章两阕于梦中云雨打江南树一夜花开无数绿叶渐成阴下有游人归路与君相逢处不道春将暮把酒祝东风且莫恁匆匆去其二云春又老南陌酒香梅小遍地落花浑不扫梦回情意悄红笺寄与添烦恼细写相思多少醉后几行书带草泪痕都揾了右调生查子谒金门载将离恨过江南东坡长短句云无情汴水自东流只载一船离恨向西州张文潜用其意以为诗云亭亭画舸系春潭只待行人酒半酣不管烟波与风雨载将离恨过江南王平甫尝爱而诵之彼不知其出于东坡也妾意在寒松郑毅夫乐章有玉环妾意无渝同君心朝槿何如玉环韦皋事朝槿王僧孺诗语也王赋上山采縻芜云出户望兰薰褰帘正逢君敛容才一访新人证可闻新人含笑近故人含泪隐泪原作笑据赵本及临啸本改妾意在寒松君心逐朝槿苏琼善词姑苏官妓原作奴据临啸本改姓苏名琼行第九蔡元长道过苏州太守召饮元长闻琼之能词命即席为之乞韵以九字词云韩愈文章盖世谢安情性风流良辰美景在西楼敢劝一巵芳酒记得南宫高选弟兄争占鳖头金炉玉殿瑞烟浮高占甲科第九盖元长奏名第九也玉珑璁词近时有士人不欲书名尝于钱塘江涨桥为狭邪之游作乐府名玉珑璁云城南路桥南路玉钩帘卷香横露新相识旧相识浅颦低笑嫩红轻碧惜惜惜刘郎去阮郎住为云为雨朝还暮心相忆空相忆露荷心性柳花踪迹得得得其后朝廷收复河南士人者陷而不返其友不欲寄名作诗寄之且附以龙涎香诗云江涨桥边花发时故人曾共着征衣请君莫唱桥南曲花已飘零人不归士人在河南得诗酬之云认得吴家心字香玉窗春梦紫罗囊余薰未歇人何许洗破征衣更断肠此花开后更无花李和文公作咏菊望汉月词一时称美云黄菊一丛临砌颗颗露珠妆缀独教冷落向秋天恨东君不曾留意雕栏新雨霁绿藓上乱铺金蕊此花开后更无花愿爱惜莫同桃李时公镇澶渊寄刘子仪书云澶渊营妓原作髢据赵本及临啸本改有一二擅喉啭之技者唯以此花开后更无花为酒乡之资耳不是花中惟爱菊此花开后更无花乃元微之诗和文用之耳明月逐人来词乐府有明月逐人来词李太师撰谱李持正制词云星河明淡春来深浅红莲正满城开遍禁街行乐暗尘香拂面皓月随人近远天半鳖山光动凤楼两观东风静珠帘不卷玉辇待归云外闻弦管认得宫花影转东坡曰好个皓月随人近远持正又作人月圆令原作今据临啸本改尤脍炙人口云小桃枝上春风早初试薄罗衣年年乐事华灯竞处人月圆时禁街箫鼓寒轻夜永纤手重携更阑人散千门笑语声在帘帏近时以为小王都尉作非也花蕊夫人词伪蜀主孟昶徐匡璋纳女于昶拜贵妃别号花蕊夫人意花不足拟其色似花蕊轻也又升号慧妃以号如其性也王师下蜀太祖闻其名命别护送途中作词自解云初离蜀道心将碎离恨绵绵春日如年马上时时闻杜鹃三千宫女皆花貌妾最婵娟此去朝天只恐君王宠爱偏陈无己以夫人姓费误也幼卿浪淘沙词宣和间有题于陕府驿壁者云幼卿少与表兄同砚席雅有文字之好未笄兄欲缔姻父母以兄未禄难其请遂适武弁明年兄登甲科职教洮房而良人统兵陕右相与邂逅于此兄鞭马略不相颇岂前憾未平耶因作浪淘沙以寄情云目送楚云空前事无踪漫留遗恨钻眉峰自是荷花开较晚孤负东风客馆叹飘蓬聚散匆匆扬鞭那忍骤花骢望断斜阳人不见满袖啼红并蒂芙蓉词政和癸巳大晟乐成嘉瑞既至蔡元长以晁端礼次膺荐于徽宗诏乘驿赴阙次膺至都会禁中嘉莲生分苞合趺敻出天造人意有不能形容者次膺效乐府体属词以进名并蒂芙蓉上览之称善除大晟府协律郎不克受而卒其词云太液波澄向鉴中照影芙蓉并蒂千柄绿荷深并丹脸争媚天心眷临圣日殿宇分明敞嘉瑞弄香唤蕋愿君王寿与南山齐比池边屡回翠辇拥群仙醉赏凭栏凝思萼绿揽飞琼共波上游戏西风又看露下更结双双新莲子闘装竞美同鸳鸯向谁留意东坡卜算子词东坡先生谪居黄州作卜算子云缺月挂疏桐漏断人初静时见幽人独往来缥缈孤鸿影惊起却回头有恨无人省拣尽寒枝不肯栖寂寞沙汀冷其属意盖为王氏女子也读者不能解张右史文潜继贬黄州访潘邠老尝得其详题诗以志之云空江月明鱼龙眠月中孤鸿影翩翩有人清吟立江边葛巾藜枝眼窥天夜冷月堕幽虫泣鸿影翘沙衣露湿仙人采诗作步虚玉皇饮之碧琳柳三变词仁宗留意儒雅务本理道深斥浮艳虚薄之文初进士柳三变好为淫冶讴歌之曲传播四方尝有鹤冲天词云忍把浮名换了浅斟低唱及临轩放榜特落之曰且去浅斟低唱何要浮名景祐元年方及第后改名永方得磨勘转官其词日黄金榜上偶失龙头望明代暂遗贤如何向未遂风云便争不恣狂荡何须论得丧才子词人自是白衣卿相烟花巷陌依约丹青屏幛幸有意中人堪寻访且恁偎红翠风流事平生畅青春都一饷忍把浮名换了浅斟低唱用江上数峰青之句填词唐钱起湘灵鼓瑟诗末句曲终人不见江上数峰青秦少游尝用以填词云千里潇湘挼原作按据明钞本改蓝浦兰桡昔日曾经月高风定露华清微波澄不动冷浸一天星独倚危樯情悄悄遥闻妃瑟泠泠新声含尽古今情曲终人不见江上数峰青滕子京亦尝在巴陵以前句填词云湖水连天天连水秋来分外澄清君山自是小蓬瀛气蒸云梦泽波撼岳阳城帝子有灵能鼓瑟凄然依旧伤情微闻兰芷动芳馨曲终人不见江上数峰青浣溪沙点绛唇词黄季岑云往年蔡洲瓜陂铺有用篦刀刻青原作清据临啸本改泥壁为浣溪沙词云碎剪香罗袌泪痕鹧鸪声断不堪闻马嘶人去近黄昏整整斜斜杨柳陌疎疎密密杏花村一番风月更销魂丰城南禅寺壁间有秋社点绛唇云燕子依依晓来忽为谁归去淡云生处已觉宾鸿度浅笑深嚬便向机中素乘鸾女琐窗琼宇会有明年暑汪彦章词汪彦章在翰苑屡致言者尝作点绛唇云永夜厌厌画檐低月山衔斗起来搔首梅影横窗瘦好个霜天闲却传杯手君知否晓鸦啼后归梦浓于酒或问曰归梦浓于酒何以在晓鸦啼后公曰无奈这一队畜生聒噪何乐府尘土黄词殿中侍御史刘公次庄中叟元祐中罢官寄居临江军之新淦尝往来袁州时有一倡为郡官所据太守怒之逐出境外中叟感其事而作乐府尘土黄并译笺凡三章其序曰崔徽霍玉爱爱等事昔日歌之非特为二三子而作也然遣语敍情虽为诗曲而参比乐府则失古远矣故自唐以来杜甫则壮丽结约如龙骧虎伏容止有威李白则飘扬振激如浮云转石势不可遏李贺则摘裂险绝务为难及曾无一点尘婴之张籍则平易优游足有雅思而气骨差弱世异才殊体随之变亦其势也余比感宜春事作尘土黄一首虽不足方驾汉魏而讨本探源或庶几焉既又为之译为之笺其义类虽同至于浅深远近要自以意考之耳其词曰翠眉连娟舞袖长春风自对理容妆染丝绣作双鸳鸯欲飞不飞在罗裳耳中明月珠肘后锦香囊凭高欲有寄所寄在远方追风还君立路傍岂不有地能相当请着一鞭尘土黄译曰妾本倡家子笄鬟擅容止名隶倡籍中生倡即倡死物势本从权情思亦遂迁一朝官长怒独抱锦衾眠日暮倚高楼青丝系白马岂不谢殷勤汪汪泪盈把万感自有因无容遽相亲请君促金勒妾愿看飞尘笺曰春台女儿似红玉曾奉当筵柘枝曲舞成早自得痴名更傍春风情不足客携黄金欲有赠多在邻家赌双陆近从新官作颜面只得低心随所欲自知久去非所安夜半东门车特碌秀阙芙蓉潭畔起每向波间得双鲤水流却上天应难惟有孤怀似潭水一骑翩翩锦臂鞲红罗百丈作缠头为言闻得琵琶怨当门下马欲登楼莫登楼君马骏无限朱帘薰好香城北城南无一瞬东坡送潘邠老赴省词别酒送君君一醉清润潘郎更是何郎壻记取钗头新利市莫将分付东邻子回首长安佳丽地三十年前我是风流帅为向青楼寻旧事花枝缺处余名字右蝶恋花词东坡在黄时送潘邠老赴省试作也今集不载杭妓琴操杭之西湖有一倅闲唱少游满庭芳偶然误举一韵云画角声断斜阳妓琴操在侧云画角声断谯门非斜阳也倅因戏之曰尔可改韵否琴即改作阳字韵云山抹微云天连衰草画角声断斜阳暂停征辔聊共饮离觞多少蓬莱旧侣频回首烟霭茫茫孤村里寒鸦万点流水绕低墙魂伤当此际轻分罗带暗解香囊漫赢得青楼薄倖名狂此去何时见也襟袖上空有余香伤心处长城望断灯火已昏黄东坡闻而称赏之后因东坡在西湖戏琴曰我作长老尔试来间琴云何谓湖中景东坡答日秋水共长天一色落霞与孤骛齐飞琴又云何谓景中人东坡云裙拖六幅潇湘水鬓亸巫山一段云琴又云何谓人中意东坡云惜他杨学士憋杀鲍参军琴又云如此究竟如何东坡云门前冷落车马稀老大嫁作商人妇琴大悟即削发为尼张才翁以张公庠诗为词张才翁风韵不羁初仕临邛秋官郡守张公庠待之不厚会有白鹤之游郡守率属官同往才翁不预乃语官妓杨皎曰老子到彼必有诗词可速寄来公庠既到白鹤便留题云据中华书局本补初眠官柳未成阴马上聊为拥鼻吟远宦情怀消壮志好花时节负归心别离长恨人南北会合休辞酒浅深欲把春愁闲抖擞乱山高处一登临皎录寄才翁才翁增减作雨中花词寄皎云万缕青青初眠官柳向人犹未成阴据雕鞍马上拥鼻微吟远宦情怀谁问空嗟壮志消沉正好花时节山城留滞忍负归心别离万里飘蓬无定谁念会合难凭相聚里休辞金盏酒浅还深欲把春愁抖擞春愁转更难禁乱山高处凭阑垂袖聊寄登临公庠再坐皎歌于侧公庠问之皎前禀回张司理恰寄来令皎歌之以献台座公庠遂青顾才翁尤厚据中华书局本用宋诗纪事卷十八所引订补贺方回石州引词贺方回眷一妹别久姝寄诗云独倚危栏泪满襟小园春色嬾追寻深思纵似丁香结难展芭蕉一寸心贺得诗初叙分别之景色后用所寄诗成石州引云薄雨初寒斜照弄晴春意空阔长亭柳色才黄远客一枝先折烟横水际映带几点归鸦东风消尽龙沙雪还记出关来恰而今时节将发画楼芳酒红泪清歌顿成轻别已是经年杳杳音尘都绝欲知方寸共有几许清愁芭蕉不展丁香结望断一天涯两厌厌风月御词徽宗天才甚高于诗文之外尤工长短句尝为探春令云帘旌微动峭寒天气龙池冰泮杏花笑吐香红浅又还是春将半清歌妙舞从头按等芳时开宴况去年对着东风曾许不负莺花愿聒龙谣云紫阁岧峣绀宇邃深望极绛河清浅皓月流天镇穹隆光满水晶宫金琐龙盘玳瑁帘玉钩云卷动深思秋籁萧萧比人世倍清燕瑶堦迥玉笺呜渐秘省引水辘轳声转鸡人唱晓促铜壶银箭拂晨光宫柳烟微荡瑞色玉炉香散从宸游前后争趋向金銮殿宣和乙巳冬幸亳州途次御制临江仙云过水穿山前去也吟诗约句千余淮波寒重雨疎疎烟笼滩上鹭人买就船鱼古寺幽房权且住夜深宿在僧居梦魂惊起转嗟吁愁牵心上虑和泪写回书能改斋词话卷二茶词豫章先生少时尝为茶词寄满庭芳云北苑龙团江南鹰爪万里名动京关碾深罗细琼蕋冷生烟一种风流气味如甘露不染尘烦纤纤捧冰瓷弄影金缕鹧鸪斑相如方病酒银瓶蟹眼惊鹭涛翻为扶起尊前醉玉颓山饮罢风生两腋醒魂到明月轮边归来晚文君未寝相对小窗前其后增损其辞止咏建茶云北苑研膏方圭圆璧万里名动天关碎身粉骨功合在凌烟尊俎风流战胜降春梦开拓愁边纤纤捧香泉溅乳金缕鹧鸪斑相如虽病渴一觞一咏宾有群贤便扶起灯前醉玉颓山搜搅胸中万卷还倾动三峡词源归来晚文君未寝相对小妆残词意益工也后山陈无己同韵和之云北苑先春琅函宝韫帝所分落人间绮窗纤手一缕破双团云里游龙舞凤香雾霭飞入雕盘华堂静松风云竹金鼎沸潺湲门阑车马动浮黄嫩白小袖高鬟便胸臆轮囷肺腑生寒唤起谪仙醉倒翻湖海倾写涛澜笙歌散风帘月幕禅榻鬓丝斑赠杨姝诗词豫章先生在当涂原作途据临啸本改又赠小妓杨姝弹琴送酒寄好事近云一弄醒心弦情在两山斜叠弹到古人愁处有真珠承睫使君来去本无心休泪界红颊自恨老人憎酒负十分金叶故集中有赠弹琴妓杨姝绝句云千古人心指下传杨姝闲处更婵娟不知心向谁边切弹作南风欲断弦秦少游唱和千秋岁词秦少游所作千秋岁词予尝见诸公倡和亲笔乃知在衡阳时作也少游云至衡阳呈孔毅甫使君其词云云今更不载毅甫本云次韵少游见赠其词云春风湖外红杏花初退孤馆静愁肠碎泪余痕在枕别久销香带新睡起小园戏蝶飞成对惆怅谁人会随处聊倾盖情暂遣心何在锦书消息断玉漏花阴改迟日暮仙山杳杳空云海其后东坡在儋耳侄孙苏元老因赵秀才还自京师以少游毅甫所赠酬者寄之东坡乃次韵录示元老且云便见其超然自得不改其度之意其词云岛边天外未老身先退珠泪溅丹衷碎声摇苍玉佩色重黄金带一万里斜阳正与长安对道远谁云会罪大天能盖君命重臣节在新恩犹可觊旧学终难改吾已矣乘桴且恁浮于海豫章题云少游得谪尝梦中作词云醉卧古藤阴下了不知南北竟以元符庚辰死于藤州光华亭上崇甯甲申庭坚窜宜州道过衡阳览其遗墨始追和其千秋岁词云苑边花外记得同朝退飞骑轧呜珂碎齐歌云绕扇赵舞风回带严鼓断杯盘狼借犹相对洒泪谁能会醉卧藤阴盖人已去词空在兔园高宴悄虎观英游改重感慨波涛万顷珠沉海晁无咎集中尝载此词而实非也少游词云忆昔西池会鸳鹭同飞盖亦谓在京师与毅甫同在朝叙其为金明池之游耳今越州处州皆指西池在彼盖未知其本源而云阮闳休善为长短句龙舒人阮阅字闳休能为长短句见称于世政和间官于宜春官妓有赵佛奴籍中之铮铮也尝为洞仙歌赠之云赵家姊妹合在昭阳殿因甚人间有飞燕见伊底尽道独步江南便江北也何曾惯见惜伊情性不解嗔人长带桃花笑时脸向尊前酒底得见些时似恁地好能得几回细看待不眨眼儿觑着伊将眨眼底工夫看几遍阮官至中大夫累任监司郡守他词皆此类夏均父登浯台作词夏倪均父宣和庚子自府曹左迁祁阳酒官过浯溪登浯台爱其山水奇秀自谓非中州所有不减渊明斜川之游且作长短句以减字木兰花歌之云江涵晓日荡漾波光摇桨入笑指浯溪漫原作聱据赵本改叟雄文锁翠微休嗟不偶归到中州何处有独立风烟湘水浯台总接天王观应制词王观学士尝应制撰清平乐词云黄金殿里烛影双龙戏劝得官家真个醉进酒犹唿万岁折旋舞彻伊州君恩与整搔头一夜御前宣住六宫多少人愁高太后原作皇据临啸本改以为媟凟神宗翌日罢职世遂有逐客之号今集本乃以为拟李太白应制非也黄元明词豫章先生兄原误作弟黄元明宰庐陵县赴郡会坐上巾带偶脱太守喻妓令缀之既毕且俾元明撰词云银烛画堂明如昼见林宗巾垫羞蓬首针借花枝线赊罗袖须臾两带还依旧劝君倒戴休令原作今据赵本改后也不须更漉渊明酒宝箧深藏浓香薰透为经十指如葱手盖七娘子也王辅道词日月无根天不老浮生总被消磨了陌上红尘常扰扰昏复晓一场大梦谁先觉雒水东流山四绕路旁几个新华表尽说在时官职好争信道冷烟寒雨埋荒草王寀辅道侍郎渔家傲词也歌之使人有遗世之意王在徽宗朝尝奏天神降其家徽宗欲出幸左右奏恐有不测宜有以审其真伪既中使至其家无有也因坐诬以死世谓辅道乃晓人不应尔盖辅道韶之子韶熙河用兵其滥杀者多故寃以致其祸耳辅道又有浣溪沙两词其一云扇影轻摇一线香斜红匀过晚来妆娇多无事做凄凉借同谁教春易老几时能勾夜何长旧欢新恨总思量其二云珠箔随檐一桁垂绣屏遮枕四边移春归人懒日迟迟旧事只将云入梦新欢重借月为期晚来花动隔墙枝玉楼春两词其一云秋闺思人江南远帘幕低垂闲不卷玉珂声动晓屏空好梦惊回还起嬾风轻只觉香烟短阴重不知天色晚隔窗人语趁朝归旋整宿妆匀睡眼其二云绣屏晓梦鸳鸯侣可惜夜来欢聚取几声低语记曾闻一段新愁看乍觑繁红流尽胭脂雨春被杨花勾引去多情只有旧时香衣上经年留得住咏崔念四词政和间一贵人未达时不欲书名尝游妓崔念四之馆因其行第作踏青游词云识个人人恰正二年欢会似赌赛六只浑四向巫山重重去如鱼水两情美同倚画楼十二倚了又还重倚两日不来时时在人心里拟问卜常占归计拚三八清斋望永同鸳被到梦里蓦然被人惊觉梦也有头无尾都下盛传王荆公词王荆公筑草堂于半山引八原误作入据赵本及临啸本改功德水作小港其上叠石作桥为集句填菩萨蛮云数间茅屋闲临水窄衫短帽垂杨里花似原作是据临啸本改去年红吹开一夜风柳原作梢据临啸本改梢新月偃午醉醒来晚何物最关情黄鹏三两声其后豫章戏效其体云半烟半雨溪桥畔渔翁醉着无人唤疎懒意何长春风花草香江山如有待此意陶潜解问我去何之君行即自知颜持约词不减唐人语颜持约流落岭外舟次五羊作品令云夜萧索侧耳听青原作清据赵本改海楼头吹角停归棹不觉重门闭恨只恨暮潮落偷想红啼绿怨道我真个情薄纱窗外厌厌新月上应也则睡不着朱希真洛阳人亦流落岭外九日作沙塞子云万里飘零南越山引泪酒添愁不见凤楼龙阙又惊秋九日江亭闲望蛮树瘴云浮肠断红蕉花晚水东流不减唐人语五夜放灯帝城五夜宴游歇残灯外看残月都人犹在醉乡中听更漏初彻行乐已成闲话说如春梦觉时节大家重约探春行同甚花先发李驸马正月十九日所撰滴滴金词也京师上元国初放灯止三夕时钱氏纳土进钱买两夜其后十七十八两夜灯因钱氏而添故词云五夜释可正平尤工长短句释可正平工诗之外其长短句尤佳世徒称其诗也尝见其有菩萨蛮两阕云西风簌簌低红叶梧桐影里银河侧梦破画帘垂月明乌鹊飞新愁那致许欲似千丝缕雁亦不堪闻砧声何处村又云谁能画取沙边雨和烟淡扫蒹葭渚别岸却斜晖采莲人未归鸳鸯如解语对浴红衣去去了更原作便据临啸本改回头教侬特地愁李右丞送连宝文罢守词宝文阖学士连南夫鹏举罢守泉南李右丞邴漠老送之以词寄玉蝴蝶云壮岁分符方面蕙风香偃禾稼春融报政朝天归去稳步鳖宫望尧蓂九重绛阙颁汉诏五色芝封湛恩浓锦衣槐里重继三公雍容临歧祖道绮罗环列冠盖云丛满城桃李尽将芳意谢东风柳烟轻万条离恨花露重千点啼红莫怱怱且陪珠履同醉金锺豫章解印作木兰花令豫章守当涂既解印后一日郡中置酒郭功甫在坐豫章为木兰花令一阕示之云凌敲台上青青麦姑孰堂前余翰墨暂分一印管江山稍为诸公分皂白江山依旧云空碧昨日主人今日客谁分宾主强惺惺问取矶头新妇石其后复窜易前词云翰林本是神仙谪落帽风流倾坐席坐中还有赏音人能岸乌纱倾大白江山依旧云横碧昨日主人今日客谁分宾主强惺惺问取矶头新妇石烧残绛蜡报黄昏词晁以道云杜安世词烧残绛蜡泪成痕街鼓报黄昏或讥其黄昏未到那得烧残绛蜡或曰王荆公父益都官所作曾有人以此问之答曰重檐邃屋帘幕拥密不到夜已可然烛矣韩魏公以此赏杜公杜云乃王益作荆公时在坐闻语离席其全章云烧残绛蜡泪成痕街鼓报黄昏碧云又阻来信廊上月侵门愁永夜拂香裀待谁温梦兰憔悴掷果凄凉两处销魂盖诉衷情也王君玉燕词欧阳文忠公爱王君玉燕词云烟迳掠花飞远远晓窗惊梦语匆匆梅圣俞以为不若李尧夫燕诗云花前语涩春犹冷江上飞高雨乍晴君玉全章云江南燕轻飏绣帘风二月池塘新社过六朝宫殿旧巢空颉颃恣西束王谢宅曾入绮堂中烟迳掠花飞远远晓窗惊梦语匆匆偏占杏梁红兀兀陶陶词豫章云醉醒醒醉一曲乃醉落魄也其词云醉醒醒醉凭君会取些滋味浓斟琥珀香浮蚁一入愁肠便有阳春意须将幕席为天地歌前起舞花前睡从他兀兀陶陶里犹胜惺惺惹得闲憔悴此词亦有佳句而多斧凿痕又语高下不甚入律或传是东坡语非也与蜗角虚名解下痴绦之曲相似疑是王仲父作因戏作二篇示吴原作之据赵本改元祥黄中行其一云陶陶兀兀樽前是我华胥国争名争利休休莫雪月风花不醉怎归得邯郸一枕谁忧乐新诗新事因闲适东山小妓携丝竹家里乐天村里谢安石又云陶陶兀兀人生无累何由得杯中三万六千日闷损旁观我但醉落魄扶头不起还颓玉日高春睡平生足谁门可款新篘熟安乐春泉玉醴荔枝绿其曰安乐春泉玉醴荔枝绿者亲贤宅四酒名也其曰家里乐天村里谢安石者盖石曼卿自嘲云村里黄幡绰家中白侍郎驿壁玉楼春词予绍兴戊辰沿檄至信州铅山见驿壁有题玉楼春词不着姓氏今载于此东风杨柳门前路毕竟雕鞍留不住柔情胜似岭头云别泪多如花上雨青楼画幕无重数听得楼边车马去若将眉黛染情深直到丹青难画处宋景文刘原父送别词侍读刘原父守维扬宋景文赴寿春道出治下原父为具以待宋又为踏莎行词以侑欢云蜡炬高高龙烟细细玉楼十二门初闭疎帘不卷水晶寒小屏半掩琉璃翠桃叶新声榴花美味南山宾客东山妓利名不肯放人闲忙中偷取工夫醉宋即席为浪淘沙近以别原父云少年不管流光如箭因循不觉韶光换至如今始惜月满花满酒满扁舟欲解垂杨岸尚同欢宴日斜歌阕将分散倚兰桡望水远天远人远其云南山宾客东山妓本白乐天诗咏草词梅圣俞在欧阳公坐有以林逋草词金谷年年乱生青草谁为主为美者梅圣俞别为苏幕遮一阕云露堤平烟墅杳乱碧萋萋雨后江天晓独有庾郎年最少窣地春袍嫩色宜相照接长亭迷远道堪怨王孙不记归期早落尽梨花春又了满地残阳翠色和烟老欧公击节赏之又自为一词云阑干十二独凭春晴碧远连云千里万里二见三月行色苦愁人谢家池上江淹浦畔吟魄与离魂那堪疎雨滴黄昏更特地忆王孙盖少年游令也不惟前二公所不及虽置诸唐人温李集中殆与之为一矣今集不载比一篇惜哉维扬好安阳好词韩魏公皇祐初镇扬州本事集载公亲撰维扬好词四章所谓二十四桥千步柳春风十里上珠帘者是也其后熙宁初公罢相出镇安阳公复作安阳好词十章其一云安阳好形势魏西州曼衍山河环故国升平歌吹沸高楼和气镇飞浮笼画陌乔木几春秋花外轩窗排远岫竹间门巷带长流风物更清幽其二云安阳好戟户使君宫白昼锦衣清宴处铁楹丹榭画图中壁记旧三公棠讼悄池馆北园通夏夜泉声来枕簟春来花气透帘栊行乐与何穷余八章不记张文潜词右史张文潜初官许州喜官妓刘淑奴张作少年游令云含羞倚醉不成歌纤手掩香罗偎花映烛偷传深意酒思人横波看朱成碧心迷乱翻脉脉敛双蛾相见时稀隔别多又春尽奈愁何其后去任又为秋蕊香寓意云帘幕疎疎风透一线香飘金兽朱栏倚遍黄昏后廊上月华如昼别离滋味浓如酒着人瘦此情不及墙东柳春色年年依旧元祐诸公皆有乐府唯张仅见此二词味其句意不在诸公下矣烛影摇红词王都尉有忆故人词云烛影摇红向夜阑乍酒醒心情懒尊前谁为唱阳关离恨天涯远无奈云沉雨散凭阑干东风泪眼海棠开后燕子来时黄昏庭院徽宗喜其词意犹以不丰容宛转为恨遂令大晟别撰腔周美成增损其词而以首句为名谓之烛影摇红云芳脸匀红黛眉巧画宫妆浅风流天付与精神全在娇波眼早是萦心可惯向尊前频频顾盼几回相见见了还休争如不见烛影摇红夜兰饮散春宵短当时谁会唱阳关离恨天涯远争奈云收雨散凭阑干东风泪满海棠开后燕子来时黄昏深院吊二姬温卿宜哥词原作诗据赵本改宿州营妓张玉姐字温卿本蕲泽人色技冠一时见者皆属意沈子山为狱掾最所钟爱既罢途次南京念之不忘为剔银灯二阕其一云一夜隋河风劲霜湿水天如镜古柳堤长寒烟不起波上月无流影那堪频听疏星外离鸿相应须信道情多是病酒未到愁肠还醒数叠兰衾余香未减甚时枕鸳重并教伊须更将盟誓后约言定其二云江上秋高霜早云静月华如扫候雁初飞啼螀正苦又是黄花衰草等闲临照潘郎鬓星星易老那堪更酒醒孤棹望千里长安西笑臂上妆痕胸前泪粉暗惹离愁多少此情谁表除非是重相见了其后明道中张子野先黄子思孝先相继为掾原作张子野及黄子思先后相继为掾据临啸本改尤赏之偶陈师之求古以光禄丞来掌榷酤温卿遂托其家仅二年而亡才十九岁子思以诗吊之云人生第一莫多情眼看仙花结不成为报两京才子道好将诗句哭温卿先子思有爱姬宜哥客死舟中遗言葬堤下冀他日过此得一见以慰孤魂子思从之作诗纳棺中其断章云恩同花上露留得不多时二人皆葬于宿州柳市之东子野嘉祐中过而题诗云好物难留古亦嗟人生无物不尘沙何时宰树连双冢结作人间并蒂花张志和渔父词为浣溪沙定风波东坡山谷徐师川既以张志和渔父诃填为浣溪沙鹧鸪天其后好事者相继而作尝有五阕云云锁柴门半掩关垂纶犹自在前湾独乘孤棹夜方还任使有荣居紫禁争如无事隐青山浮名浮利总输闲一副纶竿一只船蓑衣竹笠是生缘五湖来往不知年青嶂更无荣辱到白头终没利名牵芦花深处伴鸥眠钓罢高歌酒一杯醉醒曾笑楚臣来夕阳维缆碧江隈蓑笠每因山雨戴船窗多为水花开安居流景任相催雨气兼香泛芰荷回舟冒雨懒披蓑夜阑风静水无波白酒追欢常恨少青山人望岂嫌多人间荣辱尽从他乃浣溪沙也雨霁云收望远山钓竿林下恣清闲蝉噪日斜林影原作影林据临啸本改转溪岸绿深红浅画屏间对酒狂歌时鼓枻更邀同志醉前湾待月却寻维缆处归去烟萝一迳接柴关乃定风波也冯相三愿词南唐宰相冯廷巳有乐府一章名长命女原作缕据明钞本改云春日宴绿酒一杯歌一遍再拜陈三愿一愿郎君千岁二愿妾身长健三愿如同梁上燕岁岁长相见其后有以其词悉改为雨中花云我有五重深深愿第一愿且图久远二愿恰如雕梁双燕岁岁得长相见三愿薄情相顾恋第四愿永不分散五愿奴哥收因结果做个大宅院味冯公之词典雅丰容虽置在古乐府可以无愧一遭俗子窜易不惟句意重复而鄙恶甚矣韩子苍题御画鹊扇诗韩子苍题御画鹊扇诗云君王妙画出神机弱羽争巢并语时天上飞来两鳷鹊一双飞上万年枝盖用冯廷巳乐府也晓月坠宿云披银烛锦屏帏建章钟动玉绳低宫漏出花迟春态浅来双燕红日初长一线严妆催罢啭黄鹏飞上万年枝乃鹤冲天也欧梅二妓诗豫章寓荆州除吏部郎中再辞得讲守当涂几一年才到官七日而罢又数日乃去其诗云欧倩腰支柳一涡大梅催拍小梅歌舞余细点梨花雨奈此当涂风月何盖欧梅当涂官妓也李之仪云人之幸不幸欧梅偶见录于豫章遂为不朽之传与杜诗黄四娘何异然豫章又有木兰花令叙云庭坚假守当涂故人庾元镇穷巷读书不出入州县因作此以劝庾酒云庾郎三九常安乐便有万钱无处着徐熙小鸭水边花明月清风都占却朱颜老尽心如昨万事休休还莫莫尊前见在不饶人欧舞梅歌君更酌自批云欧梅当涂原作时据临啸本改二妓也东坡戚氏词玉龟山东皇灵媲统群仙绛阙岧峣翠房深迥倚霏烟幽闲志悄然金城千里锁婵娟当时穆满巡狩翠华曾到海西边风露明霁鲸波极目势浮舆盖方圆正迢迢丽日玄圃清寂琼草芊绵争解绣勒香鞯銮辂驻跸八马戏芝田瑶池近画楼隐隐翠鸟翩翩肆华筵间作翠管呜弦宛若帝所钧天稚颜皓齿绿发方瞳圆极恬淡高妍尽倒琼壶酒献金鼎药固大椿年缥缈飞琼妙舞命双成奏曲醉留连云璈韵响写寒泉浩歌畅饮斜月低河汉渐绮霞天际红深浅动归思回首尘寰烂熳游玉辇东还杏花风数里响呜鞭望长安路依稀柳色翠点晴川此东坡戚氏词也东坡元祐末自礼部尚书帅定州日官妓因宴索公为戚氏词词字原脱据临啸本补公方与坐客论穆天子事颇讶其虚诞遂资以应之随声随写歌竟篇就才点定五六字坐中随声击节终席不问它词亦未容别进一语且曰足为中山一时盛事耳瑶台第一层武才人以色最后庭教坊词名瑶台第一层托意以美云西母池边边字原脱据临啸本补宴罢赠南枝步玉霄绪风和扇冰华秀发雪质孤高汉波澄练影问是谁独步江皋便凝望认壶中珪璧天上琼瑶清标曾陪胜赏坐忘愁解使尘消况双成与乳丹点染都付香梢寿妆酥冷郢韵佩举雾卷云消乐逍遥凤凰台畔取次忆吹箫李久善词蜀人李久善长短句有莺掷垂杨一点黄金熘识者以为新余旧见王与善蝶恋花词云粉面与花相间斗星眸一转晴波熘盖出于此王名重元祐间人全篇云去岁花前曾记有半醉嬉游花下携纤手粉面与花相间斗星眸一转晴波熘一见新花还感旧泪眼逢春忍更看花柳春恨厌厌和永昼口口寂寞黄昏后又烛影摇红云烟雨江城望中绿暗花枝少惜春长待醉东风却恨春归早纵有幽欢会奈如今风情渐老凤楼何处画栏愁倚天涯芳草头上宫花颤词去年今日从驾游西苑彩仗压金波看水戏鱼龙漫衍宝津南殿宴坐近天颜金杯酒君王劝头上宫花颤六军锦绣万骑穿杨箭日暮翠华归拥钧天笙歌一片如今关外千里未归人前山雨西楼晚望断思君眼此陈济翁蓦山溪词也舍人张孝祥知潭州因宴客伎有歌此至金杯酒君王劝头上宫花颤其首自为之摇颤者数四坐客忍笑指目者甚多而张竟不觉也作词以吊杨谢绍兴庚午台之黄岩妓有姓谢与姓杨者情好甚笃为妪所制相约夜投诸江好事者为望海潮以吊之彩笛角黍兰桡画舫佳时竞吊沅原作沉据明钞本改湘古意未收新愁又起断魂流水茫茫堪笑又堪伤有临皋仙子连璧檀郎暗约同归远烟深处弄沧浪倚楼魂已飞扬共偷挥玉筋痛饮霞觞烟水无情揉花碎玉空余怨抑凄凉杨谢旧遗芳算世间纵有不恁非常但看芙蕖并蒂他日一双双魏坛临川距城南一里有观曰魏坛盖魏夫人经游之地具诸颜鲁公之碑以故诸女真嗣绪不绝然而守戒者鲜矣陈虚中崇宁间守临川为诗曰夫人在兮若冰雪夫人去兮仙踪灭可惜如今学道人罗裙带上同心结洪觉范尝为长短句赠一女真云十指嫩抽新笋纤纤工染红柔人前欲展强娇羞微露云衣霓袖最好洞天春晓黄庭卷罢清幽凡心无计奈闲愁试捻梨花频嗅按此条见赵本临啸本及此本俱无魏坛叙文但分陈虚中与洪觉范为两条