古今源流至论提要钦定四库全书子部十一古今源流至论类书类提要等谨案古今源流至论前集十卷后集十卷续集十卷宋林駉撰别集十卷宋黄履翁撰駉字徳颂宁徳人清脩苦学尝以易魁乡荐着书授徒邻境争迎师之其事蹟见闽书中履翁字吉父不详其里贯葢亦闽中人也宋自神宗罢诗赋用策论取士学者咸思以博综古今㕘攷典制为务而又苦其浩瀚不可猝穷于是类事之家往往排比聨贯荟稡成书以供场屋採掇之用其时麻沙书坊刋本最多大抵出自乡塾陋儒勦袭陈言概无足取惟章俊卿山堂羣书考索最为精博有助考稽是编于经史百家之异同厯代制度之沿革条列件系亦尚有体要虽其书专为科举而设而有宋一代之朝章国典分门别类序述详明多有诸书所不载者实考証家所取资未可以体例近俗废矣干隆四十三年七月恭校上总纂官纪昀陆钖熊孙士毅总校官陆费墀原序古今源流至论前集原序财货而费于源流之知徳义而取夫源流之喻治不结绳文籍以生三代而来至于我宋上下三千余年帝王代兴圣明继作典章文物宏模懿范本末源流所当讲明者奚独财货徳义而已儒家者流以多閲为贵以博闻为高塞胷满腹澒洞殽昧而无条贯或举其中而不知其本或原其始而不要其终高谈有余待问不足三山先生林君徳颂雅有逺度志在邦典博古通今出于生知平居私淑尝取夫治体之大者约百余目参古今之宜穷始终之要问而辨之端如贯珠举而行之审如中鹄嘻有大学问而后有大议论先生以其淹贯之学发而为经济之文是非品藻确乎其当昔汉武帝之策仲舒欲闻大道至论先生之论其至论也欤故名之曰古今源流至论以广其传焉黄履翁序古今源流至论前集卷一钦定四库全书古今源流至论前集卷一宋林駉撰此所谓旡极而太极也所以动而阳静而隂之本体也然非有以离乎隂阳也即隂阳而指本体不杂乎隂阳而为言耳此之动而阳静而隂也中者其本体也者阳之动也之用所以行也者隂之静也之体所以立也者之根也者之根也此阳变隂合而生水火木金土也者阳之变也者隂之合也隂盛故居右阳盛故居左阳穉故次火隂穉故次水冲气故居中而水火之交系乎上隂根阳阳根隂也水而木木而火火而土土而金金而复水如环无端五气布四时行也五行一隂阳五殊二实无余欠也隂阳一太极精粗本末无彼此也太极本无极上天之载无声无臭也五行之生各一其性气殊质异各一其无假借也此无极二五所以妙合而无间也干男坤女以气化者言也各一其性而男女一太极也万物化生以形化者言也各一其性而万物一太极也惟人也得其秀而最灵则所谓人者于是乎在矣然形之为也神之发也五性之徳也善恶男女之分也万事万物之象也此天下之动所以纷纶交错而吉凶悔吝所由以生也惟圣人者又得夫秀之精一而有以全乎之体用者也是以一动一静各臻其极而天下之故常感通乎寂然不动之中盖中也仁也感也所谓也之用所以行也正也义也寂也所谓也之体所以立也中正仁义浑然全体而静者常为主焉则人于是乎立而天地日月四时鬼神有所不能违矣君子之戒慎恐惧所以脩此而吉也小人之放僻邪侈所以悖此而凶也天地人之道各一也阳也刚也仁也所谓也物之始也隂也柔也义也所谓也物之终也此所谓易也而三极之道立焉实则一也故曰易有太极之谓也太极论自或者谓此图非先生所学之至而学者遂疑其浅自或者谓此图程氏遗书未尝及而学者遂疑其迂嗟夫不由师传黙契道体推明兆朕根极领要盖濂溪所独得之学议论渊源理义粹精或者其可妄议乎尝敬观晦翁之言曰先生之学其妙见于太极一图彼谓非其至者正先生至至之妙又观晦翁之言曰程氏此图黙识于言意之表盖不求于陈迹也然则探前圣不传之藴当求濓溪太极之图求濓溪太极之图又当求晦翁绪论之意庶乎义理之门可入而圣贤之阃可窥矣且氷轮金井心节清冽光风霁月胷次洒落故发而为学其妙具于太极之图其图又见于通书之论书不尽言图不尽意图书盖相表里也自今观之无极而太极太极而两仪此图之奥也而通书则曰五殊二实二本则一岂非发明自无而有之㫖乎隂阳一太极太极本无极此图之妙也而通书则曰五行隂阳隂阳太极岂非发明自有而无之㫖乎干道坤道化生万物图言易道之变化也而通书所谓大哉干元万物资始非此意耶圣人定以中正仁义立人极焉图言人极之宗主也而通书所谓圣人之道仁义中正而已非此理耶张南轩以太极图渊源粹精秦汉以来所未有信乎太极图濓溪之阃奥也胡氏以通书书之约而道之大文之质而义之精信乎通书又此图之启钥也然世之轻议其学者曰易有太极而图加以无极疑其渉于道家虚无之论呜唿为其説者盍不以吾心验之方其寂然无思万善未发是无极也虽云未发而此心昭然灵源不昧是太极也欲知无极太极之妙先于吾心澄神端虑察而见焉则夫子发明造化之藴了然无余赜矣善乎晦翁之言曰无极而太极非太极之外复有所谓无极者盖上天之载无声无臭而实造化之枢纽也斯言尽之矣噫康节先天之易了斋指为心法而后来者反名其书为考数横渠西铭之书伊川谓与孟子性善养气之论同功而或者至疑其流于兼爱无怪乎后学以无极议濓溪也后之读者诚能虚心一意反复潜玩而毋以先入之説乱焉则庶几乎有得周子之心西铭愚尝敬诵明道之训矣曰西铭之书仁孝之理备乎此须臾而不于此则不为仁不为孝矣吁精矣哉横渠之道也至矣哉明道之训也夫西铭一书理义奥阃发前圣未发之藴启人心未启之机真可与天地同其体浑浑乎无所名恢恢乎无所不及范围不可得而过形器不可得而絷故伊川一见不以性善养气者称则以原道宗祖者言明道一见不以达得天德者语则以极醇无杂者论然究其㫖要大抵切切于仁孝之道且干称父坤称母此西铭之纯乎孝人而有见于此则事天如事亲事亲如事天而孝子之职举矣或谓申生恭而未免䧟父于恶而乃取而侪诸大舜之底豫而遂疑其驳不知横渠之意非谓舜之孝果与申生同也特以明事天者夭寿不贰而脩身以俟命耳夫何疑民吾同胞物吾与也此西铭之纯乎仁人而有见于此则天下为一家中国为一人而仁人之事毕矣或谓孟子亲亲仁民自有次第而乃合而归诸大君之长㓜而遂惑其泛不知横渠之意非谓大君之心果爱无差等也特以示圣人之心一视而同仁而能称物以平施耳夫何惑学者茍能志其所志学其所学澡身浴徳之地斋心克己之时力于此焉而求之则孔孟之道可传曽颜之学可企而横渠之望于后人者亦无负矣呜唿知西铭者固以西铭之言为当病西铭者复以西铭之言为过今观龟山之言有曰言体而不及用曰有平施而无称物此犹可也鲍若雨何人而亦非之刘安节何人而亦议之甲可乙否互相矛盾吁横渠其果可疑乎如其果尔则二程何信之笃也如彼如曰不然何二三子复疑之深也如此哉疑之者是则信之者非信之者是则疑之者非二者必有一焉曰皆是也信之者所以知之疑之者亦所以求知之信之者固无疑矣而疑之者亦岂终于疑哉吾亦见其不能不终归于信而已矣鲍若雨向尝疑也及闻伊川管窥天之喻则幡然而改刘安节向尝疑也及闻伊川造道有得之言则顿然而觉杨龟山向尝疑也及闻伊川理一分殊一语则倐然风飞判然氷释矣又何疑焉愚故曰终归于信而已矣嗟夫人疑先天易为考数之书得陈莹中之言而悟世疑太极图加无极之妄得晦翁之言而释然则西铭一书所以信于人心信于天下后世者幸有二程先生遗训在性学道学不明而性命之説莫知所宗矣荀子曰人之性恶也扬子曰人之性善恶混也荀子之言性杞栁之论杨子之言性湍水之论善乎孟子之言曰人无有不善水无有不下可谓深切着明直以破诸子异同之论矣然切有疑焉伊洛之学孟子之学也程子曰善固谓性恶亦不可不谓之性毋乃与孟子二言乎曰孟子举本然之性程子举所禀之性盖本然之性天命之正理不以圣智而有余不以愚不肖而不足所禀之性刚柔之异质迟速之异齐有生而钟其纯粹之最者亦有偏驳者亦有驳之甚者其最粹者固存其本然之常性不待复而诚此所谓生知圣人也若其偏驳者其为不善必先就其所偏而发此固可得而反也若偏驳之甚则有于其生也而察其声音颜色而知其必为不善如叔向之母知叔虎之必㓕羊舌氏之类是也故伊川谓夫子之言性相近者指所禀之性谓孟子之言性善者指本然之性是言也与孟子七篇盖相表里又安有异同哉彼荀杨之论执所禀之性以论本然之性此所以失圣贤之本㫖也欤呜唿气质之性固有善恶也然善者可以为圣为贤全其所固有之物恶者能力自矫揉亦可以化而复其初夫其可以化而复其初者是乃性之本善者也横渠曰气质之性君子有弗性者焉龟山曰气质之性君子不谓之性盖欲因其所禀而反之本然则人皆可为尧舜此孟子所以有异于荀杨此程氏所以有合于孟子也虽然以上智而论下愚固同此性也以人而论物亦同此性也何者性之本则一而已矣而其流行发见人物之所禀万有不同焉究何莫而不由于太极何莫而不具于太极是其本之一也然有太极则有二气五行絪緼交感其变不齐故其发见于人物者未尝不各具于气禀之内故原其性之本一而察其流行之各异知其流行之各异而本之一者未尝不全也程子曰论性而不论气不备论气而不论性不明盖论性而不及气则昧夫人物之分而太极之用不行矣论气而不及性则迷失大本之一而太极之体不立矣用之不行体之不立焉得谓之知性乎异端之所以贼仁害义者皆自此也噫合则为太极之一本散则为人物之异禀固也然在人有脩道之教可以化其气质之偏而复夫尽已之性尽人之性尽物之性及其极与天地叅此人之所以为人之道而异夫庶物也孟子所谓异于禽兽几希者可不察哉可不谨哉心学一中分造化心上起经纶此康节之诗也则知心学不可不谨中心如自固外物岂能侵此明道之诗也则知心学不可不专夫心者人之神明所以具衆理而应万事者也有和粹之心者其容必温有慈仁之心者其容必良有雍肃之心者必恭有保䕶之心者必俭耳目鼻口之不相乱者此心也喜怒哀乐之不失节者此心也心之为心亦大矣世之论者莫得其㫖以时求心而心非时之可求所谓出入无时者是已以处求心而心非处之可得所谓潜天而天潜地而地者是已以体求心而心非体之可见所谓不在内外者是已以用求心而心非用之可得所谓无思无虑寂然不动感而遂通者是已然则心果安在哉曰日新之徳即念之致罔念之狂即心之放有所忿懥有所忧患则不得正有所恐惧有所好恶则不得正心之邪正其根于一念之微乎其所以非念之不生罔念之不形者又在敬学之涵养也关洛诸公䌷绎心学之扄钥发明性学之渊源自敬之外断无余藴明道之论心曰敬以直内是涵养意也伊川之论心曰闲邪存诚敬以直内也横渠曰当以己心为严师也夫惟守之以敬也鄙倍不生而此心广矣暴慢不生而此心肃矣纵肆不生而畏心长矣欺诈不生而善心萌矣是必起居出入无不谨也视听言动无非礼也渊黙雷声尸居龙见无敢欺也上帝临汝无贰尔心无敢慢也对妻子如对严賔待童稚如待长者暗室屋漏洋乎如左右之有神不覩不闻俨乎如十目十手之所指视夫然故云行雨施此心之充鱼跃鸢飞此心之察洞然明镜湛然止水与天地同其流与造物同其游而虚明纯粹不失赤子之初矣诸君子所以潜心孔学以入尧舜精微之妙者其功用至实也呜唿自前圣絶学之后英雄豪杰功利峥嵘经生学士识见烂熳茫乎不知所指归者几千年矣而关洛诸公发明养心之敬学揭诸人亡书废之余岂非后学之幸欤虽然数君子之论当矣然未免自为同异者伊川曰能尽心则知性知天矣曰心曰性曰天本一理也横渠曰以心知天犹居京师徃长安复二之也或混而一之或岐而二之斯不一家自为学乎曰伊川混而一之者自得之学此自诚而明之意也横渠岐而二之者为学者言之此自明而诚之意也其言异其㫖同乌可执是议之哉伊川曰心之所主则虚故以明鉴在此万物毕照言之也明道曰心有所主则实复以弊屋御冦驱逐不暇言之也或以虚言或以实言斯不亦人自为説乎曰伊川谓其虚者盖涵养莫如敬以敬存心则天真洞然表里澄彻所见者无非理而外邪不能入矣明道谓其实者盖四端具备则充然有得无非实理而外患不能入矣中之虚明则外不能挠中之充溢则外不能乗又乌可过疑其异哉终日圣门无一事只输颜子得心斋愚也敢书诸绅中中之理有二有大本之中有时中之中大本之中不偏不倚浑然于未发之前故中庸谓中者天下之大本是也时中之中时有万变中无定体无定体者以太极无适而不为中也故中庸谓君子而时中是也盖未发之中犹地中之中随时之中犹日中之中是理也关洛先生讲之熟矣程氏论大本之中也曰喜怒哀乐未发寂然不动也曰亭亭当当直上直下之正理也论时中之中也曰三过其门不入在禹稷之世为中居陋巷在颜子之时为中如一家一国之所推也曰当手足胼胝则于此为中当闭户不出则于此为中如秤权之义也噫尽之矣虽然程氏之答吕大临问中之书必谓其喜怒哀乐之未发答苏季明求中之问则谓存养于喜怒哀乐之未发其所论大本之中自未发一语之外无余説矣至门人时中之问断然以难识告之必使黙识心通而后已是果何见哉呜唿杨墨之兼爱为我皆滞于一偏之失子莫之固执是又举一而废百此程夫子之所深惧也夫万变者时也万殊者事也万类者物也而是中散于万变万殊万类之中当此时则此为中于彼时则非中矣当此事则此为中于他事则非中矣即是物则此为中于他物则非中矣盖其所以为中者天理之所存也程氏所以深切告语者盖虑其一动不谨必为吾道之贼也故愚为之説曰尧舜汤武之征逊不同而同于中夷惠之出处不同而同于中三仁之生死不同而同于中颜孟之语黙不同而同于中明夫此则可与论时中之义也然又论之方其未发也虽未有无过不及之可名然体用一源则所以为无过不及之凖则者实在于是及其时中也虽其所主不能不偏于一事然显微无间则其所以无过不及者是乃无偏倚者之所为也故程子曰言和则中在其中言中则含喜怒哀乐在其中正谓此尔然则后之学者以大本之中时中之中参稽而互考之则思过半矣仁甚矣仁之难言也义可言宜礼可言别智可言知仁果何所训哉以觉谓仁则仁非觉之可尽盖仁然后有觉而觉未足谓仁也以人谓仁则仁非人之可尽盖言仁而不言人则不见理之所寓言人而不言仁则人特块然之身耳必合而言之非析而言之也以爱谓仁则仁亦非爱之可尽盖爱本人之情仁本人之性又乌可以性为情哉甚矣仁之难言也杏坛迹芜道学不传不有先觉孰开我人此关洛君子有功于后学也尝叅诸关洛之论仁也在身为心在物为理在德为元程曰心生道也恻隐之心人之生道是在身为心也程曰仁者天下之正理失正理则无序而不和是在物为理也程曰万物之生意可观此元者善之长斯所谓仁此言仁之徳也呜唿仁之为仁其不可限量如此岂一言所能尽哉大哉仁之道乎内外逺近血脉贯通而后仁而少有壅遏则未也一民一物同胞共体而后仁而少有间断则未也泛应曲当无往不寓而后仁而此善彼不善则未也程氏谓以手足痿痺为不仁以天地万物为一体是物物皆仁也张氏谓天体物而不遗仁体事而无不在是事事皆仁也此关洛论仁正孔门博施济衆天下归仁之遗㫖欤虽然言仁固难求仁尤难愚又求关洛求仁之要曰人体公为仁又曰少私意不仁盖公则物我兼照天地同量而私则町畦立而仁道息矣曰虚静仁之本又曰仁之难成以人人有利慾之心盖虚则无蔽静则无挠而利慾则思虑汨而仁道泯矣噫忠恕者仁之方寛裕者仁之质斋庄中正者仁之守发强刚毅者仁之用无迷其方无毁其质谨守之力行之则仁其庶几乎伊洛我师也龟山岂欺我哉乐道陈蔡之厄此事变之至难也而夫子之弦歌自如陋巷之居此人情之难堪也而颜子之真乐不改盖境变于外者皆其中之无所守乐顺乎天者宜乎人之无所汨夫子之恂恂便便誾誾侃侃躩如勃如襜如翼如无以异于夭夭申申之时也视要盟于卫相礼于夹谷之时无以异于乡党朝廷之时也夫子之以天自处彼视死生祸福为何等物哉则弦歌于陈蔡者非迂也宜也颜子之视纡金之荣不若箪食瓢饮之真也礼乐为邦之盛不若杏坛雍容之趣也颜子之于贫贱富贵无一毫介蔕于其间彼区区外慕安能凂已哉则不改其乐于陋巷者非矫也亦宜也大抵人各有所乐也有乐于物者有乐于道者如嵇康好锻阮孚好蜡屐渊明之好酒钟繇之好书尝试使康舍锻孚舍屐渊明舍酒钟繇舍书其中心有歉然不乐者此皆中懐不足而有慕于物也如伊尹之耕莘曾㸃之浴沂孟子之反身而诚其亦自乐其乐于外物已尽忘之矣非真见乎道者不能也虽然圣贤之所谓乐者何也遇事而事中有理遇物而物中有理天高地下此理之形也云行雨施此理之彻也鸢飞鱼跃此理之察也旦昼生死此理之安也素富贵素贫贱素患难素夷狄无入而不乐焉此其所以为圣贤之学欤孔颜之学寥寥千载尚有得其传者吾于伊洛见之濓溪之光风霁月胷次洒落不为外物拘束者可想也夫惟不为外物拘束则铢视轩冕尘视金玉而以道充为富贵见其大则心泰心泰则无不足而以贫富为一处已意之妙见于窻前之草再见之后使人有吟风弄月之兴此无他濂溪平日之所学者一则曰颜子二则曰颜子则宜乎无歉于箪瓢之乐也明道之道通于外充然有得其不为世俗所累可见也夫惟不为世俗所累则见草而知造物生生之意见鱼而知物意之自适真趣寓于云淡风轻之天佳境见于坐上春风之日此无他明道之所慕者一则曾㸃二则曾㸃则宜乎无愧暮春之咏也二先生之所学品题风花与尧舜三代而为一优游造物与颜瓢㸃瑟而同乐功名不足惑其心利达不足汨其念是犹烈火中之真金乎疾风中之劲草乎嵗寒凛凛而松栢自有和气乎噫处暇裕之时固难处患难之时尤难吾观党祸之起士类之大厄也涪州之行吾道之不幸也伊川讲道自如殆若平时语黙不为之易其节饮食不为之失其味正仲尼不惑之时孟子不动心之境大舜歌南风之日文王演周易之年也此其乐岂易量哉是故张思叔因涪陵之归甘心沟壑慨然有自得之意马时中当学禁之严锐然亲承有虽死何憾之意平日之所讲明之所薰炙也熟矣呜唿至此而后见伊洛之学明道有诗曰富贵不淫贫贱乐男儿到此是豪雄吕晋伯有诗曰可怜曾㸃惟鸣瑟独对春风咏不休愚虽不敏请事斯语中庸大学尊崇正学在君师讲明正学在宗师大矣哉中庸大学之书盖帝王立治之根本圣贤进徳之阃奥也是故表章圣经崇重正学使天下享至治之泽此其责在君师继续絶学演析奥义使天下闻大道之要此其责在宗师尝观唐虞而至今日世道不知几变矣而二书正学与风雨晦㝠流行于天地之间不容一息泯然三代而上有君师以任道统固不待宗师之功春秋以来无君师以任道统不得不赖宗师之学上有君师任尊崇之责下有宗师任讲明之责者其惟我朝乎且尧舜之相授惟精一执中之道夏周之相因自皇极之道无闻焉精则见于授受之妙粗则寓于耕桑之末微则存于人心禀赋之初显则着于日用常行之际而中庸之道尊矣三代盛时中外有学方其八歳则自王公以下至于庶人之子弟皆入小学而教之以礼乐射御书数之文及其十有五年则自天子之元子衆子以至公卿大夫元士之适子与凡民之俊秀皆入大学而教之以脩己治人之道而大学之道尊矣是时也其学见于人君之躬行其理见于吾民之性分治隆于上俗美于下不待形于笔舌间而是学已昭昭于日月故曰三代而上君师尊崇之功也自贤圣之君不作而正大之学无传吾夫子虽不得其位而所以为天地立心为生民立极为前圣继坠绪其功又有贤于尧舜者自率性脩道而至天地位万物育之功自夫妇造端而至上下皆察之境自好学力行而至治人治天下之道皆所以讲明中庸之义以明徳新民为学问之本以致知格物为齐家治国之原以仁敬孝慈为君臣父子之极皆所以讲明大学之㫖是时也夫子传之曽子曽子传之子思惧夫去道愈逺去圣愈邈于是推帝王心传之本叅父师问答之㫖作为传义开淑后人谆谆于言论之表故曰春秋而下宗师讲明之功也粤自杏坛迹芜木铎响息孔氏家学流澌泯没经生学士溺记诵章句之末其学浅近而无用异端邪説穷空虚寂㓕之域而其学荒唐而无实使其君子不得闻大道之要其小人不得蒙至治之泽晦盲否塞反覆沉痼以及五季之衰而坏乱极矣斯文未丧隂剥阳复我宋龙兴五星奎聚列圣相承既示尊崇周程大儒复加讲贯接尧舜之宗泒发孔孟之渊源而正学始昭昭于人心方仁宗之嗣服也以中庸为脩身治人之道乃命经筵反覆陈説非仁宗得中庸之本乎方哲宗之初政也以大学为入徳之序乃诏经幄训释大义非哲宗得大学之㫖乎夫自大原不传之后其道寥寥不知几载汉唐以来或尊经或隆儒或右文固有任君师之责矣而不能接圣道之正统此愚幸国朝有君师以尊正学也然此特上人之责耳舂陵之墟周子出焉关洛之间程张出焉二三先生口传心授圣经贤传䌷绎奥㫖其言幽探乎隂阳五行之赜而其实不离乎仁义中正之际其道极乎干道变化各正性命之奥而其实不出乎忠恕之心其学造乎立极开太平之博而其实不外乎格物之微不曰中庸为终身之用则曰大学为入徳之门次其简编发其归趣而子思不言之藴尽矣夫自二学不明之后诸说纷纷盖不一家汉唐以来或训诂或正义或着论固有任宗师之责矣而不得圣经之本㫖此愚幸国朝有宗师以讲正学也愚尝庄诵遗经参稽绪论而知是学之本矣盖诚者中庸之门户而敬者大学之指归然曰诚曰敬不过本之于心而已矣为小学者不由乎敬固无以涵养本原而谨夫洒扫应对之节为大学者不由乎敬亦无以进德脩业以致夫明德新民之功此敬之功用也天下达徳而非诚固不能尽其智仁勇以遂其行之之意国家九经而非诚亦不能尽已尽人以得其所以行之之本此诚之功用也吾惟存养其诚敬之心则雾扫空澄埃除镜彻天真湛然表里洞照天下之理无往而不自得茍梏亡其诚敬之心则茅塞生矣室庐空矣方寸扰扰情慾横生天下之理惟见其至难此非愚之臆说盖伊洛渊源之学也圣天子心传大原躬行实理褒宠晦翁之正𣲖讲读中庸大学之正学乃形奎画乃钖荣爵正儒学大幸之日呜唿帝王正道至祖宗而续至今日而盛孔氏正经至伊洛而传至晦翁而着愚也沐圣朝之文教佩前哲之格言当在鸢飞鱼跃之下古今源流至论前集卷一古今源流至论前集卷二钦定四库全书古今源流至论前集卷二宋林駉撰语孟论语一书盖理学之渊源也而终始问答不及诚之一字学者疑之孟子七篇盖性学之门户也而辨舜与象皆谓之才君子惑焉噫有是哉周子论太极而及无极或者滋惑得先辈之说始明横渠西铭世谓其言体而不及用非前哲力解其说吾恐异论纷纷未已也语孟二书圣贤之所议论之所问答实万世所取法之书帘视壁听传讹袭舛世无伊洛开觉后人则夫子之道迂而孟子之志荒矣㫖哉伊洛师友之言曰论语之所以不言诚者盖示人以入之之方要之言恭敬忠信皆诚之㫖耳孟子之所以谓之才者正答公都子性善之问未暇深辨要之平昔性情才三者之论皆无不善者呜唿论圣贤之学当以语孟为宗师论语孟之学当以伊洛为依据此古今之至言也尝闻伊洛之门其称论语也曰学者先读论语当如权衡学者但求论语自然有得其称孟子也曰孟子有功圣门以言仁义孟子有功于世以言性善自非平昔履此学明此理安能造圣贤之阃奥哉自今观之读言志数语则知夫子圣人之气象读论交数语则知子张为成人之交子夏为小子之交因乡党之篇则圣人注措宛然如见因温厉之言则圣人容貌温然可想有以政事入者有以徳行入者则知圣人之教如陈文子之清如令尹子文之忠则辨非圣人之仁呜唿伊洛之门其有得于论语也深矣生之谓性亦所禀性也而直谓之不知性虚发四矢非忠于君也而直美其能于取友存心养性盖两言也则曰心为发用性为自然穷理尽性至命盖三事也则曰穷理既能性命亦了论养气则谓必如颜子所立卓尔孟子言跃如也论执中则谓必如禹稷之当过门不入颜子之当居陋巷也呜唿伊洛之门其有得孟子也至矣至侍燕闲而承謦咳者亦充然而有得吕与叔得克已复礼之问有洞然八荒皆在吾闼之语侯师圣得勿忘勿助长之教豁然终身之省其感悟人心也又如此哉是学也一传而得关洛再𫝊而得吕侯诸君子又再传而得晦翁朱夫子观其二书集註之作断以章句参以师说决以己见发孔孟不传之藴启伊洛未言之㫖芸阁秘藏照映典籍胶庠谈论订砭愚顽此伊洛之得晦翁亦孔孟之得伊洛也欤盖尝论之诵圣贤之言易行圣贤之行难是必致谨于终日三省之时乐道于暮春咏归之兴加敬于出孝入悌视听言动之际出门倚衡何见非理书绅鼓瑟何徃非天而后有悟于论语是必存养于赤子不失之初穷究于夜气尚存之旦充广于四端火然泉逹之后穷理尽性表里洞彻知言养气内外昭融而后有合于孟子是岂口耳诵说云乎哉虽然表章圣经在圣明讲明圣经在师儒哲宗召程夫子讲论语故论语之教始尊高宗召伊洛门人讲孟子故孟子之学始行此今日宸章奎翰褒崇朱氏盖有取语孟集註之说愚也不能诵此以为盘铭宁不负天子负所学乎古史裴骃之集觧所以释迁史之疑禇少孙之续书所以补迁史之阙小司马之索隠又所以救迁史之讹夫释其疑补其阙固有頼裴禇之功而正救舛讹若非司马之索隐则是非有谬于圣人也不少呜唿孰知小司马之后颍滨先生出于千百载之后作为古史紏谬救失隐然小司马之用心昔人有言杜征南颜秘书乃丘明孟坚之忠臣特其所谓将顺者而小司马苏颍滨乃太史公正救之忠臣其功尤多噫㫖哉是言乎愚尝䌷绎古史而知颍滨之有功于迁史也深矣迁纪首黄帝而遗羲昊盖未见孔安国尚书而言也古史于是有三皇五帝之说则迁之舛者始定迁纪之言髙辛生而神灵黄帝迎日推䇿盖轻信秦汉间异说也古史于是削其虚诞之言则迁之讹者始正琴牢陈亢此圣门之髙弟迁则略之不有古史孰能明其实乎苏秦从约之书入秦而函关闭此说客之浮语迁则书之不有古史孰能规其正乎荆轲刺客之靡尔迁史乃有不欺其志之羙使古史之论不明则轲果为信义者乎西门豹循吏之流耳迁乃抑于滑稽之列使无古史之说则西门豹果徒滑稽者乎史记谓献子有隂徳于赵则韩晋同祖谓非周武之后乎古史所谓必辨也迁史以庄子作盗跖篇诋孔子之徒故明其术不知庄子盖助孔子古史所以必明也迁之述宰我也曰宰我常从田常噫以宰我之智而为僭逆之举乎苏公辨之宜矣迁之述子贡也曰子贡一出而变昜五国噫以子贡之逹而有变诈之谋乎苏公订之当矣传穣苴而不知考据之乖次苏则删之而不存记虞乡而不知履歴之先后苏则考之而不舛噫迁之所以有误者非短也颍濵之所以详辨者非苛也盖尝推原其故史迁当经籍既灰之日野史杂出之后故闻见寡陋纪録踈略则其有误也固宜颍濵当学官已立之余诸儒订正之乆故採摭无遗稽考悉备则其详辨也亦宜昔颍濵尝谓汉景武间尚书古文诗毛氏春秋左传皆不列于学官世读之者少则其意惜迁未及见圣人之全书此古史之作所以惜迁也非所以诋迁也又谓秦焚古书略尽幸而野史一二存者迁亦未暇详则其意又悯迁出于煨烬之余其诸子世俗以易古文之语此古史之作所以悯迁也非所以疑迁也愚观古史一叙有咨嗟叹息之意此执烛者爱曽子之见也而岂曰求以揜其实而专其美者乎嗟夫颍濵之于马迁其用心特相先后古史之于史记其立论特相表里察迁之意必不以操戈入室者为忌谅苏之心亦必不以吹毛求疵者为嫌末学浅识殆未可以文人相轻者议之也不然苏老泉之论迁史曰其与善也隐而彰其惩恶也直而寛者岂为歆向之説哉爱而知其恶憎而知其善此苏氏之家学也故爱汉史者刋汉史之误爱唐史者纠唐史之谬当以是而求颍濵之用心新旧唐史史记一书笔于司马氏之父子而不能逃苏颍濵之议西汉一史着于班氏之兄弟而不能逭华峤之讥夫司马之父子非歆向之父子班氏之兄弟非胜建之兄弟一家议论未尝矛盾诸儒纷纷且议其后则夫唐史之作所编非一人所集非一书岂无疑似之迹乎然君子观其一去一取卓卓乎出于迁固诸人之右者盖取其大节而非议其小目也喜其褒贬而非考其异同也且唐史有二曰旧史曰新史其旧史有呉兢之私撰唐书有栁芳之续成唐厯贞观政要出于呉兢所撰顺宗实録出于韩愈所笔至后唐明宗命史官刘氏脩为唐史即所谓旧史也至我朝庆厯之五年以旧唐史芜秽不治命宋公祁欧阳公脩删脩之越十有七年书成即所谓新史也愚尝合二史而参考之旧史李光弼父开元中封蓟国公新史以为在武后时是时之先后不可合也旧史敬宗第六子成美而新史以为第五子昭宗十子而新史以为十七子是数之多寡不可知也旧史陆徳明字子元而新史乃作陆元明字德明旧史徐有功无字而新史乃名洪政以字行是名字之舛讹不可究也若乃新史所着异同尤多年月有差如魏謩之相志以为十一年而传以为十五年姓名有差如丽景洪之将纪以为晏洪而传以为景洪县公之号可疑则见于呉缜之纠谬死囚之数可疑则见于温公之考异然则将安诿其责哉大抵所编非一人则予夺无定论所集非一书则纪载无定説且纪志出于欧阳公列传出于宋祁公天文律厯五行志则刘羲叟为之方镇百官表则梅尧臣为之礼仪兵志初出于王景彛业未毕而卒则成此书者又非止二人耳毋怪乎予夺无定论也且帝纪编年则得于孙氏之南齐录述姚崇十事则得于开元之遗史賛太宗之谓牵于多爱则出于等慈寺之碑纪武宗之谓躬受道箓则出于㑹昌之文其賛房杜则本之栁芳其賛五王则本之吕温传段秀实则本子厚之文集毋怪乎纪载无定説也噫读春秋者当论褒贬之大义不当论夏五郭公之疑读唐史者当论去取之大节不当论疑似异同之迹以李义府许敬宗姦邪而与长孙无忌同传以栁宗元刘禹钖之阿附而与韩愈同传此旧史之失也新史改之所以先君子而后小人也以刘蕡之鲠直而槩之于文苑以呉淑之忠义而槩之于外戚以阳城之卓异而列隐逸以孙思邈之高尚而列方技此旧史之失也新史易之所以取大节而弃小目也此其有关于世教也不浅或者乌可以小小不同而妄议噫宁如先辈言列传之有据依不敢如好事者之以舛讹议景文宁为先辈称史法之得春秋不敢为纠谬之集以议欧公通鑑昔神宗皇帝之叙通鑑曰典刑之总㑹册牍之渊林盖嘉其有关于风化也孝宗皇帝之读通鑑曰法其所以兴戒其所以亡盖称其有益于治道也噫温公之有功于是书也大矣然尝闻之十有九年史笔始絶其用心至劳也洛与夏县遗藁充栋其为书至繁也官属之辟召始得刘道原后得范淳夫其编次甚详也衆论之访咨或得康节改曹魏之事或得伊川定李唐之实其订正精也张芸叟尝云仅能一观更休观书陈了斋亦以此书如药山无一不在呜唿后之观者将终篇而熟究之乎抑閲未终纸而欠伸思睡乎盖尝谓是书当以扶持风教论不当以小小节目论当以关切治道论不当以区区凡例论首书晋大夫魏斯赵籍韩䖍为诸侯所以明君臣之分力辨四皓为惠帝立党制其父所以明父子之义鲁仲连射书聊城公则阙之文潜亦谓仲连以布衣游诸侯不当以身任天下之责曹操分香卖履公则讥之元城谓厯数百年无有知之者惟公独能知其心刘洎之死史以为出于遂良公谓遂良乃忠臣必无谮洎之语窦叅之諌史以为出于陆贽公乃谓贽有救解之辞而无报叅之意韩休必不至谮李吉甫颜真卿必不至为贼草奏公之所论者凛凛乎君臣父子之经三纲五常之理仁义忠信之道岂非有关于风教乎论曹参遵何之约束正以箴熙宁大臣变法之失论贾山所言从谏拒谏正以讥熙宁大臣同已之非苏秦之纵横谈説本不足取也存其事于书者欲见当时辨説之覆邦家也啬夫之辨给驰骋亦不足道也公之深辨而不释口者欲使小人知利口之无益也公之所论者拳拳乎变更持守之异拒谏从谏之别私説正论之不相入岂非有益于治道乎世之好议前辈者谓离骚之赋日月争光公削之而不録以是为去取之未当不知公之贻书范祖禹已谓诗赋若止为文章皆请直删则公之所録者必有深识不然厯代儒林文苑之士十已削其七八非此意耶姓武之䜟不近人情公存之而不去以是为编録之未精不知公之贻书祖禹曰妖异有所警戒则并存之则公之所存者必有高见不然汉高祖断蛇之事具载于书非此意耶然则论公之书不可以凡例轻议也又况一书浩繁非尽出于公之手睢阳事用张中丞传淮西事用平蔡録其述魏郑公得之諌録其述李绛得之论事宜其编次之难也呜唿刘向采上古至秦汉休咎之纪为五行传论书亦博矣然牵于隂阳之説未免迁就不足以悟成帝之意唐次以自古忠臣贤士衆谗被放之事为辨谤畧书亦详矣然究其纉次之意正为十年不迁祗为身计宜乎贻徳宗之怒噫甚矣书之难着也其视公之所编宜何如哉离骚东坡以骚为风雅再变而读者谓得体温公不以骚编入通鑑而论者谓未纯嗟夫坡公所学有得于骚固也而温公所以不録者以其例不取诗赋或者乌可执是而轻讥哉读鸱鸮之诗不可不知周公忧周之情读灾异之疏不可不知刘向伤汉之意读离骚之赋不知原之拳拳为楚亦未为知原者夫楚宗国也原不能止怀王之西而知芈氏之将亡不能辅襄王以复不戴天之雠而反受子兰之譛故其情切其辞悲昔许穆夫人以既嫁之女尚忧宗国而赋载驰之诗原也得无言乎后之不知骚者则曰九歌之作近于舛崑崙之述近于非经逺游之作近于放卜居之作近于诡太一之歌继之以湘君则近于靡惜诵之章继之以怀沙则近于矫故贾谊以鳯凰千仞而讥平矣扬雄以湛身而笑平矣班固以露才扬已议平矣不思谊之鵩赋不若平之以鸿鹄虬龙而喻君子雄之投阁不若平之抱石江滨而馨风千古固之赋燕然以媚悖逆之臣不若平之独醒而不啜其醨也不特此耳九歌之辨取其禹之平水土而牧养羣生即骨虽朽而目不瞑于湘水矣噫安得东坡山谷与之读骚经哉文选文粹文鑑论汉魏以后之文莫备于文选论李唐之文莫备于文粹论圣宋之文莫备于文鑑噫文之难评也尚矣相如上林之赋刘勰称其繁类成艶为辞赋之英特而李白之序大猎复谓穷壮极丽何龌龊之甚其去取之不一如此则选之所録汉赋果安从哉韩昌黎毛颕传旧史鄙其讥戏不近人情小宋复谓送穷文毛颖传皆古人意思未到可以名家其抑扬之不一如此则粹之所编唐集果安适哉范文正岳阳楼记后山谓其累世以为竒尹师鲁复谓传竒体耳其品藻之不相入如此则鑑所论本朝之文又何如哉虽然文章美恶自有定论去取当否要终自见吾平心论之则曰选曰粹曰鑑之所集有不难辨者且萧统尽索自古文士之作筑台选之始于楚骚讫于江左为卷三十名之曰选且曰章表记颂诗赋书论亦各有体茍失其体虽工弗取其用工多矣姚铉尽取唐人之文拔其尤者先后三变无不编次为卷一百命之曰粹且曰撷英掇华正以古雅侈言蔓辞率皆不取其用心劳矣夫以上下数千年间骚人墨客雄辞杰笔有声翰墨无毫发遗是集也或如松林竹径清隂䆳密下临清流莹然可爱使人萧然忘尘埃之意其清如此或如园林华发低红昻紫丽服靓粧杂游其间使人熙熙然神怡气定其和如此然其间纂次之不公品题之未当尚不免前辈之议则以选自名者或有可删之文以粹自命者多有可疵之体亦何取于勤且博哉且王右军之序兰亭丝竹管絃四言两意不免见黜似矣然刘向之序战国有先秦典雅之制董子之䇿贤良得伊周格心之学而例黜之可乎屈原之作离骚辞古意烈有风雅体特轧卷首似矣然子云之美新名教罪人潘元茂之九钖君子羞之而槩收之可乎不特此也司马长卿赋上林而引卢橘夏熟班孟坚赋西都而言玉树青葱而亦取之耶苏李河梁送别之诗在长安而有江汉之语宋玉高唐神女之赋以一篇分而为序而亦録之耶此统之去取不能逃后世之议也且段文昌平淮西碑録之诚善矣韩昌黎之所作果不及乎李徳裕忠谏论録之诚善矣韩愈诤臣之所作果不及乎不特此耳王摩诘老将行指天幸不败为卫青李长吉鴈门行以黑云压城而续以甲光向日之句而俱取之何也韩栁之䆳古李杜之风雅元白之雄深而反杂以释子兰饮马长城窟道士呉筠游仙歩虚而不伦若是何也此铉之编次不能揜天下之公也呜唿不有美玉安别碔砆不有先辈之文鑑无以知选粹之谬肆我本朝始有文海孝宗恶其踳驳且遗逸者衆乃命儒臣更修其书断自中兴以前彚次表上赐名曰皇朝文鑑如衆星列宿争芒于层汉也如象齿犀角充斥于天府也自今观之经学至国朝而愈明形于言论发六经所未尽之藴程伊川之序易传无非天理人极之奥游酢之为孙莘老序易传亦皆性命仁义之妙其于孔安国序书杜元凯之序左传选皆登载者同乎异乎诗体至国朝而始正发于讽咏有三百篇之意苏东坡之直节劲气傲雪凌霜黄鲁直之风韵洒落光风霁月其与乐天之放荡愚溪之嘲怨粹皆所采取者是乎否乎文章杂体至我国朝而尤盛缙绅扬厉之文如梁周翰五鳯楼赋铺陈艺祖圣德进士科举之文如王曽之有物混成盖有古诗风骨名臣奏议之文如张方平之谏用兵东坡之疏买灯颍滨之言条例尤其表里愈伟者彼选之杂赋谏书粹之表颂铭賛㣲夫斯之为文也视此不亦恧乎虽然国朝之文所以嫓坟袭典超汉轧唐杰然为一代之盛者有由也三百年来文不振直从韩栁到孙丁此文之始倡也六十年来旺气消文章化入山川手此文之再变也曾子文章衆无有水之江汉星之斗此文之愈盛也王元之穆伯长导其源尹师鲁孙明复疏其流庐陵临川眉山南丰助其澜鸣律和吕嚼羽含宫则气骨安得不古议论安得不正哉愚故併论之杜诗白乐天海图屏风之作前辈窥见其心之不忍用兵刘禹钖三阁诗四章识者谓可以配黍离后之读工部诗者安可不求诗之意哉吾观公之气节高迈秋霜争严风标屹立砥柱中流嗜杀人如严武则瞪睨而儿戏之房琯毁师公乃排衆而申救之而议者不挈置于仁人之列至于沈宋謟谀温李滛艶者为伍前辈深以是为恨惜哉夫公之诗盖爱君之盛心也北征之篇盖仓皇问家室而作也使或者处之对童稚语妻孥他不暇顾而终篇谆复惟及国事山谷喜之谓退之南山不必作登慈恩塔寺此正陪诸公游遨而作也固宜笑谈风月傲视八极以乐其心而措意立辞意在言外荆公谓其讥天寳时事则其爱国之意果何如微升古塞外已隐暮云端夏郑公知其为肃宗而非为月也初月出不高衆星尚争光或谓史思明尚在而非为星也石壕吏之作韩魏公知其论戍役之苦茅壁之咏苏公知其嫉藩镇之强噫非杜工部之知道不能发爱君爱国之辞非苏王诸公之知诗不能明爱君爱国之心是诗也乌可与骚人墨客同日语哉不特此也百舌一咏恶谗佞也恶木一章伤小人也腐草之萤讥阉寺也寒城之菊悯士操也悲青坂伤战败之无功也叹秋雨刺暴虐之伤恩也兵车行盖念驱中国之衆开邉境之地也洗兵马之作盖言复西京之地扫安史之乱也又不特此也以是心而处已又以其处已者而待人其送严郑公也则曰公若登台辅临危莫爱身其寄裴道州苏侍御也则曰致君尧舜付公等早据要路思捐躯其寄董嘉荣也则曰云台画形象皆为扫妖氛呜唿又何待人之厚耶先辈谓公诗足以厯知一代治乱以为一代之史则非词人之诗乃诗中之史也先儒作公诗序又谓诗与唐録犹槩见事迹复许之以为诗之六经则非特诗中之史又诗中之经也曽谓三百既删之后果无诗乎世之轻议先辈者且谓杨大年鄙为邨夫子以是而疑公之诗不思江汉思归客之句大年且不能属是岂鄙公之诗又谓欧阳子生平不甚爱之复以是而疑公之诗不思身轻一鸟过之字欧公嘉叹不已又曷不深取哉不然山谷称其灵丹一粒苏公称其集大成陈无已称其竒工易新盖莫不好此数君子者盖风骚之冠冕翰墨之典刑使非有惬于衆论岂为是过情之论欤杂体议论不本于孔氏则厌常喜异不足以垂后世之训文章不祖于六经则夸多鬭靡不足以该天下之理夫自杏坛迹芜麟笔絶矣词人才子名溢于缥囊舒文染翰卷盈乎缃帙纷纷籍籍盖不知其几然论本孔氏文祖六经庶可登文章之箓否则累编连牍特纸上之陈迹耳盖诗变为乐府之后则作拘幽操作思归引即或爱或思之诗也诗变为离骚之后则作弔湘作畔牢愁即或怨或哀之诗也书自诰命之文不传而为制为诰为表者皆书之宗泒也诗自明良之歌不作而为赋为颂为箴者皆诗之源流也后之曰记传曰志賛本春秋之遗策也后之曰序曰记即易与记之遗体也然则学必尊师而后天下无异説文必尊经而后天下无异论此古今之格言也诸葛孔明出师一表言辞激烈对越鬼神读之令人雍雍然生敬心故东坡谓其与説命相表里杜工部平生诗集模写风景拳拳爱君读之令人洒洒然生爱心故山谷谓有三百篇之㫖夫以文而论人如晁错之贤良䇿贾生之过秦论班彪之王命论扬雄之美新王羲之兰亭序潘元茂之九钖此皆脍炙人口者而前辈特取孔明之一表以诗而论人如苏李之高妙陶阮之沖澹曹刘之豪逸谢鲍之峻洁徐庾之华丽此盖有声于诗坛者而前辈特称子美之诗此无他不以文论文以经论文也夫商盘周诰特当时小民登于王庭之言幽深简古如登峻坂然后之博学君子研穷㫖意未易通究国风雅颂亦不过小夫贱𨽻之辞浑厚醖借如奏黄钟大吕后之騒人墨客老于文墨练辞剪句有不能得其一二者噫作文而不究六经之㫖不愧古之圣贤宁不愧古之民乎然尝观汉晋而下惟唐之韩栁文章机轴自成一家当于古人中求之韩之南溪始泛三首鲁直叹有诗人之句律韩之淮西碑孙觉喜其叙与铭得诗书之体韩之盘谷序坡老谓唐无文章惟此篇而已则韩之所笔非唐之文古之文也栁之诗东坡称其在韦苏州之上栁之序前辈称送僧浩然一篇无六朝风采栁之碑东坡称曹溪南岳诸碑妙絶古今则栁之所着非唐之文古之文也呜唿盍亦遡其源流乎盖诗葩易竒盘诰诘屈春秋谨严韩之所学者在是则捕龙蛇抟虎豹急与之角而不敢暇者宜矣上而诗易春秋下而左氏国语栁之所学者在是则轧汉周而凌晋宋凛然为一王之法者宜矣噫韩栁逺矣文气彫丧三百年来文不振直从韩栁到孙丁吾于我朝诸公见之夫论制诰之文非骈丽俳优之为美而以体制谨严之为高苏公行吕惠卿之谪辞衆口称快钱穆父之行章子厚谪辞切中事情范纯仁之遗表辞意感切是文也非六经简严之体欤论记述之文非铺陈华丽之为巧而以规切讽谕之为工王元之之记待漏院切切然忧国之心范文正之记岳阳楼有对景自警之辞张伯玉之记六经阁得尊六经黜百氏之意是文也非六经纪实之㫖欤其奏议也颍濵之言条例司东坡之论买灯张方平之谏用兵郑介夫之辞除授笔势翩翩炳然仁义之美谈非得伊训召诰之意乎其诗章也杨公之赋朝京阙欧公之咏春帖坡公之讽水利中存讽谕蔼然箴美之遗意非得周雅商颂之体乎进士之文王曽以赋䇿勲而为贤相张庭坚以经义进而为名臣则不可以科举轻视也序述之文程伊川自序易传春秋传游定夫为孙莘老序周易传则不可以序体槩论也呜唿宣公奏议前辈论其有七篇仁义之谈刘禹钖三阁四章识者谓可以配黍离况我朝诸公以六经为凖的以孔孟为宗师以仁义礼乐为醖借以箴规讽谏为㫖要则含商嚼羽戞金切玉岂非周情孔思之遗乎尝谓孔子之学歴战国而病至孟子则复起孟子之学厯汉魏而病至韩栁则复起韩栁之学厯五代而病至我朝诸君子则复起得非圣经之未坠欤斯文之未丧欤六经简严与天地并传而无一日之或息欤不然何其抑之未乆而复伸晦之未几而卒明也于今便合教脩史二子文章似六经必有续王元之之诗以为诸公诵古今源流至论前集卷二古今源流至论前集卷三钦定四库全书古今源流至论前集卷三宋林駉撰策试穷居忧天下之事布衣言当世之政此正试士以策之意也古人敷纳以言之意逺矣其所以谋及庶人咨尔有衆者惟设科之策耳然策所以陈时务也问以时政之得失咨以生民之利病欲其有禆国议也名之以敢言称之以极谏欲其无有隠情也士而无志于世则已茍有志焉则条对洋洋皆正大刚直之言持论鲠鲠尽激厉奋发之气孰肯以得失计较恐其见黜不肯极言时政以贻先辈之议哉且汉之以策对者始于晁错自错而下如董如宏如钦永皆以䇿举也唐以䇿着者始于裴垍自垍而下如牛如元白如刘蕡皆以䇿显也其间笔势翩翩言论洒洒铿锵于汉唐之间亦皆足取也然君子求其有关于天下之大计有禆国家之大议期无愧于切时之论则仲舒刘蕡上策也而宏钦永裴元白之流特下䇿耳方武帝即位之初其时务莫切于正始也今观三篇之对议论渊源理义醖借勉强行道之论正心正官之论其有禆帝之初政也不少彼公孙钦永何为哉且武帝中年元成末代之际其䇿贤良之意正为灾异权臣而发也宏则诬水旱以献䛕其与仲舒天心仁爱之意为孰切钦则援申伯以附鳯其视仲舒正朝廷之意为孰优永则托后宫以市直其与仲舒论初政之意为孰明呜唿舍心腹之疾而论皮肤之患君子谓之不知务方文宗即位之初其时务亦莫切于谨始也今观方正一篇劲气直节凛凛逼人力攻藩镇之强痛斥阉寺之横其有益于唐之初政也不诬彼僧孺元白何为哉且宪宗元和之时其䇿制科之意正为强藩强阉而发也僧孺之言法令诏令其与蕡之攻藩臣者为如何稹之论通经设科其与蕡之排阉寺者为如何白之条正观开元礼乐其与蕡之谈谨始者又如何呜唿弃豺狼而问狐狸君子尤谓之不知务嗟夫士君子之平居暇日击节伊周高谈孔孟议论动人洒然可听去取念重卷舌自黙此所谓修于家而壊于天子之庭也尚安有所学哉国朝之策试有二曰制科曰进士国初以诗赋取士盖循唐制之旧所谓策试者特施之制科耳熈宁三年以策取士盖因吕公着之请所谓制科者已罢策试耳此其沿革之由也然观其名公硕望辈出科目议论表表洋乎董刘之对盖非钦永元白望其下风张方平平戎十䇿杰然于贤良之科苏子由直言君相拔出于方正之对此制科之得人也范钺当熙宁之初直诋时政而不恤大臣之怒张九成当绍兴之时公言百执而不惮天子之嫌此进士之得人也上以直言求之下以直言应之虽古君臣规戒之意亦不过是也虽然司马君实之司文衡则东坡之䇿以直对吕惠卿之任考校毋怪叶祖洽之不奉新法也此先辈所谓对者之是非在考官之去取诚至论欤书法昔东坡尝言诗至杜子美书至颜鲁公及题唐书后又曰颜鲁公书雄秀独出如杜子美诗格力天纵夫坡公之称颜书而必及杜诗者果何见哉盖颜之笔态有天纵自然之妙即杜诗之自为一家也颜之精神形于以死赴国之时即杜公之忧国爱君也噫不得于心而泥于古人之陈迹不适于用而工于纸上之妙墨安足与语古今之书哉且虞世南之所称五絶而书翰居其一世南之书固可喜也而所学者禅氏之遗耳薛稷之书虽称笔态遒丽时人无及然拘拘于世南遂良之旧蹟欧阳尺牍所传人以为法书亦可贵也而所倣者羲之之书至其子通虽曰不择纸笔皆得如意然又切切于其父之遗法依傍绳墨摹放规矩得则得矣而无胷中之活法君子固得以议之若乃唐之栁公权其有声于一时者人固推重观其与君论笔法之妙不求于笔而求于心盖有得于虚精静思之间则栁之书虽未工而亦工盖以其自得于心也且雾卷霞收状若踈而复密鳯翥龙蟠势如斜而反直病其疲则有若隆冬之折木患其拘则有若严家之饿𨽻此笔法之雄健也行行若萦春蚓字字如绾秋蛇此笔体之和缓也钗头屈玉鼎足垂金何雅丽也行间玉润字里金生何俊拔也有风流闲媚号伯喈中兴者有八分精妙法卫家传者奥通墨妙曲尽笔精善则善矣而区区于无用之工巧君子固得以议之若乃汉之蔡中郎其笔法传于当时者不知其几观其西京太学之石经开晤后学订正圣经使无鱼鲁之失则蔡之书虽未工而犹工何者以其有济于用也吾观司马温公𨽻书家人中庸二篇皆修身齐家之道至起高宗嘉叹之㫖此温公之书有禆于君也如此岂但公权之意哉苏文忠所书无非正论亦起高宗称赏之音此苏公之书有关于世也如此岂特蔡中郎石经之字哉行将镌石鼓之文勒燕然之碑请执笔以徃方言扬子云作方言识者怍之刘子元欲作方言志而未果当世以为恨乆矣哉四方言语之不可不知也虽然不易知也撑犂孤涂陆机犹莫之知况下于机者乎魏冒踰糟使无田恭则朱辅其何録愚尝採方言之所以异矣夫陈汤传既曰母鼓西域传又曰母寡是一字而二音也班史既曰龟兹而为邱慈范史又曰龟兹而为屈沮是一字而三音也此犹可曰是夷习之未定也然楚自克庸其文物有可观者而曰冯曰羌何陋也蜀自文翁之化其儒学盖彬彬然而以一为蜀何讹也此犹可曰是旧染之未洗也若夫南方都之音猪宋人来之音离此中国衣冠之所萃礼乐之自出而乃如是耶居之为姬但之为地在鲁有焉邾曰邾娄得来曰登来在齐有焉此文学之天性圣贤之旧居而亦如是耶至吾圣人亦有以而为如者吾孟子有所谓施云者抑圣贤不能自拔于流俗欤盖五方殊性从古固然水土异宜习俗难变如呉楚轻浅燕赵重浊秦陇则去声多入梁益则平声似去江东取类与河北复殊庄岳齐音虽衆楚莫之变焉可以是律之天下哉是故中土且莫之一况外俗乎圣人且不能免况他人乎且陈胜传谓多为伙楚元王传谓空为丘王式传谓丘为区是以意而释也以案为语辞见于兰陵三十二篇以颐为楚语之助见于史记陈渉世家以那为去声而亦为语助见于韩伯林传是以字而助也不特此耳指襟纽为衣舡杜诗有之天子唿来不上舡之证也指簟为桃笙栁诗有之蒲扇桃笙安可带之证也他如称浦为歩韩碑言之安移于齐战国䇿有之一怜字而为爱为哀一惄字而为忧为思子云方言有之是又随俗变通与时称谓其不一也如此呜唿达书名于四方通言语于重译此亦士君子之责无蹈陆机朱辅之失乡评甚哉乡党公论所自出也盖人之行义能掩于人之所不知而不能迯乎衆议能修于其家而不能隐乎有司昔者周之乡里选举也闾胥既书其孝悌族师又书其任恤党正又书其道蓺而所书者非一人月吉既攷之歳终又攷之三年大比又攷之而所攷非一日则由乡而之学由学而之司马无非平日所素称之贤然所以至是者有教化之官以训之有学校之地以养之此选举所以为良法欤周辙不西上无善教一变而为诸侯之客再变而为州县之吏汉兴以来此意犹古乡置三老而人犹知教化也科立孝㢘而人尚知德行也其人果贤耶则公议终不揜其善其人果不贤耶则终身不齿乡闾之论故武帝求贤良国人共推公孙宏以充赋万石君以孝谨闻郡国特以其子为郎中令一推儿寛则曰知之乆矣一言萧望之则曰此东海萧生耶一荐龚胜则曰固已闻其名是其人之贤有不可揜也如此至郦生家贫落魄县中谓之狂生韩信家贫无行不得推择为吏陈汤无节不得与诸儒州里之论其人之不肖亦岂欺人之不知哉推原其由意汉初置三老设孝亷有教化作成之功欤自后或采于阀閲或取于科举而乡里之公是非泯矣国朝虽无闾胥族师之官而选举犹有周人忠厚之意虽无党庠遂序之名而学校犹有周人教养之实昔范仲淹尝谓省试封弥解试不封弥良以解发考其行履南省考其蓺业则选举之意犹周也宋祁王拱辰尝谓士皆土着而教之以学校然后州县察其履行而荐选之于是诏天下皆立学则教养之意犹周也故栁仲涂之有声于场屋先献文轴遂居首选是以终身之学业决有司之选举也王复之素闻于西京有司称赏预先解发是以平时之铨次为此日之定论也张公咏之试大名也将以张公首荐而公推张覃为第一蔡公齐之䇿莱州也将以蔡公首荐而公推史防为第一呜唿令闻令望不惟衆论多之而有司亦採之不惟有司採之而同列亦推之此其公道在天下公论在人心何其昭昭如是耶我思古人实获我心吾于国朝三叹三咏云庆厯人材衆贤之进如茅斯㧞此徂徕之颂也新除諌官朝野相欢此蔡襄之诗也嗟夫于维庆厯君子道泰天降时雨山川出云深矣哉仁宗善养之仁也盖自五闰彫陋人物骫髀草茅岩穴韬光晦迹此正六隂之极我宋龙兴士类奋起科目网罗缙绅推輓此正一阳之萌三圣相承日加培植至于仁庙项背相望乃六阳之盛也然干兴之初私论犹胜丁谓之魄已息而钦若之脉犹存冯拯之莸方去而利用之蔓复滋是时也人才虽进而未伸天圣之间党论方炽伏阁之争此虽公论如夷简之斥逐何贻书之责此虽盛事如若讷之不肖何是时也人才虽伸而未盛迨天地嘉吉善类吐气诵石介之诗咏蔡襄之句而后知人材之川涌云集矣自今观之可属大事重厚如勃非溢美也受遗辅政有始有卒与韩公恊力者有曽公焉亿万维生公手抚摩非夸词也中庭拜麻相庆相贺与富公齐名者有潞公焉此宰相之德望也契丹入使称叹得人则徳用其人元昊纳欵士夫交贺则仲淹其人忠纯可纪玉音称赏非薛奎乎忠鲠自任戚畹侧目非宗道乎此参枢之节槩也叩镮大唿不曰忤㫖叩榻论事不曰沽名台谏之风采可想也椒房之册翰林不进招提之记学士不草翰苑之节操可敬也敇出唐介何剡封还敇除怀敏胡宿缴驳给舍之清忠鲠论又何其凛凛也以言其边帅则黑王相公见者惊心小范老子闻之破胆以言其郡守则一琴自随成都清节一砚不持端溪美政以言其县令则宦寺索牛以理拒之卫士纵马以法杖之着之于国史班班可纪噫盛哉虽然生圣明之世负君子之名砥节砺行分所当然犹未见其盛也若夫陈执中本俗吏也首荐呉育代居揆席君子贤之况不为执中乎孔宗旦本酷吏也叱骂蛮侬甘死如饴识者称之况不为宗旦乎猗欤休哉士君子而为此未足为人材之盛鄙夫庸人而若此深足为庆也噫丰芑之仁数世用之庆厯人材不特用于一时而复见于异日呜唿逺矣哉治平之初主少国疑之时矣当时天下悸惘唿吸之间有雷有风有存有亡而韩魏公屹然中立亲扶曰毂垂绅搢笏神闲气定而天下不敢言不敢议韩公本庆厯之硕辅也熙丰之际阳消隂长之时矣新法之行趍者澜倒同己者进异议者斥而苏公诸人首立赤帜台府论列至为一空而小人终知公论之不可磨苏公本嘉祐之名贤也元祐之初改絃易辙之时矣程范二公虑有朋党章吕小人窥伺间隙而温公奋然任怨不暇他恤拯溺救焚而天下知太平之有日温公本嘉祐之諌官也书曰罔俾阿衡专美有商愚甚拳拳于今之士君子元祐人材观古灵之荐藁而后知元祐人材之贤观文徳之党碑而后知元祐人才之盛噫贻厥孙谋以燕翼子祖宗之培植也深矣盖自太宗设三馆而已示作成之意仁宗设六科而遂有飞跃之效天地育雨露洗濯硕德名公雾滃云集流而为数世之仁者此也然新法一唱正人继逐而人材沮于贬窜间新法一行士心日变而人材坏于胎卵中世道荆棘天下茅苇岭隅海表落落如晨星之相望所幸硕果不食隂剥阳复而士之元气复春矣元祐天子磨洗旧习二三大臣极力推毂骎骎乎庆歴之盛噫伟哉方元丰之八年也召吕公着于扬召司马光于陈二老来归衆正相庆孙觉之方正李常清之有守刘挚之资性端厚王巖叟之素有才气则吕公所荐也赵彦若之博学唐淑问之难进自余如韩宗道晏安止范纯礼或以行义或以文学则司马公所荐也至元祐之元年也诏文公彦博则有副我虚宁之语诏范公镇则有为我强起之词鲜于侁梁焘则任左右谏议朱光庭王觌则任左右司谏谏垣之有人也张舜民黄庭坚则擢校理张耒晁补之则擢正字馆职之有人也李常之拜户部则天下知朝廷不忍于征利苏轼之除翰学则出于先朝之眷爱范祖禹之为侍讲则为讲官之第一程伊川之性学高明则任校书苏辙之操守端方则任起居庶职皆有人也明年则丁隲以不附新法而擢正言陈师道以名公交荐而擢掌教彭汝砺亦以衆贤争称而擢舍人又明年则吕大防范纯仁为仆射丰稷赵屼为台諌刘安世为言路至四年则安世力荐傅尧俞素有德行得大臣体苏颂学问该博有声先朝至五年则范祖禹屡荐韩维可居经筵赵君钖孝行郑穆纯正郑雍端㓗六年则杨康国贾易姚勔列居风宪而言路愈振七年则顾临孔武仲吕希哲吕大临错列朝着而朝纲日正兹数年间朝廷清明居庙堂者屹然泰山之具瞻任言职者凛若秋霜之在望也气和色柔君德日长无愧于翠幄之任论驳封还小人氷晛无歉于青𤨏之寄六部绳聨而无事之不举庶府星布而无弊之不革外而州县之小吏微而管库之末任皆师师然有羔羊之风岂不盛欤然君子所惜者诸贤弹冠之秋熈丰小人投闲置散其乗问俟隙有日矣元祐诸公操戈太甚反起异日朋党之祸戏薄之语亦小忿也主正叔者攻子瞻主子瞻者攻正叔吏额之争初无他意也而主微仲者攻莘老主莘老者攻微仲不知今日之相攻正为攻我者之资鹬蚌相持渔者之利诸君子独不念及此耶噫元祐而为绍圣君子方惜其天意之剥绍圣而为建绍君子又喜其天意之复古今源流至论前集卷三古今源流至论前集卷四钦定四库全书古今源流至论前集卷四宋林駉撰玉牒玉牒之书何记乎记大事也以纪帝系以载厯数以籍昭穆盖将绵天地亘古今为不朽传也以书政令以记户口以别封域盖将以理乱兴衰之大验固与之为消长也有大制诰有大册命凡闗于事之大者皆録之又将使进退取舎予夺废置揆之人情而安布之册书而信也呜唿亦重矣故瑶编金轴崇藻饰也寳钥缥囊谨缄䕶也耆儒宿学假以嵗月重成书也编摩告备宠以优爵示有敬也是书之隆重如此则闗系治体而寄其深长无穷之意者顾不多哉愚尝攷设官之本末为书之沿革与夫圗籍之或分或合藏籍之有始有终有可得而论者盖唐玉牒本宗正之职开成始别置官其倣唐制或以宗正卿领其事或命知制诰掌其职与夫以学士典领者咸平祥符熈宁之制也其分𨽻宗正与夫置使以领者元丰大观之制也其提举以宰臣充修以侍从纂修以宗正卿少而下则见于绍兴之初者如此其不置修书检讨独以少卿丞编脩既而宰臣提举而脩书之一员仍旧则见于绍兴之末者如此在干道则以参枢提举初不专系于宰相在今日则提举有监修有修玉牒有检讨皆以宰臣侍从他官兼至于纂脩则卿丞簿皆与此则玉牒设官之本末也皇唐玉牒之号肇于开成为书一百一十卷者李衢林寳所撰也其袭唐宪度用编年法者咸平之制也其以成书十年一进者熈宁之制也照用日歴指定修书则又见于熈宁者如此以玉牒圣政抄送史院则见于元符者如此其在旧制所书之条例者凡十有一其在绍兴以来臣僚所定之条例凡九若亲祠若㳺幸若大除拜若大庆赏若皇子公主之出降封册若大事之类皆大书特书此则玉牒为书之沿革也唐始置圗谱官其谱自武徳者栁芳之所撰也其谱自永徽者栁景之所续也于是永泰有谱天潢源泒有圗在我国朝至道时则梁周翰所编也在祥符时则始属玉牒赵世长所请也于是皇属有籍仙源积庆有圗宗藩庆系有録其曰宗枝属籍者盖皇属籍也迨至绍兴合而一之谓之仙源庆系属籍总要此则玉牒圗谱之分合也纂脩之所则咸平始纂于秘阁既而祥符建殿于新寺既又脩于编修院之西阁所以便国史也嘉祐则脩于宗正寺廨熈宁则于三班院既而从编脩院者用祥符之旧也元丰则以𨽻宗寺绍兴中间始特建以纂修之所既而併于宗寺者用元丰之旧也属籍之楼见于咸平庆籍之堂创于景徳曰圗曰録嵗以供龙圗天章寳文者则旧制也是则置局藏籍之终始也噫观祖宗之所已书知祖宗之所由治谨方来之所未书兾方来之所大治必也麟趾振振螽羽蛰蛰而后无愧于帝系歴数昭穆之谱朝廷清明民物阜安而后无愧于政令封域戸口之记衆正翔集群邪晛消而后无愧于册拜制诰之书万世可法天下可诵铺张对天之闳休扬厉无前之伟绩愚愿拭目以观㑹要昔淳熈廷臣之进㑹要也其表曰考贞元㑹昌之作至艺祖而后成叅庆歴熈宁之编逮慈皇而载续愚尝因是而推原其由是书始于贞元之苏冕继于㑹昌之崔铉至建隆初王溥取宣宗以后故事又从而推广之此唐㑹要之源流也自建隆至庆歴凡百五十卷则进于章得象由庆歴至熈宁凡三百卷则成于王珪元丰而至政和以续脩㑹要为名则汪大猷删定之建炎而至绍兴以中兴㑹要为名则陈骙编类之此国朝㑹要之源流也列帝系于其先编蕃夷于其后礼乐舆服之目秩秩乎不紊学校职名之条绳绳乎可攷总而类之门而分之唐与我朝同此书也亦同此名也然唐自徳宗武宣而后治少乱多大纲不举故其书虽备而无取国朝自艺祖列圣相𫝊之盛丰功茂徳照映今古故其书相称而无愧愚敢端拜而论之唐之言帝系也颜真卿以谓皇帝则尽有大圣之号皇后则尽有顺圣之号议礼之士病其繁多不经其视我朝建隆之尊四庙祥符天圣之加号祖宗盛徳大功为如何况今继志以彰孝治备礼以奉慈极寳册徽号辉光日星唐虞禹益之𫝊姜妊太姒之徳又何加乎唐之郊禋旷嵗而不举张九龄至谓郊禋常典犹阙其仪而有怠于事天之语其视我朝定南郊行礼之圗彻黄褥遮道之饰用绣文卤簿之仪其精神享帝又如何况今严禋致祠以享神祗讨论盛典光华史册又何愧宗伯所掌者乎唐于食货之事载之㑹要大率苛取横歛而已故裴守真以为太府聚天下之财而国用有缺司农理天下之财而仓庾不充其视我朝赐租于干徳减六州之税于开寳免开封之租于咸平其损上益下裕民足国又为如何况今培植国本以寛民力则八政食货之书又不足言矣噫国朝之徳业如此治功如此则成书所载当以唐虞三代论不当以唐论也信矣然尝论之天下有公是非则所书皆实事天下有公毁誉则所载皆定论宣仁之善政始不能以自明而终明于尊尧之集金陵之私史始固未免于失实而终实于时政之记且熈宁十年以后之㑹要其所议论本于时好故不定于蔡攸之私笔而定于干道正论兴起之际嘉定三年以前之㑹要其所删集之大者在于戮姦更化故不定于曩时未更化之前而定于已更化之后噫是书之作上以慰祖宗在天之灵下以示子孙奕世之典抑亦公道大明而后皆直笔也愚故併及之实録实录之名何始乎称于汉而定于唐也愚尝究其颠末矣汉人抽兰䑓之秘藏发金匮之旧籍曰本纪则系天下之统曰世家则系一国之纪曰列𫝊则系一人之事书者制度沿革之大端表者兴亡理乱之大略虽出入于歴代之事而实褒贬西汉之治此汉实録之号也是则汉之书亦详矣然帝纪列吕氏不能无讥于房闼之政八书着封禅不能无憾于登封之举礼书尽録荀子是长乐等仪非仪也乐书止载戴记是昭容礼容等乐非乐也汉之实録得无不足于汉之治乎唐高祖之二十卷敬宗撰之房元龄脩之太宗之六十卷颜嗣元脩之长孙无忌又增之宪宗之四十卷则润色于既济父子之手徳宗之五十卷顺宗之五卷则粉饰于蒋乂韩愈之笔此唐实録之书也是则唐之书亦备矣然敬宗之曲笔未免有失实之嫌韩愈之直书又起后来窜定之议唐之实録果能直纪唐之事乎呜唿业鉅而辞浅固不足以揄扬其万一文浮而实泯亦岂纪录之真哉汉唐之制陋矣惟我国家圣圣相承丰功茂徳辉映史牒名实相称万古不磨盖自捜寻有诏访求有命而实录之书益备提举以宰臣脩撰以侍从检讨校勘以本省官而实録之官益重或置院或寓史馆或罢馆而归院而实录之地益崇名山登载铿乎二典之并𫝊寳阁分华熀若祖孙之炳燿呜唿盛矣哉我艺祖之开天下也披棘荡榛规模万世太宗之守文治也广声纉功有光前代故兴国三年李昉扈蒙赵璘几之同修所献者咸平元年吕端钱若水李宗谔赵安仁之同脩所上者皆铺陈乎此也咸平元年钱若水所上八十卷祥符九年王旦所脩二书皆终始乎此也真宗以清浄治而民物乂安仁宗以安静治而风俗醇厚故天圣二年三月癸夘李维晏殊所上之百五十卷而大典惟恐其不谨也熈宁二年冬韩琦所上二百卷而金匮惟恐其不副也英宗以上圣之资抚高世之行则三十卷之昭昭可攷者曾公亮领之也神宗天资高美动法三代则正史之乆欝复明者范冲定之也哲宗元祐之治虽污于卞京之手而终洁于绍兴之四年也徽宗崇观之事本出于蔡京之姦而卒明于绍兴之三十二年也高宗之中兴再植宇宙盖耳目所接未逺则绍兴嘉泰诸臣所定亦可覆也孝宗之揖逊宏模懿范实人心所共知则嘉定诸臣所润色者亦可见也隆名美号昭乎日月之照临深仁厚泽荡乎天地之覆载袭六为七作宋一经兰䑓石室有直笔而无𨼆情寳轴牙籖有全册而无遗典微夫汉唐之史也视我朝之盛徳全典铿鍧炳焕不亦恧乎温公之学诵公之行事者曰今人不及须求之古人称公之学术者曰三代而下公一人而已噫公何以得此名哉吾尝求其操履大致矣平生所行不外乎诚无欺心也平生所为可语诸人无私心也夫惟心之无欺也己正物正精粗一致意诚国治本末一理君其不我信乎夫惟心之无私也视国犹家夷险不变待人犹己公私无间人其不我知乎此公至诚自得之学见于立朝行己之间也授以翰林而辞翰林授以枢宻而辞枢宻非矫情也禹益伯夷之逊也善韩公而非韩公善范镇而非范镇非褊心也稷契臯陶之忠也此处己待人之道然耳至爱君之大节忧国之至情俯仰无慙神明可质真一代之标凖也建储之议人所难言言之者亦未必力中心藏之何日忘之如公几人哉自为并倅已献三章继入谏垣复抗累䟽虽仁宗亦称他人所不及也新法之行人所同争争之者恐未必力风雨如晦鸡鸣不已如公几人哉始谏不从奋然补外再谏不听浩然居洛虽荆公亦称其言不变也公之爱君何其终始不易邪虽然此未足以知公也改絃之际公岂不知朋党之祸邪而拯溺救焚不暇他恤且曰天若祚宋此必无事是言也天地实临之垂殁之顷公岂不念身后之事耶而忧国忘家不能自已且曰四患未除死不瞑目是言也鬼神实鉴之公之忧国何其祸福不变耶虽然此亦未足以尽公也何者公之至诚格于匹夫公之忠信行于蛮貊公之清忠粹徳凛凛异日之景仰兹所以为公也儿童知名且重君实卫士加额欢唿相公噫贱𨽻且称之况君子乎大辽伶人敬公清名契丹伴使慕公忠亮噫逺人且敬之况吾国乎凛然遗像后人尊仰画公至有致富刻之党名异时立石䥴工不肯受役噫异日且慕之况当时亲见乎然则公何以得此名哉曰微之显诚之不可掩也如此夫康节之学不观明道之论无以知康节为内圣外王之道不观了翁之论无以知康节为在心之学愚尝求其源流矣有义理之学有物理之学有性命之学是学也盖北面李挺之而得也然叩击于饭立坐拜之间潜思于夣寐兴居之际探羲文于方册中探造化于指顾顷公之所自得者又多矣且因神农取益取噬嗑黄帝尧舜取涣取随而知画前之易曰画前元有易删后更无诗则所学不在书而在理以起震终艮明文王之八卦以天地定位明伏羲之八卦而发挥先天之学其诗曰身在天地后心在天地先则所学不在书而在心此公义理之学然也杜䳌之闻至微也而知世治之所关春雷之鸣至隐也而辨其所起之方咏杨桞之风气象洒落有吟风弄月之趣推牡丹之数胷次洞达有致知格物之妙此公物理之学也圣饰性而不加增狂染性而不加损既发明孟子性善之㫖习智而智习愚而愚习圣而圣习狂而狂又发明孔子性习之说论颜子之不迁怒不贰过曰皆情也非性也论韩子之上中下三品曰皆习也非性也此又公性命之学也自同时不知公者往往以为神仙之学岂知公之所学主乎诚至诚可以通神明曾谓公为幻惑之流欤后来所不知者又以为考数之学岂知公之所学本乎心或于心外欲观休咎而已曾谓公为卜筮之术欤不然邢和叔欲𫝊此学公告以虚心涤虑程氏性学渊源公则慨然欲授之果神仙乎抑至诚乎果数学乎抑心法乎天向一中分造化人从心上起经纶后之欲求其学者当于此详味云欧苏之学昔苏子序欧阳之文曰宋兴七十余年斯文终有愧于古自欧阳子出天下争自洗磨故嘉祐以来文章始盛者欧阳子之功也李廌记苏子之言曰方今太平文士軰出要使文有宗主昔欧阳以是任与某故元祐以来文章愈盛者苏子之功也盖尝攷其所自来矣国初袭五季之陋气习卑浅体制浮靡衲被之讥君子所羞太崑之嘲为天下笑刘筠倡之于前杨亿和之于后虽栁仲涂穆伯长始尚古文而犹未变也欧阳子祖韩昌黎之谨严习师鲁之简古读公之文如㳺帝舜之庭听箫韶之乐戞击杂陈而节奏雍容人以为是文也精纯典雅之文也故一时化之钩棘之句变而浑厚险怪之词革而平易嘉祐文章所以一变者非欧阳子之功而谁功故曾南丰之毅苏东坡苏颍滨之通数君子皆出公之门而其文亦铿然名家也国朝自熈宁之间黄茅白苇几徧天下牵合虚无名曰时学荒唐诞怪名曰时文王氏作之于前吕氏述之于后虽当时能文之士亦靡然丕变也苏子尚古学之源流排新经之破碎读公之文如驾千里之驹而御以王良造父之手豪纵奋逸而疾徐中节人以为是文也雄浑瓌伟之文也而一时化之穿凿之说谨守注䟽好异之学变为正论元祐文章所以一新者非苏子之功而谁功故山谷之文竒而工淮海之文直而婉文潜之文深而静无咎之文洁而骚无已之文简而肃数君子皆履公之庭而其文亦粹然出正也世之好诃诋人物者谓欧阳子醉翁亭记未免有赋体之累不知公之此记特戯笔耳盖不自以为竒也又谓苏子新书丽句未免有嘲咏之过不知公之所讽特陶情耳初不害其为文也要之论二公者当以救时行道为高立节着名为尚而平居㳺戯之笔适意赋咏之词盖不足为公累吾观欧公方其司文衡也痛革天地轧万物茁之病其为翰苑也托讽于袚除祈祝之辞其有禆于风敎也不少苏公买灯等䟽力论当时之弊隠然有一唱三叹之音书温公神道碑首言西方之兵寡而黄河之流以复识者知其胷中有天下之体可以超宇宙排海岱其自立气节也为如何噫此欧苏之学所以絶唱古今也读诗未有刘长卿一句已唿阮籍为老兵笔语未有骆宾王一字已骂宋玉为罪人则吾岂敢闗洛之学张敬夫记濓溪之祠也曰先生起于逺方超然自得二程先生推明究极其学则知二程之学本于濓溪信矣㳺定夫书程氏之行也曰先生有妙质闻道甚早横渠张子厚友而师之有虚心求益之意则知横渠之学得于程氏信矣大抵有濓溪则有二程有二程则有横渠吟风弄月名利俱释二程盖有得周子再见之后共谈道学涣然自足横渠盖有得于一见程子之日师友渊源千载而下尚可想见夫同一源流则同一学术同一学术则同一议论可也然尝观数先生平日之所谈论之所趍向未能无疑焉且主于太极与静者周子之学也二程既学于濓溪遡其立教不言极而言仁不言静而言敬程氏岂为弯弓之见哉主于仁与敬者二程之学也横渠既得于二程究其为说又不主于二者而主于礼张氏岂为操戈之说哉及以数书而䌷绎之则殊涂同归百虑一致未见其为异者周子论静无不动天下归仁君子悉有衆善无不爱且敬何尝不本于仁与敬乎程氏论动容周旋主于礼未尝欲其形如死灰何尝不本于礼乎横渠论至虚之实至静之动与夫仁者安静等语又何尝不与周程相出入乎嗟夫尧舜相授不外一中大禹叙畴名曰皇极至子思则又于中庸发明夫子鸢飞鱼跃之妙中也极也即夫子所谓中庸也曾谓周子太极与静非程氏仁敬之论耶颜子先愽文而后约礼则自明而诚曾子先忠信而后𫝊习则自诚而明至孟子则一以诚身明善为主明也诚也即孟子所谓诚身明善也曾谓程子曰仁与敬非横渠主礼之论耶尝谓数先生之学未尝不同也而所以启后人之疑者闗洛之人自尊其师之过也为程氏之学者曰二程讲论问答见于遗书者未尝及于太极圗使后人疑程子之学异于周者未必非此言始为张氏之学者曰横渠之学不出于二程使后人疑张子之学异于程子者未必非此言始噫指伊川之说以议康节之学此康节之所深戒欤然尝论之闗洛之学致疑于后人者固诸儒议论之过见信于后人者亦后儒指明之功夫洪范曰极易曰太极可谓尽矣而周子又加无极于太极之上近代儒宗又从而释之曰不言无极则太极同于一物而不足以为万化之根本不言太极则无极沦于空虚而不能为万化之根本何其详且尽耶明道伊川横渠教人切至曰敬曰一明矣而程夫子又示人曰主一之谓敬无适之谓一近代儒宗又告其学者曰讲究涵养如车两轮废一不可何其简且易耶噫安得深知闗洛者与之语闗洛哉闗洛之学中庸觧义盖程夫子亲笔也心不自满且火其书则知于经也为不茍周易一𫝊盖程夫子晩年也学者请授尚觊学进则知于经也为不轻呜唿先生于圣经也深矣盖自咸阳一熖编残简断汉儒纷纷蛙鸣蝉噪其所坏者不少国朝庆歴而上士以诗赋取科第于经学未暇也庆歴以来文学彬彬周子之通书伊川之经𫝊横渠之理窟而伊洛之门又相与讲明之而道徳之言蔼如也自今观之西风而雨悟宻云不雨之意理义养心得敬以直内之说则得于易者虽数也亦理也兎微物耳可起八卦梅粗迹耳可知干坤则得于易者虽理也亦数也或以七九为进君子以六八为退小人是不知有自然之数不有程氏谁其辨之以九四为武王观兵以九三为汤武知位可至是不知有本然之理不有程氏谁其正之其深于易之理数也欤鸢飞戾天鱼跃于渊此言周人作人也读之得理学之妙秉心塞渊騋牝三千此言卫人垧牧也读之得心学之善文王至徳者也以灵䑓为始受命则辨其不知文王周公至仁者也以破斧为真破斧则辨其不知周公其得诗之㫖趣也欤夏社之迁人皆曰汤实为之君子曰欲迁者非汤其不可者汤也召公之不恱人皆曰周公实致之君子曰召公实不安于心周公无可疑也㤗誓之不书商歴者以见纣罪自絶于天旧所未论此则论之伊尹之始立太甲者以外丙仲壬幼而不立旧所未辨此则辨之达矣哉论书之学也入徳之门无如大学大学其学之门戸乎中庸一卷书终身用不尽中庸其道之总要乎礼之达礼之成吾得之礼运礼器礼之洒扫礼之应对吾得之少仪曲仪至矣哉𫝊记之学也有闗雎麟趾之意然后可以行周官法度吾得之程明道知三代致治之意始可讲周官经世之务吾得之杨龟山此周官之典精矣王氏之欲行周典彼乌知哉春秋何以始世儒之说纷如也龟山曰王者之迹熄则知春秋之始春秋何以终世儒之论不一也伊川曰圣人有所因而作则知春秋之终此春秋之经明矣彼王氏欲罢春秋彼乌知哉呜唿伊洛经学岂特为汉儒训诂之习乎程门书𫝊崇宁小人禁锢不讲或者已卜其异日之事胡氏春秋建炎中兴秘阁珍藏君子知有中兴之脉其有闗于世道也不浅诚不可以训诂待之也程氏党论观欧阳尹师鲁穆伯长之说作古文以变崑体学者争师而世莫之议观安定太山徂徕之徒明经学以扶名敎门人实繁而人莫之议吾程夫子以诚敬为入门以践履为实地自致知至于知止自诚意至于平天下亦何负于人哉而天下往往轻有鄙笑之论何也大抵木高则风必摧行高则人必毁七十二子不可非也而非之孟子不可疑也而疑之然亦何损正学之日月哉吾观程夫子辞谢之表曰入朝见嫉世俗常态名高毁甚史册明言则夫子不以毁誉芥蒂也明矣且程之与苏同尊尧舜同学孔孟同师六经同尚仁义然主程氏者攻苏子主苏子者毁程氏此其故何耶愚尝推其故矣哭则不歌程氏盖守经㫖而苏则戯之此争忿之始也吕公有事质问程氏初无容心而苏则疑之此又立敌之端也噫苏固非也而程之门人所与力争者亦未为得也何者䇿问之语未足以讥子瞻而朱光庭必斥其非舜民之事不可以及吕陶而贾易则力劾其罪夫如是安得不激氷炭之意欤呜唿程夫子以太空止水处吾心以虚舟飘瓦视世事以浮云飞埃待爵禄初岂为是屑屑之忿盖附程氏之党从程氏之㳺者未能释然于懐也虽然范祖禹非与苏同里乎曰光庭贾易不与程立党也黄庭坚非苏之门人乎曰濂溪洒落人品甚高未尝不尊伊洛之学也噫先生之名虽可毁先生之道固自若不然何取信范黄二君子之深耶嗟夫程苏之学皆正𫝊程苏之㳺皆正人细忿小嫌特水上之沤鑑中之尘耳愚之所深惜者元丰小人投散置闲怨刺骨乗间有日诸贤不悟操戈相攻不知今日之相攻正所以启异日攻我之资程氏既去苏党随罢鹬蚌相持渔者之利此君子所深哀也古今源流至论前集卷四古今源流至论前集卷五钦定四库全书古今源流至论前集卷五宋林駉撰朱氏之学元祐初元擢用横渠人曰吾道之幸不知异日节恵之谥此所以为幸也建炎中兴召用龟山人曰儒学之荣不知异日文靖之封此所以为荣也大抵荣其身于前不若显其名于后行其道于一时不若流其泽于异日此君子当求源流深长之论昔我宋龙兴五星奎聚九江之下舂陵之墟有周子出焉继而得程张又继而得胡杨尹马又继而得晦翁朱夫子呜唿道学之𫝊至晦翁而益盛者非天耶近而闽浙逺而巴蜀千里裹粮枢衣凾丈遗训格言家𫝊人诵方淳熈之盛时也芝诏亲访蒲轮屈致入而谈经翠幄有陈善闭邪之敬出而持麾外郡有学道爱人之用然未足为盛尔至嘉定之更化也扫清异说之荆蓁开明正学之日月藏其遗书而想典型之存钖其褒谥而发潜徳之馨然亦未足为荣耳何者夫子之学上补治道下扶名敎此其功岂易报哉我主上心𫝊道统躬行实理讲读夫子之遗书慨慕夫子之高行乃形奎画乃发天语乃畀隆职乃封穹爵吾道生荣墟墓有光此与太祖初基首賛孔颜同一意也愚尝览遗编而起敬想高节而景仰窃窥所学万一而铺绎之其为诗易四书之论着也求其本义攻其末失黜小序明卜筮风讽比兴必正其体彖象经𫝊必析其㫖求古人垂训之心析诸儒不一之说纂以精义辨以或问附以辑畧别以章句以论语首篇为入徳之本以孟子七篇为言性之书以守常为中庸之要以致敬为大学之原如亲见圣贤𫝊授之㫖而无拘儒固滞之非其视周张二程之经𫝊大抵发其所己言而及其所未及言也其为仪礼经𫝊之通觧也自王氏废罢仪礼独立𫝊记是以仪礼惟有士礼数篇仅存王侯大夫之礼皆缺𫝊讹袭舛世实病之自是而后儒生之诵习者知有礼记而不知有仪礼士大夫之好古者知有开元以后之礼而不知有仪礼今也分章句附记𫝊大而邦国王朝之仪次而士庻䘮祭之目制度区别条理明白其视刘㳟姚辟苏张数君子之所述作大抵明其所未明备其所未备也其为通鑑纲目也取温公编年之书律春秋记事之法一事之疑若决蓍龟一字之简凛乎斧钺别周末之僣王明昭烈之正统天下知其有名分之严扬子云而系之以莽狄仁杰而系之以周天下知其䕶名节之重纲举而不紊目张而不繁其视司马温公异辞而同㫖也语録之书则辞㫖从容往复诘难其辨愈愽其义愈精逺而谈性命道徳之妙近而论洒扫应对之粗读之者如承謦咳而侍燕闲此与伊洛之门风㫖必録葢无愧也家藏之集则铺陈义理吟咏情性长篇短章璀璨前后潜徳发而姦雄诛其文切于卫道皮剥落而筋骨在其文耻于徇时读之者知其奏金石而谐韶頀此与穆柳之流文集并𫝊又逺过也是数书者得于操存㴠养之顷而着于述作问答之余本于精神念虑之微而形于言语文字之际此观其书当观其所以书也抑尝闻之师曰此数书析而言之则各为一书合而论之初无异致葢其敎人之法以大学语孟中庸为入道之序而后及于诸经不先之以大学则无以提纲挈领而尽语孟之精微不参之以语孟则无以融㑹贯通而极中庸之㫖趣不㑹其极于中庸则又何以建立大本经纶大经而读天下之书论天下之事哉此易诗而下数书未有不本于四书也此今日宸翰褒宠亦特拳拳于此学也然所以读四书岂无其本哉究太极动静同源之㫖穷西铭理一分殊之学味真趣于窻前之草乐至理于池中之莲挹坐上之春风想门外之立雪寓礼于洒扫应对之间主敬于喜怒哀乐之顷则有心胷之书而无笔舌之书矣愚敢书绅以诵法帝王巍冠讲唐虞此韩公之诗也愚知人臣当以古道告其君致君尧舜上此杜公之诗也愚知人臣当以古道勉其君夫天生圣人钖以聪明睿智之资复生贤臣禀以高明正大之学明良一堂更相告语当以唐虞三代望其治不当以目前小康而自足当以稷契臯陶待其身不当以功利陋习而自处则君臣之望塞矣愚观汉唐以来帝王盛治影灭响息非特其君无逺大之想而亦其臣无责难之义稽古未遑如文帝则不敢为杂伯自任如宣帝则不愿为此固其君之责若武帝之上嘉下乐气亦锐矣汲黯赣直人也靣斥其君以奈何欲效之语使帝平时广大之志皆发而为神仙宫室之举太宗逺冀尧舜志亦壮矣封徳彛世俗人也力言三代以后难化之道虽帝勉强于帝王之说不能无惑于法律伯道之论呜唿自薄犹可且薄其君宁忍之乎接帝王之统于如线之余振帝王之泽于頺波之中吾于国朝君臣有望焉因四凶之去而叹后世刑网之宻则有意于尧舜之治因昌言之拜而思諌者切中之言则有意于大禹之道诵说命师古之言则高宗其心也讲冏命正人之说则周王其心也是意也虽帝尧之考古帝舜之稽古亦不是过此祖宗以尧舜三代望其治者何如哉以至诚为本而不及功利则以尧舜期其君以勤俭为懐而治不难到则以大禹期其君陈傅说而勉其师古则欲君为高宗也讲洪范而告其三徳则欲君为武王也是意也虽伊洛之格君孟轲之敬王亦不是过此先正以臯䕫伊周待其身又何如哉抑又论之行帝王之道在祖宗固已无愧致帝王之治在祖宗亦无慊太平之功尧舜不及此陈莹中之言也则我朝成法又同符而一揆也夫祖宗功徳辉映瑶编神谟圣畧峥嵘寳阁所慕者非一君所法者非一代而太宗仁宗孝宗拳拳于三圣而不敢越者以其易知易行正尧舜揖逊文武授受之家学欤抑又论之太甲无沗于成汤皆伊尹格心之学成王歴知先公之艰难非周公之功而谁功此又大臣相与劝戒之意也熈宁天子有志润色安石素不快于仁宗者也唱为祖宗不足法之说吕恵卿迎合于安石也立为一年一变法之说雇役一行而祖宗之役法壊保甲一用而祖宗之兵法壊青苗一兴而祖宗之所以爱民者至是尽壊安石诸人不能逃其咎呜唿安得文彦愽司马温公诸人与之论守法哉圣学论圣学之博不若论圣学之精论圣学之勤不若论圣学之専嗟夫逺稽古典近参家训採遗文于坠阙之余萃鉅帙于编摩之后似愽矣然求简牍之陈言而不考义理之奥㫖得口耳之粗迹而不究心胷之实学则愽所以为杂也漏下咨访夜分谈论讲唐虞于细旃之上玩周孔于遗编之间似勤矣然一暴未几而十寒之已至学奕方勤而鸿鹄之已移则勤所以为惰也何者帝王之学与经生异致谨于天命人心之际立辨于君子小人之情以法祖奉亲为大本以正心脩身为要务不以位为乐而以斯民不被泽为忧不以身为恤而以天下国家得所安为念学云学云岂言语口耳云乎哉然是学也乐便嬖则壮心沮无警畏则戒心忘踈贤士则正论咈喜任好则举错偏爱恶私则憸壬入好慾衆则孝敬衰此心术之大累而学术之所由邪正也终始惟一时乃日新可以知成汤圣学之精且専而汤之所以精専者商书曰不迩声色不殖货利葢声色易以惑此心货利易以壊此心兴言及此则学之日新又新也宜矣日就月将缉熈光明可以知成王之精且専而成王之所以精専者无逸曰无滛于观于逸于游于田又曰无迷酗于酒葢逸观游田易以䘮此心酒亦易以惑此心彼惟谨守厥训则其学之能显徳行也宜矣甚哉人主一心攻之甚衆也可不谨哉后世人君未甞不知学也未尝不欲为汤成王也六经之表章百家之罢黜见于武帝建元之初年固也然一事征伐则此心已肆于穷黩矣一兴土木则此心已纵于奢侈矣一惑长生则此心已荒于神仙矣何怪帝学之不杂文籍之讨论名儒之访问见于太宗开馆之初政固也然浮屠之立则此心不能不惑于异端矣射猎之好则此心不能不纵于游畋矣雪耻酬兇之夸诩则此心未能不驰骛于逺畧矣何怪帝学之不怠呜唿心学不𫝊帝王之学棘榛久矣寥寥千载能嗣其𫝊者惟我国朝乎夫经史讲论足矣而且或节孝经之要语或取伯阳之绪言或进陆贽之奏议或览贞观之政要祖训进读足矣而且或披仁宗之二图或阅太平之总类或上帝学之三卷或上三朝之圣政此足见圣学之愽夫讲学经筵可矣而复有宫中之观书有禁中之日课有退朝之览奏讲学常时可矣而复有夜分而观书有炎暑而讲经有风雨而亲御经幄此足见圣学之勤矣噫论其愽不若论其精论其勤不若论其専何以言之酣酒嗜音范祖禹援此以告其君则诵之而无斁饮食宴乐林瑀借此以诱其君则斥之而不听夫嗜音也宴游也此盖君心之酖毒一去一取圣狂天渊其学之精为如何情慾之节有得于易之损逸豫之戒有得于书之无逸夫情慾也逸豫也此又伐心之斤斧端本澄源天真湛然其学之専为如何大抵自古不患学术之不正而患心术之不纯不患心术之不纯而患外物之易诱我祖宗不溺情于罗绮妖冶之色不恱耳于滛声艶词之乐不惑于刀锯亏残之习不喜于脂韦巧侫之说验之以旦夜之气体之以清明之徳警之以中庸大学之学守之以暗室屋漏之诚是理也此正舜之业业禹之汲汲汤之日跻文王不已之意也易之干干诗之于穆书之精一记之不息之㫖也昔程子在元祐讲筵専以正君心为本文公在淳熈经幄首以诚敬为勉此正帝王之家法也今天子日御翠幄奎章陆离有朕方有志于学之㫖且以中庸大学语孟为本则巍冠森侍者宜以程朱之所告君者告君则无负天子亦无负所学矣圣制圣人之道与天地同其妙圣人之文与天地同其工方藴而为道也醖籍乎仁义道徳之㫖㴠蓄乎礼乐纲常之端古今治乱得失之㫖有以愽其见万物变化生成之藴有以养其思此如天地之歛为元气浑沦磅礴而不可窥其秘也及发而为文也布造化于纸上散阳和于笔端嫓坟袭经戞韶切頀满心而溢而不足以费其精神肆笔而成而不足以役其念虑此如天地之散为风云为雨露为日月河汉而不可揜也是故是文也当以天地论而不当以经生学士论当以圣道论而不当以一技一艺论当以弥纶造化胶轕宇宙论而不当以辞藻为工制作为巧论夫伏羲之八卦非八卦也盖天地之机缄隂阳之藴奥胥此焉出大禹之九畴非九畴也葢彛伦之本原皇极之㫖要于此乎见夫岂如后世区区然学为如是之文哉且后之所谓文其形于歌咏也或为歌或为赋或为乐章或为诗句其寓于述作也或为论或为序或为书或为范非不知雕琢之工也程度之严也然正心诚意之学已坠于文墨之中危微精一之妙不闗于言语之末噫可叹也我国家奎星应治文风振古列圣相承靡敢暇逸宫室苑囿无所增益惟儒馆是辟声色服御无所玩好惟文墨是娱天葩睿藻峥嵘于文府之秘琼章寳字辉煌于杰阁之严猗欤休哉愚尝拜观真宗之盛制也进士有诗崇儒有论所以振文敎之隆龙圗有賛太清有记所以示圗籍之尊歌冩念农吟咏贵食所以重邦本之贵然真宗之文非専于文也观其与王元之论文而极论王者之文且谓彫纎之言岂足轸虑则知我真宗之所制无非学之所充欤又尝拜观孝宗之圣制也喜晴託咏秋雨述懐所以述规恢之志诗播冷泉吟写郊礼所以述孝敬之念用人着论秘阁着诗所以表敬臣之心然孝宗之文非泥于文也观其序高宗之圣政曰进而得之谆谆之训退而求之浑浑之书则知孝宗之所制无非学之所积欤不特真宗孝宗为然也作文宣賛作兖国賛重圣道也赐赵普诗赐杨亿诗眷大臣也非艺祖太宗之制乎着危竿喻着鉴古记谨保治也草亲征诏草讨贼命志中兴也非仁宗高宗之制乎故龙圗太清太祖太宗之所藏也天章寳文真宗仁宗英宗之所藏也敷文焕章华文徽宗高宗孝宗之所藏也储之书林鬼神呵䕶布之天下臣民𫝊诵如圗书肇于河洛而畴卦演其奥也如云汉丽于层霄而万物覩其光也其视汉魏而下哇俚混并律吕丛杂微夫斯之为文也方之我祖宗之作不亦恧乎尧舜之盛必有典谟文武之政布在方册愚何幸亲见之圣翰王褒一颂此颂之工者今日书之所以侈圣贤之遇合也陆机一赋此赋之美者今日书之所以示文章之好尚也夫六龙在御正天下观瞻之始宸章一布河汉争辉心画一形海宇仰望如非上闗于治道下切于风敎又何必屑屑于翰墨之间哉此愚于今日得其书又得其所以书也尝谓古者有心于道而无心于书其后有心于治而亦无心于书又其后于书加详而道与治若无与焉噫君子可以觇世道之盛衰矣且河圗之画以道之所寄也不得不形于书声铭之字以徳之所寓也不得不託于字石鼓之文以功之所形也不得不寓于文万世而下盪人耳目与天地同其乆与日月争其光者岂非道之待书而着耶故曰有心于道而无心于书也十札之书颁及方国儆吏治也飞白之字赐及近弼礼大臣也帝范之书贻示后嗣重国本也刑政敎化之㫖在是法度典刑之意在是真情实意之拳拳恳恳者莫不在是故曰有心于治而亦无心于书也气龎道驳文存意泯臣工笔法君臣相忌君得戈画臣皆称庆龙翔鳯翥体非不精也雾卷霞舒笔非不壮也然殚精竭诚于毫釐之巧而絶无正大之学写情陶意于㸃画之粗而类无高明之见故曰于书加详而道与治无与焉者此也呜唿以礼乐为管以天常为笔而后可书以心为画以道为工而后可书否则一㸃一画果何益于事哉昔王文正公之语士逊也曰皇太子不必学书夫书不可阙也学以为巧则非帝王之书孝宗之奉高宗御书也曰不惟宸章奎画照耀万世其所以崇儒重道者可谓至矣夫书不可无也无闗于道则非有益之书噫我祖宗之圣翰无非有闗于道徳政治之要也且孝经一书百行之本则书之以勒碑隂曰将以垂世敎也临民奉法吏治之要则书之以赐棘寺曰将以厉吏治也玉堂四字以宠翰林则有意于重文辞秘阁二字以宠秘书则有意于重阁职此太宗之翰太宗之意所寓也欤以文儒之字赐张方平以愽学之字赐张钖无非示文学之劝以端敏之书赐王举正以日新厥徳之书赐张士逊无非为臣下之勉此仁宗之翰仁宗之意所寓也欤不特此也高宗亲翰辉映胄监天下之所共覩又书中庸赐进士书孟子列屏幛则圣经有光焉书赵充国𫝊以修营田书羊祜𫝊以脩睦邻则前史有荣焉宁宗奎画宠示外廷士夫之所敬仰故易简二字形之天笔则知有得易之妙缊有台一章钖之台衮则知有得诗之本意噫天下固有不寳乌号之弓而寳此笔不藏曲阜之履而藏此书今日王褒之颂陆机之赋然于初政之世者愚意源流于家学也敬天古人以天自处而求在我之天后世以天自警而求在天之天呜唿谁谓世道愈降而有䙝天弃天之意乎夫雨旸寒燠吾之五事风霆流形吾之志气是吾之举动皆天也天禄天爵吾则代之天刑天讨吾则奉之是吾之政事皆天也吾其可求于㝠㝠之中乎是故古人以天自处也虚室生白吉祥止止吾谁欺渊黙雷声尸居龙见吾谁欺上帝监汝毋贰尔心帝即心也一陟一降在帝左右天即我也一言之微一行之细曰吾无愧于心则无愧于天矣一贤否之黜陟一赏罚之荣辱曰吾无怍于人则无怍于天矣此尧之钦天舜之敇天汤之六事自责文之纯亦不已无非求在我之天也至后之以天自警也雨𤾉之不时是以有决狱之命星文之示变是以有罪已之文减膳彻乐美意也必因灾异而后见蠲租求言盛徳也必因谴告而始形倖福而为善惧祸而不为恶是虽未纯乎天而亦知畏乎天此文帝之蠲租太宗之释刑无非求在天之天也若夫以天命不足畏者论之旱干之变天心仁爱也且以干封之祥而自文名曰䙝天庙屋之壊天意警惧也反以行与坏㑹而自释名曰弃天平居未变之前既不能以天自处一旦既变之后复不知以天自畏此武帝之䙝明皇之弃君子所以深憾也呜唿圣人不作知天之学不𫝊矣愚幸国朝有见焉夫祥瑞之应汉唐君臣动色称庆也获麟作歌芝房有诗荐之天地告之宗庙盖侈之以为美谈我祖宗获麟入贡此为上瑞而曰时和俗阜乃为上瑞竒兽无益也异草来献此为至寳而曰丰年为瑞贤臣为寳异草不足尚也夫无徼福觊祥之心则平日之所自脩者吾身而已而天瑞何与焉夫灾异之谴汉唐君臣文过饰非也乆旱下诏日食求言告之中外播之臣民盖自以为盛举我祖宗不雨彻乐礼也而曰恐饰虚名不若夙夜精心也遇旱避殿礼也而曰是亦文饰但至诚也夫无虚文外饰之礼则平日所自畏者吾心而已而天谴何与焉不特此也庆歴七年春旱之诏上命学士更草曰与其降疾于人不若移灾于朕是语也天地鬼神鉴观之虽桑林之祷亦不过是熈宁八年直言之诏上亲秉笔以累年灾害一归咎于已是诏也中外臣民感泣之虽云汉之诗亦不过是又不特此也仁宗尝语辅臣曰国家虽无灾异亦当常自脩警则非但因异而见也孝宗尝语近臣曰朕与卿等尤当上下交脩以答天贶则非但有变而警也诗曰在宫雝雝在庙肃肃惟我祖宗之心乎抑又论之明良赓歌时几是敕则君心无一日而不警君臣相䛕讳言灾异其不流于玩忽者几希方国家无事也自常情观之莫不居安㤀危李公沆当国每朝必以水旱盗贼之事奏闻诚恐不知忧惧也方天下争献祥瑞也自常情处之莫不好祥恶异韩公琦力言灾符不言瑞谍诚虑夫意安政怠也彼王安石以三不足之说祸后世宁不愧死于李韩二君子哉灾祥云汉为虐不害中兴天作滛雨宋其兴焉则知灾异之来人君不足惧寳鼎作歌无补虚耗瑞雪相贺适骄唐治则知休祥之至人君不足恃抑何也盖天心仁爱每寓于谴告之中而夺其鉴益其疾正天以休徴咎予也是以圣人陟降以天自处惟求其在我之天而不求其在天之天也欤古者雨雹风雷之变固未尝忽而不忧庆云景星之祥亦未尝欣然而自泰金縢未启大风㧞木君臣相顾以动色洛邑已定休祥荐臻君臣警戒以自若其所以自处者吾之徳无阙欤政无失欤吾之刑罚得中而民安其化欤而天之灾祥休咎岂容置喜惧作辍之心于其间哉后世一休祥之适至错采缋画夸诸臣民一咎徴之荐至君臣相告指为天数芝房之产未足竒也彼则荐之郊庙而颂美屋庙之壊深可畏也彼则委之行与壊㑹而自文闾阎之疾苦不暇问也纪纲之废弛不暇举也言行之玷缺不暇脩也而古者敬天奉天之意彼安知哉呜唿上帝监汝毋贰尔心相在尔室不愧屋漏盖天在我而不在彼吾之自尽者非求以无愧于天求以无愧于我也是意也其不明于汉唐也乆矣钦哉之歌敬之之诗犹幸我朝有闻焉岚州之麟养之后园曰时和为上瑞竒兽无益也坊州之麟养之苑中曰民安为上瑞鸟兽何足云也枯桔之生可称也吾瑞鐡骑不瑞枯桔异草之产可珍也吾寳贤臣不寳异草临川之圗丼露不足褒也故宁罢其守使人不敢为佞澧州之献瑞木不足赏也故宁却其献使人不敢为欺噫汉唐之君饰祥文瑞作歌献诗者视此不亦愧乎荧惑犯舆鬼应在秦雍天子忧之曰朕念及秦民也彗星出营室变在秦鲁天子忧之曰朕念及天下也开寳之五年霖雨不止上曰朕阙政也是语也天地实临之天圣之四年霖雨为沴上曰朕不徳也是语也神明实鉴之端拱之旱则减常膳走群望甚至欲筑台以自焚何切也庆歴之旱上则蔬食引咎精心宻祷甚至冠𢃄露立而不辞何诚也噫汉唐之君不自引咎往往䙝天者视此不亦愧乎虽然此上人之责耳鸣雉之变商之大臣作训以为戒天休之至周召且以是警告焉吾观先正诸公熏心之论不闻逆耳之言屡戒其古大臣用心欤瑞芝之生韩公琦有諌琦之心诚虑夫意安而政怠也瑞星之见张公知白有諌知白之心诚欲其惧乱而思危也是大臣亦以休祥不足恃矣四方水旱人所讳也李公沆当国必以变异为戒江淮连旱人所恶也崔公立献议必以天戒为虑是大臣亦以灾异为足戒矣明良相逢时几是敕此国家所以上格天休而享灵长之福也盖自王钦若以符瑞惑上听而当时以祥瑞为美谈自王安石以天变不足畏之说䙝天戒而当时以灾异为适至然戚纶之䟽力攻其非温公之论深辨其失而祖宗深切嘉纳不为异论所惑异时钦若安石亦自知悔矣然则灾异之来正人君之拂士休祥之应实国家之鸩毒可不戒哉可不勉哉仪象古人之论天者多矣有曰盖天有曰宣天有曰穹天有曰安天有曰昕天盖天之说又离为周髀考其制度之尽善而可为万世之通行者未有如浑天者也何者观扬雄有八事之难则知盖天之不如浑天也观蔡邕无师法之讥则知宣天之不如浑天也观好竒徇异之责则知昕天穹天安天又不如浑天也浑天之制起于谁乎或云唐尧即位羲和立浑仪或云舜齐七政所言璇玑者谓浑天仪季长创言璇衡为浑天仪王蕃言浑天仪者羲和之旧器其后落下闳耿夀昌鲜于妄人行于西汉张衡贾逵行于东都陆绩行于晋王蕃行于吴李淳风一行行于唐皆具精于制作者抑尝以浑天而考之黄帝之歴起辛卯颛帝之歴起乙卯虞舜之歴起戊午歴之所作非浑天不可也青道二出黄道东赤道二出黄道南白道二出黄道西黑道二出黄道北道之所行非浑仪不可也中外之宫常明者百有二十可名者三百二十为星者二千五百微星之数万有一千五百二十钱乐之则以朱黑白而别三家星葛衡则以白青黄而别三家星以考星宿非浑天不可也自轸十二度至氐四度则知其为夀星自氐五度至尾九度则知其为大火自尾十度至南斗十一度则知其为析木以考躔度非浑仪不可也华林之置观象之置常号最宻凝晖之置武成之置常号最宻伪刘曜史官孔挺常为䨇镮横规单规以铜为之其法见用于时也梁帝为横规为南轴单规为北轴以木为之其法见用于时也唐太宗为六合仪三辰仪四游仪以铜为之未几易之以鐡其法见用于时也噫浑天之行于世也乆矣然设之崇䑓以候天象者浑仪也转之宻室以与天行相符者浑象也仪以验之天象以验之仪二者不同而为用则一盖不可不参稽而互考也我朝盖两用之矣夫水运浑仪则古之刻漏仪也在太宗则以太平浑仪名在哲宗则以元祐仪象名其布星辰犹浑象也其窥天象犹浑仪也其视璇玑齐七政之意无愧矣呜唿志天文不知玑衡欧阳公深以为疑赋玑衡不知仪象沈存中所以深叹欤虽然有平子之推算则浑天之说行于汉无一行之歴法则唐之鐡仪特为观美之具尔是必有张思训文明殿之制而后可知日月之行度有沈括能发三司之欺而可知云物之祺祥有苏子容激水转轮之智而后知星辰之躔次之二三君子亦何愧于重黎羲和之职云古今源流至论前集卷五古今源流至论前集卷六钦定四库全书古今源流至论前集卷六宋林駉撰阶官沿革图本朝官阶开府仪同三司祖宗以节度使中书令节度使侍中节度使平章事待勲贤故老乆次宰相罢职随其旧职如节度使出判大藩及召入未还相位而拜枢宻者则加枢宻使以易节度故通谓之使相虽使中书叙位亦在同中书门下平章事之下迨改官制一用开府仪同三司换之时祖宗意以文潞公彦博任使相侍中曹郡王佾任使相中书令皆换开府为减㤙数于是拜潞公太尉自司徒进位也佾进封济阳郡王特进左右仆射为宰相官枢宻参政止于六尚书若宰相官系吏部尚书即迁左仆射系兵部尚书即迁右仆射乃用特进换之时王安石独改特进至政和后薛昻𢃄观文学士任特进白时中以门下侍郎𢃄特进皆失旧制继诏并改金紫光禄大夫今后非宰相不除右二等为宰执金紫光禄大夫元丰独换吏部尚书者葢故事宰相初美罢不拘见𢃄六部侍郎或左右丞五尚书皆超进吏部尚书故以金紫易之若宰相官𢃄吏部尚书者多拜使相出镇若平迁即加左仆射银青光禄大夫时宰相王珪任礼部侍郎平章事神宗以珪久不进官因改官制换寄禄乃迁银青光禄大夫光禄大夫光禄大夫宣奉大夫正奉大夫正议大夫以正议大夫换六侍郎併作一等时论以宰执贪进官作此葢故事丞郎作四转今乃改作两转耳通奉大夫通议大夫太中大夫神宗以寄禄官等级减少遂以太中大夫为宰相官故蔡确时任右谏议大夫参知政事先换太中大夫及拜相则依前太中大夫守尚书右仆射兼中书侍郎遂为定制右宰执所转官自通议以上无磨勘法自金紫光禄至太中为侍从元丰中自太中大夫至金紫止六阶昔之尚书今为一官昔之六部侍郎今为一官是十官併为两官矣左右丞左右諌议亦併四官为两官其后增置通奉正奉宣奉大夫三阶自太中以上惟宰执侍从得迁中大夫元丰三年偶阙任殿中监者故只着秘书监神宗以太中大夫为宰相官故初除执政只授中大夫时翰林学士蒲宗孟王安礼为左右丞二公寄禄官皆未至大夫只除中大夫守之中奉大夫中散大夫故事有出身人自太常少卿转光禄卿无出身人自卫尉少卿转将作监次转卫尉卿自卫尉卿迁殿中监无出身人减一转为优朝议大夫奉直大夫奉直朝议中散中奉中大夫五等为卿监少卿监等级最多一换之则清浊莫分旧制应两制侍从官至左右司郎中当迁者左司转左諌议右司转右谏议其太常少卿若自吏部兵部司封郎中转到者遇特㫖转行亦迁右諌议大夫以别歴任清要则是朝议转太中也崇宁已前从官自朝议直转中大夫乃用元丰故事以中大夫为执政官可比旧制太中大夫自增中奉大夫遂细转乃由当时执政不知典故尔至庶僚职方郎中转光禄少卿驾部郎中转司农少卿次转卫尉少卿皆为朝议其太常少卿年劳叙迁及光禄少卿皆转光禄卿若卫尉少卿只转少府监或将作监次迁卫尉卿则是有出身者三迁至秘书监无出身者五迁至殿中监皆中大夫也今增置奉直中奉而有出身人不迁中奉奉直犹旧制也朝请大夫昔之吏兵司封三曹若翰林学士任即迁中书舎人自舎人迁礼部侍郎视他官迁五等葢祖宗优词臣如此侍从官任即迁左右司郎中次迁左右谏议馆职以上任即迁太常少卿再迁光禄卿若任太常少卿除侍从官径迁谏议大夫两制到此不转卿监超转谏议止候朝议有阙方补朝议以七十贠为额朝散大夫朝奉大夫昔之吏户礼三曹惟除郎中不除贠外葢侍从方迁此官仍隔一资超转朝奉朝散朝请三大夫为正郎故事右名曹及司封司勲度支金部祠部主客虽转正郎亦不唿郎中只称其曹名以辨其常调也自改大夫更无别异自古大夫犹今之执政侍从也书所谓日宣三徳者是焉曲礼曰四郊多垒卿大夫之辱也由此观之岂宜换授庶僚耶在汉晋间只有光禄太中中散大夫为侍从官当论思献纳之任至隋唐增名作阶已非所宜今乃易少卿监郎中是转名器也朝请郎朝散郎右三等为贠郎侍御史不与中行贠外郎等殿中侍御史不与后行贠外郎等故自监察御史迁殿中侍御史殿中迁侍御史此以特㫖迁此三等阶未免混淆祖宗爱惜名器不以假人凡士之有徳有才者有政事文学者随其所长用之命其官以别之故状元登第者初命官以将作监丞两迁左司諌次转起居舎人兵部贠外郎多官未及此以擢知制诰若左右司谏𢃄待制以上职迁吏部贠外郎起居舎人𢃄待制以上职迁礼部郎中次转吏部郎中次转右谏议大夫若三人及第及制科歴一任回即除馆职并任官职人官自太常博士遂迁祠部度支司封贠外郎若因任转运副使以上即自祠部转刑部度支迁兵部贠外郎司封转工部郎中凡进士出身人自太常博士遂迁屯田都官职方贠外郎若任省府推判官提㸃刑狱或馆职即迁祠部度支司封贠外郎若官已系屯田即迁度支都官即迁司封贠外郎职方即转祠部郎中凡待世赏自国子博士转虞部比部驾部贠外郎若曾任省府推判官提㸃刑狱以上即转主客金部司勲贠外郎若官已系虞部即迁金部比部即迁司勲驾部即迁主客郎中凡杂流出身自国子博士转水部司门库部贠外郎若擢省府推判官提㸃刑狱即自水部迁仓部司门迁考功库部迁膳部郎中此等迁改絶稀但多因避家讳第降一等改至此曹若任两制侍从转官即自后行贠外郎便迁吏部次迁戸部郎中次迁左司郎中其中行贠外郎合转礼部郎中次迁吏部郎中其前行贠外郎同后行再迁之格右六部分二十四司吏户礼三部及司封度支祠部为左名曹兵刑工三部及职方都官屯田为右名曹司勲金部主客及考功仓库膳部为左曹驾部比部虞部及库部司门水部为右曹叙迁品秩尤严今以二十四司併为三阶宜失之太简也承议郎奉议郎通直郎旧制初除知制诰及待制而官未至贠外郎者即除右正言惟状元未擢外制当叙迁者即自着作郎亦转右正言熈宁三年许将以磨勘当迁宰相王安石方欲抑三人进取遂特与太常博士初下笔方成大字堂候官以手约笔具陈祖宗旧制当迁右正言安石乃改大字就作右字因知前軰堂吏犹能执祖宗之法若有出身人皆迁太常博士余人皆转国子博士易阶官后清浊无别矣昔之正言监察御史着作郎皆特㫖迁不与太常博士国子博士及三丞等旧制前名自太子中允迁太常丞着作佐郎迁秘书丞大理丞迁殿中丞状元初命将作监丞首迁着作郎凡无出身者自太子賛善中舎洗马皆迁殿中丞旧制凡初擢用京官选人为经筵官及台谏皆除太子中允若擢转运判官则前名除中允无出身人除賛善中舎其叙迁官则还其嵗月以表其借朝臣而奉使也若无出身人自大理寺丞叙迁中舎宰执奏补者转賛善杂科转洗马葢有以别之自改官后初拜待制以上而官未陞朝官并改通直郎仍效旧制𢃄除正官尔右三等阶官及以上外郎郎中加勲自武卫至上柱国宣徳郎凡前名自光禄寺丞转官选人改官皆迁佐郎大理评事转大理寺丞余人光禄卫尉寺丞转官选人改官皆迁大理寺丞宣义郎凡前名自太祝奉礼转官选人改次等官皆迁光禄寺丞余人大理评事自太祝转者迁光禄寺丞奉礼转及选人改等官皆迁卫尉寺丞承事郎凡前名校书郎正字监主簿皆转评事昔第一甲三人登科命官如之熈寕末状元方除评事余人太祝奉礼迁官皆转大理评事宰相任子亦如之承奉郎凡执政官任子授太祝其用宰执恩泽转官皆迁太祝其用从官恩泽转者迁奉礼承务郎凡任子前宰执授校书郎诸曹侍郎枢宻直学士以上授正字谏议大夫待制以上授将作监簿旧制校书正字有俸同太祝奉礼郎格至改阶官一例无俸祖宗故事进士第一人初命官以将作监丞迁着作郎迁左右正言迁右司諌迁起居舎人自将作监丞至起居舎人五官惟进士第一人乃特㫖得迁自起居舎人即迁兵部外郎次迁工部郎中若以起居舎人知制诰即迁礼部郎中自是以上率超一官以迁祖宗于进士第一人所以优待如此右五等阶号京官自京官而上四年一转无出身人逐资有出身人超资至奉议并逐资至朝议大夫有止法内奉直中㪚大夫有出身人不转祖宗朝官制其甄别流品至严一官凡数等宰执侍从之迁为一等卿列馆职之迁为一等出身为一等䕃补为一等杂流为一等崇宁七阶承直郎儒林郎文林郎从事郎从政郎修职郎廸功郎右号选人阶官始末汉置光禄大夫因秦郎中令有中大夫之贠则光禄大夫之名葢始于此金紫则置于魏也银青则置于晋也隋置散官取秦大夫掌议论之义则正议通议之名葢始于此太中大夫中大夫则置于秦也中散大夫则置于汉末也朝议大夫虽隋置之亦因汉大夫以上得奉朝议之意朝请大夫虽隋置之亦因汉将军公卿以特进奉朝请之意至朝散则隋置之唐因之耳宣奉至朝奉六阶则元丰未有大观创之耳此大夫之阶始末也隋置朝请朝散郎之官元丰置朝奉之官隋文置奉议之官又隋採晋宋以来诸官皆有通直郎以官高下而通为宿直故始为通直之称至唐取梁宣议将军而易隋㳺骑尉之散官故始有宣议之名承奉承直则隋创之承务则唐置之崇宁七阶初已定其四而三者之名则更于政和此郎之阶始末也葢国初庶官只存空名元丰新制以阶易官然昔之虽存空名而流品甄别官秩难进则人人有安分之念今之易为阶官而流品混淆官职易高则易有所希觊而不自重矣旧平章迁侍中侍中迁中书令中书迁尚书令国朝未有至中书令者今以一仪同三司该之是宰相累迁之官一迁即为之矣旧六部尚书侍从则自礼而户自户而吏常调则自工而刑自刑而兵今以一银青光禄该之是十二年之官八年俱歴之矣此毕仲㳺之深有慨于阶秩易高之弊也旧制六曹侍郎之任礼部迁户部户部迁吏部则待侍从臣僚工部迁刑部刑部迁兵部则待常调臣僚其区别严矣今例以正议大夫可乎旧制前行郎中之任迁太常少卿则待进士迁司农卫尉少卿由司农卫尉少卿入光禄少卿则待世赏其区别严矣今槩以朝议大夫可乎此丁隲深论流品相混之弊也虽然官秩易高流品相混固不免或者之讥而正名责实各举职任亦官制既更之验也况夫一黜一陟有合旧制亦不可谓无得于祖宗之意且自朝议大夫直迁太中大夫此元丰制也非旧日两制以上不迁卿监之遗乎官至朝请大夫而止待朝议有阙则补此元丰制也非旧日以少卿监七十贠为额之遗乎此其选用之公升进之难亦何慊哉若夫循国初之旧意釐元丰之新制又不能无望于今日两府国朝两府之职其周之冢宰司马欤汉之丞相太尉欤然周以冡宰统司马故兵民有相通之意汉太尉重于丞相而武职往往偏失焉观此则国朝之或分或合其得失有不难知者且冡宰司马周之六卿其职适相等耳然调发之权不归之司马而归之天官岂固畀以职而复夺其权耶葢兵为重事身为大臣邈不相通则国事睽矣故吕伋掌兵若无与于太保而太保实俾之程伯出师若无与于尹氏而尹氏实命之夫以掌兵出师之事一属大臣则脉络贯通又安有疑贰之意哉丞相太尉汉之三公其职亦相维耳然汉承秦旧官制益紊文不足以胜武兵有以异乎政事权偏重无以为统御防闲之道其事不可胜弔矣故诸吕兆祸势亦亟矣丞相平至以五百金交欢太尉勃而左袒之功仅济拥昭立宣事亦重矣丞相敞至不敢发一语而大将军以国家之权自任夫以丞相之重而下听命于掌兵之将况望其能振职哉愚尝推两府之分合矣且中书主民宻院主兵其事相埒也中书降麻宻院降宣其权相等也将分任其事之为当耶则军国大务不当専委未免如富郑公之议抑併其职为中书耶则兵柄相维有闗大体又非所以知祖宗建枢之意呜唿分其事固非也併其职尤非也必于分之中而有合之理存于判然不相为谋之际而实有相贯通者寓然后可与论设官之深㫖欤葢自范质王溥免相之后而二府之事权裂矣获继迁母之议非细事也宻院知之而中书初未知之兴兵蓟门之役非末故也宻院谋之而中书不预闻之此田公钖抗言宻院公事宰相不得预闻中书政事枢宻不得预议不能无憾于咸平之时也迨夫景徳间真宗每得邉奏必送中书于是有共参利害之意澶渊百万之师宼公亲扶日毂尺箠笞之而北敌几无只轮匹马之返此非景徳相通之验欤自寇公免相之后而二府之事权又裂矣戎酋之降非末节也而中书初不预知元昊之叛非小警也而邉奏皆不闗中书此丁度力言二府分政若措置乖异则天下无适从不能无激于康定之初也迨夫庆歴间仁宗因张方平之议于是宰相有兼枢之职西邉陆梁之贼吕章二公分命名帅戮力平之而卒致骨寒胆破之謡此非庆厯兼领之效欤自贾昌朝陈执中免相之后而二府之事权又益裂矣赵明与西人战宻院赏功而中书降约束郭逵脩堡栅宻院方诘责而中书已降褒诏此滕达道深叹熈宁战守异议之非也迨夫元丰诏大事三省与宻院同议矣元祐诏除授谏官三省宻院同进呈矣然是时邉事利害尤未甚相通者至建炎间高宗乃以宰臣张浚兼枢宻而赵鼎亦以左仆射兼之是时也国歩尚艰敌势方张刬乱而治支危而安再植巍巍中天之业者皆左扶右持之力此非建炎兼领之功欤噫自国初以至中兴其分其合不知其几大抵合之则文武相通分之则兵政异情咸平景徳康定庆歴熈宁建炎之得失可知也可不审哉虽然主民而知兵此固闗天下之大计宻院而不预中书亦非大臣相维之意是故枢使而同平章事君子以为庆歴之善谋宻司不与三省之差除议者为元符惜之此愚于终篇而详及焉九卿论汉之九卿当究其权之轻重论唐之九卿当究其职之烦省甞按东汉百官志谓之九卿者奉常一也光禄二也卫尉三也太仆四也鸿胪五也少府司农宗正廷尉合而九焉夫汉唐之九寺即周之六官也然周有上下相维之制而汉有事权偏重之失周有职任无旷之实而唐有贠数过繁之弊此其故何哉愚甞究其源流矣观周之建官也百官听命于六卿而六卿听命于太宰故出纳之要职宿卫之亲人供奉之近习凡周之人布满于王朝者若不可得而一而不知实以冡宰统之则其权未始不一也司徒以旗致万民宗伯以军礼同邦国司马大合兵以从司㓂凡周人兵民之权若不出于一而不知实以三公兼之则其权未始不一也此上下相维之制然尔彼汉之九卿吾惑焉景帝眷顾晁错而内史得侵宰相申屠嘉之权武帝属意𢎞羊儿寛而九卿敢夺石庆之职是时也九卿更进用事天下之务不闗决于丞相礼事属太常兵事既属光禄勲又属中尉刑典尽属廷尉邦赋既属司农又属少府至使外庭之权丞相皆不与闻焉此汉事权偏重之由也又观周之建官也或以公兼宗伯司㓂或以公兼司马司空是公得兼卿职也或以卿兼乡大夫或以卿兼军将是卿得兼有司也此周人职任无旷之实然尔彼唐之九卿吾憾焉既有六尚书合周官之数又有九卿寺同汉官之名杜佑言其繁之弊则曰官名职务迁易不同空存虚称皆无事实故有二臯陶二垂二契二伯夷二伯益四伯冏之説陆长源言其旷之弊则曰光禄不供酒卫尉不供幕官曹虚设禄俸枉请是时也其任分则其数必繁其数繁则其事必旷太农少府复分于戸部太常宗正复散于礼部仪仗一事也既掌于卫尉又掌于库部饮饍一事也既任于光禄又任于膳部其余三寺亦多分散此唐职任过繁之由也循汉唐之名得成周之实不失于偏重不失于过冗幸有国朝之制焉国初省部寺监皆为空名九卿之职併省不齐且太常则易为判礼院之名宗正则仅有判寺之名太仆则羣牧司是其职也大理则纠察在京刑狱是其职也鸿胪则其职归客省四方馆光禄司农则其职皆𨽻三司卫尉则其职分为金吾卫仗三卫皇城等司此国朝建置之始也迨元丰详定官制法唐六典其九寺各有卿有少卿有丞簿惟太常复置愽士太祝奉礼恊律之官大理复置寺正评事司直之官其名正矣其职定矣然既有六部又有四监既有四监又有九寺是不免有十羊九牧之烦此寺监之职可归六曹之论所以拳拳于刘公安世也中兴以来遂议併省卫尉併兵部太仆併驾部光禄鸿胪併礼部所存者仅五寺耳官无虚设事无散任此所以为万世一定之法欤虽然论虞九官之制不若论䕫典乐夷秩宗之为盛论周六卿之典不若论召公宗伯苏公司寇之为美吾观我朝其任太常也范景仁为判寺力辩濮园之议凛凛然有生气贾黄中除礼院详定损益之礼后世皆取法焉其任宗正也元弼定敎亲之式俾公子皆有振振麟趾之风仲忽立纠亲之法亲贤懋功之阁岿然有光则知我朝卿寺之任果在此而不在彼微夫汉唐之官也其视我朝巨公硕望流芳后日者不亦恧乎台谏昔我孝宗之谕御史也曰分𨽻六察可许详奏至谕谏臣也曰欲其遗补不任纠劾夫纠劾台官之任也论诤諌垣之责也然台臣得行论诤之事諌垣不任纠劾之举祖宗之意何责已以周待人以恕也然则以台諌分任其责其殆汉唐之制欤尝观汉百官表矣御史有中丞専掌纠劾谏大夫数十人俱掌议论纠劾委御史议论委大夫是汉台谏之分也是故萧望之按延夀之骄恣严延年劾霍光之废立皆以御史也刘向戒外戚之窃柄龚胜争孙实之系狱皆以大夫也其所以各守其职也甚严矣又观唐陆长源之论矣谏臣须蹇蹇匪躬之士宪官须孜孜嫉妬之人匪躬故为谏臣嫉妬故为宪官是唐台谏之分也是故韦思谦之劾褚遂良温造之奏李佑皆以御史也杜拾遗之封事岑补阙之谏书皆以谏臣也其所以各专其事也甚明矣吾犹惜夫諌垣太拘言路太狭殆非广君之聪明也大抵汉唐之任谏诤自諌臣之外皆无所与非諌臣而得与者往往以越职离局议之昔汉郑昌讼葢寛饶之书曰臣官以諌为名不敢不言夫官任谏诤然后得论则其他皆不敢言也固宜唐魏謩之擢拾遗补阙未几迁为起居舎人帝以论奏敕之謩则曰顷为諌臣故得有所陈今记言动不敢侵官夫拾遗补阙则谏起居舍人则不谏是无怪乎其曰侵官也葢尝推原其由古者乐于闻善故彼此皆得以尽言后世讳于闻过虽谏臣亦不得行其职汲黯以中大夫而守东海萧望之以谏官而补郡吏葢谏官本以纠人主之过俾之出补守相不得出入禁闼则汉之谏官何益哉元次公谓谏议冗者贫无以继禄阳城为谏议大夫不屑言事唐之谏贠尤甚于汉也噫谏官犹不敢言事况㙜臣乎况于百司庻府乎国朝之置台谏犹汉唐也其任㙜谏实异汉唐也何者谏臣使之谏诤此其所以为盛欤且赵中令之开国勲旧而失色于雷中丞之一奏韩魏公三朝元老不能不胆落于王中丞之一言台臣之得劾纠固也范司谏宁犯宰相之怒而不容黙郭后之事邹正言宁触人主之怒而不容已于孟后之举谏臣之得谏诤故也然濮园之议谏垣虽争而三御史亦相继罢去蔡确之贬谏垣虽论而御史府亦为之一空新法之行不惟谏臣辨之而空㙜至与之论列是故废国家大计察官司细故吕公着既言六察之弊専察官司不与于言刘挚又言御史之偏则祖宗重于责己而善于待人者可见也提举常平之事旧领之常参官其后或𨽻于漕㙜或总于使臣而提举常平之贠未定也至熈宁二年始置局焉茶盐之事旧领之发运司其后或兼于宪㙜或总于知通而提举常平之贠未定也至政和初元始置司马然常平罢于元祐而随罢随复茶盐罢于绍兴既而或置或罢迨至绍兴之五年常平茶盐併为一司而后提举之职定矣噫茶盐之利为公而取其官吏固不敢有侵移之患兼于他官无害也此君子不论亦可也常平之利为民而置一司钱谷往往有所渗漏専置提举诚有便于民也此君子不论不可也请以熈宁元祐罢置常平之制而详究之夫常平赈荒之善政也我朝置塲于淳化之二年置仓于景徳之三年无非求以便民然州县移用聚籴不时每有灾沴无所振发尚拳拳于庆歴廷臣之请此诚为政之害也熈宁二年始罢置司与其漏巵于州县之吏孰若兼总于一司与其沫鲋以候旬月之报孰若立赈于旦暮此其立法夫岂不善然借唐虞之行以行盗跖之法託夀昌之名以用桑孔之术丰年籴谷贱价偿官周之荒政然乎否乎凶嵗伐桑易钱输负汉之常平然乎否乎此元祐所以力罢而不恤也虽然宁以常平之故而复提举不可以青苗之故而罢提举葢提举非熈宁之失以常平为青苗者诚熈宁之失耳中兴以来罢置利害讲之熟矣常平本汉夀昌岂以安石而废此高宗之谕其臣也常平法不宜废青苗市易当罢此吕公頥浩之告其君也于是复提举之官脩常平之法自散自歛事权归一无渗利也时出时入谷价不踊无歉嵗也至今便之诚万世之良法噫熈宁之置提举是登垄断而㒺利也元祐之罢提举是因一噎而废食也欲求便民之实惠其惟中兴之法乎古今源流至论前集卷六古今源流至论前集卷七钦定四库全书古今源流至论前集卷七宋林駉撰提刑绯紫争荣秩同漕运此国朝崇重之意也印纸书绩籍名中书此国朝激劝之权也夫天下分而为几县县总而为几州州合而为几道狱谳之繁耶简耶民情之伸耶否耶其权皆出于宪司之职使得元结数十辈错布州郡则万物吐气安有不平之讼是以我朝重之重之者所以重其民也此其哀矜一念隐然于设官分职之际故其择吏也取其恺悌之贤而不取其刻深之习取其均平之政而不取其髙下之手死罪之覆迁为贠郎寃狱之活课居上等夫以谨刑之吏优以禄秩则苛虐者知所惩矣清谨着声擢之提按贤明廉干委之谳问夫以清明之吏得以居官则贪愚者知所惮矣或者乃曰申命使臣秪为劳扰尚见于淳化之诏提刑无益过为烦扰又见于天圣之令则是司之设徒为州县之扰其说果信乎然天下几州不能皆龚黄一州几县不能皆卓鲁岂无未清之讼乎使任按察之职者剪一身之棘蓁植子孙之桃李私家无怨矣如公家何求鸾凤之美名改鹰鹯之清操守令无扰矣如吾民何盖敛劳扰之怨者正以伸寃抑之刑而假安静之名者适以滋姦贪之地此欧阳公所谓朝廷未知官吏为州县大患而按察可以利民委任之意不坚毁谤之言易入正有激而云也不然淳化尝委刑狱于漕司矣未几景徳亲选其人专察囚禁而宪司复置也天圣又尝併提按于漕司矣未几明道以漕运不能躬亲谳问恐致寃滥而宪司复置也然则淳化天圣之诏以为烦扰者岂非惩羮之太过欤故尝曰目为三虎者不当责而不按赃吏者大可责也号为四瞪者不可议而不擿枉滥者深足议也守令尝观班孟坚之传循吏而有疑焉夫亲民者莫如守而于民最亲者莫如令今汉传所纪守相甚悉凡令若长没而不书岂为邑者绩用之不逮于郡耶否则琐琐为不足纪也噫此正孟坚史笔之微㫖欤且天下至广也郡邑至衆也以郡而言之守长之贤否且不能人人而察而县几倍于郡令几倍于守其㢘其贪其材其庸况得枚举而缕计哉故汉人之察吏深得上下相维之意诏㫖叮咛玺书勉励惟及守相而部刺史以六条问事独察二千石而已以此见命守察令之意是时也有声中兴者茂陵之绩着治行尤异者阳翟之治彰道不拾遗何愧于颍川之逊畔三老愿留何慊于胶东之劳来播之謡咏着之史册昭昭可见班史岂故遗于此哉忠义不传而纪信之实未尝没汤周不列酷吏岂能逃深刻之失葢汉之察吏者既惟切切于守相而固之传循吏不屑及于令宰也宜矣至膺百里而绾铜章者皆委其责于守若相也王尊之守安定则出教告属县以明谨所职而毋以身试法朱博之为兾州而以两令换县因其有材不职而改任之薛宣亦以刺史当察墨绶之长吏此汉制所以近古也汉制逺矣五季令长率皆庸谬无能之流国家以民为本其于亲民之官深切留意是故损镇将之权而邑之事始举选京朝之官而邑之任始重其事举则得行所欲为之志其任重则不敢有轻授之心然祖宗之意犹未也盖民不能徧爱得贤令足矣令不能尽知得贤守足矣守臣嵗举县令一人则天圣之诏也知州课县令三条则熈宁之法也守倅察县令四善则元祐之令也夫举之者守课之者守察之者又守也则领挈裘顺纲举目张又何患有不称之职哉今守相任考察之责者吾惑焉其所剡荐者以财赋充益为先而留意教化者未必不遭斥逐其所称赏者以催科先办为最而劳心抚字者未必不考下下逢迎主将则可以取悦而进身稽违星限则立致谴呵而罢黜否则曰某邑某宰非某人之葭莩则某人之推毂也非某人之胶漆则某人之请託也又否则曰某县某属非苞苴之往来则书问之殷懃也非介绍之相通则左右之先容也培恩桃李而不为荆棘之地沽名鸾凤而不立鹰鹯之操则何以警贪墨之风而养循良之治哉昔髙宗圣训曰县令末也郡守本也若郡守得人则县令何患不得人此今日家法也虽然令长得人责之守牧守牧得人责之部使此又澄源正本之论故併及之汉爵二十级公士上造簮褭不更大夫官大夫公大夫公乗五大夫左庶长右庶长左更中更右更少上造大上造驷车庻长大庶长闗内侯彻侯爵邑汉以爵邑为实惠唐以爵邑为虚名愚尝推其本末矣汉封爵之等有二十曰彻侯者乃得食县曰闗内侯者即无受邑曰大庶长至公士者如吏职耳若宣帝本始间以刘徳苏武爵皆闗内而得食邑者葢当时嘉异定策之功髙帝即位初年七大夫以上皆令食邑又所以特宠一时军士之劳葢非常制也食邑之例有二有封为某侯言食邑数者有封为某侯不言食邑者彼不言食邑葢以一县一乡之租税俱予之言邑数则特据邑数而予之耳周官所谓以其室数制之者是已若戸之数邑所封不足以充之则或取之其隣张延寿嗣富平侯国在陈留别邑在魏其云别邑者取之隣近之租税以给之葢无定制也要之汉人制爵自侯以上则食租自大庶长以下亦得赎罪故公大夫以上者得与令丞抗礼爵五大夫者有罪不入狴犴爵上造以上者当刑减一等爵至五大夫以上者乃得复一人无非示其实惠者若唐则不然曰王至男者其爵等有九曰万户至三百者其邑数亦有九夫封爵犹汉也食邑犹汉也然唐之爵号但止于服色而已陆贽所谓无俸禄之资无管摄之柄无免役之优者是也是其所以为美称者又所以为虚假欤安有如汉人之实哉噫以汉而论唐则唐无足取以我朝而论汉则汉亦不能无议者且国朝爵有五等公侯伯子男是也且官之至少卿监遥郡勲之至上柱国也始封男爵其食邑三百焉已而二百封子已而二百封伯已而二百封侯至二千之数于是有公爵之封官之转观察待制以上使也始封子爵其食邑五百焉已而八百封伯已而一千封侯亦至二千之数于是有公爵之封此侍臣以下所封之例也其初除执政也则不问封爵之有无即与伯封一转而侯再转而公矣其初拜丞相也则不问封爵之髙下即与侯封食邑至二千戸则封公实封至万戸则封小国次中国次大国此宰执所封之例也国朝所以逺过于汉者葢汉之爵封有以宦官而封如张释卿者有以方士而封如栾大者而我朝爵与徳称未尝滥受也汉有累爵至列侯而未有食邑如樊哙者有累赐食邑而后封侯如王商者而我朝爵与邑等未尝虚假也此唐之不如汉而汉之不如国朝欤资格以法徇朝廷则待朝廷之意固厚而待士夫之意亦厚也以法徇士夫则待士夫之意固薄而待朝廷之意亦薄也何者法所以奔走天下士夫也上下取必于例而不权乎理之可否大小相沿于情而不核乎事之名实前者勉强以相从后者展转而循习譬如金石珠玑茍道路阶庭处处有之则与瓦砾无异若爵禄一一如意则何以奔走天下之士不惟朝廷之法轻而士夫之自待者亦薄矣尝观汉之资格莫善于汉初莫不弊于武帝汉初之除相也灌婴薨而除御史大夫苍苍免而相御史大夫嘉嘉薨而相御史大夫青是相之除拜皆以序迁矣方汉初之拜爵也樊哙以舍人而赐大夫已而加列大夫已而赐上闻已而赐五大夫夏侯婴以太仆而赐爵五大夫已而赐执帛已而赐执珪已而得印匮是爵之迁转亦皆以阶进矣间有超越迁转出于上之特恩而未闻指是以为例也夫何武帝之不念及此哉公孙𢎞徒歩数年至宰相封侯田千秋亦以一言悟意旬月取宰相呜唿相者百官之本也超资越次略无等级况其余乎葢法之所在天地鬼神不能易而易之者人也然则果法耶人耶愚尝切论我朝之政逺过于前代者以寛恩待士夫之厚也我朝之政时有不及于前代者以法例徇人情之过也盖尝推其由矣方太祖即位之初也朝廷未有事例之行士夫未有稽习之病是时也川班比例妄诉威㫁赫然谓朕之所与即为恩泽岂有例耶若是则泛例无有也元臣宿将以平蜀大勲虽已许之爵未尝轻授若是则滥恩无有也张齐贤以布衣上书其言虽可取而亦未授以官若是则冗爵无有也列圣以来资格甚严其用某人也必曰尝歴某资也由守而宪由宪而漕由漕而三路使由三路使而三司副使至是方除待制焉由正将边守州钤由边守州钤而边帅路钤由边帅路钤而都钤总管至是方选管军马其迁转不轻也如此自循习既久不便从狭旧比新例日衍一日前倣后承事増一事其来非朝夕耳故有司守法不思国体但徇人情欧阳公修己言于庆歴之始爵位品秩若一称满其意将无以役使羣臣司马光复极论于治平之初名器禄爵人所奔趍必积劳而后迁则不敢躁求茍开骤进之门使有意外之得则何所不至苏公轼又尝力陈于熙宁之初然横恩四出援例日至犹未至后来之极也迨夫安石用事喜引新进有知县资序而为监司郡守者有初改官而亦预峻㧞者有为判官而遽除台职者嗟夫示天下以寛大之意纳士大夫于寛裕之途兹岂不美然屈吾国之纪纲而便人情之所愿欲沿人之情至于无已则法制舒肆而难收其末流之弊有不胜言者然祖宗以全盛之天下当久安长治之余用四方事力之广则涵容衆弊无伤大体今以东南一隅之力收劳筋苦骨之赋未有舒伸转移之术上方虑其事力之易穷下犹谓其志愿之未满岂可曲循姑息不求总核之时乎且随事设官一官所以治一事也今添差益贠至于无节一壶而百挈十羊而九牧虑其害政而病民也于是有不釐务之法谓宁给以优闲之廪而不假以州县之权今也釐务十五六矣政安在乎荐举用人保之以亲民之名而必责之以亲民之实今多端经营求于倖免指州县为徒劳之官视繁剧为煎熬之地虑其民事之不歴也于是有必试邑之法谓不限以治民考绩之途则劳逸有不均之叹今也举贠具而不试邑者其端复开矣法安在乎若此等弊未昜缕数朝廷之爵禄既轻士夫之自待亦薄平居无事用此规模犹不可以立规况庶政方新圗事揆策之时乎然又论之待常材以资待非常之材以望舍资而用望则狂谬之流矫抗之士或以虚名而滥进然徒以资而待士则盛徳尊行瓌竒俊伟之贤或拘格迟回有沉陆下僚之叹是故毕士安以侍读学士两迁而正端揆宋琪以兵部贠外三迁而居端揆近例左右史次补知制诰而陈襄以右史迁台谏旧制中书舍人止迁后行而王祐以舍人而迁兵部王化基以大言自荐而擢知制诰王显以阁使两迁而至两府初未始以常法拘也呜唿韩忠献力言苏东坡未可遽入翰林且请培养使天下之士畏慕降服然后用夫如是而后可用资司马温公举李择为户部议者虽以为骇而温公不谓之躐等夫如是而后可用望今之二三大臣傥以韩忠献司马公之所以待士者待士尚何资望之可疑哉职田职田之制尚矣王制之论圭田释者谓其厚贤孟子之言圭田释者谓其供祭祀呜唿古者待士夫之意厚矣盖衣食既足而后养廉洁之行廪饩或阙将不能安职守之常此培养气节封植人材所以特拳拳于圭田之制欤井田既坏美意间断秦汉而后寡廉鲜耻沿厯至唐内外庶官始有职分之田然贞观方给未几以侵渔而罢开元再复未几以匮乏而寝嗟夫同此制也亦同此意也周人行之为良法唐人行之多弊政此其故何哉葢古者授田于民葢借民以给禄也故爱护其民常如一日唐以此田为自耕之地则势家巨室百计豪取于是有侵渔之弊古者公卿大夫食其赋以为禄初不以田为私属也故圭田之制可行终世唐则以此田为私属之物则官日益繁地有常限于是有匮乏之弊周唐之制所以若同而实异也吾观国朝职田之制葢始于真宗之时方国初承五季凋瘵之后土旷人稀人不乐仕禄犹可以自给也承平日久官繁物踊莅官之日浅闲居之日长而往往有温饱不给之忧祖宗悯其然也咸平之际遂给职田天圣之际随罢随复熙宁之制均及四川元丰之制均及熙河元祐中变限嵗之法而以月元符中变限月之法而以日此其沿革大畧然耳然既有俸禄又有职田俸禄则随其官之髙下职田则随其地之有无此不均之患喋喋于诸臣之论也是故当其有之之地虽一邑之微毋虑千顷当其无之之所虽大藩之雄不及一邑或栉风沐雨而愁困之不给或玩嵗愒日而鲜醲之过奉其不均何如哉阶州之髙苑凡九百斛常州之江隂凡八百斛下而或四五百或二三百至于闽广咸无焉或处优逸而所得丘山或任繁剧而不得圭撮其不均又何如哉然既言之遂罢之既罢之又复之岂故循习其弊耶大抵事育之不及甚于多寡不均之患名节之自壊又不止于顷亩不平之忧然则如之何而可曰天下公田在在而有地之多者敛之以入官地之无者出之以供官此庆厯廷臣之议也今独不可行乎今天下职田皆有定数敛其租之直于上均其租之直于下此天圣诏㫖之谕也今独不可行乎此法既行无尊卑不伦之弊无丰啬不平之患其周人圭田之遗意欤噫孰知侵渔之酷尤甚于不均之苦乎夫田以圭名为其洁也授之以田而名之以圭者古人之意欲使夫仕享是禄而思洁其行也今以养廉之具而为济贫之媒守晋州者私増租入守绛陜者遣私敛获宁不负上人责望之意哉故曰不均之患其责在朝廷侵民之患其责在士夫闽中人材自常衮兴学校而闽人始知文章之重自欧阳詹登进士而闽人始知科第之荣愚尝徧阅图志熟究史牒葢驺骆为姓闽中是居遂为无诸国时汉初五年也其地僻陋其俗鄙朴其人物希踈寂寥自唐以来骎骎与上国齿曼胡之缨化为青衿有阙下髙风乡人敬慕者有龙虎同榜天下称重者有苜蓿赋诗后世仰慕者天运既回地灵毓秀前躅髙古后代景仰呜唿美哉然唐之风土未尽变至我朝而始大荣盛唐之人材未尽出至我朝而始大繁衍此虽风俗转移之效抑亦人文成化之朝黙有以薫陶涵毓也然尝论之夫灵而为人业而为士非特区区功名利禄之计其为文也必欲润色皇猷不循时好其为学也必欲窥造道阃有补治道其操履则以端方直亮为尚其言论则以鲠介慷慨为髙立人之朝则处事不挠其气槩可慕也任君之责则竭忠自效其忠荩可敬也处国之难则视死如归其忠义可服也否则鸣珂名里衣锦荣乡科第相望衣冠杂沓亦何足为荣且盛哉此君子攷论人物盖取其数大节耳是故名重禁林词学无比时与杨刘同誉者职居西掖文学知名时与杨陈并称者是其为文不徇时好也得体用之学者精及道徳粗及水利着尊尧之集者学问渊源议论谨严是其为学有补治道气髙行古人皆化之不曰迂阔而自变孝友质直必稽孔孟不为曲谨以求名其操履正矣谏垣论事权倖退敛而新除三谏之诗至今脍炙人口检院抗章不惧势要而直论新法之疏闻者为之缩颈其言论直矣力沮滥赏不避外怨非褊心也不由铨考封还词头非沽名也此其气槩何如哉君相予久予嘉君伐则见于圣徳之诗荐贤报国莫非名士则见于古灵之藁受遗诏于治平之初陈规模于中兴之日此其忠荩何如哉侬智之变事势亟矣宁死其身而不忍辱其国渡江之际国步艰矣宁死其节而不忍偷其生此其节义又何如哉酌幽馨而起敬想遗迹而兴嗟凛然起髙山仰止之想如其舍是不论而缕缕功名富贵之徒特辽东之豕耳呜唿孰知有大于此者乎葢显名于一时者不若传道于异日有功于耳目者不若淑教于人心彼伊洛正学为天地立心为生民立极为前圣继絶学为天下开太平葢有与风雨晦㝠流行于天地间而不可磨灭者自党籍一严禁锢日久中更变故道脉如线一传而得游定夫胡文定杨龟山之流灵光屹立疏瀹源派硕果不食元气复春讲明经学于建炎之初培植人材于熙宁之后此三君子之功大矣再传而得仲素五峰致堂延平晦翁之流故老道徳赖此典刑晚辈学问视此模楷责权臣以尊主攘狄之义示后人以中庸大学之教此数君子之功大矣此又闽中之山斗照映古今后学敢不钦于景仰哉噫虽百昌黎作欧阳序林藻作泉山铭何足形容其万一欤蜀中人材昔我髙宗之论蜀士也曰当以德行为先文章乃其余事大哉王言其品藻人物之龟鑑欤愚尝登岷峨之山望巴江之水扪参歴井纵观四望山川葱郁气象宏富其为物也有青金丹砂之良其为人也皆光明俊杰之习然世之论者曰模写风物有声词坛是蜀士之长也驰骋古今持论文苑是蜀士之盛也噫德行首科文章末枝由汉至唐光映史牒能文之士固不少而硕徳重望者抑何寥寥间见耶黄门奏赋飘飘凌云似也然失节临卭至亏终身之大节白首草元甘心寂寞固也然剧秦美新为名教之罪人作颂汉庭夸诩君臣善文辞也而彭祖乔松之语识者陋之赋诗沉香笑谑风月善诗章也而骑鲸捉月之踈君子惜焉故汉之所可取者惟严君平唐之所可称者惟陈子昂甘心肥遯不事王侯忠孝一言有禆风教秉心立朝有意规谏奏论数章皆切大体此又表表于汉唐数君子之上尚论蜀之人材果在此而不在彼也自五季根据人物彫陋我宋混一日薰月染伟人硕徳相望先后不特区区于翰墨蹊径之末自今观之词赋有声人曰范景仁之能君子曰首决大议其勇决不可及也着论权衡人曰苏老泉之能君子曰辨姦未形其先见不可及也称坡公者皆曰天下竒材不知儋耳之游其气可以沮金石而凌雪霜称颍濵者皆曰制策翩翩不知新法之疏其言可以质天地而感鬼神范淳夫之经学非学也色和气柔开悟上意此其学粹矣田公钖之奏议非文也忧治世而危明主此其文雅矣以孝事亲甘露降祥彭公乗之孝人曰今之曽子也以廉律己上悟帝意孙公抃之㢘人曰今之伯夷也苗刘之变事势仓卒张公忠献亲扶日毂洗日虞渊其功何如哉河南之扰人心危惧孙公昭逺忠气激烈闻者生气其节何如哉之数君子者上则信于其君次则信于其友下则信于其人葢一世所共知者至若山颠水涯頽墻败壁之下不逐时好不徇世禄不求人知此其清操髙节照映流俗君子尤当表而出之不阿匪人终身退藏王子思之逸节也不从伪命守节肥遯尹和靖之髙义也张俞一布衣也力举祖训劝勉大臣何群果州一草泽也后学起敬目曰御史呜唿蜀士有声于上国也久矣然在汉唐则先文学在国朝则先德行此又天涵地育之教欤不然由汉以来踵秦陋习文翁修起学宫人始知学又不专于岷峨巴江之精气也今塲屋之下嵗贡杰出泉石之间芝诏屡聘则孰不为明时用哉严王陈李司马扬一翁二季对相望必有续后山之诗古今源流至论前集卷七古今源流至论前集卷八钦定四库全书古今源流至论前集卷八宋林駉撰儒吏古者以仁义为儒以教化为吏而儒与吏为一后世以章句为儒以法律为吏而儒与吏为二嗟夫周官九两曰道与治孔门四科文学政事又曷尝有异致哉此愚深叹后人之不古也夫惟儒与吏为一也诗书礼乐皆润泽生民之具功名事业亦吾道之绪余是故臯夔伊傅雍容于庙堂之上而君民相忘于道化之中寂寥于都俞之颂而天下交通于泰和之治周召毛毕以帝王制作施于邦国都鄙之间以孝悌睦婣书比闾族党之民是时也内而赓歌外而岳牧皆刚简直寛之徳出而使长入而使治无非俊造秀乂之士后世指臯夔伊傅周召之伦以为儒之效吏之循者不过仁义教化之学耳夫惟儒与吏为二也儒则从事于诵说章句之末而目吏为俗也吏则从事于法律刀笔之陋而目儒为腐也是故假春秋以济欺托论语以文奸者往往以诗书为发蒙上尊管晏下煽申商者又甚于功利之场儒术饰吏似济时也如多诈何惠文从事似振治也如太刻何是时也视腐儒为败事视尚书为朴学而儒之效泯指申韩为家学指杂伯为制度而吏之实壊当时谓寛𢎞杜张之徒以为儒之术吏之能者不过章句法律之习尔呜唿儒与吏之名固对立于古今也然天下亦岂有舍儒而可以为吏哉儒道与天地并上之扶天经立人纪次之定社稷安国家曷尝一日无所待于儒至其列之官爵着之行事居天职而治天民者夫是之谓吏而非有二也乌可以壁间蠧简为无用之藏徒与民相处于三尺间哉第恐儒而非真曾俗吏之不若所以起后人轻鄙之议甚矣天下不可无儒者之功也吾观唐虞三代之时此固享吾道之福若周而秦秦而汉汉西而东儒者之效固间闗于群咻衆吠之中天下亦隂受吾道之赐异端横流吾道如线大造几不立矣吾孟子奋力而排之我是以有仁义之道秦火既炽孔壁不传大造复不立矣吾董氏首尊孔氏我是以有六经之教奸雄窃睨染指汉鼎大造又不复立矣而若陈元方郑康成之徒且声大义于一隅我是以有孔孟之泽若然者果儒之功耶抑吏之功耶文不䘮天道未坠地艺祖立极天下文明以读书勉大臣以文吏代镇将以士人治刑狱以儒人典藩方赵普一代勲臣也东征西讨无不如意求其所学自论语之外无余业卢多逊当代名儒也博学强记该贯古今用而为相蔼然于太平兴国之治一扫五季刻薄之习隐然正道之规模此列圣所以守为家法也故三司钱谷之任葢吏职之至难我祖宗必择德望儒臣如陈恕冦凖程琳蔡齐之伦相望于前盖不敢付之庸常之吏也京尹繁剧之任尤吏事之至冗我祖宗必用贤明硕望如范仲淹杜衍包拯欧阳修之流欢然政声葢不敢委之刻薄之吏也此吏之所施未尝不源流于儒也欧公之倡古文吾儒之领袖也其与曽南丰苏东坡之所讲明者不但区区于操觚弄翰之末耳以犯颜敢谏为忠以济时行道为贤东坡之有声杭郡南丰之六秉州麾皆有补于吏政胡安定之明经学吾儒之山斗也其与刘彞范纯仁钱藻之所议论者不特屑屑于训诂句读之习尔讲经义有斋明时务有斋刘彞之明水利纯仁之明治道皆有益于吏治何熙宁之臣言道德而心功利亲羣小而踈老成天下为之开阖动揺彼六七年中数十使者徒贪城社之可凭不思灶突之炎上孰知寛之一分民受一分之赐矣诸贤固已随事苴补于㝠㝠之中及其焦头烂额于元祐七八年问者又向时排摈废逐不可得一日安于朝廷之人也当是时虽百惠卿其将焉施惜乎君子防制之太踈小人报复之反肆积至政宣无可为矣天运循环隂剥阳复龟山先生岿然如灵光之独存出其眇然之驱支山岳万钧之压以启赵鼎张浚诸贤弼成建炎拨乱之功此吾道之一伸也晦翁先生屹然如泰山之具瞻福星外临以苏生灵荒旱之余复成淳熙太平之治此吾道之再兴也呜唿二公所学为天地立心为生民立极为前圣继絶学为天下开太平岂一时吏治究其万一哉此愚于终篇推广儒学之盛云才德忠肃懿恭徳也而古谓之才徳行道艺贤也而古亦谓之能嗟夫以徳养其才则才泯于徳之中徳不足而惟以才自见则始判于徳之外且人才之在天下若十指然强者奋发敏者轻锐辨者纵横是其才禀于天者然也先王以君师之责自任作成长育以全天地父母所不可及之功九徳之辨典乐之教皆所以治其偏而成其全礼乐射御敬敏任恤皆所以达其才而成其徳迨夫陶和毓粹气质变化朝廷比闾人人君子是故司马论材即曰秀曰俊之贤乡老賔兴即月书季攷之行奔走御侮疏附先后夫岂其才之不用而赳赳武夫公侯干城无非兎罝好徳之人虎贲趣马左右擕仆夫岂其才之不任而淠彼泾舟烝徒楫之亦无非奉璋峩峩之士其徳度足以收世望其风流足以成习俗其器识足以达事几此古者未尝有才徳之分也自尾生之行一弃而德为无用自跅之诏一下而才为有济弄车织薄不齿乡井黥卒亡命闯伺山泽非不足与集事也然叛者九起不顾盟血之未干奉命絶域唇辨如流宣威沙漠开拓土宇非不足与谋功也然本根蠧耗索然元气之已秋于是君子始有才徳之辨曰徳如大圭不割也才如利刄不缺也曰德胜才谓之君子也曰若才胜徳谓之小人也呜唿谨重寛厚者固足寿国脉而敏锐奋发者亦岂不能办事哉全徳粹行固足以服人心而一艺一能亦岂为弃物哉惟随宜而器使之各谨视其所用而已葢鸾舆在前属车在后清道而后行则非称徳之骥不足以驾君之车及用之战陈施之驰逐则非骏足疾駈超轶而絶尘者不足以获多而取胜然则曰贤与能亦不容偏废也愚独惜教养之制不明刚柔缓急不能无偏而世之所谓才者往往沦于顽钝无耻之流此才之所以不如徳也欤世更五季人物彫陋天生圣明陶冶一世治狱必用士人固也宰相必用读书而左右前后无非儒学之选典郡必用儒臣将阃必择无过固也而堂后官亦必参之以士人之任是虽斩艾蓬蒿削平僭伪之初使愚使贪使智使勇固不能免而天下既定非镇重老成之人不用也呜唿其为天下虑后世虑也逺矣是故乱世用材治世用行太宗有意于用徳也夫惟以徳为可重故李沆以风范端凝相韩丕以冲澹自处进用士安而不用张洎者以洎有文学而士安有徳行也用敏中而复用张咏者以敏中大耐而咏素有徳望也太宗之用舍如此风俗其有不厚乎才干则不乏徳行则罕见此真宗有意于尚徳也夫惟以徳为可敬王旦以深沉有徳相李谘以苦学奉亲用宁取文行之赵安仁而不取盛元宁用他人辅仲舒而不用致尧真宗之去取如此人才其有不盛乎贻厥孙谋以燕翼子丰芑之仁数世用之吾观徂徕之颂也潞公重望弼亮数世小范老子纯乎王道以率履予衍以谨厚予殊比弼以夔契比琦以周勃凡见于一颂者皆君子人也又观古灵之藁也司马名相首擢第一孙觉纯仁可列侍从以可备风宪举明道以可属危难举王存以张子厚为学行修明以吴育为端良吴恕为器识凡见于一藁者亦皆君子人也吁有由也虽然用舍人材在人主权衡人才在大臣昔李文靖当国冦公屡以丁公荐而文靖则曰才则才矣使在人上不可也王文正品藻人物杨文公亦以丁谓告而文正则曰才则才矣使独当权不可也惟二公之所取者不在于区区之小才则自真宗而后多得重厚名流者亦大臣擢用之公也陈升之才智才也安石曰是可用也司马公曰是不能临大节也吕惠卿之明辨才也安石曰是可用也司马公曰是用心不端也惟安石之所用者惟取其才智明辨之人则自熙丰以来大抵皆少年新进轻躁浮薄之流皆安石之咎也呜唿安得李王司马二三君子与之评品人物哉士风谀佞成风汉道不西清虚相习晋其东矣噫岂惟汉晋然哉虽唐虞三代而有此未有不败者也国朝立三纲以为纲张四维以为维护风俗如护元气重名节如重鬼神何厚耶好事尽输纯与直谩劳颊舌涌如泉此太宗戒欺诞之诗也士夫其不为诚实乎臣守但当守公法驰骛茍进何可取此真宗疾奔竞之诗也士夫其不为恬退乎李昉子弟并从罢黜惩攘夺也温叟子孙特加甄録戒贪墨也士夫其不为推逊清㢘乎呜唿有君如此其忍负之此国朝所以人人有士君子之行胡宿白首不忍欺君详议不敢得也冦公初进不可欺君科第不足计也不预宴集馆阁盛徳晏公曰非不宴游直以贫故无饰辞也私入市肆宫僚失徳宗道曰饮酒常情欺君大罪无妄语也噫匹夫至愚尚知以诚况诸君子乎其诚实之风着矣年方强仕请解机务急流勇退人也年未知命表求挂冠知止求退人也父任执政不就廷试非韩维之安于静退乎他日之迁监学正以旌擢之礼部第一不肯自陈非范景仁之恬于进取乎他日之除袐阁正以劝激之噫虞非其招犹不屑往况诸君子乎其恬退之风盛矣张公咏之试大名也将以张公首荐而公推张覃为第一蔡公齐之试莱州也将以蔡公首荐而公推史方为第一毕文简之除相可喜也曰臣以驽朽请荐相才杜祁公之去相甚郁也曰某以非材久妨贤路呜唿攫金逐鹿者闻此宁不有愧心乎其推逊何如哉有官鼎鼐无地楼台莱公之俭徳也是诗也肯移为他人诵耶马谙旧路龟放长江赵公之清徳也肯私为外人赞耶归自南海不载一物何㢘耶归自西蜀仅有数卷何薄耶呜唿囊帛匮金者知此宁不汗颜乎其清廉何如哉是虽诸贤律身之严亦祖宗激劝之微权也虽然授以翰林力辞不已授以馆职固辞不就温公荆公之推逊一也然议者以温公为是而荆公为非议法不合请归西洛用法未便投老钟山温公荆公之恬退一也然议者以温公为得而荆公为失温公之不事生产荆公之不自奉养均之为清㢘也议者亦以温公为真清而荆公为诈清何耶大抵重厚之士其处已也以诚好名之士其处已也不以诚温公重厚之士而荆公特好名之士也是则三者习尚又闗于诚不诚之间未可以笑貌声音求之矣不然温公平生以诚尝语之刘安世而安石诈人我仁宗已心薄之君子于此可以觇二公之终身也噫相在尔室不愧屋漏中庸之学君子不可不书诸绅幸学古者以学为维持风教之地故视学为常典后世以学为粉饰太平之具故视学为旷仪嗟夫学者化民成俗之本不可一日不明于天下也是以三代盛时取士论政莫不在是卜禘而后视学所以游其志也未见其轻于禘也士不变而视学所以重其教也未见其嫌渎也春入学秋颁学一嵗而再学未见其繁且数也以谓不如是则无以维三纲五常之具示作人重道之心为礼乐教化之本此所以视为常典欤后世以先王化民之地而指为美观之文平日常行之事而视为创举之礼汉明临雍拜老此先王大合乐之举而史笔纪之以为美谈唐太宗数幸释菜此先王春入学之常唐人嗟异以为伟观呜唿明帝太宗当文治彫落之余士类湮郁之后一旦举行骇人耳目爼豆生辉冠带増气此所以视为旷仪欤尝谓王者以一身膺天地社稷之託礼乐纲常之任其不可轻之地有三曰天地曰宗庙曰学校夫以万机之繁未必皆其身与惟天地之祀宗庙之祠与夫学校之幸非万乗亲幸未见其所以致敬之意是故吉蠲大报于天地之郊灌鬯荐献于宗庙之享承师问道于亲临学校之幸此无他天地万物之始宗庙国家之本而学校教化之基国之大务未有舍此而先者韩退之谓天下通祀惟社稷与夫子社稷坛祭不若夫子用王者事嗟夫夫子岂止与社稷争雄长而已哉国家以礼义淑人心人文化天下方太祖肇造之初蓬孛未豁也我太祖元年正月幸监二月又幸至四年四月又幸故其賛先圣曰尼父挺生河海标异祖述尧舜有徳无位是举也其视武王克商封先圣之后者同一意也髙宗中兴之始国步甚艰也我髙宗亲谒圣祠师道日隆命讲周易经学有光故其赞先圣曰维时载雍戢此武功肃昭盛仪海宇聿崇是举也其视光武兴汉先建太学比日临享者同意也夫当太祖之初兴髙宗之再造庶事草创未暇他举一则曰幸学二则曰幸学饰礼容奉笾豆周旋进退兴降俯伏汲汲然为尊师重道之举此固百世而下闻风兴起者祖宗躬行之于前子孙润色之于后此道术所以显行教化所以兴隆也是故列圣相承盛礼日举自太祖而后则端拱幸国学而玩易之泰卦淳化又幸讲书之尧典此太宗举行之典也景德二年幸国子而览书库明年又谒先圣以展拜此真宗举行之典也自髙宗而后则淳熙之礼行释奠吾道有光义阐中庸圣学髙明此孝宗亲幸之礼也嘉泰之诏命司成䌷绎周官束帛戋戋宠及青衿此宁宗亲幸之礼也贻厥孙谋以燕翼子祖宗之为谋逺矣虽然祖宗之所以屡行幸礼者岂以是为汉唐美观之文哉吾观吕大防曰古者天子视学葢常事也徳意在焉小惠何足道呜唿大防之言其欲祖宗常行是礼之意深矣欲观国家之美意当求诸辟雍之章学政有学教有学政诗书薰染礼乐和平鼓舞于鸢飞之下者教也检柅私心防闲非习折旋于蚁封之地者政也教者所以长养之政者所以规正之政寓于教而无偏废之失而圣人之责塞矣然政教果自行乎葢天下之尊有三覆载我者天地也鞠育我者父母也而导迪作成者虽天地父母亦无所用其力故有师教之义焉听礼义之诲如临深渊视规矩之严如畏简书目擩耳染无非教也手举足履无非政也而师儒之功为大尚论古今政教之善安得不归于教者之责哉且成周盛时人人君子长育如陵润泽如沚既教以射御又教以诗书既习以讽诵又习以羽籥而教之之意详矣然挞以记之而侯明之德不可无否则威之而承之庸之不可废于禁制防遏之法有隐然训迪诱谕之意呜唿尽之矣不知成周之政教所以施之成均用之乡党而无一人之不被者伊谁之功葢尝考之成均学政专待国子政也而乐音导迪使人有易直子谅之心非教乎而政教之施非大司乐之责而谁责乡党禁令専待秀民政也而属于掌教无非示道艺之美非教乎而政教之行非地官之责而谁责噫有政教以淑其心有师儒以任其责则学校为扶天理立人极之地欤国家自庆歴以来建立学校元丰宏之南渡新之其知学校为扶持世教之本葢不可一日忽然观安定胡先生之在湖学也谈经学以明理义而学之教为甚详补正録以明规矩而学之政亦不废体用之学封植人材榱桷之诗脍炙人口孰不曰政教并举之善君子观钱藻范纯仁刘彞之流讲明经学议论治道皆知有政教之学者无非胡先生之功也今以经义词章课士固非古者乐正之教以学令学规待士固非古者大胥之政因仍旧习其来尚矣然文已中程而选考不预则不听选已书籍而程试不预则不许试此兼考行艺之意又出于经义词章之外诸生外有显过亦许纠治舍选有犯重罚亦必举行此申明规矩之意又出于学舍学规之外亦何慊于政教乎然愚所以不满者意葢有在也葢今之司成所掌者学教正乐正之遗意今之正録所纠者规罚亦大胥小胥之旧然师儒之于生徒适然而值如浮萍之不相闗博士月一诣斋教导之意第为具文而教安在哉士之视规矩指为不切如屋壁之陈迹间有毅然不恤衆议以师道自任而群谤猬兴而反退缩矣而政安在哉此愚不咎政教之制不如古而咎师儒之不如古之得伸其志也虽然豪杰之士虽无文王犹兴待文王而兴者凡民也忠信仁义是为天爵则教在我也清议所临严于简书则政在我也士以纲常自任以言行自守表仪不足而后诲训形焉诲训不足而后绳墨及焉宁不有腼面目将何自立于俯仰间哉抱琴而歌鼓箧而游采芹藻于泮水之间咏道德于桥门之下此士君子自修之学也敢不以是而自勉绘功臣昭勲崇德阁记朝散大夫守太常少卿麋朝请郎太常丞兼权尚左郎官留朝奉郎太常博士林宣教郎太常寺主簿许宣教郎行太社令程宣教郎行籍田令余臣等恭惟皇帝陛下躬上圣之资诞膺骏命嗣守鸿圗尊贤尚功厉志求治固已缉熙十三朝之令绪培植亿万载之丕基矣属时社稷尊安海宇清晏慨艰难之积累思左右之勤劳永惟宁考在御尝有崇显配享勲臣之㫖经始未成乃寳庆元年八月申命奉常阐基建阁自赵韩王而下二十有三人悉登绘而表异之亲洒宸翰宠以隆名曰昭勲崇德之阁云章炳耀下饰万物臣等整襟肃容端拜耸观切谓群公先正遭遇圣时济业于平定之初图义于惟机之日次策于危疑之顷扶景运而致中兴辅潜德而定大计曰文曰武咸有丕绩可谓协明良之㑹矣貂缨俨饰烝徒祫侑可谓极始终之荣矣至若视功载于奕叶崇杰阁于颂台具昭盛典以示永藏斯千古之旷仪一人之厚钖也陛下钦承先志䆳宇聿新扁揭昭回辉映层汉猗欤汉之麒麟唐之凌烟其旧义无所取意以名之于恩重事殊岂惟元勲故老精爽飞动潜孚于肹蠁之中而嗣臣志士修名砥节亦莫不思奋于激劝之下龙吟虎啸事业益闳干清坤夷邦家永辑其自今日始臣等猥以谫薄钦厥攸司幸际明时目击盛举䖍奉奎翰刻之翠珉敢稽首拜手恭书于下用对扬丕显休命谨记元祐初我哲宗嗣服之始也首行郑公配享之法隆兴初我孝宗即政之初也首从岳侯祠宇之典夫当人君临御之元国家之利害民生之休戚岂无一二急务所当讲明者而祖宗拳拳于报功之典者葢人心观瞻莫新于初政士气激昂莫切于初政衡茅之下垂名自奋者有人缙绅之列以身任责者有人是时也茍无褒崇劝勉之意孰肯以功名自见哉此祖宗之宠表臣节特行于初政之时也此今日之绘画盛仪正得祖宗之意也且人臣之所谓大勲者非曰尺寸之㣲劳也丝粟之小材也或开国于斩艾蓬蒿之秋或保治于重熙累洽之日或翊日月于人心危疑之顷或作霖雨于旧学登庸之后他如仗天威伸皇灵以驱驰于介胄间者皆国家所倚赖岂车服爵禄所能报其万一哉是必杰栋峥嵘耸人瞻视丽笔黼藻示世典刑上以发九泉忠义之馨下以感一世豪杰之念则报功之责塞矣夫圗绘之典汉唐非不讲也甘露之麒麟永平之云台贞观之凌烟侈然于史牒之间亦一代之伟观然宠其创守者未必及其中兴念其征伐者未必思其规诲此君子惜其有遗也又孰若今日前后之辉映哉今日仰绍燕谋慨念鸿勲乃命奉常有翚其宇衣冠冕服之仪洋洋如在也功勲庸多之美凛凛不忘也自赵中令而下二十三人见其形而思其人因其人而慨其功呜唿盛矣哉然先正之功何如哉方艺祖之开国也以仁兴武与壶浆百姓请命于上天削百年之根据合诸国之𤓰分西顾而诛李筠南盼而戮重进平蜀而孟昶俘踰越而刘鋹缚浮梁东渡天下为家蓬孛轩豁悉主悉臣当是之时非赵薛沈吕诸公之功而谁功至列圣之承休也兴国之下太原景德之征澶渊嘉祐之太平元祐之革弊节纪纲于治安之余修礼文于藩饰之后结人心植国本凛凛不能一日安以为泰山四维之地当是之时非张冦王吕文富司马诸公之功而谁功治平嗣服正人心易惑之际唿吸之间有雷有风有存有亡大臣亲扶日毂晏然如山神闲气定垂绅搢笏使中外餔啜嬉游而无窃义之警天地亮其心鬼神鉴其诚则定策如韩如曽亦难矣隆兴潜邸正圣心培养之机歴试之始方知诸难潜飞之日正思施普大臣者朝规夕诲言箴行铭干进刚徳䝉养圣功异日登进揆席葢念旧学之勲社稷享其福生灵䝉其恩则旧学如史文惠亦难矣不特此耳方僣伪之未平九县飈回三精雾塞赵薛賛谋画策固有功矣而曹潘仰仗威灵纠率义旅亦创业之竒勋也方敌国之肆侮鼎社陆沈神人共愤赵张居中运策固有功矣而韩刘虎视江上洗涤腥羶亦中兴之伟绩也夫此数公者先朝褒崇之典钖之爵秩禄之子孙曰未也勤之鼎彞铭之竹帛曰未也而又清庙有像大烝有享而犹未也迨于今日矢棘壮观伟仪精神侈其典也奎画陆离鸿名赫奕荣其举也尽祖宗所未尽之礼报先正所难报之功其所以激劝后来使人有悠长之思又何如哉抑又论之周礼司勲一职自王功国功而次其等有六祭之大烝铭之太常均之为报典也而所谓王功国功特冠于诸功之上抑何也葢有功于民者不若有功于君有劳于事者不若有劳于国此正周公之辅相成王甘盘之旧学商宗也然则司勲乌可不首举哉不然麒麟之绘如丙魏之辅佐充国之征伐皆焕然于其列独霍氏之名首冠诸公者葢拥昭立宣对越无愧其功尤伟也凌烟之像如李靖之善战魏徴之能谏亦灿然于丹青之下而房杜二公特列其上者亦秦府旧臣启沃日久其功尤卓也此愚于定䇿旧学之勲故表而出之任旧臣贻厥孙谋以燕翼子此前人储材之意也不愆不忘率由旧章此后人仍旧之意也夫人材之在天下其养也非一日其用也亦非一日何者木之蔽云调惜拱把是必养于卵翼之时用于登进之始礼乐㢘耻以维之寛大乐易以待之如护元气如爱重寳以为不如是则无以流久长之仁备缓急之用也是故髙帝末年重念安刘之计特拳拳于勲旧之绛侯武帝以遗诏而任霍光正以为拥昭立宣之地其储材之意深矣龟惟千年可决大疑是必以老成为柱石以重厚为腹心不为新进之所移不为异说之所揺如待上賔如对严师以为不如是则无以任付託之寄慰在天之灵也是故文帝之用将相莫非旧臣是虽洛阳年少纷纷之请曽不为之转移太宗之用房杜秦府旧人从游日久不啻若僚友然其任旧之礼至矣甚矣旧臣有闗于天下之治也其閲世也久其歴事也熟则智老识逺有蓍龟之见其受恩也深其感徳也厚则与国终始有嵗寒之操议论重厚无少年之纷更也忠槩真纯无流俗之锲薄也可以託六尺之孤可以服群心之望可以决大事之危疑可以翊社稷之灵长此旧臣之所以可仗也如此故天之祚人国家也使二三元老左扶右持森然斗杓之横汉寿考康宁福禄未艾屹然华岳之不揺否则参辰不合典刑汩没晚辈后进纷更百出则国之为国也危矣昔曽子有言孝可能也其不改父之臣为难能也诚哉是言矣愚尝拜观国朝委任之意我艺祖之开基也柴周三相保全宠礼心腹相孚边幅尽略此与成汤之相伊尹武王之待箕子葢同一意夫以异代之旧臣且用之而不疑则我艺祖之丰芑诒后者子孙其忍忘之哉太宗承之沈薛并任不废旧职中令三入追念故绩张齐贤之相以辅汝为相之言而相之也卢多逊之相以儒者宰相之言而相之也我太宗之所任者非艺祖之遗后欤真宗嗣位仰法太宗齐贤之复入也凡二年䝉正之复入也凡三年吕端之即居相位也亦一年此真宗之任旧臣然也仁宗之继真庙也登庸元老布置揆席景祐之相李迪即天禧之相也天圣之相王钦若亦天禧之相也如张如王前朝参枢追念不忘相继秉轴英宗之继仁庙也治平初元庙堂权重受遗辅政无愧古人韩公亲扶日毂晏然太山人心无警重厚如勃曽公谨畏周密内外无隙有始有卒可方安世吾观列圣相承委任勲旧无新进以挠国政无谗言以间故老堂堂相位尊严谨重以持守家法为本以维持治体为尚百余年间天下享安靖和平之福皆元老故臣相与扶持辅赞之功此固前人储数世之仁抑亦后之子孙爱惜保护之至此也熙宁大臣徳不胜才大言阔论惊骇人听韩公元勲一去不留富公大臣相继去位而前朝之耆旧一网尽去所与共事者非新进之惠卿则少年之曽布浮躁轻薄自相倾轧元丰末年方用正人慨然有革去熙宁之意惜乎有志不及就也中更元祐嗣守先志退二大奸曽不踰时潞公硕徳首䝉师礼司马吕公相继召用吕大防继之范纯仁又继之刘挚苏颂又继之之数君子皆端人也皆先朝之徳望也环列左右风采顿异呜唿累朝之所相者皆故臣之重厚故天下享持守安静之治熙宁大臣之所用者尽少年之轻躁而国家纷纷之弊未已也呜唿可不鉴哉古今源流至论前集卷八古今源流至论前集卷九钦定四库全书古今源流至论前集卷九宋林駉撰録贤裔尝观汉人之表列侯也先叙爵邑后叙子孙则知汉人象贤之意又观唐人之表宰相也先列职名后列谱系则知唐人世禄之典嗟夫乔木旧望见者兴念甘棠遗爱去之见思则席勲业之旧着阀阅之英者可无悠长之念哉然尝论之为国家宣力者固可重为生民立极者尤可敬为当时立勲者固可嘉为后世开太平者尤可尚此有国家者不可一日不续吾道之脉也何者以诚敬为入门以践履为实地者此道也以正心格物为本原以治国平天下为功用者此道也风雨有晦㝠而此道无变迁世变有污隆而此道无转移周公之迹陈矣鲁之子孙崇尚文学虽列国纷纭而不变孔子之笔絶矣后世见礼不观诸他而观之子思然则续其统振其绪上之人安得不任其责哉故周公之后与姬室相为无穷而夫子之裔歴汉唐犹一日信矣夫不可一日不续吾道之脉也我国家崇尚文治维持道统念故家之余泽起遗笏之旧爱上以接先贤之正传下以发潜徳之幽光故刘温叟以清节着名太宗特録其子所以示天下之名节司马公以诚实立身哲宗特召子康所以表名臣之行业此象贤之意固隆矣至若道学宗𣲖后代山斗濂溪先生导其源伊洛横渠浚其流杨游胡马诸君子助其澜自元祐至今日其间或兴或废不知其几而人心天理不泯于頽靡之中国脉元气终有赖于维持之力道学固无负于国家而国家亦无负于道学也自今观之绍圣末年唱为党祸名儒故老海隅岭表而吾道之𣲖絶矣我髙宗雨露洗濯善类萌蘖龟山大儒灵光独立胡氏父子相继擢用而伊洛之传始振此髙宗録贤之功也秦氏当国忘雠忍耻高视阔步讪笑大儒而吾道之脉微矣我孝宗天涵地育诸儒生气屈致文公讲道翠幄其他苗裔收拾殆尽而伊洛之传复振此孝宗録贤之功也权臣用事倡为伪学排逐正人响息影灭而吾道之灰冷矣我宁宗改絃昜辙推明理学节惠有谥读书有人闽中江右家传人诵而伊洛之传至今源源光盛此宁宗録贤之功也呜唿虽无老成人尚有典刑在祖宗固已尊显矣丰水有芑武王岂不仕今日能无加培植欤主上初政未遑他务伊川道学之宗既录其后朱张道学之𣲖复显其裔即此一意人心兴起使天下知格物致知之学非迂阔道德性命之书非髙逺其所以立天地心继前圣学也不浅又不但为泉壌之辉也虽然司马公一相主盟吾道而伊洛之正学始明赵忠简求去正人势孤而伊洛之门人复散此愚又不能不拳拳于君相相与扶持之功云定策大臣召公之託闻顾命汉相之谋应大横此非韩魏公之制乎子孟之承先帝召公之保三朝此非曽鲁公之制乎甚矣大臣勲业莫重于定策也夫外慑强敌内伸国威献凯奏勲以纾神人之共愤者勇略之臣也出入禁闼陪奉丹陛朝夕雍容格君心于无过之地者侍从之臣也正色立朝奋身抗议凛凛风采以破奸雄之胆者谏诤之臣也然乗鴈双凫无闗多寡毛髪丝粟仅效㣲劳其于天下之大计社稷之重寄彼葢未之知也方国论汹汹之秋人心危疑事势仓卒唿吸之间有雷有风进退之间有存有亡斯时也曰勇略曰侍从曰谏诤举不能以容其力此非大臣之责而谁责陈祖宗之训于新嗣之初启金縢之书于流言之日不动声色措国泰山天地鉴其诚宗庙谅其心天下蒙其福此伊周事业铿锵于千百载之下者其惟定策之功欤不然吴起齐之名将也东征西讨勲塞一时盛矣然当国疑主少之初扶持社稷遂不若田文之功陈平汉之谋臣也诛秦慼项葢出汉庭之右盛矣然当代邸奉立之时亲握天子玺又不及周绛侯之勲呜唿尚论大臣之大节不观诸国势危贰之秋则伊周之事业泯矣天开有宋伟人间生社稷元勲鼎彞弗泯是故开国勲旧宏济艰难葢以天下为己任金匮之藏首禆国论慈闱之训仰决圣谟其弼亮之美可以对越乎穹壌三朝元老乃心王室躬蹈不测之深渊伏奏恳切首唱大义扶翊日月使中外之人餔啜嬉游而无惊视窃语之警定策亚傅责重节坚可以託六尺之孤谨畏周密内外无间言有始有卒可方安世其感动人主者实先孚于衆论此二三君子身佩安危忠扶宗社神闲气定垂绅搢笏而定国祚于泰山四维之地丰功茂绩载在盟府呜唿盛矣哉然又论之定一时之大策固难正异日之君心尤难方国本未定事势殆矣而能谈笑庙堂亲决大议此固有赖弼亮之休至国本已定事势安矣而君心方善而未固君徳方进而未纯其可无辅赞弥纶之力欤是周召访洛之时作书诵诗警戒日闻而成王终为令主平勃于钱谷之间浃背莫对文帝之治几疵焉此大臣拳拳不能自已之忠尤当见于异日也噫吕端本真宗之顾命大臣奏事雍容未尝喜惧以辅咸平之治者端之力居多韩公乃神宗之定策元老新法之疏恳切再三犹能寛一分之赐者韩公之功欤书曰罔俾阿衡专美有商愚深望于今之大臣功臣配享予享先王尔祖与之此侑食之始制也有功太常祭于大烝此侑食之定制也嗟夫甘棠微木见者兴咏故笏细物中心恻然况览竹帛之旧蹟观鼎彞之遗铭其可无慨慕逺想之典欤此商周所以拳拳于清庙之享者见仁之至义之尽也商周逺矣其待臣之礼吾憾焉晋文公间闗在外十有九年之推从亡日久葢同甘苦共患难者比其反国乃不及禄韩淮隂诛秦蹙项葢汉庭之第一功盟血未干狗烹弓藏终不能老死牖下此固锲薄少恩之人固不足与语君臣始终之义若夫汉之霍子孟唐之魏郑公此千载鱼水之㑹然能荣其身于前而不能全其名于后能俾厚秩于一时而不能播幽馨于异日此君子深为之浩叹方子孟未央之奏亲握天子玺以授宣帝受遗託孤无负先朝葢三代而下所未有麟阁峥嵘遗像凛然位次第一氏而不名若无负于子孟矣然霍氏之肉未寒而赤族之诛己及使光之元勲茂绩不再传而尽泯何刻哉观此则汉人祭功臣于庭之制特具文耳方魏公立朝之日引入卧内好同心腹谏行言听措世太平亦三代而下所未有丰碑嵯峨大书深刻铺陈功蹟若有光焉亦无负于郑公矣然萋斐之言一入而仆碑之悔遽形使鑑逝之后反于墟墓有谴焉何薄哉观此则唐人享功臣于禘祫之日特虚设耳噫论汉之君臣不若宣帝子孟之相得论唐之君臣不若太宗魏公之始终不替犹不能得事死如事生之礼况其余乎我国朝以忠孝为家法以礼义为国维元勲硕徳既保全于土龙既祷之余缛仪盛典复追报于乔木见思之日然侑食之典庸可轻乎哉议集缙绅惬公论也册告宗庙无愧辞也愚尝拜观盛朝歴数旧勲凡侑于清庙祭于大烝当时无异论后世无私说至今言之犹使人有起敬起爱之意我艺祖之开国也中令元勲宏济艰难侍中重望削平僣伪是用侑享于艺祖我太宗之继统也辅新政于太平之初则有居正扬天灵于混一之日则有潘石是用侑享于太宗其在真宗时也文靖文正凝逺深沉李公威名天下知之其在仁宗时也沂公大节险夷一致申公持权见逺谋伟在英庙则琦有竒骨重厚如勃曽公辅政可方安世在神庙则郑公秉心端方直亮歴事四世计安宗社葢不特国初以来之礼也高宗中兴是时也吕赵韩张俱有名绩淳熙廷议侑食宜称孝光授受是时也文惠忠亮培养圣徳葛公为揆效忠访洛其报称之公取予之当葢质诸鬼神而无疑闗诸百世而无憾者若神宗侍侑之人或行或罢纷纷不一君子不能无议也鲜于侁曰宜以富郑公也曽布曰宜以王安石也然王安石之变更家法终不若富弼之计安宗社曽布之曲持私说终不若鲜于侁之允惬衆论人心之公议千载终不泯也是故安石之享能倡于曽布而不能不罢于赵鼎曽布之议能行于绍圣而不能不沮于建炎君子幸其宗主公议有人矣虽然太室之礼腆矣侑食之人常矣然追崇一意而有出于大烝之外杰阁像形颂䑓镌碑遗风旧蹟凛乎如存丰功茂绩昭然不磨此愚三咏三叹于今日荐贤干兴初年仁宗即位之始也而王曽首荐吕夷简之相熙宁九年哲宗即位之元也而陈㐮首荐司马光之用夫人主临御之初兴起事功寤寐人材毛发丝粟寸能不遗为人臣者不念公家榱桷之用徒为私门桃李之计宁不负初政侧席之意哉然尝论之人臣以报国为念则所荐无非公人臣以植恩为念则所荐无非私夫亲固可疑也茍有材之可举则不以亲而疑雠可嫌也茍有徳之可擢则不以雠而嫌吾以公而荐贤而谢恩私门则无也吾以贤而后荐而以求后举则无也此无他人臣以报国为念而他不暇顾矣夫茍公道不行于上而公论不明于下则短牍朝驰长牋暮进其举曰覔亲故交求彼此相荐其举曰互绸缪託契夙有恩惠其举曰私白昼大都与奸为市其举曰鬻此无他人臣以植恩为念而国不暇恤矣吾观国朝知人之明荐人之公为大臣者惟知荐贤报国为事为士夫者惟知行已律身为常上以公取下以公进葢不特如王曽陈㐮所荐也噫盛矣曹彬一代名将也教子登坛韬略世授卒以二子荐之吕蒙正一代贤相也衣钵相传勲业无愧卒以犹子夷简荐之是不以亲为疑也废后之事范仲淹尝攻吕夷简而夷简复荐仲淹灯笼锦之事唐介尝劾文彦愽而彦愽复荐唐介是不以雠为疑也李文正之用贤以为大臣之职业而不市私恩王文正之㧞贤未尝显㧞一人而恐恩自已出葢不敢树恩私门也吕文靖之荐包孝肃以其同巷而不求见司马公之荐刘元城取其无书抵政府葢不待有求后举也论荐若此其视祁奚之于午解狐之于荆伯抑娄师徳之于狄仁杰亦何愧哉不然李师钖乃王德用之甥而荐者凡三十余人陈琪乃龎籍之壻而荐者至二十四人徒以权贵之故而荐也夫何取王安国本荆公之亲弟也至託公以力荐之吕惠卿本荆公之同已也至犯衆怒以力荐之徒以亲故之私而荐也夫何取嗟夫吕文穆谓我为相无能但有一能善用人唐质肃言吾辅政何功惟荐二台官无愧耳前辈之荐贤报国以此为称职之贤彼循权贵私亲故者不亦恧乎虽然荐贤者固无负国家而被荐者亦不曽负举主范仲淹之于晏殊葢有知己之恩也称寿一疏闻者缩颈而毎以不称为羞若此者可以受所荐荆公之于文潞公亦有知己之恩也新法一奏识者称快而反以异已为嫌若此者适以负所荐不然缪举同坐之令不愧国家宁不愧所知乎昔前辈有诗曰先收先生作栋梁其次收拾桷与榱愚敢诵此于初政急贤之世以为二三大臣勉举廉虞朝设教曰简而廉周典计吏曰弊以廉夫廉者百行之本也以此律身以此正家以此化风俗此士夫职分之常而非卓絶之行尚何待教之弊之而后为哉大抵回天下之势者在机而不在力淑天下之心者在上而不在下葢千驷弗视万钟何加足以厉天下之风俗者固有之矣醉醲饱鲜倾囷倒廪者岂尽无也四知自惧一物不载足以激天下之节义者固有之矣乞墦取媚登垄罔利者岂尽无也是必新采芑之田兴孤竹之节者而后可以美士心严媢贿之诛儆殉货之刑而后可以回士心却羡余之贡推金钱之赐而后可以服士心不然则士心转移不以宫室之美妻妾之奉而为之则以人生之萍梗世运之污隆而为之可不畏哉尝怪文帝之举㢘而万家之县无有应令武帝之举㢘而阖郡之广不荐一人是何㢘吏之艰耶葢簠簋不饬既不如贾谊廉耻四维之劝而犬马嬉游至使魏其武安穷力而肆为之则县不应而郡不荐也亦宜矣国家以节俭化天下以廉耻劝风俗即此一意已见于艺祖立国之初则人人稷契家家夷齐有不烦人言者且平蜀东归惟有图书沈伦之清节可贵也于是有枢宻之命身平江南惟载图籍曹彬之廉洁可尚也于是有玉音之叹惟其得劝廉之道则廉吏其不勉乎符彦卿之羡余未昜革也而必出粟以愧其心王晋卿之贪黩未昜化也而必还锦以愧其心惟其得律贪之道则贪吏其不愧乎是故有官鼎鼐无地楼台何简薄也田园贫相惟富诗书何冲淡也身为中丞不受遗钱无贪心也身判棘寺不受赐钱无利心也嗟夫食前方丈侍妾数百为卿相者谁独无是心哉而今也不贪不黩无愧于心其表厉之功多矣守杭之日愧市白集非矫俗也入蜀之时龟鹤自随非强清也出判端城不持一砚有善政也出帅南海不载一物有清节也嗟夫囊锦柜金笑与秩终为守令者谁独无是心哉而今也以昜虐难欺而自畏其劝勉之道至矣尝谓天下之廉吏有三曰自然之廉曰矫激之廉曰勉强之廉胡质之清惟恐人知自然之廉也时苗为令去官留犊矫激之廉也杨湛贪鄙闻薛宣之名而改节勉强之廉也噫矫激之廉君子不取自然之廉不可多得欲使天下之吏皆自勉于廉节葢必有虞之九徳周之六计以起其愧耻之心庶无歉于先正之髙风昔者隆兴初年玉音有曰收召贤士可擢廉洁以律贪鄙夫以我朝嗣服之初必拳拳于举廉之令者葢新天下之习俗一乗其机则有顽廉懦立之风一失其机则有噬脐不及事之悔今日新政首举廉吏其感动人心多矣细书一颁闻者兴起精白一意以承休德咏布衾之铭歌无宅之诗愚何幸亲见之财计利权宜合不宜分利源宜公不宜私此国朝建置三司之美意也夫敛散及时出纳由已此利权也若十羊九牧徒费事功则彼此不通矣视人犹已损上益下此利源也若丘夷渊实不知本末则上下俱困矣之二事者国朝讲之也审矣夫夏官之胄案秋官之磨勘衙司冬官之修造河渠自唐五代以来而他官皆所不与我国朝悉属三司故造作军器属之胄案土木之工属之修造河防之设属之河渠国家财用之出莫大于三者而三司皆得总焉外之诸道转运内之私帑储蓄自唐五代以来而地官未必尽焉我国朝悉归三司故漕臣督集财赋必由三司劝沮内库取索金帛必经三司出纳国家财用之入无要于此三者三司皆得统焉故曰利权宜合不宜分者此也自昔计臣未有不兴利而富国者敛民房钱阉宦曰可而三司尧臣曰不可夫不以困民为念则国用宜乏今主计三年而偿前后所贷内库钱至数百万而财用沛然有余也河北榷盐廷臣曰可而三司张方平曰不可夫不以规利为重则国计难办今再任未朞而京师有五年之蓄而公帑愈厚也自昔计臣未有不重租而榷民者景徳茶商所条三等使王涯处此未必不喜上等也三司宋太初取其公私之俱便而不取其榷利之太深异时公用足而民富者非公其谁与之庆厯议臣欲合税名为一使杨炎处此未必不厌其多名也三司程琳寕取其名件之繁碎而不肯盐曲之併合异时不至没旧名而増新额者非公其谁赖之故曰利源宜公不宜私者此也噫利权合矣利源通矣然不重其职而口谈元理者以财谷为迂手校鈆黄者以筹算为浼其肯尽职耶是以国朝吕申公之在禁掖必先除户部蔡文忠之叅大政必先除三司使此古者冡宰理财之意也不久其任则求迁仕途者以公宇为传舍速化职任者以簿书为假途其肯究心耶是以国朝陈晋公之为三司使十有八年号真盐鐡李士衡之任筦计至二十年才智过人此古者仓库为民之意也夫如是国用安得不裕民力安得不丰哉今之任财计者有祖宗家法在荒政救荒之政尚矣言者腐听者厌然君子审先后缓急之宜则以察时变为先以保民命为急以簿书期㑹之间为寛缓不急之故权度三者则荒政之论得矣夫隂阳之在天地间腾降而相推不能无所愆伏如人之一身有血气不能无所凝滞水旱流行势必代有故古者于三年之耕则余一年之食是于三年之间虑一年之必歉也其斯谓之察时变以三十年之通而凶荒水旱民无菜色甚者不举膳不祭肺马不食粟驰道不除上下皇皇相与併力以救之惟恐一民之不有其生也其斯之谓保民命至于文务调度之日上下文具之观则皆姑置之以俟时平无事然后可议其斯之谓知所缓急先后故天下之政非一而荒政独以救言夫谓之救则其势奚以异于焚溺之类也揖逊救焚无益于焚念虑不可缓也徐行救溺无补于溺讲画不可后也昔者尝读云汉之诗葢深悲宣王之遭时适变而亦深叹宣王之能捍灾御患也切想其于兢兢业业如雷如霆之时此心隐然于流离转徙之民不啻若已推之若夫朝廷上下尽瘁戮力曽不敢须㬰宁也其曰鞠哉庶士则庶官之长勤于事也其曰疚哉冡宰则大臣之尊劳于职也其曰趣马师氏则趣马不秣而师氏弛其兵也其曰膳夫左右则膳夫彻膳而左右置而不问也而又继之曰靡人不周无不能止呜唿尽之矣是无一人不周急于民也是无一不急之物不之去也夫如是上足以销天变下足以保民生王化复行非偶然之故也若酒榷盐铁可罢于民所疾苦之时而两府之士不以告至贻汝南次公之讥税钱草粟可寛于闗中饥旱之时而羣臣之间未尝言至烦昌黎御史之奏呜唿陋矣汉唐君臣也其视周人之政逺矣祖宗勤恤民隐周行于平时无事之暇而捄灾美意不能自己于天变上闻之日且常平之法行于淳化之二年义仓之法行于干德之元年救荒之策似矣而祖宗犹未也上供者国用所自出也吾宁恤于江淮而无恤于国用军储者边备所需也吾宁恤于扬泗而无恤于边储救荒之策至矣而祖宗犹未也诸道租税悉从蠲免恐其有以困吾民劒州群盗捕逐不置虑其有以扰吾民呜唿此其仁之至义之尽欤此特上人之责耳而群公百辟其能无上体爱民之意乎其任运使也漕两浙者则发廪减直以济贫民漕梓州者则出禄米以赈饥民其秉州麾也活青州四十万人则毎自喜言之活京东百万口而人至今赖之诗曰靡人不周无不能止亦何慊于云汉之章虽然观祖宗之心于天变上闻之时不若观祖宗之心于平时无事之日赐贫妇以茶綵赐耕者以茶綵是无念而不在民也既观农刈麦又观农刈禾是无念而不在农也夫惟存于平居见于荒政闾阎疾苦上彻旒冕户庭洞达无间鳏寡此祖宗之心其尧汤之用心乎古今源流至论前集卷九古今源流至论前集卷十钦定四库全书古今源流至论前集卷十宋林駉撰恤刑淑气一动草木皆春旸谷方升万物仰照是知初政不可无恤刑之心上医调护元气流畅良农不力稂莠害禾又知初政不可无恤刑之吏夫当大化图新之初天下望泽之始穷阎蔀屋之下遐陬僻壌之所一动一植欣欣然有更生之愿况吾民乎然仁出于君心而入于人心岂自能发越而自能充满也哉推而广之而在下不可慼狭也勤而施之而在下不可废沮也爬搔其痛痒洗濯其疮痍如雨泽周流于焦涸之地如阳和宣畅于沍寒之谷则仁心仁闻浃洽弥匝而无匹夫不被其泽矣且舜于嗣位之始而申之钦哉恤刑之训孰不曰虞之恤刑者然民协于中之治则有由矣伯夷降典折民惟刑臯陶作士惟明克允此其充广好生之德也博矣成王于立政之初而发庶狱庶谨之训又孰不曰周之恤刑者然囹圄空虚之治则有由矣司冦苏公钦尔由狱君陈用辟尔惟厥中此其发达忠厚之仁也广矣或者且谓四凶之诛凛然秋霜之杀物妹邦之罚又雷霆之不及掩耳者似不免为帝王盛世之累呜唿孰知虞周深仁厚泽之意其在于此乎何者四凶不去则导其民于非善是纵姦也羣饮不执则滛斯民于非辜是滋恶也虞周之刑不施于民而施于吏正以警奉承宣布之职欤不然文帝后元元年即有决狱之问太宗贞观初年而议决罪之诛其视虞周之初意葢异世而合辙者然释之守法力持寛恕方推广帝无穷之意而晁错刑名者流已蹙其脉矣郑公仁义润泽生民方欲劝帝力行之功而德彞小人锲薄之习已截其轨矣吾观虞周忠厚之治而汉唐仅有几致之风此其刑之烦省吏之寛勐识者可以观世道之盛衰嗟夫虞周逺矣仁意间断五季苛虐民不见徳我太祖开国之初未遑他务一洗旧习而新之立折杖之法寛常刑之典法有纵故可罪也而缓其诛罪有误入可恕也则重其辟猗欤休哉此帝王初政之用心然所以充吾仁心广吾德义者又有人矣京师鞫狱改用士人州郡重辟覆以刑部上有寛明仁恕之心下有慈祥恻怛之念良法一定万代遵守是故仁宗即政四月庚子之诏一意恤刑然考之当时我仁宗不徒以恤刑之语见于诏令之空言狱有稽留无大过也而必劾其吏自今天下无滞狱矣谳有不当有常法也而不罪其吏自今天下无寃民矣故休养生息一世于祥风和气之下而使田夫野叟吟咏于山林垄亩之间孝宗嗣位三月乙卯之诏详议寛恤然参之信史我孝宗不徒以寛恤之语见于十八事之颁巧持多端者必寘于罪奉行不䖍者警以常刑故隆兴干淳之间东南之生齿繁庶吏称民安熙然有庆厯嘉祐之治是则恤刑不寛无以推仁心饬吏不严无以行仁政此祖宗拳拳于训敕之命也其亦我艺祖诒谋之善也主上新绍燕谋仁闻四达今日下诏恤刑明日下诏饬吏垂髫戴白鼓春风而沐和气然不知奉行之吏果无愧于诏㫖丁宁乎且酷暑隆冻按囚踈决法也今日秉宪节者奉法日少慢法日多不分牒于贰车则委责于丞佐按行分部而不问事情之曲折受成吏手而不知讼牒之始末其可憾一也毎嵗告终例行按察法也今之典狱讼者贤明日少酷虐日多髙下轻重而与吏为奸饥寒瘐死而簿厯不明其可憾二也有犯者固已伏辜必令妄及于无罪平民之家以为诛求之计私贩者不即疏决必令妄称兴贩于亭户富厚之室以为计嘱之媒其可憾者三也嗟夫六条有戒御制有铭汤汤乎江河之难犯昭昭乎日月之昭布士大夫其忍负之必也朝廷操信必之权台谏公耳目之寄监司任弹劾之责则朝纲以肃吏治以振民瘼以蘓将复见太平盛观书曰钦哉钦哉惟刑之恤哉圣天子已尽心矣又曰式敬尔由狱以长我王国士大夫盍自勉焉新法新作南门圣人所贬新开阡陌君子惧焉甚矣国家不可轻变法人臣不敢轻议法也愚尝拜观国史熟究新法未尝不抚卷而兴叹焉国家自建隆至嘉祐天下似有舒缓不振之势而根本所在则泰山而四维之犹之巨室焉上下和睦财用充足所少者屋宇未备器用未精臧获迟钝不及事而邻墙有时而肆侮闷闷之政诚有不快人意者是时也何郯以总览威柄之说进余靖以自览威权之说进宋绶曰览威柄绶犹郯也欧阳修曰执威权修犹靖也我仁祖深执谦徳不敢自用其为天下根本虑也至矣熙宁大臣承事势委靡之余奋起而更张之未为不切时者然事之未举者举之而已矣势之未振者振之而已矣何至弃其本根而他图哉输钱免役以便民也而寛剰之求多则民始以为不便矣青苗取息似未病民也而抑配之过扰则民始告病矣保甲固民兵之遗意也而团教之妨农责罚之太峻果古意乎淤田固重农之美意也而激水以壊民田庐果古意乎经义之法行而科举之法壊预买之法行而赋敛之法壊彦愽曰祖宗之法不必更张太过也荆公曰祖宗不足法也温公曰祖宗之法不可变也惠卿曰一年一变法也王吕之言胜而文潞司马公之言不胜而祖宗之制度变更殆尽君子于此为之不满焉程明道同学于濂溪也以不乐新法而絶韩维与荆公同受荐于潞公也以不合新法而踈郑介夫师事于荆公钱景谌素交于荆公一论新法终身相弃苏子瞻素厚于荆公刘道原雅善于荆公一议新法屏迹不容故老典刑参辰相絶平生胶漆矛盾不合而荆公所与共事者以章吕曽布为腹心张琥李定为爪牙刘孝孙张商英为鹰犬元绛陈绎为厮役惜哉夫劝人主以讲学此荆公之本心也而三不足之惑上听胡为有两口舌耶谏人主以变风俗此荆公之素愿也而首擢不孝之小人胡为自相枘凿耶祖宗出政安利元元此安石告君之言也而新法扰民冐行不顾公何忍为之屈已夷狄安逸边人此安石告君之论也而开边误国贻祸后来公又何忍行之推原其由安石所学者孔孟之书所友者直谅之士所谈者正大之言一旦弃置如许操戈入室者此皆小人从臾之罪也观福建子三字之书则知异日怨用小人之意观吾昔好交游今以国事相絶之叹则知晩年惜去君子之悔噫亦晚矣又尝论之小人嗜利而附新法固可罪君子变节而附新法尤可咎方新法之始议也朝廷尚有疑贰之意常秩之聘正国论去取之机召至阙庭昌言其便而法遂行矣至新法之行也朝廷复有悔艾之举閲道之问又国事兴废之机安石自罢之言一入而法卒不废矣及新法之尽用也三五少年略无爱惜当时故老在朝仅有曽公亮耳傥能寛之一分则民受一分之赐亮也隂助力赞无毫发遗安石环顾无所忌惮此法终为误国蠧民之具矣然则变法之祸此固安石之罪也尤小人之罪也固小人之罪也亦君子之罪也君子安得不为之浩叹吾观熙宁天子安石相误之语使安石闻之必不为也熙宁细民鬻妻卖子之怨使安石见之必不为也上欺其君下弃其民熙寕小人不得辞其咎元祐初元天意祚宋人曰父政不可改也君子曰东朝以母改子非以子改父也人曰神考不可改也君子曰天子改安石之政非改神考之政也罢保甲废市昜四患之除如救焚然君子方以元祐为嘉祐而不知绍圣又转而为熙宁矣噫元丰之变熙宁未尽变也而君子喜之何者意其必有元祐也绍圣之变元祐亦未至甚也而君子伤之何者意其必有崇观也绍述一语更倡迭和莫助两图左次右列而天下之事去矣噫谁生厉阶至今为梗往者不可谏矣不愆不忘率由旧章君子深幸其有建绍之治朝仪君臣大分也固当严于视朝而尤严于平时朝㑹盛仪也固当谨于外朝而尤谨于内庭何者平时之际其情昜狎内庭之所其分昜亵茍溺于晏安而惮于礼法不乐于检束而自便于纵肆则上下相从事于茍且之文而近习预政之弊职此之由也尝观周礼一书而知周人之法度何其谨重详密耶夫外朝之仪朝士既掌之司仪又辨之而犹未也治朝之仪司士掌之宰夫又掌之而犹未也葢内朝燕佚必有师保正救之官而阉尹妇寺又皆属于冡宰之臣行之于宫庭寝处之间达之于朝庭宣布之际同此礼也亦同此心也岂必视朝而后严外朝而后谨哉汉唐之仪非不足观然内外几天渊之隔旦暮有圣狂之分汉之制朝㑹也谒者赞导郎中侠阶百官执㦸传警御史执法举不如仪若严矣然卧枕宦者而不顾排闼踞视将军而见至不冠则又何䙝也异时倖臣嫚朝之丑权臣干政之弊是非内庭不谨而区区于外庭之文耶方唐之损益礼文也有两丞以辨其仪有典仪以赞其位赞辞则通事舍人正班序则御史台属若严矣然乐工伎术之流皆得鸣玉斜封墨敕之弊率由中出则又何䙝也异时大臣有离立之慢武夫有背阙之侮者是非平昔过轻而屑屑于视朝之顷耶国朝以礼立国朝仪尤重旧制常朝以日入合以朔大朝㑹以冬至五月朔至天圣则罢五月之朝㑹熙宁罢月朔之入合而以日视朝之制则天禧变用只日焉此朝㑹之时然也旧制有外臣之辞谢有羣臣之横行有宰臣之押班至干徳则变辞谢咸平则倦于横行而押班之制则嘉祐虽废而中丞有言迨熙宁始尽革焉此朝㑹之制然也至列圣之所遵守先正之所维持者天冠地屦凛凛难犯朝㑹䙝慢太平有诏也殿庭私礼景德有戒也趋朝后时祥符有令也则列圣之遵守此法固重矣上前之喧忿未巳则王文正以为当谴外朝之威仪稍慢则薛简肃公以为言武臣之少有失仪则王钦若力攻其失则先正之维持此礼尤谨矣然衣冠整肃之地朝廷森严之所律之以舞蹈绳之以俯伏夫谁不致其敬哉若命坐以优大臣此常时也我太祖辍之以重其威噫平日且尔况视朝之顷乎燕服以见近臣此常礼也我太祖昜之以示其敬噫内庭且尔况外朝之地乎夫惟艺祖立极之初已明此意圣子神孙共守家法昭乎太阳之照物凛乎太阿之出匣其视周之六典何愧哉卤簿古之礼文详乎后之礼文详乎曰亦古之礼文详尔然古人行之天下以为宜后世行之天下不以为安何也葢礼文之在天下用于自尊者为骄矜之失而用于事天者为盛美之事古人惟以事天为礼则制愈备而愈不弊自夫后世以侈心行之则势位之益隆而人心之益薄分守之益严而风俗之益衰登凤凰而翳华芝徒见于甘泉行幸之时乗绣象而靡雷旗第用于上林游猎之地故其车骑服御徒足以骇世耀俗而相攘相僣之患已见于天下是无惑乎后世之不如古也夫论制度之善莫如周礼文之备莫如周然舆服之必饰者非所以自奉也仗卫之必严者非所以自侈也葢用之于己者为甚昜而用之于事天者为甚备故玉路之十有再就者独见于祀天而以朝以賔者不与焉太常之十有二旒者独见于祀天而以田以戎者不与焉执戈盾而夹王车者不用于他而独用于祭祀之时服裘冕而从王车者不见于他而独用于郊祀之际此古者礼文之详天下以为宜者葢以事天盛典不容不备也秦皇承六国既灭之后谓非备其仪卫不足以震撼愚民之心自侈出警入跸之卫以九国贰车之制从车罗骑照耀辉煌前旌后旗驰骛纷纭然其礼不用于祀天而用于东游行幸之举则秦之侈靡无制者适足以启天下睥睨之心何益哉汉武惩礼文多阙之陋谓非焕其文章不足以新一代之施设备太仆属车之乗新甘泉卤簿之仪千乗万骑骇人瞻视羽葆霓旌极口赋咏然其礼不用于祀天而用于游幸求仙之举则帝之靡丽自奉者徒以济平昔好大之慾何补哉呜唿君臣亡等脱略边幅固不足以立万世经常之制然事天不足奉己过汰又非先王制礼之本意也国家承五代简陋之习制度踈略驳毋庸议自范质讨论故事而始定卤簿之图自陶谷为礼仪使而始定卤簿之制其导驾押仗之服则从开元五色之礼其执仗次第之色则从五行相生之次其乗舆则増造五辂其奉身则备用六引作于干德之四年成于开寳之三年而用于开寳之四年太祖増其仪卫仁宗焕其采章神宗哲宗更正其制作徽图寳记藏在秘府今披而视之尚犹耸然而作如望旄头之尘而听属车之音噫盛哉然尝观其制度矣天子之制鸾驾用之朝陵谒庙其四曰黄麾仗用之省方亲征大驾凡二万余人法驾省三分之一鸾驾半于法驾黄麾仗又减于鸾驾夫祖宗之严于祭祀也故大驾法驾鸾驾为甚重其数为甚备祖宗之略于自奉也故黄麾仗其制为甚疎其数为甚简呜唿其得周人祀享之礼欤是故开寳之卤簿遗逸特命讨寻固也然非事天禋祀则未必备康定之仪卫寡薄特令加备固也然非郊庙大礼则未必増玉辂大祀之礼也不敢施之斋宿毬杖玩习之物也不敢用之南郊恐其䙝也此祖宗以事天为盛举以祀礼为缛仪则仪衞之详何慊焉郊礼古今郊祀之议有二曰天地并祭之议祖宗并配之议喙喙争鸣人人异见自汉儒至我朝治平元祐诸君子之说不知几千百年于兹然议礼如讼毋恶于争执经如仇不厌其异要之制礼至圣人而定议礼至圣经而定则制度合而议论决矣夫郊祭之礼见于周典三代以来未之有改也后之议者或主以分祭之说或主以合祭之说而分合之议分矣君子但观昊天有成命之诗圣人合言郊祀天地之意则合祭之礼诚当也配享之礼肇于周易三代以来亦未之有变也后之议者或主以严父之说或主以尊祖之说而配享之议分矣君子但观思文我将之诗圣人载后稷文王配祀之意则并配之礼亦宜也盖尝考之国朝矣合祭始于干徳之元年也甲子南至行礼圜丘时从刘温叟礼图之论自是而后或太宗郊五或真宗郊五或九郊或三郊皆用是典其不合祭者惟元丰六年之一郊耳元祐于是有分合之议顾临曰合祭是范纯礼曰分祭是苏轼曰分祭非刘安世曰合祭非然当时卒从合祭之说盖祖宗成法万世不昜皆合昊天有成命之诗有不容轻昜者矣且严父配享始于干徳之元年也南郊亲祀升配宣祖时从张昭之议自是而后有配以始祖有配以祖考有三圣同侑有祖宗迭配其前后升配之礼不一矣治平于是有并配之议王珪曰请以严父盖主仁宗也吕诲曰请以尊祖盖主真宗也钱公辅曰请以祖宗盖主太祖太宗也李受传曰请以祖考盖主真宗仁宗也然当时卒从严父宗祀之说者盖明堂尊父郊以尊祖合于我将思文之诗有不容轻议者矣虽然制度不考无以合古诚敬不足无以格天夫古者其席藳秸其祭扫地其器陶匏盖尚质以章天德也我祖宗乗舆服御并从俭约毋外饰也青城帟幕务从简省毋美观也古者鬼神之享享于克诚黍稷之馨不如明徳盖修德以享天心也我祖宗屏去荤茹天子身行之则一陟一降在帝左右矣前期洗沐与百官共由之则彼此奔走对越在天矣此其小心翼翼严恭寅畏之德盖异世同符百圣一揆初未尝一毫间㫁也宜乎一德享天三灵垂贶故夜月澄爽云物晏温则元祐亲祠之日也朝献则杲日丽空登坛则台星腾彩则绍兴肇禋之日也帝鉴不逺洋洋其上微之显诚之不可揜也如此夫社稷缛仪肃将明禋具举人君所以备事神之文一徳格天百灵孚佑人君所以尽感神之实夫人非土不生非谷不食社稷之祭诚重矣是故封人设壝不屋而坛此坛壝之制严也荐必以血牲必以黝此牲牢之具洁也歌奏应钟其舞以帗则乐舞之仪为如何服尚絺冕其饰三章则服冕之用为如何春夏祈谷载芟歌之秋冬报礼良耜载咏此人君事神之文备矣然夏徳一懋而山川鬼神亦莫不宁有道曽孙一兴义兵而所过名山大川之神皆隂拱而受职焉是又感神之徳然也岂必因祭祀而始获地示之福哉噫儒者讲礼于千百载之下不明其礼文固无以定沿革之制不究其名义亦无以订议论之实夫社者五土之神稷者五谷之神土谷之有功于民此祀典之所当尊是以人臣有平土之功则取以配社有播谷之功则取以配稷夫何疑而后儒纷纷之议执经如仇辩礼如讼呜唿亦惑矣且有功于民者祀之古今之通议也昔共工氏之子龙有平土之功髙阳氏之子黎亦有平土之功是故祭社之日取二子以配食焉示不忘本之义也然则今之配祀者谓之龙可也黎亦可也何慊于二名耶彼直以龙与黎为社之正神而非配社者汉儒之妄也或曰不然使社为土神则当祀以犊不当兼用羊豕也殊不知用犊祭地礼也社乃地祇之属而非地犹五帝为天之尊神而非天也安得不用羊豕吾益知社为土之正神而无疑也烈山氏之子柱有播谷之功厉山氏之子农亦有播谷之功是故祭稷之日取二子以配食焉亦不忘本之义也然则今之配祀者谓之柱可也农亦可也何嫌于二名耶彼直以柱与农为稷之正神而非配稷者又汉儒之妄也或曰不然使稷为谷神则当祀以犊不当复用黍稷也殊不知用犊祭地礼也稷乃地祇之属而非地犹五帝为天之尊神而非天也安得不用黍稷吾益知稷为谷之正神而无疑也孝经说云社者土之神稷者能布五谷皆土地自然之气故名曰神则社稷之为正神而非人为之也不亦可信矣乎祭法有云共工氏之子能平九州厉山氏之子能植百谷则数臣之配食社稷而非正神也不亦可信乎考歴代之制度订诸儒之议论而社稷之义定矣国朝以重农为国本以明礼为家法缛典盛仪于皇三代故大社之馔定于窦仪屋坛之制申于王随三献之礼得于奉常李维之请埋血之祭定于元丰礼院之议其定笾豆簠簋之数见于景徳四年之诏其考仪注祝文之事见于天圣七年之议呜唿其制备矣其文侈矣其意厚矣而祖宗所以感神者又出于礼文之外宋德当天社稷鼎安歴三百年而又有以遗万载无疆之休和气致祥农扈告丰百室盈止而享黍稷稻梁之庆故勾龙为社夏制也且拳拳于过门不入土功用成之日秋报歌诗周制也而豳风农桑之务且致意焉有事神之文有感神之实而后质之鬼神而无愧矣古今源流至论前集卷十古今源流至论后集卷一钦定四库全书古今源流至论后集卷一宋林駉撰道学道学之説帝王以前无有也立我烝民莫匪尔极不识不知顺帝之则斯时也吾道隐然于危㣲授受之间而道学之説不立遵王之义无偏无陂遵王之路无反无侧斯时也吾道浑然于彛伦攸叙之际而道学之说不闻故在上者惟知有道统之传在下者惟知有道化之盛人极以之立元化以之运世道以之清殆犹元气沦浑未散初莫知吾道为何物也自周辙不西皇极之主弗作而吾道之脉已㣲天生素王出力兴起继以亚圣相为扶持惧贼乱以简严一字之春秋塞杨墨以明白七篇之仁义君臣父子之道复立礼义忠信之教复兴天地之运已息而复继人物之伦㡬乱而复叙此孔孟有皇极之徳无皇极之位所以有道学之名也呜唿天日常明宇宙常清天下而常有帝王正学而常有孔孟则符契若合阅百圣而如一人统绪相承歴万世而如一日奈一壊于秦人之刑名而道之正学湮㣲再坏于汉人之黄老而道之正学分裂大壊于梁陈隋唐寂灭之教而道之正学㡬无余泽噫可叹也尝谓天下不可一日无儒学之功也故其逹于朝廷之上施诸典章措诸政化则天下显然享斯道之福及其隐于师友之间形诸问荅见诸着述则天下犹隂被斯道之泽至上无宗主下无扶持而波荡于异端之流则生民之祸始兴矣韩昌黎谓轲之后不得其传信夫此伊川先生亦以为至论也欤虽然文不䘮天道未坠地百世而下必有我师至于本朝濂溪浚其源伊洛导其流横渠助其澜揖尧舜于梦寐之间授孔孟于讲论之顷景星鳯凰天下快覩太山北斗学者依归故性理言其二气五行动静言其四时万物诚论其元亨利贞道论其中正仁义则发于通书之数篇无极而太极太极而两仪两仪而五气五气而四时则见于太极之一图玉渊金井志虑髙洁光风霁月胷次洒落此濂溪之学本乎易之太极然也论性别其所禀本然之殊论心辨其曰虚曰实之异排异端必正其枯藁恣肆之弊自致知至于知止诚意至于平天下洒扫应对至于穷理尽性以诚敬为入门践履为实地暗室屋漏为谨独之所托兴吟风充然有得瞑目立雪望之凛然此伊洛之学本乎中庸之诚然也订顽砭愚有亚圣性善养气之论正蒙理窟发前圣所未言之藴正容谨节凛若神明穷理尽性莹如氷雪此横渠之学又自礼法而入也然尝观刘立之之言曰程氏从汝南周茂叔问学穷性命之理则知程氏之学出于濂溪也信矣又观游定夫之言曰张子厚少好言邉旣而得闻程氏论议乃尽弃所学从事于道虚心求益恳恳不及则知张氏之学得于伊洛也信矣愚窃论之道学犹元气也周流今古罔有间断风雨有晦冥日月有薄蚀而此道不泯也世变有污隆治道有兴衰而此道终存也且涪陵之谪学禁甚严党人至有五鬼之号吾道尝一蚀矣而至髙宗中兴召用门弟岿然如灵光之独立士夫不能无歆羡之叹而正学㡬晦而复彰夫奚害濠梁之役赵公求去或者有髙视阔歩之讥吾道尝再蚀矣而赵公再相汲引善类蔼然于缙绅之间而正学㡬㣲而复盛夫奚病秦党不便于赵而刘大中之徒复相继而去吾道又尝再蚀矣而庆元初年大儒设教抠衣云集屈致讲帷吾教有光焉而正学㡬坠而复振夫奚损自是而后或废或兴不知㡬变未易尽言而伊洛源流至今流衍益盛也噫以道传学在士大夫固为有功而以道名学在士大夫不能无过节义盛于汉而衰于汉清流盛于唐而衰于唐道学之实隐然于冥冥之中是乃吾道之幸而道学之名矫矫然表暴于世者非士君子之福何者正学与邪学不两立正人与邪人不两用一消一长之间道学所由显晦之机也前日伪学之事可鍳矣吁可畏㢤元城了翁曰愿士大夫立此名节不愿士大夫立此门户愚亦曰愿士大夫传道学之实不愿士大夫唱道学之名格物之学人皆学解牛吾独得养生人皆学舞劒吾独得草书此格物之功用也至诚之未尽则鸢鱼之不察机心之一露则鸥鸟之不下此格物之本原也夫天地之间皆物也至粗者物之迹至精者物之理角者吾知其为牛鬛者吾知其为马非迹乎桥梓之父子鸿鴈之兄弟非理乎当因其迹而求其理不当忘其理而泥其迹也是学也必意诚心正而后可以明是理而私伪梏亡者不可以明是理必知周见彻而后可以明是理而人慾蔽塞者不可以明是理中庸言格物之妙本于诚意七篇所论备物者亦以反身而诚者先之独不观圣门之学乎颜子感常山之鸟知东野之马悟也而不知是理得于心斋坐忘之顷曾子造舍瑟之趣托浴沂之乐妙也盖咏歌而归天真黙悟非可以迹求之粤自杏坛迹熄槐市响絶后之所谓格者不累于物则离于物寥寥千载能续曾颜之学者惟我朝闗洛诸公有得焉尝攷诸君子之学有知者固格之而无知者亦格也有形者固造之而无形者亦造也探其原遡其藴盖自诚敬得之伊洛之学尸居而龙见渊黙而雷声以诚敬为入门以践履为实地关中之学下学而上逹文章而天性以正容谨节为本以穷理尽性为用之君子者烛理旣融见理已到一性澄彻万善昭融以之格物何物非我以之明理何理非天蠢而鸟兽块而金石幽而造化悉归吾性分之中自今观之见鸟集而知机心之不生非妄也即伤弓飞鸟见曲髙举之意也闻驴鸣而知己意之自若非诞也即鼓琴得趣六马仰秣之㫖耳中孚一感可及豚鱼信乎狗有吠屠之灵春燕秋鸿各随寒暑信乎雉为盛阳之物此有知之物固易知也若夫有生而无知有形而不动者亦明之呉江枫叶秋古人固以物而知时而今观梅枝而知干坤者信矣寒城菊自花前贤咏其物之有操而今谓草木之有恕心者信矣此有形之物亦易知也至于无形之可观无迹之可騐运于茫昧者亦知之一气升降未易管蠡今观石坛之润而探天地升降之妙若迂矣然础石之迹一润而在天之雨必至非为迂也惨舒迭运周流穹壤今以一瓶之粗而指隂阳消长之义若怪矣然丰山之钟方鸣而霜降之候已应非为怪也格物至是信无一物之不格也噫论关洛格物之学不先求其正心诚意穷理尽性之妙而谓今日格一物明日格一物以为所格在是亦不足语大学之道师道愚尝退而静思士君子以身立天地间其不可负不可慢者三曰君曰父而师与焉夫生而为人业而为士戴天履地而灵于万物不至于斵䘮磨灭摈弃彫落是谁之力欤富贵安佚我者君也鞠育覆护我者父也而诱掖训导启廸成就我者师也人能忠而君孝而父此固职分之常茍弃所学倍其师将何自立于俯仰间乎昔者孔子以布衣匹夫而衣冠礼乐足以师表一世其门人弟子不逺数千里而从之虽饥寒流落摈于死而不去宁从陈蔡之厄而不忍弃絃歌之诲宁处匡人之围而不敢叛圣门之教宁有汉兵之围鲁共王之难而诗书金石之声不敢忘也噫此其有补于世教岂浅浅哉木铎响絶杏坛迹芜师道之不絶也如线授子夏之学者虚无其説传荀卿之业者刑名其家操戈入室㡬百年于兹矣盖可叹也汉之诸儒争开户牖徃徃有自弃之心唐之诸儒吠噬狂走亦有厌薄之见方汉家蠧简有所师承守谷梁者不敢从左氏习韩诗者不敢尚齐鲁非不守师教也然刘歆受学方进矛盾户庭其视左氏春秋之学谓何林吉从师周堪失身匪人其视夏侯尚书之学安在呜唿习羿之艺弯弓反射汉儒何忍哉方唐家崇尚儒术愿承模楷从武公之教者升堂而游抱琴而歌薫阳城之徳者诣阙而留抗䟽而请非不尊师道也然昌黎一代山斗百川东之且不能保籍湜之不叛子厚衡湘以南皆师之至答韦中立一书恐恐然群怪聚骂之讥呜唿见雪而走望日而吠唐儒何怪哉甚矣师道不可一日不存也为天地立心为生民立极者师也为前圣继絶学为天下开太平者师也不然河汾王氏师友讲习而能开三百载之唐者师亦何负于人耶一时从游谋如房断如杜直如魏智如李方布衣穷悴之时直期以公辅之器异时以论谏称以征伐显以辅賛弥缝着稽其夙志无不酬然孔孟而下而能得师友渊源者河汾一人而已此师道不可一日不存也得洙泗之源流接河汾之支𣲖吾于先正诸公有望焉安定之在湖以体用学也康节之在洛以象数学也明复之在泰山以经学也自周而程自程而张又以性理之学也安定先生其体仁义礼乐其文诗书史传其用则润泽生民归于皇极凡从而学者其醇厚和易之气望之可知道徳贤材侈为歌咏栋梁桷榱极口称羙钱藻之渊笃孙觉之纯明纯仁之直温蔼然为一代之盛此东南诸生皆能明体适用无愧于安定之门也康节先生先天易数以发干坤之藴皇极经世以续彛伦之传其得之李挺之穆伯长之源流盖非一日卫之学者舍学而学洛之士夫薰徳而化章子厚欲传其学而不之许邢和叔欲传其学而亦不之许此先生不轻于授人而人亦不忍负于先生也太山先生不惑传注不为曲说自着尊王发㣲之书道徳髙迈而李丞相孔给事皆尊事之一时学者如石守道张洞盖鲁人之所尚北面授经讲问不怠亲执杖屦从容左右于是学者知有师弟子之礼此太山之道愈尊而师友之分愈严也至若濂溪太极一圗洞窥秘奥通书数篇万世所宗志伊尹之志学颜子之学超然自得本乎易之道中庸之诚而游濂溪之门者则有二程诸君子焉程氏春风和气使人爱慕门外立雪气象森严使天下知有师道之可慕可敬而逰程氏之门者则有如游如杨如张如马焉横渠订顽砭愚其言醇正正䝉一书学者指南闗中学者躬行之多至与洛并而游横渠之门者则有吕与叔苏季明焉呜唿此未足见师教淑人之深也不观宋卫之辱无以知孔门从道之坚不观齐梁之沮无以知孟氏诸弟尊师之笃不观党祸之惨无以知伊川门人薰徳之久方党事之起也根连株系祸发如矢而张绎屹然砥柱甘心沟壑而不变方学禁之严也逺遯深逝不敢亲承而马时中嵗寒不改至执贽十反而不已吾道可守而夷狄之法不可徇则谢显道其人也进士可弃而元祐之学不可议则尹焞其人也呜唿风雨如晦鸡鸣不已诸君子有焉吾道㡬坠而复续性学已晦而复明至今谈伊川之学者歛袵起敬诵伊川之诲者书绅自守是虽先生善淑之教亦诸君子固守之诚也若夫王安石从师濂溪而新经等作与向时所学大戾郭忠孝授经伊川党事叛去至死不相徃来噫长者絶子乎子絶长者也此在圣门鸣鼓而攻之不暇尚足与语此哉友义观昌黎志子厚之碑则知朋友相处之义不容变观丙吉贻弱翁之书又知朋友相规之义不茍同噫伐木须友以成民徳至于归厚谷风朋友之道絶天下至于俗薄以世道升降观之则朋友之义亦大矣夫所谓相处之义非结绶弹冠相庆也非平居笑语诩诩也利害不移贫富不变生死祸福不敢易其志程婴杵臼全赵孤于辛苦之中张俭李笃脱党祸于危疑之顷者是矣不然杯酒论交倾倒肺腑少临利害若不相识屦满于炙手可热之时罗设于一贫一贱之日郦生卖友耳余交兵此市井贱丈夫之所为其视朋友相处之义果谓何耶夫所谓相规之义非恕已而攻人也非植党而激变也学虽同而不可不切磋情虽孚而不容不各尽所见勃朴平智不害为交欢之约廵战逺守不失为相戮力之亲者是矣不然举坐称善徒示貌亲同声賛美惟恐拂情有挤井相害之私无推车协济之意东都党锢唐人分朋秪为昵昵相狎之情其视朋友相规之义果谓何耶大抵握手论心道义相许不尽其所以共患难同甘苦之变此固不足为先施之信茍为国办事舍公从私以附丽雷同者相勉岂情之真爱之笃哉亦尝观先正数君子矣张㓂布衣交也冦公虽贵而忠定面折畧不少恕此不以富贵易其心韩李莫逆交也韩公旣仕而李公相从不忍少离此不以穷达变其节仲淹去国正党论方炽之秋士夫畏祸少有送者而王质载酒祖饯留语数夕祸福果足动乎大年补外正人言下石之隙士夫首窜无有辨者而王曽面排谤议赓咏诗什危疑果足累乎邹浩言事而去也田画毅然切责愿无以此举自满其赠之厚矣梅圣俞旣殁而贫也刘敞未尝为人书铭特书碑以助其乏其爱之至矣虽然此未足为待之之深也平居相处则称美之不暇为国论事则廷争而无私上前争事各持异议以自骋下殿相善不失和气而如故此则可重也是故君实景仁异姓兄弟耳钟律一事终身相非韩公杜公世指为朋党耳举兵一事彼此异见水洛之城议及尹洙洙孙甫所善也甫非咈洙正爱洙也差役之害言咈温公东坡温公所契也东坡非戾温公正厚温公也欲宥宗谅仲淹曰可杜公曰不可不曰杜公仲淹之所爱欲宥仲约仲淹曰可富公曰不可不曰仲淹富公之所党其相处也如昵其论事也如争诸公岂为面朋哉夫何荆公处友不端也陈升之荆公推毂矣旣登揆席忍为操戈之计吕惠卿荆公爱友矣旣入参职遂肆弯弓之巧此小人之弃节背义得罪于荆公固多矣然荆公所以失相处之义以其无相规之理故也何者人莫患乎好人同己也同己之心一胜则势利之友日亲而礼义之交日踈规正之论不闻而䛕侫之言愈宻反覆之祸诸贤已先知之程明道与荆公同学于濂溪也以不乐新法而絶韩维与荆公同受荐于文潞公也以不合新法而踈郑侠师事于荆公钱景谌素交与荆公一论新法终身相弃司马君实素厚于荆公刘道原雅善于荆公一议新法屏迹不容荆公之茍同如此安得不蹈小人之计耶晩年谓其姪防曰吾昔好交游甚多皆以国事相絶欲下笔作书相问长叹而止意若有所愧噫荆公之悔亦晩矣尚论处友之道知相处不容变之心又知相规不茍同之理庶无愧于前脩云评文屈原之离骚有长鲸苍虬不得伸之态读之令人激切生忠愤心竒体也或者至有露才扬已之讥靖节之归去来有闲鸥立海之状读之令人清洒忘名利心佳制也或者有以赋为辞之议呜唿为文之难如此而况于论文者乎夫自六经不作之后骚人墨客雄才徤笔驰价于翰墨之塲者不知其㡬固难以一二数姑即文选文粹之所去取者而评议之信矣夫论文之难也且撷华掇菁而为选萧统之用工多矣然西汉之文不取仲舒之三䇿而取扬雄之美新何见也去疵取醇而为粹姚铉之着意劳矣然李唐之文不取昌黎之碑而取叚文昌之碑何识也噫选粹之失岂止于此耶编司马长卿赋上林而不知谬言卢橘夏熟编扬子云赋甘泉而不知妄用玉树青葱羽猎托讽之词子虚奏雅之篇而反杂于长门䙝慢之语选果足信乎述王摩诘老将行而不辨指天幸不败为卫青之误述李长吉鴈门行而不指黑云压城续以甲光向日之失道士呉筠之着游仙释子兰之作长城窟而亦溷李杜元白之集粹果可取乎噫三代之文至汉复起西汉之文至唐复振一去一取且无定见况江左诸子纷纷之笔欤呜唿有颕士之髙识庶能知李华吊古战场文无欧阳公之巨眼而昌黎文集终为頽壁敝箧之物信矣夫论文之难也天开我宋鉅工彬彬一洗万古日月争光故有为三百年来文不振直从韩桞到孙丁之诗者有为曽子文章衆无有水之江汉星之斗之咏者山川旺气化入文章噫盛哉有如王黄州之恪孙㤗山之义石徂徕之厉尹河南之简欧庐陵之醇苏文安之逺李旴江之锐宋常山之峻司马涑水之端曽南丰之毅王临川之整苏东坡之浩苏颍濵之通李淇水之宏陈后山之濬黄豫章之理秦淮海之焕晁济北之舒张谯国之婉张石室之俊笔势骎骎与周汉轧是岂区区模倣者之所能及哉然考其评议观其取予徃徃有佩劔相笑之见夫欧阳永叔醉翁亭记平生最得意者而秦少游以为用赋体范文正岳阳楼记世称曰佳作者而尹师鲁以为传竒体曽子固之记六经阁张伯玉终不惬意陈铎之批答鲁仲明谓非诏语王荆公以东坡醉白堂记为韩白优劣论苏公以王金陵处州学记为学校䇿噫称賛之意不足而正救之辞有余诸公非相短也正所以相切磋也不然桞子厚素称韩之文若捕龙蛇抟虎豹急与之角而不暇至论韩碑议其有㡌子之习诸公之见非韩桞之见欤乐天之诗沈存中喜其识趣可尚章子厚讥其识趣最浅杜陵之诗黄鲁直称其灵丹一粒杨大年薄其为村夫子昌黎之文欧公平日推重以家藏万卷惟韩文为旧物万世所尊而苏颍濵乃讥之愚溪之文苏东坡晚年最爱以碑文妙絶今古而欧公乃薄之噫去取之见不同而优劣之论亦异诸公非相反也正所以相诘难也不然老泉尝称迁之史其与善隐而彰其惩恶直而寛至其子颕濵作古史以紏其失诸公之见非苏氏父子之见欤虽然文人相轻从古固然然学不逮先軰文不逮先軰亦效先軰雌黄之口皆其气习不浑厚而轻躁者之为乎读诗未有刘长卿一句己唿阮籍为老兵笔语未有骆賔王一字己骂宋玉为罪人则吾岂敢韩文昔欧公之䟦昌黎文集也曰予少得韩文于頽壁敝箧间阅之可爱方举进士未暇进力后官洛阳与尹师鲁出所蔵而补缀之而韩文遂行于世噫欧公用力也久矣故革华传旧所不传而欧公录之召大颠书旧所不载而欧公辨之作诗得寛韵则波澜横溢泛入傍韵得窄韵则不复旁出因难见巧旧所未论而欧公始评之故作文者非韩不学学韩者非欧不师苏公谓欧阳今之韩愈信夫呜唿昌黎之文龙翔鳯跃日光玉㓗出入周孔凌驾卿云千态万状道徳仁义之言炳如也然毛颕一传旧史讥之则公之文在唐而未着伯长所鬻经年不售则公之文在国初而未显不有欧阳氏其孰为古文之倡欤其孰继昌黎之躅欤自是而后如苏如曽如王如宋诸君子继唱迭和追逐前脩盛矣哉愚尝观公之文矣读圣徳诗而知其文辞雅正与周雅争光读城南聨句而知其辞气豪放虽累十百千而不困故东坡谓寄盘谷子二章不减杜子美鲁直谓南溪始泛三首有诗人句律之深意则公之诗可知也读平淮西碑气象宏富得相如体读曹成王碑语句简古得子云体故孙觉谓淮西碑其叙如书铭如诗临川谓退之善为铭如王适张彻二铭尤竒则公之碑若铭可见也原道一篇扶持名教与轲书相表里进学觧师说等作精粹入道理不下刘向及质之前軰伊川谓如轲之后不得其传之语非蹈袭空虚而得之小宋谓送穷文进学觧皆古人意思未到则公之杂文皆周情孔思也至若序若传愈出愈竒送李愿归盘谷序东坡以唐无文章惟此一篇而已毛颕等传前軰以其说出于庄周寓言呜唿斯文也振八代之衰济天下之溺回狂澜以挽异端之趍吹死灰以彰六经之学盖名教中一砥柱固非后学测其涯矣姑即先正之所评论之所嘉叹以叙其一二焉耳然孔孟经学不行于春秋战国而行于后世昌黎文集不显于李唐而显于我朝噫有以夫然尝论之韩公得欧公而唱得诸公而和固为斯文之幸然浅学者见卑识陋轻议妄改好事者託名乱真求售其文斯文又何不幸耶聴颕师弹琴一诗盖竒作也或者妄託文忠公以此为听琵琶之诗旣议韩公又诬欧公祭桞子厚文盖精语也或者妄以表表愈伟之句改为表奏嗟夫胷中无国子监不可读杜甫诗况公之文浅学者岂可轻议乎直谏表论顾威状言不成文事非指实已不免前軰之论诗之序议三器论命意措辞絶无长处又别出一人之手凡此数篇皆编外集嗟夫李华弔古战场文且不逃颕士之所识况公之文好事者其可託名乎虽然外集所录固杂矣至明水赋送俱文珍僧令纵答刘秀才论史与夫上贾滑州书荐薛公达书通觧择言鄠人对等篇深粹典丽非他人所能及而李汉公之门人最厚者収拾遗文无所失坠而此作反不在四十卷之列何耶我知之矣盖论史之作人祸天刑数语特出于有激而云明水赋虽工乃举子声律之语文珍阉寺识者羞称令纵浮屠名教所斥乃公意自不欲存于世者故汉集中不収之至其他所作又有可言者盖少年识见一昌黎也潮州贬还又一昌黎也黄山谷尝曰公之文自潮州还有不待绳削而自合者则公之老作为自然也伊川亦曰退之晩年为文所得甚多则以公之晚作为有所见也彼上贾滑州书方年二十二而荐薛公达书殆又始冠之嵗通觧择言觧鄠人对三篇亦皆少时所作齿少气弱诚非足以垂永乆者也噫张燕公謪岳州而诗益悽惋人以为江山之助杜工部自䕫州后所着篇什皆不待斧斤而自合桞子厚南迁后作曹溪南岳诸碑妙絶古今东坡称叹不能自已者然则论韩公之文安敢以少年所作为公之累耶古今源流至论后集卷一古今源流至论后集卷二钦定四库全书古今源流至论后集卷二宋林駉撰三省侍中中书令尚书令左右仆射三省之职起于秦汉三省之任重于东都魏晋以尚书省统天下之务中书省总机要之司门下省掌出纳之命则唐与本朝也且侍中秦官特丞相史之任汉选贵游充为加官掌侍左右分典服物严助词臣得备顾问安国名儒特掌唾盂其微可知也中书令汉官特少府属之职晚年倦政游宴后庭遂置中书俾领章奏武帝初用宦者成帝惩用士人甚欲轻其权也秦时少府主发书殿中者谓之尚书令不过任蚕室至贱之人通掌图书宣达封奏而政不与焉秦时以善射者掌事谓之仆射乃谒者冗从之徒后置尚书虽优此官而任犹轻焉此三省之职起于秦汉然也西汉丞相总百官而九卿分事东都事权归台阁而尚书分曹出纳王言敷奏万机令则总领纪纲仆射则分掌钱谷而尚书之权始重魏武置秘书令典尚书之奏事文帝置中书令罢秘书之官属遂以秘书左丞刘放为中书监以秘书右丞为中书令职重情亲专掌机要而中书之任始重东晋以后天子以侍中常在左右与议政事始不专用中书入侍帷幄出拥华盖嵇绍为侍中身捍乗舆禇翼为侍中面叱峻兵于是中书之权分而门下之权重矣此三省之任重于东都魏晋然也降及南北大抵循袭唐因隋制以三省长官为宰相命太宗为尚书令封德彛为中书令髙士㢘为侍中后以太宗尝为尚书令故以仆射为侍中中书令为宰相如武德间以裴寂德彛为左右仆射正观初以萧瑀无忌为左右仆射皆为宰相之职其制可见也其后以品髙不除他官叅预故有叅议朝政叅知政事之名又其后或加平章或加同品至拜仆射亦必带之惟侍中中书令则否故有平章同品之名然唐为此号者盖欲合中书令之权耳自是相承至于国朝莫之能改非不分也理势不可复分也国初三省长官第为空名惟侍中有真拜者在国初则范质赵普继此则丁谓冯拯韩琦而已是虽以门下省长官而总百揆然三省之职实合为一故未改官制之前凡命相者必曰同中书门下平章事盖国朝之制名曰沿唐而实异于唐欤元丰正名三省并建分职设局如贯绳然然愚所深惜者小人用事託公济私其弊有三盖不可不论且王珪以左仆射兼门下侍郎蔡确以右仆射兼中书侍郎二省宜相兼矣夫何确专政柄惟重中书凡有除吏珪不与闻盖仆射为相命令进拟皆所由出安有省覆之举二省进对同得预闻旣已奉行又复有审驳之理此事权所以尽归于右仆射之手蔡确偏重右相之弊一也自吕公着有同舟共济之说而执政皆协力又韩缜以犹子避亲改授之命而三省同取㫖三省宜同心矣夫何子厚任左仆射有欲更分班奏事之制者子厚惧权之去已乃曰此先帝之志不可易故终哲宗之世不置右仆射而文书有合送中书取㫖者则以为无条有例由尚书省径上但过门下而已蔡京姦臣尤而效之子厚偏重左相之弊二也又有甚者京相既久姦谋日长请改左仆射为太宰右仆射为少宰自以太师兼总三省号为公相宰执大臣皆居其下益肆其无忌惮之心噫可叹也是则蔡京偏重公相之弊其变已三流害尤甚欤嗟夫右相偏重之弊王珪非不言之言之卒不胜左相偏重之弊李清臣非不辨之辨之卒不能至公相专恣之弊宣和诏令非不言罢而或以为噬脐之悔甚至绍兴权臣窃之开禧权臣又窃之识者盖为浩叹罢平章之名定丞相之称此干道之令典也今日宜率由之以为万世家法云宰相兼枢周公冡宰出征东山毕公为公兼任司马嗟夫军旅之事非缙绅之所当预将帅之权非庙堂之所可侵而周公必使兼统不曰侵官何耶盖出征重寄也握兵大权也身为大臣不得与知则涣散不相通彼此不相济其弊岂胜言哉尝以周之六官攷之冡宰所以掌邦治统百官也司马所以统六卿平邦国也二卿适相等耳至调发之权不归之司马而归之天官噫先王之为虑也逺矣故吕伋掌兵若无闗于太保而太保实俾之程伯出师若无与于尹氏而尹氏实命之于分之中而有合之理存于判然不相属之际而有贯通之意寓此周人所以为良法欤自㢘蔺立敌而将相之职分田吴争功而军国之权偏更秦歴汉官制益紊诸吕兆衅势亦亟矣丞相平至以五百金交驩太尉而左袒之功仅济拥昭立宣事亦重矣丞相敞至不敢言而大将军光以废立之权自任夫以丞相之重而下听命于掌兵之将况望其无所不统如周人之制哉厥后以北衙抗南衙之权以西府敌东府之势自朝廷而言则曰军国而军先于国自大夫而言则曰将相而将先于相古人事权一切倒置中书主民枢宻主兵两不相通而天下之事紊矣我太祖肇造区夏削平僭伪范质赵普皆以宰相兼枢宻之柄家法相传至今不易故时方有事则叅议机谋之秘时方无事则各任兵民之寄太宗朝获继迁母之议非细事也而宰相吕端告枢使冦公曰边鄙常事端不敢与军国大计不可不知于是覆奏养视招徕继迁果动九重抚髀之叹真宗朝契丹冦边之举非细故也而真宗谓宰相冦凖曰中书总文武大政宻院虽专兵须本中书于是建议亲征尺箠笞之果三十余年无北顾之忧当是时也二府虽有同议之公未有兼任之职迨庆厯间西事方兴因富弼之言而以张士逊同议宻院事因张方平之言而以吕夷简章得象皆兼枢宻使未㡬边事旣宁而兼职遂罢于庆厯之五年建绍间国歩多艰乃以宰相范宗尹兼枢宻于建炎之时复以张浚赵鼎兼枢使于绍兴之日未㡬和议既成而兼职复罢于绍兴之二十六年然亦观庆厯绍兴兼枢之效乎方夷简判枢院之职命范公仲淹出抚陜西相约平贼而赵元昊送欵哀鸣终身胆破而西边晏然矣张魏公都督兵马之事命张韩刘岳分屯江淮大败刘猊仅以身免而敌人始惧矣此见兵民相通之验欤不然雍熈议征幽州独与宻院详议中书不得预闻卒不能成幽蓟之功康定戎人归附谏官方尔论列而中书初不预知不免有区处之失其弊亦可见矣甚至熈宁初赵明与西人战中书赏功而枢宻约束郭逵脩堡栅宻院诘之而中书褒诏滕达道之言其深知事情欤其有感祖宗旧制欤宰相台谏秉钧当轴宅揆代工坐庙堂而进退百官此宰相之职乌府深严豸冠威肃振纪纲而警风采此台谏之职噫孰谓天子耳目之官尤重于股肱之任欤何者廊庙之谋谟未必尽合于事情贤否之升黙未必尽惬于公论况权门一登炙手可热相府潭潭趍者如市使非白简霜飞之严何以动其警畏之心哉然敢于论人主之过而不敢于忤权臣之意敢于陈宫闱之非而不敢于指庙堂之失茍不奖其劲直之节借其容纳之意则孰肯尽言耶且霍光废立权在掌握虽宣帝亦惮之严延年以侍御史之微劾奏其罪而朝廷肃然起敬王凤窃柄根据中外虽成帝亦惮之刘向以大夫之卑公陈其咎而权贵为之缩颈震霆一惊听者掩耳威望若此庙堂其不警乎李义府取媚昭仪擅杀六品髙宗且不问其枉法之罪王义方一为侍御对仗呵叱昌诵弹文之过裴延龄怙恩老姦举朝侧目德宗方有白麻之拜阳城身为谏官守阁慷慨卒沮其右相之命严霜在望睹者毛寒言论若此权要其不惧乎不然黄阁森严紫府荣耀乔岳峻天魁斗横汉缙绅不敢言给舍不敢论而任风宪者若犹首䑕自黙仗马不鸣则事权不振国势不立亦岂庙堂之福哉尝观国朝宰相台谏轻重之由矣自御史劾赵中令反以见斥而台谏之言轻自谏官论丁谓卒不见听而台谏之言沮卒之中令其子不能逃庇吏受赇之失而谓之姦邪他日自败则知人言有益于国家也多矣至于仁祖以政事付宰相以公议委台谏政事之出少有愆失而公议之诛略不少贷是故晏殊为政倾身谏官张方平盖指仁宗时言也富弼为相奉㫖台谏汪辅之亦指仁宗时言也是虽朝廷之势若轻而议论之权若横然失在庙堂救在台谏亦不过维持公议而已自今观之景祐之际丞相吕夷简也纳赂市恩抗疏力争夷简之勑虽峻而仲淹之气愈厉寳元之际执政王随陈尧佐也不才多私极口深诋韩琦之章屡上而王随之党随罢文彦博取媚宫闱唐介劾之虽介有别驾之除而彦博亦有罢免之命况犹遣使护介乎此见于皇祐之时也梁适求援阉寺马遵弹之虽遵有补外之行而适终负去位之愆况上久知清议弗平乎此见于至和之时也刘沆挟私赵抃力沮执中刚愎蔡襄面斥甚者富郑公一代名臣初年拜麻士夫相贺且不免韩绛之议则清议凛凛于朝廷之上诚可畏也苏子由尝曰申公非诸贤并攻其短其害必有甚则台谏不惟有益于人国其于相业亦不为无助自议者以私说日胜轻议台谏而风采言论非复前日之旧妄行新法此宰相之过也台谏争之宜矣而反补外焉边事失实此宰相之尤也御史论之当矣而反左迁焉鸣唿谏官御史敢攻人主不忤权臣傅公此言诚有激而云也吾观后来之事则知仁祖之为国虑岂不逺哉虽然仁宗盛时台谏所以敢言者虽曰人主崇奖之诚亦大臣优容之公夷简非仲淹所斥乎夷简复相且曰仲淹贤者朝廷将用之此言岂易发耶彦博非唐介所攻乎彦博复相乃曰召臣未召唐介臣不敢行此言岂易得耶之二君子者其真古大臣用心欤愚观徂徕之颂蔡襄之诗因三咏三叹于庆厯宰相台谏云叅政黄枢贰职侍讲金华紫府宏深参谋玉铉是职也岂非师尹之副欤按汉表御史大夫掌副丞相则今参贰之意也按唐表叅预叅议得管朝政则今叅贰之名也夫惟贰于相职则小大相通长贰合议尽推车协力之忠効同舟共济之义相曰可叅曰不可叅曰然相曰不然则天下无不举之事矣尝观宣帝之任御史大夫也本始地节四五年间丞相韦贤御史大夫魏相也是为长寛而贰严地节神爵八九年间丞相魏相御史大夫丙吉也是为长严而贰寛神爵五凤三四年间丞相丙吉御史大夫萧望之也是为长寛而贰严同异相济寛严相用不过适中而已此所以成中兴之绩又尝观太宗之任叅预等官也正观三年房元龄为尚书左仆射魏徴以秘书监叅预朝政元龄谓创业为难徴谓守成为难故彼此异议而不嫌正观四年元龄尚为仆射萧瑀以御史大夫参议朝政萧瑀偏驳则元龄裁正元龄过失则萧瑀痛劾故议论相规而不恕此所以成造业之功然汉之御史大夫不副丞相皆有觊觎谋䧟之心唐之参议参预名曰副贰实无异宰相之任然则名实相副长贰协济者其惟国朝乎国初相权太重择官为副倣唐参知参议之名而立参知政事之官遂命薛居正吕余庆为之时干德二年因陶谷之言也旧制不押班知印自开寳中宰相赵普与薛居正轮知于是有押班知印之命旧制不升政事堂自咸平中宰相吕端与寇凖同事于是有得升都堂之例至元丰以门下中书侍郎尚书左右丞为参知政事之职至建炎罢左右丞而门下中书侍郎即为参知政事之名此事权轻重制度沿革之由也愚之所以深喜者有协同而无扞格有相维而无相激相有举事之非则为参者抗议正救不曰越职参有建议之失则为相者廷争力辨不曰侵官此非古者相规之意欤故景德魏州之守此时盖无方略可展中书莱公以一言勉参政钦若则即日就道不敢辞难卒能成胜敌之功者伊谁之力庆厯西事之兴此时诸臣皆有退避吕夷简复相范仲淹除参政行边二公相欢戮力平贼卒能受元昊之欵者伊谁之功元祐初年司马拜仆射公着除左丞熈宁弊法同心力革而不恤朋党之祸元祐四年纯仁为仆射王存除左丞窜逐蔡确合力固争而不顾罢黜之命此数公相恊之效然也至所见或异所议不同则互相正救不敢为茍同之习是故范公焚书之事参政宋庠谓可深罪而吕文靖曰止薄责之是相得诘其参之非也王守忠空头之签韩公出勑只令参书参政赵公槩难之是参得难其相之行也六曹吏额之议吕丞相则置房都省刘门下则录黄过门能使上意晓然者刘之力也蒲宗孟尚书之命三省则奏除苏执政则力争不可能使朝廷稍安者苏之言也呜唿一谋议之当则恊力胥济不为筑室之疑一举动之失则相规无私不为济水之同贤矣哉先正用心也若夫丁谓除参莱公推毂也亲拂相须狗茍取媚莱公所宜面责未㡬怨忍为下石之谋惠卿除参荆公力荐也稍至得意反覆䧟穽荆公再相于是诏狱忍为弯弓之计何惨耶噫丁吕小人也始之比周以势利而附后之立异以势利而叛其视诸贤相恊相正之风亦少愧哉三司尝观三司沿革之由矣度支本唐户部之郎耳自宰相兼判系以使名而度支之权始重此其一变也盐铁亦唐户部之郎耳自御史分务吏至万员而盐铁之权愈重此其再变也接于五代盐铁度支户部皆专使总领曰三司而盐铁又升户部度支之上此其三变也然则戸部之职一变而判以宰相再变而主以他官三变而为三司而所谓三司使者乃其三变之余尔国朝立极五季弊政扫除殆尽而独一二仅存殆有深意焉盖我朝以宰相主民枢府主兵三司主财国家大务莫重三者故不得不专其职也有正使位亚执政官称省主有副使位亚待制者称省副外此有判官其员有二资序视转运有子司其员有六资序视提刑通称曰省判吏员之多寡然也在太平兴国则分而为三在淳化则合而为一至至道因陈恕之奏复有三部之分又咸平命冦凖之充复有一使之置官职之分合然也曰长若属皆不轻授蔡文忠之在仁庙进士第一欲擢政府先除正使吕申公之在英庙馆阁有声欲寘禁从先除判官长贰之选用然也至事权之不分利源之归一隐然有周官理财之意又岂唐与五代所能髣髴万一哉夫夏官之胄案秋官之磨勘衙司冬官之脩造河渠自唐五代以来而地官之所不与我朝悉属三司故造作军器属之胄案土木之役属之脩造河防之役属之河渠国家财用之出无大于三者而今皆得总焉均节制度检柅耗蠧而不为他司之所用此财之所出者三司得统之矣外之诸路转运内之私帑储蓄自唐五代以来而地官未必尽与我朝尽归三司故漕运督集财赋之权三司制之内庭分贮羡余之财三司亦领之国家财用之入无大于二者而今皆得总焉公私通融内外统一而不为他司之所分此财之所入者三司得统之矣自熈宁变新法而三司之职已坏自元丰改官制而三司之权尽失噫惜哉是故方雍熈之变法也所遣使者尽出相门皆务聚歛取恱庙堂而三司不得制御前置簿尽籍总数帑藏盈溢侈心易生而三司不得防外则常平免役坊塲河渡之资皆号朝廷封桩内则嵗课上供之数皆别创库藏贮而三司并不相关故漕司之趣办而不𨽻三司之劝沮内庭之积贮而不关三司之参攷向之三司皆总财之所入者安在哉此在龙圗叹其熈宁变法三司无权劝沮漕司无案关防用度者此也方元丰之改制也三司之胄案为军器监而缮治械仗之费戸部不得闻三司之脩造案为将作监而百工兴作之用户部不得攷三司之磨勘归于比部并𨽻刑曹钩考户部皆不得知故他司办事为效而不恤财之有无戸部以给财为功而不论事之当否向之三司得攷财之所出者安在哉此司马公言其改官制以来五曹得以自专而户部不能制者此也虽然今之户部尚书即昔之三司使也左右曹之侍郎即昔之副使也郎中贠外即昔之判官子司也国初因仍五代第为权宜之举今之复唐旧制正为经久之谋岂得以罢三司归户部为非古哉第事权之分合利源之通塞如何耳使其能久其任有如陈晋公之为三司十有八年号真盐铁莱公之在三司前后事件类为方册何患事之不举能重其职有如程琳为使禁中有取覆奏罢之王尧臣之为使阉寺横歛輙奏止之何患其弊之不革能专其事有如郑戬居省半载而得羡余四百万缗张方平主计未朞而京师有五年之蓄何患其用之不丰不然亦徒动元祐诸贤拳拳之请也侍从昔欧阳脩进言曰侍从之臣论思为职范纯仁抗䟽曰侍从之官是亦论思嗟夫佩持荷槖对立松堦承清燕之雍容亲龙光之宻勿莫亲于侍臣之职固也然润色典诰主判司存谋议政事参决疑难孰非侍臣责也二公者置而不言一则曰论思二则曰论思何耶我知之矣夫人主深宫退处之时侍左右者杂薫腐便嬖之习恱耳目者多绮罗妖冶之色使王所皆居州而谁与为不善无人于穆公之侧则退而寒之者至膺是选者其可不以正捄君心切劘圣德为己任哉昔汉之侍中大夫非侍从之选乎出入禁闼掌直承明谋议辨论中外相应似也夫何俳优不根之论莫能胜义理之文词赋虚诞之作不过状陆离之景卒使神仙之心方启而征伐之志益锐者司马相如严助东方朔之流不能论思之失也唐之学士待制非侍从之职乎晨趍青琐夕宿严衞上备顾问次典议论似也夫何应制摛辞者第以靡丽之文赋诗估酒者殊失操脩之行卒使梨园之乐汨乱聪明沉香之章转移心术者李白张洎之流不能论思之过也国朝责任之意盖与汉唐异矣王鬷之为待制忤意季良杜衍之为待制不志薛颜可以言侍臣之任乎曰未也杨亿之为翰林挥翰如飞陈彭年之为翰林词笔优长可以言侍臣之任乎曰未也蔡齐之为学士不媚近习刘筠之为学士不奉权贵可以言侍臣之任乎曰未也吾观熈宁之诏曰侍从自今视朕过失极言无隐又观淳熈之诏曰侍从自后事有过举尽忠极言呜唿圣朝责望之意盖如此缙绅其可不以是自勉欤是故司马温公之除翰林也脩心之谏首论仁勇治国之谏歴陈赏罚温公献纳之意切矣观其不拜枢宻之言曰臣为侍从于天下事无不言者可见也范文正公之除待制也百官之圗不忌时宰四论之献极指弊政范公论谏之意厚矣观其讽丞相之言曰论思侍臣之职予敢不勉可知也怨女三千放出宫死囚四百来归狱李昉之为侍臣诵此以规其君何忠也玉辇经年不游幸上林花好莫争开欧公之居从臣咏此以讽其君何直也不然宠亚四辅报同庶僚宁不愧熈宁谏官之言乎抑又论之箴规阙失缙绅责也奖借风采庙堂责也蔡襄直言有补时政多矣一为至和权臣中伤甘心请外以求避范希文贤者有禆君德多矣景祐大臣且戒其侍臣非口舌之任殆何啻欲书掣肘乎此愚又拳拳于庙堂之责两制天子私人世以为贵荣矣哉銮坡之选也宰相判官世所推重荣矣哉凤阁之选也然尝究设官之源流矣承明直庐侍中为文是西都制诰第以侍中掌之明光奏事尚书为诰是东都诰令但以尚书郎职之是时翰学中舎尚未置员至魏设中书之官南朝以来相仍不改出则宣命入则参决于是有中书舍人之职至唐立学士之官开元以来改称翰学备待顾问发演丝纶于是有翰林学士之职此制度沿革之由也嗟夫发挥白麻称曰内相典掌紫泥号为一佛诚古今清华之选若非德望隆重才猷颕㧞其何以称是职哉正谏自任阉宦知惧草诏一下士卒感泣固无愧于翰学之任然骑鲸之怪孟浪之检岂不为谪仙之累解事舍人明练事机文场元帅独擅声价固无歉于中书之除然集蝇之挥轻鄙见斥岂不为元稹之辱若人也其有负宠任之意多矣国朝未改官制之前翰林学士带知制诰者乃其为内制之职而他官带知制诰者为外制之职若不带知制诰而但为翰林中书者是特寄禄官之称官制旣行则翰学中书自为职官不复带知制诰之衔然国朝所选两制名儒彬彬实异于唐且毕士安之与张洎均之为才士也我太宗之选翰林用士安而不用洎以士安有德行而洎特有文之士尔杨亿之与梅询均之为文人也我真宗之选知制诰用亿而不用询以亿望实素着而询特险薄之人尔北门深严非可轻任宁用窦仪而不用杜韡盖酣酒无取也西掖典司非可序迁宁用刘攽而不用曽肇肇盖操履偏诐也范杲献记擢以翰学可矣然躁竞求进则拒之而不入林希有文处以中书可矣然謟附无耻则斥之而不容噫祖宗之选用固严矣而两制之所自处者将以文学为贵耶抑亦职位为荣耶否则以践履操守为重也且文章典雅有三代风文词醇深有西汉风何粹也史馆进碑惊为神速西垣视草叹曰竒材何竒也然文藻之粹词翰之竒未可为两制之盛四字宠名御笔亲书七言赋诗御笔亲制何宠也王吕父子俱掌紫诰韩曽兄弟亲草黄麻何贵也然恩礼之宠家世之贵未可为两制之重切尝求翰学之荣矣册妃之命所当从也而宋祁不肯草册后之命所当奉也而杨亿不肯草丁谓再相之麻筠不奉诏崇勲招提之记齐不进藁夫内制翰学之责也今㗖以利禄而不从迫于权贵而不徇其操守何如哉非荣乎又尝求中舍之荣矣丁谓除参中书告以降麻舍人反以草制虽拂权势不恤也吕弼罢枢丞相力请命词舍人力请用麻虽拂庙堂不顾也遂国之命创例封还李定之词相继缴驳夫外制中舎之任也今抗大臣而不奉任衆怨而不从其节槩何如哉非荣乎故曰钖宴赓咏不足为苏翰林贺而忠孝一生心之咏君子以为贺也挥翰如飞不足为杨制诰喜而愿秉忠清节之诗君子以为喜也古今源流至论后集卷二古今源流至论后集卷三钦定四库全书古今源流至论后集卷三宋林駉撰起居注自黄帝命沮诵仓颉为左右史则五帝亦有史矣至穆王有左史戎夫则三代亦有史矣今之起居其左右之遗制欤迨至汉武之起居注修于禁中东都之起居注修于宫䑓是汉之所注特命女史为之而修注正官未有定晋魏而下或令着作掌起居之史或命正字任起居之事是歴代之所注特他官领之而左右史官未定矣唐正观始置起居郎之员显庆始置起居舍人之职其制详悉视昔有加焉至于国朝起居郎𨽻门下起居舍人𨽻中书然皆为虚名不理省事而典职者自号修起居注以三舘校理以上充之元丰以来改官制罢修注而郎舍人始专其事而起居注之员至是始定嗟夫出联豹尾入侍螭头宻迩清光咫尺天颜何其荣也片言可録濡毫直书一动少差汗青有愧何其重也夫人秉刚大正直之气任荣近清贵之职安有隠而不书乎然自人主欲观史也触雷霆之威犯万钧之势则有所讳忌而不敢书自奏事不直前也出位者有戒离次者有责则有所退逊而不得言自前殿不立也圣言彰彰者知之而玉音宻欵者则不知廷绅退言者闻之而造膝前请者则不闻则又有所踈远而不及注处是三难而修注之意轻矣窃尝推䆒其制盖莫善于唐亦莫不善于唐国朝始遵其善而鉴其不善而秉笔者始无含毫之耻且自唐正观初欲观起居注録而史臣不进其制尚严尔至郑有融以史进呈于是人主有观史之私国朝以起居注进御沿旧制也然乗快指挥一事偶有误失天子恐史官书之若是亦不害其为观史厥后欧阳乞不进本之请犹欲忧明主危治世矣唐初谏官或兼知起居注或兼起居事同宰相奏事是非可否得以直前其意尚隆尔自长庆后记言之职惟编诏书不及他事于是无奏事之制国朝左右史奏事必禀中书候㫖沿旧制也然以谏官而兼修注者亦不移牒阁门奏事后殿若是亦未尝不许直奏厥后王存直奏之请犹欲不兼谏职而皆许直前矣唐初人君御正殿二史分侍临陛俯听退而书之其职至亲尔自武宗时随仗而退不复簮笔于是无分立前殿之制国初御正殿则不侍过朝㑹则对立亦沿旧制也然御崇政长春之时有中书以记宣谕枢宥以记机宻亦未尝无史官之记厥后郑居中前殿并立之请亦为美意然故事徒存而直笔不闻焉君子惜之是制也绍圣姦臣以乞不旁立而壊崇宁小人以不书奏对而失绍兴䛕臣复不补记注而废而祖宗所以防谨言动之官隳矣至隆兴以来廷绅始严记注之制一曰人主不当观史二曰立非其地三曰前殿不立四曰奏不直前孝宗皇帝慨然复欧阳之旧典申王存之遗意独立于东南之制不变焉夫不观史之制既严有善必书有过必録君无㣲愆矣前殿侍立之制既定面奏天语亲聆圣谟史无遗事矣直前奏事之制既通披露情素竭効忠诚臣无讳言矣至所立之地循而不改非有他意也正欲存螭头之旧尔尝以立螭之制攷之唐志云伏在紫宸夹香案分立殿下直第二螭首是唐之所立在殿下矣至欧阳公请立上前北靣而立虽近唐制而非居殿下是庆厯所立又在殿上矣盖汴京殿陛之制不与唐同汴地坦夷殿级不越㝷文若退居螭首则不能俯陛听事故难循唐之旧迹今绍兴不立上前而立于东南者岂非存唐立螭之制欤虽曰唐人之螭存于殿下绍兴之螭存于殿角然亦有遗焉耳孝宗之制岂不尽善欤今朝廷清明言论无隠龙仗承㫖螭墨増光故欲观祖宗记注之史请自孝宗欲观孝宗记注之史请自今日检鼔院国朝检鼔院之置何始乎盖源流于周人肺石路鼓之制而因仍于唐人匦院登闻鼓之旧其要在于通下情逹民枉耳大抵有闗雎麟趾之意而后可以行周官之法度无先王之仁心而徒用先王之仁政则皆其壅蔽之渐也昔周肺石职于司冦路鼓建于太仆而守于仆御宜若斯民之不直者悉得造其地伸其情庶无负置官设物之意然质之诗书问其至于肺石之立者㡬何人问其击于路鼓者㡬何人夷考其时寥寥无闻岂周人特为文具耶抑当时不能直造其地耶盖天下之情求于急廹之际者不若求于暇豫之日待其怨愤而后发者不若情意素通之为愈吾观成周所以待民者抑何仁之至义之尽耶掌治朝之法而待万民之逆者宰夫固尝职之矣掌外朝之治以致万民而咨之者小司冦又尝职之矣咨于衆庶则各帅而致于朝者卿大夫亦尝任其事矣夫此一民也当无事之时既待之于治朝又待之于外朝又致之于乡吏平时有言无徃不尽而抑郁不平之愤不复洩于他日故肺石虽设而斯民未尝立也路鼔虽建而斯民未尝击也彼民胡为而不立斯石而不击斯鼔哉吁可言而不言则失之隠不可言而或言则失之狂周民固无隠也而岂敢为狂哉彼唐人设物之意何其待民之薄耶武后置匦于朝东曰延恩西曰伸寃似有周人肺石之旧然是时罗织纷纭萋菲成狱犹不能伸缙绅之寃况吾民乎徳宗设鼔于朝名曰登闻受词伸诉似有周人路鼓之制然是时群臣跼蹐不获奏陈犹见于轩墀之间况天下乎嗟夫周之君民相通于平居之暇故未尝因其文而始至唐之君民素有壅塞不相孚之意故虽有其具而不敢告噫民愚若神乌可以文欺哉然则循唐之制复周之意其惟我朝乎国初有匦院有鼔司雍熈则改匦院为登闻检院始命枢宻直学士张咏判之以隷谏议大夫景徳则改鼔司为登闻鼔院始命知制诰周起判之以𨽻司谏正言至建炎则置局于阙门之前欲其势之易亲也绍兴则揭书检鼔司所言之目欲其民之易知也此特其创立之制然招徕人言通逹下情巳见于不言同然之表是故猳豚之失似细故也牟晖得击鼔以告其事考校之失似㣲过也徐士廉伐鼓以伸其愤秋旱之变小民虽贱得诣登闻而自诉玉清之灾斋郎虽卑得诣鼓院而力陈郑侠诣检鼔言新法之害虽安石大臣不恤也翟马周诣鼔院诉中书不忧邉之罪虽李昉元宰不忌也不特此尔三司言胥吏不得挝鼓言事而上则曰彼若不言朝廷何由尽知三衙言诸军所诉令鼔司勿受而上则曰若不明谕有司则人有冤滞丞相之子则不令判鼔院虑诉事不得尽逹而观望有所不敢言也近臣看详检院封事则遽罢看详虑可否不亲决而羣下有所不敢尽言也是意一孚愚民作气田野纎悉无隐于冕旒之前堂陛阔略无忽于草茅之贱是岂矫餙强勉之为哉盖彼之未诉也其情巳通于无事之顷彼之入告也其言自逹于设物之时不然山林布衣执论行都锦工狱吏司对殿陛岂必待检院乎常山布衣进説敢言京师细民妄议朝政岂必待鼔司乎呜唿祖宗之待民如何茍谓因是而后得其情则待其君薄矣祖宗之心其成周之心欤欲知周道请观今日运司自汉初用萧何计戸转漕而后有漕运之名自唐先天用李杰为水陆发运使而后有漕运之官汉虽置司事已輙罢君子不必论之若唐则有可言者盖自永徽以前供给易赡先天以后用度浸广于是用李杰充使焉漕法尚未详也至开元后车驾东巡欲实闗辅裴耀卿为使乃讲明广漕之法河口置仓分入河洛则东仓受之三川廹险凿山开道则西仓受之未及三年积七百万石省费三千万缗自是而后漕职愈重唐人徃徃借此以为国家之用安史之变国用匮矣甸农挼穗㸑无晨烟晏也讲明利害至有四十万斛之衍灵耀之反国赋絶矣藩臣自擅州县益削琦也榷塩佐军而有二百万缗之利噫江淮之运少缓而六军脱巾韩滉之米一至而君臣相庆唐人安得不以漕权为重乎太祖始命髙防邉光范充北路转运使是时盖因平泽潞而置也太宗始命乐冲郭泌为水陆转运使是时盖因平太原而设也然军兴则置军寝则罢盖以国初东征西讨王师频年军饷未易卒办始专置司以主之此如汉之转漕闗中唐之漕运江淮餽粮之外他无所与非如今之所谓监司之职自髙保寅奏支郡为藩帅所制李干亦言闗市为藩镇所专遂设转运之官分别藩阃之权自是而后凡邉防盗贼刑狱按㢘之任无所不总非但金谷而已出使广南掩击蛮贼任邉防也行部益郡雪理寃狱任刑讼也王绰杨綋将漕江东得专窘擿之任按廉所职也张齐贤丁谓除使淄青兼带盗贼之啣盗贼所职也厥后宪䑓一出漕权渐轻邉防之任宪实主之漕不知也刑狱之任宪实主之漕不知也盗贼之任宪实主之漕亦不知也至按廉一任宪主之仓主之帅又主之而漕复不得而专是漕所司者其惟纲运征赋之事乎夫专以征赋纲运为责也将为国计耶则箠楚秋霜期限星火而民力困矣将为民计耶则版曹文移朝廷责督而国课严矣噫民者邦之本也本固则邦宁吾求足其国而亏其本以培之可乎民以食为天也而君以民为天也吾过取于民则是夺所天而不顾其君之天可乎呜唿朝廷之财根本在州县州县之财根本在民括民之财以入州县括州县之财以入朝廷此富公所以隐忧噫刘晏犹能罢无名之歛第五琦尚有不益赋之名况我朝之名公乎是故任河北之漕者至蠲民租数百万计使汉之𢎞羊而知此宁不有愧心耶为七闽之漕者代纳塩钱三十万缗使唐之杨炎而闻此宁不有腼面目耶羡余为献聚歛者为之而彭公思永不忍为也掊拾羡余俗吏能之而杨公察所不能也石炭有税此常赋也宁去之而不租差役等事此公法也宁奏之而不行噫皮之不存毛将安傅诸公审之熟矣陈尧佐有言转运征利之官也利有本末下有余则上足诚知本之论欤虽然王旦以朝廷𣙜利之至戒张士逊而士逊终不敢求锥刀之利王安石以沮格新法之故捃范纯仁而纯仁不获行便民之政此又庙堂之责也漕臣何尤焉京兆尹周之六乡六卿分治秦之畿甸治以内史此京尹之始制也汉之始也以内史治京师之民以主爵中尉治京师之列侯而诸陵豪右则又属于太常所以然者盖惩强弱相陵之弊耳其后也武帝以右内史为京兆尹以左内史为左冯翊以主爵中尉为右扶风专治其民而列侯则改属鸿胪所以然者盖广三辅之治耳又其后也元帝分陵邑以属三辅命三辅以紏列侯豪右民庶皆得同治所以然者盖因列侯犯法之故耳然尝论之初年所任如石庆儿寛之徒大抵皆循良慈爱之吏末年所用如王尊王章王骏之流徃徃严毅威名之人抑何也盖内史始专治民吏讼简寡而昜辨民心谨畏而易化故其势不得不寛至三辅同治列侯彼此植党通谋桀驽难绳倚势作威纵肆莫治故其势不得不严是非厌寛柔而尚惨酷以治庶民与治列侯异也大抵京畿繁剧之冲也豪右民庶之蠧也向非扶弱抑强凛然风采断狱视刑恢乎余刃则何以壮根本之势哉不特汉为然也唐李元綋决三辅之渠而权贵沮气许孟容捕神䇿之吏而阉寺屏息盖自汉以三辅同治列侯豪右之后厯代相仍为京尹者大抵皆然也国朝以汴都为仪刑之地以尹牧为弹压之司莫不以优治繁冗为能以不畏强御为任而风声远出于汉唐之右听断明审府无留事章圣至赋诗劳之则有若周起听断繁冗庭无留讼裕陵以称职奖之则有若蔡齐剖决精敏姦无所假则李穆其人也决事神速狱常屡空则程琳其人也其优治繁冗为如何王巖叟能使老姦自然畏栗杜衍自使权要不敢有干姜遵公直清政擦子之謡京师传播包拯刚严不私包老之謡逺近称叹其不畏强御为如何夫数君子岂不能沽鸾鳯之名而去鹯鹰之操植桃李之恩而除棘荆之怨哉诚以辇毂之下奸猾囊槖剧要之所文书丘山非明不足以听断非严不足以折姦不可以外地远郡例论也是故薛奎本循吏也居蜀之日以徳爱称至尹开封严肃为治民至私以俚语目之且戒曰是不可犯苏颂本惠人也守杭之曰尽释系民至尹开封颇严鞭朴谓京师浩穰当以柱后惠文治之非亳颕卧治之比二公补外则以寛守内则以严煖然而春凄然而秋其知寛勐之术乎其知牧守之要乎或者且曰欧阳修不事风采范纯礼一切以寛亦不失为尹京之能吏岂专在于乳虎苍鹰之酷耶曰不然欧公承包希仁威严之后纯礼继吴居厚刻深之余京畿清肃吏民敬畏固不待施严毅之政则以寛济勐特一时权宜之用非可常论也愚故详及之东南财赋尝观夏书所论扬州之贡其田则下下而不及于诸州其贡则齿革而不言于丝纻又观周礼职方所载扬州之赋其谷则宜稻而他种皆非所有其利则金钖竹箭而丝枲亦非所宜夫扬州东南之沃壤也自夏歴周㡬百年矣而地利瘠薄民物鲜少禹贡周礼皆不称之何耶谓其水患之未平则降丘宅土播谷贸货夏时已无废业矣谓其人力之不及则出粟勉耕出帛劝蚕周时已无遗利矣且不特夏周之粟帛也汉之㑹稽一郡则今之两浙路也而独海塩有塩官庐江九江二郡乃今淮甸间也独皖城有鐡官而无塩官则知汉之塩鐡官之置多见于西北而不见于东南矣又不特汉之塩鐡也元始总天下之戸口自淮而南止当二百余万是则汉人万里南邦仅当天下四分之一也后晋武平吴借其民力才当五十余万晋秦分争民物重困仅当天下五分之一也至隋平陈总江浙闽中不盈三十万户是又东南分裂民物彫耗仅当天下七分之一也则知自汉至隋户口之数而东南徃徃不及诸郡矣愚尝推攷其故天无常时地无常利皆随世运去留以为盛衰之故意者天将兴帝王于数百载之后必眷斯民于数百载之前是以东南财赋不胜于夏周汉隋之时而胜于李唐圣宋之朝者正以乆其所蓄以大今日之所发也粤自渔阳唱乱之后河北沦于藩镇而国用全在东南故李吉甫上国计簿总计天下方镇除十五道不申户口外嵗所倚办止于浙东西宣歙淮南江西鄂岳福建湖南八道四十九州一百四十四万戸比天寳三分増一当时指曰江淮财赋之渊也又曰江淮天下敖仓也张廵许逺所以济用度者在是第五琦所以充府库者在是刘晏任职财赋日倍漕运江淮致米数十万斛倍贞观转运东南之数谨察盐利収钱六百万缗过第五琦㩁盐佐军之法鬻僧于扬贸铜易薪于淮楚则嵗得缗钱千余万焉此东南财赋至唐而盛也至于国朝视唐尤倍上天降康年丰时和下民安业物蕃俗阜是故漕运之数陜西所漕五十万陈许所漕四十万京东所漕十二万而东南至三百万焉盐课之利河北之盐素无禁𣙜觧池之盐多至减耗而淮盐最资国用焉以言其鼔铸则饶之永年池之永丰江之广宁韶之永通监䖍之铸钱院无非东南所出也以言其𣙜茶则闽之建州汉之蕲口鄂之咸宁湖北之诸郡无非东南所产也至熈宁分天下为十二路而淮汉以南已居其五总天下千六百余万户而淮汉以南已当千有余万戸此东南财赋至国朝而尤盛也噫天非眷李唐也正以眷祖宗也天固眷祖宗也尤以眷今日也猗欤休哉春至而百卉荣雷震而万蛰奋佳气葱葱莫不在㴠育之内天地于此乎合四时于此乎交㑹风雨而和隂阳者此其根本也休祥之所降珍产之所聚凑车舟而朝玉帛者此其都㑹也然则天意有待于帝王之兴安得地利不盛于东南欤㑹计司理天下之财昜㑹天下之财难尝观周礼一书半论理财而㑹计一司何其周思曲虑耶夫职内职嵗职币司裘掌皮均之为理财也宜属于太府而司㑹皆主之司㑹之权不亦重乎司书所掌六典八法八则以治邦国都鄙官府也宜属于太宰而司㑹得主之司㑹之书不亦备乎大抵㑹计之权重则纠察稽攷得行于诸府之中㑹计之书备则出入虚盈得攷于用度之际此周人所以善理财也欤汉自髙祖立法举天下之财赋尽入于治粟内史又有计相以总之尚书以㑹之则计簿之职严矣然自计相之职罢而丞相不知钱谷出入之数尚书之权轻而官帑有放㪚官钱之弊甚至计簿具文务为欺谩徃徃督责三公而胶东户口伪増万余乐成隐田㡬四百顷终不得检抳其姦也唐自太宗立法举天下之财赋尽入于左藏太府又有比部以检覆之殿院以临莅之度支以量出之则总核之计详矣然自两税之目兴而中年之用度已数倍于始自无名之歛起而元和之计簿已无救于污吏甚至事故相仍兵革继起财赋衰耗颇为豪将所取而进奉羡余移用频借尚安以计为也䆒观黄龙之诏㫖反覆杜牧之罪言盖有痛感于斯时之弊而不能自己者我朝所设㑹计之任汉耶唐耶抑周耶吾惟观度支置使与于三司之列虽周之司㑹亦不及也计司掌审覆百官诸司之俸磨勘司任驱磨财计检覆凭由之事衙司掌所攷之财理欠掌逋欠之赋称曰子司皆其所属外而转运财赋恐有横歛内而帑藏所储恐有横费㪚在中外皆其所察官称首主目为计相其权之重也如此则紏察检柅之势安得不行乎噫此㑹计之权然也至景祐皇祐治平熈宁元祐主计者必有㑹计成书其生齿之籍圗地之宜调度之多寡赋収之厚薄其名其色其物其数莫不备具较然可攷是书也非筹画之繁也非朱墨之较也又非区区于铢积寸累之利也盖以通天下有无之故起人君仁俭之实吾观庆厯之入二千八百十三万六千有竒其出也二千七百五十三万八千有竒此入之多于所出则知其无妄用之失元祐之入钱以千计者四千八百四十八万其出之多者一百八十二万此出之多于所入则知其有轻费之弊盖闗于国计之盈虚民生之休戚也大矣故李惟清为度支帐式来上则民力乆有不堪可预知之田况为三司㑹计有録则财赋所出可详验之苏辙为戸侍元祐之録一作则一嵗之入不足以给一嵗之出亦歴歴载之裁酌国用正救君心又岂逊司㑹八法八则之任哉然尝论之三君子所㑹之录其有补于国用固也上于不足之时而不上于有余之日抑何耶盖贯朽粟陈侈心之阶公私单竭俭徳之媒此正先正爱君忧国至情也独不观陈晋公丁谓之事乎景徳间二公皆尝为三司使也上命陈晋公具钱谷之数恕则隐而不进曰若知充羡必生侈心也问丁谓用度之数谓则录而来上曰府库充溢也后之论者以陈晋公为爱君以丁谓为媚上则知钱谷之数不可不上也亦不可苟上也噫知陈晋公之所不录则知三君子之所以录先正之为国虑也何仁哉古今源流至论后集卷三古今源流至论后集卷四钦定四库全书古今源流至论后集卷四宋林駉撰浙江潮强弩射潮江流为东则论水患者归之天理负薪塞流河不为溢则论水患者责之人力夫五事既正行无汨陈一徳脩明水循故道岳渎之鬼神受职河海之波涛不惊此固天理之所存若非人为之能与然蔡墨扰龙之对必谓水官当宿其业以脩其方子产言宣汾洮障大泽之功亦归之台骀能业其官者以见古人不泥茫昧之数而必谨脩治之职也如此然则浚治道涤之事曽谓无益而不讲乎尝观汉武帝时河决瓠子东南注鉅随塞随坏议者皆谓江河之决人力不可强塞也其后自临决河羣臣从官皆寘力焉果卒塞之筑宫其上而瓠子之水息矣成帝初河决馆陶浸滛数郡民益不利议者谓一川兼受数河虽髙増堤防不能泄也其后王延世编竹寘石两船夹载而下之三十六日河堤告成而馆陶之水治矣推原其由汉犹近古尚有水官宿业之意有都水长丞有河堤使者有渭水司空外此又有陂官云梦等官领水之职盖非一人此所以不虑决溢之害呜唿天下安有难图之事哉亦安有非人力所致哉然此特河流之决耳尝考之史传海潮冲溢其患尤难显庆中括州海溢溺者九千余人上元中青州海溢漂者五千余家永贞中宻州海溢至有毁城之决海之为患尚矣至若两浙之地襟山𢃄湖广袤无几浮沫蔽江洪涛浴日岂能无穿啮之虑故大厯海溢杭州寳厯海溢㑹稽光化间浙江又溢坏居民者甚衆噫可畏也然读瓠子之歌诵黄楼之赋莫非归功于隄防捍筑之力此不可不讲也曩时钱塘江岸率用薪土潮水冲击屡筑屡毁景祐中转运张夏命作石堤以防江潮于是无怒涛之冲曩时湖水失利取给江潮潮多入市民甚病之元祐中杭守苏轼浚茅山一河受江潮浚塩桥一河受湖水于是免市淘之潮以此言之大抵以人力胜也夫钱塘本江海之地自钱氏立国大城其地垒石以衞塘筑岸以夷谷今之通阛𢃄阓即朝帆暮橹之乡向之鱼龙出没为连甍接栋之所重以中兴南渡六飞驻跸冯夷海若頫首帖耳行都千里屹然奠枕百年无水菑矣虽曰清跸所临百灵陪扈然石塘雄峙鲛鳄避舍非天也人也比年以来海堤頺圮塩官居民凛凛朝夕遣廷绅以脩理命使者以相视悠悠岁月未有成说谈禨祥者归之时数之偶然崇诡异者委诸螭龙之扰害寡谋浅虑者又曰天河激涌地机翕张白浪黒沙下无根着有非人力之可致姑俟水势之稍定嗟夫断鳌立极犹借人为湮谷堑山具存往迹独不能以理辅智曲为障塞乎至有怠于拯溺者或欲筑堤以折其怒或欲浚塘以杀其势此其救患之䇿而未能行何也筑堤之说近里者为是而田之在堤外者则多方而沮之浚塘之说田之在东郷者为便而西郷者复以为不可人懐私意矛盾异论官吏惑之泛泛无谋是无怪听其为鱼也昔禹之治水先自冀始盖冀者尭所都之地有不可缓今啮岸为患宻迩神京其可不亟图之膺行河之寄者不得不任其责也虽然懐㐮汤汤不害至治天作大水宋其兴乎此天心仁爱之意在谨徳以致和修政以治变可也今宜勉之国论刘元城先生曰唐虞三代与吾祖宗之时公论在上君相主之晩周东汉上之人不能主公论所用非其人于是公论在下诚哉是言也甚矣公议之存与天地相为终始春秋之征伐彼自征伐尔战国之纵横彼自纵横尔秦自坑戮东都自党锢三国自鼎峙晋宋以后自尔纷纷其存亡治乱之殊公议盖未尝一日不存王陵之廷争虽不能定刘氏后致白马之盟不寒者伊谁之力程婴杵臼全赵孤于艰难辛苦之中千载而下言者犹有生气嗟夫天下不可无公论固也然在上则治在下则乱在庙堂则享其福在草茅则受其弊元城为言确矣尝试攷之虞夏盛时君臣一体片言之发则赓歌再拜当时所与同心而出治道者惟一二腹心大臣而已问之朝野朝野不知夫何所容其议此固不待言耳伊尹桐宫之事天下盖未尝见也伊尹行之天下信之独非公议素明于上耶周公摄政之事四国固流言也周公任之诸大夫终服之独非公议自不泯于上耶盖古者三公无职与王坐而论道自冢宰而下文章议论之吏无闻焉此大臣所以维持者甚至矣自厉王之过观其诗则大雅之作秉国大臣有如穆公凡伯忧民劳板荡等诗以言之而百官庶府尚不与闻焉自幽王之变则小雅之作诸大夫诵过以言之而匹夫匹妇亦不至与议焉自平王之迁王迹扫地则国风之作虽国人戌卒皆得昌言之而大雅小雅不复作焉陵夷至于六国之际处士横议王公卑礼议帝秦之论反主于匹夫鲁仲连清议之口定六国之计皆系于说客苏张反覆之舌古者君相之权安在哉髙祖之兴削平烦苛专务简易不遽引㧞战国知名之人所以养成公论者不可谓不至倾心所听惟将相二三功臣耳末年太子之废虽出于四老人定之向非张良主于内周昌诸臣主于外则一介踈逺必不能以言为帝轻重也曹参畧猜忌而遵萧何之约束则卿大夫以下欲言而不敢言陈平许其请以封诸吕之爵则大臣有口欲争而不容争当时豪杰之士满于山东游侠之流盈于闾里卒不敢轻议朝廷之事者以所主有人矣以至大臣绛灌力斥少年纷更之请丞相衞绾请罢申韩苏张乱政之学此则汉初功臣主张国论之力自新进用事大臣见诎朔方之议屈于侍中流民之议屈于九卿尊号之议屈于外戚矫制之议屈于谷永卒养成天下謟佞之俗东汉虽有公议之名无预君相之事李膺范滂之徒一战不胜公议败绩而汉鼎亦不复支然则公议在下而不在上岂天下之福哉元城所谓晩周东汉上之人不能主公论者岂不信欤国朝公论之权不在缙绅不在草茅凛凛于庙堂之上繁星丽天斗杓芒寒太山乔岳屹然朝宗噫可敬也利害文字焚之通衢则太平兴国之国论在赵中令更张议论一切不行则天禧祥符之国论在李文靖借契丹兵朝廷许之卒夺于吕夷简之一言杀继迁母枢府行之而终屈于吕端之一奏澶渊之役王钦若言之陈尧叟又言之而冦莱公独立赤帜确然不揺也濮园之议台諌争之礼曹又争之韩琦壁立万仞屹然不变也元祐革弊之议朝论汹汹或说以异日朋党之祸或告以不可为暴革之患温公拯溺救灾不暇他恤盖中流砥柱万折必东也方国朝公论始出之时初是者什三后是者什八又其后则人人心服皆以为当呜唿公议之不可泯也如此夫元城所谓唐虞三代与吾祖宗之时公论君相主之又岂不信欤虽然主张国论大臣责也正救大臣台諌责也古者命卿论士乡老以三公之贵而进退其间盖公议虽主于大臣而必酌于衆见也是以国朝失在庙堂救在台諌此朝廷所以清明有道之际庙堂似过举矣全台论列不曰党同扣镮大唿不曰肆志大臣竦然知有公议之不可犯熈宁之间庙堂轻变更矣御史面折不为假借諌官纳敕不为狂躁大臣悔艾亦知为小人之所误夫以国论一出庙堂主之台谏正之百官庶府布衣匹夫尚复何议哉不然永乐之举满朝不言燕云之役羣臣不议至今言之令人愤激此则可憾也噫戒之哉国势人皆曰国势贵乎强君子曰国势贵乎重人皆曰国势恶乎弱君子曰国势恶乎轻夫强与重异弱与轻殊强弱形也轻重势也弱之弊者臣下狃于寛而玩吾法吾民习于寛而玩吾治不过积寛之过而已矣轻之弊者柄移于臣下而朝廷䙝政出于小人而纪纲紊其患有不可胜言者尝谓形虽弱而势重者周也形虽强而势轻者秦也方周之治过乎弱河洛顽民三纪不服民无畏心也三监有变反曰艰大臣无警心也似邻于不振矣而八柄驭群臣凛然有不可干之意大臣统内朝而近习无预政之嫌势之重者自若也及秦之治尚乎强以兵威服诸侯以财粟富京师以刑威劫群臣以焚诗书尚法律愚天下之民若几于自振矣而盗贼羣起得以轻朝廷之势阉宦自恣得以轻政事之权形之强者果何益哉周之弱形正如君子长者其势不能与强者争不害为大体秦之轻势正如巨室不能自立而纳侮于僮仆尚谓国足恃乎国朝立国之势自建隆立极以来臣民习于寛厚风俗狃于治安天下之势近于委靡而不振朝廷之制几于废弛而不举兵骄士弛吏玩财困积弱之弊识者痛之是故何郯以总揽威柄之说进余靖以自揽威权之说进宋绶曰揽威柄绶犹郯也欧阳脩曰执威权脩犹靖也然寛厚仁爱之心不揺于群臣纷更之请忠信诚悫之实不悔于吏民玩治之余宁受夷狄之侮而终不忍用生民之命宁容臣下之欺而终不忍失君上之体宁寄爪牙于连营坐食之兵而终不忍役不教之民寕使小人盗贼之负我而终不忍一毫负天下也列圣用心之寛如此其为弱也亦宜然根本所在甚于泰山四维之固大势所归凛然有太阿出匣之状国势既重弱何病焉此祖宗不贵乎强而贵乎重也然则重之之势何如哉曰权在人主则国势重公论在朝廷则国势重政事在君子则国势重是故祖宗之置参贰以分政柄防权臣也分枢筦以掌兵柄防叛将也台谏论事慷慨敢言防壅蔽也银台封驳不畏权要防专切也分命监司紏察州县防末大也天子不必揽权而权在君上矣北辰居所衆星拱之国势其不重乎然而人主之权不能自重也所恃公论在朝廷耳故自庆厯盛时责成辅相虽若威权之少弛而言路风采肃然加于奸邪之颈治平之间政在冢宰虽若庙堂之太重而御史一䟽直攻其䟦扈之态熈宁以来信任柄臣虽若国体之少变而力争新法之臣不加罪也元祐之初帘帷立政虽若干刚之未充而朝廷之公论不可犯也宰相台谏主公论而公论在朝廷矣泰山乔岳屹然朝宗国势其不重乎然而朝廷之公论亦不能常存也所恃以存者君子常亲而小人常逺矣故待大臣儒生之情亲而待宦官近习之情踈在讲筵师席之时多而在深宫禁宻之时少不以阉宦预机宻不以戚里参政事兵权付之将帅而去内臣监军之弊政令出于三省而无中㫖内降之私杂流不列于清贵之聫貂珰不加以节越之宠肆夏鸾和郑声自逺国势其不重乎祖宗惟不恃其可畏之威而恃其可重之势故逺方不畏其兵而畏中国之有人小人不畏其刑而畏君子之公论倖臣近习不畏其法而畏朝廷之纪纲西蕃悍于邉陲而屈服于王文正之一言狄青尝将百万精兵而胆落于王文忠之清议王守忠姦邪反覆群臣百计不能去而俛首于韩公之窜契丹桀骜陆梁中国兵甲不能服而寒心于司马之相夫圣朝之所以服四方威强暴戢近习岂其力必可以制生死之命哉君上有大权朝廷有公论天下有君子而已今日欲重国势当以祖宗之已行者而为法云君子君子之名何始乎三代以前无有也直道之行谁毁谁誉至治之世人人有行天下隂受君子之功而不知有君子之名甚哉君子之名见于世非君子之福也何者名者天下之令名非惟人情不堪造物亦不吾堪耳吾而以君子自处孰肯以小人自名此君子之名人以为幸而君子以为不幸也汉初天下未尝无君子而当时未尝指名其人也虽尊显于髙祖涵养于孝文收拾于武帝而天下安有君子小人两立之形哉自望之辅政刘向继用周堪更生诸贤亦弹冠相庆于是有用君子之迹然亦未盛也至李膺杜乔用事而君子之势始振陈蕃李膺一出而君子之名始盛挺身于虎豹之中砥柱于风波之表自三代以后未有盛于斯时也然一沮于宏恭石显之姦再沮于曹腾侯览之诈岂汉君子之福耶唐初天下亦未尝无君子而当时亦未尝指名其人也虽戕贼于武氏萌蘖于开元消沮于李林甫元载之手而天下安有朋党之説哉自杜黄裳裴垍引用贤者李绛李藩武元衡裴度诸人皆㧞茅彚进于是有用君子之名然亦未害也至裴度元老反为新进小人所排而朋党之说始起僧孺宗闵遂与徳裕立敌而朋党之説始炽李进则牛之嚢槖为之一空牛进则李之门戸为之一扫自歴代以来未有炽于斯时也然窜逐于岭海之隅间关于蛮瘴之乡岂唐君子之幸耶愚愿天下享君子之福不愿天下羡君子之名愿君子立终身之节不愿君子植正人之党愿国家当如三代汉唐之初不愿国家如建宁㑹昌之际也宋兴百年公道大明私论退聼纳天下于浑沦元气中赵忠献李文靖王文正诸公为政天下晏然享其福而不知其功初不分其君子之目中叶以来名字一立而君子之蒙祸也有三推原其故皆起于君子好自异于世耳尝观庆厯间富范登朝一竦方去是时正人虽少伸矣而竦之蓄愤伺隙未已也吾深扄固鐍于中犹恐无以杜奸人之计况夫石徂徕圣徳一诗侈歌一䕫一契之名则安得不激小人之变自富范之受是名也而朋党之名遂作一网之计得行富范果不旋踵而去矣吁渭清泾浊别白太明一䕫一契之名于士大夫乎奚益元祐初中国既相司马而鳞集左右者皆贤士大夫是时吾道虽粗伸矣而章蔡之啣怨伺间求以报复于我者百端也吾蓄铓隠鋭而不露焉犹恐小人之窥吾便也况夫苏刘诸君子恬不自悟而且唱为朔党川党之名自苏刘之植是名也而小人愈得以肆其计文徳党碑之立而诸君子皆海之隅岭之表矣吁操戈入室自相排抵朔党川党之名于士大夫乎奚补绍淳间山斗大儒以标凖一世之人望而主张吾道之正盟伊川之䰟方骎骎而有生气然奸人在旁侧目睥睨而已欲倒吾道之戈矣况吾又从立道学之名以标的天下缙绅士夫趍者如流自道学之名炽而小人之憾深既而权倖得志善类一空党以消天下之名流伪以排天下之正学间关万里之行道学之大不幸可知矣吁抽关启钥示人可投一切道学之名于士大夫奚利夫名者所以自别于君子也而反以为君子之累名者所以求异于小人也而适以激天下之怨则夫士大夫亦奚贵于此名哉盖天下之为小人者常多而为君子者常少君子之防小人也常踈而小人之挤君子也常巧故范希文不喜徂徕圣徳诗而指徂徕为怪鬼盖事出于怪则必至于招小人之谤也元城了翁亦惟愿士大夫有此名节而不愿士大夫立此门户自立以求异则必至于启小人之争也吁可畏哉去小人甚矣小人之诈也以便佞为车以邪㨗为途以似忠似信而沽名以伪言伪行而欺世心术反覆险如山川智谋隂宻诡如鬼神噫可畏哉开国承家小人勿用则小人不容于创造之时鬼方之克小人勿用则小人不容于兴复之日是不使一日得安其身也虽然天下未有无小人之世圣人未有无去小人之术当未进之时则牢辞固拒惟恐微隙之可乗迨既衰之后则力賛勇决惟恐旧根之复蔓此所以无小人之祸欤方朝廷清明国家尊严君有刚健中正之资臣有厥孚交如之志斯时也虎豹在山蛟龙在渊若无事也而圣人必杜渐于㝠㝠之中履霜之警恐其坚也取女之戒惧其壮也童牛之牿防其盛也金柅之系止其进也无非拒絶于未进之时如舜之去四凶成王之诛管蔡是也不然王衍未用或者知其必壊苍生后用之而为晋祸卢杞未用识者恐其他日之得志后用之而为唐害信夫小人不可不防于其始至刚道浸长群疑己亡衆正有弹冠之庆小人有孤睽之势斯时也髙台忽倾曲池忽平若无虞也而圣人必致虑于衰微之际扬于王庭发衆听也君子夬夬厉刚志也获狐于田示无纵也射隼于墉示必诛也无非锄剔于已消之后如魏相之去霍氏五王之去二张是也不然望之为政先汉君子方幸以为福而望之不知戒惧反为小人所乗陈蕃得志后汉君子方恃以为依而反为小人所䧟信夫小人不可不尽絶于其终愚尝感世道盛衰之由观小人进退之机窃于本朝増慨焉自建隆一阳之萌骎骎而至于庆厯六阳之盛天下皆君子而小人不多见也自熈宁一隂之生纷纷而至于宣靖六隂之极君子委蛇退缩波流风靡而小人荆棘多矣当夫熈宁之初王介甫方进也新参弹文吕诲力排辩姦一篇老泉深诋李定新入也敏求当制不肯草词李苏舍人相继封还当时诸贤凛凛于坚氷之至也切矣惜夫安石虽沮而复用李定虽寝而复行新进登朝群憸塞路以章吕为腹心张琥为爪牙刘孝孙张商英为鹰犬元绛陈绎为厮役而温公名流皆投闲居弃散地矣呜唿蚁宂不塞遂成江河荧荧星火果焚玉石此始者不能杜安石进用之门而使非类敢倒公议之戈也迨夫元祐之初公论有归群正翔集或以叅用熈宁旧臣之説告而温公慨然曰天若祚宋必无此事也或以引进元丰党人之说进而苏公毅然曰君子小人不可并处也当时诸贤拳拳于羸豖之戒也至矣惜夫范忠宣主持平之论而小人之䰟返吕汲公持内恕之心而小人之脉盛倖门一开趍者澜倒清臣一用而首唱绍述杨畏一进而尽援邪党而元祐诸贤皆海之隅岭之表矣呜唿氷炭同处必至交争薫莸共器乆当遗臭此始者不能尽絶熈丰之党而复蔓稂莠之害也愚尝论之使熈宁之初沮抑金陵亦如庆厯十八䟽攻夏竦之力则熈丰余孽不为异日之宣靖使元祐之初斥逐旧党亦如干兴诸公逐丁谓群邪之决则元祐善治不为异日之绍圣惜哉盖天将祚人之国必先福其君子祸其小人观其君子之衆多如林福夀如山小人之消铄如氷奔逐如流则知其国之盛观其君子之寥落如晨星摧折如霜木小人之依凭如城狐遗毒如螫蝮则知其国之微天意甚可惧也噫熈宁贻为宣靖元祐反为绍圣者天耶人耶虽然此论小人未进既退之势也不幸由径而入媚灶而来盘据华津布列要路将决裂之太亟耶则必激反噬之忿抑包容而兼收耶则将有遗患之忧必也上有知人灼俊之君下有平心处事之臣立刚直之的以为之唱开中正之门以为之归涵濡愧悔善心自生则小人亦可化为君子之习吕夷简本小人之党耳得脩靖诸公为之规讽既而不念旧事与仲淹有相约之欢陈执中本俗吏之流耳得蔡襄为之救正既而荐引名士而东坡亦有可贤之叹此又变佞为忠之道也故併论之古今源流至论后集卷四古今源流至论后集卷五钦定四库全书古今源流至论后集卷五宋林駉撰内朝内外之势合则朝廷皆正人内外之势分则国家无善治甚矣天下之政不可多门而宫中府中当为一体也何者体统聫属事权通融外无间隔内无壅蔽则出入起居皆忠良端正之人左右前后无偏嬖侧媚之习是意也周人盖得之矣公卿踈外进见有时宫禁森严几若天渊则政由中决而威福之柄移于下命从内出而机宻之事不得闻于外是意也汉人盖蹈之矣尝观周之盛时外朝之上槐棘森列臣民咸造固也而内庭之秘且统于冢宰之职治朝之上百司星环庶尹日侍宜也而燕朝之暇亦无非师保之官前有官人之职中士四人下士八人掌寝处沐浴之䙝而隐然厉其纵礼败度之心后有典妇等职中士二人下士十有二人掌衣服冠屦之微而第欲防其奢用乱政之原凡此无非所以合内外之势异时家齐身修心和气平而无女宠之习阉宦之患奢侈之弊者岂无故而然耶秦人不古焚灭周典政权四出駮不容议汉氏初兴犹识此意宰相监宫中大臣劾阉宦外得以统内也三公之属有御史中丞在内受公卿奏事九卿之属有少府尚书在内主吏民章报内复属于外也于斯时也宫闱幽邃姬宠娱侍而廷臣奏事者或得致桀纣之谏禁省峻峙宦寺与居而排闼直前者且得躬献其社禝之忠以士人皆任中常侍之官以郎将得却内夫人之座凛凛然有周人之风自侍中为加官之亲数诘三公而大臣唯唯退听大司马为内朝之宠典领尚书而丞相仅取充位向之以外统内安在哉诸吏居中执法而御史之中丞其权始分宦官典事尚书而少府之尚书其职尽废向之以内属外又安在哉自是而后内朝事权一移于权臣再移于诸珰又再移于戚畹故方霍氏之秉权也塩铁之议光实主之丞相括嚢不言昌邑之事光实专之丞相不得与议堂堂揆席大抵以庸缪易制者为之此移于权臣之弊恭显之用事也孝元柔懦益不能制望之力争终不复回陈咸为中丞欲行总领部刺史奏事之职而为显所排京房行考课欲通籍殿中以防壅塞之弊而亦为显所沮进退大权尽出中书谒者之手两府大臣不敢过而问焉此移于诸珰之失王氏之弄权也外总军马内领尚书入恃椒房出植邪党王舜既任于前王莽复窃于后二三大臣屏息不言而汉祸始惨矣此移于戚畹之害推原其由皆武帝亲内朝踈外朝之过也东都以后流弊愈甚议郎不在宿直之中郎省皆为黄门之庐至后御史之权尽移于尚书尚书之权尽归于宦官尚书宦官合为一党而宰相踈隔于外御史缄黙于内是以太尉杨秉奏侯览而尚书召秉掾属诘之曰设官分职各有司存三公统外御史察内当是时也御史岂真得以察内耶事权之失已乆小人徒借察内之名以自便耳噫可叹也盖尝论之自宿衞之亲人不领于大臣也而宫正宫伯之官遂去为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣也而膳夫以下掌次而上遂去为少府太常之任比其极也门下太仆之司又省分为殿中为内诸司使矣大抵兼则治散则乱合则盛离则衰自三代而下治乱盛衰不知几变惩其变而复周官以救之此为治之大原欤国家外朝内朝无异汉唐而脉络贯通实得周意自今观之韩琦为宰相得治都知奸邪之罪则宦官有过宰相得斥之傅尧俞奏枢宻不治内侍求内降之罪则宦官有过枢府得治之此周冢宰统内庭之意也玉宸殿宴息之所尔或召近臣而观书小阁秘宻之地尔且召学士而观文此周人师氏居寝门之意也不特此耳钓鱼赋诗钖宴后苑置酒赋诗召入内阁中禁宻勿或入夜而请对便殿秘严或非时而召语或词臣至深宫忘岸帻之便或士人为御药院供奉之官此貂珰之夫统于两府衣冠之流侍于内庭虽成周亦不是过噫王制既坠内外分裂更汉至唐上下千余年间遗韵不嗣幸而我朝脩复古制圣明胷中豁然表里然则家法之善今日安可不守哉昔诸葛孔明之相蜀也兴汉一念对越天地出师一表未及军旅且拳拳于宫府一体之请呜唿孔明其知中兴之本欤愚敢援此以为请汉班序圗诸侯王相国太师太傅太保丞相大司马御史大夫大将军列将军兼官特进列将军列侯奉朝请太常光禄勲衞尉太仆廷尉宗正大司农大鸿胪少府长信少府中少府执金吾太子太傅水衡都尉京兆尹左冯翊右扶风典属国将作少府就国侯颍川三河太守齐楚等相东海等太守髙宻等相太子少傅太子詹事关内侯丞相司直司𨽻校尉城门校尉八校尉捜粟校尉光禄大夫御史中丞丞相长史三辅都尉五官左右中郎将羽林中郎将护军都尉奉车都尉驸马都尉骑都尉尚书令西域都尉太中大夫尚书仆射尚书诸侯太傅十二州刺史朔方刺史郡都尉关都尉虞都尉属国都尉西域副校尉郎中车将郎中戸骑二将诸侯中尉诸侯内史諌大夫太子家令愽士九卿列卿丞谒者仆射公车司马令将军长史廷尉正监长安令千石令黄门侍郎尚书丞郎议郎五官左右中郎从事中郎太史令廷尉平三辅丞六百石令五百石长郡司马长史五官左右侍郎太守丞都尉丞三百石长侍御史太子门大夫五官左右中郎太子庶子中庶子太子舍人太子洗马县丞尉羽林郎右并刘敞汉官仪太师位在太傅上太保位次太傅太傅位在三公上武帝以衞青为大将军位在诸公上汉杂事诸侯功徳优盛朝廷所敬异者赐位特进位在三公上亡秩汉兴置大将军骠骑将军位次丞相旧列侯奉朝请者位次三公元夀二年赐大司马位在司徒上御史大夫位上卿前后左右将军位上卿詹事位在长秋上中太仆位在正卿太仆上给事中位次侍中中常侍故事司𨽻校尉位在司直下其有所㑹居二千石前班序禹宅百揆虞廷师师旦统百官周朝跄跄相臣其官师之表欤夫玉帛之朝森列前后环佩之音锵鸣左右槐棘之仪凛如也毳鷩之容温如也然庙堂不重何以警官聨而正朝纲哉尝以汉事论之奉常称礼中丞执法谒者賛仪鸿胪賔唱列侯将军军吏而下则面于东丞相御史大夫而下则向于西人皆曰汉朝班次之定者此也不知汉仪之所以定者相臣之职也盖萧何位居第一而诸将无争次之议申屠嘉檄折慢臣而群臣无敢慢之习汉初大臣风采凛凛朝廷之上隐然有不可犯之色夫何相权一轻小臣诘辱而朝位纷矣御史大夫特佐丞相耳奏事差居相后汉法也自隂欲代位之意形望之见轻輙与抗礼而丞相之分始紊大司马特一有司耳位次退在相后汉法也自中朝之权贵董贤专权反居其上而丞相之位始失嗟夫丞相百官之长也轻辱慢弃一至于此尚何望官位有定次耶是故旧以御史大夫首于列将军而未央名奏则先将军而后御史大夫旧以太常首于太仆而未央名奏则先太仆而后太常表书执金吾居大鸿胪之后而未央名奏后书大鸿胪臣贤先书执金吾延夀表书长信少府居三辅之先而未央名奏先书三辅而后书长信少府推原其由盖霍光专权相臣易制未央之奏国家大议丞相敞不得与闻一出于光之手是无怪乎班序之纷纷虽曰光以丞相而先司马欲以自文然岂能揜其专政之弊哉噫未央一奏不出于外庭而出于内朝颠倒若此则尚论汉之朝位者安得不思初年大臣之制欤革汉人之陋习复虞周之旧典吾于国朝见之枢臣曹利用争为首班未易折也宰相王曽抗声自言而利用不敢抗枢宻杨崇勲敢失朝礼未易击也宰相王曽抗奏径劾而崇勲不敢言李昉守本官为直院位次学士例也天子虽诘之而宰相不易之必待真拜而后升王钦若罢叅政为资政位次翰学例也钦若虽诉之而中书冦公不升之必特置大学士而后进夫以事权振于庙堂之上而班序肃于殿陛之间太山峻天望者毛竦斗柄横汉观之胆寒纪纲安得不整耶故夫班先宰相次以亲王又次以使相国朝旧制也彦愽宗臣一拜枢使亦愿居丞相陈升之之下虽诏居其上而不敢三衙叙班首以殿前次以马司又次以歩司国朝旧制也傅潜为马步军都虞候而在殿前都指挥使戴兴之上者以潜兼任二司故进之而不嫌侍读侍讲均曰经筵而熈宁则以讲官而后读官权尚书试尚书均曰尚书而元祐则以试官而先权官相权既尊官聫自定此提纲振领之説也虽然紏察百官大臣责也正救大臣台谏职也韩琦三朝元老不押班细故也而中丞王陶抗章力争而不少恕呜唿大臣紏于上台諌救于下祖宗之意深矣哉均任朝廷内职指为登仙牧守重任视曰斥地此内重外轻之弊也承明直庐反厌其居刺史左迁恨降之晩此内轻外重之弊也呜唿古今论均任之説多矣言者腐听者厌愚以谓皆无关于治本也愚之所谓虑者大臣一日去国而朝廷有信任之私衆贤不获安身则姦邪肆倾害之巧此所深惧也汉制九卿出为守相守相入为丞相或选中二千石为御史大夫或选愽士諌大夫补郡国守相其所以为内外制者未尝不一故曹参特为齐相而得代萧何相国之任周勃巳为丞相且率列侯之国为吏汉制亦可见矣独惜夫姦人害正隂倾巧计使贤者不得安于朝廷而人主不察也汲黯一代忠臣犯颜敢諌凛凛可敬一沮于宏汤之手出守淮阳虽有禁闼拾遗补阙之愿而不克施京房朝之正人考功课吏黜陟贤否一䧟于五鹿充宗之计出守魏郡虽有通籍殿中以防壅塞之请而不得行萧望之石渠名儒经明行脩擢为諌官其有补于君徳也不少石显小人抵隙有日出补平原太守虽有雅意本朝之忠而不得遂呜唿君侧无子思王所无居州重臣不得行其权辟贤不能安其身彼小人者知其意向之所在肆为谗毁挤人于䧟穽而下石而谓国家行更迭之制人臣有决择之私其亦君见之不明欤汉事已矣且以国朝观之改秩者宰邑典郡者除郎寺监丞之既更必出守千里之地郎官卿监之已歴必分一道之节是故身在馆阁出领外郡官至正郎自请治县知天雄者叅大政倅河南者知宥院不计出入之轻重不论禄秩之多寡君惟知贤能之可用臣惟知职业之当效非如汉唐诸人纷纷之论然愚尝观庆厯元祐之时正人方用而复去群枉方杜而复开未尝不感于进退之机而更迭之制君子未暇论也何者方庆厯盛时盖厌西兵日乆而思欲整齐衆治也登辅臣以收人望擢端鲠以増諌员晏公殊居于台司范公仲淹实周旋政府杜公衍擢在宥职而韩公琦富公弼盖相与副之欧阳公修首以端亮选在谏院曰素曰靖曰㐮又相继而除数君子以社稷自任而上亦责治于朞月之间于是仲淹主西事弼主北事仲淹与弼又各上时务十余条大抵欲退不肖止侥倖以振纪纲于内易监司汰部吏以明政化于外然君子无常合之势小人有难㧞之根毁谤滋甚朋党浸起自殊既以事罢衍亦以权倖不平之愤而去韩范富三人亦继踵于外襄以守泉修亦乞蔡而向之合者始睽矣庆厯君子翻然为均逸之举者岂其本心哉元祐盛时盖痛惩熈宁旧政而欲振起庶事也召元老于散地起正人于外藩司马公吕公既登揆席大防纯仁又继之刘挚王存既在政路苏辙苏颂又继之谏垣则刘公安世给舍则范淳甫讲筵则程伊川诸贤弹冠相庆慨然以革弊为巳任免青苗保甲之患罢诸科诵数之学天下骎骎庆厯之治然君子方有坐席之温小人隂有伺隙之计杨畏力引吕章李邓之徒郑雍深排苏刘朱王之党苏子由则守汝范淳甫则守陜刘挚则守郓川党洛党朔党诸贤皆海之隅岭之表而向之用者尽黜矣元祐君子不能安于朝廷之上者岂国家之福哉噫庆厯诸公既去而所用皆夏竦陈执中之流元祐诸君子既出而所信皆子厚蔡确之辈君子小人之机亦可畏也矣舍是不虑屑屑然品位之崇卑内外之轻重其亦放饭流歠而问无齿决君子谓之不知务易论治道之盛莫尚于㤗衆贤彚进于初而九二之臣又广包荒之量而用冯河之勇去朋党之私而无遐逺之弃以此得尚于六五中行之君然圣人于卦之彖则断之曰内君子而外小人盖必君子进而小人退然后足以遂初九彚征之美成九二得尚于中兴之功不如是而使小人制之则泰以为否矣呜唿莱公一出大名北使咨嗟有何以不在中书之问中国既相司马辽人相戒有毋生事开邉隙之语正人端士一进一退其有系于夷狄观望也如此其可一日去之哉省官古者官冗乎后世官冗乎古者因事而命官因官以分职故若赘而实省也后世职散而无统属多而虚授故若繁而实旷也且周天官凡卿大夫命士三百五十余人地官除乡遂虞衡山林司关司门不可攷者尚四百余人春夏秋冬四官凡五百余人此六官中大略以春秋官为凖以多乗少皆以五百人为额则凡三千人之数土训诵训无他职事掌葛掌染仅以微物是周之官若冗矣然周公以公兼冢宰召公以公兼宗伯太公以太师而兼司盟之职苏公以三公而兼太史之官此命官兼摄也军司马舆司马行司马戎仆戎右有军旅则用之甸祝田仆有田猎则用之有䘮纪则用䘮祝有盟㑹则有诅祝此临事权设也局分不必专设史胥不必别置所以若赘而实省欤汉自武帝意在理财则司农増均输平凖郡国増塩铁等官意在用兵则内有八校尉征伐有将军意在用刑则置中都官狱三十六所汉官何繁耶然则官虽多而无计㑹之司兵官虽増而无统𨽻之长刑官虽衆不属廷尉而又事权之散主唐世六尚书之有二十四司之属二十四司之有侍郎郎中员外之员夫何外是复有九寺四监之分大司农少府戸部职也太常宗正礼部职也光禄勲但供良醖礼部之膳部也衞尉掌军兵仪仗帐幕兵部之库部也唐官何赘耶然兵部无戎帐戸部无版图光禄不供酒衞尉不供幕官曹虚设俸禄枉请汉官职散而无统唐官属多而虚授所以若繁而实旷欤国朝设官固无汉唐滥员之弊而所可论者其惟入仕之门乎尝以国朝入仕之制考之真宗以前入流尚少仁宗以后入流始冗此不可不论也太平兴国诏曰今封疆尽辟县邑猥多动皆缺员歴年未补咸平中诏曰如闻州县阙多贠少可选朝官各举所知夫入流如是其少何也谓其恩泽之吝而选举之艰欤则当时郊祀行庆百僚不待攷而迁官诞节推恩从官不候郊而任子诸科但量试墨义取士之数甚优张齐贤之赐第也通榜并与通判钱若水之到选也三人各迁朝官夫寛恩如此而官不冗者有由矣仁宗庆歴中张方平上言谓在铨近万人嘉祐中苏轼进䇿谓一官而三人共之夫入流如是其冗何也谓其恩泽之泛而选举之滥欤则当时罢从官毎嵗任子之法削诸科间岁取士之数以磨勘则増保举之员以䕃补则严铨选之限官无大小付之格法羔鴈不至巖谷峻加夫裁抑如此而官冗者有由矣盖尝观上官均论祖宗入流之多也在特奏胥吏资䕃之滥则知仁宗以后所以致冗者其三者入流弊欤且特奏之法真宗以前未设也嘉祐始数十人治平三百人熈宁五百人而况于后乎呜唿龙钟榆景一该恩免求田问舍欲免韲塩所入若此安得而不滥乎胥吏之任真宗以前尚严也景祐中遂有三司诸吏老疾不汰之冗庙堂拣斥投瓦自肆甚者或以减年而出官或以坐理资任而典郡而况于后乎呜唿骛鴈老吏寡亷鲜耻玩弄文法不易故态所入若此安得而不滥乎若夫资䕃之恩其弊滋甚建隆初礼部补斋郎才十五人兵部补洗马才十二人太平兴国初文武朝臣班簿才二百人咸平初才四百人而朝臣又非皆得以任子至于庆厯则有任学士二十年而一家兄弟子孙入京官者二十人矣况国初无致仕之制后有易箦而请者有停服而请者致仕之恩何滥也国初无遗表之制后有妻族外生悉皆沾恩门生仆𨽻亦蒙甄録遗表之恩何滥也呜唿未离襁褓已列缙绅不限贤愚槩居禄仕安得不动先贤之念三冗未去欲清庶职何异决水于不流之泽哉然则论省官之䇿于今日者当清其所入之流不当汰其所置之职何者在内之官自宰执而下三省院宥官十有七玉牒圣政讲筵所官十有五不必皆专其官也学士院三人谏垣六人台职十一人不必备其贠也尚书六部自长贰郎官当五十人今长贰尚有阙者大理一寺自卿至主簿当二十四人秘书一省自监至正字当二十人今卿监尚有不除者其余馆阁学校仓场库局人各有官官各有守皆所当设也在外之官漕司昔有使副今有使而无副矣宪司昔有文武今有文而无武矣州县有添差今罢之矣逺郡有辟差今严之矣有守则有倅州之小者则无倅矣有令则有丞县之小者则无丞矣无簿则兼之以尉矣其余幕职州曹仓场库务人各有官官各有守此所当备也虽曰外有一官之缺居者一人去者一人而伺之者又一人然居者一人而已虽有官而未禄也内有一官之缺延颈望迁者衆庙堂之所进拟者半之侍从台谏之所论荐者半之人主之所欲亲自召擢者又必有一二人焉然得之者止于一人而已是数人者虽有欲得之心而无可得之地也此今日有周人兼摄之意无汉唐虚设之弊何得以议其冗故不必汰其职也然入仕之源若特恩之多胥吏之衆资䕃之滥在今日不可不清也幕府奏辟谨简乃僚书有明训遥闻辟召传为美谈此盖周以乡举取士而府史惟长所辟之制噫辟召之法尚矣汉制公府之掾佐郡邑之属吏诸侯王国之内史以下皆得辟于其长故曹参为相国择郡国吏召除为丞相史匡衡为丞相署陆赐集曹掾此相府所辟也何武以大司空辟鲍宣为西曹掾史髙以大司马辟匡衡为议曹史此大司空大司马府所辟也属吏之辟于郡县则如周景以刺史而辟陈蕃为别驾王涣以考城令而辟仇香为主簿是也内史以下之辟于诸侯王国则如赵王张敖以田叔为郎中齐王㐮以魏勃为将军是也是必素履先饬于家庭闻望蔼闻于桑梓而后辟书交至币礼争驰下之从上必明去就之谊上之求下必尽尊礼之诚东都盛时此风愈髙有奉书一岁而后至者有公府九辟而不就者有政事不问投劾而去者有諌争不合投传而往者特设一榻敬为上賔盛陈厚礼如待神明诸贤髙标照映千古此汉人辟置一付公议未尝有妄求茍进之心噫是特公府郡国所辟也若疆埸之事甚重兵戎之寄至难尤当聚天下之英材以共图阃外之大计料敌制胜叅画贵详唿吸应酬讲求必熟其可以为私门桃李之地乎唐之节度方面行军用师肇开幕府争辟名流賛画奏功歴歴可攷子仪之置府朔方也主留则杜黄裳判官则张镒所辟六十余人后皆为将相显官削平盗贼平复两京宁非杜张诸贤之功欤马燧之出使三城也张建封为幕佐事多诹访齐映为判官练达军情大破灵曜威震北方岂非张齐二人之功欤裴度之节度淮蔡也韩愈为叅谋皇甫湜为判官元济就缚蔡城悉平又非若人賛戎之谋欤不特此也李石所辟四镇凡有征伐必为留后叚秀实凡佐三府募士益马皆知威名光弼僚属如李抱玊田神功韩游瓌辈皆章章可称列者建封幕賔如许孟容韩愈李藩皆人杰以风流谈笑折冲武元衡节度劒南而开府极一时之选史笔书之侈为盛事呜唿唐之戎幕得人故也然帅府之所招致名公之所叅佐彼此不闻有轻召屑就之意是故石洪闲居东都重嗣惧不肯来敬具书币邀辟是上之所召不轻也温造虽从建封招礼但与咨谋不敢縻以执事是下之所就不屑也昌黎作序极谈二公之髙致一去一就惟义之适宜乎随所幕府蔼然有声欤本朝西事之兴韩范二公出镇陜府亦许自辟其属韩之幕则皆尹洙之流范之佐则皆狄青之俦西贼知惧送欵请和至有骨寒胆破之謡虽韩范之功亦尹洙狄青之助也南征智侬武襄总帅矣凡所辟置素有人望皆平日所与以为可用者于是成破贼之绩西镇陜蜀张魏公出帅矣尤以总揽豪杰为务刘子羽善谋吴玠善战赵开善理财一时名士皆集麾下于是成中兴之业今之三邉正急材之秋也诸豪鹰附正劳镇抚遗黎蚁慕方切安集运筹画䇿非已见之所能制敌御戎岂独力之所任唐诸镇召贤之礼本朝帅阃辟属之书今日用之宜也然巧于营进者指谓㨗径志在速化者因生妄心扳援肺腑未免委曲之私势要夤縁至歴经营之计剡削未足姑从寄径考任既满复生他图未施賛画之劳复以宛转而去嗟夫邉陲地重非应酬之物军国务剧岂致曲之阶必也増重厥选谨择其材庶无负朝廷责望之意若昔狄武襄有因贵近而从行也青则曰从能击贼不敢不请往而不能则军中法重青不敢私闻者遂沮范文正辟欧阳公于幕下也脩则曰吾尝论救范公岂为已利遂竟不往今之总戎佐幕均以二公为念则奏辟公矣仲连飞书燕将自杀陈琳草檄魏祖愈风必有若人者出矣流品汉科目未立流品无别似杂矣而任用未尝不严也唐科目既详流品已分似清矣而任用未尝不混也汉制子弟能自脩则以为舞人郡国好文学则以为博士弟子或以孝悌力田贤良方正或以资筭得官入粟拜爵或以父兄保任公卿荐举其他注曹县吏绍事幕府上书公车者皆足为进取之计盖是时不为科目故流品所以无别也然入仕之始亦自有品节存乎其间严助朱买臣䟽广以明经文学进则除愽士大夫侍中夏侯婴公孙贺衞绾以材武勇勐进则除太仆中郎骖乗张汤以法律进身则先以法官处之故汤为内史丞相掾荐补侍御史复为廷尉皆法官也黄霸入粟补官则先以财赋处之故霸始以卒史领郡谷钱计簿正察补河东均输长皆掌财也此任用未尝不严者也唐制由学馆者曰生徒由州县者曰乡贡由天子自诏者曰制举他如子仪除左衞长史则自武举异等进李朝隐擢大理则自明法中第裴耀卿迁秘书则自童子中选盖当时皆由科目故流品若清也然任用之际无所区别调马贱工鸣玉于缙绅之间伎艺杂术滥进于翰苑之所普思方士玷名秘监朝恩蚕室滥职国子王毛仲特牧𨽻耳至为开府王叔文本棊工耳得入戸侍此任用未尝不混也甚矣流品不可不严也国朝阉宦不预机务之职杂流不厠貂蝉之列世赏不任儒科之选其视汉唐何如哉汉能严于终不严于初唐能别于初不别于终此所以不及国朝逺矣是故衞得仁不与授上佐曰彼伶官也不可处士人资望也陈舜封不与授殿直曰彼倡优也不可任清望官也唐之乐工曵履得无愧乎宁置宣政而不予宣徽曰吾不宠内侍也宁置崇班侍禁而不予供奉殿直曰吾不私近臣也汉之宦官典中书不亦恧乎刘明恕走吏也虽为望郎不与陞阶赵自化医工也虽为医长不与遥郡伎术无得佩鱼别士类也伎术官有止法别清流也噫此固杂流之别耳若进士第一人迁司諌三人及第并制科迁祠部进士出身迁屯田世赏迁虞部夫司谏祠部屯田虞部特今之一朝奉郎也而甄别若此何严耶六曹侍郎其迁不等侍从臣寮自礼部迁戸部戸部迁吏部常调臣寮自工部迁刑部刑部迁兵部夫六曹侍郎特今之一正议大夫也而甄别若此何严耶噫祖宗立法固严矣其亦大臣维持之功欤堂吏除贠郎赴庆节之㑹此细事耳而王公旦以为不可阉宦带遥郡预殿上之宴此末节耳而何剡以为不可呜唿一进退出处之末等级品节凛然难犯况于名器假人乎汉唐陋政视此有愧古今源流至论后集卷五古今源流至论后集卷六钦定四库全书古今源流至论后集卷六宋林駉撰敬臣古之待臣也貌敬而心亦孚后之待臣也貌亲而心实踈嗟夫君臣相处不可有一毫之伪也夫茍畜之如犬马视之如土芥疾之如冦雠此固不足语接下思恭之道若外有出门见賔之礼而内怀疑忌之心阳为盥手纳䟽之诚而隂有沮抑之意其视犬马土芥冦雠之见相去一间耳岂其本心哉是故古者改容而见三公无矫情也下车而拜昌言无薄心也斋戒受谏登拜贤书又非区区笑貌也盖臣邻赓歌温乎家人之唯诺诗书劝戒甚于师弟之告语平时㑹遇精神无间故于降接之际无徃非诚初非有所矫饰也所谓古之待臣貌敬而心孚者非欤自尊君卑臣之分严而情不通自骑项踞洗之意形而礼愈薄间有温颜降体之施又非中心之诚然噫可叹也劒履上殿非不诚也而械系之辱且不能免朝礼益荘非不重也而诏狱之嫌至不能脱长沙之谪已行而前席之问徒切淮阳之驿既遣而避帷之敬徒施麟阁不名大臣之礼厚矣胡为有赤族之惨凌烟赋诗谏臣之宠至矣何为有仆碑之咎山南夜诏喜见颜色卒莫去其追仇尽言之恨曲江召宴爱形诗章终莫逭其信谗投闲之谴所谓后之待臣貌亲而心踈者非欤呜唿尊事黄耇行苇有诗敬体臣下中庸有训此三代圣人之家法秦汉而下泯矣不有圣世其谁嗣之乎我朝曹彬诸公终始眷礼垂絶之顷至亲幸其第而不怠其视盟血未干狗烹就戮者逺矣魏公定䇿两朝略无疑隙至不容中丞之轻议其视顾命少主骖乗致疑者异矣士自一命以上不轻诛戮言者得罪且有遣使护送之礼其视缙绅有过髠钳相望者不可同年语矣赵中令开国勲旧鼎铛有耳小臣萋斐则出之左迁曰不如是非所以尊国政也文潞公累朝德望三至中书廷臣轻毁则出之外郡曰不如是非所以重元臣也一疾之瘳则爵赏医者一疾之疗则亲剪其须以君见臣有定仪也而肃然拱揖敬之不亦至乎以臣拜君有常礼也而特命毋拜爱之不亦笃乎唿学士而不名重经筵也唿侍中而不名重宰臣也半夜亲幸示殊恩也三日一朝示异礼也噫君臣相处岂为是不切之虚文哉御宴赋诗脱略邉幅讲筵论经诚意交孚相与之无间则相待之愈厚内心之无疑则外貌之益敬与后世矫情饰容者万万不侔矣呜唿盛哉抑又论之孟子曰君之视臣如手足则臣视君如腹心盖君臣报施之礼然也神宗以师臣待安石盖非常礼也毋使上知至形私书岂毫髪不敢欺之意耶髙宗以太师处秦氏亦非轻礼也和议误国至今非之岂犬马报君之忠耶噫若人也其不愧有君如此其忍负之之戒乎全功臣龙蛇一章君子所悲狗兎数语识者憾焉甚矣功名之难全也噫有由矣盖君之视臣固不可有始敬终慢之心而臣之保身亦不可无急流勇退之节君臣相处未能两尽其义此诛戮窜逐之祸相望于后世也夫当国歩多艰之秋为君者促席而问谋握手而画䇿封以大都名城而不靳啖以厚禄丰爵而不吝迨夫祸乱既平遂起厌薄疑忌之心小则为介子推之不及禄大则为萧相国之械系嗟夫天下无事名为功臣必至屠戮不幸有卒然之警缓急之际谁实頼之此为君不可无保全之仁也夫欲垂名于竹帛之时为臣者冒矢石而不辞处风波而自任瞿然君之不吾信戚然君之不吾用迨夫稍有微劳常有要朝廷之心轻则为光弼之不朝重则为黥布之怨望嗟夫立人本朝以功名自见乃臣子之职分其可㤑功矜能自贻伊慼耶此人臣不可无自全之智也呜唿三代而下骈首就戮不得老牖下者此虽其君疑忌之过亦其臣之不能脱然自保也欤惜哉且勾践卧薪尝胆誓雪呉耻蠡种相与戮力盖同甘苦共患难也呉国既沼之后范蠡扁舟五湖萧然逺遁不失为陶朱公之乐大夫种不能见几与长颈鸟喙为终始卒至一死而后已虽勾践固不足与同逸乐惟范蠡能免而大夫种不能者亦其明哲不足矣汉髙祖百战间关诛秦蹙项韩张比肩汉庭盖左右手之不容释也南宫行封之后留侯寻盟黄石从游赤松甘为辟谷之怪淮隂不能歛隠陈兵出入卒至伪游之劫虽髙祖固少恩人然留侯无恙而韩信就擒者亦其自启疑心矣大抵土龙刍狗重于方祷之初而贱于既祷之日为君者固以是而自戒养虎驰熊咆哮声势于指猎之时而削落爪牙于无事之顷为臣者其可不以是而自儆哉不然文帝能诏狱于木强之周勃而不能及于多智之陈平孝宣能赤族于骄蹇之霍氏而不能加于谨重之安世岂独其君之失耶不观国朝保全之义乎石守信斩艾蓬蒿芟夷根据盖平乱勲臣也我太祖陪宴京师眷留邸第老死无憾焉噫太祖之恩固厚矣而守信等乞觧兵权两无猜嫌其自全亦智也赵中令金匮藏书鼎铛有耳盖开国勲旧也我太宗追念故绩召居揆席始终无怠焉噫太宗之恩固厚矣而赵中令台论斥劾略不敢肆其自畏亦甚也曹彬平江南之功伟矣宁赐数万缗之镪毋宁除使相之职抑之所以全之也彬亦谨畏自喜不敢过望终有二子将坛之登狄青破岭南之绩厚矣宁赐诸子之官毋宁任枢使之宠靳之所以爱之也青亦晩节喜书尤好节义终不为童謡之惑不特此耳张魏公走乌珠平湖冦破刘豫渡江之所恃而无恐者异时和议一唱百计中伤而髙宗且曰朕待魏公有加终不为浮议所惑此言岂昜发耶然魏公今日上表而待罪明日奏䟽而乞骸未尝贪心于功名也韩忠武王殱苖刘鏖大仪拓东海中兴䇿勲之为第一者异日权臣当国举朝所惮而髙宗召䜩禁苑情同家人嵗时赐予相踵不絶此礼岂昜得耶然韩王从燕于杖屦之乐放意于林泉之间若未尝有权位也夫惟祖宗之所以待臣下者既无一毫厌薄之心勲旧之所以自待者复有退然不矜之意宜乎勒功鼎彛光映千古指誓山河延及后嗣三代以下所未见也诗云钖山川土田于周受命祖宗有焉又曰明哲君子以保其身先正有焉吏责婺不恤纬而忧王室野人食芹犹念至尊嗟夫士夫儋人之爵立人之本朝而不以国家为任不愧于古君子岂不愧于若人乎自夫人以任怨为嫌也栽培桃李不植荆棘而国家之事不乐为自夫人以嗜利为念也当愁醉醲当饥饱鲜而国家之事不肯为自夫人之畏事也仗马缄黙辕车局促而国家之事不敢为三者日锢于中而爱君忧国之念薄矣呜唿曷不观伊周之存心乎桐宫之事天下所未见也而伊尹处大疑而不恤任重责而不顾摄政之举当时所骇闻也而周公居流言而不嫌坐羣谤而不变异时衆论退听上天震怒而伊周之心对越无愧盖天下之利害其憷迫乎吾前者何其多也而惟捐其身则足以当之而无惧天下之议论其动揺乎吾听者何其不一也而惟守其心则足以居之而不疑伊周之所以任此者惟所捐者身所守者心而已纵使流俗未能知之有识之士其不知之乎天下未能谅之天地鬼神其不鍳临之乎夫如是何忧何虑而不任其责哉伊周逺矣汉唐臣子其负人国家事者何多耶王氏染指汉鼎正臣子死事之日数千士夫争献符命无一人敢言其非而能抗虎狼之势者惟刘宗老一二臣而已禄山唱乱渔阳正臣子赴难之秋二十四郡望风披靡无一义士敢抗其敌而能御犬羊之丑者惟颜鲁公一人而已曽谓国有人乎此无他任怨嗜利畏事之念切是无怪乎视已为重视国为轻也我朝诸公处事何其有勇为而无退避耶澶渊之役中外震惊钦若尧叟辈第保身而不暇他计莱公亲扶日毂屹然山立卒使辽人几无匹马只轮之返莱公何勇哉萧英之聘敌情叵测夷简殊軰第畏首而不敢轻议富郑公啣使北庭片言伐之而活南北亿万生灵之命郑公何壮哉庆厯天子锐意太平范公陜西召还慨然以整饬纪纲为任宁薄任子之恩而不恤侥倖者之谤宁宻磨勘之法而不顾朋党之论元祐天子变更新法司马洛中召用奋然以拯溺捄焚为意宁逐熈丰之党而不念异日之祸宁罢青苖之法而不忌小人之怨夫以冦公郑公处国势危疑之秋廷臣畏避之际力如此其艰也范公司马当党论方炽之时小人伺隙之日势如此其逆也然四君子不忌不嫌以身当国初不知其艰且逆噫彼美人兮西方之人兮愚意诸贤其伊周之流欤又有甚于此者凡人之告老而归也优㳺晩龄顾恋私计固无预乎时政之议而杜祁公虽谢事家居忧念世故见于颜色夜不能寐殆有甚于居朝之日凡人之罹䜛而去也放意林泉陶情麴糵徃徃有抑欝不平之气而刘莘老方窜逐中惟谓当途者能顾人国事絶不言人之挤排而已之困踬初无异于守官之初凡人处生死之变也悲呜踯躅未有不念身后者而吕献公忍死谓平生故人以天下尚可为曽不念其身之病而子孙之贫也呜唿前軰或于休退或于窜逐或于生死之际而其积心措虑皆无顷刻而不念国家事况于居官任责得行其事乎今之君子尝加意于此否也噫髙若讷不救仲淹之贬而欧阳脩终不贷若讷之过邹浩未辩孟后之事而曽诞已不恕邹浩之讥然则士大夫不能以身任责其能逃天下之公议者寡矣可不勉哉谏诤甚矣谏之多端也犯颜逆鳞叩头流血其名曰直宜也邹浩极谏得罪世疑其卖直引裾折槛之人范公之所忧是直或议其激也和容愉色微言婉辞其名曰讽可也李文靖以宻启为䜛佞深切恶之心知其非而辞辩不及者虽赵公槩不免于讥是讽又疑其佞也呜唿直既不可讽又不可然则君子将安从哉曰臣子之存心贵乎忠进言贵乎诚吾其果忠且诚乎则直者必谅其披肝露胆之真讽者必鍳其遇巷纳牖之道否则借忠自文托诚自效是二者皆不免或者之议昔龙逢比干之谏也有过必面折有失必力指不顾其剖心之诛以此为直夫奚疑傅说周公之谏也不直逹其隐不明指其事隐然于诗书规讽之㫖以此为讽夫奚讥噫有傅周龙干之志则可无傅周龙干之志则为激为佞也后之为臣者吾惧焉以直自许者斩错之争闻者毛竦或疑其为复雠之举折绛之讦言者生气又疑其不忘吕禄旧时舍人之恩越职抗议似慷慨也隂为党王氏之谋叩墀死争若髙亢也第欲附逢吉之意呜唿劝秦凿渠意在利韩曽谓直言足信乎能如汲长孺面折廷争者几人哉以讽自名者子虚之作铺张景物适启神仙之想羽猎之赋伪言车骑反滋游乐之心通西南有书未必助君宣化而穷兵之念已动得寳鼎有对未必规君修德而封禅之举已萌呜唿曲终奏雅不免于劝曽谓讽谏可听乎能如魏郑公妩媚规正者几人哉噫析圭儋爵立人本朝俯伏于冕旒之前爱敬泯于庙堂之上天地鬼神昭布森列不可诬也愚谓进谏之道不问其直不问其讽而一念之诚对越无愧可矣正容极口直而不激托辞寓意曲而不倨若人不昜得也我思古人实获我心其惟国朝诸公乎伏阁奏事叩镮唿声非好名也挽衣苦诤叩榻抗论非褊心也宁为英州之行而必夺宠臣之命宁为雪堂之游而力沮新法之行一竦未去凡十八䟽言之而不已一确未窜至十余章诋之而愈厉风力愈劲者目为击鹘廷争不回者称为殿虎此其风采壁立虽鼎镬不避也昜曰直方大不习无不利数君子有焉侍从规谏不争口舌非循黙也经筵开陈色温气和非容悦也辨钖王勇智之语闻之为戒论酣酒嗜音之句听之首肯此借经而谕也论苏秦约纵则曰无益于治论啬夫利口则曰恶其覆邦此托史而箴也宫禁之帖特祓除祈祝之辞耳因诗章而含规讽何婉耶告老之章特休退辞谢之意耳因身疾而喻朝政何诚耶此其旁入曲谕虽风雅不过也诗曰言之者无罪闻之者足以戒数君子有焉嗟夫先正之善谏固也然天子信其心当时服其诚天下后世知其忠所以与后世自文者异矣不然王金陵议事上前如朋党争辩不少降气直矣吕惠卿进读布法象魏以为变法之説婉也然私书欺君新法误国其沽直贡䛕之诈识者以先知之噫有君如此其忍负之王吕岂能逃万世之议哉隠逸古者逸民之行有三上焉者出处进退关系天下虽万乗不得而臣其次髙举逺遁不累利禄使天下常髙其风又其下托隠自媒诡禄求显故始为人喜而终为人厌也嗟夫逸民一举天下归心不事王侯髙尚其志遯之时义大矣哉未可以一二而疑天下士矣故方埋光而隐英风清节可以激顽薄之习如西山薇蕨照映千古至春秋末造犹知有君臣之义桐江一丝扶汉九鼎虽姦雄终身垂涎不敢染指及脱迹而进硕德重望可以救衰微之俗如莘郊之耒方释而云霓之望已苏渭水之钓方投而涂炭之苦已拯所谓出处进退关系天下者此也若适意江湖草芥功名陶情畎畆浮云富贵咏诗扵霸陵之乡採药于武安之山掷楯而叹耻役亭长觧绶而归羞为折腰四明狂客虽贵宦而不顾少室山人至三诏而不起隐于一室掩耳世事虽不铅刀一割不犹愈于朝扣秦关暮游燕壁奔竞于利禄之场者乎所谓髙举逺遁不累利禄者此也至放利之徒以遁迹为假途以逃名为媒身足崖壑而志城阙迹泉石而心轩冕元纁方聘坐索髙价蒲轮既至浸渝初心故隐居终南者有㨗径之言号曰处士者有盗名之陋此轲书所谓郷原唐史所谓假隐者宁不为夷齐之罪人乎故曰托隐自媒诡仕求显者此也虽然举秀才不知书举孝㢘浊如泥自古诚不免有此然不可以此例薄之国朝以礼贤为家法束帛安车相望于巖穴之下而诸君子或出而济世泽民或隐而毓德脩行清风凛凛万世可敬王昭素若行怪之人也爱民一语铭书御屏陈希夷若幻惑之流也致治数言有禆君政魏野逸行见于烹茶鹤避烟之诗林逋髙节寓于曽无封禅书之句关于国体则种放之时议有奏宋唐之建储有讽益于经学则孙复之春秋发微代渊之周易㫖要南山三友缙绅力荐白衣御史学校起敬益州逸士力举故事之当行河南布衣屡有伪命而不应草泽之间緼袍之内清节荣耀至今犹起人歆慕之想呜唿孰知尤有大可重者乎康节先生当世重望也皇极经世继续彛伦先天昜图启钥奥藴异日新法之行州县骚然诸贤能寛一分之言门生故人皆行好事岂非学道爱人之术欤伊川先生天民先觉也讲筵之论君德日进经学之传后进世守异日渡江之际国势如线门人如杨如尹发挥正传复夀国脉岿然如灵光之独立岂非讲明道学之功欤之二公者退则有夷齐髙尚之节进则有伊吕格天之业岂可以晨门荷蒉者比耶若夫常秩之未至也人期之既至也人鄙之新法之行秩与有力虽介甫亦心知其为人其有负侧席之意多矣愚故曰康节伊川二先生之行上也魏野林逋诸君子之操次也而常秩则下焉耳文行德行一科首居文学卓行等传特先文蓺呜唿文行之有别也尚矣盖自学术大明正论不欝比屋皆可封之人人人有君子之行凡发而话言咏而情性皆出于中心之诚故康衢之謡发于童子之口风雅之什出于闾巷之间则后世老师宿儒之所不及斯时也有德行而无文章吾道未坠叔世迭兴东鲁圣人为文主盟后之议论不本于孔氏则厌常喜异不足以垂后世之训文章不祖于六经则夸多鬬靡不足以该天下之理故轲书七篇贵仁尚义兰陵一书尊王黜伯莫不谨守其家之法度斯时也先德行而后文章迨一变于战国纵横之学再变于焚熖之祸文气烟欝学术浅陋间以能文鸣于世者用工靡丽无补践履又君子所恶也且汉士登文章之箓者贾之赋鵩司马之子虚公孙之奏大对扬雄之善词章晁错主父偃王褒枚乗以文词显刘歆谷永以经学着岂不横鹜逺驾为汉之翘楚由今观之兴悲湘水适䘮良心失节临卭侵亏细行脱粟济姦何明经之足尚投阁招辱何草元之自劳刑名纵横之学曷齿于儒流辞赋颂歌之作亡禆于讽谕党王鳯而名节蔑闻附新莽而忠义扫地大节不谨他美莫赎焉唐士驰翰墨之场者辞章则栁河东刘中山酬奉则宋之问沈佺期制策则杨炎徳裕言诗则李白元稹岂不声价增重为唐之巨擘由今观之叔文詀詀小人倾身纳交蝇营狗苟卒至窜逐而后悔易之怙宠憸夫甘心媚附奴颜婢膝必至取败而后已诱杀忠良朝野侧目植立朋党缙绅贻害统御寡谋无絃鸣鴈落之能孟浪不检为挺身骑鲸之怪言不顾行文章奚工焉若汉之董仲舒唐之韩退之当扵古人求之敷陈三策切中帝心佐佑六经有光帝范使夫人慕山斗之为髙遡渊源之自出则不专扵文而已呜唿汉唐诸子犹不免后人之议则晋宋齐梁蛙鸣蝉噪尚何足论哉故尝论之文弊扵战国暴秦至汉董仲舒则继道统扵垂线文弊扵三国六朝至唐韩昌黎则囬狂澜扵既倒文弊扵五代末习至国朝则诸公震春霆扵已蛰天之未䘮斯文也昭昭矣奎星开宋文风振古六十年来旺气消文章化入山川手文人才士项背相望祥符间时则杨亿刘筠二公为文宗主耳笔力宏壮天下仰慕翰染如飞门人𫝊録此文之始唱也然因其言而观其行册后之举富贵可立俟也而杨亿不奉诏丁谓之留权要所当奉也而刘筠不奉诏气节如此则其文宏壮也宜哉天圣间时则尹洙欧阳公为文宗主耳尹之文则简而有法约千言为五百在六经惟春秋可当欧之文得之自然非学所至其自负要似韩愈然此文之方变也因所学而观所养䖏穷达临祸福无愧扵古君子则欧公能言之以救时行道为贤以犯颜敢谏为忠则苏公能言之义槩如此则其文简严也宜哉庆歴景祐间眉山之苏南丰之曾间见层出为文宗主耳读东坡之文如驾千里之驹而驭以王良造父虽豪縦奔逸不失疾徐进退之宜读南丰之文如三军之鼓气勐兽之抉江湖之波涛烟云之姿状有慓鸷奔放雄浑瓌伟之气此文之益盛也然二公所谓践履者始而金马石渠不自知其东坡赤壁中而东坡赤壁不自知其朱崖儋耳扶海上风涛之壮气益厉文益髙此东坡之所以为东坡始而挺立朝廷逺迹权贵凛然有不可犯之色中而间关补外六州郡麾泰然无三愠之意晩而言事不合小人乗间晏然有不为之动之勇终身大节表里无瑕此南丰之所以为南丰而区区文墨间岂足尽二公哉不然晋公之文盖自韩桞而后一见也拂须之媚君子恶之临川之文盖与三苏二曾相伯仲也新法之害识者羞之呜唿节义大闲文章末技圣贤立身行已诚千百世典刑而枝辞蔓説又特其説铃者也后之君子宜加决择焉气节陈咸之父教其子以讇范滂之母教其子以义观咸之父滂之母则两汉风俗可知矣噫有由也周能贵士唱义尊周秦燔诗书䑕狗媚秦上人之趋向其士习之权舆也欤呜唿君者纲常之主君不能㴠养作成则无以副上天付託之意士者吾道之表士不能自爱自重则无以尽上天禀赋之厚然士有不待而兴此固当然之责而君为天下国家计其可无崇奨之术耶尝观两汉士气伸屈之由矣昔高祖以孝行为无益以儒者为可辱封项伯以启亡节之臣名郑籍以沮尽忠之士即此一意士气扫地是无怪乎䛕佞成习也袁盎以诸侯王相不为卑贱矣而拜申屠嘉扵车下为魏其賔客自丞相而下皆在一见田蚡则趋席㐲地不敢仰视者至为卫青之揖客独一汲黯黯之外皆拜也孔光身为帝师名位第一且屈膝扵阉人之董贤异时厥角稽首甘献符命剧秦羙新取媚权要而汉鼎为人所移者伊谁之咎嗟夫子卿仗节单于起敬汲黯在朝淮南寝谋士亦何负扵汉而汉徃徃沮抑卒使卖国以求媚汉亦何利哉若光武尊礼严光起救弊俗以羊裘见天子而不为慢以口书授三公而不为傲巖巖钓台照映千古桐江一丝扶汉九鼎此风一唱争持名检是无怪乎节义相望也陈蕃窦武唱扵前李膺林昱和扵后张俭以南郡督邮举劾中常侍王允以太原郡吏捕杀小黄门赵津皇甫规掾上计而上䟽讨羌周举令平邱而上书奏事异时设席尊礼如待神眀清议所临姦雄宿颈而汉鼎终不敢染指者伊谁之力嗟夫祸党株连甘戮如饴三国鼎沸唱义尊汉士之不负扵汉亦汉有尊尚名节之功岂非汉之福欤西汉所尚如此东汉所尚如彼咸父滂母亦其耳濡目染非自为之屈伸也是气也东都以后沮扵晋人轻贱名检之习汨扵梁人崇尚寂灭之风沦扵李唐相习佛老之教大壊极弊扵五代乱离之世吹死灰扵已冷回狂澜扵既倒幸有国朝封植之恩祖宗张三纲以为纲立四维以为维洗磨故习砥砺士心释北汉之卫融喜其不负刘氏而有臣得死所之言召前代之李昉喜其不朝而有惟知事周之语陶谷之词翰诚在所取而懐中之文太祖终薄之范质之㢘节诚在所重而欠世宗一死太宗终惜之噫豪杰之士虽无文王犹兴天下不可谓无若人而俯仰一世为人桔橰若此者亦不少人主之好恶天下仰望而终身焉身为贠外輙挽帝衣昔为御史几扣予榻石介布衣也浓墨大字直诋大臣之夏竦仲淹司谏也伏阁大唿敢论宰相之夷简此固平居暇豫之时然也有如唿吸之顷有雷有风进退之间有存有亡而能视死如归者此则可重西夏之难刘平以冒贼死任福以身报国死敌之所以不敢践环庆而窥秦鳯者二公之力居多焉南侬之变赵师旦以叱贼死曹觐以不受羙官死贼之所以不敢沿欝江而蹂番禺者二公之力居多焉此处祖宗全盛之时然也有如霜降水涸涯涘乃见疾风凛凛劲草自若而能挺身不变者此尤可敬伏覩建炎之诏曰河北亿万衆宁死锋刃无一人负国以民庶观之其士夫守节可知此虽吾国中否之世汉唐盛时岂有此耶精忠之节动揺山岳刚大之气凌逼云汉祖宗培植之功大矣哉清和自忠肃共懿之风息而清之名始形自宣慈惠和之徳泯而和之名始彰呜唿清和之名立天下无全徳似也然观夷之清惠之和出䖏进退莫窥其际不闻有一偏一曲之失而所以偏曲者后之效夷惠而不至者之过也夫以夷齐之不立扵恶人之朝不与恶人言其不屑就之风疑扵隘矣而夫子称其不念旧恶其心量之广大如此然则夷齐岂有清之弊哉以下惠之不羞污君不卑小官其不屑去之风疑扵不恭矣而孟子称其不以三公易其介其所守之不可夺如此然则下惠岂有和之弊哉甚矣后世制行之失也偏见诐説熟扵天下之耳目诡行曲学足以移人之气习而清和之败绩也多矣自夫世之士以为傲睨世故可隆闻望轩挺物表可掠声称㓗脩不污尚㢘隅也倜傥不羣崇气槩也肥遯自守重道义也反乎此则㫖韦䠞踖其名为佞诡随曲径其名为偷委靡迁就其名为懦扵是矜崭崖絶异之行而曰髙尚其志此大易之道也伯夷尝行之矣自夫世之士以为皦皦之志久则难全皓皓之行终则易污和光同尘为贠机也随波逐流为通贤也雷同一谈为达权也反乎此则肮脏殊好是之谓诞宏阔持论是之谓迂矫拂立情是之谓谲扵是事将顺容与之行而曰凡民不协而受之者此皇极之道也下惠尝行之矣呜唿学歩邯郸至失邯郸学颦西子反失西子是则学夷惠而失夷惠者其弊必至扵此欤且西都之风非不尚和也然将相不能正谊尽瘁而临难交欢犹相与求容悦扵五百金之态御史不能抗色立朝而垂没教谄且形扵父子之间朔方良策难诘随对如误国何留屯集议初是什三如昧事何甚至坐视汉鼎之移而目不加瞬者则在相位甘心天禄之投而心不愧者则在台阁若是者阿顺而已果和之圣乎东都之俗非不尚清也然抗志扵揽辔之秋而忘战国处士横议之戒要誉扵龙门之登而忘智者偃息衡门之谕名目相高重慕清裁屣履相先争畏贬议甚至西州豪杰之不预至自讼以为髙生徒録牒之未破至自表以为㓗若是者骄亢而已果清之圣乎清不流扵隘和不流扵不恭有夷惠之髙行无两都之流弊吾扵国朝诸公见之平居相称若尚同也而议事则公言无私不害其为同上前争事若好异也而下殿则如未尝争不害其为异范公之与吕夷简虽立异扵伏阁奏事之时而不能不相欢扵平贼之举君实之扵景仁虽相得扵异姓兄弟之情而终不相下扵钟律之事邵康节之自处则退遁山林不屑富贵至语门弟则寛民新法投劾何益又非髙亢也程眀道之诲人若坐春风温厚可想至对执政则面排新法执论不挠又非容顺也毁方瓦合人曰杜衍示门人之教然也而欧公乃以忠臣不和称之勤谨和缓人曰刘安世得李若谷之教然也而苏公乃以真鐡汉褒之万马能驻确不可夺王公存之不徇流俗固也然平居恂恂不为诡激之行赤帜自立屹不可向温公之好持异论故也然不才自䖏常歉扵勇决之人夫同流滔滔而立砥柱不移之操严霜凛凛而有和气温厚之习以此制行亦何歉扵夷惠之圣哉抑又论之尚清之弊则流而为激为讦尚和之弊则流而为庸为佞二者胥失也然流之激讦弗顾身害不失为扶持名教之地流扵庸佞蝇营狗苟必至㢘耻扫地而后已噫可畏哉昔真宗尝谓管仲之仁不如召忽之忠仁宗尝谓蘧伯玉之君子不若史鱼之直其为士夫者宁为其方毋为其圎宁为其清毋为其和可也不然熈丰大臣好人同已诸贤异论斥逐殆尽异时此风复炽胚胎不测之祸则亦可为尚和同者之戒昔人有言曰效伯高不得不失为谨饬士效季良不得则陷为天下轻薄子愚则曰学伯夷不得不失为名节学下惠不得必流为诡随古今源流至论后集卷六古今源流至论后集卷七钦定四库全书古今源流至论后集卷七宋林駉撰历代徳运五行相胜邹衍说也五行相生刘向说也夫执相胜之说曰夏得木徳商得金徳周得火徳是也立相生之说曰帝出乎震故伏羲氏始受木徳其后以母传子是也嗟夫五行固有相胜相生之义矣然帝王授受天命人心未尝相胜愚不敢信衍之说五徳之运其说虽不见于六经以古帝王建号推之则其说验矣自今观之神农氏之时以为炎帝者为其尚火也黄帝氏以为黄帝者为其尚土也少昊氏以为金天者为其尚金也非其所尚之徳则其号特为虚设五行用事始本于东方万物之所自起焉王者则而象之首以木徳王天下其次一以所生之行而转相承也以建号而推自神农而上为伏羲则知其为木徳也自少昊而下为髙辛则知其为水徳也自伏羲以至髙辛则五行之运一周矣又自尭以至于商则五行之运再周矣皆继继承承取其相生之义则刘向父子之说为足信矣若以相胜而言则舜受尭之天下是有胜尭之心禹受舜之天下是有胜舜之心非独舜禹不然虽三代而下亦不然也汤之纉夏出于不得已如其以商之金而克夏之木则是彰汤之得天下出于本心矣武王伐商亦出于不得已如其以周之火而克商之金则是彰武王之得天下亦出于本心矣谓相胜之说出于秦之意则可出于帝王之意则未可也徒见夫商尚白故以为尚金周尚赤故以为尚火欲以附㑹相胜之说呜唿若从其相胜之说则夏之木徳胡从而尚黒徒见夫夏有青龙之瑞遂以为尚木商有银山之祥遂以为尚金欲以附㑹相胜之説呜唿若从其相胜之说则周之火徳胡为有白鱼之瑞耶则邹衍之説不足信矣由周而降相生之义千载未尝不符契也且秦本西戎余分闰位不足继周班固削而不取焉夫秦不足继周则继周者汉也周以木而汉以火宜矣不然彊华奉赤符亦谓以火为主何耶自魏至隋皆非正统不足继汉崔昌议去而不用焉夫自魏而隋皆不足继汉则继汉者唐也汉以火而唐以土宜矣不然伊川谓唐土徳而少河患何耶君子观汉之承周唐之承汉相生正理异世一揆则知秦用水徳之治而行刻深之法其相胜之说背戾于圣人也多矣自是而后庄宗中兴唐祚同为一代则土运未絶也一传而晋以金再传而汉以水又再传而周以木天开我宋运膺火徳徐铉之言信矣且我宋以火王天下也岂非上天所眷命乎受命宋分星应大辰火之祥也收复河东日在重午火所旺也赤乌报蕃昌之兆红光彰诞育之祥噫盛哉是故赤帝有祭也歳正月商丘有祠也色尚赤也腊用戌也火徳彰彰其与尭比隆欤彼赵垂庆因羽毛之白而欲用金徳矣然越数代而绍唐此不可也噫太原后服胡公言之并不加号温公言之彼曷不知乎谢绛因日抱黄珥而又欲用土徳矣然越唐而承于隋此又不可也噫水患多应伊川言之火祀宜修胡宿言之彼曷不审乎不然南京即政建炎纪元何天意犹眷眷于中兴之后耶呜唿宋徳当天歴年万亿赫然炎精奕叶有光愚尤有望于今日也历代世谱能言其祖郯子见称不识其先籍谈贻笑甚矣世系不可不明也夫世系明逆顺之理别亲踈之分封侯之所以乆长统绪之所以继述其有关于世教也至矣古者别生分类而作汨作时则有着姓氏之书奠世系叙昭穆而命小史时则有姓氏之官璇源仙派绳绳有序金枝玉叶秩秩可考故订正甚易也自谍谱乆废源流无据掘起草野之夫而求附圣明之后生长夷狄之部而僭紊帝王之裔噫可叹矣窃尝论之且五帝之相承三王之继禅无非出于黄帝之后攷之史迁世表黄帝二世而颛帝三世而髙辛四世而唐尭至舜则八世焉此帝之世系出于黄帝明矣四世而禹二十世而汤至武王则二十一世焉此王之世系出于黄帝又明矣是虽史迁世掌天官能知谍谱之详而亦帝王盛世历歴有书若官也世之执茫昧之说者曰契生于卵后稷人迹世系无可考也泥五徳之说者曰髙辛以水生木夏禹以土生金世系又不必信也噫稷契之事特经传欲以见天命精微之意五徳之说又特起于汉儒附㑹之私皆不可以实论也吾惟观史迁世表一书而知帝王源流之传耳彼秦起西戎特一丑类托于栢翳之所出若难信也况吕政受命寄身不韦而亦玷栢翳之后可乎汉起沛中特一亭长本于唐尭之所出似无疑也况鄙哉刘裕亦冐元王而亦玷唐尧之后可乎曹魏之兴肇于宦者曹腾而以为曹叔振铎之裔夫何僭矧嵩本养息姓氏无考耶唐祖之始肇于陇西北道而以为出于臯陶夫何伪矧以理为李尤为不经耶甚者晋之敬塘西夷裔也而改姓石氏可乎唐之克用朱邪族也而冐姓李氏可乎呜唿杜正伦求齿于城南诸杜君子所鄙郭崇韬哭子仪之墓识者羞之况帝王正统使丑类卑族混而无别君子安得不辨之哉此无他自秦以后姓氏无书毋怪乎夷夏贵贱之混噫扫历代附㑹之说接上世统传之正吾于我朝见之昔太祖之肇开区夏应明宗天生圣人之祷太宗之克绍先烈验玊帝荐祉之祥诚天命之所眷然仙源积庆天派分润君子不可不求源流之出愚尝观李攸景命万年之録也谓始基之祖曰平水有劳皁游铭功则知出于伯益也尚矣又观苏辙圣祖之记也谓始基之祖曰惟我圣祖肇自皇世则知本于栢翳也又明矣嗟夫舜以孝而育虞禹以功而孕夏契之后为商稷之后为周独益未也天之报益其在我朝乎或者且曰邵愽言今之章奏不当名广汉则本朝广汉之后也君子曰是益之后在汉为京兆也或者又曰吴处厚言庙食宜及程婴杵臼有功社稷则本朝赵武之后也君子曰是益之后在春秋为赵氏也然泝其流测其源其在奏鲜粒民之始欤昔益始封之日帝舜曰尔后嗣将大信矣夫噫帝王世系皆出于黄帝吾得之迁史世表国朝世系实出于伯益吾得之李攸苏辙夫何疑哉世胄世胄之说尚矣传曰八元八凯世济其美此虞制也诗曰王命山甫纉戎祖考此周制也嗟夫故国乔木见者兴思甘棠遗泽爱之勿败况所谓世臣者箕裘之业不坠诗书之泽犹存民望之所归属国势之所倚重圣人其可不加任用之诚乎然富贵者侈之阶逸乐者骄之府莅而不学动成过咎持禄自满鲜克由礼虞周圣人之所虑也是故后夔教胄子必示以直温刚简之徳师氏教国子特拳拳于三徳六行之训夫惟教于未用之初用于既教之后此徳业有肖于前人也欤噫世臣之亲轲书所重仕不世禄诗人刺之成周以后未尝不重世胄之选华元子罕宋公族也史鱼甯武衞卿族也子良子皮子产太叔郑公族也鬬辛鬬御疆薳贾楚卿族也晋之范栾郄赵鲁之季孟叔孙齐之晏婴吴之季札分布列国相辉麟笔无非用人以世者愚独惜夫作成善教浸不如古尹氏立王子朝而阶乱崔氏出奔衞而怙权故公羊有世卿之讥吁非讥其以世也盖讥不以贤也然则王教不如古而人才亦不如古宜矣是教也一变于春秋再变于汉三变于唐教愈坏而愈失材愈趍而愈下可叹也汉自任子之令既除而世胄之无闻唐自刺史世袭之议不行而世臣之不用况无教养之道乎陵之败义有沗于李将军之威望禹之骄纵卒坏霍愽陆之勲伐汉之世胄安在哉虞世南之后而至于为匠房杜之后而败于子之不肖唐之世胄安在哉攷论汉唐之事君子深为之于邑噫人材非有古今之异也特后世之教有腼于帝王者多矣春秋之教虽不古犹幸其有风声气习之遗汉唐以来往往舍法而无教则人材消蚀又何尤焉国朝重象贤之礼严世禄之制衣冠陆续相望后先勲业赫奕不替云仍噫有由也既严以监胄之教又严以较试之法既重以覆试之实又重以引对之命此庆厯之诏所谓周大司乐掌学政以六艺教国子则官材盖本于世胄者其有意于作成胄子也至矣宜乎世有贤臣者文靖相庆厯之治申公新元祐之风吕氏之家声不替也忠献辅景祐之政持国正熈宁之法韩氏之世业不坠也一范之謡闻者破胆而纯仁之事业益盛焉一韩之謡闻者骨寒而忠彦之忠望尤着焉此相业之彰即商之伊陟也三覆以待北戎授首杨延昭之为有功而其父业前朝之名将也一矢加遗西蕃惊遁曹寳臣之为有功而其父彬开国之勲旧也马全义之力战已有劳于太祖者也其子知节严饬见惮焉王超之御敌已有勲于太宗者也其子徳用夷狄知名焉此将材之良即周之召虎也噫遗风余泽目擩耳染岂一朝一夕之积哉诗曰凡周之士不显亦世国朝有焉又曰无忝尔祖聿脩厥徳先正有焉氏姓子长之序司马氏所出也其先司马适晋后复奔魏子云之序杨氏所出也其祖食采晋阳后为阳侯二公之序详矣然按之春秋隋㑹奔秦后自秦入魏入魏而还晋岂有自晋而奔魏之理则知子长之说也妄考之张衡言晋士大夫食采于杨为杨氏食我有罪而杨氏灭无有所谓杨侯者则知子云之说也踈呜唿子长子云汉大儒也所序又复自姓也本末源流错缪无据愚欲以一已之见而论他人之谱谍噫难矣哉虽然亦不可不论也古者姓氏之权出于上故姓氏易明后世姓氏之权出于下故姓氏难考夫为齐为鲁为宋为衞赐氏以国也为戴为武为宣为穆赐氏以谥也赐氏以官则若司寇司马赐氏以爵则若王孙公孙赐氏以字则若孟孙叔孙赐氏以居则若东门西门三乌五鹿以志赐也巫氏匠陶以事赐也籍谈之籍以其司晋之典董狐之董以董晋之史凡此皆上所命也自夫王制不明私意妄改往徃有纷错变乱之失嗟夫表功徳厚亲族者姓也制婚姻明人伦者姓也其可轻乎哉邾子之后去邑而为朱氏邢叔之后去邑而为于氏踈氏至束晳去足以为束桥氏至周文帝去木而为乔此以字而讹其姓也夏启封支子于莘而其后为辛氏周武王封虢叔于西虢而其后为郭氏歩揺氏讹为慕容奚氏讹而为嵇此以声相近而讹其姓也赵奢因封马服君其后转为马氏田千秋因乗小车其后转为车氏京房本李姓也推律而姓京陆羽不知所出也筮易而姓陆庆纯因避安帝讳转为贺氏秃髪贺以魏太武谓与同源转为源氏楚人以项籍之故而易籍为席闽人以王审知之故而易沈为尤是数者非更姓之私乎灌孟本张姓也为灌婴舍人而冐为灌氏贠凝之本刘姓也慕伍贠忠烈而冐为贠氏李元谅本安姓也养于阉尹而冐为骆氏衞青本郑姓而冐姓衞郑注本鱼氏而冐姓郑是数者非冐姓之伪乎切尝深究其弊自族别而为姓姓别而为望望别而为房故姓多则讹其族望多则讹其姓房多则讹其望必然之理也今夫刘氏一族自尧陶唐氏至秦为刘氏而其姓有六三子别妫氏一族自舜别为姚氏至齐王建为王氏而其姓有四若是则姓多而讹其族杜氏一姓自枝伯之后为杜城杜氏王赫子威之后为濮阳杜氏一姓而五望张氏一族自常山王耳之后为河间张氏至唐相亮为郑州张氏一姓而十望若是则望多而讹其姓清河崔氏一望而三房愽陆崔氏一望而四房赵郡李氏一望而六房陇氐李氏一望而四房若是则房多而讹其望王制不明私意妄改其弊一至于此欤惜哉噫孰知我朝先正严于氏姓之别乎希文少依母氏冐朱姓已称朱学究也既长知其世家泣从范氏呜唿其视滕公随外家而姓孙所见逺矣武襄逺祖狄梁公已有诰身可騐也公以一时遭际不敢凂梁公之后呜唿其视郭崇韬哭子仪之墓所得多矣若夫司马之唿耸闻大辽小范之称惊动西夏则知姓氏以人物而荣子厚无行有玷郇公京卞憸人借名端明则知姓氏以人物而辱或荣或辱皆由人物彼区区改姓冐姓何益哉名讳楚臣名籍义士所鄙霍氏不名后世荣之甚矣哉名讳之重也何者以讳事神古人以为正礼闻人之过如闻父母之名盖以明尊尊亲亲之义正三纲五常之理诚扶世之要道欤昔孔子作春秋也内而君臣之朝聘外而兵师之征伐公侯之盟好与国之㛰姻荣増华衮辱过斧钺特寓于名字之间且齐曰齐侯宋曰宋公列国之君书爵宜也而衞灭同姓之国则特书名以讥之小国之君未拜王命而不书爵则书名可也而邾娄之君与公同盟则特书字以褒之圣人立天地之常经人道之大伦皆于是乎頼后世岂可轻乎哉然尝论之古人之以讳也狥公而合乎礼后世之以讳也狥私而背乎礼且古之臣为君讳子为亲讳此当然之理然诗书不讳也临文不讳也庙中亦不讳也若文王讳昌而箕子为武王陈洪范曰使羞其行而邦其昌厉公讳胡而其子宣王时诗曰胡不相畏者诗书不讳也春秋僖公名申而书戊申定公名宋而书宋仲几庄公名同而书同盟者临文不讳也周公成王诗曰克昌厥后又曰骏发尔私者庙中不讳也此非徇公而合礼乎后之为汉帝讳者彻侯改为通侯秀才改为茂材荘助改为严助此固尊其所当尊彼吕后名雉以雉字易为野鸡岂非尊耶为唐帝讳者刘渊易为刘元海戴渊易为戴若思名季龙者石虎名韩擒者擒虎此避其所当避彼汉元后之父名禁改禁中曰省中岂宜避耶董仲舒受业之徒名曰歩舒司马长卿以慕蔺而名曰相如岂有尊之而复名之乎衞侯讳恶而衞有石恶父称羲之而子名献之岂有君父可同讳乎甚者刘歆当世儒宗窃䜟自欺易歆为秀唐世名臣其名隐而字显者乃以字行又何取于父母之名其子乎此皆徇私背礼之失也若夫国朝先正一姓字之称一名讳之论何其不轻耶识与不识皆称师鲁儿童走卒皆诵君实是以字称之也岂非春秋书字之褒乎市井相语指元城曰刘待制闺妇相唿指魏公曰张都督是以官称之也岂非春秋书爵之褒乎称寇莱曰冦老称包拯曰包老示其尊敬之义也岂非春秋书郭公之褒乎噫是特下之相敬不敢以讳也有如以君名臣亦何不可唿学士而不唿丁度唿侍中而不唿韩琦此尤敬之至爱之笃矣至姓宋而不名郊为时讳也此如姚元崇以开元尊号之故而独名崇之意父讳林而不除翰林为亲避也此如李贺以父名晋而不应进士之义先正所称皆有古谊岂若后人纷纷徇私之失欤愚详论之以俟君子续欧阳公集古録之跋闻望周人用贤之法因民之所自择而遂使之入长出治孟子用贤之术必徇国人之所共贤而徐加採择盖衆望所向不可不顺也夫世所谓人望者固有父天下而号天下之大父者有能子一邑而得冠天下之名者景星凤凰覩者为快太山北斗望之悚然坐于庙堂则姦雄缩颈处于方面则夷狄望风故一乡一国之望一乡一国向之矣天下之望天下向之矣彼其向是人也以谓是惟无用用之决能表治而福民吾其咈之彼谓我遏膏泽使不流也云行于天雷震于地虽未遽雨而藁苗已有生意意期之故心向之也是以君子乗此机而用此人则功虽未效而形已着于事先矣舜之用贤也元凯先焉元凯非能不施功而水土自平也不用力而五教自行也选用之初天下固已为有功何也是十六族者世济其美斯民注其耳目乆矣是所谓以民治民以天下治天下因其向而答之之谓也是故以已用人庸或不宜因衆用望无往不济衆望在循吏则用召父杜母吏民称诵郡国向治焉衆望在旧士则用顾荣贺循以结人心而江东皆归焉衆望以节义为重李固风裁士夫多慕用之而盗贼请降李膺龙门登者为荣用之而阉宦屏息衆望以徳勲为重裴度硕徳若位巖廊而幽镇自臣子仪元勲一见回纥而下马列拜举逸民则天下归心是重望在逸民也故诸葛起草庐谢安起东山卒成伯蜀兴晋之功用世臣则天下所慕是重望在世臣也故山甫纉戎召虎出师卒成中兴之勲彼以所欲向之我以其所向用之天下欣欣如有获焉宁不慰苍生而宁吾国哉呜唿汲黯在朝淮南寝谋干木处魏诸侯息兵士君子以一身系天下观望也大矣尝以国朝观之文富天下闻名乆矣一旦并拜相麻而缙绅之流至相庆贺徂徕之诗脍炙人口宜乎天下向治也韩范天下知名乆矣一旦出镇陜府而骨寒之謡传播军中小范之名闻者起敬宜乎人乐为用也元祐之初国事改絃之日也温公入朝人皆望治何者儿童走卒皆识司马乆矣渡江之际国势缀旒之秋也张公登揆再植中天何者小儿妇女皆知都督素矣噫国吾国也民吾民也而敬之亦宜也若夫蛮夷狄𨽻不知礼义一闻盛名敛袵起畏此尤可嘉也无地起楼台之诗流布北敌至勤谘问长啸却胡骑之赋传诵髙丽至问安否呜唿若人而在朝廷朝廷其不尊乎曹公在天雄敌使一过不敢疾驱王公莅大名敌使入境沐浴洁服呜唿若人而在藩阃藩阃其不壮乎诗曰如珪如璋令闻令望吾于诸君子见之今日欲寛天下之忧而起中外之治惟在急收人望耳豪杰归附正觇吾所以驾驭之术必得人如裴度而后可以用蔡人遗黎南来正望吾所以镇抚之策必得人如冯异而后可以慰关辅新敌慕义正观吾所以区处之方必得人如祖逖而后可以制石勒朝无重臣天下何赖昔宣和末向子諲谓惟起刘安世陈瓘则尚可支持使朝廷得闻其语及二臣之尚在起而用之则立国岂但江左而已何者刘安世在宋市井细民皆知有刘待制陈瓘过越田夫野老皆知有陈莹中二公人望所向如此岂难扶宣和之治耶不然眼钉之謡天下所恶距脱之诗士夫鄙之知衆之所恶者如此又知所好者如彼今日其可不谨哉古今源流至论后集卷七古今源流至论后集卷八钦定四库全书古今源流至论后集卷八宋林駉撰储材尝怪汉髙帝屈用羣策驾驭英豪当时未尝无材也而勐士之思已见于大风之歌孝武广开数路收召贤俊当时盛称得人也而跅弛之求且见于末年之诏是何得其效于前而不获其用于后耶盖尝论之方蓬蒿未刈讐敌未服也登坛而拜挥洗而听临轩策士下诏求贤于此之时偏禆行伍皆欲自勉山林草泽闻者作兴不闻有乏材之忧迨干戈既定事功已集也元勲宿将葅醢相望丞相大臣诛谴相继于此之时朝廷之上故老凋零衡茅之下豪逸退遁无怪乎有拊髀之叹此无他盖二君爱惜培养则临难有可仗之人轻弃厌薄则处事无可任之士不是之思而徒谓天下乏材是诬天下也不然二君晚年既悔之后降心招礼作意收召遗一周勃而能成诛吕安刘之功储一霍光而果定拥昭立宣之策者是果乏材哉诗曰丰水有芑武王岂不仕贻厥孙谋以燕翼子信乎人材不可无培植之功也世更五代士气骩髀岩穴緼袍韬光晦迹此正六隂之极我朝开基磨洗作新科目网罗学校收拾此方一阳之萌三朝相承日培月长至于仁庙云集雾滃此际六阳之极故増葺胄监銮舆亲幸我太祖作兴之始也三馆増置书籍充栋我太宗涵养之时也深矣哉祖宗之仁欤庆厯之初天地嘉吉衆贤之进如茅斯㧞至此始见丰芑之效此高宗谓太宗置三馆养天下之士至仁庙人材辈出为国名臣信夫自今观之可属大事重厚如勃非溢美也亿万维生公手抚摩非侈辞也中庭拜麻相庆相贺有令闻也受遗辅政有始有卒无间言也非宰辅之得人乎契丹入贺称叹得人元昊纳欵酌酒相贺则徳用仲淹典枢之劳也忠纯可纪玊音称赏忠鲠自任贵戚深惮则薛奎宗道佐政之功也非叅枢之得人乎諌官叩镮不曰沽名御史叩榻不曰好异四贤之称指以为荣三谏之诗传者为快台谏之风采可想也贵妃之册权宠可奉祁为翰林不以册进招提之记政府可得齐为学士不以记上翰苑之节操可羡也敕出唐介而何郯封还诏除懐敏而胡宿缴驳其给舍之持正论也如此前代乱亡反覆规讽前代治乱再三熟复其经筵之格君心也如此不特此也以言其邉帅则黒王相公见者惊心小范老子闻之破胆以言其郡守则成都清节以一琴自随端溪美政一砚不持以言其县令则阉寺索牛以理拒之衞士纵马以法杖之项背相望为国名臣噫盛哉吾观庆厯人材之衆如此岂一朝一夕之积耶然遗波余泽用之不尽犹足为异日之观治平之初主少国疑之秋也当时天下唿吸之间有雷有风有存有亡韩魏公屹然中立亲扶日毂垂绅搢笏神闲气定而天下不敢言不敢议韩公本庆厯之硕辅熈宁之际阳消隂长之时也新法之行趋者澜倒同已者进异议者斥富公首立赤帜台府继论至为一空而小人终知公议之不可夺富公本庆厯之名相元祐之元改絃易辙之日也程范二公虑有朋党章吕小人窥伺隙间而温公极溺救灾不暇他恤而天下知太平之有日温公本嘉祐之名臣禁废不尽者犹足以支靖康之变源派相传者且能致建绍之功社稷灵长终必頼之祖宗涵养之功大矣书曰罔俾阿衡专美有商愚不能无望于今之士君子隆儒汉立博士人心尊经唐召学士天下崇文甚矣天下不可一日无儒者之功也人主亦不可一日不重儒者之学也夫礼义之所以兴分守之所以立纪纲之所以张耕凿之所以安者非儒之功耶为天地立心为生民立极为斯道明正统为万世开太平者又非儒之功耶吾儒功用与天地并其可不加崇重之诚乎自博士之置官也孔壁简编家传人诵太常弟子文学彬彬师儒讲论于石渠之间冠带杂沓于桥门之外汉固无负于儒异时桐江髙风可扶汉鼎于危疑之际北海清议凛然诛姦雄垂涎之心则儒术之泽可见乎自学士之召用也踵堂授经济济八千金銮玉堂招集名胜以制科待非常之才以进士为龙虎之榜唐亦无负于儒异时名儒事业皆出于科举之中奋书生正色屹然为六馆之唱则儒学之功可见矣噫吾儒有益于人国家也大矣哉世更五季吾道荆榛天开我宋五星应奎方太祖太宗之立国也倥偬不给未遑他务特拳拳于东鲁圣人其为吾道计至厚也我太祖之賛文宣曰尼父挺生河海标异我太宗之賛文宣曰肃昭威仪海宇聿崇昭回之光炳耀河汉褒讃之文千古不磨噫贻厥孙谋以燕翼子后之继志述事者其不自斯道发挥乎是故儒行一篇亲赐孙何何而非儒其肯赐乎崇儒一论亲示王旦旦而非儒其肯示乎召康节以祕书而不为过以道义可重也赐伊川以座讲而不为傲以经术可尊也玉堂四字以宠翰林重词翰也秘阁二字以宠秘书重经籍也师儒之当敬则钖以章服赐以宴㑹以为经筵之盛事进士之当褒则宴以琼林给以驺从以为儒科之美观不特此也石经嵯峨屹立胄监法驾雍容亲幸秘省其隆儒美意至中兴以后有加焉噫生圣明之世为圣明之士其鸢飞鱼跃之情何如耶霜降水涸涯涘乃见嵗寒凛凛始知松栢吾观变故艰难之书而知诸儒之所养新学之兴黄茅白苇几变天下儒道几晦然有直诋时政而甘居在下者有不阿主司而力排新法者新学能变之乎学禁之严名儒硕望间关海隅儒道几坠矣然有执贽求学而不恤禁锢者有读策问而不应进士举者学禁能止之乎靖康之事儒道几如线矣然学校之士草茅之儒宁死于锋镝而不忍负吾国宁守节义而不肯辱北廷此其抗节守义之心果能易之乎祖宗培植之功深矣呜唿吾道何负人国家哉抑奔竞朝扣秦关暮游燕壁此奔竞之风始唱也上书公车曳裾王门此奔竞之风益炽也嗟夫奔竞诚可薄也然非士夫得已也何者井田法行学校政举故人安分守而为恬静之习井田制坏学校政废故人无定向而甘为侥倖之态此苏秦游说六国日夜皇皇而叹无负郭之田也然则岂士夫之得已哉是故权在于左右则为之扫门权在于嬖宠则为之控马权在于贵戚则为之主事朱扉一开燕雀骈集潭潭相府趍者如市小而望一颜之借大而望终身之庇噫可叹也甚者子云汉之大儒求媚取容甘有美新之作昌黎一代山斗一不得志至三上宰相之书自余何望焉国家上以礼义砺其俗下以亷耻律其身英风义槩凛凛相望故玉堂献记不入翰苑河平献颂不留兰台不以私书至京师则擢之御史不以私事干朝廷则处之諌诤天子以此砺风俗风俗其不归厚乎两及相门则却以素定一谒大资则却以不求韩维安于静退而彦愽荐之刘器之不通问讯而温公荐之大臣以此化士夫士夫其不安守乎天子明此道于上大臣明此道于下所以养成恬静退让之俗也方登强仕脱然勇退则有如钱若水未及挂冠遽尔请老则有如韩见素有十年不求磨勘者有十五年退居者礼部第一人庭唱抗声旧例也而范镇不肯自陈进士第一科求试馆职旧例也而安石不肯召试呜唿孰非我朝涵养作成之功哉好事尽输纯与直谩劳颊舌涌如泉此太宗嫉躁竞之诗也臣下但当守公法驰骛茍进何可取此真宗喜恬退之诗也今之士夫当以此书绅云排异端问礼老聃问乐苌𢎞此孔子之恕也禽兽杨墨妾妇仪衍此孟子之严也嗟夫孔孟家法源流则一同师帝王同用仁义同尊六经至处异端之学或恕或严矛盾异见抑何耶盖夫子之勉人为善也言足以庶几于道识未至于甚悖乎理海㴠春育不至皦皦是在蛮貊而引之之意孟子之为世卫道也售伪以假真似是而实非痛惩深诋惟恐不力是以门墻而麾之之见先辈谓夫子犹元气浑然有四时之象孟子犹太山有岩岩不可犯之状者正此意也然夷子窃仁贻祸万世老氏道徳流为少恩其为吾道害也烈矣故夫子虽曰小道可观而攻乎异端一言与门人弟子警戒提撕甚切也然则学孔孟之学者其可不以衞吾道排异端为家法哉自孔孟不传之后而黄老之学唱于盖公和于贾谊大炽于司马谈之父子而吾道又一厄矣董仲舒推明孔氏力挽正学清净之说方息而贤良之科始盛百氏之术既罢而六经之学益彰文章彬彬焕然有三代之风者董氏之力也自仲舒既没之后而释氏之学汉明帝无故开其端梁武无识宗其教唐宪又从而实其怪异之迹而吾道又再厄矣韩昌黎火其书庐其居欲巾澄观欲冠灵师原道一篇名教砥柱佛骨一䟽羣疑氷释障百川而东之回狂澜于既倒者昌黎之功也世更五季吾道湮欝甚矣异论邪説争鸣竞吠宋兴七十余年而旧染未洗也自欧阳公攻于前石徂徕排于后而先正诸公羣起而斥之后学免擿埴之惑吾道増杲日之辉自今观之仁义之说胜则杨墨之学废欧阳公之本论然也本论一出而天下始知胜之之道迁四民之常居毁中国之衣冠石徂徕之经说然也经说一出而天下又知可怪之害欲除其弊先从其徒非李方叔浮图之论乎读其论者则知销之有道矣欲非其非必反其是非李泰伯广潜之书乎观其书者则知彼说必穷矣明道极推其教之失则曰滞固者入于枯藁䟽通者归于恣肆是说也其中异学之膏肓欤伊川推其难辩之弊则曰杨墨之祸惨于申韩释氏之祸惨于杨墨是说也其为吾道之大闲欤昔东坡之序欧阳公也谓愈之后三百有余年而后得欧阳子其学推韩愈孟子以达于孔氏且曰欧阳子今之韩愈呜唿岂特欧阳子哉凡先正有功于吾道者皆韩愈也请广东坡言外之意经学圣经不幸于后世者三曰议经曰僭经曰叛经而秦人焚焰之罪不与焉噫可叹也严矣哉圣人之经天地鬼神不能易而易之者诸儒也呜唿诸儒之轻易圣经自若也而诸儒之罪岂能逃于后世哉自其有议经之说也书则疑伯益之事记则辨月令之非指易为卜筮之数指诗不当暴丑乱之迹读礼未知篇数已谓为战国之书读春秋未知十二公已议三传之失夫以圣人作经犹不敢议夏五郭公之疑而况于后儒乎噫以蠡测海妄窥涯涘君子知议经者之过自其有僭经之说也论礼乐者诞赓华黍者赘作太𤣥者妄史迁之实録司马彪之九州春秋麟笔之玷耳王通之续书孔衍之汉魏尚书典谟之累耳夫以游夏髙弟犹不敢一辞之措而况于后儒乎噫效颦西子反失西子君子知僭经者之咎自其有叛经之说也受业公羊多诈不情传业左氏自献符命以从事易学之人而投阁取辱以不语怪力之言而欺君自诬以六典井田之法而助莽簒政夫以庄周异端之流犹知尊圣人之教而况于后儒乎噫操戈入室自相背戾君子知叛经者之罪呜唿使彼而知曽经圣人议论安敢之讽则必独抱遗经深究终始而不敢议彼而知谁能书阁皓首太𤣥之诗则必束阁臆说覆瓿浅言而不敢僭彼而知荘周之书发冢之讥则必佩服圣言书绅遗训而不敢为弯弓之叛惜哉文不丧天道未坠地振遗经之絶响起吾道之如线吾于先正诸公有望焉泰山之孙明复徂徕之石守道南城之李泰伯湖学则有胡安定闽中则有周希孟陈述古之流周子之在濂溪张横渠之在关中康节二程之在洛道徳之言蔼如也于易则先天之学以心为本经世之作以中自名因数穷理也一兎之微可起八卦梅枝之粗可知干坤因理达数也太极一图天地之本潜虚一书万物之府又理数相推也于记则六经门戸自中庸入学识波澜自檀弓入物我两尽自曲礼入以大学为入徳之门以少仪尽进退之事其言近道吾得乐记焉其事可备吾得礼运礼器焉其于书与周礼也论洪范而辨五事叅极之凿传禹贡而别三江入海之味辨稽古为作史之辞解放勲为称尧之道讲周官经世之务当知三代致治之意行周官之法度当有关睢麟趾之仁论象魏之布法当有周家旧法之说其于诗与春秋也自从删后更无诗其知诗也达置心平易始知诗其论诗也明灵台之诗非文王之受命理窟辨之破斧之诗非周公之真破斧正蒙驳之究春秋之始于王道迹熄之余穷春秋之终于圣人感麟之因五伯功罪莫逃于观物之一书文姜罪戾莫逭于遗书之数语噫诸儒议之僭之叛之之后使非先正诸公尊信讲明之笃则言语之祸甚于煨烬之惨也夫何吕王者流复蹈前失千机百穽纷纷不已观卦之画指为老鹳小大之雅指为老鸦非议经而何新义之行求附六籍字说之作缪戾不经非僭经而何记经粹学谓非法言春秋直笔谓非圣经又何其叛耶噫王氏之经皆唱于吕蔡之徒而不能不讥于苏程之党能乱于熈丰之间而不能不絶于元祐之后吾圣经昭昭日星万世不泯蛙鸣蝉噪者岂足为轻重哉后之诸儒当以先正为依据云传注三传束髙阁遗经究终始观此则传注之学为可略宁道孔圣误讳言郑服非观此则传注之学为可用嗟夫同异党伐者虽不足以造圣经之纯全而猎渉卤莽之患尤甚于党伐捃摭训诂者虽不足以极圣经之精奥而髙谈阔论之病尤深于训诂何者侯国弃籍咸阳焚经使孔壁之简不传愽士之官不立师友之学不讲训注之书不作则间断残缺人谁知经安得不赖补缀百孔之功吾能因经以考传之得失因传以遡经之本原此其所学果何所负而殆欲尽略之乎夫易虽以卜筮存而实亡考经觧所援差之毫釐缪以千里之语而易初无此文则不全也甚矣使非田焦费髙开其原陈元王弼导其流后人何从见易乎噫读易未识卦爻已谓十翼非孔子之言此温公所深忧也诗自春秋作而已失观论语所援素以为绚偏其反而之句而诗初无其辞则所亡者多矣使匪申公毛韩为之训郑𤣥贾逵为之注后人何从知诗乎噫读诗以先儒为非则启后学之穿凿此元城所极论也既脱酒诰复失武成书非全也设非伏生受业孔氏为注何所取而为轨范乎儿寛一篇闻者喜色夏侯一言已知变事乌可谓无用之学呜唿学书未精而效伊川疑金縢元城疑稽古者皆自文之说耳既失月令又失王制礼非全也设非髙堂后苍大小二戴何所取而为仪文乎传一大学学者赖之得一中庸终身所用乌可谓无益之书呜唿学礼未尽而曰晁氏议曲礼泰伯议儒行者皆轻薄者之言耳学官不立周礼最阙所頼者河间之献康成之笺而是书不至絶响此龟山谓周官经世之务不可不讲必有见也麟笔既絶策书不存所赖者左氏公谷之传贾谊诸儒之训而是学不至如线此明道谓经不通求之传传不通求之经盖有㫖也噫六经不全诸儒补葺固为圣经之幸诸儒未备先正推广岂非圣经之大幸欤夫莘老易传游酢所序东坡易传晁氏所敬或发于太极之图或广于先天之説此易之学益明也雨无极之章必参韩诗淇水之章必推逸诗或论黍离则知人心之不变或觧狡童而知人心之已离此诗之学益明也书一也老泉有论东坡有觧礼一也泰伯有论横渠有觧以言其周礼则子由论三者之疑泰伯着五十篇之论以言其春秋则泰山着尊王之书康节着观物之论他如五经口义经学理窟讲于经帷藏于秘阁非可一二数呜唿诸公之有功于圣经贤传也多矣至若伊洛之门䌷绎奥义讲明正训其论议精粹俨如面命后学又有依归之地易觧一部亲笔所撰中庸讲议不满复着于礼之数虽定于陜西诸公而礼文未详非自为不可也于春秋之传虽成于刘质夫而说或未尽非自为不可也于乐也书也虽分撰于闽中诸公而非亲说亦不可也噫曽经先生之手无遗议矣中兴以来家传人诵故朱氏之易传胡氏之春秋盖得凾丈謦欬之余列于秘府万古有光观髙宗进读胡氏春秋谓安国所觧朕置座右间有传注颇明经㫖吁传注之学其不可略也如此夫前辈有诗曰读书未到康成处安敢髙声议汉儒敢诵此以为后学之戒古今源流至论后集卷八古今源流至论后集卷九钦定四库全书古今源流至论后集卷九宋林駉撰史学论史于麟经絶笔之后至司马迁史记而止论史于麟经成书之后至欧阳公唐史而止甚矣作史之难也班史失之同范史失之诞陈夀之志三国失之诬陆机干寳诸人之史晋失之谬其余诸家纷纷盖不足论大抵作史有法论史有体观史之表取其抑扬之大义而不当取其登载之年月观史之书志史歴代则述歴代之沿革史一代则着一代之可否观史之纪传当得褒贬直笔是非公论而未暇较其异同也尝攷迁史之表矣三代世表所以观百世之本支攷黄帝之初先列谱系以祖宗为经以子孙为纬则五帝三王皆出于黄帝此帝王授受之正统可见也六国年表所以示天下之名分故齐康公之十九年为田和迁居海上而书田齐太公卒且系之康公二十年康公既卒始书田齐此尊卑逆顺之正理可见也十二诸侯年表以下以地为主故年经而国纬所以观天下之大势也髙祖功臣年表以下以时为主故国经而年纬所以观一时之得失也秦楚年表上尊义帝而汉居其中明大义也将相年表上系大事之记明职分也至唐之表犹有迁之遗意焉表宰相则书杜如晦为侍中仍监东宫兵马之事盖言宰相不当下行有司之职魏徴为秘书监反带参豫朝政之衔盖言他官不宜上任宰相之权唐之宰相称号如此岂不为后人之戒表宰相世系则书裴氏之房有五而宰相十七人刘氏之房有七而宰相十二人唐之诸臣能修家法如此岂不为后人之劝此马迁欧阳之表其寓抑扬大义深矣哉尝攷迁史之书矣封禅一书固述帝舜以下也正以着当时求仙之诈平准一书固述歴代也正以讥当时征利之非于礼书则载孙卿礼论而不载叔孙通绵蕞者以见野仪之失而古礼之得也于厯书则载古厯九百四十分之法而不载太初八十一分之法者以见太初之踈而古厯之宻也至唐史之志犹有迁之遗㫖焉董仲舒刘向子歆以春秋洪范论灾异之证班固合三说而志五行范史因之晋史又因之欧公自立特见考武徳以来着其灾异削其事应而不徇汉儒之论此志五行之得体也马迁考经星常宿纎悉不遗为天官之书班固因迁旧说而志天文晋史因之隋史又因之欧公独以一代天文灾异者从事考武徳以来某星为祥某星为异而不泛言彼苍之象此志天文之得体也此迁之论歴代欧之论一代其沿革大㫖微矣哉又尝攷迁史之纪传世家矣子长以事之系于天下则谓之纪秦始皇已并六国事异于前则始皇可纪也项羽政由己出且封汉王则项羽可纪也孝惠髙后之时政出房闼君道不立虽纪吕后亦可也子长以事之有大于列传则系之世家夫子在周则臣道在后世则师道故以世家别之陈涉在夏商则为汤武在秦则为陈涉故以世家系之萧曹良平虽曰通侯而勲烈冠于群后皆社稷之臣则亦列于世家也列传褒贬尤有深意以伯夷居于列传之首重清节也以孟荀冠于淳于之徒尊吾道也以庄周附于老子以申不害附于韩非别异端也他如佞倖酷吏日者龟䇿滑稽货殖游侠皆为当世而发吁有㫖哉至唐之纪传视迁亦不多逊纪太宗而讥以牵于多爱之言非妄也盖得于读等慈之碑纪武宗而责以好恶不同之语非诞也盖得于读㑹昌之文韩愈使王庭凑之节旧史没其事今乃书其实盖以明忠臣之义阳城谏延龄之相旧史寘于隐逸今乃列于卓行盖以表君子之功入秦系于隠逸出刘蕡于文苑皆所以示扬善褒徳之意此迁史唐史之纪传世家真得褒贬直笔是非公论欤呜唿世无马迁无以示后人作史之例世无欧公无以洗诸子作史之陋然自固而下亦不可不辨也且以言其表则王子侯表迁则断自建元以武帝始有分封之制也而固则自髙文以来叙之何昧耶公卿百官表迁则系以大事以验大臣贤否之职也而固则削去不録止书拜罢年月而已何略耶古今人物表以区区一夫之见而欲定生民以来贤圣愚智之差等又何其不知量耶以言其志则髙祖之创南北军武帝之置羽林军此一代大政也固则不志兵使节度无所攷光武之三十税一和帝之纵民煑铸此一代之急务也晔则不志食货使丰耗无所稽志郊祀者不计巡幸里数之逺志天文者反略当代灾祥之事以言其纪传则范史纪皇后而不知尊卑之分三国纪曹魏而不辨逆顺之理甚者晋史之纪缪误愈甚贬晋之亡也且有鳌坠三山鲸吞九服之言即恊夫歌咏之辞贬惠皇之失御也且有溽暑之气方闻淫哇之音罕记即恊夫表奏之语此诸史着纪之失然也固论萧何之理家而不思记载之反覆论释之之不调而不思表传履歴之乖误晔以忠义董宣列于酷吏之俦以直谅郑衆列于宦者之徒夀因私忿未复而訾诸葛瞻之失索米不获而不立丁仪之传他如南北纷错陈隋乖谬盖未能缕数者此诸史立传之过然也世之好议论者曰苏子由古史之作而迁史无直笔吴缜纠谬之出而欧史无全美往往以微失细过吹毛求疵噫亦苛矣议迁史者以迁之妄述宰我常从田常而不知左氏所述阚止争政之由迁之妄称子贡一出变易五国而不知左氏所载伐鲁伐齐之故遂以是为迁史之失呜唿盍亦究史迁传信之误乎盖迁承秦灭籍之后左氏不立学官经传无传始误于游说之辞若后儒知其阚止争政知其伐鲁伐齐者以左氏歴歴可㨿也迁何尤焉议唐史者以颖达之字传云仲达碑云冲逺字画之讹也裴光庭之谥传云忠宪碑为忠献字音之讹也其传子仪则不书微时之所征讨其传张廵则不书大小数百战之功遂以是为唐史之误呜唿盍以考纪传分撰之始乎盖欧公所修者纪志宋公所修者列传时虑其体不一命欧公脩而一之公受命而退一无所易见公爱人以徳也公何病焉若夫子由吴缜所作是又前辈互相正救之意不然温公作通鑑犹自为考异三十卷则作史安有无遗论欤此二公非所以短司马欧阳正所以爱司马欧阳也论诗观诗之为美为箴原于虞廷君臣之咏观诗之为讥为讽原于夏人昆弟之歌嗟夫周诗三百盖经圣人手也一歌一咏尚有源流则后之骚人墨客与盟诗坛者其可不祖风雅之体乎是故诗言志歌永言后世傚之以为歌一曰风二曰赋后世拟之以为赋吟咏情性转而为吟故嗟叹之易而为叹自诗变为乐府之后孔子作龟山操伯竒作履霜操牧犊子作雉朝飞即或忧或思之诗自诗变为离骚之后贾谊之弔湘杨雄之畔牢愁即或哀或愁之诗凡此皆诗之体制源流也振振鹭三言之所起关关睢鸠四言之所起维以不永懐五言之所起鱼丽于罶鲂鲤六言之所起交交黄鸟止于棘七言之所起我不敢傚我友自逸八言之所起凡此皆诗之句读源流也然自己删之后诗雅萧条有如苏李之髙妙嵇阮之冲澹曹刘之豪逸谢鲍之清奥徐陵庾信之靡丽华藻白乐天栁宗元之放荡嘲怨此数子非不可与言诗嘲咏风月亡禆风教夸耀烟云无关政体其视诗人爱君忧国之情无有也此邵康节谓其删后无诗宜矣虽然诸葛武侯出师一表尚有傅説训诲之辞陆宣公论諌之奏犹有孟子仁义之谈孰谓周诗以后絶唱寡和之甚邪愚尝谓晋之渊明唐之杜甫非可与刻绘者例论当以古人求之可也且渊明处世优游自适桑栗里闾得酒輙醉盖不可以名利羁绊故发而为诗和平自然无纎毫累太羮元酒淡乎无味一唱三叹邈乎希声隐然有至味至乐之妙读命子等诗虚静平浅有孤鹤任风之态归去来一辞萧然物外有闲鸥忘海之势至若自晋以前皆用义熈年号入宋以后惟书甲子读之者自能扶纲常于纷乱之余起风教于陵迟之后岂可以后之诗论耶杜甫流落劒南放散沅湘往来夔陜之间奔走寇乱之际饮食言笑欢愉叹戚无一息而忘夫君北征之篇盖仓卒问家室而作也使或者处之对童稚语妻子他不暇顾而终篇谆复惟及国事山谷喜之谓退之南山不必作登慈恩塔寺此正陪诸公游遨而作也固宜笑谈戯谑傲视八极以乐其心而措意立辞意在言外荆公谓其讥天寳时事则其忧国之意果何如哉杜䳌之诗忠爱之念天地实临北征之诗忠毅之色秋霜之严与栢舟考槃之诗异辞同体岂可以后之诗论耶世之论者谓韩昌黎以渊明嗜酒有所託而逃者似未许之不知退之当元和之际思欲致君不幸有岭表之行故进李杜而退渊明亦愈自喻之言又谓欧公平生不爱杜诗必有短者不知欧公方倡古文以抑末学不好杜诗所以权时而救弊也不然东坡喜渊明之癯而实腴谓曹刘鲍谢皆所不及山谷亦以子美之诗为灵丹一粒何耶噫金屑虽贵着眼成病文章虽多于性有害论渊明之诗当取其有补风教论子美之诗当取其爱君忧国外是不论徒工于文墨章句间岂深知二公哉陶杜之后而得美刺箴规之㫖吾于杨欧苏黄见之夫自宋兴以来名公鉅卿驰骋翰墨固不可一二数求其备政治裨风教者四君子有功焉杨文公超出于岐㠜㓜稚之时观其愿秉忠清节终身立圣朝之句则知有致君尧舜之意读其介推母子伯夷兄弟之句则知有绵上首阳之风异时范文正公因文而知其道至跻之大雅大忠之列可见矣欧公以歌咏为讽諌之首其曰玊辇经年不游幸上林花好莫争开节盘游也其曰君王念旧怜遗族当使无权保厥家抑外戚也异时苏公以犯颜敢諌为公序之确矣继而苏黄间见叠出苏之正节劲气傲雪凌霜黄之风韵洒落光风霁月则形于歌咏尚可想见英风清节之美是中惟可饮醇酒意则在于诋新法闲送苕溪入太湖意则在于讥水利呜唿沔彼流水不在于水而在于规鹤鸣九臯不主于鹤而主于诲苏公之诗盖得比兴而为诗也东坡䟦渔父则取其清新婉丽之作东坡送孟容诗则起坚城受我降之语呜唿韩昌黎诗豪矣未必熟李太白诗深矣未必畅山谷之诗盖兼数子所长而为诗也故论东坡之诗为得于渊明论山谷之诗为得于子美诚至论欤噫聂夷中四月卖丝五月卖谷之咏或者犹以周诗许之况晋之渊明唐之工部我朝之杨欧坡谷四公其有补于风教也不少君子安得不进于三百篇之列也字文王荆公之辨字説以观为鹳以雅为鸦君子以为怪王圣美之治字学以水之小者曰浅金之小者曰钱君子以为凿甚矣字学不可不讲也亦不可过用其心也何者閲字未尽偏傍固世儒所不予而苦于竒字或者议其艰深以不识字而见讥者固不足道而人誉其多识且以为终身之恨此荆公圣美之说宜夫君子不与也夫古者虫书鸟迹象形指事凡假借转注姑以代结䋲记遗忘耳故其字有省文有借用后世皓首㸃画劳心偏傍好异过竒往往以巳见合古文故其字有篆𨽻之变有传写之讹此古今字文之所以异欤彊可为强则如记南方之强迟可为迟则如诗之行道迟迟匹可为鴄则如轲书之匹雏是所谓省文之字吕令言载青旂则载通为戴汉史言神爵则爵通为雀借此字而彼用可也汉文纪云祝釐是借釐为禧矣礼乐志云熈事是又借熈为禧矣借一字而两用可也汉髙纪繇咸阳则与徭通文纪无繇教训其民则与由通百官表臯繇则与陶通李寻传繇俗则与谣通韦孟诗犬马繇繇则与悠通班固赋摸先圣之大繇则与猷通借一字而六用亦可也是所谓借用之字若此数者岂非古者制字之正乎自夫有篆𨽻之凿也糺乱两字初非通用而𨽻古之初冩用混淆至糺变为乱灋法两字亦非通字而𨽻书之后多倦㸃画至灋转为法枣字从朿不从来古文也后儒觧汉书先生来来而为枣刘字从丣从金古文也后儒论汉史书姓刘为卯金自夫有传写之讹也榷酒漕运则以榷而从木救以砭剂则以而从金互字则易而为牙腊字则易而为猎书鱼为鲁冩帝为虎若此数者岂非后人论字之谬乎呜唿三豕渡河非子夏莫之辨石鼓聱牙虽昌黎亦未之晓信矣夫字学之难也虽然古今之文虽变而所以为理者未尝变増损之画虽异而所以为説者未尝异吾尝观先正诸公讲明经史推究传注其有补于后学也多矣而区区篆𨽻传写之过一洗万古而空之刘邠之刋误汉书也侯表之红县则易而绛县侯表之票客则易而典客吴缜之纠谬唐史也唐承训传载妇弱持陬则以掫为陬张建封传困不支则以蹙为二公之刋误纠谬如是等类未易缕数姑以一二言之以辨传写者之失若程伊川读论语曰子在齐闻韶音不知肉味苏东坡读尚书曰思日賛賛㐮哉二先生盖出新意也説者且以三月之近音子曰之曰近日月之日疑其为不知篆呜唿先生所读者古文所论者古意岂若俗儒腐唇于篆𨽻间哉是时字説方炽先生极力排之必不蹈或者之非愚意必有源流不可以私见议先辈也噫苍颉之制字盖以关天地参造化也天粟书雨市妖夜哭万物由之以着纲常由之以立百官万民由之以治则古文诚不可废矣惜夫后之诸儒寡识者失之愚过竒者失之凿必如楚子因止戈为武以知武之非己功晋伯宗因反正为乏以知酆舒之必可伐因三虫食皿为蛊如医和知晋侯之疾因亥有二首六身如史赵知绛老人所生日数之积庶无失古人制字之本意吁此唐人所以设明字之科有以夫字音昔前辈沈存中之论音韵也曰玖与李异其韵而诗则恊投我以木李报之以琼玖梁与庆异其音而诗则恊黍稷稻粱农夫之庆求其説而不得且谓意别有理也夫学识如存中愽洽如存中犹不能晓古诗之韵况后学乎然尝观上世之书易近世之诗歌皆有叶韵者而后知诗无有不叶第古今之字异耳音韵异耳以今字而㑹古音则律度不谐宜其差以古字而寻古音则宫商相应宜其叶盖诗之言其字多与音异者字古也字古则音亦古也如言题彼嵴令则题音大叱鳣鲔发发则发音补末若泉源在左佩玊之傩以傩之音为乃可清人在彭驷介旁旁以旁之音为补彭说一字也曰与子成说曰不可说也又曰召伯所说莫一字也曰维叶莫莫曰莫其徳音又曰岁聿云莫夫同是字也或通用或借用则自古而音异也多矣岂有古者涂歌里咏之言如是不叶哉且书曰元首明哉股肱良哉庶事康哉则曰明曰良曰康不同韵也易曰西南得朋乃与类行东北䘮朋乃终有庆则曰行曰庆不同声也借曰明之于良与康固恊隣韵而行之于庆乌得而恊耶盖广韵中以庆音卿若班固赋东都用庆字与成叶杨雄草太𤣥用庆字与疆庄叶往往比而用之则知古人盖用古音也噫书与易犹或相恊矧所谓古之诗乎此犹曰居古宜用古也髙驰兮冲天羌愈思兮愁人天与人韵异也以音推之天之反铁因也屈原非用古音耶皎皎霞外屣万乗其如脱外与脱音殊也以音推之脱之音退也徳璋非用古音耶房中歌曰象来致福多与国叶明堂诗曰允懐多福亦与职叶声若相逺也以贾谊䟽观之福之音福则汉人非用古福音耶不特此耳韩昌黎最后出者也浓墨大字作元和圣徳之诗既韵于雨而旁见叠出或曰鱼鱼雅雅又曰濡及九有此诗配吉甫而作是必不茍然者毋乃退之倔强得寛韵则波澜横溢泛入傍韵得窄韵则不复旁出因难见巧欤非也退之平日所习者皆古文故其所作者皆古音噫后人着诗犹或相叶矧所谓古之诗者乎嗟夫寻古人之音不能求古人之字反以沈约四声西域七音后来纷纷等作以强律之古岂不过哉然尝论古者字音之失有由矣变于四方言语之不同凿于诸儒学识之不广南方之都音猪宋人以来音离邾曰邾娄得来曰登来在齐有焉以居为姬以但为地在鲁有焉曰冯曰羗楚何陋也以一为蜀蜀何讹也吴人称浦为歩韩碑有之夷人以龟兹为丘慈或为屈沮汉书言之此变于四方言语不同也白乐天题坐隅诗曰俱化为饿殍殍非孚也而押之可乎杜牧杜秋娘诗曰厌饫不能饴饴乃饧也而讹之可乎吁音况于古也而杨雄赋翰林主人曰吁颜师古乃凿而音于梧音讹胡反古也而张良传賛魁梧项籍传枝梧颜师古乃凿而音悟此凿于诸儒学识不广也呜唿孰知方言之变诸儒之凿其弊犹循习于后欤闽人之举进士也省试诗题至以髙与歌同韵此见四方言语之失范景仁之举进士也诗用彩霓考官以沈约郊居赋雌霓连蜷读霓为入声而黜之此见后儒学识不广之过噫安得昌黎诸人与之论古者哉嗟夫深于竒字方言世儒所师閲字未尽偏傍识者讥之信矣夫音韵之学不可不讲也虽然君子宁为范景仁之从古音毋为沈存中之疑古韵宁读贾元公之音辨毋读王荆公之字説后徳易着家人诗首关睢呜唿圣人作经何拳拳于此耶大抵宫庭虽隐风俗攸化寡妻是刑邦家所关故私谒不行则椒房无预政之嫌外戚无窃柄之弊而朝廷清矣嫉忌不生则禁宻有肃穆之风子孙有衆多之庆而本支强矣晏朝有箴则无宴游逸豫之习无声色嗜慾之好而君徳进矣舜之歴试不在于亲总万机而在于汭之化禹之典则不在于予临兆民而在于涂山之徳文王姜任太姒所以成肇造之基宣王得助姜后所以致中兴之业噫盛哉推原其由古者彤管有史雅颂有训以冢宰总内朝之政宰夫任宫教之职是以无后世干请之私奢纵之过窃弄之失者职此之故也自关睢之化不行内庭之教不讲而一家之纪纲视昔有训焉汉自吕后之横不能制政出房闼而产禄有封王之僭自慎夫人同坐之礼不能正尊卑亡度而倡优有后饰之习迨至末年许史专宠凤莽窃权染指汉鼎举朝不问而汉之宗社危矣唐自昭仪立后革命为周而诸李有殱灭之祸韦氏专国政事无章而五王有就戮之惨迨至中世牵爱祍席胡雏唱乱渔阳鼙鼓动地而来而唐之国祚殆矣陋矣哉汉唐家法也汉之风俗至有姑妇相稽之嫌唐之风俗至有妇驾其夫之失伊谁之咎然则家人之卦关睢之诗其有补于风教也大矣我祖宗以仁义立国以纲常齐家以人伦化天下内言不出于外私恩不容于公盖与唐虞三代比隆焉汉朝椒房恃宠至有戚里挠权之患圣朝杜絶私情髙氏修宅请置濳火太后因戒二髙不得干请是后族未尝私请也唐朝宫闱不肃入阁图至有昭容之位圣朝内外整严曹佾至老视疾禁中太后曰此非若所当留是后族未尝得入也册命太后文徳亲受旧典可援也而宣仁自谦故只就崇政建立长秋东朝降诏故事可遵也而显仁后自谓不预外庭英宗推恩元舅太后持其制不下髙氏举故事加恩太后辄欲裁损此犹可也孰知元后贤徳维持宗社其功尤大欤父以子继岂非古今相授之常乎而昭宪切然逺虑且曰四海至广必立长君是言也不惟社稷之福亦生灵之幸母以子贵岂非家庭相庆之时乎而昭宪愀然不乐且曰治得其道此位可尊是言也不惟子孙鉴之而天地亦临之不特此耳元祐初元正小人伺隙之秋宣仁召申公于外郡起司马于散地拯溺救灾革弊去姦蔼然有庆厯之风此其功为如何建炎渡江正国祚缀旒之日隆祐扫清刘苗再植中天刬危而安芟祸而福赫然中兴之烈此其功又如何诗之思齐徽音螽斯不妬其我朝贤后之谓欤齐家夫子述诗上起关睢鹊巢之风而下终于陈灵之乱序书本于父子之底豫而慨然絶笔于秦穆不憾其为崤之师噫圣人品节裁成所以立国之规模何其正大深逺耶盖宫庭祍席之㣲而系于邦国都鄙之治父子兄弟之伦而关于上下内外之分推而至于国可以安治而无憾极而及于天下可以平靖而无隙变故而不能移危疑而不能乱此六经之格言孔孟之大训三代圣人之家法也愚尝诵五子之歌读盘庚之书深切有感焉夫以太康洛表之畋十旬弗反神怨民怒之时也而五子者方且忧恳恻怛不忍自利至援万姓之仇以身当之而不辞盘庚迁都之举安土重迁民咨胥怨卿士浮言之日也而王宫宗室贵后之宠者顾乃从上所命而不烦片辞之告戒是知禹之立夏汤之造商专以齐家为本其纯粹和辑之风乃至于此欤文武造周此意尤厚麟之趾振振公子重宗族也常棣之华鄂不韡韡友兄弟也思齐不瑕樛木无嫉严阃教也典礼以维之雅颂以播之仁义礼乐以化之异时我周东迁晋郑焉依姜后脱簪辅成中兴皆祖宗家传之法吾观三代有道之长乆安长治羿浞稔乱而不叛商都七迁而不扰春秋战国绵绵而不絶者盖对越之义常尊而肃穆之风不絶也至汉歴唐此风泯如汉自杯羹之语一形削灭恩义而父子之伦缺吕后之横莫制紊乱旧约而夫妇之义乖汉之风俗染而成习母子之谇语妇姑之相稽儒者之深忧子弟杀父兄妻杀夫一岁至数百人中兴名相以为不可一日安者国之不亡岌岌哉唐自兄弟不相忍而蹀血于禁门父子不相安而逼夺于神器唐之子孙无所取则子摄兵叛其父臣专兵叛其君妇驾其夫而兄戕其弟凛凛然自立于危亡困厄之中尚何取于凭借扶持之法哉前辈谓汉大纲正唐之大纲固未正也而汉之大纲又安在耶惟我宋立国大体兵力虽不及于汉唐而家法实无愧于三代是故传授一语鬼神森列金匮藏书千古不磨神器大寳举而委之不啻脱屣然则太祖太宗之相授尧舜揖逊也终日留侍天颜自怡冐雨扶驾孝心不已冷泉堂诗之䟦万机之暇父子杯酒相属则髙宗孝宗之相得王李文王唯诺也圣朝虎闱有训世世不忘亲近儒臣之时多昵比嬖倖之时少賔护名贤歴陈忠孝师傅重任深戒顺从则见于太宗之世元良有箴副以诗歌资善有记戒及戯玩则见于真宗之朝此子孙世有哲王也圣朝宫禁严宻出入整肃内之风㫖不传于外外之请谒不通于内宫人服销金以迎驾真宗却之贵妃衣蜀锦以侍宴仁宗责之此闺门世有哲后也圣朝开国承家小人勿用虑肺腑之怙势而不授以政虑薫腐之挟宠而不假以权驸马柴宗庆求为使相王曽执议不可宦官王守忠求为节度梁适死争不已此国家世无倖习也我宋家法之善尭舜三代而下诚未之闻也伊川谓三代之后本朝有超越古今者五事诚至论也然伊川所言归本于大体以忠孝廉耻为之纲纪故能如此伊川之言信矣吕微仲谓自三代后唯本朝百三十年中外无事亦至论也然微仲所言推原于家法最善歴举其事亲敬长治内勤身之法微仲之言验矣诗曰贻厥孙谋以燕翼子祖宗有焉又曰不愆不忘率由旧章今日有焉睦族周之王业何以兴吾观麟趾而知周之所以兴周之王业何以成吾观行苇而知周之所以成麟趾之信厚不惟公子而止也而且及公族不惟公族而止也而且及公姓何其才之多也行苇之亲睦既肆之筵矣又设之席既设之席矣又授之几何其恩之厚也然则周人之过歴有由矣是故版荡之余常棣缺矣而共和行政周召是赖荒媟之习角弓作矣而我周之东晋郑焉依绵绵葛藟在河之浒兄弟之义何在也而纠合宗族以蕃王室载之麟笔班班可攷焉噫霜降水涸涯涘乃见至文武成康已逺而周以宗强屹若盘石君子是以知同姓之有功于周欤自周以后享国长乆惟汉唐而已然其始固有周人封爵之典而其后不免蹈秦人孤立之失此吾有感于世变也方汉惩前日之弊大者既嗣世而袭封而其苗裔支别则置宗正官以纠合之此其敬宗之意厚矣朱虚列侯辉映王室河间献乐谱系増重亦何负于汉哉夫何王子分封之令下而侯国削弱侯国不得宿衞之禁严而宗室无有在位异时刘龚诸人畔汉献符者岂非有所激耶吾观汉诸侯王表有所谓莽知殚微生其姦心之言信夫唐有天下之后亲者固宠殊恩踈者亦䟽王爵此其亲爱之意厚矣江夏定难玉牒有光河间立功宗室标的亦何负于唐哉夫何未及再传而降封之礼已薄迨至亲尽而仕宦之制无别异时刘秩名儒因武氏之祸欲行封建者岂非有所感耶吾观唐宗室世系表有所谓流落民间甚可叹也之言信夫噫厚叙九族臯陶有谟立爱惟亲伊尹有训斯道也帝王相传之家法汉唐其可忽诸国朝睦族之恩与周比隆公族之贤亦与周比隆分王之爵天圣制也南班之恩景祐制也至和二年迁官有法也熈宁初元出补有法也其䟽封之恩诚笃矣睦亲有宅睦宗有院意何勤也分赐有铭赓咏有诗情何宻也其厚遇之礼诚至矣然祖宗之意不以是而止也盖生长侯王之第不知政事稼穑之难豢养富贵之势不知诗书礼乐之训是以记室之除必择良士翊善之命必戒迂儒王府侍讲谨选徳行之人宫院教授亦须端悫之士则善心日长也一大长宗正之职既有宗正又有同知一外宗正之职既有宗丞又有宗簿则畏心日生也夫示之恩宠以养其身加之训督以养其心则陶和毓粹皆汉河间唐江夏也自今观之其勤于学问则有手抄经史百家者有上诗赋十卷者有以文章第进士者其忠于规谏则有所献多忠言者有所上关治原者有论新法而感泣者其严于律己则有自奉俭薄者有性谨寡慾者有事亲至孝者至若国歩多艰之秋策勲社稷中兴有功伸威絶域闻者起畏屹然有宗强之势此尤为宗籍之荣也信王忠义坚如金石击敌慰民两河响应犹系人心于如线其气槩之英发威望之赫奕岂一朝一夕之所致哉噫凡今之人莫如兄弟此上人之责也懐徳惟宁宗子维城此臣下之责也戚畹周因申伯而戚畹始有任职之选是时也以贤而不以亲秦任穰侯而戚畹始有窃政之弊是时也以亲而不以贤嗟夫扳援肺腑未免纵侈之习依凭城社或有专恣之权苟不痛惩力革则其弊有不可胜言者故汉自吕氏颛权产禄怙势白马盟寒争䟽王爵棯成北军之变王氏根据莽凤长奸垂涎汉鼎举朝不问卒致簒夺之患此虽吕王之罪亦汉人抑制无法也唐自三思鄙夫怙恩昭仪气使缙绅势倾朝野于是有诸李殱灭之祸国忠小人托爱贵妃中外倾附倚为太山于是有胡雏唱乱之兵此虽武杨之罪亦唐人宠任太盛也推原其由其亦秦人作俑之过乎呜唿窦长君少君其质甚美彼灌绛犹选士之有节行者为之师傅賔客东都四姓小侯立学且拳拳于姻戚之教然则外戚其可无训导裁抑之法欤严矣哉国朝之法也魏咸信更立行阵本功臣也而晩年方有使相之除向传范典郡有声本贤守也而当时且靳郓州之命其吝于用赏如此不独上之人为然张尭佐迁宣徽使包希仁抗䟽力争曹佾拜中书令吕公着执奏不可是其臣吝于用赏亦然也杜彦圭贩易免征未害也至有鄱阳之行王继勲或有戕暴未甚也且有登州之贬其严于用法如此不独上之人为然思永有过有司奏之士曈落职宰相论之是其臣严于用法亦然也用赏既吝则骄汰之习戢用法既严则敬畏之心生君臣上下更相告戒其为虑逺矣不特此尔自古椒房未有不私其亲今也外家有求髙后手札曰二髙不得干请也元舅加恩太后面谕曰外家不可増长也又不特此耳自古戚里未有不自荣其家今也李遵勉奏请纳禄力辞钖赉王贻永求罢辅政欲逺权利噫椒房抑逺裁制既无私亲之心戚畹谦静退抑复无贪禄之态宜乎陶和毓粹折节卑礼有古人之风欤古今源流至论后集卷九古今源流至论后集卷十钦定四库全书古今源流至论后集卷十宋林駉撰劝农尝观诸史而知周人重农之意厚矣诗曰曾孙来止以见君之尊严出入田亩而不为屈也又曰尝其㫖否以见田畯之官相忘豆觞而不为耻也夫栉风沐雨莫劳乎农沾体涂足莫贱乎农周之君臣从事扵袯襫之间交孚扵闾里之所则当时为农者安得不相劝勉哉然周人之意不止此也天子所命者农命官所先者农朝廷所加恵者农官府所分作者农下至州乡闾巷妇人女子贱𨽻小夫歌咏讃颂亦无一不在农者噫盛矣夫自民不里居农非前世之农劝相之方视为末务去而为游手弃而为末作散而为诸侯之食客聚而为山泽之盗贼汉复古意多方劝率免其租以优之设其科以贵之民未知种麦则劝之种麦民未知养苗则教之养苗春事欲作则铸以耕种之器田务正殷则不行发卒之令至其法之最良者则自天子而下无不以农为务躬耕借田率劝民耕天子劝农也分府计吏告郡劝农宰相劝农也司农诸丞部州分劝少府水衡各置农官则九卿劝农也刺史行部必问垦田博士廵行举奏野荒则监司劝农也渤海太守劝趋田亩南阳太守出入阡陌则州郡劝农也呜唿汉人劝相之意亦至矣愚之所不满者汉当去古未逺之日不能正其经界均其田里或为外戚之所占或为豪民之所侵有仁心仁闻而民不被其泽者有由也噫自汉以后世道愈趋经界之制固若难行而劝勉之令独不讲乎五代以来民无常业万目聧聧其不聊生甚乎田税三斗钱氏弊政而两浙之农病牛输税米马氏横歛而湖湘之农病田器有税五代相承而河北之农病夫田也牛也耕器也盖农民所恃以为生养之地暴征虐歛一至扵此尚何望其无惰农哉天生圣人为天下主以务农立国以足食为政凢一毫有便扵农者极力行之因王方贽之请而减田赋因李允则之请而去牛租因吕夷简之请而不税农器夫惟优农之仁既行则劝农之政得施矣上而天子之劝相则田中刈麦法驾亲视民间机杼清问勤劬赐田妇以坐席勤者知劝赐耕者以茶綵惰者知愧下而官吏之劝相则长吏劝垦田数悉书印纸见扵至道之诏知通漕台劝农并令入衔见扵景徳之命劝农置司嵗终赏罚见扵皇祐之令不特此耳念农之歌置之坐侧耕田之绘置之左右是无徃而不在农也民食野豆天语恻然民食麻滓帝心恧然是无念而不在农也此周官分井之意豳诗七月之情温乎可想也今之为官吏者果无负九重念农之仁乎闻有带劝农之衔矣木铎方闻东郊有作不过设供帐以为园林㳺乐之举闻有示劝农之文矣老氓玩视胥吏循常不过挂墻壁以为里巷无用之物是岂有真情实意哉呜唿吾农愿无催税打门之声不愿有㪷酒彘肩之赐愿无黄放白催之文不愿有连篇累牍之语朝廷以此责州县州县以此寛吾民则不至为具文尔若夫复成周耕凿之农无汉人兼并之害则今日经界不可不讲也户口愚尝歴观古今民数登耗之由矣自其有兵革之祸也彫耗扵战鬬之场枕借扵干戈之役而民始不堪其命自其有形役之害也根连株系扵罗织之狱劳筋苦骨扵营缮之工而民始不聊其生自其失农桑之业也亡而为盗贼去而为浮屠而民始不安其居噫可叹也夫世道之盛衰系扵夫家之衆寡夫家之衆寡系扵君政之善否此任生灵之寄者可不谨欤夫自春秋战国而至汉版籍莫盛扵汉之元始户凢千二百二十三万三千六十二自三国六朝而至唐版籍莫盛扵唐之开元户凢八百九十一万四千七百九吁有由矣盖汉承累代战争之余加以刘项相持盗贼蜂起转输征伐曾无宁嵗观曲逆一县秦尚三万户间者兵起仅至五千其耗可知也扵是髙帝讲和亲而民始息肩文帝劝农桑而民始安业然而犹未也至宣帝惩海内减半之后极力抚摩胶东相劳来流民而赐爵南阳守户口增倍而赐金所以元始户籍之登者此也唐承南北纷乱之余加以隋人不网莽为盗区内刘外夷十耗八九观隋大业尚有八百万余户至唐初仅有三百万其耗可知也扵是太宗恤刑而死罪絶少髙宗承平而天下乂安然而犹未也元宗惩役费并起之后厉精为治蠲徭给符而免苦役之劳髪僧为农而无㳺手之病所以开元户籍之登者此也嗟夫受民数者必拜见负版者必式古人重民之意拳拳不能自己也如此然则牧民者可不加意乎五代纷纷生齿凋弊天生圣人为民父母方建隆之元年也版籍来上严定陞降至眀年也户口増耗申严殿最夫开基立极岂无急政一则曰定版籍之陞降二则曰严户口之殿最者深知本固邦宁之意欤列圣相承天㴠地育故梅询之告仁宗曰二圣相承休养百姓今之户数至倍扵前王安石之告神宗曰户口之盛无如今日本朝百年不见兵革是知我朝无兵革之祸无刑役之苦无农桑之弃则生太平之世为太平之民无怪乎不蕃息也是故以太宗视太祖加百余万以真宗视太宗加五百万自祥符而视景徳已増百余万自寳元而视祥符已増三百余万其在治平视国初凢十有五倍其在元丰视国初凢十有八倍至于绍兴盖二十倍有竒噫至此始见深仁厚泽之功尝谓自古规恢大业维持国本未有不加㴠养扵数年之前越报夫差十年生聚濬平吴亦用此术况襁负子来云集鳞附宜亟为生聚教训之计今日中兴欲侔周徳当观诸鸿鴈之诗民心民心国之命脉也国家之安危系焉嗟夫人心有神非可文欺真徳实义可以系其心而非虚辞矫情所能诱深仁厚泽可以感其心而非小术浅恵所能留此有天下者所深畏也夫自周迄于五代上下二千年间釐为十有六代惟周余八百年汉四百年唐亦垂三百年其余十有三代乃不能五百载是何脩短如是之相絶耶岂非周人本扵仁义汉唐近扵仁义而余亦不足论欤昔者周之兴也散财发粟懐民以仁也下车释囚感民以义也分田为井教民以相生养也拯救扵文武㴠养扵成康劳来安集扵宣王之世其爱戴当如何耶黍离之歌涕泗欷歔葵丘之㑹感激奋发噫此犹可也末年威王以盟向予郑而盟向之民不肯事郑襄王以阳樊予晋而阳樊之民不肯事晋岂有求而应有利而为也哉圣人有至公之施而自得至公之报其民亦不自知其何以使之然无他此皆本扵仁义之功也汉髙祖之得天下人皆曰法令章程也君子曰仁义公恕也唐太宗之维天下人皆曰制度凭借也君子曰仁义既效也虽遭扵武宣兵刑之祸而终不忘髙文寛仁之恩虽罹扵肃代干戈之惨而终不弃太宗爱民之心是故吕氏之祸七国之乱汉几亡矣而左袒为刘坚壁从汉凛然有不敢犯之色新莽之簒三国之争汉几去矣而三辅流涕荆楚云从犹起人悠长之思汉何以得此哉渔阳之叛藩镇之强非小变也而河朔死义山东感泣天下复为唐奉天之幸关陕之狩非细故也而戎狄送欵京辅扫清天下复为唐唐何以得此哉无他此皆近扵仁义之效也呜唿天下之生久矣然治安之日少乱亡之日多可叹也战国以兵革祸天下秦以刑威戕天下至汉而有所依曹魏以簒夺取天下南北以戎狄乱天下至唐而有所归噫孰知唐亡之后其祸尤惨欤五代纷纷干戈乱离民生斯时如刈草菅向使天不兴圣眀之世则吾民其将畴依然我国家强不如秦富不如隋机变不如齐楚事力不如汉唐所恃以为千万世无穷之基者惟结人心而已立极以来扫除苛挠革命之日市不易肆独王彦昇之专杀终身恶之而不用削平僣伪不戮一人独王全斌之平蜀暴掠十年废之而不録太原违命勦而絶之可也不杀为誓天地实临之江南奏捷喜而受之可也而垂泣一意鬼神实闻之此一念也虽尧舜不战之兵汤武仁义之师殆不是过噫此未见其至者前代降王皆以逐鹿而不免争肉之诛前代将帅皆以兎死而不免狗烹之患前代三恪之子孙屠灭芟夷畧无遗种而我祖宗天地之恩咸使覆育夫岂厚施而求报哉盖谓吾之立国自当如此而非以为仁也夫惟吾祖宗之专务爱民也是故养兵虽骄而终不忍以兵烦吾民理财虽乏而终不忍以苛取困吾民宁建都扵四平无险之地而终不忍疲吾民转饷之力宁捐金缯以屈已扵慢侮之敌人而终不忍苦吾民干戈之祸臣下忍扵负吾国将帅忍扵负吾法而终不忍如前代之诛戮也呜唿为吾宋之民者将何以报之哉霜降水涸涯涘乃见故君子每扵靖康之际观之为臣者甘受诛夷之惨而不负扞守之节为民者甘从刀锯之死而不污腥膻之俗尝观建炎之诏曰河北亿万之衆无一人忍负国者以此而论则我朝之社稷虽𫝊扵万世犹未足以报吾祖宗之万一也今之民心何如哉两淮之民罢扵转徙困扵馈饷以遗黎之来忠义之附已安者难恃方来者难保是两淮之民所当恤也襄汉之间军兵践蹂气象萧条戕扵兵革死扵盗贼呻吟者未起涂炭者未苏是襄汉之民所当恤也西蜀之地去天一方臯郊失守忠义反戈犬羊之侵掠方兴鸿鴈之离散未集是西蜀之民所当恤也内地之民乐嵗之禾场方筑而富室并之凶年之四壁赤立而重敛困之凛凛乎朝夕之不相保是内郡之民所当恤也京畿之民一室湫隘而居之者数家一夫经营而仰食者数口皇皇乎一饱之未期是京畿之民所当恤也矧邉邮骚绎匪曰常程疆埸多忧已劳逺筭则夫谋所以壮吾命脉者可不加意哉常平义仓古今救荒之策多矣成周都鄙委积之政上也汉唐常平义仓之法次也外此临期趣办移民移粟最下也噫激西江之水不足捄涸辙之鱼则舍一时济用之谋以圗三十年制用之法君子以为迂求三年之艾以攻其疾苟为不蓄终身不得则苟简应变仓卒就食君子以为踈逺则行济用之策而为经久之图者其惟常平义仓欤且常平之法何始乎自李悝已有平籴之说至夀昌始定常平之策此其始也厥后罢于元帝复扵显宗随罢随复无有定制至于我朝淳化之二年京师置场有其法也景徳之三年诸路置仓有所积也然增价以籴分命使臣减价以粜专命司农随时遣用未有定职至熈宁以来提举常平之官始定焉夫祖宗之始置常平也出内库之储以为籴本颁三司之钱以济常平粒米狼戾之时民艰扵钱官则增价以入之菜色隠忧之日民乏扵食官则减价以出之夫何举籴本而为青苗之钱鬻广仓以求二分之息伐桑易镪官帑厚矣如民贫何鬻田输官公家利矣如私害何此常平救荒之实政壊矣义仓之法何始乎自隋始置扵乡社至唐改置扵州县此其始也厥后弛扵永徽壊扵神龙随罢随复亦无定制至于我朝干徳创之未几而罢元丰复之未几亦罢迨绍圣复以石输五升大观又以石输一斗至于今日而义仓输官之法始定焉夫古人始置义仓也自民而出自民而入丰凶有济缓急有权名之以义则寓至公之用置之扵社则有自便之利夫何社仓转而县仓民始不与而为官吏之移用县仓转而郡仓民益相逺而为军国之资费官知其歛未知其散民见其入未见其出此义仓之实政废矣中兴以来讲明荒政常平钱谷专委一司而无陷失之弊建民骚绎置仓长滩已有社仓之遗意天下岂有难革之弊今日常平义仓之储虽有羙名本无实恵不惟州县有侵借之患而支拨至有淹延之忧城邑近郊尚可少济乡落少民瘽身从事彼知官长皂吏为何人一旦藜藿不继又安能扶持百里取籴扵场以活其已饿之莩哉是有之与无其理一也呜唿孰知有甚者焉常平出扵官义仓出扵民出扵官者官自歛之官自出之其弊虽不足以利民亦不至扵病民出扵民者民实出之官实歛之其弊不但民无给而官且病之文移星火指为常赋箩头斛面重歛取嬴噫可叹也愚谓民不必甚予特无取之足矣民不必甚利特无害之足矣平时夺其衣食之资一旦徒啖以濡沫之利乐嵗不为盖蔵之地凶年始思啼饥之民何益哉宁愿为不取蠒丝之尹铎毋愿为矫制擅发之汲黯宁愿为催科政拙之阳城不愿为发粟赈饥之韩昭则裕民实政隐扵常平义仓之外昔邵先生有言诸贤能寛之一分则民受一分之赐有官守者其勉之抑贡献愚尝读禹贡一书而有疑焉夫西旅底贡召公有戒盖人主不可有一毫玩好之私今扬之贡金雍之琳琅不几如汉人酎金之诛乎荆之大龟梁之熊皮不几如汉人天马之求乎青之海错杨之橘柚不几如唐人贡荔之病乎曰古者以贡为赋正什一便民之法后世常赋之外复求方物此所以为困民之弊政欤且禹贡之冀州独不言贡篚者盖畿甸之内既衆且大赋其总秷秸粟米也是食为土贡之用也兖州之贡蚕丝豫州之贡絺纻其地则宻迩扵畿甸焉是衣服亦为土贡之用也自服食之外则器用次之器用之外寳玉玩好又次之故贡金琳琅大龟熊皮海错橘柚之属皆为土贡之物也皆偿田赋之轻也圣人初何心过求哉不然赋出扵田贡以其土所宜而禹书总谓之贡孟子所谓夏后氏五十而贡亦以田赋为贡何耶及周之衰荆扬贡金之地已陷吴楚金不入贡而天王求之扵鲁盖以鲁通扵吴岂不失圣人禹贡贡篚之本若荆贡菁茅时属扵楚王祭不供无以缩酒管夷吾佐威公以伐之可谓知先王制贡之意然则禹之所谓贡即后世之所谓赋初何害扵贡篚欤厥后常赋不足诛求无厌自夫有酎金之诛也色恶者罚少斤两者罚列侯废黜郡国萧条而民始匮矣自夫有天马之求也出兵扵大宛之庭劳民扵西域之国干戈连年人不聊生而民始病矣自夫有茘枝之贡也十里一置五里一堠兵火催督道途枕籍而民始疲矣其他贡取百端劳扰万状其视圣人制贡之法同乎否乎噫可叹也汉唐弊政谈者厌之姑舍是而以我朝论拜观干徳之罢羡余之诏曰倘规羡余必务掊克是诏也天地鬼神实闻之熈宁之罢贡物之诏曰所贡饮食阙乏无害是诏也千万世犹将赖之夫以天下奉一人此臣民职分之常我祖宗一则曰罢之二则曰罢之诚以小人乗人君耳目之欲以市恩竭吾民膏血之利以求利恐恐然有所不敢祖宗之心其帝王之道欤天地之徳欤且朝献有费月进有钱汉唐故例尔我朝场院以余粟上者有责转运以聚歛为羡者有罚仓官以羡余献者有戒易曰损上益下其利无疆我祖宗有之淡菜有贡𤓰菓有献汉唐常事尔我朝诸州新茶宁斥而不入广南菓实宁却而不受闽中新荔宁罢而不纳语曰菲饮食恶衣服我祖宗有之白雉有诗白狼有歌汉亦为羙谈尔我朝贡驯犀者还之献白马者却之进崑崙奴者返之书曰不贵异物贱用物我祖宗有之噫无用之物弃之可也而有用者亦弃之足用之秋罢之可也而时虽乏用亦罢之且南郊之禋兵给官赐所费不赀此正聚歛不暇也漕台贡助郊费且责以为贪政渡江之始兵连势蹙所蓄未丰此正诛求不恤也守臣羡钱入贡且罚以为歛民嗟夫至此而后见圣人盛心欤万国贡珍孟坚作赋寸天入贡杜陵赋诗使知东坡之咏贡荔罪林甫而酹伯㳺岂不愧死乎庙祀执经如雠议礼如讼诸儒宗庙之议何其纷纷也论立庙之制者或曰天子七庙太祖不毁则不在七庙之数或曰夏之庙五商之庙六惟周有七庙之制此诸儒之説不一也然书曰禋于六宗礼曰旅酬六尸一尸发爵六尸旅之则七庙自虞舜已言之伊尹曰七世之庙可以观徳则七庙在商时已备之盖太祖有大功扵天下虽百世而不改其余则父为昭子为穆三昭三穆以世数次比及亲而迁焉此七庙诚不易之论而曰五庙六庙者非也至汉初三庙隋文四庙唐自开元以后至为九室十一室其有戾扵古制也多矣论祭祀之礼者或曰日祭月祀时享或曰天子曰祭扵祖考月祀扵庙时享扵二祧此诸儒之説互言也然大宗伯则祀春禴夏尝秋蒸冬则有时祭之礼祭法则五庙皆月祭而二祧止享尝有月祭之礼盖先王制礼不过适中过乎礼者失之凟不及乎礼者失之简此月祭时祭诚至当之论而曰日祭者非也至汉日祭扵庙时祭扵便殿其有咈扵古礼也甚矣论禘祫之义者或曰祫大扵禘或曰禘大扵祫或曰一祭二名此诸儒之説异同也然祫则合食而已毁庙未毁庙之主皆合食于太祖非惟天子有祫而诸侯皆得有祫禘则禘其祖之所自出如虞夏禘黄帝商周禘喾惟天子有禘而诸侯不得有禘此禘尊祫卑诚万世常行之典而曰祫大扵禘一祭二名者皆非也至鲁为诸侯禘于僖室故孔子谓鲁之郊禘非礼也其有叛扵四代之典已无据矣大抵后世无定礼参之圣人则有定礼诸儒无定説质之圣经则有定説用圣人之定礼合圣人之定説其惟国朝乎立庙之制未定也至建隆间集议宗庙因唐人四亲之説定成周七庙之制是制也盖从张昭之请而行之祭祀之礼仪未定也至元丰中朔月合五庙而行月祭四孟合七庙而行时祭是礼也盖因议臣而举之此立庙之制祭祀之礼皆与古合至若祫禘之説有合扵古者行之有难合扵古者阙之何者禘者祭其逺祖谓之追享祫者自即位朝庙始谓之朝享由亲庙而毁庙合而祭之故其礼为当行由始祖而逺祖谱失其传故其礼为难考是故虞夏商周所出甚眀故有禘汉魏而后所出无据故不禘此国朝僖祖而上谱谍不眀故宁为汉魏之祭毋宁为四王之礼也是説也盖得元绛之言矣然则论帝王之制当求之祖宗定诸儒之议当考之先正庶无遗议矣抑有闻焉祭祀之职不独在扵我将我享之时而在扵朝夕脩省之际不特见扵牺牲牢醴之末而见扵诚心实徳之行亲享四室不登黄道此太祖之敬也昭告祖考不行中道此真宗之诚也诗曰扵穆清庙肃雝显相书曰黍稷非馨明徳惟馨又扵制度礼文之外而求祖宗之盛心云释奠过鲁一祀足以兴汉国学庙貌有光扵唐噫东鲁圣人吾道宗主功用在人万古不泯其可不严报本之礼乎愚尝深考古今之礼切以为所当先者有三曰天地曰祖宗而学校之先师与焉所当备者亦有三曰郊祀曰禘享而学校之释奠与焉夫生而为人业而为士戴天履地灵扵万物而不至扵斵䘮磨灭者伊谁之力欤发而为言着而为经仁义礼乐𫝊诸万世而不坠者又谁之力欤造端立极出扵此理者天地也垂法立则以维持乎此理者圣人也发其用阐其义淑诸将来者师之教也故报扵天地而郊社之礼举焉报扵祖宗而禘享之礼举焉报扵先师而释奠之礼举焉然河汾王通氏曰夫子之道不啻天地也通扵夫子受罔极之恩呜唿罔极之恩虽殚天下之物何足以报之特拳拳诚意不能自己姑寓扵制度文物之间耳夫自汉髙帝行太牢之祠也元始有追谥之褒有奉祀之典元和有阙里之祀有诸弟之祀自唐髙祖有庙貌之设也贞观有释奠之礼配享之仪开元有国学南面之位有羣弟封爵之荣然祀礼行扵汉而释奠未讲也释奠讲扵唐而仪文未称也至于我朝其文愈侈其仪愈隆天下始知祀事之重与天地祖宗等噫盛矣哉是故以颜渊为亚圣优之以公爵旧制也国朝则优进孟子而同列扵南面配食之位以四科之贤列为十哲而颜子居其首旧制也国朝则复进颜渊扵配享而十哲坐扵东西面之列以左邱明而下二十二人图绘扵壁者旧制也国朝则以韩昌黎名贤皆列扵从祀之位我朝圣贤之教彬然扵家传口诵之间诗书之泽蔼然扵目擩耳染之余吾道辉煌日月争光正学𫝊授源派益衍者皆祖宗尊师之功也然究其仪物观其制度又不无深意焉其日用丁以文明之盛也其时用仲以四时之正也云山之象竒耦之数寓扵樽罍笾豆之器以吾道与天地隂阳为一体也奠币而后献爵先诚而后物也再献而后旅爵先尊而后卑也奠爵所以致其厚故合乐以兴舞羞菜所以致其薄故兴乐而不乐酒以元所以致其䖍币以白所以尚其质夫子之道犹元气然周流两间成小成大所以答其赐者固宜其备也噫世更五季圣道湮欝久矣文物光华盪人耳目岂止鲁祠庙貌之敬哉虽然累朝之报本诚厚矣然亦祖宗开国贻谋之善也我太祖之赞文宣曰尼父挺生河海标异祖述尧舜有徳无位我太宗之赞文宣曰维时载雍戢此武功肃昭威仪海宇聿崇其为吾道计至切也圣子神孙安得不发挥斯道乎噫荆舒何人亦侑夫子不有龟山孰尊我师然则公议在人其不可揜也如此夫古今源流至论后集卷十古今源流至论续集卷一钦定四库全书古今源流至论续集卷一宋林駉撰卫兵上三代畿兵皆有定制史自迁固不志兵而汉南北军漫然无攷诸儒议论往往异同今叅订汉史之所互载及先儒之所发明纬而为圗焉南北军考异古者前朝后市王宫在南故汉卫宫之兵在城内者为南宫城之军既谓之南京城之军则谓之北所以别也南军卫尉寺卫尉考异南军卫尉主之卫尉有尉士令丞诸丞卫侯司马皆属焉周勃既入北军乃令人告卫尉毋纳吕产以此知南军主之卫尉明矣卫士令丞诸屯卫侯诸屯卫司马考异按张衡两都赋曰卫尉八屯注引八校尉此大谬也校尉北军也卫尉南军也据宫门四面皆有公车每门各有二司马凡八司马故曰八屯郎尉考异或以光禄勲为南军既于史无所据况所领皆郎乌可以军言曰守门户充车骑孰谓其非军也郎而非军宣帝胡为出之击羗也按礼仪志国有大变则闭宫门城门设屯卫兵不过诸郎与北军尔𥘉不及卫尉之所领何也以是知卫郎卫兵同为南军事出一体尔中郎五官中郎将左中郎将右中郎将侍郎郎中郎中车将郎中戸将郎中骑将期门府期门郎徐官考曰谨按周之兵制无事则散之田畆有役则召以县师而宿卫长养之兵则有虎贲之士八百人至六军之徒一军百人大司马之属徒三百有二十人又在虎贲之外然不常有而虎贲之禄比下士足以代耕盖庻人在官者也汉期门千人而秩比郎亦古虎贲之遗意欤虎贲中郎将考异应卲汉官仪以虎贲曰古官谨按周虎贲氏下大夫二人中士十有二人掌先后王而趋以卒伍成王之道末命召公俾齐侯吕伋而伋方发虎贲之士宰臣统总宫卫其严如此汉安能及哉期门仆射给事期门羽林府羽林郎考异后志以六郡良家补汉仪以三辅良家补然以史考之赵充国以六郡良家子善骑射补羽林丼延夀以北地良家子善骑射补羽林亦六郡也当以后志之言为正羽林孤儿徐官考曰汉法待死事有加恩自高帝始也孔子欲勿殇僮汪踦周礼冢人凡死于兵不入兆域则是死于兵革者固有二等也高帝令军士不幸死吏为衣衾棺歛转送其家又军法父子俱有死事得舆䘮归武帝取从军死事之子孙养羽林号曰羽林孤儿皆所以激厉将帅也羽林令丞监羽林中郎将监羽林骑都尉羽林黄头郎都尉奉车都尉考异霍光为奉车都尉光禄大夫出则奉车入侍左右奉车盖始于此东莱曰或以奉车驸马为加官非也荀氏汉纪及通典并不列于加官即此可考驸马都尉考异金日磾为监迁侍中驸马都尉光禄大夫出则骖乗入侍左右驸马盖始于此汉制丛録曰驸马都尉之官虽置自武帝然于时尚主者独取列侯未拜此官骑都尉考异表云武帝元鼎二年初置秩比二千石及按沛公为汉王靳歙迁骑都尉则是汉初亦置矣考异按本表及后志骑都尉本监羽林盖南军也及攷金渉𫝊在成帝时为侍中骑都尉领三辅胡越骑胡越骑之在三辅者若长水长杨宣曲之属此北军也今廼领盖季年之制也自昭帝用霍山为奉车都尉侍中领胡越兵其制已失之矣考异按都尉本军中官高祖时靳歙以骑都尉定三秦自后无除武帝以李陵有广之风拜为骑都尉将勇敢五千教射酒泉张掖其后上官桀以捕反者马何罗上官安以骑都尉为车骑将军自此骑都尉遂为一官至宣帝时以骑都尉监羽林故骑都尉遂为羽林官又以骑都尉监䕶西域其后李寻平当使䕶河隄北军中尉府中尉考异武帝始有执金吾之名及按功臣表虫达从起砀至霸上为执金吾未审当时为何官耳考异北军中尉主之中尉有中垒令丞左右京辅都尉尉丞兵卒皆属焉八校尉有中垒校尉掌北军垒门内则北军为京城兵而主之中尉亡疑矣中垒令校尉左右京辅都尉尉丞城门校尉城门校尉徐官考曰谨按周官司门下大夫二人郑氏若今城门校尉汉制丛録曰按刘屈氂𫝊武帝世以戾太子在外始置屯兵长安诸城门表云城门校尉掌京师城门屯兵是城门校尉之官自武帝始有然表但云中垒屯骑等八校尉皆武帝初置至城门校尉独不言起自何时所未谕也成帝世羊阿侯谭成都侯商红阳侯立踵相蹑以特进领城门兵岂至是屯兵益盛又与前世殊耶司马丞八屯司马门候徐官考曰按周司门之属每门下士二人即门候之官欤城门令史八校尉中垒校尉东莱曰谨按中垒掌北军则知八校皆北军也故后志本註曰旧有中垒校尉领北军营垒之事中兴省中垒但置北军中候以监五营又按中尉有中垒令丞则知北军之统于中尉中垒在北门即与南军不相乱颇有周人辨方正位之意屯骑校尉歩兵校尉越骑校尉长水校尉胡骑校尉射声校尉虎贲校尉八校尉各有丞司马惟中垒校尉多有尉一人监北军使者北军钱官总南北军车骑将军卫将军军正丞卫兵下周庐千列设㦸百重入守虎闗出陪豹尾此古人设卫所以强干弱枝防未然而威不轨也昔成周宿卫之制居则宫正宫伯之卫行则虎贲氏之卫仆从之卫掌于太仆守𨽻之卫掌于司𨽻其制盖不一矣宫正有宫中之役宫伯有公卿大夫之士庻子以为环列腹心之任居卫之制然也虎贲氏有虎士八百人掌先后王而趍以卒伍视朝则在路门之右行卫之制然也太仆掌奉舆马督扈从视朝则在路门之左司𨽻掌率夷𨽻执兵器服兵服以卫王之门外朝在野外则守内列仆从守𨽻之卫制然也由是言之环列腹心之卫非兵卫在内而不出虎士之卫为重兵之卫非王出亦不行四翟之𨽻则环卫诸门仆从之徒则整饬驺从此宿卫之制详矣然虎贲缀衣无非吉士侍卫仆从㒺匪正人执刘钺而上戈刃者皆用冠冕之士大夫居虎门而诏王媺者乃率四夷之贱𨽻纠其徳行稽其功绪劝以善也掌其纠禁严其诛赏防以过也由是言之腹心之卫固择有道有徳之贤而宿卫之兵亦皆使贤士大夫为之此宿卫之任严矣噫孰知圣人防微杜渐之意不止是耶盖人君处内庭之时多处外庭之时少亲侍臣之意玩亲大臣之意严今宫正宫伯之兵卫郎卫固为太宰之属而虎贲之虎士掌于司马司𨽻之五𨽻掌于司宼皆听命于太宰内外相维而贤否无相混之嫌事权不分而政令无下移之渐此周制之所以尽善也汉制南军卫宫卫尉主之北军䕶京中尉主之南军则有郎卫兵卫之别如三署诸郎羽林期门则皆郎卫也如卫士令丞诸屯卫侯则皆兵卫也是卫也非南军守宫之卫乎北军则有调兵募兵之分如三辅兵卒则是调兵而卫如八校胡骑越骑则是募兵而卫是卫也非北军䕶京之卫乎此汉人南北军之制也朱虚入卫卒平诸吕方朔执㦸坐折董偃袁盎为中郎却慎夫人之坐日磾之侍缚马何罗之逆王国侯国拘不得入同族犯法限不得与虽以龚胜萧望之之贤宁从退免则宿卫所任之人固无愧于周尔然始以南北军皆𨽻三公而太尉周勃得入北军以成安刘之功可也自武帝踈逺外庭之后卫尉之职领于将军城门之兵领于司马往往以中朝任之而大臣皆无与焉大司马之任又非向时太尉之比岂知禁严之地大臣皆不预闻则凡可以转移人主之心志惑乱人主之视听无所不至异日之变可见尔甚至东汉以来又举五官郎将羽林虎贲以职属大夫议郎谒者仆射以文属分属张延师之谨畏至三十年未尝有过阿史那忠之清谨至四十八年无有纎隙龎王久典宿卫习知制度叚志元卫章武门夜不示诏则宿卫所任之人亦无愧于周尔然始以大臣兼领宿卫使文皇有丼寝之安可也自六军禁卫皆用市人其选始轻禄山吐蕃之变神䇿禁军外入赴难国家遂以倚重悉命中人主之其势益横自是南衙日轻北衙日重矣犬所谓禁军者盖太宗举义兵起太原已定天下悉罢还归而愿留宿卫者三万人给以渭北腴田号曰元从禁军本为兵立制非为制置兵其后左右羽林龙武神武及神䇿神威而总名北衙者岂太宗初制哉且唐之十六卫已备汉人南北军之制汉以卫尉䕶南军以金吾廵北军今十六卫已有金吾将军掌京城廵警是北军已寓其间观白集羽林卫将军之制所谓国家设十六卫犹汉之有南北军其知之矣而其元从禁军亦犹官制贠外之制初非禁卫正兵也今以禁军为北衙卫兵为南衙以备汉制岂不过欤北衙既横之后外庭诸臣莫之谁何萧复言之而不见听高元裕谏之而不见用惜夫推原其故皆外臣不预禁军専归宦者其为患至是也噫汉不以中朝属外朝而使阉宦宿直卒成何进之乱唐不以北衙𨽻南衙亦使宦官典兵反致王叔文之乱其视周人以禁卫属冢宰之意又何止天渊哉国朝有皇城司有殿前司皇城始于梁之干化国朝因其名置亲从官数千人入内内侍省都知与副同主判之殿前司始于周之显徳国朝循其旧有马军歩军独殿前得统之是故皇城一司于内庭宿卫无不预者而独宿直诸班禁卫无所统摄至亲从之官复命武臣同主其事又非専出于宦者之手殿前一司虽统摄诸班禁卫而皇城之司亦判然不相闗亦汉南北军相统之意也而皇城殿前直相维持寔是周人之遗制不特此尔为金吾者有拥衆渡河之功为虞候者有上䟽论事之直为指挥者有手不释卷之贤抑不特此尔周以冢宰主之国朝以枢府统之内朝外朝混然一体其政柄兵令一惟枢府之为听与汉周间史洪肇之徒为之者异矣此其防微杜渐之意岂人之所能及知哉形势自古立国于东南其攻守之势有三曰淮甸曰陇蜀曰荆襄然设险之地不同而守险之术亦异盖难守莫如淮易守莫如蜀守蜀当以守为守守淮当以战为守守襄阳如守淮守荆湖如守蜀此谋国者不可不熟究也夫淮之东根本在广陵而以山阳旴𣅿为门戸淮之西重镇在合肥而以钟离夀春为捍蔽两淮之地大抵然也然而道途平衍山川广莫虏骑奔驰冲突莫御故据淮而守示以必战此上䇿也因其始至逆而击之此中䇿也纵敌平原以歩当骑是为无䇿谢𤣥破苻坚于肥水方至之初杨行宻败朱全忠于清口未合之际其效亦可见也南唐初保淮南刘仁瞻力战夀春周师逡廵不敢进迨夫陈景逹失紫金之屯宋齐丘遏出击之师再献江北而国因以危知守淮而不知战也故曰守淮当以战为守蜀之根本在成都而汉中为唇齿汉中为保蜀之藩篱而以陜陇为近援守南郑则长安为可窥守武兴则陇西为可取陇蜀之势大抵然也然其地羊肠鸟迹栈阁巉絶一夫据险千夫莫当惟固守形胜乘机俟时则其效为可全舍险轻出衆寡不敌则其势为难必是以刘备力守阳平而知曹操之无能为孔明列守祁山而知仲达之难胜其事亦可知耳此后姜维轻出以圗陇西而蜀口之守不坚故刘氏遂至于亡蜀杨亮轻出以争仇池而成都之守不固司马氏遂至于失蜀皆不知以守为守故也故曰守蜀当以守为守若夫荆之与襄虽曰宻迩而事势则殊嶓冢导漾东流为汉襄阳为一要会岷山导江灔滪东注江陵为一机会襄以汉为险荆以江为险江可恃也汉不可恃也苻坚取襄阳以马渡汉朱全忠取襄阳以浮桥渡汉汉岂足为襄阳之险耶故曰守襄阳当如守淮荆州以江陵为要而江陵上有夷陵下有武昌洞庭蟠其左汉阳固其右岂襄阳比耶陆抗言敌得江陵必不能守此知兵之言也故曰守江陵当如守蜀夫长江可以固吾国也长淮可以窥河南也川陜可以𢷬闗中而荆襄可以圗宛洛也昔者有蜀无荆蜀卒不能举魏而今日荆蜀险隘吾实有之昔者有江无淮陈卒不能以拒隋而今日江淮表里吾实兼之则天下之势今日固得之矣三险虽可恃而形势殊不侔当得中兴之所以守者守之则退可以卧䕶吾境进可以扫清朔庭尔然以三者而熟究之最难守者固莫如淮而最急守者亦莫如淮何者盖两淮乃吾国之藩篱依山为险则淮之西也恃水为险则淮之东也淮甸坦夷如盱眙安丰钟离淮隂天长六合等处我之拒敌直一衣𢃄水之限尔使藩篱不固盗贼闯吾之门戸则堂奥且露立矣徒以孤江与敌对垒岂不岌岌乎昔孙权老于兵间堰瓦梁坞壖须今日攻合肥明日攻六合揺揺兵锋无日不在淮甸非为经略两淮计正所以为保长江计也此守淮又今日之所急也故详论之畿兵汉之畿兵始为番上至其后也畨上变为常屯常屯变为逺征而畿兵之制壊矣唐之畿兵始为府卫至其后也府卫变为长从长从变为禁军而畿兵之制壊矣此汉唐内兵三变之由也古者天子之兵止于六军六军之兵止于六乡其出也则为士为卒为旅为军为师其入也则有比有闾有族有党有州有乡兵无坐食之费民无长屯之劳安有如汉唐逺征长从之兵哉古者五侯九伯二伯専征而诸侯皆共四方之事司马法王有四方之事则冢宰召师于诸侯虎贲氏奉书以牙璋发之而诗言元戎十乘特以为启行之先安有如汉人轻出之举哉古者吕伋掌虎贲之士非有宰相之命则吕伋不敢擅发召公虽得以制命非有二诸侯将命以往则召公亦不敢以専行内外相制事权散主不独命于一人可见矣又安有如唐人私亲禁军而尽属于阉宦之手哉按百官表卫尉掌宫门屯卫兵而高后纪言周勃既将北军然尚有南军乃令平阳侯告卫尉无纳吕产以此知南军为宫城兵而卫尉主之也明矣又按百官表西汉中垒校尉主掌北军营垒之事至光武变为北军中候而西汉之初中尉属官有中垒令丞尉式道左右中候而中尉所职乃廵徼京师以此知北军为京城兵而中尉主之也明矣然汉初二军卫士皆调发郡国材官骑士而分番为之民一嵗为卫士二嵗为材官盖寛饶𫝊卫卒愿留更一年则是郡国番上于南军之制左右京辅都尉尉丞兵卒尽属中尉黄覇为京兆尹发骑士诣北军则是三辅畨上于北军之制第南军犹调于郡国北军第调于京辅此汉初畨上之法犹为近古也夫何武帝増置八校募知胡人事者为胡骑募知越人事者为越骑而北军始有长屯之兵后恐中尉之权太重乃于光禄勲增置羽林期门皆以世家为之而南军始有常屯之兵此番上变为常屯是矣然而未至大壊也夫何光武以来弛郡国守尉都试之役罢轻车材官骑士楼船之士兵备浸坏虽黎阳立营领兵骑常千人以谒者监之号黎阳兵而京师南北军如故不知都试既罢外兵不练而国有征伐终借京师兵以出自建武讫于汉衰匃奴之宼鲜卑之寇嵗嵗有之或遣将出击或移兵留屯连年暴露奔命四方而禁旅无复镇卫之职或曰东都之兵虽或以执金吾将或以光禄勲将或又以五校将无非京师领兵之官然恐亦如西都故事何以知其出卫兵耶曰不然西汉之世虽或以内之兵官充将而所将之兵则明言发某郡车骑某郡材官惟宣帝一出羽林佽飞之兵纪以明着之若东都则但见遣将行师而已果以何兵而充之也异时皇甫规愿借列屯坐食之兵五千击羗所谓列屯坐食指内外郡所养之兵为言也然则东汉行师大抵羽林五营黎阳虎牙之士尔此常屯之兵又变为逺征其法尽壊也唐兵有十六卫将军兵有五府中郎将兵十六卫兵即诸州折冲府兵番上宿卫者是犹汉之材官骑士而将军犹卫尉也五府兵即勲官子孙以资䕃得补者是又汉之三省郎卫而中郎将犹汉中郎将也唐则总之南衙卫兵其外又有左右屯营飞骑起于太原三万之卒父子相继者是犹汉之期门羽林唐则谓之北衙禁兵初太宗定府兵之制应天下之兵皆谓之天子禁军是以逺而诸郡之府兵近而五府之卫兵又近而两宫营之亲兵皆属于十六卫将军每月番上以备宿卫三时务农一时讲武无坐食也籍藏将府伍散田畆无列屯也此唐府卫之兵为近古也自高宗武后时天下久不用兵府兵法壊更代不时卫士亡匿张说乃请一切募士取京兆蒲同岐华府兵及兵丁而益以潞州长从兵共十二万号长从宿卫未几更号射骑自是诸府之兵阙籍不补折冲之将积嵗不迁故兵无全兵将无常将宿卫亦非宿卫此府卫变为长从是矣然犹未极也禄山之反六军宿卫往往市人西驾之兵仅止千人灵武之士至不满百而所谓神䇿兵乃自外来赴难赐号神䇿朝廷倚重后幸陜之变朝恩以神䇿扈乘舆吐蕃之寇朝恩复以神䇿屯苑中自是浸盛指为天子禁军分以左右厢居北军之右非他军比尔异日幸梁之斾方旋而定难之号先及唐之所恃神䇿禁军何如哉盖自肃宗以后府卫射骑之法再变而京师实恃禁军以为重如羽林神武英武寳应神威名者固不一军然神䇿専以宦官主之其势独盛于是南衙之卫轻北衙之卫重而大势去矣此长从之兵又变为禁军其法尽壊也尝以汉唐之变详论之盖汉方常屯而逺征之变已形唐方长从而禁军之势已横何者京师既设列屯之兵安坐而食甚为无谓于是驱以出征此其势必至府卫既无可恃之兵一旦有警皆不能甲不得不恃禁军亦其理然也惜也汉兵出征之后京师单弱阉宦复恣终借州牧之兵以除之阉宦虽除而董卓之祸成矣唐卫既变之后神䇿独盛中使弄权终借藩镇之兵以诛之神䇿虽诛而朱李之变兴矣强干弱枝之道奈何汉唐不察耶国朝定都陈留前无险阻之形后无藩篱之固我太祖皇帝虑安危之机权内外之势从容杯酒藩镇觧权州县精兵悉萃京师凡禁军之最亲近者号诸班直入侍殿陛出扈銮舆𨽻于侍卫殿前非诸班直者内守京师外备征伐𨽻于军头皇城骐骥院殿前司领骑兵之额三十七歩兵之额二十六侍卫司领骑兵之额三十五歩兵之额八十三至军头仅四皇城仅二骐骥仅特骑兵之二额焉大抵尽属于殿前侍卫之司然殿前侍卫始分而二后拆而三自王超侍卫之职既罢无复任者而侍卫之马军歩军列而二之与殿前号为三衙而殿司又重于马歩二司矣捧日天武四厢属之殿司龙卫神卫四厢属之马歩二司其任至隆其权至重精兵锐卒皆在焉虽曰京师十万诸郡十万内外足相制而外兵之弱终不若京师之强也噫其亦祖宗制兵之有道欤选诸道之勇者补禁旅取禁军之徤者𨽻亲军疲弱之夫退为剰贠老弱之卒分𨽻外郡选之精矣或阅后苑或训西郊或习战朱明池或閲兵讲武殿练之熟矣川班殿直以妄诉而併废武雄百卒以肆掠而诛戮坊兵作过罪及主将云捷伪印寘之极法御之严矣居重驭轻之势祖宗谋之何其深欤景祐以来承平日久法制稍弛虎翼质弱不知战鬪龙卫力绵不能披甲似过乎弱也皇城御士至有窃兵军头歩直或有埋器若邻乎慢也群公抗䟽不能自己于是天子振之大臣汰之军政肃而士心警矣至于熈宁复加振刷有就而合额者有以全部附𨽻者有併营而增额者部佐整肃无有名存而实缺自高俅以恩得用军政遂弛非复曩时之制高宗慨然严训厉之法立转迁之制神武中军改入殿前都督军马悉𨽻三衙懔懔乎国初之遗意噫盛哉愚尝究观祖宗内兵之制其微意犹有二以发兵之权付枢府以握兵之重委三衙欲其彼此之相维一也故有枢宻承㫖权马司者而范公祖禹力言不可兼有发兵握兵之职以禁军之强者备周庐以禁军之次者代诸路欲其畿兵之不出二也故皇祐邉邮有警畿兵调发而包公拯言调畿兵非固宗社之䇿今祖宗成宪万世不易然中兴以来殿司歩司守䕶王畿马军一司出戍金陵虽咽喉之镇欲示威重而根本之所盍以权其轻重乎州兵神宗有言艺祖养兵二十二万京师十万余诸道十万余使京师足以制诸道诸道足以当京师故内外无偏重之患深矣哉我艺祖立国之谋也神矣哉我神宗察治之智也愚尝仰稽圣训逺閲歴代其治乱安危未有不由乎此古者六乡之内六军寓焉六遂之内军又倍焉此在内以为强本之地征徐以鲁伐貊以韩平淮夷以江汉此在外以为治乱之具二者不可偏失也尚矣至秦初销锋镝聚咸阳而陈胜至乘虚以外乱后复以重兵伐赵而汉高掉臂而入闗内外不能相维此秦所以不支尔噫秦之覆辙岂不可鉴而汉唐之君复蹈之君子未尝不叹其谋国之踈也尝谓汉唐内兵之制其变适同而外兵之变亦无以异大抵始失于过重故盗贼有窃兴之便后失于过轻故牧镇有难去之患其本末有不难攷者且汉列郡有都尉佐太守典武职甲卒王国则以内史比郡守中尉比都尉侯国则亦有相秩比天下令长每嵗八月会太守都尉令长相丞咸预各以其方之所习而课殿最焉巴蜀三河颕川之材官上郡北地天水安定之骑士庐江会稽之楼船是也然齐王发兵并琅琊兵而西以赴诸吕之难则外兵足以制内亚夫将二十六将军往击吴楚则内兵足以制外汉初相制之意非不善也夫何都试一罢外备单弱于是北胡有变始置度辽官南蛮或叛则置象林兵羗犯三辅则置长安雍二尉鲜卑宼居庸则置渔阳营然兵不素练战非素具临时取办每出輙北外兵终失于弱耳迨至盗贼竞起外始盛置立为积射募为䧟阵邉置义从州为牧镇外兵既重内兵复弱盗贼虽衰牧镇已盛是以京师有变则边郡长驱而至董卓曹操之徒相继而入汉祚遂以鼎立此又矫重外兵之失也唐之府兵折冲都尉虽遥𨽻于诸卫军城守捉实散在于诸道每嵗季冬折冲将率兵马之在府者置左右校习战阵之仪歩队骑队之有其制击钲伐鼔之有其节国无不习之兵然府兵六百三十四所以三百六十有一在闗中固为重本计而复道二百有余分布错置亦为防外设唐初相制之意非不善也夫何更代法废诸府之籍不补折冲之将不迁及范阳之变所过州县望风瓦觧如入无人之境外兵盖失于不补耳迨至诸镇之兵共起讨贼其后安史继乱中国云扰肃宗命李光弼等讨之号九节度之师大盗既灭而武夫战卒以功起行阵者皆除节度由是方镇相望于内地朝廷不能制而丼为姑息之政是以京师有变藩镇亦驱兵而至朱李之徒相继犯京唐族遂以𤓰裂此亦矫重外兵之失也嗟夫轻则盗贼以乘隙重则牧镇以据兵为国者安可不权其势欤国朝州兵之制有禁军有厢军有禁厢军国初以天下精兵萃之京师而其余者分布于诸郡以备战卫此谓之禁军宋有天下以来凡役使营缮不调于民皆兵役之此谓之厢军熈宁取厢军之壮者而教之留之在城免其难役此谓之禁厢军然州郡所恃以为屏翰王室者惟禁军而已其始末可不论欤盖太祖惩前代之弊收藩镇之兵连营畿甸守卫皇居而州郡之兵不免有疲弱之弊至咸平以后循习日乆诸郡撤备后恐太弱乃募陜西之强壮为保毅简保毅之精卒为振武于是有保毅振武之禁军康定以来元昊陆梁禁卫皆西乃籍民兵以补军籍陞厢军以充禁旅于是有保捷武卫宣毅之禁军庆厯间䑕窃内讧复于闽浙江淮间脩武备增指挥于是复有保毅之禁军自是而后或刺义勇或校厢军而兵始克大备在庆厯已有八九十万治平后有十五余万至于熈宁又不知其几矣祖宗所以权衡内外之势何其当耶然在国初常精在今日常惰岂非役之太过欤夫兵者不役役者不兵今诸郡所谓禁兵者大抵与厢军无异技巧工匠者若人也改借占留者若人也又或者常时执法物备呵导以为兵也若是而谓之禁军其不习于骄且惰乎求其所以教之则有儿戏而无法制也有赏赉而无黜责也器械之相角不能无精而不能皆精弓弩之俱发不能无中而不能皆中膂力无争战之苦而赏给有必得之利日未及昃返斾而归是旬教月教春秋大教反为官吏逰赏军级邀求之目何有于较艺春秋大阅差官按教反为路分钤辖骚扰州县之资何有于教阅禁军且尔厢军又何暇教乎夫州县之兵即殿侍之兵名曰在外实统于内更戍迭出于殿侍二司者皆精卒分于州县者皆惰兵盖殿侍二司了无他役而州县不専为兵故也是则熈宁私役禁军之制在今日不可不讲也况国朝之制库曰军资官曰叅军务曰赡军而为守倅者亦先军而后州其于军事重矣讵可视曰期会故常而不加之意乎屯田田不井授国有兵费粮以漕运士有饥色后之欲为富国足兵之计者不出屯田之制耳盖自文帝募民耕塞下已有屯田之説自武帝遣战士田炖煌至盐泽始有屯田之规成于昭宣广于魏晋而极盛于唐大抵汉之屯田以兵唐之屯田以民其余歴代或民或兵盖不一也汉自通西域始于校尉将卒屯田渠黎而车师前王庭専用戊已校尉赵充国既罢兵留屯田盖弛刑应募及淮阳汝南兵故曰九校万人郡骑伉徤胡骑各千倅马什二则为游田以防寇钞此非兵耶唐因军府以置屯田天下之屯凡九百九十有二或𨽻司农或属苑内或分诸州或以卿少循行或以御史莅输或有警以兵千人助䕶此非民耶其他始屯渭水田荆州则如汉人之制也任峻之募田隋人之立堡则如唐人之制也要之皆可省运漕而寛国费兵民俱便也然尚论屯田之制其说有三兵屯而不战则可以耕议定而不揺则可以耕命将帅以先士卒则可以耕何者春务方殷边尘复警秋禾方熟胡骑复蹂屯其可乆乎甲可乙否徒惮一劳彼是此非或惜暂费屯其可成乎应容师募稼穑为凂嬉逰连营耒耜所羞者尤不可之甚者三者而一失焉则难就矣诸葛之屯渭上张公谨之屯代郡皆养兵蓄锐而不废耕垦者欤金城之屯议者纷纷而充国卒违诏罢兵以成屯田之利许下之田疑若旦攻夕战而不暇者而曹公独从枣秪之计而嵗得数万石皆素有成谋而不惑异议者欤子仪躬耕百亩军士不劝而耕娄师徳身衣皮袴士卒乐为之田皆将帅率先士卒之验欤五代干戈之余所在土旷民稀农田之政往往残缺而不补国初始创营田务于唐邓襄三州杂置营田使于河北东西路夫创务以督其耕置使而劝其事务农之政可谓切至然以州而论则仅行于三州以路而论则才举于两路犹未继及于天下自端拱以来又置使于河东其后樊知古等出使则尽推其法于逐路而屯田之利始愽时或调兵卒田河北或调丁夫田襄阳兵民盖通用矣然成说未定衆议易揺作室道谋欲书掣肘此君子所深惜也故雍熈遣议臣于宿亳夀春襄邓之间得田可治者三十六万顷养兵待敌可也而任事者破其议而终莫兴焉淳化命屯田使于河北沿邉之地建田种植禾稼成熟将帅在责勤也而沮其议者颇衆焉是不特在神哲之时也中兴以来尤切留意书充国留屯之事其勉之也至申建隆嵗课之法其督之也勤倣陜西弓箭手之规其谋之也审韩世忠田金陵岳飞田鄂州王之竒田两淮吴玠田梁洋当时淮南官荘四十三耕田二百二十五顷官得万九千九百九十八石建康官荘三十九耕田一百八十四顷官得六千五百二十石其明騐可见矣今之为边计者果能行是䇿乎否也闻有𢃄措置屯田之衘者矣而率先士卒未闻也知有省漕运寛民力之议者矣而留屯省漕未知也间有充国枣秪之徒出为国计不以异议而揺则以小费而沮所以方成而遽废也夫今两淮之地沃壤千里淮之右如安丰如合淝淮之左如淮南如𤓰歩雷瑭之田既耕则淮之左可守芍陂之田既耕则淮之右可守屯田之利其可不兴乎昔邓艾屯两淮淮之南北计五万人什二番休尚有四万度六七年间十万之衆有五年之食即今两淮之遗迹也今荆襄之区弥漫相望西出河洛不盈百里近可以通闗辅缀陇蜀逺可以俯视秦赵据上流鲍渠赤河之利既兴则樊城沔口可无屯戍之患屯营之利其可不兴乎昔羊祜之于襄阳减戍逻之卒垦田八百余顷始至无百日之粮季年乃有十年之蓄即今荆襄之遗迹也以魏晋且尔况今堂堂之天下乎今倣魏晋之故地参汉唐之旧规近边则以兵内地则以民兵责之将帅民责之守令以是而课殿最以是而考能否又安有难就之绪哉士饱而歌马腾于槽可旦夕兾耳民兵以民为兵古法也然古者之民乐于为兵后世之民惮于为兵盖其为说几千百年于此矣愚尝推求其故盖古者寓兵于农后世寓农于兵又其后也籍农以为兵盖民兵之名虽同而民兵之意实异也夫寓兵于农自为已卫而民不知其为兵寓农于兵乐为公役而民不害其为兵至籍农以为兵者非所愿为而强之使从非所素习而驱之使战民于是乎不堪矣成周盛时比闾族党皆伍两军旅之师蒐苗狝狩皆征伐击刺之制卿士大夫皆将帅司马之职此寓兵于农也汉人调兵之法起田中者为吏卒为卫士者业农桑唐府兵番上之制无事则执耒以耕有警则荷戈以战此寓农于兵也及其后则兵民一裂不可复合始矫而正之不过籍民为兵而已昭义歩兵雄冠山东雄邉子弟威伸南诏此固籍民为兵之效然其弊也自兵而战而非武库之器自农而食而非县官之给民未免有惮役之劳又其弊也散于州县者籍为营垒之符㳺于田亩者律以卒伍之令民未免有怨恨之情其视抱真徳裕之谋画又不及尔民安得乐而为之哉我国家以仁立国不専在兵自河东既平之后西北二患我独当之故咸平景徳中多有事于西北是也自是中国之兵增至六十余万然问其禁旅不若土人也问其东兵不若土兵也是三路备边之民兵盖有益于国家河北河东之强壮陜西之保毅其所谓民兵乎谓民兵果尽善耶则未免羣公之所议谓民兵果未尽善耶则何为服邉人之心也尝究始末而论之夫河北河东强壮之民自五代时瀛灞诸州恃以雄壮国势至景徳间以其明效于前代遂以籍民而为之人以五百而为指挥射极至精而为校长此强壮之集本民兵也陜西保毅之名自咸平间诏陜西家出一丁号为保毅官给资粮戍同禁旅既主之以转运遂抚之以六万八千之衆简阅既精义勇可用此保毅之集亦民兵也至后元昊陆梁禁兵皆西州郡单弱莫备不虞强壮保毅之外复简弓手之兵亦一时不得已之计此弓手亦皆民兵也盖邉兵居沙碛之地苦寒好勇自古御寇却敌非此不可而两河陜西之民洒沐风雨谙歴山川材力伉徤天性纯实无事则射猎自娱见敌则奋不顾身茍优其田畴安其室庐使力耕死战世为边用则可以减屯戍省餽运为不易之利民何惮而不为哉惜也强壮之兵始者不过鸠集乡闾后至抽赴京师又后湼为正军而强壮之意隳保毅之兵始者无异编氓后至刺手黥面又后运粮戍边而保毅之制失至三路弓手之兵或刺充宣毅或刺充保捷皆永为禁兵矣嗟夫散在郡县自蚕自食不耗帑帛不蠧廪粟国无所费也自处以连营则仰给县官耳身为丁氓为农为兵有事而战休战而耕民以为便也自𨽻以正籍则终身失业尔夫韩公一代元老也措谋立画夫岂不审弓箭之刺率皆市人所至为宼张公已言之而韩公未之听义勇之刺其后戍邉率以为常温公已言之而韩公未之信是岂韩公之虑不及二公耶噫公非不虑及此也观公请刺义勇之䟽谓三路当西北控御之地宜㸃义勇止刺手背一时不无小扰而终成长利是公亦知一时之扰但心乎为国故不暇恤矣观公诵石壕吏之诗谓后世调兵于民殆无虚嵗今收拾强悍养以为兵使终身保骨肉相聚之乐是公盖悯其调兵戍邉之弊故心乎为民他不暇问矣夫何熈宁大臣用赵子几之言行团集保甲之法而民病尤甚夫强壮团结之名在咸平亦尝行之然不过借之以威夷狄熈宁欲广其法于天下始命三路尽团而为甲焉方耕而辍方耘而罢民于是有覊縻之苦既受笞于长正又受辱于县令又受笞于提举之官民于是有鞭笞之苦谚曰儿曹空手不入教塲民之不堪甚矣天子曰民兵妨农也安石曰以农为兵也天子曰民兵未可恃也安石曰不患不为用也往往借周官闾胥比长之说以自文其谁欺邪善乎程明道之言曰有闗睢麟趾之意而后行周官之法度惜乎安石之不悟也可胜叹哉虽然亦不可因噎而废食也中典以来两淮荆襄専倚民兵以为重其经画亦有具矣然无事具其名而有事不收其用何者总于总管者总管不之恤领于郡守者郡守不之念赋役蠲免为恵几何旗帜器械悉令自办今果何时而不之顾耶噫得一曹公玮则陜西皆良兵用一种世衡则青涧皆善射有官守者盍加勉古今源流至论续集卷一古今源流至论续集卷二钦定四库全书古今源流至论续集卷二宋林駉撰兵权天下有二权兵权宜分不宜専政权宜専不宜分政权分则事无统兵权専则事必变此善计天下者所宜审处也三代而下兵权散主有司有扈之师六事咸在牧野之战三卿同出书称太保伸桓南宫毛俾齐侯吕伋以二干戈虎贲百人逆子钊而常武诗亦曰王命卿士南仲太祖太师皇父整我六师王谓尹氏命程伯休父左右陈行戒我师旅且太保相也非南宫之使不能専令兵师齐侯将也非太保之命不敢擅兴禁旅夫以二兵百士而二三大臣参互职掌至于皇父整师尹氏播令程父出征则兵无専制将无専权大略可攷是以兵满天下居然若无皆措置之谋审矣是意也汉人得之而无内变外叛之虑唐人失之而有宦官方镇之祸自今观之汉太尉本王命也然北军虽矫入而南军复不得入军正次于将军也然正不属于将军将军有罪以闻南北之军虽有职掌复设䕶军无専制也将军之职因事而置事已輙罢无常守也故内无専兵之患汉兵大计皆在郡国内而宿卫皆取郡国外而征伐亦取郡国然都试之役太守都尉事也而县之令长丞尉必欲俱会其相察至矣调兵之权郡守可専也而非虎符稽合不敢擅兴其防微深矣是故都试而不诣试所者必免都试而僭上者必诛齐哀王欲发兵非有虎符而遽止胶西王卭因发兵无虎符而自杀故外无擅兵之忧自唐府兵一壊禁卫大权尽归中人鱼朝恩専神䇿之兵刘国珍位太师之权承璀充诸军招讨之使韩全义讨淮贾良国监其军高崇文讨蜀刘正亮监其军西头之势乃重南衙枢宻之权过于宰相于是有宦官之变汉以都尉为太尉之副唐以司马为刺史之副故杨绾谓刺史自有持节诸军事以掌军旅司马右司武以副军是都尉与州司马同为州郡之贰而唐州司马品秩乃在长吏之下自不得同于刺史而都督府有行军司马又但其属耳白居易为江州司马壁记自称郡佐然其言云自武徳以来郡守之职总于诸侯帅郡佐之职移于部从事然则岂复有汉都尉哉牧镇本有兵权而又兼总其所𨽻州之兵权于是有方镇之祸艺祖立极制兵立武具有本末圣算了然毫髪无隠三百年间絶无内外之警我太祖贻谋之善也收诸镇之权而萃京师举京师之兵而属殿岩内而宿卫外而禁厢百万貔貅皆在掌握三衙之权若重耳然兵之尺籍虽在三衙兵之大权实在枢宻故三帅有握兵之重而无发兵之权枢宻有发兵之权而无握兵之重彼此相制㒺敢异志内安得而不固乎大郡有十数指挥中郡五七指挥小郡三五指挥平时除戎器备城隍脩武备得以便宜从事郡守之权若重耳然军储给饷属之运司统制军马贰之郡倅上有转运以警其志下有倅贰以分其权上下相维㒺有偏失外安得而不壮乎然又论之内之兵权互有职掌此万世不易之规故曹诵以枢属权管军范祖禹力言之其守宗祖之法固矣若外之兵权自熈宁大臣削之过甚籍郡兵併军额置将副専领至使军情离贰役使不行一有警急束手无䇿后日之患君子已预卜之盖其权过分故也夫州郡兵权不可不分亦不可过分不分则纵过分则弱昔国初董遵诲李汉超之徒分守邉郡许令召募骁勇以为爪牙军中诸事许从便宜二十年间无西北之忧盖郡守有兵权也尚论内外制兵之权请以国初为龟鑑兵粮兴师十万日费千金千里餽粮士有饥色此廪兵国家之急务也然亦起于秦汉之后欤盖尝论之成周赋藏于民素有委积故不闻廪兵之说汉唐初年民自为兵自给用度亦不闻廪兵之费至其后也或歛州郡归京师而后给于邉境之用或漕东南以聚闗中而始给于诸道之兵故转输劳民缓急乏用而廪兵始为深患矣嗟夫田不井居兵与农异先王遗制不可复讲有如我国家藏于州郡而无聚歛之私储于邉塞而无乏用之急兵不言匮民不告劳岂非委积之意欤予观成周太平一书半论理财经国大用具在九式至于军旅独无与焉始尝疑之及考于遗人之职则曰饮食曰委积所以待军旅者甚専异日仓积于豳粮峙于申会蒐之备达于卫境皆是物也以是知先王虽不明言以用武欲藏富于天下而其周思熟虑以为缓急之备则自都达境要有所属矣又岂必尽计之于纎悉而无遗用欤迨及春秋此意犹存是故齐师陈郑申侯共粮晋军楚地三日舘谷是知诸侯之国在在皆有焉有所谓飞刍輓粟者乎所谓赋藏于民不闻廪兵之说者此也自秦人致濒海之粟悉漕京师刮逺方之藏皆储敖仓一粒一粟惟恐在民而先王里候委积之制扫地矣汉自初年军赋有二曰丁赋曰财赋丁赋则以丁年算赋也财赋则富者以赀而算贫者以衣服釜鬵而算也至于故吏尝佩将军都尉及二千石印者亦给军赋则又不特取之于民矣盖汉兵出于民费用自给故淮南之民繇役往来自补衣粧吴楚之兵列侯从军自贷子钱而其取于民者殆不过为库兵车马之资而已此其所以无坐食之蠧唐自盛时天下戸口八百余万而府丁四十万皆自食其力不赋于民凡民之租调以奉上者二十分之十九其一为兵故县官嵗受八百万之赋盖唐兵出于民自耕自战三时务农一时讲武而士无阙食籍藏将府伍散田亩而兵无坐蠧此所以不闻馈粮之扰所谓兵出于民不见廪兵之费者此也夫何汉自武宣唐自肃代之后用兵连年转输不继推原其故夫岂无自盖汉以郡国之所积尽输大农而邉郡诸官之所请必皆报而后给故不复预藏于邉郡尔唐自通济漕渠而甸农或至于挼穂而闗中不足给自河北诸镇皆强租赋不领于度支而河内不足恃故仅以江淮为给尔夫粟不藏于邉郡而藏于京师不输于诸道而输于一隅则仓卒何所备缓急何所仰哉异时汉以西南夷之役负担餽饷率十余钟致一石而战士无禄塞卒乏粮古人有之乎否也唐以江淮之米不通六军之士脱巾于道韩滉运米适至君臣之间置酒相庆古人有之乎否也所谓由京师而给邉用漕东南以给诸道而廪兵始为大患者此也国初宿兵京师则浚三河以通漕输行师敌国则置转运以给粮饷然亦不専仰于漕运也何者封桩内库之储以备军湏箪食壶浆之迎以给王师则宿兵行师之用非所虑尔自时厥后景徳澶渊之役事起仓卒寳元西师之兴歴四五年皆不闻调度之患盖三司主之于内转运职之于外此内复有内帑之储今年出真珠以助籴邉储明年出綵帛以备军赏公私通融军民俱利然而又不惟是转运虽𨽻于三司而总一道之税赋㩁酤茶塩坑冶之利则得以擅其裒多益寡之权或有军兴则转运给之郡守虽统于转运而合一州地利坊塲河渡支酬不尽之赢则得以聚人率衆屏翰王室保固郡境平时除戎器治城防脩武备则郡守皆可为之岂非藏于州郡而无聚歛之私乎自变法以来三司之权散于内转运郡守之权轻于外一有警急束手无䇿后日之患君子已预卜之盖自中兴以来驻跸吴会控扼之地上下数千里列屯相望费用不赀其治粮饷职之主将主将不自给也主将取之漕司漕司吝于供亿也然后请之于朝总领之官出焉然未以名官也自收诸帅之兵目为御前分屯要害而后总领之官置焉镇江诸军钱粮淮东总领掌之金陵池州诸军钱粮淮西总领掌之武昌荆南江南诸军钱粮湖广总领掌之兴元州金州诸军钱粮四川总领掌之四总之官既立上可以备邉境不虞之用下可以省老弱转运之劳通融出入裁制盈虚其于军用甚便岂非储于邉塞而无乏用之急乎大抵国家用度多縻于兵西蜀湖广江淮之赋类归总司所供京师者惟仰闽浙而已近年以来不无渗漏之弊固未能尽知而晓然易见者试举一二言之且沿江列屯有于临事之始輙发缗钱十余万以为例名曰犒赏此弊于泛用一也江淮养兵有以规利者备供兵为名以钱商贩凡累鉅万号曰营运此弊于失䧟二也觧发之日例送北司诸帅私馈报以公帑此弊于私予三也议者请革其弊欲合总司之权而制之版曹然道里踰隔或虑乏兴天下事势又有所难合者然则为今之计莫若使戸部部长有以稽考之也盖今之任总司之职者每以大农少卿与夫金仓部郎官为之虽直司于外郡而系衔则必以中都官盖以名曰出使而实非任外之职夫果其非外职则虽外犹内也以金仓部而下又皆戸部之属则以长而察其属其权甚尊其势甚顺何患乎积弊之难攷不然不度缓急不审轻重而欲俾戸部部长而制总司之利则汉唐转输廪兵之弊可鍳也车战出车彭彭旂旐央央此周人北伐之诗也方叔莅止其车三千此周人南征之诗也夫用兵亦多术矣一则曰车二则曰车果何说耶盖用兵之道惟车有节至则歛兵附车以拒之退则乗胜出兵以撃之出则借此为所归之地入则以此为所居之宅诚良技也诚周人之所急也虽然亦尝遡其所自来矣盖古者作车以行陆未始用之于战自夏启誓御以正而胜有扈汤以龙旂十乘以克有夏至于成周其法大备临冲闲闲伐崇之举也戎车三百牧野之战也周宣之南征北伐皆用是制然先王之车战不求大胜求为不可败而已春秋诸侯节制不谨逐利于草莽之间始为徼利之兵自郑荘公始多用徒兵自中行穆子始毁车以崇卒自右师展始乘马自赵武灵王始用胡骑先王车制由是几废然春秋去古未逺其法未尽扫地倣其遗躅者亦往往以之取胜戎车孔愽遂克淮夷非鲁僖乎矜其车甲西戎就讨非秦襄乎大蒐于红革车千乗治兵于邾甲车数千乗楚子之游阙且四十乘宋华元之甲车犹不下四百六十乗齐之会诸侯有兵车有乘车郑之赂诸侯有广车有軘车此车制至春秋犹有存者秦汉而下亦间有之夏侯婴以兵车而破李由公孙贺以轻车而出云中马燧以战车而威北方卫青之撃匃奴也以武刚车魏田豫之平代郡也以贠阵车扁箱车用之足以擒颉利大车用之足以觧虏敌两翼以进方轨徐行宋武以是削平僭乱总召扁箱别为鹿角马陵以是破羗戎此皆用车之利也然有制敌之长技有制敌之竒谋长技手足也强弱之形系焉竒谋心术也成败之机系焉是故草浅地坚可驰可突而江湖洳沮则不可也平原旷野可进可退而川径险阻则不可也彼徒我车郑人有侵轶之虑此审势之隘也毁车为行晋人有败狄之功此察机之阨也若夫车不得方轨之言不见用于成安君而泜水之战随败车战杂以马牛一用于房琯而斜涛之兵莫支此又不审地利之失然则用以长技济以竒谋始为善兵矣国初用于西北制敌取胜车战为利澶渊之战李徳隆以大车环垒歩骑处中戎马因是而遁去阳城之胜符彦卿以拒马为行寨虏骑因是而莫御行载兵甲止为营阵郭固之式马燧之旧制也驾以牛车上置枪刃吴叔之法卫青之故智也此固国朝用车之明验也然亦不轻用也若山径之蹊可用小车而不用大车其察形熟矣干戈之际宜用兵车而不籍民车而度用审矣今由南而北直趋中原欲御冲突之势诚不可无车也然有米守信之智而后可极寨脚车之利有韩魏公之谋而后能察箱车之用用车胜敌其别有八六韬言之详矣宜踵其轨辙云舟师江汉汤汤武夫洸洸此水战之始也嗟夫波涛汹涌敌人兴叹出没如神望者胆落自古国于东南者皆恃此以收制敌之功然鼓棹而一进退之势逐流而争上下之利非熟于舟师者不能也自周以后吴楚之争衡汉唐之平难三国六朝之战争未有不用乎此朱买臣治楼船而破东越杨仆发水军而平南越汉舟师之效也孝恭大治舟舰水陆并进遂平江陵曹成王选歩舰二万人卒平希烈唐舟师之效也然汉不志兵制莫得闻唐以志兵水战复阙愚尝推原其由盖汉唐之都逺在闗中固非舟师履歴之地虽或取胜亦间有之非若东南常用之技此史氏所以畧之也然汉以北方之将而能用东南之技唐以中原之人而能收功于穷陬者亦平时之素閲尔盖汉昆明有池所以为习战之所而唐人亦踵其故事以训兵焉所以得志于水战也噫以西北而用舟师非其所恃也而犹能成其功以东南而用舟师乃其所长也其可不加之意乎然用舟师之谋有二袭之以伏则必败窒之以坚则必败故善用兵者于二者之间而深究其利害耳试以东南所用之事而观之长岸之战吴虽败衂犹有后圗楚惟恃上流之险诧余皇之获狃于小胜以弱视吴故长鬛之伏一唿而已得之舟复失江上之战吴虽首兵畧不为备越惟枚以分屯鸣鼓以骇敌因其不诫夜以乗之故中军之袭继进而江北之师悉奔楚以遇伏而亏军实越亦用伏而成骏功不然吴见舟以惑楚而求胜于潜师非此术欤故曰师有潜伏则其谋在察微方曹公顺流而东也船舰弥望首尾相接扞敌非不固也而周公瑾以蒙冲一进而船舰空于烈熖方吴人之御晋师也江碛要害铁鎻横截御敌非不坚也而王濬炬筏一施而铁鎻截于长江不然董袭沔口之役突入断绁而破之非此术欤故曰势有窒碍则其谋在攻坚愚谓有必胜之将无必胜之兵有可恃之谋无可恃之技此用兵者不可不审也国朝舟师之技未尝不讲而舟师之技未尝轻用何者用于西北非其所长也非其所长而冐用之终非可恃之具尔越逸川泽习性已乆遂立平河之军江淮士卒素习于水遂立水虎翼之军其选之精矣兴国幸金明池以试戈棹之利祥符又诏金明池以试习水之卒其閲之勤矣然伐蜀之举舍舟而用歩骑卒以胜蜀采石之役舍舟而立樯木卒以擒全赟岂非自用所长而不䧟其所短耶马政马政之说古今凡几变以官民通牧者周也牧于民而用于官者汉也牧于官而给于民者唐也至于国朝始则牧之在官后则蓄之于民又其后则市之于戎狄其得失利病有不难攷者成周以民牧者如丘甸嵗取马四匹之类平时则官给刍秣有警则民供调发然而在天子之都诸侯之国士大夫之家未尝不自蓄焉此盖在官养之尔何以知之如周礼以天子有十二闲先儒论数谓不过三千余匹卫文公承夷狄所灭之后新造之国末年亦至騋牝三千若以制度论之卫以诸侯之国又当残乱之余其他固未及论安得遽如成周全盛乗马之数盖所谓天子有十二闲是养之于官者卫文公谓騋牝三千举官民通数而言之此成周官民通牧之制也阡陌开井田废兵车不复取田赋戎马各从官给于是马政日废而外患生矣汉初稍复古制劝民养马有一匹者复卒三人盖居闲则免三人之算有事则当三人之卒此内郡之制也至于邉塞则纵民蓄牧而官不禁乌氏居塞则致马数千羣桥桃居塞则致马千匹于时内郡之盛则衆庶有马阡陌成群邉郡之盛则三十六苑分置西北自武帝征伐马大耗乏行一切之令自封君而下以次出马则内郡庻民有马者欲望复卒难矣令民得蓄邉者县官假民马每三嵗归其息什二则邉郡之欲广蓄牧者难矣故内郡不足则借民马以补车骑邉郡不足则发驴槖駞负食出玉闗轮台之悔始修马令吁亦已晩矣此汉牧于民而用于官之制也唐府兵之制当给马者官与其直市之每匹钱二万五千刺史折冲果毅嵗周不任战者鬻之以其钱更市不足则府供之此给钱以市也至府兵渐壊兵贫难致乃给以监牧之马此给马以用也大抵唐之马政皆编于官民无与焉始唐接周隋乱离之后承天下征伐之弊鸠括残驴仅得牝牡三千匹于赤岸泽徙之陇右始命太仆张万嵗葺其政焉肇自贞观讫于麟徳四十年间马至七十万余匹于时天下以一缣易一马秦汉之盛未始闻也垂拱以后马耗大半开元始命王毛仲为内外闲廐使牧养有法云锦成羣复与麟徳马数相等耳此唐牧于官而给于民之制也国朝马政蓄于监牧者曰官马散于编户者曰戸马市于邉郡者曰戎马然与其蓄之于民孰若市之于戎与其市之于戎孰若养之于官何者民间蓄养指为外廐非不可也然马为不精多蓄驽弱况民至受其害乎沿邉等郡估买蕃马非不可也然市费益增牧数不加况戎反享其利乎此国朝所以重于监牧也骐骥有院天驷有监天廐有坊既置群牧司又置牧使此在内监牧之制自河北至许州已有十八监两河陜西有都总管处复置一监太原交城又复置马监既委羣牧司又委守倅兼领此在外监牧之制故陈尧叟作羣牧议勒石于监信知监牧为便且急也熈宁大臣何人哉误听曾孝寛之说而弃文潞公之议举祖宗七八十年营成之制一旦尽壊赋农民以牧地散国马于编戸每一都限马五十匹十五年而足谓之保马而郡县茍附不一二年而足之天下骚然不胜其扰至烦天子有安石相误之叹噫其忍负之乎夫养马于民在成周未尝不行在祖宗未尝不用听民蓄养市以本直祥符制也诏能蓄马与免二丁嘉祐令也如是民何惮而不牧之夫何熈宁大臣急于争利一槩取民民始不堪尔迨至民病已极国用复阙于是求之戎狄而设茶马之职焉市马于戎虽不求牧之于官亦犹愈牧之于民此尚有可言也愚尝攷之国朝市马戎马之制始易以铜钱戎因获其器次易以银绢戎复获其用今以摘山之利而易充廐之良戎人得茶不能以为我害中国得马足以为我利亦济用之良䇿初命李杞川蜀市茶蒲宗闵秦鳯易马始盖分任其事至郭茂询言茶司立法以害马政后遂専任其事是职既设茶课百万获马万匹其效亦可见尔不然元祐变法更革殆尽独茶马不废者亦有谓矣今日虽仍熈宁茶马之事而亦当行祖宗监牧之制圉师以蓄之校人以视之秣饲以时部辖有方则以渥洼之种耳否则贵市于外夷而贱弃于中国此李公觉之所以虑也国用成周以冢宰制国用汉初以相国任会计故利权有所总至汉以财用分掌于大农少府水衡阉宦唐以财用分掌于诸使郎官故利权无所总至国朝始以三司主之后以戸部専之此古今财用虚盈之故也且以周之外府而论王后世子衣服之用则共之祭祀賔客会同军旅又共之赏赐给劳之用邦布者又复共之职若繁矣而不知以九赋九贡之货贿而授之外府者太宰也以王府而论王之金玉则藏之王之玩好则藏之凡有精美货贿则莫不藏之任若専矣而不知以货贿收藏总而归之者亦太宰也夫财之所出太宰既总之财之所入太宰复总之以至大而太府次而泉府又次而司会皆冢宰得会之节之则利权安得不一乎汉制以执盾襄为内史军正咸延为少府而当时给军食纳献费正名数治宫室等事皆未尝闗与于其人所谓给饷修治与夫㑹计之任者皆归之相国则虽内史少府有公藏私藏之分而亦未始有所别异尝观汉表自文帝即位以后未尝除内史非掌财之无人盖汉初会计事専在相府是时张苍为御史大夫则所为会计者特此耳苍盖旧秦主计者而汉初尝在萧相国府领计矣自苍为御史大夫至相凡十五年不易则文帝之世所以无领财之任者其谓之此欤则利权安得而不専乎不然周世圜法流通泉布充足而人主无侈用之心汉初饷馈不乏陈腐相因而国家有富庻之效者是孰使之然哉夫汉郡国上计相府领之此良法也自平勃失对之后汉之大臣类以出纳为有司之任往往不屑为之司农少府之掌始分而二上林水衡之置又裂而三供养劳赐出少府供帐牲事属水衡而军国大计归司农财皆异掌费皆异供不量多少费用无度西羗一役此大农事也乃以少府禁钱续之降胡数万亦大农事也一旦不给则御府禁钱亦始补赡修治第宅非水衡事也亦间出水衡钱以为县官工作之支虽曰移用补助以权事宜而调度纷纷越官躐事使一代财制几乎无攷则皆利权散主之失此犹未足见其甚也异时光武併禁钱掌之大农将以絶一己之私制非不善而不知适以启阉人之弊反使子孙叹无私财而开鸿都卖爵后园自为己藏矣至是财计之任安在哉唐以度支郎掌嵗计所出而支调之与中书门下议定乃奏此亦唐人良法也自吕諲领度支之使系以使名亲行其事于是裴度以宰相不可领度支韦宏质亦言宰相不可兼钱谷于是相臣不与均节之任夫财用之计本闗宰相使户部治其繁而已总其要亦周人冡宰会财之意今必系以使名而下行其事或者得以烦碎𤨏屑而议罢之矣未几使名既罢分委诸郎或云权判或云専判故吴武陵言塩铁度支一戸部郎耳今分其务至万贠则戸部之职至是尽废此犹未足见其变也接于五代后唐遂以戸部度支塩铁为三司使加塩铁于戸部度支之上至是财计之任又变矣然则以三司之使而寓以周人冢宰之任者岂非国朝欤夫夏官之㑹案秋官之磨勘冬官之修造河渠自唐及五代以来而地官皆所不与我朝悉属三司故造作军器属之㑹案土木之役属之修造河防之役属之河渠国家财用之出无大于此三者而今皆得总焉稽考帐籍均节费用歛散及时纵舍由己而不为他司之所制此财之出者三司皆得兼制矣非成周太宰以货贿授外府之意乎外之诸路漕运内之私帑储蓄自唐至五代以来而地官未必尽与我朝尽归三司故转运使副判官督集财赋之权三司统之内庭分贮钱帛之私三司亦总之国家财用之入无要于此二者而今皆得总焉公私通融内外统一利权所属㒺有涣散而不为他司之所分此财之所入三司皆得兼主矣非成周太宰总玉府之意乎自熈宁变法之后使者出于相臣之门皆务聚歛而三司不得制旁通簿置于人主之前尽籍国帑之数而三司不敢与外则常平免役坊场河渡地利之资皆号朝廷封桩内则常课上供之数皆别创库藏贮而三司皆不相闗故漕司之趣辨而不𨽻三司之劝沮内庭之积贮而不闗外司之参攷财之所入者安得而有验耶自元丰改官制之后三司之㑹案为军器监而缮治械杖之费户部不得闻三司之修造案为将作监而百工兴作之用户部不得攷三司之磨勘归于比部并𨽻刑曹钩考户部皆不得知故他司以办事为效而不恤财之有无户部以给财为功不论事之当否财之所出者安得而有攷耶虽然愚以三司戸部而叅攷之今之戸部尚书即昔之三司使也左右曹之侍郎即昔之副使也戸部之诸曹郎即昔之三司判官也有能推而行之则亦祖宗之法尔国初犹能仍五代之陋制而寓周冢宰之意今独不能沿唐之美名而求祖宗三司之实乎且官制未改之前副使判官多自诸转运而迁入则为两制出则为都漕乆其任则为三司之长朝廷䑓省之官皆自此而迁焉后之戸部既不以理财待之矣而况外府司农之长贰哉昔之三司所谓理财也何者国朝吕申公之在禁从必先除戸部判官蔡文忠之叅大政必先除擢三司使此理财之任重矣今口谈元理财谷为迂手校铅黄筹算若凂视国朝之重其任者何如耶国朝陈晋公之为三司使十有八年号真盐铁宼莱公之为三司使前后事件类为方册此理财之任専矣今假途望迁旧例厌视公宇𫝊舎胥吏浮萍视国朝之専其任者何如耶噫有由矣昔天下之财归之一使事权所在几半天下诸州之财听于一道之转漕而主漕计者得以通诸州之有无诸路之财听之发运之司而为发运者得以通诸路之多寡三司统发运发运统诸路一路之漕臣统诸州上下相维之势也今版曹所仰止于闽浙其他则拨𨽻饷所版曹不知也此外则朝廷桩积版曹不知也今将重其权也则举天下之财莫若使版曹皆得通融而责之以昔者三司之任至将作军器比部之司亦版曹得与之其任重其权専任重则在此无不尽其能权専则在彼无以分其事则钱流贯朽嵗月可兾耳噫何世无刘晏特在任之如何耳古今源流至论续集卷二古今源流至论续集卷三钦定四库全书古今源流至论续集卷三宋林駉撰内帑古者藏富于民后世藏富于国又其后藏富于府库世儒皆有是言矣噫亦尝观其用之之意乎夫内庭之费外朝之所不及知宫掖之藏有司之所不敢问固也然使其均节之有人出入之有度则虽籍而在内内犹外也名而为私私犹公也何歉乎尝观古今公私之意矣周人制于冢宰冢宰大臣也故不敢有侈用之心汉初属于少府少府外朝也故亦无渗漏之弊至东汉歴唐率以阉人主之而财用始専为私用尔我朝举内帑之财而属于三司之使其亦成周之意欤尝观周官之书有太府有玉府有天府有外府有内府皆王之府藏也凡颁其货于受藏之府颁其贿于受用之府则太府掌之凡良货贿之藏以共王之珠玉则玉府掌之凡藏国之寳镇寳器则天府掌之而外府之职则掌布之出入以共百物之用内府之藏则受九贡九赋之货贿以待邦之大用别而言之府库之名不同合而言之皆圣人之所藏也然而内府之藏所以待邦之大用者尤异于他府而受九贡货贿又出于太宰之手以此知周人之积所用者邦用所受者太宰又安有一己之私乎汉人财赋分为二品其一以给国家之公用则司农之所掌其一以给天子之私养则少府之所掌至其财之所入则田租均输司农事陂泽市租少府事也尝观哀帝发武库兵送董贤毋将隆奏武库兵器天下公用国家武备缮治造作皆度大司农钱大司农钱自乗舆不以给共养共养劳费一出少府是不以本藏给末用不以民力共浮费及观元帝世贾捐之言往者暴师曾未一年兵不踰千里费四十余万大司农钱尽乃以少府禁钱续之是又以私藏为公用以内帑为外费夫大农公用也而天子不敢私用之少府私用也而大农得公用之私不得以伤公而本得以资末亦良法也况少府外朝之臣而得主内庭之物故宫掖无横出之私阉宦无干预之弊尤汉人之美意又安有一己之私乎东汉始以山海塩铁而归之郡县出少府禁钱而属之司农非不可也然宫中私用一切皆于司农取之而司农又不尽应其求章和以来不能堪此于是别自立监而用阉人领之而桓灵诸君每叹天子无私财而开鸿都卖爵以为私藏矣夫宫掖之费在内所不能免而使一切取办于外庭则固有其制而不得为者此所以计出于亡聊而有为库之私也唐始以财赋所入皆在左藏盈虚之数太府上之出纳之数比部覆之非不可也及第五琦不能禁豪将之求取乃悉纳之内帑天子以给取为便而天下公赋皆为天子私藏有司不敢计而弊端舞弄于孺宦之手至杨炎请出内帑以归有司当时方喜有贞观之风未几卢杞一用而炎卒贬死前日之法尽变异时琼林大盈第为己蓄而不计邦用之虚盈矣夫东汉之别监唐人之大盈是亦周汉内府少府之制然不归于大臣而归于孺宦不属于外朝而属于内庭帐籍无攷姦弊肆出以启异时宦官之恣此其所以为失也成周之意一失于东都再失于唐寥寥千载而能追其意者其惟国朝乎昔我艺祖皇帝斩刈蓬蒿混一版圗梯来索引之国奉琛相望岭表海峤之邦入贡不絶府库充盈林积山阜遂别建内帑以藏之时干徳之初年也夫上不归于有司下不散于尔民而第藏于府库之私我祖果何意哉噫孰知圣人深长虑欤太祖尝语左右曰军兴饥馑须预为备临事厚歛非长计也遂别为内库以贮金帛我祖之意为民计也则内帑之立私耶公耶又尝语近臣曰朕悯八州之民乆䧟契丹俟蓄满五百万缗以赎山后诸郡我祖之意为国虑也则内帑之立私耶公耶圣人用心与天地同其公与民臣同其情于此可见矣列圣相承铢积寸累为民而守无毫髪私货泉金帛分命有司専职守也牙钱匣藏叅验定数防㵕漏也不特此尔金帛虽多不敢私用真宗训之朕于宫中一无所费仁宗戒之在上之训戒为如何宫中私费孙甫有谏近倖侵渔吕诲有諌在下之规儆又如何异时三十库之羡侈为歌诗皆歴圣积累俭约之所致至有军国经常之费又皆取而为吾国吾民之用非徒为是蓄积也明道出禁钱以赐三司庆厯罢月进钱以赐县官此则为经费之助也皇祐出内藏库绢以籴军粮至和又出内藏库钱以籴军储此则为军食之费也陜西愽籴以济饥民则赍奉宸银三万两河北水灾欲行赈贷则出内藏绢三十万疋非为民用乎河北赏军此公费也而亦出内库之帛河北买马此外帑也而亦赍奉宸之珠此非兵用乎以至平荆湖则用之祠郊丘则用之皆非为一己私奉尔噫此犹未足见圣人之公心也自汉唐以来内帑蓄储一出阉寺而外庭不得过而问焉景徳中真宗令内库取索必经三司景祐中程琳为三司使禁中所取輙覆奏罢财之所用既为国费财之所主又归大臣此与周人冢宰之意均尔汉唐之君得无有腼面目乎今天子仁俭有菲食澣衣之徳宫闱简约无金瑰珠砾之侈累累丘山浩浩江海不待言耳然祖宗之内藏为幽燕设也今日之内藏亦为祖宗计可也昔神宗歌景福库之诗曰五季失圗玁狁孔炽艺祖造邦思有惩艾爰设内府期以募士曾孙保之敢忘厥志愚愿圣天子以此为训州县财井田之法行而财藏于民汉承秦阡陌之后加之武帝多事之余取民之目愈悉已不在民矣而犹在郡县不至尽辇京师是亦汉人之良法也是故鱼鼈苇蒲之利郡得取之以为饶则山林陂泽之利亦不尽归少府矣田租之入以待朝廷军兴之用则租赋之入不尽归之司农矣自武帝置盐铁官之后塩铁之利虽已行官𣙜而所留于郡国者犹有余藏则塩铁之利亦不尽输之上林之官矣所以一有军兴用度大农调郡国以给之郡国灾荒朝廷亦取旁郡钱谷以助之其三辅所在廪牺官钱至百余万而栎阳一县其钱亦不下数千万财之所在郡县果何如耶虽然歛收钱谷州县事也稽收计簿朝廷事也则财之所以散于天下亦未尝茫然无所攷是以调发不给者加以乏兴之刑用度无据者临之以放散之律此又汉人之良法也沿歴至唐此意失矣强藩陆梁者不申戸口而州县所租归于藩臣之手守臣贡佞者复献羡余而州县所蓄又为京师之贡税间架筭除陌为国计足矣如斯民何设大盈立内库为公积厚矣如斯民何又其极也私家无铜炉平地无铜山而民之钱空于官耳二月卖新丝五月粜新谷而民之衣食竭于官耳至国家肇造之初海内分裂天下赋入不上于版曹者大半建隆三年始出师平湖南已而湖南平又三年平蜀又六年下江南又四年收岭南师旅嵗兴皆仰县官当是时也外而邉郡分命将师镇御西北郡中管𣙜之利悉以与之恣其回易不责其上供也内而州郡转运虽𨽻于三司而总一道税赋之利则得以擅其裒多益寡之权郡守虽统于转运而合一州地利支酬不尽之赢则得以为屏翰保固之资亦不尽责其上供也是故为三司者不敢歛州县之财以厚公帑为漕使郡守者不敢辇州郡之财以入京师陈晋公恕尝任三司使矣茶法之定止从中䇿以求公私之兼济而取利太深者置而不用焉张方平亦尝任三司使矣拱辰𣙜塩之请公乃具陈本末立止其事且请下免𣙜之诏焉此为三司使者然也张士逊尝为江西转运矣王文正以𣙜利之至告之而士逊未尝求锥刀之利富公弼尝知青州矣朝廷辇青州之钱以入而富公力言其害此为漕使守臣然也岂非州郡之地其财用之根本欤王金陵何人哉取祖宗培植根本之地而斧斤之茶塩坑冶有使者而茶塩坑冶之利州县不得私坊场河渡募衙前而坊场河渡之利州县不得取二税分数旧属州县也至是归运司以备经费矣军资钱帛旧与州县也至是亦归运司以备经费矣昔听其回易也今禁之昔许其醖造也今限之甚至行均输市易之法而商贾之民困行寛剰役钱之法而下户之民困行青苗放息之法而天下之民困噫三顷荒田都卖尽要钱凖备纳青苗公独不闻此诗乎噫作法于凉其弊犹贪作法于贪弊将若何异时绍圣崇观奸臣复用其法其弊尤惨皆金陵作俑之罪也中兴以来痛务刬革然版章未厚所出者微兵革方兴所用者广仁政之发不逮仁心矣𣙜酤征商契纸头子已有定额也后以官兵无给复增一分名曰经制焉运司经制以为赡军已有经制也后以军用不赡复就数内逐月桩办名曰月桩焉民戸出钱本为雇役也今复拘入赡军与夫抵常库之四分转运司之移用当平之七分茶塩之贷息悉归上供名曰总制焉不特此耳降本和买法也今本钱不给又为折帛矣降本和籴法也今本钱不给又有要索矣诸路上供之外复有无额上供钱耳川蜀明告激赏绢之外又有隂取激赏钱耳朝廷之费用莫支而州县之根括无已况又有归名有宗室有添差有离军拣汰衆口嗷嗷衣食县官一有不给谤讟随之上既辇京师为上供之数下复有诸邑为衣食之给为州县者亦难乎哉为今之计先裕大农而州县自裕耳经常钱物閲两嵗而未发者大农之钱也今则拘催所拘之场务嵗终所余与夫乳香度牒等钱大农之钱也今则封桩库桩之南库旧𨽻于大农者也今则提领有官大农无与焉诚以是三者归之大农则夫有名无实虚桩而不可指拟者可以次第捐之州县州县既裕则民力亦少寛矣不然捕蛇说勐虎行亦徒为喋喋也漕运观禹贡所载入于渭乱于河之类所输不过九州之方物则知漕运之法三代之时未立也观管子所载粟行五百里之类所漕不过一时之輓卒则知国都之漕春秋之时亦未闻也予尝推原其故盖古者天子中千里而为都公侯中百里而为都天子之都漕运所贡入者不过五百里之地诸侯之都漕运所贡入者不过五十里之地乗舆服制之用宗庙百司之给自足以供虽春秋战国以来行师千里间行漕輓然事已兵休犹未至于甚病而所以输于国都者不出五百里五十里尔自秦罢侯置郡漕法始讲致濒海之粟输北河之仓盖以三十余钟而致一石而民始病矣然则秦为漕运之俑乎迨至汉唐其事愈详方其初年邉事未兴兵役未烦故漕运之费省至其后也征伐日劳供役日广故漕运之费多自今观之汉初京师之用止仰近郡诸侯之粟不归天子当时闗东之漕仅数十万石而已其省何如也及武帝以后山东漕益而为百余万石既而县官度食者衆则河漕又益而为四百万石继而言利之臣愈请増益则山东之漕且至六百万石焉迨至军旅既息之后每嵗漕谷为石犹不下四百万向者诸侯自殖之粟至是削弱皆转输于中都尔唐初府兵之法未壊平时无事身居田畆一有征行自为调度当时闗中之漕不过十万而已其省何如也及明皇以后天寳每嵗二百五十万广徳嵗转亦不下百一十万甚至江淮之运少缓六军脱巾于道韩滉之米一至君臣举酒相庆则唐人所以倚办于此可谓急矣噫引渭穿渠之谋不见于高文之时而见于武帝之世泝河入渭之说不用于太宗之日而见于代宗之后盖汉唐中年以兵费之故所以屡讲而屡详其势不得不然也噫兵役漕运相为消长其他朝廷用度百官廪禄十不费一大槩多糜于兵尔予独谓汉以用兵而费财唐以养兵而蠧粟养兵者未可遽息用兵者朝罢而夕安此唐之漕运又加详于汉也大抵汉漕皆仰于山东唐漕皆仰于江淮故武帝时潘系言漕者山东也宏羊益漕者亦山东也盖江淮漕米去长安逾逺诸侯自为封殖而已吴王之反自谓聚粮食三十余年而枚乗之说亦云汉家转粟西向不如海陵之仓故江淮之漕未通而多仰于山东矣天寳以后刘晏所漕者江淮也韩滉所漕者亦江淮也盖自开济漕渠而甸农或至挼穂而闗中不足给自藩镇不申戸口者十五道而河北不足给故诸道之漕不通而皆仰于江淮矣此汉唐漕法之本末也国家定都于汴四方辐凑逺近俱便过于汉唐是时漕运之法分为四路东南之粟自汴河而至陜西之粟自黄河而入陈蔡之粟自恵民河通之京东之粟自广济河通之然论四河之利害汴河为重黄河次之而恵民广济又其次也何以言之视至道所漕之数广济十二万恵民四十万黄河五十万而汴河至三百万于此可见矣故汴河以发运使副领之黄河以运使判官领之而恵民特命催纲广济特用使臣然本朝所谓嵗漕六百万石専倚办于江淮其他三河所入非大农仰给之所惟是江淮最重故独于汴河漕法为详也今以汴漕本末而论之自转般之法行漕益富而人亦便自直达之法用漕益空而人愈病且国家以东南六路之粟载于真泗转般之仓江船之入至此而止无稽滞也汴船之出至此而发无覆溺也江船不入汴汴船不入江岂非国家之良法欤故范旻主漕计江淮之间辇运相继天子加奨许元为判官濒江之粟千艘而西京师足食其效验盖不诬尔自发运以嵗额不敷之故而拘舟卒江船不至汴船出江而漕法一变矣自闭口之制不行而通冬运役夫𢷬氷冻死者衆而漕法再变矣然发纲发运未罢而犹未至大壊也夫何崇观奸臣以籴本数万缗为羡余之贡本钱既竭而无可增籴积粟既空而无可代发于是孝绪说行以转般之制变为直达之法而漕法至是而三变矣噫孰知直达之法而为吾国吾民之深害欤始者由江而淮由淮而汴人以为便也今纲运直至文移星火而弊壊之外不及脩整矣始者以船回塩以塩偿费人以为利也今塩法既变絶无锥刀而廻船之夫多有逃移矣始者稔嵗则发运收籴公私俱济也今公帑垂罄籴不得增外郡告荒粟难取办将何以堪耶蔡京小人不得不任其咎尔此东京漕法之本末如此今驻跸吴会蜀汉之粟顺流而下以供荆襄之军闽浙之粟水运而上以供中都之用无复有难致之险然比年以来风涛之突荡道里之逗留郡之所费不知其几矣况间嵗不登州以歉告议者又深虑焉将以广漕欤则东南民力竭矣未易广也将以省漕欤则六军百司仰给于此亦未易省也是将何术而可噫木牛流马不若渭南之屯为可久闗东转漕不若三辅之籴为省费今独不能傚其故智乎且荆之区淮之甸田畆相望荆棘未启者甚衆诚能招徕流民籍之给以田器予以牛种委守令以督其事迟之数年则一嵗之入必倍于今日矣浙之东吴之㑹舳舻相啣商贩奔凑者甚衆诚能捐内帑数百万以籴之略其讥征广为储蓄无拘其限以寛其集无抑其价以诱其来付郡守以领其事以吴越而入京师其势甚便则转运之米可以尽计而省之矣舍是不讲而泛求广漕省漕之䇿虽刘晏复生无以为谋矣赋税孟子曰有布缕之征有粟米之征有力役之征君子用其一缓其二用其二而民有莩用其三而父子离然则明王之法固不出于斯三者就三者之中犹必有缓急以权之则为良法矣欲论成周汉唐征赋之制其可不叅酌于此乎今按小司徒云乃均土地而井牧其田野九夫为井四井为邑次而为丘为甸为县为都以任地事而令贡赋此皆以田而出赋其所谓粟米之征欤康成以小司徒令贡赋之文谓贡嫔妇百工之物则指为布缕之征者非也按载师之凡任地国宅无征园㕓二十而税一近郊十一逺郊二十而三甸稍都鄙即无过十二此自近郊而下盖冐园㕓之文尔古者五畆之宅植墻下以桑今园㕓可以植桑于其中则布缕之征盖出于此其间有植草木亦必计其所有而赋之以代布缕所以轻近而重逺此皆以园㕓而出赋其所谓布缕之征欤康成以载师近郊逺郊谓之国征而为米粟者非也按均人云凡均地征以嵗上下丰年则公旬用三日中年则公旬用二日无年则公旬用一日此皆以力而任事其所谓力役之征欤考诸康成之说亦然也然而周之所以任民者有九职如百工商贾之徒虽亦授田其数鲜矣粟米之征其取既轻布缕均及亦非过取欲进而等之农夫什一之法则夫泉府之入门闗之征有廛人司闗以掌之固其宜矣是以太宰有九赋之歛自一以至六即载师所谓园廛之赋自七以至九则工商之徒各随其职而赋之者也康成误以载师之文而为田税而太宰之九赋无以当之乃谓九赋计口出泉然则孟子三者之外又将有所谓泉筭乎周公之法岂若是其烦哉夫筭泉之法近出汉世前未之闻康成以当时法度而推测周法汉家自有制度奈何谓周亦汉耶若夫里布屋粟与夫家之征载师亦掌旅师所聚皆㳺惰之罚耳非取民之正法也太宰九贡之法侯国以其所取于民者贡之天予然后得以用其余非王令贡之也至于他官之所掌如闾师县师遂人之所歛即是三者而分职以叅治之非有他取也观周公制度之税役之多者则轻乎什一役之少者则厚乎什一截长补短欲使其均之为什一而无有幸不幸之叹至于力役之征时有丰凶而损益焉吾乃今知孟子之说为深得周公之意矣康成谈经而不知圣人制法之意有如后人按其成说而行之得无暴取于民而深戾于古欤至汉之田赋唐之田租正周人米粟之征也汉之更赋唐之庸役正周人力役之征也汉之口赋似有不合而唐之调法正周人布缕之征也且以汉唐租赋而论之汉量吏禄度官用以赋民于是什五税其一文帝始行赐租之令至十三年之六月乃尽除而不收焉及景帝元年行半租之令而半租之明年则又有三十税一之令故终汉之世三十税一者自景帝始也唐因口分世业之田而立租赋之法田以二百四十歩为畆一丁以百畆受之平嵗为米可百二十石而租粟止于二石而唐世以百余而税一者自太宗始也夫什一天下之中制也轻之入于貉重之流于桀汉唐虽不忍取民必不忍以貉道治天下二十取一百余税一可以足乎如其足于此也则景帝太宗果貉道也如其不足于此也则是必有他取于民也何以知之汉自田赋之外有口赋有筭赋口赋者民自年三嵗出口钱二十至年十四而止自年十五嵗出筭钱百二十至五十六而止自武帝增口钱之三以补车骑马而口赋始二十三为率是口赋已重于田赋尔此犹可也至更赋正率之更以月代邉戍之更以三日代而不得行者月为钱二千日为钱百王莽以为汉租虽轻而更赋之重至使罢癃之不免其言不为无据然则汉之更赋为民病则轻租仅足以偿之尔唐自田租之外有调有庸调者随家以出为绢二匹绵三两无绵绢则为布二丈五尺是调赋又重于田租尔此犹可也至庸法以身为役嵗以二十为率是已七倍于古其为法以丁身为本案开元赦文有戸高丁多父母在而别籍居者迹其故岂不由丁口増多给田有限而庸役有加所以致此马周䟽言今之戸口不及隋十一而徭役者兄去弟还道路相继其言亦不为无据然则唐之庸役为民病则轻租亦仅足以偿之耳不特此尔古者授田于官八家百畆是民皆有田也汉为豪民之所占唐以贫民之所鬻则虽轻租薄赋民何頼焉古者输赋于官各供所有是民无他费也汉之算赋则以钱唐之两税亦以钱则虽轻租薄赋民何頼焉此汉唐之赋往往倍于成周也虽然以汉唐而论则汉又逺过于唐汉法虽有害于民而实优于农减租之诏无嵗无之故流民免赀钱不满二万免行所过免初郡免灾郡免军事劳苦免假田免而新田则稍入逋租之民又时贷焉其待农之意何如哉是虽他赋过重而农尚亡恙也武帝费用百出利析秋毫直至海内虚耗而后已然轮台之诏一下而民遽有息肩之意者盖当时取民之法固为甚苛在商贾均输平准塩铁之赋而已而汉家三十税一之法犹存不改于农无加损也若唐之租调亦为良法奈何徳宗从杨炎之请遽变为两税使他赋有出于商贾园林之征亦皆取给于田是虽曰省赋而农民之蠧甚矣此终唐之世民生无聊之由也五代以来横歛四出国朝立极已加蠲免而旧嵗之额视唐为加重熈宁以来新法一行元祐虽变绍圣复开而名色之多视国初为加重渡江以来赋入日少时复多事而一切之赋视熈丰为复重噫民病矣其可不思所以寛之欤且输米一石加钱百余旧无是也而广南行之未纳国租先遭率歛旧无是也而汉晋创之畆税三斗钱氏弊政也人出地税绢马氏横歛也福歙有重税之额秀州有别租之课此皆五代额外之取也国朝扫五代之烦苛还三代之简易天下之田二十税一犹下蠲减之令寛租之意何如哉然江南沿征至祥符而始去江西外增一斗之米至庆厯而始除何者盖五代苛政过多积弊难去故耳至庆厯以来始定矣夫何熈宁大臣借周官之书文管商之术坊场河渡昔归州县今充为上供焉茶塩坑冶昔在州县今归使者焉青苗取息公帑虽厚而屠牛市肉如民病何寛剰过敷公府虽丰而拆屋卖木如民困何均输市易不贷秋毫商者苦矣诸色赋歛皆输以钱农者伤矣此皆熈宁新法之弊也元祐以拯溺救焚之仁为改絃易辙之举罢青苗免役之法去市易均输之政吾民至是始有庆厯之望未几绍圣诸人复之而崇观奸臣又重之而祖宗之仁政几失矣中兴以来非不复旧然土宇半于全盛之时而兵费倍于全盛之时不雨于天不输于鬼其势求歛于民然大抵多縻于兵而他用不及什之一焉自今攷之诸路之嵗入虽为钱三千五百四十余万缗而归于版曹者一千九百余万缗归于淮东之总者二百六万归于淮西之总者三百七十八万归于湖广者五百七万归于四川者五百三十万且犹未足也又于三𣙜务嵗入二千四百万之中捐五百五十万以给版曹捐四百八十万以给淮东捐八百九十三万以给淮西其得供于朝廷者不过五百余万缗耳此安平无事之时所出之数如此况渡江兵革方殷之时乎是故以酒务商税州县出纳等钱而入经制似过取耳然廹于给军不得不取也以耆戸雇役茶塩贷息等钱而入总制若过歛尔然时方用兵不得不歛也月桩而非赡军未必取也折帛而非给士未必有也无额上供隂取给赏改钞军衣等钱傥非为三军之用亦何忍而求之乎今日赋目虽视绍兴而隂取之数视绍兴又重矣何者赋有常时时有常数今乃重权大量以取赢余既有加耗又有折色吾民何以供赋入有限限与民宜今乃妄意科歛非时追索民方勤农先赴星限未攷官课先办吏需吾民何以供国家蠲免之令墻挂壁粘朝廷寛恤之诏黄放白催吾民何以告虽常赋定数未易遽革而额外剰歛独可不省乎昔邵先生有言曰诸贤能寛之一分则民受一分之赐为士夫者盍致思焉古今源流至论续集卷三古今源流至论续集卷四钦定四库全书古今源流至论续集卷四宋林駉撰㩁酤酒之有禁尚矣自古至今大畧有三以民之伤徳败性而禁者一也以民之糜谷耗粟而禁者二也借古人酒禁之名而为规利之术者三也予尝究其始末而论之未尝不叹后世风俗之不古也夫酒之为物古人惟以供祭祀而君臣之间以彛酒相戒凡羣饮者执拘以归于周予其杀刑之至重莫此为甚然圣人岂有他意哉惟惧其沉湎浸渍黩乱风俗不过导廸民彛防闭私慾而已至于地官有司虣以掌市饮之禁秋官有萍氏以掌几酒谨酒之禁皆是意也是禁也岂非为伤徳败性之故欤汉初酤酒有禁而时有酺赐盖因秦法之旧萧相国作为律令羣饮者罚金四两着之法令亦颇有古意至汉文以即位而赐民酺景帝以嵗旱而禁民酤惧以有用为无用之举糜耗米谷民食不足尔后元酒醪糜谷之戒可见也是禁也岂非为害谷耗粟之故欤吁古之酒禁为乱徳也汉之酒禁为糜谷也糜谷而禁似若非古然犹有崇本抑末之意至其后也三变而为争利之术宜乎国政之日蕃而风俗之不古也自其未㩁之初犹有吏舍歌唿之习其既㩁之后光禄之郎醉汚殿陛九卿诸吏仰天呜呜朝廷之间且有此则乡党小民何所不至耶甚矣宏羊之作俑也方武帝多事用度不足宏羊以商贾之习不恤民计置官㩁酒考其嵗月至天汉之三载而初㩁盖春秋暮年利源益浚自是以后惟恐民之不彛酒也始元贤良文学之徒愿罢盐铁㩁酤方发议之初以盐铁均输与酒㩁并议而桑大夫答之尚犹以皆便为辞及再诘之后姑専以均输盐铁为请而酒㩁之法已置而不敢䕶则酒㩁之设其义盖悖欤贤良既议之后盐铁均输尚无恙而㩁酤一法首从刬去亦几乎古矣霍光大臣不学亡术未能取康诰之书以严羣饮之禁乃且令民得自酤酒而官税升四钱其月攘一鸡者乎其后长安三辅每有私酤之弊而他日百寮用度不给大臣又有卖醪之请虽未竟行而言利之徒因取为六筦之令民始病于此矣厥后相仍指为常制陈文帝以国用不足而行㩁酤唐肃宗以廪食方屈而禁酒酤代宗令酤戸而纳月租徳宗以㩁钱而随两税皆指此为规利之媒也五代以来其法愈酷私酒㳙滴犯者至死况不止于㳙滴乎私麴勺合论者弃市况不止于勺合乎艺祖立极痛惩前弊虽未能尽弛一时之利然易严而寛其革有渐尔向以㳙滴而至死今而寛至于一石向以勺合而弃市今而寛至于十五斤或者茍不观前代行刑之惨而妄议祖宗立法之意是不知本之论自后列圣相承日减月尅而酒禁并无死刑皆太祖贻谋之善是故益州麴钱宁除而不课江南酒课宁罢而不取江淮㩁酤第从中制恐下无遗利也诸路㩁酤立为定规恐言者增课也然则酒之有㩁岂祖宗之得已哉特以国用寖广未能遽弛仁心不获寓于仁政尔噫此犹未足以见圣人之用心也学士酒失斥而不用近臣酣饮去之不容有周人正徳之意干徳之诏糜谷有戒庆厯之令羣饮有禁即汉初重本之意此祖宗之酒禁又不専在于区区之利盖以正徳重本之美意并行其间矣自王安石开利门増酒课于青苗方散之时而为㒺民之举张肆设乐惑乱民心果何俗也设法命名笼取市利果何义也呜唿古者惧民之为过自设法之后反纳于有过古者恐民之羣饮自设法之后惟虑其不饮桑宏羊㩁酒之法至是又变矣向非中兴以来深鉴其失罢蜀中隔槽之㩁弛七闽万戸之禁于国用不得已之中弛利寛法明示此意于天下愚恐末流之弊又不止于设法矣噫始作俑者其无后乎宏羊小人安得不执其咎昔先正翰林苏公论酒诰一书以为汉武帝以来至于今皆有酒禁刑者或至流赏者或不赀未尝少纵至于私酿终不能絶周王独何以禁之曰周王无所利于酒也以正民徳而已然则欲明酒禁之法当以祖宗正徳重本之美意毋但为取利设可也㩁茶尝观禹贡任九州土地所宜而无茶一字周礼列祭祀賔客之名物亦无茶一字以至汉唐以来史𫝊所载皆不言之夫茶充于味而饶于利何盛于今而不用于古乎抑有说焉按本草茶本名茗一名一名菽今通谓之茶盖茶近故唿之末之乃可饮与古所食殊不同而茶谱云雅州蒙山中顶之茶获一両即能袪疾二两无疾三两固以换骨四两即为仙矣其他顶茶园採摘不废惟中峯云雾蒙散鸷兽时出故人迹之所不到是茶也本药品之至良也至唐人茶饮序云释滞消壅一日之利暂佳瘏气侵精终身之累斯大则知自蒙山之外他土所产其性极冷故多杂以草木食之是茶也本草食之相混也及其后也智者创物制作愈精亦可以少易其性譬如易牙先得口之于味而俾天下之人皆知所嗜而有国家者因以为财赋之原焉究其所由来贵于唐而盛于我朝也亦犹含桃荐庙而盛于汉荔子万钱而重于唐盖物之所尚各有其时尔自唐陆羽隠于茗溪性酷嗜茶乃着茶经三篇言茶之原之法之具尤备如常伯熊嗜之玉川子嗜之江湖散人嗜之故天下益知饮茶回纥入朝亦驱马市之矣习之既久民之不可一日无茶犹一日而无食故茶之有税始于赵賛行于张滂至王播则有増税至王涯则有㩁法迨至我朝往往与盐利相等賔主设礼非茶不交而私家之用皆仰于此㩁商市马入衔置使而公家之利全办于此茶至是而始重矣然尝以国朝㩁茶之法而观之曰㩁务曰贴射曰交引曰三分曰三说曰茶赋纷纷不一然论其大要不过有三鬻之在官一也通之商贾二也赋之茶戸三也干徳之㩁务淳化之交引咸平之三分景徳之三说此鬻之在官者淳化二年贴射置法此通之商贾者嘉祐三年均赋于民此赋之茶户者然㩁茶之法官病则求之商商病则求之官二法之立虽曰不能无弊然彼此相权公私相补则亦无害也惟夫均之于民则民病始极噫岂惟民病哉虽在官在商亦因是而有弊尔愚尝推原其法自干徳置㩁茶之务定私买之禁然利额未甚多场务未甚衆而民之有茶犹得以自折其税是官鬻犹有遗利也至淳化许商贾置鬻茶之场而行贴射之法然大商之利多而国家之课减未几复罢其制是通商犹有遗法也商纳刍粟于邉郡官给文劵于茶务此交引之法尔然鬻引之具一兴而所给之茶不充此利复在商而不在官也始以茶钱与香药犀象为三分之法邉籴未充而商人为便后以转籴便籴直便为三说之法邉粟虽足而商人折阅此利徒在官而不在商也之二法者官无全利亦无全害商无全得亦无全失盖彼此迭相救矣夫何韩绛以三司所得之息而均于茶戸之民旧纳茶税今变租钱民甚困之甚者税不多登而官有浸亏之课贩者日寡而商有不通之患此官之与商商之与民交受其弊欧阳五害之说岂欺我哉噫此犹未至极病者茶戸均赋固也异日均赋之外复有㩁之之法民堪之乎茶地出租可也异日无茶之所亦例有租钱之输民堪之乎噫民病矣其可不为之虑耶昔开寳中有司请高茶价我太祖曰茶则善矣无乃困吾民乎诏勿増价噫是言也将天地鬼神实闻矣岂惟斯民感之哉愚愿今之圣天子法之景徳中茶商俱条三等利害宋太初曰上等利取太深惟从中等公私皆济噫是言也将民生日用实頼之岂惟国用利之哉愚愿今之贤大夫法之㩁盐昔禹贡以青州贡盐而盐用始兴当时盐虽入贡而与民通用也周官以盐人掌盐而盐用始重当时盐虽有官而未始不在民也盖古者名山大泽不以封天子使吏治之而入其贡赋或税取焉以待时发夫其不封也非徒利之九两薮以富得民而系之于太宰将与百姓共矣至管仲以鱼塩富国以功利相君着海王之篇兴塩筴之利举三代圣人正大之用而为后世自私之谋至使禁㩁之法与古人相为终始仲其作俑之尤也仲何人哉秦之塩利至二十倍于古汉之山泽以为私奉养则塩之不在民可知矣然汉初隄防未宻搜取未悉吴王煮海雄视一方猗顿之富与天子埒汉初犹有遗利在民也自郑当时一旦荐齐之大鬻塩者而塩之在官始悉于是惧其无所职掌也郡国置官三十有九而鴈门沃阳有长丞焉又惧其无所监临也塩官之上又有塩长官焉又惧其无所稽考也则又举而一之于司农水衡之职焉上下相统一孔不遗宏羊孔仅之徒鞭筭殆尽而民始病苦矣虽然剥利固切而犹未竭泽也以史攷之塩官之置多见于西北而东南之郡特少如㑹稽一郡则今之两浙路也而独海塩有塩官庐江九江二郡乃今淮甸间也独睆城有铁官而无塩官又观终军诘徐偃以为胶东南近琅邪北接北海鲁国西枕泰山东有东海二国食塩悉取于邻郡塩铁郡有余藏纵胶东鲁国废不取当时诸郡相通彼此相补虽以东南财赋之渊以武帝之多慾行之且犹有不尽取者其后昭帝议弛禁而不果至元帝虽尝罢之未几复置是以终汉世而不变此君子重始立法也自是而后魏因卫现之言而置塩官陈因虞荔之言而立塩税沿歴至唐始为军国大计焉塩之池十有八塩之井六百四十皆𨽻度支第五琦刘晏讲明备尽天下财计塩利居半官兵诸费皆仰给之其后军费日滋塩价日踊有以数斗之粟而易一升之塩民有不胜之病以此知天下利源不可开一开而不可复塞推原其故管氏子不能逃其咎也舍是而以我朝塩法论之塩之种类盖不一品有出于池出于海出于井者有出于地出于山出于木石者北方之塩尽出觧池䟽为畦陇决水以灌南风以播塩始成熟此池之颗塩也南方之塩产于海西蜀之塩产于井煎熬出素烹炼成咸此海井之末塩也河北所产成于卤地永康所产出于山崖此出于地出于山之塩也胡中之塩或生于木或生于石此出于木出于石之塩也大抵塩者吾民之日用不可一日阙所以天地间无地无之然论大农国计之所仰惟淮之海觧之池最资国用至蜀之井自赡一方河北之卤素无禁㩁其余山崖所生木石所出亦不多尔国朝淮钞未行置仓建安江浙湖广以船运米而入真州真州因船回塩而散江浙湖广以之发塩得船为便彼之回船得塩为利国不匮而民亦足费益省而利益饶此李沆之良法也自蔡京秉政转般法壊始则俾商贾入纳于官而为钞法以逺近为差终则俾商贾已纳其钱而钞复不用而折閲益甚此海塩之法壊于蔡京之手国初觧塩通商陜京为便商以纳钱之钞输货务官以给塩之钞在觧池公家无辇运之劳民用无泥沙之杂契丹以塩夺课则防之西夏以塩入界则禁之公私通融君臣便利此盛度之良谋也自蔡京觧之塩法尽废而沧之塩价复踊西北之塩钞多剰而㩁务之钱钞复阻况以雨水不常地力消耗此觧塩之法复废于蔡京之手祖宗以庸蜀僻逺恩泽鲜及贡入常多故不忍以塩谋利而重困之卭州一旦减塩井之课至一百万此王尧臣力言蜀井之不可㩁也夫何王宗望小人以商贾之利而损国家之体庸蜀之塩始㩁矣祖宗以河北自安史之乱藩臣窃有其利因而以塩定税固无再㩁加以河北卤地弥望非如蜀井觧池立墻堑以封守熬波即成非如南方濒海待煎烹而易察此张方平痛论河北不可㩁也夫何子厚奸臣以箕歛之法而为固宠之计河北之塩始再㩁矣此国朝塩法沿革之大畧也愚尝因是而思之天下不可一日无儒者之论也何者君子之为国计为公而不为私小人之为国计言利而不顾义自公私不两立义利不相合而天下之正论废矣齐之塩筴不行于太公之时而行于管仲圗伯之日汉之塩㩁愿罢于贤良文学之口而力行于桑孔小人之说此犹可也国朝淮塩之法李沆以公行之而便蔡京以私行之而病觧塩之法盛度以义行之而利蔡京以利行之而弊庸蜀之塩王尧臣不之㩁而王宗望㩁之河北之塩张方平不之㩁而章子厚㩁之君子小人其枘凿也如此彼小人者不过以规利为逺谋以富国为大功而国家之重计生民之大业彼何知焉古今之所以为民祸者未有不由小人之误国信矣夫天下不可一日无儒者之论也钱币尧铸钱于歴山以遭洪水而铸也汤铸钱于荘山以遭大旱而铸也呜唿钱币之来久矣圣人特为水旱权宜之设未尝倚之以为经常之用也至周太公立九府圜法而国家之经用始资焉钱圜函方轻重以铢而钱之制以定利于刀流于泉而钱之用以通钱之为用昉乎此欤嗟夫六府养民金居其一利用厚生日用资焉此天地自然之利何假夫铸金为钱而后为利哉圣人裁成辅相懋迁化居铸金以救民于水旱之余是亦因所利而利之即斵木为耒以济天下之义也然轻重相权之法犹未若是之纷纷也景王当周之季欲更铸大钱而单缪公始有子母之说虽缪公之言弗听太公之制遽更而劝农振乏百姓利焉自子母之说肇于缪公后世于是有轻重之制有直当之法由周而唐迭更迭变而民病之君子攷论之故作俑之由舎周景之君臣其奚归虽然亦尝攷论夫轻重直当之始末矣秦之钱质如周秦之不周君子知其故也汉兴何为是纷纷者高帝惩秦重币之余而铸筴钱已不免有轻重之意未几高后以其太轻而重之于是有八铢之行文帝以其太重而轻之于是有四铢之改自时厥后或轻而三铢或重而半两八九十年之间钱币屡更而农商俱病以圣人救民之具而卒为病民之端抑何不思之甚耶盖至于武帝元狩五年罢半两而铸五铢虽变于新室而光武中兴复还武帝之旧以其轻重适中故也自五铢之行多之不加轻少之不加重则三官之铸至元始中积至二百八十亿万岂非五铢之制乆而无弊欤魏人或罢或立然亦不能变五铢也他如蜀之直百吴之当千愈变而愈重晋之四分沈郎宋之来子荇叶愈变而愈轻甚而曰鹅眼曰綖环入水不沉十万不盈一掬由三国歴南北以至于隋钱之名制不一而足至有秤钱之令有置用之法此轻重迭更之弊也唐兴亦可以监矣何当直之法犹沿前代而未能一洗其轻重迭胜之弊哉夫当直之法始于汉武京师赤仄之制自汉以后以一当两或以一当十甚至以一当千夫物之不齐物之情也自天一地十生成之数既定累一至十累百至千秩然之数不可躐取如举一可以当十则天地生成之道息矣夫何唐人不明此理犹踵其弊而不之改耶武徳八分之行是也未几干封之铸以一当十自高宗贻谋之不善先后嗣子孙法愈出而愈弊试以肃宗之时观之干元之钱一也径寸者当十而寸二分者当五十一寸之径与寸二分之径均之为钱何为是之差别耶问之则曰重稜之不同自重稜之法既出于是民间之钱大而重稜者亦号重稜法既多端物价翔踊不得已而定减其直上无定制下无定从于是民间交易钱有虚实之名矣终唐之世经费不给则议铸兵役不支则请铸或以一当二或以一当三当五十者有之当十大钱者有之此直当迭更之弊也呜唿攷论歴代之变更推究钱币之始末尧不可及也汤不可及也由周而来仅有汉唐而轻重之迭胜当直之屡更其弊若此曷不广铸以济其乏欤汉初犹有盗铸之令至文帝弛禁放铸虽以贾谊七福之说不能回帝之听故吴邓之钱布于天下富埒天子财过王者利权弛而不收武帝禁郡国无専铸禁之诚是也章帝罢之纵民自铸利权收而复弛势利人主之大柄其可弛之于下哉唐至元宗钱禁未弛也夫何放铸之议杂起于张九龄之徒九龄曰放铸是刘秩则曰放铸非一是一非卒无定论止诏禁恶钱而已九龄固贤臣也五不可之说刘秩非不善谋惜九龄不之悟而元宗不之听也惟我国家监前代已往之弊故鼓铸之权操之于上而不纵之于下饶之永平仍于唐池之永丰置于至道江之广宁置于咸平韶之永通置于景徳而䖍之铸钱院又置于大观此鼓铸之地也国初平江南嵗铸七万缗天圣中嵗铸百余万缗庆厯中至二百万缗熈宁中多至六百万缗此鼔铸之数然也国初钱文曰宋元通寳自淳化改元御书淳化为文是后每改元必为之更铸仁宗嘉祐有折二之令庆厯有当三之请当三虽请于郑戬而未铸也至崇宁而始铸焉折二虽铸于陜广而未行也至熈宁而始行焉此折当之始末也虽当时行之伤及国体然三品之钱至今便之岂非我朝之良法欤夫我朝鼓铸之地如此其广鼓铸之数如此其多钱之流衍又如此其盛而钱币日削可不推原其故欤盖有利之源有利之权利源之消长在天地利权之操纵在人主自熈宁间一罢铜禁奸民日消钱为器而邉防海舶不复讥钱之出以畎浍之益而供尾闾之泄张公方平虽力言之无益也今日之法将操其权于上乎抑纵其权于下乎侧闻中兴以来嵗铸以五十万为额而亏额犹多止及十万比之祖宗所入至少也而当时歛散阖辟不闻乏用究其所以则渗漏之法罪及主吏鉟销之禁责及士大夫绍兴之制可覆也钱寳之泄以军法论铜器之禁刻之事板干道淳熈之制可覆也今日惟申严绍兴干道淳熈之禁足矣诗云不愆不忘率由旧章上之人盍致思焉楮币古者劵币造于下而行于下故听于民之自便后世劵币造于上而行于下故贵于君民之俱便夫法无精粗便民者良论无当否便民者至君上之立法臣下之议法求便于民可也果何计于君哉盖自后世以劵币而权钱钱之与楮相为消长此劵币之通塞国计命脉之所繋民生利疚之所闗焉故必贵于君民之俱便也愚尝攷论其始末而后知劵币造于下而民自便者周也劵币造于上而君民之俱便者汉与唐也虽其名号之不同其实则一而已周官小宰以官府之八成经邦治四曰听称责以𫝊别识者谓𫝊别劵书也盖民间私相称贷以为符验而小宰特听之而已故曰古者劵币造于下而行于下故其用听于民之自便者此也由周而汉自汉而唐有所谓皮币有所谓飞钱皮币造于武帝飞钱造于宪宗一以济公上之不给一以便商贾之懋迁而公私兼济焉故曰后世劵币造于上而行于下故其用贵于君民之俱便者此也夫曰𫝊别曰皮币曰飞钱皆所以权钱之轻重然则楮币之端绪岂非始于此欤国家开寳中在京有便钱务天禧中建州有便钱务而干徳中又有交引之制然楮币则始于蜀也真宗祥符中张忠定公镇蜀患铁钱之重不可贸易于是设质剂之法一交一缗以三年为一界而换之至仁宗天圣初薛田请置交子务以权出入于是始置益州交子务然行于蜀而未行于外也熈宁中欲行于河东以莫若之言而罢欲行于陜西以张景宁之言而罢其后以条例司之议而各置务则散于外焉初张忠定公之始行于蜀也主以富民而官不与其后以薛田张若谷之议而置务则始歛之于官夫主以富民则听民之自便是亦周人之意至于歛之于官则非周矣呜唿古者劵币以便民良法也后世因之而为国家之利亦未失也至于今也称提无术劵币不行非惟民病之国亦病之沿流遡源岂非钱重而楮轻乎天下之理多则轻少则重天圣创置之初一界一百二十五万至绍圣则增为一百四十万至元符则增为一百八十万至建炎则增为三百七十万虽以辛巳用兵而中外之数仅余百万而上盖至淳熈间两界共四千五百余万较之天圣则数十倍矣绍熈庆元以后又溢至十万之数向者止行两界每界所印三千六百万为率今増至三界则共有二亿四千万其多若此几何而不轻乎以方寸之楮飞钱致逺不积钱以为本不能以空文行此富公弼所以为神宗言也故绍兴间陈季若请行交子于诸路我高宗诏于都茶场置㑹子务拨左藏钱一十二万贯为本有本如是楮其不重乎今交子之行通于江淮福浙一夫可以赍千万缗而无闗津讥征之患无变易轻货之劳其于民亦可谓便矣然今之民往往重钱而轻楮者何哉曰歛散之无术也今日讲求其歛散之术将求诸钱乎抑求诸楮乎抑亦钱楮之相权乎在昔楮劵之行于蜀贱则官出钱以歛之贵则官出楮以散之使居者以藏镪为得行者以挟劵为便是故州县之折纳四方之征商坊场河务之课息不责其钱不拘其楮是钱重而楮亦重今则不然中半之法行于出而不行于入元陌之令行于近而不行于逺朝廷未尝不严出纳之禁矣而巧为名色邀阻者自若也未尝不严殿最之课矣而虚数伪冐㒺上者亦自若也门闗之外便同隔江上下皆知置而不问辇毂之下尚乃如此何责于外郡乎若是则今日歛散之䇿当如何必如孝宗之出内帑金帛以收换则可重必如孝宗纲运许中半入纳则可重不然则得守臣如赵开者用公钱以收之则可重茍舎是而他求焉殆非敢知也古今源流至论续集卷四古今源流至论续集卷五钦定四库全书古今源流至论续集卷五宋林駉撰鬻爵王者代天爵人尤宜谨之岂非王嘉之言乎嘉何以言之感时而言也夫人主擅威福之柄命爵诏禄所得専也曰崇徳曰以贤截乎不敢以轻畀曰不渎曰不踰凛乎不敢以过予是何其谨重若此哉盖位天位也禄天禄也五服之章天所以命有徳非一人所得私也经曰论定然后官之任官然后爵之𫝊曰惟名与器不可假人诚以一爵之差天威不违颜咫尺凛乎其可畏也以是知爵禄之柄虽人主之所擅而非人主之所可私私之不可鬻之可乎尝攷鬻爵之制实始于汉王嘉汉人也代天之言得不为汉发哉观汉高当草昧之初将欲收拾人材以开一代之治而曰有能从吾游者吾能尊显之至于天下既定第萧何之次以服衆议先雍齿之侯以息偶语是亦一已之私然而未甚失也夫何文帝从晁错备邉之言令民纳粟以拜爵景帝之世上郡之旱而复脩卖爵之令至裁其价以招人则稍非孝文之制矣其后武帝以撃胡之费又创立武功爵令人得以入赀而补吏故卜式首以家财输邉乃至超拜中郎赐爵左庶长告天下以风百姓则吏道杂而多端矣虽然亦可以得人也有以赀拜郎为廷尉而天下无寃民者有入钱补谒者守颍川而治行第一者呜唿作法于凉其弊尤贪况孝文作俑于先景武循袭于后是宜东都之季其弊尤甚有吏人入谷而得闗内侯者有铜臭入钱以买三公者驯而至于晋武帝之时卖官得钱入私门唐至徳之后纳钱百千则赐明经品秩耗弊选举冗滥至是极矣国朝诸科并建数路得人无非奉若天道至于鬻爵虽间举行皆为权宜之制故入粟六百石与补上造之请非备邉不许也出粟五千余石赐第班行之请非补之则不许也或以赈水旱或以备籴本无非为权宜之制诚以鬻爵之法虽所以济人事之不及非所以体天道之至公故随举随罢终不以为经久之䇿淳熈之君曰理财有道均节出入足矣安用轻官爵以益货财则其不得已之意为可知矣元祐之臣曰纳粟不如资䕃资䕃不如进士则其轻重之意从可知矣今日邉备未彻国计未丰举行鬻爵之制是亦祖宗权宜之术然必得其所以处之之道可以俯仰无愧焉处之何如与之服饰如康定之制可也与之免役如嘉祐之制可也与之监临物务而不与之叅军判官如庆厯之制亦可也虽鬻何病焉鬻僧三代而上王政脩明民有常业而不知为僧三代而下王政废阙民无常业始起而为僧韩子曰古之为民者四今之为民者六欧阳子曰井田废而兼并游惰之姦起盖伤之也惟其伤之是以辟之故着书立言直欲人其人火其书明先王之道以道之脩仁义之本以胜之觗排攘斥不使之贼吾良民也有王者作补王政之阙脩王教之废以正人之惑可也顾可鬻之以开其端欤吾尝攷其源流佛之为教古无有也东汉以来始入中国然未度僧也至唐元宗听杨国忠之言始纳钱以度僧然则鬻度之法创于此欤呜唿四民有常业古之道也彼其不蚕而衣不耕而食灭君臣废父子悖理伤化甚矣一人为僧一夫失业故妄度姦人使壊正法姚崇为元宗言之若不钤制当失六十万丁李徳裕为穆宗言之夫何自唐以来逓相祖袭至于今而不废欤噫我知之矣不过借是以为丰财之术也抑岂知此端既开趍者澜倒天下之民失业者衆财果可丰欤国朝熈宁以前日就裁损天子曰经业精熟方许籍记否则曰四千未度当降约束大臣曰所度皆惰农游手不可否则曰所度皆亡頼姦人不可其在当时或五十而度一人或百人而度一人至熈宁以后则冗滥矣河东修城则以僧牒陜西籴谷则以僧牒永兴籴本则以僧牒其在当时价至百九十千百九十千未止也又至三百千三百千未止也盖熈宁以前重本抑末不以鬻牒为利熈宁以后务末亡本必以鬻牒为利惟熈宁以前无所利乎此也故自嘉祐至治平凡七万八千通十三年计之嵗之所度止于六千也惟熈宁以后有所利乎此也故自熈宁之初至八年凡八万六千通八年计之嵗之所鬻不啻一万也然我朝诸君子尝有言焉熈宁以前王公曾言其多宋公祁言其冗熈宁以后程公颢言不鬻钱曾公辅乞并裁损此皆切时救弊之言然亦非知本之论也我高宗尝曰一人为僧则一夫不耕其所失岂止一度牒之利又曰一夫受田百畆一夫为僧即百畆之田不耕矣噫圣谟洋洋嘉言孔彰三代而下知本者其惟高宗乎三公以太师太傅太保为三公者周也以丞相大司马御史大夫为三公者汉也以太尉司徒司空为三公者后汉至唐大抵然也国朝始取隋唐之制命太尉司徒司空为之后复成周之名以太师太傅太保为之此三公沿革之本末尔按成王作周官曰立太师太傅太保兹惟三公论道经邦爕理隂阳则太师太𫝊太保周之三公也然三公之位实兼六卿之职所谓乡老二乡则公一人初无司存非必亲治二乡盖与王坐而论道者也成王时周公以公兼冡宰召公以公兼宗伯苏忿生以公兼司㓂康王即位召太保奭芮伯彤伯毕公卫侯毛公则是六卿之中召公毕公毛公亦皆兼三公之职故𫝊云司徒公司马公司空公是也杜佑通典以司马主天司徒主人司空主土是为三公岂非以公兼卿职而言乎按丙吉为丞相自谓三公典调和隂阳王尊劾丞相衡御史大夫谭位三公负下㒺上王根为大司马杜邺言根前为三公比周则丞相太尉御史大夫汉之三公也然太尉本主兵之职御史大夫特副丞相之官乃与丞相并列已失古谊况得称为公乎夫以大司马之官得为三公者盖自武帝宠假大司马之权而冠以大将军之号终汉之世大司马専主国柄尤重于相权尔以御史大夫之官亦得列为三公者盖自成帝从何武之请以御史大夫为大司空自是遂与丞相钧礼尔杜佑通典以汉丞相大司马御史大夫为三公者岂非以权重而称公乎按后汉志曰太尉公主天司徒公主人司空公主地则太尉司徒司空东汉之三公也然多以九卿为之且周以三公而兼六官后汉以三公而部九卿似有古意然三公之外复以太傅为上公果何议耶若三公灾异册免则始于徐防三公在外册拜则始于张温三公封为列侯则始于崔林自是而后相仍不改魏则拜太尉司徒司空之外而增置太保晋则加太宰太傅太保司马将军之官而为八公宋则仍八公之官而不名言为八公齐之三公唯有太傅梁之三公复置七贠陈之三公并为赠官由魏而齐由隋而唐无所更革皆以太尉司徒司空为三矣至于国朝其制又有可论者国初以来以太师太傅太保为三师太尉司徒司空为三公仍唐之制也政和更制诏三师为三公三公为三少傚周之制也宣和之末以三公只为阶官不复总领三省复祖宗之制也国初官制大抵沿唐三师三公号为宰相使相之官皆无所职掌王溥以昭文舘大学士兼司空范质亦以昭文舘大学士进司徒此以宰相兼之符彦卿为太师高保融自守太保为太傅此以使相兼之然自国朝以来旷世不除皆元老宿望者始任其选赵韩王开国旧勲一代柱石其勲孰高焉文潞公三朝元老圣世蓍龟其年孰尊焉于是以太师除之王文正公旦自景徳三年相至祥符十年免凡十余年吕文靖公夷简天圣七年相至寳元三年再相凡十五年于是以太尉拜之此国朝盛时宠任三公之意若是其严也而先正诸公任三公之职亦皆有功于国家也政和之间以太师太傅太保皆古三公之官为宰相之任遂诏依三代易师为公若复古矣然除三公者即总三省号为公相之任故蔡京以太师总三省而使宰相居其下不敢与之抗复且丐免书门下省不欲任枢宻之兵柄是制也政和小人以私意为之矣宣和之末以三公论道之任而总理省务使宰辅备贠殊失绍述宪章之意遂诏为阶官不领三省若复旧矣然故事亲王近属皇帝子姪官至三公而止盖有嫌于任师傅之官自宣和后皇子官率至太傅殊非设官之㫖是制也宣和小人复以私意为之矣夫三师而为三公以复古制非不善也改三公为阶官以复家法亦非不当也然私意一形典章变易一以専师傅之权一以轻师傅之任轻其任者其害小専其权者其害大何者绍兴权臣以太师而固位于是壊中兴恢复之谋开禧权臣以太师而窃政于是开南北用兵之衅君子推原其故皆蔡京小人作俑之尤也其害岂不惨欤噫可不鉴哉可不戒哉宰相上自黄帝首命六相舜之举相十六而相之名始立自汤之左右用伊虺周之左右任周召而相之贠始定切尝逺稽歴代近观圣朝国势重轻治道污隆未尝不闗相业之脩否也大抵周人以宿卫财用阉宦嫔御之属统于冢宰故相权専而君心正至秦始分属诸卿尔汉初不以御史太尉九卿加官之属侵丞相故相权重而职业脩至武帝始夺其权耳魏晋以来以丞相为尊官废置不常类以监令管机要之任李唐之兴以省长为丞相品高不除类以他官掌政事之要国初以昭文修史集贤为相所用皆端士元丰以左右仆射为相所用非正人元祐虽仍元丰而相职举绍圣虽仍元祐而相权偏政和以来更革不常至中兴而后易平章之号定丞相之名始为千万世不刋之典此古今用相之本末也试详言之尝观周人冢宰之尊其所统六十官之属往往皆士夫所不屑为之务似若䙝矣噫孰知正所以为论道经邦之职欤夫内朝宿卫之士外庭徒役之人职之卑者也而冢宰得以统摄之异时侍御仆从所以皆正人者非出于此欤太府受藏之务司㑹稽考之任事之末者也而冢宰得以均节之异时用度有节所以无奢用滥赐之弊者又非出于此欤奴仆熏腐之流宫闱嫔御之职供奉饮膳之役贠之至冗物之至微者也而冢宰皆得以主之异时家齐身脩心和气平所以无女宠阉宦之习者岂无故而然耶格心事业于此见之夫何秦人焚烈周官将古人所以体统维持之具分散四出宫伯宫正则分入郎中令卫尉而宿卫之意失司㑹太府则尽入治粟内史而出纳之意壊善人医师则尽入少府宫人内府则尽入大长秋而供奉饮膳使令之意至是尽泯衆职既分大臣莫统而人主宴私玩狎之际心术转移性质浸渍无所不至此周人任相之意而壊于秦者此也汉自高文之时委任大臣责重权尊御史大夫掌副丞相如诏下诸侯王则御史以其制书诣于丞相同署乃行是相得预制诏太尉职属丞相如匃奴入㓂太尉官罢改丞相将兵撃之是相得兼武事二千石之重丞相罢裁之而列卿无紊权之弊阉宦之宠丞相请诛之而近习无预政之患加官未置而内庭外庭相得通主之掾史行部而州郡民事相得尽知之高皇帝萧相国之规模逺矣夫何武帝以来过惩田蚡权専之弊而深抑大臣之职故自张汤以舞文为御史大夫也奏事日旰天子忘食而李严缄黙但取充位青翟庸缪见知得罪而御史之权日重自霍光以受遗为大司马也内领尚书外领军马而塩铁之议千秋括囊昌邑之事杨敞不预而大司马之权日横自丞相不敢擅召二千石而相不得统列卿也至使宏羊㩁利温舒峻法九卿更进用事而事不闗于丞相矣自游宴后庭而宦者典尚书章奏而相不得问内庭也至使石显弄权董贤窃政中宦益恣而事权过于丞相矣诸吏居中举法侍中论诬大臣加官权重宰相踈逺是中朝之血脉不闗于丞相府矣刺史得自奏事绣衣専遣出使府掾在内不闻利害是外郡之血脉不闗于丞相府矣五十四年之间凡易相者十有三人亟辞亟罢不得展布虽至宣帝重丞相之权丙魏伸丞相之职然外而御史之抗礼内而宦者之用事又焉用彼相哉甚而东都以太傅当冢宰之任二百年间仅除十一人而已大抵事权尽归䑓阁相亦末如之何也已矣推原其故武帝安得不执其咎此汉初任相之制而壊于武帝者此也自魏晋以来相国丞相或为赠官或则不置间有置者自为尊崇之位多非人臣之职其真为宰相者往往以他官叅掌机宻之事是故魏以刘放孙资为中书监令而掌机宻晋以张华荀朂为侍中而居阿衡东晋以谢安庾亮庾氷之徒并为中书监而皆称贤相宋以江湛王僧绰殷景仁王华之徒并以侍中卫将军而或任机宻或居门下齐有六贵为宰相则如顾命之江祐领军之坦之梁以叅机事为宰相则如尚书令之何敬容仆射之徐勉北齐谓登台铉称宰相者则如司座之韩轨侍中之赵彦琛按此则或掌机宻或管朝政或为侍中或给事中或受顾命皆为宰相也然自晋宋数朝以风流相尚以元虚为宗覩白署空称为清贵省牒按簿鄙为流俗东山胜游兰亭名㑹事肥遯也龙章凤姿壁立千仞饰仪榘也雌黄阳秋崇辞致也玉麈蒲葵尚放旷也弃礼法如土梗视义理如桎梏朝纲废弛衆职隳弊卒致夷狄乱华之祸岂非清谈废事之咎欤此魏晋而下任相然也自隋始以尚书令仆射中书令侍中为宰相亦有他官叅与焉如杨素为仆射掌朝政桞述为兵部叅机事之类唐因隋制初以三省长官议国政而为宰相其后以太宗尝为尚书令臣下避不敢居由是仆射为尚书省之长与侍中中书令号为真相品位既崇不欲轻授故常以他官居职无有定贠但加同中书门下三品及平章事知政事叅知机务叅与政事及平章军国重事之名者并为宰相亦汉行丞相之例贞观间李勣以太子詹事同门下三品而同三品之名立李靖以疾辞位诏三両日一至中书门下平章事而平章之名立杜淹以吏部尚书叅预朝政魏徴以秘书监叅预朝政岑文本为秘书郎兼直中书省専主机要张亮为刑部尚书亦叅朝政而知政事叅机务之名始衆此他官上兼宰相职也至宰相又复下行有司之事如杜如晦本为侍中既摄吏部又监东宫兵马房𤣥龄本为仆射既监国史又领学官终唐之世相无常职亦无常贠乃至守本官为之而有守如故判如故之目坐政事堂而分决本司之事或至数十人同时为之甚至出为帅臣亦为外宰相之称故三为宰相皆兼兵部前后出镇三佩相印且不宁惟是时方用兵则为节度使时或崇儒则为大学士时急财用则为塩铁使其不足取法初非一端此非贻谋之未善欤虽然贞观开元盛时名称虽烦而事业无废职位若异而机务不隳有如英卫智勇房杜谋断王魏规谏姚宋正变亦何愧于爰立之命自后用者非贤贤者不用祸变迭兴不可枚数唐之相业始不足取张曲江峭直刚方嘘吸云雨惜也相位不留而李林甫之姦䛕用焉是以有范阳之变陆宣公论谏仁义言之药石惜也杜门却扫而卢杞之邪谋进焉唐是以有泾卒之乱裴晋公身系安危朝廷柱石惜也谗言一入而镈异之小人信焉唐以是有阉宦之祸可胜叹哉此唐之任相然也宰相下国朝制虽沿唐而实异于人盖三省为空官而以平章为宰相惟其真加侍中则不除平章至平章而分为三等𢃄昭文为长修史为次集贤又其次是制也自建隆以后用之三省各莅职而以左右仆射为宰相左相必兼门下侍郎右相必兼中书侍郎然中书取㫖其权独重至有右仆射除吏左仆射有不预闻而有当禀左相必送中书右相更不欲行是制也元丰小人以私意用之后因吕公着同舟共济之请三省同得取㫖以革元丰之弊召潞公元老于二相之上以太师平章军国重事而兼用祖宗之法是制也元祐大臣以公心用之夫何绍圣以来偏重左相事之合送中书者但自尚书径上门下子厚用之而李清臣莫之胜蔡京效之而赵挺之莫之制盖窃元祐之制以行其私也政和以来更左揆曰太宰右揆曰少宰而太师总领三省之事号为公相蔡京为太师领省务而权益盛王辅为太傅总省政而意益私亦窃元祐之制以専其政也厥后建炎尽革前弊始罢太宰少宰而复左右仆射干道复罢左右仆射而改左右丞相至是而相之职名一定而不易窃尝因国朝之制而求大臣之事业矣昔艺祖之开基也前代之相揆席终留箕子其仁也开国元勲金匮有书周公其忠也以吏侍而拜门下者方重自居以枢宻而除集贤者清节自守迨至太宗念旧臣而留沈薛开秘藏而召中令献䇿而擢齐贤噫豊水有芑贻厥孙谋培植人材之功深矣以至归囚一咏隂讽君徳烹鲜一语有裨治道昉与蒙正之善于规谏进思贤从谏之对无喜赏惧挫之心琪与端之深得相体若乃卢多逊之贝锦今日谮赵忠献明日毁李文正一斥岭表终身不用谗者既去稂不伤稼此皆我太宗之明哲也真宗嗣位二吕一张复秉钧轴一时风采继者益善水旱屡奏叹曰圣相风范端凝目曰贵人沆之贤也江淮命使深戒竭民江西遣漕亦惩㩁利旦之公也始除端揆厨絶饮宴累在衡轴门无私谒敏中之耐也以相才力荐而驽朽自谦以名节自厉而险夷不易毕士安君子人也以幸汾为非天意以内藏为备凶荒李廸敬天爱民之诚也至如㓂莱公之忠节岂非数公之推毂纳交者与澶渊之役亲扶日毂尺箠笞之三十余年絶无邉尘之警社稷之功寔加尚之夫何小人萋菲之言易入而莱公之迹屡辞屡罢衅鼓之言为国谋也王钦若不堪倡为投琼之谮而公反出主北门之钥矣捋须之责为公言也丁谓不平遽为下石之举而公复渉雷阳之波矣冯拯小人依附邪党絶无一言及之嗟夫一莱公也前数公之贤则荐之爱之后数子之姦则排之䧟之君子小人其枘凿也如此所幸仁皇维持公论收拾善类为宼之朋者茹茅类进为丁之党者莠稂尽除故丁谓冯拯王钦若之佞贬斥殆尽至张士逊以曹利用之进虽既用而亦罢王曾李廸之贤登用恐后至张知白以尝不阿钦若亦亟擢而就用不特此也王隋陈尧佐以老病不和而去吕夷简以斥逐台谏而去至于庆厯隂消阳长帝赉良弼故光辅王室中外嬉逰而向所施行杜衍亦以时上之衍亦若人也麻拜中庭缙绅相贺而用贤坚信龎籍力请之籍亦若流也公亮受遗责重节坚而亚勲定䇿之碑屹立焉晏殊不求恩泽而天子勤渠之问有宠焉昌朝学问得象谨重而圣徳一诗浓墨大书侈言而为盛事焉是时也左臯右䕫前伊后周不是过也至使执中之俗吏且以至公而结主知宋庠之无所作为不失为雍雍有徳之君子梁适刘沆虽贪黩挟私而亦不得逞其慾四十二年之治诸公之力多矣自熈宁大臣收用新进韩富二公丼心觧职绛与升之引类弹冠此固不待议耳有如安石之得志也公亮为国家旧臣唯唯不言倒戈晩节及安石之罢相也吴充素排新法至主国事置而不议噫风俗移人趍者澜倒而能砥柱中流者几何人哉继以柔懦之王珪刚诈之蔡确末年天子虽有革弊之念惜乎论道之非人矣哲宗初年罢蔡确去韩缜潞公司马公着之旧望既相于前纯仁大防刘挚苏颂之诸贤复踵于后拯溺救焚改絃易辙天下凛凛庆厯嘉祐之治惜夫调停一唱玉石同区章子厚何人哉起自谪籍滥居左揆变乱温公之典刑讲明金陵之故事一暴未几十寒已至元祐善政影响不存迨及建中曾布忠彦对持相衡忠彦不能制布之巧反引蔡京以胜之京也得志姦邪百出驯至中原之变有甚元丰绍圣小人之用心盖不胜诛也天意祚宋人材軰出中兴以来风采一新莘夫渭老际㑹风云立政立事毋愧国朝诸君子之事业噫必有如徂徕者赓庆厯之诗侈中兴之盛愚何幸亲见之枢府枢府之官何始乎曰自唐始也名肇于开元官设于永泰权重于五代而其制其意至我朝始详且宻此其大畧也按唐开元间张说为相改政事堂号中书门下列五房于其后有枢宻房以主曹务本相臣以统之未始付于他官仅有其名未有其官也自代宗永泰置内枢宻使以宦者董廷秀为之元和则命刘光琦长庆则命王守澄不置司局不立僚属惟承受表奏于内进呈若人主有所处分则宣付中书门下施行而已仅有其官尔未重其权也迨至僖昭之间杨复㳟西门季元欲夺相权建置条目乃于堂状贴黄指挥公事此其分权之渐后梁用士人而易阉宦改宻院而为崇政特命敬翔为使谋议中朝备问左右尚未専事于外至唐以后复名枢宻往往以宰臣兼之唐用郭崇韬晋用桑维翰周用范质王溥皆天子腹心之臣得议军国大事其权与宰相等至是始重矣艺祖受命以东府掌文事叅政佐之西府掌武事副使佐之百司长官及监司长吏皆得専达或奏朝廷或申中书事大则进呈取㫖除敕宣命而小则批状直下本路本州故文书简径无滞有使有副使有签书有同签书有知院有同知院使副则始命魏仁浦赵普签书同签则始命石熈载郭逵知院同知则始命张逊温仲舒且不宁惟是有不𢃄正官充使如赵普为检校太尉充枢宻使是也有枢宻𢃄节度如曹彬为检校领忠武节度是也或以文官充使则始于石熈载为戸部充使也或儒臣以枢使兼使相则始于王钦若等守本官检校太傅同平章事充使也非制之详耶然国家立极五代弊政扫除殆尽独此不废盖有庆厯议臣请併中书而仁宗不之併元丰议臣请废宻院而神宗不之废推原其故其美意有二盖宰相平章军国兵事可知也而兵之籍则不与殿院兼总兵马兵籍可掌也而兵之符则不在发兵大权尽归宻府体统相维㒺有偏失噫车徒之数司马所掌调发之权冢宰所主周人维持之意而我朝得之此其意一也邉事兴则相与其职邉事宁则枢任其事西师之兴以宰相吕夷简章得象等兼枢宻未几以兵休而罢渡江之初以宰相张浚等兼枢宻未几以邉宁而罢噫蛮夷之事特専作士誓师之举亦命宅揆虞廷文武相通之意而我朝得之此其意二也制虽汉唐意实傚古夫如是何嫌何疑而废之耶是职也气节清谨者任之而轻险奸回者不与也威望隆重者居之而浮薄浅陋者不与也是故风寒亲幸决䇿江南杯酒从容藩臣觧职赵中令之为有功始平西蜀囊无寸锦终克金陵民皆安堵曹武恵之为称职太祖所任枢臣者八人而赵曹为之冠罢绥州之役而时论所称辨继隆之奏而力争不已时有钱宣靖焉未命之初天子已有飞白之记既除之后复有邉政有望之喜时则有向文简焉太宗所任枢臣者十六人而钱向为之首契丹叛盟非细故也而莱公亲扶上毂尺箠笞之契丹请盟若少安也而马知节言邉论兵未尝少置真宗之所任枢臣者二十九而冦马又其卓卓者迨至庆厯名贤軰出天下兵数更为圗籍邉防屯戍必加全补忧邉𤨏也北伐虏㓂南平蛮獠料敌制胜名将莫加有武功也有契丹仰望而称叹得人者有士夫闻报而酌酒相贺者有天下颙颙望致太平者以率履予以重集予勃以䕫契予弼鲁人石介庆厯一诗浓墨大字若纵口而谈古人噫盛哉自是而后治平则有文彦愽元丰则有吕公着元祐则有范纯仁皆正人也皆有益于国家也噫天降时雨山川出云气类相感非偶然尔虽然有自来矣王显之为使也学问寡陋天子特取军戎三篇以赐之虑其不学问惰矣夏竦之除枢也衆议纷纷天子亲书文行忠信四字以勉之虑其有黍厥职矣天㴠地育故应有此然此特上人之力也有若先正诸贤维持公论彦卿主兵赵中令以宣懐之张耆为使晏殊以力争之宋约为签书王金陵谓与牛仙客无异郝质欲在西府韩公琦谓不可比狄青白麻未追言者十八签书未惬䑓谏交章噫祖宗㴠育既如彼先正维持又如此则堂堂北枢孰非正人端士乎六部周之分典其职有六唐之设官亦如其数然则唐之六部其源流于周欤盖尚书旧不分曹而分曹始于西汉尚书旧不以曹名为号而定号始于东都魏晋而下或分而五或析而六未有定贠也唐因隋制六典建官而六部之制始定国朝鉴藩镇之弊乃以尚书郎曹出领外寄皆为定官特以寓禄秩序品位而已神宗慨然举六典之制而尽复之向之曹局各还所职时元丰五年也而六部之名始复至侍郎之名汉已有之而今侍郎之任则自隋置也郎中之名汉亦有之而今郎中之任则自唐置也贠外之名古未有之而贠外之官则自隋置也此六部分局设属之源流尔愚尝推攷古今设官之意盖周之六卿统于大臣故若分而实合唐之六部紊于寺监故虽繁而实旷元丰以前名虽未正而事权归一实有得于周元丰以后制虽尽复而冗贠未併未免类于唐然则循周之制复周之意其在今日乎夫周以冢宰征师于诸侯司徒以旗致万民宗伯以军礼同郡国司马大合军以从司㓂凡周人兵民之权若不归于一也而不知实以三公兼之则其权未始分异时吕伋虎贲逆王之日盖太保命之而不见其危疑卒遽之事则是三公统之之由也邦布出入掌之外府金玉收藏掌之玉府九贡九赋之入掌之内府其他如币帛之物租赋之用泉布之利散主于六官之属者若不一也而不知皆大臣得以均节㑹计之则又曷尝不一哉异时上之人无用度之私下之人无赐予之滥则是又其区处财用之有人也岂非周之六卿统于大臣故若分而实合欤唐一尚书之分为其属者有四是为二十四司矣二十四司之分佐其长者有三是为侍郎郎中贠外矣令仆率其属丞郎分其行郎中贠外判其曹则何所不包亦何所不任夫何六部之外又有九寺九寺之外又有四监戸部之财散于司农少府礼部之仪裂于太常鸿胪光禄勲与膳部之权卫尉掌库部之事太仆侵驾部之职其余四监又以兵礼二部之所掌者而紊之不亦几于繁乎夫惟职掌太繁其势必至于虚授是其繁也乃所以为旷也故杜佑言繁之弊有二垂二契二伯夷二伯益之说陆长源言其旷之弊则兵部无戎帐戸部无版圗虞水不管山川金仓不司钱谷之说亦知其繁乃所以为旷欤岂非唐之六部紊于寺监故虽繁而实旷乎国初吏部则审官流外三班主之户部则三司使判之礼仪之事归之太常贡举之政领之贡举则礼部职也四方奏案归之审刑在京狱讼委之纠察则刑部职也内兵部事归枢府工部事归三司故此二部不设主判多以别官兼之盖国朝枢宻主兵三司主财权重任隆往往与中书埓则合兵工之部而归之矣以名而论之称号未正体统不立若不及于唐尔然总戸部工部之务尽归三司得以权其有无制其出入而无蠧耗之弊举兵部三衙之籍尽归枢府得以上下相维彼此相制而无有握兵之虑此元丰以前名虽未正而事权归一实有得于周者是也元丰以司封司勲之属归吏部以度支仓部归戸部之二部也事剧务繁则侍郎之贠二而郎中之贠四曰礼则祠部主客而下属焉曰兵则职方驾部而下皆属焉曰工则屯田虞部而下属焉之三部也曹闲局冷则侍郎之贠一而郎中之贠二至于刑之一部都官比部属之刑部司门属之其曹稍繁其事稍详则侍郎之贠一而郎中之贠四而又纠以都司察以六察如绳之贯如画棊局井井乎有条也以制而言之小大有伦灿然可观若有同乎周尔然寺监之贠未归六曹不免有丛冗之弊三监之权未合戸部而不免有涣散不相通之患此元丰以后制虽尽复而冗职未併未免类于唐者此也今六部星分诚有周人六典之美然事权不一脉络不通盍反而正之乎何者戸部之财不丰不责之戸部而流品之不澄军功之不实工役之繁具者吏部兵部工部不得不任其责也刑部之刑不息不责之刑部而制作之未明教条之未至礼部诚不得不任其责也若此等类皆寓之以相聨相属之意则今之官非唐之官乃周之官矣夫复何议古今源流至论续集卷五古今源流至论续集卷六钦定四库全书古今源流至论续集卷六宋林駉撰台官御史古官也自周迄今无代无之然名虽相沿意实相逺盖以御史为𫝊命记事之官者周与战国也以御史平章报奏而兼察劾之任者秦汉也以御史分为四司专劾百官之过者东都魏晋以来也唐则任弹劾之外而复兼诉讼之事国朝则任弹劾之外而复兼言事之责此歴代委任之大者也按周官御史五史之至微者以中士下士为之特小臣之𫝊命令者耳迨至战国献书多云献书大王御史渑池之㑹秦赵各命御史书事而淳于髠谓齐王曰御史在前凡此皆记事之任而纠察之责未闻焉此盖周与战国制也至秦人主日亲政事以操其下侍御仆从其势益亲或在中以受文书或在外以主弹击汉因旧制御史大夫佐丞相兼统万几中丞在殿中掌圗籍秘书侍御史受公卿奏事举劾按章故张苍为柱下御史明习天下圗书李文为御史中丞数从中主文书事陈咸为中丞总领诸郡奏事此居中受文书也叔孙通令中执法举朝㑹不如仪萧望之为大夫部按延夀之骄恣严延年为侍御史劾奏霍光之废立此在外主弹击也兹盖秦汉制也至成帝以御史大夫为大司空置长史而中丞官职如故至哀帝再更大司空之后迄于东都而中丞出外为䑓率専任弹劾始不居中主章奏之事専席而坐其职重也骢马见避其望隆也埋轮都亭豺狼屏迹执法殿陛权倖知畏自是以来权専任重魏则簪白笔以奏不法晋则纠行马以督百僚宋则命中外停驻以尊之齐梁以来常命十人居曹以察之兹盖东都魏晋以后制也唐制有大夫有中丞有侍御史有殿中侍御史有监察御史复有主簿内供奉里行之员大抵䑓事大夫总判之中丞通判之侍御史分判之至殿中则纠班序之不整者监察则掌监祭祀诸军出使者其余职事与正同尔贞元以来曰御史䑓则天以后曰肃政䑓左䑓以察朝廷右䑓以察郡县龙朔改肃政为御史睿宗复诏二䑓以察京师太极复废右䑓而左䑓専𨽻尚书省此特沿革之制尔然以职任论之戴豸纠仪缙绅皆整肃也命出使山岳可动摇也桞范之规拂萧复之刚介王义方之抗奏姦人温造之望威称职中书令抑置田宅监察得劾之御史中丞犯状有五监察亦得击之此不过纠督之任然旧制御史不受诉讼有通辞状者立于䑓门候御史出收取採如可纠则纠之略其姓名皆云风弹自永徽中崔茂元为大夫始任受事得任诉讼矣旧制不主刑狱惟主案効提纲而已自贞观末年中丞李干祐以囚自大理滋姦又按事多为棘寺所反乃奏䑓中置狱复得主刑狱矣此唐自弹劾之外而得兼狱讼也国朝初无正贠止为兼官中丞除正贠外或带它官者尚书则曰某官兼御史中丞郎则曰御史中丞兼某官给谏则曰某官权御史中丞事次则知杂御史副中丞判䑓事其属有三院一曰䑓院侍御史𨽻焉二曰殿院殿中侍御史𨽻焉三曰察院监察御史𨽻焉三院多在外任风宪之职它官领之自太平兴国以张巽为监察御史正官举职自此始也天禧始置言事御史景祐始置御史里行元丰复置六察其后大正官名不除大夫以中丞为长知杂御史为侍御史言事官为殿中侍御史六察官为监察御史其使名皆除之此特沿革之制尔然以职任论之国朝之任御史者亦如唐人按劾之任其清劲忠烈尤过之韩琦一代宗臣不押班细故也而王陶极口诋之文彦愽三朝元老灯笼锦微失也而唐介抗䟽论之吕诲之先见王素之劲力鐡面御史鐡肝御史风采凛凛令人胆落此亦不过纠督之任然唐制御史以局専纠百官陆长源云谏官湏蹇蹇匪躬之士宪官湏孜孜嫉恶之人李华序崔孝公集亦曰直躬正词擢左补阙嫉邪忿佞除侍御史直躬故能谏君嫉邪故能察吏是䑓宪无预君徳之正否也至我朝太宗置言事御史而朝廷阙失御史得言之吕公着诸贤复言六察不与于言専察官司复许得言而国家大计六察得发之又不止区区于指摘群臣细故而已此国朝自弹劾之外而复兼谏诤也愚以古今御史之职而歴攷之未尝不叹国朝之美意盖纠群臣之慝易劾大臣之失为难劾大臣之失固难言人主之阙尤为不易我国家涵养士气崇奨直言赵中令开国元勲固对越神明而䟦扈之态未必不自雷徳骧一言折之丁谓当轴用事使非䑓諌有言则其祸天下非止如今日所观者惟演之麻鞫咏毁之尧佐之使御史夺之曾不以卑抗尊而为嫌也噫孰知犯人主之威而尤为难乎雷霆之威犯者必折堂陛之严目不敢瞬人非䘮心谁敢冐身于斧钺之下今先正诸贤感慨奋发不为之折虽斥之贬之相率以为庆也叩镮大唿不曰沽名叩榻论諌不曰忤㫖濮园之议全䑓论列新法之论䑓府一空于是始足见国朝䑓论之公耳虽然有由也欲除御史先择举主选人入䑓皆不奉诏其居之以人者审也谏官御史不兼职务入䑓十旬无䟽者罚其责之以言者専也言及乘舆天子改容语闗廊庙宰相待罪其假之以权者重也鳯凰鸣矣于彼高冈梧桐生矣于彼朝阳君子推原其故三咏三叹祖宗待之之厚矣谏垣官以谏名非古也自汉武置諌大夫専掌议论于是有言事之官盖自周季监谤秦氏禁言腹诽心谤莫不有罪况敢昌言其事乎西汉以来始惩壅蔽之患特立论諌之贠以作天下慷慨敢言之气岂非夫人之所愿然言路之通固自此始而言路之狭亦自此始也观郑昌讼盖寛饶之书曰臣官以谏为名不敢不言而鲍宣上书论何武亦曰官以諌诤为职不敢不竭愚夫职任諌诤然后得论天下之事而职非当諌者谓其为越职可乎君子惜其职之有所拘也盖自唐虞二代盛时不以諌名官而天下皆可言之人汉唐之世特以諌名官而天下无敢言之人我朝虽仍諌诤之贠而不拘諌诤之职公卿可諌也布衣可諌也闾巷小民亦可諌也官共汉唐而意实虞周尔试以古今评之群后四朝敷奏以言诸侯朝宗陈谟谋事则外之侯伯牧守皆得言矣臯陶作士稽首飏言伯益朕虞吁咈作戒则内之公卿师长皆得言矣郑人乡校得议执政则草茅贱士皆得言矣瞽诵工諌市议道谤则农商工贾又皆得言矣是意也行于总章衢室之间寓于谤木善旌之际见于发言盈庭之时拳拳于都俞规戒之顷当时諌官之名隠然于其间故曰唐虞三代盛时不以諌名官而天下皆可言之人是也自諌议大夫之官置于汉补阙拾遗之贠增于唐以如是之名求如是之实霜飞白简露奏皂囊以辅天子耳目之任亦美矣然中郎补阙者出绾淮南之绶愽士对䇿者往持江都之麾是犹可诿者曰非谏贠也非言责也有如刘向戒外戚之専孙寳奏冯后之事皆以大夫也萧望之以諌官而出补郡吏王吉以諌大夫而上䟽见踈皆以諌官也然亦视如土梗屏弃不用夫职在諌诤犹不得伸其喙尚奚望于百哉唐因汉制复增遗阙愚意有导人使諌之意然贞元以来蒋又以右拾遗为史馆修撰穆宗之世李绅以左拾遗为翰林学士夫拾遗一职也史馆又一职也翰林学士又一职也则唐之所以任是官者亦几于不専矣任之而不専其职固未为唐害任之而不用其言唐之害为不小尔观李渤之初以拾遗召也未几迁为补阙一谏忤㫖下迁叅军裴潾之初以补阙谏也一徙舎人未几再䟽身亦再贬则唐之所以望补阙而拾遗者亦文具矣嗟夫古者上自公卿下至工瞽皆諌君之人也至后世结舌不鸣仅有諌垣之立耳古者若箴若颂若议若谤皆諌君之言也至后世扫地不存仅有諌囊之规耳今也任諌垣者未必言进諌囊者未必信此君子深为之浩叹故曰汉唐之世特以谏名而天下无敢言之人是也我国初官以定俸实不亲职故赴谏院者方得谏官端拱初以补阙为司谏以拾遗为正言所以举其职也天禧之广谏贠明道之置谏院所以重其职也元丰正名散骑常侍不除而谏议大夫遂为谏垣之长其属有司谏焉有正言焉而三者各分左右焉此谏官沿革之制也然国朝虽仍汉唐之官而实得虞周之意三百余卷上裨君徳一十九章极诋时弊谏议大夫之有人也御笔新除欢动朝野御笔亲题名留殿壁司谏正言之有人也不特此尔四谏之称侈为美谈四贤之名播在流咏若此者又班班可纪也兹任言责者知无不言言无不尽尔至若邹浩之为正言也不陈孟后之事而曾诞玉山客问之篇隂讽潜刺闻者若愧高若讷之为司諌也不言仲淹之去而蔡襄不肖之诗极口深诋略不少贷故虽庸庸𤨏𤨏之流亦为挺挺敢言之气失在諌垣救在缙绅以此观之我朝之諌诤者何特諌垣一二贠哉又尝舎是而观之百执草茅田野之公论矣外任漕䑓亦许奏事出为郡倅得议建储是在外群臣得以奏封不曰越职以希恩也身居贠外挽衣论列职为监门上书言事是在内微职得以抗议不曰出位而贾名也山林布衣抗论行都上庠诸生䟽陈中道草泽之士敢议国政不曰猖狂而加罪锦工狱吏引对殿陛大名细民伐鼓论事闾阎之夫敢言朝政不曰诽谤以速刑自上而下由贵而贱皆为论列之人尔故曰我朝虽仍諌诤之官而不拘諌诤之责者此也翰苑玉堂赐篆景仰弥文寳𢃄横金敬佩新渥荣矣哉翰苑之选也然尝攷建置之由矣西汉以来代言委诸尚书未有是官尔魏晋以后代言委诸中书亦未有是官尔而翰林建职其自唐始欤夫翰林院者艺能伎术召见之所处也贞观间时召学士草制而名号则未闻焉干封间始号北门学士而他号则亦未闻焉开元初始选朝官入居翰林供奉别㫖而定名则亦皆未闻焉迨至二十六年而翰林学士之名定矣国朝翰林虽掌内制而学士或领外制其文书皆知制诰主之有承㫖有学士有直院有权直院承㫖以久次居之学士多以外制除之直院以资浅者充之权直以他官暂行之元丰正名而后翰林之职定矣嗟夫水遶瀛洲花圜周庑外喧既寂内务靡华清之极也西聮金銮北瞻铜楼晨趍𤨏闼夕宿严卫宻之至也备待顾问辨疑释非发演丝纶据古援今任之重也自非天才㧞萃已徳迈伦未有不沗厥职尔李白尝为翰林供奉矣虽一时应制摛辞奴仆力士然未几神游八极不可覊绊者才为之累也张洎亦尝为翰林学士矣虽一时侍诗侑酒势有华盖之逼然未几而仪同之诏不下卒受杨国忠之谤者徳未足于此也自开元至咸通翰苑显名者一百八十九人为相者五十有三非不侈为美谈然求如正諌自任阉宦知惧草诏一下士卒感泣者能有几人哉至于国朝与唐异矣紫诏白麻流布中外金坡玉堂选遴才徳且以尚书而为翰林下迁也而太祖乃曰深严之地当以宿儒处之据平资而除翰林非超迁也而太宗乃曰学士之职清贵非可以他官比之是用人不以资而以望矣和㠓以文得宠可用也而眸子不正竟不居以近侍范杲献记求进亦可用也而躁竞可厌终不除以内制是用人不以文而以行矣此选用之意然也苏易简张洎皆兴国之翰林矣清浄玉堂中之诗而太宗特示易简焉岂非洎之徳行不及文学苏之忠孝形诸歌咏欤杨亿晏殊皆景徳之翰林矣前席待名贤之诗而真宗特赐杨亿焉岂非亿能不草册后之制而殊丼奉相谓之诏欤此劝勉之情然也赐以锦袍钖以金盏设以紫花之座荣以金莲之烛或不觉前席或命坐赐茶或待旧臣以賔友或见宰相以客礼此待遇之礼然也噫选用谨矣劝勉至矣待遇之恩复厚矣则雍容禁坡回翔仙境参决国论发挥天语其忍负之哉是故条画兵数称为颇牧有李文定焉兼有文学可比董杨有司马公焉有文章典雅者有文行兼着者噫盛哉不特此尔唐之翰林妄为弄辞艶曲无所规正陋也而我朝欧阳公宫帖亦不忘规谏之意唐之内制不闻封还间以给事郎为之拘也而我朝刘筠亦不草丁谓之制此尤翰苑之盛也子瞻堂堂如山如河此鲁直賛诵东坡也愚以先正诸公亦何歉于斯云古今源流至论续集卷六古今源流至论续集卷七钦定四库全书古今源流至论续集卷七宋林駉撰史院有编史之名有编史之官有编史之所此三者不可不论也且三代国史之名其来尚矣至汉有所谓髙祖传孝文传汉着记有所谓楚汉春秋禁中女史宗室属籍迨唐始加详焉玉牒始着于李衢㑹要始着于苏冕日歴始详于韦执谊实录杂着于长孙无忌呉竞诸人之手而又国史有书政要有书时政有记国朝以来因唐玉牒㑹要日歴实录之外駮定是非列为志传者国史也捜求事迹不入正史者别为一书也纂集盛美有圣政焉编摩典章有寳训焉曰政要曰帝学曰太平故事曰中兴要略至是其书始备矣三代太史之官其𫝊逺矣至汉世有太史公以掌笔削有中丞以收图书有宗正以掌属籍迨唐复加盛焉以宰相而监国史则为监脩之官以史馆而撰国史则为脩撰之官国朝以来因唐监脩脩撰之外干兴命宰相冯拯提举淳化以董元亨为史馆检讨则又有检讨大抵提举监修惟提大纲检讨惟事捜閲所以専史职者脩撰而已至是其官始详矣成周志书皆藏外府至汉有殿中兰台之藏金匮石室之贮名山大川之所迨唐则加重焉着作有局所以编史也四库有号所以藏史也国朝以来因唐着作局之外新寺建殿三班设局宗正置寺此则为玉牒之所门下置院宣徽有藏秩书立局此则为日歴之所其余国史等书或编于史院或修于史馆盖不一所至是编书之所益重矣噫此特其制尔至编史之意其可不论欤自汉以来有述作无法之患自唐以来有更易不定之弊国朝元祐以前有踈略未备之失元祐以后有诬谤不实之过请论之司马迁䌷石室之书纪数千年之事此汉之正史也然项羽以奸猾之雄假窃名号而帝纪反列之惠帝承正统之传在位有年而帝纪反削之迁之所纪是耶非耶孟坚观东观之书述二百年之事亦汉之正史也然刘歆䛕莽之耻名教罪人而本𫝊阙而不书黄覇颍川之政吏治冠冕而循吏则去而不传固之所𫝊公耶私耶此述作无法之患是也唐自太宗欲观史而史不得行其直自房𤣥龄监修国史而史又不得以行其直敬宗曲笔变乱名实张说祈改窜易是非独韩昌黎一代儒宗道醇气劲所作顺宗实録粗伸其意而纷纷之议至后世犹不已宣宗追恨至于窜易无全篇而后止文公天刑人祸之言岂非有为而言欤此更易不定之弊是也国朝以来其史又何如哉自今观之自建隆元年至开寳八年耳目所接未逺也而史臣逼于权势多所回避实录所载颇有脱略至命李沆等脩之为卷五十而太祖之实録始详自庆厯四年至熙宁三年岁月相距未久也而史臣亟欲成书㑹要所载尚有遗事至命王珪等修之为卷三百而仁宗之㑹要始备甚者君臣献替不着话言况余论乎亲决万机不闻策府况他务乎元昊称臣颇闗国体而皆不书之况军国诸事乎此其疎略未备之失然也神宗实録之修圣谟可覆也蔡卞何人哉尊私史而压宗庙薄神考而厚安石至陈瓘尊尧之集出而诬谤之迹彰哲宗国史之成典章具在蔡京何人哉以私愤而揺公道谤宣仁而贬司马至范冲辨诬之书成而诬谤之罪着此有诬谤失实之过然也今鸿藻丽笔刋定兰台述作公矣瑶编金轴缄藏秘阁纪録定矣固无汉唐之患有如更化以来㑹要之书肇于嘉泰迄于嘉定典章宪度之彰明本末源流之炳焕至删集之大则在于戮权臣之窃政此又无遗事也玉牒之书前乎开禧后乎庆元金枝玉叶之绳绳豊功伟绩之浩浩至编次之要则在于辨宗臣之被诬此又无失实也是书也上以慰祖宗在天之灵下以垂子孙奕世之休岂不伟欤岂不伟欤馆阁声华当健笔洒落富清制此非杜甫秘监之诗乎义苑手秘寳文堂耳惊霆此非韩愈校书之诗乎嗟夫东璧腾辉太乙秉藜天所应也蓬莱仙境瀛洲清选人所羡也使居是选者非如杜韩二公之所称賛宁不忝厥职耶自汉有石渠石室延阁广内贮之外府兰台秘书麒麟天禄藏之内禁此杜佑之说也然考之三辅故事石渠之阁在未央殿北以藏秘书则石渠不得谓之外府而七略亦谓外有太常太史愽士之藏内有延阁广内秘室之府则延阁广内亦禁中之藏矣故天禄为大夫校书之所石渠为诸儒讲经之地兰台石室则在殿中为史官着述之居至后汉图书秘记入于东观亦如西都之所藏则汉之图书皆藏于内也夫内禁宻勿秘殿森严使诸儒出入其中议论商确汉之意亦厚矣夫何扬雄校雠忍为剧秦刘歆集议甘心事莽求如刘宗老乃心王室者有几人哉噫西都犹尔况东都乎自晋人置秘书监并统着作局掌三阁图书而秘书之府始居于外自隋人写秘阁之书分为三品于观文殿东西廊贮之而秘阁之书始藏于外至唐之藏书尤非一所曰宏文馆置于门下省曰崇文馆置于东宫因汉兰台而以秘书省为兰台因汉麒麟阁又改秘书省为麟台此于在外藏之至开元之五年于干元殿东廊写四库书以充内库十三年置集贤书院由是书籍充溢无所不备秘书所有不及其半此于在内藏之则唐之图书分藏于内外也夫史馆之籍许通禁中学士之选号登瀛洲唐之意尤厚矣夫何敬宗脩史第成门户钦明谈经丼舞八风求如蒋义刘知㡬等史学优长者有㡬人哉噫唐且然尔况晋隋乎君子厌论也国朝奎星应治文风振古凡所居之府所藏之书所职之官皆焕然一新矣旧馆湫隘才蔽风雨太宗别建三馆轮奂壮丽赐崇文以为名启便门而备幸尽迁旧馆之书以实之院之东廊为昭文书南廊为集贤书西廊有四库分经史子集四部为史馆书而犹未也至端拱则建秘阁景徳则广西库祥符则设六阁而所居之府侈矣旧馆所藏书仅万余卷篇帙未备至平蜀得书一万三千卷平江南得书三万余卷复得朱载之徒献书总千二百二十八卷尔而犹未也祥符经典阁为卷三千七百六十二子书阁为卷万三百六十三文集阁为卷八千三十一天文阁有二千五百六十四卷图书阁有一千四百二十一轴景祐以来复诏求亡书益州进士至进四百卷而秘阁之书至是充栋所藏之书富矣太宗以柴成务宋镐直史馆而馆职之官尚未备也至淳化命吕祐之直昭文和㠓直集贤赵隣㡬直史馆杜镐直秘阁而编校之官尚未置也至嘉祐以蔡抗陈㐮充秘阁校理陈绎充馆阁校勘而三等之官备矣官制之行併三馆之职而归秘书省罢直馆直院之名而存直秘阁然直秘阁之名但为贴职自少监至正字列为职事官元祐复之绍圣罢之宣和又复之中兴以来罢于建炎复于绍兴至今相仍也噫此特论所居之馆所藏之书所职之员而已而所任之人又何如哉年方十余清节自许何㓜悟有得也年至七十笃学不已何耆老不衰也居馆九年处之自如何恬退也在馆十年不少干泽何坚操也司马光文章学术当代尊仰自直讲为校勘当也张横渠道徳仁义闗中师表特荐而为崇文校书宜也景仁之迁直阁龎公荐之以不汲汲于进取尔器之之充馆职温公荐之以不交通当路尔噫使汉唐数子知之得无愧容乎虽然有由也钖之宴㑹以欢其心宠之犀带以华其躬所以示眷爱之恩亲制御诗以美其事亲书秘阁以荣其居所以示褒嘉之意此上之眷遇为如何处以子弟鲁宗道力拒之恐膏梁之习而溷清华之选校以道书范淳甫深辟之恐异端之说而玷六经之书此下之爱惜为如何噫䌷经绎史砥名厉行孰非正人哉夫何王安石当国喜用少进主行新法遂不由召试直除馆职由是阘茸躁进之士得以滥厠儒流而储材之地遂轻矣至蔡京窃政九等职名増立不已弊滥愈甚由是俗冗乳臭之夫叨窃阁名而养贤之职扫地矣噫蔡京不足责王荆公初年力辞馆职之命盖以此选为重也至后复请严召试之法意犹以此选不滥用也夫何末路倒戈终始二节召试美意去而不用君子盖深惜之噫可胜叹哉监司周命撢人循省四方汉遣掾史分别诸郡良法也自武帝始置刺史职卑权重尚得察举之体至成帝易为州牧职重权専流为藩镇之弊迨国朝増置监司帅臣而下亦许纠劾有元封之得而无绥和之失此古今按察之大略也自古封建之法行天下至广难以统一故五载一廵狩以一风俗以通民情至周而稍多五载廵狩既不能行故置撢人之属以逹上下使无壅蔽秦人郡县之后周制始壊汉兴萧相国独知此意故遣掾史行部郡国之治悉逹于公府闗络脉理一统于上亦周人之遗意也自武帝元封五年初置部刺史每以秋分行部以诏书六条察举郡国虽相府郡县其意稍间然以六百石之微而察二千石之尊其职卑其权重职卑使其人自奋权重使其志得行岂非一代之美意乎绥和以来不遵古制始更部刺史为州牧始也官下县令今位次九卿矣始也职六百石今职二千石矣其职既重其权安得而不専朱愽为冀州刺史行部不察黄绶吏民有言县丞尉各令诣郡何武为扬州刺史所举奏二千石长吏必先露章服罪者为亏除免之而已是皆未更州牧之初也然愽之得大体犹其本心武则有所畏而为之耳何以言之武以贵治贱不以卑临尊故欲罢刺史而置州牧愽以职卑赏厚劝功乐进故欲罢州牧而置刺史即今日之所言观前日之所为可知其心矣噫孰知更牧之后而为异日无穷之祸欤东都以来其制复变始州牧奏劾二千石长吏者皆下三公遣吏騐寔然后退黜及光武即位不复委任三府故权在州牧废置自由则尝一变矣始以六条诏察过失者罢免其后乃与赋政治民之事则又一变矣其始传车周行后乃更为重镇据有州郡则又一变矣愈变愈重至于东都之末方镇之形方成而刘焉建论犹请重其权任是知有牧镇而不知有朝廷袁绍曹操首乱而争雄苏峻桓温效尤而䟦扈自晋至陈禅代之际多由于此至唐之兴不鉴前辙以河北陇右之极边为天下之重镇而抚之以都督其品位崇重复不少抑岂所谓五大不在邉之说乎自是郡守日轻方镇日重齐映为观察以刺史不如制而见遽至谪为别驾刘晏为观察自刺史六品以下得杖而后奏其重何如耶甚至诸道帅臣皆兼观察之权江南观察使即宣帅为之荆湖观察使即潭帅鄂帅为之窃柄擅权无有纠其非者则养成藩镇之祸又何言哉此元城先生所以叹刺史为良法州牧为隳制也我朝监司始则有转运使副转运判官后则有提㸃刑狱武臣提刑又其后则有提举茶塩提举常平此三者不可不论也转运置于干徳判官置于开寳使副置于太平绍兴以来使副运判诏不䨇除淳化中置提㸃刑狱四年省之景徳中复置天圣六年罢之八年复置而治平罢之迨置于熙宁之后而提刑之职遂不废干道以来武臣提刑罢而不差提举常平置于熈寕而元祐罢之既而随罢随复提举茶塩置于宣和而绍兴罢之既而或置或罢绍兴以来常平茶塩併为一司然究其始而观之国初实无监司之目始虽除转运特因军兴専主粮饷王师既班其职旋罢如平泽潞则命髙防充北路转运使用师湖南则命沈义伦充京西水陆转运使是也迨僭伪畧平惩五季之乱藩臣擅有财赋不归王府始置诸道转运以总利权然但司财计而按察未任尔自太平兴国中髙保寅请罢支郡以损方靣而转运始加按察之任自庆厯间欧阳公请遣使者以察官吏而转运始带按察之职然当时按察之官尚未衆也监郡之责亦委倅贰东坡所谓若问君王覔符竹恐无螃蟹有监州盖借钱昆之言以自咏其事盖可见矣故金糓之任漕司主之刑狱之事漕司㝷之至提刑提举之官既出而漕司之事分而倅贰之权轻矣此其更置之由也噫汉以二千石而为牧禄秩太优人无奋职我朝以郎曹出使而得劾宰执侍从之臣汉制不及也唐以帅臣而兼观察无由纠举人多废职我朝以名藩具状而亦书姓名于监司之前唐制不及也不特此尔奏事称㫖特赐金紫将漕有劳荣钖锦袍华其躬也覆正死罪即迁员郎索治寃狱课命迁官荣其职也当时任职者当何如哉有访西蜀利害者有罢江南横赋者有除陜路之害者有救东国之民者噫三虎杨纮犹使贪吏觧去况不为三虎乎四瞪宗旦尚能叱詈蛮侬况不为四瞪乎此皆激昻勉励之有权耳然尝观欧公包公之言而有疑焉官吏为患察以利民此欧公之论也体量部吏颇伤烦碎此包公之论也二公之言果孰从乎曰图振举之名而为烦苛之政者非也借寛厚之说以为容庇之私者尤非也用舍升黜公而不私则二公之言皆可用耳愚复奚言郡守汉之兵财在于郡守故郡守得以伸其权唐之兵财不在刺史故刺史无以行其志国朝分藩镇之权付郡守而兵财为有余熈寕收郡守之权归朝廷而兵财为不足此古今郡守轻重得失之由也夫汉内郡甲卒掌于郡尉边郡兵官属于长史守若无与于兵然都试之讲太守㑹之虎符之调太守分之故赵广汉之将兵属蒲类将军击匈奴朱买臣将兵与横海将军击南越则一郡之兵守得以自将也千乘河东均输有官鴈门沃阳㩁塩有丞守若无与于财然苇蒲之入郡得取之廪牺之钱郡得藏之文翁守蜀郡减省少府用度以兴学校魏尚守云中许以军市之租以给士卒则一郡之财守得以自用也夫惟兵得以自用则进退击刺可以为缓急之备财得以自给则积聚散施可以支凶荒之患郡守容不得伸其权乎夫何刺史一罢更为州牧而郡守之权非复前日尔自州牧得领兵马则兵易而在州牧自州牧得据土地则财又转而在州牧沿歴至唐终为积习太宗始易太守为刺史又皆假以使持节之称按前代所谓持节者皆得専戮二千石以下是以古所以假太守而假刺史此其重之之意岂无谓哉惟其重镇之地边屯之兵归于都督又品秩得居六尚书之上故郡守日轻而藩镇日重白居易江州壁记云自武徳以来庶官皆便宜从事郡守之职统于诸侯帅郡佐之职移于部从事则牧镇总郡守之权在初时已然尔夫刺史本以职租赋也诸镇既强自擅租赋不领度支刺史何有于财乎刺史持节正以掌军旅也后诸镇兼总所𨽻州之兵权刺史何有于兵乎兵财既専于牧镇之手内地相望皆为广区赵魏燕齐同日而起梁蔡呉蜀蹑而和之此其措置之失岂但唐人之罪盖其所从来者逺矣始尝疑之兵财之在郡守固能守衞邦境也兵财之在藩镇犹其在郡守也然在郡守则可以已乱而在藩镇往往至于召祸何耶曰守之所治不过千里镇之所属支𨽻数郡兵益强财益富土地益广所以有颉颃难制之患非若守权之适中耳强不至纵弱不至削盍观诸国朝乎皇朝立极首革前弊解强藩之权于杯酒之间去积世之患于谈笑之顷钱糓之利入于王府精兵之强收于京畿然犹恐未尽也髙保寅以州事制于河阳之帅李干以闗市掌于藩镇之吏复以诸路边防金糓之任皆委于转运之官向之支郡𨽻于雄藩者今直属京师耳向之郡吏制于帅臣者今得自奏事耳此盖分方镇之权十之二三以付守倅也当时郡守兵可以用财可以给无复有掣肘之患鸣唿圣人为千万世之谋逺矣哉是故以山泽之利归于转运转运不自私也尽给逐郡以用之经费之钱总于转运转运不自有也皆聼知通以支之二税分数既𨽻属郡坊场等利又归本州此外犒馈燕设又有公使库以回易朝廷非不知州郡㩁利均厚其权若重也盖以聚人率衆脩城讲武于此为之资耳不然赵賛董遵诲之徒以郡中筦㩁悉与贸易而卒得捍御之力者非其验欤守𢃄知军事之衔军政得制也倅带通判军事之职军政得贰也大郡指挥数十中郡指挥五七小郡亦不下三五平时犒劳得其欢心一旦有警可忘其死此人知郡守为千里之长朝廷非不知州郡得専军政其权若重也盖以屏翰王室保固邉境以此为之备耳不然李汉超马仁瑀之徒军事许从便宜召募骁勇以为爪牙而多有克㨗之功者非其效欤熈寕大臣变法过当以郡之兵权太重而轻之郡之财用太専而收之旧例军额守所主也併额以后𨽻于宪司守不敢过而问焉旧例兵马守所制也团结以后领于将副守不得过而问焉是守无兵权也二税之数悉入经费正使之钱已禁醖造问其茶盐茶盐有使问其坑冶坑冶有司青苖取息免役输钱星火文移秋毫不贷是守无财用也噫兵去则无以备非常财乏则无以支不给异日之患安石独不虑及此乎今郡县之兵有禁兵有厢兵有弓兵系于厢者郡可私以役使而禁兵弓兵之籍见在帅司以备宣抚征伐攻战之役所谓兵者特兵籍而已一郡之财有赡军有系省有上供为系省者州可留以廪给用度而赡军上供之数悉输转运司以备户部总司俸给赏犒之费所谓财者特应期㑹而已母乃太弱乎臂指拘牵气象萧条朝廷之诏责则曰民之父母不能任责也牧帅之文移则曰吏之师帅不克称职也为守者亦难矣噫艺祖庙谟中令秘画刋诸琬琰万世可覆举而行之愚有望于今日县令附前汉诏书言守不及令至明帝诏不得缪举黄绶始言之矣班史传循吏言守不及令至范史载卓鲁诸人始及之矣夫西汉之所以不及者岂以其职甚卑耶否则政未必贤耶又否则待令甚轻不及太守耶然尝攷之汉有自孝亷举者有自贤良举者有自直言方正举者有自茂材四行举者不特此耳以诈御史𫝊者至于弃市以侍中犯法者至于断头胡建捕客于盖主之家义纵不少贷于太后外孙之罪举选之法既不轻任诛戮之权复无所制则职亦不轻矣治剧有功将漕有最阳翟之课治行尤异外黄之政上书愿留自虢令转守槐里王尊之能也由栎阳徙云阳平陵朱博之最也则吏亦未甞不贤矣或迁刺史或迁諌大夫或迁京辅都尉或迁御史中丞上之宠擢为如何瑯琊太守不肯令掾下县曰县自有长吏冯翊京尹不肯出县行曰县皆有贤令长下之待遇为如何又不可以待令为卑而议之也然诏书不之及循吏不之传何哉我知之矣养民之道郡踈而县亲除吏之法郡少而县多令之亲民固不可轻也天下㡬郡一郡㡬县君门万里必欲人人而择之不㡬𤨏𤨏屑屑乎汉法太守得自除吏而刺史行部但察二千石一守得人则诸县得人矣此西汉法简而易用也东都诏书之下督及黄绶虽曰丁宁切责欲皆卓鲁然非执要御详之道智力所及察者可以得知情伪耳目所不及知者必有不如人意耳何东都之不惮烦耶嗟夫岂惟东都然哉唐明皇以县令理人之策召试于后庭而韦济获第一之擢宣宗闻醴泉考满之政预得于父老而李君奭被刺史之除审察于未用之先奨励于已试之后委任县令之意亦笃矣然当时吏治不如所望是岂徒为美名而未闻吏治之实乎将所察未必周而徒自惑于聪明乎善乎姚崇之言曰择十道使患未尽得人安得县令皆称职则知二君虽以县令为意未得其所以审择奨励之术噫母惑乎汉诏之不及班史之不传欤此犹可也五季令长率以龌龊老耄者为之所在不治猥迹万状推原其故盖令长之权制于镇将之官而镇将之任又出于藩侯之属所以局促委顿不获展用而士流皆不屑任之也国朝立国之初首重亲民之职始邑之事权牵于镇将今别置尉簿悉统于县其权重矣始邑之令长委于无能今京朝等官始令受职其选清矣其权重则皆有奋志其选清则罔有庸才然犹未也按察郡守监司任之按察县令郡守任之一则曰县有课最知通考察也二则曰令难尽择精选郡守也此国家之美意西都之遗制尔是故循良政迹着在国史今可覆也宦寺索牛以理拒之衞士纵马以法杖之青苖不请宁弃官去免役不议宁投劾去民田植桑存名着作县庭植栢留号莱公不奉行茶法虽忤使者民所利也不髙价估绢虽拂转运民所便也治簿书恤孤寡非朐山之范乎清如水平如衡非糓城之謡乎皆国家考察劝勉之有术矣噫盛哉抑又论之自朝廷而州郡州郡则亲于民也自州郡而县县又亲于民也然县之吏有丞焉有簿若尉焉皆亲民也国家以坑冶之利常平之仓命丞职之邑版之稽地力之教命簿职之检覆之事廵捕之责命尉职之岂不重欤然今日上而监司郡守之监临次而令长之切责又次而莲幕之伺察歛板趍庭借书求庇举手移足惴惴谴呵噫亲民之官百里所依顾轻之至此耶盍不以国家崇重之意而观之丞之一职置于熈宁罢于元祐厥后随罢随复其事固未得闻若尉与簿自开寳三年置之其职未尝不振尔裴明允一慈谿尉耳亲诣阙庭力陈世事不曰越职也呉择仁一雍丘簿耳得诣朝堂亲白河事不曰凟尊也元城之尉以有追捕功也而国家特除令尹勉之至矣楚丘之簿以有公辅器也而留守为之加礼重之至矣祖宗之所褒宠先正之所优礼亦以亲民之选在所当重尔噫脱身簿尉中始与箠楚辞此唐之极弊在今日固不至此极然亦当体祖宗先正之意可也愚因县令之亲民故併以属论之将帅将帅之名古也然周官将与帅并置而将之职大于帅汉唐之初置将不置帅而帅之名泯国朝中叶以来置将统以帅而帅之权重愚尝攷其始末歴代之将帅可得而论矣周设六官而兵掌于司马司马之职其制军有六曰军曰师曰旅曰卒曰两曰伍万二千五百人为军军有将二千五百人为师师有帅五百人为旅旅亦有帅军将命卿师帅皆中大夫旅帅皆下大夫即是而观将之职重而帅之职轻将之所统者衆而帅之所统者寡下至春秋之世此制犹存秦之伐郑有三帅之遣齐之内政亦有乡帅县帅焉故曰将帅并置而将之职大于帅也汉初有大将之拜而帅则未闻也唐兴以府卫制兵析闗中为十二道皆置府后更为军军置将副而帅之名亦未闻也故汉之名将前有韩彭后有卫霍至于唐也靖之与勣功着于前光弼子仪名播于后不特此尔云䑓图画荣耀一时帝室勤功垂传万世曽不见以帅而显者虽唐之中世节度使之置亦谓之帅然府兵壊而方镇唐室以衰君子无取焉故曰置将不置帅而帅之名泯也国初僭国未下西北未賔服太祖命诸将出镇邉地即帅之职而未有定名至神宗始置诸路将官陜西四十二将河北三十七将东南一十三将各有正副调发赏罚皆决于将副然未有以统其权也宣和间诏杭越等州守臣并带安抚掌总护诸将统制军而未有帅府也至建延初李纲请于沿河沿江要郡置帅府其帅府文臣一员带安抚使为都总管武臣一员为副总管遇朝廷起兵则副总管为帅至绍兴二年诸路并置则是帅府统诸将矣故张公浚之帅兴元得以节制平江常秀兵马吴公玠之帅泾原得以兼陜西诸路都统岂非帅之权重于将乎夫将帅并置者周也置将不置帅者汉唐之初也而我朝中叶以来独以帅而总夫将者何哉吾知其为御将之法也今夫泛驾脱啣之马亦在所驭之而已御得其道则狙诈咸作使御失其道则狙诈咸作敌况为命为威将之所系为甚重严霜时雨将之喜怒为不常自非神武秘畧有帅以总其权而制其命寕保其无陆梁之患哉虽然我祖宗亦未甞无御将之法也伐蜀之役因大雪而脱所服之裘㡌以赐之此御之以恩也江南之役以匣劒授曹彬曰不用命者戮此御之以威也恩以使人爱威以使人畏此艺祖所以为善御也方今邉防绎骚战胜攻取正有頼于爪牙之任诚能法艺祖之道恩威并行而又有中兴帅府之法以节制之可谓善将将矣古今源流至论续集卷七古今源流至论续集卷八钦定四库全书古今源流至论续集卷八宋林駉撰宦官上周以冢宰统阉寺汉初以丞相监宫中于是无近习之弊东汉用佞倖与政唐命中人典兵于是有内庭之变此本末源流之论君子不可不究也嗟夫为阉而称士为巷伯而疾恶勃貂管苏有功于晋楚景监缪贤着庸于秦赵兹皆有益于人之国君子必欲絶之去之而后已何耶盖熏腐之徒无所爱惜退而视其室则无妻妾之情俛而顾其后则无子孙之亲所以为妻妾子孙者聚则成一室散则行道之人耳是以依势怙宠窃柄弄权为勃貂管苏者百不一二为竖刁伊戾者十已七八故君子患之虽然在周汉盛时不闻有蠧政害事之渐而在汉唐末世往往有之者岂尽归阉宦之罪哉亦不能善处阉寺者之失也攷之成周阉人守中门之禁寺人掌女宫之戒内小臣四人王之正内五人一以冢宰领之夫以论道经邦之臣而下统微贱卑䙝之职似非大臣之体尔然周人格心之学大抵源流于此何者便僻侧媚之习易以移君徳谗谮䛕佞之言易以惑君听自非统于大臣鲜有不至恣肆使人主以外庭之属不得以私意眤内臣以冢宰之尊不敢以非道干此其预防之意岂不深矣哉汉初犹有古意以宰相得监宫中如郎中令禁阙之内皆其所属至文帝时宦官犹知宰相为可畏邓通之幸其宠已极小有怠慢丞相嘉檄召诣府折辱垂死而不敢言自武帝踈逺朝士宰相不得加官内朝若有间矣然以少府统中书宰相统少府其脉络犹得相属况以司马迁儒者为中书令亦不无正救之益既而石显用事康衡甄谭犹得条奏言其旧恶则宰相虽无曩日之权而宰制之意犹在也此周汉盛时所以无近习之弊者宁非大臣统治之功欤自东都至唐宠任宦者其祸始惨然宦官宠任虽同而所以任之亦异东都以宦官専领其事是政权归之矣唐以宦官専典禁卫是兵权归之矣政权归之则贤否混淆而其乱在朝廷兵权归之则变生肘腋而其乱在宫禁夫政权必有所假其宠固然后其权専向使人主一旦省悟则反乱为治亦易之耳若夫兵权在其掌握能使人主觉悟欲谋去而不可得盖至于长吁饮恨而后已此典兵尤惨于与政也然要之以无所爱惜之人而得以与政典兵以为心腹之患皆非国家之福尔且西汉之制侍郎皆用明经常侍参用士人人主朝夕宴逰之顷不但刑腐之流而已诚美意也夫何章和以后议郎不在宿直之中郎省皆为黄门之庐别自立监専以阉人领之自是阉人不领于外朝耳夫惟外无所统内无所制手握王爵口含天宪非复闺牖房闼之任曹节王甫无所顾忌窦武陈蕃诛伐之谋一泄自殒其身何进袁绍不胜其忿举义兵以除之汉于是危矣唐初之制内侍省不至三品官黄衣廪食守门传命而已诚良法也夫何肃代以后或命鱼朝恩管神䇿兵或使承璀为招讨使韩全义讨淮贾良国监其军髙崇文讨蜀刘正亮监其军西头之势过于南衙枢宻之权甚于宰相萧复尝为徳宗言之而不见听柳伉因䟽程元振及之而不能用髙元裕言其势重南衙白居易言不当位大帅然天子虽知之而不能制之亦徒为是喋喋之论其祸岂不惨于东都欤王叔文等欲夺其权终不可得始借朱全忠以族之唐于是不嗣矣推原其故东汉三公拥虚位以在上无复向时总领九卿之职唐以北衙尤重南衙无复周人以尊统卑之意所以稔成厉阶尔此汉唐末世而有内庭之变者宁非典兵预政之失欤宦官下国朝惩五季阉宦横肆之弊不典兵不预政子孙守之永为家法旧制内臣将命于外不预公事此不使之预政也旧制宦官専任本职不得典卫此不使之典兵也噫何严耶是故史崇真言县令贪亷可信也乃命监司以审察杨继凝奏苑卒自溺可从也乃付外司以鞫劾彼安得而与政乎黄徳和之为监军少牵西帅用吕文靖之谋而永罢监军王守忠之为钤辖恐循唐弊从富公之言而永罢钤辖彼安得而典兵乎不特此也张守忠本近侍尔以役夫毙于木下而抵极法王继恩有大功尔以交结中外而谪筠州是又不轻免其罪也内侍押班虽曰迁官然年未满五十者不许之内侍磨勘虽曰当得然仕未三十年者不与之是又不轻进其官也盖罪不轻免则彼无纵肆之念官不轻进则彼无骄佚之心不肆不纵不骄不佚此所以不敢萌与政典兵之职矣噫亦有由也周以冢宰统阉寺而侍御皆正人汉初以丞相监宫中而宦孺无非习国家所以统属宦官者盖枢府任其权夫尊以临卑则卑有所摄外以属内则内无所隐此防微杜渐之深㫖我祖宗其得之观傅尧俞奏枢宻不治内侍求内降之罪则宦官有过枢宻得治之矣观髙若讷为枢使不除内侍留后之官则宦官进职枢宻得専之矣夫有过则治有劳则迁或赏或罚一听大臣宜乎谨愿抑畏而不敢肆也噫枢宻固职分之当尔有如都知之罪韩公窜之节度之求梁适沮之是宰相复得治也兼判二省韩绛力言妄图押班吕诲极辩是台谏复得言也全彬诰词刘敞不撰惟简诰词苏辙封还是给舍复得驳也嗟夫以区区薰腐之流既受察于枢宻复受察于丞相又复受察于台谏给舍祖宗深思曲虑之意周矣夫何元丰大臣不遵典章河东总兵非无帅也而乃使王中正领之熈河用事非无人也乃使李宪専之大而将帅皆听节制次而官吏悉由废置募兵用师敕于其口威福柄令出于其手而祖宗不许预政典兵之法安在哉邓润甫周尹言之蔡承禧彭汝砺又言之司马公刘莘老又极言之至使押班李舜举亦曰四郊多垒此卿大夫之辱不宜内臣掌将帅之任噫舜举本阉人也时亦任邉事也且能责王珪以内臣不当任将帅之事珪也不自知愧迎劳问之至使闻者为之发慙岂不有忝厥职乎鸣唿以堂堂揆度之任反不若一阉人之谋又焉用彼相哉异时童贯握兵权于外以典兵为常梁师成擅文柄于内以预政为例陶铸将相垂二十年君子推其末流之祸固蔡京王黼为之之罪亦元丰大臣作俑之失也中兴以来尽扫宿弊率由旧章内侍之官不许兼职恐失于检察也都知之亲非时不见恐眤于近习也此社稷之福生灵之幸祖宗成宪愚幸于中兴以来见之禄秩上汉官秩三代而上官至周而备三代而下秩至汉而详然汉表禄秩之数与诸家所载大抵异同今参订之纬而为图万石东莱曰按史记燕王哙逊国于子之哙收印自三百石以上而效之以石计禄始见于此太师太傅丞相太尉御史大夫前后左右将军考异按汉制三公号称万石今攷贾谊新书曰汉丞相之尊亡秩又攷茂陵中书曰御史大夫秩中二千石未知孰是中二千石太常光禄勲衞尉太仆廷尉大鸿胪宗正大司农少府执金吾京兆尹左冯翊右扶风汉官録曰王尊为京兆尹御史大夫奏尊不宜备位九卿如淳曰三辅皆中二千石号为卿然孟坚表自太子太傅至右扶风总云皆二千石则三辅非中二千石如淳之言何所据欤及攷后汉志乃曰京兆尹左冯翊右扶风三人汉初都长安皆秩中二千石谓之三辅中兴都洛阳以河南为尹以三辅陵庙所在不改其号但减其秩然则如淳不为无据而孟坚之论盖习见东都以后事故云耳非西都之制也真二千石詹事诸侯王相徐氏曰按外戚传傛华秩视真二千石在中二千石之下二千石之上师古曰真二千石月得百五十斛一嵗凡得千八百石又按如淳注汲黯传亦曰诸侯相秩真二千石月得百五十斛臣瓉注詹事引茂陵书秩真二千石而百官表乃亡此秩至东京则有此秩通典以为真二千石即郡二千石皆所未谕也丞相司直护军都尉光禄大夫五官中郎将左右中郎将虎贲中郎将监羽林中郎将西域都䕶奉车都尉驸马都尉骑都尉郡都尉闗都尉农都尉䕶羌校尉诸侯内史䕶乌桓校尉侍中属国都尉千石丞相长史大司马长史御史丞长史将军长史九卿丞中尉丞万户县令太子卫率长太子率更长内者令中书谒者令比千石太中大夫郎中车户骑三将谒者仆射期门仆射九百石八百石太子家令太史令比八百石谏大夫六百石将作少府监詹事丞水衡都尉丞廷尉左右平三辅丞三辅都尉郡长史州刺史郡太守丞郡都尉丞万户县令太子门大夫朔方刺史太子庶子公车司马令大廐令未央令家马令车府令路軡令骑马令式道左右中候廪牺令外史闾师黄门侍郎御史大夫史公主家令武骑常侍太史令考异汉仪注曰太史令属太常秩六百石司马迁云仆甞厠下大夫之列臣瓉因谓太史令千石故比下大夫至元鳯中太史令张寿王非太初厯有司劾寿王吏八百石古之大夫作妖言乱制度三者之说皆不同以事理攷之当以六百石为正何者九卿之属凡以令称者皆六百石太史不应独异就使其秩加于诸令汉表岂应轶而不录又宣帝黄龙诏曰吏六百石位大夫有罪先请秩禄上通何武翟方进曰刺史位下大夫刺史亦六百石耳以此推之太史所以称下大夫者岂非以六百石之故欤奚必千石八百石而后可称也补志亦云太史令一人六百石如此则知汉仪之言不妄耳太常掌故考异汉书注引应劭之言以为六百石唐张守节史记正义引应劭之言乃云百石二说不同按晁错以掌故迁太子舍人太子舍人才二百石岂有自六百石而为二百石犹谓之迁乎当以正义百石为正汉书六字盖衍文也下大夫考异朱愽曰刺史位下大夫谨按刺史秩六百石而以比下大夫者六百石尊爵也叔孙通朝仪吏六百石以上入贺邴曼容仕不肯过六百石宣帝诏曰吏六百石秩禄上通则比周之下大夫不为过矣又按孝恵诏曰爵五大夫吏六百石则又以比五大夫者盖爵自公士至五大夫凡九级吏自百石至六百石亦九等爵秩尊卑适相等也王莽倣周制建官乃以千石为下大夫六百石为元士不相协矣比六百石愽士议郎五官中郎左右中郎谒者戊巳校尉太子洗马丞相召事五百石县长四百石丞相史太尉史大将军史丞相少史太子中允符节令县丞县尉长安左右部尉比四百石五官侍郎左右侍郎丞相东曹掾西曹掾三百石县长比三百石五官郎左右郎中丞相掾中黄门二百石廷尉史太子舍人左右冯翊卒史县丞县尉比二百石丞相属百石丞相属丞相令史御史属左右内史卒史郡国王经卒史广行卒史部从事治事别驾廷尉文学卒史长安游徼长安狱吏太常掌故计食佐史及诸府属禄秩下论古人制禄之意有三优外官一也优小吏二也优故老三也夫外官加优则勉于治民而无侵渔之患小吏加优则亷于处已而无丧节之耻故老加优则来者知劝而勉于事功矣古制内诸侯则畀之以禄而不以世嗣外诸侯则得以世嗣而不止于世禄其为优外秩可知也方五百里者其半入于天子则方百里者亦如之今其所食者极于七十里是入于天子者将四之一而已其为优小吏可知也自卿已下必有圭田五十畆而使𨽻农治之则特免其征税之入是又优老重贤之恩也噫古人之意何其仁之至义之尽耶是意也汉人盖得之矣夫上自三公下至百石吏载见于百官表之注者固莫不有差等其分秩之名有四如二千石之秩有中二千石有真二千石有二千石有比二千石曰比者嵗得千二百石曰真者嵗得千八百石曰中者嵗得二千一百六十石至其直谓之二千石者嵗得千四百石而已凡言中满也比言不及数也其余则不满二千石夫汉人所以为是四等之别者盖汉三辅事浩繁皆秩中二千石选用二千石髙第入守满嵗称职乃得为真者所以勉之也此曰中者比四者之名然尔其制秩之权有三或陞秩以答一时之勲劳或加秩以示一时之恩意或贬秩以责后日之功效苏武为典属国能守出使之节乗马延为将作大匠能董土木之役皆陞中二千石盖陞秩之例霍光増符玺郎秩二等元帝加司𨽻诸葛丰秩光禄大夫盖加秩之例黄覇为京兆尹遂贬秩还颍川太守官以八百石居京兆尹赵广汉贼杀不辜㑹赦贬秩一等盖贬秩之例此或陞或贬之权然尔噫孰知汉人制禄又有得古人之遗欤汉制侯相真二千石郡守二千石太中大夫中大夫谏大夫博士特千石八百石比六百石而已然公孙𢎞董仲舒本博士秩尔至迁左内史则为中二千石补江都相则为真二千石严助主父偃本中大夫秩尔至出守㑹稽则为二千石补齐相则为真二千石盖汉人以内秩之卑而当外秩之崇所以使之乐于治郡而无轻外之心此优外秩何如也汉以中二千石而至于百石所以禄守令者如此然号二千石者月得俸百二十斛计之一年止于千余号百石者月俸十六斛计之一年㡬于二百内而乡令丞亦如之足见大吏之数亏而小吏之数优故部刺史秩六百石而县令至秩千石中郎侍郎不过三百四百石而五官三将车户骑乃秩比二千石或比千石者皆汉人以养小吏亷洁之操不然宣帝之益吏俸何以自百石以下光武又何以六百石而下乃増于西京旧制乎此优小吏何如也至于公卿辞禄归老于家往往亦赐之禄者有如石奋自诸侯相以下大夫禄归老周仁自郎中令以二千石禄归老张欧自御史大夫以上大夫禄归老贡禹为谏大夫秩止八百石以光禄大夫养病乃享二千石之厚秩夫归老于家至过其禄以与之其为优老重贤之意又何如也唐之制禄奈何其不然乎太宗减冗汰烦约为中制官之省至七百三十史臣以为不滥而易禄若可取尔今以制观之其有愧于古多矣汉之县令千石而唐一品乃七百石汉𥘉刺史六百石而唐从一品亦六百石唐二品者五百石而汉之博士乃比六百石唐从二品者四百六十石而汉之县长乃五百石然则以此为唐人之失欤曰非也此固失尔而犹未甚也职分之田寻迁贫户税𤱔给粟其制随紊公𪠘之田寺监闗镇各有顷数其费太冗公𪠘之钱任居市肆恣其囘易其法甚悖然则以此为唐人之失欤曰非也此固失尔而亦未至甚也国子博士啼饥託讽广文先生无毡赋诗唐之待小吏太薄非汉人之制矣州郡刺史月俸千缗藩镇帅臣动加十倍唐之待外太重又非汉人所以待外之意矣虽致仕半禄见于建中归老半料见于贞元然间见于元老旧臣又非若汉人之有常制此所以有愧于汉也国家制禄之法周汉同意前代俸给未有实数也雍熈则给之前代俸给未有实钱也祥符则给之前代俸给未有职田也至咸平则给之不惟此尔省冗员之费而益职官之俸则开寳制也省宫掖之费而优官吏之禄则寳元制也抑不惟此尔曰外秩曰小吏曰故老此三者尤祖宗之所加意其为士大夫虑至矣自今观之外官供给按月而支外官职田随地而均何优也盖厯嵗弥月于讼牒之劳负星戴月于廵警之役坐受餽遗不若中都之官非时赐予不若近侍之臣祖宗所以优之者此也噫出镇太原念其领外尚加总管以増给况小郡蕞邑乎选人之职増以禄米廵尉之官给以全俸何厚也盖闲居俟阙于数年之久扶老携㓜于千里之宦朝虀暮盐之愿未偿仰事俯育之计曰廹祖宗所以厚之者此也噫职为制诰悯其居贫犹特赐钱以偿逋况小吏薄秩乎淳化致仕俸半本官景祐致仕俸同分司又何其赏之醲也盖脱簮公府有不忘畎畆之懐归伏私第而尚驰魏阙之念此养老优贤之念所以不能自己噫挂冠乡闾犹赴公宴况区区俸给乎此愚三咏三叹祖宗之盛典也虽然俸禄鲜薄责亷无谓此开寳天子之语是语也天子言之可也衣食不足安肯理事此元祐大臣之语是语也大臣言之亦可也为士夫而介之于此得无不可乎出任之初不念温饱王公曽未尝以禄秩为意梓州之俸推济穷民扈称未尝以外请为念归第之日纳还俸劵富郑公亦未尝容心于祠禄天下夫岂无若人哉风雨如晦鸡鸣不已此盖豪杰之士有非区区爵禄所能易其节耳愚故曰养亷之礼在朝廷不可不厚自养之学在士大夫不可不勉兼官禹为司空兼宅百揆羲和四人兼任四时然则兼官行事其唐虞之制欤夫兼而行之则有余专而行之则不足以有限之官难以处无穷之事此官不必备亦惟其人官事不摄未为知礼也成周设官寔法唐虞成王之时周公以三公兼冢宰召公以三公兼宗伯苏公以三公兼司寇毕公毛公以三公兼司马司空至成王季年芮伯彤伯卫侯实専领司徒宗伯司马之职其余大抵皆兼官也夫百官之中六卿为重而皆得兼之况于羣有司乎尝以周礼攷之二郷则公一人是六卿兼乡大夫也不惟此也太史下大夫尔苏公以三公兼之太史司冦苏公是也司盟命士尔太公亦以三公兼之载在盟府太师职之是也抑不惟此也军司马舆司马行司马戎仆戎右有军旅则用之甸祝田仆有田猎则用之有丧纪则用夏采丧纪有盟祝则用诅祝是皆有事则兼无事则阙矣故夫六官之中以春夏秋冬率以多少相乗除大约一官凡五百人则六官凡三千人而兼摄者意其必相半焉虽然官虽兼领而人未有不称职虽并行而事未有不当三公为卿道揆法守皆举也六卿出将军政民事皆通也古人设官岂不简而尽欤汉唐以来官非不摄也然阙者未必当兼兼者未必皆当所以有歉于唐虞成周之治汉制以本官而任它职者固谓之兼以髙官而摄卑职者又谓之领王尊转守槐里兼行美阳之令常惠以右将军兼典属国此兼职也桑𢎞羊以治粟内史领大司农刘向以光禄大夫领校书此领职也夫兼县令兼属国领司农领校书亦常制尔有如车骑将军张安世度辽将军范明友而兼光禄勲后将军赵充国右将军王莽而兼卫尉或以左将军兼太仆或以后将军兼少府且将军中朝也光禄勲卫尉太仆少府外朝也举外朝之职悉并于中朝至使公卿亡所职掌而事权皆属于诸将军之手此皆武宣以后踈逺外庭而隂夺其职也汉之兼官其果周意乎霍光为大司马大将军领尚书自是而后张安世以车骑将军领萧望之以前将军领师丹以左将军领异时王鳯诸人皆以将军领之内领尚书外领兵马军国之制専于一人所以基汉家之祸者盖在此汉之领官其果周意乎唐制有所谓摄如侍中之摄吏部有所谓领如平章之领度支有所谓兼如宰相之兼兵部然以宰相下行有司之事有司上侵宰相之权未免有纷纷变更之弊夫宰相兼有司而有司摄宰相周人亦未尝不然尔然周公之统六官不过持其大要未有如房杜之徒日阅讼牒之烦且劳也周公之兼冢宰盖以三公兼之又岂有如岑文本之徒以侍郎微贱得専机要哉此犹可也在外之官大摄小重摄轻郡守之职总于诸侯帅郡佐之职移于部从事甚至诸道帅臣兼观察之使江南观察使即宣帅兼之荆南观察使即潭帅鄂帅兼之兵衆地广无有纠其非者卒为唐家三百年之患止由兼权太重耳嗟夫汉以将军兼九卿领尚书而有外戚之祸唐以帅臣总郡守兼察使而致藩镇之变后之为国者可不鉴哉国朝兼官之制何如也中书主民枢宻主兵若不相属尔然庆厯兴师章得象以宰相兼枢宻院绍兴用兵张浚亦以宰相兼枢宻使即毕公领司马也宰臣论道史官脩史若不相闗尔然咸平李沆以平章兼脩国史绍兴吕頥浩以仆射兼脩国史即苏公兼太史也宰执兼太子师傅其格心至矣谏官兼脩起居注其奏事便矣此国朝兼职之善也然可兼则兼不可则否有如枢宻承㫖兼马军司均为兵职也然范祖禹力言之何者盖枢宻有发兵之权而无握兵之重三衙有握兵之重而无发兵之权彼此相维不可専制今枢宻而任管军发兵握兵合而为一故不兼之矣中舍而兼给事均为驳职也然曾巩深言之何者盖中书则有舍人主行门下则有给事主读以舍人预封驳不失为正救以舍人兼主读不过为将顺今主读一事给事任之中舍复兼之不㡬太过欤至此而后见国朝设官之㫖逺矣哉夫何元丰大臣为右相而兼中书侍郎中书取㫖其权独重凡所除吏门下皆不预闻此蔡确以私意废祖宗法也崇寕奸臣为太师而领三省事号为公相使宰执居其下不敢与抗朝廷大柄在其掌握此蔡京以私意废祖宗法也噫君子以公兼之而事举小人以私窃之而法隳则知在人不在官在事不在职尔今日欲行兼官之制昔有周典今有家法愚不敢赘言试守权行论试守之法莫善于汉论权行之法莫不善于汉汉制官卑而职重者试守官阙而卑摄者权行至权之者即汉人之所谓假也愚尝考其本末而论之凡守官皆序旧阶不食全俸宣帝元康元年书守京兆彭城太守遗五鳯元年书守左冯翊渤海太守信守官皆序旧阶是也平帝令二百石以上一切满职如真食者谓诸官吏初除皆试守一嵗乃为真食全俸平帝初即位故令为真守者不食全俸是也凡守官满嵗称职者为真不称者遣归故官东都太守韩延寿守左冯翊满嵗称职为真颍川太守赵广汉守京兆尹右辅都尉王䜣守右扶风皆称职为真以是知守官满嵗称职为真然也颍川太守黄覇守京兆尹坐事连贬秩数月诏归颍川太守官以是知不称职者归故官然也盖汉守官之制大抵若此故有以六百石秩试守御史大夫者有以泰山太守入守大鸿胪者令丞可知也则如御史臣光守尚书令胡建守军正丞府史可守也则如邉通之守丞相长史路温舒之守廷史至若宰相罢免亦有复为九卿列大夫者是不特三辅为然也愚观汉仪有云武帝置十三州刺史刺史举茂才移名丞相考召取三科明经一科明律令一科能治剧一科皆试守满嵗为真则是制也其殆起于武帝乎意者武帝锐意事功欲骤用文学材智之壬故特置守官用以处资浅之人耳一时奋志励职立事兴功无有隳堕废弛之态寕非试守之法莫善于汉欤夫行者如太仆贺典敬容平阳侯曹窟皆行御史大夫都尉王尊宗正刘徳皆行京兆尹大中大夫刘歆则行太常少府乐成则行大鸿胪此行职之例也然御史可行也九卿可行也若张汤为御史大夫行丞相事不求副丞相而有觊觎代位之心观其以见知之罪致荘青翟其用意可见尔杜佑谓汉御史大夫其心冀幸丞相物故乃隂私相毁害欲代之其知之矣此行丞相之失也夫假者燕仓为假田使者赵充国为假司马杜勲以军侯为假丞此假职之例也然使者可假也司马可假也丞皆可假也若曹参为假左丞相以屯闗中徒以古人论道经邦之任而用借为将者之威重轻相职而重战功岂古人之意邪故班固官表载汉初丞相特录萧何而曹参则削之其知之矣此假丞相之失也嗟夫丞相大臣也朝廷百执之望也今御史行之以夺其权为将假之以窃其名而以汉人行假之法果善乎唐制以职事髙者为守以职事卑者为行未为正命者为试行守之法君子未暇论之今观其试法未尝不叹其非也自则天举人不问贤否咸加擢拜大置试官以处之试官盖起于此当时授遗补者六十一人授侍御着作者各二十四人授校书卫佐者二十二人噫何滥耶补阙连车载拾遗平斗量此唐人之謡所以讥试官之失也国朝改官制之后遂立行试守之法髙一品为行下一品为守下二等为试品同则否如旧光禄大夫视左右丞正议大夫视六曹侍郎通议大夫视给事太中大夫视谏议今之六曹侍郎自光禄大夫除是髙一品以行书之自通议大夫除是下一品以守书之自太中大夫除是下二品以试书之若除以正议大夫则品同不书矣元祐以来复置权尚书权侍郎权尚书依守侍郎而权侍郎则以未歴给舍及待制以上者加之所以待资浅之官此行守试权之法至是始备矣然阶尊官卑曰行可也阶卑官尊曰守可也官与阶等不用可也此三者足以该之矣而自守之下复加以试赘尔此蒋之竒谓通议以下除侍郎不必云试者非以试为赘耶自试之下复加以权烦尔此翟思谓尚书侍郎不宜去行守试而加权者非以权为烦耶虽然此特官名之纷纷耳今日四者并用未易轻变也惟选官以法任官以人循汉人之试守惩汉人之行假则亦成周之六典矣不然汉用试法而法举唐立试官而官滥岂非推而行之存乎人乎古今源流至论续集卷八古今源流至论续集卷九钦定四库全书古今源流至论续集卷九宋林駉撰任子舜命八元八凯皆出于髙辛髙阳舜之用人以世也周命郑虢毛原皆出于姬姓宗盟周之用人亦以世也世卿之説其来尚矣然在虞周以为当在后世以为滥何耶愚尝推原其故命典乐而教胄子而直温刚简之德全命司乐以教国子而中和孝友之行备盖教之于平时用之于异日所以为有贤子弟也夫富贵者侈之阶安逸者骄之府莅而不学动成过咎持禄自满鲜克由礼如之何而无教养之素耶后世任子之滥正由此也汉人任子之法有任为太子洗马者太子庶子者有任为右校书者愽士弟子者有任为侍中任为军司空者有任为郎任为中郎将者此所任之官也或以父任或以兄任或以族父任或以宗家任此所任之人也其为制固不一尔清耶滥耶愚固未暇议独怪夫汉人无教养之法至使王吉所论任子率多骄骜不通古今直欲除而去之又何足取哉是故万年教子不过以謟方朔教子亦惟以容为父兄者不教以节义不教以亷耻而俾为容身保妻子计此皆汉人积弊之故若是而不除任子之令是滋弊也唐世任子之法有所谓三卫者曰亲卫勲卫翊卫皆大臣之子孙为之分畨宿卫而后授之禄任当武徳贞观初其等有七人所共荣也有所谓亲事帐内者文武三品以上乃给而以品官之子为之有所谓纳课品子者捉钱品子者纳课则岁取庶臣之子而上之兵部纳课十三岁而后试上等送吏部其次留本司又其次纳货纳已而复试量文武授散官捉钱则无违负满二百日本属以簿附朝集使上之考功兵部满十岁量文武授散官又有太庙社稷斋郎皆以武选而崇文𢎞文及四门馆生又以文授其为目皆不一尔当耶否耶愚亦未易论独喜夫唐有学校以教养之曰崇文馆曰国子学曰广文馆曰四门馆其生徒皆以皇属国戚及大臣朝臣子孙为之而当时皆以奏䕃之目不若儒科之荣至使杨国忠亦愿其子以明经举岂非上人激劝之功哉是故柳子厚作吏商而劝为吏之亷昌黎作示儿首言读书辛勤之好为父兄者劝以亷劝以学亦唐人相师之风则唐之子弟想亦耳濡目染之素尔国初补奏之子止为六宅使魏咸信以宰相仁浦之子为驸马都尉特请于朝乃得其子为寺丞是公主未有奏荫也杜彦钧以昭宪之姪从太祖几二十年仅补东头供奉官是戚里未轻奏荫也王德用以勲臣超之子超之建旄已二十年而德用仅为忠佐是管军方镇未有奏荫也补奏之法非严耶然此未足为严公卿子弟未仕之前则命入学以教之既学之后复立较试以考之若可用矣犹以为未也其已试者复严之覆试覆试则以身年诵书三者而并举焉其已覆试者复亲为之引对引对果精则命官否则复黜焉兹其所以为严是故奚屿以坐补斋郎而贬髙元绪亦以坐补斋郎而贬噫覆试失实尚罪举主严何如耶钱象中以学业未精而黜陈宗纪亦以学业未精而黜噫引对未精复俾再学严何如耶夫既习于国学复试于有司又复引对于天子之庭又安有膏梁之习哉此国初之制然也盖自祥符之后以太平之乐与臣下共庆恩意渐寛故国初无诞节之恩虽有亦一时之特㫖自祥符定承天节奏荫于是有诞节推恩之例国初无遗表之制虽有亦一时之特恩自祥符丐请日繁白丁尽补于是有遗表推恩之例国初无郊禋之荫自祥符南郊诏朝臣与恩一子于是有郊禋推恩之例此虽承平日久恩重赏厚然覆试之制尚严而引对之制犹在我真宗在御二十五年未尝不临轩试之若寛而实严也自引对罢于天禧之四年而选用不如前日尔况自明道之间复以致仕推恩有员外致仕而其子试校书者有三丞致仕而其子为三丞者虽曰国初有之盖特恩也然亦给事知制诰侍从之职始得任子为学究校书而已今以员外三丞不过以朝奉奉议郎皆得官其子不愈寛乎此于诞节遗表郊禋之外而复开致仕之例是以庆厯以来诸贤刺口极论富弼论冗滥之弊李东之请定补䕃之法父兄不知教训子弟不修艺业此孙抃之请也臣僚不许陈乞学生精加考试此何剡之请也范镇言之母湜孙抃又言之于是仁宗慨然惩革滥恩伏覩庆厯之诏曰周大司乐掌学政以六艺教国子则官材盖本于世胄今之荫法推恩太广设考课之格立保任之条自是任子之恩杀而考士之制严矣夫何熙宁大臣当国罢身言书判之制立铨试出官之法甚而有免试之例有陈乞之恩不惟不试于便殿亦且不试于有司不惟不试于有司亦或不诣于铨曹不问贤否径得出仕否则处以岳祠坐縻廪禄尔而任子之法至此益弊夫既广恩意之寛而复无较试之严所以为滥也今日任子之法以言乎郊禋郊禋有荫也以言乎致仕致仕有荫也以言乎遗表遗表亦有荫也所不存者诞节之恩其荫不为不广尔考试之法问其引对今已罢矣问其覆试今亦罢矣所存者铨试之制其试不为不优尔然为子弟者以富贵为可乐以豢养安逸为可适意而从仕之学未尝过而问焉为父兄者一命与子终身为喜再命与孙没齿无憾而过庭之训未尝及焉夫既命而铨既铨而爵此非拒其来也盖所以勉其学而养其材也况一岁而一试非复三岁大比之久合五而取一非于千百之中而不可几也问之以可据之律较之以童子所易能之目则待之之道诚寛而且厚也夫何不勉以从政之学不加以过庭之训至挟策而趋塲屋者或阁笔以相视货贿公行至有执而从吏讯者甚而未踰乎强仕之年而甘从逺僻之役规避吏部之问而求领祷祠之职推原其故皆平时之无所教养训裁也今日而能行干道不经铨试不许入仕之令则门资者相率而为学来者不滥仕者不冗而祖宗旧典复见矣久任重黎羲和世掌天地典礼典乐终始一人平水罔功随即黜之可也而必迟之九载古之人其重于久任盖于此也夫子相鲁初而谤之三月而诵之子产相郑一年而谤之三年而诵之方其谤而未诵也若骤去也虽圣贤无所施其技矣帝王宁不计虑此耶降及先汉犹有古意汉制惟边吏三岁一更而其他官以至仓库之微初未尝有终更之限也夏侯婴自高祖时为太仆至文帝不易其职扬雄为黄门郎歴三世不徙官此其在内者然也有为京兆尹九年有为刺史五年有为郡太守八年其在外职未尝不久其任也王嘉谓文帝时吏居官或长子孙以官为氏其二千石长吏亦安官乐业莫有茍且之意此足以见汉之任吏不轻于易置也茍二千石治行课最则玺书褒宠増秩赐金亦未遽迁擢以重斯民去思之心至其属吏则其太守察其廉污而进退之故郡丞虽老聋或以其亷而不欲数易曹吏书佐选其可用者而罢斥诸病吏亦安有具员而终任者哉东都以来数迁屡易是以朱浮左雄辈极言之下至李唐犹及四岁然刘祥道卢怀谨犹病其速也其在当时有守桂阳十年者有守桂州二十八年者有治并州十六年铨选成周选举之法先之以司徒而终之以司马唐人先之以礼部而终之以吏部司马位居司徒之次而受其成者古之取人德行为本司徒考其德行而司马授之政事故以司马受终焉若此类言之则唐之礼部乃居司徒之职而吏部实居司马之任所谓司士以德诏爵以功诏禄以久奠食则犹唐之考功郎之类是也然而冢宰者初无与于其间岂非以此为有司之职而人主之大柄不应于始进之日而锱铢之耶汉至成帝而选曹之名立自汉之东权归台阁而谓台阁者乃尚书之职而选所自出也论者毎以不任谓为倒置岂非选权益重既非昔比宰相又有不可虚拘者邪晋宋而下其任均矣徐羡之谓蔡廓曰黄散以下廓犹辞不受选则吏部之尤重也然自是宰相常总其大而吏部常任其小以至于唐有敕受有㫖受敕受者宰相奏议而除拜之㫖受者六品以下吏部铨材授职然后上言诏㫖但书闻以从之而不可否者也开元中起居遗补及御史等官皆以㫖授列于选举四年乃敇员外郎御史并余供奉官皆以敇授不复在吏部矣然则吏部之权日以轻宰相之任日以繁而唐世吏部之职皆得以己意物论铨择其才品而进退之非但据资授职而亦不可以取必于一定之制是以宰相吏部皆得行其权焉噫辨论官材司马职也诏爵诏禄司士职也黄散以下悉委之选吏部职也谏员台属不由敇授开元以来吏部职也以今准古吏部之职岂其轻哉国朝之初犹存旧制太祖不以资歴为拘而委吏部观人量材甄别真宗不以判中循资而亲閲功过状为之陞黜是以当时有挝阍鼔诉吏部条前后矛盾者有受诏复视而言选调失于均平者是国初铨选之际虽有定法而未尝拘以法也由今观之判铨之职尤为得人有荐选人并迁朝官为直馆者有寒士不为人所知为陈其状而升擢之者有三年不与父通问而废归田里者有匿其私罪应举及第而夺其劳考者其请择主判官责成选事苏绅之言也其请命判铨之官当以衡鑑自任者文彦愽之言也是祖宗之铨选虽任法而犹任以人也私窃怪近世以来吏部牵于资格而不能任甄综人物之权宿秩任岁月乆近而叙迁差遣视名次髙下而占射格法既局所谓铨量人物者徒建空名而已是以前辈有言今贤才之伏于下者资格碍之也职业之废于上者资格牵之也士之寡亷鲜耻者争于资格也民之困于虐政暴令者资格之人衆也万事之所以玩弊百吏之所以废弛法制之所以颓坏而不救者皆资格之失也然则今之当铨衡之任者愚敢以不限资格为请经筵古者自上而下皆劝学之贤至后世有定职矣又其甚也阙而不置尔古者由内而外皆讲学之地至后世有定所矣又其甚也罢而不设尔噫孰知国朝讲官之外未尝不亲正人乎经筵之外未尝不勤圣学乎此愚所以三咏三叹也且古之盛时前师后傅左疑右丞可与讲论乎曰未也保氏谏慝史官记过可与讲论乎曰未也盖宿卫环列无非吉士侍御仆从罔非正人朝夕从容不啻朋友师弟子之讲习此则圣人讲论之人噫师氏之职与同膳夫阉宦之贱得列小宰圣人之意微矣哉广庭密勿大臣纳诲可以讲论乎曰未也虎门森严以媺诏王可以讲论乎曰未也盖深宫幽隠之所无以异于广庭议论之地宦官女子之侧凛凛乎公卿百执之列所以薰陶涵养无往而不善此则圣人讲论之地噫路门寝门皆属儒臣内朝外朝统于冢宰圣人之虑逺矣哉此三代所以世有哲王也自宣帝甘露中始诏诸儒讲五经于石渠经筵之所始乎此厥后遂为常制是以东汉章帝尝命诸儒于白虎观讲五经侍中淳于恭奏帝亲称制临决如石渠故事于是有定所矣夫石渠天子所以藏秘书寓于未央大殿之地俾羣儒出入禁庭讲论经学非不善也然望之名儒出补外郡石显憸人弄权中庭宣帝之讲论果常如石渠乎自元宗选儒学之士入内侍读马怀素禇无量与焉侍读之名始乎此迨开元十三年置集贤院有侍讲学士有侍读学士于是有常职矣夫以侍读侍讲皆天下文学经术之士俾之横经帝幕䌷绎古今非不善也然棃园之乐汨乱聪明宁王之笛转移心术帝之讲学果常如集贤书院乎噫傅以一齐讙以衆楚求其齐语必不可得一暴未几十寒已至天下未有能生之物嗟夫讲学且尔况不讲乎劝学且尔况不劝乎故尚书朴学厌而不好愽士倚席废而不讲噫驳乎无以议为也国朝以讲学为治本以亲贤为家法自太祖置讲席太宗开经帏实国朝经筵之始景祐则讲于崇政元祐则讲于资善或命直禁中或直庐秘阁此讲学之所也不特此尔听政之余探赜简编视朝之暇讲论经艺非讲筵乎宫中消日惟是观书居常禁中亦有日课非讲筵乎是经筵之外无适而非学也国朝未置侍读以着作佐郎吕文仲为之寻又为翰林侍读实国朝讲官之始咸平始以杨徽之为翰林侍读学士邢昺为翰林侍讲学士景祐始以贾昌朝为崇政殿説书以杨安国为天章阁侍讲有为翰林侍读不带学士者有为侍讲侍读不加别名者有为侍讲侍读外使者有着作佐郎兼侍讲者此讲读之官也不特此尔台丞未有与经筵者特与之仆射罕预经筵者亦预之非讲官乎以太师而赴经筵以史官而侍经筵以处士而召经筵非讲官乎是讲读之外无贤不讲也当是时经筵无常所而燕处闲暇皆经筵也讲官无定员而名儒硕学皆讲官也夫无往非学无贤不亲则发圣贤之传穷典籍之奥果何如哉是故以水喻政得之小旻烹鲜喻治得之匪风此学诗也薄征缓刑荒政讲之修德承天视祲论之此学礼也上承下施盖取诸鼎乱极生治盖取诸萃易学明也説命三篇特诵三句五子之歌再诵六句书学深也论鲁封疆讲郑铸刑此明春秋而知之中庸修身大学入德此讲礼记而知之我国家所以为天地立心为生民立极为天下开太平者未有不源流于经也噫经学难明也马上之治弗用诗书清凈之治专尚黄老是不事乎经也是以读书为糟粕也通变之説窃而纷更复雠之语举而穷黩是自叛其经也是以诗书发冡也故不事乎经者其罪小自叛其经者其罪大何者不事乎经虽无以利民亦不至祸民叛经者借先王之文逆先王之道其祸天下惨矣嗟夫圣人作经岂料祸天下哉正理之不明适用之不知所以至此也取需卦燕乐之説启其君以宴游借丰亨豫大之説谀其君以侈靡易果如是乎青苗弊法假周人出息之事以自文保甲苛令託先王民兵之论以自售礼果如是乎汤诰勇智非以不杀论之则黩武者未必不窃之矣王制柴望不以巡狩原之而封禅者皆假之矣新台一诗圣人所以垂训也或者不知置而弗讲是未知其所以诗春秋一经圣人所以垂训也安石不知黜而不进是未知其所以春秋噫圣经难明也安得讲师三昧如范祖禹经学渊源如程伊川俾之讲论经筵哉古今源流至论续集卷九古今源流至论续集卷十钦定四库全书古今源流至论续集卷十宋林駉撰国学古者学校养其心不养其身后之学校养其身不养其心又其后也养心之教既泯养身之政复阙此君子所以观古今之别也尝考成周一书纎悉备具而学校养士之职独阙而不载有如仕未受田者必有稍食王朝之环卫则宫正均其稍食王宫之人民则内宰均其稍食外焉守沟池之士庶则均其稍食者有掌固焉内焉治文书之府史则掌供其食者有犒人焉独不闻有所谓养士之官不知当时肄业于成均者何以为养耶虽宫伯月终则均秩周人之待国子者其出于此矣又不知当时士庶者何以为养耶噫周人之所以养士者非区区牺廪之末也有乐舞以和平其血气有诗书以培植其见闻有干戈射御以闲其礼仪其所以长育成就者盖在此而不在彼古人非不欲设官以専其事丰廪以养其体诚不敢以百司庶府待学校举饩廪之微以是凂天下之贤者而当时贤士亦不待有所慕而为有所利而进润泽如沚长养如陵厚德如朝阳令仪如梧桐盖灵龟朶頥轻重有别而自养之学深矣汉承秦灭学之后学校未遑武帝从仲舒之言遂建太学然按晋灼所言乃谓西京无太学若尔则汉未甞有矣及按三辅黄图谓西京太学在长安西北七里若尔则汉未甞无矣尝以二说叅之盖黄图所载皆武帝制度是指武帝之时而言也晋灼盖论汉初之制也方武帝建学之初为诸生学长安者或至困厄而不自激厉由郡国选诣愽士者或贫无资用时行赁作廪牺犹未具也至元帝好儒设员用度充足至是始备焉始武帝弟子之员仅至五十至昭帝所増之数亦止百人养员未盛也及成帝太学弟子増至三千至是始盛焉然特养其身而已愽士徒取仪状果能如周人德行道艺之选乎太常虽与受业果能如周人成均司乐之教乎此养心之教犹阙也至光武中兴四方学士云㑹京师立五经博士之员修太学笾豆之典迨明帝复加润色制度一新乃流辟雍辟雍汤汤何轮奂也抑抑皇仪孝友光明何尊显也尊飬更老其意勤也缙绅亿万其文盛也然亦特养其身而已执经问难果如周人春夏诗书之学乎亲行射礼果能如周人射御之习乎此养心之教亦未闻也虽然王咸举幡㑹者千余非西都兴学之功欤林宗唱义从者三万非东都设学之效欤异时腐夫刑人渎乱国典太学名教扶持公议烈日争严视死如归噫吾儒之有益于人国家也如此鸣唿以两汉仅能脩饬制度文为之末犹足以起人激厉之志使如成周之所以养士者养士则鸢飞鱼跃之下果何如耶唐有二馆七学二馆曰𢎞文馆置于门下省曰崇文馆置于东宫皆以宰相领之其生徒以皇属国戚及大臣子孙为之七学曰国子学曰大学亦以大臣子孙为之曰广文馆曰四门馆以朝臣之子孙与庶人之俊秀者为之曰律学曰书学曰筭学皆以习其业者为之凡二千二百一十员皆尚书省补授太宗之时亦盛矣未㡬再传扫地殆尽论堂之庭尽垦为圃二馆之门复如论堂学制果如是乎终朝之雨流潦不停既夕之天列宿上罗学制果如是乎此固学校之坏也至国子博士不免啼饥广文先生犹叹无毡迁祭酒者谓散冗之地为助教者躬犁锄之事以师儒之职犹尔则养贠之意可以黙谕矣岂非养心之教既泯而养身之政复阙乎夫学校教化之本原自唐虞三代春秋两汉以来未尝一日废六朝之扰攘南北之战争其视学校疑若敝屣然犹修饬制度躬礼师儒且得已而不已亦以天理人心之本在是尔以三百年之唐反不若僻陋攘乱之邦举古人所以维持风化之要者废壊无余噫可叹也盖唐以科目取进士以进士之科为贵则学校独废至此然独不观朱泚之变世道已极而太学何蕃毅然壁立首唱大义六馆震惊而唐頼以不亡者未必非兹人之力然则吾道亦何负于国家而唐壊之至此耶君子所厌言也我艺祖立极之初未遑他务首幸监学士风丕振亲賛孔颜吾道有光此与武王下车访箕子陈洪范者同一意也盖国家自建隆以来已有国子监释奠行礼而太学未有也至庆厯从王拱辰之请始假钖庆院为之然庆厯以后生徒日废所居犹狭时太学实未营也至熈寕从邓绾之请始赐钖庆院以创之由是若廊若庑若堂若斋制度壮观规模鼎新而建学之制备矣始太学惟有内舍给食之员仅至二百外舍未立尔熈寕元年逺方待次盖百余人于是从数以立外舍之员盖从谏官之请也然来游之士愈多内舍外舍近至三百时上舍犹未立尔未㡬四年遂置上舍百员内舍倍之而外舍则不限焉盖从中书之请也由是冠带济济絃诵洋洋蔼然虞庠夏校之风而养士之员盛矣然祖宗养士之意不止是也雅乐歌诗养其耳也讲经问难淑其心也斋有选考之簿月有选考之目文已中程而选考不预则不听选选已书籍而程式不预则不许试又兼攷其行艺也养心之道又何如哉然而今日习熟见闻之久视为故常月书季攷第课工拙无预乎行斋堂规罚徒寘屋壁无预乎行舍选所以论行也当其年不犯重罚而已罚不必尽举也举者十一营者十五罚不必尽行也间有毅然不恤衆议以师道自任以规矩力行衆谤猬兴则又退缩矣抑又有法可行而不行者才为衆所知越次陞舍法也今不行也行艺为衆所服不杂选者罚法也今不行也愽士月一诣斋教导今可行乎诸生外有显过亦许纠治今可行乎祖宗所以维持人心者若为文具噫得一程伊川置礼贤等斋以训诸生不患不知性理之学得一胡安定置治事等斋以训后进不患不知体用之学此又师儒责也若夫风雨如晦鸡鸣不已中流滔天砥柱屹立此又豪杰之士不待文王而兴者未可谓学校中无之州县学夫思乐泮水薄采其芹是诗也君子知鲁之所以兴青青子衿在城阙兮是诗也君子知郑之所以微盖古之所谓学大抵于党庠遂序之中国学之设不过公卿大夫之子弟非养天下之士以为公卿大夫任于王朝其子弟从父兄则不得不为之置学于京师其所以养成人材皆少长于党遂之间而习熟乎庠序之教培植㴠养殆非一日有州长以㑹其礼射有郷大夫以察其行艺齿序之正既有党正孝弟之书又有族师鸣唿古人重党遂之学盖如此其至君子于此所以卜鲁郑之兴衰也是故蜀有文翁则儒化以成闽有常衮则贡士与内州等闽蜀一僻陬耳一为之兴起文教而人材至今为东南之盛鸢飞鱼跃亦何所不至哉国朝之初有四书院曰白鹿洞曰嵩阳曰岳麓曰应天府外又有茅山书院犹未建州学也干兴初孙奭守兖州建学舍聚生徒请太学助教为讲书而余镇未置学也景祐中诏藩镇皆立学矣而他州则勿听寳元元年因蔡齐之请置颍州学大郡始立学矣而小郡则未置至于庆厯之四年范仲淹言学校本行实宋祁言莫若使土着而教之学校则学者修饬于是诏诸路州军各令立学学者二百人许置县学于是州郡之不置学者鲜矣而教授之置亦于是乎始其初委之漕司于幕职州县中举之或用兼官或用士人皆漕司主之而未𨽻朝廷也熈宁中诏诸路学官并委中书门下选差至是始属于朝廷矣元丰中州府学官共五十三员惟大郡有之余未尽有也元祐初诏齐庐宿常等州各置自是列郡多置教官矣然自置教官之后选择正人无日不申明之办举职事以副责任则政和之请也教官之职切宜遴选则绍兴之命也不撰乐语不兼他职其任专也设科以试通经而任其选重也祖宗之所以作成士类亦至矣而今之州郡之学学者之视郡庠犹视传舍学官之视学者殆若浮萍佩焉悠悠口焉嚣嚣春秋有试更出迭入仅縻一时之廪牺而已吁何轻耶愚尝咨之耆老曰盖舍法行而郡县之学有实政舍法废而郡县之学皆文具何者今之郡县有学即古者党庠遂序之遗意古人谓今之育材成徳而异日之升于司徒升于学升于司马者皆若而人也则教养之政安得而不严自后世郡县之学所养所取判然两涂毋怪乎其为文具矣鸣唿乌知舍法为一代之良制欤思昔舍法之行也士之𨽻于学月书季攷优登于籍于是贡之京师而入于天子之学凡有玷于罚者不预焉是以郡县生徒更相淬厉以为今之所以教我养我者凡皆以成就我也而我固不可不重也而师儒之官亦以为上之人所以进用人材凡皆权舆于此也而教养之职我实任之时则训诲教养与之相期于无过之地而人知谨饬亦皆相率听命以求无忝于有司自舍法之既废今之太学仅存其迹而郡县之学已非前日且今太学之法犹舍法也每季有试非无益之试也而他日两优释褐自此始也名书于罚非罚金之比也而他日铨注有所沮格自此始也而又三嵗大比升于春官由太学而进者居多士之逰太学盖无一而非进身之阶也今郡县之学则不然登名于大比虽足迹不歴于学皆可以预计偕师友相聚泛泛焉不相知名而无有席间函丈之诲果能如范公夜课诸生皆立时刻乎果能如安定雅乐歌诗乙夜乃散乎宜乎俊民良子弟皆褁粮千里为上庠之逰而青衿之子相与挑逹城阙之逰尔何者养士有学而进身无阶其名存其实轻如之何而不为文具愚以是知舍法之为良法也或者乃曰是法也行之于蔡氏安得为良法呜唿此非蔡氏法也王宋诸公之遗制也在昔庆厯中宋祁王拱辰軰请士皆土着而教之以学校然后州县察其履行而荐选之于是诏天下皆立学所谓舍法盖萌芽于此至于元祐王公巖叟乃谓科举之外不当别开进取之名于是乞罢三舍之法开师弟不相见之禁若夫科举罢于熈寕之三年贡法成于崇寕之五年是取庆歴遗法而行之也特蔡氏不当以私意为去取焉耳于法乎何议借曰蔡氏立之其法茍善犹不可以人废法况是法立于庆厯诸君子乎今诚能行王宋之议申庆厯之法则家家稷契人人臯夔又安有文具之说哉学官解经不穷戴侍中此汉人之法也为博士之官者例如此后学开启当何如学行可师贺徳基此唐人之语也为祭酒之官例如此诸儒尊仰又何如夫学校教化之本师儒学校之责诸生蓍龟后来绵蕞其可轻也哉愚甞推其学官建置之由矣祭酒立于汉司业监丞立于隋监簿正录立于北齐至愽士之官西汉已有而国子博士则始于晋也太学博士则始于梁也武学博士则始于我朝庆厯也国朝国子监有判其资浅者为同知即祭酒司业之任有直讲八员即博士之任元丰官制既行国子监有祭酒司业丞簿太学有博士正録并为学官此古今沿革之大略也然自古迄今其所以崇重风化选用师儒常如一日尔自古观之刻石传经儒林订正华山有赋士林传布徳仁文质时人歌之卢诞儒宗天子称之昌黎入国子而生徒相贺杨汪讲国学而通经莫屈此祭酒之有人也进退作则动言是傚阳城有之严以得礼扶善遏过窦公有之手书九经口诵鹿鸣非通经欤燕堂鼓琴阙下唱义非感徳欤此司业之有人也广文先生才过屈宋国子先生上规姚姒论易折角讲经重席何淹贯也览笔即下看书不寐何敏勤也此非愽士之有人乎我朝以来尤加崇重圆冠方袂肩摩踵接而学校师儒之任皆世伟望人才作成流为数年不穷之用者皆学官之力也傅澥自学正至祭酒官以儒名者且三十余年其任之也専郑穆以待制兼祭酒一旦请老而诸生愿留者至三千余人其慕之也深程颢学问渊源洛中师表而召判武学何其幸也陈莹中学术醇正元祐名臣而擢为博士又何其慰学者之望也名儒宿德项背相望未易枚数当代仰之后人思之尚想乎螟蛉之诲噫盛哉然尝论之学者固诸人之望祭酒又为学官之唱且匪曰兰芷畴变入室不自朱蓝何迁素丝非王俭辞祭酒之表乎寳劒未砥犹全切玉美箭阙羽尚无冲石非王延明辞祭酒之表乎盖祭酒之职非他官比志行必粹道义必尊庶无慊于教成之任二子所以力辞而不敢者亦自知分尔茍国师有人则下是典教有不难举吕公着一为祭酒命驾亲谒程頥请为学正而学者皆知性理之学王陶方任祭酒亦遣愽士诣孟醇擢为学士而诸生始知有聘士之礼此又挈裘提领之论矣虽然兹皆汉唐以来学官之任而考之成周则未闻焉且周典六官治官掌治礼官掌礼曰刑曰兵曰事考其官属亦各称其职掌之当然独至于地官谓之教典而其设官殊不可晓盖自乡老至比长皆六乡之官自封人至充人皆疆埸之师自载师至均人皆财赋之官其他不过整齐田学推考征歛而所谓教官者师氏保氏司谏数人而已而非専掌乎学校者也及详考而熟观之如司乐则掌成均之法乐师则掌国学之政然周人徃徃以学校之职而属于典乐之官果何意哉盖乐者所以调和其血气涵养其心术优游渐渍鼓舞动盪其入人也深此先王作成人材之深㫖是故舜之胄子教于后夔啇之学政属于瞽宗皆此意也汉人去古未逺犹知博士弟子受业太常使知礼乐之本自东都以后学校自学校太常自太常而此意失矣至我朝安定胡先生之判国子监也教育有法深有古意雅乐歌诗乙夜乃散至奏鼓琴瑟之声洋洋乎外伊川所谓凡从安定先生学者其醇厚和易之气望之可知岂非平日动盪涵养之效欤异时渊笃纯明直温简谅色色有之欧公诗曰呉兴先生富道徳诜诜弟子皆贤才荆公诗曰先收先生作梁栋以次收拾桷与榱愚请颂此为今日师儒勉科举进士之选其自隋始乎曰非隋也周也王制谓大乐正论造士之秀以告于王而升之司马曰进士此其始也特设科较艺始于隋尔噫进士之选在古者何其重在后世何其轻耶周人贤书之贡必加拜受拜云者想其恭敬而不敢慢也三物之教必曰賔兴賔云者想其礼待而不敢忽也此周人之贵有由矣由汉以来固不能如拜受賔兴之礼然犹州长身劝为之驾虽以当时号为謟䛕公孙𢎞者犹出于鄊人之劝勉未尝有自进之风至唐杨绾投牒自进而士始甚轻盖古者上有求于下其后也上下交相求又其后也下始急于求上此古今轻重之别也然自汉设科以后科目纷纷不知其㡬大抵自汉至隋以前惟行孝亷秀才之科自隋唐至本朝惟行进士明经之科至熈宁后王荆公以经义试进士于是明经始废而进士独行耳此其大略也进士之科唐与我朝行之然在唐为轻在我朝为重何以知之三十老明经五十少进士此唐人之謡也以此知进士为劣而明经为优矣焚香礼进士撤幕待经生此国朝之诗也以此知经生为轻而进士为贵矣故唐之进士得第者百一二明经者十二三本朝之干德进士二十六人如五经开元三礼三传学究合九十三人其额至寛也而得人之盛反不若进士盖待之既厚则卓荦非常之士皆愿为进士得之既易则庸庸记诵者丼为明经耳此前軰称国朝进士为将相科其有由矣是固然也盍亦推原进士一科兴置之制可乎春官之试始未有也自元宗以考功望轻移试礼部于是有定所焉殿前之试始未有也自武后以对䇿为缓亲试殿前于是为常制焉设卫棘围始未有也自唐杨浚始开三行试于是为故事焉进士试以诗赋䇿论自唐始也我朝因之至熈宁复加经义之制临轩试以诗赋亦自唐始也我朝兴国加试以论至熈宁始定策试之制煳名之制行于淳化而诸州之煳名则自明道始易书之制立于祥符而诸州之易书则自景祐始传义有禁昉于雍熈匿服有禁昉于天禧庆厯则有冐贡之禁祥符则有挟书之禁封印卷首因温仲舒之言而行严禁秉烛因戚纶之言而行旧未有避亲别头也而祥符张士逊请行之旧未有随侍别头也而景祐贾昌朝请行之廷试取士或取之多或取之少而与廷试者不黜则始自嘉祐之二年举士嵗数或一嵗一举或间嵗一举或四嵗一举或累嵗不举而三嵗一举则始自治平之四年自梁颢等唱名于是有唱名及第之典自王世则等钖宴于是有钖宴琼林之礼噫国朝之所以待进士者何其严而重耶夫待之既严礼之既重则荐于乡试于有司䇿于天子之廷者其忍负之哉自今观之懐州觧发素已铨次大名举子自相推先则荐于乡者皆平时推誉于州里也李廸有声礼部不黜王曽首荐复冠春官则试于有司者亦皆素知名于场屋也夫外郡既考履行有司复考文艺若无愧矣而犹严于临轩之选此与周人升于乡升于司徒司马者同一意也是故齐贤受知先朝擢自下第蔡齐伟有仪状擢居首选韩琦唱名太史奏瑞杨寘赐第公卿皆贺不特此耳状元及第不在温饱礼部第一不肯自陈此其着节立身又有出于科举之外盖祖宗不専取以文墨而试贤亦惟以行艺所以正人相望出为明时用也然愚又尝论之科举之禁不可以不严亦不可以过严不严则无以杜侥倖之心过严则复以隔天下之士且煳名易书似也然东坡反遗李廌欧公误取刘辉煳名易书之法果可用乎冐贯匿服有禁似也然余公靖易名他州以取觧王公洙愿保匿服而不易冐贯匿服之法果可绳乎此王文正公所以举科场条贯投地而不取也考校古者以徳行考士而士心正后世以文艺考士而士习壊世儒皆有是言矣嗟夫举孝亷者浊如泥举隐逸者索髙价徳行果可得士乎愚尝推原其故盖古今人才一也成周人才出于学战国人才出于客汉之人才出于吏唐之人才出于科举时用里选则人才由里选而出时用科举则人才由科举而至以后世科目之后而欲用成周里选之法是犹结绳于书契乡饮于军市君子谓之不知务噫何代不生才何才不资世特恐考者非贤贤者不考耳且进士之科莫盛于唐而考士之法亦莫病于唐夫以张九龄之峭直刚方吸嘘云雨颜平原之忠肝义胆对越神明陆宣公之论谏仁义裴晋公之明哲保身此进士诚莫盛于唐也然昌黎名儒三至礼部何蕃义士终身不第此犹可也齐皥以贵而不得举王参元以富而不得举是畏嫌而自私也钱徽典举而私擢李宗闵之亲达奚珣典举而阴取杨国忠之子是徇情而自私也此考士之法莫病于唐也夫选之不精择之不审往往归咎于文艺是罪嵗尔国朝考士之法何如哉宋白典春官而苏王中选程羽掌贡举而张冦聨名至使人才流为数世之用谁之力与方平司文赋尚典要欧公持衡文变浑雅至使文章以通经学古为髙者又谁之功欤大抵人物之消长文章之髙下皆任文衡者之责可轻乎哉不然王介甫以私学取天下士至有以雅为鸦之弊惠卿以己意取䇿问而当时皆讪前朝阿当世文章人物为之一变向非元祐诸公出而正之则黄茅白苇之习殆何如耶然尝论之考校之术不可过于任法亦不可过于任情任法矫也任情私也过眼终迷日五色非主司自叹之诗乎落却亲情卖至公非主司被嘲之诗乎此任法之弊也主司冬烘错认颜标典举徇情私擢济川此任情之弊也曰法无寛严精考得矣情无公私得人足矣若李廸落韵本有声也虽黜廸而取廸如是而废法何恶乎王复能赋素知名也遂私复而取复如是而狥情可厌乎噫是故然尔业患不能精无患有司之不明行患不能成无患有司之不公为进士者又当自勉也或曰彩霓之韵未误而黜刑赏之论见疑而降此非行业之不精君子则曰宁求诸已不求诸人也或又曰火山军之名得之梦寐王俊民之謡已播城市此又物理之素定君子则曰寕求诸我不求诸天也不然尚崑体以逐时好阿新法以取髙第不惟有司耻之愚亦耻之虽然国家以文艺取士固也亦不専以文艺也宋祁甲科兄郊次之以文而取也然进郊而退祁盖弟不可先兄沈文通第一冯京次之以文而校也然升冯京而降文通盖贵胄不可先寒畯上之人未尝定以文艺也大名乡荐欲首选张公咏也公辞之而推张覃莱州觧发欲首荐蔡公齐也公辞之而推史防下之人亦未尝校以文艺也夫以文墨考士而不以文墨拘以科目进身而不为科目累蔼然有成周徳行道艺之风噫盛哉唐人进士何足语此古今源流至论续集卷十古今源流至论别集卷一钦定四库全书古今源流至论别集卷一宋黄履翁撰治鑑纲目治鑑目録司马公晩笔也而其书太简不足以备歴代之顚末治鑑补遗胡文定续书也而其事固备不足以示后来之监戒然则成先正未成之志发遗书未发之蕴此文公纲目之作其有益于治鑑也不少愚尝庄诵公之书而知用功深而持论严矣夫岁年有乆近详书甲子以纪之则岁周于上而天道明矣国统有离合特书正统以别之则统正于下而人道定矣有始终兴废灾祥沿革之正例者有善可爲法恶可爲戒之变例者皆大书以提要则大纲槩举而监戒昭矣有追原其始遂言其终者有详陈其事备载其言者皆分注以备述则衆目毕张而㡬微着矣昔温公尝谓吾作此书惟王胜之尝閲之终篇自余君子读未终纸思睡矣是其编次太详也今大纲举而衆目张其得详畧之中乎温公又谓臣今所述止叙国家之兴衰着生民之休戚使观之者自择其善恶得失以爲劝戒是其劝戒未着也今监戒昭而㡬微着其得褒贬之法乎昔人有言杜征南颜秘书乃左丘孟坚之忠臣特其所谓将顺者而小司马苏颍滨乃太史公正救之忠臣其功尤多然则晦翁所编不惟爲温公将顺之忠臣抑亦温公正救之忠臣也自今观之战国之时秦楚韩魏之僭王则别之使天下知僭伪之不得其正亦春秋诛呉楚之法南北之际宋齐梁陈之分治则卑之使天下知传授之不得其统亦春秋黜五伯之意削曹魏之窃位明昭烈之正统非异温公也所以示天下之大分去则天之伪号存中宗之纪年非拂温公也所以正天下之公论扬雄本仕于汉也而曰莽大夫扬雄葢雄之姦心佞舌曲笔美新名之曰莽者正以诛谀臣之心陶潜本没于宋也而曰晋处士陶潜卒葢潜之清风高节耻身后代称之曰晋者正以表忠臣之节汉史曰幸太学今不曰幸而曰视尊师道也唐史曰尚公主今不曰尚而曰适明人伦也书孟轲之去齐伤吾道之不行也贬仁杰以系周恶臣道之不立也元狩六年特述杀大农令颜异者叹公卿自后取容矣元鼎三年大书令入财补郎者叹郎选自后益衰矣大抵一事之疑若决蓍龟一字之简凛乎釡钺发潜德之幽光诛姦雄于已死者此书也别正闰之异号辨冠屦之殊分者此书也呜唿公之书岂私见臆説而自爲哉採故老之异闻拾诸儒之绪论质诸人心而无疑参诸衆论而无愧也是故其书卫鞅之受祸则取胡氏之论其书秦割地以和韩魏则取苏氏之説其述秦赵㑹于渑池则杨龟山之议也其述张良误中副车则程子之辨也夫惟旁搜博採非一书也左诹右访非一説也则是书之作非一己之私见乃天下之公论矣昔晦翁尝语门人曰某作通鑑纲目后之君子必有取焉呜唿使晦翁非眞见此书无歉必不肯发此语也厥今秘阁珍藏壁星相映翠幄进讲遗编有光而公之言验矣周子通书昔张南轩记濓溪之学曰本乎易之太极中庸之诚是知太极与诚乃自得之蕴也朱晦翁释濓溪之书曰圣人之诚即所谓太极是知诚与太极乃无间之妙也愚尝歛衽危坐澄心端思究通书之微言遡先儒之绪论窃知先生之言其高极乎无极太极之奥而其实不离乎日用之间其幽探乎隂阳五行之赜而其实不离乎仁义礼智刚柔善恶之际其体用之同源显微之无间秦汉而下诚未有臻斯理者不外乎大易中庸之所传也大抵书之要㫖不外乎诚之全体而诚之全体不外乎图之太极明乎此则四十篇之㫖思过半矣夫诚者实理之谓也是书首章一则曰诚二则曰诚正以发全书之㫖趣示后学之根源而其所谓诚则有二焉自然而实者天也必期于实者人而天也正中庸所谓自诚而明自明而诚之㫖此又所当熟究焉者是故曰诚者圣人之本也曰圣诚而已矣曰诚无爲也无妄也曰诚动于此也寂然不动也此诚者天之道性焉安焉之谓也曰君子干干不息于诚也曰至诚则动拟议以成其变化也此诚之者人之道复焉执焉之谓也其论舜之心诚孔子之道德其诚者之道欤其论颜子之发圣蕴仲由之喜闻过其诚之之道欤其论圣之希天圣之明通是亦诚者之道也其论士之志学君子之务实是亦诚之之道也言其师友者欲人聚辩此实理耳言其童䝉者欲人求明此实理耳患人以辞章决科而昧此实理则曰文辞爲艺而道德爲实患人以富贵肥家而丧此实理则曰铢视轩冕尘视金玉是书也无非推明乎诚之一字耳然人见其文之质而不知其义之精人见其言之淡而不知其味之长何者形而上者固此理也形而下者亦此理也散于造化者固此理也㑹于人心者亦此理也是理也寓之于图则曰太极笔之于书则曰诚太极具则二气五行之运行实理全则五常百行之发见又安有异理哉故诚之源则阳之动诚斯立则隂之静也㡬之善则阳之属也㡬之恶则隂之属也仁义礼智信即五行之性也孝悌忠顺之百行即万物之象也不特此尔若五行隂阳隂阳太极若五殊二实二本则一又发明乎物物各具实理非自微而之显乎若礼理乐和若刚柔善恶又发明乎事事皆隂阳非自显而之微乎又不特此尔圣学一篇言一之无欲而极明通公溥之境然学者深味之则知无极之眞两仪四象之本皆不外乎此心矣孔子一篇言夫子道德敎化而合天地四时之妙然学者详思之则知孔子本太极而有隂阳五行之用矣呜唿通书笔絶庭草迹芜世无诸老相与讲论以发其所未言之㫖则后之学者又安知其㫖要哉愚故曰味西铭之书当知仁孝之至理究通书之㫖当知至诚之实体而好爲议者曰周子之言复以利贞爲言非大易之説也周子之言中以和爲训非中庸意也夫周子之学源流于易中庸之书而议论若是相戾何哉曰知周子以坤卦言则利贞亦可以爲复知周子以时中言则达道亦可以爲中噫书不尽言图不尽意学者当求诸胷中之眞见而毋泥纸上之陈迹云文公四书四书之学世儒论之详矣虽然圣经浩博千岐万辙吾道高深如天如渊葢未易涉其流而窥其涯也粤自鲁邹敎息蝉噪蛙鸣吾道之所寄不越乎言语文字之间诸儒之所论不外乎章句训诂之末是故説语孟者溺于卑近则得其言而不得其所以言骛于高逺则自谓得其所以言乃并与其言而失之谈中庸者杂于异端而有近理乱眞之祸讲大学者知其正心诚意而不及致知格物之原驰心曲学议论峥嵘腐唇析句识趣卑陋噫可叹也硕果不食我宋复兴星聚奎而文风振起水泝洛而道统流传周子奋于九江之下程子鸣于河洛之间得有所考以续千载不传之绪得有所据以斥异端似是之非其后也武夷大儒埙箎唱和错简淆乱者则支分节解而脉络贯通残编简断者则正讹补阙而㫖趣归㑹于是有章句之作前乎伊洛一言之有据吾取之后乎伊洛一义之有考吾取之理有未安虽学正学者必去言有不可去虽不与吾好者必録于是有集註之作虽然左氏之传必託之君子而后褒贬之义明法言一书设爲问答必託之或人而后显今也合衆派而㑹流参殊涂而同归故説之有所取必明其所以取之意説之有所去必辨其所以去之由此或问之作又得以曲畅旁通而无遗论也然文公之意正将继絶学传正统岂但鑚研训释而已哉葢论语之言无所不包其要在于心之操存㴠养七篇之指无所不究其要在于心之体验扩充中庸其言虽多而其枢纽不出乎心之诚大学其论虽博而其始终不出乎心之敬无非昭揭此心法启钥此心学也呜唿此非先生之学之至其孰能明之哉大抵心学难传也出入无时非得于操存则其失也纵旦昼牿亡非得于涵养则其失也荡脉络难明界分难别非体验之则其失也蔽善端方萌正性方觉非扩充之则其失也固尸居龙见渊黙雷声虚室生白吉祥至止则心在乎诚否则流于妄矣出门如宾承事如祭守口如缻防意如城则心在乎敬否则流于肆矣吾观洙泗之所讲明文公之所解释则圣贤之分量理义之精微莫不昭然于方册间矣且学莫切于操存也夫以曾子之鲁一日三省忠于人而信于友传于师而习于己故释之曰此专用心于内也以颜子之愚终食不违造次于是顚沛于是故释之曰此存养之功密也学莫深于涵养也暮春沂泗舞雩咏归气象从容胷次洒落然未知所言何意而大儒则曰无舍己爲人之意天地同流自见言外是言也谁其知之箪食瓢饮頽然陋巷内性优游外物脱落然未知所乐何事而大儒则曰从事于博文约礼以至于旣竭吾才而后有得是乐也谁其㑹之此精义之序所谓论语之言莫非操存涵养之要者是也然亦非训释之功何以知其味哉学莫难于体验也先利后义之辨其非爲善爲利之言其间所以验天理人慾之分也然毫发千里之説以利爲义之説又广其所未言乡原之德贼告子之义外所以验似是而非之説然求媚于世之戒不得其正之戒又发其所已言学莫先于扩充也自可欲之善极而至于圣而不可知之神自徐行后长之事极而至于尧舜之道此敎人以希圣之学然上下一理之训日用不知之训又从而䌷绎之充赤子入井之心而仁足以保四海充无欲穿窬之心而义至于不胜用此敎人以善推之学然不能自己之説推不爲达所爲之説又从而反覆之此精义之序所谓孟子之言莫非体验扩充之要者是也然非训释之功又何以明其㫖哉夫诚者心学之极致始乎天命谓性者言实理之原也终乎无声无臭者又极天命之性而言也谨独云者所以实乎此理之实也中和云者所以状此实理之体用也中庸则言实理之有常过不及则不知实理之妄行曰费曰隐者言实理之用广体微鸢飞鱼跃者言实理之流行充满诚明以下累章之言者反复乎此耳大抵诚之爲道在天爲实理在人爲实心以天理言之则冲漠无涯眞实无妄万理兼该一体无杂故天理得诚之名若所谓天之道鬼神之德是也以圣人之心言之气质清纯表里洞彻人慾尽泯天理浑然故圣人得诚之名若所谓不勉而中不思而得者是也此或问一书讲明发挥以言诚爲中庸之枢纽者讵不信欤夫敬者心学之大原一篇之指其目凡八八事之要其条凡三葢脩身以上者明明德之事以求知至善之所在也齐家以下者新民之事以求得至善之所止也然究其端绪明其本末又皆不外乎敬之一字葢敬心旣立而由是格物致知以明事物之理则所谓尊德性而道问学由是诚意正心以脩其身则所谓先立其大者而小者不能夺由是齐家治国以及乎天下则所谓修己以安百姓笃恭而天下平是皆未始一日而离乎敬也夫敬之爲道一心之主宰万事之根本爲小学者固将以涵养本原以成其始爲大学者固将以开发聪明以成其终此或问一书议论问答以言敬爲圣学之始终者讵不信欤然尝论之脱略言语㑹悟理义者心胷之学也研穷章句遗弃本根者口耳之学也文公之释四书者正欲示天下性命之原开人心诚敬之天学者而求语孟之书当思吾夫子之所以至于圣人者何如孟子之成于圣人者何如其问也犹吾之问也其善也犹吾之善也夫子之所以明快孟子之所以雄辨夫子之所以涵养孟子之所以光耀昼诵而味夜思而求反复于静一之中浃洽于精研之后端拜秋阳之皜皜缅想太山之岩岩气质自是而成焉事功自是而审焉则不在于讲説之间而在于涵泳之顷学者而求中庸大学之书当思在天之对越鬼神之格思对妻子如对宾客对童稚如对大人造化之深理鬼神之能事圣人之极功皆造端乎一念之诚弗贰以二弗参以三巨细相涵表里交养整齐于执事之时端庄于若思之际心性之实德事物之妙理国家之极治皆黙㑹乎一念之敬则是书不在于训释之粗而在于存养之妙昔尹和靖门人称尹公于经书不爲讲解而耳顺心得如诵已言噫心领神㑹乃文公之本意而笔舌譊譊非文公之得已也虽然不先乎大学无以提挈纲领而尽论孟之精微不参之论孟无以融贯㑹通而极中庸之归趣此又后先之序也噫伊洛我师也文公岂欺我哉诚诚之道大矣哉具于太极之浑沦而极于天地之变化始于夫妇之隐微而着于鸢鱼之飞跃存于盛服之斋明而格于鬼神之左右洋洋是故眞实无妄纯粹无伪彻上彻下皆实理之所爲者诚也而一有所杂则妄矣悠乆不息周流不已自始至终皆实心之所爲者诚也而一有所间则息矣虽然难言也窃尝泝鲁邹之渊源沿伊洛之流派逹紫阳之舟楫而闻其略矣且以自然之理言之天地之间惟天爲至实而无妄冲漠无朕而万物兼该刚健常行而一体弗杂是以一元之气无古今无寒暑无风雨晦明万古常运而未尝有一息之停诗曰维天之命于穆不已此之谓也天下之物无洪纎无巨细无飞潜动植万古常生而未尝有一物之差易曰干道变化各正性命此之谓也是理也在天爲实理在人爲实心自然而实者天也必期于实者人而天也夫所谓自然而实者圣人极致之功也葢圣人气禀清纯赤子不失一眞浑融万境洞彻浑然元气之未凿湛然太虚之无累动容皆礼不勉而中从容皆道不思而得仁则表里皆仁而未有一毫之不仁义则表里皆义而未有一毫之不义正大舜天德出宁之境文王纯亦不已之天夫子从心不踰矩之年也夫所谓必期于实者贤人自明之敎也葢贤人性命虽正而梏于形体道心虽具而局于气质扫其尘而鑑自明澄其滓而水自清慾尽理还人泯天定谨独于暗室不覩之地存心于雷声渊黙之时当其恻隐之发而不杂于忮害则所以爲仁者无不实矣当其羞恶之发而不杂于贪昩则所以爲义者无不实矣正颜子克己复礼之学曾子一日三省之功孟子诚身明善之道也嗟夫性焉安焉者圣也复焉执焉者贤也圣则希天贤则希圣其分量之小大气质之清浊才品之高下固有不可强而同者然生知学知其归一致安行勉行其终同功恐惧不闻此诚之固执者而言也而能极天地位万物育之功曲致有诚此诚之未至者而言也而能造至诚能化之诚拟言议动之学而至于变化慾无诚立之验而极于明通此造化之实理鬼神之盛德圣神之极功又孰爲有余孰爲不足哉噫诚则明矣明则诚矣自明之敎学者不可一息间断也尝观中庸一书其论理也详矣要其本㫖不过发明乎诚之实理所谓天之道人之道是已天命云者实理之原也性其在我之实体道其当然之实用而敎也者又因体用之实而品节之也曰大本达道所以言实理之体用曰天地位万物育所以极是理之效验中庸云者其知实理之可常者乎过与不及云者其不知实理妄行者乎以舜明知以回明仁以子路明勇谓诚者亦实此三德而已尔实理之爲用也广故曰费实用之爲体也微故曰隐近而夫妇逺而圣人天地皆费也而是理之所以然则隐而莫之见焉道不逺人者夫妇所能丘未能一者圣人所不能皆费也而推其所以然则有至隐存焉其述自迩自卑则言乎费其述不见不闻则言乎隐而帝王之事夫子之言则又合体用兼费隐而并言之矣信矣夫诚爲中庸之枢纽也是理也伊洛诸公葢得之故通书之言诚也旣曰圣之性又曰贤之复易传之言诚也旣曰无妄又曰不欺夫曰性曰无妄者所以发中庸诚者之㫖曰复曰不欺者所以明中庸诚之者之义然周程二公岂但空言而已哉君子当于践履中求之志伊尹之所志学颜子之所学以存养爲实功以践履爲实地致知格物爲诚意之验持敬主一爲成德之本冰轮金井而念虑之澄彻光风霁月而胷次之洒落玉质金声浑乎内外之无瑕规圆矩方截乎言动之无缺非茍知之亦允蹈之粹哉伊洛之学也然而论者则曰拟议论诚之篇周子谓成其变化而晦翁疑之自诚之明之章程子谓诚即明也而晦翁又疑之晦翁深于理学也而操戈若此然则周程果非中庸之㫖欤曰义理之学难言性命之蕴难究疑之者乃所以信之也君子之学宁过于疑毋宁过于信过于疑必有所见焉过于信则口耳乎学非心胷学矣故晦翁之注释通书曰至诚者实理之自然拟议者所以诚之之事非惑周子也信周子也释中庸曰诚则无不明明则可以至于诚非异伊川也佐伊川也学者诚能佩中庸味通书步武周程张朱之言则可以造圣贤之阃奥㑹德义之渊源矣噫立则参前舆则倚衡出门如宾使民如祭此鲁论之心学孔氏之家法也故曰孟子不言易而深于易论语不言诚而极于诚复一阳初动处万物未生时渊哉康节之言也昔者圣人作易以拟隂阳之变于阳之消而息于下也圣人乃以复名卦其説则取旣徃而来反之义其爻则有一刚五柔之画其象则雷在地中以明将奋之意其㫖则硕果不食以取复生之理此见天地生物之心循环之无穷也夫大德敦化而川流不息岂假夫旣消之气以爲方息之资也亦见其絶于彼而生于此而因以着徃来之象尔是虽气有开阖物有虚盈而天地之心亘古穷今未始毫釐间断君子但观一阳之初动万物之未生其生意闯然具此全美则所谓天地生物之心者岂不可见乎伊川曰一阳动之端乃天地生物之心也晦庵曰阳极复生此可以见天地之心也其与康节之言葢相表里鸣唿微矣哉是理也在造化则爲隂消阳动之机也在人心则爲慾尽理明之初也葢人之爲人太和保合善端无穷所谓复者非曰追夫已放之心而还之録夫已弃之善而属之亦曰不逐逐于外不汩汩于物则吾心之体即此而存同然之善自有不能已耳方人心之始复也有茁其萌有恻其隐夜气存于不梏之初善心动于有感之际元之始长而生生无穷春之始露而盎盎莫遏歛于方寸隐于眇绵葢有不可得而限量之妙及其人心之已复也四端充广万善呈露诚复而妄除天存而人泯云行雨施吾之德也鸢飞鱼跃吾之诚也天高地下吾仁之流行也于以充之四海其凖而实不出乎一念之间正颜子复礼归仁之功孟子恻隐扩充之善濓溪诚通诚复之天也噫圣人于复之卦所以赞其可见天地之心而又以爲德之本者其不以此欤尝谓复者反也言反其本然之善也小人迷复衆人有复圣人无复何者天地之气所以有复者以其有隂衆人之心所以有复者以其有恶若圣人之心造化爲一赤子不失天理浑然初无间断孰得以窥其心之起灭耶虽然圣人亦未尝无也复之理有二有善恶之复有动静之复旦昼梏亡胶胶扰扰而恻隐羞恶之心跃然于一悟之顷是善恶爲隂阳也若寂然至静之中而有一念之动是动静爲隂阳也圣人固不可以善恶言而静极而动之复岂能无之此又所当熟究而洞识也然尝究大易之精㫖考先儒之绪纶又不能无疑焉通书所谓利贞诚之复周子葢以静而言也易传所谓一阳复于下程子又以动而言也夫周程乃师友渊源之学其立説若是异同何耶葢以静而言者于坤爻指其所归之地以动而言者于复爻指其所动之处所归之地利贞之德所动之处又元之德也其言异其意同或者乌可妄疑哉此晦翁以濓溪伊川之説非有所异但所指之地不同其言可爲依据矣呜唿不有周程无以明大易之㫖不有晦翁无以明周程之论古今源流至论别集卷一古今源流至论别集卷二钦定四库全书古今源流至论别集卷二宋黄履翁撰勇闻之师曰有血气之勇有理义之勇血气之勇不可一日不克理义之勇不可一日不存也夫发于志气之动而非出于理义之安局于噐质之偏而非得于学问之粹冯河不悔按劒疾视而外示虚骄之气者血气之勇也泰然于自克之境而变故不能动释然于不校之地而威武不能加气塞天地志夺三军而内得存养之实者理义之勇也此圣人歴歴乎君子小人之别南方北方之异者正恐学者知有血气而不知有理义所以深致其辨欤甚矣理义之勇学者不可不存也爲学不勇则始勤终辍而有一暴十寒之累进道不勇则旦圣暮狂而有半涂中废之失改过不勇也则处心自吝必不更日月之蚀立志不勇也则用心太弱必不立中流之砥勇之于人大矣虽然亦未易言也学未至于自反则其力不全于己无以克其私则其中索然而无所恃是必以诚敬爲入门以践履爲实地以屋漏隐微爲谨独之所以夜气清明爲养性之天忿慾诚之贼也吾则窒之恐有以沮吾勇富贵性之蠧也吾则忘之恐有以汨吾勇意必固我心之翳也吾则无之恐有以累吾勇天者定人者胜非念不足以丧其所养外物不足以败其所守则遇坎而莫爲之陷处困而莫爲之诎正大之理可质鬼神刚毅之志不渝燥湿雷震于侧而色不变太山压于前而目不瞬此岂坚忍虚骄者所能勉哉抑亦平日克己之学也吾观洙泗门弟如子贡之俊敏子夏之谨严子路之勇果皆平日之升堂入室者而所以传夫子之道乃付之曾子夫曾子之鲁退然而若怯歉然而若朴黙然而似不能言意未足以任道统然观其力量曰士不可以不𢎞毅也则天地同其大金石同其坚曰临大节而不可夺也则祸福一其心夷险一其行此其气象太山岩岩壁立万仭之壮可望而不可近者参果何以臻此哉葢涵养于忠恕一唯之时操存于一日三省之顷而固非挟诸外以爲重也参之勇愚意自鲁中得之则其任道统之传者非幸也宜也一传而子思再传而孟子由其存诚于暗室而患难之可行由其致严于妻子而威武之莫屈师友渊源之学有自来矣是学也寥寥千载谁其嗣之吾幸得诸关洛之门伊川谓不难于感慨杀身而难于从容就义则伊川以理义爲勇矣横渠谓不贵冐死之有爲而贵义理之已明则横渠亦以理义爲勇矣噫非茍知之亦允蹈之吾观涪州之行慨然勇徃而穷塞祸难举不足以婴其心以霜节雪操处事变以虚舟飘瓦视世故葢百变不磨而屹立者何勇哉臯比之彻毅然勇爲而孙呉佛老跃然而尽脱囊绽矢发不足喻其决火烈湍奔不足言其果葢一念顿悟至道者何勇哉呜唿伊川之勇于处变横渠之勇于求道是岂自外入哉持敬主一而伪心之已化乐天知命而妄心之已释夫惟伪妄之心不凝也则贫贱莫之戚危难莫之动是伊川之勇皆顺乎天也德盛貌严而骄心之已忘心广体胖而吝心之已去夫惟骄吝之不留也则见善若不及闻道惟恐失是横渠之勇皆造乎天也嗟夫已私尽克蟊贼不生仁之勇也刚直自守客气不容义之勇也动必以天无妄之健也顺必以礼大壮之壮也此洙泗之本原伊洛之功用学者所当体认其説欤昔明道有诗曰富贵不滛贫贱乐男儿到此是英雄愚谓以此书诸绅义利学问之道无他明乎义利而已矣爲人君而不明乎义利则其弊至于不仁爲人臣而不明乎义利则其弊至于不忠爲人子而不明乎义利则其弊至于不孝虽然是未可以易言也茍不致谨于疑似之微力辨于界分之严其是非得失葢有毫釐之差而千里之谬者可不畏哉窃尝疑之易之文言曰利者义之和又曰利物足以和义是言也葢合义利而论之轲之七篇曰先利后义以爲不夺不餍去义懐利则以爲必亡是言也葢别义利而论之夫孟子一书前軰以爲得易之用顾乃背而驰者何哉及观程夫子之论谓古者以利爲本茍不利则害性后人皆趍利故孟子㧞本塞源不敢言利孟子与易所言则一然后知孟子之言葢激于战国之时也何者三代以前习俗纯厚天理素明不以利爲利而以义爲利故义利不容于不合三代而下人慾横流私心日炽以仁义爲土苴以功利爲标的故义利不容于不别世之不信孟子者旣非其不当去利其信孟子者又直言不可近利世无伊洛先生之论则孟子之本㫖微矣大抵义之説行则利固己存乎其间利而不以义亦祗见其爲害耳故言善利之间者而其间不能以发言善恶之㡬者而其㡬爲甚微此君子戒谨恐惧审思明辨于疑似之微界分之严也且鸡鸣爲利利也而徒近名不务实者亦利也龙断罔利利也而纳交要誉恶其声者亦利也枉寻直尺诡遇获禽者利也而不知先难而后获者亦利也道涂不争险易之利冬夏不争隂阳之和至微事也而圣人以爲儒者之羙谈恐其利心之求便也未可以言而言可以言而不言至末事也而君子以比穿窬之小人戒其利心之求得也必有事焉而勿正惧利心之害吾学也经德不回非以干禄言语必信非以正行虑利心之害吾德也圣贤之所以致辨甚严者葢天下之理非难明于白黑之易分而难辨于形迹之相似非难察于天渊之相辽而难知于毫芒之一间噫可畏哉是理也我朝伊洛讲之详矣载之遗书笔之目録寓之经解遡其言究其味切切乎爲人爲己之别昭昭乎天理人慾之辨近世大儒如朱如张又相与䌷绎之尤其亲切着明也义固所以利之此子思语也而晦翁则谓义固有利若行义之时先言有利则此心已邪又发子思未言之蕴矣先义后利此孟子语也而南轩则别其有所爲无所爲又推孟子未露之㫖矣二君子者其论明其㫖切无非自伊洛中来也昔太史公读孟子书至利国之对而爲之废卷太息流涕而言之彼葢有感当时功利之徒而深信孟子塞原之论也虽然迁之学葢有自来也董子尝有正谊不谋利之一言诚得孔孟之余论而迁之史记有予闻之董生云者意迁从仲舒㳺而得是言欤呜唿知迁之有得于董子之言则知朱张有得于伊洛之学信矣夫天下不可一日无儒者之论亦不可一日无师友之学也尝谓义利之説不明于天下乆矣自孔孟而后而董子知其味自董子而后伊洛探其源自伊洛而后朱张辨其分于是学者知有吾道之的人慾之蠧也昔廖公问学于龟山先生答以舜跖善利之分公犹请益不已葢以爲此无难也而先生一言以警之曰吾惧子之不察以利爲善耳公于是悚然知善之爲难愚方戒惧于此敢不请事斯语刚柔尝观通书之论刚柔也详矣其曰刚善则爲义爲勇爲断反是而恶则勐隘强梁耳其曰柔善则爲慈爲顺爲巽反是而恶则懦弱邪佞耳此言刚柔善恶之异也然所以易其恶至其中则拳拳于师道之立焉甚矣师道不可一日不立于天下也古者有君师司主张吾道之权故人才有曲成之善后世有宗师任维持吾道之责故人才亦无偏尚之习又其后也上无君师以司其权下无宗师以任其责而世之人才不流于懦弱则流于高亢耳夫人涵二五之精抱纲常之正其本然之性固善矣然才品不能无优劣气质不能无厚薄气之不同不能无清浊力之不同不能无强弱自非圣人未有不局于气质之性者古之任师道者知之以爲是隂阳之运五气之不齐也顺性情而立其教阐义理以开其迷明中和以㑹其归涵养其德性和平其心术矫揉其血气裁其过而合之中约其偏而归之全去其恶而纳之善使一世长短小大之材而㑹之于浑龎纯全之域故中者不倚正者不矫淑者不爲懦固者不爲僻此人材所以易就而理性情所以爲王道之毕也昔者䖒周圣人任君师之道也作乐教胄直寛刚简其别有四建极示人刚柔正直其分有三考虞书之所命与箕畴之所训未尝不叹古人于师道如此其备也直不专于直而必以温则和顺矣寛不专于寛则𢎞毅矣刚不近虐简不近傲则无弃材矣此舜之命官有曲就之功而无直施之术刚克非暴也去血气之刚而已矣柔克非懦也去血气之柔而已矣刚而非暴柔而非懦则归于正直而已矣此周之训民无偏党之私而有正直之道呜唿人有是性君有是教相与发跃以成就之此上世所以多全才而虞周之君所以有功于人物也故曰古者有君师司主张吾道之权而人才有曲成之善者是也昔者夫子圣人任宗师之道也无皇极之位而有皇极之德设教杏坛开聋启瞶随噐成就因材发育奖劝其噐质之粹者以勉其余裁抑其性质之过者以警其失诱进其一二仅可称者以要其成故当时诸子濡染吾夫子之教领悟吾夫子之训莫不悉爲中和之归颜氏怒不迁犯不校粹然春风和气似近于柔矣而爲邦一问毅然以王者之事爲己任一日克己天下归仁非刚孰能之乎曾子得一大勇之説发而为𢎞毅之语似专于刚矣而一贯之语悠然领㑹于一唯之间此时此意气象从容畧无凝滞又非得于柔乎刚柔必归于木讷多慾不足以言刚謦咳之下儆省有余故曰宗师任维持吾道之责而人才无偏尚之习者是也自后世以来上无皇极之主爲之㑹归下无先觉之儒爲之发钥腐唇句读皓首经传间有驰神圣贤于千载之上则亦伥伥然岂知所适或诡随䛕佞以爲利或矫亢沽激以爲高尚何望其气质之变化哉且寛厚长者耻言人过西汉之淳厚羙矣而其弊至有龌龊自守引经误国厥角稽首争献符命坐视汉鼎之移而目不瞬此其爲懦弱爲无断爲邪佞何有乎柔之善大学横议壁立万仭东都之名节高矣而其弊至有视死如归甘戮如饴根连株繋恬不爲怪而汉之宗社亦随以亡此其爲勐爲隘爲强梁何有乎刚之善葢惟未知师道作成之教故持心虽厚特移于气习之陋非得于性情之正执节虽高特发于志气之动非出于义理之安故曰上无君师以司其权下无宗师以任其责而人才流于懦弱高亢者是也葢尝论之立天之道曰隂与阳立地之道曰柔与刚立人之道曰仁与义三才之所以立者固不外乎隂阳刚柔仁义之道而已然隂阳仁义即刚柔之别名也亦刚柔之迭相爲用也何者折胶堕指天下之至隂本柔也而一阳生焉流金烁石天下之至阳本刚也而一隂生焉则隂阳未尝不互爲其根仁有流动发越之意本刚也然其用则慈柔义有合权从宜之意本柔也然其用则决裂仁义亦未尝不迭爲其用鸣唿天地且不违而况于人乎此晦翁释太极之圗所谓隂阳成象刚柔成质仁义成德固有体用之分其实则一太极也自虞周之教不明孔孟之书不作而世之言刚柔者偏矣幸而濓溪浚其源程张朱氏道其流而学者始知有中和之德其辨刚慾也则曰有慾则无刚刚则不屈于慾是戒夫人血气之偏矣其辨仁义刚柔也则曰仁体刚而用柔义体柔而用刚是明夫人理义之全矣其论颜孟之气象则曰和风庆云太山岩岩也所以形容圣贤刚柔之善其论夷惠之清和则曰和而不流中而不倚也所以推明圣贤刚柔之中是説也正源流通书之遗㫖也噫丽日祥云和风甘雨此晦翁赞明道之和学者欲爲柔则当以明道爲标准规圆矩方绳直准平此晦翁赞伊川之肃学者欲爲刚则当以伊川爲模楷是必想舜乐之遗音遵箕畴之正路玩洙泗謦欬之训味濓溪善恶之论挹明道座上之春风侍伊川门外之深雪归而求之有余师孰谓师道之不立者虽然士以一身任纲常之责宁过乎刚毋宁过乎弱宁爲狂狷毋宁爲诡随此孔子思得狂士孟子善养至刚横渠谓刚则守而不回柔则入而不立晦翁谓刚果方能传道柔弱不能济事也夫刚非士之累也守而精之金石可通发而充之天地可塞循而达之天下国家可治世言太刚则折士患不刚耳折不折天也吾闻东坡之言矣抑犹有未尽然者使其果出于义理何折之忧使其爲血气之刚则折也宜哉是则刚非士之累而柔乃士之累也处心太柔必无植立必无建明必不果于从政必不直于立朝必不克己之严重必不徙义之勇敢必不任道之𢎞毅士君子将何所择哉每观绍圣以来君子之得祸而惨伊川先生之流落涪州艰关困踬之余濒于一死使柔懦者处此未必不上栁河东之书也而先生怡然自乐昼夜生死铢视轩冕尘视金玉刚心勇志万折不磨至今言之犹有生气彼邪佞得志炎炎然今皆安在哉吾未见刚者如先生之卓然有定力也昔韩退之平生倔强慷慨言事一见蛮烟瘴雨之悽怆而甘上功德之表其诗曰自从牙齿折始信舌爲柔平生刚气折辱殆尽君子视韩退之之揉刚爲柔安得不三叹三咏程夫子之刚君权以天下之责任大臣以天下之平委台谏以天下之论付士夫则人主之权重矣夫权出于人主则臣下禀国家之命而不敢欺藩镇惮京师之势而不敢慢夷狄畏中国之威而不敢侮然人主之所谓总权者岂必屑屑然亲事务之细哉夫茍屑屑然亲之则其聪明必有所遗而威福必有所寄聪明有所遗者乃生患之原而威福之所寄者即弄权之渐也是故权不可以不归于人主而必重庙堂之柄以总之政不可以不在庙堂而必择台谏之臣以察之言不可以不从台谏而必通天下之情以广之如是则万世无弊矣愚观汉唐以来其事权分散四出或在宫闱或在戚畹或在貂珰或在权臣其弊徃徃不一者大抵庙堂之责不重台谏之言不聼士夫之论不明耳且汉自孝惠以来白马寒盟诸吕争王是时也权出于房闱元成以后黄雾四塞司马辅政是时也权出于戚畹然使平勃之欢早交王陵之诤得行虽百吕产其何施王商之言不屈杨兴之谏见闻虽百王凤其何损夫惟廷臣沮气公论闭口此汉之人主之势孤矣唐自中睿之世斜封四出纪纲紊乱是时也权出于内庭德顺之时北衙势横废置自己是时也权出于阉宦然使彦范之表弗沮宋璟之言见容则宫掖安敢窃其柄萧复之谋见聼栁伉之䟽早入则阉宦安敢弄其权夫惟甘言易入忠论难从此唐之人主之位虚矣不然宣帝初年霍氏用事犹前日也一旦赫然综核名实以魏相爲丞相以丙吉为御史朝廷尊严凛然太阿之出匣非任大臣之力欤宪宗初元藩镇陆梁犹前日也神断天造振举纪纲以杜黄裳总相权以李绛任言责强藩屏息豁然大明之当天非任忠贤之功欤大抵人主之权不寄于下者大臣委任之专也大臣不能窃其权者言路风采之振也言路不至蔽其私者士大夫议论之公也祖宗所以为宰相置参贰分兵民为二府以给舍司两省以台谏察大臣葢为是也是故政事归于庙堂而言路通于天下庙堂之有所失给舍得言给舍之有所不及台谏得言台谏之有所不能言天下能言之矣天下能言而人主能赏罚废置岂得不谓之权不由己而何必亲屑屑之事为人主之私哉五季以来藩臣窃权根据瓜裂不知几年或废或置彼得专之朝廷不知也或叛或服彼得为之朝廷不问也我艺祖英武自天雄断如神杯酒雍容颠倒掌股分其支郡在此无疑心留之邸第在彼无觖望而权始归君上呜唿艺祖岂切切自亲其末哉以政事之柄任中书以参贰之职分政权以台谏之官纠大臣故收节镇之兵则问赵普决征伐之议则问赵普其任重矣然参政薛居正得以分其柄御史雷德骧得以纠其失此艺祖善于揽权也天圣之间政在东朝行法旣寛推恩益广宋绶以总揽威柄之说进余靖以自揽威权之说进我仁宗始亲政事稍肃纪纲宫中之有请谒者斥内臣之有罪戾者绌而权始归君上呜唿仁宗岂区区自任其繁哉责股肱之任于大臣而君道常佚委耳目之寄于言者而上听无壅故始则委夷简终则委文富宰相之任重矣然范谏官得论夷简之非唐御史得纠文潞之失此仁宗公于揽权也愚故曰以天下之责任大臣以天下之平委台谏以天下之论付士夫则人主之权重者此也内外重轻天下之势当重于内乎抑重于外乎曰内重则爲内忧外重则爲外患必使内外相制轻重相权则天下之势均矣古者外有重兵内无强臣唿吸于谈笑之间而奔走于藩维之外错布于州郡之逺而顺从于指顾之顷当此之时内非不重而其乱不起于左右之大臣则生于山林之奸民故天下之重不可使专在内也古者外封侯国内翰王室其兵足以征伐其食足以守卫其权足以生杀当此之时外非不重而其极诸侯有拥兵之强国势有倒垂之柄故天下之重尤不可使专在外也尝论自古外重之弊莫如周内重之弊莫如秦西汉之势类乎周东汉之势类乎秦皆非善持天下之势也其善持天下之势者惟唐之太宗我朝之列圣耳周自得天下之后大封同姓星罗棋布犬牙相制维藩维翰意亦善矣厥后赏罚不归于王室征伐不出于天子下堂见诸侯而名分微强臣问周鼎而事权紊是内轻无以制之秦自并六国之余销锋铸镝外无寸铁形势建瓴坐制六合谋亦逺矣未㡬权臣内擅而无所忌匹夫横行而莫之禁赵高肆指鹿之姦陈胜起揭竿之祸是外轻无以防之西汉惩曩秦孤立之势今日割某城以益呉楚明日割某地以封燕赵僭上者不之问不朝者不之责至使七国唱乱㡬危社稷西汉之势何以异于周哉厥后建分封之策下削地之令公族微弱㡬不自立至使斗筲之莽谈笑得汉鼎玺而刘氏无一人以唱其义又何吹虀之过耶东汉鉴季年都试之弊六年省郡国都尉七年罢车骑材官九年省关中都尉二十二年复罢诸边亭候吏卒至使北胡有变南蛮叛命羌犯三辅鲜卑寇居庸东汉之势何以异于秦哉厥后改刺史置州牧至籍外兵以除阉宦之根羣牧争政汉遂三分又何改絃之甚耶大抵天下之势内无重则无以威外之强臣外无重则无以服内之大臣而絶姦民之心此二者其势并立若持衡然不可使此首重而彼尾轻也唐之太宗其审天下之势熟矣旣平宇内分四方之地尽以沿边爲节度府而范阳朔方之军皆𢃄甲十万逺足以制夷狄之难近足以备匹夫之乱内足以禁大臣之变而将帅之臣常不至于叛者内有重兵之势以豫制之也贞观之际天下之兵八百余府而在关中者五百举天下之衆而后能当关中之半而朝廷之臣亦不至于乘隙伺间以邀大利者外有节度之权以破其心也故外之节度有周之诸侯外重之势而易置从命得以择其贤不肖之才是以人君无征伐之劳而天下无世臣暴虐之患内府之兵有秦之关中内重之势而左右谨饬莫敢爲不义之行是以上无逼夺之危下无诛绝之祸有周秦之利而无周秦之害形格势禁内外相制未有如唐太宗之善为制也恭惟艺祖立国神谋睿算中令谋国深虑逺计强藩爲患㡬年于兹杯酒雍容顚倒掌股收其兵权无疑心也分其支郡无觖望也其规模逺矣哉是故以大梁爲天下之枢而聚诸道精锐之兵甲卒数十万衆战马数十万匹其兵之强未有如我朝也以三司掌财计之权而总中外出纳之用内则收禁藏之金帛外则总漕运之财赋其财之饶未有如我朝也此为重内之谋深矣然收天下之精兵聚之京师州郡之兵若不足也而犹足以自卫聚天下之财谷入于京师州郡之财若不足也而犹足以自给大郡十数指挥中郡五七指挥小郡三五指挥军储饷给属之运司统制军马𨽻之守倅一旦有警可以使之犯难而忘死外兵不减于内也二税分数𨽻属州县地利赢余归之本州经费职之军资库犒宴职之公使库而又使之回易收其息利外赋不减于内也内不偏重外不过轻此国朝之制又超越唐太宗居重驭轻之意中兴以来燕谋不逺江上诸屯老熊当道殿巖禁旅虎豹守关兵足以相制四总错峙鞭算军储农寺中居山积国用财足以相维其爲千万年之计深矣然日者卫兵单弱尺籍多虚军马一司逺戍金陵爲根本虑宜熟筹之古今源流至论别集卷二古今源流至论别集卷三钦定四库全书古今源流至论别集卷三宋黄履翁撰内降内降之名非羙也殆亦鸿都斜封之意乎然鸿都斜封皆汉唐衰微之世而内降之名乃起于国朝全盛之日惟其见于衰微之世故汉唐之大臣多以任责䝉谴惟其起于全盛之日故国朝之大臣则以任责为贤任责而䝉谴必莫回其已坏之政任责而爲贤必能杜其方萌之始此治乱得失之所由分也然以汉唐论之又不能无辨焉汉自桓灵以来唐自中睿以后其弊亦适相当然汉之治日衰日亡唐之治虽微复起者有由矣葢唐大臣尚得任其责谏官尚得言其事百司尚得举其职公议犹存私情知畏亦足回狂澜于旣倒彼汉三府不举劾尚书不加省奏请朝上罢谴夕报莫能挽天下之势此汉之末代不及唐之中世也方桓灵之在位也常侍阿保气燄薫炙手握王爵口含天宪出唿吸变霜露陈蕃言之而就戮杨赐谏之而去位怀愤于迁逐之地饮恨于诛戮之时公议扫地矣是故熹平鸿都之榜招集斗筲溷浊政理俛眉承睫侥倖恩宠吕强所谓三府坐逃选举之负尚书复不訾省而选举皆出诏用则禄赏之柄外朝不与闻也黄门北寺之狱擅矫王命逐捕忠党根连株系甘戮如饴郑飒持节自行之而廷尉不豫闻三府不覆按则釜钺之柄大臣不与知也方中睿之临政也公主则太平安乐尚宫则柴氏姜氏戚里则郕国沛国争弄其权势倾朝野宰相重臣皆出私门屠沽臧获纳粟除官然大臣得言吏部得执公议尚存矣是故除授之命吏部员外郎李朝隐前后执破一千四百余人一无所顾斜封之官兵部尚书姚元之力言停废至数千人则大臣有司尚得守公法以奏请也释慧范何人哉建寺作佛赃至万计御史魏傅弓请寘极法乃行放黜鬻伎行巫又何人哉滥居缨冕尽占膏腴左拾遗辛替否上䟽谓今金银不共于印束帛不充于赐则御史谏官尚能引大义以弹劾也夫汉之大臣不能救桓灵之过唐之诸贤尚能规中睿之失此汉唐得失之所由判欤呜唿亦尝究其源流乎葢汉自中世丞相不豫中朝之事三公不任台阁之职循习日乆弊端百出夫何陈蕃杨赐窦武之徒言之徒切听之甚藐者其来非一日矣至唐之大臣上佐万机下理庻务事权相通公论不泯又非汉之所可及武后垂拱之初命王立本徃宣敇以鞠刘祎之事而祎之谓不经凤阁鸾台何名爲敕则制敕未有不经鸾台凤阁也文宗太和之末宣除郑覃御史大夫而中书侍郎李宗闵谓每事一切宣出安用中书则政事未有不经中书也文宗开成之间李珏谓用杜悰爲戸部尚书陈夷行谓当由上㫖珏谓太宗用宰相天下皆先平章若事不由中书安用平章则宰相未有不平章天下事也夫惟出纳制敇之命进退贤否之权一则曰鸾台凤阁二则曰中书宰相则人主有所惮而不敢私近习有所惧而不敢请此所以爲唐一代之良法也愚独惜夫敬宗童昏䁥比羣憸牛僧孺累表补外李逢吉表里爲奸观薛廷老以右拾遗入阁奏事谓近日除拜不由中书进拟多自宣出敬宗厉色叱之自拾遗见斥之后大臣不敢平章于上百司不敢劾奏于下而天下事去矣所幸继之以文宗之恭俭委任大臣不疑不贰李珏之贤自任平章之责宗闵之党亦能叹宣出之非则唐斜封墨敕之弊固未至如汉之速亡也然其消萌杜渐岂若国朝于全盛之日乎国朝自太祖以来躬决万机明白洞达一有赏罚外朝公议至天圣明道之间请托之门稍开奔竞之风渐长仁祖亲政痛革宿弊然天性寛仁坦然无我未能遽絶一时哀祈之思所頼防其微救其失者大而两府之封缴次而台谏之弹劾又次而百司之执奏也故杜祁公当庆厯之初与韩琦富弼实爲两地之大臣同心合德交脩佐佑凡内降与恩泽者积至数十则连封而面纳之仁宗有言外人虽知杜衍封还内降吾居禁中以衍不可而止者多于所封还则两府能封缴之力也景祐之初韩琦方爲谏官首论内降爲唐之斜封今之内降蠧坏纪纲爲害至深愿诏皇族戚里之家不许陈乞至庆厯李仲昌修河之罪不经两府诏从中出台官相与极力言之则台谏能弹劾之力也欧阳脩领京兆首论内㫖之承准龎籍倅开封力奏内侍之私请则百司执奏之力也呜唿当时不惟庙堂之大臣能任其责台谏百司之诸吏能纠其失而仁宗谨重命令爱惜名噐又见于仓卒应酬之间丁宁戒饬之际尝观当时小人有进甘言邪説以误听者谓当收揽威柄事事率自中出仁宗答曰措置天下事正不欲中出不如付之公议令宰相行之台谏言之大哉言乎其天地之心欤又观天圣九年至嘉祐八年其戒饬内降八条手诏切责谆复不曰内外庻官之请託则曰宗室外戚之干祈不令中书密院执奏内降之差遣则戒内外百官毋援前比之希迁大哉言乎其社稷之福欤此仁宗之治所以超汉轶唐而爲百王之盛矣今日朝廷清明号令整肃万无此弊然欲防微杜渐当如以仁宗诏书八条置之座右以爲龟鑑此又燕翼之诒谋也本朝官制上黄元礼官制国朝自太祖设官分职多袭五代之制虽稍有增损大体仍旧唐制省部寺监之官无所职掌别领内外任使省部寺监别设主判官员额惟以侍中中书令同中书门下平章事爲宰相干德二年始置参政爲宰相副贰初以薛居正吕余庆爲之宰相所居省谓之中书门下国政所出兵政𨽻枢密院承五代之制有使副使太宗朝命石熙载以枢密直学士签书枢密院事后以张士逊爲知枢密院事寇准温仲舒同知枢密院事治平中郭逵以检校太保同签书枢密院事故枢密有使副使知院同知院签书院员额与中书号爲二府尚书置判尚书都省一员掌百官赴省集议及大祀受䄡戒之事六部各有主判率以学士待制馆阁官领之吏部即审官东院掌尚书左选审官西院掌尚书右选吏部南曹掌侍郎左选三班院掌侍郎右选流内铨考功郎官之职也户部郎三司使尚书之任也其官崇职重乆次者爲使稍轻则爲权使资浅则爲权发遣使公事度支副使户部副使盐铁副使各一员此侍郎之任也别置子司判官八员度支判官戸部判官盐铁判官各一员所掌本曹郎官之职也判㑹案一员掌造噐械唐军噐监职也判脩造案一员唐工部将作少府监职也判磨勘司一员掌勾考唐比部职也判院一员掌审司出纳及审覆百官诸司兵级请俸旧兼禁军以繁冗别立诸司专计司掌之以分其职判理欠司一员掌催促诸路遗欠礼部有判部及判礼部贡院即尚书侍郎之任内兵部事归枢府工部事归三司故此二部不设主判官多以别官兼之刑部则判审刑院及详议官掌详覆诸路奏案是其职也翰林学士袭唐制以六员爲额其𢃄知制诰即釐本院职事其别领省府职任即不𢃄知制诰内年德俱重者一员爲承㫖知通进银台司兼门下封驳事其任即给事中也而𨽻枢密院知制诰即中书舎人之职也御史台虽有大夫员而不除以中丞爲台长次侍御史知杂事侍御史里行殿中侍御史殿中侍御史里行监察御史监察御史里行已上爲谏官以别官兼领官即爲知谏院同知谏院亦有正谏议大夫司谏正言者九寺则判太常寺礼院即卿之任也资轻者爲知院同知院兼掌博士之职宗正有判寺一员太仆职属羣牧司有制置使一员以枢府及学士领之有判官一员大理则纠察在京刑狱是其职也鸿胪归客省四方舘光禄司农太府其职皆𨽻三司卫尉无所总辖其职分爲金吾䘖仗司其环卫之任分𨽻三衙皇城司故此五寺别无置司并主判官员秘书省即昭文馆史馆集贤院谓之三馆与秘阁同𨽻本省有直馆直院直阁校理馆阁校勘谓之馆职初除于本省供职一年出补内外任使昭文史馆有直馆集贤院有学士脩撰直院校理秘阁有直阁校理又有判秘书省秘阁一员专掌省事国子监有判其资浅者爲同知或同管即祭酒司业之任博士转而爲直讲将作少府军噐三监之职并属三司而都水无常职员遇兴役即差官亦系三司差人迨熙宁兴役法水利方置判司农寺并司农寺丞员阙建大理寺方置权发遣大理少卿公事二员职掌官外有学士待制等员唯观文殿大学士仁宗朝以贾昌朝辞使相特建此职仍诏非曾任宰相不除观文殿学士资政殿大学士资政殿学士端明殿学士翰林侍读侍讲学士龙图天章寳文阁学士直学士枢密直学士三阁待制皆爲侍从清望之选并无职掌多𢃄职以领在内省府寺监在外藩方任使自资政以上多以授二府旧臣此国朝旧定制如此元丰初始命置局详定官制在内设尚书省置令左右仆射门下省置侍中中书省置令已上爲宰相而两令侍中不除人尚书有左右丞门下中书各有侍郎枢密院有知枢密院事同知枢密院事已上爲执政尚书六部吏部一尚书二侍郎分掌四选吏部司封司勲考功属焉户部一尚书二侍郎分左右曹而户部度支金部仓部属焉礼部一尚书一侍郎礼部祠部主客膳部属焉兵部一尚书一侍郎兵部职方驾部库部属焉刑部一尚书一侍郎刑部都官比部司门属焉工部一尚书一侍郎工部屯田虞部水部属焉每部郎官二员知州已上资序及阶官朝议大夫已上爲郎官余员外唯吏部戸部刑部郎官各置四员以其剧曹也左右司郎官各二员通纠六部号都司专佐宰相理省事谓之宰属翰林学士定以二员爲额乆次者爲承直御史台官名如旧制而除知杂事及里行之名门下后省置左散骑常侍而不除人给事中四员起居郎二员左谏议大夫左司谏左正言寓焉中书后省置右散骑常侍而不除人中书舎人六员起居舎人一员右谏议大夫右司谏右正言寓焉号两省官秘书省有监少监丞郎校书郎正字着作郎佐郎寓焉号馆职罢直馆院校理等员阙惟存脩撰直秘阁号贴职而别领在外任使九寺太常宗正光禄卫尉太仆大理鸿胪司农太府有卿少卿丞簿太常复置博士太祝奉礼协律郎大理则置寺正评事司直四监将作少府军噐置监少监丞簿南外北外丞已上爲寺监官国子监有祭酒司业丞簿太学有博士正録已上爲学官谓职事官罢三司使副及诸主判官而其职分𨽻诸省部寺监羣牧司使名不除而不命官其职皆属太仆寺以太师太傅太保爲三师太尉司徒司空爲三公皆论道之官无专领之职爲宰相兼官以开府仪同三司易节度使同中书门下平章事号爲使相以唐文散阶换省部寺监官归釐本职号阶官爲寄禄官而食其俸以领内外任使以特进易左右仆射金紫光禄大夫易吏部尚书银青光禄大夫易五曹尚书光禄大夫易左右丞正议大夫易列曹侍郎通议大夫易给舎太中大夫易左右谏议大夫中大夫易秘书监殿中监中散大夫易大卿监朝议大夫易少卿监朝请朝散朝奉大夫易郎中朝请朝散朝奉郎易员外郎承议郎易太常国子博士奉议郎易太常秘书监中丞通直郎易太子中允中舎左右赞善大夫宣德郎易寺丞宣义郎易监丞承事郎易大理评事承奉郎易太常寺太祝奉礼郎承务郎易寺监主簿自承务郎至特进爲寄禄官大学士至待制其名皆存以爲二府罢政省部长贰给舎谏议补外之职集贤殿修撰直龙图阁直秘阁号贴职庻僚领在外繁剧任使者𢃄之削去宪衔检校官留勲十二转自通直郎以上𢃄入衔此为元丰新制官名即循唐旧典职掌亦倣周礼六官之法也本朝官制下论国朝之官制有二曰国初旧制曰元丰新制旧制之善者则官职分治脉络相统禄秩有阶迁转得序也新制之善者则省部诸司各有职掌郎曹等官不寄虚名也愚尝究其沿革之得失矣国初惩藩镇之弊朝官文臣多领外寄九寺三监皆爲空官特以是寄禄秩班序位而已向所典之事则别有职存也姑举大略言之且兵部事归枢府戸部工部事归三司固也然吏部旣有官矣而别设审官院三班院以判其事礼部旣有官矣而别创判礼部判贡院以董其务是吏礼二部皆虚存耳太仆事归羣牧鸿胪事归客省固也然太常有卿矣而复立判礼院以任其责宗正有卿矣而复置判寺以行其权是太常宗正二卿皆空设尔至元丰之八年取唐六典而与羣臣讲明之踰二年而法成本末次第歴歴条举或正而治之或旁而治之或统而治之向者省部寺监之无职今其职举矣向者郎曹卿监之虚官今其官定矣此元丰更新之法不为不善也虽然此特正其名也若其羙意微权隐然于分司设局之表者皆一切更革之又不可不论者旧制脩造案之属三司正以考其财之有无而今也脩造案爲将作监而百工兴作之用戸部不得考是他司以办事爲效而不恤财之有无也旧制磨勘司之属三司正以论其事之当否而今也磨勘归于比部并𨽻刑曹钩考戸部不得知是戸部以给财爲功而不论事之当否也此司马温公言改官制以来五曹得以自专而戸部不能制者正叹其脉络不相统之过旧制前行郎中进士则迁太常少卿非进士则迁司农卫尉少卿由司农卫尉少卿入光禄少卿今以一朝议该之是十二年之官一迁即爲之矣旧制戸部尚书侍从则歴礼部戸部吏部常调则自工而刑自刑而兵累而至吏部今以一银青光禄该之是十二年之官八年俱歴之矣此毕仲游言改官制迁转之法且谓昔之官品难于进今之官制易于高者正惜其迁转不得序之失呜唿安得因元丰更新之名而参国初相维之意哉汉官制尝观司马迁之表将相名臣也首记大事君子于此知其职之当否又观班固之表百官也先论沿革君子于此验其制之是非然合二表论之大抵载武帝分职之谬更制之过则知汉之官制莫善于汉初莫病于武帝也汉之初用丞相即御史大夫爲之灌婴薨而除张苍苍免而相申屠嘉所以重国体也至武帝尽弃旧法李蔡之死御史大夫汤不迁而青翟以太子少傅拜石庆之薨不拜御史大夫寛而拜涿郡太守刘屈甃何轻哉汉初之用太尉特掌武事于朝廷大政亦间与之自勃爲太尉而攻陈豨亚夫爲太尉而伐呉楚彼时多因是拜相也至武帝置大司马其权遂出于丞相之上卫青拜而已重其权霍光拜而复领尚书何重哉汉初之用御史大夫本副丞相其事权不敢与丞相埓高后欲封诸吕问左丞相平太尉勃而不及赵尧文帝钱谷决狱之问止及右丞相勃左丞相平而不及张苍其权任可知也至武帝㥯于功利乃专任御史大夫而使之自行不经丞相议造白金皮弊之事委御史大夫汤而丞相李严不之知议徙流民四十万之事用御史大夫寛而丞相石庆不之闻又何其甚哉此汉三公之制变于武帝也太常之职掌宗庙礼仪以列侯忠孝敬谨者爲之汉初此意甚重尔至武帝之世多至获罪有陵桥道絶免者风发庙瓦免者由元狩而下夺爵免官者至二十八人而尊奉宗庙之意失矣光禄勲之职掌诸郎卫考其德行而进退之汉初此意甚美尔至武帝之世郎选以财而充补期门以武士而宿卫而选用郎卫之意坏矣廷尉所掌刑辟也汉初用张释之軰任之固有恤刑之心至武帝任张汤杜周之流而法令益滋甚者令诸官府各治其事不统于廷尉恤民之意安在哉大司农所掌财货也汉初用执盾襄軰爲之未闻有兴利之议至武帝任𢎞羊孔仅之徒而搉禁日严甚者均输有令告缗有令纷纷四出裕民之意安在哉此汉九卿之制变于武帝也丞相得劾倖臣汉法也自武帝游宴后庭而阉人遂恣由是有恭显弄权之祸岂所谓阉寺属太宰之意乎主爵掌治内史汉法也自武帝始分三辅而畿内间断由是有京兆尹劾丞相之弊岂所谓二卿则公一人之意乎去监御史而州郡无监忌之患汉初鉴秦之失也至武帝有部刺史之置州郡自截然于外刺史专达与丞相无与是外部之血脉不相关矣去加官而外朝有相通之善亦汉初惩秦之弊也至武帝复加官之任凡小臣一得加官得入中朝亲近议论与朝廷相絶是中朝之血脉不相关矣自是而后一变而成帝权入尚书再变而光武任归台阁人徒见流弊至此夫岂知其所自哉礼四官各垂法而礼独不着于象魏四官各有司而礼独名于宗伯礼之为用大矣哉葢藏于人心之微而不在于耳目观瞻之顷关于天地之大而非付于有司职掌之末尝观周礼一书经制大备冠昏祭祀秩秩乎其文吉凶军宾绳绳乎其典上而朝廷宗庙灿然有仪以相接下而闾里乡井欢然有恩以相交人以为周公之制度其悉详密也如此虽然有关睢麟趾之意然后可以行周官之法度知三代致治之意始可讲周官经世之务先儒固尝言之矣大抵自其身而刑于家闺门肃肃无以异于宗庙之间衽席雍雍无以异于朝廷之上内外有章宫庭有度此礼之行于一家也自其家而推之国君臣相正官师相规宫府俱爲一体上下合爲一心此礼之行于一国也诚以内治之不谨则礼法之不严家道之不谨则经制之不立是以成周圣人内朝燕佚必有师保正救之官而阉尹妇寺又皆属于冢宰之臣此风化之流行表着之观瞻葢在此而不在彼也观周礼者不验冢宰师保之职而徒取春官宗伯之任君子谓之不知务呜唿鲁用周礼识者以其爲未可动秦未能用周礼诗人谓无以固其国礼之爲用大矣哉汉唐之言礼陋矣诸将击柱何等威仪倖臣戱殿何等气象是朝礼未肃也旣祀宗庙又祀便殿旣祭郡国又祭园陵是庙礼未专也后苍所纪徒显学校之阙曹褒所定又杂䜟纬之书习仪礼者徒善爲性谈曲礼者指爲拘曲彼见礼爲何物哉皇后亚献不免渎神文昌祠先僭用音乐何有乎吉礼元龄大臣至令夺服茂宗尚在亦使借吉何有乎凶礼以言其军礼则元宗讲武骊山三閲之余元振遽奏礼止以言其宾礼则代宗故事宴曲江至使教坊倡诨杂侍虽御史风宪之司而亦与所谓贞观礼书开元礼卷礼阁新仪曲台新礼彼安知礼之本哉葢尝因是考论汉唐之礼惟其不知造端立本于脩身齐家之説而徒求粉显设于具文观羙之际此礼云礼云所以有愧于成周也汉自爼上杯羹之语一闻而父子之礼缺矣自伪游云夣之事一起而君臣之礼缺矣吕后之横不能制而夫妇之礼缺矣故一传而有房闼专政之患再传而有夫人并坐之丑又再传而有外戚弄权之渐汉之礼不明于家庭之间毋怪乎朝㑹祭祀之无度也唐自贞观有内慙之德闺门之礼紊矣显庆多中决之政而朝廷之礼紊矣垂拱有殱簒之姦而宗族之礼紊矣故一传而有斜封墨敕之滥再传而有渔阳召乱之衅又再传而有阉宦擅政之祸唐之礼不正乎人伦之本毋怪乎吉凶宾嘉之亡制也呜唿汉祖起自亭长亲与椎埋屠狗之徒抟取而仅得之唐之源流又出于夷狄之陋是以君臣父子之大纲仁义礼乐之正统视之爲迂濶而不暇讲也惟我国朝自艺祖肇造以道立极以礼御世兄弟相传而天下服其孝弟父子相逊而天下服其孝慈天作之配则如高曹向孟有安邦安国之功而无险陂私谒之行社稷之臣如杜富韩范有同心体国之忠而无狥私忘公之患程伊川谓自三代后本朝有超越古今者五事而推原其由葢以忠孝亷耻爲之纪纲之效吕微仲谓自三代后本朝百三十年无事而推原其由亦以事亲治内之法之验夫惟国家致谨于正心脩身之法加意于事亲齐家之本则布之朝廷宗庙达之内外上下未有不由乎礼也是故郊祀废典也而行于建隆借田旷仪也而行于端拱明堂亦希濶之举也而行于皇祐朝㑹有礼以十五条弹其失仪婚姻有礼而以五礼存其名数此开寳通礼庆厯礼仪礼阁新编太常新礼可与太平六典相表里也噫继周百世损益可知礼仪威仪待人而行愚不无望于今日古今源流至论别集卷三古今源流至论别集卷四钦定四库全书古今源流至论别集卷四宋黄履翁撰厯代人才愚尝考论古今人才髙下矣西汉当取其守大义不当取其务长者东都当取其循正道不当取其尚竒节三国处僣窃之时当考其心术两晋承浮诞之俗当贵其气槩唐人袭华靡之文当求其德行至国朝兴国以后时则在保治其人皆务大体景祐以来时则在任事其人皆持公心元祐之间时则在革弊其人皆守正论此权衡人物之公论也方西汉惩鞅斯峻刻之弊曹相国以清净浚其源周绛侯以重厚𨗳其流万石君东阳侯张廷尉以长者扬其波议论寛厚耻言人过守绳尺遵规矩谦谦然君子长者之风然恭逊有余挺操不立能革曩时之刻薄而不能禁末年之委靡是故身居相位持禄固宠名为宗臣厥角稽首奴颜婢膝谀唇佞舌俔俔伈伈无敢出一语岂非长者末流之弊而君子所喜称者汲黯正色淮南寝谋刘向抗䟽奸臣沮气使立汉之本朝者皆若而人则斗筲之莽必不敢垂涎汉鼎惜夫苏文忠公所谓西汉大臣徒守寻常及其衰也靡然如蛟龙释其风云之劳而安于豢畜之乐终以不悟者是也东都鉴光禹委靡之弊严光以髙节唱之李固杜乔以清名和之李膺范滂之徒又以横议群而咻之身负重名口清议壁立万仞凛然有不可犯之色然虚名相尚实效无补能立一时之风采而不能夀四百年之命脉是故刋章诛捕立禁根连朋旧屏迹忠义饮恨人之云亡邦国殄瘁汉之大势去矣岂非竒节末流之失耶君子所喜道者黄宪渊乎似道圭角不露申屠蟠见几而作不俟终日使居东都之末世者皆若而人则汉祚亦不至相继而亡惜夫司马温公所谓党人生乱世而以口舌救之撩虺蛇践虎狼士类殄灭而国随以亡者是也三国之人才魏则贾诩实良平之亚杜畿当萧㓂之举荀攸则颜子寗武不能过张旣则南仲吉甫不能踰蜀则关张为万人之敌黄忠有冠三军之勇蒋琬负社稷之器龎统非百里之才吴则周瑜可比方叔吕范可方吴汉吕蒙鲁肃入为腹心丼宁凌统出为牙距三方鼎峙羣材辈出功业表表差强人意三国人才不为不多矣然所可称者惟蜀诸葛亮一人而已不得已而思其次魏之荀彧吴之张昭庶乎可也何者当英雄角逐之秋毛髪丝粟皆为世用徒知有功名而不知有道义徒知有吴魏而不知有汉室亮也出处无愧始终一节忠肝义胆对越神明求之古人则王者之佐董昭请加曹公九钖彧谓君子爱人以德不宜如此曹操挟天子之令以临吴昭谓天子之命不可与抗求之古人则伯者之佐二子虽不敢望诸葛之高风视诸子为有间矣夫两晋之人才西晋则有阮籍之志气宏放王衍之风姿闲雅竹林胜游遗落世事兰亭盛集耸动俗軰东晋则王𨗳之中兴第一贺循之当世儒宗东山胜游风流相髙南州望士名价増重东西相望代不乏人功名事业色色有之两晋人才不为不多矣然所可称者惟卞壶一人而已何者当魏末相尚通逹之士轻蔑礼法不事守节徒知有清谈而不知有职业徒知有私计而不知有公家壶也忠于事上亷于持身子孙慕王谢之为逹壶则责之逆贼苏峻之举兵壶则死之司徒不朝壶奏其罪御史有过壶劾其非两晋人才舍壶吾谁与归唐人当百年清明之㑹则当转移人心变化风俗乃増设课试窘束天下士于章句之间士夫风俗不本于行已者实自科目累之但闻唐文之变至于还淳则士夫所急亦可知矣而尚望其忠信习成亷耻道立哉夫王勃杨炯卢照邻骆賔王之长于文李白杜甫元稹白居易之长于诗沈佺期宋之问之精于文学常衮杨炎之长于制诰杜牧李程优于词赋挺然于科目之中者不少焉党永王而名节蔑闻附叔文而才猷靡邵栁宗元德行不谨文章何功焉吾之所称者惟韩昌黎一人而已回异端之狂澜耸后学之北斗忠犯人主之怒勇夺三军之气义可以开衡山之云节可以驯潮阳之鳄屹为吾道之砥柱其有益三百年之治者大矣此岂区区科目词章所能染其习哉厯代人才下国朝自兴国以来蓬孛轩豁版图混一纪纲修明朝廷尊安是时也人才皆以保治为念宁取其器质重厚毋宁取其文采可人宁取其操履端方毋宁取其明快如意故沆之沉厚寡言得大臣之体士安之饬躬谨行有古人之风李文定之寛大温和吕正惠之持重识体利害之议束阁不行恐有以害吾治轻险之才摈弃不用恐有以变吾法则当时皆务大体何如哉自景祐以来侥倖之门开奔竞之风长政事委靡权纲废弛是时也人才皆以任事为贤宁忤大臣之怒而不肯缄黙而不言宁歛小人之怨而不肯诡随而自徇范仲淹革磨勘之法不以为忤杜衍封内降之㫖不以为拂夷简少失谏官至十余人奏其非夏竦未去廷臣累十八䟽以挫其锋陜西之警琦则奋发自任贼人为之骨寒契丹之骜弼则慷慨请行辽人爲之屈膝三谏之诗传播中外徂徕之诵极谈德业则当时皆守公心何如哉自元祐以来新法之蠧未去熙宁之根尚存世道荆棘天下茅苇端人正士雨露洗涤是时也人才皆以革弊为心宁去新法之骤而祖宗之典故不忍弃宁逐姦党之过而朝廷之德望不忍失召吕公着于扬召司马光于陈二老来归衆正相庆吕公则荐方正之孙觉有守之李常清端厚之刘挚才气之王岩叟司马公则荐博学之赵彦若难进之唐淑问明敏之范纯仁清立之傅尧俞古灵之藁至三十三人文德之碑至七十四人诸贤以拯溺救焚之心为改絃易辙之举诏令一新老稚称快贤才相望夷狄知畏则当时皆守正论又何如哉愚尝论之自汉而下人才之不如古者有由也先王造成天下而学校之建师友之传父兄之诏尊经逹才使之知去仁无所成名卓然内具者与天地同其大则其视天下卑陬𤨏隘之趍若凂焉周衰此学之不明久矣故人才不失于委靡则失于矫亢不失于浮诞则失于华彩至国朝科目虽未能顿革前世然自国初止用词赋体尚淳龎无他破碎士夫心绪尚未多岐而又设三舘以养天下之才立六科以用非常之士云蒸雾滃项背相望庶可比先王观也噫此愚于此有感于世道之升降欤吴楚人才人尝闻班孟坚之志地理也论吴严助朱买臣之贵显则继以章山之铜豫章之金则知吴之人才其亦三吴之气所钟欤又观韩昌黎之送廖道士归衡山也谓白金水银丹砂石英等物皆不足当其竒意必有忠信材德之民生于其间则知楚之人材其亦衡山之精所产欤夫二子论吴楚之人材必原吴楚之地产意者一气英灵之粹周流宇宙小则泄之于万物大则泄之于人材其为物也珍其为人也秀况吴之为郡㑹稽山川之蟠郁钱塘波涛之吞吐楚之为势三江五湖之澄彻苍梧云夣之宏富诚天地之要区也自非毓而为英特俊杰之材发而为䟽通洞达之学安能当如是之间气哉虽然亦尝䆒其源流乎盖自僖公元年以前楚未尝书国自成公十五年以前吴絶不经见于时人才未见史传自楚庄图伯之后故仕已无愠子文能之朝觐有珪薳启疆能言之而人才始出矣自吴子通于上国之后故请观周乐季札能之伐楚征越伍贠能任之而人材始见矣呜唿此未足见其盛也自汉以来吴㑹之区襄沔之间项背相望厯厯可纪向爲蛩然之音今为辽东之豕矣故能文则严助之策贤良买臣之言楚词裴钦之翰采足用陆云之文藻宏丽能兵则周瑜之走曹操吕蒙之斩关羽鲁肃之建独㫁陆逊之有谋略壮节矫矫有国士风范谨华融其人也节槩梗梗有丈夫格潘濬陆凯其人也四明狂客晩节勇退则如知章之恬处江湖散人屡诏不至则如龟蒙之髙尚剡溪之秦系注老子以自娱苕溪之陆羽着茶经以自得虞翻陆绩以竒伟称吴范赵达以术数显论谏数百皆本仁义陆宣公之爱君也专对数语敌人知敬赵咨之不辱命也得非吴门风物之嘉㑹稽景象之富其发之于人者如是乎冠冕之目士元专于南州而杨虑显于沔南则以德行名宗族之茂蔡瑁盛于汉末而习氏豪于晋世则以阀阅着文笔才学辟疆之父子五常并称马良之弟兄少者代老邻人愧谢世文系伯之德与逊也南陔名里以姓命亭尹平浩然孝与贤也九歳属文有如杜易简十三属文有如罗令则何秀发之絶人耶八十而手自校书有如向巨达七十而贤良高节有如张柬之何耆老而不倦耶忠义则郭祖深张悌罗宪或舆衬敢言或忘身徇国或坚守巴东凛然古之烈士材畧则向宠柳浑蔡道贵鲍昭或晓畅军事料敌万里或拳勇比关张或治绩显太原以挺然时之良能得非衡山欝秀之气海阳雄丽之状其发之于人如是乎呜唿此亦未足见其盛也国朝以来教化之所渐染礼乐之所作成天运至是而益盛地产至是而益验矣故仲淹斥夷简之非而以谏诤名纯仁游安定之门而以纯明称仲淹纯仁则姑苏人也唐钦叟息䍧牱之疑而大义昭示林和靖得孤山之趣而逸德愈高钦叟和靖则钱塘人也封内降之命而倖恩自息则有杜祁公斥奸臣之罪而直气不沮则有陈賔王杜祁公陈賔王则㑹稽人也以诚事君不丧平生之节则有胡公宿以直去国不失为圣人之清则有邹公浩胡公邹公则毗陵人也以诸贤表表如此岂昔之吴㑹所能望哉晏公殊履身诚实不从丁谓之谄王安国气豪玩世力排惠卿之佞晏公王公则居于临川也欧阳公首唱古文力还三代之体刘原父博究古简熟知三代之器欧公原父则居于庐陵也曽子固长于文南丰自名也黄鲁直长于诗江西所宗也以诸贤之挺挺如此岂昔之荆楚所能及哉噫是虽地灵人杰之所致亦圣朝㴠养培植之功也况今黄旗紫盖运在东南时雨将降山川滃浡挹胜地之英精想前修之遐躅又彬彬于翠华南渡之后张九成杭人也鲠论自许力斥逆豫而不顾祸变之临胡铨江西人也忠义自守痛排奸桧而不恤迁逐之苦此其变化士风培植国脉又不少矣或者则曰姑苏有丁谓三吴之耻也临川有安石全楚之累也呜唿以此议二子可也以此议吴楚可乎今之君子当以诸贤为劝以二子为戒云儒学同异言经学者主安定言数学者主康节言理学者主二程此国朝诸儒之学也夫老师宿儒见闻相传经生学士先后辈出孙太山石徂徕则经学未尝不讲也李挺之穆伯长则数学未尝不论也濓溪之理学则又首导其源也而君子独推明胡邵二程之学者有由矣盖伊川之讲学尝游安定之门墙康节之谈道又素交于程氏之兄弟师友学问同一源派至遡其所从入之门求其所自得之趣徃徃若背而驰焉言经者不合于数言数者不合于理此君子所以必原其异而合其同也且经义治道各分其斋文艺节义各随其类其效见于梁柱榱桷之诗其验见于纯明直温之对是安定专于明经以为济时之用也先天之图讲明象数经世之书考验休咎大而闻杜䳌以卜其世之治乱微而观牡丹以定其物之荣枯是康节专于言数以为退居之趣也以诚敬为入门以践履为实地自致知至于知止自洒扫应对至于穷理尽性是程氏专于明理以为垂世之训也大扺圣贤有异学古今无异道支派若殊分而根源实一本途辙若殊趋而归宿实一致是故穷今博古以垂后者此道也救时行道以立功者亦此道也正心诚意以自养者此道也治国齐家以兼善者亦此道也颜闵之德行游夏之文学固殊尚矣而实同出于孔门善诱之教子思之中庸孟子之仁义固异入矣而实同本于曽子一唯之㫖此三君子者其传均出于孔孟其说均出于六经其持论均尊王而黜伯其存心均崇仁义而抑功利其衞道均排斥异端而推明正统况同居于洛者俱有济时之念开讲于湖者安知无明理之学不可以出处之迹异其见也不可以理数之名异其议也学者何必辨其疑似哉自今观之仁义为体之学与遗书言仁者相表里至诚直心之训与中庸论心者同脉络不然好学一论讲明性情非源流安定之门乎则知安定之学初非舍理而言经也观性观心之序即尽心知性之㫖动心忍性之喻即治怒治惧之说不然天地一问极究其理非闻诸康节之论乎则知康节之学初非外理而求数也不特此也大易有传中庸有解同一经学也兔起八卦梅知干坤同一数学也中堂改法之议诸贤寛民之语同救新法也讲用兵战陈之法论边防治道之学同谈兵学也不然一则曰安定之门人其醇厚之气可知二则曰安定之门人皆知稽古爱民一则曰康节振古之豪二则曰康节内圣外王之道又何叹咏之不自己耶则知程氏之学盖得于安定而合于康节也噫吾道一太极也太极之运行则为两仪为二气为五行吾道之充广则为经术为象数为理义曷尝有二本哉然合三君子之学而论之安定之传其后寂寥康节之书流于卜筮惟伊洛一派家传人诵日月争光盖性命之学甚切而理义之味甚长也是故一传而杨龟山马时中寿靖康之脉于国势缀旒之际再传而胡安国髙闶扶绍兴之业于权臣炙手之日又再传而朱紫阳张南轩济淳熙之治于道学复燃之时则训诂学数之传又未若理学之愈久愈明也愚也其于程夫子愿学焉理学异同周子接洙泗之统也而有不由师传黙契道体之妙程子从濓溪之学也而有吟风弄月吾与㸃也之意张氏得伊洛之论也而有尽弃所学从事于道之举嗟夫秋阳皜皜世不复覩泰山巖巖遗迹不存道丧千载絶学谁继更秦及汉厯晋隋唐以至于我有宋五星聚奎实开文明之运漓者淳判者合清明之禀得以全付人而周子出焉上接孔孟千载之绪下启程张百世之传脉络分明而规模宏逺矣然闻知见知如出一人源深流长百世可知及考其议论验其问答周子多异于洙泗之论程氏复乖于濓溪之说而张与程又若劒佩相笑者徃徃致后学之疑吁有是哉尝观通书之言通书之言诚以拟议为言复非与中庸之说相类也图之言太极之上而加以无极非大易㫖也圗之言五行但于易四象以爲水火金木而即其中而为土非与大易之论相合也夫周子上接洙泗之统也今着而为书画而为圗其旨趣之异同也如此岂书不尽言圗不尽意哉曰知周子以时中言则达道亦可以为中知周子以诚之之事言则拟议亦可以为诚知无形而有理之意则信周子非论太极之外知本体不差并行不悖之理则信周子于四象之中而亦为五行大抵所指虽彼此而本原之不失所见虽详畧而体统之不紊然则濓溪何尝不合于孔孟哉又观遗书之言仁也曰仁之道但以公字论之其与通书德爱曰仁之言不一也易传之言复也曰动之端盖以元字论之其与通书利贞诚复之言不同也夫程子亲传濓溪之学也今言仁言复其议论之牴牾也如此岂人自为说家自为学哉曰仁难言也爱者仁之德公者仁之理曰爱曰公皆善状仁者何疑焉复亦难穷也元亨者以动言利贞者以静言曰动曰静亦皆善言复者何惑焉大抵体用虽异说而同其本动静虽异论而同其理然则伊川何尝不合于濓溪哉至程张之言理又有可得而论者伊川曰理也性也命也三者之异也穷理则尽性性尽则知命矣横渠则曰尽性至命如穿渠引源是二之也伊川曰心也性也天也三者一理也能尽心则知性知天矣横渠则曰以心知天犹居京师徃长安亦二之也或混而一之或歧而二之是不亦自为矛盾乎曰混而一之者自得学也歧而二之者为学者言之也自得之学在诸君子则可在他人则躐等矣此横渠不敢以伊川之说语人也其言异其㫖同是横渠又何尝自异于伊川哉嗟夫夫子太极也见而知者或忠恕或仁孝闻而知者或中庸或仁义要均之传道统均之淑人心况二三君子发其户牖于群瞶之中演其支派于衆流之后相佐佑而无背驰相羽翼而非辽绝学者当验诸孔门之学则无疑论矣愚之所惜者濓溪本得于孔孟也而谓太极一图传于种穆希夷之派毋乃以虚诞待濓溪乎而晦翁得志文考之谓先生自作而非有所受于人者呜唿世无晦翁之论则濓溪特种穆之学耳程氏本学于周子也而或谓二程之讲论问答见于遗书者独未尝及此圗毋乃以舍学倍师疑程氏乎而南轩于圗解论之谓太极圗周先生手授二程者呜唿世无南轩之辩则程氏自弃濓溪之书耳横渠本出于程氏也而闗中诸生欲尊其师自为一家毋乃以弯弓反射待横渠乎而龟山䟦横渠与伊川之简特言横渠之学出于程氏故录此简以示学者呜唿世无龟山之说则横渠自为名家耳愚故曰孔孟之学得周程张子而始传周程之学得朱张诸君子而始信古今源流至论别集卷四古今源流至论别集卷五钦定四库全书古今源流至论别集卷五宋黄履翁撰表志上昔邵氏论班固表志之优劣谓迁作歴代史表志当着歴代固作汉史表志不当着歴代呜唿固之不及迁者岂止是哉夫子长负迈世之气登龙门探禹穴採摭异闻网罗徃史合三千年事而㫁之于五十万言之下措辞深寄兴远抑扬去取自成一家如天马骏足歩骤不凡不肯少就于笼络彼孟坚摹规倣矩甘寄篱下安敢望子长之风耶夫表者兴亡理乱之大略而固之表则犹谱牒也书者制度沿革之大端而固之志则犹案牍也且迁之诸侯年表以下以地爲主故年经而国纬所以观天下之大势如髙帝五年韩信王楚英布王淮南卢绾王燕张耳王赵彭越王梁韩王信王太原吴芮王长沙则天下之势异姓强而同姓未有封者也如髙帝六年髙祖弟交王楚髙祖子淝王齐英布王淮南卢绾王燕张敖王赵彭越王梁髙祖兄喜王代吴芮王长沙则天下之势异姓与同姓强弱亦略相当也髙祖功臣年表以下以时爲主故国经而年纬所以观一时之得失如髙祖功臣年表髙祖功臣侯者一百四十三至文帝之世存者一百二十五至武帝时存者七十一则时之守先典待旧勲孰得孰失皆可知矣如惠景间侯者表建元之后存者二国太初已后又皆国除则时之政事孰缓孰急皆可知矣如建元以来侯者表元光元朔元狩以来不以匈奴则以南粤则知时之用兵战功居多矣如建元以来王子侯者表元光侯者七元朔侯者一百二十七则知时之分封侯子施行次第矣汉兴以来将相名臣年表以大事爲主所以观君臣之职分如髙帝元年大事记沛公爲汉王之南郑还定雍而相位书萧何守汉中御史大夫位书周苛守荥阳髙帝九年大事记未央宫成置酒前殿帝奉玉巵上太上皇寿曰今臣功孰与仲多而相位书萧何爲相国御史大夫位周昌爲赵丞相则君臣之职分或得或失皆歴歴可见矣彼班氏之表何如哉侯表徒列子孙世数之繁官表徒书公卿拜罢之日是特聚诸家之谱牒耳未闻有发明一代之意也且诸侯年表曰异姓王者曰同姓王者迁则合而爲一正以明汉初亲疎相错之㫖固废年经国纬之制徒以一已之见乃以异姓同姓分而爲二则天下大势何观焉功臣年表曰髙祖功臣侯者曰景惠间侯者曰建元以来侯者迁则析而爲三正以明一时行封异同之意固废国纬年经之制徒以卷帙重大之故乃以髙惠髙后文帝景武昭宣元成析而爲二则当世得失何验焉建元以来王子侯者表㫁自建元盖是时始行分封之典迁意正有在也固则起于髙祖且谓圣祖建业以广亲亲殊失王子侯表之本㫖矣汉兴以来将相名臣表不载九卿百司盖汉兴将相权重之故迁意正有寓也固则以将相混于列职之中且不记大事以爲主殊失将相名臣表之本㫖矣此犹可也固于诸表之外自出新意以爲古今人表意有抑扬之深义然徐攷是书其失犹甚范武子即士㑹也丘明之传春秋明矣而表既书士㑹又书武子计然爲范蠡所着之书也蔡谟之着汉书审矣而表既书范蠡又书计然何考订之不精耶况表名古今不言汉人颜师古以未及言今非也盖西汉公卿传及东都云仍犹在固爲汉人畏避阁笔亦犹张汤之后有大司空纯者固以纯之故不以汤爲酷吏然则固之敢于论前代之贤否不敢论当代人物正爲此虑遂避忌而不直书噫作史而不直书果何取于史哉表志下且封禅之书何为而作也自武帝有求仙之惑今日用方士明日遣祠官溺心于虚无之境而不自知子长欲救其失其首虽曰自古帝王何尝不封禅而其赞乃云究观方士祠官之意子长之意婉矣平准之书何为而作也自武帝有征利之慾今日禁盐铁明日置平准留意于锥刀之利而不自知子长欲箴其非徃徃指言宏羊致利之由子长之言深矣其着律书也不言律而言兵不言兵之用而言兵之偃观其论文帝事浩漫宏博若不相类徐而考之则知文帝之时偃兵息民结和通使民气欢洽阴阳恊和天地之气亦随以正其知造律之本矣其序厯书也不言太初而言古厯不言八十一分之术而言九百四十分之法观其在元丰间议造汉厯号为太初其术最验迁书置而不取盖古厯之失以其朔余太强而至于后天乃改新厯而后天之失尤甚于古厯此迁所以不取太初日分之法其知作厯之法矣书天官则初言春秋星陨而五伯代兴次言汉初日蚀而诸吕作乱又次言元光元狩蚩尤旗见而兵师四出正以警时君修德修政之心书河渠则初言夏禹治水之源流次言秦汉治渠之利害正以知歴代水利之由于礼书载礼论于乐书载乐记迁非蹈袭旧文也汉承秦灭学之后百氏蜂起天下知有衆说而不知有吾道知有新制而不知有古典所谓礼论乐记之书谁其讲之迁乃取而载之于书非有髙世之识不能也彼班氏之志何如哉迁所谓天官而固更曰天文夫两曜之运行羣星之错布此非关于汉之一代者而固编于国史施于何代而不可编次果奚益乎迁所谓河渠而固更曰沟洫夫广深皆四尺谓之沟皆八尺谓之洫此非汉所治者而固徒以尽力沟洫之说遂以表其书名实果相当乎合律于厯似也然考之志既言元封七年十一月甲子朔旦冬至日在建星又云星纪中牵牛初冬至夫建星在斗十三四度之间其与牵牛初相去盖十余度不应若是之逺此虽汉厯之未精而固独无一言辨之何耶合礼于乐似也然攷之志礼乐之制固详于史记而于礼多阙而不详长乐朝仪此汉初礼典之大者但言其大槩而已又何耶易封禅曰郊祀而不载原庙荐新之事宗庙迭毁之议毋乃太简乎易平准曰食货以𢎞羊均输㒺民之术而比成周泉府之法毋乃太谬乎此犹可也固于八书之外自立私见以为地里艺文五行刑法之四志意有去取之髙识然熟究之而亦无足取其论天子之行幸而不计里数之逺迩邵氏议其志地里之疎其论儒者之学术而至与农杂而分峙李氏讥其志艺文之陋其引书失宜者四其叙事乖礼者五刘氏驳其志五行之错刑法一志既曰大刑用甲兵则兵犹刑也而又详于刑畧于兵一代制度漫无所考如垓下之役孔将军左费将军右淮隂当其中阳败以诱之两将军从兵淮隂复乗之此兵家致人之术羽所以败者由此而固惟曰羽围垓下曽不见其所以能胜者微迁着之后人将何所考哉抑又论之迁史固优孟坚也然功十而过一迁史亦不能无失孟坚诚不及子长也然过十而功一孟坚亦不为无得且三代世表诚能推百世之本支然伏羲神农黄帝为三皇少昊颛帝髙辛唐虞为五帝迁乃首黄帝而遗羲昊名曰五帝三王之记其失一也律书诚能推上生之损益然迁之黄钟九寸盖以九寸为分以十分之寸约之得八寸十分一而乃谓之七分一其失二也乌可以迁之得而不议其失哉王子侯表例不称姓而下卷以姓书之盖元始以来王子行封权归王氏特待以异姓之法黙寓其感慨之意其可取一也食货志本言财利而歴载张汤峻文穷治之法盖武帝欲兴利源先施严刑而汤之惨刻不志于刑法志于食货正原其用刑之由其可取二也乌可以固之短而不取其长哉此愚䌷绎二史而详致其辨云太元太元果有得于易乎然刘歆嘲之严尤诮之老苏东坡又起而讥之是其书未足论也太元果无得于易乎然桓谭称之张衡喜之温公康节又从而推之是其书未可轻也愚尝平心论之以一家之书而强合诸家之数此雄之所以失以大易之理而参决一已之见此雄之所以得善则存之否则去之则雄将无辞而诸儒亦无议矣且易有彖元则有首易有爻元则有赞易之爻有象而元之赞有测以元文而准文言以摊莹掜圗告而准系辞元固求合乎易也然易之天五配以地十元也有五而无十易之六画加以六位元也有画而无位果易乎元以元文拟文言而元文不加之晬而加之中元以首名准卦而或以一首或以二首果易乎是元亦不专合乎易也赞之初二以至于上九则有取于洪范九畴之数一与六共宗以至于五与五相宗则有取于洛书生成之数其为首八十一则黄钟之天数寓焉其为赞七百二十有九则十二辰之中数寓焉泰中之数三十六其用三十三而虚其三则太极凾三为一之数泰积之数始于十八终于五十四而合于七十二此则商徴益一上生之数此犹可也六日七分之数唐一行所深非而子云自中至养则而效之而未敢乱其叙牵牛起度之数蔡邕所力议而子云自中至养求而合之而欲应其度疲精竭神于占候歩推之末噫亦劳矣自今论之夫复卦之所谓七日来复者谓自复而至于干自姤而至于坤皆六日尔而有隂阳之辨极其始终则至复与姤皆七日焉是盖天道之自然而复卦之所以善言天道者也而孟喜乃以私意附㑹之其说曰去坎离震兊以分主二十四气而六十卦之爻乃当三百六旬之数又自七分推之则其为数四百二十分每以八十分为一日则为五日四分之一而可以备其周天之数以中孚为冬至用事之始故六日七分而复受之果何者而合于七日来复之义也至太元之书始于中终于养凡八十一首以一首当四日有半而其所主者乃三百六旬与夫四日之半又以踦羸二赞而足其闰之数而六日七分之说兴焉是固有取于喜之说也抑不思六日七分之竒数果可合于七日来复之义乎借曰太元以虚三起数而七日之数止于六日七分则一日八十分之义果何义乎近代之厯冬至在斗二度其说本于戴记月令仲冬日在斗之数此亦天道自然而月令之所以为善言天道也而洛下闳乃以浅见揣摩之其说曰始于十一月冬至夜半甲子起牵牛一度验其日月如合璧五星如连珠而其数始定然自太初以迄于今朔后天三日气后天四日冬至之所在差天几三十余度果何为而合于在斗二度之说也至太元之书始于中而应于冬至之日以明阳气之萌故中首入牛一度周首入牛五度至于养则始为斗宿二十二度是固有取于闳之说也抑不思差天于三十度之间则四分之亏一者果能免乎借曰厯乆必差而盈缩进退不能为千万世之数则探端造始者果能逭其责乎虽然子云泥于诸家之数固不能无牵合之谬子云参于大易之学亦不可无真实之见夫子云当莽贤之世不事进取恬于势利独与严遵李仲元游则其学必有据矣夫以汉之正统而象七百二十九赞之正数以莽之闰位而取踦羸二赞之余分此其立论关于天地之常经古今之大义数耶理耶以断之首而得夬卦五阳去一隂之象以隂阳之象而明君子小人进退之义此其爲说切于造化之妙用治道之体数耶理耶昔韩愈读荀子欲合于理者存之害于理者去之有道之士于太元亦云中说潜虚一书温公所着也而或谓非出于温公太极一图周子所作也而或谓非出于周子此中说一书虽有格言而不能免后人之疑者无怪也夫自鲁邹教息说铃纷纷得其传者盖鲜诸子之没自荀杨不能深入阃奥河汾王氏生于隋季动法吾夫子歩武质疑问难甚矣其类鲁论也遐想气象亦徃徃如沂水泳游时矣然所以滋后人之疑者有由也韩愈作原道篇仅有轲死不传与荀杨大醇小疵之说曽无一语齿及河汾可疑者一也房杜王魏诸人尝游其门皆位将相非忘乎木落粪本之义者亦不见尊其师而立之传此可疑者二也关子明在太和中见魏孝文距通所生之年盖百二三十年矣而其书乃有问礼于关生之语此可疑者三也李德林卒于开皇十一年通才八歳尔而其书乃有德林请见子于长安之语此可疑者四也夫惟事迹之有可疑也于是世之议者始而惑继而毁终而驳之以为通之门人私为之増益其师说而房杜王魏之游其门者皆无是事焉吁有是哉然尝观中序之论阅东郊之书而又参隋唐之史而后知王通之学不诬而中说之书可信也且退之不及于通非遗其人也愈方称孟子能距杨墨而功不在禹下正推明力排异端之功不称之者盖先功而后道之义房魏不扬其师非弃所学也通之弟以言触长孙无忌王氏兄弟抑而不用陈叔达时撰隋史欲编世家而避太尉之权而不敢不传之者盖阁笔避权之过关生之问礼德林之请见非果可疑也特传述者错其歳月耳荀卿子游于齐居于兰陵近世儒者亦疑其时世以为非与齐宣王春申君相值谓刘向误序卿事可也并以为无卿可乎嗟夫通之为道明白正大盖扶世立教济时行道之学中之为说议论问答本乐天知命穷理尽性之书盖孔孟氏之流派而后来诸公之迳蹊也议者不味其言而疑其传不信其道而惑其人世无诸老大儒之论则河汾之学术沉没寂寥不着人间安得声名掀掲流传古今哉故其在唐朝也司空图皮日休皆尊其学以房魏数公真其徒大书于碑以示后世而文士又有请以王通氏陪从祀者使无其人容有是举乎其在我朝也柳仲涂宗之于前孙汉公广之于后而伊洛大儒又称为隐君子极有格言荀杨不到使无其人容有是论乎噫河汾之学不幸史失其名而起或者毁驳之议亦幸而世有公论而得诸儒辨明之力然又论之中说一书固有述作之功而不能无侈大夸诩之言固有羽翼之助而不能无僭拟妄诞之咎何者以董常而比颜子以公卿问答而比孔门之诸弟以陈思王而比季伯之逊以荀氏之二仁而比殷之三仁其通之自处则欲与夫子而齐驱呜唿学歩邯郸而失邯郸效颦西子而失西子何通之不量力也固宜起后世纷纷之论善乎紫阳先生之论通也虽称其过荀杨而咎其拟夫子虽喜其明世变而惜其阙大体诚确论也然则中说之书岂得谓合乎中之义哉愚故曰杨雄作法言而言未必可法知几作通史而史未必皆通王通作中说而说未必合中先天易画前元有易删后更无诗此先天学也欲知大易之㫖当求之先天身在天地后心在天地先此心法也欲知先天之学当求之心法夫先天之易非康节之私意也十三卦之藴未画之前圣人已取之孔子尝发明其旨此其源流之学耳然是学也非求之图而求之心非取其数而取其中中者先天之要心者中道之主康节之所自得者在是呜唿天下安有心外之学哉愚尝即其图而玩之干南坤北与离上坎下之位不同也干履大有与干坤屯蒙之序不同也康节之于易固非好为同异者盖有先天之易有后天之易先天之易伏羲易也后天之易文王易也文王之易圣人旣言之矣伏羲之易圣人未之言此康节开其机而发其藏也是图也自太极而两仪自两仪而四象四象既交而成十六事八卦相盪而为六十四卦此先天之象也由一隂一阳而为二隂二阳由二隂二阳而为四隂四阳由四而为八由八而为十六由十六而为三十二由三十二而为六十四此先天之数也有变象化象有感象应象故变象则寒暑昼夜化象则风雨露雷感象则性情形体应象则走飞草木此象之不一也有徃数来数有隂数阳数故徃数者已生之卦由左而旋来数者未生之卦由右而转隂数者起于十二阳数者起于三十此数之不一也然数之起者不出乎中中之主者不外乎心即中而言数即心而言中则先天之学得矣不然于中外而求象数于心外而观休咎吾恐先天之图皆陈迹经世之书为考数岂足与论康节之学哉愚故曰不知性学不可言太极之图不知心法不可谈先天之易而世之议者且曰司马文正与康节素善者而未尝言及先天或疑其学之迂呜唿康节谦退君子也盖不肯以平日所长求衒于人正传温公而不及潜虚之意何疑哉世之议者且曰是图康节得之李挺之挺之得之穆伯长伯长得之陈希夷或疑其学之诞呜唿希夷有道之士也故以易学流传于后正濓溪得希夷种穆太极图之意何害哉吾观春雷之变而知天时之徃复隂阳之消长杜䳌之兆而推地气之去留世道之盛衰其有关于世道也如此或者至以迂濶议之吁亦妄矣援经尝谓汉儒有明经之功而不无泥经之失有援经之言而不无假经之过夫圣人六经与天地并正为立民极之地而后儒反假托以文姦援引以济私是先王学术反为祸天下之具也且汉自中世以来上以表章而自任下以授受而名家朝廷之上非经不能立事缙绅之间非经不敢建议贾捐之请勿击朱厓王商则曰经义何以处龚胜之奏王嘉公孙禄则曰君议无一所据一时君臣相与从事于经学之间意亦善矣如董仲舒以元年谨始之义而勉时君之初政隽不疑以蒯瞶出奔之事而辨一时之疑狱以此立论岂不为圣经之幸惜其考究之不精讲明之不熟徃徃以诗书为发蒙是则可叹也已自今观之来归自京我行永乆诗虽有是言而无关于边功也乃援之以颂陈汤之功何泥也乃眷西顾此维与宅诗虽有是语初无关于郊祀也乃取之以定南北郊何凿也推遯卦不效以必考课不可谓无得于易然房之法烦碎已甚人皆能言其非岂必得推卦而知其不行乎用咨十二牧而罢刺史不可谓无得于书然刺史之法以卑临尊正上下相维之意岂可泥于十二牧之法而罢之乎古者夷狄来朝坐之国门之外丞相霸援荒服之义当矣而或者乃假长发之诗而从位单于于诸侯王之上抑何与经戾也古者天子之于丞相右坐为起左与为下况于百官乎司直尊上公之说当矣或者意慢丞相乃托尊上人之言以自文抑何背戾之甚也甚者欲附姦臣则援其不语怪力乱神之言欲行㩁酤则援其有酒酤我之文欲夺其利则援周礼五均之法是又借圣经以为杀人之术也虽然汉儒固有过矣而过亦不先也自左氏以赋诗之语而定人之祸福以占易之言而论事之吉凶于是诗流入于五际专持子午卯酉以验人事易流入于五行专类淫巫瞽史以决疑心推波助澜汉儒尤甚是左氏作俑之过也且秦缪之享晋文赋六月以见意夫六月宣王北伐之诗也重耳何足以当之周襄之享晋文也赋菁莪以见意夫菁莪天子养育人材之诗文公何足以当之垂陇之役郑伯所以享赵子也七子从郑伯以宠其礼赵孟请赋诗以观其志不知伯之汰侈已盛虽愚夫亦知其必亡岂待赋鹑奔之诗而后见哉昭元之㑹郑伯所以享三大夫也赵孟赋匏叶以为之倡穆叔赋鹊巢以为之和不知死生祸福虽圣人亦归之命而不敢必岂必因赋诗而言不复此哉夫左氏述赋诗凡六十有六篇而合乎专对之义者止于寗俞辞湛露彤弓叔孙豹如辞肆夏元侯之二事焉其余皆断章而不能合圣人之道也如观之为卦先王所以观民而设教也左氏执其说以验陈氏之得政离之为卦先王所以继离照于四方也左氏衍其说以符晋侯之必败叔孙婼见贼于家臣是其见善之不明尔左氏取明夷之占以附楚丘之妖怪南蒯家臣而君图是其用心之不臧尔左氏取黄裳之义以成惠伯之先见夫左氏述卜筮者三十有三而有功于名教者止于南蒯之事焉其余皆附㑹而不能合三圣之法也晋范寗谓左氏失之诬者岂不验欤呜唿左氏亲见圣人者也且穿凿附㑹而不合之罪以罪左氏也国朝以经学淑人心名儒以经学扶名教未尝不讲经也而不闻有凿经之失未尝不据经也而不闻有假经之名有合乎经则施于议论之间不合乎经则不泥于章句之末此正善诗不说之意也讲月令而明奉天之事讲春秋而发尊君之㫖其论禹贡也戒人主之贪心其论干卦也而讽今日之君道此固合于圣经而援是以告君也若夫燔柴望秩此王制之论也不敢附㑹其说恐滋君上封禅之侈心矣钖王勇智此仲虺之诰也不敢敷陈其旨恐启君上之黩武之忍心矣是虽不求合乎经之言而深合乎经之道岂若汉儒之陋哉窃尝论之周礼一书为生民立极为天下开太平此周官之本意也至和中有以荒札缓刑之说勉其君者熙宁中有以布法象魏之法诬其君者是二说也同出于周官也一则勉之以恤刑之心一则欺之以变法之失其得失可鉴矣易之一书贵阳而贱隂进君子而退小人此周易之要法也皇祐中有以鼎卦覆餗之说谕其君者庆厯中有以需卦燕乐之说启其君者是二说也同出于周易也一则戒之以用人之道一则谀之以纵慾之非其诚伪又可见矣呜唿可不戒哉可不戒哉古今源流至论别集卷五古今源流至论别集卷六钦定四库全书古今源流至论别集卷六宋黄履翁撰拟经华黍之补亡欲继乎诗也君子不之予而老杜一集本以五言为体山谷谓有三百篇之㫖汤征之续阙欲续乎书也君子不之取而孔明出师一表本以表而自名东坡叹其与伊训说命相表里大抵得圣人之意则自然暗合于道泥圣人之言则徃徃反戾于经况国风雅颂浑厚醖借诵之如奏黄钟大吕商盘周诰幽深简古读之如登九折峻坂儒生学士无圣人万分之一而欲效圣人之所为噫亦妄矣束晳补诗俳优之戱舜耳居易续书尫巫之歩禹耳此愚窃叹夫后之拟经者皆侮圣人也且六经何为而作哉盖夫子接三代之后有典谟训诰之文有礼乐法度之善天地隂阳之蕴已露而未显三纲五常之道几坠而未振于是删诗定书制礼作乐系周易作春秋圣人盖为天地立心为生民立极也彼王通何人哉既续诗矣而又续书既元经矣而又易赞既礼论矣而又乐论然曹刘沈谢之句安能合鹿鸣四牡大明关雎之㫖七制诏志䇿议之文安能合尧典舜典禹谟伊训之义达者与几守者存义果序卦杂卦之藴乎皇始之帝晋宋之王果奨周室尊中国之笔乎礼之论乐之论果能推明先王政化之意乎侈然以王氏六经自名此特效西子之颦耳通之意犹未也中说一书酷类鲁论以董常比颜子以公卿大夫比颜曽门弟而其心则以夫子自尊通之意正如欧阳永叔自拟韩昌黎而以梅圣俞拟孟郊也呜唿安得后人不以六经奴婢诮之哉然僭经之罪不特一王通也世无君子之论则蝉噪争鸣蛙尊自居皆得侮圣言矣子云之太元盖准易之象数也易有彖元则有首易有爻元则有赞易之爻有象而元之赞则有测然易以道胜而元以数胜是雄蔽于名而作也此后世所以有吴楚僭王之讥焉呜唿画前元有易何俟雄之赘哉雄且不能逃君子之议则京房之卦气元嵩之元包一行之大衍皆谬也屈平之骚经盖傚诗之比兴也以香草比君子以龙凤比忠正美人以喻时君恶鸟以况小人然诗之体尚忠厚骚之体类迫切是原蔽于怨而作也此或者所以有异经典之诮焉呜唿删后更无诗何待原之傚哉原且不能逭后世之讥则王褒得贤之颂宗元平淮之雅皆妄也吴越之春秋楚汉之春秋非不求合于春秋也然游夏髙弟且不能措一辞况诸公乎三国之尚书记注之尚书非不求合于书也然秦鲁二篇圣人且不得已系于帝王之后况后世乎世儒论后之学者僭拟圣经正如儿曹歛容危坐以效老成拜伏跪起以效賔主言气象大不相类也虽然圣经之名固不可拟而所述之道独不可学乎圣经之体固不可袭而所寓之意独不可求乎述性命者存乎易读易而得性命之理虽未必曰易谓之得于易可也咏性情者存乎诗作诗而得性情之㫖虽未必曰诗谓之得于诗可也示直笔者在春秋纪政事者在乎书作史而能成实录备故事虽未必曰书曰春秋谓之得于书春秋亦可也石介之宋颂九篇衆谓猗那清庙之诗无以加呜唿刘禹钖三阁四章鲁直且以黍离配之宋颂之无愧猗那也宜矣尹洙之皇雅十篇人谓尧典舜歌而下所未闻呜唿韩退之淮西之碑孙觉且叹其叙如书则皇雅之可轧舜歌也亦宜矣康节先天之学濓溪太极之图虽未尝规规于方州部家之体而理数暗合于易噫孟子七篇之书不言易而君子谓其深于易者以其所载者性命也王元之之太祖实录其事直书曽子固之两朝国史必主仁义虽未尝屑屑于编年之法而褒贬实得于春秋噫子长易编年而为纪传表书君子谓其合于春秋者以其所书者实录也世之议者且曰司马所着潜虚之书毋乃蹈太元之辙乎曰此未必出公之手也吾观传公之行者不闻一语及于潜虚其意可见矣世之议者又曰朱氏所补大学致知格物之章毋乃效补诗之尤乎曰此亦知先生之已说者吾观章句之序自谓以程氏之说辑之以俟后之君子其意亦不敢自专矣噫曽经圣人手议论安得到后之学者妄为僭经之举盍以是自讼云明经三十老明经五十少进士此唐人之謡也焚香礼进士撤幕待经生此我朝之诗也夫以诗謡观之则明经之科亦轻于进士矣噫有由矣盖唐之试明经者但取絶句我朝之试明经者专取记诵夫惟取絶句专记诵所以起人厌薄之意使讲明先王之义理䌷绎诸儒之议论明于理体为郷所称如唐人之诏经学优深可以为师如国朝之科亦何逊于进士哉虽然是科之设唐与国朝未尝不重而得人亦未尝不盛也唐之设科有五经有二经有学究一经有三礼有三传此选举之条也国朝之设科有三礼有三经有二经有名曰经学优深有名曰经明行修此科举之目也及考唐制诰三家传仪礼出身者不任散官其崇尚之意甚隆矣入观国朝尝试经明行修举人以经义精奥至上烦御笔亲选考官以授其义其选取之意尤厚矣夫待之不薄选之不轻而洪儒实学亦彬彬于是科之内是故颜孔之训五经德明之着音义治易则康子元议礼则元行冲谈春秋则盖文达举周礼删定郊祀者禇无量也举诗礼以对祈谷祀者王仲丘也他如狄仁杰许孟容徐有功皆挺然于明经之举则明经何负于唐哉崔頥正则以明经进士孔维则以九经及第聂崇义薛颜举于三礼之选张师德张观出于经明行修之科辨析经疑讲明易卦则如冯原之擢五经先列注疏后断已意则如刘道原之应大义则明经何慊于我朝哉愚之所憾者唐人外有尊经之名而不知尊圣人之道圣经杂于释老故髙祖释奠浮屠惠乗道士刘进喜乃得与徐文达陆德明同讲髙宗已数召李元植与方士浮屠讲经甚至明经一科且杂试以老子之学人主好尚如此则士之通经无怪其所学之不纯矣祝钦明之五经扫地元㣲之之阿附匪人所学安在耶若我朝以经学立民极以吾道扶世教或专于明经或合于进士虽沿革不常而尊重圣道之意千载一日也是以经学一唱靡然化之经义名斋学者云集有如胡安定经术传授学者数百有如蔡端明孙明复唱于平阳石守道振于兖州濓溪讲于㫪陵二程鸣于伊洛张子明于关中莫不以性命道德为依据以仁义礼乐为宗主至今学者皆知有正心诚意格物致知之学诸先生之力多矣岂非我朝作成崇重之效欤愚故併及之武举自周人以射御賔兴已有用武取士之意然未有其名尔至汉人以兵法召募遂有用武取士之名然未有其科尔及唐人又别立一科谓之武举而进士武举始为二焉尝观成周之时士之在庠序之间尝从事于射矣有賔客之事则以射有祭祀之事则以射别士之行同从偶则以射平时以此为教养之术三歳以此为賔兴之地大者居则为六卿之官出则为六卿之将次者入则为比闾族党之师行则皆卒两师旅之帅是时也㴠养于庠序之时选举于郷闾之日特未尝明言用武以取士也故曰未有其名尔汉至武帝以良家子而立选成帝以知名而召募有诏举明晓战阵有诏举武勐堪任有诏举明战阵之畧诣公车有诏举勐勇才略之人皆名闻是名二三人皆知之甘延寿伸威外国号为贤将赵充国坐困西羌辉映麟阁甘赵本以良家子应选也马隆偏厢制车深入力战秦凉削平功名第一隆本以勇勐应募也是时也示之以威武之名作之以功名之心尚未闻设科以取士也故曰未闻其科耳唐自开国诸将老死殆尽邉陲宿卫空虚乏使遂更翘关负重之选而所得皆姦悍无赖之流故其弊也坐庙堂仕州县者以执兵为耻守邉疆入宿卫者不识一丁字犹幸惩其前弊更立新制开元増置军谋宏逺堪任将帅之科天宝増置明孙吴法之科当时所取之士不为无补于国家故开元一举而得裴端复天宝再举而得郭子仪裴之事业固未多见而子仪当版荡之秋禄山思明继踵爲乱吐蕃回纥轻视中国唐祀几絶而复续者皆子仪剪灭定抚之功是赖是时也进士则取文辞武举则取勇智故曰进士武举始两立者是也五季之末诸将大抵多务鬭力强弓劲弩以彻坚中的为竒利刀长槊以回锋挫锐为功而古今成败隂谋竒计了莫识为何等事直姦悍之匹夫耳艺祖思移其习以収其效于是尽敕诸将读书史阅义理而复设武举之科申敕诸道解送此武科之始设也自后真宗有军谋深逺武艺絶伦之科咸平制也至景德初更诏两制三馆复详定武举条贯焉仁宗有歩射马射策试之法天圣制也至宝元间复诏兵部试武举以䇿论定去留以弓马定髙下焉夫我真宗仁宗之留意是科者岂徒徇虚名亡实用哉盖自当时太平全盛之后应制科者乐为贤良方正而耻为将帅邉寄之名应武举者徒知蹶张驰射而不知有智谋韬略之秘于是旣取武艺又取军谋既考骑射又考䇿试而异人杰士徃徃间出于是科之下是故景德设科之初髙志宁出焉天圣改纪申命之后令狐挺出焉方元昊之未发也志宁请兵欲覆其巢穴谋不获售元昊因以背逆何料敌之精耶韩琦谓志宁可比淮隂其美之深矣方智髙之梗化也挺教狄青以蕃落骑擣其虚青果取胜何知兵之熟耶毕仲游谓挺观敌制变筹度万里外犹矢破的当其称之极矣二人虽未中选不尽其用然平日闲习是科非但区区于鞍马弓矢之末也虽然今日有武学养之于未用之初有武举擢之于将用之日其法诚善矣然复能意气以感召之精神以招徕之或出于大臣之论荐或选于世家之传习又出于是科之外可也昔苏洵谓弓马䇿试未尽可使两制举所闻方略弓马勇而有谋者待以不次之任范文正亦谓今可于忠孝之门挟智勇之器堪将材者宻授兵畧试邉任一朝用之不甚颠沛今于有司程度之外复为一术以笼络天下不羁之士则出是科者可以为郭子仪不出是科者亦不失为韩淮隂而天下无遗材矣宏词唐人尝行是科矣而韩昌黎谓古之豪杰必惭是选国朝亦行是科矣而杨龟山谓古人得已似不如此嗟夫设科本得士而反以累士又果何取哉然自郷举里选之法坏士之抱寸长挟一艺者其肯与草木俱腐不得不奋于科目之中况润色皇猷黼黻王言非老于文墨者谁能任之此唐人因隋国朝因唐于科举之外而设是科未可执二公之说以议词学也愚请先论沿革之制而后及于得人之盛则亦无负于人国家矣夫宏词之创于隋盛于唐见于志选举之详固不必论若我朝始于何时哉盖国初有宏词㧞萃科有服勤词学科或者此其兆欤夫是科之复盖起于绍圣罢诗赋之时也于时议臣建言採唐人宏丽秀异之目而谓词赋旣罢求天下应用之文故特复此科焉其目有记序箴铭有表章露布有檄书戒颂每歳必试而所试特四题尔至于大观四年则以绍圣为未备而改为词学兼茂绍兴之二年则又以大观为未备而改为博学宏词其除去檄书而増入制诰者大观之法也其再复檄书而演为六题者绍兴之法也虽然此沿革之制也自唐以至今日其人材彬彬相望盖为是科之荣尔且论谏仁义其篇数百搜次成败其种五十规谏可尚也䇿勲淮蔡强藩屏气收功两河唐室中兴事业可嘉也文塲弄权深摧其锋回纥恃功力沮其气其志节髙矣典司文衡无卑弱气掌直制诰有典诰风其文学纯矣噫得人如唐之数子亦何有于昌黎必惭是选之说哉论事不及已之私则有丁度事君不发人之私则有李熙靖何正大也程琳则不屈于继明谭世勣则不附于蔡京何刚方也段少连伏阁于明道晁咏之上书于元符何鲠介也噫得人如我朝之诸公亦何有于龟山古人得已之论哉或者又曰王涯刘禹钖本博学宏词也而阿附匪人君子羞之秦桧本辞学兼茂也而姦谋误国后世有憾焉若是适为词科之累而又何足尚者嗟夫举秀才不知书举孝亷浊如泥自古皆不免有此然不可以一髽而讥百冠也然尝论之有宏词之名者必其有宏词之实夫穿贯古今网罗散失其学如此而后谓之博闳中肆外矢口成章其词如此而后谓之宏上之艰其选者所以重其选也下之疑其薄者毋乃自处于薄乎学问无穷文章无尽科目不可以茍得爵禄不可以滥取是必思若涌泉如苏颋气备中和如许景先援准古谊如解事舍人文章显名如燕许手笔然后可以展诏诰必敷奏机辩如新丰布衣通达国体如洛阳年少以论议则郎顗之于灾异以荐贤则孔融之称一鹗然后可以为章表扬清激浊褒善贬恶莫大乎诰诫观夫宁慰父老之心明谕天子之意则得体焉运幕府之机奏武功之捷者莫大乎露布观夫马上占辞敏若宿成则有法焉条陈利害警肃迩遐莫大乎檄书观夫千里论事若对面语则中度焉託当时之事实垂铭镂以无穷者莫如铭必若华山之作髙标赫世半壁飞雨之辞可诵也补衮职之将阙防机微于未然莫如箴必若口戒之作室本无暗垣之有耳之言可佩也翼乎如鸿毛遇顺风沛乎如巨鱼纵大壑斯可以言颂襟三江而带五湖控蛮荆而引瓯越斯可以言记李商隐所谓皇王之道尽识圣贤之文尽知然后可以为博学宏词堂除自铨曹之弊滋而堂除之法始立自叙迁之意拘而堂除之权始重又其后也堂阙稍正而堂除之事简堂簿复创而堂除之事繁此先后沿革之由也尝试考之盖东汉权归台阁不任三公而尚书之选所由出晋宋而下沿袭旧制晋以山涛为吏部尚书中外品员多所启拟宋以蔡扩为吏部尚书黄散以下悉以付之扩犹以为失职而不拜则吏部之职上自卿大夫下自州县之吏无所不总而宰相尚不肯于除吏至唐中叶吏部无所黜陟而后宰相得以任除用之责有敕受有旨受敕受者五品以上宰臣奏议而除拜之旨受者六品以下吏部得铨材授之开元初起居遗补及御史等官皆以旨受而列于选曹四年乃敕贠外郎御史并余供奉官皆以敕受而不在吏部宰相总其大而吏部任其小此堂除之法始立也五代之际文武诸臣考满则迁叙迁之法遂为弊政我艺祖欲革其习故举而委之大臣俾之进退百官总理衆职自卿监而下号寄禄官至中散大夫始由堂除而吏部不敢专自元士而下合从常调者悉归铨综而中书不可侵惟铨曹不得堂除之次故吏部之法严惟中书不可侵吏部之权故庙堂之权重吕端方拜平章而太宗勉以进贤为称职冯拯讼尚书除授不公而㓂莱公因而罢政天子严其法大臣严其选此堂除之权始重也元丰间肇新官制首欲革一时冗滥之弊乃诏有司俾造选格凡部阙之在堂者稍归正于铨衡一时士论号为至公元祐初年韩缜在政府复罢选格请取繁剧之地六十余阙竟归中书而御史王陶力诋其不可正所以止觊倖而尊庙堂当是时堂除之事稍简矣崇观间始创堂除之簿以籍其岁月注其考任述其初过立法以防之庙堂失论道之体而除授日冗士夫艰仕进之路而奔竞日长政和三年吕頥浩言近世堂除多侵注拟士人失职望下吏部正所以养亷耻而尊庙堂当是时堂除之事益繁矣虽然此法也盖庙堂乃官人之源堂除非用法之地茍较量铢尺谨守程度自可付之有司则奚取于道揆故田蚡荐人起家至二千石李吉甫㧞士引用凡三十人未足多道而后世以为美谈者以大臣职业所当然也太宗谓宰相曰中书职任进贤退不肖卿在中书何由尽知他人举荐各以类进卿更审详可否大哉帝王之言真知任辅相之体矣㓂准为相每用人材有持例簿以进者准曰宰相用人是安有例懿哉先民之言真能得辅相之体矣且寅亮天工非贤罔乂坐居庙堂进退百官然终无意必则好恶正心无适莫则取舍公藏用贵宻而下情贵孚多门贵塞而公道贵广惟清心以照羣动惟虚已以纳万类惟诚则维明定则应则以之官使庶工总理衆务如鑑之明水之清衆影毕陈而万象俱见矣张师德以两造王旦之门是以缓其迁刘安世以不通温公之书是以骤其用吕蒙正之荐夷简而不以为私夷简之擢仲淹而不以为嫌抑扬升黜惟合公道此辅相之体也嗟夫堂除之说天子託大臣以选择人材无资格之拘无关键之限所恃公心之取予耳荐贤自任力求报国对客来访随录嚢中庶毋负大臣之责然而沓来踵至相禅于无穷寡亷鲜耻举期于必得大言未必底绩虚誉每多误人䛕佞类忠鲠亮似激异论工于先入邪说易于抵㠊故陈篇献记适以长奔竞之风乗权借势无非为侥倖之举宰邑无闻竞图院辖分教将终希望掌故中书之地不知崇严而一命以上皆得以纳约于賔吏卑陬罄折语言周遭殊无爱君忧国之忠而动有干荣嗜进之请噫可叹也虽然以先辈而处已以报国而存心旌恬退则躁求者知耻擢重厚则浮薄者自退才可用也而亲雠之不问德可采也而资叙之不拘则东阁之开何患无董汲之贤哉吏部选部之设尚矣尚书之有选部则始于汉尚书而为吏部则始于魏吏部之有侍郎则始于隋此设官之由也县令以上始赴尚书则汉吏部之职黄散以下悉委之选则宋吏部之职谏员台属皆以㫖敕则唐开元以前吏部之职此除吏之由也然以厯代论之则铨综之法莫宻于唐亦莫疎于唐盖纲维所系不过两端一曰试法二曰集法试以订其实集以限其来也已集而试察其书判旣集而铨察其身言此试法也期以十月毕以三月此集法也始者制度方新人情未玩观德考行虽未见其平生谘事考言犹可见其梗槩及夫仕者既衆入流益蕃伪主符诰以为官接承他姓而应调旁坐而假手诡贯而冐名虽差逓选期繁设等级开紏告之令増谴犯之科较艺至用煳名命题时引僻事防禁虽具弊端益滋而试法坏矣始者兵革方休人不乐仕至符移以速其集续食以资其行留放以时注拟斯速故应选者暂集而遐迩无聚粮之费合退者归而长安无索米之劳自后集法不常或四时拟注或三年一集真伪易于混淆文牍不可寻勘十年不入官员阙莫之补而集法坏矣裴光庭作循资格以矫试法之弊陆宣公立计阙例以救集法之偏然而蹑级限年贤愚一槩于是有四十而从仕六十而未离一尉者也方试法未坏尚可因是以求才及其坏也一切用资格矣然唐人铨选不实则除名除官不当则夺俸诡冐资䕃则坐以流罪典选纳赂则终于斥去上惟以法而责人下亦以人而任法其升黜进退尚有出于微文之外也是故有设榜引注悉有差次者有裁抑侥倖奏停斜封者况又有如削李下之蹊赐金背之镜而请託不得行乎有姓厯铨厯裁综无弊者有伪牒诡功擿检无遗者况又有如裴马有声于台阁卢宋俱髙于铨次而号称平允者乎若是者无非所以救法意之不善而济之以人者也国朝铨选之法不知几变矣其始也文臣属中书武臣属枢宻三班属宣徽院当是时大臣之权重而有司无与矣其后也置审官院以分中书之权置审官东院以分枢宻之权以宣徽所掌而归三班院以幕职州县考课而归流内铨当是时大臣之权分而有司参举矣又其后官制之行也合东西审官之事而归之左右尚书合流内三班之事而归之左右侍郎当是时大臣之任轻而有司专职矣然权在大臣之时磨勘未立叙迁不行而百官迁转惟视功绩之优劣权在有司之后磨勘旣立叙迁既举而百官注拟惟拘拘于资格之一定然国朝盛时条例虽主于故常而黜陟则付之长吏寒士寡援者陈状升擢匿事应举者夺考奏罢是吏部尚得专其去留也自熙宁以来循至今日其权一委吏部天子不之问大臣不之与以歳月乆近而迁转以名字高下而注授资厯髙深盗跖而必予阀阅未应颜闵而不庸科目斯升而任子亦升恩免者获进而杂流者亦进覃霈之所霑者既予而侥倖之所及者亦予吏胥为姦弊源鼠穴并缘循习之例不用出入之文毛举细数而倍费符移摘拾小节而淹延歳月其末流弊极矣犹不思所以变而通之乎今宜重吏部之权专吏部之责法之所当行者则据法以选用不害其为守法否则如唐人欲任牛仙客至越资而不暇顾则法岂可弃哉法之所不必拘者则舍法以进退不害其为超法否则如唐人李元纮拘于法而不得行则法岂可泥哉是必选法不更轻重无欺如王质科条掲示奸弊莫容如鲁宗道则善于守法也是必贤者许别论奏如㓂准选荐人钱若水等为朝官不才者则如贾黯废桑泽之不肖则善于超法也人与法而并行资与望而兼用尚何患选曹不清而贤否难辨哉古今源流至论别集卷六古今源流至论别集卷七钦定四库全书古今源流至论别集卷七宋黄履翁撰备边汉之边防简于髙文而详于武帝之世唐之边防宻于太宗而踈于元宗之后夫自简而详者非曰得率然首尾相应之势也武帝喜功之过也自宻而踈者非曰得护风寒数处之要也元宗而下不知备边之道也盖汉自髙祖平城之围以匈奴数侵代地遂北置云中郡以备之迨至髙后孝文匈奴知北边有备于是自陇西北地入然汉之边防亦不过此尔自夫武帝好大喜功始自遗祸而入冦之路始广不出上谷则出定襄代郡其后又通西域欲以㫁其右臂而单于之兵反自其所置之郡而入然后汉兵徃来于秦凉之北而不得息夫东之于辽西北平西之于张掖酒泉中之于定襄鴈门疆场广莫靡有定所有不胜其为防者岂非武帝有以速之耶唐世匈奴之患莫甚于吐蕃太宗之初为之防患矣天下十道分置都督而陇右一道乃居其八天寳之初昜为节度而陇西节度之兵凡七万五千又附以劒南三万九百人其为西戎之患岂不极至自夫河北难作兵皆东徙其后吐蕃乗虚内侵不数年间陇右数十州相继䧟没岂非谋事之踈以至是邪然尝论之汉之失于喜功唐之失于寡谋固不免有备御之难而能经略边事使夷狄尚不敢轻视中国亦不为无䇿也本始中匈奴常帅十余万骑南旁塞以冦而赵充国乃将四万骑屯沿边九郡单于闻之引去夫以四万骑分屯九郡而充国乃总领于其间非老将为谋之审耶太和中李德裕建筹边楼于劒南四川按南道与蛮相入者图之左西道与吐蕃按之右而弓弩甲胄人皆其素备总十一军而作仗义城作御侮城作柔逺城二边浸惧南诏东服夫以十一军皆雄邉子弟而制二边非德裕之善谋殆不能也呜唿使汉唐任御边之寄皆如赵充国李徳裕之谋又何西北之足忧哉然观汉之单于鸣钟渭桥贡琛汉廷不至如前日陆梁之态而唐之吐蕃南诏相挺为患卒与唐终始者岂非汉之备边之䇿周思曲虑不若唐之踈略耶夫发武库以赡边兵发少府以给边费北边诸郡特藏兵器西北二边分养苑马其备甚悉矣徙边之民廪给衣食北边骑士轺车不筭边民被害饥寒相失则天下共给其费六郡良家子则给以期门羽林之选其恤边优矣内郡有守有丞而已边郡又有长史以掌兵内郡之县有令而已边县则又置障塞尉其设官又备矣彼唐之区画备御果若汉之详且尽欤毋怪乎唐之边患三百年间之无宁嵗也举主择举主于未用之先责举主于已用之后此古今荐举之良法也方人才之未用某才之可使欤某徳之可任欤固难知其贤否之实吾惟择举主于其先俾尽其推毂之诚则得矣及人才之已用其果贤欤未贤欤某果效欤未效欤固当施其升黜之权吾惟责举主于其后以严其连坐之法则得矣择之于其先而人知所勉责之于其后而人知所惧则举亲举雠但守公道不敢以名器为房奁之物荐贤报国愿尽臣职不敢以私恩为桃李之地夫如是安有所荐之不实哉尝观汉唐盛时荐举之法最为得体尚髣髴古人之遗意汉法郡国可荐公府可荐为师者亦可荐其荐贤之路亦寛矣夫荐贤之路寛意其有冗滥之弊然吴公荐贾谊王商荐鲍宣叔孙通荐两生皆不失为猎猎声名之士抑何耶唐法有荐举余四十人者有荐疏至三十人者其荐贤之数亦多矣夫荐贤之数多意其有混淆之失然杜淹所荐而后皆果尔知名李吉甫所荐天下称为得人往往无倖位之弊又何邪愚尝熟考其由切观贡禹上疏元帝曰首相选举不以实及有赃者輙行其诛亡但免官其责举主之罪为甚严又观元宗敕京官刺史四府上佐各举县令一人视其政善恶为举者赏罚其责举主之法为甚详夫惟罪之甚严责之甚详为举主者将尽心于荐贤之职此无妄举彼无倖进又何疑其路之寛而数之多也然合汉唐论之而汉法又严于唐举狱吏有赃者贬秩举茂才不实者削戸举方正失礼者左迁此汉之得人也有由矣国朝用人之法一则曰举主二则曰举主视汉唐又逺过焉太宗尝语大臣曰若更不择举主何由得贤真宗尝语近臣曰不若先择主以类求人此祖宗之明训也富郑公曰有德者然后知人之德有才者然后知人之才欧阳公曰廉者举清廉赃者举贪浊此先正之格言也上以是告乎下下以是请于上其讲明荐贤之道尽矣举京朝委之苏昜简陈恕举御史委之乐黄自陈知微举三司判官则委李昉举监司则委张知白夫以荐贤之责而切之平时素所称重之人其得人可知也然祖宗非徒轻委也尝观干徳之诏曰除授之制书举主姓名或不如举者并连坐也其切责之意甚严也是故吕祐之举东野日宣坐徇亲而贬夏侯或举曹利渉坐徇势而劾崔能之任即墨未满嵗移职则罪举者之欺蔽路垣之令余杭贪墨败露则劾漕司之妄荐连坐之法严则荐贤之意公正澄源正本之论虽然责之固重矣而褒之未尝或后也太宗曰滥举者既惩其过所得实者当议酬奖以此谕下人谁敢私举乎陈尧叟曰所举之人若任用后显有器能其举主特与酬奖以此告君人孰不知劝乎陈升之任执政不敢私荐一士谢泌为谏议未尝妄荐一人罚以惩其过赏以旌其能是以人人自勉不至植私恩而废公道也抑以论之荐人者固当任乎公被荐者尤不当干以私刘器之不通书政府乃所以能擢吕舜从惟勤于职事乃所以求知噫荐人者既公所荐被荐者不私所干又何患荐举之失职也昔陈㐮荐司马温公而下三十三人剡章遗墨炯炯不磨绍兴天子特为赏音呜唿安得荐人如古灵被荐如温国以为异日之美谈哉章服西汉舆服之制史不立制一代制度漫不可考故后世莫传焉然观夏侯胜传经术茍明取青紫如拾地芥颜注以此为卿大夫之服又观张敞传自谓备皂衣二十余年如注以此为朝臣之服及按百官表有金印紫绶有银印青绶曰青紫者盖谓此颜氏岂以印绶亦可言服耶是则朝用皂衣盖汉人之定制而谓青紫者非也正战国䇿所谓得补黒衣之数郑国风注所谓缁衣卿士之服汉之所用源流已久矣不然谷永自太常擢光禄大夫自言擢之皂衣之吏厠之群臣之末又曷以是言哉汉制简矣姑举大略且以唐与我朝章服之制论之唐制其服则三品紫四品五品朱六品七品緑八品九品青其鱼袋则髙宗时五品以上用银三品以上用金中宗时郡王始佩鱼特进亦佩鱼旧检校试官不佩至开元亦给之旧致仕者不佩至张嘉正亦赏之自是百官赐绯紫必兼鱼袋谓之章服此沿革之制然也国朝之制其服则举子以白纻品官以緑衣章服以绯紫其鱼袋则故事学士得服金带而非学士得服始于薛师正故事武弁不佩金鱼而武弁亦佩始于陈尧咨学士而重戴淳化制也学士而重金元丰制也罢政而仍旧服大观制也此沿革之制然也然尝论之明庶以功车服以庸古人所以重报功之典彼其之子不称其服诗人备讥其无徳焉吾观唐初之所辞受我朝之所予夺其意犹古也温璋为大理丞赐以绯衣以审狱得情也牛丛为睦州刺史力辞金紫以越等不宜也阳城以处士而赐绯衣非过也所以旌逸徳之髙李泌以山人而赐金紫非僭也所以表异能之美夫受之者不以为䙝恩辞之者不以为矫情正唐人别功过之美意也以三品服赐杨安国以五品服赐赵师民重儒臣也以三品服赐王素以五品服赐余靖欧阳修蔡㐮宠谏臣也曽致尧之浮躁不可钖以章绂则夺之王文度之伎术不可加以佩鱼则抑之夫予之者不以为徇情夺之者不以为少恩正我朝寓劝惩之微权也愚之所惜者唐之后代不守旧典以章徳宠功之制轻举妄用而良法扫地矣沈佺期以弄辞而假牙绯路应以有恩于李泌而赐金紫何滥哉永穆公主生子潜三日而赐绯衣银鱼鱼朝恩养息令㣲服緑不候帝赐而令服紫以谢何䙝哉此唐之不及我朝逺矣愚故併论其始末云变更持守为治之术有二喜作为者尚变更乐因循者贵安静呜唿何其持论之偏处心之私耶盖天下之治非其蹈常袭故之为难而以运用变通之为不昜非其纷更多事之为可喜而以救弊而归于中道之为可尚有改制之名而亡变道之实因更化之术而得善治之道夫如是能革一时之弊而不失立国之意矣大抵天下当无事之时国家之法度昭如日星祖宗之人民固如磐石于于此时而为改絃之举君子谓之踈天下当积弊之后变更起于意料之不及而弊源䑕穴事功隳于上下之偷安而世变波流于此时而为胶柱之说君子谓之陋是以善守法者不见其垢玩因仍之习而自足以享经久悠逺之利善革弊者不见其纷更变乱之迹而自足以致安强平定之功以凫鹥持盈守成之规模而为车攻兴滞补弊之事功则为治之术得矣汉唐陈迹类能言之请以国朝之事详述焉我朝自建隆以来其论有四兴国以后持守之论甚坚而不闻变更之术景祐以来变更之议虽纷而力为持守之道熙宁则以持守为可厌而过为变更之说元祐则以变更为可鉴而不失持守之意此二百年间为治之术然也昔我艺祖削百年之根据合数世之瓜分社稷乂安纪纲修明官莫重于三省而置给舍兵莫重于殿岩而归枢府财用布中外而总三司吏治在州县而置监司貂珰谨畏无唐人监军之弊戚畹㢘恪无汉人预政之嫌台谏持天下之平士夫守天下之论国家尊严凛然太阿之出匣天下巩固屹若泰山之四维太宗以道治天下真宗以文安天下大臣以重厚镇风俗士夫以安静守家法更张之议一切不用李文靖以此报国也改作之戒务作故事王公旦以此为相也吕公蒙正曰制度不可更也胡公宿曰庶事不可更也是时也持守之论甚坚而不闻更变之术仁宗景祐以来帘帷虽预事而台谏之公论不少恕内降虽干恩而大臣之封还不少假侬贼虽扰而人心之本愈固西北虽警而边帅之威甚伸庶官求恩泽则戒之内之纪纲未尝不正也监司有不才则去之外之纪纲未尝不严也然大而庙堂次而缙绅又次而草茅往往悼法制之不立伤政事之少弛而我仁宗宁处于舒缓之势而不敢有严刻之政宁拂变更之请而不敢伤积累之业法制不立富弼言之法令不行刘敞言之苏轼则有荡涤之请何剡则有威柄之说仁宗以治体为念而一切置之是时也变更之说虽纷而力为持守之道熙宁以来大臣不念家法而为纷更之举谓祖宗不足法而轻昜百年之旧章谓一月一变法而妄立一时之新政雇募之法行而役法壊保甲之法行而兵法壊经义之法行而科举之法壊青苗之法行而赋敛之法又壊天子有变法之悔而安石不之悟同列有变法之讥而安石不之悟是时也以持守为可厌而过为变更之举元祐以来大臣拯溺救焚而力还祖宗之旧诏彦博居平章而鉴前日少年之轻锐用李常为户部而革前日俗吏之征㩁去保甲而军心安罢新学而士心正除青苗而民心固窒边隙而夷狄之心服是时也以变更为可鉴而不失持守之意切尝论之兴国间国势方强治体方定如人处富盛之初规模尚新器用尚精不过安居堂奥优游嵗月而已此变更之说不行也景祐间国势虽弱而人心和治具虽弛而邦本强犹人席富庶之余上下和睦用度充足特其屋宇朴陋臧获迟钝耳未敢撼揺其本根此变更之说亦未行也熙宁间固不能堪其闷闷之政然事之未举者举之而已矣势之未振者振之而已矣岂容伐其本根此如人处积痞之余精神不运风采不足特以良剂徐理之一旦遽投乌喙之药几何不伤其夀哉元祐间盖不胜其纷纷之病一弊之未去必去之一害之未除必除之不暇为揖逊救焚之谋此如人之痼疾必使疾根之尽除茍或谓勿使遽愈姑留其根几何不贻其患哉尝谓景祐守兴国之规模虽过于安静不害其为景祐元祐革熙丰之法令虽遽于变更不害其为元祐愚之所惜者元祐变为绍圣绍圣变为崇观绍述一语甲唱乙和莫助两图左序右列天下之事去矣所幸天意祚宋圣君中兴绍兴淳熙相继复旧骎骎有景祐元祐之风不愆不忘率由旧章愚不胜惓惓于今日古今源流至论别集卷七古今源流至论别集卷八钦定四库全书古今源流至论别集卷八宋黄履翁撰将权古者典兵之职分为将者无吝权后世典兵之职专为将者多贪权夫有攻取之将有守衞之将攻取之将出入于行伍之间奔走于矢石之下兵无常聚将无常职固无徘徊吝权之意守衞之将从容于殿陛之际循徼于朝夕之顷兵有常守将有专权昜有负固要上之心古之圣人所以防微杜渐之意甚微矣是故兵非不聚也而不得以调其兵权非不专也而隂有以制其权此成周盛时周庐清肃王宫尊严而无意外之虞者有由也夫何汉唐之虑不及此耶尝观周之兵制无事则散之田亩有役则召以县师而宿卫常养之兵则有虎贲之士八百人至六军之徒一军百人大司马之属徒三百有二十八又在虎贲之外然不常有而虎贲之禄比下士足以代耕盖庶人在官者也夫宿卫有常兵虎贲有常守似若汉唐禁卫之制然攷之书称太保命仲桓南宫毛俾齐侯吕伋以二干戈虎贲百人逆子钊是齐侯有握兵之重而不敢发兵太保有发兵之权而不得握兵事权相维彼此相制初何害其宿卫之有常守哉呜唿二兵至末也百士至少也而二三大臣参互职掌是以兵之与将居然若无其为谋也审矣至汉以南北军为重唐以北禁军为重故国命实系之平居无事之时初未见其为利害仓卒患难之际一举手伸缩则轻重随之此无他握兵发兵之权皆归一人则职之专者骄之府势之穷者厉之阶此其理之必至也周勃之平诸吕必借南北军以诛之乃令人告卫尉毋纳吕产盖惧兵权之相敌是汉之所恃以弭乱者惟南北军为重耳文帝之承大统亦借南北军以镇之是夜即令代邸旧人宋昌为卫将军兼领其权是汉之所恃以服衆者亦惟南北军为重耳呜唿南北军之在汉也如此夫何一移于权臣再移于外戚而汉事去矣霍氏内领尚书外领军马而又使其子为奉车都尉领胡越兵其壻为东西卫尉领宿卫卒启异日之邪谋特以将兵之权足恃矣王氏兄弟根据世掌兵柄阳阿侯谭成都侯商红阳侯立以特进领城门兵莽则始以右将军兼卫尉后以大司马领军事卒移汉家之鼎玺亦以将兵之权得专矣此汉典兵之职专而将得以召变也武后时武攸宜歴左右羽林将军总禁兵十年后之意盖有在也张柬之将诛张昜之等于是以彦范敬晖为左右羽林故能集事使禁兵尚在诸武之手则柬之无所措其谋韦后欲图不轨以从子从弟分领左右羽林亦武后用武攸宜之意也元宗时为临淄王引军夜起乗其不意斩韦播等羽林之军相率而应之故能以有功使播等尚得以抗衡则临淄王安得定其难呜唿此禁军之在唐也如此夫何一变于宦官再变于方镇而唐业微矣鱼朝恩专神䇿之兵刘国珍任大帅之权兵要政机勿使参预萧复言之而不见听神䇿禁兵乞付大臣柳伉及之而不能用西头之势乃重南衙髙元裕言之而不能行终唐之世北衙事权一出阉宦予夺废置自如其意及崔昌遐召朱全忠之兵以制之而唐亦亡此唐典兵之职专而将得以稔祸也夫总熊罴矫矫之衆据虎豹岩岩之闗其志昜至于纵肆其权昜至于震慄非分其权夺其志黙制于㝠㝠之中又安能入吾鞭笞驾驭之术哉汉之南北军唐之北禁军即周人虎贲宿卫之意周人分其职于调发之时汉唐专其职于出入之顷此汉唐祸乱相继不及周之遗意也逺矣方汉之用周勃宋昌唐之用柬之临淄王权宜济事已非汉唐之获已况时变事昜汉之所典者权臣外戚唐之所典者宦官小人无怪其事势之迭变也噫复成周之美意革汉唐之陋政未尝不叹我艺祖之逺谋然尝攷二司之颠末遡三衙之源委而熟知其故矣侍卫司始于梁其名昜世而后定而都指挥则方镇之军校号也殿前军始于周简天下勐士为之而都㸃检则实位指挥使之上也汉周以来职位隆重史宏肇之领宿卫也内与钧枢迭相抗衡外领节镇陵虐官吏李重进之领宿卫也隂懐异心自相猜忌异日势穷犹敢䟦扈噫五季失图国威不振犷然自肆可也大明当天魑魅群伏盖我艺祖筹之久矣其建隆二年也韩令坤平重进而归表解军职延钊贺长春而来又表解军职而㸃检之职臣下避不敢居于是天子之朝纲振矣开国谋臣一言悟主杯酒从容转移间耳曩之侍卫指挥去而之天平曩之侍卫虞侯去而之镇宁曩之殿前㸃检曩之殿前指挥又去而之归徳之忠正间虽遥带军职而兵权实不在焉非心邪念氷释云散而如石如髙如魏归镇几二十年功名保全老死牖下此岂无所自来哉自时厥后军政一新兵之符籍虽在三衙兵之号令实在枢宻其在三衙也即周命齐侯之意其在枢宻也即周命太保之制分司散主体统联属使汉唐以来二千余年间纷纷之变一旦尽去呜唿艺祖之规模逺矣哉将才国家无事边尘不飞是时也可以言蓄将国家多事羽檄交驰是时也可以言用将当用将之秋而彷徨求蓄将之术君子谓之不知务何者将才未昜得也观其才于暇豫之际养其气于舒徐之余投之以险观其智尝之以难观其决或蓄之以宿卫如汉人羽林之选或擢之于科目如唐人武举之制或求儒将于诗书礼乐之家或取世将于山西六郡之地未战而知其能否未用而知其短长此无事之规模也若乃奔鲸触网封豕荐食事起仓卒唿吸风雨茍拘拘然恃蓄将之说毋乃激西江而救涸辙哉虽然天下未用兵常有无将之虑而兵之既用则亦未尝无将亦在吾用之之道何如耳夫人无勇怯有道使之则怯可为勇士无利钝有道使之则钝可为利智可使也愚亦可使也㢘可使也贪亦可使也功可使也过亦可使也诗书元帅固可任而奴虏行伍亦未可弃阀阅名家固可委而山林薮泽亦未可轻精神以感召之气类以招徕之擢颇牧于禁中走孙吴于堂下亦何至有拊髀之叹昔汉髙帝奋劒丰沛将未尝素蓄也然斋坛一拜可以收无双之信踞洗一见可以控爪牙之布歩将骑将各随所长则可尽曹灌之材能用将则将未尝无也光武起自南阳将未尝预蓄也然岸帻一迎可以屈善兵之援渑池一褒可以激巾车之异歩战水战各分所能则可以尽岑异之材能使将则将未尝无也岂必蓄之而后得哉不然危机告急局面方新且欲择而试之试而蓄之吾恐授钺之命未下而赤白嚢之警已趣矣尝观康定庆厯初西事烦兴刘平既衂任福复败平时所谓将者皆不足恃矣而用兵之久则武㐮㧞于部伍世衡擢于下僚韩范二公奋于儒生卒能屈西贼之膝建炎南渡初王师屡挫杜充降敌王爕愤军当时所谓将者不足恃矣用兵之久则如师道出于名家显忠起于军阵张刘大将振于偏禆卒能裭强敌之气天生将材岂啬于前而丰于后哉则亦祖宗将将之道至此有以使然也昔裴度论宪宗平河西曰岂朝廷威令能制其命哉直以处置得宜能服其心耳此用将之道也以刘澭激之则髙崇文不敢不尽力以李光颜愧之则韩宏不敢不听其命岂非裴度所谓能服其心者哉嗟夫委兵柄于人手使之尽其死力以拒敌此非朝廷大有以服其心不可也不有以服之则其心轻朝廷之势慢朝廷之令虽有克敌之功而他日犹有不可测之患肆我艺祖立极勐将叠出岂天降时雨山川出云之应哉用将之道我艺祖盖得之矣郭进之在西山军校越诉则执以赐进此感之以诚也曹彬之请使相官恐大隆则宁赐以钱此勉之以权也王全斌伐蜀则脱裘㡌以衣之此结之以恩也汉琼等伐江南则出匣劒以警之此惧之以法也是以感者奋勉者锐戴恩者思报惮法者知诛东征西讨所向必克今日欲求用将之术愿以艺祖为法将帅恊和将帅以公心相处则以之成事功而有余将帅以私心自用则以之图事功而不足嗟夫疆埸之事甚重兵戎之寄至艰局面不常事机沓至唿吸之顷有雷有风进退之间有存有亡所恃以摧敌人张吾军者将臣阃帅相与戮力也豫之一卦雷出地奋而隠然有和豫之意圣人以是为建侯行师之利则师不可不和也明矣大抵将帅以公心相处则恊力于推车之日合谋于济舟之顷攻守有殊势必审订其可而后行进退有异机必参酌其宜而后决或对垒以攻其腹或间道以击其背是故㢘蔺惟能先公家而后私雠所以安赵于九鼎李郭能以忠义相许涕泣自誓所以济唐之中兴故曰以之成事功而有余将帅以私心自用则无率然相应之形为躯蛩自蔽之计此欲主和而彼欲主战此欲进击而彼欲退守以节制自居者而不知倾心以相与以兵权自任者而未免角立以相异故崔浩桓温之不恊则连年北伐而无功邓艾钟㑹之相恶则西师虽胜而无益故曰以之图事功而不足噫战胜攻取非独智之所能为必有赖于恊谋之力摧坚挫锐非独力之所能举必有资于犄角之助此一公一私之间国家之安危兵师之胜负未尝不相闗也安可以睚眦之私嫌纎芥之小隙而败乃公事哉尝观春秋之时鞌之战振旅入国士爕后归不敢掠主帅之名䇿勲劳将郄克先逊不敢掩诸将之功师克在和安得不胜邲之战师方及河荀林父欲还先縠欲进郑如晋师彘子欲从栾武子欲不许师既不和安得不败呜唿君子观春秋成败之迹则膺制阃任总戎者可不谨哉国朝南征之师曹彬以所造之舟成浮梁我师其渡潘美以所部之衆获浮梁我师其渡此曹潘相助之功岂谓议论素不相合而自异耶西伐之役刘光义泝崃流而上以攻其东王全斌修阁道而入以攻其西此刘王相恊之力岂谓入蜀有先后而自疑耶澶渊之㨗回銮赏功保吉谓指挥方略皆出继隆谓宣力用心不及保吉此契丹有请和之举其与李愬讼裴度之功异矣西事之兴分阃制敌范仲淹则版筑自守韩琦则出兵与战此军中有胆破之謡其与辛武贤沮赵充国之谋逺矣中兴诸将间有不睦一念国事释憾结欢方江上之师未发也二大将失和其心不相恊矣世忠一闻结友之事即欲负荆以谢光世及江上之师既发也三大将体敌其心若不相下矣光世一闻灭怨之说遂先致书以约韩张渡淮之役韩世忠欲借兵而张俊拒之赵鼎既责俊而又遣杨沂中以往然后可以集事保淮之举韩世忠业已进兵而刘光世乃欲弃去张浚既责光世又令杨沂中以往然后卒以殄冦大抵兵重事也其谋事则贵乎和其存心则主乎公以之用师何向不克以之御敌有动斯得矣然又论之恊同心力奔走事功此人臣之功也驾驭英豪役使勇智此人君之权也昔者宪宗淮西之役兵在韩洪是洪未尝与裴度同心也裴欲破贼而洪则倚贼为重一时之事可谓难矣惟宪宗之意向一定故度得以奋然而勇往观其贼在则归阙无日之言而淮西已定矣所谓韩洪之谋岂不卒游于庙筭之内哉武宗泽潞之役兵在何洪敬是洪敬亦不足以知徳裕也诸将欲战而洪敬犹未动他人处之岂不为之失措惟武宗之意向一定故徳裕得以竭力而从事观其威断贵定之言而泽潞不足平矣所谓洪敬之谋岂不卒归于鞭笞驾御之下哉然则国朝平僭伪破劲敌诸将所以同心効力于驱驰之间者固制阃将臣之忠亦祖宗鞭䇿笼络之有其计欤边将善将将者莫如汉髙帝不善将将者亦莫如汉高帝方刘项相持之时勇将谋臣云合辐凑毛髪丝粟皆归帝驾驭之下故登坛以拜推食以赐感其心也踞洗以见供帐以待折其气也捐金不问谗言不疑示其诚也或擢于降虏之亡卒或㧞于贩缯之匹夫或取于吹箫之覊民颠倒掌股不知其术昔孙绰所谓髙祖驭虎光武驭龙石勒叹曰若遇汉髙祖当北面事之则帝将将之术亦高矣然天下已定之后环视四顾无一足恃慨然有感于安得勐士之歌信亡于胡布亦通于胡各图飞扬难施笼络是何得其用于前而乏其用于后耶盖帝知御将之道而不知御边将之道也夫所谓御边将者寛绳尺假事权俾之展布四体毋为云中差级之守布诚心去谗言俾之得效死力毋为河南代任之将久其嵗月军民素孚如㐮阳岘山之爱则絶南顾之忧予其军租士卒效力如鴈门幕府之利则免北冦之虞自予自夺而无掣肘之患或进或退而无中制之嫌有兵足以自固有财足以自用士卒感其恩吏民爱其徳敌国畏其威不然御之如束湿待之如诈狙此信布所以有通胡之志者亦髙帝之术太严矣譬如养鹰本以搏击也虑有凌霄往往绳束太甚彼固帖然不敢髙举亦安能从禽哉大抵守将之权与攻将异宁过乎寛毋宁过乎严宁用乎恩毋宁用乎法则操纵阖辟之权妙矣吾观髙帝之术穷于御将未尝不三叹我艺祖神谋妙筭之髙也方僭伪砥平蓬孛云豁樽酒片言兵权尽释帝之所用御将之术固严矣至待边将又何其阔畧寛厚耶且平蜀之将掠人子女守闗南之将亦掠人子女平蜀之将掠人财物守闗南之将亦掠人财物所犯同也所罚亦同可也今也责全斌而不责汉超我太祖何意也曰明其约束正其典宪待攻将之法也寛其法制略其细故待守将之法也呜唿岂特待李汉超之恕哉有讼郭进者则反付郭进有间刘进者则反赉刘进或二十年或八九年何任之之专也或予以租赋或听其贸昜何予之之厚也或阃外之事一以付之或军中之事许以便宜何待之之寛也用能士卒致死羗戎慑气二十年间无西北之忧者有由矣诗曰不愆不忘率由旧章今三边鼎立诸阃碁布正事机沓至之秋欲讲明御将之术请以艺祖为法讲武昔成周盛时越裳底贡肃慎来朝天下若无事矣而周礼一书讲明武备若不能以一日安呜唿圣人之为国虑也逺矣哉尝观周制其在春夏也有振旅茇舍之制其在秋冬也有治兵大阅之制是四时皆教也其辨名号也有县鄙家乡官野之异其辨旗物也有诸侯军吏鄙野之异是内外皆教也四时皆阅其𨽻之也精内外逓教其用之也利此成周所以得持守之道欤自秦以讲武为角觝之戱𨽻兵之法间见秋冬而四时之制遂废自秦销锋以为罢武之计𨽻兵之法仅行中都而内外之教又废汉兴鉴秦其当时教兵之法畧备焉内有乗舆之制外有都试之法然乗之以孟秋而志魏礼曰十月都试以八月而传翟义曰九月虽秋冬行礼非有古人四时之制然内外𨽻兵其法犹有遗意其在孟秋则乗舆御戎路执弩射牲赍束帛赐武官俾𨽻孙吴之法习战阵之仪其仪甚设也其在十月则车驾幸长安水南门㑹五营之士为八阵之法其事甚重也其仪虽异其说虽别然皆以乗舆为名此汉京师讲武之制然尔其在诸郡则毎嵗八月有郡守都尉课都试之功凡车骑材官楼船各习焉故汉光禄挈令诸当试者不㑹都所免之是已其在王国则讲武之秋有内史中尉行都试之事凡平时皆不擅发焉故武帝赐燕王旦书曰非教士不得召是已此汉郡国讲武之制然尔光武起自兵间久厌武事由是罢尉侯之职无都试之役废车骑材官楼船之士惟京师𨽻兵而外之武备尽弛矣推原其由盖自西都之季都试或以为患韩延夀以试士僭拟不道诛而翟义之讨王莽李通之劝光武皆因秋试之日因动军旅诛守长号令起军旅光武惩之遂罢其事又自以国有衆军并多精勇可无假于外郡兵也遂一切罢之专以国军为用其后国军疲于奔命殆不可继又于边郡置义从诸兵外兵既重则内伍太弱是以京师有变则边郡长驱而至虽汉之亡因于宦戚争政使边兵不炽汉之亡不若是之速善乎应劭之论曰天生五材谁能去兵自郡国罢车骑材官之后官无警捕实启戎心一方有难三面救之取办黔首不及讲其射御驱之以即强敌是以毎战常负不教而战是谓弃之迹其祸败光武岂能逃其责哉我太祖加意军政其讲之有常练之有法四时讲武之仪着之开寳通礼可覆也或大阅西郊或习战朱明池或阅兵讲武殿击刺骑射悉为精锐而见用老弱怯懦安于剰员而不辞百万貔貅一可当百东征西讨飘乎振荡吁有由矣太宗真宗承之军容愈肃兴国间筑杨村䑓大阅咸平初幸飞山教场训练故千乗万骑周旋如一殿庭进退容止中节近京补禁卫皆为精兵祖宗之不忘武备也如此虽然此京师阅武之制也然州郡所存率皆疲弱循习已久外备不修大郡给十人小郡给五人以充常从名曰长吏实同于人滁州守御代以白直淮阳重镇与滁无异去滁而黄复不及滁即三郡推之他可知矣呜唿祖宗之意有在也盖太祖鉴前代之弊收藩镇之权天下精兵悉萃京师况定都陈留四无扞蔽其势必为居重驭轻之道选诸道骁勇者称禁旅取禁直伉健者𨽻亲军故在内而强在外而弱在内而勇在外而怯也自王元之一言于咸平三年之间稍稍修置外兵増气陜西之保毅选中者得升则置于咸平之四年沿边之振武简集者得补则置于景徳之元年河北之禁军由厢兵而教习者得预则置于祥符之九年然犹未盛也庆厯初西戎阻命始黥民兵以补军籍陞诸州厢军以充禁旅既増保㨗又置宣毅比及三年又置保毅内外通置禁军四十余万通三朝共八九十万而乡军厢军不与焉而后兵大备矣大抵人无勇怯有道以作之则怯者亦勇人无强弱有道以教之则弱者亦强愚观庆厯以后士气益伸边威愈壮外而蛇豕甘心请命内而狗鼠迸迹不存者无非教阅之有时训练之有法耳今之兵容何如哉夫近而三衙本拱扈宫城以为根本之地也逺而诸军本屏翰州郡以为爪牙之计也今试观之以戈矛器刃自淬者几人以弓弩箭镞自厉者几人以心胆膂力自奋者几人殿歩诸司皆市井浮浪之徒诸路禁旅尽田中脆弱之夫果能骁勇过人如武雄之军乎果能分教战胜如陜西之军乎宣借差借占留者甚衆虚额虚名差破者甚滥三司虽有旬教月教春秋大教然反以是为官吏赏赐军将燕犒之目何有于较艺诸郡春秋二教虽差按教之官然反以是为路分钤辖弄权搔扰州县之资何有于按阅干徳尝自阅侍卫一司矣至道尝亲阅卫士矣熙宁中尝禁私役禁军矣淳熙初尝责守臣教閲矣今诚能举是制而行之则治兵蒐卒其庶乎古今源流至论别集卷八古今源流至论别集卷九钦定四库全书古今源流至论别集卷九宋黄履翁撰军政甚矣军政不可一日废也夫聚天下不逞之人而授以兵家不仁之具其气咆哮而难制其心顽犷而难服非法足以束其心恩足以效其死威足以制其生死之命则百万熊罴铮铮佼佼安能入吾奔走之下哉尝观三代之下而能得制兵之道者惟汉可取其䘏兵也寛其待兵也严其制兵也整肃其召兵也周宻夫恤之以寛则人知自勉待之以严则下知自戒制之以整肃则无玩意召之以周宻则无姦心是以终汉之世晏然无事诸吕七国变生仓卒而备御素具北胡南越连兵数年而邦本不揺诚有以也吾观从军有劳得以复除亡士过多将军有谴金布着令尤恤死事羽林既死特录孤儿其䘏兵也寛矣然力功増级者幕府已察亭徼不治者出警必罚捕降为虏者诏书加诘逗挠者有诛后期者有诛畏懦者有诛其待兵也严矣以制兵之意言之则京师之兵仅万人耳统于一官未为过多而二三卿士各分所领欲上下之相维也都试之役太守都尉事尔县之令长丞尉何预而必欲俱㑹欲上下之相察也伍符素备以正什伍游徼亭长以防盗贼其整肃何如哉以召兵之意言之始用羽檄以召天下之兵后用虎符以合郡国之信胶西欲擅发兵而弓髙诘之自圗严助以节发兵而郡守拒之不从其周宻又何如哉盖髙帝出入兵间熟究利病其为四百年之规模逺矣至我国家本以仁得天下未始倚兵为重也然承五代破碎之余其纷纷谋乱皆无頼不逞之人艺祖平定天下聚以为兵其所以隄防制御之术不得不曲防周虑厚禄以畀之重罚以警之明法以节之分权以防之列圣相承缉熙燕谋其视汉家之法又逺过矣代蜀名帅超授醲赏典兵旧臣皆䝉厚禄备邉诸将悉予市租若寛矣然王仁赡之贪慾则下之吏议潘美之骄伐则警以匣劒又未尝不严也此待将帅然尔御龙扈从特命増给沿边戌卒时赐绢襦巾屦端布出自特㫖緍钱薪炭或行泛恩若寛矣然武雄之肆掠则百卒竟诛川班之妄诉则全军俱废酒坊之兵士作过则罪及主将又未尝不严也此特士卒然尔不特此也军士衣不得过膝葱韭不得入营无侈心也出戍之日多在营之日少无非念也营在城西者粮在城东营在城东者粮在城西无怠志也其制兵之意可见其整肃矣又不特此也三帅有握兵之重而无发兵之权枢宻有发兵之权而无握兵之重其召兵之意可见其周宻矣皇朝之制大臣平章先军而后国羣臣出守先军而后州库曰军资监曰军器官曰参军军务曰赡军其于军事重矣故其恤之寛待之严制之以整肃召之以周宻无不置其虑者宜也愚敢以祖宗之政望今日不但以汉之政望今日军器昔胡安定之始在湖学也讲明边防必专置斋及监作院也访寻利器必精技能夫安定道徳之宗师也其于兵事为尤熟则儒者乌可以军旅未学为辞而不之讲哉夫徒手而遇盗虽贲育无如之何操箠而遇敌虽童子不知所避甚矣兵器之有切于国家也有备则气胜无备则气沮理也亦势也昜之利于睽陈于萃圣人盖思之审矣愚尝究其本末在周则出于民在汉则出于官虽所在之制不同而所重之意则一也自今观之周制其于乡也乡师既简兵器矣族师又简兵器县师又备兵器其于遂也遂人既简兵器矣里宰又比兵器稍人又帅輂辇夫惟器械素备兵甲素精一旦有警用之无缺是时也释耒而战舍戈而耕良农皆兵卿士皆将此兵器之在农者是也汉制其在郡国也则有库兵或置工官库兵以筭赋为之而工官与鐡官同置于产鐡之郡其在京师也则有武库掌于中尉而天子又自有若卢考工室若卢以藏兵器考工室以主作器械一以少府主之夫惟外有庶官内有列卿工匠器械咸精其能是时也边吏拒冦者得赐武库兵边兵不足者得发工官兵此兵器之在官者是也周之在民以兵农为一之时汉之在官以兵农已分之后愚之所取者器械既备周果中兴宣帝之威伸南北所恃器械之精耳其视秦之销镝唐之销兵何止天渊哉昔我祖宗之定天下而治不忘乱安不忘危其于武备尤切留意造兵器者十日一进课其功也典军器者十余年不昜专其业也或幸弓矢舍赐及作工或幸军器库加赏主吏勉其职也或作坊嵗造凡三万或诸州嵗造凡六百余万丰其积也甲铠山积锋铓霜劲近古未有焉至于庆厯武备几弛矣我仁宗一意作新工吏竦然既遣近臣分治军器又遣朝臣拣试兵器而兵械果精于敕励之下独辕之弩则得之郭谘寨脚之车则得之郭固流星之弩拒马之牌则得之米守信及于熙宁兵政又新矣我神宗甚切加意内外修饬其在京师有监有库其在诸州又有作院而戎器有光于昔弓则曰神臂床子弩则有九牛八牛箭则曰入阵减指刀则名斩马鞍则名边様甲则名偏挨我祖宗备豫不虞之意深矣哉然尝论之昔晁错言匃奴中国之长技以劲弩长㦸匃奴之弓弗能格则汉之所重者弩也我髙宗因进呈王大智所造军器因谕曰莫若且令多造弩则国朝之所重者亦弩也切尝观汉与国朝所以制敌人之命往往以是而取胜信矣夫中国长技不可一日弛也李广之击单于以大黄射其禆将李陵之歩战亦以连弩射退单于叚㑹宗入乌孙选精兵三十弩陈汤围郅支亦以㦸弩为后此汉用弩之明騐也澶渊之役契丹扫境而至张瓌守床子弩一矢饮羽敌将挫衂此国朝用弩之成效也虽然汉之所修戎器所用长技固无慊于国朝然国朝藏之之制各异其处守之之官各分其任此其防微杜渐莫有姦心又非汉之所能及我高宗尝言祖宗置库有内外之异及弓弩弦箭亦各异职分官主之皆有深意其知之矣汉人郡国之库兵京师之武库不能禁守防闲至启或者之邪谋故申屠圣之反于颍川也杀长吏盗库兵经歴九郡戾太子之反于京师也矫制赦囚徒发武库兵何拙哉君子于此安得不三叹三咏我祖宗之逺谋矣箴铭古者以箴铭为防过之本故其心常有所畏后世以箴铭为文过之具故其心昜有所玩甚矣人君不可一日无畏心哉声色嗜慾昜得以昏此心沉湎游逸昜得以怠此心便嬖使令昜得以惑此心䛕佞姦謟昜得以乗此心圣人知其然也存诚于出入起居之间寓戒于饮食沐浴之顷息养瞬存无念非敬左顾右瞻无往非礼天命可敬欤民心难保欤君子小人之或进或退欤天理人慾之或消或长欤皆举而寓于箴铭之间庶乎吾过亦寡矣夫汤之懋敬厥徳若无假于铭也而盘之铭且曰茍日新日日新茍之为言进徳之要领日之为言进徳之功用此盘愈洁而此徳愈新何汤之不能自己耶武王之不役耳目亦无假于铭也而觞之铭且曰乐极则悲沉湎致非悲之为言戒乐心之无益非之为言戒私慾之为害此觞常存而此念愈谨何武之如是过虑耶且汤武圣人也非不知铭诸物而不若铭诸心也形于言不若形于行也而恐恐然不能自安者欲内外交养表里俱进矣后世之所谓箴铭规戒者吾惑焉长夜之屏成帝之美意也然后宫之宠荒滛亡度其视商纣特五十歩矣无逸之图元宗之盛心也然山水之笔转移不常其视成王不啻天渊矣连屏五十种宪宗之念非不勤而晚节用人何如耶丹扆六箴敬宗之志非不锐而溺志邪说又何如耶吾不意古人防过之本而为汉唐文过之具也夫不知有防过之言而䧟于有过犹兾他日之能改知有防过之言而视之以为文过将无自新之日矣此汉唐所以有愧于商周也恭惟国朝列圣相承以警戒为龟鑑以晏安为鸩毒兢兢一念比迹汤武中庸有图发挥九经欹器有论讲明至戒真宗盘杅之铭在是也无逸一篇列为讲图前代遗迹写为鉴图仁宗几杖之戒在是也不独此也书洪范之语于座屏是屏也示不忘三徳御臣之意书孟子之言于屏障是屏也示不忘讲究治道之语也无逸之图设于殿壁是燕息之地亦不替艰难之训敬天之图列于经幄是出入之际常不愆敬畏之戒夫祖宗之敬天保治用人聴言已无愧于帝王之盛然犹採古人之成训摭前代之往事或施之屏障或寓之坐铭者是非为是过谨也葢无过之可防不失为规警之意忘其所可戒安保异日之无过哉是以凛凛于太平无事之日业业于退朝燕居之时想帝王于梦寐之间监治乱于观瞻之下其为虑逺矣夫今日写无逸之图成王之勤也述㫖酒之箴大禹之俭也日者圣心过谦复为箴戒条列门分辉映丹扆又汤之盘铭武之觞铭也彼汉唐视此不亦恧乎藏书成周小史掌邦国之志外史掌三皇五帝之书则国之藏书也尚矣夫典籍之府上映奎壁图书之文下泝河洛其所以振文风昭世教者在是立人极续圣传者在是岂但充栋汗牛为太平之美观哉愚尝稽往古阅方来其斯文之或盛或衰或存或亡不知其几变矣然文不丧天道未坠地几散而复合几断而复续绵绵延延至今日尚亡恙也呜唿天耶人耶自秦人焚烈之余尺籍不收其所存者特愽士之书耳至项氏咸阳三日火亦皆煨烬惠帝除挟书之律而书始出武帝建藏书之䇿而书始集成帝复求遗书于天下辑羣书总之而为七略而汉之书始备矣外有太常愽士之藏内有延阁广内秘室之府刘向校经传诸子诗赋任宏校兵书尹咸校术数李柱国校方技经传则有昜诗书礼乐春秋论语孝经小学之九种诸子则有儒道隂阳法名墨纵横杂农小说之十种诗赋其种有五兵书其种有四术数则曰天文厯谱五行蓍龟杂占刑法也方技则曰医经经方房中神仙也光武中兴复好典籍明章继轨又加润色石室兰台充积弥盛东观仁夀纂集尤多而班固傅毅又依七略而为书部此秦之焚灭至汉始备也自献帝西迁之余圗书缣帛皆为帷嚢四百余年所积之文弃置殆尽魏氏採掇遗逸藏在祕书分为四部总括群籍东晋之来虽几散失元嘉诸人复克补亡谢灵运有目録四部王俭又撰述七志一曰经典志以纪六艺史记二曰诸子志以纪今古诸子三曰文翰志以纪诗赋四曰军书志以纪兵书曰隂阳曰术艺曰图谱又纪图纬方技图书之书齐任王亮梁用任昉相踵部集其为卷不下二万三千余尔此汉末之散逸至歴数代始备也自是而后一失于周师之入郢而江陵之典籍尽焚再失于尔朱之唱乱而洛阳之经史复散三失于唐初砥柱之覆溺而东都之卷帙尽亡贞观间命魏徴虞世南颜师古典祕监请求天下所藏其书开元间命马懐素禇无量修图书借録民间未见之文修书有院集书有院名儒实学出入校雠经史子集分为四部藏书之盛莫盛于开元至禄山之乱寸牍不藏而斯文复遗矣后苗发等使江淮发遗书又后郑覃请祕阁採经籍四库储书至是复全分藏于十二库之下至黄巢之乱存者已少昭宗迁洛而是书又荡然无余矣呜唿斯文夫岂终厄耶天开我宋五星聚奎典籍山积籖轴鳞集方建隆之始其书卷仅万一千耳干徳二年南征北伐稍稍间出史馆充备然艺祖犹切留意也求书之诏毎嵗下之未几王礼渉弼等献千二百二十八卷江南李氏献图书二万余卷太平则建三馆矣端拱则建祕阁矣祥符诏求书得卷万五千七百余嘉祐诏求书得卷五百者与官祕阁峥嵘名山辉映绳绳乎星纬之联络也炳炳乎云汉之昭回也上以阐吾道不传之统下以夀斯文几息之脉文风自是而振起焉经学自是而发挥焉猗欤盛哉窃尝观世道之盛衰慨圣文之兴废毎于汉初有憾焉其他损益存亡皆未有闗于世教之大者何者圣经功用与天地并非诸子百家杂记小说之比方祖龙焚天下之书而愽士官所掌固自若也使髙帝入闗之始舍馆仅定而挈愽士所掌之书悉归㶚上与秦府图书并蔵之正第一机㑹也此时一失遂荡然于咸阳之火至孔壁壊伏生老方切切然求已脱之简吁已晩矣此愚不究祖龙焚书之日而咎汉祖入闗之始也虽然髙帝乃不事诗书之主萧何又旧日刀笔之吏又安知圣经功用哉奉使国势之强弱使命之重轻系焉使命之重轻敌情之敬忽系焉何以言之方汉帝之初兴也与项氏相持百战间其事无难于归太公者辩士如郦生隋何陆贾数子最号善口伐者帝尝于数子中遣之使楚楚傲然不聼迨侯生朝往楚壁暮归汉庭又何谈之昜也谓三子不足用耶则下淮南下南越亦非拙于词者谓侯生词锋说刃果异于人耶则史传寂寞絶无可书者呜唿此岂可以口舌争哉葢陆贾之使正刘项雌雄未决之时侯生之往乃楚弱汉强之日夫帷楚弱而汉强也则楚气已索固将求媚于汉之不暇是固侯生之所可以拱揖恐喝而动也譬如千金之家㓜奴弱婢人亦不敢昜其言至贩夫贩妇之徒虽得乌获为之用告人以言人犹得以侮之此强弱之势殊而敬忽之心变也吾观春秋以来三军暴骨罪在行人一言退师功在使命其倚重于说词也重矣然晋韩起羊舌肸之使楚也楚视中华藐若无人欲宫韩子而刖叔向以张其长蛇封豕之威能使楚子裭气专为之礼二子初无刧敌之论是孰使之然哉意晋国天下莫强而邻国为之侧席也不然薳启疆对楚子之辞谓晋未昜侮侮将有悔则知非二子之力乃晋之势也郑得烛之武弦髙子产禆谌之善言也今日掉三寸以退秦师明日仗一语以沮晋国郑固頼以仅免而郑之为国卒至削弱而不能自振是何无济于事哉意郑国居小则秦楚昜至于交侮不然前日之郑乞盟逃盟岂无一言之足以中人心则知非数子之咎乃郑之削也大抵国势未张则竒辩无所施其巧国势已立虽微多言下大敌如发䝉耳不特此耳苏中郎一介行人耳卫律刧刺耳语不知其几单于百计欵留亦不知其几而中郎不惧不屈卒能寒毡裘之胆何也盖武帝犁庭扫穴之威戎心素慑则中郎仗汉之威灵必有所恃而无恐单于岂能久屈哉郑元璹特一辩士耳以孑然单车之身而往数百万精骑之敌而唇辩如流终能造太原之师何也盖太宗电扫霆击之兵气吞群雄则元璹赖唐之甲兵得以折其锋而夺之气突厥岂难服哉我国朝国势如太阿之出匣人心如太山之四维人才如斗柄之横汉其自为国也强矣是以皇华之车一出原隰布中国之威声伐夷狄之姦计毎毎至于成功方景徳北伐之时也曹利用一出果不敢违三十万之约庆厯全盛之日也提封万里精兵万骑将相一心法令素明富弼一语终不能加献纳之字加号自尊吴奎不贺彼自退听非畏吴奎之善辞也畏朝廷之分义也俳优侮圣道辅斥之悚然知愧非惧道辅之虚言也惧吾国之礼义也嗟夫使之有职尚矣诗有皇华之章语有专对之责周礼有象胥行人之官或下诏而求才或设科而取士或应募而为使其择之甚精用之甚重也然吾之朝廷有可服之道吾之甲兵有可畏之实吾之将帅有可震之名虽无赵咨代魏之辞亦足以挫敌人之气昔我太祖择用武臣不识文字者待江南之辩使而卒臣江南富弼鍊金煅鐡言倾人听而使契丹日无损于无厌之求终身耻道其事天下之事势大畧可覩矣虽然此言立国者所当自重耳若使于四方不辱君命为使者宜加勉焉律法世之论律法之善者莫如司马迁而论律法之失者亦莫如司马迁夫迁世为太史最精律法以律之一龠而推日分以律之九寸而得甲子此非善知律者不能也然攷之律书其所议论其所推筭而其失滋甚且迁之黄钟九寸盖以九分为寸以十分之寸约之得八寸十分一而乃谓之七分之其失一也迁之钟分丑三之下有二其实位生之法而妄论余分其失二也夫以迁之长于律学尚不免有异同之疑况纷纷诸子乎若记礼六十日皆用五音而京房用七音隋史乃谓房与康成同其数何疎耶迁之律至㽔賔重上生而固则以次下生晋史乃谓迁固同其律何缪耶至后世影响之论道听涂说同声是非又乌知其得失哉善乎沈存中之说曰汉志言数乃律吕长短立成法耳为史者见其数浩愽乃曰隂阳合徳化生万物是犹得币𢷬帛杵指为防凤胫骨而立胫庙也呜唿指为胫庙而尊敬之犹可言也妄为可否而寘议焉岂若阙其所不知者乎求声以律造律以黍此古今不昜之论者而世之议者何其纷如也盖有正声有子声有五声有七声如迁如固如房如沈重皆用正声也如康成如郑译如孝孙皆兼用子声也迁之着书固之作志康成之释礼皆用五声焉房之六十律重又广之为三百六十律译与孝孙之八十四调而广之为百四十四律皆用七声焉此声之不同所以致辨也至于絫黍之法地有肥硗不同也年有丰耗不同也此黍之所以为难定也于是有更用粟者有用禾秒者有以蚕丝有以马尾者而又有用人指者此絫黍之法既废所以致辨也国朝景祐中李照损钟磬之十六而为十二冯元从而驳之元之议不胜于是正声五声用焉元丰中刘㡬合四清声而为十六杨杰因而赞之㡬之议得行于是子声七声复用焉然昭之乐欲减和岘之制而铸工私减不之知昭号为洞晓音律而其所制或杂郑卫是其声未始有定也李昭以纵黍胡安定以横黍房庶以一稃二米之黍而阮逸又以量杨杰又以八升魏汉又以圣人三指甚至景仁君实莫逆之交也而钟律之辨终其身莫之定是其法未始有定也然则如之何曰古今律术虽难辨而律本尚可言也尝观迁之序律书不言律而言兵不言兵之用而言兵之偃其论文帝事浩漫宏博若不相类者徐而考之则知文帝之时偃兵息民绥和通使而民气欢洽隂阳洽和天地之气亦随以正此诚造律之本也因天地之正气以定一代之正律律其有不定者乎古人谓天地之气合以生风风气正而十二律定正为此耳欧阳公之论皇祐乐曰一代之制鼎新大备盖由先和民心后正律吕而然也呜唿其知之矣古今源流至论别集卷九古今源流至论别集卷十钦定四库全书古今源流至论别集卷十宋黄履翁撰方镇藩镇之为唐患也尚矣其根萌于武德十道之置使其势成于至德九节度之分封其祸见于干元平卢主帅之自立此废置叛服之由也方太宗平定之后既分天下为十道而于军镇城戍之兵为十二道而置使处之总之以都督者此其为方镇已成之兆特待时而张耳且河北陇右此皆极边之地天下之府六百余所而在河北者不过三十在陇右者不过二十九而又皆𨽻于卫将军矣此何足以系废兴大致观其总军而置使河北一道则析而为二曰平卢曰范阳陇右一道则析而为四曰陇右曰安西曰北庭曰河西而其曰军曰守捉曰城曰镇焉者大者二十余小者亦不下十余以天下之极边为天下之重镇而抚之以都督其品略与十六卫将军同乃在尚书之上而其左右仆射为一流所谓五大不在边者果若是乎渔阳鞞鼓扫境而来亦其势之必至者此府卫之法壊而方镇之根形矣呜唿易封建而为郡县论者知其无叛国改刺史而置州牧识者料其郡牧之争政太宗何不鑑其覆辙耶故曰其根萌于武德十道之置使者是也方肃宗即位之初安史父子相挺为祸尚頼诸镇勤王之师共起诛戮而九节度之号立焉大难既平蓬孛轩豁是时也正当申朝廷之纪纲明节镇之形分君臣幸安茍且歳月河北瓜分方镇碁布大者连州十余小者毋虑三四成肱髀难削之形效辅车相依之势使人视之若羗戎然此节度之名立而方镇之势成矣呜唿割梁以封越所以启叛者之九起举吴以予濞而变状不待异日见之肃宗乃不思及此耶故曰其势成于至德九节度之分封者是也干元初侯希逸帅平卢军士实为之此一机也尤强弱安危之分也夫天子所恃以鼓舞天下者以爵禄废置在上不在下焉耳命将帅统藩维事之最大者而遣一介之使徇行伍之情此而可为夫孰有不可为哉士卒得以陵偏禆偏禆得以陵将帅则将帅之慢朝廷自然之势也此自立之弊生而唱乱之祸起矣呜唿赏罚不出于天子而春秋诸侯得以抗衡守相不置于汉庭而七国侯王得以僭上又何不是之思耶故曰其祸见于干元平卢之自立者是也自是以来茍安之念生姑息之政成且承嗣一黠虏耳重歛虐民亦何能为而代宗惟恐少拂其意自置官吏弗之问也私入赋税弗之诘也兼宰相则就加平章増以鴈门之封重以天雄之号州为督府子尚公主其宠之不已过乎頔亦一黠虏耳黩货滛刑果何能为而德宗惟恐少咈其意爱恶予夺惟意是徇既奏元洪流端州矣而复请轻之改为长史既奏薛正伦贬崃州矣而复自悔之留为判官其纵之不已过乎诸州相视徃徃以匹夫而要朝廷以卒伍而抗天子由代德姑息之过也大抵芽蘖之未萌则片言折之而有余间隙之已开则干戈取之而不足可不深虑而早计乎至宪宗之削平诸藩方有太阿出匣之状然军士有犯上之罪以天子之命殛之何所不可而乃绐之以赏实之以刑继自今以徃谁敢以信必待朝廷者武宗之宣慰河北方有江汉朝宗之意然郭谊就降纵不举赏流之逺方可也而乃戮之以刑继自今以徃谁敢以信义望朝廷者大抵韩信之叛心不生于假王之时而生于云夣之伪游窦融之内附不畏汉兵之强而畏河西之玺书惟义可以起人之敬畏惟信可以使人之悦服失义与信何以立国此藩镇与唐三百年相为终始也五代纷纷其敝尤甚噫有由也上圣龙兴群雄䑕伏惟正月乙巳以诏谕诸镇越翼日戊午又别以诏赐诸镇王言如纶其出如綍谁敢有异心者镇安之韩令坤自北还聼命镇宁之慕容延钊自真定聼命彦卿之在天雄则表请而名称王景之在雄武则治装而入朝建雄之廷璋驿诏朝驰单车夕至矣成德之郭崇朝发信使夕无违命矣袁彦之兇率以潘美谕之而至自保义承信之渉嫌以魏丕直之而安于䕶国一旦以息兵为问赵公普以方镇太重对片言之发适当帝心聚天下之精兵收天下之财谷皆入京师隐然有虎豹在山之势而又支郡长吏得自奏事而长吏得以举其权镇将职属悉委之县而县官得以行其职转运既以扼其私别乗又以制其专强藩巨镇皆顚倒于掌股之上吾观开寳之二年守剧镇者各罢而归环卫杯酒易置如制婴儿自非规模宏逺何以至是呜唿我艺祖一举而去数百年之患仁矣哉吏胥文中子曰古者士登乎仕吏执乎役吏初登仕非古也其秦之余酷乎然苏老泉又论汉有天下平津侯乐安侯軰皆号为儒宗而卒不能为汉立不世大功而其卓絶俊伟震耀四海者廼其贤人出于胥吏中者耳是何王氏深加排摈而老苏若是喜谈耶愚尝䆒其由矣盖六王未毕之初而人才出于诸侯之客秦削封建之后而人才隐于郡县之吏汉兴以来科目未兴徃徃有由郡县吏至二千石将相者射䇿为掌故廼为廷尉视蓄之官甲科为官廼为抱关击柝之吏赵广汉河间之郡吏也尹翁归河东之狱吏也张敞太史之卒史王尊涿郡之书佐也鲍宣县之郷啬夫丙吉鲁之狱吏也是皆雄俊明博外可以将而内可以相者此老泉称其俊杰卓絶能立大功是也自朱博以吏才陵轹掾史而诸生始有为吏之耻自世祖以名节厉世俗于是有不肯为令史所居之郎沿历隋唐以吏为辱而明俊竒异者大抵进身于科目之间所谓执役为吏者特姦猾亡耻之流耳间有积劳登仕厠迹朝着而搢绅亦羞之不曰名器不可假也则曰流品所当别也故唐之周兴自尚书吏而迁秋官侍郎钟绍京夲胥吏而后为中书令牛仙客由县小吏至大丞相若此曹者小而习律令长而习狱讼奸谋诡计甚为清流之玷夫唐以书史县胥之流而得居卿相之地其视汉之赵尹张王之先后履历亦同此意也然汉不以为嫌而唐以为怪者盖汉所用皆竒士而唐所进皆俗軰此王通所以深叹后世吏仕之非古也虽然汉代人才多出吏胥而超越后代者又不无所夲也盖武帝世公孙宏奏请俾广行卒吏太守卒吏皆通一艺自是以来公卿大夫士吏彬彬多文学之士夫公孙宏一言于孝武之时而人才鼎盛于宣元之世然则汉代人才多自吏胥者皆从事于文学礼义之中非若后世区区之法律狱讼之习所能及耳国朝之所谓吏者固不如汉之有材亦不至如唐之轻任故堂后之官参用士人惩其弊也二司之胥必汰老疾澄其源也鲁宗道之判铨悉书科条揭于庑下防吏奸也杜祁公之典曹悉自予夺俾无升堂革吏欺也夫我朝之防闲禁制使之不得肆其情者盖生长于法律之中出入于簿书之间前比后例任意据援甲令乙科随手髙下非明足以烛其姦力足以抑其强鲜有不贻其害也然又论之第书纸尾一聼吏手固非善于处吏者而典法自守不肯徇私亦未可轻絶也昔冦莱公议擢指挥使吏以例簿进公曰用一衙官尚须检例安用我軰此固不肯徇吏之请王安石欲书除许将太常博士吏以手约笔具陈祖宗旧制当迁右正言安石不得任私即从其请是堂吏能执祖宗之法又安可遽弃之噫孰谓我朝之吏果不能及汉之足法哉田制井田之成于周乎曰画于黄帝而大备于周也井田之壊于秦乎曰废于战国而极变于秦也盖井田之议维持甚周纎悉毕备其成非一日其壊亦非一日也方其田制之始创也经土设井立歩制畆其成岂一日耶至周公因上世帝王之规立一代太平之制自五家为比积而为郷自五家为邻积而为遂相友于烹葵剥枣之业自得于衣帛食肉之乐此所以大备于周及其田制之始变也贡助莫闻其详井地姑举大略其壊亦岂一日耶至商鞅乘经界不正之余为阡陌决裂之制富则跨邑贫亡立锥逐逐于争夺之场汲汲于兼并之利此所以大壊于秦自秦变周之后其田制又不知其几变曰代田曰限田曰均田曰永业之制曰司均之官曰口分世业之法自今观之代田之制起于赵过一畆三甽歳代其处善田者令学养苖之状亡牛者教以人耕之法命卒于官而教民于边郡此代田之制汉武行之也限田之议出于石苞谓王公以国为家宜不复有田宅今可限之自国王公侯以至于丁男丁女皆有降差此限田之制晋武行之也均田之法男子四十畆妇人二十畆戸絶者以为公田刺史十五顷县令以上六顷其田则更代相付此李安仁之议而行于后魏孝文之时也永业之制男子十五皆有田畆妇人十五皆有营业又令男子十八而受田六十而免役此北齐孝成之制而行之于河清之时也后周伯政之初置司均之官掌田里之丁者止百畆是之谓司均历贞观之始度田以歩畆百为顷男年十八以上受田一顷八十畆为口分二十畆为世业贫无以𦵏得鬻世业自狭郷徙寛郷者併鬻口分已鬻者不复受夫是之谓口分世业愚观历代所立之制封疆非不正也贫富非不等也然徃徃夺富与贫民不相安改旧从新势或不便者多矣且以汉唐论之汉得天下之初民亡名数逃保山泽是时土旷人稀可以行古人授田居民之制其理甚适其事甚顺世儒皆有是言也不知其势有不得行者盖古者万夫之地三十二里有半而其间为川为路者一为浍为道者九为洫为涂者百为沟为畛者千为遂为径者万此数者非塞溪壁平涧谷夷邱陵壊庐舍徙城邑不可为也纵使能尽得平旷之地行之亦当驱天下之人竭天下之粮穷数百年专力于此而后可望天下之地尽为井田尽为沟洫已而又为屋庐于其中以安其居而后可岂不迂哉此汉初虽有可为之机而无可为之地也愚之所惜者仲舒限民名田之説不行于时至使红阳侯占垦草田至数百顷张禹买田皆极膏腴匡衡为丞相多取县田以为封邑哀帝私宠宦官之田多至二千顷而贫富始相逺矣方太宗平天下之后为口分为世业毎年十月里正造簿县令应给脱户者有禁言之则可聼书之则可观世儒皆以为善也不知其势亦有不可行者盖三代之世天子所以自治者甚狭而其所以治之者甚亲而甚专王城之外二百里为乡遂乡遂之外为都鄙则已付之都鄙之长都鄙之外为邦国则五等诸侯分治之而天子所自治者乡遂之民耳数之生耗皆可以歳比田之升降皆可以家数今唐为授田之制尽使合古而其衆寡生耗进退之数不能不责成于官吏乡升之县县升之州州升之朝不能不取信于簿籍而内外官吏更易之不常逺近之相隔新故之相袭岂无隐欺之患哉古人行之于二百里之间唐人欲行之于万里之逺其弊也皆以空文上之岂不惑哉此唐初虽有能为之力而无能为之术也愚之所甚恨者太宗贞观末年伐辽之举正田制既定之日以田二十顷赐征辽之功是太宗初年已自败其制况口分世业之法不合于古乎至使公主田园或徧畿甸宦官名田㡬半京畿睿宗于刘幽求赐之田千畆武宗于郑光赐之鄠雩阳二县良田而兼并抑又甚矣噫汉唐之盛一处于势而不可为一泥于法而不善为况魏晋纷纷之时耶然则不用井田之制而享井田之利者其惟国朝乎建隆初尝行均田之法均田之大名不实者有罚括田于郑州残暴者有贬是时也百姓无不均之患官吏无或隐之欺而田制定矣绍兴初又尝行经界之法群议纷纷令下之初吾民便于法成之后是时也版图无不革之弊税役无不均之法而田制又定矣今日画田之制固不可行而浙右经界独不可广推乎井田之制固不可晓而荆襄闲田独不可诱耕乎老苏田制之论颍濵民政之説正愚有望于今日者敢以此为献水利论古今水利之制莫善于周莫不善于汉夫水利之在天下犹人之血气然一息之不通则四体非复吾有大而江河川泽㣲而沟洫畎浍其小大虽不同而其䟽通导逹不可使一日之壅阏则一也成周之尽力于沟洫西汉之用功于河渠不贪小利以害大谋不急近功以遗逺害田畆有灌溉之益川泽无壅塞之忧此周礼述沟洫迁史书河渠之利欤且成周匠人之职方井之广四尺者谓之沟十里之成广八尺者谓之洫百里之同广二寻者谓之浍夫自四尺之沟积而至于二寻之浍一同之间其捐膏腴之地以为沟洫之制者凡几畆也小司徒之经土地而井牧其田野説者论田税之所出则百井之地出田税者六十有四而三十六井则治洫也万井之地出田税者四千九十有六井而三千有竒则治沟与浍也夫自一成之地积而至于一同万夫之衆其捐赋税之入以治沟洫之利者凡㡬人也成周之君岂不爱膏腴之地赋歛之入而弃以为无用之沟洫哉诚以所弃者小而所利者大所捐于公上者不能毫髪而所以福斯民而泽天下者无穷已也自经界不明而先王沟洫之治漫无可考以九河之地犹失其八支而莫得其迹则细而沟洫之属可知矣天下所谓有才之士始出而以私智经营虽其利泽不博未及古人徧利天下之意不犹愈于后世与水争地贪尺寸之利而遗无穷之害哉自春秋战国浚其源西汉导其流而河渠之水利详矣孙叔敖起芍陂楚受其惠文翁穿腴口蜀以富饶凿漳水于魏者邺旁有稻梁之咏导泾水于秦者谷口有禾黍之謡此见于春秋战国之时也自汉以来讲明尤备内而京师外而列郡又逺而边地源流𣲖分原隰碁布历历可见儿寛穿六辅渠于左内史之制白公引泾水于池阳之区决渠降雨荷臿成云衣食京师亿万之口岂非京师之利乎其他渠县泰山则引汶东海则引鉅定海南九江则引淮朔方西河酒泉诸郡则皆引河及川谷以溉田陂山通道在在相望岂非诸郡之利乎轮台以东有渠溉田五千顷而鲜水左右亦有桥七十所是虽极边之地水道源流无不加意又岂非边地之利乎西汉之君不计地利之广狭不论费役之多寡不一劳者不永逸不暂费者不永宁此汉人得享溉灌之利也然周汉之所以得水利者治之者非一官领之者非一人得以尽心于沟洫河渠之间是故周官营沟行水之制则职之匠人俾任浚导之功也止水蓄水之令则领之稻人俾专储蓄之利也夫惟浚之于其始积之于其终又安有旱涝之患哉汉之京师则少府总禁池之事其属则有池监有都水水衡掌林苑之事其属则有水司空有都司三辅以行京师之职太常以领巴陵之渠郡国则九江有陂湖官南海则有淮浦官南郡江夏则有云夣官夫惟既任于其内又分于其外又安有壅阏之忧哉国朝惠养元元留心水利三司则有都水监诸路则有提举州有倅贰邑有丞佐而又郡有守邑有令皆得以行其浚导潴蓄之利故修萧何之故堰则若许景山而废壊之地复蒙大利正郑公在前白公起后之意也修召信臣之旧渠则若赵尚寛而荒瘠之场变为沃壤正前有召父后有杜母之遗也筑海堤以卫田而民享其利则如范文正兴水利有功而治累得声则如刘彛得人如是则其利可胜既耶今日闻有论水利之事矣而不蒙其利闻有任水利之官矣而不行其劳夫湖薮陂泽水之所潴而河渠畎遂水之所泄豪民垦之以获丰殖之资官司仰之以享租输之入及其日増歳衍而水利之故地皆为创置之良田曩之仰其水利以耕者今不胜旱溢之害是固不可以悉举也姑以越之鑑湖言之自汉永和中始开其广三百余里而灌溉之利及于民者为田八千余顷及熙宁中盗耕其中者九百顷至近歳又甚矣至取其田以归之公上此未害也而不知所剩者仅数百畆而利之所入复未必尽归之官所害者凡数千顷而骎骎不已则越三郡将受其弊矣傥今日公上不利丝毫之赋守令不恤豪右之民毋惑于纷纷之议毋付于悠悠之事则何患乎利不兴害不除而使周汉专其利哉虽然水利固当举也亦非易轻举也才不辨者不足任心不尽者不足任茍且顺从者不足任上糜帑库下夺农田隄防一开水失故道则有指邻国以为壑説禹贡而行河者益以滋其缪耳不然闲送苕溪入太湖东坡何託此以讽熈宁兴水利者哉古今源流至论别集卷十