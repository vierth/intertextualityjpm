谋大事者当取天下大势始终总计之而后利害可定也赤壁拒曹惟周瑜与鲁肃所见相同然非连结刘备不可当时势虽三分而孙刘之形为一孙刘之交不深则三分之形不成结孙刘以困曹其本谋自肃发之诸葛亮亦已见及之云孙权可以为援而不可图矣孙之不宜图刘犹刘之不宜图孙肃以荆州劝借玄德正以深孙刘之交而厚其力其势不得不然耳操闻之作书至落笔于地其计岂可谓失哉周瑜以刘备人杰常有图之之意不知曹操一日尚在则备一日未可图肃之心亦何尝一日忘备哉关羽蹴操于樊邓操至欲迁都以避之此借荆州之效也吕蒙取关羽于荆州陆逊折玄德于白帝吴之计得而蜀之势孤蜀之势孤而曹氏承其弊曹氏承其弊而吴之计未为得也吕蒙功名之士有图关羽取荆州方略极言吴之无惧于操无赖于羽破权之所忌以速成其功所成者一事之功而天下大势未之总计也孙权长主也而孔明王佐也微悔其相图之失而吴蜀复通陆逊之计终亦归于和蜀与蒙已自异意然破坏之气不可卒复延旦夕之命以待司马氏之成折而入于晋亦势之所必至也然则吴蜀之主及其臣可以相忘乎曰非也邓芝对吴主之言曰并魏之后战争方始此诸葛亮与肃之志而吕蒙辈一时之事一事之功未之暇及也三注钞者钞裴松之三国志注刘孝标世说新语注郦道元水经注也序曰孔子云述而不作注者述之一端也虽曾子之于大学文王周孔之于易以至左氏公谷之于春秋皆注也凡注之为言依于其所注者也故离乎其所注者而不能为书离乎其所注者而犹能为书盖注者之精神有能自立于所注者之中而又游乎其外者也三注是也夫是以可钞也古人以书之力为注而后人不能以注之力为书则以古人重于视其述而后人轻于视其作也故予钞三注而重有感于述作之际也或曰水经经也三国志史也世说说也书宜首经次史次说子于三子世焉何居曰已离乎其所注者而直为注矣直为注则其次视诸注者之人之世焉可也其一曲突何曾劝徙薪烽烟桴鼓重边臣全辽三五年中事烂额焦头半楚人其二近来宣大报粗安封款羁縻似不难火食屋居非一日此中难作卜酋看其三自顾平生稍稍酬不须更论及封侯只兹拚死轻生意洒尽膏粱笔墨羞其四一着戎衣事事轻君恩除却即交情看君已断身家想犹记留诗别友生其五借箸前筹战守和较君当局意如何岂应但作旁观者预拟铙歌与輓歌去青神西南十五里江色尽绿玉中边皆见隔岸坐立数山若架阁者中岩也岩下上连延可十数里许回流峻壁冥壑复磴竹树蒙笼大要向背往复皆与此岩终始渡江即水月楼楼趾啮江寺冠之由楼视江则已俯由寺登楼乃反降阶阶垂穷与楼凑阶代楼为梯者强半揣本齐末度楼之腰犹未能至乎寺趾也降自楼出山门右行不见江则摩磴如蚁数折为唤鱼潭鱼听掌出石壁百仞立而微俯潭漱其胫石无完肤有邵伯温大书可模并壁行数武为罗汉洞洞低曲偻而入如行牛角中隙处稍右则为伏虎岩沄岩为千千万亿佛如恒河沙数岩半之跨壑为一小石桥衔木其壁为阁若居人架竹梁上以承燕巢者人屈曲行其下沿缘洞壑俯仰竹石者数里曰此走井研富顺道也岩又半为流杯池一曰太极池有屋数楹屋后为泉泉流洞中石壁四周有黄鲁直大小二石刻壁间宋元刻颇多每两石缝接处往往上下各截其半中嵌俗笔亦有居石隙苟完者出洞缘磴行舆步纻代去所谓罗汉洞伏虎岩者度可四三里乃复睹前沄岩佛像须眉历历可数才隔一壑寻橦可度疑前此一段途径可省矣大抵唤鱼潭以往行皆并壑石壁夹之若岸壑若溪藤萝亏蔽壑中若荇藻老树如槎根若石猿鸟往来若游鱼特无水耳诸峰映带时让时争时违时应时拒时迎裒益避就准形匠心横竖参错各有妙理不可思议又行里许蹭蹬拾级乃睹古中岩题额去三石笋不远所谓诺讵那尊者引牛头僧持钥扣石笋笋开得低头佛盗珠是也钟子曰自中岩至尊者岩从下视上顶踵腹背其石脉皆当为笋笋隙且平处则置屋仄则凿磴断则为桥处危临深则设石栏栏则复见江从江中望岩上僧舍佛刹虽一居之内前轩后寝累累缀高壁上下叠而不觉其前后通也登岩行屋中皆磴道乃稍得其要领趾后竟即摩前顶石笋中分处如一门尊者像处其中右旋复为佛殿殿傍一笋屹如浮屠与中分者而三实一笋也人直指其岿然三峰者为石笋耳笋上宋元刻亦多俗书灾石者亦复倍之万历辛亥十月二十一日晓霁与弟恬及艾子登于中岩焉礼诺讵那尊者毕说偈偈曰偶尔丧珠复返急时扣钥相求未免劳劳多事世尊不合低头又曰未必衣珠真失总缘岩石当开自供罗汉游戏不管山僧往来说偈讫返其一沿回十五六年中早晚长安局几终阴睛俱从中路变教人何处学占风二拊心打手事填胸日暮途遥莫适从新报初传朝事变书空咄咄未开封三闲寻近事剔银缸百感中来不可降诵到楞严经半偈虚声随意落寒窗四故事闻言引咎辞年来老子贵顽痴谁知圣主偏遗耳别有能明四目时五叹笑蜉蝣楚楚衣如兹朝暮未为非黄扉绿野平生意直得今来一放归六两朝起废日无虚事定当年赐玦初莫讶一时多逐客也留他日备征书七风波意外各惊凫三窟经营在半途仓卒前功真可惜眼前接手一人无八千尺孤松不可跻须臾忽具鹊巢栖凭高下视身无几不必儿童更去梯九谋成何事不能偕转眼从中处处乖闭阁亦须深自省莫教闭日怨风霾十汲井无多水一杯燎原烈烈一时催而今无限题门意不必终身是死灰十一河清难俟蠖难伸禄位终还寿考人归语儿孙勤礼祝但留父祖百年身十二昆岗一炬已俱焚三献宫门日有闻今日行藏须早辨他时完缺更难分十三日下寒暄不必论从来雨覆与云翻情知有返春明日今日天涯出国门十四一番封殖一摧残闲眼闲身稳坐看檐霤繇来寻旧迹暂时得意莫弹冠十五巢卵相依出入间焚林更觅故居难归途群鸟遥唿问只道高飞倦欲还十六分飞只似矢离弦袍笏仓皇简未全开箧乍惊腰下物原来金玉故相悬十七一身事外一逍遥展画翻经去日销闲阅有明诸庙录开缄怯到武宗朝十八唿引同升庆拔茅薰莸亦觉太分淆似知有弃须多取收及茶苗恶竹梢十九簪笔原堪备铎铫中丞何事代牢骚就中妙着看先后不必纷纷下子劳二十未遑随例唱骊歌自是天威引避多从古逐臣原有体当时宾友少相过二十一偶尔株连莫怨嗟骑驴归问故侯瓜勉留异日相逢面共看京都去后花二十二不记玄黄战几场谋身得失定相当身名俱有人无恙只见纷纷佐斗场二十三还里知交各寄声俱云望重一身轻谁知坚坐平生意不爱区区勇退名二十四先朝要路若晨星雨露雷霆总不形天子从来唯穆穆无言无事是威灵二十五扪萝觅径隔层层疾足先登亦自能最是一班难上下乘虚未半壁先崩二十六同时诸老与深谋何得长沙独见留能保朝无甘露变不须去妇得重收二十七离群失路乱投林困极繇来不择音得意之乡偏勿往行藏别自有深心二十八携手同归北又南重来相见髩鬖鬖作官太速翻无味且待喉间橄榄干二十九徘徊宠辱总龙德先明见与潜纳履正冠原不避中人瓜李不须嫌三十顺风舟水若相啣此际何人守一岩今日也须停一步让他快使片时帆二十一史皆正史也正之为言贵信也奇则传疑故无取焉听其散见于旁史稗官之属而已然而有关于妖祥之数为国家兴亡之征君臣劝警之资者千百中亦或录其一二非好奇也势也惟其藏一二于千百之中非心目之灵而细笔舌之警而裁时日之闲而宽者常过而失焉余同年李心石左官无事天与人俱若私之以读书之日而出其心目佐以笔舌纵观二十一史节取其事辞之可喜可愕者选言简章命其书曰撮奇人见以为二十一史中之事与辞而不知一经心石弃取则李氏之书而非诸史氏之书也夫采缉之难于自运也久矣未可为俗学读书作文者道也自运者局势机格吾得自主之若夫采缉古人之辞事勒成一书要使览者忘其事辞之出于古若我所自着之书而原文又无所删润寻常口耳忽成异观此合述作为一心联古今为一人者也今所谓采缉者饾饤而已乌能成书乎士大夫居世运之江河当人情之风雨无论身不必居要津即幸而躐取之虽贤者决不能行其志况窃位苟禄骄人肥己者乎惟读古人书于其正者则观其所以居身入世进退出处之迹夷险昭晦之故真着述犹愈于伪经济此非空言正为实事而于其奇者若事关妖祥为国家兴亡之征君臣劝警之资者录之成书传之其人此亦有深心大用焉非旁史稗官之属而已余比多暇尝叹士大夫处君臣朋友之间多不得其道者半由不读书又睹古之小人无不读书而今之所号为君子有不识正史时代者以此不敢自虚岁月流览二十一史欲节录其正文附注己意作诸史详略一书心力未遑约之为史怀若干卷仅标己意而已其于史家之正处既未能窥其大意而一切奇处可喜可愕如心石所撮若从来未经予目者以此愧予之暇整精该万不及心石之一而撮之时义未易言也木末亭看烟雪群动无渐次同时被万光平楚出其端烟杳生下方若非寒悄悄已是春苍苍始知原野秀或不借青黄亭台不足言当观于大荒鸡鸣寺塔下看后湖雪日日玄武湖今朝曙晖广波不在湖中白非生雪上明明忽如月堪作清夜想奇光不可名茫茫从此往乌龙潭看雪天渊但一深初无阴霁殊身处孤光内乃知积雪余寒照无遁情动蛰难为居此时同一觉灵者获其珠孝陵看雪王气养晨寒积厚光亦融松楸自森肃陵谷乃郁葱一白难思议万象无始终鞠躬向山爽六龙在其中秦淮棹雪淮流与蒋山雪期苦难共腊雪忽过春意外流澌送山中所消水还为看山用寒影本卓然随舟或蠢动从舟见诸山舟轻山则重夫国威损而贞臣着国之恤也哲夫夭而贞妇显家之替也凡为人臣为人妇者不得已而后以贞名者也岂忍以国恤家替自成其一身之贞哉虽然心有所不得已而事有所必不可无何以明之威已损矣夫已殒矣无可奈何矣而托于贞臣贞妇以留两间之元气而撑千古之大常是亦最后所攸赖之着然而不可必得也处无可奈何之时而冀望于不可必得之数幸而得之是其轻重又岂止关于一身而已哉予家世地寒独读书乐善不倦祖父兄弟事在家传中予兄弟五人长即惺次愫次恮次悌次快中间三人皆早夭愫尤甚年仅二十岁妇即王氏孀居二十八年矣悌二十八岁妇欧阳氏孀居亦十六年恮三十九岁妇王氏妾董氏相继没仲弟妇王今年五十矣妇京山名族为予姑夫王中丞侄中丞爱弟慧以其兄之子妻之早誉骤贵犹掇之耳即不然而椎布白首举案相庄作寻常百姓夫妇妇岂独远于人情而忍有今日以贞妇之名显哉然可论于弟在之时也弟负刚肠奇骨卓然为世男子赍志以没为弟之亲者曰儿已矣有妇在奈何为兄若弟者曰弟已矣有妇在奈何为亲若友者曰吾友已矣有妇在奈何是虽未发诸口而言外意中深念隐痛汩汩然有不可言者矣妇时年二十三岁拥四月孤即拟散发至老形影相吊食贫茹戚二十八年如一日而又不忍为奇哀显痛使有闻于亲友以伤父母兄弟之心然为亲者乃曰儿有妇矣兄弟曰弟有妇矣亲与友曰吾友有妇矣夫女众善皆自从夫一端而生贞名一立而解亲之忧释兄弟之念豁亲友之惋惜于是乎在孝友姻睦一行而众善备焉此之谓也妇虽不愿有今日其在于今此一事亦何可少哉今年天启甲子冬十一月二十九日年五十岁昔舜年百岁终身慕父母然大孝之论至五十已定惺虽不忍没妇之贞然至今日而始有言者盖其慎也今四月孤昭夏已二十八岁能养其母娶妇有孙凫亦六岁鼓箧就学绕膝含饴以为贞妇之报乡有舆颂国有旌典妇虽不欲有贞之名亦不可得不知妇原不见有冰檗荼蓼之苦亦不见有梨栗兰玉之乐不见有灯窗帷帐之戚故亦不见有丝纶坊表之荣且梨栗兰玉丝纶坊表之日又安有一息非冰檗荼蓼灯窗帷帐之日哉予犹记妇之族兄王幼秀茂才谈其世父光禄公时育为侍御时首犯权相分宜之锋以死曰吾家科目蝉联然惟钟门一女子可与侍御对知言哉请以是言为五十之祝妇孀后十三年而有悌妇欧阳氏之事今亦年四十岁古之好士者其于士皆一过而得之公子无忌居魏得侯嬴去魏入赵得毛公薛公皆一过而得之者也一过而得之者识也无识不可以好士然则好士者好其所一过而得之者而已曷为乎士无贤不肖皆尊而礼下之也曰此好士者之招不恃此以得士也方公子虚左迎侯生生之倨公子之恭正公子与生之相视莫逆者也惟公子与生知之诸客不知也诸客者正所谓无贤不肖皆尊而礼下之者也如探得赵王阴事及所遣说魏王救赵而不得者皆其人也当其时非惟公子知侯生生亦能知公子侯生知公子之必能救赵而后教之窃符何以知生之知公子之必能救赵而后教之窃符也曰于侯生之死知之侯生曰合符而晋鄙不听必击之于是公子泣公子泣而生益不得不死侯生死以偿晋鄙且以谢其教公子窃符之罪耳然侯生所以报公子者独救赵一事是救赵之事重于一身之死也明矣等死耳曷不待公子事成而后死之为快乎曰待公子事成而后死者必有所不能信于公子者也救赵公子所易也得卧内符与合符而晋鄙之授军公子所难也代其所难者揭一符及一朱亥以付公子而生可以死矣且死而可以固勉公子岂必待事成而后死哉侯生以死送公子而返魏之路绝返魏之路绝而毛公薛公开之微二公非惟魏不魏而公子且不得为公子矣其责公子数语凿凿纲常名教非战国人之言也毛薛之前侯生之后得一客焉谏公子于骄矜自功之时者是也公子归魏此谏不无先助之数客者缺一不可然公子皆从数千人中一过而得之一过而不得之遂失之矣若恃吾之所以礼士者无贤不肖射覆而得一士此平原君所以失毛遂者也虽日斩美人造躄者之门何益哉故好士而不得士之利者平原也不得士之利而有好士之名上与下忌之而受其祸者陈豨也魏其侯也吁此无识之过也具官臣某一本为景运方新天心示警恳乞圣明亟为修省以消隐患以光初政事臣闻天地人物之妖灵蠢动植之眚自古有之其情形不同同谓之灾灾之不常有者谓之异惟习之为常则恬然不能有所动骇之为异则瞿然足以有所惕天之警人不于其常而必示之以异自然之理也今皇上缵绪御极虽在泰昌元年之九月其以天启改元则自今岁辛酉始辛酉之岁曾几何时而辽东以日晕告矣京师以风霾告矣臣不敢以占候家幽颐之言论论其至显者日君之象也晕则其征为蒙为塞何以不于京师而于辽东也若曰蒙塞之征极于边疆而其源始于京师可知也风四方之象也霾则其征为昏为震何以不于四方而于京师也若曰昏震之征始于京师而其流必及于四方可知也虽然自神祖末年静摄已久其妖变层见叠出盖有不止于今日所告者修省之疏中外臣工无时无之亦无人无之而渊默之中概乎其未有省也其故何也灾异之事一见则骇目至再至三以至于无数则以习见而不之怪矣修省之言初闻则悚听至再至三以至于无数则以为习闻而不之惊矣今此二事者交集于皇上改元之初异乎不异乎改元之初而且不出一二月之内异乎不异乎同一灾异之兴神祖所习焉不以为异者恐皇上欲复狃之以为常而不可得也除臣下痛自刻责各修职业各捐意见务偕大道以襄助盛治开济时艰外皇上但思日晕之在辽东者乃天启元年一二月内之日变而不敢以神祖时之日变视之思风霾之在京师者乃天启元年一二月内之风变而不敢以神祖时之风变视之又思象见于辽东者其源决不自辽东而起象见于京师者其流决不自京师而止虽春秋书灾异不书事应欲人君无所不谨而外计全辽之指归若何料理兵食若何怀戢文武若何修明赏罚内计畿辅之标本若何撤宫府之藩若何破水火之形若何妨釜灶之隔又岂待臣言之毕哉皇上与诸臣工勿谓探策方始衮缺无多不足以致天变之踵至而厚集也有数十年之尤悔一念成之有余一二事之愧怍千万世补之不足交玩则妖虽小亦足为隐祸之伏交警则变虽大乃为新政之助敬怠治忽之几是在皇上一转念而已臣某以负乘留台而代庖秩宗修省固有同责灾祥尤得与闻谨效瑱规自同芹献北面拜疏无任悚息危惧之至辛亥十月十有九日早发新津叔弟恬不知隔江者为何许山也与童骑疾驱过之予与艾子后坐舟中指江干削壁千仞竹树榱桷出没晴岚雪浪外者异焉问之则修觉山子美游修觉寺诗曰野寺江天豁山扉花竹幽诗应有神助吾得及春游径石相萦带川云自去留禅枝宿众鸟飘泊暮归愁后游诗曰寺忆昔游处桥怜再渡时江山如有待花柳更无私野润烟光薄沙暄日色迟客愁全为减舍此欲何之及唐明皇幸蜀大书修觉山三大字嵌石壁今犹存者即其处也决策登焉所从径裒山石之复者为磴乱整枉直各肖其理登者屡憩憩处每平平处每当竹树隙隙处必从其下左方见江江错碛渚或圆或半或逝或返去留心目间土人缚竹为乱若童子置叶盎中以度蚁设身处地颇危之从上视下轻且驶甚适也度磴去顶可四五之一行住坐立更端者数矣其傍乃有石级齿齿蜿蜒壁间者往修觉寺道也曰姑舍是寻中径数折上有亭翼然祠杜工部李供奉苏端明方正学方有石刻诗可读亭后数武为宝华寺礼佛毕反自亭出山门左行竹树纯驳夹砌数折即修觉寺寺前双井一井置一塔唐物也明皇书嵌佛殿左侧岩壁上字方广二三尺一字各专一石飞翥沈着且甚完好予入蜀所见唐碑独此耳出寺无所见欲返寺僧指石隙一小径才容足出此径乃有平田大陆复缘磴数折上矗然俯江者曰雪峰两寺乃在其下始悟所云磴去顶四五之一者第可指修觉耳非此峰也左眺稠粳山如旅行而稍居其傍下凭栏视江则已正无所不见不若初所见江之从其下左方也然从下上修觉去江趋远从修觉上雪峰视江乃反近舟中所指江干削壁者即今着脚处也降自雪峰复绕井塔下屈曲一二里许不复见所由宝华寺径矣乃忽得所谓石级齿齿壁间往修觉寺道者则今还道也与初所从径合径穷登舆是日抵彭山宿记授弟恬先生有先生之人不得以诗人文人待之选其诗文不得不以诗人文人待之也先生没惺于先生诗文逸于集外者心诚求之不遗余力乃集中所存反有毅然去之不谋于人者盖犹以诗人文人待先生也至其全出于志气之中而散处于笔墨之间者则先生所尝自云不泥古学不蹈前良自然之性一往奔诣其识力卓而突能超世其才力大而沈鸷能维世其胆力坚忍而神能持世其骨力重而不软媚能振世其气宇闲而其肝肠热其心在眉睫而其舌在肺腑居然有一圣贤豪杰之神悠悠忽忽疏疏落落然流于诗文者一集有之一篇有之一句有之虽己之笔与腕不能留之使不往而隔之使不相通者是何物也非诗文也而其人也国家之法当极敝大坏之后见谓必不可为矣有一人焉欲起而为之已而卒无不为为之而又不劳余力者是其于所以为之之道必其仰而思之也至深至密为智者之所不及谋及其思而得之见诸行事也必有一极简极明为愚者之所共知夫能使愚者共知而后黠者不能变法之所以可久也国家塞下粟强半仰于两淮盐课乃套搭之苦中于两淮十余年矣套搭深则积引没积引没则见引复积见引积而边商之新钞无所售新钞无所售而后举商与国之困全以为奸民利吾楚沧孺袁君佐计大农为疏理十议大要以正行见引附销积引为主期十年套尽复盐法之故部覆其议报可特设盐法宪臣疏理两淮盐法即以君往往有日矣乃事中事外之人犹谓盐法坏尽矣如沈疴积岁医者持药囊进虽口头纸上凿凿必可经验有如举手投剂与病者丝狖不相应则国手与庸医其效无异彼奸民为利者亦乐有是说庶几中挠之君不为夺曰销积引之说无所事疑也惟正行见引察之人情乐于趋而或苦其多于是予之以所乐而不强其所苦画为十纲岁以一纲行旧引以九行新引各不相涉而交得所欲盖向以四十八万有奇新引聚责于二十万旧引之商今使之散行于二百余万超掣之商不妙于害之中开之以利妙于利之中察其害而分合权之轻重布之令甫具群情豁然行之数日而输者十四万数月而十倍之还套搭二十四万补司库六万边商得新价四十万桁杨唿霡不闻于庭两淮若不知有盐使者语曰民之趋利如水走下非民之乐于输利在输不在逋则舍逋而向输者其势也纲法之效如是向谓其不可为者见其为之不劳余力反以其太易而疑有他端焉夫课医之法以病者起蹶为程今贵人而抱沈疴亦尝费岁月糜金钱卒无起色有持草木之滋手到患除弹指而复起为人易则易耳当其访师拜药投躯破产及诊切之时精神与病者通此岂可谈笑而致之者邪乃病者及侍病者反以其期之不久费之不奢而不以国医酬之也岂有是哉大抵人见谓不可为之日自有难而易者而人第惧其难及为之不劳余力之日又自有易而难者而人第疑其易天下事其故岂能一一告人哉夫法之极简明未有不出于极深密者也人见夫纲册之行为愚者之所共知而不见夫所以有此纲册者非苟而已也所见者易之所不易者又不必见独盐法乎哉抑闻之庖丁之解牛也视为止行为迟四顾踌躇乃在游刃余地之后从古老成谋国其设心难易之序先与后有绝不与人同者今日盐法至此是亦君游刃余地之后也难易两者君何择焉呜唿独盐法乎哉郑公孙黑肱有疾归邑于公曰吾闻之生于乱世贵而能贫民无求焉可以后亡何也财者必用之物也聚则宜在国散则宜在民在国则君以养天下在民则民以自养而又以养其君财所在不同而同归于用斯他故不生焉若承平日久纪纲渐弛吏恣取诸民有权力者又恣取诸吏上不在国下不在民而积于仕者之家无论诲盗敛怨计一家衣食所余积而无用理数必散所以散之之道必出于乱予尝谓治久必乱见仕者之家积而无用思其所以散之之道而不可得知其必出于此也富而自取亡犹可言也富而生乱以祸天下尚忍言哉尚忍言哉今人见廉吏则以为迂为拙思及治乱之故贪廉之所系大矣其一舟行起秋末到家维夏初虽未遂林壑暂喜见里闾严亲暮远适入门怅焉如弟侄守园径犹未甚荒芜埸鹿识故主笼鹤欣新庐开箧检故帙如获未读书故人惊颜面不与新知殊携幼慰幽独尊酒适有余其二所亲自去年已望行子反今虽期逝归情言亦款款既皆惠然来报之宁可缓始归恶闻出虽近意亦懒骨肉易邅延不觉为日远不自责其踈频望恕我简反讶我密交偏何来甚晚其一锦衣亦有寒肉食亦有饥安知怨旷日不在合欢时又畏君知侬心复畏知君意两不关情人无复伤心事又所愿谓侬痴所愿谓侬薄剪刀断君情欢怨无由作予读刘向传悲其遇始信人主之庸之足以亡天下也暴主终身惺窒终身不悟庸主有时悟悟矣而足以亡者疑为之也何以明之诉谮周堪刘向下狱者弘恭石显也则恭显之不利于堪向一愚者知之矣地震星变上自感悟欲以堪向为谏大夫又使恭显得与白皆为中郎此甚不可解也庸主当迷惑时贤奸混淆用舍倒置固不足论惟是感悟后一番举动不痛不痒为可恨耳当其迷惑犹冀其感悟业已感悟而所为止此则谗邪益无所忌忠直益无所恃而进言者始绝望矣向之言曰谗邪之所以并进者由上多疑心此元帝胎病所以酿亡汉之祸者不外于此中间蔽而开开而复蔽精神面目周始循环于一疑之中而不能自出至夏寒日青无光恭显等皆言堪勐用事之咎抑何其不经也上内重堪又患众口之寝润无所取信时长安令杨兴以材能幸常称誉堪上欲以为助已可笑矣兴险人也反乘间倾堪而上益为之疑左迁堪等后庙阙灾日蚀上召诸前言日变在堪勐者责问皆稽首谢下诏为堪暴白情形业已豁然征堪为光禄大夫勐为大中大夫给事中而显干尚书自若也反使堪希得见常因显白事事决显口堪竟以喑死而勐自杀帝之所以复用堪勐者非即其所以杀之者乎至成帝时王凤兄弟用事向作洪范五行传论上之天子心知向精忠故为凤兄弟起此论也然终不能夺王氏权上无继嗣政由王氏出向遂上封事极谏至云王氏与刘氏亦且不并立篡汉之事不惮明言之心亦极苦矣天子召见向叹息悲伤其意谓曰君且休矣吾将思之而卒无所发付似有一疑鬼坐其腹掣其手使其席天子之权而不能自用一人自作一事每一感悟每一改悔不使人快而反使人闷且恨焉向事元帝困于恭显事成帝困于王氏二主世济其庸以至于亡始终不出一疑字世安知疑之效遂足以亡天下乎史记李斯传末曰遂以亡天下罪斯也汉书刘向传末曰卒后十三岁而王氏代汉惜向也其亦幸向之不见汉亡也云尔向之忠无负于汉矣然何救于汉之亡忠臣欲救国之亡岂以此心无负于国而遂已哉予居白门四方士多以制义请于予者然予于制义实无所知也苟有所知则其佳与恶无敢有隐必纵心言之人既以文请于予则其誉之也必悦即其规之也亦必不罪规之必不罪而吾区区一念私祷穆卜常愿其佳而不愿其恶者何也彼恶者虽不以吾规之者为罪然或因吾言而内自沮焉亦非君子与人为善之意也秋浦刘伯宗少年美才而有大志今之人兼此数者则吾所以悦之之道利用誉而不利于规然使其文真可誉吾亦何必规之以求罪也伯宗兼此数者而出之以虚心不以予无所知千里外殷勤启请至再至三由是虽规之谅不予罪乃伯宗之文斟酌才法影略情理种种佳处虽欲不誉之而不可得使予有赏心之乐而又得免于违心之悔伯宗惠我已多呜唿此固予之私祷穆卜于四方士而日日以几者也其一腊去人思暖如兹亦快哉寒为春事始雪作岁光来累日无遗憾空斋行几回不知花五六一月内谁裁又又雪敢言寒今年有此难何知天意在要取物情安野润全非湿烟新只似残若无沿路饿也好出门看昔人谓文章经国之大业不朽之盛事此合体用兼华实之言惜今人于所谓立言不朽者直以词赋之言当之无论视立言为浮且浅适使簿书俗吏薄视文士为无用则此语为之此不讲于经国二字之义也然谓文士为无用而欲专以无文矫之此亦不足以服文士之心愚以为文不同有知其不可见于事而姑托之言者有不甘徒托之言且欲见诸事而卒以空言终者凡此皆文士之文不足道也世不有已见于事又能出之为言意所已及手能追之足所既至口能道之真至畅达按之有绪读之成章使天下谓用世者不必不文而能文者不必不能用世欲求其人以实之而未易言也南京兆徐德夫先生者今之经国人也成进士两为令有两为令之事因而有两为令之文已为南功典内计称平而核有考功之事因而有考功之文晋光禄少卿有光禄之事因而有光禄之文其体为公移为奏疏为书牍其流为序为记为铭为诸杂着而统名曰南州草者姑从其姓以为集也愚诵之数过而始得其概原本旧章错综时宜大都一事之起必有所归一语之驳必有所救不敢目之为文而要不可谓之非文既已谓之文矣而终不敢直以为文愚尝谓文莫盛于汉汉有两司马今概以文人目之若长卿之文吾所直以为文者也至于子长之史论河渠天官封禅以及春秋战国之用兵卫霍李广之御虏本末原委今之职其官当其事者有能言之亲切着明如此者乎今概以其文读之其最枉者平准一书言财赋而一代世变人情纪纲风俗相因相反之故略具其中大意言汉武之生财鬻爵鬻狱而不效铸钱制币而不效酎金劝输而不效以至平准已行而犹不效乃以货殖一传收之论地利物情人事如指掌若曰生财之道在此而不在彼也云尔此正一事之始必有所归一语之驳必有所救者也乃谓家贫不能赎腐刑而致羡于富厚也岂不谬哉大抵古人之文或未有其事而先言之或已有其事而后言之然未有可托之言而不可见之事者若徐公之文正所谓以经国之大业为不朽之盛事予之序其文亦以使人知既见于事又能托之言天下犹有此一种之人与此一种之文于以纾经世者之气而服文士之心结俗吏之舌也夫文锦以饰婢工于嫁婢而拙于嫁女金错以饰椟明于售椟而暗于售珠若夫女如尹吉何妒于文锦之婢珠如隋卞何妨于金错之椟哉然则公之文止此乎未也公之事听于官其文听于事公为京兆有京兆之事自有京兆之文国家多故向用方新由是而之焉居是官则有是事有是事则有是文公之文盖未有已也卜式以奇取人者也奇之为用在乘其急而捷得之一不得则兴尽而意改故其道难于持久今式输家之半助边不愿官职不愿报冤奇矣数岁不报而田牧如故也持钱二千万给徙民如故也外繇四百人尽复予县官如故也为郎而牧羊如故也御史大夫之爵使人主自予之而己若无所取焉故古今善出钱买官者未有如式者也不难于奇难于其奇而能持久公孙弘铁人也驳之曰此非人情不轨之臣不可以为化而乱法愿陛下勿许然卒不能出式彀中式之强忍出弘上远矣至已得御史大夫而持论驳盐铁船算欲烹弘羊置身于诸利臣之外而出其上一生交狙以持正终何其工也观其操放进退盖得老氏之术而用之者也明年吴明仲给谏有母某太君寿七十于是楚之官于京者谋征言而觞之明仲拜焉欲征其母德以介言明仲蹙然而辞是非明仲之意而太君意也盖明仲致太君之意以为明仲先子负独行隐君子之德生未及受载笔者一字之褒使其闻于世妇人何德使诸大夫国人知而言之若犹是不知而言也是言其胸中所无也子为言官不能言其胸中所无者以入告于君闻于友而欲使人言其胸中所无者以寿其母乎诸大夫国人以斯言也告不佞不佞曰卓哉其斯为明仲母其斯为明仲所以寿其母与人所以寿明仲母者也且诸大夫国人今日欲有言者凡以寿太君耳请即言太君寿可乎使明仲得至此者实太君之寿为之夫人臣毕意事主处不讳之朝而欲竭其款款之念无以有己无以有家而不能不喜惧于父母之年有年矣而或抱踽踽敻敻之叹则亦不能不低回于进退之际而婉恋于君亲之间太君年七十保艾尔后有子七人子复有孙粲粲然夕膳晨羞不尚有人自明仲之为给谏也天下以为真谏官明仲方欿然不足也语人曰有言责者不得其言夫明仲之言其行者业已为功其不尽行者足以为案明仲不可谓不得其言者矣然使太君之偃仰于家也犹其就养于官也使明仲之拮据于官也犹其左右于家也如是而后明仲可以有言可以无不言使明仲至此者不可谓非太君之寿及子孙振振之所谓也不知其母视其子不知其所修视其所享太君虽欲不为古圣善之母而不可得然则明仲虽上承太君之意不敢以太君之德闻于人人之为明仲寿其母也不忍违明仲之意复言太君之德然为人子之善扬母德者未有如明仲者也伯孔今年才十九耳有慧性俊才奇情孤习其于诗不甚刿心唐以上而于明诗则绝不挂于目与口其为诗亦颇肖其性与才与情与习独时时称说袁石公即不甚刿心然亦骎骎乎入之矣其游金陵欲袖夷门博浪之椎椎今名下士予掩其口曰勿妄言然心实私异之夫人之少年壮往意不可一世者苟其人真有慧性俊才奇情孤习则于世必将有所可而其中必有所以自见其可者也世之轻其少者既不明其所长而避其壮往之锋者又不敢直指其所短以故倔强跳荡之气一无所出而时或发于夷门博浪之椎其无足怪世遂目为狂躁僻错而弃之远之可叹也伯孔为秦淮绝句百首不必论其所失处而其情事合前人者已十之一二已出其诸体不必论其善处而其口语堕近人者亦十或三四盖不自知其所至要以自为伯孔而予间戏指一二语曰此为石公语则泚颡汗颜曰噫固宜有小子不为明诗何以遂有是予曰然此固所谓骎骎乎入之者实子不刿心唐以上之所至也子从此苦读唐以上诗精思妙悟自无此失伯孔心开气折明日与予札曰向闻子言甚善子细检吾诗某处为唐某处为近人为近人者抹杀之某处乃为伯孔子序吾诗序其为伯孔者而已予益奇其言壮其志夫伯孔之欲自为伯孔者必有所以自见其可而世莫能明以故其气欲一有所出之其心折汗下于予者所谓意不可一世于世将必有所可者也夫夷门博浪之椎能奋于嚄唶之将与鞭笞六王之主而一贫抱关与圯上老翁命之以子弟臣隶之役而不辞者其人必有以能明其所长与其所短也伯孔年十九耳盛气壮往轻诋高视固应有之多读书厚养气暇日以修其孝弟忠信入以事其父兄出以事其长上文行君子其未可量吾友谭友夏雅负才性意不可一世而差心折于予今其气纯格定情深文明将不愧古名士所谓肥肠满脑长当不尔伯孔许还楚访我竟陵于我归处予将以折柬招谭郎视予言何若抑予又将有问也伯孔意每欲自为伯孔观此识力已不肯为明人而口犹有袁石公心犹有钟子世将无难子曰子诚楚人也夫不为明人而为楚人乎子喜石公诗用钟子言则可为石公钟子者则不可闻石公亦劝人勿学己作诗有识者不异人意愿子广之伯孔笑不答其一降谪矜同籍孤虚怨共辰不然予哭子岂合尔歼身后事烦知己高文拣替人志成焚告女商校梦中亲又尔已先知我文能取称情素交言恳痛才鬼鉴分明世所悲奇数君翻就盛名墓辞心已许郑重敢寒盟又卓识驱先入新裁隘旧闻如君宁得老而我孰为群心惫神辞去才多鬼欲分终当尊治命墓道署遗文今称诗不排击李于鳞则人争异之犹之嘉隆间不步趋于鳞者人争异之也或以为着论驳之者自袁石公始与李氏首难者楚人也夫于鳞前无为于鳞者则人宜步趋之后于鳞者人人于鳞也世岂复有于鳞哉势有穷而必变物有孤而为奇石公恶世之群为于鳞者使于鳞之精神光焰不复见于世李氏功臣孰有如石公者今称诗者遍满世界化而为石公矣是岂石公意哉吾友王季木奇情孤诣所为诗有蹈险经奇似温李一派者乃读其全集飞翥缊借顿挫沈着出没幻化非复一致要以自成其为季木而已初不肯如近世效石公一语使季木舍其为季木者而以为石公斯皎然所以初不见许于韦苏州者也亦乌在其为季木哉季木居石公时不肯为石公则居于鳞时亦必不肯为于鳞季木后于鳞起济南予与石公皆楚人石公驳于鳞而予推重季木其义一也假令后于鳞为诗者人人如季木石公可以无驳于鳞以解夫楚人之为济南首难者金陵吴越间衲子多称诗者今遂以为风大要谓僧不诗则其为僧不清士大夫不与诗僧游则其为士大夫不雅士大夫利与僧游以成其为雅而僧之为诗者得操其权以要取士大夫才一操觚便时时有诗僧二字在其鼻端眉宇间拂拂撩人而僧之鼻端眉宇反索然无一有矣夫僧不必为诗亦不必不为诗僧而诗焉可也诗而遂失其为僧则僧亦乌用诗为而诗又可无论也余游金陵所接僧而诗焉者与之诗而遂失其为僧者吾不愿见也己酉季春望友人梅子庾林子丘茂之要予游天界寺会雨宿僧善权庵中二日无所事事拈韵赋诗善权与其徒摘蔬炊黍煮茗焚香洗砚伸纸二日中无加礼亦无倦容无论其鼻端眉宇无处着诗僧二字察其情貌似不识字者授之韵不受问其所作诗曰无有竟两日雨霁饭毕且辞去子丘忽于承尘上索纸信手探得钞诗一帙清便有致许为之序未就是岁六月舟泊京口暑雨无绪偶忆此走笔成文兼以遣愁若善权者所谓僧而诗诗而不失其僧者也序之可也事有不恒用之而时用之而有国者卒不可去焉善为其所不可去者当使藏其用于为国之中而待取焉夫所谓不可去者其所关于国虽甚重然可谓为国之一事而为国者其事不尽于此也要以有国者未有不为国者也其为国也不善莫有善焉者矣其为国也善莫有不善焉者矣苟为莫有不善而此不可去之一事亦在莫不善之中故名有近危而吾不揭之以为名迹有近凶而吾不标之使有迹不为而无不为为之而若无以为斯圣主哲臣所为善藏其用非有道者莫能与于此也昔者武王问太公曰天下安定国家无争战攻之具可无修乎守御之备可无设乎太公曰战攻守御之具尽于人事善为国者取于人事夫战守兵事也非有国者之所必不可去哉太公以人事尽之此言为国也而兵之体用不出乎此尝试论之君之宝三土地人民政事土地者国也事与人所以为国也故轨里连乡之属有国者之人也不能外是人而别有战守之人耕桑畜牧之属为国者之事也不能外是事而别为战守之事夫人而能为战守也夫人之事而能为战守事也而吾不能取之而国始交病故三代以前有兵事而未尝有兵家凡以兵之为物不可忘而要不可为训者也不可训故不必有其家而不可忘故不敢无其事有其家者世有不必习之人有其事者人无不可用之日井田而车徒出焉不言车徒可也里党而什伍出焉不言什伍可也蒐狩而武功出焉不言武功可也妙于出而善其藏可使由而不可使知意有所隐而事有所寄此非管子之言古之善为国者皆于是乎取之今夫安定无争内无盗而外无虏民生其时可以不衣食而温饱不屋居城垣而全安者乎衣食屋居城垣凡有国者皆事其事不必为盗与虏也不幸而欲当盗与虏则温饱安全之民犹可往而无衣食屋居城垣之民不可往者是为国者之所深念也孟子以命世才生战国梁齐之王问尽心于国问保民以王政对滕文公问为国以民事不可缓对夫梁齐之形在战滕在守使孟子尽掩其君臣之口必使不为战守之言而束其手足使不复理其事独以田里树畜经界数事当之三主者将坚塞两耳不待其辞之毕也战国之世亦乌用孟子为哉观其言曰深耕易耨壮者以暇日修其孝弟忠信可使制梃挞秦楚之坚甲利兵若曰其所以战守之道不出此而取之耳请以太公人事之说实之凡为国者不能使其民无耒耜锄耰蓑笠之用而蒺藜矛戟干橹取其中不能使其民无服牛乘马鸡犬之畜而营垒转输伺候取其中不能使其民妇不织纴男不平壤而旌旗攻城取其中不能使其民春勿撝夏勿耨秋勿刈冬勿藏而骑步储守取其中不能使其民田无相伍里无吏官无长周垣无限而约束符信将帅队分取其中不能使其民勿输粟刍治城郭沟渠而廪库堑垒取其中不能使民勿为者所以为国也而能取其中者所谓藏其用于为国之中者也故战守者兵也兵之为道奇而吾所取甚平其情隐而吾所取甚显其名危其迹凶而吾所取甚安甚吉善为国者近民能夺其所为奇者隐者危者凶者而以平者显者安且吉者易之岂非修事之谓哉吾又以为无治法有治人三代尚矣有郑白之人而后有开渠之事有李牧之人而后有畜牧之事有充克之人而后有尽地力之事有晁错赵充国之人而后有积粟屯田之事食其事之人非创其事之人创其事之人非守其事之人善乎武王之言曰天下安定国家无争夫修事难任人尤难任人难养人知人尤难夫安定无争天所假以事与人之时也得时勿怠怠则失人失人则失事失事则失国于是舍其所以常然之道而出于一切以救之其说曰以饥胜饱以寡胜众以不习胜习夫所以使之饥且寡与不习者其故岂可谓工哉夫以饱胜众胜习胜者中庸之所易反是者贤智难之制胜者不取干中庸之所易而万一于贤智之所难此以其国卜者也孔子论政曰足食足兵既曰食与兵矣又何所逃于富强之名自孟子折梁王言利利之为言政如杀不辜取非其有也云尔宋儒漫然以富强解之使人讳富强并讳兵食岂不悖哉强生于富金与粟皆富之资也管子论金粟生死宁生粟而死金金之用纡不如粟之用直富之中又审所取焉古人谋国操术之约责效之核持论之精如此岂苟而已哉富强生于兵食兵食出于耕战管商耕战之说皆出太公而其本不同为战而耕者秦所以暴也用耕以战者齐所以霸也耕非以战而战不出于耕者周所以王也故曰非有道者不能与于此也太公是也其一讲席兼陈乐年年此愿悭自携供帐远暂寄客亭闲月静星辰内秋深烟水间从公无小大皆不自言还又中秋时地有今夕主宾稀歌舞原非借林亭只似归浮凉池鸟醉空影砌虫依颇悟欢场里高人有静机又夜与水相得秋惟月最亲留都清绝地祭酒老成人道广周旋恕情深领察真典刑钦在坐游谑荷陶甄善制胜者审机执权中有主而外不测操纵在我而于天下无所不用无所不用而后敌失其所以胜此制胜之道也晋文公城濮之战其谋舅犯始之先轸中之又终之总以善用曹卫为主曹卫楚之与国楚之有曹卫犹晋之有宋也楚伐宋晋不救宋而执曹伯分曹卫之田畀宋以累楚人之心而宋之围自解及楚人请复卫侯而封曹乃私许复曹卫以携之曹卫告绝于楚曹卫告绝于楚而晋又有曹卫曹卫之形反化为宋曹卫之形化为宋而楚孤楚孤而晋之胜楚不待战而决矣其颠倒不测之妙能使我之伐曹卫者收曹卫而楚之庇曹卫者反以失曹卫用与国用敌国又用敌国之与国还以困敌国其绳索收放皆在我而不在人谲则谲矣然而不可谓不妙也吁此制胜之道也士固有落落然多奇为世所必不可无者此特士之所以自见于世而其妻子不乐乎其如此也凡妻子以荣枯寄人者也家温身宠掇汁割荣所以事人之意如是而已矣世之为奇士者必且立声誉矜气节喜交游好文章乐山水之数者不与身家为仇而去身家之计甚远故奇士之安于其妻子者甚难然世故有妇人而别具志节不可以此而相量者如吾友宛陵唐君平之配陈孺人是也君平者世所谓落落然奇士也生有绝才高志又负异表委须过膝一称曰唐髯云自其为诸生时以儒侠着不以贫贱为解孺人以攻苦食淡佐之虽椎布操作不敢以贫贱之色见恶伤君平之意乙酉君平举于乡其自喜为奇日益甚间关二十六年至庚戌始成进士与予同举又同谒选授太原府司李是时始通籍途径出而议论兴欲有所中其异己者辞连及君平坐以秩宗法同举者凡若而人时吾友董崇相为考功郎素知君平曰吾未读君平闱中文然岂有髯如乃公不作进士者盖深悼公道之不足恃不敢言及于文无可奈何而庶几于君之相此叹世之辞也无何欲释憾于计事又以考功法中之得议调公论屈之予则谓髯公必通于官盖不敢恃君之作人与作官而又庶几于相盖亦崇相之意也云尔君平解其太原司李归而贫过于诸生妇人于其君子能忘其贫于诸生而不能忘其贫于官也何者攻苦食淡佐之于诸生者望其为官官而贫复何望哉吁难言矣吁难言矣孺人劳苦于生平而君平始能不以其贫故减其声誉气节交游文章山水之好君平初艰于嗣恣所置媵而孺人竟以四十余先诸媵有子诸媵又各有子环堵之内意豁如也久之君平卒岂惟文与官不足恃哉相亦不可问矣君平卒后事益明论益定使君平在何忧于官虽然予以为天生奇士不有奇福必有奇穷士之穷通自有出于途径清浊议论显晦之外者要当论其人而已孺人所以事君平者意原不在掇汁割荣即君平今日在孺人今六十相对老矣其子又能继君平之志为奇士妇又为奇士母即不通于官若将终身焉惜乎君平之不及见故予于孺人之六十既为说以觞又重有感也昔苏明允从其二子轼辙游京师翰林学士欧阳永叔得其书二十二篇上之朝廷明允得以布衣召试官文安簿不之官食其俸命纂修礼书明允文章遂有名于世其后轼成进士出永叔之门天下知永叔之能识子瞻而不知其识明允乃在子瞻之先不知其父视其子此世俗之言非旷心具眼者之言也予乙卯以使职承乏出典黔试中式者今南民部马冲然最少甫弱冠耳撤闱之后冲然尊公刺史玉台先生投刺入见其人惇敏长者福德人也寻身送冲然计偕又与予见于京师是岁魁南宫恐其少不任吏与俱归读书讲求身世之事以老其才乃冲然实任吏也己未入对成进士授今官而予亦以崎岖暮途迟回后旅浮沈南祠郎与冲然雁行曹署冲然之为民部而司储也精警与吾友董崇相称为双绝而欣适过之人以为有家谱云持筹会计之暇日从予论文予文之比于冲然也所谓生天在前成佛在后者然今世或知有予文而鲜知冲然者虽其沈晦静笃耻以文名于世亦予言轻望薄之所致也夫以冲然之于予如此予犹不能使其遽有名于世况其父乎冲然每为予言公作吏持身居乡之实如史所传循吏独行何以过焉虽冲然不出予门予犹当知海内有马先生其人者岂必因冲然而后识其父哉公之从其子于京师也公已宦成而予方为散吏非惟予不能重公公亦何取重于予永叔能名人之父于未识其子之先而予不能名人之父于既识其子之后虽公父子沈晦静笃不欲遽有名于世然言有轻重望有厚薄度量相越远矣何足怪焉今年冲然以覃恩晋公秩公以时方多事陪都根本储胥为军国司命止冲然勿休沐归省冲然乞予诗侑觞予遂应之以文予力不能名公庶借公以名吾文而已某进愧中庸退惭狂简虽材出荆山无当栋隆之用蒲生董泽曾无弧矢之资本以短才兼之奇数偃蹇诸生回旋一纪刖足宁止于三敢自题为贞士折肱徒至于九终亦愧夫良医处下宁辞于积薪汇征敢望乎连茹不复自意恭遇大师台才为国华道称代宝身本玉皇香案之吏职惟金检秘书之司癸卯之秋来董楚试衡鉴在心弓旌在手遘玆白驹振鹭之会能无奋翼濯鳞之思自顾何人谬蒙清举爨下之焦以韦弦赏音者为之沟中之断被之文绣取节焉可耳尔乃剪拂使其长鸣琢磨令之中器匪惟借之齿牙斯已生其毛羽又思生长草茅戢沈圭窦何期亲承色笑快睹光仪即未能抽扬大雅固略已沐浴玄风侍于君子之侧步亦步趋亦趋事其大夫之贤闻所闻见所见盖目击道存心形俱肃实归虚往鄙吝都除拟计偕罢归益深自淬励宋弘之举桓谭宜称不负欧公之拔苏轼道美相成敢云比迹私所甘心而酬对经心饥寒到骨家贫地僻不得尽读天下之书匿迹挫名不得尽交天下之士将款启以终身恐鄙陋而没世乙巳冬季复遭内艰计前此抠衣之日弹指三秋顾后兹负剑之期觌颜何岁将无心以迹疏人因室远谨因敝乡选人北面拜手沃盥陈辞临纸怅然但有瞻依其一进退称维谷人皆怪一官机缘无此妙游访得相宽建业天初霁娄江月未寒三冬来往路风日最为难又即论金陵别于今岁又除苦无多聚散销得几居诸约在归衙后来当退食初一灯师友话壮老十年余又无友无家者因官寄白门时情多可虑客意自难言文武公为宪安危国有藩放情图史外乐事拜余恩孔文举本名士体气高妙如琪花瑶草虽不结实自是风尘外物而好谈经济喜功名竟无所成祇是一疏耳疏之一字是名士本色而经世人殊用不着然又耻不能经世勉作经济事尤是名士大病未可以文举高妙遂不责实而概以经世许之司马彪曰文举在北海自以溢才命世又自许大志不肯碌碌如平居郡守事然所任用好奇取异皆轻剽之才但能磔网张罗其自理甚疏此言字字中文举病只须一疏字耳然其胆量意气在祸福之外实其所长若陈元龙具湖海气其经济实用则又可观养鹰养虎之喻弄一勇夫于股掌之上光景在目使吕奉先嗔喜不得妙舌妙手也钖山孙昙生茂才者少宰柏潭先生冢嗣而吾师邹彦吉先生之婿也生有用世之志涉世之术又有出世之识而粹然一出于学其藏书富而精与吾友赵玄度并称予过钖山不及见其人闻其言读彦吉先生所为志铭者即其人也其子出其所为诗乞予序者即其言也钟子持其诗读之作止徘徊往返吴越舟中始竟竟而叹曰古人有言人不可以无年年者能待人者也故人之年即人之福也待人而观其子孙爵禄之成者其为福也俗而短待人而观其文章器业之成者其为福也清而长人之无子孙无爵禄而独有年年而得待其文章器业之成者俗人之所谓穷君子之所谓福也昙生年三十二而卒可谓无年矣然予读其诗私谓昙生可谓无年而要不可谓无成其说曰人之为诗所入不同而其所成亦异从名入才入兴入者心躁而气浮躁之就平浮之就实待年而成者也从学入者心平而气实平之不复躁实之不复浮不待年而成者也待年而成者年未至而诗听之见谓其诗不如此而止而如此则不可止者也不待年而成者年未至而诗及之见谓其诗不如此而止而如此亦可止者也昙生用世之志涉世之术出世之识一无所见而一见于诗其融会鉴裁又无年足以待之宜其躁者之不能遽平浮者之不能遽实然就其意之所之境之所会机之所流无借无强无离无竭者从学入也学之所至足以持其名其才其兴而名与才与兴不能自持故其所成异也年之为人福也为其能待人有成耳如昙生之文章器业不待年而成则其无年庸讵可谓之无福乎予长昙生一岁束发为诗文今老矣独有一子肆夏端慧精勤可托以世业十六岁而殇记其弥留之际忍泪执予手曰大人名位尊养无所借儿独一生诗文心力儿能存而守之今见昙生二子表其父之诗而乞予序予虽老而不死诗固未必其有成然感念亡儿若在初没予之读昙生诗作止徘徊往返吴越舟中而后竟竟而叹焉有以也官古愚先生者楚之文行君子也始名惟德更名如皋字直卿黄冈人先生终诸生以伯子今户科给事中应震任潍令考最赠文林郎故又称赠文林郎官古愚先生父福福父永富永富父政政父清清父守忠守忠数世上有避兵由鄱阳徙黄冈乌林者乃为黄冈人母王孺人梦麟入怀而生因以字之生慧笃姿神端远稍长厉志绝人为文有气里师避之然益攻苦夏簟于松下冬则瓮置絮加足焉曰以吾从众读书进取何必是但吾以自炼使其骨可用年二十九始补诸生丙子己卯试两见格然直指读其文而赏之悲其遇后屡试皆高等然卒不第终自以为学不力教授里中为养出其门辄为名士举进士孝廉及廪于庠者分国中为官氏弟子矣甲午伯子举其乡第三人先生始不得自歉其学之不至将老焉稍与其同辈匿于文酒间手唐人诗拟之然自出心眼疾革犹作重阳诗及信则人任焉制义其胸中如此有孝友至性所受诸生月奉备极甘温视寝膳无时安节乃已母疾时伯子方患疹舍之侍母疾走望请代居丧孺子泣慕终其身事继母如之尤爱季弟同居四十年季弟子孝廉受室将析箸泣数日曰吾乃生分然爱益笃孝廉幼清能文教如己子曰弟侄一身耳且老人之性无不爱其少子若孙者吾爱其所爱而代为之所亦以安吾亲族子或以岁俭自鬻出金赎之赎者凡四人三党存没待命者一一为计必信必周不敢以口惠诳人束发读书不能有所酬心虽安之而尝隐然有忧天下之心负经世方略雅不欲出位有所见其不平而时托于家人语以稍泄其微旨戊戌伯子举进士观政大司马移书问大司马何政若何所观所观何得若虏若倭若缅甸若瑶若苗兵食充诎将士惰整要害阨塞俱若何必责对转饷辽东归问辽事如前曰身到处不放过他日当事不出此授宛令手揭会典律令予东鲜曰祖宗道法当官谋断具是矣女曹平日有才临事有识然掌故不习则疑畏生每不能使其才与识之必伸为国家用夫思而不学非独儒生作官亦有之不读会典诸书者是也伯子退食问其科条功课以为喜愠又言宛孔道饰厨传媚客若诚耻之然古者峙暐肃遽宾至如归皆必节爱之主与廉慎吏所为亦未有必忘宾旅而后为节爱廉慎者凡举事依于诚恕乃可久大勿立异为名伯子拜受教居宛数月病伯子不视事犹促之出先一月召季弟往治木江陵木至之日则属纩之日也从容取笔书震也当事云也作人耐烦二字谨识之云其仲子也又言某某有德于吾父母吾未及报必勿忘遂瞑卒数年而赠文林郎又数年而伯子拜户科给事中仲子及孙辈多以文行世其家者先生负峻节独行而于世无校所僦居火或谓公盍闻诸官公笑而不应豪侵其配程孺人墓田倍予直以厌之其为长者皆此类料事成败不失而不自幸其中以为功面折人过出于实心无已甚使人严而不怨久之人人各自以为官先生爱我伤其前事而改德焉至今思之称曰官古愚先生钟子曰予幼诵伯子应举文以为有豪杰之气予成进士后东鲜一纪居都比邻是时为庚戌辛亥间予诚不识其意所在然渊静坦然望而知其端人也及癸丑再入都东鲜有所论事中微制大使人壮而敬之对人渊静坦然如故其不得已而有言之意中心达于面目又使人欲称其言之美而不忍发口然世未有不如此而能为端人者也今惜不得起先生而见之睹先生诫子数事皆有本末从学问孝友中出东鲜用之安能尽嗟乎父兄之教子弟但以举进士作高官为大学止至善事朝廷安得力臣而用之然予察先生诫子之意似见其向所攻苦自炼者决不但以举进士作高官为止至善事也吾所谓先生厉志绝人者以此不孝惺生不及见大父甫出母腹即养于伯父一府君裕斋公伯母陈宜人即惺今所为之后者也府君之生也先于本生父二府君鲁庵公二十岁及见曾大父即陈宜人犹及事曾大母以故大父以上凡先世教家孝谨及治生艰难事府君一一目见而口诵之惺生数岁府君抱着膝上舐其吻谈大父时事惺俯而听之语次相视笑泣在面至嗣父及母陈宜人本生父及母冯宜人事则惺之生较诸弟差长闻见最早最真惺自念老矣生嗣父母三十年中俱没有弟四人先后亡其三亦曾执笔为他人作志传而祖父遗行确然不愧古人者无述焉此罪人也自闽归居生父忧凡事属大父以上取诸嗣父所口授者生嗣父母事则惺自以所闻见笔之于书虽不必传亦不敢不述要以言其所有不言其所无言其所知不言其所不知非惟不敢诬祖父亦不敢欺子孙下及亡弟愫恮悌亡男肆夏者则先予死者也非后死者莫为之述也且传何以名家传也家者无不及之义也高祖讳协祚姓钟氏生正统壬戌始繇江西吉安府永丰县徙楚景陵县皂市卒正德癸酉葬市西苏家山妣罗氏先卒葬永丰县东湖曾祖讳弘仲别号朴斋生成化戊戌卒嘉靖己酉淳古长者足不入郡邑目不见官吏者终其身妣姚氏本县人生壬寅训子孙严明有过长跪受杖酒浆脯蔬家犹传其法卒嘉靖乙卯合葬市东赵家山李方伯五华先生与大父善为孝廉时计偕有日矣佥其主而后行盖嘉靖己酉岁之冬也祖讳山别号南镇生嘉靖乙丑曾祖性朴讷祖独强直警爽胆识过人然要归于质行尝寒夜父子烧榾柮拥膝相对曾祖不言以箸画灰忽忽如失祖请其故曾祖以箸指屋楹曰此恐非若有吾以窘故质诸族之富者矣祖跽曰此儿罪也大人勿忧请还之始苦身出行贾逾年赎其质剂而还徐拓舍傍地构宅买田有中人产矣常以孝义廉耻为乡里先人有过召而数之热心冷面积而流出如可承揽其人外若不堪中实谅其诚无怨者里之子弟有不若于父兄及仆衡主命者常卒步至其家登堂上立其父兄及主人于傍召犯者出袒而杖之若小人何敢如此若父兄若主能骄汝乃公不汝骄也且置汝于理其人叩头服罪多改心者喜人治生见市儿陆博击球诸戏辄取其具而摧烧之年未四十里中已惮服若大父行矣市错四邑杂民所居渫恶民或相扇引藏露作奸荆西兵备观察莆田郑公患之欲择一幕官镇焉念小吏易与奸法盗盗反生扰廉得祖立身居乡状乃古之贤有护者也一日檄召至相见祖不知所为乃引卮酒劝之极知若长者宜饮于乡然吾有未了事非若无可与共功者强饮此酒吾有以累若凡若所为卑体劳形为吾屈耳祖再拜公笑曰若正患行不去耳吾知所以为若地矣乃手书檄一道朴二具曰骜者以此从事署为团长乃拜受命归谢绝亲知蔬果之馈及一切茶酒聚会申明保甲稽坐之法然其要在引农商工技使归本业终日奔命于生计而不遑及其他有两恶少年以博争道致恨诉求决者祖不问其曲直曰汝曹独无所操业乎絷而系诸大凳之两头曰吾有冗务忍就此二日为若决之饮食皆不离凳每大小便一人欲出则两人共擎其凳以如厕槃散牵率见者皆笑居一日有半两人面目相视觉出入起居甚无谓亦皆笑祖徐出语两人吾今日有闲矣有所欲言事乎皆曰无有恨如前乎曰不敢欲放去乎曰诚如长者言乃解而遣之归各悔而力事家人生产皆致饶惺为童子时其一人之子年七十余矣抱布贸予门为予言其事云郑公出行部过市祖郊迎公出舆揖之起若步不能及舁人勿傍舆行然吾有事语若唿舁人曰吾欲与团长言若勿以疾步窘之且乱其语有所陈地方便计繇舆入署即檄行之一日密授祖牒司某所大猾奸利事刻日为限祖案验久无状故不报公过市倚舆问祖前事祖正色起对不敢以影响溢言伤上台覆盆之照公亦先得其情因大笑以手代朴拊其式作闽语曰只少这个只少这个盖戏之也即收牒已其事徐语祖若阴德宜有后公尝庭语诸属吏吾比监两郡所见贤者独孝感典史某皂市民钟某耳少宰余公应城人也尝谒郑公曰自皂市有团长后吾邑无牛盗矣祖屡以亲老请辞役郑公不许然教养方略有次第矣公迁去其继者关中张公始听其辞而礼遣之颜祖之门曰尚义赐以冠带固辞无何曾祖没祖母姚亦瞽细大之务请而后行尝病脏结便不得下苦甚祖以手导之始利粪血杂至以一小木盎手涤之日以为常及没用其盎以颒面嗽齿哀至则辍盥而哭如是者二十余年终其世姊适杨门者性特懻小失词色辄归而戟手詈祖司其语有间缓辞引罪姊詈毕不答直去次日必具榼因族长跪其庭姊故不为礼族长谕之出出乃拜怒霁而后起时祖年已六十余即杨氏子孙亦以为不堪或谓翁亦老矣何至是祖泣吾止姊弟二人以姊为兄为母正以年皆老无几相见有如姊恚不解断往来吾其如姊何人谓祖铁膝频为姊屈暴者化之平生不喜见贵人独与封君李公南台为布衣交封君者方伯父也朝相过或暮归祖往亦如之方伯课子严即长公本宁先生夙慧早达不免与杖惟祖能释之嘉靖甲子本宁举于乡之岁也明日登舟赴省试矣偶以小嬉方伯怒夜抽园篱笞之祖往曰吉行也曷免而厉诸乃令谢而去祖没岁余本宁繇词林外补归里方伯引而吊指灵床令亟拜是曾免汝笞者拜已方伯北向揖唿南翁吾儿归拜尔在此声泪俱下酸感而罢卒万历癸酉乙亥葬市西苏家山方伯又佥其主盖两世矣祖虽勤俭耕商作业然意度落落然常出于其外不甚读书书法尺牍疏朴可观癯而长音吐朗然所至惊坐尝经商远归囊可数百金偶陈诸案而笥之嗣父裕斋公祖长男也年数岁过而敛步久之顾眄而去祖怒唿之还若知爱此乎男子生何忧无钱苟能励志作人此陈陈者粪土也何属目为爱从弟镐不啻同生镐病且死屏妻子以百金属祖子母起息为身后妻子地然勿令之知待其子长窘而后与之祖愕然有难色镐以头搏床弟能信兄兄不自信乎祖扶起弟良食若封识此物详署年月色数请受弟命起息则多端凡中人不可顿忘远嫌一念镐谢如祖言及其子长能立泣而以原封与之纸墨如故性坦而不知妒年六十有九无孙族有多孙而夸者祖每过其家必唿其孙出曲踊距跃为笑乐快得祖一愧愤祖归惟有欣叹而已再往必袖梨栗诱其孙为戏女京山王中丞又池公中丞年二十六成进士为海盐令请诸前辈所以为令者多以善事上官应之请于祖祖曰吾齐民真心利物犹能随缘作好事子为进士宰一邑审时度地何事不可为安能为子画定而往中丞终身心藏其语每为惺诵之每夜课生父读必取竹头洒削为挑灯杖夜分不寐应城陈文学玉沙先生者塾师也语祖何苦为此祖怆然曰人在世以觉为生寐则疑于死老人来日苦短奈何以寸刻余生同于死境其识议往往如此妣徐氏生子一理即惺嗣父初以惺官行人司行人赠如其官后诰赠奉政大夫南京礼部祠祭司郎中继高氏生子一贯惺本生父也以岁贡授常州府武进县儒学训导致仕诰封如前官皆以惺覃恩云继何氏赵氏长孙钟惺曰惺次大父行事可以观世焉郑观察之知人李方伯之笃旧皆世所谓大人君子无足异者乃若杖人之子弟奴仆而其家安之两少年之絷于凳而不逸其子不讳举以语惺镐公屏妻子阴付百金呜唿彼何世之人哉嗣父一府君裕斋公讳一理大父长子也生嘉靖庚寅负仁孝至性而出之柔慎不为矫矫之迹大父尝语人吾性寡宽缓不能以声色徇人虽心本无他幸免尤怨然涉世之道安详简要物我俱得仁暴相安者吾长男也大父尝怒笞人府君从傍去衣按其首大父徐察其意甚悲色甚和掷杖而罢年八岁母徐卒育于祖母姚至二十六岁继母高亦爱其驯善待之无何高以产生父鲁庵公病卒于蓐生父生始十三日是时陈宜人亦来归矣相对泣敻敻踽踽二十年始有一弟望之甚奢何数奇如此朝则抱以适邻媪之门乞乳之残沥夜则手付陈宜人视其燥湿啼笑生父不知其无母大父不知其有无母之子也生父数岁继母何虐之府君独自伤语陈宜人吾志行不足以庇弟吾与若非厚集其诚自处无过不能有所感动乃相与谨身愉色凡所喜者迎之所忌者必为之讳阴为生父衣食地而口不言久之何亦知府君夫妇善信人也时一听其言生父每受窘泣而阳责之曰若已有知学子宾宾岂犹十三日儿乎闻者亦怜之生父年二十补诸生冯宜人来归继母赵虐不如何而多忌轻听尝以小女子谗戏积怒请于大父必出冯宜人而后已操棰闯门将攻之冯宜人惟闭门泣府君知不可争为权辞请于大父是其家强宗加其女以不可受恐生他端为清门累陈宜人寻声遥唿曰不如所言新妇本无罪且钟氏宗祊是系不可动必不得已请与同命赵气夺大父亦察其无谓笑语府君长妇素慈今健如此引赵衣去课生父及惺望其成朝不及夕然雅不欲使塾师以一笞一詈加之生父出就外傅夜必与同寝枕之臂授以前后所当诵书使其上口明晨步送之入馆见塾师覆之无失而后归陈宜人具饭糒以待课惺亦如之府君幼习制举业晓其大意言必称王钱唐瞿之文尝语惺诸公文机势相生章法不乱如观水然前际后际不相逾越惺为文知从先辈入实府君启之惺自馆归必教以通鉴语录国朝宪章录等书一日问惺人臣何以有忠良之别惺自以所知对曰钟同廖庄是忠臣刘健谢迁李东阳是良臣府君奇其对此唐魏征语若安从闻之因为惺说一过惺十三四岁私诵左国史记汉书文选府君喜曰儿知古学矣聘儒先博雅者为惺通其句读音释语生父此子终当以文行名世吾老或不及见吾弟必食其实生父课惺颇严冯宜人亦不为姑息之爱府君语生父此子敏笃志强体弱一切用庸惰人待之惧其志阻志阻则气反气反则窍逆窍逆则其材枉而不伸且虞生疾吾尝读素问内经悟此理俗师不知也一日生父督惺过急偶病悸府君夜引陈宜人叩阁唿生父吾与弟言此子何如而令至是人苦不知足不记吾家二十年前门祚乎生父及冯宜人巽谢乃已次日买诸陆博围棋具令善其术者教惺使戏儿勉为此一年吾更有以教汝生父母患之府君曰弟勿忧用我法非但已病试观一年后儿读书作文何如而始信吾言明年病已文日通利生父怪问其故曰此教佳子弟法也煦煦近人惟恐伤之然不喜见市侩及舆皂曰吾恶其臭衣帽之气熏人所居近市不甚亲衡量恒率家人力耕自给默自远于商贾之业里有争者闻且见必譬解之一讼于官则避不问人亦不敢引为验曰宁争不胜何至以讼牒污长者姓名好洁成性日浴无算不以夏兴冬废水声香影交于帘户竟以多浴致痹如厕所用净纸必裁令方整田畜疏记必用纸完好者护以青壳牙光可鉴朱丝界之而后加书人笑其迂而劳然性之所安不能易也客来过者窥窗见其衣履微垢辄走入内摇手命童子辞以他出所过人家座有尘默然引去喜为医人有病虽粪秽中请必往亲为进匕全活者甚多年六十病痹洁如故越二年惺补诸生娶妇黄明年生子肆夏府君笑曰不意孑然之身二十年中子孙绕膝如此吾病亦身轻矣越二年失明明年乙未病卒年六十有六语生父及惺曰吾至此已过望但吾父有子而不见孙吾无子而见之凡吾快处即是恨耳继母赵长于府君十数岁惺儿时见府君及陈宜人事之温凊备至挽府君须问此是尊何人年貌不甚相远事之乃尔府君笑曰此我继母也慕祖母姚终其身哀乐所至辄诵李令伯臣无祖母无以至今日之语至祖母无臣句呜咽而止不能终焉陈宜人慈悯过人虽以惺为后然诸弟妹自一岁以后若不知有母衣履幋帨蔬果饼饵之类倚以为储求取无疵弟愫早夭有子昭夏生才四月妇王年二十余自矢靡他宜人哀其志每夜必引惺妇黄坐其室寒灯静茗以他语间其哀夜分乃别后府君十年卒为万历乙巳距生嘉靖甲午寿七十有二犹及见惺举于乡及孙肆夏为诸生昭夏就外傅云本生父鲁庵公讳一贯大父第二子也生嘉靖庚戌性敏而朴寡言笑生十三日而丧母长养兄嫂语在嗣父母事中三岁侍大父前时天旱出户见晴空皎然大父顾府君曰天无云府君对曰地有土大父喜以为非独捷对亦重厚令终之兆云六七岁授书饮食佳恶盈歉一勿敢问曰吾以口腹累兄嫂剩粒残浆皆兄嫂匿声色忍饥渴以遗我者敢求多乎大父性疏严不屑屑省视儿女苦乐然一觉察性如水火继母何至悍不免拳踢芦衣尘饭府君忍不使大父知嗣父语陈宜人是其天资大孝福德人真吾弟也吾不忧若敖之馁矣隆庆庚午补诸生母冯宜人来归甲戌惺始生嗣父悲喜口不忍言立后事以府君止一子且长然其身心宽然不自以为无子人矣府君知其意愀然语冯宜人吾兄老矣待吾有次子而立后何日之有冯宜人曰然非君兄嫂吾死无所何乃言有子有子兄嫂所予也吾安敢有之立后之意始定丁丑生弟愫嗣父母益喜惺真吾子矣抱惺而去府君旦日命冯宜人具酒为寿贺吾兄嫂生子自是诫家人掩口勿言惺所出乙亥葬大父府君兄弟制一衰一小素冠加惺之身抱立灵床前明大父有孙执丧前族之出示其孙以夸大父者见而内不能善语府君趋抱儿入是其貌不扬为人目笑府君兄弟初闻以为爱我儿虑风日之及人犬之惊也及其语竟大为哀愤嗣父欲唾其面府君止之兄勿为念吾必令此子有成一雪此言己卯庚辰连试于督学金公皆高等遂廪于庠惺亦以其年出就塾壬午录应乡试乙酉试小不利惺亦颇学为文自是始一意课子兼理生其言曰士丧所守生于求求生于不足不足生于暗而惰吾性不能以一丝一粒干人非自处无求之地何以善后且吾业为人父为人父子虽贤而贵婚嫁田居还以所应有义亦何辞吾父寒夜拥炉时不自矢赎父所质宅乎此非惟子职亦为人父之义也府君孑然儒生不宦不商今市中有宅二区负郭田十益七八子孙免饥寒惺作官不甚内顾若有远识云而冯宜人勤劳尤出天性椎布操作乐而忘病竟以此致殒尝云盐奴爨婢此富贵家行径寒素不宜须此家人饭粥宾亲酒脯必躬必亲与陈宜人自朝至昏坐不离厨惺儿时每见其井灶间地不容足坐起进退不失尺寸陈宜人每以他事愠见母无所置身外人见者疑其妇姑不知其为先后宛若也己丑嗣父病痹府君与冯宜人进药上食拾迹闻声一粥一羹一蔬一肉朝夕皆有疏记视其丝毫加减以为喜惧陈宜人每食必面冯宜人今日食美病者为加一匕用慰其意冯宜人谓府君长儿虽出后兄嫂彼老且病安忍累之且其为父母之劳心力已殚于作兄嫂时矣辛卯为惺婚筐篚几筵嗣父母不知拜见之辰嗣父举酒属贺贺吾弟夫妇娶妇言其劳费不出于己也嗣父终身恶闻老死二字病时府君尝以数十金私为买美曌一具岁一漆之不使知久之嗣父亦微闻之府君惧触其忌百方藏护嗣父笑若无隐此物亦复何可终免但吾夫妇累弟处实多不忍更用此相埤益耳嗣父卒府君自操家政然以儒者治生足则自止廉俭之性皎若冰霜平生不轻过人饮受人馈杯茗寸丝得必报之惺十余岁读书斋中见府君题字数行于暗壁云某年月日予事有违而往辄不利书以自警幽独心行略见乎辞其教子急于封树而缓于食实奢于责其成而约于收其用自惺为诸生不令作孝廉想为孝廉不令作进士想成进士授官不令作权要想尝语惺吾劳劳一生以明经终汝为诸生困处人中十二年汝清羸疏直性好读书作文此其法皆不宜大贵为文士与辇上人同时冠进贤于分已过况汝嗣父生母皆不及见而吾及见之乎惺尝谓名利场中能堪万人之掉臂不能堪二亲之攒眉惺为行人八年拟部拟部二年而汰其考选授水部繇水部疏请改南曹又二年部持不覆覆改南祠部一年出为福建提学佥事盖通籍十四年矣优游卒岁舒缩用天非得府君为父安得率胸怀绰绰余裕若此平生不以姓名通上官壬午试于郡守齐公第三竟不往见惺同年官于楚为令为守为监司以年家子求一见不得与人言口不及子孙为武进县训导时常镇观察为曾公皆惺同年也诫惺不为通曰体貌违隔言及不甚有益而人己之间周旋甚难久乃知之弥心重焉辛酉请告归实以惺迁闽臬故具文郡邑达督学巡按御史但以老乞身不及其他御史闻而高之与嗣父母同拜大夫宜人之命礼成之日喜极呜咽吾今乃报吾兄嫂使吾以他子立后者安有今日惺之官两都也凡四到家每辞之官勉为收泪壬戌三月入闽伏地大恸府君含悲而愠吉行何至是若虑我老乎我强于汝汝第摄身守官勿贻吾忧临行以乌须药一囊赐惺授手未毕府君失声恸过于惺心动神告惺至闽梦魂摇曳积劳柴立自恐不免乃府君竟以七月疾日进不衰七遣使至家皆不报竟以九月二十六日终于正寝寿七十有三盖生卒同日终天之恨实自取之复何言哉母冯宜人先府君二十六年卒为丁酉岁距生嘉靖癸丑寿四十有九继屠氏又宗氏仲弟愫字次真鲁庵公第二子也生万历丁丑俗重首生子惺之为伯父母后也父母已心许之故弟之生若初有子者骨体坚阔壮髪生额性复强直数岁时伯父指此子酷类大父弟闻跃就其怀抱其颈问大父何如请告我伯父笑为言大父语至痛快处喜曰儿能为大父所为尝从伯父母之田间有老佃民语次唿大父别号弟时戏床头长不能逾人腹忽起手批其颊若世为我家隶农何敢唿大父号其人不觉膝自屈走告伯父大吐舌不意郎君乃尔伯父奇之轩轾不驯跳踉街市竹马纸鸢非己所弃群儿不敢取群儿所取即弃之就塾复狎侮其曹偶惺每禁止之或教以泛爱亲仁曰阿兄饶为此吾不能与诸牧竖伍父虽课子严然酒酣以往亦引诸儿笑乐一夕饮欲与惺及弟拳赌行觞惺谢不敢弟已举臂前请以屈伸开合间决胜浮翁大白父已醉卧辄持杯就床骑其胸俯而嚼之父大喜长儿守文终不若此子有破辕之气闻人间有不平事恨不手引其人而挞之市然其在父母伯父母兄嫂塾师前执礼甚谨未尝有违言忤色为文一篇数句之奇出人意表然好弄坐驰一有得失去之亦甚远父每缚笞之邑令晋江林公好以文课士甲午惺以诸生试第一弟以儒童试第四公一日行学语学师钟生之文披音露妙学师以为惺也举以对公摇手吾正指其小者狮儿龙子御以良师友必成令器是岁竟不得补青衿乃感愤向学为文日入秀整有气力性喜为书每伤古人书法及趣至今日亡尽今人刻石临摹古人法趣必不在此欲更出眼光合以古人墨迹服习移情求其精神所在每见人临帖必笑学古人已自不如此此岂古人而遽学之乎行草波澜老成不肯作近人一笔然不意其早夭竟未留其片纸武夷源九曲上下以舟从舍棹无三里过溪第七重前途犹未定来路却相逢只似游方始新看昨日峰其二名山何所憾游半未逢僧照水怜孤影悬岩占一层威仪粗已具灯钵果谁承送我前溪去依依别未能其三仙源一以闭鸡犬去悠哉山径偶然尽水声何自来暂因人未识聊许洞犹开岂复如秦隐频为渔子猜其四亦识险将尽到时心目宽断连无百尺俯仰若千盘自叹来偏晚非关上独难却思登岱日垂手步层峦其五归舟溪且尽中止亦何心清泛所不到幽栖闻更深天分岩一寸月半壁千寻斟酌今宵宿应逢光满林其六若比天游宿高深渐不同置身星月上濯魄水烟中登涉频劳目眠餐可息躬明朝仍理楫往返此山中其七脉脉盈盈处行行止止时变如频作态静不可求思影好禽鱼悦神寒水月知分形垂顾眄迎送意无疲夫名堂者欲傲人以所不闻则必取于意义要眇景事新妍字语险晦者以为佳吴德聚之名其堂以尊闻焉何居钟子曰吾盖三复尊闻之义而知吴子近思笃行人也夫吴子非无闻之患也业有堂矣登其堂有友朋焉父事者若而人兄事者若而人师事者若而人肩事者若而人是以人闻者也登其堂有图书焉取诸经以析理取诸史以征事取诸子以辨学取诸集以敷文是以言闻者也登其堂有器玩焉若鼎以志怪若爵以戒贪若盘以去垢若欹器金人以持盈守讷是以器闻者也吴子非无闻之患也世固有离索寡陋蔽其耳目闻一人之胜乎己一言之几乎道一物之警于心而油然有所合恫然有所艾如梦之觉如酲之醒如亡之归其所闻者人所习闻者也人所习闻而己创闻焉则异之彼习闻者顾反玩焉玩则不尊不尊不信不信不行故吾三复尊闻之义而知吴子近思笃行人也夫尊闻之说发于曾子而董子述之董子于汉儒最称纯正然其所作玉杯蕃露清明竹林之属多外家言董子非不足于奥博奇闻者而其告君一依春秋天人之旨非六艺之科孔子之书无使并进对江都以正谊明道而绌功利正身率下家居不问产业抑何龂龂也若董子者真尊其所闻者也苟第骛于奥博恢奇傲人以所不闻则何不取于所闻之要眇新妍险晦者以名其堂而以名其堂曰尊闻夫能傲人以所不闻而不能行人之所习闻者固非吴子之志也尹母曾太君者尹子长母也子长孝廉而太君为之母为子长之母寿赠以言者势不能不以其为子长母而余谓能重太君使其名益立者子长也太母实无以为也子长之为孝廉而太君之为子长母天也太君岂自知必为今日子长母而后为太君今日者哉子长先子魁然丈夫甫弱冠而赍志长毕髧彼两髦实置此两老人及三尺孤以畀一日未亡人太君于其时年二十有一耳以一日未亡人提三尺孤以卒事两老人闾左族右刀俎鱼肉匪他之志至不谅于天只盖至今日垂四十年子长以文章起家称孝廉而太君稍得为太君矣然余以为能重太君者子长也而太君实无以为也以子长先子赍志长毕不于其身于其子也则欲子长有今日以闾左族右之刀俎鱼肉也则欲子长有今日私愿太君有之然卒有今日如太君愿者天也太君自为计岂自知必为今日子长母而后为太君今日者哉古之忠臣孝子烈士贞妇志诚不在报万分之一或不能忘情于名太君为今日子长母庶几得报以名然更四十年而后得为今日四十年中有一日不回旋于井上之石巢下之卵蓼中之虫者乎一日犹难况四十年更四十年井上之石巢下之卵蓼中之虫而以为名吾有以知太君有不为也子长雅不欲以名事其母云杜太史许为太君立传子长姑为巽谢曰以不肖孤孟浪一第愿以异日夫子长岂以一第为子长而太君岂以子长一第为子长母者抑闻之苦心孤志不求闻于世者不晦之心也阐微抉幽予人以名者不朽之言也令太君不为子长母余辈能墨不成一言使后世知有太君乎然世之能为太君者时有一二以无子长为之子而世不必知知之不必为言傥余所谓为子长之母寿赠以言者势不能不以为子长母者乎此自子长能重太君而太君不必子长母也登岱者必十八盘以上而后为岱也然世所为岱者聚焉予以万历丙辰九月二十九日丁酉自临清释舟四日至岱登之凡二日为十月之壬寅癸卯其自盘以下落落散处者今漫然以为岱之路然而莫非岱也予升降其间者亦二日为辛丑甲辰所与偕来者歙吴康虞惟明暨其孙勖念闽林茂之古度与惺而四也先一日庚子去泰安州二十里者而望望山之蔽岱右者以为岱度横至不十里行二十里而后为州出登封门为岱之足以四人腰舆背徂徕汶水并涧上涧周于左壁不周于涧者尽五里至一天门意为岱岱犹未也又三十里而后为世所登之岱焉惘然悟所望之山十里可至者傲来也非岱也由石经峪至水帘洞予亦漫然过焉以为岱之路而已俟其反而覆之然傲来自此以往时与岱一时与岱二人各以其所至所见一之二之而又一之实俊物也过此则歇马崖然未至崖亦谁能马者稍上饰其磴磴穷而阁者以祠玉皇登之面徂徕焉降自阁以岭名傍见傲来而能曲且邃者曰黄岘降而至此始知之升者未之详也从岭上未至小天门然计其端与岭略相亚乃更数上下复凹其中而平者快活三也又上乃得小天门秦五大夫松在焉具官而已至朝阳洞岱过半矣亭于洞上登焉望其上亭者为观石而栏者为崖梁者为桥而不敢以为何观何崖何桥也至此反能松松加于泉石承之雁次相得坐而临听如不欲上计水所以帘而石经峪之石不能尽有其经者皆此物也大要自一天门至此直以为岱之路而不必留即不敢直以为岱之路待其反而留焉者皆过而去之余则留留不必久留而久又若欲待其反者独此耳不知十八盘以上之松之泉视此何若也又上出大小龙峪为盘之始斗上度可四三里念舆差逸而听于人且神惧焉与形劳正等勿宁步而听于己乃以其身与童与杖并而步前其杖则步追之步前杖亦追之身所不能得于步则视童与杖步所不能得于童与杖仍视舆舆始四人去其半横行如蟹已射而代则旋如螺自成思理如是者更端乃为盘之终曰三天门则世所为岱之始也数上为碧霞宫礼元君焉憩于署俯五花崖花不必五而能花徂徕北面益庄傲来侍焉向能于数十里外蔽岱使不见今反俯力不能自蔽然其鳞爪面面岱亦无以禁之依夕观日落反景万光光中陵谷一气焕烂之极乃见混沌异哉语具登岱诗玉女池李斯碑皆并署左右暮不及观明日由署东上出其后为东岳庙摩崖铭在焉唐天宝十四年御制并书书作汉隶字专数寸暗然而光留不欲去而其傍有苏书颂俗子以四大字夺之恚不欲观去循玉皇顶岱所止也念日观峰去此近待其反而宿焉以候日出至孔子崖西折并壁下则西天门岱之为天门者三西天门者石自门焉真天门也唿茂之题石有风定烟归目恬心霁二语门可出壑其下万笋怒生叠起最外予自题云立石如扉下视楂丫忽忆白帝城望江中淫预石时也计其处当在十八盘下可直龙峪越观峰隔之耳释其峰不登反而登玉皇顶有石焉高广不数尺然终以此冠岱稍下则无字碑碑无字作无字碑诗从其后俯黄华洞所谓后石屋者也松戎戎岩上欲往计其邃广可专一日遂不往宿焉风甚而月作宿顶候日出诗夜分童报气兴于东非夜气也以为日急往登峰万光而碧其下星不能光光不能尽如夜而犹不失为星光趋盛又以为日此而日焉是日于夜也久之有赤而圆其端从碧中起者日也脱于碧者半天海所交水风窘之反不能圆赤尽而白白斯定定斯圆圆斯日矣则下界日出时也大要光下属碧落日亦然而落者畅出者艰落之前万象混出之后万象分此其候也反于署作观日歌乃观李斯碑得二十九字世恨其残而予犹疑其整玉女池石甃之肃焉冲照稍憩定黄华洞计则循所由至顶者得仙人桥壁不属者丈许三石丸钩连而桥焉桥傍石如砥坐而望汶泮居徂徕间者厥势殆交茂之榜双流翼注四字于石过舍身崖视桥加危焉栏之其上礧石有类人为读宋政和间题名再经日观欲题海日生残夜五字于石不果至玉皇顶不入北折其后磴栈者数里黄华路也皆从上下矣石壁百仞松腋之左左而半上为八仙洞不及登对而壁者有若庙若寝若垣若林者焉数折视之皆石也茂之寄题曰笋城中阙为壑石万其峰错以松松聚则涛不以风也其中烟霏所荡层峦听之偃仰牵拂不能自止飞流自日观下者望齐冰雪大要泉被于崖日被于泉松被于日风被于松仰日观诸峰如向坐朝阳洞时也度其处又当为岱之半降观于壑可直岱足如水帘石经何然亦无所得径壑穷亭之声光相乱水木莫敢任自亭入弘整可屋屋之屋后为壁洞在壁下泉出焉渊而不流竟日乃出择石题之曰岱不无松松至此始涛焉泉壑映蔚奇为幽豁题讫反仍作黄华洞诗沿径而半仰八仙洞欲登焉日入矣予与康虞中反以茂之往得所谓峰如嵴者蜿蜒属之傲来而傲来从此以之岱所顶皆谼中其声趾趾至孔子崖而径合为予诵之宿于署明日登越观峰见西天门而下至十八盘得一意面徂徕矣悚然内省不敢尽以为岱之路也循二龙峪至朝阳洞覆所谓松与泉者童指其上亭者曰日观石而栏者曰舍身崖梁者曰仙人桥予听之始不惑计其处半岱宜与黄华洞诸处直若胸背然向所念十八盘以上之松之泉视此何若者当以黄华洞松泉实之然不可谓十八盘以上物也过此无不壁者壁阙为涧折而壁复焉则涧在壁外至黄岘岭径益折往往以下所视之径为涧所谓曲且邃降而至此始知之者也而所见傲来视登岭时一之二之又自为一傲来矣稍下覆所谓水帘者泉扼于石冬啬之劣得不绝为联句题石曰晴雨所覆白云之上冬爱其原厥流斯养石穹其中俟时而响岱实为之劝登弘奖题毕而下复其径得石经峪焉石经者镌汉隶金刚经于石字如斗随石所之经尽而止石仰负天顶踵于泉泉枕履之便其腹以受经坐立无所书成而其人不着念作者血诚礼之月矣归而为颂计四日而卒岱事焉在十八盘以上者专壬寅癸卯二日盘以下升降者首尾于辛丑甲辰而升则分辛丑之夕以礼碧霞觌五花益登岱始事降则分甲辰之朝以登越观益登岱终事钟子曰予舍舟而岱登日观峰岱止矣能使人意若未至岱者归循泮汶所注济水受之意已无岱察其原皆出岱厚其力以达于漕漕告缓急焉负舟之水皆岱所畀是身已入舟而岱犹未已也呜唿岱哉平准之法是武帝理财尽头之想最后之着所以代一切兴利之事而救告缗之祸所谓穷而变变而通其道不得不出于此者也何也文景殷富而武帝以喜功生事化而为虚耗之世鬻爵鬻罪而鬻爵鬻罪不效也盐铁而盐铁不效也铸钱制皮币而钱币不效也酎金而酎金不效也风示百姓分财助县官而分财不效也募徙民而徙民不效也非惟不效而已矣而又曰选举陵迟廉耻相冒曰吏道杂而多端官职耗废曰见知之法生穷治之狱用曰县官大空而富商大贾或祼财役贫曰公卿大夫谄谀取容一篇之中三致意焉则形已见而势已穷矣至于告缗之令下以天子而同于盗与兵天下嚣然丧其乐生之心不思以解之且求为秦之季世而不可得矣桑弘羊晚出乃始为平准之法笼天下财物归于县官而相灌输贵即卖之贱即买之富商大贾无所牟大利则反本而万物不得腾踊虽所谓不加赋而天下用饶是利臣笼络人主之语而赏赐帛百余万匹金钱巨万计皆取足大农不复告缗不复告缗此即平准之效也或曰是又以天子而同于负贩矣以天子而同于负贩不犹愈于以天子而同于盗与兵乎且告缗之祸可以亡平准非救穷以救亡也故曰平准者所以代一切兴利之事而救告缗之祸其道不得不出于此者也其道不得不出于此然则史遂无说乎曰恶得无讥汉文景之天下何以遂化为武帝之天下也睹时观变史盖有深悲焉非悲平准也悲其所以不得不出于平准之故也其一道广无边幅为园亦复然一乡千里近万卷百城专稍冷簪裾地弥高木石年徘徊寻履迹缓步惜寒烟又天生人与地用贵称其宜文献非俱乏删修或可为有诗滋异议无史答明时赖此千秋后犹存未竟思又文章姑无论交道达神明至性能风世余因不愧名死生千里路七十两番行竹径留遗迹堪思命驾情又承响诚无怪皈心亦有因吾闻公长者众谓世文人大度推扬急虚怀吐握真兹园如散处四海少孤贫张母某孺人者海虞张太学商甫祖母也为少参某公女生而温惠自其在室时已具丈夫之识少参宦游四方于吏事物情有所内不得于心而外不能决之友者偶以试孺人孺人臆对口画其初终当否辄不爽少参为之心开胸中无留物恨其不男子也无何少参与其配相继没故事卒官者其家人憧憧一室中往来惟箧笥管籥是问孺人以一女儿擗踊之余视其周身周衣事诚信无悔自此至于归皆寄兄嫂息中矣既适淳斋公值簪绂累叶后子姓家众稍习于奓孺人入门思有以易之谓古仕宦家工于善后者使其家意愿耆欲与凡人齐乃为可久今其志已汰习而成性不可争也请以身先之乃去其故饰椎布而前数见不鲜家人见新妇贵家女简易如是奓者惭服改心从焉事翁妪备思媚之谊处先后宛若间任必取重受必取轻门内门外鱼菽祭养淳斋公不知以此得一意于学既析箸得专家政勤约如故操一切会计出入目之所过捷于楮籍心之所识精于握算臧获受成事而已无能有所上下为奸利然亦不纯用擿发曰用其力不尽其情教其子即商甫之父也威慈相御而行学有声实凡七试不第以毁陨孺人见晚暮哀乐情事卒卒不免忧生之感从事净业盖其喜为焚修好施予自其天性至此弥笃然骤失壮子以孙为命外讧内憷终亦不能愿息暇则灯钵归依而已性沈静然一启口足为家诫尝语诸孙妇吾处先后宛若间三十年如一日者无他惟是交见其常情而不入溢言涉世之道不出此其语不烦而确率此类今年七十神明不衰它无所须惟不能忘情于立言者曰匪以为名庶几言之有文使后世子孙识其大者聿修克念以保世而已斯其意可念也传而畀藏其家钟子曰予读李令伯事悲之为其为祖母也令伯乞身于君而张子乞言于友志略同耳然令伯祖母九十矣更二十年张子濯鳞奋翼于以代其父为尊养者岂有既乎张子者商甫也名国彝今为吴中佳士云其一河水未生处烟帆仍泊身断篱冬觱篥方响夜蕤宾计晚尤官吏情危听鬼神巫言明日济聊欲慰吾人又氷腹寒犹解河身下反高所争惟尺水厥利在千艘委壑金钱易篝灯畚锸劳舟航今日虑未暇及风涛又瓠子偏难决桑田恐易成道傍朝暮议舟外喜忧情有尽薪兼土无灵璧与牲运艘犹未过官舶莫先行其一女子惟一身丈夫百尔思星中露中事来问侬底为又郎自志心人不用频锲臂侬命郎所为好丑作侬计又窃玉移花事卧薪尝胆情保郎无得失天知郎至诚惺论诗人罪其苛苛于今亦苛于古此物论也诗之所必可而吾必以为不可斯之谓苛夫诗之所必可而吾必以为不可彼之可者自在不恕于己而无损于人惺虽愚不为也惺论诗亦求其可而已唯是惺之所不敢遽以为可者乃世之所谓可而非诗之所必可者也此苛之罪所由来耳予读人诗虽一字一句之妙师之友之爱之敬之必诚必信乃亦有妙至于一篇一部而予犹觉未满志者理数机候人问予予自问皆莫能知深思力求俟其时之自至故之自明而已予读元叹诗不必指其妙处何在但觉一部亦满一篇亦满一句亦满一字亦满满者即可之义也予苛于今亦苛于古而独以此一可字许元叹元叹今年三十耳其后未可量得此岂不自画乎予于今古人无所不苛而独以一可字画元叹予亦何雠于元叹哉去岁友人范长倩曾示元叹诗亟称其才情风华之美而予惜其太俊不敢遽以为可今未逾年而予言如是元叹一人之身耳予何前刻而后宽也其故可思也息夫躬议论无所避众畏其口此从来小人胁众深阱自作护身之术俱不出此王嘉谓躬倾覆有佞邪材躬首诋嘉健而蓄缩四字人亦不能合说折左将军公孙禄欲以其犬马齿保目所见曲尽庸臣途远日暮误国情状正其有口可畏处至其历诋公卿大臣虽小人先发制人之计然描写承平臣子庸软惰安情弊缓急难恃千古一辙可为寒心而王嘉谓其谄谀则主德毁倾险则下怨恨辩慧则破正道深刻则伤恩惠始终以为不可用真大臣识微虑远之言躬终不能胜正也其一微官今日至万病一朝来罪福谁司计乘除已致灾性情良自审命相久相猜不死多时地行藏听所裁又弱骨当绵疾安危不自知客中忧老父意外赐名医得步庭阶日堪成止足时如兹犹过望幽谴或相随又居官频道去此语未为新事小皆由我情真岂告人暗中营退步久后信闲身犹以贫而仕无辞对老亲又五载白门客归心渐不生江山皆识面童婢亦知名住久愆难免交深怨或轻故乡虽朴略事少称孤情又才入仪曹署于中处处违因之生一悟过此可成归罗雀心方息焚鱼累始稀世人添感慨翻似悔忘机又疏僻居乡井招尤亦有时不因官自护终免世相持催谪岂无已亲朋皆我知远交多复久恩怨暗中移又曾作终年想图为遍地游岂徒新识乐欲寡久居尤此自快心语而非着脚谋频来惟一弟破浪亦堪忧又穷觅归依路愁予但口谈得生轻宠辱用死胜嗔贪悟晚终无退心坚在一惭钝根磨正厚爱我者相参又谬云名与实官不益微躬三月一眠后诸缘皆梦中除医无切用学道有宗风舍宅闻吾友归惭尚筑宫又文人而学佛愚哲或相兼自有孤军入非将结习沾寒暄须饮水夷险在临岩何夜寒河月金针面语拈其一山鸣江怒渡于何所我食焉取彼君子兮我阻亦莫我予兮斯豆斯簠其二招招舟子取盈则那从其匪盈糈则我多糈不我多舟中人兮奈我何其三维其多矣烝没于波矣没匪不出伊谁何矣立而听之家滂沱矣其四索糈没之犯死出之同兹舟人孰罪福之孰罪福之暇之卒之其五有逻者舟泄泄偃仰溺者已归救者徐往敢告津吏厥有刑赏臣大夏臣珊诚惶诚恐稽首顿首窃惟朝廷置公卿辅弼之臣实天子为国脉人才之计鸠民训武则有司存论士辩官匪异人任在臣职宁辞经画乃君心尤切咨询召对平台岂惟故事敷陈前席具有深衷第斯谋斯猷止可近询于密勿好问好察似难泛及于卑疏未有由安民而及知人与部院而谈内阁猜嫌尽释格例不拘如此者也兹盖伏遇皇帝陛下圣敬日跻亶聪天纵出英明于浑厚之外寓广大于精微之中军民之利病盈虚谈皆上口宫府之短长邪正较若列眉留心于国计民生罢中使相沿之例锐意于用人行政定午朝专对之规如此虚怀岂无实验太平未兆实由主圣臣愚清问方勤每欲朝婴夕侧谓二臣为谨慎期一德以昭宣不厌再三务求画一语及军民失所何以为心犹令君父多忧是谁不职二月丝而五月谷诚如圣谕所云南苦运而北苦操顷者臣言曾及第望治亦难太速即更端恐属徒劳其在于今惟期以实心而行实政历稽诸古谁非以治法而责治人苟无倦而有恒自先难而后获此则矢心之告敢为出位之谋乃又蒙谕阁臣健长于计事疏于与人盖如健者久与同朝素识其休休之量兼为执友且知非愦愦之衷意者大臣以荐士为忠宁过取勿过弃庶几圣主以怜才见谅有不明无不诚但恐上能得之健而健不能得之人事所时有即健不负乎君而人不免负乎健咎则谁归虽其心本无他听其言而信其行不害为君子之疏苟其识有未到得其似而失其真究且为小人所用在宰相无心之误不必显言非主上先事之明谁能洞见因思皤皤元辅本老成持重之人尚不免疏虞以烦圣虑矧乃碌碌二臣当拙劣就衰之日又安能开济以佐时艰将恐託之空谈终无裨于盛治敢不进忠补过宣德达情仰惟宸意渊微有所对尚有所未对退觉愚衷感触得所言并得所未言不敢以告于人因而自省诸己伏愿视民益若胜予如伤如保进贤似不得已其慎其难务除炀灶之奸以广合宫之听庶大臣法小臣廉以交警而成交泰迩人安远人悦有外宁而无内忧矣甲寅正月三日辰霁登摄山顶焉盖至摄山之二日也寺僧戒凡者犹夫僧耳予未之与语也顷之予从壁弄中望江闻其语音识其为江右人问其郡曰吉安其邑曰永丰始问其姓乃曰钟氏为恭愍公同四代孙盖予先世亦吉永丰人也时同游者为新安吴康虞惟明闽商孟和家梅林茂之古度弟居易快僧无息茂之忽从柱上见联句云暮鼓辰钟惊惺河山名利客经声佛号唤回苦海梦迷人与予姓名点画波撇丝毫不差盖钟鼓之钟作钟惊醒之醒作惺神或告之矣相与惊心动骨爰书其事系之以偈仍书一卷孟和为图命凡公藏之山中作异日一段公案而胡彭举宗仁闻其事为予写此卷诗自叠浪岩以下皆是日作而先一日有摄山道中及明月台白鹿泉三诗并同游者题咏皆书左方偈曰放言之说吾未之前闻也自孔子目虞仲夷逸始放之义何居胸中真有故而能言其所欲言即所谓中伦之言了然于心又了然于口与手者是也苟为无本而以无忌惮之心出之则处士横议而已诐淫邪遁皆横之属也遁矣又乌乎放哉袁子着放言若干首读之心目无主而皆觉有故始吾见袁子幼时文以为有破辕之气一再交其人宁静淡朴似有道者也惟袁子平心以读书虚怀以观理细意定力以应世然后发而为言有物有则确乎其不可夺沛乎其不穷斯之谓放夫言亦岂易放哉放言即孟子之所谓辨也辨生于不得已不得已生于惧惧者放之本也不然与横议何异焉诗之为教和平冲淡使人有一唱三叹深永不尽之趣而奇奥工博之辞或当别论焉然秦诗驷铁小戎数篇典而核曲而精有长杨校猎诸赋所不能赞一辞者以是知四诗中自有此一种奇奥工博之致学者不肯好学深思畏难就易概托于和平冲淡以文其短此古学之所以废也天瑞秦人嗜古而好深沈之思其所为诗义盖犹有秦声焉然有寄情闲远托旨清深又使读者想见其蒹葭白露在水一方不可远近亲疏之意天瑞之为诗义盖聊托于驷铁小戎之音使世之学者知有此一种之诗以广夫畏难就易者而已矣而和平冲淡之教卒不失焉是则天瑞之所为诗义也古治道贵久任三年而后报政政成也成者总始终言之计官于其地者之始终不独计其官之始终也地有专官官有专任专而后能为久能为久而后责其成孔子曰三年有成由之为千乘也求之为六七十五六十也皆曰比及三年则由之三年盖三年于千乘求之三年亦三年于六七十五六十也若夫三年之内一人之身俄而六七十五六十俄而千乘积其岁月以为三年官不一地有三年之名地不一官民之有其官者无三年之实是岂古之所谓三年者哉如是而报政是宦成非政成耳新安方彦章先生高才奇趣人也予尝从其姻友程仲秩所读其诗而异之成进士谒选得浙之遂安令三年报政仲秩属予为文纪其事予未悉君所以令遂安者独计遂安窘而疲凡以进士起家者多不官其地即偶然官其地尝亟亟然思有以去之君令遂安三年矣三年报政皆报其政之在遂安者予因是以知君之令遂安非苟而已也奚以明之凡吾所以治吾民者情耳今称令曰父母百姓曰赤子斯岂徒截然上下之分而已父母于子出入顾复恐斯须去其怀吾官于其地席未暖而去之无论幽滞未达科条未究周泽未洽即身在于是而其中先有亟亟然思以去之之一念乱其方寸曾未布令陈教而施为次第求其暇且整也难矣更调守令汉亦间行之然其权犹在上今不尽出于上而半出于己君治遂安未几名实施于上下当事者有牛刀割鸡之惜思有以易之遂安士民如失父母攀留之切辞泪俱下君亦竟留予以为非遂安士民真能为留而君之真不忍于去也此不忍于去者所谓父母之心也情也子之生也未三年其肯免于怀乎读君之诗盖高才奇趣旷朗人也非惟不薄为邑令且不敢薄于邑之小者生聚教训皆有本末居之无倦行之以忠三年如一日正从此不忍去之一念出耳今日为令一邑之事也他日入而司铨掌宪出而建牙持斧有课吏之责天下事也使课吏之人出于身亲为令者所谓专以求久久以责成岂外一邑而得之哉抑先辈有言循吏易作诗岂可假人乎此殆诗人套语耳世有真诗自有真循吏元道州吏治予尝以为从情出于其诗知之今读君之诗知君之所以达于政矣夫能为诗而不能为吏者其诗决不生于情也吾友方孟旋古暗然君子也孟旋之成进士为职方也最晚而其母太君健在今年八十矣无所取于当世之立言者而惟惺言之务求得夫惺之为孟旋母有言者固不敢言其所不知者也暗然君子之母不易知也久矣孟旋之言曰吾母无怀葛天氏之民也欲一言以名吾母之德若醉玄醴而饫太羹一名言之而莫克举也由此观之岂惟惺不知虽孟旋亦不得而知之矣吁此孟旋之深知其母者也至情莫若亲之于子古称知我者不在焉亲固有之子亦宜然百卉之生于山也岂可谓山非母而百卉之非子哉山之德百卉不必知者所托于山者暂而所以自毕其生者速生于山而不知夫山者未尝有求知夫山之道也以时计者朝不及夕以日计者昨不及今以月计者朔不及晦以年计者寒不及暑虽欲知之乌得而知之而独不观之松柏乎松柏生于山与百卉同松柏不敢自谓知夫山而精神务与山终始宁质无荣宁苦勿甘宁拙勿巧宁迟勿速不屑屑然以时日岁月计则其所以求知夫山之道与百卉异也然山之于松柏也不以百卉之荣责其质不以百卉之甘责其苦不以百卉之巧之速责其拙且迟故松柏得全其精神以与山终始是松柏所以能尽其求知之道于山者山实为之也以孟旋之才与太君有孟旋之才为之子其理数宜可以早达以应乎世之尊显其亲者孟旋之成进士为职方也独晚若不肯听乎理数之常以自信其志者其所谓志者何也孟旋尝与人书曰使应祥非老而坎坷历天下境变以汰练其心以反求于家庭无形声之视听无以得吾母之神而负吾母惺诵其言而哀之敬之乃悟孟旋若有所不急急于尊显其母其母若有所不急急于子之尊显而皆庶几乎一知微乎微乎此则孟旋之志而实太君之志也暗然君子不易知暗然君子之母尤不易知而惺似能知之者盖由孟旋能自知其母也孟旋不敢自以为知其母而所以求知之道不可谓不尽矣太君能八十以待孟旋之晚成者若欲使其子得尽其所以求知之道者孟旋既得尽其所以求知夫母之道矣而终不敢自以为知为孟旋母者如保赤子心诚求之道又若之何惺固知今之八十不足为太君寿也李少翁者名莳字德春豫章人居汉川徙居应城始自号少溪年六十老矣人敬而翁之唿之少翁翁家世受医精脉法冥思暗解出授受之外其人沈墨长者入门无流视无媟言未尝预问病者病第令伸臂出示手指一箸腕上形神忽往久之指离于腕徐以一二语发病者隐结无不汗下吐服少焉投药犹掇之耳余尝谓翁诊脉甚苦而投药甚快余始不甚识翁属余季弟妇病风眩状类尸蹶举家喧言瞑矣翁至视其脉治也进一匕而苏期以逾月法当病如前再进匕乃绝已而果然余始奇其言神其术余后数构奇疾法当死翁数起之其它圭刀入口无不随手应者余一日游京山饮友人王稚恭兄弟宅中饮从容言李翁国医也长者医药已其病之状若何语颇悉而稚恭尊君心计警敏人也顾诸郎识之身宁无旦暮缓急邪属岁逼除余遣一童子持糒醪饷问翁至则闻两健骑从京山疾驰来夜半迫翁去矣余心动得无如向者稚恭尊君言乎已而果闻稚恭母暴病更数医不愈翁立起之无何其友谭有秩内得绵疾翁起如之以是益神翁医于是稚恭辈竞为诗歌投之翁得余辈墨池残沈如获重糈所至人争家之念缓急可立应而翁赴人之急甚于己百里外中夜叩门不以家累为解不以风雨寒暑为辞翁亦年六十未有子男期以此阴行善导迎善气会岁两大祲疫鬼白昼攫人于市翁煮药如池积片成冢全活莫知主名安问糈而贵家亦不惜解金为寿所入沿手尽翁虽沈墨长者饶酒德多而不乱酒后曼声度曲鼻息与喉啭相发作音绝类老弋阳伎意态婆娑坐客绝倒翁性不忤物不愧人以所不能不傲人以所不知医负绝技者最不利其曹偶秦越人以此得不良死而独能安翁足迹半朱门不传一溢言对主人未尝暴僮仆之过所游病者家酒法食单丰约佳恶之数不挂齿牙其为长者如此钟子曰余还观李翁非医者也殆几乎道者也余每见医者坐而说理口如悬河考其实如捉影其神躁也今世坐谈者类是翁为人诊脉精神与病者往来一之至也与人处使人意消偶俱无猜岂所谓不言而饮人以和目击道存者邪余有以知李翁几乎道者也非医者也夫以李子而肯为时义奇矣以李子为时义世必以为嵚崎历落潦倒昌披似其为人乃李子顾有时详言安步喜为儒生诵说故李子之奇于为时义也奇在乎不尽出于奇也使李子必以尽出于奇为时义则亦李子之常耳乌在其为李子时义哉梅子庾曰李子时义胜于诗谈又胜于时义李子有怪才僻骨其出没起止大要与世不相蒙李子年才二十五六青衿缁钵韎韦笔墨之径屡迁易而不为烦速往返而不为幻其脚跟面孔种种兼人尝戏谓李子得中寿计无复可着之脚无复可换之面应取前段行径更番数过耳且世界中又乌得无李子介乎前者且有无限不快之人与不快之事言之则伤体忍之则冲喉李子时以愤谑狂憨之致发之此时笑哭不得喜恨俱难即李子何利为之徒以谈说为周慎君子服劳代怨博旁观者一快此时觉世界中着一李子不厌其多世之不能容李子与不欲取李子者大底皆周慎君子夫周慎君子又乌得无李子徒以一言蔽之曰偏耳李子而不偏世亦乌用李子为哉与其伪也能偏然李子又能以儒生诵说为时义由是则可以尽其怪才僻骨而有所不为李子安得以偏蔽之夫士之为文作事有绝似其人者有绝不似其人者贤者固不可测当别有一副心眼对之李子自有仓膍问剑二集有序之者余不论其人其诗论其时义呜唿又乌知余之论李子时义也非所以论李子之人之诗也王氏取汉深矣惟刘向预见之而颂言之天子虽不能用犹知为王氏起此议至召见叹息悲哀其意曰君且休矣吾将思之当其时为人主者岂遂截然不知有王氏者哉人主不能截然不知有王氏而天又以日食告以地震告为人主者即至愚欲不举而归之王氏不可得也有杜钦谷永者起始暗取后宫以代之使人主尽撤王氏之备以备后宫汉乃截然不知有王氏而王氏得以其间掩其目以制汉之敝呜唿二子亦为一身报王氏耳孰知为王氏取汉遂莫有工于此者哉且后宫与外戚其说相近二子与向又俱以经术应变陈言为名宜汉之入其彀中而不知也刘向之说不行世何敢复言王氏继向上封事请退大将军凤以应天变者独一京兆尹王章耳凤且惧教凤上疏谢得无废者钦也凤虽得无废而心惭求退说使勿退者钦也凤不惭且退乃遂杀章而不疑章死众冤之凤又惭说凤举直言极谏以救其过于是章死而不以为冤而汉亦不可为矣史称钦深博有谋优游不仕以寿终钦何求于王氏哉不过感王氏之知己而甘以其身为桀犬耳谷永小人也见凤方用事阴欲自托有所恃而不为忌明以申伯指凤至云愿具书所言以示腹心大臣腹心大臣以为诚天意愿陛下省察是其党戴王氏已显然不畏人主知犹谓汉有人乎原其本末钦优于永然其为王氏取汉而汉不知及其成功一也士之求自见自达未有舍人主而先求之私门者人主弃之而私门收之是人主自以士徇私门而竟以国从故曰人主爱惜人才自为社稷计兹非其明着痛切者哉郗超为桓氏谋主以父愔忠于王室不令之知死至录其所与桓氏往反密计属门生呈其父以断其哀吁为超者亦苦矣超俊物世莫能知其人又非可以名誉爵禄收也桓元子雄爽其气谊必有相感者至不爱其身以报所知不爱其名以报所生诚使晋能先桓氏而收之超亦何苦而出于此哉若超者固杜钦之流也初诏书使濬下建平受杜预节度至秣陵受王浑节度预至江陵谓诸将帅曰若濬得下建平则顺流长驱威名已着不宜令受制于我若不能克则无缘得施节度濬至西陵预与之书曰足下既摧其西藩便当径取秣陵讨累世之逋寇释吴人于涂炭自江入淮逾于泗汴溯河而上振旅还都亦旷世一事也濬大悦表呈预书以一人而受两人节度庸人不能耳况濬乎观杜元凯于此先几处分妙有伸缩而形迹不露盖争竞于事后所损已多调停于事前所全甚大预至江陵与诸将语料浑之情形既透至西陵所与濬书进止机宜实不出此不独谦避而已明辞事权而暗授方略自处地步甚高濬盖受预节度而不知矣学问人当机妙用夫岂浑之所及观濬得预书大悦则其不平于浑可知然浑亦终不能节度濬而几酿钟邓之祸乃知君臣朋友之间处之不尽其道者皆不学之过也若唐李入蔡州破吴元济橐而迎裴度度逊避曰使蔡人知朝廷之尊度卒受其礼若二子者一将一相皆学问中体国人区区形迹体貌不足言也或曰东坡之文似战国予曰有东坡文而战国之文可废也何以明之战国之言非纵横则名法于先王之仁义道德礼乐刑政无当焉而其文终古不可废者以其雄博高逸之气纡回峭拔之情常存于天地之间也使战国人舍其所为纵横名法而以为仁义道德礼乐刑政之言则其心手不相习志气不相随必不能如是雄博如是高逸如是纡回峭拔以成其为战国之文故文之存理之亡也夫必亡理而后存文则是理者事词之祟而文之贼也岂有是哉今且有文于此能全持其雄博高逸之气纡回峭拔之情以出入于仁义道德礼乐刑政之中取不穷而用不敝体屡迁而物多姿则吾必舍战国之文从之其惟东坡乎今之选东坡文者多矣不察其本末漫然以趣之一字尽之故读其序记论策奏议则勉卒业而恐卧及其小牍小文则捐寝食徇之以李温陵心眼未免此累况其下此者乎夫文之于趣无之而无之者也譬之人趣其所以生也趣死则死人之能知觉运动以生者趣所为也能知觉运动以生而为圣贤为豪杰者非尽趣所为也故趣者止于其足以生而已今取其止于足以生者以尽东坡之文可乎哉是故老庄者出世之文之妙者也毅然斥之不疑商韩者经世之文之妙者也竟鄙其人陋其说而已夫东坡而非文人也则可东坡而文人也岂有不知其文之妙者哉以为吾舍此自有真学问真文章理义足乎中而气达乎外胆与识谡谡然于笔墨之下取战国之风调易以己所欲言而其渊源相去远矣世有病战国之文无当于道而爱其文终不能废者吾请以东坡之文代之昔铜台妓有妙于音而性恶者魏武帝欲杀之而难其才乃选数十百人一时俱教久之有一人音与之齐即杀恶性者此所谓有东坡文而战国之文可废之说也且夫战国之文亦自有等焉人但知国策为战国之文而不知孟子亦战国之文也老泉好孟子此苏家文出战国之原也其一偶向残冬遇洛神孤情只道立先春今从九月过三月疑是前身与后身又物值同时妒亦宜梅花今见子离离相逢洞口千红里素影当前君不知又万花如焰柳如烟常恐冰绡畏不前曾在水边衣不湿可知入火不能然又每笑梅花太畏喧一身自许历寒温春风特念冰霜后邀与春花共慰存朱云欲斩张禹斩其党王氏者也梅福上书讼王章讼其攻王氏者也皆是汉忠臣云病不唿医饮药王莽颛政福一朝弃妻子去九江处篡革之际结局皆妙而其志皆有可悲者云知王氏之必篡汉而力不能为病不唿医即范文子使祝宗祈死之意福始去官归寿春数因县道上言变事求假轺传诣行在所条对急政一腔热心欲完汉社稷于王氏贪吻毒手中如拯溺救焚此岂洁身自了之人时成帝委任大将军王凤凤专执擅朝而京兆尹王章素忠直讥刺凤为凤所诛王氏浸盛灾异数见群臣莫敢正言班氏着此一段明福为汉本领主意不出于此上书千言援引古今不露本题乃云取民所上书陛下之所善试下之廷尉廷尉必曰非所宜言大不敬其意全在诉王章之枉发明王氏篡汉先除碍手之由盖篡夺之人智可蔽主力可胁众全仗一二胆识不二心之臣洞见其微而遏之将然未然之际王氏取汉其势已成又有张禹孔光杜钦谷永辈以汉之臣子为之委曲效死出力定计洞见而欲遏之者刘向王章朱云及福数人而已福之力诉王章犹为汉留一攻王氏之人也福始终血诚非为章乃为汉也必不可为而后弃妻子变姓名为吴市门卒以自见其志盖以首阳之义报汉云尔今谓云为达生福为高隐非知二子者也出江行三吴不复知有江入舟舍舟其象大氐皆园也乌乎园园于水水之上下左右高者为台深者为室虚者为亭曲者为廊横者为渡竖者为石动植者为花鸟往来者为游人无非园者然则人何必各有其园也身处园中不知其为园园之中各有园而后知其为园此人情也予游三吴无日不行园中园中之园未暇遍问也于梁溪则邹氏之惠山于姑苏则徐氏之拙政范氏之天平赵氏之寒山所谓人各有其园者也然不尽园于水园于水而稍异于三吴之水者则友人许玄祐之梅花墅也玄祐家甫里为唐陆龟蒙故居行吴淞江而后达其地三吴之水不知有江江之名复见于此是以其为水稍异予以万历己未冬与林茂之游此许为记诺诺至今为天启辛酉予目常有一梅花墅而其中思理往复曲折或不尽忆如画竹者虽有成竹于胸中不能枝枝节节而数之也然予有游梅花墅诗读予诗而梅花墅又在予目大要三吴之水至甫里始畅墅外数武反不见水水反在户以内盖别为暗窦引水入园开扉垣步过杞菊斋盘磴跻映阁映者许玉斧小字也取以名阁登阁所见不尽为水然亭之所跨廊之所往桥之所踞石所卧立垂杨修竹之所冒荫则皆水也故予诗曰闭门一寒流举手成山水迹映阁所上磴回视峰峦岩岫皆墅西所辇致石也从阁上缀目新眺见廊周于水墙周于廊又若有阁亭亭处墙外者林木荇藻竟川含绿染入衣裾如可承揽然不可得即至也但觉钩连映带隐露断续不可思议故予诗曰动止入户分倾返有妙理乃降自阁足缩如循寒渡曾不渐裳则浣香洞门见焉洞穷得石梁梁跨小池又穿小酉洞憩招爽亭苔石啮波曰锦淙滩指修廊中隔水外者竹树表里之流响交光分风争日往往可即而仓卒莫定其处姑以廊标之予诗所谓修廊界竹树声光变远迩者是也折而北有亭三角曰在涧润气上流作秋冬想予欲易其名曰寒吹由此行峭蒨中忽着亭曰转翠寻梁契集映阁乃在下见立石甚异拜而赠之以名曰灵举向所见廊周于水者方自此始陈眉公榜曰流影廊沿缘朱栏得碧落亭南折数十武为庵奉维摩居士廊之半也又四五十武为漾月梁梁有亭可候月风泽有沦鱼鸟空游冲照鉴物渡梁入得闲堂堂在墅中最丽槛外石台可坐百人留歌娱客之地也堂西北结竟观居奉佛自映阁至得闲堂由幽邃得宏敞自堂至观由宏敞得清寂固其所也观临水接浮红渡渡北为楼以藏书稍入为鹤为蝶寝君子攸宁非幕中人或不得至矣得闲堂之东流有亭曰涤研始为门于墙如穴以达墙外之阁阁曰洪华映阁之名故当映此正不必以玉斧为重向所见亭亭不可得即至者是也墙以内所历诸胜自此而分若不得不暂委之别开一境升眺清远阁以外林竹则烟霜助洁花实则云霞乱彩池沼则星月含清严晨肃月不辍暄妍予诗云从来看园居秋冬难为美能不废暄萋春夏复何似虽复一时游览四时之气以心准目想备之欲易其名曰贞萋然其意渟泓明瑟得秋差多故以滴秋庵终之亦以秋该四序也钟子曰三吴之水皆为园人习于城市村墟忘其为园玄祐之园皆水人习于亭阁廊榭忘其为水水乎园乎难以告人闲者静于观取慧者灵于部署达者精于承受待其人而已故予诗曰何以见君闲一桥一亭里闲亦有才识位置非偶尔士生乱世偶负重名而无其实其心虽自知无实然惴惴焉欲守其名而惟恐失之世姑听之自守其名而不复责之以实则虽无益于世而可不至于有害何者虚名不能有益且害于世卒使世受其害者则以名用人之过也殷渊源名理清言而非用世才非惟无其才也亦无其志纵使不出为世用自不失为江左名士其墓居十年屡征不出岂不欲出哉恐一出不效而丧其名也其自知也审而自处也当矣当时王蒙谢尚及简文强以管葛坐之因其不出而拟其为管葛者益坚所以致其不得不出之道益急陈让自三月至七月始出出非浩意也然则浩何以终出也浩不出世始疑浩之无实而其名遂失均之乎失名也无宁侥幸一出而犹庶几万一思所以苟全其名然浩岂知晋之所以必欲浩出者以桓温灭蜀威名转振而思以浩之名抗之哉朝廷法纪不能行于强臣而又思用一人焉以抗之嗟乎温岂可以虚名抗而浩又岂温对哉浩一受其抗温之任乃始强寻一题苟且塞责以终其抗温之局而其计不得不出于北伐许洛王羲之孔严劝与温和同不宜内构嫌隙此有识者谋国之言而不知浩之不得不出于此也师出狼狈温公然上疏罪浩所为抗温者安在浩废而浩之名始失然浩之不得有其名也不待今日而知之矣浩之名不足计也而国被其害岂非以名用浩者之罪哉善哉乎桓温之言曰渊源有德有言向使作令仆足以仪刑百揆朝廷用违其才耳呜唿当时之善于处浩而使之得以虚名终者未有如温者也浩固不欲出即浩欲出其志亦不过为令仆而已然使浩果终令仆天下又必有以为朝廷用违其才者大抵世于虚名之士必待其用之无效国被其害而后知其不可用古今持论往往如此可胜叹哉汉初定天下洞疑臣下欲钩其阴故重告变之法贲赫辈以此封侯武帝雄察之主承之不改而一种阴贼小人如江充者乘之始以逃死终以规利用之赵太子而效用之贵戚而效用之公主而效所谓取必于万乘以报私怨后虽烹醢计犹不悔是此辈所以安身立命者也气盛计酬志高机熟骑虎难下操刀必割无已而用之皇太子用之皇太子是亦不可以已乎曰非也上以是用充充非此无以自固于上用之皇太子充尽头一着已托出无余充虽强黠恐亦莫能自必然上犹曰人臣当如是矣充何惮而不用之皇太子以博上此一语哉兽穷鸟困不得不出于巫蛊一事以为侥幸自出之途而雄察之主至以社稷之重骨肉之亲供其用而不之悔开国承家小人勿用此之谓也然充以其术乱赵先充死而收其父兄弃市者赵也又以其术乱汉后充死而夷三族者汉也虽不足尽其辜天处贼奴亦快哉予同年徐子卿精神文采照映一世才锋面面而土木形骸乍见如渔樵人从山泽间出慈心热肠栩栩然跃出于眉宇而戟髯电目音吐如钟雄豁开爽破尽樊篱而执身如处女戒僧皎如冰霜蹶蹶瞿瞿似陶公之忧勤而风流绝世西门之柳南楼之床超然高寄世以为贤者不可测而予一言以蔽之曰诚而已初以进士为上海令同年中私计为令莫良于子卿亦莫亨于子卿然年余以漕事被劾谪官楚之藩幕署江夏事未几为真予以使事便道归江上子卿扁舟迎访意气安闲语予曰吾不稍蹶于上海终身不知作官夫天下事固非一往书生习气所能任彼劾我者成我者也微子不信吾言之诚故吾以告子予私服之畏之愧之此学道经世人也秩满稍迁为水部郎以艰归家居数年出补兵部盖十余年矣手书江夏纪事万余言寄其楚之门人龙梦先朗伯诸君心血焦腑文字中和盘托出楚人士受刻之其文淹核笃挚如太史公河渠平准二书及货殖传尝谓史迁有经世才而不得试为吏龚黄卓鲁吏治彬彬而不足于文不能自书其事若子卿者可谓兼之然皆江夏一邑事且去今十余年矣夫古之巨公伟人有剔历中外数十年而意满于筮仕之一官即其作一官驰驱鞅掌靡事不为而不能忘情于官之一事夫此一官一事世或以为其人之美不必在是而心独信之心独信之而其他不能夺焉者不自欺也不自欺之谓诚吾所以知子卿者如是而已矣五载前曾说此游问程结伴几春秋艰难水陆千余里大小关梁六易舟畏路剌船频裸体乘流开柁缓梳头顺风一日行三日莫待依滩怨石尤又虚船也复戒偷关枉杀西风尽日湾舟卧梦归醒见水江行怨泊快看山弘羊半自儒生出馁虎空传税使还近道计臣心转细官钱曾未漏渔蛮又巴舷吴榜簇江干市侩村娼半倚滩系籍惯拻乡阀阅投单例办敝衣冠女儿编竹成长缆乞子施竿觅剩盘小釜群炊如候代奚奴亭午未朝餐又江乡涨后指荒郊木杪鱼罾俯雀巢处处葑田催种麦家家竹瓦代诛茅岸容霜老菰蒲秃水气晴粘草树交快舫蚀波才寸许急湍底复怨舟胶又日日移家处处邻吴头楚尾半波臣罟师嚼米餐乌鬼舟仆偷钱买白鳞鸦食肉能谋底事獭衔鱼欲祭何神黄头见我询潮步笑是浔阳始过人又羞从狐鼠叙行踪随例输钱买印封半月员程过一月杪冬孤艇发初冬持符官卒尊于吏附舶儒生贱似佣估客孝廉阳不问胡床指顾太从容又村烟城树远依依解指青溪与翠微风送白鱼争入市江过黄鹄渐多矶家从久念方惊别地喜初来也似归近日江南新涝后稻虾难比往年肥又小聚星晨屡断连山椒一缕露人烟土音偏不移鸡犬市暨通行杂钞钱泽国火耕兼水耨霜林枣地接枫天时艰夜禁明书楔拨刺更更响钓船又土风何异竟陵城水代平田网代耕放去翳凫偏认主教成驯獭听唿名狂书鸟过沙留谱呓语乌眠夜作声奴子入吴学细唾侬音伧舌字全生又千门市火乱渔灯衔尾官艘也系罾崖屋乍随春涨徙滩舟专候早潮升清时闾左衣形缓俭岁江东米价增从客讳言新入洛自称前度到金陵又潮褪金焦岸稍巉断虹嵌壁剑双椷岚堆积翠深藏壑雨隔残红半露岩近海蜃睛朝列市乘风鱼背昼张帆新荷香遍吴江水思制潇湘隐士衫又鸣榔打鼓暮乘潮借得官舟胜客𦨣奴子暂时聊意气朋从此日也逍遥公然躭首横银榜无数渔罾避画桡睡醒却询瓜步岸长年前指广陵桥唐重诗用以取士其工者内自快于己外以有名于世因而得科名焉则其嬴也明重时义亦用以取士其工者得科名因而内自快于己外以有名于世焉则其嬴也嬴者数外不可必之物得固欣然失亦有以自处之谓也要以科名之在诗与在时义皆可以得而皆不可以必得至所谓内以自快于己外以有名于世者在诗可必而时义则不可必也故诗如李杜可以布衣终其世时义如王唐而不得科名则退而无以自处时义如王唐而不得科名者诚未尝确然见其人然其得之者固已有不可言者矣得之者有不可言世遂疑王唐之文反未必得相戒不敢为王唐之文而其文始绝于世嘻其甚也吾友沈雨若高才博学奇趣深心善诗而工时义然而恒病病几不能就试就试矣吾为之喜已而试不中吾私为之戚雨若亦若有怏怏者予为广之曰夫时义之工不同有工而不必得者深险精核之文是也有工而不必不得者高华奇肆之文是也有工而必不得者幽寒艰促之文是也有工而必得者灵畅温秀之文是也子之时义机灵而局畅气温而色秀未尝操必不得之具子何忧焉子不尝作诗乎子不以子之穷罪诗而独怏怏于时义者何也世不以诗取士故也时义之于科名有可以得之之道人遂有必得之心因是以有不得之怨夫时义之于科名工者不必不得怏怏于不得者不必得而反以不工譬若以作诗之心作时义期于工不期于得吾见子之文日益工而卒亦不必不得观子之文近春夏而子之意常涉秋冬夫春夏者通之象也秋冬者塞之象也养子之为春夏者以待其通去子之为秋冬者以勿疑于塞为子计者不亦两得乎雨若曰吾非怏怏于文之工而不得退而无以自处也吾所为怏怏者念吾幼而孤倚祖为命间关教养集蓼茹蘖今齿长矣长此安穷前后顾影私心不能无少望自今以后者得失一勿敢问专待子叙以不朽吾文耳夫得失一勿敢问而专待一序以不朽其文此正吾所谓以作诗之心作时义者也子得之矣其一众妙从流去层峦着处生入天湖有渐浮地漾何轻芦渚如秋夜桑村在晚晴一舟空曲后寒火落分明又湖山深更深导引主人心以尔能无倦同予得再寻烟宽鸥失侣天静雁留音往返虚灵内形神有所钦又林峦同作水风日不离烟清照难留物寒游颇用天飞潜终日竟心目一隅全返棹怜闲石冰霜影默然出成都南门左为万里桥西折纤秀长曲所见如连环如玦如带如规如钩色如鉴如琅玕如绿沈瓜窈然深碧潆回城下者皆浣花溪委也然必至草堂而后浣花有专名则以少陵浣花居在焉耳行三四里为青羊宫溪时远时近竹柏苍然隔岸阴森者尽溪平望如荠水木清华神肤洞达自宫以西流汇而桥者三相距各不半里舁夫云通灌县或所云江从灌口来是也人家住溪左则溪蔽不时见稍断则复见溪如是者数处缚柴编竹颇有次第桥尽一亭树道左署曰缘江路过此则武侯祠祠前跨溪为板桥一覆以水槛乃睹浣花溪题榜过桥一小洲横斜插水间如梭溪周之非桥不通置亭其上题曰百花潭水由此亭还度桥过梵安寺始为杜工部祠像颇清古不必求肖想当尔尔石刻像一附以本传何仁仲别驾署华阳时所为也碑皆不堪读钟子曰杜老二居浣花清远东屯险奥各不相袭严公不死浣溪可老患难之于友朋大矣哉然天遣此翁增夔门一段奇耳穷愁奔走犹能择胜胸中暇整可以应世如孔子微服主司城贞子时也时万历辛亥十月十七日出城欲雨顷之霁使客游者多由监司郡邑招饮冠盖稠浊磬折喧溢迫暮趣归是日清晨偶然独往楚人钟惺记宛陵有汤嘉宾先生者乙未魁南宫赐进士及第为故新建张相国所取士相国子稚原以文交于予请予作汤先生五十叙其言曰汤先生意度高广人也其肝肠栩栩然见于须眉鼻吻之间与先师雷何思太史善其人亦相似皆怜才而喜谈天下事于士有一之不知尝引为耻事有一之不可为不啻身忧之循资旅进异日皆可为救时宰相先师往矣无足言者使汤先生异时得为宰相其于今世之为所欲为者皆可以坦然交不相妨非惟不相妨而皆可引以共济使国家交收其用奚以明之今之为所欲为者何事也其途径虽多作用虽殊不过欲致高官大位而止不则欲其拥戴而为所欲为者各致高官大位而止彼伪且险者欲尽挤一世之人涂其耳目而束缚其手足以自致高官大位即微汤先生世固不能听之矣其才而稍质且恕者固人人而可高官也人人而可大位也汤先生又乌能禁之故今之为所欲为者不系于汤先生之去不去也庚戌辛亥之际诸公躁而失图私计汤先生一日不去则吾不能一日为所欲为诸凡摧抑人才破坏元气滋议论而伤国体之事即不以先生一人终实以一人始至今年丁巳先生才五十耳使国家无故失一救时宰相有识者为先生惜先生曰何至以吾一人而籍籍若是吾去且有余罪今先生去矣为所欲为者宜可以得志矣彼伪且险者空为祸始且与先生同废所谓微汤先生世固不能听其所为者之效也乃至才者亦甘为伪且险者用而以其人与官徇之使国家于汤先生与去汤先生者俱不得其用嘻其甚也此可为去一人而为所欲为者之戒也不然先生今年才五十耳于以为救时宰相行且见之矣其一取天下者在得其大势不在战守之胜败得失也如奕者然妙处不过数着全局在我而小小利钝不计焉项羽杀义帝汉击之虽使楚破汉于睢水可也项王怨黥布汉得使随何说降之虽使楚击破布可也此楚让汉妙着也汉王不得王关中封于蜀烧所过栈道以齐王田荣反书遗项王项王以此无西忧汉心虽使楚夺汉关中可也彭越反梁地往来苦楚兵绝其粮食虽使楚击破越可也此汉自得妙着也楚方自贺战胜而不知汉有天下之局已定于此数着矣妙着有数端焉我与敌之所共敌失之而我得之者曰先着我发之于此而敌不得备之于彼者曰警着敌备之于此而我引之于彼使不得至此者曰松着我与敌俱不得与傍出而中起之敌所不利即为我所利者曰应着我不求胜而不可败而卒以此取胜者曰稳着取天下之势不越此数端而已又帝王初兴其智勇尽取之臣下又皆其故等夷必有一种意外举措先制其命夺其魄使不敢动而后能为吾用高祖至修武自称汉使者入张耳韩信壁而夺之军至定陶驰入韩信壁夺其军此时已弄信于掌股之上矣驾驭笼盖寓于玩戏之中足以逆折其邪萌而消之于未然韩信不入蒯通之说而不反非不欲反也知其反之无能为也知反之无能为而又负反名信岂肯为之乎善乎信之言曰陛下不善将兵而善将将此心服之言也高祖自谓不如留侯萧何韩信而又曰此三人皆人杰也吾能用之此吾所以取天下二语殊占地步非谦逊归功臣下之言正自明其能驱策智勇出三人上耳封王子弟至吴王濞抚之曰汉后五十年东南有反者岂若耶属吕后后事曰安刘氏者必勃也此从何处看出悍王骄后当亦骨惊文帝劳军至灞上曰如儿戏耳则二将伎俩已落其胸中眼中久矣帝王识量与臣下不同屈策屈力岂待其反而后制之哉又高帝终不以戚姬故废嫡立爱明知有人彘之虐诸吕之祸而听后人为之所不肯作法于凉不独开国远虑亦自是丈夫气然吕雉老狐不得用武帝处钩弋夫人法处之为千古恨耳高帝病吕后问百岁后萧相国死谁可代之次曹参次王陵次陈平次周勃此数人者吕后瞑目屈指中数之熟矣穷究到底正观其用人次第分数何如其意不在刘氏而观其何以备吕氏也不待其词之毕而帝已见其肺肝矣问至周勃汉之人数已穷而复问其次尤为狠毒上亦寒心而曰此后亦非而所知也一语恨甚此时发付只得如此然上亦知吕后之老诸吕之庸而平勃诸人办之有余知平勃诸人之足以办诸吕又何必除一吕后以为开国纲常之累哉上之言曰王陵可然陵少戆陈平可以助之陈平智有余然难以独任周勃重厚少文然安刘氏者必勃也其一片苦心如医之量药刚柔佐使毫厘不差而低欿顾步长虑深思尤于然安刘氏者必勃也一然字中见之处分如此则帝亦何有于诸吕也苏轼谓不去吕后为惠帝计如家有主母而豪奴悍仆不敢与弱子抗当时韩彭已死其将以萧曹平勃为豪奴悍仆乎似亦不伦之甚矣且自萧曹平勃辈而下其能为豪且悍者谁也汉之不必除吕后正以有平勃辈在耳他日吕后欲王诸吕问于平勃平勃顺旨盖诸吕伎俩业已看定算定知他日之必能制其命时不可争不得不为此养晦行巽之道以为所欲为耳然其际亦危矣陈仲醇以丁巳八月至白门与予定交归而自喜报予书曰始闻客云钟子冷人也不可近噫诚有之然亦有故夫坐通都大邑听四方之士来见见者无人而不妙也人无言而不妙也举士所以求见与吾所以见士之意俱不出于名而止士或缘是不能尽其才以自达于古人今之所谓热者如是而已予则不敢士之求见者虽其人有才吾不能苟以名之一字塞其求见之心虽其人已有名矣不使之尽其才以达于古人不已是吾设心不敢轻天下士而以古人待之也然其迹似欲以吾之说绌其才而夺其所以致名之具士滋不悦又不能违心背古以悦人以故吾于士宁有所不见见者宁有所不言甘为冷为不可近而不悔者也然不可以是而料天下士也士之有才而确然以古人自待者必不肯以其身逐天下啖名之人驱而纳诸好好佳佳之中而莫能辨也潘无隐吴中少年才士也好学深思业已友天下长者有重名自京口持仲醇书见予予读其诗赋盖博取而厚出之然无隐若不自得而有所更请于予予亦若有数言而数止者两人相视莫知其故适案上有谭友夏寒河集无隐取而诵之遂袖以归读之累日夜乃为诗投友夏及予各二章与其集中所存似有别开一境者且曰从此以往愿更心易虑予不胜惊喜恍然悟更心易虑四字即无隐之不自得而更请于予予之数欲言而数止者皆是物也然使予千万言而得之无隐孰若从无隐自发之哉夫千佛立亡坐化不过一转耳伯牙之学琴于成连也从成连东海之上闻海水汩没山林窅冥群鸟悲号仰天叹曰先生将移我情此以悲而转者也赵烈侯数问相国歌者之田相国佯应之已而进牛畜荀欣徐越三人居久之烈侯逌然使使谓相国曰歌者之田且止此以喜而转者也今将以友夏为无隐之牛畜荀欣徐越乎而以寒河为海水山林群鸟乎然则无隐之所见者乃友夏也非冷不可近之钟子也友夏者今之能尽其才而真自达于古人者也予以古人待无隐故喜无隐之得见之不然以无隐才好学深思业已友天下长者有重名奚取于二子者而见之哉若无隐者确然以古人自待不肯以其身逐天下啖名之人驱而纳诸好好佳佳之中者也予己酉客白门已识潘稚恭诗癸丑舟泊江上有持刺逆予而舟已发者稚恭也丙辰与稚恭相见于广陵又过真州访之于其家客白门五载无岁不相见是其势宜皆得序稚恭诗而皆未有间也今年庚申稚恭且之燕始征予序值予病然予病未尝不序人诗也稚恭之友有戴孝廉元长者序稚恭诗忧近时诗道之衰历举当代名硕而曰近得竟陵一脉情深宛至力追正始竟陵不知所指或曰钟子竟陵人也予始逡巡踧踖舌挢而不能举近相知中有拟钟伯敬体者予闻而省愆者至今何则物之有迹者必敝有名者必穷昔北地信阳历下弇州近之公安诸君子所以不数传而遗议生者以其有北地信阳历下公安之目而诸君子恋之不能舍也夫言出于爱我誉我者之口无心而易于警人传之或遂为口实元长之论是也烦稚恭语元长请为削此竟陵之名与迹予序子诗以报子稚恭许诺序曰夫诗必有资取精用物之谓也稚恭生新安居于真州真州为燕齐吴越瓯闽楚蜀孔道不患于咨访之无处上及台阁下至韦布至皆如归不患于酬唱之无人自新安山水以及三吴两浙八闽之巨丽杖履无所不到不患于助发之无地家有藏书图史百城不患于闻见之不博歌儿舞榭旅进射代不患于意兴之不酣而稚恭以少年奇逸发声成均视一第如掇困顿不偶有以泄其抑郁不平之气有儿能读父书将大其门有以畅其约结未了之怀留心边防漕务盐铁讲究已非一日有以助其感慨忧时之情凡此者皆天与人所以交资稚恭而使其诗不得不工者也吾愿稚恭富有日新挫名匿迹默游于广大清明之域而不知如今之嘉树林则稚恭之嘉树林不曰新安真州也横山社则稚恭之横山社不曰新安真州也燕游草则稚恭之燕游草不曰新安真州也予以一帙从稚恭后请告元长为削竟陵之名与迹而日孳孳焉稚恭许诺夫何连卷离奇之绛萼兮乃从寒焰而擢跗惟青莲之寄生于火中兮故钖以嘉名曰夜舒托银缸以为盎兮泻兰膏而作渠干寸藁之柔心兮俨碧筒之挺夫红芙于是初苞蕾以荧荧稍吐瓣之簇簇巨轮囷以象华苹细纷累其若金粟微晕匪风而荡曳轻光如雨而新浴虽蕊珠之流曜兮或结繁而翳乎太清乃忍微霭以养照兮抱晨星其犹未明戒佳人之误挑兮惧警条而落英背棂隙之商飕兮虑乍定而忽惊俄魄苏而哉生兮终然华烨烨以敷荣愚彼寒蛾之贪明而搴芳兮游蜂之营营乃有余映残氛匪青匪绿中边萦带上下委属乍蔽乍亏若离若续疑矞云之承夫桂轮兮类朝霞之濯夫若枝散幽花而结孤秀兮宛翠毛与金支缀春花于火树兮岂若独茎之秋持然青藜于杖头兮焉见夫夕秀之垂垂粲解语以献笑兮怪夫烛胡悲而泪滋重曰微辉吐欱台以楼兮寸宵荣谢春而秋兮油花可卜告我繇兮曰有远期晤言遒兮燕太子丹欲报秦仇秦亦日出兵山东祸且及燕丹患之问其太傅鞠武其意固不独自快其私仇亦以存燕也武告以西约三晋南连齐楚北购于单于自是合从旧局而太子曰太傅之计旷日持久心惽然恐不能须臾武已默会其意在得一士入秦以行其劫与刺矣故进田光光转进荆轲其血脉针线固皆归劫与刺之一路矣光谓太子曰今太子闻光盛壮之时不知臣精已消亡矣语荆卿曰今太子闻光盛壮之时不知吾形已不逮也看光此语其少年为一刺客无疑而太子之所求于光者可知矣光自知力不能为而进荆卿自代偿以一死明己之所以辞太子者非惜其死而虑事之不成也及太子之告荆卿则曰诸侯服秦莫敢合从诚得勇士劫秦王得反侵地不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣是太子遣荆卿之意不专重在劫与刺而仍归于合从不过借劫与刺以为合从地耳其节次布置皆以合从始终中间更添遣荆轲刺秦王一段过脉较之鞠武之计曲折反多而谓武计旷日持久心惽然恐不能须臾非其质矣此一片苦心密计即对鞠武时有难言者特其所遭燕秦时势非复信陵辈之世而才亦稍逊之然其一念存燕之心未可没也玄览集序者序吾楚督学马公览于玄岳集也序曰楚盖有嵾上山云其岳曰玄玄之为言不使人易知而骤为名使人易知而骤为名者其为迹也必显其体气必明白而平大如五岳是也五岳者六经也玄岳则柱下幽奥幻眇之言也六经有理有数有事而柱下之言曰玄嵾山奇过五岳而名位逊之则玄之为也不佞楚人官以行为名其于游颇便乃使车所至山川得寓目焉至玄岳盖与弟恮及友人谭元春屡要言而曾未果也不佞盖由以经生心眼处山水间与山水之为六经者则口之目之足之手之而柱下之言或河汉而未之及也古人有言神情与山水相关相关者何也所谓方寸湛然玄对山水者也马公为楚文章司命公之文章出于山水而其为山水也出于玄是以斯游斯集其诗若文若赋举而名之曰玄览有味乎其言之也始吾友蔡元履遗予嵾上草其言曰吾与督学马公盖先后览兹山焉吾之为兹草也仅举其名而马公之集已既其理今年春公始寄予玄览集伏而读之匪惟无车马气并无牲璧气匪惟无牲璧气并无宫观气匪惟无宫观气并无泉石气匪惟无泉石气并无云霞气玄之又玄众妙之门至哉始信不佞之不得至于斯山者非形不能与之近而神与之远不佞要谭子游以去秋诗曰八月气方肃千峰理必幽是亦知岳之为玄者而卒不果游又曰岩泉逢静者灵昧必生愁则若专为马公斯集言之也客曰子六经儒人也姑先五岳而后取马公斯集作司南焉其可也王逸少经世之才忧国之心镇物之量不减谢安石而爱身养名不肯犯手做事常处局外冷眼热肠时时以议论发之大要皆中微而见其大者其所匡救调护亦复不少殷浩与桓温不协羲之以国家之安在于内外和与书诫之浩将北伐羲之以为必败以书止之言甚切至浩败复图再举又遗浩书以江左所营综如此加之丧败此可熟念又云自寇乱以来处内外之任者未有深谋远虑括囊至计而疲竭根本各从所志又与会稽王笺陈浩不宜北伐云今虽有可欣之会内求诸己而所忧乃重于所欣又云夫庙筭决胜必宜审量彼我万全而后动功就之日便当因其众而即其实东土饥荒羲之开仓赈贷然朝役繁重吴会尤甚羲之每上疏争之事多见从又遗谢安书言漕运事云为法不一牵制者众遗豫州都督谢万言教以通识随处行藏每与士之下者同则尽善矣大要借处友之忠告寓救时之良箴用旁观之衡鉴为当局之针砭不尸其功不露其迹始终以山水田园自娱处于仕隐之间其经济实用似为文雅风流所掩不知羲之正欲以此自掩也从来盗天下者或权臣或夷狄或女后虽篡夺心迹不同皆各具一种乱贼之才其胆识权略皆有绝人处观王莽始末一狂呆躁扰粗中人耳其性情则小儿妇女也其举止则阉竖也其言辞则病者之呓梦之魇也其面目则优伶之妆涂而登场也所为矫激欺世止能持之节让下士诳媚女主而宰衡登摄以往本色毕露其一切不情不经与其身之成败相为始终可笑可厌可悲者甚多不知何以遂有天下也盖其诸父专擅政在其家已久元后难老为之主势深而气厚而杜钦谷永张禹之徒为之羽翼涂饰使汉之君臣恬不为备垂成而莽承之如故家传器子孙屑越随地委置幸而遭之者非必有深谋大力皆得而拾之又如厚墉邃宇坚扃深幰健黠者先为之穿决开发其中之所有童昏佣贩皆能负趋而去及其取非其有处非其地神明失守耳目易位捽裂投掷惟恐其坏之不尽去之不速真主相觌拱手而还其故处理势必然无足怪者莽之取汉汉则予之非莽之工而汉之拙也可不畏哉臣子不幸处君父之际事有所不可为而又不得不为在有以自处而已卫甯殖与孙林父出卫献公立公孙剽殖子喜奉父遗命与公子鱄谋复卫侯而弑剽卫侯入而杀喜总其始末出卫侯者殖也已出复入入而负喜及公子鱄者卫侯也喜之处此亦苦矣卫杀其大夫甯喜谷梁传曰喜出君弑君而不以弑君之罪罪之者恶献公也然则喜无罪乎曰恶得无罪喜之罪在卫侯既入之后喜不知所以自处也何言乎不知所以自处也卫侯庸戾事事出情理之外自立而出出而复入无一强人意者其母定姜知之臧武仲知之师旷知之右宰谷知之蘧瑗知之其弟鱄知之故卫侯之出法不可复入者也甯殖与孙林父小人之交也始而同利同恶相与共出其君久之合者易离欲自异于孙氏以解其出君之罪而独为善后之地死而属其子以复其君岂真悔心之萌哉然而在喜则父命也以极不易复之君值必欲复其君之父喜处此甚难幸而得复以有辞于君父喜即劳谦畏慎求免于里克甫瑕之祸恐不可得乃卫侯求复之言曰苟反政由甯氏祭则寡人喜利其言而必欲践之以专取杀不亦宜乎故曰喜之罪不在弑一君复一君在其君既入之后不知所以自处也留侯一生作用着着在事外步步在人先其学问操放全在用人立韩后则用项梁谢羽鸿门则用项伯用樊哙欲楚之勿西忧汉则用田荣反书捐关东以破楚则用黥布用彭越用韩信定太子则用四皓而其大者在全用沛公故子房用汉非为汉用者也为韩报仇是其用汉主意博浪之椎非轻于一试也以为如是而可以报韩仇则亦不必用汉用汉非得已也不得已而用汉又肯使汉得以功臣待之乎故为韩报仇子房自道出非汉君臣能知之也曷为欲使汉知其为韩报仇也恐汉得以功臣待之也汉不得以功臣待之而后可免于何之囚参之醉平之污信越之族子房于此不无戒心矣故曰非得已也使为韩报仇一语子房不自道出岂惟汉君臣不知即司马迁亦不得而知之也留台奏议者缉庚戌咨中所选南台诸臣奏议之言也故事推台班长者一人序之某以次当作序不能辞拜手陈言曰某于今庚戌咨中留台奏议而重有感于言路之际也国家之有两都如周镐与洛其设亦不能有所轩轾而言官尤重焉旧例随缺随选随选随俞随就列自神祖末年郑重迟回几与大僚等庚戌之选至壬子始得旨不知者曰上实有所疑知者曰上实重此官而用之如不得已夫疑之与重之九天之上九渊之内非臣子之所敢妄臆也抑闻事君者曰自靖自献上有所疑而下不敢先不自信上有所重而下不敢先自轻此自靖自献之道孔子之所谓勿欺而犯者也顾在留台难言之矣留都与燕京并称其于春明门外犹然天涯也匪惟九阍之视听最高有所不能下周而诸臣之耳目渐远亦有所不能尽确地有京都之名而形近于省会官有近臣之责而势疑于外吏即风闻言事乃明主所以广言路及傍人所以谅言官彼身当乎此者其胸中口中岂可全恃此四字哉今观庚戌咨中之在留台者若而人其人若而年其言若而篇近自宫府远及封疆人品之贤奸政事之修废言人人殊其间水火之相济而琴瑟之互调本之以自信之心而出之以不敢自轻之品自不可掩于笔舌之中而或可得于语言之外苦心深计诸臣不敢自言必有能鉴之者虽然为台臣难为留都之台臣难为留都之台臣难为庚戌以后十余年留都之台臣尤难故某于序留都奏议而重有感也其一丘壑胸中又笔端每从捧研得相观纵然写就疑郎代别出心情学画兰又天然向背不求工风日阴晴阿堵中香色各随人所近有情难与众花同又曾赐宜男草自栽国香夜夜梦中来精诚再托闲挥染应结今生笔墨胎又幽心无改貌推移岁月寒温不可知今日微芳难记取自传粉本待他时林古度曰白云先生陈昂者字云仲福建莆田黄石街人也所居所至人皆不知其何许人自隐于诗性命以之独与马公子用昭善先生诗所谓自天亡我友者即其人也其后莆田中倭城且破先生领妻子奔豫章织草屦为日不给继之以卜泛彭蠡憩匡庐山观陶令之迹皆有诗已入楚由江陵入蜀附僧舟佣爨以往至亦辄佣于僧遂遍历三崃剑门之胜登峨眉焉所佣僧辄死反自蜀寓江陵松滋公安巴陵诸处至金陵姚太守稍客之给居食久之姚太守亦死无所依仍卖卜秦淮或自榜片纸于扉为人佣作诗文其巷中人有小小庆吊持百钱斗米与之辄随所求以应无则又卖卜或杂以织屦而林古度与其兄楙者闽人林孝廉初文子寓居金陵者也一日兄弟过其门见所榜片纸于扉者色有异突入其室问知为莆田人颇述其平生一扉之内席床缶灶败纸退笔错处其中检其诗诵之是时古度虽年少颇晓其大意称之每称其一诗辄反面向壁流涕悲咽至于失声其后每过门辄袖饼饵食之辄喜复出其诗泣如前居数年竟穷以死其子仓皇出觅棺衣舁之中野古度兄弟急走索其集无所得得先生手书五言今体一帙五言今体者五言律排律也其诗予莫能名其自序略云昂壮夫时尤嗜五言第家贫无多古书得王右丞即诵读右丞得杜工部即诵读工部闲取其所中规中矩者时或一周旋之又时或一折旋之含笔腐毫研精殚思今观其五言律七百首则先生所学所得实录实际尽此数言矣其云末一卷为排律亦不存盖谢生兆申云先生有集十六卷在江浦族人家或亦有据今刻其存者以次购之论曰明自有诗而二三君子者自有其明诗何隘也画地为限不得入自缙绅士夫诗的的有本末者非其所交游品目不使得见于世者多矣况老贱晦辱之尤如陈昂者乎近有徐渭宋登春皆以穷而显晦于诗诗皆逊昂然未有如昂之穷者也予尝默思公织屦卖卜佣爨佣书时胸中皆作何想其视世人纷纷借借过乎其前者眼中皆以为何物求其意象所在而不得吾友张慎言曰自今入市门见卖菜佣皆宜物色之恐有如白云先生其人者甚矣有激乎其言之也其一覆舟春半望鸡笼玄武青青隔雨红古寺夕阳流水外游人不信是城中又女儿十五未知羞市上门前作伴游今日相邀佯不出郎家昨送玉搔头又朱楼画舫隔垂杨各住儿郎各女娘不知河房看船上不知船上看河房又麦苗春浅互高低满目青黄望未齐畚土挑来钱四十丁公募扢上河堤又四月鲥鱼不论钱千钱劣得一时先河边挑向城中去走到城中减半千又千金旧院博娇歌车马输他狗洞多阿母私嗔门冷落埋名偷住上新河又小合轻囊贮甲煎自温旧火试新烟休论炉底名香价一碗炉灰买百钱集众舫而为水兮乃秦淮之所观借万炬以为舟兮纵水嬉之更端波内外之化为火兮水欲热而火欲寒联则虬龙之蠢动兮首尾腹之无故而交攒散则鹳鹅之作陈兮羌左右下上于其间观其蜿蜒与喋唼兮载万光而往还俄箫鼓怒生于鳞羽之内兮楼台沸而虫鱼欢彼舟中人之惘恍而不知兮乃居高者之悉其回环嗟景光之流而不居兮群动去而一水自安重曰火水沓兮生星月兮声光杂兮晴澜压兮照幽泬兮潜怪怛兮晦明达兮作津筏兮彼楚魄兮冤滞豁兮吾邑中夫人而为诗也犹粤之飖燕之函秦之庐胡之弓车也予是以不敢为异而不能不为诗非真能诗也非真能诗而不能不为诗则当其意满才穷尝有时乎不为诗虽邑中人或亦不罪予异程惟德之于诗无时而不为者也甲寅惟德以予官于北持其诗陆行三千里而访予不知予先已奉使而南矣若相避焉今年辛酉予官于南惟德又持其诗舟行二千里而南予不能避也然予以病后不敢为诗矣又若相避焉予虽不避惟德而其迹疑于避诗何者以不能诗之人特以不敢为异之故起而为诗则其于诗也福德不厚机缘不深宜其时与地之相左也惟德之未至白门也谭友夏为之致书于予曰惟德诗可爱其人可敬君又得一徐元叹矣徐元叹者吴人徐波予己未游吴所特许其诗序之而使有诗名者也惟德胸中挟一徐元叹以来谓予之必序其诗不知此二年前事也士隔三日时势兴愿为之一变况二年乎即友夏此语似犹未知予之有时乎不为诗也且非独予不为诗而已也去年予弟恮死其秋予病亦几死元叹遗予书以生死事大戒予为诗而勉予学道其言绝痛元叹忠恕人也戒予为诗必以身先之元叹之不为诗也必矣而予又安能序元叹诗乎孟子曰彼一时此一时予故于惟德一人之诗自恨其福德机缘之巧于相左而不能不爱其诗敬其人是以又为之序也新安有程次公者豪朗人也所居之地能使其地之人乐而争有之业差于淮淮人惟恐其不淮移而之武林武林人惟恐其不武林客金陵金陵人惟恐其不金陵然而次公实新安人也次公姓程氏名道赓更名希皋字幼和别号弅丘世为歙槐塘名族云父先娶于唐生道文又娶于余而生次公祖野亭十世而上曰讷斋显于宋又上三十九世曰玄涤又上十四世为晋新安太守元谭始居歙盖程之受姓远矣公生而端慧就外塾所授书一再过辄上口然有干局其父名儒也雅不欲限以学究将以世务炼之有所经画每与裁决使治生曰货殖非小道也经权取舍择人任时管商之才黄老之学于是乎在姑使试之使得自以其意通宾客客多而不杂年二十七命治盐策于淮兼以其地近金陵俾得游栖以广其意入资南雍冯祭酒见而器之身为成均弟子口不言钱而淮之部署胸中略井井矣归籍其子母全而报之父念广陵去家远心动思归不必时至乐武林湖山之胜距新安可朝发夕至且曰废居之道何地不可施改其差于武林族子有材而失职者察其可任一以委之若不知有生计者大率如居金陵时然倍息者再任人之效也而客曰仁心慕义贤士大夫乐与之游尝贷某孝廉金辛丑孝廉成进士卒于邸举券焚之人以此知贷金非以孝廉故也益多之称程次公程次公云往来书问咄嗟削牍词理可观有陈孟公之风浙之藩臬守令争以客礼之然无所请事至从兄见陵于贱而富者躬囚服出理之无何闻其父病跣而归病良已反杭两月而父病不起居丧易而戚乡里法之自是亦不复为往时游矣一室之中图史为邻延名师友课其子能文章今长男瑄在予门者是也暇日辄与名僧坐断桥遇缓步至者即与饮不通名而去癸卯还新安会岁大祲谷贵邑令劝籴首出千石应价为之平丙辰丁母艰所委武林族子会计者又死顾影单外将反淮上故业会姑之子黄归自燕盛言燕中都会质库岁息可十五公亦欲乞一官先举千金授之不责券将尽室就道而黄之千金业付酒家胡矣公一无问而生计稍落遂由金陵再至杭杭之故人迎劳之谓次公将为武林人也公内自计游莫如武林居莫如金陵遂有终焉之志风晨月夕隐囊照袋牛头燕子之间殆无虚日而武林故人有劝之仕者遂理前入燕之计入资南度支法得授鸿胪寺序班行有日矣会有脾疾就医京口旋以次子婚至金陵虽瘠而神王医以寒剂进暴下五日而卒盖万历丁巳十一月二十六日距其生隆庆丁卯八月二十四日得年五十有一时瑄受公治命还就新安郡试试居前未及试督学而归归则属纩六日矣故暄尤负恨焉娶方氏某女子二长即瑄娶某生女一未字次某娶某女四长某次某某某公外畅而内检有至性母于唐忘其非己出也丧而孺子泣始与兄道文析产兄所欲予之所弃乃取之有屋某所兄欲之而难于发口居间者缪其词既而知其故曰此易耳速推与之仍具千金佐读盖兄亦诸生中岳岳者也兄死而视其孤有加其内行如此瑄笃学有志行将乞文以宠亡者于一时年位高名夷然不问而责于予始一岁中月数拜予门后一月中数日一拜最后一日数拜予怃然曰此孝子也伤其志为具其行事焉虞翻曰天下有一人知己足以不憾此非致慨于天下之莫己知而姑求知于一人以自慰也盖古信心独行之士有轻于取天下之名而重于得一人之知者夫知己而求之天下则亦乌有知己哉吾友商孟和称诗二十年取材多用物宏假途远富有日新使天下知之有余孟和曰诗不选不诗也选不钟子不选也于是选种雪园诗五卷自闽之金陵金陵之楚楚之燕断自壬子前此不存焉盖自壬子后始能为孟和始能为孟和诗此予一人之言及孟和自视断以为必然者也然则壬子前孟和无诗乎曰乌能无有壬子以前之孟和而后有孟和今日也孟和好长生长生家服食必言药物夫药物之所为而物非药也物者金石草木之滋也药成而金石草木之滋去矣然舍金石草木而为药可乎虽然持大药与人人不之识金石草木粲然列肆人见而攫之囊中孟和试取其壬子前诗质之海内名人有权者将必骇为富有日新其力必能使天下知之而今诗或反废孟和宁为此不为彼曰知己不在是焉吾所欲知己而恐不得当者一人耳一人者何也孟和不答孟和问予予亦不能答晦叔诗予凡三选之得数十首焉刻矣晦叔不以予为刻予亦忘其为刻也晦叔长予十年先予十年言诗所居僻又隐于市不尽睹近时所为诗及交近时所名为能诗之人未尝不引以为恨不知晦叔所以得为晦叔者以不睹近时诗及交近时所名为能诗之人也段善本琵琶三年不弹忘其本领乃可更弹晦叔无本领可忘何省也饶得三年时力于以匠心而裁于古吾见其进未见其止晦叔年未五十以视高达夫工诗之年未为过之晦叔曰予学道人也四十五十而无闻焉自今以往者其奚暇卒业于诗予曰侯道华有言天上无愚盲神仙夫天上尚有骚雅神仙也诗何负于道也庚戌予举南宫时礼俗如猬座师雷何思先生偶试余毛诗六义予次第奏之先生顾笑吾以占子胸中暇整居官精勤一端耳予愧不能当而服其持论居都读书作诗文不以为玩物适景而以为消闲习苦之助然予闲曹耳予友章章甫少喜言诗浅深喧静无所不入历试奇蹇去而为庐江令精力于职见以为理剧治烦有上下声而顾不废诗能举其旧业守而勿失今夫世间一切淫靡浮媠之故为秀才则妨举子业居官则废职务吾未见世之为秀才与居官者能不耗其心力于淫靡浮媠之物而独举妨业废务之罪移而归之诗岂不冤哉予与章甫少同笔砚结婚姻长各通籍未尝不移书勉以勤慎守官章甫报予以诗一帙曰此夫耕者之瓜蔬而牧者之薪蒸云尔予益以知章甫盖有悠然于胸中者而能精力于职也考章甫政者读章甫诗可也管仲霸齐始终作用以作内政而寄军令为主要使一国之人化为一人一国之人之心化为一人之心然其妙在分之以为合散之以为专何以明之制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有高子之鼓其寓兵于民寓将于兵相生相藏犹仿井田车徒之意为之愚尝谓三代以前有兵事而无兵家凡以兵者不可忘而要不可为训者也不可训故不必有其家不可忘故不敢无其事有其家者世有不必习兵之人有其事者兵无不可用之日治兵之道不出于治国之中惟管子不失三代遗法其所云夜战声相闻足以不乖昼战目相视足以相识其欢欣足以相死即井田百姓亲睦之意三代人可为兵而意不必为用兵齐意在用兵而后使人可为兵有图霸之实而又恶有背王制之名令曰隐政曰寄阴阳其民使其为我用而不知此霸之所以异于王也然其要在参其国而伍其鄙使四民勿杂处者又先为作内政寄军令之地也少而习焉其心安焉不见异物而迁焉然后下令出政肃如山而顺如水此所谓分之以为合散之以为专者也简远堂近诗者谭友夏近诗也简远二字则予近日所规友夏语而友夏取以自命其堂者也友夏居心托意本自孤迥予为刻诗南都而戒予勿乞名人一字为序此其意何如哉近乃颇从事泛爱容众之旨欲以居厚而免于忌浮沉周旋即其心未尝不遥予乃欲其心迹并耳诗清物也其体好逸劳则否其地喜净秽则否其境取幽杂则否其味宜淡浓则否其游止贵旷拘则否之数者独其心乎哉市至嚣也而或云如水朱门至礼俗也而或云如蓬户乃简栖遥集之夫必不于市于朱门而古称名士风流必曰门庭萧寂坐鲜杂宾至以青蝇为吊客岂非贵心迹之并哉夫日取不欲闻之语不欲见之事不欲与之人而以孤衷峭性勉强应酬使吾耳目形骸为之用而欲其性情渊夷神明恬寂作比兴风雅之言其趣不已远乎且夫性孑而习昵则违心意僻而貌就则谩世初偕而中疏则变素恒亲而时乖则示隙夫诗清物也才士为之或近薄而取忌违心谩世薄道也变素示隙忌媒也欲以明厚而反薄欲免于忌而媒之非计之得者也索居自全挫名用晦虚心直躬可以适己可以行世可以垂文何必浮沉周旋而后无失哉古今诗人最矜局者无如杜审言同时沈宋本其敌而故相轻侮不肯下想其平日论诗必有与其痛痒不相中者友夏少年才高意广勇于自信人所指摘苟不能相中虽其言出畏友名师不能强友夏以必听而片语去留待予裁决友夏亦何私于予夫锦绣千尺善作者不必善裁善裁者不必善作世固有不能诗而知诗者予所裁决或亦有以相中乎其一维东有阜维南有湖阜则我宅湖则我居子无所往我无所徂我室子室子庐我庐其二予归自官子南斯行子归自客予北斯征聚散无言舟车有声维此舟车尔独何情其三自南尔归有怀不一子三适我我不子即子之适矣如予之即矣其四自南尔归有言不同子三逢我我不子从子之逢矣如予之从矣其五驾我四牡肃我衣裳彼其之子不与我偕行惠我良朋共此雪霜维子心则臧其六肃我衣裳驾我四骆彼其之子不与我偕作惠我良朋共此饥渴维子心则若其七我之云迈念子无俦亦莫我留昔子之南予其敢曰无俦挽子之舟其八我之云迈念子无依亦莫我追昔子之南予其敢曰无依反子之绥其九自南自北莫同匪天各处其末中有山川山川何有苍苍渊渊瞻言共之心目其间其十勿曰我出勿曰子处各有朋友各有言语及彼威仪爰各有所庶几夙夜惟予与女丙辰钟子自燕请假而南暂憩金陵始终于舟而岱游在其中焉钟子与谭子皆楚人楚之岳曰衡曰嵾衡较远至于嵾与谭子无岁不期无言不及谭子之欲自往嵾而不予待者一待予往嵾不至而谭子竟以其故不至嵾者亦一乃谭子之游竟得衡钟子得岱夫人于一切不能以其意与造化争而欲以约期往复之言求信于山水文章之间不亦固哉始谭子寄我衡岳集钟子不无内逊及自读岱集而喜妙绪佳言真不尽于一人一事也然微舟则岱游几不成予其何敢忘舟故斯集也亦始终于舟之诗而岱记及诗在其中焉曰舟岳集谭子之集仍用其自名曰游首合刻之其一秋深夜苦多月与之终始万情俱愿息流光独不已夜亦有尽时波间方屡起又水月非不接烟乃在其间非惟无所累孤光如更闲共此一秋色以类相往还又水夜独有月秋亦难为清光辉积而盛众有莫能争夜亦自有色非皆因月生征吏治者必以言然有氓隶之言有文士之言一文士之标诩不若千万氓隶之言之公也众文士之倡和不若一氓隶之言之信也虽然此为夫治行无实而借文士之言以润色之也云尔若夫实心实政加于上下达于幽明千万人舆诵之矣一夫心许之矣乃或虑之于心而未能出之于口出之于口而未能传之于世用文士之笔舌代吏民之心口此从来史家循吏之所为传也岂可废哉而余非其人也铨部有范质公者曾为东昌司李余友王永启督学山东曾为余言其人清真简远有名士之风而不废吏事余心仪之久矣公且入为铨部疏理人才维持世运天下人诵公之为名铨部不暇知公筮仕之一郡与司李之一官而东昌吏民亲被周泽优渥沾足若东方之恋衮衣南国之思甘裳又不必知公之为名铨部所知者公在东昌一郡司李一官之政而已兖郡丞楚人周君者公旧属吏也姑顺吏民之意取公宦迹之在一官名实之在一郡者垂之乐石而属余纪之其言曰公之为名铨部子所知也乃若东昌为京辅舟车孔道公之为司李正旱蝗相仍人相食之时也公巧出于诚捷生于静苦心本于旷怀而多方行以无事事未至而经营则若革大户以疏里甲之蠹除马户以清邮传之役事至而修救则若查粥赈以活道堇置膳田以息践更条捕蝗十议以救田稚事已而善后则又若年丰谷贱酌为入谷抵银之议增其直俟时而平散之诸如小大之狱必以情身处于无欲而墨吏望风去此虽一官之职一郡之事不足以尽公乃东人所以知公诵公者止此而已虽然立石诵公者东人意也非公意也公无意于东人之诵而似不能不忘情于子之文是以听其立石而不辞子其为东人纪之余犹记吾乡人蔡君作临清守时移书于余大索余集云其意出范公其言与今周君之言合夫周君欲以余文代吏民之心口而公反借吏民之心口以博余文身操天下鉴衡少年隆贵而区区然屑屑然欲得疏贱文士之一言以为重此其虚怀旷识有大过于今人者此公所以为天下名铨部也而惜余非其人也其一水为茶之神饮水意良足但问品泉人茶是水何物其二饮罢意爽然香色味焉往不知初啜时从何寄遐赏其三室香生炉中炉寒香未已当其离合间可以得茶理茶诗甚矣荀彧之意侈而劳也奉迎天子以从人望令诸侯是曹氏取天下妙题实自彧首发之董卓兵起曹公亦恐其倚王室之重则老瞒胸中亦觑定久矣当时许攸曾以说袁绍绍不用而使曹氏占此先着袁曹相拒官渡孙策欲袭许迎天子而策死绍让此先着以资操策欲争之而不逮有天焉可见智谋之士手眼明捷略同彧首发此谋为曹氏佐命之冠心不可负功不可掩察其始终一念隐衷若苦欲讳之者何也盖彧有用世之才之志舍操无可事者而又不欲公然为曹氏私人得罪万世劝操拥戴天子故奉操征伐皆一以天子之命彧俨然身为汉臣此彧之隐情为操实以自为也操久亦或窥见之及九钖之举彧犹愚操以大义曰曹公本兴义兵以匡振汉朝不知操取天下之局取予先后大半自彧定之形就势合操已不得复为汉臣而彧欲不为曹氏功臣其可得乎彧以大义愚操欲自全其名操即以愚彧而取其实彧已死而操犹以愚天下后世曰天命在我吾当为周文王有为曹之实而又欲不失汉臣之名甚矣彧之意侈而劳也晋荀林父帅师及楚子战于邲晋师败绩晋之师为救郑也及河闻郑既及楚平桓子欲还曰无及于郑而剿民焉用之何其见之早而处之当乎桓子者荀林父也时方为元帅言出其口患不当耳何患不听而以先縠贪躁违制欲战林父既舍士会之言以屈听先縠韩厥曰子为元帅师不用命谁之罪也不如进也事之不捷恶有所分战国之大事也阃以外君命且有所不受自主帅以下六人分过以徇一先縠自解其丧师之罪而不顾国事之成败此岂臣子之言乎故伍参以楚之一嬖人能观晋之败形曰听而无上众谁适从此亦林父罪案也及晋讨邲之败杀其大夫先縠左氏传曰赤狄伐晋及清先縠召之也坐先縠以召狄之罪乃可以掩林父丧师之诛若专论邲之一役舍林父而杀縠晋不几失刑乎夫有绝世佳人于此吾生不得与之同其地接其人袭其兰蕙之香餐其醇醪之味睹其冰雪之容云霞之服有妙于言者举其形神而写之笔舌之间缥眇远近如昔人所谓诗中画者对之已如身至其地而接其人矣幸而又身至其地接其人并其人之香之味之容服皆得而领略之则其言之妙遂可废乎余以为惟身至其地接其人者乃益知其言之妙而不能忘情于其言也闽中荔枝其香味容服所谓绝世佳人也予楚人生平向往之仙仙乎不胜蕊珠群玉之思今年以督学至闽当荔子纂纂之日适有延津之役不得乘果下马攀条折枝采华茹实食不能过二三颗辄罢或戏予遥闻声而相思日近前而不御而予窃自比阮嗣宗之好邻女终无所私或深于好者也至于篇章题咏赠之以言则老学究之不暇为风雅固矣宪长吾乡杜仲实先生独能以公余之日为七言律三十首纪之夫咏物之妙无如少陵然律能为五言而不必七言近日王元美能为七言而不能至数首未有属词庀材巨丽精切如公者盖举荔子之香味容服远体远神一一传之于诗如写照然何者公盖接其人故言之独妙而予幸身至其地或始知其言之妙也异时公开府八闽彼南国佳人即公故知而予持公诗他往盖无岁不至其地无处不接其人乃知一骑红尘崎岖险远劣得妃子一开口而色香精神已失之甚远者何其计之劳且拙也国家战守之具有事用之而无事备焉然备之一字自不易言厚其资费重其事权宽其文法三者皆无事之时所不可必得者也而怨劳不与焉然则备遂可已乎晋阳之围无矢张孟谈曰臣闻董子之治晋阳也公宫之垣皆以荻蒿苫楚廧之其高至丈余发而试之箘箘之坚不能过也矢足矣铜少奈何张孟谈曰臣闻董子之治晋阳也公宫之室皆以炼铜为柱质请发而用之则有余铜矣寓矢于廧寓兵于柱深心在无心之中实用在不用之内既无劳怨可避而又不借资费不假事权不畏文法如此修备居无事之时引伸触类人人可为处处可为而一切委之不可为可叹也定之诗为卫文公复国而作也曰树之榛栗椅桐梓漆爰伐琴瑟夫笾豆之用在榛栗琴瑟之用在椅桐梓漆然语有之十年之计在木礼乐者国之所不可斯须去而笾豆琴瑟者礼乐之不可斯须去者也若必待榛栗而后有笾豆待椅桐梓漆而后有琴瑟十年之中将无礼坏而乐崩哉若曰种树者民生日用之常也不必声言为礼乐用而礼乐之用取诸此也云尔古之善修备者孰有如文公者哉若陶士行之竹头木屑则又仿其意而善用之者也古诗人曰风人风之为言无意也性情所至作者不自知其工诗已传于后而姓氏或不着焉今诗人皆文人也文人为诗则欲有诗之名欲有诗之名则其诗不得不求工者势也诗而工矣世亦何难以名予之然世所号一代名家始皆就其习之所近意之所趋与其所矫以为诗其气魄声援皆足以憷一代之人予之名而后已今读其诗何如哉虚怀自审岂其作者之笔力皆出读者目力之下然其间亦有一二先达暗然不使世知其为诗者今其诗反能留一代之真声元气而足以服读者之心何也愚以为名无损益于诗而盛名之下能使不善处名者心为之不虚而力为之不实见诗出而名随之是则诗而已矣其意常以名之所止为诗之所止彼暗然不使世知其为诗者常欲使吾之诗有余于其名而吾所以作诗之意与力又若有余于其诗如是而求诗之不工不可得也吾尝持此意以求夫今之为诗者所以至不至之故皆不出此闽有董崇相先生者其人朴心而慧识古貌而深情所为诗似其为人非惟不使人知而若不敢以作诗自处者庚戌予始读而选之见其力之至巧之中盖独胜者过于同能而兼长者逊其专诣公亦知予不妄而诗始有集丙辰始征予序而犹不欲使有闻于世盖其深心纯气如偏师探穴衔枚宵征业已过之犹自以为不及独往不已宁使诗至而名不能我追勿使名至而诗追之者也吾友蔡敬夫亦名人其诗其人皆似公吾辈为诗不能有名于世则已幸而有名于世念今之世犹有二君子其人者为之深省内愧焉于以虚其心而实其力其亦可也蔡先生者福建泉州府同安县之浯屿人也讳霁字用明以字行更字晦仲号见南先生其为同安人盖二十余传矣始自唐季徙多独行者曾大父彝舒为永春县椽史佐法平有法如是而令牵于他请欲上下其文者公度争之不能得曰岂以我为重去此效齐虏伪卧养名乎径投笔归令感其诚慰止之椽史所持是也何渠归请如椽史旨世犹知庶人在官有能用去就存法者自公始大父环碧以学行为诸生祭酒应贡不仕年九十有二终父秀钟事亲孝有子四人公其次也生而端慧进止如成人大父授之经退务剌其大义十七母陈卒恸感亲疏奉兄嫂抚弟妹各有情理而家贫父仍自食永春椽史世其德盖永春吏舍一席地人比昔人太学末坐矣公内自念吾父虽安此然赵景真闻父叱牛声而泣岂必其父之不安于耕乎致身显亲子职耳遂慨然欲以经术自奋家居常带经而锄久之配陈安人来归归有妇德劝公随父之永春安有子处而父出者男子四方父志也矧父之所在其子焉往遂从入永春授童子经取月奉自给岁暮以奉易谷具舟归适大祲有港禁父携公请于令令试而奇之曰昔何仲默幼为郡守施公所知以其父长者为亭长故吾识不及施公而若有子不减仲默勿以俗学没之具束修令学于郡孝廉傅君所而公内兄陈尧俞者名能古学相与居业益精乙亥出就试邑令首拔之补诸生有声实举己卯乡试故事士举于乡者亲朋率望腹焉以孝廉得请谒有司居间故也公耻为居间而其任为亲朋所望者不敢以一身廉俭为解岁游学十九在外配陈安人以纺木绵佐食是时伯子复一年十二矣依纺车下伏而诵史记伊吾汩汩从车声灯影中出公归闻之而喜可知也丙戌上春官不第念父老且病思乞一教职为养夜被酒心动梦如身在绖者惊恸驰归父果病病良已己丑始得补玉田县教谕抵延津父讣至一痛几绝复除补闽之长泰谕凡孝廉为此职者得题其衔曰署明其非守官也外资其禄而心厌薄之公曰否有禄即官也何署为且署独不得有所事事乎其立教依经行而以宽栗剂之每出私钱具食讲艺所拔识多显者郡庠有某生为怨家所中公素不识廉其诬为督学使者白之某生持进谢辞遣之甲午聘同考试湖广所得士为今光禄少卿朱君光祚工曹郎马君天锦大参张君之厚户曹郎杨君世勋侍御周君师旦孝廉杨君继哲王君德纯史君继勋凡八人进士者五人焉乙未迁蜀之乐至令乐至在蜀西北万山中去闽万里是年伯子举进士年始二十公忽忽不欲往雅不敢以子贵薄远官不为念始者欲用经术自奋禄不逮养庶几要一命于逝者遂单车之官而陈安人用纺佐家食大率如孝廉游学时至老死不知吏人妇之荣且润也至则道茀不可行候不在疆入署几尘厚而突黔薄也公曰令起措大堪此易耳邑荒土瘠令之责也奈何乎为令会有采木之役木所产在夷僰箐峭中人兽迹绝官给镪募民役悬格啖之耳约事竣而给之所以给之端不可诘民先出钱所给多不能雠其直桀黠者多相规卸免后先相压单朴者始承其末流官竟不得其要领公下车卒出不意征父老数辈人给笔札令疏注堪应募者姓名各以所臆疾书勿移时勿交语勿易辞书已即收之为之稽粮册以知其赋之高下证甲牌以验其廛之多寡然后榜示占役者于门丁弱赋强则出金助往募者屦不任者始得自诉汰其实者而扶其诬报及妄求免者乃更为立补助之条定番休之规信给发之约用大义谕遣之民始劝往矣木分三运以十之六为及格公以满十报人服其干采木罢寻有旱疫之眚多方勤抚之然于豪猾无所错贷犯科者壹以三尺始终之有当论讯而扶服请赎者公笑曰若平日奸富厚藏将用其余为赎地故放意为非吾特与杖困鱼辱马显示平民使知其神不灵而其身不威者独恃此耳邑故无制科渫恶民入赀为台司椽史意有所仗视邑令犹属耳每谒令令延坐降语报之长刺公不为礼人谓公先世作椽史能以法振令之弱公今作令又以礼抑椽史之强易地皆然其理气不可夺一也郡司李行部者厉气如直指公故不习为媚会公所部监司缺安绵兵备使者来署望公意气用饷为名檄责县额饷金未输者数岁库有无碍金乎姑取数百来公大惊岁输取库符归报安得数岁且金何名为无碍乎必加诸民令不敢知使者气塞止不檄然不能无失望司李不得志于公及前诸椽史不见礼者依倚中之会公捕盗狱未竟捕一库子侵匿者其人亡走而公系质其帑猾二人醪食盗及所捕库子资之冤讼御史台御史知乐至令无害悉杖系讼者事亦白而公以病乞休矣主爵者竟用入贺使者语徙淮府审理东下瞿塘淫预如袱舟荡不可止取石代装舟子叹焉是岁为庚子伯子以使事归而仲子复心亦能读公书兄弟师友携幼而入相见悲喜陈安人迎劳公曰自今始得称廉吏妻也促伯子还朝辛丑伯子再请急归侍明年公与陈安人相继卒陈安人者即尧俞女弟也幼资父兄长宜室家称善配云公仁心至性不言而躬行所欲为于父母者屈于位然未尝一念忘孝所欲为于昆弟者屈于财然未尝一念忘友所欲为于民者屈于地于时然未尝一念忘仁精诚所至虽父母昆弟百姓皆知其欲为而有所屈也伯子郎秩满得封如其官矣公凄然不乐曰此吾一生勉为学勉为官不得之亲者自为孝廉至宦归二十余年僦屋而居瘠田十余亩义不以贫告人与人处广情而约义勇于施而怯于取其移病归也方有征播之役部署如初政临行犹奏记督学使者广试额跼学行而耻以吏治见短所至科条可法然不为名将解邑时有赇无主名者二百金不以污归橐亦不以闻上籍置之而已伯子借得邮符为公归途计匣之不用平生惇行雅不欲以文名时取达意传以古法诗具清骨有隐几吾忘我敲门人话僧荒城今古道大块往来身看花到处常为客见月何时不忆人春花冬雪伤离尽楚水越山论旧新阶庭自爱吾形影灯火相亲汝弟兄等句伯子少惺二岁才德命世年未四十为方伯其人严冷深情事事有法交惺十年爱若兄弟而惺常不敢以肩事之礼见内省亦不识其故生不及登堂拜先生其言行大略见伯子常思而得之钟子曰所谓伯子者即惺之友蔡敬夫是也揆之人情岂能无以敬夫故传先生乎哉然惺为蔡先生传亦传其为蔡先生者而已史迁之传冯唐也曰唐子遂亦奇士与予善唐自可传耳岂必为遂然不如此其言不信惺之为蔡先生传也亦然国家以时义取士士之见取者不必其皆至也必皆至而后见取士之见取者其与有几哉士之见取也易而时义之求其至也难何则取者命至者文然不知命则其为文亦必不能达其才之所能如此与其意之所欲如此以求其所为至今士之为文以望取者其文原未至也一不售以为吾文已至而不见取则亦不必其至相率为苟且卑浅之文以庶几乎一取呜唿此无论文也其为文之意何如哉文体士习之所以日坏者大要皆此一念为之也吾友萧伯玉以文名世久矣丙辰捷南宫明年壬戌治装入对寄其所为时义于予予得观之欲有所奇于其格不奇不已欲有所精于其理不精不已欲有所厚于其气不厚不已欲有所奥于其词典于其事不奥不典不已予为文非惟不能如伯玉之奇之精之厚之奥之典即能之而有所不敢其不敢者何也意亦以为文之至者不必其见取也云尔由是虽不敢为苟且卑浅之文以求其见取亦不能不调之使和收之使近然予之偃蹇诸生世莫能有过焉其卒见取者岂调之使和收之使近之效哉其亦曰吾命而已伯玉之意以为文之见取者不必其至至者亦不必其不取至而不取而吾之文自在也然伯玉之见取也与予同而其早得过之伯玉盖读书学道明乎义命之故而后能为伯玉之文之至也夫一时义耳必读书学道明乎义命之故而后能为至也则其至可易言哉萧相国朴忠人也明于国家大计而智不暇及身守关中上使使劳苦丞相赖鲍生言遣子弟之军而悟使使益封置卫卫之赖召平言出家财佐军而悟上击黥布使使问相国何为益逼矣赖客教以买田地自污而悟至上且喜令其自谢民乃为民请苑自媚于民益犯上所忌又若与其买田自污之计相反者所以上一旦系之不疑王卫尉之说犹未能使上释然虽使使出相国帝犹不怿相国徒跣谢上曰我不许我不过为桀纣主而相国为贤相明其德归己而过归君其忌尚在也而相国犹若不知稍知自为者若是乎其得免者幸矣故曰萧相国朴忠人也若曹参则藏身甚妙然术弥工而心弥苦矣游士欲用人国以为所欲为必择其所易用者而先往焉时为之也战国时智谋之士用秦易而用六国难非惟六国弱而秦强抑亦六国之情势分而秦之情势一也观苏秦始将连横说秦惠王可见合从非得已矣秦王曰毛羽不丰满者不可以高飞文章不成者不可以诛罚道德不厚者不可以使民政教不顺者不可以烦大臣亦自是大志略人审势待时不肯轻用其国以徇游士之功名者苏秦苦心苦口至书十上而说不行金尽裘敝而不绝望于秦者以为如是而吾之说得用于秦犹愈于刺股流血揣摩期年以说六国也云尔说六国必刺股流血揣摩期年而后成则六国之难于秦可见矣六国时天下所恶莫如秦而势在秦三国时天下所恶莫如魏而势在魏势之所在虽天下之所恶者而必往焉以其易用而可为所欲为也孟子曰天下无道小从大弱役强天也无道之天下亦有天焉得无道之天者亦可以王可以霸而不可以久六国之秦三国之魏是也斯固游士之所必往也时为之也游蜀者不必其入山水也舟车所至云烟朝暮竹柏阴晴凡高者皆可以为山深者皆可以为水也游蜀山水者不必其山水之胜也舟车所至时有眺听林泉众独猿鸟悲愉凡为山者皆可以高为水者皆可以深也一切高深可以为山水而山水反不能自为胜一切山水可以高深而山水之胜反不能自为名山水者有待而名胜者也曰事曰诗曰文之三者山水之眼也而蜀为甚吾友曹能始仕蜀颇久所着有蜀中广记问其目为通释为风俗为方物为着作为仙释为诗话为画苑为宦游为边防为名胜诸种予独爱其名胜记体例之奇其书借郡邑为规而内山水其中借山水为规而内事与诗文其中择其柔嘉撷其深秀成一家言林茂之贫士也好其书刻之白门予序焉辟之奕郡邑其局也山水局中之道也事与诗文道上子也能使纵横取予极穿插出没之变则下子之人也古今以文字为山水名胜者非作则述取能始之慧心不难于作其博识亦不难于述唯是以作者之才为述者之事以述者之迹寄作者之心使古人事辞从吾心手而事辞之出自古人者其面目又不失焉于是乎古人若有所不敢尽出其面目以让能始为述者地能始有所不敢尽出其心手以让古人为作者地理者相生权实相驭是为难耳要以吾与古人之精神俱化为山水之精神使山水文字不作两事好之者不作两人入无所不取取无所不得则经纬开合其中一往深心真有出乎述作之外者矣虽谓能始之记以蜀名胜生而仍以名胜乎蜀可也卫青以奴虏为外戚能以边功自奋称大将军使史家不入外戚特为立传亦英雄也武帝雄主也以皇后故贵青有之然其时开边多事信赏罚明功罪使恩泽无故加于外戚不足以驱策智勇亦帝之所内讳而青自以边功为大将军代为帝出脱私外戚之名与迹尤帝之所心醉也封青三子青固辞曰臣幸得待罪行间赖陛下神灵军大捷皆诸校尉力战之功也陛下幸已益封臣青臣青子在襁褓未有勤劳上幸列地封为三侯非臣待罪行间所以劝士力战之意也及不敢荐士以招贤绌不肖之柄归之人主有识有体有机权有情实似从学问世务中出非独奴虏所难恐功臣中亦鲜有及此者获上收众道俱不出此及苏建亡军归或言当斩或言当赦青具归天子天子自裁之示不敢专处分折衷出诸将士之上称大将军不虚耳处盛满之术固应如是而是岁霍去病适以材见幸日进用为骠骑将军大将军渐退使青不早为自处之地后将何以收局乎青于盛衰消息之际似有所见者亦知几人也国家常赋在太仓者不知何故缺额遂至四百余万南都亦不下百余万今边腹多事言之可为寒心而无处措手则仰给两淮盐课者势也乃套搭之害中于两淮者十余年矣引目沈压如金珠之坠没于渊谷虽明知其不能脱于渊谷之中而亦无从出之使必为世用举县官定制反以为意外理外不可行之事必不得之数竟付之无可奈何甚可痛也户曹郎楚沧孺袁公条为疏理之议部覆报可要以见引间行积引期十年而套搭尽乃复盐法之故而更端焉其言甚快而密核而恕当事者用首议之人往视厥事遂晋公宪司疏理盐法法有瘳矣乃私忧者犹虑弦辙已熟窟堑已深奸商宿吏惧于一切搜剔且力能中格之而予独料公之必能办此也何以言之凡见以为言美名美而行之或中格者必其有不合于人情者也公之妙心妙手皆从静慧平远中出无一毫纷更喜事之气见于意色之间而又皆依人情为之是其所行者必有妙于所言者而后为言临事之所弛张必有妙于先事之所区画者而后区画于先事也予诚冀公早至一日使予言早雪一日公独以母太君笃老依违膝下不能去两淮人计无所出庶几用国家运数与商民愿力保兹太君使公无内顾而太君亦趣令之任曰勿以我故乏王事老妇犹能恃粥待儿之得当以报也公至定为纲册辅部议而行之其旨在显然示之以利而不遽问其害使国与商先尝吾法之利而蠹国与商者欲害吾法而无所用且各择其所为利者而往焉盖受事四日输者十四万今未及期月输至百四十万还套搭二十万补司库所借六万边商得新价四十万归实塞下而不授命于奸囤者语曰何知仁义以飨其利者为有德商何以昔逋而今输也情也情者何也利也依人情而为之者依乎此也输之利甚于逋虽禁之勿输赏之使逋固不可得禁之勿输赏之使逋而不可得盐法无余事矣无害吾法者可问矣向之惧其搜剔而置身无地者不虞其宽之至此也公疏理之效如是太君亦复从容岁月以至八十视息愈善此固太君之子用国家丰亨商民乐利之气导迎家庆而又于裕国通商之外留一往和平宽大之意于以养其志而资其福八十又何足为太君寿焉愚独谓天畀寿母以宽劳臣则太君一身又国脉商命所系所愿保艾尔后者又不独庆吾私雪吾言而已其一往往闻名胜游踪到始知兹焉随览涉着处得幽奇花鸟春难晚林泉夏每迟最怜才出郭曲曲见沦漪又屡有看山约临时半去留大都随意往翻得尽情游曲折无三里层深已数丘石苔非一致潭水各能幽又过桥微径暝稍不辨峰文月散将残雪烟迎欲堕云洞岩窥气候水木悟声闻喧寂皆何往空山方夜分万历甲寅九月钟子再过夷陵省座师雷先生家为诸同门视其田墓事先与谭子期京山将从此寻太和旧约计游事自西陵始而不意以此终之故其同游诗曰西陵其山水物象人事天时非无足以入诗者及其所至而出之于诗其数者之气似皆不能与诗对而诗常若胜之出于诗而气能与之对者蒙惠二泉乎玉泉之铁塔之镬乎三游洞之崃乎观世音画像乎其他非无所知也盖用我全力付之一隅焉故也钟子语谭子曰吾与子定古人诗矣古人于诗虽其一隅将必有全力焉今夫飨客者为可继也为可达也则其具不过曰谷曰畜曰鲜曰果蔬而已谷征诸田畜征诸牢鲜征诸陂果与蔬征诸圃何其近也至错之为言以珍异得名则将问之海何则其为质异则其产必远所产远则取之也艰所产远而取之艰则其势必不能以多得友人夏茂卿着词林海错快心悦口乃遂至十卷不可谓得之不多者矣尝闻秦晋之人得蟹之枯甲悬之户以驱鬼断疟不经见故也而洞庭白小风俗以当园蔬闽之窭人啖江瑶柱砺黄与鱼虾无异也茂卿举孝廉不仕养志读书其人文行君子也胸中暇整出其余地盖有小四海焉茂卿之取错于海犹之田之谷牢之畜陂之鲜而圃之果蔬也世人读茂卿书不识甘苦漫然以博之一字题之夫广贮迂搜横陈奇集此博者事也引义触类宣滞化腐通彼我之怀联述作之交非博者事也盖有通识慧心焉三家村中暴富儿见贵客至倾筐倒庋剪砌饾饤几案陈陈而寒窘之气常见于卒遽之中高明之家座客常满妻妾僮仆若不知有客出一蔬以饷客而门以内常觉充然客不敢逆其中之无有此暇整之说其所由来深矣岂可为博者道哉持此以读茂卿书十卷可也数句数字可也选古人诗而命曰诗归非谓古人之诗以吾所选为归庶几见吾所选者以古人为归也引古人之精神以接后人之心目使其心目有所止焉如是而已矣昭明选古诗人遂以其所选者为古诗因而名古诗曰选体唐人之古诗曰唐选呜唿非惟古诗亡几并古诗之名而亡之矣何者人归之也选者之权力能使人归又能使古诗之名与实俱徇之吾其敢易言选哉尝试论之诗文年运不能不代趋而下而作诗者之意兴虑无不代求其高高者取异于途径耳夫途径者不能不异者也然其变有穷也精神者不能不同者也然其变无穷也操其有穷者以求变而欲以其异与气运争吾以为能为异而终不能为高其究途径穷而异者与之俱穷不亦愈劳而愈远乎此不求古人真诗之过也今非无学古者大要取古人之极肤极狭极熟便于口手者以为古人在是使捷者矫之必于古人外自为一人之诗以为异要其异又皆同乎古人之险且僻者不则其俚者也则何以服学古者之心无以服其心而又坚其说以告人曰千变万化不出古人问其所为古人则又向之极肤极狭极熟者也世真不知有古人矣惺与同邑谭子元春忧之内省诸心不敢先有所谓学古不学古者而第求古人真诗所在真诗者精神所为也察其幽情单绪孤行静寄于喧杂之中而乃以其虚怀定力独往冥游于寥廓之外如访者之几于一逢求者之幸于一获入者之欣于一至不敢谓吾之说非即向者千变万化不出古人之说而特不敢以肤者狭者熟者塞之也书成自古逸至隋凡十五卷曰古诗归初唐五卷盛唐十九卷中唐八卷晚唐四卷凡三十六卷曰唐诗归取而覆之见古人诗久传者反若今人新作诗见己所评古人语如看他人语仓卒中古今人我心目为之一易而茫无所止者其故何也正吾与古人之精神远近前后于此中而若使人不得不有所止者也诗活物也游夏以后自汉至宋无不说诗者不必皆有当于诗而皆可以说诗其皆可以说诗者即在不必皆有当于诗之中非说诗者之能如是而诗之为物不能不如是也何以明之孔子亲删诗者也而七十子之徒亲受诗于孔子而学之者也以至春秋列国大夫与孔子删诗之时不甚先后而闻且见之者也以至韩婴汉儒之能为诗者也且读孔子及其弟子之所引诗列国盟会聘享之所赋诗与韩氏之所传诗者其事其文其义不有与诗之本事本文本义绝不相蒙而引之赋之传之者乎既引之既赋之既传之又觉与诗之事之文之义未尝不合也其故何也夫诗取断章者也断之于彼而无损于此此无所予而彼取之说诗者盈天下达于后世屡迁数变而诗不知而诗固已明矣而诗固已行矣然而诗之为诗自如也此诗之所以为经也今或是汉儒而非宋是宋而非汉非汉与宋而是己说则是其意以为诗之指归尽于汉与宋与己说也岂不隘且固哉汉儒说诗据小序每一诗必欲指一人一事实之考亭儒者虚而慎宁无其人无其事而不敢传疑故尽废小序不用然考亭所间指为一人一事者又未必信也考亭注有近滞者近痴者近疏者近累者近肤者近迂者考亭之意非以为诗尽于吾之注即考亭自为说诗恐亦不尽于考亭之注也凡以为最下者先分其章句明其训诂若曰有进于是者神而明之引而伸之而吾不敢以吾之注画天下之为诗者也故古之制礼者从极不肖立想而贤者听之解经者从极愚立想而明者听之今以其立想之处遂认为究极之地可乎国家立诗于学官以考亭注为主其亦曰有进于是者神而明之引而伸之云尔予家世受诗暇日取三百篇正文流览之意有所得间拈数语大抵依考亭所注稍为之导其滞醒其痴补其疏省其累奥其肤径其迂业已刻之吴兴再取披一过而趣以境生情由日徙已觉有异于前者友人沈雨若今之敦诗者也难予曰过此以往子能更取而新之乎予曰能夫以予一人心目而前后已不可强同矣后之视今犹今之视前何不能新之有盖诗之为物能使人至此而予亦不自知乃欲使宋之不异于汉汉之不异于游夏游夏之说诗不异于作诗者不几于刻舟而守株乎故说诗者散为万而诗之体自一执其一而诗之用且万噫此诗之所以为经也古人藏图书皆有私印记曰图书印不知今何以径称图书也法书名画扇卷行册无此则无征无征不信不信不传厥用大矣其法辟则作古文时义以古玉精铜奇石为纸以良铁为利颖柔翰其设色以丹砂和猬脂诸料为仲将之墨以说文为语孟六经以韵会诸书为注疏以石鼓禹碑前后石经及钟鼎诸文为子史引据以印薮诸书为历代文章正宗雅俗关识妍丑关趣健弱关力偏该关学正傍关派虽小道必有可观者焉吾友卢贝乘笃好此其好事收藏赏鉴虑无不放古之好书画者余语贝乘古书画皆有专名印独无有然古印之工何减书画尝闻颜鲁公赵文敏每有碑刻手自勒石古人事事不苟苟可自作不委俗工以故有工技而无专名想于印章亦然贝乘曰善于明则有之始文三桥嗣则何雪渔所得才一二枚晚交新安刘生得何法程生同时与刘称能品朱文乃推刘前刘为朱文者为李弄丸所作小玉章如豆粒腕力扛鼎客燕时解一貂帽及箧中善衣购之其地用玉亦其长技而玉章则程立伯独着盖平生精神物力半此总之所得者一二枚青凤一毛不为少多至数十枚则白狐千腋不厌多贵则宝马瓶珠之购兰亭不以为难而贱则五斗豆买苏公醉翁草书不以为易要以佳者期于遇遇者期于得是卢君之志也君惧其久而散轶失次乃装池成一精册一一印识其上某凹某凸某凹凸半某石某玉某铜出某所某为何所人作而属余题其所以昔米襄阳好古玩而耽书及石专愚成癖夫印之文半取诸书而质半取诸石具二家之体而微者其惟印章乎贝乘好古精六法雅负石癖名其斋曰语石可谓善撮老颠之胜矣题成复戏语贝乘子具好事收藏赏鉴三长力不能尽得法书名画而姑寄之识书画者余又识其识书画者夫书画之有印记辟通侯之有章身无封爵即多得古通侯章安所施用贝乘笑曰余姑取通侯章佩之肘后以待异日九钖之至若何且古侯王之后化为氓隶而金石之章万一流离人间为传器即其章不复存而印识于纸者寒畯或得而睹之是爵土之寿不如金石而金石之寿不如纸也夫印在金石辟之墨迹在纸则向拓粉本耳君其亟取所最赏者印数十百本传之人间可也谢鲲纵诞有过于嵇阮辈所为者至王敦为逆将杀刘隗鲲极力周旋敦至石头曰吾不复得为盛德事矣鲲曰何为其然但使自今以往日忘日去耳敦至都复问曰近来人情何如鲲对曰明公之举虽大存社稷然悠悠之言实未达高义周戴人望举而用之则群情帖然矣敦还武昌鲲喻敦曰公大存社稷建不世之功然天下之心实有未达若能朝天子使君臣释然万物之心于是乃服敦曰君能保无变乎鲲曰公若入朝鲲请侍从其步步弥缝节节匡救苦心妙手亲弄海鸥于掌而日撩勐虎之须其言虽不尽用而所持者正所全者多盖遗臭万年乃英雄穷路尽头无可奈何之想宵人顺导之而正士逆折之是以自甘从逆鲲意在先引敦于善而其逆自消使社稷阴受其福其正论不减陈玄伯妙用不下温太真才诚相合胆识交济晋之忠臣亦能臣也岂七贤养名全身者可及即劝进一文阮公亦自有惭色而概以达掩之可叹也黄鲁直有言临大节而不可夺乃其不俗人也今作达者辄自谓不俗如此而后为不俗则达故未易言也惺读陶士行母截发事悲其志谓母之励其子以结友笃一至此惜其意但以其子之仕进为始终而已吁妇人爱其子能励之结友矣又欲其所以结友之故必出于功名进取之外谈何容易哉何者功名之际人决不能无故而轻之然不可以是而量天下之为贤母者也世固有一往奇情母与子适相值而相成者虽不必有其事而识者已谅其志矣吾友谭子元春孝友至性而负天下之奇情者也自其尊公豪朗多遗业听之友天下士而寄其所之于山水诗文宾客之间尊公没而有母魏孺人者贤凡其子之所欲所为无不成之谭子于天下士独友惺若闽蔡敬夫蜀朱无易则友谭子者也惺与两公者明为仕宦有官职人其于以相引为进取情理皆合乃谭子非惟耻以此友吾三人而三人者之友谭子也又若越此而时以山水诗文宾客之趣广之夫数者去进取甚远然谭子为诸生不敢有轻其诸生之心何以知之于其精诸生业知之世见谭子三十余尚为诸生今其母五十而犹与诸弟以逢掖揖酒堂下怜谭子与疑谭子者无所归过茫然谓谭子进取之道以山水诗文宾客夺之为其友者不能无罪焉即谭子不能为其友解此于世而母独信之曰此真吾子友也夫有信于友以顺其亲者谭子是也有信其子之友以成其子者其母是也今谭子方以诸生首见知于督学葛公揆之世法是其为诸生方亨宜可以是寿其母谭子意忽忽欲弃去之夫谭子不敢轻其诸生其为诸生又方亨而忽欲弃之此其故必不出于愤且诳可知必有以足乎中而超乎外者谭子曰非上有贤母春也何敢动此奇情观母之立意持论卓然皆有以其命诸子柝箸也曰勿学吾魏氏数世同居子孙不习世务溃其家声徒博义名见诸子赏文析义攫食为欢喜曰吾乃见汝曹争即长如此可不富贵是其特达真实不牵于一切虚名文具有此识力其于子之至性奇情何患不能信何患不信其子之友真有所自足于伦理之中而后能超乎世情荣衰之外非苟而已也假使谭子为诸生方亨而真弃去焉谭子优为之听谭子为之者其母优为之然安有天人理数俱听其如此而不之止者然则谭子与其诸弟策名清时了经世事而后行其意即不必以此寿其母然为谭子友者固愿谭子之出于此以解夫世之罪其友者孟子曰若曾子则可谓养志也志者不必有其事也夫若是则所谓出于功名进取之外者为谭子与其母者有其志而可矣货殖之说昉于子贡其来历已不同矣就中有至理有妙用有深心今读其文而天时地理人事之变如指诸掌其本末经权盖必有管商之才而又出之以黄老之学者也今其言曰善者因之其次利道之其次教诲之其次整齐之最下者与之争又曰岂非道之所符而自然之验邪又曰贫富之道莫之夺予而巧者有余拙者不足又曰君子富好行其德又曰善治生者能择人而任时又曰此皆诚壹之所致是何等本领首引范蠡修备知物之说以为计然之策七越用其五而得意既已施于国欲用之家此货殖传大意也而其通篇归重处又借白圭一段议论作用发之白圭之言曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予强不能有所守虽欲学吾术终不告之矣读此便知货殖非细事货殖之人非庸人故曰请略道当世贤人所以富者而以卓任诸人实之皆一时奇士体用足以经国不试于时而小用之太史公借以写其胸中实用又以补平准书之所未备耳其意若谓平准书中一切言利之人兴利之事究竟于国计无裨皆所谓最下者与之争而足国生财自有利道教诲整齐之理俱可于货殖传悟而得之今观平准言利渐向剥削货殖言利渐向条理故曰货殖者所以补平准之所未备也盖从学问世故中淹透出来将治身治国与货殖之道不分作二事方有此文大抵凡事见得深者看货殖亦深见得浅者看治身治国亦浅古人作一事作一文皆有原委乃云司马迁遭腐刑家贫不能自赎而发愤于此何其以细人之腹度君子之心也京朝官出典试事其地之远近事之繁简额之广狭颇以官为差虽不可谓制而不可谓非例也尤之边地有司以官所出之格为差虽不可谓制而不可谓非例也近主者忧边事日非请稍变其格事且报闻黔边地也属有警宜从其例而臣以为三日试事括帖从容未若官黔地者千里萧然兵民骚绎有弹压综理之任黔文事又简虽寡昧如臣宜皆可往且官秩次当处诸臣后臣惺是以副工部主事臣明钦往典乙卯黔试也牍成臣明钦首为言矣臣惺复何言哉臣惟国家取士士举于乡者始得名为孝廉孝廉之名仿于汉汉取士之科有茂才异等有明经有孝廉三者不知所重何居顾茂才者则武帝诏中所称跅弛不羁非常之人也而今若抑之以称士之为诸生者其于明经则以称诸生之廪于庠而岁贡诸宗伯者彼茂才明经亦安然自处于孝廉之下而不争需次而不敢逾乃知国家所以鼓舞颠倒之用甚妙而意甚微者全在于用汉取士之法高下其名称而本末轻重较然矣士之得称斯名者奈何不反而思其义也记曰资于事父以事君孟子曰不失其身而能事其亲事亲之道曰孝而失身之罪莫大于不廉士非孝安能忠非廉安能孝上不为士计而使士自为计士亦安能尽廉士自今以往一官寸禄上皆使得致于亲上未得士一官寸禄之报而所施于士者方未已兴孝训廉凡所以全士体而养其气者一一先其未发求之于无言代为之计而预为之所有甚于士之自为全自为养者而士反不自全不自养孝欲以事君而孝或衰于得君之专禄用以训廉而廉或变于聚禄之厚则士负取士者取士者负国家也夫六经庸言孝与廉庸德士有跅弛不羁非常之才而能守其经术以庸始终之斯豪杰而圣贤者得一人焉足以事君况上嘉与广励不忘远方新额至三十七人而臣等适逢其盛乎然得士而必求豪杰圣贤其人者又取必于三日之文其视有司之弹压综理于兵民间而必欲得其要领者难易又当何如诸士其懋勉之无使臣失言而可矣伏以寒林枳棘难邀鸾凤之栖小草桑麻亦借蛟龙之润况荆之与蜀地又托于邻封故学而入官人互指为仕国以此因缘善舞不须长袖幸而倚赖雅音得聆清琴恭惟台台老父母高厚毓自岷峨清深象乎巫崃岂期小邑获事高贤盖甘露景星人人皆知其瑞而和风灵雨处处且被其仁何君子之至于是邦皆得亲所亲而敬所敬乃鄙人之客于非土无由见所见而闻所闻然下车者数月于兹已传铎乎千里之外虽云邈矣云泥何异亲乎几席私有所怀愿窃以请惟敝邑疲而不冲陋而不恶其时势之难易正尔相当若吾君富以为教勐以为宽其施行之后先亦自有渐苟奏刀之砉然亦迎刃而解矣惟函牛不屑烹鲜先怀厌薄之心斯驯雉化而粘雀积作嚣顽之土近者台台明镜不辞屡照而井邑惠风已觉横吹此无倦之实效而有成之初机也将雍熙之化自兹而成且铨谏之途从公而始非惟叨庇抑亦分荣无任瞻仰宠荷之至吾乡杨修龄侍御尝告我曰华亭有唐汝询字仲言者五岁而瞽今五十余矣自五岁后至今闻人诵辄记记又能解又能以其所记且解者自出而为诗文又注古之为诗文者各不下数十万言计五岁以后所记且解者皆人之口所授于其耳其耳所授于其心者之积也五岁以后所出为诗文及注古之为诗文者皆其心所授于其口其口所授于人之耳与手者之积也其类既多其体既备其立意又皆以该且核为主既已剖析疑义欣赏奇文至字之音如东冬清青之属问其形不识如故予闻而异之居二年予过白门适晤其人质之修龄先生所言皆是后仲言归华亭数月复晤予诵予集俞园诗霜后芙蓉犹有露冬前杨柳暂为烟之句予凄然为诵其全什察其审听哀问之状为悯默心酸久之何者凡仲言所为终其身寄于所不可必者也数十年中以其心听命于其耳以其耳听命于人之口人之口一不至于其耳则耳无聪因而其耳不至于其心则其心不灵人之喜人诗文而自为诵者为己也转以诵于人者为人也人之为己而自为诵者难矣矧为人诵乎故曰仲言终其身寄于所不可必者也寄于所不可必其势宜不能多且久然能使人之为仲言诵多且久于其自为诵数十年中如一日如一人者仲言之诚所为也夫其审听而哀问者诚也吁为仲言者亦极难矣凡得之难则守之坚得之难守之坚则其口耳出入之际虽欲加择焉而非惟不暇且不敢欲加择焉而有所不暇且不敢故能积是仲言所以该且核之故也吾友吴兴唐宜之东南名士也其人秀羸明悟静而近道予己酉游南都宜之年二十有余所着举子业诸士已奉为天人师非宜之所作所选不轻以挂目上口精苦奉佛勤修六度尤深入净土一门予时与一时同志要宜之为冶城社社中先后成进士举于乡者强半私计宜之非巍科仕中人则往生极乐超三界者也久之宜之历试不第以明经聘修成均志志成谒选得凤阳府别驾予闻而心悯焉惋惜之以宜之之才之器齿犹未也俯首为郡倅安然自处于进士孝廉之后今年宜之贻我书曰吾向信净土未彻以为进士孝廉似人生所不可无今信彻矣乃知可以不必有而一郡倅无不可身往者始愧予惜宜之者甚浅而所以自待者甚薄也予深喜宜之学道有得世出世间诚有以自处非苟而已也戏语宜之想孔子为委吏乘田柳下惠不卑小官任运听时有之胸中未必有此一段安立处分然私计宜之以净土为安立处分似以一官为浮沈游戏则其胸中疑有一聊复尔尔之念而不必精力于其官之职也夫天下事虽不可取着然胸中先有一聊复尔尔之念则世出世间安往而可哉而宜之正不然宜之就官以后曾寄我文数十首中多谈中都作史之事其文清历幽旷犹似其为人而其意一出于笃挚精恳区区为民请命吐心饮泣必期于有济而后已而予门人黄孝廉署颖上教职者受宜之知最深而其知宜之亦甚悉为颖之人士请于予为文纪之大要谓公下车祷雨涝于神皆以血诚两获奇应修复旧令屠公所筑溃堤待士教养有法温厉兼济治河通塞具有方略理钞务利商裕国而其大者在颖之积敝以逋赋系及无辜父终子及李代桃僵民老于狱田荒于野而逋日益积系日益坚且滥公请于上惟征及当年而其旧逋徐俟其归耕而偿之又捐俸代补民始有生载颖上民隐一书甚详而予交宜之久亦先闻其略矣予谓宜之之致此有本也宜之学道人于巍科仕以慧断之尔乃于吏事民隐以慈航接之其愿力功行所及不可不谓往生回向之一助而宜之无所欣厌于其间也若谓宜之先有净土二字于胸中而后不怏怏于此官或勉力于官而取偿于净土无论取着害道即其居官治民岂能虚心细意轻安宛至如此哉昔人戏其友曰我图一官不得而子欲图作佛不亦奢乎宜之于作佛不敢以为难而其作一官不敢以为易所谓是法平等微见于署颖之一事而人未易窥其际也从来夷狄情形合则强分则弱善制夷狄者常使之分而不合充国之言曰羗人所以易制者以其种自有豪数相攻击势不壹也看分合二字甚透先零诸羗解仇交质合之势也充国始终作用主意全在捐䍐开闇昧之过隐而勿章专行先零之诛使其分者常在羗而合者常在我勿令虏交坚党合中国制夷狄之法不出于此然均之羗也可以舍䍐开而诛先零独不可以舍先零而诛䍐开乎曰䍐开之要领在我也䍐开之要领在我者何也初䍐开豪靡当儿使弟雕库来告都尉曰先零欲反后数日先零果反此䍐开不合于先零之要领也要领在我然后用吾威信以柔伏之故雕库种人颇在先零中都尉即留雕库为质充国以为亡罪遣归分别善恶宣示天子购斩之令解散其心使䍐开欲复合于先零而不可得故辛武贤充国所荐也与充国异意欲击䍐开充国驳之至公卿皆是武贤议天子以书敕让充国令其引兵从武贤深入充国以将任兵在外便宜有守以安国家因陈兵利害其言曰先零虽与䍐开解仇约结然其私心不能亡恐汉兵至而䍐开背之也其计常欲先赴䍐开之急以坚其约适使先零得施德于䍐羗坚其约合其党数语最透充国肯使已分于先零之䍐开复与先零合哉及击先零降斩无数至䍐地令军毋燔聚落刍牧田中䍐羗闻之喜曰汉果不击我矣此舍䍐开而诛先零之效也然不得䍐开所以不合于先零之故则同一羗也或舍之或诛之先后之间亦安能了然于心手乎官于南曹如家食也而礼曹为甚然亦有时思为休沐计者其亦曰官而如其家者之快不若家食而官者之尤快也不佞待罪南司农视篆礼曹祠部郎晏子适有休沐之请不佞有难色谓国家多事近奉明旨严告诸卿贰各率其属守官勿轻离其局子之莅政也新其后诸晏子以情告曰某之归谓父母七旬父又过二而某独子也乌可以勿归不佞矍然乃知晏子之归非泛然谓家食而官者之尤快而思以遂其私者也乃如晏君所请居无何晏子将西归行有日矣不佞亦以承乏移北大司农乃谢礼曹事晏君之同官罗子袁子钟子及其同乡同籍辈为晏子合词而乞予言归为其两尊人觞不佞谓知晏子者莫如三子知晏子之亲者宜莫如三子子请征言于三子者而不佞择焉晏子以其言告三子三子者将何所言首罗子罗子曰大冠闻之古之君子女士能使人之必知不待其子之贤且贵而后有闻于世也何以言之伯鸾孟光不闻有子王霸与其妻有子而黄头历齿而皆以独行特着封公幼而岐嶷长而彬彬文行其配实佐之当其见赏于从兄都谏公与侍御敖公也斯时岂遂有晏子今日哉亦翁与其配之能为可知耳次袁子袁子曰中道闻之古之人亦有使人不能知或因其子而有闻于世者桓冲过刘蒐之因访其父始知有是父也元礼交文举而拜其母始知其有是母也翁与其配德可达于图史而名不出于里闾积学笃行食报不于其身于其子非晏子为之几不知有翁矧知有翁之配哉次钟子钟子曰惺闻之古之人业有闻于世矣又能成其子使有闻于世何以言之严延年之母视其子虑囚平反之多少以为喜愠颜延之于其子也不乐其作热官晏子成进士为莆中司李翁与其配属以治狱哀矜勿喜食其冰蘖如三公之养以晏子为吏卓异如此彼今之显擢据要津者视晏子何如哉乃晏子落落南曹翁与其配非惟不少怏怏而反以为善地晏子与予同署相视莫逆各不必言其故晏子之始得放意为廉平吏而今之忻然于冷局也岂非以养其亲之志哉向使其亲本无此志晏子又乌从而养之晏子以其语复于不佞曰夫三子者之言何如不佞拜手扬言曰罗子与钟子之言所谓善则归亲晏子之欲自为言而不能言者宜如是袁子之言所谓不知其亲视其子人之为晏子言者宜如是物备矣不能赞一词矣书与晏子归归为二尊人觞觞已及期而之官官于南曹如家食然无宁使人谓官而家食是亦二尊人之志也言有听之甚美循而行之可以无过综其实无裨于事者不可胜计如近日取士所称正文体之说是其一也夫取士之文使士子代语孟六经而为言者也盖必平日博于读书深于观理厚于养气发而为文各有以见其才之所不相借情之所不容已神之所不可强志之所不能夺者而后可以言体已乃随其纯疵离合偏全之数而损益焉斯之谓正非一日之积也段善本琵琶三年不弹忘其本领乃可更学士与校士者日从事于文而不知文何以为体至三年校士之期士抱牍集主者之门而后奉例陈款令其一日之间从我所约以为正故步既失而前涂复无所泊乃姑为苟且侥幸之文以塞上之求而上亦漫然收之以为文如是是亦正而吾与士可幸无罪矣夫使上下相蒙以苟且侥幸之文为正而但求免于罪则其害且自文体而移之士习人心矣是岂可不深念哉钟子曰此非三年校士者事而督学之事也夫督学之视士犹母之于女而三年则女子于归之日也其德容工貌之不素闲而取必于往送之一日敬戒无违之数语斯其求之不已奢而持之不已急乎夫士之在齐鲁犹女之在燕赵也今永启为之母矣吾愿永启之所求乎文者姑勿言其正与不正而先论其体体者何读书观理养气得其才情神志所在而已此不求正而自正之道也今主者不深思实求至期而徒以正文体之说毕三年之事至有戒闱中校文勿持怜才之念勿必求积学之士而收之是预以正文体之说锢天下有才有学之士也是何言哉是何言哉原其意不过求其言之可听行之可以无过者务从事焉而已永启起家文学为南曹武选郎五年精洁孤立行一意一旅之卒一成之田必夜以继日仰而思之务求其本末为国家得经久实用而后已况今为士师率文学其所起家而但于其言之可听行之可幸无过者务从事焉吾有以知永启之必不出于此也其一老至畏分手送君观国光如何征路苦翻愿别时长坦步高文售加餐病母康缘兹宽内顾留滞亦嘉祥又我游君独处君出我端居家国分身是升沉易地如友朋咸劝往车乘莫教虚况值莺花月沿途似故庐又少予年一纪犹作后时看自是知名早非关待价难弟兄分笔墨乡国换衣冠莫羡王阳绶相期路正宽夫身吾之身也一病以后则医者得而有之一病以后不使其身为医所有则医之心手有所不能尽用于病者亦非所以有其身之道也虽然吾有身而使医有之东方朔有言谈何容易哉亦曰视所为医者其人何如而已夫医病者之司命也不诚则虽付之以身而彼有所不敢有诚矣而不巧则不能以其身还之病者而终使自有之诚与巧合则其术之工拙有所不得与吾所谓视其人者是也予今年感疾经秋涉冬自以为无生矣自以为无生而又更数医计此身总非我所得有不若姑付之医而医实莫敢有也莫敢有而又受吾所付付者与受付者非必其能愈吾病也然而不忍谢去之者以为犹不至有所害苟为无害而已庶几留此病以待夫诚与巧者不至其不至则命也无何尹观察子求先生谢其苏松兵备归蜀钱先生送至白门钱先生者以医名东南家于娄东予去年游吴曾饮于其家观其歌舞与定交而赠之以诗不意今之至于斯至于斯而值予病也相见悲喜歔欷泣数行下已问予病及病而更医状曰子不忍谢去数医一念乃子所以生而吾所以不约而至者也子于前数医者犹不忍谢去以待其人之至而况其人有进于是者乎予虽不解医而私计诚且巧者钱先生其人也得其人而付之以身使得而有之夫然后起居之蚤暮听焉言动之喧寂听焉食饮之丰约听焉药物之耗息听焉试之至奇不惊投之至恒不厌而君之视予病也朝夕诊切君不自有其欣戚以予息之平陂为欣戚予不自有其凶吉以君颜之悲愉为凶吉精神往来合为一身中心达于面目意气通乎神明诚至而巧生医王所用之药仍是众工所用而神存心手变化出焉盖君性豪逸住白门歌舞随身宾朋盈坐即贵贱造请户外之屦恒满而其意以予病之作止为其去住之候凡两月而后有瘳犹记君教予省思虑以笔研为戒而今急急乎欲得予一文以归娄门盖以予操笔之日为君停手之日也所谓能以病者所付之身还之病者则君周旋白门两月之志也昔黄鲁直得良药以饮病者或曰惜子所活皆庸人耳鲁直曰有不庸者领一个来予愧以庸人试君良药自今以往所有之身君则还之庶几夙夜临渊集木不自屑越以求不为庸人是则予之所以报君者而已入闽自崇安县南至省会八百余里周始于山去县三十里之裴村隔溪望形神狯谲疑不为山疑不为山而习者创恒者奇人始作山想欣然思一至者武夷山也山之情候在溪溪九曲山或应或违而无所不相关往往用舟繇一至九终武夷游事而自县南来者去山十里有水帘洞最胜洞在山之万年宫左按图乃与一曲诸峰钩连异岭同势如两人背立游宜从此始或曰七曲有径可达此洞则其离合断属之故又不可问也予以天启三年癸亥岁北归楚则路先裴村度溪憩山下万年宫虽欲始水帘洞而不能故事藩臬阃司遣吏送出关住此作答事竣为二月初八日友人商梅身送予至此曰游武夷右之右之耳盖凡曲在宫右故也遂稍理游事大要宫在山为邮舍在他处已作深山然大王与幔亭二峰似处宫后入即见之及舟始一曲始正立溪左庄甚至二曲枕借傍小峰轩轾成态然游者皆以为一曲中物也而一曲所有之峰如大小观音与狮子与二曲之玉女入舟皆见舟行稍远则狮子没三峰去一为二又远则小观音没二复为一然三峰不以出没为有无也玉女静好秀羸屡迁多姿一曲之未至与三四之已过者心目延返皆不能忘情于此虽欲专属二曲而不能也然二曲用此为标标三曲者峰不可数小藏为最四曲者不可数大藏为最其下有卧龙潭焉标五曲者不可数仙掌大隐屏接笋为最六曲则天游观观左右之晚对苍屏三教大小城高岩为最若一曲之大王幔亭二曲之玉女也予初八日之游至六曲止念一日中已分其一繇建阳行四十里至此而余其二以终六曲是以三曲之灵岩一线天虎啸岩诸处不能往往非舆行六七里不可如是是以三曲专一日亦不为过念霁甚是夜天游观之月居高及远当为溪山之鉴宿无良于此者出舟仰小藏壁中仙船而去乃绕其背至卧龙潭潭在大藏峰下九曲之水清无隐鳞虽浅亦自可而此水以潭名奇为静深渊渊然如隐没而不恒流焉繇此趋平林渡未终五曲以舆代舟寻大隐屏朱晦翁书院在焉当诸曲之中溪山所会也翁自有记接笋峰雁次相缀书院在峰前而云窝在其后云窝者陈少司马省所营公长乐人住山十二年因崖割胜居处庐旅部署历历法趣相生使后至者有鸠借鹊巢之思焉予留诗见志乃循仙掌峰曲折缘沿步夕阳空翠而上繇石门入上天游观是夜宿焉俯接笋峰地高天近空水烟霜俱化为月一光所往未见其止始知身在山中与商子亭中坐立相对惟恐其旦旦则登一览台台高于观三曲之水反在其下可濯可鉴见大王峰复庄甚降复问舟盖初九日也意当从五曲始不知六七曲边际已销付仙掌笋舆中舟待于七曲久矣乃从此入舟以故六曲之苍屏上下城高岩小桃源俱未遑问焉标七曲者为北廊岩天壶峰八曲为鼓子三教峰百花庄九曲为寒岩灵峰观恬目缓趣佳处领其要而已行至九曲径夷目旷有出山之意念岩壁之散处溪左右为舟所未至及舟至而步未及至者雅不欲以既倦之心目偿之乃回舟棹声未灭已过天游观诵谢康乐空翠难强名之句望昨夜所坐立亭子危仄似非可着足处仙掌虽一峰横据甚广笼映可数曲缘壁甫穷遂废五六曲之舟有以也将达五曲步至接笋峰下欲登而不敢必陈力进止繇一小门入入得一亭可憩其绝顶有鸡胸岩受趾以外深不见底以度而峰本不甚高依壁为木梯级不盈尺凡七十级而予以病后不能登有诗云自悼来偏晚非关上独难谓游山须及时兴日进而具日减年所为也一道士手茶果蹑梯下步甚安承饮焉山中人以种茶代耕茶推接笋为妙舆而舟舟而又舆返寻六曲之苍屏峰城高岩岩半庐一僧僧亦山中所少也舆而又舟度溪问所谓小桃源者按图旧有石堂寺宋天圣间中夜风雨陷之所陷之石倚垂者为洞坠者为梁水声出洞梁中戛戛者为涧凡为石门者二劣得抽进乃有田园庐舍桑麻鸡犬不知其为山中也幽险之极得坦旷者反以为异武夷可居无过此者入舟过四三曲玉女大王诸峰数面成故反宿万年宫游事可终念山中宿处高莫如天游深莫如虎啸乃舍舟横斜行六七里许问灵岩岩不甚高石覆如廊洞如比屋堂寝略具檐牙所交天光入隙广不逾寸长百之如线者一线天也横有隙繇一洞又穿一洞既至寒吹如晚如秋者风洞也望衡对宇可往可来者伏羲洞也日暮矣返宿虎啸岩岩高于灵岩立而微俯以覆缀壁之屋僧居之屋亦瓦然终古不知有雨是夜月甚烟光如溪使人欲泛予诗所谓置身星月上濯魄水烟中者是也明日繇二曲入舟寻止止庵山中无桃花大要为茶所夺唯灵岩以往及止止庵稍粲粲如瓶中物亦自可念还繇舟揖玉女峰舟所渐近大小观音狮子峰复为三饭万年宫讫具威仪而行不自以为游人矣左行十里道傍得一门如窦易笋舆而入坦步二里许丹霞障玉柱火焰二峰桀竖上乱烟日群峰夹之径渐仄两壁相拒如行三崃中水间关阨于石纡直不自繇者为涧而不能为溪然舁者亦跣而频济石益束厥势殆交交则为洞如小桃源而大险倍之洞穷径出复有天日乃睹水帘洞石壁壁高而俯故所覆甚远去壁数百武已觉晴日内余飞如雨久之始知流从壁上来屋挂于壁栏周之拾级凭栏如人执喷壶往来绝顶滴沥如丝东西游移或东西分弱不能自主恒听于风洞以水得名峰势雄整而水之思理反细声光微处最宜静者非浮气人听睹所及也予初不知水帘洞与武夷已隔一溪相去又十里何以相隶既而悟舁人频济处已还度溪原未尝隔也钟子往返武夷三日觉远望疑不为山者身到处无非山山不知有曲溪为之溪不自谓曲之必九泛溪者为之水帘洞与武夷一而二二而一自县南来者宜以此为游事之始来者甚锐望九曲不能待姑俟其归归则韵者如食宜饫俗者如倦欲寝故竟亦过而不问也商子道予决计以水帘洞终武夷游事为月之初十日游浮渡取道大江法当从华严寺入蹑石龙峰历会圣诸岩而反于金谷岩盖浮渡有二户焉曰华严曰金谷各据如来峰一面而各相背起华严则止金谷起金谷则止华严此其要领也兹游则吾友庐江令章章甫道之故从金谷入以甲寅二月十八日同林古度茂之程胤兆天民道沙溪过罗汊河去山十五里已见樯山樯山者立浮渡前如舟之有樯也行数里即桐城界又数里渡溪村行寻明镜塘即金谷岩阁倒景也仰狮子石傍頫如来峰一石落落左右翼我上过九曲岩岩居金谷左深曲数十百丈炬行可穿金谷大通诸岩地中达金鸡洞而出若牖也出则可横至会圣岩左右今塞为僧厨不可入姑舍之至金谷岩岩高以轩右頫抱龙峰置屋弘整最当山之豁处县熘数道高寒覆人稍左则滴珠岩即大通岩也深广可金谷之半从两崃数折入其上石罅宛转漏天者龙湫洞也泉从罅乱整下注若出喷壶中腰有石阁如螺可周可始其中边石击之谼然处处皆声知其下皆空所谓入九曲岩可穿其地中出金鸡洞者是也出岩见锁云石一片苔绣水泐坚而藻也其右可至垂虹井绿萝庵矣舍之反金谷出紫霞关关石也弓之至地而门焉故曰关可望诸岩右折下上磴莽中得首楞岩可望九华及长江至此者以为难矣再折而上即可登妙高峰坐金谷顶探大通岩水所出舍之仍由首楞反紫霞关则不逾关步其上如石梁望诸峰焉自金谷至此皆不见樯山元登岭行广长可二里余如大堤可舆可马外见柳峰诸山四周浮渡内则见胡麻溪俯穿心岩望金鸡洞圆朗壁上其下即晚翠岩翠深如晚而九曲厨烟时从洞出若源水花片稍折行深松则远录公塔在焉始见樯山双塔映对东折五云岩下过伽蓝洞洞左则会圣岩也即远录公与欧文忠说法地岩背金谷又当山之溪处望樯山则益正两峰夹焉稍屋之缀以两庑右有翰墨泉泉流枕上以炊以茗又右则三曲岩云锦廊矣舍之左折为翠华岩又左为陆子岩岩额即陆子书陆子者陆宰也宋宣和间人字元钧与黄安时辈游此易皇甫岩为今名事详金谷题壁中岩内石曰枕易泉曰活生纵横十余丈前有竹一面朝阳洞在竹外又左则垂石覆出如廊者数十丈循廊出龙虎关关当廊尽处亦一岩也三石柱下上环生如鼎三足开三门焉故亦曰关自会圣至此岩列如比屋也左折稍下即雷公洞矣舍之蹑石龙峰峰又一大堤也偃仰如龙石苔鳞如介如昂首樯山夭矫欲上从此下弇中则往华严寺道也从人请宿华严便僧寂教曰不可宿华严即明日雨是置张公海岛以往诸岩洞矣俱善其言舍之从石龙下凹中行寂教者金谷僧年十二头眼不凡神在山水茂之从洒扫内得之故所在与俱乃绕胡麻溪入阮君洞壁行磴受趾才半壁高百仞石浪如海曰海岛岩仄而上得蓬壶洞会圣隔岭在壁外望之如长城而樯山见会圣前者始两峰夹之而三至此则侧别对一峰为两出憩阮君洞口寻径疏竹数十个如新桐则张公岩道也岩亦当山之豁处出岩下步一石桥桥跨一涧涧石其底三桃花粲如三妇大抵浮渡无岩不树无径不竹无石不苔无涧不花独抱龙峰一松最古耳过桥稍上则观音岩二岩各有石楼可登又上一小石洞广数尺洞内石孔如椰子者百余每孔刻一岩名盈浮山之数曰总岩山之石史也遂反寻绕云梯梯就石为磴横竖柱直甚有思理磴尽升岭即天池且见之矣日将夕舍之步莲花石石上红文如莲瓣不知所为岭上行里许随步铿然响出于足知其下处处空也岭尽望云锦廊可即日已入舍之由三曲洞反会圣岩是夜雨将就枕念石廊所刻建安雷鲤诗佳甚志未收相与执烛钞焉诗曰已从浮山来更觉浮山好万壑染秋云干坤怪未了游人无古今天风醉花鸟我欲煮烟霞唿童拾瑶草钞竟各作一诗刻于壁次日雨出石龙峰侧执盖观雷公洞洞以鲤得名门垂飞瀑雨后涨甚次日雨不止朝阳洞两日目中竟以雨故不克入仍从弇中道至华严寺望放生池明日雨止议归矣度雨后龙湫新瀑益盛乃沿如来峰复登金谷稍寻九曲炬行数丈度至金谷地中矣塞不前乃止入寻岩壁始从阿罗汉座隙读陆子题字字甚遒古文称之完好可拓志亦未收出岩仍入大通观飞瀑真浮山第一水也右折则垂虹井岩覆之有石一梁故曰垂虹又右为绿萝庵庵今废在两壁中反故道复由紫霞关登妙高峰峰为浮山绝处出没层深得狮子石盖首楞顶也下视绿萝庵又折而下蹭蹬竹石钩巾枳履乃得龙湫洞探大通水所出去金谷远矣乃出其顶从洞中唿岩僧取笔墨上勒景陵钟惺闽林古度新安程胤兆穷滴珠水源甲寅二月廿二日雨霁山朗远青荟蔚三十五大字于石反至首楞径已夷矣乃游人所谓难至者也遂反金谷归钟子曰浮渡无非岩也是以称浮渡焉今所游以此始亦以此终之金谷也宜以始不以始宜以终而又不以终者华严寺也自金谷而外正视侧视无所不见者樯山也已至而再至者又金谷左右诸岩也紫霞关也首楞岩也过其处不至而卒至者雷公洞也不期至而至者妙高峰也如屋然已至其中而又升嵴寻檐窥其庭室者又金谷大通也绿萝庵也始未至而卒至至而有不能至者九曲也几不至而至焉者张公诸洞也可以至且欲至矣竟不至至而有不详者云锦廊三曲洞也身为岩而能积诸岩焉左右前后可至可思者会圣也卒不至而若至者天池金鸡朝阳晚翠诸处也岩皆可屋屋而住僧者金谷会圣观音阮君张公三曲也诗若文山收之而人弃之几失而佹得者雷鲤之纪游陆子之题名也其一丘壑最深处不离衢路间静喧争一渡次第入诸山流去峰相顾舟停石所攀回看溪未远车马几曾闲其二登山从水始此理有难言一棹声将没孤峰影若存不须将某处定以属何源曲直成单复牵攀变客魂其三武夷溪妙处不以浅深求山势有时止潭声至此幽鱼龙千古夜陵谷一隅秋却自能冲照燃犀无可搜其四溪山将半处止此意何如早入高人眼先成静者庐笋茶随所取妻子可同居井灶犹堪问鸠巢借鹊余其五莫谓看山便于兹几度行归途才信宿游事亦经营不雨兼能月方春恰又晴苍苍烟杳外下视候分明其一君庸不自知必待我商之要以古人眼深看今日诗直期于见道污岂至阿私亦自关吾识安容苟尔为又自处不能恕于君敢二焉即今予所舍犹使世堪传甲乙何关俗春秋颇责贤细观新旧作损益有由然又去取了无忌惟君知我诚匪徒文字理要自友朋情藏亦何妨出多当不易精留兹严冷意事事与相成士大夫处荣利之际胸中静躁关人品之高下者小关国运之存亡者大从古国亡于党祸人人知之郄诜对策云动则争竞争竞则朋党朋党则诬罔诬罔则藏否失实此亡国之象也以躁进始以亡国终可畏哉鄙夫以患失而无所不至只躁进一念耳然处必争之地而教之以静此扬火止沸之道也限以势之所不得不止则不期静而自静纵以势之所不得不趋则不期动而自动诜之言曰达在修道穷在失义故静以待之得在进取失在后时故动以要之看动静二字原委甚透上之政治下之风俗皆分于此止躁之法正不出人情得失之外而得之有世道之责者不可不知也岁辛卯惺年十八出就郡国童子试吾师无钖邹彦吉先生督学楚中时年四十三玉貌铁骨渊镜肃然其于士之文之人当于意与不当于意者一裁于胸中眼中手中临期使士自得之无后言而已初无几微见于词色之间威仪齐整器钵无声惺何知敢定先生之人然私计古之所谓静者意即其人也明年先生遂中忌者归归而楚士之先后起家中外为名硕者十九出先生之门惺亦以庚戌举进士通籍戊午请假寓南都则先生七十矣计先生家食凡二十有八年惺默观此二十八年中世变人情动定倚伏先生所以处之之道非古之所谓静者真不能与于此也何者静之为言在庸人易在贤者难在市朝易以山泽难名为小人者招之不来易名为君子者引之不入难也年来起废之典格不行士大夫一经家食便同永锢望赐环束帛如日却河清其人无虑皆世所号为贤者其势决不能蔬食没齿无故而老山泽之下明矣打手抱膝思一有所通之而无其术相与别创一标目开一途径以为从吾说者既得高官大位之实而又不失端人修士之名使天下群失职之人若狂若沸驱而纳诸其中先生居是邦也有高才重名引而入之可以为重先生以为苟非吾心之所安与道之所可久虽加我以高官大位题我以端人修士而吾有所不敢受二十八年中安身立命于山水宾客诗文书画园池歌舞间者如一日向所云标目途径思以易天下者其效何如哉论定事明技穷兴尽名与实两无所归而先生独自如无宁使人谓山泽中作用无一可信而犹有真文雅真风韵固先生以静留之也惺乃谓先生所以寿者其道不出于此今夫山至寿也于人事则有馆宇之成毁于物态则有草树之荣落于天时则有风日之阴霁而卒无改于山故山者阅人事物态天时者也不为人事物态天时阅者也静故也惺年十八而见先生四十有三今先生且见惺四十有五数十年中其为成毁荣落阴霁也多矣阅世而不为世所阅是谓至静静则寿山之象也盖尝还观郑公所以李子者规条方略议论文章作而叹曰古之大人出而用世其本末原委类非拘儒俗吏之所能窥也何则所谓大人者其识其力其气其养其学问其精神无不与一世相始终故其于一官也人所极力图为而不足者常以一节办之其于官之一事人所循例供应而自以为有余者常以全力付之司李非设官之一其于刑非官之一事哉公以进士高第筮仕为司李夫进士之出为司李也其格与县令不甚相远而以令为属令以下一佐一幕贤不肖之分察而殿最焉匪直一郡之令与佐与幕已也推之各郡莫不皆然体貌事权同于守守专一郡司李不尽能然而又及于旁郡故上与下之所责成于司李者常倍于守上而守与监司之所以为察又上而抚按之所以察守与监司者咸于司李乎取之其所以察司李者又于司李所察者取之则其为司李之耳目手足者亦难矣避远嫌怨顾步形迹调停情面在下不足以为德而上以为罪反是则任下之怨而上不以为功公以明眼直道出之而本之以无心至诚动物虚舟飘瓦触者不怒耦俱无猜恩怨平等吏习民安化成俗美见谓公胸中暇整以一节办一官因得以其平日所学及当官所已行与欲行者条为十议事理精核文辞典雅或谓公以明刑之余力及之不知公之为此凡以了刑之一事而已夫刑非细故也拘儒俗吏以桁杨爰书粉饰之未见其少古之大人以德礼教化庄严之未见其嬴者也古者大刑用甲兵小刑用刀锯班孟坚之为刑法志也参错以兵家奇正如合符然公有以见其合也是以有兴武学严清查预修备之议孔子曰礼乐不兴则刑罚不中书曰弼教明刑而贾生之言治安也以为法加已然之后而礼禁未然之前公又有以见其合也是以有立社学之议及修学之事抑民富而后教足食而后足兵孟子言仁政省刑薄敛并举国家闲暇及是时明其政刑盖今之政与刑分为二古之政与刑合为一公又有以见其合也是以有苏递苦杜恶讼严堂印立比规诸议凡此革政之纰救民之困政无纰民无困而刑不清者未之有也故曰公于其官之一事以全力付之者也古六曹皆有专官及其妙则六官互用国家自承平后士恒用平进虽有硕德全才筮仕之始不能不局以一官而真负硕德全才者虽一官一事其本末原委虑无不与一世始终予同年杨文孺大中丞之序公十议也首引韩魏公之言当事人才品宜周入粗入细方称经纶妙手而谓魏公公辅从作司库时已定予不佞亦以李之事决公之为公辅矣公内召有日人犹以区区一郡之私欲志公之德政于不忘此何足借予言公讳二阳河南鄢陵人万历乙未进士郑伯克段于鄢公羊传曰克者何能也何能也能杀也能杀者难杀而卒杀之之辞也然则郑伯难杀段乎曰非也段不足杀者也曷言乎不足杀也段非有大志如晋曲沃武公一驰马试剑公子耳其徒作诗称道其射猎饮食之事亦狎客媚子从臾为欢非如武公之徒深谋隐衷所谓我闻有命不敢以告人者也即郑伯处心积虑日以杀段为事非必以其能为曲沃武公而杀之也不过追恨于姜氏之爱段而恶己欲一有所出之耳请制请京时目中无段久矣杀段如笼鸟釜鱼耳故曰段不足杀者也不足杀而杀之又若快其能杀者此公羊之所以甚郑伯也居京都城过百雉公欲过之也命西鄙北鄙贰于己公欲贰之也收贰以为己邑至于廪延公欲收之也不然何以曰多行不义必自毙曰无庸将自及曰不义不昵厚将崩及闻其期曰可矣是公自明其欲过之欲贰之欲收之之案也亦知段之无能为也如以曲沃武公待段又肯予之京之西鄙北鄙之廪延以为图己之资哉祭仲与公子吕切切然以为忧而谏之盖犹以曲沃武公待段也公岂不内笑其腐哉左氏腐人也讥失教公羊又腐人也曰缓追逸贼若梦然不知公之谋者姜氏欲之焉辟害岂子称母之辞母子义绝不待黄泉之誓矣气雪意满恶有绝母之名以悔之一字愚颍考叔考叔亦不深求而以阙地及泉一语愚之掩耳盗铃为草草结局之计亦足明庄公之凶而狡矣市有白龙寺殿颇壮有地藏华严二阁者左右翼之则已圮华严之处其右也甚或欲修之莫先焉曰恐斯地之不必为寺有是委众力于壑也夫圮而弗之修则将废废则其象疑不为寺疑不为寺则将与居民共之将与居民共之则将反为欲之者资曷可弗之修也圮而亟修修而复其旧物或益焉其使有目者确然见斯地之必为寺而知其非有则无生其心是使之终为寺有者之道也修之奚先先其甚者役成请铭钟子铭曰有寺岿然而两其翼如左右手或废其一人将入怀攫其所有若或新之引其臂焉将卫其首陛楯森如过其堂下莫之敢狃予宣斯义告退转者俾坚其守佥曰善哉单有众力光复其旧工之后先相厥圮者孰甚孰否否特未甚终亦及之请视其右苟终斯愿将复铭焉铭则不朽受事者谁列名其阴里人某某序刻隐秀轩集序钟伯敬先生遗稿序钟伯敬先生合集序目录卷一四言卷二五言古一卷三五言古二卷四五言古三卷五七言古卷六五言律一卷七五言律二卷八五言律三卷九五言律四卷十七言律一卷十一七言律二卷十二五言排律卷十三七言排律卷十四五言绝句卷十五六言绝句卷十六七言绝句卷十七赋卷十八序一卷十九序二卷二十序又二卷二十一序三卷二十二序四卷二十三序又四卷二十四记一卷二十五记又一卷二十六记二卷二十七传卷二十八论一卷二十九论二卷三十论又二卷三十一论又二卷三十二论三卷三十三策卷三十四表卷三十五奏疏卷三十六启卷三十七书牍一卷三十八书牍二卷三十九疏一卷四十疏二卷四十一碑卷四十二行状卷四十三墓志铭一卷四十四墓志铭二卷四十五祭文卷四十六题跋一卷四十七题跋二卷四十八说卷四十九辨卷五十书事卷五十一偈卷五十二颂卷五十三赞卷五十四铭卷一•四言维东有阜十章悯溺五章水帘题石联句自题深山图卷二•五言古一乙巳卧病作邸报游齐山五月七日吴伯霖要集秦淮水榭是日雨再过燕子矶作秋日舟中题胡彭举秋江卷舟中看邯郸梦传奇偶题左方六月初五夜月夜阅杜诗六月十五夜七夕雨次夕复雨经观音岩九湾雨发九湾至归州雨行巫山朝瞿唐巫崃归州崃新滩西陵崃出郊识谭友夏所寄书语赠罗童子国香蔡敬夫自澧州以诗见寄和之夜坐读豫约山月送邹臣虎年丈南归送马仲良榷吴关庐江访章甫亲家翁感赠题茂之所书刘泬虚诗册雨宿会圣岩宵步石廊烛观于岩壁总岩予有古鼎茂之赏而赋焉和之省鹤浔阳经曹能始庐下怀寄兼贻梅子庾到家二首卷三•五言古二秋晚荆门道中抵泉寺宿再过夷陵为诸同门视雷先生后事题其阁上舆梦蔡敬夫仲冬书至云辰州十月已见梅花寄诗三首予未之答及兹再遣书使已是献岁三日此地梅放未匝辄书所见以报前诗飞云岩黔还至辰溪怀蔡敬夫既见赠诗钦山渔仙洞寻龙君御所住观其刊凿之迹赠别朱无易郡侯计事毕暂还成都并答前见赠之作四月三日杨修龄侍御游宴海淀园七月十五夜月同茂之赋南归柬别刘贞一侍御狱中观朱叔熙所藏唐拓云麾二碑颜柳白傅诸帖及米书入舟舟月赠徐象一年丈并索其画登岱无字碑寻西天门宿顶候日出降自孔子崖循黄华洞止焉傲来山再憩朝阳洞泉上岱草既定读友夏南岳记及诗三月三日新晴与客步看所在桃花牛首道中看人家桃花舟过郭圣仆范漫翁二居士宿乌龙潭七月十五夜登鸡鸣寺观忏度归至雪浪庵看红树赠曾伯阳母正月初五日冶城看残雪作採雨诗丙辰江西大水故宪副太和临皋杨公在殡其弟贞叔负其棺与水出入得免予友杨武部邦隆宪副公之子也泣道其事邹尔瞻先生作风木楼纪述其事亲始末钟子读而叹曰贞叔之为此有本也纪之以诗岁暮送姪昭夏还家兼示弟恮等卷四•五言古三补和杨文弱年丈书德山读元碑见寄之作己未白门喜周伯孔至读其诗记前会在己酉岁得韩求仲书并所选文二编感而有寄题徐生山居图冬日登虎丘将访苕霅许中秘迎于金阊导往先过其甫里所住有皮陆遗迹游梅花墅将至吴兴访韩求仲年丈雨中舟进暮泊城外言怀访赵凡夫寒山所居其先墓在焉赋赠二诗表其山志咏古玉刻蟢子得蜂始晴秦淮晤别诗于蒨先北上过白门持同年夏祠部正甫书相访策辽事赋此赠行梁无他水部自潘景升处投诗见赠赋答王文肃公专祠诗钱时将自吴过访因谒梁水部于芜湖反再见予送之归吴病中买得一侍儿名曰灵光因忆唐人有新姬侍疾之作戏和其意五看雪诗灵谷看梅赋得陶士行母赠姚孟常母文太孺人城南古华严寺半就倾颓奇为清崎同一雨法师徐元叹陈磐生往访诗纪冥游兼劝募复辽阳陷后闻友人张任甫先赴参谋之召得书询知尚未出关欣慨交心勉其后图游茅山观颜鲁公所书茅山玄静先生李君断碑武夷道中暮雨几于无山而高低浓淡层层不乱恨元章一派开后人藏拙之路小憩山署聊写其意卷五•七言古题林茂之画壁题张金铭纸帐送郑季卿之金陵兼寄书南中所知将移居题别画壁八月十四夜集别张金铭年丈暂假归沐上白帝城望杜少陵东屯居止遂有此歌暂驻夔州詹郡伯黄杨二司李招集白帝城戏柬壬子四月六日送春于野吉祥寺松下夜歌和友夏玉泉寺铁塔歌隋大业十一年镬歌邺中歌赠李长蘅寄题友夏红湿亭章甫赠双鹤歌登浮渡妙高峰歌舟屋茂之所居改以巢鹤歌观日歌插戴词见姬人临妆看镜中腊梅花新姬手植盆兰引元旦腊雪歌和苏弘家符卿自题画赠商孟和桃花涧古藤歌礼牛首画祖像歌隔雨听鼓吹歌宴俞仲茅驾部水榭作范漫翁画山水歌咏画兰停笔观周令滋米赵二石歌赠钱丈咏古玉刻蟢子得蜂沈雨若以朱白民竹卷贽予画戏作此歌五色兰卷歌瑞光寺塔灯歌卷六•五言律一悬军赠熊生春日课僮编篱讫成句哭魏太易三月三日雨中登雨花台乌龙潭吴太学林亭五月三日秦淮即事早夏集米仲诏园西山三首喜林茂之至燕集净业寺水次再过十方庵看荷花因宿其中夜归联句八月初二夜雨补七月二十七日生日诗八月初六夜小集联句白衣庵水阁微雨送韩孟郁孝廉还岭南送茂之南归庚戌除夕玉泉谒关祠夷陵道中巴东道中示弟恮二首暂霁月次巴县傅仲纶年丈招饮江楼赋赠十五夜月哭雷何思先生十首松滋泊风怀谭友夏时在金陵昨夜梦寄伊书谈使事及诗兼征其近作吴彦先自金陵过访兼致诸友人书感赋新凉柬彦先寄吴康虞寄胡昌昱元振寒月同友夏叔静作佛灯初阴读林茂之所藏陈白云五言律七百首追赠之燕留别茂之时孟和偕予往茂之南归新乐始雪雪夜同孟和作庆都早发望晴雪雪后保定饮同年夏正甫司理十七夜到京看月所寓因题其轩曰僦月题孟和兰石画扇赠魏士为年丈喜吴伯霖至兼逢冯宗之春日集韦氏郊园别孟和从仲良之吴门僦月轩后竹寄友夏书代爱妾换马卷七•五言律二入舟同姚君佐泊潞河九月二十四日逢立冬示君佐舟晓舟晚欲泊泊天津天津早发舟雨雨泊二首舟雪舟月静海县见月得起句因而成篇昼泊风止沧州发夕暖德州戏题夜十月十六夜有所示深夜舟进月暖将之青州由东昌登陆呈冯羽明年丈经聊城鲁连射书处金岭驿与王带如年丈夜谈沂水道中风沂州王右军故宅今为普照寺有洗砚池彭城入舟后候浅三首过浅舟泊云龙山下彭城开船舟至吕梁洪经下邳圯上受书处射阳湖入江登金山同君佐郭景纯墓北固夜归至金陵过林茂之宅雪集茂之馆过胡彭举立春日同商孟和弟居易集子丘茂之宅除夕守岁子丘茂之宅时子丘与孟和居易至自吴门元日集鸡鸣寺塔下亭摄山道中白鹿泉叠浪岩寻伞山和尚不值遂登山顶天开岩摄山顶赠凡公赠苍麓老僧摄山归过灵谷舟发金陵留别诸友须濡口阻茂之别二首赋得不贪夜识金银气途中新月红叶夜观蒙惠二泉群山万壑赴荆门赠刘玄度孝廉磁州雨选蔡敬夫诗讫寄示三律丙辰初春寄张金铭十二月十九日雪是立春次日秋夜与茂之闲坐赠陈荆生泊卷八•五言律三正月初二日大雪同王永启林茂之集雨花台灵谷寺看梅看梅送何玉长入楚长生馆诗十月十三夜步月十月二十日往花山雨宿途中寓白门寄朱叔熙比部夜过胡彭举范漫翁复自东郊移至城居故处腊月二十三日伯伦招集木末亭除夕喜雪元日雪过康虞彭举茂之不值雨后灵谷看梅花二月二十四日雪后沈宗伯招集高座寺夏梅秋海棠喜邹彦吉先生至白门惺以八月十五夜要同李本宁先生及诸词人集俞园送商孟和秋试后归闽杪秋宿牛首次日历祖堂献花岩早冬游摄山腊月十五葛震父要集齐王孙山居春事仲春程仲秩要泛赤石矶雨中柬茂之病问茂之病又代秦淮五日赋得投诗赠汨罗在白门喜谭友夏至相见有诗感答其意出通济门访郭圣仆与友夏同往过王永启小阁同友夏时永启病后和友夏拜客触暑就茂之舍休焉忽伯敬亦至之作月夜王太古要泛秦淮同友夏送五弟快还楚迎家尊赴吴中教职归舟月上送王永启归省兼示董崇相沈雨若自常熟过访九月七日要集敝止有虞山看红叶之约至毗陵访邹臣虎年丈赠邹太公臣虎尊人谭友夏自越归晤别于钖山访王德操居士曾晤于邹彦吉先生庄居泛吴兴碧浪湖夹山草荡漾舟泊吴江步寻周安期安仁娄东访尹惺麓先生弇园忆赠王元美先生四首赠徐元晦又题画兰赠程彦之过文文起孝廉药圃赋赠虎丘赠别徐元叹毗陵雪夜别茂之还金陵卷九•五言律四毗陵家庆毕还白门道中作瓶中梅影映壁上画梅影上巳过牛首山庄看云池王翁桃花翁先约往四年中凡三至此矣月夜过胡彭举月下新桐喜徐元叹至白门病中送亲还毗陵病间赠钱振河感归诗十首春日过沈雨若问病并访唐宜之夏日游摄山题画送沈朗癯入庐山兼寄憨公九江阻风示陆君启年丈题秋山读书图别闽士二首过溪至万年宫舟历六曲上天游观宿宿天游观已是第六曲初由五曲舍舟至此次日将入舟终九曲之游舆行里许已至七曲诗纪往还所历别元叹答韩晋之秀才诗并书九日集谢彦甫吉甫陆舟亭赋赠送谭友夏里选北上应京兆试孙女诗送谢吉甫入都兼寄彦甫初闻莺惊闻岳季有年丈解官归诗以问之寄怀沈雨若病僧开子南游赠诗答送七月十五日试岕茶二首喜袁述之举孝廉二首赠陈翁七十寄怀表兄王幼振兼要枉过送可上暂还永新订明年之约二首元夕舟中雨卷十•七言律一送人游匡庐九华丹阳夜泊时将过访张杨二年丈江行俳体碧云寺早起夜坐辛亥元日早朝白沙驿合江舟中早发忠州雾泊还至归州寄答尤时纯寄谭友夏复招之复雨和友夏仍留之山夜闻鸦同诸子分韵即成友夏再至晤商林二丈与予兄弟山居旬余将归孟和茂之将过友夏湖上至真定暂驻涿州抵良乡再宿丘长孺宅看暖室梅花早秋秋晓泛江寻三游洞降观于崃雨发裕州丙辰圣节前东宫出讲盖八月初四日也恭撰二律十五夜同林茂之过俞仲茅步月九月五日天津舟泊和茂之见岸女簪菊之作泊头逢虞伯醇孝廉同康虞茂之过饮常充符孝廉水楼留赠岱游告成示康虞茂之赠焦弱侯太史宿浦口周茂才池馆访陈眉公于舟因共集俞园九月七日苏弘家符卿要集灵应观秋夜集俞伯彭园池花山礼铜殿岁暮喜董崇相大理至白门夜咏彭举灯下水仙花腊月十五夜携酒资约茂之过集彭举斋中董崇相要过金陵寺登所构遂有亭卷十一七言律二戊午元日梦山中题壁有石引长松天一笑之句起而足之往索彭举画春暮看桃花宿王氏山庄作白门逢范长倩学宪赋赠正月二十四日始见人家瓶中粉红梅再登浦口王茂才山楼望石武库澹宁所造新城九日携姪昭夏登雨花台三月三日再泛赤石矶勒诗于石六月十二夜吴康虞要泛秦淮同诸子分赋得舟字夜出安德门往牛首道中作六月十七日泛溪就青海宗侯水榭看蒋山令弟渤海具舟要往七月十二日宋献孺招集茅止生乌龙潭新居白门逢周明卿大司农诞辰赋赠再过钖山访尤时纯夜步长桥访王闻修年丈过文启美香草虎丘访章眉生看残雪作读元叹诗不觉有作赠丹泉周翁还至无钖再晤邹彦吉先生二月三日重过灵谷看梅陈中丞正甫自晋贻书白门极为相念感答时将以南少司农莅任于此题小东山赠王翁题葛澹渊廷评署中巢居喜汤嘉宾司成至白门晤宿燕矶舟中白门病中送尹子求先生解苏松兵备任归里章章甫自中州至白门过访行及一月闻有言予死者二月初五日重看灵谷梅花冬夜集吴体中中丞西园观剧芜湖立春陆君启衙斋望庐山晴雪访曹能始浔阳所住却寄李守初司李招饮赤壁赋赠贺可上居士曾为予说楞严大义癸亥从予闽署重为披剥予出按部归遽尔言别感赋一诗裴村望武夷山作访曹能始园居商孟和送予还楚憩茶洋驿涧亭有作奉和别武夷山飞来峰王岵云大司马六十闽归屡过寒河始有此赠三月三日癸亥自闽归过白门访夏正甫年丈不值今将遣候适闻其调铨部报故有末二句遣使吴门候徐元叹云以买岕茶行寄怀范长倩念去年过访不值同游肩生年丈陪丘毛伯年丈宴集王孙园共得迟字病中闻顾醒石年丈解督学任南归惊起赋别王以明居士访予江夏送之南游闻友夏下第喜其五弟正则荐乡书过王幼补感赋贺可上自南都过访为予疏性相大义赋诗志感友夏归同贺可上及五弟快访之除夜同胡元振王子云李宗文守岁江夏客寓早春寄书徐元叹买岕茶卷十二五言排律观象台铜浑天仪刻漏送汤去执从程时鸣明府之巩县应其馆聘兼柬时鸣北郭十方庵有荷数陂列树垂荫日中移坐月出始归溪晚送龙君御观察再之湟中晴舟晚夔门即事十韵入邑往还宿徐干之北庵皆不值夜泛课除后园草屋客孟和茂之二首临颍署中和商孟和看含胎牡丹之作商闽人宿固城店同孟和作癸丑春晤别同门诸年丈感赠五月十六日集十方庵水边秋后五日题柬长安诸友樯山小孤山九日至玉泉与友夏居易登览宿于寺友夏见过与予检校诗归讫还家黔闱事竣示同事者赠杨太公十二月十一日雪二月十五日出郭集慈寿寺夏冰戏题燕姬新入舟舟次喜康虞先寄载酒醯诸口物到戏为六韵恭谒阙里吉祥寺有梅一株次日往看坠蝉再至栖霞寺姬人刳朱橘作灯悬腊梅花下咏以新句章晦叔至白门题其行卷拜林初文先生墓郭圣仆五十诗秦淮隔舟送董崇相予告还闽兼柬曹能始秦淮五日赋得投诗赠汨罗访友夏不值自朝坐至暮始归送雷实先以京兆司李迁滇中郡丞还楚送南大司马黄公移督戎政时有辽警访邹彦吉先生于惠山园咏求仲家红鹦鹉兼有所赠游天平山范长倩园居喜钱受之就晤娄江先待予吴门不值吴门悼王亦房卷十三七言排律徐元叹再至金陵过访将归吴门送之卷十四五言绝句友夏斋中看折枝海棠懒石题范素容所作孟和兰竹画扇至巫山茶诗前懊曲后懊曲自题桐阴图赠庄若侯明府其尊人鹤坡予同年仿王孟端笔意寄闽中许玉史卷十五六言绝句诺讵那尊者岩偈卷十六七言绝句秣陵桃叶歌有赠僧至自五台得座师雷太史书蜀道九日早发成都出西郊唤鱼潭七夕次夜答彦先雨夜见柬题李长蘅寒林图丘长孺将赴辽阳留诗别友意欲勿生壮惋之余和以送之答友夏问伯敬南姬生子消息归经玉泉归经蒙惠二泉至京山与友夏别桃源洞沅州见芙蓉画兰诗题尤时纯农服小像冬夜苕溪看雨后初月兼有怀赠彦吉先生席上观剧赠周郎题画桃花下见盆中水仙花开独妙赠以四绝新月要彭举试茶辞以睡有诗自嘲和之戏题画幔亭峰大王峰翰墨石仙船小九曲唿来泉仙掌峰陷石堂百花庄开残梅花未开桃花热甚偶忆去岁过吴门阅徐元叹所藏周武王扇暍图乙丑藏稿卷十七赋灯花赋鹊巢赋秦淮灯船赋卷十八序一语石斋私印谱序贵州乡试录后序诗归序三注钞序两淮盐法纲册序东坡文选序词林海错序蜀中名胜记序二十一史撮奇序首楞严经如说序卷十九序二简远堂近诗序韵诗序善权和尚诗序周伯孔诗序问山亭诗序章章甫诗序种雪园诗选序章晦叔诗序玄览集序隐秀轩集自序舟岳集自序西陵草序放言小引卷二十序又二先师雷何思太史集序董崇相诗序黄贞父白门集序潘无隐集序潘稚恭诗序徐元叹诗序孙昙生诗序南州草序程惟德诗序留台奏议序陪郎草序荔枝咏小引江夏纪事小引卷二十一序三李生时义序文天瑞诗义序隐秀轩时义自序黔录小刻引萧伯玉时义序沈雨若时义序刘生制义序陆生制艺序闽文随录序静明斋社业序卷二十二序四尹母曾太君序陈翁九十序魏母乐太君八十序吴太母寿序谭母魏孺人五十文汤祭酒五十序袁太母八十序邹彦吉先生七十序卷二十三序又四送王永启督学山东序赠唐仲言序方彦章遂安三年考满序寿唐母陈孺人六十序方母八十序寿马太公序送钱先生归娄东序送晏祠部归寿二亲序赠唐宜之署颖上县事序仲弟妇王氏五十序卷二十四记一中岩记修觉山记浣花溪记游浮渡山记卷二十五记又一岱记阙里碑略记游武夷山记卷二十六记二尊闻堂记梅花墅记卷二十七传李少翁传白云先生传官古愚先生传蔡先生传张母小传家传卷二十八论一诗论卷二十九论二郑庄公鲁庄公城濮之战荀林父甯喜管仲苏秦陈轸张仪董安于信陵君鲁仲连燕太子丹公孙黑肱卷三十论又二汉高帝萧相国留侯陆贾卫青江充卜式平准货殖卷三十一论又二刘向杜钦谷永梅福赵充国陈汤王莽三国荀彧息夫躬论孔融论杜预阮裕论谢鲲郄诜袁甫殷浩王羲之卷三十二论三善为国者取于人事卷三十三策其一人主可以使天下不吾测而不可使不吾信其于天下也不能有所必信而终不能恃其所不可测夫不测者至神至变之名出于偶然而不足恃者也恃吾之不测以实其不信之心则将频用之而长守之频用之而长守之人亦以为常而不之怪则是天下之不神不变者反莫大乎是而吾之所操始穷古帝王务持其所不穷故尧舜之民以尧舜之心为心率天下听于道正直坦易使天下油然不肯离于其中三代而后民自以其心为心故率天下听于法整齐严翼使天下肃然不敢逾于其外天下无不可信于我而吾无所用其不测矣我皇上聪明强智时数迈古默识静观察天下深浅既久既熟视天下臣民有一出其彀中者乎即嘉与天下由道守法明白易简于以恭己太平有余而皇上以为如此吾安用此聪明强武为也于是不能不别有所操奚以明之用人行政治世之大端也以为有人不用而未尝不自用其人以为有政不行而未尝不自行其政皇上自以为至神变至不可测吾如此可以不信天下可以使天下不敢不吾信而又可以听天下之信与不信然愚生观天下人情不尽如皇上所拟也其始犹以为皇上有所猜有所玩有所悋三者皆一有所出之而卒不得其征直以为倦而置不理尔以为其中无所有尔以为混混莫辨尔譬持刺而谒于贵者将命者延之入延之坐延之语主人若将出久之不出以为竟不出且他有所之也譬持券而贷于富者居间者难其事展其期峻其约日复一日知其中本无可贷且他有所窃之也譬持古玩而求售于赏鉴者口亦沈吟目亦流视手亦摩娑察其神似原无所解且意不欲购力又不能购而姑以为名也是其始皆出之偶然久之人且习为常而不之怪故易穷也今莫若借其情而反用之欲借其情而反用之在就人所习为常者仍出之以偶然而若不为意请言其凡辅臣者皇上之心膂也皇上欲使吾之操柄皆不为之用而又欲其人之才力堪为我用是以三十年来姑进姑退不进不退似常有一极专者着之胸中而又不欲有一极庸者着之眼中世有不专而又能不庸者吾孰从知之则有召对批答之法夫才之能否一见得之心之邪正再见三见得之使宰相流品与人主情形习而朝廷职务与宰相心手习其不大专而有才者驰骤而不虞其有余不大庸而能自守者坐镇而不虞其不足彼皆不能用我而皆为我用此处辅臣之道也大僚者皇上之手足也夫部院必有左右卿寺必有丞贰非独为一官一人一人一事人有品士有志朝有法岳牧之不能无四凶舜禹之不能无巢许势也故矛必二弓必重凡以备则可以去取而缺则不遑求精今缺者不补补者不问其人且诱之来补者不来来者不问其人执之勿去则上不能无苟且含煳而下益为顽钝滞郁且使今日欲去不能去之人即他日求来不得来之人朝廷纪法士大夫风节无一可者故必备员而后能以黜陟还之主上是非还之天下出处还之其人此处大僚之道也言官者皇上之耳目也皇上概以为沽名嗜进耳借使天下皆不爱名誉不爱爵禄之人皇上安得而用之皇上恐其太重而愚以为势不能使之必轻一言也上不以为可业有可之者非惟可之且阴用其言矣一言也上不以为不可业有不可之者非惟不可之且阴不用其言矣其可其不可其用其不用不在言者则在下之听言者而皆不在上则何不宽以收其议论而严以课其职业而上始有其重此处言官之道也至于大政事大机宜如宫闱朝庙藩服边方士风吏治待举待修者不知其几皇上似但取一二极切要不可已而又极寻常不足疑不难了之事虽庸众之君所不求而必得者故为之茹吐伸缩用以缀臣下之心口耳目使其求之如唿天填海幸而得之即如河清日却而又予其半留其半使求者不暇他有所求而得者不思别有所得若其所求所得皆臣下之物可携以入己揭以与人者也二十年以前群臣犹望朝讲郊庙罢榷使诸务今自婚葬得旨外不过日夜望储宫讲读补大僚下考选数事而已此外不以为新奇必不得之数则以为迂烂不必开之口皇上自谓得计而不知皆谁之事也然而不可以此料君父也神圣举事出人意表方其藏于穆然兀然之中如渊之深如山之重人且见为定理为常事及其发于忽然卒然之顷则雷电之乍惊而江河风雨之骤至也如近者慈宁示警固祖宗百灵特垂此异象于不祥之人以动夫坚忍强力不易动之主上果一日出见廷臣天日清旷疑者释否者通蛰者动嚣者寂此所谓出之偶然借其情而反用之之效也盖道揆法守必曰信道曰信度而孔子曰权曾子曰机孟子曰仁术之三物者无乃游移转徙而不可信者乎非也权者衡之锤所较不可必而无不较也机者箭之括所发不可必而无不发也术者四达之涂所由不可必而无不由也不可必之谓不测无不然之谓信苏轼所谓去其所不可测而示其所可信盖用此三者与道法相御相济而行也若是则虽频用之而长守之而愚不敢以为不神不变也其二人与人相与也虽君臣父子夫妇兄弟中亦何尝无朋友哉然必专立朋友之名与数者而五何也尝试思之人于数者之人盖有偶然不相接之时而又不能不别有所接别有所接而若不相识相识而不相关则人生之趣至此时而几乎尽孰使之几尽而复生者其朋友之交乎按其迹但若举数者外所不能收拾无所隶属闲剩浮逸之人委以为归而受其所有余究其用又若举数者中所不能与共不可相分泮涣亏缺之事待以为继而周其所不足则虽不欲专立朋友之名与数者而五不可得也伐木之诗言求友不过饮食歌舞之事精感幽通至于神之听之终和且平朋友之道孚格神明而况于人乎何者信故也孔子曰不信乎友不获乎上似独观友道于君臣之际者愚生知之矣盖此中流品所聚相引相推而君臣之道借朋友以与立名利所生相引相推而朋友之道至君臣而易衰盛衰之际疑信所感上与下得失之关也夫五伦惟朋友曰交是必有所以交者故其时之师济无论也虽乱朝险世苟其气类相求必有所不可解者人之圣贤无论也虽偏人奇士苟其肝胆相照必有所不忍负者其志同道合无论也虽分途异趣苟其才情相慕必有所不能舍者其永好久要无论也虽中乖晚隙苟其风期相赏必有所不能忘者管仲之于鲍叔其知我至比于父母仲且死君问鲍叔牙何如仲不答知叔之工于知人而拙于自运也仲举叔是误国且误叔也曹参之于萧何已不相能矣何且死人疑谁代何者参知其必荐己知何之急于公家而缓于私嫌也何舍参非负参乃负国也宣子举韩厥厥戮其仆惟宣子之仆是以戮之非其人仆未易戮也祈徯脱叔向于死惟祈徯故向可不往谢非其人不谢不可也河曲之役穿欲战盾不欲战矣穿出而与俱出曰秦获穿也获一卿矣何以不幸其败国之败其可幸乎伐蜀之议错曰可仪曰不可错未行而先行至城阙邑里皆仪手置何以不忌其成国之成其可忌乎管仲召忽之事纠也一曰子为生臣一曰子为死臣伍员申胥之别于楚也一曰我必覆楚一曰我必复之程婴公孙杵臼之在赵氏也一曰立孤难子勉其难者一曰死易我为其易者豫道之不虞其泄分任之不必相侵各择其志所能为所不欲为其力所能为所不能为其地其时所得为所不得为而卒皆无不为何其信也是其意皆起于国家不起于私交即真为私交而原不为势利愚以为真有为私交不为势利之心则虽不尽为国家皆可以自信而不见疑于上不见疑于上者获上之道也今天下无人而非友也无地而非交也反而思之有生不用其言死而流涕如孔明之于费祎者乎有其友已死不惜身为优伶表其身之廉以振其子之困若优孟之于叔敖者乎有其人已降虏既与之友不废交情赋诗录别如苏武之于李陵者乎有既以名节相友窥其人热中荣利而割席规之如管宁之于华歆者乎有受其恩礼终不可屈而终报之既已报之而又以死脱之于厄如关壮缪之于曹公者乎有当人强盛能亢异同既睹衰危反兴悯恻望屋奔亡具舟相待如王江州之于王应者乎有废其人使之咄咄书空而犹称其有德有言如桓温之于殷浩者乎有既相仇杀遇有兴会辄尔相思如王忱之于王恭者乎有素负时名与之友善功隳名败上书相理宁与同罪如杜甫之于房琯者乎有以党友牵窜念其亲老以近易远如柳宗元之于刘梦得者乎之数者惟武侯关公为国家居多其余则皆为友耳要其眼底皆旷而不卑其胸中皆特达高远而不沾带其情皆真至而无饰其肝肠皆热举止皆快而不闷其识力皆专定途皆直遂而无依傍无纡回虽不必尽为国家而用其道皆可以获上何者信故也孔子以信友获上为一而诗则曰云不可使得罪于天子亦云可使怨及朋友又似分而为二今君臣朋友之间其难未至是也圣天子深心慧眼无所事事而高其视听诚有怨及朋友其人者圣天子必不以为不可使而罪之愚观今之交道得无有不能自信而轻且疑于上者乎请以真心反之蹊径破可也不破可也而人才不可不惜真有惜人才之心无蹊径可破矣意见化可也不化可也而国是不可不定真有定国是之心无意见可化矣嫌疑忘可也不忘可也而国体不可不存真有存国体之心无嫌疑可忘矣议论省可也不省可也而职业不可以不修真有修职业之心无议论可省矣夫真心为朋友可以取信于上而况真心为国家乎夫有初乖而终豫者廉蔺也寇贾也有相反而相成者房杜也姚宋也司马光苏轼也有进而争退而如故者韩范诸公也凡此皆不害为和平即不尽和平而不害为真心真心之谓信信故不得轻且疑之而卒收获上之效今使深心慧眼无所事事之圣天子视听于上谓此属憧憧往往不起于国家而起于私交且不以为起于私交而起于名位虽风偃波流之中不无特立之人木落石见之后不无徐定之日上且以为天下尽如是而长此不反则举君臣朋友之间遂无一可信者而天下事殆不忍言之矣卷三十五奏疏修省疏卷三十六启奏记赞善孙座师笺贺邑令程公启卷三十七书牍一报蔡敬夫大参某再拜谨报簿书法令本非粗事且亦不能俗人大人经世之实际炼性之借资也以我公当之益自不俗王右军所谓通识随处行藏桓宣武云我不为此那得坐谈此之谓也二人岂是俗人世亦有何者能俗之以此知风雅世务达人不分为二也呜唿贤则劳愚则逸安得当事者如公数人屈首此中而使某辈异时享坐谈之福哉今天下上下内外别成一景象非挥霍弘才不能着手然亦非幽恬渊净者胆决不坚识决不透亦未有不幽恬渊净而可谓真挥霍弘才者公其人也睹前武昌寄诗及今见寄五诗岂是下根人所为某以为学术经济识者于此可以潜窥某非能为佞公亦非受人佞者也吾邑谭元春字友夏者异人也比于某真所谓十倍曹丕读公之诗知其人今寄其简远虎井二集当自知之谭生今年二十六尚为诸生其时义可出入嘉宾子逊砥砺名行老成简练他日有用之才也有此异人不可不使公知之见来诗及先师雷太史知惜才异世一片豪杰菩萨肝肠此公不死当是救时之相且其资近道赵大洲之流也今其家在部下上有老母妻子孤贫俗态寒灰一语州守勿溺之幸甚幸甚余绪颇具扇头五诗兼金远饷不宜随俗却谢拜命九顿刘忠宣建祠非公不能作此举止须烦自作一碑记后一经俗笔补却辱矣辱矣与徐惟得宪长朱翁贫老足迹半朱门口不及事亦有守人也比见其冬月无絮哀之甚贫士不能为之地而叩其家中穷苦状有十百倍如衣无絮者此一端犹非其所急特口不肯言耳尤以宿庇宇下饮啄恩多不忍以饥寒言辞频发诸口以愁仁人之耳某通家年少稔翁欲闻此言此状故代言之口惠无实借手任德薄甚罪甚与谭友夏奇俊辨博自是文之一种以施之书牍题跋语林说部当是本色至于鸿裁大篇深重典雅又当别论正恐口头笔端机锋圆熟渐有千篇一律之意如子瞻所称斥卤之地弥望皆黄茅白苇此患最不易疗又文字一篇中佳事佳语必欲一一使尽亦是文之一病不为大家国朝工诗者自多而文不过数家且不无遗憾以此知文之难于诗也兄兼才大力故不觉备责之而厚望之又廿二日决计东下矣太易墓志已成篇首回互太易自题铭旌一段似有笔方既不废太易遗命而恶题反成大议文章自有息黥补劓法如此运笔黥可无息劓可无补英布郑袖日日在前可也弟不谓不可不忠于太易者矣又安知太易隐衷苦情不如弟所云云者素臣状自佳独怪其与太易密戚死友而不记其一二细事小语点染着色似不得略处反详之法志中止有诗可谈谈之尽兴矣无遗恨矣非独志太易志友夏可也志伯敬亦可也弟文虽不佳然似不易削削则不成丝理语有发愤犯忌者众怨众怒弟任之不以累太易友及其家也又赠诗四章恐南中山川所不经见以此悲世人心不小不能下一友夏心又不大不能容一友夏也又轻诋今人诗不若细看古人诗细看古人诗便不暇诋今人也思之与谭素臣兄弟本求素臣先作太易状为志文地读素臣状反使我摇手不得小巫行径如此然又不敢不佳太易才鬼宁不畏其尸视也太易平生坎惟有作诗一快最不当讳言诗舍此无可志矣又不必讳其罢诸生他人诸生不可罢太易诸生可不必不罢生太易诸生不可罢死太易诸生何不可罢且太易罢诸生自是世界不平事不平便是奇奇事当传平事不必传也又不当讳其罢诸生作六等吟人间最不得意之事太易取为最得意之题最得意之诗此一段尤紧要不当讳凡一切口语罪过弟当任之太易闻此亦当鼓掌地下足下兄弟在太易死友中为密戚故不惜剌剌不已记曰必诚必信勿之有悔恐不独为周身周衣计也与王稚恭兄弟江令贤者其诗定是恶道不堪再读从此传响逐臭方当误人不已才不及中郎而求与之同调徒自取狼狈而已国朝诗无真初盛者而有真中晚真中晚实胜假初盛然不可多得若今日要学江令一派诗便是假中晚假宋元假陈公甫庄孔旸耳学袁江二公与学济南诸君子何异恐学袁江二公其弊反有甚于学济南诸君子也眼见今日牛鬼蛇神打油定铰遍满世界何待异日慧力人于此尤当紧着眼大凡诗文因袭有因袭之流弊矫枉有矫枉之流弊前之共趋即今之偏废今之独响即后之同声此中机捩密移暗度贤者不免明者不知袁仪部所以极喜进之者缘其时历诋往哲遍排时流四顾无朋寻伴不得忽得一江进之如空谷闻声不必真有人迹闻跫然之音而喜今日空谷中已渐为轮蹄之所不止跫然之音且不止真有人迹矣此一时彼一时不可作矮子观场寄叔弟恮得弟寄诗与茂之喜跃累日平地突出士龙子由消此平生寂寞造物于我奢矣最可喜者不学伯兄甚有气骨有志力有色韵出塞词如试看手中剑未知何究竟从古应募人岂尽不得还大将虽自贵少小为奴隶男儿不杀贼自应死边城本无开拓功应与卒徒群梦想通侯贵意气始得雄真得老杜骨法可夺谭二之垒弟姊妹行有酷得乐府遗意者阿兄平生于此未着手非不能为恶近世一副拟古面目耳弟于此当勉之近体极有佳处七言独坐焚香一首便是全作余一篇中句有同法者此诗家大忌也此中变化出没途径甚多甚遥不可自足不可中废阿兄于近人非不强项读古人诗便觉爽然自失前于谭二札云轻诋今人诗不若细看古人诗若细看古人诗便不暇诋今人也数语味之肯来京师同清苦与我谈一冬胜读十年书也又贫病患难古人之常天以此扼才士尤有深意但以身为本耳十月不甚寒入京养病读书可以居业可以成名可以保身念之念之作官真无味何时得致一命于父亲衣食粗足兄弟觞咏一室啸傲五岳何减南面也八月三十日与张太学足下为雷先生后事至忠至密弟所刻骨不能报者雷先生一字一笔落人家者皆当广搜之不要紧处偏有深致即作者亦不自知弟住夷陵一日而从笔工处获其一赞一跋从黄山人处获其二诗皆妙有风骨远过古人则其遗落者多矣在着意搜求之耳世间大有意思人生前文字不肯留稿此自名根淡薄不沾带处为其后死者却不可如此也与金陵友人去岁曾有一札及小诗奉答寄托茂之兄邮致茂之既北首想竟浮沉也谭郎友夏楚之才子也比于不佞十倍而风流又倍之老朽不足道也相见自能领其妙不佞不必言言者不佞意也近稿一册奉寄览不佞从此以后恐竟当作村沙欲不村时亦已老丑矣可叹可笑与唐宜之茂之传兄隐秀轩时义序使我悔其业之不精而窥之太浅也谭友夏南来专为读书其读书专就兄千里南来南中何地而专就宜之宜之可知友夏可知也友夏之才格意趣弟不言向兄处自不必言也报座师雷太史僧方厚至得师七月二十六日手书知五台之游甚适甚满当时惺肯从杖履书至之日便是还都之日观政进士旬日内有何正务可妨乃从长安尘土间错过甚可惜也百泉寓目后想径还家矣明年归楚可谒师庐闻所未闻也有便足即刻面发殊不能备与郭笃卿往时入蜀者道荆州则过潜江可图一晤而此番欲取道夷陵谒座师又往承天谒陵故遂不能由此道归途或可耳弟平生不喜星相尤不喜星相之极验者凡以人生祸福妙在不使人前知若一一前知便觉索然且多事矣弟所知陈生则星家之极验者也以弟不喜其术欲去而之他邑想兄与弟同好恶亦应不喜此术而世上如我两人趣尚者百无一二则陈生之遇者百而不遇者亦一二也幸随分推广但莫荐之钟伯敬一流人耳一笑答马时良得手书如面谭即欲作报而暴病在死法中已托友人料理后事且作遗书示亲戚知友矣不意十数日后复苏始能知人岂宿生山水友朋之缘未断耶旅病之人视年丈怡怡家居如仙如佛四月弟有蜀中之差傥不过汝南谒敝座师即可相过握手耳力疾口授不知何语谅非言词所能悉也与马仲良近状死而复苏具大兄札中兄得无惊喜乎旅病之人视家居如仙乃复以乐事见夸何忍也病中得诗十余首以为绝笔不意此段业缘尚未了也力疾口授数语已闷然就枕矣不能多谈与徐干之昨损饷法制湖笔应是不凡而弟用之不知其佳处觉毫间与腕微相距续致稍次者正与劣手相宜寻书一纸为报北上无定期穷措大资装粗给之日便是行日也与蔡敬夫向公观楚而苦其与某远也今益远矣向某犹得数四与公书札诗篇往还而苦其相通之难也今愈难矣读公向时书札诗篇而公未尝与某远也亦未尝苦其相通之难也想公相思时亦复作如是观耳每念致身既迟而作官已五载以闲冷为固然习成偷堕每用读书作诗文为习苦销闲之具别后凡有所作历境转关似觉渐离粗浅一道家居复与谭生元春深览古人得其精神选定古今诗曰诗归稍有评注发覆指迷盖举古人精神日在人口耳之下而千百年未见于世者一标出之亦快事也又曾于南都搜得白云先生陈昂五言律七百首刻而传之其诗其人其行径为明布衣第一孙大白宋鹅池竖子耳而又为闽人今亦奉寄当亦快读之也凡此皆书生气习文人举止知无当于公然其意略谓半生闲适天人所忌限亦当足自兹以往得移郎署出领民社渐与诗文疏故寄意删着天涯聚散驱驰风雨渐与朋游疏是以去公日远相通愈难而尤急急乎问公且举以告公寄公也若公则不然有经世之才之志之时之资早成晚倦某今日之事恐又当作公他日结局先着后着所谓易地皆然耳又凡得公诗无不和者此番独未能自西陵游后断手于此矣两三月中乘谭郎其处与精定诗归一事计三易稿最后则惺手钞之手钞一卷募人抄副本一卷副本以候公使至而归之公至手钞时灯烛笔墨之下虽古人未免听命鬼泣于幽谭郎或不能以其私为古人请命也此虽选古人诗实自着一书言及此诗文真不得作第二义惺真不当妄作诗矣其不能立和公作安知非惺诗进乎夫诗文与白业不当论其第一第二而且论其实与不实仕宦去白业远然虚谈白业亦易山林去诗文近然实修诗文亦难公步步着实人故与公实心勘之知公必虚心听之他日与公勘白业亦应若此夫诗何以曰归归之为言实也夫白业独无归乎以公之诗于近代工诗者何如而犹云五十学诗夫有所归耳恐高达夫五十以前非耳不识四声者惺诗文尚无所归况白业乎仕宦言归世以为不实而惺信公自不为虚亦不待入山之后而始知之也然公先着亦未能便了惺无经世才志而处一面实心实政未必后人然终非惺之所近若论最后着恐终当属诗文拮据民事自是中间一段公案也再报蔡敬夫冬春间一月之中千里之外得书及诗者三亲遣使者二此非寻常交游也诗归一书自是文人举止何敢遂言仙佛然其理亦自深常愤嘉隆间名人自谓学古徒取古人极肤极狭极套者利其便于手口遂以为得古人之精神且前无古人矣而近时聪明者矫之曰何古之法须自出眼光不知其至处又不过玉川玉蟾之唾余耳此何以服人而一班护短就易之人得伸其议曰自用非也千变万化不能出古人之外此语似是最能萦惑耳食之人何者彼所谓古人千变万化则又皆向之极肤极狭极套者也是以不揆鄙拙拈出古人精神曰诗归使其耳目志气归于此耳其一片老婆心时下转语欲以此手口作聋瞽人灯烛舆杖实于古人本来面目无当自觉多事不能置此身庐山之外然实有所不得已也自谭生外又无一慧力人如公者棒喝印正来谕所谓去取有可商处何不暇时标出乘便寄示若诗归中所取者不必论至直黜杨炯一字不录而滕王阁长安古意帝京篇代悲白头翁初盛应制七言律大明宫唱和李之清平调杜之秋兴八首等作多置孙山外实有一段极核极平之论足以服其心处绝无好异相短之习夫好异者固不足以服人也古诗中去取亦然想公所云云决不指此耳恨诗砭一卷未成不能录与公正之所指示谭生及弟所作佳恶裁鉴精当至致书当事荐引谭生而云当事者自应知之此古心古道尤弟与谭生所中心藏之者也前寄早梅诗佳甚偶未能答而所寄谭生扇头梅诗又进于此与谭生各和一诗书扇奉寄三诗似各有一段光景也二月初入京声疏渐远也言之黯然与冯元成公祖不肖未堕地时先生业为海内人论询仰久矣及先生之宦而某发未燥也是其少长贵贱贤愚相去盖不知其几而庚戌入贺顾某于邸者三视寻常君民之礼有加即某何足言适足以成先生之高之大之厚且细而已某骤谒先生于邸而皆不值始信愚贱小子得见大人事君子有数有缘欲欣然庶几而未易也然苟心之专一终亦当有时耳色笑未接不宜草草通书唐突干长者贵者贤者之前念先生之爱人而接引后进有甚于某辈之欲通乎先生者如庚戌之三顾某于邸是也故不能以格套辄自阻自后谨因舍亲魏文学之来谒而一布其区区焉与谭友夏弟舟行而南实出意外与吴康虞林茂之同行而以其间作太山游又意外也弟与兄游志之久约之坚孰有如嵾者而一得衡一得岱天下事宁可以人意与造化山水争哉岱游自可千古记若诗亦如之始读兄南岳草不无畏退而岱记成觉老子犹不甚惫然此事吾两人自可交相庆不必相妒也往时一副手笔只以浮渡盆景架阁消之不无牛刀割鸡之恨今差可满志也弟僦居金陵心自怀归盖平生精力十九尽于诗归一书欲身亲校刻且博求约取于中晚之间成一家言死且不朽又将二十一史肆力一遍取其事以经世取其文以传世以怡情近年两度舟行讨求漕河盐法颇有要领若将此暇日粗了文事此后尽力官职一番而晚节仍以此结局不枉作文人又与文人作朋友作兄弟也兄岁考后可与三弟定计来勿牵于他念千古一时苏长公示子由诗云与君世世为兄弟愿结来生未了缘此痴想也今生之不言而望来生如水去云散岂能复聚故处即偶聚故处而吾岂能复记忆夙生事乎念之念之可与吾弟恮同看之又曹能始清深之才也惜其居心稍杂根不甚刚净是以近日诗文有浅率之病亦是名成后不交胜己之友不闻逆耳之言所致子夏曰我过矣我过矣我离群而索居亦已久矣然其所谓浅率亦就我法及古法中见之其言我辈诗清新而未免有痕却是极深中微至之言从此公慧根中出有痕非他觉其清新者是也昔人有言其自为谋也则过其为先君谋也则忠曹公之谓矣弟近答友人书亦云我辈诗文到极无烟火处便是机锋此语甚深可思也痕亦不可强融惟起念起手时厚之一字可以救之如我辈数年前诗同一妙语妙想当其离心入手离手入眼时作者与读者有所落然于心目而今反觉味长有所跃然于心目而今反觉易尽者何故落然者以其深厚而跃然者以其新奇深厚者易久新奇者不易久也此有痕无痕之原也恐后之视今犹今之视昔耳此语对浅人则如说梦矣与高孩之观察向捧读回示辱谕以惺所评诗归反复于厚之一字而下笔多有未厚者此洞见深中之言然而有说夫所谓反覆于厚之一字者心知诗中实有此境也其下笔未能如此者则所谓知而未蹈期而未至望而未之见也何以言之诗至于厚而无余事矣然从古未有无灵心而能为诗者厚出于灵而灵者不即能厚弟尝谓古人诗有两派难入手处有如元气大化声臭已绝此以平而厚者也古诗十九首苏李是也有如高岩浚壑岸壁无阶此以险而厚者也汉郊祀铙歌魏武帝乐府是也非不灵也厚之极灵不足以言之也然必保此灵心方可读书养气以求其厚若夫以顽冥不灵为厚又岂吾孩之所谓厚哉曹能始谓弟与谭友夏诗清新而未免于又言诗归一书和盘托出未免有好尽之累夫所谓有与好尽正不厚之说也弟心服其言然和盘托出亦一片婆心婆舌为此顽冥不灵之人设至于则未可强融须由清新入厚以救之岂有舍其清新而即自谓无者哉何时得相聚一细论之复魏肖生幼时读肖生甲午戊戌应举文以为有豪杰之气恨滞诸生久不免相隔及入蜀首以得见肖生为快而又不相值时时见所取士及其士之文亦复有豪杰之气一洗固陋帟茸之习慨然笑当事者不务录真才不劝士子读书穷理而漫然以正文体三字了却衡文之事作一段好话此不揣本而齐末之论也以为造士无如吾肖生得体者用之黔蜀等处尤为对症之药观丙辰会场事不意正文体三字流祸承羞一至于此由此观之肖生化蜀之法施之天下可也某典黔试独携肖生粤录及先师雷太史闽录耳不知有一二语似否而猥加许可岂自有其美而不自知乎强草二帙盖以韩非苏秦之骨而出之以欧柳笔舌者也某备蒙瞍诵咏而已与陈眉公相见甚有奇缘似恨其晚然使前十年相见恐识力各有未坚透处心目不能如是之相发也朋友相见极是难事鄙意又以为不患不相见患相见之无益耳有益矣岂犹恨其晚哉与弟恮诗合一篇读之句句妙矣总看有一段说不出病痛须细看古人之作诗归一书便是师友也慧处勿纤幻处勿离清处勿薄可惜此种才情骨韵当炼之成家功名富贵皆有尽时此物终是路远味长晚年骨肉便用此为安乐窝也近来非惟嗜欲淡薄即生子一念亦付之天命矣舍生报国固其本念幸而得全即图为乐生之计所谓乐生者此物是也可存此纸以见我志并与谭友夏看之近看五弟草书不减古人画亦必传之业书牍朴而有法此皆天赐非人力也顶戴顶戴惟念及骨肉逝者五内俱裂答同年尹孔昭兄怪我文字大有机锋谓尽之一字有道者所不居真是当头一棒然读兄书终篇机锋二字兄自反何如我辈文字到极无烟火处便是机锋自知之而无可奈何亦是一业何时与兄参之卷三十八书牍二与陆开仲掌科以试差注籍不通外事昨日皇上临御召见廷臣事日晡始闻之只此君臣父子相聚一堂二十余年未睹光景天清日朗雷厉风生此剥复通塞一大机臣子加额之时也不识刘道长所言何事遂触圣怒其拿送刑部拟罪之旨二十七之夕一更始传闻之弟于道长曾未识面想其批鳞敢死一身一家已置度外然使缘此遂得重谴则于时事国体亦大有关系此非道长可以得罪时也为今之时惟有阁揭婉陈密解先自引咎如云身居揆辅不能乘时有言故使小臣言之而得罪庶几有济不使此绝妙光景绝妙机缘有谴言官之名而此时伏莽之奸蠕蠕耽耽伸其头足布其关械荧惑洞喝所全尤为不小风闻今夕台省谋合词申救非惟无益反重圣疑通夕思此不寐计相公出朝之后必晓譬台省止其上疏而以阁揭申救一力自任必使台省可以无言而后已计不出此使言官待救于相公则两失之矣大要此时非立名之时此事非居功之事期于消邪萌全正气以存国体而已非为道长一身一家计亦非为言官体面计也弟以五鼓辞朝四鼓作书达之兄丈恐缓则不及耳附答书陆键与袁沧孺论楚中盐贵书读所寄上朱公祖辨论楚中盐贵书可谓理明而事核虑深而心苦矣某尝谓塞下粟仰给盐策屯田所以使国家有急不加民赋甚至卒有灾眚常赋之内上有蠲下有逋而犹不告匮者恃此法之不坏也今极坏而几不可为矣正思得一人焉起而为之去岁适睹部议十条凿凿似以为必可补救乃事内事外之人不论其意之有为无为同声而逆料之曰此万万属之空言万万属之文具万万无利于国与利于民而又且万万不利于官某闻之气塞填胸而无以夺其说信如此国家之法当极坏不可为之时凡有一人焉欲起而为之而无往非空言非文具无往能利国利民而又无往不坏官也是必国家之法一一听其极坏不可为而后可哉惟冀翁莅任行事之后所谓疏理之效不必遽睹其全但如医之视病投药使病者十分中瘳得数分亦可以结浮议者之舌而纾立法任事者之气犹使人知国家之法虽当极坏之后尚有可为之人可为之时可为之道耳然所谓病者得瘳之分数于何处验之不过视商之输课者不如往时之苦非惟无所苦且见以为利之所在而趋之如是而已及见所为纲册一书分合轻重头绪清楚要领豁然及行之未几而商之输者果见以为利而趋之询诸道路其以疏理之法平恕便商者即向者事内事外一辈人以为万不可行万不利于国于商于官者也某始喜其言之中法之行欣然为纲册一序凡以纾立法任事者之气而坚其心一切利国裨民之事己虽不能为见人为之如己自为之是则区区之怀也然某宦游客居在外数年数年中楚之盐价旦晚贵贱实所未知近乃闻楚之乡绅有不便疏理之法者不悉其详得所寄上公祖公书乃知为盐贵之故耳盖某所见者两淮盐课之乐输而楚之乡绅所见者楚中盐价之稍腾也夫以楚之乡绅为楚民求宽一分盐价司盐者安能夺之况翁丈亦楚乡绅乎弟亦楚人去省城三百里自弟有知以来二十余年所历盐价自八九分起至一钱二三分止则历年间有之然此自去省城三百里者言也若如乡绅所云省城盐价自一钱起脚则似亦不平矣翁书中所云今年一钱之价乃去年疏理未至之盐又云楚之乡绅望疏理太过恨不即复每包七分之初待十年套尽盐法复故则每包七分亦自有日是则然矣然自弟私评之责司盐者今日遽复七分之初似为太速令食盐者待七分之价于十年之后或亦太久惟自今年以往属疏理后者更烦翁苦心极虑调剂约束于所谓省城每包一钱之价递减递平抑即弟所谓不必遽睹其全第十分中减得数分即可以谢楚民与楚之乡绅矣然其中灵心妙手全在翁与朱公祖耳决不可望于久困趋利之商俟其病瘳欲饱之后利尽思义自为减价者也弟事外之人责当事者以所甚难似为不情亦欲翁终此疏理之局成一囫囵盐法使臣子于国家做得一事便是一事国家于臣子收得一利便是一利耳若憷于乡评物议以为手足终不能展布而但以一官成败去留徇之一官虽掷而疏理之局仍不能终疏理之局不终而盐法卒归于坏盐法坏而后人决不任其咎仍归之于首议疏理之人是吾所谓救坏之说真属空言文具真不利于国与商与官之物也是岂通人所出哉弟于盐法一事但欲始中终之不觉婆心婆舌如此耳幸勿罪而笑之拟曹操让黄祖杀祢衡书孤白闻足下乃遂杀祢衡惋叹弥日何足下高于视衡而浅于待孤之甚也始孤送衡于足下或曰此遣之死耳孤问何以知之曰衡小有才负重名不逊恐其不察妄意主上忌且怒之必杀衡以顺主上之意孤曰不然孤观孔融荐衡书其言过夸然以为衡必有才用智数如荀彧郭嘉等可备帷幄任使及观其人狂而呆耳然其效犹未能遽至杀身姑使为鼓吏以观其后而其狂日益甚不可瘳孤使笑而哀怜之才士薄禄一至于是然其山鸡之羽文采可观泽雉之性气介堪重岂有为天下驱策智勇而不能卵翼一衡者孤又耻之值其跳梁方炽决不能恬然食孤之食听孤之教便置之安厝之地然衡书生接霸王之时少见孤宽容以为天下尽如是不若使游群雄间以炼之知足下性颇卞急使其就沴縼之上圈槛之中以调伏其狂呆之致庶几异日得如王粲陈琳辈孤当有以处之即不然而置足下所衡不得复发其狂疾而有以自处不至流落失职此则孤区区之志也语曰智胜贼能制贼足下割据一方其略当有过人者岂遂效儿女争斗口语不能容置此子且孤送衡之意极不难知孰意孤反用足下卞急之性为杀衡之具哉孤不能不负衡则足下负孤甚矣若谓孤有怒且忌于衡恶有杀才士名而假手于足下此又不然衡有何可忌孤有怒于衡即杀衡耳且杀衡又何损于孤孤所杀不尝有十百倍于衡者乎小儒愿子为之咨嗟释憾于孤而有识不闻以为非以为此曹虚名诳俗辨言乱政少正卯华士之流大人之所必诛而衡非其人也若衡者所谓不足杀而可怜且可使之调伏而处于王粲陈琳之列者也夫王粲雅士又穷而归孤此不必言若陈琳之辱孤又过于衡迨其归命之后巽驯可念则孤诚心喜之岂有又送与他人待其仆仆倦于往来而后饮食教诲之无已而至于杀其身哉使衡卒不免则孤之过而足下至疑衡有高才重名孤不杀而遗之于足下此则高于视衡而浅于待孤之过也夫刘备者孤尝许其天下英雄惟备与孤耳则孤所忌宜莫如备备将关羽亦臣隶之皎皎者堕孤掌股者数矣孤皆抚之已负孤而又纵之而又抚之而又纵之终始成其义孤岂惮有杀英雄名凡以王伯将相之业非杀之所能取胜俟其运数有所归智勇有所穷而后承其敝丈夫举事从古如此况衡之不足杀者乎此非足下所知聊为足下道之耳若足下杀衡斯又不足怪足下思之孤白与熊极峰弟丙辰出京之后长安棋局之变不见不闻即上疏改南通书长安旧知之时犹一切以丙辰前情理望之及读诸公回札而稍悟其不然然犹未知其所以不然之故也今又一年所而始知之迨其知之而局又变矣甚矣弟之暗且钝也徐从簏中检台兄去岁两番回札与诸公同至者视与丙辰前相与情理未尝少变微独弟即于弟之好友若邹若魏瑕瑜不掩视丙辰前情理末尝少变也始信世局自变而台兄自定台兄以慧且敏而定不肖弟以暗且钝而定其为定不同于以观变而稍获静逸功效差不殊耳闻台兄近且居太夫人伯母之戚弟无以为唁闻此或一破涕也居乱世之末流待朋友不可不恕所谓交情二字只可于作秀才及退居林下时以之责人若士宦得失之际卖友得官此亦理势之常一一责而怨之非惟待人不胜其刻即居心亦苦矣士大夫君臣朋友之间处之未尽善大半生于不读书弟向欲作二十一史详略附于各史简末隐括事文窃取其义计成功无时姑撮其论事者自左国起讫于宋元勒成一书名曰史怀史怀者取谢康乐怀抱观古今之意今刻完九卷左国至史记在是矣台兄前札欲速览之因郭振老之还奉寄合虚过南都晤弟以其女亡于京口一日而去不与弟别今近状何如恐其有渊源咄咄之意则亦劝之读书而已意满口重不尽欲言与王以明乙卯闲步夜寻以明先生良是奇缘恨尔时身心犹在三涂中崎岖一晤止以风月诗文语了之今稍知于生死性命作怖畏想若梦醒观一念疑悔求一善友导师不可得十二年交游止如不识以明先生面者识得以明先生面则已思过半矣陶李袁诸公学问来谕犹谓未达无生二字则弟辈何处安身然不敬久习不轻新学正不必以畏难因而退转失言外之意也往时溺于诗文忘却生死今承屡教寄示近集游戏三昧及慈湖近溪诸种甘露之濯自不必言乃至新诗较往时胎骨换尽盖以明于二事为一故两得之弟视为二故两失之此自然之理也待见地稍定为序以附不朽苏文选一部史怀一部寄览小修匆匆言归倦夜草草不具容后嗣音与井陉道朱无易兵备记明公五月书中有云不肖以诗归招尤初谓事理不甚关切疑风闻之误久乃知其有之夫不肖性疏才劣可以见斥之道甚多至诗归一书进退古人怡悦情性鼓吹风雅于时局官守似不相涉徐思之乃当事者不忍过求于某断其进趋之路姑择此微罪罪某而又不甘处己于俗分此美名若其目中亦曾看过此书者此则自处处人之妙其中真似俱不必深论者也若真以诗归见处则此一书将借此一语口实以传某以一官徇此一书且有余荣彼其之子何爱于某而肯为此乎一笑一笑与林少严座主去岁闻三兄邑试前列游泮可必矣及胡先生之来始知偶落孙山外心甚念之惺观少年英物亦不必以早得一青衿为福养成羽翼飞鸣一朝愈于久淹乡校顿人兴往之气也如云借此为门户光仕宦门户岂必待一青衿而光邪惺栖泊金陵乐其山水近家君亦乞得毗陵广文父子相聚全家在此颇以文为生非惟作官念头灰冷即生子亦作第二义矣人生富贵子孙原以奉我者求之未必得而又以苦我神岂不添一累邪此言似老师慰惺者而惺能自得之又可省老师一忧也读书作诗文一事老师无一书不以为戒此父母之心又以戒元履先生此朋友之谊也宿业前债除之不易有甚于富贵子孙之念者且舍此亦无娱生之路老师近不能得之于元履而远能得之于惺乎此其故可知也三年中将正史自左国起至宋元流览泛观勒成一书名曰史怀取谢康乐怀抱观古今之意于古人经世之旨颇有所窥极知劳思有负教养但年来精力十倍往时日月又闲薄福之人坐而消之不免生灾有操相人术者云惺官禄未衰第骨法带劳惺所畏者劳也愿以官禄易之不可曰读书作文可以当之是惺之所欣然乐从者也不识老师以为何如试与元履质之寄答王半庵中丞不孝惺下劣疏贱之人也素无根柢之容台台屡勤先施去冬惺方为先人敦丧事忽接手书重以大集赠言奖借草土之中捧读钦企书中三叹若有感于诗亡雅降之故者惺尝谓文章小道壮夫比之雕虫所云关系世运污隆治道盛衰或文人标榜护身之言而前辈巨公伟人其于一篇之妙一士之长接引领纳如恐不及往古无论若近时李长沙之于崔李嘉靖七子一时贤贵人以不识其面不得其文为羞当时民物康阜明良喜起亦成太平之象迩来士处宦途与在山中人但问其何官与我何交而已文章一道不加重亦不加妒若世界中原无此一事者夫物聚于好风尚所薄造化亦将收之渐就衰歇无足怪者然今之治象视昔何如哉惺观昔之趋向愈雅而政治日以休明世日以治而其人未必不作高官今之气分愈俗而职务日以废坠世日以乱而其人未必尽登仕乃知前辈虚怀旷识急急于一篇之妙一士之长而惟恐其失者固不止为怜才啖名而已也台台固一代巨公伟人也道德节义事功声名岂专以文章领袖一世然台台有其全而士各持其一以求合于台台士即不敢持其一以求合犹必广搜而节取之虽不肖如惺犹惓惓下交之不已者适足以明台台之大之高之厚而已去岁欲作报而无由达舍亲胡方伯之来惺适他出偶遇商河令王之贤不孝乙卯黔中所取士也遣使相候谨赋小诗一律拙集一部家传二册不敢谓酬来美聊以尽请益之念而已内泰山一记诸诗阙里碑纪及诗具拙集中如有可采择者倘因修志之便乞附于中以不虚登临瞻仰之意非所敢望也临楮曷胜惶悚翘伫之至复陈镜清惺启孟诞先不孝之石交也不孝之知有先生诗及其人诞先之所为也知其诗其人而心赏口叹不能已者非诞先之所为也非惟不繇诞先亦不繇友夏非惟不孝不繇诞先友夏即蔡开府之不令先生知而移书彼中当道称其文近古人抑岂友夏与不孝之所为哉何则人之称述可以裨我之耳钞传可以裨我之目若夫耳之目之而赏且叹不能已者心也耳目可借心不可借夫好德怜才一念所以行乎数千里之外而通乎百世之久者惟其彼我之心有同然而不能相借也寺壁六诗古心深情便是元道州岂有明眼人同时有元道州而不欢喜赞叹者乎不孝平生好搜剔幽隐诗文上自公卿下及隶凡其一言之卓然可传而无名于世者必欲使天下后世知之而后已然此亦私心过计夫珠玉蕴藏精神见乎山川商周彝鼎虽在冢墓之中千百年后必出见于世彼仰屋着书而千秋万岁不为之传者其精神原无足传也真可传者神鬼天龙为之拥护而水火兵劫不能遮阑奚借同时之人欢喜赞叹之力也诸作深古迫近子书先传以文史之笔发仁孝之衷所愿从事笔研以附不朽敢烦重币温言乎但目前为先人窀穸事完积劳致病室中病者十人而八九容稍展期以迟补拙托诞先兄转致可也友夏三月以明经入京所惠书币其弟收而传之保无浮沉薄物侑缄及家传游记六种旧诗书扇奏览既属声气名刺原只照常况邻治父母亦无用手揭之例乎想一言便可相谅临纸钦渴辞不达意答韩晋之秀才闽固多才如足下清皎立俗何可频得学古之人所得自不同然古人所谓学以变化气质气质二字亦广亦微恐非孤狷二字可了此特可为足下言之耳仆年力已衰又无子即吾子未必克肖中郎之书会须付君等何须相从南都睹仆之全也史怀一书至三国志而止今晋宋二书已九十叶矣此书虽不工而差不同文人之见董见老曾许为仆作序能从臾之否向不知曾相寄未今致一部三国以后史无识无体真不堪读正是一种世说口角入史可废耳所寄赋大可观大要赋虽以奥博为长古人亦只将数处创获惊人之语散其中作丹头种子而后以宏丽成文勿食其末而忘其本也册中四诗大胜书卷者此精进之验也奉和一诗示意而已临纸意塞不知所云答袁未央不孝之于诗文少时孟浪欲求其至年近五十而犹不悟名根牵缠可笑如此不知此道无必求其至之理今老病浸寻念志超宇宙勇迈终古求一技之至已自堪惜况必不能至乎所云隐秀轩集听人刻之而不禁者知其不能更进而益于此也足下乃复求不孝后有身不亦多事乎汉魏唐人诗所以各成一家至今日新者以其精神变化分身应取选之不尽若佳者一选无余则古人亦隘且死矣选诗如相人如取其眼耳之灵而手足各体皆为枯藁弃物可乎以明爱不孝及友夏甚深不觉视选者太高而厚望之不知视古人作者反太卑耳然此亦何足深论胡君不能为主愧甚愧甚答谭友夏惺谨复孙女之养养而失之未免多一事其慧处人不觉生怜死惜情不能与人共所谓别业见妄也学道人所干何事而犹为缀念乎楞严经为法拚命病前病后披剥不记其次危者有时安滞者有时通佛力怜念加被不敢谓苦心所致也始自作一序能动笔作序方有少分相应明年二月初约说经市中须发一往大愿办一片深心夫阿难何等地位佛犹责以粗浮狭劣须看此等人所以粗浮狭劣处不愁不惭愧也至于严整威仪率由矩则尤不可缺夫听人说已看之经虽觉现成省力然终不如费自己心力损自己资粮经历艰苦尤为受用只未听已听时莫作省力之想可也白文不可不细看或一家之解看之亦可服膺非敖许来相就远韵若暂不侍母共了此段尤妙此报母功德也寒碧僧可约同来序虽寄览然晤时亦须为兄说一过也世事如梦来日无多遑念其它近诗二首见志明春筑室非好劳也亦自为学道养生之计耳正月初旬可来市中矣惺谨复与徐元叹弟自入闽后魂梦不宁刻刻思归不意有家君之变非惟罪逆所招亦志气之动也今自江南归楚更有商孟和相送与仁兄一晤又苦中良缘也为官至劳至俗三过武夷而不能入至于诗则一字不敢题起矣历览佳山水惟武夷可携家而居今一别不能忘情作三日之游得记一首诗廿六首先寄稿于兄并望速招工精刻之弟初四五可至吴门尚有数日之留欲以此刻本付送役寄闽中相知重刻之山中故不得不急也又弟此归楚誓不作官亦不甚望生子惟是不为官则虽在家亦稍求自在安静弟妻妾之不同居兄之所知也但此归妾之父母既远则一身难以独居又弟前出妾二人此人理之常而室中皆委为妾不容妾欲重其罪渠冤无所告意欲于吴中求一体稍厚性稍灵者为伴寻常买婢即人家养女亦无不可兄学道人不宜以此相慁然通家之谊舍兄无可谋者幸为谋之待弟来而享其成则妙矣又读所寄净土三妙门始知念佛一事不可视为太难亦不可恃其太易云栖之言念佛似只须口诵便可往生彼非不欲如幽溪所言恐人以为难反生退转不若且引之口诵幽溪深极之论恐人视为太易然不善会之亦能生退转益信大势至章圆妙含藏思之有余用之不尽也楞严说修行始终上下巨细已尽不读此何处着手交光所解终胜诸师弟始厌其烦细看一二卷觉有归落不致使人见其文之愈妙而愈生疑也惜无暇日得彻看之弟于南藏业已印请然须五十外断却一切世事并诗文亦断之方可打算一过然使弟去年病死已无今岁矣况五十乎此今世学道人通患也金刚经不能以笔墨训解只须多诵胸中自能了然但觉其语不犯重思过半矣又去岁六月初七始到家与王明甫途中相左明甫归得读兄手札颇悉近状兼得兄归舟五言古诗笑骂极深不觉绝倒偶录寄蔡敬夫敬夫称赏不已还书索全稿一时不在手边无以应之止将紫竹扇头三诗寄往渠细细和之录一小卷托寄兄可见其慕士如渴矣静中取楞严新旧注间出己意约略成书于楞严不知何如于各注差觉简明然亦未尝离各注也此后当研心法华盖此经指点见成止是证道分见修二分全未说破讲者欲字字俱了竟成一字不了若不必求明白则信心终于不真纵不敢谤不能不疑今之自谓不疑不谤者非真有所见也特憷于地狱之说而勉为面从耳史记下部看完并家传四册春间专人寄至想已得达今有七言一律一书扇一书册一诗而数字不同书两处者欲兄指示义孰长以为从违耳又一古诗奉寄中颇言杜门索居之故语及恶友似非学道人所宜然以此习静得一意精求佛法心实德之或宿生调达世世相随未可知也单使远行奉致小物不及另状去岁所寄岕茶至今色香无改盖经兄手制耳每一烹啜为之黯然又荆吴天末一年止一通候皆以买茶为名茶之为功大矣今复届期遣使如例作一诗奉寄仍录去岁诗并试茶二作于卷亦自可成话柄也弟去岁春夏之交欲爱几枯想念不作而脾病相嬲削弱弥甚数十步之近数息而后能至一以静胜之久亦获效读书学道有得无得或浅或深俱以身心日用吃饭睡眠处验之颇觉有少分受用烦恼二字较前为轻弟所缉楞严注已有成书名曰如说今摘出弟所见者录寄然亦自二卷而止余俟续致也静思人生在世无故而受人大毒大谤自是前生负彼今得酬偿为幸若不应时销去留为报复之地是还债而又借债也构一居为静摄终老之地远游无期兄少壮尚可作楚游也转求赵凡夫书怀归堂三字及松竹生虚白阶庭横古今一联幸以相寄卷三十九疏一圆通庵募缘疏夫多藏寡与病坐悭痴广劝博祈道惟坚苦然有善知识无爱发肤何待沿门持钵乃大比丘讵辞心力务求遍地成金离之俱伤合则双美机难两遇事必相须圆通庵者去镇二里许村而近市僧多杂俗宗僧性慧始事剃披遽勤拮据感龙象之泣冀信者之哀苟能开大欢喜之途终当获不退转之效在募者小或丈室大至须弥何分广狭在施者多而太仓少虽粒米岂有缺圆以兹坚苦之忱破彼悭痴之性念惟各尽功则同归谨疏东禅寺玻璃阁募缘疏邑东西各有湖湖有寺寺有阁登阁焉如坐舟中倚船窗而下视水可掬可漱可濯可洒即不以为佛国而不以为胜地不可也寺僧岸公曰阁必积经经必积僧僧必置田饭之发愿作玻璃阁阁计其费可三四千金而足吴居士幼如难之问钟子钟子曰夫募者为愿施者为缘愿有待则顿成为难缘无方而渐致亦易以愿听缘以缘凑愿是岸公之志也且夫佛无土非国而庄严者非胜地或莫之肯先焉登是阁也但作舟中想见可掬可漱可濯可洒者在船窗间乐其胜焉因是以有阁阁因是以有经经因是以集僧僧因是以有田以无方之缘足有待之愿旦暮遇之居士何难焉吾宗僧有性慧者募作圆通庵止数十金不能取盈持钵甚苦见是疏得无河汉岂其地之不东禅抑其人之不岸公邪请戏质之老岸并出是疏广之题三明和尚募积经疏僧诵经未必解有经未必诵有经不诵诵而不解故其经曰积积之为言近于无用犹积钱不必使而或有使之积书者不必读而或有读之或有使之或有读之则虽不必使不必读而不可不积也明矣今檀施者虽有志心信向见其积而无用则施之念不期怠而自怠不知寺有经使人望而知其为寺有经而僧能诵使人望而知其为僧如金银土石胶漆作佛形像瞻礼者以为佛而忘其为金银土石胶漆则其用亦大矣故积经者象教之意也诵经不解贤于不诵有经不诵贤于无经则虽知其积而无用亦可以慨然施之而不疑矣况僧如三明者信敏人也非诵经而不解及有经而不诵者乎重装牛首祖像疏解佛有断割肢体示无所悭而诸经乃云以金木土石胶漆作佛像瞻礼赞叹便获福报胡轻其身而重于其身尽之像也退谷居士钟惺曰瞻礼赞叹从像而生则佛法以像而长存佛之欲存其法有甚于其身者则像乌得不重重其像宜无如金木土石胶漆之可久者舍此而画其为可久也难矣夫真能重其法者必从其难久者而务为久焉难久者而务为久则非徒如金木土石胶漆瞻礼赞叹而已又将有所以为守之之道也是以古人画重人物人物重佛道在作者伸纸濡豪之初已办一极久之愿力必得于守者之人而后已也牛首有历代祖师画像百幅久矣万历丁巳三月惺寓白门与王子宇林子楙楙弟古度胡子起昆获观之似非一时所为而威仪严慈此百祖之身若与我聚于一时者像之所为也已伤其岁久纸轴毁败归与吴子惟明图重装表之惺自书各祖出处其上夫作者愿力期必得夫守者之人耳守者之人不易得不得已而求夫所以守之之道夫装裱之于画其于以为可久也差易不可谓非守之之道也是岁五月十五日惺谨识募修牛首山罗汉殿疏予募裱牛首祖像八十余轴年余矣有石居士者感其义捐数百金构牛首罗汉殿夫众生黑业不同造于悭者甚多诸佛菩萨广设福利以劝人施夫众生主施则诸佛菩萨遂主受乎盖施者悭之反也施则悭除悭除则黑业除黑业除则人人可作诸佛菩萨人人可作诸佛菩萨诸佛菩萨断臂割首之不惜而何爱以身为受乎今匹夫齐民无故而欲致数百金则其所以致此数百金之故其举念行事有不可言者矣今以一念一事之有感举数百金一旦捐之则并其所以致此数百金之故一旦忏除之矣举所以致此数百金之故随此念而一旦忏除其为善念福缘又岂尽于此数百金哉此诸佛菩萨劝施之意也曰居士既身捐数百金胡为乎募也予曰装裱祖师画像其所施几何居士感之至捐数百金彼一切善人岂无感居士而共作佛事者乎若身捐数百金而使一切善人无由发布施之念犹堕悭贪业中此世俗轻财之说非诸菩萨所以劝施之意也募画祖像疏祖之为言传也不自其身而止也使止于其身是上自饮光止矣又上而曰毗婆尸佛止矣于祖之义何居哉祖之教既不自一身而止则夫庄严祖像以使之传者又岂可自一处而止乎牛首祖像百幅信心者多临而瞻礼之不欲其像自牛首而止也新安方居士欲广牛首祖像之传而委之戴清之可谓得人像成而置之黄山可谓得地钟子方客白门感牛首祖像之装者就渝而图新之闻其事而欢喜赞叹告二君广劝十方信心成此功德勿生退转第提祖之一字顾名而思其义焉斯可也京山多宝寺募五大部经疏乞法者欲释其疑也计宜乞于多法处乞于多法处能使与者生饶益想生欢喜想而不必苦其难施法者欲起其信也计宜施于少法处施于少法处能使受者生希有想生难遭想而不敢忽其易吾乡京山有多宝寺其来数百年矣而尚未有经也寺僧海林行脚至金陵誓募五大部经以归惧其难就不胜悲恼钟子广之曰仁者无忧夫金陵自齐梁以来故佛国也若乞法于多法处而此中檀越施法于少法处机缘无妙于此者且吾闻经为如来全身施经者非施财乃施如来全身也昔有一菩萨以己所生之国粗弊无法请于如来归教化之今以数百年之寺而耳不闻佛目不见经粗弊孰甚焉譬若以此中檀越为菩萨处多法之地而视娑婆世内尚有无法之国必且身先往化之今有方便于此一人施经是以一菩萨赍一如来全身往送于其地也多人施经是以众菩萨赍一如来全身往送于其地也有如来全身之赐而又免于菩萨自往之劳其踊跃助显施之惟恐不速而劝之惟恐不广也又岂止五大部哉募盂兰盆施食念经礼忏疏李温陵有言阿弥陀佛亦祇是寻常慈孝之人而已此通透平实之言也由此推之所谓佛事菩萨行亦不能舍寻常慈孝之事之行而别有所谓事与行也七月十五日盂兰盆何始乎始自大目揵连为其母悦帝利已堕饿鬼道而拔之者也焰口施食何始乎始自如来为其弟阿难将堕饿鬼道而拔之者也拔一母拔一弟而必拔千亿劫饿鬼其愿抑何深而不敢以为深其力抑何劳而不敢以为劳其福德抑何广何远而不敢以为广且远但以为寻常慈孝之情若曰吾所拔者止一母止一弟耳嗟乎舜之孝至天下化天下定武周之孝至郊祀禘尝治天下如指掌而犹曰此庸行也与此何异哉人人有父母人人有兄弟闻盂兰盆而愿附见施食而乐助此非佛事孝慈之事也此非菩萨行孝慈之行也世有不言佛不言菩萨者有不言孝慈者哉长生馆焦太史放生地也僧定安者曰吾将以今年是日于水际作盂兰盆会持尊胜咒施食念经礼忏为五昼夜功德以疏示惺愿题数语以告大众之愿附而乐助者惺德薄罪重三十年内丧嗣父嗣母丧生母丧仲弟叔弟季弟与妹丧长男诸男女眷属幼者不与焉创巨痛深悲泪欢喜述二事缘起以告大众彼大众者亦不因是语而愿附乐施也其亦曰人人有父母人人有兄弟而已矣募修大报恩寺观音殿疏金陵自康师以三七日致舍利始有塔今大报恩寺佛殿后插烟霄而乱星日为震旦国中庄严第一者文皇帝之为也舍利往往有光随人愿力所见虽以惺之根浅业深犹曾得一遇之前为佛殿殚极弘丽想元末国初革命靖难之际士民之坑屠兵将之夷杀与夫忠臣义士之捐糜事定想兴圣主大雄大悲必有憯于志者庶几仰借三宝津逮于以解其结而资其福深心所托非苟而已也殿毁于火六十年而墙壁兀兀然立于烟霜风雪之中劣得不仆者盖有故焉然而复之则难言矣大凡土木兴作出县官者废则疏请出水衡钱新之今边腹多事公私告匮水衡钱岂能及此中丞本如吴公信心护法自度利他数十年如一日恻然龙象之泣重兴信者之哀曰吾以积官余俸倡众修举代济县官之乏而存皇祖拔幽功德于万一非惟善信之极思亦臣子之至情也于是捐资首复塔左之祖殿与未毁之伽蓝殿相配若左右手之翼如也念塔后之观音殿如人之有坐也募众重修以为佛殿之地而属惺为疏以劝施者惺犹记戊午开铁失守军民糜烂无数名将大吏从之南都善信醵钱米不訾饭僧忏诵广建水陆道场普荐忠魂惺实为疏至中夜闻甲马之声杂风雨而夹星霜趋于坛左感应如此报恩塔殿乃文皇帝所以雪冤拔滞于革命靖难之际者今辽祸未歇河东腥膻所屠戮过当于往岁文皇在天憯然于志必有甚者今新此塔殿岂止如前水陆功德方今物力告绌宰宫居士随其方便倡和劝助代为皇家永此福田亦输财急公之谊也募造丘家桥缘起疏去吾邑北四十里旧有桥曰丘家桥潜沔及邑中走郧子武汉孔道也其地曲岸高急二壁相拒恒有颓势水盈涸皆怒而盈为甚冲波击岸而返无所释憾捍巨石如漂木屑桥力不支不能不圮圮而至于亡矣官民济者舆马步皆病或溺焉涸则人行釜底惧不脱于渊亡弟叔静读书桥左之龙禅寺曾慨然谈及造桥事僧复初者无所长一味专愚而戆能忍劳而已弟曰此募造桥者之具也僧亦先见一马坠岸死心动闻弟言心独喜自负力任募事同年李长叔少参为之疏于是系锒铛数丈于颈击柝号通衢者三年颈铁砾街石有声石皆刓颈创虫出而桥之不能造如故也于是烧其二指而桥之不能造如故也桥之逋石为土人侵匿搜之至为所击折臂而桥之不能造如故也天启壬戌岁三月予自南都归将入闽王程严迫居家仅旬余许为之疏而日不给力亦不能施僧恒明者予族子也力劝予成此事而僧复初不知也人有言予之不为募疏及财施者皆僧恒明所持复初恚将与为难次年癸亥予忧归客有谈及此者曰佛法忍辱戒嗔此岂僧之所为予心怜焉此僧亦苦矣私计有一人首捐百金为大众倡彼二僧者何至是然不敢以其事属之己亦不敢望之人也予起入内僧养明者在坐谓弟快曰而伯氏适动一念而中止若知之乎弟曰不知各罢去居月余予室人有寤而与予言者曰君昨夕与我言造桥事乎予惊曰未也若安从问及此曰适梦君以百金造一桥闻转石邪许声而寤予悚然一念之动萌蘖未成人我无主而僧占色于外女人感梦于内惺虽非喜施任事之人而持地菩萨及护法诸神已署我作募造主矣惺亦何力以逃之乃先捐六十金以其事告同年谢彦甫侍御彦甫喜立付十金于予问予曰事则善矣收放桥金者为谁予对以自捐者自贮之以待用余不敢知彦甫曰子误矣子任此事而不任收放人将袖金而不出予乃任收放事以其言告李长叔复喜先是王茂才以桥许捐石百块封识二十金待有首倡而后捐之惺初念其费度可百五十金可成则取诸相知数人而足弟快与乡老杜君步其地而相度之曰此桥造之不如法后致颓圮积石偎倚水中助其怒行者之苦乃甚于无桥非三百金不可有余则庵住僧施茶皆善因也如是则其势不能不仰于募募非易事也僧复初之效可见于前矣且桥利速成非塔庙等工可以渐次有待于是惺为疏附长叔后多书小册令相知者人持一册随地随人大要度其必施者而后募之宁少而与勿多而许使不为空言钱谷之数与桥费不甚相远而后役兴焉出入年月丝毫皆有疏记桥成之日易以佳名工费若干同事者若而人并勒碑阴卷四十疏二荐先嗣父母本生母二亡弟疏罔极劬劳乃获棘薪之报孔怀急难永乖唐棣之欢荐其死何如养其生酬亲恩未若资佛力痛念先嗣父某嗣母某本生母某体有异于发肤恩勤则一亡弟某某情所关于手足征迈斯同儿无常父母共瞻共依道有宜室家既翕既具岂期蚤岁四亲递夺其三养胡补于升斗才终一星五子遂亡其二耻有甚于瓶罍念此碎心疢如疾首若断五体奄奄气息犹存难禁痛割自省多生种种罪愆已积应受摧崩兹者节届盂兰佛垂宝筏念菩萨所首超之众必阎浮最作善之人如惺一身之不孝不弟悔忏何追乃诸眷属之无罪无辜脱离差易傥严慈施接引之恩亲蒙升拔令骨肉登清凉之域身愿泥犁谨疏荐先师雷太史疏生天成佛文人妄作后先慧业冥心大道何分灵蠢佛所比之应类世乃认为上因非仗弘慈终难超拔痛念先师翰林院检讨雷某宿缘清净至性灵通亦曾愿作佛弟子非无戒定慧之根未免犹为世名人即其贪嗔痴之处惺等师友情关量其没后或无往愆沦落老婆心切惧其生时偶为慧识牵缠仰资津送之功得出轮回之路罔使平生正骨热肠翻成有漏夙世文心妙识总堕无明速登彼岸永脱诸缘谨疏荐亡儿肆夏疏生遘奇哀恩爱即成冤对夙迷胜果灵明反作沈沦惟佛恩能豁冤亲匪道力孰超生死痛念亡男肆夏慧则秋神玉骨年惟石火电光宿愆不无现业尚未冠昏宦以未尝算已不盈乎廿载贪杀淫其何自罪岂能积乎三生兹当解倒悬之辰乃其永度脱之会溘长逝者五年于此恐未离乎六道之中仰赖圆通以超幽滞但念惟能自度乃可度人惺身无慧剑识不逮于东门眼望慈航惠欲要乎西土沈爱河而作没人津梁罔睹向苦海以求亡子钟鼓何为窃有痴心祈伸鄙愿想汝于人间地狱天堂茫茫何处报予以过去未来见在的的安归非惟借彼脱离尤所望于导引谨疏代荐辽东阵亡将士疏士志死绥本不暇于致悔人钦裹革何烦代彼兴哀要使庙谟无失律臧而协师贞兼之边计得全严翼以供武服乃驱熊罴虎豹之徒以赴矢石鼓钲之役胜则为功固有尊周攘夷狄之效败亦无愧要非全躯保妻子之流敌王所忾为国之殇如此而亡又复何怨乃者建虏鸱张全辽鱼烂养成在数十载之前而欲折于今兹之一旦决裂岂二三臣之故而专望于最后之数人所用非所养所养非所用兵食信之难言知者不必行行者不必知战守和之无据甚且致之必败之场阨其可成之会时当致命何异一毛将不成功徒枯万骨虽免偷生同烂额焦头之众亦多强死非甘心瞑目之人以兹忠勇之魂反作幽冤之气或上动乎人天恐逆招夫水旱则死生之在诸将士者固为匪轻而灾祥之关我国家者尤为不细某等敢闻国恤舍杼轴而他求仰仗佛恩冀津梁之普度谨疏病中口授五弟快草告佛疏惺根器本弱修习全无生死之际便望受用自是妄想病苦逼迫毫无实相侥幸病起五欲齐至反增新业一二年以来三缘未断病境所逼渐次减少今日归心三宝将已断残欲借金刚干慧不令续生受菩萨五戒法名断残生生世世愿作比丘优婆塞幸逢凡空法华二师证盟永无退转不胜哀恳之至卷四十一碑重修华严阁碑范公德政碑郑公李𨝽德政记卷四十二行状程次公行略卷四十三墓志铭一明茂才私谥文穆魏长公太易墓志铭魏长公生与余齐年为今上甲戌岁卒之岁则今年戊申余丧长男肆夏之秋也长公未死前数日手差次其所为诗窜改几十二三属纩之夕犹唿笔涂乙数字而后绝为一纸书遗其尊人荣期公曰必钟子也志我墓者状则谭子可传则竟陵谭子可志称明茂才魏长公太易者长公所自题文穆则其友私谥之余惟长公幼清蚤誉高才奇骨为一时闻人年二十四始得称诸生称诸生十年精其业未尝施眉目于诸生间又必夺其诸生而后使之得死则诸生之能虐长公而长公之仇之必矣差得志于诗志长公墓者宜曰明诗人魏长公太易墓自题不当若是或以为乱命余思长公命无乱者何独乱于所自题自题云云者明其为太易而获此称以死长公盖自嘲自伤云尔于是因之为魏长公太易墓志志曰长公姓魏氏京山着姓名象先字太易父荣期讳某母唐孺人先世祖政生敬敬生鹰封文林郎鹰生某以进士为西安令荣期公其中子也公之官西安以中子及其妇从长公生西安邸有异征西安公固奇之掌弄膝语知为俊物稍长就外傅目所过书十行辄了手所弄文三叉必就出应童子试文经奇李太史本宁见而异焉异日当以文鸣世一时承响传写而君其时隐然有自为一太易意雅不尽欲以齿牙累先达而余时亦以童子出应有司试闻京山有魏家郎君者借借若是欲一观其曲折能否未有间也其年君以母唐孺人丧罢试越数岁丁酉余为诸生倦矣而君尚自如然其文畜日富力日厚法日益老陆太史敬承西安公故雅游也读其文大喜以为有祖之风移书薛观察此子贤者廉吏子孙而楚督学熊公亦自知君乃辟茂才移置郡学久之与其邑王谢谭为黄玉社工苦为诸生业兼称诗倾其邑中忌者思有以中之己亥流言起饮章蜚语口听耳传一夕而遍欲胁以众怒为危祸且败其名盖从古庸劣险人中功臣必以反中文士必以口业与无行以为竭泽之渔久之成习而其语毒秽相半多不可闻听者亦且倦久之论定明年其同社生试于有司皆高等忌者以前事漫漫无纤介损反用以起其名计益诎而君试独不前明年余与君以诸生入郡都试同舍乃得与君论诗语次及明诗余卒然曰明诗无真初盛而有真中晚真宋元又曰近日尸祝济南诸公亲尽且祧稍能自出语辄诧奇险自我作祖前古所无而不知已为中晚人道破由其眼中见大历前语多长庆后语少忘其偶合以为独创然其人实可与言诗君绝叹以为奇快其后各罢去而诗时时相示癸卯君辟应楚乡试罢归益墨墨不自得而恒快于诗君秀羸不胜衣至其吟诵寒暑昼夜不倦初年法峻格严其于汉魏六朝三唐语各肖其神各不相借晚益颠倒淋漓老放昌披无不如意往往自托于长庆世或指长庆为太易不知其用稚为老用险为稳用凡为奇用乱为整要以不必为我式而能为我用而太易亦自厌今之为伪初盛者思易以真中晚用杂霸治之聊以矫俗玩世通其垒磈之气横佚之才真率潇散之趣要其顿挫沉郁居然自有一太易世自觌面遇之而转盼失之戊申春余与谭友夏过京山读君诗诧其境地如此似有晚年意各相惊叹罢去忽太易得羸疾学使者檄征郡邑诸生趣入试人或劝君姑病免需后举而君自念齿至矣恶以病不能应试伤尊人心舆疾就道试日委顿作字不中程文亦愦焉自放主者守文竟用下考放其诸生事闻远近大骇而同社虑其病忧之甚余乃手削牍奏记主者多不载书奏不报君亦病无意复为诸生归作七言律二十章自广曰六等吟悲愤谑浪嬉笑痛哭共面而呈同口而出嵚崎怪谲有温李舌挢汗下所不敢道者今秘不传而病日进不衰竟不起欲作临终诗不能索少弟孙雪居一画扇为殉君少负绝才绝情世多以文士薄习意之而妒者计谓被以挑达轻狂之名沿饰相类无征而信不邮而传是以有己亥事而君实清谨深淳至性孝友事继母田二十年得其欢获亲信友无间言卵翼二弟过于父师乘居独处口不及俗朋辈语涉凌杂及人臧否正色止之初余度前口语语事或自招娄以此墨试太易不能得平生取予廉无杂交雅重识检予见太易手定稿本人间酬赠非其人辄被汰或遂削其诗亦以此取怨而太易有重名足以憷利齿儿不敢动总之世不能分太易才而不能不欲分其名不能重太易才而不能不借其名以为重以故世之妒太易与慕太易者不必皆以其才而皆以其名太易两娶妇辄死甲午娶于谭即郡丞完女戊戌卒有女一人聘谭君如丝子结谭君即状太易者郡丞长男也己亥娶于田丁未卒有子一人名绳生未聘君卒戊申某月日距其生甲戌某月日年三十四耳人惜太易年不能展其才才不能展于用余以为天假太易年其所失职于世者必不能减于三十四年以前而无诸生累差独闲即所得志于诗者不能遽有加于三十四年以前而得壹意为诗差独富闲即享诗福富即专诗名是区区者而竟亦夺之造化亦太啬哉钟子曰天生异才不有奇福必有奇穷陈余遗秦将章邯书历数秦功臣之死曰功多秦不能尽封故以法诛之人主处功臣与造化处文士其术不异太易所处之境地时事无非专设预待以穷太易者仅得志于诗乃其轻薄之名所本无者或以其诗兴而内行修洁作人之实不愧古人者或反以诗掩非独诸生能虐太易诗亦能虐太易矣闻太易死悔不当习诸生业而竟称诸生名以死志独苦矣荣期公以某年月日葬太易某所祔两妇间余姑因太易所自题云云者为魏长公太易墓志至所称明诗人魏长公太易之墓数字似当题其墓道有同社二三子在也或云太易自题实为明遗文太易魏长公之柩家人矫太易命为今称云铭曰生失职于诸生而得志于诗女有以自乐也没不称诗名而名诸生女有以自托也予手后子存子手先我朽死而后死者志子墓后死者之墓之志乌知夫谁手呜唿后死而虑速朽死而有以不朽也之二者孰先孰后孰不久孰久哉明奉政大夫户部云南清吏司郎中春宇蔡公墓志铭予不识蔡先生先生有少子孝廉为吾友魏祠部定如乙卯南场所取士祠部取孝廉以文耳然为予言孝廉至性而习于礼其居先生丧易而戚亦犹行古之道也介祠部见予南都乞言焉客僧舍者逾月候予闲而不敢请凡以为亲也予感其笃将志先生之墓不敢苟而已取孝廉所为状读之数过而得蔡先生夫状乞言者事也居身居官庸言常职弗之敢忘志则立言者事也不可不志其大者志其大者而后其言可久也予睹先生论边材及对王相国数语深叹郡邑郎署中自有具将相眼者而世莫能竟其用也因作蔡先生墓志志曰先生姓蔡氏讳桂别号春宇家世沛人五世祖楫洪武间以孝廉拜监察御史累官浙江按察司佥事以异政载五伦书四传生俸曰竹溪先生实公父以公赠户部河南清吏司主事尝为闽建宁簿及浙之乐清丞有惠政配卢氏赠安人生子四公其第三子也生而端远明悟嘐嘐古人与兄弟燕谈数以己意于古事有所臧否而伯氏靳之曰以弟视吾侪异日所就何若公笑应曰千里内贤俊耳甲寅补邑诸生丁巳试诸生高等得试南都是时都人士杨太岳李如真李翰峰辈皆以道德文章有盛名公皆友之戊午秋遂以易魁南都时年二十有一慨然经世之志读书取古人议论行事今可施行者为一编苟有用我者以此往九上春官不第癸未谒选得湖广永州府别驾永州地错粤西民夷杂处公受事即有猺洞之乱当事者议剿焉公曰种人叛服不常固其天性剿之如捉风兵与贼聚散不相值而以边民万骨代为封赏徇从来边患坐此猺性犷而朴可以诚取请得以单骑探其穴致之当事者从其议即以其事付公公竟得当而报寻摄道州篆岁饥斗米至百四十钱富民操其急籴者叩门不应公觇知官粟尚余数千石曰得之矣故秘之不使人得悉其数请于上以贷民不许请出籴许之乃减市价之半予之程籴不得满石司其最贫者稍贷之富民不知官粟几何而籴与贷者日有闻焉惧于藏粟之滞且蠹争出予民籴米价骤平州有被劫而夫妇俱死贼手者其十一岁儿得脱明日其女来视诬其邻坐系者一门八人凡五年毙其六公立召儿讯之得其状后真盗获人始服时旱天乃雨戊子擢顺天府别驾有清军之任海内承平久百姓安土往袭伍如囚多以贿免贪弁与之市听市人子取代捐饷以为常大司马请下令清勾公曰是无益徒滋扰耳暂得报罢皇陵侧有居民数十家久矣中榼利之以为且蚀陵徙之便公核其不然力请如故越三年晋南京工部虞衡司主事丁内艰服阕补户部河南司主事督大通桥陆运故事运额日三万石会淫雨涂附前使者不及额滞粮十五万石公承其后取车户牛数料之不能如其石之数而计都城烸骡不下数万可僦而代也凡日运万石者五之滞者立消寻榷崇文门税不敢取其嬴充长官筐篚监兑湖广迁云南清吏司郎中当市珠宝上疏谓珠宝拳奁中物饥不可食寒不可衣夺百姓衣食之原请省之不报然公亦倦游有复褐之志矣遂谢归有拂袖沧江问钓矶芙蓉堪制旧时衣之句日与里中张都谏辈为文酒之会壬子买舟由金陵下姑苏泛西湖而归构亭于县东偏之高村题曰五宜谓宜饮宜赋诗宜待月宜娱老宜避世也匿迹不入公府庭户悠然老而嗜学不舆不盖安步里门与人言依于义期以德化人至论古今事势得失详而核微而中盖其经世之志薄试于郡邑郎署而不得用其所未足意有所合时一露之为郎时曾与人论边材首举一巡抚问者疑其人不变通公曰今边事之坏正坐人皆变通耳令得一人持正如此者岂至是乎次及一京兆尹又疑其取用太滥公曰适问边材非问廉吏也陈平可用赵魏老将焉取之盖厘夙蠹则主持正破拘挛则急挥霍边材之选二义始备人服其确太仓王文肃作首辅时尝访以永州事公敛手曰某作永吏则言永事相公宰天下何乃问一郡乎夫天下一郡之积也一郡无事何补于天下然安天下之道不外于使郡邑无事使郡邑无事在贤守令守令皆贤则天下虽有事而民不易动民不易动安天下之道也守令而上有监司监司而上有两台两台而上有吏部吏部而上何人也相公思之而已文肃改容谢之其持论如此钟子读公之状谓居身居官有公之一体足以为善士为良吏然独三致意于谕夷平籴清军督运论边材对王相国之数事者皆国家大计亦以见郡邑郎署知公不尽志先生者志其大以答孝廉乞言之意而已公生嘉靖戊戌五月二十八日卒万历戊午闰四月二十三日距其举于乡之年周始一甲子得寿八十有一元配崔安人有妇德母仪先公二十八年卒子六人民部郎少溪祝公墓志铭民部郎少溪祝公者予同年民部祝孟铏尊人也以子民部考六年满封公如其官故称民部郎少溪祝公云公为参藩子为民部父其墓宜有志然读孟铏所为公状概其心行福德公非以参藩子民部父博文人一志者即惺年家子亦岂以参藩子民部父志公也按状公讳某字子仁别号少溪直隶当涂县人父参藩公讳某以仪部郎抗疏廷杖由督学历前官有四子元配李宜人生应干举嘉靖辛卯乡试次坤慧而夭侧室林生应龙赵生公俱在嘉靖甲午岁计公生之岁其伯兄已举于乡三年矣公生而渊敏屹如有巨人之志参藩公异之虽其伯兄贤且贵然以公为国器参藩公捐馆舍公甫十四岁其伯兄方挟策公车叔兄与齐年犹好弄公居庐无童心易而戚必诚必信以待伯兄之至参藩公卒之先二年伯兄已主析其产三之公退然仰家督鼻息田取其污莱者宅取其湫隘者臧获其老弱者佻佻公子见以为名美实寒畯耳会欧阳中丞讳必进者参藩公死友也开府江南特枉节钺哀临之唿诸孤出部署诸婚嫁事公先已议程孺人婚未定厥祥中丞欲以女女之公跽谢泣曰长者不弃诸孤下羊舌泣亦犹行古之道也孤终不敢效子敬离婚事累长者之义中丞知不可夺长太息去无何伯兄自长安闻讣归复举公前所取三之一者又三之察及鸡豚公母子仓皇徙宅不敢视日寄居青山草堂无忤色无后言冀以积诚于处人骨肉之间有所感寤服阕程孺人来归椎布操作佐以薪胆不与公共寝食者三年公始补邑诸生时伯兄令成安寄讯达空函而已公安之曰吾以成吾兄廉吏耳然粥之产寄伯氏吻中八口嗷嗷惟是日月俯仰从程孺人手口取之迨伯兄改倅桂阳始恫乎有憯于厥志出其子请业而公喜可知也久之叔兄卒年仅四十遗孤九龄一切后事倚办于公而桂阳公亦罢归归而于先产无所益寻亦郁郁卒公恸二兄之逝二兄各有子公反能以一孤贫诸生赡之礼诸文学有声实者为诸子侄师友适馆授粲人不知其自公出也久之罗于江先生以理学为海内祭酒守宛陵闻公名而召之剌经发难与诸生言常格格不相通至公则心开先生以为天授然公为诸生亦且倦矣有长男已补诸生而早世程孺人几不欲生公每以义命豁之而民部头颅亦渐出然善病秀羸程孺人每闻其夜读声意哀之辄自起扑其灯且欲割田百亩为成均弟子公曰勿以资污吾儿且是子终由胶序起其待之民部寻亦补诸生于试时有利钝而公不为督过曰无益徒顿其兴往之气耳无何民部果以文受知于邓铨部心虞王侍御二固人始服公之知其子而善诱焉癸卯秋民部举于乡公方七十觞客报者至客属太白为寿恨程孺人不及见验其言耳庚戌成进士授官民部公勉以尽节官下勿愧清白吏子孙出督饷潞河有所厘剔大司农李公以为古清郎善之然三年中手削牍乞归视公者数矣公止之勿负知己寻以考满封公如其官又三年再满盖民部一官以潞河一役始终之乃得以差取道还里从大夫后觞公堂下郡守何公举乡饮酒礼一要公往为重耳不敢以筋骨烦之然拜手阙廷无敢失容见者嘉叹之嘉平家燕子婿群集犹能顾曲按节和梨园歌及商探梅送腊诸韵事献岁沾微疾然神犹王无何稍剧拥衾趺坐而逝诸子孙奉茗碗环侍颔之而已时万历戊午正月廿一日也距其生嘉靖甲午八月廿六日寅时得年八十有五公至性仁心胸怀栩栩然见于鼻端于荣利淡如也尝启笥见金一囊度可半百秘之以待亡者数月与所亲吴老以微语挑之果夙昔假榻时所遗金而归之村父有中细人语怀刃伏莽司公公乘月以好往厚贻之其人不觉自失曰吾本欲甘心子今见子而吾之意也消吾妄人也不能见子其感人如此冢宰马公钟阳旧令姑孰与参藩公石交数移书招公公谢不往环青山草堂有田数百亩春夏耕桑秋冬读书去濑水一衣带耳与武孝廉陈文学为文酒社不问外事曰出无所闻闻亦不解有古隐者风所居国不言而饮人以和名为乡里善人没之日已大耋保艾难老人犹惜之配程孺人先卒生男二长可大庠生娶陈文学女先公卒次可仕即孟铏官户部云南清吏司郎中娶方伯夏孙女继娶某女女一适某子孙四某娶某可大出某某某娶某某可仕出孙女二某适某某曾孙七某某女某先是程孺人以癸巳春葬金山麓阙地得二石子公以为同穴之兆今以某年月日合厝从公志也铭曰人有荣名以前后显公有潜德以前后掩人患其晦公患其阐小子愚贱载笔实忝公不借名愚贱何卷四十四墓志铭二秋田汪翁墓志铭新安有秋田汪翁讳一渭者至性笃行君子也初娶于蒋有丈夫子四人皆夭独第三子国政有孙宏嗣国政且死不敢必宏嗣之能后汪氏请于翁必置媵置媵晏氏复有四丈夫子然翁之没四子皆幼宏嗣顾反有子二人卒襄翁大事而请于予铭翁墓者宏嗣也宏嗣为予友缪尊素门人故尊素节录公行为状尊素者即江阴缪太质也予览翁所以交太质始末即可以得翁为人始末太质之状公又自有始末其言曰尊素所以交于翁者戊午岁自北雍改南寓十庙西翁寓亦偶近尊素尊素不识翁翁已心先识尊素矣一日唿渡秦淮舟中居然先坐一翁携两幼子太质前询其姓氏翁笑语太质君非寓十庙西者乎与君卜邻久矣我新安汪秋田是也居数日太质入闱翁椷佳墨饷太质佐闱中用且属勿报谢出闱反于寓未入门见有张筵月下者遽引太质裾同入坐曰子良苦能从我饮乎迫而视之乃向者秦淮舟中翁也明日太质他往即寄行李于翁寓如其家然比归太质下第翁前相劳勉君归必无佳意兴且留止白门有孙颇解属文近在黄山且至至当执弟子礼即宏嗣也此翁交太质始末也其浓淡深浅可与世俗悠悠者论哉故曰可以得翁为人始末太质之状翁始末也则曰汪之先自鲁徙歙于唐封越国公凡新安之为汪者大抵皆其支也曾祖玄龄祖良榕字文盛榕弟文质即大司马伯玉父翁于司马为季父云父讳道映字奎卿翁生而轩轾有奇气父爱之司马公亦视如子曰将大吾门初习举子业以父年五十有倦于家政意乃去为太学生是时奎卿公居广陵好客户外屦满幸舍不足以内客翁察其意筑别圃于城南隅若自为游止计者客至则辍以馆之所交尽天下长者若冯祭酒开之邹司寇尔瞻李太常本宁皆称之岁己丑大祲道堇相望翁遇其骨即瘗之尔瞻先生官南都时欲建一漏泽园以收无主之骨翁捐金数百成之家本素封为淮扬盐策祭酒属一宗人经纪其事宗人尽没之或劝翁痛绝其人且置之理翁笑曰误矣失金未足而又绝宗人以继之不两失乎人以为名言有友人负逋索者如追寇穷且求死翁代偿之人负翁而翁代人偿其负君子难之戊午冬太质与翁偶晤于淮扬邸中之客衣履相籍有声问其故翁曰予有小圃事速讼两年余矣太质谓翁徽人以讼为俗不胜不已今胜之止成一徽人耳吾以翁为超然者乃亦若此且翁构圃捐与客而又与客争一圃何为者翁大悟曰予交太质今始得其助乃谢去邸中客所与谋讼圃事者归新安以某年月日卒距生某年月日得年若干翁才本办济而以驯行掩父奎卿公忽遭非意之灾逊于外者七年翁挺身出白其事事乃得白归徜徉城南圃中三十年竟以上寿考终者翁之力也亲忌日见子侄衣色衣者呵之声泪俱下坦中乐道人善不喜举子业见人长于此者弘奖劝登或延致之托以子弟如太质其一人也太质一日携其孙宏嗣拜我于病榻曰予交汪翁子无与也予不敢以子之文代予塞交情然予有请焉予中年丧子颇似汪翁汪翁丧四子已复生四子子其志汪翁墓以旌仁人有后者且为子榜样遂志之铭曰丧尔子还尔子假以年周而始福德人何敢比愿学焉作墓史司城程公墓志铭予未官南仪部之前数年皆读书客隐于白门在游与居之间中间寓新安友人程仲秩秦淮别舍者凡一年所性寡交于贤士夫鲜所识亦不为人作文然其于程氏贤者久亦不能不闻之而司城公其一人也恨未与之交计其人没且久矣庚申冬病起吾友王太古持公行略为公长君景祥所自述者征予文志之考其世盖宦迹乡评与予在白门之时不甚相远其卒以去年己未七月初六日其时予犹寓仲秩所也予何以遂不与公交交臂而失一贤者是予之过也夫乃力疾为公志其墓以忏之志曰公讳敬弘字思任徽州府休宁县人世居荷池久矣公始爱其名欲有之故自号曰我池盖休宁之程始于东晋太守元谭代有显人明兴有子民者五传至瑄瑄传信信四子季钧钧又有子四人公其第三子也生而骨重神远稍长能慎言笑取予大父奇之以为将大吾门攻举子业以治尚书补南京太学生南都本六朝地声习浮侈且诸生五方辐凑相逐为胜公曰太学生当矩步方领刺经发义奈何争清华于衣履间乎与二三同志黾勉于学尤留心当世之务曰士无论致身科名即太学生岂无通籍之日乎吾宁渠能面墙以冥冥决事也于诸书取东莱博议之裁取丘文庄大学衍义之博手录成书不敢以文字当之两司成皆器重焉卒业隶事都察院故事文具耳所利在早休沐归卧时海中丞刚峰掌留台而公已知慕其风节旅进之暇窃睹记而私淑焉已而假归省觐公家世起盐策而公父为祭酒时已老授其柄于公伯兄上林公挈家南还公独依依膝下曰伯出叔处职也出者代弟营俯仰处者代兄供甘毳不亦善乎岁庚寅公父以寿终于里三子皆在外窀穸之事倚办于公似有先几云事母益笃居母丧易而戚一如父然服阕谒选得授南京南城兵马副指挥即古司城官也公欣然就焉曰古人不卑小官进不隐贤言小官不能隐人之贤如委吏之于会计乘田之于牛羊是也今云吏隐云禄仕而已高者以自遂其旷而卑者以自掩其窃岂从来设官意哉且京秩而得亲民者司城也至则推心抚字两造务得情其有不合者仰而思之夜以继日镇嚣以静而事有情法牵掣者虽上官意无所承必求信一意而后已上官亦感其诚低回从之曰司城非有他也今大司空丁公尤重之事有盘错虚怀而问坐语移日退而语人见程司城使人口不敢言资郎两字因叹人材限于资格非祖宗设太学教养初意云南省台如南昌晏公傅公折节交之官三载凡十三考皆以最上主爵以秩满例封其父文林郎母为孺人既得请即乞身归曰吾禄不逮于亲而有荣亲之名官不专于民而有及民之实是吾善息之日也归榜所居以自勖曰存心无愧天地素行可合神明其励志如此公前在子舍一切资斧听上林公调度上林公卒诸嗣昆弟各有所事事始入淮稍亲盐策事会疏理袁公新条纲法冀盐政由此振赢粮策马惟恐失时而配汪孺人病弥留急驰归里视之劣得一诀念淮事未就诸郎儒者不谙其本末复驰如淮时炎夏苦热忧劳兼之遂成疟日进不衰竟不起则万历己未七月六日距其生嘉靖乙卯正月二十三日得年六十有五公负至性内行醇备儒而官官而贾皆有条理而以诚心出之伯氏早亡无继鱼菽之祭躬率子弟酹之勿使其馁仲氏病于淮心动驰视之赖以瘳再病复往如前至则后属纩一日耳公恸且悔之一切后事周身周衣既诚且信而后移书诸侄奉其榇归教其子以经术不为俗学与人无城府其没也人思之如丧私亲初配曹继汪皆称孺人侧室某曹与汪皆有思齐思媚之资如曹之有子而为公置媵事舅姑得其欢曰天钖新妇以逸我汪之抚前母子及庶子如己子见鞭棰则念肤体闻叱詈则戒口业临终而属己子以事父友兄皆不愧为人妇为人母之道也固公福德所致耳铭曰呜唿诸生耳而仕学之途在其中矣下僚耳而出处之道在其中矣使人犹谓成均有贤者而不失作人之初意也岂非公乎吾是以思其人而憾未之逢程母昝孺人墓志铭新安有程太学凝之讳开禧者善诗自淮上介友人郝子荆以诗请于予读之惊叹得未曾有子荆曰未也袖中又出一小帙予问何物曰凝之母昝孺人行实也予笑曰程子欲以诗贽予文乎以诗贽文类相从也遂志之志曰孺人姓昝氏山西大同府大同县人盖淮扬盐策地秦晋与新安人错处之狎其土矣父曰思兰慷慨人也幼奇孺人为之相攸而凝之先子庄所公亦以盐策居维扬为祭酒有边商所为不法妨内商者人莫敢问公辱之市伏之思兰闻之曰此真吾婿也遂以孺人女焉十六而于归内外倚办椎布操作新安俗奢丽孺人曰吾晋产也习于俭不能自变为奢居数载与共还新安事姑谨病不解带辛卯举凝之自乳至衣则大布食则脱粟凝之病以身请命愈而就外傅冬夏诗书春秋礼乐人以母也而父道师道具焉孺人曰儿父脱身千里外旷岁不一归父道师道吾职也吾曷敢以一母道塞责乎庄所公卒孺人年三十四忍死撑支以效忠贞于藐孤而凝之读书居业有立矣既纳室凌即遣入太学而盐策旧业在淮如故定省牵掣稍稍衰凝之颇以隳先业为忧勉自力复之而性好书购书百卷楼居诵读曰得无以此减产妨业为孺人忧孺人觉之曰儿未喻吾志乎吾向者衣汝大布食汝脱粟固教汝治生春夏诗书秋冬礼乐此楼中百卷者是也凝之得放意以从故好而筹画之事卒不废焉禅客雅士过从不休养宾无缺妇凌初举一子殇孺人颇以弄孙为念命置二媵教谕谆谆婉娈当凌心欿以内嘻嘻嗃嗃俱不问也凝之异母兄弟八人服鸠之教相好无尤几无常母先后宛若间亦如之去年秋孺人年艾宗姻有觞而赠言者孺人曰未亡人散发至老敢拜褒嘉以速戾平生素奉佛偶疾遂不起临命无他语惟合掌念佛云孺人生隆庆己巳九月五日卯时卒万历己未年二月二十六日戌时享年五十一岁子一即开禧太学生娶同邑沙溪凌比部子俭公次女女一适同邑呈坎罗太学希任公次子鼎功凝之先子讳敬严即庄所公也予既志孺人墓仍力疾删定凝之诗而归之而后为之铭不忘其以诗贽文之意也铭曰徽有妇晋有女父若夫侠而贾考终哉文士母断香铭断香铭者铭吾友蜀人刘晋仲之妇尹氏之墓也君讳纫兰叙州府宜宾县人大参尹子求先生之女也记己酉予以丧子狂走白门先生为南职方郎尝为余言其婿刘郎七岁能诗刘郎者给谏勿所公仲子即今所称刘晋仲者是也安知其有女慧如是然其时犹然女儿习玩不知书既归晋仲见晋仲妹文玉词翰妙敏心悦而好之相与为友始读书稍稍为诗精神起落常出人外佳处不必由思思者反是无关系处久之从晋仲省尊公于燕由蜀江出崃由崃入江由江达运河峰树逢迎烟日争让舟行缓可以为家得一意为诗其篇时全时缺缺则听之缺于此或全于彼有弦摧柱折援他琴以续之之意予读其诗骨散神寒音节清巉如病叶偶然从风而坠或中罥之附枝翅鸣不能自致于地如暗泉之阨于石而不能自竟其响此断香之旨也至燕亦有诗全缺如之久之意忽忽无主有秋冬气晋仲忧之曰我亦不知至是亦不甚作诗作亦不以示人晋仲检其枕中所藏如其全与缺而存之顷之卒年甫十九钟子曰世所不常有者才人所不可无者友才而为我友友而为我妇妇而才相当晋仲以为能永乎不能永乎铭曰丈夫才而鬼瞰之矧其在女子之躬也好友在四方而造物或收之矧其在闺阁之中也刘子者怜才乎求友乎悼亡乎能寻香于落叶暗泉之间而迹其所终也乎噫双节夏门夏侯氏王氏墓表呜唿此奉明诏所表双节夏门夏侯氏暨其妇王氏墓也夏侯为民部夏孟嘉祖母而王乃其继母万历癸卯予举于乡出前京山令同安林负苍先生之门而民部亦其所最赏服者曰成进士独此二子耳民部卷偶为主者涂乙数字遂置之林先生每与予语次未尝不拊髀叹持杯进食口喃喃及夏君也甲辰予过省先生与民部晤于京山其人秀羸清挺骨棱棱不独文士面孔而已越天启辛酉民部始举于乡壬戌成进士魁南宫奉使过里始寄予双节事实以天人之际推之民部之贤而贵双节之报也而予以为不尽然何以明之凡妇之贞从夫起念者也代夫为子则孝代夫为祖父若父则慈故曰未亡人未亡人者宜亡而不即亡之辞也宜亡而不即亡者何于以终其代夫之事达其一念所不容己于夫者而贞妇之为贞毕矣苟有以毕吾贞即孝与慈之名不立可也孝慈之名可不立即贞之名亦不立可也又遑计其子孙之贤与贵身后之知与不知与知明诏之及与不及墓之表与不表哉乃民部犹以禄不逮养为终天恨者此自为人子孙必至之情而予谓二母之若不欲待养者似于宜亡不即亡之中止求一可以亡而不必食其报也特为文表其墓且以广民部之意其辞曰夏侯氏孝感县人适同里夏某民部祖父也年二十七丧夫哭而呕血数升头触棺欲碎必与共命念姑在又有遗孤某曰苟如此吾夫何以为人子与为人父忍死靡它移棺寝室设衣冠巾履旦夕上食临如生浣织以食其姑课其子始亡治丧易而戚不知其嫠而贫也久之子长矣补诸生娶妇有孙亡何妇卒继娶王氏即与其姑以双节俱表者也亡何子又卒抚其孙如其子即民部也妇王雉经者数矣姑救而免寻自念有姑在子虽非吾出夫之遗也苟如此吾夫又何以为人子与为人父自矢与姑相依以死有欲夺其志者破面断指拒之乃已姑病请身代姑死凡孀居五十年王瘠已甚矣赴墓一哭曰未亡人乃今可以亡矣遂绝孀居盖十有五年云邑父老子弟上其事郡邑郡邑上学使学使上巡按御史御史疏闻事下礼部礼部覆核如御史言请旌如例诏曰可表其门曰双节民部之友钟惺闻其事作而叹曰伤哉夏氏代有夭者若留人间之福泽为民部长养名位之地又代有贞者若留人间之节义为民部磨炼心性之资民部异日隆贵为国家蹇蹇之臣以明妇贞之效至于作忠此民部之所以报其祖母及母者即祖母与母之食其报者也为铭铭之曰妇一贞耳孝慈作忠佑启后人蹇蹇匪躬夫如是乃谓代夫之终李母曾孺人墓志铭予先世自江西吉安永丰与吉水李氏同徙景陵县之皂市皆用质行着于闾里李氏之贵自方伯五华先生成庚戌进士始方伯有五子成进士者二举孝廉者二为中秘者一贵甚矣然皆出自侧室五子之子又皆出侧室中秘在五子中最少顾先有子子长者为宗儒讳营道出侧室曾孺人前宗儒生者女二人一适龙门令王某一适茂才吴某后生者女一人适茂才郝某宗儒有子玉文玉衡又有孙孺人皆及见之而后以寿终在天启癸亥六月十六日距其生嘉靖庚申十月二十四日寿六十有四云是月卜葬蔡山宗儒为状请于其友钟某志其墓志曰孺人姓曾氏麻城人父徙市中其人长者以求子岁祷玄岳梦吞一李子而生孺人异之谨为相攸方伯公闻其良家子有福德聘为中秘公侧室是时元配夏孺人来归三年矣性严察往往用理家方略部署诸妾媵默寓其操下之意使人不能有言孺人首承其盛屏息不暇步随目往或踬而起夜闻咳唾呓而应夏怪其谬恭不诚辛巳适王氏女生故事贵家男女虽多产必备乳保之员是时中秘兄弟方艰嗣又初有女女生如男夏故裁之使自乳搜剔家务贻肄埤劳杂作无时女哌哌于床不时相视如寒乞家子女也癸未次女生夏用前法孺人以哭父病暑月蓐坐适有天幸得无殆若见玄帝仗剑以身翼之而去云又二年乙酉生宗儒宗儒男也而又长孺人安卑处啬若不知有子者中秘家僮千百指取驯谨者数人备洒扫而已其他黠干者置不问孺人亦无所用之中秘后庭曳绮縠孺人椎布如故岁所给周身而止衣常数浣不知千金筹量为何等宗儒早慧伯父本宁先生爱如己子携入邑读书友诸名士丁酉补诸生孺人戒曰我惯见汝家簪笏济济一青衿岂足自画宗儒下应乡试不第乙卯有子玉文玉衡复补诸生孺人戒之如所戒宗儒者戊午玉文廪于庠己未宗儒与玉衡试列高等宗儒自念数奇雅不乐与儿辈争升斗之饩遂入北雍署司成萧山来公取冠多士欲留应京兆试会辽警烽火达关门孺人唿宗儒归曰儿久试不第如造物何吾亦老矣曷勉冠一进贤揖酒吾前乎于是拜为臬司幕孺人素善病然亦以性寡营得静摄之效今年癸亥元夕灯宴忽忽不乐遂有明年知谁在之感无何病日进不衰五月感里中虞道人焚身西归事曰净土在是矣吾亦从此逝唿两孙及曾孙前吾无憾矣遂瞑检箧中惟敝珥败缣分诸侍者以为遗念孺人事佛谨四十二章皆令子孙说其大意事有相忤一唿佛号消之如割水吹光岁所布施自出心力斗粟尺布不取于中秘公偶俱无猜尤善宗儒弟宗文之孙宗文才不啻如己出也宗儒之状孺人也曰自吾先君宦游四方尽室相从孺人常家居是谓拙守室中藏侍者望腹而饱孺人以常赐自给是谓拙取诸得幸者不无借中秘公宠灵孺人终年闭门持诵而已是谓拙藏男女内外孙十余人嫁娶皆名族六十之辰一时名硕如少保周公少宗伯董公光禄卿秦公钖之名篇是谓拙得知母莫若子宗儒之谓矣惺中年而丧壮子或劝广妾媵为后嗣计予答曰此未易言也凡事贤贵人妾生子而贤且贵者其福德过于嫡者也媵生子而贤且贵者其福德过于妾者也今观李氏自方伯公来为宗儒王母者如匡梁二夫人为宗儒母者如曾孺人其母仪妇道如此侧室生子可易言哉可易言哉铭曰寿六十有四耳年二十六而始有子子复有子子之子又复有子三十九年中取精用物备生之终始此固兼多身历百年而不能有比者呜唿以此考终其亦可矣卷四十五祭文告雷何思先生文岁秋九月一日夷陵雷太史何思先生卒于里第其门人钟惺有使蜀之役取道夷陵谒先生则是月之三日也先一日遭侦者于途有传先生讣音者叱焉唾焉以为作是语者狂邪入其里门先生家有持刺逆者非先生刺也疑焉骇焉进使者问故噤不能言者食顷曰予何为是惘恍者悸邪登先生之堂不见先生哭焉奠焉已自意曰兹帷内帷外堂上堂下剪纸树籍籍纷纷者梦耶某心不敢信而以为似狂似悸似梦也口不忍言而直以为真狂真悸真梦也使竣反楚蜀之路作如是想者三阅月再过夷陵省先生之母若室抚其嗣搜其遗文若书终不见先生乃稍悟先生亡也则冬十一月二十日矣始为辞以告先生之灵非歌非哭不能成声其辞曰呜唿某于先生所得至今日者不可谓非座主门生之故矣然直可谓座主门生遂能有今日乎哉记去岁六月与先生卢沟别去遗某书曰从来座主门生不为少矣吾两人觉别有神情别有契合岂往劫中互相师友乃有今日邪又寓书某所知曰钟伯敬清远神骏今世界似少此人呜唿某何足以当此然此岂一切座主门生之言哉某与先生称师友年余相聚不数月月相晤不数日日不数语然先生每借论文之因时以德业学术国是人才旁及人外之旨微言挑我以观其应某时有痛痒偶中机锋相觌粲然一开先生之口处而污不至阿亦时有所不必合先生不惟以为不必合而且以为相成吁嗟乎盖真有古师友之道焉大要先生期我者远而某亦以期之求我者备而某亦以求之先生负盖代之才与志与格与识与气骨以圣贤豪杰自任其于经世出世度世处处着脚无不以为立可就而某私心爱先生至报先生深于先生广处恒欲其要高处恒欲其实大处恒欲其精孤处恒欲其定锐处恒欲其沈铦处恒欲其厚透处恒欲其涵奇处恒欲其浑察先生平日神意议论似恒服膺赵学士大洲者呜唿时事至今日非用大洲时哉予过大洲之乡读其书想其人精神志学原委指归多与先生合今世颇知惜江陵不知思大洲而某恒虑先生异日为大洲万一失足而为江陵欲俟见稍定交稍久时稍暇率胸怀以语先生吁嗟某盖自揣才术短无用世之具命相薄无生人之福先生有其才其志其格其识其气骨感激酬知欲一效之先生也今年二月居燕某病矣病而垂绝自谓不复见先生矣以老亲后事属密友国家后事属先生为书一纸遗先生略曰私情说不得言国事即私情也方今景象底滞痿蹶已成一不快世界中复虚羸度之运数必有快人居其间势必用一番更张露一番精采恐必将有一等伤元气之人与伤元气之事迎之虚羸之身迫以金石有速毙耳大贤处此必当平心深虑大费调剂某幸而起书亦不达呜唿区区一念无亦虑先生异日当事极则必反矫或过直耳予作是书讫密友骨肉摩足饮泣而予颇翛然无怖无挂顾笑诸泣者曰令雷先生在此必不尔尔呜唿某遗言已就而竟不成死先生暴死而不遗一言闻先生知某来诛茅扫榻迟我半年而不肯延之数日世之肤立色取奄有时名者名归利遂然且至百年而先生靳于数日死而分香履顾妻孥嘱田宅者弥留之余厌厌剌剌语不可了而先生速绝使不得一语先生不分香履顾妻孥嘱田宅可以无语使先生得语语当有可传者呜唿人之云亡邦国殄瘁天何轻夺先生之身而重留先生之言哉以人道世法论先生在堂在室在身后者可悲可虑居多二三子当为先生计然先生尝察某丧子而戚一日问某曰子以为数百年前名贤子孙在今日者能尽识其祖考姓名丘里乎予曰不能先生曰更数百年后吾与若子孙亦复如是呜唿先生能作是语度人必能自度某不以此慁先生记去岁先生憩报国寺长松下二三子从语及大道之要或曰世缘未断恐碍大道先生曰大道何必断世缘哉道念深缘念自浅必缘尽而后学道是世终无学道之人也某以此一语抹平生退转之根某尝自歉读书一过少会其意不能再读先生曰不求甚解欣然忘食是何意象子试参之其要言不烦转语相逗率此类使某得再见先生言所欲言闻所欲闻宁渠止此然某所欲言于先生者如块填海石补天虽不得再见先生犹得述其意以告先生某所欲闻于先生者如饥者于食病者于医今何处叩先生哉呜唿先生其亦听之矣祭同年彭用九文万历丁未春正月同年九疑彭君以计偕入都客死于是楚同年生集都下者为之含敛周身周衣必信必诚其邑子同年生钟某独以庐居不与越数月而平头持其丧南归浮淮达于汉始返首丘钟子乃以束刍絮酒哭君之灵曰呜乎痛哉天乎子今长已矣余弱冠与子同时受知于温陵林明府而同绌于都试两人故自如越十年而余与子同举于乡乃有追颂明府知人能得士而两人亦故自如子刚肠悁性高视阔步知子负绝人之志经世之才而疾恶如仇处俗太峻齿敝舌存之戒余恒私为子笃忧之而公为子巽言之癸卯冬与余计偕北上共眠食者四逾月察子有清羸之疾而性善怒恒虑子非摄生之道余恒剂以疏缓子亦称我数月不见喜愠之色自以为不余及谯让僮仆恒为余一霁怒知子以我为子西门之韦而余性疏子能密余性暗子能察余性惰子能警使吾治生居职终身与子俱可以无败余未尝不以子为吾安于之弦也子甲辰下第疾而归归而又疾且有非意相干者吾以瑱为规戒子忍以居辱恕以御下啬以养生晦以销妒无已而移书友人转属子智者举事勿为亲厚者所悲而为怨妒者所快垂涕之道其言绝痛今子果有今日余不幸言而中子生不有命在天乎何亲何妒何悲何快乃使子客死舆尸痛哉痛哉丈夫不死牖下使妇人行哭固当子所未能了手者有二尊人在堂可奈何可奈何子遗孤六人当有成子志者余辈今日偃蹇青衫身自寒士姑不能授人以手请无以口惠诳子以子之灵后死者异日稍能自振见子诸孤所不下羊舌之泣心力所可尽使有如彦升儿冬月葛帔遭父友于道者生何面立天壤死当何以见子地下乎子之英爽当不遂随肝臂朽腐化为异物曷其听而记余言告亡儿肆夏文自八月十二日至廿五日儿肆夏盖亡十四日矣口念儿名心忆儿事儿言目想儿形耳存儿声儿纸墨未干衣汗未燥席温未寒履迹未灭谓儿在后围书房也谓儿往新宅看大父母也谓儿行游街市未归也谓儿远出郡邑应有司试也恍然不省儿亡时时闻儿母哭声于帷闻裁楮招魂为儿作冥荐出循厅事有七尺之棺在庑有素幄食器在几有亡儿樊倩秀才之灵八字在灵床上乃始疑儿亡也儿真亡也哉于是不得不以儿为亡者而唿之而招之唿其乳名曰首哥首哥唿其名曰肆夏肆夏唿其字曰樊倩樊倩汝真吾儿乎非吾儿乎儿死有灵乎无灵乎死而去乎未去乎去而复来乎不复来乎来有验乎无验乎汝生而美好强健聪慧老成沈深缜密孝慈渊睦方正磊落汝虽生年十六已具生人之体较之行尸走肉鼠首豺心生无益于时死无闻于后与世所诅其生而利其死者万万矣予年十九而生汝汝数岁而露神锋十三岁而补诸生矻如巨人十六岁而试诸生高等试归八日而病病十三日而卒使我奄忽遂年三十五汝愁我苦我诳我误我闪我亦足矣我前世今生何孽何冤于汝而使我至此乎自汝生后汝弟妹十人皆怀抱夭殇尔筋骨如铁玉色金声素强无疾无短折相日者群言汝大贵大寿至死坚言女不死使女相不当死命不当死而卒死使予茫然不解正女之巧于愁我苦我诳我误我闪我者也纵汝当死汝弟妹十人岂皆如土芥如猪狗不足以赎汝一死彼造化者胡为赚我男女者十人囊之以去而末收其长且贤者乎忍矣忍矣汝炯目疏眉修膺失丽志在度世出世不可一世今闭汝以七尺之棺使村巫里咸剪纸招魂加汝以亡人之名汝甘之乎汝受之乎欲不甘不受得乎冤哉痛哉予散落旷淡人也于世无关系见女不骄不惰好弄亦好读书废眠食忘寒暑不由父督不由师训妄意尔为功名热中之人且精勤谙炼家事时务熟悉如老人又谓尔可以托身托家托世使予得以游戏文史逍遥玄寂讵知尔好道奉佛喜为世外之论方外之游暗室中夜礼斗焚香持日月斋禁行之数年不倦此岂书生学子所为乎而又厉禁侍者不予知籍使予知之岂遂效常父禁女所为且广汝以世外之论导汝以方外之游吁嗟乎女死乃知之平时病时未得细细叩汝汝何以道情自待而以世情待我也我每于游戏时察女形神悠悠忽忽若有所忘瞿瞿落落如有所记疑汝有宿根病中历历口道往因有伦有嵴有原有委翛然了无挂牵似老衲面壁后知去向者世人怜女惜女痛女求其故而不得私意汝是再来人人去且复返故处欲以断予悲吁嗟予亦何能不悲汝为再来人不可知汝世缘尚浅罪孽未深天性孝慈阿鼻泥犁不能到汝明矣女入泥犁吾不能女拔女往天堂吾不能女留若犹受生人间在人间为人子与为余子等予为汝父与他人为汝父差快女病中以速化为娱反真为乐予执手告汝纵是再来人彼太白子瞻辈岂不是上界西方来者游戏人间数十年何必十六年而去乃为再来人乎汝唯唯曰可奈何可奈何儿不去儿不去爷唿我我在招我我来今化去十四日矣了无声迹且不入我梦儿何健忘而不信也岂汝性灵真为天曹冥司执不得来抑受生人间也汝以汝为非我子今人寄居人宅十六年饮之食之教之诲之去后宁不一寄声谢居亭主人乎汝纵不能如颜畿之返魂独不闻顾况丧其子十七岁神魂不散况悲思不已且哭以诗云老人丧其子日暮泣成血老人年七十不作多时别子闻之哀戚誓再生顾家已而果然记前生事不爽女诚能再来女耽前因照管本性不乐昏宦必不强汝以人世之乐虐子以人生之苦同汝为世外方外之游女若往生人间未必有如此父受如此快乐若果为天曹冥司留汝不遣汝持片纸上往天曹下往冥司哀吁苦情未必不放汝来也如不放汝来汝念我当浼求宅神祖先及冥中亲眷报汝下落或天堂或地狱或生人间令我不念汝我手迹女能识我文字汝能认取儿其闻之祭谭太公文时万历四十有二年甲寅岁冬十有一月丙子十有二日庚申为我念湘谭老先生窀穸之吉先二日戊午其子之友钟惺偕弟恮快谨以生刍絮酒之仪酹其灵而自为赞飨之词曰人情交其子必重其父而予与公自为交也人情爱其子因而重其子之友而公自能重予也公豪朗人也内具识鉴当公在日诸郎君皆幼公长君友夏少年意广喜交游不屑有所择客至公之门登公之堂者公不言而客不能自匿友夏不能为其客匿客不能自匿友夏不能为客匿而客不敢频至公之门登其堂久之使友夏不能复为不择然予过友夏公欣然饭予仆刍其马听予与友夏言及友夏过予又饭其仆刍其马归而问予与友夏何言也记公病时予与公外甥李长叔过视公公不以病为苦不以不讳为忧衣冠喜出迎酣畅谑浪之声达于外而公殁八年矣公殁殡八年而不必葬八年中予官五年不必归归不必不出不出不必值公之葬而又复出今得从容执绋妥其灵若有所待而不知此正予与公自为交及公自能重予之效也公达于生死者今日登公堂不复言哭公犹若见公出迎而闻其酣畅谑浪之声者吁嗟斯深于用其哭者也公其笑而听吾言乎祭同年龚圆甫文呜唿圆甫神明渊静曰德曰言出于慧定杨子语我子终于正居庐死孝没宁存顺预刻去期岂无修证以此灵心达其至性子言至乐匪独贤圣惟乐则生乐即其命彼丐彼囚于死何吝彼不求死斯义可订子今胡戚生趣遂尽人之无年聪明弘净取精用物忌早忌盛岂后死者其根皆钝笑而问子子不能应子亦不应予亦不问呜唿哀哉白门告先灵文呜唿惺客白门五年矣岁时伏腊非敢忘先灵也亦非以弟侄在家足供蒸尝而鱼菽之祭客中遂不必设主也惺之在白门也客也年年欲归归而率弟侄拜于家祠旦暮事耳作旦暮之想而不敢为岁月之计则亦何忍请先灵于数千里外劳其往来于旦暮之顷哉不意日复一日年复一年而其为年者五矣今且守官于此矣官则不同于客去住不能自主虽不敢为岁月之计而岂能复作旦暮之想哉用是于今岁小除之夕暂为位于惺官舍请降临坐如在家者然呜唿礼以义起情由礼申居官有禄生则迎养没则迎祀神气无不之也惺在此惺在此幸勿怨恫于灵之不能来来而无所依哉堂祭本生父奉政二府君文惟府君身心言行非惟家有乘乡有评即神鬼亦钦之矣惟是今夕之奠以骨肉之情处哀惨之会今夕之言亦惟以告哀而已遑及其他哉痛念府君绕膝儿孙别日多而聚日少照颜欢乐喜时短而戚时长隐痛难言众情莫代且可无出而竟出徒为抢地之唿欲先归而不归自取终天之恨生惟五子没止二人多材多艺能事鬼神者果否侍泉台之侧事死事生有惭祭养者徒然居人世之中无几在堂何繇升屋呜唿哀哉尚飨堂祭嗣母陈宜人文呜唿吾母今得合葬于显考一府君之墓且以亡孙肆夏从矣此时此中何忍言哉何忍言哉惟母育子恩勤仅免腹胎之苦为家拮据谁非口手之贻奈莪皆为蔚有负劬劳棘止为薪深惭圣善即在殡之有年知藏魄之无状歌虞已在明日上食不过今宵至于孙肆夏者祔则未安祭或沾墦间之沥殉乃相似瞑岂知穴外之悲人感眷属之离鬼喜儿孙之近呜唿此时此中何忍言哉何忍言哉尚飨堂祭亡弟叔静文呜唿弟没三年余矣今乃与其妇同穴惟妾亦从焉弟悲乎乐乎人为弟悲乎乐乎呜唿何可言哉弟之儿女分寄于弟兄有似嫁婚之已毕弟与妾妻近依于父母庶几伏腊以同来无子孙而有朋友无官爵而有文章叨生有禄之家而奇穷如故颇赋无营之性而隐痛自知所有者世所不甚切之事而人或分之不能所无者俗所共相争之图而尔且夷然不屑总之予夺之时天亦不能定尔之善恶荣衰之际子必不肯随物以悲欢家谱之作亦尝劝我早成鬼录之名夫岂自知先列同生者之所共观而不及观后死者之所不得而反先得外而执友谓远胜于世寿之顽痴内而周亲谓终不如天伦之耽孺呜唿何可言哉兄弟五人去其三地下多于地上怙恃二亲无其一事死愈于事存惟弟居家之期已短而短莫短于今宵住世之算非长而长莫长于来日挽郎莫敢高歌惧见笑于才鬼记手偶烦妙笔聊一揖乎群仙呜唿何可言哉尚飨卷四十六题跋一郑季卿采木行引或曰郑子少年俊才不得志而为泸州倅郑子盖以官为戏者今观其采木行感事刺时何言之绝痛而悉也岂其身在事中者耶以是知郑子非以官为戏者也歌行指目时事与他作微异要在杂以风谣俾可观采若少陵舂陵行是也彼五言也近李献吉有土兵莝豆余干等行则七言然篇差短郑子累千言无顾瞻凑泊之劳吾以见郑子诗法焉然三殿灾本以示警而采木以三殿为名开榷纷纷又以采木为名由是言之三殿虽勿灾焉可也自题诗后李长叔曰汝曹胜流惜胸中书太多诗文太好若能不读书不作诗文便是全副名士余怃然曰快哉快哉非子不能为此语非我不能领子此语惜忌者不解使忌者解此语其欲杀子当甚于杀我然余能善子语决不能用子语子持子语归为子用吾异日且用子语数日后举此示友夏友夏报我曰长叔语快子称长叔语尤快仆称长叔与子语快者语亦复快夫以两人书淫诗癖而能叹赏不读书不作诗文之语则彼能为不读书不作诗文语者决不以读书作诗文为非也袁石公有言我辈非诗文不能度日此语与余颇同昔人有问长生诀者曰祇是断欲其人摇头曰如此虽寿千岁何益余辈今日不作诗文有何生趣然则余虽善长叔言而不能用长叔决不以我为非正使以我为非余且听之矣题鲁文恪诗选后二则观古人全诗或不过数十首少或至数首每喜其精而疑其全者或不止此其中散没不传者不无或亦有人乎选之不则自选存其所必可传者而已故精于选者作者之功臣也向使全者尽传于今安知读者不反致崔信明之讥乎予喜诵乡先达鲁文恪诗文庚戌官燕曾从其孙睢宁令乞一部欲选之为汤嘉宾太史索去遂不果壬子谭友夏选刻之金陵至九十首精矣该矣予读之喜焉敬焉有弘正名家所未能入其室者使予读文恪全集固未必其喜且敬之至此也删选之力能使作者与读者之精神心目为之潜移而不知然则友夏虽欲不为文恪功臣固不可得也或曰作者如文恪而后之选者不必如友夏若之何予尝与友夏言矣莫若少作作其所必可传者选而后作勿作而待选吁谈何容易哉又诗文多多益善者古今能有几人与其不能尽善而止存一篇数篇一句数句之长此外皆能勿作即作而能不使传使后之读者常有其全决不止此之疑思之惜之犹有有余不尽之意焉若夫篇与句善矣而不能使其不善者不传于后以起后人厌弃而善者反不见信此岂善为必传之计者哉故夫选而后作者上也作而自选者次也作而待人选者又次也古人所谓数十首数首之可传者其全决不止此若其善者止此而此外勿作正予所谓作其必可传者也此其识其力古今又能有几人乎题唐李供奉降笔书首楞严石刻卷新安程朗仲异人也生而慕仙道好精物隐至破产苦身不悔忽有仙人神附之自称唐供奉李太白先生落笔为诗文无一近语绝非世俗神言比也书法精甚真草惟意笔笔出于钟王又特妙于画自云从王中丞学之古润淡远情法烂熳予亲见其用铜尺横长二尺从者长尺有咫窍从者之两端裁笔焉两人微用指掖之以作书画游移墨池中悠悠然亭亭然想见古人用笔运腕之妙非苟而已也又前于袁广文小修斋中问予姓字极服予所选诗归谓不录清平词三绝为是其虚心如此凡此皆文人事也又书丹于石作真书首楞严经一部予闻而稽首言曰世之论太白浅者以为文人深者以为仙然楞严经中以文士为应类犹堕傍生仙则进于是矣报尽仍离六道夫文人学仙与仙人学佛其愿力不甚相远太白仙去千余年而以笔墨金石为人间作佛事盖文人之业以仙忏之仙人之业以佛忏之其精进何有穷时予又闻人有死而修仙者其法曰太阴炼形太白死而归依净土是亦佛法中之太阴炼形也益愧予之神其诗文书画者之浅耳观朗仲书楞严经自度度人其亦曰有此破产苦身不悔之志岂惟作仙进而佛焉可也此太白佛心也题潘景升募刻吴越杂志册子富者余资财文人饶篇籍取有余之资财拣篇籍之妙者而刻传之其事甚快非惟文人有利而富者亦分名焉然而苦不相值者何也非人也天也奚以明之资财者造化之膏脂篇籍者造化之精神浚膏脂以泄其精神此其于事理两亏之数也人不能甘而造化肯听之乎故曰天也呜唿此资财之所以益蠹而篇籍之所以益晦也友人潘景升着书甚多所缉三吴越中杂志事辞深雅心力精博盖地史之董狐也募刻于好事者而多不能给予谓此雅事也昔扬子云作太玄蜀富人赉钱十万求载一名不许今开口向人已出下策矣况言之而不应乎钱受之曰今天下俚诗恶集阗咽国门此其剞劂之费岂非资财所为乎予曰此非造化精神所存也无损于精神而徒用其膏脂亏其一焉或亦天之所不甚忌也摘黄山谷题跋语记题跋之文今人但以游戏小语了之不知古人文章无众寡小大其精神本领则一故其一语可以为一篇其一篇可以为一部山谷此种最可诵法如书赠韩秀才则曰治经之法不独玩其文章谈说礼义而已一言一句皆以养心冶性事亲处兄弟之间接物在朋友之际得失忧乐一考之于书书朐山杂咏后则曰其人忠信笃敬抱道而居与时乖逢遇物悲喜同床而不察并世而不闻情之所不能堪因发于呻吟调笑之间胸次释然而闻者亦有所劝勉书鲜洪范诗后则曰今观鲜长江之才可谓困顿州县者也使之学不尽其才名不闻于世其乡之先达士大夫之过也跋浴室院画六祖师则曰人有怀道之容投机接物目击而百体从之跋东坡画石则曰以富贵有人易以贫贱有人难晋文公出走周流天下穷矣贫矣贱矣而介子推不去有以有之也反国有万乘而介子推去之无以有之也能其难不能其易此文公之所以不王也跋东坡书则曰学问文章之气郁郁芊芊发于笔墨之间书赠卷后则曰学书要须胸中有道义又广之以圣哲之学书乃可贵若其灵府无程政使笔墨不减元常逸少祇是俗人耳跋自临东坡和渊明诗则曰翘叟屡索此卷恐为人盗去夫不疑于心物亦诚焉翘叟一动其心遂果被盗昔季康子患盗孔子曰苟子之不欲虽赏之不窃诚然哉书赠陈继月则曰惟用心不杂乃是入神要路跋范文正公帖则曰用笔实处是其最工大概文正妙于世故想其钩指回腕皆入古人法度中跋王荆公禅简则曰余熟视其丰度真视富贵如浮云不溺于财利酒色一世之伟人也书旧诗于洪龟父则曰龟父笔力可扛鼎他日不无文章垂世须要尽心于克己不见人物臧否全用其辉光以照本心书嵇叔夜诗与侄榎则曰视其平居无以异于俗人临大节而不可夺此不俗人也题元圣庚富川诗则曰圣庚以王事行忘鞍马之劳而以诗句赏江山可谓能不息者也题杨道孚画竹则曰庖丁解牛梓庆销与清明在躬志气如神同一枢纽题张仲谋诗后则曰用意刻苦故语清壮持身岂弟故声和平看山谷题跋当以此数条推之知题跋非文章家小道也其胸中全副本领全副精神借一人一事一物发之落笔极深极厚极广而于所题之一人一事一物其意义未尝不合所以为妙又东晋崇尚任达肤者题之曰韵曰不俗其滥而无检至谢幼舆极矣然石头对王处仲数语劲气直节足以折乱贼之萌陈玄伯不能过之正黄鲁直所谓临大节而不可夺此不俗人也不得古人所以不可夺而漫然窃其任达之似以求韵求不俗岂不远哉每读苏黄游戏翰墨中忽出正语使人肃然敬戒凛然不可犯辄以谢幼舆事思之惺又题题默公庐山结社卷谢监自许生天在后成佛在前盖缘胸中有慧中文人四字耳此四字尚未能出脱远公安得而不拒之哉予尝笑文士自视太高而佛以为应类未离六道陶公饮酒赋诗采菊东篱下悠然见南山尔时已置身庐山之外兹山面目久落其眼中矣远公欲其入而攒眉不肯夫惟不肯远公所以益欲其入由此观之世之求入者皆远公之所不与也天下事有机缘莫不皆然老默视社中诸人于陶谢二公何居吾亦以观老默所谓二儿之优劣乃乐卫之优劣也题酒则后四条一之神觥船腾错杂杳嚣喧神一乱便减欢情加以矜庄更离真境善饮酒者淡然与平时无异其神闲也曹孟德临战如罔欲战淝水之役安石以围棋赌墅对之饮中何可无此神宇又二之气禽之制在气故能以小伏大酒场中若无雄入九军之气即百船一石喉间不无茹吐之苦余尝持巨觥向座客搏战一时酒人色夺而平日傲杯爵之人亦顿自鼓舞思奋酒场有此差亦可廉顽立懦又三之趣沈湎委顿不为不苦而昏梦号呶亦复安知此中之乐无饮中之苦而有其乐惟妙于醒者知之至于出没有无半酣者尤得其妙太白云但得醉中趣勿为醒者传此为徒醒者言耳妙于醒者反是又四之节惟酒无量不及乱从心所欲从容中道圣之时乎一斗亦醉一石亦醉居然孔氏家法直以自然故能妙中题血书法华经每见顶骨念珠血书经为之骨惊古名宿不难以其身徇法坚人信心如此持此心以事君亲刳心捐脰可也此卷是僧元明所书序为仁宗皇帝亲制皆书御讳惺尝谓佛法尊信本朝最有力而其迹不露大圣贤作用与前代梁唐之主不同卷四十七题跋二阅圣教序庙堂碑圣母坐位四帖古法帖无妍拙放敛其下笔无不厚者厚故不易入所以能传试取古帖中数字极朴而无态者一临之才觉有一二分似处即佳矣而彼其朴而无态者自如人反不以为佳此所谓厚者也吁岂惟书古人作文作事莫不皆然甲寅三月十九日守风湖口阅此四帖偶及之跋坐位帖唐人学书最重右军虽以旭颠素狂其合处往往有十七帖情法是以无佻卞之习今观鲁公此帖无一笔不从兰亭圣教中出虽极劲逸而笔墨内外隐隐隆隆常有装裹宋人书似多祖子敬米觉尤甚然吾师雷何思太史平生多仿米书而予所藏手札八道笔笔出于坐位然则今之从佻卞处求米者又似未睹米书者也夫米书乃云飞翥沈着矣题吴康虞逸初堂法帖后吴康虞刻逸初堂法帖自二王以下皆从墨迹钩出虽刃初发铏而玉未离璞深淳可爱康虞精心裁鉴又妙庄严钩刻必购好手然吾闻董太史尝语人云吾宝鼎不如戏鸿盖戏鸿刻手颇朴兢兢尺寸不遑笔意俱在而宝鼎出吴中巧匠以意为锋务求刻露其于淳古之意或反失之予深味此语夫得不在工而失不在拙合之于守而离之于变远近雅俗之间有难言者康虞其目意审之跋所书米元章阅书帖示友夏余尝谓不善书人不宜辄书他人诗文示人非直避小史之讥书他人诗文观者便略其诗文而专求其书隐然以书家自处故不敢耳余书他人作实从此纸始适友夏见过睹老米此帖喜其文词工放故录此奉寄友夏方寓书诧余真书之进见此勿曰此吾骄灌夫罪余矜局时时有之或有以自信初非人言所能骄也书所与茂之前后游处诗卷予己酉与茂之晤金陵也予往庚戌与茂之晤燕邸今年壬子与茂之晤于楚也茂之往游览栖托皆以日月计合离三番寒暑四易茂之客予山园出此卷索书前后诗予后日之视今日诗也进退去留不可知但由今日视前日诗其惭悔者多矣强书之作聚散中一部年谱可也题马士珍诗后予既为诗赠马郎矣顷之其从兄金吾君来言马郎能画匍匐时画地作山水右丞云前身本画师此说非也良是山水宿因未尽心惟目想故习复生尝闻画者有烟云养其胸中此自性情文章之助昔人怪孙兴公神情不关山水而能作文明山水之与文章相发也世未有俗性情能作大文章者马郎性情在山水间发为文章事业自当入妙寄语画师勿以为戏而戒之藏修余日使之伏习成家亦可消闲止逸异时予衰不出游马郎读万卷书行万里路后应作真形图寄我山中鼓琴动操四壁皆响是马郎相对时也辛亥十月八日止公居士题题胡彭举画赠张金铭此金陵胡彭举写寄予者也予所得彭举画颇多而彭举每为予作画辄多人外之致此尤幽淡萧远癸丑金铭与予再晤都中向予索此幅予捐以与之金铭慕彭举不得见与予见而辄易别见彭举画及予姓字与予为彭举题此画者如予两人日接乎其前也先师雷何思太史有言人生第一乐是朋友第二乐是山水朋友则其人也山水则其画也金铭之欲有此幅也画耶人耶金铭索予画在燕为癸丑春予之题成而寄金铭也予在燕邸金铭在济阴官邸为是岁夏六月十二日也并记其年月地焉题灵谷游卷吴康虞出灵谷卷见示是胡彭举最得意之笔盖壬子夏五月与林茂之胡昌昱谭友夏同游各有诗归而图之者也予于谷谷五载之内凡作两游一以己酉秋末值我将归一以甲寅春初为今始至暄凄既异详略不同各有一诗纪之聊书于后以当题跋两游与予皆同者独茂之五弟快皆不与者为彭举昌昱友夏有与有不与者则康虞及商孟和展画诵诗虽皆谓之同游可也题胡彭举为蔡敬夫方伯画卷敬夫勤悫人其立身居官是陶士行一流而于一切韵事如书画之类独涉其趣金陵胡彭举与今南水部胡公为至交胡公则敬夫同里至戚转乞胡公彭举之画自可徒手坐致乃敬夫必从数千里外裁书赠诗仪物秩然而后敢乞彭举画此敬夫悫处也彭举感其意为作疏林幽岫长卷夫彭举作画原以怡情其与人亦以酬知润笔二字岂宜以此待之然彭举清贫高士吾辈作官宁可专借交游颜面欲以空言徒手坐致其所以怡情酬知之具彼纵不言独不愧于心乎此非惟涉趣之不真亦作人取予之苟也吴人王亦房百谷幼子也尝为予言张伯起晚年索其尊公为题像赞具钱二佰文取酒曰老友不当以笔墨事空累之前辈人意思如此题仙游潭此子瞻少年书骨气全出颜清臣笔反老而变非若世所传子瞻书使人望而知其为子瞻也使人望而知其为子瞻者盖子瞻之一节而非其全且至者也记中题唐刻天王鬼神飞仙像而悲其不为世人之所观采今此书已不甚传楚人令盩厔者拓以遗余然则世间妙迹虽得文人题笔犹有终没且并其所题而终不得传者其得传者幸也题焦太史书卷惺生平不喜无故而求见海内名人盖以角巾竞仿龙门虚慕自是汉末一段浮习师友不得力处全在于此至秣陵焦弱侯太史犹欲一见其人己酉惺以计偕过秣陵适先生谢客未遑求见而去甲寅正月以使事舟泊龙江例不入城予楚人兼之作官不时至南都而先生亦且老矣不知此生终得见否也此卷盖予官京师从友人吴康虞乞书者丁巳予请假还止寓南都始得见先生盖先生七十有八矣其颜面间常有岳渎之气真异人也沐浴经年为益不少先生亦深加知爱然予未忍乞其片纸礼云老者不以筋骨为礼夫笔墨关乎精神又何止筋骨而已哉今之求见人而乞其诗文及书者非必能知而赏之也不过曰吾已见其人吾已藏其人诗文及书而已是以齿德人形神供我名根也不亦人己两失乎夫行卷自未相识前而因人乞之者难在既相识后而身自乞之者易吾于先生之书亦保其难者而已矣跋林和靖秦淮海毛泽氏李端叔范文穆姜白石王济之释参寥诸帖古人作事不能诣其至且求不与人同夫与人不同非其至者也所谓有别趣而不必其法之合也宁生而奇勿熟而庸夫若是则亦可以传矣今观此数帖其人皆不甚有书名而皆似其人乌乎似曰不同万历丙辰八月二十六日舟发潞河感茂之此卷跋之题所书再至金陵诗与茂之于乌丝笺册后李长蘅遗予乌丝笺一百张皆手自界画者非惟工致亦朋友心力所存交情之所存也用之一年几尽仅余此数幅不忍妄用之书所作再至金陵五言律若干首与茂之藏焉庶不虚此纸耳其摄山诸作及舟中鹊巢赋等篇皆与茂之同作者别书有宋纸卷此未之与也万历甲寅春二月惺识于绣溪舟中书茂之所藏谭二元春五弟快手札各一道纪事古今成大事其寄迹微陋事成之后有不可告人且不欲人之告于我者非独王侯将相书画诗文莫不皆然特其业成之后人皆见其盛事绝然而此一段遂不能传于后耳予有五弟快慧而朴重幼以无母失举即家人亦不以文事望之记甲辰十月谭友夏过予日为客作书予弟从旁凝视颇笃友夏察其意之近于书也书古诗十九首使之影摹辄肖当其时友夏书法不如今日远甚而已俨然弟师居之不疑矣后友夏精力诗文不甚厝意于书而吾弟以数载专愚服习夺巧即不知于古人何如知友夏之自谓青不如蓝久矣今有谭及吾弟学友夏书者吾弟不惭而友夏反不免于惭如淮阴封王后客有对漂母谈其饭王孙事者信不讳而漂母反为之讳耳今观此二札虽皆两人得意之笔然青与蓝亦自易辨吾弟画手入妙曾师茂之而茂之今似避席然吾与友夏诗文世非无师之者而吾两人自若师吾两人者亦自若友夏之精力诗文而于书法似不免中怠有意耳故曰其术不可不慎也时万历丙辰秋七月二十日钟惺识于燕邸题茂之所藏宋拓黄庭后古法书无论墨迹即真正旧拓皆有一段浑沦元气难入手处予幼苦于书几不成字稍借黄庭楷本近人者学焉伏习未久欣欣若有所入自以为庶几得之今四十矣见茂之此本使人学书之意颓然欲废此远近难易之分也时正月晦日惺识于濡须舟中题五弟快为予书游牛首古诗三首与茂之后魏文帝见曹洪笺知其为陈孔璋笔与书嘲之洪答书置辩仍出陈手未数行便云欲令陈琳作报琳顷多事故自竭老夫之思予每读至此辄大笑腹痛不能终篇予性不耐临池每有篇章恒遣第五弟代书而不掩为己有颇觉真率己酉三月二十八日过茂之出天阙三诗相示茂之极喜乞书狭幅张之斋壁次日归命少弟书之书罢手题此聊以自首云尔书所作中元三疏卷后予自作三疏而不能读况书以示人乎茂之爱其声情沉切可通九幽忍痛书之仍属勿置案头令予再见也跋先师雷何思太史书卷雷先生书从胆识出其落笔停笔具见豪杰之气非书家比也惺与先生分义如此而生前自手札数通外不得其半纸意以为后此得先生书非难辛亥惺使蜀将访先生里第且赍佳纸数通以往而先三日先生捐馆矣异人笔墨得之有命虽弟子不能强之师况其他乎此纸盖庚戍六月先生将出都予为林茂之乞书者也书成予同年中有极好先生书者从茂之手攫得之茂之穷予为赚而还焉向使予以自为计者为茂之计则茂之亦安得有此书也丁巳寓白门偶过茂之值其他出从架上抽得此感而识其本末跋袁中郎书诗文取法古人凡古人诗文流传于钞写刻印者皆古人精神所寄也至于书欲法古则非墨迹旧拓古人精神不在焉今墨迹旧拓存者有几因思高趣人往往以意作书不复法古以无古可法耳无古可法故不若直写高趣人之意犹愈于法古之伪者余请以袁中郎之书实之夫世间技艺不一从器具出者有巧拙从笔墨出者有雅俗巧拙可强雅俗不可强也中郎没才十余年其书又不工今展卷深思若千百年古物乍见于世是何故请与书家参之书宋板世说新语余老于读书而家不畜古善本非惟力不能购少陵云读书破万卷一古善本价可饱贫士数家吾其敢破之哉不敢破因是以不敢读吾惧其以不敢破之故废吾读也故宁勿畜之虽然世之不读书者其中决不爱且敬今见新安程伸之所购宋板世说新语曾未读而爱敬之心从纸墨生以此书笔舌轻滑对之如典谟然夫如是则亦不患无读之之道矣安在古善本之能废吾读也吾力不能购姑以此自解耳然宋板书纸墨亦不必尽妙未有渊静贞妍如此者又闻王弇州宋板汉书今亦在新安某家呜唿人何可以无力题祖像碑记后盗业与杀淫等不与而取假而不归充类皆盗此祖像缺失之因也其始借临或供或施岂皆有盗心哉爱而欲有之以至于此守舌弱求不敢拒还不敢诘彼此因循无盗心而有盗业实可怜愍闻大司寇陆公光祖官南都时每一借临解带为质一曹郎为蜀人携数轴归多年矣公驰使至其家取还今商郍和修其一也岂独护法保持盖不忍使人以供且施之故流入盗业而拔之此其念何如哉惺既刻其始末于石命守者拓之有借临者随与一纸虽求不拒还不诘可也题邢子愿黄平倩手书微独书凡夫操之一人而能为可久者其精神学问必有一段不敢苟不肯轻为同者也尝见前辈不必尽学书至有文章名天下而作字不能成形者有一人为之则遂入古人之室何者皆不为而为之自一人则受命独用志一其所以可久之道常郁郁然森森然立于笔墨之中而游乎其外不息则久诚之所为也观秦京所藏邢子愿黄平倩二公札悟此理焉今遍地皆书家而古人书法已亡无他同而不求其至叩之以精神学问四字而茫然不能应吾有以知其为苟道也古书家斯邕钟王其人皆北产不在江南今言书必称江南以江南人遍地皆书也试叩之以精神学问应者几人哉乃齐得一人焉即为子愿蜀得一人焉即为平倩齐与蜀固不必夫人而为书也受命独则人不能同用志一则我不敢苟虽欲不久而不可得也诚之所为也题贝叶画贝叶作画意之所至偶与物触笔墨从之前无所本后亦不必以为法惟是留之至今守而无失故可念也物无坚脆以所托为寿夭此为上海朱氏家藏留玩累日题而归之跋黄大痴画今年春胡元振携一小幅画见示以为元人笔视其题款曰天鹏为悦道写天鹏不知何许人印曰施翥私印天鹏盖翥字也余购得之谓天鹏为元人与否不可知其为黄大痴以后之人之笔无疑矣何以知之其笔体思韵妙得大痴之微又以知今之学大痴画者皆未见大痴画者也无何乃于人家见大痴一小幅与天鹏画纸既不殊其尺度亦复无爽位置点染内师友渊源居然可想余又购得之其题款亦曰大痴为悦道写天鹏时代乃因大痴得之彼悦道者其人盖鉴藏家然此二画不知何时别悦道他往往更几地几人而同时入余手其分合因缘有不可思议者欣慨之余为记其事家画跋庚申秋冬予在白门病困口不能言与食足不能行身不能眠而独能持笔作画作画则反不知病其谁使之五弟快曰兄盖以画为药耳因念汉元帝命王褒等以文字为东宫娱病不为无故病起反不能作所谓病愈药止也予所画凡十小幅时举家忧惶五弟素好作画内人吴氏喜画兰皆久不言笔墨矣予病起时一作兰十种一作山水十种益之吾闻再生者举酒相贺斯又以画为酒也欲装一册志痛定之思忽忽失去天启辛酉冬予迁闽督学暂归理装得之败簏中绢墨不属如数百年物裱而存之以授侄昭夏壬戌二月初到家再出展视题此自跋茶讯诗卷吴门买茶之使在予已成岁事人笑其迂不知其意不在茶也予与元叹吴楚风烟渺然天末以顾渚一片香为鸿鱼之路往反间书可必得如潮信之不爽中间或元叹寄诗而予未及答或予寄而元叹未答今兹乙丑岁之使以四月八日自家而发有诗奉寄因汇前后两年之作书之一卷题曰茶讯诗未和者补之岁久积之成帙亦交情中一段佳话也卷四十八说画龙说赠王生南游邑子王生画龙戊申春持友人手札觅作南中贵人书为南游资粮而以所作画龙一幅饷余客戏语余曰生其以子畏真龙故持其画者示子耳予谓好画龙亦复不易昔张僧繇画龙不点睛或令点之疾雷破壁飞去使叶公见此能无反走邪南中人矜尚书画工者价或等于诗文且画之用或不减于真甚且过之今夫一草一木一花一石一竹一禽一鱼一虫以至竹篱茅舍断桥垝垣草衣芒硚人见其真者如未之或见也一入名手点染好事者即成佳观以此知真者细入画则重真者恒入画则奇真者近入画则远子第工其画者何必真即如今人作诗文自诧名家其远神远体时似恒似宁渠能起古人而肉朽骨使之言笑步趋余以为人巧之极错以天工不过如顾陆写生止耳由此观之世固鲜有真者皆画之类也子第工其画者何必真也夏梅说梅之冷易知也然亦有极热之候冬春冰雪繁花粲粲雅俗争赴此其极热时也三四五月累累其实和风甘雨之所加而梅始冷矣花实俱往时维朱夏叶干相守与烈日争而梅之冷极矣故夫看梅与咏梅者未有于无花之时者也张谓官舍早梅诗所咏者花之终实之始也咏梅而及于实斯已难矣况叶乎梅至于叶而过时久矣廷尉董崇相官南都在告有夏梅诗始及于叶何者舍叶无所为夏梅也予为梅感此谊属同志者和焉而为图卷以赠之夫世固有处极冷之时之地而名实之权在焉巧者乘间赴之有名实之得而又无赴热之讥此趋梅于冬春冰雪者之人也乃真附热者也苟真为热之所在虽与地之极冷而有所必辩焉此咏夏梅意也卷四十九辨李长吉诗辨杜牧李长吉执友也叙长吉诗曰贺且死尝授我平生所着歌诗凡二百三十三首今二百三十三首具在则长吉诗无逸者矣其逸者非逸也皆贺所不欲存者也而李藩者乃从贺外兄搜其逸者且恨其以夙怨悉投堰中不亦纷纷多事乎少陵云文章千古事得失寸心知况如贺等者皆于心的有所据而于世一无所与者乎夫以于心有所据而于世无所与之人死而授其友之知我者以诗诗止二百三十三首则此外皆其所不欲存者必矣乃不足以定长吉诗而必欲别传其所不欲存者甚矣无识者之祸人诗也然则投贺诗与恨其投者其为庸人无识则同要其得投堰中则长吉之幸而二百三十三首传于世而无一字之亡者皆长吉文章之神之所为也若长吉者己所不欲存虽举世之所欲其传而必毅然自去之者也卷五十书事书放鹿事家畜一鹿医云可用合药或曰此山麋也无益予亦不忍誓不杀刍粟之者数月肥且驯矣将之都虑其失养也命童子放之野又惧其复为人所得择山中去家三十里者放焉始驱之去不肯去途中眠而起起而眠者无数至山中命惊驱之令疾走度不及者久之乃已其夕童子止宿村舍明旦将反命则向者所放之鹿在其前焉尾童子之后也以归钟子曰予于放鹿事惕然悟感应之几焉盖鹿之还也生于放也夫其畜于家也食其食安其处可以不求放可以不求放而必欲放焉者知其将杀己也人之能为放己者必不不能为杀己者也如知其必不己杀而又食其食安其处无自养之劳无索群之苦则亦何必求放焉集颡之鸥狎而复惊之生而之杀也入山之鹿去而复还之杀而之生也生杀之念转于中而去还之变应于物感应之几岂不微乎显乎然予入都终虑其失养也将必求一必不杀者而与之是予所以放之之意也纪梦乙卯六月予出典黔试廿一日之夜宿叶县梦白云先生陈昂来谒貌不甚老瘦年可六十四五冠衣质而不敝独不袜耳予步送之馆一寺中谋衣食居处之为终焉之计问其年曰癸卯已谓予曰子从此后则当赠我诗予曰既为子作传足矣曰当进于是予觉有愧色复问其生平自集中往还姓名外更有何交则俯而笑曰朱百朋予未及问其人遂寤才合眼复梦之乃问朱百朋何人子何以与之游而不与之诗则又笑曰何交乎就食耳予惕然其意之不苟与其不得已尽此两语予复问其逸诗何在及卷首门人长干明伟何人皆不及答而寤惘然恨其语之不终则候人传唿达于寝矣忆戊申岁十月十七八日为亡友魏太易作墓志铭成越二十八日之夕梦予处泉寺中若京山观音岩者太易缓步从甬道入径就予揖谢作志铭梦中予知其已死也因谓予曰吾死时甚无所苦予曰子见谭友夏为子所作传乎答曰谭作尚未寄到盖谭作传为二十四五日事俱用太易遗命为之噫文之达于幽其期之先后与作者迟速相应计此世界去冥途亦非五六日所能至也才鬼之灵而笃如此卷五十一偈摄山偈戏为达观和尚下火偈拈其语为起句内人吴氏血书普门品偈卷五十二颂焰口施食颂大慈方便度众生于六道中无不入内秘菩萨现鬼身宛转乞法而救苦以权显实获利益我观面然真菩萨虽具无量悯济心不得如来无畏力譬如仁吏睹饥民赈助权力须国王投诚叩阍不易达适值阿难大弟子破颡破心恐未至而示一切怖畏相又如国医挟秘方不睹奇疾不轻与以此现示饥热身发其悲恼救疗意佛眼观见其狡狯是以默识而微笑以狡狯而行悲愿亦为佛心之所许佛蓄良药候因缘是以当机即施付在在世世登座者则皆如来所分身万焰同濯甘露汁面然满愿而欢喜稽叩阿难谢世尊世尊心酸始悲泪空诸地狱尽成佛乃为如来之灭度有如王政暂赈饥终非乐利之本愿然此面然之功德六道生生同顶戴我观面然真菩萨即以焦面鬼王证若云面然真焰口焦面亦非观世音卷五十三赞郭建初像赞滓去匪癯战胜匪腴为侠为儒将安居问翁不语请示阿堵谢在杭像赞文岂必弱清岂必约夫是故焉宽博图书丘壑以占忧乐世乌知其所托我视我癯匪骇尔硕视于欲笑须眉领诺彼娈彼姝谁貌置尔傍我题则及之附尔则彰叶太公像赞交翁子未识翁子癯然翁则丰形所异神所同丰下有后子贵且贤所不足者不至大年唯天福善而亦忌全有子支床永思言貌我用忧之恐其太肖崔征仲像赞子处闽天万里子来燕既见止共长安数见难披子像意亦欢吾是以迟迟其题而不子还吴康虞像赞此康虞居士也吾前未见子之笠之衲而棕其履也而今笠矣衲矣棕其履矣然吾犹能见子之神明于未笠未衲而棕其履也子见我山中乎请告吾所以王永启像赞始吾见其太美几不以为王子矣王子曰子试思八年前之为王子者与此似不似也乃瞿然复以为王子念其所以致此者虽吾与汝秉烛之游又乌可已自题小像颜胡以不少余不以此始也服胡以不官余欲以此止也胡子曰置我于长松之下知我者胡子也又以若人而野服杖松下其谁曰不宜舍而求所以簪绂之故余亦不自知亦既簪且绂矣如是而有溢思天与人终不益汝一丝又将汝瑕疵戒之哉视此野服杖松下者念兹在兹沈全吾大参像赞神苍苍如木在霜烟日润之不辍其芳骨礧礧如石在水苔藻绣之其章有斐呜唿君子哉文质彬彬询仰之次不敢求之于今日也曰古之人古之人徐生像赞余日侍愚公先生之侧而必见徐子胡先生之高严一日无徐子则不喜睹其容洵柔慧而温美然其傲然于寒梅枯石之下又若默喻其高严之旨兀然独坐察其目意所关常在先生之动止呜唿先生之不能一日无徐子也意盖以此苏弘家中丞像赞于戏是其俨然者厉耶温耶目击之斯须而已存口道之累月而不得一言盖惺之去公近者目也去公远者口也悠悠忽忽在前在后于戏其人之天又安能为吾笔舌有耶章晦叔像赞元次山有言干进之客勿游退谷为人厌者勿泛杯湖吾幼而见晦叔三四十年矣睹此纸如新接诸目此不为人厌者请赐杯湖一曲独吾以干进而自号退谷又手兹山泽之容吾以此愧夫晦叔画灵壁石赞吾闻灵壁以音见赏画则肖形厥音安往听于无声天际之想邹公履像赞自题像海神与秦皇帝相见约曰我貌丑勿图我许之从官有以足指画其形者神怒激水崩岸曰帝负我物情之护丑而好妍如此予形寝悴见者每至失望江陵胡君平手图之而去裴晋公有言彼见我龙钟故相戏耳请以蒹葭蒲柳之质供君平兄弟一笑可也曹太公像赞未识翁交翁儿睹兹像壮强时幸瞻礼钦威仪与翁子年俱衰而翁貌似未移若有翁吾翁如我父戚翁独愉寿过翁乐则输尽人子色养殊瞻礼后感叹初李宗文像赞世之未见予者妄意其为伟丈夫睹其貌则癯闻宗文之风者以为洮洮清便视其人则瘉人之精神偶寄于一躯观者乌可为是拘拘枫桥夜泊戏题徐元叹扇头小影山顶露渐弃冠巾诗肩耸已拟负薪持以障日其中空洞无物以手扪摸亦熨贴而无不匀何以清宵谈话杯酒入唇肝肠磊块思以颈血溅人恩仇满世何难用此幻泡之身卷五十四铭扇箧铭藏汝逸汝汝曰弃捐吾乌见夫仆仆怀袖者之能终其天年哉竹锁铭绿兮猗威兮蕤华兮皖钥兮管如冠斯箨箨敢勿诺又勿金火箭则可用视体审闭启脆乃生爱后金刚坏铁钵铭有钵青玉黑四际以铁写之盖此意润州古塔矧厥类攻金之工夫几氏斋焉后锻价不贰开天容墨铭彼苍苍暗而光曷云烟生古香光匪白暗匪黑彼苍苍其正色瘿钵铭竖则龛仰则钵所受多所取约又出云则食入云则坐举示世尊世尊曰可梦中砚铭玉之理全于此闽文随录者钟子视闽学政时所试三郡生儒之文随阅随定随定随发随发随录者也故事督学试士之文刻而行者所当试士之地则然他处则已焉试士而身在其地则然过去则已焉身不在其地与当其时而刻且行之者全录则然缺则已焉钟子试士于闽止三郡以忧归楚数月矣友人孟孝廉诞先好其文而刻之问于钟子曰子录闽文名其文曰随录随之义如斯而已乎钟子曰随圆义也浅深偏全在人之所会之夫士之试于有司也将求售于有司必将以徇乎有司之所求而有司之试士将才之怜而体之正亦必有所挟以求于士钟子之教闽士也不惟不敢有所挟以求士而且深怪夫士之舍所学以徇吾所求者尝记闽士曾请于予文若何而必中予厉色答之某知有好不好文字不知有中不中文字正告诸生今写其意所欲言力所能言机缘所不容不言者凡以士之应吾求者不如是则不真士有真品而后有真文乃始因其才力机缘所至而后收之勿强士之文以就我于以养其气而全其所守文体之中而士习寓焉此亦随之义而钟子之所以教闽士者区区之念如此孟子曰吾今始得闻随之义也厥意远厥用大矣然则闽文虽录止三郡子虽已去闽归楚乌可不刻而行之也三郡者延平福州兴化也登岱讫谒阙里孔庙孔林焉其地不可以山水言也其情不可以登览言也其事其文不可以图史诗记言也然其树与碑之胜亦乌能掩哉树在庙曰桧在林曰楷吾不得而桧之楷之矣而姑以为桧以为楷也碑皆在庙有东汉元嘉钟太尉碑非元常也有蔡邕孔君碑孔君者宙也孔子十九世孙即融父有曹子建颂梁鹄书鹄字孟黄尝得罪魏武帝命书碑自赎悬书帐中受禅碑亦鹄笔今传为元常亦非也唐则武德碑书诏及祝辞数条不知谁手有孙师范庙碑有开元碑李邕撰文张庭圭书书亦皆隶以北海真行之妙而庙碑定以篆隶为庄不敢自用虚心敬事如此碑皆弘整可以善后而碑侧多宋元题名往往妙出意法之外而梁鹄碑阴书门生故吏姓名出鹄一手篆额皆妙拓者概未之及又有齐干明元年夫子之碑额上存碑剥尽才得数十字唐大历新门碑裴孝智撰文裴平书完好可读缺一角趺断今用以支门予强拓之不数年无孑遗矣宋元佳手甚多它山川得其一二可名可寿而皆为墙壁间物计其后治屋坏垣皆当落劫念林树天年而此独失职金石之寿不如木物理甚失其平孔庙孔林不与岱始而能与岱终碑与树有力焉吾友王永启将督学齐鲁固此数物司命命所司饰之干明大历二石吾尤为告秦庭之急请勿与言山水言登览言图史诗记而一以学政发之不能不听听而后自出方略与前后妙迹随其完缺而拓之厘为数卷曰阙里碑册勿漏勿滥有伦有嵴此盛德事也士苟欲自遂其高则其于衣食之计当先使之稍足于己乃可无求于世今人动作名士面孔向人见人营治生计即目之为俗及至窘迫或有干请乞丐得与不得俱丧其守其可耻又岂止于俗而已乎阮裕屡辞征命而宰二郡人问其故曰吾少无宦情兼拙于人间既不能躬耕自活必有所资故曲躬二郡岂以骋能私计王述始仕稍营资产或谏其以此损名曰足当自止以是知通人作俗事自有深意妙在人之不肯言者而自言之故为过人大抵士未有不近情而能全节者但不可为贪鄙人借口耳陪郎草者同年魏定如自题其作陪郎时草也钟子序之曰夫诗道性情者也发而为言言其心之所不能不有非谓其事之所不可无而必欲有言也以为事之所不可无而必欲有言者声誉之言也不得已而有言言其心之所不能不有者性情之言也今天下无人不诗矣即自予有知以来郡邑中不为诗者几人哉定如于其时退然不与人争默然若有所待及向之为诗者兴尽而返属厌而自止定如且成进士作令而陪都仪部郎予适止其地山水之清丽花月之绰约宾朋之婉娈幽独之闲适予鲜不与定如俱而诗随之始予言诗定如虚心相听及定如一语之获一境之会而予自愧其言之无当也夫诗以静好柔厚为教者也今以为气不豪语不俊不可以为诗予虽勉为豪学为俊而性不可化以故诗终不能工定如恬朴人也于世所谓豪与俊之义皆不相近而定如诗独工世固有不必豪不必俊而能工诗者吾请以定如实之非独如此而已豪则喧俊则薄喧不如静薄不如厚定如之诗所以合于静与厚者正以其不豪不俊也今之言诗者始以为事之所不可无无故而诗以之兴终诎于心之所未必有无故而诗以之自废其兴其废不出于性情而出于声誉于诗何与哉定如之退然默然也其诗固久已足于中其出而为诗言其心之所不能不有者而已言其心之所不能不有者固未有尽而返属厌而自止之时也予与定如同里矢相与以诗老肯听定如之尽而返属厌而止哉然则定如之诗未可以陪郎草量也其曰陪郎草者自题其作陪郎时草也陈汤之击斩郅支较之傅介子诛楼兰事势更难名义更正谋虑更远盖郅支与楼兰同为杀汉使而汤之意尤重在郅支负汉之后与康居为一后为边患难制特以杀汉使为名及今除之多此一片苦心在内故其与甘延寿谋曰西域本属匈奴今郅支单于威名远闻侵陵乌孙大宛常为康居画计欲降服之如得此二国北击伊列西取安息南排月氏东离乌弋数年之间城郭诸国危矣久畜之必为西域患此汤击斩郅支单于本意不独以其杀汉使也其进讨郅支用兵机宜有节次有纪律谋而后战必胜而后发非掩袭侥幸捷取于一击以为奇者斩单于首得汉使节二及谷吉等所赍帛书千古快事然在介子则为功在汤则为罪者介子之往霍光白遣之而汤以便宜行事故妒功者得以矫制之罪罪之法吏腐儒奸臣合党同心罗织惟恐不密机阱惟恐不深灰英雄之心不顾国家利害匡衡经术宰相甘心为石显出力排挤不至于下狱论死不已善哉乎刘向为汤上疏曰副校尉汤承圣指倚神灵出百死斩郅支之首承圣指三字出脱汤矫制之罪甚妙汤之罪无可指而汤之功全矣谷永之疏上天子仅出汤夺爵为士伍千载伤心后西域都护段会宗为乌孙所围百僚议数日不决天生此一事为汤昭雪结奸臣之舌而唾其面上召汤见宣室汤击郅支时中寒病两臂不能诎申已自可怜汤辞谢曰将相九卿皆贤材通明此一语愧死妒功诸人至其料敌神妙知乌孙瓦合不能久攻屈指不五日而解使匡衡辈立其前闻且见之其颜汗背何啻鈇钺之诛汤此后自可吐气论功食报无疑而犹以代人作章奏下狱徙边汤一生勋名竟以此结局总之汤才略绝世而贪之一字是其胎病始终罪案为奸臣借口不出于此然前斩郅支后料乌孙廷臣中固不能舍汤而别寻一不贪者代之祭彤廉将也光武美其清约封拜日赐钱百万马三匹衣被刀剑下至居室什物无不悉备如此为将者亦何苦而贪汉法边臣功赏极厚独俭于一汤使万里功臣至为人代笔自润可怜可恨亦可羞奸相庸主之过也不然汤之功罪甚着一时君相封赏之何其明白正大而壮侯之谥留为王莽行其私辱孰大焉夫造化淳固庞灏之气虽其散焉无复有几必将独有所存而时见于一家之内一人之身以不至于尽夫其散而独有存存而见于一家一人者则此一家之内一人之身其所取于造化者必专且厚而予之者必久而博金陵古丽侈地靡靡至于今日所谓泄而将尽尽而几无余焉者也陈翁生于闽二十而家金陵今年九十矣古心质行居金陵七十年七十年中未尝纤介有违言忤色于其里之三尺童子隶贩夫者如一日不言而饮人以和熏其德而善良举历代五都六述嚣靡之场化而为畏垒尸乡不几乎道而能之乎过其门寂如煦如者不问而知其为翁之庐也行其庭雍如穆如肃如者不问而知其为翁之堂也接其人恬如温如怡如春风醇醪者不问而知其为翁之子若孙也非所谓淳固庞灏之气散焉无复有几而独存于一人一家者乎造化于翁盖有异数加礼焉云间陆大宗伯年九十五六矣尝语陈仲醇曰天地如逆旅人生其间如僦屋而居期满年至主人见索亦须归之仲醇曰然若僦屋者不得罪主人谨身洽邻主人爱之多住几年亦未可知此住世长生至言夫以造化俨然有此巨室广厦万间抑岂不欲使人长处庑下屡迁数易良非其愿如翁者所谓僦屋百年未尝一日得罪主人主人方将用厦屋贮翁长留为庑下居人得榜样久而安习而忘鹊巢鱼笱有而不归谁其索之欲勿九十得乎钟子曰若是则九十又乌足为翁寿焉张仪于陈轸不两立之势也一则曰轸以国情输楚一则曰轸必之楚其意不杀轸不休仪所以不能与轸两立而必欲杀之者何也仪之所自托者莫如秦秦之所以赖于仪者莫如以商于欺楚而绝齐楚之交令仪以商于之地欺楚令楚绝齐轸言绝齐之后地不可得而齐秦之兵必至及绝齐之后地果不可得齐秦之交阴合而兵果至轸又教楚赂秦一名都与之伐齐失之于秦而取偿于齐使楚怀王有中主之资于轸之策用其一何至见欺于仪楚不见欺于仪则仪之托于秦与秦之所赖于仪者穷矣仪着着谋之轸着着败之即此一事仪安能与轸两立乎然人臣事君智者之见用不如忠者之见信轸秦人也而事楚也其为楚谋则忠也故秦王问轸曰吾闻子欲去秦而之楚信乎轸曰然王曰仪之言果信也曰非独仪知之也行道之人皆知之吾不忠于君楚亦何以轸为忠忠且见弃轸不之楚何之乎轸之事楚也忠而对秦王也又信其义皆足以感人秦王虽知轸之为楚不为秦而仪之言卒不能有加于轸此轸与仪之所以两立于秦也曰秦何以不疑仪也重轸之忠而惜仪之智也秦王英主也秦所以两得而楚所以重失也谢太傅问子弟亦何与人事而欲使其佳车骑答云譬如芝兰玉树欲使生于庭阶耳此孝友至性人语也夫子弟诚不易佳佳矣而非有父兄孝友者以居之则亦不知有佳子弟之乐予先世笃于兄弟盖三世同居予有弟四人皆颇才而中道失其二此则予孝友不至之报而予同年陆君启终鲜兄弟携其从弟君腾官刑曹五六年须臾不忍去身予初见君腾时年可十四五警婉可念君启教养婚姻父之师之友之又二年见君腾气英而纯神朗而渊骨秀而实所为应制文阑入吾辈堂室君启辄举以示予芝兰玉树非唯植之庭阶迨其扶疏森挺且引客共赏之何者孝友至性始知有佳子弟之乐也予与君启同有爱弟之癖然君启有弟一人而不胜其乐予有弟二人而耿耿负痛自无而有与自有而无予与君启所遇有幸有不幸而其不失为爱弟则一也君腾又赠予诗波澜老成有小子自矜曾御李阿兄常道不如伊之句从此法古匠心好学深思当以诗成家昔张九龄之于孟浩然王维之于钱起李颀之于皇甫冉岑参之于严维于诗分三唐而皆获同时作诗乐当何如凡以文章之道先后承接少此一段不得况自其家有之乎然非君启不知有佳子弟之乐非予不知君启能有此乐以是知父兄子弟间能有读书为文之乐忘穷而忘老者皆孝友至性人也陆贾盖子房之流英雄有道术而姑以辨士自晦者也贾以客从高祖定天下凡汉定天下之事若何之守参与勃之战良平之智信越之勇贾皆无闻焉及汉有天下可以无所用贾矣贾乃起而有为其一说尉佗为汉服远人其一奏新语为汉开文治而其大者乃在联将相之交用平勃以诛诸吕为汉克复旧物功在社稷察其动静显藏盖诸臣图功食报之终乃为贾奋身揆策之始意不能无所为而又不欲为诸臣之所已为其有所不为也不独养其纯气留其全力以标其独能而已抑亦置其身于诸功臣之外使汉不得有所加以预为自全之地而其起而有为也则事必择其大时必待其可功必度其成诸功臣身名俱亨策力两穷而徐以一辨士收之则陆生之所以为陆生者皆不在汉有天下之前也天下已定女主临朝欲王诸吕畏诸大臣有口者陆生自度不能争之乃病免家居使陆生而与之争则其为陆生也亦浅矣买田分金饮食歌舞藏身袖手于乐生娱老之中而诛吕安刘始末业有全局于胸中矣当其时非惟吕氏之人不知即刘氏之人亦不知也能使吕氏与刘氏之人浮没其中而不知然后可以惟吾所为而莫之碍当其时智如陈平燕居深念计无所出而不知深心妙用陆生之部署久矣善哉乎将相和调则权不分千古谋国名言身为侯鲭不出杯杓筐篚之内而已默制诸吕之命布局宽而当机紧用力轻而取道捷功归平勃而仍以辨士自了有功臣之实而始终于辨士之名其薄于食其报者正厚于托其身者也陆生竟以寿终汉功臣如此结局者盖亦难其人矣观其进退取舍盖英雄而有道术者也不然使粤之功止可当一娄敬新语之奏止可当一叔孙通其诛吕安刘及自全之妙作用机权非子房莫能与于此也时义非小道也能至之者不能言有神存焉能言之者不能至有候存焉不佞平生于斯目境之所及有之而足迹实未至也以此自寻自考今日之偶收于南宫而谬辱国士之许视昔之困顿诸生而不得一众人遇者其业未敢尺寸有所轻贬而实未能尺寸有所更进则昔日十二年诸生世所目笑疑弃过而不肯问者或不佞之微有所窥而有以自信或不可知而今日之见以为有可惊可喜者正不佞所欿然足迹之未至而不能满志于斯者也古诗文多无序非终无序也未尝身乞人序非徒不乞人序而己亦不自作序凡以诗文者内自信于心而上求信于古人在我而已初非序之所能传也迨其必可传而后序兴焉故有诗文作于数百年之前而序在数百年后者传而后有序非待序而后传也如其传则亦不必序矣予少于诗文本无所窥成一帙辄刻之不禁人序亦时自作序大要取古人近似者时一肖之为人所称许辄自以为诗文而已矣侧闻近时君子有教人反古者又有笑人泥古者皆不求诸己而皆舍所学以从之庚戌以后乃始平气精心虚怀独往外不敢用先入之言而内自废其中拒之私务求古人精神所在虽不能得古人一二然举其所得之一二以示人其为人耳目所不经见及经见而略不厝意者十固已八九矣间取己作以覆古人向所信以为古人确然在是者觉去古反滋远有所创获晚出使人愕然以为悖于古者古人尝先有之始悟近时所反之古及笑人所泥之古皆与古人原不相蒙而古人精神别自有在也乃尽删庚戌以前诗百不能存一而庚戌以后以为与其轻而弃之也宁勿轻而作之甲寅友人林茂之为予刻之南都无日不责予序诺诺至今丙辰矣视其刻中所存今欲自去者抑又甚多盖岌岌乎有不能自存之势矣于斯时而始为序不已晚乎予向者非无刻刻非无序今所刻之诗已尽去而序乃无所附此亦不必乞序于人及自为序之验也茂之能保刻中所存使予信于心信于古能不至尽去而此序终有所附乎虽其不必传亦请为茂之一自序可也其一花时同所惜各有看花情念我三年客于兹两度行孤心多在雨众意但言晴水雪成香国知从何树生又曰为梅花至松阴先看山此怀难以喻其事自相关共在香光内分行涧壑间却思人散后寒月守潺湲钟子观于近日应制文章体裁习尚之变深虑其终而思目前补救之道莫急于社也然钟子在诸生时为文实不知有所谓社且试最不利姓名不出三家人亦无与为社者以此亦自安之私计时义以题为师以古文及先正名家为友以心身为衡为鉴为贽何往非社乌用群居终日为已而自听其才趣学术所之服习既久亦复满其所本有而快其所欲得如是是亦可以为文矣此所论于一人文字之工拙而于其中体裁习尚邪正真伪之故关系世运者未之深思也何以明之三十年前士之所挟以自售与上之所求于士者浅深偏全不同同乎一真故上之所取即士之所以为法而士亦有所据以无疑无恐近之取士者稍有出入始而杂中而邪终而伪始而偶然中而以为固然终而莫不皆然士虽有真才趣真学术相戒莫敢以其真者应故昔日文之衰责在主司然至相戒莫敢以真者应为士者抑何量主司之浅而自待之薄也则文至今日士亦与有责焉何者上取其伪士固欲为真而不敢下相率为伪上虽欲取其真者而不能今夫真者可久伪者易厌上厌之而士犹相习为伪至求一真者不可得则豪杰之士未有愧且愤者也夫豪杰者能以士子之识力逆夺主司之好尚尝试譬之如入海求宝者其人所赏识偏在明月夜光而海中所有尽碔砆鱼目也虽欲取明月夜光而不可得也所赏识偏属碔砆鱼目而所有尽明月夜光虽欲取碔砆鱼目而亦不可得也夫文犹海也衡文者入海求宝之人也士之文能使衡文者舍其所欲取以从我则邪正真伪之关士亦不可谓无权而要不可责之一人也故吾以为其道莫急于社社者众之所为非独之所为也吾友京山谭素臣以文章领袖一邑久矣法宜早达而屡举不第私计素臣必稍匿其真以从时及读素臣之文骨力格趣如故而加锐加融焉深喜素臣豪杰有志之士值今日物极必反厌伪求真之际其业未有不售者乃素臣之内弟夏无生少年发铏精进遒上与其邑之同志十五人其文不同大要才趣学术坦然各见其天予读之爱畏兼抱素臣如果位圆成等妙后依然金刚心中干慧无生辈如未入信前已得无生法忍为因地心三昧了义不外乎是而况文乎虽然天下事合则强而可以有所夺分则弱而不能有所胜吾故不愿十五人者效夏子所为而亟其乎社之务讲乃诸子已先得我心集其文为静明斋社业矣且非独十五人而已也邑中志士岂无如十五人者一邑皆然推之一郡一省莫不皆然况今日之士子即他日之主司身当衡文之时人人持此一念以往何忧今日之文章邪者不正而伪者不真其于世道士习岂小补哉四声定于沈休文为沈韵近体尊之古则否唐以后尊之前此则否夫沈韵不通于唐以前况四言乎以沈韵串四言以四言遍四声名曰韵诗辟则右军之笔集为圣教章帝之书写成千文事不相蒙义例甚合其体近白下胡彭举创之以寓其游戏栖托之意者也夫世不难创此体而难于彭举之才之情之识之诣无彭举之才情识诣百七章中必不能无断缺补凑虽创胡取焉彭举古淡闲远周览冥搜孤往高寄语有三百篇有汉郊祀乐府有韦曹诸家而要不失为彭举夫风雅后四言法亡矣然彼法中有两派韦孟和去三百篇近而韦有韦之失曹公壮去三百篇远而曹有曹之得彭举幽在远近之间彭举诸体诗轻重古今出没正变有王孟之致居白下为衣冠翰墨之场而人或不知其诗知之或以其画余亦知彭举画而最后乃知其诗余以此益赏其隐德昔魏阳元为钟毓长史工射而毓不知夫画与射俱通人所以自晦也余亦自托于知彭举画以为差胜于阿毓而已终不敢从郡国来夺都人士权自命为知彭举诗也彭举名宗仁有知载斋集顾太史太初序之而余题其韵诗百七章夫妙性真如是谓大佛顶见相永离大定坚固斯名首楞严菩提始满乃始中终之所不得异而过现未之所不能殊也顾圆通止趣一途修证必资万行所以用果为因故因曰密因诸经所同而兹稍异乘因得果故义曰了义诸经或略而此独详行此乃能成佛昧此无繇结经然舍利得秘记涅槃兼缘觉声闻而毕举阿难请最初方便虽内秘外现而俱遗斯何以故愿乐欲闻盖法华成功而身已退追谭中路所经楞严就学而志无前预断化城之想结集者明眼利根弃小举要宝几几既回而述来宛尔法筵未散而看去了然故陈义不待其终开经已示其极括五十五位中约佛子善超之数语而圆通之法已见前矣就二十五圣内举目连拘絺之六尊而圆通之人岂外此乎古今名宿分曹竖义殚力参微互有短长交相补救通圣凡之驿骑作迷悟之津梁顾意义之幽深会者未易即文辞之巧妙滞焉亦多如初次征心语未终而忽及庄严之路再番显见旨未明而先放佛面之光广陈七大圆融之满义独拈三科见识之偏辞若不达举一例余之法几疑为衍文脱简之条近三怀法师说法以辨才无碍妙天下而不注一经人问其故曰和尚先不识文理安得注经若不得已以文士之笔代僧家之舌庶几相济不致两伤旨哉斯言几于无我夫行文之妙径难解已如斯矣况析理之深心要眇当何似焉要其大概亦略可言举开阐之大心作攀援之妄想几次破心本以追搜贼首七番觅处公然党护盗窝犹欲借阿难不定之辞用以混如来无方之体抗佛尤深叛经斯甚生死之本根有二缘心最粗业识为细岂容一往无分菩提之途路无多真心独露见性自除焉得两存不废旋妄而得法忍所旋者岂七番所破之心合湛而至不摇所合者正八识所边之际见见何时乃如来照生相无明之候闻闻何法斯菩萨入见前寂灭之门众生即佛而世间语言未可入其知见万法唯心而藏中体性何尝杂彼色空从破自破他破共破无因悟生灭之本无故曰闻曰思曰修曰如幻证圆通之不隔无和合无不和合离无可离非因缘非不因缘遣何从遣见在业果众生迁流诚为有故未有山河大地能所定属何人苟不详其相续之答终难豁夫忽生之疑众生缘断而因且不生诸佛觉全而迷岂复作细惑既除诸魔自远第现业惟行可销宿愆非咒不敌既从顶出即是佛身立见邪逃岂关魔号言思已断证悟斯存等妙前之顿渐境自分明干慧后之浅深人多混滥诸天因地不真何以寄回心之圣二乘取途非错何以堕邪见之流即数处之觉迷关全经之明晦岂宜自信粗心不务深通实相以此不揣顽冥妄希信解研讨五年栖寻众典永新贺居士中男慧性辩才深心闳览昔聚白门演说者数过中来闽署披剥者四旬辨因果于兹经所异同于诸教较如观果快若拈花自谓厥衷所蕴非缘予笔不宣亦恐遗忘勉为疏缉七卷以前已怀强半八卷至末贺说居多诸家旧解义已安而文未圆者通其违隔酌其复单几回易稿劣得成书是岁冬居士来楚重事推详猥蒙证可因取经中如所如说之语名之如者准佛五语之一也夫人之所受于天虽其取之有道致之有本要以迟者必可久而太速则易尽而天之予是人也有期有数先期者约其数及期则如其数其过期者未有不溢于数外者也幸而及期予之或先期焉而又溢于数外自非天之所私将必忌之而过期者如偿责然时日已过厚其息以酬之虽予与受者亦以为常而不之怪故可久也人之欲为可久喜于为造物之所酬而重犯其忌也必矣然而不欲过其期者何也盖亦曰人寿几何所不可知者年也令人人知有大年上寿亦何所不可待而必为此易尽之道哉予同年魏士为母乐太君者古贤母也太君少而攻苦佐士为先子为名儒为廉平吏其从士为先子令于粤也脱重囚法不蔽情者于死不难违直指意以信其所是抚犹子如子及其孤盖有隐德特操高识焉其受于天也不可谓取之无其道而致之无其本天之所以酬之者是宜其时必早而数必溢乃太君前有子七人皆夭年且逾四十妇人丧子至七人年且逾四十已自谓不必有子有子矣不必其如士为有士为为之子不必其遽有孙孙不必复有子而太君皆身有而目见之又若或使其大年上寿皆足以待所谓过期而予数外酬之者也即以士为之才情精出风骨迈往法当早达士为年三十六成进士在他人不可谓迟而士为己不为速今年太君年八十士为与予同官使职同考绩士为愀然曰吾母劬劳圣善年逾四十而始有子子年三十六而始通籍官三年而又格于例不得移恩于母吾于吾母也何日之有此自士为宜为此言而非太君志也太君非凡母也古贤母之戒其子也曰吾闻以善养不以禄养推斯志也即过期而无所予已自安之况以时之久近数之盈歉动其中乎予与士为居官立身志业相成过失相规誓以荣衰早暮置之度外而未免各为其亲屈然而士为之母非犹夫人之母也必不以欲速为士为累语曰枉尺直寻嬴粮跃马惟恐后时趋时若鸷鸟勐兽之发愿与士为交捐此意世以滑吾以钝世以竞吾以恬世以奇吾以平世以刻吾以恕世以比吾以孤世以浓吾以淡世以捷吾以需世以汰吾以啬迟至寡取太君志必安之观太君事事皆得于迟卒亦无不得而天若特予以大年难老使其时足以待是其意似皆出于溢其数以酬其过期之予者无论士为耻不肯速亦不必速夫养亲志而上承天意以事其亲者是士为之守身以为孝者也惟寿士为母为士为寿其母与予为士为寿其母者可以此言进也鲁仲连不听魏之帝秦至欲蹈东海而死世以此为高节士固有高节而无救于世者然不可以此论仲连也仲连之所挟以为仲连者为人排难解纷乱而已其不听魏之帝秦者计欲魏之必救赵也秦围赵势不得不救赵者莫如魏魏虽畏秦不敢听公子无忌救赵实无以自解于赵苟且侥幸思欲以帝秦之说一塞其不救赵之责而不知其必不可得也秦破赵且及六国何忧不帝乃必以围赵求帝以得帝释赵而代为魏塞不救赵之责哉帝秦之策必不能释赵围而魏为之者此时魏君臣方寸乱矣犹以为帝秦而万一免赵于围吾遂可以不救赵然而此必无之事也为魏计莫如救赵者仲连所争者救赵与不救赵而不在于秦之帝不帝也然不禁其帝秦之说则不救赵之形已成赵亡而魏不得为魏矣故其言曰所为见将军者欲以助赵也又曰吾将使梁及燕助之又曰使梁睹秦称帝之害则必助赵矣助赵之说乃仲连不听魏帝秦之本指也烹醢梁王其语已自刺心而将军何以得固宠乎一语尤败新垣衍之兴盖衍首议帝秦之人也衍起谢而秦不帝魏不帝秦舍救赵遂无可为者矣事固有不相蒙而可以相应者虽谓仲连此举阴为公子无忌地使之得救赵可也为公子无忌地使之得救赵而后不帝秦之局可终也不然徒争帝秦之虚名而魏救不至何益赵之亡且使魏赵利害真系于帝秦虽百仲连蹈海安能禁魏之不帝秦哉齐襄公通乎桓公夫人又杀桓公人道所绝而庄公父仇也庄四年春二月书纪侯大去其国纪侯贤者也而齐灭之公羊传大其复九世之仇而以春秋为贤者讳之礼处之冬公及齐人狩于郜公羊传曰讳与仇狩也齐侯能为其祖复仇于九世不爱于纪侯之贤鲁庄不能为其父复仇于今日何爱于齐侯之乱乎复仇一事公不如齐侯远矣元年夏单伯逆王姬王嫁女于齐命鲁主之也谷梁传以为其义不可受曰躬君弑于齐使之主婚姻与齐为礼其义固不可受也秋筑王姬之馆于外谷梁传以为筑之外变之正也曰仇雠之人非所以接婚姻也其不言齐侯之来逆何也不使齐侯得与吾为礼也夫鲁为王姬主婚于齐及筑王姬之馆何尝有仇齐之意哉无其事不可无其心无其心不可无其理也乃郜之狩又在逆王姬筑馆之后若曰岂惟为之主婚且与之狩矣主婚王命也筑馆王事也与之狩不亦可以已乎然所谓无其事不可无其心无其心不可无其理是谷梁于逆姬筑馆二事中区区然切切然犹存一复仇之义也维鸟与木之偶然初何心而相附虽灵鹊之择木乃枯杨兮其焉慕方夫牖户绸缪飞鸣拮据倦形声之相喧恐桑土之我污尔其冬余春初烧荒刊路众林童然偏何独茂盖已烟日之向新胡止条枚之如故彼樵者之蚩蚩兮何秉心之独恕曰睹巢卵之相为命兮羌更意而怀顾曰子曰室匪木曷据曰叶曰枝匪鹊焉护此风雨蛇鼠之无虞彼斧斤樵薪之不虑辟彼伯鸾之借枝于庑下兮暴客过而反步匪伊门庭之有光兮亦外侮之克御夫既或惠我以美阴兮胡不报之以雨露乃人心之动于物类兮独并存而同豫重曰有柳依依有鹊栖栖畴导善气畴遏杀机生杀感应唯危唯微充类循本灵蠢同归人天沙界佛土王畿永无戕和探折枝自白门以往之吴越其清深柔淡之气蓄泄于山水者故自不乏而予独以为可游可止无逾于白门者然予实未尝亲至吴越讨其山水之为清深柔淡者与此何若也亦自谓人情私于所至所见而不能达于所不至所不见也云尔及观吴越人之游白门与夫游而不欲去乃有甚于予者而后知予非苟私于所至所见而已也武林黄贞父先生渊通净远世之所谓有道人也其意思所在常落落然山水文章之外而其胸中一往悠然穆然莫测其际者亦不离山水文章而得之以若人而不使之作热官据近地独得偃仰于金陵曹署仕隐吏仙天人之间若有所私于贞父者焉贞父平生游止皆有集至白门而独妙不可谓非白门山水为之然使其胸中一作炎冷远近之想则虽日置身秦淮蒋陵中而其心目已有如不见且不欲见者矣古今真有山水之癖者必曰谢康乐然予尝诵其遭物悼迁斥之句则其栖寻寄托人见以为有冲情奇趣而其中之不可知不可言者固已不少矣贞父之集妙于白门非白门山水为之而贞父为之故曰贞父有道人也贞父自检诸集独以其在白门者委予为序似若有所私于予者非谓予能知其白门集之妙也知予之有私于白门而欲游且止于斯也已试士于乡而奏之上有录录其文二十篇宜皆出于士前此或主司代之主司凡二人主者初试于书义取其一其三副间之于经主者取易书副则春秋礼记诗二义或分焉再试主者论一副表一三试主者于策取一问三问五问副又间之前后二序又分焉近议仍用士文贵信也仍用士文而主司者又文之曰不庄也不裁也敬之道也犹之衵服不可入朝而要襋之不可庙见也其义一也乙卯黔试惺为副其录衷旧新例为之事竣而途而里而都欲得而观之者众度险径轻装不能多赍则别为小刻刻初试文凡九首二三试之文及序不与焉已登于录者为论义一诗一春秋礼记各二其职也书一主者命之也作而未登于录者论义又一与录微异礼经拟而未出者义又一以自试也先士也其存之者不弃其力也杀其幅约之使轻也二三试之文及序不与者亦不能多赍之意也然则录几乎废与曰乌乎废有二三试之文及序在也