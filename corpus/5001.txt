十六品经十六品经序文殊师利法王子白言人心道心本是一乘乘无上下分于人心上心自悟迷乃下心赖以证澈是曰宝经唯吾道祖普济羣生大觉世界誓愿洪深奉勅宣化妙义斯呈广爲说法度有缘人前前后后古古今今随地说法随缘现身久久圆满十六品经遇缘斯说得今以成此有彼合来往纷纭更兼人我相相相争义因以晦不传于今万缘坚固乃有法成总无爲法本此一心千虑万念利益众生唯恃此宝乃得生生生生有道其道在诚功自已立行自已行此经昭着胥被众生拯之水火拔之沉沦奉此朝夕千秋维新克新厥德仍然接引吾道烱烱世缘冥冥一显宗旨大义日星可爲宝鑑众志咸平虚灵不昧本体乃明后有作者万刼同春善哉善哉速如邮行十六品经题词予随侍吕帝千百年来见法闻法深知我帝君度世慈心无穷无尽无量无边兹十六品经乃天仙之心传觉世之心镫也夫帝君之经多矣吐词爲经无非妙典奚必以十六品靳之顾时各不同地各不同人各不同随宜说法每皆一期方便非必如此经之直示金丹秘妙缘久而始会合成帙也牟尼法宝字字奇光洵非人间世所易易覩往嵗南中亦曾分刻流佈而未彚其全卽莫当厥旨且不无疎畧遗讹之处门下士惠觉总而辑之盖取大丹一斤之义是眞有合于慈悲说法之心今复同及门大固志秋大器法嗣恩洪等共爲重订全书宗正以是经冠诸首予奉命总理督办谨详志其顚末如是至此经之妙义虽以沧海濡墨须弥爲笔终刼赞之亦不能尽予故弗敢多着言诠唯愿天下后世之读是典者一一印之于心广佈而流通之是大千普度一慈航也宏教弟子柳守元熏沭题词十六品经孚佑帝君宝诰至心皈命礼唐朝得道宋室开元拜正阳而上辅玉皇赐宝剑而下降妖怪遍现十方行大化默游三界救羣生总督九关传玉旨护持三教阐金纶九皇赞仰炼云砂中天职理参辰曜龙沙会上号玄师紫府宫中居法位宏誓未完此心未冺方方垂训处处显神大圣大慈大仁大孝勅封三十三天大法宫中金莲台上代天宣化统领众生扶理正阳总督关教华盖掌道大士警化孚佑上帝纯阳吕祖天师亲身救刼誓愿度人眞广慈尊至心皈命礼萧宇玄臣香林仙宰道冠八洞金函职奉三淸玉勅氷壶炼炁结祥霭于大乙之扉星剑腾辉印宝光于上枢之殿纶巾贯巽德之风羽袖本干元之体採云芝化金龙于玄鼎成雾柳变玉虎于琼铛神贯日乌气吐丹虹万里精凝月兔光开珠露千霄醉鹤垂纶法振五雷号令飞鸾执拂身爲三教纲维慧力开玄威风摄崇大圣大慈大仁大孝玉淸协化紫洞持宗天曹逸史瑶池较箓西竺明玄北极梵宰三界行人六府选仙灵通肇化玄都孚佑帝君纯阳演正兴行持刼妙道济世天尊至心皈命礼玉淸内相金阙选仙化身爲三教之师掌法判五雷之令黄粱梦觉忘世上之功名宝剑光腾扫人间之妖怪四生六道有感必孚三界十方无求不应黄鹄溪头留圣蹟玉淸殿内炼丹砂存芝像于山崖显仙踪于古洞衍法门之香火作玄嗣之梯航大圣大慈大仁大孝开山启教元应祖师天雷上相灵宝眞人纯阳演正警化孚佑帝君兴行妙道天尊至心皈命礼玉淸神霄上府冲玄灵宝雷霆太行上师五雷主判仙卿一炁自然虚无通玄度人无量当太乙之权衡掌九天之枢纽大慈大悲大眞大教三台无上眞人五洞明师高上老纯阳演正警化孚佑帝君兼三十六雷神管诸岳之神煞羣仙都领袖众圣之眞僊无上一炁天尊至心皈命礼巍巍无上宫𣺌𣺌淸微境至道极无爲玄通昭灵应综儒释道之全而统归一贯合天地人之撰而妙藴三才厯恆河沙刼广济羣迷徧大千世界溥施法乳玉律金科字字洩干坤之秘奥龙章凤篆言言示仙佛之筌蹄阐发太极先天津梁垂于弈异宣扬皇风帝泽位诣卓乎天眞大悲大愿大圣大仁玉淸眞宰道极无爲至玄至圣万炁持衡孚佑现化三教宗师玄元广法天尊圆通文尼眞佛至心皈命礼虚微玄奥静化幽冥演无上之玄元消万刼之罪果降魔度世立道超迷功高上洞之雷司德庇人天之世界大慈大化大愿大尊隐显万方逍遥亿国兴天地之体共日月之照掌三十六极之仙衔管七百八界之神册立洪洪大志度亿亿凡生最高最上广化广仁玄玄应化功高普度亿感大成万正紫极眞人垂慈接教伏邪警世帝君兴行妙道天尊至心皈命礼中天无上宫三教慈悲主继道统于列圣垂规范于万眞演八品五品之奥旨示仙子佛子之慈航大哉正位蓬莱玄功广博伟矣尊居峻极覆照崇隆号令十方作金阙之上宰统摄五岳爲仙佛之宗师惩咎褒良消灾弭沴大悲大愿大圣大慈开坛启教玄应祖师帝师无上慈光援引纯阳演正警化孚佑妙通帝君兴行妙道天尊至心皈命礼正阳一派妙行降生尊居金阙之中位列震宫之上佛号光圆自在道称玄应祖师忠诰孝诰立纲常垂示道儒宝筏性宗命宗阐玄化指明仙佛金丹十年苦行证果六阳九转功成游行三界作尘世之医王爲上天之纠察现妙相而摄服四夷幻眞形而引援三教发下三十愿愿愿度人徧厯百千坛坛坛降笔收缘救刼锄恶褒良普度羣生超离诸苦大慈大悲大仁大孝帝师无上宫主纯阳演正警化孚佑妙通宏仁普惠帝君玄元广法天尊至心皈命礼无极一圣应化度人化身爲三教之师紫府掌纠司之令性宗道德体湛寂而眞常命蒇东华炼九还而七返恆河宝筏道岸津梁丹成庚月先天法藏拈华正眼了无四相不别三门功德洪深人天示现领玉淸灵宝之简命奉弥罗金阙之灵符普度有缘咸登正觉四生六道无不垂恩三界十方有求则应刼超元会果证圆通大悲大愿无声无臭祖师天医上将玉淸内相金阙选仙灵宝眞人演正警化孚佑帝君兴行妙道三五神德一炁眞君广济正道神人九梵符箓眞人兴隆大道天尊光圆自在通佛十六品经重刋道藏辑要十六品经孚佑上帝纯阳吕祖天师着八品经太极证眞阖辟品第一图尔时玉皇至尊在兜率凌霄天宫同瑶池圣母演说开天皇极普济妙法五老帝君偕十洲三岛五岳四渎三界眞仙咸集左右听说妙法时有东岳帝君出班奏曰昔有天符下降爲因众生悖逆君亲欺凌父母染贪尘慾婪酷利名奸盗邪淫秽污浊乱人我互执骨肉忿争特勅报折子孙衅灾地土遵卽抄录部洲夭丧麻痘流行百千万亿旱涝稼穑十损七八罪重者歼嗣罪轻者疾瘟寃魂盈司莫能济拔饥馑载道日不聊生如斯罪报众生仍不修省无由济拔伏望慈尊哀怜愚昧救大苦恼佈颁恩命转祻成祥令皆皈依正道离诸障碍人无横夭国泰年丰庶滞魂赖以超昇则疾疫除而淸泰俾天淸地甯物阜气平玉帝闻曰善哉善哉尘寰汚浊恶贯干坤天地日守㫻转轮障业因迷正道故作过愆已勅警化孚佑三教宗师吕帝君下界大阐玄化启悟盲聋谕讲微妙圆通无极太极大道涤荡世界尘氛咸使改邪归正是时吾奉至尊无爲妙旨拯救生灵俾人看诵者能释幽寃宿苦善解在世愆尤悉化君正臣直父慈子孝兄弟和睦互爱六亲礼义不失家道淸甯众等肃诚谛听吾教太极无形先天地生气神合併混一鸿蒙一气旣动动而履阳其卦应干动极复静静而生阴其卦应坤轻淸上浮干道曰天重浊下凝坤道曰地夫天者天运不息气旋如环夫地者地定以静风劲而载天地互附体用以全天依于地地依于天日者阳气积而精外明也月者阴气积而魄含景也阴阳之理悉系于易璇玑之要经纬存焉此天地化工之变也六十卦象一倒一正一降一升升而合阳降而符阴修丹之士演卦屯䝉屯卦升阳䝉卦符阴大有上下反正须明阴阳之奥晦朔之分亥子初交丹结之灵任督二脉阴阳之精通畅百脉流转一身自然而然非神之能水火二炁上下之分足底涌泉二气之根昇入尾闾符合而君一水一火右命左精上昇夹嵴双关贯通达此泥丸而返明堂默灌五宫下重楼中直往绛庭复流丹府昼夜不息难以壅停眞火无候大药无斤以神驭气至道乃成人禀三才体全太极心先天地廓彻圆通本性虚湛用运和冲神化自然绵绵忘情观天之道执天之行精化爲炁炁化爲神炼神还虚号之长生众生不悟迷乱七情喜怒哀乐神丧于形悖忤纲常违逆彝伦因溺慾浪种种不仁子不孝亲臣不忠君兄不爱弟弟不敬兄妇不顺夫友不信朋仁义乖张形神不甯虚浮诈伪刚狠自矜贡高我慢护已挫人以致上帝震怒罪衅灾迍稼穑不收骨肉飘零横亡夭死水火瘟刑尙不知省怨憾神明愚顽愆重勅吾降临阐教开宗说法度生各宜修省诚一于心忠孝慈义积德累功痛返前非改过自新静而悟道默而养神吾传至理宏示天人若能参觉顿超苦轮吾怜众溺屡化身形遍巡宇宙普度羣生此经首品畧演修因后註七品爲大梁津信受皈依名列天庭觉之者灵谤之者轰悟之者证果于仙籍传之者利益于三生皇极圣道勿视以轻助之者增福延夀灭之者永堕幽冥天神鉴察报应昭明斋戒礼诵万神咸钦城隍里社遵教奉行在坛众生欢喜信受作礼而退玄元孝道五行品第二图金太极火土水木初三月尔时纯阳吕帝君曰吾因往昔心存于道随形托化未尝迷根昧性固不失本源亦难逢至诀身世浮沉累受累修积功积德誓行孝悌忠义仁慈后遇东华洞主正阳帝君遂闻大道飞昇金阙证圣成眞怜诸苦恼游行三界普济羣生近有天旨勅度业海盲聋但贪名逐利者多证圣修眞者少藐视人轻惟怀已胜性如狼虎噬毒尤加心口置于两途机谋狥于万种染慾者万亿惜命者几何太上曰我有三宝保而持之一曰慈二曰俭三曰不敢爲天下先以慈能勇以俭能广故不敢爲天下先而能以成其器所谓眞者虚心绝虑保气养精应物而不存于物养虚而体于虚空情意了然厥修元始六关严守一息恆存气神不竭神气相溶伏其气于脐下守其神于身中神气孚合关捩开通尔口说道道居何处心不忘道道已得处体圣贤心行圣贤事方爲道矣吾承恩命接引众生慧照汝等尙不信受妄行智巧播弄奸顽掩诈杂眞眞难领悟可见浮生无有仁德吾体天地之心爲心但愿羣迷普修慈善冥心注神神与气符服膺元气勿丧三般今爲众生开演易理喻以前圣而譬晓玄微见易包于道道包于易採而行之潜而修之默而守之勤而炼之则神昇紫府位列仙班干坤混合易象如斯一气旣判两仪之源穷神知化周匝环绵知微知彰隐显难言络绎不绝光范太玄自矜不长惟曲可全守道以讷任兑必愆致中抱一履和而谦以卑而积以柔而坚心动爲意意转情牵情牵着妄妄引多愆夫人之情也见物如虎之逐人之意也见物如龙之纒动心不灭照心难圆命在于肾性属于干心凝爲神神静爲性穷理尽性混茫无端神归无爲炼煅三元视而不见听而不諠言而无声万虑俱捐五行之道水火化焉火水相洽水火互兼火中有土水中有焰火旣生土三性以全以土制水水溢必旋导水济火水火交欢金木合併气神相连金情木性驱炼胶粘中宵漏永光透重帘温和颐养升汞降铅金浮木坠赤日当天火要水济水赖火炎以柔制刚刚柔连绵炼成一块非汞非铅能升能降号曰胎仙运火炼药神与气⬤以火喻神以气喻药以神合气气足神全河车之数运气周天心息相依腹存目蠲戊土从坎进之阳火已土从离退之阴符进合与退含之太玄元海之窍循之泥丸五炁混合万象朝天时人不识附会乱传人道未了仙道难全欲修眞道人道合仙参而行之仙圣同肩受形父母体合情缘移神脱气朔会婵娟二气相资龟蛇盘旋混聚凝结胞胎是全温养十月体符先天噼开混沌显象灿然怀育乳哺母形羸煎子渐养成体固神完脱气化育罔极昊天所云脱化妙理幽玄胎元之道符合坤干阳施阴受情性交连今世迷徒散内溺外七情惜怜六根顿坏失本忘眞不知警戒火燥水崩气离神汰顾子恤妻掌中珠爱父母洪恩眼中尘碍不孝悖逆罪愆广大汝旣惜子当惜父母汝若孝亲子亦孝汝汝不敬亲子亦违忤父母衰颜电光草露感气受形当思乳哺吾今垂经首孝爲务五行之先百行之路顺其志颜天神拥护活祖不参𡻕月空度不孝之辈身噼雷部报应昭明速当醒悟闇室可欺于心神明难以掩饰欲学仙道长生先修人道爲急易曰憧憧往来朋从尔思气和乃神之衢也精化乃药之务也还精补脑如蒙如雾以无生有世罕修也天形何以长门枢何不蠧内照慧宝光灿灿明珠府众生所以不能悉心领悟者由乎情着于物恩迷于爱也若致柔以怡回骸反视则道斯存矣广成子曰无视无听抱神以静诗曰上天之载无声无臭西方学曰无智无得无所得故如电如露应作是观太上曰反者道之动弱者道之用大音希声大象无形俗人昭昭我独若昏夫天地所以长久者以其不自生也大哉圣之言乎仲尼有曰毋必毋固孟氏有曰勿忘勿助皆存神驭气之阶也今人不自知耳养气之道要在绵绵譬如流水之曲畅恍若飞云之凌空乍似圆珠之滚盘旣如婴儿之无我中庸曰闇然日章壁经曰其心休休夫岂皆泛语哉今古圣贤若车同轨世俗无知妄分三教不识千灯处一室共明万法循一理共圣不参至理玄微妄执是非人我寻枝摘叶鼓舌夸唇逞臂着迷盲修瞎炼后之学者尽被牵引而不悟也但愿众生精进于道矢心于诚莫泥于象莫着于文尊师亲友虚已以敬默然悟之长生可跻矣卽说偈曰北一天地精普化于万灵干坤能转轴龙虎潜眞踪六魔以消荡三元景灿明乌兔结中谷龟蛇蟠内庭游行超宇宙掌握囘死生驱掣雷电光鬼怪悉潜形敢有违逆者噼体如纤尘慧光所照处灾厄悉和平敬受而诵读名奏于天宫帝君说经已毕时有祥云香霭瑞气盘旋鹤驭碧空师囘驾已众等投地稽首俯伏作礼信受而退眞一忠悌养育品第三图金水相平造物以生孚佑道人题及时採取获我丹功尔时纯阳吕帝告金陵大众曰吾因鹤城徐氏久在空门实践乐施致身顚沛年逾七十道心不退虽无冲举亦有深功因承玉音命度苍生慧照干坤感诚降彼已说微妙眞经中太极阖辟玄元孝道一品二品化育之机但彼处众生贡高我慢姤嫉贪嗔屡以善道化之羣生执着不了卽有二三阐法皆不体吾普济之念各怀私意作逞高能善言慈诲不劝于人以教外虚浮矜夸于已未得仙地不信至言可叹可喟行吾道者积功修德劝善化恶讲教忠孝励勉信诚养气致柔从容中道明无人非幽无鬼责和平众性循顺民情以道义行仁慈利物济生愍贫恤苦慈悲恻隐泽及昆虫至于草木亦不伤残悯人凶恤人苦放生戒杀具大慈悲行方便心胜如斋戒体天地德卽是修持行吾道者如遇不善之人以德以理化之苟弗依善而幻抝者亦当和气怡颜以接所以宣圣循循然善诱人娄师德唾面自干何曾嗔怒若克已泰而不骄彼必化恶归善乃阐教之功设使不教民战是爲弃之焉无罪哉如遇敬道之人以恩以善结之苟错行道而偏着者必当引解圣经以悟易曰同声相应同气相求孔子曰以友辅仁皆因德惠若尽已和而不同彼必皈正起敬乃阐教之功设使顚而不扶心何忍乎岂不愆欤天下之人有教无类爲师作傅当以忠恕敬肃顺气怡颜义以爲质礼以行之逊以接之信以成之深则厉厉则难从浅则揭揭则生乱言不重则不威至哉守一心平气和气和神畅神畅体舒浩然天地俯仰无愧翕然性情不离体用存眞一心超眞一道吾闻太上曰先天而生生而无形后天而存存而无体静爲之性心在其中动爲之心性在其中心生性灭心灭性现如空无相湛然常满夫大道无象内存于有眞性无外不生其心居境忘境无象以存守乎无体固蒂深根养于天眞若忘若存精以合炁炁以合神太上曰神以形生精以气盈知其神气可以长生引先圣语以合三教非妄枝叶以悞羣生若能顿悟可保眞形吾因传经维扬诳傲故示教于金陵以忠悌品普化羣生不愿持斋惟愿信心斋之谓齐以斋于心心不修持斋胡爲功只知戒口罔知戒心卽心是道坚守勿轻尔等侍坛各有宿因得闻斯道以静尘心尘慾克尽大道昭明仍取毘陵五品玄文合品传扬易换品经敬而持之吾当降灵语维扬众各改嗔心毋蹈前非枉废修因若坏种子必加罪惩信心敬受必获超昇道没穷富劝勿择人言有必无知眞未眞修道之人心无毫尘得道之士行多隐贫道非财受受传信人以利求吾吾何以闻虚已觅道圣必显灵勿作人师将人视轻阻人参修报殃灭门善言当喻诬话休论被褐怀玉焉可量人昔我太上曰见小曰明守柔曰刚用其刚而复其明无遗身殃夫无爲故无败无执故无失臯陶称舜御众以寛仲虺赞汤克寛克仁若矜而无乖戾羣而无阿比躬自厚而薄责人斯近道矣故圣人修身以道修道以仁嘉善以矜不能至道斯凝柔于远人天下归仁以赞天地化育而参三才今学玄者外丹搬弄四黄内丹止于功坐不思五金非八石之母幻身非先天之道所以燕不生凤狐不乳马以幻身作养以砒石行持非眞父母气不相接神不相投安能鍊外而养内也夫六魔灭而六通存三尸斩而三光现不离乎身非着乎身今悟参者以爲坐得夜坐日卧何以鍊形十二时中行而勿失以神驭气以气运精精不役形不于情生情不动移精不溺崩精非有生因情而生以精合气和翕天眞天眞非眞眞以强名怀人我念岂爲道心行道之士体天地心曰儒曰释曰道三教非离于心儒以谦和释以忍辱玄以致柔精气神非柔莫得戒定慧非忍莫守仁义德非和莫御柔忍和厥中乃成中者性也性本乎善进乎阳火以情伏性退乎阴符以性归情所爲性者木也汞也神也火也龙也蛇也所云情者金也铅也精也水也虎也龟也皆譬语也以神运精则精化气以金尅木则木成材驱龙就虎龙虎交欢以心伏身心身翕泰以情归性情性和溶以铅归汞汞铅胶漆以龟络蛇蛇龟盘旋非口口传皆强猜也儒所以行释所以寂玄所以存寂者寂于生老病苦死指寂幻也行者行仁义礼智信指行政也存者存金木水火土指存神也生老病苦死以寂之仁义礼智信以行之金木水火土以存之物生于土而丧于土人生于气而丧于气能静土能养气玄可参矣卽说偈曰大哉玄眞水火相匀以情归性非着贪嗔虚无妙道配合天心此天心者非血肉心厥一以眞勿二以倾由诚而入由默而成相非有灵灵于寸诚吾以诚格非以财临守道诸子先修汝心勿肆高傲勿着顽空戒暴戒怒积德积仁劝孝于亲劝忠于君劝信于友劝恤于贫劝慈于物劝和于隣莫夸已胜莫灭他人富亦无根何须自矜贫岂常贫何须怨嗔贫不求谄富不骄凌善善恶恶报应昭明汝若修善子孙旺兴汝若作恶后代凋零恤孤怜老戒杀放生日积月累必获修功三元保举万圣助成他年行满拔宅超昇师宣偈毕会中诸天仙侣同声称赞稽首法坛谢礼天尊悉心信受愿体帝君宝经誓行平等除三毒远六尘净心明性俯首师前时驾驻眞境仙乐浮空白鹤飞翔丹霞映室大众作礼于是炼石弟子守中伏跪于地以是篇乃三才之位因敬赞曰统观八品抟空成块如天之覆如地之载日月璧合光辉常在上下古今贯彻无碍金碧参同印合匹配五次传经八卦相对眞觉以还次第明诲眞觉胎还静定品第四图满而不溢顚而防危象体干天枢合四时尔时吕帝复吿众生曰世幻羣盲不体于无尽灭于有往往求道着妄迷眞不知道自身来非身搬运华严经云心如工画师等淸静缘起首楞严以狂性歇歇卽菩提闻复翳根除尘销觉圆净湼槃曰因爱生忧因忧生怖夫尔等怖心皆从爱生离此爱海名爲眞觉金刚经曰一切爲有如梦幻泡如电如露应作是观汝等久误顽空多相多迷如斯道义可能觉否可能行识故佛名经曰有爱则生爱尽则灭体此生灭可以共语非吾愽求众圣多谕皆因三教人妄分歧枝叶横出悬隔霄壤根本究参同归一理心绝尘劳是爲虚靖又以释教是寂灭道殊不自知楞严经曰寂灭者寂一心非息动灭非生已之灭识巳生处方知灭处圆觉经曰慧目肃淸者乃淸内境内境不生眞实性定性定情静便明先天先天曰神凝神入坤而生药灵后天曰气运气入干而还丹功所谓眞性寂然不动感而遂通以神炼药驭气养神气注于神非卦象形火种相续丹鼎常温故似天地循环不停悟圆静觉以静觉心不取幻化及诸净相了知身心皆爲𦊱碍无知觉明不依诸碍西方之学离幻是道所以天地不言而成先天眞性来虚无中后天眞定从忍辱明兀而默存凝精化神蔽物丧志散气分灵不爲物累以神保精精依神化性静神融太上有曰常以无欲以观其妙常以有欲以观其窍採其欲窍以合玄妙故佛世尊曰以寂灭力而起至静住于淸静吾今说法天神簇拥雷火监坛金童爇香玉女散琼万圣咸集涤荡尘氛更有妙经吾说全文伏闻无上玉皇胎息妙经曰胎从伏气中结气从有胎中息气入身来爲之生神去离形爲之死知神气可以长生固守虚无以养神气神行卽气行神住卽气住若欲长生神气相注心不动念无来无去不出不入自然常住勤而行之是眞道路胎息铭曰三十六咽一咽爲先吐惟细细纳惟绵绵坐卧亦尔行立坦然戒于諠杂忌于腥羶假名胎息实曰内丹非只治气决定延年久久行之名列上仙葢玉皇乃金丹之祖此经最宜细心体会又有无上玉皇心印妙经吾葢向曾心註今亦全示尔等无上玉皇心印妙经上药三品神与气精恍恍惚惚杳杳冥冥存无守有顷刻而成回风混合百日功灵默朝上帝一纪飞昇知者易悟昧者难行履践天光唿吸育淸出玄入牝若亡若存绵绵不绝固蒂深根人各有精精合其神神合其气气合体眞不得其眞皆是强名神能入石神能飞形入水不溺入火不焚神依形生精依气盈不凋不残松柏靑靑三品一理妙不可听其聚则有其散则零七窍相通窍窍光明圣日圣月照耀金庭一得永得自然身轻太和充溢骨散寒琼得丹则灵不得则倾丹在身中非白非靑诵持万遍妙理自明众等谛听谛听依此鍊修皇君诏见吾今阐法径指眞诠拒绝尘心道心坦然广行阴德囘悟三元功德不修虚湛难闻尘心未了仙境难昇此身不修更待何年道凝德润可期天仙泰然静定自超人寰迷津梦觉乃见根源任心不了吾难训言大丹之理养气调元但安神息卽是胎还所谓眞人潜乎深渊情性合一妙理自然虚明内照慧日当天信而行之仙圣同肩在坛大众闻师说已于是道一居士稽首座前而作颂曰至圣玄篇诲垂法坛喻譬三教集诸圣言以儒以释明我之玄以忠以孝开阐愚顽大德参天仁慈普宣救众厄难惠众眞诠大圣大慈大悲大愿普度羣生化立经缘降我金陵灵光灿然有病卽痊有灾卽捐胜如父母教育两全吾等夙因得闻太玄感以梦授钖以判轩微音之要玅不可言信之者得悟之者仙敬述鄙句上赞师前他年行满愿侍慈颜尔时道一居士同法众等稽首坛座赞称不已感谢洪慈焚香共礼但见瑞云如葢下驭坛前异香遍空氤氲大地圣力昭彰叹不能尽悉皆信受作礼而退丹结信实达道品第五图阴从乎阳柔顺于刚出无入有君子遯鄕尔时吕帝谕毘陵大众曰吾爲五陵龙沙显迹夙善应征虽升降轮回不全而仙眞妙道合阐故南郡大和重阳成道以证仙鄕东海虞都孝女修因而登善果皆因守信者得惇伦者证吾承上帝勅下尘寰只爲众生背理违德忍作残酷曲以枉直佞以杂仁上逆君亲下傲鄕闾沽虚钓誉设险坑生以致圣君降以眚灾水火瘟刑仍不悛改罪障频仍吾曾说经维扬金陵在坛众生信之者百一谤之者无穷不能安神立命抑且弄巧忘眞奸谀之术贯干盈坤矜夸已能诳祖欺神不去冥心反恣业身弗能遵奉竞晦眞空螳螂逞臂蛙鼓弄声自阻至道全无见闻流浪黑海有辜帝恩维扬轻傲金陵欠湻亲汝毘陵当加肃诚旣归吾教布德施仁孝悌忠信损己安人一切物命蠢动含灵惜命勿伤慈愍天生人性本湛因物蔽䝉运神于尘神由尘昏上天之道循绎无情化育万象抱合颐冲天体爲圆有纬有经昼则自左而旋乎右夜则自右而左旋行顺乎四时不知寒暑生灭万物不知灭生无知故存无知故明人能体之可以长生长生之道妙用在人天依乎地运泰虚冲行而无凝地依乎天静以附气而不坠倾人之有精如天有地生于坎宫寄一气中地由天旋万物以生精由气化百体皆从精不从化情染则倾地不从旋阴极必崩进火退符如天左右阴阳互执月移日中涵内愼外气续神功处中致和存心以诚心非有心心爲之神气非唿吸气属虚灵守如蓬壶形如鸡子想若连环焉敢形容太上曰多言数穷不如守中故当常照非散非凝如此行持药用周身温养子珠百脉咸通保乎元精鍊乎元形精有不足补之以味形有不足补之以气西南得朋补气之方以母召子同类相将念不可起起则火炎意不可散散则火寒入药镜曰水怕干火怕寒差毫发不成丹又云水能流火能燄在身中自可验黜聪明绝视听内照元眞外忘物用兼修信诚自然慧定立信之源非诚莫効以圮桥进履爲心以程门立雪爲教范张鸡黍约期不忘管鲍交谊与利无较季札挂剑事死如生郭汲竹马儿童遮道以信于君必忠以信于亲必孝以信交友必久以信处隣必睦以信修道必昌以信祀神必效修行以信爲宗若执狐疑自暴欺心失信于人天神必加果报皇天常照于物大道由诚而得有德必有其言有言未必有德得道如痴如愚岂可诳言削福临财不恋于财临色不贪于色超灵脱窍之功致知而在格物仲尼问礼问官宣圣尙然未足知之可以爲知不知莫言己得忍辱必成至人虚已自然受益传曰危者安其位亡者保其存大哉赞易之要故坤以简能干以易知易则易知简则易从天下之理贵乎得中阴顺阳健由简而成所以易道厥配丹功知易变化仙途可登所云金丹竟是何物金属坎水丹属离火离火譬心非血肉心乃云元神坎水配精非交感精乃先天金以神运精精不飞腾不飞不腾名爲元精此元精者爲命灵根所以还丹谓还其心外境不迷内境自澄心卽是丹丹卽是心能悟之者可保丹心丹心卽道丹道卽心息因胎住胎因息存息从心起心静息融调息之道息息归根根非有根由炁而生存无所存存一于中贯乎玄牝达运天庭尔不精通休说道深汝能行之空谷传声非谷得声由空得宏能空外境六魔潜形卽说偈曰嗟彼红尘中尽溺利与名不知性保命妄谈死与生弗究生杀机枉将性命穷未死先学死逢生莫杀生万物生复死元神死复生此心不尘了空诵万千经但把诸缘尽方能众虑空慧剑可戮妖妖平大道明九层台不登何以见虚空时人凭口讲口会心未能由道不由心由心道自成安得由心者俾鍊铅汞精吕帝说经已毕复告大众曰若有众生见闻是经体而行之卽使三尸远退众邪不干万神加庇但要远尘静事守心定性仙阶可步还有精气神经三品乃秘奥玄文归根要旨共完八品象易两仪六虚之义汝等积仁修德吾当普授于世若各坛姤嫉矜傲不能授此仙机判经之地尙未择取惟信心皈吾者得之尔当信受吾必孚灵遇后三经蓬莱卽诣师囘光已各各礼谢信受而退实腹保精固命品第六尔时吕帝曰昔曾厯刼天宝元年正月九日登郁罗虚梵天宫上朝至尊侍于虚皇天尊几下与十极眞人演说大週伏火灵砂丹诀时有十方无量圣众南辰北斗三官四圣三界五岳妙行高眞咸集云宫听闻大法尔时天尊告众眞曰吾因世人堕业不省慾海沉沦屡命孚佑帝君与诸仙众常降尘凡颁布大乘灵宝度人诸品妙经万八千卷散于天下四大神洲四海羣盲惟知念诵不解悟功谄事失诚愆尤日积心三口四随报转轮漂荡汨没染诸狱障空落畜种难复人身因恶报生贯塞宇宙莫能救拔深可哀怜复谕予曰尔屡修道德掌握仙籍功行克备诸天尊仰但尘缘未尽于未来世唐贞观二年八月初四日子时汝当诞河南吕家爲男吾命苦竹火龙正阳三眞人度传尔道复晋仙阶汝当于世爲吾阐化天人咸归正教吾受命讫生吕宅幼而颖异知孝悌谨言动节喜怒劝父发粟济饥贫人广活后以应举赴途于槐阴路畔遇正阳钟师一枕黄粱梦觉遂弃家修眞于开元庚申四月十四日果证复返玉京侍御金阙复承上命勅济世迷演经化度证明性命之阶励劝忠孝之本与诸仙侣集斯经文共成八品传一二品留之广陵演三四品付之金陵说五品于毘陵等众今降精气六七品信州授尔会等仍降后八品炼神返虚灵符眞咒授之临江秘而未传吾谕各处刋刻经完对换信心者灵昧理者朦但吾印尔心非印尔经觉者自得悟者自成八品经中得经绥灵炼形保身息气养神句淡理朴得悟能宏夫精气神号之三灵元精与淫泆之精本非二精元气与唿吸之气本乎一气元神与思虑之神同于一神太空廓朗欲化其精先守其性欲调乎气先虚其心动以养气静以鍊虚应而勿违觉而勿随故曰虚极静笃气转神回非功德可求非义礼可爲若行礼义功德是乃华尘之施抱元养朴忘物含虚𥥆㝠之中眞精自归精无定位因情而隳精不循欲筑我灵基以元精而化爲元炁由元炁而累殻躯肾爲寄精之府心涵元炁之墟精敷五脏溺情而变淫泆炁通六腑出窍而感吸嘘不知养气而精匪培不知保精而炁匪囘炁归元海则精保炁散六门则精飞肾虽寓精之穴神实运精之机雷起水底阴寓阳而爲屯水滋山下阳布阴而爲䝉不知醖酿火燥而致轰不识烹鍊金溺而不昇今之世人自逞盲聋不见曰见不闻曰闻迷名利肆于骄矜盲五色丧乎五音养血鍊精保尔灵根赤龟眞髓变作庚辛黄芽出土会合干坤心肾二气往来交吞肾右属阴爲魄肾左属阳爲魂肺传心液以滋肾肝摄元精以润心肾修而龟缩首心养而龙潜鳞神不移色则精守精不散欲则气溶制实腹于一阐虚心而灵烹之以温温之火养之以干干之功若飞若伏若亡若存用之不劳守之不凝故有无相生难易相成虎膺金肾气足而肝气生由肝气以绝肾之余阴而肾气过肝爲纯阳龙符火心液胜而肺液旺由肺液以绝心之余阳而心液过肺爲纯阴阴中炼阳阳中炼阴肾中取水气中取金金性沉重而喜坠故润下而易漏火性轻飞而喜昇故炎上而易烘以金制火以重制轻故冬至后阳昇于地地抽其阴以太阴抽爲厥阴少阳添爲阳明厥阴抽爲少阴阳明添爲太阳夏至后阴降于天天抽其阳以太阳抽爲阳明少阴添爲厥阴阳明抽爲少阳厥阴添爲太阴如日受月魄月受日魂譬以抽添智者自明以水制火火无焚木之咎以火制水水有发金之功息心以打坐爲法心不息而遭魔弄养气以讷言爲务讷偶弛而被邪朦实其精不由气化则精溺害养其气不操精本则气难征是知精驭于气气驭于神神合其虚三才乃成遂说偈曰一爲天地根羣品赖生功一三开万化宣曰天地人人爲万物灵三才具我身我身何所宝宝曰精气神地未辟于阴内含于眞阳天未辟于阳内含乎眞阴人足阴阳体胡不鍊尔眞世迷全不省离本妄追寻忆昔吾胎化皆由顿断成形合虚空体方称羽化名爲怜人世苦说法度盲聋盲者人还瞎聋者人不听虚生以浪死空受业迷轮若肯信心参吾㩦汝上昇不日丹书下鱼龙认假眞悟明天地理方可云眞人吕帝复告众等曰吾说此经乃是精宝若人信受卽证眞元留经之处潜修道果者得金丹诀诏证仙阶者入天仙派皆各授受化昇天京咸登大罗尔等息心调气鍊神养虚视尔勤功再行保奏众等稽首帝前作礼而退鍊阴聚气阳圆品第七尔时吕帝又曰黄帝训言观天之道执天之行人能体之可以长生天地随气而化阴阳降升有经有纬寒暑相承试譬谕尔尔当谛听日之所经谓之黄道横络天腹中分二极谓之赤道平分天体春夏之交阳极生阴天行速急而其气淸故五日爲候三候爲气六气爲时四时爲年一年之候三百六十眞气结聚八万四千冲和之气在于中焉四万二千上爲阳位四万二千下爲阴位天虽爲阳而存眞阴地虽爲阴而发眞阳冬至之节气发于阳一气上升至七千里循之六气上升四万二千里数阳至阴位故气常温应乎春分再升六气阳气已极故气酷热而爲夏至夏至之候阴气出天一气下降至七千里循之六气下降四万二千里数阴至阳位故气爽凉爲之秋分再降六气阴气已极故气严寒而爲冬至阴阳互合二气相承阳中有阴资之下降降极至阳阴中有阳资之上升升极至阴阴阳两育亘古长存人质两仪炁结父母心环斗极形合神存天秉斗机人秉心枢心有二穴左玄右牝下入气海上通玄虚阴阳之鼎实心统之阳中之阴纯圣驳愚心枢之上天元主之心枢之下地元主之流行运化契合两仪天一生水在人曰精地二生火在人曰神天三生木在人曰魂地四生金在人曰魄天五生土在人曰体五行混一三极凝居两仪化育海产明珠肾爲精府阴中之阳精受于阴聚而灵者曰魄日以附月譬之于人以魂育魄气受于阳散而神者曰魂月质受日譬之于人以魄检魂阴阳化育二气良能天得炁成地得炁荣人得其气可造长生守其眞形形神自灵忘言息虑衞血炼精神以炼气气以藏神火轮眞主坐鎭中宫心本自虚气以自灵黄芽出土妙理须穷虚无尘色道发干宫息其神炁养其根灵肾有一百九十二根弦丝鍊铅皈炁炁化神滋光明大海飞出赤鸡肾气传肝肝气传心心炁下交如日施德月以舒光阳秉阴受雌雄相须恆顺地理承天布宣心常驭气气融精化心常顾息神存气留上炼玄精以补其脑中炼元精以补其神下炼金精以补其肾上调其神中调其气下调其精精非其精精由气成气非其气由气育神精气若隳神何以甯保精曰命守神曰性气属黄婆调神驭精结爲三友水火平匀譬之媒媾以谐姻婚玄珠产就定意聚眞天精地髓金浮水沉火光烛金金炁浮空上朝紫府壁破山冲河车上下犬化鸡昇剥复否泰弦望晦明阴阳消长坎水金精血化白膏变立干坤丹田涌火眞气薰蒸烹铅炼汞木母金公二八会乎壬丙一三炼乎甲庚性命关键顚倒之功鸾车凤辇玉殿丹宫种黍珠海底起赤龙潭中地雷震动天雨滋生龙潜虎伏理爕寒温无中生有理妙机深六洞尘无三台景明万神朝祖一气归根太乙元君栖泥丸宫挈其子气摄灵光昇振霹𩆝而不知临刀刅而不惊吹之以无孔之笛抚之以无絃之琴嗟夫心杀境则爲仙境杀心则爲人须未死学死莫逢生杀生世人不悟谕汝重重若去其情识而气自得守其虚灵而神自明神贪境则气散神归室则气融气透关节如风行雾润气循经络如海发雷鸣眞气足而常饱心气爽而梦淸汗泪绝而有验金宝现而功成嘘呵干汞寒暑难侵天花乱坠瑞气缤纷守无爲而气自化操无虑而功自成止可心验勿令眼征若视之以眼目是镜染于魔精心不主静无以固道气不行运无以存眞临动不知其动者超乎动处静不知其静者出乎静虚极则明明极则莹虚明俱忘粉碎虚空复说偈曰动则动神炁静则静心意六腑炁和融三尸焉敢滞妄念两不生调息于眞慧保尔精气荣方可将神寓日用动静中皆爲神所累动静两忘机鍊神常住世随物溺漂沉神由境抛弃尔不养精气何得神栖住炼炁与炼精炁与神常驭炁聚形可存神散形徒废欲识保神方勿将精气痺思之复思之莫堕幽冥趣吕帝说二品毕时有白鹤鸣空金光遶室其经命众秘之待吾诸会中以经验合方可授受经完刋刻留化羣生若人施印百千万本布留宇宙阐扬吾教吾必复奏上帝名列仙宫若人毁吾经典罪刑黑籍永堕三涂吾体天宣化救度羣盲正魔演道䝉勅马关二帅检察经功信心参悟必证仙阶自当引度亵神谤典天神密察罪犯难蠲尔等匮藏待大阐吾教之人汝等勿惮远近听侍妙法帝说经毕众等人各顶礼稽首而退豁目洞神飞昇品第八尔时元始天尊在七宝林中与诸仙众宣说灵泉丹旨眞一玄机时有洞府羣仙无极圣众灵𡚱玉女各捧旌幢咸听妙法天尊是时昇临宝座手执如意放大光明照满十方一切境界梵宇金仙诸大菩萨三界羣眞天龙八部各驾云軿遍覆会前承斯光明九天无碍霄壤彻明飞走潜伏悉臻化育忽然下方灾怨之气冲上宝林绕蔽不散诸天圣众各怀恐怖稽颡道前愿闻法旨天尊告曰今斯浊气充塞道境乃是下方人民不忠不孝不义不仁嫉姤欺诳巧诈机心奸佞狂徒利己损人以致九天游弈採访日直纠察等神通行申奏玉帝震怒降下瘟㾮饥馑使民迭遭旱涝警悟世尘修省改过世人不知忏悔返生嗟怨诋毁圣神恚憾天地故此结郁之气冲上天庭如斯浊愚益增魔障妙行眞人出班稽颡俯伏作礼天尊慈仁广庇羣生世业迷盲望怜垂济天尊告言曾有五岳四渎曹官见四部洲灾愆重大哀求玉帝愍救众生已勅警化孚佑帝君下降阐经拯拔化度羣迷业海众生不改痴顽不修己善妄求财福贪爱牵连人我相争是非不了观世经文视爲故纸愆根日重难以拯拔诸天圣众闻天尊言悉皆俯伏林中垂泪悲苦上告天尊尘寰赤子利欲迷心生値忧煎死堕地狱无有了期伏望天慈神威普化颁符解释道炁同臻圣驾俯临万灾悉灭天尊谕言世浊难分不劳吾降仍勅纯阳演正警化孚佑帝君再行化度以救羣生人间善恶之事一月一奏改善者增禄延福子孙作恶者降殃灾灭家口用彰天讨以警浮尘帝君领旨俯谢天恩辞别宝林以知慧神力驾鹤驭云车行至临江府缪丁村遇见月明庵中有一李常蓬打坐修炼至功眞一无妄于是见形庵中谕之请箕蓬闻帝言焚香百拜随置箕砂吕帝卽降乃谕前言复吿蓬曰吾奉帝命遍厯五陵四海八极九洲阐教垂经浮沈浊世行化度人争奈人心高贡不思往过幻染多非惟婪世财不修善果间有一二慕吾道者亦被邪师妄引返堕轮回念彼人心危极天理难明道未开通尘先塞满只到无常形归地壤魂散天空水火分离转入四生串形六道由刼堕刼难复本源所有炼神返虚无人可吿常蓬闻谕再拜箕前弟子有缘幸䝉师降炼神之道哀恳垂言愿体修行恩怜拯济吕帝告曰世之学玄日慕神仙不修己性不炼汞铅贪求物境迷乱眞源说是谈非操持不善不知修心是道心不外游自然神定神定炁和炁和丹结开通爲基见性爲本现前不昧出入涓涓太虚妙理道炁绵绵广言不如养素多论岂若抱元四达皇皇若有所在三田兀兀固我根源全形则生保眞则灵精爲神本气爲神主形爲神宅神大用则隳神大劳则绝人生者神形托者气有从无生形随神寓心地下功全抛世虑返朴还湻保护眞炁譬如燃烛蜡尽火灭譬如汲井桶漏水干除情去慾志在希言湛然不动运息连绵三年不漏可结下丹目有光明显我眞玄六年不漏可结中丹阳神渐出大道昭然九年不漏大丹克全飞腾自在身列仙班驭气者神淸不死形昇于天驭世者气浊沦亡体丧于泉知其生无死之苦学其死乃生之源不见中见是爲灵显着见中见乃谓魔⬤出息不涉万缘入息不溺枯偏神爲炁子炁爲神母神炁相逐形影随焉胎母旣结神子自存常握其神以保其形主人若在屋岂能倾时加修葺补漏遮风四大幻躯一包脓血污浊之体安能上昇着相炼幻徒费修功所谓眞道养神伪道养形内全性命外逆人情阴德伏鬼阳德伏人二德旣备道果堪成绝除烟火灭贪恋心内修性命外积德功行止坐卧惟定虚灵设使身坐心被物遣如此打坐是炼顽空所谓奇特身外之身所谓了当粉碎虚空祖经有云知空不空名爲照了要在不思而得不勉而中神领意会一彻万融寂然不动玄关之体感而遂通玄关之用身不动炁爲抽心不动神爲添神微炁聚爲之还元以静制静爲之文烹以静制动爲之武炼万缘顿息爲之结胎抱本还虚爲之脱胎切莫泥身着形泥境着物四维不着玄关可得眞机妙应语默视听方寸湛然自分体用身心意合三家相共虚静澄心克感克应先天至精虚无空炁原无质形取塡之道尽属黄庭喻之傀儡线牵形动须知动机在人手擎将手体眞尽知运用照物不迷莲浮水净命宝若结性珠光莹隐显相扶有无错综神本至虚道本至静故虚则无碍静则无欲保我性命观化知复宇宙之中三才之内形形合道物物含灵生生化化反求自明循以天道不息我心动而无爲循以地道载物我身静而不持天地阖辟之机我心动静之枢降服身心法天象地太上曰厚其生于死必轻惟无生贤于贵生命由身累及生死性由心役及浮沉命固心虚道隐无名圆明返本刼运皆空身定形固形固了命心定神全神全了性神全形固抱元可成绝念爲养火之要体虚乃鍊药之功坤身干心复命之根华池孰守紫府孰膺夹嵴双关能降能昇气冲关节精满神凝虚无之谷四时以成天地之道转物无情贯一屡空语之颜曾饭疏饮水曲肱仲尼乐在其中不妄作劳日修月新天星地潮自然而成守阳是魂守阴是魄所以眞人炼魂合魄慧发冥冥泰定神凝金形玉质本乎精成大药旣熟身乃飞轻时闻天乐竹丝之淸綵云缭绕稳步南宫昔承师训得此仙成修炼之法筑尔丹址凿井寻铅取汞鍊炁石脚淸泉勿用杂类一炁两仪三才鼎制选鍊名山良友匡济仍请高道礼诵科文玉皇玉枢三官眞武南北斗经朗诵洞章除涤秽氛须候酉年酉月酉日酉时起首入室悉换新衣古仙上昇丹井存志坛所置造另行谕知精进坚修抱本还虚斯经垂世尽露天机默兀濳修神昇紫微功满德备玉诏来㩦卽说偈曰全精保身身安无欲全气养心心静绝物全神返虚虚极静笃水流故泽水凝自淸动静属心心静道明气结以胎伏母腹中十月气脱身中有身一朝出现与母相分今之炼士黑云蔽空不有慧风日月遭朦一阴生忿一阳生欲忿从气起慾从精炽被物境牵失其南北昧于生死皆因爱慾窒慾止念惩忿戒心心安气和气和神淸抱元守一超三界空脱洒无碍身列天庭寸丝不挂万里昭明吕帝复告常蓬曰吾今所说卽是灵泉丹诏之云笈炼化神虚之妙经凡有皈依盟天可传如遇非人不可妄授偕之五陵共完八品慧照宇宙信心者少鹤城童子深慕吾道将吾诸经普取归一併刋劝人度化玄门功证非小如能印施百千万本普及天下四海五陵吾当保奏天庭名昇上界泽降玉麟此经所在之处灾障不干万神密护设有善信男女朝夕解悟礼诵之者白日冲虚得成圣道不入阴司如有毁经灭教之人城隍里社检举以闻雷火二部卽加报应斯经功德不可称量汝当信受必振玄风师说经已蓬百拜礼谢信受奉行此经直揭道藴明传隐奥特恐洩露太过故每凑拍成文复间以训世之语俾共浑忘于不觉其中秘旨难以言诠而人乃往往专求之语句之间噫失之远矣此爲圣心无量大慈悲处故特拈出广化弟子惠觉谨志五品经玉蟾眞人赞稽首顶礼孚佑帝君驾鹤乘鸾下白云阐教指迷津楞伽音声唤醒诸盲人太函眞人赞慧日威光寂照尊导师能作世间眼欲于苦海设津梁故向玄关宣秘典优钵那华一现时频伽迦陵音宛转灵苗枯藁几欲摧云际晴飞法雨点丹霞紫气白云间万籁无声天语响合目冥心耸耳听消尽浮生顚倒想愿与十方诸善士同证金仙无上觉末刼仙从师口生威神功行难思议吾侪若欲报师恩当度众生无数亿九重阖辟勅演栖眞大典拔济苦海洞妙玄微仙经观心除妄品第一尔时演正帝君因下界凡迷机巧变诈如鬼如域凶狠毒恶如狠如虎造诸愆尤上帝震怒命司过诸神厯察人民罪案尽依天律註定刼数其在刼众生不可胜纪帝君大慈垂涕奏曰下方生民非不欲断恶修善趋吉避凶无奈至道难明狂心难遏是以恣念乱爲罹诸业网获罪昊天容臣下凡默与羣盲明指修身养性之诀存理遏欲之道庶使众生易悟易晓自能销除妄念调伏狂心不惟能脱苦縳若人行持不退竟可登仙成佛伏惟圣主勅臣施行帝德好生欣准师奏师出左掖柳眞人稽首曰今古仙佛哀愍众生已曾宣说无限妙法欲冀众生闻法受持免堕轮回无奈众生不肯信受反加诽谤转增恶趣堕大地狱今慈尊虽有神通愿力纵使一身具千手眼又安能援天下之沉溺耶师曰诸仙诸佛所说经法辞义幽玄浊世众生根钝智浅不能通晓且厯代仙佛所说大道尙有未阐之秘今我下凡明指圣贤心法以阐仙佛秘旨纵有妄洩天机之罪倘得众生超举岂非悲愿眞人闻言且悲且喜于是帝君率诸天神王眞仙圣众谓诸大弟子曰一切众生背觉合尘虚生浪死烧煮于火宅之内汨没于苦海之中皆由众生纵贪瞋痴自戕心性使客尘覆却明珠迷云蔽住杲日以至流入诸趣无有出期我视众生如所生子岂忍尔等堕于轮回受诸苦恼故爲阐说仙佛奥旨我作医王疗尔心病尔等冥心谛听当爲尔说一切众生欲求长生须体大道欲体大道先须观心观心之法眼欲返视耳欲返听鼻欲返闻舌欲返尝意欲返观神光一出卽使返照妄念一起卽使返觉古人云不怕念起只怕觉迟念起卽觉觉之卽无故当一念将萌勿令更生枝叶卽回光内烛而妄根顿灭道玄居士曰一出便收来旣归须放下龙虎经曰至妙之要先存后忘先存之以虚其心次忘之以廓其量此古圣之至诀也是以欲灭诸妄务在观心释氏曰照见五藴皆空度一切苦厄故一妄照了卽一妄之眞如一念觉了卽一念之菩提阴符经曰秉灵烛以照迷情持慧剑以割爱慾迷情旣破灵烛可忘爱慾旣断慧剑亦捐此皆观心之法也旣知观心当明心体此心自无始以来无生无灭无去无来至虚至明至眞至诚空空洞洞了了灵灵不可以有无而度之不可以色相而窥之穷之于天地之先莫知其始究之于天地之后莫知其终天地赖此而覆载日月赖此而照临虚空赖此而广濶万灵赖此而变通三教圣人教人修道无非修此一心爲众生时此心不减爲仙佛时此心不添释氏云心精洞圆含裹十方体如虚空无有边际当下便是动念则乖无奈众生不识本心认贼爲子以奴役主以妄累眞是以轮回生死无有休息深爲哀愍仙师说经已毕时有五云覆室瑞色萦堂于是莫来佛子出班赞曰阐经度刼好生爲心笛音落处消尘氛仁慈孚佑尊仙佛咸钦拔济善因深莫来佛子曁眞仙神王皆大欢喜作礼信受而退开基採药品第二演正帝君曰自有身来迷性失命七魄拔舍三尸败户六贼乖搏四大幻𣺌长者以短夀者以夭淸者以浊智者以愚失乎圣父圣母之气纯乎凡父凡母之气知饮知食无异披毛戴角惟圣人以道全形以术延命挹无涯之元气续有限之形躯脱凡父凡母之气纯乎圣父圣母之气故炼性炼形不难成佛成祖须知此身未生之先一唿一吸气通乎母旣生之后一唿一吸气通乎天人能静坐返心内照于无爲无妄中自有如电如露一点眞阳勃勃然引八玄关透乎长谷竟乎泥丸化爲玉液琤琤然降于五内驱一切关窍之邪荡一切脏腑之秽且必以神驭气以气定息唿吸出八随其运转任他太极虚空打成一片丹基如春气之生核神龙之养珠紫阳眞人曰金鼎汤常煖玉炉灰怯寒以其打成阳址在乎用意煖之藏神守之故曰火冷由意散火起由意炎能知阳抽阴不怕药不坚能知药救火岂至燥金丹若夫採药在乎有爲必知无爲方得有爲南华经云至道之精窈𥥆冥冥道德经云𥥆兮冥兮其中有精夫精甚正眞精乃眞种眞种乃洞洞眞种虽洞洞採药施其功夫眞种者何也或名阳精或名玄珠或名黄芽或名眞铅或名玄牝种种称号莫可名穷凡有形动皆属浊尘安可比同云房老祖曰一身皆属阴何处是阳精阳精能知象象象乃通明吾尝曰𥥆𥥆冥冥生恍惚恍恍惚惚结成团若修眞者不知眞种非落空汉卽枯坐汉未得归根旁门汎汎本其师传无有正帆皆知子时窄不知子时寛能知活子时何怕药无丹夫万神已畅定有恶龙战几场血定玄黄将判犹未判男女正同房恍恍惚惚莫使奔放所谓静而动抽出眞阳添我眞汞戊土能敦眞铅降趁我药苗嫩急採入高巷玉虚眞人曰眞铅与汞配药裹煅金刚重阳眞人曰文武火候默默贯老嫩浮沉细细商仙师说经已毕时甘露下降诸仙稽首于是玉蟾眞人出班端拱赞曰四生父母仁慈帝君阐演丹诀洩天文吐雾篆祥云喝散氤氲霞客普欣闻玉蟾眞仙及诸洞仙子皆大懽忻命诸弟子䖍诚持受而退煅鼎炼炉品第三演正帝君曰夫炉爲偃月悬胎名焉玄牝聚焉婴儿结焉颗珠成焉黄芽茂焉匪金匪铁匪玉匪石匪朱匪砂黄庭爲鼎煅炉气家百脉交充三元会洽干作鼎而坤作炉端养仙花且鼎无氷魄则阴液不生不生则火龙灵根不长炉无玉蕊则阳气不孚不孚则水虎命蔕尽屠故炉有阳升降以之鼎有阴阖辟成之一升一降一阖一辟靑龙白虎金乌玉兔天魂地魄相抱留恋炼成至宝无二无一方许天眞若夫火候必在工夫未得丹时须借武火以镕之巽风以吹之审其火之无不然也旣得丹时须借文火以养之神水以沃之若过则损之不及则益之决其火之无不然也紫阳眞人曰一十月工夫存杳杳绵绵之息三万年气数在来来往往之间海蟾眞人曰卦行火候周天毕孕箇婴儿鎭海田时莫月鼎眞人出班端拱请曰大道无言至象无形有言必彰有形必明无使黑风一到堕孽渊尘龙者何也虎者何也乌者何也兔者何也魂者何也魄者何也祈师昭白以阐灵文师眞曰离日爲汞己土爲汞以龙居水变化莫穷生生杀杀莫测其功云行雨施风疾雷轰佛有毒龙玄有烛龙穴有火龙降其火龙以积寒汞降之者降其心中眞火火性不飞则汞积汞积则龙濳龙濳则火纯火纯则阴灭阴灭则眞铅与眞汞合眞龙与眞虎洽故曰不积汞无以取其铅不降龙无以伏其虎戊土无名强名曰虎虎者铅也坎也燥也烈也损人肉骨伤人性命也易曰风从虎又曰履虎尾不咥人人能驯以豢之惧以循之则先天足而虎伏虎伏则铅栖铅栖则汞虚汞虚则虎神虎神则龙现龙现则虎腾虎腾则龙飞故无心眞人曰对境无心一气归根万神朝祖混混沉沉捧捧存存兀兀腾腾绵绵相续方是修行悟眞云先把干坤爲鼎器次搏乌兔药来烹火龙眞师曰坎内黄男名汞祖离中玄女是铅家坎一阳居中爲乌离一阴居腹爲兎譬以男女异室决不生育铅汞异炉决不成丹紫虚眞君曰吾有黄婆守正媒之导其意也意引坎内黄男配离中玄女夫妻一媾卽变纯干谓之取坎塡离还我先天本体魂魄者阴阳之谓也圣人以魂运魄故能长生众人以魄摄魂故多促殒魂昼寓目魄夜舍肝寓目能见舍肝能梦圣人有觉无梦众人有梦无觉与其梦中说梦不如觉里寻觉葢因魄有精因精有魂因魂有意因意生魄魄也魂也龙也虎也乌也兔也二也一也长生眞人曰夜深龙吟虎啸时速驾河车无暂歇紫淸眞人云奔归气海名朱骥飞入泥丸是白鸦吾亦有曰天魂生白虎地魄产靑龙运宝泥丸住搬精入上宫仙师说经己毕时凤舞鸾翔瑞云漫空诸仙欢喜于是莫月鼎眞人出班稽首作礼赞曰偃月炉中炽焰腾又非柴炭又非薪吹嘘不用外调息煅炼还须内养神姹女骑龙旋鼎外金翁跨虎奔壶心海田驭鹤搜寒玉西土留乌镕兑金法按屯䝉添抽度功旋坛墠有无形丹还九转明珠灿光遍千山琪树春蓬岛点石惊羽客尘寰阐教度羣生愿今世世聆玄奥愿化人人体圣心愿起沉疴苏白骨喝开铁鎻鬼魂升赞愿说毕同诸仙作礼而退空形虚命品第四演正帝君曰修眞之道在乎炼形炼形有五金液炼形玉液炼形太阴炼形太阳炼形惟一以贯眞空炼形内观其心心无其心外观其形形无其形无形形空无心心空天地空太古空虚空空地狱空人鬼空任有无常无处追踪以此长年夀算无穷宏忍大师曰会运身者如运瓮然身处瓮外则瓮身活身处瓮中则身瓮死以其能空则灭者生不空则生者灭四祖曰一切烦恼业障本来空寂六祖曰凡夫卽佛烦恼卽菩提前念迷卽凡夫后念悟卽佛前念着境卽烦恼后念离境卽菩提百丈佛祖曰心源湛寂法海渊深迷之者永刼沉沦悟之者当时解脱放旷喻如虚空淸净同于皓月始从克念之功必证无爲之地所以大觉世尊修寂灭而证眞常断尘劳而成正觉三世诸佛不分在家出家只要办心成道厯代祖师以无染爲宗故得天魔拱手外道皈依上酬四重之恩下济羣生之苦又曰论道之源如水在氷氷外求水非是总要自性淸静自可证果又曰诸弟子所起念处日日都未解脱邀福是便未见根株且自以爲善便非眞善善隐德也所谓天下莫能知莫能见其盗机也圣人盗天地之道三教皆然所谓宇宙在乎手万化生乎身故其机若盗焉修道者採日精月华採卽此机也故欲立功修当先知月窟天心之位又曰觉源便是此中玄坤浊干淸体自然莫向他方寻位置坎离乃竟占先天又曰觉正觉明是爲上乘觉者守中道也人能时时以戒爲梯爲航无上能至阔海能渡大寂佛祖曰一性永性必至无上地位又曰三定性得觉果又曰如岳如海心念永持轩辕老祖曰明心之德昏蔽日开无亢无卑和平是福又曰丹无无心无心之心将许有成太上谕修丹诀曰道体法用贵乎双修孤行无耦种而不收体用兼得何舍何求晃朗太虚与吾何有虚皇上眞曰道虽内外合一尤须始终贯通敬以胜怠谨可有功吾尝曰养气忘言守降心爲不爲动静知宗祖无事更求谁眞常须应物应物要不迷不迷性自住性住气自囘气囘丹自结壶中配坎离阴阳生反覆普化一声雷白云朝顶上甘露洒须弥自饮长生酒逍遥谁得知坐听无絃曲明通造化机都来二十句端的上天梯又有百字曰本性好淸静保养心猿定酒又何曾饮色慾已罢尽财又我不贪气又我不竞见者如不见听者如不听莫论他人非只寻自己病官中不系名私下凭信行遇有不轻狂如无守本分不在人殻中免却心头闷和光且同尘但把俗情混因甚不争名曾共高人论故学子当时时正觉其心魔之蔽道最忌反意生心使自不知耳有显有应皆魔道无见无闻是大乘无说无相眞妙理有作有爲是旁门毋许着相着念着心觉之不觉在自念降之不降三心不可得最妙之术也眞正办道者先断碍生信信当正信正信者无爲法也无爲卽中道也能信无爲则生定定后则慧慧则无往不知不觉能眞知正觉有何不成上果也故心心相印则传心法正己是也吾友高眞人曰人能了却浮缘顿破无明可直超三界光胜日月有异无遮动静鬼神莫测惜世人明正不习知偏不禁可爲恸也皆爲浮缘不舍解脱无期甘堕苦海愿落轮回枉受鬼神之威振相随吉凶而化转皆认无常爲常错看浮合爲实之故耳尔诸弟子信受研穷粉碎形骸镕冶虚空当知大道卽是眞空念起爲幻色念灭卽眞空眞空是何面目冰消水静相同仙师说经已毕时瑞气腾空异香满室诸仙端拱信受而退于是玉淸眞人出班赞曰死性性生机守命濳虚息究竟无一物寂静空万虑能虚黄芽长能空眞种慧龙虎相济合男女成婚配欲擒寒玉魄趁此阴阳济孕箇混沌团烹之恍惚意绵绵无塞间默默常如是噼开太极图超出四大内现体金刚灿洞洞齐天地仙佛眞祕奥谁识箇中趣万物不能缚五行无所制成仙岂二诀入圣同一气师今垂训诠广度诸愚昧稽首法座前愿人长受持脱胎出阳品第五演正帝君曰火候旣足眞胎欲产婴儿在胎涵养旣久延满十月脱出其胞由太玄而昇天谷是谓眞人卽所谓主人翁也佛曰净识玄曰婴儿卽所谓眞种子也葢婴儿当迁胎易鼎之时透太玄关噼开干户神光涌涌霹𩆝轰轰翻身跃出乃冥栖气穴之间又开一混沌矣夫此穴乃神仙脱胎定息之关婴儿安身立命之所原系熟境顺路而归赤子旣安处静域寂坐道场须密加护持愼于将养始则借坤母黄芽以育之继则歛天地生气以哺之此感彼应发迩见远其中赤子一唿一吸一升一降一往一来一动一静罔不自若必须观心除妄直到水穷山尽绝无半点客尘烦恼则寂湛眞常自在旡碍玄窍婴儿得大安稳葢温养婴儿乃修仙首务勿爲外缘所侵内妄所乱行住坐卧不可暂忘语默动静不可稍忽若骊龙养珠慈母育子朝夕防衞寤寐顾复更须严守关元不可轻纵出去恐一出而迷途遂失舍而忘归待厯年老成九载功完自有灵通变化之妙阳神出现了却眞空成金刚不坏之体天地同夀之翁旣登仙阙混入凡尘施我法乳推我赤诚汲引后学普度众生三千行满八百功成丹书宣诏白鹤来迎羽轩载我金光逼人异香缥缈天乐杂鸣湘灵鼓瑟玉女吹笙左有绛节右有霓旌飞昇金阙同归始靑仙师说经已毕诸仙稽首皆大欢喜于是桂英仙眞出班端拱赞曰阐经度刼恩遍十方诸神仙子列成行同声共赞扬鹤舞鸾翔紫气霭苍茫五品成功诸弟子恭谢上帝䖍叩眞仙神王均愿信受奉行作礼而退此经引合禅玄秘语点汞成丹矣弟子惠觉谨志三品经梓潼帝君赞道法玄玄妙淸微道德尊万言妙谛示良因紫气贯鸿钧和气氤氲妙理洩黄庭高虚淸明天主留开经偈人身有三宝爲神与精气生天生地人无极而太极后天本先天一元分妙绪五德配五行五常权五位三才合撰者三教总归一断障除根贼情冺昭玄契天地道法玄玄玄涵精义玉淸上淸境太淸玄关秘透洩示天人修行有阶级至哉妙道言宇宙濳消沴化彼诸众生溥爲增利益至道极玄大乘度刼三品眞经上卷尔时玄元广法天尊在玉淸圣境淸微宫中与诸大天尊无极神王飞天大圣同诣元始座下推阅刼会检录玄图天尊悯念下方众生恶孽过多刼运深重慨尔太息爰迺出班頫顖作礼上白元始天尊前曰下方众生客气用事分门立戸互爲谤讪交相攻击以致一切无知凡愚接踵效尤罔所忌惮故诸厄刼因仍无已臣今欲以微言往复开示俾此三教之人咸知殊途同归之义庶彼众生无起障碍稍保眞宗且修道之士误守陈言用功舛谬迷乱灵台终丧本根臣今以已意摭拾往训作爲三品妙谛聊当漆室一灯俾升仙成佛无难言下了悟未审此时可以出示伏惟圣慈明降玉音元始天尊曰善善如尔之言女今发此愿力广爲众生说法是诚无比最上功德我爲女说女谛听之是诸众生各执成见惟反复详明委曲开导务使众生各各明了其中因缘吾准女下方有矢诚竭力勷协成功之人度二十类与证无上妙果列诸天班与诸一切金仙同位大罗有能出力効用者咸与各各受福俾各始无所染终无所累随意均如所愿女宜勉之于是天尊于甲申𡻕与诸弟子阐演灵章天尊曰夫人一身惟精气神此精气神是名三宝至圣无爲皆自此得此三宝物虽由后天然人少知不可思议卽彼先天莫或失此失此三宝不能无爲则昧先天所谓先天不但无爲无所爲爲至无无爲无无无爲乃无无无如是无无乃爲先天然此先天无物不有有此先天遂有后天物物先天皆一先天此一先天爲各先天各分先天以成后天旣成后天乃得三宝此三宝物爲人乃全念三宝物其一曰精其所谓精在天爲汉爲日月星斗曜光明爲雨爲露爲氷雹霰爲雪霜瀣在地爲水爲江爲河爲海爲藏爲泉爲坎爲井爲潴爲山泽脉爲石中髓在人爲精爲性命根爲血月体爲口齿龈其一曰气其所谓气在天爲体貌象形质爲阴爲阳爲日月星斗曜运行盈虚消长爲五色云爲霞爲雾爲氤氲霭爲生物心爲化爲育在地爲德爲承受资爲万物干爲山水原爲生爲杀爲发爲藏爲世运刼盛衰升降爲萌爲甲在人爲气爲肢体运动作举持爲声爲明爲臭爲听爲身使令爲死生关其一曰神其所谓神在天爲枢爲眞主宰爲默运行爲日月星斗曜精灵爲风吹万爲雷闪震爲慈爲威爲造化功爲生物本在地爲能爲翕爲辟爲万类形爲岳爲渎爲甯爲静爲鎭定宗爲安敦仁在人爲神爲眼中光爲心思虑爲智爲睿爲良知能爲丹汞胚爲精气宰爲觉爲悟爲躯殻原爲夀夭基如是三宝得之匪易旣匪易得能弗护惜所护惜故功在淸静不摇其精无使渗漏安居本舍眞眞如如一昼夜间周行三百六十一度还归本舍如如不动爲丹铅资然所谓精皆气所摄气一外驰精遂泻泄故固其精当在守气气何以守要心无慾淸虚澹静毋故作爲所谓气者只在玄关方寸之中引养引恬常常自在其气浑灏混混沌沌弥纶罔间如是如是然后下与精合不隔乃复水乳交融爲一大丹药物渐次完备止加火候入鼎奏功何爲火候其神爲是葢所谓精非气莫摄而精与气非神莫运固精养气止在存神存神之功贵绝思虑内无所出外无所入感兆悉捐漠漠淡营岂然融液閴寂无因如是存存其神存宫所谓神宫只在丹府丹府旣固神斯静专统运精气以结大丹状如婴儿灵相灿然乃从顖门出游三界一唿吸间遍厯十方无所阻滞一或留碍则有三灾来相侵蚀精妙未圆成功尽废三灾爲何一曰罡风如是罡风其利如刃其锐如锥透入顖门一时三刻穿诸骨节直至涌泉肢体毛发一时解脱化爲羽丝飘荡无着乃此罡风无能侵蚀则有毒火从下而上透入顶门还攻脏腑旁灼四肢毛孔发际一瞬息间化爲灰烬乃此风火均无所害如是功能亦可云至第生胜解则有五雷各率所部环相攻击道未圆通一瞬心间精神四散永不凝聚故知大道当臻至极未究玄奥难脱三灾所有三宝俱爲乌有惟彼达士知此言故瓢笠相随跋涉山川访求高眞研穷大道永离三灾然此大道亦甚难言所难言故直窥无始无始之始至无无始无无无始乃爲先天先天之道不可拟议无可拟议有何言说不能言说而爲言说所与言说端于何起葢可说道只于有爲何名有爲以无爲得葢此无爲于有爲始所谓有爲若何用功究所用功当问心君所谓心君具大解悟观诸阴阳动静变化仰体太阳法其刚运仰体太阴通其消息更极四时则其循环默会太极究其本原如是博观一切造化冥心寂坐冥气独存寂坐独存于是心君了无一物向所养成大丹所结婴儿我相与天地通然必广求高眞指示不遇眞人指示精微罔明大道卽有所明亦在皮肤其中玄奥终无所得未得其奥安明大道故知大道必求眞传葢此眞传各有师承暗中一拨豁然了了旣能了了遂通玄玄旣通玄玄则知大道旣名有知遂爲有得得此至玄遂可无爲然虽功至又宜积行或三千行或千五百或积千行或五百行如是圆满各证正果乃积行后又当立功或立千功或八百功或五百功或三百功或百五十或积百功如是功行圆满具足各证正果功行大者证大因果或爲金仙列居天班或在人世作万法主或住三洲享淸静福功行次者亦住大罗爲无爲仙逍遥快乐或住名山或游浊界爲道宗公功行浅者长住泉石不生不灭永脱三灾故知闻道有先后殊无有难易但所证果则视功行所积功行各证其果然欲证果须闻大道欲闻大道须重三宝无是三宝莫获长年有限𡻕月功不深至莫闻大道大道未闻所积何爲卽其所积皆非宏功巨业不立大行未满遽思上圣名得大道如无所得观彼至人所爲入道汲汲皇皇如恐弗及遍访高眞爲说元妙投诸险阻无所畏避投诸患难无所震慑投诸水火无所恐怖投诸魔障无所囘惑投诸一切种种磨苦无所悔憾如是诚䖍上感高眞爲示其要乃能彻悟无所𦊱误还归趺坐默运玄功仰观俯察通乎玄玄犹不自已混迹尘世阛阓辐辏廛井之间行种种行立种种功乃思此等功行或浅更发宏誓行无量行立无量功愿尽累刼一切有知无知众生俱闻大道登诸彼岸乃此功行须千百刼尙不能殚如是功行果能具足乃证无上至于无爲至无无爲如是无爲与天地俱不与同尽葢此天地俱爲有爲有所爲爲则必有尽天有所爲故天亦老地有所爲故地亦荒至人无爲旣臻无爲有何荒老未有天地此至人存旣有天地此至人出天地荒老此至人安微乎微乎如是至人我亦难名然究其极人人如是何以如是以先天故如是先天人人所有乃人有此而多昧昧此又何故葢有先天不无后天旣有后天乃有六根旣有六根遂生六识六根谓何其一目是乃此目根观诸色相生种种心而昧先天其一耳根听诸声音生种种心而昧先天其一口根出诸是非生种种心而昧先天其一鼻根闻诸臭香生种种心而昧先天其一舌根䑛诸甘苦生种种心而昧先天其一身根厯诸境界生种种心而昧先天故此六根是名六贼欲闻大道先淸六根六根不淸生诸恶识此六根者于何得淸昔有达士知所由道一切闻见境界因缘都无所住观不以目听不以耳缄口吸舌终日如愚息气以踵置身无用一切举动皆以神运如是六根完全具足而如无有无有六根有何恶识乃无恶识安生恶趣以无识趣故无𦊱碍无𦊱碍故心君泰甯如是心君果无染着乃安炉灶投诸三宝能结大丹所结治故用坎中水噀巽地风运离宫火共撰三宝此三爲一大丹乃成旣成大丹龙虎伏降阴阳定位然必拜求高眞指受祕诀精微以证其果维彼下士罔知其故妄意造作搬弄採鍊种种邪术背道愈甚如此背误则有种种魔障相寻上千天怒下犯刑宪若彼隐沦躭心泉石知此门故炼气甯神聚此三宝欲成大丹然或修持不得证果终罹三灾可知大道亦甚难言如此等众尙莫能遁况彼众生不明大道罔惜三宝六根寖炽七情孔彰视此三宝若非已物夫人一身止精气神不爱其精任意作丧如彼漏𠂋巳注一勺水无所增益渐次泻泄不瞬息间遂无涓滴不爱其气任意纵横如彼瓣香置诸红炉听其焚灼更加炭火不瞬息间卽爲灰烬不爱其神任意耗斁如彼孤灯置诸风前听其煽摇无所遮护不瞬息间卽爲扑灭危乎危乎失此三宝则失其生堕诸恶刼展转循环靡所止住我悲众生爲说此道若有善士依吾所说或遁深山或居尘世或住道院或搆茆庵鍊此三宝如是不懈自有眞人明示其要第此众生以六根故生彼六识以六识故生彼七情岂知七情迷惑本眞本眞旣失七情斯狂然此七情每种于爱此何以故葢此爱者爲情之根无所爲爱乃无所欲旣无所欲有何可喜无所可喜斯无所恶无喜无恶有何忿怒旣无忿怒恐惧不作乃无恐怖哀兆悉捐故知爱者种诸情根不绝其根而故强制其所制者皆爲末流如彼洚水洞洞盪盪势稽于天不塞其原不淸其流任意隄防终遭垫溺如彼炎火熯熯赫赫气冲九霄不抽其薪不截其道任意扑灭反助炎威卽随所触旋爲慑伏如彼海汛漭漭苍苍滉滉汤汤此息彼作彼歛此猖有何纪极感之召之俱随此心因缘而长惟彼至人知此种故立宏誓愿发勇勐心仗智慧剑斩其根苗剿其丑类无使七情依附而生葢此七情爲一大关而此爱欲爲关之键斩键夺关跳离阈限撒手坦行无所阻滞克明至道爰跻高眞我悲众生爲此一爱生种种魔起种种障迷惑顚倒自离母腹以迄死亡鲜所悔悟卽有高人耳提面命如鼓聋夫如烛蒙瞍终无所觉叹哉叹哉乃复狂诞妄希闻道以乞长生学仙学佛如彼盲史履峃而投如彼屠儿淬刀事神如盗胠箧禜禳祈福匪爲弗得亦有其尤然则欲闻至道玄妙非割所爱以断七情终属妄想我爲女说此种因缘女宜谛听夫此七情于何能除其所除道当思无我曷名无我我本非我我非此我我有何爱惟其有我而执爲我执我爲我无乎非我无非是我无我弗爱此非我有而爱殉之彼非我有而爱殉之凡诸一切有声有臭有形有色种种外物均非所有而我殉之如蝇逐臭如蚁附羶如蜂钻窗见睍扑刮以至贪婪饕餮𨆪趋颿如⬤辘嗜如啑沓尔攫我抟揋如野鹜趋唼菰米罔所止足然试思我未有我时曾何如是应爲爽然匪惟此说隙驹犳影光阴朝露不瞬息间我爲乌有我旣无我我爱何爲我自扪心哑然一笑以此参究爱何弗除旣除其爱无所弗除欲也恶也喜也哀也惧也怒也私也情也俱随此爱一时而尽第人于爱如胶如漆輙难解脱人溺于爱如堕广奫氽泅求出茫无涯涘我深悯恻爲施宝筏以度羣溺奈何众生沉沦己久无梯无航叹哉众生予爲女计予有一术其术爲何必先能忍曷爲能忍当自思维旋加勐省我闻昔人享极富贵子女盈室亲友满座凡诸玩好绮绣膏粱罗列四筵高堂广厦画梲雕楹娱心悦目一旦捐舍其所可爱心印斯道于是决时则有魔障娇啼宛转劝阻毁谤甚至涕泪相环抱引不得解脱而此高人忍心弗顾视如堕甑弃如敝屣厞迹穼谷窅窱之间罔所㕧嗁于是杜齂覂閺玄默莫见莫闻务使此心无一情种扩然⬤㝗犹必混迹尘世嚣烦经种种境观种种象而亲与物游戏出入果无染着然后拜求玄关祕诀修炼三宝然所修炼固必除情尤须治心治心之法要将如何我施法乳女善哺之何爲治心心兮本淸心兮本静旷然闲然皆心之体我治此心须如本体淸如沇水漻然莫浊静如谼谺条然莫喧旷如天地莫测其至闲如广漠莫知其涯如是此心了无一物或如死灰或如止水死灰难然止水可鑑或如明镜物过无形如如菩提爲道之根明镜常磨菩提时润明镜胆寒菩提心印胆寒则一切物皆遁心印则一切道皆生吾知无知吾见无见无耳无目无意想识如是无有至无无有然后此心无物可撼无可撼者是名坐忘旣可与忘乃可授道可以通关调龙驯虎开基打汞若物未忘是能战物弗能靖物欲希闻道中之祕诀匪爲无益亦且有害是知闻道先歼渠魁何爲渠魁七情是也尤必扫荡其贼之巢复见淸静虚旷本体毋使六贼稍有闚阚此爲何说治心是也除七情以治此一心纯一心以养其大丹然或作爲不正之术匪惟昧道亦且眯性葢所谓性迺天付属故治心者爲此性故心之必治性何可眯然则养性功弗可缓性何以养葢此性者原于无始本之太极判乎后天后天之性有理有气理分眞妄妄失本眞气分淸浊浊昏固有旣昏旣失不可名性而曰后天若彼太极理气浑然无妄无浊是爲性天至于无始不可言性亦不爲命非性非命何以谓性原于无始要知无始非性非命是爲太虚一点种子此点种子种爲极根于是有命而复成性养其根者养此种子然此种子恍恍惚惚𣺌𣺌冥冥无声无臭无影无形于何下手用功养之养之之道先养后天后天之性有理有气淸浊眞妄一不可齐于何能养养之治之去妄澄浊去妄匪易澄浊维难我悲众生指示此道先从此始何从此始惟淸无欲无欲斯眞惟眞无伪无伪斯淸淸则能明眞则能体于何可以明之体之淸眞之至无弗烛照烛照之明何道弗体然此妄浊当复何除阎浮下界妄浊相浑我爲指示必须仚然高举㞤赑无与世缘眑坐睇膝莫见莫闻此心淸净无一渣滓然后可以除妄而澄其所禀浊禀浊旣澄此心淸净更无客尘来相染着然人有心斯具此性旣具此性岂能无情故治心者必除五觉以去五障乃明五性而通五玄何爲五觉一无因觉葢人此身静坐圜内万籁俱寂众象未呈耳无所受目无所接湛然默默混混沌沌闷闷噩噩兀兀存存忽起一念挻扔纵横如㹶奋骹如鹿斯奔上溢月窟旁极天根䟫之莫得捄之不能其爲害道不爲不甚故学道者先除此觉此觉何由可以除之除之之道去妄存诚一未然觉境所未厯事所未至便当放下庶使此心漻然而淸渊然而静淸兮静兮爲道之根何忽无端先境而生未事而动万虑攫搏百念攻扰及至履境接事应物殊爲不然卽使所念与之相合敝精劳神耗气殆甚何如无觉委诸自然故学道者此觉不除难与闻道除此觉道忘境遗事打疉此心如太虚然一声色觉耳之所闻目之所见妍媸美恶态度万千自我观之如梦幻然无奈不悟而实着之先意豫逆周张计画憧憧扰扰纷纷纭纭吅吅本体翳翳其阴如忥如愚总弗能淸安究大道甯歼厥身故学道者杜聪黜明使主人翁常自惺惺若此觉存是爲烦恼烦恼顚倒无有出期忐忑罔甯心君出舍必爲除之朗朗灵灵无缘无因外内悉平以耳爲目以目作耳纵极声色不见不闻一过去觉贞吉悔吝情随境忘何得何失何弱何强彼昏不知多事纠⬤㤐㤐懘懘心莫甯戁混混懮懮无事而妄爲之顚狂以此体道如汎桮船航东洋海无畔无援缒一线绠坠千仞渊非惟弗得亦贻后患故学道者必除此觉毋爲执着无爲留滞浑浑沦沦无物不化更无妄觉以淆眞觉一私知觉自作聪明罔由正道岂知私知害道尤甚𩂸霾反覆汨汨莫伸非惟害道实斫性命故学道者务除此觉此觉不除虽除他觉究昧正觉夫此大道如坦涂然不从正觉以履坦涂堕入旁门左道歧径千条百派混迹其中虽有棒喝鲜能悔悟虽有指南无复奉行四觉俱忘而存此觉终丧厥殻可勿戒乎我悲此士爲阐斯言静然漠然一循自然毋故作爲失其本然何爲本然此心之性性中之觉谓之眞觉眞觉之觉是名正觉正觉之觉迺爲大觉此大觉者先觉是也不倚于数不倚于理毋意毋必毋固毋我率其本眞任其自然上通三天下彻九渊明乎无始达乎无终微乎微乎玄而又玄道曰圣智儒曰通神佛曰寂照皆眞觉也皆正觉也皆大觉也皆先觉也觉非其觉是谓妄觉妄觉不除昧眞觉矣然除五觉尤去五障何爲五障一曰魔障葢此魔障或生于心或着于境或动于物或属于身生于心者爲人我见爲荣辱见爲得失见爲是非见爲强弱见爲利名见爲好胜见塺賨灵台罔能解脱属之身者疾患相侵饥寒相侵得意相侵苦乐相侵得适慵惰反复相侵囮引纠缚动相迕触更以履境有顺有逆顺则爲易逆则爲难入世斯易出世甚难乃复遇物美好盈前娱心快志意恋斯专如是魔障人皆有之学道之士不去此障死难闻道然此魔障一一去之又有疑障不可不知何爲疑障大道易知大道简能明师一点暗室之灯晃晃朗朗如琉璃瓶奈何奈何疑障种根一人谈道众口吅𠱠㗊嚣怂慂荧惑顿生背正卽邪以伪乱眞若处乔木下坠幽岑至哉圣言谷神不死众妙之门大哉圣道虚无因应淸静恬甯何用异说恣肆纷纭乃爲疑障自惹邅迍可怜不悟终落孽因我告修士必正师承毋惑邪说毋走旁门淸虚澹定养精养神玄关玄牝黄婆婴儿阴阳水火坎离干坤只在方寸诸名何用诸色不存如是简易有何疑团不去此障惑端丛焉然此障除又有理障此理障者害道愈甚各执偏障罔或达观儒障在实道障在虚释障在空障于实者执其偏理履诸幻境应诸幻事视诸幻身皆爲实有役志劳神敝形耗气以爲此皆理所应爲不知此言皆爲障也若夫人生仁义慈惠忠孝节烈此皆天地浩然之气执实而行未可虚视然使所见理解未融独持偏理反落恶因煦煦之仁孑孑之义小忠愚孝儒门所讥况学道者叹哉众生爲障于实每堕火坑无有悟者我爲说法其静惟之圣贤心印默识精参会通彻悟无一间焉障于虚者偏执其理一味顽坐净其尘垢或且谓此道在是矣罔求祕诀涵养三宝虽曰致虚而实非道夫此至道不在于实亦不徒虚虚虚实实方爲玄要障于空者执其偏理罔知眞性徒谈空空空非所空乃爲顽空究于本来眞如自在懵懵然也凡此诸障未能参同以致门戸参差不一反唇相讥视爲氷炭儒议道虚道议释空释议儒道反覆讥议终无已时不知天地教虽分三其实一本爲彼理障则歧视之叹哉叹哉实障则迷迷则难悟虚障则枯枯则无实空障则寂寂则偏灭古之圣人实而能虚虚而能实观空不空空无所空是爲至道参合而得惟落理障无由知之学道之士可无戒乎理障可除则有一障此障之根起于文字惟文字障实爲心障五千祕言皆从玄悟作文字观更失其旨乃或不悟堕此障中则有种种邪言曲说新奇可喜沁入心脾害性戕形卽古至人立爲眞谛多属寓言或曰坎离或曰炉鼎或曰姹女或曰婴儿或曰龙虎或曰阴阳或曰玄牝或曰牲生主物皆寓言也障于文字多作搬弄岂知大道在精气神养此三宝是养种子此种子者种爲极根如彼诸说皆此一气一气之元卽是种子认得种子诸说纷纷皆爲糟粕食其糟粕抑又何爲则此文字非道眞诠以身体之一切可捐捐其文字又愼师承惟此师承爲障之由尤宜明察遍访高眞指授玄妙不得其人则有终生身心障矣葢彼初学于道梦梦一误投师授以外道纷纷纭纭罔能彻悟奉爲指南终生循之身心牢锢卽有眞人指示正觉心或诽之身或背之一味浮言以邪售邪以邪信邪于是种种障碍生焉故学道者愼择高明去身心障此障获除诸障濳踪诸障旣消灵台淸净迺可与明五性之妙何爲五性一曰水性一曰火性一曰木性一曰金性一曰土性土性多浊浊者多厚金性多断断者多果木性多慈慈者多仁火性多刚刚者多躁水性多柔柔者多靡靡易悠游躁易忍刻仁易和煦果易强勇厚易暗塞暗塞者愚强勇者乱悠游者奸和煦者陷刚忍者残故五性偏功贵交济柔以克刚刚以克柔仁济以果果济以仁土暗少智高明克之高明不克失用柔矣然此五性本于五行此五行者人身皆备其一爲水肾之德也其二爲火心之德也其三爲木肝之德也其四爲金肺之德也其五爲土脾之德也命在于脾气藏于肺魄舍于肝神居于心魂附于肾故修身者修此五德自全五性然而五方风气不同禀赋斯异或受水性而生焉者则偏于柔柔则多慵受木性者偏于仁愚愚则多蔽受火性者则偏于刚刚则多戾受金性者则偏于果果则多愎受土性者则偏于暗暗则不明不明则离离则背道然此五行本于阴阳水性爲阴火性爲阳穉阳爲木少阴爲金土备二气而实阴也然水爲阴而实根阳故水之性内明外暗外柔内刚火性爲阳而实根阴故火之性外明内暗内柔外刚木爲穉阳而实阴生爲曲爲直曲者阴也直者阳也金爲少阴而生于阳爲从爲革从者阴也革者阳也土爲冲气而爲正阴凡此四者皆附丽之故其爲性各寄旺焉要知五行精丽于天质成于地神附于人水曰智也龙濳其形火曰礼也虎踞其央木曰仁也谓之木母金曰义也而爲金公土曰信也其名黄㜑然此五性不外五行而此五行不离阴阳曰阴曰阳本乎太极太极之极是爲无极故明五性可通五玄何以明之生生尅尅水能生木则木母全木能生火则虎能神火能生土则命根固土能生金则金公从金能生水则龙身腾第不尅之则无所制故水尅火则虎不烈以火尅金则金不流以金尅木则母不衰以木尅土则土不陷以土尅水则龙不飞生而复尅尅而复生生生尅尅如环无端然后五行无有偏胜五行交济五性斯全能知此者实明极理于此语以五玄之妙自可心得何谓五玄或曰干玄或曰坤玄或曰法玄或曰道玄总爲玄玄然此五玄不外阴阳而此阴阳不离五行故明五行则知五性旣知五性乃通五玄通乎干玄则知天道法其自然乃能无爲通乎坤玄则知地理法其刚柔乃克交济通乎法玄则知因应变化无端测之无朕通乎道玄后天先天有无爲者乃悉其微爲通玄玄上天下地道法精深罔弗知之知而无知而无不知无所不知而实无知是谓得道学道之士欲通五玄先明五性欲明五性先去五障而除五觉绝其七情驱其六贼而净六根乃能通之然必拜求高眞指示其中玄窍乃知开基安炉设鼎撰结三宝复我本体本体旣立涉身三界施我法乳普度羣迷三千行满八百功成自有霓旌绛节相迎上朝玉阙证位高眞尔诸学人黾勉力行玉鼎眞人赞大道虚无万象空先天天在后天中三才结撰成今古二气环生辟混蒙六识净时空六道三灵现化统三宗玉液金精凝妙象丹符朱篆洩玄穹宝林妙谛开元始灵宝精微畅道风一字宣扬皆棒喝三缄透发悟空同广导众生成鉅典万刼轮回入卷空绣岭琼花含妙解屾林靑鸟唱宗工天心见处茫无限地轴回时万法雄漏洩玄元眞理尽普天法鼓震羣聋至道极玄大乘度刼三品眞经中卷葢闻天地一气絪緼化生万物惟人爲灵得理之全得气之正贵擅天爵富有良能尊于万物胚胎羣生失此几希丧其本眞异于万物而堕其伦全之爲圣保之爲人安之则大化之爲神参诸天地三才鼎分故知此身得之甚难失之甚易匪惟甚易一失永失堕诸轮回无有转日我爲道者重示五玄其谛听之天之苍苍弥纶布濩有形非形有象非象是诸形象本有定色此其爲实然论形色恍恍惚惚实无定象冲漠无朕何虚如之惟虚则灵惟实能覆虚虚实实变化极神故通干玄乃知虚实乃弗滞凝法其自然运化从心周还无息大丹乃成地道敦厚懬㝗无垠上虚下实万物资生上实下虚万物归根虚虚实实与天长存体也艮止用也流行山现妙质水显妙神质以载物神以钟灵无神无质无质无神神行质受质以神行虚实交济妙合一凝学道之士克悟斯旨刚柔合德虚实相生故通干玄复明此因干坤定位大丹乃成若夫道玄匪假言说将以爲实何实非虚将以爲虚何虚非实将欲言其虚虚实实实于何在虚于何明虚中之实不可名实实中之虚不可言虚实莫爲实虚莫爲虚莫爲虚实而究不无虚虚实实而究难言虚虚实实微乎微乎不可爲虚而实是虚不可爲实而虚本实不可以言虚虚实实而实不外虚虚实实至哉道玄无所名象渊渊其渊难探厥旨故悟斯玄丹九转矣至于法玄受之师承原诸天命流行坤舆大道旣成法极神妙变化由心神通莫测天地一囊日月壶中芥子须弥大千毫末挥斥八极尘视六合乍合乍离倏无倏有入幽出显虚空泯漠驱神役鬼雷电交作谓之爲虚何所不有谓之爲实何者非无得心应手心手相印心无其心手何所增不于手得随心而运变幻无端天地爲证微乎微乎生生不已惟通道玄迺臻斯诣故通法玄道斯成矣其一玄玄无所言说并绝思维微妙恍惚极于希夷更千百刼未有传者我今爲世敷扬此旨尔诸弟子其谛听之葢此玄玄在昔元始天尊言之窃闻其说自天而上至无量天中有至人玄之又玄天爲之宰地爲之摄人物幽明咸会诸极运化古今而无辙迹主持刼会而无端倪圣不可圣神不可神无无无无无而亦有虚虚虚矣虚而亦实圣不见增愚不见损天位乎中天亦不知地承其流地亦不识极一切物皆运不觉其存非存其过非过斯其玄玄从何拟议从何想像若透斯旨玄而玄矣夫此五玄通之匪易学道之士究参厥旨屏弃一切濳心讨探玄解超然冥悟独契深晰精微始觉本眞归来祕钥丹铅自具炉火抽添无烦异授阴阳定位龙虎交调不事搬弄自然而然若弗明此客尘染着六根主权七情孔炽堕落火宅安究玄微我今开说谁复能悟则有种种异论纷起分门别戸各持一端反唇讥诮始犹执理互爲攻劝各存一见持论立说要皆爲道左右保护虽或出言不无过激明道之心总属公诚其流旣远私弊丛生彼此相击各树党援名爲衞道而实爲已究所从来皆门外汉叹哉叹哉此种之人在儒爲腐在道爲贼在释爲孽其爲梦梦有何殊乎岂知三教本出一原会通斯旨并可不立羲古以前有何异趣宣圣诞生太上现化所参同契性道昌明爲一爲出爲一爲入入世之教先敦伦常君父尊严臣子忠孝兄弟孔怀夫妇造道生育种类干坤万古诞养羣品天地爲补化机不失造物是辅斯教不明万世聋瞽物盈土满洪荒之初世界混茫上下失怙故知此教爲道之倚然溯其始讵可拟议惜哉至教久乃不然穷通贵贱贫富高低大小强弱多寡彼此名利时势束缚尘撄流浪生死顚倒相寻争夺攘窃诡诈环生计巧百出以术愚人奸雄间发浊乱人伦相结以势相倾以能舌锋肆起是非莫分往复驳辨同类相侵各树赤帜一理纷纭一见爲此一见爲彼相同者附相异者讥莫分莫辨得失是非莫究厥旨莫晰厥微岂知斯道异中之同同中之异异同之中更有同异是非混淆得失舛乱逞其臆说不顾道理虽同一教譬如讐敌不攻不击一息不甯谁复平心公论罔爽叹叹要言何人解悟嗟彼同门犹如是险况其他乎且又有说人心之坏坏于文字以文字学则工于外一切语言咸崇粉饰粉饰之辞专心于外心乎外者必遗于内心乎悦人必至忘巳心乎传世忘乎自治心乎蕲胜忘乎自歛心乎夸博忘乎反约心乎绮丽忘乎矢诚巧伪日增本质日斵葢文字兴性命理微可不戒乎可不愼乎吾尝闻之天文灿烂昭于河汉地文绚熳草木变幻人文璀璨乐和礼辨皆出自然无故巧饰至文不文文出于实出于实者文斯爲至后世多文亦如无文文非无文爲文非文非文之文文实非文更可叹者习于文字无乎不闻闻非所闻丑记狂博至尊无文至亲无文皆以文行巧伪生矣本非忠孝文爲忠孝本非友恭文爲友恭放肆闺门作爲绮语凡诸所爲败闲荡检以文文之以致流弊祸及椎鲁皆爲污染变质而文卽伪去眞反朴而巧机械辈兴众生无恆匪惟不忠不孝不弟不慈不正而且有甚奸盗诈伪显爲不法鸷狠柔恶阴肆毒谋古道不存今生罔悟江河下逝无与挽者儒教失实其流所及愈远愈纷愈伪愈乱犹弗自悟结社要盟互相标榜动生毁谤矫诬上帝喝佛骂祖欺灭鬼神讥诃释道正教正宗诮爲异端仙经佛典斥爲邪说谓道谓释毁弃伦常岂知谬论神天共愤抑且流祸斯世斯民此何以故葢此儒流爲民之望表之不正影愈邪焉然此之辈皆系小儒爲腐爲妄若彼大儒则必不然大儒所见直窥本原知儒之道与道与释同条共贯无有二者儒与释教总原于道道根于性性仍于天天无二理人无三教教分于三从后起见溯原究委有一无二大儒知此罔所分别各尽其道事君以忠因分自尽事亲以孝竭力趋承兄友弟恭视处何位造端夫妇以正防淫事神维诚洽人以仁爱及草木恩被虫昆畏天明命履地惕干无惭幽独克承以谦知道变化教匪一端但辨邪正无妄讥焉是爲圣贤道极于天作君作师经纶参赞君臣定位父子分严友恭道立兄弟情连夫妇道正阴阳无愆天地以位万物熙恬风雨调和寒暑以时嘉祥洊至沴气以除民物仁夀仙佛何殊生爲世荣终归上淸立极天人与天地存释教淸微肇于浩刼观空以空虚无寂灭昔有至人名曰然灯立于中古转大法轮教化度脱无量众生佛传始盛次有佛出号释迦文自种民天降神部洲是时周昭甲寅之𡻕西印度国有迦维衞其国王者名曰净饭四月八日太子斯诞三十二相八十种好以夙愿故舍国修道雪山六载精思苦行鹊巢于顶藤穿䣛胫腊月八日覩明星出豁然超悟具六通识负龙象力开来继往阐教西域初于鹿院继祇陀林黄金布地佛教崇兴四十九年应化不一是时比邱曁比邱尼并优婆塞与优婆夷凡数千人俱同听法无不得度有舍利弗智慧第一佛尝因之宣说法要有大弟子名大迦叶得佛心印传佛正宗佛亲授记是爲初祖又有弟子名阿难陀多闻第一于佛灭后传佛教典流佈人间今之佛藏皆所宣传延及达摩以大神通一夕收摄三十六处邪魔外道设洪誓愿自西印度厯恆沙河至南赡部说法演教宗门大展授祕密旨从超悟得明心见性佛法无多一切扫除片言只字参悟本来凡诸聪明闻见知识杜绌不事浑浑默默颔领宗旨悟谛因缘无无所无空无所空内观此心如虚空际如千江月如镜如泡如花中香如是空空以无无空故无所执一字之妙通达无碍前无无前后无无后匪由闻见玄览超忽任诸见闻頽然自丧以因缘故得无因缘禅宗乃炽又有厯代诸大法师通经律论取大法藏阐译文字搜剔妙藴传诸三千大千一切阐浮提界广爲众生说无量因解诸烦热化淸凉境拔诸苦恼离火宅厄济诸幽魂脱地狱趣化诸六道获天人乐利赖无穷象教以昌流传旣久厥旨无闻凡彼细流罔得眞传东西剽窃言语爲宗机锋相对口舌争雄所谓禅者阐演秘奥认本来面无用浮饰若其流弊贻害后人迷失眞宗累主人翁出离故舍入无何有𣺌茫漂泊堕野狐禅迷妄狂悖呵佛骂祖俨大知识抑又甚者谬妄罔悟以譌传譌譌以譌承我佛如来法法何法爲究本根故空诸法文字不立非去文字恐后学流求文字中昧失本来故去文字岂知文字正难尽去去文字者曾何沿流但执文字作文字观弗从文字究佛祕旨离失眞宗是文字障斯害道矣更可悯者罔知是经是佛心印流传人间爲彼众生广说要法俾有解悟卽彼下等愚暗不明资经忏悔原令此辈生恭敬心朝夕讽诵久或明生了生死念力诸善行脱轮回趣或悟精微超诸上乘非第口诵无悔悟心便可宥罪卽假口诵亦获利益是彼诵时生大欢喜高吟朗咏令诸幽明一切众生邪魔异类幽魂余孽得闻是经普沾胜利咸䝉济度非说是经但假口诵无持受心无恭敬心无诚信心无踊跃心无均利心无无私心乃爲诵经乃获功德自流日下日下日坏一切佛典指爲衣食诵经之家以虚文求诵经之人以虚文应一切众生以虚文故故轻是经而诸佛法罔有存者要知是经具大解脱如淸凉风化诸烦躁如摩尼珠化诸烦恼如般若船渡诸溺者如波罗密到诸彼岸如漆室灯烛诸幽暗具此种种无量利益但作文字草草看过便如糟粕曾何所赖以故禅宗知此等故扫除一切冥心内观空内外相寂坐玄默领一参头究极旨趣有归于空空无所空以无空故乃明斯旨若住暗室张一熖炬无物不见无不明朗罔所障碍无障碍故心体备具性天完足与天地俱不爲物囿不有于物斯之爲梵梵音淸澈幽明交济斯之谓禅禅理渊微天人悉究究厥旨者佛菩提种如是如是西来大意作如是观佛法尽矣若夫道者开于元始示诸祕旨流衍玄纲道爰生法法传灵宝显无量应金科玉律运御干坤统率神人但彼众生罔获闻道道法无传太上降生厥多神异圣母诞育从左腋出脱胎灵舍于祥李下须髩皤然指李爲氏八十一年始离母腹与尼山圣及雪山佛共出一时爲三教祖统御万圣传法无疆五千余言言言妙谛隐柱史中开化羣伦罔有契者紫气东来靑牛西度有一善世关门尹喜夙悟眞玄未获其旨覩兹灵迹知有异人自关而出爰矢诚悃膝地頫首向座乞法道德祕文亲相授受传诸后世爲道宗旨入世出世得闻斯言利赖普被领其旨要长生天地与诸浩刼脱诸度趣超证人天随干坤位匪可年计与天地同不与天地同其荒老迨后阐教八十六度度诸眞人超证玄理道法广佈爲诸神仙被以梯航能悟之者静坐圜中淸虚寂淡悟彻本原一切作爲搬弄偷换举不屑爲自获眞宗爰正天人得无量果迨后道传淸静法门罔或继者于是则有修命之说分合阴阳交配水火取坎塡离透辟玄关开基打汞安鼎起炉炼气镕精鼓舞神元撰结金丹涵养孕育爰受灵胎以成我相是以后天诸种种功复还先天本来眞体虽于太上道德眞诠落归第二然亦修行正法眼藏乃其流远支派愈纷遂有种种旁门左道窃其余说创爲邪论充塞正途则有採取眞阴以滋鼎铅採取眞阳以益鼎汞则有一种偷阴换阳吸月呵精以助之长于是邪人妄附遁辞迺置鼎器损人利已更复猖獗造诸恶孽巧诱无知误堕恶术迷失眞宗丧失性命永刼轮回深可哀恻复有一种妄意大道其人亦知此种恶业乃求正途未获眞传求诸纸上一切陈言误认糟粕以爲法乳遂有静坐屏气凝神于子午中抽添火候岂知玄关一点眞窍本位不明从何能透乃至升水水不可升提挈眞阳出离本舍无复收摄较诸枯坐一无所事其祸惨烈岂知大道止在淸静一有作爲弊丛生矣夫此大道原诸无极爲太极根生阴生阳造化羣品养育生灵功用浩博本体如如无形无像无色无声无臭味法以无所无故无所事淸虚淡定寂静逍遥乃于本体无所障碍以无障碍故无损坏以无损坏故无所失以无失故道体具足本体圆明妙用显行变化莫测因应无心通诸幽明涵诸天地贯诸古今昭诸人伦无终无始无鉅无细无乎不在无乎不行出有入无爲物祖根故知遡流不知穷源得其源者厥流斯晰若究其流虽可得源然流斯极功反多绪以故至人言淸静教在于玉局开示眞玄无他作用独指本源俾从玄超扫除一切大道乃明明大道者无所用心而实此心以无用故乃无不得无不得故乃无不通以无不通是爲眞人待斯眞人衍斯妙道无奈风会渐漓醕闷以斯风会生斯种人以斯种人习斯种教宗儒教者斥释与道纵其论辨止道其迹未悉厥原故所辨驳自多败缺夫究极旨儒者此命此心此性道者亦然释亦同然其始赋受无有异者其中功诣或有不同爲儒爲实先致其知致知本虚乃求诸物格物爲实物情旣晰本知斯致知体旣彻洞洞怡然五官之宰如如照耀罔所蔽焉心君泰甯天命在我夫此性命三教合一岂惟儒流克明厥德爲释亦然但其用功各有师承佛教言空故小声闻以斯声闻落第二层此何以故葢声闻觉弄精神通用变易得以斯所爲若或误用易堕他途反失佛性卽无所误而寻途辙终有所系其于佛法超然冥契不存些子罔所𦊱碍究非厥旨故于文字一切扫除独寻眞宗眞宗旣彻万化通焉维彼声闻卽是格致维彼参悟卽是诚正诚则必明又何所事格致之功葢知爲道爲梦觉关而诚与正人鬼攸分旣意已诚是脱鬼趣超正人天格物致知曾何所用是释入门途径较㨗而儒之功较佛爲密然而成功则一而已若夫吾道本于无爲而究其要无所不爲参论玄契博观广揽以究本原本原旣得无所事焉是其用功亦参格致第所格致与儒微殊而所参究与释微同异者不殊同者不一然溯所以曾何别乎是故三教鼎分角立而不可无微乎显乎有一无二儒以治世道以济时释以其教主持斯世爲度众生普敦盛会自开辟来人皆宗儒人皆修道人皆学佛爲圣爲贤孰臻斯诣爲仙爲佛孰造其极习儒教者儒冠儒服俨儒中人而实非儒博闻丑记猎取声名修已之业曾无所事反诸幽独负惭多矣心地不明诚理尽丧揆之诗书所践何事嚣然志气高谈阔论动引昔贤巧爲依傍而实大误以堕本来是诸儒者发淸静心无堕恶因无人无我各尽所事践形复性克履厥言于君尽忠于亲尽孝友爱恭顺信实不欺慈以接众仁以育物不骄不吝虚中善受不侮⬤寡不虐无告不贪不淫不拂本性道之眞仙释之古佛不过如是如是之人乃能祀神神卽其人乃能奉佛佛卽等伦不假修鍊道体永贞不假参悟佛性圆明不假养气大丹自成不假知悟禅理印眞在天爲天天尊其名在人爲人人共尊亲长存三界爼豆斯馨万世永赖三教师承是大圣贤爲万世尊出入阴阳理治干坤上覆下载悠久无伦佛也仙也释也道也无乎不奉无乎不钦不生不灭无等无伦三教宗师一炁归根尔诸弟子信受奉行玉函妙相眞人赞解彻玄玄妙三教总归宗一元开辟洩宗风道法启鸿蒙万象咸空奥典利无穷守中道人补赞三品眞经阐至道大乘正教启瑶编人身亦有三淸境无极太极始纯干三才天地人卽道朗朗分明日月悬箇中一点玄关祕无见无闻象帝先无无不无是眞无眞常眞如乃眞玄三教之根道爲本水流何得忘厥泉孚佑上帝大道祖观音说法舌生莲能绘水声暄日彩曲阐微妙何渊渊不是神仙十种法不是空宗无相禅三淸圣境如来地一一直透觉明圆始认天枢眞关窍继达灵宝禹余天现身说法心法现藩篱妙有不拘牵是空不空祖刼内非有亦有威音前一黍米珠藏世界七还九转好精研妙空妙无人难会谷神不死此眞传立定天根圆法像玉淸高蹑斗牛躔巍巍功德慈悲祖无量光明照大千飞腾变化难思议寻声救苦般若船七觉传经开万派演兹三品结良缘合八聚五成十六偌大金丹分量全千淘万鍊鍊复鍊金仙方是眞神仙至道极玄大乘度刼三品眞经下卷大道之根原于无始生天生地生人生物无乎不有无乎不存或静息机或动行神出有入无爲万化根入幽出显爲造物心古不爲古匪今斯今微乎微乎不可以名名之爲道亦起于人我闻在昔太极未辟一炁混沦阴阳交杂混混沌沌天地倒乱五行纷更干坤失叙日月无明人物销铄世界咸湮乍无乍有若浮若沉惝恍𣺌忽汨没纷纭或上或下飘荡无凭是诸上圣仙佛眞人帝天神宰祖玄高尊一切金刚不坏法身遇兹刼会感化邅迍以兹销铄渐丧其神形神互化罔保元眞一失永失尽拨本根万年苦行累刼良因以斯厄故无与爲存中有至人名曰元始悯兹刼运大显威神摄诸帝释上圣高眞曁诸元宰佛菩提根一切圣神纳诸黍米珠中藏之又复收摄万炁祖根于一指甲奉与至人号曰无象纳诸玄窍经三万度厯一大会涵养孕育哺以玄炁运以神精转以灵胎煦以元意由子入丑大气初凝玄风渐鼓元宰陶钧始乃一炁上浮氤氲于是淸轻凝结浑灏环转周轮如是轮转经三万度无所停息转转不已渐次淘匀而斯一气累落渣滓渐结爲地维重爲浊纲维八极粗者爲峙淸者爲流以兹流峙镕化山河凡诸一切五行本质各以其精撰形成色遍布堪舆互聚元炁永固坤贞维彼昊天鼓舞盘旋一气包举重复凝精以斯地道亘古无倾与天对待化化生生上者施与下者顺成靡终靡极或载或成无疆之化天地成能以斯天地交感化生内出盘古是大至人悯兹宇宙混沌不淸气机尙塞化育难行爲此之故特显化身一昼一夜七十二变变诸种类各肖其形终变妙相厥体具均顶天履地是名爲人得理之正得气之淸得精之妙得神之灵乃爲三才角立鼎分可知生天生地生人生物各类无乎不肖无乎不神非此至人奚能有因是此至人秉教无象御居玉淸极之恍惚无可思议淸微之境主持一切天道地道人道魔道水泽幽冥轮回六道检阅刼数推运干坤主持天人仙佛眞宰黜陟超证因缘果报御摄提格大荒落界无思无爲运化无心以无无心故无无爲以无无爲故无无形无声无臭无等无伦无无无法亦无无名无𦊱无碍无无无情以无思议至无无神以无神故无所不明无所不属无所不行化无不化育养适均是爲元始居于玉淸端拱玄默运化古今淸虚寂定杳亡杳存无物不体无息不生主宰玄要同归始靑厥生在木厥成在金禀象离火坎水䝉屯归极戊土中和爲君出大神咒燮理六阴阴静而动阳极斯伸一阴一阳五行聚精妙合辟塞虚空涵凝是诸五方配诸五行各有一帝各居其心各司厥职各运乃神各奉玄令各奏厥成是诸帝属各各有守以宣元运以布皇仁而此元始以无量身度无量刼保固元气任数推迁无意无必妙极自然是此元始居玉淸中运无量身极大神通分身应化各以其神入居人身各各一顶各一元始寓居其中爲一身主爲万气宗是此人身各以所得元始化身各显神通极诸不可思议之时无所侵害无所危殆无生无灭无动无静神舍安然无乎不注以斯之故故虽刼运更代递嬗而此玄宰仍无毁坏各以其所分化化身复归玉淸还集元始得匪所增仍圆妙相故知元始统于一元一元分化极于万象万象森罗总归一元一元变化无所端倪无所思维静极而动动亦如如动极而静静亦如如一动一静一静一动任诸动静或分或合或复或离无不各有一元始相各以其相各成妙体各以其相无假收摄各复本来仍归一体而元始相尊居玉淸微乎微乎是此玉淸圣境庄严在大罗天极无上上至无所拟于无能名至虚至玄绝顶之处非具金刚纯一妙体极无所上功德苦行爲诸天尊至尊眞人望瞻翘首𣺌忽莫凭终无由至以无至者故其玄境微妙莫测但以刼运循环往复皆所禀受是故五老偕诸眞宰上诣玉淸请授要旨乃见元始坐玉淸中法座庄严天所希有是诸法界无有等者淸虚广漠寂淡逍遥众所罕覩俄见其天五色并丽忽有罡风转如车轮运行廓外而此玉淸化诸亿万莫可度量此亿万天各各现化一元始尊出众妙音如一妙音普爲上下帝释眞人说众妙因解消厄会跻斯众生或脱苦趣诣玄都境讲说因缘葢此因缘原诸浩刼爲诸天宰此种微妙匪可言传惟在学人各以所得论于元始剖析精深至哉斯境包含周遍罔有外者是诸天人欲观斯胜惟绝思维端居静默趺坐凝神空彼众有如无此身如无此心懬㝗浩𣺌如虚空际神闲气静息机于密则有妙境从坐而开是诸玉淸一切胜槪星罗碁布森然具现而此元始应化化身端拱玄寂坐法座中现诸法象与吾神接葢此元始一理撰结万气归根至眞无妄爲无妄者乃见其神微乎微乎非虚非实若有若无无耳口鼻无声色味无意想识乃契厥微而获覩之自玄教息无与言者我今指示玉淸妙道学道之士克体渊源屏绝思议默玄静悟心不着物以无无意解祕密因参同妙契于活子时调息气机万神摄伏外内太素摄诸法象咸归无有入黍米珠观诸天地现一切法日月星辰山河岳渎万昌亿类大千世界一切形声色相体质无不具足外相淸好观者各以其意得之出八极外立乎天根见诸天地如一脱粟是诸色相各于微尘刹中现之无所不有而实无有是此玄微曾何拟议至哉微乎谁造其极我闻元始爲阐此妙极于无爲观空非空空无所空视有非有有则俱有惟空不空而实空空惟有不有而实有有有乎空乎空乎有乎空中之有有不爲有有中之空空不爲空空其所有有其所空是爲眞玄玄而又玄寓诸天中爲天地根寓居人中爲人身祖修性修命修道之士修此祖根祖根完具万气俱凝气归于命命统乎性性也气也命也道也玄也眞也祖也根也是爲元始玉淸妙道夫此妙道传于元始元始下传归本玄要此玄要机藏于玉淸淸微宫中紫霞锦囊非眞眞人夙器深重道根淸净未可与闻迺者至人法号灵宝悯兹下士未获闻此至玄道妙累刼经生无由解脱至于终极辗转轮回爰现法身在香林苑阐演灵章金科玉律运化干坤拔度天人利济羣品拯救幽魂是诸妙法广佈阎浮流传浊界依法持修超证妙果遵律䖍行普周六道然此法典金格精严持修之士非淸净体非淸净心非淸净行莫究玄微葢斯妙法变化无端极恆河沙亦难比拟上通于天极天外天至无极天干玄之天乃无所象并无能容无非是法所周流处下通于地极诸扶桑至虞渊谷及于地所不载之处无非是法流通环转放而行之弥于六合卷而藏之退归于密云有非有似无非无象则成像空亦如空匪可思议究何言说本之于心应之无迹来鲜端倪去仍罔极视之不见听之无声造化由我天地爲因因应匪测度数莫寻微乎妙哉无古无今无等无伦淸虚玄密罔所由明惟此至人以至玄道演至玄法流通宇内虽至愚夫获闻玄诀咸得奉行无有弗应无有弗灵无弗如意无弗从心故知妙法无有不钦无有不伏无有不承究厥由来本乎至眞眞实无妄万法归身以身体法以法衞生生生不息法法斯神神明变化极乎无因在阎浮提爲法之师鬼神敬礼天人悉钦宗风以震役御雷霆唿风唤雨救济羣伦驱邪缚魅宇宙澄淸人伦以正道德昌明入无出有法法递承至道法备德行崇深功业广被神归上淸若夫修士苦参玄奥养气鍊形则有魔王统率眷属来相侵扰乃仗斯法收服邪精爰无所侮克究玄冥无所恐怖无所碍滞无所障蔽乃克悉心鍊气镕神故知斯法保护诸道无能外者然此妙法是灵宝尊在上淸境亲受元始玄理所撰匪可易得灵宝尊居上淸之境禹余宫中手抟太极分阴分阳以奇变偶以偶成三以三化万至亿万万以及无算还以无算仍复一奇归诸太极无所亏缺亦无诖漏并无盈数以斯之故睇观玄微知此至道各寓妙法乃以所见卽成是法故知是法皆道之髓非体道者是法不传微乎妙哉我昔幸见禹余圣境居天之心其色炳燿其象昭明其形空阔其体淸净无物不有无理不存纷纭杂沓万象森森静无所有而无不有动无不形而实无形千眞万宰圣贤仙灵佛菩提众罔不在焉下至凡夫愚与不肖莫不各各有一灵宝至妙至玄无极变化至神明法惟落后天生种种障障蔽灵台致使一切妙法神化无由着见久乃汨没愈失本眞本眞旣失万法湮沦悲哉叹乎一失均失无有存者堕落火坑因仍流转与蠢动同讵不悲乎夫此上淸具神通界境致昭严其所具设无不华美而禹余宫色相庄严上悬华葢有五色云四面缭绕放五色光照烛一切大千世界皆成五色祥光莹彻无有隐者其中复出微妙异香化爲氤氲和蔼之气徧布诸天诸地之处一切天人餐是玄气皆各满足无有厌者以斯胜槪集诸天人咸至其下俄见上淸圣境廓开现诸楼阁琪花珠宝玉树琼枝仙禽异兽各各一名罔可形状又现一切殿阁楼台金碧焜煌霞彩灿烂一切眞圣玄宰高士星冠剑履环珮瑶琚往来出入各显妙相复有天眞玉女之辈霞髻云鬟琼珮彩裳各捧牟尼宝珠一粒环绕道前忽现天尊神人之像狰𤢆奇状各执利刃弓矢戈㦸现三首眼各能言视化六手臂各有捧持环立拱护变化无端是诸天人远观遐瞩莫能相卽赞叹希有无有异者夫此妙境罕所觏闻罕有能至至玄至妙几绝形容岂知此中更有玄奥挹其玄奥眞爲莫测太极浑涵万象具足以一黍米藏诸世界以一芥子纳诸须弥以一毫端建诸梵刹以一微尘现诸法像以一窍声化亿万声以一孔气变千万形俄而日月任其盘旋俄而风雷恣其怒号以有爲无原无而有非眞非幻造化无方是诸灵宝岀大妙音爲诸眞宰启诸道藏宣说灵妙无量之法传以淸静不二之仪金符玉篆科律森严传授祕密无上心印金章玉质丹黄妙色无极玄文转授天人流佈尘世依科修奉乃者天尊慈悲度刼各以所得灵宝心印妙法眞传金科玉律下度人世遇诸眞人道德崇高可与授者遂设玉局亲相指示广被遐裔流诸后世罔敢不遵缘是慈肠遂各苦行以衍无疆厯千万刼保固天地燮理阴阳调和元气养育羣品利赖幽明超证神仙安奠五岳建宰五方化及草木莫有异者是此妙法天子得之建太平治诸侯得之立齐治本士庶得之厥身以正鸟兽得之厥性以灵昆虫得之而全其命草木得之而遂其生山川得之而钟灵异湖海得之而储其神修道之士得此至要正位天眞儒流得之而文明盛释氏得之而见性眞凡诸无情无声无色得此妙法各悟原因幽冥罪众得之而永脱乎轮回故知妙法无可思议无可想像无可言说无可指示以我观物以物观理以理观数以数观天以天观道以道观法因法成象因象成形因形成质因质成名因名成物因物成人因人成教爰有太上宗灵宝法垂范后人故知上淸眞境妙法开道德教无穷无极岂不微乎岂不微乎是此太上原于元始传于灵宝降生尘世示诸灵异圣躬诞育须髩皓然凡诸语言文字玄奥无用师资各体其要各会其微浩刼之前一切因缘各各明了浩刼以后一切道法各各贯通上极于天上天之载一切玄微各各彻悟下极于地至于幽冥一切祕密各各了然中极人事伦常道德礼乐国政度数文章至理渊微至道玄要一切宏纲细目端委各各通达心心印证至圣尼山深相赞叹古今希有以斯绝伦妙质殊才谛观玄微具大神通无边法力悯诸众生罕闻大道如聋如瞽盲心昧志爰阐灵章极五千言发扬道德淸静无爲至玄眞要奥理昌明教法广备罔有遗旨爰有至人诞生其时隐诸下吏爲关门尹法讳曰喜生而灵异聪慧超羣一瞬息间千行俱透博极羣书广参玄奥惜乎无传一间未达尔者太上放大毫光照烛是处产此异人实爲道器可传斯旨迺驾靑牛西度函关维时至人默坐玄眄知有眞人自东而来爰伸积愫长跽道旁丏求玄祕是时太上知是传人乃着道德眞经授之是此至人言下大悟豁然了了遂得天地不传妙宝永垂至教被于无疆因着文始眞经九篇阐扬道德太上以斯妙道有传至教已立后世永赖乃复一气归于太淸大赤宫中爲道宗师是此天宫在太淸境爲诸天地玄关至奥一切天尊帝释眞宰圣贤仙道佛菩萨祖皆从此天印证玄奥得闻斯祕乃可得入大罗仙班是兹天宫爲玄之键一切有爲无爲至圣至神眞人如欲得观灵宝妙相乃欲更进仰窥玉淸圣境庄严必从是天经厯玄妙或幸得睹是此太淸爲神仙都凡诸境界一切胜境光景逈异是诸异卉奇葩香艳炫睛摇目素所希见复有山陵谿谷怪石异木灵巖绝壑藏诸珍禽异兽虎文豹采墨麟白泽靑鸟赤凤之物种种不同变现灵异各有殊观又复各现云台方丈绮阁雕楹朱甍画槛白玉爲街黄金甃砌五色宝石徧佈诸地其中复有上玄眞宰天尊大圣羽士黄冠金童玉女各佩五色云霞之衣从容雅步出入逍遥自然快乐内复有诸天神云将或御虬龙或驾赤虎各执宝械环衞诸天是时太上默坐睇膝无所宣示尔时五帝长跽几前乞法垂教頫顖恭恪未敢遽起太上慈颜忽尔开霁乃爲五老指示精微慨尔言曰吾之至教久着一经名曰道德授于尹喜传流人世依教持行登证仙道是时五帝各白道前是此道德淸静眞经幽深玄远下士修道罕窥其密伏愿圣慈示以玄要尔时太上爲五帝言此至眞妙道之玄微匪可口授要诸心参若或求诸语言之间人皆泛视不由师承妄爲臆揣多堕旁门故第言其淸静无爲收摄一切客尘妄动然后示以至道玄微之所端倪俾其渐悟默会眞玄今尔再四求指其要我爲言之子宜静听葢此太淸居天之中爲天枢纽名曰玄关生天生地生人生物皆从此天先地而生有此一天然后气通无象之始因无象中一玄妙理藴酿元炁乃获长保先天后天曁诸天地山川人物若非是天圜转生化气机遂息故诸仙佛圣贤眞宰非通是天无由会见玉淸圣境此固修士道德具足之时所宜急讲者也吾昔于世以我观天因见我身亦有太淸至玄之境其中玄关统摄诸气先天后天咸于此判分阴阳界立水火门上不于上必通于下下不于下必通于上上下相通必经是关左而会右右而会左必通是关然后归一引阴交阳必度是关引阳济阴必度是关是诸眞水度关济火是诸眞火度关济水浑水火而共出一原会阴阳而归于太极判极爲两合两爲一总会此关无有逾者然此玄关居脐之中非上非下非左非右非前非后非浅非深盼睐二气嘿会神精始由下被终图上升匪虚匪实匪形匪声形声俱冺象态难名凡诸修士趺坐屏息澄淸万虑调伏元神内无物扰外无尘撄任彼一切有情无情魔障相寻中有所言亦各无心极彼分掷不见不闻如是淸静无所缘因乃得默运眞元之精由于气海上至太淸自太淸境徧厯周身一切法界至于上淸禹余宫中经乎气机至出纳司上会玉淸还乃下济至于太淸大赤宫中与诸一切三宝法物融结成境浑爲太极先天之妙开基空阔纳诸眷属无有遗者尔乃得以收摄元神居处其中各家眷属环相围绕如坐铁城如入奥室如登极顶如入广渊罔有见者是诸天宫更现光景供其娱玩复献妙饮琼浆玉液供其啖食复有祥光四面缭绕照烛一切无爲法界是诸眞宰羣相引导香花徧满供具各足乃获登于大罗仙班是此至要总极玄微匪所易得尔诸五老各以其身保护斯人得正妙果我昔闻此至玄要道以爲此身此心此理本之三淸还乃以所始得之身仍从太淸诣玉淸境是则此身与天无异三淸妙道取之于已各各具足无或阙焉但此妙道传于太上至精至微至玄至奥虽及显扬初学之士未获师承无能致力我今于世广施法乳开方便门示以㨗径爲彼三教各述良因俾尔后学按法习行虽于至道未悉玄微然苟力行亦或有得是诸弟子刬净异同人我之见详视审听无生障碍共证是因葢人一身惟精气神固精养气心神安甯藏其玄宰无俾丧倾然此功要先净六根六贼旣伏七情无因旣无情识乃无烦恼以无烦恼因无情想以无情想因无妄心乃得此心淸静无爲若太虚然无所不有而如无有无无有故始无所障无所障碍乃无不灵惟灵斯神惟神斯通通无弗通遂明玄奥我示修士先须主静欲静须诚欲诚须敬欲敬须愼愼无妄言愼无妄动愼无妄意愼无妄因至无妄因虽厯烦杂嘈沓之处罔有妄者以无妄故内斯甯谧主一无适以存其诚如是存诚乃与归静静之之极明自生焉由其能明是以能行儒者敦行一切伦常罔有愧怍则可入德希圣希天释者能行观空得空而非顽空求佛于心以心印佛卽心卽佛卽佛卽心相彼如来如是如是道士志人能敦厥行始以其神御诸元气旣以其气收摄其精精足则一切气皆足气足则一切神皆足神足其气气足其精精足其神如是具足大丹乃成是诸三教分门别戸究所由来皆从一极寻原究委则彼归宿仍会极中匪惟始终归本太极无二无三卽其功行由知而行由敬而诚由诚而静由静而明由明而神其中次第无所纷更惟彼儒者多事格物其教爲实惟彼释氏从事静参止明性体超乎命元其教爲空若夫道流性命双修先固本根后参玄要虚不爲空实不徒实故其爲教合天地人无有外者至哉道乎立于无始生天生地生人生物运化古今磅薄宇宙入幽出显拔度羣伦或儒或释爲圣爲贤爲佛菩萨皆于斯道是二是一以至王侯将相宰臣修此妙道福禄尔昌治国甯民圣明天子修此妙道运祚悠长如天无疆叹哉斯道推运刼会敦固坤舆迁流时序升沉二象运行阴阳体统太极保固天根视之不见听之不闻因应变化神乎其神修道之士克会玄微鍊精气神立其命原固其本眞徐悟本来得入眞谛然后积累三千八百深宏功行以证金仙复由太淸淸静无爲受法灵宝阐扬玉淸元始眞一至道积种种功行种种行愿尽累刼立无量无等之功德于是殊勋懋绩完足迺始亲受玉皇诰命爲大罗天无上无爲至眞玄宰号爲天尊与天地倶微乎妙哉尔诸弟子谛听斯旨各各明了至玄至道微妙因缘如法修持生大智慧无二无疑乃有十方至眞上宰默爲保护一切魔王咸爲俯首在世长年或膺宠禄位极人臣或住名山逍遥快乐天仙广化故奉天勅爲演此经云偈曰至哉妙道法无等亦无伦一切有情属咸䝉是经利广化眞君赞宝灋虚玄得未曾元皇演化辟苍冥灵宝九天开赤炁万法归宗复一元道德天微传象教混沦浊界露天心上清蓬噩希观相郁勃婆罗转法轮玄炁坱升廓碧落露篆凝虚现始靑玉符颁御吞浩刼化化无端徧玉京兰林香喷陵谷易鸟篆虬章定玉衡祖根蟠结天根固三十六宫尽含春眞师洩漏玄玄妙一字因缘证上乘此经是三淸秘旨是三洞眞文无敢赘赞一词甲寅十月舟过维扬得之爰于八品经五品经详加校正合订一帙以便读诵名曰十六品经意取大丹之数亦符心传之意也弟子惠觉薰沐再志柳祖师三品经后记尝谓天经地纬绚爲璀璨之文章海藏河沙衍夫玄妙之义藴久矣玉局宏开两间尽絪緼之气聿哉贝书广译三乘极梯筏之言古今来圣贤心印仙佛传灯载诸金石播诸竹帛虽徧五千四十八数而增益之乌足计经典之指归也哉则是仙经玄范之昭垂于宇宙间者朗朗然炳如日星煌煌然光被上下又乌可以烛照而数计也尙何品之云乎尙何三品之云乎我孚佑帝师誓无量度人之愿现身说法普济羣迷一片婆心随时方便悯兹下土凡愚汨没日甚斵丧日深更兼左道狂澜肆行妄诞愈见浸炽而于三教本原不特𣺌焉莫究且复彼此交讥互相攻击正道之榛芜圣言之阏塞非我孚佑帝师振臂一唿大施觉路几几乎坠地斯文糜烂人心矣爰于壬午之𡻕鹤驾临凡降夫夏汭集众弟子结涵三宫阐演灵章恢宏正化厯十余载至壬辰𡻕始吿竣天工付厥镌印其经典之透辟三教宗旨理致渊深分者合之二者一之晦者明之疑者晰之统发干坤之祕大彰今古之微诚希有之眞文实至玄之宝箓津梁末学启迪后人大功德力岂守元之所能殚述哉又岂守元之所敢仰赞也哉第忆数十年来凡经营典务守元幸忝列侍从得以稍伸赞襄奔走后先时亲优渥含哺法乳餐听妙音见闻斯道之万一于圣侧固属涵三诸弟子因缘际遇然皆我孚佑帝师惓惓不已不厌不倦之训勉而成斯懋绩也于是大典镌印之后我师卽证无上玉淸之果而诸子亦被利赖无穷之休独惜近念余年沿习渐微广佈未几甚有于斯典计虑者迺得金陵孙子守恕夙慕玄宗久饴道味获亲余泽仰覩鸿文欣然拜悦矢力重梓以广流通复虑经轴庄严奉持者未免凛科律之戒不能朝夕玩索以期体行似于圣心博施之功有所闭碍遂请易爲简帙装订成函而其矢诚缮录者则上元恪诚解子也工竣乞志始末于经后守元思至人穷神而达化固无等伦则其敷演至言博採而旁搜应无涯涘特是道之精湛虽已洩于探幽钩隐之际然而文之昭布必有赖乎燮纲调纪之人玄教藩篱得斯诚信之子可作东南半壁矣我孚佑帝师无量度人之愿不几有所慰借乎哉将见是函之徧惠海隅使众生咸闻道要获覩眞宗则三品之一而二二而三三而穷之什百千万俾人人心目中皆有此三品一典其功德力眞不可烛照而数计也孙子流衍之功与解子临摹之力其福荫又不与斯典常存欤守元幸叨见闻之荣敢肆笔道其始末以志册尾将以爲天下后世闻知者勉修厥德云尔是爲记时旃䝉单阏孟陬上浣方山道士宏教眞人弟子柳守元稽首拜撰十六品经后跋此经彚十六品爲一卷金丹法也全经之义贯彻天人非专论金丹而以金丹之数辑成者葢以吾孚佑上帝爲金丹鼻祖而所谓天仙法无一非金丹法耳夫金丹之妙大之有关于道德之源精之有合于性命之微释曰圆觉儒曰太极实皆不外乎是所可太息者南宗北宗之传不绝如线矣人何由深造自得优入圣域乎今幸孚佑上帝觉世慈心度人洪愿叠示此经以贻后学前八品详示诠谛而会其极中五品显指渊微而揽其要后三品更合三淸之玄秘以阐一元之枢机学者果能常目在之心悟之身体之力行之则大罗天可由斯直达矣予叨膺守坛任又值重订全书之时爰敬志数语卷末俾人知是经所在常有天神护持读者愼勿作常典观焉可也觉源守坛大惠眞人吴凤洲敬跋十六品经后跋十六品经者乃孚佑上帝觉世之眞诠传道之妙典也会三教精微爲万法宗主非寻常鼎炉铅汞龙虎婴姹之说而究亦阐其秘而赅其全理仍不外乎性命道正妙统乎仙佛上合三淸之密旨而体无极下综万古之丹经而集大成举凡九转之精功三才之法象天仙之心传炼丹之要诀莫备于斯莫㨗于斯莫详明贯澈于斯矣葢自此经出而人人可登大罗无上之境不啻有云梯之可升高焉不啻有慈航之可渡海焉噫正如日丽中天十方朗照顿破尘世之梦因大开昇仙之觉路耳敻乎至矣𤓰以加矣小子蒲自甲寅以来陆续得观各品编辑订校已几七载迄庚申𡻕始有定本视宗正旧刋较详今同学公校全书宗正而重订之首将是刻收入集中噫是经也撷千七百余处之精华厯数十百年乃获振兴于道运昌明之会而吾人亦且生生灭灭于其间而不自知今幸值觉源洪济一旦克成千秋盛举此天时耶抑人事耶要皆吾孚佑上帝之仁心有以默运于大千世界之中而固早于始作之日预示乎此日之流通广佈若操劵然若符契然读是经者当思教育之深恩而溯渊源之有自庶不负度世慈心云尔惠觉弟子蒋予蒲守中氏谨跋