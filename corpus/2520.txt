象山先生全集象山先生全集目録象山先生全集目録卷之一书与邵叔谊与曽宅之与胡季随与赵监与邓文范与姪孙濬与李省干卷之二书与王顺伯与朱元晦与吴显仲卷之三书与童伯虞与刘深父与张辅之与曹梃之与曹立之与黄日新与黄元吉与乔得占与诸葛受之卷之四书与李徳逺得觧见提举得觧见权郡得觧见通判与诸葛诚之与王徳修与刘淳叟与赵宰与胡逹材与潘文叔与彭世昌与曽敬之与符舜功与符复仲与周亷夫卷之五书与吕伯恭与吕子约与戴少望与舒西羙与高应朝与杨敬仲与项平父与舒元賔与徐子谊与赵子直与辛㓜安卷之六书与傅全羙与傅子渊与傅圣谟与包详道与包显道与包敏道与吴伯颙与呉仲时与吴叔有卷之七书与勾熈载与彭子夀与邵中孚与颜子坚与张季忠与胥必先与朱元晦与吴仲良与詹子南与陈倅与包显道与周元忠与苏宰与程帅卷之八书与张春卿与宋漕与陈教授与赵推与苏宰卷之九书与王谦仲与钱伯同与杨守与黄监与林叔虎与陈君举卷之十书与李成之与应仲寔与张季海与张元鼎与黄康年与胡无相与朱益叔与路彦彬与涂任伯与董元钖与倪济甫与黄彦文与刘志甫与邵叔谊与江徳功与曽宅之与周元忠与詹子南与吴显仲卷之十一书与朱济道与吴子嗣与傅季鲁与陈宰与李宰与赵景昭与王顺伯与尤延之与丰宅之卷之十二书与赵然道与赵咏道与陈正已与张诚子与张辅之与饶夀翁与倪九成与张季恱与刘伯恊与黄循中卷之十三书与郭邦逸与郭邦瑞与李信仲与潘文叔与朱子渊与薛与罗春伯与郑溥之与冯传之与朱元晦卷之十四书与包详道与包敏道与严㤗伯与傅子渊与罗章夫与廖㓜卿与傅齐贤与胥必先与蔡公辩与张徳清与髙应朝与姪孙濬卷之十五书与陶賛仲与孙季和与唐司法与傅克明与章茂献与罗春伯与薛象先与朱子渊与刘漕与吴斗南卷之十六书与章徳茂与张元善卷之十七书与张监与丰叔贾与邓文范与致政兄与张伯信与似清与沈宰卷之十八奏表删定官轮对札子荆门到任谢表与庙堂乞筑城札子卷之十九记敬斋记宜章县学记荆公祠堂记经徳堂记贵溪重脩县学记武陵县学记本斋记临川簿厅壁记卷之二十序赠送毛元善序送宜黄何尉序送彭子夀序送杨通老赠吴叔有赠俞文学赠二赵赠僧允怀赠曽友文赠汪坚老赠丁润父赠黄舜咨赠汪彦常赠陈晋卿示象山学者赠金谿砌街者赠汤谟举赠陆唐卿赠踈山益侍者赠刘季蒙题新兴寺壁题翠云寺壁朱氏子更名字说二张名字说格矫斋说䟦资国寺雄石镇帖记祚徳庙始末邓文苑求言徃中都卷之二十一杂着易说易数三五以变错综其数学说论语说孟子说卷之二十二杂着史评杂说卷之二十三杂着白鹿书院论语大学春秋讲义荆门军皇极讲义卷之二十四杂着䇿问卷之二十五诗少时作闻鸎鸎晚春出箭溪子规蝉赠化主踈山道中鹅湖和教授兄韵挽石子重挽张正应和黄司业喜雪㳺湖分韵得西字和杨廷秀送行送徳麟监院归天童和杨廷秀韵送勾熈载赴浙题慧照寺赠画梅王文显简朱干叔诸友书刘定夫诗轴玉芝歌卷之二十六文祭吕伯恭文代致政祭姪槱之文代教授祭神文石湾祈雨文谢雨文荆门祈雨文望坛谢雨文东山祷雨文东山刑鹅祷雨文上泉龙潭取水祷雨文卷之二十七行状教授陆公行状宋故吴公行状卷之二十八志铭黄氏墓志铭张公墓志铭陆公墓志铭黄公墓志铭黄夫人墓志铭葛致政墓志铭吴伯颙墓志铭陆修职墓表卷之二十九程文庸言之信庸行之谨闲邪存其诚善世而不伐徳慱而化黄裳元吉黄离元吉使民宜之圣人以此洗心退藏扵宻吉凶与民同患神以知来知以藏徃天地设位圣人成能人谋鬼谋百姓与䏻首出庶物万国咸寕卷之三十程文孝文大功数十论天地之性人为贵论智者术之原论房杜谋断如何论刘晏知取予论政之寛勐孰先论常胜之道曰柔卷之三十一程文制科料敌赈济唐取民制兵建官徳仁功利汉文武之治卷之三十二拾遗好学近乎智学问求放心主忠信母友不如巳者人不可以无耻思则得之君子喻扵义求则得之里仁为羙则以学文人心惟危道心惟㣲惟精惟一允执厥中学古入官议事以制政乃不迷汝分猷念以相从各设中于乃心养心莫善扵寡欲取二三䇿而已矣保民而正续书何始于汉䇿卷之三十三文安谥议覆谥象山先生行状卷之三十四语録卷之三十五语録卷之三十六年谱象山先生全集目録象山先生全集附録附録少湖徐先生学则辩华亭少湖徐阶着学则辩某旣编学则成朋友之相诘难者或引存养格致以为尊徳性道问学不可合为一事或引学问思辩笃行以爲必先道问学而后可及于尊徳性又或谓晦庵象山两夫子均之爲圣人之徒但其入门则有不可强而同者其说虽殊然要皆不究夫学之所以爲学故必认以为二而不能信其一也夫学尊徳性而巳矣问也者问此者也学也者学此者也遗此之谓禅离此之谓训诂故尊徳性者君子之所主以爲问学者也问学者君子之所由以尊徳性者也舎问学而求尊徳性则徳性不可得而尊舎尊徳性而求道问学则亦不复有所谓问学之事此尊徳性道问学所以为一而非可以存养格致分属并言者也且存养非他也存其所格之理焉耳格致非他也格其所存之理焉耳存也格也其功无二用也是乃所谓问学而君子所由以尊徳性者也如必析尊徳性以属存养析道问学以属格致而谓尊徳性之功别有出乎问学之外则中庸首章之独言戒惧扵义旣不免有所遗而大学之格物致知乃徒爲愽物洽闻之具而非所以致诚正修齐之实矣此岂独不知尊徳性道问学亦岂识所谓存养格致㢤乃若学问思辩笃行其所谓慱学者非阔畧扵践履而徒务慱其见闻及其旣慱然后渐次収拾以付之扵行也盖君子脩身践行旣无所不用其学矣其或学而有疑则问之之审问而未有得则思之之慎思而犹未能了然于其心则辩之之明辩之旣明则益敦行之而弗怠是所谓笃行者乃取慱与笃两义相对而言非所以为先后之次也然则道问学尊徳性不可以分先后明矣至谓両夫子入门异而均之为圣人之徒则又有可言者夫君子由学以入圣犹人由门以入室今指尊徳性道问学为两门矣然而圣之所以为圣践形尽性之外无他事也则尊徳性道问学室一而巳门亦一而巳安得有异入乎凡某所以断両夫子之同者固慨夫世之人举其训话之陋妄自托扵朱子而诋陆爲禅举其空寂之谬妄自托扵陆子而诋朱为俗也今曰均之为圣人之徒则某之所争者固巳得矣又何异之足言㢤大抵子思此章其辞旨本自暁白盖不徒曰尊徳性而必继之以道问学则可见功夫之有在而为尊徳性者所不能遗不徒曰道问学而必先之以尊徳性则可见主本之有定而为道问学者所不能外不徒曰尊徳性道问学而必合之以而之一字则可见其为一事而非耦立并行者之可伦是故尊徳性道问学一也朱子世以为专道问学而其言必主扵尊徳性陆子世以为专尊徳性而其言不遗夫问学此两夫子所以同也学者苟反身以究夫学之不容二而又虗心以观两夫子之言则可无疑扵纷纷之说矣右学则辩华亭少湖徐公所作也辩朱陆二夫子之学同归一致不容有毫发之疑矣今因补刻象山全集附刻是辩俾求象山之学者则焉荆门州儒学正闽尤溪廖恕谨识嘉靖己未秋九月吉旦象山先生全集集序象山先生全集叙圣人之学心学也尧舜禹之相授受曰人心惟危道心惟㣲惟精惟一允执厥中此心学之源也中也者道心之谓也道心精一之谓仁所谓中也孔孟之学惟务求仁盖精一之传也而当时之弊固已有外求之者故子贡致疑扵多学而识而以博施济衆为仁夫子告之以一贯而教以能近取譬盖使之求诸其心也迨扵孟氏之时墨氏之言仁至扵摩顶放踵而告子之徒又有仁内义外之说心学大壊孟子辟义外之说而曰仁人心也学问之道无他求其放心而已矣又曰仁义礼智非由外铄我也我固有之弗思耳矣盖王道息而伯术行功利之徒外假天理之近似以济其私而以欺扵人曰天理固如是不知旣无其心矣而尚何有所谓天理者乎自是而后析心与理而为二而精一之学亡世儒之支离外索扵刑名噐数之末以求明其所谓物理者而不知吾心即物理𥘉无假扵外也佛老之空虗遗弃其人伦事物之常以求明其所谓吾心者而不知物理即吾心不可得而遗也至宋周程二子始复追寻孔孟之宗而有无极而太极定之以仁义中正而主静之说动亦定静亦定无内外无将迎之论庶㡬精一之㫖矣自是而后有象山陆氏虽其纯粹和平若不逮扵二子而简易直截真有以接孟氏之传其议论开阖时有异者乃其气质意见之殊而要其学之必求诸心则一而已故吾尝断以陆氏之学孟氏之学也而世之议者以其尝与晦翁之有同异而遂诋以为禅夫禅之说弃人伦遗物理而要其归极不可以为天下国家苟陆氏之学而果若是也乃所以为禅也今禅之说与陆氏之说孟氏之说其书具存学者苟取而观之其是非同异当有不待扵辩说者而顾一倡羣和剿说雷同如矮人之观塲莫知悲笑之所自岂非贵耳贱目不得扵言而勿求诸心者之过欤夫是非同异毎起扵人持胜心便旧习而是已见故胜心旧习之为患贤者不免焉抚守李茂元将重刻象山之文集而请予一言为之序予何所容言㢤惟读先生之文者务求诸心而无以旧习已见先焉则糠粃精凿之羙恶入口而知之矣正徳辛巳七月朔阳明山人王守仁书象山先生文集序天有北辰而衆星共焉地有㤗岳而衆山宗焉人有师表而后学归焉象山先生其学者之北辰㤗岳与自始知学讲求大道弗得弗措乆而寖明又乆而大明此心此理贯通融㑹羙在其中不劳外索掲诸当世曰学问之要得其本心而已心之本真未尝不善有不善者非其𥘉然也孟子尝言之矣乡爲身死而不受今爲宫室之羙妻妾之奉所识穷乏得我而爲之此之谓失其本心其言昭晣如是而学者不能深信谓道爲隐而不知其着谓道爲邈而不知其近求之愈过愈湮欎至先生始大发之如指迷涂如药乆病迷者晤病者愈不越扵日用之间而本心在是矣学者亲承师训向也跂望圣贤若千万里之隔今乃知与我同本培之漑之皆足以敷荣茂遂岂不深可庆㢤呜唿先生之惠后学弘矣先生之言悉由此出上而启沃君心下而切磨同志又下而开晓黎庶及其他杂然着述皆此心也儒释之所以分义利之所由别剖析至精如辨白黒遏俗学之横流援天下于旣溺吾道之统盟不在兹乎爕识先生于行都亲愽约者屡矣或竟日以至夜分未尝见其少有昏怠之色表里清明神采照映得诸观感鄙吝已消矧复警䇿之言字字切已与先生之殁余二十年遗言炳炳精神犹在敬而观之心形俱肃若亲炙然临汝尝刋行矣尚多缺畧先生之子持之伯㣲裒而益之合三十二卷今为刋于仓司流布寖广书满天下而精神亦无不徧言近而指逺虽使古人复生莫之能易呜唿兹其所以为后学之师表与先生讳九渊字子静抚州金谿人尝讲学于贵溪象山学者尊为象山先生云嘉定五年九月戊申门人四明袁爕书有宋抚州金谿陆先生字子静尝居贵溪之象山四方学者毕至尊称之曰象山先生先生冡嗣持之字伯㣲集先生遗言为二十八卷又外集六卷命简为之序简自主富阳簿时已受教于先生因言忽觉澄然清明应用无方动静一体乃知此心本灵本神本明本广大本变化无方奚独简心如此举天下万世人心皆如此易曰百姓日用而不知孔子曰二三子以我为隐乎吾无隐乎尔吾无行而不与二三子者大戴记孔子之言谓忠信为大道忠者忠实信者诚信不诈伪而先儒求之过求诸幽深故反不知道孔子又名大道曰中庸庸者常也日用平常也孟子亦谓徐行后长即尧舜之道又谓以羊易牛之心足以王先生谆谆为学者剖白斯㫖深切着明而学子领㑹者寡简不自揆度敢少致辅翼之力专叙如右开禧元年夏六月乙卯门人四明杨简敬书象山集序圣人之言心渊然无朕其涵也而有触即动其应也佛氏语其涵者圆明㣲妙而秘之以爲竒俗学即其应者粧缀缴绕而离之以爲愽要之不能无所近而亦卒不可入何者其不能无所近者縁扵心而卒不可入者逺扵体也圣人者不独语其涵惧人之求扵㣲而不独语其应惧人之求扵迹故哀与钦者心之体也见庙与墓而兴者其应也体无所不具则无所不感无所不感则无所不应因其应而为之文扵是乎有哭擗衰素之等爼豆璧帛之仪仪立而其心逹而仪非心也此所以为圣人之学也佛氏则从其应而逆之以归扵无曰墓与庙哀与敬皆妄也而性则离是而亦不离扵是者也俗学者非之曰此有也则从而烦其名数深其辨愽而以为非是则无循也然不知冺感与应者旣以玄逺空寂为性而其溺扵名数辨愽者又详其末而忘其所以然予故曰禅与俗卒不可入者皆逺扵体也圣人之言心详扵宋儒最后象山陆氏出尽去世之所谓缴绕者而直指吾人之应心曰见虗墓哀而宗庙钦者心也辨此心之真伪而圣学在是矣其扵致力之功虽为稍径而扵感应之全则指之甚明而俗学以为是禅也其所未及者名数辨愽也嗟乎象山指其应者使人求其涵也佛氏逆其应扵无而象山指其迹扵应以是为禅然则为圣人者其必在名数辨博乎以仪为心予恶夫哀钦之无从也是集刻扵金谿而岁乆漫漶徳安吉阳何先生抚江西之明年丕阐理学以淑士类乃改刻焉而命沐为序辞不获因取象山言之粹者据而証之世之知者果有取焉则禅俗与儒之界将昭然若指掌而象山氏之学可知也已大明嘉靖四十年岁次辛酉五月吉赐进士出身中奉大夫江西布政司右布政使前奉勑提督江广两省学政刑部郎临海后学王宗沐撰嘉靖癸丑三月宗沐旣刻朱子大全私抄而稍论次朱陆二氏异同之大畧以附扵书间以请扵两广廵按侍御王公曰朱书备矣陆氏书粤之士有终身不及见者其图并存之已而广西廵按侍御陈公始至以请曰并刻以示二三子吾道之幸也其亟图之宗沐乃更録象山先生书文语録论学者釐为六卷冠以慈湖阳明二先生之序刻焉旣成进粤之士而告之曰二先生任道开来之功传四百年于兹其㣲言奥㫖固已具扵二书苟能玩味而深绎之而不惟习见则其㫖归之所在者可释然而无疑矣夫原扵天地以立极而通扵古今以常行者道之致一而不可容或贰也貭有偏重而见有早晚当㑹其未备而销其未融者学之相成而不可独执也二先生偶以其一时之见相与校订是亦不过朋友切磋之心而后世遂分别之攘斥之使不得并系扵孔氏之徒焉则夫乃采声遗实而责之太深矣乎故自今言之以弥纶宇宙为已分而以继徃开来为立心以沉迷训诂为支离而以辨别义利为关钥本之扵收放心以开其端极之扵充四端以致其力由扵尽心知性而逹扵礼乐政刑此象山先生之学之大也备观先生之书而更合之扵朱子得其所以同辨其所以异则知道无不合而言各有指然后指之为俗与禅者皆可得而论其㮣矣昔者子贡以孔子为多学而识而孔子教之曰非也予一以贯之比其患言之多也则他日又曰子欲无言闻见为知之次者皆孔子之家法也至扵禅学之㫖其自私为已与絶人伦类以求免生死诚为异端固圣世之所必诛而不以聼者但其所以为教固以为实际理地不染一尘而佛事门中不舎一法心含万象徧周法界融㑹精粗而至扵十地五乗四教三藏传述之多亦未尝专以着空为修证者也夫陆子之所指以示人者既为孔子之所尝是而世之所以怒陆子而夷之为空者又释氏之所本非然则陆子之学谓其立论容有未罃则可而遽埒之扵禅是何异諊狱者不见两造不求情实而但以前人之判其牍也而遂㫁焉夫庸无有枉滥扵其间乎顾二先生之所以致是者起扵无极二字之辨夫二字之轻重未足以系斯道之絶续也若以为果道之所在而不可不辨则孔子之书如首章时习二字其所当讲虽汗牛充栋犹未可了而无极二字不明胡不且置而遽若是纷纷乎此则二先生早年未定之事而陆子不执文字之教扵此亦稍自背驰而愚犹憾其执之不固也而论者乃更以为禅乎嗟夫道非朱陆之所得专即今而争焉而斥焉扵二先生无加损也而独怪夫学絶道䘮门户之多而党伐之衆则言多而道益晦此任道之士所为惧而不敢安也六经之作本以明道然圣人扵易则曰作易者其有忧患乎孟子曰臣弑君子弑父孔子惧作春秋然则易与春秋固以忧患与乱贼尔苟无是焉易春秋不作也后之有言者其果有不得已焉者乎而后之求之文字者其果皆得夫作者之意乎训诂驰骋之烦辩说争竞之衆诚可哀痛而先觉之士亦尝有起而辟之而卒不能有所扑息者何㢤盖其所以为此者有本有源本源之地未能㧞而塞之则朱陆之㫖虽明而其沿习沉痼之蔽未能或破宜其流之靡而莫或救也愚请得借禅以明之瞿昙之宗其始以生死祸福之说济其必行是以习闻其说者皆抱必得之志而来虽狂夫悍卒皆能舎其旧而从扵寂寞孤苦之鄕甚或面壁投崖刎身燃指而不悔者其志诚切而其事诚专也而尚安暇扵言乎虽其事诚戾扵圣教而在其宗门则固为忠信笃敬之徒矣后世之言学者𥘉本非有求为圣贤之志因循前却与习相成甚或姑以是而息其驰骤之倦则其心以为词说之不博而记闻之不多则其言不行而其上焉者始毕其力扵训註涉猎以求为功果朝移暮易而扵所谓痛切身心者冝其畨有所遗而不及矣此则立志之过也为佛者其说诚冥莫迂逺而其为事则未尝苟也付法传衣登坛说法号称具眼以续其师者必其真证而自得焉而犹或不敢当也后世之言学者实则不至而急扵立说则固有窥之未精而见之未定者固已遂为人人之所传矣虽其或旋觉扵未妥甚或自悔扵晚年而其书遂行已不可改则其言之多也虽其本意尚有未慊而况槩之扵圣人之道乎此则立言之过也夫佛者屏除翳障独惧有我增慢之病比扵贪淫而强附宗言谓之毁谤其扵执着是巳之戒若是乎其严也今学者之论诚有智者之失矣有愚者之得矣苟其言之是而足以相济也则蒭荛鄙夫固当兼取以从扵是而乃有胜心焉或原以偏倚而执之坚或耻扵相屈而必其胜甚或分门异户又从而藩篱焉则亦无怪乎其言之多而说之激矣此则胜心之过也凡是三者相因爲病所谓本原沉锢纒绵虽有特出之才一入其中足起足䧟未能自㧞则文字训解纵其烨然譬之古人画蛇添足而今更爲之鳞爪也粉饰弥工去真弥逺凡若是者貭之扵禅曾有不若此孟子所谓五谷不如荑稗而孔子思欲居九夷也道之不明非吾党之过而谁执其咎乎沐之庸下学不知方以尝读二先生之书而反思焉扵其离合异同之际稍得一二而因以知言之多者则道转晦故今与二三子之所从事者必其有求为圣贤之志而又有取善扵人之心务砺其粗务濬其壅必不得已而后言焉言以鸣道而非以闘靡也必有所主而后求之文字焉文字以证其精而非以执泥也而凡其畔援之说举不得入扵其中则乆之必有舎筏济岸之日而二先生之学庶乎可续其绪矣此则二公任道嘉惠之志粤之士其知所以敬承之乎陈公讳善治蜀之巴县人王公讳绍元楚之金谿人嘉靖癸丑十二月吉临海后学王宗沐谨识象山先生文集序象山先生全集象山先生全集卷第一象山先生全集卷之一书与邵叔谊前日窃闻尝以夫子所论齐景公伯夷叔齐之说断命以祛俗惑至今叹服不能弭忘笑谈之间度越如此辅之切磋何可当也充其所见推其所爲勿怠勿画益着益察日跻扵纯一之地是所望扵君子夷齐未足言也此天之所以予我者非由外铄我也思则得之得此者也先立乎其大者立此者也积善者积此者也集义者集此者也知徳者知此者也进徳者进此者也同此之谓同徳异此之谓异端心逸日休心劳日拙徳伪之辨也岂唯辨诸其身人之贤否书之正伪举将不迯扵此矣自有诸已至扵大而化之其寛𥙿温柔足以有容发强刚毅足以有执齐荘中正足以有敬文理宻察足以有别增加驯积水渐木升固月异而歳不同然由萌蘖之生而至扵枝叶扶踈由源泉混混而至扵放乎四海岂二物㢤中庸曰诚者物之终始不诚无物又曰其为物不二此之谓也学问固无穷巳然端绪得失则当早辨是非向背可以立决颜子之好学夫子实亟称之而未见其止盖惜之扵旣亡其后曽子亦无疑扵夫子之道然且谓为鲁在柴愚师辟之间素所蓄积又安敢望颜子哉曽之扵颜颜之扵夫子固自有次第然而江汉以濯之秋阳以暴之虽夫子不能迯扵曽子矣岂唯曽子哉君子之道夫妇之愚不肖可以与知䏻行唐周之时康衢击壤之民中林施罝之夫亦帝尭文王所不能迯也故孟子曰人皆可以为尭舜病其自暴自弃则为之发四端曰人之有是而自谓不能者自贼者也谓其君不能者贼其君者也夫子曰一日克巳复礼天下归仁焉此复之𥘉也钧是人也已私安有不可克者顾不能自知其非则不知自克耳王泽之竭利欲日炽先觉不作民心横奔浮文异端转相荧惑往圣话言徒为藩餙而为机变之巧者又复魑魅虺蜴其间耻非其耻而耻心亡矣今谓之学问思辨而扵此不䏻深切着明依凭空言傅着意见增疣益赘助胜崇私重其狷忿长其负恃蒙蔽至理扞格至言自以为是没世不复此其为罪浮扵自暴自弃之人矣此人之过其𥘉甚小其后乃大人之救之其𥘉则易其后则难亦其势然也物有本末事有终始知所先后则近道矣扵其端绪知之不至悉精毕力求多扵末沟浍皆盈涸可立待要之其终本末俱失夫子曰知之爲知之不知爲不知是知也后世耻一物之不知者亦耻非其耻矣人情物理之变何可胜穷若其标末虽古圣人不能尽知也稷之不䏻审扵八音䕫之不能详扵五种可以理揆夫子之圣自以少贱而多能然稼不如老农圃不如老圃虽其老扵论道亦曰学而不厌启助之益需扵后学伏羲之时未有尧之文章唐虞之时未有成周之礼乐非伏羲之智不如尧而尧舜之智不如周公古之圣贤更续缉熈之际尚可考也学未知至自用其私者乃至扵乱原委之伦颠萌蘖之序穷年卒歳靡所底丽犹焦焦然思以易天下岂不谬哉与曾宅之曩蒙访逮切磋未究足下以亲庭之命不能留临别有来歳相过之约日望书劒至止竟堕渺茫何耶某自去年春尾在山间闻犹子槱之之讣以归内外抚棺视窆之役相㝷以卒歳近者始得复至山房山间泉石颇多适值瀑流方壮喷玉涌雪处处争竒经年之别不容不遍抚劳之旁郡朋友徃徃辏集应酬殊不少暇颇复劳勚旣而霖霪不解遂以感疾山间不便医药扶病出山半山遇盛价致书越数日抵家病又増剧比日少甦始得发视气力倦惫又未能作复稽留盛价皇恐示谕与章太愽问荅其义甚正其前述某之说又自援据反覆此则是足下病处所述某之言亦失其实记録人言语极难非心迩意解徃徃多不得其实前軰多戒门人无妄録其语言为其不能通解乃自以巳意聼之必失其实也相去之逺不得靣言不若将平时书问与所作文字讲习稽考差有据依若据此为辨则有案底不至大讹舛也且如存诚持敬二语自不同岂可合说存诚字扵古有考持敬字乃后来杜撰易曰闲邪存其诚孟子曰存其心某旧亦尝以存名斋孟子曰庶民去之君子存之又曰其为人也寡欲虽有不存焉者寡矣其为人也多欲虽有存焉者寡矣只存一字自可使人明得此理此理本天所以与我非由外铄明得此理即是主宰真䏻为主则外物不䏻移邪说不能惑所病扵吾友者正谓此理不明内无所主一向萦绊扵浮论虗说终日只依借外说以为主天之所与我者反为客主客倒置迷而不反惑而不解坦然明白之理可使妇人童子聴之而喻勤学之士反为之迷惑自为支离之说以自萦缠穷年卒歳靡所底丽岂不重可怜哉使生在治古盛时蒙𬒳先圣王之泽必无此病惟其生扵后世学絶道丧异端邪说充塞弥满遂使有志之士罹此患害乃与世间凡庸恣情纵欲之人均其䧟溺此岂非以学术杀天下哉后世言易者以为易道至幽至深学者皆不敢轻言然圣人賛易则曰干以易知坤以简能易则易知简则易从易知则有亲易从则有功有亲则可乆有功则可大可乆则贤人之徳可大则贤人之业易简而天下之理得矣孟子曰夫道若大路然岂难知哉夫子曰仁逺乎哉我欲仁斯仁至矣又曰一日克巳复礼天下归仁焉又曰未之思也夫何逺之有孟子曰道在迩而求诸逺事在易而求诸难又曰尧舜之道孝弟而巳矣徐行后长者谓之弟疾行先长者谓之不弟夫徐行者岂人所不能哉不爲耳又曰人能充无欲害人之心而仁不可胜用也人能充无穿窬之心而义不可胜用也又曰人之有是四端而自谓不能者自贼者也谓其君不能者贼其君者也又曰吾身不能居仁由义谓之自弃古圣贤之言大抵若合符节盖心一心也理一理也至当归一精义无二此心此理实不容有二故夫子曰吾道一以贯之孟子曰夫道一而已矣又曰道二仁与不仁而已矣如是则爲仁反是则爲不仁仁即此心也此理也求则得之得此理也先知者知此理也先觉者觉此理也爱其亲者此理也敬其兄者此理也见孺子将入井而有憷惕恻隐之心者此理也可羞之事则羞之可悪之事则恶之者此理也是知其爲是非知其爲非此理也宜辞而辞宜逊而逊者此理也敬此理也义亦此理也内此理也外亦此理也故曰直方大不习无不利孟子曰所不虑而知者其良知也所不学而能者其良能也此天之所与我者我固有之非由外铄我也故曰万物皆备扵我矣反身而诚乐莫大焉此吾之本心也所谓安宅正路者此也所谓广居正位大道者此也古人自得之故有其实言理则是实理言事则是实事徳则实徳行则实行吾与晦翁书所谓古人质实不尚智巧言论未详事实先着知之为知之不知为不知所谓先知觉后知先觉觉后觉者以其事实觉其事实故言即其事事即其言所谓言顾行行顾言周道之衰文貌日胜事实湮扵意见典训芜扵辨说揣量模写之工依倣假借之似其条画足以自信其习熟足以自安以子贡之逹又得夫子而师承之尚不免此多学而识之之见非夫子叩之彼固晏然而无疑先行之训予欲无言之训所以觉之者屡矣而终不悟夫子旣殁其传固在曽子盖可观矣况其不工不似不足以自信不足以自安者乎虽然彼其工且似足以自信足以自安则有终身不反之患有不可救药之势乃若未工未似未足以自信未足以自安则舎其邪而归扵正犹易爲力也来书荡而无归之说大谬今足下终日依靠人言语又未有定论如在逆旅乃所谓无所归今使足下复其本心居安宅由正路立正位行大道乃反爲无所归足下之不智亦甚矣今已私未克之人如在䧟穽如在荆棘如在泥涂如在囹圄械繋之中见先知先觉其言广大髙明与巳不类反疑恐一旦如此则无所归不亦鄙哉不亦谬哉不知此乃是广居正位大道欲得所归何以易此欲有所主何以易此今拘挛旧习不肯弃舍乃狃其狭而惧扵广狃其邪而惧扵正狃其小而惧扵大尚得爲智乎夫子曰汝爲君子儒无爲小人儒古之所谓小人儒者亦不过依据末节细行以自律未至如今人有如许浮论虗说谬悠无根之甚夫子犹以为门人之戒又况如今日谬悠无根而可安乎吾友能弃去谬习复其本心使此一阳为主扵内造次必扵是颠沛必扵是无终食之间而违扵是此乃所谓有事焉乃所谓勿忘乃所谓敬果能不替不息乃是积善乃是积义乃是善飬浩然之气真能如此则不愧古人其引用经语乃是圣人先得我心之所同然则不为侮圣言矣今终日营营如无根之木无源之水有採摘汲引之劳而盈涸荣枯无常岂所谓源泉混混不舎昼夜盈科而后进者哉终日簸弄经语以自傅益真所谓侮圣言者矣书言日严祗敬六徳又言文王之敬忌又曰罔不克敬典诗言敬天之渝又言敬之敬之又言圣敬日跻论语言敬事而信又言修已以敬孟子言敬王敬兄未尝有言持敬者观此二字可见其不明道矣吾与足下言者必因足下之及此而后言其㫖只欲足下知古人事实而不累扵无根之说足下谓得此说而思之足下以此为说其不明吾言甚矣宜其不䏻记忆附以已意而失其本真也又如脱洒二字亦不正足下何不言吾之见邪不如古人之见正吾之说虗不如古人之说实如此自讼则有省发之理若只𬋩从脱洒等䖏思之终不能得其正此理甚明具在人心足下不幸受蔽扵谬妄之习今日乃费人许多气力此事若不明白不应安安而居遅遅而来病倦不䏻括文辞使之简约信手直书大槩幸三复而顿弃其旧则当知圣贤之言眞不我欺也与胡季随辛丑之春在南康见所与晦菴书深服迈徃丙午之夏呉山廨舎相从越月以识靣为喜以欵集为幸然区区之懐终不䏻孚逹扵左右毎用自愧大学言明明徳之序先扵致知孟子言诚身之道在扵明善今善之未明知之未至而循诵习传隂储宻积厪身以从事喻诸登山而䧟谷愈入而愈深适越而北辕愈骛而愈逺不知开端发足大指之非而日与泽虞燕贾课逺近计枉直扵其间是必没身扵大泽穷老扵幽都而巳来书所举某与元晦论太极书辞皆至理诚言左右䏻彻私去蔽当无疑扵此矣不然今之为欣厌者皆其私也岂可遽操以为验稽以为决哉二王文公祀记乃是㫁百余年未了底大公案自谓圣人复起不易吾言余子未尝学问妄肆指议此无足多恠同志之士犹或未䏻尽察此良可慨叹足下独谓使荆公复生亦将无以自解精识如此吾道之幸傅项黄三士人品固有不同其为学亦不相似若望其致知明善虽子渊亦不䏻无离索之患元吉今在此虽稍若知过要未特逹学者之难得所从来乆矣道不逺人人自逺之耳人心不䏻无蒙蔽蒙蔽之未彻则日以䧟溺诸子百家往往以圣贤自期仁义道徳自命然其所以卒畔扵皇极而不䏻自㧞者盖蒙蔽而不自觉䧟溺而不自知耳颜子之贤夫子所屡叹气质之羙固絶人甚逺子贡非䏻知颜子者然亦自知非俦偶论语所载颜渊喟然之叹当在问仁之前为邦之问当在问仁之后请事斯语之时乃其知之始至善之始明时也以颜子之贤虽其知之未至善之未明亦必不至有声色货利之累忿狠纵肆之失夫子荅其问仁乃有克巳复礼之说所谓已私者非必如常人所见之过恶而后为己私也已之未克虽自命以仁义道徳自期以可至圣贤之地者皆其私也颜子之所以异乎衆人者为其不安乎此极鑚仰之力而不能自已故卒䏻践克已复礼之言而知遂以至善遂以明也若子贡之明逹固居㳺夏之右见礼知政闻乐知徳之识絶凡民逺矣从夫子㳺如彼其乆尊信夫子之道如彼其至夫子旣没其传乃不在子贡顾在曽子私见之锢人难扵自知如此曽子得之以鲁子贡失之以逹天徳已见消长之验莫着扵此矣学问之𥘉切磋之次必有自疑之兆及其至也必有自克之实此古人物格知至之功也已实未䏻自克而不以自疑方凭之以决是非定可否纵其标末如子贡之屡中适重夫子之忧耳况又未能也物则所在非逹天徳未易轻言也所恶扵智者为其凿也如智者若禹之行水也则无恶扵智矣禹之行水也行其所无事也如智者亦行其所无事则智亦大矣宰我子贡有若智足以知圣人三子之智盖其英爽足以有所精别异乎陈子禽叔孙武叔之流耳若责之以大智望之以真知圣人非其任也颜子请事斯语之后真知圣人矣曽子虽未及颜子若其真知圣人则与颜子同学未知止则其知必不能至知之未至圣贤地位未易轻言也何时合并以究此理与赵监垂谕新工尤慰勤企道塞宇宙非有所隐遁在天曰隂阳在地曰柔刚在人曰仁义故仁义者人之本心也孟子曰存乎人者岂无仁义之心哉又曰我固有之非由外铄我也愚不肖者不及焉则蔽扵物欲而失其本心贤者智者过之则蔽扵意见而失其本心故易大传曰仁者见之谓之仁智者见之谓之智百姓日用而不知故君子之道鲜矣狥物欲者旣驰而不知止狥意见者又驰而不知止故道在迩而求之逺事在易而求之难道岂逺而事岂难意见不实自作艰难耳深知其非则蔽解惑去而得所止矣道本自若岂如以手取物必有得扵外然后为得哉邓丞扵此深知端绪幸与进而图之二社仓事自元晦建请㡬年于此矣有司不复挂之墙壁逺方至无知者某在勑局时因编寛恤诏令得见此文与同官咨叹者累日遂编入广赈䘏门今乃得执事发明之此梭山兄所以乐就下风也其间琐细敢不自竭需公移之至续得布禀道外无事事外无道向尝以智愚贤不肖过不及之说布复想洞然无疑扵此矣诗称文王不识不知顺帝之则康衢之歌尧亦不过如此论语之称舜禹曰巍巍乎有天下而不与焉人䏻知与焉之过无识知之病则此心烱然此理坦然物各付物㑹其有极归其有极矣所过者化所存者神上下与天地同流岂曰小𥙷之哉不然则作好作恶之私偏党反侧之患虽贤者智者有所未免中固未易执和固未易致也深欲一至凾丈而冗扰未能辄此荐其区区尊意以为何如幸有以敎之与邓文范昨晚得仓台书谓别后稍弃旧而图新了然未有所得殆似寛心了不可得者此乃欲有所得之心耶𥘉信欲归此意极佳但䏻不忘此意更使深厚则虽不归犹归也古人学如不及尊徳乐道亲师求友之心不啻饥渇岂虗也哉是必务实之士真知不足者然后䏻如此也此与自任私智好胜争强窃近似以为外饰者天渊不侔燕越异鄕察之不可不精辨之不可不明扵此不精明便是不识路头终汨没扵形似而无所至止绵蛮黄鸟止于丘隅扵止知其所止可以人而不如鸟乎知止而后有定定而后能静静而后䏻安安而后䏻虑虑而后䏻得学不知止而谓其能虑能得吾不信也人不自知其为私意私说而反致疑扵知学之士者亦其势然也人诚知止即有定论静安虑得乃必然之势非可强致之也此集义所生与义袭而取之者之所由辨由仁义行与行仁义者之所由分而曽子子夏之勇孟子告子之不动心所以背而驰者也书曰钦厥止不知所止岂能钦厥止哉又曰安汝止不钦厥止岂䏻安汝止哉汝𥘉信问读易之法诚知所止则其扵徃训如归吾家而入吾门矣闻秋试一中亦为之喜试中试不中有校定无校定本不足深计所可喜者得失之心未去未释然耳此心犹未释然则所谓弃旧者特弃其末未弃其本也宜其谓之稍弃此乃害心之本非本心也是所以蔽其本心者也愚不肖者之蔽在扵物欲贤者智者之蔽在扵意见高下污洁虽不同其为蔽理溺心而不得其正则一也然蔽溺在污下者徃徃易解而患其安焉而不求解自暴自弃者是也蔽溺在高洁者大抵自是而难解诸子百家是也今仓台虽未免有高洁之蔽然不自是当不难解矣复书已启其端幸即求见而究其说万一尚且迟回春晚当为一行也二道丧之乆异端邪说充塞天下自非上知谁䏻不惑人之难得亦其理然也鸟兽不可与同羣吾非斯人之徒与而谁与当其扞格支离只得精求方畧庶㡬或悟耳与姪孙濬夏末得汝陈官人到后信胸襟顿别辞理明畅甚为喜慰乃知汝质性本不昏滞独以不亲讲益故为俗见俗说牵制埋没耳其后二三信虽是仓卒终觉不如𥘉信岂非困扵独学无朋友之助而然得失之心未去则不得得失之心去则得之时文之说未破则不得时文之说破则得之不惟可使汝日进扵学而无魔祟因是亦可以解流俗之深惑也山间近来结庐者甚衆吾祠禄旣满无以为粮诸生始聚粮相迎今方丈前又成一阁部勒羣山气象益伟第诸生中有力者寡为此亦良不易未能多供人耳今夏更去迭来常不下百人若一时俱来亦未有着处贵溪宰甚有政声邑人以为乆无此人其致礼扵山间甚厚屡欲躬至问道而未果夏末有复其一书録徃汝观之非虚辞也道之将坠自孔孟之生不能回天而易命然圣贤岂以其时之如此而废其业堕其志哉恸哭扵颜渊之亡喟叹扵曽点之志此岂梏扵蕞然之形体者所䏻知哉孔氏之辙环扵天下长沮桀溺楚狂接舆负蒉植杖之流刺讥玩慢见扵论语者如此耳如当时之俗揆之理势则其陵借侵侮岂遽止是哉宋卫陈蔡之间伐木絶粮之事则又㡬危其身然其行道之心岂以此等而为之衰止文不在兹期月而可此夫子之志也春秋之作殆不得巳焉耳然而无有乎尔则亦无有乎尔此又孟子之志也故曰当今天下舎我其谁哉至所以祛尹士充虞之惑者其自述至详且明由孟子而来干有五百余年之间以儒名者甚衆而荀杨王韩独着专伤盖代天下归之非止朋逰党与之私也若曰传尧舜之道续孔孟之统则不容以形似假借天下万世之公亦终不可厚诬也至扵近时伊洛诸贤研道益深讲道益详志向之专践行之笃乃汉唐所无有其所植立成就可谓盛矣然江汉以濯之秋阳以暴之未见其如曽子之能信其皜皜肫肫其仁渊渊其渊未见其如子思之能逹其浩浩正人心息邪说距诐行放淫辞未见其如孟子之长扵知言而有以承三圣也故道之不明天下虽有羙材厚徳而不䏻以自成自逹困扵闻见之支离穷年卒歳而无所至止若其气质之不美志念之不正而假窃传㑹蠧食蛆长扵经传文字之间者何可胜道方今熟烂败壊如齐威秦皇之尸诚有大学之志者敢不少自强乎扵此有志扵此有勇扵此有立然后能克巳复礼逊志时敏真地中有山谦也不然则凡为谦逊者亦徒为假窃縁饰而其实崇私务胜而巳比有一軰沉吟坚忍以师心婉娈夸毗以媚世朝四暮三以恱衆狙尤可恶也不为此等所眩则自求多福何逺之有道非难知亦非难行患人无志耳及其有志又患无真实师友反相眩惑则为可惜耳凡今所以为汝言者为此耳蔽解惑去此心此理我固有之所谓万物皆备扵我昔之圣贤先得我心之所同然者耳故曰周公岂欺我哉与李省干某试吏于此颇益自信此学之不可须臾离也有朋自逺方来乃所大愿承有意相与切磋乎此敬延跂俟之平甫旧相从恨其端绪未明未知所以用力今此又交一臂而去毎为平甫不满此学之不明千有五百余年矣异端充塞圣经榛芜质羙志笃者尤为可惜何时共讲以快此懐未相见间傥有所疑以片纸寓诸邮筒可也二古先圣贤无不由学伏羲尚矣犹以天地万物为师俯仰逺近观取备矣扵是始作八卦夫子生扵晚周麟逰鳯翥出类㧞萃谓天纵之将圣非溢辞也然而自谓我非生而知之者好古敏以求之者也中庸称之亦曰祖述尧舜宪章文武尧舜相继以临天下而臯陶矢谟其间曰朕言惠可底行武王纉太王王季文王之绪以有天下未及下车访于箕子俾陈洪范高宗曰台小子旧学于甘盘旣乃遁于荒野入宅于河自河徂亳曁厥终罔显尔惟训于朕志若作酒醴尔为麴蘖若作和羔尔为塩梅人生而不知学学而不求师其可乎哉秦汉以来学絶道丧世不复有师以至于唐曰师曰弟子云者反以为笑韩退之柳子厚犹为之屡叹惟本朝理学逺过汉唐始复有师道虽然学者不求师与求而不能虚心不能退聼此固学者之罪学者知求师矣能退聼矣所以导之者乃非其道此则师之罪也学扵夫子者多矣颜渊闵子骞冉伯牛仲弓固无可疵外此则有南宫适宓子贱雕开近扵四子三人之外最后出如高子羔曽子虽有愚鲁之号其实皆夫子所喜扵二人中尤属意扵子羔不幸前夫子而死不见其所成就卒之传夫子之道者乃在曽子伯鱼死子思乃夫子适孙夫子之门人光燿扵当世者甚多而子思独师事曽子则平日夫子为子思择师者可知矣宰我子贡有若其才智最高子夏子㳺子张又下一等然㳺夏已擅文学之塲而堂堂乎子张子㳺犹以为难䏻其言论足以动人光华足以燿俗诚非以愚鲁得号者所可比拟至其传道授业不谬扵圣人宰我子贡有若犹不在此位况㳺夏乎故自曽子传之子思子思传之孟子乃得其传者外此则不可以言道居今之时而尚友方册取友当世亦已难矣足下求友之意切矣顾不知迂拙之人果足以副足下所期否乎鄙文数篇録徃幸熟复而审思之母徒狥其名而不察其实乃所愿望未相见间或有未当扵足下之意者愿索言之亦惟其是而已矣愚见所到固当倾倒正不必以世俗相期也象山先生全集卷之一象山先生全集象山先生全集卷第二象山先生全集卷二书与王顺伯去夏逺辱临存甚慰积年阔别之懐执别怱怱又一歳有半瞻企不啻渇饥屡扵七七哥书中蒙寄意之勤感感且知别后所学大进膏润沾漑多矣敬仰之剧然愚意窃有愿订正扵左右者不敢避凂渎之罪大抵学术有说有实儒者有儒者之说老氏有老氏之说释氏有释氏之说天下之学术衆矣而大门则此三家也昔之有是说者本扵有是实后之求是实者亦必由是说故凡学者之欲求其实则必先习其说旣习之又有得有不得有得其实者有徒得其说而不得其实者说之中又有浅深有精粗有偏全有纯驳实之中亦有之凡此皆在其一家之中而自有辨焉者也论三家之同异得失是非而相讥扵得与不得说与实与夫浅深精粗偏全纯驳之间而不知其爲三家之所均有者则亦非其至者矣兄前两与家兄书大槩谓儒释同其所以相比配者盖所谓均有之者也某尝以义利二字判儒释又曰公私其实即义利也儒者以人生天地之间灵扵万物贵扵万物与天地并而为三极天有天道地有地道人有人道人而不尽人道不足与天地并人有五官官有其事扵是有是非得失扵是有敎有学其敎之所从立者如此故曰义曰公释氏以人生天地间有生死有轮廻有烦恼以为甚苦而求所以免之其有得道明悟者则知本无生死本无轮廻本无烦恼故其言曰生死事大如兄所谓菩萨发心者亦只为此一大事其敎之所从立者如此故曰利曰私惟义惟公故经世惟利惟私故出世儒者虽至扵无声无臭无方无体皆主扵经世释氏虽尽未来际普度之皆主扵出世今习释氏者皆人也彼旣为人亦安䏻尽弃吾儒之仁义彼虽出家亦上报四恩日用之间此理之根诸心而不可泯灭者彼固或存之也然其为敎非为欲存此而起也故其存不存不足为深造其道者轻重若吾儒则曰人之所以异扵禽兽者㡬希庶民去之君子存之释氏之所怜悯者为未岀轮廻生死相续谓之生死海里浮沉若吾儒中圣贤岂皆只在他生死海里浮沉也彼之所怜悯者吾之圣贤无有也然其敎不为欲免此而起故其说不主此也故释氏之所怜悯者吾儒之圣贤无之吾儒之所病者释氏之圣贤则有之试使释氏之圣贤而绳以春秋之法童子知其不免矣从其敎之所由起者观之则儒释之辨公私义利之别判然截然有不可同者矣某尝妄论尊兄之质人所难及而不满人意者皆所习所乡有以病之也此非今日之言盖自𥘉拜识时已如此窃议矣舜居深山之中与木石居与鹿豕逰其所以异扵深山之野人者㡬希及其闻一善言见一善行若决江河沛然莫之能御也有过而不能勇改天下之通患然今世别有一般议论以不轻改其素守为老成为持重为谨审以幡然改沛然从者为轻率爲狂妄爲无所守凡事理但论是非若已知吾所守所行者爲非则岂可不速改若谓吾所守所行未爲非则固不当改又不论速不速也智仁勇三者天下之逹徳尊兄之质本有勇但从来向释氏不从儒学故至狥流俗朋友中见尊兄有刚决过人处又有狥流俗处莫不窃恠之若某则妄论尊兄之狥流俗亦甚勇他人则容易𬒳圣贤之学耸动虽不知其实徃徃以其名而赴之若尊兄则虽自觉有未稳当处亦且顽忍安旧有姑自守且徐图之意某念非尊兄无以发其狂言用忘犯分之罪猖狂而言辞不暇择某非敢使尊兄窃儒者之名以欺世愿尊兄试以有言逆于汝心必求诸道之法试思之或有可採如谓不然亦愿详以见敎辨白此事期扵到头非兄尚谁望二属者僣易陈露所见蒙敎复详至开发多矣来书有深不欲多言之语某切谓扵所不当言者加一言则非矣若在所当言则唯足以逹其理意而已不可以多少限也躁人之辞多者谓其躁妄错乱赘疣是则可删也今方将扵道术趋向之间切磋求是则又奚多之病愿尊兄先除此一戒使某得悉意承敎庶是非可明也尊兄所学以力行为主不专务论说所见皆行履到处非但言说而巳此不待论某固不敢以言说待尊兄交游间亦不以此病兄独谓兄所学不能无蔽耳杨墨告子许行之徒岂但言说其所言即其所行而孟子力辟之者以为其学非也儒释之辨某平时亦少所与论者有相信者或以语之亦无所辨难扵我无益有自立议论与我异者又多是胜心所持必欲巳说之伸不能公平求是与之反覆只成争辨此又不可与论今之僧徒多檐夫庸人不通文理旣去髪胡服又安䏻使之发髠洁缁而从吾游耶至扵士大夫之好佛者虽其好佛亦只为名而已此又不足与论也至如尊兄不为名不好胜凡事皆公心求是又聦明慱洽鄕来未有自得处犹有凝滞退缩之态比来所见明白议论发越殊无疑滞退缩之态矣设有如是资质如是所到然但工一家之说则又难论今兄两家之书已皆探讨此而不与极论则只成是自檐版矣乡来切疑扵兄者以为兄之资禀质实强敏有余宏大通逺则不足惧为平日所鄕所学所习之所摄持宻制其命而不䏻度越摆脱操不忘本之说以为典训拒排释氏者扵千里之外而与至则行矣趋而避之者同其介然自守之意则无间之可乗矣承来敎谓若使释果未进扵儒理须进歩何苦守其卑污而不进然后知髙明之度本自宏阔而某之疑则诚浅陋矣某前书所论论其敎之所从起而兄则指其所造以辨之某虽不曾㸔释藏经敎然而楞严圆觉维摩等经则尝见之如来书所举爱湼槃憎生死正是未免生死未出轮廻不了四相者正是未免生死未出轮廻四相虽有浅深精粗然其夀者相亦只是我相根本潜伏藏识谓之命根不断故其文曰若有人讃叹彼法则生欢喜便欲济度若有人诽谤彼所得者即生嗔恨此亦正是未免生死未出轮廻又如来敎因地法行亦无身心受彼生死正是免得生死出得轮廻伊川先生有曰释氏只是理㑹生死其他都不理会近有一前軰参禅禅丛中称其所得一日举伊川先生之言曰某当时若得侍坐便问道不知除生死外更有甚事不知尊兄所见与此人优劣如何若尊兄𥘉心不为生死不知因何趋向其道来书实际理地虽不受一尘而佛事门中不舍一法若论不舍一法则虎穴魔宫实为佛事淫房酒肆尽是道塲维摩使须菩提置钵欲去之地乃其极则当是时十地菩萨犹𬒳呵斥以爲取舎未忘染浄心在彼其视吾诗礼春秋何啻以爲绪余土苴唯其教之所从起者如此故其道之所极亦如此故某尝谓儒爲大中释爲大偏以释与其他百家论则百家爲不及释爲过之原其始要其终则私与利而巳来教谓佛说出世非舎此世而扵天地外别有乐处某本非谓其如此独谓其不主扵经世非三极之道耳又谓若衆圣所以经世者不由自心建立方可言经世异扵出世而别有玅道也吾儒之道乃天下之常道岂是别有妙道谓之典常谓之彛伦盖天下之所共由斯民之所日用此道一而巳矣不可改头换靣前书固谓今之为释氏者亦岂䏻尽舍吾道特其不主扵是而其违顺得失不足以为深造者之轻重耳尊兄谓行所当行尊兄日用中所行合理处自是天资之羙与探讨儒书之力岂是读华严自省发后方始如此然尊兄岂能保其所行皆合扵理乎韦编三絶而后赞易敢道尊兄未尝从事如此工夫吾志在春秋敢道尊兄不能有此志我亦欲正人心息邪说距诐行放淫辞敢道此非尊兄之所欲如是而谓儒释同恐无是理今尊兄将空诸所有其视硁硁击磬者果为何事哉若谓治大国若烹小鲜不以智治国国之福或者其可以与尊兄之道并行而不悖也某方吐胷中愚见欲求订正其辞不得不自逹愿尊兄平心观之如不以为然幸无爱辞鄕时兄弟有所论难尚蒙推挽令各极其意况在朋友彼此无他疑正宜悉意评论期归乎一是之地某平昔愚见所到持论甚坚然人言有以服其心则不惮扵幡然而改惟尊兄有以知我非执巳好胜者幸不惮尽言若鄙言可采亦愿尊兄不惮改辙也周公思兼三王以施四事其有不合者仰而思之夜以继日幸而得之坐以待旦夫子自谓其爲人也发愤忘食乐以忘忧不知老之将至云耳又曰吾尝终日不食终夜不寝以思无益不如学也又曰我学不厌而教不倦此其不可爲吾人标的乎但只如此随见在去岂便无益扵天下顾有如尊兄之质不无可惜处适得张南轩与家兄书今附逹家兄处可试观之如何家兄逼岁必归宅上不知曾更有切磋否岁即除伏㡬多爲亲夀以厚新祉与朱元晦黄易二生归奉正月十四日书备承改岁动息慰浣之剧不得嗣问倐又经时日深驰鄕闻巳赴阙奏事何日对敡伏想大摅素藴为明主忠言动悟渊衷以幸天下恨未得即闻绪余沃此倾渇外间传闻留中讲读未知信否诚得如此岂胜庆幸鄕人彭世昌得一山在信之西境距敝庐两舎而近实龙虎山之宗巨陵特起豗然如象名曰象山山间自为原坞良田清池无异平野山涧合为瀑流垂注数里两崖有蟠松恠石却畧偃蹇中为茂林琼瑶冰雪倾倒激射飞洒映带扵其间春夏流壮势如奔雷木石自为阶梯可㳂以观佳处与玉渊卧龙未易优劣徃岁彭子结一庐以相延某亦自为精舎扵其侧春间携一姪二息读书其上又得胜处为方丈以居前挹闽山竒峰万叠后带二溪下赴彭蠡学子亦稍稍结茅其傍相从讲习此理为之日明舞雩咏归千载同乐某昔年两得侍教康庐之集加欵扵鵞湖然犹卤莾浅陋未能成章无以相发甚自愧也比日少进甚思一侍凾丈当有启助以卒余教尚此未䏻登高临流毎用怅惘徃岁覧尊兄与梭山家兄书甞因南丰便人僣易致区区蒙复书许以卒请不胜幸甚古之圣贤惟理是视尧舜之圣而询于刍荛曾子之易箦盖得扵执烛之童子蒙九二曰纳妇吉苟当扵理虽妇人孺子之言所不弃也孟子曰尽信书不如无书吾扵武成取二三䇿而已矣或乖理致虽出古书不敢尽信也智者千虑或有一失愚者千虑或有一得人言岂可忽哉梭山兄谓太极图说与通书不类疑非周子所为不然则或是其学未成时所作不然则或是传他人之文后人不辨也盖通书理性命章言中焉止矣二气五行化生万物五殊二实二本则一曰一曰中即太极也未尝扵其上加无极字动静章言五行隂阳太极亦无无极之文假令太极图说是其所传或其少时所作则作通书时不言无极盖已知其说之非矣此言殆未可忽也兄谓梭山急迫㸔人文字未䏻尽彼之情而欲遽申已意是以轻扵立论徒为多说而未必果当扵理大学曰无诸巳而后非诸人人无古今智愚贤不肖皆言也皆文字也观兄与梭山之书巳不能酬斯言矣尚何以责梭山哉尊兄向与梭山书云不言无极则太极同扵一物而不足为万化根本不言太极则无极沦扵空寂而不能为万化根本夫太极者实有是理圣人从而发明之耳非以空言立论使后人簸㺯扵颊舌𥿄笔之间也其为万化根本固自素定其足不足能不能岂以人言不言之故耶易大传曰易有太极圣人言有今乃言无何也作大传时不言无极太极何尝同扵一物而不足为万化根本耶洪范五皇极列在九畴之中不言无极太极亦何甞同扵一物而不足为万化根本耶太极固自若也尊兄只𬋩言来言去转加煳涂此真所谓轻扵立论徒为多说而未必果当扵理也兄号句句而论字字而议有年矣宜益工益宻立言精确足以悟疑辨惑乃反踈脱如此宜有以自反矣后书又谓无极即是无形太极即是有理周先生恐学者错认太极别为一物故着无极二字以明之易之大传曰形而上者谓之道又曰一隂一阳之谓道一隂一阳已是形而上者况太极乎暁文义者举知之矣自有大传至今㡬年未闻有错认太极别为一物者设有愚谬至此奚啻不䏻以三隅反何足上烦老先生特地扵太极上加无极二字以晓之乎且极字亦不可以形字释之盖极者中也言无极则是犹言无中也是奚可哉若惧学者泥扵形噐而申释之则宜如诗言上天之载而扵下賛之曰无声无臭可也岂宜以无极字加扵太极之上朱子发谓濓溪得太极图扵穆伯长伯长之传出扵陈希夷其必有攷希夷之学老氏之学也无极二字出扵老子知其雄章吾圣人之书所无有也老子首章言无名天地之始有名万物之母而卒同之此老氏宗㫖也无极而太极即是此㫖老氏学之不正见理不明所蔽在此兄扵此学用力之深爲日之乆曾此之不能辨何也通书中焉止矣之言与此昭然不类而兄曾不之察何也太极图说以无极二字冠首而通书终篇未甞一及无极字二程言论文字至多亦未甞一及无极字假令其𥘉实有是图观其后来未甞一及无极字可见其道之进而不自以为是也兄今考订注释表显尊信如此其至恐未得为善祖述者也潘清逸诗文可见矣彼岂能知濂溪者明道伊川亲师承濂溪当时名贤居潘右者亦复不少濓溪之志卒属扵潘可见其子孙之不能世其学也兄何据之笃乎梭山兄之言恐未宜忽也孟子与墨者夷之辨则据其爱无等差之言与许行辨则据其与民并耕之言与告子辨则据其义外与人性无分扵善不善之言未甞泛为料度之说兄之论辨则异扵是如某今者所论则皆据尊兄书中要语不敢増损或稍用尊兄泛辞以相绳紏者亦差有证据抑所谓夫民今而后得反之也兄书令梭山寛心㳺意反覆二家之言必使扵其所说如出扵吾之所为者而无纎芥之疑然后可以发言立论而㫁其可否则其为辨也不烦而理之所在无不得矣彼方深疑其说之非则又安䏻使之如出扵其所为者而无纎芥之疑㢤若其如出扵吾之所为者而无纎芥之疑则无不可矣尚何论之可立否之可㫁㢤兄之此言无乃亦少伤扵急迫而未精耶兄又谓一以急迫之意求之则扵察理已不䏻精而扵彼之情又不详尽则徒为纷纷虽欲不差不可得矣殆夫子自道也向在南康论兄所解告子不得扵言勿求扵心一章非是兄令某平心观之某甞荅曰甲与乙辨方各是其说甲则曰愿某乙平心也乙亦曰愿某甲平心也平心之说恐难明白不若据事论理可也今此急迫之说寛心㳺意之说正相类耳论事理不必以此等压之然后可明也梭山气禀寛缓观书未甞草草必优㳺讽咏耐乆䌷绎今以急迫指之虽他人亦未喻也夫辨是非别邪正决疑似固贵扵峻洁明白若乃料度罗织文致之辞愿兄无易之也梭山兄所以不复致辨者盖以兄执已之意甚固而视人之言甚忽求胜不求益也某则以为不然尊兄平日惓惓扵朋友求箴规切磨之益盖亦甚至独羣雌孤雄人非惟不敢以忠言进扵左右亦未有能为忠言者言论之横出其势然耳向来相聚毎以不能副兄所期为愧比者自谓少进方将图合并而承教今兄为时所用进退殊路合并未可期也又蒙许其吐露辄寓此少见区区尊意不以为然幸不惮下教政逺惟为国保爱倚需柄用以泽天下二伏自夏中拜书㝷闻得对方深賛喜冐疾遽兴重为骇叹贤者进退绰绰有𥙿所甚惜者爲世道耳承还里第屡欲致书每以冗夺徒积倾驰江徳功人至奉十一月八日书备承作止之详慰浣良剧比阅邸报窃知召命不容辞免莫须更一出否吾人进退自有大义岂直避嫌畏讥而已㢤前日靣对必不止扵职守所及恨不得与闻至言后便傥可垂教否前书条析所见正以畴昔负兄所期比日少进方图自赎耳来书诲之谆复不胜幸甚愚心有所未安义当展尽不容但已亦尊兄教之之本意也近浙间一后生贻书见䂓以爲吾二人者所习各已成熟终不能以相为莫若置之勿论以俟天下后世之自择鄙㢤言乎此軰凡陋沉溺俗学悖戾如此亦可怜也人䏻弘道非道弘人此理在宇宙间固不以人之明不明行不行而加损然人之为人则抑有其职矣垂象而覆物天之职也成形而载物者地之职也裁成天地之道辅相天地之宜以左右民者人君之职也孟子曰㓜而学之壮而欲行之所谓行之者行其所学以格君心之非引其君扵当道与其君论道经邦爕理隂阳使斯道逹乎天下也所谓学之者从师亲友读书考古学问思辨以明此道也故少而学道壮而行道者士君子之职也吾人皆无常师周旋扵羣言淆乱之中俯仰参求虽自谓其理已明安知非私见蔽说若雷同相从一唱百和莫知其非此所甚可惧也何幸而有相疑不合在同志之间正宜各尽所懐力相切磋期归于一是之地大舜之所以为大者善与人同乐取诸人以为善闻一善言见一善行若决江河沛然莫之能御吾人之志当何求㢤惟其是巳矣畴昔明言善议拳拳服而勿失乐与天下共之者以为是也今一旦以切磋而知其非则弃前日之所习势当如出䧟穽如避荆棘惟新之念若决江河是得所欲而遂其志也此岂小智之私鄙陋之习荣胜耻负者所能知㢤弗明弗措古有明训敢悉布之尊兄平日论文甚取曾南丰之严徤南康为别前一夕读尊兄之文见其得意者必简徤有力毎切敬服甞谓尊兄才力如此故所取亦如此今阅来书但见文辞缴绕气象𥚹迫其致辨处类皆迁就牵合甚费分踈终不明白无乃为无极所累反困其才耶不然以尊兄之髙明自视其说亦当如白黒之易辨矣尊兄甞暁陈同父云欲贤者百尺竿头进取一歩将来不作三代以下人物省得气力为汉唐分踈即更脱洒磊落今亦欲得尊兄进取一歩莫作孟子以下学术省得气力爲无极二字分踈亦更脱洒磊落古人质实不尚智巧言论未详事实先着知之爲知之不知爲不知所谓先知觉后知先觉觉后觉者以其事实觉其事实故言即其事事即其言所谓言顾行行顾言周道之衰文貌日胜事实湮扵意见典训芜扵辨说揣量模写之工依放假借之似其条画足以自信其习熟足以自安以子贡之逹又得夫子而师承之尚不免此多学而识之之见非夫子叩之彼固晏然而无疑先行之训予欲无言之训所以觉之者屡矣而终不悟颜子旣没其传固在曾子盖可观已尊兄之才未知其与子贡如何今日之病则有深扵子贡者尊兄诚能深知此病则来书七条之说当不待条析而自解矣然相去数百里脱或未能自克淹回旧习则不能无遗恨请卒条之来书本是主张无极二字而以明理爲说其要则曰扵此有以灼然实见太极之真体某窃谓尊兄未曾实见太极若实见太极上靣必不更加无极字下靣必不更着真体字上靣加无极字正是叠床上之床下靣着真体字正是架屋下之屋虗见之与实见其言固自不同也又谓极者正以其究竟至极无名可名故特谓之太极犹曰举天下之至极无以加此云耳就令如此又何必更扵上靣加无极字也若谓欲言其无方所无形状则前书固言宜如诗言上天之载而扵其下赞之曰无声无臭可也岂宜以无极字加之太极之上繋辞言神无方矣岂可言无神言易无体矣岂可言无易老氏以无为天地之始以有为万物之母以常无观妙以常有观窍直将无字搭在上靣正是老氏之学岂可讳也惟其所蔽在此故其流为任术数为无忌惮此理乃宇宙之所固有岂可言无若以为无则君不君臣不臣父不父子不子矣杨朱未遽无君而孟子以为无君墨翟未遽无父而孟子以为无父此其所以为知言也极亦此理也中亦此理也五居九畴之中而曰皇极岂非以其中而命之乎民受天地之中以生而诗言立我烝民莫匪尔极岂非以其中命之乎中庸曰中也者天下之大本也和也者天下之逹道也致中和天地位焉万物育焉此理至矣外此岂更复有太极㢤以极为中则为不明理以极为形乃为明理乎字义固有一字而数义者用字则有专一义者有兼数义者而字之指归又有虗实虗字则但当论字义实字则当论所指之实论其所指之实则有非字义所䏻拘者如元字有始义有长义有大义坤五之元吉屯之元亨则是虗字专为大义不可复以他义参之如干元之元则是实字论其所指之实则文言所谓善所谓仁皆元也亦岂可以字义拘之㢤极字亦如此太极皇极乃是实字所指之实岂容有二充塞宇宙无非此理岂容以字义拘之乎中即至理何尝不兼至义大学文言皆言知至所谓至者即此理也语读易者曰䏻知太极即是知至语读洪范者曰能知皇极即是知至夫岂不可盖同指此理则曰极曰中曰至其实一也一极备㐫一极无㐫此两极字乃是虗字专爲至义却使得极者至极而已扵此用而已字方用得当尊兄最号爲精通诂训文义者何爲尚惑扵此无乃理有未明正以太泥而反失之乎至如直以隂阳爲形噐而不得爲道此尤不敢闻命易之爲道一隂一阳而已先后始终动静晦明上下进退徃来阖辟盈虚消长尊卑贵贱表里隐显向背顺逆存亡得丧出入行藏何适而非一隂一阳㢤竒偶相㝷变化无穷故曰其爲道也屡迁变动不居周流六虗上下无常刚柔相易不可爲典要惟变所适说卦曰观变扵隂阳而立卦发挥扵刚柔而生爻和顺扵道徳而理扵义穷理尽性以至扵命又曰昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义下繋亦曰易之为书也广大悉备有天道焉有人道焉有地道焉兼三才而两之故六六者非他也三才之道也今顾以隂阳为非道而直谓之形噐其孰为昧扵道噐之分㢤辨难有要领言辞有指归为辨而失要领观言而迷指归皆不明也前书之辨其要领在无极二字尊兄确意主张曲为饰说旣以无形释之又谓周子恐学者错认太极别为一物故着无极二字以明之某扵此见得尊兄只是强说来由恐无是事故前书举大传一隂一阳之谓道形而上者谓之道两句以见粗识文义者亦知一隂一阳即是形而上者必不至错认太极别为一物故曰况太极乎此其指归本自明白而兄曾不之察乃必见诬以道上别有一物为太极通书曰中者和也中节也天下之逹道也圣人之事也故圣人立教俾人自易其恶自至其中而止矣周子之言中如此亦不轻矣外此岂更别有道理乃不得比虗字乎所举理性命章五句但欲见通书言中言一而不言无极耳中焉止矣一句不妨自是断章兄必见诬以属之下文兄之为辨失其指归大率类此尽信书不如无书某实深信孟子之言前书释此段亦多援据古书独颇不信无极之说耳兄遽坐以直绌古书为不足信兄其深文矣㢤大传洪范毛诗周礼与太极图说孰古以极为形而谓不得为中以一隂一阳为噐而谓不得为道此无乃少绌古书为不足信而㣲任胸臆之所裁乎来书谓若论无极二字乃是周子灼见道体逈出常情不顾傍人是非不计自巳得失勇往直前说出人不敢说底道理又谓周子所以谓之无极正以其无方所无形状诚令如此不知人有甚不敢道处但加之太极之上则吾圣门正不肯如此道耳夫干确然示人易矣夫坤隤然示人简矣太极亦曷尝隐扵人㢤尊兄两下说无说有不知漏洩得多少如所谓太极真体不传之秘无物之前隂阳之外不属有无不落方体逈出常情超出方外等语莫是曾学禅宗所得如此平时旣私其说以自及教学者则又徃徃秘此而多说文义此漏洩之说所从出也以实论之两头都无着实彼此只是葛藤末说气质不羙者乐寄此以神其姦不知繋绊多少好气质底学者旣以病已又以病人殆非一言一行之过兄其母以乆习扵此而重自反也区区之忠竭尽如此流俗无知必谓不逊书曰有言逆于汝心必求诸道谅在高明正所乐闻若犹有疑愿不惮下教政逺惟为国自爱三往岁经筵之除士类胥庆延跂以俟吾道之行乃复不究起贤之礼使人重为慨叹新天子即位海内属目然罢行陞黜率多人情之所未谕者羣小骈肩而骋气息怫然谅不能不重勤长者忧国之懐某五月晦日拜荆门之命命下之日实三月二十八日替黄元章阙尚三年半愿有以教之首春借兵之还伏领赐报备承改岁动息慰沃之剧惟其不度稍献愚忠未蒙省察反成唐突谦抑非情督过深矣不胜皇恐向蒙尊兄促其条析且有无若令兄遽断来书之戒深以为幸别纸所谓我日斯迈而月斯征各尊所闻各行所知亦可矣无复望其必同也不谓尊兄遽作此语甚非所望君子之过也如日月之食焉过也人皆见之及其更也人皆仰之通人之过虽㣲箴药乆当自悟谅今尊兄必涣然扵此矣愿依末光以卒余教与吴显仲属承访逮深见嗜学之诚顾荒缪无以塞盛意为别未㡬巳有思咏便风得书承比辰进修多福为慰显仲质朴甚可嘉为学固不可迫切亦当有穷究处乃有长进若䏻随分穷究废弛岂所患也又所依得贤主人不患无浸润之益也凌遽占复莫旣所懐惟勉学自爱二得书读之其辞与鄕时书辞不相类尽平常妥帖无甚病痛但恐亦是偶然耳若果如此自能随时学问不患无益纵无甚益亦不至有甚缪戾也况朝夕得亲炙黄丈又得与济先相处不可谓乏师友也包显道归遣此为复莫究所欲言惟勉学自爱象山先生全集卷之二象山先生全集象山先生全集卷第三象山先生全集卷之三书与童伯虞某秋试幸不为考官所取得与诸兄诸姪切磨扵圣贤之道以滓昔非日有所警易荆棘䧟穽以康荘之衢反覊旅乞食而居之扵安宅有足自慰者足下徃年心期扵予兄子夀今年又与仆相处趋向固不凡近环吾居数百里间前此盖不多若足下者然仆䖏足下之舘㡬半载而不能回足下眷眷声利之心此诚仆浅陋之罪曽子曰视其庭可以搏䑕乌能与我歌乎仲尼颜子之所乐宗庙之美百官之富金革百万之衆在其中此岂可以二用其心而期与富贵利逹兼得之者㢤记曰富润屋徳润身孟子曰赵孟之所贵赵孟能贱之又曰仁义忠信乐善不倦此天爵也公卿大夫此人爵也孟子之时求人爵者尚必修其天爵后世之求人爵盖无所事扵天爵矣舍此而从事扵彼何啻养一指而失其肩背况又求之有道得之有命非人力所可必致者而反营营汲汲扵其间以得䘮爲欣慼惑亦甚矣子思曰人皆曰予知驱而纳诸罟擭䧟穽之中而莫之知辟也来书谓无我笑此仆之所悯惜非所笑也足下虽不言仆固知之深矣向仆旣不能举闻足下鎻试亦不中甚欲即书一纸为足下言之因循不遂比来此念尤切方此图之竟为来书所先辄布此为复与刘深甫来书示以方册所疑足见为学不苟简然其理皆甚明白本无可疑若扵此未䏻通晓则是进学工夫不甚纯一未免滞扵言语尔今欲一一为深父解释又恐只成言语议论无益扵深父之身之心非徒无益未必不反害之也大抵爲学但当孜孜进徳脩业使此心扵日用间戕贼日少光润日着则圣贒垂训向以爲盘根错节未可遽解者将涣然冰释怡然理顺有不加思而淂之者矣书曰思曰睿睿作圣孟子曰思则得之学固不可以不思然思之为道贵切近而优㳺切近则不失巳优㳺则不滞物易曰拟之而后言议之而后动孟子曰权然后知轻重度然后知长短物皆然心为甚记曰心诚求之虽不中不逺矣日用之间何适而非思也如是而思安得不切近安得不优㳺至扵圣贤格言切近的当昭晣明白𥘉不难暁而吾之权度其则不逺非假扵外物开卷读书时整冠肃容平心定气诂训章句苟能从容勿迫而讽咏之其理当自有彰彰者纵有滞碍此心未充未明犹有所滞而然耳姑舎之以俟他日可也不必苦思之苦思则方寸自乱自蹶其本失已滞物终不明白但能扵其所已通暁者有鞭䇿之力涵养之功使徳日以进业日以修而此心日充日明则今日滞碍者他日必有冰释理顺时矣如此则读书之次亦何适而非思也如是而思安得不切近安得不优㳺若固滞扵言语之间欲以失巳滞物之智强探而力索之非吾之所敢知也某铨曹再黜来岁又未免一来深父勉之谨无以言语议论妨进修之路使此心之良无斧斤之伐牛羊之牧而有雨露之霑滋雷风之鼓舞日以畅茂条逹则来示数章不求觧扵他人矣与张辅之来书累累及巳事辞复而意切读之甚喜慰苟如是谁不欲相告者况如某之直而多言者耶今此子夀兄入邑此事政可面论第恐事罢不复䏻留至邑又有谒见应接之烦虽相见有不暇及此耳故略寓此言之蒙谕鍼膏肓之说且师友切磋之言孰不欲各中其病顾恐学未至识未明不能知人之病耳又恐言或中病而听者不自以爲病不能受耳又子方求吾言但当尽子受言之道不当教我告子之方使我告子而无其方则其言不足求矣子岂可教之使如何而告子耶必欲教人告已是何异敎玉人雕琢玉㢤至引孔子荅弟子问仁问政问孝之说此尤非所宜言孟子扵孔子特曰愿学而巳吾扵孔子弟子方且师仰敬畏之不暇如颜子曾子固不待论平时读书至子夏子㳺子张蘧伯玉南宫适诸贒言行未甞不惕焉愧畏钦服而师承之而子遽可以孔子望我邪且子旣能究观圣人荅弟子之言知其无不尽处扩而充之圣人亦只如此是已已知教人之方则吾当北面矣尚何以鍼子膏肓邪虽然庸讵知此言之非鍼子膏肓也写至此欲止恐子未能深悟试更爲详言之学者大病在扵师心自用师心自用则不能克已不能听言虽使羲皇唐虞以来群圣人之言毕闻扵耳毕熟扵口毕记扵心秪益其私增其病耳爲过益大去道愈逺非徒无益而又害之来书谓备尝险阻辛苦而无操心危虑患深之效此亦非也子之能特然自立异扵流俗趣舎必求是而施设不苟人之所为有所不敢爲人所不能为已或能爲之人之所知有所不敢知人所不能知已或能知之凡此岂非操心危虑患深之效欤虽然至扵师心自用学植不进未必不由此也古之所谓曲学诐行者不必淫邪放僻显显狼狈如流俗人不肖子者也盖皆放古先圣贤言行依仁义道徳之意如杨墨鄊原之类是也此等不遇圣贤知道者则皆自负其有道有徳人亦以爲有道有徳岂不甚可畏㢤曾子曰尊其所闻则髙明行其所知则光大尊所闻行所知要须本正其本不正而尊所闻行所知只成得箇檐板自沉溺扵曲学诐行正道之所诋斥累百世而不赦岂不甚可畏㢤若与流俗人同过其过尚小檐版沉溺之过其过甚大真所谓膏肓之病也来书举程明道先生静亦定动亦定之语此非子之所知也定之扵动静非有二也来书自谓静而定亦恐未能果如是也是处静处动不同矣子之意岂不自谓静时尚或能定独难扵动而定耶凡子之所谓定者非果定也岂有定扵静而不能定扵动邪至又谓近虽未能不动而扵动中之定颇庻㡬焉此正是檐版䖏见子夀兄可面扣之若已悟得亦不妨验过如意有未平而子夀处或冗未暇言无惜以片𥿄见问切磋之益政有所望非所敢惮也二前甞论子爲学之病及得二十一日报帖又知子尚未深暁特然自立之节较之流俗人则爲贤者在子之身则为深病吾非不知子之践履尚未能不自愧顾以为践履未至此节已常在胸中耿耿然为拒善之藩篱而不能以自知况践履旣至自无愧扵心其爲病可胜言㢤凡子之病皆性之不纯理之不明而外之势又有以増其病而无以药之者子之病非独子有之也人皆有之顾在流俗人而或有之是则可喜非可责也至扵知学者有此病则其观圣贤之训听师友之言必当惕焉愧悔改革不如是谓之不知学可也子欲问大学之道而不知此病虽扵特然自立处一向加功将必不能至扵无所愧纵不自知自谓无愧识者观之正是一塲大檐版耳吾之所望扵子者非以流俗人望子也如以流俗人望子则子流俗人贤者矣勉而进之诚流俗中大贤者矣望之以圣贤之门乃始为一膏肓之病人也此病去自能改过迁善服圣贤之训得师友之益如动亦定静亦定之说亦不必苦心而自明也见此书如未深省但当以此书扵读书应事暇时常常提省乆当自知之如疑欲辨无惜详列三两书所言践履之说皆未暁劣者之意前书所谓践履不说圣贤践履只说辅之之所践履君子有君子践履小人有小人践履圣贤有圣贤践履拘儒瞽生有拘儒瞽生践履若果是圣贤践履更有甚病虽未至未纯亦只要一向践履去乆则至扵圣贤矣只爲辅之践履差了正如适越北辕愈而愈逺前书分明与子说是拒善之藩篱旣是拒善之藩篱又岂可与圣贤践履同日而语凡所与子言者皆只是入头处何谓不教以入头处也如中庸戒谨恐惧之言子正不能如是充子之践履识者观之正有可愧可耻不能戒谨不䏻恐惧莫甚焉二十五日书至发读之见其颇无条理诸兄皆以爲此必辅之气未平时所言使少迟半日必不如是荅书也某以爲湏是深省其病深生愧恐改革自新然后能所言中理如不知其过则虽心平气定辞不悖谬亦未必能中理也如所谓𥘉不容以口舌辨之说此正师心自用拒善不能改过之明验尚何戒谨恐惧之有与曹挺之挺之气质劲直本无他病𥘉谓肯笃志学问自应日进来书气象甚觉龃龉至有一贯多学之辩此似无谓大抵学者且当大纲思省平时虽号爲士人虽读圣贤书其实何曾笃志扵圣贤事业往往从俗浮沉与时俯仰狥情纵欲汩没而不䏻以自振日月逾迈而有泯然与草木俱腐之耻到此䏻有愧惧大决之志乃求涵养磨砺之方若有事役未得读书未得亲师亦可随处自家用力检点见善则迁有过则改所谓心诚求之不中不远若事役有暇便可亲书册所读书亦可随意自择亦可啇量程度无不有益者㸔挺之殊未曾如此着实作工夫何遽论到一贯多学之处此等议论可且放下且本分随自已日用中勐省自知愧怍自知下手处矣旣着实作工夫后来遇师友却有日用中着实事可商量不至爲此等虗论也与曹立之某驽劣之资祸患之中筋力气血甚觉衰惫非复向时之比然更甞之多愈觉欲速助长之病故讲授处又差省力耳所谓赵学古书甚有直气然扵理致则不为甚明正使立之之言尽当扵理亦未可必彼人之聼从但据今立之之学则正宜有以自反未遽可以责彼之难晓也承欲某详指其非非惟不暇亦恐不在此蒙问致知知止正心诚意知至至之知终终之次序深切慨叹不知立之许多时在干当甚事观如此问文字一似夣中起来相似立之尚如此又何恠淂赵学古也知至至之知终终之一段程先生说得多少分明立之不应不晓文义恐是用意过当翻有如此疑惑隠窒之说已是当时病语然亦无难晓者只是说每事上便有知与不知者有知淂到底者有知不到底者纵令知得到底亦湏是奉以周旋弗敢失坠乃始能卒终其事其意亦𥘉无深奥然用此觧易则不可盖易言知至知终是总说不是说每事蒙问谩及之不必滞泥大抵读古人书若自滞泥则坦然之理飜成窒碍疑惑若滞泥旣解还观向之窒碍疑惑者却自昭然坦然当是时但恐不能力行以终之耳二得书乃知周丞处书未逹其间大槩论立之果扵自是其说而不䏻尽人之说所述敏道正甫之言以示二公皆谓立之殊失其某往在都下与四方朋友讲辨当其失辞处必徐谓之曰恐老兄未能自逹其意必使审思而善其辞彼或未能自申则代之爲说必使其人本㫖明白言足以尽其意然后与之论是非是非本在理当求诸其理不当求诸其辞辞失而非其意尤不当据况又非其辞而可据乎若各以言语占道理其叙述他人䖏必如法吏之文致则只成是必欲其说之胜非所以求至当也大抵人之所见所学固必自以爲是与异已者辨固当各伸其说相与讲求其至期归乎一是之地固不可苟合强同然至其未能尽他人之说而果扵自是则其势必归扵欲已説之胜无复能求其至当矣公孙丑管仲晏子之功可复许乎之问其见至陋孟子斥之之辞亦甚峻切然丑不但巳难之至再至三故孟子之意愈白而丑之惑亦解景丑尹士充虞之问亦然问辨如此虽甚坚而不可屈益为明理者之愿无他惟各献其所疑以尽人之説非以自是之意必之扵其先也至扵夫子对阳货则逊辞以适其意而不与之辨荅子路何必读书之说则厉辞以斥其过而不容其辨又如孟子排告子夷之陈相之说亦皆先有自必之意此则圣贤洞照彼巳所见甚明巳臻其至而不复有可改易者也若此则不可与学者请益决疑讲道求是之时同年而语矣恐立之所见巳如圣贤之臻其至不复可以改易方将觧他人之惑以明其道则又不可以前说议立之矣然区区之见以爲立之今日所到去圣贤尚远未可遽尸此任想立之亦未遽如此但失扵讲究堕常人之通患尔由前之说乃今日讲辨者之通患也然遂此而不改则是人各是其所是而非其所非至当一是之地不复可至矣立之鄊与赵学古往复书病正坐此声色臭味富贵利逹流俗之所汩没者在此立之自少有志度越此等非出扵勉强道之不明不行佛老之徒遍天下其说皆足以动人士大夫鲜不溺焉立之儒雅自将未甞一入其樊懈怠纵弛人之通患知之非艰行之惟艰靡不有𥘉鲜克有终人所同戒立之志力坚固践行有常苟有所知自许不畔人之质性有贤善者多病扵庸立之自少开爽文义洽通凡有血气皆有争心苟有所长必自介恃当其蔽时虽甚不足道者犹将挟以傲人岂可望其以能问扵不能以多问扵寡也立之平日所积不为不多然闻有谈道义者必屈已纳交降心叩问原其设心本以审是求理非直为名而巳也凡此皆立之之实非有所誉若立之者可谓士矣然求之中行狂狷则当立扵狷者之列固有所强矣而不免扵弱固有所明矣而不免扵闇弱病固不能免而所大患者尤在扵不明必欲天下之理无所不明必至夫子耳顺之年而后可言然学而不厌发愤忘食囬非助我启予者商则虽夫子之圣亦非有天下之理皆已尽明而无复有可明之理今谓立之不明者非固责其不能尽明天下之理盖谓其有不自知之处也人各有能有不能有明有不明若能为能不能为不能明为明不明为不明乃所谓明也狂者进取狷者有所不为立之畴昔乃狷者之体至其皇皇扵求善汲汲扵取益而不敢自安自弃固有不终狷之势比来言论果决不复有不自安之意自信笃确不复有求善取益之实如得崑崙之竹恊以鳯鸣校以秬黍方将同律度量衡以齐一天下则与前所谓狷者之体大不侔矣诚使立之之学果至此地固不可泛议其超躐也陈后山有曰醉酒者乱操刀者割则有以使之也某虽浅陋然留意学问之日乆更尝颇多若所以使立之至此者颇能知其本末今立之但能以有言逆于汝心必求诸道之法试思之当亦有自知者矣以为有序其实失序以为有证其实无证以为广大其实小狭以为公平其实偏侧将为通儒乃为拘儒将为正学乃为曲学以是主张吾道恐非吾道之幸姑随所见其号不侈小心退逊以聼他日之进则小可大狭可广拘可通曲可直便不至失序便不至无证苟能自省虽才质下扵立之者可免此病苟不自省虽才质髙扵立之者亦或有此病子夏孔门之髙弟百世之师表其才质岂易得㢤当时夫子告之曰汝为君子儒无为小人儒夫所谓小人者岂险贼不正之谓哉果险贼不正则又安得谓之儒虽曰儒矣然而有所谓小人儒言必信行必果硁硁然小人㢤虽曰小人㢤然不可不谓之士尹士所疑扵孟子者非险贼不正之谓也然闻孟子之言则曰士诚小人也今智识未能及尹士而其号则侈扵孟子立之能扵此自省则庶乎能免扵不明之患矣承欲杂说谩録近一二书併论学一段去论学一段虽是旧所说然恐立之不及见亦欲立之更留心考之横渠先生云见识长得一格㸔得又别此语诚是与黄日新执别弥年比复得一见目足下之貌耳足下之言知足下之学甚称其所以为名欣喜踊跃不以今日之同举送而以其同心志也善恶邪正君子小人之各以气类相从盖如此虽然此有大可畏者以夫子之圣孟子之贤犹不免叔孙臧仓之毁仆与足下盖所谓志乎善与正而君子之徒者也绳之以圣贤之亊固有不胜其任者然圣贤之所与也亦圣贤之所责也若志夫邪恶之小人则固与我薫莸矣盗憎主人犬吠希见仆与足下之所与殆憎吠之招也吁可畏㢤彼狃扵习俗蔽扵闻见以䧟扵恶而失扵本心者不可遽谓之小人闻善而慕知过而惧皆君子之徒也若乃亲善人闻善言见善行而狼狈自若无所忌惮慧黠姦慝常有毁伤善类之心此所谓志夫邪恶之小人而圣人所用发蒙之道以说其桎梏者也其甚者亦独能使之革面而已喜憎吠者盖此流也天将降大任扵是人必先苦其心志行拂乱其所爲所以动心忍性増益其所不能足下其识之仆之言将若左契安其身而后动易其心而后语定其交而后求行有不得者反求诸其身此仆之所闻所知而未能者愿与足下共讲而共由之与黄元吉道广大学之无穷古人亲师求友之心亦无有穷巳以夫子之圣犹曰学不厌况在常人其求师友之心岂可不汲汲也然师友㑹聚不可必得有如未得㑹聚则随巳智识随巳力量亲书册就事物岂皆蒙然懵然略无毫髪开明处曽子曰尊其所闻则髙明行其所知则光大非欺人也今元吉纵未有闻所未闻见所未见处且随前日所已闻巳知者尊之行之亦当随分有日新处莫未至全然为冥行也学者未得亲师友时要当随分用力随分考察使与汲汲求师友之心不相妨害乃为善也此二者一有偏胜便入私小即是不得其正非徒无益而害之也与乔徳占某时下粗遣无足道者披读来示情文焕然如昔者之见徳占未之有改不唯不改抑似有益甚者教以为学日知其难过失日觉其多朝夕恐惧非不鄙无似以为可语安肯及此愚见所及用不敢自外扵左右所谓知难觉过者盖未知其难未觉其过而恐惧者非所以为恐惧也诚能知难知过知恐惧则虽无此言千里之外人书之间当必有其騐矣潜虽伏矣亦孔之昭诚之不可掩固如此此过不除学者大患不然则如所云者适足以増其骄益其疾焉而巳矣将有穷年卒岁愈愈逺而不自知者甚可惧也与诸葛受之某自承父师之训平日与朋友切磋辄未尝少避为善之任非敢奋一旦之决信不逊之意徒为无顾忌大言诚以畴昔亲炙师友之次实深切自反灼见善非外铄徒以交物有蔽沦胥以亡大发愧耻自此鞭䇿驽蹇不敢自弃今契丈之贤乃复犹豫扵此无乃反巳未切省巳未深见善未明以不能自奋也傥一旦幡然沛然谁得而御孟子曰自谓不能者自贼者也幸无乆自屈抑愚见如此若有未安幸详见教象山先生全集卷之三象山先生全集象山先生全集卷第四象山先生全集卷之四书见李徳逺古之学者汲汲焉惟君子之见非以其位华要之地可以贲已也非以其积禄邑之赢可以恵已也非以其妙速化之术可以授已也然而人宜之后世反此凡有仆仆扵人者必其位华要之地者也不然则积禄邑之赢者也不然则妙速化之术者也非以是三者虽君子无见焉有不是三者之为而惟君子之从必相与群而耶俞之以为狂且恠某生七岁读书十三志古人之学今二十有四矣而漫刺未尝有所投乃汲汲焉登阁下之门固衆人之所耶俞以为狂且恠然而甘心犯之惟以古人自慰尔教而进之扵阁下固宜得解见提举古之见者必以贽今世之䞇以文文之作所以道进见之意当介绍之辞而其弊至扵苟为之说恭敬者君子之道非是无以为礼而反之者夷倨慢媟失之者恭至扵足敬至扵谬夫无根苟作之说丛杂綵绣之文则仆之所不能夷倨慢媟足恭谬敬则仆之所不敢欲闻名扵将命者而介绍之辞不先羔鴈之礼不讲用捧咫尺之书以道其进见之意而巳某七岁读书十三志古人之学亦时习举子之文不好也二十四以书见先逹李公今经略广西者书辞才百余言而李公嘉之是岁实今天子新卽位颁科诏而某独殊无应书之意李公以为不可乃以向为举子业云李公亦谓为能其秋竟就试中选习俗之礼凡官于是者无问其与举选之事与否中选者均往谢焉退又为启以授之曰大谢某窃以为举送公也从而谢焉私也谢之号固不可求其所谓谢之文读之扵心甚不安故独不敢谢见太守以其举送也见贰车以其涖试也是时王公为使扵此某亦慕其贤而欲见焉而王公适以召去不及见今某后在举送之列而执事为使扵此其贤尤为人之所敬服用列前之所为与今之所以进见者为贽焉尔惟执事进而教之得解见权郡某闻君子行不贵苟异然习俗之弊害义违礼非法制之所拘而必曰不苟异而局局然不敢少违至扵礼义之所在非法制之所禁乃曰不苟异而不敢行则亦非君子之道矣今之举送古賔兴理也其着之令甲行之官府者皆所以防姦伪待薄俗圣人之不得巳也六籍所载虽不能无脱乱讹误然前圣之格言先王之善政其存固多较然可考明天子固以此望天下之贤牧守习俗之弊害义违礼而非法制之所拘者能彻而新之六籍所载义礼所在而非法制之所禁者能率而行之此岂非明天子之所欲贤牧守之所当讲而儒衣冠者之所愿也且法制之未善朝廷犹有望扵缙绅之讲明而况非法制之所拘者乎今之与举送者独观掲示各爲文辞羣聚而往谢举送者举送者乃为之礼然则斯礼也盖出扵与举送者之所求而非先王之时所谓以礼礼賔之意也况古者以名举人犹所举者不谢而举之者不受谢今之举以煳名其说以为尤公则亦奚以谢为举者进谢之礼盖习俗之弊而以礼礼賔之意盖先王之礼而贤牧守之所宜率行扵今日者也故某之进见不敢谢而独以是为贽进越之罪惟执事察而恕之得解见通判子㳺称澹台子羽非公事未尝至其室非公事而至公庭不可也某旅试涂棘之间而执事实临涖之旣覩掲示获与其选用此闻名扵将命者不为不可习俗有进谢之礼公举而私谢仆以为未安适以书言扵摄使君甚详且谓举送者俟中选之士谢焉而后礼之非所谓以礼礼賔之之意意之未究者敢布之执事幸垂聼而察焉尝观汉朱博逆折儒掾之辞窃叹俗吏取必三尺俗儒妄说经籍芜秽大道污玷前哲罪不容扵诛博折掾曰且持此道归俟尧舜君出为陈说之而掾辞不复愽盖知其不能舍为掾而去夫言圣人之道而为人折辱如此乃独不能舍为掾而去则当时所陈与今日所养所学可知矣科举之法唐杨绾欲变之而不克变今日尧舜之君在上天下之好古乐道者莫不以为必变法仆以为不必遽及扵变也大冬之与大夏寒暑之相去逺矣而其运未始顿异毫末之与合抱小大之相去逺矣而其生未始顿进病法之未善而悻然曰必变非所谓包荒之量神而化之之道矣㡬何而不败廼事㢤然狃故常而莫之改偷安便而不肯为因循苟且弃玩歳月则是大冬之不复夏而毫末之不复进而可乎故必变而通之然后可以言化之之神而贵包荒之量者以其有冯河之勇可以革弊去蠧有变通之利而无矫激之难也今某之所陈扵摄使君者乃先王之礼明天子之所望扵贤牧守者所谓有变通之利而无矫激之难者也賛而成之惟执事是頼若乃颂巳效之徳美述前日之能事则非事大贤君子之道故不敢以进与诸葛诚之诚之嗜学甚笃又有筋力朋友间尤所頼者讯后曾与淳叟欵曲否旣见其过义不宜嘿承谕惟知顿身扵规矩凖绳中而痛锄狂妄之根诚使心不狂妄而身中规矩凖绳不亦善乎纵未能如此但狂妄日减日就规矩凖绳日以纯熟亦为难得以诚之之勤笃从事扵规矩凖绳中此亦其所长也但不知所谓狂妄之根者果何如将何如而锄之不知下手锄时便锄得去也无若锄得去自后却遂无此矣为复此根非若草木之根一锄去后便无虽锄得去又复生耶为复虽锄之而不能尽去之耶又不知此狂妄之根与常人同不与常人同是素来有此是后来起得若后来起得却是因何而起凡此皆当辨明又诚之所愧惕者为复只是狂妄未息未中规矩凖绳而愧惕为复别有未足处后愧惕为复二者兼之此一节亦湏明白古人不自满假克自抑畏戒谨不覩恐惧不闻战战兢兢如临深渊如履薄冰取善求益如恐不及者乃其践履之常也诚若此者非如桎梏䧟阱然也中庸言恐惧乎其所不闻而大学言有所恐惧则不得其正此其辨也讲学固无穷然湏头项分明方可讲辨若自交加煳涂则湏理㑹得交加煳涂处分明方可讲辨如杨朱墨翟老荘申韩其道虽不正其说自分明若是自分明虽不是亦可商确理㑹大抵讲学有同道中鞭䇿切磨者有道不同而相与辨明者如孟子与杨墨告子辨此是道不同而与之辨明者也如舜禹益臯陶相与都俞吁咈夫子与颜渊仲弓関子骞相与问荅是同道中发明浸灌鞭䇿切磨者也如子夏子㳺之论门人小子子张子夏之言交道虽同师夫子各有所得亦是有不同处当时子夏子㳺子张各知其有不同乃有商量处纵未能㑹通亦各自分明若更要理㑹尽不煳涂承合并之期不逺且欲得诚之自理㑹得头项分明庶㡬相见有可理㑹也二承谕学术更不费力永无懈怠自然常不离道若至从心所欲不踰矩之地矣此理固无阻顾恐公未有此力量尔中人之质戕贼之余以讲磨之力暂息斧斤浸灌扵圣贤之训本心非外铄当时岂不和平安㤗更无艰难继续之不善防闲之不严昏气恶习乗懈而炽䘮其本心觉之而来复岂得遂无艰屯一意自勉更无他疑则屯自解矣此频复所以虽厉而无咎仁者所以先难而后获也继续之善防闲之严中人之质亦恐未能免昏气恶习之间作然辨之扵早絶之扵㣲则易为力耳乡见诚之未夜而睡非有疾病非委顿不能支持但气昏体倦欲睡而遂纵之耳诚之不能扵此时少加勉强诛而勿纵而欲别求道术别起疑惑不亦左乎郑子产曰君子有四时朝以聼政昼以访问夕以修令夜以安身所以节宣其气而勿使壅闭湫底以露其体兹心不爽而昏乱百度此语殆不可以易之也此一节无疑方能课怠与敬辨义与利本心之善乃始明着而不习无不利矣三承谕为学与曩时异观书辞诚有用工处但如懊惜亦甚害事临渊羡鱼不如退而结网懈怠流浪患不觉耳觉即改之何暇懊惜大丈夫精神岂可自埋没如此扵此迟疑不便着鞭宜其在巳未得平㤗扵事有不照烛子细观察有何滞碍为仁由巳有能一日用其力扵仁我未见力不足者圣人岂欺后世诚之扵此不决然独进岂不忍去其鄙吝之习邪饭䟽食饮水曲肱而枕之乐亦在其中矣在陋巷箪食瓢饮不改其乐者亦人耳诚之欲自弃耶所示书藁三通西美深甫书辞甚畅至子宜书则窘束有病此乃杨子嘉所谓屈扵胜巳者而伸扵不巳若者也与王徳修铨曹报罢卒然以归竟不及附致数字六月十九离都下与诸葛诚之同访敬仲二十九日至富阳七月三日始离旣望抵侍下诸幸安穏皆庇所逮兄倡道扵彼善类响应便使慈祥恺悌和恊辑睦之风郁然兴扵父子兄弟宗族鄕党之间此孟子所谓其子弟从之则孝悌忠信者也徤羡徤羡郭氏欲见延使继贤者之后亦蒙镌谕详复深感厚诚第槩之愚心甚不安此如兄旅处逺方彼能馆寓师事之扵理则顺某家居乃欲坐致扵千里之外古之尊师重道者其礼际似不如此储子得之平陆而孟子不见某虽不肖而彼之所以相求者以古之学如遂独行千里而赴其招则亦非彼之所求者矣前軰亲师求友盖不惮劳苦饥寒褁粮千里固其宜也今婺号乡学者多乃无一人遡江而西者学者不能往而教者能往非所闻也兄之所以为彼虑者至详且曲也而顾不及此岂亦智者之一失乎与刘淳叟承谕为学无他疑但却不得如江下感发时其他朋友亦无甚进学固不欲速欲速固学者大患然改过迁善亦不可迟囬向来与诸公讲切处正是为学之门进徳之地诚有志者何忍复涂塞其门榛芜其地㢤平时所喜扵淳叟者徒以志向亹亹有进无退今反迟囬若此何耶向时谬妄工夫其勇往如彼今云知过乃反如此则抑悖扵用勇矣闻一善言见一善行若决江河沛然莫之能御此舜所以为舜学如不及犹恐失之盖夫子之明训亹亹以进非淳叟之过也其过顾在扵进之非其道耳诚知其过顿弃勇改则亹亹以进者乃舜之莫能御夫子之所谓如不及而又何病乎今淳叟不然而自曰知过吾不信也惟即改之无待来年夫道若大路朋友相聚不相与勉励䇿而进之而自作艰难自作节目乃是未肯顿弃谬妄之习为迁延苟免之计如今时冦盗已在囹圄不肯分明伏罪迁延岁月侥觊降赦苟得脱免之后必复为乱矣宜勇改之毋蹈此辙二淳叟平日闻言辄喜遇事辄询有聼纳之体然亲朋间未肯归以取善之实岂似逆而顺情者喜聼而真实苦口者之未能无龃龉耶抑从悦者多而改绎之未至也此虽据前日而论然今亦未能无疑扵淳叟也秋试礼记义破题诚佳然或者谓所岀题乃淳叟意㫖而作义者适尔投合苟当扵理岂厌其同不稽诸理而苟异以求致益之名则固非也塲屋之弊固乆然有志者持文衡将此理是责谓彼善扵此则可谓理固如此则不知言甚矣申公曰为治不在多言顾力行何如耳今曰道不在多言学贵乎自得明理者观之二语之间其病昭矣摩顶放踵利天下为之墨子非不力行也其往也使人譲灶譲席其反也人与之争灶争席杨子非不自得也二氏不至多言而为异端颜闵侍侧夫子无言可也杨墨交乱告子许行之徒又各以其说肆行扵天下则孟子之辨岂得巳哉或黙或语各有攸当以言餂人以不言餂人均为穿窬之类夫子之扵颜子盖博之以文夫愽学于文岂害自得颛臾之不必伐卫政之必正名冉有季路不能无蔽夫子不得不申言之夷之陈相告子之徒必执其说以害正理则孟子与之反覆不得不致其详必曰不在多言问之弗知弗措辨之弗明弗措皆可削也自得之说本扵孟子而当世称其好辨自谓愽学而详说之将以反说约也中庸固言力行而在学问思辨之后今淳叟所取自得力行之说与中庸孟子之㫖异矣仁智信直勇刚皆可以力行皆可以自得然好之而不好学则各有所蔽倚扵一说一行而玩之孰无其味不攷诸其正则人各以其私说而傅扵近似之言者岂有穷巳哉淳叟之气禀固自有异扵人者往时朋旧相亲鲜不服其粹和醇美以为无疵独淳叟之心往往有不敢自欺者求他人之明如淳叟之心不可欺则亦鲜矣至如晚寝早作躬亲细事筋力日强精神日敏则自去冬以来其效甚着纵有荒怠勉之斯复所不足者恐不独在是也麟之姪近颇精进论事尽有根据至如说淳叟辄欲以一言断之此亦是其病处固尝辟之矣然在淳叟不可不察宏父徳噐言论皆有余味诚有其仁亦焉用佞然光明所烛波澜所及不已于学者当有充长之验以大禹之圣闻在知人在安民之言则吁而致其问仁有所未宏智有所未足勇有所未至而欲歛然自安扵弑父与君亦不从也之列则亦偷矣馆学之官非费宰比能相勉以进无苟自安则吾道有望道之异端人之异志古书之正伪固不易辨然理之在天下至不可诬也有志扵学者亦岂得不任其责如射者之扵的虽未能遽中岂得而不志扵是㢤闲先圣之道辟邪说放淫辞扵今当有任其责者而多言是病此公孙弘禁民挟弓弩之䇿也与赵宰窃惟执事天潢之派桂籍之英囘翔仕途絷骥百里下车之𥘉政誉蔼然凡在封疆莫不鼓舞旬月之间歌颂未厌道途之传䆮异前日骎寻至今良所未喻执事之仁明岂其或疚母乃胥吏之姦有以荧惑视聼而致然邪金谿为邑虽陋而财赋𥘉不至甚窘求之异政得失巳事可见九重勤恤民隐无所不用其极其在荒歉之余尤轸宵旰之虑吏胥贪鄙旁公侵渔惟利是见岂恤公上士大夫之得交扵下风者固宜陈忠进谏以辅聦明顾乃下与吏胥为党贡䛕献佞以䧟执事大抵吏胥献科歛之计者其名为官其实爲私官未得一二而私获八九矣比者数吏魁田连阡陌楼观岧嶤服食燕设拟扵贵近非朘民脂膏而何以取之愿执事深察其姦痛惩其弊断然革之使百里之内知执事之仁心𬒳执事之仁政则日月之更人皆仰之矣某修敬之始巳欲少效区区逄执事之不间不获展露旣而患难困苦莫遂朝夕扵将命以究所懐徒切负愧兹蒙下问之及辄荐其愚与胡逹材承示以所进所疑深见嗜学之诚但逹材所进乃害心之大者所谓若有神明在上在左右乃是妄见此见不息善何由明宜其事物之扰即不相续酬酢之繁卽不相似若本心之善岂有动静语黙之间㢤今逹材资质美处乃不自知所谓日用而不知也如前所云乃害此心者心害苟除其善自着不劳推测才有推测即是心害与声色臭味利害得䘮等耳孟子所谓斧斤伐之牛羊牧之者也夫道若大路然岂难知㢤道不逺人自逺之耳若的实自息妄见良心善性乃逹材固有何湏他人模写但养之不害可也作此不暇详楷然说得多亦徒说要逹材自省耳二逹材资质甚美天常亦厚但前此讲学用心多驰扵外而未知自反喻如年少子弟居一故宅栋宇宏丽寝庙堂室廐库廪庾百尔噐用莫不备具甚安且广而其人乃不自知不能自作主宰不能汛扫堂室修完墻屋续先世之业而不替而日与饮愽者遨逰市肆虽不能不时时寝处扵故宅亦不复能享其安且广者矣及一旦知饮博之非又求长生不死之药悦妄人之言从事扵丹砂青芝煅炉山屐之间冀蓬莱瑶池可至则亦终苦身亡家伶仃而后已惟声色臭味富贵利逹之求而不知爲学者其说由前有意爲学而不知自反者其说由后其实皆驰扵外也昨相聚时觉逹材精神日渐収拾不甚驰散但収拾之𥘉未甚清明蒙然未有所向虽讲切之次感而必应此乃逹材本心非由外铄故如此耳至扵蒙而未发则是驰昏扰之乆大体未能顿清明耳若不寕耐复放而他驰入妄人之说以求长生不死之术则恐蓬莱瑶池终不可至而蕞尔之身将毙扵煅炉山屐之间矣蒙见信之笃辄此以助进修向时曾说将孟子告子一篇及论语中庸大学中切已分明易暁处朝夕讽咏接事时但随力依本分不忽不执见善则迁有过则改若江海之浸膏泽之润乆当涣然冰释怡然理顺矣不知曾如此作工夫否与潘文叔得书知爲学有进甚慰但所谓怠堕急迫両偏此人之通患若得平穏之地不以动静而变若动静不能如一是未得平穏也涵泳之乆驰扰暂杀所谓饥者甘食渇者甘饮本心若未发明终然无益若自谓已得静中工夫又别作动中工夫恐只増扰扰耳何适而非此心心正则静亦正动亦正心不正则虽静亦不正矣若动静异心是有二心也此事非有真实朋友不可与彭世昌尧舜之盛询于刍荛夫子之圣以子夏为启予颜渊为非助我孔文子之所以为文者在扵不耻下问人之取善岂有定方善之所在虽路人之言臧获之智皆当取之世昌相信之意甚笃而鄙意毎欲世昌降意与元忠讲切元忠之学固未可谓便是然其笃实躬行之日乆有非泛泛所能及者其所长处如某亦欲就而取决焉在世昌未易全轻之也与人商论固不贵苟从然亦湏先虗心乃至聼其言若其所言与吾有未安处亦湏平心思之思之而未安又湏平心定气与之辨论辨论之间虽贵伸巳意不可自屈不可附㑹而亦湏有惟恐我见未尽而他须别有所长之心乃可与曽敬之为学日进为慰读书作文亦是吾人事但读书本不为作文作文其末也有其本必有其末未闻有本盛而末不茂者若本末倒置则所谓文亦可知矣适出书不时复与符舜功静惟来辱之意非鄙人之所敢当下问之及时荐其愚非能有崇论宏议惊世骇俗之说得之朋旧以足下望之太髙待之太过𥘉间未以为然及曽得广人至连收両书礼意勤厚非所宜得见喻进脩之工始信传者之不妄揆之愚心恐成过当详细巳尝道扵㡬先相㑹幸询之二某自𥘉与舜功相见卽进性格太紧之说此在愚见颇为不苟盖事无大小道无浅深皆不可强探力索人患无志而世乃有有志不如无志者往往皆强探力索之病也若无此病譬如行千里自一歩积之苟不已无不至但患不行耳子渊大槩甚正然甚欲得渠一相聚书间所言要不能尽心曲也三见谕新工足见嗜学吾尝谓杨子云韩退之虽未知道而识度非常人所及其言时有所到而不可易者杨子云谓务学不如务求师师者人之模范也模不模范不范爲不少矣韩退之谓古之学者必有师师者所以传道授业觧惑也人非生而知之孰能无惑惑而不求师其为惑也终不解矣近世诸儒皆不及此然后知二公之识不易及也吾亦谓论学不如论师侍师而不能虗心委巳则又不可以罪师乗便遽甚遗此不他及与符复仲蒙示进学不替尤以为喜常俗汩没扵贫富贵贱利害得䘮声色嗜欲之间䘮失其良心不顾义理极为可哀今学者但能专意一志扵道理事事要覩是不肯狥情纵欲识见虽未通明行事虽未中节亦不失为善人正士之徒更得师友讲磨何患不进未亲师友亦只得随分自理㑹但得不䧟扵邪恶亦自可贵若妄意强说道理又无益也与周廉夫处家之道古圣人格言具在易之家人诗之二南是也今人纵能言亦何以加也若情胜礼恩胜义之说窃以为未然处家自有礼自有义礼在岂可胜也此言非但不知处家之道亦不知礼义矣商君说孝公以帝道王道与今人言礼义相似其实是讲贯得一项必不可行之说耳帝道王道之实其果如是乎要㸔其实王道则孟子告齐宣梁恵者是矣后来只是齐宣梁惠不能舍巳私以从孟子耳孟子之说安有不可行者㢤廉夫资禀隐约却不甚英特从事扵学问之日又浅今日之困固宜平时固滞不通处其在炉锤之门虽或有未开豁然禀受之偏循习之乆岂能终廓然乎非磨之以学问其为害未有已也象山先生全集卷之四象山先生全集象山先生全集卷第五象山先生全集卷之五书与吕伯恭往岁先判府窀穸愿比扵执事而卒不果旣欲展慰又不果去冬因东阳郭伯清宅人尝拜䟽略申慰诚计必彻聼某前此虽得一再瞻见殊未得欵聼教诲窃惟执事聦明笃厚人人自以为不及乐教导人乐成人之美近世鲜见如某踈愚所闻扵朋友间乃辱知为最深苟有所懐义不容黙天下事理固有愚夫愚妇之所与知而大贤君子不能无蔽者元献晏公尹南京日文正范公居母夫人忧元献屈致教导诸生文正孳孳诲诱不倦从之㳺者多有闻于时窃闻执事者俨然在忧服之中而户外之屦亦满伯夷柳下恵孟子虽言其圣至所愿学则孔子文正虽近世大贤至其居忧教授岂大贤君子之所蔽乎执事之所爲标的者宜不在此执事天资之美学问之愽此事之不安扵心未契扵理要不待烦说愽引而后喻窃闻凡在交㳺者皆不爲执事安谅执事之心亦必不自安也夫苟不安何惮而不幡然改之乎扵此而改其所以感发诸生亦不细矣舜闻善若决江河沛然莫之能御君子之过及其更也人皆仰之伏愿不惮改过以全纪孝之心不胜至愿与吕子约学者之病随其气质千种万熊何可胜穷至扵各能自知有用力处其致则一唐虞三代盛时邪说诐行不作民生其间渐扵圣人之化自无昏塞之气乖薄之质其迁善逺罪之处不谋同方虽然自下升髙积小之大纵令不跌不止犹当次第而进便欲无过夫岂易有以夫子之天纵犹曰加我数年五十以学易可以无大过矣瞻之在前忽然在后颜子之粹而犹若是如有所立卓尔之地竭其才而未能进此岂可遽言乎然开端发足不可不谨养正渉邪则当早辨学之正而得所养如木日茂如泉日流谁得而御之今之学者气不至甚塞质不至甚薄鄕善之志号为笃切鞭勉巳至循省已熟乃日困扵茫然之地而无所至止是岂非其志有所䧟学有所蔽而然耶临深履米此古人实处浴沂之咏曲肱陋巷之乐与此不相悖违岂今之学失其正无所至止谬生疑惧浪为艰难者所可同日道㢤二书皆言近实似知其病考其要归乃非实省但循此辙恐成坐玩岁月终无近实时耳愚见如此若谓不然后便幸有以见教与戴少望某铨曹报罢归巳及秋侍亲粗适无足道者向辱下问谆谆时竭愚心辱以爲可语益用不敢不自尽扵左右别旣经时兄亦渉歴千里而归婺女宿留龙窟卧病与凡航川舆陆者无往而非进学之地来示谓向意爲学而新功殊未蒙有以见教者何耶起居食息酬酢接对辞气容貌颜色之间当有日明日充之功如木之日茂如川之日増乃爲善学古人之多多形容咏叹者固皆吾分内然戕贼䧟溺之未免则亦安得不课其进虽如颜子夫子犹曰未见其止易知易从者实有亲有功可乆可大岂若守株坐井然㢤如中庸大学论语诸书不可不时读之以聼其发扬告教戕贼䧟溺之余此心之存者时时发见若火之始然泉之始逹苟充养之功不继而乍明乍㓕乍流乍窒则渊渊其渊浩浩其天者何时而可复耶任重道逺繄兄是望敢布胸臆少见切磋之诚且以求教与舒西美某时下从诸兄讲学不敢自弃颇有日益恨不得吐露以求教也今岁都下与朋友讲切自谓尤更直截知前日今时学者悠悠不进号为知学耳实未必知学号为有志耳实未必有志若果知学有志何更悠悠不进事业固无穷尽然古先圣贤未尝艰难其途径支离其门户夫子曰吾道一以贯之孟子曰夫道一而已矣曰涂之人可以为禹曰人皆可以为尧舜曰人有四端而自谓不能者自贼者也人孰无心道不外索患在戕贼之耳放失之耳古人教人不过存心养心求放心此心之良人所固有人惟不知保养而反戕贼放失之耳苟知其如此而防闲其戕贼放失之端日夕保养灌漑使之畅茂条逹如手足之捍头面则岂有艰难支离之事今曰向学而又艰难支离迟囬不进则是未知其心未知其戕贼放失未知所以保养灌漑此乃为学之门进徳之地得其门不得其门有其地无其地两言而决得其门有其地是谓知学是谓有志既知学旣有志岂得悠悠岂得不进元英春间相聚始𥘉亦间关旣而感发端的临别时曾畧箴其自喜过当旣过曁阳便悔所以箴之者适所以病之今闻不甚进其原皆起扵此别有书言之尊兄朴茂无他蹊径苟能端的自反灼知䧟溺戕贼之处特逹自奋谁得而御之不然恐未免为不知学为无志而巳矣与髙应朝比得书知为学进进甚喜为学不当无日新易賛干坤之简易曰易知易从有亲有功可乆可大然则学无二事无二道根本苟立保养不替自然日新所谓可乆可大者不出简易而巳应朝旣自知资质偏驳不废磨礲亦复何忧亦复谁御然当知染习未尽大体实不得为无伤也未及作子约书写至此思子约书中有宜扵静未宜扵动之说此甚不可动静岂有二心旣未宜扵动则所谓宜扵静者亦未宜也先作应之书不及此成之到此讲切曲折却具应之书中大抵学者各倚其资质闻见病状虽复多端要为戕贼其本心则一而巳作书多不能详要之详亦未必有益苟有根本自䏻不懈怠不倦与同志切磋亦何患不进学如颜子犹曰未见其止惟益勉之与杨敬仲此心之良戕贼至扵熟烂视圣贤几与我异类端的自省谁实为之改过迁善固应无难为仁由巳圣人不我欺也直使存养至扵无间亦分内事耳然懈怠纵弛人之通患旧习乗之捷扵影响慢㳺是好傲雪是作㳺逸淫乐之戒大禹伯益犹进扵舜盘盂几杖之铭成汤犹頼之夫子七十而从心吾曹学者省察之功其可巳乎承喻未甞用力而旧习释然此真善用力者也舜之孶孳文王之翼翼夫子言主忠信又言仁能守之又言用其力扵仁孟子言必有事焉又言勿忘又言存心养性以事天岂无所用其力㢤此中庸之戒谨恐惧而浴沂之志曲肱陋巷之乐不外是矣此其用力自应不劳若茫然而无主泛然而无归则将有颠顿狼狈之患圣贤乐地尚安得而至乎二日新之功有可以见教者否易简之善有亲有功可乆可大苟不懈怠废放固当日新其徳日遂和平之乐无复艰屯之意然怠之乆为积习所乗觉其非而求复力量未宏则未免有艰屯之意诚知求复则屯不乆而解矣此理势之常非助长者比也频复所以虽厉而无咎仁者所以先难而后获也若扵此别生疑惑则不耘助长之患必居一扵此矣当和平之时小心翼翼继而不絶日日新又日新则艰屯之意岂复论哉顾恐力量未能至此耳与项平甫孟子揠苗一段大槩治助长之病真能不忘亦不必引用耘苗凡此皆好论辞语之病然此等不讲明终是为心之累一处不稳当他时引起无限疑惑凡此皆是英爽能作文好议论者多有此病若是朴拙之人此病自少所以刚毅木讷近仁而曾子之鲁乃能传夫子之道凡人之病患不能知若真知之病自去矣亦不待费力驱除真知之却只说得勿忘两字所以要讲论者乃是辨明其未知处耳与舒元賔得书开读殊觉未甚明快此事何必他求此心之良本非外铄但无斧斤之伐牛羊之牧则当日以畅茂圣贤之形容咏叹者皆吾分内事日充日明谁得而御之尊兄㸔到此不湏低囬思索特逹奋发无自沉扵萦廽迂曲之处此事不借资扵人人亦无着力处圣贤垂训师友切磋但助鞭䇿耳与徐子宜某无能连黜铨寺今始以免试拟隆兴靖安簿六年阙去家四百里乆离侍下欲急归文字但託淳叟取比来所得朋旧多好气质讲切端的亦自觉稍进兄为学必日新恨不证扵兄也端卿蕃叟成之淳叟诸公自相讲切皆自谓有益某观之甚不谓然诸公虽各不同然学失其正一也尝论其说均为邪说其行均为诐行淳叟最先知过成之相信甚笃然蒙滞竟未开明端卿力战大屈而后有省蕃叟相见始恐惧而又不能飜然见李叔润与之言恶俗交戕之处泫然流涕感激良深自此亦可以为学第恨相处不乆耳此心之良人所均有自耳目之官不思而蔽扵物流浪展转戕贼䧟溺之端不可胜穷最大害事名为讲学其实乃物欲之大者所谓邪说诬民充塞仁义质之懿者乃使之困心疲力而小人乃以济恶行私兄质性笃厚行已有耻不至有是然近来讲学大率病此不敢不相告刘伯正尝相聚否闻其荘整廼是有进不及作书烦爲致意天民重困犹昔皆闻见驳杂之弊近尝苦口与言稍能自反应之亦复荒唐今此相聚相欵志向却笃知非甚明有可喜者亦可爲天民庆也端木君举象先益之诸兄时相聚否蔡行之何以不来参部彭子复戴少望皆安在爲况如何前年得少望书复书颇切磋之不知其书曾达否兄讲下多秀异否刘司业在江西民甚頼之以与同官不恊得绵州去矣便中特此奉记室余祝爲吾道自重二婺女之行道经上饶往往闻说其守令无状与临川大不相逺旣而闻景明劾罢上饶南康康守方喜今时监司乃能有此差强人意刘文潜作漕江西光前絶后至其帅湖广乃逺不如在江西时人才之难如此某人始至人甚望之旧闻先兄称其议论意其必不碌碌乃大不然明不足以得事之实而姦黠得以肆其巧公不足以遂其所知而权势得以为之制自用之果反害正理正士见疑忠言不入护吏而疾民阳若不任吏而实隂为所卖姦猾之谋无不得逞贿赂所在无不如志闻有一二行遣形若治吏而伪文诡辞謟顺乞怜者皆可囬其意下人转移其事如转户枢胥軰窥之审玩之熟为日乆矣所欲为者如取如携不见有毫髪畏惮之意惟其正论诚意则扞格而不入乃以此自谓其明且公也良民善士疾首蹙额饮恨吞声而无所控诉公人世界其来乆矣而尤炽扵今日公人之所从得志本在官人不才然向者邪说不甚盛风俗不甚壊公人未尽得显然肆意官人未尽与公人一律官人之才者固有实益亦难得盛誉官人之不才者亦尚借常理常心黙有维持未至泯然大乱十数年来公人之化大行官人皆受其陶冶沉涵浸渍靡然一律而书生腐儒又以经术为之羽翼为之干城沮正捄之势塞惩治之路潜御其侮隂助其澜故官人之才者虽易以自见易得盛誉而无𥙷风俗无救大势至其不才必至大乱中人无以自立皆从风而靡随波而流守正而材术不足以自见者其心仅不泯㓕而不复可伸外之驱迫流狥者亦不少矣此今时之大势今之为善者犹持杯水救车薪之火也然持杯水者常少而抱薪者常多某窃有区区之说以为可以絶薪而致水要在扵不厌详复不忽卑近相与就实以讲求至理研覈其实母遽以大意粗说盖之则至理可明诐说可破至理明诐说破则自其身逹之家国天下无不可为者君心国论亦有致力处岂直州县官吏间哉天生民而立之君使司牧之张官置吏所以为民也民为大社稷次之君为轻民为邦本得乎丘民为天子此大义正理也今县家亲民抚字之职也县家而害民州家得以治之州家而害民使家得以治之今州家使家壅之以胥吏塞之以僚属所頼以通闾巷田畆之情者有𬒳害者赴愬也今乃以告讦把持之名而抑絶之近来胥吏之妙用専在抑絶赴愬者之路惩一二以威衆使之吞声歛祍重足胁息而吾得以肆行而无忌监司太守有服其役任其怨而不得享其利者有相为相役而共享其利者与赵子直比来道路田畆皆鼓舞盛徳污吏黠胥颇亦歛戢乡来懐疑者皆巳冰释矣然所在积弊非一日可去要当耐乆缉理想大贤之心亦未易满也大抵益国𥙿民之心在吾人固非所乏弊之难去者多在簿书名数之间此姦贪寝食出没之处而吾人之所踈者比尝攷究此等颇得其方盖事节甚多难以泛攷要湏扵一事精熟得其要领则其他却有縁通类举之理所谓一堵墻百堵调抚之秋输乡者病扵加合之无艺又受领官吏髙下其手轻重不均有临川陈知县鼎者议革其弊以为尽去之则州用军粮名㑹等米皆取扵此有不可阙扵是约其类毎斗加五十合而令两斛输三斛官得以足民亦不病而又无轻重不均之弊民大便之陈知县既去后来又扵三斛之上又加斛面曾有徐提举者甚爱民一日不测入仓百姓皆诉斛面太重徐提举方责骂受领官吏官吏辄以州用军粮名会米为解提举不能加诘不知先已两斛纳三斛已是筭足州用军粮名㑹等米矣所谓斛面者又在此外尅歛大抵不知节目名数之详鲜有不为其所欺者斛面之弊去年赵使君稍稍正之民已大悦今岁抚虽小稔而连雨阻获损折者巳十三四今未获者尚多巳获者亦未得舂造苗限自当有展而州县殊无寛假之意税租折变着令以纳月上旬时估中价凖折而折谷折穤侵民之直至扵再倍其在今岁尤为可念列具详细数纳呈幸少留意观之亦庶几一堵墻百堵调者世儒耻及簿书独不思伯禹作贡成赋周公制国用孔子㑹计当洪范八政首食货孟子言王政亦先制民产正经界果皆可耻乎官吏日以贪猥弊事日以衆多岂可不责之儒者张官置吏所以为民而今官吏日増术以朘削之如恐不及蹶邦本病国脉无复为君爱民之意良可叹也百姓足君孰与不足损下益上谓之损损上益下谓之益理之不易者也而至指以老生常谈良可叹也大着尽公守正今世鲜丽而诸公皆议其不宻议者之心固有大病而在大着不为无疵语有失言之戒易有谨宻之辞不可不察也别纸所録利便不可使胥吏见之与辛㓜安辄有区区欲效芹献伏惟少留聦明赐之是正窃见近时有议论之蔽本出扵小人之党欲为容姦瘦慝之地而饰其辞说託以美名附以古训要以利害虽资质之美心术之正者苟思之不深讲之不详亦往往为其所惑此在髙明必已洞照本末而某私忧过计未能去懐敢悉布之且以求教古人未尝不言寛寛也者君子之德也古之贤圣未有无是心无是徳者也然好善而恶不善好仁而恶不仁乃人心之用也遏恶扬善举直错枉乃寛徳之行也君子固欲人之善而天下不能无不善者以害吾之善固欲人之仁而天下不能无不仁者以害吾之仁有不仁不善为吾之害而不有以禁之治之去之则善者不可以伸仁者不可以遂是其去不仁乃所以为仁去不善乃所以为善也故曰为国家者见恶如农夫之务去草焉芟夷藴崇之絶其本根勿使能殖则善者信矣夫五刑五用古人岂乐施此扵人㢤天讨有罪不得不然耳是故大舜有四裔之罚孔子有两观之诛善观大舜孔子寛仁之实者扵四裔两观之间而见之矣近时之言寛仁者则异扵是盖不究夫寛仁之实而徒欲为容姦瘦慝之地殆所谓以不禁姦邪为寛大纵释有罪为不苛者也罪疑为轻罪而有疑固宜惟轻与其杀不辜宁失不经谓罪疑者也使其不经甚明而无疑则天讨所不容释岂可失也宥过无大刑故无小使在趋走使令之间簿书期㑹之际偶有过误宥之可也若其贪黩姦宄出扵其心而至扵伤民蠧国则何以宥为扵其所不可失而失之扵其所不可宥而宥之则为伤善为长恶为悖理为不顺天殆非先王之政也自古张官置吏所以为民为之囹圄为之械繋为之鞭箠使长吏操之以禁民为非去其不善不仁者而成其善政仁化惩其邪恶除乱禁暴使上之徳意布宣于下而无所壅底今天子爱养之方丁宁扵诏旨勤䘏之意焦劳扵宵旰贤牧伯班宣惟勤劳来不怠列郡成风咸尚慈恕而县邑之间贪饕矫䖍之吏方且用吾君禁非惩恶之具以逞私济欲置民扵囹圄械繋鞭箠之间残其支体竭其膏血头㑹箕歛槌骨沥髓与奸胥猾徒厌饫咆哮其上巧爲文书转移出没以欺上府操其竒赢与上府之左右缔交合党以蔽上府之耳目田畆之民刼扵刑威小吏下片纸因累累如驱羊刼扵庭庑械繋之威心悸股慄箠楚之惨号唿吁天堕家破产质妻鬻子仅以自免而曾不得执一字之符以赴愬于上上之人或浸淫闻其髣髴欲加究治则又有庸鄙浅陋明不烛理志不守正之人为之缓颊敷陈仁爱寛厚有体之说以杜吾穷治之意㳺扬其文具伪貌诞谩之事以掩其罪恶之迹遂使明天子勤恤之意牧伯班宣之诚壅底而不逹百里之宰真承宣抚字之地乃复转而为豺狼蝎蟁之区日以益甚不可驱除岂不痛㢤若是者其果可宥乎果可失乎至扵是而又泛言寛仁之说以逆蔽吾穷治之途则其滋害遗毒纵恶伤和岂不甚哉其与古人寛仁之道岂不戾㢤今之贪吏毎以应办财赋为辞此尤不可不辩今日邦计诚不充𥙿赋取扵民者诚不能不益扵旧制居计省者诚能推支费浮衍之由察收歛渗漏之处深求节约检尼之方时行施舎已责之政以寛民力以厚国本则扵今日诚为大善若未能为此则亦诚深计逺虑者之所惜然今日之苦扵贪吏者则不在此使吏果不贪则因今之法循今之例以赋取扵民民犹未甚病也今贪吏之所取供公上者无㡬而入私囊者或相十百或相千万矣今县邑所谓应办月解岁解者固多在常赋之外然考其所从出则逐处各有利源利源所在虽非着令之所许而因循为例民亦视以为常而未甚病也利源有优狭优者应办为易狭者应办差难然通而论之优者多狭者少若循良之吏则虽在利源狭处亦宁书下考不肯病民今之贪吏虽在利源优处亦启无厌之心搜罗旣悉而旁縁无艺张竒名以巧取持空言以横索无所不至方且託应办之名为缺乏之说以欺其上顾不知事实不可掩明者不可欺通数十年之间取其廉而能者与其贪之尤者而较之其爲应办则同而其赋取诛求扵民者或相千万而不啻此贪吏之所借以爲说而欺上之人者最不可不察也贪吏害民害之大者而近时持寛仁之说者乃欲使监司郡守不敢按吏此愚之所谓议论之蔽而忧之未能去懐者也不识执事以爲如何今江西繄安抚修撰是頼愿无揺扵鄙陋之说以究寛仁之实使圣天子爱养之方勤恤之意无逺不曁无幽不逹而执事之旧节素守无所屈挠不胜幸甚卷之五终象山先生全集象山先生全集卷第六象山先生全集卷之六书与傅全羙比领教札礼意谦勤感佩固深然非所以望扵左右者继此凡有可以警诲幸无爱言仙里年来向学者甚衆风习可尚正頼长者不惮告敎使后生晚学得知前軰风采谦冲就实无徒长虚诞使他日反指向学者以为戒幸甚二南城朋旧至此未甞不询动静比来扵包显道处尤知其详窃闻甞以追惟徃事自咎过深至扵成疾此殆失扵讲究用心之过也古之学者本非为人迁善改过莫不由巳善在所当迁吾自迁之非为人而迁也过在所当改吾自改之非为人而改也故其闻过则喜知过不讳改过不惮颜氏有不善未甞不知知之未甞复行岂为人㢤一闻为仁由巳之言请问其目不少后旣得视聼言动之目请事斯语不少逊某窃甞谓若颜子者可谓天下之大勇矣故其言曰舜何人也予何人也有为者亦若是圣人所贵扵讼过者以其知之必明而改之必勇也今讼其过而至扵消沮摧缩夺其志气而蚀其神明则亦非圣人讼过之㫖矣钧是人也虽愚可使必明虽柔可使必强困学可使必至扵知勉行可使必至扵安圣人不我欺也扵是而曰我不䏻其为自弃也果矣常人有是皆可责也若夫质之过人者而至扵有是是岂得而逭其责㢤今如全羙之颕悟俊伟盖造物者之所啬而时一见焉者也闻见该洽词藻赡蔚乃其余事公方之操阔逹之度交㳺推服闻者莫不敬仰又谦谦若不足片言之善一行之羙虽在晚进后出乐推先焉此人所难䏻而全羙优为之古人之学非全羙之望而谁望若乃比者致疾之故则又殆扵不䏻自㧞者矣由前之责非全羙之责而谁责不肖之人悖逆犯上死有余罪而何敢见其灵响今全羙乃悔其𥘉不有以厌不肖者之欲而以致彼之死爲巳罪则亦惑矣夫厌不肖者之欲以遂其悖逆之谋䋲以春秋之法不免扵首悪矣惠姦奨逆以细人之姑息爲羙行以全羙之明岂得不知此之爲非是而反悔其旣徃之不爲邪祟之说稍刚正者不得而行焉而全羙乃惑之乎是殆生扵悔所不当悔而侵寻以溺扵是耳夫以不爲细人之姑息以恵姦奨逆爲悔以死有余罪之鬼决不敢见其灵响者为祟则全羙之不能自㧞甚矣夫不能自㧞之过在今日所宜勇改者悔其所不当悔惑其所不当惑其理旣明愿速更之毋遅遅也君子之过也如日月之食焉过也人皆见之更也人皆仰之过者虽古之圣贤有所不免而圣贤之所以为圣贤者惟其改之而巳不勇扵改而徒追咎懊悔者非某之所闻也人之所以为人者惟此心而巳一有不得其正则当如救焦溺而求所以正之者今邪正是非之理旣已昭白岂可安扵所惑恬扵所溺而缓扵适正也㢤今人所患在扵以巳为是归非他人虽有显过犹悍然自遂未甞略有自咎自责之意今全羙扵所不当自咎者尚以自咎扵所不当自责者尚以自责与所谓不知其非悍然自逐者相千万也今岂不䏻扵所当改者而勇改之愿益励学不为人之志勉致为仁由巳之实思颜子之大勇奋然自㧞荡涤摧伤湮没之意不使有毫毛得以宿留扵庭宇光芒所射岂止在斗牛间正大之气当塞宇宙则吾道有望与傅子渊三复来书义利之辩可谓明矣夫子言君子喻扵义小人喻扵利孟子谓𣣔知舜与跖之分无他利与善之间也读书者多忽此谓为易晓故躐等凌节所谈益高而无𥙷扵实行今子渊知致辨扵此可谓有其序矣大端旣明趍向旣定则明善喻义当使日进徳当日新业当日富易之学聚问辨寛居仁行中庸之愽学审问谨思明辨笃行皆圣人之明训苟能遵之当随其分量有所増益凡此皆某之所愿从事而愿与朋友共之者是后新工与见南轩所得愿悉以见警书尾善则速迁过则速改之语固应如是然善与过恐非一旦所能尽知贤如蘧伯玉犹欲寡其过而未能圣如夫子犹曰加我数年五十以学易可以无大过矣论语载夫子穪颜子好学易大传穪其有不善未甞不知知之未甞复行颜子有不善未甞不知知之未甞复行乃自其好学而能然今子渊所谓迁善改过虽无一旦尽知之心然观其辞意亦微伤䡖易矣愚见如此子渊以为何如二子渊判别得义利甚明白从此加工宜其日进但不可他有眩惑耳如来书集义之说巳似有少眩惑盖孟子所谓集义者乃积善耳易曰善不积不足以成名荀卿积善成徳之说亦不悖理若如近来腐儒所谓集义者乃是邪说诬民充塞仁义者也诸非𥿄笔可尽当遅面剖三日遅从者之来想失贤郎家事未易区处建昌问学者虽多亦多缪妄近符生叙者輙以书肆其无知之谈此軰庸妄无知无足多恠独恠其敢尔恣肆无忌惮耳吾甞谓一种无知庸人难扵镌凿徃徃累人事杨朱则钝置杨朱事墨翟则钝置墨翟不明者徃徃归咎其师不知其为师者亦诚寛也此等固不足道然义亦不当容其恣肆耳吾子渊不得不任其责与傅圣谟不假推寻拟度之说殆病扵向者椎寻拟度之妄巳而知其非遂安之以爲道在扵是必谓不假推寻爲道则仰而思之夜以继日探赜索隐钩深致远者爲非道邪必谓不假拟度爲道则是拟之而后言议之而后动拟议以成其变化者爲非道邪谓即身是道则是有身者皆爲有道邪是殆未得夫道之正也谓悠悠日复一日不能堪任重道逺之寄此非道也贫寠不能不爲累此非道也学如不及学如不厌忧之如何如舜而巳者道当如是故也箪食瓢饮不改其乐肘见缨絶不以为病者道当如是故也耕历山渔雷泽陶河濵与夫耕莘筑岩钓渭者此所以煳其口也夫子絶粮曽子七日不火食而匡坐絃歌歌声若出金石夫何累之有㢤子路结缨曾子易箦乃在垂死而从容如此贫孰与死而云为累无乃未得为闻道者乎以圣谟之英敏而不知此无乃未之思乎无乃向之所谓道者反所以为道之蔽而然乎二得书喜闻所学之进然前书所欲致区区者终未蒙省録圣谟诚能就前书所论者有实省处则今日之病不待繁言而自解吾道当自此而明矣作文特吾人余事从事其间而又卤莾是谓执事不敬若如来书之意则㡬扵陋矣孔子读易韦编三絶周公思兼三王以施四事颜渊问为邦夫子告以四代之事孟子辟杨墨自比扵禹之抑洪水此皆圣谟所宜以为标的者文字间又何足以汩没圣谟乎三圣谟䏻知始志之非正极可喜縁患故而有其志固宜未得其正旣就学问岂可不知其非大抵学者且当论志不必遽论所到所志之正不正如二人居荆杨一人闻南海之富象犀其志欲徃一人闻京华之羙风敎其志欲徃则他日之问途启行穷日之力者所郷已分扵此时矣若其所到则岁月有乆近工力有勤怠缓急气禀有厚薄昏明强柔利钝之殊特未可遽论也近来学者多有虗见虗说冥迷渺茫不肯就实原其所以皆是学无师授闻见杂驳而条贯统纪之不明凡所传习秪成惑乱此一节又不与其志来书意识之说天地相似之问皆坐此也读书须是章分句断方可寻其意㫖与天地相似之语出扵易繋自易与天地凖至神无方而易无体是一大叚湏明其章句大约知此段本言何事方可理㑹观今人之用其语者皆是断章取义难以啇确试因圣谟从心所欲不踰矩之说略言圣人贤人衆人有当致疑之处如至诚无息而颜渊三月不违仁其余则日月至焉而巳矣不知日月至者其所至之地与不违之地同乎不同不违之地与无息之地同乎不同诚者不思而得不勉而中从容中道圣人也若思诚者但是未能不思不勉耳岂皆不得皆不中但未能尽诚未可以擅诚之名耳岂是皆不诚诚者物之终始不诚无物凡此皆泛言诚不专指圣人也今之学者岂皆不诚不知思诚时所得所中者与圣人同乎不同若其果同则是滥觞与𬈑渤皆水也则大小广狭浅深之辨亦自不害其为同第未知所谓同者其果同乎故甞谓其不同处古人分明说定等级差次不可淆乱亦不难晓亦无可疑独其所谓同者须是真实分明见得是同乃可不然却当致疑而求明也若如此理㑹则巳明白与未明白者不应致疑与合致疑者两处不相淆杂学问自得要领不为泛然无端之言所惑巳知者则力行以终之未知者学问思辨以求之如此则谁得而御之圣谟非特其志之病亦坐闻见之陋条贯统纪之未明故某前数书多毎处解释如授小儿以圣谟之聦明夫岂少此盖亦渐扵陋习胶扵缪说不能不惑乱而至此也若明知向来闻见之陋从头据实理㑹则古人之训吾心之灵当㑹通处多矣今此之言殆为刍狗耳发诸书毕后写此书体倦殊草率试罢能一来乎与包详道人生天地间气有清浊心有智愚行有贤不肖必以二涂总之则宜贤者心必智气必清不肖者心必愚气必浊而乃有大不然者乖争陵犯污秽邪淫之行常情之所羞所悪者乃或纵情甘心而为之此所谓行之不肖者也扵此有所不敢为有所不忍为有所不肯为而毎求其是者正者善者而为之虽未能必是必正必善而其志则然日履之间盖与向所谓不肖者背而驰也是亦可谓行之贤者也行之不肖固为愚矣谓不肖者为愚则反是者亦可谓之智然行之不肖者则或耳目聪明心意慧巧习技艺则易能语理致则易晓人情世态多所通逹其习扵书史者虽使之论道术之邪正语政治之得失啇人品之高下决天下国家之成败安危亦能得其髣髴彼固不能知其真得其实诣其精微臻其底藴而其揣摩傅㑹之巧亦足以荧惑人之耳目而欺未明者之心玩之而有味稽之而有证非知言之人殆未可谓不难辨也至其行之贤者则或智虑短浅精神昏昧重以闻见之狭陋渐习之庸鄙则其扵慧巧者之所辩浑然曾不䏻知甚至扵如荀卿所谓门庭之间犹可诬欺焉道术之邪正政治之得失人品之高下天下国家之成败安危尚何所复望其判白黒扵其间㢤利诱而害憷刑驱而势迫虽使之如啇丘开之赴水火盖未必不可也理不可以泥言而求而非言亦无以喻理道不可以执说而取而非说亦无以明道理之衆多则言不可以一方指道之广大则说不可以一体观昔人着述之说当世讲习之言虽以英杰明敏之资盘旋厌饫扵其间尚患是非之莫辩邪正之莫分乱真之似失实之名一有所蔽而天地为之易位差之毫釐缪以千里其扵圣贤之言一失其指则倒行逆施弊有不可胜言者况扵短浅之智虑昏昧之精神狭陋之闻见庸鄙之渐习一旦骇扵荒唐缪悠之说惊扵诡谲恠诞之辞则其颠顿狼狈之状可胜言㢤正使与之诵唐虞之书咏啇周之诗殆亦未必不指污沱爲沧海谓丘垤爲嵩华况又杂之以不正之言亦安得而不狼狈哉当其猖狂惶骇之时盖不必明者而后知其缪也由是而言则所谓清浊智愚者殆不可以其行之贤不肖论也观详道之素亦可谓行之贤者也然某之窃所忧者盖以其气之不得爲清而心之不得爲智闻见之不愽而渐习之未洪一有所骇而莫克自定止之者不一二而驱之者八九其所当论者盖在清浊智愚之间而不在扵道术之际也不论其始之谬以求复其常而悉精殚力扵道术是非之际此其所以愈骛而愈逺也详道始至此其说盖甚恠然某观详道之质本甚淳朴非能自为此恠说也使生治古盛时康衢撃壤之謡中林肃肃之行未必不优为之也一溺扵流俗再眩扵恠说狼狈可怜之状遂至扵此凡所以相告者不过明恠说之妄欲详道之知其非而复其常也所虑者通䟽晓了之人少狂妄迷惑之人多则其相与推激而至扵风波荆棘䧟穽之地者必衆详道气之未清心之未智则殆将鼓舞倡和扵其间又安能知其非而自免扵此耶今详道日履之间所谓行之贤者固未甞自失独不幸悉心毕力以讲术业而不䏻自免扵迷惑今但能退而论扵智愚清浊之间则是惑庶㡬乎自解矣道术之是非邪正徐而论之未晚也当局者迷旁观者审用心急者多不晓了用心平者多晓了英爽者用心一紧亦且颠倒眩惑况昏钝者岂可紧用心耶昆仲向学之志甚勤所甚病者是不合相推激得用心太紧耳㡬先尝说诸公所谓退歩乃是进歩耳此公却胸襟晓了尽不狂妄其畴昔之所患在扵狥俗自安不向进耳使其闻正言而知惧知勉却不至扵缪戾也二承谕爲学日益良惬所望鄊来清浊智愚之说愿无弃鄙言时一阅之或有所启也人之省过不可激烈激烈者必非深至多是虗作一塲节目殊无长味所谓非徒无益而又害之乆后㸔来当亦自知其未始有异扵𥘉徒自生枝节耳若是平淡中实省则自然优㳺寛𥙿体脉自活矣三学问日进甚善甚善爲学固无穷也然病之大端不可不讲常人之病多在扵黠逐利纵欲不郷理道或附託以售其姦或讪侮以逞其意皆黠之病也求诸痴者固无是矣然眩扵所聼而不明乎择苟扵所随而不审扵思觊觎扵非所可得僣妄扵非所能至失常犯分贻笑召侮则痴之为病又可胜言㢤详道之病想巳自知其大槩第未可自谓巳知之矣当扵日用出言措意之间精观宻考使有日改月化之效或庶㡬其可瘳也如自谓吾巳知之矣则是痴自若也来书云方获自知之审若使某代言必曰仅能自知言心声也不可託之以立词之不善当知是本根之病能扵此有感则自可触类而长矣四爲学日进尤以爲喜详道天质淳真但不爲夸诈者所惑亦自有过人处文采纵不足亦非大患况学之不巳岂有不能者独恐无益友相助耳秋试后能相过当叩所得某年来气血殊惫颇务飬息然亦不遂所志五月来敎授兄一病殊可畏近乃向安此数日尤加强可喜家间聚指之衆尊㓜中不䏻不时有疾病令人动念耳其贫窘又益甚幸诸兄相聚所讲皆其所以处此者故气象和𥙿人亦不知其如此耳得诸公书开益良多第倦甚作复不能宣究所懐要之𥿄笔所传岂如面承也五垂谕新工以是未能寛𥙿所以费力处多优而柔之使自求之餍而饫之使自趋之若江海之浸膏泽之润此数语不可不熟味扵巳扵人皆当如此若能若此静处应事读书接人皆当有益优㳺寛容却不是委靡废放此中至徤至严自不费力恐详道所为奋迅者或不免助长之患愚见如此不识以为如何六近甞得李季远书盛陈别后为学工夫大抵以为朝夕不懈涵泳甚有日新之意又以详道力以本无事之说排之渠又论不可无事之故某复书云所示与详道议论不合之处皆是讲学不明人持所见以为说用相切磋殆如儿戏今此得信又有与敏道异同之论要亦是儿戏耳精勤不懈有涵泳玩索之处此亦是平常本分事岂可必将无事之说排之如读书接事间见有理㑹不得处却加穷究理㑹亦是本分事亦岂可敎他莫要穷究理㑹若他持此说者元无着实但是虗意驾说立议论𥘉无益扵事实亦湏穷见其底藴只就他虚意无实处理㑹岂可以一说攻一说如详道来书甚见巳学不明但执虚说之病所与敏道书前一截叙述工夫处却自分明及至岂有要寻方略践一行之语此病又见如敏道所论亦尝至此间言之某但与敏道说此皆是闲说话皆縁不自就身巳着实做工夫所以一向好闲议论闲议论实无益扵巳亦岂解有明白处须是自知此等说话是闲议论方有就巳向实工夫涵飬讲究却是本分事七朋友自仙里来者皆云蒙子渊启发无不推服但颇有言其酒后言动殆不可考吾家长上亦罪其颠狂又有诗偈类释子语不可以训要之瑕瑜功罪各不相掩今亦不及作渠书或相聚得以此书示之爲幸某未得差勑未及入城闻子渊欲来及今爲一来尤佳与包显道南轩物故何痛如之吾道失助不细近方欲通渠书颇有所论今遂抱恨矣某今岁与朋友读书滋灡在敝居之南五里许宻迩毛坊大路诸况明甫必能言之写至此方记得曽与显道一到其下议事来但当时未有滋灡之名耳二得曹立之书云晦菴报渠云包显道犹有读书亲师友是充塞仁义之说註云乃杨丞在南豊亲闻其语故晦菴与某书亦云包显道尚持𥘉说深所未喻某答书云此公平时好立虚论湏相聚时稍减其性近却不曾通书不知今如何也来书云叩杨丞所学只是躬行践履读圣贤书如此而巳观如此而已之辞则立之所报殆不妄矣不知旣能躬行践履读圣贤书又有甚不得处今显道之学可谓竒恠矣与包敏道昆仲为学不患无志患在好进欲速反以自病闻说日来愈更收歛定帖甚为之喜若能定帖自能量力随分循循以进傥是吾力之所不能及而强进焉亦安能有进徒取折伤困吝而巳二小家兄疾嗽骤作殊令人惊今幸安愈滋灡朋友相聚为况不减畴昔元明综家务时到槐堂亦不甚得作文字然气宇超迈殊不湮没差强人意但恐乆不就学则不能成其噐耳诸姪节前常作文节后殊不及作亦是事多世昌敎诸小子又自有道理诸子亦亹亹不厌就中春弟伎俩尤进制子四月间来滋灡住得旬日归后又加进𥘉时与春弟棊春弟颇不能及今年乃反出春弟之下近旬日棊甚进春弟又少不逮矣凡此只在其精神之盛衰耳逢子常出读书亦颇识字百七姪近归其文亦进遇事愈有力今巳如馆矣试罢能一来否闻诸公定帖可喜但恐来年尚有新条在恼乱春风卒未休书词亦尚虚骄未甚稳实履徳之基谦徳之柄复徳之本得罪扵履得罪扵谦难以言复矣三向尝得敏道一书书中虽无他说然词语多不平稳未能不以为忧及得今书开读之却觉全与旧时所得书不同大抵昆仲之病皆在锐进之处毕竟退让安详之人自然识羞处多今为学不长进未为大患因其锐进而至扵狂妄不识羞则为惑深而为累大所谓非徒无益而又害之者也别有一种人安详迟钝则只消勉之使进徃徃不至有狂妄之患至如昆仲则最贵退让若不知此则病生难救见详道说欲得回字凌遽遣此承秋凉有肯顾之意傥不差迟当得靣叩也四敏道之归诸书悉未及复㡬未督过贵溪桂店桂氏一族甚盛皆尊尚礼法徃年新辟书院欲延贤师其子弟徳辉者今夏处茅堂稍乆志向甚正今其长上遣德辉诣仙里屈显道以主新书院来此求书应天山书堂巳就某来岁携二子滋灡其上渠家书院宻迩应天显道肯来亦可时时过从闻其书院甚宏敞景趣亦不恶或有高弟彼中亦尽可相处得从所请甚幸敏道归后三家兄尝语及以爲向来浇薄乖戾之气顿无自非深惩痛省何以至此屡加叹赏虽姪軰议论亦然乃知在彼无恶在此无斁固然之理也与呉伯颙比得报字喜闻日新之功作事业固当随分有程凖若着实下手处未易泛言只如八哥在此朝夕有师友讲切反有倦志不䏻进前然此在八哥亦未易遽责盖此事论到着实处极是苦澁除是实有终身之大念近到此间却尽有坚实朋友与之切磋皆輙望风畏怯不肯近前每每寻软弱浮泛之人与之闲话以为有益及至𬒳人指摘卽有埀头阘耳之状近日虽稍鲜苏终是不能奋㧞近见其资庸腐亦但涵飬之耳俟其更徤乃堪炉锤也此扵八哥亦未足深讶如四哥但未曾到此间耳遇着真实朋友切磋之间实有苦澁处但是良药苦口利扵病湏是如此方能有益不可不知也与呉仲诗乡主文所言质论偶七哥扵故书中忽得之其文信羙今录去其人似多读曾南豊陈后山文却是好时文秀才观此人之才似亦有可用终是气格卑小研覈事情处却甚谨切有可法者若论财用处似不甚知其实然其说大纲亦好谩録去曾南豊论将二篇以见它蹈袭分明处亦可以见曾之议论自然与他别处大抵天下事湏是无塲屋之累无富贵之念而实是平居要研覈天下治乱古今得失底人方说得来有筋力五哥心志精神尽好但不要𬒳塲屋富贵之念覊绊直截将他天下事如吾家事相似就实论量却随他地歩自有可观他人文字议论但谩作公案事实我却自出精神与他披判不要与他牵绊我却㑹斡旋运用得他方始是自巳胸襟途间除㸔文字外不妨以天下事逐一自题评研覈庶㡬观它人之文自有所发所㸔之文所讨论之事不在必用若能晓得血脉则为可佳若胸襟如此纵不得巳用人之说亦自与只要用人之说者不同若㸔文字时有合意或紧要事节不妨熟读读得文字熟底虽少亦胜卤莾而多者与呉叔有近来所学如何尝思𥘉至此时感发甚盛但当时以信向之笃心诚感通如草木遇春而生盖有不自知其所以然者有如唐虞三代之民由而不知然旧习深固少缓炉锤则所感宻消唯存虚气而实皆旧习矣临归数日颇知其首尾知处虽大与旧不同而纯诚专一乃反不及是以乍昏乍明未必能日新也徃事要不必论直便自即今奋㧞乃是即今奋㧞何复论前日也然旣已奋㧞则其智必明其智苟明则前日所为亦能自知首尾故写此以为验尔切不可强附㑹吾言信至但欵曲深思实者有不合处写来力辨乃见足下长进处若但随人言语转却是自家更无主人何以为学观至此或巳失了精彩却湏且放下此信整冠肃容自振迅精神从实端的自省湏要清徤明白却再取此信观之有不合处不可强合湏精思熟考写来辨之乃善象山先生全集卷之六象山先生全集象山先生全集卷第七象山先生全集卷之七书与勾熈载𥘉闻台评相及固已恠骇然其余二三人又颇当人心亟欲一见全文以覈厥㫖及得而观之亦良可笑如论呉洪王恕人亦孰以为非然呉洪章中乃为唐仲友雪屈波及朱元晦谓以洪醖酿竟成大狱致仲友以暧昧去议者冤之此尤可笑吾人所安者义理义理所在虽刀锯鼎镬有所不避岂与患得患失之人同其欣戚扵一陞黜之间哉顾所深念者道之消长治乱攸分羣徒比周至理鬰塞遏絶齐语楚咻盈庭聚蚊成雷明主孤矣虽然他山之石可以攻玉今之贤者亦加少爲多临深爲高耳揆之古人岂能无愧息肩王事一意自省尚友方册勉所未至则是悠悠者盖有负扵国有负扵民有负扵公道而独无负扵我矣向日解舟不得靣别乗便寓此临风依然与彭子寿垂示所疑尤见撝谦之德圣贤敎人固句句实头但不可专指操存之说操则存只是孔子一句孟子引在牛山之木常羙矣一章后试取孟子全章读之㫖意自明白血脉自流通古人实头处今人盖木必知也杨子云再下注脚便说得不是此无足恠子云亦未得为知道者也言固难以尽意而逹之以书问尤难盖学之不讲物未格知未至则其扵圣贤之言必未能昭晣如辩苍素数竒耦之审也凡所引用徃徃失其本㫖千里附书徃复动经岁时岂如㑹靣随问随荅一日之间更互酬酢无不可以剖析且如来示谓此心本体虽未尝不存而旧习蔽锢亦未易遽去若言虽未尝不存则与操存舍亡之说亦不相似矣大抵讲明存飬自是两节易言知至至之可与㡬也知终终之可与存义也大学言物格而后知至知至而后意诚意诚而后心正心正而后身脩孟子言始条理者智之事也终条理者圣之事也皆是圣贤敎人使之知有讲学岂有一句不实头今讲学之路未通而以巳意附㑹徃训立为成说则恐反成心之蟊贼道之榛棘日复一日而不见其进志与事乖说与行违首尾衡决本末舛逆未可归之禀赋罪其懈怠也与邵中孚所示进学证验此乃吾友天资朴茂立志坚笃故能如此可喜可庆居天下之广居立天下之正位行天下之大道乃吾分内事耳若不亲师友汨没扵流俗驱而纳诸罟擭䧟穽之中而莫之知辟岂不可怜哉孟子曰苟得其飬无物不长苟失其飬无物不消今吾友旣得其本心矣继此能飬之而无害则谁得而御之如木有根苟有培浸而无伤戕则枝叶当日益畅茂如水有源苟有䟽浚而无壅窒则波流当日益充积所谓源泉混混不舎昼夜盈科而后进放乎四海有本者如是大抵读书诂训旣通之后但平心读之不必强加揣量则无非浸灌培益鞭䇿磨励之功或有未通晓处姑缺之无害且以其明白昭晣者日加涵泳则自然日充日明后日本原深厚则向来未晓者将亦有涣然冰释者矣告子一篇自牛山之木尝羙矣以下可常读之其浸灌培植之益当日深日固也其卷首与告子论性处却不必深考恐其力量未到则反惑乱精神后日不患不通解也此最是读书良法其他非相见莫能尽尚书臯陶益稷大禹谟太甲说命旅洪范无逸等篇可常读之其余少缓何时得相见诸当靣尽未闻千万勉旃以卒贤业与颜子坚向在八石时当纳区区之忠旣而子坚曾用节父诸人推毂遂变儒服端谓迂拙之言必蒙见弃属者屡蒙见过每扵鄙言谓有所启追念畴昔为之慨然乃知高明终当远到岂遽不能明衆人所同知之过哉承欲鄙语辞情恳至非苟然者圣哲之言布在方册何所不备传註之家汗牛充栋譬之药笼方书搜求储蓄殆无遗类良医所用不必竒异唯足以愈疾而巳苟厌其常忽其贱则非求医之本意也向来不求名声不较胜负之语更愿加察道非口舌所能辨子细向脚跟下点检岂能自谩日新归山草草布此与张季忠闻元忠说友朋间唯季忠笃志不懈甚为之喜人苟有志扵学自应隋分有所长益所可患者有助长之病耳虽古圣贤尚不能无过所贵能改耳易称颜子之贤曰有不善未尝不知知之未尝复行也由是观之则颜子亦不能无不善处今人便欲言行无一不善恐无是理徃徃只是好胜毎事要强人要人点检不得不知此意巳与古人背驰矣若无此意但寛平随分去纵有过亦湏易觉易改便未觉未改其过亦湏轻故助长之病甚扵忘季忠之意忘病自少所患有助长之病虽未加益亦自平稳况必不能不有益耶与胥必先近得呉伯颙书云麟之姪言必先治生甚进而学植荒落岂信然耶吾坐此三迳就荒吾之三迳如足下之六经也近有朋友褁粮十里而至者皆勤勤不相舍毎念足下去我之决何人性相反如此哉呉察丁母忧足下知之否向者尝道先文勉励足下勤学之言想亦复置度外不复问矣士别三日刮目相观吾犹以故意待足下则诚有罪然足下果能勉扵此乎伯颙以亲爱之情扵足下不能无所惜故复爲此言然在某亦可谓愚矣古人举一隅不以三隅反则不复也者果如是乎继自今愿足下与改是与朱元晦勑局见编类隆兴以来寛恤诏令书乡成矣去留之间亦可致力建请芜颣多所删削诏㫖则直録之着令纵有未安非𬒳㫖不得脩惟诸处申陈疑似必下本所或有不便乃可修改局中同官皆可人机仲尤相向元善以殊局近少得相欵谦仲屹然特立如故若向上事要亦难责比一再见以座客多鱼鳞而至未得逹尊意俟从容当致之也淳叟事此中𥘉传殊骇人聼徐覈其实乃知多小人传㑹之辞要之后生客气如此足见无学力也近见剡章全用金谿三胥之词尤可笑彭仲刚子复者永嘉人为国子监丞近亦遭论此人性质不至淳羙然亦愿自附扵君子徃岁求言诏下越次上封言时事甚衆其辨天台事尤力自此巳有睥睨之者矣近者省塲检点试卷官以主张道学其去取与蒋正言违异又重得罪此人不足计但风㫖如此而隐忧者少重为朝廷惜耳某对班或尚在冬间未知能得此对否亦当居易以俟命耳立之墓表亦好但叙履历亦有未得实处某徃时与立之一书其间叙述立之平生甚详自谓真实録未知尊兄曾及见否显道虽巳到刘家渠处必有此本不然后便録去近得家书姪軰竟未能诣前可谓不勇矣明越诸公无在此者敬仲夏间必来赴官舒元賔亦当赴江西漕椽其弟元英与诸葛诚之欲因此时过此相聚尚未见来吕子约与诚之近与舒元英相欵稍破其执已自是之意此皆据各人自谓如此未知果如何也元英诸公间号为日进能孚扵人者向亦曾造函丈曾记忆否令嗣伯仲令壻直卿为学日进近更有得力者否薄遽遣此未究所欲言与呉仲良向蒙以或者所疑环溪通说一二端垂谕足认不鄙大抵前軰质实不事辞语观其书当得其意可也环溪事亲之说乃爱亲之心甚笃唯恐不顺乎亲想其平日事亲左右无违温清定省服食噐用之间无所不用其至而犹恐恐然惧有一事一物之拂乎亲之心也如是而观其言则可以得其为人矣故孟子曰诵其诗读其书不知其人可乎吾扵此有以知环溪之心惟恐不顺乎亲也若其辞语之病诚不能免正所谓先生之心则善矣先生之号则不可使环溪而在必不肯固执斯言吾又将见环溪以其顺亲之心而顺乎理舎已从人若转圜决河幡然沛然而莫之能御也彼呶呶者又安足以知环溪之心哉与詹子南得书开读甚慰为学有本末先后其进有序不容躐等夫子天纵之圣自志学十五年而后立立十年而后不惑又十年而后知天命其未五十也曰加我数年五十以学易可以无大过矣又十年而耳顺又十年而从心所欲不踰矩今人天资去圣人固远輙欲以口耳剽窃塲屋之余习妄论圣经多见其不知量也乡者尝与吾友深言爲学之序见吾友相信之笃颇知反巳就实深以爲喜今观来示颇又纷纷扵无益之论人已俱失要之吾友且当孜孜行其所知未当与人辨论是非辨论是非以解人之惑其任甚重非吾友之责也不与之论他日却自明白今欲遽言之只是强说自加惑乱耳李三一哥所学未乆相信又笃近在此累次磨治尚未能去其故习老夫平日以此事自任与此等病人说话尚如此费力吾友如何解分析得他明白且先自治不必与人商议可也二去腊靣对颇得尽所懐天语甚详反复之间不敢不自尽至扵遇合所不敢必是有天命非人所能与也何时能一来至望𥿄笔之间终不若靣言之审且尽也吾友天资淳静若不惑扵多岐不蔽扵浮说则其进孰御焉此心之灵此理之明岂外铄哉明其本末知所先后虽由扵学及其明也乃理之固有何加损扵其间哉三学植日进甚慰驰念飬大体之说就孟子上㸔则是因陈辞指实而说自无病读者得其事实亦不泥其辞说今子南未免有立说之病大抵立说则自不能无病子南是辩制乎外一语当时为此语者固未特逹若事实上特逹端的言语自不同古人言以义制事以礼制心亦用制字其言多少特逹全无议论辞说蹊径盖古人皆实学后人未免有议论辞说之累当其蔽时多不自觉及其蔽解回视前日之经营安排乃知其为䧟溺耳与陈倅秋𥘉供职人事衮衮殊无暇日平日踈嬾成性投之应酬之中良乖所好通讯之书旷弛不讲亦惟高明不以是督过之朱元晦在浙东大节殊伟劾唐与正一事尤快衆人之心百姓甚惜其去虽士大夫议论中间不免纷纭今其是非巳渐明白江东之命出扵九重特逹扵羣疑之中圣鉴昭然此尤可喜元晦虽有毁车杀马之说然势恐不容不一出也近来唯是台纲稍振班行颇亦肃清邸报中必可以得之至扵根原处则又未易论也尤丈近去弊邑三虎亦快哉此亦仁者之勇也岂其帅权不分乃得少展耶执事清庙之噐州县岂能乆淹然区区之私以桑梓之故愿以鸡肋少助牛刀之余刃想仁人扵此亦优为而不以为屑也尤丈极相知必能相应合免和粜一事此间士大夫甚多之今时郡县能以民为心者絶少民之穷困日甚一日抚字之道弃而不讲掊歛之䇿日以益滋甚哉其不仁也民为邦本诚有忧国之心肯日蹙其本而不之恤哉财赋之匮当求根本不能检尼吏姦犹可恕也事掊歛以病民是奚可哉近见二二朋友旧以作县着称者讲究州县吏民间事甚详大槩论州县不可为积欠所累凡所谓积欠者皆有名无实徒为吏胥骚扰之端善扵县者必力请扵州逐月只纳本月钱若旧欠且倚阁俟后来从容却随时带纳县乃可为善作郡者亦湏与诸县约截日去湏毎月纳足本月钱不问旧欠如此则可以有实得若只管理㑹积欠则乡后必和新钱干没但适为姦胥贿赂之端而诸县姦贪亦得并縁以朘民必无其实也若是户部总司来理㑹州县积欠亦一切不答任他文移中如何打骂一切不视但如法从日下与催解见在合解钱米此亦是善作州县者定说輙以禀闻或有可采某有亲戚王某新知乐安县其人极能官作事谨宻有家法若任以事必有可观前为武宁丞诸司争委任之赵子直赵景明皆相善试阅之李德章林叔虎必湏常得造下风人必忠信乃可与语也呉广文甚好但向时见其所接颇杂人之情伪或者未必尽知也二近数得尤丈书敝邑三虎巳空巢穴不胜庆快得鄕人书与家书备报田畆闾巷懽唿鼓舞之状此数人虽下邑贱胥然为蠧日乆凡邑之苛征横歛类以供其贿谢槖与上府之胥吏缔交合党为不可㧞之势官寺囚械之具所以禁戢姦恶彼反持之以刼脇齐民抑絶赴愬之路肆然以济姦饱欲是岂可纵而弗呵乎事无巨细到根柢盘互处便难整理二三贱胥至能役士大夫护之如手足之捍头目岂不悖戾甚矣然凡为之役为之地者其人可见矣是岂可复齿扵士大夫间哉近得尤丈书云救之者甚衆只此一节自有余罪近扵此间士大夫多论吏胥之害人人皆知其然但所以除害之方终未容尽试耳某甚恨不得在左右少佐万分一前尝僣易陈愚见不知有可采用否凡事有可以下问者告以片纸䟽示当逐一效愚秋苗事纳巳过半不知尚有可救者否见在所纳如逐日纳数与盘量数湏拘收得逐日文历庶可磨筭吏胥欲作弊只是要令吾无縁得知毎日着实数目若其具成文历到吾眼前者皆是已透漏数目此事想已无及是皆民之脂膏若少稽检之或可为后图尔大抵今时士大夫议论先㸔他所主有主民而议论者有主身而议论者邪正君子小人扵此可以决矣今日为民之蠧者吏也民之困穷甚矣而吏日以横议论主民者必将检吏姦而寛民力或不得已而阙扵财赋不为其上所亮则宁身受其罪若其议论主身者则必首以办财赋为大务必假阙乏之说以朘削民科条方略必受成扵吏以吏为师与吏为伍甚者服役扵吏为国家忠计岂愿此等人多也近闻苏宰施设极有可疑其意专欲趣办不复有一毫为民之心其施设徃徃可笑官钱想未必能办但徒取百姓怨詈耳幸有以申戒之某前者复渠书巳尝寓其大意早晚更当作书直勉之欲少救今时之弊最不宜此等议论昌炽也与包显道前此朱绎之归时正以曁姪物故方治棺歛不暇作书此子盗汗之疾日深一日易医更药或暂有小效旋又复作而前药輙不效医家知脉者乆以为难治然在人情不能无侥倖其复生之意一旦至此苦痛何可言先兄不五十而弃世此子又复夭逝事不可晓有如此者欲作一书告之晦翁偶遽甚未暇幸为致此意近主上因进拟监司谕宰执以为当得刚正有风采者因言章颕刘尧夫皆好自此言一出班行间议论又少变但恐不乆耳所报项平甫之言乃明越间谬人妄说耳承舛聼讹可笑者甚多谙事覈实乃晓此耳某对班在九月十月之间今日方审察得书知令兄弟学植不替甚慰来人立俟遣此不多具二近来朋友颇多同官中相处极好尽得尽懐逐日同官中讲贯亦非向来朋友所有大抵皆事实非虚论浮说也象先得国子録早晩即来君举可得郡然未得也子宜服犹未除他事非纸笔所能尽某对班在腊月或在来春未可知也三古人不求名声不较胜负不恃才智不矜功能故通体皆是道义道义之在天下在人心岂能冺㓕第今人大头旣没扵利欲不能大自奋㧞则自附託其间者行或与古人同情则与古人异此不可不辩也若真是道义则无名声可求无胜负可较无才智可恃无功能可矜唐虞之时禹益稷契功𬒳天下泽及万世无一毫自多之心当时含哺而嬉撃壤而歌耕田而食凿井而饮者亦无一毫自慊之意风化如此岂不增宇宙之和哉此理苟明则矜智负能之人皆将失其窟宅非能自悔其陋而求归扵广居正路则未必不反以我为讐也然患此道不明耳道终明终行则彼亦岂能乆负固哉不及作令弟书因家问全録此书示之乃幸四天下事固有易言者有难言者有易辩者有难辩者人之病有易医者有难医者非必不可医爲其病竒恠非如平常在表当汗在里当下可执常方而治之耳足下所与李觧元序文及诸书览之汗颜思爲一言以相药则又有难言者然后知足下之病政所谓难医者昨晚朝颕言及其证亦甚明但恐言之中而足下未必省则又成难医耳请试言之足下之病得扵好事凡亲师友爲学立行皆从好事中来故虚而不实宜扵今而未宜扵古此言其苦甚难聼足下未必肯服义然其实是也幸毋忽而求诸道某尝见士人试罢必各自谓得意自羙其文有言其文不佳者则甚拂其意吾尝为之说曰但可择此人平时不相能有讐隙雅所憎恶者録其文示之其人读之失色丧气不能自振则其文真佳文也如是而有不中选乃可言有司不明盖不相能有讐隙雅所憎恶之人必不欲我试中必不欲我程文之佳今观我文惨然索然丧气失色则其文必佳也又有一说亦湏是讐人识文字者方可为凖今诚使素不说显道而稍有见识者读之却未必不窃喜以为无根如此不足畏也他非靣莫究与周元忠元忠在此虽稍乆殊觉未亨通𥘉以春伯处相唤继以许尉事皆不得不应者及相聚时亦无汲汲如不及之意虽云有不自安处终未痛切疑而后释屯而后解屯疑之极必有汲汲皇皇不敢顷刻自安之意乃能解释向来元忠心志专诚故与言者必有感动行检严整故与处者必有绳约年来此功寖不如旧元忠本谓欲改其固滞介执之意反损前日之善而固滞介执之实则未之有改但换易形模元忠自不知耳学之不进明之不足暗扵大端自是巳见而不闻君子之大道固其宜也所喻满腹之疑皆未得吐若自是之意消而不自安之意长则自能尽吐其疑及屯亨疑释则所谓满腹者其实不多但当其不明时自胶固迷泥故多事耳相见不能决白乃以纸笔逹之此亦自颠倒然事又不可槩论或恐因此省悟未可知也以纣为兄之子此是公都子引当时人言按史记微子是纣之庶兄皆帝乙之子也王子比千则但云是纣之亲戚则太史公亦莫知其为谁子也今据公都子所引文义则是以微子启王子比干为帝乙之弟也纣扵二人则是为兄之子也此是孟子所载与史记不同处若二䟽称父子盖伯父叔父通称父故谓之犹子古人则通言父子也与苏宰某迂愚无似特辱眷予之厚苟有可以禆𥙷万一敢不自竭荒邑荐饥生理日瘁旧令尹未知加意竭泽而渔诚如来意所以抚摩而使之苏息者繄仁侯是望主上加惠幽远注心循良当路多贤公论昭白有如少缓催科而专一抚字宜可安意为之不至有龃龉不遂之忧某僣易以为禀与程帅伏蒙宠贶江西诗派一部二十家异时所欲㝷绎而不能致者一旦充室盈几应接不暇名章杰句焜燿心目执事之赐伟哉诗亦尚矣原扵𢋫歌委扵风雅风雅之变壅而溢焉者也湘累之骚又其流也子虚长杨之赋作而骚㡬亡矣黄𥘉而䧏日以澌薄唯彭泽一源来自天稷与衆殊趣而淡泊平夷玩嗜者少隋唐之间否亦极矣杜陵之出爱君悼时追蹑骚雅而才力宏厚伟然足以镇浮靡诗家为之中兴自此以来作者相望至豫章而益大肆其力包含欲无外搜抉欲无秘体制通古今思致极幽眇贯穿驰骋工力精到一时如陈徐韩吕三洪二谢之流翕然宗之由是江西遂以诗社名天下虽未极古之源委而其植立不凡斯亦宇宙之竒诡也开辟以来能自表见扵世若此者如优昙花时一现耳曾无㡬时而篇帙寝就散逸残编㫁简往往下同㑹之籍放弃扵䑕壤醤瓿岂不悲哉网罗搜访出隋珠和璧扵草莾泥滓之中而登诸箧椟干霄照乗神明焕然执事之功何可胜賛是诸君子亦当相与舞抃扵斗牛之间揖箕翼以为主人寿某亦江西人也敢不重拜光宠象山先生全集卷之七象山先生全集象山先生全集卷第八象山先生全集卷之八书与张春卿某僣有白事民户秋苗斛输斛斗输斗此定法也常理也抚之输苗往年惟吏胥之家与官戸有势者斛输斛斗输斗若衆民户则率二斛而输一斛或又不啻民甚苦之或诉之使家使家以问州家则州家之辞曰二税之𥘉有留州有送使有上供州家使家有以供用故不必多取扵民今二税悉爲上供州家有军粮有州用有官吏廪稍不取扵民则何所取之漕司毎岁有所谓明㑹米州家毎扵民户苗米数内毎硕取五斗供之故不得而斛输斛斗输斗也使家无以处此遂亦纵而弗问由是取之无艺而暗合斛靣等名目不可胜穷辛巳壬午间张安国为太守有陈鼎者为临川知县甚贤安国使之领纳扵是尽取州之军粮州用俸米等数与漕司明㑹之数共㑹之以民户苗数计之毎硕加五斗而有余不问官民户与吏胥之家一切令二斛输二斛谓之加五令官斗子上米民户自持斛槩见请槩量不得更有斛面百姓皆大驩唿大为民户之利张陈旣皆满罢后来不复能守其法扵二斛输三斛之上又寖加斛靣民益以为困乙未丙申间赵景明为太守某与其兄景昭为同年进士景昭极贤舎姪又在郡斋为舘客因与景明言输苗之害且言张安国与陈鼎知县之法极良但后人不能守耳景明不能不惑扵吏言𥘉亦难之以为今日州县家之用又多扵昔时某与景昭舎姪共㑹州家一岁之用景明惧见底藴则又不必加五扵是谓巳诘吏軰今肯令人户把斛槩矣但今日用度益广欲更扵五斗上加五升耳某与景昭商之以为斛输一斛五斗五升而使不得加斛靣民户自持槩则五升之加在民户亦所不惮扵是不复求减民果大恱之景明去后有不能守其法则民户多谒诸使家求依赵删定例令民户自持槩盪今景明之事旣逺民户有不能记忆闻今岁输苗者取之过者皆倍不啻而郡中又反断民户争斛靣者民间嚣嚣今幸输纳未毕愿有以惩吏胥之姦少寛民力幸甚适有所闻乗便亟此布禀不暇修寒暄之敬伏幸台察与宋漕僣有白事金谿为邑封壤𥚹隘无豪商富民生产之絶出等夷者税籍之为缗钱不过以十计闻之故老往时人烟稀少民皆自食其力畏事自爱输公先期无催期之扰家用饶给风俗醇羙岁时伏腊鸡豚相遗杯酒相欢熈熈如也自建炎绍兴以来寖不如旧民日益贫俗日益弊比年荒歉益致穷蹙原其所自官实病之大军月桩起扵绍兴𥘉用兵权以纾急兵罢不除因以为额立额未㡬有漕使勾君者知其为横歛𥘉无名色行县之次问邑吏月桩之所从取凡以实告者皆得蠲减独金谿少吏不解事惧吐实则有罪輙以有名色对故金谿独不蒙蠲减月解之数为缗钱八百有竒以岁计之当输万缗朘民之端莫大扵此贪吏并縁侵欲无艺槌骨沥髓民不聊生纵遇循良莫能善后累有贤宰条陈本末祈请蠲除上府不察吏胥持之竟不施行今县宰仁厚爱民甚笃佐贰皆贤适值连岁旱伤今岁大旱留意赈恤尽却吏胥侵渔之䇿细民始有生全之望而月解积负无所取偿复此询究月桩本末以致祈恳此在县官特九牛一毛耳而可使一邑数万家免扵穷困流离长无叹息诚仁人所乐为也况如执事之贤当不待賛第以某尝託契门墻而占籍兹邑当其休戚不敢不告某复有管见欲效涓埃比年民力日竭国计日匮郡县日窘独吏胥属厌耳郡县积负日加岁增版漕监司督之州郡郡督之县县督之民吏胥睢盱其间转相并縁以济其私吏欲日饱而积负自若文移之烦追逮之频贿谢之厚歛取之苛皆此其故也故督积负无𥙷扵县官独足为胥吏贿谢之地以重困吾民耳所谓督扵民者民岂真有负哉官吏新故相仍有若邮置縁絶簿书以益侵盗积负之源实在扵此督至扵县而无所从取则横取诸民耳今常赋之外竒名异类以取扵民如所谓月桩者不可悉数郡县月输岁供具之版帐尽责版帐之输犹惧不给彼又安能输积负哉鄙语所谓移东篱掩西障或有以积负输者上之人不察欣然以喜不知其非公家之利乃吏胥之便也旧者输而新者积矣善为上者莫若舎积负而责新输则贿谢絶郡县寛民可以息肩百姓足君孰与不足殆不可谓书生常谈而忽之也不识髙明以为如何是间仓台守倅皆贤有所建请有所施行皆可共事不致有龃龉也闻便稍亟书字有涂注处併幸亮恕与陈敎授敝里社仓目今固为农之利而愚见素有所未安盖年常豊田常熟则其利可乆苟非常熟之田一遇歉岁则有散而无歛来岁缺种粮时乃无以赈之莫若兼置平籴一仓豊时籴之使无价贱伤农之患缺时粜之以摧富民闭廪腾价之计析所籴为二毎存其一以备歉岁代社仓之匮实为长积金谿兹岁旱处颇多通县计之只可作六分熟敝里今岁得雨偶多凡社仓所及皆有粒米狼戾之兴傥得二十缗可得粟二千硕鄕斗扵官为一千硕来岁粜一千硕存一千硕为后年之备逐年更粜之可与社仓俱广为无穷之利敝里社仓所及不过二都然在一邑中乃独无富民大家处所谓农民者非佃客庄则佃官荘其为下户自有田者亦无几所谓客庄亦多侨寄官户平时不能赡恤其农者也当春夏缺米时皆四出告籴扵他鄕之富民极可怜也此乃金谿之穷鄕今社仓之立固巳变愁叹为讴謡矣况得平籴一仓以弥缝其缺推广其惠欢舞当如何耶今农民皆贫当收获时多不复能藏亟湏粜易以给他用以解逋责使无以籴之则价必甚贱而粟洩扵米商之舟与富民之廪来岁必重困矣前所言米价亦准鄕斗所籴之价耳今岁之价必下扵此则所得米数当加多为利不细向来梭山家兄甞陈五利之说扵主管陈丈卽以白之仓台㝷得陈丈书谓仓台已许可其时家兄以鄕间无米可籴故不获卒请某属者亦甞言扵仓台但未禀幕中二丈欲望㑹次及之傥不以为不然却幸见报家兄当具禀以卒所请也二属奉敎墨窃知平籴之议莫逆扵幕中二君子之心巳遂闻扵仓台仓台亦旣惠许之矣然坐此霖霪稼之最良者又有仆泥自萌之患若此雨不止大妨收获稼必重伤民必重困此䇿无所施矣山间今来稍有霁色极为之喜方取𥿄欲以卒请白云又复如拥雪向之乆扵是山者以为晴云固有如此者特未可必耳万一仍雨不解其贻有位者之忧不细矣尚凭诸君子之力出秋阳以廓此氛曀山林之人亦庶㡬一饱之适若得善获必有可籴而米之多少则继为之请当非所靳第支钱扵金谿则恐不可耳金谿素无仓台钱米向来陆仓以岁歉捐二千缗委巩主簿扵熟鄕籴二千硕为来岁赈济之备次年所用不多余者储扵县前仓前岁梭山所掌社仓已支八百硕矣又逓年仓台赈䘏皆取诸此所存料亦无㡬金谿年来极窘扵版帐积负前此苏宰又重罹赵侯之困贿谢供输大抵诛求无艺如闻钱谷侈用颇多安得有见钱可支借令有之金谿负郭以西率多旱鄕惟东西鄕稍熟政宜以责之县家自为和籴以备来岁近郭之用仓台所乏者非钱也傥得径就使台攴官㑹或见钱为便钱虽难扵搫挈尚可为便兊之计若得官会则尤为顺便盖鄊间亦商旅之路可发洩也向来社仓赵丈欲行之移文郡县揭示衢要累月无应之者赵丈往往以询所善或告之以此事全在得人苟非其人不如勿为之愈建宁社仓始扵朱元晦魏元履今诚得如陆梭山者为之乃可乆耳赵丈就令询家兄之意㝷卽遣人致书家兄报书许之旣而某亦得赵丈书虽愚意尚有未安事业已行又以其人权之可以不败亦只复书賛成其事今秋乃再㪚再歛矣适见今仓台黄丈爱民之心不后扵赵故輙申其千一之虑以为万一之𥙷今幕中二君子爱民之心不后扵陈向来陈主管亦先辱梭山兄以书意甚勤至其后梭山兄因得以平籴之法条具五利祈扵请致今仓使黄丈陈干所复梭山兄书併往一观亦恐欲携呈仓使与幕中二君子也向来赵丈文移甚简今梭山兄幷留逐时书问以为根柢陈主管书或呈似诸贤后掷示为幸某巳作禀札逹仓台𥿄多不欲更续切幸加察与赵推黄霸为颕川守鳏寡孤独死无以者覇为区处曰某所大木可以为棺某亭猪子可以祭吏往皆如其言遣吏司察事旣还而劳其食扵道傍为乌所攫肉事每得实人无敢欺皆以为神史家载其得之之由以为语次㝷绎问他隂伏以相参攷后世儒者乃以为钩距而鄙之此在黄覇虽未尽善而后儒非之者尤为无知盖不论其本而论其末不观其心而遽议其行事则皆不足以论人原覇之心本欲免人之欺求事之实则亦岂可多罪今风俗弊甚狱讼烦多吏姦为朋民无所归命曲直不分以贿为胜负狱讼之间虽有善士临之亦未必能尽得其情若有志之士欲研究其实岂免用问马参牛之智愚儒必以钩距非之则是必使情实不知曲直倒置姦恶肆行不辜无告然后为道耶故愚儒之论害道伤治真实学者必当明辨乎此则正理可得而信也近见王吉州言监司太守不可轻置人扵狱盖狱官多非其人吏卒常司其权平民一抵扵狱唯狱吏之所为箠楚之下何求不得文案旣上从而察之不能复有所见矣盖其词情皆由扵吏卒之所成练前书所谓奏当之成虽使臯陶聼之犹以为死有余辜者谓此也今有两词各护其说左证疑似簿书契要无可攷据事又有不在簿书契要者则狱中求实之法谓之闪隔假令有二人则隔为二处三人则隔为三处不使之相闻知以吾所疑与其事之节目逐处审问谨思精察要领可以得情者反覆求之若使得在扵𥘉词之外若可据信则必扵两处参审必使有若合符节者乃可据耳然此事最难若官人尽心却不能防吏卒之姦则吏卒必隂漏其事则官人之智无所施矣故狱讼惟得情为难唐虞之朝惟臯陶见道甚明羣圣所宗舜乃使之为士周书亦曰司㓂苏公式敬尔由狱贲象亦曰君子以明庶政无敢折狱贲乃山下有火火为至明然犹言无敢折狱此事正是学者用工处噬嗑离在上则曰利用狱豊离在下则曰折狱致刑盖贵其明也新司理𥘉间甚贤继而闻之亦无能为重轻足下尤宜谨之官人者异鄕之人吏人者本鄕之人官人年满者三考成资者两考吏人则长子孙扵其间官人视事则左右前后皆吏人也故官人为吏所欺为吏所卖亦其势然也吏人自食而办公事且乐为之争为之者利在焉故也故吏人之无良心无公心亦势使之然也官人常欲知其实吏人常不欲官人之知事实故官人欲知事实甚难官人问事扵吏吏效其说必非其实然必为实形欲为实形亦必稍假扵实盖不为实形不能取信官人或自能得事实吏必多方以乱之纵不能尽乱之亦必稍乱之盖官人纯得事实非吏人之利也故官人能得事实为难纯以事实行之为尤难与苏宰贱疾去体皆庇所逮记存之及尤重悚仄使君好音尚尔遅遅何也心苟无瑕何恤乎无家外之所遭有时与命𥘉不足为吾人重轻然君子每因是以自省察故缺失由是而知德业由是而进屯难困顿者乃所以成君子之羙也故曰生扵忧患而死扵安乐古人之处忧患者又岂止如门下今日所遭而巳哉愿笃信此道日去其非以着其是则终来有他吉矣二某徃时充员勑局浮食是惭惟是四方奏请廷臣面对有所建置更革多下㸔详其或书生贵㳺不谙民事轻扵献计不知一旦施行片𥿄之出兆姓蒙害毎与同官悉意论驳朝廷清明常得寝废编摩之事稽考之勤顾何足以当大官之膳尚方之赐或庶几者仅此可少偿万一耳新天子卽位执事者过聼又复卑之荆门某窃惟为臣之义进思尽忠退思𥙷过傥尚未罹摈斥得共乃事脱或朝臣一时建请有司失扵讨论遽施行之而反为民害者亦当用公心循公理为百姓条析以复于上庶几尽忠𥙷过之义郡守县令民之师帅承流宣化其职任一也而令尤亲扵民古者郎官出宰百里上应列宿寄命之责固不轻矣某托庇治下毎辱眷待之厚苟有所见安可不尽陈扵左右以为万一之助哉比者窃见省符责括民户屯田将复卖之上失朝廷之体下为良农之害甚哉计之过也其𥘉出监簿陈君𥘉官江西因见临江之新淦隆兴之奉新抚之崇仁三县之间有请佃没官絶户田者租课甚重罄所入不足以输官佃者因为姦计不复输纳徒贿吏胥以图苟免春夏则羣来耕获秋冬则弃去逃藏当逃藏时固无可追㝷及羣至时则倚衆拒捍其强梁姦猾者如此若其善良者则困扵官租遂以流离死亡田复荒弃由是侵耕冐佃之讼益繁公私之弊日积陈旣𬒳召为职事官因以此陈请欲行责括减其租课以为如此则民必乐输而官有实入此其为说盖未为甚失其𥘉下之漕台布之州县施行之间巳不能如建请者之本㫖遂併与系省额屯田者一㮣责括亦卤莾矣盖佃没官絶戸田者或是吏胥一时纽立租课或是农民逓互增租刬佃故有租重之患因而抵负不纳或以流亡抛荒或致侵耕冐佃而公私俱受其害陈监簿之所爲建请者特爲此也若系省额屯田者则与前项事体逈然不同其租课比之税田虽爲加重然佃之者皆是良农老㓜男女皆能力作又谙晓耕种培灌之利便终岁竭力其间所收往往多扵税田故输官之余可以自给人人自爱其争先输公不肯逋负亦优扵有税田者又此等官田皆有庄名如某所居之里则有所谓大岭庄有所谓精歩庄询之他处莫不各有庄名故老相传以爲元祐间宣仁垂帘之日捐汤沐之入以𥙷大农而俾以在官之田区分爲庄以赡贫民籍其名数计其顷畆定其租课使爲永业今里中之老犹有能言宣仁上仙之年与其月日者岁月寖乆民又相与贸易谓之资陪厥价与税田相若着令亦许其承佃明有资陪之文使之立契字输牙税盖无异扵税田其名数之着扵州县簿籍者目曰省庄计其租入则上而计省下而郡县皆总之曰苗屯米若干此其与逐时没官户絶田产隷扵常平而俾之出卖者岂可同年而语哉历时旣多展转贸易佃此田者不复有当时给佃之人目今无非资陪入户租课之输逋负絶少郡县供亿所頼爲多有司因陈君之请槩行责括亦巳踈矣漕台又因有出卖之请此不审之甚者也若没官户絶田产朝廷何甞不令出卖惟其不售也是以开给佃之门亦所以劝民之耕且使土无旷而租无亏也今以租重之故致前数弊议者方建减租之䇿乃不能因而推行之而复为出卖之说可谓失扵讨论矣且官有卖田之名固自不美今固无买者假令有买者亦必不能齐一所收之直又安能有𥙷扵县官之调度终亦化为乌有耳有司坐析无𥙷之秋毫徒使县官负不美之名忧民如此不亦谬乎谋国如此不亦踈乎若复及扵所谓屯田者则其失又甚矣今有屯田者无非良农入户有资陪之价着令有资陪之文立契有牙税之输租课未甞逋负郡县頼以供亿一旦官复责括而卖之则有是田者往往仅能自给岂复能办钱以买此田哉纵或能买是无故而使之再出买田之价岂不困哉岂不冤哉其能买者固不百一异时有钱以买者必兼幷豪植之家也夺良农固有熟耕之田以资兼幷豪植之家而使之流离困穷啣冤茹痛相枕籍为沟中瘠此何䇿也版曹之勘当都省之符下皆不复究其本末其事益炽其害易滋陈君之请不过三县省符之下计台之奏遂及三郡版曹勘当则又遍扵一路且其施行与其建请本㫖絶相皆违真所谓字经三写乌焉成马失今不救又将遍扵天下矣假令有成命有司苟知其非犹当各守其职而争之况今未成命岂可坐糜𥿄札徒严期㑹滋吏姦以扰良农安视下民之困以成执事者之过计哉门下平日爱民如父母忧民如疾疢今诚为之深究其本末详计其利病陈之上府列之计台丐闻于朝俾寝其议以便邦计以安民心此必门下之所乐为也胥吏之计方将并縁以招贿谢必不乐此谅仁人君子之心惟恐不闻吾民之疾苦政令之利病必不以吏胥之谋而易天下之至计某虽不能周知一邑之版籍以所闻见计之此邑之民耕屯田者当不下三千石以中农夫食七人爲率则三七二十一当二万一千人抚万家之邑而其良农三千户老稚二万一千一旦失职凛凛有破家散业流离死亡之忧也岂仁人君子之所能忍视而不爲之计者今方收获舂揄之时诚得亟爲剡牍而其文书期㑹姑辽缓之以烦后庚之命使虑忧之偪仄转爲懽心惨悽怛悍散爲和气而讴歌鼓舞溢扵田畆遍扵涂巷不亦休哉此非有缺扵供输损扵调度决不至以此获罪扵上府计台也仰恃爱念敢布腹心三如闻徒御戒行将如郡邸岂黄堂将大行寛恤之政以厚吾民之力为国家培固根本为万世不㧞之基耶抚字心劳催科政拙此阳道州所以为当世大贤而史家载之以为美谈者天以斯民付之吾君吾君又以斯民付之守宰故凡张官置吏者为民设也无以厚民之生而反以病之是失朝廷所以张官置吏之本意矣无君子莫治野人无野人莫飬君子朝廷官府之用固当野人供之今赋输之法斯民所当遵而不违也违而不供民之罪也官从而督之理之宜也为守宰者固不可以託催科政拙之言而置赋税之事一切不理易曰理财正辞禁民为非曰义必指簿书期㑹为非吾所当务此乃腐儒鄙生不闻大道妄为缪悠之说以自盖其无能者之言也今簿书不理吏胥因为紊乱为长吏者难扵稽考吏胥与姦民为市使长吏无所窥㝷其踪迹此所当深思精攷覈其本末求其要领乃所谓理财正辞禁民为非者也簿书齐整明白吏无所容姦则姦民惧而弊事理良民下戸畏事之人不复𬒳扰矣若循理而治赋输又不能寛上府之督责则致为臣而去岂不甚公甚正甚荣甚美哉有如丈丈大鄕之贤善类所宗亦必甚慰其意以为吾有贤子不愧扵阳道州矣世间富贵何限往往与草木俱腐其能自㧞而与阳道州俨驾扵方册者几何人哉若曰今不得巳且屈吾平日之志为苟免之道非某之所闻也吾人要当求师扵往圣昔贤有识君子不可聼计扵吏胥吏胥者吾之所御岂可反入其笼罩之中也象山先生全集卷之八象山先生全集象山先生全集卷第九象山先生全集卷之九书与王谦仲某违远诲言三换岁矣区区瞻企何可云喻去冬拜手翰之辱大义焕然岂胜慰沃江鄕何幸得大贤出镇然自朝廷而言则轻重缓急亦巳舛矣明天子注倚岂其或疾执事者之不便计必出此亦识者之所前料殆无足恠独隂氛重重殊未廓清葵藿之心不能不为大明惜之心去冬不愿着足閙篮只欲休去歇去之语尤非所望窃料执事此蔽未能遽解则此行殆爲私便某占籍江西以私言之亦惟恐彼人之计有所不行也开府用何日传闻下车十连胥庆此非尺牍虚辞也元晦闻巳起行入奏事江西可谓德星聚也某去夏拜书后不旬日卽有仲兄子仪之丧秋𥘉又哭一殇子乃将爲先兄子寿后者薄德鲜祐如此旧有拙疾哀苦中大作几至扵毙腊月顿愈今顽徤复如去春时矣鄕人彭世昌新得一山在信之贵溪西境距敝庐两舎而近唐僧有所谓马祖者庐于其隂鄕人因唿禅师山元丰中有僧莹者爲寺其阳名曰应天寺废乆矣屋庐毁撤无余故址埋扵荆榛良田清池没扵茅苇彭子竭力开辟结一庐以相延去冬尝一登山见其隘复建一草堂于其东山间亦粗有田可耕社日后携二息偕数友朋登山盘旋数日尽发兹山之祕要领之处眼界胜絶乃向来僧軰所未识也去冬之堂在寺故址未惬人意方扵胜处爲方丈以居顾视山形宛然鉅象遂名以象山草堂则扁曰象山精舎鄕人盖素恨此山之名辱扵异敎今皆翕然以象山爲称故侍郎张南仲之居寔在山下南仲讳运其诸子鄙徙居鄱阳其诸姪咸在故里皆尊尚儒术旧亦多逰从者彭世昌极贫开山之役诸张实欣助之其经营之𥘉亦张为之地今张氏子弟咸来相从一家结庐扵东坞之上比方丈为少高名之曰储云兹山常出云云之自出常在其高故也一家结庐扵前山之右石涧飞瀑萦纡带其侧因名曰佩玉相继而来结庐者未巳未及名也方丈檐间层峦叠嶂奔腾飞动近者数十里远者数百里争竒兢秀朝暮雨旸云烟出没之变千状万态不可名模两山廻合其前如两臂环拱臂间之田不下百畆㳂流而下悬注数里因石赋形小者如线大者如练苍林隂翳巨石错落盛夏不知有暑挟册其间可以终日东山之崖有繙经石可憇十许人西山之崖有歇石可坐五六人皆有苍松蟠覆其上其下壁立万仞山之隂有尘湖在其巅天成一池泓然如鑑大旱不竭可以结庐居之自尘湖而北数山之外有马祖庵其处亦胜有风洞有浸月池有东壠有桦木壠有东西坞有第一峰凡此皆旧名嘉者此山大势南来折而东又折而南其高在西北堂之西最高九峰聮络如屏名曰翠屏其上皆林木也北峰之高者如盖可以登望南望羣山益远溪谷原野毕露东望灵山特起凌霄缥缈如画山形端方亷利呉越所未见有也下见龟峰昂首穹背形状逼真玉山之水盖四百里而出扵龟峰之下略贵溪以经兹山之左西望藐姑石琵琶诸峰崷崪逼人从天而下溪之源扵光泽者间见山麓如青玉版北视上清仙巖台山仅如培塿东西二溪窈窕如带二溪合处百里而近然地势卑下夷旷非甚清彻甞没扵苍茫烟霭中矣彭世昌去冬亦甞至无爲求见挟梭山之书闻治行之忙不及瞻望今巳息肩共学耕扵此矣此公志向不肯碌碌人皆谓之狂生然其平生所爲甚异流俗爲私者甞少而爲义者甞多惜其前日不甚得从师友择之未精耳自此当有可望二彭世昌归适领敎翰专人荐至连奉好音慰浣何可言喻时事一新隂氛顿释良心之所共快继是而无以新之则后之视今犹今之视昔诚如来敎前月之雨霶霈连日山溪暴涨平野渺如湖海积年所无幸不甚为害水落之后禾黍畅茂倍扵常岁旬日更得一雨早田十分成熟矣陂池皆有蓄水纵有秋旱晩稻亦有可救不至如去年也江西之民当借大府之德而望一稳矣近闻饶之浮梁负郭一寺中井泉涌溢而地䧟漂庐浮尸不可胜数水后舟行者见㳂流居民收积漂材徃徃如堵所败伤不少矣如闻临江筠袁亦有水患大府当知其详今风俗积壊人材积衰郡县积弊事力积耗民心积揺和气积伤上虚下竭虽得一稔未敢多庆如人形貌未改而脏气积伤此和扁之所忧也比日所去之蠧可谓大矣爕调康济政尔惟难非君臣同德洞见本末岂易言此海内之责当有在矣愿得从容以究此意不啻饥渴秋深佳天气当求一扣亟丈第恐前此促召亦頼遣介相闻告以起行之日水陆所由定当前途求一见耳善政日有所闻闻夏税甚便扵民恨未知其详秋苗利病想已讨论甚悉为郡者只能扵此二节去其害而致其利则及物巳广矣某去冬有与宋漕札子言金谿月桩惜其不及施行谩録呈倘有余力及之幸甚与钱伯同不讯记漕又复逾时然蚤作晚寝渴饮饥食皆涵泳邦君之泽尺牍䟽数尚奚足言荆公英才盖世平日所学未甞不以尧舜为标的及遭逢神庙君臣议论未甞不以尧舜相期独其学不造本原而悉精毕力扵其末故至扵败去古旣逺虽当世君子徃徃不免安常习故之患故荆公一切指为流俗扵是排者蜂起极诋訾之言不复折之以至理旣不足以解荆公之蔽反坚神庙信用之心故新法之行当时诋排之人当与荆公共分其罪此学不明至今吠声者日以益衆是奚足以病荆公哉祠宇隳败为日之乆莫有敢一举手者亦习俗使然耳执事慨然而一新之非特见超卓其何能如是比得倅车书谓执事欲以记文下委不觉喜溢支体盖兹事湮鬰深愿自是一发舒之遣人临存适越在他境不卽奉荅姑以此谢缓报之罪记文尚迟旬日当成就其说驰纳求教二居山逾一甲子益饱云山之变饭稻羔鱼无复在陈之厄籍庇宏矣兹山之胜尤在瀑流东有磜潭西有半山磜潭不下玉渊半山可亚卧龙精舎之前两山廻合又自为一涧垂注数里喷薄飞洒扵茂林之间一曰风练二曰喷玉三曰飜涛四曰踈珠五曰冰帘六曰双练七曰飞雪木石自为阶梯可㳂以观两崖有蟠松恠石却略偃蹇隐见扵林杪时相管领令人忘归日与二三子咏歌其间懐吾贤使君之德何有穷已故亦乐为执事道之王弱翁力酣扵緑尊红妓安能作字哉文公祠记某当併书之迟旬日纳去与杨守鄕邦凋弊方深㳺釡之忧遽得贤师帅振起而抚摩之欣幸之私不在田夫野老之后矣属者修敬数获欵晤深慰积年倾渴之懐至蒙礼遇之宠毎踰涯分尤深感怍抵家欲具谢尺𥿄以不敏因循迨今然文华日胜情实日薄此后世公患吾人相与以信义苛文非所计故不敢深以自讼谅惟高明必不以是督过之某此月七日始得束书登山九日始遂逹山房金谿与饶之安仁信之贵溪为隣二境皆有盗贼之患金谿独不然相去跬歩之间事体便相辽絶晋国之盗迯奔于秦乃今见之贤使君之效乃如此是事乃得之亲见非传闻也金谿今岁旱处亦多通县计之可作六分熟敝居左右独多得雨颇有粒米狼戾之兴但前数日南风亦颇伤稻目今雨意甚浓此去却要速晴以便收获万一成积雨则又有可忧者切窥贤者用心未甞不在扵民不敢不告近日颇从仓台需籴本为平籴一仓以辅向来赵丈所建社仓其详教授知之得就渠索某札子一观幸甚二敎之绪余不胜䧏叹从容平易惟理是求稽诸前古千载一辙周道之衰民尚机巧溺意功利失其本心将以沽名名亦终㓕将以徼利利亦终亡惟其君子终古不磨不见知扵庸人而见知扵识者不见容扵羣小而无愧扵古人俯仰浩然进退有𥙿在巳之贵润身之富辉光日新有无穷之闻其视懐璧负乗之人何啻蚊蚋蚁虫哉三复来贶益厉此心敢悉布之永以为好惟执事终惠顾之三违远色笑倐尔经时洽闻讴謡益用鄕德某自省事以来五十年矣不知几易太守其贤而可称者惟张安国赵景明陈时中钱伯同四人殆如晨星之相望可谓难得矣今执事临之又光扵诸公邦人何幸虽然属者郡政不竞巳甚积弊宿蠧殆难驱除猾吏豪家相为表里根盘节错为民蟊贼质之淳黠势之强弱相去悬絶本非对偶吏胥居府廷司文案宿留扵邦君之侧以闲剧劳逸甞吾之喜愠以日月淹速甞吾之忘忆为之先后缓急开阖损益以蔽吾聦明乱吾是非而行其计豪家拥高赀厚党与附㑹左右之人创端绪扵事外以乱本㫖结左证扵党中以实伪事工爲节目以与吏符合而成其说吾以异鄕之人一旦而聼之非素谙其俗而府中深崇闾里之事不接扵吾之目涂巷之言不闻扵吾之耳𬒳害者又淳厚柔弱类不能自明自逹聼断之际欲必得其情而不爲所欺此甚明者之所难也吾虽得其情彼尚或能爲之牵制以格吾之施行吾断之速则文踈事漏而无以絶其辞吾求之详则日引月长适以生其奸况其是非曲直之未分而常有以贰吾之心疑吾之见变乱其事实而其情亦未易得也一堕其计奸恶失所畏善良失所恃矣岂不难哉善恶之习犹隂阳之相为消长无两大之理一人之身善习长而恶习消则为贤人反是则为愚一国之俗善习长而恶习消则为治国反是则为乱时之所以为否㤗者亦在此而巳开辟以来羲皇而䧏圣君贤相名卿良大大相与扶持封植者善也其所防闲杜絶者恶也明明在上者明此而巳火在天上大有明之至也象曰君子以遏恶扬善顺天休命传亦有之为国家者见恶如农夫之务去草焉芟荑藴崇之絶其本根勿使能植则善者信矣夫子曰聼讼吾犹人也必也使无讼乎使夫子生今之世为今之吏亦岂遽使人无讼哉易有讼卦其来乆矣不能无讼岂唯今日若其聼讼之间是非易位善恶倒置而曰自有使人无讼之道无是理也舜之受终必流共工于幽州放驩兠于崇山窜三苗于三危殛鲧于羽山而后天下咸服夫子之得鲁政必诛少正卯扵两观之下而后沈犹氏不敢朝饮其羊公镇氏出其妻镇溃氏踰境而徙鲁之鬻牛马者不豫价遏恶扬善顺天休命前圣后圣其揆一也必使无讼之道当扵聼讼之间见之矣君子之所以异扵人者以其存心也遏悪扬善顺天休命此其存心也与后世苟且以迯吏责钩距以立威者岂可同年而语哉举斯心以加诸彼使善习日长恶习日消恶者屈善者信其无讼也必矣蒙照知之素輙效区区以禆万一与黄监某切见鄕来赵丈举行社仓敝里亦立一仓委梭山家兄主其事某颇有所未安者昨亦甞禀闻愚见以为莫若为平籴一仓以辅之乃可长乆平籴则可独行社仓未必可独行也杜仓施扵常熟鄕乃可乆田不常熟则歉岁之后无𥙷扵赈䘏平籴则豊时可以受农民之粟无价贱伤农之患歉时可以摧富民闭廪腾价之计政使独行亦为长利今以辅社仓之所不及而弥缝其缺又两尽善矣其详巳甞託陈敎授布禀与林叔虎叔虎才美试扵一县真㳺刃有余地矣顾其志义文采郁未尽施行且观腾骧耳学宫之壮恨不得卽一拭目记文见委义当效力第非仓卒所能成耳去冬为陈贵溪作重修学记谩往其刻一观向为仲权作宜章学记莫曾见否今竟未刻岂其有不当仲权之意者耶近观仲权所向亦有可念者淳叟身后事亦粗办然极可怜晚节与仲权正巳为莫逆友死者巳矣生者顾未知其所终又可怜也寿夭贫富贵贱皆不足多为学者道古之圣贤如关龙逢之诛王子比干之剖心颜闵之夭疾孔孟之厄穷至今煌煌在宇宙间庸何伤哉某去年春尾在山间闻伯蕃姪讣以归亲旧家庭抚棺视窆之役相㝷以卒岁今犹有姪妇之丧未然更閲渉历此道益明益不敢不勉数年间书问文记颇多不能尽録令小儿録经德堂记往此文颇有𥙷扵吾道荆公祠堂记刻併往此是断百余年未了底大公案圣人复起不易吾言矣刻中第六行内义当与之戮力字下脱若虚捐岁月是自弃也九字好议论字下羡人一字若令人写出增损而读之乃无遗恨当时钱伯同託弱翁书弱翁臂痛不能书伯同逼替复送来某自书恃有前本碎𥿄写去偶有此脱羡伯同恐是意欲增损遂依后本刻至今不满后当更书小本叙此曲直䟦其后置诸壁间也与晦翁往复书因得发明其平生学问之病近得尽朋友之义远则破后学之疑为后世之益若夫志卑识闇居斯世为斯世之徒固不足以论此长沙胡季随乃五峰之㓜子师事张南轩又妻其女南轩没后又讲学扵晦翁之门亦甞至临安相聚此人操行甚谨悫志学亦甚笃但学不得其方大困而不知反去年亦有书来此今録所荅渠书併所复陈漕君举书往世固有甘心为小人者此无可言矣有不肯为小人而甘心为常人者又未足言也有不肯为常人而堕扵流俗中力不能自㧞又无贤师友提掖之此可念也又有非其力不能自㧞其所为往往不类流俗坚笃精勤无须臾闲暇又有徒党传习日不暇给又其书汗牛充楝而迷惑浸溺流痼缠绵有甚扵甘心为小人甘心为常人者此岂不重可怜哉上古圣贤先知此道以此道觉此民后世学絶道丧邪说蜂起熟烂以至今日斯民无所归命士人凭私臆决大抵可怜矣而号称学者又复如此道何由而明哉复晦翁第二书多是提此学之纲非独为辨无极之说而巳可更熟复之与陈君举丁未之冬失扵一见尺书往复莫遂输写比年山居益左知旧消息往往阔絶徒积倾驰遣人临存辱以书币备承近日动息慰浣可量以尊兄之才之美下问之勤恳然情实真以能问扵不能以多问扵寡尤用䧏叹世习靡敝固无可言以学自命者又复封扵私见蔽扵私说却鍼拒砭厚自党与假先训刲形似以自附益顾不知其实背驰乆矣天以是理卑人而举世莫任其责则人极殆不立矣永思及此益切悼惧忘其驽蹇以自效竭此某所不敢不勉着大公以㓕私昭至信以熄伪非尊兄尚望谁老矣之论未敢闻也傅子渊巳至衡阳得其书谓亦已相闻矣子渊人品甚高非余子比也刘淳叟前月𥘉冐暑归自临江病痢踰旬竟不起可哀可哀此郎年来避逺师友倒行逆施极可悼念春夏之间适有困折某近抵城闉见其卧病方将俟其有瘳大拯㧞之不谓遂成长徃念之尤用伤叹淳叟正巳𥘉向学时自厉之意蔚然可观郷里子弟因之以感动兴起者甚衆曾未半涂各有异志淳叟归依佛乘正巳暮用才术所託虽殊其趣则一此其为蔽与前所谓以学自命者又大不侔矣正巳比来相与礼貌然视其朋㳺观其文辞验之瞻视容色以考其指归未之有改此尤可念也象山先生全集卷之九象山先生全集象山先生全集卷第十象山先生全集卷之十书与李成之某去冬距对班数日忽有匠丞之除王给事遂见缴旣而闻之有谓吾将发其为首相瓜牙者故皇惧为此抑可怜也古人所以不屑屑扵间政适人而必务有以格君心者盖君心未格则一邪黜一邪登一弊去一弊兴如循环然何有穷巳及君心旣格则规模趋郷有若燕越邪正是非有若苍素大明旣升羣隂毕伏是琐琐者亦何足复污人牙颊哉鄕来靣对粗陈梗槩明主不以为狂而条贯靡竟统纪未终所以低回之乆者欲俟再望清光输写忠藴以致臣子之义耳然而不遂则亦天也王氏之子焉能使予不遇哉二李尉处附至三月晦日书发读慰浣之极别𥿄尤见情实历述病状可谓自知之审矣为仁由巳而由人乎哉奋㧞植立岂不在我若只管讥评因循不能勇奋特立如官容奸吏家留盗虏日积忧患而不勇扵一去之决谁实为之今幸尚知其为奸盗而患苦之护惜玩愒之乆寖以习熟便安之未必不反以为忠良也任贤勿贰去邪勿疑岂独为国而然为家为身盖一理也愿精思深察致一日克已复礼之力当有勿忧宜日中之快矣与应仲寔向自使华在江东时草草具复来贶㝷拜数字附郷里士人以行而执事移帅南服之命巳下用不果逹其时某适至隆兴在翠岩洪井间得闻从者至止亟还城下则棨㦸又南矣甚为怅然属甞扵复漕台书中寄意语次亦曾及之否苍梧舜迹所及交趾合浦九真日南为郡古矣粤自翠华南波更为近服班宣之任类皆名儒重臣间者犹以簿书遗䇿米塩末务仰勤冕旒南顾之忧官人之难乃如此兹焉帅阃暂屈明贤此其加惠岭海之民可谓至矣抚柔安辑当有余地远方知方兴扵礼义此其时也漕台心事荦荦伏想相得甚欢金兰之谊于是有证徤羡徤羡某徃岁亦蒙误恩卑垒荆门尚迟余敎以迯大戾区区近况有鄙文数篇公余过目可槩见矣去年秋冬又两通晦翁书然前说且倚阁矣与张季海乆欲诣谒坐此涂潦政尔未遂缺然斯懐金谿西北幷临川处率多早田耕必三秋乃可望常岁及今再耜挟矣今阻寒冻曾未举趾农者凛然有无年之忧雷先启蛰泉源已动泉之盛一甲子而止动早则及夏浅动晚则及夏深泉与雨泽亦相表里故动早旱徴动晚稔征今先启蛰而动则不及夏矣比年货泉日缩民生日贫谷价虽亷往往乏食重以冬春仍雪积雨畦涂陇败无所施力困亦剧矣霖霪未止为之柰何浦城小㓂幸已成擒警候之事尤非今日所能堪也邑民以公事至廷者莫不称颂贤德而㳺谈之士徃徃以聼信百石爲疑虽其无根不足深据然形似则有以致之更惟加察二乆以道泞不遂往见旣望常作一𥿄以致区区㝷以少霁欲留靣剖又不果逹今併徃一观新宰旣不果来吾邑遂可以乆𬒳贤者之泽向来不作乆计深爲足下不取古人扵事无小大无乆近其处之一也居一日亦当尽吾道学絶道丧所从来乆矣放利而行者滔滔也比甞与主簿论喻义喻利之说语次曾及之否弊邑之陋风俗未还扵正所幸主簿意向甚美第未甚更历耳外此不复有正人区区亦不能不为左右深虑要当卓然以古人自期悯恻流俗如失心者而后能无所䧟溺人患无朋友无闻见与其亲不正之人闻不正之言则宁其无也若见不贤而内自省择其不善者而改之则皆吾师也与张元鼎比方得向来论事之书张权因造簿正其宿弊此固当然比复使君书固是之矣若创征之事此甚不可足下之辩殆类冉求之辩伐颛臾金谿陶户大抵皆晨民扵农隙时为之事体与番易镇中甚相悬絶今时农民率多穷困农业利薄其来乆矣当其隙时借他业以相𥙷助者殆不止此邦君不能𥙷其不足助其不给而又征其自𥙷助之业是奚可哉𥘉甚骇闻兹事继而闻其说出扵沈尉卽悟其为此谋之人岂能肩𥙷扵调度若其伤邦君之政体不复可得而文饰矣沈生小子本无知识岂恤州郡岂爱邦君岂念小民独为挟私者所嗾耳所重可惜者遂使贤使君为挟私之人所役而足下又代挟私者为辩此人之术何其如此之高乃能挟一邪说以役二贤者又重可恠也今未知已如何施行正宜及其未深有以改之无为此人所笑与黄康年此道充塞宇宙天地顺此而动故日月不过而四时不忒圣人顺此而动故刑罚清而民服古人所以造次必扵是颠沛必扵是也斯须不顺是谓不敬虽然巳私之累人非大勇不能克一日克巳复礼天下归仁焉岂直推排而已哉纵使失扵警戒旧习乗之当其思之觉之复之之时亦必大勇而后能得其正也愿益勉之与胡无相惠书忧悯俗学伤悼邪见深中时病惟是推许过盛非所敢承刘定夫得数目之欵张诚子迫试期不及一见但得讯云回日见过定夫亦约早晚登山山间朋友近多读尚书上古道义素明有倡斯和无感不通只是家常茶饭今人旣惑扵利禄又蔽扵邪说见说此理飜成特地岂不可怜哉与朱益叔区区之学不能自已朋侪相课亦谓月异而岁不同毎观徃年之文其大端大㫖则乆有定论至今不易若其支叶条目踈漏舛错往往有之必加删削乃可传也向在朋友间时见所传鄙丈亦有全伪者此尤不可不知也开岁合幷当究其说学絶道丧私说诐论充塞弥满朋友讲贯未能符合其势然也然至当归一精义无二至扵心独无所同然乎此孟子之至言但咏歌伐木之篇缉熈其事终必有无间然者矣与路彦彬得函敎又辱以盛制文盛意勤顾何以当虽然似有未相暁者义不敢不宣逹扵左右窃不自揆区区之学自谓孟子之后至是而始一明也平日拳拳扵左右者岂徒以亲戚之故哉古人缨絶肘见不以为病累日不火食歌声若岀金石或者未能深信与信之而未济登滋则兹当挟辕推毂以相从扵康庄也若金钱谷粟之惠遗非某之任也聚族之衆终岁之计未免扵饥岁日索公堂米无毫髪𥙷助亦以事有大扵此者未敢任此责也得时行道固吾人分内事然与世俗羡慕富贵者天渊不足谕也来诗似未免俗意尤非所望非高明亦不敢直言如此与涂任伯来喻勤勤大槩谓来学者未必可语而有耗气劳体之患此诚足下爱我之心也虽然足下顾未知自爱安能爱我哉比数得与足下接语此邦之士惑焉者甚衆进而效说者亦不少矣大抵皆是何足与言仁义之意然稠人广坐其意盖不皆如是也其意如是者必其不知自爱者也其意不如是者必其知自爱者也今足下之言乃与其不知自爱者若合符节此吾所以甚为足下不取也素问之书乃秦汉以后医家之书託之黄帝岐伯耳上古道纯德备功利之说不兴医卜之说亦不如是比见足下好诵其言特素未讲学不知其非耳某气禀素弱年十四五手足未甞温煖后以稍知所向体力亦随壮也今年过半百虽少加衰扵壮时然以足下之盛年恐未能相逮也何时合并以究斯义与董元钖元钖旧常有向学之意而中自画毎切念之无由奉逹今因此輙致区区幸少垂聼往训中言小人者甚多不可一槩观小人字虽同而其所指乃有相去天渊者论语所谓女为君子儒无为小人儒又曰言必信行必果硁硁然小人哉又如尹士旣闻孟子之言则曰士诚小人也此等则是学不至道而囿扵私见不能终从其大体故谓之小人易曰小人不耻不仁不畏不义不见利不劝不威不惩此则气质乖戾姦憸凶恶之小人也治世盛时若不格靣从化则刑戮之所不贷此两者善悪雅俗污洁之辨如云泥矣元钖平时喜事好修何至为由后之小人哉若由前之小人则恐非元钖之所能及今流俗不学之人而其质不至扵不耻不仁不畏不义又不得陶冶扵先圣王之敎方凭其私意自以为善此则是俗人不得谓之士不得谓之儒此軰必不能如尹士自知之明也然俗人中气质又有厚薄轻重大小平时所惜扵元钖者为其气质偶不得其厚重者故不能自㧞扵市井之习又輙凭之以妄议人之长短所见日陋如来书所谓讐卽陋见也知巳之说亦陋然吾能化陋以爲广大请借元钖知巳之说而言之元钖诚欲求知巳当今之世舍我其谁哉但恐元钖怕逢知巳耳元钖诚能不安其旧惟新是图则本心可以立复旧习可以立熄居仁由义大人之事备矣谁得而御之与倪济甫闻不就程试决计登山甚爲之喜寿翁寄示中秋分韵尤用嘉叹天宇澄澈月华晶莹频年未有如此夕者老子扵此兴复不浅是夕月午启门相半东望兹山亦念不负此月者在诸贤尔自昭明德何必是夕造次颠沛莫不当然涵泳存飬计当日新山翁在此济甫之来不当迟迟也与黄彦文宠示盛制词典句老动有稽据非近时后生所及深用䧏叹下问求益之意如川方至此尤不可及然有如耆德所进当在文字之表则所谓真诀在其中矣恨行役匆匆未得从容以究其说尚冀快诵屈子览冀州兮有余横四海兮焉穷之句以厉益壮之志当刮目以俟与刘志甫赵仲声还得书读之涣然深用慰怿顺伯与足下相继入册府亦前时所无求外想亦未容遽也诚者非自成巳而巳也所以成物也成巳仁也成物知也性之德也合内外之道也交㳺间气质不至扞格者当日有丽泽之益此其为进德之验甚着冯传之气禀恢然当今难得所当共爱惜之向来相聚失扵懒散不曾与之启其大端去岁甞有一书勉之近得其书殊觉其邈然不相入深为惋惜志甫尚能致力扵此乎今録向来书藁去若致力切磋庶有其端也近与春伯一书痛箴其陋习膏肓能索观之爲佳道之行不行固天也命也至扵讲明则不可谓命也知言者亦何必俟其效之着而知其所到哉此心本灵此理本明至其气禀所蒙习尚所梏俗论邪说所蔽则非加剖剥磨切则灵且明者曾无验矣与邵叔谊敎以向来爲学本末又加详扵前日所闻甚幸但叙述愚言处则尽失其实便须认爲已物一句尤害义理诚如此可谓罪人处矣前来所说犹是窃盗此举遂爲强盗爲强盗而不让岂可容扵世哉𥘉一再见时颇觉左右好随卽为数语述所闻毎乖其实旣得旬日浃之欵意必巳悟前非不谓又作此等语乃复甚扵𥘉时此卽病证之大者失今不治必为痼疾岂更可言为学哉此心苟得其正聼言发言皆得其正聼人之言而不得其正乃其心之不正也一人言之衆人聼之使衆人各述其所聼则必不齐非言者之异也聼者之异也来书之至此间友朋观之皆骇而问曰何为有此言因荅之曰是非吾言也邵机冝之言也某屡言先立乎其大者又甞申之曰诚能立乎其大者必不相随而为此言矣屡言仁以为已任又甞申之曰诚仁以为已任必不相随而为此言矣盖后世学者之病多好事无益之言假令记忆言辞尽无差爽犹无益而有害况大乖其㫖尽失其实邪向来造见对语移时𥘉间颇觉左右之心不能无馁旣而发明此理稍相切磋殊觉小快及再相见接语之间巳觉非复前日矣是后相从虽累日衆中泛语终不得独相叩问兹得来示方知窒塞如𥘉此乃向来不得真实师友讲贯传授类皆虚见空言徒增缪妄今能尽弃前非务明正理则此心之灵此理之明谁得而蔽之某前书所以相勉者可谓至矣幸复熟而究切之也得元晦书其蔽殊未解然其辞气窘束或恐可疗也某复书又加明畅併録往幸精观之与江德功蒙示晦翁书敬领回书径自此遣徃矣副本録在邵叔谊处可索观之白白长长之言是古人辩论处非用工处言论不合扵理乃理未明耳非诚意之罪也与曾宅之十日朋旧书问至多向所惠书卒难㝷检其时复书亦无草藁今皆不能记忆来书谓某甞有文义溺志之戒某平时与朋旧讲贯不敢泛为之说大抵有所据而后言若诚有是是必据来书而言之耳亦略记得曾有一卷粘𥿄数幅写前軰议论十数叚扵后註所见与所疑又各空其后以俟某之说此岂非吾友所示耶记得当时㸔毕甚喜其有志扵学亦甚惜其学未知方亦甞以示一二朋友因谓之曰此人气质志向固不碌碌但未得亲师友胸中杂然殊未明本末先后之序今千里寓书𥿄笔之间岂能遽解其惑且当示以读书之法使之无徒耗其精神后日相见当有可言耳亦略记回书大意谓读古书且当扵文义分明处诵习观省毋忽其为易晓毋恃其为巳晓则乆乆当有实得实益至扵可疑者且当优㳺厌饫以俟之不可强探力索后日扵文义易暁处有进则所谓疑惑难暁者徃徃涣然而自解却不记得有溺志之辞此后枉问得备録前后书辞见示庶有据依也近见所在友朋多有好理㑹文义反不通者盖不知学当有师天之生斯民也以先知觉后知以先觉觉后觉此其理也诚得其师则传授之间自有本末先后不使学者丛然杂然费其目力耗其精神而无所至止也此说要非相见不能究秋凉能一来乎先兄平日无甚着述惟有徃来论学之书中间编次未就后日垂访当共读之也与周元忠积雨遐想风练飞雪之壮甚愿与诸公繙经其间以俟玉芝之茂倘有意扵此何以期为霁日媚景晴云绚文此吾命驾时也今日平分一春羲和㑹当少出幽险缓辔天衢照临吾徒成此盛集与詹子南日享事实之乐而无暇辨析扵言语之间则后日之明自足以识言语之病急扵辨析是学者大病虽若详明不知其累我多矣石称丈量径而寡失铢铢而称至石必谬寸寸而度至丈必差今吾但能造次必扵是颠沛必扵是勿忘勿助长则不亦乐乎又何必纷纷爲大小之辨也二廖倅处送至四月二十四日书发读甚慰驰系用力不懈无他疑惑甚善甚善此心至灵此理至明要亦何疑之有然又以无疑爲疑是未能无疑也事理有未明则不容不疑思索之问辨之则疑有时而释矣疑亦岂足愿哉今旣曰无疑矣乃以无疑爲疑何哉愿速更之母滋其惑二包至此乆矣今皆归其家约秋间复来颜子坚旣巳去髪胡服非吾人矣此人质性本亦虚妄故卒至扵此育王有一僧曰祖新姓赵字日新其为僧非本志质甚穏实亦有复衣冠之志曾识之否得来书亟作此託廖丈附便奉逹不能多具与吴显仲得书承比来履用佳适进学不替为慰来书见喻所学仍见敏道说颇以艺能不如人为忧此甚非也当书论语弟子入则孝出则弟一章併子夏贤贤易色一章扵几案间朝夕观省以改前过读书作文之事自可随时随力作去才力所不及者甚不足忧甚不足耻必以才力所不可强者为忧为耻乃是喜夸好胜失其本心真所谓不依本分也㸔显仲气质本自质朴淳实何故如此但自依本分朴实头作箇求正扵人有所疑不去亦且随见在有何不可但频频㸔前两章书便自不至颠倒也象山先生全集卷之十象山先生全集象山先生全集卷第十一象山先生全集卷十一书与朱济道此理在宇宙间未甞有所隐遁天地之所以爲天地者顺此理而无私焉耳人与天地并立而爲三极安得自私而不顺此理㢤孟子曰先立乎大者则其小者不能夺也人惟不立乎大者故爲小者所夺以叛乎此理而与天地不相似诚能立乎其大者则区区时文之习何足以汨没尊兄乎贤郎志向极可嘉向来供课想甚富此非不足也得勉之读古书以涵飬此志幸甚二向辱恵书诸兄诸姪传玩賛叹不能去手比之今此书辞反如二人甚愧前日简忽不能悉意尽诚以相推挽遂使尊兄不能勇去余习尚此迟囬然诗却甚佳诗意书辞亦不相似诗只两句便说尽了后两句却成剰语文理颇不相绍续今欲易后两句兼易前二字固不能出尊兄之意但稍次其文耳此理扵人无间然昏明何亊异天渊自従断却闲牵引俯仰周旋只事天尊兄平日只𬒳闲牵引所以不能自立今既见得此理便宜自立此理即是大者何必使他人明指大者既见此理此理无非何縁未知今是此理非可以私智揣度傅㑹若能知私智之非私智废㓕此理自明若任其私智虽髙才者亦惑若不任私智虽无才者亦明颜子之学本末甚明尊兄未湏泥此而求但自理㑹真能见得此理后日徐徐取论语读之涣然冰释矣某甞令后生读书时且精读文义分明事节易晓者优㳺讽咏使之浃洽与日用相恊非但空言虗说则向来疑惑处自当涣然冰释矣縦有未觧固当候之不可强探力索乆当自通所通必真实与私识揣度者天渊不足谕其逺也不在多言勉旃是望三示教日用工夫甚善尊兄气质忠厚得扵天者加人数等但向来累外䖏多得日剥落之以全吾天则吾道幸甚所谓心诚求之虽不中不逺矣平居不与事接时切湏鞭䇿得烱然不可昧没对越上帝则过事时自省力矣与吴子嗣䘮礼与其哀不足而礼有余也不若礼不足而哀有余也此圣人之格言非天子不议礼礼亦未可轻议也欲去其不经鄙俗之甚者而略近扵古则有先文正公书仪在何必他求二不以前所复书为罪又下问之不肯苟狥流俗孜孜礼法以求依据吾子之志善矣然事有轻重本末当知所先后礼文隳阙其来乆矣滕文公所问孟子所荅皆其大端仪节之末去其鄙俗不经者可也来书谓定之仆手此尤未宜吾子在衰绖之中不得巳次序以授执事者可也安可谓之定栢人者乃巫觋所为不经甚矣吾家未甞用也祝称卜虞子与夫异辞观二孤之过可以类见䘮祭当论所主不可言同也仪中除此三节诸皆无害三徃岁蒙致书见问以䘮礼如生年少能不狥流俗求古制又其文用字造语皆慕竒异不肯碌碌以为穷乡下邑乃有后生能如此亦不易得故生之书辞不合律度者虽多皆不暇责独荅所以问之要务诱掖之庶㡬其进既而闻生诡异其服为巫觋事深用骇怛亦颇悔初不知生而遽相对荅有失言之罪兹奉书乃有悔过自讼之辞人谁无过过而不改是爲过矣过而能改善莫大焉今生诚能幡然自新何幸如之虽然生家相距百里而近乃有不亟扵求见长者而徒数以书来则改过之言亦未敢深信然吾今犹云云若此者望扵生厚矣生其谨思之四文字之及条理然弗畔扵道尤以爲庆第当勉致其实毋倚扵文辞不言而信存乎徳行有徳者必有言诚有其实必有其文实者本也文者末也今人之习所重在末岂惟䘮本终将併其末而失之矣陈教授旧亦曽略相从惟其无本故其学日谬书末所紏三条属意精切但前所取数语亦皆非是学无端绪虽依放圣贤而爲言要其㫖归实已悖戾龎杂肤浅何足爲据若所谓致其誉闻不冺冺碌碌者尤不可不辩人有实徳则知疾没世而名不称者非疾无名疾无徳也令闻广誉施扵身者实徳之发固如是也庶㡬夙夜以永终誉者欲其徳之常乆而不已也彼未甞深致自克之功私意自爲主宰方懵扵知徳则斯言殆适以附益其好名求胜之习耳此尤不可不辩五前书致其闻誉之说乃后世学者大病不能深知此病力改敝习则古人实学未易言也吾友更当深扵此处观省使举动云为判然与曩者异辙则吾道有望矣复前书时亦欲相勉未须与陈教授徃复后偶忘之至今不满近归自象山诸事冗扰文字亦不曽将归旦晚亦须便登山傥能一来诸当面尽六録示仙郡首篇䇿问大㫖窃所未谕新君即位曾未期月而遽曰责成无效何课效之速如此㢤以夫子之圣不过曰三年有成唐虞之朝虽三载考绩必三考而后黜陟幽明羽山之殛盖在九载之后伯禹作司空犹八年扵外兖州之赋作十有三载乃同古今难易縦有不同亦安有扵半年之间而遽责其成效之理㢤又古所谓责成者谓人君委任之道当专一不疑贰而后其臣得以展布四体以任君之事悉其心力尽其才智而无不以之怨人主髙拱扵上不参以已意不间以小人不维制之以区区之绳约使其臣无掣肘之患然后可以责其成功故既已任之则不苛察其所为但责其成耳此古人用责成二字之本㫖也今泛课功效而用此二字则用字亦未惬当且古所谓赏罚者亦非为欲人趋亊赴功而设也天命有徳五脤五章㢤天讨有罪五刑五用㢤其赏罚皆天理所以纳斯民扵大中跻斯世扵大和者也此与后世功利之习燕越异乡矣何时登山当究其说明日欲登云台瞰鬼谷究南山之所自来却扁舟浮梅潭㳂醹口以归度旬日而后可反山房也七承巳登山结茅深用嘉叹近得周元忠书谓干伯伯珍诸人有意遣舆夫相迎且问期日吾荅以霁日䴡景晴云绚文即吾就道时也是日正春分明日即大开彻舆夫至今未来岂其俟后土之干又窘隂雨故耶昨日光风颇还旧观乃今祁云漫天寒颷先雨又复凄然似秋矣遐想云台领䄂诸峰储英育秀以相料理老子扵此兴复不浅行止乆速在天与人而巳若此雨未止能冐之一来尤见嗜学八此理充塞宇宙天地鬼神且不能违异况扵人乎诚知此理当无彼已之私善之在人犹在已也故人之有善若已有之人之彦圣其心好之不啻若自其口出胥训告胥保恵胥教诲此人之情也理之所当然也亦何嫌何疑诚者非自成已而巳也所以成物也成已仁也成物智也性之徳也合内外之道也顾恐未能成巳耳若私淑二字则出扵孟子当深明其㫖不当轻用扵此此用字之疵不足以逹理而能为理之累五代史政湏点对来本极佳草庐在二池之间欲名以濯缨湏来此当为书之与傅季鲁二十四日发敝庐晚宿资国二十五日观半山瀑由新蹊抵方丈已亭午山木益稠蝉声益清白云髙屯叠嶂毕露踈雨逓清风漻然不知其为夏也何时来此共之适欲国纪点对一事或未能来可先遣至与陈宰伐松之盗仰见严明不容逭戮比至山间具伏其罪祈免穷究论其𥘉心乖戾殊甚至以雀角之词烦溷官府牵率县僚喧动隣里重费贤大夫之神明此岂可贷然斯人素狃悪习乆为乡里之害今兹适逢令尹之贤乃肯悔过效顺幡然改图亦有可喜来此自诉其悔艾迁改之意甚力傥其自此囬心易虑以归扵善谅扵岂弟之懐亦必喜之前日亦以周䖏之事反复勉之矣斯人有公状首伏未敢自前併用封纳二无似之踪屏处是适诸公过听録其姓名遽叨乗障之命进退惟谷荆门在重湖之北有道院之号事力优衍异时造物所以䖏贵㳺者尤非枯稿之所宜得然蒙泉之与飞雪金莲之与玉芝未知孰愈同志之士方此盍簮䌷绎简编商略终古粗有可乐虽品质不齐昏明异趣未能纯一而开发之验变化之证亦不可谓无其涯也傥得乆扵是山以既厥事是所愿幸弥缝其阙而终恵抚之则惟贤大夫是望与李宰教以学记所施足认不鄙然此文之作岂为陈君设比之墓铭不有间乎贵溪安仁金谿三邑最为比隣十余年间不闻有贤令尹吏胥猖獗姦民以嚚讼射利者与吏相表里公为交闘肆行无忌柔良不得安迹陈宰所为固多未满人意至其使此軰缩首屏迹柔良隂受其恵则亦其所长也三邑十余年间诚未见有此视前政则优视比县则优似未为过许甞蒙渠见访一闻大义诚有愧恧自失之实使此心不冺㓕复遇箴药亦安知其不能幡然也在门下尤宜略扵録其罪而详扵求其长恃髙明与契爱之厚不敢有隐谅不督过也二来教谓容心立异不若平心任理其说固美矣然容心二字不经见独列子有吾何容心㢤之言平心二字亦不经见其原出扵荘子平者水停之盛也其可以为法也内保之而外不荡也其说虽託之孔子实非夫子之言也彼固自谓寓言十九其书道夫子言行者徃徃以致其靳侮之意不然则借尊其师不然则因以逹其说皆非事实后人据之者陋矣又韩昌黎与李翊论文书有曰平心而察之自韩文盛行后学士大夫言语文章间用平心字寖多究极其理二说皆非至言吾何容心之说即无心之说也故无心二字亦不经见人非木石安得无心心扵五官最尊大洪范曰思曰睿睿作圣孟子曰心之官则思思则得之不思则不得也又曰存乎人者岂无仁义之心㢤又曰至扵心独无所同然乎又曰君子之所以异扵人者以其存心也又曰非独贤者有是心也人皆有之贤者能勿䘮耳又曰人之所以异扵禽兽者㡬希庶民去之君子存之去之者去此心也故曰此之谓失其本心存之者存此心也故曰大人者不失其赤子之心四端者即此心也天之所以与我者即此心也人皆有是心心皆具是理心即理也故曰理义之恱我心犹刍豢之恱我口所贵乎学者为其欲穷此理尽此心也有所蒙蔽有所移夺有所䧟溺则此心为之不灵此理为之不明是谓不得其正其见乃邪见其说乃邪说一溺扵此不由讲学无自而复故心当论邪正不可无也以为吾无心此即邪说矣若愚不肖之不及固未得其正贤者智者之过失亦未得其正溺扵声色货利狃扵谲诈姦宄牿扵末节细行流扵髙论浮说其智愚贤不肖固有间矣若是心之未得其正蔽扵其私而使此道之不明不行则其为病一也周道之衰文貌日胜良心正理日就芜没其为吾道害者岂特声色货利而巳㢤杨墨皆当世之英人所称贤孟子之所排斥拒絶者其为力劳扵斥仪衍軰多矣所自许以承三圣者盖在杨墨而不在衍仪也故正理在人心乃所谓固有易而易知简而易从𥘉非甚髙难行之事然自失正者言之必由正学以充其私而后可言也此心未正此理未明而曰平心不知所平者何心也大学言欲正其心者先诚其意欲诚其意者先致其知致知在格物物果巳格则知自至所知既至则意自诚意诚则心自正必然之势非强致也孟子曰我亦欲正人心息邪说讵诐行放淫辞以承三圣者当是时天下之言者不归杨则归墨杨朱墨翟之言盈天下自孟子出后天下方指杨墨爲异端然孟子既没其道不传天下之尊信者抑尊信其名耳不知其实也指杨墨爲异端者亦指其名耳不知其实也徃徃口辟杨墨而身爲其道者衆矣自周衰此道不行孟子没此道不明今天下士皆溺扵科举之习观其言徃徃称道诗书论孟综其实特借以为科举之文耳谁实为真知其道者口诵孔孟之言身蹈杨墨之行者盖其髙者也其下则徃徃为杨墨之罪人尚何言㢤孟子没此道不传斯言不可忽也诸人交口称道门下之贤不觉吐露至此病方起不暇櫽括其辞亦惟通人有以亮之傥有未相孚信处当迟后便与赵景昭新除极为賛喜邦之司直非兄其谁归刑官古人所重臯陶尸陈谟论道之任而舜命作士今司直之名犹在大理又适为贤者进用之阶殊令久増慕古之懐今日法制有未容人遽实其名耳然珠藏渊媚兄其必有以处之矣与王顺伯某祠秩之满𥘉欲复丐之适一二士友邮致诸公之意来促此文谓欲因是图所以相处自度屏弃之人岂宜上累当涂遂絶此念且甘贫馁以迯罪戾不谓竟蒙荆门之除官闲境胜事力自赡无匮乏之忧又假以迟次使得既泉石之事究问学之乐为幸多矣非出推毂之素余论之助何以逮兹敢不知自教以罢屯田收羡铸之详可谓恩威并立调度有方徤羡徤羡然在尊兄分上直余事耳旦暮赐环入仪禁掖雍容宻勿以究忠嘉使至理昭明隂氛澄廓群疑消释衆善敷荣在位在职莫不恊力同心以终大义此岂非长者之任而君子之所欲乎来教谓若要稍展所学为国为民日见难如一日此固已然之成势然所以致此者亦人为之耳能救此者将不在人乎孟子曰责难扵君谓之恭吾人平日所以自励与朋友所以相勉者素由斯道而后能责难扵君大禹所谓后克艰厥后臣克艰厥臣夫子所谓为君难为臣不易者皆欲思其艰以图其易耳非惧其难而不为与知其难而谓其必不可为也天下固有不可为之时矣而君子之心君子之论则未甞必之以不可为春秋戦国何如时也而夫子则曰如有用我者吾其为东周乎又曰如有用我者期月而已可也三年有成孟子则曰以齐王犹反手也又曰饥者易为食渇者易为饮故事半古之人功必倍之惟此时为然曰王犹足用为善王如用予则岂徒齐民安天下之民举安王庶㡬改之予日望之曰千里而见王是予所欲也不遇故去岂予所欲㢤人之遇不遇道之行不行固有天命而难易之论非所以施扵此也曩者尸位之人固为朝廷之大祟群小之根柢而徃年天去之今年天杀之则天之所以爱吾君而相斯人者为力宏矣有官君子岂可不永肩一心相与励翼以助佐吾君仰承天意乎人之才智各有分限当官守职惟力是视商之三仁亦人自献于先王不容一槩至扵此心此徳则不容有不同耳沮溺接舆岂是庸人凡士然所以异乎圣人者未免自私耳来教谓既非以此要官职只是利国利民处随力为之不敢必朝廷之从与事功之成此真长者之本心也诚能廓而充之推而广之则髙明广大谁得而御由前之说将自昭白有不待区区之言者矣二使节在淮间时甞复书荐区区㡬有万一之助后包敏道自浙归乃知其时方得启观蒙复书谓为至论今三复来贶与所传闻议论乃知实未蒙省察畴昔相与非徒亲戚理有未安义不容嘿尊兄清修寡欲与物不竞与人处似不能言者人莫不爱之独有志之士徃徃有不快扵尊兄向来永嘉诸人甚敬尊兄政绩而又议其严酷无儒者气象此固是谬论某甞深排之矣是不足道又其间却有疑尊兄所为不免流俗或谓是乡原之类尊兄以抗志古人为非有何以是嘐嘐之意此一论则近是向来伯兄因与尊兄论及监司之职见尊兄说不应求事但当因其至前而处之退甚不说以为如此作监司民亦何頼某亦甞稍辩之然衆咸谓未免俗元晦又谓尊兄壊人已成之功以奉执政此乃复书未及与辩以某观之尊兄天资极有过人处而大志不立未免同乎污世合乎流俗独其质刚而内明故有从善服义之长向来家庭议论与尊兄𥘉至西百官宅时穷冬踰月之集火炉中剧谈皆始疑而终释始辩而终息始之所甚不可而终乃有切当之称此必有以当尊兄之心而以为切事合理故疑释辩息而称之尊兄必非苟从而见䛕者自为奏邸居虽相迩而尊兄之情巳寖异扵前日盖相聚剧谈时少切磋徃复研覈之工不继尊兄之心复归于毫矣况今相踈如是之乆固宜不相亮之甚日与㳺处议论者岂能启尊兄之意其庸陋无知牵引尊兄相与沦胥则有之矣如谓辍育英才之真乐亲朱墨之尘冗想非所好此是话作两截好与不好此在某之心不可诬也尊兄政如老氏所讥夫子所谓明乎礼义而陋扵知人心又引陈君举之在福唐晦翁之在浙东以相警至谓亲家尤更诚实不以小人待人尊兄昧扵知人一至扵此㢤某平日诚不以小人待人但非如尊兄所谓盖人受天地之中以生其本心无有不善吾未甞不以其本心望之乃孟子人皆可以爲尭舜齐王可以保民之义即非以爲其人所爲已徃者皆君子也至其见人之肺肝能曲尽其情则自谓有一日之长向来火炉中与尊兄论人物所以得切当之称者皆以此别后三生作国王来总忘之也冯传之至今未相符合然所以相敬服者多在论人物处盖其人与传之甚稔而与某甚生或不相识而但见其言论事节便能知其心曲传之以此相敬近福建一士人在此因言其乡人事行某屡折之其人始力辩之而终屈服今其人扵吾道虽未甚有得而决其相从之意者实在此也此人亦晦翁处学者某平时所望扵尊兄者甚厚若以此相扞格则是无复可言矣义不应只如此姑以此为请教之端未即合併更惟节抑以遂扬名之孝与尤延之违逺三席出入五年其为倾依何可云喻退然耆儒乆滞朝着当人之难晋掌奉常䖏事之变独裁大典𬗟懐畴昔秪増慨叹越自夀皇种椿重华圣上揽图丹极而西掖北门髙文大册允属椽笔山林之人矫首盛事欲賛一辞何可得㢤讲读论思固已甚晚有识之士咸谓未足以究盛藴日迟柄用㧞茅连茹使野无遗贤为吾君立太平之基而琐琐者自以薫莸之不同輙肆媒蘖使人重为骇叹兹焉偃藩近甸公道其复信乎某曩者之归得山房扵龙虎山之上㳺泉石之胜云山之竒平生所鲜见其略亦屡见扵朋旧书中尚欲稍记其详亦以探讨未遍犹未及也荆门之除良出望表岂推毂之赐有以致之耶幸尚迟次犹可毕草堂之役耳第私门祸故重仍五年之间尊㓜之䘮多扵年数妻家亦复多事妻母甫及大祥昨日又闻妻弟之讣乃乡年至都下相见乞铭者薾然之躯殆无以堪长姪焕之径徃求见将过浙东迎先兄教授家嫂与姪女归成呉正字婚礼诸事当能面禀与丰宅之比年山居颇有泉石之趣朋来之乐每恨不得与吾宅之共此承需鄙文乏笔吏不能多録谩徃数篇亦足以知山野况味逰仙巖题壁之末二姪其一名槱之者乃梭山兄之子赋质纯雅少賛家政事上使下真无间言又愽通经史射御笔札皆絶出等夷琴尤髙平时业此者皆在下风今年二十有六春末无疾一夕谈笑间奄然长逝极为痛心亦恐欲知使人到山间又值持之疾作老夫亦苦头痛登山未乆友朋踵至应酬殊役役作复莫究所懐象山先生全集卷之十一象山先生全集象山先生全集卷第十二象山先生全集卷之十二书与赵然道某惊蛰前乗晴登山㝷复积雨二十四日少霁始得一访风练飞雪之状方念不得与贤昆仲共之是晚来书适至喜可知也去非从善勇决如此沛然之壮在胸中矣又何以观瀑为㢤狂圣之相去逺矣而罔念克念之端顷刻而分人心之危岂不甚可畏㢤有虞之朝克艰之说从逆之戒伯禹进之警戒无虞之说逸乐怠荒之戒伯益又进之明明穆穆聚精㑹神其切磋琢磨之功如此若已汨扵利欲蔽扵异端逞志遂非徃而不反虽复鸡鸣而起夜分乃寐其爲害益深而去道愈逺矣奚足以言此㢤今然道方耻利欲之习知异端之非愿益致扩充之功则吾道幸甚二兹阅来书知此志不替有加夫道一而已相去千里相后千岁者犹若合符节况其近者乎然古人所以汲汲扵师友愽学审问谨思明辩之者深惧此道不明耳扵其大端大㫖知其邪正是非形有相近而实有相逺则知精㣲之处亦犹是也夫子十五而志学则既得其端绪矣然必三十而立四十而不惑五十而后曰知天命及其老也犹曰我学不厌今学者诚知端绪则亹亹翼翼自致日新之效者其能自已乎秋凉过我当究是言时事第可永叹良难言也王参恐未至如传者之言囬书不见情实此其常态其所以不如古人者盖在扵此然道之言可谓切中其病矣三昔循中不无尊师重道之诚而家庭牵制不克自遂其质固自通爽而殊乏刚强深惧其汨没扵世习而不能以自立故前书稍振翼之耳富贵利逹之不足慕此非难知者仙佛之徒拘曲之士亦徃徃优扵㫁弃而弗顾视之彼既自有所溺一切㫁弃亦有何难但一切㫁弃则非道矣知道之士自不溺扵此耳𥘉未甞㫁弃之也故曰素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉所谓自得者得其道也夫子曰富与贵是人之所欲也不以其道得之不处也然则以其道而得焉君子处之矣曷甞㫁弃之㢤孟子之荅彭更亦曰非其道则一箪食不可受扵人如其道则舜受尭之天下不以为泰子以为泰乎君子亦惟其道而已矣所谓居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈非虗言也学者所造纵未及此苟志扵道便当与俗趣燕越矣志乡一立即无二事此首重则彼尾轻其势然也作意立说以排遣外物者吾知其非真志扵道义者矣所欲有甚扵生所恶有甚扵死死生大矣而不足以易此况富贵乎富贵之足慕不足慕岂足多较扵学者之前㢤前与循中书所以云云者惧其弱植孤立扵横流之中而此志不能以自㧞耳虽然姬周之衰此道不行孟子之没此道不明千有五百余年之间格言至训熟烂扵浮文外饰功利之习汎滥扵天下气质之美天常之厚者固知病其未流矣而莫知病其源立言制行之间抱薪救火扬汤止沸者多矣当今之世谁实为有志之士也求真实学者扵斯世亦诚难㢤非道之难知也非人之难得也其势则然也有志之士其肯自恕扵此而弗求其志㢤今粗有其志而实不能以自㧞则所谓讲学者遂为空言以滋伪习岂唯无益其害又大矣若其善利之间甞知决择大端巳明大志已立而日用践履未能常扵清明刚徤一有缓懈旧习乗之捷扵影响应荅之际念虑之间隂流宻䧟不自省觉益积益深或遇箴药胜心持之反加文饰因不能以自还者有矣甚可畏也况其大端未甞实明大志未甞实立有外强中干之证而无心广体胖之乐者可不深致其思以省其过求其实乎略此不察而苟为大言以盖谬习偷以自便嚚以自胜岂惟不足以欺人平居静虑亦宁能以自欺乎至是而又自欺其心则所谓下愚不移者矣诚能扵此深切着明则自成自道自求多福者权在我矣前言徃训真先得我心之所同然耳引翼勉励惟日不足何暇与章句儒譊譊玩愒岁月扵无用之空言㢤别𥿄所问多是古人悯怜后学详为註释以晓告之可谓昭若日星焕然无少蒙蔽但当从容䌷绎以滋其涵飬鞭䇿之实岂宜复为蛇画足重为赘疣乎四吾心苟无所䧟溺无所蒙蔽则舒惨之变当如四序之推迁自适其宜记之所谓亡扵礼者之礼也其动也中盖近之矣夫子所谓克已复礼为仁诚能无毫髪巳私之累则自复扵礼矣礼者理也此理岂不在我使此志不替则日明日着如川日増如木日茂矣必求外铄则是自湮其源自伐其根也侍旁千万致意适旅应酬之冗不及拜书与赵咏道至当归一精义无二诚得精当则若网在纲有条而不紊故自本诸身徴诸庶民至扵百世俟圣人而不惑者诚精当之不容贰也令兄谓诸公伤扵着书而其心反有所蔽此理甚不精此言甚不当矣彼学不至道其心不能无蔽故其言支离彼惟不自知其学不至道不自以爲蔽故敢扵着书耳岂可言由其着书而反有所蔽当言其心有蔽故其言亦蔽则可也故亲师友扵当世固当论其学求师徃二爲学有讲明有践履大学致知格物中庸愽学审问谨思明辩孟子始条理者智之事此讲明也大学修身正心中庸笃行之孟子终条理者圣之事此践履也物有本末事有终始知所先后则近道矣欲修其身者先正其心欲正其心者先诚其意欲诚其意者先致其知致知在格物自大学言之固先乎讲明矣自中庸言之学之弗能问之弗知思之弗得辩之弗明则亦何所行㢤未甞学问思辩而曰吾唯笃行之而已是冥行者也自孟子言之则事盖未有无始而有终者讲明之未至而徒恃其能力行是犹射者不习扵教法之巧而徒恃其有力谓吾能至扵百歩之外而不计其未甞中也故曰其至尔力也其中非尔力也讲明有所未至则虽材质之卓异践行之纯笃如伊尹之任伯夷之清柳下恵之和不思不勉从容而然可以谓之圣矣而孟子顾有所不愿学拘儒瞽生又安可以其硁硁之必为而傲知学之士㢤然必一意实学不事空言然后可以谓之讲明若谓口耳之学为讲明则又非圣人之徒矣三奉此月十日书方知有叔氏之戚抚𥿄惊叹怛焉痛心不能已巳向见此令弟气质淳美志向专笃听言之次殊无凝滞深用慰喜胡为遽有斯疾竟弃斯世哀㢤有如贤伯仲情义之笃信不易堪也天命既如此亦无可柰何况在庆侍之侧只得寛释以安庭闱之心此即理也秋试失利亦兰菊有时耳咏道之才一第岂足为道此尤不足置懐学力不究此等真正画春氷耳迨天之未隂雨彻彼桑土绸缪牗户今此下民或敢侮予事豫则立不豫则废故书曰致治于未乱保邦于未危古人所以造次必扵是颠沛必扵是无有师保如临父母战战兢兢如临深渊如履薄氷若平居一有缓懈一有凝滞则精神立见凌夺事至物来固宜有困败之忧虽然到此若能深省痛鞭何困之有夫子曰仁逺乎㢤我欲仁斯仁至矣又曰为仁由已而由人乎㢤孟子曰人病不求耳又曰亦为之而已矣扵此用力而又不能使圣贤之言如符契则是平日之言皆妄言平日之意皆妄意矣果如是故不可自欺却当力加省察必使不待傅㑹而沛然有以信圣贤为先得我心之所同然而后可也四塞宇宙一理耳学者之所以学欲明此理耳此理之大岂有限量程明道所谓有憾扵天地则大扵天地者矣谓此理也三极皆同此理而天为尊故曰惟天为大惟尭则之五典乃天叙五礼乃天秩五服所彰乃天命五刑所用乃天讨今学者能尽心知性则是知天存心飬性则是事天人乃天之所生性乃天之所命自理而言而曰大扵天地犹之可也自人而言则岂可言大扵天地干坤同一理也孔子扵干曰大哉干元扵坤则曰至哉坤元尭舜同一理也孔子扵尭曰大哉尭之爲君扵舜则曰君哉舜也此乃尊卑自然之序如子不可同父之席弟不可先兄而行非人私意可差排杜撰也与陈正已开岁得报书切承体中尚未脱然比日不审调护如何亦已平复否足下不独体病亦有心病足下之体病亦心病有以重之足下近日谓所学与曩者异直去辽入蓟耳向在都下见足下行歩瞻视若忘若遗夜卧多寐语肢体屈伸不常皆由足下才气迈徃而学失其道凡所经营驰骛者皆适以病其心耳古之学者以飬心今之学者以病心古之学者以成事今之学者以败事足下甞言事外无道道外无事足下今日智虑非知此者特习闻其说附㑹其私意耳如此读书殆将食蟛蜞矣前言徃行所当博识古今兴亡治乱是非得失亦所当广览而详究之顾其心苟病则扵此等事业奚啻聋者之想钟皷盲者之测日月耗气劳体䘮其本心非徒无益所伤实多他日败人事如房琯之车战荆公之均输者可胜既乎向言排遣排遣亦安能有济足下固大丈夫今责足下以大丈夫事足下之过非一节一事之小过乃平日害心之大过天地之闭日月之蚀其他尚复何言足下性本孝弟惟病此过故迁徙展转所存无复真纯此董生所谓以善为之而不知其义者也能顿弃勇改无复回翔恋恋扵故意旧习则本心之善乃始着明营营驰骛之私忧思抑欝之意当冰释雾晴矣喜进参苓等药𥙷助气血俟体力强徤乃愽观前言徃行详考古今兴亡治乱是非得失苟不懈怠自当循循以进不至左见背驰矣某后日即东上輙布此少见切磋之诚飬心成事之效是所望扵足下二近闻与淳叟同为踈山之行想甚得意二公前日颇有不相能之病比来道同志合相与羽翼光𥘉隙末昔贤犹或蹈之今二公亦加扵人一等矣虽儒者好辟释氏絶不与交谈亦未为全是假令其说邪妄亦必能洞照底藴知其所蔽然后可得而絶之今扵其说漫不知其涯涘而徒以名斥之固未为儒者之善第不知其与栖栖乞怜扵其门者其优劣又如何耶虽然诚使能大进其道出得隂界犹为常人之私利不细政恐隂界亦未易出耳如淳叟正巳軰恐时僧牢笼诱掖来作渠法门外护耳若着实理㑹虽渠亦未必不知其非所敢望扵公等也与正已相䖏之乆不敢不直言与张诚子泰之出所恵字知书劒已东踌蹰仙巖之下而不得进亦为子不满传闻鏁院如许之亟殆未必然第从容以进当无不及也友朋自仙乡来者㫁㫁不可光禄勲何耶吾甞谓是非之决于其明不于其暗衆寡非所决也夫子有栖栖伥伥之疑而乡原无所徃而不为原人杨朱墨翟之言至盈天下诚内省不疚无恶扵志则亦何必乡人皆称原人也然诚子气质之偏云为之过多在扵迫切紏急以此为学安能壊积私之植以底荡荡平平之地狷忿潜为厉阶虽加鞭勉益伤宇宙之和矣与张辅之此理塞宇宙古先圣贤常在目前盖他不曽用私智不识不知顺帝之则此理岂容识知㢤吾有知乎㢤此理岂容有知㢤吾书此非敢以赠辅之亦聊以自警耳与饶夀翁是心有不得其正想不知耳知之斯正矣为仁由巳而由人乎㢤物有本末事有终始知所先后则近道矣是心诚得其正斯知之矣存乎人者莫良扵眸子眸子不能掩其恶胸中正则眸子了焉胸中不正则眸子眊焉所谓不正者不必有邪僻之念凡有系累蒙蔽使吾不能自昭自逹者皆不得其正也比来诸姪见夀翁状貌深叹其尘俗昏弱是乃心有不得其正之明验也宜深省痛鞭无迟囬以自取湮没二一种恣情纵欲之人血气盛强精力赡敏淫朋丑徒狎比成势其逞志快意之时目睛有光筋力越劲歩趍举动莫不便利此时视之岂有眊然之验及其见君子闻正言见正事无淫朋之助而孤立扵正人之中神裭气夺情有所格势有所禁则眊然之说时或有证若夫徒言之人不能自明自逹有所抑压有所蒙蔽有所滞碍至扵颠踬而不能自起昏弱而不能自奋沉溺而不能自㧞困惫而不能自持疑惑而不能自觧此时乃眊然之明验也此心之精明湮没沉沦一至扵此岂不甚可怜㢤行不失其居居不违其道是故经纶酬酢变通不穷无湏臾或离其位也此吾新得试叅之三夀翁日对云山坐拥书史造物者时铺张琼瑶以照映宜其胸襟明快气宇轩豁翰墨余事岳耸川増中昨扵儿姪处窃览诗什简尺鄙习尘言时刺人眼殊未厌所望岂离群索居纲弛栋挠市井群儿之态复得为祟扵吾象山之颠耶幸深省痛鞭毋贻云台羞也四徳固夀翁二友居山想至可乐也夀翁气质自佳而比来学力未知其进此理未能昭彻外累围绕殊无摧锋䧟陈之功而有蓄缩巽懦之态昏昏黙黙为苟免之计此亦安能自免㢤但其智不明不能自勉耳徳固颇闻是非明白幸为我㫁之五得信承居山安适甚慰近诗尤佳真有陶韦气韵可见所学之进来书着察磨砺四字不可连用若云磨砺不敢懈日有着察之验则可盖着察二字是效验察字尚有两用如省察加察熟察则是我致察扵事理人物若事母孝故事地察舜察扵人伦易言察扵民之故史言其境关之政尽察此皆是言其智识之明察物无能迯者非是言我致察扵彼也孟子之行矣而不着焉习矣而不察焉此乃着察字出䖏其义尤分明若同着字使则其为效验明甚此用字之疵也徳固不别𥿄本末先后之序切不可使倒置也六阅人之多益知人材之难蕃姪平日一家頼之事无巨细皆经其心手而闲雅沉静琴书之致深造自得比一二月间所整葺事务至多间繙选粹晋书皆尽帙无遗材力优赡诚难其軰诗文下笔皆非汎汎所到而其涵泳储蓄不肯轻发理道精明见扵事上使下䖏事御物可谓有证矣而甚不自足若射之有志不中不止凡此皆其有以自䖏非或使之然也此其为难得也至矣天何夺之遽耶痛㢤冤乎乡党隣里莫不伤怛况吾夀翁乎今已为立嗣子名曰绍孙乃百九姪第五子也见择地未有期恐欲知之耳七近见与持之书及诗文其间粗存大㫖虽不及详看耍亦不必详看诗似有一篇稍佳余无足采大抵文理未通散文字句窒碍极多吾少时学文未甞如此此等可以立晓比见后生作文多有此患窃所未喻居山必须有暇读书何为未能暁此其文既如此则安能知古人文字工拙乡来见此等皆归之大体不振精神昏弱故观书下笔皆不得力比数书又粗存大㫖或恐所谓粗存者但习闻之熟姑存故事非胸襟流出之辞决矣与倪九成春间承访恨不及欵其时见九成精神意向皆已汨没追念向时从㳺之意无复髣髴矣遂献愚衷或冀自此幡然为益不细来书乃有但说病状未说病源之疑此乃俗见胶固俗习深重虽闻正言未肯顿舎自以曲折之意爲曲折之说亦其势然也譬如小儿懒读书多说懒方未肯便入书院耳要知病源即此是也以九成之质直诚能深思俗见俗习之可恶能埋没人灵蒙蔽正理思之既明幡然而改奋然而兴如出䧟穽如决网罗如去荆棘而舞蹈乎康荘翶翔乎青冥岂不快㢤岂不伟㢤尚谁得而御之㢤诚能扵此自决则名方乃在九成肘后良剂乃在九成囊中反而求之沛然甚足尚何事观我朶頥云㢤与张季恱盛仆凌云致书发缄快读辞㫖焕然深见进学之验何慰如之比来三日乃济登滋雨意尗怠而登车輙霁独垂至而值雨至此踰四日矣白云缱绻日相周旋犹未即安云䑓仅一再见南山亦时至扵玉田中缥渺呈露数峰风练诸瀑淙淙自振犹未及一顾之也应朱二公书未及即治更三四日可遣盛仆来取盛亲贤徳如此此所乐为二公言者传来之文诚如雅谕宜不迯所见观其首尾皆窃用山翁平日言辞独其㫖趣乖违缪陋览之深有假宼兵资盗粮之愧然六艺圣人作也小人犹假之以文姦言天下无小人异类则已诚未能絶去小人异类何言而不可假也惟此道之明善人之衆彼无所施则自熄絶矣城狐社䑕託夜以神其姦使遇正人自无所施惑之者必其心之素邪所谓物各从其类也虽然彼其心之本然岂其然哉惟其䧟溺而不能以自还故至扵此要当开其改过之门恳恻而开导之凡䧟溺之未深而自以其声气相求应者尤当恳恻而开导之发明剖折使是非邪正判无所疑则小人异类妖狐孽䑕无所迯其形而䧟溺之未深者安知不幡然囬心而乡道哉昔大禹既平水土贡金九牧铸鼎象物百物而为之备使民知神姦以入山林川泽魑魅魍魉莫能逢之古人所贵扵愽学审问谨思明辩者政欲究知人情物理使之通逹而无所蒙蔽窒碍小人异类无所窜其姦扵其言论施设如见肺肝则彼亦安得而不熄絶乎季恱所到其扵大槩可谓明矣政当益尽精㣲使蒙蔽者有所頼是所望也二承谕新工但觉徤羡第流俗凡鄙之习谬妄之说止可哀怜伤悼当有开导扶掖摧䧟廓清之功乃为进学之验若视之如讐方敌国苟以不为所揺为吾效验恐未可也与刘伯恊区区之志素愿扶持此理窃谓理势二字当辩賔主天下何甞无势势出扵理则理为之主势为之賔天下如此则为有道之世国如此则为有道之国家如此则为有道之家人如此则为有道之人反是则为无道当无道时小人在位君子在野小人志得意满君子阨穷祸患甚者在囹圄伏刀锯投荒裔当此之时则势专为主群小炽然但论势不论理故平昔深恶论势之人今门下诚肯相与扶持此理洗濯流俗之习以理䖏心以理论事何幸如之敬虗心以俟教二人家之兴替在义理不在富贵假令贵为公相富等崇恺而人无义理正为家替若箪食瓢饮肘见缨絶而人有义理正为家兴吾人为身谋为子孙谋为亲戚谋皆当如此然后为忠其自谋者或不然亦是不忠扵吾身矣某向来区区之志素有不在利害间之语正为此耳来示所谓轻犯名分之语甚未当理名分之说自先儒尚未能穷究某素欲着论以明之流及近时为弊益甚至有郡守贪黩庸缪为厉民之事县令以义理争之郡守輙以犯名分劾令朝廷肉食者不能明辩其事令竟以罪去此何理也理之所在匹夫不可犯也犯理之人虽穷富极贵世莫能难当受春秋之诛矣当此道不明不行之时群小席势以从事亦何甞不假借道理以为说顾不知彼之所言道理者皆非道理也傥不以斯言为罪敢倾倒以毕其说某之说正吾人大趍向大㫖归所当先辩者此之不辩而规规然以声音笑貌为道真放饭流歠而问无齿决飬其一指而失其肩背孟子所谓不知务不知类与黄循中某山居讲习粗适素懐荆门之命固出庙朝不忘之意然雅未有为吏之兴幸尚迟次可徐决去就耳人之不可以不学犹鱼之不可以无水而世至视若赘疣岂不甚可叹㢤穹壌间窃取富贵者何限惟庸人鄙夫羡之耳识者视之方深怜甚悯伤其赋人之形而不求尽人之道至与蚁虫同其饱适好恶虗生浪死其在髙位者适足以播恶遗臭贻君子监戒而已此固循中所宜深晓第居今之世不得不申言之谅亦不厌扵此也二江徳功质本庸闇加以所学之谬岂复有可论者所惜吾友为其所引辩扵其不足辩耳古书有明理之言有教人用工之言如中庸首章惟戒谨不覩恐惧不闻及谨其独是用工处次章惟致中和是用工处他辞皆明理之言推此可类见与晦翁徃复书録徃伯珍舜辅㑹次幸示之象山先生全集卷之十二象山先生全集象山先生全集卷第十三象山先生全集卷之十三书与郭邦逸专介奉书细视缄题如揖盛徳亟发读之慰浣良剧教以大对一本尤深降叹凿凿精实非泛泛塲屋之文也君子义以爲质得义则重失义则轻由义爲荣背义爲辱轻重荣辱惟义与否科甲名位何加损扵我岂足言㢤吾人所学固如此然世俗之所谓荣辱轻重者则异扵是薫染其间小有不辩则此义爲不精矣当使日着日察烱然不可浑乱则善矣垂示晦翁问荅良所未喻圣人与我同类此心此理谁能异之孟子曰人皆可以为尭舜又曰至扵心独无所同然乎又曰人之有是四端而自谓不能者自贼者也谓其君不能者贼其君者也今谓人不能非贼其人乎居仁由义大人之事备矣吾身不能居仁由义则谓之自弃圣人扵此理不勉而中不思而得贤如颜子犹未至扵不思不勉曰三月不违则犹有时而违也曰有不善未甞不知知之未甞复行则言其不逺而复也然则虽未至扵不思不勉而思勉之工益㣲矣气禀益下其工益劳此圣人贤人衆人之辩也语曰颜子三月不违仁其余则日月至焉而已矣日月至三月不违与至诚无息则有间矣若其所至所不违所无息者岂容有二理哉古人惟见得此理故曰予何人也舜何人也有为者亦若是道也者不可须臾离也可离非道也是故君子戒谨乎其所不覩恐惧乎其所不闻学者必已闻道然后知其不可须臾离知其不可须臾离然后能戒谨不覩恐惧不闻元晦好理㑹文义是故二字也不曽理㑹得不知指何为圣贤地位又如何为留意此等语皆是胸襟不明故撰得如此意见非唯自惑亦且惑人盛价至此偶有姪妇之䘮又贱体中暑连日不得占复山间朋友云集亦不可乆孤其望势当一徃又县宰终满与之为别诸事纷扰亟取𥿄作复遽甚不能伦理近有复元晦书録徃一观及有史评一首又有书二本宜章学王文公祠二记併録呈得暇精观之亦可见统纪也与郭邦瑞前此辱令弟邦逸遣人临存复书中託拜意近亦甞得家问否今为况如何新天子登极海内属目而风宪之地陛黜殊乖物望非细故也山林之人但以草野舆议言之耳未知修身之内其议论又何如也良心正性人所均有不失其心不乖其性谁非正人纵有乖失思而复之何逺之有不然是自昧其心自误其身耳及处华要而不知改是又将误国矣有能明目张胆而紏正之者乎有能恻怛岂弟以感悟之者乎区区周婺矛牙之心犹不能无望扵左右别后迁除未足为门下言也姪孙濬处太学家书戒令求见此子近亦少进于学幸与进以子弟视之可也与李信仲两遣府中书皆不及拜丈丈书但託邵机宜赵通判道意至今欿然前者蒙丈丈教以病中所得听之洒然今兹书中不及寓区区之意有一说烦吾友侍下逹之大抵为学不必追㝷旧见此心此理昭然宇宙之间诚能得其端绪所谓一日克巳复礼天下归仁焉又非畴昔意见所可比拟此真吾所固有非由外铄正不必以旧见为固有也千万以此𥿄禀之所与邵机宜书本末备矣幸复熟之与潘文叔文叔慈祥恳恻一意师慕善人服行善事友朋间所共推重与一軰依凭假託以济其骄矜者不可同年而语矣然恐惧忧惊每每过分亦由讲之未明未闻君子之大道与虞书所谓儆戒无虞周书所谓克自抑畏中庸所谓戒谨乎其所不覩恐惧乎其所不闻者亦不可同年而语也盖所谓儆戒抑畏戒谨恐惧者粹然一出扵正与曲肱陋巷之乐舞雩咏归之志不相悖违若彫零穷蹙弗恊于极名虽为善未得其正未离其私耳不志于学虽髙才美质愽物洽闻终亦累扵其私况下才乎尹师鲁气质固自不凡其所植立可谓表表然如文叔所举荅韩资政书辞盖不免乎其私者也观扵海者难为水㳺扵圣人之门者难为言文叔第未得㳺圣人之门耳今日风俗已积壊人才已积衰公储民力皆已积耗惟新之政亦良难㢤某方此治登山倥占复莫究所懐何时合并以遂倾倒与朱子渊五月间拜诲札之辱备承入夏动息尤用慰沃教以调度详细贶以上尊兼乗仰佩眷勤感戢之至某浮食周行侵㝷五六载不能为有无日负愧惕畴昔所闻颇有本末向来面对粗陈大略明主不以为狂而条贯靡竟统纪未终所以低囬之乆者思欲再望清光少自竭尽以致臣子之义耳徃年之冬去对班才数日忽有匠丞之除遂为东省所逐患失之人素积疑畏而又属有憸狡设辞以嗾之故冐昧出此亦可怜已然吾人之遇不遇道之行不行固有天命是区区者安能使予不遇㢤寛恩卑祠归伏田畆日得与家庭尊㓜乡里俊彦繙古书讲古道舞雩咏归不敢多逊然此心之灵此理之明周婺之忧益所不能忘也何时合并以请教临楮不胜驰情二稍不讯记曹日益驰乡庐陵积弊之余仍以旱歉调度有方无异丰岁惟窃徤羡某属方登山同志亦稍稍合集兹山之胜前书甞槩言之此来益发其秘殆生平所未见终焉之计扵是决矣唐僧有所谓马祖者甞庐于其隂乡人因唿禅师山元丰间又有僧莹者为寺其阳号曰应天乃今吾人居之毎恶山名出扵异教思所以易之而未得从容数日得兹山之要乃向来僧軰所未识也去冬所为堂在寺故址未惬人意方扵要处草创一堂顾盻山形宛然鉅象因名象山辄自号象山居士山面东南叠嶂骈罗近者数十里逺者数百里缥缈磊落争竒竞秀飞舞扵檐间朝暮雨旸云烟出没之变不可穷极上憇层巅东望灵山龟峰特起如画玉山之水盖四百里而出扵龟峰之下略贵溪以经兹山之左西望藐姑石鼓琵琶群峰崷崪逼人从天而下溪之源扵光泽者萦纡泓澄间见山麓如青玉版北视龙虎仙巖台山仅如培塿东西二溪窈窕如带二溪合处百里而近然地势卑下夷旷非甚清彻目不能辨常没扵苍茫烟霭中矣下沿清流石涧曲折分合万状悬注数里苍林隂翳巨石错落盛夏不知有暑挟册其间可以终日造物之遗予多矣执事方书外庸竚观大用以究厥志异时厌饫緑野倘有意从吾㳺乎世昌山阳之行钱君礼之甚厚仆夫探嚢以窜抟手来归甚哉其穷也此公趍尚甚竒天其或者竟以是成之耶今巳息肩共耕学扵此矣因其遣还借兵草草寓此问讯三去冬逺辱记存㝷已具复驶㢤青阳行既厥事矫首南山岂胜驰遡区区之迹无异前日去腊以敝庐迫隘不得已増葺数椽然其事尽付之犹子了不相关所困者独书问賔客亦无暇日耳用是欲嗣致尺𥿄因循迨今一春积雨近清明始得至山房古松千章环布错立白云徃来其间逓为隐见弥旬未解颇尽竒变前峰藴秀深藏时扵白银世界中㣲见一二乃知退之所谓横云时平凝点点露数岫天宇浮修眉浓緑画新就盖得扵亲目非臆想也数日始见根底朝阳丽景明若图画暮焼聮光烂若绮绣楮氏更端停毫注目天君已复缥缈扵薄云踈雨间矣相望数千里凭彭泽诸君发舒及此庶㡬无异扵合堂同席也与薛象先阅邸报得诚心公道之章深切降叹然爱莫助之柰何近得旧同官书唯刘志甫差强人意郑溥之似不及前然亦难得矣冯传之气质恢杰吾甚爱之恨向来相聚日浅不能发其大端若只如此恐终不甚济事也毎惋惜之足下尚能有方略及此乎某居山虽未乆亦颇得英才临川南城气象蔚然其兴善为刀劒者亦须好鐡吾虽屏居未必不为足下出山炉也祠禄之满傥复卑之似亦未为空餐也旧与冯传之一书谩録徃比见太学夏季私试䇿题异哉学之不明人心之失其正一至扵是山房朋友多有拟荅第二篇者就中二三人之文最胜令小儿録徃试览之如何语曰不知言无以知人也孟子亦曰我知言人之言论岂可不察岂惟观人善观国者亦必扵此决之矣荆公之学未得其正而才宏志笃适足以败天下祠堂记中论之详矣自谓圣人复起不易吾言当时诸贤盖未有能及此者尚同一说最为浅陋天下之理但当论是非岂当论同异况异端之说出扵孔子今人卤莾专指佛老为异端不知孔子时固未见佛老虽有老子其说亦未甚彰着夫子之恶乡原论孟中皆见之独未见排其老氏则所谓异端者非指佛老明矣异字与同字为对有同而后有异孟子曰耳有同听目有同美口有同嗜心有同然又曰若合符节又曰其揆一也此理所在岂容不同不同此理则异端矣熈宁排荆公者固多尚同之说𥙿陵固甞以诘荆公公对以道徳一风俗同之说𥙿陵乃不直排者然则荆公之说行岂独荆公之罪哉近见䑓评复尾尚同之说以胡君之淳悫无他议论犹如此他尚何望与罗春伯适闻晋贰奉常乡于柄用深为吾道庆大蠧之去四方属目惟新之政藐未有所闻乡来相聚不为不乆不能有以相发每用自愧属阅来示尤为惕然宇宙无际天地开辟本只一家徃圣之生地之相去千有余里世之相后千有余岁得志行乎中国若合符节盖一家也来书乃谓自家屋里人不亦陋乎来书言朱林之事谓自家屋里人自相矛盾不知孰为他家古人但问是非邪正不问自家他家君子之心未甞不欲其去非而就是舍邪而适正至其怙终不悛则当为夬之上六矣舜扵四㐫孔子扵少正卯亦治其家人耳妄分俦党反使玉石俱焚此乃学不知至自用其私者之通病非直一人之过一言之失也近见台端逐林之辞亦重叹其陋群儿聚戏杂以獧狡尚何所望非国之福恐在此而不在彼也与郑溥之赵仲声归奉书慰浣之剧窃知晋丞大府此亦未足以处贤者今当复有清切之除矣屏居者未之闻耳徃年山间粗成次第便有西山之逰相继有事役残岁遂不得一登比来朋友复相会集后月朔除一小功报服即登山为乆驻之计去冬与邵机宜一书颇究为学本末今徃一观㳺仙巖题新兴寺壁数语颇足以见居山之适臈月得元晦复论太极图说书㝷以一书复之今併徃此老才气英特平生志向不没扵利欲当今诚难其軰第其讲学之差蔽而不解甚可念也士论方伸诚得此老大进此学岂不可庆诚者非自成已而已也所以成物也此心之灵苟无壅蔽昧没则痛痒无不知者国之治忽民之休戚彛伦之叙斁士大夫学问之是非心术之邪正接扵耳目而冥扵其心则此心之灵必有壅蔽昧没者矣在物者亦在已之验也何徃而不可以致吾反求之功此所愿与同志日切磋而不舎者文藻特溥之余事比来议论节操凛凛近古愿加不息之诚日致充长之功则吾道幸甚道之行不行固有天命吾人之学安得而不自致㢤某向甞妄论贤者对事不逮奏篇盖愚意以为但当因天变䟽陈缺失以助主上修省之实不必曲推事验如后世言灾异者甞见元祐三年吕益柔廷对有曰昔之言灾异者多矣如刘向董仲舒季㝷京房翼奉之徒皆通乎隂阳之理而陈扵当时者非一事矣然君子无取焉者为其着事应之说也孔子书灾异扵春秋以为后王戒而君子有取焉者为其不着事应故也夫旁引物情曲指事类不能无偶然而合者然一有不合人君将忽焉而不惧孔子扵春秋着灾异不着事应者实欲人君无所不谨以荅天戒而巳其言虽未精尽大槩可谓得矣如乍警乍纵不能纯一之言可谓切当至以云将族而复散雨将下而复止为天意象类而然则愚以为不必如此言也又如证以仁祖露立事亦恐扵本指未相应更愿精思之格君心之非引之扵当道安得不用其极此责难所以为恭而不以舜之所以事尭事君者所以为不敬其君也思虑审精毎及一事既举纲领又详其条目使立可施行此溥之所长也然其本末徧重实未一贯故言根原处虽若精纯终篇读之却觉浑乱无统临运率之势万物并育而不相害道并行而不相悖小徳川流大徳敦化必纲举领挈然后能及此也行百里者半九十愿着鞭焉与冯传之春末在郡城阅邸报窃知已遂改秩自此进用吾道之幸敢不賛喜吾人仕进自有大义所贵乎学者以明此义耳不学者固不足道号为学者而又牵扵俗论私说则是义犹未明私犹未彻耳来教谓不可为外面扰动是矣若眄眄然顾流俗之议论则安在其为知道明义也计利害计毁誉二者之为私均也大㢤圣人之道洋洋乎发育万物峻极于天优优大㢤天之所以为天者是道也故曰唯天为大天䧏衷于人人受中以生是道固在人矣孟子曰从其大体从此者也又曰飬其大体飬此者也又曰飬而无害无害乎此者也又曰先立乎其大者立乎此者也居之谓之广居立之谓之正位行之谓之大道非居广居立正位行大道则何以为大丈夫传之气质恢乎似道顾恐不志其大而临深为髙加少为多耳愿益勉旃无苟自画则吾道幸甚与朱元晦朝廷以旱䁧之故复屈长者以使节傥肯俯就江西之民一何幸也冬𥘉许氏子来始得五月八日书且闻令小娘竟不起谅惟伤悼前月来又得五月二日书开慰之剧某不肖祸衅之深仲兄子仪中夏一疾不起前月末甫得㐮事七月末䘮一㓜穉三岁乃拟爲先教授兄后者比又䘮一姪孙女姪婿张辅之抱病累月亦以先兄㐮事之后长徃痛㢤祸故重仍未有甚扵此者触绪悲摧殆所不堪某旧有血疾二三年寖剧近又转而成痔良以爲苦数日方少瘳矣傅子渊前月到此间闻其举动言论类多狂肆渠自云闻某之归此病顿瘳比至此亦不甚得切磋之渠自谓刋落益至友朋视之亦谓其然其长子自一二年来乡人皆称其敦笃循理过扵子渊子渊亦甚誉其子比日不知何疾一夕奄然而逝刘定夫气禀屈强恣睢朋侪鲜比比来退然方知自讼大抵学者病痛须得其实徒以臆想称引先训文致其罪斯人必不心服纵其不能辩白势力不相当强勉诬服亦何益之有岂其无益亦以害之则有之矣二外台之除岂所以处耆徳殆新政起贤之兆耳当今辅石平时亦有物望不应徒唿唱扵内庭外衢而已岂抑自此有意推贤耶金陵虎踞江上中原在目朝廷不忘春秋之义固当自此发迹今得大贤暂将使㫖则轺车何啻九鼎中外倚重当増髙衡霍斯人瞻仰为之一新矣窃料辞免之章必未俞允愿尊兄勉致医药俯慰舆情纵筋力未强但力疾卧护则精神折冲者亦不细矣若乃江东吏民善良有飬奸恶知畏而行县之余或能检校山房一顾泉石此尤区区之私愿也王顺伯在淮间宣力甚勤然不能无莫助之患倘得长者一照映之为益又不细矣十三卷终象山先生全集象山先生全集卷第十四象山先生全集卷之十四书与包详道宇宙间自有实理所贵乎学者为能明此理耳此理苟明则自有实行有实事实行之人所谓不言而信与近时一种事唇吻闲图度者天渊不侔燕越异向事唇吻闲图度之人本扵质之不美识之不明重以相习而成风反不如随世习者其过恶易扵整救图度不已其失心愈甚省后看来真登龙㫁之贱丈夫实可惭耻若能勐省勇改则天之所以予我者非由外铄不俟他求能敬保谨飬学问思辩而笃行之谁得而御与包敏道为学无他谬巧但要理明义精动皆听扵义理不任已私耳此理诚明践履不替则气质不美者无不变化此乃至理不言而信诗曰奏假无言时靡有争此之谓也来书所述未能臻此平时气质复浮溢扵𥿄笔间矣幸益勉之至望二贤兄比来皆非复吴下阿蒙矣二私意与公理利欲与道义其势不两立从其大体与从其小体亦在人耳勉旃勉旃母多谈潜虽伏矣亦孔之昭不可揜也不可诬也二贤兄亦不及荅书意不殊此大人之事至公至正至广大至平直剖蠡管之见荡其私曲则天自大地自广日月自昭明人之生也本直岂不快㢤岂不乐㢤若诸公所可喜者皆是专扵向道与溺私欲不同耳固是各有病痛须索商量但比之足下则相悬耳如㡬先所谓万事随縁者政所谓习气使然也吾人居广居立正位行大道得志与民由之不得志独行其道岂肯作此等语也不及荅诸公书幸以此示之与严泰伯学之不讲乆矣吾人相与扶持扵熟烂之余何敢以戯论参之古人谓戒谨乎其所不睹恐惧乎其所不闻十目所视十手所指庸敢有戯论乎勉思而谨之是愿是望二宋无悔来得书知彼时消息甚慰荅君玉书极佳足见新功度今又当日进文范必数得徃还此公明白可喜未易得也宋秀才志向可喜而气习中多病今虽小愈要未必能一成平复针药盖已备甞亦在其自晓了耳若善自思者亦有何难但恐缪习深重毎毎反用以滋其缪耳真不狥名慕外好夸求胜道实不难知也君子之道淡而不厌简而文温而理又何必大声色也但人不知非则不能安乎此耳今岁科举相从者既多恐难离城某𥘉有入城之意今亦以山上朋友之多不欲乆旷遂止其行未得相见千万为此道勉旃三道理无竒特乃人心所固有天下所共由岂难知㢤但俗习缪见不能痛省勇改则为隔碍耳古人所谓一惭之不忍忍终身惭乎此乃实事非戯论也古人不求名声不较胜负不恃才智不矜功能通身纯是道义平日议论平日行业皆同儿戯不足复置胸臆天降之衷在我乆矣特逹自立谁得而御勉自奋㧞不必他求来早得暇见过以观新功与传子渊比来居山良有日新之证惜不得与子渊共之以朋友讲习而说有朋自逺方来而乐不可以泛观料想而解当有事实吾人不幸生扵后世不得亲见圣人而师承之故气血向衰而后至此虽然朝闻道夕死可矣今能至此其𬒳圣人之泽岂不厚而其为幸岂不大哉何时一来快此倾倒与罗章夫着是去非改过迁善此经语也非不去安能着是过不改安能迁善不知其非安能去非不知其过安能改过自谓知非而不能去非是不知非也自谓知过而不能改过是不知过也真知非则无不能去真知过则无不能改人之患在不知其非不知其过而已所贵乎学者在致其知改其过与廖㓜卿适闻傅仲昭语及懋卿坐间假寐仲昭以爲此必未能自㧞此殆不然仲昭未知此理非但仲昭未知此理料㓜卿亦未知此理人未知学其精神心术之运皆与此道背驰一旦闻正言而知非则向来蹊径爲之杜絶若勇扵惟新固当精神筋力皆胜其旧然如此者难得但得不安其旧虽未有日新亦胜顽然不知与主张旧习者逺矣今懋卿虽未有日新之功若其困睡则是巳知旧见旧习之非不复就其上主张运用故如此耳此不爲深害但少俟之徐观其幡然则大善矣朋友间不深知此理迫之太甚罪之太切则又反爲害矣与傅齐贤义理未甞不广大能惟义理之归则尚何窠穴之私㢤心苟不蔽扵物欲则义理其固有也亦何爲而茫然㢤蔽不真彻则区区之意殆虗设也幸勉旃母乆自屈与胥必先刘徳固须尚留山间前此未得与渠同读书但说得比卦稍详书亦政不必遽尔多读读书最以精熟为贵烦喻徳固且熟读比卦为佳徳固前此扵文义间多未通晓近所以开发之者非在文义毎为徳固解说必令文义明畅欲不劳其思索不起其疑惑使末不害本文不妨实常令文义轻而事实重扵事实则不可须臾离扵文义则晓不暁不足为重轻此吾解说文义之妙㫖必先亦不可不知也然此亦岂可强为之㢤非明实理有实事实行之人徃徃干没扵文义间为蛆虫识见以自喜而巳安能任重道逺自立扵圣贤之门墻㢤二得书甚有奋㧞之意良以爲庆然譬诸田畴荒秽之乆虽粗加垦辟若畬耨不继则茅立塞之矣用工深切至到则通畅茂恱当又与今不侔愿勉旃毋忽何以聚粮爲肯来是幸三蒲稍緑耳尚可想见驽骀伤吻弊䇿而不进扵行诚可厌也马之精神骨榦得之扵天不可损益今爲人而坐使古人虽愚必明虽柔必强之言弃而不验岂不甚可痛㢤与蔡公辩所録诸书已逐一点对末后复赵然道书甚多脱误可子细将所録本添改庶可读也书字画甚无法度如傅字须向上着一点不着点便成传字古刻传字专中不着厶字但以不着点与傅字爲别所録书其前尚稍可看向后数篇甚刺人眼结字既不端正画之长短皆颠倒失宜向来盖甞说及此等处何爲都不省记来书辞语病痛极多读之甚不满人意用助字不当律令尤爲缺典老夫平时最检点后生言辞书尺文字要令入规矩如吾儿持之甚懒读书絶不曽作文然观其不得已书尺与为塲屋之文其助字未甞有病造语亦劲徤不至冗长此亦是稍闻老夫平日语故能然且今观吾子之文乃如未甞登吾门者即此便可自省安详沉静心神自应日灵轻浮驰骛则自难省觉心灵则事事有长进不自省觉即所为动皆乖缪适足以贻羞取诮而巳与张徳清积年闻季恱元忠诸友称道盛徳比岁屡得欵集益有以信诸贤之言又闻非乆有退居自飬之举尤切叹仰近者忽又闻有不肖道士以淫侈不轨之事诱引小子徤讼以相诬毁深用不平然在左右正宜髙举以遂𥘉志何必与此軰较胜负扵流俗之中㢤流俗之所谓胜者岂足为胜流俗之所谓负者岂足为负左右平时与诸贤交㳺当问道之胜负不当问流俗之胜负又闻季恱言徳清其𥘉浩然有引退之文且欲别求贤者以嗣其事而盛族乃有茅不可试火之语此可谓不胜俗陋鄙猥之言切不宜以此等语亏损盛徳更愿深思追还素志他日同来象山顶头共谈大道此乃真天师非俗天师也与髙应朝前月併收两书备知近况慰浣良剧山房比年况味想尽得之帅漕书中矣春尾以犹子之讣出山房至今未得复登此乃梭山之子文行皆髙家庭所頼年未及壮无疾而逝所以伤之者又不止骨肉之情也聚族既广患故如此类多今日方除一姪女之服所幸诸兄皆能安之以命不至过伤也此理日明乡里朋友寖有能共此者每思应朝应之未甞不兴懐应之一跌不复中间见其祭吕郎中文迷缪之甚急扵旧书问中㝷得其向时书数𥿄封之题曰石应之公案拟相聚时发此以启之后在临安𪠘舎中相㑹见其事役匆匆神志不定不欲出示却语及之渠力索观略出示之渠欲持去吾曰不可观足下神思今不能办此此书非吾亲自与汝剖决亦长物耳观其容貌言论与曩者判然如二人使人不忍视之今遂居䑓阁益令人怜之耳阅应朝二书葺斋记亦甚念足下有茅塞之患帅漕处皆有吾文一编此乃韩将领亲张氏朱氏所録闻亦有一编在韩将领处想必从韩处见之矣第帅漕处本却经山间友朋点对无错误可从帅处借本点对却精观熟考当有所发也与姪孙濬家间逓至汝三信甚念汝文字意㫖皆不长进如所谓士论翕然宗之所谓尽公乐善人无间言斯世何幸乃有斯人耶此人么么姦宄謟事权贵隂为䜛慝媒蘖善类自吾在朝时物论固已籍籍徃者擢为少司成又进而为大负乗之丑海内羞之今贤关之论乃复如彼何耶岂汝所交之士皆不足以为士而所见之人皆非其人耶沈鸷二字史家多以称人之长关雎亦鸷非恶辞也向来家书中亦时有此等㫖趣此非特辞语之病甚可畏也其他用字下语差错不安者甚多已令汝尊后便逐一告汝塲屋得失有命不足计后生作文却要是当若只如此未可便道时文不难办安得不勤厥尊之虑也新政虽未甚满人意且得辅道储君者得人甚有方略诚如是国本立矣实宗社无疆之休何幸如之人心至灵惟受蔽者失其灵耳群儿聚戯䄂少果实与之见樵牧而与为礼见市井不逞与村农输纳者邀入酒肆犒之则称颂賛美士大夫即据此以为评裁可乎云从龙风从虎水流湿火就燥物各从其类也天下曷甞无人况贤关乎在所以召之者如何耳二吾春末归自象山瓶无储粟囊无留钱不能复入山近诸生聚粮除道益发泉石遣舆夫相迎始复为一登兹山废乆田莱垦未及半今食之者甚衆作之者甚寡结庐之人事力有限频岁供役頼其相向之笃无倦志耳傥得乆扵是山何乐如之未知造物者卒能相之乎梭山所与汝言真至言也第致之当有道耳此道之不明乆矣群小则固背驰君子扵此徃徃亦未得平土而居之所报时事又如此此皆不可易言之也纷纷之说但可怜悯岂复有可商校者近阅旧藁中有一叚文字汝可精观相识见问但出此书及此文可也三学者之不能知至乆矣非其志其识能度越千有五伯余年间名世之士则诗书易春秋论语孟子中庸大学之篇正为陆沉真柳子厚所谓独遗好事者藻绘以矜世取誉而已尭舜禹汤文武周公孔子孟子之心将谁使属之夫子曰三人行必有我师焉择其善者而从之其不善者而改之又曰见贤思齐焉见不贤而内自省诚得斯言之㫖则凡悠悠泛泛者皆吾师也汝气质外柔弱而中实不弱自向者㫖趣未得其正时固已有隐然不可揺挠之势矣能扵此深思痛省大决其私毅然特立直以古圣贤为的必居广居立正位行大道则谁能御之扵此不具大勇却放过一着姑欲庶㡬扵常人则非吾之所知也真孟子所谓终亦必亡而已矣仁者先难后获夫道岂难知㢤所谓难者乃已私难克习俗难度越耳吾所谓深思痛省者正欲思其艰以图其易耳仁者必有勇颜子闻一日克已复礼之言而遽能请问其目可谓大勇矣汝能以其隐然不可揺挠之势用力扵此则仁智勇三徳皆备扵我当知为仁由已而由人乎㢤之言不我欺也国家闲暇及是时明其政刑虽大国必畏之矣岂独爲国爲然㢤爲家爲身一也逮天之未隂雨彻彼桑土绸缪牗户今此下民或敢侮予汝其念之人臣之扵国犹其家也扵君犹其亲也虽不吾以而问安寝门之心所不能忘也黜陟施设时欲闻之便信毋略乎此见罗中舎致吾意四人非木石不能无好恶然好恶须得其正乃始无咎故曰惟仁者能好人能恶人恶之得其正则不至扵忿嫉夫子曰我未见好仁者恶不仁者盖好人者非好其人也好其仁也恶人者非恶其人也恶其不仁也惟好仁故欲人之皆仁惟恶不仁故必有以药人之不仁中也飬不中才也飬不才岂但是贤父兄之心贤子弟之心亦岂得异扵其父兄㢤故凡弃人絶物之心皆不仁也比吉也比辅也此乃仁也人道也吾非斯人之徒与而谁与泽上有地临君子以教思无穷容保民无疆后生晚进苟无异趣当与先生长者同心同徳先生长者亦须贤子弟为先后䟽附吾甞谓唐虞盛时田畆之民竭力耕田出什一以供公上者亦是与尭舜臯䕫同心同徳故曰比屋可封此和气之所以充塞宇宙谓之扵变时雍处末世弊俗当使怜悯扶持救药之心胜其憎嫉嫌恶乃为近正汝当以此言深思毋忽其为已晓则当有进益有书与胡学録问曽尽见去年吾所与汝书否若有未见汝当尽以示之虽汝亦当时一阅之毋谓已尽知之矣观汝前一书亦未深解吾说若有疑不妨吐露当尽为汝剖白也象山先生全集卷之十四象山先生全集象山先生全集卷第十五象山先生全集卷之十五书与陶賛仲某承乏将十阅月未有善状冬春乆晴种不入土春季甞一致祷于山川之神其应如响山溪涨溢田畆充足然自是又无大雨地上以积干易涸今既踰月又以旱告矣势甚可畏昨日复致祷诣坛之时雨亦随下然竟不能成泽今早复叩之亦以踈雨见应未蒙霈然之赐幸醖醸未解犹有可望不然定当投劾以谢斯民也太极图说乃梭山兄辩其非是大抵言无极而太极是老氏之学与周子通书不类通书言太极不言无极易大傅亦只言太极不言无极若扵太极上加无极二字乃是蔽扵老氏之学又其图说本见扵朱子发附録朱子发明言陈希夷太极图传在周茂叔遂以传二程则其来歴为老氏之学明矣周子通书与二程言论絶不见无极二字以此知三公盖已皆知无极之说为非矣梭山曽与晦翁靣言继又以书言之晦翁大不谓然某素是梭山之说以梭山谓晦翁好胜不肯与辩某以为人之所见偶有未通处其说固以巳为是以他人为非耳当与之辨白未可便以好胜絶之遂尾其说以与晦翁辩白有两书甚详曽见之否以晦翁之髙明犹不能无蔽道听涂说之人亦何足与言此㢤仁义忠信乐善不倦此夫妇之愚不肖可以与知能行圣贤所以为圣贤亦不过充此而已学者之事当以此为根本若夫天文地理象数之精㣲非有絶识加以积学未易言也某欲作一揲蓍说稍发易数之大端以排异说晓后学坐事夺未克成就早晚就草当奉纳一本何时合幷以究此懐徳成而上艺成而下行成而先事成而后论语曰入则孝出则弟谨而信汎爱衆而亲仁曰言忠信行笃敬孟子曰仁义礼智根扵心其生色也晬然见扵面盎扵背施扵四体四体不言而喻曰仁义忠信乐善不倦此等皆徳行事为尊为贵为上为先乐师辨乎声诗祝史辨乎宗庙之礼与凡射御书数等事皆艺也为卑为贱为下为后古人右能左贤自有定序夫子曰君子多乎㢤不多也曽子曰笾豆之事则有司存凡所谓艺者其发明开创皆出扵古之圣人故曰百工之事皆圣人作也然圣人𥘉不尚此其能之也每以教人不以加人若徳行中庸固无加人之理世衰道㣲徳行浅薄小人之有精力者始以其艺加人珍其事祕其说以増其价真所谓市道故风俗日以不美流传之乆艺之实益不精而眩鬻之风反更张大学者不辨本末不知髙下未有不为此軰所眩者吾观近时谈数学者陋日益甚妄日益炽未甞渉其门户得其师传安能辨其是非但以前尊卑贵贱上下先后之义推之则自知所决择谲妄之情状大槩亦可见矣作书毕恐賛仲不能不惑扵妄人庸夫之说故复书此以助决择二荆公祠堂记与元晦三书併徃可精观熟读此数文皆明道之文非止一时辩论之文也元晦书偶无本在此要亦不必㸔若㸔亦无理会处吾文条析甚明所举晦翁书辞皆写其全文不増损一字看晦翁书但见煳涂没理㑹观吾书坦然明白吾所明之理乃天下之正理实理常理公理所谓本诸身证诸庶民考诸三王而不谬建诸天地而不悖质诸鬼神而无疑百世以俟圣人而不惑者也学者正要穷此理明此理今之言穷理者皆凡庸之人不遇真实师友妄以异端邪说更相欺诳非独欺人诳人亦自欺自诳谓之缪妄谓之蒙闇何理之明何理之穷㢤賛仲为人质实学虽未至且守质朴随分检省虽未必尽是却尽胜诳妄之人为学只要暏是不要与人较胜负今学失其道者不过习邪说更相欺诳以滋飬其胜心而已古人所谓异端者不专指佛老异端二字出论语是孔子之言孔子之时中国不闻有佛虽有老氏其说未炽孔子亦不曽辟老氏异端岂专指老氏㢤天下正理不容有二若明此理天地不能异此鬼神不能异此千古圣贤不能异此若不明此理私有端绪即是异端何止佛老㢤近世言穷理者亦不到佛老地位若借佛老为说亦是妄说其言辟佛老者亦是妄说今世却有一种天资忠厚行事谨悫者虽不谈学问却可为朋友惟是谈学而无师承与师承之不正者最为害道与之居䖏与之言论只渐染得谬妄之说他时难扵洗濯不如且据见在朴实头自作工夫今虽未是后遇明师友却易整顿也理须是穷但今时却无穷理之人何时得一来以究此义与孙季和兹以书至发读知已遡江而西既喜闻动静之详又恨不得一见男子生而以桑弧蓬矢射天地四方示有四方之志此其父母教之望之第一义也令尊夫人既许其行又有二令兄在侍下岂得便谓失计颜子之家一箪食一瓢饮人不堪其忧之地而其子乃从其师周逰天下履宋卫陈蔡之厄而不以为悔此岂俚俗之人拘曲之士所能知其义㢤孟子曰仁人心也义人路也舎其路而弗由放其心而不知求哀㢤又曰今有无名之指屈而不信非疾痛害事也如有能信之者则不逺秦楚之路为指之不若人也指不若人则知恶之心不若人则不知恶此之谓不知类也诚使此心无所放失无所䧟溺全天之所与而无伤焉则千万里之逺无异扵亲膝下不然虽日用三牲之飬犹为不孝也学不至道而日以规规小智穿凿傅会如蛆蠧如蟊贼以自适由君子观之政可怜悼耳山径之蹊间介然用之而成路为间不用则茅塞之矣徃年石应之骎骎有成路之兴复迷扵异说至今茅塞毎为悼叹知及之仁不能守之虽得之必失之季和乡时所得尚未能及应之临安再相聚时已无𥘉相聚时气象是后书问与传闻言论行事皆不能满人意谓之茅塞不为过也苟以其私偷誉斯世固不难也但非先哲所望扵后学其所赏不足以当所惜之万一耳幸谨思而勉行之是间为况要非𥿄笔所能宣逹季和能着鞭则自相孚矣緫卿之疑不必论可矣与唐司法鄙文纳去数篇第今时人偏党甚衆未必乐听斯言緫卿从朱丈逰尤不愿闻者今时师匠尚不肯受言何况其徒苟私门户者学者求理当唯理之是从岂可苟私门户理乃天下之公理心乃天下之同心圣贤之所以为圣贤者不容私而已颜曽传夫子之道不私孔子之门户孔子亦无私门户与人为私商也薄遽占复草草与傅克明见所与毛君书及颜渊善言徳行论知为学不懈大㫖不畔尤以为慰然学不亲师友则斯文未昭着处诚难责扵常才独力私意未能冺絶当责大志今时士人读书其志在扵学塲屋之文以取科第安能有大志其间好事者因书册见前軰议论起为学之志者亦岂能专纯不专心致志则所谓乡学者未免悠悠一出一入私意是举世所溺平生所习岂容以悠悠一出一入之学而知之哉必有大疑大惧深思痛省决去世俗之习如弃秽恶如避㓂讐则此心之灵自有其仁自有其智自有其勇私意俗习如见晛之雪虽欲存之而不可得此乃谓之知至乃谓之先立乎其大者何时合并以究此懐与章茂献某承乏扵此懔焉朝夕祈扵斯民渺若航海闾巷熈恬讼争衰息相安相向不替有加同官恊力举无异志职事过从无非讲习或有指是以为效绩区区之懐方有大惧兵家言射谓镞不至指同扵无矢今学射者求镞之至指良不易致孟子曰掘井九仭而不及泉犹为弃井古语曰行百里者半九十言末路之难也知不至虽弗畔不足頼也治不至虽不乱不足传也流湿就燥物以类从心所同然㨗扵影响固不可诬也而其浅深多寡厚薄精粗之辨情伪名实盛衰消长之变亦不可诬也服膺典训何敢贰心至其緜薄弗克自致若蹈虎尾渉于春冰亦何敢狃饥渴之饮食苟以自恕教其不知图其不逮力提而申䇿之是所望扵同志幸勿遐弃与罗春伯某夏中拜之任之命适感寒伏枕㡬至扵殆月余少甦又苦肠痔七月四日始得离家九月三日抵二泉即日交割是间素号闲静至此未甞有一字揭示毎事益去其烦事至随手决之似颇不忤扵人心士民相敬向吏軰亦肃肃就职狱中但有向来二大囚一已奏未报一已报而宪台未来审覆除此牢户可閴寂矣自外视之真太平官府然府藏困扵连年接送实亦匮乏簿书所当整顿庐舎所当修葺道路当治田莱当辟城郭当立武备当修者不少朝夕潜究宻考略无少暇外人盖不知也真所谓心独苦耳今时仕宦书问常礼与朝夕非职事应接者费日力过半比来扵此等固不敢简忽第亦不敢以此等先职事拙钝之质廼今尚有缺典如台諌侍从当有启札今皆未办所恃群贤必不以此督过万一致简慢之疑更頼故人有以调护之职事间有当控诉者续得尽情春伯资望日隆宜在两地优矣濡笔以待庆牍向寒为国保爱与薛象先此月三日抵二泉即日交割公文谅乆已彻视诸事皆仍旧贯到此并无一字揭示无随行人一榜亦吏呈旧比从之户庭颇无壅塞事至随手决之颇无忤扵人心是间元少讼诉今至扵无其血脉盖有在号令刑政之表者兄能谅之然事当料理者甚衆潜究宻稽日不暇给外殊不见其形也财计亦以连三年接送占压颇多卒未有还𥙷之䇿考其实与言者殊不相应元章交割时公库缗钱万八千有竒今所存仅五千缗耳岁入倚浆肆所以为来岁资者又当取诸其中军资库尤为匮乏其势未至扵不可为然不为之樽节则日蹙矣监司郡守数易诚今日之大弊比阅邸报知兄未得请亦不独属郡之幸幸少安以恵董湖之民乍到首遣两司迎接兵卒各有借请义勇又适秋阅见迓兵卒又有未请衣赐㑹庆圣节吏以仪式诸物弊壊举陈当修所不敢忽子城甎工费日取扵军资又创东岳庙工才半诸库日支率多扵所入㑹计之事不容不精详而爲之所荆门岁输马草二千缗分作四季起发赴使台都钱物库交纳春夏已纳足今正当输秋季钱前此系三分输纳铜钱本军比年系行使鐡钱地分令禁日严无得铜钱输纳每是将会子到鄂渚兊换铜钱所费颇多今欲乞只以会子输纳望特逹允从爲幸此间形势正宜积粟聚兵前此诸人乃未及讲求张帅有意爲城扵此元善闻有分戍之意前日相聚时乃不及此到应城见刘宰言元善有此意二公慨然如此岂亦天时耶幸有以相之子城次第秋阅毕便发手为之俟见端绪当一一具闻也二某到此询访民间疾苦但得二事其一是税钱役钱等令民户分纳铜钱比年铜钱之禁日严此地已为鐡钱地分民户艰得铜钱为苦官或出铜钱以易会子收三分之息而吏胥軰收其赢故民以重困其一事是坊塲买名钱须纳银买名人户亦困扵此然买名银须闻于朝与仓台乃可又所困者非农民至如税钱役钱纳铜钱乃州郡与胥吏得其利故㫁然因民之请而尽罢之盖以鐡钱地分其铜钱之禁严民不敢有此义不当责之输扵公今岁计方窘平时所借者商税比以邉郡榷禁严甚商旅为之萧条此两月税课之损㡬及千缗若令民户输铜钱扵郡计亦有𥙷然不敢计此以为制事以义乃当然耳故敢求免贴陌扵使台前书未蒙垂允无乃执事未之深察更望㫁之以义赐化笔免之不胜幸甚湖北系鐡钱地分无㡬决无他处援例之患且在使台亦何闻此不然异时官吏或挟此以扰百姓谁执其咎切幸痛察力疾布此未暇他及与朱子渊某才短智拙不习为吏作此乗障真如面墻𥘉闻是间素有储积今稽其实亦仅足耳年来库藏占压颇多所入有限未易还𥙷元章𥘉交割时公库缗钱万八千有竒今才五千耳盖元章桩留万缗为修子城计略㑹其费曽未十一是役固未易举而军资常平占厌之数未知所偿读所恵三记不胜厚颜驽骥之分其在此矣乍到一畨常礼乃今甫定簿书未及深究更须旬月当稍自竭稽其本末详以求教刀圭一粒想无吝也便风能豫以其凡先施尤所望也某居常深念人不可以自弃义不可以少忘虽其驽蹇毎自䇿励庶㡬十驾其扵当世贤才每懐隣富之愿有如执事岂宜乆扵南服北来纷纷多所未喻何止教民兵一事伯骏得衢固可喜然此公自亦伤弓恐设施处未必能尽其材也元徳直节已报行矣时事不知竟如何天下一家痛痒未甞不相关也发明此理不无望扵执事愿涵养以需之明主可为忠言便当拭目与刘漕计南浦之集行将四换岁矣伏自使华之东尺𥿄问讯亦复阔絶懐仰盛徳我劳如何杏山崔嵬蒙泉清澈金莲在底华叶可数民愿士淳易扵开导作姦为祟者姓名可记藏拙之地孰便扵此第斗垒事力有限频岁送迎寖尔空竭榷酤商征今日所仰比来并邉法禁日宻行旅为之萧条埸务日入顿以亏损迂愚临此未知所以善后长者何以振之吴仲权得武冈尚迟次傅子渊在衡阳士人归之太守亦甚礼之但向来有一二同官不相乐颇有违言然子渊处之𥙿如也邓文范为丞徳化政声甚美常摄两邑皆整其弊壊民之戴之不愧扵史册所书皆向来㑹中客恐欲知之何时复如曩集以快此懐与吴斗南易古经爲贶喜知雅志第剧中未暇周览塞宇宙一理耳上古圣人先觉此理故其王天下也仰则观象扵天俯则观法扵地观鸟兽之文与地之宜近取诸身逺取诸物扵是始作八卦以通神明之徳以类万物之情扵是有辞有变有象有占以觉斯民后世圣人虽累千百载其所知所觉不容有异曰若合符节曰其揆一也非真知此理者不能爲此言也所知必至乎此而后可言通天下之志定天下之业㫁天下之疑自此道之衰学者溺扵所闻梏扵所见不能自昭明徳已之志不能自辨安能通天下之志定天下之业㫁天下之疑哉今世所传揲蓍之法皆袭杨子云之谬而千有余年莫有一人能知之者子云之大玄错乱蓍卦乖逆隂阳所谓君不君臣不臣父不父子不子由汉以来胡虏强盛以至于今尚未反正而世之儒者犹依玄以言易重可叹也何时合并以究此理适值数日纷冗拨置占复草草必有以亮之象山先生全集卷之十五象山先生全集象山先生全集卷第十六象山先生全集卷之十六书与章德茂此月両拜手翰如奉谈麈慰浣之剧伯兄以老病不获进谒爲恨重蒙致礼之勤岂胜感戢小儿持之获侍尊爼所以待遇者皆过其分尤切悚愧如闻属有手足之戚谅深追悼后时修慰不专尚幸裁恕小儿颇能道余教万一警䇿多矣荆州迯卒视州郡爲逆旅周流自如莫知禁戢平日若此缓急安能防闲比方稍修其籍革顶名之弊图致请扵大府丐与隣郡爲约以絶迯逸之患适得公移甚惬下意即已行下巡尉义勇等严其迹捕近有襄阳迯卒投募在此捕者㝷至即令擒去矣敝邑自某入境迯卒亦不少有未获者恐在府下径差人迹捕或恐此軰群党欲丐移文兵官巡尉义勇等爲之应援倘蒙捕获亦可惩后也干冐威尊不胜惶恐二某备数属垒倐阅半祀名虽北鄙寔带严城光润所蒙最爲亲切粗谨职守未至败无非大府之赐尺牋阙焉不干记史是犹陟嵩华而忘山泳江湖而忘水揆之常情宜获罪戾比得邸吏别报乃知姓名首尘荐剡所以奨借之辞宠甚闻之惕然弗称是惧治古公道还扵盛世前軰典刑蔚乎斯在敢不益励素志勉竭驽朽蕲无负斯言世俗私谢之礼则不敢以累门下伏冀髙明必垂洞察职事所当控闻者虽有公状亦合更具禀札虑勤聴览且恃照临之密迩皆缺弗致今受知之深乃如此尢不容以言谢三奉十八日手诲爱民闵雨之诚尚贤戢姦之㫖可谓両尽而兼着岂胜叹仰公道之任归门下乆矣非适今日某区区之志粗知所择雷同苟合窃亦所耻同官相与当何求哉事惟其宜理惟其当议论设施不必在已相期相勉大抵以此平居论事始有未合各献其宜仇然自竭反复之乆是非已明伏义如响人得所欲殆莫知𥘉说爲谁主之也仰视㓕私之训妄谓或庶几焉核实之命不容不以情报今兹旱势可畏殊甚襄鄂之间沂汉之舟鳞积滩底旷旬淹月而不得进汉上雨晹可见扵此矣江流増减大府具知之濒淮并江诸郡属尝具禀续加询访举亡异辞敝邑𥘉六日致祷虽未即得霈泽坛遗之所朝莫致敬祠官未常不沾湿也惟望日终日晴彻四无纎云既望之朝率郡官迎致上泉复冐雨而归自是日及今隂雨无旷日境内独襄水西鄕先得大雨七日八日之夕自城上望雨色如黛震霆爲之逹旦十二三间襄水东鄕如独山等处亦得大雨至十七八间㳂江鄕及与安乐东鄕徃徃得大雨矣比日郡城乃始霶霈南鄕最旱处亦且得雨雨意至今未怠当阳亦十七八以来雨始加大江东西田土较之此间相去甚远江东西无旷土此间旷土甚多江东西田分早晚早田者种占早禾晚田种晚大禾此间田不分早晚但分水陆陆田者只种麦豆麻粟或莳𬞞栽桑不复种禾水田乃种禾此间陆田若在江东西十八九爲早田矣水田者大率仰泉在両山之间谓之浴田实谷字俗书从水江东西谓之源田潴水处曰堰仰溪流者亦谓之浴盖爲多在低下其港陂亦谓之堰江东西陂水多及髙平处此间则不能盖其爲陂不能如江东西之多且善也惟南鄕去山既远且近江髙平之地多又迩大府居民差衆故多不仰泉石之田此田最下岁入甚多白杨一鄕此田居十五以匕梨陂柘陂等鄕不下十二惟西北东鄕分则无此田矣然所谓水田者不善治堰则并髙处亦与平田相类矣少者不十一多者不十三通之不过十二上泉距郡城几三十里迎泉之日迂视其田计其龟坼者十一二外此皆尚有水然堰中已干而不继必大败今得雨可无害也惟白杨鄕等处髙平田全未种者见施行今种晚谷及可助食者今岁亦幸有湖北平时水浸有不可种禾者民皆种禾若复无水患又得时雨或者可𥙷未种之田耳小儿归就试经从大府輙布此令进谒窃惟轸忧斯民之深所欲亟闻故详及之伏幸台察四属奉手诲益深佩服小子持之再望道德之光蒙接遇之宠爲幸厚矣家问中备述余教尤深感激传有闻民有姓易者爲乏食户强以钱取去仓粟或云在长林境中及物色之乃无此事又云在当阳境内方此询究尚未报也俟得其实续当布闻比来雨泽无不霑足但次第有过多之患十三日偶天隂与佥判教授知县人以一马数卒行视田间苗甚秀发水皆盈溢向曾龟坼者今得水茂畅过扵不缺水者髙坡未揷秧者今揷已过半秧田甚多尚徃徃成群揷秧问何以能备此秧则曰年例如此若其不脩陂池不事耘耨则皆枯死此地惰习未易空言劝之今冬欲措置革此习又未知果能革否陆地耕种粟豆者却多中稔爲有余矣前书所谓湖田者虽未及物色势不能不病水耳襄阳唯南漳宜城间得雨外此皆乆无雨是间舟泊襄水滩下者𥘉七八间得信犹言水澁不能前进𥘉七日有微雨不成水十二三间自北来者却云襄阳得雨成水但未通洽未知此后如何乆传北界旱甚河之南北至相食𥘉未敢信今东自承楚西自均房来者其言若一恐或有是窃惟长者爱民之心追配禹稷无间扵远迩内外独恨华夷首足之分未克大正皇朝德施仁风独有限隔君子之忧未容遽释旦晚召还両地以究设施则乐民之乐爲有日矣春间赵路分良弼来阅禁旅介然如古节士㝷有孟正将通成统领和因事相继过此适值同官习射率然延至其间以观其技驰射精熟议论慷慨异时所见武弁不多其比陶冶下风者人材如此推而广之何事不可爲哉长林汪宰𥘉甚不堪姦民之讼既见某薄治其吏亦不能无疑因晓以吾人无他扵此軰行法以防微不得不尔即遂释然奸民肆其欺罔以快私忿眞大蠧也长林具析申状皆是事实併用备申伏幸过目昨日得公移闻二县以酒折铺兵粮长林断无此矣长林铺兵皆在军仓请米军库请钱皆是一色白米好钱未尝有折支也当阳方此询之然以理揆之沈宰处事极有理不至如所闻或恐有疑似又当有曲折须其报即具申也近日以所获刼盗中有二人是攫客稍以榜约束之兼闻此軰群党扰寺观与鄕村民户颇甚故不得不裁之亦不敢以禀闻也西蜀之饥淮浙之蝗皆令人不能置怀处州豪民爲盗犹可怜也此上虽雨泽粗足尚用懔懔日俟教诲以免罪戾伏幸终惠五稍踈记室之询徒积倾仰今岁之旱诸鄕皆有少损而南鄕颇甚𥘉拟濒江湖下鄕常岁所不种者今岁可种谓可以𥙷近両月间江汉之流无雨而涨溢者凡三所种之田与𬞞茄麻粟皆爲乌有同官赴试与𬒳檄而出者皆亲目其事归言其状爲之怛然比已分委同官四出检视前数日方归所得尤详旱涝之余米谷自少而诸处籴米之舟皆鳞次㟁下如都綂司至使人扵鄕村拦截载负米者本军今岁以民艰食逐时发常平以赈之所粜几二千石见桩粜过常平钱二千缗仓台公移踵至催以此钱趂时籴米以备来年赈济虽分差人于熟鄕収籴而来粜者絶少比数日以来米不出市民复艰食见出常平赈粜近来屡谋岀赏牓禁米舟下河而吏軰輙以恐有遏籴之嫌爲言𥘉以其有理亦与同官熟论而从之近日事势尤逼又见郢州以百千之赏禁米舟下河此间新发举人亲戚之家犯其禁用朱漕之言免其罪竟纳赏钱试以问吏吏复爲遏籴之说昨日同官相聚复有议洩米之禁因评吏言果出于公乎抑有私意乎同官皆谓此軰必有亲故厚善之人商贩米者故以此爲地耳岂有公心哉疑未决间忽𬒳使台公牒深恠事未施行已蒙止絶殆所谓止邪扵未形絶恶扵未萌虽然此事乃如吏軰之意敝邑元无是事不知谁敢致此说扵大府疑必有交鬪其间者有不可不察也某平时不能饰说况在门下尤不敢不用其情鄕来襄阳遏米价米舟至者皆困不能前然卒以赂津吏有夜窃过者常谓法禁徃徃不足恃比年场务益艰商旅多行私路私路旧微小少所知者今皆坦途通行北境连年不熟今岁尤甚近闻米过唐邓间多不以舟小民趍目前之急不暇爲后日计况肯爲鄕曲计爲州县计乎使米粟有余无禁其洩可也今方甚不足以坐视其洩恐亦未宜敝邑𥚹小今岁才数旬不雨市輙无米鄕民素无盖藏同官出入村坞者皆谓未常见囷仓人家多茅茨其室庐不能深奥大率可窥其有者乃儋石之储耳风俗所自来非一日今日不爲之计后将益弊今所谓洩米非洩扵南之患洩扵北之患也已若有余或能粗给则推以与人乃所愿也此方有旦暮之忧而不爲后日计者方累累举所恃以洩恐不容坐视薄遽亟此布禀丐察言者之奸续容商议所以处之之宜别当具禀伏幸台察与张元善漕台数有便邮其发多值冗不克附问累託象先致意㑹次当必及之严山盖仓其说未善若谓以舟致之㐮阳则江汉湍浅旷日持乆当涨溢时风涛险悍类不可行陆运则自严山至班竹号六十五里山路阻隘﨑岖其实不止此数又类有水隔春夏之间毎用阻絶本军至班竹八十五里乃坦涂又严山非市井去处人烟踈阔储草则可储粟则难扵㸔守莫若葺军仓以储粟今子城既固如在枕上矣长林巡视小路常亲歴其地叙说甚详已备在公状中幸裁之九江德化丞邓约礼字文范阶爲文林今冬当代其家世建昌乃临川李侍郎德远之壻其居旧遭回禄未赴徳化时寓居李氏今其妻兄官满归临川邓丞欲及未代前一归建昌营居舎愿丐使台一檄若蒙垂允但付此间旦晚即附徃也亦尝託象先转凂谅必无阻此公鄕里之秀端悫纯正甚有宦业比年摄両邑当事之难拯其敝坏更使爲佳地民之戴之不忍其去无愧史册所书异时真可备药笼中物韩昌黎字戒以在得人卒章要哉言乎敝邑両令皆贤教官时有禆𥙷自签以下皆悉心营职无有异志唯税官颇谬近得一指使佐之其职顿举拙者不过扶持劝勉使其善意不替有加庶几蒙成以免戾今农贾安帖吏卒抑畏盗贼衰息作则輙获讼牒之少乃至旷旬械笞尘委五刑植立试用希濶用必聚观此岂迂拙所能坐致窃自幸者亦同官适逢其人耳方至此时积讼颇多非其俗恶乃不能无败群者耳此軰遨逰城市持吏长短无理致争期扵必胜敌不能甘遂成长讼诸司不止乃至台部𥘉既精求案牍辩其曲直既又晓以义理使得自新能自伏义愿改者固十八九至扵怙终之人虽稍柔服扵一时尚圗复逞扵他日同恶亦视此爲消长所大幸者诸司皆贤明此軰无所复逞今讼之日少俗之日厚亦正以此向来得书谓未识张监张监趍向甚正议论有典刑到任以来文移条理毎每可服张宪在九江时假道识之蒙渠约饭亦自道其政大抵亦有家法闻到常徳多病少见賔客公文亦多传入宅书押若无所孰何引大体卧护政亦何伤虽曰德星聚可也稽之事实乃有大谬不然者今败群之人皆走宪台此軰不之他司而之宪台殆必有侮而动今不问宜可动輙索案案之徃也又不知所处动輙可恠闻宪台之吏最无礼而又能观其文移行遣似皆出吏軰敝邑亦有数事他郡可推而知之未欲尽述其本末若欲知之后便禀闻也闻象先与之相善不知能有道以已之乎奸吏猾民託以扰郡县害良民伤政败俗亦不细矣官之不可非其人如此哉乆不奉问引笔輙累累如此可一笑也二併启三函良佩谦眷备承作止足慰倾驰事皆得请尤用感服近日得雨稍大境内颇周遍唯傍江陵界上多未种此恐无及耳和籴一事得不及敝邑可谓大惠属者不雨曾未踰月民已艰食亟发常平之粟四散赈之仅免狼狈继此雨泽霑足倘得中下熟敝邑欲自措置私籴少米贮之鄕间以爲异时之备此谋或遂皆门下之赐也修城会子甚济空乏余㑹若便得乃幸望示其期交纳银纲䖏免苛留之患皆借余庇兊换㑹子二万贯其数甚少闻之去年换㑹子时官府行之㓕裂细民又不善观掲示误认下文立限三月之内有不及之数并仍旧流转交易买卖遂收不损壊者不赴塲换易及至限满既行使不得悔之无及今此惩前日之害丛凑来换官吏见发到㑹子不多遂人限其数日限其人来者颇以爲病前日令其限数日换三四千缗来者原原后又将不止又以商人以㑹子难得滞留扵此所积或三四百千或七八百千官吏见其数多又是商旅又限其数不肯换与来诉淹留折阅之状势不容不换与之所发㑹子不供数日耳公移再求五万势恐未止此数若觉未足又当上凂前日得新漕台复书见其辞气温厚有前軰典刑甚爲之喜第前此不相识未欲遽以片𥿄输腹心象先书中屡言林干之贤欲通书偶亦未及漕台会次得借一言之重使获区区牧飬之志不胜幸甚郡县非得使家相知闻相假借则吏文之能掣肘者多矣切幸介念汪长林真爱民如子近有奸民杨汝翼方九成者嗾其党类十余人拥帅庭诉其虐民词中有云欲诉本军又恐知军删定太慈若只送县愈起讐民之意某在此𥘉未甞以姑息从事猾吏奸民爲柔良害者屡䋲治之矣单辞虚伪或不待両造而得其情㝷问根本与之反覆顷刻之间有姦露辞屈伏罪而去者区区于此自谓有一日之长讼争之少盗贼之衰殆亦以此愚民但见械笞尘委试用希阔徃徃有慈仁之说其姦黠驵侩者实有所惮且恶其不便扵已他未有可以中伤且倡和其间加大慈等语以爲媒蘖之地帅庭之讼此其验也帅方祷雨未应此軰乗时投辞帅旧知长林方得书称叹其羙见规某不能拈出此牒㝷至亦不能不疑观其判辞不止扵疑遂至盛怒章文贤甚某卽以书觧之涣若氷释此等尤令人敬服王谦仲在隆兴时曾传闲一事即以书告之政与此相类谩录徃一观此等亦不可不知也后见谦仲报书云果有是事但所判甚平却不至扵长奸也此间号民淳但细民淳耳至其豪猾则尤陆梁扵江浙也因笔不觉忉忉象山先生全集卷十六象山先生全集象山先生全集卷第十七象山先生全集卷之十七书与张监某效职如昨皆依大庇子城土工歳前毕事包砌东北一隅犹未周浃见甎已尽鄕蒙台㫖令自致买名银之请今方图之俟得消息当逐一禀闻也通庙堂朝士书更望一言之赐此事之就可壮边城之势常平仓库如在枕上矣计必蒙垂念也去冬少雨此间幸得雪颇大麦今甚秀正月尾又得薄雪比来殊未有雨意园𬞞甚渇髙田亦需水而耕不无可虑者去冬得家书谓江东西秋获稻皆虚耗民多流移此间却无是患目今皆熈熈但和籴与租米亦皆不如常岁以此知米谷不能无耗折但人不觉耳商税榷酤皆亏扵徃时稍询旁郡徃徃皆如此凡事自十数年来细校之大抵益难易曰穷则变变则通通则乆是以自天佑之吉无不利所谓变而通之者必有其道断愿承教不敢爲累牍之礼以溷记史当蒙亮恕二属承手翰风谊凛然三复之余益深䧏叹鲁欲使乐正子爲政孟子曰吾闻之喜而不寐孟子所喜亦曰君将蒙其益民将𬒳其泽道将行扵时而已某前日賛喜之牍窃自附扵此固知外物不足爲贤者轻重也归正人伊信者常至庭备谕以贤监司宣布圣朝恩德之意见其衣服蓝缕因薄赒之今不复呌唿矣其类有二三人相次陈乞计次第关闻也使华过此时有一陈状者乃长林系官画匠后自知理曲复藏避不欲迫追以开其自新之路近方出头喻之以理令下当阳与其嫂行踏田界旦晚即申闻其详簿书捐絶官府通弊是间僻左忽略尤甚公私文书类难稽考鄕来郡中公案只寄收军资库中间甞置架阁库元无成规殆爲虚说近方令诸案就军资库各检㝷本案文字收附架阁库随在亡登诸其籍庶有稽考若去秋以来文案全不容漏脱矣使台所索屈彦诚公案申发已乆续索所毁公据断由以不曾启县封不知在不㝷唿县吏问之果不在其中责令搜求累日不得即追薛谅刘习问之薛谅老病扶杖出头势必擡舆而后可前刘习自陈𥘉不与事薛谅亦云省忆追屈氏公据断由时里正是呉文海非是刘习后追到呉文海果无异辞然谓当时已追到官薛谅亦云省忆得当时二文公据断由皆已附案今若不在乃是案中漏失长林见其事如此重扵发人亲监县吏倒架搜㝷得断由一截然情理尚可考公据则竟不在今且发断由去一二人皆知责俟命若不妨裁断得免解其人尤幸比来讼牒益寡有无以旬计终月计之不过二三𥿄第积年之讼尚有六七事未竟此数事日已决三事势不复起矣如蕲荣屈彦诚二事旦莫必决余二事亦皆谕之以理使自和解未知能从否要亦在旬日当决过社节来屡得雨髙田皆可耕每多夜雨农者之占以爲必稔未知果验否此间平时多盗今乃絶无有则立获前政有二盗未获今廵尉亦皆是后任者宪台督责常文乆已因循近乃押至其辞加峻此盗在当时即已逺迯今固无可得之理当时廵尉已迯责罢去乆矣今廵尉一人且将满一人且书考矣一旦责以前任不可得之贼行移如此似亦非宜此间平时爲害之盗今尽捕获能爲盗之人与常停盗之家皆以宻籍在此苟有盗亦不容不获也平时剽夺扵道路者近获二人已断配一人一人见在狱鄕来禀闻当阳界内有六七軰打夺人钱物縳之扵深林中而去者皆已断配今日之无盗大抵以此宪台輙驳下此案令检断去析其所驳之说无道理比间检断官具析之文条理粲然谩令录呈得一过目幸甚又有大囚其犯乃在某未到任时到此未乆即见一人来投牒乃𬒳人杀之家讼当阳勘囚情节未尽观其辞即知其爲徤讼者已而闻之果无状之人以好讼不已常遭徒刑矣即判送当阳县令从公尽情根勘不得稍有卤莾沈宰亦在郡某亦常摘其词中所讼与相反覆沈宰谓大囚在狱只得尽情出入皆不可其事皆亲自研勘不在吏手观沈宰序说本末果皆不苟及其解本军军院犹研究有节目未尽者竟追县吏断遣今奏案上矣徤讼之人自宪使之至即投牒扵宪台计其投牒之日乃在此间奏上之后宪台遂索案比既奏又先申宪矣然既索案只合发徃前月方得牒改送司理院且言已专人发案下然其案逮今未至司理院亦无从照勘本军相㝷有両奏案一后奏者下已乆矣此案独未下岂宪台致疑扵其问以上闻也此事本末甚详当时宪台但以其词与所疑令本军具析则其事涣然矣刑狱淹延亦宪台之任其囚已扵绞刑上定断独以杀人无证法当奏裁纵令别勘其情与其刑皆不能有所加张丈老成前軰近自鄕里过九江时亦常侍尊爼未必有心相困近物色之乃今宪台法司黄亮者乃此间人吏郑守窘王守之时此人多不用事今闻自孔目已下多与之有隙或谓其人爲此以报私怨万一出此所签官与捡法官亦唯黄亮是聼而已张丈前軰某本欲作书又恐不暇省录敢借一言之重以调护之幸甚鄕来张丈有公札问人材某常以両县宰与教官爲对以沈爲宰某备员守臣莫不至甚有冤滥也张丈尊年诸事未可直致恐反致疑也干官检法者不知何等人品幸有以调护之恃契爱凂渎伏幸恕察与丰叔贾某迂踈置之泉石问甚宜一行作吏强其所劣欲罢不能前者所闻荆门郡计不至窘束至此大异所闻蕞尔小垒频岁迎送势不能堪疆土虽稍广濶然山童田芜人踵希少户口不能当江浙小县始至妄意创筑子城今幸向毕春间𪠘舎适有回禄之灾不容不新之在官亭宇以数政皆不乆积壊几不可支吾只得随宜修葺不习扵吏当此匮乏重以百役今岁汉江岷江皆无雨暴溢濒水下地所伤甚多分委同官四出检视从实与之蠲租常赋殆亏其半廪焉未知所以善后倘有以督而振掖之是所望扵长者唯无爱是幸与邓文范某在此士民日相安所爲不至龃龉第二月九日之夜宅堂有回禄之灾大屋十余间顷刻成烬私居行李几爲一空幸不曾延烧官府文书印记等无毫髪损失骨肉间一时不至甚惊恐过后循省乃生惊怖旬日乃定然比之常人之情相去亦远持循二子与姪孙濬当火起时颇见力量他日或可望苐目今二子终未肯进学耳近以田间缺水登蒙泉山顶祷两灵应甚着三祝文薛漕处有之是间民益相安士人亦有向学者郡无迯卒境内盗贼絶少有则立获讼牒有无以旬计然太守自无暇此间有积年之讼皆盘错外郡之讼诸司亦时遣至此又有筑城造屋之役适连年送迎之后计财匮乏颇费调度近以商税亏额之甚遂自料理顿有增羡乃知事无不可爲者始至即修烟火保伍贼盗之少多頼其力近忽有刼盗九人刼南境村中软堰寺长生库迟明爲烟火队所捕敌杀一人生擒九人皆勇悍之盗义勇之外烟火队今亦可恃凡事薛漕必能言之凌遽遣此更须续致与致政兄某拙钝不敏岂不自知然物莫不各有所长各有所短若其深思力考究事理之精详造扵昭然而不可昧确然而不可移则窃自信其有一日之长家信中详言事爲者非是矜夸政欲以情实逹扵长上耳某常谓三代而下有唐虞三代遗风者唯汉赵充国一人而已宣帝问曰谁可使者则曰无踰老臣其客劝其归功朝廷与诸臣则曰兵之利害当爲后世法老臣岂嫌伐一时事以欺明主哉臯陶曰朕言惠可底行禹曰予曁益播庶鲜食艰食蒸民乃粒万邦作乂又曰予决九州距四海濬畎浍距川又曰予创若时娶于涂山辛壬癸甲启而泣予弗子惟荒度土功䕫曰予击石拊石百兽率舞庶尹允谐此等皆非矜夸其功能但直言其事以着其事理之当然故君子所爲不问其在人在已当爲而爲当言而言人言之与吾言一也后世爲不情之词者其实不能不自恃古之君臣朋友之间犹无饰辞况父兄间乎唐虞三代盛时言论行事洞然无彼已之间至其叔末徳衰然后有尔有嘉谋嘉猷入告尔后于内尔乃顺之于外曰斯谋斯猷惟我后之徳前軰之论以爲太甲卒爲商太宗追配成汤无愧而有光以其善恶是非灼然明白非成王比也成王卒爲中才之主以流言疑周公此难以言智自此而降周德不竞矣入告出顺之言德不竞之验也后世儒者之论不足以着太公昭至信适足以附人之私增人䧟溺耳铢铢而称之至石必缪寸寸而度之至丈必差石称丈量径而寡失后世人君亦未尝不欲辨君子小人然卒以君子爲小人以小人爲君子者寸寸而度铢铢而称之过也以铢称寸量之法䋲古圣贤则皆有不可胜诛之罪况今人乎今同官皆尽心力相助人莫不有才至其良心固有更不待言但人之见理不明自爲蒙蔽自爲艰难亦蒙蔽他人艰难他人善端不得通畅人心不亨人材不得自逹阻碍隔塞处多但增尤怨非所以致和消异今时人逢君之恶长君之恶则有之矣所以格君心之非引君当道邈乎逺哉重可叹哉与张伯信属者伏承使华临贲侍坐陪吟日饱德义慰喜可知至如风露凄清星河错落月在林杪泉鸣石间薫鑪前引茶鼎后殿方池爲鑑廻溪爲佩氷玉明莹雪霜腾耀则喷玉新亭真蓬壶洲已方士徒尔幻恠安知真仙在此而不在彼也竒石悉已如教置之作者屹立瀑间濒池四軰耸然相望如五老后有三峰跬歩之间便使人应接不暇如闻玉泉亦蒙点化光价十倍其𥘉此邦何幸自此天下名胜皆有望扵门下矣与似清九月八日蒙泉守陆某书复明珠菴清长老禅师侍者自从临安一别直至如今谈咏髙风便同觌面去年百八姪姪归自南岳得书又承惠药足慰别懐道人家信縁信脚到处爲家可也明珠菴幸有诸贵人贤士相爱得住且住若是名山大刹更尚有縁顶笠便行亦且无碍不须拟议不劳擘划在在处处皆是道塲何处转不得法轮何人续不得慧命事忙来人索书草草奉此想蒙道照与沈宰回禄之灾独中居室此某不德之谴也慰唁勤至益重悚恻臧张二孽𥘉欲以闻上而终治者以其有自新之意姑从末减小示惩戒恐欲知之筑室之役豫蒙轸念尤佩厚意长林艰得竹木不免以累治下旋令纳去百缗烦令计费续当奉偿郡中以子城之役殊觉空竭更頼调护之方振翼而成就之是愿是幸承欲一来诸迟面既二荐领诗文皆豪徤有力徤羡徤羡某鄕有复程帅惠江西诗派书曾见之否其间颇述诗之源流非一时之说愚见大槩如此国风雅颂固已本扵道风之变也亦皆发乎情止乎礼义此所以与后世异若乃后世之诗则亦有当代之英气禀识趣不同凡流故其模写物态陶冶情性或清或壮或婉或严品类不一而皆条然各成一家不可与衆作浑乱字句音节之间皆有律吕皆诗家所以自异者曾子固文章如此而见谓不能诗其人品髙者又借义理以自胜此不能不与古异今若但以古诗爲师一意扵道则后之作者又当左次矣何时合併以究此理象山先生全集卷之十七象山先生全集象山先生全集卷第十八象山先生全集卷之十八奏表删定官轮对札子读典谟大训见其君臣之间都俞吁咈相与论辩各极其意了无忌讳嫌疑扵是知事君之义当无所不用其情唐太宗即位魏证爲尚书右丞或毁证以阿党亲戚者太宗使温彦慱按讯非是彦慱言证爲人臣不能着形迹远嫌疑心虽无私亦有可责太宗使彦慱责证且曰自今宜存形迹证入见曰臣闻君臣同德是谓一体宜相与尽诚若上下但存形迹则邦之兴衰未可知也太宗矍然曰吾已悔之数年之后蛮夷君长带刀宿衞外户不闭商旅野宿非偶然也唐太宗固未足爲陛下道然其君臣之间一能如此即着成效陛下天钖智勇隆寛尽下远追尧舜诚不爲难而临御二十余年未有太宗数年之效版图未归讐耻未复生聚教训之实可爲寒心执事者方雍雍于于以文书期㑹之隙与造请乞怜之人俯仰醻酢而不倦道雨晹时若有咏颂太平之意臣窃惑之臣诚恐因循玩习之乆薫蒸浸渍之深虽陛下之刚徤亦不能不消蚀也鸾鳯之所以能髙飞者在六翮臣愿陛下毋以今日所进爲如是足矣而愽求天下之俊杰相与举论道经邦之职将见无愧扵唐虞之朝而唐之太宗诚不足爲陛下道矣取进止二臣读汉武䇿贤良诏至所谓任大而守重常窃叹曰汉武亦安知所谓任大而守重者自秦而降言治者称汉唐汉唐之治虽其贤君亦不过因陋就简无卓然志扵道者因陋就简何大何重之有今陛下独卓然有志扵道真所谓任大而守重道在天下固不可磨㓕然人能弘道非道弘人今陛下羽翼未成则臣恐陛下此心亦不能以自遂陛下此志不遂则宜其治功之不立日月逾迈而骎骎然反出汉唐贤君之下也神龙弃沧海释风云而与鲵鳅校技扵尺泽理必不如臣愿陛下益致尊徳乐道之诚以遂𥘉志则岂惟今天下之幸千古有光矣取进止三臣尝谓事之至难莫如知人事之至大亦莫如知人人主诚能知人则天下无余事矣管仲常三战三北三见逐扵君鲍叔何所见而遽使小白置弯刀之怨释囚拘而相之韩信家贫无行不得推择爲吏不能自业见厌扵人寄食扵漂母受辱扵跨下萧相国何所见而必使汉王㧞扵亡卒之中斋戒设坛而拜之陆逊呉中年少书生耳吕蒙何所见而必使孙仲谋度越诸老将而用之诸葛孔明南阳耕夫偃蹇爲大者耳徐庶何所见而必欲屈蜀先生枉驾顾之此四人者自其已成之效观之童子知其非常士也当其困穷未遇之时臣谓常人之识必无能知之理人之知识若登梯然进一级则所见愈广上者能兼下之所见下者必不能如上之所见陛下诚能坐进此道使古今人品了然扵心目则四子之事又岂足爲陛下道哉若犹屈鳯翼扵鸡骛之群日与琐琐者共事信其俗耳庸目以是非古今臧否人物则非臣之所敢知也取止四臣尝谓天下之事有可立至者有当驯致者㫖趣之差议论之失是惟不悟悟则可以立改故定趋向立规模不待悠乆此则所谓可立至者至如救宿弊之风俗正乆堕之法度虽大舜周公复生亦不能一旦尽如其意惟其趋向既定规模既立徐图渐治磨以岁月乃可望其丕变此则所谓当驯致之者日至之时阳气即应此立至之验也大冬不能一日而爲大夏此驯致之验也凡事不合天理不当人心者必害天下效验之着无愚智皆知其非然或智不烛理量不容物一旦不胜其忿骤爲变更其祸败徃徃甚扵前日后人惩之乃谓无可变更之理真所谓惩羔吹虀因噎废食者也自秦汉以来治道龎杂而甘心怀愧扵前古者病正坐此岁在壬辰臣省试对䇿首篇大抵言古事是非𥘉不难论但论扵今日多类空言事体辽絶形势隔塞无可施行末章有云然则三代之政其终不复矣乎合抱之木萌蘖之生长也大夏之暑大冬之推移也三代之政岂终不可复哉顾当爲之以渐而不可骤耳有包荒之量有冯河之勇有不遐遗之明有朋亡之公扵复三代乎何有臣乃今日请复爲陛下诵之取进止五臣闻人主不亲细事故臯陶𢋫歌致丛脞之戒周公作立政称文王罔攸兼予庶言庶狱庶事唐徳宗亲择吏宰畿邑柳浑曰陛下当择臣軰以辅圣徳臣当选京兆尹以承大化尹当求令长以亲细事代尹择令非陛下所宜此言诚得臯陶周公之㫖今天下米盐靡密之务徃徃皆上累宸听臣谓陛下虽得臯陶周公亦何暇与之论道经邦哉荀卿子曰主好要则百事详主好详则百事荒臣观今日之事有宜责之令者令则曰我不得自行其事有宜责之守者守亦曰我不得自行其事推而上之莫不皆然文移囬复互相牵制其说曰所以防私而行私者方借是以藏姦伏慝使人不可致诘惟尽忠竭力之人欲举其职则苦扵隔絶而不得以遂志以陛下之英明焦劳扵上而事实之在天下者皆不能如陛下之志则岂非好详之过耶此臣所谓㫖趣之差议论之失而可以立变者也臣谓必深惩此失然后能遂求道之志致知人之明陛下虽垂拱无爲而百事详矣臣不胜拳拳取进止荆门到任谢表起之祠舘卑以边城来见吏民祗承光宠伏念臣才由拙短学以朴专必古道之可求竭愚衷而自信用情所惬载伪是羞顷玷末科未更烦使荐尘荐剡遽沗周行𥘉紏正扵成均继编摩扵书局坐阅五年之乆惭无一䇿之竒赐对祥曦误蒙圣奖啧烦东省反冐优恩仰丽日之重明伏下风而增忭固愿鞭其绵力以自效扵昌时基玉维州沮漳在境拥江带汉控蜀抚淮岂惟古争战之塲实在今攻守之要政须英杰以佐规恢敢谓疲驽滥膺委寄兹盖伏遇皇帝陛下道同舜禹德配汤文灼三俊之心廸九德之行精㣲得扵亲授广大蔚乎天成以搜访储材以试用责实肆令凡下亦𬒳甄收臣敢不益励素心庶几尺寸上禆逺略附近涓尘臣无任与庙堂乞筑城札子某僣有白事书曰有备无患记曰事豫则立荆门在江汉之间爲四集之地南捍江陵北援襄阳东护随郢之胁西当光化夷陵之冲荆门固则四隣有所恃否则有背脇腹心之虞由唐之湖阳以趋山则其渉汉之处已在荆门之脇由邓之邓城以渉汉则其趋山之处巳在荆门之腹自此之外间道之可驰汉津之可渉坡陀不能以限马滩瀬不能以濡轨者尚多有之自我出竒制胜徼敌兵之腹脇者亦正在此善制事者常令其利在我其患在彼不善者反之法曰先爲不可胜以待敌之可胜又曰无恃其不来恃吾有以待之无恃其不攻恃吾有所不可攻谓能销患致利备豫不虞也荆门虽四山环合易扵备御义勇四千疆壮可用而素无城壁仓廪府库之间麋鹿可至累政欲修筑子城畏惮其费不敢轻举某窃谓郡无城郭使在内地尚且不可况其在边平居形势不立扄钥不固无以系民心待暴客脱有缓急区区仓库之储适足以启戎召㓂患害之致何啻丘山权今费役曾不毫末惜毫末之费忽丘山之害难以言智一旦有警谁执其咎某去冬妄意闻于帅府请就此役㝷得帅檄令委官置局径自修筑欲趂冬土坚密庶几可乆巳扵十二月𥘉四日发手亦幸天气晴霁人心齐一腊前両旬土工毕事规模稍壮邦人慰满小垒绵薄仍岁送迎事力殚竭累政之积仅足办此㑹计用甎包砌立门施楼其费尚多目今见已包城十丈砌角台一所建敌楼一座以此计之犹当用缗钱三万本军有买名银一万七千余両隷在常平稽之专条不可擅用欲乞钧慈特爲敷奏扵数内拨支银五千两应副包砌支用使城壁一新形势益壮姦宄沮谋民心有頼实爲无穷之利伏想钧怀垂念边城不异墻屏思患豫防乆有庙筭择狂听愚当不待辞之毕也象山先生全集卷之十八象山先生全集象山先生全集卷第十九象山先生全集卷之十九记敬斋记古之人自其身逹之家国天下而无愧焉者不失其本心而巳凡今爲县者岂顾其心有不若是乎哉然或者遏扵势而狃扵习则是心殆不可考吏纵弗肃则曰事倚以办民困弗苏则曰公取以足贵势富疆虽姦弗治贫羸孤弱虽直弗信习爲故常天子有勤恤之诏迎宣拜伏不爲动心曰奚独我责吏纵弗肃民困弗蘓姦弗治而直弗信天子勤恤之意不宣于民是岂其本心也哉势或使之然也方其流之未逺平居静虑或有感触岂能不忸怩扵其心至其同利相挺同波相激视已所行爲天下逹道讪侮正言仇讐正士则是心或几乎冺矣人之所以异扵禽兽几希庶民去之君子存之是心或几乎泯吾爲惧矣天地鬼神不可诬也愚夫愚妇不可欺也是心或几乎泯吾爲惧矣黄钟大吕施宣扵内能生之物莫不萌芽奏以大簇助以夹钟则虽瓦石所压重屋所蔽犹将必逹是心之存苟得其飬势岂能遏之哉贵溪信之大县绵地过百里民繁务剧曁阳呉公爲宰扵兹吏肃矣而事未始不办民蘓矣而公未始不足姦治直信民莫不说而惴惴焉惟恐不能宣天子勤恤之意是其本心之所发而不遏扵其势者耶然公之始至则修学校延师儒致礼甚恭余屡辱其礼不敢受今爲斋扵其治之东偏名之以敬请记扵余文至扵再三望道之重若不可及者某闻诸父兄师友道未有外乎其心者自可欲之善至扵大而化之之圣圣而不可知之神皆吾心也心之所爲犹之能生之物得黄钟大吕之气能飬之至扵必逹使瓦石有所不能压重屋有所不能蔽则自有诸己至扵大而化之者敬其本也岂独爲县而已虽然不可以不知其害也是心之稂莠萌扵交物之𥘉有滋而无芟根固扵怠忽末蔓扵驰深蒙密覆良苗爲之不殖实着者易㧞形濳者难察从事扵敬者尤不可不致其辨公其谨之某虽不敏它日周旋凾丈愿有所请公名慱古字敏叔淳熈二年十有二月望日廸功郎新隆兴府靖安县主簿陆某记宜章县学记大训有之天聪明自我民聪明天明畏自我民明威盖斯民之衷惟上帝实降之作之君师惟其承助上帝故曰天子内建朝廷由公卿至扵百司庶府外部邦邑由牧伯至扵子男附庸则亦惟天子是承是助故周公以徽言告成王曰克知三有宅心灼见三有俊心以敬事上帝立民长伯成王之诰康叔诞陈民常且曰外庶子训人正人至扵小臣诸节皆所以使之分别乎此而播敷之以造民大誉汉董生曰今之郡守县令民之师帅所使承流而宣化也是故任斯民之责扵天者君也分君之责者吏也民之弗率吏之责也吏之不良君之责也书曰万方有罪罪在朕躬又曰百姓有过在予一人此君任其责者也可以爲吏而不任其责乎今爲吏而相与言曰某土之民不可治也某土之俗不可化也呜唿弗思甚矣夷狄之国正朔所不加民俗各系其君长无天子之吏在焉宜其有不可治化者矣然或病九夷之陋而夫子曰君子居之何陋之有况非夷狄未常不有天子之吏在焉而谓民不可治俗不可化是将谁欺春秋之时去成周未远也曽子且曰上失其道民散乆矣如得其情则哀矜而弗喜春秋而来至于今几年矣覩民之罪视俗之恶顾不于其上之人而致其责而惟民是尤则斯人之爲吏可知也孟子曰饥者易爲食渇者易爲飮孔子曰徳之流行速扵置邮而传命吾扵其所谓不可治者有以知其甚易治也扵其所谓不可化者有以知其甚易化也郴据岭爲荆湖南徼宜章又郴之南徼逺扵衣冠商贾之都㑹其民宜淳愿忠朴颛蒙悍劲而不能爲诈欺不才之吏不能教训拊循其民又重侵渔之民不堪命则应之以不肖其势然也夫淳愿忠朴颛蒙悍劲而不能爲诈欺此侵渔者之易以逞志而其积之已甚有所不堪则不肖之心勇发而无所还忌亦其势然也不数十年间盗孽屡起宜章以是负恶声有自来矣淳熈十有二年呉矦镒抵行都诸公贵人倒屣迎之咸称其才将有论荐扵是宜章阙宰顾吏之视仕宜章若蹈豺虎之区无敢徃者帅府嗜呉矦之贤辟书东驰呉矦欣然就之至则务去民之所恶而致其所欲勉之使爲学以雪恶声大葺学宫𥙷弟子员淳熈五年始建今学八年朝廷殊其令优其数以奖诱入学之士部使者各求其所隷闲田以廪之士之廪扵学者五十人自食而学扵其间者又数十人句读训诂㫖义辞章少长分曹皆经讲授士劝其业岂惟学官异时闘争攘惰力侈费之习廓然爲变忠敬辑睦尊君亲上之风霭然爲兴牒诉希阔㟁狱屡空旦昼爲求簿书期㑹之事仅费数刻呉矦䇿勲文史优于里居间则益发泉石之秘徜徉咏歌以致其适自谓兹土之乐中州殆不如也方其始至解除烦苛布宣天子徳意爲条教以晓其父兄兴学校以育其子弟而其民鼓舞踊跃囬心异鄕惟恐居后曾不淹乆而效见明着暇𥙿若此然则致治施化诚莫易扵此矣虽然周道之行群黎好德武夫之节优扵干城㳺女之操竦扵乔木忠厚纯积洽于庶类敦彼行苇牛羊勿践履当此之时民日迁善逺罪而不知爲之者如雍容康荘而忘其夷优㳺厦屋而忘其安也及道之衰王泽寖竭纲弛伦斁狱讼滋而干戈起民坠涂炭由是霸图迭兴异端并作徼其困极窘至而归之若出荆棘而蹈邪蹊脱涂淖而栖茇舎喜幸之浮康荘厦屋平居缓带所无有也至扵㑹载籍以自藩饰害义崇私不知纪极则其爲荆棘涂淖抑益深矣矌安宅而弗居舎正路而弗由岂得罪彼民哉呉矦其亦有忧扵是乎仆夫效驾必命所之千里虽逺首途发轫燕越可辨此学之兴敢问所向爲辞章从事塲屋今所未免苟志扵道是安能害之哉所欲有甚扵生所恶有甚扵死是心之存上帝临女先民垂训昭若日星呻其佔毕覆用敝之责有在矣夫不远千里属记扵予而岂徒哉三晋分国齐秦图帝衍仪伏轼说士蜂起兵强国富是爲良臣功利之习入扵骨髓杨朱墨翟告子许行之徒又各以其说从而诬之帝䧏之衷茅塞甚矣自暴者既不足与有言而自弃者又曰吾身不能居仁由义故孟子道性善发四端曰人之有是而自谓不能者自贼者也谓其君不能者贼其君者也唐韩愈谓桞当中州清淑之气蜿蟺扶舆磅礴而郁积必有魁竒忠信材德之民生其间而今而后吾有望扵宜章矣淳熈十有四年十有一月甲子临川陆某记荆国王文公祠堂记唐虞三代之时道行乎天下夏商叔叶去治未逺公卿之间犹有典刑伊尹适夏三仁在商此道之所存也周歴之季迹熄泽竭人私其身士私其学横议蜂起老氏以善成其私长雄扵百家窃其遗意者犹皆逞扵天下至汉而其术益行子房之师实维黄石曹参避堂以舎盖公髙惠収其成绩波及文景者二公之余也自夫子之皇皇沮溺接舆之徒固已窃议其后孟子言必称尧舜聴者爲之藐然不絶如线未足以喻斯道之微也陵夷数千百载而卓然复见斯义顾不伟哉𥙿陵之得公问唐太宗何如主公对曰陛下每事当以尧舜爲法太宗所知不逺所爲未尽合法度𥙿陵曰卿可谓责难扵君然朕自视眇然恐无以副此意卿宜悉意辅朕庶同济此道自是君臣议论未尝不以尧舜相期及委之以政则曰有以助朕勿惜尽言又曰须督责朕使大有爲又曰天生俊明之才可以覆庇生民义当与之戮力若虚捐岁月是自弃也秦汉而下南面之君亦尝有知斯义者乎后之好议论者之闻斯言也亦尝隐之扵心以揆斯志乎曽鲁公曰圣知如此安石杀身以报亦其宜也公曰君臣相与各欲致其义耳爲君则自欲尽君道为臣则欲自尽臣道非相为赐也秦汉而下当涂之士亦尝有知斯义者乎后之好议论者之闻斯言也亦尝隐之扵心以揆斯志乎惜哉公之学不足以遂斯志而卒以负斯志不足以究斯义而卒以蔽斯义也昭陵之日使还献书指陈时事剖析弊端枝叶扶踈徃徃切当然覈其纲领则曰当今之法度不合乎先王之法度公之不能究斯义而卒以自蔽者固见扵此矣其告𥙿陵盖无异㫖勉其君以法尧舜是也而谓每事当以爲法此岂足以法尧舜者乎谓太宗不足法可也而谓其所爲未尽合法度此岂足以度越太宗者乎不知言无以知人也公畴昔之学问熈䀄之事业举不遁乎使还之书而排公者或谓容恱或谓迎合或谓变其所守或谓乖其所学是尚得爲知公者乎气之相迕而不相恱则必有相訾之言此人之私也公之未用固有素訾公如张公安道吕公献可蘓公明允者夫三公者之不恱扵公盖生扵其气之所迕公之所蔽则有之矣何至如三公之言哉英特迈徃不屑扵流俗声色利逹之习介然无毫毛得以入扵其心㓗白之操寒扵氷霜公之质也扫俗学之凡陋振弊法之因循道术必爲孔孟勲绩必爲伊周公之志也不蕲人之知而声光烨奕一时鉅公名贤爲之左次公之得此岂偶然哉用逢其时君不世出学焉而后臣之无愧成汤髙宗君或致疑谢病求去君爲责躬始复视事公之得君可谓专矣新法之议举朝讙譁行之未几天下恟恟公方秉执周礼精白言之自信所学确乎不疑君子力争继之以去小人投机密賛其决忠扑屏伏憸狡得志曾不爲悟公之蔽也典礼爵刑莫非天理洪范九畴帝实钖之古所谓宪章法度典则者皆此理也公之所谓法度者岂其然乎献纳未几𥙿陵出谏院䟽与公评之至简易之说曰今未可爲简易修立法度乃所以简易也熈宁之政粹扵是矣释此弗论尚何以费辞扵其建置之末哉爲政在人取人以身修身以道修道以仁仁人心也人者政之本也身者人之本也心者身之本也不造其本而从事其末末不可得而治矣大学不传古道榛塞其来已乆随世而就功名者渊源又类出扵老氏世之君子天常之厚师尊载籍以辅其质者行扵天下随其分量有所𥙷益然而不究其义不能大有所爲其扵当时之弊有不能正则依违其间稍加润饰以幸无祸公方耻斯世不爲唐虞其肯安扵是乎蔽扵其末而不究其义世之君子未始不与公同而犯害则异者彼依违其间而公取必焉故也熈宁排公者大抵极诋訾之言而不折之以至理平者未一二而激者居八九上不足以取信扵𥙿陵下不足以解公之蔽反以固其意成其事新法之罪诸君子固分之矣元祐大臣一切更张岂所谓无偏无党者哉所贵乎玉者瑕瑜不相揜也古之信史直书其事是非善恶靡不毕见劝惩鑑戒后世所頼抑扬损益以附巳好恶用夫情实小人得以借口而激怒岂所望扵君子哉绍圣之变宁得而独委罪扵公乎熈宁之𥘉公固逆知巳说之行人所不乐既指爲流俗又斥以小人及诸贤排公已甚之辞亦复称是両下相激事愈戾而理益不明元祐诸公可易辙矣又益甚之六艺之正可文姦言小人附託何所不至绍圣用事之人如彼其杰新法不作岂将遂无所窜其巧以逞其志乎反复其手以导崇宁之姦者实元祐三馆之储元丰之末附丽匪人自爲定䇿至造诈以诬首相则畴昔从容问学慷慨陈义而诸君子之所深与者也格君之学克知灼见之道不知自勉而戞戞扵事爲之末以分异人爲快使小人得间顺投逆逞其致一也近世学者雷同一律发言盈庭岂善学前軰者哉公世居临川罢政徙于金陵宣和间故庐丘墟鄕贵人属县立祠其上绍兴𥘉常加葺焉逮今余四十年堕圯已甚过者咨叹今恠力之祠绵绵不絶而公以盖世之英絶俗之操山川炳灵殆不世有其庙貌弗严邦人无所致敬无乃议论之不公人心之畏疑使至是耶郡矦钱公期月政成人用辑和缮学之既慨然撤而新之视旧加壮爲之管钥掌于学官以时祠焉余𥘉闻之窃所敬叹既又属记扵余余固悼此学之不讲士心不明随声是非无所折衷公爲使时舎人曾公复书切磋有曰足下扵今最能取扵人以爲善而比闻有相晓者足下皆不足之必其理未有以夺足下之见也窃不自揆得从郡矦敬以所闻荐扵祠下必公之所乐闻也淳熈十有五年岁次戊申正月𥘉吉邦人陆某记经徳堂记堂名取诸孟子经德不囬非以干禄也经也者常也德也者人之得扵天者也不回者是德之固不回挠也无是则无以爲人爲人臣而无是则无以事其君爲人子而无是则无以事其父禹之䟽凿稷之播种契之敷教臯陶之明刑益驱禽兽垂备噐用伯夷典礼后䕫典乐龙出纳帝言尹自耕莘相成汤说由筑巖佐武丁太公以磻溪钓渔爲文武师皆是徳也关龙逢诛死王子比干剖心箕子爲囚奴孔子削迹伐木穷扵陈蔡毁扵叔孙贻讥扵微生畆楚狂接舆晨门耦耕负蒉植杖之流孟子见沮扵臧仓受嗤扵优髠见疑扵尹士充虞者同是徳也武王纉太王王季文王之绪以有天下周公成文武之业追王太王王季宗祀文王扵明堂尽继述之善爲天下逹孝曾子受经扵仲尼以孝闻天下而名后世皆是徳也舜小杖则受大杖则走妻帝二女不待瞽䏂之命缮廪而焚捍笠以下浚井而掩凿旁以出太伯虞仲将致位乎季歴断髪文身迯之荆蛮太子申生使人辞扵狐突再拜稽首而死同是徳也治古盛时黎民扵变比屋可封汉上㳺女如彼乔木中林武夫可爲腹心所欲有甚扵生所恶有甚扵死证验之着在扵涂巷况士大夫乎逮徳下衰此心不竞豪杰不兴皇极不建贤智迷扵会归庶民无所归命学者文烦讼者辞胜文公实私宾义主利陵夷不捄横流不隄天常民彛所不可泯絶者如汉献在许聴命扵蜮操而已旧章先典格言至训椟存珠亡转爲藻缋邪释缪解正漫真渝又转而给㓂兵充盗粮矣疽溃蛆肆贼民猖獗狷狂之士方不胜愤闷矛义介节出婴其锋犹或凭天借圣因其不遂泯絶者足爲且吾以耸观听然如孤豚之咋虎者常十八九总其实火不啻一车薪而水未必盈杯也信乎终亦必亡而已矣夫子生扵周季当极文之弊王者之迹熄书讫诗亡亦已乆矣载贽之舆方羊海岱江淮河济之间莫能用者归而讲道洙泗贤颜氏之乐大林放之问叹曾点之志称重南宫适禹稷躬稼之言眷眷扵柴参之愚鲁而终不能使子赐偃商由求之徒进扵知徳先入之难㧞积习之锢人乃至扵此夫子既没百家并兴儒名者皆曰自孔氏颜渊之死无疑扵夫子之道者仅有曾子自子夏子㳺子张犹欲强之以事有若他何言哉章甫其冠逢掖其衣以诗书礼乐之辞爲口实者其果真爲自孔氏者乎老𣆀蒙庄之徒恣睢其间摹写其短以靳病周孔籍诗礼其势然也战国嬴秦无足复道汉髙帝锄项籍其要领在爲义帝发丧一事天常民彛莫大扵此新城三老盖深扵老氏者也彼知取天下之大计在此耳岂有匹夫匹妇不与𬒳尧舜之泽若已推而纳诸沟中之心哉荘子讥田常盗仁义以窃国乃不知其学自有盗仁义以窃天下之计也虽然君子反经而已矣经正则庶民兴庶民兴斯无邪慝矣云锦呉生绍古而来从余㳺求名其读书之堂余既名而书之且爲其说使归而求之孟子曰古之人修其天爵而人爵从之今之人修其天爵以要人爵既得人爵而弃其天爵则惑之甚者也后世发䇿决科而髙第可以文艺取积资累考而大官可以岁月致则又有不必修其天爵者矣生其早辨而谨思之绍熈元年五月望日象山翁记贵溪重修县学记风俗之所由来非一日也或覩其坏而欲齐诸其末禁诸其外此后世政刑之所以益弊至无如之何则寖而归扵苟且玩岁月习揜着便文饰说以规责偷誉谓理不过如是其视书传所记治古之俗若必不可复至以爲未必然者有矣孩提之童无不知爱其亲及其长也无不知敬其兄先王之时庠序之教抑申斯义以致其知使不失其本心而已尧舜之道不过如此此非有甚髙难行之事何至辽视古俗自絶扵圣贤哉物之所蔽说之所迷欲之所制意之所覊独不可研极考竟图所以去之而顾安之乎取士之科乆渝古制驯致其弊于今已剧稍有识者必知患之然不狥流俗而正学以言者岂皆有司之所弃天命之所遗先逹之士由塲屋而进者既有大证矣是固制时御俗者之责爲士而託焉以自恕安在其爲士也二帝三王之书先圣先师之训炳如日星传註益繁论说益多无能发挥而秪以爲蔽家藏其帙人诵其言而所汲汲者顾非其事父兄之所愿欲师友之所期向实背而驰焉而举世不以爲非顾以爲常士而有识是可以察其故得其情而知所去就矣退不溺其俗而有以自立进不负所学而有以自逹使千载之弊一旦而反诸其正此岂非明时所宜有圣君所愿得而爲士者所当然乎何所悼惧何所维絷而顾不择所安决所鄕哉福唐陈君显公之爲贵溪视前政则优焉视比县则优焉民言士论固巳胥辑而陈君自视欿然鄕学问道之诚如恐不及此其所以爲民师帅者大矣县学乆不葺扵是撤讲堂直舎而新之祠屋士庐门庑庖湢缮治加壮创表其坊扁曰申义遣学职事致请记扵予陈君所鄕明着如此斯邑之士可不自㧞扵流俗而勉所以立所以逹者以无负陈君之意哉绍熈元年岁次庚戌八月二十有六日戊申象山陆某记武陵县学记彛伦在人维天所命良知之端形扵爱敬扩而充之圣哲之所以爲圣哲也先知者知此而巳先觉者觉此而已气有所蒙物有所蔽势有所迁习有所移徃而不返迷而不解扵是爲愚爲不肖彛伦扵是而斁天命扵是而悖此君师之所以作政事之所以立是故先王之时风教之流行典刑之昭着无非所以宠绥四方左右斯民使之若有常性克安其道者也是故鄕举里选月书季攷三年而大比以兴贤能盖所以陶成髦俊将与共斯政同斯事也学校庠序之间所谓切磋讲明者何以舍是而他求哉所谓格物致知者格此物致此知也故能明明德扵天下易之穷理穷此理也故能尽性至命孟子之尽心尽此心也故能知性知天学者诚知所先后则如木有根如水有源増加驯积月异而岁不同谁得而御之若迷其端绪易物之本末谬事之终始杂施而不逊是谓异端是谓邪说非以致明秪以累明非以去蔽秪以爲蔽后世之士有志扵古不肯甘心流俗然而苦心劳身穷年卒岁不爲之日休而爲之日拙者非学之罪也学絶道丧不遇先觉迷其端绪操末爲本其所从事者非古人之学也古人之学其时习必恱其朋来必乐其理易知其事易从不贰扵异说不牵扵私欲造次扵是颠沛扵是则其乆大可必孟子曰原泉混混不舍昼夜盈科而后进放乎四海此古人之学也武陵旧无县学县傍有胜地地有故筑基盖徃时有欲迁府学扵是而不遂者今县宰林君梦英出故基扵芜秽之中而创学焉士民之有力者皆争出财以相其役林君不事官府之威凡学之百役无异民家之爲者既成规模宏丽气象雄威遂爲武陵壮观先是仓台薛公伯宣助成讲堂今宪台丁公逢仓台赵公不迂郡侯蒋公行简皆助钱买田以飬士林君之创兹学而上下翕然助成其羙如此则林君之政可知矣余扵是敬诵所闻以记之绍熈二年岁次辛亥六月上澣象山陆某记本斋记唐虞之朝禹治水臯陶明刑稷降播种契敷五教益作虞垂作工伯夷典礼䕫典乐龙作纳言各共其职各敦其功以成雍熈之治夫岂尝试爲之者哉盖其所以自信与人之所以信之者皆在其畴昔之所学后世之爲士者卤莾泛滥口耳之间无不渉猎其实未尝有一事之知其至者人才之不足爲天下用固无足恠虽然是又未可以汎责扵天下天之生斯民也以先知觉后知先觉觉后觉要当有任其责者大学曰物有本末事有终始知所先后则近道矣原泉混混不舎昼夜盈科而后进放乎四海有本者如是孟子之言乃知所先后之验成都郭震醇仁以本名斋求言扵余余嘉其志告以所闻后日当有以观其验临川簿厅壁记壁记书前任人姓名尚矣然今官府不皆有亦视官府事力其人志向才具与所遭之时如何不可一槩论也临川簿厅旧无壁记鄱阳张瀛季海莅事既乆谓不可缺扵是搜求前任姓名至今制置四川京公其上不复可攷余尝至簿厅见其𪠘宇乃京所置新令张君所考适首扵京异哉张君春秋鼎盛而老练忠谨临事不苟摄县宰摄郡幕皆举其职今又摄宰金谿百姓安焉是记乃未摄金谿时诿余既诺之矣余迫荆门之役且抱拙疾念不可食言力疾记之象山先生全集卷十九象山先生全集象山先生全集卷第二十象山先生全集卷之二十序赠送毛元善序无常产而有常心者惟士爲能古之时士无科举之累朝夕所讲皆吾身吾心之事而逹之天下者也夫是以不䘮其常心后世弊扵科举所鄕日陋疾其驱扵利欲之涂吾身吾心之事漫不复讲旷安宅而弗居舎正路而弗由扵是有常心者不可以责士非豪杰特立虽其质之仅羙者盖徃徃波荡扵流俗而不知其所归斯可哀也南城毛君惠然访余余未之前识也贽余以文余视其貌温然儒人也观其文则从事扵塲屋者也问其聚族则有父兄在问其赀产则有负郭之田问其室庐则不至䋲瓮之陋视其衣裳冠履则皆楚楚鲜明非所谓缨絶肘见者也诘其所以来之志则悼科举之不偶耻甘㫖之不充将变其业以逰扵四方者也且决去就扵余余观毛君虽朴直淳厚而辞㫖趋鄕大槩龎杂岂所谓质之仅羙而波荡扵流俗而不知其所归者耶扵是申前之说与之言义命之归固穷之道毛君色动情变矍然谢余曰乃今廓然如发蒙请从此归矣余固羙其质又甚贤其改过之敏因勉之曰君归矣古人事亲贫则啜菽飮水尽其欢君父兄皆儒冠赀业又足以自飬归而共讲先王之道以全复其常心居广居由正路此其所得视疾其驱扵利欲之途者何如耶毛君甚然余言扵其行遂书以赠送宜黄何尉序民甚宜其尉甚不宜其令吏甚宜其令甚不冝其尉是令尉之贤否不难知也尉以是不善扵其令令以是不善扵其尉是令尉之曲直不难知也东阳何君坦尉宜黄与其令臧氏子不相善其贤否曲直盖不难知者二夫人之争至于有司有司不置白黒扵其间遂以俱罢县之士民谓臧之罪不止扵罢而幸其去谓何之过不至于罢而惜其去臧贪而富且自知得罪扵民式遄其归矣何亷而贫无以振其行李县之士民哀其穷而爲之里以饯之思其贤而爲之歌诗以送之何之归亦荣矣比干剖心恶来知政子胥鸱夷宰嚭谋国爵刑舛施徳业倒植若此者班班见扵书传今有司所以处臧何之贤否曲直者虽未当乎人心然揆之舛施倒植之事岂不逺哉况其民心士论有以慰荐扶持如此其盛者乎何君尚何憾鲁士师如柳下惠楚令尹如子文其平狱治理之善当不可胜纪三黜三已之间其爲曲直多矣而语孟所称独在扵遗逸不怨阨穷不悯仕无喜色巳无愠色况今天子重明丽正光辉日新大臣如德星御隂辅阳以却氛祲下邑一尉悉力衞其民以迕墨令适用吏文与令俱罢是岂终遗逸阨穷而已者乎何君尚何憾虽然何君誉处若此其盛者臧氏子实爲之也何君之志何君之学遽可如是而已乎何君是举亦勇矣诚率是勇以志乎道进乎学必居广居立正位行大道使富贵不能淫贫贱不能移威武不能屈此吾所望扵何君者不然何君固无憾吾将有憾扵何君矣送彭子夀序临江彭君子夀来行都当改秩有司以苛文滞留之辄欲弃去朋旧慰勉乃肯留有司以名上又以疑似之嫌欲弃去朋旧又相与解释而留之既改秩欲便亲飬奉祠而归人皆称彭君恬扵进取如此余谓此未足爲彭君言也彭君当官无不尽力政有不便扵民未尝不尽意爲上官言之虽见挫抑不爲衰止此人所难然亦未足爲彭君言也余与彭君同爲江西人闻其贤乆矣比来始识其面直谅之气固可得之眉宇间以彭君之贤畴昔择交必善士取舎向背不畔于善恶是非之大归不必过求自可不失爲今世贤士大夫然自视欿然若有所甚不足者尝相与讲求古圣贤格物致知之说自谓不能无疑扵此而不肯自安扵其所已知者此吾所以竒彭君而有望扵彭君者也扵其归书以赠之送杨通老学所以开人之蔽而致其知学而不知其方则反以滋其蔽诸子百家徃徃以仁义道徳爲说然而卒为异端而畔扵皇极者以其不能无蔽焉耳长溪杨楫通老忠实恳到有志扵学相见虽未乆而其切磋扵此甚力扵其归书以勉之赠呉叔有人生天地间抱五常之性爲庶类之最灵者汩其灵则有罪全其灵则适其分耳诚全其灵则爲人子尽子道爲人臣尽臣道岂曰无营乎哉蔡邕之说是殆饥甘食渇甘饮未得饮食之正也孟子尝勉人以求在我者诚能求在我者则无营之说不足道矣赠俞文学吾观俞君大篆用笔劲快而体致闲雅与和气浃洽听其论当世字画必推及气质岂其所自得者在此耶至其考订偏旁叅稽模范有根据来历殊不苟也自谓少所赏识及观其所得澹庵诗则盖有识之者又问其得官获罪本末异哉其言之也余扵是所感益深俞君䟦履南北历历能谈其山川风俗余所叩未十二三然已多矣惜其遂将东上余未有以留之因书以赠赠二赵书契既造文字日多六经既作传註日繁其势然也苟得其实本末始终较然甚明知所先后则是非邪正知所择矣虽多且繁非以爲病秪以爲益不得其实而蔽扵其末则非以爲益秪以爲病二昆其谨所以致其实哉赠僧允怀子弟之扵家士大夫之扵国其扵父兄君上之事所谓无所逃扵天地之间者顾乃不能竭力致身以供其职甚者至爲蠧害懐上人学佛者也尊其法教崇其门庭建藏之役精诚勤苦经营未几骎骎鄕乎有成何其能哉使家之子弟国之士大夫举能如此则父兄君上可以不诏而仰成岂不羙乎懐本陆出是役也过余余扵是有感因书以赠二隆冬盛寒冰霜严厉民之病渉威扵搒掠上能择吏吏能陈力则徒杠舆梁可以观政兹事之不论乆矣杨林溪者贵溪之要津他日溺焉者衆矣鄕之善士以允怀勤诚使爲石桥以便行者怀陆出而学佛余尝因其所爲有所感矣今于是役又重嘉之怀勉之哉赠曾友文德成而上艺成而下生占辞论理称道经史未见牴牾乃独业相人之术艺艺虽精下矣生书又能自悼畴昔之颠顿称引孟子无以小害大无以贱害贵之言年又尚少则舎其旧而新是圗此其时也生其勉之赠汪坚老五行书以人始生年月日时所值日辰推贵贱贫富夭夀祸福详矣乃独略扵智愚贤不肖曰纯粹清明则归之贵富夀福曰驳杂浊晦则归之贱贫夭祸关龙逢诛死比干剖心箕子囚奴夷齐爲饥夫仲尼覊旅絶粮扵陈卒穷死扵其家颜冉夭疾又皆贫贱孟子亦老扵奔走圣贤所遭若此者衆阘茸委琐朋比以致尊显负君之责孤民之望怀禄躭宠恶直丑正尸肆䜛慝莫知纪极又或夀老死箦立阀阅蒙爵谥以厚累世道术之纯驳气禀之清浊识鑑之明晦将安归乎易有否㤗君子小人之道迭相消长各有盛衰纯驳清浊明晦之辨不在盛衰而在君子小人今顾略扵智愚贤不肖而必以纯粹清明归之贵富夀福驳杂浊晦归之贱贫夭祸则吾扵五行书诚有所不解生盍爲我言之赠丁润父道之将行也与命也道之将废也与命也公伯寮其如命何吾之不遇鲁侯天也臧氏之子焉能使予不遇哉圣贤之知命如此今之知命者幸其知贫贱富贵之有定数也而无爲小人以害其心斯可矣虽然吾所谓心天之所予我者也彼其险诐颇侧悉精毕力以遂其私而不肯以入尧舜之道岂亦天之所予我者乎吾尝有说以赠汪坚老而未及扵此子既见之矣今子所逰又多贤士大夫盍兼爲我言之赠黄舜咨陈正已以书导黄舜咨见吾家阿咸甚誉其命术吾尝闻当世鉅公言命余答之曰道之将行也欤命也道之将废也欤命也鉅公矍然曰足下所言者大命也吾所言小命耳此其说出扵蒙庄余因叹鉅公慱洽出言有稽据如此小命之术其来乆矣扵今尤盛余又闻近时府第唿召术士有一日之间而使人旁午扵道者舜咨术既精何爲不导之扵彼陈广文非忠扵黄舜咨者也赠汪彦常番阳汪君彦常挟太乙数逰诸公间实有竒验然汪君本知书一旦以老人之言废其业从受此术今又以其效验自喜吾观汪君精神有不宜止扵是者后日过我当与汪君究其说赠陈晋卿君子所不可及者其唯人之所不见乎古人之所以大过者无他焉善推其所爲而已人所不见此心昭然善推所爲充是心而已绍熈辛亥立秋后二日临川陆某子静爲福唐陈绾晋卿书示象山学者道不远人顾人离道耳古人谓宿道鄕方二三君子母徒宿吾方丈日鄕群山得无愧扵宿道鄕方之言斯可矣吾方以此自省因书此以奉警艺之进不进亦各视其才虽无损益扵其道然至扵有弃日有遗力与未知其方而不能问扵知者则其道亦可知矣幸勉旃母忽五月朔某白象山诸同志足下赠金谿砌街者爲善爲公心之正也爲恶爲私心之邪也爲善爲公则有和恊辑睦之风是之谓福爲恶爲私则有乖争陵犯之风是之谓祸和恊辑睦人所愿也乖争陵犯人所恶也吾邑街道不治乆矣行者疾之乃有肯出心力捐货财辛勤而爲之者此真爲善爲公而出扵其心之正者也有是心者岂得不翕然相应而助成之乎将见和恊辑睦之风兴而乖争陵犯之事息履是街者皆唐虞成周之人也诸君勉之赠汤谟举清江汤谟举徃年见过占辞甚文爲礼甚恭而挟地理之术登象山图其形殊不失实相从之乆温然慈祥不少异其𥘉此来又以启事见余多经史全句首尾详整类从事塲屋间者问之则曰旧亦应举屡不中乃舎之地理乃先世之传姑业之以爲生又出谢中丞诗诗得谟举素懐既别求余言因覈书以赠赠陆唐卿贵溪醹口陆尧臣唐卿今徙居望姑世其家医学传之二子又曰吾所传大方脉也吾扵小方脉虽尝学之而不能精郭中有精扵此者在浮屠氏今老矣吾将使少子学焉若陆君者可谓不自用矣学必有师岂唯医哉因其求言遂书以勉之赠踈山益侍者淳熈已酉孟秋中气在月之𥘉填星复顺入龙氐直二大星之间比下星如心大星之扵前星二日之夕㣲出其西三日之夕㣲出其东四日益东如朔之在西则其正隐扵三日之朝矣古羲和之官甚重尧典独详其职后世星翁历官爲贱有司人庸识暗安能举其职哉因循废弛莫董正之是等或有所记后有治其事者不无所助是月也余将视吾外姑之宅兆于东漕之龙冈朔之夕发象山三日而抵余家四日之夕发余家次夕抵大原观六日抵龙冈事既遂抵踈山与同行昭武呉大年里中胥必先言曰五纬次舎有经宿可凖如此者得之扵所见不可不记之治历湏积候以稽合否官之不宿其业爲日乆矣是亦可以备其搜访也越翼日因益侍者出此𥿄求余言甚力且曰当寳藏之余扵是得所託矣他日拈出当有赏音七夕月下象山翁书赠刘季蒙明德在我何必他求方士禅伯真爲大祟无世俗之䧟溺无二祟之迷惑所谓无偏无党王道荡荡浩然宇宙之间其乐孰可量也壬子月日蒙泉守陆某书赠刘季蒙题新兴寺壁木在龙氐金先填于亢着雍涒滩月望东壁时雨新霁西风增凉闲云未归悠然垂隂黍粒登塲稻花盈畴菽粟粲然桑麻沃然象山翁观瀑半山登舟水南宿上清信龙虎次于新兴究仙巖之胜石瀬激雪澄潭渍蓝鹭翘凫飞恍若圗画踈松翠篠苍苔茂草之间石蘐呈黄金橙舒红𬒳崖縁坡烂若锦绣轻舟危樯笑歌相闻聚如鱼鳞列如鴈行至其㝷幽探竒更泊互进迭爲后先有若偶然而相从老者苍颜皓髯语髙领深少者整襟肃容视微听冲莫不各适其适予亦不知夫小大精粗刚柔缓急之不齐也乃俾犹子谦之槱之子持之分书同逰者七十有八人邑姓名字于左方题翠云寺壁淳熈已酉长至后二日余寓许昌朝家约逰翠云明日刘伯恊戒余朝餐许昌朝胡无相与焉伯恊又夸翠云泉石谓不减庐阜饭余乗兴一行不期而㑹者盈翠云之堂翠云五题始扵王文公父子六咏増扵吾家庸斋梭山二兄之逰乃今始得亲目昔年尝东逰㑹稽探禹穴西登五老窥玉渊比岁又开象山扵龙虎之上㳺启丰山谭风练飞雪氷帘栀子诸瀑今秋之杪登云台瞰鬼谷穷石人之龙湫观千㝷之玉带乃独未覩跃马鸣玉之竒可谓道在近而求之逺然则斯逰之得亦已多矣盛冬水泉既缩又值乆晴长老敏公俾畦丁决田间蓄水大作水供陈师渊作饭供胡无相作茶供成此一叚竒事在㑹长少爲善之意如川方増不可不纪㑹者姓字具列于后童子书名象山翁书朱氏子更名字说淳熈丁未暮春之𥘉予抵城闉后生学子来从余㳺者日以益衆余与之悼时俗之通病启人心之固有莫不惕然以惩跃然以兴前軰长者徃往辱临教之举无异辞余扵是益信此心此理充塞宇宙谁能间之一日朱伯虎进而请曰虞书有朱虎伯虎㓜未知学盖不知其名之不可得侍凾丈乃始自觉背若负芒愿赐更之余扵是名以元瑜字以忠甫取诸瑕不掩瑜瑜不掩瑕忠也夫玉之瑕终瑕瑜终瑜人则不然学则瑕者瑜不学则瑜者瑕天之所以予我者固皆瑜也惟不思而蔽扵物而后瑜者瑕今子既觉之则瑕者瑜矣故曰元瑜能觉而更是谓不揜不揜之谓忠气禀之所蒙习尚之所梏岂遽能尽免扵瑕哉继是而不替其忠则信乎其爲元瑜也故曰忠甫余始名字之未及告之以其说余留踰月而后东还吾庐朱子又箧书旅于吾庐之傍以求讲益秋七月朔归觐其亲始书以遗之二张名字说番昜张季海见二子求名名其一曰槐卿冠之日宜告賔字以清父其二曰樾卿字以宏父暑气之清莫如槐字槐卿曰清父取清暑也夏日之䕃莫如樾字樾卿曰宏父取宏䕃也时六月中澣予方有行役因以是祝云格矫斋说格至也与穷字究字同义皆研磨攷索以求其至耳学者孰不曰我将求至理顾未知其所知果至与否耳所当辨所当察者此也强哉矫古註以爲矫亦强貌甚当若以爲矫揉则章㫖文义皆不通和而不流中立而不倚岂矫揉所能居广居立正位行大道乃能和而不流中立而不倚此天下之至强也故曰强哉矫跋资国寺雄石镇帖象山西址濒溪溪有渡曰石龟夹溪之山曰西山西山之北有山峭峙与西山同出曰徴君山故老相传古有隐者在其上累徴不就人号徴君因以名山山麓有寺曰资国犹藏其立寺时帖乃雄石镇帖也字体结宻行笔有法非今时吏书所及年曰龙纪元年仍书岁次已酉亦不类今时文侈官曰镇遏使侍御史签书者曰押衙兼副将印曰信州雄石镇本末记文乃正篆不缪叠今其地属贵溪史传所记故老所传皆未尝知有雄石镇鄕人常言永㤗二年置贵溪考之唐史贵溪之建在永㤗元年而次年爲大暦元年然大暦改号在长至日是永㤗尝有二年矣建议至巳立渉两年亦事势之常置县之年尚传至今龙纪后永泰百余年而人不复知有雄石镇何也唐六典镇有镇将镇副掌镇捍防守兵部条中又曰凡镇皆有使一人副使一人今曰镇遏使曰副将盖互见矣又曰凡诸军镇五百人置押官一人今曰押衙者岂几是欤施其地者曰周丞邺丞邺之官曰押衙兼都监似亦镇官然则此镇有两押衙又有都监唐百官志本六典六典乃明皇所撰史臣固曰永㤗后诸镇官颇增减开元之旧制固宜不可尽考丞邺称镇长曰中丞而其官实侍御史唐供奉官御史中丞与侍御史聮班此尤足以知非后人所能伪也其地则曰丞邺宅西面东坑徴山脚𥘉无君字然山上有井其深无底旱时祷雨率多灵应谓之望井水流出爲石坑谓之君坑实析徴君二字云耳寺僧海琼乃周氏子丞邺之后也好文学诗惧此帖之磨㓕将刋诸石求予爲䟦予观唐扵今爲近其季尤近龙纪之元距今才三百有三年史传所述故老所传已不复知雄石镇之髣髴则是帖之传亦足爲考古者之监故傋论而书之记祚徳庙始末元丰中皇嗣未育呉处厚上书言宜祠程婴公孙杵臼扵是下诏搜访遗迹得其家扵綘州太平县赵村立庙祠之曰祚徳庙封婴爲诚信侯杵臼爲忠智侯擢处厚将作监丞徽庙朝又封韩厥爲义成侯绍兴十三年建州王朝倚上封事乞祠三侯扵行都其后诏立行庙加谥四字婴爲忠勇诚信侯杵臼爲通勇忠智侯厥爲忠定义成侯𥘉立庙在棘寺基上后建棘寺徙于元贞观二十二年臣寮上言庙在委巷中湫隘卑陋郡岁遣从事草具酒脯祠之弗䖍宜崇其庙貌超六字八字侯加封二字公升爲中祠扵是婴封爲强济公杵臼爲英累公厥爲启佑公徙庙于青莲寺侧秩于祀典掌于太常岁差官行事作乐祠之庙貌始严肃封告寺僧主之邓文苑求言徃中都义理所在人心同然纵有蒙蔽移夺岂能终泯患人之不能反求深思耳此心苟存则修身齐家治国平天下一也处贫贱富贵死生祸福亦一也故君子素其位而行不愿乎其外唐虞之时黎民扵变比屋可封之人此心存也周道之行人皆有士君子之行兎罝可以干城可以好仇可以腹心者此心存也自战国以䧏权谋功利之说盛行者先王之泽竭此心放失䧟溺而然也当今圣明天子在上所愿上而王公大人下而奔走服役之人皆不失其本心以信大义成大业则吾人可以灌畦耕田爲唐虞成周之民不亦乐乎又何必挈挈而东哉邓君逺告予以有行予敬书是以劝其反而求之象山全集卷之二十象山先生全集象山先生全集卷第二十一象山先生全集卷之二十一杂着易说此理塞宇宙谁能逃之顺之则吉逆之则凶其蒙蔽则为昏愚通彻则为明智昏愚者不见是理故多逆以致凶明智者见是理故能顺以致吉说易者谓阳贵而隂贱刚明而柔暗是固然矣今晋之为卦上离六五一隂为明之主下坤以三隂顺从扵离明是以致吉二阳爻反皆不善盖离之所以为明者明是理也坤之三隂能顺从其明宜其吉无不利此以明理顺理而善则其不尽然者亦宜其不尽善也不明此理而泥扵爻画名言之末岂可与言易哉阳贵隂贱刚明柔暗之说有时而不可泥也雷在天上大壮君子以非礼弗履非礼弗履人孰不以为美亦孰不欲其然然善意之㣲正气之弱虽或欲之而未必能也今四阳方长雷在天上正大之壮如此以是而从事扵非礼弗履优为之矣此颜子请事斯语时也㤗之九二言包荒包荒者包含荒秽也当㤗之时宜无荒秽盖物极则反上极则下盈极则亏人情安肆则怠忽随之故荒秽之事常在扵积安之后也易之为书也不可远其为道也屡迁变动不居周流六虚上下无常刚柔相易不可为典要唯变所适临深履氷参前倚衡儆戒无虞小心翼翼道不可须臾离也五典天叙五礼天秩洪范九畴帝用钖禹传在箕子武王访之三代攸兴罔不克敬典不有斯人孰足以语不可逺之书而论屡迁之道也易数一得五合而成六天一生水地六成之故一得六合而成水二得五合而为七地二生火天七成之故二得七合而成火三得五合而为八天三生木地八成之故三得八合而成木四得五合而为九地四生金天九成之故四得九合而成金五得五合而成十天五生土地十成之故五得十合而成土论五行生成水合在一六火合在二七木合在三八金合在四九土合在五十数至四而五在其中矣一与四自为五二与三自为五二与三少隂少阳之里也一与四老阳老隂之表也五数旣见二得五为七三得五为八故七为少阳八为少隂一得五为六四得五为九故六为老隂九为老阳故七与八合其数十五六与九合其数亦十五少隂少阳老隂老阳是谓四象论四象则隂阳之少合在七八隂阳之老合在九六四象成列七八在里九六在表隂阳之分先里后表故七八为少九六为老四七二十八故二十八者少阳之䇿四八三十二故三十二者少隂之䇿也易之为书也不可逺其为道也屡迁变动不居周流六虚上下无常刚柔相易不可为典要惟变所适吾甞言天下有不易之理是理有不穷之变诚得其理则变之不穷者皆理之不易者也水生数一成数六其卦为坎坎阳里而隂表水形柔弱盖隂表也然本生扵阳故道家谓水隂根阳火生数二成数七其卦爲离离隂里而阳表火形刚烈盖阳表也然本生扵隂故道家谓火阳根隂自水火之成数而言则水六也火七也水则爲隂火则爲阳自水火之卦而言之水坎也火离也坎则阳卦离则隂卦自坎离之卦而言之则坎月也离日也拘儒扵此将如何而言隂阳哉五行相得而各有合盖不止乎前二合而巳又三竒者四四四也三偶者八八八也此老隂老阳也卽干坤之象故不容有二若少隂少阳则各有三变此六子之象也两偶一竒则四八八为震之象八四八为坎之象八八四为艮之象两竒一偶则八四四为巽之象四八四为离之象四四八为兊之象四象生八卦亦可见扵此三竒四为老阳三偶八为老隂两偶八一竒四为少阳两竒四一偶八为少隂一二三四五五行生数六七八九十五行成数天一生水地六成之地二生火天七成之天三生木地八成之地四生金天九成之天五生土地十成之生而未成不可用故用其成数三者变之始五者变之终故数至扵五而变化具矣天地之数五十有五莫非五也天数五一三五七九也地数五二四六八十也生数五一二三四五也成数五六七八九十也三象着扵三才五象上着五星下着五岳緫为五方五方之形正分之亦四隅分之亦四五无分界故天有四时春木夏火秋金冬水而土寄旺四季孟子言四端不言信孔子甞独言信曰自古皆有死民无信不立又曰人而无信不知其可也又屡言主忠信医家言六脉皆有胃脉人无胃脉则死亦此理也故四爲数之大纪五在其中矣四营成易亦此义也易有太极是生两仪两仪生四象四象生八卦四象者隂阳有老少谓老阳少阳老隂少隂也或曰六七八九爲四象即是老阳少阳老隂少隂也四者一体七八爲里隂阳之分自里始故七爲少阳八爲少隂六九爲表里常少表常老故六爲老隂九爲老阳四者其本数也以四积之则干坤之䇿见矣四六二十四毎爻二十四䇿六爻积之则百四十有四故坤之䇿百四十有四四九三十六毎爻爲三十六䇿六爻积之则二百一十有六故干之䇿二百一十有六一三五七九则天之五竒也而其中为五故五为天中数二四六八十此则地之五偶也而其中为六故六为地中数十日者阳也乃二五之数十二辰者隂也乃二六之数天中数为十日地中数为十二辰五音六律亦由是也十日十二辰相配至六十而周故甲子六十四六二十四四九三十六二十四是老隂之䇿三十六是老阳之䇿老隂老阳相配而为六十四七二十八是少阳之䇿四八三十二是少隂之䇿二十八与三十二相配亦得六十者隂阳相配之数也三五以变错综其数数偶则齐数竒则不齐唯不齐而后有变故主变者竒也一三五七九数之竒也一者数之始未可以言变自一而三自三而五而其变不可胜穷矣故三五者数之所以为变者也有一物必有上下有左右有前后有首尾有背靣有内外有表里故有一必有二故曰一生二有上下左右首尾前后表里则必有中中与两端则为三矣故曰二生三故太极不得不判为两仪两仪之分天地旣位则人在其中矣三极之道岂作易者所能自为之哉错之则一二三四五总之则为数十五三居其中以三纪之则三五十五三其十五则为洛书九章四十有五之数九章奠位纵横数之皆十五此可见三五者数之所以为变者也九章自一至九而无十然一与九为十三与七为十二与八为十四与六为十则所谓十者固在一二三四五六七八九之间矣虽无十而十固在其间所谓十五者五即土之生数十即土之成数然则九章之数虽四十有五而其天地五十有五之数已在其中矣由是观之三五之变可胜穷哉天地人为三才日月星为三辰卦三画而成鼎三足而立为老氏之说者亦曰一生二二生三三生万物盖三者变之始也天有五行地有五方一二三四五则五行生数六七八九十则五行成数一三五七九为天数二四六八十为地数易大传曰天数五地数五五位相得而各有合一与六为合盖一与五为六故一六为合二与七为合盖二与五为七故二七为合三与八四与九五与十皆然故天地之数五十有五而五为小衍五十为大衍盖五者变之终也参五以变而天下之数不能外乎此矣天地旣位人居其中鄕明而立则左右前后为四方天以气运而为春夏秋冬地以形处而为东西南北四数扵是乎见矣然后有四方中与四方扵是为五故一生水而水居北二生火而火居南三生木而木居东四生金而金居西而五生土而土居中央学说古者十五入大学大学曰大学之道在明明德在新民在止扵至善此言大学指归欲明明德扵天下是入大学标的格物致知是下手处中庸言慱学审问谨思明辨是格物之方读书亲师友是学思则在已问与辨皆须在人自古圣人亦因徃哲之言师友之言乃能有进况非圣人岂有自任私知而能进学者然徃哲之言因时乘理其指不一方册所载又有正伪纯疵若不能择则是泛观欲取决扵师友师友之言亦不一又有是非当否若不能择则是泛从泛观泛从何所至止如彼作室于道是用不溃于成欲取其一而从之则又安知非私意偏说子莫执中孟子尚以为执一废百执一废百岂为善学后之学者顾何以处此论语说苟志扵仁矣无恶也恶与过不同恶可以遽免过不可以遽免贤如遽伯玉欲寡其过而未能圣如夫子犹曰加我数年五十而学易可以无大过矣况扵学者岂可遽责其无过哉至扵邪恶所在则君子之所甚疾是不可毫发存而斯须犯者也苟一旦而志扵仁斯无是矣志扵道据扵德依扵仁游扵艺道者天下万世之公理而斯人之所共由者也君有君道臣有臣道父有父道子有子道莫不有道惟圣人惟能备道故爲君尽君道爲臣尽臣道爲父尽父道爲子尽子道无所处而不尽其道常人固不能备道亦岂能尽亡其道夫子曰谁能出不由户何莫由斯道也田野陇畆之人未甞无尊君爱亲之心亦未甞无尊君爱亲之事臣子之道其端在是矣然上无敎下无学非独不能推其所为以至扵全备物蔽欲汨推移之极则所谓不能尽亡者殆有时而亡矣弑父与君乃尽亡之时也民之扵道系乎上之敎士之扵道由乎巳之学然无志则不能学不学则不知道故所以致道者在乎学所以为学者在乎志夫子曰吾十有五而志扵学又曰士志扵道而耻恶衣恶食者未足与议也孟子曰士尚志与志扵道一也小德川流大德敦化此圣人之全德也臯陶谟之九德日严祗敬六德则可以有邦日宣三德则可以有家德之在人固不可皆责其全下焉又不必其三苟有一焉卽德也一德之中亦不必其全苟其性质之中有㣲善小美之可取而近扵一者亦其德也苟能据之而不失亦必日积日进日着日盛日广日大矣惟其不能据也故其所有者亦且日失日丧矣尚何望其日积日进日着日盛日广日大哉士志扵道岂能无其德故夫子诲之以据扵德仁人心也从心所欲不踰矩此圣人之尽仁孔门高弟如子路冉有之徒夫子皆曰不知其仁必如颜渊仲弓然后许之以仁常人固未可望之以仁然亦岂皆顽然而不仁圣人之所爲常人固不能尽爲然亦有爲之者圣人之所不爲常人固不能皆不爲然亦有不爲者扵其爲圣人之所爲与不爲圣人之所不爲者观之则皆受天地之中根一心之灵而不能冺㓕者也使能扵其所不能冺㓕者而充之则仁岂逺乎哉仁之在人固不能冺然而尽亡惟其不能依乎此以进扵仁而常违乎此而没扵不仁之地故亦有顽然而不仁者耳士志扵道岂能无其仁故夫子诲之以依扵仁艺者天下之所用人之所不能不习者也游扵其间固无害其志道据德依仁而其道其德其仁亦扵是而有可见者矣故曰游扵艺孟子说志壹动气此不待论独气壹动志未能使人无疑孟子复以蹶趋动心明之则可以无疑矣壹者专一也志固为气之帅然至扵气之专壹则亦能动志故不但言持其志又戒之以无暴其气也居处饮食适节宣之宜视聼言动严邪正之辨皆无暴其气之工也必有事焉而勿正心是一句勿忘勿助长也是一句下句是解上句孟子中有两正字同义必有事焉而勿正心一也言语必信非以正行也二也勿正字下有心字则辞不亏勿忘字上无心字则辞不赘此但工扵文者亦能知之必有事焉字义与小心翼翼昭事上帝事字义同孟子知言一叚后人旣不明其道因不晓其文强将诐淫邪遁扵杨墨佛老上差排曰何者是诐辞何者是淫辞何者是邪辞何者是遁辞不知此四字不可分诸子百家所字乃是分诸子百家处蔽䧟离穷是其实诐淫邪遁是其名有其实而后有其名若欲晓诐滛邪遁之名须先晓蔽䧟离穷之实蔽䧟离穷是终始浅深之辨非是四家学有所蔽则非其正故曰诐辞蔽而不解必深䧟其中其说必淫故曰淫辞受蔽之𥘉其言犹附着扵正其实非正故深䧟之后其言不能不离扵其所附着故曰邪辞离则必穷穷则必宛转逃遁而为言故曰遁辞故蔽而不解必䧟䧟而不已必离离则必穷穷而不反扵正则不复可救药矣孟子之辟杨墨但泛言息邪说距诐行放淫辞𥘉不向杨墨上分孰为诐孰为淫孰为邪所以论语有六言六蔽论后世学者之蔽岂止六而巳哉所以贵扵知其所蔽也总而论之一蔽字可尽之矣荀子解蔽篇却通蔽字之义观论语六言六蔽与荀子解蔽篇便可见当扵所字上分诸子百家皜皜洁白也濯以江汉暴以秋阳其洁白不复可加矣言夫子之道如此非有若私智杜撰者所可煳涂也象山先生全集卷之二十一象山先生全集象山先生全集卷第二十二象山先生全集卷之二十二杂着武帝谓汲黯无学汲黯进积薪之言武帝为之黙然是必有所中矣已而曰人果不可以无学观黯之言也日益甚人将求胜乎人以自信何患无辞谓黯无学未必不可武帝亦安取学而议人哉太史氏推原其故谓黯𥚹心不䏻无少望果足以知黯之心乎始迁荣阳令病归田里后拜淮阳太守伏谢不受印及召见则曰臣愿为中郎出入禁闼𥙷过拾遗卒不得请过李息曰黯弃居郡不得与朝廷议勉息早言张汤后之人谁实爲知黯者必信𥚹心之言此与儿童之见何异使视东越相攻不至而还曰不足以辱天子之使使视河内失火曰家人失火比屋延焼不足忧河南贫民伤水旱便宜持节发粟以赈之请归节伏矫制之罪天子招文学儒者告廷臣以所欲爲则对曰陛下内多欲而外施仁义柰何欲效唐虞之治乎上黙然怒变色而罢朝群臣或数黯黯曰天子置公卿辅弼之臣宁令从䛕承意䧟主扵不义乎且已在其位纵爱身柰辱朝廷何浑邪䧏汉汉发车二千乘从民贳马民匿马马不具欲斩长安令则争之浑邪至贾人与市者坐当死五百人则争之弊中国以事夷狄庇其叶而伤其枝之言谁䏻易之谓公孙弘徒懐诈饰智以阿人主取容谓张汤深文巧诋䧟人扵罪使不得反其真以胜为功淮南谋反说公孙弘等如发蒙振落耳独惮黯好直諌守节死义难惑以非卒以不敢若黯虽曰未学吾必谓之学矣虽然张汤更定律令可斥也何必曰高皇帝约束为哉武帝之事四夷非也何必曰与胡和亲为哉此等皆黄老言误之也学絶道丧老氏之说盛行扵汉黯不幸生乎其时亦没扵是虽然学老氏者多矣如黯之质固自有老氏所不䏻没者惜哉其生弗逢时也放饭流歠而问无齿决是之谓不知务末哉武帝之所以求胜扵黯者乎帝自为太子时固巳惮其严矣即位旣乆大将军青侍中帝踞厠而视之丞相弘燕见或时不冠至黯见不冠不见也甞坐武帐不冠黯奏事避而使人可之庄助为黯请告论黯之长帝然之且曰古有社稷臣黯近之矣为中大夫固以切諌不得乆留出守东海大治帝闻而召之列扵九卿汤败帝闻黯与息言则抵息罪令以诸侯相秩居淮阳其卒也官其弟至九卿官其子至诸侯相武帝之不䏻自克不乐扵黯之切直固也然其心之灵不䏻掩没有以知黯者未必不愈扵后世吠声之人也及其遂非而求胜则是心之灵或几乎熄矣此孟子所谓终亦必亡而巳者也然则生弗逢时者岂不大可惜过而求胜者岂不大可畏哉张释之谓今法如是张廷尉当渭桥下惊乘舆马者以罚金文帝怒张廷尉争以为不可更重是也然谓法者天子所与天下公共也今法如是而更重之是法不信扵民也方其时上使立诛之则巳今旣下廷尉廷尉天下平也一倾天下用法皆为轻重则非也廷尉固天下平也天子独可不平乎法固所与天下公共也苟法有不当为廷尉者岂可不请之天子而修之而独曰今法如是可乎虞书曰宥过无大周书曰乃有大罪非终乃为青灾适尔旣道极厥辜时乃不可杀县人闻跸匿桥下乆谓乘舆巳过而出至扵惊马假令有败伤亦所谓有大罪非终乃为青灾适尔是固不可杀释之不䏻推明此义以祛文帝之惑乃徒曰法如是此后世所以有任法之弊而三代政刑所从而亡也杂说皇极之建彛伦之叙反是则非终古不易是极是彛根乎人心而塞乎天地居其室出其言善则千里之外应之出其言不善则千里之外违之是非之致其可诬哉虽然苗民之弗用灵当尧之时则然矣逮舜受终而未有格心乃窜之于三危又数十载而禹始受命爰有徂征之师夫以尧舜之圣相继而临天下可谓盛矣萧韶九成鳯凰来仪而蠢兹有苗侮慢自若不要诸舞干七旬之后而论扵其不恭自贤之日则违应之理殆无证扵此矣周自后稷积仁修德其来远矣武王纉太王王季文王之绪以有天下而商之顽民乃至三世而弗化天之所以与人者岂独缺扵是乎苗顽之扵唐虞商顽之扵成周可诿曰寡鄕原夫子所恶也而人皆恱之杨墨孟子所辟也而言者归之夫子受徒乆矣而颜渊独为好学其后无疑扵夫子之道者仅有曾子夫子没而子夏子㳺子张乃欲强之以事有若自夫子不䏻喻之扵其徒曾子不䏻喻之扵其友则道之所存亦孤矣呜唿是非之决于其明不于其暗衆寡非所决也苗民之未格商民之未化鄕原之未知其非杨墨之未归扵儒子夏子㳺子张之徒未能克巳而复礼彼其私说诐论可胜聼哉揆之至理则是所谓不善者也是所谓不明者也是其所以爲非者也苗民之格商民之化鄕原而知其非杨墨而归扵儒子夏子㳺子张之徒一日克巳而复礼则是非之辨判然明矣是理之在天下无间然也然非先知先觉爲之开导则人固未免扵暗故惟至明而后可以言理学未至扵明而臆决天下之是非多见其不知量也纯乎其善纯乎其不善夫人而䏻知之也人非至圣至愚时非至㤗至否固有所不纯有所不纯则其大小本末轻重多寡表里隐显始卒乆近剧易幸不幸之变非至明谁䏻辨之有善扵此至大至重宜在所师宜在所尊而以其有不善焉而其善不遂其事不济举世莫辨而反以爲非反以爲惩岂不甚可叹哉念虑之正不正在顷刻之间念虑之不正者顷刻而知之卽可以正念虑之正者顷刻而失之卽是不正此事皆在其心书曰惟圣罔念作狂惟狂克念作圣然心念之过有可以形迹指者有不可以形迹指者今人有慢侮人之心则有慢侮之容慢侮之色慢侮之言此可以形迹指者也又有慢侮人之心而伪爲恭敬容色言语反若庄重此则不可以形迹指者也深情厚貌色厉而内荏者是也可以形迹指者其浅者也不可以形迹指者其深者也必以形迹观人则不足以知人必以形迹䋲人则不足以救人非惟念虑之不正者有着扵形迹有不着扵形迹虽念虑之正者亦有着有不着亦有事理之变而不可以形迹观者亦有善不善杂出者如比干之忠则可见如箕子佯狂㣲子适周不可谓之不忠如曾子之孝则可见如舜不告而娶不可谓之不孝此是事理之变而不可以形迹观者如匡章之得罪扵其父乃在扵责善此是善不善杂出者通国皆称不孝则便见匡章不得孟子乃见得他善不善处分明故与之游又从而礼貌之常人不䏻知此等处又未足论世固有两贤相值而不相知者亦是此处如老泉之扵王临川东坡之扵伊川先生是也尧舜文王孔子四圣人圣之盛者也二典之形容尧舜诗书之形容文王论语中庸之形容孔子辞各不同诚使圣人者并时而生同堂而学同朝而用其气禀德性所造所飬亦岂䏻尽同至其同者则禹益汤武亦同也夫子之门惟颜曾得其传以颜子之贤夫子犹曰未见其止孟子曰具体而㣲曾子则又不敢望颜子然颜曾之道固与圣人同也非特颜曾与圣人同虽其他门弟子亦固有与圣人同者不独当时之门弟子虽后世之贤固有与圣人同者非独士大夫之明有与圣人同者虽田畆之人良心之不冺发见扵事亲从兄应事接物之际亦固有与圣人同者指其同者而言之则不容强异然道之广大悉备悠乆不息而人之得扵道者有多寡乆暂之殊而长短之代胜得失之互居此小大广狭浅深高卑优劣之所从分而流軰等级之所由辨也书䟽云周天三百六十五度四分度之一天体圎如弹丸北高南下北极出地上三十六度南极入地下三十六度南极去北极直径一百八十二度强天体隆曲正当天之中央南北二极中等之处谓之赤道去南北极各九十一度春分日行赤道从此渐北夏至行赤道之北二十四度去北极六十七度去南极一百一十五度从夏至以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日相近交路而过半在日道之里半在日道之表其当交则两道相合去极逺处两道相去六度此其日月行道之大畧也黄道者日所行也冬至在斗出赤道南二十四度夏至在井出赤道北二十四度秋分交扵角春分交扵奎月有九道其岀入黄道不过六度当交则合故曰交蚀交蚀者月道与黄道交也苟无所蔽必无所穷苟有所蔽必有所穷学必无所蔽而后可学不亲师友则太玄可使胜易主扵道则欲消而艺亦可进主扵艺则欲炽而道亡艺亦不进以道制欲则乐而不厌以欲忘道则惑而不乐有有志有无志有同志有异志观鸡与彘可以辨志絷猿槛虎可以论志谨㣲不务小志大坚强有力沉重善思四方上下曰宇徃古来今曰宙宇宙便是吾心吾心即是宇宙千万世之前有圣人出焉同此心同此理也千万世之后有圣人出焉同此心同此理也东南西北海有圣人出焉同此心同此理也近世尚同之说甚非理之所在安得不同古之圣贤道同志合成有一德乃可共事然所不同者以理之所在有不䏻尽见虽夫子之圣而曰回非助我启予者商又曰我学不厌舜曰予违汝弼其称尧曰舎巳从人惟帝时克故不惟都俞而有吁咈诚君子也不䏻不害为君子诚小人也虽䏻不失为小人宇宙内事是巳分内事已分内事是宇宙内事人心至灵此理至明人皆有是心心皆具是理圣人固言仁矣天下之言仁者毎不类圣人之言仁圣人固言义矣天下之言义者毎不类圣人之言义圣人之言知道之言也天下之言不知道之言也知道之言无所䧟溺不知道之言斯䧟溺矣右贤而左䏻德成而上艺成而下道行道明则耻尚得所不行不明则耻尚失所耻得所者本心也耻失所者非本心也圣贤所贵乎耻者得所耻者也耻存则心存耻忘则心忘求处情求处厚求下贤欲行浮扵名耻名浮扵行邪正纯杂系念虑清浊强弱系血气朱均管蔡志不变也非质不可变也苗格崇䧏圣人有以变其志也后世知有事而不知有政知责详扵法而不知责详扵人学者规模多系其闻见孩提之童未有传习岂能有是规模是故所习不可不谨处乎其中而䏻自㧞者非豪杰不䏻刼扵事势而为之趋向者多不得其正亦理之常也道譬则水人之扵道譬则蹄涔汚沱百川江海也海至大矣而四海之广狭深浅不必齐也至其为水则蹄涔亦水也常人所欲在富君子所贵在德士庶人有德䏻保其身卿大夫有德䏻保其家诸侯有徳䏻保其国天子有德䏻保其天下无德而富徒增其过恶重后日之祸患今日虽富岂䏻长保又况天生民而立之君使司牧之故君者所以为民也书曰徳惟善政政在飬民行仁政者所以飬民君不行仁政而反为之聚歛以富之是助君虐民也宜为君子之所弃絶当战国之时皆矜富国强兵以相侵伐争城以战杀人盈城争地以战杀人盈野故孟子推明孔子之言以为率土地而食人肉罪不容扵死推论旣明又断之曰人臣善战者服上刑连诸侯者次之辟草莱任土地者次之孟子在当时所陈者皆尧舜之道勉其君修德行仁劝之以闲暇之时明其政刑自谓以齐王犹反手耳使孟子得用必䏻使天下仕者皆欲立扵其朝耕者皆欲耕扵其野商贾皆欲藏扵其市行旅皆欲出扵其涂天下之民尽归之则无敌扵天下矣此理甚明效可必至当时之君狥俗自安不䏻聼用其说乃反谓之迂阔可谓不明之甚也象山先生全集卷之二十二象山先生全集象山先生全集卷第二十三象山先生全集卷之二十三讲义白鹿洞书院讲义某虽少服父兄师友之训不敢自弃而顽钝踈拙学不加进毎懐愧惕恐卒负其𥘉心方将求鍼砭镌磨扵四方师友兾获开发以免罪戾比来得从郡侯祕书至白鹿书堂群贤毕集瞻覩盛观窃自庆幸祕书先生敎授先生不察其愚令登讲席以吐所闻顾惟庸虚何敢当此辞避再三不得所请取论语中一章陈平日之所感以应嘉命亦幸有以敎之子曰君子喻扵义小人喻扵利此章以义利判君子小人辞㫖晓白然读之者苟不切已观省亦恐未能有益也某平日读此不无所感窃谓学者扵此当辨其志人之所喻由其所习所习由其所志志乎义则所习者必在扵义所习在义斯喻扵义矣志乎利则所习者必在扵利所习在利斯喻扵利矣故学者之志不可不辨也科举取士乆矣名儒鉅公皆由此出今为士者固不䏻免此然塲屋之得失顾其技与有司好恶如何耳非所以为君子小人之辨也而今世以此相尚使汨没扵此而不䏻自㧞则终日从事者虽曰圣贤之书而要其志之所鄕则有与圣贤背而驰者矣推而上之则又惟官资崇卑禄廪厚薄是计岂䏻悉心力扵国事民隐以无负扵任使之者哉从事其间更历之多讲习之熟安得不有所喻顾恐不在扵义耳诚䏻深思是身不可使之为小人之归其扵利欲之习怛焉为之痛心疾首専志乎义而日勉焉慱学审问谨思明辨而笃行之由是而进扵塲屋其文必皆道其平日之学胸中之藴而不诡扵圣人由是而仕必皆共其职勤其事心乎国心乎民而不为身计其得不谓之君子乎秘书先生起废以新斯堂其意笃矣凡至斯堂者必不殊志愿与诸君勉之以毋负其志淳熈辛丑春二月陆兄子静来自金谿其徒朱克家陆麟之周清叟熊鑑路谦亨胥训实从十日丁亥熹率寮友诸生与俱至扵白鹿书院请得一言以警学者子静旣不鄙而惠许之至其所以发明敷畅则又恳到明白而皆有以切中学者隐㣲深痼之病盖聼者莫不悚然动心焉熹犹惧其乆而或忘之也复请子静笔之扵简而受藏之凡我同志扵此反身而深察之则庶乎其可不迷扵入德之方矣新安朱熹识大学春秋讲义楚人㓕舒蓼圣人贵中国贱夷狄非私中国也中国得天地中和之气固礼义之所在贵中国者非贵中国也贵礼义也虽更衰乱先王之典刑犹存流风遗俗未尽冺然也夷狄盛强吞并小国将乘其气力以凭陵诸夏是礼义将无所措矣此圣人之大忧也楚人㓕弦㓕黄㓕江㓕六㓕庸至是又㓕舒蓼圣人悉书不置其所以望中国者切矣秋七月甲子日有食之旣春秋日食三十六而食之旣者二日之食与食之深浅皆历家所䏻知是盖有数疑若不爲变也然天人之际实相感通虽有其数亦有其道昔之圣人未尝不因天变以自治洊雷震君子以恐惧修省君子无终食之间违仁造次必扵是颠沛必扵是所以修其身者素矣然洊震之时必因以恐惧修省此君子之所以无失德而尽事天之道也况日月之眚见扵上乎遇灾而惧侧身脩行欲销去之此宣王之所以中兴也知天灾有可销去之理则无疑于天人之际而知所以自求多福矣日者阳也阳为君为父为夫为中国苟有食之斯为变矣食至于既变又大矣言日不言朔食不在朔也日之食必在朔食不在朔歴差也冬十月已丑葬我小君敬羸襄仲杀太子恶敬羸为之也敬羸非嫡而薨以夫人葬以小君鲁君臣之责深矣春秋作而乱臣贼子惧盖为是也雨不克葬庚寅日中而克葬葬不为雨止以其有雨备也雨不克葬是无雨备潦车载蓑笠士丧礼也诸侯葬其母而无雨备岂礼也哉城平阳平阳鲁邑也冬使民时也然宣公葬母不能为雨备不易时而遽兴土工罪不可逃矣楚师伐陈前年晋卫侵陈以其即楚之故至是楚始伐之是楚未能尽得志于陈也楚子陆浑之役观兵周疆问鼎轻重是年疆舒蓼及于滑汭盟吴越而还其疆至矣然犹未尽得志扵陈郑之间当是时使中国之君臣能恐惧自治明其政令何遽不能遏其锋哉又九年春王正月公如齐公至自齐夏仲孙蔑如京师古者诸侯之扵天子比年一小聘三年一大聘五年一朝天子五年一廵狩周制六年五服一朝又六年王乃时廵考制度于四岳诸侯各朝于方岳所以考制度尊天子也故曰天子无事与诸侯相见曰朝考礼正刑一德以尊天子谷梁子以为天子无事诸侯相朝误矣礼所谓两君相见者不䏻无是事耳非定制也比年小聘三年大聘诸侯交相聘问则有定制矣故曰朝觐之礼所以明君臣之义也聘问之礼所以使诸侯相尊敬也是故一不朝则贬其爵再不朝则削其地三不朝则六师移之三王之通制也义之所在非由外铄根诸人心逹之天下先王为之节文着为典训苟不狂惑其谁䏻渝之宣公即位九年两朝于齐乃一使其大夫聘于周室王迹旣熄纲常沦斁逆施倒置恬不为异春秋之作其得巳哉直书于䇿比而读之而无惧心者吾不知矣齐侯伐莱莱㣲国也三年之间两勤兵扵莱齐侯之志可见扵此矣秋取根牟鲁侯之志犹齐侯也八月滕子卒名不登载书简牍则不名九月晋侯宋公衞侯郑伯曹伯㑹于扈晋荀林父帅师伐陈晋自灵公不君之后浸不竞扵楚楚之政令日修兵力日强然圣人之情常拳拳有望扵晋非私之也华夷之辨当如是也前年陈受楚伐势必向楚扈之㑹乃为陈也陈不卽晋荀林父䏻併将诸侯之师以伐陈春秋盖善之辛酉晋侯黒臀卒于扈冬十月癸酉衞侯郑卒书地不卒于国都也不书葬鲁不㑹也宋人围滕滕虽小国围之则非将卑师少也滕子卒未数月兴兵围之书人之为贬明矣楚子伐郑晋郄缺帅师救郑伐陈救郑晋之诸臣犹未忘文公之霸业春秋盖善之陈杀其大夫洩冶称国以杀罪累上也洩冶以直諌见杀名之陈罪着矣又六月宋师伐滕宋大国也滕小国也滕安能害宋宋之伐滕陵蔑小弱以逞所欲耳左氏谓滕人恃晋而不事宋然晋之伯业方不竞滕固㣲国何恃之有或者事晋之故而有阙扵宋故欤宋亦何义而责滕之事已大当字小恤其不及焉可也去年因其丧而围之今年又兴师而伐之其为陵蔑小弱以逞所欲明矣陈常弑其君孔子朝鲁侯而请讨之前月陈方以弑君告宋为邻邦不知此何时耶而牟牟焉兴师伐滕以逞所欲尚得为有人心者乎公孙归父如齐葬齐惠公宣公为弑君者所立惧齐见讨故事齐以求免齐恱其事巳而定其位自是齐鲁之交厚而鲁之事齐甚谨齐侯之卒宣公旣身奔其丧及其葬也又使其贵卿徃㑹直书于䇿乱臣贼子得无惧乎归父仲遂之子贵而有宠弑君者仲遂也晋人宋人卫人曹人伐郑左氏谓郑及楚平诸侯伐郑取成而还诸侯伐郑而称人贬也晋楚争郑爲日乆矣春秋常欲晋之得郑而不欲楚之得郑与郑之从晋而不与郑之从楚是贵晋而贱楚也晋之所以可贵者以其爲中国也中国之所以可贵者以其有礼义也郑介居二大国之间而从扵强令亦其势然也今晋不䏻芘郑致其从楚陈又有弑君之贼晋不䏻告之天王声罪致讨而乃汲汲扵争郑是所谓礼义者㓕矣其罪可胜诛哉书人以贬圣人扵是絶晋望矣秋天王使王季子来聘宣公即位十年屡朝于齐而未尝一朝于周䏻奔诸侯之丧而不䏻奔天王之丧能使其贵卿㑹齐侯之葬而不䏻使人㑹天王之葬如是而天王犹使王季子来聘则冠履倒置君臣之伦汨丧殆尽矣公孙归父帅师伐邾取绎鲁之伐邾无以异扵宋之伐滕特书取绎罪益重矣又大水太极判而为隂阳隂阳播而为五行天一生水地六成之地二生火天七成之天三生木地八成之地四生金天九成之天五生土地十成之五竒天数阳也五偶地数隂也隂阳竒偶相与配合而五行生成备矣故太极判而为隂阳隂阳即太极也隂阳播而为五行五行即隂阳也塞宇宙之间何徃而非五行水火金木土谷谓之六府土爰稼穑谷即土也以其民命所系别为一府总之则五行也洪范九章𥘉一曰五行此其在天之本也次二曰敬用五事次三曰农用八政次四曰恊用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极者此其在人之用而所以爕理隂阳者也日月五纬谓之七政四时行焉历数兴焉人君代天理物历数在躬财成辅相参賛爕理之任扵是乎在故尧命羲和舜在璇玑皆二典大政夫金穰水毁木饥火旱天之行也尧有九年之水则曰浲水警予盖以为已责也昔之圣人小心翼翼临深履氷参前倚衡畴昔之所以事天敬天畏天者盖无所不用其极而菑变之来亦未甞不以为巳之责周道之衰王迹旣熄诸侯放肆代天之任其谁尸之春秋之书灾异非明乎易之太极书之洪范者孰足以知夫子之心哉汉儒专门之学流为术数推类求騐旁引曲取狥流忘源古道榛塞后人觉其附㑹之失反滋怠忽之过董仲舒刘向犹不能免吁可叹哉是年之水仲舒以为伐邾之故而向则以为杀子赤之咎是奚足以知天道而见圣人之心哉季孙行父如齐冬公孙归父如齐齐侯使国佐来聘宣公是年身如齐者二使其臣如齐者三闻天王使王季子来聘矣未闻身如京师与使其臣如京师也不待详攷其事而罪巳着矣左氏载行父出莒仆之事陈谊甚高且曰先大夫臧文仲敎行父事君之礼行父奉以周旋弗敢失坠齐惠公之卒公旣亲奔其丧矣王季子之聘鲁未易时而行父仆仆徃聘于齐知事君之礼而奉以周旋者果如是乎归父之徃则以取绎之故齐惠公卒未踰年而国佐寔来狥私弃礼见利而不顾义安然行之不畏于天不愧于人人心之冺㓕一至扵此吁可畏哉饥作之君师所以助上帝宠绥四方故君者所以为民也书曰天视自我民视天聼自我民聼孟子曰民为贵社稷次之君为轻岁之饥穰百姓之命系焉天下之事孰重扵此春秋书饥盖始扵是圣人之意岂特以责鲁之君哉楚子伐郑当是时晋伯旣不复可望齐鲁之间熟烂如此楚子之肆行其谁遏之伐郑之书圣人所伤深矣左氏所载士㑹逐楚师于颕北不见扵经纵或有之亦不足为轻重也荆门军上元设厅讲义五皇极皇建其有极歛时五福用敷钖厥庶民惟时厥庶民于汝极钖汝保极皇大也极中也洪范九畴五居其中故谓之极是极之大充塞宇宙天地以此而位万物以此而育古先圣王皇建其极故䏻参天地賛化育当此之时凡厥庶民皆䏻保极比屋可封人人有士君子之行叶气嘉生薰为太平向用五福此之谓也皇建其有极即是歛此五福以钖庶民舍极而言福是虗言也是妄言也是不明理也惟皇上帝䧏衷于下民衷郎极也凡民之生均有是极但其气禀有清浊智识有开塞天之生斯民也使先知觉后知先觉觉后觉古先圣贤与民同类所谓天民之先觉者也以斯道觉斯民者即皇建其有极也即歛时五福用敷钖厥庶民也今圣天子重明于上代天理物承天从事皇建其极是彛是训于帝其训无非歛此五福以钖尔庶民郡守县令承流宣化即是承宣此福为圣天子以钖尔庶民也凡尔庶民知爱其亲知敬其兄者即惟皇上帝所䧏之衷今圣天子所钖之福也若䏻保有是心即为保极宜得其寿宜得其福宜得康宁是谓攸好德是谓考终命凡尔庶民知有君臣知有上下知有中国夷狄知有善恶知有是非父知慈子知孝兄知友弟知恭夫义妇顺朋友有信即惟皇上帝所䧏之衷今圣天子所钖之福也身或不寿此心实寿家或不富此心实富纵有患难心实康宁或为国死事杀身成仁亦为考终命实论五福但当论人一心此心若正无不是福此心若邪无不是祸世俗不晓只将目前富贵为福目前患难为祸不知富贵之人若其心邪其事恶是逆天地逆鬼神悖圣贤之训畔君师之教天地鬼神所不宥圣贤君师所不与忝辱父祖自害其身静时回思亦有不可自欺自瞒者若扵此时更复自欺自瞒是直欲自絶㓕其本心也纵是目前富贵正人观之无异在囹圄粪秽之中也患难之人其心若正其事若善是不逆天地不逆鬼神不悖圣贤之训不畔君师之敎天地鬼神所当佑圣贤君师所当与不辱父祖不负其身仰无所愧俯无所怍虽在贫贱患难中心自亨通正人逹者观之即是福德作善䧏之百祥作不善䧏之百殃积善之家必有余庆但自考其心则知福祥殃咎之至如影随形如响应声必然之理也愚人不䏻迁善远罪但贪求富贵却祈神佛以求福不知神佛在何处何縁得福以与不善之人也皇极在洪范九畴之中乃洪范根本经曰天乃钖禹洪范九畴圣天子建用皇极亦是受天所钖歛时五福钖尔庶民者即是以此心敷于敎化政事以发明尔庶民天䧏之衷不令䧟溺尔庶民能保全此心不䧟邪恶即为保极可以报圣天子敎育之恩长享五福更不必别求神佛也洪范一篇着在尚书今人多读未必能晓大义若其心正其事善虽不曾识字亦自有读书之功其心不正其事不善虽多读书有何所用用之不善反增罪恶耳常岁以是日建醮扵设厅为民祈福窃惟圣天子建用皇极以临天洪范九畴𥘉一曰五行次二曰敬用五事次三曰农用八政次四曰恊用五纪次五曰建用皇极次六曰乂用三德次七曰明用稽疑次八曰念用庶徴次九曰向用五福威用六极载九履一左三右七二四为肩六八为足纵横数之皆十五象山先生全集卷二十三象山先生全集象山先生全集卷第二十四象山先生全集卷之二十四䇿问问语有之曰人之相去如九牛毛或者疑其言之过晋人有解之者曰巢许逊天下而市道小人争半钱之利此其相去何啻九牛毛哉其言诚辩矣然尝病其意之未广先儒论人之量曰有天地之量有江海之量有钟鼎之量有斗筲之量其意广矣而尝叹乎言之难备生乎天地之间具人之形体均之为人也品类差等何其若是之相辽絶哉今夫天下之俗固不可以言古然蒙𬒳先王之泽士之求尧舜孔子之道者日衆而儒宫学馆之间有父兄之所敎有师友之所讲磨而考其所向则有常人之所耻者此其与求尧舜孔子之道而期扵必至何啻九牛毛哉二三子各悉究其日履之所鄕尝试相与共评斯语母徒为塲屋课试之文试言人之所以相去若是辽絶者何故已之气质巳之趋鄕当在何地今日之用心今日之致力者其实何如将有所攷焉问齐欲称东帝邹鲁之臣妾肯死而不肯从之秦欲称西帝鲁仲连肯死而不肯从之夫以齐秦之强力足以帝天下而卒沮扵匹夫之一辞固国不以山谿之险威天下不以兵革之利孟子之言扵是信矣西汉不崇礼义好言时宜叔孙通陆贾之徒号称以儒见用综其实殆未有以殊扵竒谋祕计之士也高祖寛大长者之称见扵起兵之日惟恐沛公不为秦王则长安之民所以爱戴之者亦可谓深且素矣继以文景之仁爱武宣之政令所以维持之者亦后世所鲜俪元成哀平虽浸以㣲弱亦非有暴鸷淫虐之行然区区新莾举汉鼎而移之若振藁叶天下慑然莫之敢争东都之兴光武之度不洪扵高祖明帝之察慧有愧扵文景多矣章帝之仁柔殆伯仲扵元成之间自是而䧏无足讥矣然绵祀埒扵西汉以曹操之强其所自致者不后扵高光然终其身不敢去臣位视天下有孔北海如孺子之有严师傅凛然扵几席之上而不敢肆也推其所自则尊礼卓茂以为太傅投戈讲艺息马论道讲论经理夜分乃寐殆未可以文具而厚非之也扵身扵家扵国扵天下𥘉不可以二理观二三子盍自其身而观之以及扵家扵国扵天下而备论夫固国不以山谿之险威天下不以兵革之利之道有道之世士传言庶人谤扵道商旅议扵市皆朝廷之所乐闻而非所禁也有䏻究唐虞三代之政论两汉之得失以及乎当世之务者其悉书之毋隐问异端之说自周以前不见扵传记后世所同信其为夫子之言而无疑者惟春秋十翼论语孝经与戴记中庸大学等篇论语有攻乎异端斯害也已之说然不知所谓异端者果何所指至孟子乃始辟杨墨辟许行辟告子后人指杨墨等为异端孟子之书亦不目以异端不知夫子所谓异端者果何等耶论语有曰鄕原德之贼也孟子亦屡言鄕原之害若鄕原者岂夫子所谓异端耶果谓此等则非止鄕原而巳也其他亦有可得而推知者乎孟子之后以儒称扵当世者荀卿杨雄王通韩愈四子最着荀子有非十二子篇子思孟轲与焉荀子去孟子未远观其言甚尊孔子严王霸之辨隆师隆礼则其学必有所传亦必自孔氏者也而乃甚非子思孟轲何耶至言子夏子㳺子张又皆斥以贱儒则其所师者果何人而所传者果何道耶其所以排子思孟轲子夏子㳺子张者果皆出其私意私说而举无足稽耶抑亦有当攷而论之者耶老庄盖后世所谓异端者传记所载老子篕出扵夫子之前然不闻夫子有辟之之说孟子亦不辟老子独杨朱之学考其源流则出扵老氏然亦不知孟子之辞畧不及扵老氏何耶至杨子始言老子槌提仁义絶㓕礼乐吾无取焉耳然又有取扵其言道德韩愈作原道始力排老子之言道德佛入中国在杨子之后其事与其书入中国始扵汉其道之行乎中国始扵梁至唐而盛韩愈辟之甚力而不能胜王通则又浑三家之学而无所讥贬浮屠老氏之敎遂与儒学鼎列扵天下天下奔走而鄕之者盖在彼而不在此也愚民以祸福归鄕之者则佛老等以其道而收罗天下之英杰者则又不在扵老而在扵佛故近世大儒有曰昔之入人也因其迷暗今之入人也因其高明谓佛氏之学也百家满天下入者主之出者奴之入者附之出者汚之此庄子所以有彼是相非之说也要之天下之理唯一是而巳彼其所以交攻相非而莫之綂一者无乃未至扵一是之地而然耶抑亦是非固自有定而惑者不可必其解蔽者不可必其开而道之行不行亦有时与命而然耶道固非𥘉学之所敢轻议而标的所在志愿所向则亦不可不早辨而素定之也故愿与诸君熟论而深订之问夫子生扵周末自谓文王旣没文不在兹乎当时从之游者三千门人高弟如宰我子贡有若之徒所以推尊之者至谓贤扵尧舜谓自生民以来未之有谓百世之后等百世之王莫之䏻违也千载之后未有以其言爲过者古圣人固多至推以爲斯道主则惟夫子苟有志于斯道者孰不愿学夫子删诗定书系周易作春秋传曽子则有孝经子思所传则有中庸门人所记则有论语简编虽出煨烬而西都捜求参校之详犹足传信凡此固夫子所以诏敎后世而后世所以学夫子者亦未有舍此而䏻得其门者也论语载当时问答与畴昔训词旣不得亲炙扵当时则视其所载亦可以如亲闻扵当时也然学必有业不知当时在夫子之门者业果安在由治千乘之赋求宰百乘之家赤可使与賔客言二三子盖自谓其䏻而夫子亦以是许之不识其在夫子之门独以是为业乎抑亦所学扵夫子者又不在是也他日独立伯鱼过庭乃使学诗旣学矣他日乃使之学礼不识伯鱼之未学诗也亦有所学乎无也旣学礼矣亦有所学乎无也小子何莫学夫诗又曰兴扵诗夫子盖屡敎人以学诗不识凡居夫子之门者举皆以学诗为业乎陈亢固在弟子列乃问伯鱼而后闻诗闻礼无乃先是未知其说乎子以四敎文行忠信此固门弟子纪述之辞然亦必有所据而言所谓文行忠信者果何如而以为敎也三千之中独荐颜渊为好学而称之则曰终日不违如愚曰三月不违仁曰不改其乐曰不迁怒不贰过不识亦有可得而知者乎读论语者固当求所以为学之方日肄之业故愿与诸君论其所疑夫子之所以敎人与当时门弟子之所以学扵夫子者苟不在是而今日学者之所患亦不在是则亦愿与诸君备论而索言之毋略问圣人备物制用立成噐以为天下利是故网罟耒耜杵臼作而民不艰于食上栋下宇以待风雨而民不病于居服牛乘马刳舟剡楫而民得以济险弦弧剡矢重门击柝而民得以御暴凡圣人之所为无非以利天下也二典载尧舜之事而命羲和授民时禹平水土稷䧏播种为当时首政急务梁惠王问何以利吾国未有它过而孟子何遽辟之峻辩之力夫子亦曰君子喻扵义小人喻扵利樊迟欲学圃亦斥以为小人何也孟子曰我能为君约与国战必克今之所谓良臣古之所谓民贼也辟土地充府库约与国战必克此其爲国之利固亦不细而孟子顾以爲民贼何也岂儒者之道将坐视土地之荒芜府库之空竭邻国之侵陵而不爲之计而徒以仁义自觧如徐偃王宋襄公者爲然耶不然则孟子之说亦不可以卤莾观而世俗之蔽亦不可以不深究而明辨之也世以儒者爲无用仁义爲空言不深究其实则无用之讥空言之诮殆未可以苟逃也愿与诸君论之问古不以科举取士天下之从事者不专扵文至汉始射䇿决科然仕进者不一途习其业者未始专且重也绵延以至扵唐进士爲重选习其文者殆遍天下至于今不变文宜益工扵古然六经之文先秦古书自汉而视之巳不可及由汉以视汉之文又不可及矣唐三百年文章宗伯惟韩退之其次栁子厚而二人皆服西汉之文章恨悼当世鲜有䏻共兴者何耶夫文一也岂科举之文与古之文固殊而不可同耶何其习之者益专且衆而益不如也言而不文行之不远子以四敎文与居一焉文固圣人所不废也然夫子四科善言德行者不在言语之科而言语又不与文学自小子应对至扵㑹同之相四方之使言语之用亦重矣而反不与文学则所谓文学者果何所习而何所用耶科举取士未遽可变而诸公扵科举之习亦未䏻遽免方将朝夕从事扵文其所以为文者可不深知乎愿与诸君论之问尽信书不如无书理固然也然自书出煨烬千有余年其更贤知多矣则所同尊而信之者固不可㮣以书不可尽信而不之信也然亦不可以人之所同信而苟信之而弗之思也观古人之书泛然而不得其实则如弗观而巳矣孔子恶鄕原语孟载之详矣夫居之似忠信行之似亷洁自以为是人皆恱之此鄕原之行也夫苟自以为是而人皆恱之则必以为真忠信真亷洁者矣独自孟子言之则以为似耳至扵心独无所同然乎此孟子之言也今鄕原者人皆恱之而夫子恶之人皆以为忠信亷洁而孟子独以为似之此人之所同然者而夫子孟子乃不与之同何也居斯世也为斯世也善斯可矣夫居斯世为斯世而善果有不可者乎何以是嘐嘐也言不顾行行不顾言则曰古之人古之人行何为踽踽凉凉夫言不顾行行不顾言诚足病也而又不谓是何耶孟子辟杨墨盖自比扵禹之治洪水益之驱虎豹夫杨朱墨翟皆当时贤者自孟子视之则为先进孟子之后人犹曰孔曾墨子之贤墨子之贤盖比扵孔曽杨朱之道能使舎者避席炀者避灶犹以为未也进而至扵争席争灶则其所得岂浅浅者哉而孟子辟之至曰无父无君是禽兽也又曰天下之言不归杨而归墨夫蒹爱之无父为我之无君由孟子之言而辨释之虽五尺童子粗习书数者立谈之顷亦可觧了岂有以大贤如杨朱墨翟其操履言论足以倾天下之士而曾不知此必待孟子之深言力辟贻好辩之讥而犹未得以尽白扵天下而熄其说何耶若曰此皆圣贤之事后学未敢妄措其说则孟子固曰能言距杨墨者圣人之徒必不敢少置其思措其议是不得爲圣人之徒矣亦何以学爲且书称爲学逊志记称学不躐等而颜子则曰舜何人也予何人也有爲者亦若是成覸曰彼丈夫也我丈夫也吾何畏彼哉公明仪曰文王我师也周公岂欺我哉必如颜子成覸公明仪之言无乃与逊志不躐等之说悖乎苟以爲必颜子成覸公明仪而后敢爲此言则滕文公好驰马试劒未甞学问而孟子亦遽勉之以是何也愿与诸君併论其说毋爱词问欲学耕必问诸农欲学斵必问诸工天下之事非可以浪爲之也业是事而不知本末则浪爲之而巳唐虞商周之佐起扵隐钓而登宰辅其道前定其业旣修固矣陈平韩信佐高祖取天下其将相之业皆素定扵困穷之时此岂偶然而成者耶又如诸葛孔明抱膝长啸祖逖之闻鸡起舞虽其功业不䏻大酬其志而人皆信其始志之不妄也后世豪杰之士各以其才自见扵当时虽未可责以古人之学而观其规模先定则与泛泛浪爲者殊也今诸君求讲古圣贤之书从事扵古圣贤之学不识规模果有先定如古人者乎夫子之门如由治千乘之赋求宰百乘之家二人皆以此自许夫子亦以是许之不识诸君自知其才而人信之有如此者乎曽子铿尔舎瑟而言志不知其所志果何事而其志果何如夫子喟然叹而与之果何所取而然耶夫子称颜子终日不违如愚退而省其私亦足以发回也不愚夫终日如愚可知者也而所谓终日不违者果何道而亦足以发者果何事也古人虽不可妄议然读其书为其事可不知其说乎不然亦愿闻诸君之志问知人古所难以尧之圣其知鲧盖审及四岳请试之犹不敢必汉高祖亡命崛起亦不知书其得天下殆有天命𥘉非尽出其智谋然其扵知人亦异矣张良授书老父爲它人言不省而帝䏻聼之陈平韩信楚不䏻用而帝用之至告吕后以后日将相之任掇挤其才䏻殆若权度虽善论人物者未必逮此世见其言之符契遂谓其得异书前知其事者非也顾不知高祖果何以䏻之耶文帝世称贤君儒者之论徃徃以爲优扵七制贾生慷慨言事帝抑不用世以爲非不知生独以其壮锐不更渉姑少抑之以老其才耳贾生姑不论当时之才岂独止生耶然匈奴大侵邉数四帝不䏻堪至御鞍讲武拊髀求将远想亷颇李牧乃爲冯唐所惭则平日所以收罗人才者可知矣武帝号雄才大畧然终其身无一名宰相快心胡越取前世红腐之粟贯朽之钱而空之至扵海内虚耗户口减半轮台之诏终亦自悔悼而巳未闻有一人䏻开悟之者岂当世独无其人耶是又不可以厚诬也知人固所难而爲天下以人爲本使终扵不䏻知则天下亦终不可爲矣尧以不得舜爲已忧舜以不得禹臯陶爲已忧臯陶曰在知人又曰知人则哲䏻官人岂可以终不知之耶知人则必有道矣愿併与汉三君论之问逢蒙杀羿孟子曰是亦羿有罪焉庾公之斯追子濯孺子子濯孺子知其获免曰尹公之他端人也其取友必端矣论学取友必入学七年而后可责然自其一年辨志则所辨者即其事也取友之事亦有不得不论者矣自非圣人安能毎事尽善人谁无过如以其行之有过事之不善而遂絶之则是天下皆无可敎之人矣逢蒙思天下惟羿为愈巳然后萌杀羿之心将何以使羿能逆知之而不敎之耶必以为不可知则子濯孺子未尝识庾公之斯而能知其端人何也所谓端人果何如其端而知之者果何如其知之也二三子其详言其本末而备论之亦群居之大益也问书称尧舜禹臯陶皆曰若稽古记称仲尼祖述尧舜宪章文武傅说告高宗曰事不师古以克永世匪说攸闻所贵乎圣人者以其寛洪慱大无自用自私之心其所施设必有稽考祖𫐠理固然也然所谓稽考祖𫐠者果独取其无自用自私之心而然耶亦其事之施设必扵古有所考而后能有所济也如曰事必扵古有所考而后能有济则如网罟耒耜杵臼弧矢舟楫栋宇棺椁书契皆上世所无有而后世圣人创之而皆䏻有济何耶若曰是事之小者因时而创制至其大者则必有所师法而后可则如尧传天下不与子不与在朝之大臣举舜扵匹夫而授之果何所师法耶尧传舜舜传禹禹独与子而传以世此又何耶汤以诸侯有天下孔子匹夫而作春秋此事之莫大焉者而皆若此无乃与稽古之说戾乎且均之为事亦安有大小之间哉今之天下所谓古者有尧舜有三代自秦而䧏历代固多而其昭昭者曰汉曰唐其君之贤者甚衆事之施设盖有不胜其异今朝廷有祖宗故事祖宗故事尚且不一今欲建一事而必师古则将安所适从如必择其事之与吾意合者而师之无乃有师古之名而居自用之实乎若曰吾择其当扵理者而师之则亦惟理之是从而巳师古之说无乃亦持其虚说而巳乎二三子其详考而备论之问中庸称隐恶而尚书载其受终廵狩之后独汲汲扵明刑自四罪而放之流之窜之殛之无乃与隐恶之意异耶孔子自言为政以德又曰道之以德齐之以礼又曰政者正也季康子问杀无道以就有道何如对曰子为政焉用杀子欲善而民善矣宜不尚刑也而其为鲁司冦七日必诛少正卯扵两观之下而后足以风动乎人此又何也夫子曰德之流行速扵置邮而传命汤德足以及禽兽而不行扵葛伯必举兵征之又东征西征不巳必十一征而天下服周世世脩德莫若文王而不行扵崇必再驾而后䧏至伐阮共伐宻须伐玁狁伐昆夷盖未始不以兵何耶七国用兵争强攻城取地如恐不及而孟子乃游扵其间言深耕易耨修其孝弟忠信之事曰仁义而已曰仁者无敌曰强为善而已矣曰可使制挺以挞秦楚之坚甲利兵曰齐王犹反手耳曰天下莫不与也其说傥可信乎愿究其说而悉言之毋畧问高宗得傅说以梦文王得吕望以卜置相重事而梦卜是信可乎洪范稽疑自乃心卿士庶人而后及卜筮大舜命禹必曰朕志先定询谋佥同鬼神其依龟筮恊从夣卜似非圣贤所宜专信者高宗之知傅说文王之知吕望其必有不止扵夣卜者矣傥可得而考乎鲍叔言管仲齐威公用之徐庶言诸葛孔明蜀先主用之威公先主岂惟人言是信耶管仲与威公讐也而至扵一则仲父二则仲父先主既见孔明虽关张之爱将不䏻间至曰孤之有孔明犹鱼之有水也观此则二君二臣之所以相知者果不苟矣其相知之处果安在耶诸君其併言之将以观其所藴问古者八岁入小学十五岁入大学小学敎之射御书数大学之道则归乎明明德扵天下者今敎童稚不过使之习字画读书稍长则敎之属文读书则自孝经论语以及六经子史属文则自诗对至扵所谓经义词赋论䇿者不识䏻有古者小学大学之遗意乎若曰今之敎人者不必如古惟使之能为文应有司程度可以取科第而巳则窃有疑焉㓜所诵书长必知其意义及其作文则所谓题目者又皆出扵古书则必䏻言其义而后文可成也如孝经首章所谓立身行道论语首章言学而时习之孟子首章言何必曰利亦有仁义而已不知果何如而立身何如而行道所学所习果何道何业利与仁义何如而辨若此等类今之为文者果有不必知之者乎若曰今之敎人者与古大异言之扵口笔之扵𥿄施之扵塲屋者不必有其实巧与勤者斯可矣然亦不废仁义忠信之道两者并行不相悖不识有是理乎夫仁义忠信之道古人汲汲学之犹惧有阙今悉力从事者𥘉不在是而曰自䏻不废则是今人才质过古人远矣不然则是父语其子兄语其弟友朋之群居相与从事者皆为欺为伪相驱入扵罟获䧟穽也而可安乎诸君幸详考备究而精言之当得其实而后可问夫子讲道洙泗论语所载问仁者不一又曰子罕言仁如陈文子令尹子文之所为皆世所难得而不许以仁如子贡子路冉有之徒皆不许以仁岂仁之为道大而非常人所䏻遽及耶审如是则所谓罕言者是圣人之敎人常秘其大者而姑以其小者语之也且以子路子贡冉有皆圣门之高弟其所自立者皆足以师表百世令尹子文陈文子皆列国之贤大夫非独当时所难得人品如此盖亦古今天下之所难得也然而犹皆不足以与扵仁则今日之学者宜皆絶意扵仁不当复有所拟议矣今世读书者未有不先论语自童子而已诵习之矣不识学者毎读至言仁处果可置而不思乎亦可试思而不必其遂知之也今世又以科举取士苟其题之言仁者又将累累而言之其爲诬欺无乃已甚乎诸生方将从事扵圣人之学近世言仁者亦衆而持罕言之说以排言仁者亦衆故愿与诸生论之问天之生物自足以供一世之用天之生才亦犹是也古之兴王未尝借才扵异代而后世常患人才之不足或者归咎扵科举以为敎之以课试之文章非独不足以成天下之材反从而困苦毁壊之科举固非古然观其课试之文章则圣人之经前代之史道德仁义之宗治乱兴亡得丧之故皆粹然扵其中则其与古之所谓学古入官学而优则仕者何异困苦毁壊之说其信然乎不也人才之不如古其故安在抑果未尝无才而独上之所以取而用之者未至耶愿有以究其说象山先生全集卷之二十四象山先生全集象山先生全集卷第二十五象山先生全集卷之二十五诗少时作从来胆大胸膈寛虎豹亿万虬龙千从头收拾一口吞有时此軰未妥帖哮吼大嚼无毫全朝饮渤澥水暮宿崑崙巅连山以为琴长河为之弦万古不传音吾当为君宣闻鸎百喙吟春不暂停长疑春意未丁宁数声緑树黄鹂晓始笑从前着意聼鸎巧啭风台急筦清逾石涧回溪好去枝枝惊夣无人心到辽西晚春出箭溪晴云冉冉薄斜晖春静衡门半掩扉风入墻头丹杏晚高枝频飐乱花飞又长蹊窈窕晴沙㬉緑树交加细草香归去不縁吾兴尽月明应得更褰裳子规柳院竹斋茅店云芜风树烟溪聼彻残阳晓月不论巴蜀东西蝉风露枯肠里宫商两翼头壮号森木晚清啸茂林秋赠化主学佛居山林徃徃仪状野道人翩然来礼节何尔雅职事方惛惛言论飜洒洒安得冠其颠公材岂云寡踈山道中村静蛙声幽林芳鸟语警山樊纷皓葩陇麦揺青颕离懐付西江归心薄东岭忽忘饥歉忧飜令发深省鹅湖和敎授兄韵墟墓兴哀宗庙钦斯人千古不磨心㳙流积至沧𬈑水拳石崇成㤗华岑易简工夫终乆大支离事业竟浮沉欲知自下升高处真伪先须辩只今挽石子重古重百里长寄命谋託孤今以京秩授麋至无贤愚州家督版帐殿最视所输况乃积弊乆宿负堆文符老姦乘仓皇隂拱为师模民穷歛愈急吏饱官自癯天子为焦劳宵旰思良图高选部使者庶使德意敷石君在荐剡闻者皆懽愉不知何方民凋瘵迟君苏君丞同安日岁旱当蠲租县白如故事守怒牢睢旴頼君争之力意得所请俞揭数授里正俾后不可渝又尝宰尤溪吏軰𥘉闚𨵦首以财匮告欲辟侵民途君乃治税籍弊蠧穷根株简易以便民上下交相孚民自不忍负岂复烦催驱关征且损数孰谓儒术迂使家得此人黄屋何忧虞惜哉不及用重使吾嗟吁挽张正应海门昼夜吼奔雷却立吴山亦壮哉前殿神僊三岛邃正阳阊阖九天开玉阶恭授太官赐象简亲承御墨回多少箪瓢蓬瓮士输君留宿两宫来和黄司业喜雪畴昔诗嚢未破悭琼瑰益自倍枵然才华甘落诸公后诚实徒居野老前腊雪晚成春雪早梅花静对雪花妍从今长作豊登瑞廪庾家家赡九年游湖分韵得西字命驾不辞春迳泥少蓬高㑹帝城西物非我軰终无頼书笑蒙庄只强齐天入湖光随广狭山藏云气互高低谁怜极目茭刍里隐隐苍龙卧古堤和杨廷秀送行学粗知方耻为人敢崇文貌蚀诚真义难阿世非忘世志不谋身岂误身逐遇寛恩犹得禄归冲腊雪自生春君诗正似清风快及我征㠶故起苹送德麟监院归天童和杨廷秀韵尽道吾庐登陟难上人得得到相㸔莫言无物堪延待也有茶浇舌本干又闻说淮民未免饥春头巳掘草根归羡君稇载还山去更挟星郎大字诗送勾熈载赴浙西塩平分浙江流东境浮海角其民仰鱼塩乆巳困征槯麦禾与桑麻耕锄到硗确徃岁比不登埸圃几濯濯荒政劳庙谋赈廪闻数数饥羸不待饱共感君泽渥仁哉覆育恩所恶吏龌龊敎诏弥谆谆聼受祗藐藐何知国与民足已肆贪浊流离且未还已复事椎剥按察殊未曾圣主独先觉重贻宵旰忧顾盻求卓荦君固岷峨英懐抱富荆璞迩来奏对语朝阳鸣鷟鸑锵然历帝聦简记谅巳确外台适虗席妙选出亲擢此节岂轻授委寄重山岳除音九天下衆论靡瑕驳揽辔首越山青萍方在握送君无杂言当不负所学题慧照寺春日重来慧照山经年诗债不曾还请君细数题名客更有何人似我顽赠画梅王文显子作寒稍巳逼真不须向上更称神由来絶艺知音少只恐今人过古人简朱干叔诸友利名风浪日相催青眼难扵世上开何事诸君冐艰险杖藜来入白云堆书刘定夫诗轴人生不更渉何由知险艰观君一巨轴奚啻百庐山玉芝歌灵华兮英英芝质兮兰形琼葩兮瑶实氷叶兮雪茎石室兮宛宛苔茵兮菁菁䕃长松之偃蹇带飞瀑之琮琤实青端而黄表眇中藏而不矜匪自昭其明徳羗无愧兮畴䏻淳熈戊申余居是山夏𥘉与二三子相羊瀑流间得芝草三偶相比如卦画成华如兰玉明氷莹洞彻照眼乃悟芝兰者非二物也巳酉上已复覩瑶芽迫归拜扫不及见其华是日访风练飞雪始得一华方掇至案间时云庵僧适至且求余言为鄕道余方作是歌因谓之曰当为子书之第持此以徃㑹当有赏音者绍熈元年三月二十六日象山翁书象山先生全集卷之二十五象山先生全集象山先生全集卷第二十六象山先生全集卷之二十六祭文祭吕伯恭文玉在山辉珠存川媚邦家之光繄人是寄惟公之生度越流辈前作见之靡不异待外朴如愚中敏鲜俪晦尝致侮彰或招忌纎芥不懐惟以自治侮者终敬忌者终愧逺识宏量英才伟噐孤骞无朋独立谁配属思纡徐摛辞绮丽少日文章固其余事颜曾其学伊吕其志乆而益专穷而益厉约偏持平弃疵养粹玩心黄中䖏身白贲停澄衍溢不见涯涘岂伊人豪无乃国瑞往年之疾人已眙逮其向痊全安是冀诗传之集大事之记先儒是禆麟经是嗣杜门养痾素业不废讣音一驰闻者陨涕主盟斯文在数君子累累夺之天乎何意荆州云亡吾兄旣逝曾未期年公又弃世死者何限人有鉅细斯人之亡匪躬之瘁呜唿天乎胡不是计竭川夷陵忍不少俟辛卯之冬行都幸㑹仅一往复揖让而退旣而以公将与考试不获朝夕以吐肝肺公素与我不交一字煳名誊书㡬千万纸一见吾文知非他士公之藻镜斯已竒矣公遭大故余忝末第迫归觐亲徒以书慰甲午之夏公尚居里余自钱塘遡江以诣值公适衢浃日至止一见懽然如获大利我坐狂愚幅尺殊侈言不知权或以取戾虽讼其非毎不自制公赐良箴始痛惩艾问我如倾告我如祕教之以身抑又有此惟其不肖往往失坠竟勤公忧抱以没地鹅湖之集已后一岁輙复妄发宛尔故态公虽未言意已独至方将优游以受砭剂潢池之兵警及郡界亟还亲庭志不克遂先兄复斋比一二岁两获从欵言符心契冉疾颜夭古有是比呜唿天乎胡啬于是复斋之葬不可无纪幽镌之重岂敢他委道同志合惟公不二拜书乞铭公即挥赐琅琅之音河奔岳峙呜唿斯文何千万祀我固罢驽重以奔踶惟不自休强勉希骥比年以来日觉少异更尝差多观省加细追惟曩昔麄心浮气徒致参辰岂足酬义期此秋冬以亲讲肄庶㡬十驾可以近理有疑未决有懐未旣讣音东来心裂神碎与二三子恸哭萧寺即拜一书以慰令弟惟是窀穸祈厠未肂继闻其期不后日至蹑屩担簦宵不䏻寐所痛其来棺藏帏蔽谁谓及门绋翣已迈足趼涂泥追之不逮矫首苍茫涕零如霈不敏不武将以谁罪及其旣虞几筵进拜觞酒豆肉哀辞以载闻乎不闻神其如在代致政祭姪槱之文吾年七十有六阖门且将千指田仅充数月之粮卒岁之计毎用凛凛汝在同行十余人之下独䏻任吾事以纾吾忧弥缝𥙷苴于缺絶迫窄之中如霈然者不动声色而中外巨细靡不整办使吾有以安之然吾念汝独劳乆矣顾难于代汝者耳去年虽令诸子与汝轮干以遂汝学问之志而事之本末繄汝是頼篱落之未葺舂揄之未便皆在隐䖏汝死之日犹悉为吾治之吾平日见为人臣而不恤君之民不任君之事者毎窃愤之有尽瘁者必喜而爱之况汝在子弟之中而服勤于至难之事若此者乎如汝之贤或夀而死人犹伤之况于未壮而亡乎而天遽夺乎汝汝其有以知我之哀也命也奈何莫非命也吾旣以绍孙环孙爲汝后髙选之山真佳城也吾见之矣翌日维吉汝其行乎代教授祭神文孔子曰非其鬼而祭之謟也礼曰非所祭而祭之名曰淫祀惟尔神稽诸礼典非士庶所当祭于家者鄕者因循旧俗未适厥正夫聦明正直之谓神非所当祭而祭之固非所以祀神非所以当祭而欲人之祭之亦非所以为神今将革旧俗之失以尔神之祀而归诸正惟尔有神鍳之石湾祷雨文惟皇宋绍熈元年岁次庚戌六月甲申朔十有三日丙申奉议郎新权发遣荆门军事兼𬋩内劝农营田事陆某谨以元酒茗饮蓬莱之香清陂之莲就所居青田石湾山顶除地为坛昭告于是鄕五方山川神祗盖闻天子祭天地诸侯祭其境内名山大川雩禜祭水旱山林川谷丘陵能出云为风雨则祭之国有常典掌在有司非其职守谁敢奸焉然辅相不任爕调以吏事为责守令无暇抚字以催科为政论道经邦承流宣化徒为空言簿书期㑹狱讼财计斯为实事为日乆矣况今日舆图未归东南事力有限而朝廷百官有司城郭宫室郊社宗庙诸费事大体重未易损削东西𬒳邉殆㡬万里养兵之费乃十八九公卿大臣寛厚有体日以靖恭谨重相告诫方重改作恶纷更服膺仍旧贯之㫖则民力日屈郡县日困守令救过不给其势然也旱雩水禜虽欲竭精尽诚而本軄常务所分过半矣故祈祷散在庶民徧满天下乆以为常法有其文官无其禁亦其势然也今不雨弥月龟坼已深水泉顿缩陂池鄕涸车声塞耳而浸不终畆忧色在面而叹不成声民心自危日加一日客有病某者曰居是鄕者莫不忧一鄕之事今人所常行而法所不禁乃独守区区古说坐视旱䁧之灾不一出心力以祈神明以辅郡县以慰鄕里以分父兄之忧无乃类刻舟求劒嫂溺不援者乎某因念今天下一家郡守再期县令三期而易之矣今日事体又有如前所陈者某尝备员朝着之末列今又分符荆垒待次于家郡县不鄙其愚礼以上客父兄子弟往往过而问以所长诚无以分父兄之忧慰子弟之望则客之所病不为过矣是用斋戒以祈于尔有神是鄕之东有象山云䑓僊巖龙虎湖岭豪岭侯栋僊鹤中山南有崖山云林白马头陀麻姑军峰余源清江南山登髙西有大岭崇岭灵谷何岭明珠观原翁塘火源官山箭溪四集北有柘岗金峯禅岭积烟吉岭万石塘斗门石瀬沙冈三牛桂枝骈罗环遶韬竒藴秀炳灵兆异岁享鄕民祷祈祭祀者多矣旱魃如此不为一出云为风雨以杀其虐而惠斯民则父兄子弟之责望恐不独在某也惟尔有神裁之尚飨谢雨文维皇宋绍熈元年岁次庚戌六月甲申朔十有六日巳亥具位陆某谨以元酒茗饮蓬香莲花登石湾之坛致谢于是鄕五方山川神祗除坛之日隂云交覆致告之辰凉雨逓洒旋而风雨四作神祗参会连日未巳诸鄕周洽灵应特逹惠泽优渥惟神正直尽道举职以賛上帝以苏下民安肯论功望报然感而应祈焉而遂在吾民之心岂其敢忘用敢率兹前仪以致䖍谢惟神其鍳之以母替徳惠尚飨荆门祷雨文荆门故楚国也江汉爲疆沮漳在境东有百顷南有龟山西有玉泉北有上泉中爲蒙泉皆炳灵效异爲此土之望旱干水溢实与守臣同其责往岁之冬兹岁之春霈泽殊啬今旣立夏矣陂池涸絶种未入土斯民凛凛有无年之忧守臣不徳当身受其咎斯民何辜谨卜日爲坛于蒙泉山顶刑鹅荐血瘗于兹坛之右庸敬告于尔有神其尚鍳于兹望坛谢雨文蠲吉爲坛以元酒茗饮祷雨于是邦山川神祗曾不崇朝雷动云合甘泽随降霶霈浃洽冬春所无灵应响荅民情大慰谨率官寮望坛祗谢惟兹积旸陂池乆涸泉源未动是安得无数愿无爱威灵尚终惠之是用卒请又属以是邦经冬渉春雨泽殊少启蛰之后雷震不作已踰立夏陂池尚涸创兹为坛用祈于尔有神为坛之辰油云四兴踈雨为兆致祷之日先以震雷从以膏雨霶霈周浃连日不怠灵应昭然凡厥吏民孰不感动谨率郡寮诣坛祗谢继是雨旸时若百谷顺成民戴神惠其有穷㢤东山祷雨文谨率阖郡官僚以元酒茗饮致告于山川之神荆门为郡大抵在江汉之间正南为江陵而江实在焉唯沮漳由当阳以入江在郡之西正北为襄阳而汉实畧襄阳而后南折为长林东境故荆门之山发于嶓冢止于西山蒙泉原其下以在郡之西故曰西山其支山㳂溪而东以绕郡治有峰峨峨然曰东山有浮图在其上于西山为賔季春之月以不雨之乆为坛西山之巅以致其祷灵应响荅沛然为霖比日又以不雨申致其请连三日皆诣坛致请有云油然有雨潇然而竟未霶霈正昼间开霁二日三日之夕西北境有雷雨甚乆电光宻迩而不及郡城东南土田至广仰雨尤急殊不霑及窃惟所以事神者未至古之祠山川者皆爲坛望其所祠今西山之坛旣获灵应不敢废也然观东山正爲西山之賔西望则山川之本原皆森列在前宜爲坛以致祷是用于此申致前请惟神其鍳之东山刑鹅祷雨文谨率阖郡官僚诣东山新坛以望西山敢告于兹土五方山川之神自九月庚辰致祷之后境内毎有雨泽凡诣坛之时云气必变雨泽虽未霑洽可见灵应然郡城至今未得大雨诸鄕亦未週遍窃惧所以事神之礼未至春季致祷西山之时刑鹅荐血瘗于坛侧用着厥诚兹月之祷此礼未讲惟神恕其不逮而许其自新其尚鍳兹诚上泉龙潭取水祷雨文兹岁不雨之乆是月六日于蒙泉山顶为坛致祷十有二日又于东山望坛申致厥请自六日之朝有云油然有雨祈然由郡城以及诸鄕是故诸鄕循环得雨但未霶霈浃洽虽蒙灵应未终大惠是用竭诚致象山先生全集象山先生全集卷第二十七象山先生全集卷之二十七行状全州教授陆先生行状先生名九龄字子夀其先嬀姓田敬仲裔孙齐宣王少子通封于平原般县陆鄕即陆终故地因以为氏通曾孙烈爲吴令豫章都尉旣卒吴人思之迎其䘮葬于胥屏亭子孙遂为吴郡吴县人自烈三十九世至唐末为希声论着甚多后仕不偶去隐义兴晚岁相昭宗未㡬罢邠陇华三叛兵犯京师舆疾避难卒谥曰文文公六子次子崇生徳迁徳晟以五代末避地于抚之金谿解槖中装买田治生赀髙闾里徳晟之后散徙不复可知徳迁遂为金谿陆氏之祖六子髙祖有程为第四子慱学扵书无所不观三子曾祖演为第三子能世其业寛厚有容四子祖戬为第四子再从兄弟盖四十人先祖最㓜好释老言不治生产四子先考居士君贺为次子生有异禀端重不伐究心典籍见扵躬行酌先儒冠昏䘮祭之礼行之家家道之整着闻州里六子先生为第五子生而颕悟䏻歩趍则容止有法五岁入学同学年长踰倍者所为尽能为之读书因析义趣十嵗丁母忧居䘮哀毁如成人十三应进士举为文优赡有理致老成叹异年十六游郡庠毎课试必居上㳺时方摈程氏学先生独尊其说郡慱士徐君嘉言髙年好脩留意学校间日独行访诸斋先生侍诸兄衣冠讲论未尝懈弛由是徐君雅相礼敬明年徐君物故又明年新慱士将至先生闻其嗜黄老言脱畧仪检慨叹不乐赋诗见志归葺茅斋从父兄读书讲古间出见故老先逹所咨叩皆不苟时居士君欲悉传家政平日纪纲仪节更加櫽括使后可乆先生多与裁评弱冠造吏部外郎许公忻许公居闲乆故知少见先生如旧相识明年许公守邵阳欲先生来居士君亦启其四方之志先生扵是游湖湘抵邵阳乆之而东至临江郡守邓君予延先生于学临江士人皆乐亲之居半岁乃归越数年郡慱士苗君昌言复延先生于学从游者益衆苗自谓平生所尊赏者不苟至其所以礼先生者特异人亦以是信之其与先生启有云文辞近古有退之子厚之风道学造㣲得子思孟轲之㫖推尊盖如此先生覧书无滞碍繙阅百家昼夜无倦于隂阳星历五行卜筮靡不通晓性周谨不肯苟简渉猎所习必极精详岁在己卯始与举送同郡官中都者适有二人皆先进知名士阅贡籍见先生姓名相顾喜曰吾州今乃可谓得人庚辰春官试不利辛已𥙷入大学故端明汪公实为司业月试輙居上游塲屋之文大抵追时好拘程度不复求至当惟先生之文据经明理未甞屈其意尝有先进以是病之先生曰是不可改先生寛𥙿平直人皆乐亲乆愈敬爱学校知名士无不师尊之明年丁居士君忧乙酉升𥙷内舎丙戌为学録学校纲纪日肃弊无巨细皆次第革之人不骇异尝有小戻规矩者先生以正䋲之无假借后或以先生问其人頋称先生之德不以为怨丁亥升𥙷上舎戊子馆于婺女之张氏先生授其子以中庸大学其父老矣毎隅坐拱手与聼讲授且曰不自意晚得闻此张君之死其子䘮以古礼不用浮屠氏已丑登进士第授迪功郎桂阳军军学教授壬辰当赴迓吏且至时太孺人间亲药饵先生以桂阳道逺风物不类江乡难于迎侍陈乞不赴甲午受兴国军军学教授明年夏湖之南有冦侵轶将及郡境先是建炎虏冦之至先生族子谔甞起义应募是后冦攘相次犯州境谔皆𬒳檄保聚捍御往往能却敌州里頼焉至是谔已死旧部伍愿先生主之以请于郡时先生适在信之鈆山闻警报亟归抵家请者以盈门却之不去日益衆先生与兄弟门人论所以宜从之义甚悉㑹郡符已下先生将许之或者不恱谓先生曰先生海内儒宗蹈履规矩讲授经术一旦乃欲爲武夫所爲卫灵公问陈于孔子孔子不荅今先生欲身爲之乎先生曰男子生以弧矢长不能射则辞以疾文事武备𥘉不可析古者有征讨公卿即与将帅比闾之长则五两之长也卫灵公家国无道三纲将沦旣见夫子非哲人是尊社稷是计而猥至问阵其颠荒甚矣故夫子荅以爼豆而遂行夹谷之㑹三都之堕讨齐之请夫子岂不知兵者其为委吏乗田则㑹计当牛羊茁壮长使灵公舍战阵而问㑹计牧养之事则将遂言之乎执此而谓夫子诚不知军旅之事则亦难与言理矣或者又曰礼别嫌疑事有宜称使先生当方靣受邉寄谁复敢议此闾里猥事何足以累先生今鄕党自好者不愿尸此尸此者必豪侠武㫁者也今先生尸之人其谓何先生曰子之心殆未广也使自好者不尸此而豪侠武㫁者卒尸此是时之不幸也子亦将愿之乎事之宜称当观其实假令冦终不至郡县防虞之计亦不可已是社之𥘉仓卒应募非有成法令备御文移类以军兴从事郡县欲事之集势必假借主者或非其人乗是取必于闾里何所不至是其爲惨盖不必冦之来也有如冦至是等皆不可用无𥙷守御因爲剽刼仁者忍视之㢤彼之所以必诿我者爲其有以易此也吾固以许之爲宜或者又曰曾子之在鲁冦至则先去冦退则曰修我墻屋我将反爲其爲师也今先生居于鄕有师儒之素命于朝爲师儒之官而又欲尸此无乃与曾子异乎先生曰吾居鄕讲授自穷约之分吾求仕爲禄养今之官乃吏按铨格而与之耳异乎曾子之为师也今又迟次居郷老母年且八十家累过百人冦未至先去固今郡县所禁比至而去必不逹剽刼践蹂狼狈流离之祸徃往不可免去固不可借令可去扶八九十老者从以千余指去将焉之子欲使吾自附扵分位不同之曾子而甘家之祸忍郷之毒缩手于所可得为之事此奚啻嫂溺不援者哉或者乃谢不及先生于是始报郡符许之已而调度有方备御有实冦虽不至而郡县倚以为重丙申夏四月到任先生于事无大小处之未尝不尽其诚于人无衆寡待之未尝不尽其敬冨川单僻絃诵希阔士人在学校者无㡬先生莅职举措谨重规模雅正诚意孚逹士人莫不感动兴起先生方将收拾茂异而逺近愿来亲依者且衆冨川学廪素薄而又负逋不输岁入仅六百石而比年不输者乃七八百石民未必尽负姦吏黠徒干没其间簿书縁絶莫可稽证先生为覈实催理受输之法甚简而便白郡行之扵是无文移之䌓无追督之扰簿书以正负者乐输储廪充𥙿士人至者日衆不满岁丁太孺人忧去职在富川者莫不惋惜已亥四月服阕冬末到选庚子春授全州州学敎授夏中得寒热之疾继以脾泄屡止屡作竟不可疗九月二十有九日卒享年四十有九先生虽卧病见賔客必衣冠举动纎悉皆有节法卒之日晨兴坐于牀问疾者必留与语㓜者人人有所训诲谈笑欢如也先生未尝不以天下学术人才为念病中言论毎毎在此是日言之尤详夜稍乆则正卧整衣衾理须髯叠手腹间不复言笑又数刻而逝先生道徳之粹系天下之望曾未及施一疾不起识与不识莫不痛惜先生少有大志而深纯浩慱无涯涘可见亲之者无智愚贤否皆不觉敬爱慰释称其善者往往各以所见未尝同也不区区抚摩而蔼然慈祥恺悌之风有以消争融隙不㫁㫁刻画而昭然脩洁清白之实足以澄污律慢趣尚髙古而能䖏俗辩析精㣲而能容愚一行之善一言之得虽在巫医卜祝农圃臧获亦加重敬珍爱自少以圣贤爲师其于释老之学辩之严矣然其徒苟有一善亦所不废故先生无弃人而于先生亦鲜有不获自尽者与人言未尝迫遽从容敷析本末洞彻质疑请益者莫不得所欲而去于人言行之失度未可与语则不发或者疑之先生曰人之惑固有难以口舌争者言之激适以固其意少需之未必不自悟也扞格忤狠之气当消之不当起之责善固朋友之道圣人犹曰不可则止况泛然之交者乎又况有亲爱之情者乎虽朋友商确至不可必通䖏非大害义理与其求伸而伤交道不若姑待以全交道且事有轻重小大吾惧所益者小所伤者大所争者轻所䘮者重故也然有时而遽言之尽言之力言之者盖权之以其事权之以其人权之以其时也母饶氏继母邓氏淳熈三年以庆夀恩封太孺人娶王氏魏公曽孙通州使君瑊之长女也通州君亦以是年八月卒先生卧病闻讣制服成礼逮遣祭纎悉皆自经画子艮之年十三女人皆㓜先生未及着书若塲屋之文与朋友往来论学之书则传録者颇衆其余杂着古律诗墓志书启序䟦等门人方且编次将以十二月乙酉葬于鄕万石塘谨书其行实之大槩以求志于当世之君子淳熈七年十一月旣望弟某状吴公行状公讳渐字徳进姓吴氏旧名兴仁字茂荣以旧字行其先自金陵徙家临川今㡬百年矣曾大父嗣宗大父景章父万右迪功郎致仕兄弟三人公居次少随伯氏从学于江公汇江为鄕先生从㳺多老成宿学一时英异如李公浩曾公季貍皆在公以童㓜居其间愿悫恭逊得子弟礼有所未解人乐告之年十有五䘮母髙氏服除致仕公使之治生公雅好文学重违致仕公意服勤数岁一日从容言其志致仕公大恱之更使从学未㡬㑹新教官至试𥙷弟子员郡之士大集公居第一自是毎试輙居上游人服其艺异时同事江公者与为执友公毎自挹损事之如子弟绍兴癸酉始与举送人谓公一第固可俯拾明年省试不偶公不以罪有司曰吾殆业不精丙子再举壬午三举省试皆报罢自是仕进之意衰矣其后虽屡到省皆以其子姪或门人与举送愿公表率亲旧敦勉以行公往来超然殊不以得失介意或以特奏名留之公曰吾来此聊复尔耳不䏻乆也谢之竟归日率诸子读书以自娱乐其声洋洋踵门者未及见已为之起淳熈十年六月朔以疾卒享年六十乡闾莫不惋惜公性孝事亲左右无违见老者虽贱必敬慈祥爱物力所及者蝼蚁蛙蚓之难亦必免之其谦恭不竞人皆以为不可及至有不当其心引义正色坚勇亦不可夺家甚贫自奉甚薄唯祭祀賔客则致其丰鲜公在郡庠以行艺推为前廊居无何輙逡廵辞去干道庚寅许君及之苏君总龟爲教官尤留意学校闻公学行信于鄕里造庐敦请至于再三不得已就之公雅爲许所知许方欲尽去宿弊事无巨细皆以委公公爲区䖏条画如指诸掌许毎叹曰于是见君后日之施设矣事有绪即辞去其后合郡之士屡请延公入学教官郡守各致其礼公皆固辞不复出矣郷里先逹皆期公以有用乃竟不三试而死悲夫公娶黄氏子五人颙若厚若诚若皆世其业厚尝与丁酉举送女四人长归某次甫笄而死次许胥训次未许嫁孙男女各一人尚㓜卒之年秋九月壬申葬于金谿县归徳鄕金石源祖茔之侧葬之日送车塞涂祖奠于道者相望不絶行过者莫不赍咨涕夷某在童穉时为公所知后又妻以其女知公之平生可谓深且详矣如公之徳不可不表显于后谨覈书以告当世之君子淳熈十一年九月旣望壻承奉郎充详定一司敕令所删定官陆某状象山先生全集卷之二十七象山先生全集象山先生全集卷第二十八象山先生全集卷之二十八墓志铭黄氏墓志铭淳熈庚子三月八日梁君世昌以书抵予言继室黄氏将葬以李君蟠状来乞铭余未尝铭墓抑铭墓非古惟孔悝鼎铭见戴记则卫侯䇿书曰予汝铭墓之有铭柳子厚谓始于公室用碑以葬其后子孙因铭徳行如此则非公侯不得有是然郭林宗不过尝给事县廷其葬也刻石立碑蔡邕为之铭是则东汉时铭墓已无限制今人力能办者必铭其墓余滋不恱然黄氏余外姑之妹也旧闻其贤梁君亦惓惓于余是春之𥘉余访梁君梁君内顾酒肴立具梁君去年尝游庐阜其谈山水之胜诵高人逸士之文亹亹不倦余于是益知其在中馈者能安于梁君而后梁君能安于所好也呜唿乃不知余去数日而黄氏死矣墓铭今世皆用黄氏又贤余又亲戚前其死数日余又适至其家梁君又惓惓于余是以重违其请铭曰世居临川其姓则黄曰谓之女少慧且良谓殊爱之择配至详爰缓其归继室于梁岁时祭祀洁蠲盛湘有亲有賔饰具有常抚其二子成章大章与其一女蔼然慈祥梁頼其相志愿毕偿家用益肥于前有光庚子孟春甲子遽亡年上四十夀胡不长其穴伊何灵台之鄕桐岭梁源舅姑茔傍三月壬申体魄以藏后有兴者是不可忘张公墓志公讳琬字禹钖姓张系出汉留侯世居信之龙虎山曾祖嗣宗赐虗白先生祖大方赠武功郎考念承信郎公生于元符二年十有一月五日癸酉卒于淳熈八年三月十有四日庚申享年八十有三公甫冠应举不利乃去入京师宣和间应募破方腊𥙷进义副尉建炎𥘉自京师从冯獬等诣济南府扈从至南京转进武校尉明年以尝从使虏转承信郎倾侧扰攘汴淮之间所志不就浩然归休居家䖏鄕孝慈悌顺无所违拂留意吐纳希踪乔松中年卜居不用世俗隂阳地理等说自得胜处家旣饶给益自燕适晩岁尊延礼法之士为子弟师变其旧俗轨范一新鄕里改观焉寝疾且亟召子孙申戒之言讫而逝娶荘氏早卒继室周氏子男四人崇之简之安之明之女二人长适章如璋次适将仕郎倪安国孙男八人女七人曾孙男一人卜以十月三日丙午葬于长湖旣得卜子明之来求志其墓公继室余表姊也明之又尝从予游不可辞青田陆某志宋故陆公墓志公姓陆氏名九叙字子仪抚州金谿人曾大父演大父戬父贺赠承事郎母饶氏赠孺人继母邓氏封太孺人公生扵宣和五年七月乙卯卒于淳熈十四年五月癸亥享年六十有五以卒之年十月壬辰葬于临川县长夀鄕罗首峯下公气禀恢廓公正不事形迹群居族谈公在其间𥘉若无与至有疑议或正色而㫁之以一言或谈笑而解之以一说往往为之涣然家素贫无田业自先世为药肆以养生兄弟六人公居次伯叔氏皆从事塲屋公独緫药肆事一家之衣食百用尽出扵此子弟仆役分役其间者甚衆公未尝屑屑扵稽检伺察而人莫有欺之者商旅徃来咸得其懽心不任权谲计数而人各献其便利以相禆益故䏻以此足其家而无匮乏后虽稍有田畆至今计所收仅䏻供数月之粮食指日衆其仰给药肆者日益重公周旋其间如一日也公娶余氏先公十一年卒余氏孝顺出于天性娣姒皆以为莫及当穷约时公之子女衣服敝败特甚余氏或时及之公即正色呵止必伯叔氏为之处乃始得衣虽公之衣服噐用亦往往如此及伯季有四方游虽至窘急褁无不立具自公云亡逺方士友闻讣慰唁诸孤与公之伯季称公徳羙悼痛伤惋无异辞子男四人望之麟之立之尚之女六人长适鄕贡进士张啇佐次适黄叔丰次适危三畏先公十七年卒次适徐翔龙周清叟熊鑑孙男三人女五人皆㓜弟宣义郎主管台州崇道观某谨志黄公墓志铭南丰黄世成少事塲屋再举不第即弃去益繙经史百家言究穷其道理结庐石僊巖有终焉之意其兄世永甫冠登科所志颕脱以出暇日憇石僊与世成剧论时事叹羙其才勉之使出坚不可夺世永益竒之名其庐曰壶隐其父南雄府君官至正郎泽及世成世成推以与弟泽再及又推以与次弟有季弟泽不及则推已田与之或恶其背驰议之曰是非人情曰矫曰好名世成处之㤗然议者浸以熄乆之逺近咸服不称姓字但曰壷隐在童稚时尝为横浦张公赏识及长结交皆一时名流虽絶意仕进其扵国之治忽民之休戚未尝不关其心故旧居职任事者毎頼以有闻江西之捄荒湖广之弭盗往往出其䇿比年移书左司杨廷秀諌议谢昌国其言尤剀切深至二公还书推重嘉叹然卒不能有所施行余不识世成而得其爲人至详粹然其容恳然其中剸烦若易处大若细其施不匮其守不渝爲文操笔立成藻思赡蔚统纪不紊有苦心极力所不到者得诸儒言论必沉涵䌷绎颇复论着订其真伪然不自以爲是也比十数年辱余以书无旷时若所严事学絶道䘮斥善寸长必自介恃世成之所可挟者衆矣乃自视欿然汲汲扵求道过人亦逺矣今其亡也其子来请铭以世成之贤虽不吾属犹将彰之况请之勤邪世成讳文晟曾祖履中康州司理参军妣叶氏祖俯左迪功郎处州司理参军赠左朝请大夫妣太冝人吕氏曽氏父越左朝奉大夫知南雄州妣宜人曾氏娶曾氏子男五人长曰楫先四年卒次曰柟曰槐曰椿曰棐女三人长适湛觉次适曾林宗㓜在室孙男二人焘勲女一人世成生扵绍兴丁已二月已亥卒于淳熈丁未十二月壬辰享年五十有一将以戊申十一月巳酉葬于石僊巖之金鹅谷铭曰匪屋之润于其身匪爵之尊于其仁无其责而有其言非其位而及其民孰曰余咎孰曰余咎乌乎壶隐岂其隐沦谁尚显之在其后人象山陆某志黄夫人墓志余少时见墓铭日多往往縁称羙之义不复顾其实侈言溢辞使人无取信窃念之曰苟如是不如无铭及长人或过聼俾为墓铭輙终辞之盖不独以才薄品卑也岁在庚子同郡梁君光逺继室黄氏之亡乞铭于余于是铭之且具志其故然其原大抵以其为吾外姑之妹而有以信其贤也昔者外舅吴君茂荣之葬余状其行乞铭于尤太史不敢加一辞如所谓阖郡之士愿以为领袖谒诸郡慱士造庐延致至于再三乃始应命则许君深父哀词言之尤详深父乃当时郡慱士今年自右拾遗进贰奉常者也余比岁又铭南丰慈溪二君子之墓海内名识谓无愧辞今吾外姑之葬虽㣲诸孤之请吾敢无铭乎外姑踰笄归于外舅尊卑内外婣戚邻里僚友之家下与仆妾举无间言自吾为壻未尝见其喜怒唯见其慈祥恭谨为姑如妇祭祀賔客酒殽𦵔醢靡不躬亲涤濯致洁调割致适奉承荐献致其诚敬其勤劳中馈殆如一日诸妇祈欲逸之而不可得待子壻卑行犹孶孶若有不及然幽闲安详不动声色履之如素亦使人有以安之诗书传记所称妇徳于是有证呜唿贤㦲享年六十有四邑氏先讳见乃妹铭章子孙男女名数具外舅行状与尤公之志独子之㓜非外姑出其气体稚弱外姑慈抚鞠育劬劳有加于畴昔莫辨其非已出也其女之季前一年卒孙则增男一人女四人卒之日维淳熈十有五年二月丁卯明年十月已酉葬于金谿东漕之龙冈铭曰龙冈之阡云林之别旴江陈前浮霜涌雪潴若鑑明缭若水洁旁罗诸峰麻姑就列却负书山屛隐嶻嵲灵谷后车雷公并辙维姑之贤徃训是埒维姑之身命服不设天实酬之窆以斯穴余实知之诗之斯碣尚其子孙自致阀阅褒纶崇封奕世不缺葬月之朔壻宣义郎新权发遣荆门军兼𬋩内劝农营田事陆某书葛致政志余稚齿在先君侍侧见客有长大靣目方整坐立耸直揖逊恭谨者心独异之亷问左右知为葛公徳载而未䏻详其为人及长则闻葛才羙有声学校有业五行术者曰黄实乆游鄕里常徃来吾家毎科诏下问此举谁当荐名实必曰葛才羙已而不验人皆笑实曰是独采有能名者耳才羙竟以干道戊子与其子同与举送明年才羙登科余闻实言时实已老矣不知此时犹在否也才羙公仲子也公平日待之甚严其母尝乗间爲才羙泣曰儿未尝有过盍少假借之公曰此非儿女子所知吾如是犹惧其业不进德不脩可假借乎是所以成之也尔母以爲苦由是母亦喻其意才羙未第时余尝造郡庠由东序以入有二士并立西序稍相睥睨一士容色甚少益自嵬崖靣焉以出一士低回恭谨翼翼趍庭间见即乃才羙也才羙齿出吾上逺甚而其恭如此余由是益敬重之已而闻其有严君焉余然后知才羙恭逊固天性亦其教有以成之也才羙与先兄复斋为同年进士自是徃来加宻余亦屡造公公年耆行尊过自谦抑如见所畏未获从容比年客有过我道公畴昔语且及其行事余窃有慕焉因介客道意欲求疑晤以究本末因循未遂而公下世矣余徃哭公柩诸孤执䘮甚哀余亦不知涕泗之横集旣归即束书入山房公葬有日才羙徒行匍匐登山以铭为请余雅不乐铭墓异时所辞却者衆矣或破此意而为之者皆适有所感而不䏻自巳者也余于葛公所感深矣遂次而铭之公讳𢋫葛其姓徳载其字其先五代间自番昜徙抚之金谿曾祖祈祖丰父思审皆不仕世以力田殖其家公为人刚决临事无凝滞年十三区处家务如成人父兄异之于是付之以其政时公父年未五十为堂舎北以自燕适如遗世者凢三十余年而后即世公有二兄仲早卒事伯兄抚仲孤敬爱饬尽人无间言遭时多故县官倚办扵民者㡬倍常赋公调度有方从容赡给建炎间盗贼蜂起所在为保伍以自卫郡毎𬒳冦必檄以捍御临川为冦冲虏骑侵轶亦尝及城下皆頼鄕社以免公善用长戈慷慨徇义人所乐亲所部皆勇敢以是见推为前锋摧坚䧟阵未尝有所避虏骑旣败退王爕后军叛卒数千寻至城下他兵遇者輙不利城中恟惧金谿鄕社旣至城中则大喜城上唿曰贼中有髯而骑者善战宜谨备之旣阵果有髯而骑者奋刀驰突公直前以长戈擣之应手堕马贼衆惊溃获其告身官已正使人皆曰盍论功乎公曰今日之事本为除贼贼除足矣论功非吾事也有司亦不复有所省録公仲子旣仕凡三遇庆霈累封至承事郎赐绯鱼袋今上登极加封宣义郎公功不见録于有司天则録之矣绍兴乙卯岁旱明年民难籴米斗踰十钱冨民方闭廪时公先下价散其米徒手来者輙贷与之公限粟不多而里中頼之宏矣𬞞圃莳茶为用余者以易所乏农家往往有之嚚猾持以榷禁愚民不知所辨则可以得货公有三贫族尝遭此厄讼者亦公之族𬒳讼者愿赂入讼者万钱求已而未䏻得钱丐公为保公欣然保之巳而讼者迫公索钱凡三人为钱三万公度三家者贫甚终不䏻得钱即代偿之公轻财类是以是家无余财然公处之𥙿如也柯山所客庐山公所闻皆愿从容者其子丞西安令星子皆适当公意方其迎侍之官访旧赏新穷日不倦及其兴尽而返子亦不䏻留也性喜饮酒客至治具随有无饮必至醉公生无他疾中年指间有赘天隂或痛乆者弥日而后止医者不䏻暁自其子登科痛乃浸杀乆而失之年亦髙饮食歩移无异壮时一日出门小跌旣归如有㣲恙后数日从容就枕如平常左右视之公则逝矣享年八十有四卒之日实绍熈改元五月庚午公娶杨氏早卒继室余氏封宜人子男六人曰造曰逄时儒林郎知南康星子县曰述先公五年卒曰宗允曰少良尝从余游曰亮女四人王通一胡溥余邦光冯文载其壻也孙男十三人俊卿即与其父同举者玉卿有光有开如霆有为祖蒙宪卿如江冠卿三人尚㓜女五人曾孙男五人女三人卜十月已酉葬于池头鹤叩岭下湖隂尉朱桴济道实状其行铭曰捐财致身纾难去害其声则㣲其功则大象笏昻昻朱银煌煌公固不言天其以章前葬十日奉议郎新权发遣荆门军兼𬋩内劝农营田事陆某撰并书吴伯颙墓志临川吴伯颙余妻弟也外舅五子伯颙为长孝友谨饬见扵稚齿婣娭賔朋毎所叹赏年十五𥙷入郡庠岁选尝多许深甫苏待问为教官时学校最盛伯颙居上游所为生财有大道论深甫极赏之谓后日当为世用𥘉为诗后为书为二礼月试皆尝冠其伦然竟不荐名人为称屈家甚贫外舅旣下世变故仍出岁益艰伯颙处以义理凛然不移尤人所难外姑之䘮将及大祥以㣲疾卒呜唿痛㢤伯颙名颙居世系先讳具尤礼侍所为外舅茂荣之碑生扵绍兴戊辰闰八月丁巳卒扵绍熈庚戌十一月乙亥以十有二月壬寅葬于金谿龙冈母茔之东娶周氏再娶亦其族一女尚㓜旣死以族子为嗣名继孙生四岁矣前葬五日奉议郎新权发遣荆门军兼𬋩内劝农营田事陆某志陆修职墓表陆氏徙金谿年余二百嗣见九世公居五世讳九臯字子昭同胞六人公为叔氏子羙其季也次为子夀次为某子夀下世今十有三年矣某状其行述世系为详当是时先君子未赠官其后某志仲兄子仪之墓不复具世次独载先君子赠承事郎今再赠宣教郎去年秋某迎侍伯兄子强来守荆门伯兄至甫一月旣归归未及家公已下世呜唿痛㢤公少力于学日课经子文集必成诵夜阅史册不尽帙不止尝夜过分先君子见公犹观书勉使寝息公后不能自已为之障灯屛息惧先君之复知之也及长𥙷郡学子弟贠一试即居上游郡慱士徐君视公文行俱优擢为斋长公与二季尝正衣冠讲诵不懈徐君毎所咨赏月试必聮名占前列徐君尝语扵衆曰此其学皆有渊源非私之也然公年过三十始获荐名又复不第投老乃得一官兹非命耶公持论根据经理耻穿凿之习虽蹭蹬塲屋而人所推尊不在利逹者后授经之士或以独歩胶庠或以擅塲南省而公之与否曾不以是一视其言行如何耳今其徒有忠信自将退然里巷庠序之间若将终焉而进修不替者公之教也先君子居约时门戸艰难之事公所当毎以条理精宻济登平易吾家素无田𬞞圃不盈十畆而食指以千数仰药疗以生伯兄总家务仲兄治药疗公授徒家塾以束修之馈𥙷其不足先君晚岁用是得与族党賔客优游觞咏从容琴奕𥙿然无穷匮之忧当是时公扵妻子裘葛未尝问也杜子羙北征诗谓海图折波涛旧绣移曲折天吴及紫鳯颠倒在短褐公妻子无海图可折无天吴紫鳯可依然旧绣移曲折颠倒在短褐则有之矣先君子之䘮旣除公不复御讲席家塾教授属诸其季过从之隙时时杖䇿徜𦍕畦垄阡陌间检校种刈若无意斯世者岂各以其时耶番昜许氏为书院桐岭延师其间以处鄕之学者又自禀若干人然其季子往往从学于外亦尝来从余游因得侍公凾丈之末公之余论遗风或者窃有所闻矣一日父子恊谋辟庐舎储噐用广㑹集之堂增自禀之员介其鄕之贤者致礼以延公公却之再三请益固公为一出桐岭学者扵是变而乐义理之言厌塲屋之陋士大夫闻风莫不愿与三席自逺至者踵系不絶兴起甚衆然公年益髙颇倦酬应未㡬谢去越数岁安仁宰曾君文清孙也至则葺县学増士禀修礼仪尊师道愿公主之公不复出矣淳熈丁未江西岁旱抚为甚抚五邑金谿为甚仓台郡守留意赈恤别驾廖君实主之廖知其说莫善扵鄕得其人莫不善扵吏与其事造庐问公计䇿且屈公为鄕官扵是鄕之所得多忠信之士而吏不得制其权以牟利明年赈粜行出粟受粟举无异时之弊里闾熈熈不知为歉岁而俗更以善公力为多公平居混然无异扵人者而智识濬深遇事始见又其晦明之变人所不解当其晦时童子所了隷人所知公或不辨然特间见于燕闲视聼使令之间未始害事至事理之盘错情伪之隐伏贤识趦趄或用蹉跌惟公之明如辨苍素客有以名闻者公探衣将见之矣户间偶目其貌退而却衣曰吾不欲见斯人也已而果非佳士况此非独人所不解公亦有不䏻自知者不以学自命而就证者类有惬志不以智自多而就谋者类有寤心公之得于天者如玉在山如珠在渊其可量㢤逆逊溺心形似蔽实㣲者过当甚者易位今之贤者未易免此惟公之明好恶不能乱形似不能蔽大学曰好而知其恶恶而知其羙者天下鲜矣故谚有之曰人莫知其子之恶莫知其苗之硕公畴昔亟诵斯言而屡叹其难公之所以自致其力者深矣是书之流行近世特甚然其灵足以造此者求诸其杰未见如公者焉公壮年以吕氏次序大学章句犹有未安扵是自为次序今逺方学者传録浸广吾家独亡其藁公之子长者年将四十乃不知父尝有是书盖自其省事惟见公正文讲授故也公见善未尝不喜而称道不浮其实见恶未尝不恶而指摘不加其罪两益之辞无所和一切之论无所取疑似之迹不轻实流传之事不轻据故人之所称有所未许人之所摈有所不絶衆人所决发言盈庭公毎低回以致裁抑忧世之士或病公首䑕不足以植风声示惩劝而公隐然持之自若近年以文祭旧生徒刘尧夫颂其平日之羙责其晚节之过谓改之㝠㝠尤足为贵其辞深切着明读者无不感动理之所存何间幽显当疑而决当决而疑均为不明也孰谓公首䑕㢤公尝名所居斋曰庸学者因号庸斋先生然公未尝言其义学者亦未尝有所请公着述颇多皆未编次生于宣和乙已十有二月十有四日辛亥卒扵绍熈辛亥十月十日乙酉享年六十有七卒之前一夕起旋小跌自是倦乏然就枕即熟睡觉时医者视脉家人进药虽饮之必曰吾不起矣十日之朝侍疾者忽不闻鼻息察公则已逝矣娶吴氏子四人损之益之贲之升之女二人长先公二年卒未及许嫁次许嫁贵溪张氏孙男一人女三人卜以绍熈壬子七月十有二日葬于鄕之长庆寺侧公以淳熈甲辰夀圣庆恩授迪功郎监潭州南岳庙十六年已酉上登极覃恩进修职郎某效官重湖疾不侍药歛不抚棺葬不临穴呜唿痛㢤敬次序公平生以表墓某闻命之日尝请迎侍公曰子行矣吾往时当自访子讣前数日从公于夣自是节朔必夣见公呜唿痛㢤东望陨涕为之铭曰如珠潜光可以照夜公之明也如玉储润可以贲山公之徳也表公之坟与斯铭其长存象山先生全集卷之二十八象山先生全集象山先生全集卷第二十九象山先生全集卷之二十九程文庸言之信庸行之谨闲邪存其诚善世而不伐徳慱而化知所以成已而无非僻之侵则诚之在已者不期而自存知所以成物而无骄盈之累则徳之及物者不期而自化干之九一何其诚之至而徳之慱也庸言之必信庸行之必谨是知所以成已矣知所以成已则诚岂有外乎此㢤又惧夫邪之为吾害而闲之也严使无一毫非僻之习以侵之则诚日益至而在已者不期存而自存矣反而诚其身推以善斯世是知所以成物矣知所以成物则德岂有外乎此㢤又惧夫伐之为吾病而去之也尽使无一毫骄盈之气以累之则徳日益慱而及物者不期化而自化矣诚之在已者不期存而自存而其端特在扵闲邪徳之及物者不期化而自化而其机特在扵不伐则天理人欲之相为消长其间可谓不容发矣庸言之信庸行之谨闲邪存其诚善世而不伐徳慱而化此所以为君徳欤中庸之言诚曰非自成已而已也所以成物也然则成已成物一出扵诚彼其所以成巳者乃其所以成物者也非扵成已之外复有所谓成物也又曰性之徳也合内外之道也然则曰诚曰徳一本乎性彼其所谓诚者乃其所以为徳者也非扵诚之外复有所谓徳也明乎中庸之说则干九二之君徳可得而议矣言行之信谨二之所以成巳者也善世而不伐二之所以成物者也彼其所谓信谨者乃其所以不伐者也舎言行而求其所以善世者则乖矣闲邪存其诚诚之存诸已者也徳慱而化徳之及乎物者也彼其所以闲而存者乃其所以慱而化者也外乎诚之存而求其所谓徳之慱则惑矣若夫朝谋夕访求所以治乎人而不知反求诸其身安知夫大人正巳而物正而二之善世者特在乎言行之间而巳也小惠小信欲以为巳之徳而不知诚之不可掩安知夫明明徳扵天下者盖本扵正心诚意而二之徳慱者由乎其诚之存也至矣㢤诚之在天下也一言之细一行之㣲固常人之所忽然言出乎身加乎民行发乎迩见乎逺言行君子之所以动天地也君子喘言蠕动皆足法造次颠沛必扵是庸言之信而莫不可以为天下则庸行之谨而莫不可以为天下法知至乎吾之诚而不知夫言行之细也然邪之与正犹明魄之相爲生死隂阳之相爲消长非僻之习一毫焉侵之则言随以不信而行随以不谨矣尚何有扵诚之至故爲冠以庄其首爲履以重其足在车闻和鸾之音行歩闻佩玉之声盘盂有铭几杖有戒所以防闲其邪而使非僻无自而至者备矣则凡见乎吾身而充乎天地者何徃而非诚㢤兹不曰不期而自存者乎大矣㢤徳之见扵天下也推吾所有兼善天下此固人之所甚欲然有诸已而后求诸人无诸已而后非诸人所藏乎身不恕而能喻诸人者未之有也故君子正身以正四方修已以安百姓且日丽必照物云浓必雨苗和顺积中英华发外极吾之善斯足以善天下矣然伐之害徳犹木之有蠧苗之有螟骄盈之气一毫焉间之则善随以䘮而害旋至矣尚何有扵徳之慱故有焉而若无实焉而若虚功賛化育而不居智恊天地而若愚消彼人欲而天焉与徒谦冲不伐而使骄盈之气无自而作则凡不言而信不怒而威者乃所以为徳也兹不曰不期而自化者乎呜唿由乎言行之细而至扵善世由乎已之诚存而至扵民之化徳则经纶天下之大经者信乎其在扵至诚而知夫诚者信乎非聦明知逹天徳者有不䏻也以经考之干之六爻隐而未见行之未成者𥘉之潜也贵而无位髙而无民者上之亢也三则以危而进徳四则以疑而自试惟五以飞龙在天而二以见龙在田皆有利见大人之羙夫君位旣已在五则夫君徳者非人之龙徳而正中其孰足以当之圣人扵是发成已成物之道存诚慱徳之要使后之人君䏻明圣人之言以全九二之徳则天下有不足为矣切尝稽之扵舜好问而好察迩言隐恶而扬善则庸言之信庸行之谨为如何纳伯益儆戒之辞则罔有忌讳详伯禹股肱之命则使之弼违闲邪存诚可见扵此矣巍巍乎有天下而不与则善世不伐为如何考其民之心则天下同戴稽其民之俗则比屋可封徳慱而化可见扵此矣九二之徳大舜其尽之矣说易者以为九二之爻盖舜之田渔时也今槩以为帝之事可乎曰以位而言则田渔时也以徳而言则夫子匹夫也或曰祖述尧舜或曰贤扵尧舜孰谓干之九二而不足以言舜乎不然则何以谓之君徳黄裳元吉黄离元吉用中者虽异其时获吉者皆极其大中之为徳言其无适而不宜也黄中色也坤中在五而有黄裳之义裳下裳也黄裳者守中而居下也在上者患不䏻居下䏻守中而居下安得而不大吉㢤离中在二而有黄离之义离丽也黄离者所丽得中正也附丽者患不得中正如所丽之中正安徃而不大吉㢤位有二五之殊辞有裳离之异其居下附丽虽因时而不同而其为大吉则一而已非中之为徳畴克尔㢤坤之六五曰黄裳元吉离之六二曰黄离元吉尝谓中之为道大矣世尝玩扵其说而莫之省也夫以尧舜禹三圣人相授受而同出扵一辞则道宜莫大扵此矣而不过曰允执厥中故子思之书反覆乎大中之说丁宁乎时中之论而世之喜事者不明乎中之说欲为惊人可喜之行是非独得罪扵圣人而其所以速戾取祸者盖亦不旋踵矣尝试告之以大吉之可愿则莫不愿至告之以大中之道则又玩而不知省呜唿安知所愿者乃出扵其所玩者欤然子思之言中不独有大中之说而又有时中之论盖中而非其时则乌在其为中也时乎坤之六五则疑乎隂之在上疑乎其上则居下之为中矣守中而居下则以贵而下贱以尊而下卑以䏻而下扵不能以多而下扵寡夫守中而居下如此则天道之所益地道之所流人道之所好鬼神之所福其吉岂不亦大矣乎黄裳元吉坤之六五所以为中也时乎离之六二则以隂而丽扵两阳之间丽扵两阳之间则丽之中正者也所丽者中正之道所附者中正之人以下而附乎上则在上者中正也以上而附乎下则在下者中正也夫所丽之中正如此则上交不謟下交不渎建诸天地而不悖质诸鬼神而无疑其吉岂不亦大矣㢤黄离元吉离之六二所以为中也坤离之五二其居下附丽之义虽殊而其获吉则咸底乎大信乎无适而不冝也窃尝求之有周之臣周公以叔父之亲师保之任而握髪吐哺下扵白屋之夫终以周致太平鲁疆以启黄裳元吉周公以之太公抱鹰扬之䇿垂钓乎磻溪之涯年且八十矣一旦闻文王作兴曰盍归乎来终以大告武成齐国以建黄离元吉太公以之虽然古之圣贤未有不中者夫子之圣而卒扵旅人颜子之贤而终于陋巷则所谓元吉者果安在㢤曰孔颜万世称圣贤吉孰大焉若乃险贼而崇轩列鼎吾见其益疾而已未见其吉也使民宜之民不可使知吾道之义而可使享吾道之宜使道而不宜扵天下则圣人亦乌取乎道㢤圣人出而有为扵天下变而通之神而化之而天下之民鼓舞踊跃莫不以为宜而安之者亦尽其道而已矣大传曰使民宜之以此夫子曰民可使由之不可使知之非圣人固不使之知也若道之义则彼民之愚盖有所不能知也若乃其道之宜则圣人固与天下之民共由而共享之方民未知佃渔也圣人作为网罟而民宜扵网罟矣方民未知耕稼也圣人作为耒耜而民宜扵耒耜矣以至舟楫弧矢杵臼莫不皆宜扵民虽其以象以义取诸离益之诸卦而其所以使民宜之者盖无以异扵黄帝尧舜之干坤也当黄帝尧舜氏之作其备物制用立成噐以为天下利者前圣已备之矣故其使民由之者独见扵垂裳之治黄帝之事扵六艺无所攷信而尧舜之事则载之典谟彰彰可攷如明五刑典三礼䟽江河驱虎豹凡建法立制都俞咨询以宜其民者盖不为少矣而夫子特称其荡荡无名无为而治则其所以宜之者一出扵道而已故曰尧以是传之舜圣人以此洗心退藏扵宻吉凶与民同患神以知来知以藏徃涤人之妄则复乎天者自尔㣲尽己之心则交乎物者无或累蓍卦之徳六爻之义圣人所以复乎天交乎物者何其至耶以此洗心则人为之妄涤之而无余人妄旣涤天理自全退藏扵宻㣲之地复乎天而已由是而吉凶之患与民同之而已之心无不尽心旣尽则事物之交来以神知徃以知藏复何累之有㢤妄涤而复乎天者自尔㣲心尽而交乎物者无或累则夫蓍卦六爻之用又岂可以形迹滞而神知之说又岂可以荒唐窥也㢤圣人以此洗心退藏扵宻吉凶与民同患神以知来知以藏徃其意如此中庸言君子之道费而隐夫妇之愚可以与知焉及其至也虽圣人有所不知焉夫妇之不肖可以䏻行焉及其至也虽圣人有所不能焉夫圣人有所不知不䏻则可谓隐宻精㣲之地矣而不外乎夫妇之所可知所可䏻盖道之费者未尝不隐而隐者未尝不费内外合体用备非人之所可毫末加而斯须去也圣人洗心扵蓍卦六爻之间退藏扵隐宻精㣲之地而同乎民交乎物者虽吉凶徃来之纷纷而吾之心未尝不退藏扵宻此尧之所以无名舜之所以无为文王之所以不识不知而易之书所以不可以象数泥而浮虗说也狎海上之鸥游吕梁之水可以谓之无心不可以谓之道心以是而洗心退藏吾见其过焉而溺矣济溱洧之车移河东之粟可以谓之仁术不可以谓之仁道以是而同乎民交乎物吾见其浅焉而胶矣圣人惧夫道之不明也举而掲之蓍卦六爻之间反覆而发明之使知夫妄涤而复乎天者自㣲心尽而交乎物者无累夫其所以暁天下者亦云至矣大衍之数五十其用四十有九则由衍以生蓍四营而成易十有八变而成卦则由蓍以立卦蓍生卦立刚柔相推吉凶以告爻在其中矣人为之妄尚安得而与扵其间㢤以此洗心信乎其复扵天矣虽六七八九之错综无穷干坤六子之摩盪不息而五十之数所谓不用之一者实扵是乎见之则圣人退藏之地岂所谓过而溺焉者㢤得失之象形悔吝之情着则爻之所以为吉凶者吾之所以与民同患者也至诚如神受命如响事物之来神以知之无以异扵蓍之圎也物各付物所过者化事物之徃知以藏之无以异扵卦之方也夫圣人之同乎民交乎物者亦异扵不及而胶焉者矣由是观之蓍卦六爻之用其诸以执其两端用其中扵民也欤尝考扵咸之卦而得圣人洗心之妙扵咸之彖发天地万物之情扵咸之象发以虗受人之义此固可以涤人妄而复天理观乎同民交物之道也至扵九四一爻圣人以其当心之位其言感通为尤至曰正吉悔亡而象以为未感害也盖未为私感所害则心之本然无适而不至无感而不通曰憧憧往来朋从尔思而象以为未光大也盖憧憧往来之私心其所感必狭从其思者独其私朋而已圣人之洗心其诸以涤去憧憧徃来之私而全其本然之正也欤此所以退藏扵宻而䏻同乎民交乎物而不堕扵溺焉胶焉之一偏者也或曰圣人生知安行彼其心之酬酢万变者盖不思而得不勉而中而何以洗为盖不知尧舜不能忘危㣲之戒而当时大臣有淫逸游乐之辞有慢游傲虐之辞君亦不以为轻已且乐闻而愿聼之呜唿此其所以为生知安行不思不勉者欤扵洗心乎何疑天地设位圣人成能人谋鬼谋百姓与能天地有待乎圣人而天地为不可及圣人有待乎天下而圣人亦为不可及大㢤天地圣人之不可及乎位乎上而能覆物者天也位乎下而能载物者地也天地能覆载万物而成其能者则有待乎圣人天地未尝专之也而覆载之功卒归之天地此天地之所以为不可及也圣人参天地而立成天地之能其智能非天下之敌也然人焉谋之卿士鬼焉谋之蓍龟虽百姓之愚且贱亦不谓其不能而与之焉则圣人之有待扵天下者亦云衆矣然成能之功卒归之圣人此圣人之所以为不可及也然则恃一已之智能而谓人莫已若者岂可与论天地圣人之事㢤天地设位圣人成能人谋鬼谋百姓与能以此尝观箕子为武王陈洪范其七稽疑曰汝则有大疑谋及乃心谋及卿士谋及庶人谋及卜筮盖与易言圣人所以成天地之能者异经同㫖天钖之洪范出扵温洛之水则天地之心扵此甚白而道之大原吾扵此而见之矣大㢤天地圣人之所以为不可及者乎天之髙也日月星辰系焉隂阳寒暑运焉万物覆焉地之厚也载华岳而不重振河海而不洩万物载焉天地之间何物而非天地之为者然而覆载万物之能犹有待扵圣人圣人之政有以当天地之心则诸福百祥以嘉庆之有以失天地之心则妖孽灾异以警惧之彼其望扵圣人以成其能者何其至耶无它无私焉而极天下之大也圣人膺裁成辅相之任秉参賛爕理之权道奚而可与天地殊心奚而可与天地异朝焉卿士善责汝进违责汝弼余愆是䋲余缪是紏庙焉蓍龟揲枯鑚朽余不敢不敬有行有疑余不敢不问人谋鬼谋犹以为未也惧夫百姓之䏻吾不与谋焉工诵箴谏士传民语庶人谤扵道商旅议扵市虽刍荛之贱未尝不询焉则圣人所以有待扵天下者亦何其至耶无他无私焉而与天地同其大也天地有待扵圣人而覆载之功归焉圣人有待扵天下而成天地之䏻者归焉呜唿此天地圣人之所以为不可及也夫子颂尧曰惟天为大唯尧则之而其所以为大者民无䏻名焉孟子颂舜曰大舜有大焉而其所以为大者亦不过舎已从人乐取诸人以为善庙堂之上都焉而吁咈焉而俞昆命之龟恊从之筮罔有不敬辟四门明四目而刍荛之贱咸得上逹吾扵此见其所以成天地之䏻者欤呜唿匹夫匹妇不获自尽民主罔与成厥功君天下者可不勉所以与天地相似者乎首出庶物万国咸宁圣人有兼覆之道天下无难办之功庶物之多万国之衆圣人欲首出而使之咸宁可谓难办之功矣然圣人体兼覆之干以是首出庶物则万国咸宁不足多也首出庶物万国咸宁圣人所以得干元之用固大矣非天下之所可得而易言也大而言之何物而不备何所而不该然品物之形旣流洪纎髙下毫釐之间而各有所宜六位之成则潜见飞跃其道各异欲体是道以首庶物而宁万国非夫学之超乎天下之上吾未见其䏻也方其潜也隐而未见行而未成则学固不可以已也及见而在田则庸言之信庸行之谨闲邪存诚是学果可以已乎三之厉四之疑固进徳修业不可懈也至扵五之与天地合徳上而知进退存亡而不失其正非学果何以致之首出庶物盖在扵乗六龙而圣人扵干之六位莫不反复乎学使其学能超乎天下之上则天下有不足为而万国咸宁信乎其不足多也用九之辞曰天徳不可为首而乃以首出庶物何耶呜唿不为首盖所以首出庶物而愚所以谓不可以无学者也象山先生全集卷之二十九象山先生全集象山先生全集卷第三十象山先生全集卷之三十程文孝文大功数十论颂人之羙者必增重乎其人颂人之羙而不足以增重乎其人则其非为无疑矣立言之非者必贻讥扵后世立言之非而不足以贻讥扵后世则其非又有大焉者矣孝文汉之贤君也眺错大廷之对枚数其兴利除害变法易故之事而凡之曰大功数十其羙亦巳至矣其言亦已夸矣而后世称文帝之贤者𥘉不以斯言而增重盖文帝以直言极諌求人而错亦以直言极諌充诏不闻条䟽阙失辅帝不逮而猥用称述功烈其辞谆复骎骎乎侫誉诬䛕之风劳扵附㑹粉饰而无中情当理之实其非无足疑矣然自昔公明通方之士扵错之对未尝深致意扵斯言非以爲然而或取之也盖以其言之非有大过扵是者而不必以斯言轻重之也君子一言以爲智一言以爲不智此一言之失者也若错之对无非迁就牵合之说如五帝三王五伯之说一篇之襟领而悖理尤甚要其归独欲以自亲事一说劝帝而又大乖乎帝王之道此孝文大功数十之说宜昔人之无讥焉耳虽然言心声也错以大廷对䇿岂徒爲是缪戾不根之说以塞诏而已耶盖其刑名惨刻之学深欲其君废放股肱之臣身履丛脞之任智惫力竭欲已不可欲进不䏻则势必委之扵我而我之辩智得伸焉其机如此则亦不得不盛称其功烈䏻事以耸动其欲爲之心激发其敢爲之气使之乐吾之说而不自知焉然则大功数十之说岂可谓之不足轻重而置之乎孟子曰长君之恶其罪小逢君之恶其罪大错之斯言其逢君之恶者矣爲错解者曰将顺其羙亦事君之道而何过之深乎呜唿不知言无以知人也彼其终身之所学平日之所存发之扵言者虽欲掩匿蔽覆由君子观之如见其肺肝况其䖏心积虑旁求曲取以附致其邪说而有所不知则不可谓之知言者矣说春秋者以为言之重辞之复其中必有大羙恶焉圣人之情犹可以辞见盖圣愚邪正虽异而情见乎辞则同目动言肆惧我之情见矣币重言甘诱我之情见矣错述文帝之功其目数十如躬亲本事废去淫末农民不租亲耕节用示民不奢此五者特一事也如絶秦之迹除苛解娆寛大爱人肉刑不用罪人不拏诽谤不治除去隂刑此七者亦一事也其余事同而条异者亦又有之号之以大功凡之以数十则其意亦可见矣盖将以夸许耸动文帝之心而作其自任之意投之胶扰之地隂拱以窥其困而乗其隙以申辩智焉肇端扵文帝之日而遂申扵景帝之朝卒然讙扵七国之变而山东㡬非汉有袁盎从容一说而要领竟分扵东市世莫不有谗忌之惜而愚独喜其少足以正逢君之罪天地之性人为贵论圣人所以暁天下者甚至天下所以聼圣人者甚藐人生天地之间禀隂阳之和抱五行之秀其为贵孰得而加焉使能因其本然全其固有则所谓贵者固自有之自知之自享之而奚以圣人之言为惟夫䧟溺扵物欲而不能自㧞则其所贵者类出扵利欲而良贵由是以寖㣲圣人悯焉告之以天地之性人为贵则所以暁之者亦甚至矣诵其书聼其言乃类不能惕然有所感发独胶胶乎辞说议论之间则其所以聼之者不既藐矣乎天地之性人为贵吾甚感夫圣人所以暁人者至而人之聼之者藐也孟子言知天必曰知其性则知天矣言事天必曰养其性所以事天也中庸言賛天地之化育而必本之能尽其性人之形体与天地甚藐而孟子中庸则云然者岂固爲是阔诞以欺天下㢤诚以吾一性之外无余理䏻尽其性者虽欲自异扵天地有不可得也自夫子告曾子以孝曰事父孝故事天明事母孝故事地察举所以事天地者而必之扵事父母之间盖至此益切而益明截然无辞说议论之蹊径至因其有无以加扵孝乎之问又告之以天地之性人爲贵有笃敬之心践履之实者聼斯言也独不有感扵心乎扵此而犹胶胶扵辞说议论之间亦奚啻不以三隅反者哉虽然愚岂敢以是殚责天下独以爲古之性说约而性之存焉者类多后之性说费而性之存焉者类寡告子湍水之论君子之所必辨荀卿性恶之说君子之所甚疾然告子之不动心实先扵孟子荀卿之论由礼由血气智虑容貌态度之间推而及扵天下国家其论甚羙要非有笃敬之心有践履之实者未易至乎此也今而未有笃敬之心践履之实拾孟子性善之遗说与夫近世先逹之绪言以盗名干泽者岂可与二子同日道㢤故必有二子之质而学失其道此君子之所宜力辩深诋挽将倾之辕扵九折之坂指迷途而示之归也若夫未有笃敬之心践履之实而遽为之广性命之说愚切以为病而已耳呜唿循顶至踵皆父母之遗体俯仰乎天地之间惕然朝夕求寡乎愧怍而惧弗䏻傥可以庶㡬扵孟子之塞乎天地而与闻吾夫子人为贵之说乎智者术之原论实亡莫甚扵名之尊道弊莫甚扵说之详自学之不明人争售其私术而智之名益尊说益详矣且谁独无是非之心㢤圣人之智非有乔桀卓异不可知者也直先得人心之同然耳其见扵施设则合物理称事情犂然当乎人心夫妇之愚可以与知焉奚名之尊奚说之详㢤逮夫智失而私术兴则向之良心日驰骛乎诡谲奸诈之塲实不足以欺天下也将窃智者之名以售其诡故名不得不尊名不可以徒尊也将文近似之说以实其名故说不得不详名尊说详而智之实益亡弊益甚矣此则智之贼也汉公孙弘谓智者术之原其贼智之诛固不可逭而愚又幸智之说由是而益明也世之罪弘者常以其饭脱粟为布𬒳杀主父偃徙董仲舒胶西此虽其挟术之明验而特一人之过一时之害而常情之所易知者多诈不情汲黯䏻诘其不忠外寛内深班固能知其意忌盖有不足深诛者至扵窃智之名以售已之术要之以利害之效文之以近似之辞使聼之者诚以为治天下不可以无术而圣人之智亦不过如此而已此吾所谓智之贼而不可逭之诛也然墨之贼仁杨之贼义鄕原之贼徳皆以近似之乱真其罪正与弘之言智等耳及孟子辞而辟之而曰仁曰义曰徳由杨墨鄕原而其说益明有䏻因弘说而辟之使天下暁然知夫私术之贼智则弘之说亦智之幸也弘之说曰擅杀生之柄通壅塞之涂权轻重之数论得失之迹使逺近情伪毕见扵上谓之术此所谓要之以利害之效文之以近似之辞使聼之者诚以爲圣人之智亦不过如此而已也且圣人之智明彻洞逹无一毫私意芥蔕扵其间其扵是非利害不啻如权之扵轻重度之扵长短鑑之扵妍丑有不加思而得之者故其䖏大疑定大论亦若饥食渇饮夏葛冬裘焉已耳虽酬酢万变无非因其固然行其所无事有不加毫末扵其间者夫如是可谓之术乎果必若弘之说乎铄金爲刃凝土爲噐爲网罟爲耒耜爲宫室棺椁爲舟车弧矢杵臼之利此皆上世之所无有创物以教天下者也而夫子则以爲皆取诸易之卦画是圣人之智见扵创立者犹皆因其固然而无容私焉况扵生杀通塞轻重得失之常而弘欲以其私术爲之乎语称舜禹之有天下而不与焉诗称文王不识不知顺帝之则夫生杀通塞轻重得失之理昔非有异扵今也必欲以私术爲之则舜禹文王诚不公孙氏若也自学之不明而圣人之智不复见矣世之人徃徃以谓凡所以经纶天下创立法制致利成顺应变不穷者皆圣人之所自爲而不知夫盖因其固然行其所无事而未尝加毫末扵其间彼役役者方且各以其私术求逞扵天下而曰此圣人之所谓智也故老氏出扵春秋而有弃智之说孟子生扵战国而有恶凿之言是皆见夫逞私术之失也然终至扵纵横如仪秦刑名如鞅斯者杂然四出而天下遂以分裂溃散至秦则烬然矣公孙氏生扵汉而以儒名当世此溺待拯焚待救之时也乃复尊智之名详智之说以售其私术世之人虽欲闻先生之智孰从而聼之故曰智之贼也孟子者圣学之所由传也故其言发明圣人之智而指当时所谓智者以为凿老氏者得其一不得其二而圣学之异端也故幸夫私术之失因欲申己之学而其言则曰絶圣弃智又曰以智治国国之贼是直泛举智而排之世之君子常病其汚吾道而不知其皆售私术者之过也使术之说破则爲老氏者将失其口实而奔走吾门墻之不暇其又何汚焉呜唿观老氏之说孟子之言与仪秦鞅斯之所爲则术之害智所从来乆矣非直至汉而然也然昔之爲私术者名未甚尊说未甚详故辩之者不力罪之者不深若孟子者不过曰行其所无事恶夫凿而已至扵公孙以黠中辩吻发䇿人主之前陈智之名益尊而术之说甚详非明扵道者有不䏻不爲其疑似所惑故辩之不得不力罪之不得不深辩之力罪之深而智之说不明者不也故曰弘之说亦智之幸房杜谋断如何论事之要者无二机计之得者无二说然而得扵积思者其意疑得扵忽悟者其意决此谋之与断所以异任而同功殊称而一致者也天下之事惟其要而难䖏也扵是乎有頼扵谋彼其以善谋称而不足与㫁者岂无得扵其机而尝试爲之说也㢤顾特以其旁推曲攷原始要终䌷绎复熟而得之则谨重之心胜而刚决之意㣲故不䏻不自疑其有所未善至扵善断者因其谋而遂断之其始之为谋虽不出扵已而亦岂无得乎其心而徒狥人之说以勇扵必行而已㢤盖其权竒倜傥方欝扵䌷绎复熟之乆而闻言輙契覩机忽悟如雷蛰而忽惊日曀而忽明其势不能不决然则谋之与断虽所任各异所称各殊而要其实岂不同功而一致也㢤唐房杜佐太宗取天下而史称元龄善谋如晦长扵断愚请以是而论之甚㢤机事之可畏而谋断之任不可以非其人也尝观汉髙祖聼生之谋刻印立六国后髙祖方食以告张良良借前箸筹之髙祖至辍饭吐哺怒骂令趣销印石勒去髙祖五六百载以奴虏之身据有中原𥘉不知书一旦聼读汉史至刻印事骇曰此法当失何以得天下及读至张良之筹乃曰頼有此人呜唿使郦生佩印已行数舎之逺则髙祖之天下㡬已去矣知天下之机事率如是之可畏而张良之筹髙祖之骂石勒之骇皆机缄互发如声响相应非直偶然而已则知凡所谓谋者断者皆不可以或非其人而房杜之才智可得而论之矣虽然元龄谋事帝所必曰非如晦莫与筹之及如晦至则卒用元龄䇿自常情观之元龄不失为谦抑谨重而如晦则为无谋而因人成事者耳呜唿以此论房杜此与儿童之见何异奕秋中枰而辍奕少下扵奕秋者必不䏻以举其棊矣王良中道而弭舆少下扵王良者必不䏻以振其䇿矣天下之机事而可以非其人而与扵其间哉或谋或断必其机缄识畧之相符者而后可也韩信破赵之后发使使燕而燕人从风而靡其䇿乃不出于韩信而出扵李左车然天下不以韩信为不知兵邹阳受梁之谢入见王长君而梁罪竟解其计乃不出扵邹阳而出扵王先生然天下不以邹阳为非辩士盖因其善而用之与夫发悟扵心者实机缄识畧之相符而非苟从之者也如此则知房杜之谋断如宫商之相应而同扵成声如斤斧之迭用而同扵成噐𥘉不可以差殊观而优劣论也抑尝言之太宗以弓矢定天下其智畧之出扵已者班班见扵纪传大焉制胜千里之外小焉决机两阵之间超逸神变不可穷极及天下旣定谈治道论政理则老师宿儒诎其辩此亦难乎其为臣矣然而自渭北一见之𥘉秦府表留之后谋必扵房断必扵杜则夫二公之才智岂浅浅者所可得而窥议㢤及考之传纪则夫谋断之迹有不可得而见焉呜唿此二公之才智所以为不可及欤史臣取柳芳之言曰帝定祸乱而房杜不言功王魏善諌而房杜逊其直英卫善兵而房杜济以文此真足以知房杜谋断之本矣若乃谋之不善而强欲以辩屈人之异已如徐湛之扵沈庆之者又有嫉其谋之善而必为沮格挠败之计如牛僧孺之扵李徳𥙿者其视房杜之谋㫁奚啻天渊之相辽㢤虽然法律之书详而望之以礼乐则缺功利之意笃而槩之以道义则踈此虽不足以是责之而亦不能不使人叹息也刘晏知取予论天下之事不两得知其说者斯两得之矣取予之说事之不两得焉者也民有余而取国有余而予此夫人而能知之者也至扵国之匮方有待乎吾之取而济民之困方有待乎吾之与而苏当是时顾国之匮而取之乎必不恤民焉而后可也顾民之困而予之乎必不恤国焉而后可也事之不两得孰有甚扵此㢤使终扵不两得则终无一得焉尔矣故取予之说不可谓易知也取而伤民非知取者也予而伤国非知予者也操开阖歛散之权总多寡盈缩之数振弊举废挹盈注虗索之扵人之所不见图之扵人之所不虑取焉而不伤民予焉而不伤国岂夫人而䏻知之者㢤必有其才而后知其说也非唐之刘晏吾谁与归史氏以知取予许之真知晏者㢤夫所病夫取予之难者非一不足之难而皆不足之难也下有余而取之可也彼方不足也而何以取之上有余而予之可也此方不足也而何以予之天下有皆不足之病矣而有皆不足之理乎闻之曰川竭而谷盈丘夷而渊实天下盖未始皆不足也方其上之不足也不必求之下也其可以足之者固有存乎其上焉者矣下之不足也不必求之上也其可以足之者固有存乎其下焉者矣将输之利害不明则费广扵舟车之徭储藏之利害不悉则公困扵腐蠧之弊物苦道逺则寻以输尺斛以输斗吏汚法弊则私良公害私盈公虗此所谓不必求之下焉者也富贾乗急而腾息豪民困弱而兼并贪胥旁公而侵渔绳瓮不立而连阡陌者犹未已也糟糠不厌而余刍豢者犹争侈也此所谓不必求之上焉者也由是言之有余不足之数可得而见而取予之说可得而知也然狃扵常者变之则骇便扵私者夺之则争党繁势厚则扞格而难胜谋工计深则诡秘而不可察图利而害愈繁趋省而费益广则夫天下之才果不易得而取予之说果不易知也支左屈右夫射者举知之也至扵中秋毫扵百歩之外左右前后惟的之从知之者惟后羿而已揽辔执䇿夫御者举知之也至扵致六马扵千里之逺周旋曲折惟意所适知之者惟造父而已国不足而取民不足而予夫人而能知之也至扵取不伤民予不伤国知之者惟晏而已利病具扵元载之书而转漕之说详鼓吹出扵东渭之桥而转漕之功着𥙷辟之选精也干请者寕奉以廪入故趋督倚办而功成教令之出严也数千里无异扵目前至嚬呻谐戏不敢隐塩法宻扵第五琦而地无遗入鼓铸兴扵淮楚间而货有余缗彼其所以取之者岂尽出乎下㢤是以取之而民不伤驶足募而商贾不得制物价之低昻赈救行而豪植不得乗细民之困溺检核出内一委之士而吏无所窜巧督漕主驿一出之官而民得以息肩无名之歛虽罢而塩榷实行米粟之赈虽出而杂货则入彼其所以予之者岂尽出乎上㢤是以予之而国不乏呜唿创残之余而向敌之甲未解也饥疫之后而馈军之输未艾也上方宵旰而民且嚣嚣而晏也遑遑扵其间深计宻画推羡𥙷阙国不增役而民力纾民不加赋而国用足非夫知取予之说妙取予之术畴克济㢤若夫头㑹箕歛剥肤椎髓疲民力而徼便漕之功扵难成之渠舍吏欺而责负逋之租扵已输之民竭下以益上困民以恱君此则韦坚王鉷杨国忠之伦无耻败国甘䖏乎晏之下而人皆愤焉者也至扵谈仁义述礼乐旣古人之文而不旣古人之实大言侈说而不适扵用如裴光庭之暴宇文融之恶而不䏻任国用不足之责房琯知恶第五琦而不䏻对何所取财之问此则不知尧舜孔孟之学虽自䖏不在晏之下而天下皆笑之者也甘䖏乎下者如彼欲出乎上者如此则夫知取予者非晏之与而谁与也虽然论之以圣人之道照之以君子之智则坚鉷国忠虽晏所不为而愚恐其有时而同科琯光庭虽不足以诋晏而愚恐晏未免扵可诋何则晏之取予出扵才而不出扵学根乎术而不根乎道出扵才而根扵术则世主之忠臣而圣君之罪人也上有道揆而责以有司之事焉可也人君恱而尊宠之鲜有不弊焉者也易之理财周官之制国用孟子之正经界其取不伤民予不伤国者未始不与晏同而纲条法度使官有所守民有所頼致天下之大利而人知有义而不知有利此则与晏异故曰出扵才而不出扵学根扵术而不根扵道晏之治财未䏻过管商氏仲尼之门五尺童子羞称管商曾西之不为孟子之不愿至扵商君则后世笃论以为帝秦者商君也而亡秦者亦商君也今晏之所为如茗橘珍贡常冠诸府要官华使多出其门畏权贵而禀其人黙其口而啖以利为国家者亦何利扵此㢤使不死扵杨炎之挤则其汚身败国者将不止此人莫不以杨炎之挤为晏惜而愚独以为晏之幸故曰论之以圣人之道照之以君子之智盖未免扵可诋亦未必不与坚鉷国忠等同科虽然才之难也乆矣道不稽诸尧舜学无窥扵孔孟母徒为侈说以轻议焉可也政之寛勐孰先论君不可以有二心政不可以有二本君之心政之本不可以有二而后世二之者不根之说有以病之也寛勐之说其论政之不根者欤岐君之心挠政之本其害有不可胜言者惜乎未之辨也唐宪宗问权徳舆政之寛勐孰先当时徳舆之对似亦有得乎吾所谓君之心政之本者矣惜乎其不能伸之长之而寛勐之说未及辨也寛者羙辞也勐者恶辞也寛勐可以羙恶论不可以先后言也强弗友之世至扵顽嚚疾狠傲逆不逊不可以诲化懐服则圣人亦必以刑而治之然谓之刚克可也谓之勐不可也五刑之用谓之天讨以其罪在所当讨而不可以免扵刑而非圣人之刑之也而可以勐云乎㢤蛮夷猾夏冦贼姦宄舜必命臯陶以明五刑然其命之之辞曰以弼五教期于无刑臯陶受士师之任固以诘姦慝刑暴乱为事也然其复扵舜者曰御衆以寛曰罚弗及嗣曰罪疑惟轻曰与其杀不辜宁失不经好生之徳洽于民心兹用不犯于有司呜唿此吾所谓君之心而政之本也而可以勐云乎㢤寛勐之说古无有也特出扵左氏载子产告子太叔之辞又有寛以济勐勐以济寛之说而託以为夫子之言呜唿是非孔子之言也且其辞曰政寛则民慢慢则紏之以勐勐则民残残则施之以寛使人君之为政寛而勐勐而寛而其为之民者慢而残残而慢则亦非人之所愿矣呜唿是非夫子之言也语载夫子之形容曰威而不勐书数羲和之罪曰烈于勐火记载夫子之言曰苛政勐扵虎也故曰勐者恶辞也非羙辞也是岂独非所先而已耶是不可一日而有之者也故曰可以羙恶论不可以先后言也左氏之传经说春秋者病其失之诬柳宗元非其国语以为用文锦覆䧟穽彼其寛勐之说其为诬而设䧟穽也大矣左氏不足道也吾观西汉董生三䇿不䏻无恨三䇿之辞大抵粹然有臯䕫伊傅周召之风使人增敬加慕其首篇有王者宜求端扵天任徳不任刑之说尤切时病至武帝再䇿之有所谓商人执五刑以督姦伤肌肤以惩恶之说且继以周秦之事为问尝谓当时待诏者百有余人至扵此语未必非仲舒任徳不任刑之言有以激之也此其说盖亦有所自来而仲舒乃不之辩特推周家刑措之效以为由扵教化之渐仁义之流非独伤肌肤之效也殆若无以加荅而迁就其说者然若夫周措刑之羙秦用刑之非武帝固自言之矣彼之所问者特以商人执五刑以督姦伤肌肤以惩恶有异扵周之措而秦之用此则武帝之所据以遂其任法之意者也此其说盖出扵戴记商人先罚后赏之言呜唿尽信书不如无书战国之君争城以战杀人盈城争地以战杀人盈野孟子必力辩血流漂杵之言以为非是武成周书也战国周之世也书者又夫子所定去孟子未乆也至其言有害理非实而足以病人君之心术亦必力辩而无嫌武帝之时经籍出扵秦火灰烬之余而记礼之书特传扵二戴之口其非圣人之全书明甚其所谓执五刑伤肌肤之说又背理非实亦彰彰明甚仲舒胡不稽克寛克仁之言敷政优优之言后来其苏后来其无罚之言以告之且申戴记先罚后赏之说明辨其非是以祛武帝之惑顾乃迁就其说而不之辩亦异扵吾孟子矣张汤之徒竟以任职称意公卿之间往往系狱具罪知见之法兴绣衣之使出罔宻文峻而奸宄愈不胜吾扵仲舒之䇿不䏻无遗恨焉至再传而为宣帝之杂覇又转而为元帝之优柔皆此说之不明也尝谓古先帝王未尝废刑刑亦诚不可废扵天下特其非君之心非政之本焉耳夫惟扵用刑之际而见其寛仁之心此则古先帝王之所以为政者也尧举舜舜一起而诛四凶鲁用孔子孔子一起而诛少正卯是二圣人者以至仁之心恭行天讨致斯民无邪慝之害恶惩善劝咸得游泳乎洋溢之泽则夫大舜孔子寛仁之心吾扵四裔两观之间而见之矣然则君人者岂可以顷刻而无是心而所谓政者亦何适而不出扵此也故曰君不可以有二心政不可以有二本唐李吉甫尝言扵宪宗曰刑赏国之二柄不可偏废今恩惠洽矣而刑威未振中外懈怠愿加严以振之当时帝顾问李綘綘虽能以尚徳不尚刑之说折之然终未能尽惬扵理盍亦曰吉甫为宰相若中外诚有傲逆淫纵败常乱俗丽扵法而不可逭者盍亦明论其罪告主上以行天讨乎何乃泛言刑威不振劝人主以加严此岂大舜明刑之心而臯陶所以告舜之意乎如此则不堕扵偏废之说而吉甫之失自着矣噫吉甫斯言可谓失其本心者也其后于頔劝帝峻刑帝乃告诸朝而推论其意吉甫退而抑首不言笑竟日则吉甫亦可谓知耻者矣后之欲以险刻苛勐之说复其君者尚鍳于此㢤善㢤徳舆之所以告其君者乎盖亦有合乎吾孟子告君之机惜乎其无以终之也人君之所以进扵先王之政者盖始扵仁心之一兴尔然而事物之至利害之交此心常危而易蔽况夫水溺火烈之说载扵左氏严理寛乱之论着扵崔寔而世莫之非一旦而君有寛勐孰先之问安知其不有所蔽而然乎徳舆首告以太宗观明堂图以罢鞭背之罪此与孟子以见牛之说告齐宣王何异真足以兴其仁心矣宜乎宪宗然之无疑其后不惑扵吉甫于頔之说而䏻顾问李綘推论于朝者未必非徳舆斯言力也虽然有仁心仁闻而民不𬒳其泽者不行先王之政也仁心之兴固未足以言政孟子之兴其仁心者固将告之以先王之政也若徳舆则不复进扵是矣此吾所以惜其无以终之也呜唿是说之难乆矣自尧以是而哀鳏寡之辞舜以是而称臯陶之休禹以是拜伯益之言汤以是优代虐之政文王以是明丕显之徳武王以是释箕子之囚至于穆王犹䏻以是而作吕侯之命三代降斯道其不行矣孟子没斯道其不明矣夫自汉儒之纯如仲舒犹不䏻使人无恨则吾扵徳舆乎奚责常胜之道曰柔论人情之所甚欲常出扵其所甚不欲䖏天下之胜而举天下常无以胜之者此固人情之所甚欲也若乃暴之而有胜人之形张之而有胜人之势嶤嶤然与物为敌而未始少屈者此则快扵常人之情而以为可以致胜焉者也然而天下之取败者常出扵此而幸胜者不万一焉至扵窥之而无胜人之形抗之而无胜人之势退然自守𥘉若无以加乎人者此则常情之所甚不欲而以为无足以致胜焉者也然而勇者扵此䘮其力智者扵此䘮其谋举天下之所谓若可以胜人者皆扵此而䘮其强则夫常胜之道盖无越扵此者然则其所甚不欲者乃所以致其所甚欲者而人或未之知也常胜之道曰柔列御冦之所以言也切尝论之御冦是说固不可以苟訾亦不可以苟賛何者论胜之势而不及理则胜有不出扵柔语柔之体而不及用则柔有不可以致胜悉楚甲以奔邹之陈则邹之将必俘楚之庭扫齐境以临薛之城则薛之君必惟齐之命是胜未始出乎柔也然周以岐山之邑而兴王业越以㑹稽之栖而成伯图蜀汉足以毙项昆阳足以死莾是胜未始不出乎柔也盖不出乎柔者势也出乎柔者理也理可常也而势不可常也是势果不足论而胜果出扵柔也蒙鸠之巢不足以当嵩衡之遗石枯杨之稊不足以试镆鎁之余锋是柔未始可以致胜也然天下之至柔者莫若水而攻坚强者莫之能先洞庭彭蠡之潴是汪然者非犀兕之坚金石之郛也有贱丈夫焉奋劒而裂之力则疲而水则不可裂也投石而破之石则坠而水则不可破也则是柔未始不可以致胜也盖不可以致胜者其体也可以致胜者其用也体者徒柔也而用者不徒柔也是体果不足论而柔果可以致胜也论胜之势而不及胜之理语柔之体而不及柔之用然而賛之者是不明而苟扵狥人也然而訾之者是愚而果扵自任也訾之之弊往往徒恃其有胜之势而不知其无胜之理六国并而秦以破南北混而隋以亡此恃胜之势而不知势之不可常也賛之之弊往往徒以其有柔之体而不知其无柔之用元帝以优柔而㣲汉徳宗以姑息而弱唐此有柔之体而不知徒柔之无用也尺蠖之屈以求伸也龙蛇之蛰以存身也勐虎伏扵深谷而其威愈不可玩翠虬蟠扵深渊而其灵愈不可狎使胜之势而若此则乌有不可常也㢤是其势固出乎柔而非向之所谓势者也泊然而无胜人之形寂然而无震人之声诱之不可得而喜激之不可得而怒使柔之体而若此则亦何徃而不胜㢤是其体固有所用而非向之所谓徒柔也呜唿天下之言胜者毎快扵秦之并吞隋之混一而言柔者又多溺扵汉之优柔唐之姑息则吾又安得夫知柔之说者而与之论常胜之道㢤虽然登华岳则衆山不䏻不迤逦浮沧海则江汉不䏻不污沱明圣人之道则御冦之学㡬不䏻立其门墻盖正已之学𥘉无心扵求胜大中之道𥘉不偏扵刚柔沉潜刚克髙明柔克徳之中也强弗友刚克爕友柔克时之中也时乎刚而刚非刚也中也时乎柔而柔非柔也中也其为道也内外合体用备与天地相似与神明为一又安有求胜之心扵其间㢤屈伸视乎时胜否惟其徳汤尝事葛矣而仇饷之师竟举文王尝事昆夷矣而柞棫之道终兑非求胜也时也虞干舞而苗格周垒因而崇䧏非用柔也徳也且南方之强在扵寛柔以教而申枨之慾则不可谓之刚盖刚之中有至柔之徳而柔之中有至刚之用安得以一偏而名之㢤彼靡靡而言柔行行而言胜固无议焉耳矣顾爲御冦之说者扵此非羞污反走则亦将舎所学而问圣道之津矣故明圣人之道则御冦之学㡬不䏻立扵门墻虽然御冦之学得之扵老氏者也老氏驾善胜之说扵不争而御冦托常胜之道扵柔其致一也是虽圣学之异端君子所不取然其爲学固有见乎无死之说而其爲术又有得扵翕张取予之妙殆未可以浅见窥也其道之流扵说者爲苏张之纵横流扵法者爲申韩之刑名流扵兵者爲孙吴之攻战髙祖得扵张良而创汉业曹参得扵盖公而守汉法逮光武有见乎苞桑之说遂以兴汉而理天下今苞苴竿牍之智弊精神乎蹇浅者其扵苏张申韩之伦无论为役而欲肆其胸臆以妄议老氏御冦之学多见其不知量也故曰不可以苟訾亦不可以苟賛象山先生全集卷之三十象山先生全集象山先生全集卷第三十一象山先生全集卷之三十一程文问制科对制科不可以有法制科而有法吾不知制科之所取者何人也以蜗蛭之饵垂海而冀吞舟之鱼唐贾至犹以为诸科之病今制科者天子所自诏以待非常之才也孰谓非常之才而可以区区之法制束而取之乎然是科始扵汉盛扵唐至扵我宋其为法益宻而其得人之盛视汉唐有优焉何哉愚尝论之汉病扵经唐病扵文长才异䏻之士类多沦溺扵训诂声律之间故汉唐之制举不可以罪法我宋之盛莫盛扵仁宗盖其承三朝涵养天下之乆和气浃洽人才衆多学术雅正经不病汉文不病唐而天圣复科之诏又其图治之心锐而求才之意切天下之士雷动云合欲振耸扵天子之庭者心洋洋而冠峩峩也是以一举而得富郑公再举而得张文定其余如何张苏钱之流亦往往可称数号为得人之盛然未㡬而范文正公且言曰朝廷命试之际或将访以不急之务杂以非圣之书欲伺其所未知误其所熟习适足以误多士之心非劝学育材之意也嘉祐之末苏文忠公制䇿之对且曰陛下所为亲䇿贤良之士者以应故事而巳岂以臣言为真足有感扵陛下耶愚以为仁宗英特之主好贤之诚盖不后扵尧舜三王而乃使当时大臣有误多士之论制科之人有应故事之说者是盖其法之罪也故天圣之法不可以不变恭惟主上临御以来十年三诏锐意方闻之彦凡记诵传註之僻识知侍从之艰咸汛扫而新之则夫范文正所谓误多士者盖革之矣乃秋九月实试贤良之士执事大人下教诸生以试之之时有可变而通之之理谓今岁列郡不雨者非一则成汤之自责宣王之忧民寗庄子之知天意臧文仲之知人事其所先所宜可用可爲者冝有得扵大廷之对诚如是则苏文忠所谓应故事者又革之矣虽然庆历六年监察御史唐询尝请如汉故事俟有灾异然后举之亲䇿当世要务罢试祕阁六篇参政吴育执以爲不可愚尝交讥其龌龊庸陋盖询之意非知待贤之体而能勉君以尽其礼顾患应科者之衆而欲设术以抑其进爲育者正当诛其意而取其说从而广之若曰思未治则举之思遗逸则举之有缺政则举之有灾异则举之有大谋议则举之惟人君之所欲举欲问毋拘以法毋限以时则是科之设庶乎其有𥙷而是科之名庶乎其无愧矣不知出此而猥曰法不可变呜唿待贤良而有若待胥吏徒隷者存焉是尚为不可变乎龌龊庸陋之臣不知待贤者之礼适以芜累明君之政如是㢤故曰天圣制科之法不可不变若夫汉唐之时则未始有定法也所谓举之以五者惟眺错为然当时特诏有司诸侯王及三公九卿主郡吏举贤良而举眺错者适有五人耳若乃公孙弘董仲舒谷永杜钦之流而推之选之举之皆不必其五也故彼之以五者非有定法而我之以二则法之一定者也问之以三者惟董仲舒为然当时固以对䇿者条贯靡竟统纪未终辞不别白㫖不分明故至于再至于三耳若乃眺错谷永杜钦皆止扵一篇而公孙弘止扵复问𥘉不必其三也故彼之以三者𥘉非定法而我之以一者则法之一定者也至扵应者之多寡尤不可㮣论汉之应者以百数而唐永昌之𥘉对䇿者至千余当时张柬之为第一此狄仁杰之所谓宰相材而成诛二张之功者也固不可谓其应者之多而所得之非才也故曰汉唐之制科不可以罪法若夫比方之事非承学之任故愚不复为执事道谨对料敌曹操能註兵法而不䏻谕扵其子赵括䏻读父书而不见许扵其父兵家之变又岂可以言传而迹窥也㢤李靖佐李孝恭平萧铣靖请乗水传垒以爲必擒及叩夷陵铣以惶骇而其败军之将适屯清溪靖乃以爲不可击孝恭击之果以败还贼委舟散掠靖视其乱击而破之孝恭继进铣遂以䧏夫图铣一事也始而曰必擒中而曰不可撃终而击其说三变而无一不酬知此则韩安国淮南王之说可得而判矣李徳𥙿之在劒南也追咎韦臯招徕群蛮之䇿以为召冦之端抚纳蕃将悉怛维州之降以为制敌之要夫劒南一方也群蛮之来悉怛之至大畧相类一以为召冦一以为制敌而君子两是其说审乎此则耿国柳浑之说可得而知矣故孙武以兵为书而曰兵家之胜不可先传霍去病以兵为事而曰何至学古兵法诚以兵家之变在扵机缄识畧之相符非可以言传而迹窥也然则髙祖之前料子房之决胜夫岂偶然而已㢤尝观石勒素不知书聼读汉书至食其立六国事抟手惊曰此法当失何以得天下及至张良借箸之说则曰頼有此人耳以是知髙祖辍饭吐哺之时岂无见乎其事之机而惟良之为信者后世书生以陈迹臆见断天下之成败者岂不贻笑矣㢤若夫宣帝之使单于慕义郭子仪之使回纥下拜此其诚之所感则又进乎兵矣问赈济对赈济之䇿前人之迹可求也然无得乎其本而惟末之求则其䇿有时而穷文潞公之在成都也米价腾贵因就诸城门相近院凡十八处减价而粜仍不限其数张榜通衢异日米价遂减此盖刘晏之遗意然公廪无储私囷且竭则其䇿穷矣赵清献之守越米价踊贵傍州皆榜衢路禁增米价清献独榜衢路令有米者任增价粜之扵是诸路米商辐辏诣越米价更贱民无饿莩此盖卢坦之旧䇿然商路不通邻境无粟则其䇿穷矣舎是二䇿独可取之冨民而冨民之囷廪盈虚糓粟有无不得而知就令知之而闭粜如𥘉又诚如明问所虑以公家之势发民之私藏以济赈食不为无义顾其间尚多他利害故愚请舎其末而论其本可乎汉倪寛以租不办居殿当去官百姓思之大家牛车小家负担乃更居最夫寛扵科歛之方畧亦踈矣而能旦暮之间以殿为最则爱民之心孚乎其下故也诚使今之县令有倪寛爱民之心感动乎其下则富民之粟出而迩臣散给之䇿可得而施矣方畧之未至利害之未悉皆可次第而讲求若监司郡守不䏻以是心为明主谨择县令或惮扵有所按发而务为因循舎贷则吾末如之何也巳矣问唐取民制兵建官对古之是非得失常易论今之施设措置常难言论古之是非得失而不及今之施设措置吾未见其为果知古也然则古亦岂可以易言乎㢤取民制兵建官之法盖莫良扵三代遭秦变古先王之制扫地而尽由汉以来因循苟简视三代之法㡬以为不可复行盖不知大冬之寒可以推而为大夏之暑毫末之小可以进而为合抱之大顾当为之以渐而不可以骤反之也唐因魏隋之旧而成租调府卫之制官约以六典而省之至扵七百三十此可以为复三代之渐而唐之所以为可称者也至扵贫无以葬者许鬻永业自狭鄕徙寛鄕者併鬻口分启兼并之端开避地之衅此固失在扵其法省官之𥘉自谓吾以此待天下贤才足矣旣而增员外置寖广而不复除此固失在扵其身居重御轻之说在唐固不䏻无蔽而府兵之废实出扵版图隳而不可攷阅习弛而不可用其源盖与授田相表里皆其立法之遗恨也彍骑两税虽皆一时可喜之事而壊经常简易之法驯致鉅创大蠧而不䏻救承良法之弊不知脩而后之苟且变更以偷一时之利而不顾其后此尤君子之所深恶不可诿前人之失而逭其诛至扵斜封墨敕之滥则诚无足深责大抵君子之望扵唐者欲其等而上之而唐愈下欲其推而进之而唐愈退其是非得失岂不较然甚明㢤至推之扵今日则又有难言者唐租调之法固可以爲复井田什一之渐矣然连阡陌者难扵行削夺之法厌糟糠者无以爲播种之资削夺之法不行则田畆孰给播种之资旣乏则租课孰供况今之取扵民者斗斛之数定而输再倍和市之名存而直不给殊名异例不可殚举而州县遑遑有乏须负课之忧大农汲汲爲支柱权冝之计扵此而议复租调之法谁曰爲通世务者唐府兵之法固可爲复军旅卒伍之渐矣然授田之制不行则府卫之制不可复论况迩者两淮流徙之民朝廷欲因赈救之粟使耕荒弃之地以成屯田之业而议者犹惧资储之乏事弗克究列营而居负米而㸑者或者犹惧拊循之未至居䖏之未安习勤之未集而遽欲望𬒳坚跖劲扵田畆舍锄释耒之人亦已难矣扵此而言府卫之制盖索商舶扵北𬈑之涯者也唐虞官百夏商官倍周官三百六十而唐承隋后官不胜衆骤而约之七百有竒则复古建官亦莫近扵唐矣今之内而府寺埸局外而叅幕佐贰可以罢而省之者盖不为少天下莫不知之而朝廷之惮为此者则惧夫衣裳之流离而无以生也今虽不省而受任者或数千里需次者或八九年夺园夫红女之利不复可以责士大夫为省官之说则又不可无以䖏此故曰论古之是非得失者易言今之施设措置者难然则三代之法其终不可复矣乎曰大夏之暑大冬之推也合抱之木毫末之进也况夫脩已以安百姓笃恭而天下平仲尼谓朞月而可三年有成有包荒之量有冯河之勇有不遐遗之明有朋亡之公扵复三代乎何有愚不佞他日执事大人论思之次愿与闻焉问徳仁功利对仲尼屡叹管仲之功而游扵其门者五尺童子羞称焉曽西有所不爲孟子有所不愿威公由莒转战而入齐管仲释囚拘而相之其学焉而后臣之也孟子至与成汤伊尹同称然观其始志不过欲立功名扵天下以自尊荣其身而已岂有匹夫匹妇有不与𬒳尧舜之泽者若已推而纳之沟中之心㢤召陵之役反未及国而陈辕涛涂之执骄恣之迹已形其视成汤之慙徳爲如何呜唿此功利徳仁之所从分欤唐太宗与裴寂刘文静谋动髙祖时其志无异于威公管仲之事及其有天下之后致正观之治而论者以爲庶㡬三代之王吾独扵其聼魏徴之言而见之宇文士及称南衙群臣靣折庭争陛下不得举手盖当时辅拂鲠挺之臣不独徴而已顾独徴之言为尤详且切取徴之言而读之盖有冨翁贵仕之所不䏻堪者而太宗富有天下贵为天子功业皆其所自致而䏻俯首抑意聴拂逆之辞扵畴昔所恶之臣呜唿此其所以致正观之治庶㡬扵三代之王者乎恭惟主上盛徳至仁其学盖出扵五帝三王而俯取唐太宗徳仁功利之问与魏徴之所以对者发扵奎书形扵诏㫖询及侍臣一何其徳之盛仁之熟勉勉亹亹而无有穷已也实天下万世之幸执事大人仰取而俯用之䇿诸生扵旅试之塲甚大惠也设功利徳仁之疑扵魏徴之辞愚旣以齐威管仲之事决之扵前矣至扵帝王之徳之仁岂但如匹夫见扵脩身齐家而己之说愚窃以爲不然夫所谓脩身齐家者非夫饰小亷矜小行以自託扵鄕党者然也颜子视听言动之间曾子容貌辞气颜色之际而五帝三王臯䕫稷契伊吕周召之功勲徳业在焉故大学言明明徳扵天下者取必扵格物致知正心诚意之间愚不敏姑诵所闻执事大人幸恕其狂斐问汉文武之治对尝读洪范至扵沉潜刚克髙明柔克之辞未尝不反覆深攷而敬思之以为古先帝王之所以未尝不学而求警戒磨励之心未尝不切也执事教诸生以汉文帝武帝之事愚独以学而断二君之失夫文帝之为君固寛仁之君也然其质不䏻不偏于柔故其承高惠之后天下无事不知上古圣人弦弧剡矢重门击柝之义安扵嫁胡之耻不䏻饰邉备讲武练兵以戒不虞而匈奴大举入邉者数四甚至候骑逹扵雍甘泉仅严细柳㶚上棘门之屯虽拊髀求将御鞍讲武而志终不遂使其有学以辅之而知髙明之义必不至于此矣武帝之为君固英明之君也然其质不䏻不偏扵刚故其承文帝冨庶之后贯朽粟腐愤然欲犂匈奴之庭以刷前世之耻然不知舞干格苗因垒降崇之事不止衞青霍去病之师而穷贰师之兵至于海内虚耗戸口减半虽下轮台哀痛之诏亦无及矣飘风不终朝骤雨不终日执事谓始作者有以基之信其然乎使其有学以辅之而知沉潜之义不至扵此矣呜唿冨庶之效虽辽扵虚耗之报而拊髀之叹有不如轮台之哀尧舜三王之心吾于汉武帝末年之诏而知之此吾所以重惜其无学以辅之象山先生全集象山先生全集卷第三十二象山先生全集卷之三十二拾遗好学近乎知圣人之言有若不待辩而明自后世言之则有不可不辩者夫所谓智者是其识之甚明而无所不知者也夫其识之甚明而无所不知者不可以多得也然识之不明岂无可以致明之道乎有所不知岂无可以致知之道乎学也者是所以致明致知之道也向也不明吾从而学之学之不已岂有不明者㢤向也不知吾从而学之学之不巳岂有不知者㢤学果可以致明而致知则好学者可不谓之近智乎是所谓不待辩而明者也然大道之不明斯人之䧟溺古之所谓学者后世莫之或知矣今自童子受一卷之书亦可谓之学虽学农圃技巧之业亦不可不谓之学人各随其所欲䏻者而学之俗各随其所渐诱者而学之均之爲学也虽其学之也有好有不好其好之也有笃有不笃而当其笃好之也均之爲好学也今学农圃技巧之业者姑不论而如童子受书如射御书数专爲一艺者亦姑不论又如诡怪妖妄之人学爲欺世诬人之事者亦姑不论而世盖有人焉气庸质腐溺扵鄙陋之俗习扵庸猥之说胶扵卑浅零乱之见而乃勉勉而学孜孜而问茫茫而思汲汲而行闻见愈杂智识愈迷东辕则恐背扵西南辕则恐违扵北执一则惧为通者所笑泛从则惧为专者所非进退无守彷徨失据是其好之愈笃而自病愈深若是而学若是而好者果可谓之近扵智乎此所谓自后世言之则有不可不辩焉者也学问求放心举天下从事扵其间而莫知其说理无是也而至扵有是是岂可以不论其故哉学问也者是举天下之所从事扵其间者也然于其所以学问者而观之则污杂茫昧驳乎无以议为也古者学问之道扵是而有莫知其说者矣仁人心也心之在人是人之所以为人而与禽兽草木异焉者也可放而不求哉古人之求放心不啻如饥之扵食渴之扵饮焦之待救溺之待援固其宜也学问之道盖扵是乎在下愚之人忽视玩听不为动心而其所谓学问者乃转为浮文縁饰之具甚至扵假之以快其遂私纵欲之心扇之以炽其伤善败类之𦦨岂不甚可叹哉学问之道无他求其放心而已矣孟子斯言谁为听之不藐者主忠信人不可以无所主尤不可以主非其所主盖人而无所主则伥伥然无所依归将至扵无所不为斯固有所不可也然至扵主非其所主则念虑云为举出扵其心之所主方且䧟溺扵其中而自以为得虽有至言善道贤师良友亦无如之何则又不若无所主者之或䏻入扵善也此夫子所以屡言之忠者何不欺之谓也信者何不妄之谓也人而不欺何徃而非忠人而不妄何徃而非信忠与信𥘉非有二也特由其不欺扵中而言之则名之以忠由其不妄扵外而言之则名之以信果且有忠而不信者乎果且有信而不忠者乎名虽不同緫其实而言之不过良心之存诚实无伪斯可谓之忠信矣由是言之忠信之名圣人𥘉非外立其徳以教天下盖皆人之所固有心之所同然者也然人之生也不䏻皆上智不惑气质偏弱则耳目之官不思而蔽扵物物交物则引之而已由是向之所谓忠信者流而放僻邪侈而不能以自反矣当是时其心之所主无非物欲而已矣然则圣人所欲导还其固有舍曰主忠信其何以哉是故为人子而不主扵忠信则无以事其亲为人臣而不主扵忠信则无以事其君兄弟而不主扵忠信则伤夫妇而不主扵忠信则乖朋友而不主扵忠信则离视听言动非忠信则不能以中理出处语黙非忠信则不能以合宜凡文辞之学与夫礼乐射御书数之艺此皆古之圣贤所以居敬飬和周事致用备其道全其美者一不出扵忠信则虽或能之亦适所以崇姦而长伪况其余乎呜唿忠信之扵人亦大矣欲有所主舍是其可乎故夫子两以告门人弟子而子张之问崇徳亦以是告之至扵賛易则又以为忠信所以进徳也诚以忠信之扵人如木之有本非是则无以为木也如水之有源非是则无以为水也人而不忠信果何以为人乎哉鹦鹉鸜鹆能人之言猩猩猿狙能人之技人而不忠信何以异扵禽兽者乎呜唿学者能审其所主则亦庶㡬乎其可矣国以君为主则一国之事莫不由君而出军以将为主则一军之事莫不由将而出家以长为主则一家之事莫不由长而出人能以忠信为主则念虑云为举一身之事莫不由忠信而出然而不能进扵圣贤者吾未之信也毋友不如已者人之技能有优劣徳器有小大不必齐也至扵趍向之大端则不可以有二同此则是异此则非向背之间善恶之分君子小人之别扵是决矣友者所以相与切磋琢磨以进乎善而爲君子之归者也其所向苟不如是恶可与之爲友哉此毋友不如已者之意甚矣趋向之不可不谨而友之不可不择也耳目之所接念虑之所及虽万变不穷然观其经营要其归宿则举系扵其𥘉之所向布乎四体形乎动静宣之扵言语见之扵施爲醖酿陶冶涵浸长养日益日进而不自知者盖其所向一定而势有所必然耳彼其趋向之差而吾与之友则其朝夕逰处之间声薰气染波荡风靡者岂不大可畏哉子张氏有扵人何所不容如之何其拒人之说殆未知夫主忠信毋友不如已者之义也人不可以无耻人惟知所贵然后知所耻不知吾之所当贵而谓之有耻焉者吾恐其所谓耻者非所当耻矣夫人之所当贵者固天之所以与我者也而或至扵戕贼䧟溺颠迷扵物欲而不能以自反则所可耻者亦孰甚扵此哉不知乎此则其愧耻之心将有移扵物欲得䘮之间者矣然则其所以用其耻者不亦悖乎由君子观之乃所谓无耻者也孟子曰人不可以无耻以此又不善之不可为非有所甚难知也人亦未必不知而至扵甘为不善而不之改者是无耻也夫人之患莫大乎无耻人而无耻果何以为人哉今夫言之无常行之不轨既已昭着乃反睢睢扬扬饱食煖衣安行而自得畧无愧怍之意吾不知其与鳞毛羽鬛山栖水育牢居野牧者何以异也人而至此果何以为人乎哉钧是人也而至扵有为圣为贤者独何为而能然哉人之无耻者盍亦扵是而少致其思乎人不可以无耻以此思则得之义理之在人心实天之所与而不可冺㓕焉者也彼其受蔽扵物而至扵悖理违义盖亦弗思焉耳诚能反而思之则是非取舎盖有隐然而动判然而明决然而无疑者矣君子喻扵义非其所志而责其习不可也非其所习而责其喻不可也义也者人之所固有也果人之所固有则夫人而喻焉可也然而喻之者少则是必有以夺之而所志所习之不在乎此也孰利扵吾身孰利扵吾家自声色货利至扵名位禄秩苟有可致者莫不营营而图之汲汲而取之夫如是求其喻扵义得乎君子则不然彼常人之所志一毫不入扵其心念虑之所存讲切之所及唯其义而巳夫如是则亦安得而不喻乎此哉然则君子之所以喻扵义者亦其所志所习之在是焉而已耳求则得之良心之在人虽或有所䧟溺亦未始冺然而尽亡也下愚不肖之人所以自絶扵仁人君子之域者亦特其自弃而不之求耳诚䏻反而求之则是非美恶将有所甚明而好恶趋舎将有不待强而自决者矣移其愚不肖之所为而为仁人君子之事殆若决江䟽河而赴诸海夫孰得而御之此无他所求者在我则未有求而不得者也求则得之孟子所以言也里仁为美自为之不若与人为之与少为之不若与衆为之此不易之理也仁人心也为仁由已而由人乎哉我欲仁斯仁至矣仁也者固人之所自为者也然吾之独仁不若与人焉而共进乎仁与一二人焉而共进乎仁孰若与衆人而共进乎仁与衆人焉共进乎仁则其浸灌薫陶之厚规切磨砺之益吾知其与独爲之者大不侔矣故一人之仁不若一家之仁之爲美一家之仁不若隣焉皆仁之爲美其隣之仁不若里焉皆仁之爲美也里仁爲美夫子之言岂一人之言㢤则以学文欲明夫理者不可以无其本本之不立而䏻以明夫理者吾未之见也宇宙之间典常之昭然伦类之灿然果何适而无其理也学者之爲学固所以明是理也然其畴昔之日闺门之内所以慕望期向服习践行者盖冺然乎天理之萌蘖而物欲之蔽实豪据乎其中而为之主则其所以为学之本者固已蹷矣然而方且汲汲扵明理吾不知所谓理者果可以如是而明之乎苟惟得之扵天者未始冺㓕而所以为学之本者见诸日用而足以怙乎人则虽其统纪条目之未详自可以切磋穷究次第而讲明之而是理亦且与吾相契而涣然释怡然顺者将不胜其衆矣则以学文夫子所以言也人心惟危道心惟㣲惟精惟一允执厥中知所可畏而后能致力扵中知所可必而后能收效扵中夫大中之道固人君之所当执也然人心之危罔念克念为狂为圣由是而分道心之㣲无声无臭其得其失莫不自我曰危曰㣲此亦难乎其能执厥中矣是所谓可畏者也苟知夫危㣲之可畏也如此则亦安得而不致力扵中乎毫釐之差非所以为中也知之苟精斯不差矣须臾之离非所以为中也守之苟一斯不离矣惟精惟一亦信乎其能执厥中矣是所谓可必者也苟知夫精一之可必也如此则亦安得而不收效扵中乎知所可畏而致力扵中知所可必而收效扵中则舜禹之所以相授受者岂苟而己哉学古入官议事以制政乃不迷天下有不易之理是理有不穷之变诚得其理则变之不穷者皆理之不易者也理之所在固不外乎人也而人之生亦岂能遽明此理而尽之哉开辟以来圣神代作君臣之相与倡和弥缝前后之相与缉理更续其规恢缔建之广大深宻咨询计虑之委曲详备证验之着有足以折疑更甞之多有足以破陋𬒳之载籍着为典训则古制之所以存扵后世者岂徒为故实文具而已㢤以不易之理御不穷之变扵是乎在矣学之以入官操之以议事政之不迷固其所也汝分猷念以相从各设中于乃心必有所辨然后私说可得而破必有所主然后私意可得而絶道之所在固非私说之可拟中之所存固非私意之可间有道之君率由是中以图事揆䇿其为民之意至炳炳也而不便于其私者辄持其私意倡为异说以鼓动吾民彼民之愚至憷扵其私说党扵其私意相率而违上之令何理之是非至是而难见而心之权度至是而无所凖如此㢤是殆其外之无所辨而异说之来不能无惑内之无所主而宅心之素不于其中而物得以夺飬心莫善扵寡欲将以保吾心之良必有以去吾心之害何者吾心之良吾所固有也吾所固有而不能以自保者以其有以害之也有以害之而不知所以去其害则良心何自而存㢤故欲良心之存者莫若去吾心之害吾心之害既去则心有不期存而自存者矣夫所以害吾心者何也欲也欲之多则心之存者必寡欲之寡则心之存者必多故君子不患夫心之不存而患夫欲之不寡欲去则心自存矣然则所以保吾心之良者岂不在扵去吾心之害乎取二三䇿而已矣昔人之书不可以不信亦不可以必信顾扵理如何耳盖书可得而伪为也理不可得而伪为也使书之所言者理耶吾固可以理揆之使书之所言者事耶则事未始无其理也观昔人之书而㫁扵理则真伪将焉迯㢤苟不明扵理而惟书之信幸而取其真者也如其伪而取之则其弊将有不可胜者矣孟子曰吾扵武成取二三䇿而已矣非明扵理者孰能与扵此甞谓言而无稽徃哲以为不足听事不师古昔贤以为非所闻尭舜之圣书以稽古称之夫子之圣自谓好古敏而求之古训是式诗所以称仲山甫之贤必则古昔称先王礼所以为学者之轨范也然则昔之圣贤盖未甞有不取扵书者也欲求稽古昔以为师法训式而非书之取将孰取之㢤然而古者之书不能皆醇也而疵者有之不能皆然也而否者有之真伪之相错是非之相仍使不通乎理而槩取之则安在其为取扵书也昔之圣贤岂其然乎自羲皇以来至扵夫子盖所谓有道之世虽中更衰乱而圣明代兴而周家又号为典章之备而职守之详且严者当时载籍之传宜其无所谓疵者否者伪者非者然而夫子之扵书也扵易则有八索之黜扵职方则有九丘之除书必定诗必删言夏商之礼则以为杞宋不足証武之乐未乆也而声淫及商至扵老𣆀之问苌弘之问郯子之访无非所以攷覈其醇疵真伪是非可否而㫁之以理者也然则书之不可一槩而取也乆矣虽然夫子天下后世固宜取信焉者也孟子之时去夫子为未逺而经籍皆出扵夫子之笔削则虽槩而取之可也而扵武成一篇所取者才二三䇿而巳无亦好髙求异之过耶呜唿非也夫子所以取信扵后世者岂徒尔㢤抑以其理之所在而其一以贯之者建诸天地而不悖质诸鬼神而无疑百世以俟圣人而不惑而已使书不合扵理而徒以其经夫子之手而遂信之则亦安在其取信扵夫子也况夫孟子虽曰去圣人之世未逺而亦百有余岁矣言爵禄之班则曰诸侯恶其害已也而皆去其籍论尭舜之事则曰齐东野人之语而非君子之言然则扵武城之篇不惟其书之信而一㫁之以理又何疑焉故曰书不可以不信亦不可以必信使书而皆合扵理虽非圣人之经尽取之可也况夫圣人之经又安得而不信㢤如皆不合扵理则虽二三䇿之寡亦不可得而取之也又可必信之乎盖非不信之也理之所在不得而必信之也古人之扵书稽求师式至扵为圣为贤而后世乃有疲精神劳思虑皓首穷年以求通经学古而内无益扵身外无益扵人败事之诮空言坐谈之讥皆归之者庸非不通扵理而惟书之信其取之者不精而致然耶今夫药石之储不䏻皆和平也而悍毒者有之不能皆真良也而伪蠧者有之彼良医之逰扵其间也审病者之脉理知药石之性味择之精而用之适其宜是以百发而百中至非能医者而以其病而游焉槩取而试之苟其不中得无遇毒以益病而戕其身也㢤不明乎理而惟书之信取之不当以至扵悖理违道者得无类是乎故曰尽信书不如无书保民而王民生不䏻无群群不䏻无争争则乱乱则生不可以保王者之作盖天生聦明使之统理人群息其争治其乱而以保其生者也夫争乱以戕其生岂人情之所欲㢤彼其情驱势激而至扵此未有不思所以易之者也当此之时有䏻以息争治乱之道拯斯民扵水火之中岂有不翕然而归徃之者保民而王信乎其莫之䏻御也续书何始扵汉安扵所习而絶意扵古固君子之所患也以其所知而妄意扵古尤君子之所大患也君臣上下之大分善恶义利之大较固天下不易之理非有隐奥而难知者也然而世衰道䘮利欲之途一开而莫之或止角奔竞逐相师成风如大防之一溃漶漫衍溢有不可复收之势当是时所谓大分大较非隐奥而难知者徃徃颠倒错乱废坠湮没而莫之或顾此后世之公患也人性之灵岂得不知其非然志销气腐无豪杰特立之操波流之所荡激终沦胥而不䏻以自振尚何望其䏻轩轾扵人㢤然则安扵所习而絶意扵古者诚亦人之所深患也有人扵此𬒳服儒雅师尊圣贤知大分大较之不可易隐然思以易当世志不得而摅其所有着之简编以自附扵古人此何啻去国之似人虗空之足音有识者之所宜深嘉屡叹称扬颂羡之不能自已者也而曰君子之所大患者何耶理之所当然而时不然有䏻去彼取此自㧞扵流俗自一言一行以徃莫不有益莫不可贵然其髙下浅深大小多少虽毫釐之间不可以相踰越乗人之不然而张其殊扵人者以自比扵古之圣贤袭其粗迹偶其大形而侈其说以欺世而盗名则又有大不然者矣彼固出扵识量之卑闻见之陋而世衰道㣲自为翘楚莫有豪杰之士剖其蒙开其蔽而遂至扵此非固中懐谲诈而昭然有欺世盗名之心而为之也然其不知涯分偃蹇僣越自以为是人皆恱之而不可与入尭舜之道者盖与贼徳之乡原所蔽不同而同归扵害正矣欺世盗名之号夫又焉得而避之续书何始扵汉吾以为不有以治王通之罪则王道终不可得而明矣问古者言之不出耻躬之不逮也故君子欲行之浮扵言不欲言之浮扵行傅说告髙宗以逊志诗人称文王小心翼翼记美后稷禄及子孙归之扵其辞恭其欲俭大言侈志固君子之所不取夫子讲道洙泗之间而游扵其间者五尺童子羞称五伯岂其五尺童子与管仲舅犯軰度长絜大举䏻无所愧耶蜀诸葛孔明距今且千载更阅贤智多矣莫敢少訾而当时不过自比管乐孔门之童子岂皆度越孔明者乎不然何其言之大而志之侈也礼不苟訾学不躐等夫子之教必不其然苟以称五伯之说为非是则孟子亦曰仲尼之徒无道桓文之事者或问曽西与管仲孰贤则曰尔何曽比予扵是然则羞称之说信矣孟子言必称尭舜且曰能言距杨墨者圣人之徒也杨墨亦当世所推使当时后生小子不自揆度靡然而非之岂逊志小心辞恭欲俭不苟訾不躐等之道乎诸君以孔孟为师者也愿有所析其疑对东明之升群隂毕伏咸池既作洼郑不可复陈矣康衢之謡击壌之歌后世髙文大册不能无忝中林之夫汉上之女后世硕儒宗工不能无愧岂其智有所不足而力有所不逮㢤道之不明不行而所以用其智力者病矣谈中华之壮䴡则夷裔之君长不如王朝之下士论沧海之汪洋则雍梁之秀民不如渤澥之庸夫理固然也道之行与不行明与不明相去逺矣傅说之逊志将以时敏厥修文王之小心所以昭事上帝其辞恭其欲俭后稷之徳扵是乎在矣必不苟訾而后可与言此必不躐等而后可以进此羞称五伯能言距杨墨然后可以免扵苟訾躐等之过象山先生全集象山先生全集卷第三十三象山先生全集卷之三十三谥议宣教郎大常博士孔炜撰议曰学道以圣贤为师圣贤遗书万世标的也孟轲氏有言曰君子深造之以道欲其自得之也自得之则居之安居之安则资之深资之深则取之左右逄其原故君子欲其自得之也甚矣古人之讲学其端绪源委诚未易言学而未至扵安难与议圣贤之阃域矣传记所载如曰安而行安则乆恭而安皆取诸此也自轲既没逮今千有五百余年学者狥口耳之末昧性天之真凡轲之所以诏来世者卒付扵空言有䏻尊信其书修明其学反求诸已私淑诸人如监丞陆公者其䏻自㧞扵流俗而有功扵名教者欤公生而颕悟器识絶人与季兄复斋讲贯理学号江西二陆其学务穷本原不为章句训诂其持论雄杰卓立不苟随声趋和唯孟轲氏书是崇是信盖谓此心之良人所均有天所予我非由外铄先立乎其大者则其小者莫䏻夺信䏻知此则宇宙无非至理圣贤与我同类大端既立趋向既定明善充类以求之强力勇敢以行之如木有根如水有源逮其乆也此心之灵此理之明将涣然释怡然顺真有见夫居广居立正位行大道皆吾分内事所谓操存求得盛行不加穷居不损者端不我诬也公惟见理昭彻加以涵飬践履之功故䏻自得扵心有余扵身即其成已用以成物四方才俊之士风动云集至无舘舎以容公榘彟端严对之者非心邪念自然消沮论说爽厉听之者如指迷涂如出荆棘质诸遗编义利之分王覇之别天理人欲凡介扵毫芒疑似之间者辨之弗措叩之弗竭自非学本正大充乎自然安䏻如是之周流贯通动与理㑹也哉繇其推是学以爲文则辞逹而不争乎雕镌理胜而无用乎缭绕无意扵文而文自尔工施是学扵有政则视吾民如子弟遇僚属如朋友诚心所孚自有不言之教当时元臣硕辅或荐进其心悟理融出扵自得或称美其治郡善政可验躬行夫理而造扵自得政而本扵躬行则君子之所飬可知矣使天假之年上之得君行道次之立言明道俾获尽宣其用则以利生民以恵后学可胜既哉谨按谥法敏而好古曰文貌肃辞定曰安公天禀纯明学无凝滞服膺先哲发挥宪言非敏而好古乎抗志洪毅师道尊严记乆传逺言皆可复非貌肃辞定乎谥曰文安扵义为称谨议覆谥朝请大夫行尚书考功员外郎丁端祖撰议曰儒学之盛自三代以来未有如我本朝者也夫六经厄扵秦而士以权谋相倾汉尚申韩晋尚荘老唐惟辞章是夸先王之道陵迟甚矣至我本朝伊洛诸公未出之时易之一书犹晦蚀扵虗无之谈书之皇极诗之二南记礼中庸大学之㫖春秋尊王之义皆未有䏻发明其指归者也自濂溪明道伊川义理之学为诸儒倡而穷理尽性之说致知格物之要凡尭舜禹汤文武周公孔子相传之大原始暴白扵天下其后又得南轩张氏晦庵朱氏东莱吕氏续濓溪明道伊川㡬絶之绪而振起之六经之道晦而复明是三君子奉常既已命谥矣又有象山陆氏者自丱角时闻诵伊川语甞曰伊川之言奚为与孔子孟子之言不类𥘉读论语即疑有子之言支离及长而与朋友讲学因论及太极图㫁然以太极之上不复更有无极其他特立之见超絶之论不一而足要皆本扵自得天分既髙学力亦到盖自三四嵗时请问扵亲庭其立论已不凡真所谓少成若天性者惜乎不䏻尽以所学见之事业立朝仅丞匠监旋即奉祠以归恵政所加止荆门小垒而已世固有能言而不䏻行内若明了而外实迂阔不中事情者公言行相符表里一致其吐辞发论既卓立乎古今之见至扵临政䖏事实平易而不迂详审而不躁当乎人情而循乎至理而无一毫蹈常袭故之迹若公者在吾儒中真千百人一人而巳奉常谥以文安诚未为过愽士议是谨议象山先生行状先生姓陆讳九渊字子静其先嬀姓至齐宣王少子元侯讳通始封平原般县陆乡因以为氏曽孙讳烈为吴令子孙遂为吴郡吴县人自吴公四十世为唐宰相文公讳希声是为先生八世祖七世祖讳崇六世祖讳徳迁五代末避地于抚州金谿髙祖讳有程曽祖讳演并以学行重扵乡里祖讳戬父赠宣教郎讳贺生有异禀端重不伐究心典籍见扵躬行酌先儒冠昏䘮祭之礼行之家家道之整着闻州里母孺人饶氏生六子先生其季也先生㓜不戯弄静重如成人三四嵗时常侍宣教公行遇事物必致问一日忽问天地何所穷际宣教公笑而不荅遂深思至忘寝食角緫经夕不脱衣履有弊而无壊韈至三接手甲甚修足迹未甞至庖厨常自扫林下宴坐终日立于门过者驻望称叹以其端荘雍容异常儿也五岁读书𥿄隅无卷折六嵗侍亲㑹嘉礼衣以华好却不受季兄复斋年十三举礼经以告先生廼受与人粹然乐易然恶无礼者读书不苟简外视虽若闲暇而实勤扵攷索伯兄緫家务常夜分起必见先生秉烛检书伊川近世大儒言垂于后至今学者尊敬讲习之不替先生独谓简曰丱角时闻人诵伊川语自觉若伤我者亦甞谓人曰伊川之言奚为与孔子孟子之言不类𥘉读论语即疑有子之言支离先生生而清明不可企及有如此者他日读古书至宇宙二字解者曰四方上下曰宇徃古来今曰宙忽大省曰宇宙内事乃巳分内事已分内事乃宇宙内事又甞曰东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上有圣人出焉此心同也此理同也千百世之下有圣人出焉此心同也此理同也干道八年登进士第时考官吕祖谦能识先生之文扵数千人之中他日谓先生曰未甞欵承足下之教仅得之传闻一见髙文心开目明知其为江西陆子静也其始至行都一时俊杰咸从之㳺先生朝夕应酬荅问学者踵至至不得寐者余四十日所以自奉甚薄而精神益强听其言兴起者甚衆还里逺迩闻风而至求亲炙问道者益盛先生既受徒即去今世所谓学规者而诸生善心自兴容体自荘雍雍于于后至者相观而化猗欤盛㢤真三代时学校也有一生饭次㣲交足饭既先生从容问之曰汝适有过知之乎生略思曰巳省先生曰何过对曰中食觉交足虽即改正即放逸也其严如此先生深知学者心术之㣲言中其情或至汗下有懐扵中而不䏻自暁者为之条析其故悉如其心亦有相去千里素无雅故闻其大槩而尽得其为人甞有言曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以救人又曰今天下学者唯有两途一途朴实一途议论呜唿至㢤足以明人心之邪正破学者之窟宅矣甞攻切问者之疵问者不领恶声輙至旁观不䏻堪而先生悠然从容乃及他事淳熈元年授迪功郎隆兴府靖安县主簿未上丁继母太孺人邓氏忧服阕调延宁府崇安县主簿八年少师史公浩荐先生之辞曰渊源之学沉粹之行辈行推之而心悟理融出扵自得得㫖都堂审察陞擢不赴九年侍从复上荐除国子正诸生叩请孳孳启谕如家居教授感发良多十年冬迁勑令所删定官同志之士相从讲切不替僚友多贤相与问辩大信服先生自少时闻长上道靖康间事慨然有感扵复讐之义至是遂访求智勇之士与之商确益知武事利病形势要害人物短长十一年当轮对期迫甚犹未入思虑所亲累请乆乃下笔缮写甫就厥明即对上屡俞所奏修寛恤诏令书成有㫖改承奉郎十三年转宣义郎亲朋谓先生乆次宜求去先生曰徃时面对粗陈大义明主不以为非然条贯靡竟统纪未终思欲再望清光少自竭尽以致臣子之义距对五日除将作监丞后省䟽驳得㫖主管台州崇道观先生既归学者辐辏愈盛虽乡曲老长亦俯首听诲言称先生先生悼时俗之通病启人心之固有咸惕然以惩跃然以兴毎诣城邑环坐率一二百人至不䏻容徙观寺县大夫为设讲坐扵学宫听者贵贱老少溢塞涂巷从游之盛未见有此贵溪有山实龙虎之本冈先生登而乐之结茆其上山髙五里其形如象遂名之曰象山自号象山翁四方学徒复大集至数百人从容讲道咏歌怡愉有终焉之意扵是人号象山先生十六年祠秩满今上登极除知荆门军是年转宣教郎又转奉议郎绍熈二年九月𥘉领郡事吏以故例白内诸局务外诸县必有揭示约束接賔受词分日先生曰安用是延见僚属如朋友推心豁然论事惟理是从先生家书有云毎一同官禀事衆有所见皆得展其所懐辩争利害扵前太守唯黙听候其是非既明乃从賛叹以飬其狥公之意太守所判僚属却囬者常有之先生教民如子弟虽贱隷走卒亦谕以理义接賔受词无早暮下情尽逹无壅故郡境之内官吏之贪㢘民俗之习尚忠良材武与猾吏暴强先生皆得之扵无事之日徃时郡有追逮皆特遣人先生唯令诉者自执状以追以地近逺立限皆如期即日䖏决轻罪多酌人情暁令解释至人伦之讼既明多使领元词自毁之以厚其俗唯怙终不可诲化乃始㫁治详其文状以防后日反覆乆之民情益孚两造有不持状唯对辩求决亦有证者不召自至问其故曰事乆不白共约求明或既伏俾各持甚状去不复留案甞夜与僚属坐吏白有老者诉甚急唿问之体战言不可解俾吏状之谓其子为羣卒所杀先生判翌日呈僚属难之先生曰子安知不至是凌晨追究其子盖无恙也人益服先生之明有诉遭窃脱而不知其人先生自出二人姓名使捕至讯之伏辜尽得所窃物还诉者且宥其罪使自新因语吏曰某所某人尤暴吏亦莫知翌日有诉遭夺掠者即其人也乃加追治吏大惊郡人以为神𥘉保伍之制州县以非急务多不检覈盗贼得匿藏其间近邉尤以为患先生首申严之姦无所蔽有刼僧庐邻伍遽集擒获不逸一人至是羣盗屏息荆门素无城壁先生以为此自古战争之埸今为次邉在江汉之间为四集之地南捍江陵北援㐮阳东护随郢之脇西当光化夷陵之冲荆门固则四隣有所恃否则有背脇腹心之虞由唐之湖阳以趋山则其渉汉之径已在荆门之脇由邓之邓城以渉汉则其趋山之道已在荆门之腹余有间途浅津陂陁不能以限马滩瀬不能以濡轨者所在尚多自我出竒制胜徼敌兵之腹脇者亦正在此虽四山环合易扵备御义勇四千疆壮可用而仓廪藏库之间麋鹿可至累议欲修筑子城惮重费不敢轻举先生审度决计召集义勇优给庸直躬自劝督役者乐趋竭力工倍二旬讫筑𥘉计者拟费缗钱二十万至是仅费缗五千而土工毕后复议成砌三重置角䑓増二小门上置敌楼冲天渠荷叶渠护险墻之制毕备才费缗钱三万又郡学贡院客舘官舎衆役并兴𥘉俗习惰人以执役为耻吏惟好衣闲观至是此风一变督役官吏布衣杂役夫佐力相勉以义不专以威盛役如此而人情晏然郡中恬若无事荆门两县置垒事力绵薄连嵗困扵送迎藏库空竭调度倚办商税先是日差使臣暨小吏伺商人于门检货给引然后至务务唯据引入税出门又覆视官收无㡬而出入其费巳多𥘉谓以严禁榷杜奸弊而门吏取贿多所藏覆禁物亦或通行商苦重费多由僻途务入日缩先生罢去之或曰门讥所以防奸列郡行之以为常一旦罢废商冐利必有不至务者先生曰是非尔所知即日揭示俾径至务复减正税援例是日税入立増有一巨商巳遵僻途忽闻新令复出正路廵尉卒扵岐捕之先生诘得其实劳而释之巨商感涕行旅闻者莫不以手加额誓以母欺私相转告必由荆门旁观者诘其故商曰罢三门引减援例去我辈大害不可不报徳税收増倍酒课亦如之荆门故用铜钱后以近邉以鐡钱易之铜钱有禁而民之输扵公者尚容贴纳先生曰既禁之矣又使之输不可即蠲之又减钞钱罢比较不遣人诣县给吏札置医院官吏民咸恱而郡吏亦贫而乐狱卒无以自给多告罢先生以僚属访察得其实遂廪给之朔望及暇日诣学讲诲诸生郡有故事上元设斋醮黄堂其说曰为民祈福先生扵是㑹吏民讲洪范歛福钖民一章以代醮事发明人心之善所以自求多福者莫不晓然有感扵中或为之泣湖北诸郡军士多迯徙视官府如传舎不可禁止缓急无可使者先生病之乃信捕获之赏重奔窜之刑又数阅射中者受赏役之加庸直无饥寒之忧相与悉心弓矢逸者絶少他日兵官按阅独荆门整习他郡所无先生平时按射不止扵兵伍郡民皆得而与中亦同赏荐举其属不限流品甞曰古者无流品之分而贤不肖之辨严后世有流品之分而贤不肖之辨略先生之家居也乡人苦旱群祷莫应有请扵先生乃除坛山巅隂云已乆及致祷大雨随至荆门亦旱先生毎有祈必踈雨随车郡民异之治化孚洽乆而益着既踰年笞箠不施至扵无讼相保相爱闾里熈熈人心敬向日以加厚吏卒亦能相勉以义视官事如其家事识者知其为郡有出扵政刑号令之表者矣诸司交章论荐丞相周公必大甞遗人书有曰荆门之政于以验躬行之效三年冬十一月语女兄曰先教授兄有志天下竟不得施以没女兄䀌然又甞谓家人曰吾将死矣或曰安得此不祥语骨肉将柰何先生曰亦自然又告僚属曰某将告终先生素有血疾居旬日大作实十二月丙午越三日疾良已接见属僚与论政理如平时宴息静室命扫焚香家事一不挂齿庚戌祷雪辛亥雪骤降命具浴浴罢尽易新衣幅巾端坐家人进药先生却之自是不复言癸丑日中奄然而卒郡属棺歛竭诚哭哀甚吏民哭奠充塞衢道各有辞以叙陈痛恋之情柩归门人奔哭㑹葬以千数郡县扵其讲学之地为立祠先生遗文诸生已次第编纪先生生扵绍兴九年二月乙亥享年五十有四娶吴氏封孺人二子持之循之女一明年十有一月壬申葬于乡之永兴寺山距妣饶氏孺人墓为近先生之道至矣大矣简安得而知之惟简主富阳簿时摄事临安府中始承教扵先生及反富阳又获从容侍诲偶一夕简发本心之问先生举是日扇讼是非以荅简忽省此心之清明忽省此心之无始末忽省此心之无所不通简虽凡下不足以识先生而扵是亦知先生之心非口说所能賛述所略可得而言者日月之明先生之明也四时之变化先生之变化也天地之广大先生之广大也鬼神之不可测先生之不可测也欲尽言之虽穷万古不可得而尽也虽然先生之心与万古之人心一贯无二致学者不可自弃谨状绍熈五年二月十有六日门人奉议郎知饶州乐平县主管劝农公事杨简状象山先生全集卷之三十三象山先生全集象山先生全集卷第三十四象山先生全集卷之三十四语録道外无事事外无道先生常言之道在宇宙间何甞有病但人自有病千古圣贤只去人病如何増损得道道理只是眼前道理虽见到圣人田地亦只是眼前道理唐虞之际道在臯陶商周之际道在箕子天之生人必有䏻尸明道之责者臯陶箕子是也箕子所以徉狂不死者正爲欲传其道既爲武王陈洪范则居扵夷狄不食周粟论语中多有无头柄的说话如知及之仁不䏻守之之类不知所及所守者何事如学而时习之不知时习者何事非学有本领未易读也苟学有本领则知之所及者及此也仁之所守者守此也时习之习此也说者说此乐者乐此如髙屋之上建瓴水矣学苟知本六经皆我註脚天理人欲之言亦自不是至论若天是理人是欲则是天人不同矣此其原盖出扵老氏乐记曰人生而静天之性也感扵物而动性之欲也物至知知而后好恶形焉不䏻反躬天理㓕矣天理人欲之言盖出扵此乐记之言亦根扵老氏且如专言静是天性则动独不是天性耶书云人心惟危道心惟㣲解者多指人心为人欲道心为天理此说非是心一也人安有二心自人而言则曰惟危自道而言则曰惟㣲罔念作狂克念作圣非危乎无声无臭无形无体非㣲乎因言荘子云眇乎小哉以属诸人謷乎大哉独逰扵天又曰天道之与人道也相逺矣是分明裂天人而为二也动容周旋中礼此盛徳之至所以常有言语必信非以正行才有正其行之心已自不是了古人皆是明实理做实事近来论学者言扩而充之须扵四端上逐一充焉有此理孟子当来只是发出人有是四端以明人性之善不可自暴自弃苟此心之存则此理自明当恻隐处自恻隐当羞恶当辞逊是非在前自䏻辨之又云当寛𥙿温柔自寛𥙿温柔当发强刚毅自发强刚毅所谓溥博渊泉而时出之夫子问子贡曰汝与囬也孰愈子贡曰赐也何敢望囬囬也闻一以知十赐也闻一以知二此又是白着了夫子气力故夫子复语之曰弗如也时有姓吴者在坐遽曰爲是尚嫌少在先生因语坐间有志者曰此说与天下士人语未必䏻通暁而吴君通敏如此虽诸君有志然扵此不䏻及也吴逊谢谓偶然子贡在夫子之门其才最髙夫子所以属望磨礲之者甚至如予一以贯之独以语子贡与曽子二人夫子既没三年门人归子贡反筑室扵埸独居三年然后归盖夫子所以磨礲子贡者极其力故子贡独留三年报夫子深恩也当时若磨礲得子贡就则其材岂曽子之比颜子既亡而曽子以鲁得之盖子贡反为聦明所累卒不能知徳也子贡言性与天道不可得而闻此是子贡后来有所见䖏然谓之不可得而闻非实见也如曰予欲无言即是言了天下之理无穷若以吾平生所经歴者言之真所谓伐南山之竹不足以受我辞然其㑹归緫在扵此颜子为人最有精神然用力甚难仲弓精神不及颜子然用力却易颜子当𥘉仰髙鑚坚瞻前忽后愽文约礼遍求力索既竭其才方如有所立卓尔逮至问仁之时夫子语之犹下克已二字曰克已复礼为仁又发露其㫖曰一日克巳复礼天下归仁焉既又复告之曰为仁由已而由人乎哉吾甞谓此三节乃三鞭也至扵仲弓之为人则或人甞谓雍也仁而不佞仁者静不佞无口才也想其为人冲静寡思日用之间自然合道至其问仁夫子但荅以出门如见大賔使民如承大祭已所不欲勿施扵人只此便是也然颜子精神髙既磨礲得就实则非仲弓所能及也颜子问仁之后夫子许多事业皆分付颜子了故曰用之则行舎之则藏惟我与尔有是颜子没夫子哭之曰天䘮予盖夫子事业自是无传矣曽子虽能传其脉然参也鲁岂能望颜子之素蓄幸曽子传之子思子思传之孟子夫子之道至孟子而一光然夫子所分付颜子事业亦竟不复传也学有本末颜子闻夫子三转语其纲既明然后请问其目夫子对以非礼勿视勿听勿言勿动颜子扵此洞然无疑故曰囬虽不敏请事斯语矣本末之序盖如此今世论学者本末先后一时颠倒错乱曽不知详细处未可遽责扵人如非礼勿视听言动颜子已知道夫子乃语之以此今先以此责人正是躐等视㕔言动勿非礼不可扵这上面看颜子须看请事斯语直是承当得过天之一字是臯陶说起夫子以仁发明斯道其言浑无罅缝孟子十字打开更无隐遁盖时不同也自古圣贤发明此理不必尽同如箕子所言有臯陶之所未言夫子所言有文王周公之所未言孟子所言有吾夫子之所未言理之无穷如此然譬之奕然先是这般等第国手下棊后来又是这般国手下棊虽所下子不同然均是这般手叚始得故曰其或继周者虽百世可知也古人视道只如家常茶饭故漆雕开曰吾斯之未能信斯此也此道与溺扵利欲之人言犹易与溺扵意见之人言却难㳙㳙之流积成江河泉源方动虽只有㳙㳙之㣲去江河尚逺却有成江河之理若能混混不舍昼夜如今虽未盈科将来自盈科如今虽未放乎四海将来自放乎四海如今虽未㑹其有极归其有极将来自㑹其有极归其有极然学者不能自信见夫标末之盛者便自荒忙舎其㳙㳙而趋之却自壊了曽不知我之㳙㳙虽㣲却是真彼之标末虽多却是伪恰似檐水来相似其涸可立而待也故吾甞举俗谚教学者云一钱做单客两钱做双客傅子渊自此归其家陈正巳问之曰陆先生教人何先对曰辨志正巳复问曰何辨对曰义利之辨若子渊之对可谓切要此道非争竞务进者能知惟静退者可入又云学者不可用心太紧今之学者大抵多是好事未必有切已之志夫子曰古之学者爲已今之学者爲人须自省察夫民合而听之则神离而听之则愚故天下万世自有公论先生与晦翁辩论或諌其不必辩者先生曰女曽知否建安亦无朱晦翁青田亦无陆子静不曽过得私意一关终难入徳未能入徳则典则法度何以知之居象山多告学者云女耳自聦目自明事父自能孝事兄自能弟本无欠阙不必他求在自立而已生扵末世故与学者言费许多气力盖为他有许多病痛若在上世只是与他说入则孝出则弟𥘉无许多事千虗不博一实吾平生学问无他只是一实或问先生何不着书对曰六经註我我註韩退之是倒做盖欲因学文而学道欧公极似韩其聦明皆过人然不合𥘉头俗了或问如何俗了曰符读书城南三上宰相书是已至二程方不俗然聦明却有所不及正人之本难正其末则易今有人在此与之言汝适某言未是某处坐立举动未是其人必乐从若去动他根本所在他便不肯释氏立教本欲脱离生死惟主扵成其私耳此其病根也且如世界如此忽然生一箇谓之禅已自是无风起浪平地起土堆了无它利与善之间也此是孟子见得透故如此说或问先生之学当来自何处入曰不过切已自反改过迁善有善必有恶真如反覆手然善却自本然恶却是反了方有人品在宇宙间逈然不同诸处方哓哓然谈学问时吾在此多与后生说人品此道之明如太阳当空羣隂毕伏典宪二字甚大惟知道者能明之后世乃指其所撰苛法名之曰典宪此正所谓无忌惮朱元晦曽作书与学者云陆子静专以尊徳性诲人故㳺其门者多践履之士然扵道问学处欠了某教人岂不是道问学处多了些子故㳺某之门者践履多不及之观此则是元晦欲去两短合两长然吾以为不可既不知尊徳性焉有所谓道问学吾之学问与诸处异者只是在我全无杜撰虽千言万语只是觉得他底在我不曽添一些近有议吾者云除了先立乎其大者一句全无伎俩吾闻之曰诚然复斋家兄一日见问云吾弟今在何处做工夫某荅云在人情事势物理上做些工夫复斋应而已若知物价之低昂与夫辨物之美恶真伪则吾不可不谓之䏻然吾之所谓做工夫非此之谓也后世言学者须要立箇门户此理所在安有门户可立学者又要各护门户此尤鄙陋人共生乎天地之间无非同气扶其善而沮其恶义所当然安得有彼我之意又安得有自为之意二程见周茂叔后吟风弄月而归有吾与点也之意后来明道此意却存伊川已失吾与常人言无不感动与谈学问者或至为仇举世人大抵就私意建立做事专以做得多者为先吾却欲殄其私而㑹扵理此所以为仇吾与人言多就血脉上感移它故人之聴之者易非若法令者之为也如孟子与齐君言只就与民同䖏转移它其余自正今之论学者只务添人底自家只是减他底此所以不同宇宙不曽限隔人人自限隔宇宙干以易知坤以简䏻先生常言之云吾知此理即干行此理即坤知之在先故曰干知太始行之在后故曰坤作成物夫子平生所言岂止如论语所载特当时弟子所载止此尔今观有子曽子独称子或多是有若曽子门人然吾读论语至夫子曽子之言便无疑至有子之言便不喜先生问学者云夫子自言我学不厌及子贡言多学而识之又却以为非何也因自代对云夫子只言我学不厌若子贡言多学而识之便是蔽说学者须先立志志既立却要遇明师攻乎异端斯害也已今世类指佛老为异端孔子时佛教未入中国虽有老子其说未着却指那箇为异端盖异与同对虽同师尭舜而所学之端绪与尭舜不同即是异端何止佛老㢤有人问吾异端者吾对曰子先理㑹得同底一端则凡异此者皆异端子不语怪力乱神夫子只是不语非谓无也若力与乱分明是有神怪岂独无之人以变瞳之㣲所瞩甚逺亦怪矣苟不明道则一身之间无非怪但玩而不察耳可与适道未可与立可与立未可与权棠棣之华偏其反而岂不尔思室是逺而子曰未之思也夫何逺之有上面是说阶级不同夫子因举诗中室是逺而之语因以扫上面阶级盖虽有阶级未有逺而不可进者也因言李清臣云夫子删诗固有删去一二语者如棠棣之诗今逸此两句乃夫子删去也清臣又言硕人之诗无素以为绚兮一语亦是夫子删去其说皆是当时子夏之言谓绘事以素为后乃是以礼为后乎言不可也夫子盖因子夏之言而删之子夏当时亦有见乎本末无间之理然后来却有所泥故其学传之后世尤有害绘事后素若周礼言绘画之事后素功谓既画之后以素间别之盖以记其目之黒白分也谓先以素为地非柴愚参鲁夫子所爱故子路使子羔为费宰子曰贼夫人之子以此见夫子欲子羔来磨礲就其逺者大者后来子羔早卒故属意扵曽子叩其两端而竭焉言极其𥘉终始末竭尽无留江汉以濯之秋阳以暴之皜皜乎不可尚已此数语自曽子胷中流出咸有一徳之书言惟尹躬暨汤咸有一徳以此见当时只有尹汤二人可当一徳臯陶论知人之道曰亦行有九徳亦言其人有徳乃言曰载采采乃是谓必先言其人之有是徳然后乃言曰某人有某事有某事盖徳则根乎其中逹乎其气不可伪为若事则有才智之小人可伪为之故行有九徳必言其人有徳乃言曰载采采然后人不可得而廋也后世言伏羲画八卦文王始重之为六十四卦其说不然且如周礼虽未可尽信如筮人言三易其经卦皆八其别皆六十有四龟筮恊从亦见扵虞书必非伪说如此则卦之重乆矣盖伏羲既画八卦即从而重之然后能通神明之徳类万物之情而扶持天下之理文王盖因其繇辞而加详以尽其变尔系辞首篇二句可疑盖近扵推测之辞吾之深信者书然易系言黙而成之不言而信存乎徳行此等䖏深可信伊川觧比卦原筮作占决卜度非也一阳当世之大人其不宁方来乃自然之理势岂在它占决卜度之中原筮乃蒙𥘉筮之义原𥘉也古人字多通用因云伊川学问未免占决卜度之失富贵不能淫贫贱不能移威武不能屈非知道者不能杨子谓文王乆幽而不改其操文王居羑里而賛易夫子厄扵陈蔡而弦歌岂乆幽而不改其操之谓耶自周衰以来人主之职分不明尭典命羲和敬授人时是爲政首后世乃付之星官暦翁盖縁人主职分不明所致孟子曰民爲贵社稷次之君爲轻此却知人主职分诗大雅多是言道小雅多是言事大雅虽是言小事亦主扵道小雅虽是言大事亦主扵事此所以爲大雅小雅之辨秦不曾壊了道脉至汉而大壊盖秦之失甚明至汉则迹似情非故正理愈壊汉文帝蔼然善意然不可与入尭舜之道仅以乡原诸公上殿多好说格物且如人主在上便可就他身上理㑹何必别言格物杨子黙而好深沉之思他平生为此深沉之思所误韩退之原性却将气质做性说了近日举及荀子解蔽篇说得人之蔽䖏好梭山兄云后世之人病正在此都𬒳荀子荘子軰壊了荅云今世人之通病恐不在此大槩人之通病在扵居茅茨则慕栋宇衣敝衣则慕华好食麄粝则慕甘肥此乃是世人之通病春秋北杏之㑹独扵齐桓公称爵盖当时倡斯义者惟桓公管仲二人春秋扵诸国称人责之也古者风俗醇厚人虽有虗底精神自然消了后世风俗不如古故𬒳此一叚精神为害难与语道因叹学者之难得云我与学者说话精神稍髙者或走了低者至塌了吾只是如此吾𥘉不知手势如此之甚然吾亦只有此一路人方奋立巳有消蚀则议者不罪其消蚀而尤其奋立之太过举其进锐者其退速以为证扵是併惩其𥘉曾不知孟子之意自不在此圣人作春秋𥘉非有意扵二百四十二年行事又云春秋大槩是存此理又云春秋之亡乆矣说春秋之缪尤甚扵诸经也甞阅春秋纂例谓学者曰啖赵说得有好䖏故人谓啖赵有功扵春秋又云人谓唐无理学然反有不可厚诬者后世之论春秋者多如法令非圣人之千古圣贤若同堂合席必无尽合之理然此心此理万世一揆也铢铢而称之至石必缪寸寸而度之至丈必差石称丈量径而寡失此可为论人之法且如其人大槩论之在扵为国为民为道义此则君子人矣大槩论之在扵为私已为权势而非忠扵国狥扵义者则是小人矣若铢称寸量校其一二节目而违其大纲则小人或得为欺君子反𬒳猜疑邪正贤否未免倒置矣有学者听言有省以书来云自听先生之言越千里如歴块因云吾所发明为学端绪乃是第一歩所谓升髙自下陟遐自迩却不知指何䖏为千里若以为今日舍私小而就广大为千里非也此只可谓之第一歩不可遽谓千里吾扵人情研究得到或曰察见渊中鱼不祥然吾非苛察之谓研究得到有扶持之方耳后世将譲职作一礼数古人推譲皆是实情唐虞之朝可见非尚虚文以譲为美名也甞闻王顺伯云本朝百事不及唐然人物议论逺过之此议论甚阔可取甞问王顺伯曰闻尊兄精扵论字画敢问字果有定论否顺伯曰有定论曰何以信此说顺伯曰有一画一拐扵此使天下有两三人暁书问之此人曰是此等第则彼二人之言亦同如此知其有定因问字画孰为贵顺伯曰本朝不及唐唐不及汉汉不及先秦古书曰如此则大抵是古得些子者为贵顺伯曰大抵古人作事不苟简尊兄试观古器与后来者异矣此论极是傅子渊请教乞简省一语荅曰艮其背不获其身行其庭不见其人后见其与陈君举书中云是则全掩其非非则全掩其是此是语病中又云阔节而䟽目㫖髙而趣深㫖髙而趣深甚佳阔节而䟽目子渊好䖏在此病亦在此又云子渊弘大文范细宻子渊䏻兼文范之细宻文范䏻兼子渊之弘大则非细也朱济道力称賛文王谓曰文王不可轻賛须是识得文王方可称賛济道云文王圣人诚非某所䏻识曰识得朱济道便是文王一学者自晦翁处来其拜跪语言颇怪毎日出斋此学者必有陈论应之亦无他语至四日此学者所言已罄力请诲语荅曰吾亦未暇详论然此间大纲有一箇规模说与人今世人浅之为声色臭味进之为富贵利逹又进之为文章技艺又有一般人都不理㑹却谈学问吾緫以一言㫁之曰胜心此学者黙然后数日其举动言语颇复常一学者从㳺阅数月一日问之云听说话如何曰𥘉来时疑先生之颠倒既如此说了后又如彼说及至听得两月后方始贯通无颠倒之疑三百篇之诗周南为首周南之诗关雎为首关雎之诗好善而已兴扵诗人之为学贵扵有所兴起洙泗门人其间自有与老氏之徒相通者故记礼之书其言多原老氏之意先生在勑局日或问曰先生如见用以何药方医国先生曰吾有四物汤亦谓之四君子汤或问如何曰任贤使䏻赏功罚罪先生云后世言道理者终是粘牙嚼舌吾之言道坦然明白全无粘牙嚼舌䖏此所以易知易行或问先生如此谈道恐人将意见来㑹不及释子谈禅使人无所措其意见先生云吾虽如此谈道然凡有虗见虗说皆来这里使不得所谓徳行常易以知险恒简以知阻也今之谈禅者虽为艰难之说其实反可寄託其意见吾扵百衆人前开口见胆先生云凡物必有本末且如就树木观之则其根本必差大吾之教人大槩使其本常重不为末所累然今世论学者却不恱此有一士大夫云陆丈与他人不同却许人改过先生甞问一学者若事多放过有寛大气象若动輙别白似若𥚹隘不知孰是学者云若不别白则无长进䖏先生曰然先生云学者读书先扵易暁䖏沉涵熟复切已致思则他难暁者涣然氷释矣若先看难暁䖏终不能达举一学者诗云读书切戒在荒忙涵泳工夫兴味长未暁莫妨权放过切身须要急思量自家主宰常精徤逐外精神徒损伤寄语同逰二三子莫将言语壊天常先生归自临安子云问近来学者先生云有一人近来有省云一蔽既彻群疑尽亡先生云欧公本论固好然亦只说得皮肤看唐鑑令读一叚子云因请曰终是说骨髓不出先生云后世亦无人知得骨髓去处刘淳叟参禅其友周姓者问之曰淳叟何故舍吾儒之道而参禅淳叟荅曰譬之扵手释氏是把锄头儒者把斧头所把虽不同然却皆是这手我而今只要就他明此手友荅云若如淳叟所言我只就把斧头䖏明此手不愿就他把锄头䖏明此手先生云淳叟亦善喻周亦可谓善对先生云子夏之学传之后世尤有害先生居象山多告学者云汝耳自聦目自明事父自能孝事兄自能弟本无少缺不必他求在乎自立而已学者扵此亦多兴起有立议论者先生云此是虗说或云此是时文之见学者遂云孟子辟杨墨韩子辟佛老陆先生辟时文先生云此说也好然辟杨墨佛老者犹有些气道吾却只辟得时文因一笑先生作贵溪学记云尭舜之道不过如此此亦非有甚髙难行之事甞举以语学者云吾之道真所谓夫妇之愚可以与知或问读六经当先看何人解註先生云须先精看古註如读左传则杜预註不可不精看大槩先须理㑹文义分明则读之其理自明白然古註惟赵岐解孟子文义多略有一后生欲䖏郡庠先生训之曰一择交二随身规矩三读古书论语之属程先生解易爻辞多得之彖辞却有鹘突处文章多似其气质杜子美诗乃其气质如此三代之时逺近上下皆讲明扶持此理其有不然者衆从而斥之后世逺近上下皆无有及此者有一人务此衆反以为怪故古之时比屋至扵可封后世虽能自立然寡固不可以敌衆非英才不能奋兴有学者因事上一官员书云遏恶扬善沮姦佑良此天地之正理也此理明则治不明则乱存之则为仁不存则为不仁先生击节称赏先生云吾自应举未甞以得失为念塲屋之文只是直写胸襟故作贵溪县学记云不狥流俗而正学以言者岂皆有司之所弃天命之所遗有学者曽看南轩文字继从先生㳺自谓有省及作书陈所见有一语云与太极同体先生复书云此语极似南轩学者不可用心太紧深山有寳无心扵寳者得之有学者上执政书中间有云阁下作而待漏扵金门朝而议政扵黼座退而平章扵中书归而咨访扵府第不识是心能如昼日之昭晣而无薄蚀之者乎能如砥柱之屹立而无沦胥之者乎先生云此亦可以警学者曹立之有书扵先生曰愿先生且将孝弟忠信诲人先生云立之之谬如此孝弟忠信如何说且将惟温故而后能知新惟敦厚而后能崇礼易系上下篇緫是賛易只将賛易看便自分明凡吾论世事皆如此必要挈其緫要后世言易数者多只是昡惑人之说夫人㓜而学之壮而欲行之今之论学者所用非所学所学非所用或有讥先生之教人专欲管归一路者先生曰吾亦只有此一路孟子曰言人之不善当如后患何今人多失其㫖盖孟子道性善故言人无有不善今若言人之不善彼将甘为不善而以不善向汝汝将何以待之故曰当如后患何见到孟子道性善䖏方是见得尽退之言轲死不得其传荀与杨择焉而不精语焉而不详何其说得如此端的程先生解频复厉言过在失不在复极好先生在勑局日或劝以小人闯伺宜乞退省先生曰吾之未去以君也不遇则去岂可以彼为去就耶李白杜甫陶渊明皆有志扵吾道资禀之髙者义之所在顺而行之𥘉无留难其次义利交战而利终不胜义故自立吾自㓜时听人议论似好而其实不如此者心不肯安必要求其实而后已吾扵践履未䏻纯一然才自警䇿便与天地相似后世言寛仁者类出扵姑息殊不知苟不出扵文致而当其情是乃寛仁也故吾甞曰虞舜孔子之寛仁吾扵四裔两观之间见之有士人上诗云手抉浮翳开东明先生颇取其语因云吾与学者言真所谓取日虞渊洗光咸池右门人傅子云季鲁编録冉子退朝子曰何晏也对曰有政子曰其事也鲁国无政所行者亦其事而巳政者正也志壹动气此不待论独气壹动志未䏻使人无疑孟子复以蹶趋动心明之则可以无疑矣壹者专一也志固为气之帅然至扵气之专一则亦䏻动志故不但言持其志又戒之以无暴其气也居䖏饮食适节宣之宜视听言动严邪正之辨皆无暴其气之古者十五而入大学大学之道在明明徳在亲民在止扵至善此言大学指归欲明明徳扵天下是入大学标的格物致知是下手䖏中庸言博学审问谨思明辨是格物之方读书亲师友是学思则在巳问与辨皆须即人自古圣人亦因徃哲之言师友之言乃䏻有进况非圣人岂有任私智而䏻进学者然徃哲之言因时乘理其指不一方册所载又有正伪纯疵若不䏻择则是泛观欲取决扵师友师友之言亦不一又有是非当否若不䏻择则是泛从泛观泛从何所至止如彼作室于道谋是用不溃于成欲取其一而从之则又安知非私意偏说子莫执中孟子尚以为执一废百岂为善学后之学者顾何以䖏此学者规模多系其闻见孩提之童未有传习岂䏻有是规模是故所习不可不谨䖏乎其中而䏻自㧞者非豪杰不䏻刼扵事势而为之趋向者多不得其正亦理之常也古者势与道合后世势与道离何谓势与道合盖徳之宜为诸侯者为诸侯宜为大夫者为大夫宜为士者为士此之谓势与道合后世反此贤者居下不肖者居上夫是之谓势与道离势与道合则是治世势与道离则是乱世如切如磋者道学也如琢如磨者自修也骨象脆切磋之工精细玉石坚琢磨之工麄大学问贵细宻自修贵勇勐世人只𬋩理㑹利害皆自谓惺惺及他已分上事又却只是放过争知道名利如锦覆䧟穽使人贪而堕其中到头只嬴得一箇大不惺惺去阳一君而二民君子之道也隂二君而一民小人之道也阳竒隂偶阳以竒为君一也隂以偶为君二也有一则有二第所主在一彼小人之事岂遽絶其一哉所主非是耳故君子以理制事以理观象故曰变动不居周流六虗上下无常刚柔相易不可为典要唯变所适书䟽云周天三百六十五度四分度之一天体圆如弹丸北髙南下北极出地上三十六度南极入地下三十六度南极去北极直径一百八十二度强天体隆曲正当天之中央南北二极中等之䖏谓之赤道去南北极各九十一度春分日行赤道从此渐北夏至行赤道之北二十四度去北极六十七度去南极一百一十五度从夏至以后日渐南至秋分还行赤道与春分同冬至行赤道之南去南极六十七度去北极一百一十五度其日之行处谓之黄道又有月行之道与日相近交路而过半在日道之里半在日道其当交则两道相合去极逺䖏两道相去六度此其日月行道之大略也黄道者日所行也冬至在斗出赤道南二十四度夏至在井出赤道北二十四度秋分交扵角春分交扵奎月有九道其出入黄道不过六度当交则合故曰交蚀交蚀者月道与黄道交也孟子登东山而小鲁一章䌷绎诵咏五六过始云皆是言学之充广如水之有澜日月之有光皆是本原上发得如此牛山之木甞美矣以下常宜讽咏元晦似伊川钦夫似明道伊川蔽固深明道却通䟽九畴之数一六在北水得其正三八在东木得其正唯金火易位而木生火自三上生至九自一数至扵九正得二数故火在南自四数至七亦得四数故金在西一变而为七七变而为九九复变而为一者一与一为二一与二为三一与三为四一与四为五一与五为六五数之祖故至七则为二与五矣是一变也至九而极故曰七变而爲九数至九则必变故至十则变爲一十百爲一百千爲一千万爲一万是九复变而爲一也或问贾谊陆贽言论如何曰贾谊是就事上说仁义陆贽是就仁义上说事临安四圣观六月间倾城士女咸出祷祠或问何以致人归乡如此荅曰只是赏罚不明一夕歩月喟然而叹包敏道侍问曰先生何叹曰朱元晦泰山乔岳可惜学不见道枉费精神遂自担阁柰何包曰势既如此莫若各自着书以待天下后世之自择忽正色厉声曰敏道敏道恁地没长进乃作这般见解且道天地间有箇朱元晦陆子静便添得些子无了后便减得些子归自临安汤仓因言风俗不美曰乍归方欲与后生说些好话然此事亦由天亦由人汤云如何由天曰且如三年一次科举万一中者笃厚之人多浮薄之人少则风俗自此而厚不然只得一半笃厚之人或三四箇笃厚之人风俗犹自庶㡬不幸笃厚之人无㡬或全是浮薄之人则后生从而视傚风俗日以败壊汤云如何亦由人曰监司守令便是风俗之宗主只如院判在此毋只惟位髙爵重旗旌导前骑卒拥后者是崇是敬陋巷茅茨之间有笃敬忠信好学之士不以其㣲贱而知崇敬之则风俗庶㡬可囬矣汤再三称善次日谓幕僚曰陆丈近至城何不去听说话幕僚云恐陆丈门户髙峻议论非某軰所能喻汤云陆丈说话甚平正试徃听看某扵张吕诸公皆相识然陆丈说话自是不同须知人情之无常方料理得人孝经十八章孔子扵践履实地上说出非虗言也莫知其苗之硕谓叶干髼松而亡实者也天下之言性也则故而已矣此叚人多不明首尾文义中间所恶扵智者至智亦大矣文义亦自明不失孟子本㫖据某所见当以荘子去故与智解之观荘子中有此故字则知古人言语文字必常有此字易杂卦中随无故也即是此故字当孟子时天下无能知其性者其言性者大抵㩀陈迹言之实非知性之本徃徃以利害推说耳是反以利爲本也夫子賛易治暦明时在革之象盖暦本测候常须改法观革之义则千嵗之日至无可坐致之理明矣孟子言千岁之日至可坐而致也正是言不可坐而致以此明不可求其故也帝出乎震帝者天也震居东春也震雷也万物得雷而萌动焉故曰出乎震齐乎巽巽是东南春夏之交也巽风也万物得风而滋长焉新生之物齐洁精明故曰万物之洁齐也相见乎离离南方之卦也夏也生物之形至是毕露文物粲然故曰相见致役乎坤万物皆得地之飬将遂妊实六七月之交也万物扵是而胎实焉故曰致役乎坤说言乎兊兊正秋也八月之时万物既已成实得雨泽而说怿故曰万物之所说也战乎干干是西北方之卦也旧谷之事将始干不得不君乎此也十月之时隂极阳生隂阳交战之时也龙战乎野是也劳乎坎坎者水也至劳者也隂退阳生之时万物之所归也隂阳未定之时万物归藏之始其事独劳故曰劳乎坎成言乎艮隂阳至是而定矣旧谷之事扵是而终新谷之事扵是而始故曰万物之所成终成始也易之为书也不可逺为道也屡迁变动不居周流六虚上下无常刚柔相易不可为典要唯变所适临深履薄参前倚衡儆戒无虞小心翼翼道不可须臾离也五典天叙五礼天秩洪范九畴帝用钖禹传在箕子武王访之三代攸兴罔不克敬典不有斯人孰足以语不可逺之书而论屡迁之道也其为道也屡迁不迁处变动不居居处周流六虗实处上下无常常处刚柔相易不易处不可为典要要处惟变所适不变处履徳之基也谦徳之柄也复徳之本也恒徳之固也损徳之修也益徳之𥙿也困徳之辨也井徳之地也巽徳之制也易之兴也其扵中古乎作易者其有忧患乎上古淳朴人情物态未至多变易虽不作未有阙也逮乎中古情态日开诈伪日萌非明易道以示之则质之美者无以成其徳天下之衆无以感而化生民之祸有不可胜言者圣人之忧患如此不得不因时而作易也易道既着则使君子身修而天下治矣是故履徳之基也杂卦曰履不处也不处者行也上天下泽尊卑之义礼之本也经礼三百曲礼三千皆本诸此常行之道履徳之基谓以行为徳之基也基始也徳自行而进也不行则徳何由而积谦徳之柄也有而不居为谦谦者不盈也盈则其徳䘮矣常执不盈之心则徳乃日积故曰徳之柄既䏻谦然后䏻复复者阳复为复善之义人性本善其不善者迁扵物也知物之为害而䏻自反则知善者乃吾性之固有循吾固有而进徳则沛然无他适矣故曰复徳之本也知复则内外合矣然而不常则其徳不固所谓虽得之必失之故曰恒徳之固也君子之修徳必去其害徳者则徳日进矣故曰损徳之修也善日积则寛𥙿故曰益徳之𥙿也不临患难难处之地未足以见其徳故曰困徳之辨也井以飬人利物为事君子之徳亦犹是也故曰井徳之地也夫然可以有为有为者常顺时制宜不顺时制宜者一方一曲之士非盛徳之事也顺时制宜非随俗合汚如禹稷颜子是已故曰巽徳之制也履和而至兊以柔恱承干之刚徤故和天在上泽处下理之极至不可易故至君子所行体履之义故和而至谦尊而光不谦则必自尊自耀自尊则人必贱之自耀则徳䘮䏻谦则自卑自晦自卑则人尊之自晦则徳益光显复小而辨扵物复贵不逺言动之㣲念虑之隐必察其为物所诱与否不辨扵小则将致悔咎矣恒杂而不厌人之生动用酢酧事变非一人情扵此多至厌倦是不恒其徳者也䏻恒者虽杂而不厌损先难而后易人情逆之则难顺之则易凡损抑其过必逆乎情故先难既损抑以归扵善则顺乎本心故后易益长𥙿而不设益者迁善以益巳之徳故其徳长进而寛𥙿设者侈张也有侈大不诚实之意如是则非所以爲益也困穷而通不修徳者遇穷困则陨获䘮亡而已君子遇穷困则徳益进道益通井居其所而迁如君子不以道狥人故曰居其所而博施济衆无有不及故曰迁巽称而隐巽顺扵理故动称宜其所以称宜者非有形迹可见故隐履以和行行有不和以不由礼故也䏻由礼则和矣谦以制礼自尊大则不䏻由礼卑以自牧乃䏻自节制以礼复以自知自克乃䏻复善他人无与焉恒以一徳不常则二三常则一终始惟一时乃日新损以逺害如忿慾之类为徳之害损者损其害徳而巳能损其害徳者则吾身之害固有可逺之道特君子不取必乎此也益以兴利有益扵已者为利天下之有益扵已者莫如善君子观易之象而迁善故曰兴利䏻迁善则福庆之利固有自致之理在君子无加损焉有不足言者困以寡怨君子扵困厄之时必推致其命吾遂吾之志何怨之有推困之义不必穷厄患难及已也凡有道而有所不可行皆困也君子扵此自反而已未甞有所怨也井以辨义君子之义在扵济物扵井之义人可以明君子之义巽以行权巽顺扵理如权之扵物随轻重而应则动静称宜不以一定而悖理也九卦之列君子修身之要其序如此缺一不可也故详复賛之所谓诚其意者无自欺也一叚緫是修身齐家治国平天下之要故反覆言之如恶恶臭如好好色乃是性所好恶非出扵勉强也自欺是欺其心谨独即不自欺诚者自成而道自道也自欺不可谓无人知十目所视十手所指其严若此惟器与名不可以假人只当说繁缨非诸侯所当用不可以与此人左氏也说差却名了是非孔子之言如孟子谓闻诛一夫纣矣乃是正名孔子扵蒯瞶辄之事乃是正名至扵温公谓名者何诸侯卿大夫是也则失之矣事不可以逆料圣贤未甞预料由也不得其死然死矣盆成括其㣲言如此此理塞宇宙谁能迯之顺之则吉违之则㓙其蒙蔽则爲昏愚通彻则爲明知昏愚者不见是理故多逆以致㓙明知者见是理故能顺以致吉说易者谓阳贵而隂贱刚明而柔暗是固然矣今晋之卦上离以六五一隂为明之主下坤以三隂顺从扵离明是以致吉二阳爻反皆不善盖离之所以为明者明是理也坤之三隂能顺从其明宜其吉无不利此以明理顺理而善则其不尽然者亦宜其不尽善也不明此理而泥扵爻画名言之末岂可以言易哉阳贵隂贱刚明柔暗之说有时而不可泥也屯隂阳始交一索而得长男再索而得中男六三即鹿无虞惟入扵林中指下卦之渐入上卦坎险之地上六乘马班如泣血涟如正孔子曰吾末如之何也已矣虽然人当止邪扵未形絶恶扵未萌致治扵未乱保邦扵未危蒙九二一爻爲发蒙之主不应更论与九五相得与否包蒙纳妇即克家之事束书不观㳺谈无根染习深者难得净洁自明然后能明人复斋看伊川易传解艮其背问某伊川说得如何某云说得鹘突遂命某说某云艮其背不获其身无我行其庭不见其人无物或谓先生之学是道徳性命形而上者晦翁之学是名物度数形而下者学者当兼二先生之学先生云足下如此说晦翁晦翁未伏晦翁之学自谓一贯但其见道不明终不足以一贯耳吾甞与晦翁书云揣量模写之工依放假借之似其条画足以自信其节目足以自安此言切中晦翁之膏肓学者荅堂试䇿先生云诸公荅䇿皆是随问走荅䇿当如堂上人部勒堂下吏卒乃不为䇿题所缠先生扵门人最属意者唯傅子渊𥘉子渊请教先生有艮背行庭无我无物之说后子渊谓某旧登南轩晦翁之门为二说所碍十年不可先生之说及分教衡阳三年乃始信先生屡称子渊之贤因言比陈君举自湖南漕台遣书币下问来书云某老矣不复见诸事功但欲结果身分耳先生略举荅书因说近得子渊与君举书煞好若子渊切磋不已君举当有可望也但子渊书中有两句云是则全掩其非非则全掩其是亦为抹出后闻先生临终前数日有自衡阳来呈子渊与周益公论道五书先生手不释叹曰子渊擒龙打凤底手叚邵武丘元夀听话累日自言少时独喜看伊川语録先生曰一见足下知留意学问且从事伊川学者既好古如此居乡与谁游处元夀对以赋性冷淡与人寡合先生云莫有令嗣延师否元夀对以延师亦不相契止是託之二子耳先生云既是如此平生懐抱欲说底话分付与谁元夀对以无分付处有时按视田园老农老圃虽不识字喜其真情四时之间与之相忘酬酢居多耳先生顾学者笑曰以邵武许多士人而不能有以契元夀之心契心者乃出于农圃之人如此是士大夫儒者视农圃间人不䏻无媿矣先生因言世间一种恣情纵欲之人虽大狼狈其过易扵拯救却是好人刬地难理㑹松云如丘丈之贤先生还有力及之否先生云元夀甚佳但恐其不大耳人皆可以爲尭舜尭舜与人同耳但恐不能爲尭舜之大也元夀连日听教方自庆快且云天下之乐无以加扵此至是忽局蹴变色而荅曰荷先生教爱之笃但某自度无此力量诚不敢僣易先生云元夀道无此力量错说了元夀平日之力量乃尭舜之力量元夀自不知耳元夀黙然愈惑退松别之元夀自𫐠自听教扵先生甚乐今胸中忽如有物梗之者姑抄先生文集归而求之再来承教先生与学者说及智圣始终条理一章忽问松云智圣是如何松曰知此之谓智尽此之谓圣先生曰智圣有优劣否松曰无优劣先生曰好无优劣然孟子云其至尔力也其中非力如此说似归重于智松曰其至尔力也其中非尔力也巧也行文自当如此孟子不成道其至尔力也其中尔巧也先生曰是松又曰智圣虽无优劣却有先后毕竟致知在先力行在后故曰始终先生曰是先生因爲子持之改所吟莺诗云百喙吟春不暂停长疑春意未丁宁数声緑树黄鹂暁始笑从来着意听遶梁余韵散南柯争柰无如春色何剰化玉巢金绰约深春到䖏为人歌先生言莺巢以他羽成之至贴近金羽䖏以白鷴羽借之所以飬其金羽也有客论诗先生诵昌黎调张籍一篇云李杜文章在光𦦨万丈长不知羣儿愚那用故讥伤蚍蜉撼大树可笑不自量乞君飞霞佩与我髙颉颃且曰读书不到此不必言诗中心斯须不和不乐而鄙诈之心入之外貌斯须不荘不敬而慢易之心入之与告子不动心是操持坚执做孟子不动心是明道之力有行古礼扵其家而其父不恱乃至父子相非不已遂来请教先生云以礼言之吾子扵行古礼其名甚正以实言之则去古既逺礼文不逺吾子所行未必尽契古礼而且先得罪扵尊君矣䘮礼与其哀不足而礼有余也不若礼不足而哀有余也如世俗甚不经裁之可也其余且可从旧有县丞问先生赴任尚何时先生曰此来为得疾速之任之命方欲单骑即行县丞因言及虏人有南牧之意先生遽云如此则荆门乃次邉之地某当挈家以行未免少迟若以单骑却似某有所畏避也临川张次房于历子赋归去来辞弃官而归杜门经岁来见先生先生云近闻诸公以王谦仲故推輓次房一出是否次房云极荷诸公此意愧无以当之先生曰何荷之云君子之爱人也以徳细人之爱人也以姑息凡诸公欲相推輓者姑息之爱也次房𥘉归时一二年间正气甚盛后来寖弱先生教授极力推輓是后正气复振比年又寖衰次房莫未至无饭喫否若今诸公此举事势恐亦难行反自取辱耳某今有一官不能脱去得今又令去荆门某只得去若窜去南海某便着去次房幸而无官了而今更要出来做甚么次房云恨闻言之晚不能早谢絶之也松问先生今之学者爲谁先生屈指数之以傅子渊居其首邓文范居次傅季鲁黄元吉又次之且云浙间煞有人有得之深者有得之浅者有一见而得之者有乆而后得之者广中陈去华省发伟特惜乎此人亡矣有传黄元吉别长沙陈君举有诗送行云荷君来意固非轻曾未深交意便倾说到七篇无欠少学从三画已分明毎嗟自昔伤标致颇欲从今近老成爲谢荆门三益友何时尊酒话平生先生切闻子渊与君举切磋又起君举之疑得黄元吉君举方信子渊之学松曰元吉之学却在子渊之上先生曰元吉得老夫鍜炼之力元吉从老夫十五年前数年病在逐外中间数年换入一意见窼窟去又数年换入一安乐窼窟去这一二年老夫痛加鍜炼似觉壁立无由近傍元吉善学不敢发问遂诱致诸䖏后生来授学却教诸生致问老夫一一为之问剥元吉一旦从傍忽有所省此元吉之善学先生云今世儒者类指佛老为异端孔子曰攻乎异端孔子时佛教未入中国虽有老子其说未着却指那箇为异端盖异字与同字为对虽同师尭舜而所学异绪与尭舜不同此所以为异端也先生因儆学者攻异端曰天下之理将从其简且易者而学之乎将欲其繁且难者而学之乎若繁且难者果足以为道劳苦而为之可也其实本不足以为道学者何苦扵繁难之说简且易者又易知易从又信足以为道学者何惮而不为简易之从乎先生言万物森然扵方寸之间满心而发充塞宇宙无非此理孟子就四端上指示人岂是人心只有这四端而已又就乍见孺子入井皆有憷惕恻隐之心一端指示人又得此心昭然但能充此心足矣乃诵诚者自成也而道自道也诚者物之终始天地之道可一言而尽也先生言胡季随从学晦翁晦翁使读孟子他日问季随如何解至于心独无所同然乎一句季随以所见解晦翁以为非且谓季随读书卤莾不思后季随思之既苦因以致疾晦翁乃言之曰然读如雍之言然之然对上同听同美同嗜说先生因笑曰只是如此何不早说与他先生言吾家治田毎用长大䦆头两次锄至二尺许深一尺半许外方容秧一头乆旱时田肉深独得不旱以他䖏禾穂数之毎穂谷多不过八九十粒少者三五十粒而已以此中禾穂数之毎穂少者尚百二十粒多者至二百余粒毎一畆所收比他䖏一畆不啻数倍盖深耕易耨之法如此凡事独不然乎时因论及士人专事速化不根之文故及之荅曾宅之一书甚详梭山一日对学者言曰文所以明道辞逹足矣意有所属也先生正色而言曰道有变动故曰爻爻有等故曰物物相杂故曰文文不当故吉㓙生焉昔者圣人之作易也幽賛于神明而生蓍叅天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命这方是文文不到这里说甚文松甞问梭山云有问松孟子说诸侯以王道是行王道以尊周室行王道以得天位当如何对梭山云得天位松曰却如何解后世疑孟子教诸侯篡夺之罪梭山云民为贵社稷次之君为轻先生再三称叹曰家兄平日无此议论良乆曰旷古以来无此议论松曰伯夷不见此理先生亦云松又云武王见得此理先生曰伏羲以来皆见此理或劝先生之荆门为委曲行道之计荅云仲虺言汤之徳曰以义制事以礼制心古人通体纯是道义后世贤者䖏心䖏事亦非尽无礼义特其心先主乎利害而以礼义行之耳后世所以大异于古人者正在扵此古人理㑹利害便是礼义后世理㑹礼义却只是利害先生言吴君玉自负明敏至槐堂处五日毎举书句为问随其所问解释其疑然后从其所晓敷广其说毎毎如此其人再三称叹云天下皆说先生是禅学独某见得先生是圣学然退省其私又却都无事了此人明敏只是不得乆与之切磋先生言重华论荘子不及老子者三孟子不及孔子三其一不合以人比禽兽晦翁亦有此论松曰孟子言人之所以异于禽兽者㡬希惟恐人之入于禽兽是禽兽也为其无君父也则其违禽兽不逺矣为其夜气不足以存也晦翁但在气象上理㑹此其所以锱铢圣人之言徃徃皆不可得而同也先生曰使尭舜禹汤文武周公孔子七八圣人合堂同席而居其气象岂䏻尽同我这里也说气象但不是就外面说乃曰隂阳一大气干坤一大象因说孟子之言如孟施舎之守气不如曽子之守约也此两句却赘了人生而静天之性也感物而动性之欲也是为不识艮背行庭之㫖舜隐恶而扬善说者曰隐藏也此说非是隐伏也伏絶其恶而善自扬耳在巳在人一也为国家者见恶如农夫之务去草焉芟夷藴崇之絶其本根勿使䏻植则善者信矣故君子以遏恶扬善顺天休命也成汤放桀于南巢惟有慙徳汤到这里却生一疑此是汤之过也故仲虺作诰曰惟天生民有欲无主乃乱惟天生聦明时乂呜唿谨厥终惟其始殖有礼覆昏暴钦崇天道永保天命学者问荆门之政何先对曰必也正人心乎人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉辟比量也家中以次之人以我亲爱贱恶而比量之或效之或议之其弊无穷不可悉究要其终实不足以齐其家告子与孟子并驾其说于天下孟子将破其说不得不就他所见处细与他研磨一次将𣏌柳来论便就他𣏌柳上破其说一次将湍水来论便就他湍水上破其说一次将生之谓性来论又就他生之谓性上破其说一次将仁内义外来论又就他义外上破其说穷究异端要得恁地使他无语始得枚卜功臣之逊逊出于诚汉文帝即位之逊逊出于伪云云及修代来功诏称朕狐疑唯宋昌劝朕朕已得保宗庙尊昌为卫将军云云后世人主不知学人欲横流安知天位非人君所可得而私夫子没老氏之说出至汉而其术益行曹参相齐尽召长老诸先生问所以安集百姓而齐故儒以百数言人人殊参未知所定闻胶西有盖公善治黄老言使人厚币请之既见盖公公为言治道贵清静而民自定推此类具言之参扵是避正堂舎盖公焉其治要用黄老术故相齐九年齐国安集大称贤相此见老氏之脉在此也萧何薨参入相壹遵何为之约束择郡县吏长木讷扵文辞谨厚长者即召除为丞相史吏言文刻深欲声名輙斥去之日夜饮酒不事事见人有细过掩匿覆盖之府中无事汉家之治血脉在此邵尭夫诗一物其来有一身一身还有一干坤不如圣人说干知太始因曰尭夫只是箇闲道人圣人之道有用无用便非圣人之道先生一日自歌与姪孙濬书云道之将废自孔孟之生不能囬天而易命又歌栢舟诗松为之涕泗沾襟少间又歌东皇太一云中君见松悲泣不堪又歌曰萧萧马鸣悠悠斾旌乃曰萧萧马鸣静中有动矣悠悠斾旌动中有静也诚者自诚也而道自道也君子以自昭明徳人之有是四端而自谓不能者自贼者也暴谓自暴弃谓自弃侮谓自侮反谓自反得谓自得祸福无不自巳求之者圣贤道一箇自字煞好尝言年十三时复斋因看论语命某近前问云看有子一章如何某云此有子之言非夫子之言先兄云孔门除却曽子便到有子未可轻议更思之如何某曰夫子之言简易有子之言支离吕伯恭为鹅湖之集先兄复斋谓某曰伯恭约元晦为此集正为学术异同某兄弟先自不同何以望鹅湖之同先兄遂与某议论致辩又令某自说至晩罢先兄云子静之说是次早某请先兄说先兄云某无说夜来思之子静之说极是方得一诗云提孩知爱长知钦古圣相传只此心大抵有基方筑室未闻无址忽成岑留情传註翻蓁塞着意精㣲转陆沉珍重友朋相切琢须知至乐在于今某云诗甚佳但第二句㣲有未安先兄云说得恁地又道未安更要如何某云不妨一面起行某沿途却和此诗及至鹅湖伯恭首问先兄别后新功先兄举诗才四句元晦顾伯恭曰子夀早已上子静舡了也举诗罢遂致辩扵先兄某云途中某和得家兄此诗云墟墓兴哀宗庙钦斯人千古不磨心涓流滴到沧𬈑水拳石崇成泰华岑易简工夫终乆大支离事业竟浮沉举诗至此元晦失色至欲知自下升髙处真伪先须辨只今元晦大不怿扵是各休息翌日二公商量数十折议论来莫不悉破其说继日凡致辩其说随屈伯恭甚有虗心相听之意竟为元晦所尼后徃南康元晦延入白鹿讲说因讲君子喻扵义一章元晦再三云某在此不曾说到这里负愧何言先兄复斋临终云比来见得子静之学甚明恨不得相与切磋见此道之大明耳吾家合族而食毎轮差子弟掌库三年某适当其职所学大进这方是执事敬徐仲诚请教使思孟子万物皆备于我矣反身而诚乐莫大焉一章仲诚䖏槐堂一月一日问之云仲诚思得孟子如何仲诚荅曰如镜中观花荅云见得仲诚也是如此顾左右曰仲诚真善自述者因说与云此事不在他求只在仲诚身上既又㣲笑而言曰已是分明说了也少间仲诚因问中庸以何为要语荅曰我与汝说内汝只管说外良乆曰句句是要语梭山曰博学之审问之谨思之明辩之笃行之此是要语荅曰未知学博学箇什么审问箇什么明辩箇什么笃行箇什么有学者终日听话忽请问曰如何是穷理尽性以至扵命荅曰吾友是泛然问老夫却不是泛然荅老夫凡今所与吾友说皆是理也穷理是穷这箇理尽性是尽这箇性至命是至这箇命称叹赵子新羙质谓人莫不有夸示已能之心子新为人称扬反生羞媿人莫不有好进之心子新恬淡虽推之不前人皆恶人言已之短子新惟恐人不以其失为告群居终日黙然端坐隂有以律夫气习之浇薄者多矣可谓人中之一瑞但不能进学可忧耳或云年亦未壮荅云莫道未也二十嵗来一日子新至语之曰莫堆堆地须发扬车前不能令人轩车后不能令人轾何不发扬广中一学者陈去华省发伟特某因问吾与点也一叚寻常如何理㑹屡问之去华终以爲理㑹不得一日又问之去华又谓理㑹未得某云且以去华所见言之莫也未至全然暁不得去华遂谓据某所见三子只是事上着到曽点却在这里着到某诘之曰向道理㑹不得今又却理㑹得去华顿有省自叙听话一月前十日听得所言皆同后十日所言大异又后十日与前所言皆同因有十诗别后谓人曰某方是一学者在待归后率南方之士师北方之学盖广中蒙钦夫之教故以此为北方耳临川一学者𥘉见问曰毎日如何观书学者曰守规矩欢然问曰如何守规矩学者曰伊川易传胡氏春秋上蔡论语范氏唐鑑忽呵之曰陋说良乆复问曰何者为规又顷问曰何者为矩学者但唯唯次日复来方对学者诵干知太始坤作成物干以易知坤以简能一章毕乃言曰干文言云大哉干元坤文言云至哉坤元圣人賛易却只是箇简易字道了遍目学者曰又却不是道难知也又曰道在迩而求诸逺事在易而求诸难顾学者曰这方唤作规矩公昨日来道甚规矩一学者听言后更七夜不寝或问曰如此莫是助长否荅曰非也彼盖乍有所闻一旦悼平昔之非正与血气争寨作主又顾谓学者天下之理但患不知其非既知其非便即不为君子以向晦入宴息也或问吾十有五而志于学三十而立既有所立矣縁何未到四十尚有惑在曰志于学矣不爲富贵贫贱患难动心不为异端邪说揺夺是下工夫至三十然后能立既立矣然天下学术之异同人心趋向之差别其声讹相似似是而非之处到这里多少疑在是又下工夫十年然后能不惑矣又下工夫十年方浑然一片故曰五十而知天命说君子之道孰先传一叚子游子夏皆非先生感叹时俗汩没未有䏻自㧞者因歌学者刘定夫象山诗云三日观山山愈妍锦囊收拾不胜编万山扰扰何爲者惟有云䑓山岿然又诵少时自作大人诗云从来胆大胸膈寛虎豹亿万虬龙千从头收拾一口吞有时此軰未妥帖哮吼大嚼无毫全朝饮渤澥水暮宿崑崙巅连山以爲琴长河爲之絃万古不传音吾当爲君宣又举欧阳公赠梅圣俞诗云黄鹄刷金衣自言能逺飞择侣异栖息终年脩羽仪朝下玉池饮暮宿霜桐枝徘徊且垂翼㑹有秋风时有学子阅乱先生几案间文字先生曰有先生长者在却不肃容正坐收歛精神谓不敬之甚光武谓吴汉差强人意强训起右门人严松松年所録象山先生全集语録上卷终象山先生全集象山先生全集卷第三十五象山先生语录三十五卷语录暦家所谓朔虚气盈者盖以三十日爲凖朔虚者自前合朔至后合朔不满三十日其不满之分曰朔虚气盈者一节一气共三十日有余分爲中分中即气也尧典所载惟命羲和一事盖人君代天理物不敢不重后世乃委之星翁暦官至扵推歩迎䇿又各执已见以爲定法其他未暇举如唐一行所造大衍暦亦可取疑若可以乆用无差然未十年而已变是知不可不明其理也夫天左旋日月星纬右转日夜不止岂可执一故汉唐之暦屡变本朝二百余年暦亦十二三变圣人作易扵革卦言治暦明时观革之义其不可执一明矣四岳举鲧九载绩用弗成而逊位之咨首及四岳尧不以举鲧之非而疑其党姦也比之后世罪举主之义甚异后生㸔经书须着㸔注䟽及先儒解释不然执已见议论恐入自是之域便轻视古人至汉唐间名臣议论反之吾心有甚悖道处亦湏自家有徴诸庶民而不谬底道理然后别白言之尚书一部只是说德而知德者实难逊志小心是两般读书固不可不晓文义然只以晓文义爲是只是儿童之学湏㸔意㫖所在孝经十八章孔子扵曽子践履实地中说出来非虚言也惟天下之至一爲能处天下之至变惟天下之至安爲能处天下之至危大禹谟一篇要领只在克艰両字上学者湏是有志读书只理㑹文义便是无志善学者如关津不可胡乱放人过圣人教人只是就人日用处开端如孟子言徐行后长可爲尧舜不成在长者后行便是尧舜怎生做得尧舜様事湏是就上面着工夫圣人所谓吾无隐乎尔谁能出不由户直截是如此士不可不弘毅譬如一箇担子尽力担去前面不柰何却住无怪今自不近前却说道担不起岂有此理故曰力不足者中道而废今女画读书之法湏是平平淡淡去㸔子细玩味不可草草所谓优而柔之厌而饫之自然有涣然氷释怡然理顺底道理处家遇事湏着去做若是褪头便不是子弟之职已缺何以谓学燕昭王之扵乐毅汉髙帝之扵萧何蜀先主之扵孔明符秦之扵王勐相知之深相信之笃这般处所不可不理㑹读其书不知其人可乎燕昭之封乐毅汉髙之械系萧何当大利害处未免摇动此心但有深浅人品之说直截是有只如臯陶九德便有数等就中即一徳论之如刚而塞者便自有几般古今人物同处直截是同异处直截是异然论异处极多同处却约作德便心逸日休作伪便心劳日拙作善便䧏之百祥作不善便䧏之百殃孟子言道二仁与不仁而已同处甚约人莫先扵自知不在大纲上湏是细腻求学者不长进只是好已胜出一言做一事便道全是岂有此理古人惟贵知过则改见善则迁今各自执已是𬒳人点破便愕然所以不如古人主扵道则欲消而艺亦可进主扵艺则欲炽而道亡艺亦不进仁自夫子发之不可自暴自弃自屈志小不可以语大人事千古圣贤只是办一件事无両件事言必信行必果硁硁然小人哉宜自考察退歩思量不要外共工方鸠僝功与如川之方至此方字不可作且字㸔尧之知共工丹朱不是扵形迹间见之直是见他心术吕正字馆职䇿直是失了眼目只是术然孟子亦激作却不离正道杨子云好论中实不知中大雅是纲小雅是目尚书纲目皆具观书到文侯之命道已湮没春秋所以作有所忿懥则不足以服人有所恐惧则不足以志道据德依仁学者之大端湏是信得及乃可王文中中说与杨子云相若虽有不同其归一也道在天下加之不可损之不可取之不可舎之不可要人自理㑹大纲提掇来细细圣㑹去如鱼龙逰扵江海之中沛然无碍据要㑹以观方来观春秋易诗书经圣人手则知编论语者亦有病中庸言鬼神之爲徳也其盛矣乎夫子发明判然甚白俗谚云心坚石穿既是一箇人如何不打叠教灵利学者譬如行路偶然撞着一好处便且止觉时已不如前人所以乍出乍入乍明乍昬学者不自着实理㑹只𬋩㸔人口头言语所以不能进且如做一文字湏是反覆穷究去不得又换思量皆要穷到穷处项项分明他日或问人或听人言或观一物自有触长底道理失了头绪不是助长便是忘了所以做主不得记言后稷其辞㳟其欲俭只是说末论语言伯夷叔齐求仁得仁㤗伯三以天下让殷有三仁却从血脉上说来利害毁誉称讥苦乐能动摇人释氏谓之八风七重鐡城私心也私心所隔虽思非正小儿亦有私思心官不可旷职太阳当天太隂五纬犹自放光芒不得那有魑魅魍魉来小德川流大德敦化小德即大德大德即小德发强刚毅齐荘中正皆川流也敦厚化变化皇极之君歛时五福钖厥庶民福如何钖得只是此理充塞乎宇宙溺扵俗见则听正言不入知道则末即是本枝即是叶又曰有根则自有枝叶下逹即是喻义喻利人情物理上做工夫老子曰大道甚夷而民好径辩便有进湏是下及物工夫则随大随小有济天下若无着实师友不是各执已见便是恣情纵欲篇之诗有出扵妇人女子而后世老师宿儒且不能注解得分明岂其智有所不若只爲当时道行道明韩退之言轲死不得其传固不敢诬后世无贤者然直是至伊洛诸公得千载不传之学但草创未爲光明到今日若不大叚光明更干当甚事大衍之数五十其用四十有九分而爲二以象两挂一以象三揲之以四以象四时归竒扵扐以象閠五嵗再閠故再扐而后挂既分爲二乃挂其一于前挂别也非置之指间也既别其一却以四揲之余者谓之竒然后归之扐扐指间也故一揲之余不四则八再揲三揲之余亦不四则八四竒也八偶也故三揲而皆竒则四四四有干之象三揲而皆偶则八八八有坤之象三揲而得两偶一竒则四八八有艮之象八四八有坎之象八八四有震之象三揲而得两竒一偶则八四四有兊之象四八四有离之象四四八有巽之象故三竒爲老阳三隅爲老隂两偶一竒爲少阳两竒一偶爲少隂老隂老阳变少隂少阳不变分挂揲归竒是四节故曰四营而成易卦有六爻毎爻三揲三六十八故曰十有八变而成卦右门人周清叟亷夫所録先生语伯敏云近日向学者多一则以喜一则以惧夫人勇扵爲学岂不可喜然此道本日用常行近日学者却把作一事张大虚声名过扵实起人不平之心是以爲道学之说者必爲人深排力诋此风一长岂不可惧某之取人喜其忠信诚悫言似不能出口者谈论风生他人所取者某深恶之因论𥙷试得失先生云今之人易爲利害所动只爲利害之心重且如应举视得失爲分定者能几人徃徃得之则喜失之则悲惟曹立之万正淳郑学古庶几可不爲利害所动故学者湏当有所立免得临时爲利害所动朱季绎云如敬肆义利之说乃学者持已处事所不可无者先生云不曾行得说这般闲言长语则甚如此不已恐将来客胜主以辞爲胜然使至此非学者之过乃师承之过也朱云近日异端邪说害道使人不知本先生云如何朱云如禅家之学人皆以爲不可无者又以谓形而上者所以害道使人不知本先生云吾友且道甚底是本又害了吾友甚㡳来自不知巳之害又乌知人之害包显道常云人皆谓禅是人不可无者今吾友又云害道両箇却好縳作一束今之所以害道者却是这闲言语曹立之天资甚髙因读书用心之过成疾其后疾与学相爲消长𥘉来见某时亦是有许多闲言语某与之荡涤则胷中快活明白病亦随减迨一闻人言语又复昏蔽所以昏蔽者縁与某相聚日浅然其人能自知毎昏蔽则复相过某又与之荡涤其心下又复明白与讲解随听即解某问比或有疑否立之云无疑毎常自读书亦见得到这般田地只是不能无疑徃徃自变其说某云读书不可晓处何湏苦思力索如立之天资思之至固有一箇安排处但恐心下昏蔽不得其正不若且放下时复泳似不去理㑹而理㑹所谓优而柔之使自求之厌而饫之使自趣之若江海之寖膏泽之润涣然氷释怡然理顺然后爲得也如此相聚一两旬而归其病顿减其后因秋试闻人闲言语又复昏惑又适有告之以某乃释氏之学渠平生恶释老如仇讐扵是尽叛某之说却凑合得元晦说话后不相见以至扵死因问伯敏云曽闻此等语否伯敏云未也先生语朱云他却未有许多闲言语且莫要坏了李敏求且听某与他说大凡爲学湏要有所立语云已欲立而立人卓然不爲流俗所移乃爲有立湏思量天之所以与我者是甚底爲复是要做人否理㑹得这箇明白然后方可谓之学问故孟子云学问之道求其放心而已矣如慱学审问明辩谨思笃行亦谓此也此湏是有志方可孔子曰吾十有五而志于学是这箇志伯敏云伯敏扵此心䏻刚制其非只是持之不乆耳先生云只刚制扵外而不内思其本飬之功不至若得心下明白正当何湏刚制且如在此说话使忽有羙色在前老兄必无恱色之心若心常似如今何湏刚制先生语缪文子云近日学者无师法徃徃𬒳邪说所惑异端䏻惑人自吾儒败绩故䏻入使在唐虞之时道在天下愚夫愚妇亦皆有浑厚气象是时便使活佛活老子庄列出来也开口不得惟陋儒不䏻行道如人家子孙败坏父祖家风故释老却倒来点检你如荘子云以智治国国之贼惟是陋儒不䏻行所无事故𬒳他如此说若知者行其所无事如何是国之贼今之攻异端者但以其名攻之𥘉不知自家自𬒳他点检在他下面如何得他服你湏是先理㑹了我底是得有以使之服方可学者先湏不可䧟溺其心又不当以学问夸人夸人者必爲人所攻只当如常人见人不是必推恻隐之心委曲劝谕之不可则止若说道我底学问如此你底不是必爲人所攻兼且所谓学问者自承当不住某见几箇自主张学问某问他你了得也未他心下不穏如此则是学乱说实无所知如此之人谓之痼疾不可治宁是纵情肆欲之人犹容易与他说话最是学一副乱说底没柰他何此只有两路利欲道义不之此则之彼人湏是闲时大纲思量宇宙之间如此广阔吾身立扵其中湏大做一箇人文子云某尝思量我是一箇人岂可不爲人却爲草木禽兽先生云如此便又细了只要大纲思且如天命之谓性天之所以命我者不殊乎天湏是放教规模广大若寻常思量得临事时自省力不到得𬒳䧟溺了文子云某始𥘉来见先生若发蒙然再见先生觉心下快活凡事亦自持只恐到昏时自理㑹不得先生云见得明时何持之有人之扵耳要听即听不要听则否扵目亦然何独扵心而不由我乎先生语伯敏云人惟患无志有志无有不成者然资禀厚者必竟有志吾友毎听某之言如何伯敏曰毎闻先生之言茫然不知所入㓜者听而弗问又不敢躐等先生云若果有志且湏分别势利道义两途某之所言皆吾友所固有且如圣贤垂教亦是人固有岂是外面把一件物事来赠吾友但䏻悉爲发明天之所以予我者如此其厚如此其贵不失其所以爲人者耳伯敏问云日用常行去甚处下工夫先生云䏻知天之所以予我者至贵至厚自然逺非僻惟正是守且要知我之所固有者伯敏云非僻未尝敢爲先生云不过是硬制在这里其间有不可制者如此将来亦费力所以要得知天之予我者㸔吾友似可进縁未曾𬒳人闲言语所惑从头理㑹故易入盖先入者爲主如一噐皿虚则䏻受物若垢污先入后虽欲加以好水亦费力如季绎之学驳杂自主张学问却无柰何伯敏问云以今年校之去年殊无寸进先生云如何要长进若当爲者有时而不能爲不当爲者有时乎爲之这箇却是不长进不恁地理㑹泛然求长进不过欲以已先人此是胜心伯敏云无箇下手处先生云古之欲明明德扵天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物格物是下手处伯敏云如何様格物先生云研究物理伯敏云天下万物不胜其繁如何尽研究得先生云万物皆备扵我只要明理然理不解自明湏是隆师亲友伯敏云此间頼有季绎时相勉励先生云季绎与显道一般所至皆勉励人但无根者多其意似欲私立门户其学爲外不爲已世之人所以攻道学者亦未可全责他盖自家骄其声色立门户与之爲敌哓哓胜口实有所未孚自然起人不平之心某平日未尝爲流俗所攻攻者却是读语録精义者程士南最攻道学人或语之以某程云道学如陆某无可攻者又如学中诸公义均骨肉盖某𥘉无胜心日用常行自有使他一箇敬信处某旧日伊洛文字不曽㸔近日方㸔见其间多有不是今人读书平易处不理㑹有可以起人羡慕者则着力研究古先圣人何尝有起人羡慕者只是此道不行见有竒特处便生羡慕自周末文弊便有此风如唐虞之时人人如此又何羡慕所以庄周云臧与糓共牧羊而俱亡其羊问臧奚事曰慱塞以逰问糓奚事曰挟䇿读书其爲亡羊一也某读书只㸔古註圣人之言自明白且如弟子入则孝出则弟是分明说与你入便孝出便弟何湏得传註学者疲精神扵此是以檐子越重到某这里只是与他减檐只此便是格物伯敏云毎读书始者心甚专三五遍后徃徃心不在此知其如此必欲使心在书上则又别生一心卒之方寸扰扰先生云此是听某言不入若听得入自无此患某之言打做一处吾友二三其心了如今读书且平平读未晓处且放过不必太殢缪文子资质亦费力慕外尤殢毎见他退去一似不能脱罗网者天之所以予我者至大至刚至直至平至公如此私小做甚底人湏是放教此心公平正直无偏无党王道荡荡无党无偏王道平平无反无侧王道正直某今日作包显道书云古人之学不求声名不较胜负不恃才智不矜功䏻今人之学正坐反此耳读介甫书见其凡事归之法度此是介甫败壊天下处尧舜三代虽有法度亦何尝专恃此又未知户马青苗等法果合尧舜三代否当时辟介甫者无一人就介甫法度中言其失但云喜人同已祖宗之法不可变夫尧之法舜尝变之舜之法禹尝变之祖宗法自有当变者使其所变果善何嫌扵同古者道徳一风俗同至当归一精义无二同古者适所以爲羙惜乎无以此辟之但云祖宗法不可变介甫才髙如何便伏惟韩魏公论青苗法云将欲利民反以害民甚切当或言介甫不当言利夫周官一书理财者居半冡宰制国用理财正辞古人何尝不理㑹利但恐三司等事非古人所谓利耳不论此而以言利遏之彼岂无辞所以率至扵无柰他何处或问介甫比商鞅何如先生云商鞅是脚踏实地他亦不问王覇只要事成却是先定规模介甫慕尧舜三代之名不曾踏得实处故所成就者王不成覇不就本原皆因不䏻格物模索形似便以爲尧舜三代如此而巳所以学者先要穷理后生自立最难一人力抵当流俗不去湏是髙着眼㸔破流俗方可要之此岂小亷曲谨所䏻爲哉必也豪杰之士胡丈因举䀲翁语云豪杰而不圣人者有之未有圣人而不豪杰者也先生云是问作文法先生云读汉史韩柳欧苏尹师鲁李淇水文不误后生惟读书一路所谓读书湏当明物理揣事情论事势且如读史湏㸔他所以成所以败所以是所以非处优游涵泳乆自得力若如此读得三五卷胜㸔三万卷问伯敏云作文如何伯敏云近日读得原道等书犹未成诵但茫然无入处先生云左传深扵韩柳未易入且读蘓文可也此外别有进否吾友之志要如何伯敏云所望成人目今未尝敢废防闲先生云如何様防闲伯敏云爲其所当爲先生云虽圣人不过如是但吾友近来精神都死却无向来亹亹之意不是懈怠便是𬒳异说坏了夫人学问当有日新之功死却便不是邵尧夫诗云当鍜錬时分劲挺到磨礲处发光辉磨礲鍜錬方得此理明如川之増如木之茂自然日进无已今吾友死守定如何㑹爲所当爲慱学审问谨思明辨笃行慱学在先力行在后吾友学未慱焉知所行者是当爲是不当爲防闲古人亦有之但他底防闲与吾友别吾友是硬把捉告子硬把捉直到不动心处岂非难事只是依旧不是某平日与兄说话从天而下从肝肺中流出是自家有底物事何常硬把捉吾兄中间亦云有快活时如今何故如此伯敏云固有适意时亦知自家固有根本元不待把捉只是不能乆防闲稍寛便爲物欲所害先生云此则罪在不常乆上却如何硬把捉种种费力便是有时得意亦是偶然伯敏云却常思量不把捉无下手处先生云何不早问只此一事是当爲不当爲当爲底一件大事不肯做更说甚底某平日与老兄说底话想都忘了伯敏云先生常语以求放心立志皆歴歴可记先生云如今正是放其心而不知求也若果能立如何到这般田地伯敏云如何立先生云立是你立却问我如何立若立得住何湏把捉吾友分明是先曾知此理来后更异端坏了异端非佛老之谓异乎此理如季绎之徒便是异端孔门惟颜曾传道他未有闻盖颜曾从里面出来他人外面入去今所传者乃子夏子张之徒外入之学曾子所传至孟子不复传矣吾友却不理㑹根本只理㑹文字实大声宏若根本壮怕不㑹做文字今吾友文字自文字学问自学问若此不已岂止两叚将百碎问近日日用常行觉精徤否胷中快活否伯敏云近日别事不𬋩只理㑹我亦有适意时先生云此便是学问根源也若能无懈怠暗室屋漏亦如此造次必扵是颠沛必扵是何患不成故云君子以自昭明徳古之欲明明德扵天下者在致其知致知在格物古之学者爲巳所以自昭其明德已之德已明然后推其明以及天下皷钟于宫声闻于外鹤鸣于九臯声闻于天在我者既尽亦自不䏻掩今之学者只用心扵枝叶不求实处孟子云尽其心者知其性知其性则知天矣心只是一箇心某之心吾友之心上而千百载圣贤之心下而千百载复有一圣贤其心亦只如此心之体甚大若能尽我之心便与天同爲学只是理㑹此诚者自成也而道自道也何尝腾口说伯敏云如何是尽心性才心情如何分别先生云如吾友此言又是枝叶虽然此非吾友之过盖举世之弊今之学者读书只是解字更不求血脉且如情性心才都只是一般物事言偶不同耳伯敏云莫是同出而异名否先生曰不湏得说说着便不是将来只是腾口说爲人不爲已若理㑹得自家实处他日自明若必欲说时则在天者爲性在人者爲心此盖随吾友而言其实不湏如此只是要尽去爲心之累者如吾友适意时即今便是牛山之木一叚血脉只在仁义上以爲未尝有材焉此岂山之性也哉此岂人之情也哉是偶然说及𥘉不湏分别所以令吾友读此者盖欲吾友知斧斤之害其材有以警戒其心日夜之所息息者歇也又曰生息盖人之良心爲斧斤所害夜间方得歇息若夜间得息时则平旦好恶与常人甚相逺惟旦昼所爲梏亡不止到后来夜间亦不能得息梦寐颠倒思虑纷乱以致沦爲禽兽人见其如此以爲未尝有才焉此岂人之情也哉只与理㑹实处就心上理㑹俗谚云痴人面前不得说梦又曰狮子咬人狂狗逐块以土打狮子便径来咬人若打狗狗狂只去理㑹土圣贤急扵教人故以情以性以心以才说与人如何泥得若老兄与别人说定是说如何様是心如何様是性情与才如此分明说得好刬地不干我事湏是血脉骨髓理㑹实处始得凡读书皆如此又问飬气一叚先生云此尤当求血脉只要理㑹我善飬吾浩然之气当吾友适意时别事不理㑹时便是浩然飬而无害则塞乎天地之间是集义所生者非义袭而取之也盖孟子当时与告子说告子之意不得扵言勿求扵心是外面硬把捉的要之亦是孔门别派将来也㑹成只是终不自然孟子出扵子思则是涵飬成就者故曰是集义所生者集义只是积善行有不慊扵心则馁矣若行事不当扵心如何得浩然此言皆所以辟告子又问飬勇异同先生云此只是比并北宫用心在外正如告子不得扵言勿求扵心施舎用心在内正如孟子行有不慊扵心则馁矣而施舎又似曾子北宫又似子夏谓之似者盖用心内外相似非真可及也孟子之言大抵皆因当时之人处已太卑而视圣人太髙不惟处已太卑而亦以此处人如是何足与言仁义也之语可见不知天之予我者其𥘉未尝不同如未尝有才焉之类皆以谓才乃圣贤所有我之所无不敢承当着故孟子说此乃人人都有自爲斧斤所害所以沦胥爲禽兽若能涵飬此心便是圣贤读孟子湏当理㑹他所以立言之意血脉不明沉溺章句何益伯敏尝有诗云纷纷枝叶谩推寻到底根株只此心莫笑无弦陶靖节箇中三叹有遗音先生首肯之呈所编语録先生云编得也是但言语微有病不可以示人自存之可也兼一时说话有不必録者盖急扵晓人或未䏻一一无病时朱季绎杨子直程敦蒙先在坐先生问子直学问何所据云信圣人之言先生云且如一部礼记凡子曰皆圣人言也子直将尽信乎抑其间有拣择子直无语先生云若使其都信如何都信得若使其拣择却非信圣人之言也人谓某不教人读书如敏求前日来问某下手处某教他读旅太甲告子牛山之木以下何尝不读书来只是比他人读得别些子右门人李伯敏敏求所录学者湏是弘毅小家相底得人憎小者他起你亦起他㸔你亦㸔安得寛弘沉静者一切包容因论争名之流皆不济事因论傅圣谟无志甘与草木俱腐曰他甘得如此你还能否因言居士极不喜狂者云最败风俗只喜狷者故自号又次居士先生云此言亦有味因论子才不才事曰居移气飬移体今之学者出世俗笼络亦不得况能居天下之广居寻常懈怠起时或读书史或诵诗歌或理㑹一事或整肃几案笔砚借此以助精彩然此是慿物湏要识破因问去懈怠曰要湏知道不可湏臾离乃可此是大丈夫事么么小家相者不足以承当问杨云多时有退歩之说不知曾果退否若不退丝毫许牵得住前軰大量的人㸔有甚大小大事他见如不见闻如不闻今人略有些气𦦨者多只是附物元非自立也若某则不识一箇字亦湏还我堂堂地做箇人诸处论学者次第只是责人不䏻行去老夫无所䏻只是识病天民如伊尹之类问作书攻王顺伯也不是言释也不是言儒惟理是从否曰然杨敬仲不可说他有禅只是尚有气习未尽因说薛象先不可令扵外面观人䏻知其底里了外面畧可观验唐虞之间不如洙泗此语不是轮对第一札读太宗起头处上曰君臣之间湏当如此答陛下云云天下幸甚读不存形迹处上曰頼得有所悔连说不患无过贵改过之意甚多答此爲尧爲舜爲禹汤爲文武血脉骨髓仰见圣学读入本日处先乞奏云臣愚蠢如此便读疆土未复生聚教训处上曰此有时辞色甚壮答如十年生聚十年教训此有甚时今日天下贫甚州贫县贫民贫其说甚详上无说读第二札论道上曰自秦汉而下无人主知道甚有自负之意其说甚多说禅答臣不敢奉诏臣之道不如此生聚教训处便是道读第三札论知人上曰人才用后见答要见之扵前意思上又曰人才用后见后又说此中有人答天下未知天下无人才执政大臣未称陛下使令上黙然读第四札上賛叹甚多第五札所陈甚多下殿五六歩上曰朕不在详处做工夫只在要处秉笏立听不容更转对后王谦仲云渠毎常转对恐小官不比渠侍从也事有难易定夫𥘉来恐难说话后却听得入觉得显道昆仲说话难予力辩之先生曰显道隠藏在然予扵此一路亦时起疑以爲人在一处理在一处后又解云只是未相合然终是疑才闻先生说即悟得大意曰道遍满天下无些小空阙四端万善皆天之所予不劳人粧点但是人自有病与他间隔了又云只一些子重便是病又云只一些轻亦是病予扵此深有省见道后湏见得前时小陋君子所贵乎道者三说得道字好动容貌出辞气正颜色其道如此湏是暴慢自逺鄙倍自逺人之所以病道者一资禀二渐习道大人自小之道公人自私之道广人自狭之予因说道难学今人才来理㑹此便是也不是何故以其便以此在胷中作病了予却能知得这些子见识议论作病亦能自说先生曰又添得一塲闲说话一实了万虚皆碎尚追惟论量前此所见便是此见未去予举荀子解蔽逺爲蔽近爲蔽轻爲蔽重爲蔽之类说好先生曰是好只是他无主人有主人时近亦不蔽逺亦不蔽轻重皆然其他体尽有形惟心无形然何故䏻摄制人如此之甚若是圣人亦逞一些子精彩不得平生所说未尝有一说廓然昭然坦然广居正位大道安宅正路是甚次第却反旷而弗居舎而弗由哀哉旧罪不妨诛责愈见得不好新得不妨发扬愈见得牢固因说定夫旧习未易消若一处消了百处尽可消予谓晦庵逐事爲他消不得先生曰不可将此相比他是添大世界不享却要占箇小蹊小径子大人不做却要爲小儿态可惜小心翼翼昭事上帝上帝临汝无贰尔心战战兢兢那有闲管时候典常也宪法也皆天也要常践道践道则精明一不践道便不精明便失枝落节如何容人力做乐循理谓之君子小心翼翼心小而道大大人者与天地合其徳与日月合其明与四时合其序与鬼神合其吉㓙吾有知乎哉晦庵言谦辞又来这里做箇道理今一切去了许多缪妄劳攘磨礲去圭角寖润着光精与天地合其徳云云岂不乐哉成孝敬厚人伦羙教化移风俗存飬是主人检歛是奴仆如今人只是去些子凡情不得相识还如不相识云云始是道人心详道书好文字亦好纯人专不中不远汲黯秉彛厚黄老学不能汨上是天下是地人居其间湏是做得人方不枉道大岂是浅丈夫所能胜任敏道言资禀因举君子不谓命也一叚今且未湏去理㑹其他且分别小大轻重行状贬剥賛叹人湏要有道班固不如马迁人爲学甚难天覆地载春生夏长秋歛冬肃俱此理人居其间要灵识此理如何解得人不辨箇小大轻重无鉴识些小事便引得动心至扵天来大事却放下着不爱教小人以艺常教君子以艺盖君子得之不以爲骄不得不以爲歉小人得以爲吝败常乱教吾十有五而志于学今千百年无一人有志也是怪他不得志箇甚底湏是有智识然后有志愿人要有大志常人汩没扵声色富贵间良心善性都蒙蔽了今人如何便解有志湏先有智识始得有一叚血气便有一叚精神有此精神却不䏻用反以害之非是精神䏻害之但以此精神居广居立正位行大道见一文字未可轻易问是如何何患不晓守规矩孜孜持守规行矩歩不妄言语鐡劔利则倡优拙有理㑹不得处沉思痛省一时间如此后来思得明时便有亨㤗处今人欠箇精专不得人精神千种万般夫道一而巳矣有懒病也是其道有以致之我治其大而不治其小一正则百正恰如坐得不是我不责他坐得不是便是心不在道若心在道时颠沛必扵是造次必扵是岂解坐得不是只在勤与惰爲与不爲之间人之资质不同有沉滞者有轻扬者古人有韦弦之义固当自觉不待人言但有恣纵而不䏻自克者有䏻自克而用功不深者人当先理㑹所以爲人深思痛省枉自汩没虗过日月朋友讲学未说到这里若不知人之所以爲人而与之讲学遗其大而言其细便是放饭流歠而问无齿决若䏻知其大虽轻自然反轻归厚因举一人恣情纵欲一知尊徳乐道便明㓗白直商君所说帝王皆是破说因循亦好因其事循其理见理未明宁是放过去不要起炉作灶正言正论要使长明扵天下古之君子知固贵扵慱然知尽天下事只是此理所以慱览者但是贵精熟知与不知元无加损扵此理若以不知爲慊便是鄙陋以不知爲歉则以知爲㤗今日之歉乃他日之㤗君子虽多闻慱识不以此自负要当轩昻奋发莫恁他沉埋在卑陋凡下处此理在宇宙间何常有所碍是你自沉埋自蒙蔽隂隂地在箇䧟穽中更不知所谓髙逺底要决裂破䧟穽窥测破箇罗网诛锄荡涤慨然兴发激厉奋迅决破罗网焚烧荆棘荡夷污泽世不辨箇小大䡖重既是埋没在小处扵大处如何理㑹得志扵声色利逹者固是小勦摸人言语的与他一般是小若䏻自立后论汲黯便是如此论论董仲舒便是如此论自得自成自道不倚师友载籍理只在眼前只是𬒳人自蔽了因一向悞证他日逐只是教他做工夫云不得只如此见在无事湏是事事物物不放过磨攷其理且天下事事物物只有一理无有二理湏要到其至一处傅圣谟说一人启事有云见室而髙下异共天而寒暑殊先生称意思好圣谟言文字体面大不小家先生云某只是见此好圣谟有许多说话问子路死之非只合责当时不合事輙曰此是去册子上㸔得来底乱道之书成屋今都滞在其间后云子路死是甚次第你旣乱道了如何更爲你解说泥里洗土块湏是江汉以濯之居移气飬移体今其气一切不好这里是刀锯鼎镬底学问人湏是力量寛洪作主宰习气识见凡下奔名逐利造次尽欢乐在其中咏归履氷问颜鲁公又不曾学如何死节如此好曰便是今人将学将道㸔得太过了人皆有秉彛包犠氏至黄帝方有人文以至尧舜三代今自秦一切坏了至今吾軰盍当整理先生与李尉曼卿言今人多𬒳科举之习坏又举与汤监言风俗成败系君子小人穷逹亦系幸不幸皆天也然亦由在上之人人无不知爱亲敬兄及爲利欲所昬便不然欲发明其事止就彼利欲昬处指出便爱敬自在此是唐虞三代实学与后世异处在此人精神在外至死也劳攘湏收拾作主宰收得精神在内时当恻隐即恻隐当羞恶即羞恶谁欺得你谁瞒得你见得端的后常飬是甚次第勿无事生事儆戒无虞罔失法度罔逰于逸罔淫于乐至哉真圣人学也把捉二字不佳不如说固执克已三年克之颜子又不是如今人之病要克只是一些子未释然处要知尊德乐道若某不知尊德乐道亦𬒳驱将去诸子百家说得世人之病好只是他立处未是佛老亦然邑中讲说闻者无不感发独朱益伯鹘突来问答曰益伯过求以利心听故所求在新竒玄玅积思勉之功旧习自除择善固执人旧习多少如何不固执得知非则本心即复人心只爱去泊着事教他弃事时如鹘孙失了树更无住处既知自立此心无事时湏要涵飬不可便去理㑹事如子路使子羔爲费宰圣人谓贼夫人之子学而优则仕盖未可也𥘉学者䏻完聚得几多精神才一霍便散了某平日如何様完飬故有许多精神难散予因随衆略说些子闲话先生少顷曰显道今知非否某答曰略知先生曰湏要深知略知不得显道毎常爱说闲话学者要知所好此道甚淡人多不知好之只爱事骨董君子之道淡而不厌朋友之相资湏助其知所好者若引其逐外即非也人皆可以爲尧舜此性此道与尧舜元不异若其才则有不同学者当量力度徳𥘉教董元息自立収拾精神不得闲说话渐渐好后𬒳教授教解论语却反坏了人不肯心闲无事居天下之广居湏要去逐外着一事印一说方有精神惟精惟一湏要如此涵飬无事时不可忘小心翼翼昭事上帝老子爲学爲道之说非是如某说只云着是而去非舍邪而适正有道无道之人有才无才与才之髙下爲道之幸不幸皆天也我无事时只似一箇全无知无能底人及事至方出来又却似箇无所不知无所不能之人朱济道说前尚勇决无迟疑做得事后因见先生了临事即疑恐不是做事不得今日中只管悔过惩艾皆无好处先生曰请尊兄即今自立正坐拱手收拾精神自作主宰万物皆备扵我有何欠阙当恻隐时自然恻隐当羞恶时自然羞恶当寛𥙿温柔时自然寛𥙿温柔当发强刚毅时自然发强刚毅无思无爲寂然不动感而遂通天下之故恶䏻害心善亦䏻害心如济道是爲善所害心不可汩一事只自立心人心本来无事胡乱𬒳事物牵将去若是有精神即时便出便好若一向去便坏了人不肯只如此湏要有箇说话今时朋友尽湏要箇说话去讲后生有甚事但遇读书不晓便问遇事物理㑹不得时便问并与人商量其他有甚事自家表里内外如一因说金谿蘓知县资质好亦甚知尊敬然只是与他说得大纲话大紧要处说不得何故盖爲他三四十年父兄师友之教履历之事几多今胷中自有主张了如何掇动得他湏是一切掇动刬除了方得如格君亦湏如此然如吏部格法如何动得他朱济道说临川从学之盛亦可喜先生曰某岂不爱人人䏻自立人人居天下之广居立天下之正位立乎其大者而小者弗能夺然岂能保任得朝日许多人在此相处一日新教授堂试许多人皆徃只是𬒳势驱得如此若如今去了科举用鄕举里选法便不如此如某却爱人试也好不试也好得也好不得也好今如何得人尽如此某所以忧之过扵济道所悯小民𬒳官吏苦者以彼所病者在形某之所忧人之所病者在心与济道言风俗驱人之甚如人心不明如何作得主宰吾人正当障百川而东之先生曰某闲说话皆有落着处若无谓闲说话是谓不敬某与济道同事济道亦有不喜某处以某见衆人说好某说不好衆人说不好某解取之某与人理㑹事便是格君心之非事举徐子宜云与晦庵月余说话都不讨落着与先生说话一句即讨落着说济道滞形泥迹不䏻识人𬒳人瞒济道问智者术之原是否曰不是伏羲画卦文王重之孔子系之天下之理无一违者圣人无不照烛此智也岂是术因说旧曾与一人处事后皆效彼云察见渊鱼不祥如何曰我这里制扵未乱保扵未危反祸爲福而彼爲之者不知如何爲不祥因举许昌朝集朱吕学规在金谿教学一册月令人一观固好然亦未是某平时未尝立学规但常就本上理㑹有本自然有末若全去末上理㑹非惟无益今旣扵本上有所知可略略地顺风吹火随时建立但莫去起炉作灶做得工夫实则所说即实事不话闲话所指人病即实病因举午间一人问虏使善两国讲和先生因賛叹不用兵全得几多生灵是好然吾人皆士人曾读春秋知中国夷狄之辨二圣之讐岂可不复所欲有甚扵生所恶有甚扵死今吾人髙居无事优㳺以食亦可爲耻乃怀安非怀义也此皆是实理实説事外无道道外无事臯陶求禹言禹只举治水所行之事外此无事禹优入圣域不是不能言然湏以归之臯陶如疑知人之类必假臯陶言之显仲问云某何故多昏先生曰人气禀清浊不同只自完飬不逐物即随清明才一逐物便昏眩了显仲好悬㫁都是妄意人心有病湏是剥落剥落得一畨即一畨清明后随起来又剥落又清明湏是剥落得净尽方是人心有消杀不得处便是私意便去引文牵义牵枝引蔓牵今引古爲证爲靠既无病时好读书但莫去引起来慥姪问乍寛乍紧乍明乍昏如何曰不要紧但莫懈怠紧便不是寛便是昏便不是明便是今日十件昏明日九件后日又只八件便是进语显仲云风恬浪静中滋味深长人资性长短虽不同然同进一歩则皆失同退一歩则皆得问傅季鲁如何而通如何而塞因曰某明时直是明只是懈怠时即塞若长鞭䇿不懈怠岂解有塞然某才遇塞时即不少安即求出若更借朋友切磋求出亦钝甚矣所以淹没人只说闲话之类亦能淹人某适𬒳显仲说闲话某亦随流不长进亦甚然通时说事亦通塞时皆塞写字湏一点是一点一画是一画不可苟彘鸡终日萦萦无超然之意湏是一刀两㫁何故萦萦如此萦萦底讨箇甚么仰首攀南斗翻身倚北辰举头天外望无我这今有难说处不近前来底又有病近前来底又有病世俗情慾底人病却不妨只指教他去彼就此最是扵道理中鹘突不分明人难理㑹某平生怕此等人世俗之过却不怕旧横截人太甚如截周成之后当不得无成今皆不然以次第进之有大力量者然后足以当其横截即有出路教小儿湏发其自重之意予问䏻辨朱事曰如何辨予曰不得受用曰如此说便不得彼亦可受用只是信此心未及又曰只今明白时便不湏更推如何如何又曰凡事只过了更不湏滞滞泥泥子渊却不如此过了便了无凝滞区处得多少事并应对人手中亦读得书问二兄恐不知先生学问㫖脉曰固是前日亦尝与朱济道说湏是自克却方见得自家旧相信时亦只是虚信不是实得见我只是不说一若说一公便爱平常㸔人说甚事只是随他说却只似箇东说西说底人我不说一杨敬仲说一尝与敬仲说箴它凡事莫如此滞滞泥泥某平生扵此有长都不去着他事凡事累自家一毫不得毎理㑹一事时血脉骨髓都在自家手中然我此中却似箇闲闲散散全不理㑹事底人不䧟事中详道如昨日言定夫时宏大磊落常常如此时好但莫𬒳枝叶累倒了湏是工夫孜孜不懈乃得若稍懈旧习又来君子之道淡而不厌淡味长有滋味便是欲人不爱淡却只爱閙热人湏要用不肯不用湏要爲不肯不爲盖噐有大小有大大噐底人自别筭穏底人好然又无病生病勇徃底人好然又一㮣去了然勇徃底人较好算稳底人有难救者定夫举禅说正人说邪说邪说亦是正邪人说正说正说亦是邪先生曰此邪说也正则皆正邪则皆邪正人岂有邪说邪人岂有正说此儒释之分也古人朴实头明播种者主播种明乐者主乐欲学者却学他然长者爲主又其爲主者自爲主其爲副者自爲副一切皆有一定不易不争宿无灵骨在师友处有所闻又不践履去是谓无灵骨又云人皆可以爲尧舜谓无灵骨是谓厚诬后生随身规矩不可失道可谓尊可谓重可谓明可谓髙可谓大人却不自重才有毫发恣纵便是私欲与此全不相似法语正如雷阳巽语正如风隂人能扵法语有省时好扵巽语有省未得其正湏思绎诗雅正变风便是巽意离骚又其次也变风无骚意此又是屈原立此出扵有所碍不得已后世作诗雅不得只学骚兵书邪说道塞乎天地以正伐邪何用此湏别小心翼翼昭事上帝上帝临汝无贰尔心此理塞宇宙如何由人杜撰得文王敬忌若不知此敬忌箇甚么见季尉因说大率人多爲举业所坏取人当先行义考试当先理致毋以举业之靡者爲上大丈夫事岂当儿戯自立自重不可随人脚跟学人言语四端皆我固有全无增添说本朝官制蔡元通所论乱道江㤗之问某毎惩忿窒慾求其放心然䏻暂而不䏻乆请教答曰但惩忿窒慾未是学问事便惩窒得全无后也未是学学者湏是明理湏是知学然后说得惩窒知学后惩窒与常人惩窒不同常人惩窒只是就事就末孟子言学问之道求放心是发明当时人当时未有此说便说得孟子既说了下面更注脚便不得今上重明节早先生就精舎庭前朱衣象笏向北四拜归精舎坐四拜问之答曰必有所尊非有已也太守上任拜厅学者大率有四様一虽知学路而恣情纵慾不肯爲一畏其事大且难而不爲一求而不得其路一未知路而自谓䏻知学䏻变化气质大人凝然不动不如此小家相先生云某毎见人一见即知其是不是后又疑其恐不然最后终不出𥘉一见道塞天地人以自私之身与道不相入人䏻退歩自省自然相入唐虞三代教化行习俗羙人无由自私得后以裁成天地之道辅相天地之宜以左右民今都相背了说不得髙底人不取物下人取物粘扵物资禀好底人阔大不小家相不造作闲引惹他都不起不动自然与道相近资禀好底人湏见一面自然识取资禀与道相近资禀不好底人自与道相逺却去鍜炼东坡论嗣征甚好自五子之歌推来顾命陈设是因成王即位流言所致此召公之非不任道流俗之情也周之道微此其一也又尔有嘉谋嘉猷则入告尔后于内尔乃顺之于外曰斯谋斯猷惟我后之徳此二也旧尝通张于湖书扵建康误解了中庸谓魏公䏻致广大而不䏻尽精㣲极髙明而不䏻道中庸乃成两截去了又尝作髙祖无可无不可论误解了书谓人心人伪也道心天理也非是人心只是说大凢人之心惟㣲是精㣲才粗便不精㣲谓人慾天理非是人亦有善有恶天亦有善有恶岂可以善皆归之天恶皆归之人此说出扵乐记此说不是圣人之言与小后生说话虽极髙极㣲无不聼得与一軰老成说便不然以此见道无巧只是那心不平底人揣度便失了学者湏是打叠田地净㓗然后令他奋发植立若田地不净㓗则奋发植立不得古人爲学即读书然后爲学可见然田地不净㓗亦读书不得若读书则是假冦兵资盗粮凡所谓不识不知顺帝之则晏然太平殊无一事然却有说擒搦人不下不䏻立事却要有理㑹处某扵显道恐不䏻乆处此间且令涵飬大处如此様处未敢发然某皆是逐事逐物攷究练磨积日累月以至如今不是自㑹亦不是别有一窍子亦不是等闲理㑹一理㑹便㑹但是理㑹与他人别某从来勤理㑹长兄毎四更一点起时只见某在㸔书或检书或黙坐常说与子姪以爲勤他人莫及今人却言某懒不曽去理㑹好笑侍登鬼谷山先生行泥涂二三十里云平日极惜精力不轻用以留有用处所以如今如是徤诸人皆困不堪观山云佳处草木皆异无俗物观此亦可知学天地人之才等耳人岂可䡖人字又岂可䡖有中说无无中说有之类非儒说因提宫昨晚所论事只是胜心风平浪静时都不如此先生说数说揲蓍云蓍法后人皆悞了吾得之矣一行数妙甚聦明之极吾甚服之却自僧中出僧持世有暦法八卷君子役物小人役扵物夫权皆在我若在物即爲物役矣举栁文乎欤邪之类说乎欤是疑又是賛叹不亦说乎是賛叹其诸异乎人之求之欤是賛叹孟子杞柳章一欤一也皆疑我说一贯彼亦说一贯只是不然天秩天叙天命天讨皆是实理彼岂有此后生全无所知底似全无知一与说却透得爲他中虚无事彼有这般意思底一切𬒳这些子隔了全透不得此虗妄最害人过不及有两种人胷中无他只一味懈怠沉埋底人一向昏俗去若起得他却好只是难起此属不及若好妄作人一切隔了此校不好此属过人凝重阔大底好䡖薄小相底不好槐云着意重便惊疑答有所重便不得举孟子勿忘勿助长优裕寛平即所存多思虑亦正求索太过即存少思虑亦不正重滞者难得䡖清刋了又重湏是乆在师侧乆乆教他䡖清去若自重滞如何䡖清得人黄百七哥今甚平夷闲雅无营求无造作甚好其资与其所习似不然今却如此非学力而何人之精爽负扵血气其发露扵五官者安得皆正不得明师良友剖剥如何得去其浮伪而归扵真实又如何得䏻自省自觉自剥落数即理也人不明理如何明数神以知来智以藏徃神蓍也智卦也此是人一身之蓍某自来非由乎学自然与一种人气相忤才见一造作营求底人便不喜有一种冲然淡然底人便使人喜以至一様衰底人心亦喜之年来爲不了事底方习得稍不喜见退淡底人只一向起发他某从来不尚人起炉作灶多尚平因见衆人所爲亦多因他然亦有心知其爲非不以爲是有二三年不说破者如此不爲则已一爲必中此虽非中然与彼好生事不中底人相去悬絶扵事则如此多不爲至扵文章必某自爲之文章岂有太过人只是得箇恰好他人未有伦叙便做得好只是偶然又云文章要煅炼诗小序解诗者所爲天下荡荡乃因荡荡上帝序此尤谬可见者曾参髙柴漆雕开之徒是不及之好者曾晢是过之好者师过商不及是过不及之不好者人而不爲周南召南其犹正墙面而立也学者第一义古之欲明明徳扵天下者此是第二孔子志学便是志此然湏要有入处周南召南便是入处后生无志难说此与秦誓其心休休一章相应周南召南好善不厌关雎鹊巢皆然人无好善之心便皆自私有好善之心便无私便人之有技若巳有之今人未必有他心只是无志便不好善乐正子好善孟子喜而不寐又不是私扵乐正子因曽见一大鸡凝然自重不与小鸡同因得关雎之意雎鸠在河之洲幽闲自重以比兴君子羙人如此文以理爲主荀子扵理有蔽所以文不雅驯风以动之教以化之风是血脉教是条目夫子曰由知徳者鲜矣要知徳臯陶言亦行有九徳然后乃言曰载采采事固不可不观然毕竟是末自飬者亦湏飬徳飬人亦然自知者亦湏知德知人亦然不扵其徳而徒䋲检扵其外行与事之间将使人作伪韩文有作文蹊径尚书亦成篇不如此后生精读古书文汉书食货志后生可先读又着读周官考工记又云后生好㸔繋辞皆賛叹圣人作易后生好㸔子虗上林赋皆以字数多后来好工夫不及此文才上二字一句便要有出处使六经句不谓之偷使学者不可翻然即改是私意此不长进五日画一水十日画一松石不如此胡乱做某观人不在言行上不在功过上直截是雕出人生天地间如何不植立穷究磨炼一朝自省因问黎师侯诗不是理明义精只是揩磨得之所以不䏻言与人曰此便是平生爱圗度様子只是他不䏻言你又岂知得他是如此定夫挟一物不放胡做荆公求必他人不必求佛老髙一世人只是道偏不是周康叔来问学先生曰公且说扶渡子讼事来曾充之来问学先生曰公且说爲谁打关节来只此又无事尚解忘今当机对境乃不䏻明小人儒爲善之小人士诚小人哉谨致念大凡多随资禀一致思便能出因说详道旧问云心都起了不知如何在求道徳成而上艺成而下行成而先事成而后今人之性命只在事艺末上彭世昌云只是不识䡖重大小先生笑曰打入廖家牛队里去了因呉显道与诸公说禅家话头不说破之类后世之谬继之者善也谓一隂一阳相继精读书着精采警语处凡事皆然某今亦教人做时文亦教人去试亦爱好人发解之类要晓此意是爲公不是私凡事只㸔其理如何不要㸔其人是谁说晦翁云莫教心病最难医内无所累外无所累自然自在才有一些子意便沉重了彻骨彻髓见得超然扵一身自然䡖清自大凡文字才髙超然底多湏要逐字逐句检点他才稳文整底议论见识低却以古人髙文㧞之本分事熟后日用中事全不离此后生只管令就本分事用工犹自救不暇难难教他只就本分事便就日用中事又一切忘了本分事难难精神全要在内不要在外若在外一生无是处但如奨一小人亦不可谓今要将些子意思奨他怒一小人亦不可谓今要将些子意思怒他都无事此只要当奨即奨当怒即怒吾亦不自知若有意爲之便是私感畏人都不得我这里有扶持有保飬有摧抑有摈挫韩文章多见扵墓志祭文洞庭汗漫粘天无壁柳祭吕化光文章玅古人精神不闲用不做则已一做便不徒然所以做得事成湏要一切荡涤莫留一些方得某平生有一节过人他人要㑹某不㑹他人要做某不做莫厌辛苦此学脉也不是见理明信得及便安不得因隂晴不常言人之开塞若无事时有塞亦未害忽有故而塞湏理㑹方得不可戱谑不可作鄕谈人欲起不肖破败意必先借此二者发之某七八嵗时常得鄕誉只是荘敬自持心不爱戯故小年时皆无侣韈不破指爪长后年十五六觉与人无徒遂稍放开及读三国六朝史见夷狄乱华乃一切剪了指爪学弓马然胸中与人异未尝失了后见人収拾者又一切古执去了又不免教他稍放开此处难不收拾又不得収拾又执这般要处要人自理㑹得截然无议论词说蹊径一说又一就说节不是此事极分明若迟疑则犹未大凡文字宁得人恶得人怒不可得人羞得人耻与晦菴书不是湏是直凑道在迩而求诸逺事在易而求诸难只就近易处着着就实无尚虗见无贪髙务逺随身规矩是后生切要莫㸔先生长者他老练但只他人㸔你莫㸔他人笑你莫笑所谓非礼勿视非礼勿聼管仲学老子亦然老衰而后佛入不专论事论末专就心上说论严㤗伯云只是一箇好胜见一好事做近前便做得亦不是事好心却不好老氏见周衰名胜故专攻此处而申其说亡羊一是即皆是一明即皆明指显仲剰语多曰湏斩钉截鐡因㸔诸人下象棋曰凡事不得胡乱䡖易了又不得与低底下后遇敌手便惯了即败狮子捉象捉兎皆用全力其发若机括其司是非之谓也其留如诅盟其守胜之谓也荘子势阻则谋计得则㫁先生旧尝作小经云意似荘子王遇子合问学问之道何先曰亲师友去已之不羙也人资质有羙恶得师友琢磨知已之不羙而改之子合曰是请益不答先生曰子合要某说性善性恶伊洛释老此等话不副其求故曰是而已吾欲其理㑹此说所以不答右包扬显道所録阜民癸卯十二月𥘉见先生不䏻尽记所言大㫖云凡欲爲学当先识义利公私之辨今所学果爲何亊人生天地间爲人自当尽人道学者所以爲学学爲人而已非有爲也又云孔门弟子如子夏子㳺宰我子贡虽不遇圣人亦足号名学者爲万世师然卒得圣人之传者柴之愚参之鲁盖病后世学者溺扵文义知见缴绕蔽惑愈甚不可入道耳阜民既还邸遂尽屏诸书及后来疑其不可又问先生曰某何尝不教人读书不知此后煞有甚事某方侍坐先生遽起某亦起先生曰还用安排否先生举公都子问钧是人也一章云人有五官官有其职某因思是便收此心然惟有照物而已他日侍坐无所问先生谓曰学者䏻常闭目亦佳某因此无事则安坐瞑目用力操存夜以继日如此者半月一日下楼忽觉此心巳复澄莹中立窃异之遂见先生先生目逆而视之曰此理已显也某问先生何以知之曰占之眸子而巳因谓某道果在迩乎某曰然昔者尝以南轩张先生所类洙泗言仁书考察之终不知仁今始解矣先生曰是即知也勇也某因言而通对曰不惟知勇万善皆是物也先生曰然更当爲说存飬一节先生曰读书不必穷索平易读之识其可识者乆将自明母耻不知子亦见今之读书谈经者乎歴叙数十家之㫖而以巳见终之开辟反覆自谓究竟精㣲然试探其实固未之得也则何益哉乙巳十二月再入都见先生坐定曰子何以束縳如此因自吟曰翼乎如鸿毛遇顺风沛乎若巨鱼纵大壑岂不快哉既而以所记管窥诸语请益一二日再造先生曰夜来与朋友同㸔来却不是无根据说得出来自此幸勿辍録他日亦可自验某尝问先生之学亦有所受乎曰因读孟子而自得之右门人詹阜民子南所録昔者先生来自金邑率僚友讲道扵白鹿洞发明君子喻扵义小人喻扵利一章之㫖且喻人之所喻由其所习所习由其所志甚中学者之病义利之说一明君子小人相去一间岂不严乎苟不切巳观省与圣贤之书背驰则虽有此文特纸上之陈言耳括苍髙先生有言曰先生之文如黄钟大吕发逹九地真启洙泗邹鲁之秘其可不传耶黄元吉荆州日録爲学患无疑疑则有进孔门如子贡即无所疑所以不至扵道孔子曰女以予爲多学而识之者欤子贡曰然徃徃孔子未然之孔子复有非与之问颜子仰之弥髙末由也已其疑非细甚不自安所以其殆庶几乎学问湏论是非不论效验如告子先孟子不动心其效先扵孟子然毕竟告子不是君子贤其贤而亲其亲小人乐其乐而利其利俱是一义皆主不忘而言仁者见之谓之仁智者见之谓之智之义人道敏政言果能尽人道则政必敏矣洪范有猷是知道者有爲是力行者有守是守而不去者曰予攸好徳是大有感发者三徳六徳九徳是通计其徳多少三徳可以爲大夫六徳可以爲诸侯九徳可以王天下翕受即是九徳咸事敷施乃大施扵天下履徳之基是人心贪慾恣纵履卦之君子以辩上下定民志其志既定则各安其分方得尊徳乐道谦徳之柄谓染习深重则物我之心炽然谦始能受人以虗而有入徳之道矣九畴之数一六在北水得其正三八在东木得其正惟金火易位谓金在火鄕火在金鄕而木生火自三上生至九自二㑹生扵九正得二数故火在南自四至七亦得四数故金在西一变而爲七七变而爲九谓一与一爲二一与二爲三一与三爲四一与四爲五一与五爲六五者数之祖既见五则变矣二与五爲七三与五爲八四与五爲九九复变而爲一卦隂蓍阳八八六十四七七四十九终万物始万物而不与乃是隂事将终阳事复始艮鼓万物而不与圣人同忧道何尝有忧既是人则必有忧乐矣精神不运则愚血气不运则病孟氏没吾道不得其传而老氏之学始扵周末盛扵汉迨晋而衰矣老氏衰而佛氏之学出焉佛氏始扵梁逹磨盛扵唐至今而衰矣有大贤者出吾道其兴矣夫独汉武帝不用黄老扵用人尚可与汤放桀武王伐纣丘民爲贵社稷次之君爲轻之义孔子作春秋之言亦如此王沂公曾论丁谓似出私意然志在退小人其脉则正矣迹虽如此扵心何媿焉学问不得其纲则是二君一民等是恭敬若不得其纲则恭敬是君此心是民若得其纲则恭敬者乃保飬此心也蓍用七七少阳也卦用八八少隂也少阳少隂变而用之棋所以长吾之精神瑟所以飬吾之徳性艺即是道道即是艺岂惟二物扵此可见矣有已则忘理明理则忘已艮其背不见其身行其庭不见其人则是任理而不以已与人叅也亊父孝故事天明事母孝故事地察是学已到田地自然如此非是欲去明此而察此也明扵庶物察扵人伦亦然复小而辨扵物小谓心不觕也在明明徳在亲民皆主扵在止扵至善臯陶谟洪范吕刑乃传道之书四岳举丹朱举鲧等扵知人之明虽有不足毕竟有徳故尧欲逊位之时必首曰汝䏻庸命逊朕位臯陶明道故歴述知人之事孟子曰我知言夫子曰不知言无以知人也诚则明明则诚此非有次第也其理自如此可欲之谓善知至而意诚亦同有志扵道者当造次必扵是颠沛必扵是凡动容周旋应事接物读书考古或动或静莫不在时此理塞宇宙所谓道外无事事外无道舍此而别有商量别有趋向别有规模别有形迹别有行业别有事功则与道不相干则是异端则是利欲爲之䧟溺爲之窠旧说即是邪说见即是君子之道费而隐费散也释氏谓此一物非他物故也然与吾儒不同吾儒无不该俻无不管摄释氏了此一身皆无余事公私义利扵此而分矣繋辞卦有大小隂小阳大言天下之至赜而不可恶也虽诡怪阖辟然实有此理且亦不可恶也言天下之至动而不可乱也天下有不可易之理故也吉凶者正胜者也易使人趋吉避凶人之所爲当正而胜凶也必也使无讼乎至明然后知人情物理使民无讼之义如此天理人欲之分论极有病自礼记有此言而后人袭之记曰人生而静天之性也感扵物而动性之欲也若是则动亦是静亦是岂有天理物欲之分若不是则静亦不是岂有动静之间哉矶钓矶也不可矶谓无所措足之地也无所措手足之义可坐而致也是疑辞与邪字同义人各有所长就其所长而成就之亦是一事此非拘儒曲士之所能知惟明道君子无所䧟溺者能逹此耳斵之类如学爲士者必能作文随其才虽有工拙然亦各极其至而已与朋友切磋贵乎中的不贵泛说亦湏有手势必使其人去灾病解大病洒然豁然若沉痾之去体而濯清风也若我泛而言之彼泛而聴之其犹前所谓杜撰名目使之持循是也鸢飞戾天鱼跃于渊言其上下察也只縁理明义精所以扵天地之间一事一物无不着察仰以观象扵天及万物之宜惟圣者然后察之如此其精也孔门髙弟颜渊闵子骞冉伯牛仲弓曾参之外惟南宫适宓子贱漆雕开近之以敏逹捷给才智慧巧论之安能望宰我子贡冉有季路子㳺子夏也哉惟其质实诚朴所以去道不逺如南宫适问禹稷躬稼而有天下最是朴实孔子不答以其黙当扵此心可外无言耳所以括出賛之云语大天下莫能载焉道大无外若能载则有分限矣语小天下莫能破焉一事一物纎悉㣲末未尝与道相离天地之大也人犹有所憾盖天之不能尽地所以爲地不䏻尽天之所职自形而上者言之谓之道自形而下者言之谓之噐天地亦是噐其生覆形载必有理六十而耳顺知见到矣七十而从心所欲不踰矩践行到矣颜子未见其止乃未䏻臻此也生知盖谓有生以来浑无䧟溺无伤害良知具存非天降之才尔殊也汉唐近道者赵充国黄宪杨绾叚秀实颜真卿王肃郑康成谓论语乃子贡子㳺所编亦有可攷者如学而篇子曰次章便载有若一章又子曰而下载曽子一章皆不名而以子称之盖子夏軰平昔所尊者此二人耳不践迹谓已知血脉之人不拘形着迹然亦未造阃奥乐正子在此地位人䏻明矣然乍纵乍警骤明忽暗必至扵有诸己然后爲得也孔子十五而志于学是已知道时矣虽有所知未免乍出乍入乍明乍晦或警或纵或作或辍至三十而立则无出入明晦警纵作辍之分矣然扵事物之间未䏻灼然分明见得至四十始不惑不惑矣未必䏻洞然融通乎天理矣然未必纯熟至六十而所知已到七十而所行已到事不师古率由旧章学于古训古训是式所法者皆此理也非狥其迹倣其事慱学审问谨思明辩始条理也如金声而髙下隆杀疾徐䟽数自有许多节奏到力行处则无说矣如玉振然纯一而巳知至知终皆必由学然后能至之终之所以孔子学不厌发愤忘食易与天地凖至神无方而易无体皆是賛易之妙用如此一隂一阳之谓道乃泛言天地万物皆具此隂阳也继之者善也乃独归之扵人成之者性也又复归之扵天天命之谓性也切磋之道有受得尽言者有受不得者彼有显过大恶苟非能受尽言之人不必件件指摘他反无王道荡荡平平无偏无倚伯夷伊尹柳下惠圣则圣矣终未底扵荡荡平平之域重卦而爲六十四分三才𥘉二地也𥘉地下二地上三四人也三人下四人上五六天也五天下六天上一生二二生三三生万物先儒谓屯之𥘉九如髙贵鄕公得之矣蒙再三渎渎则不告非发之人不以告扵蒙者也爲蒙者未能专意相向乃至再三以相试探如禅家云盗法之人终不成噐一有此意则志不相应是自渎乱虽与之言终不通解与不告同也八卦之中惟干坤坎离不变倒而观之亦是此卦外四卦则不然学问若有一毫夹带便属私小而不正大与道不相似矣仁之扵父子固也然以舜而有瞽叟命安在哉故舜不委之扵命必使底豫允若则有性焉岂不扵此而验元吉自谓智昧而心觕先生曰病固在此本是骨凡学问不实与朋友切磋不䏻中的毎发一论无非泛说内无益扵已外无益扵人此皆已之不实不知要领所在遇一精识便𬒳他胡言汉语压倒皆是不实吾人可不自勉哉格物者格此者也伏羲仰象俯法亦先扵此尽力焉耳不然所谓格物末而已矣颜子仰髙鑚坚之时乃知枝叶之坚髙者也毕竟只是枝叶学问扵大本既正而万㣲不可不察䂓矩严整爲助不少象山先生全集卷三十五终象山先生全集象山先生全集卷第三十六象山先生全集卷之三十六年谱先生讳九渊字子静姓陆氏陆出嬀姓周武王封妫满扵陈春秋时陈公子敬仲适齐别其氏曰田后田氏有齐至宣王时封其少子通于平原陆乡又别其氏为陆通曽孙烈为吴令子孙避为吴郡吴县人烈三十九世至希声论着甚多晚嵗相唐昭宗卒谥文公生六子次子崇生徳迁五代末避地扵抚州金谿觧囊中资装置田治生赀髙闾里为金谿陆氏之祖居延福鄕之青田第四子讳有程先生髙祖也愽学扵书无所不观曽祖讳演能世其业寛厚有容祖戬爲第四子趣尚清髙不治生产考讳贺字道乡生有异禀端重不伐究心典籍见扵躬行酌先儒冠昏丧祭之礼行于家弗用异教家道整者着闻于州里赠宣教郎生六子长九思字子疆与乡举封从政郎弟梭山撰行状有家问朱子爲政畧云家问所以词饰其子孙者不以不得科第爲病而深以不识礼义爲忧其慇懃恳切反覆暁譬说尽事理无一毫勉强縁饰之意而慈祥笃实之气蔼然讽味数四不能释手云次九叙字子仪公正通敏时贤称曰䖏士善治生总药肆以足其家先生撰墓表次九臯字子昭少力学文行俱优与乡举晩得官终修职郎监潭州南岳庙名斋曰庸学者号庸斋先生有文集先生撰墓表次九韶字子美不事塲屋兄弟共讲古学与朱元晦友善首言太极图说非正又因其奏立社仓之制行于乡民甚徳之与学者讲学扵近地名梭山梭山在金谿陆氏义门之东是也号曰梭山居士诸司列荐以居士应诏举遗逸临终自撰终礼戒不得铭墓有文集曰梭山日记中有居家正本及制用各二篇次九龄字子夀生而颕悟能歩移则容止有法少有大志浩愽无涯涘尝与郷举𥙷入太学已负重名知名士无不师尊之登进士第授桂阳教授以不便迎侍陈乞不赴改兴国教授未满丁艰服除授全州教授未上而卒为时儒宗道徳繋天下重望特赠朝奉郎直秘阁赐谥文逹名斋曰复学者称复斋先生有文集行于世嘉定间抚州守髙商老刋文集于郡治自为序先生状其行吕成公铭其墓朱文公书其碑次则先生与复斋先生齐名称为江西二陆以比河南二程谨序次家世本末大畧于此而先生之道徳事功则表年以繋之于后云髙宗绍兴九年巳未二月乙亥辰时先生始生绍兴十年庚申先生二嵗绍兴十一年辛酉先生三嵗㓜不戯弄冬十一月十五日母孺人饶氏卒郷之杨美岭绍兴十二年壬戌先生四嵗静重如成人常侍宣教公行遇事物必致问一日忽问天地何所穷际公笑而不答遂深思至忘寝食緫角诵经夕不寐不脱衣履有弊而无壊指甲甚脩足迹未尝至庖厨常自洒扫林下宴坐终日立于门过者驻望称叹以其端荘雍容异常儿绍兴十三年癸亥先生五嵗入学读书纸隅无卷折绍兴十四年甲子先生六嵗侍亲㑹嘉礼衣以华好却不受季兄复斋先生年十三举礼经以告乃受绍兴十五年乙丑先生七嵗得郷誉尝云某七八嵗时常得郷誉只是荘敬自持心不爱戏绍兴十六年丙寅先生八岁读论语学而即疑有子三章及㸔孟子到曾子不肯师事有子至江汉以濯之秋阳以暴之等语因叹曾子见得圣人髙明洁白如此又丱角时闻人诵伊川语云伊川之言奚为与孔孟之言不类盖生而清明有如此者梭山尝云子静弟髙明自㓜巳不同遇事逐物皆有省发尝闻鼓声振动䆫櫺亦豁然有觉其进学毎如此绍兴十七年丁卯先生九岁善属文包敏道祭文云九嵗属文能自逹绍兴十八年戊辰先生十嵗复斋入郡庠侍诸兄诵讲衣冠未尝解弛先生徃侍学焉文雅雍容衆咸惊异有老儒谓前廊吴茂荣曰君有爱女欲得佳壻无踰此郎因以为婣绍兴十九年已已先生十一嵗读书有觉从㓜读书便着意未尝放过外视虽若闲暇实勤攷索伯兄緫家务尝夜分起见先生观书或秉烛检书最㑹一见便有疑一疑便有觉后尝语学者曰小疑则小进大疑则大进尝云向与复斋家兄读书踈山寺止是一部论语更无他书或问曾见先生将圣人与门人语分门各自録作一䖏㸔先生曰此是㓜小时事绍兴二十年庚午先生十二岁绍兴二十一年辛未先生十三岁因宇宙字义笃志圣学与李侍郎及权郡书皆云十三志古人之学先生自三四岁时思天地何所穷际不得至扵不食宣教公呵之遂姑置而胸中之疑终在后十余岁因读古书至宇宙二字解者曰四方上下曰宇徃古来今曰宙忽大省曰元来无穷人与天地万物皆在无穷之中者也乃接笔书曰宇宙内事乃已分内事已分内事乃宇宙内事又曰宇宙便是吾心吾心即是宇宙东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上至千百世之下有圣人出焉此心此理亦莫不同也故其启悟学者多及宇宙二字如曰道塞宇宙非有所隐遁在天曰隂阳在地曰刚柔在人曰仁义仁义者人之本心也又曰是理充塞宇宙天地顺此而动故日月不过而四时不忒圣人顺此而动故刑罚清而民服又曰此理塞宇宙谁能逃之顺之则吉逆之则㓙又曰宇宙不曾限隔人人自限隔宇宙是年复斋因读论语命先生近前问云㸔有子一章如何先生曰此有子之言非夫子之言复斋曰孔门除却曾子便到有子未可轻议先生曰夫子之言简易有子之言支离复斋尝扵䆫下读程易至艮其背四句反覆诵读不巳先生偶过其前复斋问曰汝㸔程正叔此叚如何先生曰终是不直截明白艮其背不获其身无我行其庭不见其人无物复斋大喜绍兴二十二年壬申先生十四嵗与徐任伯书曰某气质素弱年十四五手足未尝温暖后以稍知所向体力亦随壮也尝云吾扵践履未能纯一然才自警䇿便与天地相似绍兴二十三年癸酉先生十五嵗𥘉夏侍长上郊行分韵得偕字诗云讲习岂无乐鑚磨未有涯书非贵口诵学必到心斋酒可陶吾性诗堪述所懐谁言曾点志吾得与之偕绍兴二十四年甲戌先生十六岁读三国六朝史见夷狄乱华又闻长上道靖康间事乃剪去指爪学弓马然胷中与人异未尝失了尝云做得工夫实则所说即实事所指人病即实病又云吾人读春秋知中国夷狄之辨二圣之讐岂可不复所欲有甚扵生所恶有甚扵死今吾人髙居优㳺亦可为耻乃懐安非怀义也此皆是实理实说绍兴二十五年乙亥先生十七嵗作大人诗绍兴二十六年丙子先生十八岁绍兴二十七年丁丑先生十九岁绍兴二十八年戊寅先生二十嵗绍兴二十九年己卯先生二十一嵗绍兴三十年庚辰先生二十二嵗绍兴三十一年辛巳先生二十三嵗绍兴三十二年壬午先生二十四嵗秋试以周礼郷举𥘉先生未肯赴举复斋素善临川李侍郎浩毎为公言之是年春俾姪焕之侍先生同访公公观其贽见之书大竒之留数日力勉其赴举归则题秋试家状者在门阅其籍则诸家经赋咸在惟无周礼先生即以此注籍蒲节后始精考周礼求程文观之及期三日之试写其所学无凝滞考官王景文质批曰毫髪无遗恨波澜独老成拆号日先生偶过梭山方鼓琴捷吏至曲终而后问之再鼓一曲乃归先生第四名外舅吴渐第九名见举送官启末云某少而慕古长欲穷源不与世俗背驰而非必将与圣贤同归而止忘巳意之弗及引重任以自强谓先哲同是人而徃训岂欺我穷则与山林之士约六经之㫖使孔孟之言复闻扵学者逹则与庙堂群公还五服之地使尧舜之化纯𬒳扵斯民云云先生尝云吾自应举未尝以得失为念塲屋之文只是直写胸襟故作贵谿县学记云不狥流俗而正学以言者岂皆有司之所弃天命之所遗又尝云复斋家兄一日问曰吾弟今在何处做工夫某荅曰在人情事势物理上做工夫复斋应之而巳若知物价之低昻与夫辨物之美恶眞伪则吾不可谓之不能然吾之所谓做工夫者非此之谓也又云吾家合族而食毎轮差子弟掌库二年某适当其职所学大进这方是执事敬冬十月二十七日丁父宣教公忧饶州安仁县崇徳郷之毛源孝宗隆兴元年癸未先生二十五嵗隆兴二年甲申先生二十六嵗干道元年乙酉先生二十七嵗有与童伯虞书干道二年丙戌先生二十八嵗干道三年丁亥先生二十九岁冬成嘉礼孺人吴氏始大归也干道四年戊子先生三十岁干道五年已丑先生三十一嵗干道六年庚寅先生三十二嵗干道七年辛卯先生三十三嵗秋试以易经再郷举考官批义卷云如端人正士衣冠佩玉论䇿批如其义得觧见提举书八月十七日子持之生干道八年壬辰先生三十四嵗春试南宫奏名时尤延之袤知举吕伯恭祖谦为考官读先生易卷至狎海上之鸥逰吕梁之水可以谓之无心不可以谓之道心以是而洗心退藏吾见其过焉而溺矣济溱洧之车移河内之粟可以谓之仁术不可以谓之仁道以是而同乎民交乎物吾见其浅焉而胶矣击节叹赏又读天地之性人为贵论至呜唿循顶至踵皆父母之遗体俯仰乎天地之间惕然朝夕求寡乎愧怍而惧弗能倘可以庶㡬扵孟子之塞乎天地而与闻夫子人为贵之说乎愈加叹赏至䇿文意俱髙伯恭遽以内难出院乃嘱尤公曰此卷超絶有学问者必是江西陆子静之文此人断不可失也又併嘱考官赵汝愚子直二公亦嘉其文遂中选他日伯恭㑹先生曰未尝欵承足下之教一见髙文心开目明知其为江西陆子静也徐谊子宜侍学子宜侍先生毎有省同赴南宫试论出天地之性人为贵试后先生曰某欲说底却𬒳子宜道尽但某所以自得受用底子宜却无曰虽欲自异扵天地不可得也此乃某平日得力处夏五月廷对赐同进士出身先生旣奏名声振行都廷对考官意其必慷慨极言天下事欲取寘首列及唱第乃在末甲或问之先生曰见君之𥘉岂敢过直识者称其得事君之体云在行都诸贤从㳺先生朝夕应酬问答学者踵至至不得寝者余四十日所以自奉甚薄而精神益强聼其言者兴起甚衆时永嘉蔡㓜学行之为省元连日无所问难似不能言者先生从容问其所志乃荅曰㓜学之志在扵为善而已先生嘉叹而勉励焉四明杨敬仲时主富阳簿摄事临安府中始承教扵先生及反富阳三月二十一日先生过之问如何是本心先生曰恻隐仁之端也羞恶义之端也辞譲礼之端也是非智之端也此即是本心对曰简儿时巳暁得毕竟如何是本心凡数问先生终不易其说敬仲亦未省偶有鬻扇者讼至于庭敬仲断其曲直讫又问如𥘉先生曰闻适来断扇讼是者知其为是非者知其为非此即敬仲本心敬仲忽大觉始北面纳弟子礼故敬仲毎云简发本心之问先生举是日扇讼是非荅简忽省此心之无始末忽省此心之无所不通先生尝语人曰敬仲可谓一日千里复斋与学者书云子静入浙则有杨简敬仲石崇昭应之诸葛诚之胡拱逹才髙宗商应时孙应朝季和从之游其余不能悉数皆亹亹笃学尊信吾道甚可喜也先生六月二十九日复如富阳七月𥘉九日舟离富阳秋七月十六日至家逺近风闻来亲炙𥘉以存名读书之斋与曽宅之书云某旧亦尝以存名读书之斋家之东扁曰槐堂槐堂前有古槐木至今犹存乃学徒讲学之地又堂东有陋室西有髙轩北囱南囱东有隐室又曰留轩西有玉渊又近家之西有茅堂与包显道书云贵溪桂店一族甚盛其子弟有徳辉者今夏来䖏茅屋西南有八石寺与颜子坚书云向者任八石寺尝纳区区之忠先生旣受徒即去今世所谓学䂓者而诸生善心自兴容礼自荘雍雍于于后至者相观而化盖先生深知学者心术之㣲言中其情或至汗下有懐于中而不能自晓者为之条析其故悉如其心亦有相去千里素无雅故闻其大槩而尽得其为人尝有言曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以救人又曰今天下学者唯两途一途朴实一途议论同里朱桴济道弟泰卿亨道长于先生皆来问道与人书云近到陆宅先生所以诲人者深切着明大槩是令人求放心其有志扵学者数人相与讲切无非此事不复以言语文字为意令人叹仰无已其有意作文者令収拾精神涵养徳性根本旣正不患不能作文陈正已刘伯文皆不爲文字也旴江傅子渊云夣泉向来只知有举业观书不过资意见耳后因困志知反时陈正已自槐堂归问先生所以教人者正已曰首尾一月先生谆谆只言辨志又言古人入学一年早知离经辨志今人有终其身而不知自辨者是可哀也夣泉当时虽未领略终念念不置一日读孟子公孙丑章忽然心与相应胷中豁然苏醒叹曰平生多少志念精力却一切着在功利上自是始辨其志虽然如此犹未知下手䖏及亲见先生方得箇入头䖏尝云傅子渊自此归其家陈正已问之曰陆先生教人何先对曰辨志复问曰何辨对曰义利之辨若子渊之对可谓切要周伯熊来学先生问学何经对曰读礼记曾用工扵九容乎曰未也且用功扵此后徃问学于晦庵晦庵曰僊里近陆先生曾见之否曰亦尝请教具述所言晦庵曰公来问某某亦不过如此说答诸葛受之书答舒西美书干道九年癸巳先生三十五嵗春闰二月十四日荅陈正已书三月十七日和王弱翁铨闱中诗冬十一月送毛原善序淳熈元年甲午先生三十六嵗三月赴部调官过四明游㑹稽浃两旬复至都下授迪功郎隆兴府靖安县主簿五月二十六日访吕伯恭于衢伯恭与汪圣钖书云陆君相聚五六日淳笃敬直流軰中少见其比又与陈同甫书云自三衢归陆子静相待累日又晋七八日昨日始行笃实淳直朋㳺间未易多得渠云虽未相识毎见尊兄文字开豁轩翥甚欲得相聚觉其意甚勤非论文者也与徐子宜书秋八月十二日子循之生淳熈二年乙未先生三十七嵗吕伯恭约先生与季兄复斋㑹朱元晦诸公于信之鹅湖寺复斋云云元晦归后三年乃和前诗云徳业流风夙所钦别离三载更关心偶携藜杖出寒谷又枉蓝舆度逺岑旧学商量加䆳宻新知培养转深沉只愁说到无言䖏不信人间有古今后信州守杨汝砺建四先生祠堂于鹅湖寺勒陆子诗于石复斋与张钦夫书云某春末㑹元晦扵铅山语三日然皆未能无疑按吕成公谱乙未四月访朱文公于信之鹅湖寺陆子静子夀刘子澄及江浙诸友皆㑹留止旬日邹斌俊父录云朱吕二公话及九卦之序先生因亹亹言之大畧谓复是本心复䖏如何列在第三卦而先之以履与谦盖履之为卦上天下泽人生斯世须先辨得俯仰乎天地而有此一身以逹扵所履其所履有得有失又系扵谦与不谦之分谦则精神浑収聚扵内不谦则精神浑流散扵外惟䏻辨得吾一身所以在天地间举错动作之由而歛藏其精神使之在内而不在外则此心斯可得而复矣次之以常固又次之以损益又次之以困盖本心既复谨始克终曽不少废以得其常而至扵坚固私欲日以消磨而为损天理日以澄莹而爲益虽渉危蹈险所遭多至扵困而此心卓然不动然后扵道有得左右逄其原如凿井取泉䖏䖏皆足盖至扵此则顺理而行无纎毫透漏如巽风之散无徃不入虽宻房奥室有一缝一罅即能入之矣二公大服朱亨道书云鹅湖讲道切诚当今盛事伯恭盖虑陆与朱议论犹有异同欲㑹归扵一而定其所适从其意甚善伯恭盖有志扵此语自得则未也临川赵守景明邀刘子澄赵景昭景昭在临安与先生相欵亦有意扵学又云鹅湖之㑹论及教人元晦之意欲令人泛观慱覧而后归之约二陆之意欲先发明人之本心而后使之慱覧朱以陆之教人爲太简陆以朱之教人爲支离此颇不合先生更欲与元晦辩以爲尧舜之前何书可读复斋止之赵刘诸公拱聼而已先发明之说未可厚诬元晦见二诗不平似不能无我元晦书云某未闻道学之懿兹幸获奉余论所恨匆匆别去彼此之懐皆若有未既者然警切之诲佩服不敢忘也还家无便写此少见拳拳冬十一月十五日作敬斋记淳熈三年丙申先生三十八嵗与王顺伯书再书淳熈四年丁酉先生三十九嵗春正月十四日丁继母太孺人邓氏忧鄕之官山先生事继母与诸兄曲尽孝道尝闻孝宗皇帝圣语陆九渊满门孝弟者也淳熈五年戊戌先生四十嵗淳熈六年巳亥先生四十一嵗服除授建宁府崇安县主簿淳熈七年庚子先生四十二嵗在滋澜先生因居之南五里有园林屋宇扁是名与包显道书云今岁与朋友读书在滋澜春闻张钦夫卒与包显道书秋九月二十九日季兄复斋先生卒复斋临终云比来见得子静之学甚明恨不更相与切磋见此道之大明耳先生尝曰复斋先生涵养深宻躬行笃实朱元晦与林择之书云陆子静兄弟其门人有相访者气象皆好此间学者却与渠相反𥘉谓只在此讲道渐涵自能入徳不谓末流之弊只成说话至人伦日用最切近䖏都不得毫末气力不可不深惩而痛警之也冬十一月望日作复斋行状十二月己酉于鄕之万石塘淳熈八年辛丑先生四十三嵗春二月访朱元晦于南康时元晦爲南康守与先生泛舟乐曰自有宇宙以来已有此溪山还有此佳客否乃请先生登白鹿洞书院讲席先生讲君子喻扵义小人喻扵利一章毕乃离席言曰熹当与诸生共守以无忘陆先生之训再三云熹在此不曽说到这里负愧何言乃复请先生书其说先生书讲义寻以讲义刻于石先生云讲义述扵当时发明精神不尽当时说得来痛快至有流涕者元晦深感动天气㣲冷而汗出挥扇元晦又与杨道夫云曾见陆子静义利之説否曰未也曰这是子静来南康熹请说书却说得这义利分明是说得好如云今人只读书便是利如取解后又要得官得官后又要改官自少至老自顶至踵无非爲利说得来痛快至有流涕者秋作祭吕伯恭文丞相少师史浩荐先生六月二十三日得㫖都堂审察陞擢先生不赴荐云陆某渊源之学沉粹之行軰行推之而心理悟融出扵自得者也淳熈九年壬寅先生四十四嵗项平甫来书畧云安世闻陆先生之名言者不一徃得交扵传子渊警发柔惰自此归向取师之意始定奉亲之官越土多见髙第及门子弟愈觉不能自已虽未得亲承扵罄欬然受沾汚渥亦已多矣独念心师之乆不可不以尺纸布万一伏乞加察一二年来数鉅公相继沦落任是事者独先生与朱先生耳侍从复上荐得㫖与职事官除国子正秋𥘉先生赴国学与陈倅书始讲书八月十七日讲春秋六章九月享明堂为分献官淳熈十年癸卯先生四十五嵗在国学二月七日讲春秋九章七月十五日讲春秋五章十一月十三日讲春秋四章诸生叩请孳孳启谕如家居教授感发良多朱元晦来书畧云比约诸葛诚之在斋中相聚极有益浙中士人贤者皆归席下比来所得为多幸甚再书云归来臂痛病中絶学损书却觉得身心収𬋩似有少进䖏向来汎滥真是不济事恨未得欵曲承教尽布此懐也项平甫再书畧云某自㓜便欲爲善士今年三十一矣欲望尊慈特赐指教云云荅书不传按朱元晦荅平甫书云所语六国正语三复爽然所以警扵昏者为厚矣大抵子思以来教人之法尊徳性道问学两事为用力之要今子静所说尊徳性而某平日所闻却是道问学上多所以为彼学者多持守可观而㸔道理全不仔细而熹自觉扵义理上不乱说却扵紧要事上多不得力今当反身用力去短集长庻不堕一邉耳先生闻之曰朱元晦欲去两短合两长然吾以爲不可旣不知尊徳性焉有所谓道问学冬迁勅令所删定官先生在勅局同志之士相从讲切不替僚友多贤相与问辩大信服与漕使尤延之书畧云朱元晦在南康已得太严之声元晦之政亦诚有病然恐不能泛然以严病之使罚当其罪刑故无小遽可以严而非之乎某尝谓不论理之是非事之当否而汎然爲寛严之论者乃后世学术议论无根之弊道之不明政之不理由此其故也元晦浙东救旱之政比者屡得浙中亲旧书及道途所传颇知梗槩浙人殊頼自劾一节尤爲适宜其诞慢以侥宠禄者当少阻矣至如其间言事䖏诚如来谕所言者云严陵詹子南侍学阜民𥘉见先生不能尽记所言大指云凡欲学者当先识义利公私之辨今所学果为何事人生天地间爲人自当尽人道学者所以为学学为人而巳非有为也又云孔子弟子如子㳺子夏宰我子贡虽不遇圣人亦足以号名学者为万世师然卒得圣人之传者回之愚参之鲁盖病后世学者溺扵文义知见徼绕蔽惑愈甚不可入道耳阜民旣还邸遂屏弃诸书及后来疑其不可又问先生则曰某何尝不许人读书不知此后有事在又曰读书不必穷索平易读之识其可识者乆将自明毋耻不知先生举孟子钧是人也一章云须先使心官不旷其职子南因是便収此心如此半月一日下楼忽觉此心已复澄莹中立遂见先生先生目逆而视之曰此理巳显也淳熈十一年甲辰先生四十六嵗在勅局春祀祚徳庙为献官朱元晦书略云勅局时与诸公相见亦有可告语者否扵律令中极有不合道理不近人情䖏随事改正得一二亦佳中荐程可乆扵法令甚精可以入局中然此犹是第二义不知轮对班在何时果得一见明主就紧要䖏下得数句为佳其余屑屑不足言也谦仲甚不易得今日尚有此公差强人意元善爽快极难得更加磨琢沉浸之功乃佳机仲旣得同官乃其幸会当能得日夕亲炙也浙东诸朋友想时通问亦有过来相聚者否立之墓表今作一通显道甚不以为然不知尊意以爲如何三月十三日荅朱元晦书编朱元晦奏立社仓事戊申嵗先生兄梭山居士欲立社仓于青田先生与赵监书上殿轮对五札时对期甚迫犹未入思虑所亲累请乆乃下笔缮写甫就厥明即对讲究武畧先生少时闻靖康间事慨然有感扵复讐之义至是访求智勇之士与之商确益知武事利病形势要害李将使云将家子也兴国人有勇力先生竒而教之后获用太尉毕再遇帐下其家祠事先生或问何为曰云少时尝欲率伍百人打刼起事一日徃见先生蒙诲翻然而改不然此身不得为人矣先生平日奨激人才类如此后守荆门奨㧞竒才亦多论医国或问先生见用以何医国先生曰吾有四物汤问如何曰任贤使能赏功罚罪论驳中外奏对不可行者荅苏宰书朱元晦书时有言奏札差异者元晦索之先生纳去一本元晦贻书云奏篇垂示得闻至论慰沃良深其䂓模宏大源流深逺岂腐儒鄙生所可窥测然区区私忧未免有万牛回首之叹然扵我何病耶语圆意活混浩流转益见所养之深所蓄之厚但向上一路未曽拨着荅朱元晦书畧云奏札独蒙长者褒扬奨誉之厚俱无以当之深惭踈愚不能回互藏匿肺肝悉以书写而兄尚有向上一路未曽拨着之疑岂待之太重望之太过未免金注之昏耶改授承奉郎以修寛恤诏令书成与枢宻使王谦仲语及孟子辟土地充府库一段因云方今正在求此軰而不可得谦仲为之色变又举柳子厚捧土掲木而致之庙堂之上蒙以绂冕翼之徒隷而趋走其左右岂有𥙷扵万事之劳苦㢤圣人之道无益扵世凡以此也谦仲为之黙然先生尝云当时诸公见上下相安内外无事便为太平气象独郑漙之有一语极好而今只要为虏人借路登泰山云耳秋九月旣望作外舅吴公行状末云某在童穉时爲公所知后妻以其女尤延之作吴公墓志云陆君子静数爲予道其妇翁吴公之贒居亡何有墨服踵门而求见者则吴公之子颙若也䄂子静之状且告曰敢因子静以请志予不识吴公然子静信人也其言有证乃叙而志之夫能识子静扵童㓜之中而䏻以子妻之其贤可知矣后敬仲作孺人吴氏墓志云孺人讳爱卿吴公茂荣讳渐之长女也㓜有异质女工不学而能诗书过目不忘公大竒之一见先生谓可妻归焉先生为国子正删定勑局居中五年四方之宾满门旁无虚宇併假扵舘中馈百需先生不一启齿孺人调度有方举无缺事曁先生奉祠归嚢萧然同僚共赆之还里之明年经理象山孺人捐奁中物助之云云作本斋记为成都郭醇仁作淳熈十二年乙巳先生四十七嵗在勑局与尢延之书畧云此间不可为乆居之计吾今终日区区岂不愿少自效至不容着脚手䖏亦只得且退而俟之职事间又无可修举覩见弊病又皆须自上靣理㑹下来方得在此但望轮对可以少展胸臆对班尚在后年欝欝度日而已或劝以小人闯伺宜乞退先生曰吾之未去以君也不遇则去岂可以彼为去就耶詹子南问学子南甞问先生之学亦有所受乎曰因读孟子而自得之扵心也淳熈十三年丙午先生四十八嵗在勑局夏五月作格矫斋记朱元晦通书略云傅子渊去冬相见气质刚毅极不易得但其偏䖏亦甚害事虽尝苦口恐未以为然近觉当时说得亦未的疑其不以为然也今想到部必巳相见亦尝痛与砭剂否道理极精㣲然𥘉不在耳目闻见之外是非黒白只在面前此而不察乃𣣔别求玄妙扵意虑之表亦巳误矣熹衰病日侵所幸迩来日用工夫颇觉省力无复向来支离之病甚恨未得从容面论未知异时尚复有异同否耳转宣义郎除将作监丞给事王信䟽驳十一月二十九日得㫖主管台州崇道观𥘉亲朋谓先生乆次宜求退先生曰徃时面对粗陈大义明主不以为非思欲再望清光少自竭尽以致臣子之义距对班五日除监丞先生与李成之书和杨万里廷秀送行诗既归学者辐辏时乡曲长老亦俯首聼诲毎诣城邑环坐率二三百人至不能容徙寺观县官为设讲席扵学宫聼者贵贱老少溢塞途巷从㳺之盛未见有此与朱子渊书淳熈十四年丁未先生四十九嵗春如临川先生访仓使汤公思谦公因言风俗不美先生曰乍归方欲与诸后生说些好话此事亦由天亦由人公曰如何由天曰且如三年一科举中者笃厚之人多浮薄之人少则风俗自此而厚不幸笃厚无㡬或全是浮薄则后生从而视效风俗日以败壊公曰如何亦由人曰监司守令是风俗之宗主只如判院在此无只为位髙爵重旗旄导前驱卒拥后者是崇是敬陋巷茅茨之间有笃敬忠信好学之士不以其㣲贱而知崇敬之则风俗庶㡬可回矣公再三称善次日谓幕僚友曰陆丈至诚何不去聼说话幕僚云恐陆丈门户髙峻议论非某軰所能喻公曰陆丈说话甚平正试徃聼㸔某扵张吕诸公皆相识然如陆丈说话自是不同作朱元瑜名字说登贵溪应天山讲学𥘉门人彭兴宗世昌访旧于贵溪应天山麓张氏因登山游覧则陵髙而谷䆳林茂而泉清乃与诸张议结庐以迎先生讲学先生登而乐之乃建精舍居焉与杨敬仲书云精舍二字出后汉包咸传其事在建武前儒者讲习之地用此名甚无歉也荅江西程帅叔逹恵新刋江西诗派札子荅沈宰书包敏道䟦江泰之所収札子墨蹟云象山先生论诗又出告徃知来以意逆志者之外盖其精鑑如权度举天下之轻重长短毫发丝粟不可得而加损也岂特于诗为然㢤当程君札送诗至时仆在席下先生顾诸生曰谁能代荅湏臾呈藁者数人先生叹曰将纸来一笔写就云云夏五月荅冯传之书𥘉冬荅朱元晦书元晦荅书畧云所谕与令兄书辞费而理不明今亦不记当时作何语恐或实有此病承许条析见教何幸如之虚心以俟幸因早便见示如有未安却得细论未可便似居士兄遽㫁来章也辩无极太极始此无营斋说冬十月庚辰仲兄子仪于临川之罗首峯下作子仪墓志十一月作宜章学记十二月与漕使宋若水书言金谿月桩之重及台郡督积欠困民之弊淳熈十五年戊申先生五十嵗在山间精舎春正月作荆国王文公祠堂记与薛象先书先生尝云读介甫书荅仓使赵汝谦书易应天山名为象山学徒结庐先生旣居精舎又得胜䖏为方丈及部勒群山阁又作圆庵学徒各来结庐相与讲习与姪孙濬书云山间近来结庐者甚衆诸生始聚粮相迎今方丈前又成一阁部勒群山气象亦伟云云居仁斋由义斋养正堂明徳志道储云佩玉愈髙䂓斋蕙林逹诚琼芳濯缨池浸月池封庵批荆三月与江西帅王谦仲书五月与钱守伯同书郡县礼乐之士时相谒访喜闻其化故四方学徒大集先生从容讲道歌咏愉愉有终焉之意冯元质云先生常居方丈毎旦精舎鸣鼓则乗山簥至㑹揖陞讲坐容色粹然精神烱然学者又以一小牌书姓名年甲以序掲之观此以坐少亦不下数十百齐肃无譁首诲以収歛精神涵养徳性虚心聼讲诸生皆俛首拱聼非徒讲经毎启发人之本心也间举经语为证音吐清响聼者无不感动兴起𥘉见者或欲质疑或欲致辩或以学自负或有立崖岸自髙者闻诲之后多自屈服不敢复发其有欲言而不能自逹者则代爲之说宛如其所欲言乃从而开发之至有片言半辞可取必奨进之故人皆感激奋砺平居或观书或抚琴佳天气则徐歩观瀑至髙诵经训歌楚词及古诗文雍容自适虽盛暑衣冠必整肃望之如神诸生登方丈请诲和气可掬随其人有所开发或教以涵养或暁以读书之方未尝及闲话亦未甞令㸔先儒语録毎讲说痛快则顾傅季鲁曰岂不快㢤季鲁齿最少坐必末尝挂一座于侧间令代说时有少之者先生曰季鲁英才也先生大率二月登山九月末治归中间亦徃来无定居山五年阅其簿来见者踰数千人与陈宰书云同志之士方此盍簮䌷绎简编商畧终古粗有可乐虽品质不齐昏明异趣未能纯一而开发之验变化之证亦不可谓无其涯也倘得乆扵是山以旣厥事是所愿幸傅季鲁云先生居山多告学者云汝耳自聦目自明事父自能孝事兄自能弟本无少缺不必他求在乎自立而巳学者扵此多有兴起有立议论者先生云此自是虚说此是时文之见常曰今天下学者有両途惟朴实与议论耳毛刚伯必疆云先生之讲学也先欲复本心以爲主宰旣得其本心从此涵养使日充月明读书考古不过欲明此理尽此心耳其教人爲学端绪在此故闻者感动当时先生与晦翁门徒俱盛亦各徃来问学晦庵门人乍见先生教门不同不与觧说无益之文义无定本可说卒然莫知所适从无何辞去归语师友往往又失其本㫖遂起晦翁之疑良可嘅叹或问先生之学自何䖏入先生曰不过切已自反改过迁善又曰吾之学问与诸䖏异者只是在我全无杜撰虽千言万语只是觉得他底在我不曾添一些且又曰吾之与人言多就血脉上感动他故人之聼之者易章仲至云先生讲论终日不倦夜亦不困若法令者之爲也动是三鼓学者连日应酧劳而蚤起精神愈觉烱然问曰先生何以能然先生曰家有壬癸神能供千斛水严松年问今学者为谁先生屈指数之以傅子渊居其首邓文范傅季鲁黄元吉居其次且云浙间煞有人有得之深者有得之浅者有一见而得之者有乆而后得之者广中一陈去华省发伟特惜乎此人亡矣朱元晦语録云今浙东学者多子静门人类䏻卓然自立相见之次便毅然有不可犯之色自家一軰朋友又却觉不振又云子静之门如杨简軰躬行皆有可观又与詹侍郎书云髙教授能晋意学校甚善渠从子静学有意为巳必能开导其人也又与刘仲复书云陆丈囬书其言明当且就此持守自见功效不湏多疑多问却转迷惑论解书南丰刘敬夫学周礼见晦庵晦庵令其精细考索后见先生问见朱先生何得敬夫述所教先生曰不可作聪明乱旧章如郑康成注书枘凿最多读经只如此读去便自心解注不可信或是讳语或是莾制傅季鲁保社中议此甚明可一往见之扵是往问于季鲁又尝曰觧书只是明他大义不入巳见扵其间伤其本㫖乃为善觧书后人多以巳意其言毎有意味而失其真实以此徒支离蔓衍而转爲藻绘也又尝曰河图属象洛书属数先天图非圣人作易之本㫖有据之扵说易者陋矣又甞曰后世之论春秋者多如法令非圣人之㫖也观春秋诗书易经圣人手则知编论语者亦有病顾记礼之言多原老氏之意论传道与姪孙濬书先生有云学者至本朝而始盛自周茂叔发之又云韩退之言轲氏之死不得其传故不敢诬后世无贤者然直是至伊洛诸公得千载不传之学但草创未爲光明今日若不大段光明更干当甚事又云二程见茂叔后吟风弄月而归有吾与点也之意后来明道此意却存伊川巳失此意又云元晦似伊川钦夫似明道伊川蔽锢深明道却䟽通又云道譬则水人之扵道譬则蹄涔则污沱百川江海也海至大矣而四海之广狭浅深不必齐也至其为水则蹄涔亦水也又甞以手指心曰某有积学在此惜未有承当者夏四月望日与朱元晦书辩太极图说与提刑应仲寔书与赵咏道书秋八月逰僊巖题新兴寺壁访江西帅王谦仲时帅幕邵叔谊在坐聼谈命者曰吾之谈命异扵是伯夷叔齐饿死于首阳之下民到于今称之此命极好齐景公有马千驷死之日民无徳而称焉此命极不好先生与叔谊书作南丰黄世成及慈谿杨承奉二墓铭先生毎谓墓非古而铭多溢辞故不苟作余铭南丰慈谿二君之墓海内名识谓无愧辞十二月十四日答元晦书又别幅云大传曰在天成象在地成形又曰见乃谓之象形乃谓之噐见乎上者可得而见矣犹不谓之形而谓之成象必形乎下可得而用者乃始谓之噐易之言噐本扵圣人备物致用立成噐以为天下利如网罟耒耜车舆门柝杵臼弧矢栋宇棺椁之类乃所谓噐也昔者圣人之制斯器也盖取诸易之象易有圣人之道四而制噐尚象与居一焉道者天下之所由而圣人则䏻知之噐者天下之所利而圣人则能制之由其道而利其噐在一身则为有道之人在天下则为有道之世不由其道而利其噐则为无道矣谁能出不由户何莫由斯道也然中人以下则由而不知盖其知识卑近所见浅末形而下者所䏻由形而上者所不能知故曰民可使由之不可使知之非有知道者以长治之左右之则趋扵下惟利之见而不由其道矣上必有下下必有上上而无下何以为上下而无上何以为下道之与噐未始相无不由其道而利其噐噐者非其有矣负且乗致冦至此之谓也故惟圣人为能制噐精义入神所以致用利用安身所以崇徳百虑一致道固然也化而裁之谓之变推而行之谓之通举而措之天下之民谓之事业非知道者孰能与扵此故道者形而上者也噐者形而下者也噐由道者也一隂一阳之谓道继之者善也而谓其属扵形噐不得爲道其爲昧扵道噐之分也甚矣闻朱元晦诗喜诗云川源红緑一时新暮雨朝晴更可人书册埋头何日了不如抛却去㝷春先生闻之色喜曰元晦至此有觉矣是可喜也淳熈十六年已酉先生五十一嵗祠秩满在山间方丈春正月朱元晦来书畧云老氏之言有无以有无爲二周子之言有无以有无爲一更请子细着眼未可容易讥评也无极而太极如曰无爲之爲非谓别有一物也非如皇极民极之有方所有形象而但有此理之至极耳又别纸末云如曰未然则我日斯迈而月斯征各尊所闻各行所知亦可矣无复可望其必同也题逹本庵诗梁光结庐其亲茔名曰逹本求言扵予敬赋是诗以助孝徳诗云孩提无不爱其亲不失其心卽大人从此劝君休外慕悦亲端的在诚身夀皇内禅光宗皇帝即位诏先生知荆门军先生始欲着书尝言诸儒说春秋之谬尤甚扵诸经将先作传值得守荆之命而不果覃恩转宣教郎夏六月与黄循中书磨勘转奉议郎答赵然道书秋七月四日与朱元晦书七日赠踈山益侍者帖八月六日元晦答书云荆门之命少慰人意今日之计惟僻且逺犹或可以行志想不以是爲厌三年有半之间消长之势又未可以预料流行坎止亦非人力所能爲也闻象山垦辟架凿之功盖有绪来学者亦益甚恨不得一至其间观竒覧胜某春首之书词气粗率旣发即知悔之然巳不及矣论无极之辩与陶賛仲书再书论私立门户之非与唐司法书朱元晦论学徒竞辩之非荅诸葛诚之书云示谕竞辩之论三复怅然愚深欲劝同志者兼取两家之长不轻相诋毁就有未合亦且置勿论而力勉扵吾之所急吾人所学喫紧着力处正天理人欲相去之间如今之论则彼之因而起者扵二者之间果何处乎子静平日自任正欲身率学者扵天理不以一毫人欲杂扵其间恐决不至如贤者之所疑也包显道侍晦庵有学者因无极之辩贻书诋先生者晦庵复其书云南渡以来八字着脚理㑹着实工夫者惟某与陆子静二人而巳某实敬其爲人老兄未可以轻议之也秋八月十一日答赵咏道书答曾宅之书与姪孙濬书冬十月朔作外姑黄夫人墓铭自云先丈母志铭叙次颇复明畅云与王顺伯书冬至前五日䟦曽裘甫答屈待举诗后三日逰翠云寺题名于壁先生逰翠云寺帖光宗绍熈元年庚戌先生五十二嵗在山间方丈春正月与姪孙濬书三月二十六日与包敏道书夏五月作经徳堂记六月旱十三日䂖湾祷雨十六日谢雨秋八月二十六日作贵溪县重脩学记与饶夀翁书与郭邦逸书作玉芝歌与路彦彬书畧云切不自揆区区之学自谓孟子之后至是而始一明也绍熈二年辛亥先生五十三岁在山间方丈春二月与刘伯恊书三月三日与林叔虎书䟦资国寺雄石镇帖寺在象山之西址隔溪之山间先生徃来必憇焉夏六月作武陵县学记中澣作临川簿厅壁记得㫖疾速之任嘱傅季鲁居山讲学先生将之荆门谓季鲁曰是山繄子是頼其为我率诸友日切磋之吾适小障不得爲诸友扫浄氛秽幸有季鲁在愿相依亲近秋七月四日启行十一日书赠陈晋卿九月三日至荆门军舟车所经见丰城王允文祭文云南浦维舟径浮彭蠡覧竒康庐濯缨瀑水浔阳晚薄齐安昼舣临臯雪堂周覧遗趾长淮以西野岸旷平撰杖西风或憇柴荆桑枣䕃涂葭苇连汀笑谈之间造㣲诣精黄鹤入云芳洲在目凭髙倣古北辕西辐薄于开藩霜蕚破菊云即日亲事上谢表与罗点春伯书与漕使薛象先叔似书与漕使论民间疾苦新筑城荆门素无城壁先生以为此自古战争之塲今为次邉在江汉之间为四集之地南捍江陵北援㐮阳东䕶隋郢之脇西当光化夷陵之冲荆门固则四邻有所恃否则有背脇腹心之虞虽四山环合易扵备御义勇数千强壮可用而仓廪府库之间麋鹿可至累议欲修筑子城惮重费不敢轻举先生审度决计召集义勇优给庸直躬自劝督役者乐趋竭力功倍二旬讫筑𥘉计者拟费缗钱二十万至是仅费五千而土工毕复议成砌三重置角台増二小门上至敌楼冲天渠荷叶渠䕶险墙之制毕备才费缗钱三万郡学贡院及客舘官舎衆役并兴𥘉习俗侑人以执役为耻吏为好衣闲观至是此风一变督役官吏布衣杂役夫佐力相勉以义不专以威盛役如此而人情晏然郡中恬若无事革税务之弊革弊政朔望及暇日诣学讲诲诸生绍熈三年壬子先生五十四嵗在荆门春正月十三日郡有故事㑹吏民讲洪范五皇极一章上元设醮黄堂其说曰爲民祈福先生扵是㑹吏民讲洪范歛福钖民一章以代醮事发明人心之善所以自求多福者莫不暁然有感扵中或为之泣有讲义仍书河图八卦之象洛书九畴之数于后以暁后学更定图书与今世所传者不同所以复古图书之旧也先生未及着书发明后学傅季鲁作释义以明之二十四日与姪焕之书畧云正月十三日以讲义代醮除官员士人吏卒之外百姓聼讲者不过五六百人以不曽告戒也然人皆感动其所以相孚信者又在言语之外也比间不复挂放状牌人有诉事不拘早晚接受虽入夜未闭门时亦有来诉者多立遣之压服而去见客亦无时二月九日之夜郡火灾与邓文范书与吴仲时书阅武湖北诸郡军士多逃徙视官府如传舎不可禁止缓急无可使者先生病之乃信捕获之赏重奔窜之刑又数阅射中者受赏役之后加庸直无饥寒之忧相与悉心弓矢逸者絶少他日兵官按阅独荆门整习他郡所无平时按射不止扵兵伍郡民皆得而与中亦同赏上庙堂札子乞拨常平银助城费畧云荆门素无城壁某去冬妄意闻于帅府请就此役寻得帅檄令委官置局径自修筑已扵十二月𥘉四日发手亦幸天气晴霁人心齐一小垒绵薄㑹计用砖包砌犹当用缗钱三万本军有买名银一万七千余両在常平稽之专条不可擅用欲乞钧慈特为敷奏扵数内拨支银五千両应付支用使城壁一新形势益壮姦宄沮谋民心有頼实为无穷之利与章茂献论筑城书畧云有当控告庙堂者敢不布本末庶㡬一言之助去冬修筑子城适值天气晴霁民心恱怿此邦士女未尝识城逺村僻坞携持来观自腊至今踵系不絶答罗田宰吴斗南书论太玄作监岳兄庸斋墓表夏四月十九日朱元晦来书云去嵗辱惠书慰问寻即附状致谢其后闻千骑西去相望益逺无从致问近幸㓜安经由及得湖南朋友书乃知政教并流士民化服甚慰某忧苦之余疾病益侵形神俱瘁非复昔时归来建阳失于计度作一小屋朞年不成劳苦百端欲罢不可李大来此备见本末必能具言也渠欲爲从戎之计因走门下拨冗附此未暇他及政逺切祈爲道自重以幸学者彼中颇有好学者否崃州郭文着书颇多悉见之否其论易数颇详不知尊意以爲如何也近着幸示一二有委併及与总卿张体仁元善书答仓使书末云比来讼牒益寡终月计之不过二三纸此间平时多盗今乃絶无荆南府帅章森徳茂以先生政绩上荐先生与书答章茂献书云某承乏云云又云先生治化孚洽乆而益着旣逾年笞箠不施至扵无讼相保相爱闾里熈熈人心敬向日以加厚吏卒亦能相勉以义视官事如家事识者知其有出扵政刑号令之表者矣诸司交章论荐丞相周公必大尝遗人书有曰荆门之政可以验躬行之效周益公判湖南帅府复傅子渊书末云曾通象山书否荆门之政如古循吏躬行之效至矣祷雨与章帅二书秋七月荐属县二宰併自劾状时姦民杨彦翼万九成素号论官社杨景春尤甚先生以其世恶奏乞施行因以自劾先生曰古者无流品之分而贤不肖之辨严后世有流品之分而贤不肖之辨畧赠刘季蒙与伯兄致政书冬十二月六日与姪麟之书末云此间风俗旬月浸觉变易形见大槩是非善恶䖏明人无贵贱皆向善气质不美者亦革面政所谓脉不病虽瘠不害近来吏卒多贫而有穷快活之说七日丙午先生疾十一日庚戌祷雪郡僚问疾因言冬暖盍祈雪乃命倪巨川济甫画干卦掲之黄堂设香花翌早迎徃蒙泉取水归安奉而风云遽兴辛亥日雪骤降先是十一月语女兄曰先教授兄有志天下竟不得施以殁女兄䀌然又语家人曰吾将死矣或曰安得此不祥语骨肉将柰何先生曰亦自然又告僚属曰某将告终先生素有血疾居旬日大作越三日疾良已接见僚属与论政理如平时宴息静室命洒扫焚香家事亦不挂齿雪降命具浴浴罢尽易新衣幅巾端坐家人进药却之自是不复言十四日癸丑日中先生卒郡属棺歛哭泣哀甚吏民哭奠充塞衢道佥判洪伋率僚属祭文畧云斯道龎洪充塞両仪孔孟旣没日以湮㣲頼我先生主盟正学开悟䏊瞶惟时先觉云云学録黄岳祭文畧云先生之学正大纯粹先生之教明白简易其御民也至诚之外无余术其使人也寸长片善未始或弃若夫忧国忘家爱人利物所谓造次扵是颠沛扵是是以先生之亡虽小夫贱隷妇人女子莫不咨嗟叹息至扵流涕父老李歛等祭文云刺史以诗书爲政待邦人如子弟百姓安之何遽惊哲人之萎也盖刺史之贤周孔之学方将公是道扵天下慰四海苍生之望非我民得以私之也然歛此大惠施扵一邦近者服其教逺者化其徳岂期天不憗遗而夺我父师之速也古之君子所居民爱所去民思而况贤刺史之亡其遗爱在人真有不可觧扵心者我民将子子孙孙尸而祝之社而稷之以至扵无穷也湖北帅张森祭文畧云惟公学本之经行通扵天渊源之渐伊孟之传自本自根即闻即见见之躬行死守不变徳业培深我臯我䕫用之斯世舎公其谁湖广总领张体仁祭文畧云儒者之学入孝出弟人言江西陆氏兄弟儒者之仕信道行志人言荆门如古循吏有修其绠汲深未旣有恢其规㳺刃余地词流滔滔夀考日遂岂伊斯人而俾憔悴云云江淮总领郑湜祭文畧云圣去千载所传者书独公深造忘其绪余谓心至灵可通百圣谓物虽䌓在我能镜𣣔世知师欲人知味未之能行慨其将废湖南漕丰谊祭文畧云公禀正气早以道鸣叱呵非圣奔走诸生云云朱元晦闻讣帅门人徃寺中为位哭绍熈四年癸丑春正月二孤护先生柩归沿途弔哭致祭者甚衆三月至家鄂州教授许中应祭文畧云是理流行宇宙之弥卑不间扵樵牧皆可得而与知自条理之科不续一何名世之稀盖所以见吾夫子者未至如曾参之皜皜而诐淫邪遁不能如孟子之无疑则皆未免随揣摩之形似困闻见之支离虽勉强以力行徒尔增附益之私公以间气而自得师烛乎大天渊之无际洞乎㣲芒芴之无遗混混乎由源而逹委鼎鼎乎自干而敷枝故言动无一之不实而表里不至乎相违岂非合彼巳于一源贯幽显而同归者乎若乃察此理之公其谓先觉者爲后觉之资彼絶物者不仁虽狂鄙皆在扵扶持开晃耀扵蒙昧出荆棘扵平夷的然颠末之无舛二三子亦有立于斯时即所应之有证尚安得以佛老之空谈而病之㢤金谿宰王有大建复斋象山二先生祠六月癸丑杨简爲记畧云道心大同人自区别人心自善人心自灵人心自明人心即神人心卽道安覩乖殊圣贤非有余愚鄙非不足何以证其然人皆有恻隐之心皆有羞恶之心皆有恭敬之心皆有是非之心恻隐仁羞恶义恭敬礼是非智仁义礼智愚夫愚妇咸有之岂特圣贤有之人人皆与尧舜禹汤文武周公孔子同人人皆与天地同又何以证其然人心非血气非形体广大无际变通无方倐焉而视又倐焉而聼倐焉而言倐焉而动倐焉而至千里之外又倐焉而穷九霄之上不疾而速不行而至非神乎不与天地同乎学者当知举天下万古之心皆如此也孔子之心如此七十子之心如此子思孟子之心如此复斋之心如此象山之心如此金谿王令君之心如此举金谿一邑之心如此学者当自信无自弃意虑㣲起天地悬隔不识不知匪合匪离直心而徃自备万善自絶百非虽无思为昭明弗遗二陆先生抚州金谿人复斋讳九龄字子夀笃志斯道穷深究㣲兢兢孜孜学者宗之象山先生其弟也讳九渊字子静天性清明不染杂说简甞亲闻先生之言自谓其童㓜时闻人诵伊川先生语自觉若伤我者性质素明如此故长而益明破学者扵窟宅开圣道之夷逾其言甚平而或者填万说扵胸中持万说扵胸中以聼先生之言故或疑其深疑其峻然而海内之士闻其风而趋之如百川之东矣简积疑二十年先生一语触其机简始自信其心之即道而非有二物始信天下之人心皆与尧舜禹汤文武周公孔子同皆与天地日月鬼神同王令君有大因邑人崇敬二君子以俸资设祠于学且将行礼焉属简为记且曰欲以昭明二君子之道简虽无所似灼知二君子之心无以异扵天下之人心不容穿凿其说以惑来者乃起敬起恭而书其畧云冬十一月王有大帅邑僚来祭輓诗云笃学光前哲知言衆所迷学同颜氏好功与孟轲齐献替心弥切藩经政可稽儒宫遗像垂范自江西九日壬申奉先生之柩于延福乡朱陂之下距妣饶氏孺人墓为近门人奔哭㑹者以千数詹阜民祭文畧云天纵夫子以淑其徒爰曁子思湏臾不离孟轲亲受厥绪是承卓㢤先生能自得师玩其遗编独识其㣲探原自天立其大者操而存之造次弗舎日漑月培充实光辉奔走学徒四方如归先生设教固亦多术其要使人反躬务实一洗世习词说支离逹其本心使自得之善端旣着日用不穷夫然后知先生之功云杨简祭文畧云先生之道亦旣昭昭然矣何俟乎知仰观乎上先生确然示人易矣俯察乎下先生隤然示人简矣垂象着明者先生之着明寒暑变化者先生之变化书者先生之政事诗者先生之咏歌礼者先生之节文春秋先生之是非易先生之变易学者之所日诵百姓之所日用何俟乎复知何俟乎复思不可复思矧可斁思袁爕祭文畧云嗟维先生任道以躬方其未得愤悱自攻一日洞然万理俱融如天清明如日正中毫发无差涵养日充乃号扵世曰天降衷至大至精至明至公玆焉良心万变不穷学者𥘉来胶扰塞胸先生教之如槖鼓风弟子化之如金在镕有蔽斯决有窒斯通手举足履视明听聦式全其大不沦虗空此扵斯世允矣有功云云傅子云祭文畧云道塞宇宙而人至灵不蔽于物易知易行维天忧民笃生斯圣乃彻厥蔽俾安正性周衰文弊孟没学絶功利横流道术分裂所见益凿所言益支易知易行谁其觉斯千七百载乃有先生先生之徳濬哲粹英道䘮旣乆无所取证深研力索俯仰叅订或启于家训或得于群籍或由省察之深或资辩白之力惟至当之不磨卒㑹归于有极始信夫良知良能降于上帝可乆可大道实简易倘正伪之不辨而先后之舛施则已私之是凭岂天徳之在兹逺绍孟氏之㫖极陈异说之非世之学者标末是求而吾先生自源徂流世论一切如鞭之刑而吾先生允稽其情世之于人多察鲜容而吾先生善与人同世之扵善迹似情非而吾先生诚实自持世排异端惟名是泥而吾先生即同辩异世读古书立论纷然而吾先生先实后言呜唿先生视古如反诸掌视民如纳诸沟斯学斯志曽不一施今则已矣弧矢不去手关河不忘懐搜求忠勇义欲一伸曽不一遂今则息矣莫大扵暦夜观星象莫神扵易画索蓍卦考礼问乐逺稽古制曽不毕究今则坠矣间世之英㧞萃之议作扵斯世亦如此而止矣云云周清叟祭文畧云天爲斯文乃生先生指学者之膏肓示入圣之门庭不绕缴而支离诚坦然而可行暴之以秋阳之白濯之以江汉之清继孟子之絶学舎先生其谁能云云包逊祭文云维吾先生天禀絶异洞万古心彻先圣秘先立其大湏臾不离日累月积仁熟功熈无偏无党不识不知一顺斯理终日怡怡虽和非恵虽清非夷岂伊之任㡬圣之时包杨作先生賛云辞蔓蚀真㑹当一正刬百家伪药千古病发人本心全人性命一洗佛老的传孔孟绍兴五年甲寅春二月十六日杨简状先生行宁宗庆元二年丙辰贵溪宰刘启晦建翁立先生祠于象山方丈之址自立祠后春秋致祭惟谨临江章茂献为记宰朱文公门人也扵是先生门人约以嵗正月九日登山㑹祭开禧元年乙丑夏六月先生长子持之伯㣲编遗文为二十八卷外集六卷乙卯杨简序畧云易曰百姓日用而不知孔子曰二三子以我为隐乎吾无隐乎尔吾无行而不与二三子者大戴记孔子之言谓忠信为大道忠者忠实信者诚信不诈伪而先儒求之过求之幽深故反不知道孔子又名大道曰中庸庸者常也日用平常也孟子亦谓徐行后长即尧舜之道又谓以羊易牛之心足以王先生谆谆爲学者剖白斯㫖深切着明而学子领㑹者寡简不自揆度敢少致辅翼之力专叙如右开禧三年丁卯秋九月庚子抚州守括苍高商老刋先生文集于郡庠䟦云洙泗之教愤悱启发邹鲁之书困衡作喻此学乆矣无传独象山先生得之千载之下最爲要切是以听其言者类多感发书曰惟文王之敬忌先生之书如黄钟太吕发逹九地真启洙泗邹鲁之祕其可以不传耶商老尝从先生游颇自奋励今老矣学不加进为州郑卿愧扵簿领之外效如捕风因刻之郡庠以幸后学倘有志之士伏读其书如见其人知敬其所当敬而不忌其所不必忌其为有𥙷扵风化较然不诬也然而黙识心通岂欺我㢤嘉定五年壬申秋八月张衎季恱编遗文成传子云序畧云先生生扵孟子没千有七百余年之后当浮伪杂揉朱𬗋淆乱之时乃䏻独信实理而不夺扵浮伪精别古书而不惑于近似深穷力践天徳着明推以觉人不加毫末故一时趍隅以听者莫不油然悟良知良能至明至近之实灼然知自下升髙积小以大之端跃然兴尧舜可为不自弃自暴之志回视曩之蔽于支离浮伪之说者又不啻若夷犹扵九轨之路而灼见夫在荆棘泥淖者之为䧟溺也盖先生长扵启迪使人蔽解疑亡明所止扵片言之下有得扵天而非偶然者先生亦自以孟子旣没斯道之任在已病浮伪之害正渝实救焚拯溺如巳隐忧扑𦦨障流厥功弥大故民彛帝则之实孔子孟子之传頼以复阐扵世云云九月戊申江西提举袁爕刋先生文集自爲序畧云天有北辰而衆星拱焉地有泰岳而衆山宗焉人有师表而后学归焉象山先生其学者之北辰㤗岳欤自始知学讲求大道不得弗措乆而寖明又乆而大明此心此理贯彻融㑹美在其中不劳外索掲诸当世曰学问之要得其本心而已心之本真未尝不善有不善者非其𥘉然也孟子尝言之矣乡为身死而不受今爲宫室之美妻妾之奉所识穷乏者得我而爲之此之谓失其本心其言昭晣如是而学者不能深信谓道为隐而不知其着谓道为邈而不知其近求之愈过而愈湮鬰至先生始大发之如指迷途如药乆病迷者悟病者愈不越扵日用之间而本心在是矣学者亲承师训向也跂望圣贤如千万里之隔今乃知与我同本培之漑之皆足以敷荣茂遂岂不深可庆㢤呜唿先生之惠后学弘矣先生之言悉由中出上而启沃君心下而切磨同志又下而开晓黎庶及其他杂然着述皆此心也儒释之所以分义利之所由别剖析至精如辨白黒遏俗学之横流援天下扵旣溺吾道之綂盟不在兹乎爕识先生扵行都亲慱约者屡矣或竟日以至夜分未甞见其少有昏怠之色表里清明神采照映得诸观感鄙吝巳消矧复警䇿之言字字切已欤先生之没余二十年遗言炳炳精神犹在敬而观之心形俱肃若亲炙然临汝尝刋行矣尚多阙畧先生之子持之伯㣲裒而益之合三十二卷今为刋于仓司流布寖广书满天下而精神亦无不遍言近而指逺虽使圣人复生莫之能易呜唿兹其所以为后学之师表也欤东涧杨文清公鹅湖祭文嘉定八年乙亥冬十月二十九日奉㫖赐谥𥘉严滋等请谥到状云故荆门知军监丞陆公以身任道爲世儒宗一时名流踵门问道常不下千百軰今其遗文流布海内人无智愚珍藏而传诵之盖其爲学者大公以㓕私昭信以息伪掲诸当世曰学问之要得其本心而已学者与闻师训向者视圣贤若千万里之隔乃今知与我同本培之漑之皆足以敷荣茂遂如指迷途如药乆病先生之功宏矣县庠郡学所至立祠虽足以致门人弟子之私敬而谥号未加识者歉焉云本州备録申闻乞指挥施行至是奉㫖赐谥嘉定九年丙子春三月十七日宣教郎太常慱士孔炜谥议冬十二月十三日朝请大夫考功员外郎丁端祖覆议嘉定十年丁丑春三月二十八日赐谥文安抚州州学教授林恢告祠堂赐谥文云先生振絶学扵千载之后躬行着论硕大光明播于四方所谓百世以俟圣人而不惑者属者诸生请谥郡闻于朝订议太常谥以文安圣天子俞之呜唿不俟百世斯文已有见矣金谿宰何䖏乆告谥文云惟公志道精专禀资超卓大扬厥㫖以觉后觉其觉维何天降之衷父慈子孝君仁臣忠列圣相传明若斗极自轲之亡异端蓁塞公实任道手开东明排斥浮伪吾道砥平进而告后志在经邦退而牧民时称循良天不愸遗山頽木壊惟有文辞方册是载幸公门人佩训不忘请谥易名逹于太常公论与贤圣朝辅徳爰赐嘉名世世烜赫象山之学万古洋洋匪公之荣吾道之光秋九月甲子袁爕作金谿邑庠止善堂记畧云干道淳熈间象山先生以深造自得之学师表后进其道甚粹而明其言甚平而切凡所以启告学者皆日用常行之理而毫发无差昭晣无疑故天下翕然推尊而其教尤着扵所居之金谿今邑之善士趍向不迷有志斯道而耻爲世俗之学盖其源逺矣理宗绍定三年巳丑夏四月江东提刑赵彦悈重修象山精舎云道在笃行不在空言道在反求不在外彦悈壮嵗从慈湖㳺慈湖实师象山陆先生甞闻或谓陆先生云胡不註六经先生云六经当註我我何註六经又观先生与学子帖有反思自得反而求之之训有朴实一途之说人见其直易或疑以禅学是未之思也诚意正心以至治国平天下原扵致知二字禅矣乎象山盖学者讲肄之地先生没山空屋倾将遂湮没载新以存先生之故蹟使人因先生之故蹟思先生之学思先生之教孜孜日思乃不勉不思从容中道是谓大成若夫山林之峻秀景物之幽深栋宇之多寡废兴之源流非学者志不暇尽记之耳绍定四年辛卯夏六月已亥江东提刑袁甫广㣲建象山书院于贵溪之徐巖先生祠侑以杨敬仲袁和叔𥘉先生本欲剏书院于山间拜命守荆而不果至是袁宪奏建书院以山间不近通道乃命洪季阳相地得徐巖近邑而境胜坐已向亥傅季鲁闻而讥之曰书院为讲古习礼之所而先圣先师北面学者南面而拜之非礼也宜择南面之地季阳悚然然巳申闻不复更卜是日祝文云先生之精神其在金谿之故庐优游而容与耶其在象山之精舎言言而语语耶抑周流扵上下四方与天地游与四时序耶甫将指江东聿兴正学山之旁近爰咨爰度得胜景扵徐巖离象山而非邈山峰环峙兮髙可仰大溪横陈兮清可濯殆天造而地设匪人谋之攸作是可宅先生之精神无在无不在也先生之道精一匪二掲本心以示人此学门之大致嗣先生之遗响警一世之聋瞶平易切近明白光粹至今读其遗书人人识我良贵由仁义行与行仁义者昭昭乎易判也集义所生与义袭而取之者截截乎不可乱也宇宙内事已分内事浑浑乎一贯也议论一途朴实一途极天下之䏻言者斯言不可賛也呜唿先生之学如此先生之精神如此然则在金谿之故庐者如此在象山精舎者如此周流乎上下四方者亦如此孰谓徐巖而独非如此耶工役俶兴礼宜䖍告先生精神渊渊浩浩又作上梁文云尽其心知其性见先生存养之皆天在则人亡则书岂后学讲明之无地云云是冬书院落成买田养士冬十月己未袁甫刋先生文集畧云象山先生文集先君子甞刋于江右甫将指江左新建象山书院复摹旧本以惠后学先生发明本心上接古圣下垂万世伟矣㢤此心神明无体无方日用平夷莫非大道是谓精一是谓彛伦是谓干徤坤顺是谓日月星辰风雨霜露山川草木之变化是谓鬼神之情状先生甞言千百世之上有圣人出焉此心同也此理同也千百世之下有圣人出焉此心同也此理同也学者之心即先生之心甫藐焉晚出景慕先生战兢自勉寡过未能先生之道大矣奚庸賛述姑诵所闻附于卷末十一月朔袁甫遣池州属官韩祥至书院告先圣文云仰惟先圣之道昭掲万世后学昏蒙不知吾心即道有宋知荆门军陆某独能奋乎百世之下指示道心明白的切阐教象山学者师尊之而岁乆祠圯有司弗葺𬒳命兹来惕然大惧遂卜地扵贵溪之徐巖鼎建书院招延山长俾承学之士相与严事先圣朝夕兢惕道心融明所以懋昭象山之教而上继先圣之綂绪也甫职守攸縻弗皇躬诣祠下心以告矣绍定五年壬辰春三月袁甫至书院释菜告文云先生之学得诸孟子我之本心先明如此未识本心如云翳日旣识本心元无一物先生立言本末具备不堕一偏万世无弊书院肇建躬致一奠可闻非闻可见非见礼毕乃讲书贵贱咸集溢塞堂庑以听讲毕续说曰象山先生家学有原一门少长恊力同心所以敬养其亲者旣巳恪供子职而伯叔之间自爲师友梭山复斋皆爲一时闻人而先生又杰出其中陋三代以下人物而奋然必以古圣人爲师发明本心嗣续遗响以大警后学之聋聩天下以为真孟子复出也言儒释之异趋谓释氏为私吾儒为公释氏出世吾儒经世故扵纲常所关尤为之反覆致意洎班朝列直道而行不阿世好格心事业斯世深望焉而嫉者沮之虽一斥不复浩如也乃礼慈湖门人钱时为堂长主教逺近学者闻风云集至无斋以容之则又修书院之外左方废寺之法堂以处之也秋闰九月八日赐象山书院额以尚书省札夀诸石后浙宪陈埙和仲䟦云象山文安先生明本心之㫖启千古之秘开警群迷迓续道綂如日月之昭掲太岳之表镇也于是四方儒彦从者如云其尤硕大光明者则有慈湖文元杨先生洁斋正献袁先生渊澄峻发木铎铿鍧于以昌我宋文明之治云云绍定六年癸巳春清明日袁甫作象山书院记畧曰宁宗皇帝更化之末年兴崇正学尊礼老臣慨念先朝硕儒咸赐嘉谥风厉四方谓象山先生发明本心之学有大功扵世教易名文安庸示褒美扵时慈湖杨先生我先人洁斋先生有位扵朝直道不阿交进谠论宁考动容天下学士想闻风采推考学问渊源所自而象山先生之道益大光明甫承学小子将指江东筑室百楹旣壮且安士遐迩咸集斋曰志道明徳居仁由义精舍曰储云佩土又皆象山先生之心画也秋七月辛未日金谿宰天台陈咏之建象山书院于邑治之西傅子云记𥘉二陆先生祠堂旣立宰以祠右有隙地髙爽乃连甍建书院买田养士申䑓郡礼请傅季鲁主教以发明先生之学始至讲道听者甚衆士风翕然向善记畧云象山先生禀特异之资笃信孟子之传虚见伪说不得以殽其真夺其正故推而训廸后学大抵简易明白开其固有无支离缴绕之失而有中㣲起痼之妙士民㑹聼沉迷利慾者惕焉改图蔽惑浮末者翻然就说胶溺意见者凝然反正莫不知足自知仁足自守勇足自立犹出珠璧扵泥淖而濯之清泉脱鸿鹄扵宻网而㳺之天衢抉浮云之翳日以开东明而有目者快幽隐纎㣲之覩也岂天以启悟斯人之徒俾先生㣲觉其天与之善非有识知之私加其间则感速之效固若是耶惜乎天啬之年志旣不遂而遗文垂世又特见徃来论学之书与夫奏对记序赠说等作然扵着诚息伪兴起人心亦可谓有光于孟氏矣理宗皇帝嘉熈元年丁酉秋七月旣望泉使陈埙刋先生语録自爲序云孟子殁千五百余年宋有象山文安陆先生挺然而兴卓然而立昭然而知毅然而行指本心之清明斯道之简易以启群心诏后学其教不务繁而本末备其辞不务多而论要明洗章句之尘破意见之窟使闻者涣如跃如知心之即道而不疑其所行兹非晦㝠之日月崖险之津涂丘阜之嵩华欤埙生晩不逮事先生而登慈湖之门固甞服遗文矣蒙恩司治道由书院瞻谒祠像如获执经升堂见同门所録训语编未入梓咸以为请再拜三复乃授工锓勒焉或谓埙曰近世儒生阐说其徒竞出纪録后来者搜拾摹传虽汗牛充栋且未厌止也子之所得不甚觧约乎埙语之曰先生之道如青天白日何庸语先生之语如震雷惊霆何庸録录而刋犹以为赘也而今而后有诵斯録能扵数千言之中见一言焉又于其中见无言焉则先生之道明矣敢拱以俟来者淳祐元年辛丑冬十月金谿进义居表青田陆氏来自邯郡其四世讳道卿酌先儒冠婚丧祭之礼行于家家道整肃着闻州里生六子以子贵赠宣教郎素无田产𬞞畦不盈十畆而食指千余长九思总家务次九叙治药疗次九臯授徒扵家塾以束馐之具𥙷不足率其弟九韶九龄九渊相与讲论圣道九渊以其道聚徒讲于贵溪之应天山山形类象故学者号称象山先生彬彬乎儒门州县以其义聚谨具表进淳祐二年壬寅秋九月勑旌陆氏义门皇帝制曰青田陆氏代有名儒在谥典籍聚食踰千指合㸑二百年一门翕然十世曩㣲惟尔能睦族之道副朕理国之懐宜特褒异勑旌尔门光扵闾里以励风化钦㢤青田义门家长陆冲进谢恩表十世义居旌表巳颁于廊庙九天申命勑书复卑扵门闾干坤之露泽新承里宅之风声益振叨尘过分荣耀下懐臣诚惶诚恐稽首顿首臣闻脩身齐家乃大学之根本化民成俗实圣治之权舆自唐有张公艺以来至我宋彭氏程而下懐终始群居之义乃荷蒙圣典之褒眷念儒门尤加笃爱畴兹二老乃先知先觉之民政奉両朝赐文逹文安之谥旣以千余指宗枝之衆聚扵二百年古屋之间诗礼相传饔飱合㸑祗谓闾阎之共䖏讵期纶綍之昭垂郡邑争先而快覩室家相庆以腾欢自愧深恩孰兹报称兹盖恭遇皇帝陛下化民长乆霈泽丰隆中三极以作君奄四海以光泽人䖏唐虞之治比屋可封士遵洙泗之传里仁爲美遂令琐末亦𬒳宠荣臣敢不仰体圣恩俯察族类圣益圣明益明长借照临之徳老吾老㓜吾㓜尽叨孝弟之诚臣无任瞻天激切屏营之至云淳祐六年丙午春正月二日奉旨旌表门闾𥘉淳祐五年九月漕使江万里奏抚州金谿青田陆氏义居十世闺门雍肃着于江右是爲淳熈名儒文逹文安之家揆之令典盍表宅里以厉风化里士合词以请于郡郡下之邑耆老子弟具以实对越三嵗未报后漕使曾颕茂再剡上事下有司考状诹律佥谓宜俞所请扵是丞相白上可其奏是日命始下抚州守赵时焕大书曰道义男曰旌表名儒之家令刻石于门淳祐八年戊申夏五月朔包恢撰旌表门闾记畧云门闾之髙不惟其人此古今所尤难者惟陆氏五世而有文逹文安二大儒以人品之高道术之明特起东南上续道綂实以师表四海非仅以师表一家大学致知诚意正心脩身齐家治国平天下之全体大用具在是矣陆氏所以名家由二先生之名世也淳祐十年庚戌夏五月抚州守叶夣得命金谿宰立更剏祠堂增葺书院𥘉二先生祠与槐堂异处乃命王宰以七月六日鼎剏新祠于槐堂之前翼以四斋环以门庑自是规制悉出扵郡焉记畧云山川炳灵儒英并出美适钟扵一门教可埀扵百世若金谿三陆先生之祠于学宫者其风化之所系欤三先生学问宏深智识超卓以斯道而任诸身以先知而觉乎后其生也海宇仰而宗之其没也郡邑尸而祝之朝廷又从而褒之非偶然也秋九月叶夣得建梭山复斋象山三先生祠堂于郡学之东以袁爕和叔傅子云季鲁侑淳祐十一年辛亥春三月望日包恢撰三陆先生祠堂记云以正学名天下而有三先生焉萃在一郡一家若临川陆氏昆弟者可谓絶无而仅有欤梭山寛和凝重复斋深沉周谨象山光明俊伟此其资也固皆近道矣若其学之浅深则自有能辨之者梭山笃信圣经见之言行推之家法具有典刑虽服先儒之训而扵理有不可于心者决不苟狥惜其终扵独善而不及见诸行事之着明尔复斋少有大志浩慱无涯涘观书无滞碍繙阅百家昼夜不倦自爲士时已有称其得子思孟子之㫖者其后入太学一时知名士咸师尊之则其学可知矣又惜其在家在乡仅可见者辅成家道之脩整备御湖冦之侵轨纪纲肃而蠧弊之悉革诚意孚而人心兴起然而爲海内儒宗系天下之望而恨未得施其一二耳若夫象山先生之言论风㫖发挥施设则有多于二兄者盖自其㓜时已如成人渊乎似道有定能静实自天出不待勉强故其知若生知其行若安行粹然纯如也盖学之正而非他以其实而非虗也故先生尝曰宇宙间自有实理此理苟明则自有实行有实事实行之人所谓不言而信又自谓平生学问惟有一实一实则万虗皆碎呜唿彼世之以虚识见虚议论习成风化而未甞一反巳就实以课日进日新之功者观此亦甞有所警而悟其非乎夫道不虗行若大路然苟得实地而实履之则起自足下之近可逹千里之逺故自仁之实推而至扵乐之实自有乐生恶可巳之妙其实可欲者善也实有诸巳者信也由善信而充实有光辉焉则其实将益美而大是诚之者人之道也由大而化则爲圣而入扵不可知之之神是诚者天之道也此乃孟子之实学可渐进而驯至者然而无有乎尔则亦乆矣先生尝论学者之知至必其智识能超岀千五百年间名世之士而自以未尝少避为善之任者非敢奋一旦之决信不敏之意而徒为无忌惮大言也盖以其𥘉实因深切自反灼见善非外铄徒以交物有蔽沦胥以亡自此不敢自弃是其深造自得实自孟子故曰孟子之后至是始一明其谁曰不然四方闻其风来学者辐辏先生明扵知人凡所剖决必洞见其肺肝所箴砭必的中其膏肓有感动觉其良心而知其正性者为多然则其学真可质鬼神而无疑俟圣人而不惑者矣昭昭如是岂其间有所疑惑焉殆若不可暁者是又乌得不因以致其辩欤且道义之门自开辟以来一也岂容私立门户乎故其说曰宇宙即是吾心吾心即是宇宙曰学者惟理是从理乃天下之公理心乃天下之同心颜曾传夫子之道不私夫子之门戸夫子亦无私门戸与人爲私商也曰此理在宇宙间未甞有所隐遁天地所以为天地者顺此理而已人与天地并立为三极安得自私而不顺此理㢤是先生之学乃宇宙之逹道明矣而或者乃斥以别爲一门何耶释氏之说自开辟以来无有也岂非横出异端乎故其说曰取释氏之圣贤而绳以春秋之法童子知其不免曰今若徒自形迹词语间辨之乃彼所谓职业要其为不守正道无复有毫髪之近是者矣曰方士禅伯真为太祟无此迷惑则无偏无党王道荡荡其乐可量㢤是先生之学非释氏之邪说亦明矣而或者指以爲禅学又何邪其穷理也则曰积日累月考䆒磨练尝终日不食而欲究天地之穷际终夜不寝而灼见极枢之不动由积候以考暦数因笛声以知律吕复斋甞问其用功之䖏则对以在人情物理事势之间甞曰吾今一日所明之理凡七十余条曰天下之理无穷以吾之所歴经者言之真所谓伐南山之竹不足以受我辞然其㑹归总在于此则与徒研穷于方册文字之中者不同何不知者反谓其不以穷理爲学㢤其读书也则曰古人爲学即是读书而以何必读书然后爲学之反说为证以束书不观㳺谈无根之虗说为病平昔精勤人所不知惟伯兄毎夜必见其观覧检阅之不辍尝明烛至四更而不寐欲沉涵熟复而切已致思欲平淡玩味而氷释理顺此则与徒干没扵训诂章句之末者大异何不知者反妄议其不以读书为教㢤抑或谓其惟务超悟而不加涵养不求精进也曽不知其有曰惟精惟一涵养湏如是学之正而得所养如木日茂泉日逹孰得而御之曰虽如颜子未见其止易知易从者实有亲有功可乆可大岂若守株坐井然者则如彼或者之所谓者误矣又或谓其惟尚㨗径而若无次第若太髙也曽不知其有曰学有本末先后其进有序不容躐等吾所发明端绪乃第一歩所谓升髙自下也曰天所与我至平至直此道本日用常行近乃张大虗声当无尚虗见无贪髙务逺至有一二问学者惟指其尝主持何人词讼开通何人贿赂以折之曰即此是实学如或者之所谓者又误矣独所大恨者道明而未盛行尔故上而致君之志仅畧见扵奏对惟其直欲进扵唐虞复乎三代超越乎汉唐此乃朱文公称其规模宏大源流深逺非腐儒鄙生之所能窥测而语意圆活混浩流转见其所造深而所养厚也下而泽民之意亦粗见扵荆门惟其以正人心为本而䏻使治化孚洽人相保爱至扵无讼笞箠不施虽如吏卒亦勉以义此乃识者知其有出扵刑政号令之表而周文忠以为荆门之政可验躬行之效者也然其所用者有限而其所未用者无穷先生以道之广大悉备悠乆不息而人之得扵道者有多寡乆暂之殊是极其所志非多且乆未巳也故自志学而至从心常言之志所期也呜唿假之以年圣域固其优入而过化存神上下天地同流之功用非曰小𥙷者亦其所优爲也孰谓其年仅踰中身而止知命㢤遡其㫖与梭山未同者自不嫌于如二三子之不同而有同若复斋则𥘉巳是其说扵鹅湖之㑹终又指言其学之明扵易箦之时则亦无间然矣逮论其文则尝语学者以穷理实则文皆实又以凡文之不进者由学之不进先生之文即理与学也故精明透彻且多发明前人之所未发炳蔚如也梭山讳九韶字子美复斋讳九龄字子夀谥文逹象山讳九渊字子静谥文安郡学旧有祠未称也今郡守国之秘书叶公夣得下车之𥘉士友请易而新之公即慨然曰果非所以严事也乃命郡慱士赵与辀相与谋之旋得隙地扵学之西遂肇造祠庙三间翼以両庑前为一堂外为四直舎又外爲书楼下列四斋横开方地地外有竹竹间结亭内外毕备祠貌甚设皆前所未有也庶几严事之礼欤左侑以袁公爕以其爲先生之学而尝司庾扵是邦且教行扵一道次侑以傅公子云以其为先生之所与而甞掌正扵是学且师表于后进叶公得傅公之传而自象山者也祠实经始扵淳祐庚戌之季秋至仲冬而落成云象山先生全集卷之三十六终