汤液本草提要钦定四库全书子部五汤液本草医家类提要等谨案汤液本草三卷元王好古撰曰汤液者取汉志汤液经方义也上卷载东垣药类法象用药心法附以五宜五伤七方十剂中下二卷以本草诸药配合三隂三阳十二经络仍以主病者为首臣佐使应次之毎药之下先气次味次入某经所谓象云者药类法象也心云者用药心法也珍云者洁古珍珠嚢也其余各家虽间有採辑然好古受业于洁古而讲肄于东垣故于二家用药尤多征引焉考本草药味不过三品三百六十五名陶宏景别録以下逓有増加往往有名未用即本经所云主治亦或古今性异不尽可从如黄连今惟用以清火解毒而经云能厚肠胃医家有敢遵之者哉好古此书所列皆从名医试验而来虽为数无多而条例分明简而有要亦可云适于实用之书矣干隆四十六年十月恭校上总纂官纪昀陆钖熊孙士毅总校官陆费墀原序汤液本草原序神农尝百草立九候以正隂阳之变化以救性命之昏札以为万世法既简且要殷之伊尹宗之倍于神农得立法之要则不害为汤液汉张仲景广之又倍于伊尹得立法之要则不害为确论金域洁古老人派之又倍于仲景而亦得尽法之要则不害为竒註洁古倍于仲景无以异仲景之倍于伊尹仲景之倍于伊尹无以异伊尹之倍于神农也噫宗之广之派之虽多寡之不同其所以得立法之要则一也观洁古之说则知仲景之言观仲景之言则知伊尹之意皆不出于神农矣所以先本草次汤液次伤寒论次保命书阙一不可矣成无已明理方例云自古诸方歴歳浸逺难可考凭仲景方最为衆方之祖是仲景本伊尹之法伊尹本神农之方医帙之中特为缜细参合古法不越毫末实大圣之所作也文潞公药凖云惟仲景为羣方之祖也昔唐宋以来得医之名者如王叔和葛洪孙思邈范汪胡治朱奉议王朝奉钱仲阳成无已陈无择軰其议论方定增减变易千状万态无有一毫不出于仲景者金域百有余载有洁古老人张元素遇至人传祖方不传之妙法嗣是其子云岐子张璧东垣先生李杲明之皆祖长沙张仲景汤液惜乎世莫能有知者予受业于东垣老人故敢以题峕丙午岁夏六月王好古序汤液本草卷上钦定四库全书汤液本草卷上元王好古撰五脏苦欲补泻药味肝苦急急食甘以缓之甘草欲散急食辛以散之川芎以辛补之细辛以酸泻之芍药虚以生姜陈皮之类补之经曰虚则补其毋水能生木肾乃肝之毋肾水也苦以补肾熟地黄黄蘖是也如无他证钱氏地黄丸主之实则白芍药泻之如无他证钱氏泻青丸主之实则泻其子心乃肝之子以甘草泻心心苦缓急食酸以收之五味子欲软急食咸以软之芒硝以咸补之泽泻以甘泻之人参黄茋甘草虚以炒塩补之虚则补其母木能生火肝乃心之母肝木也以生姜补肝如无他证钱氏安神丸主之实则甘草泻之如无他证钱氏方中重则泻心汤轻则𨗳赤散脾苦湿急食苦以燥之白术欲缓急食甘以缓之甘草以甘补之人参以苦泻之黄连虚则以甘草大枣之类补之如无他证钱氏益黄散主之心乃脾之母以炒盐补心实则以枳实泻之如无他证以泻黄散泻之肺乃脾之子以桑白皮泻肺肺苦气上逆急食苦以泻之诃子皮一作黄芩欲收急食酸以收之白芍药以辛泻之桑白皮以酸补之五味子虚则以白术补之如无他证钱氏阿胶散主之脾乃肺之母以甘草补脾实则桑白皮泻之如无他证以泻白散泻之肾乃肺之子以泽泻泻肾肾苦燥急食辛以润之知母黄蘖欲坚急食苦以坚之知母以苦补之黄蘖以咸泻之泽泻虚则熟地黄黄蘖补之肾本无实不可泻钱氏止有补肾地黄丸无泻肾之药肺乃肾之母以五味子补肺以上五脏补泻内经脏气法时论中备言之欲䆒其精详㸔本论脏腑泻火药黄连泻心火木通泻小肠火黄芩泻肺火黄芩泻大肠火柴胡泻肝火柴胡泻胆火白芍药泻脾火石膏泻胃火知母泻肾火黄蘖泻膀胱火柴胡泻三焦火以上诸药各泻其火不惟上能如此更有治病合为君合为臣处详其所宜而用勿执一也东垣先生药类法象天有隂阳风寒暑湿燥火三隂三阳上奉之温凉寒热四气是也温热者天之阳也凉寒者天之隂也此乃天之隂阳也地有隂阳金木水火土生长化收藏下应之辛甘淡酸苦咸五味是也皆象于地辛甘淡者地之阳也酸苦咸者地之隂也此乃地之隂阳也味之薄者为隂中之阳味薄则通酸苦咸平是也味之厚者为隂中之隂味厚则泄酸苦咸寒是也气之厚者为阳中之阳气厚则发热辛甘温热是也气之薄者为阳中之隂气薄则发泄辛甘淡平凉寒是也轻清成象本乎天者亲上重浊成形本乎地者亲下气味辛甘发散为阳酸苦涌泄为隂清阳发腠理淸之清者也清阳实四肢清之浊者也浊隂归六腑浊之浊者也浊隂走五脏浊之清者也药性要㫖苦药平升微寒平亦升甘辛药平降甘寒泻火苦寒泻湿热苦甘寒泻血热白虎之丼调胃之丼桂枝之丼柴胡之丼升降者天地之气交茯苓淡为在天之阳也阳当上行何为利水而泄下经云气之薄者乃阳中之隂所以茯苓利水而泄下然而泄下亦不利乎阳之体故入手太阳麻黄苦为在地之隂也隂当下行何为发汗而升上经云味之薄者乃隂中之阳所以麻黄发汗而升上亦不利乎隂之体故入手太隂附子气之厚者乃阳中之阳故经云发热大黄味之厚者乃隂中之隂故经云泄下粥淡为阳中之隂所以利小便茶苦为隂中之阳所以清头目用药升降浮沉补泻法肝胆味辛补酸泻气温补凉㵼心小肠味咸补丼㵼气热补寒㵼脾胃味甘补苦㵼气温凉寒热补㵼各从其冝肺大肠味酸补辛㵼气凉补温㵼肾膀胱味苦补酸㵼气寒补热㵼五脏更相平也一脏不平所胜平之此之谓也故云安糓则昌絶糓则亡水去则荣散糓消则衞亡荣散衞亡神无所主又仲景云水入于经其血乃成糓入于胃脉道乃行故血不可不养衞不可不温血温衞和荣衞安常有天命矣五味所用苦泄甘缓酸收咸软淡渗泄辛散药类法象风升生防风升麻柴胡羌活葳灵仙葛根独活细辛桔梗白芷藁本䑕粘子蔓荆子川芎天麻秦艽荆芥麻黄前胡薄荷热浮长黑附子乌头干姜干生姜良姜肉桂桂枝草荳䓻丁香厚朴木香益智白荳䓻川椒吴茱茰茴香延胡索缩砂红蓝花神曲湿化成黄茋人参甘草当归熟地黄半夏白术苍术陈皮青皮藿香槟榔莪术京三稜阿胶诃子杏仁大麦蘖桃仁紫草苏木燥降收茯苓泽㵼猪苓滑石瞿麦车前子灯心草五味子桑白皮天门冬白芍药麦门冬犀角乌梅牡丹皮地骨皮枳殻琥珀连翘枳实木通寒沉藏大黄黄蘖黄芩黄连石膏草龙胆生地黄知母防己茵蔯硝𤓰蒌根牡蛎𤣥参山栀子川练子香䜴地榆标本隂阳论天阳无圆气上外升生浮昼动轻燥六腑地隂有方血下内降杀沈夜静重湿五脏夫治病者当知标本以身论之则外为标内为本阳为标隂为本故六腑属阳为标五脏属隂为本此脏腑之标本也又脏腑在内为本各脏腑之经络在外为标此脏腑经络之标本也更人生之脏腑隂阳气血经络各有标本也以病论之先受病为本后传流病为标凡治病者必先治其本后治其标若先治其标后治其本邪气滋甚其病益畜若先治其本后治其标虽病有十数证皆去矣谓如先生轻病如是则邪气乃伏盖先治本故也若有中满无问标本先治中满谓其急也若中满后有大小便不利亦无问标本先利大小便次治中满谓尤急也除大小便不利及中满三者之外皆治其本不可不慎也从前来者为实邪从后来者为虚邪此子能令母实母能令子虚是也治法云虚则补其母实则泻其子假令肝受心火之邪是从前来者为实邪当泻其子火也然非直泻其火十二经中各有金木水火土当木之分泻其火也故标本论云本而标之先治其本后治其标既标受火邪先于肝经五穴中泻荣心行间穴是也后治其标者于心经五穴中泻荣火少府穴是也以药论之入肝经药为之引用泻心火药为君是治实邪之病也假令肝受肾邪是从后来者为虚邪虚则当补其母故标本论云标而本之先治其标后治其本既受木邪当先于肾经涌泉穴中补木是先治其标后于肝经曲泉穴中泻水是后治其本此先治其标者推其至理亦是先治其本也以药论之入肾经药为引用补肝经药为君是也五方之正气味东方甲风乙木其气温其味甘在人以肝胆应之南方丙热丁火其气热其味辛在人以心小肠三焦包络应之中央戊湿其本气平其兼气温凉寒热在人以胃应之中央已土其本味咸其兼味辛甘酸苦在人以脾应之西方庚燥辛金其气凉其味酸在人以肺大肠应之北方壬寒癸水其气寒其味苦在人以肾膀胱应之人乃万物中之一也独阳不生独隂不长湏禀两仪之气而生化也圣人垂世立教不能浑说必当分析以至理而言则隂阳相附不相离其实一也唿则因阳出吸则随隂入天以阳生隂长地以阳杀隂藏此上说止明补泻用药君之一也故曰主病者为君用药之机㑹要明轻清成象重浊成形本乎天者亲上本乎地者亲下则各从其类也清中清者清肺以助其天真清中浊者荣华腠理浊中清者荣养于神浊中浊者坚强骨髓故至真要大论云五味隂阳之用辛甘发散为阳酸苦涌泄为隂淡味渗泄为阳咸味涌泄为隂六者或收或散或缓或急或燥或润或软或坚各以所利而行之调其气使之平也详见末论东垣先生用药心法随证治病药品如头痛湏用川芎如不愈各加引经药如顶巅痛湏用藁本去川芎如肢节痛湏用羌活去风湿亦宜用之如腹痛湏用芍药恶寒而痛加桂恶热而痛加黄蘖如心下痞湏用枳实黄连如肌热及去痰者湏用黄芩肌热亦用黄茋如腹胀用姜制厚朴如虚热湏用黄茋止虚汗亦用如脇下痛徃来潮热日晡潮热湏用柴胡如脾胃受湿沈困无力怠惰好卧去痰用白术如破滞气用枳殻髙者用之夫枳殻者损胸中至髙之气二三服而已如破滞血用桃仁苏木如补血不足湏用甘草如去痰湏用半夏热痰加黄芩风痰加南星胷中寒痰痞塞用陈皮白术多用则泻脾胃如腹中窄狭湏用苍术如调气湏用木香如补气湏用人参如和血湏用当归凡血受病者皆当归也如心下焦湿肿及痛并膀胱有火邪者必湏酒洗防己草龙胆黄蘖知母如去上焦湿及热湏用黄芩泻肺火故也如去中焦湿与痛热用黄连能泻心火故也如去滞气用青皮勿多服多则泻人真气如渴者用干葛茯苓禁半夏如𠻳者用五味子如喘者用阿胶如宿食不消湏用黄连枳实如胷中烦热湏用栀子仁如水泻湏用白术茯苓芍药如气刺痛用枳殻㸔何部分以引经药𨗳使之行则可如血刺痛用当归详上下用根梢如疮痛不可忍者用寒苦药如黄蘖黄芩详上下用根梢及引经药则可如眼痛不可忍者用黄连当归根以酒浸煎如小便黄者用黄蘖数者澁者或加泽泻如腹中实热用大黄芒硝如小腹痛用青皮如茎中痛用甘草梢如惊悸恍惚用茯神如饮水多致伤脾用白术茯苓猪芩如胃脘痛用草荳䓻凡用纯寒纯热药必用甘草以缓其力也寒热相杂亦用甘草调和其性也中满者禁用经云中满者勿食甘用药凡例凡解利伤风以防风为君甘草白术为佐经云辛甘发散为阳风宜辛散防风味辛及治风通用故防风为君甘草白术为佐凡解利伤寒以甘草为君防风白术为佐是寒宜甘缓也或有别证于前随证治病药内选用分两以君臣论凡眼暴发赤肿以防风黄芩为君以泻火以黄连当归根和血为佐兼以各经药用之凡眼久病昏暗以熟地黄当归根为君以𦍑活防风为臣甘草甘菊之类为佐凡痢疾腹痛以白芍药甘草为君当归白术为佐见血先后以三焦热论凡水泻以茯苓白术为君芍药甘草为臣凡诸风以防风为君随治病为佐凡𠻳以五味子为君有痰者以半夏为佐喘者以阿胶为佐有热无热一以黄芩为佐但分两多寡不同耳凡小便不利黄蘖知母为君茯苓泽泻为佐凡下焦有湿草龙胆防己为君甘草黄蘖为佐凡痔漏以苍术防风为君甘草芍药为佐详别证加减凡诸疮以黄连当归为君甘草黄芩为佐凡疟以柴胡为君随所发时所属经分用引经药佐之以上皆用药之大要更详别证于前随证治病药内逐旋加减用之东垣报使太阳羌活下黄蘖阳明白芷升麻下石膏少阳柴胡青皮太隂白芍药少隂知母厥隂青皮柴胡小肠膀胱属太阳藁本𦍑活是本方三焦胆与肝包络少阳厥隂柴胡强阳明大肠兼足胃葛根白芷升麻当太隂肺脉中焦起白芷升麻葱白乡脾经少与肺经异升麻芍药白者详少隂心经独活主肾经独活加桂良通经用此药为主更有何病到膏肓诸经向导制方之法夫药有寒热温凉之性酸苦辛咸甘淡之味各有所能不可不通也药之气味不比同时之物味皆咸其气皆寒之类是也凡同气之物必有诸味之物必有诸气互相气味各有厚薄性用不等制其方者必且明其为用经曰味为隂味厚为纯隂味薄为隂中之阳气为阳气厚为纯阳气薄为阳中之隂然味厚则泄薄则通气薄则发泄厚则发热又曰辛甘发散为阳酸苦涌泄为隂咸味涌泄为隂淡味渗泄为阳凡此之味各有所能然辛能散结润燥苦能燥湿软坚酸能收缓收散甘能缓急淡能利窍故经曰肝苦急急食甘以缓之心苦缓急食酸以收之脾苦湿急食苦以燥之肺苦气上逆急食苦以泄之肾苦燥急食辛以润之开腠理致津液通其气也肝欲散急食辛以散之心欲软急食咸以软之脾欲缓急食甘以缓之肺欲収急食酸以收之肾欲坚急食苦以坚之凡此者是明其气味之用也若用其味必明其气之可否用其气必明其味之所宜识其病之标本脏腑寒热虚实燥湿缓急而用其药之气味随其证而制其方也是故方有君臣佐使轻重缓急君臣大小反正逆从之制也主治病者为君佐君者为臣应臣者为使用此随病之所宜而又赞成方而用之君一臣二竒之制也君二臣四偶之制也君二臣三竒之制也君二臣六偶之制也去咽嗌近者竒之逺者偶之汗者不竒下者不偶补上治上制之以缓补下治下制之以急急者气味厚也缓者气味薄也薄者少服而频食厚者多服而顿食又当明五气之郁木郁达之谓吐令条逹也火郁发之谓汗令踈散也土郁夺之谓下无壅滞也金郁泄之谓解表泄小便也水郁析之谓制其冲逆也通此五法乃治病之大要也用药各定分两为君者最多为臣者次之佐者又次之药之于证所主同者则等分用药酒洗曝干黄芩黄连黄蘖知母病在头面及手稍皮肤者须用酒炒之借酒力以上腾也咽之下脐之上湏酒洗之在下生用大凡生升熟降大黄湏煨恐寒则损胃气至于川乌附子湏炮以制毒也黄蘖知母下部药也乆弱之人湏合用之者酒浸曝干恐寒伤胃气也熟地黄酒洗亦然当归酒浸助发散之意也用药根梢身例凡根之在土者中半已上气脉之上行也以生苗者为根中半已下气脉之下行也入土者为梢病在中焦与上焦者用根在下焦者用梢根升而梢降大凡药根有上中下人身半已上天之阳也用头在中焦用身在身半已下地之隂也用梢𫐠类象形者也用圆散药例仲景言剉如麻豆大与㕮咀同意夫㕮咀古之制也古者无铁刃以口咬细令如麻豆为粗药煎之使药水清饮于腹中则易升易散也此所谓㕮咀也今人以刀器剉如麻豆大此㕮咀之易成也若一槩为细末不分清浊矣经云清阳发腠理浊隂走五脏果何谓也又曰清阳实四肢浊隂归六府㕮咀之药取汁易行经络也若治至髙之病加酒煎去湿以生姜补元气以大枣发散风寒以葱白去膈上痰以蜜细末者不循经络止去胃中及脏腑之积气气味厚者白汤调气味薄者煎之和柤服去下部之疾其丸极大而光且圆治中焦者次之治上焦者极小稠麫煳取其迟化直至下焦或酒或醋取其収散之意也犯半夏南星欲去湿者以生姜汁稀煳为圆取其易化也水浸宿炊饼又易化滴水圆又易化炼蜜圆者取其迟化而气循经络也蜡圆者取其难化而旋旋取效也大抵汤者盪也去大病用之散者散也去急病用之圆者缓也不能速去之其用药之舒缓而治之意也升合分两古之方剂锱铢分两与今不同谓如㕮咀者即今剉如麻豆大是也云一升者即今之大白盏是也云铢者六铢为一分即二钱半也二十四铢为一两也云三两者即今之一两云二两即今之六钱半也料例大者只合三分之一足矣君臣佐使法帝曰方制君臣何谓也岐伯曰主病之谓君佐君之谓臣应臣之谓使非上中下三品之谓也帝曰三品何谓曰所以明善恶之殊贯也凡药之所用者皆以气味为主补泻在味随时换气主病者为君假令治风者防风为君治上焦熟黄芩为君治中焦熟黄连为君治湿防己治寒附子之类为君兼见何证以佐使药分治之此制方之要也本草说上品药为君各从宜也治法纲要气交变论云夫五运之政犹权衡也髙者抑之下者举之化者应之变者复之此生长化成收藏之理气之常也失常则天地四塞矣失常之理则天地四时之气无所运行故动必有静胜必有复乃天地隂阳之道也假令髙者抑之非髙者固当抑也以其本下而失之太髙故抑之而使下若本髙何抑之有假令下者举之非下者固当举之也以其本髙而失之太下故举而使之髙若本下何举之有如仲景治表虚制桂枝汤方桂枝味辛热发散助阳体轻本乎天者亲上故桂枝为君芍药甘草为佐阳脉濇隂脉弦法当腹中急痛制小建中汤方芍药味酸寒主収补中本乎地者亲下故芍药为君桂甘草佐之一则治表虚一则治里虚各言其主用也后之用古方者触类而长之不致差误矣药味専精至元庚辰六月许伯威年五十四中气本弱病伤寒八九日医者见其热甚以凉药下之又食梨三四枚痛伤脾胃四肢冷时发昏愦予胗其脉动而中止有时自还乃结脉也心亦悸动吃噫不絶色变青黄精神减少目不欲开倦卧恶人语咲以炙甘草汤治之成无己云补可去弱人参大枣之甘以补不足之气桂枝生姜之辛以益正气五脏痿弱荣卫涸流湿剂所以润之麻仁阿胶麦门冬地黄之甘润经益血复脉通心是也加以人参桂枝急扶正气生地黄减半恐伤阳气剉一两剂服之不効予再侯之脉证相对莫非药有陈腐者致不效乎再市药之气味厚者煎服其证减半再服而安凡药之昆虫草木产之有地根叶花实採之有时失其地则性味少异矣失其时则气味不全矣又况新陈之不同精粗之不等倘不择而用之其不效者医之过也内经曰司嵗备物气味之专精也修合之际宜知谨焉汤液煎造病人服药必择人煎药能识煎熬制度湏令亲信㳟诚至意者煎药铫器除油垢腥秽必用清浄甜水为上量水大小斟酌以慢火煎熬分数用纱泸去柤取清汁服之无不效也古人服药活法在上不厌频而少在下不厌顿而多少服则滋荣于上多服则峻补于下古人服药有法病在心上者先食而后药病在心下者先药而后食病在四肢者宜饥食而在旦病在骨髓者宜饱食而在夜察病轻重凡欲疗病先察其源先候其机五脏未虚六腑未竭血脉未乱精神未散服药必效若病已成可得半愈病势已过命将难存自非明医听声察色至于胗脉孰能知未病之病乎海藏老人汤液本草五宜肝色青宜食甘粳米牛肉枣葵皆甘心色赤宜食酸犬肉麻李韮皆酸肺色白宜食苦小麦羊肉杏薤皆苦脾色黄宜食咸大豆豕肉栗藿皆咸肾色黒宜食辛黄黍鸡肉桃葱皆辛毒药攻邪五谷为养五果为助五畜为益五菜为充气味合而服之以补清益气此五者有辛酸甘苦咸各有所利或散或收或缓或急或坚或软四时五脏病随五味所宜也大毒治病十去其六常毒治病十去其七小毒治病十去其八无毒治病十去其九糓肉果菜食养尽之无使过之伤其正也盖隂之所伤本在五味隂之五宫伤在五味是故味过于酸肝气以津脾气乃絶味过于咸大骨气劳短肌心气抑味过于甘心气喘满色黒肾气不衡味过于苦脾气不濡胃气乃厚味过于辛筯脉沮弛精神廼央是故谨和五味骨正筯柔气血以流腠理以密如是则气骨以精谨道如法长有天命五伤多食咸则脉凝泣而变色多食苦则皮藁而毛㧞多食辛则筋急而爪枯多食酸则肉胝䐢而唇揭多食甘则骨痛而髪落五走咸走血血病毋多食咸苦走骨骨病毋多食苦辛走气气病毋多食辛酸走筋筋病毋多食酸甘走肉肉病毋多食甘夫五味入胃各归所喜故酸先入肝苦先入心甘先入脾辛先入肺咸先入肾久而増气物化之常也气増而久天之由也服药可慎热中消中不可服膏梁芳草石药夫芳草之气烈石药之气悍二者其气急疾坚劲故非缓心和人不可以服此夫热气慓悍药气亦然二者相遇恐内伤脾脾者土也而恶木服此药者至甲乙日更论论药所主海藏云汤液要药最为的当其余方论所着杂例比之汤液稍异何哉盖伊尹仲景取其治之长也其所长者神农之所着也何以知之本草云一物主十病取其偏长为本又当取㓗古珍珠囊断例为凖则其中药之所主不必多言只一两句多则不过三四句非务简也亦取其所主之偏长故不为多也天地生物有厚薄堪用不堪用故治病者必明六化分治五味五色所生五脏所宜廼可以言盈虚病生之绪也谨候气无失病机其主病何如言採药之嵗也司嵗备物则无遗主矣先嵗物何也天地之専精也専精之气药物肥脓又于使用其正气味也五运主嵗不足则物薄有余则物精非専精则散气散气则物不纯是以质同而异等形质虽同力用则异也气味有厚薄性用有躁静治化有多少力化有浅深此之谓也气味生成流布阳为气隂为味味归形形归气气归精精归化精食气形食味化生精气生形味伤形气伤精精化为气气伤于味隂味出下窍阳气出上窍味厚者为隂薄为隂中之阳厚则泄薄则通气厚者为阳薄为阳中之隂薄则发泄厚则发热壮火之气衰少火之气壮壮火食气气食少火壮火散气少火生气天食人以五气地食人以五味五气入鼻藏于心肺上使五色修明音声能彰五味入口藏于肠胃味有所藏以养五气气和而生津液相成神乃自生七方大君一臣三佐九制之大也逺而竒偶制大其服也大则数少少则二之肾肝位逺服汤散不厌顿而多小君一臣二制之小也近而竒偶制小其服也小则数多多则九之心肺位近服汤散不厌频而少缓补上治上制以缓缓则气味薄治主以缓缓则治其本急补下治下制以急急则气味厚治客以急急则治其标竒君一臣二竒之制也君二臣三竒之制也阳数竒偶君二臣四偶之制也君二臣六偶之制也隂数偶复竒之不去则偶之是为重方也宣可以去壅姜橘之属是也通可以去滞木通防己之属是也补可以去弱人参羊肉之属是也泻可以去闭葶苈大黄之属是也轻可以去实麻黄葛根之属是也重可以去怯磁石铁浆之属是也滑可以去着冬葵子榆白皮之属是也澁可以去脱牡蛎龙骨之属是也燥可以去湿桑白皮赤小豆之属是也湿可以去枯白石英紫石英之属是也只如此体皆有所属凡用药者审而详之则靡所失矣陶隠居云药有宣通补泻轻重滑澁燥湿此十剂今详之惟寒热二种何独见遗今补二种以尽厥㫖寒可以去热大黄硝之属是也热可以去寒附子官桂之属是也汤液本草卷上汤液本草卷中钦定四库全书汤液本草卷中元王好古撰草部防风纯阳性温味甘辛无毒足阳明胃经足太隂脾经乃二经之行经药太阳经本经药象云治风通用㵼肺实散头目中滞气除上焦风邪之仙药也误服泻人上焦元气去芦并钗服用珍云身去身半已上风邪梢去身半已下风邪心云又去湿之仙药也风能胜湿尔本草云主大风头眩痛恶风风邪目盲无所见风行周身骨节疼痺烦满脇痛脇风头面去来四肢挛急字乳金疮内痉东垣云防风能制黄茋黄茋得防风其功愈大又云防风乃卒伍卑贱之职随所引而至乃风药中润剂也虽与黄茋相制乃相畏而相使者也本草又云得泽泻藁本疗风得当归芍药阳起石禹余粮疗妇人子脏风杀附子毒干姜藜芦白蘝芫花升麻气平味苦甘微苦微寒味薄气厚阳中之隂也无毒阳明经本经药亦走手阳明经太隂经象云能解肌肉间热此手足阳明经伤风之的药也去黒皮并腐烂者用若补脾胃非此为引用不能补若得䓤白白芷之类亦能走手足阳明太隂心云发散本经风邪元气不足者用此于隂中升阳气上行珍云脾痺非此不能除本草云主解百毒杀百精老物殃鬼辟瘟疫瘴气邪气蛊毒入口皆吐出中恶腹痛时气毒疠头痛寒热风肿诸毒喉痛口疮东垣云升麻入足阳明若初病太阳证便服升麻葛根发出阳明经汗或失之过阳明经燥太阳经不可解必传阳明矣投汤不当非徒无益而又害之也朱氏云瘀血入里若衂血吐血者犀角地黄汤乃阳明经圣药也如无犀角以升麻代之升麻犀角性味相逺不同何以代之盖以升麻止是引地黄及余药同入阳明耳仲景云太阳病若发汗若利小便重亡津液胃中干燥因转属阳明其害不可胜言又云太阳兀兀无汗者葛根汤发之若兀兀自汗者表虚也不宜用此朱氏用升麻者以表实无汗也诀云主肺痿欬唾脓血能发浮汗𦍑活气微温味苦甘平苦辛气味俱轻阳也无毒足太阳经厥隂经药太阳经本经药也象云治肢节痛利诸节手足太阳经风药也加川芎治足太阳少隂头痛透关节去黒皮并腐烂者用心云去温湿风珍云骨节痛非此不能除液云君药也非无为之主乃却乱反正之主太阳经头痛肢节痛一身尽漏非此不治又云𦍑活足太阳厥隂少隂药也与独活不分二种后人用𦍑活多用鞭节者用独活多用鬼眼者𦍑活则气雄独活则气细故雄者入足太阳细者入足少隂也又钱氏㵼青丸用此壬乙同归一治也或问治头痛者何答曰巨阳从头走足惟厥隂与督脉㑹于巅逆而上行诸阳不得下故令头痛也独活气味与𦍑活同无毒气厚味薄升也苦辛足少隂肾经行经之药本草云主风寒所击金疮止痛贲豚癎痓女子疝瘕疗诸贼风百节痛风无乆新者液云独活细而低治足少隂伏风而不治太阳故两足寒湿痺不能动止非此不能治象云若与细辛同用治少隂经头痛一名独揺草得风不揺无风自揺去皮浄用心云治风须用又能燥湿经云风能胜湿珍云头眩目晕非此不能除柴胡气平味微苦微寒气味俱轻阳也升也纯阳无毒少阳经厥隂经行经之药象云除虚劳寒热解肌热去早晨潮热妇人产前后必用之药善除本经头痛非他药能止治心下痞胷膈痛去芦用心云少阳经分之药引胃气上升苦寒以发表热珍云去徃来寒热胆痺非此不能除本草云主心腹去肠胃中结气饮食积聚寒热邪气推陈致新除伤寒心下烦热诸痰热结实胸中邪逆五脏间游气大肠停积水胀及湿痺拘挛亦可作浴汤乆服轻身明目益精半夏为之使恶皂荚畏女苑藜芦入足少阳主东方分也在经主气在脏主血证前行则恶热却退则恶寒虽气之微寒味之薄者故能行经若佐以三稜广荗巴豆之类故能消坚积是主血也妇人经水适来适断伤寒杂病易老俱用小柴胡汤主之加以四物之类并秦芁牡丹皮同为调经之剂衍义云柴胡本经并无一字治劳今人治劳方中鲜有不用者凡此误世甚多尝原病劳有一种真脏虚损复受热邪因虚而致劳故曰劳者牢也须当斟酌用之如经验方治劳热青蒿煎九用柴胡正合宜耳服之无不效日华子云味甘补五劳七伤除烦止惊益气力药性论亦谓治劳乏羸瘦若此等病茍无实热医者取而用之不亡何待註释本草一字亦不可忽盖后世所误无穷也茍有明哲之士自可处制中下之士不肯考究枉致沦没可不谨哉可不戒哉如张仲景治寒热徃来如疟用柴胡正合其宜图经云治伤寒有大小柴胡汤柴胡加龙骨牡蛎柴胡加芒硝等汤故后人治伤寒热此为最要之药东垣云能引清气而行阳道伤寒外诸药所加有热则加之无热则不加又能引胃气上行升腾而行春令是也欲其如此又何加之海藏云能去脏腑内外俱乏既能引清气上行而顺阳道盖以少阳之气初出地之皮为嫩阳故以少阳当之葛根气平味甘无毒阳明经引经药足阳明经行经的药象云治脾虚而渴除胃热解酒毒通行足阳明经之药去皮用心云止渴升阳珍云益阳生津勿多用恐伤胃气虚渴者非此不能除本草云主消渴及大热呕吐诸痺起隂气解诸毒疗伤寒中风头痛解肌发表出汗开腠理疗金疮止痛脇风痛生根汁寒治消湿伤寒壮热花主消酒味甘大寒主压丹石去烦热利大小便止渴小儿热痜以葛根浸捣汁饮之良东垣云葛根甘平温世人初病太阳证便服葛根升麻汤非也朱奉议云头痛如欲破者连须葱白汤饮之又不已者葛根葱白汤易老云用此以断太阳入阳明之络却非太阳药也故仲景治太阳阳明合病桂枝汤内加麻黄葛根也又有葛根黄芩黄连解肌汤是知葛根非太阳药实阳明药食疗云葛根蒸食之消毒其粉亦甚妙其粉以水调三合能解鸩毒衍义云治中热酒渴病多食行小便亦能使人利病酒又渴者得之甚良易老又云太阳初病未入阳明头痛者不可便服葛根发之若服之是引贼破家也若头颅痛者可服之葛根汤阳明自中风之仙药也本草又云杀野葛巴豆百药葳灵仙气温味苦甘纯阳象云主诸风湿冷通五脏去腹内瘕滞腰膝冷痛及治伤损铁脚者佳去芦用心云去大肠之风本草云忌茗细辛气温味大辛纯阳性温气厚于味阳也无毒少隂经药手少隂经引经之药象云治少隂头痛如神当少用之独活为使为主用去芦头并叶华州者佳珍云主少隂经头痛心云止诸项头痛诸风通用之味辛热温隂经散水寒以去内寒本草云主欬逆头痛脑动百节拘挛风湿痺痛死肌温中下气破痰利水道开胸膈除喉痺鼻风癎癫疾下乳结汗不出血不行安五脏益肝胆通精气乆服明目利九窍东垣云治邪在里之表故仲景少隂证用麻黄附子细辛汤也易老云治少隂头痛太阳则𦍑活少隂则细辛阳明则白芷厥隂则川芎吴茱茰少阳则柴胡用者随经不可差细辛香味俱细而缓故入少隂与独活颇相类本草又云曾青枣根为之使得当归芍药白芷川芎牡丹槀本甘草共疗妇人得决明鲤鱼胆汁青羊肝共疗目痛恶狠毒山茱茰黄茋畏消石滑石反藜芦衍义云治头面风痛不可缺也白芷气温味大辛纯阳无毒气味俱轻阳也阳明经引经药手阳明经本经药行足阳明经于升麻汤四味内加之象云治手阳明头痛中风寒热解利药也以四味升麻汤加之珍云长肌肉散阳明之风心云治风通用去肺经风热本草云主女子漏下赤白血闭隂肿寒热风头浸目泪出长肌肤润泽可作面脂疗风邪乆渴吐呕两脇满风痛头眩目痒日华子云补胎漏骨落破宿血补新血乳痈发背一切疮疥排脓止痛生肌去皯疵瘢明目其气芳香治正阳阳明头痛与辛夷细辛同用治鼻病内托用此长肌肉则阳明可知矣又云当归为之使恶旋覆花川芎气温味辛纯阳无毒入手足厥隂经少阳经本经药象云补血治血虚头痛之圣药姙妇胎不动数月加当归二味各二钱水二盏煎至一半服神効珍云散肝经之风贯芎治少阳经苦头痛心云治少阳头痛又治风通用本草云主中风入脑头痛寒痺筋挛缓急金疮妇人血闭无子除脑中冷动面上游风去来目泪出多涕唾忽忽如醉诸寒冷气心腹坚痛中恶卒急肿痛脇风痛温中除内寒日华子云能除鼻洪吐血及溺血破症结宿血养新血易老云上行头目下行血海故清晨四物汤所皆用也入手足厥隂经衍义云头面风不可缺也然须以他药佐之若单服久服则走散真气既使他药佐之亦不可久服中病即便已东垣云头痛甚者加蔓荆子顶与脑痛加川芎苦头痛者加槀本诸经苦头痛加细辛若有热者不能治别有青空之剂为缘诸经头痛须用四味本草又云白芷为之使畏黄连麻黄气温味苦甘而苦气味俱薄阳也升也甘热纯阳无毒手太隂之剂入足太阳经走手少隂经阳明经药象云发太阳少隂经汗去节煑三二沸去上沫否则令人心烦闷心云阳明经药去表上之寒邪干热去节解少隂寒散表寒发浮热也珍云去荣中寒本草云主中风伤寒头痛温疟发表出汗中邪热气止欬逆上气除寒热破症坚积聚液云入足太阳手少隂能泄衞实发汗及伤寒无汗欬嗽根节能止汗夫麻黄治衞实之药桂枝治衞虚之药桂枝麻黄虽为太阳经药其实荣衞药也以其在太阳地分故曰太阳也本病者即荣衞肺主衞心主荣为血乃肺心所主故麻黄为手太隂之剂故伤寒伤风而嗽者用麻黄桂枝即汤液之源也药性论云君味甘平治瘟疫本草又云厚朴为之使恶辛荑石韦藁本气温味大辛苦微温气厚味薄阳也升也纯阳无毒太阳经本经药象云太阳经风药治寒邪结郁于本经治头痛脑痛大寒犯脑令人脑痛齿亦痛心云专治太阳头痛其气雄壮珍云治巅顶痛本草云主妇人疝瘕隂中寒肿痛腹中急除风头痛长肌肤悦颜色辟雾露润泽疗风邪亸曵金疮可作沐药面脂实主流风四肢恶䕡茹此与木香同治雾露之气与白芷同作面脂药治疗仲景云清明已前立秋已后凡中雾露之气皆为伤寒又云清邪中于上焦皆雾露之气神术白术汤内加木香藁本择其可而用之此既治风又治湿亦各从其类也桔梗气微温味辛苦阳中之阳味厚气轻阳中之隂也有小毒入足少隂经入手太隂肺经药象云治咽喉痛利肺气去芦米泔浸一宿焙干用珍云阳中之隂谓之舟楫诸药有此一味不能下沉治鼻塞心云利嗌咽胷膈之气以其色白故属肺辛甘微温治寒呕若咽中痛桔梗能散之也本草云主胸脇痛如刀刺腹满肠鸣幽幽惊恐悸气利五脏肠胃补血气除寒热风痺温中消谷疗咽喉痛下蛊毒易老云与国老并行同为舟楫之济如将军苦泄峻下之药欲引至胷中至髙之分成功非此辛甘不居譬如铁石入江非舟楫不载故用辛甘之剂以升之也衍义云治肺热气奔促欬逆肺痈排脓本草又云节皮为之使得牡蛎逺志疗恚怒得硝石石膏疗伤寒畏白芨龙眼龙胆䑕黏子气平味辛辛温象云生风毒肿利咽膈吞一枚可出痈疽疮头珍云润肺散气秦艽气微温味苦辛隂中微阳手阳明经药象云主寒热邪气风湿痺下水利小便治黄病骨蒸治口禁及肠风泻血去芦用珍云入手阳明下牙痛口疮毒去本经风湿本草云菖蒲为之使天麻气平味苦无毒象云治头风本草云主诸风湿痺四肢拘挛小儿风癎惊气利腰膝强筋力其苖定风草黑附子气热味大辛纯阳辛甘温大热有大毒通行诸经引用药入手少阳经三焦命门之剂象云性走而不守亦能除肾中寒甚白术为佐名术附汤除寒湿之圣药也湿药中少加之通行诸经引用药也治经闭慢火炮珍云治脾湿肾寒本草云主风寒欬逆邪气温中金疮破症坚积聚血瘕寒湿踒躄拘挛膝痛脚疼冷弱不能行歩腰嵴风寒心腹冷痛霍乱转筋下利赤白坚肌骨强隂堕胎为百药之长液云入手少阳三焦命门之剂浮中沉无所不至附子味辛大热为阳中之阳故行而不止非若干姜止而不行也非身表谅而四肢厥者不可僭用如用之者以其治四逆也本草又云地胆为之使恶蜈蚣畏防风黒豆黄茋甘草人参冬月採为附子春月採为乌头乌头气热味大辛辛甘大热有大毒行诸经象云治风痺半身不遂行经药也慢火炮拆去皮用本草云主中风恶风洗洗出汗除寒湿痺欬逆上气破积聚寒热消胸上痰冷食不下心腹冷疾脐间痛肩脾痛不可俛仰目中痛不可久视堕胎其汁煎之名射罔杀禽兽液云乌附天雄侧子之属皆水浸炮裂去皮脐用之多有外黄里白劣性尚在莫若乘热切作片子再炒令表里皆黄内外一色劣性皆去却为良也世人罕如此制之缩砂气温味辛无毒入手足太隂经阳明经太阳经足少隂经象云治脾胃气结滞不散主劳虚冷泻心腹痛下气消食本草云治虚劳冷泻宿食不消赤白泄利腹中虚痛下气液云与白檀荳蔲为使则入肺与人参益智为使则入脾与黄蘖茯苓为使则入肾与赤白石脂为使则入大小肠荜澄茄气温味辛无毒本草云主下气消食皮肤风心腹间气胀令人能食荜拨气温味辛无毒本草云主温中下气补腰脚杀腥气消食除胃冷隂疝痃癖衍义云走肠胃中冷气呕吐心腹满痛多服走泄真气令人肠虚下重香附子气微寒味甘阳中之隂无毒本草云除胸中热充皮毛久服利人益气长须眉后世人用治崩漏本草不言治崩漏图经云膀胱两脇气妨常日忧愁不乐饮食不多皮肤瘙痒瘾疹日渐瘦损心忪少气以是知益气血中之气药也方中用治崩漏是益气而止血也又能逐去凝血是推陈也与巴豆同治泄㵼不止又能治大便不通同意珍云快气草荳䓻气热味大辛阳也辛温无毒入足太隂经阳明经象云治风寒客邪在胃口之上善去脾胃客寒心与胃痛面包煨热去面用珍云益脾胃去寒本草云主温中心腹痛呕吐去口臭气下气气胀满短气消酒进食止霍乱治一切冷气调中补胃徤脾亦能消食衍义云性温而调散冷气力甚速虚弱不能饮食宜此与木𤓰乌梅缩砂益智麴蘖塩炒姜也白荳䓻气热味大辛味薄气厚阳也辛大温无毒入手太隂经珍云主积冷气散肺中滞气寛膈止吐逆治反胃消谷下气进食去皮用心云专入肺经去白睛翳膜红者不宜多用本草云主积聚冷气上吐逆反胃消谷下气液云入手太隂别有清髙之气上焦元气不足以此补之延胡索气温味辛苦辛温无毒入手足太隂经象云破血治气月水不调小腹痛煖腰膝破症瘕碎用液云治心气痛小腹痛有神效主破血产后诸疾因血为病者妇人月水不调腹中结块崩漏淋露暴血上行因损下血茴香气平味辛无毒入手足少隂经太阳经药象云破一切臭气调中止呕下食炒黄色碎用本草云主诸瘘霍乱及蛇伤又能治肾劳㿗疝气开胃下食又治膀胱隂痛脚气及腹痛不可忍液云茴香本治膀胱药以其先丙故云小腹也能润丙燥以其先戊故从丙至壬又手足少隂二药以开上下经之通道所以壬与丙交也红蓝花气温味辛辛而甘温苦隂中之阳无毒象云治产后口禁血晕腹内恶血不尽绞痛破留血神效搓碎用心云和血与当归同用珍云入心养血谓苦为隂中之阳故入心本草云主产后血晕胎死腹中并煑酒服亦主蛊毒下血其苖生捣傅游肿其子吞数粒主夭行疮子胭脂主小儿聤耳滴耳中仲景治六十二种风兼腹中血气刺痛用红花一大两分为四分酒一大升煎强半顿服之良姜气热味辛纯阳本草云治胃中冷逆霍乱腹痛反胃呕食转筋㵼痢下气消宿食心云健脾胃黄茋气温味甘纯阳甘微温性平无毒入手少阳经足太隂经足少隂命门之剂象云治虚劳自汗补肺气入皮毛泻肺中火如脉弦自汗脾胃虚弱疮疡血肺不行内托隂证疮疡必用之去芦用珍云益胃气去肌热诸痛必用之心云补五脏诸虚不足而泻隂火去虚热无汗则发之有汗则止之本草云主痈疽久败疮排脓止痛大风癞疾五痔䑕痿补虚小儿百病妇人子脏风邪气逐五脏间恶血补丈夫虚损五劳羸瘦腹痛泄痢益气利隂气有白水茋赤氷茋木茋功用皆同惟木茋茎短而理横拆之如绵皮黄褐色肉中白色谓之绵黄茋其坚脆而味苦者乃苜宿根也又云破瘕癖肠风血崩带下赤白痢及产前后一切病月候不调消渴痰𠻳又治头风热毒目亦骨蒸主蜀郡多有之茋与桂同功特味稍异以桂但甘平不辛热耳世人以苜蓿根代之唿为土黄茋但味等并令人瘦持味甘者能令人肥也颇能乱真用者宜审治气虚盗汗并自汗即皮表之药又治肤痛则表药可知又治咯血柔服之若为中州药也又治伤寒尺脉不至又补肾脏元气为里药是上中下内外三焦之药今本草图经只言河东者沁州绵上是也故谓之绵其味甘如蜜兼体骨柔软如绵世以为如绵非也别说云黄茋出绵上为良故图经所绘者宪水者也与绵上相邻盖以地产为绵若以柔韧为绵则伪者亦柔但以干施甘苦为别耳东垣云黄茋人参甘草三味退热之圣药也灵枢曰衞气者所以温分肉而充皮肤肥腠理而司开阖黄茋既补三焦实衞气与桂同特益气异耳亦在佐使桂则通血也能破血而实衞气通内而实外者欤桂以血言一作色求则茋为实气也恶鳖甲苍术气温味甘入足阳明太隂经象云主治同白术若除上湿发汗功最大若补中焦除湿力小不如白术也衍义云其长如大拇指肥实皮色褐气味辛烈湏米泔浸洗再换泔浸二日去上麄皮东垣云入足阳明太隂能健胃安脾本草但言术不分苍白其苍术别有雄壮之气以其泔浸火炒故能出汗与白术止汗特异两者不可以此代彼海藏云苍白有止发之异其治并见图经白术气温味甘苦而甘温味厚气薄隂中阳也无毒入手太阳少隂经足阳明太隂少隂厥隂四经象云除湿益燥和中益气利腰脐间血除胃中热去诸经之湿理胃㓗古云温中去湿除热降胃气苍术亦同但味颇厚耳下行则利之甘温补胃健脾逐水寒治所胜缓脾生津去湿渴者用之本草但言术本无苍白之名近多用白术治皮间风止汗消痞补胃和中利腰脐则血通水道上而皮毛中而心胃下而腰脐在气主气在血主血洁古又云非白术不能去湿非枳实不能消痞除湿利水道如何是益津液当归气温味辛甘而大温气味俱轻阳也甘辛阳中微隂无毒入手少隂经足太隂经厥隂经象云和血补血尾行血身和血先水洗去土酒制过或火干日干入药血病湏用去芦用心云治血通用能除血刺痛以甘故能和血辛温以润内寒当归之苦以助心散寒珍云头止血身和血梢破血治上酒浸治外酒洗糖色嚼之太辛可能溃坚与菖蒲海藻相反本草云主欬逆上气温疟寒热湿在皮肤中妇人漏下絶子诸恶疮疡金疮煑汁饮之温中止痛及腰痛除客血内塞中风痓汗不出湿痺中恶客风虚冷补五脏生肌肉气血昏乱服之即定有各归气血之功故名当归雷公云得酒浸过良若要破血即用头节硬实处若要止痛止血即用尾若一概用不如不使易老云用头则破血用尾则止血全用则一破一止能和血也入手少隂以其心主血也入足太隂以其脾褁血也入足厥隂以其肝藏血也头能破血身能养血尾能行血用者不分不如不用不使若全用在黄茋皆能补血在牵牛大黄皆能破血佐使定分用者当知从桂附茱茰则热从大黄芒硝则寒诸经头痛俱在细辛条下惟酒蒸当归又治头痛以其诸头痛皆属木故以血药主之药性论云臣畏生姜恶湿面经云当归主欬逆上气当归血药如何治胸中气药性论云补女子诸不足此说尽当归之用矣芍药气微寒味酸而苦气薄味厚隂也降也隂中之阳有小毒入手足太隂经象云补中焦之药得炙甘草为佐治腹中痛夏月腹痛少加黄芩如恶寒腹痛加肉桂一钱白芍药三钱炙甘草一钱半此仲景神方也如冬月大寒腹痛加桂二钱半水二盏煎一半去皮用心云脾经之药收隂气能除腹痛酸以收之扶阳而收隂气泄邪气与生姜同用温经散湿通塞利腹中痛胃气不通肺燥气热酸收甘缓下利必用之药珍云白补赤散㵼肝补脾胃酒浸行经止中部腹痛本草云主邪气腹痛除血痺破坚积寒热疝瘕止痛利小便益气通顺血脉缓中散恶血逐贼血去水气利膀胱衍义云芍药全用根其品亦多湏用花红而单叶者山中者佳花叶多则根虚然其根多赤色其味澁有色白粗肥者亦好余如茎然血虚寒人禁此一物古人有言减芍药以避中寒诚不可忽今见花赤者为赤芍药花白者为白芍药俗云白补而赤㵼东垣云但澁者为上或问古今方论中多以澁为收今本经有利小便一句者何也东垣云芍药能停诸湿而益津液使小便自行本非通行之药所当知之又问有缓中一句何谓缓中东垣云损其肝者缓其中又问当用何药以治之东垣云当用四物汤以其内有芍药故也赤者利小便下气白者止痛散气血入手足太隂经大抵酸澁者为上为收敛停湿之剂故主手足太隂经收降四体故又能至血海而入于九地之下后至厥隂经也后人用赤㵼白补以其色在西方故补色在南方故泄也本草云能利小便非能利之也以其肾主大小二便既用此以益隂滋湿故小便得通也难经云损其肝者缓其中即调血也没药乌药雷丸为之使本草又云恶石斛芒硝畏硝石鳖甲小蓟反藜芦液云腹中虚痛脾经也非芍药不除补津液停湿之剂熟地黄气寒味苦隂中之阳甘微苦味厚气薄隂中阳也无毒入手足少隂经厥隂经象云酒洒蒸如乌金假酒力则微温大补血衰者湏用之善黑须发忌萝卜珍云若治外治上酒制心云生则性大寒而凉血熟则性寒而补肾本草云主折跌絶筋伤中逐血痺填骨髓长肌肉作汤除寒热积聚除痺主男子五劳七伤女子伤中胞漏下血破恶血溺血利大小肠去胃中宿食筋力断絶补五脏内伤不足通血脉益气力利耳目生者尤良得清酒麦门冬尤良恶贝母畏芜荑东垣云生地黄治手足心热及心热入手足少隂手足厥隂能益肾水而治血脉洪实者宜此若脉虚则宜熟地黄地黄假酒力蒸九数故能补肾中元气仲景制八味丸以熟地黄为诸药之首天一所生之源也汤液四物以治藏血之脏亦以干熟地黄丸为君者癸乙同归一治也蒸捣不可犯铁若犯铁令人肾消陈藏器云蒸干即温补生干则平宣机要云熟地黄脐下发痛者肾经也非地黄不能除补肾益隂之剂二宜丸加当归为补髓生地黄气寒味苦隂中之阳甘苦大寒无毒入手太阳经少隂经之剂象云凉血补血补肾水真隂不足此药大寒宜斟酌用之恐损胃气珍云生血凉血本草云主妇人崩中血不止及产后血上薄心闷絶伤身胎动下血胎不落堕坠腕折瘀血留血衂鼻吐血皆捣饮之液云手少隂又为手太阳之剂故钱氏泻丙与木通同用以道赤也诸经之血热与他药相随亦能治之溺血便血亦治之入四散例心云苦甘隂中微阳酒浸上行外行生血凉血去热恶贝母畏芜荑山药气温味甘平无毒手太隂经药本草云主补中益气除热强隂主头面游风头晕眼眩下气充五脏长肌肉久服耳目聪明轻身耐老延年不饥手太隂药润皮毛燥凉而能补与二门冬紫芝为之使恶甘遂东垣云仲景八味丸用干山药以其凉而能补也亦治皮肤干燥以此物润之麻仁味甘平无毒入手太隂经手阳明经本草云主补中益气中风汗出逐水利小便破积血复血脉乳妇产后余疾长发可为沐药久服肥徤不老液云入足太隂手阳明汗多胃热便难三者皆燥湿而亡津液故曰脾约约者约束之义内经谓燥者润之故仲景以麻仁润足太隂之燥及通肠也薏苡仁气微寒味甘无毒本草云主筋急拘挛不可屈伸风湿痺下气除筋骨邪气不仁利肠胃消水肿令人能食乆服轻身益气其根能下三虫仲景治风湿燥痛日晡所剧者与麻黄杏子薏苡仁汤甘草气平味甘阳也无毒入足厥隂经太隂经少隂经象云生用大泻热火炙之则温能补上焦中焦下焦元气和诸药相恊而不争性缓善解诸急故名国老去皮用甘草梢子生用为君去茎中痛或加苦练酒煑𤣥胡索为主尤妙心云热药用之缓其热寒药用之缓其寒经曰甘以缓之阳不足补之以甘中满禁用寒热皆用调和药性使不相悖炙之散表寒除邪热去咽痛除热缓正气缓隂血润肺珍云养血补胃稍子去肾中之痛胷中积热非稍子不能除本草云主五脏六腑寒热邪气坚筋骨长肌肉倍力金疮尰解毒温中下气烦满短气伤脏欬𠻳止渴通经脉利血气解百药毒为九土之精安和七十二种石一千二百种草故名国老药性论云君忌猪肉内经曰脾欲缓急食甘以缓之甘以补脾能缓之也故汤液用此以建中又曰甘者令人中满又曰中满者勿食甘即知非中满药也甘入脾归其所喜攻也或问附子理中调胃承气皆用甘草者如何是调和之意荅曰附子理中用甘草恐其僭上也调胃承气用甘草恐其速下也二药用之非和也皆缓也小柴胡有柴胡黄芩之寒人参半夏之温其中用甘草者则有调和之意中不满而用甘为之补中满者用甘为之泄此升降浮沉也鳯髓丹之甘缓肾湿而生元气亦甘补之意也经云以甘补之以甘泻之以甘缓之本草谓安和七十二种石一千二百种草名为国老虽非君而为君所宗所以能安和草石而解诸毒也于此可见调和之意夫五味之用苦直行而泻辛横行而散酸束而收敛咸止而软坚甘上行而发如何本草言下气盖甘之味有升降浮沉可上可下可内可外有和有缓有补有泄居中之道尽矣入足厥隂太隂少隂能治肺痿之脓血而作吐剂能消五发之疮疽毎用水三椀慢火熬至半椀去柤服之消疮与黄茋同功黄茋亦能消诸肿痈疽修治之法与甘草同本草又云术干漆苦参为之使恶逺志反大㦸芫花甘遂海藻四物白前气微温味甘微寒无毒本草云主胸脇逆气𠻳上气状似白薇牛膝衍义云白前保定肺气治𠻳多用白而长于细辛但粗而脆不似细辛之柔若以温药相佐使则尤佳仲景用白薇气大寒味苦咸平无毒本草云主暴中风身热肢满忽忽不知人狂惑邪气寒热酸疼温疟洗洗发作有时疗伤中淋露下水气利隂气益精近道处处有之状似牛膝白前而短小疗惊邪风狂痓病液云局方中多有用之治妇人以本经疗伤中下淋露故也本草又云恶黄茋大黄大㦸干姜干漆山茱茰大枣前胡气微寒味苦无毒本草云主痰满胸脇中痞心腹结气风头痛去痰实下气治伤寒寒热推明目益精半夏为使恶皂荚畏藜芦木香气热味辛苦纯阳味厚于气隂中阳也无毒象云除肺中滞气又治中下焦气结滞湏用㯽榔为使珍云治腹中气不转运和胃气心云散滞气调诸气本草云治邪气辟毒疫瘟鬼强志主淋露疗气劣肌中偏寒主气不足消毒瘟疟蛊毒行药之精本经云主气劣气不足补也通壅气𨗳一切气破也安胎健脾胃补也除痃癖块破也与本条补破不同何也易老以为破气之剂不言补也知母气寒味大辛苦寒味厚隂也降也苦隂中微阳无毒入足阳明经手太隂肾经本药象云泻足阳明经火热补益肾水膀胱之寒去皮用心云泻肾中火苦寒凉心去热珍云凉肾肾经本药上颈行经皆湏用酒炒本草云主消渇热中除邪气肢体浮肿下水补不足益气疗伤寒久疟烦热脇下邪气膈中恶及风汗内疸多服令人泄东垣云入足阳明手太隂味苦寒润治有汗骨蒸肾经气劳泻心仲景用此为白虎汤治不得眠者烦燥也烦者肺也躁者肾也以石膏为君主佐以知母之苦寒以清肾之源缓以甘草粳米之甘而使不速下也经云胸中有寒者𤓰蒂散吐之又云表热里寒者白虎汤主之𤓰蒂知母味皆苦寒而治胸中寒又里寒何也荅曰成无已註云即伤寒寒邪之毒为热病也读者要逆识之如论语言乱臣十人书言唯以乱民其能而乱四方乱皆治也乃治乱者也故云乱民乱四方也仲景所言寒之一字举其初而言之热病在其中矣若以寒为寒冷之寒无复用苦寒之剂兼言白虎证脉尺寸俱长则热可知矣贝母气平微寒味辛苦无毒本草云主伤寒烦热淋沥邪气疝瘕喉痺乳难金疮风痉疗腹中结实心下满洗洗恶风寒目眩项直咳𠻳上气止烦渴出汗安五脏利骨髓仲景寒实结胸外无热证者三物小䧟胸汤主之白散亦可以其内有贝母也别説贝母能散胸中郁结之气殊有功本草又云厚朴白薇为之使恶桃花畏秦芁矾石莾草反乌头海藏祖方下乳三母散牡蛎知母贝母三物为细末用猪蹄汤调下黄芩气寒味微苦苦而甘微寒味薄气厚阳中隂也隂中微阳大寒无毒入手太隂经之剂象云治肺中湿热疗上热目中赤肿瘀肉盛必用之药泄肺受火邪上逆于膈下补膀胱之寒不足乃滋其化源也心云泻肺中之火洁古云利胸中气消膈上痰性苦寒下痢脓血稠粘腹疼后重身热久不可者与芍药甘草同用珍云除阳有余凉心去热通寒格隂中微阳酒炒上行主上部积血非此不能除肺苦气上逆急食苦以泄之本草云主诸热黄疸肠癖洩痢逐水下血闭恶疮疽蚀火伤疗痰热胃中热小腹绞痛消谷利小肠女子血闭淋露下血小儿腹痛东垣云味苦而薄中枯而飘故能泄肺火而解肌热手太隂剂也细实而中不空者治下部妙陶隐居云色深坚实者好又治奔豚脐下热痛飘与实髙下之分与枳实枳殻同例黄芩其子主肠澼脓血本草又云得厚朴黄连治腹痛得五味子牡蒙牡蛎令人有子得黄茋白蔹赤小豆疗䑕瘘山茱茰龙骨为之使恶葱实畏丹砂牡丹藜芦张仲景治伤寒心下痞满泻心汤四方皆用黄芩以其去诸热利小肠故也又太阳病下之利不止用葛根黄芩黄连汤亦主姙娠安胎散内多用黄芩今医家常有数者因着之千金方巴郡太守奏加减三黄丸疗男子五劳七伤消渴不生肌肉妇人带下手足寒热者久服之得行及奔马甚验陶隐居云黄芩圆者名子芩仲景治杂病方多用之黄连气寒味苦味厚气薄隂中阳也升也无毒入手少隂经象云泻心火除脾胃中湿热治烦恶心郁热在中热兀兀欲吐心下痞满必用药也仲景治九种心下痞五等泻心汤皆用之去须用心云泻心经之火眼暴赤肿及诸疮湏用之苦寒者主阳有余苦以除之安蚘通寒格疗下焦虚坚肾珍云酒炒上行酒浸行下本草云主热气目痛眦伤泣出明目肠澼腹痛下痢妇人隂中肿痛五脏冷热久下泄澼脓血止消渴大惊除水利骨调胃厚肠益胆疗口疮久服令人不忘液云入手少隂苦燥故入心火就燥也然泻心其实㵼脾也为子能令母实实则泻其子治血防风为上使黄连为中使地榆为下使海藏祖方令终身不发斑疮煎黄连一口儿生未出声时灌之大应已出声灌之斑虽发亦轻古方以黄连为治痢之最衍义云治痢有微血不可执以黄连为苦燥剂虚者多致危困实者宜用之本草又云龙骨理石黄苓为之使恶菊花芫花𤣥参白藓皮畏欵冬花胜乌头解巴豆毒大黄气寒味苦大寒味极厚隂也降也无毒入手足阳明经酒浸入太阳经酒洗入阳明经余经不用酒象云性走而不守泻诸实热不通下大便涤荡肠胃间热专治不大便心云涤荡实热珍云热滛于内以苦泻之酒浸入太阳经酒洗入阳明经余经不用酒本草云主下瘀血血闭寒热破症瘕积聚留饮宿食荡涤肠胃推陈致新通利水糓调中化食安和五脏平胃下气除痰实肠间结热心腹胀满女子寒血闭胀小腹痛诸老血留结液云味苦寒隂中之隂药泄满推陈致新去陈垢而安五脏谓如戡定祸乱以致太平无异所以有将军之名入手足阳明以酒引之上至髙巅以舟楫载之胸中可浮以苦泄之性峻至于下以酒将之可行至髙之分若物在巅人迹不及必射以取之也故太阳阳明正阳阳明承气汤中俱用酒浸惟少阳阳明为下经故小承气汤中不用酒浸也杂方有生用者有面里蒸熟者其制不等衍义云损益前书已具仲景治心气不足吐血衂血泻心汤用大黄黄芩黄连或曰心气既不足矣而不用补心汤更用泻心汤何也答曰若心气独不足则湏当不吐衂也此乃邪热因心气不足而客之故令吐衂以苦泄其热就以苦补其心盖一举而两得之有是证者用之无不效惟在量其虚实而已本草又云恶干漆连翘气平味苦苦微寒气味俱轻隂中阳也无毒手足少阳经象云治寒热瘰疬诸恶疮肿除心中客热去胃虫通五淋心云泻心经客热诸家胥用疮家圣药也珍云诸经客热非此不能除本草云主寒热䑕瘘瘰疬痈肿瘿瘤结热虫毒去寸白虫液云入手足少阳治疮疡瘤气瘿气结核有神与柴胡同功但分气血之异耳与䑕粘子同用治疮疡别有神功连轺气寒味苦本经不见所註但仲景古方所註云即连翘之根也方言热者即今之炒也人参气温味甘甘而微苦微寒气味俱轻阳也阳中微隂无毒象云治脾肺阳气不足又能补肺气促短气少气补而缓中泻脾肺胃中火邪善治短气非升麻为引用不能补上升之气升麻一分人参三分为相得也若补下焦元气泻肾中火邪茯苓为之使心云补气不足而泻肺火甘温而补阳利气脉不足者是亡血也人参补之益脾与干姜同用补气里虚则腹痛此药补之是补不足也珍云补胃喘𠻳勿用短气用之本草云主补五脏安精神定魂魄止惊悸除邪气明目开心益智疗肠胃中冷心腹鼓痛胸脇逆满霍乱吐逆调中止消渴通血脉破坚积令人不忘液云味既甘温调中益气即补肺之阳泄肺之隂也若更言补肺而不论隂阳寒热何气不足则悞矣若肺受寒邪宜此补之肺受火邪不宜用也肺为天之地即手太隂也为清肃之脏贵凉而不贵热其象可知若伤热则宜沙参沙参味苦甘微寒无毒主血积惊气除寒热补中益肺气疗胃痺心腹痛结热邪气头痛皮间邪热安五脏补中人参补五脏之阳也沙参苦微寒补五脏之隂也安得不异易老云用沙参代人参取其味甘可也葛洪云沙参主卒得诸疝小腹及隂中相引痛如绞自汗出欲死细末酒调服方寸匕立瘥日华子云治恶疮疥癣及身痒排脓消肿毒沙藏云今易老取沙参代人参取其甘也若微苦则补隂甘者补阳经虽云补五脏亦湏各用本脏药相佐使随所引而相辅一脏也不可不知沙参味苦甘微寒无毒治证附前人参条下半夏气微寒味辛平苦而辛辛厚苦轻阳中隂也生微寒熟温有毒入足阳明经太隂经少隂经象云治寒痰及伤寒饮冷伤肺而欬大和胃气除胃寒进食治太隂痰厥头痛非此不能除心云能胜脾胃之湿所以化痰渴者禁用珍云消胸中痞去膈上痰本草云主伤寒寒热心下坚下气咽喉肿痛头眩胸胀欬逆肠鸣止汗消心腹胷膈痰热满结欬𠻳上气心下急痛坚痞时气呕逆消痈肿堕胎疗痿黄恱泽满面生令人吐熟令人下用之汤洗去滑令尽用生姜等分制用能消痰涎开胃健脾射干为之使恶皂荚畏雄黄生姜干姜秦皮龟甲及乌头药性论云半夏使忌羊血海藻饴糖柴胡为之使俗用为肺药非也止吐为足阳明除痰为足太隂小柴胡中虽为止呕亦助柴胡能主恶寒是又为足少阳也又助黄芩能去热是又为足阳明也徃来寒热在表里之中故用此有各半之意本以治伤寒之寒热所以名半夏经云肾主五液化为五湿自入为唾入肝为泣入心为汗入脾为痰入肺为涕有涎曰𠻳无涎曰欬痰者因欬而动脾之湿也半夏能泄痰之标不能泄痰之本泄本者泄肾也欬无形痰有形无形则润有形则燥所以为流湿润燥也五味子气温味酸隂中阳酸而微苦味厚气轻隂中微阳无毒入手太隂经入足少隂经象云大益五脏孙真人云五月常服五味子以补五脏气遇夏月季夏之间困乏无力无气以动与黄茋人参麦门冬少加黄蘖煎汤服使人精神顿加两足筋力涌出生用珍云治欬𠻳心云收肺气补气不足升也酸以收逆气肺寒气逆则以此药与干姜同用治之本草云主欬逆上气劳伤羸瘦补不足益气强隂益精养五脏除热日华子云明目暖水脏治风下气消食霍乱转筋痃癖奔豚冷气消水肿反胃心腹气胀止渴除烦热解酒毒壮筋骨五味皮甘肉酸核中辛苦都有咸味故名五味子仲景八味丸用此为肾气丸述类象形也孙真人云六月常服五味子以益肺金之气在上则滋源在下则补肾故入手太隂足少隂也甘遂气大寒味苦甘甘纯阳有毒本草云主大腹疝瘕腹满面目浮肿留饮宿食破坚消积利水谷道下五水散膀胱留热皮中痞热气肿满𤓰蒂为使恶逺志反甘草液云可以通水而其气直透逹所结处衍义云此药专于行水攻决为用入药湏酌斟用之珍云若水结胷中非此不能除大㦸气大寒味苦甘隂中微阳有小毒本草云治虫毒十二水腹满急痛积聚中风皮肤疼痛吐逆胫腋痈肿头疼发汗利大小肠此泽漆根也液云与甘遂同为泄水之药湿胜者苦燥除之反甘草与芫花黄药子等分水煳为丸桐子大每服十丸伤风伤寒葱白汤下伤食陈皮汤下或十五丸微加至止亦可芫花别有条海藏十枣汤同用珍云泻肺损真气荛花气微寒味苦辛有毒本草云主伤寒温疟下十二水破积聚大坚症瘕荡涤肠胃中留癖饮食寒热邪气利水道疗痰饮欬𠻳衍义云仲景以荛花治利者以其行水也水去则利止其意如此用时酌斟不可太过与不及也仍察其湏有是证方可用之仲景小青龙汤若微利去麻黄加荛花如鸡子熬令赤色用之盖利水也海藻气寒味咸本草云主瘿瘤气颈下核破散结气痈肿症瘕坚气腹中上下鸣下十二水肿疗皮间积聚暴留气热结利小便珍云洗去咸泄水气商陆根气平味辛酸有毒本草云主水胀满瘕痺熨除痈肿杀鬼精物治胷中邪气水肿痿痺腹满洪真䟽五脏散水气如人形者有神效珍云辛酸同用导肿气旋覆花气温味咸甘冷利有小毒本草云主补中下气消坚软痞消胷中痰结唾如胶漆脐下膀胱留饮利大肠通血脉发汗吐下后心下痞噫气不除者宜此仲景治伤寒汗下后心下痞噫气不除旋覆代赭汤胡洽治痰饮两脇胀满旋覆花丸用之尤佳泽㵼气平味甘甘咸寒味厚隂也降也隂中微阳入足太阳经少隂经象云除湿之圣药治小便淋沥去隂间汗无此疾服之令人目盲心云去旧水养新水寒水气湏用珍云渗㵼止渴本草云治风寒湿痺乳难消水养五脏益气力肥健补虚损五劳除五脏痞满起隂气止泄精消渴淋沥逐膀胱三焦停水衍义云其功尤长于行水仲景云水搐烦渴小便不利或吐或㵼五苓散主之方用泽㵼故知其用长于行水本经又引扁鹊云多服病人眼诚为行去其水故也仲景八味丸用之者亦不过接引归附等归就肾经别无他意凡服泽㵼散人未有不小便多者小便既多肾气焉得复实今人止泄精多不敢用本经云久服明目扁鹊谓多服昏目何也易老云去胞中留垢以其味咸能泄伏水故去留垢即胞中久陈积物也入足太阳少隂仲景治太阳中风入里渴者五苓散主之红豆气温味辛无毒本草云主肠虚水泻心腹绞痛霍乱呕吐酸水解酒毒不宜多服令人舌麤不能饮食液云是髙良姜子用红豆复用良姜如用官桂复用桂花同意肉豆䓻气温味辛无毒入手阳明经本草云主鬼气温中治积冷心腹胀痛霍乱中恶冷注呕沬冷气消食止泄小儿伤乳霍乱甘松气平味甘温无毒本草云主恶气卒心腹痛满治黒皮䵟风疳齿蜀漆气微温味辛纯阳辛平有毒珍云破血心云洗去腥与苦酸同用𨗳胆本草云主疟及欬逆寒热腹中症坚痞结积聚邪气蛊毒鬼疰疗胷中邪结气能吐出之成无已註云火邪错逆加蜀漆之辛以散之蒲黄气平味甘无毒本草云主心腹膀胱寒热利小便止血消瘀血又云治一切吐衂唾溺崩泻扑症带下等血并皆治之并疮疖通月候堕胎儿枕急痛风肿鼻洪下乳止泄精血利如破血消肿则生用补血止血则炒用天门冬气寒味微苦苦而辛气薄味厚隂也甘平大寒无毒阳中之隂入手太隂经足少隂经象云保肺气治血热侵肺上喘气促加人参黄茋为主用之神效心云苦以泄滞血甘以助元气及治血妄行此天门冬之功也本草云主诸暴风湿偏痺强骨髓杀三虫去伏尸保定肺气去寒热养肌肤益气力利小便冷而能补久服延年多子孙能行歩益气入手太隂足少隂经荣衞枯涸湿剂所以润之二门冬人参北五味子枸杞子同为生脉之剂此上焦独取寸口之意日华子云贝母为使镇心润五脏益皮肤恱颜色补五劳七伤治肺气并𠻳消痰及风痺热毒游风烦闷吐血去心用麦门冬气寒味微苦甘微寒阳中微隂也无毒入手太隂经象云治肺中伏火脉气欲絶加五味子人参三味为生脉之剂补肺中元气不足珍云行经酒浸汤浸去心治经枯心云补心气不足及治血妄行补心不足本草云主心腹结气伤中伤饱胃络脉絶羸瘦短气身重目黄心下支满虚劳客热口干燥渴止呕吐愈痿蹷强隂益精消谷调中保神定肺气安五脏令人肥徤美颜色有子地黄车前子为之使恶欵冬花苦瓠畏苦参青襄入手太隂衍义云治肺热之功为多其味苦但专泄而不专收寒多人禁服治心肺虚热及虚劳麦门冬地黄麻仁阿胶润经益血复脉通心二门冬五味子枸杞子同为生脉之剂萎𬎼气平味甘无毒本草云主中风暴热不能动揺跌筋结肉诸不足心腹结气虚热湿毒腰痛茎中寒及目痛眦烂泪出久服去面黑䵟心云润肺除热茵蔯蒿气微寒味苦平隂中微阳无毒入足太阳经象云除烦热主风湿热邪结于内去枝梗用叶本草云治风湿寒热邪气热结黄疸通身发黄小便不利除头热去伏瘕入足太阳仲景茵蔯栀子大黄汤治湿热也栀子栢皮汤治燥热也如苖涝则湿黄苗旱则燥黄湿则泻之燥则润之可也此二药治阳黄也韩祗和李思训治隂黄茵蔯附子汤大抵以茵蔯为君主佐以大黄附子各随其寒热也珍云治伤寒发黄艾叶气温味苦隂中之阳无毒本草云主下痢吐血下部疮辟风寒令人有子炙百病重午日日未出时不语採心云温胃白头翁气寒味辛苦无毒有毒本草云主温疟狂易寒热症瘕积聚瘿气逐血止痛疗金疮鼻衂心云下焦肾虚纯苦以坚之一名野丈人一名胡王使者百合气平味甘无毒本草云主邪气腹胀心痛利大小便补中益气除浮肿胪胀痞满寒热通身疼痛及乳难喉痺止涕泪仲景治百合病知母汤百合滑石代赭石汤有百合鸡子汤百合地黄汤或百合病已经汗者或未经汗下吐者或病形如初或病变寒热并见活人书治伤寒腹中疼百合一两炒黄为末米饮调服孙真人云治百合隂毒煑百合浓汁服一升苁蓉气温味甘咸酸无毒本草云主五劳七伤补中除茎中寒热痛养五脏强隂益精气多子妇人症瘕除膀胱邪气腰痛止痢久服轻身液云命门相火不足以此补之𤣥参气微寒味苦咸无毒象云足少隂肾经之君药也治本经湏用本草云主腹中寒热积聚女子产乳余疾补肾气令人目明主暴中风伤寒身热肢满狂邪忽忽不知人温疟洒洒血瘕下寒血除胷中气下水止烦渇易老云𤣥参乃枢机之剂管领诸气上下肃清而不浊风药中多用之故活人书治伤寒阳毒𤣥参升麻汤治汗下吐后毒不散则知为肃清枢机之剂以此论之治空中氤氲之气无根之火以𤣥参为圣药欵冬花气温味甘辛纯阳无毒珍云温肺止𠻳本草云主欬逆上气善喘喉痺诸惊癎寒热邪气消渴喘息唿吸杏仁为之使得紫苑良恶皂荚硝石𤣥参畏贝母辛夷麻黄黄茋黄芩黄连青箱药性论云君主疗肺气心促急热乏劳欬连连不絶涕唾稠黏肺痿肺痈吐脓日华子云润心肺益五脏除烦补劳劣消痰止𠻳肺痿吐血心虚惊悸衍义云有人病𠻳多日或教以燃欵冬花三两枚于无风处以笔管吸其烟满口则嚥之数日效时习云仲景射干汤用之紫参气微寒味苦辛无毒本草云主心腹积聚寒热邪气通九窍利大小便疗肠胃大热唾血衂血肠中聚血痈肿诸疮止渴益精仲景治痢紫参汤主之紫参半斤甘草二两水五升煎紫参取二升却内甘草煎取半升分温三服苦参气寒味苦气沉纯隂心云除湿本草云主心腹结气症瘕积聚黄疸溺有余沥逐水除痈肿补中明目止泪养肝胆气安五脏定志益精利九窍除伏热肠澼止渴醒酒小便黄赤疗恶疮下部平胃气令人嗜食轻身衍义云有人病遍身风热细疹痒痛不可任连胷胫脐腹近隂处皆然涎痰亦多夜不得睡以苦参末一两皂角二两水一升揉泸取汁银石器熬成膏和苦参末为丸如梧桐子大食后温水下二十丸至三十丸次日便愈时习云苦参揩齿久能病腰芦根气寒味甘本草云主消渴客热止小便金匮玉函治五噎膈气烦闷吐逆不下食芦根五两剉水三盏煑二盏去柤服无时射干气平味苦微温有毒本草云主欬逆上气喉闭咽痛不得消息散结气腹中不通饮食大热疗老血在心脾间欬唾言语气臭散胷中热气衍义云治肺气喉痺为佳仲景治咽中动气或闭塞五扇汤中用时习云仲景射干汤用之心云去胃痈败酱气微寒平味苦咸无毒入足少隂经手厥隂经本草云主暴热火疮赤气疥瘙疽痔马鞍热气除痈肿浮肿结热风痺不足产后疾痛仲景治腹痈有脓者薏苡仁附子败酱汤薏苡仁十分附子二分败酱五分三物为末取方寸七以水二升煎取一升顿服之小便当下愈败蒲气平本草云主筋溢恶疮药性论云亦可单用主破血取蒲黄赤芍药当归大黄朴硝同服治跌扑瘀血陈藏器云圣惠方治霍乱苇叶液云同芦差大耳防己气寒味大苦辛苦隂也平无毒通行十二经象云治腰以下至足湿热肿盛脚气补膀胱去留热通行十二经去皮用本草云主风寒温疟热气诸癎除邪利大小便疗水肿风肿去膀胱热伤寒寒热邪气中风手足挛急止泄散痈肿恶结诸蜗疥癣虫疮通腠理利九窍药性论云汉防己又又云木防己使畏女菀卤咸去血中湿热牵牛气寒味苦有小毒黑白二种本草云主下气疗脚满水肿除风毒利小便海藏云以气药引之则入气以大黄引之则入血张文懿云不可躭耆脱人元气余初亦疑此药不可躭耆后见人有酒食病痞多服食药以𨗳其气及服藏用神芎丸及犯牵牛等丸如初服即快药过再食其病痞依然依前又服其痞随药而效药过后病复至以至久服则脱人元气而犹不知悔戒之惟当益脾健胃使元气生而自能消腐水谷其法无以加矣心云㵼元气去气中湿热凡饮食劳倦皆血受病若以此药泻之是血病泻气使气血俱虚损所伤虽去泻元气损人不知也经所谓母盛盛母虚虚母絶人长命此之谓也用者戒之白者亦同罗谦甫云牵牛乃泻气之药试取甞之便得辛辣之味久而嚼之勐烈雄壮渐渐不絶非辛而何续註味苦寒果安在哉又曰牵牛感南方热火之化所生者也血热泻气差误已甚若病湿胜湿气不得施化致大小便不通则宜用之耳湿去其气周流所谓五脏有邪更相平也经所谓一脏未平以所胜平之火能平金而泻肺气者即此也然仲景治七种湿证小便不利无一药犯牵牛者仲景岂不知牵牛能泻湿利小便为湿病之根在下焦是血分中气病不可用辛辣气药泻上焦太隂之气故也仲景尚不敢轻用如此世医一槩而用之可乎又曰牵牛辛烈泻人元气比诸辛药尤甚以辛之雄烈故也三稜气平味苦隂中之阳无毒象云治老癖症瘕结块妇人血脉不调心腹刺痛湏炮用珍云破积气损真气虚者勿用液云又治气胀血脉不调补五劳通月经消瘀血色白破血中之气蓬莪术气温味苦辛无毒象云治心膈痛饮食不消破痃癖气最良炮用本草云治妇人血气丈夫贲豚治心腹痛中恶疰忤鬼气霍乱冷气吐酸水解毒饮食不消酒研服液云色黒破气中之血入气药发诸香虽为泄剂亦能益气故孙用和治气短不能接续所以大小七香丸集香丸散及汤内多用此也草龙胆气寒味大苦气味厚隂也无毒珍云纯隂酒浸上行心云除下焦之湿及翳膜之湿象云治两目赤肿睛胀瘀肉髙起疼痛不可忍以柴胡为主治眼中疾必用之药也去芦𤓰蒌根气寒味苦味厚隂也本草云主消渴身热烦满大热补虚安中通月水消肿毒瘀血及热狂心云止渴行津液苦寒与辛酸同用𨗳肿气珍云苦纯隂若心中枯渴者非此不能除地榆气微寒味甘酸苦而酸气味俱厚隂也本草云主妇人乳产七伤带下月水不止血崩之疾除恶血止疼痛肠风泄血象云治小儿疳痢性沉寒入下焦治热血痢去芦心云去下焦之血肠风下血及泻痢下血湏用之珍云阳中微隂治下部血紫草气寒味苦无毒本草云主心腹邪气五疸补中益气利九窍通水道治腹肿胀满去上用葺茜根味苦隂中微阳珍云去诸死血药性论云主治六极伤心肺吐血泻血日华子云止鼻洪月经不止菊花苦而甘寒无毒心云去翳膜明目珍云养目血药性论云使治身上诸风日华子云治四肢游风利血脉心烦胷膈壅闷葶苈气大寒味苦辛无毒本草云主症瘕积聚结气饮食寒热破坚逐邪通利水道下膀胱水伏留热气及脾间邪水上出面目浮肿身暴中风热疿痒利小便久服令人虚又云疗肺壅上气欬𠻳定喘促除胷中痰饮液云苦甜二味主治同仲景用苦余方或有用甜者或有不言甜苦者大抵苦则下泄甜则少缓量病虚实用之不可不审本草虽云治同甜苦之味安得不异榆白皮为之使恶殭蚕石龙芮仲景葶苈大枣泻肺汤用之王不留行味苦阳中之隂甘平无毒珍云下乳引𨗳用之药性论云治风毒通血脉日华子云治游风疹妇人月经不匀通草气平味甘辛阳也无毒灯草同象云治隂窍不利行小水除水肿闭治五淋生用珍云泻肺利小便甘平以缓隂血日华子云明目退热催生下胞下乳木通气平味甘甘而淡性平味薄阳也无毒象云主小便不利𨗳小肠热去皮用心云通经利窍本草云除脾胃寒热通利九窍血脉关节令人不忘散痈肿诸结不消堕胎去虫瞿麦气寒味苦辛阳中微隂也象云主关格诸癃结小便不通治痈肿排脓明目去翳破胎下闭血逐膀胱邪热用穗珍云利小便为君主之用本草云出刺决痈肿明目去翳破胎堕子下闭血养肾气逐膀胱邪逆止霍乱长毛发车前子气寒味甘咸无毒象云主气癃闭利水道通小便除湿痺肝中风热冲目赤痛本草云主气癃止痛利水道通小便除湿痺男子伤中女子淋沥不饮食养肺强隂益精令人有子明目治目热赤痛轻身耐老东垣云能利小便而不走气与猪苓同功石韦此一条与本经无一字同恐别是一物有误姑存之名逺墨子血见愁鹿经草也时习云今一种作青苕菷名蚁子槐作血见愁又隰州鼔角楼上一种名血见愁俱能破瘀血时习补或人言紫花似旋风草但花不白又有一种花黄叶似槐结角如菉豆俗唿夹竹梅局方本草石韦味苦甘平无毒主劳热邪气五癃闭不通利小便水道止烦下气通膀胱满补五劳安五脏去恶风益精气日华子云治淋遗溺杏仁为之使得菖蒲良生华隂又有生古瓦屋上者名瓦韦用治淋亦佳药性论云使治劳及五淋胞囊结热不通膀胱热满白附子阳微温珍云主血痺行药势本草云主心痛血痺面上百病行药势胡芦巴苦纯隂珍云治元气虚冷及肾虚冷本草云得槐香子桃仁治膀胱甚效股脇胀满面色青黑此肾虚证也马兠铃苦隂中微阳味苦寒无毒珍云去肺热安肺气补肺本草云主欬𠻳痰结药性论云平能主肺气上急坐息不得主欬逆连连不可日华子云治痔瘘疮以药瓶中烧熏病处入药炙用是土青木香独行根子也圣惠方治五肿蛊毒图经云亦名土青木香实主肺病根治气下膈止刺痛白芨苦甘隂中之隂味辛苦平微寒无毒珍云止肺澁白蔹治证同本草云主痈肿恶疮败伤隂死肌胃中邪气贼风鬼击痱缓不收白癣疥虫药性论云使治热结不消主隂下痿治面上䵟疱天南星味苦辛有毒珍云治同半夏陈藏器云主金疮伤折瘀血取根捣傅伤处日华子云味辛烈治扑损瘀血主蛇虫咬傅疥癣毒疮欝金味辛苦纯隂珍云凉心局方本草郁金味辛苦寒无毒主血积下气生肌止血破恶血血淋尿血金疮药性论云单用亦可治妇人宿血结聚温醋磨服经验方云尿血不定葱白相和煎服效本草云生蜀者佳北人谓之马蒁亦啖马药用治胀痛破血而补佛耳草气热味酸象云治寒𠻳及痰除肺中寒大升肺气少用欵冬花为使过食损目蛇床味苦辛甘平无毒本草云主妇人隂中肿痛男子隂痿湿痒除痺气利关节癫癎恶疮温中下气令妇人子脏热男子隂强久服轻身好颜色令人有子一名蛇粟蛇米五月採隂干恶牡丹巴豆贝母汤液本草卷中汤液本草卷下钦定四库全书汤液本草卷下元王好古撰木部桂气热味甘辛有小毒入手少隂经桂枝入足太阳经本草云主温中利肝肺气心腹寒热冷疾霍乱转筋头痛腰痛出汗止烦止唾欬𠻳鼻痈堕胎坚骨节通血脉理䟱不足宣𨗳百药无所畏久服神仙不老生桂阳二月八月十月採皮隂干有菌桂牡桂木桂筒桂肉桂板桂桂心官桂之类用者罕有分别衍义所言不知何縁而得官之名予考本草有出观賔宜韶钦诸州者佳世人以笔画多而懒书之故只作官也如写黄蘖作黄栢姜作姜同意菌桂生交趾山谷牡桂生南海山谷木桂生桂阳从岭至海尽有桂树惟桞州象州最多本草所説菌桂牡桂板桂厚薄不同大抵细薄者为枝为嫩厚脂者为肉为老处其身者为中也不必色黄为桂心但不用皮与里止用其身中者为桂心不经水而味薄者亦名桞桂易老用此以治虚人使不生热也衍义谓桂大热素问谓辛甘发散为阳故张仲景桂枝汤治伤寒表虚皆湏此药是专用辛甘之意也又云疗寒以热故知三种之桂不取菌桂牡桂者盖此二种性止温而已不可以治风寒之病独有一字桂本经谓甘辛大热正谓素问辛甘发散为阳之説尤知菌桂牡桂不及也然本经止言桂而仲景又言桂枝者盖亦取其桂上皮也其本身麤厚处亦不中用诸家之説但各执一已见终无证㨿今又谓之官桂不知何缘而立名虑后世以为别物故于此书之又有桂心此则诸桂之心不若一字桂也别説交广商人所贩者及医家见用惟陈藏器之説最是然筒桂厚实气味厚重者宜入治脏及下焦药轻薄者宜入治眼目发散药本经以菌桂养精神以牡桂利关节仲景伤寒发汗用桂枝桂枝者桂条也非身榦也取其轻薄而能发散一种桞桂乃小嫩枝条也尤宜入上焦药仲景汤液用桂枝发表用肉桂补肾本乎天者亲上本乎地者亲下理之自然性分之所不可移也一有差易为效弥逺歳月既久习以成弊宜后世之不及古也桂心通神不可言之至于诸桂数等皆大小老壮之不同观作官也本草所言有小毒或云久服神仙不老虽云小毒亦从类化与黄芩黄连为使小毒何施与乌附为使止是全得热性若与有毒者同用则小毒既去大毒转甚与人参麦门冬甘草同用能调中益气则可久服可知此药能护荣气而实衞气则在足太阳经也桂心入心则在手少隂也若指荣字立説止是血药故经言通血脉也若与巴豆碙砂干漆川山甲水蛭䖟虫如此有毒之类同用则小毒化为大毒其类化可知矣汤液发汗用桂枝补肾用肉桂小柴胡止云加桂何也药象谓肉桂大辛补下焦热火不足治沉寒痼冷及治表虚自汗春夏二时为禁药珍云秋冬治下部腹痛非桂不能止也心云桂枝气味俱轻故能上行发散于表内寒则肉桂补阳则桞桂桂辛热散经寒引𨗳阳气若正气虚者以辛润之散寒邪治奔豚栢子仁气平味甘辛无毒本草云主安五脏除风湿痺益气血能长生令人润泽美颜色耳目聪明用之则润肾之药也药性论云栢子仁君恶菊花畏羊蹄草能治腰肾中冷膀胱冷脓宿水兴阳道益夀去头风治百邪鬼魅主小儿惊癎栢子仁古方十精丸用之侧栢叶气微温味苦无毒本草云主吐血衂血及痢血崩中赤白轻身益气令人耐寒暑药性论云侧栢叶苦辛性澁治冷风歴节疼痛止尿血与酒相宜栢皮本草黑字栢白皮主火灼烂疮长毛发槐实味苦酸咸寒无毒珍云与桃仁治证同药性论云臣治大热难产皮煑汁治淋隂囊坠肿气瘤又槐白皮治口齿风疳日华子云槐子治丈夫女人隂疮湿痒催生吞七粒皮治中风皮肤不仁喉痺洗五痔产门痒痛及汤火疮煎膏止痛长肉消痈肿别录云八月断槐大枝使生嫩蘖煑汁酿酒疗大风痿痺甚效槐耳主五痔心痛女人隂中疮痛景天为之使槐花味苦无毒治五痔心痛眼赤杀腹脏虫及热治皮肤风肠风泻血赤白痢槐胶主一切风化痰治肝脏风筋脉抽掣急风口禁四肢不收顽痺或毒风周身如虫行或破伤风口眼偏斜腰膝强硬槐叶平无毒煎汤洗小儿惊癎壮热疥癣丁疮皮茎同用良槐花苦薄隂也珍云凉大肠热蔓荆子气清味辛温苦甘阳中之隂太阳经药象云治太阳经头痛头昏闷除目暗散风邪药胃虚人勿服恐生疾拣浄杵碎用珍云凉诸经血止头痛主目睛内痛本草云恶乌豆石膏大腹子气微温味辛无毒本草云主冷热气攻心腹大肠壅毒痰膈醋心并以姜盐同煎时习谓是气药也孙真人云先酒洗后大豆汁洗仲景用日华子云下一切气止霍乱通大小肠健脾开胃调中酸枣气平味酸无毒本草云主心腹寒热邪结气聚四肢酸疼湿痺烦心不得眠脐上下痛血转久泄虚汗烦渴补中益肝气坚筋骨助隂气令人肥徤久服安五脏轻身延年胡洽治振悸不得眠人参白术白茯苓甘草生姜酸枣仁六物煑服圣惠方胆虚不眠寒也酸枣仁炒香竹叶汤调服胡椒气温味辛无毒本草云主下气温中去痰除脏腑中风冷向阳者为胡椒向隂者为荜澄茄胡椒多服损肺味辛辣力大于汉椒衍义云去胃中寒痰吐水食已即吐甚验过剂则走气大肠寒滑亦用湏各以他药佐之川椒气热温味大辛辛温大热有毒象云主邪气温中除寒痺坚齿发明目利五脏湏炒去汗心云去汗辛热以润心寒本草云主邪气欬逆温中逐骨节皮肤死肌寒湿痺痛下气除六腑寒冷伤寒温疟大风汗不出心腹留饮宿食肠澼下痢泄精女子字乳饮疾散风邪瘕结水肿黄疸鬼疰虫毒耐寒暑开腠理闭口者杀人恶括蒌防葵畏雌黄吴茱茰气热味辛苦气味俱厚阳中隂也辛温大热有小毒入足太隂经少隂经厥隂经象云食则令人口开目证寒邪所膈气不得上下此病不已令人寒中腹满膨胀下利寒气诸药不可代也洗去苦味日干杵碎用心云去胷中逆气不宜多用辛热恐损元气珍云温中下气温胃本草云主温中下气止痛欬逆寒热除湿血痺逐风邪开腠理去痰冷腹内绞痛诸冷实不消中恶心腹痛逆气利五脏入足太隂少隂厥隂震坤合见其色緑仲景云吴茱茰汤当归四逆汤大温脾汤又脾胃药皆用此也衍义云此物下气最速肠虚人服之愈甚蓼实为之使恶丹参硝石白垩畏紫石英山茱茰气平微温味酸无毒入足厥隂经少隂经本草云主温中逐寒湿痺强隂益精通九窍止小便入足少隂厥隂圣济经云滑则气脱澁剂所以收之山茱茰之澁以收其滑仲景八味丸用为君主知是澁剂以通九窍雷公云用之去核一斤取肉四两缓火熬用能壮元气袐精核能滑精故去之珍云温肝本经云止小便利以其味酸也观八味丸用为君主其性味可知矣药性论云补肾添精日华子亦云煖腰膝助水脏也益智气热味大辛辛温无毒主君相二火手足太隂经足少隂经本是脾经药象云治脾胃中受寒邪和中益气治多唾当于补中药内兼用之勿多服去皮用本草云主遗精虚漏小便遗沥益气安神补不足安三焦调诸气夜多小便者取二十四枚碎之入盐同煎服有神效液云主君相二火手足太隂足少隂本是脾药在集香丸则入肺在四君子汤则入脾在大鳯髓丹则入肾脾肺肾互有子母相关厚朴气温味辛阳中之隂苦而辛无毒象云能治腹胀若虚弱虽腹胀宜斟酌用之寒胀是大热药中兼用结者散之神药误用脱人元气切禁之紫色者佳去皮姜汁制微炒珍云去腹胀厚肠胃心云味厚隂也专去腹胀满去邪气本草云主中风伤寒头痛寒热惊悸气血痺死肌去三虫温中益气消痰下气疗霍乱及腹痛胀满胃中冷逆胷中呕不止泄痢淋露除惊去留热心烦满厚肠胃本经云治中风伤寒头痛温中益气消痰下气厚肠胃去腹胀满果泄气乎果益气乎若与枳实大黄同用则能泄实满本经谓消痰下气者是也若与橘皮苍术同用则能除湿满本经谓温中益气者是也与解利药同用则治伤寒头痛与痢药同用则厚肠胃大抵苦温用苦则泄用温则补衍义云平胃散中用之最调中至今盛行既能温脾胃又能走冷气海藏云加减随证如五积散治疗同本草又云干姜为使恶泽㵼寒水石硝石丁香气温味辛纯阳无毒入手太隂经足阳明经少隂经象云温脾胃止霍乱消痃癖气胀反胃腹内冷痛壮阳煖腰膝杀酒毒珍云去胃中之寒本草云主温脾胃止霍乱拥胀风毒诸肿牙齿疳䘌能发诸香能疗反胃肾气奔豚气隂痛壮阳暖腰膝消痃癖除冷劳液云与五味子广茂同用亦治奔豚之气能泄肺能补胃大能疗肾沉香气微温阳也本草云治风水毒肿去恶气能调中壮阳煖腰膝破症癖冷风麻痺骨节不任湿风皮肤痒心腹痛气痢止转筋吐泻东垣云能养诸气上而至天下而至泉用为使最相宜珍云补右命门乳香苦阳珍云定诸经之痛藿香气微温味甘辛阳也甘苦纯阳无毒入手足太隂经象云治风水去恶气治脾胃吐逆霍乱心痛去枝梗用叶心云芳馨之气助脾开胃止呕珍云补衞气益胃进食本草云主脾胃呕逆疗风水毒肿去恶气疗霍乱心痛温中快气治口臭上焦壅煎汤漱口入手足太隂入顺气乌药则补肺入黄茋四君子汤则补脾檀香气温味辛热无毒入手太隂经足少隂经通行阳明经药本草云主心腹痛霍乱中恶鬼气杀虫又云治肾气诸痛腹痛消热肿东垣云能调气而清香引芳香之物上行至极髙之分最宜橙橘之属佐以姜枣将以葛根豆䓻缩砂益智通行阳明之经在胷膈之上处咽嗌之中同为理气之药珍云主心腹霍乱中恶引胃气上升进食苏合香味甘温无毒本草云主辟恶杀鬼精物温疟蛊毒癎痓去三虫除邪令人无夣魇乆服通神明轻身长年生中台中谷禹钖云按梁书云中天竺国出苏合香是诸香汁煎之非自然一物也㯽榔气温味辛苦味厚气轻隂中阳也纯阳无毒象云治后重如神性如铁石之沉重能坠诸药至于下极杵细用心云苦以破滞辛以散邪专破滞气下行珍云破滞气泄胷中至髙之气本草云主消谷逐水除痰癖下三虫去伏尸疗寸白虫栀子气寒味微苦味苦性大寒味薄隂中阳也无毒入手太隂经象云治心烦懊憹而不得眠心神颠倒欲絶血滞小便不利杵细用心云去心中客热除烦躁与䜴同用珍云止渇去心懊憹烦躁本草云主五内邪气胃中热气面赤酒疱皶鼻白癞赤癞疮疡疗目热亦痛胷心大小肠太热心中烦闷胃中热气仲景用栀子治烦胷为至髙之分也故易老云轻浮而象肺色赤而象火故能泻肺中之火本草不言吐仲景用此为吐药栀子本非吐药为邪气在上拒而不纳故令上吐邪因得以出经曰其髙者因而越之此之谓也或用栀子利小便实非利小便清肺也肺气清而化膀胱为津液之府小便得此气化而出也本经谓治大小肠热辛与庚合又能泄戊其先入中州故也入手太隂栀子䜴汤治烦躁烦者气也躁者血也气主肺血主肾故用栀子以治肺烦用香䜴以治肾躁躁者懊憹不得眠也少气虚满者加甘草若呕哕者加生姜橘皮下后腹满而烦栀子厚朴枳实汤下后身热微烦栀子甘草干姜汤栀子大而长者染色不堪入药皮薄而圆七稜至九稜者名山栀子所谓越桃者是也衍义云仲景治伤寒发汗吐下后虚烦不得眠若剧者必反覆颠倒心中懊憹以栀子䜴汤治虚烦故不用大黄以有寒毒故也栀子虽寒无毒治胃中热气既亡血亡津液脏腑无润养内生虚热非此不可除又治心经留热小便赤澁去皮山栀子火煨大黄连翘甘草炙等分末之水煎三钱匕服之无不效仲景伤寒论及古今诸名医治发黄皆用栀子茵蔯香䜴甘草四物等分作汤饮之又治大病起劳复皆用栀子䑕矢等汤并利小便而愈其方极多不可悉载用仁去心胷中热用皮去肌表热黄蘖气寒味苦苦厚微辛隂中之阳降也无毒足太阳经引经药足少隂经之剂象云治肾水膀胱不足诸痿厥脚膝无力于黄茋汤中少加用之使两膝中气力涌出痿即去矣蜜炒此一味为细末治口疮如神瘫痪必用之药珍云泻膀胱之热利下窍心云太阳经引经药泻膀胱经火补本经及肾不足苦寒安蚘疗下焦虚坚肾经曰苦以坚之本经云主五脏肠胃中结热黄疸肠痔止泄痢女子漏下赤白隂伤蚀疮疗惊气在皮间肌肤热赤起目热赤痛口疮久服通神液云足少隂剂肾苦燥故肾停湿也栀子黄芩入肺黄连入心黄蘖入肾燥湿所归各从其类也活人书解毒汤上下内外通治之恶干漆枳实气寒味苦酸咸纯隂无毒象云除寒热破结实消痰癖治心下痞逆气脇痛麸炒用心云洁古用去脾经积血故能去心下痞脾无积血则心下不痞治心下痞散气消宿食苦寒炙用破水积以泄里除气珍云去胃中湿本草云主大风在皮肤中如麻豆苦痒除寒热结止痢长肌肉利五脏益气轻身除胷脇痰癖逐停水破结实消胀满心下急痞痛逆气脇风痛安胃气止溏泄明目生河内川泽商州者佳益气则佐之以人参干姜白术破气则佐之以大黄牵牛芒硝此本经所以言益气而复言消痞也非白术不能去湿非枳实不能除痞殻主髙而实主下髙者主气下者主血主气在胷膈主血者在心腹仲景治心下坚大如盘水饮所作枳实白术汤主之枳实七枚术三两水一斗煎取三升分三服腹中软即消衍义云枳殻枳实一物也小则性酷而速大则性详而缓故仲景治伤寒仓卒之病承气汤中用枳实此其意也皆取其䟱通决泄破结实之意他方但𨗳败风壅之气可常服者故用枳殻故胷中痞有桔梗枳殻汤心下痞有枳实白术汤髙低之分易老详定为的也枳殻气寒味苦苦而酸微寒味薄气厚阳也隂中微阳无毒象云治脾胃痞塞泄肺气麸炒用心云治胷中气胜湿化痰勿多用损胷中至髙之气珍云破气本草云主风痒麻痺通利关节劳气欬𠻳背膊闷倦散留结胷膈痰滞逐水消胀满大肠风安胃止风痛药性论云枳殻使味苦辛治遍身风疹肌中如麻豆恶痒殻髙生皮毛胸膈之病实主心胃之病其主治大同小异牡丹皮气寒味苦辛隂中微阳辛苦微寒无毒手厥隂经足少隂经象云治肠胃积血及衂血吐血必用之药珍云凉骨蒸本草云主寒热中风瘈瘲痓惊癎邪气除症坚瘀血留舍肠胃安五脏疗痈疮除时气头痛客热五劳之气腰痛风噤癫疾易老云治神志不足神不足者手厥隂志不足者足少隂故仲景八味丸用之牡丹乃天地之精羣花之首叶为阳发生花为隂成实丹为赤即火故能泻隂中之火牡丹皮手厥隂足少隂治无汗骨蒸地骨皮足少隂手少阳治有汗骨蒸也地骨皮气寒味苦隂也大寒无毒足少隂经手少阳经象云解骨蒸肌热主风湿痺消渴坚筋骨去骨用根皮心云去肌热及骨中之热珍云凉血凉骨本草云主五内邪气热中消渴周痺风湿下胷脇气客热头痛补内伤大劳嘘吸坚筋骨强隂利大小肠药性论云根皮细剉面拌熟煑吞之主肾消风益精气衍义云枸杞当用梗皮地骨当用根皮枸杞子当用其红实实微寒皮寒根大寒猪苓气平味甘苦甘寒甘苦而淡甘重于苦阳也无毒入足太阳经少隂经象云除湿比诸淡渗药大燥亡津液无湿证勿服去皮用心云苦以泄滞甘以助阳淡以利窍故能除湿利小便珍云利小便本草云主欬疟解毒蛊疰不祥利水道能疗姙娠淋又治从脚上腹肿小便不利仲景少隂渴者猪苓汤入足太阳少隂衍义云行水之功多久服必损肾气昏人目果欲久服者更宜详审茯苓气平味淡味甘而淡阳也无毒白者入手太隂经足太阳经少阳经赤者入足太隂经手太阳经少隂经象云止渴利小便除湿益燥和中益气利腰脐间血为主治小便不通溺黄或赤而不利如小便利或数服之则大损人目如多汗人服之损真气夭人夀医云赤泻白补上古无此说去皮用心云淡能利窍甘以助阳除湿之圣药也味甘平补阳益脾逐水湿滛所胜小便不利淡味渗泄阳也治水缓脾生津𨗳气珍云甘纯阳渗泄止渴本草云主胷脇逆气忧恚惊邪恐悸心下结痛寒热烦满欬逆口焦舌干利小便止消渴好唾大腹淋沥消膈中痰水水肿淋结开胷腑调脏气伐肾邪长隂益气力保神守中液云入足少隂手足太阳色白者入辛壬癸赤者入丙丁伐肾邪小便多能止之小便澁能利之与车前子相似虽利小便而不走气酒浸与光明朱砂同用能祕真味甘平如何是利小便茯神阳也味甘无毒珍云治风眩心虚非此不能安药性论云君主惊癎安神定志补虚乏主心下急痛坚满人虚而小便不利者乌药气温味辛无毒入足阳明经少隂经本草云主中恶心腹痛蛊毒㾏忤鬼气宿食不消妇人血气小儿腹中诸虫又云去猫涎极妙乌药叶及根嫩时採作茶片炙碾煎服能补中益气偏止小便滑数干漆气温平味辛无毒有毒本草云主絶伤补中续筋骨填髓脑安五脏治五缓六急风寒湿痺疗欬𠻳消瘀血痞结腰痛女子疝瘕利小肠去蚘虫生漆去长虫半夏为之使畏鸡子忌油脂皂荚气温味辛咸有小毒引入厥隂经药本草云主风痺死肌邪气风头泪出利九窍疗腹胀满消谷除欬𠻳治囊缩妇人胞不落明目益精可为沭药不入汤日华子云通关节除头风消痰杀劳虫治骨蒸开胃破坚瘕腹中痛能堕胎栢实为之使恶麦门冬畏空青人参苦参仲景治欬逆上气唾浊但坐不得卧皂荚丸主之杵末一物蜜丸桐子大用枣汤服一丸日三夜一活人书治隂毒正阳散内用皂荚引入厥隂也用之有蜜炙酥炙烧灰之异等分依方竹叶气平味辛又苦大寒辛平无毒本草云主欬逆上气溢筋急恶疡治小虫除烦热风痉喉痺呕吐仲景竹叶汤用淡竹叶心云除烦热缓皮而益气珍云隂中微阳凉心经竹茹气微寒味苦本草云主呕濊温气寒热吐血崩中益筋淡竹叶气寒味辛平本草云主胷中痰热欬逆上气药性论云淡竹叶主吐血热毒风压丹石药毒止渇日华子云淡竹及根消痰治热狂烦闷中风失音不语壮热头痛头风并怀孕妇人头旋倒地止惊悸温疫迷闷小儿惊癎天弔茎叶同用见局方本草今附録于此茗苦茶气微寒味苦甘无毒入手足厥隂经液云腊茶是也清头目利小便消热渴下气消食令人少睡中风昏愦多睡不醒宜用此入手足厥隂茗苦茶苦甘微寒无毒主瘘疮利小便去痰热渴治隂证汤药内用此去格拒之寒及治伏阳大意相似茶苦经云苦以泄之其体下行如何是清头目秦皮气寒味苦无毒液云主热利下重下焦虚经云以苦坚之故用白头翁黄蘖秦皮苦之剂也治风寒湿痺目中青翳白膜男子少精妇人带下小儿惊癎宜作汤洗目俗唿为白樳木取皮渍水浸出青蓝色与紫草同用以增光晕尤佳大㦸为之使恶吴茱茰桑白皮气寒味苦酸甘而辛甘厚辛薄无毒入手太隂经象云主伤中五劳羸瘦补虚益气除肺气止唾血热渴消水肿利水道心云甘以固元气辛以泻肺气之有余本草云治伤中五劳六极羸瘦崩中脉絶补虚益气去肺中水气唾血热渴水肿腹满胪胀利水道去寸白可缝金疮出上者杀人续断麻子桂心为之使忌铁铅梓白皮气寒味苦无毒本草云主热去三虫治目中疾生河内山谷今近道皆有之木似梧桐紫葳气微寒味酸无毒本草云主妇人产乳余疾崩中症瘕血闭寒热羸瘦养胎茎叶味苦无毒主痿蹷益气日华子云根治热风身痒游风风疹治瘀血带下花叶功用同又云凌霄花治酒齄热毒风刺妇人血膈游风崩中带下衍义云木也紫葳花是也畏卤咸诃黎勒气温味苦苦而酸性平味厚隂也降也苦重酸性无毒象云主腹胀满不下饮食消疾下气通利津液破胷膈结气治久痢赤白肠风去核捣细用心云经曰肺苦气上逆急食苦以泄之以酸补之苦重泻气酸轻不能补肺故𠻳药中不用俗名诃子随风子本草云主冷气心腹满下食仲景治气痛以诃黎勒十枚面裹煻灰火中煨之令面黄熟去核细研为末和粥饮顿服衍义云气虚人亦宜缓缓煨熟少服此物能澁肠而又泄气盖其味苦澁故尔其子味熟时风飘堕者谓之随风子杜仲味辛甘平温无毒阳也降也本草云主腰嵴痛补中益精气坚筋骨强志除隂下湿痒小便余沥脚中酸疼不欲践地久服轻身耐老恶蛇脱皮𤣥参日华子云煖治肾劳腰嵴挛入药炙用琥珀气平味甘阳也珍云利小便清肺本草云安五脏定魂魄消瘀血通五淋杵细用药性论云君治产后血疹痛日华子云疗虫毒壮心明目磨翳止心痛癫邪破症结郁李仁味苦辛隂中之阳辛苦隂也珍云破血润燥本草云郁李根主齿龂肿龋齿坚齿去白虫药性论云根治齿痛宣结气破积聚日华子云根凉无毒治小儿发热作汤浴风虫牙浓煎含之巴豆气温味辛生温熟寒有大毒本草云主伤寒温疟寒热破症瘕结聚坚积留饮痰癖大腹水胀荡涤五脏六腑开通闭塞利水谷道去恶肉除鬼毒蛊疰邪物杀虫鱼疗女子月闭烂胎金疮脓不利丈夫隂㿗杀斑猫毒健脾开胃易老云斩关夺门之将大宜详悉不可轻用雷公云得火则良若急治为水谷道路之剂去皮心膜油生用若缓治为消坚磨积之剂炒烟去令紫黒研用可以通肠可以止泄世所不知也仲景治百病客忤备急圆主之巴豆杏仁例及加减寒热佐使五色并余例并见元戎珍云去胃中寒湿芫花气温味辛苦有小毒本草云主欬逆上气喉鸣喘急咽肿短气蛊毒鬼疟痈肿疝瘕杀虫鱼消胷中痰水喜唾水肿五水在五脏皮肤及腰痛下寒毒肉毒久服令人虚仲景治太阳中风脇下痛呕逆者可攻十枣汤主之液云胡洽治痰癖饮癖加以大黄甘草五物同煎以相反主之欲其大吐也治之大畧水者肺肾胃三经所主有五脏六腑十二经之部分上而头中而四肢下而腰脐外而皮毛中而肌肉内而筋骨脉有尺寸之殊浮沉之异不可轻泻当知病在何经何脏误用则害深然大意泄湿内云五物者即甘遂大㦸芫花大黄甘草也苏木气平味甘咸甘而酸辛性平甘胜于酸辛阳中之隂也无毒本草云主破血产后血胀闷欲死者排脓止痛消痈肿瘀血妇人月水不调及血晕口噤心云性平甘胜于酸辛去风与防风同用珍云破死血川练子气寒味苦平有小毒本草云治伤寒大热烦躁杀三虫疥疡利小便杵细用珍云入心主上下部腹痛金铃子酸苦隂中之阳珍云心暴痛非此不能除即川练子也没药味苦平无毒本草云主破血止痛疗金疮杖疮诸恶疮痔漏卒下血目中翳晕痛肤赤生波斯国似安息香其块大小不定黑色梧桐泪味咸珍云瘰疬非此不能除本草云味咸苦大寒无毒主大毒热心腹烦漏水和服之取土又主牛马急黄黑汗水研三二两灌之立瘥日华子云治风虫牙齿痛杀火毒并面毒海藏云主风疳䘌齿牙疼痛骨䄚风劳能软一切物多服令人吐也又为金银銲药桑东南枝时习云根暖无毒研汁治小儿天弔惊癎客忤及𫝊鹅口疮大效果部大枣气温味甘气厚阳也无毒珍云味甘补经不足以缓隂血液云主养脾气补津液强志三年陈者核中仁主腹痛恶气卒疰忤治心悬经云助十二经脉治心腹邪气和百药通九窍补不足气生者多食人腹胀注泄蒸熟食补肠胃肥中益气中满者勿食甘甘者令人中满故大建中汤心下痞者减饴枣与甘草同例生枣味甘辛多食令人多寒热羸瘦者不可食叶覆麻黄能令出汗生河东平泽杀乌头毒陈皮气温味微苦辛而苦味厚隂也无毒象云能益气加青皮减半去滞气推陈致新若补脾胃不去白若理胷中肺气须去白心云𨗳胷中滞气除客气有白术则补脾胃无白术则㵼脾胃然勿多用也珍云益气利肺有甘草则补肺无甘草则㵼肺本草云主胷中痰热逆气利水谷下气止呕欬除膀胱留热停水五淋利小便主脾不能消糓气冲胷中吐逆霍乱止泻去寸白虫能除痰解酒毒海藏治酒毒葛根陈皮茯苓甘草生姜汤手太隂气逆上而不下宜以此顺之陈皮白檀为之使其芳香之气清奇之味可以夺橙也青皮气温味辛苦而辛性寒气厚隂也足厥隂经引经药又入手少阳经象云主气滞消食破积结膈气去穰心云厥隂经引经药也有滞气则破滞气无滞气则损真气液云主气滞下食破积结及膈气或云与陈皮一种青皮小而未成熟成熟而大者橘也色红故名红皮日久者佳故名陈皮如枳实枳殻一种实小而轻未穰殻大而黄紫色已穰故殻髙而治胷膈实低而治心下与陈皮治髙青皮治低同意又云陈皮青皮二种枳实枳殻亦有二种桃仁气温味苦甘性平苦重于甘隂中阳也无毒入手足厥隂经象云治大便血结血袐血燥通润大便七宣丸中专治血结破血以汤浸去皮尖研如泥用心云苦以泄滞血甘以生新血故凝血须用又去血中之热本草云主瘀血血闭症瘕邪杀小虫止欬逆上气消心下坚除卒暴击血通月水止痛破血入手足厥隂衍义云老人虚袐与栢子仁大麻仁松子仁等分同研镕白蜡和丸如桐子大以少黄丹汤下仲景治中焦畜血用之杏仁气温味甘苦冷利有小毒入手太隂经象云除肺燥治风燥在胷膈间麸炒去皮尖用心云散结润燥散肺之风及热是以风热𠻳者用之本草云主欬逆上气雷鸣喉痺下气产乳金疮寒心贲豚惊癎心下烦热风气徃来时行头痛解肌消心下急杀狗毒破气入手太隂王朝奉治伤寒气上喘冲逆者麻黄汤内加杏仁陈皮若气不喘冲逆者减杏仁陈皮知其能泻肺也东垣云杏仁下喘用治气也桃仁疗狂用治血也桃杏仁俱治大便袐当以气血分之昼则难便行阳气也夜则难便行隂气也大肠虽属庚为白若以昼夜言之气血不可不分也年虚人大便燥袐不可过泄者脉浮在气杏仁陈皮脉沉在血桃仁陈皮所以俱用陈皮者以其手阳明病与手太隂俱为表里也贲门上主徃来魄门下主收闭故王氏言肺与大肠为通道也乌梅气平味酸酸温阳也无毒象云主下气除热烦满安心调中治痢止渴以盐为白梅亦入除药去核用心云収肺气本草云王肢体痛偏枯不仁死肌去青黒痣恶疾止下痢好唾口干去骨间热又方治一切恶疮肉出以乌梅烧为灰杵末傅上恶肉立尽仲景治吐蚘下利乌梅丸木𤓰气温味酸入手足太隂经本草云治脚气湿痺邪气霍乱大吐下转筋不止益肺而去湿和胃而滋脾衍义云木𤓰得木之正故入筋以铅白霜涂之则失酸味受全制也此物入肝故益筋与血病腰肾脚膝无力此物不可缺也东垣云气脱则能收气滞则能和雷公云调荣衞助糓气是也菜部荆芥穗气温味辛苦本草云辟邪毒利血脉通宣五脏不足气能发汗除劳渴杵和醋封毒肿去枝梗手搓碎用治产后血晕如神动渴疾多食薰五脏神破结气生姜气温味辛辛而甘微温气味俱轻阳也无毒象云主伤寒头痛鼻塞欬逆上气止呕吐治痰𠻳生与干同治与半夏等分治心下急痛镃细用心云能制半夏厚朴之毒发散风寒益元气大枣同用辛温与芍药同用温经散寒呕家之圣药也辛以散之呕为气不散也此药能行阳而散气珍云益脾胃散风寒久服去臭气通神明孙真人云为呕家之圣药或问东垣曰生姜辛温入肺如何是入胃口曰俗皆以心下为胃口者非也咽门之下受有形之物系胃之系便为胃口与肺同处故入肺而开胃口也又问曰人云夜间勿食生姜食则令人闭气何也曰生姜辛温主开发夜则气本收敛反食之开发其气则违天道是以不宜食此以平人论之可也若有病则不然姜屑比之干姜不热比之生姜不润以干生姜代干姜者以其不僭故也本草云秦椒为之使杀半夏莨宕毒恶黄芩黄连天鼠粪干姜气热味大辛辛大热味薄气厚阳中之阳也辛温无毒象云治沉寒痼冷肾中无阳脉气欲絶黑附子为引用水煎二物名姜附汤亦治中焦有寒水洗慢火炮心云发散寒邪如多用则耗散元气辛以散之是壮火食气故也湏以生甘草缓之辛热里寒散隂寒肺寒与五味同用治𠻳以胜寒蚘正气虚者散寒与人参同补药温胃腹中寒其平辛热珍云寒滛所胜以辛散之经炮则味苦本草云主胷满欬逆上气温中止血出汗逐风湿痺肠癖下痢寒冷腹痛中恶霍乱胀满风邪诸毒皮肤间结气止唾血生者尤良主胷满温脾燥胃所以理中其实主气而泄脾易老云干姜能补下焦去寒故四逆汤用之干姜本味辛及见火候稍苦故止而不移所以能治里寒非若附子行而不止也理中汤用此者以其四顺也或云干姜味辛热人言补脾今言泄而不言补者何也东垣谓泄之一字非泄脾之正气也是泄脾中寒湿之邪故以姜辛热之剂燥之故曰泄脾也薄荷气温味辛苦辛凉无毒手太隂经厥隂经药象云能发汗通骨节解劳乏与薤相宜新病瘥人勿多食令虚汗出不止去枝梗槎碎用心云上行之药陈士良云能引诸药入荣衞又主风气壅併葱白气温味辛无毒入手太隂经足阳明经液云以通上下之阳也活人书伤寒头痛如破连须葱白汤主之心云通阳气辛而甘气厚味薄阳也发散风邪本草云葱实主明目补中不足其茎白平可作汤主伤寒寒热出汗中风面目肿伤寒骨肉痛喉痺不通安胎归心除肝邪气安中利五脏益目精杀百药毒葱根主伤寒头痛葱汁平温主溺血解藜芦毒韭白气温味辛微酸无毒本草云归心安五脏除胃中热利病人可久食子主梦泄精溺白根养髪隂物变为阳薤白气温味苦辛无毒入手阳明经本草云主金疮疮败轻身不饥耐老除寒热去水气温中散结利病人诸疮中风寒水肿以此涂之下重者气滞也四逆散加此以泄气滞心云治泄痢下重下焦气滞泄滞气𤓰蒂气寒味苦有毒本草云治大水身面四肢浮肿下水杀蛊毒欬逆上气及食诸果病在胷腹中者皆吐下之去鼻中息肉疗黄疸鼻中出黄水除偏头疼有神头目有湿宜此𤓰蒂苦以治胷中寒与白虎同例俱见知母条下真麝香细辛同为使治久不闻香臭仲景钤方𤓰蒂一十四箇丁香一箇黍米四十九粒为末合水搐一字取下冬葵子气寒味甘无毒本草云主五脏六腑寒热羸瘦五癃利小便疗妇人乳难内闭久服坚筋骨长肌肉轻身衍义云性滑利不益人患痈疖毒热内攻未出脓者水吞三五粒遂作窍脓出蜀葵花冷隂中之阳珍云赤者治赤带白者治白带赤治血燥白治气燥香薷味辛微温本草云主霍乱腹痛吐下散水肿炊单布液云仲景治坠马及一切筋骨损方中用时习补入米糓部粳米气微寒味甘苦甘平无毒入手太隂经少隂经液云主益气止烦止渴止泄与熟鸡头相合作粥食之可以益精强志耳目聪明本草诸家共言益脾胃如何白虎汤用之入肺以其阳明为胃之经包为西方之白故入肺也然治阳明之经即在胃也包白味甘寒入手太隂又少隂证桃花汤用此甘以补正气竹叶石膏汤用此甘以益不足衍义云平和五脏补益胃气其功莫逮然稍生则复不益脾过熟则佳赤小豆气温味辛甘酸隂中之阳无毒本草云主下水排脓寒热热中消渴止洩利小便吐逆卒澼下胀满又治水肿通健脾胃赤小豆食之行小便久食则虚人今人黑瘦枯燥赤小豆花治宿酒渴病即腐婢也花有腐气故以名之与葛花末服方寸匕饮酒不知醉气味平辛大豆黄卷是以生豆为糵待其芽出便曝干用方书名黄芩皮产妇药中用之性平黑大豆气平味甘本草云涂痈肿煑汁饮杀鬼毒止痛解乌头毒除胃中热脾伤中淋露逐水胀下瘀血久服令人身重炒令黑烟未断热投酒中治风痺痈痪口噤产后诸风食罢生服半掬去心胷烦热明目镇心不忘恶五参龙胆得前胡乌喙杏仁牡蛎良大麦糵气温味甘咸无毒象云补脾胃虚寛肠胃先杵细炒黄取面用本草云能消化宿食破症结冷气去心腹胀满开胃止霍乱除烦去痰治产后袐结鼓胀不通大麦并神曲二药气虚人宜服以代戊巳腐熟水谷与豆䓻缩砂木𤓰芍药五味子乌梅为之使小麦气微寒味甘无毒本草云除热止燥渴咽干利小便养肝气止漏血唾血青蒿散有小毒百粒治大人小儿骨蒸肌热妇人劳热神曲气暖味甘入足阳明经象云消食治脾胃食不化湏于脾胃药中少加之微炒黄用珍云益胃气本草云疗脏腑中风气调中下气开胃消宿食主霍乱心膈气痰逆除烦破症结及补虚去冷气除肠胃中塞不下食令人好颜色落胎下鬼胎又能治小儿腹坚大如盘胷中满胎动不安或腰痛抢心下血不止火炒以助天五之气入足阳明酒气大热味苦甘辛有毒本草云主行药势杀百邪恶毒气能行诸经不止与附子相同味辛者能散味苦者能下味甘者居中而缓也为𨗳引可以通引一身之气至极髙之分若味淡者则利小便而速下大海或凝惟酒不氷三人晨行遇大寒一人食粥者病一人腹空者死一人饮酒者安则知其大热也苦酒气温味酸无毒液云敛咽疮主消痈肿散水气杀邪毒予初録本草苦酒条本经一名醯又一名苦酒如为一物也及读金匮治黄疸有麻黄醇酒汤以羙清酒五升煑二升苦酒也前治黄汗有黄茋芍药桂枝苦酒汤饴气温味甘无毒入足太隂经药液云补虚之止渴去血以其色紫凝如深琥珀色谓之胶饴色白而枯者非胶饴即饧糖也不可入药用中满不宜用呕家切忌为足太隂药仲景谓呕家不可用建中汤以甘故也香䜴气寒味苦隂也无毒象云治伤寒头痛烦躁满闷生用珍云去心中懊憹本草云主伤寒头痛寒热伤寒初觉头痛内热脉洪起一二日便作此加减葱䜴汤葱白一虎口䜴一升绵褁以水三升煎取一升顿服取汗若不汗加葛根三两水五升煑二升分二服又不汗加麻黄三两去节玉石部石膏气寒味苦辛微寒大寒无毒入手太隂经少阳经足阳明经象云治足阳明经中热发热恶热燥热日晡潮热自汗小便滑赤大渴引饮肌肉壮热苦头痛之药白虎汤是也善治本经头痛若无余证勿用心云细里白泽者良甘寒胃经大寒药润肺除热发散隂邪缓脾益气珍云辛甘隂中之阳止阳明经头痛胃弱不可服下牙痛湏用香白芷本草云主中风寒热心下逆气惊喘口干舌焦不能息腹中坚痛除邪鬼产乳金疮除时气头痛身热三焦大热皮肤热肠胃中膈气解肌发汗止消渴烦逆腹胀暴气喘息咽热亦可作浴汤太上云石膏发汗辛寒入手太隂也东垣云微寒足阳明也又治三焦皮肤大热手少阳也仲景治伤寒阳明证身热目痛鼻干不得卧身已前胃之经也胷胃肺之室邪在阳明肺受火制故用辛寒以清肺所以号为白虎汤也鸡子为之使恶莽草马目毒公药性论云石膏使恶巴豆唐本註疗风去热解肌滑石气寒味甘大寒无毒入足太阳经象云治前隂不利性沉重能泄上气令下行故曰滑则利窍不可与淡渗同用白者佳杵细水飞用本草云主身热洩澼女子乳难癃闭利小便荡肠胃积聚寒热益精气通九窍六腑津液去留结止渴令人利中入足太阳滑能利窍以通水道为至燥之剂猪苓汤用滑石与阿胶同为滑利以利水道䓤䜴生姜同煎去柤澄清以解利淡味渗泄为阳解表利小便也若小便自利不宜以此解之衍义云暴吐逆不下食以生细末二钱七温水调服后以熟面压之硝气寒味苦辛象云除寒热邪气逐六腑积聚结痼血澼胃中食饮热结去血闭停痰痞满消毒揉细生用盆硝气寒味咸心云去实热经云热淫于内治以咸寒此之谓也珍云纯隂热淫于内治以咸寒本草云主五脏积聚久热胃闭除邪气破留血腹中痰实结转通经脉及月水破五淋消肿毒疗天行热病药性论云使味咸有小毒通月闭症瘕下瘰疬黄疸主漆疮散恶血圣惠方治伐指用芒硝煎汤淋渍之愈硝石气寒味甘辛一作苦辛大寒无毒又云咸又云甜甜微缓于咸液云硝石者硝之緫名也但不经火者谓之生硝硝经火者谓之盆硝芒硝古人用辛今人用咸辛能润燥咸能软坚其意皆是老弱虚人可下者宜用若用此者以𤣥明粉代之尤佳本经谓利小便而堕胎伤寒姙娠可下者用此兼以大黄引之直入大肠润燥软坚泻热子母俱安内经云有故无殒殒亦无殒也此之谓欤以在下言之则便溺俱隂以前后言之则前气后血以肾言之緫主大小便难溺澁袐结俱为水少经云热淫于内治以咸寒佐以苦故用芒硝大黄相湏为使也𤣥明粉气冷味辛甘无毒液云治心热烦燥五脏宿滞症瘕明目逐膈上虚热消肿毒註中有治隂毒一句非伏阳不可用若止用此除隂毒杀人甚速牙硝条下太清鍊灵砂补注谓隂极之精能化火石之毒仙经云隂中有阳之物硫黄气温大热味酸有毒本草云主妇人隂蚀疽痔恶血坚筋骨除头痜疗心腹结聚邪气冷癖在脇欬逆上气脚冷疼弱无力及鼻衂恶疮下部疮止血杀疥虫液云如太白丹佐以硝石来复丹用硝石之类至阳佐以至隂与仲景白通汤佐以人溺猪胆汁大意相同所以去格拒之寒兼有伏阳不得不尔如无伏阳只是隂证更不必以隂药佐之也硫黄亦号将军功破邪归正返滞还清挺出阳精消隂化魄生魂雄黄气温寒味苦甘有毒本草云主寒热鼠瘘恶疮疽痔死肌疥虫疮目痛鼻中息肉及絶筋破骨百节中大风积聚癖气中恶腹痛鬼疰赤石脂气大温味甘辛酸无毒本草云主养心气明目益精疗腹痛泄癖下利赤白小便利及痈疽疮痔女子崩中漏下产难胞衣不下久服补髓好颜色益志不饥轻身延年五色石脂各入五脏补益东垣云赤石脂白石脂并温无毒畏黄芩芫花恶大黄本经云澁可去脱石脂为收敛之剂胞衣不出澁剂可以下之赤入丙白入庚珍云赤白石脂俱甘酸阳中之隂固脱心云甘温筛末用去脱澁以固肠胃局方本草云青石脂养肝胆气明目黑石脂养肾气强隂主隂蚀疮黄石脂养脾气除黄疸余与赤白同功禹余粮气寒味甘无毒本草云主欬逆寒热烦满下痢赤白血闭症瘕大热本经云重可去怯禹余粮之重为镇固之剂本草註云仲景治伤寒下痢不止心下痞硬利在下焦者赤石脂禹余粮汤主之赤石脂禹余粮各一斤并碎之以水六升煎取二升去柤分二服雷公云㸔如石轻便碎可如粉也兼重重如叶子雌黄此能益脾安五脏代赭石气寒味苦甘无毒一名湏丸出姑幕者名须丸出代郡者名代赭入手少隂经足厥隂经本草云主鬼疰贼风蛊毒杀精物恶鬼腹中毒邪气女子赤沃漏下带下百病产难胞衣不出堕胎养血除五脏血脉中热血痺血瘀大人小儿惊气入腹及隂痿不起圣济经云怯则气浮重则所以镇之怯乃亦惊也铅丹气微寒味辛黄丹也本草云主吐逆反胃惊癎癫疾除热下气止小便利除毒热筋挛金疮溢血又能镇心安魂止吐血本经云澁可去脱而固气成无已云铅丹收敛神气以镇惊也药性论云君治消渴煎膏止痛生肌白粉本草云一名胡粉一名定粉一名瓦粉仲景猪肤汤用白粉非此白粉即白米粉也黄延非治胷中寒是治胷中塞误写作寒字药性论云胡粉使又名定粉味甘辛无毒能治积聚不消炒焦止小儿疳痢陈藏器云主久痢成疳粉和水及鸡子白服以粪黑为度为其杀虫而止痢也紫石英气温味甘辛无毒入手少隂经足厥隂经本草云主心腹欬逆邪气补不足女子风寒在子宫絶孕十年无子疗上气心腹痛寒热邪气结气补心气不足定惊悸安魂魄填下焦止消渴除胃中久寒散痈肿令人恱泽久服温中轻身延年得茯苓人参芍药共疗心中结气得天雄菖蒲共疗霍乱长石为之使畏扁豆附子不欲鮀甲黄连麦句姜衍义云仲景治风热瘈瘲风引汤紫石英寒水石石膏干姜大黄龙齿牡蛎甘草滑石等分右㕮咀以水一升煎去三分食后量多少温呷之不用柤立效伏龙肝气温味辛时习云主妇人崩中吐血止欬逆吐血消痈肿衍义云妇人恶露不止蚕沙一两炒伏龙肝半两同为末温酒调空心服三二钱以止为度药性论云单用亦可咸无毒日华子云热微毒治鼻洪肠风带下血崩泄精尿血催生下胎及小儿夜啼一云治心痛及中风心烦陶隠居云此灶中对釡月下黄土也白矾气寒味酸无毒本草云主寒热泄泻下痢白沃隠蚀恶疮消痰止渴除痼热治咽喉闭目痛坚骨齿药性论云使有小毒生含嚥津治急喉痺朱砂味甘珍云心热者非此不能除局方本草云丹朱味甘微寒无毒养精神安魂魄益气明目通血脉止烦渴药性论云君有大毒镇心抽风日华子云凉微毒润心肺恶磁石畏咸水砂味咸本草云破坚癖毒不用入羣队用之味咸苦辛温有毒不宜多服主积聚破结血烂胎止痛下气疗欬𠻳宿冷去恶肉生好肌柔金银可为銲药药性论云有大毒畏浆水忌羊血味酸咸能腐坏人肠胃生食之化人心为血能除冷病大益阳事日华子云北庭砂味辛酸暖无毒畏一切酸补水脏煖子宫消冷癖瘀血宿食气块痃癖及妇人血气心痛血崩带下凡修制用黄丹石灰作匮煅赤使用无毒柔金银驴马药亦用东流水味平无毒时习云千里水及东流水主病后虚弱扬之万过煑药收禁神效二者皆堪荡涤邪秽此水洁浄诚与诸水不同为云母所畏鍊云母粉用之甘烂水时习云扬之水上成珠者是也治霍乱及入膀胱治奔豚药用之殊胜禽部鸡子黄气温味甘本草云隂不足补之以血若咽有疮鸡子一枚去黄苦酒倾殻中以半夏入苦酒中取殻置刀环上熬微沸云柤旋旋呷之又主除热火疮癎痉可作琥珀神物黄和恒山朱为丸竹叶汤服治久疟不差黄合须髪煎消为水疗小儿惊热下痢兽部龙骨气平微寒味甘阳也无毒本草云主心腹鬼疰精物老魅欬逆泄痢脓血女子漏下症瘕坚结小儿热气惊癎疗心腹烦满四肢痿枯汗出夜卧自惊恚怒伏气在心下不得喘息肠痈内疽隂蚀止汗缩小便溺血养精定魂魄安五脏本经云澁可去脱而固气成无已云龙骨牡蛎铅丹皆收敛神气以镇惊丸用烧通赤为粉畏石膏珍云固大肠脱麝香气温味辛无毒本草云主辟恶气杀鬼精物疗温疟蛊毒癎痓去三尸虫疗诸㓙邪鬼气中恶心腹暴痛胀急痞满风毒妇人产难堕胎牛黄气平味苦有小毒本草云主惊癎寒热热盛狂痓逐鬼除邪疗小儿百病诸癎热口噤不开大人癫狂及堕胎久服令人不忘又云磨指甲上黄者为真又云定魂魄人参为使得牡丹菖蒲利耳目恶龙骨龙胆地黄畏牛膝犀角气寒味苦酸咸微寒无毒象云治伤寒温疫头痛安心神止烦乱明目镇惊治中风失音小儿麸豆风热惊癎镑用本草云主百毒蛊疰邪鬼瘴气杀钩吻鹓羽蛇毒除邪不迷惑心智疗伤寒温疫头痛寒热诸毒气能治一切疮肿破血液云升麻代犀角说并见升麻条下易老疗畜血分三部上焦畜血犀角地黄汤中焦畜血桃仁承气汤下焦畜血抵当汤丸丸但缓于汤耳三法的当后之用者无以复加阿胶气微温味甘辛无毒甘辛平味薄气厚升也阳也入手太隂经足少隂经厥隂经象云主心腹痛内崩补虚安胎坚筋骨和血脉益气止痢炮用心云补肺金气不足除不足甘温补血出东阿得火良本草云主心腹内崩劳极洒洒如疟状腰腹痛四肢酸痛女子下血安胎丈夫小腹痛虚劳羸瘦隂气不足脚酸不能久立养肝气益安气肺虚极损欬𠻳唾脓血非阿胶不补仲景猪苓汤用阿胶滑以利水道活人书四物汤加减例姙娠下血者加阿胶猪肤气寒味甘入足少隂经液云猪皮味甘寒猪水畜也其气先入肾解少隂客热是以猪肤解之加白蜜以润燥除烦白粉以益气断痢猪胆汁气寒味苦咸苦寒液云仲景白通汤加此汁与人尿咸寒同与热剂合去格拒之寒又与醋相合内糓道中酸苦益隂以润燥泻便本经云治伤寒热渴又白猪蹄可用杂青色者不可食疗疾亦不可心云与人尿同体补肝而和隂引置阳不被格拒能入心而通脉獭肝味甘有毒本草云主鬼疰蛊毒却鱼鲠止久𠻳烧灰服之猳䑕粪治伤寒劳复经言牡鼠粪两头尖者是或在人家诸物中遗者人尿时习云疗寒热头疼温气童男子者尤良衍义云人尿湏用童男者产后温一杯压下败血恶物久服令人反虚气血无热尤不可多服此亦性寒故治热劳方中亦用也日华子云小便凉止劳渴𠻳润心肺疗血闷热狂扑损瘀血晕絶及蛇犬等咬以热尿患处难产胞衣不下即取一升用姜葱煎乗热饮即下虫部牡蛎气微寒味咸平入足少隂象云治伤寒寒热温疟女子带下赤白止汗止心痛气结澁大小肠治心脇痞烧白杵细用珍云能软积气之痞经曰咸能软坚心云咸平熬泄水气本草云主伤寒热温疟洒洒惊恚怒气除拘挛鼠瘘女子带下赤白除留热在关节荣衞虚热徃来不定烦满止汗心通气结止渴除老血澁大小肠止大小便疗泄精喉痺欬𠻳心脇下痞热能去瘰疬一切疮肿入足少隂咸为软坚之剂以柴胡引之故能去脇下之硬以茶引之能消结核以大黄引之能除股间肿地黄为之使能益精收澁止小便本肾经之药也久服强骨节杀邪鬼延年贝母为之使得甘草牛膝逺志蛇床子良恶麻黄吴茱茰辛夷药性论云君主之剂治女子崩中止血及盗汗除风热定痛治温疟又和杜仲服止盗汗为末蜜丸服三十丸令人面光白永不值时气又治鬼交精出病人虚而多热加用之并地黄小草陈士良云牡蛎捣粉粉能治大人小儿盗汗和麻黄根蛇床子干姜为粉粉去隂汗衍义意同文蛤气平味咸无毒本草云主恶疮蚀五痔欬逆胷痺腰痛脇急鼠瘘大孔出血崩中漏下能利水治急疳蚀口鼻数日尽欲死烧灰腊猪脂和涂之坠痰软坚止渴收澁固济蛤粉也咸能走肾可以胜水文蛤尖而有紫斑䖟虫气微寒味苦平有毒本草云主目中赤痛眦伤泪出瘀血血间寒热酸无子炒去翅足水蛭气微寒味咸苦平有毒本草云主逐恶血瘀血月闭破血瘕积聚无子利水道堕胎炒用畏盐苦走血咸胜血仲景抵当汤用䖟虫水蛭咸苦以泄畜血故经云有故无损也虽可用之亦不甚安莫若四物汤加酒浸大黄各半下之极妙䗪虫味咸寒有毒本草云主心腹寒热洒洒血积症瘕破坚下血闭生子大良仲景主治久瘕积结有大黄䗪虫丸衍义云乳汁不行研一枚水半合泸清汁服勿令服药人知之鼠妇气温微寒味酸无毒本草云主气癃不得小便妇人月水闭血瘕癎痓寒热利水道仲景治久疟大鳖甲丸中使之以其主寒热也衍义云鼠妇湿生虫也蜘蛛微寒本草云主大人小儿㿗疝七月七日取其网疗喜忘仲景治杂病狐疝偏有大小时时上下者蜘蛛一十四箇熬焦桂半两研细为散八分匕酒调服日再蜜丸亦通蛴螬微寒微温味咸有毒本草云主恶血血瘀痺气破折血在脇下坚满痛月闭目中淫肤青翳白膜吐血在胷中不去及破骨踒折血结金疮血塞产后中寒下乳汁仲景治杂病大黄䗪虫丸中用之以其主脇下坚满也续传信方治喉痺取虫汁㸃在喉中下即喉开也时习补入蜜气平微温味甘无毒本草云主心腹邪气诸惊癎痓安五脏诸不足益气补中止痛解毒除衆病和百药养脾气除心烦饮食不下止肠澼饥中疼痛口疮明耳目液云凡炼蜜必湏用火熬开以纸覆经宿纸上去蜡尽再熬色变不可过度令熟入药蜣蜋气寒味酸有毒本草云治小儿惊风瘈瘲腹胀寒热大人癫疾狂易手足端寒支满奔豚日华子云堕胎治疰忤和干姜傅恶疮出箭头图经云心主丁疮衍义云大小二种一种大者为胡蜣蜋身黑光腹翼下有小黄子附母飞行昼不出夜方飞至人家户庭中见灯光则来一种小者身黑暗昼方飞出夜不出今当用胡蜣蜋以其小者研三十枚以水灌牛马肠结佳鳖甲气平味咸无毒本草云主心腹症瘕坚积寒热去鼻中瘜肉隂蚀痔恶肉疗温疟血瘕腰痛小儿脇下坚衍义云治劳𠻳除骨蒸佳蛇蜕心云云翳膜用之取其意也日华子云止呕逆小儿惊悸客忤催生疬疡白癜风煎汁傅入药炙用蝉蜕心云治同蛇蜕药性论云使治小儿浑身壮热惊癎兼能止渴又云其蜕殻头上有一角如冠状谓之蝉花最佳味甘寒无毒主小儿天弔惊癎瘈瘲夜啼心悸白殭蚕味咸辛平无毒本草云主小儿惊癎夜啼去三虫灭黑䵟令人面色好男子隂疡病女子崩中赤白产后余痛灭诸瘢痕生颕川平泽四月取自死者勿令中湿湿中有毒不可用斑猫味辛寒有毒本草云主寒热鬼疰蛊毒鼠瘘疹癣恶疮疽蚀死肌破石癃血积伤人肌堕胎畏巴豆乌蛇无毒本草云主诸风瘙疹疥癣皮肤不仁顽痺诸风用之炙入丸散浸酒合膏背有三稜色黑如漆性善不噬物江东有黑稍蛇能纒物至死亦是其类生商洛山五灵脂味甘温无毒本草云主疗心腹冷气小儿五疳辟疫治肠风通利气脉女子月闭出北地此是寒号虫粪也绀帛液云主恶疮丁肿毒肿诸疮有根者作膏用帛如手大取露蜂房挛头棘刺烂草节二寸许乱髪烧末作膏主丁疮肿乂主小儿初生脐未落时肿痛水出烧为末细研傅之又五色帛主盗汗拭干讫弃五道头仲景治坠马及一切筋骨损方中用汤液本草卷下