环溪诗话提要钦定四库全书集部九环溪诗话诗文评类提要等谨按环溪诗话一巻不着撰人名氏皆品评吴沆之诗及述沆论诗之语巻首称沆为先环溪又註其下曰此集非门人所编只称先生为环溪盖其后人所追记赵与峕宾退録称为吴徳逺环溪诗话似乎沆所自着者误也沆所着有三坟训义易璇玑论语发微易礼圗説老子解环溪集诸书今惟易璇玑存已着于録其经术颇有足取而诗亦戞戞自为不囿于当时风气其大㫖以杜甫为一祖李白韩愈为二宗亦间作黄庭坚体然非所専主其与张右论杜诗旌旗日暖龙蛇动句为一句能言五物干坤日夜浮句为一句能满天下一条宾退録尝驳之曰若以句中事物之多为工则必皆如陈无已椒桧枬栌枫柞樟之句而后可以独歩虽杜子美亦不能専美若以干坤日夜浮为满天下句则凡言天地宇宙四海者皆足以当之矣何谓无也张辅喜司马子长五十万言纪三千年事张右丞喜杜子美一句谈五物识趣正同云云其掊击颇当葢宋诗多空踈率易故沆立多用实字则健之説而主持太过遂至于偏又所举白间黄里杀青生白素王黄帝小乌大白竹马木牛玉山银海诸偶句亦小巧细碎颇于雅调有乖所自为诗如草迷花径烦调䕶水泊莲塘欠节宣之类自谓摹仿豫章实仅得其不佳处尤不可训然其取法终髙宗㫖终正在宋人诗话之中不能不存备一家也赵与虤娱书堂诗话亦称其观获诗新月辉辉动黄云渐渐收之句为形容最工云干隆四十六年九月恭校上总纂官纪昀陆钖熊孙士毅总校官陆费墀环溪诗话环溪诗话钦定四库全书环溪诗话先环溪少时终日沉黙伯兄觉其如此每以文字强其学一日借到渊明诗命环溪录既毕遂得晚归早行二诗冩在几案间晚归诗云夕阳欲西没宛转山气昏独逝颇无累时欣暗经村栖乌未稳集归兽无声奔恍惚自得意兴来谁与言早行诗云晨风袭微和晓色动佳气溟溟四郊烟漠漠一川水前村鸡犬喧逺树鸟雀喜山腰客行来林下雉惊起时闻牧童謡不见骑牛至回头望东隅晓日灿光丽胷襟倐暄烦败我幽静意行行载驰驱已复到城市伯兄深喜以为似渊明因令读渊明诗环溪仍旧缄黙不复在意一日友人自曺山见孙尚书回访伯兄云孙公言诸诗杜甫为最每日行坐令人诵杜诗卧则仰而聼有㑹意輙击节称叹言诗之妙尽在于此友人因请问杜诗之妙尚书云杜诗好处无它但是入手来重如国破山河在一句便重又如星临万戸动月傍九霄多气象可想以至不寝聴金钥因风想玉珂明朝有封事数问夜如何便见念念不忘君之意又泛举绿垂风折笋红绽雨肥梅星埀平野濶月涌大江流等数诗皆雄健警絶环溪心颇喜之翌日遂得晓晴野外二诗作颜字大书于几案间晓晴诗云夜半雨忽作朝来云又晴林花洗幽艶池水湛虚明草色侵衣湿山光入座清茅檐正幽寂啼鸟两三声野外诗云野外望中濶遥山宛转随小溪芳草合髙树古藤垂鸟过经风疾云行度岭迟回头失归路还问老农知伯兄意谓是冩杜诗既览毕叹云杜诗也是不同环溪窃笑伯兄云非杜诗乎环溪云亦是但是今杜诗耳伯兄遂披衣径诣友人谈及二人相与骇叹不旋踵而二诗播于邑下伯兄遂令环溪学杜诗亦但唯唯终不肯学伯兄一日借到李太白文将家本令环溪㸃对差误凡数过遂得清风生髙堂红谢李白等歌辞类警㧞伯兄私谓仲兄云此子骎骎又待入太白境界矣仲兄亦云吾素知此子有太白风如树头明月光欲吐反眼仰靣天恢恢隙风无端吹我烛满明月心更清如此等语去太白亦何逺时仲兄方节韩文钦玉川子之风遍借玉川集又令环溪録本环溪亦喜其狂怪㑹乙夘正旦日蚀遂作日蚀以拟月蚀又作文房四子相赠答以拟井石虾䗫赠答后见白乐天讽谏喜其有补稍讽诵之未㡬又作磻溪石欧冶子金在镕等数诗以拟乐天录在私集伯兄一日㸔磻溪石至江流回转石不移钓丝卷尽生鬂丝便言好又㸔金在镕至为兵不愿作刀锯刑人未必皆不忠为器不愿作钟鼎铭勲未必皆元功即云乐天于此有媿色矣它日私谓仲兄言此子大有才调但是未可笼络若肯留心举业必有所成因强之举业每见赋论拟之輙似然终不肯㸔时文云通经行先王之道作赋何为伯兄云吾弟既不喜赋宜且读毛诗将来未问取应亦通得一经环溪读诗却喜昼夜沉酣顿忘寝食然每读一篇得意便过一日更不拘程限㑹乙夘大旱丙辰大饥道路流离死者如积始则乌鸢食人于江次则犬彘食人于路又次则饿者相食于庐积忿所畜遂发而为诗乃作瓶无余粮以闵饥作雨漓以伤道路之流离作有鸟以伤时作野无孩提以伤饿人兄弟强环溪以所作质于当代名公环溪入临川始作邈兮见邓着作作凤鸣见刘直阁不旋踵而二诗播于城内又以五言七言絶句一册见李待制谒入公倒屣出迎环溪进趋俯揖容色泰然待制且行且顾云公出白屋而有青云气坐定遽取诗编观之首篇是春逰吟云鸟语烟光里人行草色中池邉各分散花下复相逢待制云此所谓诗中有畵又㸔至首夏云积雨有余润游云无定隂即云此两句甚有深意又㸔燕飞华屋静莺啭碧窗深即云公它日不止如此此诗殊有富贵气象又㸔折花诗云野花开处客徘徊蝴蝶团飞歛复开折得野花随手去不知蝴蝶逐人来即云甚圎熟一读便上口如此乃是好诗又㸔闲中吟云耳根静处水流村眼界空时山在门即以手掩卷云公是渊明以上人岂易得哉环溪自岳阳回始徃见张右丞奉诗一册以书序慕效四子之意云某方其㓜也情性虚静无事营为则慕渊明及其少长志气稍动务为飘逸则慕太白辞气一纵非大快无已也则慕卢仝觉其狂甚稍归纯正则慕乐天自是出此入彼罔知攸济又念以四子之才不能无累如渊明得之清而失之淡太白得之豪而失之放卢仝得之狂而失之怪乐天得之和而失之易且不知所谓诗者止于此乎犹有大于此也翌日复见右丞云夜来畧观盛制大扺近渊明太白处多佳亦是公之天性想不縁慕效而得至卢仝乐天乃不足法然唐史云诗人以来未有如杜甫者更当于此留心方到极处环溪退而学杜诗连夜熟读精选得五百有八十篇录毕复见右丞右丞云曾看杜诗来邪环溪云巳读右丞云曾知杜诗妙处否环溪云杜诗千有四百余篇某极力精选得五百有八十首是杜诗妙处右丞云不是如此杜诗妙处人罕能知凡人作诗一句只说得一件物事多说得两件杜诗一句能说得三件四件五件物事常人作诗但说得眼前逺不过数十里内杜诗一句能说数百里能说两州军能说半天下能说满天下此其所以为妙且如重露成㳙滴稀星乍有无也是好句然露与星各只是一件事如孤城返照红将敛近市浮烟翠且重亦是好句然有孤城也有返照也即是两件事又如鼍吼风奔浪鱼跳日映山有鼍也风也浪也即是一句说三件事如絶壁过云开锦绣踈松夹水奏笙簧即是一句说四件事至如旌旂日暖龙蛇动宫殿风微燕雀髙即是一句说五件事唯其实是以健若一字虚即一字弱矣公但按此法以求前人即渐难为诗环溪又问如何是说眼前事以至满天下事右丞云如独鹤不知何事舞饥乌似欲向人啼只是说眼前所见如蓝水逺从千涧落玊山髙并两峯寒即是说数十里内事如三峡楼台淹日月五溪衣服共云山即是一句说数百里内事至如浮云连海岱平野入青徐即是一句说两州军如吴楚东南拆即是一句说半天下至干坤日夜浮即是一句说满天下环溪云妙右丞云公若以此道求前人当絶无而仅有耳环溪因取前軰之诗参而考之谓东坡惟有美堂一篇最工然天外黒风吹海立浙东飞雨过江来止是一句能言三件事如令严钟皷三更月野宿貔貅万灶烟是一句能言四件事如通印子鱼犹带骨披绵黄雀尚多脂鹤闲云作氅駞卧草埋峯每句亦不过三物如酒醒风动竹夣㫁月窥楼深谷留风终夜响乱山衔月半床明风花误入长春苑云月长临不夜城云烟湖寺家家境灯火沙河夜夜春则似三物而不足至如峯多巧障日江逺欲浮天翠浪舞翻红罢亚白云穿破碧玲珑叶厚有稜犀甲健花深少态鹤头殷等诗句虽佳而每句不过止用二物矣山谷则有数聨合格如轻尘不动琴横膝万籁无声月入帘饭香猎戸分熊白酒熟渔家擘蠏黄苦楝狂风寒彻骨黄梅细雨润如酥皆是一句能言三件事如河天月晕鱼分子槲叶风微鹿养茸桃李春风一杯酒江湖夜雨十年灯即是一句能言四件事至荆公则合格者稍多如箒动川收潦靴鸣海上潮巳无船舫犹闻笛逺有楼台只见灯山月入松金破碎江风吹浪雪崩腾天浮树外苍江水尘涨原头野火烟即每句皆能道三件事以至庙堂生莽卓巖穴死伊周和风满树笙簧杂霁色兼山粉黛重坐见山川吞日月杳无车马送尘埃霁分星斗风雷静凉入轩牕枕簟闲即是一句能言四件事然竟未有一句能用五物者信乎格律之难也环溪又谓用此格私按所作则五言诗中每句用上两物即成气象用三物即稍工然絶少所可举者不过三五聨耳七言诗中每句用上三物即成气象至四物即愈工然愈少所可举者不过二三聨而巳至一句用及五物者仅有一聨至用半天下满天下之说求之在巳者絶无于人亦未见其有也然后知诗道之难如此而古今之羙备在杜诗无复疑矣环溪尝以所作质于宗老宗老云某闻诗有闗窍不可不知环溪问故宗老云五言诗要第三字实七言诗要第五字实若合此虽平淡亦佳不合此虽巧亦无功矣如吾弟诗燕忙将入夏蚕暖正眠春水㾗才破腊云态似知春不是不巧只是第三字不合虚了比云黯天如近雨余山似春便不干事环溪亦服其言因遍指它诗无不验者环溪既见诸公信杜益笃因取所选昼夜熟读愈乆愈深渐见诸人说不到处或问杜诗之妙环溪云杜诗句意大扺皆逺一句在天即一句在地如三分割据纡筹策即一句在地万古云霄一羽毛即一句在天如江汉思归客即一句在地干坤一腐儒即一句在天如髙风下木叶即一句在天永夜揽貂裘即一句在地如闗塞极天惟鸟道即一句在天江湖满地一渔翁即一句在地惟其意逺故举上句即人不能知下句又有险语出人意外如白摧朽骨龙虎死人犹能道至黒入太隂雷雨垂则人不能道矣为险处在一垂字无人能下如峡拆云埋龙虎卧人犹能道至江清日抱鼋鼍游则人不能道矣为险处在一抱字无人能下如江海濶无津人犹能道豫章深出地则人不能道矣为一出字难下如髙浪蹴天浮人犹能道大声吹地转则人不能道矣为一吹字难下如竹光团野色人犹能道舍影漾江流则人不能道矣为一漾字难下如月涌大江流人犹能道星垂平野濶则人不能道矣为一垂字难下如暗水流花径人犹能道春星带草堂则人不能道矣为一带字难下一春字又难下凡如此等字虽使古今诗人极力思之终不能到如于星上加一垂字一春字于水上加一暗字初若生靣然易言天垂象见吉凶书言日中星鸟以殷仲春则星字上本有垂字春字渊明归去来辞云泉涓涓而暗流水字上本有暗字但用意深来处逺人初读不能便觉耳大抵它人之诗工拙以篇论杜甫之诗工拙以字论它人之诗有篇则无对有对则无句有句则无字杜甫之诗篇中则有对对中则有句句中则有字它人之诗至十韵二十韵则委靡叛散而不能收拾杜甫之诗至二十韵三十韵则气岸愈髙波澜愈濶歩骤驰骋愈严愈𦂳非有本者能如是乎宜乎唐史有言诗人以来未有如子羙浑㴠汪茫千彚万状兼古今而有之也或人问环溪百韵诗是何故做环溪云百韵诗只是八句大扺十余韵当一句但是气象稍宏波澜稍濶首句要如鲸鲵䟦浪一击之间便有千里之势落句要如万钧强弩贯金透石一发饮羽无复动揺之意万有一分可揺即不得为断句矣甞记予在岳阳时欲作四十韵诗咏岳阳风物而首与尾同賔与主类无复统一稿屡成而輙毁既读杜诗未半年间㑹丞相张公过临川急欲求见则一夕而成百韵前此所困而后此不复知其困矣百韵初投张公再谒即顾环溪云夜来三复百韵笔力有余可谓善赏人也不旋踵而百韵之名播于五邑矣沈给事有诗名帅潭过临川行李不驻环溪出城追及一见时给事已闻环溪名执所投诗册云某行忙不及拜观可举公得意处环溪云近作感时数诗莫可举给事云感时必有可观试举之环溪云圣主思文德元臣厌武功一言深悟意五利且和戎给事云是使事又云天地包羞日山河匿怨中给事云太逼至儒生别有泪不是哭途穷却云好好作诗要当如此又举战伐功何有和亲计未踈将军休扺掌隠忍待驱除给事云好将军休抵掌隠忍待驱除又举至古来尝胆事泣血望羣公即云好泣血望羣公又举江淮十载警尘氛底事磨崖未勒勲闻道本朝还遣使且令诸将各休军给事云此诗有体又举冦残井邑困流离回首懽娱一一悲不怨儿童遭乱世惟愁父老说清时即云不厌儿童遭乱世惟愁父老说清时佳句也作诗至此足矣当复何求环溪复云近上沈盐茶诗内一聨似得意云万井火熬波底雪十州雷迸雨前春给事云此是格制诗说茶盐虽好然不及适间所举该时作诗要该时而可採即起身将去又云巳见公诗尚未见公志可更举一二聨环溪因举近云居山一聨云乱石分开急流水羣山拥出最髙峰给事讽味良久云功名晚且辛苦又举出武寕道中一聫云山髙不改自然色水逺能流无尽声给事云此是公逺到处乃别去环溪诗极繁伙人争求之然得之者所赏各不同张令最有诗称初与环溪未相识见其题壁有朩落清无影荷枯淡有香之句深爱之它日与环溪相遇云公岂非朩落清无影荷枯淡有香吴德逺乎因握手相得就饮是夕环溪于坐间赠诗有行盃波动金莲侧剪烬花飘寳蜡残之句张令以为有富贵气象縁此欲尽得环溪诗伯兄乃选歌行古调一册与之未㡬张令到邑中附前诗来还畧无一语既坐定见几间有诗藁试阅一篇乃友人作室山居徃访有赠第一聨云西风横吹雨脚断秋云轻笼日花暖便仰而哦之再称佳句以为似李长吉又看谢友人赠诗云君少作竒字痩硬得栁骨墨凈剪水匀势健拗鉄屈即大声而诵之曰好句至新诗更镌磨劲絶与字匹老蛟寒卧波壮士怒抉石翻盘势动揺诗与字俱力即大唿云吴德逺坐处窄也着这诗不得又诵晚归至樵歌催日晚村乐见年丰至鴈阵横冲雾酒军酣战风即连唿好健语又诵徽庙輓词十八韵至羽卫连荆棘衣冠杂虎狼烟沈凫鴈断天濶水云黄即云诗之精神见于此矣又诵至风悲云动色天惨日无光即云此诗甚似杜牧华清宫词后当有知者看彻即掩卷抚案曰公有许多好诗都不将与我却将那箇诗来伯兄闻之颇慙环溪但仰视而笑知好恶之无定也或人问环溪曰百韵诗见士大夫讽咏多矣然而所赏每每不同或喜霜皮围四十水击里三千或喜山河归整顿天地入陶甄或云但存忠贯日未问画凌烟乃是假对中之妙者或云逺吸金茎露髙攀玊井莲洒落不凡或云风度优囊笏㤙光绕赐鞭最善用事为张相是风流宰相又是勲业大臣囊笏所以誉其风流赐鞭所以表其勲业又皆是张家事或云李唐光夹日炎汉赫中天二事最好为张相有平难之功又有中兴之功或云共承天柱折独斡斗杓旋为见得衆人共平难而它独有功之意或云懐古歌鸿鴈伤今拜杜䳌于时最切鸿鴈有懐想宣王中兴之意拜杜鹃有感伤明皇入蜀之意环溪笑曰予初作此诗之时一夕要成百韵是事皆使是韵皆押何暇及此是亦诸公求予诗之过然亦见诸公好恶之不同也此诗大概读而不厌者为一气贯之其间无甚歇灭而巳或人又问为百韵岂无灼然得意者乎环溪云有羙者人与之鑑予之妍丑何能逃于诸公然始者私心自谓得意处方有两聨乃诗家精神不意诸公所赏皆不及此或人问故环溪云如王气周旋内兵机语笑邉乃是形容张相扈驾之精神如浮云开斥堠飞鸟避戈鋋乃是形容张相入蜀之精神如诸公所赏皆是诗中骨格而巳自是而外或发以椒兰或润之丹漆以通血脉以成肌肤备体而巳故诗有肌肤有血脉有骨格有精神无肌肤则不全无血脉则不通无骨格则不健无精神则不美四者备然后成诗则不待识者而知其佳矣虽然百韵之诗有首句又有㫁句如蜀道开天险雄夸亿万年倚空蟠瑞气盖代出真贤即是首句自是而下尽说得行如国歩艰难尽公归早晚遄愿为元结颂磨石待髙镌即是断句自是而上尽载得起其间又有放下拈起处如波澜曲折驭马驰骋故歩骤驰骋皆在于我然后为善驭波澜曲折皆在于我然后为善诗善驭者可以取长道虽百里亦可千里亦可善诗者可以取长篇虽十韵亦可百韵亦可能了百韵则自三四十韵而下皆可不学而能故善诗之道无他譬之善驭而巳环溪仲兄尝从容谓古今诗人既多各是其是何者为正环溪云若论诗之好则好者固多若论诗之正则古今惟有三人所谓一祖二宗杜甫李白韩愈是巳仲兄云唐诗唯称李杜吾弟又言韩愈何也环溪云李杜是韩愈所服者韩愈又是后来所服者仲兄云三公所长如何环溪云杜甫长于学故以字见工李白长于才故以篇见工韩愈长于气故以十数篇见工仲兄云近时荆公作四家诗选如何添永叔环溪云荆公置杜甫于第一韩愈第二永叔第三太白第四盖谓永叔能兼韩李之体而近于正故选焉耳又谓李白无篇不说酒色故显挤于永叔之下则此公用意亦巳深矣仲兄又问山谷拗体如何环溪云在杜诗中城尖径窄旌斾愁独立缥缈之飞楼峡拆云埋龙虎卧江清日抱鼋鼍游是拗体如二月饶睡昬昬然不独夜短昼分眠桃花气暖眼自醉春渚日落夣相牵是拗体如夜半归来冲虎过山黒家中巳眠卧旁见北斗向江低仰看明星当空大是拗体又如白摧朽骨龙虎死黒入太隂雷雨垂客子入门月皎皎谁家捣练风凄凄负盐出井此溪女打皷发船何处郎运粮䋲桥壮士喜斩木火井穷猿唿等皆拗体也盖其诗似律而差拗于拗之中又有律焉此体惟山谷能之故有黄流不解涴明月碧树为我生凉秋石屏堆叠翡翠玊莲荡宛转芙蓉城纸牕惊吹玊蹀躞竹砌碎撼金琅珰蜂房各自开戸牖蚁穴或夣封侯王等语皆有可观然诗才拗则健而多竒入律则弱而难工荆公之诗入律而能健比山谷则为过之然合荆公与山谷不能当一杜甫而欧与苏各能兼韩李之半故知学韩李者易为力学杜甫者难为功也善诗俞秀才一日到环溪以诗一编贽见环溪读之因言前軰作诗皆有法近体当法杜长句当法韩与李俞云太白之妙则知之矣韩愈之妙未之闻也环溪云韩愈之妙在用叠语如黄帘緑幕朱户闭是一句叠三物如洗粧拭靣着冠帔白咽红颊长眉青是两句叠六物唯其叠多故字实而语健又诸诗石皷歌最工而叠语亦多如雨淋日炙野火燎如鸾翔凤翥衆仙下如金䋲鉄索鏁钮壮古鼎跃水龙腾梭韵韵皆叠每句之中少者两物多者三物乃至四物㡬乎皆是一律唯其叠语故句健唯其句健是以为好诗也俞欣然而归明日作一歌见谢中云天髙日逺云雾濶黄金白壁孤虞卿汉庭无人荐司马故山有客唿孔賔便觉气象不同乃知前軰文章固自有闗纽若不得其门何自入哉环溪又云予尝用此按太白诗太白发言造语宜若率然初无计较然用字亦多实作语亦多健如清风明月不用一钱买玊山自倒非人推两句中亦是用五物如髙堂明镜悲白髪朝如青丝暮如雪两句中亦用五物甚至蜀道难如地崩山摧壮士死然后天梯石栈相钩连两句中亦用五物如此何徃而非实也又如白云映水揺空城白露垂珠滴秋月即是两句中用六物又如金樽清酒斗十千玊盘珍羞直万钱亦两句中用六物以至欲渡黄河氷塞川将登太行雪暗天无非两句中用六物者至如长安白日照青空緑杨结烟桑袅风禁宫髙楼入紫清金作蛟龙盘绣楹即两句之中㡬用七物乃知前軰作诗未尝不知此理盖不实则不健不健则不可以为诗也环溪仲兄云杜诗之妙复有可言者乎环溪云杜诗又有混全之体仲兄云何谓混全之体环溪云谓四句只作一句八句只作一句如叹惜髙生老新诗日又多羙名人不及佳句法如何是四句只作一句如不见旻公三十年封书寄与泪潺湲旧来好事今能否老去新诗谁与传亦是四句只作一句如寄语杨贠外山寒少茯苓归来稍暄暖当为斸青㝠翻动神仙窟封题鸟兽形兼将老藤杖扶汝醉初醒即是八句只作一句又如苦忆荆州醉司马谪官樽酒定常开九江日落醒何处一柱观头眠㡬回可怜懐抱向人尽欲问平安无使来故慿锦水将双涙好过瞿塘灔滪堆亦是八句只作一句仲兄曰妙吾弟亦尝有此体乎环溪曰卑弟在岳阳时尝有一诗云嵗暮懐家客通宵不自娱诸兄得意否老母有懽无巳谢交朋逺犹思弟妹孤吾身不足念为此一嗟吁时未知有杜甫盖偶然而合也又和友人趋寕化一篇云闻君早晚趋寕化尚有新诗别故人试问㡬程端可到还忧半载不相亲伤心嵗律峥嵘暮解事梅花摘索新去去氷霜频莫厌庭闱和气即如春时已知有杜甫盖体之而作也环溪仲兄又问山谷诗亦有可法者乎环溪曰山谷除拗体似杜而外唯以物为人一体最可法于诗则为新巧于理则未为大害仲兄云何谓以物为人环溪云山谷诗文中无非以物为人者此所以擅一时之名而度越流軰也然有可有不可如春至不窥园黄鹂颇三请是用主人三请事如咏竹云翩翩佳公子为政一牕碧是用是亦为政事可也又如残暑巳俶装好风方来归苦雨已解严诸峯来献状谓暑俶装风来归雨解严峯献状亦无不可至如提壶要酤我杜宇赋式微酤我式微皆是用毛诗然以提壶而要酤我杜宇而赋式微则近于凿不可矣下如杞菊避席云月供帐黄花韬光白鸥起予兰含章而鸟许可以至广雅一篇大扺以物为人而不失为佳句则是山谷所以取名也仲兄曰善又问吾弟亦尝有此作乎环溪云前此有数聨盖偶然而合后此有数聨则拟而作也卑弟在岳阳时尝有厌看花笑客忍受草欺人又有水流成独徃山势作朋来春令乍行风略地寒威潜退雪销锋又欲雪云争屯未就云头合结党欲成风势髙等句时未知有山谷盖偶然而合也是后又有叶稀林脱颕沙现水分镳咏竹云起予懐素节嘉乃伴虚心又柔桑翠竹相倾倒细草幽花自发明草迷花径烦调䕶波汩莲塘欠节宣等句时则巳知有山谷盖效之而作也环溪仲兄又问一友人尝选吾弟诗乃惜其气格止于杜欲勉而上至于风雅如何环溪云政恐知风雅之名而不知其实也仲兄云何谓风雅之实环溪云岂以四字作句四句成章者谓之风雅乎亦岂以发乎情止乎礼义者谓之风雅乎如以发乎情止乎礼义者皆谓之风雅则杜诗无徃而非风雅矣仲兄释然喜曰何谓杜之风雅环溪云杜甫诗中如新婚别垂老无家等别皆风也如劒门石笋石犀古柏行遭田父泥饮皆蜀一国之风也如壮逰一篇该齐赵吴越则四国之风也如劒器行花卿歌骢马行各指一事则风之小者也如八哀诗咏八公皆当代名臣杜鹃行託讽于君丽人行有闗于国则风之大者也如新安吏潼闗吏兵车行石壕吏悲陈陶后出塞则雅之小者也如北征忆昔二首冬狩行哀王孙则雅之大者也如赠左相二十韵赠太常张卿二十韵赠鲜于京兆赠特进汝阳王各二十韵以至入奏行舂陵行裴施州丹青引则颂之小者也如谒元元皇帝庙行次昭陵重经昭陵以至洗兵马则颂之大者也必如之何而后为风雅颂乎仲兄曰妙非吾弟不能到此杜诗固重于世今得吾弟之言乃益重矣太白如何环溪云太白虽喜言酒色然正处亦甚多如古风五十九首皆雅也如蜀道难乌栖曲上留田白头吟勐虎行等非风乎如上云乐春日行胡无人阳春歌宜春苑奉诏等非颂乎虽不可责其备而求其全然舍李则又无以配乎杜矣然则韩诗如何环溪云韩诗无非雅也然亦有时乎近风如谁氏子华山女僧澄观则近乎风矣如朱藤杖蕲州笛竹桃源图则亦风之类也亦有时乎近颂如谢赐樱桃和裴仆射则近乎颂矣如题南岳歌石皷调张籍而歌李杜则颂之类也虽风颂若不足而雅正则有余矣故舍乎韩则又无以配乎李也故曰近古诗人惟有一祖二宗环溪尝谓诗之工不在对句然亦有时而用第泥于对而失诗之意则不可耳伯兄一日看东坡雪诗云冻合玊楼寒起粟光摇银海眩生花再三叹其佳对环溪云以银对玊则佳矣以海对楼则未尽善伯兄云只为银海玊楼皆是身上事海不是海楼不是楼所以为佳耳环溪云若就身上觅时何不将玊山对银海伯兄喜曰想当时坡意偶不及此留与吾弟今朝作对耳伯兄一日又看荆公诗至缲成白雪桑重绿割尽黄云稲更青云白雪不是雪黄云不是云但将一割字便见黄云是禾将一缲字便见白雪是蠒如此用意可谓工矣㑹环溪观获稲得一诗中有新月辉辉动黄云渐渐収之句伯兄见之复大喜谓荆公是用意做来吾弟是因事而使盖黄云是禾用荆公句新月乃是䥥用退之新月似磨䥥之句云不是云月不是月而曲尽获稲之理所以为工也环溪又云顷在岳阳于过仙亭尝茶有碧云红雨之对是后又有黄里白间杀青生白之对亦是诗家游戯于理无害尝茶诗云吹断碧云春昼永落残红雨晩风轻碧云盖用卢仝茶歌碧云引风吹不断之句红雨盖用李贺桃花乱落如红雨之句时老树根有小桃烂开薄暮微风扇之飞红遶砌㬌在目前事实而语清故一时羣公莫不击节白间是和南城邓秀才韵云挑灯倦夜羞黄里置笔穷年对白间盖黄里是灯白间是忩牖左思赋三都墻壁户牖各置笔砚故从置笔上押白间韵杀青乃是和伯兄韵云室虚气象还生白笔退工夫见杀青时方食素而脩经故杀青生白二事得以併使伯兄以为此对乃得于和韵比之前軰尤为工矣环溪又云予作启事中甞有素王黄帝小乌大白竹马朩牛之对见赏于朋侪然用事太切未免与前人相犯亦是一病不可不知近日儿軰㸔渔隠丛话云白间黄里已是漫叟用了由此观之则杀青生白碧云红雨素王黄帝小乌大白竹马朩牛之对皆未保终为我有以其太切故也但诗启中时复有此如食中之得鰕蟹味中之得姜桂亦无害其为清羙而已必求合前人非也必求异于前人亦非也予但顾诗之羙恶安问有合无合于前人哉环溪甞谓古今诗人未有不用事观杜诗绣衣屡许携佳醖皂盖能忘折野梅戱假霜威促山简真成一醉习池囘是四句中浑将太守御史事衮使到了诗人岂可以不用事也然善用之即是使事不善用之即反为事所使事只是衆家事但要人㑹使如黄绮终辞汉巢由不见尧巢由黄绮是人能知至终辞汉不见尧六字即非杜甫不能道矣为巢由合下便不见尧黄绮初非不出但终能辞汉而巳又从风鸳雨燕上说来风鸳雨燕以喻祸难藏近渚集深条以喻避祸难之意则用意尤其深矣又如前军苏武节左将吕䖍刀苏武节吕䖍刀二事亦人所共知至前军左将四字即非杜甫不能道矣下如弟子贫原宪诸生老伏䖍原宪伏䖍事亦人所共知至弟子诸生四字即非杜甫不能道矣为前军左将弟子诸生八字皆实故下面驱遣得动是名使事若取次用一虚字贴之即名羊将狼安能使之哉予亦甞送李待制自中书舍人帅泸一聨云中朝共惜无双士絶塞贪㸔第一人无双第一事固衆人之所共知泛然使者亦多然不是姓李人又无中朝共惜絶塞贪㸔之意用之即为无功矣正合公孙浑邪泣李广藩酋问李揆之意故名用事又如上王着作一联云巳经平子宜无憾未见夷吾得不忧盖着作是㸔详官巳保明易璇玑故言巳经平子尚未及识故言未见夷吾平子是王澄事夷吾是桓彛说王导云向见管夷吾无复忧矣既用王家事又以夷吾对平子吾对子夷对平即是对中有对凢人作文要如细花锦须花上有花叶中有叶愈㸔愈有工夫方谓之妙或问环溪伯兄诗如何环溪云予伯兄德邵每作诗磨磨磋磋直见圆净都无病处方休在官杭日甞作小诗云时乖事转拙端居徒含情不似堦前草春来随意生又一诗云雨余寒气浅园林作春媚不知海棠花新来着花未又一絶云游子春衫已试单桃花飞尽野梅酸怪来一夜蛙声歇又作东风十日寒最为含蓄而有气象又有率然而佳者如村翁习性不浮华只种桑麻不种花闻道野梅开欲遍好分春色过山家有用实语而工者如文书堆里形骸苦竹木隂中日月闲是也有用叠语而工者如山林得入且深入富贵若来从自来是也乂有用数目假对而工者如忩间长作三独坐琴上时弹一再行是也一再行是相如琴事正使三独坐乃汉御史司𨽻尚书令㑹同专席号三独坐借使盖伯兄与予及季弟常在窗间作三处独坐故借而使之然以坐对行以三独对一再此其所以为工也又有用颜色琢对而工者如心縁黄纸红旂动气为青云白石降是也盖红旂黄纸不闗心是乐天语自非青云白石有深趣其气矹硉何由降是永叔语伯兄引之以为对又以心对气以红黄对青白语竒而句不牵强此其所以为尤工也或问环溪仲兄诗如何环溪云予仲兄徳强诗从苏黄中入如食雪一聫檐头清响银匙动堦下寒光玊盌翻中秋无月一聫云也应只是寻常夜未必如今分外圆又随饶直阁游平峦云独鹤下随鸡饮啄衆星髙共月徘徊等语则无愧于东坡如半塘微涨聚红皱几亩晴隂鎻碧鲜夜半檐声几㸃急秋髙云影一行微言花不言花言竹不言竹言雨不言雨言鴈不言鴈又花蒂有须浑是蜜桑枝无叶巳成衣言蜜以见蜂言衣以见蚕意逺语竒则无愧于山谷至如轻雷入树惊花魄白浪浮空涨水脂又苦隂一篇云荒山干没更节序浊气拥地愁无邉非烟非雾不见日欲雨欲雪难为天不唯气浑语健而又闗时含讽愈不可及仲兄闻之谓环溪曰卑兄亦自谓此诗差胜然遍求集中未见有两首环溪云好诗但一篇亦难如前軰诗有以一聨得名有以一句得名如枫落吴江冷空梁落燕泥但以一句得名巳为人所忌如风暖鸟声碎日髙花影重是以一聨得名巳为盛事如踈影横斜水清浅暗香浮动月黄昏亦是一聫得名多少惊天动地诗岂易得哉或人又问环溪仲兄诗笔素髙今所举止于此乎环溪云是何言欤予仲兄用意深诸体之中各有到处如日长人静闻风珮雨乆堂空生水衣是正对而工者如二天开佛日一道羃卿云无苖何处寻黄独露地谁家觅白牛是借对而工者如和双清亭云檐飞谢女雪径扫沈郎钱雪非雪钱非钱谢女之雪乃是栁絮沈郎之钱乃是榆荚是隐对而工者如笛弄一声横钓艇月明千里上层楼是冩景而工者如咏墨梅云冩处似移墻上影巻来如寄陇头春咏绿蕚梅云朱唇不驻晓粧薄玊頬频啼夜雨翻是状物而工者如农祥待白未为雪春牓争魁欲放梅以雪为农祥以梅为春牓又于白上说祥魁上说牓是体物而工者又如泉声如有语山色自忘形花觉青春半山将白昼隂是自然而工者如氷看时俗薄雨弄客愁多月借牕移踈影转风翻雪放一枝髙蒹葭露滴思乡泪芦荻风萦覉旅愁是雕镌而工者如人情不及溪流水不改当时枕上声是寓意而工者如一轴尘埃古澁体十年灯火短长檠是书懐而工者如夣过一年还是魇心更万事竟成灰是感事而工者如道上飞来燕帘间不避人是句出流水而工者如弹压京畿贤大尹藩宣上国古诸侯是近于典雅而工者又如回文暮春云娇声啭处藏莺小美睡浓时落日斜桥拂栁深溪涨水眼惊春过雨飞花转而诵之即云花飞雨过春惊眼水涨溪深栁拂桥斜日落时浓睡美小莺藏处啭声娇即近于谐戯而工者非有余而能之乎环溪诗话