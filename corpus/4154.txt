玄经原旨发挥正统道藏三家本二卷洞神部玉诀类玄经原㫖发挥序彼九老子自孔子称曰犹龙庄周尊曰玄圣历代尊行其教上尊号者至矣窃观由商历周九百余年三度散关四掌史职着道德玄经二篇橐籥天地玄同有无实一天人之书道坚尝着玄经原㫖亦既脱藁思昔观复谢高士所编实録年谱纪载颇详然引用年代尚多异同乆怀考正未能也今採摭皇极元会运世参订经㫖辑爲十有二章非敢有作吾犹及史之阙文也夫孔子本鲁史作春秋始周平王邵氏本连山着皇极经世书自尧始愚之本玄经着原㫖复徴古史爲发挥故不得不自先天始也此书之㫖不惟有极以来已然之世代可徴而无极以前未然之眹兆庸有可推后之有志古始者当有考云大德十年中和后二日教门后学当涂杜道坚谨序玄经原旨发挥正统道藏三家本二卷洞神部玉诀类玄经原㫖发挥卷上教门后学当涂杜道坚着老圣着玄经以道德名者尊皇道尚帝德也言道德则王伯功力在焉尝观康节以老子阐皇极故愚以皇极䟽老子同一道也天下惟道理最大老子言道而不言理理其在乎天地古今君臣民物之间各具理气象数莫不由斯道也皇极经世所以系皇帝王伯道德功力亦不出理气象数之四端老子曰域中有四大道大天大地大王亦大愚着原㫖发挥十有二章前六章述皇帝王伯道德功力之叙后六章述老子降生授经西游之略又岂能外理气象数而有言耶皆所以明大道也言先天理也言元始气也开物非象乎数其在矣象数具而人道兴焉其始太上其次三五其次王伯喻以岁则太上春也三五夏也王伯秋也冬则闭物之后开物之前乎喻以日则旦而昼昼而暮喻以身则幼而壮壮而老也惟其会运有不同故其世代有脩短观者当自考之先天章一先天先天而天者也其虚无自然无极之道乎老子曰无名天地之始曰道生一一生二是皆形容先天之道可以意会而不可以言象求也易曰易有太极是生两仪易太易也道也无极也易有太极道生一也一生二太极生两仪也周子则曰太极本无极也文言曰先天而天弗违后天而奉天时右先天之道论议不一有先则必有后有先后则必有中见诸典籍大槩有三以太极爲中者则极前爲先天极后爲后天此以道言也以伏羲之画爲先天文王之重爲后天者此以卦言也以一元中分前六会爲先天后六会爲后天此以世言也凡天下事事物物莫不各有一先天之道言先天则后天在焉以吾身而言有一情未动之先有有生未生之先以天地而言则有天地未分之先同一先天也先天者其道乎其存而不论者乎元始章二元始一元之始也老子曰有物混成先天地生曰天下有始以爲天下母曰能知古始是谓道纪易曰大哉干元万物资始干元者始而亨者也列子曰天地之先无物无物天地安从生曰有太易有太初有太始有太素天地之先有五太列子言其四而不言太极其曰气形质具万物浑沦而未相离言浑沦则太极在焉必有神帝者主乎其间易所谓神也者妙万物而爲言故主宰之谓帝是曰元始国家严事祈天求命必斋戒以将之盖有所祖也尧曰咨尔舜天之历数在尔躬允执其中故世之言天者必假历数以明之诸家载籍不同惟邵子皇极经世可法焉其原推本易老之言参之尧典钦若昊天历象日月星辰验诸皇帝王伯道德功力而成其书经以元会运世讳以日月星辰一元十二会一会三十运一运十二世一世三十年一年十二月一月三十日一日十二时一时三十分一分十二杪易与天地准皇极又准于易易虽不言历数而曰极其数遂定天下之象者历数在矣皇极之用十二三十者其法以元准岁会准月运准日世准时也一世三十年一运十二世三百六十年一会三十运一万八百年一元十二会一十二万九千六百年而天地万物一元之数终焉元而上杪而下存而不论矣其要以会准月者十二会应十二辰也天地之气始于子终于亥其始一会应于子二会应于丑顺而十二会则终于亥矣终则有始一元而一元此道之所以始乎无始终乎无终知此则可与造物者游而始得乎环中元经会之一始于太易太易太易未见气也太易初年之岁月日时俱起甲子历五千四百年而有太初太初元气始萌也又如其年合一万八百年是爲一会大则当一岁之子月小则当一日之子时先天无极元始祖气至此而静极者动一阳生焉康节有云冬至子之半天心无改移一阳初动处万物未生时盖此谓也元经会之二有太始太始太始气形始端也五千四百年而有太素太素太素形变有质也又如其年合二万一千六百年爲二会应一岁之丑月一日之丑时惚恍之物象窈冥之眞精者玄同妙合二阳生矣元经会之三有太极太极太极万物混沦而未相离也所谓存于浑沌未判之先达于气质成象之表充塞天地贯通古今大造不能外者也五千四百年浑沦肇判阴阳开辟应一岁之寅月朔后之半月一日之寅时寅初之四刻者干坤成象以清以宁三阳泰而万物动萌矣右一元之始历五太凡二会有半积二万七千年邵子称日甲月子于元之始愚于五太称年者以其有理气象数具于未然之中也殆亦画前之易欤老子曰天下万物生于有有生于无皇极数起于天地未开辟二会半之先数终于天地已闭物一会半之后亥子丑三会犹岁之冬日之夜谓有物邪则天地玄冥万物伏藏谓无物邪则窈冥恍惚万物未尝不在故曰先天地而始后天地而终终则又变而通矣故述十二会而于元之下俱称日甲一一而二二而三充此以往巧历不能知康节着书其元不得不自日甲始又安知不已有由甲至癸之元乎愚尝曰今日天地昨日天地也明日天地今日天地也知此则康节之书可推矣开物章三开物天地开辟也言天地万物咸自此出易曰有天地然后万物生焉老子曰道生之德畜之物形之势成之盖天地万物具开物之先太极剖而形之成之之质着矣其爲道也在天曰灵在地曰寳合天地而言夫是之谓灵寳开物开物之初当甲子元丙寅会已卯运甲子世甲子年方是时也天地定位玄黄凝合而玄元始之气具三气混而浑沌氏者出按历书云浑沌氏一曰盘古氏天地浑沦如鸡子盘古生其中一日九变神于天圣于地天日高一丈地日厚一丈盘古日长一丈如此万八百岁天极高地极厚盘古极长方盘古之半当元经会之四元经会之四盘古氏老子曰神得一以灵其盘古氏爲之初乎以皇极推之万八百岁是爲一会之数氤氲化醇具太极之全体有圣人之神而未尝形焉者也其生也神灵极天之高极地之厚宰御形气胚腪万有其死也头爲五岳目爲日月脂膏爲江海毛发爲草木然则盘古万物之祖也噫盘古之说固近于迂愚尝读易至天地定位山泽通气雷风相薄水火不相射一俛仰之间盘古未尝不在大矣哉庖牺氏之画卦也干爲天爲首南方之卦也坤爲地爲腹北方之卦也天地定位矣艮爲山爲鼻西北之卦也兊爲泽爲口东南之卦也山泽通气矣震爲雷爲足东北之卦也巽爲风爲手西南之卦也雷风相薄矣坎爲水爲耳西方之卦也离爲火爲目东方之卦也水火不相射矣合八卦之象而万物悉备于我此人所以爲万物灵也盘古岂远吾哉即开物一万八百年合元始三会有半计三万七千八百年盘古氏没初天皇氏出右盘古分形化生万有老子曰天得一以清地得一以宁神得一以灵谷得一以盈万物得一以生易曰天尊地卑干坤定矣卑高以陈贵贱位矣动静有常刚柔断矣方以类聚物以群分吉凶生矣在天成象在地成形变化见矣于以见民同胞物同与莫不自盘古一气中来盘古当元经会三之下四之上以一日喻之当寅卯方交之时曙色未分若天皇氏之世则当卯正之四刻大明东生万物并作人道兴焉逮浑沌凿而盘古死所谓阴阳之良能道得之而爲泰一天得之而爲天一帝得之而爲帝一日月星辰之所以着水火土石走飞草木之所以形雨风露雷暑寒昼夜之所以晦眀变化森列昭布神而明之按道典有称龙汉赤明上皇之年当是开物肇始上天之号大有金书曰化生天寳君灵寳君神寳君者此皆自然而然非假胎孕所谓上天之载无声无臭者也故曰不可思议或谓盘古肇天地祖万物岂天地万物由盘古而分乎曰不然天地万物当盘古之先已有无象之象具于浑然之中盘古出而天地万物形矣是故即吾身而喻梦觉死生旦暮今古一也以是而观则可以齐万物一死生天地无穷物无穷而吾亦一无穷也太上章四太上太古上古也太上无名其次有名其次名名老子曰太上下知有之其次亲之誉之其次畏之侮之传曰太上立德其次立功其次立言粤自初天皇施及王伯无爲有爲揖逊征伐兴亡理乱见于亲誉畏侮之辞尽矣无乃道愈降而德愈衰乎按诸象讳历书云三皇九纪是爲九皇犹三代以来曰世曰代一曰五龙纪二曰合雄纪三曰叙命纪四曰连通纪五曰五姓纪六曰脩蜚纪七曰因提纪八曰襌通纪九曰流讫纪又按河图代姓纪自合雄始者七而五龙流讫不与焉谓太古生民之始男女媾精以女生爲姓始三头谓之合雄纪生号三世合雄氏没子孙相传记其寿命是谓叙命纪通纪四姓生子二世男女衆多群居连通是谓连通纪生子一世通纪五姓是谓五姓纪天下群居以类相亲男女衆多分爲九头各有居方故号居方氏生子三十二世强弱相凌欲生吞害中有神人提挺而治故号提挺氏生子三十五世通纪七十二姓故号通姓氏诸家纪说颇有异同然无传人无传政非无传人传政也典籍未生独何传乎故以今遡古有不可以意求以古沿今有不可以不纪姑两存之若夫天之星斗文章鬼神之雷霆号令有不待人文之出而后明然粲然赫然乎仰观俯察之间而则象之治盖本乎此初三皇氏五龙纪一五龙五姓也玉皇通一历作勾龙纪初天皇氏天皇十二头元气肇始有神人号天皇氏爲物初生民之主立极定位而神化无穷焉物初生民与动物同出一气分形未清故有蛇身人首者有人身牛首者如天之二十八宿地之十二宫神皆以禽兽之名而名盖禽兽与人同禀天星地灵而生故称人曰倮灵焉则知天皇氏之民无思无爲若婴儿之未孩飡元饮和抱道自然老子曰含德之厚比于赤子毒虫不螫勐兽不㨿攫鸟不搏是时人寿千余歳子孙相承历十五运合五千四百年初天皇氏没初地皇氏作当元经会之五元经会之五合雄纪二合雄三姓春秋纬作合雒纪初置天地经作含雄纪通鑑外纪作摄提纪初地皇氏地皇氏十一头继初天皇氏而王德合自然功赞天地定星辰分昼夜调阴阳制寒暑四时顺序人民毓万木折万草萌鳞介羽毛飞潜动植各正生成则知地皇氏之民若婴儿之既孩餐霞茹芝无饥饱劳役老子曰载营魄抱一能无离乎专气致柔能如婴儿乎是时人上寿犹千岁子孙相承历半会五千四百年初地皇氏没初人皇氏作叙命纪三叙命四姓天地经作厚令纪通一历作玄命纪外纪作合雒纪初人皇氏人皇九头当是时也生类日衆如孩已童天性既凿人欲渐萌披木叶借草莱食果饮水长幼羣居无爪牙之利以御勐兽无官民之分以制刚虣强食弱肉民不堪处即山川土地之势财度九州九头各居其一而爲之长人皇居中以制八辅谓之九头纪老子曰执大象天下往往而不害安平泰子孙相承历五千四百年初人皇氏没中天皇氏出当元经会之六按初天皇氏继盘古以长天下合初地皇氏初人皇氏共治一会有半凡一万六千四百年通前五会积五万四千年天初三皇世代宜有短长不应俱得五千四百年之整然以皇极推之虽日有盈缩而月之日不出三十月有小大而岁之月不出十二岁月日时小年也元会运世大年也则知物初生民元气浑然无营无欲相忘冥芒之中世寿绵邈物无害者故老子曰圣人处无爲之事行不言之教万物作而不辞生而不有爲而不恃愚尝叹曰后世有三皇之土字而三皇无后世之人民爲之长者能使是民爲三皇之民以广处三皇之地则老子作书本㫖不爲徒言矣中三皇氏元经会之六连通纪四连通六姓一作连遥纪中天皇氏中天皇号泰皇氏继初人皇氏而王入六会之初当时之民如童初冠生实不足以济饥馁取动物之可食者而饱其腹恬淡自安他无营争虽有君长之而民安其故伯阳父曰泰古二皇得道之君立乎中央神与化行以抚四方是故能天运地而轮转无废水流不止而与万物相终始世代相承历五千四百年中天皇氏没中地皇氏出五姓纪五河图云通纪五姓中地皇氏中地皇号有巢氏继泰皇氏而王当是时也山无蹊隧泽无舟梁万物羣生连属其乡禽兽成羣草木遂长人民野处不胜虎狼蛇豕之毒有巢氏教民构木爲巢以避羣害冬则处穴夏则居巢寒暑有备禽虫不伤然后民安其所天下九头咸归而尊事之子孙相承历五运凡一千八百年中地皇氏没中人皇氏出脩蜚纪六脩蜚九姓河图作居方氏外纪作循蜚纪中人皇氏中人皇号燧人氏继有巢氏而王人民巢居穴处饮血茹毛伤害腹胃渐致夭丧有燧人氏始教民钻木取火炮生爲熟避腥去臭养人利性遂天之道故号燧人氏天下之民饱其熟味含哺鼓腹其行填填其视颠颠阴阳和顺鬼神不扰四时得节万物不伤羣生不夭老子曰以道莅天下者其鬼不神非其鬼不神其神不伤人非其神不伤人圣人亦不伤人夫两不相伤故德交归焉世代相承历一千三百一十年而后天皇氏作按中三皇之世民俗眞淳凡爲君人之长不有制作大功民无称焉故有巢氏以构巢得号燧人氏以钻火得号即其功德而民称之厥后子孙因以命氏故伏羲之诸侯犹有有巢氏者存而后又爲相代之君一号大巢氏非一有巢可知矣三五章五三五后三皇逮五帝也老子曰上德不德是以有德下德不失德是以无德上德无爲而无以爲下德爲之而有以爲传曰太上立德其上德之谓乎上德次道故曰太上立德是兼三五而言也庄子曰古之人在混芒之中与一世而澹漠焉此之谓至一当是时也莫之爲而常自然逮德下衰及燧人伏羲始爲天下是故顺而不一德又下衰及神农黄帝始爲天下是故安而不顺德又下衰及唐虞始爲天下兴治化之流浇淳散朴古道变矣庄子当时必得尚闚古史故序羣后世次颇同诸说中三皇共八千五百一十年通前合六万二千五百一十年而后天皇伏羲氏作后三皇氏因提纪七河图作提挺氏后天皇氏后天皇号伏羲氏风姓歳超摄提始甲寅以木德王都太昊之墟教民伏牺因以爲号冶金成器示民炮食一号庖牺仰观俯察近取远求画八卦造书契作甲历结绳而爲网罟以畋以渔而圣职教化之道兴当时人民羣处纲常未立伏羲德合上下法两仪以正君臣父子夫妇之义于是人伦乃正继天而王爲百王先尊之曰天皇太昊在位一百一十六年传女娲至无怀通十五代历一千三百单七年而后地皇神农氏作按共工氏伏羲之诸侯也其后祝融氏生神农是谓炎帝后至尧时复有共工云者盖子孙相仍爲官爲氏尔禅通纪八禅通七十二姓河图作通姓纪后地皇氏后地皇号神农氏姜姓超辛丑以火德王都鲁当时人民啖茹生疾阴阳相寇神农尝百草制百药以疗之教民耒耜之利以播种百谷民乃粒食日中爲市有无相通使民宜之诸侯夙沙氏叛不用命箕文谏而杀之神农脩德夙沙之民自攻其君而归其地南通交趾北接幽都西距三危东连旸谷在位一百四十年传临魁至榆冈八世历五百二十六年而后人皇氏作流讫纪一作䟽仡纪小司马三皇纪云流讫纪当黄帝时置九纪之间后人皇氏后人皇号轩辕氏公孙姓长于姬水改姬姓超庚子以土德王都轩辕之丘因号焉承榆冈之衰蚩尤不用命战于涿鹿戮于中冀于是以云纪官举风后力牧太山稽常先大鸿得六相而天地治神明至次而太常奢龙祝融大封后土仓颉之伦职之以事始作宫室舟车臼杵弧矢棺椁铸钟鼎服牛乘马以利天下命仓颉制字而衣冠文物礼乐法度兴焉遂使羲和占日常仪占月车区占星气大挠作甲子伶伦造律吕隶首作筭数容成总斯六术成阴阳律历之书昼野分州经土设井人民不争百官无私市不预贾相让以财四夷賔贡诸侯咸归是爲黄帝闻广成子居空同之山往拜问道在位一百年跨鼎湖登云天而仙黄帝之子二十五宗得姓者十四人别爲十二姓姬酉祁己滕箴任荀僖佶儇依正妃嫘祖生二子曰玄嚣是爲青阳曰昌意是爲若水侯按史历诸书称皇者九以九纪考之则初中后各爲三皇也天职生覆地职形载圣职教化故圣人爲生民立极爲天下后世开物成务而已曾何有心于名号哉伏羲氏传女娲氏大庭氏栢黄氏中央氏栗陆氏骊连氏赫胥氏尊卢氏混沌氏皥英氏有巢氏朱襄氏葛天氏阴康氏无怀氏通十有五氏验之伏羲册辞大庭无怀一十氏皆伏羲分治之臣岂一人之身前爲伏羲之臣而后爲相代之君乎当是各氏子孙相承耳如女娲氏爲伏羲后有补天之功伏羲在位百有余年而没乃又曰女娲相继爲君在位一百一十三年意必相继爲君者女娲氏之后乎若无怀氏亦然神农氏传帝临魁帝承帝明帝直帝釐帝哀帝榆冈八世以即位甲子配合计之轩辕氏合伏羲神农通治一千九百三十三年而九纪终焉又按汉旧仪云祭三皇五帝九皇六十四氏凡八十一姓皆古帝王也故郑司农释周官以三皇五帝九皇六十四氏爲四类氏又按舟壸记云皇次四世蜀山傀六世浑敦七世东𢨦七世皇覃七世启统三世吉夷四世几渠一世狶韦四世大巢二世遂皇四世庸成八世凡六十有八世是爲因提之纪仓颉一世栢皇二十世中央四世大庭五世栗陆五世丽连十一世轩辕三世赫胥一世葛天四世宗卢五世祝融二世昊英九世有巢七世朱襄三世阴康二世无怀六世凡八十有八世是爲襌通之纪又有鉅灵氏句疆氏谯明氏涿光氏次民氏总曰循蜚纪有号而无世自是而上亦惟有九皇氏地皇氏天皇氏又上古乃有盘古氏基之又按吕梁碑载古封襌七十二家而夷吾所识者十有二他书所载古氏号尤多漫不可考今摭九纪九皇之爲叙固不敢失于恍惚亦不敢堕于脱略老子曰能知古始是谓道纪少昊氏轩辕子曰青阳己姓继黄帝而王起己卯受命之日凤凰至遂以鸟纪官以金德王都曲阜号金天氏顺时迎气昭配神明以能修太昊之法尊爲少昊晚衰九黎乱德民神杂揉不可方物失民作享家爲巫史烝尝无度神狎于民嘉生不降无物以享祸灾荐臻在位八十四年乃授命于颛顼子二曰重曰蟜极颛顼轩辕孙昌意子姬姓十岁佐少昊十二而冠二十而代有位超壬寅以水德王都卫因名帝丘后徙高阳号高阳氏养材以任地载时以象天乃命南正重司天以属神火正黎司地以属民使复旧章无相侵渎作历以寅爲正是岁正旦立春五星会营室其统四广同神农之地其法妇人路行不避男子者拂之四达之衢命飞龙效八风之音作承云之乐以祭上帝在位七十八年子穷蝉帝喾少昊孙蟜极子年十五佐颛顼治十有五年代有天下超己未以木德王都亳号高辛氏命黑咸爲声歌九招九列六英倕作鼙鼓钟磬吹笭管壎箎令凤鸟天翟舞之以康帝德顺天恤民身脩而天下服子四曰弃曰梁曰挚曰尧少昊之前天下之号象其德百官之号象其徴颛顼以来天下之号因其地百官之号因其事喾极也能穷极道德序三辰以固民故号帝喾在位四十六年帝挚代位超己未荒淫无度不脩善政在位九年而废通五十五年帝尧帝喾子伊祁姓名放勋初封唐侯年十六帝挚废衆推唐侯陟天子位超甲辰以火德王都平阳号唐氏乘挚衰废之余民食惟艰乃脩德尚俭土堦三尺茅茨不剪采椽不斲宫垣不垩洼樽抔饮示民素朴一民饥则曰我饥之也一民寒则曰我寒之也一民有罪则曰我陷之也百姓戴之如日月亲之如父母命羲和钦若昊天历象日月星辰敬授人时期三百有六旬有六日以闰月定四时成岁岁曰载建寅月爲正分命羲仲羲叔和仲和叔牧四岳允釐百工庶绩咸熙然数当六会之末水不润下当尧六十一载甲辰洪水方割命鲧治水九载绩用弗成咨四岳曰朕在位七十载将巽位岳曰有鳏在下曰虞舜遂釐降二女嫔于虞徴试三载曰咨尔舜天之历数在尔躬允执其中乃让位于舜尧在位七十载舜癸丑徴庸历试三载丙辰受命于文祖居摄二十有八载癸未尧乃殂落寿一百一十六岁帝舜颛顼之子穷蝉五代孙生于姚墟姚姓名重华起癸未以土德王初在隐微曰虞氏陶于河滨畊于历山渔于潙汭尧降二女以妻之历试诸难三载考绩乃命以位在璇玑玉衡以齐七政肆类于上帝禋于六宗望于山川徧于羣神辑五瑞觐四岳羣牧班瑞于羣后巡四岳肇十有二州封十有二山去四凶咨四岳咨十有二牧伯禹作司空平水土稷播时百谷契作司徒臯陶作士垂共工益作虞伯夷典三礼夔典乐教冑子龙作纳言禹垂益伯夷夔龙六人新命有职四岳十二牧凡二十有二人舜将让位曰来禹天之历数在汝躬汝终陟元后舜生三十徴庸三十试三载摄政二十有八载居丧三年丙戌格于文祖迁蒲坂在位三十有三载丁巳命禹摄政十有七载陟方乃死寿一百一十岁右少昊至舜凡六帝挚废附高辛后不在五帝列通三百五十年自太易初元以来积六万四千七百九十三年禹丁巳受命又七年而前六会终焉老子曰失道而后德失德而后仁言皇道不足降而爲帝德帝德不足降而爲王之仁义也尧舜禹授受当天地交会一元中分先儒谓经世书以皇与帝爲先天六会王与伯爲后天六会然则数终六会洪水降灾使非有如尧舜禹者出则民其鱼鼈矣故天下誉之愚尝谓少昊颛顼帝喾帝挚帝尧是爲五帝禹首三王舜则居尧之下禹之上太史氏以帝挚罔道舜有大德故黜挚而升舜可不监哉及观皇极经世图于元之初起日甲一月子一星甲一辰子一其后以元经会以会经运以运经世递递相仍加积一数至六会当经月之巳六经星之癸一百八十经辰之子二千一百四十九而始布甲子十六年己卯而少昊受命历颛顼高辛逮经辰之未二千一百五十六当甲午世又十一年甲辰而尧受命自此以往方逓书甲子以纪年纪事岂大挠之作始此欤王伯章六三王夏商周也五伯齐楚秦晋宋也禹八年甲子一元中分起七会之初后尧舜而先汤武功亦大矣老子曰上仁爲之而无以爲上义爲之而有以爲上礼爲之而莫之应则攘臂而仍之又曰失德而后仁失仁而后义失义而后礼传曰其次立功其次立言如禹之治水行其无事功及万世非立功乎其后降而爲伯又降而礼乐征伐自大夫出则其失仁失义而礼之薄可见矣故孟子亦曰尧舜性之汤武身之五霸假之也邵氏曰白七会入阴长之期而无阳升之会虽然阴阳迭运消长有时而道德功力独不可以迭见乎夏禹似姓名文命颛顼孙鲧之子也丙辰舜荐禹于天命之位丁巳居摄七年之后当元经会之七元经会之七禹八年居摄十七年癸酉舜陟方乃死禹正王位以金德王建寅爲正都平阳禹初袭父崇伯之爵故称伯禹作司空平水土书曰禹乘四载随山刊木决九川距四海濬畎浍距川任土作贡娶于涂山生子启八年于外三过其门而不入惟荒度土功弼成五服至于五千州十有二师外薄四海咸建五长各迪有功脩六府则三壤成赋中邦禹受命之初惟时有苗弗率乃会羣后誓于师曰济济有衆咸听朕命蠧兹有苗昏迷不恭侮慢自贤反道败德君子在野小人在位民弃不保天降之咎肆于以尔衆士奉辞罚罪尔尚一乃心力其克有勋三旬苗民逆命益赞于禹班师振旅舞干羽而苗民格老子曰用兵有言吾不敢爲主而爲客不敢进寸而退尺如禹之用兵者可谓王者之师也然不有禹誓于前则亦何有汤誓泰誓于后岂始作俑者其无后乎此又可爲先人者之戒禹任臯陶伯益以赞其治兴六师以征不庭四极莫敢不服东渐于海西被于流沙朔南曁声教讫于四海居摄十七年践位十年通二十七年癸未东巡至会稽崩寿一百岁传子启夏一十七王合四百五十八年桀放而夏亡商汤子姓名履字天乙禹司徒契十四代孙爲诸侯十有七年放桀践王位起乙未以水德王建丑爲正都亳是谓成汤自契至于成汤八迁汤始居亳得伊尹于莘野以葛伯不祀汤征诸侯自葛始桀昏德民坠涂炭汤荐伊尹于夏五就桀而不能用既丑有夏复归于亳汤乏职贡桀兴问罪之师九夷师不至伊尹曰可矣于是相汤伐桀誓于衆战于鸣条放桀南巢而天下归汤汤有惭德故盘铭曰德日新日日新又日新在位一十三年寿一百歳迨盘庚二十一年庚申老子乘日精降亳託孕于尹氏之玄妙玉女武丁二十四年庚辰二月十五日生于李下因指李爲姓帝辛纣淫湎暴虐比干以谏死微子囚箕子奴逄蒙诛西伯戡黎祖伊恐作戡黎纣乃曰我生不有命在天昏弗听谏周武王伐之兵败走鹿台衣其寳玉赴火而死老子曰太上下知有之其次亲之誉之其次畏之侮之噫桀固不道矣成汤放之纣固不道矣武王伐之可不谓畏之者乎商三十王六百四十四年商亡归周周武王姬姓名发尧农师后稷弃之后文王昌之子也昌事纣与九侯鄂侯同爲三公昌被谮囚羑里七年后献地得赐弓矢斧钺因公季得专征伐爲西伯纣二十四年文王没又九年武王以太公望爲师周公旦爲辅革殷受命还丰践天子位南面朝诸侯大诰天下超己卯以木德王月建子爲正乃反商政释箕子囚封比干墓式商容闾散鹿台之财发鉅桥之粟太赍四海万姓悦服列爵惟五分土惟三建官惟贤位事惟能重民五教惟食丧祭敦信明义崇德报功垂拱而天下冶窃尝叹曰唐有四凶诛四凶者舜虞有三苗征三苗者禹夏之汤征自葛商之西伯戡黎凡古之得天下者揖逊征伐鲜不先有其势天乎人乎势使之然乎武王在位六年寿九十三岁后一百二十一年昭王南巡不返又一百七年夷王下堂见诸侯又五十三年厉王奔彘周召二伯行政一十四年号共和厉王死于彘二伯立太子静爲宣王仲山南尹吉南方叔通周召爲五伯辅宣王大修文武之功又五十七年幽王爲申侯所杀而平王东迁于洛邑号曰东周钖晋文侯秦襄公命又六十四年桓王以蔡卫陈之师伐郑郑爲左右拒射王中肩又四十年惠王钖齐桓公命爲伯又三十年襄王废狄后狄师攻周王出奔郑郑居王于汜叔带代立明年王告急于晋晋文公纳王于周而诛叔带使王子虎赐晋文公土地而称伯至此齐晋秦楚宋五伯日益强盛而王室䆮衰又三十一年楚王伐陆浑观兵于周遣使问鼎而侮之之风至此甚矣又五十五年灵王庚戌孔子生又七十八年孝王崩太子午嗣位是谓威烈王又五十八年显王甲寅赵韩分周爲二又三十一年乙酉孟轲爲魏卿又二十九年赧王甲寅东西二周君相攻又五十一年赧王乙巳会齐韩赵魏兵攻秦不利西奔秦尽献其邑还周而卒周三十六王八百六十七年而西周灭又六年东周惠君会诸侯攻秦不利没于秦尽入其地右三王通一千九百六十九年而桓文伯于一千五百余年之后以三代考之则汤武已由伯而王是不待桓文出而后伯也况夏伯昆吾商伯大彭豕韦亦已见于二代襄王后去昆吾大彭豕韦入秦宋楚爲周五伯也前六会六万四千八百年除开物前及盘古通四会四万三千二百年初天皇氏出人极始立由初天皇至大禹七年通二会凡二万一千六百年之间少昊而下称帝者五通十有一世又三分世之二则是称皇者二万一千二百五十年称帝者才及三百五十年何帝运之促而皇运之长耶非也神农已称炎帝其后帝临魁八世俱以帝称轩辕亦称帝考此则是后三皇而下称皇称帝互见叠出已参错于一千九百三十三年之中矣三王自夏丁巳始凡一千四百五十四年至平王东迁政由方伯然则五伯之兴孽于昭王渐于夷王形于平王成于釐惠之世而周拱虚器矣迹此而论岂非皇有可亲帝有可誉王有可畏伯有可侮乎按皇帝王伯者四而禹即位之八年当一元中分之时上而曰皇曰帝下曰王曰伯以后六会言之开物前四会有半王伯中分而王二会有奇凡二万四百三十五年三王才及一千九百六十九年而伯已参错于其间其伯岂其伯哉盖有王之皇王之帝王之王王之伯者存焉而又有王之皇之皇王之皇之帝王之王之伯者存如春行夏令秋行冬令四时之气有时而迁不可以一法言也易曰知变化之道者其知神之所爲乎愚前之所谓理气象数之四端者有是理则有是气有是气则有是象有是象则有是数矣一元十二会配一岁十二月一会三十运配一月三十日一运十二世配一日十二时一世三十年配一时三十分是故一世三十年得一十二万九千六百时一运十二世得一十二万九千六百日一会三十运得一十二万九千六百月一元十二会得一十二万九千六百年此其略也姑述一二非曰能之愿学焉抑谓邵子之爲书其言道德功力以明皇帝王伯其义则吾窃取之矣若夫观物之爲言卦气音律之爲占自有皇极经世书在玄经原㫖发挥卷上玄经原旨发挥正统道藏三家本二卷洞神部玉诀类玄经原㫖发挥卷下彼十教门后学当涂杜道坚註降生章七老子曰吾不知谁之子象帝之先按纪传老子大道之祖气象帝之先天也故曰先天而生生而无形后天而存存而无体惟无形体故无定名惟无定名故隐显莫测殆亦混沌氏之谓乎其在天也曰虚皇天尊无极大道君天皇曜魄寳高上老子天皇大帝九天上皇洞眞帝一君太清天尊太上玄元老君金阙后圣君九老仙都君太上丈人静老天君眞元教主金阙帝君其降世也则曰通玄天师盘古先生有古大先生玄中大法师郁华子广寿子大成子广成子随应子赤精子録图子务成子尹寿子眞行子钖则子老子所谓爲万象主爲帝者师应号不一者乎至曰玄元皇帝大道玄元皇帝太上混元天皇大帝高上大道金阙玄元天皇大帝太上老君混元上德皇帝乃历代册封之号也所谓隐于太无形于太初游于太虚生天生地神鬼神帝未有天地自古以固存者其老君之谓乎愚老子徒也庸得引而申之老子按本纪李姓名耳字伯阳谥曰聃亳苦县濑乡曲仁里尹氏女感日精而孕降生于商武丁二十四年庚辰二月十有五曰商以丑正爲岁首二月建寅即今正月上元节也生而能言指李爲姓因其皓首故号老子诞世祯祥备载纪传今毫之太清宫九龙井白鹿桧圣迹犹存帝辛二十一年丁卯辟地岐山周西伯召拜守藏史武王迁柱下史成王时仍柱史之职昭王初去官归亳二十六年癸丑度函谷关授关令尹喜道德二篇于终南山之草楼遂出大散关期喜会成都青羊肆与喜西游值穆王西狩还周景慕玄风上终南修草楼改号楼观命幽人尹轨杜沖主祠事称道士者七人焉老子寻东还过楼观授尹轨杜沖宋伦道德紫虚阳光经箓幽王召拜太史三年辛酉告王三川震周将亡遂隐去平王三十四年癸卯复出大散关乆之还中夏敬王拜藏室史十八年孔子偕南宫敬叔至周问礼夷烈王二年过秦秦献公授馆致礼问以历数赧王九年老子游女几地肺天柱从是复出散关涉流沙西昇崑崙居商一百七十四年居周八百二十二年周游天下辅世匡时閲世九百九十六年然则后之人以商周观老子者不知有太上之老子以人间世观老子者又何知有先天之老子乎故经曰独立而不改周行而不殆曰执古之道以御今之有其亦夫子自道者欤若夫秦汉而下至于唐宋应身降现神化无方衆人固不识也自有本纪实録在授经章八关尹子姓尹名喜仕周昭王爲大夫善天文预占东南眞气状若龙蛇而西是月融风三扇天理西行知有圣人度关乞出爲函谷关令昭王癸丑五月壬午紫气浮空有老人驾青牛白畚车诸子骖乘徐甲爲御将度关喜迎拜下风则老子也喜曰大道将隐强爲我着书遂馆终南草楼师事之明年甲寅授道德五千余言包络天地玄同造化君臣民物罔不赅备尊道德小仁义所以尊皇帝小王伯大抵以明天道明人道正君心正民心其曰以正治国以奇用兵曰偏将军居左上将军居右凡数章颇类褒贬五伯之风学者疑昭王时伯业未着或指授经爲敬王时殊不知夏商之衰昆吾大彭豕韦已自称伯观昭王江上不返固不待齐楚秦晋之出而伯者之风亦已见矣此老圣着道德所以兼功力而言也按干象河鼓三星主天子三军中星大将军左星左将军右星右将军夏官上大司马王五军大国三军已载之周礼及考穆王内传言王西还上终南修草楼则知授经爲昭王时明矣关尹亦自着书九篇名关尹子自时其徒晋公孙辛钘字计然学于老子敬王二年壬午南游楚平王礼聘问道既而适越范蠡师之授蠡书十二篇名文子有平王问道章勾践位以大夫越伐吴蠡谏曰兵凶器战逆德阴谋逆德好用凶器上帝禁之行将不利引文子语也勾践不听败于夫椒囚石室赂太宰嚭得归尝胆图报吴既沼计然曰勾践长颈鸟喙可与共患难不可与共安乐蠡用其策从五湖游计然亦佯狂遯封禺之地尝登山筹隐今吴兴计筹山是也列御寇居郑圃四十年人无识者安王四年着书八篇明老子之道庄周字子休号南华子显王三十年楚聘爲相不就隐濠上漆园着书五十三篇名庄子今存三十三篇若夫庚桑楚南荣趎崔瞿栢矩士成绮尹文子之徒皆当时师事老子传其道各有着述载在典籍然老子游历商周亦既乆矣其亲见犹龙如孔子者可无若人自司马迁以老韩同传而老氏之门人失纪遂使孔老通家之学后世无传焉惜哉西游章九老圣晚涉流沙西昇崑崙还紫微上宫示有终也终则有始如四时之代行故曰功成名遂身退天之道曰功成不居其名不去曰不失其所者乆死而不亡者寿是故圣人观天之道执天之行出处进退与造物者相爲无穷也崑崙居地之西北高万余里广称之上参碧落浮黎在焉故羲皇之艮文王之干俱位西北天地有崑崙犹人之有元首天高西北天门在焉絶顶九峰上应九天乃上帝游宴羣眞升陟之所琼林玉树琪花瑶草七寳骞林天风披拂琳琅振响自然宫商盖浑玉境界也按崑崙山者天之中岳也在北海之间上当天心形如偃盖上广下狭叠爲三层上与天齐日月黄赤二道交会其上三光行焉东曰崑崙西曰玄圃北曰阆苑南连积石山𡶌水泉北户诸山上有琼华之阙光碧之堂瑶池翠水王母衆仙居焉海中四岳爲之枝榦十洲三岛入海大川围绕其侧絶顶之上有金台五所玉楼十二金城千里地生金根之树琼柯之林紫雀翠鸾碧桃白李百寳妙严即黄帝天君含枢纽镇此山与五岳名山相通常有神仙往来考校生籍上主填星之精居于中元一气天中焉夫海外之五岳即天地之五镇造化之五岳即五气之宗祖也愚谓老圣之升崑崙殆复归于无极欤崑崙乃元气之所舍天帝君之所治凡古之人王世主将相大臣之有大功大德与夫高人善士之有玄功妙行者皆得昇焉岂违天之道迷天之行者所能企及哉抑闻仙者迁也学道之士如汉之三茅君张辅汉晋之许旌阳葛仙公辈是皆功满道备初则迁于名山次则迁于十洲三岛至若迁崑崙而爲上界仙官者不但可与老子爲徒是可与天爲徒也按淮南子曰禹掘崑崙墟以下地中有层城九重其高万一千里上有禾木其脩五寻珠树玉树璇树不死树在其西沙棠琅玕在其东绛树在其南碧树瑶树在其北旁有四百四十门门间四里里间九纯旁有九井井玉横其西北之隅北门开以内不周之风倾宫旋室县圃凉风樊桐在崑崙阊阖之中是其䟽圃䟽圃之池浸之黄水黄水三周复其原是谓丹水饮之不死河水出崑崙东北陬贯渤海入禹所导积石山赤水出其东南陬西南注南海丹泽之东赤水之东弱水出自穷石至于合黎余波入于流沙南至南海洋水出其西北陬入于南海羽民之南凡四水者帝之神泉以和百药以润万物崑崙之丘或上倍之是谓凉风之山登之不死或上倍之是谓玄圃登之乃灵能使风雨或上倍之乃维上天登之乃神是谓太帝之居原题章十道德经乃关令尹喜纪老圣之言老圣之言纪无始有始开天立极之道太古上古皇道帝德之风下至王之功伯之力见之五千余文囊括天人之道上下几千百代历历可推言圣人者三十有二而不名殆一无名古史也可以龟鑑万世可以纲维人极可以优入圣域老圣摭古史以着道德孔圣摭鲁史以作春秋一也然不以史名而名道德者是系三五而爲之题盖周官外史掌四方之志三皇五帝之书三坟既轶五典不完尚幸世有此经古道不坠原老圣之意谆谆以皇道帝德爲当世告者正以王伯杂出功力相尚虑其所终而民莫措故欲挽破碎于浑全回𣻏漓于淳朴纵不能使是民爲九皇之民独不得少窥唐虞雍熙之化乎呜唿圣人天也天此心圣人此心天此道圣人此道天不自爲而命之圣人天可无爲也圣人不自爲而命之贤人圣人可无爲也贤人不可不爲圣人无爲乎上贤人有爲乎下君臣之道济矣故曰爲无爲又曰无爲而无不爲者君臣有分职所在也民有恒心业所在也太古玄风天下一道羲皇盛世四海一德此无爲之爲犹其大有爲于天下者也言则无爲有爲㫖则人心天理一皆财成赞化之道若夫称圣人而不名者非太古无名氏之君则羲轩尧舜之君欤尊古圣人所以尊时君世主寿斯道所以寿斯世也章句章十一道德章句者河上公所着也汉文帝尚清静命朝臣讲习老子时未有章句者出辞玄文邃多所不解闻陜河之上有老人明老子枉驾问焉授帝素书老子一编甄别其㫖析爲八十一章章着二字以训一章之义曰体道曰养身曰安民之类是也自章句着而注者出焉然道与世降时有不同注者多随代所尚各自其成心而师之故汉人注者爲汉老子晋人注者爲晋老子唐人宋人注者爲唐老子宋老子言清虚无爲者有之言吐纳导引者有之言性命祸福兵刑权术者有之纷纷说铃家自爲法曾不知道德本㫖内圣外王之爲要由是不能相发而返以相戾惜哉盖自关子文子亲见犹龙而其所自着书颇已睽其师之㫖列庄二贤先后不数代其言清虚玄远则又过其师之说殆近天而不人况孙吴假之爲兵法申韩诡之爲刑名是又人而不天矣宜乎千载之下未有攸证若夫盖公曹参清静宁壹以开汉室隆平之冶是善用老子之道者也抑观河上公着分章之题其义虚玄实同经㫖而题之之义注者未有所述故稽治道者阙焉此原㫖所由作也今不书章题而书经曰者尊经也若其义则演诸原㫖中遂併章题爲一篇以举云体道养身安民无源虚用成象韬光易性运夷能爲无用检欲厌耻赞玄显德归根淳风俗薄还淳异俗虚心益谦虚无苦恩象元重德巧用反朴无爲俭武偃武圣德辩德任成仁德微明爲政论德法本去用同异道化徧用立戒洪德俭欲鉴远忘知任德贵生养德归元益证修观玄符玄德淳风顺化守道居位谦德爲道恩始守微淳德后己三寳配天玄用知难知病爱己任爲制惑贪损戒强天道任信任契独立显质纂玄章十二纂玄者五千言之枢要也老子曰言有宗事有君盖谓我之所言皆有所宗本见诸古圣人之立言行事甚易知易行何天下之莫能知莫能行哉仲尼祖述尧舜宪章文武同出而异名既见而问礼矣又退而窃比焉善述而信古必有见于当日今原㫖之作既已章着其义乃复句别其纲以纂玄言览者或因类以证句因句以证章因章以证义庶乎玄圣立言之㫖可白于天下后世言治道者岂容忽诸道可道常道久道法道闻道明道夷道进道见道爲道圣道尊道天道人道古道贵道有道大道行道不道非道失道道纪道华道奥道尊道法道常道生德广德建德积德有德无德孔德贵德玄德常德上德下德不德同德德眞德余德长德丰德普德厚德善德信德畜德贵先天先天无极虚极古极无始古始有始无象有象大象象先同玄又玄窈冥精恍惚物天地根衆妙门玄牝门万物宗天地天地万物万物无物有物奇物物壮衆甫天下天下国家国家有国邻国治国大国小国修国修家修乡观乡观国观家太上太上圣人圣人君臣天子王大王天天王人主万乘主社稷主器长官长配天王公公王三公侯王爲王君臣士君子善士上士中士下士君子大丈夫父子教父六亲孝慈国母天下母万物母食母母子子母婴儿未孩孩之赤子子孙雌雄牝牡师学师资人师大匠爲学爲文学不学絶学楷式主賔主賔客人民善人不善人异人愚人衆人俗人救人弃人治人杀人知人胜人示人用人爲人与人使民爱民明民百姓不责人军旅将军大军佳兵敌兵甲兵用兵抗兵兵强师处田猎盗贼盗贼智贼盗夸鬼神鬼神神圣神灵身体虚心常心爲心浑心民心心气弱志有志强骨骨弱筋柔有力用力身先身存身殃身退有身无身终身修身贵身爱身患身殁身伤手攘臂实腹爲腹爲目目盲耳聋口爽口味䘒作精至足下性命谷神沖气专气精眞复命营魄光明光耀守中握固抱一混一生死生死有生道生先生生生摄生求生相生长生厌生无生贵生不死无死重死或存若存不亡寿冲玄道冲若沖冲和知和和光玄同玄通玄德玄览观妙要妙敦朴素朴复朴自朴朴小无名朴清静清静以清徐清虚静好静常静静复以静自然五常仁义善仁不仁上仁失仁上义失义上礼丧礼圣知有知知慧知多忠信有信善信德信寡信不信言行言宗吾言希言善言贵言建言信言正言多言虚言美言不言尊行赘行行妨政教政治圣治难治行教冶乱法令功名有功无功功成名遂名身可名常名异名强名无名有名富贵富贵知富自富贵贱贵身我贵自贵贵言不贵古贵贤愚尚贤见贤愚始以愚愚心善恶善恶善应善胜善谋善建善抱善下善言善行善计善闭善结上善善地善利善渊善仁善能善时知善常善不善吉凶作凶利害祸福亲誉畏侮悲哀大笑大怨爱欲爱身自爱甚爱天恶人恶物恶无欲寡欲不欲所欲欲得得失不失成败败失无败损益益损宠辱荣辱不辱若辱知止知足不知足补不足损不足刚柔刚强柔弱坚强强大强梁取强勿强致柔弱用矜伐争战不争善战轻敌战胜善胜勇敢杀活大威司杀无爲有爲有爲强爲不爲爲之爲之爲器爲长爲父爲主爲客爲士爲道爲文爲一爲式爲和爲贵爲基爲称爲美爲善爲利爲用爲奇爲妖爲败爲谿爲谷天文天长天清天大冲气甘露飘风骤雨冰释地理地乆地宁地大善地谿谷江海百谷旷谷谷涉川善渊鱼渊若水垒土田芜道径千里域大时令善时春台若冬凶年终朝终日日益日损日久阴阳寒热草木草木抱木木共荆棘根柢归根轻根宫室九层台朝甚除仓虚户牖凿室塞兊闭门开兊出户窥牖方隅安居乐俗狭居关键春台四邻荣观妙门有室玄门天门器用朴器神器大器利器兵器埏埴器用什伯器橐籥刍狗金玉车用如玉怀玉辐毂拱璧无舆舟舆辎重匠斲左契司契筹策利剑张弓天网结绳绳约服饰服采美服被褐食货饮食余食甘食食税乐饵财货贵货禽虫兕角虎爪驷马走马戎马毒虫勐兽攫鸟太牢渊鱼小鲜叠字绳绳芸芸熙熙乘乘沌沌昭昭察察闷闷淳淳碌碌落落缺缺玄经原㫖发挥卷下玄经原㫖发挥序上古之初人人老子家家道德言之不可闻安有五千言以爲之经大朴既散元经会之七有圣人跨历商周笑视争夺遐想庸成大庭之不可复于是出五千言以陈古义以正人心青牛去远微言转堙五千演爲数十万言将以发道德之所未尽使博大眞人与上三皇同时必不着书使后世尽汉文尽盖公则原㫖之书亦不出于今之河上此书自先天而来十有二章别自爲书开阖古今经纬理数得函关之的意集玄学之大成读之者轩轩乎见鸿蒙泠泠然适建德身世自远内外俱忘亦犹渊明之羲皇上禅宗之威音前周茂叔之太极本无极虽然运有污隆而古今无一道术有分裂而宇宙无两身安知老子之非先生又安知先生之非我异时白石洞天水光山色之中从杖履而稽首三问者必属之我矣卢山道士黄石翁敬书生民果有初乎夫开物成务十三卦之外无余闻而云火水龙鸟师之纪郯子之学爲有徴是故庄周之论容成而下凡十二氏夫岂寓言黄帝以前封泰山者七十二又岂臆说与盖五太肇而化育参九纪终而甲历作推之而可求其故遡之而可见其倪者易老而外惟皇极一书而已然尝论之元会运世大年也岁月日时小年也皇帝王伯之所由分开物闭物之所由遂其可究者日甲月巳星癸爲少昊之世而甲子纪年日甲月午星甲爲夏禹之日而王道始着然则六万四千八百有一年以往之故断自尧甲辰而上岂无可载之事特简策散落举之而无其征此尧夫所由略也南谷杜尊师道际两朝学探古始尝以谓一身之八卦爲盘古开天之徴一曰之旦夜爲开物闭物之辨故摭诸古史历书所称九纪参之老子微意迄禹二会半以前逆推而分初中后三皇氏以系人极既立之事由是而求之则于皇极一书爲有原始之补而其意则尊皇道尚帝德而已也题其书曰原㫖发挥分爲十二章上六章至周而终下六章述老子本末大抵发明老子身爲藏史凡三皇五帝之书无不目见所着五千言辞玄㫖邃隐然无名古史故取之以补邵子之所不陈殆人间宜有书也尊师老子徙也谓言涉天人不可也然使爲国家者得其言而用之则君俞于上臣敏于下斯民囿玄穆之化或者老子意平于是乎叙大德十年冬十有二月望弟子句章任士林书于钱塘自然道士之斋