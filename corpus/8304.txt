禅林宝训音义X卍XXX禅林宝训音义序宝训一书昔妙喜竹菴二师虑末法之浇漓藂林之衰替于是摭古德之嘉言善行会萃成编冀欲挽回佛日重整頺纲使凡庸之辈因言企行德业惟新者也然编集虽成未遑流布葢法运有时待缘方显嗣有东吴净善师者游历云居获残编于祖庵师忻其所遇脗浃于怀第恨首尾不完难成教义是以重加纂集广搜先德之言积累三百余篇斯宝训所繇出也其中扶扬法化教诫僧徒革藂林之弊政警学者之疎愚则是编也顾可以少乎哉奈何躁浅之流视其词章平易而束之高阁者比比有之岂不负前贤之苦心沟壑之言哉自戊申辞雪浪师于苏之望亭学之于长安参预诸师门下凡宗乘讲演之期曾不舍此谆谆熟习故彼方禅衲淳朴之风犹在矣惟是集也文约义丰事多愽涉初学未谙不无留阻间有音义传写未刊递悞成讹参差鱼鲁繇是音义所刊乌容巳也今也山中多册择其简要者以为定本复于内外经书参互考证继晷焚膏日以积月讐校方成时诸法侣覩斯善本爰常住授梓流通以便后来寻讨不揣荒陋叙其本末云耳旹X崇祯乙亥仲春三日梁溪比丘大建识禅林宝训音义云栖后学比丘大建较序篇首也犹门之庠序也禅林禅者静虑也林者丛林也葢谓山林之士湖海之流云集招提同堂共命结伴参学修习静业以此言之故曰禅林宝训宝者珍爱也训者教诫也葢谓此书所载皆诸老嘉言善行也足以开其未悟训其未成故使后学重如至宝由是名之故曰宝训者者之一字叠定之辞葢欲叙一书之来由也昔妙喜昔者往古也妙喜者临安府径山宗杲大慧普觉禅师江东宣州宁国奚氏子嗣佛果克勤禅师南岳下十五世十三入校不乐世典诣东山慧云院惠济禅师十七落发披缁后入云居之西古云门寺之旧基诛茅结庵经二十年辟地湖湘转仰山邂逅竹菴珪禅师相与着颂古百余篇此宝训是其时集也详见通载二十卷X竹庵温州龙翔竹庵士珪禅师成都府史氏子嗣佛眼清远禅师南岳下十五世也诛茅江西云门时共集诛茅者斩草也谓其二师于云门寺旧址诛斩茅草结庵隐居之时同鸠集此书也予淳熈间游云居得之老僧祖庵予者我也不称我而称予乃宾主之谦辞也淳熈宋孝宗之年号也游者涉历也谓净善老师游方至云居山云门之故址老僧祖庵所得此宝训祖庵未详氏族法嗣也惜其年深蠧损首尾不完惜者难之叹惜也其者指物之辞蠧者食纸鱼虫也谓叹惜所得宝训年载深远被蠧鱼损坏上下前后首尾不得完全也后来或见于语录传记中积之十年仅五十篇余语者密显真机曰语总集众事曰录博载古今曰传广志贤否曰记仅方才也谓自得此书以来有不完之篇或全覩见于诸语录传记中积聚十年方才五十之余篇也仍取黄龙隆兴府黄龙惠南禅师信州张氏子嗣石霜楚圆南岳下十一世也下至佛照庆元府即明州育王寺德光佛照拙庵禅师临江郡彭氏子嗣大慧宗杲禅师南岳下十六世依本郡东山华光寺吉禅师祝发后来孝宗淳熈三年十一月诏入选德殿谈禅淳熈五年赐X佛照号达于天下宗风大振也简堂台州国清寺简堂行机禅师本郡杨氏子嗣护国景元禅师南岳下十六世也诸老遗语节葺类三百篇仍者复也节制也葺修补也谓仍复取黄龙以下至佛照简堂诸老遗留语录节制补葺兼前五十余篇类积聚三百篇也其所得有先后而不以古今为诠次其助语之辞谓其所得简篇有先有后而录之不依往古为先来今为后作诠显次第耳此序约三分分科自此巳上为序分也大槩使学者削势利人我趣道德仁义而巳槩者意也略也削删也势威势也利财利也人我者彼此之称趣向也又行而张足也道者事物当然之理人所共由也德者得也行道而得于心也仁者心之德爱之理义者心之制事之宜也葢此书大意使令学者削威势财利之心人我彼此之念趣向道德义理而巳而巳者结尽无余之辞此言宝训之义其文理优游平易无高诞荒邈诡异之迹此伸宝训之文也文谓文字理谓条理优游者自如之貌平和简易高诞者孤危高大也诞又诳妄也荒芜也诡诈也谓此书文字条理优游自如平和简易有如此之善无孤危妄诞荒芜无稽之言邈慢诡诈异恠失据之事迹也X实可以助入道之远猷也此深言其効也可谓近可而有所未尽之辞猷法也道也谓此书其文平易实可以与学者助入道之法则也以上为正宗分下乃流通分也且将刊木以广流传必有同志之士一见而心许者予虽老死丘壑而志愿足矣且权且也将且然未必之辞士谓有行义之称许谓𠃔从也丘者士阜之高者也壑者有水曰泽无水曰壑也志者心之所之也愿谓情希也葢谓将此书刊木印造以广流传而不滞止如有与予同志之士一见此书心若允从者予纵老死丘壑之中而心志情愿满足矣东吴沙门净善书东吴苏州郡名也沙门略梵谓也全谓沙迦门曩此云勤息谓勤行善法息灭诸恶净善乃序主讳后学不可双称当曰上净下善也是东吴人也书者如也叙事如人之意也又舒也刘勰曰舒布其言陈于简牍者曰书卷上卷者卷也卷多而舒少也上者对待之义有上则有下也明教杭州佛日明教契嵩禅师字仲灵自号潜子藤州谭津李氏子嗣洞山晓聪清源下十世七岁出家十三得度十九游方常戴观音像一轴日诵圣号十万率以为常世间经书莫不徧覧作原教论十万余言儒释之道一贯以抗韩愈排佛之说X知开封府龙图王公素欧阳修程师孟奏进仁宗覧之嘉叹付编修入藏曰辅教篇三卷赐紫衣方袍明教之号也和尚梵本正名邬波迦传之于阗翻为和尚传至此土翻为力生谓出家者因师之力而生长法身出功德财养智慧命故曰力生也尊重也崇也道心通曰道又成名之谓道即佛祖微妙之道也在儒即允执厥中之妙道也德身正曰德立身之谓也僧有戒定慧儒有孝悌忠信皆谓之德也匹夫穷独之称也三军之中可夺帅匹夫之志不可夺註三军之勇在人匹夫之志在已故也王王去声凡有天下者人称曰王又身临四海曰王伯夷叔齐孤竹君之二子也孤竹即殷汤所封之邦君也姓墨胎氏名初字子期其子伯夷名允字公信季子叔齐名智字公达谥曰伯夷叔齐也其父将薨遗命立叔齐齐以天伦为重我在位不义伯夷以父命为尊我在位不孝二人俱迯国人立其仲子为君其二人闻西伯昌善养老盍往而归之文王卒武王伐纣二人叩马首而谏曰父死不葬爰及干戈可谓孝乎以臣弒君可谓忠乎左右欲兵之太公曰此义人也扶而去之武王平定天X下宗周夷齐耻不食周粟遂隐首阳山採薇而食卒之饿死史咏云孤竹夷齐耻战争望尘遮道请休兵首阳山倒为平地应始无人说姓名夏桀名履癸帝发之子谥法贼人多杀曰桀荒婬无道得施氏女名妹喜作琼楼瑶台极意取娱酒池运船糟堤可望十里龙逢以忠谏不从而杀殷汤有德伊尹佐汤伐桀桀战不胜奔三椶国汤又从而伐之放桀于南巢而死自禹至桀一十七世历年四百三十有二商纣名辛亦名受帝乙之子谥法残义损善曰纣得苏氏女妲己甚宠爱之设酒池肉林使男女躶形相逐其间作长夜宫一百一十日为一昼用炮烙之刑刳孕剒涉造鹿台七年乃成业害忠良臣叔比干竭忠而谏遂剖心而死太师箕子徉狂而为奴庶兄微子为其亡仁避而去之后武王举兵伐之败登鹿台蒙头赴火而死自汤至纣共三十世历年六百二十九年史咏云积粟成尘竟不开谁知拒谏剖英才武王兵起无人敌遂作商郊一聚灰周幽名宫涅宣王之子谥法壅遏不通曰幽殆政虐民遂致岐山自崩山川水竭得褒人女名褒姒以宠之乃贬申后并太子宜臼褒姒不好笑于骊山举火戏媚褒姒之笑后申侯怒召犬戎杀于骊山之下史咏曰恃宠多矫得自由骊山举火戏诸X侯岂知一笑倾家国不觉胡尘满玉楼周厉名胡夷王之子谥法杀戮无辜曰厉王行无道侈傲暴虐国人谤之王使卫巫监谤但有谤者尽杀之召公谏曰塞下之口遂上之过恐为社稷忧王不听国人叛之祸及于王王乃出奔于彘太子幼周召二公相和恊共理国事故称共和也小雅二十二篇皆文武成康之善政至此而尽废矣喜怒唐太宗曰桀纣天子也以桀纣之名加之于匹夫则怒颜闵匹夫也以匹夫之名加于天子则喜所贵在德不在位也患忧也圣灵明洞鑑曰圣又圣犹正也以正教诲人也贤超凡亚圣曰贤学习学也巳知未知未能而欲求知求能者也学以聚之君子学以聚之问以辩之宽以居之仁以行之註曰圣人在下虽显而未得位则进德修业而巳学聚问辩进业也宽居行仁修德也又学聚问辩者谓人苟不务学则无以会众理而但有诸己也学弗问无以辩别众理使之条件不紊而精麤本末或不知所择也出易经九二之文也裨补也助也日新汤之盘铭曰苟日新日日新又日新然在彼学者进业修德而转新也如沐其身涤除旧染之污而自新也此文出大学X太史公姓司马名谈为太史令其子名迁袭其父职乃尊其父故称公也西汉龙门人孟子名轲字子舆邹国人作孟子之书七篇上下两卷也梁惠王魏侯荤车也都大梁僣称王位谥曰惠史记惠王三十五年卑礼厚弊以招贤而孟子至梁王问曰叟不远千里而来何以利吾国乎孟子对曰王何必曰利亦有仁义而巳王问意强兵富国之类孟子之对不以富为利以义为利也罕言利罕者少也罕言利与命与仁命之理微仁之道大利之害义谓圣人恐学者陷溺于利以利灭公贪利害义沦于污下故罕言之尊崇下尊崇天子也贫贱庶民也谓自天子至庶民同害贪利之病有何差别弊病也夫承上启下之辞悖戾逆理乖违法度也是不亦岂不是也张施也征取也有形下论云有形之恶其来有方其敌可御无形之恶其来不测其害非细故所以杀人之恶小害人之恶大杀人者以迹言之害人者以心言之迹虽杀人其过可恕忍心害理其殃极甚是故有形之恶显然可见无形之恶冥然莫测以人之可见可知故以为轻为小以人之莫见莫知故以为X重为大也游晏游逸也宾主合欢安静之筵也鸩毒鸟名其形如鸡其色紫绿颈长八寸以蛇蝮为食其毛羽历于饮食之间食则杀人也戈矛皆兵器也戈平头戟长六尺六寸矛长二丈其形如钩俱伤人器也堂奥正房曰堂幽深曰奥隣巷五家为隣二十五家为巷戎狄西戎北狄也礼法天理之节文人事之仪则法者制度品节也左传曰藏于杳然冥然之间而发于卒然之际非圣人以礼为之防则人之类灭久矣大觉明州育王寺怀琏禅师字器之福建漳州陈氏子嗣泐潭怀澄禅师清源下十四世宋仁宗皇祐二年正月诏住京师十方净因禅院二月十九日诏对化成殿问佛法大意奏对称旨赐号大觉禅师归居于阿育王山广利寺包公名拯字希仁谥孝肃官为御史天性严厉未甞有笑容知开封府日有民李觉安生子年幼因病以白金百两寄与张惠明觉安命终惠明还归其子其子不受一谓受人之寄可当还之一谓父无所寄不当受之各尽其心而巳责付给散也圆通庐山圆通居讷禅师字仲敏西蜀梓州蹇X氏子嗣延庆子荣清源下十世为人英伟过目成诵十一出家十七诵法华经得度后游襄州密契心要后游庐山道价日重南康郡守程师孟奏请住圆通寺中正中而不偏正而不邪尊严尊而可敬严而可威谊义同言简言简则诚实而信尽理则道体精明也鲜少也仁祖宋四帝仁宗也皇祐即年号也银珰耳㻔也秦汉中以小宦官着银珰左貂明帝改为金珰右貂宫中出入传命使悉用阉人绿绨下音啼绿色也即盛诏书囊也尺一汉时制一尺之板而驾诏书也孝慈汴京自唐朝毁寺太祖建隆间复兴两街止是南山律部慈恩贤首疏钞义学而巳士夫聪明超越者皆厌名相因果当时天台止观达磨禅宗未行淳化以来四明尊者天台忏主遵式行道东南止观心宗慧眼照映天下翰林杨亿晁回首发明之至是时内使李允宁奏施汴宅一区创立禅席赐额十方净因禅院帝留意空宗诏下三省定议召有道者住持欧阳修程师孟奏请圆通讷禅师允宁亲持诏下江州讷称目疾耳背不赴帝益敬重听举自代讷举大觉应诏天下贤哲在X讷得之矣伽蓝译为众园园谓生植之所佛弟子则生植道芽趣登圣果能福利羣生故曰众园也旌旗首曰旌以旌有功者又钦也崇敬重也固辞辞而不受也三辞为节一辞为礼二辞为谦三辞为固辞也滥厕泛杂也幸不当得而得也饭蔬饭食也蔬麤食也圣人之心浑然天理虽处困极而乐亦无不在焉其视不义之富贵如浮云之有无漠然无动其心不为性本如空难名难相金屑虽贵落眼成尘先哲指范蠡也累萦缚也厌满足也东坡姓苏名轼字子瞻号东坡居士眉山人得法东林常聪禅师仕至翰林甞与佛印激扬酬唱葢可见之宋七哲宗元符三年于黄州筑室城东因号东坡于徽宗靖国元年卒于常州躄跛而不能行也挟兼有恃之称也百丈洪州百丈山怀海大智禅师福州常乐王氏子嗣马祖道一禅师南岳下二世丛林乃众僧所止之处行人栖心修道之所也草不乱生曰丛木不乱长曰林言其内有规矩法度也规矩圆器曰规方器曰矩乃丛林之模范也X盗规矩因公置私监守自盗之义又因法作奸佐监为盗也此言因规矩而反害丛林也巢居穴处上古之士未有丛林夏则居巢冬则居穴守典刑而自律也安危兴亡有德者丛林日安无德者丛林日危数也时也谓安危在人兴亡在时住持无道德则丛林将废纵有道德苟非其时亦不可强也可将持守行之谭子化书云苟德可将何必广粟帛乎苟数可凭何必广甲兵乎治修必曰治定心曰治修理其事方用其力曰治事有条理巳见効故曰治震上坤下重门豫雷地豫卦安和悦乐之义杨氏曰川途既通则暴客至矣不可不御之术也故取诸豫重门以御之击柝以警之则暴客无自而入也二阴在上重门之象一阳在下击柝之象三阴在内悦豫之象又曰豫者怠惰也击柝以警怠惰柝音托斫木为之夜行所击也玉不琢下此二句出礼记学记篇今之所下此二句出韩文公答唐顺宗表状善恶善者所以感发人之善心恶者可以惩创人之逸志妙神明不测玄奥难知言词不可示分别不能解故曰妙也X寓寄也异恠也逮及也释迦此云能仁谓以仁德利化众生醇精一无杂也第一义真谛非有俗谛非无不有不无名中道第一义谛也示垂示也犹天地以万像垂示与人也慈悲慈能与乐悲能拔苦生民葢自天降生民即阴阳交媾元气感化而生于人也淳朴实心不虗也三皇皇大也道配天之大也天之极大之称煌煌人莫违故也太昊伏羲氏炎帝神农氏黄帝有熊氏此能广其道故称三皇善用时政也简素三皇之时风俗淳厚人民质朴结绳作政𦘕地为牢不争竞而财饶无制令而民自服也窦孔穴也凿心无天游则六凿相攘谓之凿情也五帝审谛也谓审谛于万物王天下之号也少昊金天氏颛顼高杨氏帝喾高辛氏帝尧陶唐氏帝舜有虞氏主社稷安人民合于帝道故称五帝善用仁信也详文五帝之时风气渐开剏制立法五典敦而五礼备五服彰而五刑周法度礼乐彰矣X三王往也天下所归往也乃夏禹姒姓殷汤于姓周文王姬姓孔子曰善用智勇也密严三王之时九五之位不逊贤而传子孙礼乐文章刑政法度至此大备诰誓尚书之篇名如商之仲虺之诰汤诰周之康诰酒诰商之甘誓汤誓周之秦誓也誓约也盟约于诸侯曰朕躬有罪无以万方万方有罪罪在朕躬佛梵语佛陀此云觉也谓自觉觉他觉行圆满也如来从如实道而来如谓本觉来谓始觉始本不二故曰如来性命理天之所赋曰命物之所受曰性性之所具曰理其名虽殊而理则一也迭递也互也极穷尽也此明巳上诸圣皆造乎至极之地则不能无獘獘迹示其不通也乃不能周全万备如夫子大圣人不得位而诛正卯之迹周公虽圣而诛管蔡之迹尧舜虽圣不能化其子之善先圣后圣其揆一也道之不行乃时数之变也若以时变责圣人之心非愚即狂孙莘老是其人也弊迹如丹朱商均之不肖桀纣幽厉之不君法门教化陵夷国家纪纲紊乱皆称獘迹也靡靡渐渐也又坏散延连也鼎立禹王造鼎三足两耳和五味之器也鼎分三X足一口朝天一口即王道也诋訾责谤也孙莘老书修撰侍郎孙莘老问教于大觉曰三代以降列圣相承政通人和道传统续不以佛教未来为欠周姬讫箓更秦换汉宪网刑巢蔽空落野不以佛教巳至而革四海派分异说捷出由唐而至五季为甚庶务万机理乱非常奉佛之教奚益间有草衣木食巖栖㵎饮不过独善其身耳又有名而异行假而非真教化未孚弊乃生焉然师必有辩伫闻其说妙道篇师所答也克除已之私心也四众在家二众出家二众聪明见闻不惑故曰聪明石门聪襄州谷隐山石门寺蕴聪禅师嗣首山念禅师南岳下九世得法后住石门日襄州太守以私意笞辱既归众僧迎于道侧首座趣前问讯曰太守无辜曲辱和尚师以手指地云平地起骨堆随手涌一骨堆太守闻知令人削去复涌如初太守全家死于襄州也栖贤舜南康军云居晓舜禅师字老夫嗣洞山聪瑞州胡氏子清源下十世住庐山栖贤日槐都官守南康多贪墨蹟舜不忍以常住物结情固位被人谮于郡守问还俗民其衣大觉昔曾入舜之室故往京都访大觉让舜正𥨊琏居偏室仁宗数诏X入内问道竟不言舜事偶一日圣旨勑净慈饭僧见大觉侍舜甚恭归奏帝召见之乃叹曰道韵奇伟真山林达士遂于扇书曰赐晓舜依旧为僧再住栖贤仍赐紫衣银钵舜罢栖贤日有二壮力舁轿至罗汉寺前二人相谓曰今不是我院长老不须远送弃轿而回舜既再来令人安抚曰你当时做得是但安心不必疑惧入院上堂曰无端被谮枉遭迍半年有余作俗人今日再归三崃寺几多欢喜几多嗔欤疑辞谦退而不敢质言而言欤也隐微上幽暗也下细事也谓事之首不足虑祸隐微深可忧也葢着者人所易见故得为之隐者人所难知故当谨而不可忽也尤甚也罹非理而遭痛毒也横逆强暴不顺理也文出孟子离娄章民衣老夫还俗服民之衣也畴往昔之事也辇天子之车也有轮曰辇无轮曰舆赋禀也均表敷布曰赋谓天之所赋性于人均而无偏也权衡上秤鎚也下秤杆也货以财变物曰货殖积聚财宝曰殖又货之所宜曰殖一日不作百丈寺在南岳之绝顶也大智禅师每X日力作以偿其供有劝止者则曰我无德以劳人众不忍而藏其作具徧索不得遂不食故有一日不作一日不食之语流播寰宇先德率身多如此矣垂将也涉历也传持代代相承曰传拳拳执守曰持操守志不改曰操履践行不怠曰履住持安住道德执持教化令法久住故也又住于真理持而不失衒彰卖也渝变也夷险上坦而平也下峻而不平也致理也远录公舒州浮山法远圆鑑禅师郑州王氏子嗣叶县省禅师远甞与达观颕薛大头七八辈游蜀几次遭迍师以智脱之众以晓吏事故称远公也益坚乃马援之言也不坠青云之志益壮宁识白首之心苟窃不正之貌苟容取安也志心之所之曰志谨守而不逐物也质本色也表耐也节义有节操而所行合乎义理也标致标举也言其超卓杰立之极也自强易云君子之道终日干干而自强不息也X逸翮上纵也下羽劲也陆沉言无水而沉也当显而反隐陆沉于众不愿人知也叶县省汝州叶县广教院归省禅师冀州贾氏子嗣首山念禅师南岳下九世其住持枯淡严密衲子畏之浮山远天衣怀闻其高风特往参叩正值雪寒省喝骂驱逐至以将水泼地衣服皆湿他僧怒去唯远与怀整衣数具复坐如故师到呵曰你更不去待我打你远近前云某二人数千里特来参和尚禅岂以一杓水泼之便去师笑曰你两个果来要参禅却去挂搭远充典座众苦其枯淡省偶出庄去远窃取钥匙取油面作五味粥方熟师忽归粥罢诣典作远至师云汝窃取油面系盗用常住远云实取油面愿乞责罚师令筭估衣钵还讫更打三十拄杖赶出院道友劝勉师不允友曰若不容归只乞随众听法师亦不许师一日出街见远旅邸前立师曰此是院门房廊你在此许久曾还店钱否令筭所欠追取远无难色持钵于市化还之师一日出街见远持钵归谓众曰远真意参禅遂令归上堂对众付衣法嗣依违谋善者从之不善者违之亦何有所定平出小雅也姑息苟容取安出礼记暴音曝日晒也刻剥削害于人也X中外中则徒属外则四众洽恩泽周徧曰洽哀敢怒而不敢言三要宋仁宗司马光谏曰仁明勇註曰仁者纯乎天理断绝众恶无一毫私欲也明者烛物理辩是非无一息之疑惑也勇者见义必为闻善必迁无一之退怯也教化以道诲人曰教躬行于上风动于下曰化侫才辨论曲谓也耘锄也刈割也智愚贤不肖禀清和之气才识明敏曰智禀滓浊驳杂之气顽蠢无知曰愚禀得天地至和之气慈俭温良曰贤禀阴阳谬乱之气凶险奸邪曰不肖如明暗相倾薰莸不并决然之理矣诈侫诈侫者与君子不似也谓发言宛同圣贤行事不如常人素分命禀于有生之前而清浊巳定故有智愚之分也醇懿一色成体曰醇温柔克圣曰懿嗜慾上贪也下情之所好慾也纲纪总绳曰纲众目曰纪网赖纲纪君赖股肱乃规范之大者也优劣上胜也下衰弱也乌何也从容上七恭切含缓而不迫也X雍肃和敬也道悟真潭州道悟寺可真禅师嗣石霜圆禅师南岳十世驰骋自夸也丹雘彩色之总名山海经云鸡足山下多丹雘说文云雘美也五祖演蕲州五祖法演禅师绵州邓氏子嗣白云端禅师南岳下十三世心为下心者神明之府虗灵洞彻以具众理而应万事者也谓百千三昧无量法门莫不皆由一心而建立也敬和悦也庄端严也神灵也阴阳不测之谓神又阳之精也士有德之称谛当审实曰谛中正曰当闻去声声着于外曰闻利养财之所欲曰利利之所乐曰养把茅出世为人而结菴乃草菴也勉加力行之也杨岐远州杨岐山方会禅师宜春冷氏之子嗣慈明圆禅师南岳十世仅将也莫与暮同季冬也霰雨雪杂下遑不急之貌谓虽有雪霰不以寒苦动其心X讵岂也事丰屋事好也宋李靖公名沆为丞相自奉甚薄所居陋巷厅事无重门家人劝修之沆曰身食厚禄安荣如意人生朝暮不保奚用功夫事丰屋也翌明日也树下居佛戒弟子日中一食树下一宿修身以避名临大节而不可夺心城谓其中有正觉法王万德所聚故曰心城使宼不侵夺境缘不摇动方可进道越思越过也学而不思则罔思而不学则殆陶铸范土曰陶镕金曰铸革改也病忧也圣人云不患人之不已知患不知人也听言观行始我观听于人也谓听其所说以为有德但恐其能言而不能行必欲观其所行之行也南岳让衡州南岳怀让禅师金州杜氏子嗣六祖大鑑禅师大鑑六祖惠能大鑑禅师范阳人即𣵠州也卢氏子先父迁于岭南新州住后生能嗣五祖弘忍大师也马祖江西马祖道一禅师汉州什邡县马氏子嗣南岳让禅师依罗汉寺出家容貌奇异牛行虎视引舌过鼻足下有二轮乃唐德宗时人也固非下道高于师方堪传授见于师齐减师半德X也洪规大法也谓权衡佛祖模范人天非细事也当家种草当家者选有德之子克绍家业使祖风之不遗坠也种草者如农家种田相地厚薄而投子也巧言令色令犹善也言乃心之声出于口当出而出色心之发见于面当见而见则天理存于内矣或出诸于外巧言如簧甘言若醴象恭其容色庄其貌务以悦人之听观而本心之德全忘矣便僻外习威仪举止轻掦而内无实德也謟屈已侫求曰謟媚亲顺取悦于人也柄权也惠以恩及人曰惠爱施者仁之端德以敬修身曰德修身者智之府敷施也适当也用也养保守也宣布散也蓄养也积也孰谁也省觐省察也秋后见曰觐如朝廷须为朝觐乃会合省察一年之事筹虑方思后对而不敢便答正色有威而不勐严而厉恭虽曰怒而不失其正也细务急先务心君子务本慈明潭州石霜慈明楚圆禅师金州李氏子嗣汾X阳善昭禅师南岳下九世也机辩机如掣电辩似悬河弟子学于师后曰弟智从师生曰子应对有唿则应有问则对含缓忍而不敢言曰含从容而不急曰缓猥屑不可言其所为谓之恶也猥鄙也屑苟也愈加下施不测之恩也已过孟子曰子路人告之有过则喜喜其得闻改之其勇于自修如此程子曰子路人告之有过则喜可谓百世之师也喜善禹王闻善言则拜葢不待有过而屈已以受天下之善也包荒易经泰卦君子处泰之道必有包荒之量其施为宽裕详密也又量宽容众德广安居也硕广也大也啻止也郭功辅提刑郭正祥字功辅号净空居士问道于白云端造物儒言天命释言定业也绝江直渡也访白云郭功辅乃现宰官身而作佛事可谓在欲而无欲居尘不染尘亦是他宿植德本有大因缘故致根尘脱系一念无依到此桥断路穷不免求人指示故访白云于海会白具通方正眼运匠石之功施无碍之辩便问公牛淳乎以公曾经大冶X鎚钳巳到不疑之地谓全身担荷脱体承当向他道淳矣白云居养子之缘婆心太切只恐他见道未稳故以雷轰电掣之机振地威雄之势而叱之可谓把关须用精严吏不验分明不放行正如疾风知劲草烈火辩真金公巳是鼻孔撩天脚跟点地的人纵是八面风吹他不动得处稳密何妨八面风吹见地唯深岂惧四山来合遂拱而立谓得处自然忘计较拈来全不费工夫白云到此雪后始知松栢操事难方显丈夫儿车不横推理无曲断满口许他道淳乎淳乎南泉大沩无异此也仍赠一偈前二句颂他见地明白谓饥飡嫩草遥山去渴饮寒泉遶㵎回后二句颂他放旷今时谓放旷不耕空劫地暮天何用牧歌摧又曰上大人者一是归美之辞二是出身活句可谓大冶精金还他作者白云端舒州白云守端禅师衡阳葛氏子嗣杨岐方会禅师南岳下十二世南泉池州南泉普愿禅师郑州新郑王氏子嗣马祖道一禅师一日上堂示众云王老师牧一头水牯牛拟向溪东牧不免犯官家苗稼拟向溪西牧亦不免犯官家苗稼不如随分纳些些总不见得也大沩潭州沩山灵祐禅师福州长溪赵氏子嗣百丈怀海禅师一日上堂云老僧百年后向山下檀越家作一水牯牛右脇书五字沩山僧某甲当时X唤作沩山僧却是水牯牛唤作水牯牛却是沩山僧毕竟唤作什么即得仰山出众礼拜而退翠巖真洪州翠巖可真禅师福州人得法于石霜楚圆禅师点胸因他装点胸襟欲高过于人故点胷之混名播扬于丛林禅观秉一心而为禅照万法而为观又禅止散乱观照心昏金銮善慈明之高弟也道悟真杨岐方会皆推伏之未详法嗣痴禅躭味禅而未发慧曰痴禅如守株待兔等翠巖真甞谓亲见慈明天下无可其意者一日与金銮善论道游山次善拈一片瓦置于石上曰向这里下得一转语许你亲见慈明真拟之善叱之曰伫思停机情关未透何曾梦见先师在师兄参禅虽多而不妙悟可谓痴禅矣朝市鄽阓之所也白乐天云大隐居朝市小隐住丘樊丘樊甚冷落朝市太嚣喧不如作中隐隐作留司官鼓惑鼓动人心惑乱人意稽考证之谓无为子姓杨名杰字次公号无为居士任至礼部无为州人得法于天衣怀禅师可言马氏曰夫可言不可行君子不言也则言顾X行而言不违行矣可行可行不可言君子弗行也则行顾言而行不违言矣类比也法也枢机门转处曰枢机者弩牙也易系辞曰君子居其室出其言善则千里之外应之况其迩者乎言行君子之枢机枢机之发荣辱之主也所以动天地感鬼神可不慎乎昔成汤有七年之旱太史占之曰当以人祷之汤曰吾所为请雨者民也若以人祷返害其民吾当自祷遂斋戒剪发断爪素车白马身穿白苎以身为牺祷于桑林之野祝曰无以余一人不敏伤民之命遂以六事自责曰政不节欤民失职欤女谒盛欤宫室崇欤苞苴行欤谗夫昌欤言讫忽大雨数千里汤有此德故言行遂能动天地也止观定慧三观之总名也停息诸念曰止如理思惟曰观内心不动曰定随缘照了曰慧梵语奢摩他此云止止久曰定梵语三摩钵提此云观观久曰慧梵语禅那此云等该等该前二即定慧之通称通遮通照故曰等该在因曰止观在果曰定慧若约三学互论即一心不动人境双忘曰戒觉心圆明内外湛然曰定随缘应物妙用无穷曰慧名虽有三其揆一也作止任灭作者即心造心作之谓也若有人言我X于本心作种种行欲求真理即名为病止者止妄即真之谓也若有人言我今永息诸念寂然平等欲求真理即名为病任者随缘任情之谓也若有人言我等今者不断生死不求涅槃任彼一切欲求真理是名为病灭者寂灭之谓也若有人言我今求永灭一切烦恼身心根尘虗妄境界欲求真理是名为病止观定慧为本作止任灭为末自欺欺昧也大学曰所谓诚其意者毋自欺也知为善以去恶而心之所发由未诚是为自欺也上下偷安去圣时遥邪侫之辈寄身于我教中在上者不教其下其下者不奉其上各取一身之安也归宗寺名在庐山之南昔年羲之隐居之处洗砚池今犹在也晦堂隆兴府黄龙山祖心晦堂宝觉禅师南雄邬氏子嗣黄龙南岳下十二世也宝峯寺名月公晦讳晓月字公晦得法于瑯琊觉禅师于宋熈宁间住洪州泐潭宝峯精舍作楞严标旨洞彻洞明玄理彻底无依忝辱也功名美器有功名无美器有美器无功名葢天命也不与人全昔种放隐终南闻希夷之风往见之希夷曰当有显宦但名者古今美器造物所忌子X名将有败之后果如言也终君子曰终小人曰死谓君子有益于时死闻于后平生以保身为事故没可言终也死者澌尽泯没滥朽无节故小人则言死也文见论语大全几微易系辞曰知几其神乎君子上交不謟下交不渎其知几乎几者动之微吉凶之先见者也独步湖海孤危也袁淑谓谢庄曰江东无我卿当独步扣砺上取也下磨砺也谓取他有余补我不足慊曾子曰晋楚之富不及也彼以其富我以吾仁被以其爵我以吾义吾何慊乎哉慊自是也强胜也乐也自广而狭自广而狭小于人出书经矜式规法也令人依而行之使诸大夫国人皆有所矜式出孟子陈莹中延平县陈了翁名壦字莹中号华严居士糅米不绝色谓碎米而杂其好饭言君子小人相混而不可辩恻隐孟子曰恻隐之心仁之端也恻者伤之切隐者痛之深即慈悲不忍之心也障百川回众流而入海也韩文公进学解曰障百川而东之回狂澜而既倒谓入鄽垂手接物利生也谧静也X感副寺南岳福巖慈感禅师潼州杜氏子嗣黄龙南禅师化侍者隆兴府双岭伈化禅师得法于黄龙惠南禅师廉正直无私曰廉秀庄主潭州大沩怀秀禅师信州应氏子嗣黄龙禅师量有量则容纳众流也忠有忠则尽情奉上也灵源隆兴府黄龙灵源惟清禅师本州陈氏子嗣黄龙祖心朱给事名显谟字世英任至给事问道于黄龙南禅师自恃自负聪明之资轻视佛祖之道矛盾上鎗也下护身牌昔人以二事双卖各叹其胜智者语云我买汝矛还剌汝盾入于不入即无其辞以况自相违也祁大也溽暑胜热也川陵众流入海曰川大阜曰陵昆诸也云峯南岳云峯文悦禅师南昌徐氏子嗣大愚守芝禅师南岳下十一世也蹙頞攒眉促鼻也闺物胸襟之识情又私溺之物X夯音享荷负之势干上坤下否卦否闭塞也大往小来阳往居外阴来居内阴气不上升阳气不下降二气不交万物不生天地否塞也以人事言君不下孚于臣臣不上孚于君上下不交人情否塞也以一人言在外者阳气散而不顺在内者阴气附而不调阴阳不合气血不通表里失度也此七月之卦坤上干下泰卦泰通也小往大来小阴也往居于外大阳也来居于内阳气下降阴气上升二气相交而万物化生天地通泰也以人事言大为君小为臣君推诚以任下臣进忠以奉上上下之志通朝廷通泰也阳为君子阴为小人君子来在于内小人往在于外人情通泰也此正月之卦艮上兑下损卦山泽损卦损减损也以人事言在上者取民以自厚在下者薄已以奉君必至上下俱损矣故本义云损下卦上画之阳益上卦上画之阴损兑泽之深益良山之高取内益外剥民奉君之象曰损巽上震下益卦风雷益卦益增益也巽为风震为雷雷激则风怒二物相助所以为益以人事言在上者施其泽以及下在下者进其诚以奉上是两相增益也X故本义云损上卦初画之阳益下卦初画之阴曰益庶众也叛返也背也圣人尝喻孔子答鲁哀公也家语贯珠贯串也言其相续不绝也累累如贯珠然观日谓兴废之源诚在损益得失故曰观日元龟寿千岁满尺二寸预知未来吉凶祸福也荆公姓王名安石字介甫临川人宋朝六帝神宗熙宁三年拜为相封荆国公七年夏四月不雨安石罢相八年二月再拜为相九年十二月致仕问道于黄龙南禅师举措上处置勤作也下安布施为也独居隐微独者人所不知而已所独知之地也隐者暗处也微者细事也言幽暗之中微细之事迹虽未形而几则巳动人虽不知而已独知之至此尤加戒谨也隐士不贵为官以道自乐潘延之名兴字延之号清逸居士问道于黄龙南禅师造次急据苟且之时扩推广之义又引张也克满也父严乃马援征于交趾以书戒于子姪曰莫贪嗜好勤学事业子姪从而不敢违故知子敬由父严也X隆洼谓天下之道以适中为贵过与不及俱不可也下之平之欲其损有余而益不足务合中道也姁妪上许御切下衣遇切阴阳相得覆育万物以气曰姁以体曰妪姁当作煦出礼记三关语黄龙问龙庆闲云人人有箇生缘上座生缘在甚么处闲云早晨吃白粥至晚又觉饥又问云我手何如佛手闲云月下弄琵琶又问云我脚何似驴脚闲云鹭鸶立雪非同色三十余年未有契其机者脱有酬对唯歛目危坐由此丛林目为三关语师自颂云生缘断处伸驴脚驴脚伸时佛手开为报五湖参禅客三关一一透将来脱有或然之辞孰与下去声及也越地名在绍兴府之往也英邵武隆兴府泐潭洪英禅师邵武陈氏子嗣黄龙惠南禅师批判批点分判谓圣人之心如宝鑑物来则现未有心念也岂堪分章析句批点拈提此则无异描虗空而刻湛水亦乃向枝蔓更添芒索公案乃喻公府之案牍也法之所在而王道治焉公者乃圣贤一期之辙天下通途之理也案者圣贤之正文也凡有天下者未甞无公府也有公府未甞无案牍葢取为法而治天下之不正矣夫佛祖机缘目之曰公案者亦由是而巳葢非一人之臆见乃百千开示同禀至理也X培益也沃灌也益之增益先觉之理旅泊旅如客店暂住岂能久居泊如舟夜止歇天晓复行言其不常住也大丈夫富贵不能淫贫贱不能移威武不能屈此之谓大丈夫语出孟子恢大也诱掖前导曰诱傍扶曰掖忌畏也媒招也比丘梵语比丘此云乞士谓上乞诸佛之智以资慧命下乞羣生之食以资色身比丘具五德谓乞士破恶怖魔净命杀贼也苞苴包褁奇物奉献謟侫以求托嘱也肮脏体盘旋貌汉书云曲眉肮脏倚立门傍也摇尾乞怜如犬见人摇尾以媚之求怜悯而巳小人謟侫亦犹是而巳矣天人天上人间太息大声之叹也颔点头而纳口不言而心许也迹有为功用曰迹真净文隆兴府宝峯真净克文禅师陜府闵乡郑氏子嗣黄龙南禅师南岳下十一世载尔雅云夏曰岁取岁行一次也商曰祀取四时祭祀一终也周曰年取禾熟之意唐虞曰载取物终更始之义巳上俱年也X再闰闰月定四时而成岁也张纯曰三年一闰天气小备五年一闰天气大备葢闰月之不足日之有余也古者一年三百六十六日分为十二月每月三十日一年共三百六十日余剩六日又六箇月小除六日为一岁共余十二日三岁共三十六日闰一月还余六日在后至二年余二十四日连前六日共三十日又闰一月是为三载故易云五岁再闰圣人云下四句出左传范文子答晋景公之文也敏勤也喆侍者潭州大沩真如慕喆禅师抚州临川闻氏子嗣翠巖真南岳下十一世也觉音教睡醒曰觉般若此云智慧也湘西即湖广长沙府相阴湘潭县也目击温伯雪子适齐途中相遇孔子二人各辞而去子路曰夫子久闻雪子见无所言者何也子曰我与雪子目击而道存岂用言乎出庄子逍遥篇香城顺西山香城景顺禅师蜀州人也嗣黄龙南禅师乃坐脱于香城诸葛姓诸葛名亮字孔明瑯琊人躬耕于南阳之西卧龙岗与徐庶为友时刘玄德屯兵于新野庶见之告曰诸葛孔明卧龙也将军盍往见之此人可以就见不可以屈由是玄德遂诣亮所凡三往而从之遂拜为军师后为蜀汉相史咏云世乱雄X兵百战余孔明曾此乐耘锄蜀王不自垂三顾争得先生出故庐春力时运该兴不能隐藏广道者瑞州九峯希广禅师西蜀梓州人师慈仁惠物不寻细检故丛林号为广无心嗣真净克文禅师南岳下十二世也舆众也分外事官受爵于国牧民正国岂为奇特夫为善知识者主丛林兴教化安众克已不干常住正宜如此岂分外事耶云委积聚也委曲教之之法常俯而就之方便以成其德故也褫音池成就也体栽格式也舒王宋徽宗进荆公为舒王也荆公熈宁间拜为相作务新法病民其子王雱为崇正殿大学士因父佐务新法必行雱卒父罢相晏闲间如梦寐见一鬼使领雱荷铁枷泣于公前曰因父务新法所致公问使乞解使曰建寺饭僧可免公遂于金陵田地舍宅为寺赐额保宁请真净主之缣音兼绢也袈裟具云迦罗沙曳此云不正色亦名离尘服衣去声字着衣也伽黎名杂碎衣以条数多故大衣分三品九条十X一条十三条名下品十五条十七条十九条名中品二十一条二十三条二十五条名上品估卖也价也事好也湛堂隆兴府泐潭湛堂文准禅师兴元府梁氏子嗣真净文禅师南岳下十三世也兆形显之义枯死枯老死灭残缺蠹损也卜决疑也杜断也塞也注灌注也如瓶注水使心不乱也出师表诸葛武侯受顾命辅后主七擒孟获巳定南方乃出师伐魏临行遗表于后主表曰先帝创业未半而中道崩殂今天下三分益州罢敝此诚危急存亡之秋也然侍卫之臣不懈于内忠志之士亡身于外者葢追先帝之殊遇欲报之于陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也宫中府中俱为一体湛师闻末二句豁然开悟如训文中云好恶好人之所恶恶人之所好是为拂人之性灾必逮夫身拂逆也殢系替二音极困也滞也僧问僧问处名偏辟问州答处名信手拈来无意路话又谓放风前箭转格外机须向言前领旨句X外明宗不可寻言逐句妄生揆度赵州巳至不立玄危平坦之地了无佛法身心凡酬酢信口开合皆无情识不可较量也故雪窦颂曰偏辟曾挨老古锥七斤衫重少人知而今掷向西湖里下载清风付与谁赵州赵州观音院从谂禅师曹州郝氏子嗣南泉普愿禅师南岳下三世后住观音院声传大夏名闻九州寿一百二十岁唐昭宗干宁四年十一月初二日无疾右脇而寂也酬酢下音昨客报主曰酢主答客曰酬虡音巨谓飞虡天上神兽鹿头龙身说文云钟皷之柎也饰为勐兽释名曰横曰栒纵曰虡差楚宜切略也秋晚末运之际法道凋零讷言迟也尚加也曰月蒙昧也殆乃也危也骥尾参逐人行曰附骥尾谓苍蝇之飞不可数步托于骥尾乃能千里之达也居必下出荀子劝学篇福严雅泽州福严良雅禅师嗣洞山守初青原下八世也大宁宽洪州大宁道宽禅师嗣石霜楚禅师南岳下十一世也蒋山元蒋山赞元禅师婺州义乌人傅大士之裔X嗣石霜禅师楷同也并也龙象水中力大龙也陆中有威象也巨德以喻之者言其有力而托有威而可习故也支撑持也上下时民以名利为上师今不爱名利故不为时上时人以庸鄙为下师今操道德故不为时下也死心隆兴府黄龙死心悟新禅师韶州黄氏子嗣黄龙祖心禅师南岳下十三世也城郭郭外城也孟子曰三里之城七里之郭良器良大也灵源知过必改死心正而不屈憩息也黄太史讳庭坚字鲁直号山谷居士得法于黄龙祖心禅师特尔天性如此不可强为庶几方可也长灵卓东京天宁长灵守卓禅师泉州庄氏子嗣灵源清禅师南岳十四世连城赵有卞和璧秦昭王欲以十二连城贸之赵遣相如送之入秦相如视秦王惟有爱璧之心而无割城之意乃诈曰璧有瑕请示之王授璧与相如如将璧却倚柱立怒发冲冠谓曰臣闻布衣之交尚不忍相欺况大国乎王若急臣臣头璧俱碎X于柱王恐璧碎使人扶相如起颂曰卞璧无瑕曜日辉秦王虽爱不输机可怜又入相如手一阵清风满路归砾小石也神鼎潭州神鼎洪諲禅师襄水扈氏子嗣首山念禅师南岳下九世寻常一衲以度寒暑后隐衡岳有一豪贵来山游见师气貌闲静一钵无余遂拜请住神鼎十年枯淡室无升米一钵挂壁日收盏饭一枯木床为法座残僧数辈围之始终如此后宗风大振门弟子气吞诸方由是慈明发长不剪敝衣而特往见鼎鼎曰汾阳有西河师子是否慈明指后厉声曰屋倒矣鼎回顾相视慈明坐脱只履而视之鼎老忘问又失公所在慈明遂整衣且行且曰见面不如闻名遂去鼎遣人追之不返鼎叹曰汾阳有此儿也慈明自此名重四方古人云前汉书文帝丁卯六年淮南厉王长谋反废处蜀郡嗔恚不食死梁太傅贾谊上疏曰臣窃惟事执可为痛哭者一可为流涕者二可为长太息者六若其他背理而伤道者难徧以疏举进言者皆言天下巳安巳治矣臣独以为未也曰安且治者非愚则谀皆非事实知治乱之体者也夫抱火厝之积薪之下而𥨊其上火未及燃固为之安方今之执何以异此本末舛逆首尾衡决国制抢攘非甚有纪陛下可不壹令臣得熟数之于前X因陈治安之䇿试详择焉扼腕上持也下手腕也谓跌脚捶胸以手持腕救之晚矣磨礲全篇出说苑正谏章古和尚惠古禅师嗣灵源清禅师南岳下十四世相倚背向之义谓背之则祸生向之则福长也同域美恶之义德美则吉性暴则凶谓心者众妙之门羣灵之府升降之源祸福之本也靡费奢侈也悠渐始终之义伊川姓程名颐字正淑号伊川河南人问道于灵源禅师祗谨也恭也侮轻慢也屡频烦也数也侥倖上不当求而求之下不当得而得之觊觎上音冀下音俞希望欲得也恶迹畏影此篇言和妄归真不起生灭心也所行之事喻迹起生灭心喻影背走喻舍妄归真就阴喻显妄明真所谓扬汤止沸不如釜底抽薪夫欲人无闻莫若无声欲人无知莫若无为是知迹从念起影逐身生绝异念而妄迹自消息幻体而虗影当灭学者但解回光就已返境观心则佛眼明而业影自消法身现而尘迹自绝若是则不滞化城而径趣宝所矣日用明此可坐进斯道X过任德薄而位尊任重而福浅自广自广自大下视于人也觉范瑞州清源寺惠洪觉范禅师本郡彭氏子嗣真净文禅师南岳下十三世博覧羣书有大辩才作林间录僧宝传也弥远也浮沉上现也下隐也圣人言史记孔子适周见老子老子曰吾闻富贵者送人以财仁者送人以言吾虽不能富贵而窃仁者之号今送子以言也当今之士聪明深察而近于死者好讥议人者也博辩宏远而危其身者好发人之恶也为人臣子可不慎乎孔子敬奉其教自周返鲁道称尊矣笺传之未尽曰笺参差不齐之貌乃言行相违也行言乃行之实行乃言之表鄙朴诚实也辞尽下唐德宗贞元十年兵部侍郎陆贽谏曰明王不可以辞尽人情不可以意选进士进退随憎爱之情离合系异同之趣是由舍绳墨而意裁曲直弃权衡而手揣重轻虽曰精微不能无谬偶不期遇也耀乘珠魏惠王曰寡人有径寸之珠照车前后各十二乘者数枚齐王曰吾有四臣照千里之外岂特十二乘也魏王有媿色X学易圣人虽生知未甞自言无大过似有小过在虽是谦辞而道理实无穷尽也刘聘君见元城刘忠定公自言甞读他论加作假五十作卒葢加假声相近而误读卒于五十字相似而分也愚按此章之言史记作假数年我与易道则彬彬矣加正作假而无五十字葢孔子年七十矣学易则明乎吉凶消长之理进退存亡之道故可以无大过为言尔故圣人冀永年之穷经庶所行之无咎契经梵言修多罗此云契经谓契理契机乃契理合机之教品物言高低大小利钝之人不可遗弃也巧梓轮桷之用梓木匠也轮车轮也桷榱桷也葢巧梓用木之际随其木性而用之枉者可以为轮直者可以为桷使不废其材也昔齐桓公读书于堂上轮扁斵轮于堂下释凿而问曰敢问君之所读者何书公曰圣人之言也扁曰圣人在乎公曰圣人死矣扁曰然君所读者糟粕耳公怒曰寡人读书轮人安得讥乎有说则可无说则死扁曰以臣事观之臣当斵轮徐则甘而不固疾则苦而不入不徐不疾得之于心应之于手口不能言有数存焉臣不能谕臣之子子不能受之于臣臣年七十而老斵轮古之斵轮者与其不可传而死者多矣故君之所读者糟粕耳桓公大喜出庄子良御使马之人也善使马者称而作之X驽骥上即钝马也下即良马也失性各得迟疾之宜使不失其所赋性也绳墨梓人所用者也木若得之则曲直分明而见矣庸流心不存慎终之规口不吐训格之言不择人以托身不立行以自定见小措大而不知所务从物而流不知所执故曰庸流勃色变也诮才笑切以言相责也瑯琊徐州瑯琊广照慧觉禅师洛阳人嗣汾阳昭禅师南岳下十世范希文姓范名仲淹字希文汝南人宋仁宗庆历中拜为参知政事谥文正缗音民钱串也瑞光寺有四瑞谓钟皷自鸣宝塔放光瑞竹交加白龟听法故称曰瑞光即今之卧佛寺也蹈行也阃门限也上人内有智德外有胜行在人之上故称上人秀即嘉兴府以卑自牧象曰谦谦君子以卑自牧也卑者谦之至也谓君子以自谦自卑之道自牧自处也自乐养道自乐处不愿为人以道为怀苐但也乏少也色斯举矣鸟之为物也见人颜色不善则飘然而逝回翔审视至弹射不惊之处而后下之世人见X机而作亦当如此淫流荡之过也谦光位愈高而心愈下则尊而且光宁克岂能也纯诚精一无杂曰纯真实无妄曰诚傥或然之辞孚信也圆悟成都府昭觉寺佛果克勤禅师彭州骆氏子嗣五祖演禅师保全守曰保诚信心实曰诚乃信之体也言实曰信乃诚之用也惟天下至诚能尽其性则能尽人之性能尽人之性则能尽物之性能尽物之性则可以赞天地之化育可以赞天地化育则可以与天地同参矣註曰性者德无不实理无不具故无人欲之私能尽者知之无不明处之无不当天地至诚者言圣人之德天下莫能加也赞犹助也参者与天地并立绐欺慢也斯须暂时也过恶无心失理曰过有心害理曰恶饬非人有过非恐人知之以巧言自饬欲免过而誉其善义能徙徙者移也孔子曰德之不修学之不讲闻义不能徙不善不能改是吾忧也尹氏曰德必修而后成学必讲而后明见义能徙改过无悋此四X者日新之要苟未能之圣人犹忧之况学者乎隆藏主平江府虎丘绍隆禅师和之含山人嗣圆悟勤禅师南岳下十五世智分别是非曰智又知也妙众理而宰万物也孜孜切切也汲汲也遏止也炎小火之貌原广平曰原煽大火也不矜细行书云乌乎夙夜罔或不勤不矜细行终累大德为山九仞功亏一篑註曰或犹言万一也吕氏曰此是勤德工夫或之一字最有意味一暂止息则非勤德也矜者持也细行者一篑也累去声事相缘及元布袋台州护国寺此菴景元禅师永嘉南溪张氏子嗣圆悟禅师南岳下十五世黄蘗胜瑞州黄蘗山惟胜禅师潼州罗氏子嗣黄龙南禅师南岳下十二世得岂也佛鑑舒州太平寺佛鑑惠懃禅师本郡江氏子嗣五祖演禅师南岳下十四世前言往行艮上干下山天大畜象曰天在山下大畜君子多识前言往行以畜其德註曰前言往行是古圣之言行也观其言察其行以成德乃大畜之义畜积成也故常古人不更之常道也X昺首座韶州南华智昺禅师蜀川永康人为人严厉时号昺铁面嗣佛鑑懃禅师南岳下十五世呈身先见其身后任住持也长老耆德之称了达法性内有智德使学者尊从故曰长老也抑发语之辞询佛灯江西吉安府安吉州何山佛灯守询禅师本郡史氏子嗣佛鑑懃禅师南岳下十五世也挫摧折也効献也尽也输诚尽敬之貌贼侵害爱心之缠绵不巳曰爱阿谀上卑屈也下謟诈也掊克聚歛也谓刻剥民财也旃之也缀补衲也褐褐毛布裰氷火二鼠之毛所织之布也火鼠入火不焚毛长尺许所谓火浣布是也氷鼠者北方有氷厚百尺有鼠在下但食氷毛长数寸可以为布二事合成冬暖夏凉出神异记根柢下音底谓无枝末繁蔓之事也惜痛也疏通能知远古书籍也又胸次岸谷海纳山容无彼此之念也城府遮蔽之义谓外无城郭内无府库不积财宝无外内之隄防也X踊跃见义合理踊跃而前进也附离苟合胜则依附贫则离去苟且取衣食而迎合之二者皆不当故不喜也翛音肖鸟之孤飞也又自如也锐利也虑深不入虎穴焉得虎子学者不可以世事关其心逍遥乎微妙之境优游乎何有之乡然后必蹈于无事安乐之境所偏其识不逮则事理不能圆融也阙闭而不通也龙牙才潭州龙牙寺智才禅师舒州施氏子嗣佛鑑懃禅师南岳下十五世亟急也㛱媟上鄙也下苟且也谓不可言其所为之恶窥覰小视貌佛眼舒州龙门佛眼清远禅师临卭李氏子嗣五祖演禅师南岳下十四世也劲挺至公而无私也傥援上希望也倖也下引援也莅众上临也谓立身之道内刚而外柔莅众之容上承而下顺不和则不可接物不严则不可驭下也昵亲近也泥去声滞也达观颕润州金山昙颕禅师嗣石门聪禅师X阶墀上阶级也下丹墀也谓浅而深也蔑轻也高庵南康军云居高庵善悟禅师泮州李氏子嗣佛眼远禅师南岳下十五世秋毫庄子曰秋兽生毛至微孟子曰明足以察秋毫之末而不见舆薪睫音接眉毛也钧三十斤也区区卑小之称犹碌碌也成枯木东京净国枯木法成禅师何朔人嗣芙蓉楷禅师清源下十二世也侈靡奢费也轻肥乘肥马衣轻裘也肥马衣轻裘佯佯过闾里虽得市廛怜还为识者鄙区分也系连及也关在也干也弛废也弓解凌迟凋败也育王谌庆元府育王寺无示介谌禅师温州张氏子嗣长灵卓禅师其性刚毅临众合古法当时有谌铁面之称仰山伟袁州仰山行伟禅师何朔人嗣黄龙南禅师其为人性刚莅事有法度使某人干某事莫敢违者甞将十二辈名付维那使明日俱到方丈受曲折及会茶时即失一人伟问为谁侍曰随州永泰首座曰泰游山未回以请他僧备具伟然之俄X有告曰泰实在首座匿之伟色庄使搜得泰自陈拙弱恐失所受之事首座实不知也伟令击钟集众白曰昧心欺众他人犹不可为况首座以分座授道是老师所赏之职而自破坏乎二人俱受罸出院由此诸服其公泰后嗣法住黄蘗山首座住沩山嗣黄龙禅师出僧宝传隳毁也夙兴早起也参会夜晚小参省会也贪饕求之不足曰贪嗜之不足曰饕袂音眉衣袂也袖也征役军差曰征民差曰役延寿堂抚安老病之所也古者丛林老僧送安乐堂病者送延寿堂也又今涅槃堂是不幸不救乃天命将尽而不能救也佛印南康军云居佛印了元禅师嗣开元善暹禅师燕休大学曰燕居独处也论语云子之燕居从心孔子曰吾十有五而志于学三十而立四十而不惑五十而知天命六十而耳顺七十而从心所欲不踰矩註曰从者凡事随心所欲不过法度也长庚星名也东有启明曰金星西有长庚曰水星金星在西日出则现水星在东日没则现又先日而出曰启明后日而没谓之长庚也X晓月言其二十七八之月才出则天晓矣所谓光景不长若此矣旌奖上表显也下劝奖也璞藏玉之石也抵掷抛弃也琢磨治玉石者既琢而复磨之言其巳精而益求其精也圭璋瑞玉也上圆下方公执桓圭九寸侯执信圭伯执躬圭皆七寸也阏音遏塞也濬音峻深也殷大也恭敬恭现于外敬存于内恭庄敬也失容无恭敬之容显我慢之相谕晓也唐石头南岳石头希迁禅师瑞州高安陈氏子嗣清源行思禅师后于衡岳寺之东有石状如台结庵居之也瞬动目也法眼金陵清凉院文益禅师余杭鲁氏子甞与悟空修山主行脚至福州湖外值天雨忽作溪流瀑涨暂寓城西地藏院阻雪少憩附炉次琛曰上座何往师曰迤逦行脚曰行脚事作么生师曰不知曰不知最亲切师豁然大悟遂嗣其法后剏法眼宗是也地藏漳州罗汉院珪琛禅师常山李氏子嗣玄沙X师备禅师后漳州牧主请住地藏院次迁罗汉院破屋坏垣师恬然自乐也明教见神鼎嵩禅师见神鼎鼎坐其堂上嵩展具敬礼鼎指堂上两小瓮曰子来是其时寺中今年始有酱食至明时食粥见一净人挟筐取物投僧钵中嵩视上下有咀嚼者有置之自若者嵩袖之下堂看乃碎米饼饵嵩问于耆宿宿曰此寺自来不煑粥有檀越请斋日次第拨僧赴之剩其干残者归纳库中无斋之日令碎焙均而分之表同甘苦也风格气象度量凛然色庄敬畏殊绝也介在也动也裁制也谓使学者至于无过不及之地而终成大德也甲首也以十干言之而甲居首乃云居为江南十剎之首也去就见处也行事也招提梵语招闘提奢略云招提唐言四方僧物今称十方常住也削弱上减损也下衰败也谓颠沛祖风有伤法化也精舍精修梵行之所乃行人栖心修道之处也调御师化物不暴曰调御三界模范曰师灭裂轻薄也X灵源门榜其略曰惟清名字住持实同寄客但以领徒弘法仰助教风为职事尔若其常住财物既非已有理不得专悉委职事僧徒分局主执照依公私合同支破惟清止同众僧斋衬随身瓶钵任缘而住伏望四方君子来有所需惟顾𥨊食祇接之余别难应供若其世法则属官物若其佛法则为众财偷众财盗官物买悦人情则实非素分志之所敢当预具白文冀垂鑑察也张无尽丞相张商英字天觉号无尽十九登第后深信佛乘留心祖道宋哲宗元祐六年为江西漕运使后得法于兜率从悦禅师屡致上频数也下请举也可许也肯也飜然变动也万章问曰人有言伊尹以割烹要汤有诸孟子曰否伊尹耕于有莘之野而乐尧舜之道焉汤使三往而聘之既而飜然改曰与我处畎畆之中由是乐尧舜之道吾岂若使君为尧舜之君哉吾岂若使民为尧舜之民哉吾岂若身亲见之哉故天生斯民也使先知觉后知也予将以斯道而觉斯民非予觉之而谁也假我偷安佛去世逾远教以季末何得无邪佞之辈寄身于我教中苟且偷安其生也跬丘癸切半步也恙病也凛骨寒惊惧之貌X擘窠上分也下字眼之方楷也人能弘道弘廓大也人外无道道外无人然人心有觉道体无为故人能弘道道不能弘人子张曰心能尽性人能弘道也性不能检其心道不能弘其人也归云本抚州疎山归云如本禅师本州台城人嗣灵隐惠远禅师南岳下十六世富郑公丞相富弼字彦国河南府人宋神宗拜为郑国公又封韩国公谥文忠定公得法于投子修颙也致仕洛阳以书答苏州圆照本禅师云曾见颙师悟入深因缘传得老师心东南谩说江山远目覩灵光演妙音投子颙舒州投子悟证修颙禅师嗣惠林宗本禅师清源下十二世也碑竖石记功曰碑灼昭然也笃诚也厚也社稷社土神稷糓神建国则立坛壝以祀葢国以安民为本社稷亦为民而立君之尊系于二者之存亡孟子曰民为贵社稷次之君为轻又扫荡烟尘曰社起取税赋曰稷忘齿不拘年齿屈势不拘名位之谓也杨大年宋杨亿字大年建州蒲城人谥文正公官至翰林得法于广慧元琏禅师后于四帝仁宗康定间与慈明为友X李和文驸马都尉李遵勗号和文居士得法于谷隐蕴聪禅师初参聪时聪以崔赵公问径山公案答之公于言下有省呈颂曰学道须是铁汉着手心头便判直取无上菩提一切是非莫管后与慈明为方外友广慧琏汝州广慧院元琏禅师泉州陈氏子嗣首山念禅师南岳下九世也激扬激发也扬举也激浊扬清之义也谓混浊者激发之使自勉清洁者举扬之使易见班班明也件也兜率悦隆兴府兜率寺从悦禅师赣州熊氏子嗣真净文禅师南岳下十三世也扣关击节扣关紧要处难过而能过击节阻隔处不通而能通也谓扣其机关击其节要提持祖印显露真机于节要处𩫈击使其庆快也苟然岂徒然也张无垢侍郎张九成字子韶号无垢居士杭州盐官人得法于妙喜杲禅师李汉老参政李邴字汉老得法于妙喜禅师吕居仁姓吕名本中字居仁问道于妙喜杲禅师官至翰林入室学者请益问道咨决心疑于禅奥之室也方外友出尘劳方隅之外脱凡情拘系之中故谓方外友也X雷挥电扫雷挥则激散长空电扫则荡除妖㜸葢情爱顺逆逈然清净也衽衣襟也辟易惶悚失守之貌涯涘水之边际也言其不能测度也拟度也书剌下音七古来未有纸削竹木以书其名姓恬安静也馁奴罪切饥也折腰折腰之势也晋时陶潜字渊明号元亮门栽五柳自号五柳先生为彭泽令性简贵不私事上官一日遣督邮至县吏谓应束带见之渊明叹曰吾岂能为五斗米折腰向乡里小儿即日解绶去职赋归去来辞史咏云英俊那堪屈下僚门栽五柳事萧条凤凰不共鸡争食莫恠先生懒折腰拥篲扫地之形也汉高祖即位五日一朝太公以父子礼待之其家令谓太公曰高祖虽子人主也太公虽父人臣也柰何以人主而拜人臣如此则威重不行矣后高祖朝太公公拥篲迎门却行高祖大惊下扶太公公曰帝人主也柰何以我乱天下之法于是高祖尊太公为太上皇帝善家令之言赐金五百斤也酸寒言怖畏之势身酸心寒也跼蹐上曲身也下累足小步也谓人恐惧其身不敢伸足不敢放謟势如此也钟聚也申明也呈也X膜拜长跪也诛明其罪而杀之曰诛录收录其名而考其罪曰录赎纳金免罪曰赎僧远齐高祖建元元年庚辰八月有事驾临钟山因幸沙门僧远帝访之远床坐辞老疾不迎高祖将诣床下见之左右曰房榻窄狭不能容舆葢遂驻辇慇懃致问而去且远居山五十余年初时饮食不继㵎饮木食二十余年诸方仰其高风寿终之日以表奏帝帝遂以为师御葬钟山焉慧远庐山东林虎溪慧远禅师雁门楼烦贾氏子晋孝武帝太元五年先因秦乱未归于晋少为儒生博通六经尤䆳周易甞于弟慧持造安法师席下闻说般若经喜叹曰儒道九流特糠粃耳遂祝发出家以大法为已任安弟子千余师居第一座及关中扰乱安散其徒师南游至浔阳见匡山爱之结庐山中太守桓尹尊其道德为剏精舍一夕雷风拔树鼓沙荡平地基致木于上以为神运焉道价弥高晋室衰微天下奇才隐居不仕师结莲社会诸贤儒并沙门千余人求生净土东晋安帝驾临浔阳诏远一出师辞以老疾不出帝愈加敬勑九江大守岁时送资道之具卜居三十年影不出山凡送客以虎溪桥为限临终数日天乐来迎面西端坐而逝寿八十三岁着匡山集三十卷盛行于世矣X圆极岑太平州隐静圆极彦岑禅师抚州台城人嗣云居法如禅师南岳下十六世也䟦前曰序后曰䟦典刑孟子曰太甲颠覆汤之典刑乃谓圣人正暴除乱惩恶除非劝善之法度也几近也将也扫地乃教之倒败也王蛮子乃方语是法门中奴仆也箴规诚也亦作药针能除毒病也醉昏迷也东山空福州雪峯东山惠空禅师本郡陈氏子嗣泐潭善清禅师南岳下十四世幼岁圆顶披缁振钖游方契悟于草堂开法于雪峯也援助也忘于道庄子大宗师篇孔子云鱼相忘于江湖鸟相忘于虗空人相忘于道术註云水深游泳鱼得其乐故相忘道濶无涯物我俱泯人得其乐故相忘也闽福建之地名也偿负上还也受贷不偿曰负浙翁琰金陵钟山如琰禅师号浙翁未详法嗣赦有罪全放曰赦璨隐山未详古人瑞州洞山自宝禅师卢州人嗣五祖戒禅师清源下九世为人严谨甞在五祖为库司戒病令侍者往库中取生姜前药宝叱之侍者白戒戒令X取钱回买宝方取姜与之后筠州洞山缺住持郡守以书托戒所举智者主之戒曰卖生姜汉住得遂出世住洞山后移归宗寺一日出门见喝道者来师问甚么官从曰县尉令避路宝侧立道左避之马忽见跪而不行宝曰畜生却识人尉知是宝再拜而去后迁云居一夜山神肩舆遶寺行宝曰擡你爷娘擡上方丈去宝初行脚时甞宿旅邸为娼女所窘遂让榻与之睡宝夜危坐至旦娼女索宿钱宝与之出门将火自烧其褥而去娼女以实告母遂请师置斋求忏谓真佛子也甞作达磨赞最播丛林瑯琊觉和尚知之今载正法眼藏中踞大座居也泛多也浮也剎梵语剎瑟此云竿即旛柱也凡沙门得道者建旛以告四方出要覧卷下义见上卷下雪堂行衢州乌巨山雪堂道行禅师迅州叶氏子嗣佛眼远禅师南岳下十五世沿从流而下也今谓从一路也博山本饶州荐福悟本禅师江州人前住博山嗣大慧禅师南岳下十六世入寺下六条路径开濶居处好廊庑修整建立好香灯不绝报恩好钟皷分明法令好粥饭精洁恩众好僧行有礼规矩好张希颜事宋时张希颜为萍乡邑宰范延龄为殿X直押兵过金陵张咏上命知金陵事问曰天使沿路见好官员么曰昨过萍乡邑宰张希颜好官员也咏曰焉得知其为好答曰自入其境桥路完美田园阔辟野无堕农市无赌博夜闻更皷分明必知有美政者咏曰希颜固贤矣天使亦好官员即日同荐于朝希颜为发运使延龄为阁门侯也张咏字复之后封定国公者此之致也阁下称唿之辞又语录云宰相三公郡守俱称阁下金隄上取坚固之义下乃池塘之岸溃散也非特不比也煨烬下音尽即火之余也晦庵光信州龟峯晦庵惠光禅师建宁人嗣雪堂行机禅师弱冠古者二十岁方冠此十五六未冠之称也佩大带也又凡带必有佩古人凡遇善行嘉言即书于佩示其不忘也准法则也又准者所以揆平驭正註曰立水以望绳以水为平即是为平之器谩空也欺也挺持超越而独立也且庵真州长芦且庵守仁禅师越之上虞人嗣雪堂行禅师南岳下十六世也颇不正之貌就纵也启廸开导也X应庵华明州天童应庵昙华禅师蕲州汪氏子嗣虎丘隆禅师南岳下十六世志气上心志也下血气也以理养心志不昏以志帅气气不堕论云气听命于心者是贤也心听命于气者为小人也夫气者志之卒也志者气之帅也苟心随气变则气反为志之帅也气为帅则吾心之志衰斯乃心为气役也圣贤君子以心御气而不为气所御以心移气而不为气所移也普云圆南康军普云自圆禅师绵州雍氏子嗣南庵悟禅师南岳下十六世首座表率丛林人天眼目分座说法开凿后昆故曰首座也一材僧未详或指水庵书记执掌文翰凡山门榜疏书简祈祷语祠悉皆属之白杨顺抚州白杨法顺禅师绵州文氏子嗣佛眼远禅师南岳下十五世也师一日上堂曰好事堆堆叠叠来不须造作与安排落林黄叶水摧去横谷白云风卷回寒雁一声情念断霜钟才动我山摧白杨更有过人处尽夜寒炉拨死灰藏主执掌经藏兼通义理函帙目录常加典对缺者补完断者粘缀也通乌头真州北山法通禅师嗣长芦了清禅师知客知典宾客缁白相遇应对香茶迎请务令整X齐贤真牧南康军归宗真牧正贤禅师潼州陈氏子嗣佛眼远禅师南岳下十五世维那纲维僧众曲尽调摄僧事内外无不掌之维那华梵兼举即今之悦众也副事掌常住金糓钱帛米麦出入随时上历也用姪婺州双林德用禅师本郡戴氏子嗣高庵善悟禅师监寺梵语摩监帝此云寺主即今监寺此职早暮勤事香火应接官员历事廉能公谨上下无怨者充之矣海纳山容量如大海无水不纳心似山谷无物不容也赞祐佐助也社席也会也啸吹气之声冽寒气也骧腾跃远举之貌虎啸龙骧易干卦九五飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲乎上本乎地者亲乎下则各从其类也又诗云上下皆同德风云际会时如天施雨露万物生光辉药山澧州药山惟俨禅师绛州韩氏子嗣石头迁禅师天皇荆州天皇道悟禅师婺州东阳张氏子嗣石X头禅师翼飞举之貌鸿大雁也沛水流下急之貌潸音山泪下之貌直枉行道直道而事人焉往而不三黜枉道而事人何必去父母之邦此鲁论中柳下惠语也蒭粟草子之饭也惓惓忧闷也旬浃下音节十日为旬十二日为浃也偶象人之形曰偶万庵江州东林万庵道颜禅师潼州解氏子嗣大慧杲禅师南岳下十六世也贯首座未详使符汉制以竹长六寸分而相合为符信也狼多贪害物曰狼间气不世而出曰间气如伊尹周公之类也又谓出格之人与世无干也富贵有财曰富有禄曰贵泚千里切水清也鑑古镜照像妍丑难逃溪潭乃暎中天宝鑑毛发难逃不假造作忠恕尽己之谓忠让人之谓恕俚鄙俗之言介所守之节坚正不移伎俩能巧多艺也匹似间方语不要紧也方侍者吉州禾山超宗惠方禅师嗣黄龙南禅X师南岳下十二世惨怛慈悲之容恻隐之貌抚循上安也下顺也乃屈尊就卑之义也中和理无偏颇事无缓急又喜怒哀乐之未发谓之中发而皆中节谓之和雠怀冤相报之意不容宽恕之心诟音后怒也趂逐也权豪当位有势曰权财力俱胜曰豪罔无也激之感发其忠秀圆通汴梁法云寺圆通法秀禅师秦州陇城辛氏子嗣天衣怀禅师清源下十一世忿啑下本作懥字上怒之甚也下怒之滞也愤愤心欲通而未能也悱排口欲言而未能言也乡党一万二千家为乡五百家为党商贾下音古行商坐贾屠沽宰杀曰屠卖酒曰沽闾阎里巷之门负贩上担荷也下贱买贵卖也漏巵注酒之器也古云江河不能满漏巵焦釜秦伐赵赵取救于齐齐不明周子曰今日亡赵明日患及齐救赵之急务宜若捧漏巵而沃焦釜圆照东京惠林寺圆照宗本禅师常州无钖管X氏子嗣天衣义怀禅师清源下十一世也乡与向同先也草堂清隆兴府草堂善清禅师南雍州何氏子嗣黄龙祖心禅师南岳下十三世燎烧也荧荧小火星也都邑天子所居曰都周礼云四县曰都邑国也四井为邑燔音烦烧也佥众也皆也却行求前时孔子在卫冉求言与季孙曰国有圣人而不能用欲求其治是犹却行而求前岂可及乎平侍者太阳平侍者预明安之室有年矣虽尽得其旨惟以生灭为已任挤陷同列忌出其右时瑯琊广照公安圆鑑居众时汾阳昭禅师令其探明安宗旨太阳明安云兴洞山一宗非远即觉也二师云有平侍者在安以手指胸云此处不佳又揑拇指叉中示云平向去当死于此尔既明安迁化遗嘱云󰢍身十年无难当为太阳山打供入塔时门人恐平将不利于师遂作李和文都尉所施黄白器物书于塔铭实无也后平住太阳忽云先师灵骨风水不利取而焚之山门耆宿切谏平云与我有妨遂发塔见师颜貌如生薪尽俨然众皆惊异平以䦆破其脑益油薪俄成灰烬众以其事闻于官坐平谋塔中物不孝还俗平后自称为黄X秀才谒瑯琊瑯琊曰昔年平侍者今朝黄秀才我在太阳时见你做出来遂不纳又谒公安安亦然平流浪无依后于三叉路口遭大虫食之竟不免太阳手叉之记悲哉坎坷不平之貌亲疎爱而近之曰亲恶而远之曰疎缄默上封也下不言也时孔子观周入后稷之庙有金人焉三缄其口而铭其背曰天机不密四时何行地机不密万物何生人机不密万事何成此古慎言之人也又诫人之避谗雪峯福州雪峯义存禅师南安鲁氏子嗣德山宣鑑禅师云门广东韶州云门山光峯院文偃禅师嘉兴张氏子嗣雪峯存禅师俊智过千人曰俊驾骏驷四马在轭曰驾俊马曰骏一乘四马曰驷六辔下普具切车有四马各两辔共八辔以骖马内两辔系于轼骖马外两辔及夹辕两服马四辔分置两手以为六辔䇿马箠也以鞭击马也顾盻回视也山堂隆兴府黄龙山堂道震禅师金陵赵氏子嗣泐潭善禅师梁美糓也X囓肥上噬也下肥腻也言所食者皆佳糓美味之物也鸱充尸切亦名鸢似雁而白也鸜音劬鸜鹆也即八哥是也驭乘也罔然言不知其理也蹑践也伍聚也五人相参曰伍又伴也老庞襄州庞蕴字道玄衡阳县人得法于马祖甞作偈曰但自无心于万物何妨万物常围遶铁牛不怕狮子吼恰似木人见花鸟木人本体自无情花鸟逢人亦不惊心境如如只这是何虑菩提道不成御治也使也骄矜肆辜罪犯应死曰辜韩子仓名驹字子仓问道于山堂道震禅师任至尚书李成兵南宋高宗绍兴元年李成作乱聚集浙江各处贼宼十余万战据江淮十余州自号李天王劫掠襄阳遇岳飞杀败投入江者不知其数李成败走投金自此襄汉悉平川陜道路方通征税无阻矣诘问也三请一辞古语云三让而进一辞而退言士之自重也X野庵隆兴府石亭野庵祖璇禅师嗣大慧宗杲禅师李商老庐山李商老因修造动土触犯土神致举家病肿求医不効乃焚香斋戒诵念炽盛光王神呪未及七日夜梦老人着白衣骑牛陷地旋没而去翌日全家病痊矣元首座成都府昭觉寺微庵道元禅师嗣佛果懃禅师南岳下十五世唯唯上声应之速而无疑也加唯唯两字者顺从之至也蠒足足重皮也楚欲伐宋墨子自鲁趣楚十日十夜足肿如重蠒而不休息谓足伤起皮如重蠒也渚宫上音主地名即荆州府是也塔铭妙喜禅师因湛堂示寂请觉范状其行实又得龙安照然禅师书为绍介特往荆州谒无尽居士求塔铭初见无尽问公祇任么着草鞋远来师曰某数百里特来见相公公曰年多少师曰二十四岁又问水牯牛多少师曰两个公曰甚么处学得虗头言来师曰今日亲见相公无尽笑曰且坐吃茶才坐又问远来有何事缘师趣前曰湛堂和尚示寂茶毗眼睛牙齿数珠不坏得舍利无数山门耆宿皆欲得相公大手笔作塔铭激厉后学特地远来冐凟钧听无尽曰被罪在此不曾为人作文字今有一问若道得即作塔铭道不得即与钱X五贯褁足却归兜率参禅去师云请相公问公曰闻准老眼睛不坏是否答曰是公曰我不问你这箇眼睛师曰问甚么眼睛公曰金刚正眼睛师曰若是金刚正眼睛在相公笔头上公曰如此则老夫为他点出光明令他照天照地去也师乃趣前云先师多幸谢相公塔铭无尽唯唯而笑其略曰舍利孔老之书无闻也先佛世尊灭度之后弟子收取舍利起塔供养赵州从谂禅师舍利多至万粒近世龙庆闲百丈肃烟气所及皆成舍利大体出家人本为生死事大若生死到来不知下落则不如三家村里省事汉临终嘱付一一分明四大色身诸缘假合从本以来舍利岂有体性若梵行清洁白业坚固灵明廓彻预知报谢不惊不怖则依正二报毫𨤲不失若世间麤心于本分事上十二时中不曾照管微细流注生大我慢此是业主鬼来借宅如此而欲舍利流珠诸根不坏岂可得乎十金即十两也墨蹟下与迹同即书籍字帖也茶毗梵语此云火化佛性潭州大沩佛性法泰禅师汉州李氏子嗣圆悟勤禅师南岳下十五世也地客即佃户也祖超然临安府超然文祖禅师嗣天衣怀禅师清X源下十一世也弒以下杀上曰弒抑逼也狡猾奸顽多诈也大士有德之称谓当代英贤思拔羣类智出众情弘道利生故曰大士也亮座主西蜀人颇讲经论因参马祖发明大事隐于洪州西山更无消息政和间有熊秀才游西山过翠巖长老思文与秀才俱是鄱阳人故遣二力士擡篮舆送至所经林壑草木荫翳偶见一僧貌古神清庞眉雪顶编叶为衣坐于盘石如壁间𦘕佛图澄之状熊自谓曰今时无这般僧甞闻亮座主隐于西山疑其犹在出舆踧踖而前曰莫是亮座主么僧以手向东指熊方与二力随手回视失僧所在时小雨初歇熊登石视其座处犹干踌躇回顾太息曰宿缘不厚虽遇而不遇也隐山潭州龙山禅师因参马祖发明心要后隐潭州龙山一日洞山悟本于密师伯游山前见溪流菜叶莫有道人居否遂拨草循溪行六七里忽见隐山在庵前便问此山无路阇黎从何处来洞曰无路且置和尚从何而入师曰我不从云水来洞曰和尚住此山多少时节曰春秋不涉洞曰此山先住和尚先住师曰不知洞曰为甚么不知师曰我不从人天来洞曰和尚得何道理便住此山师曰我见两箇泥牛鬪入海直至如今绝消息洞山X良久具威仪礼拜便问如何是主中主师曰长年不出户洞曰如何主中宾师云青山覆白云洞曰宾主相去几何师曰长江水上波洞曰宾主相见有何言句师曰清风拂白云洞山辞退乃述偈曰三间茅屋从来住一道神光万境闲莫将是非来辩我浮生穿凿不相关自此焚菴遁入深山幽寂之处不知所在因号隐山率尊也修也恬退乐然而退不愿为人超然居士郡王赵令矜字表之号超然居士都郡南康嗣圆悟勤禅师抑止也慽忧也蒙欺昧遮掩曰蒙震上离下丰亨雷火丰卦丰者大也以明而动盛大之势也故其占有亨道焉然盛极将衰又有忧道焉圣人以为徒忧无益但守常不至过盛彖辞云日中则日亥月盈则食天地盈虗与时消息而况人乎况于鬼神乎葢言丰盛难常以此为戒也日中盛极则当日亥昧月盈极则有亏缺天地之盈亏尚随时消息况人生于天地之间鬼神为天地之气机丰盛之时以此为戒欲人守中不至于过盛也处丰之道岂容易哉消息阴死为消阳死为息令闻上善也下去声名远达也X时乎难得夫功难成而易败时难得而易失谓时乎时乎不再来李左车谓韩信之言也砥砺琢磨也涉猎谓之泛览流观譬如涉水猎兽意不精专终不克见深奥之旨也面墻论语云子谓伯鱼曰女为周南召南矣乎曰人而不为周南召南犹面墻而立也欤言其一物无所见一步不可行也籍名但身离尘世迹寄烟霞故有司文籍不得着其名也剏楚浪切初造也汲汲小人为利而无少暇津途渡水处曰津陆行处曰途辅弼扶助也如朝廷有股肱之臣则天下治丛林有贤智衲僧则法门兴也冲寒下谓隆冬盛暑之时或执劳则踊跃以身先之未甞有懒惰之容现于颜面也始自南源杨大年以书抵宜春太守黄守旦使请师出世说法守以南源致请后谒神鼎鼎叹曰汾阳有此儿耶师自此名重四方定林沙门本延有道行雅为士大夫敬信见鼎称赞慈明知见可兴临济之道时道吾虗席延白郡守请以主之法令整肃忘躯为众后迁石霜又居福巖又住兴化总柄纲律统束也谓统束丛林权衡僧任立纲陈X纪整顿规绳救时之獘也为法下惟知有佛法而不知有其身也造次急遽苟且之时颠沛倾覆流难之际遽勃然而变其色也疾也抝刚硬孤高不近人情孚铁脚长芦应天永孚禅师嗣泐潭怀澄其游方至一旅邸有娼女所逼不惑女告母母叹曰真佛子也故丛林云平生孚铁脚道价喧宇宙偃仆也倒也论语孔子曰君子之德风小人之德草草上之风必偃龟鑑龟知未来之祸福鑑照现在之妍媸本首座即博山悟本也当去声发言之中节也撙节量其所入度其所出节俭廉约无使奢侈储积聚也嗣也如太子嗣君故谓之储曹洞宗曹乃抚州曹山本寂禅师嗣洞山良介禅师初离洞山入曹溪礼祖塔回吉州之吉水众响山名遂请开法师拟曹溪凡随所居处立曹为号洞山之宗至师最隆故称曹洞宗也率然轻忽也衡阳湖南道衡州府衡阳县也揭高举也张示也涕泗目出汁曰涕鼻出汁曰泗遑处居处不安之貌又急也X妇女但有闺门之志而无境外之心下板官谓下僚下板言居于下位也谷泉南岳芭蕉庵大道谷泉禅师泉州人嗣汾阳善昭禅师南岳下十世也大愚瑞州太愚山守芝禅师嗣汾阳汾阳汾州太子院善昭禅师太原俞氏子嗣首山念禅师南岳下九世也混火队中汾阳道望天下慈明等决志亲谒当时河东泽潞皆屯兵众皆无行惟公等不顾危阻渡河登太行山易衣混军队中露眠草宿不辞劳苦遂造汾阳参见详在僧宝传移梅阳即广东潮州府梅阳县也侍郎张九成未第时因谈杨文公吕微仲诸儒所造精妙皆由学禅而至于是慕禅学闻宝印楚明禅师道风敬往参请师举栢树子话令时时提撕一日闻蛙鸣释然契入有偈曰春天月下一声蛙撞破干坤共一家正恁么时谁会得岭头脚痛有玄沙宋高宗绍兴七年七月十一日诏妙喜住径山能仁寺至绍兴十一年张九成与诸大夫辈往谒评议格物话妙喜曰公祇知有格物不知有物格诸公茫然妙喜大笑公曰师能开谕乎喜曰不见小说载唐人与安禄山叛者其人先为阆州守有𦘕像在焉时唐明皇幸蜀见之怒令使臣以劒击之像首落时阆州守隐居陜西首忽然堕地公闻顿领深旨X呈偈题于轩壁曰子韶格物妙喜物格欲识一贯两箇五百妙喜重其悟入时为上堂引神臂弓一发透过千层甲老僧拈来看直甚臭皮袜之句是时军国边事方议神臂弓之用右相秦桧以为讥议朝政五月民佛日窜衡阳贬九成为南康军妙喜绍兴七年住径山十一年五月内贬衡阳着正法眼藏三帙被人重谮复贬梅阳未几诏复形服时四方虗席以邀不就绍兴二十年十一月诏住明州阿育王寺二十八年再诏住径山孝宗隆兴元年八月初一日示寂宋时自秦桧专国士大夫名望者悉屏之远方龌龊委靡不振之徒一言契合即登正府仍止除一厅谓之伴拜稍出一言斥而去之不异奴𨽻也侔齐也临济镇州临济院义玄禅师曹州南华邢氏子嗣黄蘗希运禅师南岳下四世德山鼎州德山宣鑑禅师简州周氏子嗣龙潭崇信禅师南岳下四世也古之圣人司马光曰楚庄以无灾为惧曰天岂弃不糓乎不糓不善人也亦是谦辞又罪也谓我有罪天岂弃而不诛也谤辱尧有不慈之心舜有不孝之过尧舜翊善传圣曰尧仁盛圣明曰舜X不涉典章孟浪之谈取笑傍观也作事轻率曰孟浪妄号帝王楞严经云譬如有人妄号帝王自取诛灭况复法王如何妄窃也今谓未得谓得未证谓证妄称有道欺罔聋俗切取声利以自断送讵可救乎葢圣贤贵真正难闻岂凡夫而可妄称哉水潦鹤阿难至竹林中闻有比丘诵法偈曰若人生百岁不见水潦鹤不如生一日而得覩见之阿难闻巳惨然叹曰世间眼灭何其速乎烦恼诸恶如何便起违返圣教自生妄灭无有慧明常处痴暗永当流转生死便语比丘此非佛语不可修行汝今当知二人谤佛一虽多闻而生邪见二解深义颠倒妄说有此二法为自毁伤不能令人离三恶道汝今当听我演佛偈若人生百岁不解生灭法不如生一日而得解了知尔时比丘即向其师而告之师曰阿难老朽言多错谬不可信矣汝今当依前偈而诵阿难后闻比丘复诵前偈问其故答言吾师告我阿难老朽言多虗妄汝可依前而诵阿难思惟彼轻我言或受余教即入三昧推求胜德不见有能回挽彼意作是念言异哉异哉不复正也当堕三途文出阿育王传属庵上音祝值遇也条陈上目也下设也谓布列条章陈设法度以救末法之弊也X兢业兢兢戒谨也履薄氷而惧陷业业恐惧也蹈劒刃而恐伤知我孔子作春秋以寓王法其大要皆天子之事知孔子者谓此书之作遏人欲于横流存天理于既灭为后世虑至深远也罪我罪孔子者以谓无其位而托二百四十二年南面之权使乱臣贼子禁其欲而不敢肆则慽矣杜撰上塞也下造也述也言不通古法而自造也如杜光庭假佛经而作道经也方册以竹为纸书载典章合而成帙曰方册东坡见佛印佛印了元禅师一日与学徒坐次东坡诣金山值佛印入室师云此间无坐处坡云借师四大作禅床师云老僧有一问道得即坐道不得即输腰间玉带坡即解带置案云请师问师云老僧四大本空五阴非有汝向甚么处坐坡无语印召侍者留下玉带永镇山门以衲衣酬之坡作赋云病骨难堪玉带围钝根仍落箭锋机会当乞食歌姬院换得云山旧衲衣特地无故换也决择决择深奥启悟真源降欵输诚尽敬之貌悬谶上远也下将来之事也达磨大师得法后问般若多罗云当往何国而作佛事师曰汝虽得法未可远行且止南天待吾灭后六十七岁当往X震旦说大法药直接上根慎勿远行衰于日下又问彼有大士堪为法器否千载之下有留难否师曰汝之所化获菩提者不可胜数吾灭度后六十七载彼国有难水中文布善自降之汝至时勿住彼国唯好有为功德不见佛理听吾偈曰路行跨水复逢羊独自悽悽暗渡江日下可怜双像马二株嫩桂久昌昌又云一百五十年有小难听吾偈曰心中虽吉外头凶川下僧房名不中若有毒龙生武子忽逢小鼠寂无穷又曰却后林下见一人当得道果听吾偈曰震旦虽濶无别路要假儿孙脚下行金鸡解衔一粒粟供养十方罗汉僧谓首句即道一也次句乃石头也第三句即南岳让让乃金鸡县人第四句颂马祖祖是四川什邡县罗汉寺僧嗣南岳之法故尔谓达磨悬谶石头南岳为曹洞临济之宗祖也密证明教曰密也者非不言而暗证也真密也註外传信衣内授密证乃吾佛祖真实秘密之法也比每也往也显微下谓妙音幽微玄宗渊奥语言文字有所不能形容矣故至理绝言非言可及虽云道本无言非言不显谓真心离相即诸相而显真心至理绝言假微言而昭彰至道也抑扬纵夺之义炊音吹爨也雪窦明州雪窦重显禅师遂州李氏子嗣智门光X祚禅师一日示众云三分光阴二早过灵台一点不揩磨贪生逐日区区走唤不回头怎柰何汪洋广有之貌浑淳清浊未分也维摩经云大乘菩萨入诸婬舍示欲之过虽有妻子常修梵行圆觉经云一切障碍即究竟觉乃至诸戒定慧及婬怒痴俱为梵行此大权圣人示迹利生而外道邪人以此诳人滥膺恭敬贪瞋痴引取无厌曰贪又爱欲也由爱心计着而发也怒心之盛曰瞋又刚烈也由心气相作而发也然心属火气属金心火转气金转刚故也迷惑无知曰痴又愚昧也由轻慢恃已而发也离上干下火天大有卦所有之大也火在天上无物不照故圣人有大作为非凡可比也特为凡夫兴大慈心作大利益遂设戒定慧三学戒定慧防非止恶曰戒止息诸缘曰定破惑证真曰慧此三者入道之门泥洹之要凡为僧者于此宜尽心焉曲折听分付发放也拾遗牌古者丛林凡兴佛事必须挂牌晓谕大众今挂拾遗者类余也小参禅门话早旦陞堂曰早参日晡时念诵曰晚参随时说法曰小参普参者凡圣皆集缁素咸X臻主法者以等心应物垂示万机令法久住矣或小参乃家训也训诲学者之规范也粝米不精也辩首座都府昭觉寺辩禅师嗣大沩法泰禅师傥或然之辞虫豸有足曰虫无足曰豸绳墨规矩也木随绳墨而正直心随教化而离邪凡行道德兴教化不可须臾忘也笻竹杖也屦音巨草履也适称也狞恶也栗棘蓬杨岐示众云透得金刚圈吞得栗棘蓬便与三世诸佛把手共行历代祖师共一鼻孔其或未然参须实参悟须实悟者也佛智庆元府育王寺佛智端裕禅师吴越王之裔也嗣圆悟勤禅师水庵临安府净慈水庵端一禅师婺州马氏子嗣佛智裕禅师南岳下十六世冲澹上和也下恬静也昂孤高自如之貌屑轻苟也又顾也䖃苴上郎假切下音鲊中州人谓蜀人不遵轨辙曰䖃苴又苴不熟之貌也社火俗唿会伴也御制也迂远也陵夷上小山也下平也言丘陵溃堕渐至于地教X化渐废以类此也径挺当机直指绝无回避拟议之间白云千里月堂临安府净慈月堂道昌禅师潮州宝谿吴氏子嗣妙湛惠禅师巽上艮下风山渐卦渐渐进之义象曰山上有木渐君子以居贤德善裕註云二者皆当以渐而进贤字衍唐丘志曰居安虑危防微杜渐此古人忧之深虑之远而防其未然也鬻卖也尤延之姓尤名袤字延之号遂初居士问道于水庵一禅师荒逸恣情放意怠惰荒淫流荡无返也苟简苟求声利简去仁义六人慈明圆大愚芝瑯琊觉谷泉道法华峯天胜泰投子舒州投子山义清禅师嗣水庵一禅师南岳下十七世也九重天子之门有九重也选德乃内宫殿名也上仁君即位后皆称上乃宋孝宗也青出于蓝出荀子劝学篇青色乃由蓝中之靛而染之其色返深于蓝弟子学不止而胜于师乃末胜本也X如鱼有水刘玄德得武侯云长翼德皆不悦玄德乃云孤之有孔明犹鱼之有水也愿君请无复言重孔明以晓二人也紫巖居士张浚字德远号紫巖居士绍兴初拜封为和国公问道于圆悟勤禅师师资师者人之模范为人之长训物之规资者助也助发已身之行业又师以道传于弟子弟子资学于师也累卵晋灵公建九层之台三年不起有臣荀息谏曰臣能累十二棊子又加九卵在其上公曰危哉息曰不危公造九层之台三年不成男不耕女不织其危甚矣公闻之遂止也毋音无禁止之辞宸庭即选德殿乃天子北辰之宫也伐夸也倜傥上音剔穷而不变也下音倘卓异貌谓雅致慷慨潇洒无覊也岸谷岸露额也谷两山间流道葢胷次冲虗如高岸空谷有容川之量徇以身逐物曰徇殒获儒行篇云不殒获于贫贱註云如萚殒而飘零似禾获而枯藁也又殒者如有所坠获者如有所割刈也乃困迫失志之貌秀之天宁嘉兴府秀水县天宁寺也X攸司所主掌也十局头今十局即百丈清规中两序要也余不预焉谓两堂首座书记藏主知客都管监寺副寺维那典座也翼戴上恭敬也下顶戴也拳拳勤而奉持惴惴之端切忧也睽音奎斜视也屠狯宰杀曰屠杀戮曰狯又害也袭合也妙湛福州雪峯妙湛思慧禅师钱塘俞氏子嗣法云善本禅师适的从也相称也恳至诚求也建炎宋高宗年号上巳日即三月三日也钟相绍兴五年洞庭湖贼钟相作乱伤残人民得张俊官兵钟相败死不数日客商来往居民耕植钟相号天皇大王澧阳湖广常德府澧阳州是也文殊导常德府文殊正导禅师眉州徐氏子嗣佛鑑勤禅师十三得度诣都习唯识论自以为至得同学诘曰三界唯心万法唯识今目前万象凝然心识安在师无对由是周游江淮得法后应世住文殊寺宋高宗建炎三年春示众举临济临灭嘱三圣因缘曰正法眼藏瞎驴灭临济何曾有此说X古今时人皆妄传不信但看后三月果至后三月钟相叛于澧阳其徒欲与师南奔师曰学道所以了生死何得避之俄然贼至师曰速然见杀快汝心意贼举槊残之血皆白乳贼惊骇引蓆覆而去毅音义果敢也端也至人行到之人又圣人也丹稜即四川眉州丹稜县心闻台州万年寺心闻云贲禅师永嘉人嗣育王介谌禅师南岳下十六世也瞠撑直视也划音获以刀破物也札竹洽切剌也搭滞凝止不脱也言未得彻证犹有疑碍今用一锥一札使其超然默契本心不存凡圣廓落无依纵横自在而巳风穴汝州风穴延沼禅师钱塘余杭刘氏子嗣南院惠颙禅师南岳下七世也白丁地名地多小人风穴隐匿数年未知孰是大梅明州大梅山法常禅师襄阳郑氏子嗣马祖后隐居于大梅悠悠优也寻常游行之人诒音移慢也欺也叔季也末法之时也靡偃也归也矧音审况也瓌伟上公回切玉美也下音苇乃奇大也天禧宋三帝真宗年号也X笼络如鸟之在笼马着覊络不能脱去学者溺之亦犹是也宣政宋八帝徽宗年号也碧巖集山名圆悟禅师在此作评唱释雪窦颂古为碧巖集也宁道者潭州开福道宁禅师歙溪汪氏子嗣五祖演禅师南岳下十四世绍兴宋十帝高宗年号也佛日即妙喜也骛音务奔也渍音自浸润也祛除却也剧增也尤甚也拙庵庆元府育王山佛照德光禅师临江军彭氏子嗣大慧杲禅师南岳下十六世颅顶骨颡额也颐颔也七处两手两足两眉及顶虞尹文姓虞名尹字彬文幼十岁时善赋诗词有惊人之语后孝宗为相置翘村舘舍以筵四方贤士伊尹性伊名尹伤中国无贤君叹斯道不行隐耕于有莘之野汤三往聘之拜为相吕望东海人姓姜名尚字子牙钓鱼磻溪之宝鸡县西伯将出猎卜之曰所获者非熊非罴非虎非彪霸王之辅果获姜尚于渭水之阳与语大悦曰X自吾先君太公甞云当有圣人适周太公望子久矣故号太公望立为师封为吕后佐武王伐纣也咏曰岸草青青渭水流子牙曾此独垂钩当时未入飞熊兆几向斜阳叹白头阶级上阶梯也下次第也箕踞长伸两足以两手按两膝上其形似箕唐诗云绿树阴浓足四隣青苔日厚自无尘科头箕踞长松下白眼看他世上人揵所击之物也钟磬板木鱼等物凡击之有声者皆名为揵柱石汉田延年谓霍光曰将军为国柱石今谓柱石者欲撑柱宗门令法久住也芥蔕上音介下音瘥望人豁略曰幸勿芥蔕又剌鲠也鲠者骨不下咽也古谓蹇谔直言为骨鲠也直言难受如鲠骨留咽也刬削也谓去其疑执断其情思也可亲下三句出孔子家语儒行篇也淫溽礼记云居家不淫饮食不溽註淫流荡也恣纵贪味曰溽也干将镆鎁孝子传云楚王夫人夏乘凉抱铁柱感孕产生一铁块楚王令干将造劒三年乃成双劒一雌一雄干将密将雄劒以匿进雌劒王秘匣中甞闻悲鸣王问羣臣臣曰劒有雌雄鸣者忆雄耳王大怒干将知罪必死将劒藏于屋柱中嘱妻镆鎁X曰日出北户南山有松松生于石剑在其中妻后生男名眉间赤年十五岁问母曰吾父何在母述前事思惟剖柱果得其剑欲为父报讐楚王知之勑令覔得其人当厚赏之眉间赤遂逃俄有客曰子莫非眉间赤否曰然客曰吾甑山人能为子报父讐赤曰父昔无辜枉被荼毒君今见惠当何所须客曰当得子头并剑赤乃自刎其头客得其头并剑进与楚王王曰大幸客曰愿将此头以油烹之王遂与头投鼎烹至三日不烂客请王视客以剑挥王头落于鼎中二头相囓客恐眉间赤头不胜乃自刎头助之三头相囓俄顷俱烂虞忧虑也阙损失也末学肤受东京赋云末学肤受贵耳贱目註肤皮肤也皮肤之受故云肤受也此外受浅薄非内实所受贵于耳贱于目也溟渊上水之黑色也以东西南北四海为四溟下深也海有九转回水漩澓其水至深故为九渊庶几从容审察也亘通也蓬荜织荆为门也礼记二十九卷儒行篇四十一儒有一亩之宫环堵之室荜门圭窦蓬户瓮牖憔悴枯疗也忧劳也磊落如众石之崩落而无阻滞皆大人之相无物滞于胸中如干戈丛里横身直过荆棘林中摆手便行脚跟下无五色线舌头上无十字关鼻端无X泥痕眼中无金屑故也颐指但动颐而指麾不劳用力皆如意也洋洋流荡之貌趦趄上音咨下音泳永苴欲趣而不行也攫金上爪持也列子云昔齐人有欲金者青旦衣冠之市适鬻金之所窃金而去金主捕之曰人皆在焉子何攫人之金答曰取金之时不见其人而独见其金言人贪其利而忘其耻见其利而忘其害也上池之水古史云芦越之东有扁鹊姓秦名缓渤海郡人少时为舍长客长桑君见扁鹊独奇常勤遇之出入十余年一日唿扁鹊私坐间语之曰我有药方年将老矣欲传与公公无泄漏鹊敬诺遂出怀中药方与之示以上池水服之三七日当见物矣尽取方以授之忽不见其人也鹊如其言以药水服之三七日视垣外一方人后视病尽见五脏症结持以胗脉名耳註水未至于地承取竹木上露水故名上池之水中兴废而复兴曰中兴也如汉光武中兴汉业也佚豫纵意悦情而为态美意也便利也图谋也密庵庆元府天童密庵咸杰禅师福州郑氏子嗣应庵华禅师南岳下十七世X懦弱也韬晦韬藏虗名而弃华务实晦隐其迹而和光同尘也毁方瓦合礼记二十九卷儒行第四十一儒有博学而不穷笃行而不惓乃慕贤而容众毁方而瓦合宽裕有如此者略註云毁方瓦合者陶瓦之事其初则圆剖而为四其形则方毁其圆以为方合其方而复圆葢于涵容之中未甞无分辨故曰宽裕有如此者也嫉妬殉自名利不耐他荣曰嫉妬又害贤曰嫉忌色曰妬管见小见也如管窥天能见多许此言识见暗短而无高明远大之见者险诐不平謟诈之言猜忌心多疑曰猜意多憎曰忌谓忘人大恩记人小过是己非人也沮坏也止遏也讦攻发人之私曰讦自得辉杭州净慈自得慧辉禅师会稽张氏子嗣天童正觉禅师条理上整下治也始条理终条理见孟子弛音豸坏也隳毁坏也贼私取也驽骀钝马也莹玉之光也或庵镇江府焦山或庵禅师台州罗氏子嗣护X国景元禅师南岳下十六世也选佛颂庞居士问马祖不与万法为侣者是甚么人祖云待汝一口吸尽西江水即向汝道居士豁然大悟呈偈曰十方同聚会个个学无为此是选佛场心空及第归钱公宋丞相姓钱名相祖字象先问道于或庵体禅师解会也遁隐藏也干道宋孝宗年号瞎堂临安府灵隐寺瞎堂慧远禅师眉山彭氏子嗣圆悟勤禅师翩孤鸟疾飞之貌又自如也凌然超越也翕如鸟之聚也杜抝不依轨辙曰杜不顺人情曰抝拍拊也自不能行拍人肩而行之队羣也匡止也一贤衲子如国得一贤臣则兴国治邦法门得一贤衲子则丛林永赖悼挽也哀而至痛陶泓泓宝泓石泓涵星泓皆砚之别名也底何也无笔老师一段光明犹若虗空无笔可判也楮楮皮蔡伦将此而作纸也绠音梗取水之绳训言楮小不可怀大绠短不可X汲深此二句出庄子至乐篇言其才小不堪大用也鸱鸺亦名鸺鹠恠鸟也鸣之则雨昼则无所见夜则目明也此出庄子秋水篇言人见小而不能见大也静南堂彭州大随南堂元静禅师阆州玉山大儒赵约仲之子嗣五祖演禅师颕锋利也番音婆即饶州鄱阳县也番与鄱同筦音管乐器藜藜藿似蒿而可食歛具即棺椁也贷音代賖借也枢密即今都察院官之称宣抚即巡按也路昔谓之路今名之府死猫头明向上事也此物本是腥臭之物若有具眼衲僧直下承当一口吞之则佛祖之病悉除通身轻快举僧问曹山世间何物最贵山云死猫头为贵丹霞颂云腥臊红烂不堪闻动处轻轻血污身何事杳无人着价为伊不是世间珍喻向上事榱桷即椽也楹枋上柱下丕木也梁栋嵴木曰栋负栋曰梁龃龉上咀下语不相当也又坎坷也溥音普广也芾音肺膏润也以膏脂膏运车也孱音巉重巖孤峻之貌X培塿土阜之山木末日在木之稍不久而没如人老年不久而亡也苍黄惊见失措之貌蜀南常雨日出则犬吠南越数州犬皆苍黄下雪则犬噬狂走至无雪方至空谷师以无心而应物也央尽也负恃也大机杭州天宁寺重机明真禅师台州人嗣玄沙师备禅师小机即简堂行机禅师一岑即圆极岑禅师庸僧戚戚于衣食念念于名利生不知来死不知去寻常粥饭之流也西归履达磨御葬熊耳魏武帝使宋云使西域而回至葱岭遇师手携只履云乃问何往师曰西天去也云归告帝帝令起圹唯空龛只履在耳买帖将书买院作住持之说也又买求权贵讨帖坐禅也恃赖也言既无好僧佛法恃赖何人而兴也高僧行解双运不入世流紫泥天子六玺皆以武都紫泥以封函匣使鬼神不敢视也武都即今阶州其山水皆赤泥为印色至赤也卒终亡也X信疑轻爱遮敝不明在所信之偏阻隔不通在所疑之甚忽亡其事在所轻之过溺在其人在所爱其事也博採诗云劳心博採用又广覧之谓也高异舍近趣远曰慕高厌常悦恠曰好异也清明廉而不淈曰清善知贤否曰明诖恠卦二音过差适值上的下当饘音占厚曰饘薄曰粥榾柮树无枝叶又短木也自适下音失自乐也枫桥苏州寒山寺前枫桥也纷纷多乱而无取之貌皆商贾之事啐啄如鸡抱卵小鸡欲出以嘴吮声曰啐母鸡忆出以嘴啮之曰啄作家机缘相投见机而解亦犹是矣稗贩上音败草也似稻而非稻俗谓良田中𦵧稗松林中荆棘也贩者贱买贵卖也稗或作裨附也楞严经云裨贩如来也虽裨附我教之中以佛法贪贩利养也慈受深东京慧林慈受怀深禅师夏氏子嗣长芦崇信禅师径山讷临安府径山妙空智讷禅师嗣长芦信禅师殆甚也碌碌庸常多石之貌X行解泯解而修曰行心明朗彻曰解涸水干也区区卑屈也自谦也灵芝照杭州灵芝寺圆照禅师字湛然余姚唐氏子嗣未详谗谤佞言深切谮言贤良曰谗未至深切但言人恶曰谤反目怒目相视也易云夫妻反目攘臂宣袂出臂也孟子云冯妇攘臂下车宼讐上敌暴也下冤仇也孟子云君之视臣如草芥则臣视君如宼讐子游下子游孔子弟子姓言名偃字子游註云数频凟也事君苟谏之不行则去之可也若谏之频凟则听者厌轻者去其爵重则伤其身是求荣于君而反取其辱也导友不纳则止之可也若导之频凟令听者厌乃至口然而心不然言和而意不和一言不和怒气相加是则求亲而反疎也噎郁上气不通也下气变色也鬬搆权巧方便令人暗结冤讐如两将相敌兵仗在后相鬪之形故曰鬪搆也孔子姓孔名丘字仲尼周灵王庚戌二十一年十一月初四日生于鲁国兖州邹邑平乡晋昌里父叔梁纥母颜氏至唐七帝玄宗谥号曰文宣谮愬子张问明子曰浸润之谮肤受之愬不行焉可谓明矣註曰浸润者如水浸灌滋润渐渍而不X骤也谮者毁人之行也言毁人之行渐渍而不骤则听者不觉其入而信之深矣肤受谓肌肤所受利害切身愬与诉同愬者愬已之冤也言愬冤急迫而切则听者不及致详而发之暴矣二者难察能察之则可见其心之明照之远不蔽于近也曾参姓曾名参字子舆孔子弟子武城人至孝孔子因之作孝经秦之甘茂曰鲁人与曾参同名者杀人人告其母母曰吾子不杀人织机自若少倾人又告曾参杀人母又自若又一人告之其母投机杼下机踰墻而走臣贤不及曾参王信臣又不及其母疑臣者非特三人臣恐大王投抒矣秦武王任使甘茂伐韩韩侵宜阳之言市有虎韩子曰庞共太子质于邯郸谓魏王曰今有一人言市中有虎大王曰否又一人言信乎王曰否三人言有虎王信乎王曰寡人信之矣庞共曰市无虎明矣三人言城市有虎王既信矣而说佞之言慎勿轻信愿王察之王大悦凂音每染污也申呈也明也文中子姓王名通字仲淹洛阳龙门人没后门人谥为文中子隋炀帝时人西游长安见帝于太极殿奏太平十二䇿遵王道推覇略稽古验今帝大悦曰得生几晚下其议于公卿不允文中子知谋之不用作东征歌而归读诗书正礼乐修六经赞易道九年六经大备门人自远而至者河南董常X太山姚义京兆杜如晦赵郡李靖南阳陈元河东薜守中山贾琼太原王珪清河房玄龄鉅鹿魏征颕川陈叔达咸称为师面南而受王佐之道及余往来受道千余人贾琼问曰何以息谤文中子曰无辩问如何止怨曰无争乃云闻谤而怒者谗之囮见誉而喜者佞之媒绝囮去媒谗佞远矣囮音由鸟之媒也事承也习也懒庵枢临安府灵隐寺懒庵道枢禅师嗣道场居惠禅师渠他也四种常住钞云僧物有四种一者常住常住谓众僧舍宅什物树木田园仆畜米麦等物以体局当处不通余界但得受用不许分卖故重云常住常住二者十方常住谓寺中供僧成熟之饮食等物体具十方非局本处善现律云不打钟食犯偷盗罪今诸寺居同食食既成熟乃打钟皷葢明十方僧俱有分故也三者现前常住者此有二种谓一物现前二僧众现前但此物惟施此处现前僧众故也四者十方现前常住谓亡僧之物施轻体同十方唯本处现在僧得分故毗婆沙论云盗亡僧物则于谁处得根本罪答巳作羯磨者于羯磨众处得若未作羯磨者普于一切善诸说法众得今详分亡僧物十方来僧在羯磨数前即得羯磨X后来不得也涅槃梵语涅槃此云灭度谓除烦恼度过生死故也又涅而不生槃而不灭不生不灭故名涅槃不作下字相文字空也句相语言性空也闻相能闻性空也佛相能说法人空也说相所说之法空也航渡人之舟也譊音娆喧争也噫恨叹之辞谓此书有三百篇所载者皆诸老嘉言善行使后学者则依而行之泯利慾之心去人我之见而造乎道德之域矣犹恐溺迹名言故取涅槃置于卷终故使拂名言而明无相之旨也后序后前后也序绪也如茧得绪绪尽一茧之丝此书得序序尽一书之义幻居南京钟山灵谷寺定巖禅师之庵名坟典三皇之书曰坟五帝之书曰典易更改谓经历改易四十余年也缮编录文字也锓梓以刀镂板也音义卷终谨䟦以赋云禅林音义咸抄本乌焉成马岂堪模于今讐较锓梨枣免使人传递写讹崇祯乙亥孟春上元日大建书于云栖之净业山房禅林宝训音义卷终