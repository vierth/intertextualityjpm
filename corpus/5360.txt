金刚经註解X卍XXX朕惟佛道弘深精密神妙感通以慈悲利物以智慧觉人超万有而独尊从旷劫而不坏先天地而不见其始后天地而不见其终观之金刚般若波罗蜜经盖可见矣是经也发三乘之奥旨启万法之元微论不空之空见无相之相指明虗妄即梦幻泡影而可知推极根原于我人众寿而可见诚诸佛传心之秘大乘阐道之宗而羣生明心见性之机括也夫一心之源本自清净心随境转妄念即生如太虗起云辄成障翳如宝镜蒙尘随韬光彩由此逐缘而堕幻安能返妄以归真惟如来以无上正等正觉发慈悲至愿闵凡世之沉迷念众生之冥昧为说此经大开方便俾解黏而释缚咸涤垢以离尘出生死途登菩提岸转痴迷为智慧去昏暗即光明是经之功德广矣大矣虽然法由心得非经无以寓夫法经以人传非言无以着夫经爰自唐宋以来註释是经者无虑数十百家虽众说悉加于剖析而羣言莫克于折衷朕夙钦大觉仰慕真如间阅诸编选其至精至要经旨弗违者重加纂辑特命锓梓用广流传俾真言洞彻X祕义昭融见之者如仰日月于中天悟之者若探宝珠于沧海岂不快哉岂不伟哉呜唿善人良士果能勤诚修习虔礼受持缘经以求法因法以悟觉即得灭无量罪愆即得获最胜福田证果人天永臻快乐功德所及奚有涯涘哉谨书为序以俟将来明永乐癸卯四月八日序金刚经集註原序天中天之大觉圣中圣之能仁开菩提解脱之门示般若真如之理放白毫光徧照微尘剎海舒广长舌敷宣最上大乘斯大乘经者诚诸佛之灵襟实群生之渊府离名离相非色非心盖天盖地亘古亘今其实书不到头亦乃卷不到尾迷之则永劫沉沦悟之则登时解脱迷悟虽有差殊生佛曾无间隔斯经在处即为有佛洪惟太宗皇帝不忘灵山付嘱之情遂启流通之念故乃留神内典简阅诸编选其至精至要经旨弗违者重加纂辑特命锓梓用广流传而后亲运睿思焕发序文有云先天地而不见其始后天地而不见其终观之金刚般若波罗蜜经盖可见矣X信哉至尊诚言万古为龟鑑焉奉佛弟子来福等覩斯最上大乘如暗遇明如贫得宝如久病得痊安如远客归故里踊跃欢然信受奉行由是会约同志罄舍珍资命工重刊印施遐迩流传普愿五浊众生快登般若慈航速达菩提彼岸仰冀时和岁稔雨顺风调国泰民安法轮常转者矣正统三年六月上旬吉日大功德禅寺住持右觉义洪莲敬书金刚般若波罗蜜经旧序金刚经者乃诸佛传授之心法而天人光明无尽藏也灵山会上拈华微笑迦叶巳了此一大事是时佛本无经经亦无说然法无顿渐人有利钝性无加损乘有上下由是见闻觉知文字论说纷然自此而炽至唐时解註巳有八百余家心法隐于耳目之传殃及后代儿孙莫此为甚矣窃以诸佛说法不离自性须知一切万法皆从自性起用吾心地无非自性戒心地无痴自性慧心地无乱自性定常见自心自性自修自度不从人得即是自性释迦自心弥勒先天地而不为始后天地而不X为终所以一宿觉云法身觉了无一物本原自性天真佛山谷道人亦云公若知本原佛亦不相似此又百丈竿头进步下注脚也盖性无生灭气有聚散炼气合性则千圣同源万灵常在经中所谓金刚不坏身者此乃学佛之极功初非有待于外切忌从人脚跟走也尝谓诸佛无轮回圣贤无地狱然未至于圣贤诸佛随人唱和一切付之无有此后世小人敢于无所忌惮者决裂于为恶趦趄于趋善流转六尘拘挛四相爱河漂浪之深慾海沉溺之苦形骸未变而行甚虎狼幽阴未堕而魄沉鬼魅乃知造物之无造而四生六道之自造也我佛大慈氏横说纵说感应无边如一月水万窍风听其目取悉皆充足亦不过为众生解黏释缚妄幻扫除真实现前还汝本来面目而无一众生可度也虽然道本无言言之则麤禅本无说说之则末所以德山棒临济喝大愚三拳天龙一指无二法门付之亡言才举话头且喫茶去恁么也不得不恁么也不得恁么不恁么总不得到这里悬崖撒手口耳俱丧才有所重便成窠臼应无所住而生其心盖所重所住皆为禅病诸X佛祖所诃也如上见成公案会得时活泼泼地不会得时只得弄精神盖好事不如无也或谓吾道自濂溪河洛诸公开其秘朱张文宣二先生集其成诏如日月人病弗繇耳子于是学存养省察亦有年矣今乃遽然自叛其说而于异学张本以犯天下之不韪何邪仆曰此一卷经穷乡委巷匹夫匹妇人人受持诵念叩其理义懵然不知下落今掇拾诸解之英华因其所向而顺导之使人人知佛之行此亦觉则同觉成不独成之意元城刘先生有言曰刍荛之言圣人择焉且佛法岂不及于刍荛之言乎公因举法华经云或遭王难苦临刑欲寿终念彼观音力刀寻段段坏犹如割水吹光水火之性不动摇亦如这言蜀诸毒苦吾性湛然此乃得观音无畏之力仆谓若参到无畏境界则生死涅槃犹如空华得马亡羊无非梦幻三境九幽皆为净土玉食粝饭均是一饱山林朝市到处随缘逆境顺境总是乐国心与般若相应则六根四大何聚何散身与真空相应则刀割香涂何苦何乐此儒家谓之无入不自得佛氏谓之随顺觉性也又况国初以佛学名家者不可胜举如王文正公日黾文元公杨文庄公文公近世陈忠肃公李忠定公扶皇极开太平持危扶颠排姦斥邪风节凛然与日争辉然X亦何贬于儒道文元公法藏碎金诸书无非开佛心见文庄公平日五鼓盥漱诵金刚经者三十年而不辍文公与琏禅师游出其所得撰景德传灯录以淑后人由是而观区区之迹未可论人也或曰德山携金刚经钞南游见龙潭至夜入室揭帘而出潭乃点纸烛付之方接吹灭山当下大悟尽焚其钞今子捃摭筌蹄正所谓百年钻故纸无有出头时答曰要熟须从这里打过如未造德山地位便欲焚钞切恐子未梦见金刚经在一日举似潘舜卿龚德庄大噱曰唯舜卿载初清修之士不茹荤酒深于此经同共编集去取之功尤多圭捐金锓梓以广法施云宋绍定辛卯长至日大中大夫浦城县开国男食邑三百户赐紫金鱼袋攻仕杨圭谨识金刚经道场前仪金刚经启请若有人受持金刚经者先须至心念净口业真言然后启请八金刚四菩萨名号所在之处常当拥护净口业真言X修唎修唎摩诃修唎修修唎萨婆诃净三业真言唵娑口縳婆口縳秫䭾娑口縳达摩娑口縳婆口縳秫度憾安土地真言南无三满哆母䭾喃唵度噜度噜地尾萨婆诃虗空藏菩萨普供养真言唵誐誐曩三婆口縳韈日罗斛奉请八金刚奉请青除灾金刚奉请辟毒金刚奉请黄随求金刚奉请白净水金刚奉请赤声火金刚奉请定持灾金刚奉请紫贤金刚奉请大神金刚奉请四菩萨奉请金刚眷菩萨奉请金刚索菩萨奉请金刚爱菩萨X奉请金刚语菩萨发愿文稽首三界尊皈命十方佛我今发宏愿持此金刚经上报四重恩下济三涂苦若有见闻者悉发菩提心尽此一报身同生极乐国云何梵云何得长寿金刚不坏身复以何因缘得大坚固力云何于此经究竟到彼岸愿佛开微密广为众生说开经偈无上甚深微妙法百千万劫难遭遇我今见闻得受持愿解如来真实义拈香赞炉香乍爇法界蒙熏祇园海会悉遥闻随处结祥云诚意方殷诸佛现全身圣号南无本师释迦牟尼佛金刚经道场前仪X金刚般若波罗蜜经目录法会因由分第一善现起请分第二大乘正宗分第三妙行无住分第四如理实见分第五正信希有分第六无得无说分第七依法出生分第八一相无相分第九庄严净土分第十无为福胜分第十一尊重正教分第十二如法受持分第十三离相寂灭分第十四持经功德分第十五能净业障分第十六究竟无我分第十七一体同观分第十八法界通化分第十九离色离相分第二十非说所说分第二十一无法可得分第二十二净心行善分第二十三X福智无比分第二十四化无所化分第二十五法身非相分第二十六无断无灭分第二十七不受不贪分第二十八威仪寂静分第二十九一合理相分第三十知见不生分第三十一应化非真分第三十二金刚般若波罗蜜经目录金刚经五十三家註解姓号目录宝积如来自在力王如来日月珠光如来金海光如来通王如来法常满如来文殊师利菩萨后秦僧肇法师天台智显大师梁傅大士达磨大师四祖忍大师五祖大师六祖大师永嘉大师宗密禅师马祖大师百丈海禅师南泉愿禅师归宗禅师X黄檗运禅师临济大师太阳玄禅师同观察禅师圭峯禅师慈受深禅师祖印明禅师海觉元禅师琪禅师圆悟禅师径山杲禅师保甯勇禅师真净文禅师古德禅师云菴了性禅师茨菴僧微禅师若讷禅师富沙子荣禅师冶父道川禅师唐玄宗皇帝逍遥翁仙游翁集英周史卿真人晋谢灵运王日休居士庞蕴居士颜如如居士张无尽居士李文会居士日黾文元居士刘蚪居士陈雄居士无名氏金刚经注解卷之一金刚般若波罗蜜经僊游翁集英曰金刚者金中精坚者也刚生金中X百炼不销取此坚利能断坏万物五金皆谓之金凡止言金者谓铁也此言金刚乃若刀劒之有钢铁耳譬如智慧能断绝贪嗔痴一切颠倒之见般若者梵语唐言智慧性体虗融照用自在故云般若梵语波罗蜜唐言到彼岸欲到彼岸须凭般若此岸者乃众生作业受苦生死轮回之地彼岸者谓诸佛菩萨究竟超脱清净安乐之地凡夫即此岸佛道即彼岸一念恶即此岸一念善即彼岸六道如苦海无舟而不渡以般若六度为舟航渡六道之苦海又西土俗语凡作事了办皆言到彼岸经者径也此经乃学佛之径路以金刚智慧径到彼岸冲应真人周史卿作扬亚夫真赞解云铁之为物其生在鑛其成为铁性刚而体不变火王而器乃成佛之所以喻金刚也又因其兄看圆觉经以书示之曰古人有云青青翠竹总是真如郁郁黄华无非般若真如与翠竹一体盖无色声香味触法也般若与黄华一类盖无见闻觉知也陈雄曰波罗蜜有六或布施或持戒或忍辱或精进或禅定各占六度之一唯一般若能生八万四千智慧则六度兼该万行俱备是故如来以智慧力凿人我山以智慧因取烦恼鑛以智慧火鍊成佛性精金夫植善根者X始而诵经终而悟理得坚固力金刚是也具大智慧般若是也度生死海登菩提岸波罗蜜是也五祖大师常劝僧俗但持金刚经即自见性成佛六祖大师一夜听五祖说法恰至应无所住而生其心言下便悟兹其所以为上乘顿教也欤颜柄曰只这一卷经六道含灵一切性中皆悉具足盖为受身之后妄为六根六尘理没此一段灵光终日冥冥不知不觉故我佛生慈悲心愿救一切众生齐超苦海共证菩提所以在舍卫国中为说是经大意只是为人解黏去缚直下明了自性自性坚固万劫不坏如金性坚刚也姚秦三藏鸠摩罗什奉诏译译者用中国之言翻改西土之语也按晋书鸠摩罗什天竺人也父鸠摩罗炎龟兹王闻其名请为国师王有妹遂乃逼以妻焉既而罗什在胎其母慧解倍常母遂与俱出家年十二其母携到沙勒姚兴迎罗什入逍遥园译出众经罗什死于长安薪灭形碎惟舌不烂法会因由分第一说法聚会由此起因如是我闻王日休曰是此也指此一经之所言也我者乃编X集经者自谓是阿难迦叶也如是我闻者如此经之所言乃我亲闻之于佛也弟子尝问佛云他时编集经教当如何起首佛言从如是我闻起李文会曰如是我闻者如来临涅槃日阿难问曰佛灭度后一切经首初安何字佛言初安如是我闻次显处所是故傅大士云如来涅槃日娑罗双树间阿难没忧海悲恸不能前优波初请问经首立何言佛教如是着万代古今传若以诸大宗师言之如者众生之性万别千差动静不一无可比类无可等伦是者只是众生性之别名离性之外更无别法又云法非有无谓之如皆是佛法谓之是川禅师云如是古人道唤作如如早是变了也且道变向什么处去咄不得乱走毕竟作么生道火不曾烧却口如如明镜当台万象居是是水不离波波是水镜水尘风不到时应现无瑕照天地我者为性自在强名之也又云身非有我亦非无我不二自在名为真我又云净躶躶赤洒洒没可把颂曰我我认着分明成两箇不动纤毫合本然知音自有松风和闻者听闻也经云听非有闻亦非无闻了无取舍名为真闻又云切忌随他去颂曰猿啼岭上鹤唳林间断云风卷水激长湍最爱晚秋霜牛夜一声新雁觉天寒X一时佛在舍卫国祇树给孤独园肇法师曰一时者说此般若时也李文会曰一时者谓说理契机感应道交之时也川禅师曰一相随来也颂曰一一破二成三从此出干坤混沌未分前巳是一生参学毕时如人饮水冷煖自知颂曰时时清风明月镇相随桃红李白蔷薇紫间着东君总不知疏钞云佛者梵语也具云佛陀唐言觉者谓自觉觉他觉圆满故一切有情咸具此道悟者即名佛迷者曰众生李文会曰佛者梵音唐言觉也内觉无诸妄念外觉不染六尘又云佛者是教主也非相而相应身佛也相而非相报身佛也非相非非相法身佛也川禅师云佛无面目说是非汉颂曰小名悉达长号释迦度人无数摄伏羣邪若言他是佛自巳却成魔秖把一枝无孔笛为君吹起太平歌六祖曰舍卫国者波斯匿王所居之国祇者匿王太子祇陀树是祇陀所施故言祇树疏钞云经云舍卫国有一长者名须达拏常施孤独贫故曰给孤独长者因往王舍城中护弥长者家为男求婚见其家备设香华云来旦请佛说法须达闻之心生惊怖何也须达本事外道乍闻佛名所以怕怖至来日闻佛说法心开意解欲请佛归佛许之令须达先归家卜胜地惟有祇陀太子X有园方广严洁往白太子太子戏曰若布金满园我当卖之须达便归家运金侧布八十顷园竝满是以太子更不复爱其金同建精舍请佛说法曰祇树给孤独园与大比邱众千二百五十人俱僧子荣引智度论三卷云如来临入涅槃时告阿难言十二部经汝当流通复告优波离言一切律戒汝当受持阿难闻佛付嘱心没忧海时优波离尊者语阿难言汝是守护佛法藏者当问佛未来要事于是优波离尊者同阿难往问世尊四条事第一问一切经首当置何言答曰一切经首当置如是第二问以何为师答曰以波罗提木叉是汝大师此云戒第三问依何而住答曰皆依四念处而住四念者一观身不净二观受是苦三观心不住四观法无我第四问恶性比邱如何共住答曰恶性比邱以梵檀治之此云默摈如来于是付嘱言讫在俱尸罗大城娑罗双树间示般涅槃阿难闻佛入涅槃闷绝忧恼不能前问四事王日休曰梵语比邱此云乞士谓上乞法于诸佛以明巳之真性下乞食于世人以为世人种福此所以名乞士也大比邱则得道之深者乃菩萨阿罗汉之类也俱谓同处也谓佛与此千二百五十X人同处于给孤独园中陈雄曰比邱今之僧是也李文会曰比邱者去恶取善名小比邱善恶俱遣名大比邱也若人悟达此理即证阿罗汉位能破六贼小乘四果人也川禅师颂曰巍巍堂堂万法中王三十二相百千种光圣凡瞻仰外道归降莫谓慈容难得见不离祇园大道场尔时世尊食时着衣持钵王日休曰尔时者彼时也佛为三界之尊故称世尊三界者谓欲界色界无色界也僧若讷引毗罗三昧经云早起诸天日中诸佛日西异类日暮鬼神今言食时正当午前将行乞食之时也李文会曰尔时者佛现世时也世尊者三界四生中智慧福德无有等量一切世间之所尊也食时者正当午食将办之时也着衣者着柔和忍辱之衣也疏钞云着衣者着僧伽之衣即二十五条大衣也持钵者持四天王所献之钵也遗教经云渐耻之服于诸庄严最为第一入舍卫大城乞食僧若讷曰寺在城外故云入也乞食者佛是金轮王子而自持钵乞食为欲教化众生舍离憍慢也X李文会曰乞食者欲使后世比邱不积聚财宝也于其城中次第乞巳僧若讷曰不越贫从富不舍贱从贵大慈平等无有选择故曰次第李文会曰次第者如来慈悲不择贫富平等普化也还至本处饭食讫收衣钵洗足巳王日休曰乞食而归故曰还至本处饭食巳毕收衣钵洗足者谓收起袈裟与钵盂然后洗足以佛行则跣足故也李文会曰洗足巳者净身业也敷座而坐颜丙曰敷乃排布也排布高座而坐智者禅师颂曰法身本非食应化亦如然为长人天福慈悲作福田收衣息劳虑洗足离尘缘欲证三空理跏趺示入禅川禅师颂曰饭食讫兮洗足巳敷座坐来谁共委向下文长知不知看看平地波涛起善现起请分第二善现即须菩提也起来请佛说法时长老须菩提王日休曰长老谓在大众中乃年长而老者也X李文会曰时者空生起间之时也长老者德尊年高也须菩提者梵语也唐言解空是也僧若讷曰梵语须菩提此翻善吉善现空生尊者初生时其家一空相师占之唯善唯吉后解空法以显前相僧了性曰须菩提人人有之若人顿悟空寂之性故名解空全空之性真是菩提故名须菩提空性出生万法故名空生尊者空性随缘应现利人利物亦名善现万行吉祥亦名善吉尊者随德应现强名五种在大众中即从座起偏袒右肩右膝着地合掌恭敬而白佛言希有世尊李文会曰须菩提解空第一故先起问右膝着地者先净三业摧伏身心整仪赞佛也合掌者心合于道道合于心也希有者我佛性能含融万法无可比类也僧若讷曰言偏袒者此土谢过请罪故肉袒西土兴敬礼仪故偏袒两土风俗有所不同言右肩者弟子侍师示执捉之仪作用之便言右膝着地者文殊问般若经云右是正道左是邪道用正去邪将请以无相之正行王日休曰白谓启白希少也世尊佛号也先叹其少有次又唿佛也如来善护念诸菩萨善付嘱诸菩萨X王日休曰如来者佛号也佛所以谓之如来者以真性谓之真如然则如者真性之谓也真性所以谓之如者以其明则照无量世界而无所蔽慧则通无量劫事而无所碍能变现为一切众生而无所不可是诚能自如者也其谓之来者以真性能随所而来现故谓之如来真如本无去来而谓之来者盖谓应现于此而谓之来也若人至诚祷告则有感应若欲为一切众生设化则现色身皆其来者也此佛所以谓之如来然则言如如者乃真性之本体也言来者乃真性之应用也是则如来二字兼佛之体用而言之矣此经所以常言如来也梵语菩萨本云菩提萨埵欲略其文而便于称唿故云菩萨梵语菩提此云觉梵语萨埵此云有情有情则众生也一切众生有佛性者皆有生而有情唯菩萨在有情之中乃觉语者故谓之觉有情也大略言之情则妄想也菩萨未能绝尽其情想唯修至佛地则情想绝矣故佛独谓之觉而不谓之有情佛言一切诸佛解脱诸想尽无余故是也佛又云十一地菩萨皆有三种愚痴岂非所谓愚痴者亦情想之类乎此菩萨所以谓之有情而不得独谓之觉也陈雄曰菩萨受如来教法者也诸菩萨指大众言之也大众听如来说法固当信受奉行傥如来不起慈悲心卫护眷念俾信受是法则恶魔或得以X恼乱不付委嘱託俾奉行是法则胜法有时而断绝故须菩提于大众听法之初未遑他恤惟愿如来起慈悲心为之护念付嘱也李文会曰如者不生来者不灭非来非去非坐非卧心常空寂湛然清净也善护念者善教诸人不起妄念也诸菩萨者诸者不一之义菩之言照萨之言见照见五蕴皆空谓色受想行识也菩萨者梵语也唐言道心众生常行恭敬乃至鳞甲羽毛蛆虫蝼蚁悉起敬爱之心不生轻慢此佛所谓蠢动含灵皆有佛性也善付曯者念念精进勿令染着前念才着后念即觉勿令接续也世尊善男子善女人发阿耨多罗三藐三菩提心王日休曰梵语阿此云无梵语耨多罗此云上梵语三此云正梵语藐此云等梵语菩提此云觉然则阿耨多罗三藐三菩提者乃无上正等正觉也谓真性也真性即佛也梵语佛此云觉故略言之则谓之觉详言之则谓之无上正等正觉也以真性无得而上之故云无上然上自诸佛下至蠢动此性正相平等故云正等其觉圆明普照无偏无亏故云正觉得此性者所以为佛所以超脱三界不复轮回僧若讷曰菩萨初修行皆发此广大心也云何应住云何降伏其心X王日休曰应当也云言也云何者言如何也须菩提于此问佛云为善之男子或女人发阿耨多罗三藐三菩提心谓求真性成佛之心也发求真性成佛之心云何应住谓当住于何处也云何降伏其心谓当如何降伏此妄想心也僧若讷曰须菩提正发此二问一问众生发无土心欲求般若云何可以安住谛理二问降伏惑心云何可以折摄散乱一经所说不出此降住而巳李文会曰云何降伏其心者须菩提谓凡夫妄念烦恼无边当依何法即得调伏佛言善哉善哉须菩提如汝所说如来善护念诸菩萨善付嘱诸菩萨汝今谛听当为汝说李文会曰如汝所说者是佛赞叹须菩提能知我意善教诸人不起妄念心常精进勿令染着诸法相也谛听者谛者名了汝当了达声尘本来不生勿逐语言详审而听也王日休曰谛审也谓仔细听也善男子善女人发阿耨多罗三藐三菩提心应如是住如是降伏其心唯然世尊愿乐欲闻李文会曰应如是住者如来欲令众生之心不生不灭湛然清净即能见性也庞居士曰世人重珍宝我爱剎那静金多乱人心静见真如性逍遥翁曰凡夫之心动而昏圣人之心静而明又X云凡人心境清净是佛国净土心境浊乱是魔王秽土也黄蘖禅师曰凡夫多被境碍心事碍理常欲逃境以安心屏事以有理不知乃是心碍境理碍事但令心空境自空理寂事自寂勿倒用心也又云凡夫取境智者取心心境双亡乃是真法亡境犹易亡心至难人不敢亡心恐落于空无捞摸处不知空本无空唯一真法界耳凡夫皆逐境生心遂生欣厌若欲无境当亡其心心亡则境空境空则心灭若不亡心而但除境境不可除秪益纷扰故万法惟心心亦不可得既无所得便是究竟何必区区更求解脱也如是降伏其心者若见自性即无妄念既无妄念即是降伏其心矣唯者应诺之辞然者恊望之谓愿乐欲闻者欣乐欲闻其法也陈雄曰唯者诺其言也然者是其言也颜丙曰发阿耨多罗三藐三菩提心唐言谓无上正等正觉心也应者当也住者乃常住不灭也须菩提问有向善男女发菩提心者应当如何得常住不灭如何能降伏其心佛称善哉善哉乃赞叹之辞发菩提心者应如是住如是降伏其心如是者只这是也唯然者乃须菩提领诺之辞与曾子曰唯无异乐者爱也愿爱欲闻说法也智者禅师颂曰希有希有佛妙理极泥洹云何降伏住降伏住为X难二仪法中妙三乘教喻宽善哉今谛听六贼免遮拦大乘正宗分第三大乘非小乘正宗非邪宗佛告须菩提诸菩萨摩诃萨应如是降伏其心李文会曰摩诃萨者摩诃言大心量广大不可测量乃是大悟人也王解详见第二分所有一切众生之类六祖曰一切者总标也次下别列九种王日休曰凡有生者皆谓之众生上自诸天下至蠢动不免乎有生故云一切众生也众生虽无数无穷不过九种下文所言是李文会曰众生者谓于一切善恶凡圣等见有取舍心起无量无边烦恼妄想轮回六道是也僧若讷曰言众生者应去声唿今皆平声唿之自古相承称唿之便若卵生若胎生若湿生若化生若有色若无色若有想若无想若非有想非若无想六祖曰卵生者迷性也胎生者习性也湿生者随邪性也化生者见趣性也迷故造诸业习故常流X转随邪心不定见趣堕阿鼻起心修心妄见是非内不契无相之理名为有色内心守直不行恭敬供养但言直心是佛不修福慧名为无色不了中道眼见耳闻心想思惟爱着法相口说佛行心不依行名为有想迷人坐禅一向除妄不学慈悲喜舍智慧方便犹如木石无有作用名为无想不着二法想故名若非有想求理心在故名若非无想王日休曰若卵生者如大而金翅鸟细而虮虱是也若胎生者如大而狮象中而人小而猫鼠是也若湿生者如鱼鼈鼋鼍以至水中极细虫是也若化生者如上而天人下而地狱中而人间米麦果实等所生之虫皆是也上四种谓欲界众生若有色者色谓色身谓初禅天至四禅天诸天人但有色身而无男女之形巳绝情欲也此之谓色界若无色界者谓无色界诸天人也此在四禅天之上唯有灵识而无色身故名无色界若有想者此谓有想天诸天人也此天人唯有想念故自此巳上皆谓之无色界不复有色身故也若无想者此谓无想天诸天人也在有想天之上此天人一念寂然不动故名无想天若非有想非无想者此谓非想非非想天诸天人也此天又在无想天之上其天人一念寂然不动故云非有想然不似木石而不能有想故云非无想此天于三界诸天为极高X其寿为极长不止于八万劫而巳李文会曰若卵生者贪着无明迷暗包覆也若胎生者因境来触遂起邪心也若湿生者才起恶念即堕三涂谓贪嗔痴因此而得也若化生者一切烦恼本自无根起妄想心忽然而有也又教中经云一切众生本自具足随业受报故无明为卵生烦恼包裹为胎生爱水浸淫为湿生欻起烦恼为化生也又云眼耳鼻舌不能廻光内烛有所贪漏即堕四生谓胎卵湿化是也色声香味回光内烛无所贪漏即证四果谓须陀洹等是也傅大士曰空生初请问善逝应机酬先答云何住次教如是修胎生卵湿化咸令悲智收若起众生见还同着相求若有色者谓凡夫执有之心妄见是非不契无相之理若无色者执着空相不修福慧若有想者眼见耳闻遂生妄想口说佛行心不依行若无想者坐禅除妄犹如木石不习慈悲智慧方便若非有想者教中经云有无俱遣语默双忘有取舍憎爱之心不了中道也临济禅师曰入凡入圣入染入净处处现诸国土尽是诸法空相是名真正见解你若爱圣憎凡生死海里浮沉也非无想者谓有求理心也我皆令入无余涅槃而灭度之李文会曰我者佛自谓也皆者总也令者俾也入者悟入也无余者真常湛寂也法华经云佛当为X除断令尽无有余涅槃者菩萨心无取舍如大月轮圆满寂静众生迷于涅槃无相之法而为生死有相之身也灭者除灭度者化度也六祖曰如来指示三界九地各有涅槃妙心令自悟入无余者无余习气烦恼也涅槃者圆满清净义令灭尽一切习气不生方契此也度者渡生死大海也佛心平等普愿与一切众生同入圆满清净无想涅槃同渡生死大海同诸佛所证也烦恼万差皆是垢心身形无数总名众生如来大悲普化皆令得入无余涅槃证道歌曰达者同游涅槃路註云涅槃者即不生不灭也涅而不生槃而不灭即无生路也冲应真人周史卿对喫不拓和尚指香烟云要观学人有余涅槃炉中灰即是要观学人无余涅槃炉中灰飞尽即是王日休曰梵语涅槃此云无为楞伽经云涅槃乃清净不死不生之地一切修行者之所依归然则涅槃者乃超脱轮回出离生死之地诚为大胜妙之所非谓死也世人不知此理乃误认以为死大非也此无余涅槃即大涅槃也谓此涅槃之外更无其余故名无余涅槃此谓上文尽诸世界所有九类众生皆化之成佛而得佛涅槃也如是灭度无量无数无边众生实无众生得灭度者王日休曰一切众生皆自业缘中现故为人之业缘则生而为人修天上之业缘则生于天上作畜X生之业缘则生为畜生造地狱之因缘则生于地狱如上文九类众生无非自业缘而生者是本无此众生也故菩萨发心化之皆成佛而得涅槃实无一众生被涅槃者以本无众生故也僧若讷曰第一义中无生可度即是常心也若见可度即是生灭良由一切众生本来是佛何生可度所谓平等真法界佛不度众生陈雄曰大乘智慧性固有之然众生不能自悟佛实开悟无量无数无边众生令自心中愚痴邪见烦恼众生举皆灭度矣灭度如是其多且曰实无众生得灭度者盖归之众生自性自度我何功哉六祖坛经云自性自度名为真度净名经云一切众生本性常灭不复更灭文殊菩萨问世尊实无众生得灭度者如何世尊曰性本清净无生无灭故无众生得灭度无涅槃可到此皆归之众生自性耳华严经云若人欲了知三世一切佛应观法界性一切唯心造造化因心偈云赋象各由心影响无欺诈元无造化工羣生自造化何以故须菩提若菩萨有我相人相众生相寿者相即非菩萨六祖曰修行人亦有四相心有能所轻慢众生名我相自恃持戒轻破戒者名人相厌三涂苦愿生诸天是众生相心爱长年而勤修福业法执不忘是寿者相有四相即是众生无四相即是佛X僧若讷曰言我相者以自巳六识心相续不断于中执我此见乃计内也人相者六道外境通称为人于此诸境一一计着分别优劣有彼有此此见从外而立故云人相如众生相者因前识心最初投託父母续有色受想行四阴计其和合名众生相如寿者相者计我一期命根不断故云寿者相陈雄曰贪嗔痴爱为四恶业贪则为巳私计是有我相嗔则分别尔汝是有人相痴则顽傲不逊是众生相爱则希觊长年是寿者相如来不以度众生为功而了无所得以其四种相尽除也圆觉经云未除四种相不得成菩提菩萨发菩提无上道心受如来无相教法岂应有四种相哉设若有一于此则必起能度众生之心是众生之见非菩萨也菩萨与众生本无异性悟则众生是菩萨迷则菩萨是众生有是四种相在夫迷悟如何耳何以故者辩论之辞也佛恐诸菩萨不知真空无相之说故为之辩论而有及于四种相十七分二十五分皆云颜丙曰一切众生者涅槃经云见佛性者不名众生不见佛性者是名众生摩诃者大也佛告须菩提及大觉性之人若卵胎湿化乃蠢动含灵也有形色无形色有情想无情想乃至不属有无二境众生体虽不同性各无二此十类众生我皆令入无余涅槃而灭度之涅槃者不生谓涅不死谓槃X经云如来证涅槃永断于生死灭度者灭尽一切烦恼度脱生死苦海令者使也我皆使入无余涅槃无余者罗汉虽证涅槃尚有身智之余经中谓之有余涅槃唯无身智余剩者方谓无余涅槃又曰实无众生得灭度者众生既悟本性空寂更灭度箇甚么若四相未能直下顿空即非菩萨觉性也李文会曰有我相者倚恃名位权势财宝艺学攀高接贵轻慢贫贱愚迷之流人相者有能所心有知解心未得谓得未证谓证自恃持戒轻破戒者众生相者谓有苟求希望之心言正行邪口善心恶寿者相者觉时似悟见境生情执着诸相希求福利有此四相即同众生非菩萨也临济禅师曰五蕴身田内有无位真人堂堂显露何不识取但于一切时中切莫间断触目皆是只为情生智隔想变体殊所以轮回三界受种种苦敢问诸人触目皆是是箇甚么一一山河无隔碍重重楼阁应时开川禅师曰顶天立地鼻直眼横颂曰堂堂大道赫赫分明人人具足箇箇圆成秪因差一念现出万般形妙行无住分第四奥妙之行本无住着复次须菩提X王日休曰谓再编次佛与须菩提答问之言也此乃叙经者自谓颜丙曰复次乃再说也菩萨于法应无所住行于布施疏钞云言应无所住者应者当也无所住者心不执着李文会曰菩萨于法者总标一切空有之法也应无所住者一切诸法应当无所住着也法华经云十方国土中惟有一乘法谓一心也心即是法法即是心二乘之人不能解悟谓言心外即别有法逆生执着住于法相此同众生之见解也逍遥翁曰凡夫不识自佛一向外求住相迷真分别他境不为助道但求福门似箭射空如人入暗俱胝和尚凡见僧来问话唯竖起一指头佛鑑禅师颂云不用将心向外求箇中消息有来由报言达磨西来意秪在俱胝一指头菩萨了悟人法二空心无取舍能知凡圣一等空色一般善恶一体临济和尚颂曰心境顿消融方明色与空欲识本来体碧水白云中是菩萨心无所住着也行于布施者布者普也施者散也谓除我人众生寿者四相烦恼妄想取舍憎爱之心世尊即以教法布施内破一切执着外即利益一切众生菩萨布施皆应无住不见有我为能施人不见有他为受施者不见中间有物可施三体皆空住无所住清净行X施不爱巳乏不望报恩不求果报也凡夫布施希求福利此是住相布施也永嘉大师云住相布施生天福犹如仰箭射虗空力尽还坠也逍遥翁曰诵金刚经者若人了知住无所住心得无所得法者此名慧业若人日积课诵之功希求福利此名福业二者相去绝远如霄壤也法华经云若于后世读诵是经典者是人不复贪着衣服卧具饮食资生之物所愿不虗张无尽云夫学道者不可以温饱为志本求无上菩提出世间法若以事不如意为怨而图衣饭为心者又何益于事所谓不住色布施不住声香味触法布施王日休曰色谓形色声谓音乐香谓鼻之所闻味谓食物之味触谓男女之慾法谓心之所校量思惟者乃教化众生不使着于六尘也陈雄曰摩诃般若经云眼色识耳声识鼻香识舌味识身细滑识意法识又忏法云眼着色耳着声鼻着香舌着味身着触细滑意着法尘起种种业此言住亦识着之谓凡夫六根不净贪是六者以快其欲是名六尘一不如其所欲则必布施以求满其欲其所住而布施者然也菩萨受如来无相教法无诸欲之求无能施之心但以法施利益一切众生如水行地中无有罣碍无所住行布施者X然也华严经云不求色声香与味亦不希求诸妙触但为救度诸羣生常求无上最胜智正此之所谓行布施也又华严二十四卷云眼识所知种种诸色耳识所知种种诸声鼻识所知种种诸香舌识所知种种诸味身识所知种种诸触意识所知种种诸法又天地八阳经云眼常见种种无尽色耳常闻种种无尽声鼻常嗅种种无尽香舌常了种种无尽味身常觉种种无尽触意常思想分别种种无尽法详此二经既言种种诸声种种无尽声则王氏所言声谓音乐者恐失之拘于音乐矣既言种种诸触种种无尽触则王氏所言触谓男女之慾者恐失之执于男女之慾矣张无尽曰不住色布施者谓智慧性照见一切皆空也梵语檀那此云施菩萨无色可舍名为布施如药对病似空含有有病既除空药俱遣色空泯绝中道皆亡了无一法可得二乘之人舍色取空为不住色而行布施玄奘法师所译经云不住于色不住非色香味触法一例皆然是故空有悉皆无住无空可取无有可舍空有同如一体平等平等行施即知法界不住有施不住无施不得有无二边障碍施心广大犹若虗空所获功德亦复如是故经中举十方虗空较量施福即斯意耳傅大士檀波罗蜜布施颂曰施门通六行六行束三檀资生无畏法声色勿相干二边纯莫立中道不须X安欲识无生处背境向心观不住声者清净无罣碍也梵语尸罗此云戒二乘之人意谓从声色起遂向声尘中分别闻乐则喜悲则哀欲舍此声而取无声名之为戒菩萨无声可舍色若是有声从是生色既本空声从何起若能如是悟者虽在生死中生死不能拘虽在六尘中六尘不能染在在处处心常清净傅大士尸罗波罗蜜持戒颂曰尸罗得清净无量劫来因妄想如怨贼贪爱若参辰在欲而无欲居尘不染尘权依离垢地当证法王身不住香者谓见色清净也梵语羼提此云忍辱二乘之人妄生忍辱惟恐贪着欲行远离故名忍辱正是舍色取空不了中道也殊不知香性本空菩萨忍亦无忍辱亦无辱须是自性清净不生起灭之心方始悟明心地故古德曰明心之士其心犹如明镜能摄众像尽入其中无有罣碍清净含容无有边际傅大士羼提波罗蜜忍辱颂曰忍心如幻梦辱境若龟毛常能脩此观逢难转坚牢无非亦无是无下亦无高欲灭贪嗔贼须行智慧刀不住味者谓众生性与如来性无所分别也梵语毗离耶此云精进了知舌根本空为不住味故云受诸饮食当如服药或好或弱不可生憎爱也黄蘗禅师X曰有识食有智食四大之身饥疮为患随顺给养不生贪着谓之智食恣情取味妄生分别唯图适口不生厌离谓之识食也二乘之人虽不住饮食之味尚犹贪着诸法之味以贪着故名为精进菩萨之心于诸法相悉如梦幻遇缘即施缘散即寂傅大士毗离耶波罗蜜精进颂曰进脩名𦦨地良为慧光舒二智心中遣三空境上袪无明念念灭高下执情除观心如不间何啻至无余不住触者谓心无取舍也内无菩提可取外无烦恼可舍梵语禅那此云静虑二乘之人认触为色身色身若是有即言离诸触色身既本无诸触何曾有又云了触即无生不住虗分别一切诸万法本来无所动六祖曰一切万法皆从心生心无所生法无所住又大阳禅师曰大阳一禅竟日如然滔滔不间触目遇缘若能如是法法现前傅大士禅波罗蜜禅定颂曰禅河随浪静定水遂波清澄神生觉性息虑灭迷情遍计虗分别由来假立名若了依他起无别有圆成不住法者谓照见身心法相空也梵语般若此云智慧诸法属意意属识此识是妄金刚三昧经云所见境界非我本识二乘之人分别诸相皆是妄识本识又何可得也菩萨了知本识究竟故无分别傅大士般若波罗蜜智慧颂X曰慧灯如朗日蕴界若干城明来暗便谢无暇蹔时停妄心犹未灭乃见我人形妙智圆光照惟得一空名又智者禅师六波罗蜜万行齐修总颂云三大僧祇劫万行具齐脩既悟无人我长依圣道流二空方渐证三昧任遨游创居欢喜地长乐遂无忧临济禅师曰佛有六通者谓入色界不被色惑入声界不被声惑入香界不被香惑入味界不被味惑入身界不被触惑入意界不被法惑所以达此六种皆是空相不能系缚此乃无依道人虽是五蕴秽陋之身便是地行菩萨黄蘗禅师曰本是一精明分为六和合精明者一心也六和合者六根也各与尘合眼与色合耳与声合鼻与香合舌与味合身与触合意与法合中间生六识为十八界若了十八界无所有一切皆空束六和合为一精明此乃了悟之人唯有真心荡然清净须菩提菩萨应如是布施不住于相六祖曰应如无相心布施者为无能施之心不见有施之物不分别受施之人故云无相布施僧若讷曰应如是布施者指出色香等六尘也不住于相者乃不住六尘之相若住相布施者但是X人天果报而巳李文会曰菩萨应如是布施者谓舍除一切烦恼憎爱之心也然烦恼本性皆是妄见有何可舍经云一切诸有如梦如幻一切烦恼是魔是贼逍遥翁曰天烦恼性是佛境界观烦恼性空是正脩行学人若止依此观练精至不须求别法也夫见性之人十二时中凡遇逆顺境界心即安然不随万境所转一任毁谤于我我既不受恶言谤黩返自归巳所谓自作自受者也譬如有人手执火炬拟欲烧天徒自疲困终不可得故古德曰心随万境转转处实能幽随流认得性无喜复无忧何以故若菩萨不住相布施其福德不可思量疏钞云何以故者此证问意施本求福今令不住于相其意云何佛答若菩萨不住相布施其福德不可思量若达三轮体空方名不住相布施不住者心不住有为之福也三轮者施者受者并财等是三轮也施者返观体空本无一物故云理空受者观身无相观法无名身尚不有物从何受故曰受空施受既空彼此无妄其物自空故曰三轮体空陈雄曰世尊答文殊曰财施为凡法施为圣盖凡夫布施必以满三千世界七宝为求福之具财施也此住相布施也且以人天大福报自期数未尽免轮回菩萨布施但一心清净利益一切众生为X大施主法施也此不住相布施也虽不徼福自然离生死苦受大快乐历千劫而不古超三界以长今是所谓无限福德实不可思惟而量度也佛悯末世众生被六尘染未可遽化姑诱以福德无限之说使之顿悟法施之会维摩经云当为法施之会何用是财施会为颜丙曰住者着也菩萨于佛法中应当无所着布施布施者舍施也所谓不住于色声香味触法布施六者谓之六尘眼贪色耳贪声鼻贪香舌贪味情尘相对谓触贪着有为谓法人性清净本无六根可得六尘又向什么处安顿所以佛云应当如是布施不住于相若不着相舍施其福德量等虗空非思量可及李文会曰不住于相者非但见色是相一切种种分别皆名为相如是之相皆从因缘而生应知一切分别皆如梦幻遇缘即施缘散即寂是故佛言凡所有相皆是虗妄又西明和尚云法相若是有可言住诸相法相既本无故言不住相既不住相布施其福德更有何思量也逍遥翁曰须知诸法如梦如幻如影如响如水中月如镜中像又云了达一切法不住一切相心如虗空自然无碍心住于相即属有法故知一切法不住一切相即能见佛性也川禅师曰若要天下行无过一艺精颂曰西川十X样锦添华色转鲜欲知端的意北斗面南看虗空不阂丝毫念所以彰名大觉仙须菩提于意云何东方虗空可思量不不也世尊须菩提南西北方四维上下虗空可思量不不也世尊须菩提菩萨无住相布施福德亦复如是不可思量须菩提菩萨但应如所教住李文会曰不也世尊者须菩提谓虗空我思量之实无可思量也不可思量者既巳觉悟心无能所即无我人众生寿者四相岂更有可思量但应如所教住者谓诸学人当依佛教住无所住必得悟入也谢灵运曰圣言无谬理不可越但当如佛所教而安心耳陈雄曰佛谓所教之住与华严经住无所住同如来教菩萨法不过住无所住之法菩萨受如来教非敢变异但当如其所教者以无住为住处楞严经云得住般若波罗蜜文殊般若经云佛告文殊师利当云何住般若波罗蜜文殊言以不住法为住般若波罗蜜复问云何不住法名住般若波罗蜜文殊言以无住相即住般若波罗蜜此住之法详矣无非住无所住之意三昧经云如来所说法悉从于无住我从无住处是处礼如来颜丙曰四维者四隅也如东方东南方西方西北方之类东西南北及四维上下方总谓十方佛问X如十方虗空可思量不须菩提答不可思量盖大莫大于十方虗空佛所以借此喻福德也傅大士曰佛言菩萨无住相布施福德亦复如是虗空不可思量测度菩萨当如佛所指教处住佛教所谓住者湛若十方空无所住而住颂云若论无相施功德极难量行悲济贫乏果报不须望凡夫情行劣初且略称扬欲知檀状貌如空遍十方如理实见分第五此如如之理为真实见解须菩提于意云何可以身相见如来不宝积如来解曰如来真身本无生灭湛然常住託阴受形同凡演化入神母胎擐此凡相各别故云若见诸相非相即见如来颂曰凡相灭时性不灭真如觉体离尘埃了悟断常根果别此名佛眼见如来王日休曰此如来乃谓真性之佛也佛唿须菩提而问之云可以用三十二相见真性之佛否不也世尊不可以身相得见如来王日休曰此须菩提言不也而又白世尊云不可以身相得见如来是其言不也者乃大略言之下乃详言之也何以故如来所说身相即非身相王日休曰此如来谓色身佛也须菩提又自问何故不可以身相见如来乃自答云如来所说身相X非是真实故云即非身相谓无有真实身相也川禅师颂曰身在海中休觅水日行岭上莫寻山莺啼燕语皆相似莫问前三与后三佛告须菩提凡所有相皆是虗妄若见诸相非相即见如来陈雄曰须菩提欲人人见自性佛所以有即非身相之说色身是相中无真实之体故云皆是虗妄法身非相却有真如本体寓乎其中若见诸相非相是见色身中有法身见自性中有如来而如来岂可外求即吾性见矣坛经云佛即是性离性无别佛颜丙曰佛问可以身相见如来不须菩提答不可如来者乃自性不属去来也四大色身本由妄念而生若执虗妄身相而欲见如来之性譬如认贼为子终无是处所以佛告须菩提云凡所有相皆是虗妄若见诸相非相即见如来若能回光返照得见身相无形可得即是见自性如来傅大士颂曰如来举身相为顺世间情恐人生断见权且立虗名假言三十二八十也空声有身非觉体无相乃真形川禅师曰山是山水是水佛在甚么处颂曰有相X有求俱是妄无形无相堕偏枯堂堂密密何曾间一道寒光烁太虗正信希有分第六生真正信向心此人最为希有须菩提白佛言世尊颇有众生得闻如是言说章句生实信不佛告须菩提莫作是说如来灭后后五百岁有持戒修福者于此章句能生信心以此为实陈雄引华严经云信为道源功德母长养一切诸善法智度论云佛法大海信为能入盖实信者实谛之阶也须菩提疑众生不能生实信故作此问而佛恐沮众生实信之心且告之以莫作是说僧若讷曰持戒者诸恶莫作脩福者众善奉行夫持戒脩福者即种善根者也傅大士颂曰因深果亦深理密奥难寻当来末法世唯恐法将沉空生情未达闻义恐难任如能信此法定是觉人心川禅师曰金佛不度炉木佛不度火泥佛不度水颂曰三佛仪形总不真眼中童子面前人若能信得家中宝啼鸟山华一样春当知是人不于一佛二佛三四五佛而种善根巳于无量千万佛所种诸善根六祖曰何谓种诸善根所谓于诸佛所一心供养随顺教法于诸菩萨善知识师僧父母耆年宿德尊长之处常行恭敬供养承顺教命不违其意是X名种诸善根于一切贫苦众生起慈愍心不生轻厌有所须求随力惠施是名种诸善根于一切恶类自行柔和忍辱欢喜逢迎不逆其意令彼发欢喜心息刚戾心是名种诸善根于六道众生不加杀害不欺不贱不毁不辱不骑不箠不食其肉常行饶益是名种诸善根王日休曰何谓种善根乎至诚称其佛号或拈香一炷或为一拜或以一物供养皆谓之种善根僧若讷曰显其巳多种善根者见佛多闻法多修行多也闻是章句乃至一念生净信者须菩提如来悉知悉见是诸众生得如是无量福德六祖曰信心者信般若波罗蜜能除一切烦恼信般若波罗蜜能成就一切出世功德信般若波罗蜜能出生一切诸佛信自身佛性本来清净无有染污与诸佛性平等无二信六道众生本来无相信一切众生尽得成佛是名净信心也傅大士颂曰信根生一念诸佛尽能知脩因于此日证果未来时三大经多劫六度欠安施熏成无漏种方号不思议李文会曰得如是无量福德者此谓如来知见众生无诸妄念心常清净敬信其法所得智慧胜妙X功德不可测量川禅师曰种甘草甜种黄连苦作如是因获如是果颂曰一佛二佛千万佛各各眼横兼鼻直昔年曾种善根来今日依前得渠力须菩提须菩提着衣喫饭寻常事何须特地却生疑何以故是诸众生无复我相人相众生相寿者相无法相亦无非法相肇法师曰无法相者明法非有遣着有心也亦无非法相者明法非无遣着无心也僧若讷曰法相者有见也非法相者无见也舍二边之着故云无也川禅师曰圆同太虗无欠无余颂曰法相非法相开拳复成掌浮云散碧空万里天一样何以故是诸众生若心取相即为着我人众生寿者若取法相即着我人众生寿者何以故若取非法相则着我人众生寿者李文会曰心若取相即起妄念故着我人众生寿者相也逍遥翁曰有念无觉凡人境界有念有觉贤人境界无念有觉圣人境界智者可了知说则难为说又云欲外安和但内宁静心虗境寂念起法生水浊波昏潭清月朗脩行之要靡出于斯黄蘗禅师谓裴丞相曰佛与众生唯止一心更无差别此心无始以来无形无相不曾生不曾灭当X下便是动念即乖犹如虗空无有边际唯此一心即便是佛佛与众生更无别异但是众生着相外求求之转失使佛觅佛将心捉心穷劫尽形终无所得不知息念忘虑佛自现前此心即是佛佛即是众生为众生时此心不减为诸佛时此心不添遇缘即施缘散即寂不假脩证本自具足若不决定信此是佛纵使累劫脩行终不成道取法相者谓言心外有法故着诸相也又曰造恶造善皆是着相着相造恶枉受轮回着相造善枉受劳苦都总不如便自认取本心心外无法此心即法法外无心将心无心心却成有一切在我默契而巳若取非法相者谓有取舍善恶凡圣等相也慈受禅师曰顺天门外古招提烂熳春光照锦溪物物更无心外法箇中能有几人知傅大士曰人空法亦空二相本来同遍计虗分别依他碍不通圆成沉识海流转若飘蓬欲识无生理心外断行踪是故不应取法不应取非法李文会曰不应取法不应取非法者此谓有无俱遣语默双亡若取法相即有法执若取非法相即有空执有执则烦恼炽然无执则信心清净傅大士颂曰有因名无号无相有驰名有无无别体无有有无形有无无自性妄起有无情有无如谷响X勿着有无声川禅师曰金不博金水不洗水颂曰得树攀枝未足奇悬崖撒手丈夫儿水寒夜冷鱼难觅留得空船载月归以是义故如来常说汝等比邱知我说法如筏喻者法尚应舍何况非法王日休曰筏谓编竹木成牌以渡人乃过水之具亦船之类也以是义理之故乃指土文所言之意也佛尝谓汝等比邱当知我之说法如船筏之譬喻是未渡之时不可无船筏喻若未了悟真性之时不可无佛法也既渡之后则不须船筏喻既了悟真性之后即不须佛法也如此则既悟之后佛法尚当舍去则非佛法而为外道法者尤当舍去故云法尚应舍何况非法傅大士颂曰渡河须用筏到岸不须船此言尽之矣金刚经註解卷之一金刚经註解X卍XXX金刚经註解卷之二无得无说分第七当体空寂无物可得凡有言说皆为剩语X须菩提于意云何如来得阿耨多罗三藐三菩提耶如来有所说法耶须菩提言如我解佛所说义无有定法名阿耨多罗三藐三菩提亦无有定法如来可说僧若讷曰空生领解佛旨乃云第一义中无有定实之法可得亦无有定实之法可说陈雄曰楞伽经论七种空有曰一切法离言说空第一义圣智大空如来了真空之妙固无法可得亦无法可说是以设为之问无上菩提乃第一义深妙难名或持戒忍辱而得之或精进禅定而得之或聚沙为塔或称南无皆巳得之岂可拘以定法而名之哉如来悯众生之未悟安得默然而离说或为志求胜法者说或为求无上慧者说或为求声闻者说或为求辟支佛者说应机而酬随叩而答宁有定法耶佛尽变通之义无执无着须菩提两言无有定法非能解佛所说义乎李文会曰如来有所说法耶者佛所问意恐谓如来有所说也无有定法者根器有利钝学性有浅深随机设教对病用药法华经云诸根利钝精进懈怠随其所堪而为说法是故法无定相迷悟悬殊若未悟时似无所得若悟了时似有所得得与不得皆是妄见但不可执着自契中道岂有定法可说耶X川禅师颂曰云起南山雨北山驴名马字几多般请看浩渺无穷水几处万兮几处圆何以故如来所说法皆不可取不可说非法非非法谢灵运曰非法则不有非非法则不无有无竝无理之极也王日休曰此皆为众生而设非有真实之法故云非法然亦假此以开悟众生又不可全谓之非法故云非是非法也陈雄曰如来所说者无上菩提法也可以性修而不可以色相取徒取则何以深造于性理之妙可以心传而不可以口舌说徒说则何以超出于言意之表须菩提所以辩论两言其不可也是法也微妙元通深不可识一以言有耶虽有而未当有一以言无耶虽无而未尝无此非法非非法之意真空不空其若是乎李文会曰不可取者空生深恐学人不悟如来无相之理不可说者深恐学人执者如来所说章句也非者无也非非者不无也黄蘗禅师曰法本不有莫作无见法本不无莫作有见谓无即成断灭谓有即成邪见傅大士颂曰菩提离言说从来无得人须依二空理当证法王身有心俱是妄无执乃名真若悟非非法逍遥出六尘川禅师曰是什么恁么也不得不恁么也不得廓X落太虗空鸟飞无影迹拨转机轮却倒回南北东西任往来所以者何一切贤圣皆以无为法而有差别疏钞云未了人空法空皆名执着了此二法即曰无为菩萨能齐证二空声闻方离人空未达法空故云离一非以证前之义故云而有差别六祖曰三乘根性所解不同见有浅深故言差别佛说无为说者即是无住无住即无相无相即无起无起即无灭荡然空寂照用齐施鉴觉无碍乃真是解脱佛性佛即是觉觉即是观照观照即是智慧智慧即是般若波罗蜜多也王日休曰其言贤圣以无为法而有差别者何哉葢谓于无为法得之浅者则为贤人若须陀洹之类是也得之深者则为圣人若佛与菩萨是也此所以为差别欤颜丙曰佛问须菩提如来得阿耨多罗三藐三菩提耶如来有所说法耶答云如我解佛所说义理皆无一定之法可名可说何故如来所说法如人饮水冷煖自知不可取不可说非法非非法法属有非法属无执有着相执无落空所以道不是法不是非法又以者用也无为者自然觉性无假人为故一切贤圣皆用此无为之法然法本无为悟有浅深遂生差别见到头则一也傅大士颂曰人法俱名执了即二无为菩萨能齐X证声闻离一非所知烦恼尽空中无所依常能作此观得圣定无疑海觉元禅师曰一金成万器皆由匠者智何必毗耶城人人说不二川禅师颂曰正人说邪法邪法悉归正邪人说正法正法悉皆邪江北成枳江南橘春来都放一般华依法出生分第八诸佛所依之法尽从此经生出须菩提于意云何若人满三千大千世界七宝以用布施是人所得福德宁为多不王日休曰三千大千世界者此日月所照为一小世界其中间有须弥山日月遶山运行故南为阎浮提东为弗婆提西为瞿耶尼北为郁单越是名四天下日月运行乃在须弥山之中腰故此山之高其半出日月之上山上分四方每方有八所中间又有一所共三十三所谓之三十三天梵语谓之忉利天是也日月运行于此四天下谓之一小世界如此一千小世界谓之小千如此一千小千世界谓之中千如此一千中千世界谓之大千以三次言千字故云三千大千其实则一大千耳如此方谓之一大世界宁为多不者此宁字乃译师之言盖若助辞耳不必深考也六祖曰此是如来问起此意如何布施供养身外X之福受持经典身内之福身福即衣食性福即智慧虽有衣食性中愚迷即是前生布施供养不持经典今生聪明智慧而贫穷无衣食者即是前生持经听法不布施供养外修福德即衣食内修福德即智慧钱财见世之宝般若在心之珍内外双修方为全德此是赞叹持经功德胜布施福也疏钞云七宝者金银琉璃珊瑚玛瑙赤真珠玻瓈佛意欲显无为之福先将有漏之福问及善现三千世界尽着七宝以用布施作福所得其福德宁为多不下文须菩提答须菩提言甚多世尊何以故是福德即非福德性是故如来说福德多谢灵运曰福德无性可以因缘增多多则易着故即遣之六祖曰三千大千世界七宝持用布施得福虽多于性一无利益依摩诃般若波罗蜜多修行令自性不堕诸有是名福德性心有能所即非福德性能所心灭是名福德性心依佛教行同佛行是名福德性不依佛教不能践履佛行即非福德性僧若讷曰空生谓大千七宝宝丰福胜故曰甚多是福德者事福也即非福德性者非般若福德种性既非理福不趋菩提也是故如来说福德多者于世间事福乃云多也陈雄曰聚宝布施持经精进皆六度之一也佛化X度众生未尝沮其布施而独喜其精进盖谓世人计着多用金银琉璃珊瑚玛瑙真珠玻瓈为求福地殊不知以觉性之宝修其性上福德故併为二者设为之问以较其优劣持经精进者率性而修也性弥满六虗其福德亦如是夫是之谓福德性聚宝布施者借物而修也物有限而其福亦有限又非福德性之比故须菩提辩论曰是福德即非福德性且断之曰如来说福德多者以其有限得以计其多寡故也五祖尝曰自性若迷福何可救六祖亦曰功德在自性不是布施供养之所求又曰自悟自修是自性上功德二佛之言深契元旨李文会曰三千大千世界七宝布施此是住相布施希求福利得福虽多而于识心见性了无所得傅大士颂云宝满三千界赍持作福田惟成有漏业终不离人天故知住相布施即非福德性若人心无能所识心见性方名福德性也川禅师曰事向无心得颂曰宝满三千及大千福缘应不离人天若知福德元无性买得风光不用钱若复有人于此经中受持乃至四句偈等为他人说其福胜彼疏钞云此经者人人俱有箇箇周圆上及诸佛下及蝼蚁亦具此经即妙圆觉心是也无物堪比颜丙曰复有人于此经中受持乃至四句偈等受X者直下承受持者时时行持更为他人解说如一灯传百千万灯其福胜彼如何便见得胜彼处彼以七宝乃住相布施纵得浊福福尽堕落此因经悟性四句现前福等太虗历劫不坏故云住相布施生天福犹如仰箭射虗空势力尽箭还坠招得来生不如意争似无为实相门一超直入如来地又四句决疑金刚经者乃大藏经之骨髓若人受持是经而不明四句下落又岂能超生脱死而成佛作祖也哉古今论四句偈者不一或指声香味触法是或指经中二偈是或云若见诸相非相即见如来或云眼耳鼻舌或云有为句无为句非有为句非无为句或云有谛无谛真谛俗谛各执巳见初无定论唯铜牌记云天亲菩萨昇兜率宫请益弥勒如何是四句偈弥勒云无我相无人相无众生相无寿者相是也六祖大师复以摩诃般若波罗蜜多是也若果执此两转语便为倒根何异数他人珍宝于自巳无半文之分幸而傅大士曾露箇消息最是亲切云若论四句偈应当不离身以是而观则四句偈者初不假外求而在吾心地明了方真四句也不然六祖何以註四句偈云我人顿尽妄想既除言下成佛向使此偈可以言传面命可以聪明测度而到则我佛乃天人之师住世四十九年广为众生说法三百五十度而于此经凡一十四处举四句偈而终不明明指示端的X岂我佛吝其辞而不为说破耶盖恐人执指为月而徒泥纸上之死句而不能返观内照于自巳之活句也且我佛尚不敢执着指示况其余者乎吾之所谓活句者死生不能泪凡圣立下风在于常行日用中字字放光头头显露初无一点文墨污若是箇汉直下承当早是蹉过了也何更容些小见识解会而分别此是彼非也唯有过量人方知鼻孔元来在面上傅大士颂曰宝满三千界赍持作福田唯成有漏业终不离人天持经取四句与圣作良缘欲入无为海须乘般若船唐玄宗皇帝云三千七宝虽多用尽还归生灭四句经文虽少悟之直至菩提陈雄曰三昧经云一切诸法摄在一四句偈中故得之者不在于文字之多但一念顷即入实谛而其性天昭彻矣若更有勤行修进受之不忘于心持之不厌其久说之普得闻知非特觉一巳之性且将觉亿万人之性其为福德莫大焉比之多施七宝为胜张无尽曰佛为无上法王金口所宣圣教灵文若一诵之则为法轮转地夜叉唱空报四天王天王闻巳如是展转乃至梵天通暗通明龙神悦怿犹如纶言诞布诏令横流寰宇之间孰不钦奉诵经之功其旨如此若止形留神往外寂中摇寻行数X墨面巳何异春禽昼啼秋蛩夜鸣虽千万遍果何益哉池阳芗山因禅师遣僧往大通镇陈宅求经颂曰灯茏露柱炽然说莫学驴年纸上钻看经须具看经眼多见看经被眼谩何以故须菩提一切诸佛及诸佛阿耨多罗三藐三菩提法皆从此经出疏钞云经云三世诸佛及阿耨菩提一切妙法皆从此经出即明持经果满显前义也又心经云三世诸佛依般若波罗蜜多故得阿耨菩提亦同此义又忠国师云兹经喻如大地何物不从地之所生诸佛唯指一心何法不从心之所立故云皆从此经出王日休曰阿耨多罗三藐三菩提谓真性也一切诸佛阿耨多罗三藐三菩提法者谓诸佛求真性之法也何以故者佛自问何故于此经受持讲说所得福德胜于彼三千大千世界七宝布施也乃自答云一切诸佛求真性之法皆从此经出则此经之功为极大而且无穷矣颜丙曰何以故一切诸佛及阿耨多罗三藐三菩提法皆自此经出者盖大藏经及从上诸佛无上正等正觉之法皆出自此经此经者此外无余经也僧若讷曰皆从此经出者非指此一经文句语言乃指实相般若即是一心遍为诸法性体自巳一X念能生一切法故川禅师曰且道此经从甚处出须弥顶上大海波心颂曰佛祖垂慈实有权言言不离此经宣此经出处还相委便向云中驾铁船切忌错会须菩提所谓佛法者即非佛法王日休曰佛于此再唿须菩提而告之所谓佛法者乃上文所谓阿耨多罗三藐三菩提法也佛恐人泥于有此佛法故云所谓佛法者非有真实佛法盖虗名为佛法而巳盖谓佛法本来无有惟假此以开悟众生耳是于本性中非为真实也六祖曰如来所说佛者令人觉所说法者令人悟若不觉不悟即外佛外法者即非佛法也颜丙曰所谓佛法即非佛法者随说随刬也李文会曰二乘之人执着诸相以然佛法遂乃向外寻求文殊师利云一切众生愚迷颠倒不知觉悟种种修行不离身内若于身外修行无有是处菩萨于诸佛法都无染着亦不舍离见如不见闻如不闻心境空寂自然清净是故佛法非佛法也觉道之人既能觉悟诸相皆空但用所得知解妙药治箇心中妄想执着之病心地自然调伏无罣碍也川禅师曰能将蜜枣子换汝苦葫芦颂曰佛法非法能纵能夺有放有收有生有杀眉间常放白毫光痴人犹待问菩萨X一相无相分第九只这一相本自无形须菩提于意云何须陀洹能作是念我得须陀洹果不须菩提言不也世尊何以故须陀洹名为入流而无所入不入色声香味触法是名须陀洹陈雄曰须陀洹斯陀含阿那含阿罗汉此四菩萨在一切凡夫人中为第一佛告弥勒菩萨于法华经尝言之矣告大慧菩萨于楞伽经亦详言之大涅槃经佛言若有比邱欲得须陀洹果斯陀含果阿那含果阿罗汉果当勤修习奢摩他毗婆舍那二法大般若经有预流果一来果不还果阿罗汉果正此之所谓四果也又云修行般若波罗蜜多时不着预流果不着一来果不还果阿罗汉果抑又见四菩萨得是果而不存所得心也今我佛恐四菩萨不知以无念为宗尚萌所得之念故设四问以为能作得果得道之念不须菩提皆以不也答之复为之辩论以形容其所得之实夫入流者初入其门得预圣人之流也须陀洹巳证入流之果名为入流且心无所得故曰而无所入其所以无所入者不入六尘境界耳名须陀洹其以是欤李文会曰问第一果须陀洹者知身是妄欲入无为之理断除人我执着之相以无取心契无得理无理则心空无得乃理寂虽然能舍麤重烦恼而未能离微细烦恼此人不入地狱不作脩罗饿鬼X异类之身此谓学人悟初果也逍遥翁曰夫烦恼者菩提之根本也若人照了练习可为出世之法譬如高原陆地不生莲华莲华生于淤泥浊水中也又云烦恼勿令损于菩提心譬如日月翳于烟云中而日月必无损也珠玉落于泥滓中珠玉亦无损也莫管烦恼障但存菩提心入流者谓舍凡入圣初入圣流也而无所入者修无漏业不入六尘然终未能舍离尘境傅大士颂曰舍凡初入圣烦恼渐轻微断除人我执剏始证无为缘尘及身见今者乃知非七反人天后趣寂不知归不入色声香味触法也圆悟禅师曰报缘未谢于人间世上有许多交涉应须处之使绰绰然有余裕始得人生各随缘分不必厌喧求静但令中虗外顺虽在閙市沸汤中亦恬然安隐才有纤毫见刺即便打不过也须菩提于意云何斯陀含能作是念我得斯陀含果不须菩提言不也世尊何以故斯陀含名一往来而实无往来是名斯陀含肇法师曰一往来者一生天上一生人中便得涅槃故名一往来而实无往来者证无为果时不见往来相也六祖曰斯陀含人名一往来行从天上却得人间生从人间死却生天上竟欲界九品思惑断前六品尽名斯陀含果大乘斯陀含者目覩诸境心有X一生一灭无第二生灭故名一往来王日休曰一往来者但色身一次往来天上人间而真性徧虗空世界岂有往来哉故此色身往来非为真实但虗名为一往来而巳故云实无往来以色身非真实故也陈雄曰一往来者一往天上一来人间不复再来人间也斯陀含巳证一来之果名一往来且心无所得而实无生灭相名斯陀含其以是欤李文会曰问第二果斯陀含者是渐修精进之行脩无漏业念念不住六尘境界然终未有湛然清净之心一往来者谓人间报谢一往天上却来受生也实无往来者谓前念才着后念即觉是无得果之心心既无我谁云往来故曰而实无往来也须菩提于意云何阿那含能作是念我得阿那含果不须菩提言不也世尊何以故阿那含名为不来而实无不来是故名阿那含僧若讷曰梵语阿那含此翻不来巳断欲界思惑更不来生欲界故名不来而实无不来者谓不计不来相也陈雄曰不来者直生兜率天宫不来欲界受生也阿那含巳证不来之果名为不来且心无所得而实无不来之相名阿那含以是之故岂有他哉李文会曰第三果阿那含者巳悟人法俱空渐脩精进念念不退菩提之心名为不来者谓能断除X内无欲心外无欲境巳离欲界不来受生故名不来心空无我孰谓不来故云而实无不来也傅大士颂曰舍凡初入圣烦恼渐轻微断除人我执创始至无为缘尘及身见今者乃知非七返人天后趋寂不知归川禅师曰诸行无常一切皆苦颂曰三位声闻巳出尘往来求静有疎亲明明四果元无果幻化空身即法身须菩提于意云何阿罗汉能作是念我得阿罗汉道不须菩提言不也世尊何以故实无有法名阿罗汉世尊若阿罗汉作是念我得阿罗汉道即为着我人众生寿者谢灵运曰阿罗汉者无生也相灭生尽谓之无生若有计念则见我人起相也有註云阿罗汉者生巳尽行巳立所作巳办不受后有故于诸相诸法实无所得更不于三界内受生故名不生僧若讷曰阿罗汉者名含三义一杀烦恼惑使二后报不来三应受人天供养亦谓之无学果自初X果至阿罗汉果无别有法皆同证此无为之体无可取舍故云实无等又曰若阿罗汉起得果之念即有着我人等过陈雄曰诸漏巳尽无复烦恼名阿罗汉阿罗汉心行般若波罗蜜故法得是道若自有法是所得心未除何以称是名哉故曰实无有法名阿罗汉法华经云于诸法不受亦得阿罗汉正谓此耳自须陀洹而至于阿罗汉自得果而至于得道如是次第脩则菩提无上道可以次第到颜丙曰四果脩行名四不还须陀洹名为入流者随顺世间也而无所入者本性空故居尘不染尘之说斯陀含名一往来者色身虽有来去而法身湛然不动而实无往来也阿那含名为不来者离生死义而实无不来者假名不来实为动静阿罗汉能作是念而得道者是为着相实无有法但假名为阿罗汉陈雄曰世尊者启咨之辞也念者萌之于心也须菩提启咨世尊曰设若阿罗汉作得道之念是萌所得心则四着谬妄无不为巳故曰即为着我人众生寿者李文会曰问第四果阿罗汉者此是梵语由须菩提当此果也诸漏巳尽无复烦恼实无有法者谓无烦恼可断无贪瞋可离情无逆顺境智俱亡岂有得果之心我心既空无得道念若于道有得于X法有名是凡夫之行即着我人众生寿者相也世尊佛说我得无诤三昧人中最为第一是第一离欲阿罗汉世尊我不作是念我是离欲阿罗汉六祖曰三昧梵音此云正受亦云正见远离九十五种邪见是名正见王日休曰梵语三昧亦云三摩地亦云三摩提此云正定亦云正受乃谓入定思想法也正定者谓入定之法止也正受者谓定中所想境界而受之非是妄想故云正受世人不知此理乃谓三昧为妙趣之意故以善于点茶者谓得点茶三昧善于简牍者谓得简牍三昧此皆不知出处妄为此说也于此三昧人之中须菩提为第一僧若讷曰无诤者涅槃经云须菩提住虗空地若有众生嫌我立者我当终日端坐不起嫌我坐者我当终日立不移处一念不生诸法无诤言三昧者得此无诤精妙之处于诸弟子中最为第一李文会曰三昧者梵语也此名正定心心无生灭名为正定故云三昧人中最为第一离欲阿罗汉者能离一切法亦无离欲之心微细四相皆巳灭尽爱染不生故谓之离欲耳又曰无我心寂不作是念我是离欲得道果者若作是念即是心有生灭不名离欲阿罗汉也川禅师曰把定则云横谷口放行则月落寒潭颂曰唤马何曾马唿牛未必牛两头都放下中道一X时休六门迸出辽天鹘独步干坤总不收世尊我若作是念我得阿罗汉道世尊则不说须菩提是乐阿兰那行者以须菩提实无所行而名须菩提是乐阿兰那行僧若讷曰阿兰那此翻无诤世尊虽称叹我我实不作是念若作是念世尊不应记我无诤之行最为第一又曰离三界欲证四果法得无诤三昧方受须菩提名以须菩提翻为空生故云是乐阿兰那行若计着实有所行则非无诤行也陈雄曰三昧梵语此言正受也无生法忍证寂灭乐是所谓无诤三昧也华严经云有诤说生死无诤即涅槃六祖偈曰诤是胜负心与道相违背便生四相心何由得三昧须菩提证真空无相之妙得六万三昧而无诤三昧为最以三昧力超出物表不为物役名为第一离欲阿罗汉宜矣且启咨世尊曰我不作如是之念则须菩提不存所得心可知又曰须菩提恐大众不知去所得心是以启咨世尊至于再四我者须菩提自称也须菩提者亦自称也乐者好也阿兰那梵语无诤之谓也言乐阿兰那行者即是好无诤行之人也夫萌之于心者曰念见于修为者曰行有所行则必有是行有是行则必有所得须菩提得无诤三昧有是行故也且曰无所行者葢以心无所得也有是行而X心无所得宜乎世尊以乐阿兰那行名之也颜丙曰若阿罗汉生一妄念作有所得想即着四相佛说我得无诤三昧人中最为第一无诤者佛性包含大千无有鬬诤三昧者唐言正见人中第一无鬬诤也是第一离欲阿罗汉者六欲顿空也阿兰那行者无人我行也是乐无兰那行者穷其本性空寂毕竟实无所行所行谓之行乐者爱也李文会曰阿兰那者是梵语也此名无诤心若作是念心有生灭即是有诤心须菩提实无所行是无生灭所以佛许须菩提是乐阿兰那行者百文禅师云只如今一切诸法若于藏府中有纤毫停留是不出网但有所求所得生心动念尽是野干若藏府中都无所求都无所得此人诸恶不生人我不起是纳须弥于芥子中不起一念贪瞋是能吸四大海水不受一切喜怒语言入耳中于一切境不惑不乱不瞋不喜刮削併当得净洁是无事人胜一切知解精进头陀是名有天眼是名有法界性是作车载因果是佛出世度众生傅大士颂曰无生即无灭无我复无人永除烦恼障长辞后有身境亡心亦灭无复起贪瞋无悲空有智翛然独任真川禅师曰认着依前还不是颂曰蚌腹隐明珠石X中藏碧玉有麝自然香何用当风立活计看来恰似无应用头头皆具足庄严净土分第十成就庄严净明心地佛告须菩提于意云何如来昔在然灯佛所于法有所得不不也世尊如来于然灯佛所于法实无所得刘蚪曰言如来作菩萨时在然灯佛所于法毕竟无所得离所取也六祖曰然灯佛是释迦牟尼授记之师故问须菩提我于师处听法有法可得不须菩提知法即因师开示而实无得但悟自性本来清净本无尘劳寂而常照即自成佛当知世尊在然灯佛所于法实无所得王日休曰如来佛自谓也昔旧也然灯即定光佛乃释迦佛本师陈雄曰八王子皆师妙光得成佛道而其最后成佛者名曰然灯十六王子出家为沙弥皆得如来之慧最后者我释迦牟尼然灯是释迦授记之师释迦如来因师开导得无上菩提法为诸释之法王于法宁无所得耶但不存其所得心耳佛恐诸菩萨所得心未除故设是问须菩提深悟佛意以不也答之且言于法实无所得则以如来实得之心传故也言实则将以息大众之疑心李文会曰于法有所得不者如来欲破二乘之人X执着之心故有此问白乐天问宽禅师云无脩无证何异凡夫师云凡夫无明二乘执着离此二病是名真脩也真脩者不得勤不得怠勤则近执着怠则落无明乃为心要耳此是初学入道之法门也于法实无所得者须菩提谓如来自性本来清净而于然灯佛所于法实无所得傅大士颂曰昔时称善慧今日号能仁看缘缘是妄识体体非真法性非因果如理不从因谓得然灯记宁知是旧身须菩提于意云何菩萨庄严佛土不不也世尊何以故庄严佛土者即非庄严是名庄严肇法师曰是名离相庄严佛土疏钞云佛土者佛之妙性也众生之真心也如是心土还可以相好庄严不又云不也者即善现从理以答之何故自心之土不在庄严何故为性无相体等虗空如何庄严何名庄严答六度万行布施戒定慧等一切善法皆是庄严又云若染断常即非净土经云欲净其土先净其心净故即净土也问心云何净答外不染六尘内无我人不着断灭故名净土王日休曰既曰菩萨而言庄严佛土何也葢一大X世界必有一佛设化如此间大世界乃释迦佛设化之所东方有大世界乃不动佛设化之所是也唯其一大世界有一佛设化故凡大世界皆谓之佛土而菩萨庄严者葢有菩萨于其佛土之中作种种善事以变易其世界如阿弥陀佛为菩萨时作无量善事故其善缘福业能变其世界皆以黄金为地七宝为树林楼台是为庄严也佛于此又自问何以故者谓何故菩萨言我当庄严清净佛土者为非真实语也乃自答云庄严佛土者即非庄严是名庄严者为真性中非有此庄严故此庄严但为虗名而巳非是真实唯真性为真实故也陈雄曰维摩经云随其心净则佛土净葢此心清净便是庄严佛土奚以外饰为哉七宝宫殿五采栋宇皆外饰也此凡夫之所谓庄严非菩萨之所谓庄严欲知菩萨庄严当于非庄严中求之则万行庄严是乃所以名其为庄严也李文会曰庄严佛土者谓造寺写经布施供养此是着相庄严若人心常清净不向外求任运随缘一无所得行住坐卧与道相应是名庄严佛土庞婆看藏经维那请回向婆于面前取梳子就脑后插去回向了也此是无能所心傅大士颂曰庄严绝能所无我亦无人断常俱不染颕脱出嚣尘川禅师云娘生袴子青州布衫颂曰抖擞浑身白X胜霜芦华雪月转增光幸有九臯翘足执更添朱顶又何妨是故须菩提诸菩萨摩诃萨应如是生清净心不应住色生心不应住声香味触法生心应无所住而生其心疏钞云应者当也故云当如是生清净心即佛劝生真如无染之心也问云何生清净心答不应住色声香味触法生心又楞严经云若能转物即同如来凡夫被物转菩萨能转物如是转者故曰应无所住而生其心王日休曰梵语菩萨摩诃萨此云觉众生大众生其实即所谓菩萨也如是字乃指下文谓不当住于有形色者而生心亦不当住于有声音馨香滋味及所触及一切法者而生其心当无所住而生其心者谓不可生心以住着于六尘唯可于无所住着处生心也诸佛教化众生有第一义第二义此经说第一义虽至高而可晓然不易到净土虽为第二义而人人可行佛言修净土而明第一义读诵大乘经典者上品上生则为菩萨生死自如然则修净土者岂可不晓此经之义而受持读诵以期于上品上生也陈雄曰菩萨庄严既不在于外饰则当反而求之于心心苟清净庄严莫甚焉故云应如是生清净心凡住六尘而生其心者皆非清净心也菩萨岂X应如是且如佛心本来清净无相宁有所住菩萨受如来教亦应如是故云应无所住而生其心与十四分应生无所住心同佛言六尘之苦每以色独言于先而继之以声香味触法益以见色者人情之所易惑在六尘中尤其最者也五祖为六祖说金刚经恰至应无所住而生其心六祖言下大悟乃言何期自性本自清净何期自性本不生灭何期自性本自具足何期自性本无动摇五祖曰不识本心学法无益若言下识自本心见自本性即名丈夫天人李文会曰菩萨之心心常空寂无诸妄念不生不灭不动不摇即是清净心也凡夫之心无明起灭妄想颠倒取舍善恶凡圣等见是名浊乱心也不应住色生心者心若清净即不被诸境惑乱也又曰众生之心本无所住因境来触遂生其心不知触境是空将谓世法是实便于境上住心正犹猿猴捉月病眼见华一切万法皆从心生若悟真性即无所住无所住心即是智慧无诸烦恼譬如太空无有罣碍有所住心即是妄念六尘竞起譬如浮云往来不定维摩经云欲得净土但净其心随其心净即佛土净离却有无诸法心如日轮常在虗空自然不照而照岂不是省力底事到此之时无栖泊处即是行诸佛路便是应无所住而生其心是你清净法身阿耨多罗三藐三菩提也X傅大士颂曰扫除心意地名为净土因无论福与智先且离贪嗔庄严绝能所无我亦无人断常俱不染颕脱出嚣尘川禅师颂曰见色非干色闻声不是声色声不碍处亲到法王城又曰山堂静夜坐无言寂寂寥寥本自然何事西风动林野一声寒雁唳长天虽然恁么争奈目前何退后退后看看顽石动也须菩提譬如有人身如须弥山王于意云何是身为大不须菩提言甚大世尊何以故佛说非身是名大身王日休曰须弥山王者以此山在四天下之中为山之极大者故名山王谓在众山之中而为王者也日月遶山而行以为昼夜由此而分四面为四天下其上有三十三天可为至大矣人身岂有如是之大者乎盖譬喻耳故云譬如有人身如须弥山王也虽如是至大亦非真实是虗名大身而巳故云佛说非身是名大身也何则凡有形相者皆为虗妄故三千大千世界亦为虗妄况如须弥山之身者乎唯真性为真实此经说真性第一义故以一切皆为虗妄也一切所以为虗妄者以其有形相既有形相则无不坏者纵使不坏乃业力以持之非本不坏也业力尽则坏矣唯真性无形相故无得而坏此所以为不坏之本自无始以来至于今日无有损动故云常住真性谓真性常住而X无变坏此所以为真实也陈雄曰须弥山高广三百三十六万里为众山之王谓人身有如是之大万无是理唯佛真性清净无相无住着无罣碍包太虗藏沙界虽须弥山不足以拟其大世尊欲以真心悟人託大身以为问而须菩提深悟佛意遂有甚大之对恐大众未晓为之辨论曰佛说非身是名大身非身者法身也真心也文殊菩萨问世尊何名大身世尊曰非身是名大身具一切戒定慧了清净法故名大身盖亦指真心言之也如此则真心可以吞须弥山矣颜丙曰色身虽大如须弥山王毕竟非大为有生灭佛说非身非身乃为此身也本性无此妄身是名大身所谓佛身充满于法界是也傅大士颂曰须弥高且大将喻法王身七宝齐围绕六度次相邻四色成山相慈悲作佛因有形终不大无相乃为真川禅师曰设有向甚处着颂曰拟把须弥作幻躯饶君胆大更心麤目前指出千般有我道其中一X也无便从这里入无为福胜分第十一现成公案不假施为此无为福胜他有为须菩提如恒河中所有沙数如是沙等恒河于意云何是诸恒河沙宁为多不王日休曰西土有河名曰恒河佛多以此河沙为言者盖因众人之所见而取以为譬喻也然佛尚以此问须菩提宁为多不者盖使须菩提先省悟此沙巳不胜其多矣然后为下文之说也宁字儒家训岂如此乃译师用字止如助字然不须深考也须菩提言甚多世尊但诸恒河尚多无数何况其沙李文会曰如恒河中所有沙数者一沙即篇一河是诸河中各有其沙河尚无数何况其沙也川禅师曰前三三后三三颂曰一二三四数河沙沙等恒河数更多算尽目前无一法方能静处萨婆诃须菩提我今实言告汝若有善男子善女人以七宝满尔所恒河沙数三千大千世界以用布施得福多不须菩提言甚多世尊佛告须菩提若善男子善女人于此经中乃至受持四句偈等为他人说而此福德胜前福德肇法师曰良由施福是染沉溺三有持经福净超昇彼岸是故胜也X疏钞云佛重显无为福胜有为福也圆觉经云有大陀罗尼门名为圆觉流一切真如涅槃如此之理岂不是此经四句偈何故圆觉者妙性也因圆觉妙性流出一切真如之法涅槃之理不生灭之道从此而出亦同第八分之妙义也如是解者受持无废自利利他普与有情咸达其道而此福者即无为福也其福胜前恒河沙珍宝布施之福所以题号无为福胜之分王日休曰佛再唿须菩提言善男子善女人于此经中受其义理而持守之乃至以四句偈等为他人说则巳不为恶业所缚而可以悟明真性而人亦得闻此至理而有悟明真性之渐久而善根皆熟可以脱离轮回永超生死则万劫无有尽期故其福德胜于彼恒河沙数世界七宝布施无量无数也佛尝言财施有尽法施无穷财施不出欲界法施能出三界此法施之福胜于彼无量无数不足怪也陈雄曰七宝虽多不过人间有限之物布施以此但受人间有限之福较之经中一偈悟之者生天岂不相去万万耶三昧经云若复有人持以满城金银而以布施不如是人所受持是经一四句偈今有善男女非特受持即自见性又且解说教人见性则彼此生天成无上道回视七宝之福为不足道故有胜前云华严云譬如暗中宝无灯不可X见佛法无人说虽慧不能了是则解说之功又孰有大于此者颜丙曰将七宝满世界布施得福虽多属在有漏未免穷尽不如于此经中受持自巳四句更能展转教人皆得入佛知见此福德历劫长存故胜前着相福德李文会曰甚多世尊者谓七宝满恒河沙数三千大千世界以用布施福德甚多受持四句偈者川禅师解註甚是详明载在应化非真分中为他人说而此福德胜前福德者若能说此大乘经义化导众生了悟住无所住心得无所得法当知受持此经无为功德胜前以七宝满恒河沙数三千大千世界有为之福德也智者禅师颂曰恒河数甚多沙数更难量举沙齐七宝能持布施桨有相皆为幻徒言智慧强若论四句偈此福未为长川禅师曰真鍮不换金颂曰入海算沙徒费力区区未免走埃尘争如运出家中宝枯木生华别是春尊重正教分第十二受持正教之人天人皆生敬重复次须菩提随说是经乃至四句偈等当知此处一切世间天人阿脩罗皆应供养如佛塔庙陈雄曰随说者随顺众生而为说也但说是经一X偈之处则凡在天道人道阿脩罗道者举皆以华香璎珞幢幡缯盖香油苏灯恭敬供养如佛真身舍利宝塔在此况能持诵一经全文乎应知尽能持诵全文者则所成就之法乃出世间上上法也非寻常法也故坛经有所谓摩诃般若波罗蜜法最尊最上最第一谢灵运曰封殡法身谓之塔树像虗堂谓之庙圣体神仪全在四句献供致敬宜尽厥心也六祖曰所在之处见人即说是经常行无所得心即此身中有如来全身舍利故言如佛塔庙心清净而记是经令诸听者除迷妄心悟得本来佛性常行真实感得天人阿脩罗人非人等皆来供养持经之人也王日休曰谓随其所在之处乃一切处也有人受持读诵演说则其功德威力为甚大故其处即成塔寺而一切人及诸天与阿脩罗等皆恭敬也阿脩罗有三种一属天趣一属人趣一属畜生趣大槩如人耳唯嗔恨之心重故托生于此类其福力大者生天趣其次者生于人趣其下者生于畜生趣僧若讷曰塔庙者具云塔婆此翻方坟亦名圆冢庙者梵云支提此云灵庙安佛形貌处也李文会曰随说者心无分别理应万差逢凡说凡逢圣说圣也当知此处者谓此心也如佛塔庙者X若人但为名闻利养心不清净而说是经转堕轮回有何利益心若清净即当空寂不起妄念以此无所得心无能解心而说是经令诸听者生清净心无诸妄念是名供养即此幻身便是法身中有如来全身舍利感得天人恭敬何殊塔庙何况有人尽能受持读诵须菩提当知是人成就最上第一希有之法若是经典所在之处即为有佛若尊重弟子六祖曰自心诵得此经自心解得经义自心体得无着无相之理所在之处常修佛行即自心是佛故言所在之处即为有佛王日休曰尊重弟子谓弟子之可尊可重者乃大弟子则菩萨之属也尽能受持读诵则如佛与大弟子在焉僧若讷曰经者即法宝也即为有佛即佛宝也若尊重弟子即僧宝也经典所在之处即三宝共居也弟子者学居师后故称弟解从师生故称子又云以父兄之礼事师故称弟子傅大士颂曰恒沙为比量分为六种多持经取四句七宝讵能过法门游历处供养感脩罗经中称最胜尊高似佛陀李文会曰成就者见性无疑也最上第一希有之法者佛与众生本无差别若能心常清净不生不X灭无诸妄念便可立地成佛果禅师曰身口意清净是名佛出世身口意不净是名佛灭度所在之处即为有佛若尊重弟子者若能行住坐卧一切时中心无起灭湛然清净常脩佛行念念精进无有间断所在之处自心即佛是名佛子故可尊重矣又云即心是佛无余法迷者多于心外求一念廓然归本际还如洗脚上船头又曰即心是佛更无别佛即佛是心更无别心如拳作掌似水成波波即是水掌即是拳也无业禅师问马祖云如何是即心是佛祖云即你不了底心是更别无物也迷即众生悟即是佛如拳作掌似掌作拳师于言下省悟僧问大阳云如何是佛师云如何不是佛僧问归宗云如何是佛师云我向汝道汝还信否僧曰和尚诚言安敢不信师云只汝便是也川禅师曰合如是颂曰似海之深如山之固左旋右转不去不住出窟金毛狮子儿全威哮吼众狐疑思深不动干戈处直摄天魔外道归僧问慈受云如何是佛师云担水河头卖如法受持分第十三当如此法永受行持尔时须菩提白佛言世尊当何名此经我等云何奉持佛告须菩提是经名为金刚般若波罗蜜以是名字汝当奉持X王日休曰梵语般若波罗蜜此云智慧到彼岸所云金刚智慧到彼岸者谓明此经者其智慧则如金之刚利断绝外妄直至诸佛菩萨之彼岸也以是名字汝当奉持者谓奉事此义而持守之也陈雄曰唐柳宗元曰言之着者莫如经此经未标名时须菩提请名于佛而佛目之曰金刚般若波罗蜜俾须菩提依此名字遵奉受持一心流布于天下后世李文会曰言金刚者坚利之物故借金为喻般若者智慧也为教众生用智慧力照破诸法无不是空犹如金刚触物即碎故名般若也波罗蜜者到彼岸也心若清净一切妄念不生能度生死苦海汝当奉持者只是奉持自心行住坐卧勿令分别人我是非也圜悟禅师曰才有是非纷然失心只这一句惊动多少人做计较若承当得坐得断透出威音王那畔若随此语转特地纷然自回光返照始得天坛石鼓记云丝毫失度即招黑暗之愆霎顷邪言即犯禁空之丑天人耳目咫尺非遥尅告行人自当省察死心和尚云只者是大似眼里着剌只者不是正是开眼磕睡诸人且道毕竟作么生则是还委悉么点铁化成金即易劝人除却是非难川禅师拈曰今日小出大遇颂曰火不能烧水不能溺风不能飘刀不能噼软似呪罗硬是铁壁天X上人间古今不识咦所以者何须菩提佛说般若波罗蜜即非般若波罗蜜是名般若波罗蜜陈雄曰柳宗元曰法之至者莫尚于般若楞伽经曰智慧观察不堕二边得自觉圣趣是般若波罗蜜三昧经曰心无心相不取虗空不依诸地不住智慧是般若波罗蜜然般若波罗蜜至法也始而亲出佛口故有佛说之句终而默传此心则证入于般若三昧挥脱根尘超出于言意之表而了无所得此非般若波罗蜜也又孰得而名之哉既非如是而且名其如是者何也所谓中道圆融不即不离是又不可灭其名也然则汝当奉持者以是名字故颜丙曰此是须菩提请佛为法安名更问如何遵奉行持佛云是经名为金刚般若波罗蜜夫妙明本性湛若太虗体既尚无何名之有如来恐人生断灭见不得巳而强安是名所以傅大士颂云恐人生断见权且立虗名李文会曰佛说般若波罗蜜者实相般若之坚观照般若之利截烦恼源达涅槃岸即非般若波罗蜜者既知法体元空本无妄念若无诸罣碍湛然清净自在逍遥是名即非般若波罗蜜也川禅师颂曰一手擡一手搦左边吹右边拍无絃弹出无生乐不属宫商格调新知音知后徒名邈X须菩提于意云何如来有所说法不须菩提白佛言世尊如来无所说颜丙曰佛问有所说法不须菩提答云如来无所说者盖直下无开口处若言有说即为谤佛所以世尊临入涅槃文殊请佛再转法轮世尊咄云吾住世四十九年未尝说着一字汝请再转法轮是吾曾转法轮耶又佛偈曰始从成道后终至䟦提河于是二中间未尝说一字李文会曰本心元净诸法元空更有何法可说二乘之人执着人法是有即有所说菩萨了悟人法皆空即无所说是故经云若有人言如来有所说法即为谤佛吾心似秋月碧潭光皎洁无物堪比伦教我如何说寒山子说不得则且止诸人还说得么直须口似磉盘方始光明透漏若能了悟色性皆空有无俱遣语默双亡即见自性清净虽终日言犹为无言虽终日说犹为无说保宁勇禅师颂曰门前诸子列成行各逞英雄越霸王如何独有无言者坐断毗卢不可当傅大士颂曰名中无有义义上复无名金刚喻真智能破恶坚贞若到波罗岸入理出迷情智人心自觉愚者外求声川禅师曰低声低声颂曰入草求人不奈何利刀断了手摩挲虽然出入无踪迹文彩全彰见也么须菩提于意云何三千大千世界所有微尘是为多X不须菩提言甚多世尊须菩提诸微尘如来说非微尘是名微尘如来说世界非世界是名世界陈雄曰华严经云三千大千世界以无量因缘乃成一切众生岂外此而别有世界耶悟者处此迷者亦处此悟者之心清净心也以此心处此世界即清净世界迷者之心尘垢心也以此心处此世界即微尘世界然世界许多而微尘不胜其多宜须菩提有甚多之对又曰诸微尘者一切众生心上微尘也佛分身于微尘世界中示现无边大神力开阐清净无垢法使一切众生皆生清净心非微尘所可污故云非微尘得出世间法非世界所能囿故云非世界世尊答文殊曰在世离世在尘离尘是为究竟法此言非微尘非世界即离尘离世也颜丙曰世界微尘二者皆非真实经云一切山崖会有崩裂一切江河会有枯竭唯有法身常住不灭李文会曰微尘者众生妄念烦恼客尘遮蔽净性喻如微尘如是烦恼妄想如病眼人见空中华如愚痴人捉水中月求镜中像枉用其心傅大士颂曰积尘成世界析界作微尘界喻人天果尘为有漏因尘因因不实界果果非真果因知是幻逍遥自在人日黾太傅云念起念止皆由自心念起即一切烦恼X起无念即一切烦恼止既由自心何如无念又古德云一念不生全体现六根才动被云遮察禅师云真净界中才一念阎浮早巳八千年圆悟禅师上堂云十方同聚会箇箇学无为此是选佛场心空及第归大丈夫具决烈志气慷慨英灵踏破化城归家稳坐外不见一切境界内不见有自巳上不见有诸圣下不见有凡愚净躶躶赤洒洒一念不生桶底子脱岂不是心空也到这里还容棒喝么还容元妙理性么还容彼我是非么直下如红炉上一点雪相似岂不是选佛场也然虽如是犹涉阶梯在且下涉阶梯一句作么生道千圣会中无影迹万人丛里夺高标逍遥翁曰不怕念起只怕觉迟觉速止速二妙相宜知非改过蘧颜可师又曰五鼓梦回缘念未起灵响清彻闻和达聪为三妙音一曰幽泉漱玉二曰清磬摇空三曰秋蝉曳绪凝听静专颇资禅悦安住妙境何胜如之要会么病觉四肢如鹤瘦虗闻两耳似蝉鸣非微尘是名微尘者一念悟来转为妙用前念无诸妄想湛然清净师非微尘后念不住清净是名微尘非世界是名世界者若无妄念即佛世界有妄念即众生世界前念清净即非世界后念不住清净是名世界谢灵运曰散则为微尘合则成世界无性则非微尘世界假名则是名微尘世界X川禅师曰南赡部洲北郁单越颂曰头指天脚踏地饥则飱困则睡此土西天西天此土到处元正是大年南北东西秪者是须菩提于意云何可以三十二相见如来不不也世尊不可以三十二相得见如来何以故如来说三十二相即是非相是名三十二相王日休曰三千大千世界微尘可谓极多矣然见雨则为泥遇火则为砖瓦是无微尘之定体所以为虗妄也是故说为非微尘谓非有真实微尘也但虗名为微尘而巳此谓极细而极多者也若极大者则世界世界亦非真实盖劫数尽时则坏是亦虗妄非为真实但名为世界而巳佛虽现色身而为三十二相至涅槃时则皆无矣不可以此得见真佛故云不可以三十二相得见如来此如来谓真性佛也下文言如来说三十二相彼如来则谓色身佛耳乃佛谓我说三十二相者即是非相谓非真实相也但名为三十二相而巳此分大意谓细而微尘大而世界妙而佛之色身皆为虗妄但有名而巳唯真十性为真实是以自古及今无变无坏彼三者则有变坏故也陈雄曰三十二相胜妙殊绝形体映彻犹如琉璃此相非是欲爱所生楞严经有是言矣谓其非是欲爱所生则是从三十二行上得之世人徒着三十二相而不修三十二行将焉自而得见法身如X来又曰如来有是行必有是相故也说相者其意在于三十二行即非相也曰非相者其法身之谓欤华严经曰诸佛法身不思议无色无形无影像名三十二相亦以是耳岂他求哉故如来有是名之说般若经云如来足下有平满相是为第一如来足下千辐轮文无不圆满是为第二如来手足竝皆柔软如兜罗绵是为第三如来两足一一指间犹如雁王文同绮画是为第四如来手足诸指圆满纤长可爱是为第五如来足跟广长圆满与趺相称是为第六如来足趺脩高光满与跟相称是为第七如来双腨渐次纤圆如鹿王腨是为第八如来双臂平立摩膝如象王鼻是为第九如来阴相藏密是为第十如来毛孔各一毛生绀青宛转是为第十一如来发毛右旋宛转是为第十二如来身皮细薄润滑垢水不住是为第十三如来身皮金色晃耀诸宝庄严是为第十四如来两足两掌中颈双肩七处充满是第十五如来肩项圆满殊妙是第十六如来膊腋悉皆充实是第十七如来容仪洪满端直是第十八如来身相脩广端严是第十九如来体相量等圆满是第二十如来额臆并身上半威容广大如师子王是二十一如来常光面各一寻是二十二如来齿相四十齐平净密根深白逾珂雪是二十三如来四牙鲜白锋利是二十四如来常得味中上味是二十五如来X舌相薄净广长能覆面轮至耳发际是二十六如来梵音词韵和雅随众多少无不等闻是二十七如来眼睫犹若牛王绀青齐整是二十八如来眼睛绀青鲜白红环是二十九如来面轮其犹满月眉相皎净如天帝弓是第三十如来眉间有白毫相柔软如绵白逾珂雪是三十一如来顶上乌瑟腻沙高显周圆犹如天盖是三十二颜丙曰以上三十二相乃庄严相也若据如来妙相本性湛然空寂一相尚不可得岂可以三十二相而求见也佛在忉利天宫目连令雕佛三十二相只雕得三十一相唯有梵音相雕不得院主问南泉如何是梵音相泉云赚杀人李文会曰三十二相者谓眼耳鼻舌身五根中具脩六波罗蜜谓布施持戒忍辱精进禅定智慧是也于意根中脩无住无为是三十二相清净行也如来说三十二相即是非相是名三十二相者此谓法身有名无相故云非相既悟非相即见如来逍遥翁曰须知诸佛法身本性无身而以相好庄严为身故临济云真佛无形真道无体真法无相也川禅师曰借婆衫子拜婆年颂曰你有我亦有君无我亦无有无俱不立相对觜卢都须菩提若有善男子善女人以恒河沙等身命布施李文会曰譬如有人舍身命布施求无上菩提此X谓住相布施也禅要经云若于外相求之虽经万劫终不能得又教中经云若见有身可舍即是不了蕴空昔日罽宾国王仗劒诣狮子尊者所问曰师得蕴空不尊者曰巳得之矣王曰可施我头尊者曰身非我有何况于头王遂斩之白乳高丈余王臂自落是知人法俱空不应住色布施所以尊者不畏于死也傅大士曰法性无前后无中非故新蕴空非实体凭何见有人故舍身命布施即与菩提转不相应盖谓不见佛性纵舍身命如恒河沙数何益于事又曰施命如沙数人天业转深既掩人提相能障涅槃心猿猴探水月䕞𦿆拾华针爱河浮更没苦海出还沈若复有人于此经中乃至受持四句偈等为他人说其福甚多颜丙曰若人以恒河沙等身命布施等者比也虽受顽福毕竟不明本性如生豪贵之家骄奢纵恣不容不作业反受业报争如受持四句为他人说自利利他其福甚多傅大士颂曰经中称四句应当不离身愚人看似梦智者见唯真法性无前后无中非故新蕴空无实相凭何见有人川禅师曰两彩一赛颂曰伏手滑槌不换劒善使之人皆总便不用安排本现成箇中须是英灵汉啰啰哩哩啰啰山华笑野鸟歌此时如得意随处萨婆诃金刚经註解卷之二金刚经註解X卍XXX金刚经註解卷之三离相寂灭分第十四直下顿空离诸形相既离形相寂灭现前尔时须菩提闻说是经深解义趣涕泪悲泣而白佛言希有世尊佛说如是甚深经典我从昔来所得慧眼未曾得闻如是之经陈雄曰深解义趣者须菩提心悟真空无相义趣也涕泪悲泣者伤我值遇之晚不获早觉悟也颜丙曰深解者大彻大悟也李文会曰须菩提闻说是经了悟人法二空即得中道之理叹其希有感极涕零也未尝得闻者昔得慧眼于有见空今闻是经于空亦遣是了中道将欲起教以示未来也傅大士颂曰闻经深解义心中喜且悲皆除烦恼断无能离所知遍计于先了圆成证此时宿乘无X碍慧方便劝人持川禅师颂曰自小年来惯远方几回衡岳渡潇湘一朝踏着家乡路始觉途中日月长世尊若复有人得闻是经信心清净即生实相当知是人成就第一希有功德李文会曰信心清净者信本来心无法可得不起妄念心常空寂湛然清净即生实相者豁然了悟万法由此净心建立是名实相成就第一希有功德者迷即佛是众生悟即众生是佛佛佛道齐无法等比陈雄曰性中具如来法身夫是之谓生实相圆觉经曰一切实相性清净故悟理而至于证实相吾知夫成就法身功德莫能出乎其右者谓之第一希有信乎经以福兼德言者屡矣而此独言功德不及福者是功成果满之时则其福为不足道所以特经有功德在法身中非在于福之句傅大士颂曰未有无心境曾无无境心境亡心自灭心灭境无侵经中称实相语妙理能深证知唯有佛小圣讵能任颜丙曰即生实相者即是悟自性也世尊是实相者即是非相是故如来说名实相颜丙曰佛云实相无相所谓是实相者即是非相如太虗空无一形相若悟实相不可执着实相当如大士云彼岸更求离但说假名实相本无可得X李文会曰即是非相者实相无相故言为非不是无实相如龟毛兔角只说龟无毛兔无角不说无龟毛兔角只说实相无相不说无实相也达磨祖师曰若解实相即见非相若了非相其色亦然当于色中不生色体于非相中不碍有也正犹水中盐味色里胶青决定是有不见其形此之谓也傅大士云众生与寿者蕴上立虗名如龟毛不实似兔角无形川禅师曰山河大地甚处得来颂曰远观山有色近听水无声春去华犹在人来鸟不惊头头皆显露物物体元平如何言不会秖为太分明世尊我今得闻如是经典信解受持不足为难王日休曰信解者谓信其义而晓解也受持者谓能受其义而持守之也陈雄曰无狐疑心曰信晓了意义曰解钦承不忽曰受佩服不厌曰持李文会曰但只了悟人法二空心无取舍常令空寂是名信解受持如来慈悲方便化导迷人迷即佛是众生悟即众生是佛若能了悟万事皆空以药对病以悟对迷以善对恶以静对动以慧对愚种种脩行只是对治莫作诸恶勉力为善依此脩行纵横自在又且何难傅大士颂曰空生闻妙理如蓬植在麻凡流信此X法同火世莲华恐人生断见大圣预开遮如能离诸相定入法王家川禅师曰若不得后语前话也难圆颂曰难难难如平地上青天易易易似和衣一觉睡行船尽在把梢人谁道波涛从地起若当来世后五百岁其有众生得闻是经信解受持是人即为第一希有李文会曰若人心常空寂湛然清净不着诸相悟住无所住心了得无所得法是为第一希有川禅师曰行住坐卧着衣喫饭更有什么事颂曰氷不热火不寒土不湿水不干金刚脚踏地旛竿头指天若人信得及北斗面南看何以故此人无我相无人相无众生相无寿者相所以者何我相即是非相人相众生相寿者相即是非相何以故离一切诸相即名诸佛李文会曰即是非相者前言无相即是灭色以明空义复言非相即是了悟我人众生寿者四相本来不生故名实相离一切相即名诸佛者此谓悟实相者更无等比当知是人不着二边不处中道一切无住即名为佛又云离相清净解悟三空契合实相究竟涅槃三空之义初即人空次即法空后即空空三世如来同证此理故名为佛川禅师曰心不负人面无惭色颂曰旧竹生新笋新华长旧枝雨催行客到风送片帆归竹密不妨X流水过山高岂碍白云飞佛告须菩提如是如是李文会曰如是如是者佛以须菩提所解空义善契如来之法意也陈雄曰华严经云离诸和合相是名无上觉佛以觉言外觉离一切有相内觉离一切空相于相而离相于空而离空得夫真空无相之妙所以名其为佛若复有人得闻是经不惊不怖不畏当知是人甚为希有肇法师曰得大乘闻慧解一往闻经身无惧相故名不惊得大乘思慧解深信不疑故名不怖得大乘脩慧解顺教脩行终不有谤故名不畏陈雄曰不惊则无疑心不怖则无惧心不畏则无退心李文会曰不惊不怖不畏者心若空寂湛然清净等于虗空有何惊怖甚为希有者诸上根器得闻是经谛听受持永不退转当知是人甚为希有傅大士颂曰如能发心者应当了二边涅槃无有相菩提离所缘无乘及乘者人法两俱捐欲达真如理应当识本源川禅师曰秖是自家底颂曰毛吞巨海水芥子纳须弥碧汉一轮满法光六合辉踏得故乡田地稳X更无南北与东西何以故须菩提如来说第一波罗蜜即非第一波罗蜜是名第一波罗蜜疏钞曰何以故者显因中最胜明标第一波罗蜜者有十种一布施二持戒三忍辱四精进五禅定六智慧七慈八悲九方便十不退今言第一波罗蜜者即布施波罗蜜何故独言布施为第一曰布施者通摄万行直至菩提尚行法施因布施资生众善言非者恐有能所之心先拂去假名行无住相施故曰是名第一波罗蜜李文会曰如来说第一波罗蜜者若悟非相即达彼岸实相无二故名第一非第一波罗蜜者了悟人法俱空即无生死可度亦无彼岸可到何处更有第一故云非第一也是名第一波罗蜜者悟一切法即知诸法皆是假名法华经云但以假名字引导于众生于斯了悟能入见性之门是名第一波罗蜜也故知假名如将黄叶作金止小儿啼二乘之人闻说假名将谓是实执着脩行欲离生死不知即无生死可离傅大士颂曰波罗称彼岸于中十种名高卑缘妄识次第为迷情焰里寻求水空中觅响声真如何得失今始号圆成川禅师颂曰是名第一波罗蜜万别千差从此出鬼脸神头对面来此时莫道不相识须菩提忍辱波罗蜜如来说非忍辱波罗蜜是名忍辱波罗蜜疏钞云忍辱波罗蜜者即十波罗中第三是也王日休曰佛唿须菩提而谓能忍辱方不起嗔心以昏乱真性乃能到诸佛菩萨之彼岸故云忍辱波罗蜜也佛虽有时自称如来自称佛然亦有时称我其称我则特谓我身尔若称如来与佛则谓巳与诸佛如来皆然也尽此一经皆如是此佛谓我与诸佛说忍辱波罗蜜真性中亦岂有此忍辱哉故亦非真实但为虗名而巳故云是名忍辱波罗蜜李文会曰忍辱波罗蜜者若有能忍之心即是见有身相不达我人众生寿者诸非相也大阳禅师举火问僧云会么僧云不会师云起则遍周沙界灭则了无所得又庞居士问马祖云不与万法为侣者是什么人祖云回光自照看待你一口吸尽西江水然后向你道圜悟禅师曰参得此语透者目前万法平沉无始妄想荡尽又云大空无外大象无形尽世界撤来如粟米粒总虗空似掌中珠可以拽新罗国与波斯国鬬额直得东胜神洲射箭西瞿耶尼中垛所以道髑髅当千世界鼻孔摩X出家风若是未出阴界尚涉见闻觉知恁么说话一似鸭听雷鸣隔靴抓痒直饶脱却根尘去却机境尚余一线路在且二途不涉一句作么生道还委悉么佛殿堦前石狮子大洋海里铁崑崙如来说非忍辱波罗蜜者了悟人法二空即无忍辱之相是达我人众生寿者非相故云非忍辱也何以故须菩提如我昔为歌利王割截身体我于尔时无我相无人相无众生相无寿者相何以故我于往昔节节支解时若有我相人相众生相寿者相应生嗔恨须菩提又念过去于五百世作忍辱仙人于尔所世无我相无人相无众生相无寿者相肇法师曰歌利王即如来因缘中事也尔时菩萨得无我解故所以能忍也又曰五蕴身非有四大本来空将头临白刃一似斩春风若以诸大宗师言之即是先说有为权教后显无为实理若表法言之歌者即是慧之别名利者刀也非谓世间之刀王者心也是用慧刀割截无明烦恼之身体也应生嗔恨者谓色身与法身即不同也当知割截之时即不见有身相亦不见有我人众生寿者四相何处更有嗔恨也华严经云譬如虗空于十方中求不可得然非无虗空菩萨之心亦复如是六祖曰歌利王是梵语此云无道极恶君也世者生也如来因中五百生脩行忍辱波罗蜜以得四相不生X李文会曰如我昔为歌利王割截身体者如来设教方便门多若作教相言之只是依文设教为歌利王割截身体节节支解曾无一念嗔恨之心忍辱仙人者如来五百世中脩忍辱波罗蜜行欲令一切众生成就忍辱波罗蜜法不着诸相见一切人迷悟贤愚贫富贵贱平等恭敬不生轻慢以至恶骂捶打皆悉能忍反生欢喜不生嗔恨之心圜悟禅师曰太凡为善知识应当慈悲柔和善顺接物以平等无诤自处彼以恶声色来加我非理相干讪谤毁辱但退步自照于巳无嫌一切勿与较量亦不瞋恨只与直下坐断如初不闻见久之魔孽自消耳若与之较即恶声相反岂有了期又不表显自巳力量与常流何异切在力行之自然无思不服且夫见性之人闻人毁谤如饮甘露心自清凉不生烦恼则能成就定慧之力不被六贼盗窃家宝功德法财遂从此增长也传大士颂曰暴虐唯无道时称歌利王逢君出游猎仙人横被伤频经五百世前后极时长承仙忍辱力今乃证真常X川禅师曰智不责愚颂曰如刀断水似火吹光明来暗去那事无妨歌利王歌利王谁知远烟浪别有好商量又曰目前无法从教柳绿华红耳畔无闻一任莺啼燕语颂曰四大元无我五蕴悉皆空廓落虗无理干坤万古同妙峰嶷嶷常如故谁管颠号刮地风是故须菩提菩萨应离一切相发阿耨多罗三藐三菩提心陈雄曰夫离一切相即名诸佛而菩萨受如来无相教法者也欲成佛道必发菩提无上道心盖菩提无上道心即清净无相心也菩萨应当离一切相者心常空寂不生起灭湛然清净是离一切相也川禅师曰是即此用离此用颂曰得之于心应之于手雪月风华天长地久朝朝鸡向五更啼春来处处山华秀不应住色生心不应住声香味触法生心应生无所住心若心有住即为非住日黾太傅曰自定纯脩之法但于一切时中随其办及止习无住之住足矣僧肇五论云圣人之心住无所住内解註云安住无为名之为住住无方所故名无住又六祖坛经云我此法门无住为本又司马子微坐忘论翼云不依一物而心常住又云X出世之法以无着为本华严云一切境界不生染着净身口意住无碍行灭一切障世间受生皆由着我若离此着则无生处涅槃经云凡夫着色乃至着识以着识故则生食染心故为色缚乃至为识之所系缚以系缚故则不得免生老病死忧悲大苦一切烦恼王日休曰应当也不应住色生心者谓不当住着于凡有形色而生心也若爱广大居宇美好器用之类是也不应住声香味触生心者谓不当住着于声音馨香滋味及所触而生心也若爱声乐讴唱爱龙檀脑麝爱饮食异味爱娇娆妇女皆是住着于声香味触而生心也不应住法生心者谓佛法本为因众生根器而设化若住着之则是泥于法而无由见真性故不当住着于此而生心也应生无所住心者谓凡有住着处皆不得起心念也若心有住即为非住者谓心若有所住着则其住着之非也葢当使一念寂然如虗空然则可以见真性矣此与第十分大略同然此再言之者乃详言之也亦恐有弟子听之不审者亦恐有续来听者所以再言之凡此经中重叠言者义皆如此李文会曰不应住色声香味触法生心者心住六尘即着诸相取舍憎爱无有休期应生无所住心者心无所住随处解脱内外根尘悉皆销殒若一切无心即无所住也赵州云我见千百亿箇尽是X觅作佛汉子于中觅箇无心底难得僧若讷曰心本无形因尘有相尘灭心灭真心湛然察禅师心印颂云问君心印作何颜心印何人敢授传历劫坦然无异色唿为心印早虗言须知体自虗空性将喻红炉火里莲莫谓无心云是道无心犹隔一重关圜悟禅师曰在家菩萨脩出家行如火中生莲葢名位权势意气卒难调伏而况火宅烦扰煎熬百端千绪除非自巳直下明悟本性妙圆到大寂大定休歇之场方能放下廓尔平常彻证无心观一切法如梦幻泡空豁豁地随时应节消遣将去随自巳力量转化未悟同入无为无事法性海中则出来南阎浮提打一遭必不为折本也黄蘖禅师曰供养十方诸佛不如供养一箇无心道人何故为无心也无心者如如之体内如木石不动不摇外如虗空不塞不碍是名佛也又云夫恒沙者佛说是沙诸佛菩萨释梵诸天步履而过沙亦不喜牛羊虫蚁践踏而行沙亦不怒珍宝馨香沙亦不贪粪溺臭秽沙亦不恶此即无心之心离一切相众生诸佛更无差别但能无心即便是究竟也若心有住即为非住者真如之心本无所住若不住诸法相即与道相应也若住于法即违正教既违正教即为非住也是故佛说菩萨心不应住色布施X谢灵运曰不住色无财物也陈雄曰菩萨心何心也无所住之心也菩萨六根清净生无所住心岂应布施以求其诸欲之满意哉然众苦所本眼根不净为先佛故断之曰不应住色而为之布施也李文会曰不应住色布施者菩萨不见有身相可舍于诸宅舍道路逢诸一切愚痴贫贱之人毁骂捶打需索财物若能随顺其意令生欢喜不生阻隔瞋恨之心即是布施之义若秖分辩是非顾惜物宝阻逆其意令生瞋恨即不名布施也黄蘗禅师曰凡夫不肯空心恐落于空不知自心本空愚人除事不除心智者除心不除事菩萨心如虗空一切俱舍所作福德皆不贪着然舍有三等内外身心一切俱舍犹如虗空无所贪着然后随方应物能所皆忘是为大舍若一边行道布德一边旋舍无希望心是为中舍若广脩众善有所希望闻法知空遂乃不着是为小舍大舍如火烛在前更无迷悟中舍如火烛在傍或明或暗小舍如火烛在后不见坑穽也傅大士颂曰菩萨怀深智何时不带悲投身忧虎饿割肉恐鹰饥精勤三大劫曾无一念疲如能X同此行皆得作天师须菩提菩萨为利益一切众生故应如是布施六祖曰菩萨不为求望自身五欲快乐而行布施但为内破悭心外利益一切众生而行布施陈雄曰七宝虽满大千界等须弥山亦有时而尽布施以此焉得人人而给诸菩萨也无诸欲之求无能施之心亦无所施之物凡可以利益一切众生者无不为巳则含灵抱识均被其泽布施之心但应如是华严经云不为自身求快乐但为救护诸众生李文会曰应如是布施者俭于自巳奢于他人是名利益一切众生若人心口相应行解一般是名利益于自巳也所学佛法自然广大虽具见闻觉知万境不能染着即是解脱了悟之人岂无利益傅大士颂曰所作依他性脩成功德林终无趋寂意惟有济羣心行悲悲广大用智智能深利他兼自利小圣讵能任川禅师曰有佛处不得住无佛处急走过三十年后莫言不道颂曰朝游南岳暮往天台追之不及忽然自来独行独坐无拘系得宽怀处且宽怀如来说一切诸相即是非相又说一切众生即非众生六祖曰如来说我人等相毕竟可破坏非真实体也一切众生尽是假名若离妄心即无众生可得X故言即非众生陈雄曰经云凡所有相皆是虗妄人皆谓如来无所说岂说一切虗妄之相哉殊不知如来有所谓真说而其所说者乃真空无相之相继之以即是非相者此耳涅槃经云见佛性者不名众生不见佛性者是名众生如来说一切诸相者悯之也苟能悟真空无相之理则见自性佛继之以即非众生者此耳颜丙曰本性虗明实无可得岂更有一切诸相一切众生之类李文会曰谓能秉持律仪脩行善法而用布施饶益众生不住诸相诸相本空故云即是非相夫众生者五阴和合假名众生川禅师曰别有长处不妨拈出颂曰不是众生不是相春煖黄鹂啼柳上说尽山烟海月情依前不会空惆怅休惆怅万里无云天一样须菩提如来是真语者实语者如语者不诳语者不异语者谢灵运曰真不伪实无虗如必当理不诳则非妄语不异则始终恒一圣言不谬故宜修行也陈雄曰是语真实无妄无虗是语如如契真如理非欺诳之语非怪异之语所以破众生狐疑之心故也颜丙曰真而非假谓之真语实而不虗谓之实语X如如不动谓之如语至于不诳语者佛不诳惑于人不异语者佛语不为怪异此五语者欲人生信心不必生疑心李文会曰迷即种种皆妄故不真不实不如有诳有异也悟即一切真一切实一切如不诳不异也又曰真语者一切含生皆有佛性也实语者一切法空本无所有也如语者一切万法本来不动也不诳语者闻如是法皆得解脱也不异语者一切万法本自空寂将何为异也傅大士曰众生与蕴界名别体非殊了知心是幻迷情见有余真言言不妄实语语非虗始终无变异性相本来如川禅师曰知恩者少负恩者多颂曰两箇伍伯是一贯阿爷元是丈夫汉分明对面向渠言凝水待得春风泮真语者实语者呵呵呵喏喏喏须菩提如来所得法此法无实无虗六祖曰无实者以法体空寂无相可得然中有恒沙性德用之不匮故言无虗王日休曰此法但为众生而设非真性中所有故非为真实也然不可不借此以悟明真性又非徒然者故非为虗妄也陈雄曰法即以心传心何法不因心之所立如来以无所得心而得夫真空无相之法此法即此心真体常存一以为实耶然实而若虗莫知其所以X为实妙用无方一以为虗耶然虗而若实莫知其所以为虗实而无实虗而无虗其亦真空之妙欤李文会曰此法无实者心体空寂无相可得也无虗者内有河沙功德用而不竭也欲言其实无形可观无相可得欲言其虗见能作用是故不可言有不可言无有而不有无而不无言辞不及其惟圣人乎若不离相脩行无由达此法也傅大士颂曰证空便为实执我乃成虗非空亦非有谁有复谁无对病应施药无病药还袪须依二空理颕脱入无余川禅师曰水中盐味色里胶青颂曰硬似铁软如酥看时有觅还无虽然步步常相守要且无人识得渠咦须菩提若菩萨心住于法而行布施如人入暗即无所见若菩萨心不住法而行布施如人有目日光明照见种种色王日休曰布施谓法施乃教化众生也若菩萨住于法而行布施即是教化众生着于法无由而见真性故如人入暗则无所见若不着于法以教化众生则众生由此开悟而见真性故如人有目又得日光明以照之乃见种种形色也僧若讷曰无相布施心不住法则见真如如人有目日光明照了一切境陈雄曰菩萨云者脩行人通称也设若菩萨心与X法俱胜故有所住而行其希求布施此则无明暗障贪爱自蔽不悟真空妙理者也如人处闇室之中昏昏冥冥而一无所见矣设若菩萨心与法俱泯故无所住而行其无希求布施此则豁金刚眼然般若灯圆悟如来无上知见自觉巳圆又能觉他李文会曰如人入暗即无所见者众生之心本自无住无住之心即见诸法实相名为菩萨二乘之人心住于法不见诸法实相背菩提路何异凡夫如人背明而入暗室如人有目日光明照见种种色者二乘之人不见色而住色譬如不见坑穽而坠坑穽菩萨见色而不住色譬如见坑穽不坠坑穽一切诸法但有假名二乘之人为无慧眼不辨真假菩萨即有慧眼见种种色悉皆无相故达磨祖师曰不见色即是见色耳逍遥翁曰所见有是有不是此世间妄眼无是无不是此世间之真眼所知有可有不可此世间妄心无可无不可此出世之真心也须菩提当来之世若有善男子善女人能于此经受持读诵即为如来以佛智慧悉知是人悉见是人皆得成就无量无边功德陈雄曰当来世者如来灭后像法末法之世也此经者载真空无相法之经也此经当此世非种善根者难可得值设若能受持读诵不独为口耳之X学抑亦究心学之妙兹其所以为能也能尔则如来岂庸释于我必以无上知见而昭鉴之则无量无边功德举皆成就矣非特利于一身且将普施于群生非特利于一时且将徧及于千万亿劫所谓无量无边功德也颜丙曰如来所得见性之法不属有无二境所以道无实无虗若菩萨心着于法布施是为着相既曰着相则无智慧故如人入闇室中生无所见若心不着法布施是人洞达明了不受人瞒故如人本有眼目加以日光明照见种种形色晓然无隐若当来之世有善男善女能于此经受持读诵直下顿悟谓之受行不暂舍谓之持即为自性如来以者用也能用佛之智慧所谓智慧者见性通彻又非外道聪明也悉知是人悉见是人皆得成就无量无边见性功德李文会曰当来之世者即是如来灭后后五百岁浊恶之时也即为如来以佛智慧者若人心常精进读诵是经即觉慧性渐开应当了悟实相人法二空不被一切善恶凡圣诸境惑乱即同如来智慧性也悉知悉见是人成就功德者三世诸佛无不知见了悟之人故能成就无量无边功德川禅师曰因地而倒因地而起地向你道甚么颂曰世间万事不如常又不惊人又久长如常恰似秋风至无意凉人人自凉X持经功德分第十五行持此经者功德不可量须菩提若有善男子善女人初日分以恒河沙等身布施中日分复以恒河沙等身布施后日分亦以恒河沙等身布施如是无量百千万亿劫以身布施若复有人闻此经典信心不逆其福胜彼何况书写受持读诵为人解说王日休曰初日分谓早晨中日分谓日午后日分谓晚间盖西土之言如此佛生其中而从其方言也然于此经一起信心得福尚多于此一日三时以恒河沙等身命布施百千万亿劫无量无数者以彼虽受无量福报乃世间福耳受世间福者乃染烦恼之因又因以作恶也闻此经典信心不逆则自此种善根矣善根既种则曰见增长愈久而愈盛此则为出世间福故彼不可以比而胜于彼无量无数也且人一日三时乌得有恒河沙等身命布施哉盖假喻耳乃极言其不可以比也陈雄曰佛恐世人执着如来忍辱之说徒以身布施而于自巳性与他人性无纤毫利益故于十三分言之至此复言屡救其失肇法师曰从旦至辰名初日分从辰至未名中日分从未至戌名后日分于此三时乃至无量百千万亿劫舍身布施亦不及受持是经见自性耳见自性者谓深明实相人法二空乃是大悟人也X傅大士颂曰众生及寿者蕴上假虗名如龟毛不实似兔角无形舍身由妄识施命为迷情详论福与智不及受持经李文会曰信心不逆者信顺于理故云不逆法华经云瞻仰尊颜目不暂舍心常精进无有间断也受持读诵者行解相应谓之受勇勐精进谓之持心不散乱谓之读见性不逆谓之诵为人解说者谓巳悟入能见自性方便为人解说此经令悟实相成无上道此为法施无所住相功德无有边际胜前百千万亿劫以身布施功德百千万倍川禅师曰人天福报即不无佛法未梦见在颂曰初中后发施心同功德无边算莫穷争似信心心不立一拳打破太虗空须菩提以要言之是经有不可思议不可称量无边功德肇法师曰明此法门所有功德过心境界故不可以心思也过言境界故不可以口议也王日休曰所谓不可思议者不可以心思不可以言议也不可称量者既言不可议则此所谓称者非称说之称乃称量之称古者称与秤字通用谓不可以秤秤也不可量者谓不可以器物量之也颜丙曰每日三次以恒河沙比身布施沙者言其X多也如是积至无量不可数劫布施不如于此经典信心不逆不逆乃顺行也其福尚能胜彼有为之福何况更能发心书写受持读诵为他人开解讲说佛以简要言之是经有不可思议称量者盖诸佛赞叹不及此功德至大无有边际也李文会曰无边功德者若人于此经典了悟人法二空深明实相功德广大即同佛心无有边际不可称量也如来为发大乘者说为发最上乘者说王日休曰乘乃车乘之乘大乘谓菩萨乘也阿罗汉独了生死不度众生故云小乘盖如车乘之小者唯能自载而巳缘觉之人半为人半为巳故为中乘盖如车乘之适中者也菩萨为大乘者谓如车乘之大者普能载度一切众生也此经欲普度一切众生故为发菩萨大乘者说也发乃起发之发发大乘谓起发此乘以济度众生也最上乘者谓佛乘也佛又能兼菩萨而载度之则在大乘之上故为最上乘以此乘之上不复有乘故为最上也此经又为起发佛乘者说谓佛之化度菩萨亦以此经之理也李文会曰为发大乘者说者智慧广大能见自性色空俱遣不着二边二边既无即无中道可立不染万境即是大乘菩萨所行之道也为发最上乘者说者不见垢秽可厌不见清净可求无遣可遣X亦不言无遣无住可住亦不言无住心量广大廓若太虗无有边际即是最上乘诸佛地位也黄蘗禅师曰如来现世欲说一乘真法则众生不信兴谤没于苦海若都不说则堕悭贪不为众生普舍妙道遂设方便说有三乘乘有大小得有浅深皆非定法故云唯有一乘道余二则非真也川禅师曰如斩一握丝一斩一切断颂曰一拳打倒化城关一脚趯翻元妙寨南北东西信步行休觅大悲观自在大乘说最上说一捧一条痕一掌一握血若有人能受持读诵广为人说如来悉知是人悉见是人皆得成就不可量不可称无有边不可思议功德如是人等即为荷担如来阿耨多罗三藐三菩提谢灵运曰千载不坠由于人弘任持运行荷担义也李文会曰广为人说知见是人皆得成就不可思议功德者此谓上根器人深明此经了悟佛意持此大乘经典为人解说令诸学者各见自性无相之理得见本源自心是佛当知此人功德无有边际不可称量也马祖云汝等诸人须信自心是佛此心即是佛心又云心外无别佛佛外无别心佛国白禅师云心心即佛佛心心佛佛心心即佛心心佛悟来无一物将军止渴望梅林华严经云若不信自心是佛无有是处圜悟禅师云即心即佛X巳是八字打开非佛非心重问当阳点破不寻其言一直便透方见古人赤心片片若也踌蹰则当面蹉过了也又心佛颂云佛即心兮心即佛心佛从来皆妄物若知无佛复无心始是真如法身佛佛佛佛没模样一颗圆光含万象无体之体即真体无相之相即实相非色非空非不空不动不静不来往无异无同无有无难取难舍难指望内外圆明到处通一佛国在一沙中一粒沙含大千界一箇身心万箇同知之须会无心法不染不净为净业善恶千端无有无便是南无大迦叶黄蘗禅师曰汝但除却凡情圣境心外更别无佛祖师西来直指一切人全体是佛汝今不识执凡执圣向外驰骋返自迷心所以向汝道即心是佛一念情生即堕异趣无始以来不异今日无有异法故名成等正觉即为荷担如来阿耨多罗三藐三菩提者闻经解义如说脩行广为人说无相之法令诸学者悟明心地能行无相无着之行开发心中智慧光明离诸尘劳妄念共成无上菩提当知此人负荷自性如来阿耨多罗三藐三菩提在于身内也傅大士颂曰徧计于先了圆成证此时宿乘无碍慧方便劝人持川禅师曰擘开太华手须是巨灵神颂曰堆山积岳来一一尽尘埃眼里瞳人碧胸中气若雷出边X沙塞静入国贯英才一片寸心如海大波清几见去还来何以故须菩提若乐小法者着我见人见众生见寿者见则于此经不能听受读诵为人解说王日休曰乐去声好也小法谓外道法也外道之法正为着于有我人众生寿者故为种种之说如此则于此经不相合矣故不能听受读诵为人解说也陈雄曰小法者小乘法也法华经云钝根乐小法言其志意下劣不发大乘心者也是人堕于邪见不知所谓大乘最上乘法尽在此经且不听诵况能为人解说乎着我人见堕邪见也圆觉经云求大乘者不堕邪见是也李文会曰若乐小法者凡夫愚钝之量不能听信广学无上菩提只脩福慧六道轮回因果之法纵能强学执着多闻为人解说被明眼人觑着手忙脚乱一场败阙保宁永禅师云颜色规模恰似真人前拈弄越光新及乎入火重烹试到了终归是假银黄蘗禅师曰古人心利才闻一言便乃绝学所以唤作绝学无为闲道人也今时人只欲多知多解广求文义唤作脩行不知多知多解翻成壅塞皆为毒药尽向生灭中取真如之中都无此事从前所有一切解处尽须併却令空即是空如来藏如X来藏者更无纤尘可有即是破有法王出现世间亦云我于然灯佛所无有少法可得此语只为空你情解知量但消融表里情尽都无依执是无事人三乘教网只是应机之药随宜所说临时施设各各不同但能了知即不被惑第一不得于心境上守文作解何以如此实无有定法如来可说我此宗门不论此事但止息念亡虑即休更不用思前虑后又云学般若人不见有一法可得绝意三乘唯一真实不可证得谓我能证能得者皆增上慢人法华会上拂衣而去者皆斯徒也是故佛言我于阿耨多罗三藐三菩提实无所得默契而巳学者思之但止依正法脩行放下我人众生寿者四相即不被一切诸境惑乱脩行正法眼藏云若欲脩行当依正法心体离念相等虗空不落圣凡身心平等如是脩者名为正法也川禅师曰仁者见之谓之仁智者见之谓之智颂曰不学英雄不读书波波役役走长途娘生宝藏无心用甘作无知饿死夫争怪得别人须菩提在在处处若有此经一切世间天人阿脩罗所应供养当知此处即为是塔皆应恭敬作礼围遶以诸华香而散其处陈雄曰在在处处言所在之处不一也若有此真经譬如摩尼宝珠瑞光辉焕则凡在天道人道阿脩罗道者所应供养即此处便是如来真身舍利X宝塔其谁不恭敬供养礼拜围遶以诸华香而散其处诸华香即法华经所谓须曼那华香阇提华香末利华香瞻卜华香青莲白莲华香是也颜丙曰大乘者乃大根大器之人一拨便转不乐小法最上乘者不居佛位不重巳灵高超十地明了大法此谓百尺竿头更进一步底人长沙云百尺竿头坐底人虽然得入未为真百尺竿头须进步十方世界现全身僧问果如百尺竿头如何进步长沙云朗州山澧州水僧云不会长沙云四海五湖皇化里此明眼人即为负荷自性如来阿耨菩提若爱乐小法者小法即世间有为法则着四相既着四相宜其不能听受解说此经在在处处若有悟此经即如佛塔天人阿脩罗皆恭敬作礼常持华香而散持经之处供养此人是谓一人办心诸天办供也李文会曰在在处处若有此经者一切众生六根运用种种施为常在法性三昧之中若悟此理即在在处处有此经也一切世间者谓有为之心也天人阿脩罗者天者逸乐心人者善恶心阿脩罗者瞋恨心但存此心不得解脱所应供养者若无天人阿脩罗心是名供养即为是塔者解脱之性巍巍高显故云是塔也以诸华香而散其处者当X于解脱性中开敷知见薰植万行即法界性自然显现傅大士颂曰所作依他性脩成功德林终无趋寂意唯有济羣心行悲悲广大用智智弘深利他兼自利小圣讵能任川禅师曰镇州萝卜云门煳饼颂曰与君同步又同乡起坐相从岁月长渴饮饥䬸常对面不须回首更思量能净业障分第十六若能常清净业障尽氷消复次须菩提若善男子善女人受持读诵此经若为人轻贱是人先世罪业应堕恶道以今世人轻贱故先世罪业即为消灭当得阿耨多罗三藐三菩提僧若讷曰上明生善今明灭恶造作定业不可逃避行般若故易重为轻大论云先世重罪应入地狱以行般若故现世轻受譬如重囚应死有势力护则受鞭杖而巳X陈雄曰持此真经有弥天功德为天人所恭敬供养宜矣今且为人所轻贱何也盖是人前生罪业深重当堕地狱饿鬼畜生阿脩罗道永无出期以今生持经之功止为人轻贱骂辱而巳则前生罪业为之消除当来世佛果菩提可得成就矣世人喜于为恶嫉于为善者多矣一见是人为人轻贱便谓读经为无益福报为虗语甚者有云门之骂药山之戒使人人起退转心所以长善而救失云颜丙曰若人前世曾作罪业故今世被人轻贱应堕落恶道若能受持读诵此经直下见性如大虗空方知罪性本空故云先世罪业即为消灭又得无上正等正觉昔有二比邱一犯婬罪一犯杀罪中心不安求波离尊者忏悔波离即以小乘法为彼雪忏二比邱愈生疑惧后遇维摩大士却为解说云罪性本空不在中间内外二比邱闻之顿悟直下寂然空阔无罪可得所以永嘉云维摩大士顿除疑犹如赫日消霜雪李文会曰此谓若人受持读诵此经应合得人恭敬今复有疾患贫穷诸苦反为人所憎恶世人不达先业将谓诵经为善即无应验遂生疑惑殊不知若非经力应堕恶道以今世人轻贱故折三涂之报速得无上菩提傅大士颂曰先身有报障今日受持经暂被人轻贱转重复还轻若了依他起能除遍计情常依般X若观何虑不圆成张无尽曰四序炎凉去复还圣凡只在剎那间前生罪业今生贱了却前生罪业山川禅师云不因一事不长一智颂曰赞不及毁不及若了一万事毕无欠无余若太虗为君题作波罗蜜须菩提我念过去无量阿僧祇劫于然灯佛前得值八百四千万亿那由他诸佛悉皆供养承事无空过者若复有人于后末世能受持读诵此经所得功德于我所供养诸佛功德百分不及一千万亿分乃至算数譬喻所不能及疏钞云佛言我之供佛功德千万亿倍不及持经功德一分故云算数譬喻所不能及王日休曰梵语阿僧祇此云无央数梵语那由他此云一万万于无量无央数劫在然灯佛先则释迦佛说此经时去然灯佛巳无量无数矣又于其先遇八百四千万亿那由他诸佛出世则其劫数固不胜其多佛眼皆能见之以慧性为无穷故无始以来事皆知之此所以为佛也人皆有此慧性但蔽之耳供养如是诸佛其功德终不可及此经功德以彼则为财施受财施之报者日渐少而终至于有尽此则为善根善根则日滋长而终至于成佛故无穷也以有尽比无穷所以不可及也陈雄曰阿僧祗那由他梵语皆无数之谓历无数X劫供无数佛求福而巳不若持此真经见自本性永离轮回五祖云终日供养只求福田不求出离生死苦海自性若迷福何可救是故供佛功德虽百分百千万亿分乃至算数之多譬如微尘恒沙皆不及持经功德之一分也末世人徒知事佛而不知佛究竟处尽在此经舍经何从而得是以作如是说而第其优劣梁武帝造寺布施供佛设斋问达磨祖师有何功德答曰实无功德后人不了此意韶州韦使君因问六祖六祖大师开示之曰造寺布施供佛设斋名为脩福不可将福以为功德功德在法身中非在脩福又曰功德在自性不是布施供养之所求此所以福不及功德供佛不及持经也李文会曰阿僧祗劫者梵语也唐言无数时供养阿僧祗恒河沙佛施宝满三千大千世界舍身数如微尘所得功德不如有人于此经典得悟真性胜前所得功德百千万亿达磨对梁武帝云造寺写经供养布施功德只获人天小果实非功德也川禅师曰功不浪施颂曰亿千供佛福无边争似常将古教看白纸上头书黑字请君开眼目前观风寂寂水涟涟谢家人秪在渔船须菩提若善男子善女人于后末世有受持读诵此经所得功德我若具说者或有人闻心即狂乱狐疑不信X僧若讷曰狐疑者狐是兽一名野犴其性多疑每渡河氷且听且渡上虽较量彰显福德之多犹是略说若更具说闻者狐疑心必狂乱李文会曰所得功德我若具说者谓说悟后净妙境界也前为乐小法者为说降住小乘之法欲令悟入尚兹不信若便为说见性大乘之法解通人嚝得必无涯狂乱不信徒使其狐疑也须菩提当知是经义不可思议果报亦不可思议王日休曰具尽也我若尽说其功德人闻之心则狂乱狐疑不信以其极大人则惊怪故甚者心则狂乱其次则疑惑不信也当知是经义不可思议果报亦不可思议者谓此经之义不可以心思亦不可以言议若人依此脩行及得果报亦岂可以心思言议哉佛数数言此经功德至此又极称之者岂虗言哉以其悟明真性脱离轮回之本是岂有穷尽耶颜丙曰梵语阿僧祗劫此云不可数劫佛于然灯佛前得值无数诸佛一一供养承事未曾空过若后世有人受持读诵此经所得见性功德比我前供养功德百分不及他一分见性功德有百千万亿分算数譬喻所不能及佛言我若说持经功德或人闻之心生狂乱疑惑不信当知此经不可思议果报亦不可思议不信佛言反生诽谤恶果既熟必受恶报X谢灵运曰万行渊深义且难测菩提妙果岂得心思川禅师曰各各眉毛眼上横颂曰良药苦口忠言逆耳冷煖自知如鱼饮水何须他日待龙华今朝先授菩提记究竟无我分第十七直下究竟本无我体尔时须菩提白佛言世尊善男子善女人发阿耨多罗三藐三菩提心云何应住云何降伏其心佛告须菩提善男子善女人发阿耨多罗三藐三菩提心者当生如是心我应灭度一切众生灭度一切众生巳而无有一众生实灭度者疏钞曰言灭度一切众生巳者时中妄想取舍人我贪嗔嫉妬一切不善心即是一切众生以无我心将忍辱以降伏令邪恶不生即是灭度一切众生巳巳即尽也言而无有一众生实灭度者即烦恼妄念取舍贪嗔一切不善心本自不有因贪财色恩爱情重方有此心今既知觉以正智而灭之亦不可见实有灭者本自不生今亦不灭故云而无有一众生实灭度者陈雄曰大涅槃经云自未得度先度他忏法曰先度众生然后作佛故度一切众生者我佛之所应为也不然则绝物矣又何以作佛耶佛了真空无相则能所俱寂虽众生巳灭度且不起能度之一X念亦不见所度之众生故曰无一众生实灭度者李文会曰云何应住云何降伏其心者注见善现起请分中当生如是心者谓二乘之人执着诸相起诸妄念如来指示令其心常空寂湛然清净黄蘗禅师曰心净其心更无别法此即真佛佛与众生一心无异犹如虗空无杂无染如大日轮照四天下日升之时明徧天下虗空不曾明日没之时暗徧天下虗空不曾暗明暗之境自相凌夺虗空之性廓然不变佛与众生心亦如是我应灭度一切众生者佛言我今欲令一切众生除灭妄念令见真性圭峰禅师曰觉诸相空心自无念念起即觉觉之即无脩行妙门唯在此也慈受禅师曰有利根者一拨便转性顽钝者只在梦中山僧有箇醒磕睡底道理不免倾心吐胆而为诸人说破良久云且勤照管鼻孔愚者若见此一如路逢客智者见点头恰如饥得食灭度一切众生巳而无有一众生实灭度者此谓不可见有众生是自巳度者若有此念即着我人众生寿者四相即非菩萨清净心也川禅师曰有时因好月不觉过沧洲颂曰若问云何住非中及有无头无纤草盖足不履阎浮细似鳞虗析轻如蝶舞初众生灭尽知无灭此是随流大丈夫X何以故须菩提若菩萨有我相人相众生相寿者相即非菩萨所以者何须菩提实无有法发阿耨多罗三藐三菩提心者六祖曰须菩提问佛如来灭后后五百岁若有人发阿耨多罗三藐三菩提心者依何法而住如何降伏其心佛言当发度脱一切众生心度脱一切众生尽得成佛巳不得见有一众生是我灭度者何以故为除能所心也除有众生心也亦除我见心也王日休曰此分大槩如第三分所言须菩提于此再问者岂非为续来听者问乎佛再言之唯增实无有法发阿耨多罗三藐三菩提心者一句且上既言发阿耨多罗三藐三菩提心者当生如是心生如是心则是法矣若无法乌能得见真性而成佛乎然此乃言实无有法发阿耨多罗三藐三菩提心何也盖上言当生如是心者是心亦非真性中所有亦为妄尔故此言实无有法其意乃在于实字谓究其实则真性中无此也佛恐弟子误认所谓当生如是心者为真实故此又说破以为非实也然则非徒本无一切众生而发此求真性之心者亦本无法盖真性中本来荡然空空所谓一法不立一尘不染者是也颜丙曰当生如是心者当发这箇心佛度众生巳尽性本空故无一众生可灭度者若生四相望报X心即非菩萨实无有法发阿耨多罗三藐三菩提心者盖实际不受一尘何有于法傅大士颂曰空生重请问无心为自身欲发菩提者当了现前因行悲疑似妄用智最言真度生权立我证理即无人川禅师曰少他一分又争得颂曰独坐翛然一室空更无南北与西东虽然不借阳和力争奈桃华一样红须菩提于意云何如来于然灯佛所有法得阿耨多罗三藐三菩提不王日休曰如来佛自谓也然灯佛乃释迦牟尼佛本师也佛唿须菩提问云我始于本师然灯佛处有法所得名之为无上正等正觉之真性否不也世尊如我解佛所说义佛于然灯佛所无有法得阿耨多罗三藐三菩提六祖曰佛告须菩提我于师处不除四相得授记不须菩提深解无相之理故言不也李文会曰佛言如来于然灯佛所有法得三菩提不者须菩提谓若有般若了悟心在即是有法尚有所得之心故云无有法得三菩提也佛言如是如是李文会曰佛言如是如是者善契如来之法意也川禅师曰若不同床睡争知纸被穿颂曰打鼓弄琵琶相逢两会家君行杨柳岸我宿渡头沙江上X晚来疎雨过数峰苍翠接天霞须菩提实无有法如来得阿耨多罗三藐三菩提王日休曰佛深以须菩提之言为当故再称如是复唿须菩提而随其言以为实无有法如来所得名为无上正等正觉之真性者深然之之意也须菩提若有法如来得阿耨多罗三藐三菩提者然灯佛即不与我授记汝于来世当得作佛号释迦牟尼王日休曰若有法可得则然灯佛即传之矣何待授记当来世方得作佛耶释迦之义此云能仁牟尼之义此云寂默能仁者即心性无边含容一切寂默者即心体本寂动静不干也释迦于周昭王二十四年岁在甲寅四月八日化从母右脇而生自行七步举其右手作师子吼天上天下惟我独尊九龙空中吐清净水濯太子身名悉达多此言顿吉至穆王五十三年岁次壬申二月十五日于俱尸罗国大城娑罗树间示般涅槃世尊住世七十九年也无名氏曰万法本空若于法有得是为执相一心无碍若于觉有证是为有我能所未除佛岂印证哉授记者谓能了悟真性必得成佛也李文会曰若有一切法是有一切心故云即非佛法若无一切法是无一切心云何不是佛故龙牙和尚云深念门前树能令鸟泊栖来者无心唤去X者不慕归若人心似树与道不相违与我授记当得作佛号释迦牟尼者始因智慧而得见性若有能所之心即是有法可得性同凡夫如何得授记耶然无记可记是名授记若于心上无纤粟停留即是无法可得自性清净故云来世当得作佛慈受禅师颂曰一颗灵丹大似拳服来平地便升仙尘缘若有丝毫在蹉过蓬莱路八千川禅师曰贫似范丹气如项羽颂曰上无片瓦下无卓锥日往月来不知是谁噫以实无有法得阿耨多罗三藐三菩提是故然灯佛与我授记作是言汝于来世当得作佛号释迦牟尼何以故如来者即诸法如义王日休曰且此所谓如来者本谓真性佛盖如者谓真性徧虗空世界而常自如若欲现而为一切无不可者故谓之如又随所感而来现故名如来是如来者真性之名也故详言之则为阿耨多罗三藐三菩提略言之则为如来又略言之则为佛然则佛与如来者有时指色身而言若如来有肉眼不如来以其佛智悉知是人是也此则谓真性耳真性又名真如者谓外物皆妄唯性为真其言如者乃上文所谓真性自如而无所不可现之意也故以真实之性为真如而又谓之如来也僧若讷曰如来者即真如也真如不离诸法故云即诸法如义X陈雄曰佛辩论如来膺释迦尊号者何故盖以了诸法空得如如之义也如者真如也楞伽经云离不实妄想是名如如住如如者得无所有境界故维摩经云如者不二不异一切法亦如也众圣贤亦如也至于弥勒亦如也李文会曰一切诸法本来清净盖由取舍分别诸法所以浊乱不得自如心若清净则自然如中天杲日历历分明于诸法上都无取舍分别即是诸法如义又云若不脩因即无证果须无因果法之可得诸法皆如如理即佛傅大士颂曰法性非因果如理不从因谓得然灯记宁知是旧身川禅师曰且住且住文殊与净名对谈不二如何是不二不得动着动着则三十棒颂曰上是天兮下是地男是男兮女是女牧童撞着看牛儿大家齐唱啰啰哩是何曲调万年欢若有人言如来得阿耨多罗三藐三菩提须菩提实无有法佛得阿耨多罗三藐三菩提王日休曰佛谓若有人言佛得无上正等正觉之真性是人则为妄语何则真性者佛本来自有之止为除尽外妄乃见真性耳凡言得者皆自外而得此真性岂有自外而得哉故言得者则为不实语也佛乃唿须菩提而自答云非有法如来得之名其法为无上正等正觉之真性也盖性则吾之X本有法则自外而来惟假法以去除外妄而明真性岂谓于法有所得而名为真性哉陈雄曰如来于菩提无上道得之心传于法实无所得不善言如来者言如来有所得是不明如来心传之语佛故唿须菩提而告之曰实无有法可得盖沮人言之谬妄也须菩提如来所得阿耨多罗三藐三菩提于是中无实无虗王日休曰如来所得正觉之法者谓佛所得以明真性之法也此非真性中所有故曰非实谓亦为妄也然必赖于此以明真性故云非虗陈雄曰如来了无所得而其所得者菩提无上道耳盖菩提无上道有真空妙理存乎其间实而无实虗而无虗与十四分如来所得法同僧微师曰无实者以菩提无色相故无虗者色相空处即是菩提故知如来所证菩提之法不空不有故曰无实无虗李文会曰于是中者清净心也无实者真空无分别故境界经云诸欲不染故敬礼无所观无虗者妙用也具河沙德用也川禅师曰富嫌千口少贫恨一身多颂曰生涯如梦若浮云活计都无绝六亲留得一双青白眼笑看无限往来人是故如来说一切法皆是佛法X王日休曰因是之故佛说诸法皆是用之以脩行而成佛之法也然则法又岂可以无哉今禅家绝不用法大背经意矣佛所以随说而又扫去者盖谓不可泥于法月岂可绝无法哉傅大士之颂曰渡河须用筏到岸不须船今禅家不用法乃未到岸而不须船者岂不自溺于苦海且误人于苦海哉陈雄曰佛即心也心即法也有是佛心则必有佛法如来说一切法无一切外道邪说厕于其间故断之曰皆是佛法马祖曰一切众生从无量劫来不出法性三昧长在法性中着衣喫饭言谈秪对六根运用一切施为尽是法性不解返源所以随名逐相迷情妄起造种种业若能一念回光返照全体圣心何处不是佛法川禅师曰明明百草头明明祖师意颂曰会造逡巡酒能开顷刻华琴弹碧玉调炉炼白丹砂几般伎俩从何得须信风流出当家须菩提所言一切法者即非一切法是故名一切法王日休曰脩又恐人泥于法故又唿须菩提而言所言一切法者即非真实一切法但假此以脩行耳非真性中所有故虗名为一切法而巳颜丙曰如来者即诸法如义乃如如不动之意于是中无实无虗无实者向甚处摸索无虗者何处X不分明虗实乃断见常见大士云断常俱不染所以道即非一切法川禅师曰上大大邱乙巳颂曰是法非法不是法死水藏龙活泼泼是心非心不是心逼塞虗空古到今秪者是绝追寻无限野云风卷尽一轮孤月照天心须菩提譬如人身长大须菩提言世尊如来说人身长大即为非大身是名大身王日休曰须菩提以尝门佛说此语故晓此理乃唿世尊而答云如来说人身长大则非真实大身是虗名为大身而巳第十分所言是也李文会曰色身有相为非大身法身无相广大无边是名大身黄蘗有云虗空即法身法身即虗空是名大身也川禅师曰唤作一物即不中颂曰天产英灵六尺躯能文能武善经书一朝识破娘生面方信闲名满五湖须菩提菩萨亦如是若作是言我当灭度无量众生即不名菩萨王日休曰梵语菩萨此云觉众生佛又唿须菩提而言菩萨亦如是者此如是乃指上文盖谓觉众生者亦非为真实亦如大身之不为真实徒虗名而巳何则真性中岂有觉众生哉唯有佛谓之觉X觉即真性也若作是言者此是言乃指下文谓我当灭度无量众生即不名菩萨者谓以众生为有而我乃化之成佛而得灭度如此见识则不可名之为觉众生以一切众生于真性中本无惟从业缘中现故不可以为有也李文会曰即不名菩萨者二乘之人若有烦恼妄想不能除灭即同凡夫灭色取空不了色性即非菩萨净名经云色性自空非色灭空如病眼人见空中华无有是处何以故须菩提实无有法名为菩萨王日休曰佛又自问何故上文之意谓一切众生为有者不名为觉众生乎乃唿须菩提而自答云实无有法名为觉众生者谓真性中实无法以名为觉众生也且脩行而至于菩萨者诚赖佛所说之法故知脩行之理而此言实无有法者特谓真性中无此法耳李文会曰实无有法名为菩萨者一切空寂本来不生不见有生死不见有涅槃不见有善恶不见有凡圣不见一切法是名见法正见之时了无可见即是菩萨故云实无有法名为菩萨是故佛说一切法无我无人无众生无寿者王日休曰是故者谓上文所言之故也乃谓实无有法名为觉众生之说也佛说一切法无我无人无众生无寿者谓佛说诸法皆谓我人众生寿者X本无有也此四者统而言之皆谓之众生此众生既本无有乌得有觉众生乎陈雄曰上文言实无有法尚何有法可说耶然佛本无言说其所说者不过真空无相维摩经云法无众生离众生垢故法无有我离我垢故法无寿命离生死故法无有人前后际断故此真空无相法也佛说一切法者此耳外此则我佛无所说颜丙曰色身长大争奈有生灭有限量即非大身若造作此言我当灭度无量众生即不名菩萨迷则佛众生悟则众生佛实无有法名为菩萨是故佛说一切法无四相可得川禅师曰唤牛即牛唿马即马颂曰借婆衫子拜婆门礼数周旋巳十分竹影扫堦尘不动月轮穿海水无痕须菩提若菩萨作是言我当庄严佛土是不名菩萨疏钞云言佛土者心土也佛土无相云何庄严若有庄严法即是增陈雄曰以定慧之宝庄严心佛土者菩萨也不言其功而人莫见其迹以金珠之宝庄严世间佛土者凡夫也自言其功而常急于人知文殊般若经云为一切众生发大庄严而心不见庄严之相菩萨如是岂肯自言其功哉若作是言是四种相未除即凡夫之见其谁名为菩萨耶李文会曰我当庄严佛土是不名菩萨者妙定经X云若人造作白银精舍满三千大千世界虽有无量布施福德谓心有能所即非菩萨不如一念无能所心所得功德胜前功德百千万倍何以故如来说庄严佛土者即非庄严是名庄严肇法师曰此明不达法空取庄严净土故非菩萨复明离相无为庄严佛土也王日休曰此与第十分之意同于此再言者为续来听者说故兼说下文也陈雄曰如来所说者庄严心佛土也心佛土本来清净无相何假庄饰故云即非庄严常人以庄严为庄严而如来则以非庄严为庄严有妙庄严存焉是则所以名其为庄严故净土论云备诸珍宝性具足妙庄严世人着世间佛土而不知反佛前言而此复言救弊云尔颜丙曰心常清净不染世缘是为庄严佛土也虽曰庄严不可作庄严相故曰即非庄严但强名而巳李文会曰即非庄严是名庄严者实无有法可得阿耨多罗三藐三菩提实无有法名为菩萨岂复取庄严相如是即逍遥自在无纤毫罣碍云何是庄严云何不是庄严故云即非庄严是名庄严也须菩提若菩萨通达无我法者如来说名真是菩萨王日休曰据楞伽经说二无我谓人无我与法无我也人无我者谓人无本体因业而生法无我者X谓法无本体因事而立若作富贵之业则生于富贵中作贫贱之业则生于贫贱中是人无本体也若因欲渡水则为舟楫之法因欲行陆则为车舆之法是法无本体也一切法皆因事而立即是假合假合即为虗妄若信此理而悟解之是真菩萨之见识故云如来说名真是菩萨颜丙曰通达无我法者直下大悟如漆桶底脱四通八达廓然无我我身既无何更有法人法双忘只这真是菩萨更莫别求李文会曰通达无我法者于诸法相无所滞碍是名通达若作有所能解是名我相若作无所能解湛然清净是名无我故云真是菩萨僧问马祖作何见解即得达道答云自性本来具足但于善恶事上不滞方唤作修道人取善舍恶观空入定皆属造作更若向外驰求转疎转远一念妄想便是三界生死根本但无一念是除生死根本即得法王无上珍宝傅大士曰人与法相待二相本来如法空人是妄人空法亦袪人法两俱实授记可非虗一切皆如幻谁言得有无川禅师曰寒即普天寒热即普天热颂曰有我元无我寒时烧软火无心似有心半夜拾金针无心无我分明道不知道者是何人呵呵一体同观分第十八X万法归一更无异观须菩提于意云何如来有肉眼不如是世尊如来有肉眼须菩提于意云何如来有天眼不如是世尊如来有天眼须菩提于意云何如来有慧眼不如是世尊如来有慧眼须菩提于意云何如来有法眼不如是世尊如来有法眼须菩提于意云何如来有佛眼不如是世尊如来有佛眼日月殊光如来解曰言肉眼者照见胎卵溼化色身起灭因缘也言天眼者照见诸天宫殿云雨明暗五星二曜旋伏因缘也言慧眼者照见众生慧性深浅上品下生轮回託阴因缘也言法眼者照见法身遍充三界无形无相尽虗空遍法界因缘也言佛眼者照见佛身世界无比放光普照破诸黑暗无障无碍圆满十方寻光见体知有涅槃国土也此五眼如来其中若有上根上智之人能识此五种因缘即名为大乘菩萨也陈雄曰华严经云肉眼见一切色故天眼见一切众生心故慧眼见一切众生诸根境界故法眼见一切法如实相故佛眼见如来十力故大般若经所谓清净五眼是也世尊设五眼之问须菩提皆答以有如是之理可谓善问答矣颜丙曰化身观见为肉眼普照大千为天眼智烛X常明为慧眼了诸法空为法眼自性常觉为佛眼有僧问尊宿云观音菩萨用许多手眼作么尊宿云通身是手眼若人于这里荐得一眼也无岂更落三落四然虽如是须是箇汉始得能具足此五眼者唯自性如来也五眼度世品经云佛言随世开化入于五道而净五眼一肉眼处于世间现四大身因此开化度脱众生二天眼诸天在上及在世间未识至道示以三乘三慧眼其不能解智度无极皆开化之并入大慧四法眼其在褊局不能恢泰悉开化之解法身一无去来令平等三世五佛眼其迷惑者不识正真阴盖所覆譬如睡眠示以四等四恩之行布施持戒忍辱精进一心智慧善权方便进退随宜不失一切令发真正道意李文会曰一切凡夫皆具五眼而被迷心盖覆不能自见若无迷心妄念如得翳障退灭五眼开明见一切色也内外空寂名为肉眼见自真性是法平等名为天眼见自性中般若之智名为慧眼见诸色相心不动摇见一切法无一切法见一切相无一切相是名法眼见前际无烦恼可断中际无自性可守后际无佛可求三际清净是名佛眼又云若以无相为法身者名为慧眼而见如来指空论有假立名相名为法眼而见如来若了有无即非有无二边寂灭全体法身周徧法界者具足佛X眼而见如来傅大士颂曰天眼通非阂肉眼阂非通法眼唯观俗慧眼直缘空佛眼如千日照异体还同圆明法界内无处不含容川禅师曰尽在眉毛下颂曰如来有五眼张三秪一双一般分皂白的的别青黄其间些子爻讹处六月炎天下雪霜须菩提于意云何如恒河中所有沙佛说是沙不如是世尊如来说是沙须菩提于意云何如一恒河中所有沙有如是沙等恒河是诸恒河所有沙数佛世界如是宁为多不甚多世尊六祖曰恒河者西国祇洹精舍侧近之河如来说法常指此河为喻佛说此河中沙一沙况一佛世界以为多不须菩提言甚多世尊王日休曰恒河中所有沙有如是沙等恒河者谓一粒沙为一恒河也是诸恒河所有沙数佛世界如是者是诸恒河谓一粒沙为一恒河如此恒河中所有之沙则不胜其多矣佛世界如是者谓世界如是之多也此其为多不在所言矣然而佛又以问须菩提者何也亦以广坐说法欲人先明了于心故不厌其详复而将为下文之说也佛世界者谓凡一大世界必有一佛设化故凡大世界皆谓之佛世界李文会曰恒河沙数者欲明众生有种种妄念故X举无穷之沙以为喻耳佛告须菩提尔所国土中所有众生若干种心如来悉知王日休曰所有众生谓彼世界中凡有之众生乃一切众生也其众生之心如来所以悉知者以此心为妄想乃自真性中现既生此妄想心自佛观之则有形相矣有形相故可得而知也若寂然如虗空则无得而知矣且所谓他心通者谓彼既起心念则此可得而知也闻有人把棊子于手中令他心通者观之则知其为棊子以巳知为棊子故也然巳则不知其数之多寡使彼言之则亦不知其数以巳不知其数故也由是言之若一起心念则如有形相故可得而知如佛者岂止他心通而巳哉故无量众生一起心念皆悉知见无足疑也颜丙曰若干乃几多之意若几多心如来悉知心镜一明无不遍知僧若讷曰若干者若如也干数也颜师古云设数之辞也若干有二种一世间凡夫心二出世间圣人心如来尽能知之故名正遍知也李文会曰若干种心如来悉知者眼耳鼻舌身意若起心动念处皆是国土于国土中所有众生若干种种差别之心心数虽多总名妄心既觉是妄X故云悉知川禅师曰曾为浪子偏怜客惯弄壶觞识醉人颂曰眼观东南意在西北府谓猴白更有猴黑一切众生一切心尽逐无穿声与色喝何以故如来说诸心皆为非心是名为心六祖曰尔所国土中所有众生一一众生皆有若干差别心数虽多总名妄心识得妄心非心是名为心颜丙曰如来说诸心实无心可得故曰非心但强名曰心李文会曰觉妄之心即是非心本无妄念不起妄心即是自性本心故云是名为心即是菩萨心亦名涅槃心亦名大道心亦名佛心故临济禅师云若一念心能解缚此是观音三昧法川禅师曰病多谙药性颂曰一波才动万波流似蚁循环岂了期咄今日为君都割断出身方号丈夫儿所以者何须菩提过去心不可得现在心不可得未来心不可得肇法师曰闻说诸心谓有实心故须破遣明三世皆空故论云过去巳灭未来未起现在虗妄三世推求了不可得疏钞云未觉不知随时流转故有三世若悟真一之心即无过去现在未来若有过去心可灭即是X自灭若有未来心可生即是自生即有生灭即非常住真心即为依他心虗妄心若一念有生灭心即成六十二种邪见九百种烦恼王日休曰常住真心即真性也是以自无量无数劫来常一定而不变动岂有过去未来现在哉若有过去未来现在则为妄想此三心是也且若饱而未欲食则欲食之心为未来饥而正欲食则欲食之心为现在食毕而放匕箸则欲食之心为过去是此心因事而起事过而灭故为妄想也不可得者谓无也言此三心本来无有乃因事而有耳圆觉经所以言六尘缘影为自心相者谓众生以六种尘缘之影为自巳之心相也僧若讷曰本生心地观经云如佛所说唯将心法为三界主心法本源不染尘秽云何心法染贪瞋痴于三世法谁说为心过去心巳灭未来心未至现在心不住诸法之内性不可得诸法之外相不可得诸法中间都不可得心法本来无有形相心法本来无有住处一切如来尚不可见心何况余人得见心法颜丙曰谓思念前事者为过去心思念今事者为现在心思念后事者为未来心三念总放下着谓之不可得经云前念后念及今念念念不被邪见染此为三心不可得古云一念不生全体现亦谓三际俱断三念俱妄了不可得X傅大士颂曰依他一念起俱为妄所行便分大十二九百乱纵横过去灭无灭当来生不生常能作此观真妄坦然平未曾有经云妙吉祥菩萨因见一人言我造杀业决堕地狱如何救度菩萨即化一人亦曰我造杀业决堕地狱前人闻巳言我亦然化人告之唯佛能救相随共诣化人白佛我造杀业怖堕地狱愿佛救度佛即告言如汝所说造杀业者汝从何心而起业相为过去耶未来耶见在耶若起过去心者过去巳灭心不可得若起未来心者未来未至心不可得若起见在心者见在不住心不可得三世俱不可得故即无起作无起作故于其罪相何所见耶善男子心无所住不在内外中间心无色相非青黄赤白心无造作无作者故心非幻化本真实故心无边际非限量故心无取舍非善恶故心无转动非生灭故心等虗空无障碍故心非染净离一切数故善男子作是观者即于一切法中求心不可得何以故心之自性即诸法性诸法性空即真实性由是义故汝今不应妄生怖畏是时化人闻佛说法即白佛言我今得悟罪业性空不X生怖畏尔时实造业者亦白佛言我今得悟罪业性空而不复生怖畏之想李文会曰谓三世心无性可得故可从缘而生肇法师云闻说诸心谓有实心故须破遣明三世皆空故云过去巳灭未来未起见在虗妄三世推求了不可得故云若悟无法无相无事平常真心即法体空寂不生不灭湛然清净岂有前念后念今念可得也马祖曰道不用脩但莫洿染何谓洿染但有生死造作趣向皆是洿染若欲直会其道平常心即是道何谓平常心无造作无是非无取舍无憎爱无凡圣是故经云非凡夫行非圣贤行是菩萨行赵州问南泉云如何是道泉云平常心是道圜悟禅师颂曰欲识平常道天真任自然行船宜举掉走马即加鞭若遇饥来饭还应困即眠尽从缘所得所得亦非缘川禅师曰低声低声直得鼻孔里出气颂曰三际求心心不见两眼依然对两眼不须遗劒刻舟寻雪月风华常见面金刚经註解卷之三X金刚经註解X卍XXX金刚经註解卷之四法界通化分第十九佛身充法界通达化无边须菩提于意云何若有人满三千大千世界七宝以用布施是人以是因缘得福多不如是世尊此人以是因缘得福甚多须菩提若福德有实如来不说得福德多以福德无故如来说得福德多自在力王如来解曰此虽如是布施只是有碍之宝不是无为清净功德是故如来不说多也若有菩萨以卢舍那身中七宝菩提持斋礼赞从其心灯化生功德不生不灭坚如金刚乘香华云入无边界起光明台供养十方一切诸佛此是无为功德见性之施化为菩萨颂曰广将七宝持为施如来不说福田多若用心灯充供养威光遍照满娑婆疏钞云若据舍大千珍宝布施其福极多若执着希望福德有余则有尽故云若福德执实有如来不说得福德多此是反释之义言以福德无者无希望心也既无希望即为无住相施是名无为福若依无住无为而施者故如来说得福德多僧若讷曰福有者取相也福无者离相也离相故称性性如虗空其福无量颜丙曰假使尽世界七宝布施此乃人天小果有X漏之因终不免轮回毕竟有堕落不足为多以福德无故此其所以为多也所谓无之一字赵州教人见性看话头自云狗子还有佛性无应云无只将这无字贴向鼻头上崖来崖去久久自然有箇入头处是则是切不得作无字会僧微师曰世尊召云须菩提若能施之人以妄识为本脩布施行即取着能所者以为实有此福即成颠倒如来不说此福德多以福德无故者若能施之人以佛智为本脩布施行悉皆离相不见福为实有即非颠倒如来说此人福德甚多李文会曰凡夫住相布施七宝希求福利此是妄心所得福德不足为多不如净妙无住之福无得之德同于虗空无有边际智者禅师颂曰三千大世界七宝满其中有人持布施得福也如风犹胜悭贪者未得达真宗终须四句偈知觉证全空川禅师曰犹胜别劳心颂曰罗汉应供薄象身七宝珍虽然多浊富争似少清贫罔象只因无意得离娄失在有心亲离色离相分第二十色相缘妄生离妄即见性须菩提于意云何佛可以具足色身见不不也世尊如来不应以具足色身见陈雄曰色身者三十二相也具足者无一而亏欠X也备三十二行而具足是相三十二行法身中有之欲见法身如来识自本心见自本性足矣岂应见于具足色身也哉何以故如来说具足色身即非具足色身是名具足色身陈雄曰坛经云皮肉是色身华严经云色身非是佛观此则知肉身无如来殊不知有生如来存焉知色身非法身殊不知有妙色身存焉华严经又云清净妙色身神力故显现曰妙色身则现一切色身三昧便是法身如来即非具足色身可知以非具足色身而名为具足色身者盖得其所以具足色身故也须菩提于意云何如来可以具足诸相见不不也世尊如来不应以具足诸相见何以故如来说诸相具足即非具足是名诸相具足陈雄曰楞伽经云相者若处所形相色像等现是名为相此言诸相者种种变现神通之相也又不止于三十二相而巳如来离色离相以净行则具足三十二以智慧则具足八万四千具足三明六神通八解脱此之具足即非诸相之所谓具足也然此之具足乃其实也而诸相具足特其华耳充其实则其华必副之是以有诸相具足之名颜丙曰佛觉也觉性如虗空不应以具足色身见X唯见性人方知即非色身如夫子毋我颜子坐忘是也自性如来不应具足诸相见性尚不可得又何有诸相故以即非之说为扫除之王日休曰此分与第五分第十三分之意同于此再言者为续来听者说也李文会曰心既空寂湛然清净岂有色身诸相可得凡夫既不着有即着于空有此断常二见谓观空莫非见色观色莫不皆空即是具足色身具足诸相非具足也空色一如有无不异方可能观无身而见一切身无相而见一切相是名色身具足诸相具足也僧问赵州狗子有佛性么州云狗子无佛性僧云蠢动含灵皆有佛性为什么狗子无佛性州云为他有业识在夫有业识之人种种着于有起诸妄想者此名颠倒知见种种落于空都无所悟者此名断灭知见宿有善根之人无此颠倒断灭二病而能洞晓空趣此名真正知见若悟此理乃可随时着衣喫饭长养圣胎任运过时更有何事四祖谓牛头融禅师曰百千妙门同归方寸恒沙功德总在心源一切空门一切慧门一切行门悉皆具足神通妙用只在你心业障烦恼本来空寂一切果报性相平等大道虗旷绝思绝虑如是之法无欠无余与佛无殊更无别法但只令心自在莫怀妄想亦莫权忻莫起贪嗔莫生忧虑荡荡无X碍任意纵横不作诸善不作诸恶行住坐卧触目遇缘皆是佛之妙用祖印明禅师颂曰养就家栏水牯牛自归自去有来由如今稳坐深云里秦不管兮汉不收傅大士颂曰八十随形好相分三十二应物万般形理中非一异人法两俱遣色心齐一弃所以证菩提实由诸相离川禅师曰官不容针私通车马颂曰请君仰面看虗空廓落无边不见踪若解转身些子力头头物物总相逢非说所说分第二十一解脱非千舌能言不在声须菩提汝勿谓如来作是念我当有所说法莫作是念何以故若人言如来有所说法即为谤佛不能解我所说故李文会曰心既清净语默皆如遇缘即施缘散即寂张无尽曰非法无以谈空非人无以说法此谓不同生灭之心有法可说也若有生灭心在而说法者是教一切人不能得见自性谓之谤佛但无生灭心方可说法川禅师曰是即是大藏小藏从甚处得来颂曰有说皆为谤无言亦不容与君通一线日出岭头红须菩提说法者无法可说是名说法X王日休曰若人言如来有所说法即为谤佛者谓佛本不说法以真性无法可说若以为佛本说法即为志在于法耳佛岂志在于法哉此所以为谤佛所以为不能解佛所说之故也佛又唿须菩提而言说法者实无有法谓本来无法特为众生去除外妄而说耳此法岂真实哉众生既悟则不用此法矣故但虗名为说法而巳此分与第七分言无有少法如来所得之意大略同亦与十三分所谓无有少法如来所说之意同然此再举者复详言之亦为续来听者说也颜丙曰终日喫饭不曾咬着一粒米终日着衣不曾挂着一茎丝所以我佛横说直说四十九年未曾道着一字唯同道方知若言如来有所说即为谤佛不能解会我所说直饶说得天华乱坠也落在第二着唯能坐断十方打成一片非言语可到是名真说法也所以道墻壁瓦砾说禅浩浩前辈颂云也大奇也大奇无情说法不思议若将耳听终难会眼处闻声方得知谢灵运曰教传者说法之意也向言无说非杜默而不语但无存而说则说满天下无乖法理之过无存谓不着诸相心无所住也傅大士颂曰相寂名亦遣心融境亦亡去来终莫见语默永无妨智入圆成理身同法性常证真还了俗不废是津梁X川禅师曰兔角杖龟毛拂颂曰多年石马放毫光铁牛哮吼入汪洋虗空一喝无踪迹不觉潜身北斗藏且道是说法不是说法尔时慧命须菩提疏钞云尔时当起问之时也言慧命者善现达佛智海入深法门悟慧无生觉本源之命非去非来故曰慧命须菩提陈雄曰慧命须菩提见于法华经信解品慧以德言命以寿言即长老之异名也颜丙曰慧命者具智慧性也故曰天命之谓性白佛言世尊颇有众生于未来世闻说是法生信心不佛言须菩提彼非众生非不众生何以故须菩提众生众生者如来说非众生是名众生疏钞云佛言彼非众生者皆具真一之性与佛同源故曰非众生言非不众生者背真逐妄自丧巳灵故曰非不是众生王日休解第二分云命者寿之意寿者老之意其言慧命者以须菩提既得慧眼且年高矣须菩提于此问颇有众生于未来世闻说是法生信心不佛言彼非众生非不众生者恐听法者误认众生以为实有故曰彼非众生谓自业缘中现业尽则灭岂有真实众生也然亦有众生之身现在此又不可谓之非众生故曰非不众生但非真实而为虗幻耳佛又自问云何以故者谓何故非不众生X乃唿须菩提而自答云众生众生者谓凡为众生者则所谓一切众生也如来说非众生是名众生者谓一切众生佛皆以为非真实众生但虗名为众生而巳此佛自言也而又言如来说者岂非诸佛亦如是说乎颜丙曰须菩提问佛众生于未来世闻说是法生信心不佛答曰彼非众生非不众生者盖众生属有不众生属无彼众生性本同太虗不落有无二见如来说非众生但假名众生故佛尝曰我不敢轻于汝等汝等皆当作佛我佛未尝轻众生也如此智者禅师颂曰不言有所说所说妙难穷有说皆为谤至道处其中多言无所解默耳得三空智觉剎那顷无生无始终川禅师曰火热风动水溼地坚颂曰指鹿岂能成骏马言鸟谁谓是翔鸾虽然不许纤毫异马字驴名几百般灵幽法师加此慧命须菩提六十二字是唐长庆二年今在濠州钟离寺石碑上记六祖解在前故无解今亦存之李文会曰此则魏译偈也长庆中僧灵幽入冥所指魏译则存泰译则无也谓言若敬信佛法即着圣见非众生也若不信佛法即着凡夫见非不众X生若起此二见者是不了中道也须是令教凡圣皆尽不住两头方是真正见解故云众生众生者如来说非众生是名众生也无法可得分第二十二悟性空故无法可得须菩提白佛言世尊佛得阿耨多罗三藐三菩提为无所得耶佛言如是如是须菩提我于阿耨多罗三藐三菩提乃至无有少法可得是名阿耨多罗三藐三菩提王日休曰此分与第七分大槩同于此再言者为续来听者说也佛言如是如是者盖深许其言之当也阿耨多罗三藐三菩提无有少法可得者谓性中无有少法可得无有所得则荡然空空是不可以形相求不可以言说求也但说名为无上正等正觉而巳陈雄曰坛经云妙性本空无有一法可得既无一法可得宁复有菩提可证耶我佛无得无证无名可名是以强名曰阿耨菩提颜丙曰有法可得是名法缚无法可得方名解脱须菩提以无所得之辞而告世尊世尊即以如是如是而证据之佛又云我于无上正等正觉乃至无少法可得虗名而巳智者禅师颂曰诸佛智明觉觉性本无涯佛因有何得所得为无耶妙性难量比得理即无差执迷X不悟者路错几河沙李文会曰若有少法可得亦是着相志公禅师云但有纤毫即是尘举意便遭魔所扰经云若人欲识佛境界当净其意如虗空学道之人但于一切诸法无取无舍见如不见闻如不闻心如木石刮削併当令内外清净方是逍遥自在底人法句经云虽终日见犹为无见虽终日闻犹为无闻草堂清和尚云击石乃出火火光终不然碧潭深万丈直下见青天逍遥翁云内觉身心空外觉万事空破诸相讫自然无可执无可争此谓禅悦所谓大明了人勿令有秋毫许障碍微尘许染着坚久不渝便是无上士不动尊也琪禅师曰念念释迦出世步步弥勒下生分别现文殊之心运用动普贤之行门门而皆出甘露味味而尽是醍醐不出栴檀之林长处华藏之境若如此也行住坐卧触目遇缘虽应用千差且湛然清净川禅师曰求人不如求巳颂曰滴水生氷信有之绿杨芳草色依依春华秋月无穷事不妨闲听鹧鸪啼净心行善分第二十三以清净心行诸善法复次须菩提是法平等无有高下是名阿耨多罗三藐三菩提X王日休曰所谓法者乃真性也真性岂可谓之法哉强名曰法耳上自诸佛下至蠢动含灵其真性一同故云平等无有高下谓色身则有高下真性则无高下也谢灵运曰人无贵贱法无好丑荡然平等菩提义也肇法师曰明此法身菩提在六道中亦不减下在诸佛心中亦不增高是名平等无上菩提真武说报父母恩重经云物不能平物惟水不动则可以平物物不能等物惟权衡之公则可以等物平则无高无下等则无重无轻李文会曰是法平等无有高下者凡夫不见自性妄识分别自生高下谓佛是高众生是下菩萨了悟人法二空上自诸佛下至蝼蚁皆有佛性无所分别故一切法皆平等岂有高下也黄蘗禅师曰若观佛作清净光明解脱之相观众生作垢浊暗昧生死之相作此解者历恒河沙劫终不能得阿耨菩提又云心若平等不分高下即与众生诸佛世界山河有相无相徧十方界一切平等无彼我相此本源清净心常自圆满光明徧照也傅大士颂曰水陆同真际飞行体一如法中何彼此理上岂亲疎自他分别遣高下执情除了斯平等性咸共入无余X以无我无人无众生无寿者王日休曰所以名为无上正等正觉者以真性中本无我人众生寿者此四者乃妄缘中现而真性则平等岂有四者之异哉故名为无上正等正觉也修一切善法即得阿耨多罗三藐三菩提王日休曰一切善法乃佛接引众生悟明真性之法也依此法修行即得无上正等正觉之真性此真性我本有之岂可谓之得哉盖凡言得者皆谓自外而得此则非自外而得故不可谓之得然此则言得者盖不得巳而强名曰得耳李文会曰修一切善法者若不能离诸相而修善法终不能得解脱但离诸相而修善法即得阿耨多罗三藐三菩提也又云若人于一切事无染无着于一切境不动不摇于一切法无取无舍于一切时常行方便随顺众生令皆欢喜而为说法令悟菩提真性此即名为修善法也川禅师曰山高水深日生月落颂曰僧是僧兮俗是俗喜则笑兮悲则哭若能于此善参详六六从来三十六须菩提所言善法者如来说即非善法是名善法王日休曰佛又唿须菩提而谓所言善法者即非善法谓本来无此善法乃假此以开悟众生耳故但虗名为善法而巳X颜丙曰两头话有三十六对善与恶对有与无对生与死对去与来对动与静对语与默对胜与负对高与下对不作两头见是为平等法亦名无上正等正觉以无四相心修一切善法即得阿耨多罗三藐三菩提所谓即非善法者盖凡夫执恶声闻着善若不离善法又落两头机岂为平等傅大士颂曰水陆同真际飞行体一如法中何彼此理上岂亲疎自他分别遣高下执情除了斯平等性咸共入无余李文会曰不住相故即非善法无漏福故是名善法法华经云初善中善后善者初谓发善心时须是念念精进不生疑惑懈怠之心中谓常修一切善法令悟真性不着诸法相也后谓即破善法直教一切善恶凡圣无取舍憎爱之心平常无事故云即非善法是名善法也古德云了取平常心是道饥来喫饭困来眠又云常平等心如此广大妙观察智如日光明体用及此是佛境界X川禅师曰面上夹竹桃华肚里侵天荆棘颂曰是恶非恶从善非善将逐符行兵随印转有时独上妙高峰却来端坐阎王殿见尽人间秪点头大悲手眼多方便福智无比分第二十四福智等虗空无物可比喻须菩提若三千大千世界中所有诸须弥山王如是等七宝聚有人持用布施疏钞云大千世界中所有须弥山王上至忉利天下至崑崙际若有将七宝如须弥山高持用布施获福不可知数问还有过此福者不下文答僧微师曰佛召云须菩提且如一四天下则有一须弥山若据三千大千世界所有百亿须弥山是众山之最故言山王若人以此般若波罗蜜经乃至四句偈等受持读诵为他人说于前福德百分不及一百千万亿分乃至算数譬喻所不能及疏钞云若于无住般若受持真四句偈及书写诵念为他人演说如是等人所得功德不可称计何以故悟性圆融不断有为而证无为不除妄想而趋真常达第一义于一念之间得无为福无为福德量等虗空不可思议故经云于前舍须弥山珍宝布施福德若比无为福百千万亿倍不及一倍王日休曰此言所有诸须弥山王如是等七宝聚X布施而不可以比受持演说之功者以彼则世间福终有时而受尽此则为出世间福愈增长而终无穷故也陈雄曰佛以性上福德为最上以身中七宝为希有傥七宝满三千大千世界之多等须弥山之高大有能持以布施则其福德想不下于须弥山今有人焉持诵真经并四句偈说与他人是修自性上福德是聚自身中七宝回视多施七宝之福万万不侔五祖曰自性若迷福何可救六祖曰乘船永世求珠不知身是七宝二佛之言皆为世人不修身修性徒施珍宝以为求福之道颜丙曰此一分专较量福德轻重若有人将七宝比于须弥山王布施所得福德比之持经之人百分不及一分况持经之人又能悟四句偈等受持读诵为他人说不特自利又且利他如此福德无量有百千万亿分乃至不可算数譬喻正如寒山云无物堪比伦教我如何说李文会曰聚七宝布施如三千大千世界中须弥山王所得无量无边功德此为住相布施终无解脱之期不如受持读诵此经乃至四句偈等所得无住相净妙功德胜前功德百千万倍傅大士颂曰施宝如沙数唯成有漏因不如无我观了妄乃名真欲证无生忍要假离贪嗔人法知无我逍遥出六尘X川禅师曰千锥札地不如钝锹一捺颂曰麒麟鸾凤不成羣尺璧寸珠那入市逐风之马不竝驰倚天长劒人难比干坤不覆载劫火不能坏凛凛威光混太虗天上人间总不如噫化无所化分第二十五众生性本空化亦无所化须菩提于意云何汝等勿谓如来作是念我当度众生须菩提莫作是念何以故实无有众生如来度者僧若讷曰如来虽设法施广度众生而不作是念故诫云汝等勿谓也莫作是念者重诫也度无度相能所一如故论偈云平等真法界佛不度众生李文会曰实无有众生如来度者如来不见有众生可度又云谓诸众生起无量无边烦恼妄想于一切善恶凡圣等见有取舍分别之心迷情盖覆菩提之性佛出于世教令觉悟降六贼断三毒除人我若能了悟人法二空无诸妄念心常空寂湛然清净更不停留纤毫滞碍即是见性实无众生可化度也石霜禅师云休去歇去古庙香炉去枯木寒灰去一念万念去如大死人去若能如此用心安有不成道乎若有众生如来度者如来即有我人众生寿者王日休曰佛谓须菩提云汝等勿谓如来作是念我当度众生又唿须菩提而再言曰莫作是念何以故者以实无众生如来所度谓一切众生皆是X妄缘中现其实无有若言有众生如来所度即是执着于有我人众生寿者也僧若讷曰若见有可度者即同凡夫有我执也李文会曰若有众生如来度者如来即有四相佛之不度众生者以人人具足箇箇圆成本来是佛与佛无异圜悟禅师曰赤肉团上人人古佛家风毗卢顶门处处祖师巴鼻若也恁么返照凝然一段光明非色非心非内非外行棒也打他不着行喝也惊他不得直得净躶躶赤洒洒是箇无生法忍不退转轮截断两头归家稳坐正当恁么时不须他处覔秪此是西方傅大士颂曰夜夜抱佛眠朝朝还共起起坐镇相随语默同居止纤毫不相离如身影相似欲识佛去处只这语声是众生但为业障深重与佛有殊若能回光返照一刀两段即便见自性也若不因佛经教一切众生无因自悟凭何修行得至佛地此是如来无所得心故云若有众生如来度者即有我人众生寿者相也川禅师曰春兰秋菊各自馨香颂曰生下东西七步行人人鼻直两眉横哆啝悲喜皆相似那时谁更问尊堂还记得在么须菩提如来说有我者即非有我而凡夫之人以为有我X僧若讷曰如来既无我人等相云何有时称我须知假名称我对所度众生随时说我李文会曰有我者即是凡夫非我者随处作主应用无方故云凡是佛因佛是凡果境界经云三世诸佛皆无所有唯有自心既明因果无差乃知心外无法二乘之人执有我相欲离生死而求涅槃欲舍烦恼而求灭度是舍一边不了中道乃同凡夫行也须菩提凡夫者如来说即非凡夫是名凡夫王日休曰佛又唿须菩提而言凡夫者谓非有真实凡夫但虗名为凡夫而巳此所谓随举随扫也上言凡夫是之谓举下必言无真实凡夫是之谓扫与其扫之曷若不举盖不举则无以明其理譬如过渡而不用筏者也不扫则恐人泥其说譬如到岸而不登乃住于筏上者也此所以必举之而又必扫之僧若讷曰因上如来说我释非凡夫却见佛与凡夫有隔于是亡泯则圣凡平等故云即非凡夫颜丙曰当人自性自度迷来悟度邪来正度从上诸佛言句但为指出路头须是自行自履岂由他人所以道实无众生如来度者若有可度是如来有四相如来乃见性人也所以无我凡夫未见性人也所以我相未忘佛又恐人落分别界故曰即非凡夫所以见如来凡夫本同一性不容分别X李文会曰即非凡夫者一念清净非凡非佛故云即非凡夫凡夫亦空迷者妄执但无执着即一切清净耳智者禅师颂曰众生修因果果熟自然圆法船自然度何必要人牵恰似捕鱼者得鱼忘却筌若道如来度从来度几船川禅师曰前念众生后念佛佛与众生是何物颂曰不见三头六臂却能拈匙放筯有时醉酒骂人忽尔烧香作礼手把破砂盆身披罗锦绮做模打样百千般蓦鼻牵来秪是你嗄法身非相分第二十六清净法身非属相貌须菩提于意云何可以三十二相观如来不须菩提言如是如是以三十二相观如来王日休曰如来谓真佛也第五分巳言此意矣于此再言者为续来听者说故兼及转轮圣王之说也李文会曰空生疑谓众生是有可化成圣法身不无可以妙相而见之也川禅师曰错颂曰泥塑木雕缣彩画堆青抹绿更粧金若言此是如来相笑杀南无观世音佛言须菩提若以三十二相观如来者转轮圣王即是如来须菩提白佛言世尊如我解佛所说义不应X以三十二相观如来六祖曰世尊大慈恐须菩提执相之病未除故作此问须菩提未知佛意乃有如是如是之答早是迷心更言以三十二相观如来又是一重迷心离真转远故如来为说除彼迷心若以三十二相观如来者转轮圣王即是如来转轮圣王虽有三十二相岂得同于如来世尊引此言者以遣须菩提执相之病令其所悟深彻须菩提被谕迷心顿释故云如我解佛所说义不应以三十二相观如来须菩提是大阿罗汉所悟甚深得方便门不生迷路以冀世尊除遣细惑令后世众生所见不谬也王日休曰佛又唿须菩提而言若以三十二相观如来者转轮圣王即是如来且转轮圣王是为四天王乃管四天下正五九月照南阎浮提二六十月照西瞿耶尼三七十一月照北郁单越四八十二月照东弗婆提常如轮之转以照四天下察人间善恶故名转轮圣王以其福业之多故色身亦具足三十二相一如佛佛故谓若以三十二相为佛则转轮圣王亦当为佛是不可以三十二相见佛故继云不应以三十二相观如来也李文会曰转轮圣王即是如来者佛以近事质之令其自解又云未达我人众生寿者四相即是心有生灭生灭即是转轮义王者心也虽修三十二X净行生灭之心转展愈多终不复契本来清净真如之理故云不应以三十二相观如来也川禅师曰错颂曰有相身中无相身金香炉下铁崑崙头头尽是吾家物何必灵山问世尊如王秉劒尔时世尊而说偈言若以色见我以音声求我是人行邪道不能见如来刘虬曰音声色相本自心生分别之心皆落邪道若能见无所见闻无所闻知无所知证无所证体兹妙理方见如来虗皇天尊经章四十四妙行曰妄为妙相七十二顶负九色光诸大仙人以是覩天尊也天尊曰我以非色汝妄为色我以非相汝妄为相若以九色七十二相观我即是离无着有不可与闻无上之义疏钞云佛言善现汝不可以眼见我之法身何故法身无色相云何见得众生妙性亦复如是不可以见之又言以音声求我者佛之法身还可耳音而闻若以耳闻者亦非法身如众生自性还可以耳闻若以耳闻者即非佛性所以佛言若以见闻我法身者是人行邪道不能见如来如来法身者非色非声无形无状不可以心思不可以识识在凡不少至圣不增看时不见悟则全彰王日休曰我谓真我乃性佛也此如来亦谓真性之佛若以色见我以音声求我是人行邪道者谓X真性佛无形无相故不可以形色见亦不可以音声求若以形色见以音声求是人所行者乃邪道也真性乃正故非邪也形色音声则为邪耳故以形色音声求佛则是所行者邪道岂可以见正觉常住之真性佛哉故曰不能见如来如来即所谓真我即所谓性佛也僧若讷曰言我者此是法身真常净我随流布而说若以色见声求心游理外皆名邪见不能见法身肇法师所谓诸相焕目而非形八音盈耳而非声应化非真佛亦非说法者法体清净犹若虗空无有染碍不落一切尘境陈雄曰我者我之性也法身如来即我性是视之不见以色相取不可也听之不闻以音声求不可也华严经云色身非是佛音声亦复然又云不了彼真性是人不见佛惟内观返照即性而修则如来得之于方寸之间矣颜丙曰转轮圣王外貌端严具足三十二相然不明佛性但享顽福有时而尽佛言若以三十二相观如来者转轮圣王即是如来须菩提后闻佛语方始称如我解佛义不应以三十二相观如来所以世尊为说偈言若以色见我以音声求我我者有我相也不得大自在欲以形色言音而求见我相者是人乃行邪道即非正见不能见如来者不能得见此如如之性也X傅大士颂曰涅槃含四德唯我契真常齐名八自在独我最灵长非色非声相心识岂能量看时不可见悟理即形彰川禅师曰直饶不作声求色见亦未见如来在且道如何得见不审不审颂曰见色闻声世本常一重雪上一重霜君今要见黄头老走入摩耶腹内藏噫此语三十年后掷地金声在无断无灭分第二十七依空又落空无生断灭见须菩提汝若作是念如来不以具足相故得阿耨多罗三藐三菩提须菩提莫作是念如来不以具足相故得阿耨多罗三藐三菩提须菩提汝若作是念发阿耨多罗三藐三菩提者说诸法断灭莫作是念何以故发阿耨多罗三藐三菩提心者于法不说断灭相陈雄曰此一分经总是四章原佛之意初则反其辞而语须菩提曰汝若作是念如来以具足相故得阿耨多罗三藐三菩提次则正其辞而谓之曰莫作是念如来不以具足相故得阿耨多罗三藐三菩提如下文亦然初则反其辞而语须菩提曰汝若作是念发阿耨多罗三藐三菩提心者说诸法断灭相次则正其辞而谓之曰莫作是念发阿X耨多罗三藐三菩提心者于法不说断灭相世本第一章多误作如来不以具足相故新州印六祖註本南浦陈氏施本第一章竝无不字于理为当王虗中註本武夷张公绰施本竝作如来可以具足相故其理亦通寿州石本皆有不字经义尤明王日休曰诸法断灭者谓一切法皆断之灭之而不用也相谓凡法之相也佛经所谓相者凡有者皆谓之相故昼明则谓之明相夜暗则谓之暗相经所说之法则谓之法相非佛经所说之法则谓之非法相所以于此言不用法而断灭之者则谓之断灭相也且法者固不可以泥然亦岂可以断灭之哉譬如渡水既渡之后固不须舟楫未渡之前岂可无舟楫耶是故既悟之后不须佛法未悟之前不可以无佛法所以发求无上正等正觉真性之心者必须依佛法脩行不可遂断灭佛法而谓不用法故云汝若作是念发求无上正等正觉真性心者说诸法断灭相不可作是念也何故不可作是念乎以发求真性心者必依佛法以脩行故于法不可断灭也颜丙曰此一卷经虽然只说无之一字佛又恐人执着此无一向沉空滞寂弃有着无反成断灭相何异证道歌云弃有着空病亦然还如避溺而投火故此一分专戒人不可断灭今人或巳悟或未悟便以无为极则悞人不浅昔张拙秀才参西堂X藏禅师问山河大地三世诸佛是有是无藏答云有拙云错藏云先辈曾参见什么人来拙云曾见径山来某甲问径山皆言无藏云待先辈得似径山时一切皆无即得大凡未见性人如何便说一切皆无所以佛告须菩提汝莫作是念如来不以具足相故得阿耨多罗三藐三菩提汝若果作是念发心即是说诸法断灭相何故凡发无上正等正觉心不可说断灭相李文会曰如来不以具足相故者佛恐须菩提落断灭见是故令离两边然性含万法本自具足应用徧知一即一切一切即一去来自由无所罣碍此法上至诸佛下至含识本无欠少是名具足相也说诸法断灭莫作是念者诸法性空空即是常是故不断不灭若作念云无相而有道心者是断一切行灭一切法此乖中道也又云若作有相观即是一边见若作无相观亦是一边见若不作有无观即是断灭法故知真如法性不是有不是无湛然不动观与不观皆是生灭故云莫作是念也于法不说断灭相者见性之人自当穷究此理若人空心静坐百无所思以为究竟即着空相断灭诸法智者禅师颂曰相相非有相具足相无凭法法生妙法空空体不同断灭不断灭知觉悟深宗若无人我念方知是至公X日黾太传曰诸佛说空法为滞于有故若复着于空舍鹰还逐兔故云大士体空而进德凡夫说空而退善当知有为是无为之体无为是有为之用也川禅师曰翦不齐兮理还乱拽起头来割不断颂曰不知谁解巧安排揑聚依前又放开莫谓如来成断灭一声还续一声来不受不贪分第二十八不受者一尘不染纵有向甚处着不贪者心等虗空欲爱从何处生须菩提若菩萨以满恒河沙等世界七宝持用布施若复有人知一切法无我得成于忍此菩萨胜前菩萨所得功德六祖曰通达一切法无能所心是名为忍此人所得福德胜前七宝之福李文会曰知一切法无我者一切万法本来不生本来无我相所得功德即非七宝布施等福所能比也得成于忍者既知人法无我则二执不生成无生忍此乃胜前七宝布施菩萨夫万法本来无性皆因自巳之所显发且如眼对色谓之见耳对声谓之闻见闻是根色声是尘色声未对之时我性常见常闻未曾暂灭色声相对之时我性未曾暂生此是菩萨了悟真性活泼泼地洞然同于太虗所以不曾生灭凡夫即被妄心所覆随六尘转即有生灭故尘起即心起尘灭即心灭不知所起X灭心皆是妄念也若见六尘起灭不生即是菩提川禅师曰耳听如聋口说如哑颂曰马下人因马上君有高有下有疎亲一朝马死人归去亲者如同陌路人只是旧时人改却旧时行履处何以故须菩提以诸菩萨不受福德故王日休曰以诸菩萨不受福德故者谓菩萨济度众生无非得福然菩萨不享世间富贵但积福于虗空而巳故曰不受福德积于虗空愈久而不巳直至于成佛故成佛之福德如天地广大所以佛称两足尊者谓福与慧两者皆足也须菩提白佛言世尊云何菩萨不受福德须菩提菩萨所作福德不应贪着是故说不受福德王日休曰菩萨所作福德不应贪着者谓菩萨本不为作福德而度众生其福德自然随之如人行日中本不为日影而日影自然随之若为作福德而度众生则是贪着其福德而欲享受也为其非贪着而享受是故说不受福德其言是故者盖为不贪之故所以言不受也李文会曰不贪世间福德果报谓之不受又云菩萨所作福德不为自巳止欲利益一切众生此是无所住心即无贪着故云不受福德智者禅师颂曰布施有为相三生却被吞七宝多行慧那知舍六根但离诸有欲旋弃爱情恩若得无贪相应到法王门川禅师曰裙无腰袴无口颂曰似水如云一梦身不知此外更何亲箇中不许容他物分付黄梅路上人威仪寂静分第二十九四威仪中性静无染云菴曰威仪者行住坐卧也寂静者去来不动也须菩提若有人言如来若来若去若坐若卧是人不解我所说义疏钞云佛言若有人言如来有来有去有坐有卧即不解佛意也何故只如众生妙性还有来去坐卧否众生亦如是如来亦如是行住坐卧四威仪中常住寂灭若有动者即云不解所说义也何以故如来者无所从来亦无所去故名如来疏钞云如来者来而无来去而不去住而不住非动非静上合诸佛下等羣生一性平等故号如来王日休曰此分三言如来皆谓真性佛也若有人言如来若来若去若坐若卧是人不解我所说义者真佛无相故不可以若来若去若坐若卧形容之若可以形容者则是有相故此人不晓解我所说义也何以故者佛又自问何故不解我所说义X乎乃自答云我所谓如来者谓真佛也真佛既无形相又徧虗空世界岂有去来哉故云无所从来亦无所去其言故名如来者谓真性自如而无所不可凡其所现乃随众生业缘而来现其实则徧虗空世界而未尝有去来此所以名之曰如来而巳而其言如来者亦强为之名耳真性不可以形容故也详见第二分与此后分陈雄曰如来现千百亿化身演真空无相法如镜中像无生灭义故人不知其何所从来亦不知其何所从去华严经云上觉无来处去亦无所从清净妙色身神力故显现三昧经云亦无来相及以去相不可思议六祖云诸法空寂是如来清净坐无住云身心寂灭是如来卧处然则来去坐卧又孰得而轻议哉今有人焉輙言如来具四威仪所见谬甚夫何了得如来所说真空义趣圆觉经着真空之说曰云驶月运舟行岸移盖谓月未尝运岸未尝移真如体性未尝作止生灭皆人谬见耳颜丙曰行住坐卧谓之四威仪见性能行持人所谓行住坐卧常若虗空若人言如来尚属来去坐卧是人不解会所说义理何故如来者如如本性也本无动静所以无去无来故假名如来昔肃宗皇帝诏国一禅师入内道场师见帝起身帝曰禅师何必见寡人起身曰檀越何得以四威仪中见X贫道如此步步行持谓之寂静李文会曰来无所从去无所至来去皆如其谁来去又云无所从来者不生亦无所去者不灭不生者谓烦恼不生不灭者谓觉悟不灭也又云知色声起时即知从何而来知色声灭时即知从何而去故色声香味触法自有起灭我心湛然岂有来去生灭相耶寂而常照照而常寂行住坐卧四威仪中无不清净也智者禅师颂曰如来非动静言说未形容断除人我见方得达真宗见相不求相身空法亦空往来无所着去住尽皆通川禅师曰山门头合掌佛殿里烧香颂曰衲卷秋云去复来几回南岳与天台寒山拾得相逢笑且道笑箇什么笑道同行步不擡一合理相分第三十真性遍虗空强名为一合凡夫执成相菩萨契妙理须菩提若善男子善女人以三千大千世界碎为微尘于意云何是微尘众宁为多不须菩提言甚多世尊何以故若是微尘众实有者佛即不说是微尘众所以者何佛说微尘众即非微尘众是名微尘众世尊如来所说三千大千世界即非世界是名世界王日休曰微尘众盖谓微尘如此之多也须菩提既答佛言甚多又白世尊而自问云何以故者谓X彼微尘众何故甚多乎又自答云若是微尘众实有者佛即不说是微尘众盖谓真性为实有则不可说而此微尘众非实有故佛说之是其可说皆为虗妄唯真性为真实故不可说所以佛尝言不可说不可取者盖谓此也所以者何乃须菩提自问云所以微尘众若为实有佛即不说是微尘众何也又自答云佛说微尘众即非微尘众是名微尘众者谓佛所说为微尘众即非有真实微尘众乃虗名为微尘众而巳须菩提又白世尊而言如来所说三千大千世界即非世界是名世界者谓世界亦非为真实但虗名为世界而巳详见十三分解以佛尝言之故此称如来说也李文会曰微尘者妄念也世界者身之别名也微尘是因世界是果微尘世界者谓因果也然自巳真性非因非果能与六道众生为因果也谓自性是因六道是果故知微尘起于世界论回由于一念虽见小善不可执着虽逢小恶必须除去且众生于妄念中起贪瞋痴业妄受三界梦幻之果如彼微尘积成世界不知因果元是妄心自作自受一念悟来即无微尘世界何有故云即非微尘是名微尘即非世界是名世界若欲建立世界一任微尘炽然若欲除灭世界觉悟人法俱空了无一法可得湛然清净不被诸境所转皆由于自巳也僧了性曰此分佛恐末劫人重重执着因果不相X离舍故重嘱须菩提人人身中有微细善恶杂念犹如大千世界微尘之多此念无非影响虗妄建立故云非微尘众亦因转却无明烦恼之心变作慈悲无碍之智方入空寂智解得大安乐是名微尘众傅大士颂曰欲证无生忍要假离贪瞋人法知无我逍遥出六尘川禅师曰若不入水争见长人颂曰一尘才起翳摩空碎抹三千数莫穷野老不能收拾得任教随雨又随风何以故若世界实有者即是一合相王日休曰何以故者须菩提自问何故世界非真实乎乃自答云若世界实有者即是一合相一合相谓真性也真性遍虗空世界又无形相故一而不可分之以为二合而不可析之以为离非有相也强名曰相耳若以世界为实有则是真性耳盖真性方为实有何则自无始以来常存而无变坏自然而非假合一切虗幻者皆非真性之本岂非实有乎而世界乌可以比之哉以世界亦是假合劫数尽时亦有变坏此所以为虗幻而不可以为实有故不可以比真性也李文会曰微尘谓因世界谓果若执因果为实有者即被相之所缚故云即是一合相金海光如来曰世界者如来自说卢舍那佛住持X三千大千世界身上化生菩提之树号莲华藏世界不说窒碍世界也一合相者一切众生身中佛性与卢舍那法身是一合相也颂曰如来自说莲华藏负荷三千擐大千菩萨了空归一合凡夫贪着被魔缠如来说一合相即非一合相是名一合相王日休曰如来说一合相者须菩提谓佛尝说真性为一合相也即非一合相者谓真性如虗空然非实有物如一之而不可二合之而不可离者也是名一合相者谓但强名为一合相而巳凡言即非皆谓实无也凡言是名皆谓虗名也李文会曰但莫执为实有亦莫执为实无于相离相故云即非一合相是名一合相也须菩提一合相者即是不可说王日休曰佛唯曾说真性为一合相故须菩提于此以为实有佛乃又唿须菩提而言一合相者则是不可说以真性不可言说但强名为一合相耳李文会曰即是不可说者须是学人自省自悟于理事上各无罣碍今凡夫一向贪着事相不达于理所以说因果着因果说世界着世界也但凡夫之人贪着其事王日休曰佛谓凡夫之人不知明悟真性乃贪着真性中所现之事耳谓色身六根也凡夫者泥此色身与六根为我故沉沦六道无由脱离此所以X为凡夫也华严经云离诸和合性是名无上觉佛以觉言外觉离一切有相内觉离一切空相于相而离相于空而离空得夫真空无相之妙所以名其为佛六祖曰一合相者眼见色爱色即与色合耳闻声爱声即与声合至于六尘若散即是真世界合即是凡夫散即非凡夫凡夫之人于一切法皆合相若菩萨于一切法皆不合而散何以故合即系缚起生灭散即解脱亦不生亦不灭若有系缚生灭者即是凡夫所以经云但凡夫之人贪着其事颜丙曰微尘虽多未足为多世界幻成终无实义若说实有微尘实有世界即是彼此着相彼既是相我又着相两相相合谓一合相所谓一合相即是不可说但凡夫未悟妄生贪着圜悟禅师曰你但上不见有诸佛下不见有众生外不见有山河大地内不见有见闻觉知好恶长短打成一片一拈出更无异见逍遥翁曰学道之人但只了悟灵明之心是谓本源所念念妄想皆为尘垢勿令染着久当证知清净法身也傅大士颂曰界尘何一异报应亦同然非因亦非果谁后复谁先事中通一合理则两俱捐欲达无生路应当识本源川禅师曰揑聚放开兵随印转颂曰囫囵成两片X擘破却团圆细嚼莫咬碎方知滋味全知见不生分第三十一直下打成一片知见自然不生须菩提若人言佛说我见人见众生见寿者见须菩提于意云何是人解我所说义不不也世尊是人不解如来所说义何以故世尊说我见人见众生见寿者见即非我见人见众生见寿者见是名我见人见众生见寿者见通王如来解曰佛言此四句等之相只见其性不见其相叠前三遍再说者是佛分别弃身见性之义也颂曰佛说我见众生见为观其性不观身破相取空归寂灭脱除枷鎻出迷津王日休曰我见者谓其见识以为实有我也人见众生见寿者见者谓其见识以为实有人有众生有寿者也此言无此四者之见识谓真性中皆无此也以此四见非为真实故云即非我见人见众生见寿者见但为虗名而巳故云是名我见人见众生见寿者见谓此见非真性中所有亦为虗妄故也李文会曰佛说般若金刚之法始即令诸学人先除麤重四相如大乘正宗分中说也次即令见自性之后复除微细四相如究竟无我分中说也此二分中即皆显出理中清净四相若于自心无求无得湛然常住是清净我见X黄蘗禅师曰百种多知不如无求最第一也道人是无事人实无许多般心无事亦无又云诸学道人若欲得成佛一切佛法总不用学但学无求无着无求即心不生无着即心不灭不生不灭便是佛也若见自性本自具足是清净人见于自心中本无烦恼可断是清净众生见自性无变无异无生无灭是清净寿者见故云即非我人众生寿者见是名我人众生寿者见也须菩提发阿耨多罗三藐三菩提心者于一切法应如是知如是见如是信解不生法相须菩提所言法相者如来说即非法相是名法相颜丙曰如是二字可谓亲切若发无上正等正觉心者于一切法应当如此知如此见如此信解不必外求法相然初入道时不假法相故无入头处既见性了亦当远离不必执着所谓得鱼忘却筌到岸不须船之说所以末后为汝刬却云即非法相假名法相李文会曰发阿耨多罗三藐三菩提心者应知一切众生皆有佛性应见一切众生无漏智慧本自具足应信一切众生灵源真性无生无灭若能了悟此意即是一切智慧不作有能所心不存知解相口说无相法心悟无相理常行无相行故云不生法相是名法相也智者禅师颂曰非到真如理弃我入无为众生及X寿者悟见总皆非若悟菩提道彼岸更求离法相与非相了应如是知川禅师曰饭来开口睡来合眼颂曰千尺丝纶直下垂一波才动万波随夜静水寒鱼不食满船空载月明归应化非真分第三十二应现设化亦非真实须菩提若有人以满无量阿僧祗世界七宝持用布施若有善男子善女人发菩提心者持于此经乃至四句偈等受持读诵为人演说其福胜彼法常满如来解曰缘此经根本以破相为宗了空为义迷性布施皆不证真能识四句涅槃之门演说法身如如不动观有为法同于梦幻若作此见教化众生胜彼所用七宝布施之福也颂曰此经破相依空寂劝持四句最为尊佛断有为六种错齐心归信涅槃门王日休曰无量在西土亦为数名梵语阿僧祗此云无央数亦为数名此二者之为数但积数至多然后至此此言无量无央数者谓无量之无央数盖自一无央数至十无央数以至百千万亿无央数然后积而至于无量无央数也由是言之则所谓无量阿僧祗世界者不止如恒河沙数世界而巳发菩提心者谓发广大济度众生之心也是以前言恒河沙等世界七宝此则言无量阿僧祗世X界七宝是尚以彼为少而此则极言其多者也以是布施尚不及受持演说此经得福为多者以彼则世间福终有时而尽况因受福而又作恶乎此则出世间之福故其福则无时而尽第有增长终无受福作恶之理此所以胜于彼无量无数也李文会曰发菩提心者谓大乘景上乘种性人也老子云不见可欲使心不乱此小乘之力若见可欲而心亦不乱此大乘之力也疎山如禅师云一波才动万波随汩没尘寰几箇知突兀须弥横宇宙纵横妙用更由谁持于此经四句偈等受持读诵者七宝有竭四句无穷悟达本心了无所得持于此经其福胜前七宝布施之功德也云何为人演说李文会曰云何为人演说者四大色身不解说法听法是你面前孤明历历通彻十方底解说解听莫要记他语言纵饶说得天华乱坠其心不曾增便总不说其心不曾减求着转远学着转疎惟在默契悟者自知也川禅师曰要说有甚难只今便请谛听谛听颂曰行住坐卧是非人我忽喜忽瞋不离这箇只这箇噼面唾平生肝胆一时倾四句妙门都说破说时纵有万千言悟来一似闲云过不取于相如如不动王日休曰如何为人演说乃自答云不取于相如X如不动耳如如不动者如者自如之谓如如则自如之甚也真性中欲现而为天人则为天人欲现而为异类则为异类譬如镜中现影无所不可是自如之甚也而徧虗空世界常住而未甞动故曰不动佛鑑和尚示众举僧问法眼不取于相如如不动如何不取于相见于不动去法眼云日出东方夜落西其僧有省若也于此见得方知道旋风偃岳本来常静江河竞注元自不流如或未然不免更为饶舌天左旋地右转古往今来经几徧金乌飞玉兔走才方出海门又落青山后江河波渺渺淮济浪悠悠直入沧溟昼夜流遂高声云诸禅德还见如如不动么李文会曰此谓悟达无心无相可取之人若是有心不取于相却是取相心本是空相亦是空人法俱空有何可取也真净文禅师曰但无一切心自然合天道应用在临时莫言妙不妙如如不动者学人若谓我知也学得也契悟也解脱也似此见解皆是有动心即是有生灭若无此心即一切法皆摄不动不动即内外皆如故云如如不动也川禅师曰末后一句始到牢关直得三世诸佛两目相观六代祖师退身有分可谓是江河彻冻水泄不通极自荆榛难为措足到这里添一丝毫如眼中着刺减一丝毫似肉上剜疮非为坐断要津X盖为识法者恐虽然恁么佛法只如此便见陆地平沈岂有灯灯续焰川上座今日不免向勐虎口中夺食狞龙颔下争珠豁开先圣妙门后学进身有路放开一线又且何妨语则全彰法体默则独露真常动则只鹤片云静则安山列岳举一步如象王回顾退一步若狮子嚬呻法王法令当行便能于法自在秪如末后一句又作么生道还委悉么云在岭头闲不彻水流㵎下太忙生颂曰得优游处且优游云自高飞水自流秖见黑风翻大浪未闻沉却钓鱼舟何以故一切有为法如梦幻泡影如露亦如电应作如是观王日休曰何以故者佛自问何故为人演说不取于相如如不动也佛乃自答云一切有为法如梦幻泡影如露亦如电应作如是观者谓有为法则有相而动故如此六者真性则无相而不动故异于六者也所谓法者谓凡有所为者皆是也上自天地造化下至人之所为皆有为法也然此称六如以设教化则止谓人事耳佛以无形相而无所为者为真性故以有形相而一切有为者为伪妄其言如梦者谓当时认以为有觉则悟其为无也如幻者谓有为法非真实如幻人以草木化作车马仓库之类也如泡者谓外像虽有其中实无如影者谓光射则有光灭则无也如露者谓不牢也X如电者谓不久也此有为法应如是以观看则悟其为空乃知真性方为真实不可以不明悟也经多言四句偈者以前四句则言真佛之无形相此则言有为法之不为真实此不问其是偈非偈若于二者之中一有所悟则非浅浅矣佛所以言四句偈等者谓不必专于偈凡可以演说者皆是况此为言之要者乎僧若讷曰言一切有为法者谓众生界内迁流造作皆是虗妄终有败坏如梦幻等毕竟不实当作如是观岂为生死流动耶陈雄曰佛所谓一切法者真空无相法也故一切贤圣皆以无为法曰有为法则梦幻泡影露电之如不其妄乎惟了真空无相者能作是观以悟六如之妄则必离六如以证如如不动之理优波离尊者语阿难曰诸有为法竝是无常想夫观六如而得是句颜丙曰四句偈者乃此经之眼目虽经八百手註解未闻有指示下落处人多不悟自巳分上四句却区区向纸上寻觅纵饶寻得亦只是死句非活句也活句者直下便是然虽如此也须亲见始得佛眼云千说万说不如亲见一面纵不说亦自分明要须返巳自参切不可骑牛觅牛也若人将七宝无量布施不如发菩提心受持自巳四句为人开演解说使一切众生皆得见性成佛其福胜彼X云何为人演说不取着于相如如不动湛若太虗何以故盖世间一切有为之法如梦寐之非真如灯幻之眩惑如水泡之暂时如人影之易灭如朝露之易消如闪电之倐忽应作如是观者应立如此见性之法僧微师曰如梦幻泡影如露亦如电令行人了万法如夜梦睡时似有觉了全无万法迷时似有悟得全无故观如梦净名云是身如梦为虗妄见幻者幻术也剪纸作为给草成马本无实体万法缘生妄有本无自体故如幻净名云是身如幻从颠倒起泡者风击水成泡岂能久住观万物似浮沤不实净名云是身如泡不得久立影者水中月影光射物影全体虗假亦然故如影净名云是身如影从业缘现露者晨朝溼露也暂有即无观万法亦然电者闪电也忽有忽无念念无常观万法亦如电光剎那生灭故如电净名云是身如电念念不住李文会曰一切有为法者生老病死贫富贵贱士农工商赤白青黄馨香臭秽有无虗实深浅高低皆是妄心起灭有为之法也如梦幻泡影如露亦如电者一切有为之法即是世间万事皆如梦幻泡影不得久长梦者妄想也幻者幻化也泡者如水上之泡易生易灭也影者如身之影无所捉撮也露者雾露之露不得久停也电者雷电之电顷X刻之光也六如之义尽于此傅大士颂曰如星翳灯幻皆为喻无常漏识修因果谁言得久常危脆同泡露如云影电光饶经八万劫终是落空亡应作如是观者有为无为皆由自巳心常空寂湛然清净无纤毫停留罣碍自然无心如如不动应作如是观也僧问云门大师云如何是佛门云干屎橛太平古禅师为作颂曰我佛如来干屎橛随机平等徧尘寰迷头认影区区者目对慈颜似等闲蟾首座问洞山云佛真法身犹若虗空应物现形如水中月作么生是应底道理洞云如驴觑井蟾云恁么则正是迷头认影洞云首座又作么生蟾云何不道如井觑驴也还会么若教有意千般境才觉无心万事休川禅师曰行船尽在把稍人颂曰水中捉月镜里寻头刻舟求劒骑牛觅牛空华阳𦦨梦幻浮沤一笔勾断要休便休巴歌社酒村田乐不风流处也风流佛说是经巳长老须菩提及诸比邱比邱尼优婆塞优婆夷一切世间天人阿脩罗闻佛所说皆大欢喜X信受奉行颜丙曰僧谓之比邱师姑谓之比邱尼居士谓之优婆塞道姑谓之优婆夷一切世间之人及天上之人阿脩罗神乃六道中之三道也闻佛所说此经皆生大欢喜心信而承受尊奉行持佛教李文会曰夫至理无言真空无相谓都寂默也但不着言说不着知解即是无言无相金刚经之旨趣本谓此也是以旋立旋破止要诸人乃至无有少法可得即不被一切诸境所惑若得心地休歇即谓之清净心亦谓之本来心亦谓之到彼岸亦谓之涅槃亦谓之解脱其实一也四祖问三祖云如何是诸佛心祖云汝今是什么心四祖云我今无心三祖云汝既无心诸佛岂有耶即于言下省悟此是学人标致法华经云资生业等皆顺正法张无尽曰傅大士庞居士岂无妻子哉若也身处尘劳心常清净便能转识为智犹如握土成金一切烦恼皆是菩提一切世法皆是佛法若能如是即为在家菩萨了事凡夫岂不韪欤上根之人一闻千悟得大总持又何假如许开示耶逍遥翁曰人天路上作福为先生死海中脩道为急若欲快乐人天而不植福出离生死而不明道是犹鸟无翼而欲飞木无根而欲茂奚可得哉又云夫英雄之士图王不成犹得为霸驰骋之人逐鹿不成尚能得兔学大乘者设使未成犹胜人天X之福古德颂曰历劫相随心作身几回出没几因循此身不向今生度更向何时度此身幸冀勉旃莫教当面蹉过川禅师曰三十年后莫教忘却老僧不知谁是知恩者呵呵将谓无大颂曰饥得食渴得浆病得差热得凉贫人遇宝婴子见娘飘舟到岸孤客还乡旱逢甘泽国有忠良四夷拱手八表来降头头总是物物全彰古今凡圣地狱天堂东西南北不用思量剎尘沙界诸羣品尽入金刚大道场金刚般若波罗蜜经金刚经註解卷之四金刚经道场后仪般若无尽藏真言纳谟薄伽伐帝钵唎若波罗蜜多曳怛姪他唵纥唎地唎室唎戍噜知三密栗知佛社曳莎诃X金刚心真言唵乌伦尼娑婆诃补阙真言南谟喝啰怛那哆啰夜耶佉啰佉啰俱住俱住摩啰摩啰虎啰吽贺贺苏怛挐吽泼抹挐娑婆诃普回向真言唵娑摩啰娑摩啰弥摩曩萨哈啰摩诃咱哈啰吽收经偈三涂永息常离苦六趣休随汩没因河沙含识悟真如万类有情登彼岸诵经赞断疑生信绝相超宗顿忘人法解真空般若味重重四句融通福德叹无穷普礼南无祇园会上佛菩萨金刚经道场后仪终X金刚经会解䟦大藏诸经凡佛口所宣无不甚深微妙独金刚一卷指明虗妄推极根源为众生解粘释缚之捷径故受持者众而其灵感亦最着然世所流通但多本文诸家之註未能全备兹编所辑特为精要三十年前镌于东城顾氏泽菴印布旋复滞阁今幸版仍完好归于进思汪君君发心印施兼冀同志协赞流传使读诵者一启卷而逮其玄津悟其微旨即六度而该万行空四相而证菩提本性中一段灵光积劫不坏坚利如金庶无负我佛捄世慈悲而印施者之功德行愿亦与俱无穷矣适胤文戴居士以一帙示我为欣喜赞叹合十顶礼而敬识之康熈癸丑夏六月朔念斋缪彤X重刻金刚经䟦般若经六百卷金刚经特其中之一卷耳而性宗密谛包括无余大要以无住生心为归着葢无住则空诸所有生心则不落顽空何以入门因六如以无四相得成于忍如如不动巳登彼岸矣二分云发阿耨多罗三藐三菩提心应如是住如是降伏其心发处即是降处亦即是住处所谓当下便是转念即乖是也注者不下六七百家求其晓畅精核迄无善本吾友黄君妙严酷躭竺典究心净土宦游南越垂十余年所历多惠政公余犹访缁素参研所得今年秋余浪游庾岭寓妙严署斋谈次示余一编得之淮阴程君秋泉乃前明永乐朝命诸臣彚考辑订较诸本最精敷坐庄诵叹为观止妙严虑旧板漫漶无以广其传也即付之剞劂匝月工竣经云修净土人能读大乘经者定应上品上生吾知般若种子此于身中妙严之超诣深矣干隆四十一年岁次丙申九月既望之七日杭人陶学椿拜书X十七家解註金刚经姓号目录五十三如来晋康乐侯谢灵运后秦解空僧肇武当山居士刘蚪一註本不显名梁朝傅大士颂智者颂李唐六祖慧能李唐疏钞僧宗密作序皇宋富沙僧子荣龙舒居士王日休冶父僧道川颂上竺僧若讷致政陈雄如如居士颜丙云庵僧了性茨庵僧微师男承议郎知广州淳安县事杨宗元校正蠡峯逸民潘舜龙同编中大夫浦城县开国男食邑三百户赐紫金鱼袋致仕杨圭编