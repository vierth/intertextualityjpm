四书通旨钦定四库全书经部八四书通㫖目録四书类巻一天天地命性仁义礼智信仁义礼智仁义仁知礼义知仁礼知仁勇卷二徳道徳中中和中庸敬一诚心身志意思情耻乐好恶刚勇道孝弟忠恕恕忠信圣卷三气气质才鬼神礼乐乐礼制权人人品道统尧舜禹汤文武周公孔子孔门弟子子思孟子古今人物大人君子士善人狂狷乡原君子小人卷四教学知行师道诸经义利祭祀丧祭文质文言行言辞过节操名闻异端卷五人伦父子君臣君位君道臣道朋友名分世俗知人用人交际义命富贵贫贱困穷患难辞受取予卷六出处去就治道等谨按四书通㫖六卷元朱公迁撰公迁即作诗传疏义者是编之例取四书之文条分缕析以类相从凡为九十八门每门之中又以语意相近者聨缀列之而一一辨别异同各以右明某义云云标立言之宗㫖盖昔程子尝以此法教学者而公迁推广其意以成是书其间门目既多间涉冗碎故朱彛尊经义考谓读者微嫌其緐又如樊迟请学稼不过局于末业乃列之于异端门与许行同讥上士一位中士一位下士一位本周室班爵之制乃列之于士门与处士一例亦颇伤踳驳尧舜禹汤文武周公孔子孔门弟子子思孟子诸门以人𨽻事体近类书尤为无所发明然于天人性命之微道徳学问之要多能剖其疑似详其次序使读者因此证彼涣然冰释于学者不为无助要非融㑹贯通不能言之成理如是也所引诸家之説独称饶鲁为饶子其渊源盖有自矣明正统中何英作诗传疏义序称永乐乙酉因閲四书通㫖而语及疏义则是书行世在疏义之前顾明以来説四书者罕见征引近通志堂经解始刋行之盖乆微而复出也句下间别异同如喜怒哀乐一条谓右以体言而註亦曰以性言允执其中一条谓右以用言而註亦曰以事理言如是者不一疑刋是书者参校诸本所附非公迁之旧其出自谁手则不可考矣干隆四十一年十月恭校上总纂官纪昀陆钖熊孙士毅总校官陆费墀四书通旨钦定四库全书四书通㫖卷一元朱公迁撰天维天之命于穆不已盖曰天之所以为天也上天之载无声无臭天何言哉四时行焉百物生焉天何言哉右以理言在天之天也愚谓于穆不已与无声无臭是指其本体言圣人之徳与之相配者如此四时行百物生是即其功化言圣人之教与之相似者如此穆之一字即是天何言即是无声无臭形容天道之妙皆有为而发也又案在天之天天人相对质诸鬼神而无疑知天也其所知者亦在天之天也浩浩其天右以理言在人之天也下学而上达知我者其天乎知其性则知天矣存其心养其性所以事天也思知人不可以不知天右以理言事物所以然之故也亦曰在人之天愚谓此与命以理言者相贯乃衆理之緫原万殊之一本即造化而在造化即人心而在人心即事物而在事物在圣人则与之浑然而为一在君子则知天属乎知致知求以明乎此也事天属乎行力行求以合乎此也获罪于天无所祷也乐天者保天下畏天者保其国顺天者存逆天者亡右以理言事物所当然之则也莫之为而为者天也非人之所能为也天也富贵在天若夫成功则天也吾之不遇鲁侯天也右以分定言愚谓此亦在天之天虽以理言而实兼乎气者也故与命以气言者相贯余凢所谓不怨天与此类同故天之生物必因其材而笃焉故栽者培之倾者覆之舜有天下也孰与之曰天与之天与贤则与贤天与子则与子天视自我民视天听自我民听右以主宰言愚谓凢自天意而言者皆以主宰言孔子重言天厌之及天生徳天未丧斯文孟子言天位天职天禄天未欲平治天下及引诗书所言天作孽畏天威皆是此类此与命以福祚言者相贯惟天为大惟尧则之髙明配天溥博如天凢有血气者莫不尊亲故曰配天右兼形体与理言愚案所指之天以形体言而圣人与之相凖相配相似者以理言盖理之天未尝离乎形体之天也余有专以形体言者易辨此不录天地建诸天地而不悖右以理言天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不洩万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鳖生焉货财殖焉万物并育而不相害道并行而不相悖小徳川流大徳敦化此天地之所以为大也右以功化言愚案二章皆因论圣人而以天地之道明之但前章因至诚无息而言故以流行不息者为体发育之盛多者为用后章因小徳大徳而言故以发育流行之各有条理者为用发育流行之浑浩无穷者为体也又案自天地之道言之则其道为至极故曰此天地之所以为大也自道之全体言之则虽天地亦有不能尽故曰天地之大人犹有所憾也余有専以形体言者易辨此不录命维天之命于穆不已五十而知天命右以理言指其命之在天者而言也顾諟天之明命畏天命右以理言自其命之于人者而言也愚谓顾之则无间断圣人之事也畏之则无怠慢君子之事也天命之谓性子罕言利与命与仁右以理言通贯天人而言也愚谓中庸正言理而气在其中语则约举其槩也莫之致而至者命也孟子曰莫非命也顺受其正是故知命者不立乎巖墙之下尽其道而死者正命也桎梏死者非正命也君子行法以俟命而已矣君子居易以俟命不知命无以为君子也右以气言兼言气之长短厚薄不齐者死生有命不幸短命死矣亡之命矣夫右以气言専言气之长短不齐者愚谓颜渊蚤死是得气之短者伯牛恶疾是又于气之短者之中得其乖戾不和者皆于莫之致而言命若桓魋作乱而果得死则死于桎梏而非正命矣子夏亦引夫子之説而以命言固非圣言之本㫖也得之不得曰有命求之有道得之有命道之将行也与命也道之将废也与命也公伯寮其如命何赐不受命右以气言専言气之厚薄不齐者愚案赐不受命则専自贫富而言余三条则通自穷通得丧而言大同小异也仁之于父子也义之于君臣也礼之于賔主也智之于贤者也圣人之于天道也命也有性焉君子不谓命也右以气言兼言气之清浊厚薄不齐者口之于味也目之于色也耳之于声也鼻之于臭也四肢之于安佚也性也有命焉君子不谓性也殀夀不贰脩身以俟之所以立命也右兼理气言愚谓贫贱而知有分则是气富贵而知有品节则是理此性也有命之説不狥私以灭理是命于理者我能立之不纵欲以伤生是命于气者我能立之此修身立命之説二章皆以理御气皆以理制欲也又案知命以知言俟命以行言立命兼知行言行法以徳行言居易以事理言殀夀不贰即是知命修身俟之即是俟命合知命俟命即是立命知命俟命则命在天立命则命在我故大徳者必受命天命靡常周虽旧邦其命维新武王末受命峻命不易惟命不于常右以福祚言愚谓此与天以主宰言者相资天心之所向即天命之所在也若永言配命则又略兼天理而言之故配命二字与求福对余有躯命辞命命令之命不具性夫子之言性与天道君子所性虽大行不加焉虽穷居不损焉分定故也君子所性仁义礼智根于心其生色也睟然见于面盎于背施于四体四体不言而喻成已仁也成物知也性之徳也尽其心者知其性也知其性则知天矣存其心养其性所以事天也君子尊徳性而道问学仁之于父子也义之于君臣也礼之于賔主也智之于贤者也圣人之于天道也命也有性焉君子不谓命也右言性自理而言正言人心之理而事物之理在其中也愚案子贡举夫子所言之大凡则汎以人心之理言之也孟子以性之全体言故谓仁义礼智根于心子思即诚之体用言故以仁知皆为性之徳谓之徳性者本其得于天而言也谓之性之徳者自其藴诸我而言也尊之则为存心之事知之养之则为知行兼尽之事知其有性而不谓之命则为以理御气之事天下之言性也则故而已矣故者以利为本所恶于智者为其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣天之髙也星辰之逺也苟求其故千嵗之日至可坐而致也右言性自理而言通言事物之理而人心之理在其中也形色天性也惟圣人然后可以践形右言性自理而言专主吾身之理言之也好人之所恶恶人之所好是谓拂人之性右言性自理自其所𤼵而言之也愚谓此本是情而谓之性者情近乎私故以性言之亦以见情之根乎性而非二物也口之于味也目之于色也耳之于声也鼻之于臭也四肢之于安佚也性也有命焉君子不谓性也动心忍性右言性自气禀食色而言非专论性愚谓不谓性兼为富贵贫贱者言之动心忍性专为困穷患难者言之以上皆非特地论性而推其语意脉络则所谓性者各有所指也孟子道性善告子曰生之谓性孟子曰生之谓性也犹白之谓白与曰然白羽之白也犹白雪之白白雪之白犹白玉之白与曰然然则犬之性犹牛之性牛之性犹人之性与性犹杞栁也义犹桮桊也以人性为仁义犹以把栁为桮桊孟子曰子能顺把栁之性而以为桮桊乎将戕贼把栁而后以为桮桊也如将戕贼把栁而以为桮桊则亦将戕贼人以为仁义与率天下之人而祸仁义者必子之言夫性犹湍水也决诸东方则东流决诸西方则西流人性之无分于善不善也犹水之无分于东西也孟子曰水信无分于东西无分于上下乎人性之善也犹水之就下也人无有不善水无有不下今夫水搏而跃之可使过颡激而行之可使在山是岂水之性哉其势则然也人之可使为不善其性亦犹是也性无善无不善也或曰性可以为善可以为不善是故文武兴则民好善幽厉兴则民好暴或曰有性善有性不善是故以尧为君而有象以瞽瞍为父而有舜以纣为兄之子且以为君而有微子启王子比干今曰性善然则彼皆非与孟子曰乃若其情则可以为善矣乃所谓善也若夫为不善非才之罪也恻隐之心人皆有之羞恶之心人皆有之恭敬之心人皆有之是非之心人皆有之恻隐之心仁也羞恶之心义也恭敬之心礼也是非之心智也仁义礼智非由外铄我也我固有之也弗思耳矣故曰求则得之舍则失之或相倍蓰而无筭者不能尽其才者也诗曰天生蒸民有物有则民之秉夷好是懿徳孔子曰为此诗者其知道乎故有物必有则民之秉夷也故好是懿徳右孟子论性専以理言告子之徒论性専以气言愚谓此皆特地论性者然于告子生之谓性则折之性犹杞栁则责之皆引而未发之辞也湍水之説则略加辨明发其端矣犹未尽其藴也及公都子连引三説以质其疑然后究言之而向之所以语告子者其㫖益明盖告子不求诸心故孟子之言略公都子笃信孟子故孟子之言详也食色一章亦皆折之之语但其意则専辨义外之非故与此四章不同性相近也习相逺也右兼气质言天命之谓性惟天下至诚为能尽其性能尽其性则能尽人之性能尽人之性则能尽物之性右兼人物言愚谓对相近之性而言则天命之性为天地之性对性善之性而言则天命之性以理言而气在其中盖率性谓道是理之同也修道谓教以气之同也至诚尽性章以己之性对人物之性而言之则性之本虽同而气禀则有不可得而同者矣自诚明谓之性尧舜性之也尧舜性者也右以天理自然而言愚谓此性字非指性而言乃所以性其性也但性之性者是性其性诚明谓性是性其诚指其人而言曰性者自其率性而言曰性之仁仁也者人也合而言之道也仁者人也亲亲为大右以天理言仁者人身之天理也愚谓子思以生理言孟子以所以为人之理言子思欲人推之而有序孟子欲人体之而不违生理即天地生物之心所以为人之理即器中之道物中之则也又案脩道以仁以仁之全体言仁者人也以仁之名义言亲亲为大以仁之事实言仁人心也右以徳性言仁者本心之全徳也余如巧言令色鲜矣仁是儆戒学者之辞我欲仁斯仁至矣是勉进学者之辞而所谓仁者皆以徳性言也又如尊爵安宅之语亦是就徳性而形容之若论其章㫖则矢人岂不仁一章是汎以仁道言不得谓之专以徳性言也若圣与仁则吾岂敢囘也其心三月不违仁其余则日月至焉而已矣雍也仁而不佞子曰焉用佞御人以口给屡憎于人不知其仁焉用佞孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也克伐怨欲不行焉可以为仁矣子曰可以为难矣仁则吾不知也右以成徳言仁者心徳之全也愚承先君子之教曰仁之一字以成徳言者不易言盖无所不体而自然不息者圣人也能全体之而不免有息者亚圣者也体之未必能全而息之之时又多者仲弓子路以下是也若原宪之克伐怨欲不行而遽以为仁则非惟未加不息之功而实不知全体之妙矣斯义也双峰饶子发其端云又案指仁之全体而言则为自然之徳性自人能全体不息之而言则为体道之成徳此皆専言之仁皆可谓之以徳言也夫仁者己欲立而立人已欲达而达人右以其爱之所存而言朱子曰克己复礼是心之徳立人达人是爱之理愚谓此自仁者之心主乎爱之理而形容之非指爱之见于外者故集註以为状仁之体意与子贡无加诸人者同皆是以己及人之仁但夫子是顺言其所欲子贡是反言其所不欲恻隐之心仁之端也恻隐之心仁也右指其爱之所𤼵而言余如肫肫其仁亦是此类是则偏言之仁也若孟子言人皆有所不忍达之于其所忍仁也此又因其所𤼵主乎扩充之功而言也亲亲仁也仁之实事亲是也仁者人也亲亲为大孝弟也者其为仁之本与樊迟问仁子曰爱人君子之于物也爱之而弗仁于民也仁之而弗亲亲亲而仁民仁民而爱物右以其爱之所及而言愚谓爱亲是爱之所由立爱人爱物是爱之所由施皆偏言之仁也彭氏曰亲亲仁也与仁之实是指良心之着见而言之其余则自推行仁道而言之伯夷叔齐何人也曰古之贤人也曰怨乎曰求仁而得仁又何怨微子去之箕子为之奴比干谏而死孔子曰殷有三仁焉三子者不同道其趋一也一者何也曰仁也右以事言愚案孔子许三仁夷齐是就其处事处许之以仁孟子许三子是就其存心处许之以仁孔子是因其处事而知其心之仁孟子是因论出处而引三子之事以明仁人之心也然夷齐三子迹无可疑三仁之事则似反乎仁而实得乎仁故集註之说各不同子罕言利与命与仁为人君止于仁苟志于仁矣无恶也观过斯知仁矣仁者安仁知者利仁君子去仁恶乎成名志士仁人无求生以害仁有杀身以成仁君子而不仁者有矣夫未有小人而仁者也人而不仁如礼何人而不仁如乐何不仁而得国者有之矣不仁而得天下未之有也右兼人心事理言愚案子罕言仁是汎举其大㮣若杀身成仁则就死生患难而言之安仁利仁君子去仁则就富贵贫贱而言之此皆即其处事言而存心在其中其余六条则自存心言而处事在其中皆専言之仁也刚毅木讷近仁右以质言颜渊问仁子曰克己复礼为仁一日克己复礼天下归仁焉为仁由己而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣仲弓问仁子曰出门如见大賔使民如承大祭己所不欲勿施于人在邦无怨在家无怨仲弓曰雍虽不敏请事斯语矣颜能近取譬可谓仁之方也已樊迟问仁子曰居处恭执事敬与人忠虽之夷狄不可弃也问仁子曰仁者先难而后获可谓仁矣子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得衆信则人任焉敏则有功恵则足以使人仁者其言也讱曰其言也讱斯谓之仁矣乎子曰为之难言之得无讱乎右以学言各因其人而言之也愚谓告颜冉者使之全其心之徳告子贡者使之充其爱之理于樊迟子张则兼人心事理而言之于司马牛则即其徳之一端而言之盖资质有不同所以教之亦不同而皆彻上彻下之道也又案颜冉之所闻者为仁之道其余四子之所闻者求仁之方若子贡问为仁夫子告以事贤友仁则又为为仁之资与此不同盖此类欲人反求诸己彼则从其求辅于人也士不可以不𢎞毅任重而道逺仁以为己任不亦重乎死而后已不亦逺乎依于仁君子无终食之闲违仁造次必于是颠沛必于是强恕而行求仁莫近焉力行近乎仁博学而笃志切问而近思仁在其中矣右以学言汎为学者而言之也愚案依于仁与造次颠沛必于仁是欲其不息之也仁为己任死而后已是旣欲其全体之又欲其不息之也力行强恕则由此而可体夫天理之公博学笃志切问近思则自可不失其本心之徳所以至之者虽不同及其至焉则一也如有王者必世而后仁君子笃于亲则民兴于仁一家仁一国兴仁民焉有不仁者乎右以民俗言愚谓此皆在上位者化民成俗之事而功效有迟速气象有小大不同菽粟如水火则富之之功其余则皆教之之功也里仁为美亦以民俗言而其意则専言在下位者择乡之事故与此类不同如有博施于民而能济衆何如可谓仁乎子曰何事于仁必也圣乎尧舜其犹病诸为天下得人者谓之仁右以功用言极其大者而言之也愚谓博施济衆者圣人之所病为天下得人者圣人之所能故曰尧舜之仁不徧爱人急亲贤也桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左衽矣岂若匹夫匹妇之为谅也自经于沟渎而莫之知也右以功用言因其所至而许之也愚谓子路疑管仲之未仁正在不死夫子许其仁则可以无死之意在其中子贡疑管仲非仁者虽轻在不死而重在又相之毕竟两有疑焉故夫子称其功以明相桓之有益不责其死以明不死之无害是两释子贡之疑而重许管仲之仁也但管仲之仁未尝有本领工夫故与圣门之仁不同一日克己复礼天下归仁焉仁不可为衆也夫国君好仁天下无敌民之归仁也犹水之就下兽之走圹也一家仁一国兴仁未有上好仁而下不好义者也右以效验言余如夫子告仲弓以邦家无怨告子张以恭则不侮以下五者及孟子言仁者无敌仁人无敌于天下皆是此类惟仁者能好人能恶人此谓惟仁人为能爱人能恶人仁者必有勇仁者其言也讱仁者以财𤼵身志士仁人无求生以害仁有杀身以成仁仁者虽告之曰井有仁焉其从之也子曰何为其然也君子可逝也不可陷也可欺也不可罔也右以仁者言余如夫子言而亲仁又言友士之仁皆是指仁人而言又案宰我専指爱为仁故其蔽也愚夫子指成徳而言则仁之中未尝无知也又案専言仁者则成徳之人也若以仁者对知者勇者则又有不同以一人之身而兼有其徳则姑就其一体而以仁者目之也以其人质有所似徳有所成而称之为仁人则因其所有而得仁者之名也余见仁知及仁知勇类仁逺乎哉我欲仁斯仁至矣民之于仁也甚于水火水火吾见蹈而死者矣未见蹈仁而死者也我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也三代之得天下也以仁其失天下也以不仁国之所以废兴存亡者亦然天子不仁不保四海诸侯不仁不保社稷卿大夫不仁不保宗庙士庶人不仁不保四体今恶死亡而乐不仁是犹恶醉而强酒不仁者可与言哉安其危而利其菑乐其所以亡者不仁而可与言则何亡国败家之有有孺子歌曰沧浪之水清兮可以濯我缨沧浪之水浊兮可以濯我足孔子曰小子听之清斯濯缨浊斯濯足矣自取之也夫人必自侮然后人侮之家必自毁而后人毁之国必自伐而后人伐之太甲曰天作孽犹可违自作孽不可活此之谓也右勉人为仁之辞通乎上下为不知为仁者而言也愚谓仁逺乎哉以徳言其余汎以仁道言当仁不让于师仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也亦终必亡而已矣五谷者种之美者也苟为不熟不如荑稗夫仁亦在乎熟之而已矣右勉人为仁之辞通乎上下为为仁不至者而言也仁则荣不仁则辱今恶辱而居不仁是犹恶湿而居下也如恶之莫如贵徳而尊士贤者在位能者在职国家闲暇及是时明其政刑虽大国必畏之矣诗云迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之今国家闲暇及是时般乐怠敖是自求祸也祸福无不自已求之者诗云永言配命自求多福太甲曰天作孽犹可违自作孽不可活此之谓也矢人岂不仁于函人哉矢人惟恐不伤人函人惟恐伤人巫匠亦然故术不可不慎也孔子曰里仁为美择不处仁焉得智夫仁天之尊爵也人之安宅也莫之御而不仁是不智也不仁不智无礼无义人役也人役而耻为役由弓人而耻为弓矢人而耻为矢也如耻之莫如为仁仁者如射射者正已而后𤼵𤼵而不中不怨胜己者反求诸己而已矣右勉人为仁之辞専为治民者而言也余如齐桓晋文之事可得闻乎章天下有道小徳役大徳章桀纣之失天下章规矩方圆之至也章与此类同以上凡十章有激劝之辞有儆戒之辞有叹息之辞语意虽不同皆勉人之为仁也雍也仁而不佞子曰焉用佞御人以口给屡憎于人不知其仁焉用佞孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也克伐怨欲不行焉可以为仁矣子曰可以为难矣仁则吾不知也我不欲人之加诸我也吾亦欲无加诸人子曰赐也非尔所及也吾友张也为难能也然而未仁堂堂乎张也难与并为仁矣令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁右不许人以仁之辞愚案不知其仁仁则吾不知以成徳言也未知焉得仁以一事言也难与为仁以资质言也然而未仁兼徳行言也非尔所及主乎爱之理而言也予之不仁也子生三年然后免于父母之怀夫三年之丧天下之通丧也予也有三年之爱于其父母乎不仁哉梁恵王也仁者以其所爱及其所不爱不仁者以其所不爱及其所爱公孙丑曰何谓也梁恵王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也右斥其不仁之辞愚案予之不仁是因其所𤼵而知其所存恵王不仁是因其所行而知其所藴二章皆以事言也义羞恶之心义之端也羞恶之心义也右指其所𤼵者而言之余如人皆有所不为达之于其所为义也此又指其所𤼵主乎学力而言也君子之于天下也无适也无莫也义之与比君子义以为质礼以行之孙以出之信以成之君子哉大人者言不必信行不必果惟义所在君子义以为上君子有勇而无义为乱小人有勇而无义为盗是集义所生者非义袭而取之也见义不为无勇也右主乎事理而言之愚谓此或汎以处事言或则専自言行而言余凡以人路名之者及训事理之宜者皆是此类食色性也仁内也非外也义外也非内也孟子曰何以谓仁内义外也曰彼长而我长之非有长于我也犹彼白而我白之从其白于外也故谓之外也曰异于白马之白也无以异于白人之白也不识长马之长也无以异于长人之长与且谓长者义乎长之者义乎曰吾弟则爱之秦人之弟则不爱也是以我为悦者也故谓之内长楚人之长亦长吾之长是以长为悦者也故谓之外也曰耆秦人之炙无以异于耆吾炙夫物则亦有然者也然则耆炙亦有外与何以谓义内也曰行吾敬故谓之内也乡人长于伯兄一嵗则谁敬曰敬兄酌则谁先曰先酌乡人所敬在此所长在彼果在外非由内也公都子不能答以告孟子孟子曰敬叔父乎敬弟乎彼将曰敬叔父曰弟为尸则谁敬彼将曰敬弟子曰恶在其敬叔父也彼将曰在位故也子亦曰在位故也庸敬在兄斯须之敬在乡人季子闻之曰敬叔父则敬敬弟则敬果在外非由内也公都子曰冬日则饮汤夏日则饮水然则饮食亦在外也右即事理之中主乎行敬而言之愚谓以仁义礼智并言之则敬属礼以仁义自然对而言之则爱属仁而行吾敬者属乎义也仪文之𤼵见属乎礼敬所当敬属乎义余凡从兄敬长尊贤皆此类也鱼我所欲也熊掌亦我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也生亦我所欲所欲有甚于生者故不为苟得也死亦我所恶所恶有甚于死者故患有所不辟也如使人之所欲莫甚于生则凡可以得生者何不用也使人之所恶莫甚于死者则凡可以辟患者何不为也由是则生而有不用也由是则可以辟患而有不为也是故所欲有甚于生者所恶有甚于死者非独贤者有是心也人皆有之贤者能勿丧耳一箪食一豆羮得之则生弗得则死嘑尔而与之行道之人弗受蹴尔而与之乞人不屑也万钟则不辨礼义而受之万钟于我何加焉为宫室之美妻妾之奉所识穷乏者得我与乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之是亦不可以已乎此之谓失其本心右即事理之中主乎羞恶之心而言之愚案此章之两节前以死生之大节言后以口体之小节言上好义则民莫敢不敬右以效验而言之礼辞让之心礼之端也恭敬之心礼也右指其所𤼵者言之愚谓恭敬切于心辞让切于事合而言之辞让又在恭敬之中矣礼之用和为贵先王之道斯为美小大由之有所不行知和而和不以礼节之亦不可行也右主乎事理専以礼之用而言之林放问礼之本子曰大哉问礼与其奢也宁俭丧与其易也宁戚右主乎事理専以礼之本而言之余如子夏以礼后乎对夫子绘事后素之説亦是此意但此则质重于文彼则质先于文此为稍不同耳礼仪三百威仪三千待其人而后行动容周旋中礼者盛徳之至也颜渊问仁子曰克己复礼为仁一日克己复礼天下归仁焉为仁由己而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰囬虽不敏请事斯语矣右主乎事理即其全体而言之愚谓三千三百所以为礼之全体也动容周旋中礼者圣人之所以尽其全体也视听言动皆以礼则于全体也几矣余有自为学用功而言曰约之以礼自为学成功而言曰立于礼为未知学礼者而言曰不学礼无以立其言虽不同而皆即礼之全体以教人也又如敦厚崇礼自为学而言约我以礼自施教而言凡不能悉举者以类推可也恭而无礼则劳慎而无礼则葸勇而无礼则乱直而无礼则绞礼之实节文斯二者是也亲亲之杀尊贤之等礼所生也子入太庙毎事问或曰孰谓鄹人之子知礼乎入太庙毎事问子闻之曰是礼也然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼麻冕礼也今也纯俭吾从衆拜下礼也今拜乎上泰也虽违衆吾从下礼与食孰重曰礼重色与礼孰重曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎屋庐子不能对明日之邹以告孟子孟子曰于答是也何有不揣其本而齐其末方寸之木可使髙于岑楼金重于羽者岂谓一钩金与一舆羽之谓哉取食之重者与礼之轻者而比之奚翅食重取色之重者与礼之轻者而比之奚翅色重往应之曰紾兄之臂而夺之食则得食不紾则不得食则将紾之乎踰东家墙而搂其处子则得妻不搂则不得妻则将搂之乎陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也右主乎事理即其一事而言之愚谓此则因论一事而及于礼即一事之中而有天理之节文是即所谓礼也又案此有持身自约之礼事亲事长之礼有宗庙朝廷之礼有饮食男女之礼礼无不同随事而着此其言之所以异也其余可以类推能以礼让为国乎何有不能以礼让为国如礼何上好礼则民易使也上好礼则民莫敢不敬右以效验而言之愚案言礼让则重在让字言好礼则重在好字能好礼则有礼让矣智是非之心智之端也是非之心智也右指其所𤼵而言惟天下至圣为能聪明睿知足以有临也苟不固聪明圣知达天徳者其孰能知之右以质言愚谓睿知圣知以质言仁义礼智以性言睿知圣知是生知之质若知者过之则是气质之偏又如臧武仲之知亦由资禀而得之知虽可称而未必天理之纯全也天下之言性也则故而已矣故者以利为本所恶于智者为其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣天之髙也星辰之逺也苟求其故千歳之日至可坐而致也右以事理言好学近乎知右以用功言余如好知不好学亦是勉子路以用功之辞而其语意与此相反对盖凡好学则近乎知好知而不好学则昧于理而失其所以为知以此见学之为可贵也智之实知斯二者弗去是也樊迟问知子曰务民之义敬鬼神而逺之可谓知矣问知子曰知人右主乎一事而以用功言舜其大知也与舜好问而好察迩言隐恶而扬善执其两端用其中于民其斯以为舜乎人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也里仁为美择不处仁焉得知右以事言余如孔孟所论臧文仲寗武子百里奚之事皆此类信自古皆有死民无信不立右以徳言子曰人而无信不知其可也大车无輗小车无軏其何以行之哉右兼人心事理言余如敬事而信言而有信及止于信之类皆是君子信而后劳其民未信则以为厉己也信而后谏未信则以为谤己也右以心言余如民信之矣朋友有信之类皆是愚谓指其秉夷之徳而言为固有之信即其言动之间而言为以实之信自其彼此相与而言为交孚之信三者之义本自相随但其语意各有所主耳谨而信右以学言愚案此与有诸己之谓信相对但此以用功言信之见于言者以实之谓也彼以成功言信之存于中者无自欺之谓也余有约信之信易辨今不具上好信则民莫敢不用情信则人任焉右以效验言仁义礼智君子所性仁义礼智根于心右以性言恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也恻隐之心仁也羞恶之心义也恭敬之心礼也是非之心智也仁义礼智非由外铄我也我固有之也右兼性情言愚谓前章因不忍人心而言重在四端字后章因论性善而言重在仁义礼智四字寛裕温柔足以有容也𤼵强刚毅足以有执也齐庄中正足以有敬也文理密察足以有别也右以德言愚谓孟子恻隐以下是衆人之所同中庸寛裕温柔以下乃圣人之所独仁之实事亲是也义之实从兄是也智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之仁者人也亲亲为大义者宜也尊贤为大亲亲之杀尊贤之等礼所生也右以事理言李氏曰人性之目仁义礼智不可紊也然孟子之言有不同者主乎事亲从兄而言曰仁义曰智礼而且以乐终言之即其命于气者而言曰仁义礼智而别以圣人天道对言之兼徳行而言曰仁义曰忠信而必以乐善不倦总言之此皆非指性之目而言其序其目各有所当也准轩吴先生曰吾闻之饶子仁义礼智性之徳也然考之圣贤之説仁智多就心言义礼多就事言虽合内外之道而实各有所主也是故人品之中有仁者智者而无曰礼者义者焉斯亦可以为见矣仁义由仁义行非行仁义也亦有仁义而已矣右兼体用言愚谓仁之与义其体根于心其用见诸事二者皆合内外之道也凡以仁义相贯言之而不分体用者皆此类仁人心也义人路也仁人之安宅也义人之正路也居恶在仁是也路恶在义是也右分体用言愚谓仁存诸心义形诸事是仁为体而义为用也然指仁义而名之则以人心人路言就仁义而形容之则以安宅正路言亲亲仁也敬长义也仁者人也亲亲为大义者宜也尊贤为大未有仁而遗其亲者也未有义而后其君者也杀一无罪非仁也非其有而取之非义也右以事实言人皆有所不忍达之于其所忍仁也人皆有所不为达之于其所为义也人能充无欲害人之心而仁不可胜用也人能充无穿踰之心而义不可胜用也人能充无受尔汝之实无所往而不为义也士未可以言而言是以言餂之也可以言而不言是以不言餂之也是皆穿窬之类也右充其良心主乎学力而言愚案仁人心也章末専言仁人皆有所不忍章末専言义盖仁体统大不违仁则义在其中义头绪多不为非义而后仁可得而存体用本相须而用功则有不同也仁知学不厌知也教不倦仁也成已仁也成物知也右以徳言吕氏曰不厌不倦以入徳而言也成已成物以成徳而言也朱子曰子贡之言主于知子思之言主于行知者乐水仁者乐山知者动仁者静知者乐仁者夀右以质言愚案先儒以曽子之徒为仁者子贡之徒为知者盖所禀有不同故徳之所成亦不同也智者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也不能三年之丧而缌小功之察放饭流歠而问无齿决是之谓不知务惟仁者为能以大事小是故汤事葛文王事昆夷惟知者为能以小事大故大王事獯鬻句践事吴仁者安仁知者利仁右以事言愚案急先务亲贤是治天下之道事大事小是交邻国之道安仁利仁是处富贵贫贱之道此各因一事而言者也樊迟问知子曰务民之义敬鬼神而逺之可谓知矣问仁曰仁者先难而后获可谓仁矣问仁子曰爱人问知子曰知人樊迟未达子曰举直错诸枉能使枉者直樊迟退见子夏曰乡也吾见于夫子而问知子曰举直错诸枉能使枉者直何谓也子夏曰富哉言乎舜有天下选于衆举臯陶不仁者逺矣汤有天下选于衆举伊尹不仁者逺矣右主乎事理而以用功言愚闻之先君子曰圣贤之称仁者知者盖有不同自一人之心兼仁知而言则为全体之圣各就其一体指其仁知而言则为成徳之人若学者之为学则当兼致其力以变化气质之偏以扩充全体之极也愚谓自其资禀各有所偏而言则仁者自仁知者自知自其成徳之浅深而言则仁足以兼乎知知不足以兼乎仁也礼义非礼之礼非义之义大人弗为右汎以事理言夫义路也礼门也惟君子能由是路出入是门也孔子进以礼退以义万钟则不辨礼义而受之无礼义则上下乱右主乎一事而言愚谓礼主辞譲义主断制故出处去就以礼义言礼有节文义有分限故居上临下辞受取予以礼义言知仁礼知及之仁不能守之虽得之必失之知及之仁能守之不庄以涖之则民不敬知及之仁能守之庄以涖之动之不以礼未善也右兼修己治人而言君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆则君子必自反也我必不仁也必无礼也此物奚宜至哉爱人不亲反其仁治人不治反其智礼人不答反其敬行有不得者皆反求诸己其身正而天下归之右専以反身修省而言愚谓一章自为学者言一章自为政者言又案知及仁守仁以徳言専言之仁也仁者爱人爱人不亲反其仁仁以爱言偏言之仁也知仁勇知仁勇三者天下之达徳也右自本然之徳言之愚谓达徳之目亦因入徳而言故以知为首好学近乎知力行近乎仁知耻近乎勇知者不惑仁者不忧勇者不惧右自入徳之序言之君子道者三我无能焉仁者不忧知者不惑勇者不惧子贡曰夫子自道也右自成徳之序言之愚案论语两章虽有入徳成徳之殊而皆自一人之身合此三者言之非各指其人之谓也中庸三知三行章句以为知仁勇之事以分言者正自一人之身合而言之圣人全此知仁勇其次当兼知仁勇也以等言者各因气质分髙下而言之勇者用力然后及乎仁仁者用力乃能及乎知也然则入徳之序知居仁之先成徳之序仁居知之首气质之等知在仁之上此其所以纵横错综而不同与四书通㫖卷一四书通旨钦定四库全书四书通㫖卷二元朱公迁撰徳民之秉夷好是懿徳知仁勇三者天下之达徳也成己仁也成物知也性之徳也在明明徳尊徳性右得于天者愚谓明徳徳性懿徳皆举徳之全体而言也若知仁勇之为达徳仁知之为性之徳则即以其徳而言也据于徳主忠信徙义崇徳也先事后得非崇徳与右行道有得于心者以进徳功夫言之愚谓据于徳是汎为学者言之其告子张樊迟者是各因其人而言之又案大学之明明徳中庸之尊徳性亦是进徳之功夫但明徳兼知行言据徳崇徳尊徳性则专以行言也徳润身为政以徳譬如北辰居其所而衆星共之道之以徳齐之以礼有耻且格周于利者凶年不能杀周于徳者邪世不能乱右行道有得于心者以成徳效验言之余如有徳有言亦是徳之见于外者盖亦效验之一端也大徳不踰闲小徳出入可也右行道有得于心者指其节目而言之愚案大徳小徳语孟中庸凡三见之子夏以大略细行分大小子思以本根脉络分大小孟子以成徳浅深分大小此其言之所以不同也乡原徳之贼也道听而涂说徳之弃也右行道有得于心者以其反对而言之胡氏曰似徳而乱徳则曰徳之贼可以进徳而不进则曰徳之弃愚谓徳之弃此徳字是即人心之徳而言之徳之贼此徳字是指有徳之人而言之此类最难所以其语势相同而义略不同也如尊徳乐义斯可嚣嚣是即人心之徳而言尊徳乐道不如是不足与有为是指有徳之人而言推而观之可见徳不孤必有邻吾未见好徳如好色者也天下有道小徳役大徳右行道有得于心者指有徳之人而言之案陈氏谓行道有得于心者皆是因人用功处论如孝弟忠信之类是也愚谓行道有得于心不能有加于明徳懿徳徳性之外正以复其明全其懿尽其性而已是得于天者其本然之统体行道有得于心者乃其修之复之之条目也已上得于天者与行道有得于心者其不同如此若知徳者鲜不恒其徳之类则又汎言义理之得于己者其所包者又甚广也克明峻徳嘉乐君子宪宪令徳故大徳者必受命克明徳文王之徳之纯天生徳于予小徳川流大徳敦化动容周旋中礼者盛徳之至也苟不固聪明圣知达天徳者不显惟徳百辟其刑之予懐明徳不大声以色苟不至徳至道不凝焉右徳之极其盛者举其统体而言之愚谓此所谓徳者仁义礼智无不全百行万善无不备也自其不贰不息而言曰纯徳自其允合天命而言曰天徳举天下无以加之曰大徳至徳峻徳盛徳极天下之美而言曰令徳原夫天之所予独异于人曰天生徳推圣学极功而言曰克明徳分体用而言曰小徳大徳因其笃恭气象幽深𤣥逺而言曰不显惟徳所言虽不同而皆为圣人之徳也泰伯其可谓至徳也已矣三以天下让民无得而称焉三分天下有其二以服事殷周之徳其可谓至徳也已矣右徳之极其盛者即其一事而言之愚谓文王是尽臣道泰伯是兼尽臣子之道故皆以至徳称之余有训恩恵者易辨此不録道徳志于道据于徳右自为学之道言之愚案此与中庸至徳至道次第不同此为学者之事彼为圣人之举志道而后据徳则道犹在彼而我志之至徳能凝至道则道为我有而我凝之执徳不𢎞信道不笃焉能为有焉能为亡右以为学之敝言之中喜怒哀乐之未发谓之中右以体言允执其中执其两端用其中于民汤执中君子而时中右以用言愚谓舜之用中是用言之道其余则皆处事之道若孟子中道而立亦以事理言是又教人之道也中也养不中右以徳言余如中立而不倚则兼徳行言不得中行而与之则兼才徳言中行本于性质中立主于事理子莫执中执中为近之执中无权犹执一也右以为我兼爱两间言愚谓子莫执中与圣人之中不同圣人随事即理而有自然之中子莫则胶于一定以为中所以然者以其无权故也若有权以称之斯得事理自然之中矣中和喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉右以性情言和而不流强哉矫中立而不倚强哉矫右以徳行言中庸中庸之为徳也中庸其至矣乎君子中庸小人反中庸君子之中庸也君子而时中小人之中庸也小人而无忌惮也天下国家可均也爵禄可辞也白刃可蹈也中庸不可能也素隠行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔惟圣者能之右以徳行言而事理之中在其中赵氏曰有之为徳也四字则不必言能而能在其中无之为徳也四字则有能与不能之分故下句着一能字饶子曰中庸为徳以徳言中庸至矣以道言今案如饶子之说则中庸至矣一章当与下一类相从但比章句之㫖小异观者择焉可也敎不立故民鲜能学不至故中庸不可能备知仁勇之徳无过不及之敝故惟圣者能彼小人反之则能之而不欲也人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也囘之为人也择乎中庸得一善则拳拳服膺而弗失之矣极髙明而道中庸右以事理言而徳行之中在其中愚案择之属乎知守之属乎行拳拳服膺亦属乎行惟道中庸为致知之事若可疑者然行之而着习矣而察盖于行事之中又加致知之功也敬穆穆文王于缉熈敬止无为而治者其舜也与夫何为哉恭己正南面而已矣不显惟徳百辟其刑之是故君子笃恭而天下平子路问君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓尧舜其犹病诸右举其统体而言愚谓缉熈敬止是圣学之极功恭己笃恭是致治之极功修己以敬则彻上彻下之道也又案恭己以正南面修己以安百姓笃恭而天下平皆以敬之功用言恭己笃恭是临民气象恭而安是一身气象恭敬之心是本心着见者余则因其着见而充积之者为人臣止于敬居处恭执事敬其行已也恭其事上也敬责难于君谓之恭陈善闭邪谓之敬右主乎一事而言余如行笃敬事思敬祭思敬及敬事而信之类皆是愚案恭敬二字専言敬则恭在其中専言恭则敬在其中分主内外而对言之则恭在外而敬在内皆主乎事而并言之则敬为谨畏而恭为卑下也戒慎乎其所不睹恐惧乎其所不闻右持敬之功以静存而言之莫见乎隠莫显乎微故君子慎其独也故君子必慎其独也右持敬之功以动察而言之朱子曰大学诚意章两言慎独先言慎独欲其自谦也后言慎独防其自欺也愚谓中庸言君子慎其独大学言君子必慎其独语势有轻重不同盖所谓君子者其等第不能无不同也出门如见大賔使民如承大祭君子所贵乎道者三动容貌斯逺暴慢矣正颜色斯近信矣出辞气斯逺鄙倍矣笾豆之事则有司存右持敬之功贯乎动静而言之愚案孔子之言存养之意多曽子之言省察之意多二章皆即其气象之中而见其功夫之所在若论语之正其衣冠尊其瞻视中庸之齐明盛服非礼不动则又専以功夫言而气象因可见也彭氏曰论语言正其衣冠尊其瞻视中庸言齐明盛服非礼不动皆敬也而有不同盖中庸是彻内外言専言之敬也论语専主容貌言偏言之敬五美中之一也上天之载无声无臭至矣右持敬之功该动静贯始终兼入徳成徳功夫效验而言之愚案中庸首末两章不同先言存养是体道之功先言省察是入徳之序一则由体以及用一则敛费而归隠也大学诚意専欲审夫实与不实之几故以省察为主焉然涵养用敬已在致知之前矣一参乎吾道一以贯之曽子曰唯子出门人问曰何谓也曽子曰夫子之道忠恕而已矣赐也女以予为多学而识之者与对曰然非与曰非也予一以贯之右以一理言愚谓吾道一以贯之是以一理而应万事予一以贯之是以一理而该万理此知行不同之㫖也执中无权犹执一也右以执一不变言诚诚之不可揜如此夫右以理言唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神故至诚无息不息则久久则徴徴则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不洩万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼龞生焉货财殖焉诗云维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天徳者其孰能知之右以心言圣人之事也愚案至诚前知言至诚之能事至诚赞化及至诚经纶言至诚之功用至诚无息言其徳徴则悠逺以下指其验于天下之气象功效而言也又无息则与天地相配赞化则与天地相参知化则与天地相合无息则与天地合其徳前知则与鬼神合其吉凶所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也曽子曰十目所视十手所指其严乎富润屋徳润身心广体胖故君子必诚其意其次致曲曲能有诚诚则形形则着着则明明则动动则变变则化唯天下至诚为能化诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之徳也合外内之道也故时措之宜也右以心言学以至于圣人之事也愚谓诚意即致曲之功即诚之为贵之意此入徳之事也自谦即曲能有诚之谓即成已仁也之云此成徳之事也心广则自然体胖成已则自然成物诚形着明则自然有动变化之理此成德之效验又不期然而然也但至诚能化是圣人事心广体胖与时措之宜是通为圣人与大贤以上事其效验不同又如此云自诚明谓之性自明诚谓之教凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣悦亲有道反身不诚不悦于亲矣诚身有道不明乎善不诚其身矣是故诚者天之道也思诚者人之道也至诚而不动者未之有也不诚未有能动者也右以心言兼言圣人学者之事也余如反身而诚与强恕而行相对亦入徳成徳之不同也但诚明谓性诚者天道则専为圣人事反身而诚则通为圣人与大贤以上事在下位不获乎上说从人事上来万物皆备于我说从天理上来诚之者知行兼备者也明诚谓敎先知后行而知为本也思诚强恕则致知以后行之事也又案平居之日讲求践履以实其实是曰诚之行事之际加之慎独以审实与不实之几是曰思诚诚者自成也而道自道也诚者物之终始不诚无物右兼理与心而言愚案此章之㫖本以心言而此三诚字则兼理与心而言此谓诚于中形于外右以人欲之私言心人皆有不忍人之心先王有不忍人之心斯有不忍人之政矣以不忍人之心行不忍人之政治天下可运之掌上所以谓人皆有不忍人之心者今人乍见孺子将入于井皆有憷惕恻隠之心非所以内交于孺子之父母也非所以要誉于乡党朋友也非恶其声而然也由是观之无恻隠之心非人也无羞恶之心非人也无辞让之心非人也无是非之心非人也恻隠之心仁之端也羞恶之心义之端也辞让之心礼之端也是非之心智之端也人之有是四端也犹其有四体也有是四端而自谓不能者自贼者也谓其君不能者贼其君者也凡有四端于我者知皆扩而充之矣若火之始然泉之始达苟能充之足以保四海苟不充之不足以事父母恻隠之心人皆有之羞恶之心人皆有之恭敬之心人皆有之是非之心人皆有之恻隠之心仁也羞恶之心义也恭敬之心礼也是非之心智也人能充无欲害人之心而仁不可胜用也人能充无穿踰之心而义不可胜用也右以道心言所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心右以人心言已上皆専以用言愚闻之伯兄克履曰大学经言正心是兼体用言传言所以正心之道是専以用言葢制于外所以养其内也富嵗子弟多赖凶嵗子弟多暴非天之降才尔殊也其所以䧟溺其心者然也今夫麰麦播种而耰之其地同树之时又同浡然而生至于日至之时皆熟矣虽有不同则地有肥硗雨露之养人事之不齐也故凡同类者举相似也何独至于人而疑之圣人与我同类者故龙子曰不知足而为屦我知其不为蒉也屦之相似天下之足同也口之于味有同耆也易牙先得我口之所耆者也如使口之于味也其性与人殊若犬马之与我不同类也则天下何耆皆从易牙之于味也至于味天下期于易牙是天下之口相似也惟耳亦然至于声天下期于师旷是天下之耳相似也惟目亦然至于子都天下莫不知其姣也不知子都之姣者无目者也故曰口之于味也有同耆焉耳之于声也有同听焉目之于色也有同美焉至于心独无所同然乎心之所同然者何也谓理也义也圣人先得我心之所同然耳故理义之悦我心犹刍豢之悦我口右因论性善而以理义之心言之已下皆兼体用言牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者几希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉故苟得其养无物不长苟失其养无物不消孔子曰操则存舍则亡出入无时莫知其乡惟心之谓与仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣右因论为学功夫而以理义之心言之愚案一章言理义之心人所固有而衆人梏之学者当有以养之也一章言理义之心人所当存而衆人放之学者当有以求之也操存是存养求放心是省察余如存心养心之类与此类同亦以为学功夫言若孔子不踰矩则是志学之极功孟子不动心是知言养气之成功孟子之言尽性是由知性而有其功大学言心正身修心广体胖是格物致知诚意而致其功是虽深浅之不同皆即其功效而言者也又不动心是成徳之事动心忍性是进徳之事大人者不失其赤子之心者也钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者不能夺也此为大人而已矣右因论大人而以理义之心言之愚案一章功夫在思字一章功效在不失字思则得之得之即不失之谓也养心莫善于寡欲其为人也寡欲虽有不存焉者寡矣其为人也多欲虽有存焉者寡矣饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害人能无以饥渴之害为心害则不及人不为忧矣右因论理欲而以理义之心言之愚案一章言理欲相为胜负其要在寡欲二字一章言天理有人欲之害其要在无以为害四字饱食终日无所用心难矣哉不有博奕者乎为之犹贤乎已今有无名之指屈而不信非疾痛害事也如有能信之者则不逺秦楚之路为指之不若人也指不若人则知恶之心不若人则不知恶此之谓不知类也山径之蹊间介然用之而成路为间不用则茅塞之矣今茅塞子之心矣右因儆戒学者而以理义之心言之余如失其本心人心有害放其良心放心不求皆是此类盖惰者不能自强慾者不能自克此其所以为衆人也回也其心三月不违仁右因称许其仁而専以知觉之心言之勉斋黄氏曰心不违仁専以知觉言仁人心也合性与知觉言愚尝以此推之凡以心与义理为一者合性与知觉言也以心与义理为二者専指知觉而言也仁义礼智根于心是合性与知觉言以仁存心以礼存心是専指知觉而言心不在焉専指知觉言心正而后身修合性与知觉言孟子之不动心合性与知觉而言也告子先我不动心専指知觉而言也推此类可见尝有部使者案事于番问准轩吴先生论圣言心凡几处亦有异同如何先生应言曰简在帝心天之心也从心所欲不踰矩圣人之心也其心三月不违仁亚圣大贤之心也饱食终日无所用心衆人之心也使者愕然叹服身欲修其身者先正其心右对心意而言之愚案修身先正其心是反而推之身与心对心正而后身修是顺而达之心与身对内外不同分而言之者也壹是皆以修身为本所谓齐其家在修其身者修身以道修道以仁仁者人也亲亲为大义者宜也尊贤为大亲亲之杀尊贤之等礼所生也故君子不可以不修身思修身不可以不事亲思事亲不可以不知人思知人不可以不知天齐明盛服非礼不动所以修身也诚身有道不明乎善不诚乎身矣守孰为大守身为大拱把之桐梓人苟欲生之皆知所以养之者至于身而不知所以养之者岂爱身不若桐梓哉弗思甚也右包内外而言之愚案此以身言而心在其中然主乎理义而言曰养身主乎徳行而言曰守身主乎天理之实而言曰诚身主乎事理之正而言曰修身正心者修身之先务事亲者修身之大节持敬者修身之要法体道者修身之实事又心以其所主宰者言敬以其所持养者言道以其所践履者言之所亲爱五者以其所应接者言人之于身也兼所爱兼所爱则兼所养也无尺寸之肤不爱焉则无尺寸之肤不养也所以考其善不善者岂有他哉于己取之而已矣体有贵贱有小大无以小害大无以贱害贵养其小者为小人养其大者为大人今有场师舍其梧槚养其樲棘则为贱场师焉养其一指而失其肩背而不知也则为狼疾人也饮食之人则人贱之矣为其养小以失大也饮食之人无有失也则口腹岂适为尺寸之肤哉志三军可夺帅也匹夫不可夺志也王子垫问曰士何事孟子曰尚志曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣右専主乎志而言之愚谓孔子汎为学者言人不可以不尚志也孟子専为王子言为士者但当尚志也夫志气之帅也气体之充也夫志至焉气次焉故曰持其志无暴其气右兼主志气而言之苟志于仁矣无恶也士志于道而耻恶衣恶食者未足与议也右専主一事而言之愚谓己上志字与志于学志于道父在观其志隠居求志専心致志等为一类语势皆重当以趋向期必言如以意逆志大畏民志又当为一类语势稍轻但当以意之所在言颜渊季路侍子曰盍各言尔志子路曰愿车马衣轻裘与朋友共敝之而无憾颜渊曰愿无伐善无施劳子路曰愿闻子之志子曰老者安之朋友信之少者懐之子路曽晳冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如㑹同端章甫愿为小相焉㸃尔何如鼓瑟希铿尔舍瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与㸃也三子者出曽晳后曽晳曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙㑹同非诸侯而何赤也为之小孰能为之大右即其所志而言之愚案此皆圣贤自言其志如此若伊尹之志是后贤追论其志如彼伊尹颜渊有隠显不同而尹之志则颜所能为由求赤视颜气象差小而所言皆其能事意欲正其心者先诚其意右统以心之所发而言毋意毋必毋固毋我右専以私心之发而言思心之官则思思则得之不思则不得也周公思兼三王以施四事其有不合者仰而思之夜以继日幸而得之坐以待旦君子有九思视思明听思聪色思温貌思恭言思忠事思敬疑思问忿思难见得思义唐棣之华偏其反而岂不尔思室是逺而子曰未之思也夫何逺之有有弗思思之弗得弗措也学而不思则㒺思而不学则殆右以理言正言之也余如思诚近思思无邪之类皆是吾尝终日不食终夜不寝以思无益不如学也右以理言有为而言之也季文子三思而后行子闻之曰再斯可矣君子思不出其位右以事言余如不曰如之何如之何一章亦主乎临事之思而言也但再斯可矣是思不可过吾末如之何是思不可不熟一则因文子三思而言一则为世之率意妄行者而言二章皆所以示戒也情恻隠之心仁之端也羞恶之心义之端也辞让之心礼之端也是非之心智之端也恻隠之心仁也羞恶之心义也恭敬之心礼也是非之心智也右専指其发于理者言之愚谓此与乃若其情岂人之情为一类即所谓道心者也身有所忿懥则不得其正有所恐惧则不得其正有所好乐则不得其正有所忧患则不得其正喜怒哀乐之未发谓之中发而皆中节谓之和右兼指其发于气者言之愚案指人心之体用而言之曰性情即性情之徳而形容之曰中和耻人不可以无耻无耻之耻无耻矣耻之于人大矣右自其固有之心而言愚谓无耻之耻则无耻所以劝也不耻不若人则不若人所以戒也二章正相表里巧言令色足恭左丘明耻之丘亦耻之匿怨而友其人左丘明耻之丘亦耻之宪问耻子曰邦有道谷邦无道谷耻也邦有道贫且贱焉耻也邦无道富且贵焉耻也右即其可耻之事而言已上皆以道心言如耻恶衣恶食之耻则又人心之私也故衣敝緼袍而不耻乃所以为贤非所以为病也乐饭䟽食饮水曲肱而枕之乐亦在其中矣不义而富且贵于我如浮云贤哉回也一箪食一瓢饮在陋巷人不堪其忧回也不改其乐贤哉回也右自其固有之乐而言愚谓孔子浑然天理而无所不乐颜子克己之私而自有可乐所谓贫而乐者以此也又案贫而乐理之足以胜夫私也中天下而立定四海之民君子乐之者仁之可以广其爱也富贵贫贱虽不同君子之乐无往而不在也君子有三乐而王天下不与存焉父母俱存兄弟无故一乐也仰不愧于天俯不怍于人二乐也得天下英才而教育之三乐也君子有三乐而王天下不与存焉反身而诚乐莫大焉乐之实乐斯二者乐则生矣生则乌可已也有朋自逺方来不亦乐乎中天下而立定四海之民君子乐之右即其可乐之事而言愚谓君子之乐不同有天伦之乐有及人之乐有尽己之性而自谦以为乐是皆本乎道心之正也又案孟子告时君以与民同乐者凡三章此又乐之出于人心者也见君道类好恶惟仁者能好人能恶人此谓惟仁人为能爱人能恶人恶紫之夺朱也恶郑声之乱雅乐也恶利口之覆邦家者君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者曰赐也亦有恶乎恶徼以为知者恶不孙以为勇者恶讦以为直者恶似而非者恶莠恐其乱苗也恶佞恐其乱义也恶利口恐其乱信也恶郑声恐其乱乐也恶紫恐其乱朱也恶乡原恐其乱徳也民之所好好之民之所恶恶之右主乎正理而言之愚谓圣贤之好恶大抵好君子而恶小人此其所以为正也大学治国平天下章每反覆于好恶公私之间盖以天下之治乱决于好恶之当否君子于此可不谨哉好勇疾贫乱也人而不仁疾之已甚乱也好人之所恶恶人之所好右即其私意而言之愚谓恶不仁之人本得好恶之正然疾之已甚则是恶之无节而流于不正矣又案不能去之而疾之已甚则致乱之由也力能去之则逬诸四夷不与同中国是除乱之本也此论语大学之言所以并行而不相悖与刚吾未见刚者或对曰申枨子曰枨也慾焉得刚故君子和而不流强哉矫中立而不倚强哉矫国有道不变塞焉强哉矫国无道至死不变强哉矫右主乎理义而言之余如至大至刚发强刚毅虽柔必强皆是此类但吾未见刚与强哉矫以徳行言发强刚毅以徳性言至大至刚以浩气体段言虽柔必强以学问功效言又如夫子言好刚不好学是亦以徳言之但不好学则有其蔽此正理义血气之几也刚毅木讷近仁右主乎气质而言之南方之强与北方之强与右兼气禀习俗而言之愚谓南方之强近乎理义北方之强纯是血气勇知仁勇三者天下之达徳也昔者曽子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾往矣右理义之勇余如仁者有勇勇者不惧知耻近乎勇见义不为无勇皆是此类而夫子之言何忧何惧曽子之言任重道逺孟子之言不动心文武之一怒而安天下皆理义之勇也君子尚勇乎子曰君子义以为上君子有勇而无义为乱小人有勇而无义为盗由也好勇过我无所取材王请无好小勇夫抚剑疾视曰彼恶敢当我哉此匹夫之勇敌一人者也北宫黝之养勇也不肤挠不目逃思以一毫挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之孟施舍之所养勇也曰视不胜犹胜也量敌而后进虑胜而后㑹是畏三军者也舍岂能为必胜哉能无惧而已矣右血气之勇余如好勇疾贫勇者不必有仁及勇而无礼者不孙以为勇者皆是此类而告子先我不动心亦血气之勇也又案夫子之言勇而无礼则乱又言好勇不好学其蔽也乱是又可见理义血气之几在此非学以明之礼以节之则理义之勇亦流而为血气之勇也若卞庄子之勇而文之以礼乐则血气又可使为理义之归矣道天命之谓性率性之谓道修道之谓教道也者不可须臾离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉故君子尊徳性而道问学致广大而尽精微极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与右举其全体而兼功夫效验言之愚案率性谓道是兼人物言故推原其本大哉圣人之道是就圣人而言故赞美其大体道之极则位育之功无不臻其妙道无不体则身之所处无不适其宜又案戒惧慎独是动静兼致其功而于道之体用无不尽也尊徳性道问学是明诚兼致其功而于道之大小无不凝也孔子登东山而小鲁登泰山而小天下故观于海者难为水游于圣人之门者难为言观水有术必观其澜日月有明容光必照焉流水之为物也不盈科不行君子之志于道也不成章不达右举其本体而以用功之道言之愚案此章不成章不达是进道必以其序中庸行逺自迩登髙自卑及孟子身不行道不行于妻子皆是行道必以其序进道不以序则必躐等而陵节行道不以序或至倒行而逆施斯所以贵乎有序也道则髙矣美矣宜若登天然似不可及也何不使彼为可㡬及而日孳孳也孟子曰大匠不为拙工改废绳墨羿不为拙射变其彀率君子引而不发跃如也中道而立能者从之右即其定体而以施敎之道言之人能𢎞道非道𢎞人右自其本体无为而言之道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺故君子以人治人改而止忠恕违道不逺施诸已而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔道在尔而求诸逺事在易而求诸难人人亲其亲长其长而天下平右自其易知易能而言之愚谓中庸所言是率性之道故始责于人而终责于己孟子所言是修道之教故始言其理终言其效君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地右自其发见昭着而言之愚案中庸首章道不可离以下専以道之在己者言此章费而隠以下兼以道之在万物者言费而隠即是率性之道率性之道是费天命之性是隠子在川上曰逝者如斯夫不舍昼夜右自其流行无间而言之参乎吾道一以贯之曽子曰唯子出门人问曰何谓也曽子曰夫子之道忠恕而已矣右兼举体用而言之愚案夫子之道忠恕而已是明其所以为体用也尧舜之道孝弟而已是即其一事以教人也尧舜之道不外乎孝弟夫子之道则因忠恕而可见也君子道者三我无能焉仁者不忧知者不惑勇者不惧子贡曰夫子自道也君子所贵乎道者三动容貌斯逺暴慢矣正颜色斯近信矣出辞气斯逺鄙倍矣笾豆之事则有司存君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也右举其节目而言之愚谓此皆自体道之中举其节目而言之仁知勇是成徳之大目子臣弟友是尽伦之大目动容貌以下是修身出治之大目若子产有君子之道四则是于万殊之中有此四者而已未可与体道君子同日语也朝闻道夕死可矣谁能出不由户何莫由斯道也道其不行矣夫右通为衆人而言之愚谓朝闻夕死主乎知何莫由斯主乎行若道其不行之叹则所言者虽在乎行而所言之意则重在乎知也士志于道而耻恶衣恶食者未足与议也行之而不着焉习矣而不察焉终身由之而不知其道者衆也右専为学者而言之愚谓士志于道章重在行行之不着章重在知未足与议是役于外之过终身不知是蔽于内之过二章皆为学者之戒也又人皆可为尧舜一章正为学者言之岂人所不能哉贵乎行也岂难知哉贵乎知也此兼知行而言者也道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也右専自过不及者而言之已上皆圣贤论道如此若五者天下之达道是以人伦为达道和者天下之达道是以情之正者为达道此又各有所主而言非正论道之所以为道也然就二达道言之则五者达道又不离和者达道之中苟能致和则经纶大经即此而在矣又如孔子之言性与天道孟子言圣人之于天道天道乃天理自然之本体此正道之来歴根源与率性之道相贯然一自造化而言一自人事而言固不可以不辨也道不同不相为谋道二仁与不仁而已矣君子之道闇然而日章小人之道的然而日亡右通以所由之路言之愚谓君子小人是非邪正皆以道言盖趋向不同而各有所由之路也韩子言道与徳为虚位意谓道之为道可以通乎善恶而言之其说颇与圣贤之意相合余如训由训行训言者易辨此不具孝弟仁之实事亲是也义之实从兄是也智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也无他达之天下也右以天性言愚谓自良心所𤼵而言则仁义之道莫先乎事亲从兄也自人心所同而言则仁义之道正在于亲亲敬长也又案一章言仁义之实为道之根本而智礼乐在其中故悉言之使人于斯二者知所勉也一章言亲亲敬长之心出于同然而即所以为仁义之道故极言之使人信之而不疑也其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与右以徳行言愚谓自推行仁道而言则孝弟皆是爱亲故为为仁之本自良心之发见而言则仁主乎爱义主乎敬故为仁义之实况有子止言仁仁足以兼乎义也吾友汪国用曰有子言务本是用功即孟子智礼之实也其言本立是成功即孟子乐之实也但孟子専主事亲从兄而言有子则言孝弟可以推之于仁民爱物其意有不同耳曽子有疾召门弟子曰启予足启予手诗云战战兢兢如临深渊如履薄氷而今而后吾知免夫小子顺乎亲有道反诸身不诚不顺乎亲矣事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也右以事亲之大节言之愚谓保其身者即所以事其亲此孝之大者也诚身守身而后能事其亲此欲尽其孝者之先务也诚身守身兼徳行言启手足専以亲之遗体言父在观其志父没观其行三年无改于父之道可谓孝矣事父母几諌见志不从又敬不违劳而不怨父母在不逺游游必有方父母之年不可不知也一则以喜一则以惧养生者不足以当大事惟送死可以当大事右以事亲之一节言之孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死𦵏之以礼祭之以礼孟武伯问孝子曰父母唯其疾之忧子游问孝子曰今之孝者是谓能养至于犬马皆能有养不敬何以别乎子夏问孝子曰色难有事弟子服其劳有酒食先生馔曾是以为孝乎徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣右各因其人而言之天下大悦而将归已视天下悦而归已犹草芥也惟舜为然不得乎亲不可以为人不顺乎亲不可以为子舜尽事亲之道而瞽瞍底豫瞽瞍㡳豫而天下化瞽瞍㡳豫而天下之为父子者定此之谓大孝大孝终身慕父母五十而慕者子于大舜见之矣孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也舜其至孝矣五十而慕武王周公其达孝矣乎夫孝者善继人之志善述人之事者也践其位行其礼奏其乐敬其所尊爱其所亲事死如事生事亡如事存孝之至也右据其事实而赞美之已下皆述圣贤之孝饶子曰舜之孝是充极一家者也武周之孝是放乎四海者也愚谓大孝至孝达孝不同以其不可名言谓之大孝无以复加谓之至孝天下称之无异辞谓之达孝然至孝二字武周犹得而有之大孝二字独以称大舜也然则谓之大孝则至孝达孝有不必言者其轻重之等岂不可以槩见乎舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳冝民冝人受禄于天保佑命之自天申之故大徳者必受命右即其效验而赞美之愚谓得其位禄名夀是验诸天瞽瞍底豫而天下化是验诸人曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也事亲若曽子者可也曽晳嗜羊枣而曽子不忍食羊枣公孙丑问曰脍炙与羊枣孰美孟子曰脍炙哉公孙丑曰然则曽子何为食脍炙而不食羊枣曰脍炙所同也羊枣所独也讳名不讳姓姓所同也名所独也右据其事实而追论之愚闻之先君子曰曽子之孝见于论孟者凡三章养曾晳见其顺亲志启手足见其重遗体养志是生能致其养不食羊枣是没能尽其思孝哉闵子骞人不闲于其父母昆弟之言右即其孚于人者而称之愚谓见称于天下为武周之孝见称于衆人为子骞之孝见称于宗族为士之次者之孝徳行有大小故其孚于人者有广狭也孟庄子之孝也其他可能也其不改父之臣与父之政是难能也右因其一节而称之忠恕夫子之道忠恕而已矣右圣人忠恕愚闻之从兄文炳曰一贯忠恕体用而已矣曾子于此着明之而于大学尤推广之修身以上所以体此忠也一之所以为体也齐家以下所以行此恕也贯之所以为用也此一贯忠恕为圣贤相传之心法也忠恕违道不逺施诸己而不愿亦勿施于人右学者忠恕恕有一言而可以终身行之者乎子曰其恕乎己所不欲勿施于人强恕而行求仁莫近焉右爱人之恕余如孔子告子贡以能近取譬告仲弓以不欲勿施皆是此类此所谓恕以及人为主盖曰如爱己之心以爱人也大学之絜矩亦当以爱人之恕言之君子有诸己而后求诸人无诸己而后非诸人所藏乎身不恕而能喻诸人者未之有也右治人之恕愚案此所谓恕是治人以自治为主盖曰如责己之心以责人也若中庸以人治人是治人以尽人道为主盖以当人之道责其人也又如所求乎子臣弟友一节亦有诸己求诸人之意然大学则如责己之心以责人中庸则反以责人之心而责己此其所以不同者然推其㫖意则皆恕之事也忠信子以四教文行忠信仁义忠信乐善不倦此天爵也君子有大道必忠信以得之右举其全体而言余如孔子之言主忠信孟子之言孝弟忠信皆是此类但主忠信以学言文行忠信以教言仁义忠信孝弟忠信及忠信得之皆兼徳行言为人谋而不忠乎与朋友交而不信乎右主乎一事而言余如夫子以言忠信告子张亦是此类但夫子是専主于言而言之曽子是分主言行而言之十室之邑必有忠信如丘者焉圣惟天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不恱是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天昔者子贡问于孔子曰夫子圣矣乎孔子曰圣则吾不能我学不厌而教不倦也子贡曰学不厌智也教不倦仁也仁且智夫子旣圣矣大而化之之谓圣右以全体至极言饶子曰生知安行是性之之圣大而化之是反之之圣愚谓凡言资质徳性与衆人异者此说性之之圣也自学力推之以至其极者此说反之之圣也孔子以性之之圣而加反之之功斯所以为圣之至与非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以久则久可以速则速孔子也皆古圣人也吾未能有行焉乃所愿则学孔子也伯夷圣之清者也伊尹圣之任者也栁下恵圣之和者也孔子圣之时者也孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也右以徳行造极言愚案孔子之圣以全体言三子之圣以一节言又案孟子之赞孔子自其知行兼备而言故合智圣而为圣子贡之赞孔子自其体用兼备而言故合智仁而为圣圣人百世之师也伯夷栁下恵是也故闻伯夷之风者顽夫㢘懦夫有立志闻栁下恵之风者薄夫敦鄙夫寛奋乎百世之上百世之下闻者莫不兴起也非圣人而能若是乎而况于亲炙之者乎右以一偏造极言余如大学彦圣之圣亦以徳之一端言犹智仁圣义忠和之为六徳也四书通㫖卷二四书通旨钦定四库全书四书通㫖卷三元朱公迁撰气敢问何谓浩然之气曰难言也其为气也至大至刚以直养而无害则塞于天地之间其为气也配义与道无是馁也是集义所生者非义袭而取之也行有不慊于心则馁矣我故曰告子未尝知义以其外之也必有事焉而勿正心勿忘勿助长也无若宋人然宋人有闵其苗之不长而揠之者芒芒然归谓其人曰今日病矣予助苗长矣其子趋而徃视之苗则藁矣天下之不助苗长者寡矣以为无益而舍之者不耘苗者也助之长者揠苗者也非徒无益而又害之右理义之气余如平旦夜气亦理义之气也但夜旦之气甚微浩然之气盛大至大至刚乃浩然之气之体叚配义与道乃浩然之气之功用若平旦夜气只是指其清明虚静之境界气象而言盖浩然之气盛大故足以配道义夜气虚静故足以存良心旦气清明故足以验夫仁义之心也斯义也友人刘晋昭相与辨之君子有三戒少之时血气未定戒之在色及其壮也血气方刚戒之在鬬及其老也血气旣衰戒之在得孟施舍之守气又不如曾子之守约也右血气之气又如告子言不得于心勿求于气告子之勿求者只是血气之气孟子引来反覆说到浩然之气乃是理义之气气质刚毅木讷近仁右以质之美者言之余如善人有恒者皆是也然此亦是质之偏者但于偏之中得其美者焉视偏于恶者为不同也若论其至极则惟聦明睿知生知安行者足以当之狂而不直侗而不愿悾悾而不信吾不知之矣右以质之恶者言之柴也愚参也鲁师也辟由也喭右自其质之所偏而言之余如狂简狷者皆是也惟上知与下愚不移道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也右専以气质不同而言之古者民有三疾今也或是之亡也古之狂也肆今之狂也荡古之矜也廉今之矜也忿戾古之愚也直今之愚也诈而已矣右以气质兼乎习俗而言之生而知之者上也学而知之者次也困而学之又其次也困而不学民斯为下矣或生而知之或学而知之或困而知之及其知之一也或安而行之或利而行之或勉强而行之及其成功一也虽愚必明虽柔必强右因气质不同主乎学力而言也愚案言困而不学民斯为下者使学者知所戒言必明必强知之成功而一者使学者知所勉才如有周公之才之美使骄且吝其余不足观也已右兼气质言愚谓此与才难之才及才养不才敎育英材成徳达财因材笃焉为一类由其气质有不同是以才亦有不同也又案凢以才徳相对则所谓才者皆兼气质言之才之美与骥不称其力皆是才之美者才为轻而徳为重也其为人也小有才是才之劣者有才无徳所以取祸也此皆圣贤垂教之意也若夫为不善非才之罪也或相倍蓰而无筭者不能尽其才者也非天之降才尔殊也人见其禽兽也而以为未尝有才焉者此岂人之情也哉右専以理言鬼神鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫季路问事鬼神子曰未能事人焉能事鬼敬鬼神而逺之质诸鬼神而无疑知天也非其鬼而祭之谄也子不语怪力乱神右自造化而言愚谓自造化而言是専言之也主乎祭祀而言是偏言之也于二气良能之中我祭其气之与我相接者则理之正也鬼神为徳质诸鬼神怪力乱神皆汎以造化之鬼神言齐明盛服以下及敬鬼神事鬼神非其鬼而祭之皆特举其祭祀之鬼神言也又祭祀之可格者是鬼神之灵质之而无疑者是鬼神之理夫子之不语者是鬼神之妙故至诚如神右自人心而言愚案至诚如神是鬼神之神若所存者神圣不可测之谓神则是神妙之神圣不可测是専言其徳行所存者神是兼言其徳业礼乐文之以礼乐立于礼成于乐右因论为学兼本与文而言之愚谓文之一字是用功处立字成字是成功处礼云礼云玉帛云乎哉乐云乐云钟鼓云乎哉人而不仁如礼何人而不仁如乐何右因论其文反推其本而言之愚案一为强僭者言故以仁为礼乐之本一为文胜之敝而言故以敬与和为礼乐之本先进于礼乐野人也后进于礼乐君子也如用之则吾从先进右因论其文矫其偏胜而言之愚案夫子一言从先进一言吾从周盖先进礼乐即成周郁郁之文也乐乐之实乐斯二者乐则生矣生则恶可已也恶可已则不知足之蹈之手之舞之右自人心主乎一事而言之子谓韶尽美矣又尽善也谓武尽美矣未尽善也子在齐闻韶三月不知肉味曰不图为乐之至于斯也右自乐之中兼声容情实而言之愚案尽美言其文尽善言其本集註于闻韶之下言有以极其情文之备情则其尽善者文则其尽美者也子语鲁大师乐曰乐其可知也始作翕如也从之纯如也皦如也绎如也以成师摰之始关雎之乱洋洋乎盈耳哉吾自衞反鲁然后乐正雅颂各得其所右自乐之中専主声音而言之愚案前一章言正乐之道后二章见圣人正乐之功今王鼔乐于此百姓闻王钟鼓之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王鼓乐于此百姓闻王钟鼓之声管籥之音举欣欣然有喜色而相告曰吾王庶几无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也右因人君好乐専主人和而言之八佾舞于庭是可忍也孰不可忍也三家者以雍彻子曰相维辟公天子穆穆奚取于三家之堂右因人臣僭乐専以等杀而言之礼制子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也右自其因革可推者而言之夏礼吾能言之把不足征也殷礼吾能言之宋不足征也文献不足故也足则吾能徴之矣愚而好自用贱而好自専生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位苟无其徳不敢作礼乐焉虽有其徳苟无其位亦不敢作礼乐焉子曰吾説夏礼杞不足徴也吾学殷礼有宋存焉吾学周礼今用之吾从周王天下有三重焉其寡过矣乎上焉者虽善无徴无徴不信不信民弗从下焉者虽善不尊不尊不信不信民弗从故君子之道本诸身徴诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也右自其损益不常者而言之愚案中庸二章前章为在下位者言之故重在位后章为在上位者言之故重在徳有徳有位斯可用损益之权矣又案论语言宋不足徴中庸言有宋存焉先儒之意以谓自二代之礼言之则杞宋皆不足征自杞宋二国言之则杞比于宋尤不足徴是也愚窃谓以二代之礼言之则杞宋皆可叹已对时王之礼言之则夫子殷人也不忍言宋之不足征也故夏礼曰说殷礼周礼皆曰学而幸其有宋存焉然虽有仅存而非当世之法也故又曰吾学周礼今用之吾从周亲亲而尊尊有哀伤不满之意焉又如孟子以贡助彻告滕文公以班爵禄荅北宫锜亦皆制度之损益不常者可言其略而不可言其详也然北宫锜但欲闻其制而已故特诵其所闻如此文公则欲见诸施行故即其所闻而复以意推广之盖其荅北宫锜者即夫子文献不足之叹也其所以告文公君臣者即夫子告颜渊以为邦之道也圣贤所言之意有相类者若此颜渊问为邦子曰行夏之时乗殷之辂服周之冕乐则韶舞放郑声逺佞人郑声淫佞人殆右自其可以通乎万世者而言之权可与共学未可与适道可与适道未可与立可与立未可与权右汎以称物之权言之愚案此章所言之权义兼小大大而处人伦之变小而适事变之宜皆在其中矣若孟子言执中无权又言权然后知轻重则各因一事而言之只是于常道之中用权以适其宜而已此则直谓之义可也余如君子时中时措之宜皆与权字异名而同义嫂溺援之以手者权也右専以处变之权言之愚谓此于常道不可行之时然后用权以通之如汤武之放伐伊尹之放废周公之诛管叔大舜之不告而娶是皆权之大者异乎经而不离乎经也不可常者也淳于髠欲论出处乃以嫂溺援手而为喻是岂切当之论乎废中权右即其一事而称之人人之生也直罔之生也幸而免右以理言无恻隐之心非人也无羞恶之心非人也无辞让之心非人也无是非之心非人也恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也人之所以异于禽兽者几希庶民去之君子存之舜明于庶物察于人伦由仁义行非行仁义也右以心言愚谓人之所同然者此心也人与物之所以不同者亦此心也知其无不同则当扩之以满其本然之量知其有不同则当存之以全其所受之正此皆示人以用功之要也又前章兼性情言后章専以性言人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信右以道言愚谓指其异于禽兽者明君子当全天命之性以自别于禽兽也忧其近于禽兽者见圣人必明修道之教以别人于禽兽也言人之生也直则欲人因其生理而顺之言无恻隠羞恶辞譲是非之心则非人则欲人因其本心而扩充之皆恐人之不能尽人道也人品见善如不及见不善如探汤吾见其人矣吾闻其语矣隐居以求其志行义以达其道吾闻其语矣未见其人也右兼徳行事业而言有事君人者事是君则为容悦者也有安社稷臣者以安社稷为悦者也有天民者达可行于天下而后行之者也有大人者正已而物正者也右兼心志徳业而言圣人吾不得而见之矣得见君子者斯可矣善人吾不得而见之矣得见有恒者斯可矣亡而为有虚而为盈约而为泰难乎有恒矣生而知之者上也学而知之者次也困而学之又其次也困而不学民斯为下矣或生而知之或学而知之或困而知之及其知之一也或安而行之或利而行之或勉强而行之及其成功一也乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神乐正子二之中四之下也右兼资质学力而言道统由尧舜至于汤五百有余嵗若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之由文王至于孔子五百有余嵗若太公望散宜生则见而知之若孔子则闻而知之由孔子而来至于今百有余嵗去圣人之世若此其未逺也近圣人之居若此其甚也然而无有乎尔则亦无有乎尔仲尼祖述尧舜宪章文武仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有子畏于匡曰文王旣没文不在兹乎天之将丧斯文也后死者不得与于斯文也天之未丧斯文也匡人其如子何君子之泽五世而斩小人之泽五世而斩予未得为孔子徒也予私淑诸人也右道学相传之统愚谓圣贤或正言以叙道统之所得或因言而见道统之所在或直以为任或谦不敢当语不无少异也其在孔门则克已复礼之功吾道一贯之㫖乃其正言者若喟然之叹三省之学如愚之气象皆因言而可见者也又窃论之孔子之道有自来矣然子思则兼尧舜文武言子贡则専以文武言孟子又専以文王言孔子亦自言文王旣没文不在兹乎盖道一而已前而尧舜之道亦文王之道也下而武王之道亦文王之道也近举文王而尧舜之道在其中上举文王而武王之道在其中不必疑其言之异也又见尧舜禹汤文武周公类咨尔舜天之厯数在尔躬允执其中四海困穷天禄永终舜亦以命禹曰予小子履敢用𤣥牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人谨权量审法度修废官四方之政行焉兴灭国继絶世举逸民天下之民归心焉所重民食丧祭寛则得衆信则民任焉敏则有功公则说右治道相传之统余如孔子告颜子以四代礼乐告子张以尊美屏恶之类及子贡称夫子之得邦家者中庸哀公问政章大学治国平天下章孟子所论王道诸章皆可以见治统之相传者如此盖设施之当其可者即圣人授受之中也尧舜禹汤文武周公尧舜性之也汤武身之也克舜性者也汤武反之也右以徳性言愚案身之兼用功而言反之举成功而言惟其能身之所以能反之也又见性类舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也禹闻善言则拜大舜有大焉善与人同舍已从人乐取于人以为善自耕稼陶渔以至为帝无非取于人者取诸人以为善是与人为善者也故君子莫大乎与人为善右以徳行言大哉尧之为君也巍巍乎惟天为大唯尧则之荡荡乎民无能名焉巍巍乎其有成功也焕乎其有文章右兼徳业言愚案主乎君道而言者凡四章此章及舜大知无为而治禹无间然皆以赞其为君之道若尧舜犹病及文王视民如伤则所以形容其爱人之心舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余嵗得志行乎中国若合符节先圣后圣其揆一也右以道统言愚案论语末篇之首章孟子末篇之末章皆是此意但彼则主乎道统而言故厯述其相传之绪此则主乎圣人而言故举其相去之最逺者以为例见其无不同也穆穆文王于缉熙敬止右以学业言余如尧舜之执中舜之好问察言明物察伦由仁义行乐取诸人若决江河而莫御禹拜善言恶㫖酒汤执中汤武身之反之文王望道而未之见周公仰而思之夜以继日凡若此类固皆以圣人徳行事实而言其实可见圣人学业之盛也昔者禹抑洪水而天下平周公兼夷狄驱勐兽而百姓宁孔子成春秋而乱臣贼子惧右以事功言舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳宜民宜人受禄于天保佑命之自天申之故大徳者必受命右以徳行效验言无为而治者其舜也与夫何为哉恭已正南靣而已矣右以临民气象言舜其大知也与舜好问而好察迩言隐恶而扬善执其两端用其中于民其斯以为舜乎舜之饭糗茹草也若将终身焉及其为天子也被袗衣鼔琴二女果若固有之巍巍乎舜禹之有天下也而不与焉禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣禹恶㫖酒而好善言汤执中立贤无方文王视民如伤望道而未之见武王不泄迩不忘逺周公思兼三王以施四事其有不合者仰而思之夜以继日幸而得之坐以待旦右兼徳行事实而言余如孟子论舜所以事亲者所以处人伦之变者亦即其事实言之而徳行因可见也见孝弟及人伦类孔子子絶四毋意毋必毋固毋我右以心言颜渊喟然叹曰仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能旣竭吾才如有所立卓尔虽欲从之末由也已叔孙武叔毁仲尼子贡曰无以为也仲尼不可毁也他人之贤者丘陵也犹可踰也仲尼日月也无得而踰焉人虽欲自絶其何伤于日月乎多见其不知量也右以道言愚案颜子賛其道之妙言其不易学者如此子贡赞其道之髙言其不可毁者如此学不厌智也教不倦仁也仁且智夫子旣圣矣右以徳言江汉以濯之秋阳以暴之皜皜乎不可尚已子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入不见宗庙之美百官之富得其门者或寡矣夫子之云不亦宜乎右兼道徳言仲尼不为已甚者右以徳行言愚案孟子言仲尼不为已甚孔子自言君子依乎中庸二説互相𤼵也陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也右以功用言以子观于夫子贤于尧舜逺矣世衰道微邪説暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎右以事功言愚谓继往圣开来学则其功贤于尧舜拨乱世而反诸正则其功着于春秋宰我举其统体言孟子即其一事言见其礼而知其政闻其乐而知其徳由百世之后等百世之王莫之能违也自生民以来未有夫子也右以礼乐言岂惟民哉麒麟之于走兽凤凰之于飞鸟泰山之于丘垤河海之于行潦类也圣人之于民亦类也出于其类㧞乎其萃自生民以来未有盛于孔子也右兼资质徳行言仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大徳敦化此天地之所以为大也孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也右兼徳行学业言子之所慎齐战疾子钓而不纲弋不射宿右兼徳行事实言子所雅言诗书执礼皆雅言也子罕言利与命与仁子不语怪力乱神右以言辞言子温而厉威而不勐恭而安君子有三变望之俨然即之也温听其言也厉子之燕居申申如也夭夭如也寝不尸居不容夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与右气象见于容貌之间老者安之朋友信之少者懐之子入太庙毎事问或曰孰谓鄹人之子知礼乎入太庙毎事问子闻之曰是礼也陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸茍有过人必知之右气象见于言辞之间子食于有丧者之侧未尝饱也子于是日哭则不歌子与人歌而善必使反之而后和之子见齐衰者冕衣裳者与瞽者见之虽少必作过之必趋孔子于乡党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言誾誾如也食不语寝不言虽䟽食菜羮𤓰祭必齐如也席不正不坐乡人饮酒杖者出斯出矣乡人傩朝服而立于阼阶见齐衰者虽狎必变见冕者与瞽者虽亵必以貌凶服者式之式负版者有盛馔必变色而作迅雷风烈必变升车必正立执绥车中不内顾不疾言不亲指师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也右气象见于应物之际愚案此有哀矜闵恤之仁有节文委曲之礼所谓充积极其盛𤼵见当其可也君在踧踖如也与与如也君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞颜色怡怡如也没阶趋翼如也复其位踧踖如也执圭鞠躬如也如不胜上如揖下如授勃如战色足缩缩如有循享礼有容色私觌愉愉如也君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅右气象见于事君之际述而不作信而好古窃比于我老彭黙而识之学而不厌诲人不倦何有于我哉盖有不知而作之者我无是也多闻择其善者而从之多见而识之知之次也若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也吾有知乎哉无知也有鄙夫问于我空空如也我叩其两端而竭焉出则事公卿入则事父兄丧事不敢不勉不为酒困何有于我哉君子道者三我无能焉仁者不忧知者不惑勇者不惧子贡曰夫子自道也右自谦之辞吾十有五而志于学三十而立四十而不惑五十而知天命六十而耳顺七十而从心所欲不踰矩十室之邑必有忠信如丘者焉不如丘之好学也我非生而知之者好古敏以求之者也徳之不脩学之不讲闻义不能徙不善不能改是吾忧也加我数年五十以学易可以无大过矣文莫吾犹人也躬行君子则吾未之有得右谦已诲人之辞孔门弟子柴也愚参也鲁师也辟由也喭右以质言子贡问师与商也孰贤子曰师也过商也不及曰然则师愈与子曰过犹不及右兼才学言回也其心三月不违仁其余则日月至焉而已矣子夏子游子张皆有圣人之一体冉牛闵子颜渊则具体而㣲右以徳行言孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也右兼才徳言囘也其庶乎屡空赐不受命而货殖焉亿则屡中右兼学问心志言已上皆评论之辞赐也何如子曰女器也曰何器也曰瑚琏也季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有右以才言吾与囘言终日不违如愚退而省其私亦足以𤼵囘也不愚语之而不惰者其囘也与囘也非助我者也于吾言无所不説以能问于不能以多问于寡有若无实若虚犯而不校昔者吾友尝从事于斯矣囘之为人也择乎中庸得一善则拳拳服膺而弗失之矣子路有闻未之能行惟恐有闻由之瑟奚为于丘之门门人不敬子路子曰由也升堂矣未入于室也子路人告之以有过则喜子使漆雕开仕对曰吾斯之未能信子説南容三复白圭孔子以其兄之子妻之右以学言余如夫子许商赐可与言诗亦是此类女与囘也孰愈对曰赐也何敢望囘囘也闻一以知十赐也闻一以知二子曰弗如也吾与女弗如也从我于陈蔡者皆不及门也徳行颜渊闵子骞冉伯牛仲弓言语宰我子贡政事冉有季路文学子游子夏宰我子贡善为説辞冉牛闵子颜渊善言徳行右兼才学言犂牛之子骍且角虽欲勿用山川其舍诸孝哉闵子骞人不闲于其父母昆弟之言片言可以折狱者其由也与子谓子贱君子哉若人鲁无君子者斯焉取斯子谓公冶长可妻也虽在缧绁之中非其罪也以其子妻之子谓南容邦有道不废邦无道免于刑戮以其兄之子妻之右以徳行言余如雍也可使南面又以徳量言与此类大同小异子游为武城宰子曰女得人焉尔乎曰有澹台灭明者行不由径非公事未尝至于偃之室也右以操履言贤哉囘也一箪食一瓢饮在陋巷人不堪其忧囘也不改其乐贤哉囘也衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧右兼徳行心志言已上皆称之之辞余如闵子骞之言必有中南宫适之君子尚徳哉若人亦皆夫子称之之辞也已上称许之辞凡二十四章其为夫子之言者十有六但由之瑟一章是先儆之而又称賛之衣敝緼袍一章是先称之而又儆教之此圣人之善教也堂堂乎张也难与并为仁矣吾友张也为难能也然而未仁右以徳行言已上皆贬之之辞哀公问弟子孰为好学孔子对曰有颜囘者好学不迁怒不贰过不幸短命死矣今也则亡未闻好学者也季康子问弟子孰为好学孔子对曰有颜囘者好学不幸短命死矣今也则亡惜乎吾见其进也未见其止也右以学言已上皆伤叹之辞余如颜渊之死伯牛之疾夫子皆有伤叹之辞然于颜渊则归之于天于伯牛则归之于命莫之为而为莫之致而致盖亦末如之何也已又有圣人责之之辞见于论语者凡十章如子路使门人为臣求也为季氏聚歛冉有季路欲佐季氏伐颛臾此是因其行事之失而责之宰我之问丧樊迟之问稼圃则因其请问之失而责之宰我言使民战栗子路言有是哉子之迂则因其言辞之失而责之至于子贡方人而疎于自治冉求之画宰予之昼寝而甘于自弃亦皆有责之之辞盖圣人欲人有过则改之责之之深者所以为爱之之至也闵子侍侧誾誾如也子路行行如也冉有子贡侃侃如也右以气象言余如不违如愚是颜子之气象堂堂乎张也是子张之气象与此类同皆气象见于容貌之间者也又案颜渊季路侍一章见二子之气象见于言辞之间者如此子路曽晳冉有公西华侍坐一章见四子气象见于言辞之间者如此然浴沂咏归有髙明广大之气象朋友共敝有勇知方有敦厚质实之气象颜渊之气象则近于孔子之自然冉有公西华之气象则亚于子路之笃实者也子思昔者鲁缪公无人乎子思之侧则不能安子思子思居于衞有齐宼或曰宼至盍去诸子思曰如伋去君谁与守右圣贤去就之义缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎右圣贤交际之道愚谓于衞见子思尽人臣之道于鲁见子思居賔师之道大扺子思为人方正而严毅上可以见曽子之传下可以见孟子之所传孟子予未得为孔子徒也予私淑诸人也右以道统自任愚案无有乎尔之云亦是此类虽为自谦之辞实则自任之意也我知言我善养吾浩然之气右以圣学自任我亦欲正人心息邪说距诐行放淫辞以承三圣者岂好辨哉予不得已也右以辟异端自任夫子当路于齐管仲晏子之功可复许乎孟子曰子诚齐人也知管仲晏子而已矣或问乎曽西曰吾子与子路孰贤曽西蹵然曰吾先子之所畏也曰然则吾子与管仲孰贤曽西艴然不悦曰尔何曽比予于管仲管仲得君如彼其专也行乎国政如彼其久也功烈如彼其卑也尔何曽比予于是曰管仲以其君霸晏子以其君显管仲晏子犹不足为与曰以齐王由反手也右以行王道自任愚案所谓四十不动心者亦是此意但此则知时识势见孟子之智彼则胜重任大见孟子之勇又案孟子毎多自任之辞如教亦多术及引而不𤼵是以教人之道自任我非尧舜之道不敢陈于王前是以格君之道自任当今之世舍我其谁是以平治天下之道自任至论孔门弟子则曰姑舍是述道统则不及曽子子思论夷恵伊尹则曰愿学孔子皆可见其以圣人之道自任处古今人物伯夷叔齐不念旧恶怨是用希管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼右以量言愚谓一为清者之量一为霸者之量蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎右以学言愚谓使者以愿学之心称伯玉可谓知贤者矣若公明贾以时然后言以下三者称文子则是以徳行之美赞之不几过其实乎故夫子一信一疑之伯夷叔齐何人也曰古之贤人也曰怨乎曰求仁而得仁又何怨㣲子去之箕子为之奴比干谏而死孔子曰殷有三仁焉三子者不同道其趋一也一者何也曰仁也直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之寗武子邦有道则知邦无道则愚其知可及也其愚不可及也孟庄子之孝也其他可能也其不改父之臣与父之政是难能也右以徳行言孟公绰为赵魏老则优不可以为滕薛大夫盆成括仕于齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则足以杀其躯而已矣右以才徳言愚谓孟公绰优于徳而短于才盆成括有其才而无其徳也桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左袵矣岂若匹夫匹妇之为谅也自经于沟渎而莫之知也管仲得君如彼其専也行乎国政如彼其久也功烈如彼其卑也右以事功言愚谓孔子志在尊王室故称管仲之功孟子志在行王道故卑管仲之功又子路子贡不知管仲有及人之功故孔子称之公孙丑又但知有管晏而不知王道之大故孟子贬之栁下惠不以三公易其介右以操守言子谓子产有君子之道四焉其行已也恭其事上也敬其养民也惠其使民也义孔文子何以谓之文也子曰敏而好学不耻下问是以谓之文也晏平仲善与人交久而敬之孟之反不伐奔而殿将入门策其马曰非敢后也马不进也子谓衞公子荆善居室始有曰苟合矣少有曰苟完矣富有曰苟美矣公叔文子之臣大夫僎与文子同升诸公子闻之曰可以为文矣季文子三思而后行子闻之曰再斯可矣臧文仲其窃位者与知栁下惠之贤而不与立也臧武仲以防求为后于鲁虽曰不要君吾不信也子产听郑国之政以其乗舆济人于溱洧孟子曰惠而不知为政嵗十一月徒杠成十二月舆梁成民未病涉也君子平其政行辟人可也焉得人人而济之故为政者毎人而悦之日亦不足矣臧文仲居蔡山节藻棁何如其知也令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁孰谓微生髙直或乞醯焉乞诸其邻而与之陈仲子岂不诚廉士哉居于陵三日不食耳无闻目无见也井上有李螬食实者过半矣匍匐往将食之三咽然后耳有闻目有见孟子曰于齐国之士吾必以仲子为巨擘焉虽然仲子恶能廉充仲子之操则蚓而后可者也夫蚓上食藁壌下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也曰是何伤哉彼身织屦妻辟纑以易之也曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生䳘者已频顣曰恶用是鶃鶃者为哉他日其母杀是䳘也与之食之其兄自外至曰是鶃鶃之肉也出而哇之以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也仲子不义与之齐国而弗受人皆信之是舍箪食豆羮之义也人莫大焉亡亲戚君臣上下以其小者信其大者奚可哉右以事言浩生不害问曰乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神乐正子二之中四之下也右以人品言逸民伯夷叔齐虞仲夷逸朱张栁下恵少连子曰不降其志不辱其身伯夷叔齐与谓栁下恵少连降志辱身矣言中伦行中虑其斯而已矣谓虞仲夷逸隐居放言身中清废中权右兼徳行志节言愚谓泰伯仲雍俱是以天下让而夫子称之有轻重不同盖泰伯乃太王长子确然当有国者而见几明决用意忠厚当其挟仲雍俱逃之时仲雍未必能及此只从其兄所为耳况仲不去太王亦岂舍季厯乎或问子产子曰恵人也问子西曰彼哉彼哉问管仲曰人也夺伯氏骈邑三百饭疏食没齿无怨言右兼人品事实言愚案圣贤论人有不同者同一子产也举其重而言曰惠人数其事而称之曰养民也惠即其乗舆济人之事而言之曰惠而不知为政同一伯夷也孔子以统体言而曰贤孟子以一偏言而曰圣同一夷恵也以一事言之曰圣人百世之师以一徳名之曰圣之清圣之和以一偏之敝言之曰伯夷隘栁下恵不恭大人大人者不失其赤子之心者也大人者言不必信行不必果惟义所在非礼之礼非义之义大人弗为惟大人为能格君心之非有大人者正已而物正者也右以徳言为圣人之称愚案格君心之非正已而物正専主为人臣者而言其余则通乎上下而言钧是人也或为大人或为小人何也孟子曰从其大体为大人从其小体为小人曰钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者不能夺也此为大人而已矣右以徳言为圣人君子通称説大人则藐之勿视其巍巍然堂髙数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乗我得志弗为也在彼者皆我所不为也在我者皆古之制也吾何畏彼哉右以势位言畏大人居仁由义大人之事备矣右兼徳位言君子君子不重则不威学则不固主忠信无友不如已者过则勿惮改君子食无求饱居无求安敏于事而慎于言就有道而正焉可谓好学也已君子博学于文约之以礼亦可以弗畔矣夫君子有九思视思明听思聦色思温貌思恭言思忠事思敬疑思问忿思难见得思义君子尊徳性而道问学致广大而尽精微极髙明而道中庸温故而知新敦厚以崇礼右以徳言为学者之称人不知而不愠不亦君子乎君子不器君子之于天下也无适也无莫也义之与比君子病无能焉不病人之不已知也君子疾没世而名不称焉君子矜而不争羣而不党君子贞而不谅右以徳言为成徳之称正言之也子路问君子子曰脩己以敬曰如斯而已乎曰脩已以安人曰如斯而已乎曰脩已以安百姓脩已以安百姓尧舜其犹病诸子贡问君子子曰先行其言而后从之君子不忧不惧曰不忧不惧斯谓之君子矣乎子曰内省不疚夫何忧何惧右以徳言彻上彻下之道因其人而言之也夫君子所过者化所存者神上下与天地同流岂曰小补之哉君子有三乐而王天下不与存焉父母俱存兄弟无故一乐也仰不愧于天俯不怍于人二乐也得天下英才而教育之三乐也君子有三乐而王天下不与存焉广土衆民君子欲之所乐不存焉中天下而立定四海之民君子乐之所性不存焉君子所性虽大行不加焉虽穷居不损焉分定故也君子所性仁义礼智根于心其生色也睟然见于面盎于背施于四体四体不言而喻君子依乎中庸遯世不见知而不悔唯圣者能之君子笃恭而天下平右以徳言为圣人之称愚案四书所言君子甚多其等第不一今略取其的然有所指者以为𤼵例余不能悉举者可以类推君子笃于亲则民兴于仁故旧不遗则民不偷君子正其衣冠尊其瞻视俨然人望而畏之斯不亦威而不勐乎君子有大道必忠信以得之骄泰以失之右以位言愚谓以位言者必有其徳而后称其位故圣贤凡以君子为为人上者之称必言所以为人上者之道微意可见也侍于君子有三愆右兼徳位言士士不可以不𢎞毅任重而道逺仁以为已任不亦重乎死而后已不亦逺乎王子垫问曰士何事孟子曰尚志曰何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣志士仁人无求生以害仁有杀身以成仁待文王而后兴者凡民也若夫豪杰之士虽无文王犹兴士见危致命见得思义祭思敬丧思哀其可已矣古之贤王好善而忘势古之贤士何独不然乐其道而忌人之势故王公不致敬尽礼则不得亟见之见且犹不得亟而况得而臣之乎故士穷不失义达不离道穷不失义故士得已焉达不离道故民不失望焉古之人得志泽加于民不得志脩身见于世穷则独善其身达则兼善天下士志于道而耻恶衣恶食者未足与议也士而懐居不足以为士矣右以人品言正言之也愚案任重道逺以学力言居仁由义以趋向言虽无文王犹兴以才智言杀身成仁忘人之势以操守言见危致命以下兼有学有守言穷不失义达不离道则兼有守有为而言若士而怀居及耻恶衣恶食亦以志趣而言之此则为士者之戒也子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡子贡问曰何如斯可谓之士矣子曰行已有耻使于四方不辱君命可谓士矣曰敢问其次曰宗族称孝焉乡党称弟焉曰敢问其次曰言必信行必果硁硁然小人哉抑亦可以为次矣曰今之从政者何如子曰噫斗筲之人何足算也右以人品言因其人而言之也愚案夫子之告子贡者是兼才能徳行而言所谓因其材而笃之也其告子路者是専主人伦而言所谓因其失而救之也上士一位中士一位下士一位上士倍中士中士倍下士右以爵禄言余如无罪而杀士亦是専指在位者言之与此类同善人子张问善人之道子曰不践迹亦不入于室浩生不害问曰乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神乐正子二之中四之下也善人吾不得而见之矣得见有恒者斯可矣亡而为有虚而为盈约而为泰难乎有恒矣人而无恒不可以作巫医善夫不恒其徳或承之羞子曰不占而已矣右自其资质而言愚谓自赋质而言善人生质虽美然必学而后可以入道也自进徳而言善人有恒者皆有入道之资此其所以为可取也又案人而无恒一章言凡人皆不可以无恒亡而为有一节言欲学圣人者尤不可以无恒善人为邦百年亦可以胜残去杀矣诚哉是言也善人教民七年亦可以即戎矣右自其设施而言愚谓论其人则皆以资质言也论其事则此以设施言也狂狷不得中行而与之必也狂狷乎枉者进取狷者有所不为也万章问曰孔子在陈曰盍归乎来吾党之士狂简进取不忘其初孔子在陈何思鲁之狂士孟子曰孔子不得中道而与之必也狂獧乎狂者进取獧者有所不为也孔子岂不欲中道哉不可必得故思其次也敢问何如斯可谓狂矣曰如琴张曽晳牧皮者孔子之所谓狂矣何以谓之狂也曰其志嘐嘐然曰古之人古之人夷考其行而不掩焉者也狂者又不可得欲得不屑不洁之士而与之是獧也是又其次也右自其志节而言之子在陈曰归与归与吾党之小子狂简斐然成章不知所以裁之右指其所习而言之乡原乡原徳之贼也右正其罪而言之过我门而不入我室我不憾焉者其惟乡原乎乡原徳之贼也曰何如斯可谓之乡原矣曰何以是嘐嘐也言不顾行行不顾言则曰古之人古之人行何为踽踽凉凉生斯世也为斯世也善斯可矣阉然媚于世也者是乡原也万章曰一乡皆称原人焉无所往而不为原人孔子以为徳之贼何哉曰非之无举也刺之无刺也同乎流俗合乎污世居之似忠信行之似廉洁衆皆恱之自以为是而不可与入尧舜之道故曰徳之贼也孔子曰恶似而非者恶莠恐其乱苗也恶佞恐其乱义也恶利口恐其乱信也恶郑声恐其乱乐也恶紫恐其乱朱也恶乡原恐其乱徳也君子反经而已矣经正则庶民兴庶民兴斯无邪慝矣右极其情状而言之君子小人君子周而不比小人比而不周君子和而不同小人同而不和君子泰而不骄小人骄而不泰君子喻于义小人喻于利君子坦荡荡小人长戚戚君子成人之美不成人之恶小人反是君子易事而难説也説之不以道不説也及其使人也器之小人难事而易説也説之虽不以道説也及其使人也求备焉君子而不仁者有矣夫未有小人而仁者也君子上达小人下达君子怀徳小人怀土君子怀刑小人怀恵君子求诸己小人求诸人君子不可小知而可大受也小人不可大受而可小知也君子有三畏畏天命畏大人畏圣人之言小人不知天命而不畏也狎大人侮圣人之言君子固穷小人穷斯滥矣君子中庸小人反中庸君子之中庸也君子而时中小人之中庸也小人而无忌惮也君子居易以俟命小人行险以徼幸君子之道闇然而日章小人之道的然而日亡右以徳言饶子曰所谓小人有数样硁硁小人以其器量之浅狭也樊须小人以其所务者小也无为小人儒以其所业虽正而用心则私也至以小人与君子对言者则指其心术浑然不好底为小人宜与君子毎毎相反也愚谓以君子小人对言之正以明其徳行心术之不同均可谓之以徳言者盖徳有凶有吉也女为君子儒毋为小人儒右以学言君子之徳风小人之徳草草上之风必偃君子有勇而无义为乱小人有勇而无义为盗君子学道则爱人小人学道则易使也君子犯义小人犯刑君子贤其贤而亲其亲小人乐其乐而利其利右以位言四书通㫖卷三四书通旨钦定四库全书四书通㫖卷四元朱公迁撰教脩道之谓教治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长㓜有序朋友有信右自立教之本而言之已上皆主君道而言愚谓脩道谓教兼以政言教以人伦专以教言脩道者教之纲也五品者教之目也孟子专言教之之道大学主言感化之机又见治道类有教无类自行束脩以上吾未甞无诲焉吾有知乎哉无知也有鄙夫问于我空空如也我叩其两端而竭焉互鄊难与言童子见门人惑子曰与其进也不与其退也唯何甚人洁已以进与其洁也不保其徃也孟子之滕馆于上宫有业屦于牖上馆人求之弗得或问之曰若是乎从者之廖也曰子以是为窃屦来与曰殆非也夫子之设科也徃者不追来者不拒茍以是心至斯受之而已矣右自设教之心而言之已下皆主师道而言子以四教文行忠信夫子循循然善诱人博我以文约我以礼中人以上可以语上也中人以下不可以语上也不愤不启不悱不发举一隅不以三隅反则不复也道则高矣美矣宜若登天然似不可及也何不使彼为可㡬及而日孳孳也孟子曰大匠不为拙工改废绳墨羿不为拙射变其彀率君子引而不发跃如也中道而立能者从之君子之所以教者五有如时雨化之者有成徳者有达财者有答问者有私淑艾者此五者君子之所以教也教亦多术矣予不屑之教诲也者是亦教诲之而已矣右自施教之道而言之愚谓文行忠信博文约礼是其教人之具也绳墨彀率即此而在矣至其所以教人之法则抑扬进退千变万化而皆有以造就之所谓曲成万物而不遗也羿之教人射必志于彀学者亦必志于彀大匠诲人必以规矩学者亦必以规矩梓匠轮舆能与人规矩不能使人巧右兼为施教受教者言之愚案一章主言下学之法一章主言心得之妙二三子以我为隠乎吾无隠乎尔吾无行而不与二三子者是丘也予欲无言子贡曰子如不言则小子何述焉子曰天何言哉四时行焉百物生焉天何言哉右即其行事而示之已下皆施教之道饶子曰无隠乎尔是就行处无非至理别无深晦㡳道理予欲无言是说行处都是实理不必于吾言语上求愚谓无言之故即无隠之费子贡之问有益哉季路问事鬼神子曰未能事人焉能事鬼敢问死曰未知生焉知死陈亢问于伯鱼曰子亦有异闻乎对曰未也甞独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也右循其序而进之愚谓此所谓教不躐等者兴诗立礼之序即此而可见性与天道不可闻者又因此而可知子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣曰今之成人者何必然见利思义见危授命久要不忘平生之言亦可以为成人矣子贡问曰何如斯可谓之士矣子曰行己有耻使于四方不辱君命可谓士矣曰敢问其次曰宗族称孝焉郷党称弟焉曰敢问其次曰言必信行必果硁硁然小人哉抑亦可以为次矣右因其材而笃之愚谓即其施教而言则中人以上可以语上正此类要其成功而言则十子之列四科又可騐也孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死葬之以礼祭之以礼孟武伯问孝子曰父母惟其疾之忧子游问孝子曰今之孝者是谓能养至于犬马皆能有养不敬何以别乎子夏问孝子曰色难有事弟子服其劳有酒食先生馔曽是以为孝乎女为君子儒无为小人儒子夏为莒父宰问政子曰无欲速无见小利欲速则不达见小利则大事不成由诲女知之乎知之为知之不知为不知是知也子行三军则谁与子曰暴虎冯河死而无悔者吾不与也必也临事而惧好谋而成者也子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之子路问政子曰先之劳之请益曰无倦何如斯可谓之士矣子曰切切偲偲怡怡如也可谓士矣朋友切切偲偲兄弟怡怡子路问事君子曰勿欺也而犯之由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂君子尚勇乎子曰君子义以为上君子有勇而无义为乱小人有勇而无义为盗子路问强子曰南方之强与北方之强与抑而强与宽柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫子贡问君子子曰先行其言而后从之如有博施于民而能济衆何如可谓仁乎子曰何事于仁必也圣乎尧舜其犹病诸夫仁者己欲立而立人己欲达而达人能近取譬可谓仁之方也已工欲善其事必先利其器居是邦也事其大夫之贤者友其士之仁者子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也子张问士何如斯可谓之达矣子曰何哉尔所谓达者子张对曰在邦必闻在家必闻子曰是闻也非达也夫达也者质直而好义察言而观色虑以下人在邦必达在家必达夫闻也者色取仁而行违居之不疑在邦必闻在家必闻子张问政子曰居之无倦行之以忠子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张问仁于孔子孔子曰能行五者于天下为仁矣请问之曰恭宽信敏恵恭则不侮宽则得衆信则人任焉敏则有功恵则足以使人樊迟问知子曰务民之义敬鬼神而逺之可谓知矣问仁曰仁者先难而后获可谓仁矣樊迟从游于舞雩之下曰敢问崇徳脩慝辨惑子曰善哉问先事后得非崇徳与攻其恶无攻人之恶非脩慝与一朝之忿忘其身以及其亲非惑与司马牛问仁子曰仁者其言也讱曰其言也讱斯谓之仁矣乎子曰为之难言之得无讱乎司马牛问君子子曰君子不忧不惧曰不忧不惧斯谓之君子矣乎子曰内省不疚夫何忧何惧仲尼亟称于水曰水哉水哉何取于水也孟子曰原泉混混不舍昼夜盈科而后进放乎四海有本者如是是之取尔苟为无本七八月之间雨集沟浍皆盈其涸也可立而待也故声闻过情君子耻之徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣右因其失而救之孺悲欲见孔子孔子辞以疾将命者出戸取瑟而歌使之闻之滕更之在门也若在所礼而不答何也孟子曰挟贵而问挟贤而问挟长而问挟有勲劳而问挟故而问皆所不答也滕更有二焉右因其过失而儆教之愚谓孟子之待曹交是即所以待滕更之意然于交则欲矫其麤陋之习于更则欲消其长傲之心盖教之多术也如此阙党童子将命或问之曰益者与子曰吾见其居于位也见其与先生并行也非求益者也欲速成者也子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎右教小子之道愚案子夏之言是緫教以小子之事孔子之言是因其失而教以隅坐随行之礼也又二章皆是学必有序教不躐等之意然本末一贯者也游夏分为两段事则二子之言皆有病故集注引程子之说以助之学学问之道无他求其放心而已矣右为学之本愚案学问二字盖兼知行而言之然此章则以求放心为本若大学三纲领之中则以明明徳为本论语首章言学集註又发其藴而以明善复初为之本但求放心是先立其本学必由此而后进也明徳明善复其初是务此以为本学必至此而后成也志于道据于徳依于仁游于艺右为学之序自其用功而言也愚案此章専以行言观集注释志字之义可见其为致知以后事兴于诗立于礼成于乐右为学之序自其成功而言也愚案此章兼知行言兴于诗是知之功立礼成乐是行之功况知之而后能之三者皆有知行兼备之意也愚案此二章是学者为学之序若十五志学一章是圣人自言所得之序又志学至不踰矩是圣人希天彻首彻尾是圣人善信至圣神是希贤希圣至于希天自首至尾是学者至于圣人又十五志学与可与共学一章其等第亦不同志学则适道在其中不惑则理明义精可与权矣不踰矩则声为律身为度权有不必言者矣由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂博学而笃志切问而近思仁在其中矣仕而优则学学而优则仕博学而详说之将以反说约也右以知言愚案仕与学对则仕属乎行六蔽与六言相对则六言属乎行博学详说承深造以道而言则深造之者重在行也仁在其中虽未及乎行而笃志二字亦笃行之渐也此圣贤之言所以无敝也君子不重则不威学则不固主忠信无友不如己者过则勿惮改君子食无求饱居无求安敏于事而慎于言就有道而正焉可谓好学也已右以行言愚谓前章言进徳之事后章言笃志力行之事是皆主于行而言但致知力行皆为学而学问思辨亦为事故学则不固是统言之敏于事亦是兼言之其所包者亦广矣又案此二章是汎为学者言之若吾甞终日不食一章是专为思而不学者言之惟其有为而言故其语势抑扬又如彼也贤贤易色事父母能竭其力事君能致其身与朋友交言而有信虽曰未学吾必谓之学矣士见危致命见得思义祭思敬丧思哀其可已矣右緫论为学而専以行言饶子曰子夏是拣许多大底说子张是拣许多难底说愚案子夏之言有敝先儒论之已详子张言其可已矣而朱子以庶乎其可少抑之微意亦可见也学而时习之不亦说乎学如不及犹恐失之百工居肆以成其事君子学以致其道日知其所亡月无忘其所能可谓好学也已矣君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也右兼知行言学而不思则罔思而不学则殆博学于文约之以礼亦可以弗畔矣夫如切如磋者道学也如琢如磨者自脩也好学近乎知力行近乎仁诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强君子尊徳性而道问学致广大而尽精微极高明而道中庸温故而知新敦厚以崇礼右以知行对言専以功夫言之也愚谓学以会其理则学字属乎知学以习其事则学字属乎行惟观其对待之语何如耳又案致知力行与存心致知其先后次序不同必也明此理而后能尽此理此致知所以居力行之先也必使一念全而万理具然后可使念虑精而万理明此存心所以居致知之先也盖存心是全此理之统体致知是各随其理而察之故与知行之序不同古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平尽其心者知其性也知其性则知天矣存其心养其性所以事夭也殀夀不贰脩身以俟之所以立命也右以知行对言兼举用功成功而言也愚案大学上一节反而推之是用功下一节顺而达之是成功孟子尽心知性是成功存心养性是用功莫我知也夫予一以贯之十室之邑必有忠信如丘者焉不如丘之好学也我非生而知之者好古敏以求之者也卫公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有右圣人希天之学属乎智者也愚案孔子所自言者凡四章二章是勉人为学二章是𤼵子贡使知圣人之学若子贡之答公孙朝则遡孔子之所传而明道统之有自也参乎吾道一以贯之曽子曰唯子出门人问曰何谓也曽子曰夫子之道忠恕而已矣右圣人希天之学属乎仁者也汤之盘铭曰苟日新日日新又日新穆穆文王于缉熈敬止仲尼祖述尧舜宪章文武上律天时下袭水土孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也吾十有五而志于学三十而立四十而不惑五十而知天命六十而耳顺七十而从心所欲不踰矩𤼵愤忘食乐以忘忧不知老之将至云尔右圣人希天之学仁智兼备者也愚案成汤之日新又新文王之缉熈敬止孔子不知老之将至皆所谓无闲断者但以气象观之成汤若出于有意文王孔子实本于自然性之反之有不同也又祖述宪章是上遡孔子之所传金声玉振是极言孔子之所藴志学至不踰矩是孔子自言其所得又以圣人之事参之好问察言明物察伦属乎智仰而思之亦属乎智执中用中由仁义行属乎仁乐取诸人若决江河亦属乎仁身之反之亦属乎仁此皆希天之学而于仁智各有所属也回也闻一以知十赐也闻一以知二子曰弗如也吾与女弗如也右大贤希圣之学知之事也颜渊问仁子曰克己复礼为仁一日克己复礼天下归仁焉为仁由己而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣哀公问弟子孰为好学孔子对曰有颜回者好学不迁怒不贰过不幸短命死矣今也则亡未闻好学者也仲弓问仁子曰出门如见大賔使民如承大祭己所不欲勿施于人在邦无怨在家无怨仲弓曰雍虽不敏请事斯语矣吾日三省吾身为人谋而不忠乎与朋友交而不信乎传不习乎右大贤希圣之学行之事也愚案夫子告颜冉子外甞以恭敬忠信语樊迟忠信笃敬语子张是皆主于力行而言皆彻上彻下之道也颜渊喟然叹曰仰之弥高鑚之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已以能问于不能以多问于寡有若无实若虚犯而不校昔者吾友甞从事于斯矣我知言我善养吾浩然之气右大贤希圣之学知行兼备者也愚案克己复礼主敬行恕皆以用功言颜渊喟然之叹与曽子三省之云亦自以用功言颜子不迁怒贰过孟子知言善养气皆以成功言若子贡之论已与颜子则兼才学而言之曽子之称颜子则于学问之中畧兼徳行而言之也又见孔门弟子类大学之道在明明徳在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也右大人之学愚谓知行兼备体用具全纲领条目功夫效验莫不殚举无如此章又案对小子之学而言则此为大人之学通其余诸章而言则惟入孝出弟为小子之学余则皆为大人之学也弟子入则孝出则弟谨而信汎爱衆而亲仁行有余力则以学文右小子之学愚案此章知行兼备而行为重也大抵大人之学先乎理小子之学先乎事此其次第所以有不同也人不知而不愠不患人之不已知患不知人也不患无位患所以立不患莫已知求为可知也患其不能也君子病无能焉不病人之不已知也三年学不至于谷不易得也君子谋道不谋食耕也馁在其中矣学也禄在其中矣君子忧道不忧贫右为己之学愚谓此皆自学者立心处言之或坚其心而使之不近名或定其心而使之不近利此其所以不同者中庸末章所引尚絅之诗亦宜与不患不知之类相从也吾日三省吾身为人谋而不忠乎与朋友交而不信乎传不习乎曽子有疾召门弟子曰启予足启予手诗云战战兢兢如临深渊如履薄氷而今而后吾知免夫小子君子有九思视思明听思聪色思温貌思恭言思忠事思敬疑思问忿思难见得思义躬自厚而薄责于人则逺怨矣所求乎子以事父未能也所求乎臣以事君未能也所求乎弟以事兄未能也所求乎朋友先施之未能也见贤思齐焉见不贤而内自省也三人行必有我师焉择其善者而从之其不善者而改之君子所以异于人者以其存心也君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆则君子必自反也我必不仁也必无礼也此物奚宜至哉其自反而仁矣自反而有礼矣其横逆由是也君子必自反也我必不忠自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉是故君子有终身之忧无一朝之患也乃若所忧则有之舜人也我亦人也舜为法于天下可传于后世我由未免为乡人也是则可忧也忧之如何如舜而已矣若夫君子所患则亡矣非仁无为也非礼无行也如有一朝之患则君子不患矣爱人不亲反其仁治人不治反其智礼人不答反其敬行有不得者皆反求诸已其身正而天下归之诗云永言配命自求多福右反身脩省之学愚谓此有専心于自治者有因事而自儆者又有自省与自责不同而皆为力行之事也徳之不脩学之不讲闻义不能徙不善不能改是吾忧也后生可畏焉知来者之不如今也四十五十而无闻焉斯亦不足畏也已年四十而见恶焉其终也已右勉人进学之辞为不知学者言之余如十室之邑章我非生知章及孟子道性善人皆可为尧舜诸章皆是此类但于世子曹交则因其人而言之其余则汎为学者言之也知之者不如好之者好之者不如乐之者可与共学未可与适道可与适道未可与立可与立未可与权苖而不秀者有矣夫秀而不实者有矣夫譬如为山未成一篑止吾止也譬如平地虽覆一篑进吾徃也有为者譬若掘井右勉人进学之辞为学而未至者言之余如学如不及逝者如斯日知其所亡深造之以道及人一已百人十已千知之成功一也凡教人以不可自画者皆此类羣居终日言不及义好行小慧难矣哉饱食终日无所用心难矣哉不有博奕者乎为之犹贤乎已自暴者不可与有言也自弃者不可与有为也言非礼义谓之自暴也吾身不能居仁由义谓之自弃也仁人之安宅也义人之正路也旷安宅而弗居舍正路而不由哀哉仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣右儆戒学者之辞愚谓言不及义好行小慧是不能矫轻也饱食终日无所用心是不能儆惰也言不及义则近于自暴而不肯居仁由义无所用心则甘于自弃而不能求其放心夫子两言难矣哉孟子两言哀哉盖深叹人之不可以不学也而其言可以互相𤼵明如此古之学者为己今之学者为人右明学者用心得失之机知生而知之者上也学而知之者次也困而学之又其次也困而不学民斯为下矣我非生而知之者好古敏以求之者也盖有不知而作之者我无是也多闻择其善者而从之多见而识之知之次也由诲女知之乎知之为知之不知为不知是知也右汎以义理而言之愚谓夫子之汎言是为学者言之以尽精微为主其告子路是因其人而言之以无自欺为主或生而知之或学而知之或困而知之及其知之一也右専以达道而言之饶子曰有格物之知有闻见之知故有知之至与知之次不同愚谓闻见之知与格物之知不同而格物之知又有不同者曰知至曰知止曰知性曰知天曰知天命盖知至主乎吾心而言知止主乎事理而言知性主乎理之㑹于吾心而言知天主乎理之根于太虚而言知性然后知至知至则明其所当然而知止识其所以然而知天而所谓天命者不外是矣若知之者不如好之者则理犹在彼我但知其有此理而已此虽不属乎闻见之知而去闻见之知未逺也又思知人不可不知天天人相贯所知有浅深无彼此质鬼神俟百世则天人相对所知有彼此无浅深行子路有闻未之能行唯恐有闻子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之右以体诸身者言之子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅右以达诸事者言之愚案此章行字不与知字相对而子张问行问达二章自相对行无所碍之谓行行无不得之谓达夫子告之皆以徳孚于人为本也师道温故而知新可以为师矣右为为人师者言之愚案温故知新论语中庸两见之论语之所谓故是闻于人者中庸之所谓故是存于已者论语是即其一理而推见衆理之无穷中庸是全其统体而益见脉络之精微论语是一件事中庸是两件事人之患在好为人师右为好为人师者言之愚谓论语正言为师之道孟子自是儆戒学者之辞盖师莫病止于记问学莫病易于自足自足者且不足为学况可为人师乎诸经诗三百一言以蔽之曰思无邪王者之迹熄而诗亡诗亡然后春秋作晋之乗楚之梼杌鲁之春秋一也其事则齐桓晋文其文则史孔子曰其义则丘窃取之矣世衰道微邪说暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎右緫论一经之㫖愚案孔子之论诗是欲人知其要孟子之论春秋是欲人知其义王者迹熄一章是明孔子作春秋之法世衰道微一节是明孔子作春秋之本义又如孟子春秋无义战之云亦緫论一经之㫖是又主征伐而言者也关雎乐而不淫哀而不伤高子曰小弁小人之诗也孟子曰何以言之曰怨曰固哉高叟之为诗也有人于此越人关弓而射之则已谈笑而道之无他䟽之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈䟽也亲之过小而怨是不可矶也愈䟽不孝也不可矶亦不孝也孔子曰舜其至孝矣五十而慕右专论一篇之㫖愚案孔子论关雎是因关雎之诗而见文王后妃之徳孟子论小弁是因高子之言而明太子之心子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸徃而知来者子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起子者商也始可与言诗已矣诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是右専明一节之义愚谓此皆主乎一事而言者也舜之不臣尧则吾既得闻命矣诗云普天之下莫非王土率土之濵莫非王臣而舜既为天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也书曰祗载见瞽瞍䕫䕫齐栗瞽瞍亦允若是为父不得而子也尽信书则不如无书吾于武城取二三䇿而已矣仁人无敌于天下以至仁伐至不仁而何其血之流杵也右専明读书之法加我数年五十以学易可以无大过矣诵诗三百授之以政不达使于四方不能専对虽多亦奚以为小子何莫学夫诗诗可以兴可以观可以羣可以怨迩之事父逺之事君多识于鸟兽草木之名女为周南召南矣乎人而不为周南召南其犹正墙面而立也与右明穷经致用之道义利因民之所利而利之斯不亦恵而不费乎择可劳而劳之又谁怨欲仁而得仁又焉贪君子无衆寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不勐乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司小人乐其乐而利其利右以天理自然之利言之君子喻于义小人喻于利亦将有以利吾国乎孟子对曰王何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乗之国弑其君者必千乗之家千乗之国弑其君者必百乗之家万取千焉千取百焉不为不多矣苟为后义而先利不夺不餍未有仁而遗其亲者也未有义而后其君者也王亦曰仁义而已矣何必曰利孳孳为利者跖之徒也欲知舜与跖之分无他利与善之间也我将言其不利也曰先生之志则大矣先生之号则不可先生以利说秦楚之王秦楚之王悦于利以罢三军之师是三军之士乐罢而悦于利也为人臣者懐利以事其君为人子者懐利以事其父为人弟者懐利以事其兄是君臣父子兄弟终去仁义懐利以相接然而不亡者未之有也先生以仁义说秦楚之王秦楚之王悦于仁义而罢三军之师是三军之士乐罢而悦于仁义也为人臣者懐仁义以事其君为人子者懐仁义以事其父为人弟者懐仁义以事其兄是君臣父子兄弟去利懐仁义以相接也然而不王者未之有也何必曰利放于利而行多怨右以狥私便己之利言之愚案圣贤言利或与义对或与善对或与仁义为对盖仁者义之体善者仁义之緫名言之虽若不同其为理欲之反对则一也又义与利对以处事言善与利对以存心言仁义与利为对兼存心处事言余如见小利及枉尺直寻之利皆是此类此谓国不以利为利以义为利也右兼天理人欲之利言之愚谓以义利相对而言则是人欲之利以义利相贯而言则是天理中自然之利已上利字皆以利便言若故者以利为本是以利顺言知者利仁利而行之皆以贪利言利字之训其不同如此祭祀祭如在祭神如神在子曰吾不与祭如不祭子之所慎齐战疾齐必有明衣布齐必变食居必迁坐右祭祀之正者余凡丧祭之祭皆是此类今于葬祭之下详之与其媚于奥宁媚于灶何谓也子曰不然获罪于天无所祷也子路请祷子曰有诸子路对曰有之诔曰祷尔于上下神祇子曰丘之祷久矣右祷祀以求福者子贡欲去告朔之饩羊子曰赐也尔爱其羊我爱其礼右当祭而不祭者非其鬼而祭之谄也季氏旅于泰山子谓冉有曰女弗能救与对曰不能子曰呜唿曽谓泰山不如林放乎禘自既灌而徃者吾不欲观之矣或问禘之说子曰不知也知其说者之于天下也其如示诸斯乎指其掌右不当祭而祭者愚案夫子谓不知者讳之也谓不欲观者叹之也为父母之国而讳之为先王之礼而叹之皆所以正名分为世道计也丧祭吾闻诸夫子人未有自致者也必也亲丧乎丧致乎哀而止墨者夷之因徐辟而求见孟子孟子曰吾固愿见今吾尚病病愈我且徃见夷子不来他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也盖上世甞有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目盖归反虆梩而掩之掩之诚是也则孝子仁人之掩其亲亦必有道矣徐子以告夷子夷子怃然为闲曰命之矣养生者不足以当大事惟送死可以当大事右本乎人心而言高宗谅隂三年不言何谓也子曰何必高宗古之人皆然君薨百官总已以听于冢宰三年滕定公薨世子谓然友曰昔者孟子甞与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲丧固所自尽也曽子曰生事之以礼死𦵏之以礼祭之以礼可谓孝矣诸侯之礼吾未之学也虽然吾甞闻之矣三年之丧齐䟽之服飦粥之食自天子达于庶人三代共之然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也谓然友曰吾他日未甞学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于冢宰歠粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草也草上之风必偃是在世子然友反命世子曰然是诚在我五月居庐未有命戒百官族人可谓曰知及至葬四方来观之颜色之戚哭泣之哀弔者大悦齐宣王欲短丧公孙丑曰为期之丧犹愈于已乎孟子曰是犹或紾其兄之臂子谓之姑徐徐云尔亦教之孝弟而已矣王子有其母死者其傅为之请数月之丧公孙丑曰若此者何如也曰是欲终之而不可得也虽加一日愈于已谓夫莫之禁而弗为者也无忧者其惟文王乎以王季为父以武王为子父作之子述之武王纉太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也武王周公其达孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘甞之义治国其如示诸掌乎孟子之后丧踰前丧是以不徃见也曰何哉君所谓踰者前以士后以大夫前以三鼎而后以五鼎与曰否谓棺椁衣衾之美也曰非所谓踰也贫富不同也乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉子疾病子路使门人为臣病闲曰久矣哉由之行诈也无臣而为有臣吾谁欺欺天乎且予与其死于臣之手也无宁死于二三子之手乎且予纵不得大葬予死于道路乎颜渊死颜路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也门人欲厚葬之子曰不可门人厚葬之子曰回也视予犹父也予不得视犹子也非我也夫二三子也右主乎礼制而言宰我问三年之丧期已久矣君子三年不为礼礼必壊三年不为乐乐必崩旧谷既没新谷既升鑚燧改火期可已矣子曰食夫稻衣夫锦于女安乎曰安女安则为之夫君子之居丧食㫖不甘闻乐不乐居处不安故不为也今女安则为之宰我出子曰予之不仁也子生三年然后免于父母之懐夫三年之丧天下之通丧也予也有三年之爱于其父母乎孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然曰古者棺椁无度中古棺七寸椁称之自天子达于庶人非直为观美也然后尽于人心不得不可以为悦无财不可以为悦得之为有财古之人皆用之吾何为独不然且比化者无使土亲肤于人心独无恔乎吾闻之也君子不以天下俭其亲右兼人心礼制而言慎终追逺民徳归厚矣右自其效騐而言文质质胜文则野文胜质则史文质彬彬然后君子右以内外相对而言之绘事后素曰礼后乎子曰起予者商也始可与言诗已矣右以先后相对而言之林放问礼之本子曰大哉问礼与其奢也宁俭丧与其易也宁戚先进于礼乐野人也后进于礼乐君子也如用之则吾从先进右矫其偏胜而言之君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟右各倚于一偏而言之文子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何右以道言文王之徳之纯盖曰文王之所以为文也右以徳言孔文子何以谓之文也子曰敏而好学不耻下问是以谓之文也公叔文子之臣大夫僎与文子同升诸公子闻之曰可以为文矣右以事言饶子曰二章皆因谥法而言但是以谓之文是正言所以为文之义可以为文但言如此者可无愧于文之谥也郁郁乎文哉吾从周右以礼乐制度言余有以典籍言者易辨今不録言行君子欲讷于言而敏于行君子耻其言而过其行古者言之不出耻躬之不逮也其言之不怍则为之也难右汎为学者言之先行其言而后从之子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行右各因其人而言之大人者言不必信行不必果惟义所在庸徳之行庸言之谨有所不足不敢不勉有余不敢尽言顾行行顾言君子胡不慥慥尔言近而指逺者善言也守约而施博者善道也君子之言也不下带而道存焉君子之守脩其身而天下平右自成徳者言之愚谓不必信果者由其徳行之自然所以为大人也必信必果者由其识量之浅狭所以为小人也邦有道危言危行邦无道危行言孙右为为人臣者言之言辞人之易其言也无责耳矣辞达而已矣我于辞命则不能也右汎为学者言之仁者其言也讱曰其言也讱斯谓之仁矣乎子曰为之难言之得无讱乎右因其人而言之余如孔门弟子有能言者有能谨言者皆见本类可与言而不与之言失人不可与言而与之言失言知者不失人亦不失言言未及之而言谓之躁言及之而不言谓之隠未见颜色而言谓之瞽右自交际而言之过周公弟也管叔兄也周公之过不亦宜乎丘也幸茍有过人必知之右仁厚之极为之愚谓孔子自受以为过似若有过而实无过也孟子不以周公为无过周公本无过而似若不免有过也欲知二圣人之心者当各随其事而观之加我数年五十以学易可以无大过矣不贰过子路人告之以有过则喜太甲悔过自怨自艾于桐夫子欲寡其过而未能也君子之过也如日月之食焉过也人皆见之更也人皆仰之见不善而不能退退而不能逺过也过则勿惮改人恒过然后能改吾未见能见其过而内自讼者也过而不改是谓过矣右义理之未纯者为之愚谓亚圣之过质之未化者为之大贤之过气质之偏为之衆人之过气质私心杂揉而为之太甲之过亦衆人之过也惟能悔过所以为贤余有陈贾为齐王文过一章见臣道类小人之过也必文右人欲之私为之观过斯知仁矣右兼君子小人之过而言节操故君子和而不流强哉矫中立而不倚强哉矫国有道不变塞焉强哉矫国无道至死不变强哉矫居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫右通以立身之道言之余如孟子论栁下恵之介亦是此类但君子大丈夫是学问之功栁下恵之可称者只是资质之美未必义理之纯全也可以託六尺之孤可以寄百里之命临大节而不可夺也君子人与君子人也歳寒然后知松栢之后凋也右専以处变之道言之朱子曰託孤寄命是才不可夺是节余如论孟子之言守死善道杀身成仁见危致命舍生取义皆此类也名闻是以声名洋溢乎中国施及蛮貊令闻广誉施于身所以不愿人之文绣也君子疾没世而名不称焉四十五十而无闻焉右积于中而𤼵于外者饶子曰中庸称舜曰必得其名称武王曰不失天下之显名盖反之不若性之之纯征伐不若揖让之顺又曰武王杀纣似乎失名而实不失名夫闻也者色取仁而行违居之不疑在邦必闻在家必闻仲尼亟称于水曰水哉水哉何取于水也孟子曰源泉混混不舍昼夜盈科而后进放乎四海有本者如是是之取尔苟为无本七八月之闲雨集沟浍皆盈其涸也可立而待也故声闻过情君子耻之右暴于外而无其实者愚谓子张有违道干誉之失徐子有躐等干誉之病圣贤是以各因其人而言之异端攻乎异端斯害也已外人皆称夫子好辩敢问何也孟子曰予岂好辩哉予不得已也天下之生久矣一治一乱当尧之时水逆行氾滥于中国蛇龙居之民无所定下者为巢上者为营窟书曰洚水警余洚水者洪水也使禹治之禹掘地而注之海驱蛇龙而放之菹水由地中行江淮河汉是也险阻既逺鸟兽之害人者消然后人得平土而居之尧舜既没圣人之道衰暴君代作壊宫室以为污池民无所安息弃田以为园囿使民不得衣食邪説暴行又作园囿污池沛泽多而禽兽至及纣之身天下又大乱周公相武王诛纣伐奄三年讨其君驱飞廉于海隅而戮之灭国者五十驱虎豹犀象而逺之天下大悦书曰丕显哉文王谟丕承哉武王烈佑启我后人咸以正无缺世衰道微邪说暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廐有肥马民有饥色野有饿莩此率兽而食人也杨墨之道不息孔子之道不着是邪说诬民充塞仁义也仁义充塞则率兽食人人将相食吾为此惧闲先圣之道距杨墨放淫辞邪说者不得作作于其心害于其事作于其事害于其政圣人复起不易吾言矣昔者禹抑洪水而天下平周公兼夷狄驱勐兽而百姓宁孔子成春秋而乱臣贼子惧诗云戎狄是膺荆舒是惩则莫我敢承无父无君是周公所膺也我亦欲正人心息邪说距诐行放淫辞以承三圣者岂好辩哉予不得已也能言距杨墨者圣人之徒也杨子取为我㧞一毛而利天下不为也墨子兼爱摩顶放踵利天下为之子莫执中执中为近之执中无权犹执一也所恶执一者为其贼道也举一而废百也虽小道必有可观者焉致逺恐泥是以君子不为也樊迟请学稼子曰吾不如老农请学为圃曰吾不如老圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼有为神农之言者许行自楚之滕踵门而告文公曰逺方之人闻君行仁政愿受一㕓而为氓文公与之处其徒数十人皆衣褐捆屦织席以为食陈良之徒陈相与其弟辛负耒耜而自宋之滕曰闻君行圣人之政是亦圣人也愿为圣人氓陈相见许行而大悦尽弃其学而学焉陈相见孟子道许行之言曰滕君则诚贤君也虽然未闻道也贤者与民并耕而食饔飱而治今也滕有仓廪府库则是厉民而以自养也恶得贤孟子曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釜甑爨以铁耕乎曰然自为之与曰否以粟易之以粟易械器者不为厉陶冶陶冶亦以其械器易粟者岂为厉农夫哉且许子何不为陶冶舍皆取诸其宫中而用之何为纷纷然与百工交易何许子之不惮烦曰百工之事固不可耕且为也然则治天下独可耕且为与有大人之事有小人之事且一人之身而百工之所为备如必自为而后用之是率天下而路也故曰或劳心或劳力劳心者治人劳力者治于人治于人者食人治人者食于人天下之通义也当尧之时天下犹未平洪水横流氾滥于天下草木畅茂禽兽繁殖五谷不登禽兽偪人兽蹄鸟迹之道交于中国尧独忧之举舜而敷治焉舜使益掌火益烈山泽而焚之禽兽逃匿禹䟽九河瀹济漯而注诸海决汝汉排淮泗而注之江然后中国可得而食也当是时也禹八年于外三过其门而不入虽欲耕得乎后稷教民稼穑树艺五谷五谷熟而民人育人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信放勲曰劳之来之匡之直之辅之翼之使自得之又从而振徳之圣人之忧民如此而暇耕乎尧以不得舜为己忧舜以不得禹臯陶为己忧夫以百畆之不易为己忧者农夫也分人以财谓之恵教人以善谓之忠为天下得人者谓之仁是故以天下与人易为天下得人难孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉亦不用于耕耳吾闻用夏变夷者未闻变于夷者也陈良楚产也悦周公仲尼之道北学于中国北方之学者未能或之先也彼所谓豪杰之士也子之兄弟事之数十年师死而遂倍之昔者孔子没三年之外门人治任将归入揖于子贡相向而哭皆失声然后归子贡反筑室于场独居三年然后归他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已今也南蛮鴃舌之人非先王之道子倍子之师而学之亦异于曽子矣吾闻出于幽谷迁于乔木者未闻下乔木而入于幽谷者鲁颂曰戎狄是膺荆舒是惩周公方且膺之子是之学亦为不善变矣从许子之道则市贾不贰国中无伪虽使五尺之童适市莫之或欺布帛长短同则贾相若麻缕丝絮轻重同则贾相若五谷多寡同则贾相若屦大小同则贾相若曰夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉从许子之道相率而为伪者也恶能治国家公孙衍张仪岂不诚大丈夫哉一怒而诸侯惧安居而天下熄孟子曰是焉得为大丈夫乎子未学礼乎丈夫之冠也父命之女子之嫁也母命之徃送之门戒之曰徃之女家必敬必戒无违夫子以顺为正者妾妇之道也居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫丹之治水也愈于禹孟子曰子过矣禹之治水水之道也是故禹以四海为壑今吾子以邻国为壑水逆行谓之洚水洚水者洪水也仁人之所恶也吾子过矣求也为季氏宰无能改于其徳而赋粟倍他日孔子曰求非我徒也小子鸣鼓而攻之可也由此观之君不行仁政而富之皆弃于孔子者也况于为之强战争地以战杀人盈野争城以战杀人盈城此所谓率土地而食人肉罪不容于死故善战者服上刑连诸侯者次之辟草莱任土地者次之吾欲二十而取一何如孟子曰子之道貉道也万室之国一人陶则可乎曰不可器不足用也曰夫貉五谷不生惟黍生之无城郭宫室宗庙祭祀之礼无诸侯币帛饔飧无百官有司故二十取一而足也今居中国去人伦无君子如之何其可也陶以寡且不可以为国况无君子乎欲轻之于尧舜之道者大貉小貉也欲重之于尧舜之道者大桀小桀也今之事君者曰我能为君辟土地充府库今之所谓良臣古之所谓民贼也君不乡道不志于仁而求富之是富桀也我能为君约与国战必克今之所谓良臣古之所谓民贼也君不乡道不志于仁而求为之强战是辅桀也由今之道无变今之俗虽与之天下不能一朝居也有人曰我善为陈我善为战大罪也国君好仁天下无敌焉南面而征北狄怨东面而征西夷怨曰奚为后我武王之伐殷也革车三百两虎贲三千人王曰无畏宁尔也非敌百姓也若崩厥角稽首征之为言正也各欲正已也焉用战右圣贤辟之以义愚谓孟子之时杨墨二家最为害道其次则有兵家农家纵横家及货殖之徒各専一业以聋瞽天下大抵惑人心者莫如兼爱为我快君心者莫如强兵富国而皆足以重斯世之祸也故深辟之墨者夷之因徐辟而求见孟子孟子曰吾固愿见今吾尚病病愈我且徃见夷子不来他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则是以所贱事亲也徐子以告夷子夷子曰儒者之道古之人若保赤子此言何谓也之则以为爱无差等施由亲始徐子以告孟子孟子曰夫夷子信以为人之亲其兄之子为若亲其邻之赤子乎彼有取尔也赤子匍匐将入井非赤子之罪也且天之生物也使之一本而夷子二本故也盖上世甞有不葬其亲者其亲死则举而委之于壑他日过之狐狸食之蝇蚋姑嘬之其颡有泚睨而不视夫泚也非为人泚中心达于面目盖归反虆梩而掩之掩之诚是也则孝子仁人之掩其亲亦必有道矣徐子以告夷子夷子怃然为闲曰命之矣逃墨必归于杨逃杨必归于儒归斯受之而已矣今之与杨墨辩者如追放豚既入其苙又从而招之右圣贤诱之以仁愚谓陈相夷之均之为习异端者也然陈相倍师而之能受命之之加于相数等矣冝孟子责相之深而纳约自牖之诲于夷之不隠也四书通㫖卷之四四书通旨钦定四库全书四书通㫖卷五元朱公迁撰人伦天下之达道五所以行之者三曰君臣也父子也夫妇也昆弟也朋友之交也五者天下之达道也人之有道也饱食煖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信右即其常道而言之愚谓孟子自教而言故先父子中庸自政而言故先君臣中庸不言亲义别序信而道之一字足以兼之矣又案大学止善之目于五品遗其二则欲人推类以尽其余也中庸君子之道四于五品遗其一则道所当然非所求之闺门妇女也夫妇之别必君子道之使由之岂待以责彼之道自责乎舜徃于田号泣于旻天何为其号泣也孟子曰怨慕也万章曰父母爱之喜而不忘父母恶之劳而不怨然则舜怨乎曰长息问于公明高曰舜徃于田则吾既得闻命矣号泣于旻天于父母则吾不知也公明高曰是非尔所知也夫公明高以孝子之心为不若是恝我竭力耕田共为子职而已矣父母之不我爱于我何哉帝使其子九男二女百官牛羊仓廪备以事舜于畎畆之中天下之士多就之者帝将胥天下而迁之焉为不顺于父母如穷人无所归天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象徃入舜宫舜在牀琴象曰欝陶思君尔忸怩舜曰惟兹臣庶汝其于予治不识舜不知象之将杀已与曰奚而不知也象忧亦忧象喜亦喜曰然则舜伪喜者与曰否昔者有馈生鱼于郑子产子产使校人畜之池校人烹之反命曰始舍之圉圉焉少则洋洋焉攸然而逝子产曰得其所哉得其所哉校人出曰孰谓子产智予既烹而食之曰得其所哉得其所哉故君子可欺以其方难罔以非其道彼以爱兄之道来故诚信而喜之奚伪焉象日以杀舜为事立为天子则放之何也孟子曰封之也或曰放焉万章曰舜流共工于幽州放驩兠于崇山杀三苖于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳富贵之也身为天子弟为匹夫可谓亲爱之乎敢问或曰放者何谓也曰象不得有为于其国天子使吏治其国而纳其贡税焉故谓之放岂得暴彼民哉虽然欲常常而见之故源源而来不及贡以政接于有庳此之谓也小弁小人之诗也孟子曰何以言之曰怨曰固哉高叟之为诗也有人于此越人关弓而射之则己谈笑而道之无他䟽之也其兄关弓而射之则己垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈䟽也亲之过小而怨是不可矶也愈䟽不孝也不可矶亦不孝也孔子曰舜其至孝矣五十而慕右以顺处其变者言之愚谓不得乎亲而怨慕者孝之至弟至不仁而诚信喜之者友之至此其不失乎常者也封之有庳而富贵之常道之中虽有权而均之不失天理之常也又案旻天之怨怨乎已小弁之怨怨乎亲其实有不同者然自小弁而言则太子之怨不失乎亲亲之心可引舜事以为证不必辨其怨之同异也此孟子论小弁之意也吾友操公琬之言曰大舜之于象也诚信喜之则圣人自然之天所以尽其爱之之心也封之有庳则圣人处事之法所以全其爱之之道也舜之处象者如此而周公之处管叔者不同其说则先儒之论备矣不孝有三无后为大舜不告而娶为无后也君子以为犹告也娶妻如之何必告父母信斯言也冝莫如舜舜之不告而娶何也孟子曰告则不得娶男女居室人之大伦也如告则废人之大伦以怼父母是以不告也万章曰舜之不告而娶则吾既得闻命矣帝之妻舜而不告何也曰帝亦知告焉则不得妻也汤放桀武王伐纣有诸孟子对曰于传有之曰臣弑其君可乎曰贼仁者谓之贼贼义者谓之残残贼之人谓之一夫闻诛一夫纣矣未闻弑君也右以通其变者言之愚谓此类皆当以权言之伊尹放废之事见臣道类语云盛徳之士君不得而臣父不得而子舜南面而立尧帅诸侯北面而朝之瞽瞍亦北面而朝之舜见瞽瞍其容有蹙孔子曰于斯时也天下殆哉岌岌乎不识此语诚然乎哉孟子曰否此非君子之言齐东野人之语也尧老而舜摄也尧典曰二十有八载放勲乃徂落百姓如丧考妣三年四海遏宻八音孔子曰天无二日民无二王舜既为天子矣又帅天下诸侯以为尧三年丧是二天子矣咸丘蒙曰舜之不臣尧则吾既得闻命矣诗云普天之下莫非王土率土之濵莫非王臣而舜既为天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也书曰祗载见瞽瞍䕫䕫齐栗瞽瞍亦允若是为父不得而子也右以其不可变者言之父子中也养不中才也养不才故人乐有贤父兄也如中也弃不中才也弃不才则贤不肖之相去其间不能以寸右主乎教育而言之愚谓此是父施化于其子若孟子所论父不得而子者是父见化于其子此为衆人之事彼为圣人之事其父攘羊而子证之孔子曰吾党之直者异于是父为子隠子为父隠直在其中矣君子之不教子何也孟子曰势不行也教者必以正以正不行继之以怒继之以怒则反夷矣夫子教我以正夫子未出于正也则是父子相夷也父子相夷则恶矣古者易子而教之父子之间不责善责善则离离则不祥莫大焉舜为天子臯陶为士瞽瞍杀人则如之何孟子曰执之而已矣然则舜不禁与曰夫舜恶得而禁之夫有所受之也然则舜如之何曰舜视弃天下犹弃敝蹝也窃负而逃遵海濵而处终身䜣然乐而忘天下右主乎恩爱而言之愚谓父子相隠即孟子论大舜之心为可见君子不亲教子即孔子之于伯鱼为可见伯鱼未学诗礼孔子必问之而后知则其受教于他人也审矣君臣定公问君使臣臣事君如之何孔子对曰君使臣以礼臣事君以忠规矩方圆之至也圣人人伦之至也欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也孔子曰道二仁与不仁而已矣暴其民甚则身弑国亡不甚则身危国削名之曰幽厉虽孝子慈孙百世不能改也诗云殷鉴不逺在夏后之世此之谓也右各以当然之理言之愚案孟子汎言君臣之道故以治民事君对言之孔子答定公之问而论君臣之交故以使臣之礼事君之忠对言之君之视臣如手足则臣视君如腹心君之视臣如犬马则臣视君如国人君之视臣如土芥则臣视君如宼雠王曰礼为旧君有服何如斯可为服矣曰谏行言听膏泽下于民有故而去则君使人导之出疆又先于其所徃去三年不反然后收其田里此之谓三有礼焉如此则为之服矣今也为臣谏则不行言则不听膏泽不下于民有故而去则君搏执之又极之于其所徃去之日遂收其田里此之谓寇雠寇雠何服之有右専以报施之道言之君位尧以天下与舜有诸孟子曰否天子不能以天下与人然则舜有天下也孰与之曰天与之天与之者谆谆然命之乎曰否天不言以行与事示之而已矣曰以行与事示之者如之何曰天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫昔者尧荐舜于天而天受之暴之于民而民受之故曰天不言以行与事示之而已矣曰敢问荐之于天而天受之暴之于民而民受之如何曰使之主祭而百神享之是天受之使之主事而事治百姓安之是民受之也天与之人与之故曰天子不能以天下与人舜相尧二十有八载非人之所能为也天也尧崩三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜故曰天也夫然后之中国践天子位焉而居尧之宫逼尧之子是篡也非天与也泰誓曰天视自我民视天听自我民听此之谓也右専明禅受之义人有言至于禹而徳衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之丧毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之丧毕益避禹之子于箕山之隂朝觐讼狱者不之益而之启曰吾君之子也讴歌者不讴歌益而讴歌启曰吾君之子也丹朱之不肖舜之子亦不肖舜之相尧禹之相舜也歴年多施泽于民乆启贤能敬承继禹之道益之相禹也歴年少施泽于民未乆舜禹益相去乆逺其子之贤不肖皆天也非人之所能为也莫之为而为者天也莫之致而至者命也匹夫而有天下者徳必若舜禹而又有天子荐之者故仲尼不有天下继世以有天下天之所废必若桀纣者也故益伊尹周公不有天下伊尹相汤以王于天下汤崩太丁未立外丙二年仲壬四年大甲颠覆汤之典刑伊尹放之于桐三年大甲悔过自怨自艾于桐处仁迁义三年以听伊尹之训已也复归于亳周公之不有天下犹益之于夏伊尹之于殷也孔子曰唐虞禅夏后殷周继其义一也右兼明继禅之义君道人有恒言皆曰天下国家天下之本在国国之本在家家之本在身爱人不亲反其仁治人不治反其智礼人不答反其敬行有不得者皆反求诸已其身正而天下归之诗云永言配命自求多福其身正不令而行其身不正虽令不从右専以出治之本言之愚案孟子两章之㫖不同一自天下国家推至于身是反推其本一言反求诸已而天下归之是极言其效论语之言则劝戒之意具焉不信仁贤则国空虚无礼义则上下乱无政事则财用不足右通以致治之要言之无或乎王之不智也虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉今夫弈之为数小数也不専心致志则不得也弈秋通国之善弈者也使弈秋诲二人弈其一人専心致志惟弈秋之为听一人虽听之一心以为有鸿鹄将至思援弓缴而射之虽与之俱学弗若之矣为是其智弗若与曰非然也右论养心之道専以用人言之定宇陈氏曰此章两段前谓交修者不得常用其力后谓自修者不肯専用其力寡人愿安承教孟子对曰杀人以梃与刃有以异乎曰无以异也以刃与政有以异乎曰无以异也曰庖有肥肉廐有肥马民有饥色野有饿莩此率兽而食人也兽相食且人恶之为民父母行政不免于率兽而食人恶在其为民父母也仲尼曰始作俑者其无后乎为其象人而用之也如之何其使斯民饥而死也望之不似人君就之而不见所畏焉卒然问曰天下恶乎定吾对曰定于一孰能一之对曰不嗜杀人者能一之孰能与之对曰天下莫不与也王知夫苖乎七八月之闲旱则苖藁矣天油然作云沛然下雨则苖浡然兴之矣其如是孰能御之今夫天下之人牧未有不嗜杀人者也如有不嗜杀人者则天下之民皆引领而望之矣诚如是也民归之由水之就下沛然谁能御之邹与鲁閧穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也孟子对曰凶年饥嵗君之民老弱转乎沟壑壮者散而之四方者㡬千人矣而君之仓廪实府库充有司莫以告是上慢而残下也曽子曰戒之戒之出乎尔者反乎尔者也夫民今而后得反之也君无尤焉君行仁政斯民亲其上死其长矣桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也民之归仁也犹水之就下兽之走圹也故为渊敺鱼者獭也为丛敺爵者鹯也为汤武敺民者桀与纣也今天下之君有好仁者则诸侯皆为之敺矣虽欲无王不可得已今之欲王者犹七年之病求三年之艾也茍为不畜终身不得茍不志于仁终身忧辱以陷于死亡诗云其何能淑载胥及溺此之谓也以佚道使民虽劳不怨以生道杀民虽死不怨杀者右论得民之道専以爱民言之愚案言率兽食人者欲其持俭徳以足民言不嗜杀人者欲其推仁心以育民言以佚道使民者欲其为所当为以服民言上慢而残下者欲散其所敛以救民若谓所欲与之聚之者则兼此四章之意也孟子见梁恵王王立于沼上顾鸿鴈麋鹿曰贤者亦乐此乎孟子对曰贤者而后乐此不贤者虽有此不乐也诗云经始灵台经之营之庶民攻之不日成之经始勿亟庶民子来王在灵囿麀鹿攸伏麀鹿濯濯白鸟鹤鹤王在灵沼于牣鱼跃文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鼈古之人与民偕乐故能乐也汤誓曰时日害丧予及女偕亡民欲与之偕亡虽有台池鸟兽岂能独乐哉齐宣王见孟子于雪宫王曰贤者亦有此乐乎孟子对曰有人不得则非其上矣不得而非其上者非也为民上而不与民同乐者亦非也乐民之乐者民亦乐其乐忧民之忧者民亦忧其忧乐以天下忧以天下然而不王者未之有也昔者齐景公问于晏子曰吾欲观于转附朝儛遵海而南放于琅邪吾何修而可以比于先王观也晏子对曰善哉问也天子适诸侯曰廵狩廵狩者廵所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧从流下而忘反谓之流从流上而忘反谓之连从兽无厌谓之荒乐酒无厌谓之亡先王无流连之乐荒亡之行惟君所行也景公说大戒于国出舍于郊于是始兴发补不足召太师曰为我作君臣相说之乐盖徴招角招是也其诗曰畜君何尤畜君者好君也王语暴以好乐暴未有以对也曰好乐何如孟子曰王之好乐甚则齐国其庶㡬乎他日见于王曰王甞语庄子以好乐有诸王变乎色曰寡人非能好先王之乐也直好世俗之乐耳曰王之好乐甚则齐其庶㡬乎今之乐由古之乐也曰可得闻与曰独乐乐与人乐乐孰乐曰不若与人曰与少乐乐与衆乐乐孰乐曰不若与衆臣请为王言乐今王鼔乐于此百姓闻王钟鼔之声管籥之音举疾首蹙頞而相告曰吾王之好鼓乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王鼔乐于此百姓闻王钟鼓之声管籥之音举欣欣然有喜色而相告曰吾王庶㡬无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶㡬无疾病与何以能田猎也此无他与民同乐也今王与百姓同乐则王矣文王之囿方七十里有诸孟子对曰于传有之曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者徃焉雉兔者徃焉与民同之民以为小不亦宜乎臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎右専以与民同乐言之定宇陈氏曰沼上之对就贤者乐此说雪宫之对就有此乐说不答贤者字愚谓沼上之对引诗书语则具有劝戒之意雪宫之对引晏子语所以作其倣古爱民之心好乐之论姑以正夫乐之本四十里之囿所以正其刑之失大哉尧之为君也巍巍乎惟天为大唯尧则之荡荡乎民无能名焉巍巍乎其有成功也焕乎其有文章无为而治者其舜也与夫何为哉恭已正南靣而已矣禹吾无闲然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣右举其标凖而言之已上皆緫为人君言愚案尧之大哉以徳业言舜之恭己以君人气象言禹之无闲然兼徳行事实言余如定公问一言可以兴邦章法语之言能无从乎章皆即君道而言之一言人君当存谨畏而逺谄谀恒言之是非不可不察也一言面悦面从非难而真知实行为难为人君者当有诚心以受教也诸侯之寳三土地人民政事寳珠玉者殃必及身心右举其大务而言之已下皆専为诸侯言愚案此与不信仁贤一章相对彼言治国此言治国有仁贤乃有礼义有土地乃有人民若政事者则又本于礼义而加诸人民者也此二章所言之序也交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故太王事獯鬻勾践事呉以大事小者乐天者也以小事大者畏天者也乐天者保天下畏天者保其国诗云畏天之威于时保之王曰大哉言矣寡人有疾寡人好勇对曰王请无好小勇夫抚剑疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民今王亦一怒而安天下之民民惟恐王之不好勇也右因其非心而格之饶子曰齐王交邻国欲以术孟子说出来浑是义理愚谓恤小事大正是交邻国之道恭者不侮俭者不夺亦是交邻国之道不侮即能事大不夺即能事小仁智恭俭未甞不相表里也仁则荣不仁则辱今恶辱而居不仁是犹恶湿而居下也如恶之莫如贵徳而尊士贤者在位能者在职国家闲暇及是时明其政刑虽大国必畏之矣诗云迨天之未隂雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之今国家闲暇及是时般乐怠敖是自求祸也祸福无不自已求之者诗云永言配命自求多福太甲曰天作孽犹可违自作孽不可活此之谓也矢人岂不仁于函人哉矢人惟恐不伤人函人惟恐伤人巫匠亦然故术不可不慎也孔子曰里仁为美择不处仁焉得智夫仁天之尊爵也人之安宅也莫之御而不仁是不智也不仁不智无礼无义人役也人役而耻为役由弓人而耻为弓矢人而耻为矢也如耻之莫如为仁仁者如射射者正己而后发发而不中不怨胜己者反求诸己而已矣天下有道小徳役大徳小贤役大贤天下无道小役大弱役强斯二者天也顺天者存逆天者亡齐景公曰既不能令又不受命是絶物也涕出而女于呉今也小国师大国而耻受命焉是犹弟子而耻受命于先师也如耻之莫若师文王师文王大国五年小国七年必为政于天下矣诗云商之孙子其丽不亿上帝既命侯于周服侯服于周天命靡常殷士肤敏裸将于京孔子曰仁不可为衆也夫国君好仁天下无敌今也欲无敌于天下而不以仁是犹执热而不以濯也诗云谁能执热逝不以濯右因其愧怍之心而勉之愚谓此皆勉诸侯为仁之辞为仁则不受辱受役矣然其㫖意亦有不同仁则荣章言荣辱在所自取而祸福当知向背矢人岂不仁章言择术不可不慎而仁道所当自勉天下有道一章言事理不可不明而当求圣人以为师滕小国也闲于齐楚事齐乎事楚乎孟子对曰是谋非吾所能及也无己则有一焉凿斯池也筑斯城也与民守之效死而民弗去则是可为也齐人将筑薛吾甚恐如之何则可孟子对曰昔者大王居邠狄人侵之去之岐山之下居焉非择而取之不得已也茍为善后世子孙必有王者矣君子创业垂统为可继也若夫成功则天也君如彼何哉彊为善而已矣滕小国也竭力以事大国则不得免焉如之何则可孟子对曰昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠踰梁山邑于岐山之下居焉邠人曰仁人也不可失也从之者如归市或曰世守也非身之所能为也效死勿去君请择于斯二者右因其疑惧之心而解之愚谓此皆国君处忧患之道然必民不忍叛而后可与效死而弗去民不忍离而后可与迁国而图存事虽不同而皆以得民心为本也臣道有事君人者事是君则为容悦者也有安社稷臣者以安社稷为悦者也有天民者达可行于天下而后行之者也有大人者正己而物正者也右以人品言孟子之平陆谓其大夫曰子之持㦸之士一日而三失伍则去之否乎曰不待三然则子之失伍也亦多矣凶年饥嵗子之民老羸转于沟壑壮者散而之四方者㡬千人矣曰此非距心之所得为也曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也他日见于王曰王之为都者臣知五人焉知其罪者惟孔距心为王诵之王曰此则寡人之罪也右以职任言愚谓居其位则当保其民不能保民则当去其位孟子与距心言而又为王诵之亦有儆戒人君之意焉王何卿之问也王曰卿不同乎曰不同有贵戚之卿有异姓之卿王曰请问贵戚之卿曰君有大过则谏反覆之而不听则易位王勃然变乎色曰王勿异也王问臣臣不敢不以正对王色定然后请问异姓之卿曰君有过则谏反覆之而不听则去右以亲踈势分言可以托六尺之孤可以寄百里之命临大节而不可夺也君子人与君子人也右以才能节操言事君尽礼人以为谄也事君敬其事而后其食子路问事君子曰勿欺也而犯之陈力就列不能者止危而不持颠而不扶则将焉用彼相矣人不足与适也政不足闲也惟大人为能格君心之非君仁莫不仁君义莫不义君正莫不正一正君而国定矣责难于君谓之恭陈善闭邪谓之敬吾君不能谓之贼君子之事君也务引其君以当道志于仁而已矣子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之衆楚人咻之虽日挞而求其齐也不可得矣引而置之庄岳之闲数年虽日挞而求其楚亦不可得矣子谓薛居州善士也使之居于王所在于王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何右以事君之道言愚案圣贤之言有以谦卑顺承为主者有以维持调䕶为主者盖事君之礼匡君之义莫非臣道之当然也微子去之箕子为之奴比干谏而死孔子曰殷有三仁焉伊尹相汤以王于天下汤崩太丁未立外丙二年仲壬四年大甲颠覆汤之典刑伊尹放之于桐三年大甲悔过自怨自艾于桐处仁迁义三年以听伊尹之训己也复归于亳伊尹曰子不狎于不顺放大甲于桐民大悦大甲贤又反之民大悦贤者之为人臣也其君不贤则固可放与孟子曰有伊尹之志则可无伊尹之志则篡也右以处变之道言鄙夫可与事君也与哉其未得之也患得之既得之患失之苟患失之无所不至矣长君之恶其罪小逢君之恶其罪大今之大夫皆逢君之恶故曰今之大夫今之诸侯之罪人也右以小人心术言余如孟子论今之事君者及善战者连诸侯者辟草莱任土地者皆谓当时人臣各以异端小道事其君亦鄙夫罪人之徒也故特深辟之见异端类又有陈贾为齐王文过一章亦责贾以小人之道事其君也贾之为人也内而有患得患失之心外而有长恶逢恶之术故顺之而又为之辞如此三章之㫖自可互相发也孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝明日出弔于东郭氏公孙丑曰昔者辞以病今日弔或者不可乎曰昔者疾今日愈如之何不弔王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然曰岂谓是与曽子曰晋楚之富不可及也彼以其富我以吾仁彼以其爵我以吾义吾何慊乎哉夫岂不义而曽子言之是或一道也天下有达尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉故将大有为之君必有所不召之臣欲有谋焉则就之其尊徳乐道不如是不足与有为也故汤之于伊尹学焉而后臣之故不劳而王桓公之于管仲学焉而后臣之故不劳而覇今天下地丑徳齐莫能相尚无他好臣其所教而不好臣其所受教汤之于伊尹桓公之于管仲则不敢召管仲且犹不可召而况不为管仲者乎右言賔师自处之道曽子居武城有越寇或曰寇至盍去诸曰无寓人于我室毁伤其薪木寇退则曰修我墙屋我将反寇退曽子反左右曰待先生如此其忠且敬也寇至则先去以为民望寇退则反殆于不可沈犹行曰是非汝所知也昔沈犹有负刍之祸从先生者七十人未有与焉子思居于卫有齐寇或曰寇至盍去诸子思曰如伋去君谁与守孟子曰曽子子思同道曽子师也父兄也子思臣也微也曽子子思易地则皆然子之辞灵丘而请士师似也为其可以言也今既数月矣未可以言与蚳鼃谏于王而不用致为臣而去齐人曰所以为蚳鼃则善矣所以自为则吾不知也公都子以告曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉右言賔师臣道之不同朋友益者三友损者三友友直友谅友多闻益矣友便辟友善柔友便倿损矣工欲善其事必先利其器居是邦也事其大夫之贤者友其士之仁者君子以文会友以友辅仁三人行必有我师焉择其善者而从之其不善者而改之无友不如己者一乡之善士斯友一乡之善士一国之善士斯友一国之善士天下之善士斯友天下之善士以友天下之善士为未足又尚论古之人颂其诗读其书不知其人可乎是以论其世也是尚友也子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容衆嘉善而矜不能我之大贤与于人何所不容我之不贤与人将拒我如之何其拒人也右自取友而言之愚谓孔曽之言以知人为本而取友不可以不慎孟子之言以进善为本而取友不可以自足凡此皆主乎修己而言进徳之事也若朋来逺方则主乎及人而言成徳之事也余有逢蒙学射一章亦自取友而言但其人其事无足论者今不具与国人交止于信晏平仲善与人交久而敬之忠告而善道之不可则止无自辱焉朋友死无所归曰于我殡朋友之馈虽车马非祭肉不拜敢问友孟子曰不挟长不挟贵不挟兄弟而友友也者友其徳也不可以有挟也孟献子百乗之家也有友五人焉乐正裘牧仲其三人则予忘之矣献子之与此五人者友也无献子之家者也此五人者亦有献子之家则不与之友矣非惟百乗之家为然也虽小国之君亦有之费恵公曰吾于子思则师之矣吾于颜般则友之矣王顺长息则事我者也非惟小国之君为然也虽大国之君亦有之晋平公之于亥唐也入云则入坐云则坐食云则食虽䟽食菜羹未甞不饱盖不敢不饱也然终于此而已矣弗与共天位也弗与治天职也弗与食天禄也士之尊贤者也非王公之尊贤也舜尚见帝帝馆甥于贰室亦飨舜迭为賔主是天子而友匹夫也用下敬上谓之贵贵用上敬下谓之尊贤贵贵尊贤其义一也右自交友而言之愚谓不可有挟者交友之诚主乎敬信者交友之本车马不拜者交友之义不可则止所以全其友也死于我殡所以尽其交也此则友道之变也余如切切偲偲责善朋友之道朋友数斯䟽矣皆是此类名分八佾舞于庭是可忍也孰不可忍也三家者以雍彻子曰相维辟公天子穆穆奚取于三家之堂季氏旅于泰山子谓冉有曰女弗能救与对曰不能子曰呜唿曽谓泰山不如林放乎禘自既灌而徃者吾不欲观之矣夷狄之有君不如诸夏之亡也天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议禄之去公室五世矣政逮于大夫四世矣故夫三桓之子孙微矣右圣人悯乱之心愚案此皆为诸侯大夫强僣而发而其辞则有轻重不同孰不可忍责之也奚取于三家之堂讥之也夷狄之有君伤之也呜唿于泰山之旅不观于既灌之后叹之也五世三世希不失以至三桓子孙之微则皆儆戒之微意也季子然问仲由冉求可谓大臣与子曰吾以子为异之问曽由与求之问所谓大臣者以道事君不可则止今由与求也可谓具臣矣曰然则从之者与子曰弑父与君亦不从也冉子退朝子曰何晏也对曰有政子曰其事也如有政虽不吾以吾其与闻之右圣人防乱之意陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也右圣人拨乱之志卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣右圣人救乱之本愚案卫輙之事两见于论语必也正名是夫子正言其义不为卫君是因论夷齐而知夫子不与之心大抵卫輙之事非夫子不能正夫子之心非子贡不能知世俗夷狄之有君不如诸夏之亡也射不主皮为力不同科古之道也不有祝鮀之佞而有宋朝之美难乎免于今之世矣中庸之为徳也其至矣乎民鲜久矣中庸其至矣乎民鲜能久矣鲁卫之政兄弟也吾犹及史之阙文也有马者借人乗之今亡已夫古者民有三疾今也或是之亡也古之狂也肆今之狂也荡古之矜也廉今之矜也忿戾古之愚也直今之愚也诈而已矣古之为关也将以御暴今之为关也将以为暴贤者以其昭昭使人昭昭今以其昬昬使人昭昭右叹时之衰林放问礼之本子曰大哉问礼与其奢也宁俭丧与其易也宁戚先进于礼乐野人也后进于礼乐君子也如用之则吾从先进以约失之者鲜矣奢则不孙俭则固与其不孙也宁固右救时之弊麻冕礼也今也纯俭吾从衆拜下礼也今拜乎上泰也虽违衆吾从下右明处世之道齐一变至于鲁鲁一变至于道右明政俗美恶之不同知人不知言无以知人也右明知人之本视其所以观其所由察其所安人焉廋哉人焉廋哉存乎人者莫良于眸子眸子不能掩其恶胷中正则眸子了焉胷中不正则眸子眊焉听其言也观其眸子人焉廋哉父在观其志父没观其行三年无改于父之道可谓孝矣观过斯知仁矣始吾于人也听其言而信其行今吾于人也听其言而观其行于予与改是论笃是与君子者乎色庄者乎君子不可小知而可大受也小人不可大受而可小知也衆恶之必察焉衆好之必察焉乡人皆好之何如子曰未可也乡人皆恶之何如子曰未可也不如乡人之善者好之其不善者恶之好名之人能让千乗之国茍非其人箪食豆羹见于色右明观人之道愚谓自知言而言之则知言可以知人自观人而言之则容貌辞气乃观人之一节故孔子于论笃犹有疑孟子谓听其言而又必观其眸子也又知言知人是汎言其理听言观行是因宰我而言之用人君子不施其亲不使大臣怨乎不以故旧无大故则不弃也无求备于一人国君进贤如不得已将使卑踰尊䟽踰戚可不慎与左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之为巨室则必使工师求大木工师得大木则王喜以为能胜其任也匠人斵而小之则王怒以为不胜其任矣夫人幼而学之壮而欲行之王曰姑舍女所学而从我则何如今有璞玉于此虽万镒必使玉人彫琢之至于治国家则曰姑舍女所学而从我则何以异于教玉人彫琢玉哉右明用人之道何为则民服孔子对曰举直错诸枉则民服举枉错诸直则民不服舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已三分天下有其二以服事殷周之徳其可谓至徳也已矣舜有天下选于衆举臯陶不仁者逺矣汤有天下选于衆举伊尹不仁者逺矣子言卫灵公之无道也康子曰夫如是奚而不丧孔子曰仲叔圉治賔客祝鮀治宗庙王孙贾治军旅夫如是奚其丧为命裨谌草创之世叔讨论之行人子羽修饰之东里子产润色之右明用人之效交际信近于义言可复也恭近于礼逺耻辱也因不失其亲亦可宗也右明持身取友之道爱之能勿劳乎忠焉能勿诲乎右明上下相与之道不逆诈不亿不信抑亦先觉者是贤乎可与言而不与之言失人不可与言而与之言失言知者不失人亦不失言事君数斯辱矣朋友数斯䟽矣右明见㡬之智侍于君子有三愆言未及之而言谓之躁言及之而不言谓之隠未见颜色而言谓之瞽右明事上之礼惟女子与小人为难养也近之则不孙逺之则怨右明御下之道食而弗爱豕交之也爱而不敬兽畜之也右明待贤之礼愚案此章是君交乎臣所主者在爱敬之实万章问交际一章是臣交乎君所主者在礼义之正若缪公之于子思亟问亟餽鼎肉是知爱敬而不知所以爱敬之道子思以为君之犬马畜伋也此谓君之于臣不以私恵而为礼臣之于君不以小恩而为徳此与豕交兽畜之㫖相发云问人于他邦再拜而送之康子馈药拜而受之曰丘未达不敢甞右圣人待物之诚子见南子子路不说夫子矢之曰予所否者天厌之天厌之右圣人事上之礼阳货欲见孔子孔子不见归孔子豚孔子时其亡也而徃拜之遇诸涂谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见孟子居邹季任为任处守以币交受之而不报处于平陆储子为相以币交受之而不报他日由邹之任见季子由平陆之齐不见储子屋庐子喜曰连得间矣问曰夫子之任见季子之齐不见储子为其为相与曰非也书曰享多仪仪不及物曰不享惟不役志于享为其不成享也屋庐子悦或问之屋庐子曰季子不得之邹储子得之平陆右圣贤处物之义愚谓子见南子是委曲以尽当时之礼徃拜阳货而时其亡是于礼之中而裁之以义也孺悲欲见孔子孔子辞以疾将命者出戸取瑟而歌使之闻之右圣人教人之道余如孟子隠几以絶留行者亦是此类或谓孔子于卫主痈疽于齐主侍人瘠环有诸乎孟子曰否不然也好事者为之也于卫主颜雠由弥子之妻与子路之妻兄弟也弥子谓子路曰孔子主我卫卿可得也子路以告孔子曰有命孔子进以礼退以义得之不得曰有命而主痈疽与侍人瘠环是无义无命也孔子不悦于鲁卫遭宋桓司马将要而杀之微服而过宋是时孔子当阨主司城贞子为陈侯周臣吾闻观近臣以其所为主观逺臣以其所主若孔子主痈疽与侍人瘠环何以为孔子右圣人亲贤之实互乡难与言童子见门人惑子曰与其进也不与其退也惟何甚人洁已以进与其洁也不保其徃也右圣人容物之仁余如孟子与匡章游亦是此类孟子为卿于齐出弔于滕王使盖大夫王驩为辅行王驩朝暮见反齐滕之路未甞与之言行事也公孙丑曰齐卿之位不为小矣齐滕之路不为近矣反之而未甞与言行事何也曰夫既或治之予何言哉公行子有子之丧右师徃弔入门有进而与右师言者有就右师之位而与右师言者孟子不与右师言右师不悦曰诸君子皆与驩言孟子独不与驩言是简驩也孟子闻之曰礼朝廷不歴位而相与言不踰阶而相揖也我欲行礼子敖以我为简不亦异乎右圣贤恶恶之义原壤夷俟子曰幼而不孙弟长而无述焉老而不死是为贼以杖叩其胫乐正子从于子敖之齐乐正子见孟子孟子曰子亦来见我乎曰先生何为出此言也曰子来㡬日矣曰昔者曰昔者则我出此言也不亦宜乎曰舍馆未定曰子闻之也舍馆定然后求见长者乎曰克有罪子之从于子敖来徒餔啜也我不意子学古之道而以餔啜也右圣贤责善之道愚谓孔子之于原壤是待故人之意故犹忠诚恺切以责之也孟子之于右师是待小人之道则严以自持絶之而已矣余见孔子气象类义命君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正己而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身右兼义命言不在其位不谋其政君子思不出其位右専以分义言愚谓思不出位汎以地位言不在其位専以职位言富贵贫贱欲贵者人之同心也人人有贵于己者弗思耳人之所贵者非良贵也赵孟之所贵赵孟能贱之诗云既醉以酒既饱以徳言饱乎仁义也所以不愿人之膏粱之味也令闻广誉施于身所以不愿人之文绣也有天爵者有人爵者仁义忠信乐善不倦此天爵也公卿大夫此人爵也古之人修其天爵而人爵从之今之人修其天爵以要人爵既得人爵而弃其天爵则惑之甚者也终亦必亡而已矣广土衆民君子欲之所乐不存焉中天下而立定四海之民君子乐之所性不存焉君子所性虽大行不加焉虽穷居不损焉分定故也君子所性仁义礼智根于心其生色也睟然见于面盎于背施于四体四体不言而喻君子谋道不谋食耕也馁在其中矣学也禄在其中矣君子忧道不忧贫不仁者不可以久处约不可以长处乐仁者安仁知者利仁富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之闲违仁造次必于是颠沛必于是士志于道而耻恶衣恶食者未足与议也附之以韩魏之家如其自视欿然则过人逺矣饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害人能无以饥渴之害为心害则不及人不为忧矣右以内外轻重而言之富贵在天富而可求也虽执鞭之士吾亦为之如不可求从吾所好赐不受命而货殖焉右以命分而言之余如孔子得之不得曰有命亦是此意但圣人于此初不以命决之顾义理何如耳其以命言者皆儆人之辞也求则得之舍则失之是求有益于得也求在我者也求之有道得之有命是求无益于得也求在外者也右兼义命而言之余如君子素位而行一章亦是此类若孟子乞墦之喻则为不知义命者言之使知所戒焉又此类之反对也贫而无怨难富而无骄易右自常情而言之说大人则藐之勿视其巍巍然堂高数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乗我得志弗为也在彼者皆我所不为也在我者皆古之制也吾何畏彼哉右即其所守而言之贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸徃而知来者衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧右即其所能而勉之愚谓无谄无骄是子贡之所能不受命而货殖者是子贡之所失夫子以不受命之语儆之无谄无骄必因是而后有得也贤哉回也一箪食一瓢饮在陋巷人不堪其忧回也不改其乐贤哉回也回也其庶乎屡空右即其所能而称之愚谓颜渊子路子贡孟子皆为以理自守者然守之近于自然者颜子也守之笃而其进未己者子贡也守之固而自许其能者子路也守之严而不免以已方人者孟子也是其所守者虽同而其气象不同则如此巍巍乎舜禹之有天下也而不与焉舜之饭糗茹草也若将终身焉及其为天子也被袗衣鼔琴二女果若固有之饭䟽食饮水曲肱而枕之乐亦在其中矣不义而富且贵于我如浮云右即其心之所安而言之愚谓有天下不与者是不为外物所役若将终身若固有之者是不为外物所迁饭䟽食饮水乐在其中者是不为外物所累安土敦仁圣之至也又案孔子浑然天理故贫富不能动其心颜子能克己复礼故不以贫富动其心此孔颜之所以分也困穷患难天生徳于予桓魋其如予何文不在兹乎天之将丧斯文也后死者不得与于斯文也天之未丧斯文也匡人其如予何右圣人知天之智愚谓二章之㫖一以道自任一以徳自任圣人于此不待决之于天而后泰然特以晓当时从行者而安其心耳在陈絶粮从者病莫能兴子路愠见曰君子亦有穷乎子曰君子固穷小人穷斯滥矣右圣人安土之仁已上三章见孔子处困戹之道若孟子言无上下之交则明孔子离困戹之由其如予何是知天之智微服过宋是处物之义思患豫防正以顺乎天也此所谓并行而不相悖也又孔子两言其如予何一言其如命何饶子曰如命何是我之命在天如予何是天之命在我在天者不可必在我者可必子畏于匡颜渊后子曰吾以女为死矣曰子在回何敢死右圣贤处物之义余如孔子言杀身成仁孟子言舍生取义皆明处忧患之道也朱子曰孔子之言是以仁决之孟子之言是以义决之盖仁人不以所恶伤所好之体义士不以所贱易所贵之宜舜发于畎畆之中傅说举于版筑之间胶鬲举于鱼盐之中管夷吾举于士孙叔敖举于海百里奚举于市故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曽益其所不能人恒过然后能改困于心衡于虑而后作徴于色发于声而后喻入则无法家拂士出则无敌国外患者国恒亡然后知生于忧患而死于安乐也人之有徳慧术知者恒存乎疢疾独孤臣孽子其操心也危其虑患也深故达右以困穷患难为修省之㡬辞受取予可以取可以无取取伤廉可以与可以无与与伤恵右正言取与之义愚案舍生取义一章自一箪食以下可与此章互相发明此欲人于取与之际审夫义理之中彼欲人于辞受之际存其本心之正好名之人能让千乗之国苟非其人箪食豆羹见于色右専论观人之法子华使于齐冉子为其母请粟子曰与之釜请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎颜渊死颜路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也右因用财而见处物之义前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣孟子曰皆是也当在宋也予将有逺行行者必以赆辞曰餽赆予何为不受当在薛也予有戒心辞曰闻戒故为兵餽之予何为不受若于齐则未有处也无处而餽之是货之也焉有君子而可以货取乎士之不託诸侯何也孟子曰不敢也诸侯失国而后託于诸侯礼也士之託于诸侯非礼也万章曰君餽之粟则受之乎曰受之受之何义也曰君之于氓也固周之曰周之则受赐之则不受何也曰不敢也曰敢问其不敢何也曰抱关击柝者皆有常职以食于上无常职而赐于上者以为不恭也曰君餽之则受之不识可常继乎曰缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也悦贤不能举又不能养也可谓悦贤乎曰敢问国君欲养君子如何斯可谓养矣曰以君命将之再拜稽首而受其后廪人继粟庖人继肉不以君命将之子思以为鼎肉使已仆仆尔亟拜也非养君子之道也尧之于舜也使其子九男事之二女女焉百官牛羊仓廪备以养舜于畎畆之中后举而加诸上位故曰王公之尊贤者也孟子去齐居休公孙丑问曰仕而不受禄古之道乎曰非也于崇吾得见王退而有去志不欲变故不受也继而有师命不可以请久于齐非我志也孟子致为臣而归王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之时子因陈子而以告孟子陈子以时子之言告孟子孟子曰然夫时子恶知其不可也如使予欲富辞十万而受万是为欲富乎季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣彭更问曰后车数十乗从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎曰否士无事而食不可也曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则弟守先王之道以待后之学者而不得食于子子何尊梓匠轮舆而轻为仁义者哉曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志曰有人于此毁瓦画墁其志将以求食也则子食之乎曰否曰然则子非食志也食功也诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是右因论辞受而见处物之义愚谓仕不受禄与不受万钟则义之中有见㡬之智孟子之于齐宋薛子思之于鲁缪公则义之中见交际之礼传食诸侯一章则言人之有功者我当食其人主于食人者而言也不素餐兮一章则言见食于人者必有功于人主于食人之食者而言也是皆孟子自道之辞所以解门人之惑者如此万章问交际一章亦兼辞受之义与交际之礼而言之而阙文疑义居多故不具伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人孰谓微生高直或乞醯焉乞诸其隣而与之陈仲子岂不诚廉士哉居于陵三日不食耳无闻目无见也井上有李螬食实者过半矣匍匐徃将食之三咽然后耳有闻目有见孟子曰于齐国之士吾必以仲子为巨擘焉虽然仲子恶能廉充仲子之操则蚓而后可者也夫蚓上食藁壤下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也曰是何伤哉彼身织屦妻辟纑以易之也曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生䳘者已频顣曰恶用是鶃鶃者为哉他日其母杀是䳘也与之食之其兄自外至曰是鶃鶃之肉也出而哇之以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也仲子不义与之齐国而弗受人皆信之是舍箪食豆羹之义也人莫大焉亡亲戚君臣上下以其小者信其大者奚可哉右因论人而见处物之义愚谓伊尹之一介不取与亦其义之合于圣人者故孟子称之如此若微生之与害于直仲子之操害于廉则皆不合于义者也是故夫子以微事断之孟子以大节断之欲人以之为戒耳四书通㫖卷五四书通旨钦定四库全书四书通㫖卷六元朱公迁撰出处去就笃信好学守死善道危邦不入乱邦不居天下有道则见无道则隠邦有道贫且贱焉耻也邦无道富且贵焉耻也仕而优则学学而优则仕子使漆雕开仕对曰吾斯之未能信子说子路使子羔为费宰子曰贼夫人之子右明体用之学愚案孔子之言体用贵乎兼备子夏之言体用贵乎相资若漆雕开可以仕而未肯仕则夫子说其笃志子羔未可以仕而使之仕则夫子以谓贼夫人其轻重先后又如此用之则行舍之则藏惟我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也有美玉于斯韫匵而藏诸求善贾而沽诸子曰沽之哉沽之哉我待贾者也宪问耻子曰邦有道谷邦无道谷耻也贤者辟世其次辟地其次辟色其次辟言古之君子何如则仕孟子曰所就三所去三迎之致敬以有礼言将行其言也则就之礼貌未衰言弗行也则去之其次虽未行其言也迎之致敬以有礼则就之礼貌衰则去之其下朝不食夕不食饥饿不能出门戸君闻之曰吾大者不能行其道又不能从其言也使饥饿于我土地吾耻之周之亦可受也免死而已矣右明处物之义愚谓用行舍藏待贾而沽三就三去皆以彼己遇合言贤者辟世以下及答原宪之语皆兼时势可否言色斯举矣翔而后集无罪而杀士则大夫可以去无罪而戮民则士可以徙右明见㡬之智天下有道以道殉身天下无道以身殉道未闻以道殉乎人者也不见诸侯宜若小然今一见之大则以王小则以覇且志曰枉尺而直寻宜若可为也孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不徃也如不待其招而徃何哉且夫枉尺而直寻者以利言也如以利则枉寻直尺而利亦可为与昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之强而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舍矢如破我不贯与小人乗请辞御者且羞与射者比比而得禽兽虽若邱陵弗为也如枉道而从彼何也且子过矣枉己者未有能直人者也古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则弔三月无君则弔不以急乎曰士之失位也犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足弔乎出疆必载质何也曰士之仕也犹农夫之耕也农夫岂为出疆舍其耒耜哉曰晋国亦仕国也未甞闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言钻穴隙相窥踰墙相从则父母国人皆贱之古之人未甞不欲仕也又恶不由其道不由其道而徃者与钻穴隙之类也男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也曰今天下溺矣夫子之不援何也曰天下溺援之以道嫂溺援之以手子欲手援天下乎公孙衍张仪岂不诚大丈夫哉一怒而诸侯惧安居而天下熄孟子曰是焉得为大丈夫乎子未学礼乎丈夫之冠也父命之女子之嫁也母命之徃送之门戒之曰徃之女家必敬必戒无违夫子以顺为正者妾妇之道也居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫敢问不见诸侯何义也孟子曰在国曰市井之臣在野曰草莽之臣皆谓庶人庶人不传质为臣不敢见于诸侯礼也万章曰庶人召之役则徃役君欲见之召之则不徃见之何也曰徃役义也徃见不义也且君之欲见之也何为也哉曰为其多闻也为其贤也曰为其多闻也则天子不召师而况诸侯乎为其贤也则吾未闻欲见贤而召之也缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎子思之不悦也岂不曰以位则子君也我臣也何敢与君友也以徳则子事我者也奚可以与我友千乗之君求与之友而不可得也而况可召与齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不徃也曰敢问招虞人何以曰以皮冠庶人以旃士以旂大夫以旌以大夫之招招虞人虞人死不敢徃以士之招招庶人庶人岂敢徃哉况乎以不贤人之招招贤人乎欲见贤人而不以其道犹欲其入而闭之门也夫义路也礼门也惟君子能由是路出入是门也诗云周道如底其直如矢君子所履小人所视万章曰孔子君命召不俟驾而行然则孔子非与曰孔子当仕有官职而以其官召之也右明守正之义古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎子好游乎吾语子游人知之亦嚣嚣人不知亦嚣嚣曰何如斯可以嚣嚣矣曰尊徳乐义则可以嚣嚣矣故士穷不失义达不离道穷不失义故士得已焉达不离道故民不失望焉古之人得志泽加于民不得志修身见于世穷则独善其身达则兼善天下右明内外轻重之分先名实者为人也后名实者自为也夫子在三卿之中名实未加于上下而去之仁者固如此乎孟子曰居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者何也曰仁也君子亦仁而已矣何必同曰鲁缪公之时公仪子为政子栁子思为臣鲁之削也滋甚若是乎贤者之无益于国也曰虞不用百里奚而亡秦穆公用之而覇不用贤则亡削何可得与曰昔者王豹处于淇而河西善讴緜驹处于高唐而齐右善歌华周杞梁之妻善哭其夫而变国俗有诸内必形诸外为其事而无其功者髠未甞覩之也是故无贤者也有则髠必识之曰孔子为鲁司寇不用从而祭燔肉不至不税冕而行不知者以为为肉也其知者以为为无礼也乃孔子则欲以微罪行不欲为茍去君子之所为衆人固不识也右明仁贤之心不见诸侯何义孟子曰古者不为臣不见段干木踰垣而辟之泄栁闭门而不内是皆已甚廹斯可以见矣阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见曽子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知已矣右明中正之道仕非为贫也而有时乎为贫娶妻非为养也而有时乎为养为贫者辞尊居卑辞富居贫辞尊居卑辞富居贫恶乎宜乎抱关击柝孔子甞为委吏矣曰会计当而已矣甞为乗田矣曰牛羊茁壮长而已矣位卑而言高罪也立乎人之本朝而道不行耻也右専言为贫而仕之义子奚不为政子曰书云孝乎惟孝友于兄弟施于有政是亦为政奚其为为政齐景公待孔子曰若季氏则吾不能以季孟之闲待之曰吾老矣不能用也孔子行齐人归女乐季桓子受之三日不朝孔子行卫灵公问陈于孔子孔子对曰爼豆之事则甞闻之矣军旅之事未之学也明日遂行季氏使闵子骞为费宰闵子骞曰善为我辞焉如有复我者则吾必在汶上矣孟子去齐宿于昼有欲为王留行者坐而言不应隠几而卧客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身子为长者虑而不及子思子絶长者乎长者絶子乎孟子去齐居休公孙丑问曰仕而不受禄古之道乎曰非也于崇吾得见王退而有去志不欲变故不受也继而有师命不可以请久于齐非我志也齐饥陈臻曰国人皆以夫子将复为发棠殆不可复孟子曰是为冯妇也晋人有冯妇者善搏虎卒为善士则之野有衆逐虎虎负嵎莫之敢撄望见冯妇趋而迎之冯妇攘臂下车衆皆悦之其为士者笑之右圣贤见㡬之智愚谓此皆于智之中有制事之义若孔子去鲁迟迟吾行与燔肉不至不税冕而行则智之中有爱君之仁又案齐人归女乐孔子行是孔子所以去之本意燔肉不至而孔子行则以明其用心之忠且厚也孔子之仕也非事道与曰事道也事道奚猎较也曰孔子先簿正祭器不以四方之食供簿正曰奚不去也曰为之兆也兆足以行矣而不行而后去是以未甞有所终三年淹也孔子有见行可之仕有际可之仕有公养之仕于季桓子见行可之仕也于卫灵公际可之仕也于卫孝公公养之仕也孔子之去齐接淅而行去鲁曰迟迟吾行也去父母国之道也禹稷当平世三过其门而不入孔子贤之颜子当乱世居于陋巷一箪食一瓢饮人不堪其忧颜子不改其乐孔子贤之孟子曰禹稷颜回同道禹思天下有溺者由已溺之也稷思天下有饥者由已饥之也是以如是其急也禹稷颜子易地则皆然今有同室之人鬭者救之虽被发缨冠而救之可也乡邻有鬭者被发缨冠而徃救之则惑也虽闭戸可也曽子子思易地则皆然孟子谓蚳鼃曰子之辞灵丘而请士师似也为其可以言也今既数月矣未可以言与蚳鼃谏于王而不用致为臣而去齐人曰所以为蚳鼃则善矣所以自为则吾不知也公都子以告曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉右圣贤处物之义愚谓禹稷颜子以时位之显晦言曽子之与子思孟子之视蚳鼃以地位之尊卑言孔子去齐去鲁以势分之亲踈言行可际可公养之仕以遇合之浅深言公山弗扰以费畔召子欲徃子路不说曰末之也已何必公山氏之之也子曰夫召我者而岂徒哉如有用我者吾其为东周乎佛肸召子欲徃子路曰昔者由也闻诸夫子曰亲于其身为不善者君子不入也佛肸以中牟畔子之徃也如之何子曰然有是言也不曰坚乎磨而不磷不曰白乎湼而不缁吾岂匏𤓰也哉焉能系而不食孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦高子以告曰夫尹士恶知予哉千里而见王是予所欲也不遇故去岂予所欲哉予不得已也予三宿而出昼于予心犹以为速王庶㡬改之王如改诸则必反予夫出昼而王不予追也予然后浩然有归志予虽然岂舍王哉王犹足用为善王如用予则岂徒齐民安天下之民举安王庶㡬改之予日望之予岂若是小丈夫然哉谏于其君而不受则怒悻悻然见于其面去则穷日之力而后宿哉尹士闻之曰士诚小人也右圣贤行道之心愚谓此皆圣贤不忘天下之仁心也然孔子之不果去则仁之中有智存焉孟子之不果留则仁之中有义存焉苟有用我者朞月而已可也三年有成道不行乗桴浮于海从我者其由与子路闻之喜子曰由也好勇过我无所取材子欲居九夷或曰陋如之何子曰君子居之何陋之有子在陈曰归与归与吾党之小子狂简斐然成章不知所以裁之甚矣吾衰也久矣吾不复梦见周公凤鸟不至河不出图吾已矣夫右圣人叹道不行之辞仪封人请见曰君子之至于斯也吾未甞不得见也从者见之出曰二三子何患于丧乎天下之无道也久矣天将以夫子为木铎公伯寮愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何孟子去齐充虞路问曰夫子若有不豫色然前日虞闻诸夫子曰君子不怨天不尤人曰彼一时此一时也五百年必有王者兴其间必有名世者由周而来七百有余歳矣以其数则过矣以其时考之则可矣夫天未欲平治天下也如欲平治天下当今之世舍我其谁也吾何为不豫哉鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧踰前丧君无见焉公曰诺乐正子入见曰君奚为不见孟轲也曰或告寡人曰孟子之后丧踰前丧是以不徃见也曰何哉君所谓踰者前以士后以大夫前以三鼎而后以五鼎与曰否谓棺椁衣衾之美也曰非所谓踰也贫富不同也乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉右论出处而以天命决之愚谓圣贤盖以天命晓人封人则以天意观圣人者也又案此一类専以穷达言真氏以伯寮之愬臧仓之沮夫子莫我知之叹孟子何为不豫之语皆为安义命之事愚闻之叔父君曰不怨天不尤人为圣人自道之辞则可若以此论圣人则不可盖不怨不尤不足以言圣人故也故充虞又闻于孟子是孟子甞以此教人而亦以此自居矣中庸又以归之素位而行之君子其所谓君子盖通圣贤而言者也微子去之箕子为之奴比干谏而死孔子曰殷有三仁焉居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者何也曰仁也直哉史鱼邦有道如矢邦无道如矢君子哉蘧伯玊邦有道则仕邦无道则可卷而懐之寗武子邦有道则知邦无道则愚其知可及也其愚不可及也右论人出处而以德行称之余如孟子以清和任称夷恵伊尹亦是此类人有言伊尹以割烹要汤有诸孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人汤使人以币聘之嚣嚣然曰我何以汤之聘币为哉我岂若处畎畆之中由是以乐尧舜之道哉汤三使徃聘之既而幡然改曰与我处畎畆之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也思天下之民匹夫匹妇有不被尧舜之泽者若己推而内之沟中其自任以天下之重如此故就汤而说之以伐夏救民吾未闻枉己而正人者也况辱己以正天下者乎圣人之行不同也或逺或近或去或不去归洁其身而已矣吾闻其以尧舜之道要汤未闻以割烹也伊训曰天诛造攻自牧宫朕载自亳或曰百里奚自鬻于秦养牲者五羊之皮食牛以要秦穆公信乎孟子曰否不然好事者为之也百里奚虞人也晋人以垂棘之璧与屈产之乗假道于虞以伐虢宫之竒谏百里奚不谏知虞公之不可谏而去之秦年已七十矣曽不知以食牛干秦穆公之为汗也可谓智乎不可谏而不谏可谓不智乎知虞公之将亡而先去之不可谓不智也时举于秦知穆公之可与有行也而相之可谓不智乎相秦而显其君于天下可传于后世不贤而能之乎自鬻以成其君乡党自好者不为而谓贤者为之乎右论人出处而以事理明之愚谓伊尹得圣人之任孟子盖已称之百里奚于去就之际甚明其智亦有合于圣贤者故在所取焉然王者之师伯者之佐相去亦已逺矣若比寗武子可及之知则百里又当为优也伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将浼焉是故诸侯虽有善其辞命而至者不受也不受也者是亦不屑就已栁下恵不羞污君不卑小官进不隠贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能浼我哉故由由然与之偕而不自失焉援而止之而止援而止之而止者是亦不屑去已孟子曰伯夷隘栁下恵不恭隘与不恭君子不由也右论人出处而以一偏之敝言之伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以久则久可以速则速孔子也皆古圣人也吾未能有行焉乃所愿则学孔子也伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭也当纣之时居北海之濵以待天下之清也故闻伯夷之风者顽夫廉懦夫有立志伊尹曰何事非君何使非民治亦进乱亦进曰天之生斯民也使先知觉后知使先觉觉后觉予天民之先觉者也予将以此道觉此民也思天下之民匹夫匹妇有不与被尧舜之泽者若已推而内之沟中其自任以天下之重也栁下恵不羞污君不辞小官进不隠贤必以其道遗佚而不怨阨穷而不悯与乡人处由由然不忍去也尔为尔我为我虽袒裼裸裎于我侧尔焉能浼我哉故闻栁下恵之风者鄙夫宽薄夫敦孔子之去齐接淅而行去鲁曰迟迟吾行也去父母国之道也可以速而速可以久而久可以处而处可以仕而仕孔子也孟子曰伯夷圣之清者也伊尹圣之任者也栁下恵圣之和者也孔子圣之时者也孔子之谓集大成集大成也者金声而玉振之也金声也者始条理也玊振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也右论人出处而以圣人折𠂻之愚谓孔子之无所不可者由其有处物之义三子之各极其一偏者以其于义犹未精也作者七人矣子路宿于石门晨门曰奚自子路曰自孔氏曰是知其不可而为之者与楚狂接舆歌而过孔子曰凤兮凤兮何徳之衰徃者不可谏来者犹可追已而已而今之从政者殆而孔子下欲与之言趋而辟之不得与之言太师挚适齐亚饭干适楚三饭缭适蔡四饭缺适秦鼔方叔入于河播鼗武入于汉少师阳击磬襄入于海右记隠遯以明高世之行丘何为是栖栖者与无乃为佞乎孔子曰非敢为佞也疾固也子击磬于卫有荷蒉而过孔氏之门者曰有心哉击磬乎既而曰鄙哉硁硁乎莫己知也斯己而已矣深则厉浅则揭子曰果哉末之难矣长沮桀溺耦而耕孔子过之使子路问津焉长沮曰夫执舆者为谁子路曰为孔丘曰是鲁孔丘与曰是也曰是知津矣问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之且而与其从辟人之士也岂若从辟世之士哉耰而不辍子路行以告夫子怃然曰鸟兽不可与同羣吾非斯人之徒与而谁与天下有道丘不与易也子路从而后遇丈人以杖荷莜子路问曰子见夫子乎丈人曰四体不勤五谷不分孰为夫子植其杖而芸子路拱而立止子路宿杀鸡为黍而食之见其二子焉明日子路行以告子曰隠者也使子路反见之至则行矣子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣逸民伯夷叔齐虞仲夷逸朱张栁下恵少连子曰不降其志不辱其身伯夷叔齐与谓栁下恵少连降志辱身矣言中伦行中虑其斯而已矣谓虞仲夷逸隠居放言身中清废中权我则异于是无可无不可右记隠遯而见圣人中庸之道治道子适卫冉有仆子曰庶矣哉冉有曰既庶矣又何加焉曰富之曰既富矣又何加焉曰教之右緫以为治之道言之所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家上老老而民兴孝上长长而民兴弟上恤孤而民不倍慎终追逺民徳归厚矣君子笃于亲则民兴于仁故旧不遗则民不偷上好礼则民莫敢不敬上好义则民莫敢不服上好信则民莫敢不用情上好礼则民易使也君仁莫不仁君义莫不义右正以感化之机言之季康子问使民敬忠以劝如之何子曰临之以庄则敬孝慈则忠举善而教不能则劝季康子患盗问于孔子孔子对曰苟子之不欲虽赏之不窃右因其人而以感化之机言之为政以德譬如北辰居其所而衆星共之知及之仁不能守之虽得之必失之知及之仁能守之不庄以涖之则民不敬知及之仁能守之庄以涖之动之不以礼未善也苟正其身矣于从政乎何有不能正其身如正人何能以礼让为国乎何有不能以礼让为国如礼何右正论其所存者以出治之本言之已下皆以政言愚案为政以徳一章以本效相贯言重在徳字知及仁守一章以本末相资言重在仁字礼让为国及苟正其身二章皆以得失相对言重在让字与正字出治之本虽不同要皆本之吾身而已故举徳之一字言则知仁庄礼礼让在其中举正身而言则所谓徳者又在其中若孟子言为政不难不得罪于巨室是亦主于正身而言之然不得罪于巨室之云乃当时为政之一道耳非以此为不易之常法也颜渊问为邦子曰行夏之时乗殷之辂服周之冕乐则韶舞放郑声逺佞人郑声淫佞人殆子之武城闻弦歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳道在尔而求诸逺事在易而求诸难人人亲其亲长其长而天下平右正论其所施者以立治之本言之愚谓亲亲长长所谓道也礼者所以教人履此道乐者所以教人乐此道立治之本无他焉亦曰修道以为教耳政者正也子帅以正孰敢不正如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃右因其人而论其所存者以出治之本言之君君臣臣父父子子公曰善哉信如君不君臣不臣父不父子不子虽有粟吾得而食诸卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所苟而已矣右因其人而论其所施者以立治之本言之道千乗之国敬事而信节用而爱人使民以时雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃太简乎子曰雍之言然鲁欲使乐正子为政孟子曰吾闻之喜而不寐公孙丑曰乐正子强乎曰否有知虑乎曰否多闻识乎曰否然则奚为喜而不寐曰其为人也好善好善足乎曰好善优于天下而况鲁国乎夫茍好善则四海之内皆将轻千里而来告之以善夫茍不好善则人将曰訑訑予既已知之矣訑訑之声音颜色距人于千里之外士止于千里之外则谗谄面谀之人至矣与谗谄面谀之人居国欲治可得乎右正论其所存者以为治之要言之先有司赦小过举贤才曰焉知贤才而举之曰举尔所知尔所不知人其舍诸足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立右正论其所施者以为治之要言之愚案孔子论政皆言其常而去食去兵则言其变盖子贡有不得已之问圣言所以处不得已之势也居之无倦行之以忠先之劳之请益曰无倦子夏为莒父宰问政子曰无欲速无见小利欲速则不达见小利则大事不成右因其人而论其所存者以为治之要言之近者说逺者来右以治功之次第言之子产听郑国之政以其乗舆济人于溱洧孟子曰恵而不知为政歳十一月徒杠成十二月舆梁成民未病渉也君子平其政行辟人可也焉得人人而济之故为政者每人而悦之日亦不足矣右以为治之大体言之尊五美屏四恶斯可以从政矣子张曰何谓五美子曰君子恵而不费劳而不怨欲而不贪泰而不骄威而不勐子张曰何谓恵而不费子曰因民之所利而利之斯不亦恵而不费乎择可劳而劳之又谁怨欲仁而得仁又焉贪君子无衆寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不勐乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石巖巖赫赫师尹民具尔瞻有国者不可以不慎辟则为天下僇矣诗云殷之未丧师克配上帝仪监于殷峻命不易道得衆则得国失衆则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣楚书曰楚国无以为宝惟善以为宝舅犯曰亡人无以为宝仁亲以为实秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之生财有大道生之者衆食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害竝至虽有善者亦无如之何矣此谓国不以利为利以义为利也哀公问政子曰文武之政布在方䇿其人存则其政举其人亡则其政息人道敏政地道敏树夫政也者蒲卢也故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也故君子不可以不修身思修身不可以不事亲思事亲不可以不知人思知人不可以不知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之齐明盛服非礼不动所以修身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送徃迎来嘉善而矜不能所以柔逺人也继絶世举废国治乱持危朝聘以时厚徃而薄来所以懐诸侯也凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强右合身心政事所存所施而详言之愚案大学所言其要在絜矩中庸所言其要在诚身孔子所以告子张者主于正身爱物则仁之与敬乃其本与道之以政齐之以刑民免而无耻道之以徳齐之以礼有耻且格仁言不如仁声之入人深也善政不如善教之得民也善政民畏之善教民爱之善政得民财善教得民心右以政教浅深之效言之苟有用我者朞月而已可也三年有成如有王者必世而后仁善人为邦百年亦可以胜残去杀矣善人教民七年亦可以即戎矣右以政成迟速之效言之饶子曰朞月而纪纲布三年而政化行一世而教化浃此是圣人作为久近之效七年而可即戎比之三年有勇知方者有闲百年而可胜残去杀比之必世后仁者逺甚此是善人作为久近之效愚谓三年有勇知方是勇于义者作为之效三年而可足民是多才能者作为之效五年七年而为政于天下是师文王者作为之效皆非善人之可能也集注以谓教之孝弟忠信之行务农讲武之法则所以富之者固在教之之中矣汤放桀武王伐纣有诸孟子对曰于传有之曰臣弑其君可乎曰贼仁者谓之贼贼义者谓之残残贼之人谓之一夫闻诛一夫纣矣未闻弑君也尽信书则不如无书吾于武城取二三䇿而已矣仁人无敌于天下以至仁伐至不仁而何其血之流杵也有人曰我善为陈我善为战大罪也国君好仁天下无敌焉南面而征北狄怨东面而征西夷怨曰奚为后我武王之伐殷也革车三百两虎贲三千人王曰无畏宁尔也非敌百姓也若崩厥角稽首征之为言正也各欲正己也焉用战齐人伐燕胜之宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而弔其民若时雨降民大悦书曰徯我后后来其苏今燕虐其民王徃而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之强也今又倍地而不行仁政是动天下之兵也王速出令反其旄倪止其重器谋于燕衆置君而后去之则犹可及止也沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉燕人畔王曰吾甚慙于孟子陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞宋小国也今将行王政齐楚恶而伐之则如之何孟子曰汤居亳与葛为邻葛伯放而不祀汤使人问之曰何为不祀曰无以供牺牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳衆徃为之耕老弱馈食葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也为其杀是童子而征之四海之内皆曰非富天下也为匹夫匹妇复雠也汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君弔其民如时雨降民大悦书曰徯我后后来其无罚有攸不为臣东征绥厥士女匪厥𤣥黄绍我周王见休惟臣附于大邑周其君子实𤣥黄于匪以迎其君子其小人箪食壶浆以迎其小人救民于水火之中取其残而已矣大誓曰我武惟扬侵于之疆则取于残杀伐用张于汤有光不行王政云尔苟行王政四海之内皆举首而望之欲以为君齐楚虽大何畏焉季氏将伐颛臾冉有季路见于孔子曰季氏将有事于颛臾孔子曰求无乃尔是过与夫颛臾昔者先王以为东蒙主且在邦域之中矣是社稷之臣也何以伐为冉有曰夫子欲之吾二臣者皆不欲也孔子曰求周任有言曰陈力就列不能者止危而不持颠而不扶则将焉用彼相矣且尔言过矣虎兕出于柙龟玉毁于椟中是谁之过与冉有曰今夫颛臾固而近于费今不取后世必为子孙忧孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安盖均无贫和无寡安无倾夫如是故逺人不服则修文徳以来之既来之则安之今由与求也相夫子逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也鲁欲使慎子为将军孟子曰不教民而用之谓之殃民殃民者不容于尧舜之世一战胜齐遂有南阳然且不可慎子勃然不悦曰此则滑釐所不识也曰吾明告子天子之地方千里不千里不足以待诸侯诸侯之地方百里不百里不足以守宗庙之典籍周公之封于鲁为方百里也地非不足而俭于百里大公之封于齐也亦为方百里也地非不足也而俭于百里今鲁方百里者五子以为有王者作则鲁在所损乎在所益乎徒取诸彼以与此然且仁者不为况于杀人以求之乎君子之事君也务引其君以当道志于仁而已春秋无义战彼善于此则有之矣征者上伐下也敌国不相征也右明兴师之义愚谓弔民伐罪兴师之义也汤武之师是已春秋彼善于此者假义而已若鲁欲伐齐则贪昧而不知义齐欲灭燕则暴虐而不合义季氏欲伐公臣则强僣而犯义宋不度徳量力而称兵于倍地之四邻是又衡行贼义以取败亡者也子之所慎齐战疾子行三军则谁与子曰暴虎冯河死而无悔者吾不与也必也临事而惧好谋而成者也右临兵制胜之道愚谓行师之要主敬而已夫子之所慎敬也夫子之言临事而惧亦敬也敬则心有主宰而能谋故好谋而成必先之以惧也四书通㫖卷六