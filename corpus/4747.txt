玄坛刊误论正统道藏三家本一卷正一部玄坛刋误论笙七悟微子张若海集悟微子世叅簪褐业在焚修三洞斋科诚爲巳任因循而巳踳駮有疑未遇通人无所质正一日有霓襟云帔者云自天台四明而来容止粹和瞻视端肃不言姓氏称云光先生诚方外逍遥之人也儒释该通仍精三洞科敎由是舍䇿憩止获与之游且曰咸洛江湖瓯闽陇蜀仙坛灵岳皆得徧游毎见斋醮旧仪不免倒置子之习误能服义而改之乎悟微子曰小人颛愚欣闻良训稽首作礼𦍒得抠衣凡蒙指疵书诸绅带其玄坛谬误有二十品目实前贤未曽啇㩁輙思流行奉三天之法者目之曰玄坛刋误论无或执迷而违义也论入靖品第一云光先生曰凡修斋三日前道士入斋堂靖室澡雪襟神止息妄念不履殗秽不听笙歌端然一心唯在斋法而巳今之道士预于斋官者能孤洁无杂常自黙朝造次昇坛固无触秽犹于敎法须示䂓绳虽云道德内充亦在威仪外备而苟非此軰宁免混淆岂可旦在尘埃暮登陛级俾其自省汝意安乎若宫观之中不能三日或一日二日亦可也俗家修设一昼夜入精其义且通悟微子稽首曰敬闻命矣重论入靖品第二悟微子白先生曰入靖之事近多因循苟能至诚岂在预事云光先生曰此乃庸俗道士欺谩庸俗之夫非通论也假如国家有事郊庙其斋官太常卿上至太尉并散斋四日致斋三日受戒誓后不吊丧问疾不作乐不判刑杀文书不行刑罚不亲秽事不入妻妾之房祭前一夜都省鏁宿明日御史清道其所往郊庙之路金吾司勒地界禁断师僧孝子丧车不许触汚斋官有渎尊神也况三清上圣乎悟微子曰若在官宅即然若在宫观道士各居靖室岂俟斋时方更入靖得无自鄙耶先生曰不然道士所居靖室是寝止之室非入靖朝眞之室今宫观有精思堂凝神堂思微堂存眞堂者即是入靖之所也若就所居之室即精思诸堂复设何用悟微子曰诚哉斯言尔后敢不依禀论说戒署职品第三云光先生曰说戒署职修斋前若入靖三日即于初日戒誓若入靖一日即于其日清旦戒誓集道衆于法堂玄中法师前启灵寳自然朝髙功法师即宣扬戒誓各令净心专于斋事秉持敎戒之旨也然后署六职各供其职不得有阙说戒署职毕即监斋宣职状后牓白于斋堂中是也今睹修斋道士当日斋集至夜自玄中法师前斋主投词法师关告后便昇坛行事至重谢后却转洞案说戒署职此乃先行其事然后署职何倒错之甚也悟微子载详斯礼始觉前科之非而今而后得以遵行重论说戒事品第四悟微子屏肃重白先生曰今之重谢后说戒其来乆矣一旦改革岂有说乎先生曰是何言欤是何言欤事之不经何必袭旧复坐吾语汝夫朝眞之科与国家禋祀礼同而香蔬殽醴有异享前七日太尉于都省集斋官戒誓云某月某日有事于某庙各扬其职不供其事国有常刑苟致阙遗祭后举罚未闻彻祭之后方补斋官也今道士登坛重谢后是行一朝法事毕也特地却重说戒听其戒词又非斋意自说初入道披度戒文次第乖违庠序顚倒良由昔人不能刋改按用谬科致使后来承此误本虽云道门髙德曽经校勘吾弗信也一如王侯命官岂可莅事后方受简牒子但质于通论必有尚理者爲吾攘臂也悟微子闻义方悟前非论发鑪品第五云光先生曰发鑪者即髙功法师对三清秉鑪关启修斋之旨也其词云无上玄元始三炁无极大道元始天尊太上大道君太上老君自然玉陛下然后云臣今奉爲大道弟子某官姓名爲某事修某斋此乃法师面觌元皇之祖也以上更无上于三清也故不兼称诸圣矣今之修斋道士称无上三天玄元始三炁太上老君召出身中三五功曹左右官使者是令老君召出身中神也又云当召此间土地速出严装关启今所爲某人修某斋者且法象三天建立坛级法师昇坛巳在三天之上对御启奏之次岂合方仗身神唤召土地证明功德大不可也未审土地之神得上三清之坛否兼云严装犹虑祕露也眞可笑哉况道士受法箓者九州社令一阶尚不许入神庙恐与鬼神不安今召土地之神登三清之坛俾其何以安处假如人臣朝对次或令从者唤街吏市胥预丹墀证明功业其可耶其不可耶悟微子鞠躬禀听慙汗沾涣不知昔人之误也论方懴品第六云光先生曰法师上十方香是先降十方眞炁自下昇上然后到上清至尊前凡对三清启奏不兼称诸天尊号者所以尊三清而巳乃是土无二王尊无二上者也今之修斋者宣词及三上香后却礼十方兼之懴谢此又非也无是入靖时道士以灵寳自然朝爲诸斋之祖诸斋法出洞玄灵寳部所以爲斋之祖也礼十方灵寳天尊或兼懴谢不在坛上而在法堂也其懴文或以纸书或以板札安于十方香几前不宜輙朝次宣读祷祝下方天尊也而又更礼日月星宿五岳洞府三河四海九江水帝及上方下方并经寳等亦有懴文谓之二十方也更向其中穿凿凡唱礼礼东方九拜南方三拜西方七拜北方五拜四维各三拜上方三十二拜下方二十四拜此不轨之甚也十方天尊与日月星辰于三清前犹可庶几五岳水府之神大不稳便也五岳又不礼海外五岳𡱈见之甚也假如人臣对君有事启奏或有关宰臣者须候退朝巡厅诣宅启白岂可輙于对扬之次回首启白宰相也夫三清即帝也十方天尊即臣也天上人间尊卑无异宣读方懴于理未安悟微子退思其言髙卑甚当敢不遵听也论去繁就简品第七悟微子白先生曰方懴之言旣巳闻义但行之斯久人其从之乎先生曰礼主于敬不尚于繁方懴之文后人所述虽词华典赡首露周旋岂令其上圣徘徊待听下方祈懴非所宜也昔者季文子祭继之以烛有司跛倚以临祭虽有庄敬之心亦巳怠矣他日子路预祭始质明而祭晏朝而退孔子叹曰孰谓由也不知礼乎此即多其简敬也今开三日道场凡有十一朝法事至于方懴尚占九朝斋主斋官乆立行事跛倚坛席其何以堪但书懴文一读而巳不犹愈乎悟微子再白先生曰或于九朝之中每朝均读可乎先生曰必不得巳须要宣文即三日九朝之中于重谢退朝之后宣读三两遍亦可只须更换懴文不可三日之内重读旧文也旣不賖延法席又不劳怠斋官推此而行有何不可且礼非从天降非从地出酌人情而巳苟繁略有节谁谓不然悟微子拜手谢曰从事于斯也论礼拜品第八云光先生曰恭黙心拜不更烦文凡屈伸跪起内以心敬外以形恭内外相应亦谓五体投地也稽首者一拜额至地顿首者亦是一拜以头顿地也再拜者两拜也通云稽首顿首再拜者是四拜也诚惶诚恐者即是握简曲躬跼地两过捧简长跪少顷又跼地两过而止是也今之修斋者皆云诚惶诚恐稽首顿首再拜却只礼三拜应数而巳故无首体投地之敬逓相倣此于礼甚亏悟微子曰而今而后奉而行之论转经品第九云光先生曰夫经者太上所说人之所禀持或修之于身或修之于国此乃奉经之旨也凡修斋转经本在法堂内法堂即宫观正殿后有说法堂中列经寳左列玄中法师右列天师若在宫宅即对坛场后铺设供养三寳便爲法堂也左右列师子座两所毎登坛退朝即高功法师与斋官于堂开启经文毕即都讲与侍经昇座演畅经义开示未悟也故侍经简文云卫师子之两座即其旨也今之修斋者毎朝奏罢却于坛上唱礼转经甚无谓也又开经前有呪诵是法师存思宻念而巳今道衆不候法师存念下次輙便厉声朗诵不其乖乎悟微子谨佩良训不敢失坠论勑坛品第十云光先生曰勑坛者本是勑水也降五方五龙眞气之水解除殗秽也在宫观灵坛神仙福地即勿用禁勑自有灵官护卫何邪秽之解袚所虑营备斋物及人物往来惹诸秽气或须行解也若在宫宅修斋即宜全行解禁法事但请降五方五童君眞气是也今之修斋者须云东方青童君身长九千万丈从官九千万人又何劳定其长短拘其人数也又云飞仙神仙日月星宿三河四海兵马各亿万骑又何多也尺云可盖屋三重遶坛三匝何三清玄坛旣设临时方役灵官盖屋也又云上张天罗下布地网何三清坛上更张罗网也鄙猥之语尔其去之悟微子豁然拜手禀命也论醮坛品第十一云光先生曰醮者祭之别名也肉食谓之祭禴食谓之醮凡修斋上至三清上境次乃十极诸眞下及五帝三官神仙灵官之属三日三夜香灯旛花列位供养何散斋之日而又用酒醮灵官也若行之于未散之前且爽尊卑之礼行之于旣散之后又妨导从之仪天眞旣预于斋馐灵官岂须于酒醮但于散席之旦就灵官位供养醮馔茶汤即是也通鉴之士无或致疑悟微子曰以酒爲醮行之旣久顿废可乎先生曰若单设醮席自有科仪与斋法本殊不用酒脯又何嫌也然斋坛灵官三日受香饭之供岂宜不随轩驾迟留破斋求之俗人尚犹不可所务允当勿信凡庸悟微子受敎永永禀佩论三昼四夜品第十二云光先生曰凡修斋云九时行道者三昼四夜也兼言功拜表都十一朝也九朝即第一夜至明日五更及斋时第二第三日各是三朝凡九朝也至第三夜一朝号言功法事至第四日五更爲拜表荷恩法事共十一朝也今修斋者行十一朝法事又都不分别言功荷恩之礼至第四日又读无上斋词云表白散斋此乃十二朝也何重叠之甚乎悟微子曰小子鄙懵不知仰荷开示论唱道及登坛品第十三云光先生曰凡修斋逐朝登坛之前法师与官班立于玄中法师前髙功法师启白后都讲唱道场衆等人各运心归命三寳讃咏行道其所唱云人各运心者即是令法师斋官运心玄极注想宸严旨在黙念冥思且非齐声竞念也今之修斋者不原都讲所唱之理不依注想运心之䂓厉其音声念其功德至于圣眞品位罔间尊卑而又毎登灵坛元自地戸昇旋行至上级朝退即自天门降之今之斋者昇自地戸降自地戸了不履于天门不唯灵官所诛抑乃识者所诮悟微子稽首谨佩明言论斋粥前后诵念品第十四云光先生曰凡登堂赴坐或斋或粥之前先行净后行香然舒巾毕供物至都讲声磬者三法师黙念出生呪毕复声磬二次乃斋也斋毕又声磬三都讲吟爲诸讃及回向功德讃毕即斋官起也今之修斋者于斋粥后又念功德上至三清上尊次及五帝三官眞仙神仙灵官之属抑又过也且斋官毎登坛朝奏莫不俯仰兢兢衣冠济济对敭宸极尚虑亏仪岂可于端坐饱食之间念上圣天眞之号仍云念斯功德回福斋家即不知昼夜朝修功德何在须俟饱饫复念圣眞唯知斆彼释徒罔畏掇其天谴悟微子顿觉前误俯伏谢之论斋主心词品第十五云光先生曰凡修斋一昼两夜或三昼三夜或七昼七夜并须词文逐日更换在斋意即不殊于词言须各别不可遍遍宣读元上词文也初建斋一词述其大纲所爲意度未可便有祈祷也次一词方露祷祈意旨末一词首谢浼黩圣听及荷恩之旨也今之修斋者不计日数即执一文重重宣扬得不挠于听览也譬如世之帝王臣下有事誊奏或一表再表只用旧词可乎比之一人尚犹未可论及三寳某何以安悟微子扣头作礼誓禀明训论敎化法式品第十六云光先生曰敎化法式圣人之垂范者也敎者敎也化者变也谓敷弘太上之敎广变人天之化敎化旣布即有法式法式旣立即有科律科律旣立即有禁戒禁戒旣立即有威仪威仪旣备即俯仰进止庠序雅歩存眞念道登坛朝奏礼拜稽首动无亏阙方合敎化法式也且夫弘妙有之敎合虚无之理岂可不稽典诰而肆胷襟也哉悟微子顿首禀命论凡修斋用乐品第十七云光先生曰凡修斋行道谓之朝礼礼旣行矣乐亦备焉夫乐奏之圆丘天神降奏之方泽地祗昇鼔之以和八风播之以正四序行礼作乐者所以通天地而交神明也谨按仙书玉京山诸天仙圣衆奏钧天广乐鼔云璈吹赤箫鸾歌鳯舞霓幢羽葆燃香捧花歩虚讃咏旋遶天尊即其事也今之郊庙登歌皆述祖宗之德别无他词若以㝷常之词不可扬于王庭也而况玉皇上帝之前乎悟微子曰今之殿庭广陈杂乐巴歌渝舞悉叅其间即人间小诗安得不播于歩虚哉先生曰帝王宴羣臣号曰示慈惠尚有观优之乐巴歌下节悉可敷陈若郊庙之词无非典雅岂容鄙猥预于登歌何况上帝天眞之前而用凡俗之语斯不然也悟微子闻义而退论露坛品第十八悟微子白先生曰坛上施屋号曰衆妙台亦号虚皇台广成杜先生论之备矣然古者宫观皆是露坛今之国家四郊亦是露坛虽有改张曲不合古请垂开示先生曰杜公之论吾无间然但国家诸坛祭享有时雨霑失容其礼即废今之宫观本爲衆人或力辨建修遇雨而废即于斋主岂不重劳但能精诚上通何患重檐所障露之与盖两不相妨悟微子审闻斯言诚吾心也论坐立功德品第十九悟微子白先生曰今之宫观三尊同殿而坐乃至三官五帝悉皆塑坐若并令侍立其义可乎先生曰坐立之仪不难辨白宫观之内各有院宇譬如人世帝王自有正寝三公四相各有厅事至于百执事皆守司存旣非趋朝何必拱立若当临轩之日列班而趋岂容宰相三公相向而坐吾所谓坐立之仪不难辨白正在斯乎但以宫观之间木雕泥塑临时坐立不可改更若是绘画一坛功德并宜立侍即尊卑之礼有叶人情悟微子稽首闻命论斋宴仪品第二十悟微子白先生曰今之帝王宴㑹百执事皆得预坐安有三清斋席须令拱立乎先生曰人世趋朝司仪辨等与夫朝拜三清之礼其事正同此谓朝也非谓宴也旣设斋馔即退朝就食又何所妨但三尊前不得不侍立也质于通鉴方谅斯言悟微子黙然而退或谓悟微子曰斋醮之仪相传巳久今之驳杂雅合是非但虑浮浅之夫鄙猥之軰尚执妄说不信格言其如衆口因循久安舛误吾子所禀殆难行乎答曰吾得之于通方道人质之于博学君子旣曰允当岂恤人言苟上合于天眞又何忧于俗论𦍒希玄鉴无致诋诃时天福八年上元日于长沙紫极宫写札传于同道庶几刋误免贻议于识者开吾徒蒙恡也玄坛刋误论