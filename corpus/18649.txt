通鉴辑览明季编年通鉴辑览明季编年上通鉴辑览明季编年下通鉴辑览明季编年上甲申岁乙酉岁甲申岁甲申崇祯十七年我大清世祖章皇帝顺治元年春正月朔李自成僭号于西安臣等谨按历代史家书法义例攸殊率于历朝代嬗时意多偏私曲徇进退失宜如续纲目于元至正十五年后即标元国号大书明年臣等学识凡猥尝拟崇祯甲申即应仿沿前例钦蒙我皇上折衷至义昭示大公面谕臣等以祟祯十七年明统犹存仍当大书纪岁即福王称号尚可比于宋代建炎之例必俟芜湖被执始书明亡因以揭万世之闳纲去百家之私议辨统系而必存其实垂法戒而永着为程睿制煌煌为自古史臣发凡起例所未有以视春秋谨严后先一揆臣等谨首登卷端用彰盛美自是以次编排悉敬遵宸衷笔削洵非管牖之见所能仰测高深于万一云眉批通鉴辑览将成司事者举通鉴纲目三编之例于甲申岁欲大书顺治元年分注崇祯十七年于下且凡胜朝事皆别书明而于李自成陷京师即系以明亡余曰不可夫三编之例非述续编之例乎续编于元顺帝二十七年即分注明年元主北奔而系以元亡去至正二十八年为洪武元年且自顺帝十五年明祖起兵之后于凡元政即别书元以示异虽臣各私其君之义也而朕实鄙之盖以理责人者先必以理自处天下者天下之天下非一家之天下也言悖而出者亦悖而入居今之时贬亡明而尊本朝如明之于元其谁曰不可然朕不为也通鉴辑览之书非一时之书乃万世之书于正统偏安之系必公必平天命人心之向必严必谨且正编续编既一正其自视尊大之陋习而顾于本朝嬗代之际有所偏向是不有恧于心而贻来世之讥乎兹于甲申岁仍命大书崇祯十七年分书顺治元年以别之即李自成陷京师亦不遽书明亡而福王弘光元年亦令分注于下必俟次年福王于江宁被执而后书明亡夫福王设于江南能自立未尝不可为南北朝如宋高宗之例也而奈其日即慆淫以致天命去而人心失是非开创者欲究我兵威而实守成者自失其神器也若夫唐王桂王穷窜边隅苟延旦夕此正与宋之帝昺帝是同例不可仍以正统属之用以示万世守成之主恩天命人心之难谌凛凛乎惴惴乎保祖宗所贻留为臣民所系属而不敢谬恃书法之可有高下焉庶几朕纂通鉴辑览之本意不失春秋大一统之义乎自成僭称王国号顺改元永昌追尊其曾祖以下加谥号以李继迁为太祖设天佑殿大学士以牛金星为之增置六政府尚书设弘文馆以下等官复五等爵大封功臣侯刘宗敏以下九人伯刘体纯以下七十二人子三十人男五十五人是日大风霾黄雾四塞有邱从周者都司吏也长不满三尺素怀义愤伺自成出乘醉直至其前戟手骂曰若一贫贱细民今妄据王府僭称伪号逆天背理吾见汝尸之万段也自成大怒立斫杀之李建泰自请督师剿贼许之帝闻自成僭号大惊召廷臣集议欲亲征决战建泰家曲沃富于赀请以私财饷军率师西讨帝曰卿若行朕当仿古推毂礼遂赐建泰敕幸正阳门楼亲饯建泰以宰辅督师兵食并绌所携止五百人甫出都闻曲沃已破惊悸称病日行三十里至定兴吏民闭城不纳建泰攻破之笞其长吏抵保定贼锋已逼知府何复同知邵宗元方城守建泰叩城求入宗元等不许建泰以尚方剑恐之或曰金御史毓峒监军亟推出视信乃纳之遂屯城中以工部尚书范景文礼部侍郎邱瑜并兼东阁大学士预机务李建泰既出督师景文遂与瑜同入阁辅政帝谓景文曰朕知卿久今急而用卿恨晚卿尚勉之景文请释系狱张国维郭景昌等帝立从其言李自成渐逼有请帝南幸者命集议阁中景文言固结人心坚守待援而已此外非臣所知帝是其言张献忠入四川献忠自荆州趋蜀陷夔州石砫土官秦良玉驰援兵寡败归献忠至万县水涨留屯三月已破涪州进陷佛图关时四川巡抚陈士奇已谢事驻重庆或劝之去士奇不可与副使陈纁知府王行俭知县王锡等竭力拒守贼穴地轰城遂陷士奇等皆被执瑞王常浩亦与焉指挥顾景泣告献忠曰宁杀吾无害帝子贼怒遂害王并杀景天忽无云而雷者三贼有震者献忠大怒曰我杀人何与天事乃发巨炮与天角而尽杀士奇等二月李自成陷太原别遣将犯畿南陷真定自成渡河连破蒲州汾州遂陷太原执晋王求桂巡抚蔡懋德等死之遂连陷黎城临晋潞安执渖世子进攻代州总兵周遇吉力拒食尽退守宁武贼遂抵固关分兵趋真定檄总督徐标降标斩其使率众拒守真定知府邱茂华与中军谢加福害之以城降贼攻彰德赵王常浭去一亦降下诏罪己发帑金五千治守具诏天下勤王左都御史李邦华请南迁及太子抚军江南皆不报贼势急复遣内臣高起潜杜勋等分监边镇及近畿要害眉批庄烈手除逆党宦官之恶固所稔知而始终不免于偏徇甚至军旅大事亦令参预如高起潜等丧师辱国嫉妒冒功前既纵恶已甚即寇氛日延亦半由其挠权掣肘败坏封疆又岂可终任刑余以资捍卫乃当危急存亡之会而外则各边监视内则乘城守陴复悉委之宦侍未几而鸣驺出迓接踵迎降富贵固在之言若辈固甘心卖国徇彘不如而庄烈虫惑滋深阽危不悟可叹亦可恨也陈演罢演在阁一无筹惟以贿闻贼入山西蓟辽总督王永吉请移宁远总兵吴三桂于关门选士卒策应京师演持不可后帝决计行之演不自安引疾求罢入辞自言佐理无状当死帝怒曰汝死不足蔽幸叱之出演赀多不能遽行遂留京师李自成陷宁武关总兵官周遇吉力战死之初遇吉驻代州凭城固守食尽退守宁武贼踵至大唿五日不降即屠遇吉发大炮杀贼万人设伏城中诱贼入复杀数千人城毁复完者再自成悉力攻破之遇吉巷战徒步跳荡手杀数十人矢集如猬毛被执骂贼死遇吉妻刘氏率妇女登屋射贼贼纵火焚之合家俱死城中士民无降者自成集众计曰此去历大同阳和宣府居庸皆有重兵倘尽如宁武奈何不如且还俟再举而大同总兵姜瓖宣府总兵王承允降表相继至自成大喜遂长驱而东三月大同总兵官姜瓖宣府监视太监杜勋俱降于李自成自成将至大同巡抚卫景瑗不知瓖已降贼歃血要与共守瓖布讹言谓巡抚秦人将应贼代王果疑之不与相见及自成至瓖开门迎降自成杀代王传火齐宗室殆尽景瑗被执自成欲官之景瑗据地以头触阶石血淋漓寻自缢死贼叹为忠臣而去至宣府杜勋蟒玉鸣驺郊迎三十里外巡抚朱之冯登城誓守将士皆散走嘿无应者之冯抚膺叹曰不意人心至此俄贼入城之冯南向叩头缢死城楼下蒋德璟罢李建泰自保定疏请南迁帝召廷臣于平台谕曰国君死社稷朕将焉往德璟与少詹事项煜请命太子往江南帝不答给事中光时亨追论练饷之害德璟拟旨有向来小人倡为练饷致民穷祸结等语帝不悦责其朋比罢之封总兵官吴三桂唐通左良玉黄得功俱为伯李自成犯居庸守将唐通太监杜之秩以关降通先以兵入卫命与杜之秩同守居庸已而自成至通与之秩俱降贼遂入关陷昌平焚十二陵总兵官李守鑅力战死始自成欲知京师虚实往往遣其徒辇重赀贾贩都市又令充部院掾吏探刺机密朝廷有谋议千里立驰报及是昌平已陷兵部发骑侦探辄被勾去无一还者贼游骑至平则门都人犹未知也帝召问群臣莫对有泣者顷之贼环攻九门门外先设三大营贼至悉降守陴者寥寥益以内侍内侍专守城事百司皆不敢问丙午自成设座彰义门外降贼太监杜勋侍唿城上人请入城见帝监视太监曹化淳等缒之人内勋盛称贼势请帝自为计帝怒叱之出手书亲征诏召驸马都尉巩永固以家丁护太子南行永固叩头曰亲臣不藏甲臣安敢有家丁相向涕泣而已京师陷帝崩于煤山杜勋既叱出曹化淳等复缒之下城勋顾谓曰吾辈富贵固在也及日晡化淳遂启彰义门贼尽入帝出宫登煤山望见烽火彻天叹息曰苦我民耳徘徊久之还宫命分送太子永定二王于周奎田宏遇第以剑斫长平公主叹曰汝何故生我家趣皇后自尽后即承旨自经又斫杀妃嫔数人翌日昧爽内城亦陷鸣钟集百官无至者帝乃复登煤山书衣襟为遗诏曰朕凉德藐躬上干天咎致逆贼直逼京师皆诸臣误朕朕死无面目见祖宗自去冠冕以发覆面任贼分裂无伤百姓一人以帛自缢于山亭遂崩太监王承恩缢于侧李自成毡笠缥衣乘乌驳马入承天门伪承相牛金星尚书宋企郊等骑而从登皇极殿下令大索帝后期百官三日朝见已知帝后崩自成命以宫扉载出盛柳棺置东华门外百姓过者皆掩泣时群臣殉难者文臣则大学士范景文尚书倪元璐左都御史李邦华协理京营兵部右侍郎王家彦刑部右侍郎孟兆祥左副都御史施邦曜大理寺卿凌义渠太常少卿吴麟征右庶子周凤翔左谕德马世奇左中允刘理顺城陷理顺与妻万氏妾李氏子孝廉并婢仆十八人阖门缢死群盗多中州人检讨汪伟太仆寺丞申佳允给事中吴甘来御史王章陈良谟陈纯德赵譔兵部郎中成德郎中周之茂吏部员外郎许直兵部员外郎金铉员外郎宁丞烈中书宋天显光禄寺署丞于腾云兵马司指挥姚成知州马象干凡数十人勋戚则宣城伯卫时春惠安伯张庆臻新城侯王国兴新乐侯刘文炳驸马都尉巩永固及锦衣卫指挥同知李若珪千户高文采等皆同时死越三日己酉昧爽成国公朱纯臣大学士魏藻德陈演等率百官入贺演首劝进自成不许大改官制召见朝官以大僚多误国概囚系之庶官则或用或否系纯臣藻德演及诸勋戚大臣等悉付刘宗敏营拷掠责赇赂至灼肉折胫备诸惨毒金足辄杀之是时畿内府州县俱降山东河南亦多附自成谓真得天命令牛金星等撰登极仪诹吉日及自成升座忽若有神人击之者座下龙爪鬣俱动自成恐亟下铸金玺及永昌钱皆不就闻山海关吴三桂兵起益大沮丧谋归西安夏四月我大清兵破李自成于山海关自成奔还京师僭号于英武殿遂奔山西初吴三桂奉诏入援至山海关闻京师陷犹豫不进自成执其父襄令作书召之三桂欲降至滦州闻爱姬陈沅被刘宗敏掠去愤甚疾归山海袭破贼将自成怒亲部贼十余万执吴襄于军东攻山海关以别将从一片石越关外三桂惧乞降于我大清求共讨贼时统兵睿亲王师次翁后得三桂书即遣使报之三桂复请速进兵遂疾驰至沙河三桂报贼已出边立寨栅大军迎击之败贼将唐通于一片石至山海关三桂开关出迎我大清令三桂兵系白布为识使之先驱遂入关时贼众皆多历战阵殊剽悍阵于关内自北山亘海大军布阵不能横及海岸乃令军士鳞次布列对贼阵尾伺其气衰奋击之且戒勿越伍躁进违节制阵既列三桂居右翼之末先悉其众搏战贼力斗围开复合战良久大军从三桂阵石突出冲贼中坚万马奔腾飞矢雨堕天大风沙石飞走击贼如雹自成方登高冈观战知为大清兵急策马下冈走贼众大溃自相残踏死者无算僵尸遍野沟水尽赤自成奔永平大军追之三桂先驱至永平自成杀吴襄走还京师乃悉镕所拷索金及宫中帑藏器皿铸为饼每饼千金约数万饼骡车载归西安二十九日僭帝号于武英殿追尊七代皆为帝后立妻高氏为皇后自成被冠冕列仗受朝金星代行郊天礼是夕焚宫殿及九门城楼诘旦挟太子二王西走而使伪将军左光先谷可成为后卫五月大军定京师自成既西奔我大军所至谕以定乱安民共享太平之意百姓窜匿山谷者悉还乡里迎降恐后遂整兵入京城故明诸臣迎于五里外下令安辑百姓民间安堵如故命以礼改葬崇祯帝后建碑亭殿庑悉如典制并葬帝妃袁氏两公主及熹宗后张氏神宗妃刘氏皆如礼今臣民服丧三日寻议加谥曰庄烈愍皇帝陵曰思陵明史赞曰帝承神熹之后慨然有为沈机独断刈除奸逆天下想望治平惜乎大势已倾积习难挽在廷则门户纠纷疆场则将骄卒惰兵荒四告流寇蔓延遂至溃烂而莫可救可谓不幸也已然在位十有七年不迩声色忧勤惕厉殚心治理而用匪其人益以偾事乃复信在宦官布列要地举措失当制置乖方祚讫运移身罗祸变岂非气数使然哉迨至天命有归人妖氛尽扫而帝得加谥建陵典礼优厚是则圣朝盛德度越千古亦可以知帝之蒙难而不辱其身为亡国之义烈矣明兵部尚书史可法等奉福王由崧监国于南京北都既陷庄烈帝殉社稷四月己已报至南京人心惶惧时参赞机务兵部尚书史可法方督师勤王在浦口诸大臣议立君而福王由崧与潞王常淓俱以避贼至淮安伦序当属福王诸臣虑福王立或追怨妖书及梃击移宫等案潞王立则无后患且可邀功阴主之者废籍礼部侍郎钱谦益及郎中周镳佥事雷演祚力持其议者兵部侍郎吕大器而右都御史张慎言詹事姜曰广皆然之移牒可法可法遂还南而凤阳总督马士英利福王昏庸欲立之密与操江诚意伯刘孔昭总兵高杰刘泽清黄得功刘良佐等结而致书于可法可法意未决甲申守备南京魏国公徐弘基等户部尚书高弘图等南京守备太监韩赞周等集议于朝大器署礼兵二部印不肯下笔吏科给事中李沾厉声言今日有异议者死之孔昭亦面斥大器而士英握兵于外与诸将送福王至仪真连营江北势甚张可法不得已乃以福王名告庙乙酉迎王于江浦丁亥百官迎见于龙江关王素服角带哭五月戊子朔王谒孝陵奉先殿出居内守备府群臣入朝王色赧欲避可法曰王毋避宜正受既朝议战守可法曰王宜素服郊次发师北征示天下以必报之义王唯唯明日再朝出议监国事张慎言曰国虚无人可遂即大位可法曰太子存亡未卜倘南来若何刘孔昭曰今日既定谁敢复更可法曰徐之乃退又明日王监国眉批续通鉴纲目于元顺帝至正十五年明太祖起兵之后即书元以去其正统此大不可者至崇祯甲申以后本朝已定鼎燕京而福王虽偏安江南亦即逾岁被执明亡则甲申五月以后乙酉五月以前明之正统虽未亡而明之偏安已不保故用元顺帝十五年以后之例书明以别之然固不如续纲目之左袒也明福王以史可法高弘图姜曰广王铎并为东阁大学士入阁办事马士黄为东阁大学士仍总督凤阳等处军务时廷推阁臣刘孔昭攘臂欲并列众以勋臣无入阁例遏之孔昭勃然曰即我不可马士英何不可乃并推士英又议起废竞举郑三俊刘宗周徐石麒孔昭举阮大铖可法曰先帝钦定逆案无复言越二日拜可法弘图士英并为大学士可法仍掌兵部事士英仍督师凤阳姜曰广先以曾有异议不用及再推词臣乃以曰广及王铎等名上遂与铎并命又以张慎言为吏部尚书起刘宗周为左都御史徐石麒为右都御史兵部尚书张国维以原官回部协理京营戎政余皆迁擢有差明福王称帝于南京以史可法督师江北召马士英入阁办事史可法定京营制如北都故事侍卫及锦衣卫诸军悉入伍操练锦衣东西两司房及南北两镇抚司官不备设以杜告密安人心时马士英旦夕冀入相及督师凤阳命下大怒以可法所与士英七不可书奏之王且令高杰等疏趣可法视师而自拥兵入觐拜表即行可法遂请督师出镇淮扬王命以便宜行事各镇并听节制十五日壬寅王称帝于南京癸卯士英即入阁佐理仍掌兵部尚书事乙已可法陛辞请以总兵刘肇基于永绶李栖凤卜从善金声桓等随征从之明分淮扬凤庐为四镇以黄得功刘良佐刘泽清高杰领之时议分江北为四镇刘泽清辖淮海驻淮北经理山东一路高杰辖徐泗驻泗水经理开归一路刘良佐辖凤寿驻临淮经理陈杞一路黄得功辖滁和驻庐州经理光固一路仍进得功靖南侯封杰兴平伯泽清东平伯良佐广昌伯时得功泽清杰争欲驻扬州杰先至固欲入城扬州民畏杰不纳杰攻城急日掠村厢妇女民益恶之知府马鸣騄推官汤来贺坚守月余杰知不可攻意稍怠而泽清亦大掠淮上临淮不纳良佐军亦被攻王命可法往解得功良佐泽清皆听命乃诣杰杰素惮可法夜掘坎千百埋暴骸旦日谒可法帐中词色俱变汗浃背可法坦怀待之接偏裨以温语杰大喜过望然杰亦自是易可法用己甲士防卫文檄必取视而后行可法夷然为具疏屯其众于瓜洲杰又大喜可法乃开府扬州眉批四镇中惟黄得功犹具勇敢朴诚之气芜湖身殉始终殊有足观若高杰攻城掠民膺分阃而行同寇贼以史可法之铮铮佼佼为其素所心惮正当乘此变色汗背时一一声罪切责折其骄蹇之萌且尔时三镇帖然听命杰即无状未敢遽行称乱也乃一意坦怀相与不惟不知感恩转令心生易视良由明季陋习专尚调停推其末流贤者不免彼万元吉之赍金出犒用博迁官又无论矣语云一木难支况大厦已倾之后庸有冀乎明进封左良玉为宁南侯先是庄烈帝韶封良玉宁南伯许功成世守武昌命给事中左懋第便道督战良玉乃条日月进兵状以闻疏入未奉旨而京师陷福王立诏至其部下有异议不欲开读巡抚何腾蛟急诣良玉所争之而良玉已从正纪卢鼎言开读如礼诸将尚汹汹欲引兵东下良玉恸哭不许尽出所藏金银采物散之诸将曰此皆先帝赐也受国厚恩祸变至此良玉何心独有之乎于是诸将噭然皆哭副将马士秀奋曰有不奉公令复言东下者吾击之以巨舰置炮断江众乃定会王命进良玉爵为侯荫一子锦衣千户以上流之事专委良玉制书到楚而良玉贺表亦至时李自成败于关门良玉得以其间稍复楚西境之荆州德安承天而腾蛟及总督袁继咸居江西皆与良玉善南都倚为屏蔽明分置应天苏松巡抚以左懋第为应天安徽巡抚祁彪佳为苏松巡抚时苏州诸生檄讨其乡官从贼者奸民和之少詹事项煜及大理寺正钱位坤通政司参议宋学显礼部员外郎汤有庆之家皆被焚劫常熟又焚给事中时敏家彪佳请议从逆诸臣罪而治焚掠之徒以加等从之明以忻城伯赵之龙总督京营戎政明淮扬巡抚路振飞击贼党董学礼于宿迁走之先是流贼陷山西振飞遣将十七人分道防河由徐泗宿迁至安东沭阳且团练乡兵犒以牛酒得两淮间劲卒数万至是河南副使吕弼周为贼节度使进逼淮上进士武愫为贼防御使招抚徐沛而贼所遣伪制将军董学礼等据宿迁振飞击擒弼周愫走学礼会马士英欲用所亲田仰为淮扬巡抚乃罢振飞振飞亦遭母丧无家可归遂流寓苏州六月明追上崇祯帝后谥号命谥崇祯帝曰烈皇帝庙号思宗周后曰孝节皇后又追谥其祖母郑贵妃曰孝宁太后考福恭王曰恭皇帝上嫡母邹氏尊号曰恪贞仁寿皇太后等并言大铖逆案巨魁不可召给事中罗万象应天府丞郭维经大理寺丞詹兆恒亦各言逆案不可翻乃切责万象等弘图复请下九卿会议亦不听明吏部尚书张慎言罢时大起废籍慎言荐前大学士吴甡前尚书郑三俊王命召甡陛见一日朝罢诚意伯刘孔昭忻城伯赵之龙群诟于廷指慎言及甡为奸邪叱咤彻殿陛给事中罗万象言慎言平生具在甡素有清望安得指为奸邪孔昭等伏地痛哭谓慎言举用文臣不及武臣嚣争不已孔昭至欲手刃慎言韩赞周呵之乃止既退又疏劾慎言极诋三俊且谓慎言当迎立时阻难怀二心乞寝甡陛见命且议慎言欺蔽罪慎言疏辨因乞休时两解之明总兵刘泽清入朝于南京吏部侍郎吕大器罢先是诸臣议拥立时大器主钱谦益雷演祚言欲立潞王及马士英等推戴福王因迁大器吏部左侍郎大器以异议绌自危乃上疏劾士英言其拥兵入朝觊留政地翻先皇手定逆案欲跻阮大铖中枢其子以铜臭为都督女弟夫未履行阵授总戎姻娅越其杰田仰杨文骢先朝罪人尽登膴仕乱名器夫吴甡郑三俊臣不谓无一事失而端方谅直终为海内正人之归士英大铖臣不谓无一技长而奸回邪慝终为社稷无穷之祸至是泽清入朝疏纠大器演祚怀异图而荐逆案张捷邹之麟张孙振等大器遂乞休去以手书监国告庙文送内阁明无他士英憾未已令太常少卿李沾劾之遂削大器籍复命法司逮治之寻以蜀地尽失无可踪迹而止眉批江左虽处下游未始不可拟于南宋临安之局第建炎时有张韩刘岳诸人力足勉圆劻济是以势同累卵而半壁犹可支持若福王志量既不知以康王自期又分镇非人如刘泽清高杰等悍然尾大不掉抑且互相倾轧遥制朝权虽史可法之忠贞不能消其跋扈况马士英之奸宄甚至挟以耍君宜其交讧日而沦胥莫挽矣明镇江军乱时史可法部将于永绶等四人驻京口浙江入卫都司黄之奎亦部水陆兵四千戍其地之奎御军严四将兵恣横刃伤民浙兵缚而投之江遂有隙已而守备李大开统浙兵斫镇兵马镇兵与相击浙兵溃射杀大开乱兵大焚掠死者四百人会巡抚祁彪佳至永绶等遁去彪佳劾治四将罪周恤被难家民大悦明马士英乞罢慰留之士英当国畏东林倚左良玉为难谩语修好而阴忌之良玉不自安属承天守佯太监何志孔巡按御史黄澍入贺阴伺朝廷动静澍挟良玉势当陛见面数士英奸贪不法且言尝受张献忠伪官周文江重贿为题授参将罪当斩志孔亦论士英罔上行私诸罪司礼太监韩赞周叱志孔退士英跪乞处分澍举笏直击背曰愿与奸臣同死士英大号唿赞周即执志孔候命时有内谕赞周欲令士英避位士英佯引疾请罢而赂福邸旧奄田成张执中等泣诉曰上非马公不得立逐马公天下将议上背恩矣且马公去谁念上者明日即慰留士英士英亦畏良玉请释志孔而命澍速还湖广未几复以他事夺澍官寻以朱盛浓言逮澍良玉留澍不遣士英不得已乃免逮澍遂匿良玉军中良玉与士英由此有隙眉批黄澍倚良玉而斥士英虽不得为敢言亦足褫老奸之魄福王闻言意动欲令避位未始非一隙之明可冀挽回万一无如士英素稔其柔懦不能割断自如而旧奄又乐其表里为奸遂挟背恩为泣留之计国事至此宦寺与阁臣把持朝局尚牢不可破谁为乱阶易曰履霜坚冰至非一朝一夕之故其能无太息痛恨于贻谋之不善耶明封福府千户常应俊为襄卫伯应俊本革工福王值寇出亡时应俊尝负行以免于难王初立即授左都督至是封襄卫伯世袭太监韩赞周卢九德及福府内臣屈尚忠田成张执中等亦以翊戴功各荫其弟侄有差明命鲁王以海居处州时山东残破以海弃藩南奔泊舟京口命暂驻处州秋七月明遣兵部侍郎左懋第等求成于我大清我大清兵连破李自成河北郡县亦相继归附时议遣使通好而难其人懋第母陈殁于燕欲因是返匶葬请行乃拜懋第兵部右侍郎兼右佥都御史与左都督陈洪范太仆少卿马绍愉偕而令懋第经理河北联络关东诸军务马绍愉者故兵部郎官也尝为陈新甲通使新甲既诛绍愉以督战致衄为懋第劾罢及是绍愉已起官郎中乃进为少卿副懋第懋第请罢绍愉勿遣阁部议止绍愉改遣原任蓟督王永吉命仍遵前谕懋第濒行言臣此行死生未卜请以辞阙之身效一言愿陛下以先帝仇耻为心瞻高皇之弓剑则思成祖列祖之陵寝何存抚江上之残黎则念河北山东之赤子谁恤更望时时整顿士马必能渡河而战始能扼河而守必能扼河而守始能画江而安众韪其言时令赍白金十万两币帛数万匹以兵三千人护行命王永吉暂驻河上料理战守侯北使回懋第等以十月朔至张家湾我大清令以百人从行入都馆之鸿胪寺懋第请祭告诸陵及崇祯帝不许乃陈太牢旅所哭而奠之旋以是月二十八日遣还出都陈洪范于途次陈密启请身往江南招诸将刘泽清等降附而留懋第等勿遣于是自沧州追还懋第改馆太医院而纵洪范南归李自成遁归西安初自成西走至定州我大清兵追败之斩贼党谷可成自成西走真定益悉众迎战大兵复击之贼不能支渐却自成中流矢创甚西踰故关入山西会大兵东返自成乃得鸠合溃散走平阳以谗杀其党李岩贼众俱解体至是自成复遁归西安遣别贼陷汉中降总兵赵光远进略保宁张献忠以兵拒之乃还明以张有誉为户部尚书内批特用户部侍郎张有誉为尚书高弘图封还力谏不听盖有誉素有清望马士英欲借以开传升幸门为阮大铖地也明释高墙罪宗为庶人前唐王聿键等三百余人俱释为庶人礼臣请复聿键王爵不许寻命徙居广西平乐府八月明设厅卫缉事官寻罢之刑科给事中袁彭年疏言厂卫之盛衰关世运之治乱不可不革命责以狂悖沽名谪浙江按察司照磨苏松巡抚祁彪佳亦上疏极论其弊大学士姜曰广拟俞旨群奄共挠之曰广曰缉事不除宗社且不可知何厂卫之有乃改命五城御史体访而罢缉事官不设张献忠陷成都明蜀王至澍及巡抚都御史龙文光巡按御史刘之勃等死之初成都闻贼急蜀王至澍谋迁于滇刘之勃持不可内江王至沂与之力争王将行而守门卒汹汹乱辎重有被掠者事遂寝已而新抚龙文光总兵刘佳引率兵三千从川北来谋设守诸王大姓逸去者半至是贼逼成都文光等分陴拒守佳引出战而败贼穴城实以火药又刳大木长数丈者合之缠以帛贮药向城楼之勃厉众奋击贼却二三里皆喜以为将去也初九日黎明火发北楼陷木石飞蔽天守陴者皆散贼遂入城蜀王率妃妾自沈于井之勃文光等皆被执贼以之勃同乡欲用之之勃大骂贼攒箭射杀之复尽驱文武将吏及军民男妇于东门之外将戮之忽有龙尾下垂贼以为瑞遂停刑文光佳引卒不屈死副将张继孟陈其赤佥事刘士斗张孔教蜀府左长史郑安民成都同知方尧相华阳知县沈云祚等皆死之明南京修兴宁宫慈禧殿先是洛阳之陷福王母妃与王相失居于河南人郭守义家王既立始遣总兵王之纲奉迎及是至南京命于三日内搜括万金以充赏赐又谕工部以行宫湫隘亟修兴宁宫慈禧殿克期告成以居母妃寻又封母妃弟邹存义为大兴伯眉批宋绍兴之立庙社议者且讥其不以恢复为心然犹不专为宫室求安计也福王江左偷安虽侧席忧勤尚恐不能固民心而激士气乃当疆场日蹙汲汲以缮宫殿购宝器为务与巢幕之谋何异况尔时府库不充动需搜括以之给军增垒且不免剜肉医疮何况赏赐滥膺非拥立冒功之辈即斜封干进之徒取锱铢而用泥沙叔宝真全无心肝者矣明以前大学士王应熊为兵部尚书督师专讨蜀寇起前宁夏巡抚樊一蘅为兵部侍郎总督川陕军务时张献忠已据全蜀惟遵义保境自守应熊与一蘅避其地命应熊督师一蘅总督军务讨之又遣御史米寿图巡按四川命吏部简堪任监司守令者从寿图西行应熊等乃缟素誓师开幕府傅檄诸郡旧将会师大举会巡抚马干复重庆副将朱化龙等复龙安茂州一蘅乃起旧将甘良臣为总统合参将杨展等所携溃卒得三万人寻复叙州而副将曾英连败贼军声大振亦受一蘅节制其它据城奉征调者洪雅则曹勋范文光松茂则詹天颜夔万则谭宏谭诣一蘅遂移驻纳溪与应熊会泸州檄诸路刻期并进献忠颇惧明以越其杰为右佥都御史巡抚河南时河南诸将各结寨自固其最大者开封汝宁间则刘洪起南阳则萧应训洛阳则李际遇诸帅中独洪起勇而好义数杀贼有功尝与巡按御史陈潜夫大破贼将陈德于柳园潜夫因请予挂印为将军马士英不听前佥事越其杰本坐赃遣戍赦居南京以士英姻娅特起为河南巡抚老惫不知兵潜夫所建白皆不用诸镇兵无至者会其杰以事谮潜夫于士英士英竟调潜夫还以凌駉代之明选淑女时以母妃命选淑女群奄借端肆扰隐匿者至邻里连坐兵科给事中陈子龙言中使四出搜巷凡有女之家黄纸贴额持之而去闾井骚然明旨未经有司中使私自搜采甚非法纪御史朱国昌亦以为言乃命禁讹传诳惑者寻复使太监李国辅等分诣苏杭采访民间婚娶一空明赐北京死节诸臣赠谥北京文武臣殉难者并予赠谥世荫立庙于鸡鸣山赐额曰旌忠其列于正祀者文臣二十四人武臣七人内臣一人妇人九人附祀者文臣七人武臣十五人内臣六人命有司春秋致祭然顾鋐彭管俞志虞辈特为贼拷死皆滥与其列而郎中周之茂等并以不屈死顾未邀赠恤他如御史冯恒登员外郎郑逢兰行人谢于宣郎中李逢申知县邹逢吉等皆拷死亦并获赠谥时南北阻绝多未能核实也明封郑芝龙为南安伯寻命为总兵官镇守福建复令其弟鸿逵帅舟师驻镇江防守明以阮大铖为兵部侍郎巡阅江防大铖之召大学士高弘图以去就争马士英意稍折迟回月余至是复用安远侯柳祚昌荐起大铖兵部添注右侍郎仍禁迕臣不得把持阻谏左都御史刘宗周疏言大铖昔争吏垣不得致魏大中死诏狱杀大中者魏珰大铖其主使也即才果足用臣虑党邪害正之才终病世道且祖宗故事九列必用廷推乃者中旨频降司农之后继之少宰未几而大铖司马又继之其为墨敕斜封之渐有不待问者大铖进退实系江左兴亡乞寝成命给事中熊汝霖亦言大铖以知兵擢当置有用之地若止优游司马则枢辅已优为之何必增置命切责宗周而格汝霖疏不听寻命大铖兼右佥都御史巡阅江防九月明黄得功趋扬州高杰以兵袭仪真不克初史可法置得功仪真与杰阴相牵制及是登莱总兵黄蜚将之任蜚与得功同姓称兄弟移书请兵备非常得功率骑三百由扬州往高邮迎之杰素忌得功又疑图己乃伏精卒道中邀击之得功行至土桥方作食伏起出不意上马举铁鞭飞矢雨集马踣腾他骑驰有骁骑舞槊直前得功大唿反斗挟其槊而抶之人焉皆糜复杀数十人跳入颓垣中哮声如雷追者不敢进遂疾驰至其军得免方斗时杰潜师捣仪真得功兵颇伤而所俱行三百骑皆没遂诉于南京愿与杰决一死战命太监卢九德及史可法遣监军万元吉和解之不可会得功有母丧可法往吊语之曰土桥之役无智愚皆知杰不义今将军以国故捐盛怒而归曲于高是将军收大名于天下也得功色稍和终以所杀亡多为恨可法令杰偿其焉复出千金为母赗得功不得已听之明大学士姜曰广罢曰广与高弘图协心辅政而马士英挟拥戴功内结勋臣朱国弼刘孔昭赵之龙外连诸镇刘泽清刘良佐等谋擅朝权深忌二人及沮阮大铖进用益为所疾曰广遂抗疏乞休疏入慰留之士英大铖等滋不悦国弼孔昭遂以诽谤先帝诬蔑忠臣李国桢为言交章攻之曰广又与士英面诋宗室朱统金类者素无行士英啖以官使击曰广疏不由通政司为礼科所驳通政司刘士桢亦劾其违制俱不问刘泽清复假诸镇疏攻曰广以三案旧事及迎立异议为词请执下法司正谋危君父之罪顷之统金类复劾曰广五大罪曰广既连被诬蔑屡疏乞休至是始得请曰广遂还江西明左都御史刘宗周罢宗周初闻召命以大仇未报不敢受职自称草莽孤臣疏陈时政言今日大计舍讨贼复仇无以表陛下渡江之心非毅然决策亲征无以作天下忠义之气因进四策命纳其言宣付史馆而马士英高杰刘泽清恨甚滋欲杀宗周宗周请告不许遂抗疏劾士英优旨答之而促其速入士英大怒即日具疏辞位且扬言曰刘公自称草莽孤臣不书新命明示不臣天子也其私人朱统金类遂劾宗周疏请移跸凤阳高墙所在欲以罪宗处皇上而与史可法拥立潞王其兵已伏丹阳当急备而泽清杰日夜谋所以杀宗周不得乃遣客十辈往刺之适京口军乱士英以统金类言为信亦震恐于是泽清疏劾宗周阴挠恢复欲诛臣等激变士心刘良佐亦言宗周力持三案为门户主盟倡议亲征图晁错之自为居守疏未下泽清复草一疏署杰良佐及黄得功名上之言宗周劝上亲征谋危君父阴结死党迫劫乘舆如宗周入都臣等即渡江赴阙正春秋讨贼之义疏入举国大骇传谕和衷集事宗周不得已以七月十八日至南京会阮大铖进用宗周复请告王许其乘传归里将行疏陈五事亦但优旨报闻而已明史可法遣诸将分守要地高杰移驻徐州初可法出巡淮安阅刘泽清士马返扬州请饷为进取资马士英靳不发可法疏趣之因言今事势更非昔比必专主讨贼复仇舍筹饷无议论舍治兵治饷无人才优旨褒答而不能行至是可法议分布诸将奏请以总兵李成栋镇徐州贺大成镇扬州王之纲镇河南李本身胡茂桢隶高杰麾下为前锋而令刘肇基驻高家集李栖凤驻睢宁以防河用张天禄为阁标前锋驻瓜洲高杰故跋扈可法日以君臣大义晓示之杰感其忠奉约束可法因与谋恢复议调黄得功刘泽清二镇赴邳宿防河杰自提兵直趋开归且瞰宛洛荆襄以为根本杰遂具疏上之且曰得功与臣介介前事臣知报君雪耻而已安能与同列较短长哉然得功终不欲为杰后劲而泽清尤狡横难任可法不得已乃移得功庐州以防桐皖调刘良佐赴邳徐进复黄汝与杰相声援杰遂帅兵移镇徐州以左中允卫允文兼兵科给事中监其军明逮前浙江巡按御史左光先下狱阮大铖既得志专务报复既排去刘宗周等于是尽召逆案杨维垣虞廷陛等十余人及所善蔡奕琛唐世济张孙振袁宏勋等布列要路浙江巡按御史左光先者光斗之弟故与大铖世仇又尝首劾士英大铖益恨刺骨光先在浙尝平许都乱至是光先已去而都余党复叛大铖因坐以激变逮下狱苏松巡抚祁彪佳上疏救士英大铖并恨彪佳嗾张孙振论其奸贪彪佳遂移疾去明吏部尚书徐石麒罢石麒初入朝上疏陈七事褒纳之时当考选石麒与都御史刘宗周矢公甄别拟庄元辰等十三人为科道马士英庇其私人更易殆半御史黄耳鼎给事中陆朗有物议石麒以年例出之朗贿奄人内传留用耳鼎寻亦复官石麒发其罪朗恚疏诋石麒耳鼎亦两疏劾石麒并言其枉杀陈新甲石麒疏辩求去益力士英拟严旨不许令驰驿归冬十月明以前兵部尚书张缙彦总督北直山西河河军务时马士英掌中枢绝不锐厉恢复日以锄正人引凶党为务初举朝以逆案攻阮大铖大铖憾甚及见北都从逆诸臣颇多附会清流者因倡言曰彼攻逆案吾作顺案相对以李自成伪号曰顺也士英因疏纠光时亨陈名夏周锺项煜等以诸人皆附东林故重劾之其它大僚降贼者反不之及贿入辄复其官缙彦以本兵首先开门从贼自成败走缙彦窜归河南至是自言集义勇擒伪官收复列城士英主之即授原官总督军务许便宜行事给事中利瓦伊樾言缙彦闇勿上目下失机寸斩莫赎逆贼入宫青衣候点贼败窜归安能复收河北总督何官顾畀贼臣士英等勿恤也时北都降贼诸臣多以贼败南还史可法言北都之变臣子皆当有罪若在北者始应从死岂在南者独非人臣即臣可法谬与南枢臣士英叨任凤督未能疾趋北援镇臣泽清杰以兵力不支折而南走是首应重论者臣等罪也乃鈇钺未加且恩荣迭被独于在北诸臣毛举而概绳之岂散秩闲曹责反重于南枢凤督哉宜摘其罪状显着者重惩示儆若伪命未污当置不问其逃避后至者许戴罪讨贼赴臣军前酌用时不能尽从也眉批明末北都当流贼猖獗时自捐躯矢节诸臣外有身污伪命者后闻贼已奔逃而南京监国复尔营营干进此等假息偷生若仍以传闻异辞曲为宽贷即属与于逆恶之尤然在马阮憸邪既不惜以引类唿朋私行拯拔其于异己之辈又转得借题报复以修睚眦旧隙即解学龙所定爰书六等亦不无轻重失伦挂一漏万之弊惟史可法论南北诸臣大义最为严切彼幸处南都空闲之局不知厚自刻责而于焦头烂额之人反唇相诘甚至乘拥立之举滥赏冒功忄间然以为得计闻可法之言亦可以少愧矣明大学士高弘图罢初阮大铖入见以弘图不附东林引为证弘图顾力言逆案不可翻大铖及马士英怒弘图因乞休请召还史可法皆不许至是凡四疏乞休乃许之明凤阳地震明遣太监孙元德督赋浙江先是命太监王肇基督催浙闽金花银以给事中罗万象执奏而止及是复遣司礼太监孙元德往浙督催内库及户工二部钱粮寻以高起潜请饷又于浙闽增派二十万亦令元德催解军前明以张捷为吏部尚书杨维垣为通政使马士英独握国柄一听阮大铖计朝政浊乱贿赂公行时徐石麒既去士英欲用张国维掌吏部而大铖结内奄取中旨特授张捷士英目咢眙良久杨维垣力谋起官礼部尚书钱谦益因上疏荐维垣及蔡奕琛且颂士英功而尽雪逆案贾继春等维垣遂得授通政使我大清兵西讨李自成分兵下江南先是我睿亲王多尔衮令南来副将韩拱薇参将陈万春等赍书致史可法可法旋遣人答书至是山西山东郡县已次第抚定我大清乃命英亲王阿济格为靖远大将军帅师西讨李自成豫亲王多铎为定国大将军帅师下江南眉批幼年即羡闻我摄政睿亲王致书明臣史可法而未见其文昨辑宗室王公功绩表传乃得读其文所为揭大义而示正理引春秋之法斥偏安之非旨正辞严心实嘉之而所云可法遣人报书语多不屈固未尝载其书语也夫可法明臣也其不屈正也不载其语不有失忠臣之心乎且其语不载则后世之人将不知其何所谓心有疑恶其语而不之者是大不可也因命儒臣物色之书市及藏书家则亦不可得复命索之于内阁册库乃始得焉卒读一再惜可法之孤忠叹福王之不惠有如此臣而不能信用使权奸掣其肘而卒致沦亡也夫福王即信用可法其能守长江为南宋之偏安与否犹未可知而况燕雀处堂无深谋远虑使兵顿饷竭忠臣流涕顿足而叹无能为惟有一死以报国是不大可哀乎且可法书语初无诟谇不经之言虽心折于睿王而不得不强辞以辩亦仍明臣尊明之义耳余以为不必讳亦不可讳故书其如右而可法之书并命附录于后夫可法即拟之文天祥实无不可而明史本传乃称其母梦文天祥而生则出于稗野之附会失之不经矣明定诸镇兵额江北督抚四镇额兵三万楚抚额兵一万京营额兵一万五千时九江总督袁继咸为马士英等所恶因汰其军饷六万军中有怨言继咸争之不听十一月明凤阳陵灾松柏皆烬张献忠僭号于成都献忠既有全蜀遂僭号大西国王伪称大顺元年修蜀王府居之设丞相尚书五军都督府等官遣诸伪将分屠各府州县将卒以杀人多少叙功共杀男女六万万有奇会诸郡义兵并起献忠愤怒诛杀益毒川中人迹殆绝列城内至杂树成拱云明史可法帅师进次清江浦可法闻李自成败还陕西决策北行高杰既赴徐州可法遂帅师进次清江浦遣官屯田开封为经略中原计时诸将各分汛地择便利者自王家营而北至宿迁最冲要诸镇不敢任可法自任之令幕下文武筑垒缘河南岸我大清兵入宿迁我大清兵取海州遂取宿迁史可法舟次鹤镇闻报遣总兵刘肇基往援复其城越数日大清兵围邳州军城北肇基援之军城南相持半月而解复分兵拔赣榆丰沛等县皆降明命榷酒税马士英请榷酒助饷下部议从之士英又请免童生府州县试分上中下户纳银即赴院试又奏开助工等例暴敛益甚民间因有扫尽江南金填塞马家口之谣明逮治前昌平巡抚何谦等御史沈宸荃言经略山东河南者王永吉张缙彦也先帝拔永吉为总督不救国危擢缙彦典中枢率先从贼即加二人极刑不为过陛下屈法用之而永吉观望逗遛缙彦狼狈南窜死何以对先帝生何以对陛下昌平巡抚何谦失陷诸陵罪亦当按都城既陷守土臣宜皆厉兵秣马以报国仇乃贼尘未扬辄先去以为民望如河道总督黄希宪山东巡抚邱祖德尚可容偃卧家园乎疏入永吉缙彦释勿问逮谦祖德等付法司治之明桂王常瀛卒于梧州常瀛初封衡州张献忠陷湖南常瀛走广西遂居梧州至是以忧悸致疾卒十二月我大清兵克河南府高杰至徐州沿河筑墙专力备御且遣人通好许定国为联络河南计张缙彦亦奏定诸将分地会大清兵至孟津先遣精兵渡河沿河十五寨堡俱望风归附大兵入河南府总兵李际遇迎降缙彦等并走沈邱河南抚镇飞章告急命杰率兵进屯归德为备明重颁三朝要典命追恤逆案诸臣杨维垣追论三朝党局力诋王之采杨涟等而为刘廷元霍维华等讼冤乃命求三朝要典宣付史馆寻复令删定刊行吏部尚书张捷力称维华等忠请表章三案诸臣因尽追赐恤典袁宏勋复请追论焚要典诸臣罪袁继成疏言要典已经先帝焚毁何必复理其说未进宜寝之已进宜毁之不听明妖僧自称齐王伏诛有狂僧大悲自称齐王又称潞王为赵之龙所捕下镇抚司勘讯阮大铖与张孙振谋欲假以诛东林及素所不合者令大悲引诸臣拥潞王可一网尽也因造十八罗汉五十三参之目书史可法高弘图等名一时人望无不备列纳大悲袖中钱谦益先已上疏颂士英且为大铖讼冤修好矣大铖憾不释亦列焉将穷治其事狱词诡秘廷臣皆自危而士英不欲兴大狱乃第当大悲妖言律斩而止眉批钱谦益在崇祯间因廷推牵引关节久致沈沦尔时无识之徒犹以其与温体仁不谐颇冒清流之目迨南京起用即甘心献媚权奸不惜抗疏贡谀解冤修好是其平昔饰伪盗名只以希心柄用及一经蹉跌而热中躁进更复不能自持卒之大铖等忮刻相寻仍不免于列名罗识彼屈节以求容于宵小者亦徒足自贻臭秽焉耳乙酉岁乙酉春正月明以南京宫殿成推恩诸臣有差加史可法太保马士英少师王铎少保予荫仍以士英掌文渊阁印充首辅办事可法力辞太保许之明定北都从逆诸臣罪削刑部尚书解学龙籍先是命治从贼诸臣狱仿唐制六等定罪学龙议定为爰书分别上之一等应磔者十一人二等应斩秋决者四人三等应绞拟赎者七人四等应戍拟赎者十五人五等应徒拟赎者十人六等应杖拟赎者八人其留北俟后定夺者十九人另存再议者二十八人又已经录用者十人奏入谕以周锺等不当缓决陈名夏等未蔽厥辜宋学显潘同春等拟罪未合令再议至是学龙更拟周锺光时亨等各加一等潘同春诸臣皆候补小臣受伪无据仍执前律时马阮急欲杀周锺学龙欲缓其死谋之王铎乘士英注籍上之且请停刑铎即拟俞旨褒以详慎平允士英大怒然事已无及大铖暨张捷杨维垣等声言欲劾学龙学龙引疾命未下保国公朱国弼御史张孙振等诋其曲庇行私遂削籍明总兵许定国诱杀高杰于睢州杰帅兵进次归德定国方驻睢州故与杰有怨明日杰部将回军攻城自东门入老弱无孑遗定国奔考城寻走降于大清军明以吏部侍郎蔡奕琛兼东阁大学士入阁办事寻复以唐世济为右都御史皆阮大铖援之也明以卫允文为兵部侍郎总督开归防剿军务高杰既死部下兵将大乱且为雄长睢州旁近二百里杀戮无遗史可法闻之流涕曰中原不可为矣遂驰至徐州以总兵李本身乃杰甥请用为提督代统其众又立杰子元爵为世子抚定其军黄得功刘泽清良佐闻可法欲以本身将杰军连章劾之而监军卫允文希马士英指亦论可法督师为赘士英喜即擢允文兵部右侍郎总督兴平标下兵马经略开归防剿军务以分其权可法益不得展布矣我清兵克西安李自成走襄阳我大兵至潼关贼将刘芳亮迎战奋击败之俘斩无算自成亲率马步兵至复大破之遂克潼关伪伯马世耀以七千人来降斩之进克西安自成已焚宫室由龙驹寨走武冈入襄阳复走武昌我大兵两道追蹑蹙之于邓州承天德安武昌等处穷追至贼巢连破走之二月明以阮大铖为兵部尚书命大铖以尚书协理部事仍巡阅江防大铖虽长中枢置一切兵事不问顾时时挠六部权任刘应宾为文选浊乱铨政再举考选擢其私人二十余人为给事御史尝欲罢抚按纠荐令纳金于官纠者免荐者予其谬诞如此三月明人有自称崇祯太子者下狱治之北都之变李自成劫太子慈烺西走不知所终或传其已遇害至是有自北来称太子者召勋臣朱国弼等阁臣马士英等翰林刘正宗等入见武英殿面谕同府部九卿科道辨验真伪日午群臣奏系故驸马都尉王昺侄孙王之明曾侍卫东宫家破南奔鸿胪少卿高梦箕家丁穆虎教之诈称太子乃下之明中城兵马司狱越四日复逮梦箕穆虎鞫于午门外皆具服亦下刑部狱时都下士民皆以太子为真众论籍籍谓士英等朋奸导上灭绝伦理黄得功即抗疏争之而黄浢寸匿其军中与诸将日以清君侧为请良玉踌躇弗应会王之明事起良玉争不听心甚不平浢寸欲借此激众以报己怨召三十六营大将与之盟良玉亦以士英裁其饷益大憾反意遂决乃传檄远近以讨士英为名复上疏请诛之疏上遂引兵而东自汉口达蕲州列舟三百余里士英大惧急命阮大铖刘孔昭率兵会黄得功趋上江堵御袁继咸请赦太子以遏止之不听夏四月明周锺光时亨伏诛遂杀前礼部郎中周镳山东按察司佥事雷演祚先是马士英以镳演祚尝主立潞王议指为姜曰广私党令朱统金类劾奏逮治及周锺光时亨下狱土英复言二人罪应族诛而请以镳从坐阮大铖亦与镳有夙憾于是御史罗万爵王懩等连疏诋镳演祚至比演祚为成济请亟正西市至是左良玉称兵人情汹汹而良玉檄中复斥其构陷镳演祚状士英等益怒因谓镳实召良玉兵遂戮锺及时亨而赐镳演祚自尽故事小臣无赐自尽者因良玉兵东下故大铖辈急杀之明征刘良佐等将兵入援左兵将至马士英急调良佐等入卫刘泽清亦以勤王为名大掠而东时史可法以大兵将及淮南连疏告警时召对群臣大理少卿姚思孝御史乔可聘成友谦请毋撤江北兵亟守淮扬士英厉声叱曰若辈东林犹借口防江欲纵左逆入犯耶北兵至犹可议款左逆至则若辈高官我君臣独死耳力排思孝等议淮扬备御益弱明左良玉死于九江良玉至九江邀袁继咸入舟中语及太子下狱事大哭因袖出密谕邀诸将盟继咸正色曰先帝旧德不可忘今上新恩亦不可负良玉色变乃改檄为疏驻军候旨继咸归方谋拒守而部将郝效忠阴约良玉兵入城杀掠纵火残其城而去良玉已疾笃夜望城中火光太息曰吾负临侯呕血数升遂死其子梦庚秘不发丧诸将共推为帅留七日而东兵势尚盛自彭泽以下皆陷黄得功方驻军荻港进拒梦庚于铜陵破之解其围阮大铖等日虚张捷音以邀爵赏得功寻复败其众于板子矶乃封得功靖国公命移家太平一意办贼我大清兵克泗州大军自归德起行颖州太和悉下兵未至泗州二十里遣将先夺泗北淮河桥守将焚桥遁走我大兵遂夜渡淮翌日追五十余里不及我大清兵克扬州明督师兵部尚书兼大学士史可法等死之可法初闻大兵日南下将移军泗州防护祖陵辎重已发而左良玉称兵召之入援渡江抵燕子矶黄得功已破良玉军可法乃趋天长檄诸将救盱眙俄报盱眙已降大清泗州援将侯方岩败殁可法一日夜奔还扬州讹传许定国兵将至歼高氏部曲城中人悉斩关出舟楫一空可法檄各镇兵无一至者独总兵刘肇基自白洋河趋赴请背城一战可法持不许十八日大清兵大至屯斑竹园诏谕可法及卫允文等降不从明日总兵李栖凤监军副使高岐凤拔营出降城中势益单诸文武分陴拒守越二日大清兵薄城下用巨炮击城西北隅城遂破可法自刎不殊一参将拥可法出小东门既就执可法大唿曰我史督师也乃杀之刘肇基率所部四百人巷战力不支与副将乙邦才马应魁庄子固汪思诚等皆死卫允文及在籍侍郎张伯鲸知府任民育同知曲从直王缵爵知县周志畏罗伏龙吴道正运使杨振熙县丞王志端幕客卢渭归昭等皆死之员外郎何刚庶吉士吴尔埙皆参可法军事城破亦投井死其它诸生及妇女死节者不可胜纪五月我大清兵渡江我大清兵临江总兵郑鸿逵郑彩以水师守瓜洲副使杨文骢驻金山扼大江而守会王擢文骢常镇巡抚兼督沿海诸军文骢乃还驻京口合鸿逵等兵南岸与大清兵隔江相持大清兵编大筏置灯火夜放之中流南岸军发炮石以为获胜也日奏捷己丑夜大清兵乘雾而济迫岸诸军始知仓皇列阵甘露寺铁骑蹙之悉溃苏松巡抚霍达及文骢俱走苏州鸿逵等纵兵大掠遁还闽中明福王出奔太平京口败军奔还南京大震福王荒宴至夜半跨马自通济门出走遂奔太平刘孔昭斩关遁马士英以黔兵自卫挟福王母妃走浙江乱兵入狱拥王之明立之时黄得功方收兵屯芜湖福王潜入其营得功惊泣曰陛下死守京城臣等犹可尽力奈何听奸人言仓卒至此且臣方对敌安能扈驾王曰非卿无可仗者得功泣曰愿效死我大清兵定南京大军营城北总督京营忻城伯赵之龙奉表纳款勋戚自魏国公徐文爵驸马都尉齐赞元灵璧侯汤国祚安远侯柳祚昌等大臣自大学士王铎礼部尚书钱谦益等文武数百员并城内官民迎降高杰子元爵及广昌伯刘良佐等亦于沿途归附得马步兵二十三万大兵遂入屯城中我大清兵至芜湖明总兵田雄劫福王由崧以降靖国公黄得功死之明亡南京既定我大清遣官兵及降将刘良佐等袭太平福王登舟欲渡江走大兵据江口截其去路黄得功以战荻港时伤臂衣葛衣以帛络臂佩刀坐小舟方督麾下八总兵结束前迎战而良佐大唿岸上招降得功怒叱曰汝乃降乎忽飞矢至中其喉左偏得功知不可为掷刀拾所拔箭刺吭死田雄遂挟福王以降所属总兵及部众俱降我大清兵执福王至南京改南直隶为布政司以应天府为江宁府分徇郡县无不归附江南悉定王师遂进平浙江通鉴辑览明季编年下唐王桂王桂王桂王唐王乙酉我大清世祖章皇帝顺治二年夏六月我大清兵克杭州故明唐王聿键奔福建臣等谨案明自北都沦覆宗社已墟洪惟我国家应天顺人光宅区宇薄海中外咸归正朔福王以败亡余烬偷息金陵首尾才及一岁我皇上量同覆载念其尚有疆域堪凭可从建炎南渡偏安之例特命于辑览明纪末分注附编尽祛前代史家偏陋之习大公至正洵足上配麟经垂训万古至唐桂二王闽滇转徙已无尺土一民革莽苟延尤不足登诸记载乃蒙圣谟指示等于宋是昺之流离海岛谓事迹尚有可稽宜着其危亡穷蹙之形以益懔夫天命难谌之戒且当时遗臣故老茹苦间关蹈死如饴贞心不贰亦宜详加阐录毋使湮没无存大哉王言仁至义尽用示有邦之炯盐而立臣道之大防至公至平更从来史策所莫及臣等懔遵谕旨谨案实录红本及明史列传所载参以王鸿绪史稿诸书采撮编次以本朝纪年大书提纲凡国家底定鸿模与二王窃据事实俱分条系月胪叙其下务衷确核以订传讹至其时殉节诸臣均已于干隆四十一年蒙恩赐谥今随时随事各加诠次掇其大者咸着于篇而逐一恭载赐谥庶上副圣天子表章忠义之盛心而与胜朝殉节诸臣录亦可以互相考证云时大兵已定南京故明镇江守将总兵官郑鸿逵等拥众还闽沿道焚掠大兵进徇常州苏州皆下之留兵二千驻苏州大军悉趋杭州故明潞王常淓方流寓于杭诸臣闻福王见执请常淓监国不受不数日大兵至常淓从巡抚张秉贞及陈洪范等计率众开门迎降钱塘知县顾咸建临安知县唐自采邵武同知王道焜皆死之绍兴诸郡悉望风纳款故明左都御史刘宗周以与马阮不合退居山阴闻杭州破即恸哭不食移居郭外出辞祖墓舟过西洋港跃入水中水浅不得死舟人扶出之竟绝粒二十三日而卒故明文渊阁大学士高宏图应天巡抚右佥都御史祁彪佳行人陆培亦先后殉节死嘉兴已归附而士绅屠象美等复集众据城拒守大兵还攻之半月而破故明吏部尚书徐石麒死焉时唐王聿键以被赦出高墙福王命移居广西平乐府行至杭州遇郑鸿逵及户部侍郎何楷户部郎中苏观生等遂奉以入闽臣等谨案明自崇祯之季流贼攻破京师我国家诞膺眷命光它万邦天戈所止立就荡平彼唐桂二王窜走闽滇流离琐尾无尺土之凭而为之臣者尚思螳臂当车阻兵负固迹其不知天命敢拒颜行终膏斧锧实所自取我皇上扩天地为公之量念其各忠所事蹈死如饴在当日六师所届不得不行逆命之诛而事后追思究无愧于疾风劲草即其潜踪草泽从容引决者亦为克尽纲常特沛恩纶曲加崇奖俾一体易名以励臣节伏读胜朝殉节诸臣录内其在唐桂二王时效节者计得专谥八人通谥三百十有一人祀忠义祠者二百三十四人渥典覃加漏泉普被褒隆施实从来史册所未有臣等集次二王本末谨采摭诸臣节概尤着者胪具简编其所得赐谥随条恭载以昭圣天子大中至正之盛心俾天下万世共懔然于教忠之彝训云故明兵部尚书张国维等以鲁王以海称监国于绍兴时浙江属郡多归降宁波惟一同知治府事已赍图籍迎附故明刑部员外郎钱肃乐力议拒守士民集者数万人肃乐乃建牙行事郡中闻鲁王以海在台州遣举人张煌言奉表请监国会诸生郑遵谦杀招抚使于江上与兵部尚书张国维等举兵绍兴给事中熊汝霖九江兵备佥事孙嘉绩等自余姚应之国维自迎以海于台州以海即日赴绍兴用方逢年议称为鲁监国以国维为太傅兵部尚书武英殿大学士督师江上昼钱塘而守总兵官方国安亦自金华至与王之仁等皆加封爵树木城于缘江要害联合诸营为持久计闰六月故明礼部尚书黄道周等以唐王聿键称号于福州郑鸿逵等拥唐王聿键至闽道周与福建巡抚都御史张肯堂南安伯郑芝龙等奉聿键称监国鸿逵请急正位不然无以厌众心诸臣皆以监国名正候出关建号未迟而拥立者艳推戴功不数日即定议称号于福州改年隆武以福州为天兴府即布政司署为行宫大赦进芝龙鸿逵为侯郑芝豹郑彩为伯兵事机宜悉芝龙为政以天兴建宁延平兴化四府为上游汀洲邵武漳州泉州四府为下游各设抚按议简战守兵自仙霞关而外宜守者一百七十处计兵十万战兵如之闽浙两粤之饷不支其半乃请预借两税一年令群下捐俸劝绅士输助征府县银谷未解者官吏督迫闾里骚然臣等谨案唐桂二王虽明之支派然唐王本疏族桂王亦神宗庶孽当宗邦沦覆草窃边偶苟延旦夕实不成其为国乃仰蒙圣训谓其流离失据正与宋之是昺窜身闽粤者事例相同凡国史传之书伪者概令更正兹奉诏纂次二王本末又蒙特笔改书称号其诸臣仍书所授原官仰见大圣人执中权度进退予夺一出千古之大公而非向来史家拘陋偏私者所能窥见万一云唐王聿键以黄道周为武英殿大学士参赞机务余授官有差唐王聿键素重道周学行礼敬备至时召何吾驺蒋得璟等未至道周为首辅又以张肯堂为吏部尚书何楷为户部尚书郭维经为吏部侍郎苏观生为翰林学士礼部侍郎郑芝龙鸿逵兄弟横甚一日聿键赐宴芝龙以侯爵欲位道周上道周与争众议抑芝龙文武大不睦聿键将郊天芝龙兄弟称疾不出何楷言礼莫大于郊二勋臣不陪祀无人臣礼聿键奖其风节命掌都察院事鸿逵扇殿上楷呵止之两人益怒楷知不为所容请告去涂遇盗截其一耳则芝龙使部将杨耿为之也秋七月我大清兵定江西先是大兵至九江故明宁南侯左良玉子梦庚率所部三十六营来降江西巡抚旷昭弃南昌走瑞州列城望风奔溃故明益王由本在建昌与布政使夏万亨副使王养正知府王域推官刘允浩南昌推官史夏隆等举兵拒守阅三日有客兵为内应城即破由本奔旗塘佛舍寻归唐王聿键于福州万亨等械至南昌俱死之新城知县谭梦开迎降民潜导守关兵杀之梦开余党与民互相残弥月不靖唐王聿键以李翔为新城知县禽杀余党率民兵出城拒敌大兵自间道入城民兵皆散翔与御史徐伯昌俱死之大兵进克袁州广信遂收吉安长驱至万安会故明益宗永宁王慈炎招连子峒土兵数万复陷建昌入抚州考功主事揭重熙文选主事曾亨应皆举兵与相犄角南赣巡抚李永茂遣副将徐必达扌戹泰和未几战败永茂奔赣州慈炎亦以粮尽退保建昌大兵追获杀之江西诸郡皆平惟赣州未下适唐王聿键手书至赣加左庶子杨廷麟兵部尚书修撰刘同升国子祭酒廷麟同升乃与永茂集士大夫于明伦堂劝输兵饷协谋举事立忠诚社招致四方之士各率家丁自赍粮入社者几三万人唐王聿键遣其大学士黄道周以兵出江西唐王聿键好学通典故然国势衰微兵食困乏政归郑氏诸大帅多选愞观望聿键不能有所为郑芝龙鸿逵屡荐其私人为清要官聿键不从以是怀怨望大清遣御史黄熙允招抚福建熙允与芝龙同里芝龙密使通款聿键屡促出兵辄以饷绌辞道周知芝龙终无意出关乃自请募兵江西号召群帅聿键给空扎百函以七月二十二日启行仅赍一月粮以虚声鼓动得卒九千余人从广信出衢州道周所至抚安遗黎联络声势远近颇响应八月我大清兵克松江先是南京既亡列城俱下而州县多聚兵自保者嘉定士民推左通政侯峒曾为主与进士黄淳耀等誓死固守江阴诸生许用亦倡言城守以典史陈明遇主兵出战不胜乃请前典史阎应元入城属以兵事大兵力攻城应元守甚固而松江在籍兵部右侍郎两广总督沈犹龙偕中书舍人李待问罗源知县章简等亦募壮士数千人守城会吴淞总兵官吴志葵自海入江结水寨于泖湖总兵官黄蜚拥千艘自无锡至犹龙联络二帅而参将侯承祖守金山卫遥相应援大兵至嘉定峒曾乞师于志葵志葵遣游击蔡祥以七百人赴之战败而遁外援遂绝城中矢石俱尽天雨城圯大兵入峒曾等并死之至是大兵进取松江志葵蜚败于春申浦城遂被围未几而破大兵遂攻金山承祖与子世禄犹固守城破巷战逾时父子俱死志葵蜚亦就执至江阴城下令说城中人降迄不应大兵悉众攻围四面发大炮城中死伤无算坚守自如八月二十一日大兵从祥符寺后城入众犹巷战男妇投池井皆满明遇用及中书舍人戚勋皆举家自焚应元赴水被曳出斩之唐王聿键以黄景昉吕大器路振飞朱继祚曾樱俱为大学士初振飞总督漕运谒明凤阳皇陵唐王聿键方以罪锢守陵中官虐之振飞捕治其尤甚者以私钱助之而上疏乞概宽罪宗竟得请聿键甚德之及称号福州即拜振飞左都御史振飞赴召道拜文渊阁大学士至则大喜与宴抵夜分彻烛送归解玉带赐之樱尝为福建参政力保郑芝龙芝龙感次骨荐之聿键起为工部尚书兼东阁大学士无何令掌吏部而移张肯堂于都察院聿键所置阁臣至多前后几三十人然不令票旨皆聿键亲为之故明靖江王亨嘉自称监国唐王聿键执杀之亨嘉世封桂林闻南京破招集诸蛮起兵自称监国谋僭号召广西巡抚瞿式耜式耜拒不往而檄思恩参将陈邦傅助防止狼兵勿应亨嘉调亨嘉下梧州执式耜幽之桂林遣人取其敕印初式耜议立桂王常瀛子安仁王及唐王聿键监国式耜以为伦序不当立不奉表劝进至是为亨嘉所囚乃遣使贺聿键因乞援聿键喜而亨嘉为两广总督丁魁楚所攻势窘乃释式耜式耜与中军官焦琏召邦傅共执亨嘉械送福州废为庶人杀之聿键封魁楚平粤伯留镇两广擢式耜兵部右侍郎协理戎政以晏日曙代之式耜不入闽退居广东鲁王以海遣兵犯杭州败退鲁王将方国安王之仁自富阳渡江犯杭州总督张存仁遣将督兵迎击斩首四千级其余众尚据富阳大兵进败之于关头追二十余里斩国安子士衍初马士英拥残兵渡江欲谒鲁王以海以海诸臣力拒之乃投方国安军寻复与国安联兵谋窥杭州为大兵所败溺江死者无算士英国安乃聚众江东赭山杭州朱桥范村等处所在肆掠大兵进剿国安水军数万尽歼焉九月我大清兵入湖广流贼李自成窜死其众降于唐王聿键初李自成既走陕西大兵攻潼关伪伯马世耀迎战败死潼关破自成遂弃西安由龙驹寨走武冈入襄阳复走武昌大兵两道追蹑连蹙之邓州承天德安武昌富池口桑家河九江穷追至贼老营大破之者八当是时左良玉东下武昌虚无人自成屯五十余日众尚五十余万改江夏曰瑞符县寻为大兵所迫部众多降或逃散自成走延宁蒲圻至通城窜于九宫山是月自成留李过守寨而自率二十骑略食山中为村民所困不能脱自缢死其将刘体仁郝摇旗等以众无主议归故明湖广总督何腾蛟率四五万人骤入湘阴长沙人不知其归降也惧甚摄偏沅巡抚傅上瑞请腾蛟出避腾蛟曰死于左死于贼一也何避焉腾蛟与监军荆西道佥事章旷谋遣部将万大鹏往抚致腾蛟手书召之曰公等归朝誓永保富贵摇旗等大喜与大鹏至长沙腾蛟开诚抚慰宴饮尽欢摇旗招其党袁宗第蔺养成王进才牛有勇皆归腾蛟骤增兵十余万未几自成兄子锦奉自成妻高氏及高氏弟一功复拥众三十万骤至澧州乞降故明湖南巡抚堵允锡议抚之腾蛟亦驰檄至允锡乃躬入其营开诚慰谕称诏犒军皆踊跃拜谢唐王聿键大喜加允锡兵部右侍郎兼右佥都御史总制其军手书奖劳锦等皆赐名授官号其营曰忠贞置之荆州自成乱天下二十年陷帝都覆庙社其众数十万悉归腾蛟一时诧异事而腾蛟上聿键疏但言元凶已除稍泄神人愤宜告谢郊庙卒不言己功聿键拜腾蛟东阁大学士兼兵部尚书封定兴伯仍督师腾蛟固辞封爵不允令规取江西冬十月我大清兵克徽州先是徽州闻南京破故明知府秦祖襄及僚属皆遁推官温璜叹曰城无主民且自相屠乃尽摄其印召士民慰谕之故明左佥都御史休宁金声纠集义勇保绩溪黄山分兵扌戹六岭璜与相犄角且转饷给其军前山东巡抚邱祖德职方郎中尹民兴监纪推官吴应箕等多聚兵应之声乃遣使通表唐王聿键聿键授声右都御史兼兵部右侍郎总督诸道军声遣兵取旌德宁国诸县会故御史黄浢寸降于大清导王师间道袭破之执声至江宁声语门人江天一曰子有老母不可死对曰天一从公起兵可不同公殉义乎遂与中军吴国桢副将陈有功守备万全游击余元寅俱死应箕见获死祖德退还山中大清攻拔其寨不降磔死诸生举兵者有宁国麻三衡沈寿荛等亦俱败死璜犹严兵自守黄浢寸复以城献璜阖门死之唐王聿键遣使于鲁王以海鲁王以海不受唐王聿键使给事中刘中藻颁诏浙东时求富贵者争欲应之鲁王以海下令将返台州熊汝霖独出檄严拒不纳张国维驰疏上聿键聿键乃召中藻还自是闽浙如水火矣臣等谨案唐王假息闽海鲁王窃据绍兴其地正相唇齿不能同心协力各图擅地窃号称尊而其臣又复怀挟私心自分畛域一则拒其使命一则戮及使臣彼此猜嫌竟成水火以败逃穷蹙之时蛮触纷争偷安旦夕宜乎天兵飞渡越闽不旋踵而削平也唐王聿键妃曾氏至福州曾氏警敏颇知书每群臣奏事妃于屏后听之共决进止聿键颇严惮焉我大清兵攻吉安还屯峡江先是大兵屯泰和故明副将徐必遶战败杨廷麟乃大享士于赣州城西与刘同升乘虚复取吉安临江唐王聿键命加廷麟兵部尚书兼东阁大学士赐剑便宜从事是月大兵进攻吉安必达迎战大败赴水死会广东援兵至大兵还屯峡江十二月唐王聿键自福州驻于建宁时杨廷麟等请聿键出江右何腾蚊请出湖南浙中请将请出衢州苏观生以事权悉为郑氏所握请聿键出赣州聿键遣观生先行赴赣州募兵以曾樱郑芝龙留守福州司转饷十二月聿键发福州驻建宁广东布政使汤来贺运饷十万由海道至聿键擢来贺兵部侍郎然兵食匮乏人心离散迄不能成军也唐王聿键督师大学士黄道周兵败于婺源死之道周进至婺源遇大清兵战败其将阵嗣圣陈亡道周见执诸军溃走大兵追至开化总兵曾德黄光辉副将蔡璋龙胜陈辰等俱死道周至江宁幽别室中从容着诗文数卷闻当刑书绝命词衣带间过东华门坐不起曰此与高皇帝陵寝近可死监刑者从之幕下士中书赖雍蔡绍谨兵部主事赵士超广信通判毛玉洁游击朱家第等皆死之时唐王聿键又以大学士傅冠为督师办湖东兵事泸溪告警冠不能救为给事中揭重熙所劾或又言其嗜酒乃许致仕久之大兵至冠死之丙戌我大清世祖章皇帝顺治三年春正月唐王聿键遣将分道出兵不果行郑芝龙知物论不平不出关无以弭众议乃请以郑鸿逵为左先锋出浙江郑彩为右先锋出江西筑坛行推毂礼鸿逵出城马蹶仆地各拥众数千号数万既出关托候饷仍驻不行聿键檄催孔亟不应彩行百里而还称饷缺留如故二月唐王聿键移驻延平聿键决意出汀州入赣与湖南为声援郑芝龙不欲聿键行令军民数万人遮道唿号拥聿键不得行遂驻延平吏部司务王士和疏陈时政阙失凡数千言聿键命刊赐文武诸臣且召士和入对嘉奖备至擢兵部主事未一月擢延平知府三月唐王聿键遣使劳鲁王军于绍兴鲁王以海复遣柯夏卿曹惟才聘于唐王聿键聿键加夏卿兵部尚书惟才光禄寺卿手书报以海遣佥都御史陆清源赍饷银十万两犒劳浙东军士方国安纵兵尽夺其饷留清源军中且出檄数聿键罪张国维叹曰曲在我矣我大清兵克吉安遂围赣州杨廷麟自吉安赴赣将朝唐王聿键以万元吉代守吉安初崇祯末命中书舍人张同敞调云南兵及抵江西而南京已破因退还吉安廷麟留与共守其将赵印选胡一青频立功而元吉约束甚严诸将渐不悦时有广东兵亦以赴援至而张安者汀赣间峒贼四营之一骁勇善战为廷麟招降有取抚州功且招他营尽降唐王赐名龙武新军元吉以安等为足恃也蔑视滇粤军滇粤军解体然安卒故为贼淫掠自如廷麟遣援湖西所过无不残破至是大兵攻吉安诸军皆内携新军又先往湖西不时至城中不战溃城遂破元吉退屯皁口檄谕赣州极言云南兵弃城罪其众遂西去大兵进至皁口元吉不能御退入赣城大兵乘胜进围之唐王兵部侍郎刘士桢促新军张安赴援安宵遁廷麟遣使调广西狼兵而身往雩都召新军来救战于默林再败廷麟乃散其兵入赣与元吉凭城守夏六月我大清兵克绍兴鲁王以海遁入海征南大将军贝勒博洛等以五月二十日抵杭城鲁王以海诸军列营钱塘江东岸绵亘二百余里舣舟江上以待大兵未具舟楫不能渡忽江沙暴涨水浅可涉二十七日大兵策马径渡方国安尽弃战舰拔营走绍兴劫以海南行江上各营闻报一时俱溃走六月一日大兵入绍兴国安决计献以海来降遣人守之会守者病以海得脱至台州航海走命张国维防遏四邑图后举国维还守东阳知势不可支作绝命诗三章赴水死兵部尚书余煌等皆死之大兵进克金华督师大学士朱大典阖门死时以海至石浦定西侯张名振从之至舟山守将黄斌卿不纳乃浮海至厦门遂走南澳闽中大震郑芝龙假言海寇入犯须往备御拜疏即行尽撤兵回安平镇守关将士皆随之仙霞岭二百里间遂空无一人臣等谨案鲁王窃据绍兴方恃钱塘为天险及大兵压境天心助顺江水断流顷刻毕济不数月浙闽尽平与元兵至临安江潮三日不至者神应尤异至张国维等援立监国拥戴旁支称名本为不正乃以其抒忱效命亦得蒙恩赐谥同荷表章臣等编篡唐桂二王本末谨以鲁王诸臣事实随条附载俾天下后世咸知圣代褒忠之典甄录无遗实为至公且溥云秋七月我大清兵克衢州唐王聿键巡按金衢二府兼视学政御史王景亮衢州知府伍经正推官邓岩忠皆不屈死鲁王以海所遣镇将张鹏翼及伯吴凯总兵项鸣斯等亦死之江山知县方召集父老告之曰兵且至吾义不当去然不可以一人故致阖城被诛苦辈可迎附遂封印冠带自缢死初杨文骢走处州唐王聿键以在镇江时与之有旧拜为兵部侍郎兼右佥都御史提督军务令图南京至是闻衢州告急命与诚意伯刘孔昭共援衢大兵至文骢不能御退走为追骑所获与监纪职方主事孙临俱不降戮死八月我大清兵克建宁郑鸿逵驻关外闻兵至徒跣疾走三日而抵浦城唐王聿键闻之削鸿逵爵王师至仙霞岭关门无一守兵遂从容过岭长驱直入然大兵入闽者或由建或由汀或由福宁俱走山谷间不必仙霞岭也唐王巡抚上游四府兼领关务郑为虹亟还浦城纵士民出走自守空城无何城破为虹与给事中黄大鹏并死之唐王聿键奔汀州我大清兵克延平闽中自郑芝龙去后群情益离沮来迎将至韶州会仙霞关败问至聿键遂以八月二十一日自延平仓卒出走留兵部侍郎曹履泰偕延平知府王士和居守犹载书十余簏自随抵顺昌闻追兵且至骑而奔数日方至汀州延平警报迭至士和召父老曰吾虽一月郡守当与城存亡若等可速出毋使数万生灵尽膏斧锧众泣士和亦泣退入内署谓友人曰吾一介书生数月而忝二千石安敢偷生其友劝止之正色曰君子爱人以德姑息何为从容正衣冠闭户投缳死大兵遂克延平臣等谨案唐王自擅号福州不能裁抑郑氏以至孱削日甚上下离心逮我王师深入闽南寸土实无地可以潜踪乃当汀剑崎岖覆亡不暇犹载书簏以自随此与梁湘东王之焚书江陵称文武道尽者如出一辙尤可嗤鄙也我大清兵至汀州获唐王聿键福建平唐王聿键在汀州大兵奄至从官奔散聿键与曾氏俱就执曾氏至九泷投于水聿键死于福州故明总兵姜正希率兵二万复来袭汀州乘夜登城大兵击败之斩万余级又破总兵师福于分水关入崇安县巡抚杨文忠见执死遂袭克福州唐王礼部尚书曹学佺等并死之大军驻福州分兵徇漳泉诸郡县相继下闽地悉平郑芝龙自安平奉表来降其子成功不从芝龙既入朝成功与郑鸿逵郑彩等各率所部叛入海冬十月我大清兵克赣州故明总督万元吉素有才莅事精敏及失吉安士不用命昬然坐城上对将吏不交一言隔河大兵营遍麓元吉指为空营兵民从大兵营中至者言军势甚盛辄叱为间谍斩之赣州受围既久诸道援兵稍集诸将欲战元吉欲待水师至并力而中书舍人袁从鹗募沙兵三千吏部主事龚棻兵部主事黎遂球募水师四千皆屯南安不敢下兵部主事王其宖谓元吉曰水师帅罗明受海盗也桀骜难制棻遂球若慈母之奉骄子且今水涸巨舟难进岂能如约不听大兵闻水师将至即夜截诸江焚巨舟八十死者无算明受遁还舟中火药戎器尽失于是两广云南军皆不战而溃他营亦稍散去会闻汀州破人情益震惧守者亦疲甚大兵用向导夜登城乡勇犹巷战黎明兵大至城上发炮炮炸城遂破部将拥元吉出城元吉叹曰为我谢赣人使阖城涂炭者我也我何可独存遂赴水死杨廷麟走西城投水死郭维经入嵯峨寺自焚死姚奇允自缢于文庙杨文荐病困不能起执送南昌绝粒而死一时同殉者太常寺卿管湖西兵备佥事彭期生而下凡数十人桂王丙戌我大清世祖章皇帝顺治三年冬十一月故明兵部尚书丁魁楚兵部侍郎瞿式耜等以桂王由榔称号于肇庆初桂王常瀛卒于梧州长子安仁王由木爱袭封未几病卒由榔当嗣爵会唐王聿键败死报至粤中故明总督尚书丁魁楚侍郎瞿式耜巡按御史王化澄与旧臣吕大器李永茂晏日曙汤来贺董天闳朱治忄间周鼎瀚方以知朱容藩林佳鼎程源等议所立乃共推由榔桂太妃王氏曰诸君何患于无君吾儿仁柔愿更择可者魁楚等请益坚遂以十月十四日称监国于肇庆以魁楚大器式耜并为大学士永茂请终制化澄以下进爵有差未几闻大兵已破赣州司礼太监王坤仓卒奉由榔奔梧州式耜等力争不得时大学士苏观生奉唐王聿键命募兵南安亦退入广州遣职方主事陈邦彦奉表劝进甫入谒而观生在广州别议立唐王聿金粤邦彦不知也夜二鼓由榔召入舟中魁楚侍语以广州事邦彦请急还肇庆正大位以系人心命南雄勍卒取韶制粤东十郡之七而委其三于唐王代我受敌从而承其敝由榔大悦魁楚式耜等乃定议迎由榔复还肇庆十一月十八日遂称尊号改年永历以肇庆府署为行宫臣等谨案前代宦官之祸至明最烈始于王振而极于魏忠贤履霜坚冰其渐已非一日桂王当大厦既倾亲见宗邦沦丧由于阉寺横行尤宜疾首痛心乃甫称尊号而即令王坤进掌司礼监干政擅权仓卒奔梧州以致众志乖离驯召刘承允之乱及坤被逐而宠天寿等先后用事诸臣依附明党交争迄入缅而未已在桂王暗劣受制奄坚固无足怪独是椓徒流毒相仍既已覆明宗社即此阽危余烬而坚持故局虽国亡而其焰未熸祸败所锺遂与明一代相为终始其亦可为叹息痛恨者矣故明大学士苏观生等以唐王聿金粤称号于广州丁魁楚等之将立桂王由榔也苏观生欲与共事魁楚素轻之且欲专定策功虑其以旧相居己上拒不与议吕大器亦以其非两榜叱辱之观生愠甚适唐王聿键弟聿金粤嗣为唐王者与大学士何吾驺自闽浮海至南海关捷先番禺梁朝锺首倡兄终弟及议观生遂与吾驺及布政使顾元镜侍郎王应华曾道唯总兵林察等拥立聿金粤改年绍武就都司署为行宫招海上郑石马徐四姓盗授总兵等官与肇庆相拒时仓猝举事治宫室服御卤簿通国奔走夜中如昼不旬日除官数千冠服皆假之优伶市人传以为笑桂王由榔遣兵攻唐王聿金粤不克桂王由榔遣给事中彭耀主事陈嘉谟赍敕往谕唐王聿金粤至广州以诸王礼见备陈宗支伦序及监国先后语甚切至因历诋苏观生诸人观生怒执耀杀之即日发兵攻肇庆以番禺人陈际泰督师由榔遣兵部右侍郎林佳鼎帅兵赴三水佳鼎故粤中监司与林察同姓相善察使群盗诈降佳鼎信之乘胜追至三山口乱作全师皆覆佳鼎同佥事夏四敷赴水死时肇庆大震瞿式耜视师峡口以王化澄代佳鼎督师吕大器辞官入蜀遂以化澄为尚书起李永茂为大学士未几亦罢臣等谨案桂王窜迹岭南据手掌之地势尤危窘聿金粤本唐王亲弟谊出本支乃当望风瓦解之时为同室操戈之举而为之臣者方各挟其主以为奇货争城夺地攻战逾时此与燕雀处堂何异至彭耀陈嘉谟等衔命出使抗词被杀虽律以大义与疆场致命者有殊乃犹念其临难捐躯不失臣节竟得一例邀恩赐谥褒锡仁至义尽史册以来实所未闻也十二月我大清兵克广州获唐王聿金粤广东平苏观生既败肇庆兵意自得务粉饰为太平事而委任关捷先及梁朝锺捷先小有才便笔札朝锺善谈论浃旬三迁至祭酒有杨明竞者好为大言诡称精兵满惠潮间可十万即特授惠潮巡抚又有梁鍙者妄人也观生才之用为吏科都给事中与明竞大纳贿赂日荐用数十人观生本乏猷略兼总内外任益昬瞀招海盗资捍御其众白日杀人悬肺肠于贵官之门以示威城内外大扰时大兵由福建趋潮州惠州俱下之长吏皆降附即用其印移牒广州报无警观生信之是月十五日聿金粤视学百僚咸集或报大兵已偪观生叱之曰潮州昨尚有报安得遽至此妄言惑众如是者三大兵已自东门入观生始召兵搏战兵精者皆西出仓猝不能集观生乃自缢死朝锺及太仆寺卿霍子衡行人梁万爵新城知县廖翰标等皆死之聿金粤方事阅射急易服踰垣匿王应华家俄缒城走为追骑所获馈之食不受曰我若饮汝一勺水何以见先人地下投缳而绝何吾驺及应华等悉降桂王由榔奔梧州由榔司礼太监王坤用事铨政军务任意颠倒数以内批授官由榔诸臣争之不听给事中刘鼒疏劾坤几得罪瞿式耜力救乃免及是闻广州已破肇庆大震式耜请驻峡口坤不从以朱治忄间为两广总督守肇庆趣由榔出走以二十二日乘轻舟上西峡遂奔梧州我大清兵至顺庆流贼张献忠伏诛其党孙可望李定国白文选等溃走川南献忠据成都遣伪将军分屠各府州县川中民尽乃谋窥西安尽焚成都宫殿庐舍夷其城率众出川北又欲尽杀川兵伪将刘进忠故统川兵闻之率一军逃会大兵至汉中进忠来奔乞为乡导至盐亭界大雾献忠晓行猝遇大兵于凤皇坡中午坠马蒲伏薪积下于是大兵禽献忠出斩之降及败死者二三十万其党伪平东将军孙可望伪安西将军李定国伪抚南将军刘文秀伪定北将军艾能奇伪都督白文选冯双礼等俱溃走川南时故明川中诸将竞拥兵自固重庆曾英兵最强可望等率残卒骤至英出不意战败死于江贼遂陷綦江督师大学士王应熊退走永宁山中踰月贼陷遵义入贵州境大兵追至重庆故明巡抚马干败死遂入遵义以饷乏旋师王祥等因复取保宁二郡故明总督侍郎樊一蘅再驻江上为复窥全蜀计乃列上善后事宜及诸将功状于桂王由榔由榔拜一蘅户兵二部尚书加太子太傅祥等进爵有差臣等谨案孙可望李定国等本张献忠义子自王师定蜀即南走滇中旋附桂王受其爵从前明史各传牵连附载未为区别臣等恭辑唐桂二王本末仰荷圣明指示以可望定国等身为贼党其所称平东安西等号皆献忠伪授自应重加贬绝书贼书伪以正其罪至二王及其臣子荷蒙圣慈裁度未可遽从僭伪之例故君则正其称号臣则目以原官尺寸权衡具存书法深仁大度等量两仪彼指琅琊为僭晋斥梁益为伪朝者岂足语于建中之极则乎丁亥我大清世祖章皇帝顺治四年春正月我大清兵克肇庆桂王由榔奔桂林由榔既西走瞿式耜兼道趋赴由榔已越梧州而西大兵自广州向肇庆总督朱治忄间弃城去由榔走平乐大兵入肇庆遣别将徇高雷二府进取梧州巡抚曹华迎降由榔欲走依何腾蛟于湖广丁魁楚王化澄皆弃由榔去惟式耜及吴炳吴贞毓等从乃由平乐抵桂林以吴炳方以智为大学士同式耜入阁办事遣使劳何腾蛟趣其兵入卫征四川文安之云南王锡衮入阁以周堪赓郭都贤刘远生等为六卿丁时魁金堡等为给事中马吉翔掌锦衣卫二月我大清兵克平乐桂王由榔奔全州以其大学士瞿式耜留守桂林大兵袭平乐克之浔州相继破由榔大恐会武冈镇将刘承允以兵至全州王坤请赴之瞿式耜极陈桂林形势请由榔坚守由榔不听自请留守许之进文渊阁大学士兼吏兵二部尚书赐剑便宜从事以麾下焦琏为总兵封陈邦傅为思恩侯守昭平由榔遂走全州四川贼孙可望李定国等率众入贵州孙可望等率众入黔故明布政使张耀急言于巡抚米寿图请发兵民守御寿图以众寡不敌难之俄贼突至贵阳耀率家丁乘城拒击兴宁知县吴子骐户部主事刘管同知杨元瀛等亦以乡兵扼贼贼来益众子骐等战败被执死城遂陷贼执耀说之降耀大骂不屈遂与家属十三人同见杀寿图出奔沅州三月我大清兵攻桂林由榔既出奔桂林危甚其总督侍郎朱盛浓走灵川巡按御史辜延泰走融县布政使朱盛氵调副使杨垂云桂林知府王惠卿以下皆遁惟瞿式耜与通判郑国藩县丞李世荣及都司林应昌李当瑞沈煌在焉由榔令兵部右侍郎丁元华代盛浓御史鲁可藻代延泰未赴而大兵已薄桂林以骑数十直入文昌门登城楼瞰式耜公署式耜即令焦琏拒战甚力而身立矢石中与士卒同甘苦积雨城坏吏士无人色式耜督城守自如故人无叛志援兵索饷而哗式耜括库不足妻邵捐簪珥佐之既而刘承允所遣援桂兵五千人在城与琏兵主客不和击伤琏大掠城中而去琏兵亦出城赴黄沙镇城几破者数矣会大兵东还桂林始获全四川贼孙可望李定国等率众入云南先是云南土官沙定洲作乱逐故明黔国公沐天波盘踞会城传檄州县全滇震动天波走楚雄巡抚吴兆元不能制许为奏请镇滇定洲遂西追天波分巡金沧副使杨畏知说天波走永昌而己以楚雄当定洲定洲至畏知绐与结盟而乘间清野缮堞征邻境援兵姚安景东俱响应定洲闻之不敢至永昌还攻楚雄不能下畏知伺贼懈辄出击杀伤甚多定洲筑长围困之迄不能下至是孙可望等闻滇乱兼程趋滇称黔国焦夫人弟来复仇民久困沙兵喜其来迎之定洲解楚雄围去御于草泥关大败遁归阿迷可望破曲靖及交水俱屠之贼遂由陆凉宜良入云南城分遣李定国徇迤东诸府而自与刘文秀等率兵西出畏知御于启明桥兵败投水不死踞而骂可望下马慰之曰闻公名久吾为讨贼来公能共事相与匡扶明室非有他也畏知瞪目视之曰绐我尔可望曰不信当折矢誓畏知因要以三事不用献忠伪号不杀百姓不掳妇女可望皆许诺乃与至楚雄略定大理诸郡使文秀至永昌迎天波归而定国之徇临安者与定洲部目李阿楚力战破其城杀城中官民七万八千余人尽掠子女而回所过无不屠灭于是迤西八府以畏知在军得保全而迤东之杀与献忠同惨可望遂据云南我大清兵克长沙始唐王聿键既死故明总督何腾蛟在湘阴厉兵保境如平时桂王由榔进腾蛟武英殿大学士加太子太保至是平南大将军恭顺王孔有德等帅师下湖南桂王总兵王进才故守益阳闻之退保长沙与狼兵将覃遇春哄扬言乏饷大掠而去并及湘阴大兵进偪长沙进才走湖北腾蛟不能守单骑走衡州湖南巡抚章旷亦走宝庆大兵遂克长沙湘阴夏四月桂王由榔为其将刘承允劫迁于武冈州由榔之至全州也刘承允迎奉颇如礼既而跋扈不可制逐司礼监王坤于永州矫由榔命晋己爵为安国公总督戎政赐尚方剑封其弟承永武冈伯锦衣指挥马吉翔文安伯郭承昊太和伯严云从清江伯御史毛寿登争之吉翔怒激承允胁由榔杖寿登及刘湘客吴德藻万六吉于牙门外承允又力为申救得免皆夺职六部九卿科道颂承允功德者章无虚日至是闻大兵将至承允扬言瞿式耜已通降款偪由榔即日发全州移居武冈改曰奉天府张先璧欲与承允为难伏兵邀于路由榔甫渡河浮桥断获免先璧遂大掠新宁承允请敕谕解久之始去自是由榔政事皆决于承允矣桂王由榔遣兵犯荆州败走由榔令李赤心等攻荆州月余大兵来援赤心等大败步走入蜀数日不得食乃散入施州卫声言就食湖南刘承允惧为赤心所并计非堵允锡不能御乃加允锡东阁大学士封光化伯赐剑便宜行事允锡疏请得给空敕铸印颂赐秦中举兵者时颇议其专桂王由榔兵科给事中陈邦彦以兵犯广州败走初邦彦见桂王由榔于肇庆擢兵科给事中遣赍敕还谕苏观生邦彦闻使臣彭耀被杀遂变姓名入高明山中及大兵已定广州列城悉下邦彦乃潜谋起兵有余龙者本万元吉所募兵未行而赣州失龙等千余人无所归聚甘竹滩为盗他溃卒多附至二万余人桂王总督朱治忄间招降之未几噪归而唐王所置广西巡抚张家玉亦与举人韩如璜结乡兵陷东莞城籍前尚书李觉斯等赀以犒士奉表桂王由榔由榔进家玉兵部尚书寻为大兵击败如璜战死家玉走西乡邦彦见粤西危急说龙乘间围广州而己发高明兵由海道入珠江与龙会且移家玉书曰桂林累卵但得牵制毋西浔平间可完葺是我致力于此而收功于彼也家玉以为然邦彦遂与龙联兵犯广州围其城龙卒故无祀律大兵自桂林还救扬言取甘竹滩龙等顾其家辄退邦彦亦却归既乃遣门人马应芳会龙军陷顺德无何大兵至龙战败应芳被执赴水死龙再战黄连江亦败歾大兵攻家玉于新安邦彦乃弃高明收余众徇下江门据之五月我大清兵克衡州故明总兵卢鼎方从何腾蛟驻衡州而张先璧兵突至大掠鼎不能抗走永州先璧遂挟腾蛟走祁阳又间道走辰州腾蛟脱还走永州甫至鼎部将复大掠鼎走道州腾蛟与督饷侍郎严起桓走白牙市大兵遂克衡州初腾蛟建十三镇以卫长沙至是皆自为盗贼衡州守将黄朝宣来降大兵数其罪支解之远近大快寻进克永州以一知府守之故明副将周金汤知城内虚夜鼓噪而登知府出走金汤复陷永州鲁王以海遣兵犯崇明以海既航海走南澳复走长垣以熊汝霖为大学士封郑彩建国公郑遵谦义兴侯张名振定西侯阮进荡湖伯遣兵犯海口镇东据之连陷海澄漳浦诸县王师旋复漳浦以海所置知县洪有文死之至是遣其总督水师兵部右侍郎沈廷扬率舟师北窥崇明抵福山次鹿苑夜分飓风大作舟胶于沙为大兵所执谕之降不从戮死六月桂王由榔召其督师大学士何腾蛟入武冈寻遣还腾蛟在白牙由榔密遣中使告以刘承允专恣罪令入武冈除之腾蛟乃以兵事属章旷而走谒由榔于武冈由榔及其太妃皆召见承允由小校以腾蛟荐至大将称门生已渐倨腾蛟在长沙征其兵承允大怒言先调黄朝宣张先璧军皆章旷亲行今乃折棰使我遂驰至黎平执腾蛟子索饷数万子走诉腾蛟腾蛟遣旷行承允乃至腾蛟为请于由榔得封伯且与为姻承允益骄至是忌腾蛟出己上欲夺其权请用为户部尚书专领饷务由榔不许由榔召腾蛟图承允腾蛟固无如承允何也腾蛟无兵由榔命以云南援将赵印选胡一青兵隶之及辞还赐银币命群臣郊饯承允伏千骑袭腾蛟印选卒力战尽歼之腾蛟乃还驻白牙臣等谨案明季督抚姑息将校结为师生互相党庇以致军法玩堕刘承允因何腾蛟荐亦称门生其后跋扈反噬而腾蛟竟不能制盖积弊相沿虽腾蛟之忠荩有所不免终至召侮长奸亦可知锢习之入人者深也秋七月桂王由榔遣兵陷平乐梧州诸郡由榔大学士瞿式耜遣总兵焦琏连取阳朔及平乐陈邦傅由宾州取浔合兵陷梧州于是广西全省地复为由榔所据由榔封式耜临桂伯琏新兴伯式耜请由榔返全州又请还桂林皆不许鲁王以海以兵犯福州败走以海遣兵犯漳州复率郑彩阮进等犯福州败还旋袭据连江进陷长乐永福罗源宁德诸县八月我大清兵克武冈桂王由榔奔柳州时大兵克常德宝庆直趋武冈城外马吉翔挟由榔仓猝走靖州命其大学士吴炳分道护由榔世子走城步吏部主事侯伟时从之既至城已为大兵所破遂就执刘承允以武冈降参将谢复荣战死兵部尚书傅作霖冠带坐堂上承允力劝之降不从戮死由榔遂自靖州奔柳州道出古泥总兵侯性太监庞天寿率舟师迎由榔会天雨眷属内竖狼籍泥淖中饥饿无人色性供张储偫皆备由榔喜封性商邱伯以天寿掌司礼监时从官皆不至随行者惟马吉翔各部诸司事皆吉翔一人掌之由榔进吉翔爵为侯桂王由榔东阁大学士陈子壮以兵犯广州败死子壮家居九江村桂王由榔称号授为东阁大学士兼兵部尚书总督广东福建江西湖广军务会大兵入广东子壮止不行及张家玉陈邦彦与新会王兴潮阳赖其肖等先后举兵子壮赤以是月聚兵九江村兵多蜑户番鬼善战乃与邦彦约共攻广州结故指挥使杨可观为内应子壮先至驻五羊驿事泄可观等死将引退邦彦军亦至谋伏兵禺珠洲侧伺大兵还救会城而纵火以焚舟子壮如其计果焚舟数十大兵引而西邦彦尾之会日暮子壮不能辨旗帜疑皆大兵也陈动大兵顺风追击遂大溃子壮走还九江村长子上庸陈歾邦彦奔三水会故御史麦而炫陷高明迎子壮以故主事朱实莲摄县事而清远指挥白常灿亦以城迎邦彦与诸生朱学熙撄城固守邦彦自起兵日一食夜则坐而假寐与其下同劳苦故军最强当分兵救诸营之败者至是精锐尽丧外无援军越数日城破常灿死邦彦率数十人巷战肩受三刃不死走朱氏园见学熙缢拜哭之旋就执馈之食不食系狱五日就戮死高明亦破实莲战死子壮而炫俱执至广州不降磔死我大清兵克永州时大兵尽定湖南地何腾蛟赵印选胡一青奔还桂林严起恒刘湘客等亦至城中止焦琏军腾蛟率诸将助守而南安侯郝永忠忽拥兵万余至与琏兵欲斗会宜章伯卢鼎兵亦至腾蛟为调剂桂林以安乃与瞿式耜议遣琏永忠鼎印选一青分扼兴安灵川永宁义宁诸州县使各自为守九月桂王由榔奔象州初狼兵将覃遇春率众淫掠瞿式耜召至桂林斩之由榔之走柳州也遇春妻子迎诉由榔复以其子鸣珂为总兵领父部曲至是鸣珂声言复仇与柳州守道龙文明相攻杀文明走鸣珂大掠城中矢及由榔舟由榔南走象州冬十月鲁王以海遣兵陷福宁州唐王聿键旧将涂登华守福宁以海遣其大学士刘中藻攻之登华欲降疑未决曰海上岂有天子舟中岂有国公钱肃乐致书曰将军独不闻南宋之末二帝并在海上张陆并在舟中乎登华遂以城附于以海以海复遣其兵部右侍郎林汝翥文选员外郎林垐以乡兵犯福清战败垐歾于陈汝翥就执谕降不从系之吞金屑而死臣等谨案鲁王窜身海外以视唐桂二王之在闽滇流离更甚其臣如林汝翥林垐等乌合逋逃旋没行陈亦非瞿式耜等可比乃易名巨典并荷褒录旷荡隆施实从古所未有也我大清兵克黎平故明总兵萧旷本武昌诸生为刘承允偏裨何腾蛟令管黎平参将事及承允降令降将陈友龙招旷旷不从已而城破旷死之友龙遂尽劫腾蛟眷属以去十一月我大清兵克沅州故明贵州巡抚米寿图死之偏沅巡抚傅上瑞出降踰年与刘承允并诛死我大清兵攻全州大兵既定湖南进攻全州灌阳何腾蛟率焦琏郝永忠卢鼎赵印选胡一青等五将合力守拒大战全州城下会大兵解围去桂王由榔以为腾蛟等功加腾蛟太师与焦琏并进爵侯封赵印选新宁伯胡一青兴宁伯我大清兵克梧州故明总兵陈邦傅在梧州遣舟师将犯肇庆遇大兵游骑辄惊溃大兵泝流追击径上梧城邦傅不知所为急遁还浔州大兵遂入梧州十二月桂王由榔还桂林由榔在象州闻梧州复破欲走南宁瞿式耜等力争乃以是月初五日还桂林以严起恒为大学士与式耜王化澄同入直何腾蛟仍出督师我大清兵克全州郝永忠驻全州有言陈邦傅将袭其辎重之在会城者永忠即撤兵驰还桂林卢鼎从之焦琏不知其故亦仓皇走平乐人情危骇守全诸将议遣使请降监军御史周震力争不可众怒曳出斩之全州镇道遂举城来附桂王戊子我大清世祖章皇帝顺治五年春正月总兵金声桓叛以江西附于桂王由榔声桓本左良玉部将王师南征声桓自九江率众归附令与降将王体忠合营规取江右声桓计杀体忠以其党王得仁代之得仁亦闯部裨将所称王杂毛者也江西既平授声桓总兵恃众骄恣江西抚按每裁制之声桓得仁心怏怏尝遣其客雷德复通款于桂王由榔以声桓妻子在京师未敢发会有以两人阴事告巡按御史董学成者声桓得仁惧适其拏亦目京师至反谋遂决以是月二十五日闭城门部勒全营围学成官署杀之并及副使成大业执巡抚章于天于江中迎故明在籍大学士姜曰广入城以资号召遣人奉表由榔由榔封声桓昌国公得仁新喻侯得仁统兵陷九江扬言将窥江宁或说声桓曰赣州居省上流文武督在焉宜先攻赣不然且伺我后声桓从之立召得仁还与并力犯赣以宋奎光守南昌贼围赣州大兵守御甚固久之不能拔声桓乃令得仁往缀章贡上下而引兵逾岭犯雄韶故明朱容藩僭称监国于夔州寻败死时四川地尚附于桂王由榔容藩本明宗室奉由榔命为总制而李干德杨乔然江尔文又先后以巡抚至各自署置官多于民诸将亦皆拥兵自雄由榔总督尚书樊一蘅令不行惟保叙州一郡会广西危迫川中相传由榔已死容藩遂伪称监国天下兵马副元帅建行台于夔州称制封拜御史钱邦芑传檄讨之堵允锡以湖南地失无所归由贵州走蜀见容藩责以大义晓譬利害其党颇散由榔命其大学士吕大器代王应熊督师四川大器至涪州过将军李占春营具言由榔无恙容藩乘机僭窃当得罪占春以为然李干德亦檄诸镇致讨容藩窘乃北依谭谵兄弟以兵攻石砫土司占春援之容藩兵败走死云阳鲁王以海遁居琅琦岛时以海窜居海岛郑彩专柄与其大学士熊汝霖有隙遣兵潜害之并害汝霖幼子又杀其义兴侯郑遵谦皆投尸海中以海以钱肃乐为大学士二月我大清兵至灵川桂王由榔奔南宁郝永忠在桂以不得钞掠恶城外团练兵尽破水东十八村杀戮无算与瞿式耜构难式耜力调剂永忠乃移驻兴安至是大兵前驱至灵川永忠战败奔入桂林请由榔即夕西走式耜力持不可言督师警报未至无大恐若播迁不已国势愈弱兵气愈难振民心皇皇复何所依不听由榔左右皆请速驾式耜又言俟督师还背城借一胜败未可知若以走为策则何地不阨反复数百言由榔曰卿不过欲予死社稷尔式耜为泣下沾衣严起恒曰明日当议之迨夜半由榔已行甫出城永忠即大掠捶杀太常卿黄太元式耜家亦被掠家人矫何腾蛟令箭乃得释日中赵印选诸营自灵川至亦大掠城内外如洗永忠走柳州印选等走永宁明日式耜息城中余烬安抚远近焦琏及诸镇周金汤熊兆佐胡一青等各率所部至腾蛟亦自永福至民心粗定由榔自象州走南宁三月我大清兵攻桂林大兵侦知桂林兵变乘虚进袭直抵北门何腾蛟督焦琏胡一青等分三门力战拒守大兵乃还驻全州城获全时桂王由榔在南宁瞿式耜遣使慰由榔及太妃起居由榔始知式耜无恙为之泣下我大清兵克兴化遂尽复鲁王以海所陷诸州县鲁王以海自航海后数遣兵扰闽境先后攻陷三府一州二十七县军势颇盛至是王师进讨克兴化城以海大学士朱继祚及参政汤芬给事中林嵋知县都廷谏等并死之遂连克永福长乐建宁诸郡县凡以海所据地一时尽复以海不敢更犯闽乃谋窥浙东夏四月提督李成栋叛以广东附于桂王由榔成栋本高杰部将以徐州总兵来降从王师平粤用为提督成栋不乐受总督佟养甲节制常怀异谋及是金声桓诱之同反计益决是月十一日黎明成栋令其兵集教场声言索饷欲为变成栋请养甲出城抚辑养甲至众兵唿噪劫之以叛遂传檄各属遣使附于由榔广西巡抚耿献忠闻之亦举梧州叛降由榔封成栋惠国公养甲襄平伯以献忠为兵部尚书五月桂王由榔遣兵陷全州时金声桓李成栋相继叛大兵在湖南者姑退何腾蛟乘间复陷全州遣保昌侯曹志建宜章侯卢鼎新兴侯焦琏新宁侯赵印选等进攻永州我大清兵围南昌时征南大将军都统谭泰等帅师讨金声桓连克九江南康饶州诸府进薄南昌而令别将搜麦源青岚诸道薄西山未下营血刃已数百里大兵遂围南昌声桓兄成功密约来降宋奎光谍知杀之大兵攻得胜门城坏数处奎光囊土塞之得不破报至赣声桓等大惧撤兵急回赣人掩击亡其大半至南昌中伏大败于七里街遂尽撤城外屯兵入城坚壁不出其部将请战不听遣所署江西巡按吴尊周乞师于桂王由榔尊周尽匿败状但盛谥其强由榔喜以尊周为总督大兵见声桓终无出兵意乃用锁围法东自王家渡属灌城西自鸡笼山属生米渡掘濠载版起土城自是内外耗绝已城中粮尽人相食乃大出居民声桓等情实尽为大兵所得因以余假略定诸郡县声桓等但守空城而已六月桂王由榔至浔州李成栋请由榔入广州由榔将赴之瞿式耜请还桂疏言驾若东幸军中将帅谓朝廷乐新复之土成栋亦有邀驾之嫌号令既远人心涣散臣不能制也再疏令检讨蔡之俊往迎又疏令给事中蒙正发往迎由榔俱不报遂至浔州封浔帅陈邦傅为庆国公秋八月桂王由榔至肇庆瞿式耜虑李成栋挟由榔自专如刘承允事复上疏力争由榔乃驻肇庆成栋进谒由榔拜成栋大将军以其子元允为锦衣指挥使封南阳伯成栋言式耜拥戴元臣不宜久在外由榔召式耜式耜愿留桂林终不入然闻政有阙失必具疏力谏尝曰臣与主上患难相随休戚与共不同他臣一切大政自得与闻由榔虽褒纳不能尽从也时由榔诸臣各树党从成栋至者曹华耿献忠洪天擢潘曾纬毛毓祥李绮自夸降附功气陵朝士自广西从由榔至者朱天麟严起恒王化澄晏清吴贞毓吴其雷洪士彭尹三聘许兆进张孝起皆自恃旧臣诋斥曹耿等久之复分吴楚两党主吴者天麟孝起贞毓化澄及李用楫堵允锡万翱程源郭之奇皆内给马吉翔外结陈邦傅主楚者都御史袁彭年少詹事刘湘客给事中丁时魁蒙正发金堡皆外结瞿式耜内结李元允元允方握政柄彭年等倚为心腹擥权殖货势甚张时人目为五虎彭年等谋攻去吉翔邦傅权可独擅也令堡疏陈八事劾邦傅十可斩吉翔及中官庞天寿大学士起恒化澄与焉起恒化澄乞去天麟奏留之堡与时魁等复相继劾起恒吉翔天寿无已太妃召天麟面谕武冈危难赖吉翔左右令拟谕严责堡等天麟为两解卒未尝罪言者而彭年等益怒不止由榔知群臣水火甚令盟于太庙然党益固不能解冬十月李成栋犯赣州败走李成栋驻南雄尽率部众及峒蛮土寇号称百万度岭犯赣州以救南昌营栅未立会巡抚刘武元总兵胡有升等出击大败之成栋单骑走斩首万余级俘获无算成栋退屯南康县十一月桂王由榔遣兵复陷湖南州县何腾蛟遣曹志建等攻永州围城三月大小三十六战遂为所陷未几桂王由榔监军御史余鲲起职方主事李甲春陷宝庆别将陷衡州马进忠陷常德王进才李赤心高必正等陷桃源澧州临武蓝山道州靖州荆门宜城诸州县湖南地大半复为由榔所据腾蛟议进兵长沙瞿式耜以机会可乘请由榔还桂林图出楚之计不纳己丑我大清世祖章皇帝顺治六年春正月我大清兵至湘潭桂王由榔督师大学士定兴候何腾蛟死之由榔总制堵允锡与马进忠有隙令李赤心高必正争进忠所取常德进忠大怒尽骗居民出城焚庐舍走武冈宝庆守将王进才亦弃城走他守将皆焚营溃湖南州县为一空赤心等所至见皆空城旋弃走东趋长沙腾蛟时驻衡州大骇乃令允锡向江西檄进忠由益阳出长沙期诸将毕会而亲诣忠贞营邀赤心入衡部下卒六千人惧忠贞营掩袭不护行止携吏卒三十人往将至闻其军已东即尾之至湘潭湘潭空城也赤心不守而去腾蛟乃入居之大兵知腾蛟入空城遣将徐勇引军入勇腾蛟旧部将也率其众罗拜劝腾蛟降腾蛟大叱勇遂拥之去绝食七日乃杀之诸军遂散赤心等走广西桂王由榔罢其大学士朱天麟等官陈邦傅讦金堡官临清尝降流贼受其职且请堡为己监军朱天麟因拟谕讥堡堡大愤丁时魁乃鼓言官十六人诣阁诋天麟至登由榔所居殿大哗弃官掷印而出由榔方坐与侍臣论事大惊两手交战茶倾于衣急取还天麟所拟而罢天麟遂辞位由榔慰留再三不可陛辞叩头泣由榔亦泣曰卿去余益孤矣初时魁等谓所拟出严起恒意欲入署殴之是日起恒不入而天麟独自承遂移怒天麟逐之去并逐其弟为行人两子为御史中书舍人者天麟移居庆远王化澄贪鄙无物望亦为时魁等所攻碎冠服辞去由榔乃召何吾驱黄士俊入直臣等谨案明自神宗以后科道诸臣怀私逞臆把持朝政党祸交兴桂王崎岖岭海事急然眉乃金堡等犹欲唿朋引类任意恣行甚至掷印喧哗弁髦主上及两粤就平堡不能杀身又复诡托缁流造作语言以文其畏死偷生之迹臣等伏读前后所颁圣谕仰见我皇上大公彰瘅烛照靡遗抒忠尽节者虽阻兵犯顺而犹曲予阐扬若进退无据之徒纵获保首领而斧钺维严亦必追加诛殛是非褒贬一准情理之平所以维风教正人心垂训万世者至深且切矣我大清兵克南昌金声桓等伏诛声桓部将汤执中守进贤门其偏裨约来降大兵因以厚陈佯攻得胜门炮声闻三百里声桓等悉众赴之而奇兵已从进贤门登云梯而上城遂破声桓中二矢赴池水死生禽王得仁及宋奎光刘一鹏郭天才等皆伏诛故明大学士姜曰广投契家池死瑞州临江袁州诸府皆平二月我大清兵至信丰李成栋败死成栋再度岭犯赣州不能克屯信丰大兵既定南昌泝流援赣直趋信丰成栋兵败诸将欲拔营归成栋不可天久雨召诸将议事去者已大半成栋命酒痛饮既大醉左右挽之上马渡水水涨人马俱沈三日后见成栋植立水中始知其死诸营皆溃大兵追至南雄城下而还桂王由榔以杜永和为两广总督驻广州代成栋阎可义守南雄可义寻死以罗成耀代之命瞿式耜以留守督师兼江楚各省兵马三月我大清兵克衡州何腾蚊既死堵允锡乃入衡州与胡一青固守大兵至战败一青走广西允锡走桂阳大兵遂入衡州初李赤心之入广西也缘道淫掠龙虎关守将曹志建恶之并恶允锡或说志建允锡将召忠贞营图志建志建夜发兵围允锡杀从卒千余允锡及子逃入富川猺峒志建索之急猺潜送允锡于监军佥事何图复间关达梧州会桂王由榔遣严起恒刘湘客安辑忠贞营至梧而赤心等已走宾横二州乃载允锡谒由榔于肇庆志建迁怒图复诱杀之阖门俱尽臣等谨案明季兵政废弛上无约束任其纵肆或缘道淫掠或索金鼓噪卒至闯献横行无一人足资御侮者况复粤西假息孑遗几何诸将如郝永忠李赤心等尚复纵兵焚劫曹志建且擅杀职官阖门俱尽武臣恣横纪律荡然亦由习见崇祯时之悍将骄兵而贻害遂至于此极也我大清兵克福安鲁王以海大学士刘中藻既陷福宁旅移驻福安固守不下至是大兵破城中藻冠带坐堂上为文自祭吞金屑死时以海已尽失闽地郑彩见事势穷蹙遂弃以海去张名振阮进奉以海遁居南田夏四月孙可望遣使求封于桂王由榔可望既得云南故明在籍御史临安任僎议尊可望为国主以干支纪年铸兴朝通实钱而李定国刘文秀故可望同辈一旦自尊两人不为下可望以事杖定国演武场欲以威众孙李益有隙可望闻桂王由榔在肇庆李锦等并加封爵念得朝命加王封庶可相制议遣使奉表杨畏知亦素以尊主为言乃遣畏知及永昌故兵部郎中龚彝赴肇庆进可望表请王封由榔大学士严起恒给事中金堡等皆持不可畏知曰可望欲权出刘李上尔今晋之上公而卑刘李侯爵可也乃议封可望景国公赐名朝宗定国文秀皆列侯遣大理寺卿赵昱为使加畏知兵部尚书彝兵部侍郎同行时堵允锡驻梧州允锡曾赐空敕得便宜行事昱就与谋允锡念李赤心等不足恃欲遥结可望为强援矫命改封平辽王易敕书以往武康伯胡执恭者庆国公陈邦傅中军也守泗城州与云南接亦欲自结可望言于邦傅先矫命封可望秦王曰借其力可制李赤心也邦傅乃铸金章曰秦王之宝填所给空敕令执恭赍行可望大喜郊迎亡何畏知等至可望骇不受曰我已封秦王矣畏知曰此伪也执恭亦曰彼亦伪也其时桂王所封实景国公敕印故在可望怒辞敕使下畏知及执恭狱秋七月桂王由榔遣兵犯南安败走桂王由榔遣兵度岭犯南安别分兵两路窥信丰偪崇义大兵会击夺其木城大破之八月我大清兵定湖南定远大将军郑亲王济尔哈朗等帅师克辰州进攻宝庆王进才马进忠等战败遁去分兵定沅州靖州守将皆望风弃城走至永州周金汤熊兆佐等立栅大松桥拒战败之下其城复克黎平府郝永忠奔永从县大兵蹑其后永忠返战击破之永忠携妻子潜遁九月鲁王以海遁入舟山以海以七月中至健跳所大兵围之会阮进救至得解去时张肯堂方以私财募兵海上以海贻肯堂书云将北还舟山约肯堂共事至是以海遂遣张名振阮进合兵讨斩黄斌卿入居舟山以肯堂为大学士吴锺峦为礼部尚书冬十二月我大清兵克南雄平南王尚可喜靖南王耿继茂等帅师征广东除夕潜兵龚南雄桂王由榔守将江起龙仓皇弃城去罗成耀方驻韶州闻之亦弃辎重走高州庚寅我大清世祖章皇帝顺治七年春正月我大清兵克韶州桂王由榔奔梧州是月六日大兵下韶州由榔闻庾关不守大惧急登舟走梧州加马吉翔兵部尚书与南阳伯李元允督守肇庆瞿式耜驰疏请留不听陈邦傅谒由榔梧州以其将茅守宪率兵入卫二月桂王由榔下其给事中金堡等狱堡等既连逐大臣势益横户部尚书吴贞毓等欲排去之畏李元允为援不敢发会由榔走梧州元允留肇庆陈邦傅适遣兵入卫贞毓郭之奇万翱程源乃合诸给事御史劾袁彭年刘湘客丁时魁蒙正发及堡等五人把持朝政罔上行私罪由榔以彭年有归附功免议下堡等锦衣狱杖之大学士严起恒跪由榔舟力请留守大学士瞿式耜七疏论叙皆不纳命法司定议堡以语触时忌与时魁并谪戍湘客正发赎配追赃我大清兵围广州时李赤心已死养子来亨代领其众推高必正为主大兵围广州桂王由榔命陈邦傅与必正东援邦傅故与李元允有隙意在修怨又憾必正等之屡扰其境也阴令副将姚春登等连结土司会来亨等调兵土司遂相仇杀必正怒而归邦傅驻清远马吉翔驻三水俱不敢进广州城守久李元允弟建捷拒战甚力由榔封为安肃伯我大清兵克全州平南王孔有德帅师征广西曹志建战败大兵入龙虎关马进忠复败于瓜里走入武冈桂林大震百姓苦诸镇钞掠竞迎王师长驱入全州开国公赵印选居桂林卫国公胡一青守榕江与宁远伯王永祚皆惧不敢出大兵遂入严关无一御者夏六月桂王由榔罢其大学士严起恒官寻召还起恒洁廉遇事持平与马吉翔庞天寿共患难久无所忤五虎憾起恒诋为邪党及五虎得罪起桓反力救吴贞毓等恶之乃请召还王化澄而合攻起恒给事中雷德复劾其二十余罪比之严嵩由榔不悦夺德复官起恒力求罢由榔挽留之不得放舟竟去会郧国公高必正入朝贞毓欲借其力以倾起恒言朝事坏于五虎主之者起恒也公入见请除君侧奸数言决矣必正许之有为起恒解者谓必正曰五虎攻严公严公反救五虎此长者奈何以为奸必正见由榔乃力言起恒虚公可任请由榔手敕邀与俱还孙可望复遣使求封于桂王由榔可望欲真得秦封不受景国公命遣使至梧州问故由榔始知矫诏事瞿式耜上疏请斩胡执恭不纳马吉翔议封可望澄江王使者言非秦不敢复命大学士严起恒持不可兵部侍郎杨鼎和给事中刘尧珍等助之且请却所献白金玉带时高必正尚在梧州因召使者言本朝无异姓封王例我荡覆北京蒙恩宥赦亦止公爵尔张氏窃据一隅封上公足矣安敢冀王爵自今当与我同心报国洗去贼名毋欺朝廷孱弱我两家士马足相当也又致书可望词义严正使者唯唯退议遂寝可望不得封益怒秋九月孙可望率兵至贵州可望由云南东袭贵州匡国公皮熊走清浪卫追执之夺其兵又遣白文选攻破遵义忠国公王祥自刎死降其众二十余万张先璧马进忠皆归于可望势益强孙可望遣兵据嘉定初桂王由榔遣李干德入蜀自巡抚进尚书经略川湖云贵军务干德察诸将惟袁韬最勇悍可用力说之攻佛图关取重庆亡何诸将大会韬以位高坐李占春上占春怒并怒干德欲袭取之干德占星气有异走匿山谷间占春袭韬不克搜干德船取其孥而返寻还之诸将益相猜韬及武大定久驻重庆食尽干德说嘉定杨展与大定结为兄弟资之食已而干德利展富构韬杀之分其赀蜀人咸不直干德可望闻展死将图蜀乃为展讼冤使王自奇将兵由川南进而别遣刘文秀度金沙河出黎州趋嘉定韬大定方拒自奇于川南撤师还救自奇尾击之韬大定大败悉被禽嘉定陷干德以其父死于流贼也曰吾不可再辱驱家人与其弟御史升德俱赴水死文秀兵复东谭宏谭诣谭文尽降乃遣卢名臣下涪州占春败走于大海在忠州知不支引兵出夔入楚与占春来降于王师文秀遂据蜀冬十一月我大清兵克广州广州城三面临水李成栋在时复筑两翼附于城外为炮台水环其下大兵攻围十阅月不下杜永和偏将范承恩约内应决炮台之水大兵借薪径渡遂得炮台是月二日克其城承恩来降永和由海道奔琼州我大清兵克桂林桂王由榔留守大学士临桂伯瞿式耜等死之王永祚胡一青俱以领饷入桂林榕江一带皆空壁大兵益深入是月五日式耜檄赵印选出城为战守计不肯行再趣之则尽室逃一青及武陵侯杨国栋绥宁伯蒲缨宁武伯马养逃去永祚迎降城中无一兵式耜端坐府中家人亦散部将戚良勋请式耜上马速走式耜坚不听叱退之适兵部侍郎总督诸路军务张同敞自灵川至见式耜式耜曰我为留守当死此子无城守责盍去诸同敝正色曰昔人耻独为君子公顾不许同敞共死乎式耜喜取酒与饮一老兵侍式耜令召中军徐高付以敕印属驰送桂王由榔是夕两人秉烛危坐达旦黎明数骑至式耜曰吾两人待死久矣遂与偕行至则踞坐于地谕之降不从令为僧亦不从乃幽之民舍两人虽异室声息相闻日赋诗倡和得百余首阅四十余日将就刑式耜从容肃衣冠南向拜讫与同敞并死同敞尸植立首坠耀而前者三人皆辟易桂王由榔奔南宁由榔至浔州乱卒夜掠街市火光烛天由榔亟解维冲雨而去陈邦傅在清远飞帆先归邀劫从官于藤江杀部郎潘骏观童英许玉凤等由榔踉跄至南宁胡一青赵印选率兵驻宾州我大清兵克平乐大兵由灌阳至平乐桂王由榔征西将军朱旻如固守城破旻如杀其妻子自刎死焦琏方往御镇峡关闻之遂走梧州辛卯我大清世祖章皇帝顺治八年春二月我大清兵克肇庆高州梧州柳州诸府总兵许尔显克肇庆及罗定州徐成功克高州线国安马蛟麟克梧柳二州桂王由榔南阳伯李元允安肃伯李建捷自肇庆走南宁寻请出灵山收高雷兵复扰广东郡县孙可望遣兵至南宁迎桂王由榔遂杀其大学士严起恒等由榔走南宁见事急乃遣编修刘茞封孙可望冀王可望仍不受杨畏知曰秦冀等尔假何如真可望不听李定国等劝可望遣畏知终其事可望许之先遣部将贺九仪张胜张明志等率劲卒五十迎由榔九仪直上严起恒舟怒目攘臂问王封是秦非秦严起恒曰君远迎主上功甚伟朝廷当有隆恩若专问此事是挟封非迎主上也九仪怒格杀之投尸于江遂杀给事中刘尧珍吴霖张载述追杀兵部尚书杨鼎和于昆仑关皆以阻封议故朱天麟力劝由榔从可望请赴云南诸臣以起恒被杀皆不可乃命天麟经略左右两江土司而真封可望为秦王畏知旋至痛哭自劾语多侵可望由榔因留为东阁大学士与吴贞毓同辅政可望闻之怒使人召至贵阳面责数之畏知大愤除头上冠击可望遂被杀楚雄人立祠以祀三月我大清兵克嘉定刘文秀既据蜀旋还云南留白文选守嘉定刘镇国守雅州至是大兵南征文选镇国战败挟曹勋遁走王师遂入嘉定桂王由榔巡抚川南佥都御史范文光赋诗一章仰药死巡抚川北佥都御史詹天颜兵败于石泉就执不屈死夏四月桂王由榔遣其大学士文安之督师四川为孙可望所阻不果行安之应由榔召至梧州从赴南宁以大兵日迫而云南又为孙可望所据不可往念川中诸镇兵尚强欲结之为援乃自请督师加诸镇封爵由榔从之加安之吏兵二部尚书总督川湖诸处军务赐剑便宜从事进诸将王光兴郝永忠刘体仁袁宗第李来亨王友进塔天宝马云翔郝珍李复荣谭宏谭诣谭文党守素等公侯爵即令安之赍敕印行可望闻而恶之遣兵伺于都匀邀止安之追夺光兴等敕印留数月乃令入湖广安之远客他乡无所归复赴贵州将趋谒由榔可望诬以罪戍之毕节卫秋八月我大清兵克舟山鲁王以海遁入海都统金砺刘之源总督陈锦提督田雄等会师讨舟山以大舰乘潮出洋至蛟门鲁王以海遣阮进拒战败死大兵乘天雾集螺头门守陴者方觉定西侯张名振兵部尚书张煌言奉以海航海去属大学士张肯堂城守城中兵六千居民万余坚守十余日大兵掘地道破其城肯堂衣蟒玉南向坐令四妾二子妇一女孙先死乃从容赋诗自经一时同死者兵部尚书李向中以下凡二十一人以海溧伯无所归舣舟南日山飓风大作其大学士叶宸荃歾于海九月我大清兵克浔州定南王孔有德率师驻宾阳遣总兵线国安等分路略定广西郡县桂王由榔庆国公陈邦傅在浔州宣国公焦琏兵败走武靖邦傅邀与俱降琏不从邦傅杀之函其首遣使以浔南之地及所部兵来归冬十一月鲁王以海遁居金门以海舟次岩头郑成功移之金门礼待颇恭以海既失其众乃自去监国号遣使间道奉表于桂王由榔久之张名振亦卒成功事以海益懈以海积不能平将往南澳成功使人沈之海中十二月桂王由榔奔广南孙可望既移驻贵阳议移由榔自近挟以作威其将掌塘报者曹延生惎由榔大学士吴贞毓言不可移黔至是大兵尽定广西诸府南宁危迫由榔召诸臣共议有请走海滨依李元允者有议入安南避难者有议泛海抵闽依郑成功者惟马吉翔庞天寿结可望坚主赴黔贞毓入延生言不敢决元允疏请出海由榔不欲就可望而以海滨远再下诸臣议终不决亡何开国公赵印选卫国公胡一青殿后军战败奔还请由榔速行急由水道走土司抵濑湍二将报大兵益近相距止百里上下失色皆散去已次罗江土司追骑相距止一舍会日晡引去乃稍安次龙英抵广南岁已暮矣桂王壬辰我大清世祖章皇帝顺治九年春二月孙可望劫迁桂王由榔于安隆所可望遣兵迁由榔入居安隆所改为安龙府可望岁以银八千两米百石为供从官皆取给焉宫室庳陋服御粗恶守护将承可望意无复人臣礼由榔不堪其忧时马吉翔掌戎政庞天寿督勇卫营俱谄事可望恶大学士吴贞毓不附己令其党冷孟銋吴象元方祈亨交章弹击且语孟銋等曰秦王宰天下我具启以内外事尽付戎政勇卫二司大权归我公等为羽翼贞毓何能为吉翔遂遣门生郭磷说主事胡士瑞拥载秦王士瑞怒厉声叱退之他日吉翔遣璘求郎中古其品画尧舜禅受图以献可望其品拒不从吉翔谮于可望杖杀其品而可望果以朝事尽委吉翔天寿于是士瑞与给事中徐极员外郎林青阳蔡演主事张镌连章发其奸谋榔由大怒两人求救于太妃乃免夏五月李定国犯湖南定南王孔有德率轻兵出河池向贵州以大军驻柳州接应孙可望乃谋入犯使李定国冯双礼由黎平出靖州马进忠由镇远出沅州会于武冈以图桂林刘文秀张先璧由永宁出叙州白文选由遵义出重庆会于嘉定以图成都可望言于由榔封定国西宁王文秀南康王定国进攻靖沅武冈俱陷之有德还守桂林我大清兵袭桂王由榔总督尚书揭重熙于广信杀之先是金声桓既伏诛江西诸军尽散独总兵张自盛众数万走闽重熙入其军约广信曹大镐刻期窃发兵部侍郎傅鼎铨亦往来两家军中自盛掠邵武战败就禽鼎铨为广信守将所执系南昌狱谕降不从死至是重熙率数十人赴大镐于百丈石祭适大镐还军铅山惟空营在众就营炊食大兵侦得之率众至射重熙中项执至建宁下之狱重熙觅死具不得曰整衣冠拜唿祈死及就刑昂首受刃颜色不改大镐寻亦败死自是江右之阻兵抗命者尽矣六月我大清兵克高雷廉琼诸府我大兵自雷州进抵廉州遣将攻钦州灵山桂王由榔南阳伯李元允为土兵执送军前不顺命与弟建捷俱斩于市遂克琼州杜永和来降巡抚高雷廉琼四府右佥都御史张孝起走避龙门岛岛破就执不食七日死之秋七月李定国陷桂林李定国由西延大埠疾趋而进大兵遇于全州不利定国薄桂林驱众来攻城遂陷定南王孔有德自经定国获陈邦傅及其子曾禹去其皮而杀之传尸安隆定国分兵犯广西郡县梧州柳州相继陷又遣白文选攻陷辰州总兵徐勇战歾冬十月孙可望遣兵犯四川可望遣刘文秀等入四川进据成都大兵退守保宁文秀等悉众来攻直薄城下连营十五里大兵迎击大败之斩其将王复臣十一月我大清兵击败李定国于衡州定远大将军敬谨亲王尼堪等帅师南征次湘潭马进忠等遁去大兵遂进去衡山县三十里击退其众兼程趋衡州方列陈定国兵已至大兵奋力冲击定国兵败走斩获无算敬谨亲王自率精骑追之遇伏歾于陈定国乃收兵退屯武冈癸已我大清世祖章皇帝顺治十年春二月李定国自湖南遁走广西定国既连陷楚粤诸郡兵力益强不复禀孙可望约束可望忿甚会定国败于衡州可望使人召之赴沅州议事将以为罪而杀之定国觉其意辞不行至是定国率马进忠等犯永州定远大将军多罗贝勒吞齐等帅师自衡州进击未至定国已遁度龙虎关而去遂入广西时大军已克复桂林府定国乃据柳州三月我大清兵击败孙可望于宝庆可望自率兵追李定国由靖州进次宝庆大兵侦知之自永州迎击与冯双礼等遇于周家坡双礼营山顶据地险与大兵相拒可望帅前军乘夜至与双礼合明日率众下山来犯大兵分路奋击可望大败斩馘甚众可望遁还贵州尽杀明宗室之在黔者夏李定国犯广东孙可望憾李定国益甚然以将兵在外不敢轻树敌仍厚养其妻子于云南定国亦防可望袭之益思据地自固乃与马宝由怀集犯广东攻围肇庆大兵自广州来救败之四会河口定国移兵犯平乐陷之府江道周水绪平乐知府尹明廷等遇害又攻高州廉州雷州诸府亦俱为所陷秋桂王由榔遣使于李定国先是由榔在安隆涂苇薄以自蔽日食脱粟穷困备至而前御史任僎中书方于宣等屡劝进于孙可望可望遂自设内阁六部等官立太庙定朝仪改印文为八迭尽易其旧由榔闻之忧惧密谓中官张福禄全为国曰闻李定国已定广西军声大振欲密下一敕令统兵入卫若等能密图乎二人言徐极林青阳张镌蔡演胡士瑞曾疏劾马吉翔庞天寿宜可与谋由榔即令告之五人许诺引以告大学士吴贞毓贞毓曰主上忧危正我辈报国之秋诸君中谁能充此使者青阳请行乃令佯乞假归葬而使员外郎蒋干昌譔予定国敕主事朱东旦书之福禄等持入用宝青阳于岁尽间道驰至定国所定国接敕感泣许以奉迎然以兄事可望久未敢轻发至是青阳久未还由榔将择使往促贞毓以翰林孔目周官对都督郑允元曰吉翔晨夕在侧假他事出之外庶有济由榔乃命吉翔奉使祭桂王常瀛及太妃墓于梧州南宁而遣周官诣定国时青阳亦已还至南宁为守将常荣所留密遣亲信刘吉告由榔由榔喜改青阳给事中谕贞毓再譔敕铸屏翰亲臣金印令吉还付青阳至廉州周官与青阳遇偕至高州赐定国定国拜受命甲午我大清世祖章皇帝顺治十一年春三月孙可望遣人劫桂王由榔杀其大学士吴贞毓等马吉翔之出使也在道微知林青阳密敕事遣人至李定国营侦之主事刘议新者道遇吉翔意其必预谋也告以两使赍敕状吉翔惊骇启报孙可望可望大怒并疑吉翔预谋遣其将郑国赴南宁逮之会张镌胡士瑞李元开以由榔亲试蔡演徐极朱东旦及御史林锺以久次皆予美官庞天寿及吉翔弟都督雄飞忌甚与其党郭璘方谋陷之而锺演极镌士瑞亦知事泄仓皇劾吉翔天寿表里为奸由榔见事急即下廷臣议罪天寿惧与雄飞驰赴贵阳告可望而郑国亦已械吉翔至安隆与诸臣面质贞毓谢不知国怒因挟贞毓直入由榔所居迫胁由榔索主谋者由榔惧不敢正言谓必外人假敕宝为之国遂努目出械贞毓并允元锺演元开极镌士瑞东旦蒋干昌及太仆少卿赵赓禹御史周允吉朱议尾上水下员外郎任斗墟主事易士佳系私室又入由榔所居禽福禄为国而出其党冷孟銋蒲缨宋德亮朱企鋘等迫由榔速具主名由榔悲愤而退翊日国等严刑拷掠独贞毓以大臣免众不胜楚大骂时日已暮风雷忽震烈演厉声曰今日演等直承此狱稍见臣子报国苦衷由是众皆自承国又问曰主上知否演大声曰未经奏明乃复收系以欺君误国盗宝矫诏为罪报可望可望请由榔亲裁由榔不胜愤下诸臣议吏部侍郎张佐辰及缨德亮孟銋企鋘蒋御曦等谓国曰此辈尽当处死倘留一人将为后患于是御曦执笔佐辰拟旨以镌福禄为国为首罪凌迟余为从罪斩由榔以贞毓大臣言于可望罪绞诸臣就刑神色不变各赋诗大骂而死其家人合瘗于安隆北关之马场已而青阳逮至亦被杀独周官走免冬十月李定国陷高明李定国兵淬至陷高明进围新城城中粮尽杀马为食平南王尚可喜靖南王耿继茂率师往援次三水靖南将军珠玛喇等亦至合兵进击败之于珊州斩其副将一人既抵新会定国据险以拒大兵奋击夺其山歼获甚众定国大败遁去乙未我大清世祖章皇帝顺治十二年春三月李定国遁走南宁定国自新会败走大兵追击及于兴业县境又蹙之横州江屡败之定国焚桥而去大兵蹑之定国率残兵自宾州走南宁广东高雷廉等三府三州十八县及广西横州等二州四县悉平夏六月孙可望遣兵犯常德败走可望遣刘文秀卢明臣冯双礼等率众六万船千艘分兵由常德攻岳州武昌而文秀自留攻常德大兵设伏邀击之焚获战舰甚多贼众大败明臣赴水死双礼被重创走降其将四十余人文秀遁还贵州丙申我大清世祖章皇帝顺治十三年春二月李定国走安隆以桂王由榔奔云南大兵至南宁李定国战败将由安隆走滇孙可望侦知之使白文选促由榔移黔文选虽为可望用然心不直其所为因以情告由榔曰姑迟行侯西府至西府谓定国也定国至安隆文选归之共奉由榔自安南卫走云南时守滇者为刘文秀王尚礼王自奇贺九仪文秀数怨可望遂私迓定国迎由榔入滇居可望署中由榔封定国晋王文秀蜀王文选巩昌王尚礼等皆封公令文选还黔慰谕可望可望衔其贰于定国也悉夺所部兵羁之军中然以妻子在滇未敢遽与由榔为难也桂王由榔以其文安侯马吉翔入阁辨事李定国既奉由榔至滇即捕马吉翔及其家人令步将靳统武收系将杀之吉翔日媚统武定国客诣统武吉翔复媚之因相与誉吉翔于定国而微为辨冤定国召吉翔入谒即叩头言王再造功千古无两吉翔幸望见颜色死且不朽他是非何足辨也定国乃大喜吉翔因日谄定国客令说定国荐己入内阁遂与定国客蟠结尽握中外权庞天寿亦复用事定国与刘文秀时诣二人家光禄少卿高绩御史乌昌期患之合疏言二王功高望重不当往来权幸之门恐滋奸弊复蹈秦王辙疏上定国文秀遂不入朝吉翔激由榔怒命各杖一百五十除名定国客金维新走告定国曰绩等诚有罪但不可有杀谏官名定国即偕文秀入救乃复官丁酉我大清世祖章皇帝顺治十四年秋九月孙可望以兵攻桂王由榔于云南与李定国战可望败走遂降于我大清是年春由榔遣张虎送可望妻子还黔可望遂举兵反由榔然人心多不直可望部下诸将皆愿归李定国马进忠等说可望请以白文选为大将可望从之乃留冯双礼守贵州而以文选统诸军前行李定国刘文秀帅师御之是月至三岔河与可望夹水而军文选轻骑奔定国可望遣张胜马宝由寻甸间道袭云南而自将劲卒击定国战方合其将马惟兴先走一军瓦解可望狼狈奔回定国恐会城有失遣文秀文选追之而自引兵先还遇张胜于浑水塘禽而杀之马宝亦归定国可望至贵州冯双礼绐言追兵且至可望知人心已散遣其将程万里赴大军纳款可望行至沙子岭总兵杨武追袭几殆赖大兵驰援方免可望遂挈妻子至长沙来降双礼截其子女玉帛与文秀同归云南由榔封双礼庆阳王进忠汉阳王惟兴等进爵为公臣等谨案孙可望本献忠余孽既乃臣事桂王邀求爵命而又称兵挟制反戈相向及为李定国所败始以穷蹙来归迹其反复不常实为险贼之尤者当日因其新附量行封赏近史馆以可望列传进呈特命削除世职权卫予夺实协好恶之至公足知稔恶者虽及身幸免而王鈇所被大义必伸于千古也夫戊戌我大清世祖章皇帝顺治十五年夏五月我大清兵平贵州宁南靖寇大将军宗室罗托等由湖南平西大将军平西王吴三桂等由四川征南将军赵布泰等由广西分兵三路入黔时刘文秀已死李定国使刘正国扬武守三坡红关诸要隘以防蜀马进忠守贵州会其将王自奇关有才贰于定国定国自将击之楚师自镇远入定国不及援粤师亦尽下南丹那地独山诸州会于贵阳进忠遁去贵州平六月大清兵克遵义蜀师至三坡刘正国拒战大败自水西奔回云南大兵遂克遵义冬十二月我大清兵入云南李定国败走桂王由榔奔永昌时三路大兵俱集贵州安远大将军信郡王多尼至军会于平越府之杨老堡戒期入滇李定国与冯双礼等扼鸡公背图侵贵州使白文选守七星关立营窥遵义以牵蜀师蜀兵出遵义趋天生桥由水西直取乌撤文选惧弃关走沾益州粤兵至盘江敌据险沈船不得渡泗城土知府岑继禄献策从下流潜师宵济遂入安隆定国使其将吴子圣拒战溃走定国以全军据双河口大兵击之破其象陈又连败之罗炎凉水井定国大营妻子俱散失诸将各败走不相顾定国撤寨遁归桂王由榔将出奔行人任国玺独请死守由榔合诸臣议定国等言行人议是但前涂尚宽今暂移跸卷土重来再图恢复未晚也由榔遂走永昌臣等谨案桂王入滇以后已无地自存李定国等釜底游魂尚敢抗我王师冀稽天讨臣等因史文之旧书之为贼乃蒙我皇上中正持衡特命改书敌字俾殷余顽梗不与闯献同科笔削公平折衷至当大圣人之心真与天地同符矣己亥我大清世祖章皇帝顺治十六年春正月我大清兵克云南桂王由榔奔腾越是月三日大兵自安州入云南省城永昌警报日至由榔复走腾越二月我大清兵克永昌桂王由榔奔缅甸白文选自沾益追及李定国定国留之断后至玉龙关大兵追击之文选战败由右甸遁走木邦大兵克永昌渡潞江定国设伏于磨盘山大兵觉之分精甲先蹂伏处定国不能支退走腾越遣总兵靳统武率兵四千从由榔时李国泰马吉翔辎重多恐遭劫夺促由榔夜走南甸兵马过处火光烛天右转左旋天明仍在故处统武弃由榔仍归定国由榔抵囊木河是为缅界缅人勒从官尽去兵器方许入境至蛮暮土司缅人以四舟迎之从官皆自觅江舟随行者六百四十余人陆行者自故岷王子而下九百余人期会于缅甸夏五月缅人置桂王由榔于赭硁以兵防之初由榔至井亘其群臣沐天波等谋奉之走户腊二河不听缅人邀大臣过河面议以册宝视神宗时差小疑以为假天波出黔国公印对同乃信因请由榔敕关上无得纳汉兵是月四日缅复以舟迎由榔明日发井亘行三日至阿瓦阿瓦者缅酋所居城也又五日至赭硁始知前陆行者尽被缅人掠为奴多自杀惟岷王子等八十人流入暹罗缅人于赭置置草屋居由榔以竹为城从行诸臣或短衣跣足与缅妇相贸易为笑乐大为缅人嗤秋八月我大清兵定四川初李赤心养子来亨等久窜广西其众食尽且惧大兵进讨率众走川东分据川湖间耕田自给川中旧将王光兴谭宏等附之众犹数十万桂王由榔大学士文安之因率来亨及刘体仁袁宗第等十六营由水道袭重庆会谭宏谭诣杀谭文诸将不服安之欲讨二人二人惧率所部降于大兵诸镇遂散安之亦卒至是大兵进取川南克叙川马湖二府总兵杜之香降成都余党闻风逃遁大兵追至新津斩溺无算全川底定于是献忠余孽之扰蜀者亦尽矣桂王由榔令其黔国公沐天波以臣礼见缅酋缅俗以中秋日大会群蛮其酋欲夸示诸国请天波过河令椎髻跣足用臣礼见天波不得已从之归泣告众曰我所以屈辱者惧惊忧主上耳否则彼将无状我罪益大任国玺与礼部侍郎杨在劾奏之臣等谨案桂王倚任宦竖宠用王坤庞天寿复蹈北都覆辙至缅地流离托身无所而李国泰犹代天寿掌司礼监与马吉翔表里为奸在若辈宵人惟知纵情网利取快目前遑顾其主而桂王受制群阉至于流播蛮方尚不知悟明代宦寺流毒积渐之势遂至此极亦良可浩叹耳冬十一月我大清兵克沅江桂王由榔之走永昌也道过沅江士知府那嵩与其子焘迎谒供奉甚谨设宴皆用金银器宴毕悉以献曰此行上供者少聊以佐缺乏耳由榔既走缅甸李定国不敢深入闻白文选在木邦就之谋与文选计不合定国乃引兵自孟定过耿马抵勐缅孟艮不附定国移兵灭之据其地遣使号召诸土司兵嵩亦于沅江起兵应之至是大兵进讨城破嵩登楼自焚合家皆死其士民亦多巷战死庚子我大清世祖章皇帝顺治十七年秋九月白文选攻缅甸不克文选自木邦至锡箔所至纵兵大掠进攻阿瓦索桂王由榔阿瓦有新旧二城新城缅酋所居文选急击之城且破为缅人所绐退兵十里城中备御复固反为所败文选乃引兵赴孟艮会李定国定国复同文选赴阿瓦辛丑我大清世祖章皇帝顺治十八年夏五月李定国白文选会兵攻缅甸不克桂王由榔久居赭硁从官资用尽竭锦衣赵明鉴谋窃其世子以出为马吉翔等所阻李定国以三十余疏迎由榔俱不达白文选复密遣人告由榔言不敢速进者恐有他害必得缅人送出为上策由榔即以书答之文选乃阴造浮桥将迎由榔为缅人所觉事不果至是定国文选会兵阿瓦使人入缅求由榔缅人不许以象兵与定国战定国前队稍失利文选引兵横击之缅人大败退保新城然终不肯出由榔定国文选复议以舟师攻之遣人于上流造船为缅人所烧定国文选移兵洞乌未几文选兵溃走锡箔定国亦引还秋七月桂王由榔从官尽为缅人所杀时缅酋弟弒兄自立欲尽杀由榔诸臣乃遣人告由榔曰蛮俗贵诅盟请与天朝诸公饮咒水马吉翔李国泰邀诸臣尽往至则以兵围之令诸臣以次出外出辄杀之凡死四十二人吉翔国泰及黔国公沐天波华亭侯王维恭绥宁伯蒲缨将军魏豹都督马雄飞吏部侍郎邓士廉礼部侍郎杨在御史乌昌期任国玺光禄少卿高绩兵部郎中金简等预焉惟都督同知邓凯以伤足不行获免缅人复以兵围由榔所居其左右被杀及自缢者不可胜数惟存由榔与其眷属二十五人冬十二月我大清兵至缅甸缅人执桂王由榔献之于军前平西大将军平西王吴三桂定西将军内大臣公爱星阿等帅师征缅两路进兵于十一月初八日会师木邦李定国先奔景线白文选据锡箔凭江为险大兵自木邦昼夜行三百余里临江造筏将渡文选复奔茶山总兵马宁等率偏师追之及于勐养文选降大兵直趋缅城先遣人传谕缅酋令执送由榔否则兵临城下后悔无及是月初一日大兵至缅城缅酋惧初三日遣数十人至由榔所连坐拥之去遂并其眷属送军前大兵凯旋明年四月由榔死于云南六月李定国走死勐腊其子嗣兴与刘文秀子刘震俱来降臣等谨案征缅之役爱星阿分路督师吴三桂实主其事当时三桂叛形未着方以禽渠服远为功臣等编纂初稿以三桂凶狡不终削其姓名但书爱星阿等仰惟我皇上神谟烛照亲加指示谓三桂悖乱性成尔时已包藏祸心其统兵临缅传谕执送由榔不足为三桂之功转足以正三桂之罪盖三桂非果能戮力本朝也正欲借我天威尽翦明宗枝叶而李定国白文选又皆其比肩委质之人势难并立亦因此尽事僇除而复可以营窟滇南不虞后患然时方鼎革宿将犹存未敢显然肆逆也迨中朝素有威望如睿亲王鳌拜诸人者相继沦没然后三桂忄间然自以为无一人能制其死命遂假撤藩之事乘机背叛此三桂之畜奸已非一日正与曹操司马懿之用心相似而其逆迹先露于握兵征缅之时彼既不能尽忠明代又不思效节本朝反复狙诈实千古乱贼之尤正宜据事直书用彰元恶臣等恭耹宸谕炳若日星真足褫奸回既死之魄明春秋诛隐之义谨阐释训词详悉录载以正罪状俾千万世永为定案云