经律戒相布萨轨仪X卍XXX经律戒相布萨轨仪弘演毗尼沙门纂要闻夫大觉初成始结菩萨波罗提木叉终至双林入灭亦教诸比丘当珍敬尊重波罗提木叉始终如是佛在世时以佛为师去圣逾远以何为师诸圣所说以戒为师奇哉戒乃登圣之梯行越苦海之慈舟缁素等流凡登戒品四仪严护三业恒清习马胜之威仪效波离之轨范动静禅思心恒在道常乐独间居不近白衣贵士衣食随缘多得供物有二弃一三衣法器常知止足分外无求昼夜专修净业一行三昧终身无怠恶业氷消佛境现前百年报尽无诸病苦端坐而逝弥陀接引生方亲蒙授记得授记巳乘昔愿轮回入尘劳四恩总报拔济三有佛恩可酬是真出家持戒第一何不庆哉末法转变正季法门兴也奇哉令正法久住世间众生正信不断勘为后范作大弘规尔颂曰三衣挂体越尘寰恒沙诸佛也皆然迦叶持衣待慈氏历代高僧祖祖传末法垂秋衣变白正法不久住人间孰能如法行将去未得道果也超凡X经律戒相布萨轨仪罗列于后受优婆塞优婆夷五戒相一曰不杀生戒二曰不偷盗戒三曰不邪婬戒四曰不妄语戒五曰不饮酒食肉戒和尚或阿阇黎审在家男女所犯之事不得细审中间所犯戒相略问杀盗婬妄令其忏悔尔五百问云优婆塞八关斋者所谓防非止恶曰关过午不食曰斋若在家男女尽形受持必获菩提乃至一昼夜受持八斋戒者超一生五戒何故顿超以戒多故劝持半日微斋力报感六十万年粮而世人谬行择良晨昼夜不饮浆者讹也受优婆塞优婆夷八戒相一不杀生二不偷盗三不邪婬四不妄语五不饮酒食肉六不着华缦璎珞及香油涂身七不歌舞作唱妓乐故往观听八不坐高广大床九不非时食沙弥十戒相一不杀生二不偷盗三不破梵行人四不妄语五不饮酒食肉六不着华缦璎珞香油涂身七不歌舞作倡伎乐故往观听八不坐高广大床九不非时食X十不捉生像金银钱宝比丘二百五十戒相四波罗夷法十三僧伽婆尸沙法二不定法三十尼萨耆波逸提九十波逸提四波罗提提舍尼法一百应当学七灭诤法比丘尼三百四十八戒相八波罗夷法十七僧伽婆尸沙法三十尼萨耆波逸提一百七十八波逸提八波罗提提舍尼一百应当学法七灭诤法诸部俱无二不定法止三百四十八戒此出四部广律僧祇律止有二百七十七戒审比丘尼戒之时亦不得细问中间所犯之事略问四弃八弃令其忏悔也审戒仪式凡受戒者请师对三宝前披陈发露知事人敷设座席罗列香花维那领众请审戒阿阇黎执香迎至法堂如法举香赞毕诸佛子等拈香各礼三拜一心胡跪合掌众诵大悲呪一遍竟举甘露王菩萨和尚差我为汝等请阿阇黎为汝等作审戒阿阇黎今对此师座前胡跪合掌所有言教须当谛听从生以来所犯戒相对三宝前一一披陈发露忏悔不得覆藏洗涤净器方盛甘露X诸佛子等请师之语汝合自陈恐汝未能皆随我道大德一心念为我今请大德为我众等作审戒阿阇黎我依大德故得如实忏悔法慈愍故慈愍故大慈愍故诸佛子等汝既慇懃伸请我为汝等作审戒阿阇黎所有言教一心谛听诸佛子等从无始巳来至于今日未识佛时未闻法时未遇僧时未知善恶造无间业身三不善杀盗婬非口四不善妄言绮语恶口两舌意三不善贪嗔邪见弑父害母弑阿罗汉破和合僧出佛身血坏僧伽蓝焚烧经像毁谤正法作一阐提一切罪恶无量无边今对十方佛前发露求哀愿乞消灭如是名为总相忏者善男子别相忏者我今逐一问汝汝等逐一实答若不实答得故妄语罪善男子等若在家时至出家时过去现前所犯四根本罪中有应忏悔者有不应忏悔者善男子不应忏悔者若夺人命盗三宝财物婬其所尊父母姑姊伯叔污净行比丘尼不应忏悔也大妄语者未得谓得未证谓证天来龙来鬼来神来旋风土鬼皆至我所显异惑众贪他供养巳自活命若如是犯者不应忏悔也善男子我今问汝应忏悔者若杀𤛅牲者许忏悔也盗他财物一鍼一艹不与取者皆名偷盗婬其等辈应其忏悔也妄言绮语指有言空指空言有及方便妄语乞应消灭善男子我今又问汝等从生至X生噉饮酒肉迷真失性鬬乱两家不识尊卑如斯等罪一一披陈发露忏悔洗涤器皿甘露方贮若不如此并名非法准律不容进受审戒师应令苦祷礼千佛消涤愆尤戒可得受往昔所造诸恶业皆由无始贪嗔痴从身语意知所生一切罪根皆忏悔审沙弥戒同前请词若僧尼受沙弥十戒若久若近五戒无犯方受十戒若有犯者教令如法忏悔堪受戒法倘若会中有沙弥尼另审毋得同众若审不必细问中间所犯之事略审四弃八弃发露令他如法忏悔可受十戒尔审沙弥戒仪式诸沙弥等闻磬声各礼三拜一齐胡跪合掌称名阇黎抚尺重楼四级次第而登尔能欲登三级之重楼秉受具圆必须从前所受十戒之相一一陈白若有犯者如实发露忏悔不得覆藏瑕疵隐覆在心可举向人悔过若不如斯发露罪乃日增不堪受汝戒法诸沙弥等我今如实问汝一一实答诸沙弥等从受十戒若久若近所犯戒从实发露令汝如法忏悔净其器皿诸师坐前白四羯磨方受大比丘戒若不如实忏悔不容进受并名非法不得戒也审戒师亦令礼忏雪罪也审沙弥戒竟X审比丘戒仪式令五戒八戒十戒者出去方审比丘戒诸大比丘等今欲求菩萨戒者各各一心拈香胡跪合掌坛上宗师差我等敷设席座请阿阇黎为汝等作审戒阿阇黎汝比丘等各各慇懃伸请汝合自陈恐汝未能皆随我道大德一心念我众等求诸佛菩萨欲受菩萨戒今请大德为我作审戒阿阇黎愿大德为我作审戒阿阇黎我依大德故得受三聚十无尽清净戒慈愍故慈愍故大慈愍故阇黎抚尺诸大比丘等汝既慇懃伸请我为汝等作审戒阿阇黎所有言教一心谛听今坛上宗师差我为汝等作审戒阿阇黎我今问汝如实而答不得妄识有所犯则言犯无犯者则言无不得妄答我今问汝所受具圆若久若近戒相二百五十条所谓四波罗夷法有犯否答十三僧伽婆尸沙法有所犯否答二不定法有所犯否答三十尼萨耆波逸提法有所犯否答九十波逸提法有所犯否答四波罗提提舍尼法有所犯否答一百应当学法有所犯否答X七灭诤法有所犯否答我今问汝等若受三聚十无尽大戒若犯七遮罪者不应进受我今重问汝等实答若不实答并不得戒谓诸比丘汝等曾出佛身血否汝等弑父否汝等弑母否汝业弑和尚否汝等弑阿阇黎否汝等破羯磨转法轮僧否汝等弑圣人否若无七遮罪者甚是净器引白和尚求诸佛菩萨赐与菩萨戒前无重罪后无七遮戒可得受众和经律云半月半月布萨诵戒仪式前戒者布萨之法有三十六种所谓阿难布萨贼布萨舟中布萨林间布萨日暮布萨晨朝布萨等世尊俱不听或太晚或太早诸方比丘来迟会中诸比丘作布萨巳竟此来比丘不喜往白世尊告诸比丘言晨朝太早待诸比丘来半月半月巳时布萨敷设高座香华供养听者下坐各披五条七条九条袈裟各持经律卷至法师所一心而听和尚沬师讲演或不能可尔直诵十重四十八轻戒四众人等俱诣其所一心摄耳谛听故名布萨比丘和合共住亦名布萨等非是发露罪相名为布萨者讹也或无众中乃至一人亦可虔对佛前自诵一卷乃名一人布萨也每于半月半月旧受菩萨戒者布萨审戒之日亦依前仪式引请阇黎能作审戒羯磨之人亦可在屏处无得无戒俗人前审之若大会中四众大戒人所敷设高座香华罗列X如法安座大德一心念堂上宗师差我等伸请大德为众等作审戒阿阇黎我依大德故令得忏悔法慈愍故慈愍故大慈愍故诸佛子等汝既慇懃伸请我为汝等作审戒阿阇黎所有言教一心谛听诸佛子等半月巳过应作布萨法梵语布萨此云我对说彼此相向自陈巳过所犯罪相不得覆藏如法忏悔忏悔则安乐不忏悔罪亦深先唤五戒八戒出班发露忏悔竟令出次唤十戒沙弥出班发露忏悔竟令出再唤比丘戒出班发露审其二百五十戒有所犯否若无默然清净故是事如是持令出然后方审菩萨戒十重四十八轻戒相随其轻重毋得重罪作轻轻罪作重非制而制是制便违若不如斯审戒者获其罪也审波罗夷罪十条大德若有犯者一一发露不得覆藏第一杀戒第二盗戒第三婬戒第四妄语戒第五酤酒戒第六说四众过戒第七自赞毁他戒第八悭惜加毁戒第九瞋心不受悔戒第十谤三宝戒若犯重者令忏悔见好相若无犯者众清净故是事X如是持轻垢罪四十八条诸大德若有犯轻垢罪者对三宝前大众前一一发露彼此相向说罪即得消灭不同十重求见好相也第一不敬师友戒第二饮酒戒第三食肉戒第四食五辛戒第五不教悔罪戒第六不供给请法戒第七懈怠不听法戒第八背大向小戒第九不看病戒第十畜杀具戒第十一国使戒第十二贩卖戒第十三谤毁戒第十四放火焚烧戒第十五僻教戒第十六为利倒说戒第十七恃势乞求戒第十八无解作师戒第十九两舌戒第二十不行放救戒二十一瞋打报仇戒二十二憍慢不请法戒二十三憍慢僻说戒二十四不习学佛戒二十五不善知众戒二十六独受利养戒二十七受别请戒二十八别请僧戒二十九邪命自活戒三十不敬好时戒三十一不行救赎戒三十二损害众生戒三十三邪业觉观戒三十四暂念小乘戒三十五不发愿戒三十六不发誓戒三十七冐难游行戒三十八乖尊卑次序戒三十九不修福慧戒四十拣择受戒戒X四十一为利作师戒四十二为恶人说戒戒四十三无慙受施戒四十四不供养经典戒四十五不化众生戒四十六说法不如法戒四十七非法制限戒四十八破法戒诸大德若有犯者出班发露无犯者是中清净默然故是事如是持佛在世时常随众千二百五十人居山各修异道奉持邪见禁戒苦形非究竟法谓耶舍长者子朋党五十人优楼频螺迦叶师徒五百人那提迦叶师徒二百五十人伽耶迦叶师徒二百五十人舍利弗师徒一百人大目犍连师徒一百人此千二百五十人并先事外道勤苦累劫而无所证承佛化导各受具圆即得证果于是感佛之恩远近游行一一法席常随佛不舍故诸经之首列众所知识千二百五十人俱者此之谓也清凉国师缘起华严六祖澄观字大休会稽人姓百候氏广造疏钞生于开元戊寅身长九尺四寸垂手过膝口四十齿目光夜发昼乃不眴目顾十行文供四笔天宝七年出家至肃宗二年受具足戒是年奉诏入内勅译华严初至德中即以十事自励曰体不捐沙门之表心不违如来之制坐不背法界之经性不染情碍之境足不履尼寺之尘脇不触居士之榻X目不视非仪之綵舌不味过午之餚手不释圆明之珠宿不离衣钵之侧六祖大师缘起外纪大师名慧能父卢氏讳行瑫唐武德三年九月左官新州母李氏先梦庭前白华竞发白鹤双飞异香满室觉而怀娠遂洁诚斋戒怀姙六年师乃生焉唐贞观十二年戊戌岁二月八日子时生产时毫光腾空香气芬馥黎明有二僧造谒谓祖师父曰夜来生儿专为安名可上慧下能也父曰何名慧能僧曰慧者以法慧济众生能者能作佛事言毕而出不知所之师不饮母乳遇夜神人灌以甘露三岁父丧葬于宅畔母守制鞠养既长鬻薪供母年二十有四闻经有省往黄梅参礼五祖器之付衣法令嗣祖位时龙朔元年辛酉岁也南归隐遯至仪凤元年以子正月八日会印宗法师诘论玄奥风幡之动印宗悟契师旨是月十五日普会四众为师薙发二月八日集诸明德授具足戒西京智光律师为授戒师苏州慧静律师为羯磨师荆州通应律师为教授师中天耆多罗律师为说戒师西国蜜多三藏为证戒其戒坛乃宋朝求那跋陀罗三藏剏建立碑曰后当有肉身菩萨于此受戒又梁天监元年智药三藏自西竺国航海而来将彼土菩提树一株植此坛畔亦预志曰后一百七十年有肉身菩萨于此树下开演上乘度无量众真传佛心印之法主也师至是祝发受戒及与四X众开示单传之旨亦如昔谶梵网经云佛子谛听若受佛戒者国王王子百官宰相比丘比丘尼十八梵天六欲天子庶民黄门婬男婬女奴婢八部鬼神金刚神畜生乃至变化人但解法师语尽受得戒皆名第一清净者律至日本国开元十四年融法师从日本国来至我大明国日本国王命融法师持袈裟十领上缀山河至杨州奉与鉴真律师师叹曰外国君王亦有佛性融乃请律师迫舟航海至日本国领群臣迎一驿请入内庭筑坛秉受菩萨戒夫人亦尔乃至羣臣咸登戒品况我中国王臣耶一切诸鬼神乃至东岳大帝受戒于思大禅师中岳帝君受戒于元珪禅师乃至庐山神关将等亦受尸罗戒法既受戒巳向下更服应着袈裟永不堕恶道佛预授记成就菩提佛藏经云宁噉烧石吞饮羊铜不以无戒食人信施沙弥十戒手不得捉生像金银钱宝比丘二百五十戒亦勿手捉宝及宝庄饰具出家人法三衣知足分外无畜何况生相金银云何生像所谓金花银花钗钏耳铛等金银钱者金钱银钱等类宝者珠冠璎珞玲琅玉珮等以上生像宝物等非等闲人之所有俱属王臣富饶之家男女庄饰之具也如来制戒不得捉用非比银钱其物非善贼人得之易犯何况出家人手捉也菩萨戒不择无根二根黄门等俱巳受戒四分律云X二根有三种者人二根非人二根畜生二根黄门者有三种也人黄门非人黄门畜生黄门若言内䆠者讹也梵网经云不受佛戒者名为畜生生生不见三宝如木石无心名为外道袤见人辈犯轻垢罪也五种色衣着又百缘经云佛在世时波斯匿王夫人生一男儿端正殊妙世所希有身披袈裟生巳能语问父王曰如来世尊今者在不大德迦叶在不舍利弗大目犍连在不如是徧问悉为在不父王答曰皆悉都在惟愿大王为我设供请佛及僧王勅为请佛入宫巳见其太子而问之曰汝自忆念迦叶佛时是三藏比丘不答言实是处此胞胎为安隐不蒙佛道恩得存性命得过日耳时王夫人见此太子与佛世尊共相问答喜不自胜而白佛言今此太子宿植何福生便能语乃至与佛咸有问答惟愿世尊敷演解说尔时世尊即便为王而说偈言宿造诸善缘百劫而不朽善业因缘故今获如是报依律造衣法X大衣僧伽黎衣限五日造过限成者突吉罗罪僧尼同七衣郁多罗僧限四日成过者犯堕五衣安陀会限二日成过者突吉罗尼口縳些那又云泥伐散那旧云涅槃僧讹也此云短裙也无带襻连接裙幅束带条也僧祇支此云覆腋衣用覆左肩右开右合魏王请僧入内宫自恣宫人见僧偏袒不以为善遂作此衣施僧因而受称褊衫右边今作两袖须开后缝截领以存元式故也大迦叶修头陀行法四种粪扫衣应畜一者冢间衣二者往还衣三者无主衣四者弊垢衣如是四种衣应畜将来洗七次染皂色补作僧伽黎大衣四层着非破衲头名外道衣准律不听用迦叶尊者树下一宿日中一食佛称阿练儿也五种粪扫衣不应畜一者火焚衣二者牛嚼衣三者鼠咬衣四者嫁女不净衣五者产衣如是五种不净衣不应畜雨浴衣覆疮衣应畜世尊听畜三囊钵囊药囊鞋囊应畜若有众生于我法中为我出家剃除须发披着袈裟虽不受戒及受毁犯若有护持供养是人得大果报何况供养具持戒者若未来世国王大臣及断事者于我弟子及着袈裟骂辱打缚或驱使及夺财物资生之具是人则坏三世诸佛真正报身则挑一切天人眼目则隐一切诸佛正法令诸天人堕于地狱藏义经云袈裟有十种利益一者菩提上首二者众X处人天三者父母反拜四者龙子舍身五者龙披免难六者国王敬信七者众生礼拜八者罗剎恭敬九者天龙护祐十者得成佛道永明寿禅师戒序仪文云昔莲华色比丘尼曾为戏人以披袈裟作戏承此功德无有诚心而受衣法尚能值释迦牟尼佛所出家证阿罗汉果比丘每日三时课诵仪晨朝每用杨枝澡荳三业清净着七条衣或诵经持呪三时念佛回向西方虔脩香灯奉献稽首顶礼右手捻无名指念普供养真言唵口縳日啰斛赞云法王无上尊三界无伦匹天人之导师四生之慈父我今暂归依能灭三秪业称扬若赞叹亿劫莫能尽三赞三礼巳然后持诵切须发愿回向西方不生中下品决生上上品也比丘不得通肩着袈裟礼佛死堕铁甲地狱除坐禅受食通肩不犯比丘不得披禅衣礼佛及礼尊宿或经行塔殿前人前死变团鱼龟鼋之类切须戒之慎之比丘凡入空门当准律仪若老若少若贵若贱五夏依止精通戒律入阇黎位十夏依止一切经律尽解入和尚位当与四众传衣受戒不依止者获罪甚重速求忏悔可尔X比丘六事随身若离衣钵界外一宿犯舍堕比丘受食不着法衣犯堕罪除重病无所觉知不犯凡律中一切水俱用漉水囊或细熟绢或细绵布可尔若熟绢更好生绢小䖝直过余则不堪若无囊者当用一块木牌写此四句及呪牌上放入水中或井中若汲水之时依法持呪若见流水当愿众生得善意欲洗涤灭垢南无欢喜庄严王佛南无宝髻如来南无无量胜王佛唵嚩悉波啰摩尼莎婆诃优婆塞戒经云在家菩萨若不储畜钖杖钵盂僧伽黎供养者犯失意罪昔罗汉比丘于山巖入定时有猕猴将坐具偏袒右肩合掌右遶三匝跪地比丘出定叹曰畜生尚有佛性比丘即与受三归五戒猕猴欢喜舞跳失足坠岩而死即生兜率天宫隋文帝请经法师受菩萨戒而仁慈恭俭号称平治终始如初梁武帝筑坛禁中延请释慧约师发弘誓愿受菩萨戒暂屏衮服着福田衣当受戒时有一鹤二孔雀立阶不昇驱驰不去至受戒巳毕然后飞腾此帝王得戒之祯祥也四分律云昔有在家首罗居士财施巳尽佛勑诸比丘作学家羯磨其家财宝更增三倍于时首罗居士偏袒右肩展尼师坛脱革屣礼诸比丘足蒙佛与我作学家羯磨财宝更胜诸大德与我解学家羯磨仍X旧至我舍四事供养如是三白又大缘经云以一日一夜出家二十劫不堕三恶道又出家功德经云为出家作留碍破坏抑制此人即断佛种故诸病集身犹如大海现得癞病死入黑闇地狱无有出期尔时大王太子闻出家功德甚深普皆发心出家巳弟子问世尊四天下中无一众生在家者俱出家巳衣食从何而得佛言不须种植其地自然生诸秔米诸树自然生诸衣服三品衣袈裟钵具一切诸天人供侍给使若劝一人持律胜造八万四千浮图宝塔何以故当得阿耨多罗三藐三菩提故齐邺东大觉寺释僧范姓李平乡人也戒德清高守禁无亏常宿他寺意欲闻戒至于十五日说戒之夜众议共亭说戒乃为法集有陞座将欲竖义叙云竖论法相深会圣言布萨甞闻击椎为胜忽见一神形高丈余貌甚雄俊涌耸惊人来到座前问竖义者是何日答曰是布萨日神即以手搨之拽下座来委顿垂死次问上座问答同前拽下座死陵害二三上座巳神还掉臂而出当时道俗共覩非一范师既见斯异乃自勤力兼筞大众至于一生无敢说欲纵有病重不堪胜轝请僧就病人所恭敬说戒阖境僧尼承斯征诫至布萨亦无亏缺普曜经云若贤人闻是经典叉手自归舍八事懈怠之本成八功德明勋何谓为八一端正好色二力势X强盛三眷属滋茂四辩才无碍五即得出家之奥妙六所行清净七得三昧定八得智慧明无所不照又阿输迦王为小儿以土施佛得转轮王王阎浮提起八万塔最后得道施物至贱小儿心薄伹佛田妙故得大果报当知大福从良田生又福田经云有比丘名阿难白世尊曰我宿命生罗阅祗国为庶民子身生恶疮治之不瘥有亲友道人来语我言当浴众僧取其浴水以用洗疮便可得愈又可得福田我即欢喜往到寺中加敬至心更作新井香油涂浴具洗浴众僧以汁洗疮寻蒙除愈从此因缘所生端正金色晃昱不受尘垢九十一劫常得清净福佑广远今复值佛心垢消灭逮得应真比丘沐浴当择其日所忌者六斋日斯日诸神下降察人善恶宜修善作好事所谓六斋日者初一初八十四十五二十三二十九三十比丘入浴室着五条衣将净衣挂净竿上触衣挂触竿上入池默念沐浴偈呪若洗足时当愿众生具神足力所行无碍洗浴身体当愿众生身心无垢内外光洁唵䟦折啰恼迦咤莎诃五百问云凡本界内若大若小所有亡僧衣物等件属四方僧或师亡物或弟子亡物小界内五众巳上应作羯磨分若师弟子不作羯磨分五钱巳上犯弃X罪若大众中亡僧物查批估直巳竟众中鸣搥佑唱羯磨衣物等件给散四方僧或辨食或分物维那作白云大德僧听比丘患病身亡所有衣物等件应作食请四方僧大德忍听愿亡僧早生净土居不退地也如是三唱是事如是持若不尔食者犯舍堕罪慎之慎之传授钖杖偈呪仪梵语弃弃罗此云钖杖亦名智杖亦名德杖三世诸佛皆巳持钖得阿耨菩提斯杖上用钖中用木下用牛牙角为钻不许铜铁并名非法行人如法受持六道众生俱离苦得解脱乐经云执持钖杖当愿众生设大施会示如实道若为慈悲覆护一切众生当于此手唵那㗚𠾱那㗚𠾱那㗚咤钵底那㗚帝娜夜钵儜吽发咤永嘉云降龙钵解虎钖两钴金环鸣呖呖不是标形虗事持如来宝杖亲踪迹比丘受食跏趺而坐展巾单于膝上捧钵念供养左手捧钵默念执持应量当愿众生成就法器受天人供以右手大拇指捻无名指念普供养真言唵口縳日啰斛又念净法界真言唵㘕莎诃结印同前侍者送食时十指相叉举于顶上默念唵X字二十一遍然后捧钵举匙三匙有节五观无违三匙者一匙愿断一切恶二匙愿脩一切善三匙誓度一切众生如是行者承此呪力胜以河沙七宝百味饮食供养十方诸佛河沙菩萨及诸贤圣僧普能週遍也佛制比丘食存五观散心杂话信施难消受供养时当存五观受食五观法一者计功多少量彼来处一钵之饭作夫汗流二者忖巳德行全缺应供缺则不宜可乃受三者防心离过贪等为宗离此三过贪嗔痴也四者正事良药为疗形枯饥渴病故须食为药五者为成道业故应受食不食成病道业何从若见空钵当愿众生究竟清净空无烦恼若见满钵当愿众生具足盛满一切善法唵部𡄦三德六味供佛及僧法界有情普同供养若饭食时当愿众生禅悦为食法喜充满三德者六味者粥有十利饶益行人果报无边究竟常乐粥十利者僧祇律因难陀母施众僧粥佛说偈云持戒清净人所奉恭敬随时以粥施十利饶益于行者色力寿乐辞清辩宿食风除饥渴消是名良药佛所说X欲得人天长受乐应当以粥施众僧一色二力三寿四乐五辞清六辩七宿食消八风除九消饥十消渴也随众念钵中出生偈呪法力不思议慈悲无障碍七粒遍十方普施周沙界唵度利益莎诃午斋出生大鹏金翅鸟旷野鬼神众罗剎鬼子母甘露悉充满唵穆帝莎诃侍者送食偈呪汝等鬼神众我今施汝供此食徧十方一切鬼神共唵穆力陵莎诃执钵偈呪执持应量当愿众生成就法器受天人供唵枳哩枳哩嚩日啰吽发咤所谓布施者必获其利益若为乐故施后必得安乐饭食巳讫当愿众生所作皆辩具诸佛法受衬偈财法二施等无差别檀波罗蜜具足圆满比丘洗钵或陆地或江潮海中将洗钵水饭送江湖X净地斋诸天仙受此法食俱获证果利益无涯洗钵偈呪诵曰以此洗钵水如天甘露味施与诸鬼神悉皆获饱满唵摩休啰悉莎诃展钵偈呪如来应量器我今得敷展愿供一切众等三轮空寂唵斯麻摩尼莎诃比丘取杨枝或净人取者须问主化若无主者则与树神问记而化不得取中枝傍枝可耳嚼杨枝名齿木嚼一头碎用剔刷牙齿中滞食有五利一口不苦二口不臭三除风四除热五除痰癊嚼杨枝须在屏处不得显露及往还洁净处或弃齿木先以水洗乃謦欬或弹指警觉方可弃于屏处若其异者得越法罪也执杨枝偈呪手执杨枝当愿众生皆得妙法究竟清净唵萨吧嚩述答萨哩吧答哩麻萨吧嚩述恒口夯唵㘕莎诃嚼杨枝偈呪嚼杨枝时当愿众生其心调净噬诸烦恼唵阿暮伽弥摩隷尔啭迦啰僧输駄祢钵头摩俱么啰尔嚩僧输陀耶陀啰陀啰素弥么𠼐娑嚩诃X潄口连心净吻水百花香三业恒清净同佛往西方唵憨唵罕莎诃剃头择日出藏内宝积经文殊菩萨集初四初六初七初八初九初十十一十四十五十六十九二十二二十三二十四二十五二十六二十九剃头偈呪剃除须发当愿众生远离烦恼究竟寂灭唵悉殿都漫多罗䟦陀耶娑婆诃展单敷具坐禅偈曰若敷床座当愿众生开敷善法见真实相正身端坐当愿众生坐菩提座心无所着唵嚩则啰阿尼钵啰尼邑多耶莎诃结加趺坐当愿众生善根坚固得不动地修行于定当愿众生以定伏心究竟无余若修于观当愿众生见如实理永无乖诤舍加趺坐当愿众生观诸行法悉归散灭临睡眠时当合掌观想念佛十声即诵此偈以息𥨊时当愿众生身得安隐心无动乱阿观想阿字轮一气持右脇而卧睡眠觉悟当愿众生一切知觉周顾十方唵地利日哩莎诃X闻钟声烦恼轻智慧长菩提生出地狱离火坑愿成佛度众生破地狱真言曰唵伽罗帝耶莎诃闻钟卧不起护法善神嗔现前减福慧后世堕蛇身着衣偈若着上衣当愿众生获胜善根至法彼岸着下裙时当愿众生服诸善根具足惭愧整衣束带当愿众生检束善根不令散失下足住时当愿众生心得解脱安住不动从朝寅且直至暮一切众生自迥护若于足下丧其形愿汝即时生净土唵逸地律尼莎诃举足行步不伤䖝呪若举于足当愿众生出生死海具众善法唵地利日利娑婆诃比丘登厕先弹指三下有二义一者恐有人二者恐噉秽之鬼令他避之不得吐唾在板上大小便时当愿众生弃贪瞋痴蠲除罪法唵狠鲁陀耶莎诃藏经云蜀僧智超诵华严经三十余载因洗手不如法净坐时偶见一童子风貌清爽手高揖超曰何来曰五台来超曰何远至此曰少事欲相道故超曰愿X闻吾师诵经三衣齐整固可喜矣当登厕洗净时触水淋其手背而缺灰泥皂角律制七度洗净今但二三缘此触尚存礼佛诵经悉皆得罪言讫不见超慙面改过文殊化现警于超也经中入厕洗净各有神呪倘不默持此呪者纵用七恒河水洗之不清净何以故种子不净也出厕洗净偈呪事讫就水当愿众生出世法中速疾而往唵室利曳婆醯莎诃左手后二指洗去秽偈呪洗涤形秽当愿众生清净调柔毕竟无垢唵贺囊蜜栗帝莎诃洗手偈呪以水盥掌当愿众生得清净手受持佛法唵主迦啰耶莎诃洗面偈呪以水洗面当愿众生得净法门永无垢染唵囕莎诃食水等偈呪佛观一钵水八万四千虫若不诵此呪如食众生肉唵嚩悉波罗摩尼莎诃若见众会当愿众生说甚深法一切和合唵阿蜜栗吽发咤X登道场遶塔偈呪遶塔三匝当愿众生勤求佛道心无懈歇南无三满多没駄喃唵杜波杜波娑婆诃搭衣展具偈呪五衣云若着袈裟当愿众生心无所染具大仙道善哉解脱服无相福田衣钦奉如来命世世不舍离唵悉陀耶莎诃七衣云善哉解脱服无相福田衣我今顶戴受世世常得披唵度婆度婆莎诃大衣云着僧伽梨当愿众生入第一位得不退法善哉解脱服无相福田衣奉行如来命广度诸众生唵摩诃迦婆波咤悉帝莎诃卧具尼师坛长养心苗性展开登圣地奉持如来行唵檀波檀波莎诃上来偈呪週而复始若能加工用行与戒相应则法财充足善果可期矣X律部中持戒略意录明于后三聚净戒三种羯磨法十诵律云若比丘别众食除余时波逸提余时者病时施衣时作衣时行道时许二十里外船行时大会时沙门施食时作务时佛在舍卫国尔时诸比丘入舍卫城乞食时得有衣请食请主言受我食者当以衣施诸比丘言佛未听我等为衣故数数食诸比丘不知云何是事白佛佛以是事集比丘僧种种因缘赞戒赞持戒赞持戒巳语诸比丘从今衣因缘故听诸比丘数数食从今是戒应如是说若比丘数数食波逸提除余时余时者病时施衣时是名时是中犯者若比丘有衣请彼有衣食来受请不犯食者亦不犯又比丘有衣食请彼无衣食来受请不犯食者波逸提又比丘有衣食请彼有衣食无衣来受请不犯食者波逸提X若比丘无衣食请彼无衣食来受请突吉罗食者波逸提又比丘无衣食请彼有衣食来受请突吉罗食者不犯又比丘无衣食请彼有衣食无衣食来受请突吉罗食者波逸提若比丘有衣食无衣食请彼有衣食无衣食来受请突吉罗食者波逸提又比丘有衣食无衣食请彼有衣食来受请突吉罗食者不犯又比丘有衣食无衣食请彼无衣食来受请突吉罗食者波逸提不犯者得多有衣食请一一有衣食来不犯菩萨三义大道心众生大道成众生觉众生菩萨三名大士大道心众生开土开众生信心高士昇出凡夫小乘菩萨三大愿行利生大比丘三义破恶修戒定慧破见思恶惑怖魔魔王惧出三界生怖惧乞士养色身资慧命利檀那律有三名毗尼律善制波罗提木叉尸罗戒亦云灭保解脱持戒三心厌有为求趣菩提悲愍有情持戒三乐名誉利养死生天明人能护戒能得三种乐名誉及利养死得生天上X衣制三限大衣五日七条四日五条二日造衣如法制违者不得衣获其罪也钖杖三分上分钖中分木下分牙角应器三法体大要有二谓泥及铁色熏黑赤或孔雀咽色鸽色量大受三斗小斗半中可知诸佛菩萨以三轮示现度众生三轮者计心说法神通三衣断三毒五条断贪身七条断嗔口大衣断痴意大比丘三义大天主大人所敬故多徧解内外经书故胜出九十五种土故四食时早起诸天日中三世佛日西畜生日暮鬼神四利须食资身为道养身中虫生施者福破饿外道四分律初分说比丘戒二分说比丘尼并受戒犍度三分说安居犍度四分说房舍犍度等菩萨四心广大心所有一切众生之类胜即第一心我皆令入无余涅槃常心实无众生得度了生伤如也不颠倒心无我人众生等者四相比丘四义净乞食破烦恼净持戒能破魔比丘四法昼夜六时说罪忏悔常忆念佛不诳众生修六和敬心不恚慢具修六念如救头然比丘四法常念如来立佛形像闻经深义即信奉X行虽不见佛晓了本元知十方佛则一法身羯磨四法一法二事三人四界头陀四食乞食不作余食一坐食搏食一器盛头陀四位衣衲衣三衣二种食乞食一座等处兰若冢间树下常座此无次第乞食四意福利羣生折伏憍慢知身有着除去滞着四根本烦恼贪瞋痴我慢毗尼四义一是佛法中平地万善由之而生二一初佛子皆依戒住一切众依戒而有三是趣涅槃之初门四乃佛法璎珞能庄严佛法故舍戒四缘舍所学即舍戒二形生男变女变男断善根受恶戒邪见舍众同分身死尸罗四义清凉义离心热恼故安隐义能为他世乐因故安静义能建立止观故寂灭义得涅槃因故摄心四戒先断心婬心有少爱即为欲本次断心杀心瞋为杀故入神道三断心偷诈匿邪为贪而不舍四断妄语自言得圣人法名妄成就威仪四法不染三有知之为苦我与彼人苦乐俱然常行忍辱在上不慢在下不耻谦下获四种功德远离恶趣不受旁生不被轻毁常为人天恭敬恶友怨敌不能陵突菩萨修行四法善分别自心现观外性非性离生X住灭见得自觉圣智善乐比丘具戒四分义摄一受具足谓白四羯磨二随具足谓从此向后随二戒常持覆证三护他心具足谓比丘一分威仪具足名护他心四具足守戒谓于小罪见畏不犯若有犯当发露菩萨四轮生中国轮摧三途北洲长寿天难修正愿轮摧世智辨聦难植善轮摧盲聋瘖痖难近善人轮摧佛前佛后难乞食四分一奉同梵行者一与穷乞人一与诸鬼神一分自食修行四法宁失身命不舍菩提心亲近善友不舍忍辱依寂静处持戒有四怖畏戒不浩恶名洽罚希望戒贪财名誉等顺觉戒求解脱果等清净戒无漏离惑等四分优婆塞无分但受三归少分或受一戒多分受二三四满分具受五戒四种沙门菩萨四自在法一戒二神通三智四慧弟子四心看和尚一亲爱师二敬顺师三畏难师四尊师戒品四等生处不同破戒三畜生饿鬼地狱下持X戒一人道中持戒一六欲天又能兼行四禅四空定生色无色界上持戒三下罗汉中支佛上佛道四种重恩父母生身故须报如来大师说法师四种比丘毕竟到道比丘阿罗汉又云无学果示道比丘三果圣人又云初二三果受道比丘初果向又云通内外凡污道比丘凡夫破戒又云犯四重者佛应四处降生迦维卫成道摩竭提说法波罗柰入灭拘尸那四根本烦恼贪烦恼瞋烦恼痴烦恼我慢烦恼五种三皈翻邪五戒八戒十戒具戒袈裟五色赤色青色黑色木兰紫色五种忏悔不必礼拜应常想念第一义空孝养父母恭敬师长正法治国不抂人民于六斋日勅诸境内令行不杀深信因果知佛不灭五不赴请晏然而居诸天说法观察病人守护卧具戒制学处五法助戒信惭愧善知识宗敬戒受世间戒奉佛戒五戒生天不杀生四王天不盗生忉利天不婬生夜摩天不妄语生兜率天不饮酒肉生化乐他化天五种阇黎出家师所依得出家羯磨师授戒作羯磨教授师教以威仪受经师受经四句等依止和X尚学戒十夏与人为师五种水罗方罗用绢三尺成一尺随时作大小法瓶阴阳瓶也军迟以绢系口绳悬水中待满引出酌水罗但取密绢方一搭手或系瓶口衣角罗或钵中泸水五不应答试故问无疑故问不为悔所犯故问不受故问语难故问出家五法发心出家怀佩圣道毁其形好应被法服委弃身命尊崇法道永割亲爱毋适毋莫志求大乘为度众生比丘五法怖魔乞士净戒净命破恶破戒五衰求财不得设得耗散众不爱敬恶名流布死入地狱破戒五过自害为智所诃恶名流布临终方悔死入恶道跏趺五利最安隐心不散魔王佈畏外道心易止苾蒭五德体性柔软喻出家人能折伏身语粗犷引蔓旁布喻出家人传法度人连绵不绝馨香远闻喻出家人戒德芬馥为应所闻能疗疼痛喻出家人能断烦恼毒害不背日光喻出家人常向佛日睡眠五过恶梦诸天不护心不入法不思明相喜出精杨枝五利口不臭又口滋味口不苦又除热能除X风又祛风亦除执又消食除痰癊又明目不嚼五过口气臭不别味癊不消不引食眼不明旋绕有五事低头视地不得踏虫不得左右视不得唾地不与人语旋绕得五福后世得端正好色得好音声得生天上生王侯家得泥洹道乞食遮五处唱令家旃陀罗沽酒家官家婬女家入俗舍五法入门小语摄身口意卑躬善护诸根威仪庠序令人生善五不应游官家酒肆屠儿家婬女家五分戒律一波罗夷法二尼波罗夷法三受戒衣药食法等四灭诤法五破僧法杂法等五篇比丘二百五十条尼三百四十八条今止四十一条者更加二不定七灭诤俱至五十条又见七数中七聚六聚也忏悔五法偏袒右肩右膝着地至心合掌头向礼足说罪名持律得五功德戒品牢固善胜诸怨于众中决断无畏疑悔者能开解善持戒令正法久住X安居须离五过太远聚落求须难得大近城布妨修道业多蚊螘𠾱啮践伤彼命无可依人其人具五德乃可依之无施主施饮食汤药菩萨施具四心知施实相三轮皆空起慈悲心拔苦与乐发愿得无上果回向回施法界具足方便偏脩诸行五戒属对五阴不杀对色阴不盗对受阴不婬对想阴不妄语对行阴不饮酒肉对识阴犯五戒被五星陵逼杀戒今被木星陵逼夭伤身命盗戒今被金星陵逼贫穷下贱婬戒今被火星陵逼王法加刑妄语今被土星陵逼出语不信饮酒今被水星陵逼愚痴聋塞袈裟五种功德入我法中犯重邪见等于一念中敬心尊重必于三乘受记天龙鬼神若能敬此袈裟少分即得三乘不退若有鬼神诸人得袈裟乃至四寸饮食充足若有众生共相违背念袈裟力寻生慈心若持此少分恭敬尊重常得胜他乃至龙披一缕皆免金翅鸟难五夏依止法过五岁知五事知犯轻重知羯磨名阇黎十夏依止和尚位不知律仪尽形依止精通戒藏与人为师授人戒法若不然者获罪无量无解作师五百问云应求忏悔若不悔者罪日加增受戒之人不得戒也X受菩萨戒获五种利一者十方佛愍念常守护二者命终时正见心欢喜三者生生处为诸菩萨友四者功德聚戒度悉成就五者今后世性戒福慧满五篇罪配五刑五行一波罗夷死土二僧残流水三波逸捉徒金四提舍尼杖火五突吉罗笞木旧五刑墨劓剕宫大辟午后不食得五种利少婬少睡得一心无下风身安无病若过午一切有形之类片盐片醋入口中者堕焦肠地狱除病时施衣时造衣时远行时行舡时大会时施食时作务时八条许食不犯大比丘五事故经营报佛恩故律中比丘自营精舍故长养佛法故灭凡劣众自贡高故将来弟子折伏憍豪故发起将来福业故五戒对摄十善僧伽六和戒和同修见和同解身和同住利和同均口和无诤意和同悦X沙弥比丘六物六聚华梵波罗夷此云弃小乘云不可忏大乘云他胜处僧伽婆尸婆此云众残如断人头气喉在故偷兰遮此云丑恶波逸提此云堕因治财犯舍堕未忏故波罗提提舍尼此云可呵突吉罗此云恶作恶说六聚加恶说为七聚六度华梵七众比丘清净活命云乞士又名能破烦恼故又名能怖魔故比丘尼尼者女也佛以仪法不便故在沙门后姨母求出家不许令行八敬乃许式叉摩那此名学戒尼十八童女应二岁学戒练身知有胎无胎即三法根本六法行法沙弥此云息慈谓息恶行慈也又翻勤䇿男沙弥尼此云勤䇿女优X婆塞义翻信士男亦名善宿男又名清净士又名近事男优婆夷义云信士女亦名善宿女二虽在家能持五戒男女各处七支戒杀盗婬妄语绮语两舌恶口身口造作名业各加不字名戒持律获七功德能持佛内藏能善断诤持戒外道顶住以律故不咨他于众说戒无畏故能断有疑故能令正法久住故法苑七事受胎相触男以身触女身分即生贪着而成胎取衣优陀夷共妇出家欲不止精污衣尼䑛衣成胎下精鹿母嗅道士精欲心而饮因而有胎手摩腅菩萨父母俱盲出家为道不合阴阳手摩故唯视男子而怀胎闻声白鹭鸟悉雌无雄春至闻雷声有胎嗅香𤚩母牛但嗅犊气即便怀胎七遮罪杀父杀母杀和尚杀阿阇黎破羯磨转法轮增杀十地圣人出佛身血七灭诤法应与现前毗尼当与现前毗尼应与忆念毗尼当与忆念毗尼应与不痴毗尼当与不痴毗尼应与自言治当与自言治应与多覔罪相当与多覔罪相应与覔罪相当与覔罪相应与如艹覆地当与如艹覆地诸大德是七灭诤法半月半月说戒经中来若比丘有首事起即应除灭优婆塞具八支信戒施听法受持解义如说修行八大人觉少欲知足寂静精进正念正定正慧无X戏论菩萨八法一乃至失命不说他过二化人令皈依三宝三安置一切于菩提心四梵行不染五造佛像安花座上六能除众生忧恼七于贡高人常自谦下八不恼他人大宝积云菩萨成就八法于诸佛前莲华化生八法信重袈裟应起塔想应起寂灭想应起慈想应起悲想应起如佛想应起惭想应起愧想应起令我来世离三毒具沙门经云袈裟圣人表帜随顺寂灭行慈悲心未得沙门行此八法尼戒八弃杀波罗夷此云弃若犯此戒永弃佛法边外犹如大海不受死尸盗婬大妄语与男身触与比丘四弃戒同于染心男捉手捉衣屏处共立共语共行身相倚相期覆他重罪随举六僧供给衣食尼行八敬不得骂谤比丘不得举比丘过比丘得说尼过失应从僧中受具戒犯僧残半月在二部僧中行摩那埵当于僧中求教授人不应在无比丘处结夏安居夏讫诣僧中求自恣百岁尼礼初夏比丘尼九等大衣下三品九条十一条十三条中三品十五条十七条十九条上三品二十一条二十三条二十五条制戒十益一摄僧故二极摄僧故三令僧安乐故X四折伏无耻人故五有惭愧者得住持故六不信者令得信故七正信者增益故八于现法中得漏尽故九未生诸漏令不生故十正法久住为诸天人开甘露门故乞食十利一自用活命自偶不属他二施我者命住三宝然后当食三长生悲心四随顺佛教五易满易养六破憍慢法七无见顶善根八见我乞食余者效我九不与男女大小有诸事故十次第乞生平等心受戒发十大愿乞食十法一为摄受诸有情二为次第三为不疲厌四知足五为分布六为不躭嗜七为知量八为善品现前九为善根圆满十为离我执涅槃十戒一禁戒二清净戒三善戒四不缺戒五不折戒六大乘戒七不退戒八随顺戒九毕竟戒X十具足戒沙弥十二有犯一不分别衣二离衣宿三触火四足食五害生种六青艹上弃不净七輙上高树八触宝九食残宿食十坏地十一不受食十二损生苗十二种恶律仪屠儿魁脍养猪捕鱼猎师网鸟捕蛇养鸡呪龙作贼捕贼狱吏婬女家酤酒家洗染家压油家加上四种即名十六种恶律仪智者勿X授戒法十二科X菩萨随身十八种物杨枝澡豆三衣瓶钵坐具钖杖香炉奁漉水囊手巾刀子火燧镊子绳床经律佛像菩萨像X二十五护戒神不杀生茶刍毗愈陀泥输陀利输陀尼毗楼遮那波阿陀龙摩坻娑罗桓尼和婆不偷盗抵摩阿毗婆䭾阿须输婆罗陀婆罗摩亶雄雌婆罗门地鞞哆那摩唿多耶舍不邪婬佛陀仙陀楼哆鞞阇耶薮多婆涅坻醯陀多耶阿罗多赖都耶波罗那佛昙不妄语阿提梵者珊耶因台罗因台罗阿伽风施婆多佛昙弥摩多哆多赖叉三蜜陀不饮酒阿摩罗斯兜嘻那罗门阇兜帝萨鞞尼干那波阇鞞鬪毗舍罗迦摩毗那阇尼佉犯五戒所招过咎具于前章行者勿令有损也佛住世八十年颂曰十九逾城六苦行五岁游历三十成X说法度生五十年是则共当八十寿迦絺那明了论云为存略故但言迦提此翻功德以坐夏有功五利赏德也西域记以迦提翻云昴星昴星直此月故律钞到明了论翻为坚实能感实能感多衣衣无败坏故又名难活以贪人取活为难舍少财入此衣功德胜如以须弥大衣聚施也或云坚固又云阴覆古翻为赏善罸恶衣赏前安居人也亦翻功德衣以僧众同受此衣招五利功德律中受此衣故畜长财离衣宿皆请别众食食前食后至他家四分云安居竟应受功德衣则前安居人七月十六日受至十二月十五日舍四分云若得新衣若檀越施衣若粪扫衣四分云粪扫则非死人衣新物揲作净若巳浣浣巳纳作净即日来不经宿不以衰命得应法四周有缘五条作十隔用袈裟色受舍应鸣钟集僧羯磨具出自恣篇大明会典一欵太祖洪武永乐高皇三次颁行天下大乘菩萨戒经永为定例圣论许令僧俗受戒之人抄白牒文随身执照凡遇关津把隘之处騐寔放行洪武旧制圣旨洪武十年三月十三日礼部尚书张吕本孙敏李江懽勅监承林英奉天门奏准钦奉X圣旨就批本着落礼部知道一切南北僧道不论头陀人等有道善人许令浙江广东广西湖广等处伹有行脚僧道白衣人等情愿归依三宝或受五戒或受十戒持斋戒酒习学经典明心见性理义圆明僧俗善人许令斋持戒牒大乘菩萨随身执照不论山林城郭乡落村中恁他结坛上座拘集百千善男信女僧俗人等日则讲经教化一方善人夜则取静修心在家脩道者孝顺父母尊敬长上和睦乡里早辨税粮生不遭王法死不堕地狱出家修道者日则他饭充饥夜则念佛看经为善胜至为国家保祐长生祝延圣寿理合自然又于谨身殿奉洪武二十年四月十一日礼部尚书崔赵郎中御台史刘经历依圣旨覆奉颁行天下重出晓谕知道于永乐五年二月初六日文武官等奉天门早朝奏准圣旨着落礼部知道重新出榜晓谕该行脚僧道持斋受戒大功大行善知识恁住他处结坛说法度人生死救人苦厄须用香烛茶菓甘甜饮食供养善知识每日喫人间黄金千两也消得施主的受人礼拜受人供养一日八万四千余粮功德无量无边不可思议但到寺观庵堂用心供养不可呵詈但上座说法之时若遇关津把隘税课司巡检司等衙门公人不得阻当许被害人告官发边远X充军或里长老人阻当俱发口外为民恁他集众教化善法如朕亲临教训圆明无如佛上法宝上祝皇国永固风调雨顺万民同乐共享太平吾朱门皇子皇孙永为定例善见毗婆沙律卷第十八后半卷出同字函小乘律中大德舍利弗问优波离律行出品舍利弗问优波离偈几罪以身得几罪以口得覆藏得几罪相触复有几优波离以偈答舍利弗以身得六罪口业复有六覆藏得三罪相触得五罪答曰一者身得二者口得三者身口得四者身心得五者心口得六者身口心得身业得六罪者婬怒为初口业得六罪者虗诳妄语为初覆藏得三罪者一者比丘尼覆藏重罪得波罗夷二者比丘覆藏他重罪得波夜提三者比丘自覆藏重罪得突吉罗是名覆藏得三罪相触得五罪者一者比丘尼摩触波罗夷二者比丘摩触僧伽婆尸沙三者比丘以身触女人衣得偷兰遮四者比丘以衣触女人衣得突吉罗五者比丘指桎他比丘波夜提是名五罪第二问答明相出几罪三唱复有几于此几八事一切聚有几明相出三罪三唱有二种于此一八事一切聚有一答曰明相出得三罪者一夜六夜七夜十夜过一月明相出尼萨耆波夜提比丘尼独宿明相X出僧伽婆尸沙比丘自覆罪明相出突吉罗是名明相出得三罪三唱二种一者比丘二者比丘尼当说戒时三唱有罪不发露得突吉罗是名三唱二罪于律中具八事成罪者比丘尼波罗夷是一一聚有一者戒序中说忆有罪应发露发露者分别戒相轻重毗尼有二相者身口是毗尼重有二者波罗夷僧伽婆尸沙是也覆麤亦有二者一波罗夷一僧伽婆尸沙第三问答如来分别结毗尼有几相毗尼重有几复有几覆麤如来分别说毗尼有二相毗尼重有二覆麤亦有二第四问答聚落间几罪度江复有几噉肉几偷兰噉肉几突吉聚落间有四度江亦有四一肉偷兰遮九肉突吉罗聚落间有四者一比丘与比丘尼共期行比丘初去时得突吉罗至聚落境界比丘得波夜提罪一脚在内一脚在外比丘尼得偷兰遮一脚尽入僧伽婆尸沙是名聚落间四罪渡江有四罪者比丘与比丘尼共期船行初去时比丘得突吉罗上船比丘得波夜提比丘尼一脚上岸得偷兰遮二脚俱上得僧伽婆尸沙是名渡江四罪一肉偷兰遮者即是人肉九肉突吉罗象马狗等肉第五问答夜语几得罪昼日复有几布施得几罪受施复几罪夜语有二罪昼日复有二布施得三罪受施得四罪答曰夜语有二罪者若比丘尼共男子入X闇室屏处耳语得波夜提若比丘尼共男子一处去二肘外得突吉罗是名夜语二罪昼日亦有二者比丘尼共男子屏处若二肘半内得波夜提二肘半外得突吉罗是名昼日二罪布施得三罪者比丘有杀心布施毒药杀人得波罗夷罪非人得偷兰遮罪杀畜生得波夜提罪是名布施三罪受施四罪者女人以手施与比丘捉得僧伽婆尸沙女人以婬慾施比丘得波罗夷罪非亲里比丘尼施衣得尼萨耆波夜提若比丘尼染污心知染男子受食得偷兰遮是名受施得四罪五罪第六问答几罪对首悔几罪须羯磨作巳不可悔如来分别结五罪可忏悔第六须羯磨一罪不可忏如来分别结答曰可忏悔者偷兰遮波夜提波罗提提舍尼突吉罗恶说是名五罪可忏悔第六须羯磨者僧伽婆尸沙一罪不可忏者波罗夷是也毗尼有二重者一波罗夷二僧伽婆尸沙身口亦如是者结戒不过身口非时糓第七问答毗尼重有几佛说身口业非时几谷味几白四羯磨毗尼有二重身口亦如是非时谷一味一白四羯磨答曰非时糓一味者苏毗盐以糓作得非时服是名糓一味一白四羯磨者差教戒比丘尼是波罗夷有二者一比丘二比丘尼是也和合地有二者一身和合二法和合第八问答波罗夷有几几曰和合X地复有几失夜结二指有几波罗夷有二和合地有二失夜亦有二结二指有二答曰失夜亦有二者一行波梨婆沙二行摩那埵是也结二指有二者一比丘尼洒净二头发长不得过二指第九问答打身有几种几种众僧破作初罪有几作白复有几打身有二种因二破众僧初作有二罪作白亦有二答曰打身得二罪者比丘尼打身得突吉罗啼得波夜提是因二破众僧有一羯磨二提舍罗是作初有二罪者一比丘九初罪二比丘尼九初罪是作白亦有二者一白羯磨二单白第十问答杀生有几罪重语有几种骂詈有几种行媒有几种杀生有三罪语重有三罪骂詈亦有三行媒事三罪答曰杀生有三罪者人得波罗夷非人偷兰遮畜生波夜提语重有三罪者教偷教死向人说得圣利法是名语有三重骂詈亦有三者若欲心骂女根糓道二僧伽婆尸沙骂余身分得突吉罗是名三罪行媒有三罪者受语时得突吉罗往说偷兰遮还报得僧伽婆尸沙是名三罪第十一问答几人受具戒聚作有几罪灭摈复有几一语复有几三人不得受聚作复有三灭摈亦有三一语亦亦三答曰三人不得受者一远不闻二身分不具足三根不具足衣钵不具足身分所摄十三难人是根不具足所摄聚作复有三者一别众二白不成就三羯磨不成就是名三灭摈亦有三者一比丘X尼以身谤人如慈地比丘尼二沙弥坏沙弥就他糓道行婬三者行婬欲法不障道者是名灭摈三罪一语亦有三者一羯磨三人一时得戒是名三第十二问答盗戒有几罪婬戒复有几正断复有几因弃掷有几盗戒有三罪婬戒有四罪正断亦有三因弃掷有三答曰盗戒有三罪者五钱波罗夷四钱偷兰遮三钱乃至一钱突吉罗是名盗三罪婬戒有四罪者一女相波罗夷死女半坏偷兰遮不触四边突吉罗比丘尼以物作根自入内根中得波夜提是名四罪正断亦有三者一断人命波罗夷二断艹木波夜提三自截男根偷兰遮是名三因弃掷有三者有杀心弃掷毒药若人得死波罗夷非人死偷兰遮畜生死得波夜提是名三弃掷复有三比丘弃掷精僧伽波尸沙弃掷大小便生艹上得波夜提水中净地得突吉罗者第十三问答教比丘尼戒几波逸突吉于中几有新衣有几种衣教尼戒品中波夜突吉罗有四信佛说与衣二种罪答曰教诫比丘尼至日没得波夜提先说法后说八敬法得突吉罗有四信佛说者一房舍二戒三如法作四不如法作是名四与衣二种罪者与非亲里具足比丘尼衣得波夜提与不具足戒比丘尼衣得突吉罗不具足戒者从比丘尼白四羯磨未从大僧白四羯磨是名与衣二X第十四问答佛说尼有几波罗提有几食生糓有几波夜突吉罗佛说比丘尼波罗提有八波夜得突吉因乞生糓故答曰波罗提有八者比丘尼波罗提提舍尼是波夜提突吉罗者比丘尼乞生糓得波夜提食时突吉罗第十五问答行时有几罪立时有几罪坐时有几罪眠时有几罪行时有四罪立时有四罪坐时有四罪眠时有四罪答曰行时有四罪者比丘与女人共期初去时得突吉罗至村得波夜提比丘尼独行去得偷兰遮至村得僧伽婆尸沙立时有四罪者比丘尼共男子立在屏处得波夜提申手外得突吉罗若比丘尼明相欲出不随伴去住离申手内偷兰遮申手外得僧伽婆尸沙坐眠亦如是第十六问答波夜提有几一切非一种非前亦非后同一时而得波夜提有五其类非一种非前亦非后一时俱得罪答曰波夜提有五者酥油蜜石蜜脂五器各受过七日服得五波夜提罪其类非一种者酥蜜等也非前亦非后者取聚置一处并服一时俱得罪第十七问答有几波夜提一切非一种非前亦非后同一时而得有九波夜提其类非一种非前亦非后一时俱得罪答曰有九波夜提者乞九种美食一乳二酪三酥四熟酥五油六蜜七石蜜八肉九鱼是名九种其数非一种各异也非前亦非后者因食时俱X得罪一时食也第十八问答有几波夜提其类非一种以身口忏悔如来分别说有五波夜提其类非一种以口业忏悔如来分别说答曰有五波夜提者其五波夜提其数非一种以口业忏悔一时忏悔得灭第十九问答有几波夜提其类非一种几以口业忏如来分别说有九波夜提其类非一种一以口业忏如来分别说答曰有九波夜提者乞九种美食得九波夜提罪其类非一种者酥油鱼肉相异以口业忏者九波夜提罪一语忏便得灭也第二十问答有几波夜提其类非一种口语成忏悔如来分别说有五波夜提其类非一种发语名字悔如来分别说答曰有五波夜提者发语名字忏列罪名而忏悔第二十一问答有几波夜提其类非一种聚性成忏悔如来分别说有九波夜提其类非一种聚性成忏悔如来分别说答曰有九波夜提者取性成忏悔者列罪名而忏悔第二十二问答第三罪有几因食复有几食时得几罪因食得几罪第三得三罪因食有六罪食时得三罪因五食得罪答曰第三得三罪者随举比丘尼三谏不舍波罗夷比丘被僧三谏不舍僧伽婆尸沙比丘比丘尼恶见三谏不舍波夜提因食得六罪者云何得六罪一为饮食故自称得过人法二为饮食故X行媒三为饮食故言若人住此寺者得道果不自道名字故得偷兰遮四为饮食故无病乞食五为饮食故比丘尼无病乞食犯波罗提提舍尼六为饮食故比丘无病乞饭得突吉罗罪是名因食得六罪食时得三罪者比丘食人肉偷兰遮象马龙狗等肉突吉罗罪比丘尼食蒜得波夜提罪是名食时三罪因五食得罪者比丘尼知男子染污心从乞得人肉得蒜得美食象马肉受染污心男子食僧伽婆尸沙噉人肉偷兰遮噉蒜波夜提乞美食波罗提提舍尼象马等肉突吉罗是名因五食得罪第二十三问答一切第三过至处复有几复问罪有几诤事复有几一切第三过罪至有五处善答罪有五诤事亦有五答曰一切第三过者比丘尼随举初谏不舍突吉罗一羯磨不舍偷兰遮二羯磨不舍波罗夷是名三谏三罪罪至有五处者比丘尼随举白不舍突吉罗一羯磨不舍偷兰遮二羯磨不舍波罗夷若欲破僧三谏不舍僧伽婆尸沙恶见三谏不舍波夜提是名五罪善答罪有五者比丘比丘尼式叉摩尼沙弥沙弥尼五众具有三谏不舍罪诤事亦有五者五众俱有四诤第二十四问答论事复有几以几法用灭有几不得罪有几处成善论事复有五以五法用灭清净有五种三处中成善答曰论事复有五者论五众诤事以五法用灭者五众灭五众诤事清净有五种者五众X犯罪忏悔得清净三处中成善者僧处众处白衣三处无诤是名善也第二十五问答身业夜几罪见时得几罪乞食得几罪身业夜二罪身业昼二罪见时得一罪乞食得一罪答曰身业夜二罪者比丘尼与男子共夜入屋申手内波夜提申手外突吉罗身业昼二罪者比丘尼昼日与男子共屏处申手内波夜提申手外突吉罗见时得一罪者比丘故看女根得突吉罗乞食得一罪者比丘无病不得为身乞食得突吉罗第二十六问答见恩有几种依人成忏悔驱出复有几善行复有几见恩有八种依人成忏悔驱出说有三善行四十三答曰见恩有八种者于拘睒弥揵度巳说依人成忏悔者五众忏悔罪要因依人得悔驱出说有三者一覆藏二未忏悔三恶见善行四十三者摈人行四十三法得入众不行此法不得入众第二十七问答妄语有几种七日复有几波罗提舍几发忏悔有几妄语有五处七日法有二十二提舍尼忏悔复有四答曰妄语有五处者波罗夷僧伽婆尸沙偷兰遮波夜提突吉罗七日法有二者七日药受七日法出界外是名二十二提舍尼者比丘尼八波罗提提舍尼比丘四波罗提提舍尼舍十二忏悔复有四者提婆达多遣人害佛供养阿㝹留陀优婆夷离车子众僧为作覆钵羯磨娑婆伽比丘此四种人就佛忏悔X第二十八问答妄语有几观布萨有几观使者有几观外道有几法妄语有八观布萨复有八使者亦有八外道有八法答曰妄语有八观者发心欲妄发口成妄语妄语竟知是妄语隐藏所知妄道余事前人知解邪心是名观也布萨复有八者八戒也使者亦有八者调达以非法欲破僧僧差具八德人往说调达所作非佛法僧是调达所作也外道有八法者外道欲出家行波利婆沙八法者不往五不应行处闻赞佛法僧欢喜第二十九问答受戒有几语复有几起敬几人应预座教诫尼有几八语受具戒起敬亦有八预座复有八八法教诫尼答曰八语受具戒者比丘尼白四羯磨比丘白四羯磨起敬亦有八者比丘尼八敬法也预座复有八者大众集时上座八人次第坐余者随坐八法教诫尼者比丘有八德堪教诫比丘尼第三十问答几人不应礼不为作叉手有几突吉罗用衣复有几十人不应礼不为作叉手有十突吉罗用衣复有十答曰十人不应礼比丘尼式叉摩那尼沙弥尼优婆塞优婆夷犯戒人眠人食人大小便嚼杨枝人十人不为作者如前十种人不得作叉手有十突吉罗者若为上十种人作礼及叉手得突吉罗罪用衣复十者十种衣听着第三十一问答有几作不善如来分别说于瞻部律中一切不善作十二作不善如来分别说于瞻部律X中一切不善作答曰十二作不善者白不善非法别众非法和合众法别众白羯磨中有四非法白二羯磨中有四非法白四羯磨中有四非法三四合十二非法第三十二总问答随大德所问我亦随意答问问中即答无有一狐疑善见毗婆沙律卷十八大德舍利弗问优波离律行出品终同字函第八南藏号解明慈地比丘尼摈法出本函第十三卷中灭摈比丘尼者灭摈有三一者灭身二者灭不同住三者灭罚是名三灭摈云何灭身答曰灭作者是灭身也云何灭不同住若犯罪不出复不舍邪见名灭不同住云何灭罚汝伹作罪自然灭此是灭罚也此慈地比丘尼于三灭中自得灭身也佛语诸比丘汝等灭摈慈地比丘尼法师曰此慈地比丘尼身清净为人所教作如此谤教者应灭摈何以世尊教灭摈慈地比丘尼为以其谤故摈为以其犯罪故摈若以其有罪摈者沓婆摩罗子亦应有罪以其谤故摈者沓婆无罪于律本中说若比丘以无根波罗夷法谤比丘得僧伽婆尸沙若比丘以无根波罗夷谤比丘尼突吉罗比丘尼谤比丘亦如是若尔慈地比丘尼得突吉罗妄语故波夜提法师曰以无根波罗夷谤比丘得僧伽婆尸沙无波夜提罪慈地比丘尼犯突吉罗罪亦无波夜提罪所以摈慈地比丘尼以其自X言犯罪故于是世尊从座起入房诸比丘即教慈地比丘尼脱法服觅白衣服与着驱其令出慈地比丘见摈慈地比丘尼语众僧言我瞋瞋故教比丘尼谤此是我罪莫摈慈地比丘尼瞋者转善心也不喜者因瞋故失喜心是不喜亦言心垢无根波罗夷法者此无宾波罗夷谤者法律三昧经云一切贤圣及外道五通仙人俱各修禅云何得道各异颂曰如来禅三祗果满行周圆菩萨禅众生度尽趣涅槃缘觉禅弃有着无病亦然仙人禅存想飞昇忆长年又永明寿禅师四料拣云有禅无净土十人九错路阴境变现前敞尔随他去无禅有净土万修万归去但得见弥陀何愁不开悟有禅有净土犹如戴角虎现世为人师过去作佛祖无禅无净土戴床并铜鉒万劫与千生无个人依估或难曰云何兼修有人来问老僧禅唿汲弥陀直指传行住坐卧皆如此吃饭穿衣得自然苦海之中无把捉且将覊鎻系心猿到家不用关捩子即入无余大涅槃又曰X学道莫学口头禅妄谈般若自招愆脚踏实地行将去兼修净土妙中玄经律戒相布萨轨仪律学沙门如馨捐衣钵之资锓梓流行庶即过去师僧父母历劫亲冤法界有情咸悟金刚宝戒共造如来定慧之域伏愿尽此报身速生安养面礼弥陀亲授记莂