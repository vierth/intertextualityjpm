养眞集养眞集序癸卯孟春余自都中来过吾友之邑留止书舍见四壁字帖累累宻佈如鳞就而视之乃天地日月之道鬼神人物之理超生长生之术出世入世之法无不备载无不精详眞醒世之语修身之要也请吾友尽书分类而次集之书成分作上下二卷直将三教眞伪倂自得心法毫无所隐出以示人使见斯集者若能潜玩自然善心发现洞彻精微由是而迷者悟邪者正不误入于旁门愚者明弱者强不废功于半涂吾友之集其有禆世道人心者大矣哉吾友道号养眞余老拙不能赞一词直书爲养眞集以弁其首云尔养眞集序通元理而不通禅必受固执之病通禅理而不通儒多成狂慧之流求其禅儒皆通而又能贯之以道不但今鲜其人卽古之紫衣黄冠恒不多觏丙午夏之日偶过友人赵公斋头见几上有养眞集一卷因溯其书之渊源乃得之海甸慧福寺寺僧得之陈提台提台又得之其家西席遂借归阅之系隐士养眞子所註惜其不表姓名葢赤松黄石者流也其书由儒悟禅就虚灵而养舍利由禅证道借般若而鍊金丹谈空则皆拈花面壁之眞传论道则无铅虎汞龙之假借孔颜乐处信手拈来濂洛薪传随笔挥出汇三教而同归总百家爲一辙不作空中楼阁步步阶梯修成幻海桥梁头头道路蓦直行去省多少云水三千俛首入来便可坐洞天十二因其爲希有之奇书遂全忘我心之固陋始续貂以裁狗继付枣而登梨採玉探珠全望高明之慧眼飞昇羽化庶酬作者之婆心噫若大干坤应有知音之客如斯世界岂无见性之人聊染翰而畅言遂无心以成序干隆丁未上元观灯日白鬂老人王士端题于尘世蓬壶养眞集卷上目录道理天地人生老病死苦性命心情思念好身脉尘世名利色事物我假魔境识过善梦鬼神养眞集卷下目录气精教学知行言省察敬克治止观存养戒定慧诚孝德仁静乐太极中学圣坎离开关就正养眞集重刋道藏辑要养眞集卷上道今夫人要做天地间第一等美事莫如读书要做读书中第一等高人莫如学道朱子曰读书将以求道不然读做何用至于举业乃分外事可惜坏了多少人道德经有云立天子置三公虽有拱壁以先驷马不如坐进此道才爲人用而鲜终德爲修已而有名道则无名而用之无穷是故君子惟道是学功名富贵皆视如浮云任其去来而漠然无所动于其中矣或问君子惟道是学有所取益而然欤曰有愿闻焉曰学道之人是学其在我者也心可广身可润病可愈死可免如是之益益莫大焉又问学道之人果有是益与乐乎而今世人见有学道之人共嗔爲迂何也曰道德经有云上士闻道勤而行之中士闻道若存若亡下士闻道大笑之不笑不足以爲道白鬂老人曰读书中第一等高人莫如学道自古及今学道者纷纷成道者寥寥其故何也首要根器高次要读书多三要遇人早根器不高不能有出世之想读书不多不能见理卽明遇人不早多受旁门小术之误终不能成大道试看钟吕及南北祖眞俱是颕悟超羣胸藏万卷更兼早遇仙师是以名标仙籍身出尘凡若三者缺一断难成道若谓余言有谬君其问诸蓬莱理夫道一而已矣在天曰命在人曰性在物曰理此理流行于天地之间发着于日用之际事事物物皆有当然之理而不容已卽有所以然之理而不可易惟循理君子以理观物是是非非善善恶恶因而付之是谓无我无我则公公则明明则处事当而尽物之性矣若以我观物则爱憎横生不免任情任情则私私则昏昏则顚倒错乱只知有我不知有理也有理斯有气气着而理隐有气斯有形形着而气隐理无不中也气则偏矣形又偏矣中无不善偏有不善矣苟求化偏之不善而归于中之善也须于几动之始宻宻省察是发于理之中者扩而充之是生于形之偏者絶而去之久而理自常存欲自消亡天下之理不可不穷也而亦不可胜穷也有要焉辨吾心之惑而已矣辨则明明则诚诚则天下之理得而成位乎其中矣明知一善是中而不致中明知万法惟心而不了心是惑也明知生死事大而不体取无生明知无常迅速而不了本无速非惑欤理是本有底但加提撕而自有欲是本无底但能照破而自无遏欲存理原非二事遏了一分欲卽存得一分理遏了十分欲卽存得十分理益人莫大于理而存理者少损人莫大于欲而纵欲者多人之有欲犹树之有虫暗食于内不久自毙夫人以欲爲乐不知欲犹火也不戢将自焚神明受其熬煎酒色耗其精气生病生疮昼夜呌苦浮屠谓死后受罪而不知生前已受之早矣白鬂老人曰周子曰明不至则疑生明无疑也经年穷理之人尙不能认理皆眞行理皆当而况未尝学问之人乎世之因明理而保身者固多因争理而丧身者亦复不少故禅家又以理爲障天地大道无形天地是个有形底道天地不言圣人是个能言底天地圣人吾不得而见之矣未尝不见经书见经书而能明其理义与见圣人何殊天生我形天赋我性内外皆天我何敢紊我在天中天在我心见天地而效其淸静与其大道不二少有私意获罪匪轻形色天性也率天性而行自无人欲之累日用常则也顺帝则而动必无踰矩之愆人之道无时不与天地相合一动一静是也人之气无时不与天地相通一唿一吸是也尝见日入地中心火下降之象月到天心肾水上升之象也仰观北辰居其所而众星拱之名曰天枢夫天固有枢以爲造化之本人亦有枢以爲性命之源均是人也有所谓大人者与天地合其德试察我之心倂我之性其合乎天地者有几合则加勉不合则速改而至于大人不爲忧矣天生地成吾人之大父母也天动地静吾人之大师教也己往圣人天地之肖子也未来圣人天地之慈孙也能爱其亲者大德必受命能敬其师者下学而上达白鬂老人曰人不畏天皆因把天看远了此篇最喫紧处莫过天在我心一语人若眞知天在我心敢不畏乎敢不敬乎畏敬旣久可以明心可以见心可以成佛可以作祖所患者随知随忘耳人生人生者太极也太极动而生阳爲火火者神也静而生阴爲水水者精也神火精水妙合而凝在两肾之间爲元炁之根夫吾人未生以前气禀之淸浊从天所赋人不得而与焉旣生以后人品之邪正由人自造天不得而司之天地生人上智固少下愚亦少惟中人最多中人能自强与上智不二中人若自弃与下愚何殊今夫人只知我是父母之所生也不知我与父母与天地皆道之所生也是故君子必求得道而后无愧于天地无忝于天地子贡曰文武之道未坠于地在人非止在春秋之人亦在今世之人非止在今世之人亦在后世之人一人生来有一身一身皆有一眞人眞人灵妙通天地眞人淸静无埃尘眞人自古不增减眞人从来莫死生但能养得眞人就胜如贫子获万金孟子曰人之所以异于禽兽者几希庶民去之君子存之存之者成圣成贤去之者爲禽爲兽是去之时卽变爲禽兽不待死后与来生也今夫天有五行金木水火土是也不止谓之行一时稍止不可谓之行矣今夫人有五常仁义礼智信是也不变谓之常一念稍变不可谓之常矣是五行也是五常也具于人身之中则爲五脏心肝脾肺肾是也五脏也者生人之大本也伤此大本则不能以有生是故明医治之必先调和五脏发于日用之际则爲五伦君臣父子夫妇兄弟朋友是也五伦也者天下之达道也废此达道则不可以爲人是故先王教人先明五伦之理而今世人有堕肢体去人伦以求道者彼固不知其非也世人惊以爲贵而尊奉之此亦不知其非也白鬂老人曰气禀之淸浊从天人品之邪正由已此固说得好一时稍止不可谓之行一念稍变不可谓之常说得尤好老人皆曰人上六十一年老如一年人上七十一月老如一月人上八十一日老如一日予今八十有余将如之何自今以后多活一日是天假道之一日也敢虚度乎今纵得道已是迟了岂容再迟昔有三个老者言及无常有一老者曰今年酒席筵前会不知来年又少谁又一老者曰你说底远了今晚脱下鞋和袜不知天明穿不穿又一老者曰你说底还远了这口气旣然出去不知进来不进来智者不失时勇者不再计今日知道今日就该下手此时得知此时就是下手之时若曰今且不暇姑待异日只恐你要做时𨚫又做不迭了人有三宝曰精曰气曰神老来之精惟恐竭精竭则死老来之气惟恐洩气洩则死老来之神惟恐离神离则死精何以不竭必也远色乎气何以不洩必也寡言乎神何以不离必也无欲乎神不可以强留心息相依则神自留矣气不可以轻洩忘言守中则气不洩矣精不可以漏失还精补脑则精不漏矣或问人老血气旣衰如何可补曰愼言语可以补肺节饮食可以补脾绝思虑可以补心去嗔怒可以补肝断淫慾可以补肾请益曰不患不补惟恐补而又损我故尝曰百日补之不见其有余一旦损之遂觉其不足视彼草木其叶蓁蓁秋后落叶生理归根归根不死来春复生由是观之生生不已天之道也各归其根物之理也知其理不悖其道者其惟眞人乎故眞人之息以踵踵犹根也三冬归根之时宜静养之白鬂老人曰心息相依忘言守中还精补脑则三宝固矣愼言语节饮食絶思虑去嗔怒断淫慾则五脏足矣三宝旣固五脏又足有不延年益夀之理乎病病何由而生也皆因妄想而生烦恼烦恼旣生则内伤其心心伤则不能养脾故不嗜食脾虚则肺气必亏故致发𠻳𠻳作则水气竭絶故木气不充发焦筋痿五脏传徧而死矣人当妄想萌动之时卽疾病发生之时也今人不察必待疼痛着身才爲有病而不知非一朝一夕之故其所由来者渐矣人之一身外有六淫风寒暑湿燥火是也内有七情喜怒哀乐忧恐惊是也因七情而病者爲内伤而成不足之症因六淫而病者爲外感而成有余之病不足宜补有余宜洩后天有形之血气受伤而病者药石针炙可以治之先天无形之精神内损而病者非反观静养不能愈也十大名医治人身病三教圣人治人心病亲朋有病皆知去看自已有病郄不知看若知自看内看无心外看无身心身旣无受病者是谁不病者是谁见得分明自然无事常想病时则尘情渐减常防死日则道心自生昔子元有心病遇一高僧谓之曰贵恙起于烦恼烦恼生于妄想夫妄想有三或追忆数十年荣枯恩𡨚及种种闲情此是过去妄想也或事到眼前可以顺应郄强生意见犹豫不决此是现在妄想也或期日后富贵如愿或望子孙及时登荣与夫不可必成不可必得之事此是未来妄想也三者妄想忽生忽灭禅家谓之幻心能照见是妄遂卽消灭禅家谓之觉心故曰不患念起惟恐觉迟念起是病不续是药又曰贵恙亦是水火不交凡溺爱佳冶而作色荒此是外感之慾或夜思佳冶而成梦遗此是内生之慾二者染着耗散元精若能断之则肾水自然滋生可以上交于心至于思索文字忘其寝食谓之理障经营职业不惮劬劳谓之事障二者虽非人欲亦损性灵若能缓之则心火不至上炎可以下交于肾故尘不相缘根无所偶反流归一六用不行子元如其言独处一室扫空万缘坐至月余心疾如失自家有病自家知旣知须要早时医倘若忌医终讳病无常临到悔追迟白鬂老人曰谚云心病难医非难医也不得其法不行其法耳三教圣人善治心病一语可爲患心病者指南谁其信之谁其行之昔余爲抱关吏时患脾虚下泄之症五年奄奄一息百药不效万无生理因谢绝人事反观静坐闲较心经一卷百日后经完病愈此余旣验之奇方故敢告之有痼疾者死人当血气强壮之时驰志六慾无所不爲及血气受伤百病生焉死期将至纵有满堂儿女也替不得无数金银也买不得至死方悔迟了谁不怕死当怕之于未死之先若待将死之时而怕死则死难免矣谁不怕病当怕之于未病之先若到有病之时而怕病则病难治矣试观天下之物有重于性命者乎试思天下之事有大于生死者乎人莫不好生也但不好长生之道人莫不恶死也但不恶取死之事人在世上事事相续必死而后已直等到临死有甚方法可以躱得不如急早囘心将种种尘缘一齐放下做个长生出世之人不亦善乎或问尘缘纒绕日久年深一旦就要放下不亦难乎曰只是你不肯放下是以难说设若你死还有不放下底么今虽未死权当已死一齐放下有何不妙又问放下个甚么曰放下四大五藴情识种子眞修行人恰似大死一番郄活才好大死人也无世界纒绕也无玄妙道理如此大休歇方爲了当朝闻道夕死可矣此吾夫子教人急切之语葢谓上士闻道了生死于片晌之间也白鬂老人曰昔人云举世尽从忙里老谁人肯向死前休若有人能向死前休者不但其死必迟而且可以了生死苦人祇爲一个爱字不能除郄爱名利遂爲名利所缚爱酒色遂爲酒色所缚爱身家遂爲身家所缚爱子孙遂爲子孙所缚将此眞性缚得七顚八倒往来人间受无限之苦受父精母血始结成胎衣胞犹如囹圄拘朿其身母喫𤍠底如滚汤浇身母喫冷底如寒氷逼体及至气满胎全急要撞出必将衣胞先挝抉数日衣胞才破人只知爲母底腹痛之苦不知爲子底更受无数底苦楚至于分娩口爪底一声受苦于胎中才尽又有一身之苦随至内患饥渴外畏寒𤍠变蒸痘疹相继而作此童䝉之苦也及至成人事业临身爲君王者忧社稷爲士庶者忧身家昼夜憔劳坐卧不安五火俱动焚其天和随身疾病不禁夫人也始成病苦终至死苦后有报苦厯刼轮转无有休息释氏曰爱别离苦怨憎会苦求不得苦今人苦恼都是自作自受有不知是苦而悞入其中者有明知是苦而脱离不得者语曰莫言婚配早婚配后事难了莫言中会高中会后业大了莫言畊种饱畊种后苦多了莫言僧道好僧道后心难了或问世人之苦多在身学人之苦独在心无绳而自缚无事而自忙要收收不来要放放不下如之何则可曰学人未得眞传其苦有如斯也苟得眞传收放由我何苦之有况学道是个安乐法门凡说下苦便是个外道白鬂老人曰世人常谈谓人生下时必口爪的一声可见从此皆是苦境余谓不然皆因迷了眞性纵欲不遂是以百苦丛集若肯囘心向道万物皆备于我乐莫大焉何苦之有性命学道入门先须理会性命二字性有性源心地是也命有命蒂眞息是也命蒂要固性源要淸或问性源如何淸曰内外两忘则淸矣命蒂如何固曰神气相守则固矣性卽神也命卽精与气也太极图曰无极之眞二五之精妙合而凝而人始生焉所谓性卽无极之眞也所谓命卽二五之精也无易子曰性具于心心空一分则性见一分心空十分则性见十分性见则性尽矣是止念卽所以尽性也性尽一分则神气凝一分性尽大分则神气凝十分爲学别无工夫不过从容至之而已大抵工夫全在止念心息相依此法最爲直㨗何也气乃神之母神乃气之子心息相依如子母相见神气融浑打成一片紧紧宻宻久久而成大定此之谓归根复命根深蒂固长生久视之道也邱祖师曰息有一豪之未定命非已有我则曰心有一⬤之未忘息不能定夫人有天地之性有气质之性天地之性太极之全体也才到阴阳五行处便是气质之性卽此太极之体堕在气质之中非别有一性也张子曰善反之则天地之性存焉或问善反有道乎曰有愿闻焉曰儒曰洗心退藏于宻佛曰观自在老曰复归于朴是善反之始也儒曰知止而后有定定而后能静佛曰照见五藴皆空老曰复归于婴儿是善反之中也儒曰无意无必无固无我佛曰无眼耳鼻舌身意老曰复归于无极是善反之至也人性本善有不善者气质之性也知是气质而不爲其所使便是变化气质之方八十五𡻕大老汉每日静坐无事干道义明了没底说经书见了懒待看识得一性是主宰照破万缘皆空幻散淡逍遥自在活再不与人闲扯淡白鬂老人曰无极之眞理也性也二五之精气也命也从古多少大儒发明一理二气之奥可见天下无无理之气亦无无气之理其在人也无无命之性亦无无性之命奈释道二教弟子各执一端纷纷聚讼究之总因太极之理并未深明是以性命之源裂成两片遂至释门崇性学道家重命功分门别戸如道冠僧帽之不同殊令大彻大悟者喷饭吁胡不取此篇而玩索之心人只一个心向外是情向内是性顺去是识逆来是智今要将顺去向外者转而逆来向内必也反观乎葢反有能囘能复之义而观有能照能了之功人之神在心而心之机在目故目用在内而心亦随之在内不但在也而且定矣此心一定心火下降肾水上昇口饵甘津足蹑火晣其妙有不可尽言者人只一个眞心因何而妄迷则似有觉则还无我故曰知妄无妄要放卽放诚是去个伪敬是去个慢当妄想纷起之时不用止絶直反看其心看他想底是甚么自可想底了当处卽寂学道别无法时常反照便是学无了妄想便是道朱子曰有一分心向里得一分力有两分心向里得两分力若紧紧收拾不要逐物去了安有不得其正者虽半月间可验也又曰求放心者非是别求一个心来存着只才觉放心便想此心是我底心须要由我使不得信从他往外去了虽锢蔽之久勐可醒来大吓一声百邪皆退继之以观心心无继之以依息息住而神随之俱住焉此之谓眞人之息以踵人之所以异于禽兽者惟此心耳佛言作恶之人来生变爲禽兽予谓丧心之人当时变爲禽兽何也形虽是人心已不是人了见境心不动则名不生不生卽不灭则此心不爲尘缘所缚无缚卽解脱矣白鬂老人曰大学正心章前言四样有所是有心之病则心不得其正后言心不在焉四句是无心之病心亦不得其正究竟并未指出正心功夫教学者无从下手此篇旣指出正心之功又说出心正之效条分缕析字字金针吾人诚能遵而行之不但可以希圣希贤并可以成佛作祖有志斯道者胡不勉旃情七情己见前篇喜则气缓怒则气上哀则气消乐则气散忧则气结愁则气下惊则气乱乖戾失常变生诸病爲心腹膨痞爲腹脇刺痛爲咽喉窒塞爲上气喘急爲五积六聚夹血而爲症夹水而爲癖痰涎或因之以凝结如絮如膜不可胜纪故善养者摄情归性乃郄病之良方也情者性之向外而动也圣人养之于未动之先故能以其情顺万物而无情过而不有涉而不流譬如明镜照物美者物之美也不因之而生爱念恶者物之恶也不因之而生憎心故曰廓然而大公物来而顺应大公云者纯是天理无一毫人欲之私也顺应云者有物必有则行其所无事也定性书曰人之情各有所蔽故不能适道大率在于自私而用智自私则不能以有爲爲应迹用智则不能以明觉爲自然又曰人之情易发而难制者惟怒爲甚第能于怒时遽忘其怒而观理之是非亦可见外诱之不足恶而于道亦思过半矣朱子曰忘怒则公观理则顺二者所以爲自反而去蔽之方也得道之人内外空寂静中反观了无一物则身寄寰中而心超物外矣白鬂老人曰古人云太上忘情非忘情也摄情归性也人能摄情归性在儒谓之收放心在道谓之鍊还丹日久功深自能似佛之如如不动矣思人心要死其机贵活死谓死其欲念活谓活其理趣夫思者心之活机无邪其纲也九思其目也思道爲正思物爲邪道我固有之也思我固有之道思卽是道思到妙处洒然会心优游悦怡始可谓之自得若思索虽深心气耗竭纵有所见非自得也不思而得者圣人也思则得之贤人也不思不勉之谓诚卽赤子不学不虑之良知是也择善者择此不思不勉而己矣人心有七孔多爲血⬤所锢如要开通非学思不能思有钻研之义学有印证之功思学兼用何道不得理有未通者如面墻而立思如墻上钻穴钻得一穴透得了一穴之明先小后大久则并其墻而去之则豁然大通无复障碍矣礼云俨若思俨则不苟若则不苦不苟不苦可谓善思也矣君子思不出其位谓之思但出其位则谓之念思是入道之门念是障道之根白鬂老人曰儒曰思释曰参道曰悟皆用心求道之名也少年要用心中年要养心老年要息心则功夫得其当矣儒曰化释曰了道曰得则功夫无可用矣念只因不觉忽然念起是谓无明无明起故谓心爲念心实不动观心至此其念自止止念不难能反诸一念未起之前则念自不续矣未起以前浑然无极而今要会一念不起便是当察念之所由生也因现在生过去因过去生未来现在若无心过去自然了人我之见固是念法爱之见亦是念必尽除之而后可用心止妄念妄念反觉多试看他念甚其念自消没修眞要止念止念要观心观心心不有心无境自空心境旣然无止观亦何存圭峯曰宻宻觉察勤勤观照习气若起当处卽休切莫随之免落凡夫纵情亦莫减之免堕二乘夫圆宗顿教毕竟如斯但与本性相应觉知自然无间参同契曰耳目口三宝闭塞勿发通委志归虚无无念以爲常卽心得无心者不灭心相而分别也旣念而无念者以念无自性缘起卽空也白鬂老人曰用心止念未必能止卽使止住念去止存此止独非念乎犹逐张三而留李四也初学之人每受此病然则如何而可必也坐忘乎忘则无我我尙然无谁来起念好人心各有所好好者心之所独注有不期然而然者竟不知其所以然者也夫以一念而分人品之高下一时而定终身之成败不可不愼也使其所好者仁义也礼乐也诗书也不问而知其爲贤也使其所好者佚游也博弈也酒色也不问而知其爲废人也使其所好者苑囿也渔樵也不问而知其爲细民也使其所好者鬬讼也骄傲也兵刃也不问而知其爲兇人也凡好玩乐戏耍者其失有五焉一曰䙝体二曰劳神三曰伤财四曰失时五曰悞事纵极精巧不能致远是以君子不爲也白鬂老人曰大凡人之偏好皆从无始刼带来种子非彻悟以后要改甚难身人之一身前有三宫曰泥丸宫绛宫黄庭宫爲神气栖泊之所后有三关曰尾闾关曰夹嵴关曰玉枕关爲神气通畅之路孟子曰尧舜性之也汤武反之也又曰汤武身之也只是反求诸已而已矣汤武能反求汤武身中有个尧舜吾人能反求吾人身中都有尧舜反观其身气在其中矣反观其气神在其中矣君子以身任道故身修而道立小人以身循欲故欲滋而身亡楞严经曰一门深入入一无妄彼六知根一时淸静人之不能得道者皆爲形所累也欲除此累须知此身是不牢之物最苦之躯无主之形脓血尿屎之袋浑身内外无一点好处爲甚么你要吃好的穿好的每到人前夸伶俐卖俊俏指使底人意乱心迷把世上人都被弄坏了死了生生了死从无量刼来受过无数苦恼终无出期我今立志学道把你始末缘由都看透了再不受你迷惑再不受你指使渐作人空慧顿用舍身法堕肢体黜聪明抱而弗离道可几乎仙家修身必返其体神卽炁凝炁卽神注性命䨥修道器相乘形神俱妙与道合眞白鬂老人曰老子云外其身而身存长春眞人云百计以养身卽百计以昧心再兼看皮囊歌自能全身放下脉人身之脉正经一十有二奇经有八惟任督二脉系人之生死凡夫任脉之在腹者从下而上行督脉之在背者从上而下行前后间隔化机无本遂以禀气之浅深爲夀命之修短仙家识得任总诸阴之会督统众阳之纲二脉若通百脉皆通故退阴符进阳火而行河车运转之法其法凝神入气穴是谓归根神气相守抱一勿离迨夫静极而动是神复乘气根而上昇于泥丸于是河车之路始通要知河车之路卽吾身之任督二脉也气之始生也郁蒸于两肾之间泛溢于五腧之上乃经水乱行不由沟洫也吾急以神斡归尾闾而上至于夹嵴夹嵴难过舌柱上腭使之上风府而直至泥丸神与气交会于此其疎畅融液可知少焉变爲甘露急将舌放自鹊桥而下通开会咽过重楼游绛宫复归于所藏之处而休焉如此循环灌注久之纯熟气满三田上下交泰所谓常使气通关节透自然精满谷神存白鬂老人曰其法以下数句万卷丹经不能出此出此便是旁门老子所谓致虚极守静笃万物并作吾以观其复正谓此也宝之秘之尤愿与上等根器者笃行之尘世摇动之谓尘变迁之谓世世有治乱治世贵才而见乱世贵德而隐人有老少少年贵学而勤老年贵养而静唐虞之世有许由孰忧孰乐叔季之世无严光孰淸孰浊吾人涉世如渡河凡有䧟溺处要知避之良骥至㨗常受风尘之苦玄龟虽灵难逃刳肠之祸相彼飞鸟乘风而起择木而栖何其适也只因贪食悞入于笼求脱不得今夫爵禄亦人之樊笼也欤春秋不用孔子春秋之不幸后世之大幸也玄德能用孔明玄德之大幸也孔明之不幸也古人所行之淑慝与今人所行之是非倂自已所行之得失事属已往俱是尘世中之精扯淡说着何爲念着何益不说不念则心静矣心静便是道今日之洒脱处皆从先年之不如意得来今日之不如意处安知非异日之洒脱乎白鬂老人曰心静便是道可见道不远人世人之不得意处正高人之得意洒脱时也参参名利学道之未得者皆妄念之不絶有以障之也妄念之不絶者皆名利之难忘有以牵之也苟欲絶妄念必先把名利照破而后可名爲造物之深忌利是人情所必争故名利杀人甚于戈矛何也戈矛杀人人知避之名利杀人死而不悔古之有道者多爲𦍕狂葢不欲人知也今之人但有寸长而欲表暴于世者陋矣君子学道将一切好胜逞能之心俱都忘尽暗暗潜修道明德立犹未能焉故曰君子之所不可及者其惟人之所不见乎利之爲物也无德而使人亲无火而使人热无权而使人不惮其劳无情而使人一刻不忘使学道者见之而败德使治世者见之而枉法自古人心国法多爲利所害天下有大害藏于大利之中而人不知非不知也爲利所昏也犯法之贜犹犯病之食也窃取时惟恐其不多败露时惟恐其不少一物也何前后之异若斯也利与害相随故也设若见利时卽思有害而苟取之念必然可息矣君子积德德能润身亦能荣身故大德者位禄名夀不求而自至小人积财财能养身亦能害身故财多者忧患恐惧欲去而不能白鬂老人曰名爲造物之深忌固说得好利之爲物以下数句尤说得透骨透髓商贾闻之亦当点头况士大夫与学道之人乎色今夫天地一大夫妇也能生万物夫妇一小天地也能生男女大抵人道通乎天道顺施之可以生子逆取之可以成仙古仙有曰子要不老还精补脑脑也者诸髓之海也淫佚之精是诸髓之所化而出也好色之人多患头痛脑空是也噫油尽灯灭髓竭人亡楚馆秦楼非乐地也䧟人之罟获也歌妓舞女非乐人也破家之鬼魅也人都怕鬼独不怕家中有粧扮之鬼钩人神魂人都怕虎独不怕床上有同眠之虎吃人骨髓人都怕蛇独不怕衾中有纒人之蛇吸人血气人都怕贼独不怕夜间有盗阳之贼害人性命色之害人也大矣哉非不知戒也戒而又犯将以爲美乎殊不思耳中有垢目中有眵鼻中有涕口中有涎腹中有尿屎阴中有浓血腥臊臭秽处处不洁焉含簧巧媚诈爲亲爱其实狠毒无知愚人爲之心醉图取片时之欢不顾百骸之枯败德损身爲害最大应当远离如避盗贼贼刼人财尽者穷色盗人精竭者死白鬂老人曰道祖诗云二八佳人体似酥腰悬利剑斩愚夫虽然不见人头落暗里教君骨髓枯吁中年以后之人尙不能深信此言而况少年乎而况无知之少年乎事事有不可以行诸身者卽不可以萌诸心有不可以对人言者卽不可以吿天知就此四不可时时检点则近道矣天下事机会难逢可爲者不可自诿自诿者无功不可爲者不可强爲强爲者取败事之来也莫不有理君子论是非小人论利害人当无事时心要常在腔子𥚃不可暗中妄想有事时心要专在理上不可强从已见身上事少自然苦少口中言少自然祸少腹中食少自然病少心中慾少自然忧少天下至难爲者其事有二莫如过海与上阵人犹不畏其难而有爲之者至于学道有反求卽得之易不似过海之险也有天理自然之安不似上阵之危也旣易且安而人鲜有爲之者何哉白鬂老人曰高明人之事多从外来且能就事了事痴愚人之事多由内生偏会就事多事高明人事来应之以理自然如庖丁之解牛官止神行痴愚人事来应之以私自然如鹬蚌相持渔人享利物万物之有生于无凡人之情着于有能究常无固难常无其有更难人要欲立常无之地必主以性主以性则未始有物已忘而物自化物虽满前常归于无矣龎居士曰但自无心于万物那怕万物常围绕人有妖人物有妖物皆能迷人彼岂能迷人哉还是人自迷之也百字碑曰眞常须应物应物要不迷见物之美者而生一爱念此心便爲他引去卽是迷了看透一物不受一物之迷看透万物不受万物之迷金刚经曰一切有爲法如梦幻泡影如露亦如电应作如是观天下事事物物自有个停停当当底道理一毫私意用不得故曰天下何思何虑是故君子就事了事而不生事因物付物而不着物程伊川曰人于外物奉身者事事要好只有自己一个身与心郄不要好苟得外物好时而不知自己身与心已先不好了也今夫人房舍衣服饮食器皿多耻不如人至于学问不如人良心不如人郄不知耻抑独何哉弗思甚也白鬂老人曰己忘而物自化可见内因有己外才有物内已若忘外物自化世人弃眞覔假尙曰予智我论语记孔子絶四而以无我终之葢谓意必固皆因有我而言也惟我无则意必固与之俱无矣我是众私之根也无我则根断而众私不生矣今人存心制行有一不爲我者乎不利于我卽功畧葢世见以爲分外也而置之矣有利于我卽升斗锱铢裂形陨身而亦狥之矣我之爲害何大也惟无我则私化行端且忘形骸矣有何物之累哉徧索诸形骸之内何者是我我见旣无得大解脱永嘉集曰无明不了妄执爲我我见坚固贪嗔邪见横计所有生诸染着知身是幻了无自性色卽是空谁是我者一切诸法但有假名无一眞实四大五藴一一非我和合亦无内外推求毕竟无人详看我字从二戈而成一正戈一反戈狠毒杀伤之祸皆因有我而起也故心于道者先要无我白鬂老人曰世人之所谓我非眞我也识神之作崇耳昔人云无量刼来生死本痴人认作本来人假学道之士先要认得眞假而后可以入道矣尝观作戏者穷通得丧离合悲欢外像宛然心内坦然彼何所得能不动心若斯也彼明知形像假粧情境假作互换互移而无损益于已也学者观之可以悟道焉又见提偶者手舞足蹈恍若人形不知者观偶观线郄不思线上有人提而后能动倐尔人去偶线俱在而不能动今夫人之形骸其偶乎气血其线乎眞性其人乎又见耍戏法者变名易质以炫观者庸愚见之目炫心惑称爲奇妙世间一切有爲之法你来哄我我去哄你顚倒倒顚与耍戏法者何异见之而目不炫心不惑则近道矣又见挑灯影者燃灯击鼓众人齐来看影其心与目俱随影转丢下自巳一个空殻郄不知看及至油尽灯灭种种幻态皆归于无智者观之可以悟道当其无而生有也有亦非有及其有而归无也无亦非无夫何以故缘会之有有无自性故言非有以破常见性空自无无显眞体故言非无以破断见小而昼夜生死大而元会运世皆可触类而旁通矣学道者须知一性是眞万缘皆假一切日用养生之物皆假中之尘垢也胡爲乎与凡庸之辈争多寡较美恶于尘〓〓间哉白鬂老人曰优人知戏是假学人认世爲眞岂学人反劣于优人乎欠悟耳言非有以破常见言非无以破断见二语尤精人能参透自然不着有无魔日月晦蚀皆爲魔障遇一番魔障当生一番智慧惟生一番智慧更得一番进益若不以智慧照破而生烦恼则大事坏矣尝入寺中见四金刚降八怪此降魔之像也及进大殿见佛端坐其中此洗心退藏于宻之像也或问一佛二菩萨其义云何曰阳之数奇阴之数偶世人只知独修一物岂知得同类而成乎修行之人习气难忘要学主静一切情识在将忘未忘之际故有诸魔发现顺则令人爱悦逆则令人恐怖应当观察勿令此心堕于邪网常念惟心无外境界岂有自家爱怖自心耶如是照破境界自灭慨圣道不明邪说蜂起自心迷乱妄称教师是以山精鬼怪皆得乘隙飞精付人假称是神无知愚人遂信爲眞同共烘扬愈说愈神大家着魔终不省悟生作魔民死作魔鬼不可救也白鬂老人曰大凡学道之人着魔者皆因认理不明骤学二氏瞎鍊肓修多受此病惟吾无魔葢格物致知之功施之于先也诚哉是言鸟巢禅师云心生种种魔生心灭种种魔灭可见总是妄念爲之境三界无别法惟是一心动念而生一切境也念若不生境自无了及穷动念念亦空寂卽知迷时无失悟亦无得以无住眞心不增灭故心因境起借心观境见物生心虽居山林海岛都是尘劳人恋境境弄人心失其正而发狂情逐物物引情神离乎舍而成痴好境歹境总是境境虽沓来而非有邪念正念皆属妄念纵分起而亦无勿谓五欲爲乐迷而忘返必至伤身而伤命当知一性是眞抱之弗离郄能希贤以希圣消魔破有浊世变作浮土归根复命凡身结成圣胎三界唯心所作何不将心先了六尘借识而入直要把识顿絶赤子浑然无识尘缘滚滚永无可入之窦眞人纯然是智法界朗朗尽是了妙之鄕白鬂老人曰境无苦乐从心所起同一岳阳楼有心旷神怡之人卽有感极而悲之客昔人云神仙无别法只生欢喜不生愁非道德深厚者难以语此识本来之性眞净明妙虚彻灵通迥出思识之表无异同无分别悟之则菩提岸迷之则生死海小儿未识父母谓之朴能识父母谓之疵疵者心病也见识一长发𤍠是心病而身随病也由是而生分别是识领纳在心是受思念是想贪着是行污秽是色如若降伏识神莫如变识爲智何哉识尝逐境而忘返智能了境而不着逐境不了何智非识了境不着何识非智切要而言止此一心放去是识收来是智但有分别卽堕情识稍有攀缘卽是妄想不如直下尽了才得淸净白鬂老人曰小儿才识父母已露神伎俩见识一长是心病知此病者几人逐境是识了境是智放去是识收来是智字字指得分明的确过有心失理之谓恶无心失理之谓过语曰人非圣人孰能无过此言可以恕人不可以恕已蘧伯玉行年五十而知四十九年之非予今行年八十有五八十四年之非能尽知乎已往之非犹且不知近日之非未易知也何哉迷则执非爲是悟则见是犹非省不止三悞岂容再朱子曰日用间知此爲非卽不如此便是去病之方若问何由而能不如此便是骑驴覔驴学者在净修口业身业意业三者而已无口过易无身过难无身过易无意过难有志者必就难处用力速改而后可与入道也已或问人有罪可忏乎曰昔者所作无大无小内外求之了不可得名眞忏悔又问人有誓愿怕犯何如曰迷则说誓悟则全无今试求之誓愿安在得大解脱白鬠老人曰儒理去非存是禅理是亦不着因不着方能解脱善善也者太极一动所生之阳也人得之以爲性故人性皆善修养之家要养得阳在天之阳生于十月纯坤之后规中眞息是也释氏爲示劝惩说天堂地狱善恶因果分毫不爽必得异日与来生也吾夫子止曰上达下达坦荡荡长戚戚夫上达者日进于高明非天堂而何下达者沉溺于卑污非地狱而何坦荡荡者随在无非乐地福谁如之长戚戚者到处俱是䧟穽𡾹莫大焉葢作善作恶之时卽受福受孼之时㨗如影响不待异日与来生也或问禅者曰天堂地狱是有是无曰欣怖在心善恶成境但了一心自然无惑问心如何了善恶都莫思量或问爲善与学好有以异乎曰无以异也问其目何如曰耳不听淫声是好耳目不视邪色是好目口不出非言是好口心不起妄念是好心手不取非礼之物是好手足不踏非礼之地是好足学尧舜之道以治其民者是好君学伊吕之道以事其君者是好臣学孟母择邻以教其子者是好母学会参养志以奉其亲者是好子又问今之所谓修路修庙修来生者果有好处乎曰吾闻圣人有言曰自天子以至于庶人壹是皆以修身爲本凡舍身而有修者是之谓不知本白鬂老人曰太极一动所生之阳爲性可爲天命之谓性第一註⬤欲养此阳又指出规中眞息是也可谓合盘托出鲜能知味能修身内者几人身外之修宜乎众矣梦梦何爲而作也总是沉迷不醒一个识神变作种种幻境三界四相惟一梦心梦中变异无中生有止作梦时苦乐身受忽然觉来一切顿无非觉始无本来无故证道歌曰梦𥚃明明有六趣觉后空空无大千山河天地皆梦中境也王侯将相皆梦中人也三教圣人皆先觉人也三教经书皆解梦书也苟知世事皆空生死一梦无𦊱无碍名爲觉了昔者白云先生睡醒金励问曰先生以一睡收天地之混沌以觉来破古今之往来妙哉睡也亦有道乎曰有道凡人之睡也先睡目后睡心吾之睡也先睡心后睡目吾之醒也先醒目后醒心目醒因见心心醒不见世不见世并不见心睡无心醒亦无心励曰吾欲学无心如何则可曰对境莫认心对心莫认境如是已矣焉知其他觉来无所知知来心愈困堪笑尘世中不知梦是梦白鬂老人曰心醒不见世可见着境者皆在梦中鬼夫天下之人一半爲鬼所迷一半爲人所惑交相鼓煽几盈天下高明者以明言救之而不从在上者以法𣓏之而不止邪说日炽日盛将来不知所终矣鬼是旣死底人人是未死底鬼而今之神皆古之人也盈天地间无处不有鬼神非但天地间有鬼神人身中亦有鬼神何以知之人性生于阳而形生于阴阳则爲神阴则爲鬼摄情归性者神之道也狥情丧性者鬼之事也俗语云人有一分阳不成鬼有一分阴不成仙诚哉是言也夫人也者阴阳之交鬼神之会也倐而向善神启之也倐而作恶鬼使之也君子愼独察善恶之机辨鬼神之道也白鬂老人曰摄情归性不求神而神矣狥情丧性不觉鬼而鬼矣君请择于斯二者神人之眞性卽人之元神也以其灵明而莫测妙应而无方故名之曰神谓之元者所以别于后天思虑之神也神来入身者生神去离身者死何以知神来念止神卽来何以知神去念动神卽去形者气之宅也气在则形不衰气者神之母也气在则神不散人爲善则神聚而灵人爲恶则神散而昏人有病则神离形而不受其苦人有难则神先去而不当其殃人一息不得神则一息不全人有三谷其虚如谷而神居之故曰谷神上曰天谷泥丸是也爲天根神之本宫故神居天谷则精化炁炁上昇九年天宫满而天门爲之开通矣中曰应谷绛宫是也爲布政之明堂故神居应谷则耳有闻目有见五官効职而百骸爲之从令矣下曰灵谷丹田是也爲藏修之宻室故神居灵谷则视者返听者收神气相守而营魄爲之抱一矣白鬂老人曰元神二字说得极明白不然必认后天思虑之神爲神矣念止神卽来念动神卽去尤爲下手口诀有病则神离形而不受其苦有难则神先去而不当其殃非神化之人断不能道神化之妙世之津津论神者何尝梦见养眞集养眞集卷下气凡人之气前升后降眞人之气后升前降气之有出有入谓之凡息不出不入谓之眞息葢凡息旣停而眞息自动息之所以停者非强闭之不出也乃虚极静笃心愈定而气愈微耳其法行住坐卧摄心归静未来不想旣往不思久之神与气会情与境忘神凝气结止有一息腹中转旋不出不入名曰胎息此息旣生牢守虚静鍊精化气通透三关灌注三宫是谓眞⬤籥眞炉鼎眞火候也翠虚篇云昔遇眞师传口诀只要凝神入气穴者乃吾人胎元受气之初所禀父母精气而成者乃吾人各具之太极也眞人神依于息深入于本穴之中绵绵若存无少间断故得专气致柔之妙而能观其复也太上曰天地之间其犹⬤籥乎人得天地之气以生唿吸者⬤籥之机眞息者唿吸之气也然此眞息爲受气之蒂生气之原唿吸升降互相迭推与阴阳相应刻漏相准故曰周天息数微微数玉漏声寒滴滴符或问以眞息爲火亦有说乎曰非以眞息爲火也火人神也息乃火之⬤籥也葢⬤籥绵绵不絶卽眞人之息以踵也故曰谩守药鑪看火候但安神息任天然夫人之一身总是一气之周流气通则快气塞则病故手舞足蹈以养其血气此法不拘时候得便就行必要专心闭息则神充气满而气易流通仍要怒目切齿则严宻武毅而邪念自无行此数次而后静坐最能除妄消疾此一段功夫大有益处不可忽诸白鬂老人曰仙家秘而不传者只一命功所谓命者何气是也此篇旣指出不出不入谓之眞息又说出凡息旣停而眞息自动葢凡息者人生㘞的一声口鼻通气所谓后天之气也后天之气旣通必得乳食之养少加䝉葢则死矣先天之炁则不然一任母腹之十月胞衣之包里终不能死其故何也卽此篇所谓腹中旋转不出不入是也修鍊之人摄情归性日久功深返本还元如婴儿在母腹中一般世之所死者不过口鼻无气耳今活时口鼻已经无气又死个甚么世之不信仙道者皆因未明其理未见其人耳精眞人鍊精化气凡人气化爲精古人比之爲汞谓其最易走失也喻之以龙谓其最难降伏也学道者固守而不失焉名曰筑基神与炁精常欲去人但留得住使之不去可以长生魏伯阳曰凡说抽铅添汞实是还精补脑或问学道之人多患梦遗鍊睡固难服药不效如之何则可曰牵转白牛则不走矣又问人言元牝立则眞精固元牝如何能立曰谷神不死则立矣问谷神如何不死曰无欲静极则不死矣尝入元帝庙见龟蛇盘纠夫元帝天神也而居北辰人神独无所居乎维天之所在紫微居其所而不动天之极立焉造化之所由生也维人之所在黄庭立其所而不迁人之极立焉性命之所由固也故善养者将神火精水凝在一处犹如龟蛇盘绕混成一块再不间离久之静极生动眞火熏蒸金精吐艳冲关透顶灌注上下此深根固蒂长生久视之道也白鬂老人曰无欲静极则谷神不死谷神不死则元牝立矣元牝立则眞精固眞精固则永无走失之患可见梦遗之病皆从色心未退而起人眞能勘破色魔一心淸净则龙不难降汞不妄走矣若功夫未到之人偶有遗失之病须用牵转白牛之法其法不拘布帛做一小兜将外肾兜起拴在腰后裤带之上此病自免教道是个无言底圣人圣人是个有言底道虽曰有言不过以其人之道还治其人之身非强其所难知难能也古之教人者便是教以圣人之道易曰䝉以养正圣功也是训䝉时卽以学圣望之而学者可不以学圣自勉乎老子曰修已之身其德乃眞舍身而言修者假也今之求仙佛者往往絶人逃世以求之彼以爲有身家有妻子有人事皆能累人故不能成仙成佛也必絶人逃世以爲之殊不知仙佛之道不离身心累能正心修身有身家可居有妻子可乐有人事可以磨鍊故在家亦可以成圣成仙成佛何必弃其所甚便者而必爲其所不便者乎白鬂老人曰说出家可以成仙佛者人或信之说在家可以成仙佛者人皆不信其故何也皆因未眞明其道未眞穷其理耳独不思仙佛必得出家方成难道圣人亦必用出家方成乎何世人着相之甚也学学也者适道之路也圣经贤传其路引乎后世邪教大作其言与行果合于圣经贤传乎但有不合焉卽爲魔说学道者只要收得身心牢固舍身心而别处用功便非正道学道不是说过便罢亦不是知道便了必要实实底向自己心中将一切物欲打扫底干干净净自然合道学道之志贫当益坚老当益壮或爲客气所使外物所夺其咎不在气与物也皆是志不立之病只可责志反覆寻思必见病痛处决烈底断了譬如抽骨换髓涤肠洗胃叧换了一个人破死底做上一番何事不成圣人之心与人同耳何独常淸常静耶此无他只是见得眞养得定惟见得眞一切幻境不能迷乱惟养得定一切好物不能摇夺耳闻目见譬如饮食日日要用日日又要化而去之若化去不尽停滞在腹中久而成病白鬂老人曰世间学者如牛毛大约非名卽利名利之外如此好学如此用功者几人孚佑帝君云天涯到处人求我走徧天涯不见人诚哉是言也知学莫先于致知致知在格物必学了思思了学至于豁然贯通则知至矣知至则意诚心正可次第而得之矣学者识见有限天下义理无穷故有所知必有所未知及知其所未知更有所未知故诗人有如切如磋之喻人非无知也而眞知爲难人之于珠玉也皆欲以手执之以怀藏之何哉葢眞知其爲宝也学道者如是眞知不患其不力矣人之于砒刀也皆不敢以舌尝之以身当之何哉葢眞知其能伤人也去恶者如是眞知不患其不净矣人心本明只爲物欲所蔽便昏了若知是物欲所蔽便是明处紧紧着力主定今日去些明日去些忽生忽灭汝知之乎知而能照则可不生不灭至于不生不灭则心定而性尽矣今汝之气一出一入汝知之乎知而能依则可以不出不入至于不出不入则气全而命立矣白鬂老人曰今人论知行多云知易而行难殊不悟所知者皆圣贤之枝叶皮肤耳眞精髓眞命脉曷尝容易知哉人若眞知必能眞行其不能眞行者仍是假知行知行原是合一之功常常保得知在便是能行若一刻不行便是一刻昏了君子以身体道凡身之所在卽道之所在是故行有行功立有立功坐有坐功睡有睡功随在无念随在是功凡有行不来底只是知不眞知理果眞自然乐于循理故曰学不厌知也若见理未眞而勉强果行者意气能有几何至于意尽气弛自当行不去了时当晚夕此君子晏息之时也随当收歛神室抱一弗离因无世情纒绕亦无元妙道理乍同死人始可谓之大休歇至于梦寝无顚倒而后见主敬之功迨至来朝此君子日新之时也随当蚤起日求其所未至有人一已百人十已千之志积日成月积月成𡻕不论三年五载而学不至于圣人者未之有也瞬存息养功无间断于俄顷日就月将学有缉熙于光明或问天理如何全曰必得时时存养又问人欲如何净曰只是日日消磨人皆有良知良能然良知贵致良能贵充致而充之在于勤学好问而已矣吾人眞性灵而最神念动卽飞不见其形若欲留之须察其宗机常在目宅安于心心常淸静神气归根久生至宝渐渐充盈周流上下徧体生春鍊己纯熟对境忘情採取灵药用阳制阴养成圣胎号曰眞人白鬂老人曰常常保得住知便是行此一语非透重关者不能道破至论晏息日新瞬存息养日就月将天理必时时存养人欲当日日消磨尤爲十二时中忘不得之註⬤言圣贤言语都是实事依而行之可以修己可以治人凡看书必要看通彻体认在自己身上才有得力处凡人之患在好言人是非学道之患在好执己是予尝自警曰先年所学多知多能近日所作或诗或文检点起来都是心病今急要去默而搜寻天下治乱付诸罔闻人间是非置之不论憨憨儍儍兀兀腾腾万物无有三际皆空尘缘断尽神气归根大道已了何必寻人言言实践句句相应来日有限切莫因循白鬂老人曰每见世人观书如巿中驰马大段落尙不能分明而何敢叩其精细乎何敢望其领悟乎古人云书读千遍其意方见吁一味匆忙虽涉猎五车何益省察省察者省察我之心一日十二时几个时在内几个时在外如是之久自有得力处昔有陈烈自察其心用黑白二色豆以记之起一善念取一白豆置于盘中起一恶念取一黑豆置于盘中初则黑多继则黑白相半久则白豆多于黑豆又久则纯是白豆无一黑豆又久则白豆亦无如此拙法亦有可取者也省察卽是觉照克治卽是改过存养卽是主敬大道虽无修无证尘情要日消日磨人只一个心要在内者是谁底心忽然走在外边又是谁底心察得分明而后可以进修省察要细宻克治要果决存养要寛裕此三操功夫日日要用至于无功可用则成矣或谓不假施功顿超彼岸此在上智容或有之不敢谓人皆可能也白鬂老人曰此三操功夫卽圣门口诀有志希贤希圣者毋忽敬本性灵光无有生灭亦无增减虽锢蔽日久灵光一耀可以灭千恶而生万善但保得灵光常在与圣人何殊或问如何保得灵光常在必也敬乎惟敬则保得灵光常在戒愼恐惧固是敬竞竞业业亦是敬敬则不生妄想不随昏住允矣存心之要修己之法乎自古圣人以此传心今夫人正衣冠整思虑自然生敬敬只是主一主一则自无邪僻矣心者身之主也敬者心之至也今人入庙而生敬者爲有神像在上耳郄不思自己身中有个眞眞底鬼神在𥚃面慢不知敬独何欤程明道曰某写字时甚敬非是要字好只此是学程伊川曰周先生说一者无欲也寻常人如何便得无欲只在敬字上步步捱去执持得定只如此下手用功时时惺惺莫令昏昧一二日便可见效规矩方员之至也准绳平直之至也人而左规矩右准绳人之至也规矩准绳者礼也礼以敬爲本国无礼则贼盗起而丧其国身无礼则情欲胜而丧其身白鬂老人曰朱子解敬字谓主一无适诸事能主一则心专而神注游思妄念自不能起道家谓之抱元守一禅家谓之不二法门克治圣人有言曰爲学日益爲道日损夫损者损过以就中也损末以还本也损人欲以还天理也凡百私欲必先克己克己如克敌必先知敌所在而后可以进兵自治宜严如农夫之去草必先去其根而后无复生之患省察如缚贼一时不可放松克治如杀贼必须一刀两段攻人欲者必如此而后成功克治者去其所本无也须知本来自无非克治而后无也存养者保其所本有也须知本来固有非因存养而始有也白鬂老人曰初进步人必得如此克冶如此加工方是眞学道底人将来可望其成否则悠悠忽忽朝勤暮惰虽到老来亦是涂中汉耳止易曰艮其背不获其身行其庭不见其人人心之所不能静者皆欲牵之也夫人一身皆动惟背不动一身皆有欲惟背无欲故文王教人当止心于背不获其身者忘我也忘我则生欲之根絶矣是静而止也不见其人者是忘人也忘人则可欲之事冺矣是动而止也程子曰人心必有止无止则随物是听何所往而不妄也止有二义一是安住如此而不迁也一是断絶乎是而不复也二义相须入道之方也白鬂老人曰不获其身是无我不见其人是无人可见文王当日己有无我无人之垂教岂必待佛入中国而后有无我无人之论哉观夫人起得身来终日营营絶不知此心去向或有知存者又多用强制强制则反伤其心阴符经云火生于木祸发必尅者此也人心至活而神当平其性顺其机以养之不令一毫放逸一毫勉强一毫间断始可谓之养心之法矣孔子所谓止于至善老之似或存释之观自在葢人之神在心而心之机在目目用在内而心卽随之在内故曰观自在观卽反观也自在者心自在也人若反观之久不但心在而心竟定矣神气一定恍若初醒眞如天地交泰其妙有不可尽言者了心经曰吾从无量刼来观心得道今夫日落室内此暗不知从何而来及点起灯时此暗不知何处去了要知灯无逐暗之理暗无畏灯之情此有彼无毫不费力灯可以喻觉照暗可以喻无明应观过去诸法恍惚如梦现在诸法迅速如电未来诸法黑暗如漆又观世间一切有爲之法须臾变坏厯刼以来受过无限苦恼宜速远离行住坐卧皆应止观䨥行止是寂静观是惺惺或曰如何是明心曰虚心是明心四相俱无万法皆空如何是见性曰率性是见性不识不知顺帝之则白鬂老人曰孟子云学问之道无他求其放心而已易曰成性存存道义之门可见人之一心易放难收学问吃紧处在此功夫下手处亦在此若能刻刻回光时时反照小则见性明心大则成佛作祖了心经谓观心得道并非虚语存养存养二字原不相离若不能存养个甚么存其心便是养其性未发要存养己发要省察私意要克治克治毕又要存养三者递相爲用一刻不可间断存心非是用力把持只要淸净寡欲便是存心须知此心觉卽来不觉卽去必如之何而能常觉常不去乎只在熟之而己矣尝见养山禽非家中物也只爲养底熟了放之亦不肯去况心是我心中故物养之果熟岂尙有肯去之理乎朱子曰涵养本原之功诚易间断然才觉间断便是接续处只要常自提撕分寸积累将去久之自然接续打成一片耳精气神得其所养而长者生失其所养而消者死试察一日之间得其所养而长者几何失其所养而消者几何则生死可以自知而无用卜爲也学道之功要一日宻似一日一时宻似一时久之自熟与道合一矣白鬂老人曰人能反观则神气全归于内矣神气旣归于内焉有不郄病延年之理乎邱祖语录中醕醕以此引人入道其如不遵不信何存养功夫难得熟熟则打成一片在儒谓之卽心卽理在释谓之卽心卽佛在仙谓之与道合眞世之半途而废者总爲心生心生功有间断吁熟岂易言乎戒夫人自有生以来至于今日皆以情欲用事习染己深一旦求得淸静事非容易故必以持戒爲先持戒者须净修三业三业维何身口意是也不杀不盗不淫是净修身业无妄语无绮语无两舌无恶口是净修口业除贪除嗔除邪念是净修意业视听言动如颜子之四勿是持戒之至也克伐怨欲如原宪之不行是持戒之祖也子谓君子有三戒葢谓君子常存戒愼之心一生不爲血气所使也又谓君子有九思葢谓君子心常惺惺不用持戒而自无不戒也楞严经曰摄心爲戒因戒生定因定生慧白鬂老人曰净修三业是禅门之戒四勿九思是儒门之戒初学之人不得不刻刻遵行到家之人不得不粧粧扫郄定定性书曰所谓定者动亦定静亦定与其是内而非外不若内外之两忘也两忘则澄然无事矣无事则定尙何应物之爲累哉心本欲定不能定者念实累之矣若止念存心无所以乱此心者而心自定矣云门曰初禅念住二禅息住三禅脉住四禅灭尽入乎大定须知定中之道有三焉一曰天生定谓本性寂然原自不动二曰修成定谓涵养纯粹自性澄彻三曰宇泰定谓虚心顺理行所无事庄子曰宇泰定者发乎天光古之得道者以恬淡养智智生而无以知爲也将睡犹未睡世事无所知身心寂不动便是三昧时在因谓之止观在果谓之定慧白鬂老人曰两忘卽颜子之坐忘也能到两忘何愁不定慧语曰人心如水澄淸之可照须眉但一挠之天地易位须知慧中之道有三一曰人空慧谓了悟无生无我无人二曰法空慧了诸阴诸法缘假非宝三日空空慧谓了境智俱空是空亦空修定初者忽发神通或知宿命过去之事或知异日未来之事或得他心智辨才无碍此无他我儒所谓至诚之道可以前知者此也学道至此多有贪着世间名利恭敬俱属有漏神气因不能固多致尸解须急弃之有漏之法虚妄故也道德经云俗人昭昭我独昏昏俗人察察我独闷闷白鬂老人曰水澄可鑑须眉心澄可了生死澄到无我无人处便是生死不相关之地鬼神窥不破之机故曰极乐世界诚一部中庸皆言诚也择善固执求诚之事也参赞位育至诚之功也至诚之谓圣天道也存诚之谓贤人道也法天始能成人尽人可以合天故曰及其成功一也天地之道惟诚故能生万物帝王之道惟诚故能化万民圣贤之道惟诚可以备万善愼独致曲是日用间求诚最紧要底功夫至诚可以动天地而格鬼神盈天地间无处不见鬼神人虽不见鬼神未尝不见天地夫鬼神者天地之灵天地者鬼神之迹君子畏天命卽所以畏鬼神也世之人敢爲不善者只畏人知不畏天知畏人知者伪也小人也畏天知者诚也君子也白鬂老人曰儒家去尽虚伪则爲至诚至诚者圣人也道家鍊尽阴私则爲纯阳纯阳者眞人也殊不知诚卽眞也眞卽诚也昔人云天下无二道至人无两心诚哉是言孝孝也者百行之本万善之原也立身行道终身之孝也服劳奉养一时之孝也古语曰父母全而生之子全而归之一举足一开口一动念不敢忘父母无辱身丧心羞亲之失可谓孝矣我尝曰天地全而生之人全而归之一举足一开口一动念不敢违天地无辱身丧心逆理之失可谓仁矣父母者一家之天地也孝子事父母如事天地父母爱之喜而不忘父母恶之劳而不怨天地者万物之父母也人事天地当如事父母富贵利达处之而不踰其则贫贱患难受之而不失其正或问曰父母旣没何以行其孝也曰子之身父母之遗体也谨守之而不失卽所以事父母也人之性天地之降衷也善养之而勿丧卽所以事天地也白鬂老人曰人能成圣则人称其亲爲圣父圣母人能成仙则人称其亲爲仙父仙母人能成佛则人称其亲爲佛公佛母人若庸碌一生吾不知人如何称其亲矣德今世之人得道者鲜矣非道之难得也知之未眞守之不固也入德之功自知几始崇德之功自诚意始修德之功自迁善始圣人有言曰含德之厚比于赤子夫人之初谁非赤子哉惟能去净习染还我赤子之初圣人之德如斯而己矣君臣父子夫妇昆弟朋友此五者天下之达道也舍此五者而言道外道也智仁勇三者天下之达德也舍此三者而言德悖德也子曰据于德据者固执之谓惟固执则一得永得而弗失之矣久则熟熟则化而爲仁矣白鬂老人曰朱子曰德者得也行道而有得于心也吾人平日须当痛自检点果有眞知乎果有眞得乎总有所闻所见不过浮浮泛泛而已有则更当勉之无则自问安乎仁仁者人也人而不仁欲成眞人无有是处吾谓儒之所谓仁卽佛之所谓舍利仙家之所谓金丹也心者仁之舍也仁者心之主也但将此心打扫干净随觉元气复来四肢百骸无不充畅旋视万物同一自得之象故曰一日克已复礼天下归仁爲天地生生之理具于人心谓之曰仁取其能生故也果核之实亦谓之曰仁亦取其能生故也人何不将此生生之理而存养于心哉吴临川曰仁者夀吾尝持此观天下之人凡气之温和者夀质之慈良者夀量之寛宏者夀貌之厚重者夀言之简默者夀葢温和也慈良也寛宏也厚重也简默也皆仁之一端也其夀也宜矣临川论有仁之一端而且能得夀若併五者而俱有之其夀之长也不问而可知矣仁者乐山夫山之爲物也亘古不迁是凡物之有夀者莫山若也山能常静仁者常静静则神凝气结精满形固岂有不夀者哉白鬂老人曰颜子问仁孔子教之以克己复礼行干之道令其一刀两段卽禅家所谓顿教也仲弓问仁孔子教之以居敬行恕行坤之道令其循序渐进此禅家所谓渐教也自阙里已用此法教人又何待南能北秀始有顿渐之殊哉静语曰圣人主静立人极夫极者人之大中也圣人主静非以静爲善而故主之也是万物无足以挠其心不求静而自静也今之求静者未得眞传皆曰紧锁心猿牢拴意马至于拴锁不住遂谓此心终不可得而静也殊不思此不致知之过也致知则明明则见天下之理都是停停当当底一毫私意着不得此所谓知止而后有定定而后能静静而后能安也外忘名利则身安内忘思虑则心安人皆曰身安便是福我则曰心安便是道慧可见达摩曰某心未安乞师与安摩曰将心来与汝安可曰覔心了不可得摩曰我与汝安心竟温则曰三际求心心不有寸心覔妄妄原无妄原无处卽菩提是则名爲眞得道吿子之不动心是不得勿求遗弃而不动后世枯藁之士皆吿子之流非见道者谁知其谬白鬂老人曰人能内忘思虑外忘名利则主静工夫不待言矣若思虑未除名利未断纵静片时焉能长久把持与自然看破与未破毫釐之分天壤之异乐乐莫乐于得道一日学道一日快活日日学道日日快活终身学道终身快活学道原是安乐法门是以圣人学而不厌周茂叔教二程氏寻孔颜乐处是乐也在各人身中反寻之而自足孟子谓君子有三乐一曰天伦之乐二曰性分之乐三曰名教之乐其乐在天与人者我不得而必之其乐在我者胡不自尽焉今夫人有不爲人役者乎有不爲物役者乎有不爲形役者乎人必去此三役则可与之言乐矣尝见芒芒之人筋出力尽但得放下便觉快乐学道之士若能放下其乐倍于世人万万矣先年予当盛暑远行见老者坐于凉树之下以爲极乐矣予今闲暇坐于凉树之下不见乐处何哉先年以劳视逸故若是耳意者贫之视富贱之视贵皆若是乎爲人只可素其位而行故能无入而不自得焉凡有愿外之心俱属无益一切扳缘业债是非罪过皆由此愿外之一念起可不愼哉白鬂老人曰学道爲安乐法门人多目之爲苦名利是极苦之事人反视之爲乐慧眼与肉眼原该有如此之异太极太极者两仪之祖也两仪者天地之祖也天地者万物之祖也用祖炁以修身则固取祖炁以书符则灵太极在吾人是谓元牝乃眞精妙合自然而成是神气之根而性命之窍也大要观天之道执地之行二者尽之矣一阴一阳两者配合天地之道也日月运行昼夜交光天地之行也故曰天地设位而易行乎其中矣易谓坎离是也圣人知其如此故以干坤爲鼎器以乌兎爲药物其中消息盈虚之数则又准之以火候阴符经曰日月有数大小有定神明出焉圣功生焉总而言之盗机逆用尽之矣天地旣判日月运行照耀交光而造化生焉日月者天地阴阳之精神也于卦爲坎离离中之阴是谓乌精坎中之阳是谓兔髓丹法以乌兔爲药物不过识五脏之精盗其机而逆用之耳是药物也生产有时节採取有铢两顚倒有法度其要在于月出庚初鈆生癸后日月交光阴阳和气自然而成故丹之爲字象日月或问何谓金液还丹曰以其旣失而复得谓之还以其採取水中之金合以己汞而成谓之金液白鬂老人曰太极在天爲理在人爲性两仪在天爲气在人爲命其实理外无气气外无理可见性命并非在两处修性卽所以养命犹实腹卽所以虚心也中古圣相传只是一个中字不偏不倚中之体也无过不及中之用也尧曰允执厥中夫执中兼动静而言也静则执此中以存心动则执此中以应事允者信也有因时随事自然执中无一毫勉强间断之意舜曰惟精惟一灼见元微曰精始终不二曰一言人必有惟精之见惟一之守而后可以执中允字内己该此意恐人不解故益明言之人心惟危道心惟微有念人心也无念道心也言人心易炽而道心亦易湮没也此言危微之机以惕人欲人之愼于执中也李延平危坐终日以验夫喜怒哀乐未发以前气象何如而求所谓中也如是者久之而知天下之大本眞在乎是也故曰学问不在多言但默坐澄心体验天理若见人欲之私皆消退矣李淸庵曰此中非中外之中非四方之中又非在中之中念头不起处是也易曰圣人以此洗心退藏于宻白鬂老人曰念头不起处谓之中淸庵此语可谓画龙点睛之手延平先生终日危坐以验夫喜怒哀乐未发以前气象正是允执厥中日久功深则人欲变爲天理功夫全在洗心退藏学圣古人有言曰人皆可以爲尧舜尧舜是天生底圣人汤武是学成底圣人老君曰我非圣人学而能之或问周茂叔曰圣可学乎曰可有要乎曰有请问焉曰一爲要一者无欲也无欲则静虚而动直静虚则明明则通动直则公公则溥明通公溥庶矣乎学道便是学圣人道我固有不从外来圣非絶德可学而至吾人之性与圣人同能尽其性便是圣人学举业者能中举人人皆知之学圣人者能至圣人胡不知也吾夫子信己可以爲圣人故学而不厌见世人皆可爲圣人故诲人不倦欲以圣人之道化天下故周流列国欲以圣人之道教后世故删述六经儒者之所谓圣卽僧道之所谓仙佛也佛者觉也仙者仙也此古时来命名之义也予想佛一字更有说焉佛字从人从弗弗者不也有不爲人欲之义焉人而能爲人之所不爲则可以成佛矣仙字从人从山山者静也有常定常静之义焉人能如山则可以成仙矣放下便是佛提起就成仙如何能作圣惟一无二三看来儒释道皆以无欲而成彼有所贪而爲之者百无一成或问欲学圣人其如习气难除何曰惟不肯除是以说难若肯除之刻下卽休何也一切习气皆是虚妄心迷似有心悟则无非悟始无本来无故白鬂老人曰道我固有不从外来圣非絶德可学而至此四语可以开圣门之堂奥长学者之精神孟子生于孔子百年之后愿学孔子所以至今人称孔孟坎离或问易有八卦求道之人多言坎离何也曰干阳坤阴南北相对此先天之体也干阳一动便是覔风故干之中爻直八坤中而止则干成离坤成坎矣夫南北者天地之两枢也先天卦位本干坤所居今退处于无用之地而以坎离代之则后天之用行矣坎之眞炁化而爲铅卽天一所生之水也离之眞精化而爲汞卽地二所生之火也故男得其精用精者化故顺而成人女得其炁用炁者昌故逆而成仙以先天未扰之眞铅制后天积久之眞汞则相爱相恋如夫妇子母之不忍离皆自然而然有不知其所以然者离爲日日秉阳精而离之中爻却是阴是阴藏于阳之宅也其在人也少阴之数八男子得之故二八而眞精通少阳之数七女子得之故二七而天癸至岂非阳得阴数阴得阳数而互藏之义因以见之哉故人欲求道必得坎中阳爻复入离之中爻然后可以复干象而还大道也且夫阴中之阳以动爲主故取坎之期惟愼其动阳中之阴以静爲主故塡离之后致养于静白鬂老人曰用精者化世人皆知用炁者昌人皆不知以先天未扰之眞铅制后天积久之眞汞此二语洩一部悟眞篇之秘得诀者自知取坎之期惟愼其动塡离之后致养于静尤爲要紧口诀开关人身之中有任督二脉当其在胞胎中其脉常运未尝间断神气混合以通先天及其胎分蒂絶其脉遂分而爲二任脉主阴起于承浆而终于长强督脉主阳起于会阴而终于人中阴阳不交前后间断泥丸不能与丹田相通丹田之气不能与尾闾直透关窍不通化机无本以禀气之浅深爲夀命之修短自其生之时已定其死之日矣古先达人得跻长生者葢有周天升降河车运转之法使二脉相接循还无端三关开通周流不滞其诀于子前午后盘膝端坐四门外闭两目内观湛若止水寂如空室未来不想旣往不思心不生灭气不出入调息良久注想丹田守气勿散才觉丹田气动卽将鼻息紧闭下腹微脇以意气通尾闾尾闾通卽将谷道轻提舌拄上腭用意升提徐徐运上泥丸泥丸气达是谓还精补脑少焉化爲甘露从鹊桥而下卽将舌放自然会咽开通用意轻轻送归元海此爲一度如此三百六十爲一周天行之日久自然气机流转骨节疎通三关渐开二脉寻后泛曹溪路有感卽通入众妙门元精不走了此一节卽可长生至于抱元契虚脱胎神化别有妙乘实从此权舆也白鬂老人曰调息功久一旦伏住后天之气积气开关自然反囘先天路径所谓寻着来时路也就正孔圣曰君子食无求饱居无求安敏于事而慎于言就有道而正焉君子心专力勤可谓学得其宗矣犹必就正有道者非过谦也是求益也眞有见夫天下之道理无穷一人之学问有限是故大舜圣人也犹必好问而好察迩言舍已从人乐取于人以爲善颜子大贤也以能问于不能以多问于寡有若无实若虚自古以来圣不自圣所以成其爲圣贤不自贤所以成其爲贤今人不然自称遇师而不察师之眞伪自称闻道而不察道之浅深语入旁门盲修瞎鍊终无一成彼认假爲眞执迷不悟卽有怜其误而告之以正道者彼亦不信也易曰一阴一阳之谓道仁者见之谓之仁智者见之谓之智今世诸家谈道者皆仁智之见求其本末兼该上下俱尽性命双修道明德立必待笃好之士常怀就正之心者始可与言道也己有道之士可以成己成物可以泛应曲当譬如洪钟大叩大鸣小叩小鸣不叩不鸣不叩而鸣则人以爲怪钟矣叩之不鸣则人以爲废钟矣故有道之士因人而施不至失人亦不至于失言也或问而今世上纵有慕道之士其如有道者之难遇何曰世上经书皆有道之所留也就经书而就正者但得不悖其教我者不亦多乎白鬂老人曰就有道而正焉非己有道焉能知人之有道况道有大小之不同邪正之逈异已有正方知人之正已无邪方明人之邪若一味皂白不分逢人求教其不入于旁门外道者鲜矣养眞集跋余尝谓大修行人必得学禅家参悟用道家功夫敦儒家品行其故何也人不学禅家参悟则心性不能明彻不用道家功夫则神气不能相抱不敦儒家品行则必至好奇尙怪惊世骇俗而后己是本欲学仙学佛反成魔王妖𡾹试看古今来得正道而修成者固多入旁门而丧身失命者亦复不少故邱祖云试叩禅关参求无数往往到头空老又云磨砖作镜积雪爲粮悞〓几多年少吁世有躬行深造者必能默契余言丁未花朝日白鬂老人再笔