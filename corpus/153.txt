易汉学提要钦定四库全书经部一易汉学易类提要等谨案易汉学八卷国朝恵栋撰是编乃追考汉儒易学掇拾绪论以见大凡孟长卿易二卷虞仲翔易一卷京君明易二卷干寳易附见郑康成易一卷荀慈明易一卷其末一卷则栋发明汉易之理以辨正河图洛书先天太极之学其以虞翻次孟喜者以翻别𫝊自称五世𫝊孟氏易以郑元次京房者以后汉书称元通京氏易也荀爽别为一卷则费氏易之流派矣考汉易自田王孙后始岐为施孟梁邱三派然汉书儒林𫝊称孟喜得易家候阴阳灾变书诈言田生且死时枕喜膝独𫝊而梁邱贺疏通证明谓田生絶于施讐手中时喜归东海安得此事又称焦延夀尝从孟喜问易京房以为延夀即孟氏学而翟牧白生不肯皆曰非也刘向亦称诸易家説皆祖田何杨叔丁将军大义畧同惟京氏为异党则汉学之有孟京亦犹宋学之有陈邵均所谓易外别𫝊也费氏学自陈元郑衆马融郑元以下递𫝊以至王弼是为今本然汉书称直长于卦筮无章句徒以彖象系辞十篇文言解説上下经又隋志五行家有直易林二卷易内神筮二卷周易筮占林五卷则直易亦兼言卜筮特其爻象承应阴阳变化之説与孟京两家体例较异合是三派汉学之占法亦约畧尽此矣夫易本为卜筮作而汉儒多参以占候未必尽合周孔之法然其时去古未逺要必有所受之栋採辑遗闻钩稽考证使学者得畧见汉儒之门径于易亦不为无功矣孟京两家之学当归术数然费氏为象数之正𫝊郑氏之学亦兼用京费之説有未可尽目为䜟纬者故仍列之经部焉干隆四十六年十月恭校上总纂官纪昀陆钖熊孙士毅总校官陆费墀原序易汉学原序六经定于孔子燬于秦传于汉汉学之亡久矣独诗礼二经犹存毛郑两家春秋为杜氏所乱尚书为伪孔氏所乱易经为王氏所乱杜氏虽有更定大较同于贾服伪孔氏则襍采马王之説汉学虽亡而未尽亡也惟王辅嗣以假象説易根本黄老而汉经师之义荡然无复有存者矣故宋人赵紫芝有诗云辅嗣易行无汉学𤣥晖诗变有唐风盖实録也栋曽王父朴葊先生尝闵汉易之不存也取李氏易解所载者参衆説而为之传天崇之际遭乱散佚以其説口授王父王父授之先君先君于是成易説六卷又尝欲别撰汉经师説易之源流而未暇也栋趋庭之际习闻余论左右采获成书七卷自孟长卿以下五家之易异流同源其説略备呜唿先君无禄即世三年矣以栋之不才何敢辄议着述然以四世之学上承先汉存什一于千百庶后之思汉学者犹知取证且使吾子孙无忘旧业云长洲恵栋易汉学卷一钦定四库全书易汉学卷一长洲恵栋撰孟长卿易上卦气图説孟氏卦气图以坎离震兑为四正卦余六十卦卦主六日七分合周天之数内辟卦十二谓之消息卦干益为息坤虚为消其实干坤十二画也系辞云干之䇿二百一十有六坤之䇿一百四十有四凡三百有六十当期之日夫以二卦之䇿当一期之数则知二卦之爻周一嵗之用矣四卦主四时爻主二十四气十二卦主十二辰爻主七十二候六十卦主六日七分爻主三百六十五日四分日之一辟卦为君杂卦为臣四正为方伯二至二分寒温风雨摠以应卦为节是以周易参同契曰君子居室顺隂阳节藏器俟时勿违卦月谨候日辰审察消息纎芥不正悔吝为贼二至改度乖错委曲隆冬大暑盛夏霜雪二分纵横不应漏刻水旱相伐风雨不节蝗虫涌沸羣异旁出此言卦气不效则分至寒温皆失其度也汉书谷永对䇿曰王者躬行道徳则卦气理效五徴特序失道妄行则卦气悖乱咎徴着邮后汉张衡上疏亦言律厯卦候数有徴效樊毅修华岳碑云风雨应卦瀐润万物是汉儒皆用卦气为占騐宋元以来汉学日就灭亡几不知卦气为何物矣余既列二图于后兼采先儒诸説以为左证焉闰余者剥卦阳气尽于九月之终至十月末纯坤用事坤卦将尽则复阳来隔坤之一卦六爻为六日复来成震一阳爻生为七日故言反复其道七日来复是其义也系辞上曰旁行而不流九家易曰旁行周合六十四卦月主五卦爻主一日嵗既周而复始右李溉所传卦气图也其説原于易纬素问曰五日谓之候三候谓之气六气谓之时四时谓之嵗干凿度曰天气三微而成一着三着而成一体康成注云五日为一微十五日为一着故五日有一候十五日成一气康成又云每一卦生三气则各得十五日十二卦卦各六爻爻主一候而一嵗之运周焉案御览载易纬通卦騐惊蛰大壮初九候桃始华不华仓库多火今图与之合又曰姤上九候蝉始鸣不呜国多妖言案图姤九五蜩始鸣上九半夏生迟一候者朱子发震云易通卦騐易家传先师之言所记气候比之时训晚者二十有四早者三今图依时训故异也魏正光厯推四正卦术曰十一月未济蹇颐中孚复十二月屯谦睽升临正月小过蒙益渐泰二月需随晋解大壮三月豫讼蛊革夬四月旅师比小畜干五月大有家人井咸姤六月鼎丰涣履遯七月恒节同人损否八月巽萃大畜贲观九月归妹无妄明夷困剥十月艮既济噬嗑大过坤又云四正为方伯中孚为三公复为天子屯为诸侯谦为大夫睽为九卿升还从三公周而复始易纬稽览图曰甲子卦气起中孚六日八十分日之七郑康成注云六以候也八十分为一日之七者一卦六日七分也易纬是类谋曰冬至日在坎春分日在震夏至日在离秋分日在兑四正之卦卦有六爻爻主一气余六十卦卦主六日七分八十分日之七嵗有十二月三百六十五日四分日之一六十而一周唐一行六卦议曰十二月卦出于孟氏章句其説易本于气而后以人事明之京氏又以卦爻配朞坎离震兑其用事自分至之首皆得八十分日之七十三頥晋井大畜皆五日十四分余皆六日七分自干象厯以降皆因京氏惟天保厯依易通统轨图自八十有二节五卦初爻相次用事及上爻与中气皆终非京氏本㫖及七略所传按郎顗所传皆六日七分不以初爻相次用事齐厯谬矣易爻当日十有二中直全卦之初十有二节直全卦之中齐厯又以节在贞气在悔非是复卦经云七日来复康成注曰建戌之月以阳气既尽建亥之月纯隂用事至建子之月阳气始生隔此纯隂一卦卦主六日七分举其成数言之而云七日来复孔颕达曰按易纬云卦气起中孚故离坎震兑各主其一方其余六十卦卦有六爻爻别主一日凡主三百六十日余有五日四分日之一者每日分为八十分五日分为四百分四分日之一又分为二十分是四百二十分六十卦分之六七四十二卦别各得七分是每卦六日七分也李鼎祚曰案易轨一嵗十二月三百六十五日四分日之一以坎离震兑四方正卦卦别一爻爻主一气其余六十卦三百六十爻爻主一日当周天之数余五日四分日之一以通消息左传正义易曰伏羲作十言之教曰干坤震巽坎离艮兑消息繋辞上曰变化者进退之象也荀爽曰春夏为变秋冬为化息卦为进消卦为退也説卦曰数徃者顺知来者逆仲翔曰坤消从午至亥上下故顺也干息从子至巳下上故逆也九家易注泰卦曰阳息而升隂消而降阳称息者长也起复成巽万物盛长也隂言消者起姤终干万物成熟熟则给用给用则分散故隂用特言消也易干凿度曰圣人因隂阳起消息立干坤以统天地又云消息卦纯者为帝不纯者为王史记厯书太史公曰黄帝考定星厯建立五行起消息注皇侃曰干者阳生为息坤者隂死为消也汉书京房上封事曰辛酉以来少隂并力而乗消息孟康曰房以消息卦为辟辟君也消卦曰太隂息卦曰太阳其余卦曰少隂少阳为臣下也后汉书陈忠上疏曰顷季夏大暑而消息不协寒气错时水漏为变天之降异必有其故所举有道之士可䇿问国典所务王事过差令处煖气不效之意庶有谠言以承天诫四正説卦曰震东方也离也者南方之卦也兑正秋也坎者正北方之卦也案震离兑坎隂阳各六爻荀爽以为干六爻皆阳阳爻九四九三十六合四时坤六爻皆隂隂爻六四六二十四合二十四气盖四正者干坤之用翟𤣥注文言云干坤有消息从四正来也繋辞上曰两仪生四象仲翔曰四象四时也两仪谓干坤也干二五之坤成坎离震兑四卦震春兑秋坎冬离夏故两仪生四象孟氏章句曰坎离震兑二十四气次主一爻其初则二至二分也坎以隂包阳故自北正微阳动于下升而未达极于二月凝凅之气消坎运终焉春分出于震始据万物之元为主于内则羣隂化而从之极于南正而丰大之变穷震功究焉离以阳包隂故自南正微隂生于地下积而未章至于八月文明之质衰离运终焉仲秋隂形于兑始形万物之末为主于内羣阳降而承之极于北正而天泽之施穷兑功究焉故阳七之静始于坎阳九之动始于震隂八之静始于离隂六之动始于兑故四象之变皆兼六爻而中节之应备矣易纬是类谋曰冬至日在坎春分日在震夏至日在离秋分日在兑四正之卦卦有六爻爻主一气康成注通卦騐曰冬至坎始用事而主六气初六爻也小寒于坎直九二大寒于坎直六三立春于坎直六四雨水于坎直九五惊蛰于坎直上六春分于震直初九清明于震直六二谷雨于震直六三立夏于震直九四小满于震直六五芒种于震直上六夏至于离直初九小暑于离直六二大暑于离直九三立秋于离直九四处暑于离直六五白露于离直上九秋分于兑直初九寒露于兑直九二霜降于兑直六三立冬于兑直九四小雪于兑直九五大雪于兑直上九孟康汉书注曰分卦直日之法一爻主一日六十四为三百六十日余四卦震离兑坎为方伯监司之官所以用震离兑坎者是二至二分用事之日又是四时各専王之气各卦主时其占法各以其日观其善恶也魏正光厯曰四正为方伯薛瓉注汉书曰京房谓方伯卦震兑坎离也京氏易𫝊曰方伯分威厥妖马生子亡易纬干凿度曰四维正纪经纬仲序度毕矣康成云四维正四时之纪则坎离为经震兑为纬此四正之卦为四仲之次序也京氏易传曰赋敛不理兹谓祸厥风絶经纬又云大经在辟而易臣兹谓隂动又云大经摇政兹谓不隂汉书魏相奏曰东方之神太昊乘震执规司春南方之神炎帝乘离执衡司夏西方之神少昊乘兑执矩司秋北方之神颛顼乘坎执权司冬中央之神黄帝乘坤艮执绳司下土兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄夏兴坎治则雹十二消息易系辞曰变通配四时仲翔曰变通趣时谓十二月消息也泰大壮夬配春干姤遯配夏否观剥配秋坤复临配冬谓十二月消息相变通而周于四时也又云刚柔相推变在其中矣仲翔曰谓十二消息九六相变刚柔相推而生变化故变在其中矣又曰徃来不穷谓之通荀爽曰谓一冬一夏隂阳相变易也十二月消息隂阳徃来无穷巳故通也又曰寒徃则暑来暑徃则寒来仲翔曰干为寒坤为暑谓隂息阳消从姤至复故寒徃暑来也隂诎阳信从复至泰故暑徃寒来也又曰范围天地之化而不过九家易曰范者法也围者周也言干坤消息法周天地而不过于十二辰也辰日月所㑹之宿谓诹訾降娄大梁实沈鹑首鹑火鹑尾寿星大火析木星纪𤣥枵之属是也干寳注干六爻曰阳在初九十一月之时自复来也初九甲子干纳甲天正之位而干元所始也阳在九二十二月之时自临来也阳在九三正月之时自泰来也阳气在四二月之时自大壮来也阳在九五三月之时自夬来也阳在上九四月之时也又注坤六爻曰隂气在初五月之时自姤来也隂气在二六月之时自遯来也隂气在三七月之时自否来也隂气在四八月之时自观来也隂气在五九月之时自剥来也隂在上六十月之时也康成注干凿度曰消息于杂卦为尊每月者譬一卦而位属焉各有所繋案每月譬一卦者如干之初九属复坤之初六属姤是也临观以下倣此春秋纬乐纬曰夏以十三月为正息卦受泰物之始其色尚黒以寅为朔殷以十二月为正息卦受临物之牙其色尚白以鸡鸣为朔周以十一月为正息卦受复其色尚赤以夜半为朔此后汉陈宠所谓三微成着以通三统也康成谓十日为微一月为着三微成着一爻也三着成体乃泰卦也易干凿度曰孔子曰复表日角临表龙颜泰表载干大壮表握诉龙角大辰夬表升骨履文姤表耳参漏足履王知多权遯表日角连理否表二好文观表出凖虎眉剥表重童明厯元案十二消息皆辟卦故举帝王之表以明之周易参同契曰朔旦为复阳气始通出入无疾立表微刚黄钟建子兆乃滋长播施柔暖黎蒸得常临炉施条开路正光光耀渐近日以益长丑之大吕结正低昻仰以成泰刚柔并隆隂阳交接小徃大来辐辏于寅运而趣时渐歴大壮侠列夘门榆荚堕落还归本根刑徳相负昼夜始分夬隂以退阳升而前洗濯羽翮振索宿尘干健盛明广被四隣阳终于已中而相干姤始纪序履霜最先井底寒泉午为蕤賔賔服于隂隂为主人遯去世位收敛其精懐徳俟时栖迟昧㝠否塞不通萌者不生隂伸阳屈没阳姓名观其权量察仲秋情任畜微稚老枯复荣荠麦芽蘖因冒以生剥烂肢体消灭其形化气既竭亡失至神道穷则返归乎坤元月令孟春曰是月也天气下降地气上腾正义曰天地之气谓之隂阳一年之中或升或降故圣人作象各分为六爻以象十二月阳气之升从十一月为始至四月六阳皆升六隂皆伏至五月一隂初升至十月六隂尽升六阳尽伏今正月云天气下降地气上腾者阳气五月之时为隂从下起上向排阳至十月之时六阳退尽皆伏于下至十一月阳之一爻始动地中至十二月阳渐升阳尚微未能生物之极正月三阳既上成为干卦干体在下三隂为坤坤体在上是阳气五月初降至正月为天体而在坤下也十一月一阳初生而上排隂至四月隂爻伏尽六阳在上五月一隂生六月二隂生隂气尚微成物未具七月三隂生而成坤体坤体在下三阳为干而体在上所以十月云地气下降天气上腾刘洽氾阁皇侃之徒既不审知其理又不定其指趣諠諠哓哓亦无取焉辟卦杂卦易纬干凿度曰嵗三百六十五日四分日之一以卦用事一卦六爻爻一日凡六日初用事一日天王诸侯也二日大夫也三日卿也四日三公也五日辟也六日宗庙爻辞善则善凶则凶康成注云辟天子也天王诸侯者言诸侯受其吉凶者惟天子而已案易纬此説与齐天保厯合所谓五卦初爻相次用事也其云六日宗庙未详岂一卦六爻备有此六者耶卦气五位以公辟侯大夫卿周还用事此始侯者从月数也魏正光厯卦曰四正为方伯中孚为三公复为天子屯为诸侯谦为大夫睽为九卿升还从三公周而复始京房上封事曰迺辛已蒙气履乗卦太阳侵色张晏曰晋卦解卦也太阳侵色谓大壮也案大壮辟卦也干九四用事故云太阳晋辟解杂卦也皆主二月又曰辛酉以来少隂倍力而乗消息孟康曰房以消息卦为辟辟君也消卦曰太隂息卦曰太阳其余卦曰少隂少阳为臣下也并力杂卦气干消息也后汉书朱穆奏记梁冀曰今年九月天气郁冒五位四候连失正气案五位谓公辟侯大夫卿四候四正也易汉学卷一易汉学卷二钦定四库全书易汉学卷二长洲恵栋撰孟长卿易下推卦用事日刘洪干象厯推卦用事日曰因冬至大余倍其小余坎用事日也加小余千七十五满干法从大余中孚用事日也求坎卦各加大余六小余百三其四正各因其中日而倍其小余魏书律厯志正光厯推四正术曰因冬至大小余即坎卦用事日春分即震卦用事日夏至即离卦用事日秋分即兑卦用事日求中孚卦加冬至小余五千五百三十小分九微分一微分满五从小分小分满气法从小余小余满蔀法从大余命以纪算外即中孚卦用事日其解加震咸加离贲加兑亦如中孚加坎求次卦加坎大余六小余五百二十九小分十四微分四微分满五从小分小分满气法从小余小余满蔀法从大余命以纪算外即复卦用事日大壮加震姤加离观加兑如中孚加坎六十卦用事之月十一月未济蹇颐中孚复易繋辞曰言行君子之所以动天地也仲翔曰巽四以风动天震初以雷动地中孚十一月雷动地中案冬至之卦复也其实起于中孚七日而后复应故扬子云太𤣥准以为中为六十四卦之首易纬稽覧图亦云甲子卦气起中孚也孟喜易章句曰自冬至初中孚用事一月之䇿九六七八是为三十而卦以地六候以天五五六相乗消息一变十有二变而嵗复初后汉书鲁恭上疏曰易十一月君子以议狱缓死注云易中孚象辞也稽覧图中孚十一月卦也王伯厚困学纪闻曰上繋七爻起于中孚鸣鹤在隂下繋十一爻起于咸憧憧徃来卦气图自复至咸八十八阳九十二隂自姤至中孚八十八隂九十二阳咸至姤凡六曰七分中孚至复亦六日七分隂阳自然之数也马季长易干初九注曰初九建子之月阳气始动于黄泉故云潜龙复彖曰复其见天地之心乎荀爽曰履者冬至之卦阳起初九为天地心万物所始吉凶之先故曰见天地之心十二月屯谦暌升临易屯彖曰屯刚柔始交而难生崔憬注云十二月阳始浸长而交于隂故曰刚柔始交万物萌芽生于地中有寒氷之难故难生屯彖曰云雷屯九家易云雷雨者兴养万物今言屯者十二月雷伏藏地中未得动出虽有云雨非时长育故言屯也易纬稽覧图曰屯十一月神人从中山出赵地动北方三十日千里马数至隋王劭释云屯十一月神人从中山出者此外动而大亨作赵地动者中山为赵地千里马者屯卦震下坎上震于马为作足坎于马为美嵴马行先作弄四足也易纬干凿度孔子曰升者十二月之卦也阳气升上隂气欲承万物始进唐一行七日度议曰国语曰农祥晨正日月底于天庙土乃脉发先时九日太史告稷曰自今至于初吉阳气俱蒸土膏其动弗震不渝脉其满眚谷乃不殖周初先立春九日日至营室古厯距中九十一度是日晨初大火正中故曰农祥晨正日月底于天庙也于易象升气究而临受之自冬至后七日干精始复乃大寒地统之中阳洽于万物根柢而与萌芽俱升木在地中之象升气已达则当推而大之故受之以临于消息龙徳在田得地道之和泽而动于地中升阳愤盈土气震发故曰自今至初吉阳气初蒸土膏其动又先春三日而小过用事阳好节正于内动作于外矫而过正然后返求中焉是以及于艮维则山泽通气阳精辟户甲拆之萌见而莩谷之际离故曰不震不渝脉其满眚谷乃不殖易临卦经曰至于八月有凶康成曰临卦斗建丑而用事殷之正月也当文王之时纣为无道故于是卦为殷家着兴衰之戒以见周改殷正之数云临自周二月用事讫其七月至八月而遯卦受之此终而复始王命然矣易纬干凿度曰易曰知临大君之宜吉临者大也阳气在内中和之盛应于盛位浸大之化行于万民故言宜正月小过蒙益渐泰易纬干凿度曰中孚为阳贞于十一月子小过为隂贞于六月未法于干坤康成曰中孚贞于十一月子小过正月之卦也宜贞于寅而贞于六月非其次故言象法干坤项安世周易玩辞曰小过寅之初气也斗方直艮而震气上出疑于过矣然去卯不逺亦未为大过也易纬干凿度曰干阳也坤隂也并如而交错行干贞于十一月子左行阳时六坤贞于六月未右行隂时六以奉顺成其嵗嵗终次从于屯蒙屯蒙主嵗屯为阳贞于十二月丑其爻在行以间时而治六辰蒙为隂贞于正月寅其爻右行亦问时而治六辰嵗终则从其次卦此言主嵗卦也参同契曰屯以子申蒙用寅戌余六十卦各自有日谓需讼以下也又曰朔旦屯直事至暮蒙当受昼夜各一卦用之依次序当时本有各卦主嵗之图而屯蒙不贞丑寅故康成云屯蒙之贞违经失义是也干寳蒙卦注曰蒙于消息为正月卦也正月之时阳气上达故屯为物之始生蒙为物之穉也易纬干凿度孔子曰益之六二或益之十朋之龟弗克违永贞吉王用亨于帝吉益者正月之卦也天气下施万物皆益王用亨于帝者言祭天也三王之郊一用夏正天气三微而成一着三着而成一体方知此之时天地交万物通故泰益之卦皆夏之正也此四时之正不易之道也康成注曰五日为一微十五日为一着故五日有一候十五日成一气也冬至阳始生积十五曰至小寒为一着至大寒为二着至立春为三着凡四十五日而成一节故曰三着而成体也正月则泰卦用事故曰成体而郊也蔡邕明堂月令论曰易正月之卦曰泰其经曰王用亨于帝吉孟春令曰乃择元日祈谷于上帝颛顼厯衡曰天元正月己巳朔日立春日月俱起于泰建宫室制度月令孟春之月日在营室易蒙上九曰不利为寇利用御冦令曰兵戎不起不可从我始案蔡氏此论证易与月令合也诗匏有苦叶云士如归妻迨氷未泮笺云氷未散正月中以前也易渐卦云女归吉渐正月卦正与诗合二月需随晋解大壮易纬干凿度孔子曰随上六拘繋之乃从维之王用亨于西山随者二月之卦随徳施行藩决难解万物随阳而出故上六欲待九五拘繋之维持之明被阳化而隂欲随之也康成云大壮九三爻主正月隂气犹在故羝羊触藩而羸其角也至于九四主二月故藩决不胜羸也言二月之时阳气已壮施生万物而隂气渐微不能为难以障闭阳气故曰藩决难解也大壮九三主正月未详案齐天保厯以卦之贞悔分节气岂九三在贞为正月中九四在悔为二月节欤易解象曰解险以动动而免乎险解仲翔云险坎动震解二月雷以动之雨以润之物咸孚甲万物生震出险上故免乎险也汉书京房传曰房以建昭三年二月朔拜上封事曰迺辛已蒙气复来卦太阳侵色张晏曰晋卦解卦也太阳侵色谓大壮也案晋九卿也解三公也皆杂卦大壮辟也太阳侵色杂卦干消息也郎顗七事曰孔子曰雷之始发大壮始君弱臣彊从解起今月九日至十四日太壮用事消息之卦也于此六日之中雷当发声发声则嵗和王道兴也易曰雷出地奋豫先王以作乐崇徳殷荐之上帝雷者所以开发萌芽辟隂除害万物须雷而解资雨而润故经曰雷以动之雨以润之王者崇寛大顺春令则雷应节不则发动于冬当震反潜故易传曰当雷不雷太阳弱也今蒙气不除则其效也汉书五行志曰庄公七年四月辛卯夜恒星不见夜中星陨如雨易曰雷雨作解是嵗嵗在𤣥枵齐分野也雨以解过施复从上下象齐桓行霸复兴周室也周四月夏二月也三月豫讼蛊革夬汉书五行志曰雷以二月出其卦曰豫言万物随雷出地皆逸豫也以八月入其卦曰归妹言雷复归入地则孕毓根核保藏蛰蛊避盛隂之害出地则养长华实发扬隠伏宣盛阳之徳入能除害出能兴利人君之象也易纬干凿度曰阳消隂言夬夬为言决也当三月之时阳盛息消夬隂之气万物毕生靡不蒙化譬犹王者之崇至徳奉承天命伐决小人以安百姓故谓之决仲翔注夬卦曰夬阳决隂息卦也朱震易丛説曰夬三月清明气也故曰苋陆夬夬苋陆三月四月生也四月旅师比小畜干比象曰先王以建万国亲诸侯案比四月卦古者封诸侯以夏故有是象白虎通曰封诸侯以夏何阳气盛养故封诸侯盛养贤也干寳比卦注曰比世于七月而息来在己去隂居阳承干之命义与师同案七月辰在申四月辰在已故云去隂居阳干为辟故云承干命师亦世于七月而息在己汉书五行志曰昭十七年六月甲戌朔日有食之左氏𫝊平子曰唯正月朔慝未作日有食之于是伐鼓用币其余则否太史曰在此月也当夏四月是谓孟夏説曰正月谓周六月夏四月正阳纯干之月也慝谓隂爻也冬至阳爻起初故曰复至建巳之月为纯干亡隂爻而隂侵阳为灾重故伐鼓用币责隂之礼月令孟春行夏令则雨水不时康成注云已之气乗之也四月于消息为干后汉书张纯奏曰禘祭以夏四月夏者阳气在上隂气在下故正尊卑之义也注云四月干卦用事故言阳气在上也摄生月令曰四月为干注云生气卯死气酉五月大有家人井咸姤易大有象曰火在天上曰大有荀爽曰谓夏火王在天万物并生故曰大有井九二井谷射鲋子夏传谓虾蟇朱震曰井五月之卦故有虾蟇案二体巽巽为风风主虫子夏以为虾蟇得之周易参同契曰姤始纪序履霜最先井底寒泉井九五曰井冽寒泉食仲翔曰泉自下出称井周七月夏之五月隂气在下二已变坎十一月为寒泉故冽寒泉矣易坤初六曰履霜坚氷至九家易云初六始姤姤为五月盛夏而言坚氷五中隂气始生地中言始于微霜终至坚氷以明渐顺至也东观汉记司徒鲁恭上疏曰案易五月姤卦用事姤卦巽下干上初六一隂生五月之封也经曰后以施命诰四方言君以夏至之日施命令止四方行者所以助微隂也仲翔姤卦注曰姤五月南方朱震易丛説曰姤五月夏至气也故曰以杞包𤓰𤓰生于四月中气故也六月鼎丰涣履遯京房易传曰雷火火震动曰丰宜日中夏至积隂生丰当正应吉凶见矣又云上木下火气禀纯阳隂生于内易临卦曰至于八月有凶仲翔注云临与遯旁通临消于遯六月卦也于周为八月康成注云临自周二月用事讫其七月至八月而遯卦受之京房上封事曰臣前以六月中言遯卦不效法曰道人始去寒涌水为灾至其七月涌水出七月恒节同人损否损彖曰二簋应有时仲翔注云时谓春秋也损二之五震二月益正月春也损七月兑八月秋也谓春秋祭祀以时思之京房易𫝊曰节建起甲申至己丑陆绩注云为本身节气又云金上见水本位相资二气交争失节则嗟八月巽萃大畜贲观巽初六曰进退利武人之贞案四体兑兑为金金主秋立秋赏武人巽又于消息为七月八月故曰利武人之贞虞仲翔巽卦注曰巽八月西方汉书五行志曰定公元年十月陨霜杀菽刘向以为周十月今八月也于卦为观隂气未至君位而杀诛罚不由君出在臣下之象也九月归妹无妄明夷困剥归妹象曰泽上有雷归妹干寳曰雷薄于泽八月九月归藏之时也易纬干凿度曰孔子曰泰正月之卦也阳气始通隂道执顺故因此以见汤之嫁妹能顺天地之宜立教戒之义也至于归妹八月卦也阳气归下隂气方盛故复以见汤之归妹郎顗传顗上七事曰汉兴以来今在戌仲十年于易雌雄秘厯今直困乏凡九二困者衆小人欲共困害君子也经曰困而不失其所其唯君子乎案困九月卦九月建戌顺帝时在戌仲当是困卦主嵗故以为值困乏也朱子发周易丛説曰困九月霜降气也故曰株木曰蒺藜蒺藜者秋成也干凿度曰隂消阳言剥当九月之时阳气衰消而隂终不能尽阳小人不能决君子也谓之剥言不安而已汉书五行志曰僖公三十三年十二月陨霜不杀草刘向以为今十月周十二月于易五为天位为君位九月隂气至五通于天位其卦为剥剥落万物始大杀矣明隂从阳命臣受君令而后杀也十二月陨霜不杀草此君诛不行舒缓之应也十月艮既济噬嗑大过坤易纬干凿度孔子曰既济九三髙宗伐鬼方三年克之髙宗者武丁也汤之后有徳之君也九月之时阳失正位盛徳既衰而九三得正下隂能终其道济成万物犹殷道中衰至于髙宗扶救衰微三年而恶消灭应劭风俗通曰易噬嗑为狱十月之卦狱从犬言声二犬亦存以守也廷者阳也阳上生长狱者隂也隂生刑杀故狱皆在廷比顺其位朱子发周易丛説曰大过十月小雪气也故曰枯阳生梯枯杨生华坤文言曰夫𤣥黄者天地之杂也荀爽云消息之卦坤位在亥下有伏干隂阳相和故曰天地之杂也唐一行开元大衍厯经大衍步发敛术天中之䇿五余二百二十三秒三十一秒法七十二地中之䇿六余一百六十五秒八十六秒法一百二十贞悔之䇿三余一百三十二秒一百三秒法如前辰法七百六十刻法三百四推七十二候各因中节大小余命之即初候日也以天中之䇿及余秒加之数除如法即次候日又加得末候日凡发敛皆以恒气推六十卦各因中气大小余命之公卦用事日也以地中之䇿及余秒累加之数除如法各次卦用事日若以贞卦之䇿加诸候卦得十有二节之初外卦用事日推五行用事各因四立大小余命之即春木夏火秋金冬水首用事日也以贞悔之䇿及余秒减四季中气大小余即其月土始用事日恒气初候次候末候始卦中卦终卦冬至蚯蚓结麋角解水泉动公中孚辟复侯屯小寒鴈北乡鹊始巢野鸡始雊侯屯大夫谦卿睽大寒鸡始乳鸷鸟厉疾水泽腹坚公升辟临侯小过立春东风解冻蛰虫始振鱼上氷侯小过大夫蒙卿益雨水獭祭鱼候鴈北草木萌动公渐辟泰侯需惊蛰桃始华仓庚鸣鹰化为鸠侯需大夫随卿晋春分𤣥鸟至雷乃发声始电公解辟大壮侯豫清明桐始华鼠化为鴽虹始见侯豫大夫讼卿蛊谷雨萍始生鸣鸠拂羽戴胜降桑公革辟夬侯旅立夏蝼蝈鸣蚯蚓出王𤓰生侯旅大夫师卿比小满苦菜秀靡草死麦秋至公小畜辟干侯大有芒种螳螂生鵙始鸣反舌无声侯大有大夫家人卿井夏至鹿角解蜩始鸣半夏生公咸辟姤侯鼎小暑温风至蟋蟀居壁鹰乃学习侯鼎大夫丰卿涣大暑腐草为萤土润溽暑大雨时行公履辟遯侯恒立秋凉风至白露降寒蝉鸣侯恒大夫节卿同人处暑鹰祭鸟天地始肃禾乃登公损辟否侯巽白露鸿鴈来𤣥鸟归羣鸟养羞侯巽大夫萃卿大畜秋分雷乃收声蛰虫坏戸水始涸公贲辟观侯归妹寒露鸿鴈来賔雀入大水为蛤菊有黄花侯归妹大夫无妄卿明夷霜降豺乃祭兽草木黄落蛰虫咸俯公困辟剥侯艮立冬水始氷地始冻雉入大水为蜄侯艮大夫既济卿噬嗑小雪虹藏不见闭塞成冬公大过辟坤侯未济大雪鹖鴠不鸣虎始交荔挺出侯未济大夫蹇卿颐七十二候易纬干凿度曰天气三微而成一着三着而成一体康成注云五日为一微十五日为一着故五日有一候十五日成一气也又曰八卦之生物也画六爻之移气周而从卦康成注云八卦生物谓其嵗之八节每一卦生三气则各得十五日今言画六爻是则中分之言太史司刻漏者每气两箭犹是生焉孔氏月令正义曰凡二十四气气有十五日有余每气中半分之为四十八气气有七日半有余故郑注周礼云有四十八箭是一气易一箭也凡二十四气每三分之七十二气之间五日有余故一年有七十二候也故通卦騐冬至之前五日商旅不行兵甲伏匿人主与羣臣左右从乐五日以五日为一候也唐一行五卦候议曰七十二候原于周公时训月令虽颇有増益然先后之次则同朱子发卦气图説曰二十四气七十二候见于周公之时训吕不韦取以为月令焉其上则见于夏小正夏小正者夏后氏之书孔子得之于杞者夏建寅故其书始于正月周建子而授民时巡守祭享皆用夏正故其书始于立春夏小正具十二月而无中气虽有候应而无日数至于时训乃五日为候三候为气六十日为节二书详畧虽异其大要则同岂时训因小正而加详欤在氏传曰先王之正时也履端于始举正于中归余于终中谓中气也汉诏曰昔者黄帝合而不死名察发敛定清浊起五部建气物分数气谓二十四气则中气其来尚矣仲尼賛易时已有时训七月一篇则有取于时训可知易通卦騐易家传先师之言所记气候比之时训晚者二十有四早者三当以时训为定故子云太𤣥二十四气关子论七十二候皆以时训汉儒传六日七分学后汉方术传曰其流又有风角遁甲七政元气六日七分逢占日者筳篿须臾孤虚之术郎顗𫝊父宗字仲绥学京氏易善风角星算六日七分崔瑗传瑗明天官厯数京房易传六日七分何休传休注孝经论语风角七分皆经纬典谟不与守文同説汉绥民校尉熊君碑曰治欧羊尚书六日七分晋书台产少专京氏易善图䜟秘纬天文洛书风角星算六日七分之学隋书经籍志梁有周易飞候六日七分八卷亡易汉学卷二易汉学卷三钦定四库全书易汉学卷三长洲恵栋撰虞仲翔易右图坎离日月也戊己中土也晦夕朔旦坎象流戊日中则离离象就已三十日㑹于壬三日出于庚八日见于丁十五日盈于甲十六日退于辛二十三日消于丙二十九日穷于乙灭于癸干息坤成震三日之象兑八日之象十五日而干体成坤消干成巽十六日也艮二十三日也二十九日而干体就出庚见丁者指月之盈虚而言非八卦之定体也甲干乙坤相得合木故甲乙在东丙艮丁兑相得合火故丙丁在南戊坎已离相得合土故戊己居中庚震辛巽相得合金故庚辛在西天壬地癸相得合水故壬癸在北此天地自然之理宋人作是图者依邵氏伪造伏羲先天图之位错乱不可明今正之而附汉儒诸説于左方坤彖曰西南得朋乃与类行东北丧朋乃终有庆仲翔曰此指説易道隂阳消息之大要也谓阳月三日变而成震出庚至月八日成兑见丁庚西丁南故西南得朋谓二阳为朋二十九日消乙入坤灭藏于癸乙东癸北故东北丧朋谓之以坤灭干坤为丧也小畜上九曰月几望易説曰月十五盈干甲十六见巽辛内干外巽故月几望中孚六四月几望晁氏曰孟荀一行几作既孟喜云十六日也説之案古文读近为既诗徃近王舅是也此字当作既栋案六四体巽故云既望晁説是蹇彖曰蹇利西南徃得中也不利东北其道穷也仲翔曰坤西南卦坎为月月生西南故利西南徃得中谓西南得朋也艮东北之卦月消于艮丧乙灭癸故不利东北其道穷也则东北丧朋矣蹇彖又云蹇之时用大矣哉仲翔曰谓坎月生西南而终东北震象出庚兑象见丁干象盈甲巽象退辛艮象消丙坤象穷乙丧灭于癸终则复始以生万物故用大矣归妹彖曰归妹人之终始也仲翔曰人始生干而终于坤故人之终始杂卦曰归妹女之终谓隂终坤癸则干始震庚也繋辞上曰在天成象仲翔曰谓日月在天成八卦震象出庚兑象见丁干象盈甲巽象伏辛艮象消丙坤象丧乙坎象流戊离象就已故在天成象也又云县象着明莫大乎日月仲翔曰谓日月县天成八卦象三日暮震象出庚八日兑象见丁十五日干象盈甲十六日旦巽象退辛二十三日艮象消丙三十日坤象灭乙晦夕朔旦坎象流戊日中则离离象就已戊已土位象见于中日月相推而明生焉又曰四象生八卦仲翔曰干二五之坤则生震坎艮坤二五之干则生巽离兑故四象生八卦干坤生春艮兑生夏震巽生秋坎离生冬者也参同契曰子午数合三戊已号称五三五既和谐八石正纲纪又云水以土为鬼土镇水不起朱雀为火精执平调胜负水盛火须灭俱死归厚土三性既合㑹本性共宗祖仲翔注説卦云水火相通坎戊离巳月三十一㑹予云是坎离生冬之义易象凿度曰离为日坎为月日月之道隂阳之经所以始终万物故以坎离为终康成云易以日月终天地之道繋辞下曰八卦成列象在其中矣仲翔云象谓三才成八卦之象干坤列东艮兑列南震巽列西坎离在中故八卦成列则象在其中説卦曰水火不相射仲翔曰谓坎离射厌也水火相通坎戊离巳月三十日一㑹于壬故不相射也又云万物出乎震震东方也仲翔曰出生也震初不见东故不称东方卦也齐乎巽巽东南也註云巽阳隠初爻不见东南亦不称东南卦与震同义离也者明也万物皆相见南方之卦也注云离象三爻皆正日中正南方之卦也兑正秋也注云兑三失位不正故言正秋兑象不见西故不曰西方之卦战乎干干西北之卦也注云干刚正五月十五日辰象西北故西北之卦坎者水也正北方之卦也注云坎二失位不正故言正北方之卦与兑正秋同义坎月夜中故正北方艮东北之卦也万物之所成终而所成始也故曰成言乎艮注云万物成始干甲成终坤癸艮东北甲癸之间故万物之所成终而成始者也魏伯阳参同契曰天符有进退诎伸以应时故易统天心复卦建始萌长子继父体因母立兆基消息应钟律升降据斗枢三日出为爽震庚受西方八日兑受丁上弦平如绳十五干体就盛满甲东方蟾蜍与兔魄日月气双明蟾蜍视见节兔魄吐生光七八道巳讫屈折低下降十六转受统巽辛见平明艮值于丙南下弦二十三坤乙三十日东北丧其明节尽相禅与继体复生龙壬癸配甲乙干坤括始终七八数十五九六亦相应四者合三十阳气索灭藏又云火记不虚作演易以明之偃月法鼎炉白虎为熬枢永日为流珠青龙与之俱举东以合西魂魄自相拘上弦兑数八下弦艮亦八两弦合其精干坤体乃成二八应一斤易道正不倾又云晦朔之间合符行中始于东北箕斗之乡旋而右转呕轮吐萌潜潭见象昴毕之上震出为徴阳气造端初九潜龙阳以三立隂以八通三日震动八日兑行九二见龙和平有明三五徳就干体乃成九三夕惕亏折神符盛衰渐革终还其初巽继其统固济保持九四或跃进退道危艮主进止不得逾时二十三日典守弦期九五飞龙天位加喜六五坤成结括终始韫养衆子世为类母上九亢龙战徳于野用九翩翩为道规矩阳数已讫讫则复起推情合性转而相与循环璇玑升降上下周流六爻难可察覩故无常位为易宗祖又云坎戊月精离巳日光日月为易刚柔相当土旺四季罗络始终青赤黒白各居一方皆禀中宫戊己之功龙虎上经曰丹砂流汞父戊己黄金母钟律还二六斗枢建三元赤童戏朱雀变化为青龙坤初变成震三日月出庚东西分卯酉龙虎自相寻坤再变成兑八日月出丁上弦金半斤坤三变成干十五三阳备圆照东方甲金水温太阳赤髓流为汞姹女弄明珰月盈自合亏十六运将灭干初缺成巽平明月出辛干再损成艮二十三下弦下弦水半斤月出于丙南干三变成坤坤乙三十日东北丧其明月没于乙地坤乙月既晦土金将化继坤生震龙干坤括始终如上三十日坤生震兑干干生巽艮坤八卦列布矅推移不失中案龙虎经似宋初人伪撰如圆照东方甲坤生震兑干皆不知汉易者也汉书李寻曰月者衆隂之长消息见伏百里为品千里立表万甲连纪妃后大臣诸侯之象也朔晦正终始弦为绳墨望成君徳春夏南秋冬北京房干卦𫝊曰甲壬配外丙二象陆绩曰干为天地之首分甲壬入干位案干纳甲壬故内三爻甲子寅辰外三爻壬午申戌京房履卦𫝊曰六丙属八卦九五得位为世身九三大夫合应象陆绩曰艮六丙也案艮五世履故云六丙京氏易传曰分天地干坤之象益之以甲乙壬癸震巽之象配庚辛坎离之象配戊己艮兑之象配丙丁八卦分隂阳六位配五行光明四通效易立节又曰鼎木能巽火故鼎之象中虚见纳受辛于内也案巽纳辛谓离中虚而受巽辛故有鼎象古文尚书尧典曰女耐顨立説文曰顨巽也从丌从此易顨卦为长女为风者马融注尚书曰顨逊也顨古文巽巽纳辛许叔重谓受辛者宜解之故辤字以受从辛亦巽让之义也唐律疏义曰按礼日见于甲月见于庚案仲翔注易讼上九曰干为甲日出甲上故称朝説文曰早以日为甲上十五干盈甲日月相望月上属为天使故曰见于甲地三日月出庚震属庚故日见于庚地夫妇之义取诸此五位相得而各有合系辞曰天数五地数五五位相得而各有合仲翔曰五位谓五行之位甲干乙坤相得合木谓天地定位也丙艮丁兑相得合火山泽通气也戊坎己离相得合土水火相逮也庚震辛巽相得合金雷风相薄也天壬地癸相得合水言隂阳相薄而战于干故五位相得而各有合三二五四一右图见宋本参同契当是仲翔所作与前説合月令所谓孟春之月其日甲乙孟夏之月其日丙丁是也月令又云孟春其数八孟夏其数七盖以土数乘木火金水而成即刘歆大衍之数也朱子发作易图及丛説据仲翔甲干乙坤相得合木之注以为甲一乙二丙三丁四戊五己六庚七辛八壬九癸十干纳甲壬配一九坤合乙癸配二十殊不知纳甲之法甲与乙合生成之数一与六合两説判然朱氏合而一之汉学由是日晦矣周流六虚繋辞曰变动不居周流六虚仲翔曰六虚六位也日月周流终则复始故周流六虚谓甲子之旬辰为虚坎戊为月离己为日八在中宫其处空虚故称六虚五甲如次者也栋案甲子之旬辰为虚者六甲孤虚法也裴骃曰甲子旬中无戌亥戌亥为孤辰巳为虚甲戌旬中无申酉申酉为孤寅卯为虚甲申旬中无午未午未为孤子丑为虚甲午旬中无辰巳辰巳为孤戌亥为虚甲辰旬中无寅夘寅卯为孤申酉为虚甲寅旬中无子丑子丑为孤午未为虚太史公曰日辰不全故有孤虚甲乙为日合而为五行子丑为辰分而为六位故京房易𫝊曰降五行颁六位汉书律厯志曰天数五地数六六为律五为声周流于六虚虚者爻律其説皆与仲翔合天有五行十二辰易有四正十二消息乐有五声十二律其义一也仲翔又谓坎月离曰入在中宫其处空虚者此谓坎离为干坤二用也干位六坤位六主一嵗之消息坎戌离已居中宫旺四季出干入坤流行于六位消息之中而消息独无二卦象故云其处空虚也参同契曰天地设位而易行乎其中矣天地有干坤之象也设位者列隂阳配合之位也易谓坎离坎离者干坤二用二用无爻位周流行六虚徃来既不定上下亦无常幽潜沦匿变化于中包囊万物为道纪纲以无制有器用者空故推消息坎离没亡是则坎离者于五行为土于五声为宫律厯志云天之中数五五为声声上宫五声莫大焉地之中数六六为律律者着宫声也宫以九唱六变动不居周流六虚始于子终于亥而干坤六位毕矣干为积善坤文言曰积善之家必有余庆积不善之家必有余殃仲翔曰谓初干为积善以坤壮阳灭出复震为余庆坤积不善以干通坤极姤生巽为余殃仲翔又注履上九曰干为积善故考祥汉议郎元賔碑曰干干积善盖古人以隂为恶阳为善尚书大传考绩训曰积不善至于幽六极以类降故黜之积善至于明五福以类升故陟之干为善又为福故仲翔注谦卦云坤为鬼害干为神福干干积善谓九三也五福攸好徳其积善之谓乎虞氏逸象荀九家逸象五十有一载见陆氏释文朱子采入本义虞仲翔传其家五世孟氏之学八卦取象十倍于九家如干为王为神为人为圣人为贤人为君子为善人为武人为物为敬为威为严为道为徳为信为善为良为爱为忿为生为庆为祥为嘉为福为禄为积善为介福为先为始为知为大为盈为肥为好为施为利为清为治为髙为宗为甲为老为旧为乆为畏为大明为昼为逺为郊为野为门为大谋为大门为车为大车为百为嵗为朱为顶为圭为蓍坤为妣为民为刑人为小人为鬼为尸为形为自为我为身为拇为至为安为康为富为财为积为重为厚为基为致为用为寡为徐为营为下为裕为虚为书为永为迩为思为黙为恶为礼为义为事为类为闭为宻为耻为欲为过为丑为恶为怨为害为终为丧为杀为乱为丧期为积恶为㝠为晦为夜为暑为乙为年为十年为盍为戸为阖戸为庶政为大业为土为田为国为邑为邦为大邦为鬼方为器为缶为辐为虎为黄牛震为帝为主为诸侯为人为行人为上为兄为夫为元夫为行为征为出为逐为作为兴为奔为奔走为警卫为百为言为讲为议为问为语为告为响为音为应为交为惩为反为后为后世为从为守为左为生为缓为寛仁为乐为笑为大笑为陵为祭为鬯为草莽为百谷为麋鹿为筐为趾坎为云为𤣥云为大川为志为谋为惕为疑为恤为逖为悔为涕洟为疾为失为破为罪为悖为欲为淫为狱为暴为毒为虚为渎为孚为平为则为经为法为丛为聚为习为美为役为纳为臀为腰为膏为隂夜为嵗为三嵗为酒为鬼为校为弧为弓弹艮为弟为小子为贤人为童为童仆为官为友为道为时为小狐为猿为硕为硕果为慎为顺为待为执为多为厚为节为求为笃实为穴居为城宫官为庭为庐为牖为居为舍为家庙社稷为星为斗为沬为肱为背为尾为皮巽为命为诰为号为随为利为同为交为白茅为草莽为草木为薪为帛为牀为桑为蛇为鱼离为黄为见为飞为明为光为甲为孕为戎为刀为斧为资斧为矢为黄矢为罔为鹤为乌为飞鸟为瓮为瓶兑为友为朋为刑人为小为折为宻为刑为见为右为少知以上取象共三百二十七虽大略本于经然其授受必有所自非若后世向壁虚造漫无根据者也孔文举书孔融答虞仲翔书曰示所着易𫝊观象云物应察寒温原本祸福与神合契可谓探索穷通者也自商瞿以来舛错多矣去圣弥逺衆説骋辞曩闻延陵之礼乐今观虞君之治易知东南之美非但㑹稽之竹箭焉易汉学卷三易汉学卷四钦定四库全书易汉学卷四长洲恵栋撰京君明易上干令升八卦六位图干李淳风曰干主甲子壬午甲为阳日之始壬为阳日之终子为阳辰之始午为阳辰之终初爻在子四爻在午干主阳内子为始外午为终也坤李淳风曰坤主乙未癸丑乙为隂日之始癸为隂日之终丑为隂辰之始未为隂辰之终坤初爻在未四爻在丑坤主隂故内主未而外主丑也震李淳风曰震主庚子庚午震为长男即干之初九甲对于庚故震主庚以父授子故主子午与父同也巽李淳风曰巽主辛丑辛未巽为长女即坤之初六乙与辛对故巽主辛以母授女故主丑未同于母也坎李淳风曰坎主戊寅戊申坎为中男故主于中辰离李淳风曰离主己卯己酉离为中女故亦主于中辰艮李淳风曰艮主丙辰丙戌艮为少男干上爻主壬对丙用丙辰丙戌是第五配兑李淳风曰兑主丁巳丁亥兑为少女坤上爻主癸对丁用丁巳丁亥乃第六配右图胡一桂曰京氏云降五行领六位即纳甲法也抱朴子曰案玉䇿记及开名经皆以五音六属知人年命之所在子午属庚丑未属辛寅申属戊卯酉属己辰戌属丙己亥属丁礼记月令正义引易林云震主庚子午巽主辛丑未坎主戊寅申离主己卯酉艮主丙辰戌兑主丁巳亥案玉䇿记开名经皆周秦时书京氏之説本之焦氏焦氏又得之周秦以来先师之所𫝊不始于汉也朱子发曰干交坤而生震坎艮故自子顺行震自子至戌六位长子代父也坎自寅至子六位中男也艮自辰至寅六位少男也坤交干而生巽离兑故自丑逆行巽自丑至卯六位配长男离自卯至巳六位配中男也兑自巳至未六位配少男也女从人者也故其位不起于未易于干卦言大明终始六位时成则七卦可以类推沈存中曰震纳子午顺𫝊寅申阳道顺巽纳丑未逆𫝊卯酉隂道逆案沈氏又以震巽纳庚辛从下而上与胎育之理同其説非也易干凿度云易气从下生兼干坤言之也何独六子耶阳左行故顺隂右行故逆爻辰亦然朱沈之説未尽项平庵曰阳卦纳阳干阳支隂卦纳隂干隂支阳六干皆进隂六干皆退惟干纳二阳坤纳二隂包括首尾则天地父母之道也易干九四或跃在渊干寳曰跃者暂起之言既不安于地而未能飞于天也四以初为应谓初九甲子龙之所由升也案干初九甲子水干氏以喻武王孟津甲子之事故云坤上六龙战于野其血𤣥黄干寳曰隂在上六十月之时也爻终于酉而卦成于干干体纯刚不堪隂盛故曰龙战戌亥干之都也故称龙焉蒙初六发蒙利用刑人干寳曰初六戊寅平明之时天光始照故曰发蒙坎为法律寅为贞廉以贞用刑故利用刑人矣案廉贞火也寅中有生火故云井初六升泥不食干寳曰在井之下体本土爻故曰泥也井而为泥则不可食故曰不食震六二象曰震来厉乗刚也干寳曰六二木爻震之身也得位无应而以乗刚为危此记文王积徳累功以被囚为祸也月令季夏行春令则谷实鲜落国多风欬康成注云辰之气乗之也未属巽辰又在巽位二气相乱为害正义云案易林云巽主辛丑未是未属巽也朱子语类曰火珠林占一屯卦则初九是庚子六二是庚寅六三是庚辰六四是戊午九五是戊申上六是戊戌京氏易积算法曰夫子曰八卦因伏羲暨于神农重乎八纯圣理𤣥微易道难究迄乎西伯父子研理穷通上下囊括推爻考象配卦应世加乎星宿局于六十四所二十四气分天地之数定人伦之理騐日月之行寻五行之端灾祥进退莫不因兹而兆矣故考天地日月星辰山川草木虫鱼鸟兽之情状运气生死休咎不可执一隅故曰易含万象如京説则今占法所谓纳甲世应㳺归六亲六神之説皆始于西伯父子也此条今京氏易𫝊无之载见困学纪闻案胡一桂云京君明易𫝊有两种其一题云京氏易传其间论积算法及卜筮新条例及列六十四卦定三百八十四爻断法与今下卷同而尤详备者八宫卦次序干姤遯否观剥晋大有震豫解恒升井大过随坎节屯既济革丰明夷师艮贲大畜损睽履中孚渐坤复临泰大壮夬需比巽小畜家人益无妄噬嗑颐蛊离旅鼎未济蒙涣讼同人兑困萃咸蹇谦小过归妹干张行成曰若上九变遂成纯坤无复干性矣干之世爻上九不变九返于四而成离则明出地上阳道复行故游魂为晋归魂于大有则干体复于下矣震坎艮坤张行成曰若上六变遂成纯干无复坤性矣坤之世爻上六不变六返于四而成坎则云上于天隂道复行故游魂之卦为需归魂于比则坤体复于下矣巽离兑张行成曰隂阳相为用用九以六故干之用在离用六以九故坤之用在坎参同契曰易谓日月坎离者干坤之妙用二用无爻位周流行六虚是故干坤互变坎离不动当游魂为变之际各能还其本体也又云凡八卦逰魂之变干坤用坎离坎离用干坤震艮用巽兑巽兑用震艮皆为隂阳互用以至六十四卦若上爻不变则皆然是故诸卦祖于干坤皆有干坤之性也其正以坎离为用者惟干坤为然坎离肖干坤故用干坤案干用离为晋离用干为讼坤用坎为需坎用坤为明夷故云干坤用坎离坎离用干坤也震用兑为大过兑用震为小过艮用巽为中孚巽用艮为颐故云震艮用巽兑巽兑用震艮也九四为八纯本爻又在上卦故曰游魂九三复归本体在内卦故曰归魂世应京房易积算法曰孔子易云有四易一世二世为地易三世四世为人易五世八纯为天易㳺魂归魂为鬼易易干凿度曰三画成干六画成卦三画以下为地四画以上为天易气从下生动于地之下则应于天之下动于地之中则应于天之中动于地之上则应于天之上初以四二以五三以上此之谓应又云天地之气必有终始六位之设皆由上下故易始于一分于二通于三盛于五终于上干寳易蒙卦注曰蒙者离宫隂也世在四谦彖曰谦亨九家易曰艮山坤地山至髙地至卑以至髙下至卑故谦也谦者兑世艮与兑合故亨噬嗑初九屦校灭趾干寳曰屦校贯械也初居刚躁之家体贪狼之性以震掩巽强暴之男也行侵陵之罪以䧟屦校之刑也恒彖曰恒亨无咎利贞久于其道也荀爽曰恒震世也巽来乗之隂阳㑹合故通无咎长男在上长女在下夫妇道正故利贞乆于其道也解彖曰天地解而雷雨作雷雨作而百果草木皆甲坼荀爽曰解者震世也仲春之月草木萌牙雷以动之雨以润之日以晅之故甲坼也益六二曰玊用亨于帝吉干寳曰圣王先成民而后致力于神故王用亨于帝在巽之宫处震之象是则仓精之帝同始祖矣井卦曰改邑不改井干寳曰水殷徳也木周徳夫井徳之地也所以养民性命而清洁之主者也自震化行至于五世改殷纣比屋之乱俗而不易成荡昭假之法度也故曰改邑不改井丰亨王假之勿忧宜日中干寳曰丰坎宫隂世在五以其宜中而忧其昃也坎为夜离为昼以离变坎至于天位日中之象殷水徳坎象昼败而离居之周代殷居王位之象也勿忧者劝勉之言也言周徳当天人之心宜居王位故宜日中下繋曰上古结绳而治后世圣人易之以书契百官以治万民以察盖取诸夬九家易曰夬本坤世下有伏坤书之象也上又见干契之象也以干照坤察之象也夬者决也取百官以书治职万民以契明其事契刻也大壮进而成夬金决竹木为书契象故法夬而作书契矣刘禹钖辨易九六论曰董生述毕中和之语云国语晋公子亲筮之曰尚有晋国得贞屯悔豫者八按坎二世而为屯屯六二为世爻震一世而为豫豫之初为世爻屯之二豫之初皆少隂不变故谓之八京房干传曰精粹气纯是为游魂陆绩曰为隂极剥尽阳道不可尽灭故返阳道道不复本位为游魂例八卦先曾大父朴庵先生易説曰硕果不食故有游归又曰隂阳代谢主于游魂繋云精气为物游魂为变是故知鬼神之情状干象曰大明终始荀爽曰干起坎而终于离坤起离而终于坎离坎者干坤之家而隂阳之府故曰大明终始家君曰干游魂于火地归魂于火天故曰终于离坤游魂于水天归魂于水地故曰终于坎干寳序卦注曰需坤之游魂也云升在天而雨未降翺翔东西之象也王事未至饮宴之日也夫坤者地也妇人之职也百谷果蓏之所生禽兽鱼鼈之所託也而在游魂变化之象即烹爨腥实以为和味者也故曰需者饮食之道也又讼卦注曰讼离之游魂也离为戈兵此天气将刑杀圣人将用师之卦也随彖曰随刚来而下柔动而説随大亨贞无咎荀爽曰随者震之归魂震归从巽故大通动爻得正故利贞阳降隂升嫌于有咎动而得正故无咎蛊彖曰蛊元亨而天下治也荀爽曰蛊者巽也巽归合震故元亨也蛊者事也备物致用故天下治也姤彖曰天地相遇品物咸章也荀爽曰谓干成于巽而舍于离坤出于离与干相遇南方夏位万物章明也九家易曰谓阳起子运行至四月六爻成干巽位在巳故言干成于巽既成转舍于离坤万物皆盛大从离出与干相遇故言天地遇也家君曰干一世外卦四世内卦皆巽也故言干成于巽㳺魂于火地晋故言舍于离坤归魂于火天大有故言出于离与干相遇又按巽本宫四月卦也一世外卦四世内卦皆干也知巽亦成于干飞伏朱子发曰凡卦见者为飞不见者为伏飞方来也伏既徃也説卦巽其究为躁卦例飞伏也太史公律书曰冬至一隂下藏一阳上舒此论复卦初爻之伏巽也京房易𫝊曰夏至起纯阳阳爻位伏藏冬至阳爻动隂气凝地干初九潜龙勿用象曰潜龙勿用阳在下也朱子发曰左传蔡墨曰在干之姤曰潜龙勿用初九变坤下有伏震潜龙也坤上六龙战于野荀爽曰消息之位坤在于亥下有伏干为其兼于阳故称龙也坤文言曰易曰履霜坚氷至盖言顺也荀爽曰霜者干之命令坤下有伏干履霜坚氷至盖言顺也干气加之而坚象臣顺君命而成之困象曰君子以致命遂志虞仲翔曰君子谓三伏阳也按六三戊午火故云伏阳繋辞上曰乐天知命故不忧荀爽曰坤建于亥干立于巳隂阳孤絶其法宜忧坤下有伏干为乐天干下有伏巽为知命隂阳发居故不忧繋辞下曰龙蛇之蛰以全身也仲翔曰蛰潜藏也龙潜而虵藏隂息初巽为地阳息初震为龙十月坤成十一月复生姤巽在下龙蛇俱蛰初坤为身故以全身也又云利用安身以崇徳也九家易曰利用隂道用也谓姤时也隂升上究则干伏坤中屈以求信阳当复升安身黙处也贵贱干凿度曰初为元士二为大夫三为三公四为诸侯五为天子上为宗庙凡此六者隂阳所以进退君臣所以升降万民所以为象则也坤六三或从王事干寳曰阳降在四三公位也隂升在三三公事也讼上九或钖之鞶带荀爽曰鞶带宗庙之服三应于上上为宗庙故曰鞶带也师上六大君有命开国承家干寳曰离上九曰王用出征有嘉折首上六为宗庙武王以文王行故正开国之辞于宗庙之文明己之受命文王之徳也解上六公用射隼仲翔曰上应在三公谓三伏阳也损彖曰曷之用二簋可用享荀爽曰二簋谓上体二隂也上为宗庙簋者宗庙之器故可享献也益六三有孚中行告公用圭仲翔曰公谓三伏阳也三公位干为圭干之二故告公用圭巽上九巽在牀下九家易曰上为宗庙礼封赏出军皆先告庙然后受行三军之命将之所专故曰巽在牀下也繋辞下曰二与四同功而异位崔憬曰二主士大夫位佐于一国四主三孤三公牧伯之位佐于天子皆同有助理之功也二士大夫位卑四孤公牧伯位尊故有异也又云三与五同功而异位崔憬曰三诸侯之位五天子之位同有理人之功而君臣之位异者也爻等繋辞下曰爻有等故曰物干寳曰等羣也爻中之义羣物交集五星四气六亲九族福徳刑杀衆形万类皆来发于爻故摠谓之物也京房干卦传曰水配位为福徳木入金乡居寳贝土临内象为父母火来四上嫌相敌金入金乡木渐微京房易积算法曰孔子曰八卦鬼为击爻财为制爻天地为义爻福徳为寳爻同气为専爻抱朴子引灵寳经谓支干上生下曰寳日下生上曰义日上克下曰制日下克上曰伐日上下同曰専日又云入山当以寳日及义日若専日者大吉以制日伐日必死淮南天文曰子生母曰义母生子曰保子母相得曰専母胜子曰制子胜母曰困以胜击杀胜而无报以专从事而有功以义行理名立而不堕以保畜养万物繁昌以困举事破灭死亡淮南之説与京房及灵寳经合盖周秦以来相𫝊之法九师言易安知不用是为占欤参同契曰水以土为鬼今占法水以土为官以火为妻按左传曰火水妃也盖从所胜者名之故郑康成注尚书洪范曰木八为金九妻也比六三此之匪人象曰比之匪人不亦伤乎干寳曰六三乙卯坤之鬼吏在比之家有土之君也周为木徳卯为木辰同姓之国也爻失其位辰体隂贼管蔡之象也比建国唯去此人故曰比之匪人不亦伤王政也小畜九五象曰有孚挛如不独富也九家易曰有信下三爻也体巽故挛如如谓连栖其隣隣谓四也五以四隂作财与下三阳共之故曰不独富也随初九官有渝贞吉出门交有功九家易曰渝变也谓阳来居初徳正为震震为子得土之位故曰官也隂阳岀门相与交通隂徃之上亦不失正故曰贞吉而交有功先儒皆以随为否上之初初柔升上是干之上九居坤初为震坤之初六升干上为兑也震初庚子水得坤初乙未土之位故曰官有渝水以土为官鬼官鬼变则吉也上本隂位故隂徃之上亦不失正汉书王莽传曰太后听公卿采莽女有诏遣大司徒大司空䇿告宗庙杂加卜筮曰兆遇金水王相卦遇父母得位所谓康强之占逢吉之符也易汉学卷四易汉学卷五钦定四库全书易汉学卷五长洲恵栋撰京君明易下五行京房易积算法曰寅中有生火亥中有生木巳中有生金申中有生水丑中有死金戌中有死火未中有死木辰中有死水土兼于中淮南天文曰凡日甲刚乙柔丙刚丁柔以至于癸木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也故五胜生一壮五终九案干凿度言物有始有壮有究即生一壮五终九之説翼奉上封事曰北方之情好也好行贪狼申子主之东方之情怒也怒生隂贼亥卯主之贪狼必待隂贼而后动隂贼必待贪狼而后用二隂并行是以王者忌子卯也礼经避之春秋讳焉南方之情恶也恶行廉贞寅午主之西方之情喜也喜行寛大己酉主之二阳并行是以王者吉午酉也诗曰吉日庚午上方之情乐也乐行姦邪辰未主之下方之情哀也哀行公正戌五主之辰未属隂戌丑属阳万物各以其类应五行休王论曰立春艮王震相巽胎离没坤死兑囚干废坎休立夏巽王离相坤胎兑没干死坎囚艮废震休立秋坤王兑相干胎坎没艮死震囚巽废离休立冬干王坎相艮胎震没巽死离囚坤废兑休王充论衡所载略同又云王之冲死相之冲囚王相冲位有死囚之气也京房易占曰夏至离王景风用事人君当爵有徳封有功立秋坤王凉风用事淮南坠形曰木旺水老火生金囚土死火壮木老土生水囚金死土壮火老金生木囚水死金壮土老水生火囚木死水壮金老木生土囚火死占騐易纬辨终备曰鲁人商瞿使向齐国瞿年四十今复使行逺路畏虑恐絶无子夫子正月与瞿母筮告曰后有五丈夫子子贡曰何以知之曰卦遇大畜艮之二世九二甲寅木为世立六五丙子水为应世生外象生象来爻生互内象艮别子应有五子一子短命颜回云何以知之内象是本子一艮变为二丑三阳爻五于是五一子短命何以知短命他以故也繋辞下曰凡易之情近而不相得则凶或害之朱子语类曰凶或害之如火珠林占法凶神动与世不相关不能为害惟是克世则为害汉书西域传武帝诏曰古者卿大夫与谋参以蓍龟不吉不行迺者匈奴缚马前后足不详甚哉易之卦得大过爻在九五匈奴困败公车方士太史治星望气及太卜蓍龟皆以为吉匈奴必破今计谋卦兆皆反谬程舜俞集筮法师春曰大过木兆卦也外克内应克世之兆所以败也按大过震㳺魂故云木兆卦五动又成震初六辛丑土乃震之财故云外克内然大过九四丁亥水也而受制于辛丑之土九四立世初六为应故云应克世当时诸臣以汉为内卦匈奴为外卦故皆云吉而实反谬也干寳晋纪曰陆抗之克步阐皓意张大乃使尚广筮并天下遇冏人之颐对曰吉庚子嵗青盖当入洛阳案颐巽㳺魂也六四丙戌主世初九庚子为应震为木故云青盖朱子发曰庚子震初爻也震少阳数七鳯皇元年至天纪四年春三月吴入晋实七年南史曰梁大同中同泰寺灾帝召太史令虞履筮之遇坤之履曰无害其繋曰西南得朋东北丧朋安贞吉文言曰东北丧朋乃终有庆帝曰斯魔也酉应见卯金来克木卯案坤上六癸酉立世六三乙卯为应故曰酉应见卯丘悦三国典略曰北齐赵辅和明易善筮有人父疾辅和筮之遇干之晋告之以吉退而谓人曰干为父父变魂而昇于天能无死也果如其言梁元帝金楼子自叙曰初至荆州遇雨聊附见首木孟春之月阳日乆月旦虽雨俄尔便晴吾乃端筴拂蓍遇动不动既而言曰庚子爻为世于金七月连申甲子辰又三五合必在此月翌日庚子果值甘雨余又以十七日筮何时雪卷金翘日辉合璧红尘暗陌丹霞映谓亢阳之势未霑膏泽筮遇坎之比于是辍蓍而叹曰坎者水也子爻为世其在今夜三更平地上有水坎之为比其方有甘雨乎欣然有自得之志后汉司徒鲁恭引易曰有孚盈缶终来有它吉言甘雨满我之缶诚来有它而吉已元帝以比有甘雨本此京氏占风雨寒温汉书天文志曰月为风雨日为寒温王充论衡曰易京氏布六十四卦于一嵗中六日七分一卦用事卦有隂阳气有升降阳升则温隂升则寒寒温随卦而至易干凿度曰太初者气之始郑康成注云太初之气寒温始生也郑康成注易通卦騐曰春三月候卦气者泰也大壮也夬也皆九三上六夏三月候卦气者干也姤也遯也皆九三上九秋三月候卦气者否也观也剥也皆六三上九冬三月候卦气者坤也复也临也皆六三上六魏正光厯曰九三应上九清浄微温阳风九三应上六绛赤决温隂雨六三应上六白浊微寒隂雨六三应上九麹尘决寒阳风诸卦上有阳爻者阳风上有隂爻者隂雨易纬稽覧图曰有实无貌屈道人也有貎无实佞人也康成注曰有寒温无貎浊清静此贤者屈仕于不肖君也有貎浊清静无寒温此佞人以便巧任于世也孟长卿説易本于气而后以人事明之风雨寒温气也道人佞人以人事明之也京房上封事曰臣前以六月言遯卦不效法曰道人始去寒涌水为灾至其七月涌水出臣弟子姚平谓臣曰房可谓知道未可谓信道也房言灾异未尝不中今涌水已出道人当逐死尚复何言案遯六月辟卦也道人有寒温无貎浊清静道人去佞人来有貎浊清静而无寒温是以辟卦不效当温反寒而有涌水之灾郎顗上便宜七事曰去年已来兑卦用事类多不效易𫝊曰有貎无实佞人也有实无貎道人也寒温为贵清浊为貎今三公皆令色足恭外厉内荏以虚事上无佐国之实故清浊效而寒温不效也是以隂寒侵犯消息占曰日乘则有妖风日蒙则有地裂如是三年则致日食隂侵其阳渐积所致立春前后温气应节者诏令寛也其后复寒者无寛之实也史记言绛侯东阳侯两人言曽不能出口此有实无貎者也啬夫喋喋利口捷给此有貎无实者也京房上封事曰乃丙戌小雨丁亥蒙气去然少隂并力而乗消息戊子益甚到五十分蒙气复起此陛下欲正消息杂卦之党并力而争消息之气不胜强弱安危之机不可不察己丑夜有还风尽辛卯太阳复侵色至癸巳日月相薄此邪隂同力而太阳为之疑也孟康注曰诸卦气以寒温不效后九十一日为还风还风暴风也风为教令言正令还也郎顗诣阙拜章曰今立春之后火卦用事当温而寒违反时节易纬稽览图曰侵消息者或隂専政或隂侵阳康成注云温卦以温侵寒卦以寒侵阳者君也隂者臣也専君政事亦隂侵阳也参同契曰君子居室顺隂阳节藏器俟时勿违卦月谨候日辰审察消息纎介不正悔吝为贼二至改度乖错委曲隆冬大暑盛夏霜雪二分纵横不应漏刻水旱相伐风雨不节蝗虫涌沸羣异旁出郎顗七事曰今春当旱夏必有水以六日七分候之可知樊毅修华岳碑曰风雨应卦瀐润万物东观汉记曰沛献王辅善京氏易永平五年京师少雨上御云台自卦以周易林占之其繇曰蚁封穴戸大雨将至上以问辅辅上书曰蹇艮下坎上艮为山坎为水山出云为雨蚁穴居知雨将至故以蚁为兴周易集林杂占曰占天雨否外卦得隂为雨得阳不雨其爻发变得坎为雨得离不雨巽化为坎先风后雨坎化为巽先雨后风易通卦验曰干得坎之蹇则当夏雨雪蒙气易蒙彖曰初筮告以刚中也再三渎渎则不告渎蒙也荀爽曰再三谓三与四也乗阳不敬故曰渎渎不能尊阳䝉气不除故渎蒙也易纬稽览图曰日食之比隂得阳蒙之比也隂冒阳也康成注云蒙气也比非一也邪臣谋覆冒其君先雾从夜昏起或从夜半或平旦君不觉悟日中不解遂成䝉君复不觉悟下为雾也郎顗曰易内𫝊曰乆隂不雨乱气也蒙之比也蒙者君臣上下相冒乱京房上封事曰辛酉以来蒙气衰去己卯臣拜太守迺辛巳蒙气又乗卦太阳侵色此上大夫覆阳而上意疑也房至陜复上封事曰乃丙戌小雨丁亥蒙气去然少隂并力而乗消息戊子益甚到五十分蒙气复起孟康曰分一日为八十分分起夜半是为戌子之日日在巳西而蒙也蒙常以晨夜今向中而蒙起是臣党盛君不胜也后汉书黄琼上疏顺帝曰间者以来卦位错缪寒燠相干䝉气数兴日闇月蔽原之天意殆不虚然京房易𫝊曰有蜺蒙雾雾上下合也蒙如尘臣私禄及亲兹谓罔辟厥异蒙其蒙先大温已蒙起日不见行善不请于上兹谓作福蒙一日五起五解辟不下谋臣辟异道兹谓不见蒙下雾风三变而俱解立嗣子疑兹谓动欲蒙赤日不明徳不序兹谓不聪蒙日不明温而民病徳不试兹谓主窳臣夭蒙起而白君乐逸人兹谓放蒙日青黒云夹日左右前后过日公不任职兹谓怙禄蒙三日又大风五日蒙不解利邪以食兹谓闭上蒙大起白云如山行蔽日公惧不道兹谓蔽下蒙大起日不见若雨不雨至十二日解而有大云蔽日禄生于下兹谓诬君蒙微而小雨已乃大雨下相攘善兹谓盗明蒙黄浊下陈功求于上兹谓不知蒙微而赤风鸣条解复蒙下专刑兹谓分威蒙而日不得明大臣厌小臣兹谓蔽蒙微日不明若解不解大风发赤云起而蔽日衆不恶恶兹谓蔽蒙尊卦用事三日而起日不见漏言亡喜兹谓下厝蒙微日无光有雨云而不降废忠惑佞兹谓亡蒙天先清而暴蒙微而日不明有逸民兹谓不明蒙浊夺日光公不任职兹谓不绌蒙白三辰上则日青青而寒寒必雨忠臣尽善君不试兹谓遏蒙先小雨雨已蒙气微而日不明惑衆在位兹谓覆国蒙微而日不明一温一寒风扬尘知佞厚之兹谓庳蒙甚而温君臣故弼兹谓悖厥灾风雨雾风拔木乱五谷已而大雾庶正蔽恶兹谓生孽灾厥异雾此皆隂云之类云世卦起月例胡一桂京易起月例曰一世卦隂主五月一隂在午也阳主十一月一阳在子也二世卦隂主六月二隂在未也阳主十二月二阳在丑也三世卦隂主七月三隂在申也阳主正月三阳在寅也四世卦隂主八月四隂在酉也阳主二月四阳在卯也五世卦隂主九月五隂在戌也阳主三月五阳在辰也八纯上世隂主十月六隂在亥也阳主四月六阳在己也游魂四世所主与四世卦同归魂三世与三世同卦身考震六二震来厉干寳曰六二木爻震之身也得位无应而以乗刚为危案震为木六二庚寅亦木也故曰震之身然则干之九五壬申金坎巽离之上九戊子水辛卯木己巳火兑之九五丁酉金皆身也坤艮有二身郭璞洞林以世为身洞林曰扬州从事慎曜伯妇病其兄问产武令吾作卦得蹇身在戌土与坎鬼并卦中当有从东北田家市黒狗畜之以代人任患案戌土谓九五戊戌土也蹇不利东北内艮为狗故云东北有黒狗以钱代蓍士冠礼曰筮与席所卦者郑注云所卦者所以画地记爻易曰六画而成卦贾疏曰筮法依七八九六之爻而记之但古用木画地今则用钱以三少爲重钱重钱则九也三多为交钱交钱则六也两多一少为单钱单钱则七也两少一多为拆钱拆钱则八也案少牢云卦者在左坐卦以木故知古者画卦以木也胡一桂筮法变卦説平庵项氏曰以京易考之世所传火珠林者即其法也以三钱掷之两背一面为拆即两少一多少隂爻也两面一背为单即两多一少少阳爻也俱面为交交者拆之聚即三多老隂爻也俱背为重重者单之积即三少老阳爻也盖以钱代蓍一钱当一揲此后人务径截以趋卜肆之便而本意尚可考唐于鹄江南曲衆中不敢分明语暗掷金钱卜逺人朱子语类曰今人以三钱当揲蓍此是以纳甲附六爻纳甲乃汉焦赣京房之学又云南轩家有真蓍云破宿州时得之又曰卜易卦以钱以甲子起卦始于京房火珠林张行成元包数总义曰扬子云太𤣥其法本于易纬卦气图卫先生元包其法合于火珠林卦气图之用出于孟喜章句火珠林之用祖于京房又云火珠林以八卦为主四隂对四阳所谓天地定位山泽通气雷风相薄水火不相射其于繋辞则説卦之义也朱子语类曰鲁可几曰古之卜筮恐不如今日所谓火珠林之类否曰以某观之恐亦自有这法如左氏所载则支干纳音配合之意似亦不废如云得屯之比既不用屯之辞亦不用比之辞却自别推一法恐亦不废道理也又曰火珠林犹是汉人遗法又曰伊川説未济男之穷为三阳失位以为斯义得之成都隠者见张敬夫説伊川之在涪也方读易有篐桶人以此问伊川伊川不能答其人云三阳失位火珠林上已有伊川不曽看杂书所以被他説动了又曰易中言帝乙归妹箕子明夷髙宗伐鬼方之类疑皆当时帝乙髙宗箕子曽占得此爻故后人因得而记之而圣人以入爻也如汉书大横庚庚余为天王夏启以光亦是启曽占得此爻也火珠林亦如此易汉学卷五易汉学卷六钦定四库全书易汉学卷六长洲恵栋撰郑康成易易纬干凿度曰干阳也坤隂也并如而交错行干贞于十一月子左行阳时六坤贞于六月未行隂时六以顺成其嵗嵗终从于屯蒙又云隂卦与阳卦同位者退一辰一未为贞其爻右行间辰而始六辰栋案易纬之説与十二律相生图合郑于周礼太师注云黄钟初九也下生林钟之初六林钟又上生太蔟之九二太蔟又下生南吕之六二南吕又上生姑洗之九三姑洗又下生应钟之六三应钟又上生蕤賔之九四蕤賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六韦昭注周语云十一月黄钟干初九也十二月大吕坤六四也正月太蔟干九二也二月夹钟坤六五也三月姑洗干九三也四月中吕坤上六也五月蕤賔干九四也六月林钟坤初六也七月夷则干九五也八月南吕坤六二也九月无射干上九也十月应钟坤六三也郑氏注易陆绩注太𤣥皆同前説是以何妥文言注以初九当十一月九二当正月九三当三月九四当五月九五当七月上九当九月也宋儒朱子发作十二律图六二在巳六三在卯六五在亥上六在酉是坤贞于未而左行其误甚矣今作图以正之并附郑氏易説于后右图朱子发云子寅辰午申戌阳也干之六位未巳卯丑亥酉隂也坤之六位位之升降不违其时故曰大明终始六位时成康成注月令云正月宿直尾箕八月宿直昴毕六月宿直鬼九月宿直奎十月宿直营室又云卯宿直房心申宿直参伐又注季冬云此月之中日歴虚危参同契曰青龙处房六兮春分震东卯白虎在昴七兮秋分兑西酉朱雀在张二兮离南午又云含元虚危播精于子皆与图合若以日所歴言之则右行西周二十八舍明堂月令所谓孟春之月日在营室是也与此不同郑氏易坤文言曰隂疑于阳必战为其慊于阳也汪云慊读如羣公溓之溓古书篆作立心与水相近读者失之故作慊溓杂也隂谓此上六也阳谓今消息用事干也上六为蛇得干气杂似龙比初六有孚盈缶注云爻辰在未上值东井井之水人所汲用缶汲器泰六五帝乙归妹以祉元吉注云五爻辰在卯春为阳中万物以生生育者嫁娶之实仲春之月嫁娶男女之礼福禄大吉蛊上九不事王侯髙尚其事注云上九艮文艮为山辰在戌得干气父老之象是臣之致事故不事王侯是不得事君君犹髙尚六所为之事贲六四白马翰如注云谓九三位在辰得巽气为白马翰犹干也见六四适初未定欲干而有之大过注云大过者巽下兑上之卦初六在巽体巽为木上六位在巳巳当巽位巽又为木二木在外以夹四阳四阳互体为二干干为君为父二木夹君父是棺椁之象坎六四尊酒簋贰用缶纳约自牖注云六四上承九五又互体在震上爻辰在丑丑上值斗可以斟之象斗上有建星建星之形似簋贰副也建星上有弁星弁星之形又如缶天子大臣以王命出㑹诸侯主国尊于簋副设𤣥酒而用缶也坎上六繋用徽纆注云繋拘也爻辰在巳巳为虵虵蟠屈似徽纆也离九三不鼓缶而歌注云艮爻也位近丑丑上值弁星弁星似缶诗云坎其击缶则乐器亦有缶案离九四午也艮六四丑也故云位近丑明夷六二明睇于左股注云旁视为睇六二辰在酉酉在西方又下体离离为目九三体在震震东方九三又在辰辰得巽气为股此谓六二有明徳欲承九三故云睇于左股困九二困于酒食朱韨方来利用享祀注云二据初辰在未未为土此二为大夫有地之象未上值天厨酒食象困于酒食者采地薄不足己用也二与日为体离为镇霍爻四为诸侯有明徳受命当王者离为大火色赤四爻辰在午时离气赤又朱也文王将王天子制朱韨案郑此注本干凿度中孚云中孚豚鱼吉注云三辰为亥为豕爻失正故变而从小名言豚耳四辰在丑丑为鼈蟹鼈蟹鱼之微者爻得正故变而从大名言鱼耳互体兊兊为泽四上值天渊二五皆坎爻坎为水水浸泽则豚利五亦以水灌渊则鱼利豚鱼以喻小民也而为明君贤臣恩意所供养故吉説卦震为大涂注云国中三道曰涂震上值房心涂而大者取房有三涂焉案震在卯卯上值房心干凿度孔子曰复表日角注云表者人体之章识也名复者初震爻也震之体在卯日初出阳爻初应在六四于辰在丑为牛牛有角复人表象王充论衡曰寅木也其禽虎也戌土也其禽犬也丑未亦土也丑禽牛未禽羊也木胜土故犬与牛羊为虎所伏也亥水也其禽豕也巳火也其禽蛇也子亦水也其禽鼠也午亦火也其禽马也水胜火故豕食虵火为水所害故食马鼠屎而腹胀又云酉鸡也卯兔也申猴也东方木也其星仓龙也西方金其星白虎也南方火也其星朱鸟也北方水也其星𤣥武也天有四星之精降生四兽之体以四兽騐之以十二辰之禽效之九家易注説卦曰犬近奎星盖戌宿直奎也王伯厚曰吉日庚午既差我马午为马之证也季冬出土牛丑为牛之证也説文亦谓巳为蛇象形夬表升骨履文注云名夬者五立于辰在斗魁所指者又五于人体当艮卦于夬亦手体成其四则震爻也为足其三犹艮爻属文北斗在骨足履文夬人之表象明也剥表重童明厯元注云名剥者五爻也五离爻离为日童子六五于辰又在卯卯酉属也剥离爻表童焉易正义干九二见龙在田正义曰先儒以为九二当太蔟之月阳气见地则九三为建辰之月九四为建午之月九五为建申之月为隂气始杀不宜称飞龙在天上九为建戌之月羣隂既盛上九不得吉与时偕极于此时阳气仅存何极之有先儒此説于理稍乖此干之阳气渐生似圣人渐出宜据十一月之至建巳之月以来此九二当据建丑建寅之间于时地之萌芽初有出者即是阳气发见之义干卦之象其应然也所云先儒者谓康成何妥诸人也王辅嗣解易不用爻辰孔氏正义黜郑存王故有是説文言曰终日干干与时偕行正义曰先儒以为建辰之月万物生长不有止息与天时而俱行若以消息言之是建寅之月三阳用事三当生物之初生物不息同于天时故言与时偕行干凿度曰泰否之卦独各贞其辰其共北辰左行相随也康成云言不用卦次泰当贞于戌否当贞于亥戌干体所在亥又干消息之月泰否干坤体气相乱故避而各贞其辰谓泰贞于正月否贞于七月六爻者泰得否之干否得泰之坤又云北辰共者否贞申右行则三隂在西三阳在北泰贞寅左行则三阳在东三隂在南是则隂阳相比共复干坤之体也案郑于主嵗卦注云北辰左行谓泰从正月至六月此月阳爻否从七月至十二月此月隂爻否泰各自相随此説与图不合故郑于卷末言否泰不比及月先师不改故亦不改也朱子发卦图合郑前后注而一之学者几不能辨余特为改正一目了然矣易汉学卷六易汉学卷七钦定四库全书易汉学卷七长洲恵栋撰荀慈明易干升坤降荀慈明论易以阳在二者当上升坤五为君隂在五者当降居干二为臣盖干升为坎坤降为离成既济定则六爻得位干彖所谓各正性命保合太和利贞之道也左传史墨论鲁昭公之失民季氏之得民云在易卦雷来干曰大壮天之道言九二之大夫当升五为君也慈明之説有合于古之占法故仲翔注易亦与之同文言曰水流湿火就燥慈明曰阳动之坤而为坎坤者纯隂故曰湿隂动之干而成离干者纯阳故曰燥又曰本乎天者亲上本乎地者亲下慈明曰谓干九二本出于干故曰本乎天而居坤五故曰亲上坤六五本出于坤故曰本乎地降居干二故曰亲下也又曰云行雨施天下平也慈明曰干升于坤曰云行坤降于干曰雨施干坤二卦成雨既济隂阳和均而得其正故曰天下平又曰与天地合其徳慈明曰与天合徳谓居五也与地合徳谓居二也与日月合其明慈明曰谓坤五之干二成离离为日干二之坤五为坎坎为月坤彖曰含𢎞光大品物咸亨慈明曰干二居坤五为含坤五居干二为𢎞坤初居干四为光干四居坤初为大天地交万物生故咸亨师彖曰能以衆正可以王矣慈明曰谓二有中和之徳而据羣隂上居五位可以王也六四师左次无咎慈明曰左谓二也阳称左次舍也二与四同功四承五五无阳故唿二舍于五四得承之故无咎上六大君有命开国承家慈明曰大君谓二师旅已息既上居五当封赏有功立国命家也宋衷曰阳当之五处坤之中故曰开国隂下之二在二承五故曰承家泰九二朋亡得尚于中行慈明曰朋谓坤朋亡而下则二得上居五而行中和矣临九三象曰咸临吉无不利未顺命也慈明曰阳咸至二当升居五羣隂相承故无不利也阳当居五隂当顺从今尚在二故曰未顺命也升彖曰巽而顺刚中而应是以大亨用见大人勿恤有庆也慈明曰谓二以刚居中而来应五故能大亨正居尊位也大人天子谓升居五见为大人羣隂有主无所复忧而有庆也九二象曰九二之孚有喜也慈明曰升五得位故有喜六五象曰贞吉升阶大得志也慈明曰隂正居中为阳作阶使居立己下降二与阳相应故吉而得志繋辞上曰天下之理得而成位乎其中矣慈明曰阳位成于五隂位成于二五为上中二为下中故曰成位乎其中也易尚时中説易道深矣一言以蔽之曰时中孔子作彖𫝊言时者二十卦言中者三十三卦象𫝊言中者三十卦其言时也有所谓时者时行者时成者时变者时用者时义者其言中也有所谓中者正中者中正者大中者中道者中行者行中者刚中柔中者而象之彖则又合时中而命之盖时者举一卦所取之义而言之也中者举一爻所适之位而言之也时无定而位有定故象言中不言时然六位又谓之六虚唯爻适变则爻之中亦无定也位之中者惟二与五汉儒谓之中和扬子法言曰立政鼓衆莫尚于中和又云甄陶天下其在和平龙之潜亢不获其中矣是以过则惕不及中则跃其近于中乎注云二五得中故有利见之占太𤣥曰中和莫尚于五故彖传凡言中者皆指二五二尚柔中五尚刚中五柔二刚亦得无咎二与四同功而二多誉三与五同功而五多功以其中也周公爻辞于泰之六二夬之九五皆以中行言之而益之三四复之六四亦称中行先儒谓一卦之中非也干之三四文言谓之不中独非一卦之中乎窃谓益之中行皆指九五所谓告公用圭告公从者五告之也古者君命臣上命下皆谓之告三者五所信也故曰有孚四者五所比也故曰利用为依迁国三为三公四为诸侯故或称国或称公复六四中行独复象曰中行独复以从道也四得位应初独得所复四非中而称中行者以从道也其时中之义欤愚谓孔子晚而好易读之韦编三絶而为之𫝊盖深有味于六十四卦三百八十四爻时中之义故于彖象二𫝊言之重词之复子思作中庸述孔子之意而曰君子而时中孟子亦曰孔子圣之时夫执中之训肇于中天时中之义明于孔子乃尧舜以来相传之心法也其在丰彖曰天地盈虚与时消息在剥曰君子尚消息盈虚天行也文言曰知进退存亡而不失其正者其惟圣人乎皆时中之义也知时中之义其于易也思过半矣九家逸象陆氏释文曰説卦荀爽九家集解本干后更有四为龙为直为衣为言巛后有八为牝为迷为方为囊为裳为黄为帛为浆震后有三为王为鹄为鼓巽后有二为杨为鹳坎后有八为宫为律为可为栋为丛棘为狐为蒺藜为桎梏离后有一为牝牛艮后有三为鼻为虎为狐兑后有二为常为辅颊朱子发曰秦汉之际易亡説卦孝宣帝时河内女子发老屋得説卦古文老子至后汉荀爽集解又得八卦逸象三十有一今考之六十四卦其説若印圈钥非后儒所増也荀氏学荀悦汉纪曰臣悦叔父故司空爽着易传据爻象承应隂阳变化之义以十篇之文解説经意由是兖豫之言易者咸𫝊茍氏学易汉学卷七易汉学卷八钦定四库全书易汉学卷八长洲恵栋撰辨河图洛书宋姚小彭氏曰今所𫝊载九履一之图乃易干凿度九宫之法自有易以来诸易师未有以此为河图者至本朝刘牧以此为河图而又以生数就成数依五方图之以为洛书又世所传关子明洞极经亦言河图洛书如刘氏説而两易之以五方者为图九宫者为书案唐李鼎祚易解尽备前世诸儒之説独无所谓关氏者至本朝阮逸始伪作洞极经见后山陈氏谈丛之书则关氏亦不足为证矣栋案九宫之法一二三四五六七八九一北九南三东七西四东南六西北二西南八东北五居中方位与説卦同干凿度所谓四正四维皆合于十五是也以五乗十即大衍之数故刘牧谓之河图阮逸撰洞极经以此为洛书而取扬子云一六相守二七为朋之説以为河图郑康成注大衍之数云天一生水于北地二生火于南天三生木于东地四生金于西天五生土于中阳无偶隂无妃未得相成地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并虞仲翔注亦云一六合水二七合火三八合木四九合金五十合土其説皆与河图合然康成仲翔未尝指此为河图则造此图以为伏羲时所出者妄也桓君山曰河图洛书俱有兆然而不可知乃知汉以来并未有图书之象夫子曰河不出图东序河图后人安得见之虽先儒皆信其説吾不敢附和也辨先天后天半农先生易説曰道家创为先天后天图以先天为伏羲卦后天为文王卦妄也即以干坤卦言之干为寒为氷南非寒氷之地曷为而移在南坤为土王四季在中央西南者中央土也曷为而移之北乎且天地定位定位者天尊地卑而干坤定卑髙以陈而贵贱位也如道家言先天干在南后天在西北先天坤在北后天在西南是天地无定位矣又北极在上南极在下干南坤北是天在下地在上也谓之定位可乎以此知道家之説妄也庄子曰至隂肃肃至阳赫赫肃肃出乎天赫赫发乎地两者交通成和而物生焉干位西北故至隂出乎天坤位西南故至阳发乎地礼家亦云天产作隂徳地产作阳徳者以此道家之老庄犹儒家之孔孟干南坤北其説不合乎老庄必出于后世道家之説故未闻乎古至宋而后盛行焉以后世道家之説託为伏羲而加之文王周公孔子之上学者不鸣鼓而攻必非圣人之徒也栋案宋人所造纳甲图与先天相似蔡季通遂谓先天图与参同契合殊不知纳甲之法干坤列东艮兑列南震巽列西坎离在中别无所谓干南坤北离东坎西者道家所载干坤方位亦与先天同而以合之参同契是不知易并不知有参同者也盖后世道家亦非汉时之旧汉学之亡不独经术矣又曰圣人作八卦所以奉天时道家创为先天之学而作先天八卦位託之伏羲诞之甚妄之甚所为先天者两仪未判四象未形分卦何从生天地定位干坤始作六子乃索八卦相错隂阳交感山泽气通水火雷风各建其功明明后天安得指是为先天哉然则卦无先天乎曰有一卦各有一太极圣人以此先心退藏于宻所谓先天而天弗违也学者不知来观诸往不知先观诸后知后天则知先天矣舍后天而别造先天之位以周孔为不足学而更问庖牺甚矣异端之为害也不可以不辟干寳注周礼曰伏羲之易小成为先天神农之易中成为中天黄帝之易大成为后天小成谓八卦也中成谓重卦大成谓备物制用也辨两仪四象半农先生易説曰易有太极是生两仪两仪生四象四象生八卦两仪天地也四象四时也四时有四正有四维震春离夏兑秋坎冬为四正巽东南坤西南干西北艮东北为四维此四正四维以时言之为四时以象言之为四象而八卦出于其中不曰时而曰象者八卦以象告也隂阳太少可谓之仪不可谓之象宋儒遂以四象当之误矣太少在隂阳之中有隂阳即有太少非先有隂阳后有太少也若云始为一画以分隂阳次为二画以分太少是隂阳生太少有是理乎谓隂阳分太少可谓隂阳生太少不可易言生不言分父生子子生孙可谓之生不可谓之分邵子割裂太极穿凿隂阳一分为二二分为四四分为八所谓加一倍法朱子笃信之吾无取焉邵子曰太极生隂阳两仪一为阳一为隂吾不知所谓阳仪者太阳耶少阳耶所谓隂仪者太隂耶少隂耶抑隂阳初生未分太少耶如其然则是先有隂阳后有太少也由是推之将使阳仪加一画为阳生太阳阳仪加一画为隂生少隂隂仪加一画为阳生少阳隂仪加一画为隂生太隂是隂阳生太少矣然则所谓隂仪阳仪者非太非少是何物耶曰加曰分乃邵易非周易也由是太阳二画又加一画为干是太阳生干又加一画为兑是太阳生兑少隂二画又加一画为离是少隂生离又加一画为震是少隂生震余四卦皆然是太少生八卦矣隂阳生太少太少生八卦谁能知其説哉栋案朱子语类言程子説易只云三画上叠成六画八卦上叠成六十四卦与邵子説异盖康节不曽説与程子程子亦不曽问之故一向随他所见去又云伊川易𫝊有未尽处当时康节𫝊得数甚佳郄轻之不问又云邵子所谓易程子多理㑹他底不得愚谓邵子一分为二二分为四四分为八之説汉唐言易者不闻有此程子非不能理㑹邵易但以之解周易恐其説之未必然也且上蔡程子之髙弟也邵子又程子之妻兄弟也老浮图之授受上蔡犹知之曽程子也而肯为异説所惑哉辨太极图秀水朱钖鬯先生曰自汉以来诸儒言易莫有及太极图者惟道家者流有上方大洞真元妙经着太极三五之説唐开元中明皇为制序而东蜀卫琪注玉清无极洞仙经衍有无极太极诸图陈搏居华山曽以无极图刋诸石为圜者四位五行其中自下而上初一曰𤣥牝之门次二曰炼精化气炼气化神次三五行定位曰五气朝元次四隂阳配合曰取坎填离最上曰炼神还虚复归无极故谓之无极图乃方士修炼之术尔相传受之吕嵒嵒受之钟离权权得其説于伯阳伯阳闻其㫖于河上公在道家未尝诩为千圣不传之秘也周元公取而转易之亦为圜者四位五行其中自上而下最上曰无极而太极次二曰隂阳配合曰阳动隂静次三五行定位曰五行各一其性次四曰干道成男坤道成女最下曰化生万物更名之太极图仍不没无极之㫖由是诸儒推演其説南轩张氏谓元公自得之妙盖以手授二程先生者自孟氏以来未之有也钖鬯先生又言程子未曽受业于元公元公亦无手授太极图之事其説备载集中愚谓道教莫盛于宋故希夷之图康节之易元公之太极皆出自道家世之言易者率以是三者为先河而不自知其陷于虚无而流于他道也王伯厚言程子教人大学中庸而无极太极一语未尝及夫程子言易初不知有先天言道初不知有无极此所以不为异端所惑卓然在邵周之上也重卦説重卦之始其説纷纭虞翻王弼以为伏羲郑康成以为神农愚以繋辞考之郑氏之説是也繋词曰八卦成列象在其中矣因而重之爻在其中矣又曰古者庖牺氏之王天下仰则观象于天俯则观法于地于是始作八卦继之曰作结绳以为纲罟以佃以渔盖取诸离离八纯卦则知庖牺未尝重卦也庖牺氏没神农氏作始云盖取诸益盖取诸噬嗑二卦皆有贞悔则神农重卦明矣八卦成列谓伏羲也因而重之谓神农也凡作者曰造述者曰因礼器曰夏造殷因论语曰殷因于夏礼周因于殷礼古有因国王制天子诸侯祭因国之在其地而无主者春秋传曰迁阏伯于商丘商人是因迁实沈于大夏唐人是因又齐晏子对景公曰昔爽鸠氏始居于此地季萴因之有逄伯陵因之蒲姑氏因之而后太公因之盖古有是国而后人居之者为因犹古有是卦而后人仍之者亦为因因而重之非因伏羲所作之八卦而重之者乎若云自作之而自重之则不得言因矣京房易积算法引夫子曰八卦因伏羲暨乎神农重乎八纯此説与繋辞合魏博士淳于俊亦云庖牺制八卦神农演之为六十四演犹衍也盖自重卦之后于是有揲蓍之法洪范谓之衍忒繋辞谓之大衍皆是物矣卦变説卦变之説本于彖𫝊荀慈明虞仲翔姚元直及蜀才卢氏侯果等之註详矣而仲翔之説尤备干坤者诸卦之祖也坎离者干坤之用也复临泰大壮夬阳息之卦皆自坤来姤遯否观剥隂消之卦皆自干来故以例诸卦自临来者四卦明夷震解升也自遯来者五卦讼巽革家人无妄也自泰来者八卦归妹节损贲既济蛊井恒也自否来者八卦渐咸困未济涣随噬嗑益也自大壮来者五卦需大畜睽兑鼎也自观来者四卦晋萃蹇艮也豫自复来谦自剥来蜀才谓师与同人皆自剥来大有不言所自当自夬来此外不从卦例者十丰从噬嗑来也旅从贲来也颐晋四之初也小过晋上之三也大过讼上之三也中孚讼四之初也比师二之五也屯坎二之初也蒙艮三之二也一爻变者二卦小畜需上变也履讼初变也其后李挺之作六十四卦象生图以一生二二生三至于三而极朱子又推广为卦变图复出大壮观夬剥两条视李图而加倍然其作本义则又拘于二爻相比者而相易并不与卦例相符故论者犹欲折中于汉儒焉易汉学卷八