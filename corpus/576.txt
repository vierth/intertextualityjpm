中庸指归钦定四库全书经部八中庸指归四书类中庸分章四书类大学发㣲四书类大学本㫖四书类提要等谨案中庸指归一卷中庸分章一卷大学发㣲一卷大学本㫖一卷宋黎立武撰立武字以常新喻人咸淳中举进士第三仕至军器少监国子司业宋亾不仕闲居三十年以终立武官抚州时校文举呉澄充贡士故澄志其墓自称曰门人又称立武官秘省时閲官书爱二郭氏中庸郭游程门新喻谢尚书仕夷陵尝传其学将由谢溯程以嗣其传故言大学中庸等书间与世所崇尚者异义盖中庸之学传自程子后诸弟子各述师説门径遂岐游酢杨时之説为朱子所取而郭忠孝中庸説以中为性以庸为道亦云程子晚年之定论立武中庸指归皆阐此㫖至其中庸分章则以天命之谓性以下为一章仲尼曰以下为二章君子之道费而隐以下为三章道不逺人以下为四章君子素其位而行以下为五章君子之道辟如行逺以下为六章鬼神之为徳以下为七章哀公问政以下为八章诚者天之道也以下为九章惟天下至诚以下为十章诚者自成以下为十一章大哉圣人之道以下为十二章仲尼祖述尧舜以下为十三章惟天下至圣以下为十四章诗曰衣锦尚絅以下为十五章皆发明郭氏之㫖所言亦具有条理其大学则发㣲一卷谓曾子传道在一贯悟道在忠恕造道在易之艮大旨以止至善为归而以诚意为要本㫖一卷仍用古本皆以为曽子之书不分经传而以所称曽子为曽晳之言要其归宿与程朱亦未为牴牾异乎王守仁等借古本以伸己説者也惟其谓中庸大学皆通于易列图立説丝连绳贯而排之则未免务为髙论耳此四书本合编前有大徳八年赵秉政序其先中庸后大学葢亦从礼记原次此本从今本四书之序移大学于中庸前而以秉政之序介于四书之间殊失本㫖今釐正之还其旧第焉干隆四十六年十二月恭校上总纂官纪昀陆钖熊孙士毅总校官陆费墀钦定四库全书中庸指归宋黎立武撰中者在中之义正位居体之名也先天大易本无方体所以肇太极而生两仪既有太极易立乎其中而中之体立两仪既判易行乎其中而中之体明然则所谓中之体者易也易者生生之谓生生之易曰仁体仁之道曰诚夫妙体之谓易本体之谓仁贯全体大用之谓诚中庸之道出于易本于仁极于诚至道不可以名也故取正位居体名之曰中寔古今道体攸存书曰帝降传曰民受中降受之初具天地之全涵先天之妙在干九二人道之始故曰龙徳正中而进乎天徳此中之体也在坤六五心君之位故曰黄中通理正位居体此中之位也干画中实坤画中虚坤中之虚乃所以居干体也干之妙体无乎不在非坤位无以居此体非坤土无以成此位其在人也所谓心者性之郛郭心之中虚而性存焉先天一理居中位正而为有物之则万事万化何莫由斯曰成位乎其中曰立天下正位曰思不出其位皆以正位居体言之古之人莫不于喜怒哀乐之未发而养于中莫不于喜怒哀乐之欲发而执此中所谓存心养性所谓闲邪存诚皆所以养此中也建中也建极也守约也慎独也一贯也止至善也克己复礼也反身而诚也皆所以执此中也在书曰执中在中庸曰时中执中者持守于人心道心之几时中者权宜于由体达用之际性之身之者以执中言率性尽性者以时中言兹百圣传心之大法也庸之为义常也用也常道之用大无不该妙不可穷而喜怒哀乐之发诚形明动之验寔自言行始干九二曰庸言之信庸行之谨闲邪存其诚善世而不伐徳博而化系辞于中孚九二爻辞广之曰言出乎身加乎民行发乎迩见乎逺言行君子之枢机枢机之发荣辱之主也可不慎乎中庸一书始曰庸徳之行庸言之谨言顾行行顾言者出乎身发乎迩也继曰君子动而世为天下道行而世为天下法言而世为天下则又曰见而民莫不敬言而民莫不信行而民莫不恱者加乎民见乎逺也此修道谓教之事篇末申之曰闇而章曰潜之昭曰不动而敬不言而信曰不赏而劝不怒而威曰不显惟徳而百辟刑曰不大声色而民化终之曰上天之载无声无臭至矣此则至诚能化之事所谓庸也者用也谓是不用而寓诸庸者欤子曰中庸其至矣乎民鲜能久矣至矣云者赞昔人名道之㫖微久矣云者嗟斯人昧道之日逺然则中庸者自执中相传以来古有是名矣夫子推原斯道体用之妙本诸造化故于干九二文言发明之于是子思之书以中庸名曰喜怒哀乐之未发谓之中中者天下之大本所谓中者以此曰庸徳之行庸言之谨所谓庸者以此成性内存寂然未发正位居体是之谓中发于言行中节而和日用常道是之谓庸中以正位言庸以常道言盖合全体大用而名之也尧舜授受道用斯溥掲执中以明其体孔门讲贯道体斯存合中庸以该其用名之立道之显焉周徳衰而大徳隠夫子没而微言絶子思忧之乃取平日所闻于父师者着而为书首之曰命性曰道教者所以着名篇之㫖也命性中也道教庸也继之曰中和曰大本达道者所以明性道之藴也篇首言性而此言中者喜怒哀乐未发即性也而中以正位居体言名篇言庸而此言和者言行之发即庸也而和以发皆中节言其曰忠恕曰诚化忠者执中于心诚者致中和之道皆所以尽已之性所谓中也恕者道之推化者教之至皆所以尽人物之性所谓庸也合而言之曰仁则已立立人已达达人仁者中庸之本体也贯而通之曰一则体用一源显微无间一者中庸之妙贯也此书之作所以传先圣之道而着之万世法言大训毕偹于此其为教也盖以中庸之道虽布在天下而有至微至隠者存中庸之理虽具在人心而能与知与行者鲜故发明而诚诚而明之义尊贤取友相与博学审问慎思明辨而笃行之慎之于独而达之君臣父子夫妇昆弟朋友诚之于身而推之国家天下为书十有五章首章统论一篇之大㫖二章备着夫子之格言三章而下明率性谓道修道谓教之事九章而下明至诚尽性至诚能化之事末乃伤今思古以道统絶续之㑹帝王授受之真寔在夫子且反覆推明仁诚之道以俟后之圣人末章则穷理尽性至命之学也其为书也大周乎天地微极乎物理幽贯乎神明而卒归之无声无臭焉广大精微盖本诸易道之大原出于天自龙图出而人文阐羲画具而文籍生故易者羣经宗祖也干九二曰龙徳而正中庸言之信庸行之谨闲邪存其诚徳博而化又曰学以聚之问以辨之寛以居之仁以行之然则中庸之所以名与夫诚以尽中庸之性化以极中庸之功学问思辨以明中庸之道盖本诸此中庸之道独于干九二明之何也干二人道之始也中庸人道之本也卦列三画以象三才人受天地之中以生自卦之象言之则人为中自卦之体言之则君位为中自卦之徳言之则大本为中一爻具三义其寔相为表里也龙徳而正中者龙之为物灵妙神化其静养也深其动变也大以喻性之徳如此而居中位正为万事万物之则焉由九二之正中存诚而为君徳由九五之至诚尽性而进天徳中庸以率性尽性为体故曰喜怒哀乐未发谓之中中者天下之大本也二爻动为庸庸者中之用也用之言必信用之行必谨中庸以言行为用故曰庸徳之行庸言之谨也干中爻变坤成坎坎有孚者诚也坤中爻变干成离离中虚者明也干二爻变重坤成师师者师也坤二爻变重干成同人同人者友也干坤坎离之交明诚诚明之妙而万化由之出是以由明而诚者尊贤信友学问思辨以明中庸之教由诚而明者尽已尽物形着动变以成中庸之化焉所谓遯世不见知而不悔者即初九龙徳而隠之事盖依中庸者也所谓尊徳问学不骄不悖者即九三干干进修之事盖道中庸者也所谓赞化育配天地者即九五合徳之事也所谓至诚无息纯亦不已者即中正纯粹自强不息之事乃若时中心法盖出于易之䝉以泉行而山止也惟止而得所养则其行也亨果行必资乎育德达道必由乎大本故皆以时中言之是知易与中庸相为经纬非深造者孰能知之中庸之道始于尧舜授受大明于孔子舜受执中之传而曰无稽之言勿听弗询之谋勿庸孔子于易明龙徳正中而曰庸言之信庸行之谨中庸所以详于舜孔子焉然二圣人于中庸所同者徳所不同者位也干之六爻曰徳曰位而已中庸十二章备论之徳者所以明中庸之道位者所以行中庸之事干之五曰天徳二曰君徳天以徳言君以位言二非君位而曰君德者以龙德正中之进乎干五也五曰天徳而不曰大位者以正位居体之存乎坤五也君固属乎干五然有徳得位二虽非君其徳可以君位曷资乎坤五盖有土有民干非坤土无以成其位舜以大徳得位好问察言用中于民干九五事也然自侧微升闻徴庸歴试其于潜也见也跃也飞也寔备纯干之体焉孔子有徳无位明中庸之道以垂世立教干九二事也然授业洙泗之间系易发天地之藏作春秋行王者之事删诗定书明礼正乐以垂百世法其于初之遯世三之修辞四之徳业五之徳造亦备纯干之体焉故子思以舜徳为圣人尊为天子覆载之内莫不尊亲者徳与位之皆造也以夫子祖述尧舜宪章文武如天覆地载日月照而四时行特位俭于徳耳中庸内圣外王之道也因二圣人明之经之作至中庸止矣故中庸者羣经之统㑹枢要也书曰惟皇上帝降衷于下民若有恒性克绥厥猷惟后传曰民受天地之中以生所谓命也是以有动作礼义威仪之则以定命也夫恒性之秉谓命之中即此中也即所谓天命谓性也顺性以绥猷有则以定命即庸也即所谓修道谓教也在洪范曰建用皇极而敛福钖民在周诗曰有物有则而秉彝好懿莫不体立而用着尽已以尽人曽子曰夫子之道忠恕而已矣子思盖得于曽子者也孟子曰守约而施博曰至诚而能动曰立正位行大道孟子学于子思故论着益明焉洙泗而后数千百年中庸之学复大明于伊洛尝考郑注庸用也以其记中和之为用又曰庸常也用中为常道也乃知体用之说自昔己然然汉儒去古未逺己不知中为何物噫道之不明也久矣濓溪周子太极有图易通有书深探天地之藴发明一中之传二程继出而中庸之道盛独名篇之义有当详者今学者所取以为据者皆杨氏㳺氏之说也杨氏曰不偏之谓中不易之谓庸中者天下之正道庸者天下之定理㳺氏曰以徳行言曰中庸以性情言曰中和二子以为所得于师者如此蓝田吕氏则曰天命之谓性即所谓中修道之谓教即所谓庸中者道之所自出庸者由道而后立盖中者天道也天徳也降而在人人禀而受之是谓之性书曰惟皇上帝降衷扵下民传曰民受天地之中以生此人性所以必善又曰天命之谓性率性之谓道中者天下之大本和者天下之达道则性与道岂有二乎又曰中即性也在天为命在人为性由中而出莫非道故曰中者道所由出又曰喜怒哀乐之未发则赤子之心大人不失其赤子之心乃所谓允执厥中也而与程子论难甚详盖中庸之学初兴议论然尔兼山继登程门终始中庸之道体用之説寔得于心传面命者也程子尝为中庸作註至是焚槀而属兼山以书传之乃知㳺氏杨氏所得于师者初年之论也吕氏以深潜缜宻称寔颇融贯而其师始未然之者未定之论也盖至兼山则师弟子之讲贯熟决择审矣然则求中庸之道于伊洛微兼山氏吾谁与归兼山氏曰极天下至正谓之中通天下至变谓之庸中其体也庸其用也圣人得于中用于天下得于中者合性命言之用于天下者兼道教言之皆主人道为言也尝求数之未形见天地之数起于中合中合之变起于自然而不可推移故民受天地之中以生所谓命也性者本于天命而物之大原尽性则无余事矣循是而行焉谓道修是而行焉谓教性也道也教也内外相成之道是三者得之然后为中庸之道又本之易以依乎中庸遯世不悔为潜龙之事以庸徳之行庸言之谨为龙徳正中之事学问思辨笃行即聚辨居行之㫖也故以见龙在田为诚之者之事参配天地即大人合徳之㫖也故以飞龙在天为诚者之事于干之二爻则曰此中庸诚形明动变化之序也程氏学以性为本以中庸易为先盖二书皆尽性之道程门惟兼山深于易故得中庸之义焉又考汉上朱氏易说于干九二曰二为中中动为庸初九依乎中庸九二龙徳而正中庸者中之用也言行变化不失其中故谓之庸汉上闻道扵㳺氏且与兼山接丽泽所渐至当归一艮斋谢氏尝叙所授郭氏中庸说谓中为人道之大以之用于天下国家是子和所以学而伊川兼山之渊源也然则中庸大㫖寔程郭口传心授探本穷源而得之正位常道之义全体大用之名庶乎为定论中庸之学太抵皆祖程门初年之说且于事物取中是不无遗论窃谓子思以中庸名篇而首掲命性道教者所以明中庸之㫖次释中和大本达道者所以错综中庸性道之义篇目经文纲举而目张也今而曰篇名一义经文又一义中庸一中中和又一中何耶孟子言称尧舜而性之一语万世格言尧舜以天下与人而执中片言实居其要谓之中者必有事焉夫喜怒哀乐情也其未发则性也是中指性无疑自中而发无非顺性命之理而见诸庸言庸行人道所共由者不越乎合君臣父子昆弟夫妇朋友之交而已是庸指道无疑其曰不偏不倚无过不及者盖发而中节之名所谓和也是求中于用不曰中有体乎其曰不易也定理也盖何莫由斯之义所谓常也是知庸为常不曰庸为用乎兹所以详説説约而求其指归也六经四书名义微奥惟见于易与中庸贯先天后天之道曰易该全体大用之道曰中庸可谓易简而天下之理得故曰易其至矣乎曰中庸其至矣乎中庸指归钦定四库全书中庸分章宋黎立武撰中庸之书浩博深逺若不可涯其寔䋲聨而珠贯也诸家虽字论句析然于大㫖未明读之使人茫然分章所以原作者之意天命之谓性率性之谓道修道之谓教道也者不可须臾离也可离非道也是故君子戒慎乎其所不睹恐惧乎其所不闻莫见乎隐莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉中庸之徳至矣而其义微矣首章以命性道教明中庸之义以戒惧谨独明执中之道以中和明体用之一贯以位育明仁诚之极功何谓天命之谓性人受天地之中以生所谓命也盖自无极之真二五之精妙合而凝而人生焉无极之真乃先天大易生生之理为天地之中人得之以成性二五之精乃后天形气变合化生钟秀于人人得之以成质性形而上也质形而下也命也者其理气合凝之初天人赋受之际乎然气有清浊厚薄故质有髙下美恶惟性初一真灵明静虚人人之所同得万理根于斯万善萌于斯盖维天之命于穆不已者也何谓率性之谓道性者道之体也其本体曰仁而已其变体曰五常道存乎五常达道存乎五典五常备诸己五典施诸人尽己尽人惟至诚合内外之道仁始于父子而胞与推焉义始于君臣而絜矩推焉礼始于夫妇三千三百推焉知始于长幼而亲疎隆杀推焉信始于朋友而与国人交推焉未发存诸己发则施诸人存诸己者性初固有之真施诸人者性分当然之则此大本所以为达道率性所以谓之道也何谓修道之谓教人同此性则同此道然或气禀不齐不能知其固有不能全其本然所贵乎为圣为贤为君为师尽己之性以尽人之性言行以为法则礼制以为品节政令以为范防使斯民节其情复其性而由其道是之谓教夫天命谓性者太极所以行也率性谓道者人极所以立也修道谓教者皇极所以建也此中庸之义也所谓道不可须臾离何也循性道也违性非道也天下岂有性外之道哉章首言命性道教此以下专以道言举一以该三也所谓戒慎不睹恐惧不闻见乎隠显乎微必慎其独何也常人有睹而动于中则戒有闻而动于中则恐君子存诚岂在乎耳目闻见间哉渊乎収视返听之宻凛乎十指十视之严勿谓隠也曰费而隠见莫甚焉勿谓微也曰微而显显莫甚焉隠微者人所难知亦人所易忽故以独名之独者非止闇室屋漏之谓静养扵未发之中黙存乎将动之几当是之时在我而已可不慎乎此率性之方而执中之道也其曰喜怒哀乐之未发谓之中中者天下之大本子思以此释中之名喜怒哀乐情也其未发则性也寂然不动混然在中此正位居体之谓其曰发而皆中节谓之和和者天下之达道子思以此释庸之义惟和则庸不和非庸也发而中节事事合宜此日用常道之谓所以明体用之一贯也致中和者即所谓至诚尽性天地位万物育者即所谓赞化育与天地参此由干九二之君徳而位乎九五之天徳也天位乎上地位乎下圣人至诚尽性而成位乎其中民吾同胞物吾与也圣人至诚尽性而能尽人物之性然则致中和者非诚之至乎参天地赞化育者非仁之至乎所以明仁诚之极功也中庸一篇大㫖皆备于此次章述夫子平日中庸之教三章而下节节相生首尾相应推明首章之义至矣通为十有五章仲尼曰君子中庸小人反中庸君子之中庸也君子而时中小人之中庸也小人而无忌惮也子曰中庸其至矣乎民鲜能久矣子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也子曰道其不行矣夫子曰舜其大知也与舜好问而好察迩言隠恶而扬善执其两端用其中于民其斯以为舜乎子曰人皆曰子知驱而纳诸罟擭陷阱之中而莫之知避也人皆曰子知择乎中庸而不能期月守也子曰囘之为人也择乎中庸得一善则拳拳服膺而弗失之矣子曰天下国家可均也爵禄可辞也白刃可蹈也中庸不可能也子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫子曰素隐行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔惟圣者能之次章集夫子平日论中庸者推原作中庸之意凡六节第一节谓中庸之道不以君子而有不以小人而无君子之有此中庸也循性而行须臾不离于道故曰时中小人之有此中庸也违性而行无所不至故曰无忌惮大哉时中之义乎易曰䝉亨以亨行时中也蒙昧而求通纯一而无伪赤子之心也惟大人者不失其赤子之心方其未发浑然在中是为大本之中迨其将发动必由中是为时中之中所谓戒惧谨独所谓执端用中所谓择乎中庸莫不致察乎危微之几权宜乎发未发之际是谓不失赤子之心是谓允执其中也圣贤心法惟在乎此故此章首掲时中之义第二节叹至道至徳人皆可能世衰道微久矣斯民之鲜也又叹知者愚者不知择中庸知不真则行不笃故道不行贤不肖者不能守中庸守不固则行不着故道不明人莫不饮食鲜能知味谓中人之性何莫由斯而不知其道者衆也虽或甘食甘饮未得其正者饥渇害之然饥食渇饮人之至性存焉不可一日废中庸之道固原扵性也其终不行矣夫盖三叹焉第三节求之古人宜莫如舜所以受之尧授之禹即此中也虞书备之矣端者发端之始孟子以恻隐羞恶辞让是非之心为四端此所谓两端者即人心道心之发危微之几也几动之初知所持守则发皆中节以之建用皇极于天下此舜所以为大知欤好问察言即听言询谋之㫖也第四节以干之象推之干之九二体为中用为庸惟明则知所择惟诚则知所守二爻之变为离坎得之则为离之明坎之诚失之则为离之罟坎之陷存乎知与不知而已知莫大于舜执两端而用中其次莫如颜渊择中庸而能守舜达而在上干九五事也颜子穷而在下干初九事也故中庸兼举以明之第五节子路尝因夫子以蹈白刄为能事安于中庸不可能也而自负其勇遂以强问夫子之诲之也卒归之中和之教外和而内不流内有所立则外无所倚处平世不以安荣易其充实之美居乱邦不以患难易其死生之节此四强者不动心之勇也第六节素隐行怪是违性而行不能择中庸圣人弗为也半途而废是中道而画不能守中庸圣人弗已也遯世不见知而不悔依乎九二之中庸初九潜龙勿用之事也故曰圣者能之通六节而观则中庸之至徳中庸之难能与夫圣贤之所以执中用中者浅深次第歴歴可见君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地三章以下皆发首章之意此章明率性之谓道也费道之用也庸也显见也发而中节也隐道之体也中也隐也未发也道者性而已然而有率性焉有尽性焉夫妇之愚不肖而能知能行者率性而已率性者夫人而可能由愚不肖推之则鸢飞戾天鱼跃于渊万物亦循其性之自然耳圣人之不能知不能行者尽性之事也尽性者圣人而犹病由圣人而推之则天地之大人犹有憾是天地亦有不能尽者道之全体本乎一性而塞乎两间大无外小无内也故因愚不肖而论圣人之知能因鸢鱼而致天地之明察可谓费而隐矣㫖微哉子曰道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺故君子以人治人改而止忠恕违道不逺施诸己而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔四章引夫子之言明修道之教与道不可离之意道者率性而已岂逺于人哉为道行道也行道而逺于人是违性非道也已之性即人之性尽已斯尽人矣以人治人谓修道之教不假外求非如伐柯之取则犹逺也达道存乎君臣父子昆弟夫妇朋友之伦为道存乎事父事君事兄施友之际仁义礼智之端喜怒哀乐之发非言无以宣非行无以着故曰庸徳之行庸言之谨曰言顾行行顾言言行之发可不谨乎庸徳庸言亦干九二之言也引此释庸之名以明中节之和修道之教也以人治人忠恕之道也忠恕者中庸之异名尽己忠也推己恕也其本体曰仁其大本曰诚仁者已立立人已达达人诚者尽性以尽人物之性是也然论语言夫子之道忠恕而已矣此言忠恕违道不逺何也曽子教人明道者也以全体大用之名言之是指出忠恕之义子思教人为道者也以尽已推已之事言之是为行忠恕者言施己施人盖为道而行忠恕者也由忠恕行虽或违于道亦不中不逺矣孟子曰强恕而行求仁莫近焉前章言君子之道造端乎夫妇此言君子之道四而五伦备矣君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正已而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身第五章以下皆教之序也立教以身为本九经以修身为先行有不得则反诸己犹之射焉发而不中亦必反诸其身所谓素位而行不陵不援不怨不尤居易俟命皆正己之事也君子之道辟如行逺必自迩辟如登髙必自卑诗曰娄子好合如鼓瑟琴兄弟既翕和乐且耽宜尔室家乐尔妻帑子曰父母其顺矣乎第六章于九经为亲亲之教行逺自迩登髙自卑自家而国也惟顺于父母宜于妻子和于兄弟是所谓不出家而成教于国矣子曰鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳宜民宜人受禄于天保佑命之自天申之故大徳者必受命子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎第七章亦亲亲之教也亲亲之道尤严于宗庙先王所以教孝者莫尚乎此此章详于宗庙之事而先之以交神明之道焉书曰鬼神无常飨飨于克诚此六经言诚之始也中庸一书以诚为本亦首于事鬼神明之首章戒不睹惧不闻盖言君子存诚无时不然非有所为也乃若常人之情其于祀鬼神也则亦视无所见聼无所闻然陈器设衣体物而不遗齐明盛服承祭而如在莫敢不尽其诚是虽有为而然然隐而见微而显道一而已岂非诚之至欤舜尽孝于瞽瞍移孝于承尧推其行于家者行于国天下故称大孝武王缵绪兴周周公追王周之先祖以尽孝思且钖类于臣庶三者之达俾各伸其追逺之情故称达孝自夫孝者以下总论孝之善且至者夫所以事宗庙者有二惟先徳是飨焉惟先绪是缵焉此继述志事之孝也事以天子之礼达乎三年之丧与夫春秋之礼乐亲尊之爱敬此事亡如存之孝也亲亲以孝尽孝以诚推此诚以徃可以事帝推此诚以徃可以治天下国家故曰明乎郊社之礼禘尝之义治国其如示诸掌乎此即论语问禘之㫖礼运已极论之鲁之郊禘非礼圣门所深病病其越常黩典非诚也后章礼乐等论皆此意也夫宗庙飨鬼也郊社事神也故章首并论鬼神章末兼明郊禘哀公问政子曰文武之政布在方䇿其人存则其政举其人亡则其政息人道敏政地道敏树夫政也者蒲卢也故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也在下位不获乎上民不可得而治矣故君子不可以不修身思修身不可以不事亲思事亲不可以不知人思知人不可以不知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也怀诸侯也修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔逺人则四方归之怀诸侯则天下畏之齐明盛服非礼不动所以修身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试旣禀称事所以劝百工也送徃迎来嘉善而矜不能所以柔逺人也继絶世举废国治乱持危朝聘以时厚徃而薄来所以怀诸侯也凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣八章合九经论之盖由五者达道以明修道谓教而施于政者也章首凡八言人互发以人治人之意中庸始言率性修道此言修道以仁则性者仁而已矣嗟夫微言绪絶而复传者頼有此书存焉修道谓教仁之用也故曰修道以仁天命谓性仁之体也故曰仁者人也中庸之道一言以蔽之曰仁而已天下之达道五人之大伦也为天下国家有九经教之大经也前章既明修身亲亲之教矣然必尊贤信友相与学问思辨而行之故章首以修身亲亲尊贤为要末以信友顺亲诚身为归斯三者反覆致意焉九经之教此其枢也夫仁以亲亲为大义以尊贤为大亲亲者父子夫妇昆弟之道也杀之则亲疎有间而礼生焉尊贤者君臣朋友之道也等之则师友异待而礼生焉敬大臣者尊贤之义所推也体羣臣子庶民来百工柔逺人懐诸侯者亲亲之仁所推也其或上也而弗获民也而弗治友也而弗信亲也而弗顺亦惟曰反求诸其身而已天下之达道五即和者天下之达道即率性之道盖人道不外乎五者五者实根于一性本然之性即本体之仁凡相生相养相亲相爱相湏相成痛痒而切身颠连而同气自孩提亲爱以至仁民爱物自事亲之孝以达之为天下国家无非顺天性尽人道而已道出于性不知人不能率性以修道若何而治人性出于命不知天不能尽性以至命若何而配天曰生知学知困知知之事也曰安行利行勉行勇之事也夫五达道九经本乎一性之仁知者知乎此勇者行乎此故皆曰行之者一曰豫焉曰定焉言也事也行也何莫由斯道道者率性之谓而不可湏臾离即造次颠沛之不违仁是故应万变而不穷周万事而不匮视世之事逐物迁矫揉于旦暮颠㝠扵酬应者大有迳庭焉所谓一以贯之也一者诚也然而曰不明乎善不诚乎身大学之修齐治平在先诚意存乎止善而知止七篇道性善曰道一而已推极乎诚与思诚之道亦曰不明乎善不诚乎身性仁也仁无有不善行着习察一有觉焉知性无疑信道自笃或疑扵善或疑于恶则是不诚于中于形着明动变化何有此章首之以仁终之以诚仁以性善言诚以尽性言忠恕之道扵是乎在中庸之教扵是乎备矣诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强自诚明谓之性自明诚谓之教诚则明矣明则诚矣九章承上诚身之説极论诚之道人有圣愚诚则无二而造诚之阃域有天之道焉人之道焉不勉不思从容中道生知安行者也诚者事也学问思辨择善固执学知利行者也人一已百人十已千困知勉行者也诚之者事也由诚者言之则自诚明者性之也诚则形形则着也谓之性者圣贤尽性之事也由诚之者言之则自明诚者反之也明善诚身也谓之教者圣贤九经之教以修身为本使学者由明而达于诚也窃尝反覆是书以为中庸之道人所同得然而曰鲜能曰不行不明曰不能守曰不可能及其至则圣人有所不能知不能行若甚髙而难行者何也要知道体微妙古人难言之故曰见乎隐显乎微曰费而隐曰于穆不已曰不显曰无声无臭惟圣人生知安行以至悠久不息下此者必资学问思辨笃行之功圣贤引而不发欲学者深造而自得之也然得有难易存乎资质之高下功力之浅深惟知之明则择之审守之固则行之力此干九二学聚问辨而进乎九三进徳修业知至知终之事也中庸之教至诚身而备矣教之至则化矣此以下皆诚而化之事唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣其次致曲曲能有诚诚则形形则着着则明明则动动则变变则化唯天下至诚为能化至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神唯天下至诚为能化乃尽性之事中庸之极功十章以下皆发此意以明首章致中和天地位万物育盖干九五大人位天德之事也率性诚也惟尽性为至诚修道教也唯至诚为能化至诚天之道也致曲人之道也其于参赞化育之功形着明动变化之妙其至一也赞化育则与天地合其徳前知如神则与鬼神合其吉凶皆尽性之效诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之徳也合外内之道也故时措之宜也故至诚无息不息则久久则徴徴则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不洩万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉诗云维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已维天之命于穆不己忠也干道变化各正性命恕也天之忠恕即干之中庸即干之诚化即干元之仁惟至诚尽性参天地赞化育天道在圣人矣上章言尽性能尽人物之性盖以尽己为先十一章言成己所以成物实以成物为重天地圣人之能事有出于成物之外乎诚者尽己之性故曰自成率性之谓道故曰自道此所以成己尽己之性矣推之于人于物皆所谓尽性也率性谓道矣修之为教为化皆所以成物也有天地而万物生焉天地所以终万物始万物者其功在艮艮反身之义也君子反身而诚有取于艮故曰诚者物之终始凡物之自形自色皆在吾仁中则孰有出吾性外身如日之光有色皆烛日入光晦色非其色矣如鑑之明有形皆照鑑昏明隐形失其形矣故曰不诚无物宇宙间惟已与物耳民胞物与气均体同苟有我之私一萌物我异矣何者诚不存也诚而不存失其为我何有于物故曰一日克己复礼天下归仁焉故曰万物皆备于我反身而诚乐莫大焉本体为仁仁先成已变体为知知能及物仁知备而性之徳全已物兼尽而内外之道合已内也物外也何合焉物因诚而有诚因物而形已物一致焉无彼此无物我斯合矣若夫时措之宜妙用固如此也至诚无息所谓行之者一也天地之成物亦惟不息不息故不贰不贰故一无穷一昭昭也不一何以覆万物系日星广厚一撮也不一何以载华岳振河海广大一卷也不一何以生草木居禽兽不测一勺也不一何以产蛟龙殖货财故曰天得一以清地得一以宁一者诚也诚者尽性而已由天地观圣人髙明不论也博厚不论也独所谓不见而章不动而变无为而成者隐见显微之妙悠久之功曰一曰诚而已维天之命于穆不已天此诚也于乎不显文徳之纯圣人此诚也曰于穆曰不显皆所谓隐微者也曰不已曰纯皆所谓一者也由至诚尽性言之圣人天也故曰诚者天之道也呜唿天命谓性是为羣言之首子思于此引诗明之非至诚其孰能与于此大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉故君子尊徳性而道问学致广大而尽精微极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与子曰愚而好自用贱而好自専生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位苟无其徳不敢作礼乐焉虽有其徳苟无其位亦不敢作礼乐焉子曰吾说夏礼杞不足徴也吾学殷礼有宋存焉吾学周礼今用之吾从周王天下有三重焉其寡过矣乎上焉者虽善无徴无徴不信不信民弗从下焉者虽善不尊不尊不信不信民弗从故君子之道本诸身徴诸庶民考诸三王而不缪建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也十二章子思叹中庸之道未尝一日不在天下可以参天地育万物伤时君不足与有为圣贤之在下者又不得以行其事于是阐道徳明教化以俟其人性得诸天以成已徳故曰徳性尊者何谓也居中位正而为心身之主尊莫加焉性即理也理与欲对则理为大在周是文武周公之周有文武周公之礼乐在鲁而郊禘则对越也严配也于诚何有圣门所以重叹其失而病于不能有以正之王天下有三重即所谓本身徴民考古也自上文至此凡三节明之愚而自用是居上而骄也有位无徳虽善无徴何本身之可言贱而自专是居下而倍也有徳无位不尊不信何徴民之可言生今之世反古之道是夏殷周之礼无所徴也无徴不信何考古之可言惟本诸身徴诸民考诸古于此三者慎重之无有谬乱之失则建天地质鬼神百世俟圣不悖不疑不惑矣充是以徃不特为法于天下而蚤有誉抑传之后世而永终誉斯寡过矣乎仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大徳敦化此天地之所以为大也上章有徳无位伤夫子之不遇也十三章谓仲尼虽不得位然上传尧舜文武之心述诗书正礼乐系周易作春秋明中庸之道以垂教万世成小成大其化宻其功莫名天覆地载日月照四时行所以喻其道万物之理并育而不相害者以天无不覆地无不载也一阴一阳之道并行而不相悖者以日月不过四时不忒也此干九五大人合徳合明合序之事小徳渊泉故曰川流大徳溥博故曰敦化兹天地所以为大欤观天地则见夫子唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不说是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天徳者其孰能知之十四章子思感时王之莫为伤圣人之不遇思昔帝王徳为圣人尊为天子其知也有临其仁也有容其勇也有执敬以持身明以察物具此全徳周徧静深发当其可民敬信而说之以至中国之外蛮貊之间覆载照临之表凡有血气涵濡至化莫不尊之如天亲之如父母惟见圣与天一耳抑由运乎中者有至诚焉大经者庸也非诚无以经大本者中也非诚无以立天地化育即中和位育之功也非诚无以知三者何也仁也曰中庸曰命性道教曰忠恕皆合仁之全体大用名之八章论明善诚身之始曰仁者人也以天命谓性言之所以名仁之本体十四章论至诚尽性之功曰肫肫其仁以圣人与天地万物为一体言之所以明仁之全体仁之本体犹可名也仁之全体不可名也道莫大于仁莫极于诚此一书之大㫖也惟圣则溥博如天诚则浩浩其天不可涯矣惟圣则渊泉如渊诚则渊渊其渊不可测矣诚化之功如此夫固聪明圣知者举上文至圣全德而言天徳即所谓溥博渊泉渊渊浩浩曰诚而已苟非固有至圣之资达乎至诚之天徳孰能知此哉此圣诚互融之妙也夫至圣者天禀之高至诚者人道之极濂溪周子有言诚者圣人之本是之谓乎诗曰衣锦尚絅恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣诗云潜虽伏矣亦孔之昭故君子内省不疚无恶于志君子之所不可及者其唯人之所不见乎诗云相在尔室尚不愧于屋漏故君子不动而敬不言而信诗曰奏假无言时靡有争是故君子不赏而民劝不怒而民威于鈇钺诗曰不显惟徳百辟其刑之是故君子笃恭而天下平诗曰予怀明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣天命谓性一语十一章已深明其妙末章复㑹而归之知人知天之学备矣人以七尺之躯而欲参赞天地发育万物散之弥满六合敛之退藏于宻庸非一中之妙非尽性至命索隐知微何足以知此中庸一书隐见显微之论悉矣自费而隐达之髙明博厚进之于穆不已之天自微而显达之明动变化进之于乎不显之域隐而见见而隐微而显显而微全体妙用盖有不可名言者末凡八引诗以明之曰不愧屋漏者谨独之功也曰奏假无言者戒不睹惧不闻之验也曰不显惟徳则犹显也不大声色则微矣徳輶如毛则愈微矣曰衣锦尚絅则犹见也潜之伏则隐矣无声无臭则愈隐矣呜唿夫子之言性与天道不可得而闻也至矣云者其于中庸之徳固有不容言者欤中庸分章钦定四库全书大学发微宋黎立武撰圣贤身系道统莫不有书以明授受之㫖大学其曽子之书乎曽子传道在一贯悟道在忠恕造道在易之艮曽子尝曰君子思不出其位此艮象也学大学者其以是求之大学之道其要有三曰明明德曰新民曰止至善申之以知止又申之以于止知其所止者所谓致其知知之至也是知止善为三要之基其大法存乎止大学之事其条有八始之以致知格物而道以明终之以齐家治国平天下而道以行中之以诚意正心修身者其本也存诸我为诚扵中推诸物为心诚求之是知诚意为八条之的其大㫖存乎诚诚所以尽性止所以存诚止其所止非所谓贯于一乎修身以上明明徳之事也非所谓忠乎齐家以下新民之事也非所谓恕乎八条未陈三要既举首掲知止片言继之以定静安继之以虑而得定静安则止得其所可知虑而得则意诚而心正可知又非所谓思不出位乎治平二章皆发明恕义谓有诸己而后求诸人无诸己而后非诸人且拳拳乎藏身不恕之戒充而广之以极夫仁人之道仁者之事由家而国则孝事君弟事长慈使衆仁兴仁让兴让宜家以教国人曰有其机焉由国而天下则老老而兴孝长长而兴弟恤孤而民不倍以任贤去邪通天下好恶之公以聚民聚财明公私义利之辨曰有絜矩焉机者视仪听倡之至速矩者通乎上下前后左右而一致噫此皆推己及人恕之事也然则尽己之忠其道安在毋亦扵修身正心求之乎然二章言身不修不曰修之者何説言心不正不曰正之者何为惟诚意章首言毋自欺两言必慎其独修身正心之道其在是乎亦曰诚而已矣夫尽己之忠推已之恕非诚何以先儒论一贯忠恕无不归之扵诚诚者何中庸孟子皆曰不明乎善不诚乎身善则诚之源止善则诚斯立此大学所以教而曽子守约之学是在夫物有本末本其本者非物也事有终始始其始者非事也曰本曰始不在我乎如或昧其本始事而事之物而物之此葢多学而识之非所谓一以贯之也为格物致知之学者不于知止片言求之何以识圣贤之藴伊川曰止如君止仁臣止敬之类易所谓艮其止止其所也兼山氏论知止亦曰止之义出扵易之艮止也如之何本扵诚而已诚立则性尽性尽则人物之性皆尽其于应物也何有㫖哉言乎艮之彖曰止其所象曰思不出位位以所言不出以止言尝观诸艮其象山其体止而艮土也五行之土扵五常为信扵五事为思信者诚也仁义礼智之性以诚为本思者几也危微精一之心其几甚微然以位言者五行之主曰土实居中虚之位五事之主曰思亦宜不出中虚之位诚性中存正位居体至善之所也心官中主思不出位诚意之端也知至善所止则定不妄动能静能安是为万善之本知意之先诚则动必由中能虑能得是为万化之原穆穆文王于缉熙敬止惟敬是止内也而非外也有如仁敬孝慈信莫不根原人性之至善而得所止审察吾意之方动而致其诚由五行五常五事论之艮有思诚之道焉圣贤体易是以有穷理尽性之学吾不得不究其説夏建寅为人统易首艮曰连山艮人道也为人则有身身艮一也艮向为身身背为艮故观身扵艮而得不获其身之理则复乎正位而造乎诚中此汤武身之而颜子之复也凡人之身所向者明耳目之所感境物之所迁意马心猿何有底止动而之妄则天君主宰离位失所矧以家国天下之身毫釐千里得不致谨扵几善恶之间诚形动之际此艮所以深明夫诚身之道吾观大学以修身为本故知有得扵思不出位之艮也虽然止不徒止又曰时止则止时行则行动静不失其时其道光明时止则止诚性内彻理明慾净不累扵形骸故曰艮其背不获其身时行则行诚明外融八荒我闼不累扵境物故曰行其庭不见其人由一身之外言之庭之扵家国天下一也圣人举而措之皆行其庭之事也内则自明明徳外则明明徳扵天下动静一道光明可知艮之妙㫖葢如此其在虞书精一之㫖曰允执厥中几康之戒曰安汝止隆古三圣人口传心授为百王出治大法曰中曰止之外无他道也易以止大学以知止盖至孔门而大明焉此书读者所先以为明白简易然道闗扵天下国家者至大统系乎古今原传者至重殆未敢以浅窥由圣贤之微言遡帝王之心法道理有不由造化出者乎故以曽子所造言之吾知大学之道出扵易大学发微古大学本旨图钦定四库全书大学本㫖宋黎立武撰大学一书学者皆以先儒更定错简为据本㫖之述则因本文次序讲寻厥㫖将以备考订也大学之道在明明徳在亲民在止扵至善大学者大成之学也学记云知类强立谓之大成是以化民易俗此大学之道也道亦大矣学所以明道也行道也岂小成哉故曰大成之学明徳者何在天曰命在人曰性率性曰道徳者得也五常具扵人其性得诸天其道得诸己虚灵内彻而辉光外着也明明徳者缉熙光明之义使内无间断而明益彻外无壅蔽而明益着也新民者民同此性同此徳但气拘习染不能全其本然圣贤以道觉民使人知有此明徳变化气质洗涤习俗而新其徳盖因其自有而觉之如因物之旧而新之也至善极至之理盖指物则而言夫有物必有则乃理之至极者至真而无伪至美而无恶至纯而不杂至公平正直而无私诐邪枉善之至也然此极至之理根扵天性隠扵人心是为至善之所何谓止有坚凝而无转移诚存妄去在得其所而止之程子谓止扵至善反己守约是也夫明徳者天命之本然至善者天则之当然明明徳即自明之道也新民即明明徳于天下率仁兴孝之类明民之道也止扵至善即敬止止仁之类诚之道也通三要论之所谓至诚能尽其性则能尽人物之性诚而明也欤又曰善之为义至矣此书终始以之曰至善曰为善曰不善曰伪善明乎此则一书大㫖昭然至善善之根于性者性仁也仁无有不善其本体仁而已其变体为四端静而成性存存是为道体动而四端发见是为道心道体不可名也惟于道心而识其端名之曰善何以验之今人乍见孺子将入于井皆有憷惕恻隠之心物伤于彼情动于此微见其端而仁之体显矣是乃出扵人之诚心而知性分所当然者也后章明止之义首之以止仁斯止善之大者以及止敬止孝止慈止信皆其变体也皆有物之则极至之理也诚中形外斯为至善也欤彼为不善者是违性也为伪善者是贼性也是不诚之甚者试以木喻果核之仁中藏生意此至善也根萌华实各遂其性此为善也天时地利人事之不齐枯瘁蠧蚀夭折之有害此不善也揠苗助长刻楮夺真此伪善也惟能去不善戒伪善以止扵善则何徃而不为善哉故明乎善者所以诚乎身也大学之道在止至善止至善之道在诚其意而已夫性者心之主情者心之动而意者心所向也意之所向在谨厥初诚妄一分毫釐千里安危存亡之几系焉要当觉之扵始萌复之扵未逺俾凡喜怒哀乐之发不离乎仁义礼智之端天则昭存动无妄矣由得其所止也盖自帝王之传心圣贤之立教大经大本举不外此凡曰执中曰时中曰率性尽性曰择处仁曰不违仁曰思诚曰闲邪存诚曰反身而诚曰持敬曰毋不敬曰择善曰强恕曰持志曰克念曰思无邪曰存心收放心曰不失赤子之心曰惟几曰无冒贡于非几皆是道也岂非善之至极而止得其所欤究而言之明明德而止至善者建用皇极之道新民而止至善者㑹归有极之道至矣哉知止而后有定定而后能静静而后能安安而后能虑虑而后能得上承三要存乎止下开八条存乎知道存乎止至善明道存乎致知下文所谓致其知知之至者正在乎此所谓不明乎善不诚乎身是也夫明新之在乎止至善者诚则明也止至善之存乎知止者明则诚也故于此首掲知止二字以及定静安虑得之序乃一篇之枢要在易之艮思不出位之象也定则止扵其所静则不扰于物安则成于自然虑则无妄于思得则无失于事故曰弗虑胡获然苟不知所止则动而之妄安能有得故又曰虑善以动物有本末事有终始知所先后则近道矣物有本末指心身家国天下而言事有终始指格致诚正修齐治平而言由心身而推之天下自本而末也由平治而遡之格物终必有始也先字总下六先后字总下七后行之则尽道知之则近道也道者总三要八条言之所谓大学之道也古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平格物即物有本末之物致知即知所先后之知盖通彻物之本末事之终始而知用力之先后耳夫物孰有出于身心家国天下之外者哉天下之本在国国之本在家家之本在身身之主在心心之发为意此物之本末也诚而正正而修修而齐齐而治治而平此事之终始也本始先也末终后也而曰知所先后者其究在乎知止而已然是道也或生而知之或学而知之其知一也今于物必曰格于知必曰致者何哉诗云天生蒸民有物有则物之本存乎有物之则不格则不能知有物之则存乎止善不致其知则不能得所止也既曰天下平又曰平天下而此首曰明明徳于天下者合明明徳新民言之盖以道觉民之事使斯民止于善兴于徳昭然化之犹日月有明容光必照物物皆被其辉光此则新民之道而治平之要务也自天子以至于庶人壹是皆以修身为本其本乱而末治者否矣其所厚者薄而其所薄者厚未之有也天下国家之本在身故掲一言曰壹是皆以脩身为本是为八条总㑹所谓格物致知诚意正心乃修身中事而齐家治国平天下又修身所推也中庸以率性为道修道为教而九经亦自修身始本末云者非谓重本轻末也枝叶华实所谓末也然皆本根之发见未有本丰而末不茂者未有薄于本而能厚于末者本正则末治矣此谓知本此谓知之至也知物之有本在于修身知修身之道在于诚意以正其心知诚之在乎止至善知止至善之在乎知所止可谓知之本可谓知之至也经曰欲诚其意者先致其知自知止以下发明格物致知之义已尽下章先掲诚意一条继之此知至而后意诚之序也所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也曽子曰十目所视十手所指其严乎富润屋德润身心广体胖故君子必诚其意毋自欺三语诚意之鍼砭也人心天理自有当然之则要在审其善恶之几而明取舎如恶臭好色之于人出于好恶之真在得所好去所恶则已有自谦毋自欺也彼小人者孰不知善之当为哉然为不善者徃徃知诱物化明知不善而故为之又惧人之议已也伪为之善以揜之人不可欺也心可欺乎哉独者非止闲居屋漏之谓意之初萌人不知己独觉之时也意动而敬以直内凛乎指视之甚严者君子而时中也意肆而事见于外了然肺肝之如见者小人而无忌惮也然则欺事未着扵人已相形之时欺心或萌扵意必固我之际则首言毋者得不戒其欺于自两言必者得不严其慎于独哉富润徳润心广体胖此诚中形外之验诚其意所谓诚之也诚于中形于外此即诚形着明动变之道盖由慎独之功造乎诚者之域矣中庸以诚为本亦扵首章明慎独之意诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自修也瑟兮僩兮者恂慄也赫兮喧兮者威仪也有斐君子终不可諠兮者道盛徳至善民之不能忘也诗云于戏前王不忘君子贤其贤而亲其亲小人乐其乐而利其利此以没世不忘也此章明篇首大学之道按孔业子孔子观诗喟然叹曰吾于淇澳见学之可为君子也竹之为物中虚外直喻君子之诚中形外也切磋以学言琢磨以自修言诚于中也瑟僩之着于恂慄赫喧之见于威仪形于外也不諠不忘者盛徳至善入人也深君子小人各得其所又以道觉民之功也篇首以一言总三要故曰徳曰民曰善兼举焉康诰曰克明徳太甲曰顾諟天之明命帝典曰克明峻徳皆自明也三要之首曰明明徳此三引书明之于明徳曰克于明命曰顾諟于峻徳曰克明终之曰皆自明也然则人之明明徳者可不致其力乎惟求诸自而已自即慎独之谓汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极此节为亲民言之言新民而加以作实在上之人兴起之盘铭日新云者谓旧染汚俗洗而新之若澡身也旧邦新命云者谓因民性善而新其徳非能有加也故二者取义如此结文曰君子无所不用其极此建用皇极之道也君民一极耳其性同故其徳同民徳之新孰其新之由我之自明耳亦曰立我烝民莫匪尔极皆至善之谓诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信曰止于至善曰知止大学一书之枢要也故此章明止之义甚备取义邦畿之止丘隅之止谓民与物各得其所而为归宿也复引夫子之言曰于止知其所止又在乎致知而知所止焉于艮有之艮其止止其所也所者何曰王敬作所敬所以入诚斯文王所止也止得其所故穆穆言其深逺缉则续续则无息熙则明明而愈广文王我师也人伦物理皆吾性分所固有四端万善皆吾天则所当然不诚无物何有于物则哉君止仁臣止敬子止孝父止慈交止信皆以止言者一本于诚而已诚则不离其所所谓思不出位也五伦之目此着其三余二述诸齐家章其义互见子曰听讼吾犹人也必也使无讼乎无情者不得尽其辞大畏民志此谓知本自篇首大学之道句而释之以序则格物致知诚意三条当着于此然自物有本末至修身为本百六十余言于物格而后知至其说已尽继之以诚意章于知至而后意诚其序甚明详于前而略于后故此不复条释独掲此谓知本一语而引听讼无讼明之三条之义融贯无遗矣自明而诚言之则物格知至而后意诚自诚而明言之则至诚为能尽人物之性夫听讼而得其情者诚求之也民不敢矫情饰辞以欺其上心恱诚服而至无讼者诚应之也上以诚求下以诚应曽子尝曰如得其情则哀矜而勿喜诚之至也夫修身本也诚者又修身之本也知之至者莫尚乎此故曰此谓知本所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心心身之主也忿懥恐惧好乐忧患要非喜怒忧惧之正者其发诸身皆本诸心徃徃为事所动为境所迁谬迷当然之则故尔无是四者本心之正存焉一或有之鲜得其正甚者失其本心矣然人苦不自觉故以人所常自觉者明之凡目之于色耳之于声口之于味人心所同者其或视不见听不闻食不知味岂非诚之不存而心失其正也欤所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不修不可以齐其家修身之道不止五者此则对齐家言之人指家之人之犹于其谓我也夫亲爱贱恶当其情可也畏敬哀矜尽其道可也接下宜无敖勤物宜不惰方人人思得其分愿于我于我之所处何如也而辟焉可乎辟犹言邪辟颇辟肆意所为而不合乎人心天理当然之则过与不及皆谓之辟一家之内物情不齐施得其宜躬帅以正乃所以齐之也五者之下既以好恶总之好恶之下又以谚语喻之谓溺爱而事姑息者不知子之恶为可忧是好而忘其恶也恶劳而惰力穑者不知苗之硕为可美是恶而忘其美也二喻所以甚言好恶之辟身者家之则也其身不正虽令不从何以行于家所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使衆也康诰曰如保赤子心诚求之虽不中不逺矣未有学养子而后嫁者也孝弟慈所以修身而教于家也孝事君弟事长慈使衆所以推之治国而教于国也引书如保赤子而曰心诚求之大学言诚此最深切着明处愚夫妇之所能知能行盖良知良能也其于诚明之道亦暗合矣苟扩充之所谓惟天下至诚能尽其性则能尽人物之性无二道也实自诚意始又曰治平章言孝弟慈仁让忠信与夫恕藏乎身义以为利道在絜矩曰慎徳曰寳善皆物则也皆所止之善而明明徳之着见于家国天下所以新民者也一家仁一国兴仁一家让一国兴让一人贪戾一国作乱其机如此此谓一言偾事一人定国仁让贪戾承上文孝弟慈言之家之于国此作则彼应一言系乎兴丧一身系乎安危至为神速故以机言之机者意为之始而善恶之几也此机之发在我而已可不慎哉尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也此一节乃修身之事而系之齐家章盖承上文一人定国衍而伸之也仁以仁让言暴以贪戾言民惟好是从者不从其令而从其意也意之诚不诚仁暴异焉尧桀分焉吁可畏哉一贯之传悟于一唯忠恕二字体用兼该此书于此掲出恕义有诸己无诸己皆尽己之道所谓忠也恕本以推己言此以藏乎身言之者兼忠也子贡尝求一言以终身夫子止语之恕而曰己所不欲勿施于人其后子贡有谓我不欲人之加诸我吾亦欲无加诸人则曰非尔所及盖知恕而未知忠也无忠何以行恕圣门之教引而不发欲学者深造自得之故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家桃夭周南之诗正始之道系焉是为齐家之首若夫同父之人同胞之子孩提亲爱出于天性妻子具而情渐薄支派衍而分日疏讵知其初一人之身哉友恭之道又齐家所重者仪所以取法是在此身为人之父子兄弟俱尽其道而已宜主和不忒主肃和以教国人肃以正四国兼济之道所引三诗即文王刑于寡妻至于兄弟以御于家邦也所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道上章言孝事君弟事长慈使衆此章言老老长长恤孤而民兴家国天下有出三者之外哉大学发明絜矩之义盖物则之公道器之合使人有所持循而求圣贤心法以已度物曰絜为方之则曰矩上下四方均齐方正矩之至用也道者忠恕而已矣尽己尽人至诚合内外之道止至善者以之诗云乐只君子民之父母民之所好好之民之所恶恶之此之谓民之父母诗云节彼南山维石巖巖赫赫师尹民具尔瞻有国者不可以不慎辟则为天下僇矣诗云殷之未丧师克配上帝仪监于殷峻命不易道得衆则得国失衆则失国承上六者所恶而言为君子者当同民之好恶若保赤子心诚求之故曰民之父母夫贤者民之所同好不贤者民之所同恶惟用贤可以得民无若尹氏之不平惟得民可以永命厥有殷监之不逺是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出承上得衆失衆而明理财之道在乎得民得民之道在乎慎徳以徳本言即修身为本之义以财末言则外本内末以致争夺之兴聚散之失出入之悖又与前本末治乱厚薄之说相应康诰曰惟命不于常道善则得之不善则失之矣楚书曰楚国无以为寳惟善以为寳舅犯曰亡人无以为寳仁亲以为寳合前二节三引经传以终其意而归之善篇首言止于至善诚意章言小人之不善伪善淇澳章言盛徳至善至此又言善不善之得失与所寳者善人善一也或以诚中言或以形外言或以己言或以人言明与新同所止也曰惟善为寳曰仁亲为寳二寳字又因上货财论之以明轻财重徳之意秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉惟仁人放流之迸诸四夷不与同中国此谓惟仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身此一节又明用贤之可以得民一贤用而衆贤随一不肖用而衆贤违如上所谓师尹之任尤所当慎人才有真贤否人心有公是非好善恶不善当通天下好恶之公此仁人之事也其或贤不能举勉循衆心之所向而举之又不先命以事任如晋平公之尊亥唐天职弗共也或不善不能退知畏清议之不与而退之犹循习其过举如秦之诛商鞅苛法固在也是皆不能通天下之好恶岂仁也哉又曰此书以好恶言至于六七善与不善在乎知所止好善恶恶在乎意之诚诚意章恶臭好色之喻专以尽其性言之其后曰好知恶恶知美曰所令所好曰民好好民恶恶兼尽己之性尽人之性言之盖至于好所恶恶所好则拂人之性而尽己尽人两失之矣噫是不诚也于止善何有哉是故君子有大道必忠信以得之骄泰以失之生财有大道生之者衆食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也此节又明理财在乎得民大公至正之道得之忠信者诚也失之骄泰者不诚也与上得衆失衆善不善之得失相应生财亦有大公至正之道四焉其或轻财以发身或危身以徇货此则仁不仁之分上仁则下义民既知义孰不毕力于所事者凡府库惟正之供何莫非民之出所谓未有义而后其君者也曾子论𢎞毅之士任重道逺而归之仁然则身斯道之传岂不以仁为己任是书也一言以蔽之曰仁盖一贯忠恕之全体尽己尽物之全能内圣外王之道也止善之中仁其大者始之以君止仁以至兴仁也率仁也仁亲也如是为仁人如是为仁者又终之以上好仁皆以君道言之于国曰治使民兴仁也以机言者下之人感发于孝弟慈之化兴起其良心如机之速何有乎不治于天下曰平所以仁民也以矩言者上之人求贤以安之富民而教之同好恶通愿欲若矩之为方何有乎不平皆仁之事也然有诚焉诚中形外而则动则化机之神也心诚求之而不中不逺矩之妙也寔自诚意始仁诚两尽大学之能事毕矣孟献子曰畜马乘不察于鸡豚伐氷之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也章末又合用人理财而论之谓用贤则以得民为先用小人则以聚财为急此义利之判治乱之分若孟献子诚贤矣诚意章谓小人闲居为不善无所不至见君子而后揜其不善而着其善此所谓为善之小人非恶其为善也恶其不诚也夫君子有诚以欺为耻小人饰伪以欺为能彼小人者苟有不义之名则人弃之矣惟其矫饰伪善足以盗名欺世有国家者谓其为善而进之一售其欺则患得患失将无所不至其流毒稔祸有不可救药者矣此章于义利之界君子小人之辨最详而其终也以意之不诚为深戒有国家者可不谨诸大学本㫖