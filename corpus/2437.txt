东牟集提要钦定四库全书集部四提要东牟集十四巻别集类三臣等谨案东牟集十四巻宋王洋撰洋字元渤山阳人以省试第二名中宣和六年甲科绍兴初累官起居舎人知制诰直徽猷阁歴典三郡其事蹟不见于宋史惟周必大所作集序畧纪其行履大槩嘉定山阳志中有洋小传亦皆采必大序中语不能有所増益今考韩淲涧泉日记称洋在信州城居有荷花水木之趣因号王南池辟宴坐一室号半僧寮清贫衣服窭甚善诗篇云云江西通志亦称洋侨寓上饶与曾㡬相唱和以二书所载与集序㕘考之盖亦南渡之清流也集为其子昌祖所编宋史艺文志列其目为二十九巻而必大原序实作三十巻则宋史为误自明以来世罕传本选录宋诗者多未之及独永乐大典各韵中散见颇多谨採掇编订得古今体诗七百首杂文三百五十余首其诗极意刻徃徃兀奡自喜颇不为邉幅所拘文章以温雅见长所撰内外制词尤有典则盖洋生当北宋之季犹及覩前軰典刑故其所作虽未能上追古人而蝉蜕于流俗之中则翛然逺矣洪迈容斋三笔载洋题余干县琵琶洲诗云塞外风烟能记否天涯沦落自心知眼中风物㕘差是只欠江州司马诗当时称为佳句而永乐大典内已佚不收又涧泉日记极赏洋为李彭元所作飬源斋记检永乐大典亦无此篇则其他残缺者当复不少今姑就其尚存者分类排纂析为十四巻以着其概其周必大序亦仍冠之于首云干隆四十六年九月恭校上总纂官纪昀陆钖熊孙士毅总校官陆费墀周必大原序周必大原序文章以学为车以气为驭车不攻积中固败矣气不盛吾何以行之哉东牟王公之文吾能言之以六经为美材以子史为英华旁取骚人墨客之辞润泽之犹以为未也挟之以刚大之气行之乎忠信之涂仕可屈身不可屈食可馁道不可馁如是者积有年浩浩乎胸中滔滔乎笔端矣赋大礼则丽而法传死节则赡而劲铭记则髙古粹美奏议则切直忠厚至于感今懐昔登髙望逺忧思愉佚摹写戱笑一皆寓之于诗大篇短章充溢箱箧嗣子易祖惧夫散轶而无传也釐为三十巻属某为之序昔叶少藴尝问公刘贡父精于史汉以其谓杜诗功曹非复汉萧何为误用事信乎公曰髙纪萧何为主计吏孟康注功曹也王定国犹知之诗史岂误哉少藴叹服公之于学可谓不茍矣官太学时实代秦丞相而直道正辞亦摈弗用晚守鄱阳洪忠宣适获罪于秦无敢过其居者公独修舎葢故事坐是罢郡方势利之门大开既不闯焉又从而偭之其气何如哉故因论文章渊源而以二事实之庶几来者有考焉公讳洋字元渤宣和未登甲科绍兴初以右史赞善尝命直徽猷阁歴典三郡所至有异等效云淳熙元年十月一日东牟集卷一钦定四库全书东牟集巻一宋王洋撰赋拟进南郊大礼庆成赋某伏覩绍兴某年某月某日赦书颁下郡县冬至已行南郊礼成惟斯盛礼缺坠未讲有年于兹矣某窃慕古人覩时盛事必有文章纪叙輙述实用注于当年礼文因革有所稽证此文之所以有助于治者也某不自量度辄因盛礼之举为南郊庆成赋亦庶几万世之后思见今日礼仪制度之数典祀克举之由逹于有司典章之外或有攷焉其辞曰皇帝践阼十有七载遐迩既洽神人用和爰以中冬癸丑朔越七日庚申有事于圜丘始复古也皇帝若曰恭我祖考肇造区夏有衆一旅四征弗庭日不暇给然犹奠玉祀帝彛伦靡缺克禋克祀上帝尽歆以敷佑于万邦是用寖明寖昌奄有方夏肆予沖人嗣位适我家之艰难匪笾豆梡嶡升降是肄而干戚旄羽斯习惟文惟武更为汚隆典缺弗备理亦固宜今者上天降休华夏以辑绍我洪烈斯惟其时重念鲁人将有事于上帝必先有事于頖宫齐人将有事于泰山必有事于配林三代之礼小大由之有唐祀事亦先太清告于祖考配天以明固惟秩叙如阶之升乃先期三日斋于原寝翌日享于太庙又翌日宿于郊宫大礼以秩缛典咸具于是罗千乘列万骑被衮衣鸣玉佩和鸾旗常纚纚曳曳逹于清庙祗见祖考升降堂阶奥肃靓深文母后妃实妾实嫔金石丝竹緉毕陈其鬯则栩椈香郁芬芬葱葱琛爵璧角牺象禅勺山彛泰着疏画縿羃其鼎俎之荐则牛脩豕麋鴽酿藙梅蒸鱮烧雏辟鸡宛脾其笾豆之实则芝榴蔆椇枣栗柰柹昌歜干䕩爵鷃蜩范九州之腴靡不殚献尔乃循于江干登夫太坛丰隆吐曜霜妃接道批巖踰波潎洌滂濞䱎䲛鰅鰫魼鳎螭龙踊跃訇礚砰磅泌瀄争驰竞骛旁盪捷出于时勾陈载营羽卫悉备梢䕫魖抶獝狂飞䝉茸走陆梁柴虒骈罗照粲成章乗舆于是驷苍螭六素虬轶倒景腾清浮凌髙衍轹纡谲乃次于圜丘斋心服形严恭寅畏道洽于漠神合于气淡然无为若与神㑹严漏未既牵牛将中汾沴霍散瑞景从缤纷飘肃协于时丰于是礼修告于宗伯播鼓作于瞽蒙洒离鼖应毊笙和沂巢剽栈筊徒吹歌咢修寋籈料埙箎六变具奏天神可礼天钖皇帝惟予男子杂沓丰穰挻煽晦晰燔燎斯升髙灵毕从焕爚婐嶫峨蒙鸿条胂练马车云风熙事既成退即小次肃旄旗矗严队鞞鼓奋勐士厉熊罴弭耳虎豹跳虚鳄鰝鲸鰴噤瘁睢盱周卫轇轕重数闲暇霜女江妃纷纶晓霭遐夷逺俗骈踏閜呵乃御端门乃赦天下寛缧舒棘龎恩厚钖韗胞翟阍各遂乃职盛礼将毕天子乃穆然而思若曰天造我家今三甲子兢兢守位何千万禩惟兹蒇事符于草昧艰勤底今取泰于否上帝降休丕隲汝衆匪予敢思与尔共之于是辅弼元臣执爵而进曰皇天无亲飨于克诚当去否之运崇再熙之明非至仁无以守位非至诚无以格神陛下揽衆美而弗有是以孜孜亹亹以底于今日之宁也屏宴游絶田猎以艺文为圃囿以书礼为机橜孝悌逹于神明精诚熙乎日月相昔王之兢业以今视之或未齿于毫发也且宫室至卑膳御至菲虽大禹之饭土塯啜土铏不过是也时止则止时行则行虽文王之遵养时晦武王之久立于缀无以更也施蜺靡云豕蹷兕絶侵淫鯈夐徘徊从节相如夸校猎之盛缺矣石闗封峦宣曲细栁鳷鹊露寒宜春牛首汉武示别舘之富陋矣明四目以达视所欲见者民俗也矧栎槠枰栌欃檀栟榈之木足经于目乎达四聪以广聴所欲闻者民情也矧侏儒揉杂哇淫繁促之声足惑于聴乎味不求珍美不求异故皽酏粉溲熬母芗极之味不足贵也筦簟越席弋绨大练故雕文纂组方空罽绮之靡不足美也惟圣时造蹈艰履巇匪刚匪柔贵乎沉几髙明沈潜执事之机用能益履而取剥即安而去危彼蠢蠢者安能知之帝乃却扇就辇朝于东堂载见文母鼓钟煌煌大姒是似左右奉璋申钖纯嘏万夀无疆五言古诗春隂即事春风虽轻飏摧折犹有补适当秾华时明知不须雨浴蚕待桑钱插禾候阳土妇子三时勤亦欲少歌舞百草仰膏腴少俟亦无苦如何屯寒云专翳扶桑吐事多不由人十可八九数不若姑置之吾非拾翠侣春苦风雨东君始造家积累亦不细一从潜阳兴黄钟本根蒂二十四信风以有此红翠如何纵飘败不作苞桑计风雨不令子豪勐但适意万紫杂千红用供一日费一日费尚可矜侈不少置岂惟困芳菲桑麻亦憔悴沟塍浮新秧荡揺失生意无乃大伤和行败乃翁事愿言期少安百物思吐气吾不若讼䜛唯图保终嵗七月八日小雨万彚就藁死一凉送生意问谁犯炎威用事得屏翳始自长夏来龙骨呕四裔平原暴藁干生火自焚燧借令翻长河不给野老泪祝融固有逞轩轩抱余恚商飈欲小展不费一矢遗人谋略殚穷乃作鬼事计此邦严百神奉事㒺失坠恶衣不掩胫致美尽一祭有严者贵神父老诵明记适当牛女期悬弧值嘉瑞不知谁相传轰然动天地走书集房祀刻日共髙会俄然驾云骈各以伟像至原野照旌旗闾阎便鼓吹鞠躬侦颜色大房荐笾胾恍惚动百灵相传亦汪濊今朝响云车风马继飘驶意挟大江神倾输作霶霈日影弄亷纤檐马鸣细碎涓涓乍伶俜赫赫复昌炽神乎享已丰何乃靳小施妇怒骂少年汝定事游戯汝牲汝自甘汝酒汝既醉我疑神吐之祸汝不少贳得免已可怜尚敢望嘉惠嗟我偶投身枵腹俟丰嵗感此意悽然中旦不成寐纪见成小诗岂谓非吾事十一月二十九夜大风明起书室皆败叶木老性倔彊朔风怒明威初更即合战已乃声鼓鼙大块信难测三鼓气不衰我屋山僧居破陋久不治㑹当晴明日仰见河汉移㣲风鼓橐籥虚空同奔驰夜无芙蓉人慌惚疑褰帷平明满书斋败叶方纷披孰为唿吸者作此怒张为天寒不成雪恐坐彊风师扑尘整书架粪挶不可迟人非陈仲举用舎亦有宜舟宿南尉岸下夜夕不寐思丁老小山戯成长韵积少自成多一元陶万类破大可作小壶中有天地果谓真无穷百虑同一致若曰一毫芒万里鹏垂翅变化无定形古今俱幻事老丁习真观幻事亦不弃输财买幻人放意穷幻智发屋仰偷天凿泉下汲繸慌惚幻峰峦共疑无足至妻儿固俱贤未免虑憔悴拒谏设科条纵语终莫遂相顾色惨怛但未垂怨泪老丁恐败事往往阳怒恚共知无奈何竒计亦多祕託言有鬼神疾病果作祟要盟质诸天庶得捐惊悸老丁如不闻嬉笑无畏忌起语家人言常数不可避吾老嗜奔湍且可幻吾戯战败岂吾过时有利不利子无徒面从背我乃窃议我意终不移毕命乃殊嗜吾闻利有幅盈舒如在噐老丁自治产费金亦其意得侯既自我失侯亦何媿万事懐中寛目前同一醉更须稍进功有为俱有累一静胜百为壮士屈伸臂陪徐狄二子出东郊即事与君同酸苦思得一散愁散愁何所适共作郭外游是时穷冬节寒威未肯收茫茫一望间丰瑞弥阡畴老农挟雉子嬉戯寻朋俦问之向人语明年报有秋淮南尘土地髙原少车沟夏苗率畏旱冬雪苦不优若呈盈尺白卒嵗无所忧常闻争战后天意不自由人心结恨愤隂阳不旋流皇天佑邦家予赉徧九州将欲扫凶丑先为除凶蟊况此甸服内大驾方豫游赐之仓箱实始应政事修所以田野间老农获歌讴愁中闻此语恱如去罝罦未谙鼎馈食亦宜保干糇回头顾二子不用自拘囚往来茅舎酒三酌更献酬枯肠得滑润一笑散孤幽放懐了无闷万事皆悠悠晩归足益健自喜筋力柔归见城中人揣我将何求十月十七日雨霁复至仙隠秋雨闲十日缅懐秋山空烟霞固旧态败叶铺山红平生五大夫投老一秃翁相看各萧索事付不语中二轮固代谢四序弥初终义霜素惨烈温律复冲融相期保嵗寒木末回春风安成令以长桥图来且示王民瞻记喜其有成因成短章楚人问晋勇答曰好以暇后人或疑之鍼也其说驾吾意政之余观此得用舎晋士傥不然安能一战覇韩君令安成不待朞月化始如逆走丸卒若快啖蔗为政行辟人修梁插飞架异时常病涉举邑佥矜诧王子吐琳瑯文章助光价绿波凝暮朝晧月迷清夜谁云困兵革不可事耕稼聊书以记之来者可凭借寄题安福凤林桥二年庐陵城不踏安成野但闻古侯封沃壤富书社剸烦或容容书考乃下下韩君令安成政事饰儒雅攷实见功多程劳用力寡邑南横长溪春流夏湍㵼舆梁乆弗支冬涉犹病骻韩君一咄嗟民力竞输冩脩梁插晴空野色集平瓦问君胡能然一钱不入把因民乃利民胡往弗寛假十年旌旗中未得洗兵马羽书固所先民簿乃付且谁知安成令从政识用舎目前纵奔驰心事日萧洒薛宣好男儿正可上醇斚吾虽不预观书以告来者真意堂一室空扫愁三间良足用积钱寛买园此事不敢梦弋阳千万家比屋接脩栋相期生在勤意象不少纵饥字参不致竟日自倥愡设有花木山仅作一身供徐翁初来时赤子不取重徐徐汲壑谷辘轳转双瓮耡夷荆棘开改化溪山动千年五栁陶慕用常接踵徐翁但神㑹疎迹不勘缝七絃已可忘五栁不待种见山若举头孤鴈亦须送絃歌堂曹务日以浑令君心自清散彼愁叹气化作懽愉声懽愉何所寄寄此絃歌鸣歌如珠累累絃以桐铿铿顾此三尺匣中有万古情大絃含春温赤甲随勾萌小絃羽虽细一奏壮士惊次第征角招向日葵心倾商以表节义皎皎秋霜明歛之五音全昭氏无亏成鼓之播万物草木同敷荣令君保此噐常得心和平知君本抱道巖壑依云耕缾粟朝不饱强起从簪缨素琴常在御朝阳鸣箫笙萧然古槐下时乎一再行亭午百吏散永日垂帘旌舟车自冲㑹我道无将迎笔役眩朱墨恺悌消纷争诛求絶敲榜升合均缾罂和风动千室暖律鸣嘤嘤坐令今上饶乃类古武城问君何能尔但守一字诚吾闻古良吏惠养先孤惸不闻棠隂中髙灯照长檠大雅有夷路小鲜无急烹令君实儒素不肯尊钱兄吾心如平田衎乐物自生勿言桐乡陋子孙传令名勿言百里狭列宿符郎星愿君守此志终始不变更岂惟人道顺可与神理并辱君示琬琰报徳匪瑶琼他年挟薰风期君拂天枨画列子图和韵稻梁戒鸣啄馈粟辞子阳神明久不死宇宙一鸟翔若人据藁梧中自含宫商其游车泠风其息形坐忘豆山瀛泗等念往即褰裳葢云任去来岂谓符弛张老商顾之笑是事何轻扬云风驾旬余日月辀两傍拊掌一戯笑何异侏儒场后人致引慕竹林焚馨香飘飘大人赋气夺千丈强吾闻孔仲尼道盛涵化光雅言尽常理不见一日长放乎子列子君其乐彷徉谢叶秀才惠书自言能书大字来书作小字甚工大字韦将军小字徐开府惠我数百言字字了今古江山得何助文采乃如许莫羞无稻粱鸿飞自髙举绍兴庚申解官庐陵留别欧阳隠士梅雨翳江浦我来初识君俯仰寒暑移几亲芝兰羣芝兰本何心悠然荡清芬不妨识度髙解使静躁分我从困飘泊朋从少知闻投足自失所造化本无垠妻儿惮逺寓岂复辨莸薰顾惟鄙野性乐此川原尊时观前古俗家传付儿孙常疑百年余下流名尚存惭非拨烦手未能解纷纭虗懐饱暖恋有媿民吏勤无乃同乡夫或可覃后昆脱身亦由人孤翥随腾鶱岂不快宿愿谁能困笼樊他年方外士相期同策勲送章季万戸部吴人不授馆楚人不分田此身天地间泛若不系船忆昨罢吏役白鸥同一川欲乘万里风短翼无夤縁使君霤宇大下庇千万贤鸡鸣度闗客亦到尊俎前贱子忝夙分今已三四传尝许策蹇步十驾困屡鞭公文如摛华公笔如修椽笔端色五采宻补造化权浮沉既异路㑹合真可怜我无三径地直欲参四禅后㑹寛作程望舒圆复圆他年赤松子问讯玉堂仙同刘仲忱舎人先生郑武子钱伯氏赋两篇得圣欢二韵客行仍别离此恨亦已更去语已莫留来愁不须聘七闽何贪贤四海方仰圣班驿是归涂频宜发新咏郑丈灼灸戯成丈人国元龟千古祕清庙侧闻扈圣初彤庭献喜兆从此氛雾开屡钖休瑞报珪璋厌纷华江湖乐丰好一冠脱孟劳十年泛灵沼近闻出清江仗节触烝罩渔者有豫且横梁截隈奥如何抱神智失脚困泥淖仓皇见梦祈修门极悲呌椟藏得𤣥夫光价逾纳郜再拜争乞灵灼鐡具爇燋火攻固下䇿奈此集衆譟低头谢羣工脱身图后效此戯亦太虐脐腹困然膏切勿再三渎渎亦不汝告舎尔观朶颐从吾袭髙蹈闻刘行简给事休致作诗寄之郡下一巻书云自邮籖来剥啄惊昼眠柴门手自开上有骊珠光照耀分尘埃读之未尽行喜燄生寒灰黄门白首郎上疏称乞骸帝曰大布衣钖汝陞文阶天孙鈆录祕论撰须儒魁荣名不汝遗汝往时钦哉夕即拜帝命雪涕何纷漼恩许归旧庐径卧南山斋此翁山泽仙不赋章绶材误因文彩露遂落天网恢一游三十年所得非不谐文名动青𤨏笔力幽黄能左省岂不荣珠庭重徘徊巢父一掉头百挽终不回吾意天地间清风有根栽人心感披拂达者分条枚二疏杨巨源同上百尺台刘翁传其风苍舒次隤敳况复祖子孙此道同胚胎前刘脱功名养气如婴孩至今一箭诗讽咏及陪台翁今亦何有旷达忘悲哀清风既不死缾大无耻罍嵗晩春物动吴山发寒梅愿翁强赋之为花吐琼瑰牀头拂易传牀下鸣新酷它时三径边为翁剪蒿莱我有一双眼赠徐氏倣老徐体仆近与思逺赓和颇自言老有拒徐出游意恐以仆为真老也故有此作我有一双眼光可照明烛我有一寸肠时复潄醽醁我有两垂鬓与君相映绿我有一双脚比君非不足眼能别妍丑肠不虑荣辱须鬓每自怜足力能相逐一一将比君未便遽慙恧胡为被君轻污田对寒玉君如邀我游我亦知所以朝出任意游暮归同倒屣况此郊野间逺近在一视东抵东家田绕溪六七里北向闗外行五里见淮水我家园在西鸣泉到清耳南郊野叟村慇懃种桃李大抵浩荡处潇洒异城市春云乍为锦余霞忽成绮兴来思暂息极目无涯涘两眼极恣横性情始欢喜归来看君诗陈馈铺八簋罗列水陆珍咀啖尽日美我亦强自吟合处粗相似醉时所经歴醉后诗在纸连粘动成巻持行不羞耻以此不畏君请君亮肝肺晴来拟出游唤我为君起还自伊山过金城宿觉慧寺赠始宁禅师家山三百里处处逐流水舟行鉴影中尘埃不须洗人言田间苦我言田舎好浊醪三两杯沈忧积如扫昨与田父言别白皆有证丈夫幸聴之物物保性命归来过山僧僧始见客喜试与语囏难不贪亦不止我徐觉言烦廼静观厥理僧言祸与福皆其自取尔吾师有明言报应有彼是所作既不同所遭亦如此君言君自忆我初不到耳及君受报时何用乏吾事去年梁宋灾载尸满城市今年江淮南囷窌有余米善恶无两岐末流见殊致君后起念时觉此而已矣再拜谢髙僧师言诚有味解榻借僧裯不觉已鼾鼻展转未厌眠鸡鸣唤客起赠颕师昔有二大士比迹相差池一隠卢老堂一作贫舎儿任縁本无意音韵偶追随髙唱既絶诣豹隠那得窥颕公实静者妙赏心自知以此墨守虑逺继白雪词首叙同契语生死一推移未祛唱酬迹风月非所私中间任游戯不假永篇题自此探骨髓杜兰杂香蘼翻思前作者往往求其皮彼非不论量泛浪忽深思但取偶世语髙调终莫追颕公整襟量峭耸乘嵚危㝠捜尚论古快警耳目疑不从禅寂縳此道信权竒曾谹父约游南巖短韵奉呈南丰不蔵善逢人说南巖南巖亦何好造物秘此缄烟云态全异松竹色半酣去国十里赢守戍僧二三乞身满一日幽事亦可探行客问征途居者萦辔䘖萧条野店烟夐静弥勒龛念非尘外侣谁分禅味甘受佣作闲人自縳亦可慙于时日在房山色染霭蓝一径盘鬰青羣峯列空嵌吟泉计涓滴瀹鼎消尘凡端如常徳静可警疾步贪扬镳出云门回首怜烟岚公其吐妙语胜事须指南食鲙生长江湖中厌食水中珍从得脱死来颇见乡味亲毎食无不饱敢叹蔬茹贫老妻生过计为我鲙鲜鳞饤饾盘箸间玉缕铺缤纷不知惊忧后肠胃久不伸疟余病尚在欲饫嫌羶腥所以纵对此凛如见严宾由知饮啄縁丰俭各有因所飨茍无分对靣难霑脣可叹赋分薄一炙亦艰辛在近犹参商其大应吴秦嵗事已转毂园葵行献新勿拟春蔬薄春蔬久向人曽谹父将赴浮光九日无酒赋二诗次韵经营戒奔忙髙士乃贵嬾不然繋匏瓜何异列樗散若人落闲社旁观助烦惋况闻上方札天子恨见晩朝廷録故旧士女重嗟逺父母谢使君相看犹故眼中虚卧北牕嵗月惊兎脱侧目一愁胡巳寒不须泼吾闻金鼎象次第有本末千里尚疏封五浆何用设它年激沱江大捄相如渴丈夫属有念行行勿骚屑和曾吉父饮南坡四诗买山如买金去草如去恶开山一代师前者无是作向无邱壑心虽有亦不乐何须待髙秋风㡌已可落寒暑有至公物物无避处岧嶤半天中乃截云雨路炎薫障南林清风来北戸幽事未可量如君美无度若无败人意何适非好懐飞轮了无辙为作明镜台有酒不共饮定知何日开鱼鸟亦知意门前日日来终年困尘土一日同宴嬉诗价重车渠酒色空琉璃月出散林莾揽之有余辉山林信可乐所乐无四时况渠善窈窕与我昏为期㑹须挽凌波同载月明归秀实行邑回寄示佳章次韵皇皇宇宙间快意本何限有如抱畦畛相对不见靣汝南箕颕士白首仕州县偶来江西游溪山副良愿口诵陶令章手持古书巻老气益健敏落笔増蒨绚尚愿姑置之有人图自献秀实监丞时惠佳章逋债稍多今因休暇再报一章当时同游已踰三月輙泛语以谢人生萍梗踪端若邂逅期奈何人常言㑹合信有时鄙人初谒郡故事科童儿竹马岂其情驩笑亦强随岂縁特达贤惜此驽钝姿乃信非偶然三叶亲华枝此老軰行髙心事故崛竒逃禅昔蘓晋辞荣今介推十年守一官不乐亦不悲独设诗中禅健勇了未衰谈空不可攀且报今年诗秀实再以前韵宠惠佳篇谨再次元韵名利世所重燋烂以为期出处不自由语黙多因时陈侯有余佞又以传其儿蘓秦掉颊舌代厉俱诡随此风几百年尚作柔佞姿武子衒富豪击碎珊瑚枝褒姒出巧譛归放加伯竒茫茫天宇间穷达不可推不须谋快乐亦勿生愁悲但看忧乐人往往心神衰长年饱喫饭此事前贤诗次韵刘希颜李泰发龙井夀圣请献辨才诗古人重好古今人徒赏今赏今拘近俗何以劳寸心昔者臞靣仙分符此来临邦君舎华轩老人独散襟从容尘领间消息禅虑深道人本絶俗猗兰故相寻风流右将军寂寞支道林泉石诚膏肓此病难与箴缾盂饱粥饭巾㲲替裳簮万家辞近市寸碧依遥岑迩来四十年何人发孤吟亦有好事者杖藜访层隂鹅溪唤画像金薤锵瑶林赏遇既落落风神见森森此道果有继不忧风雨侵谁言殊缁俗二士邺与钦次韵辛起李长篇十年爪牙官百世传风流每思先贤范烂漫涕不收争夺世界中萧洒自十洲辛使东洲望翘材错薪槱干戈一相寻贤愚自相仇六鳌失所负羣贤困道周人如辛使者往往官屡休用舎方坎壈身世同蜉蝣但闻公卿间饱诵才业优爵禄纵可辞嵗月那得媮向来成名时石室书盍䌷奈何俯仰中窘路拘骅骝嘶鸣合亨涂飘泊仍海陬嗟予才每下粗能别薫莸识靣苦不早论交亦何尤长裾曳非难骛棹惊莫留既懐难㑹恋那无轻去愁方今草冦猖健儿炊矛头金盘集卫霍藜糁甘轲邱不知到死处真得饱煖不行当扪牵牛快愿同桴浮次韵酬尹少稷尹子于为文跳弄同戱剧举头发天藏俛首取地蛰谁谓热洛河可使当刘秩挥毫射虎豹引手唾决拾驭风千里空命的一箭疾吾意召雷霆已下六丁敕置之西崑山歌乐华胥国遂令长吟哦姓名注瑶籍置之风露场不饮亦不食鸾鹤迎玉箫云汉配灵匹雄辞水翻瓴壮势虎挟乙剪裁霜月明窥探化工宻少留千首诗聊示万人敌不然荐清庙三叹奉寥閴未惊邹海涛已过髠毂炙窃料充选㧞数涂当处一恐縁奉髙堂薪芼事朝夕且安颜氏瓢未纵参军逸我意似子才终难守环壁次韵李叔飞溪山春兰林桃李花槐市戯友二三生兴来逺返趾墨客冠再弹苍官仕三已矜豪栁索强引分梅知止緑芳草齐亚粉靣花衬绮庆煖具杯觞送寒操杖几态度畧不齐将妍俱可喜人心独当然造物聊戱耳乌㡌以旧留青鞋请今始相逢浩荡春切勿通爵里次韵政老夜坐有懐客行犯萧条物态如寒氷借问松牕人久客将何营答言慕幽禅懐抱彻欲清当年困流俗鑚纸如痴蝇一朝脱尘网决若飞鸟惊斋盂趂后軰卧㲲陪老生从兹軰行间往往推先鸣此道本无学精粗不可评忽然辨疆域独得分専城物外懐抱好醒来毛发轻余事不着意自然造纯精怜君生卑㣲也縳利与名持身抱余恨冩物多遁情以此游世间心虑何由平再拜谢师言得闲频寄声观讲师有感一僧据几坐衆僧列其间纷纷士与女其外复相环娟娟谁家女粉靣垂烟鬟既为时俗粧复着道士冠一闻法师唱先衆低朱颜俯仰皆中度仪矩如素闲衆僧推举首往往务旁观云是良家子良人缀朝端二十哭其夫蕙帏守竒单誓保嵗寒节悼往时汍澜邻女闻好色愿见无由縁孺枝无杂匹对镜有孤鸾如此十余载里巷不敢讙嵗久厌俗累幡然学僧禅朝朝事香火常念舎嚣烦遂来佛寺中圆顶杂长髯未能问以此吁嗟涕以澘女子本柔静闺房不肯安当初红颜时何必同惸鳏所行虽失节尚可求芝兰如今余艶态却来叩幽闗进退两无据此道何漫漫京城富贵家妍丽出尘寰不肯自爱重白日呈妖嫺亷耻节既丧万里来夷蛮向来红靣女十九逢时艰奈何兵戈中此风不为删僧乎尔其能为我逃穷山和伯氏寄周秀实相亲即嘘濡相忘即江湖事理去取间情分乃异区周侯瑚琏噐晩乃掷道途异书窥蔡叟潜论发王符夜讽恒至卯朝饭或逾晡置之转徙流奈此臭味殊置之翰墨塲勇往无于莬虽乏三寸舌自保千金躯山巅富蔬菜渚牙长菰蒲屈曲一径寛于焉寄其孥非药亦非饵问君何欢娱所乐麋鹿游缁白初不渝我于闻道新啮肺方噬肤喜翁新经过已办煮瓠壶我有甑中尘翁无竹里厨相见期一笑良胜醉呌唿水花正充容小随轻凫和尹少稷经干昔年初见君山头日卓午但言奉亲欢不道作诗苦稍稍窥藩篱清风涤袢暑论文及古人一笑乃相许早知没津涯矧肯起城府结交得若人渠弥有环渚风㠶笑沉着健足不留伫如何黄巻中尚对古人语田间把犂鉏笔端洒风雨我亦正宫悬非君更全堵往作九奏歌屈指为君数矧今独壮年献爵未酬旅古鼎太庙牲时花洛城女如君作文章两垒竟安与再和故人客𤣥都结茅临子午慈亲哺童稚十口共甘苦门横百琅玕永日不受暑浮名博烟霞掉臂终不许听我读新诗小侯趋大府挥毫散珠玉风㠶转惊渚北郭郑仙翁襟懐两虚伫尹氏才振古仙翁笔端语矛戈角森横畚锸起云雨应笑穷巷生蓬蒿半垣堵所喜乐丰登粒米不须数况从名士游真可释羇旅愿君分余光下照及邻女切勿閟好音文典实不与和郑丈侍郎鸿蒙栖神契脱落力自由谅此丈夫事宁为儿女忧丈人志宇宙纤芥无滞留静观四大室俛仰七十秋诗寛江海涯心无花月愁请言平生志旷度无隂谋浩瀁驰三崃泾渭分九流霜皮峻千尺回首走万牛大歴竹马游即今谁在不被发下大荒万象散莫収一举摄倒景百篇醒醉眸矧此无妄疾固可勿药瘳时当天宇清皮人献功裘愿公强举巵起慰潇洒侯列星遥参光虫鸟逃穷捜前山方刻窟粗可少献酬不作红粉涴那忧华发羞洪崖与浮邱彩笔俱丰优和李希言仙山书事五年萍梗踪所向随波流请言初起时皇舆向吴头触目多变异论心鲜朋俦愿借谷生笔慙非奕者秋忆昨元年中紫墟拜松楸抢攘逃贼庭歛退勇自收况知踳駮才岂副英俊求摧折纵俯仰旋澁难调柔放意山水间恐合成穷捜人事喜乖误奔茫赴南州每縁身外交不惬心事幽有时尘壤际独羡沧海舟平生欲往愿梦想从之游近者明诏寛汰核真良谋飞集任凫鴈纵遣无半留乃得陪髙人一散百虑忧艰难健儿贵武爵轻公侯吾徒合何如甘分宜相投况彼四士者髙清懐逺邱雍容秦中吟激烈塞上讴得失有如此飘零晤良游酬邓子我年数七十不过春五来素心嵗月尽白髪日夜催纵懐独往愿欲去心先回惟思百境空洗此一念埃喜逢邓仲子妙语惊奔雷未登黄金台要是白玉杯安能驾飞车与子相追陪姑借喝月术救我年龄穨子楚煮雪水㵸团茶乃举陶翰林语以诗见戯不敢不酬平生何居士一壑清江濆达观真大士独往乃声闻我亦策蹇步不甘子絶羣追逐到灭景回视嗟纷纭今朝玉府开羣仙剪瑶裙迷空散天花万叠屯寒云赏心㑹两遂百忧销一焚双凤已鸣似神椎抗孤军更看隂沴尽髙檐挂晴曛谢吴提干惠诗文排门雪三尺闭户饥肠鸣拥骑逺方来骨法秀以清袖出一巻书中有怖俗情上言井有徳为费四字铭下言酒伤道颠倒虞心兵中流障百川絶口无纵横君子皆是术殄病人自惊子其欲修我匪以校我荣再拜採杂佩斯云得香蘅代徐思逺谢张季万淳风叹辽逺友道伤浇漓交情比一线断续同羁縻仁惇既难合义重亦不支寒谷少温律衡门自寒扉亦闻豪侠地风月满台池可怜伏雌客出往无所施淮乡有病客波浪逐沦弥中流失舟檝宛在水中泜请叙先世徳缭遶穷方维始奉华隂组继迹东南驰道有海内誉经为淮上师闻风事鑚仰极力忘惫疲求精析晋豕辨伪正褒漦大逐千里鹏小察一寸鳍旌善类骋骏诛姦如戮鲵鱼虫蛙虾蛤𤨏𤨏俱不遗笔阵骥逸野词锋江斩螭导江𣲖海尾疏源河凿岯立言经寓宇刋行结防隄礼乐尊中国春秋挥四夷书謡切颂帝诗化淑歌妃徳苑心潜逺文帷性自嬉谋心千古近张目万人睢观范推难习同肩叹莫追穷荣探沓黙测逺极奫而奚事千张锦真成一角犀聴言真靡靡观行自披披里荐书频上天恩泽屡垂翼沖宜遂奋羽困奈轻摧贱子承前绪遗踪恨久违智髙思引望愚下顾难移前业皆纷放今懐孰怨咨志存宜自励聪失仆安祈碌碌追香饵规规拾腐戴盆思倬汉屋蔀蔽朝曦流落真难似衣冠愧未宜敢思千里润但觊一环溪自分无修翮何人整困泥及门初着足投分乃知归衮衮窥儒海汪汪见量陂风流饶洒落矩度尽逶迤附尾蝇方借余斑豹幸窥自从柸与共不觉嵗踰朞饮徳初难料䝉庥久尚疑篇章时继续杖屦屡追随乍履云衢便俱亡客路危与钱寛剩酒裹饭接残炊揣质恩奚自知公徳不漓煦濡三尺泽和暖一囊衣盛事真惊俗神髙解起痿老躯财脱病稚子孰言肥慰荐増今喜栽培任夙期此身如寄託毕愿服耕耛悲此孤根弱愁先百草萎名卿宜逹理直道不容私饮徳宁辞醉餐和不恨饥顿忘前事迫复虑异时悲东阁虽开馆淄川只下帷可能尝燕乐独肯念贫羸肉骨非无药还生信有医论情惟借口此病敢言腓枯鲋长思水官蛙幸给糜承庥宜足矣去徳如何之道义终祈合形骸聴易睽借筹难献策罄竹莫陈词君子真雄观幽人乏令姿甘贫宁守鲁事大复贪齐已佩添年药还吟起病诗命疎从我薄情解为君怡聊述芜词拙章成复自嗤和沈子美梅诗一气如权衡俯仰在缇室鼓行橐籥间草木俱应律物物各有长軰行皆屈膝谁能长百花寒梅最先宻自此启端兆次乃排等秩㣲者或易伤大者或不实剪除困陵暴粪扫如扑抶骈开类争妍粉败若老佚採撷既纷纷弃置复鬰鬰大抵争春花柔弱忌寒冽方知嵗前梅义勇过箭疾有如比红儿观者亦呵叱有如当皱玉却欲数梨橘又如奏金石秋虫并啁唧又如持豨苓便拟簉芝术又如白玉堂光耀映蓬荜以此难着语老眼徒屡熨前贤有题韵灵还不容乞欲写文君容相如口犹吃投章自清絶报聘我战栗昨者得君诗冬景当暖日猝然遇彊敌不战势已屈堂堂既难当惴惴良自失花前嫫姆陋篆外青黄质鲁肃思一鸣展禽恐三黜旧积已经年佳情谅难窒勉力驾疲钝着鞭追俊逸我于掌武公踪迹亦旧物差肩固百千及门或六七嘉谟传四海吾君能细述余事付丙丁词华须甲乙始信直道功子孙定逢吉门户既未艾青史当屡笔我思荐一言君其试无忽藻身须英华造道在经术学博贵守约美质或矫拂古者亦有言愚虑千得一川流子方兴絶潢我易毕晴昊插繁华从今好颜色梅心妙意难到理浅语易俗惟此公共美路坦行自跼彊勉思攀陪虽恳不见録料想何水曹平生一䕫足观徐园金橘有感金丸不逐肉聚族居士园此园岂不佳百卉念已繁主人特爱重列围限儿孙嵗晩甘液成馈荐笾豆存楚楚小籞栏弥戴覆护恩向来丛棘中岂不茂本根零落草木傍未得依兰荪一朝被华藻如奉贡篚尊辉辉黄金实採摘勤加餐乃知物贵贱得失同一原收用贵瑚琏弃置轻邱樊临风一感叹相向无复言枯栢斋前两栢树其大皆十围我初营屋时正与两栢期其一傍北亭其一近南篱相去十步间当夏无炎曦我翁时来游对此颜貌怡羣从来其间或饮或赋诗宾客来其间顾盻屡解颐桃李几畨春不逐物态移霜雪苦侵刻曾不颜色衰亦知坚贞性凛凛不可期夫何今年秋予来自京师哭亲苫块间喘息絶自持忽见南篱栢索索但枯枝徘徊栢树下终日懐嗟咨家人对我言栢死已经时今年春夏交老翁初见之悲伤复爱惜不忍加斧斯意谓粪壤间所处非所宜材已中栋梁安得死茅茨为此感慨久子岂尽得知我既闻此言不觉重纷洟岂为小圃内失此嵗寒姿葢念天与人响答良不疑方夏巨栢死致秋哲人萎岂不明告人象类来不迟所以翁对此泫然双泪垂大厦将营度固非一木支奈何如此材终死不得施芃芃丛生者朴良已卑槐老未及仞露腹忧明离东边一畦菊岂足充朝饥树兰徒九畹不能比芜蘼萧萧数竿竹空腹将何为此外杂花木不复较雄雌譬如麟失薮驽马从竞驰鸾凤要髙翔巢卵何用窥于懐久衡虑追数苦费词枯栢复枯栢汝其亦长思八月道宫闻莺宻林啭圆吭流韵入清杳当时太晩计花前来不早致使惜春人闻声恨先老正縁幽谷春朋友在久要争春快先鸣无乃失友道日坞集芳栏名园唱清晓得路共迁腾此事不草草即今秋色髙金衣尚鲜好歌舞兴未阑秋空乐晴昊和谹父寻春之作秾华女儿红芳草王孙绿小大各尽态低昻俱恱目久雨脱滞着振衣乐休沐晴空吟思开命简句可属起看花覆墻净扫云为屋幸㑹二三老风骚命奴仆欲说未说情三篇两篇足玉人花暎靣眉黛添香醁杯酒戒失身无如饱扪腹东牟集卷二钦定四库全书东牟集巻二宋王洋撰七言古诗路居士山水歌人年八十百虑昏丈人耳目方聪明他人到此筋力疲丈人胜如年少时老中强健闲中忙经巻丹炉肘后方金书千轴造理窟赤城七篇谈坐忘我年三十始相识丈人年已㡬六十徃来出处三十年体无作用神安然静窥了不见根底我谓君心秪如此那知能事有别肠笔下风光穷妙理龟溪道人古衲师心辞声利常无为晨钟粥钵半炉火午日茶瓯一局棊一朝共语小牕前䄂出小巻含风烟为言老路手作此画出王郎访戴船明朝见我微笑语漏泄丹青奈缁侣别有一叚壶中天果若知音定分付轻轻一轴数尺长竒峯突兀烟茫茫其间细屑千万状领略试为哦新章初画寒林宿鸟惊山蹊渐晓人渐行四僧趂饭分先后人立渡头沙岸口一舟闲泊石岸中一舟半渡凌云空两舟一钓一垂网上有鴈落芦花风两桥近山转清絶客携笻杖半卼臲定是当年鹤氅翁神气飘飘犯寒雪山腰佛寺楼阁明下有茅店临沙汀刹竿挺立照山影风幡髣髴闻谈僧纷然万象争竒怪缩地便移他境界才薄其如此画何强写娇容捧心态昔闻大令驰笔锋天门未借西南风衆工索钱阳好语呉起果被公叔沮翩然拂䄂返田庐将军妙手今为㡬乃知胷中千顷碧来自传家万金直丈人丈人有余墨莫惜逢塲时戱剧明妃曲汉宫沈沈凝紫烟妾身一入知㡬年楼髙秋月照清夜亭暖春花熏醉眠忆初送我辞亲戚便拟光华列旌㦸君门安得似人间咫尺千山万山隔花月朝朝空暮暮长恋朱颜不如故内家车子散金钱安得此身霑雨露忽闻花宫选罗绮单于来朝汉天子但言妾欲嫁单于万一君王赏桃李大明宫内宴唿韩出水芙蓉鑑里看徘徊顾影花颜靓绰约丰容广殿寒当日君王喜且惊欲留失信去闗情若教不杀毛延寿方信蛾眉画不成茫茫汉塞连沙漠栁色阳闗断肠处故鄕阡陌想依然马上琵琶向谁语命薄身存有重轻天山从此静埃尘山西徤将如君否此日安危託妇人人生景物疾如驰翻覆由来万事非莫笑巫山女麄丑朝㝷楚宫暮柴扉男儿莫厌欵叚马女儿莫羡金缕衣君不见巫山歌舞赛神罢野老至今怀秭归乙酉闰八月二十一日出南城逰岘山壁间读东坡诗感而有作水晶宫名凡㡬区此州絶景天下无寒溪十里出明镜峭壁千仞涵清虚平生邱壑胷次间长情自恨无时闲干戈逐我出鄕曲散浪却不拘尘寰徃时足徤轻追逐呉㑹山川看未足行来恰値积雨余万叠峯峦发新緑溪山长好人长闲不信此州翻地轴流落须论塞上翁髙唱惭无郢中曲千年陵谷多迁变髙名长在唯称贤岘山上下碑在否见说父老犹澘然襄阳但记羊叔子霅上风流亦如此壁间谁记万瓦诗叹息前贤泪如洗邻僧以木龛养蜂一日坠地僧见蜜积燎烟薫蜂蜂大骇散因割取㡬尽适覩此事感而有作採花供课能满庾不自营巢庇风雨垒土削板非爱君君自归之若安堵一声衙集律令严两股挟持筋力苦栋宇不牢偶堕地尽见室家窥积聚王縁积乆颇厚实招冦慢藏谁自取山僧平日恐物伤忍向么微施数罟岂嫌嚼蜡味太薄一割未厌犹再鼓初犹忍恋纵追螫俄困薫灼难力拒惊飞浪走触藩篱徃徃散堕折肱股害身即是养身人爱本为仇慈是虎尝闻释氏戒夺食此道胡为今不数刀头得蜜吾何有出力为君傍作主劝僧切勿苦有情盍用慈悲铭肺腑且留余食供岁事庶得春风容慢舞丁宁更喻衆蜂王自此亦可寛祖簿读中兴颂碑峩峩蜀道艰难路万里行人走征戍招揺夜发川谷惊回首长安满烟雾朔方日已催天明朱辉散射朝霞升旌旗指顾豺虎静风雨汛扫烟云清臣能奸君子诈父身有妖雏不知顾江中鹿死始悲嗟帐下猪惊犹躁怒万年枝上春风囬明明九庙无风埃扶鞋缀组命书重崇邑大县华封开如何李父干天路祸未单诛已交恶子仪不保坟土干淮阳岂为幽燕惧太宗功业三代前煌煌建立今古传两宫哀笳十五曲至今谈者犹澘然吴兴苦雨黄流浑浑弥川渎此邦不求长自足人家蚕治怕桑寒堦下决明随意緑朝来横急如少止忙乱车沟畎秧水还君膏泽莫贪功放出扶桑照千里病眼寄身虽闲念未除敌念頼有前贤书如何昏花接旬月古史散落经耘耡我知禀赋分量浅费出稍㤗㝷空虚衣服饮食悉若此耳目形体应相如此如用多随困阙不似缓莭安虚徐解衾卧稳省开目细琐悉悉分虫鱼异时意气尚掀举欲取功烈䂓名誉从天且乞一双眼此外不敢求赢余悯旱天心爱民非不勤民心有恨天必闻为嫌流水入城郭指撝山泽收浮云浮云未肯便承命徃来空中无定性平时风伯䜛口多忍看云师自奔横愿得天公张网罗要令灭迹须严科雷公传声泽灵死呜唿奈尔风伯何近冬至祭肉未给因叙其事去年至日犹从俗今年至日曽无肉食无脔䏑情勿伤祭不毛血贫太酷起与妇谋宜早计我典春衫君剪髻但得豚肩略揜豆敢事三牲共日祭妇将捩髪犹忸怩请君凭几听致词所闻奉祀贵诚洁诚果不立丰何为自为君妇今有年君家俭徳相流传以其所养昔固尔称所丰俭今宜然况闻隆杀古有制礼贵视时成恺悌顺成八蜡乃得通圣治功成方飨帝方今大礼曽未充仓廪不与昔日同无财无田不可祭子有笾豆那能丰且求远去酌行潦在野不应嫌薄少待得故鄕兵马空共买羔羊荐清醥外屛不固婢有思逸者小儿作髙栅限之一从为客今五年囊中羞澁无一钱虽逢恶客如栎社匠石不顾斤斧全自矜尚可诧妻子不用戒谨长安眠性慵外户纵不闭窃类陈平佐刺船昨者小儿治藩落坚不可㧞髙踰肩心疑过意使辍作瓦棺自免一坏穿答云灶下不安室慵倦未终频计日饥鹰在臂常掣鞴病鹤伤心怀旧匹有自而然尔莫惭无以聚人吾自黜又思厨清固无余以我养尔何怨疾忍饥只合且困眠何为目眺思悠然尔今肠空尚图逸借饱安得同周旋人生有命甘淡泊安贫听我歌薫弦古来饥渇苐可忍醉饱以徳方称贤方春时羣兎食麦先生置罝焉终无所获今者原头草枯无所隐遁乃得以投汤饼是兎得所嗜以死而先生之愤亦快也既感斯语因继前韵呉山积雪不润麦客子思鄕疑卜宅先生好客如聚书岂料向来遭五厄㕙㕙自是安无虞尔身那计归庖厨遐方自此欲同轨书文正合求长须当时咀食应矜狡汤饼于今得称巧幸因所嗜同一烹吾鼎饶伊送肝脑腊八日书斋早起南邻方智善送粥方雪寒欣然尽之因成小诗腊月八日梁宋俗家家相传侑僧粥栗桃枣柿杂甘香蓤椇芝栭俱不录金僊託言成道时不认饕馋借称目谁谓毗耶清净身何有尘埃更须浴今晨雪屋梳白头南邻与馈如素求未须怊怅思徃昔坐变劲峭同春柔铺排短韵一作戱为君姑续岁时记僊上人举进士过三十不第作诗曰男儿三十未有立人世百年徒自劳径拂衣削髪为比丘今二十年矣精力甚徤及将游天台既羡师行复自悔讼因其将行作诗纪之春风只解吹春花灵根古木无生芽玲珑拳石出万様碧峰千仞藏烟霞世间百事总如此偶然感慨还兴嗟上人本是龙门客少小辞家来射䇿可怜竒物未化神却与凡鳞同㸃额当时三十未为老急电抽身能觉早一投空迹二十年留得诗肠至今好我始与君同业书明琼偶纪张双鱼强将野鹤落樊圃不与闲云同巻舒君将风䄂随烟霞我独尘縁着冠屦试问堂中老衲师定见两人优劣处天台风路埋云根寒巖夜啸鼪鼯羣脱身也自不费力未疑此心长羡君他年邂逅云门路不止分君一片云贺生孙诗纷纷郁郁烟结扉传道老何孙子归褓中不作婴儿泣芝兰共见生庭闱于公决狱德莫比今日何公亦如此掌中送此麒麟儿不是如来须孔子长儿本自长沙得骥子生孙定竒特未论玉骨秋水神闻说已传汤饼色尤生说字正名百物与神谋祸福无门亦自求君独何心分象数笔端无复见全牛探心取意陈前修一字或可谈封侯逆知喜怒容㸃头攻君乃是操君矛謡书失脚似可笑杂今杂古近同调乃知人事亦天然吾心或者司化权昨日徃候伯源承轩盖未还苐见两夫守舍面目严冷有羽林貔貅势一仆候门遇故客乃加礼振声折腰应对响答若骋骏足而未果者因问主翁何在日晏何尚未归仆从如汝辈凡几人三人者齐声答曰主人旦暮出入结驷荣盛奔走执事毕具间枉车骑过客它舍羣驺之外尚余三人我辈是也见其庭户森然黄帘緑幕朱户扄固此三人者特外𨽻耳而势已如此使仆误入帷帐深处又当何如仆时病起与羸夫为三既不得见因招篮舁将还三人者自后指而笑之意诮客太无堪态主人真可夸也俛首兴嗟不能自巳因成小诗且于卒章自见其志併发一笑洞中僊子丹药成鬼神妬嫉喘且惊龙门虎踞工守视始知异类窥僊灵先生本是玉京客蓝桥邂逅邀云英是宜收藏此丹鼎貔貅呵禁门长扄亦如勐虎守厉禁千山不许一鸟鸣主人日食大尉府都骑自合连辎軿只嫌底事苦未足要有兰玉罗阶庭行人过者莫囬面墙东秋千不可见我有丹砂不似君待与葛洪评贵贱寳觉师画少陵像用笔甚简伯氏称赏之因戱为长言写之破㡌麻鞋肩伛偻回头意若唿宗武行歌又似出闗时饭颗山前日当午公如氷玉天赋成玉为温润氷为清庙中朱絃堂上曲一唱三叹知遗声平生但饱主人饭身后空传世上名萧条冷炙残杯气寂寞千秋万古情呉僧笔端龙幻化幻出前贤世无价可怜见画未见诗更合爱诗方爱画曽谹父招客盛夏转凉火云烈烈烧尘土八月炎风正三鼓使君传教招近局雨打红尘风起舞人言神物戱悭人长为微情爱三暑晴时得雨静招风若饮清凉汗如雨了知人意通三界达士挥金天不怪今朝宾客杂邹枚想有笔端风雨快季文作真率㑹遇大雪寒甚主人之居狭不容散歩为嫌作数语为解一风一雨天醖雪溪上行人手吹裂主人扫巷作光华满注金罍唤宾客酒酣耳热胆量寛容我口开非偪仄天寒促膝政相宜共道兴来连举白人心好客天亦知平时思雪不可期寒消内热沃肺渇瑶花满眼真瑰竒一尺呈丰有成验三白谴厉徴前为不辞秉烛达曙光别思共醉今何辞此身对酒愿长徤明年花发春迟迟郑吏部设川馔招客戱成长言呈诸丈茫茫四海天宇髙九州列贡分地毛江黄之区橘柚国细腰宫衣无呉庖不得供刀匕况走川珍自岷水郑翁幻戱不作难缩地分甘五千里老人种蔬姜满畦买姜留钱人不知丁宁使者市蜀锦恍惚异味来如期乃知此事古亦有郑老此戱诚瑰竒擣珍䐑脔投巨鼎缭肝末肺分全牺南方揺落青未已梅蘂垂垂照青泚雪消氷尽饱阳和更待春风转沙尾秾华只説锦官城匝地烧灯夜初起从翁已幸不赍粮期向城都看药市题徐明叔海舟横笛图莫爱一掬水海阔观狂澜莫爱手中月空明海上山人生适意贵如此前度徐郎在千里喷云裂石天宇髙夜寒水冷鱼龙起世间俗客贪昏睡波涛不识神灵意更令叠奏数曲终鲸山㑹作玻璃翠画工妙手今无㡬可惜徐卿今老矣醉中睡起百忧寛与君一笑西风里石涧帝令银汉推余泽不与人间较刀尺剪绡为练课天孙溅熘成文照东壁我疑蒲城鬼神入脚踏飞车飜霹雳怒当十倍縳王离瓦震三军开许歴仙翁题诗诗有史画史纷纷俱屈膝至今盛事随山中徃徃摩挲到金石归来满口说江湖不学平生论感激乃知巻舒在虚怀谁道今人不如昔有时坐我天姥下但觉清风生羽翼长令净洗五兵闲囬看万事皆尘迹寄题永新邓成之粟庵学诗学礼子已文种花种竹居不贫门闾正可务广大如何一粟容君身结庵名粟亦何寄口不尽言知有意鵾鹏羽翼自垂天蜩鷽飞鸣有余地短长小大争长雄舒巻不离方寸中小如一粟大江海万形宇内宁非同君如推此充寥廓回集尘端亦栖託放言切勿诮蒙庄伯夷永名仲尼博更须谈理勿谈空此道根原由守约凝云堂浮云踪迹真何处㑹若无心是同住此间我若解忘情应与闲云共来去靣山结屋开虚明屈伸与我同太清红尘洗淡一飜手悠然适见云平凝回看诗客时满堂雕刻品彚俱奔忙亦知泉石成膏肓与人装取锦绣肠寥廓万里同翺翔唯有白云来帝乡庚午岁伯氏生朝作乐府一章为寿木公金母传瑶爵九虎开门动鱼钥瑶池曼倩别烟霞海上安期降乔岳东牟先生徳弥大静课虚无明寂寞背连海峤三双鳌手取西山一丸药推先当户培芳兰斗牛寳气揺光寒光华章绶表竒格照耀广陌驰花鞍春风物色论长乆栁拂腰支梅劝酒百篇聊复付西江盛事㑹湏传不朽天上老骥禾充膓一秣万里渎空苍年年岁岁身长健岁岁年年春草长同刘仲忱舍人先生郑武子饯伯氏赋两篇得圣欢二韵南州本非行路难年来行客多悲酸黄花白酒且今夕惊风晩日催双翰一杯交欢意方属四座相顾颜不欢如今守邉戍不远政合勉力劝加餐送周仲固运使之官湖北梅花满野春欲蘓汉家使者临重湖使君作意不求异解使愁叹成欢娯徃年奉法佐廷尉纵遣狐兎诛封嵎平生狱吏弄爪觜民不畏吏从君初即今持节下泽国要令比屋歌唐虞父兄便饱仓有粟童子莫恨衣无𥜗温温和气徧封服坐运岂必劳传唿桃花之源诚有无吾恐诞幻成荒诬不如使君三圣书总括万彚包堪舆一编韦帯在掌握藏之怀抱时巻舒古今事物不外取但用指诀开迷途斯民识路从变化履泰去否挛中孚使君早讫外郎课归奉天子陈王图他年访我当踟蹰欲饷白饭陈青刍偶得上饶芡实颇佳分荐同邑以诗送明珠寳簿藏贝宫姮娥取置空明中神仙法施仗秘呪一粒变化传无穷水府仙人通妙诀擘破寒泉弄明月左庚右甲养素胎珠胜醍醐色如雪錬丹水底含太阳世人错比煎硫磺丹成不合恋凡殻雄鸡冠碎鸿头伤紫苞裂处呈芳髓火候温温闇香起青荷犹着旧衣裳玉质可怜供软美我家旧住长淮湄花开十丈芙蓉旗年年割鲜唤同社径醉忘却还家时何人缩地有幻巧容我短棹追冯夷借笠泽丛书于陈长卿以诗还之亲见子云貎不飏迟以岁月名自彰松江笠泽㡬多地古今三作胜士塲鸱夷已去乗海航季鹰抚事惊秋霜五百年间天随子汀洲杜若齐芬芳笔牀茶灶湖光里欸乃声中弄清泚有厨无烟釡㸑空过午悬箪藜苋美诗穷文怪两竒絶造化别分闲日月一峯下岭晚当门四颊寒鲈夜飞雪甘同世上伏腊勤肯作人间觞豆客辟书不为救口忙衘命终辞一官热借书当借物外书洗除尘坌观浮虚异时曽此一过眼故人相遇诚欢娯翩然好去追黄鹄酒无两瓻歌一曲闻何为孙作内集以长言戱之门前春田澍膏雨门内春风动歌舞瑑为璋玉男子祥起作绣鞋女儿舞阿翁吹箫儿献旅粉靣娇孙侍家主一门欢笑足戱乐盛事流传百年语村歌社曲莫挿手定本风流教坊谱一家有喜百家同况是相逢沦落中犀钱玉果大开说巳愧汤饼霑无功周秀实书云裴竒卿好茶得病钟熈仲酣醉任真西林老逢塲作戱同倚花下一时信笔作诗为戱闲来得病绯衣客着酒当茶桑苎翁谁知十室有二士复得周叟同从容叟今行年余七十七岁诗成鬼神泣即今脗合主盟坛籍湜惊奔汗流急两君置阵亦严整未许行人私越境有时争利逐辎车掉鞅安行发机穽战者方酣见者真走书取证石壁人石壁老人方睡起巖前一笑桃花春迟君待我同徙倚共催短棹东风里方何二公囬自郡所得不同作诗戱之南邻博士只破帏春来数日分春衣东风陌上催䝉茀不许看花缓缓归那知此理未可诉破费书厨走长路静思我咎安致然杳杳人情无问处归来粉黛包亦结安得衾禂更罗列娇儿冬暖不须啼正恐当寒更无韈命数从来有竒耦北里士师真好手一时欢笑父子同箧载缣缃船载酒归遗欣欣乐可期妇运金刀时哺饴先忧后喜尊吉卜酾酒烹鱼消百罹世间得失类如此解使空肠作悲喜红白纷纷一种花试向东风问桃李戱郑曽二老两编千片白雪茧六百二斗青铜钱不辞破费十日产要向几上追前贤前贤已死不可慕世上流传只佳句不㝷断简赏心符定自前贤无觅处郑翁知我用意诚云有甲乙分余明卢仝书到孟郊富李老被酒张翁醒当时储馆典雠校今日取送传芳馨分多析少毎如此翁甑百金杯千羮北邻老子苦好客悬箪过午湏賔食昨朝唤客啖鹅炙十字浮光汤饼滑须臾碾畔百尘飞语是奴童破珪璧此翁香串数百枚一一啖客当千回啜香饱炙勘诗谱但度流年无所苦以校正字学还方智善作诗赠之惟古于文藏妙理自然之音见㣲㫖唇舌齿喉母生子清浊重轻毛髪比古者八岁方毁齿小学师承方肄此时及春秋循一轨台舆亦知窥阃垒齐人谋莒本祕诡登楼宻语不敢指两脣含合不哆侈见者能知岂徒尔后人学疎忽源委传㑹流俗兼下里庚辰呉入记前史郢永遂令齐亥豕少知长老习歩跬红緑谁能辨朱紫纵有是师无是士闻者一笑或掩耳我年六十老书几倣彿声形多取似目前趋过或但已飜覆讨论徒累累方侯大梁旧冠履结髪儒衣长槐市发愤编摩贪寸晷索摘真能穷骨髓持以告人遭诋毁方侯持心直如矢尊吾所闻宁转徙若不我从知已矣我留龟溪同𣑽庋羶莸偶幸亲兰芷时论古意自鞭箠不觉此心思奋起乃知古学惟审是晚乃纷纭听华绮攷永声律究终始纵不有疑心固喜要好谁云不传纸革误鉏疑云糠粃欲障东流归海水识路直须行不已靖节琴中有宫征听琴赠远师世人倾耳听繁音太音古淡难为听有如广庭题旌夏或者惊遁疑有神当时舜牀调五絃薫风煽物无穷人若言造化不爱翫安得感君囬阳春遗音相继嗣者谁穷山缁侣黄冠师非干此意乐穷静世路自与相参差我今试听清风操野鹤孤猿对残照琅琊山下醉翁吟分明拨向琴中调人言大絃如玉温小絃亷折亮以清春秋自是隔寒暑天地不得令偕行岂如七絃转十指劲节谐音同到耳乃知造化在指端岂但髙山与流水道人不肯长怀珍亦曽挟艺游车尘髙门八字惊未见脱赠往往捐千纯如今飘泊困长路更觉世味难将迎应将感怆赴琴曲一听万虑罗心兵道人勿苦生冰炭古道须信非人情哀音果要洗俗耳更去娇絃三两声陈道士年十三骨气有异弈碁得妙处鲜能对者推此艺以他学何所不可因成短篇赠之一枰局上无多歧世人到此怀自疑方圆动静曽未识生死眼前那得知长头道士年十三眼如巖电光烂烂已将双脚落城市犹自面目藏烟岚局中应答毎闲暇挥霍纷纭穷变化囬头却笑世人踈不认盈虚成取舍我闻此艺在専攻莫起妄念思冥鸿冥鸿不至局巳败弓缴漫自存胷中我欲将君比弈秋専持此艺从君游但期白黒得归处一枰胜负吾无求又闻奕棊多仙侣常向局中送寒暑世间利害疾转头妙手如今向谁语昔时陶令曽鼓琴为嫌絃上多繁音七絃除去五音断却于此处知琴心我知此艺亦如此不似推枰休刻齿请君长大具芒鞋共向鹿门㝷石髓赠向扬州耐官丞相千载人传家爱国不爱身儿孙当使风流在已许絶代夸殊伦其间淮上礼乐帅气象直出追芳尘未论十世数眷属况是云幕椒房亲扬州自昔镇平野东控七泽南瓯闽肩摩毂击接昼夜宾从杂㳫朝天津尊前芍药照金翠堂下杨栁眠芳茵上中下地贡赋错二十四桥风月新百年人事有更变冥冥原隰桑麻春中兴天子抚方夏选用世徳分忧勤劬劳鸿鴈事安集蓝缕筚路张罗闽即今施设如有神突兀壮势何逡廵髙城楼观挿空碧画桥舟舣浮奫沦黄童白叟息愁叹自言重见风俗淳野人本住蓬莱侧寄籍淮甸老阡陌飘流自分不重来重来翻欲谋安宅昨宵晚渡长江来扁舟欲泊长河侧送徒勉我但安行此地何人名恶客元戎号令皆有时令行禁止湏臾期请君委槖付大尹野宿山行良勿疑行行古埭弔谢公平堤一笑逢老翁语多杂乱唯説尹但道还乐今年丰呉娘踏歌儿起舞不须社日长闻鼓若令未即弃尘埃㑹见黄金价如土野人诗句来林泉具书目见非妄传请君云路驱长鞭黄覇龚遂皆世贤赠邹徳年短檠三尺照座隅眵昏两目头不梳丈夫功业务广大安用事此牛尾书多求旧闻助噐识欲驾万里须舟舆要坚志节在専苦积萤照夜真前车道乡先生好门户髯季晚出充门闾昻昻鸡羣见野鹤烱烱虎视嗟黔驴如何天公不着眼弃此异寳犹纷挐我知造物自有意将骋徤骏先虚徐金须百錬作钟鼎玉试三火真璠玙来年明光再射䇿聊取髙第酬三余古今人事自差别见晚用速皆乗除他年云路着鞭稳无忘过我中田庐赠大猷栖迟下国伤蹉跎更生父子交琢磨雀罗门外賔客省三鳣堂中经史多菑川起奉太常䇿风雅先入光禄科人间盛事有如此东平江夏今如何一㕓聊寄呉山曲白柄长鑱斸黄独饮从野老自有余饭在先生长不足人言功名难力取我意功名要勤苦分明经训是菑畬谁道今人不如古山阳隐士家传饥长身季子今流离闻君酬唱得此客牧儿贩妇哦新诗我将六十筋骨羸形骸行赴沟壑期如君名遂尚可见幅巾他日期追随古诗赠沈约之蘓端薛复同黄土海内文章谁接武即今七字续长言沈子挥豪照今古朝为百赋更贾勇暮作千诗犹奋怒补天綵笔不费工卷地奔风随挿羽穷途得所喜入眼口诵新篇身起舞已知奔逸逐骅骝况复逡廵蹈规矩荐书指日登姓名艺圃方期富仓庾阎公色动瞻斗牛处士当筵赋鹦鹉跨海鲸鱼要力求翡翠兰苕不湏数不嫌投迹老龟溪看子声名满寰宇赠丁执中计子产余身可足有子有妻难免俗平生食案好择余今日虚仓不赢粟忍饥自是学道功万事由来同转烛天生异寳世须求说是君𠂻自怀玉怀范子以诗赠之开正占晴符古语便谓春风徧花坞那知天意不可谋才告休期便风雨急追令节已难㝷卧向空斋思胜侣可怜十歩五歩寛似隔千山万山阻今朝冯夷巧作便翦刻天花散飞舞峭寒燠沐两不同况是南箕正三鼓若求此花胜彼花少霁威严无用武桑钱未出土未兴缓给丰膏亦无苦半分僧室依环堵满目愁来不堪数需公排日作好诗细破春愁看㡬许闻丁永安屋下叠山甚有佳趣恨未之见作诗寄之买山㡬人真爱山束薪煮石凋朱颜老丁谋作乆长洗寒叠翠房栊间帘通菴扉即洞户人映山色多烟鬟住山住菴似丁老脱弃妻子真愚顽周秀实以近多读书少对棊有诗及之因以寄识情变易须臾期躁动未得安无为幽思伤神静生苦游艺且复招僧棊棊中趣味亦何有胜负纷纷飜覆手分排事外杂窥图得失坐中分好丑要须忘年在书史不出空斋见千里昏尘积习要揩磨晚学未应谈至理终当谢遣惠子琴不挂一絃存五音日损其半思虑尽此道孰知无古今因与伯氏同一僧话武夷事作诗追寄之直峯峭壁天半青髙檐张灯疑挂星山川势力有如此择地信可栖仙灵我前解官古樵戍志愿本欲探珠庭时当恢台积氛雾一日三雨时三停载舟撑石逆喷浪自谓力可登青㝠篙工榜岸遭急洒囬宿荒宇依祠㕔二三道士谬告语云此润泽来云軿比闻舆人诵旧说仙官下瞩如明荧逰占晴爽恶昏滞官去此法当伶俜果还近甸阻天路一官泛迹随飘萍退之昔日徙南服祝融腾掷开仙扄近时蘓翁失定武太行毛髪无余形一晴一雨告休咎晴者人乐隂天刑我意神官与人异宜以行事分羶人如阨弃神亦厌世间利达真芳馨穷通兼忘扶正直人知戒劝思常经有如神意本不尔人意忘卜欺愚听黄钟大吕絶世韵扣击距跃嗟短莛心知得路适远意愿结茅庐当寒汀眞游适远未可必遥寄此语通丁宁答裴寄卿书因寄长篇裴郎短身衣弊服衣长过身㡬半幅髙裙大袖领占肩要是精神大于腹古书古字谈古人洗盆涤盎供慈亲慈亲居贫不道苦裴郎醉中频起舞里中惊怪无此人徃徃争看立环堵妻儿醉时亦同醉未免醒时生窃议裴郎裴郎切勿论钱钱有菜我家伯氏亦翛然得官去官俱醉眠裴郎有意纵短棹雪夜待君明月邉喜雨寄上饶守东村丛祠闻伐鼓西村巫家女儿舞满城半笑半悲啼唯有使君心独苦使君日日拜土龙尊彞浄洁笾豆丰公厨弥月不御肉七十行老筋力充明明上天採民誉先使千嶂云朣胧知公不肯爱珠玉非玉非珠只雨粟如今万室动歌弦稳保千箱满穜稑不须衮衮谈政理但持此事献天子从来上瑞是丰年㑹有徴书封玉玺有如不掩造物功尽付妙手归长空长空㝠㝠不可名请公便作喜雨亭寄曹嘉父广陵隋家天子都背负巨海襟江湖江分青山湖献白梁宋千里传膏腴朱坊琼园翫月夜谷林九曲秋阳徂竒辞巧语不可极盛事徃徃开天衢我家太傅官三载文物方値开元初四并堂前木芍药小金山下纹车璖沸天哀笳律新婉照水粉靣衣襜褕少年意盛不自屈直欲赤手擒于莬翁云学等不可躐俾着逄掖勤诗书泮宫得就弟子列亲见士子衣诸于子时燕颔出头角衆中转目窥陈呉孤罴自尔事拱黙嫫姆未免争妍姝夤縁傍石见光彩惊破尘匣开明珠同袍传讽梅花句知子名字湏氊毺分携两家止隔岁果见贡篚先乡书巍巍广殿厌长䇿晔晔盛誉嗤诸儒蓬莱海徼通外服坐戢巨浪张威弧超腾意子便得路亦复坎壈游穷途我年二十始冠弁一门婴祸奔淮隅辛勤徃来㡬万里壮志灭没忘前图再逰党塾事商较齿髪已壮头须梳十年低徊不附奏闾阎妇子欣揶榆年将四十偶占第朱颜已变无肤腴一官从此浪随牒十生九死羣鼪鼯祠官香火即系外考祥视履伤疲驽旧闻子官向西蜀萍迹飘泊来东呉相望敻逺思㑹合安得挿羽先阳乌偶然妇家有近党一官宰社依南都报言归妹得异士乃知子食江南鱼我时方冬寓穷屋喜气不觉排寒区那知老乃并姻娅自此日觊参双凫人生㑹合信难料短书先寄三年余今朝得子岁前记指数旧事谈菑畬论情感恨共岁月谈经造理分贤愚孔师已没道堙塞遥遥千载想盘盂百家搜唱互诡怪决意剪剔随榛芜有如出门问长道败溺压覆无须㬰子今识路又鼓勇直到定处无纷如蓬莱季父已荒谢扬州旧士多沦胥即今我年五十六四易寒暑君前驱儿虽已婚女未嫁气何与子相乗除寒牕何日共樽酒一取耳热同歌唿寄何宣仲同年进士同坛僧暂聨戢戢如浮萍一从仕版秪事役徃徃牢落如明星假能作意笃恩好言语不过时芳馨死生贵贱两乖角黄钟可扣非柔莛吾见何子取路别秋霜皦日看鸿冥一言意合即定分咄嗟洞见无留停慈亲八十髪黄素稚子三岁眸青荧此翁贫苦不敢叹意欲欢笑娯亲庭徃年我官南武郡士有林子家伶俜一儿得官走上国投铨中品书安宁忽去病死不得返我亦愤泣伤飘零徐言中表有贤丈已收旅骨依林垧是年我归再通讯冬日已照尧堦蓂书中报我方急扰我意官下非常经鄱阳胡子遽客死此翁立为营辎軿我时方卧生叹息不觉洒泪霑牀屛恩宜先施士固有德不期报人谁听贫犹务徳幸今见死不背义闻前铭又思此翁乃常履盛誉未足滋芳名有如此翁空试用慕附始见真羶腥一官未用念乡里九鼎自合尊朝廷行看謦欬立事业下邦震动如雷霆淮田野人分屛置双鬓不复当年青干愁道路阻㑹靣恨酒不醉嗟长醒短书一纸说情状安得模冩无余形何如未决待清暑尚期一醉同壶缾寄周秀实天目之水停山椒滙为双溪霅与苕先生苕上结邻好远得径山中洞霄浮图道人支若永赤城黄冠陆修静前山后山松栢帏七盘九盘龙虎鼎山前篮舁过者谁不是长须谢灵运此逰已恨失春期更待清和闲昼景寄亷宣仲绕淮邑屋緜千区画檐绮栋吹笙竽冶金合范结枢纽氷销水释无湏臾盗前乞死火中走几人脱迹逃江湖静思朋旧若满目不取神祸遭囚俘其间善类岂不有安得变化归同符平生宣子富心事先奉白髪携童孥呉山越山好处所饭炊香稻歌呉歈我家盗焚先子业毎仗余德寛天诛悲伤扶病别邻里﨑岖仅得来东呉稻梁在世竟何物与子各隔天一隅近闻诗章不减旧昔日徤笔争华敷鹓鸾羽翼困州县况事糟酒分锱铢隔江遥想思㑹合安得两脚生双凫溪邉樵风趂短棹杖头明月兼酒壶十浆馈我五浆少万事一醉真良图寄何子楚江如凈练山如幕人道老何得真乐寒温语后再拜前每得书来话寂寞米盐细碎百虑寛自昔仁贤学道难诗书可乐巻胷臆啼号不救如饥寒去年嘉兴租不足今年山田米炊玉稍湏酒肉疗枯膓雪老凌霜不从欲丈夫功名无后先请翁拭眼看前贤西湖处士竦吟骨饥乞僧饭纾长年香山居士箕尾客东坡老子金銮仙生前千骑不招买身后一盏同寒泉我意何翁亦如此髙人不饮无钱水忍饥彻老守清臞它年配食赤松子寄亷仲载吾州阿载志尚古瓦豆铏羮列尊爼存心淡泊自有余过眼浮华俱不与但知古人力可到不管今人弃如土白头老子举叹嗟黄口小儿方靳侮淮田平衍真乐所地远溪山老清苦天教置子一壑中句曲海东䟽药圃道中小吏三四家邑前傍海饶桑麻初疑一饭不可饱那知岁乆今为家别君十年劳肺腑遣问寒温访儿女一书还我报何如志老益坚无软语喜君书语谈古人身虽隔远心相亲扁舟何日载樽酒共泛清江千尺纶和秀实寄诗去年河南归故地今年朔方兵又起血牲面埋曽㡬时无乃姦盟神不喜嗟尔万人来远荒岂无战士伤金疮封疆万里尚越境金帛露积犹多藏国家弥文今尚武已碎铜山铸铜虎勿矜突骑饮长河肃愼燕陲吾北土且知成功俱自天天心可卜因丰年但令三钱博斗米任尔自枕干戈眠和郑侍郎赠晁倅昭徳文公百孙子存者风流今尚㡬封胡羯末定可人徃徃髙吟笑侯喜自期不解世俗书肯学持竿钓温水江国萧条一郡丞万事得君无不理窻间五老亦多情㸃缀青天一张纸庾楼明月清宵起夜夜柴桑空故里黄垆日日曲江头曲声日日闗山里使君勿厌簿书烦解有哀猿醒俗耳诗中能事了㡬人智有三公力任鄙郑翁老自爱诗情余事纷纷不挂齿一篇长韵十四词付与鵾絃作桃李我于此事亦何有盛事与翁传不朽遥瞻小队到柴桑采采黄花荐清酒和张文潜输麦行寄滁守魏彦成琅琊山青让泉白上计使君封瑞麦田家煮麦烧秸忙一笑相煎何太迫醉翁亭上緑缥囊亭前庾积蟠蛇冈家家输送不扫塲谓取我廪金斗量賸钱沽酒追良伴使君莫数星霜换愿君容我借三年他日万钱供一饭山头飞雉鸣朝日哺我老翁张射毕谁言田舍漫蹉跎轻裘年少毎相过和谢齐解元见惠楚东六邑多秀民其间达者海内闻恨我眼闇不识真客舍道傍初见君徴君当以文章显照眼青钱充万选胡为过我误淮扬山径蹊荒费鉏剪龙钟野老安用哉偶随江上浮鸥来簿书鱼鸟少闲暇赋歛户口烦徴催君今蹉跎壮非少陇首栖迟杂长啸上书自荐莫峥嵘直气如虹亦竒峭诗书满腹灯火勤勿言此道非由人雪霜不厌松骨老桃李自与春风新短书御䄂懐珍具文字天成絶斤斧一鸣行即驾雷车万巻它年劳电母北窻纹簟清如水青蝇侧翅如畏刑侧身甘㫖寝疾愈负我此腹何由灵身世浮云不留处书生白首谈尧禹书窻行几幸虚闲过我萧萧听夜雨和监丞去岁赋巖桂南方火老不告疲秋物过半新凉时姮娥剪花趂时节新月借色天风吹平生仰望婆娑影一日坐对连蜷枝异时寒梅忆老伴过眼春物真羣儿人间着名终自疑但取质干称文犀天清夜寂两相对万里不寄长相思次韵周秀实见寄长篇当年识君恨不早丽句清髙人缥缈有如商律变初秋慢緑夭红俱一扫自亲兰社袭余芳归爇寒炉陋昏枣乃知形骨纵龙钟胜处精神不衰老我辞官下曽㡬时囊甑虽贫未空倒女儿索嫁金无余録过知难坐丘嫂人言贵贱在天公饥饱更湏闗富媪是事姑置无相闻瓜蓏分区竹有孙暑风长养远林宻雨脚并合前溪浑伤心事虑渐消省胡不俯仰随欣欣有时放意枕书卧亦复倚杖㸔荷翻慇懃不如偶相遇过我思同明月尊世间明月向人好丞不负余余负君陈长卿以诗见别依韵朱弦之琴三人叹此曲宜传广陵散要知太上乃忘情山上婴儿是雷电情钟我軰才力中路傍野草年年丰原头火烧去不尽天外春意来无穷西方真人言可恃爱断有情如爱子暮年收足欲依僧一钵一缾聊止止西台仙客传风流细说闲情寛我愁此身已分松牕下衲被无人自头次韵酬江如晦命数竒穷谁与伍陋巷甘同一命偻怕寒长苦地多风厌滞毎遭星好雨命在天公难自由若知安命当无忧三斟长得供卯醉米盐不辨俱悠悠去年约子招佳客贫不闗心真达伯共贪静适且过从追恨穷途昔暌隔二月黄鹂初好音槐隂栁幄青罗衿杖头挂钱只买酒与子作意时登临此鄕秀野多水石莫道云逰不如昔松栢相望泉下人试数㡬人能满百生前一饱复一眠得失尘縁俱偶然长年无事频相见此自前贤今古传冬雨不止郑丈作诗次韵海门山外天池雨来趂沱江打鼍鼓望夫台上湿愁红玉斧坛邉没沙渚貂裘公子思寒侣佩玉鸣鸾不成舞慇懃举爵祝云师壮士端湏气相许果然晴日照鱼梁鸿鴈髙飞肃霜羽西清丈人诗眼髙师友渊云仆徐庾兴来弄笔起春风暖日桃花静初吐且题红药寄长沙不用短衣从勐虎曽谹父再赋鼓字韵诗再赋一篇头如青山手如雨十日瓦沟鸣羯鼓南城病客偏作愁鱼逰浅釡蛙同渚去年曽困夏畦干巫祝陈牲女师舞淮南米贱隔闗河漫道归期乆已许谁同着力破愁城愿备前行挿飞羽那知物理自乗除原思五秉公西庾暑雨祁寒人莫嗟洁笾涤豆神其吐茅檐生意满晴川方信虀肠能抵虎谹父又赋鼓字一篇复次韵鲁人小信亷纎雨大国雷车起三鼓堂堂千里埶无前安用渠弥设三渚使君賔客多英侣碧玉倾香细腰舞浮花浪蘃争取怜醉乞一言终不许有时斗酒诗百篇勐将腰间掣金羽公家丞相在当年寒解衣裘饥发庾风流世徳今固存一沐三干饭三吐生男何用金满籯传家愿学文中虎陈长卿侍郎以玉友末利见饷并示长言已酬再示一篇再此次韵少常仙伯词翰光天鹅绶带连天香崆峒之人瞻北斗假靣不敢呈西凉浮名于我亦何有不爱热官能炙手诗参祖律品度髙饮遇故人情分乆梦中不踏肥马尘觉来惊看琼树新只愁三叠诗更好有如恩爱成烦恼刘行简以自题所画墨竹诗见示依韵酬之买花无谋谋买竹少陵未必甘同谷索酒缾空方索茶陶水终慙锦茵宿我生絶意鹤背钱犯分犹贪竹间肉秾华稳付桃李春寂寞颇疑松栢独自逢刘叟用意好钱不看囊不羞忸误身冠在竹皮寛比酒叶宜衫色緑如翁湏着第一流艺能饱胜三千秋少名数軰列青士语放干云封素侯诗成自写真三絶笔下琅玕手中鐡若湏推毂极清髙有待朝天寒栗烈又题琳师房刘行简给事墨竹黄门给事二千粟日割三牲亦应足刘翁食爼厌羶千畆渭川期满腹呉人束简如束刍百钱可了三日厨刘翁平生㡬两屐可能千畆无赢余独嫌纳腹未可尽更为挥毫写清峻庭空月落千丈长老栢乔松未髙劲锦绷稚子置腹中鐡靣老人凌远风此君族类俱得所多事索此霜髯翁腹饥眼饱徒倥偬只说饕馋疑作俑何以先生日照盘更看婵娟势飞动琳师从此唯善看时时更为通平安酬政老见赠君于取予无乃亷笔端自许能摧坚摧坚不是老僧事贾用不售将谁还却收神观反初视先种熟耨终有年早知㳺息造溟漠不为耳目辞嚻喧新诗投我苦褒拂岂但一读头风痊方今冠履尚错总不到巨浸非长川姦穷否极㑹一返快扫丑类论亿千干清坤夷龙妥帖与师访远同留连子楚以二酒合而为一且效洞庭春色以诗叙其事因奉酬世间百味俱有正偶失酸醎俱一病湏知论酒如论才软美悦人严太劲韩青居士贵调和田窦醉时籍福胜寂然二物俱有光物外洞庭容借香共谈已造名理窟一鞭亟入亡何乡了知此处有真趣再听牖下鸣糟牀又谢丁执中寄黄龙菜呉山草长春暖时呉人髻中金巻箷家家馈荐作寒食贫富丰俭要适宜富兼庶品助取醉贫得胜具兼哦诗金缾玉筯固华丽雕章缋句眞瑰竒西溪友生居占野不务结屋留园葵岁时供给不外索野花满院蔬本肥今朝怀我寄余剂色照匕箸光陆离我惭此腹负此物但用当肉无它辞旧闻书生饭不足朝暮虀盐只充腹劝餐齿颊杂宫商若比哥舒荐梁肉我歌短章持报辱恐子诗成费追逐好音佳惠不敢虚寄以离骚三十六谢章季万寄新篘面山堂上迎秋色使君举酒当月白冰磁雪腕方取怜看破妖娆念羇客溪邉从骑何奔忙溪童叠厌争窥墙为公一洗穷愁膓与公草木同辉光谢淮南徐巨源寄酒淮南有酒谁人得分饷东呉无酒客应怜蔀屋寒气多倍费行厨春色力人道使君宜在朝我视使君宜逍遥已闻财计免催索况是闾阎安教条増秩赐金古亦有且留使君与淮叟玉隆香火幸留人年年要饮淮南酒子楚持小甑中实以物饷予㗖之如芋而味胜曰此黄独也野人得之故以分遗因感少陵诗率然有作君不见野人谋食搜山谷不似输钱买金粟䕷薇细𤨏俱见情岂有灵根不收録少陵饥走徧九州命寄长鑱生事足早知雪盛又无苖拟欲诛求已皲瘃先生蔬食亦易饥意感邻夫荷斤斸仅同冠芋又隐藏逺胜凫茈适踈缛痴儿且食惊未见便欲负锄自捃挶人生留滞诚可怜坐使百忧寛湿束烦君转寄与慇懃晚食何时饱颜蠋谢人寄茶建溪珪璧能圆方万钱一啜难轻偿奔腾千里羞贡篚天应不数金钱纲侯家钱如大国楚陵肉渑浆推大户早知烦滞厌膏粱贵此新香两三数一朝百室困干戈在十于今或去五老工既死无典刑髣髴儿孙追故歩谁令远寄山泽仙来洗沈疴太华巅攻顽治癣恨无术且共山头玉井莲慇懃更语抱琴客不用君归人未眠尝新茶僧催坐夏麦留寒呉人未御絺绤单溪云谷雨作昏翳思假快饮消沈烦商人远处抱珪璧千里来从建溪侧报云蛰户起惊雷鞭走龙蛇鬼神力色新茗嫩取相宜留得一年春雪白先修天贡奉珍团次向人间散春色僧窻虚白无埃尘碾寛罗细杯勺匀寒泉一种已清絶况此灵品天香新人间富贵有除折静中此味真殊絶谁言僧饭独萧条胜处谁容较优劣梅花林甲子正月陪智善删定叔逺寺丞约子济别乗共步溪滨扣院落委曲入梅花林连日晴暖花已盛开地无落粉因成长言记事横横直直迷人路谁知恰是藏春处减春一片亦何伤切莫轻狂作飞絮开正尽数一至七无雨无风保休吉此逰不记后难㝷聊写长言记时日王亚之元夕招客庭下红梅两株相对盛开君家不种通神钱只种春色留庭前庭前春色谁最妍二女解珮来江邉沉沉华屋清夜起火树银花月如水自然颜色变韶稚况乃新粧露初洗春初艶粉秋初莲綘绡广袂罗羣仙华清池畔娇无力赤鳯楼中困未眠后来更许谁相拟海棠欲睡薫秾李亦知等级且追陪格外风流不相似一枝乞得归茅屋窻里铜缾窻外竹不禁清絶意萧然大似佳人依草木阆苑花无世上縁收香还入四禅天明朝风雨催归去花月重圆又一年神情邃美肤粗恶泾渭由来两清浊要求绘笔尽芳妍更问尊前老文学咏蜡梅江梅已胜犹非似此外余芳更堪数信知风格忌太髙至此从前难着语世间初无字可夸且随颜色称蜡花醉人香味解禅定捩眼静伫辞纷华徐熈画花只画神黄筌细𤨏皆逼真要湏别花如别画只恐此心难付人席上和郑顾道烛下海棠日长花困眠初熟故向花前张灯烛要教未敢脱罗裳玉颊长红黛长緑生怜杏火发中林无奈桃顋倚修竹争如锦帐照佳人一笑嫣然春意足独疑工部不题诗端为风流欠芬馥题范子济双头芍药烟粘草露珠结窠淮上人疑春未多扬州东部纷芍药巳与天地分中和双苞一色生同蒂不是花妖是和气恩霑雨露力偏饶来向人间自应贵栏邉鼓彻无奈何欲留白日谁挥戈练缃聊记旧容质犹得胜士长吟哦八姨不列真妃上大姨稳作昭仪様无双颜貌却成双背立无言似惆怅淮南通守别花眼曽向花前倾玉琖左看右看俱可人欲选娇娘倩谁柬戱咏酴醿示邑宰芳洲绕郭溪如练中有风光共流转方今得尹日添长化作河阳一花县独龙注雨浇桑麻芳菲总不争纷华阳州地远牡丹少酴醿晚作留春花君家朱楼映池沼髙架琼瑶覆花岛欲求此花同一巵试劝春归无草草题长兴陈朝桧苍髯石根皴皵肤夭矫枝榦中半枯有如老人自离立亭亭不用儿孙扶六朝兵戈日相逼晩向陈隋生道侧不知何计脱锋铓三十六中居上䇿临春结绮迷仙处晋王只用陈船渡车书从此稍通津无乃培根偶坚固百年巳长复百年邑人説自曽髙传即此儿孙作父祖只应相对犹依然桃叶桃根即零落独保长年应澹泊老人果解复婴儿分我一丸童子药闻莺堦前芳草一尺齐黄鹂始向林间啼一闻传声人失喜驽马并立逢駃騠我思此鸟固妍好人喜亦縁来不早若令春到便轻迁厌听谁怜迹如扫正恐贪归有近期三月丽景方舒迟园林上下弄晴昼羡汝语黙真知时秃鸠黒鸟有何恶毎到天隂自酬酢妇翁诅骂儿弹射恨不身随羽翰落戒汝一物莫叹嗟金衣公子春为家汝无祸福咎亦浅况异子鵩当日斜人间美恶有如许且放黄鹂作娇语鹊巢今年结巢不近地门户人言解知岁了知积累功力劳投伴鸤鸠无此智闾里争如恶少年不持弹射操空拳探巢取子尽居室旁观禁止无由縁父翔母噪力不加小雏在手鸣楂楂羣儿不逞至若此増巢不得安生涯汉家春夏禁採捕诏书非止行三辅可怜科罪挂墻壁国家禁絶非不预鹑居熈熈太古民就令闚巢不用嗔同逰饮啄不相害海上鸥飞不避人大笑鸟夜闻慨欬如老翁若悲若啸空山中老妻㓜子疑问我此名何物来何从我知此物不常有岂解招祥宜报咎狐鸣枭噪殆所传惟祝停声声转乆明朝问人此何鸟僧言此鸟名大笑幸灾乐祸撼主人侥倖前知非善告我闻此语益悽然我从坎壈今有年若徒报祸未报死子之告我何迁延异时白骨满城郭此时子笑何人前昔年长沙贾太傅鵩鸟飞鸣告其故滔滔宇宙鵩安知应怪达人任来去牕前灵鹊人乐闻谷鸎上下长和鸣汝曽不效乃效此汝性险远知难更汝其更笑我自娯取酒与尔同歌唿东牟集卷三钦定四库全书东牟集巻三宋王洋撰五言律晚宿村居早趂林鸦泊荒篱四面同田夫留古意野水识和风倦仆欺予逺疲舆念汝功尔嫌冬日促吾兴在寒空自忻村被酒归失方竹杖我贫难致逺得此有夤缘弟为兄身老书来意巳传扶衰惟献直入手不随圆偶向醉中别如何不黯然夜闻赛神鼓坎坎丰年鼓鳞鳞赛社人神寛陟降礼情取笑言真掩豆豚肩薄分余福斝频灵坛本宜夜考鼓已䟽津重九日至云号梯山七千丈接迹上清虚钟杂钧天奏僧参梵帝居摄衣鹏展背洒墨鴈添书今日登髙眼平生总不如嵗晏书事打打鸣牕雨昏昏帯岫云酒寒难作热炉冷不成熏梅颊夣中笑鴈声愁处闻伤懐目前事细数费云云乐饮何意亲杯杓初期乐性真若教狂胜徳多被酒忘身谈笑交情宻氤氲酒力醇劝酬如错杂莫过两三廵安眠随处便随眠昬昬息万缘魂如䨇翅蝶身在四禅天素饰罗为幌芳茵锦作筵心如懐宠辱未必得安然观击食结习慕金僊西方省问禅时分四季社报积后生缘念恋期无问辛勤已有年㑹缘如有约此理自谁传五老峰已作人间瑞飞空老尚豪势分方岳重名列纬星髙月夜霜添发花晨露染袍此翁无奈事占咏亦徒劳游吕庵偶题结屋得胜处羣山簇画屛春城花覆白野路麦铺青趂暖鸠唿妇先时栁化萍年年寒食近心自叹飃零无尽斋诗造物本无尽贪求乃不公此能随量取彼亦一无穷水底家家月窗前处处风要知真宰意不在有无中潢潦集湏臾朝盈夕已除沛然随饱满廓尔是清虚金谷输仓箧锱铢较簿书不知方寸地无计脱苞苴题杨道人庵庵基旧县邑有废井存空室寄空山柴门不用关虚心观夣幻尘世独清闲旧井前村古新泉一勺悭萧条齑粥外身世有无间寄题韩勉夫枝巢万物各有性逍遥即自安均鸠得巢易躁蟹寄身难莫羡髙头树湏防静处丸如今洛阳第谁到子孙看逍遥惟所适小大浪殊观溟渤鲲鹏近藩篱燕雀寛宅髙非逺害藏宻定成安不似南山树枝间有弹丸适时非履险足分不忧贫湏信人间世宜思物外身荣柯堪叹蚁饱露可怜螓更谢东方朔能安一老臣望山间西际寺闻説林间寺攀萝一径斜有僧眠雪月无客赏风花丈室虚名在方袍嵗事賖空王无系着破屋便传家三崃桥万马战空山声驰宇宙间窥髙増徤大照勇怯孱颜洗石无千古招僧过一关不知平去易何似倒流艰此日湖源囬展叔颕书颇及徃嵗经行暨诸同志赏梅花之一笑急景相催又复几年感而有作因寄叔颕并呈子楚忆昨越溪曲官梅正发时追随连日饮酬唱几篇诗淡伫看人意清香许自知慿谁将恨寄为説鬓成丝寄彦文张子萧条后空山十五年缾无粟遮眼门有客求钱折补经纶手拘留褊短缘寻诗有情否旋送两三篇寄夏孝叔夏子赋分浅凄凉不喜看星星脱兵火嵗嵗独饥寒世若均如子人应不羡官如何闰月底怨泪亦阑干寄周表卿不见秘书乆经时失寄书交情犹缱绻遣讯问何如郡籍藏崑府班行近玉除自怜无借在不敢夣华胥簿领正尘埃天邉驿使来姓名传寳琰朋旧集兰台始望岂及此故人安在哉曽陪丞相幕抚事勿惊猜寄永新元老元书云已辞广孝复归禾山白云矣已尚清髙乆湏教去住艰强分云出岫终放鹤归山烟帯重岚润衣侵雾雨斑轻身如有药犹恐费跻攀寄熊叔雅天上郎官宿人间又几年莫思华毂贵好种锦溪田山色青盈眼梅花雪满川傥因鱼鴈信时寄两三篇寄陈元载太丘传祖道作邑兴何如着意招风月随缘遣簿书吏参名例外诗託笑谈余偏忆当樽酒论文意不踈送谹父守光州沉㦸卧江臯诗人拥节旄便期犀结带安事马腾槽地入淮源重霜随鴈信髙命书催入觐应及荐香醪送小刘解元赴试南宫衰年税萧寺偶与凤巢邻万里刷鲜羽一鸣惊衆人寒催征骑急春接赐袍新折取如丹桂归荣鹤发亲寄伯氏同占溪名邑还从佛借居懒便书眼暗静爱酒杯踈山路闲供课僧房步当车地炉贪软火未得赋归欤赠龟峰书记本是三山侣闲为七泽游放寛千里目散遣一身愁诗韵松来徃经牕竹献酬蒙头一衲外万事看浮沤赠恭侍者学有千门路恭为百行初谦和人爱重放傲腹空虚树大求斤斧皮柔易巻舒请君观巨海万水岂能如寄题邓成之粟庵一粟本非悭纵横透入关要知千种解不离一尘间透彻通真境拘留即妄攀湏弥聊比喻未是最髙山崇夀印师以诗见恵次韵答之客问王居士如何是半僧祛缘都未尽学道又无能身世随忙业妻儿饱嵗登时逢方外士陪奉説心灯赠辨侍者莫恨常无辨湏防辨有魔易生人我见恐为记持多弄巧它生怨藏锋性自和辨心休辨口方信是娄罗郊行曽问征夫路名山两日程能销几两屐况値一川晴诗欲谋于夜云多不近城暮年尘事有逐处得心清次韵曽吉父清明暄晴犹苦促那更遇春霖花色存余态春台得重临主觞方意展客意已愁侵是底书生事时为洛下吟吉父赋南池诗次韵吉父诗虽云红蕖在眼而独与白鹭关情莲上人何望輙戱呈水府朝元路牙分女队行神仙天外事风月世间情步有凌波势廊无响屧声何妨沉醉后珠履小纵横和曽谹父春半书懐节物各自好春风独太华装添山衣锦零落地铺花趂课蜂招侣幽吟鹤自嗟放开平望眼翠幙不湏遮敲火开香焙书斋思渐清田翁新社长巢燕旧门生学僻诗无味心开语见情不愁无乐事正与物俱荣今日前溪好晴空事事明草长颜色重凫煖去来轻游女矜髙髻书生厌短檠悬箪虽过午碧涧煑芹羮和曽谹父雨中诗案体无尊骨畦丁有贱蔬凫鹥凭岸氾云海占空虚妇老能论旧儿痴尚帯吴旁人如见问老子即迁居徃年茅屋水痕过一由旬人论方宜夏心惊已畏春花光如劝酒山色独谈真补拙供吟课聊开一笑频和谹父连雨快晴十日雨易满一鸠呜更多开眉初对月生耳不忧禾兎走无留迹轮空不受它乘风若归去九虎莫谁何官无三不遇身负四宜休无意花迷眼唯因月上楼役车悬白地社鼓祭黄收何事关心切逢人説有秋和春雨韵客路元来促春情本自长送愁谁纳欵遣癖又无方失性陪飘雪凋颜自染霜吟君春雨句萦拂为牵肠荣辱一时夣浮生百种心愚因难化穏懒为不治深分退何湏卜贪髙每自斟湏君説情话泽畔欲行吟和曽谹父中秋前六日二诗怪底暑风浅明珠照座寒铺张平地锦峻激急流滩吟讽千篇过更移一字难少留明艳句拂拭菊花间谁将兎消长用卜月隂晴三穴由来暗中天本自明金盆如未满玉斚为谁倾处处随人去长空不送迎和曽谹父促丛珍之集布谷但催耕鸣鸠不唤晴风添前夜急花负去年盟老去欢娱少茶多懐抱清论文一樽酒何日向人倾和谹父留别细雨关山路梅花识旧邻拥旄红额骑抺杖白头民故国悲王粲年光送李频遥瞻解鞍马正是小阳春卧鼓开亭障斯人乆晏然宣王思采芑羊祜保新邉妙手传干叶鳌头控六连使君䨇眼阔塞草不供怜和谹父问讯吉父北园依梵庋东郭据梧桐鹤并千年骨诗传一祖风有愁添鬓白无药驻颜红台上秋期句思君类渴虹困臂知三折攻顽费七旬不闻覆杯水能救一舆薪俗傲轩辕圣巫夸越女神百年勾漏术触处白头新和郑丈戱赠谹父生踈僮仆贱颜色病妻同定有明人眼真烦夀乃翁仙曺歌法曲词伯缀秋风不是人间谱霓裳堕月中和谹父答郑丈郑圃潜仙客陈留继阮生抡才俱道用昌誉得诗鸣未解侯三接先歌玉六成篇篇多痩骼疑似帯铜声和郑贰卿别赋病逐秋风至年随塞草衰家如百年夣身入四愁诗北焙聨圭璧南薰润岳池斋房多胜事可但滑琉璃又和新字清秋移象纬皎月一更新巖桂陪賔席黄花似故人诗参工部正道入醉乡醇遥指灵山下长衫赛社神和伯氏示儿姪屋僻唯宜静栊踈巧受寒衾光宵献白炉火昼无丹潦倒投僧梵依稀似宰官一钱不停蓄却喜布囊寛和方签判诗乞芭蕉于教官缃帙文书展青衿懐抱空花前添翠幙句后卷诗筒云重能鄣暑身轻不碍风相期三伏日借此作寒丛和酬郑共老万事易瓦裂故人情未休慇懃一诗语辛苦百端求书託峰头雁人随海上鸥终期断湖尾卜筑共良谋江如晦以诗送蕙一本以诗谢之幽芳不弄姸人意自推先比徳人间愿同心事外贤香因天力与名自楚词传桃李多颜色相逢不敢鲜谢筠守赵从周寄黄蘖中洲茶道院文书静传籖报两衙笼山踈药圃祖寺摘春茶珍品少为贵佳名逺更夸要知清白徳盏面看浮花李丞相挽章名纪三朝重身居百辟师华夷占用否进退繋安危见夣英灵在成功命数竒出师身巳老埀泪忆当时风云扶日月尧舜正衣裳壮烈周方叔从容汉子房鼎彛酬鉅业典礼贲幽光怅望它山逺千年绿野堂王侍郎挽章位列仙官籍名随海贾船前旌冲瘴雨拱木兆新阡玉骨埋黄土金声丽藻编两行懐旧泪洒向菊花天曽侍郎挽章道盛当尧日名髙嗣圣初人推金鼎望帝念玉楼居旧典尊王迹传家教孝书崇文华夏事澹泊寄情踈未下蒲轮诏先惊栢府寒九州方镇节万里使华冠嵗晚一菴宻风流百世寛永懐函丈训泣涕自汍澜吕尚书挽章古逺儒冠拙时忙壮士尊百年难保命万里未归魂身后塞翁马生前廷尉门悲笳咽遗恨行矣不湏论载纉世基日羣公扈圣年伏蒲凤冈上持节鴈峰邉外阃风猷逺中台出处全履声伤易尽不得辅中天四海诎伸势安危俯仰殊犬戎蟠洛邑晋鄙握兵符杨李生同烈髙秦死异区谁如双劔化义烈一门俱挽向倅襟量尘埃外功名慷慨中人懐不满望身有未全功逸气犹惊眼驰光息转蓬萧条古原上松栢自号风挽程伯禹盛徳师千古髙名满四方位登三品贵身任百夫防公在衣冠重公归逺近伤哀荣终始事褒典在徽章待问盈朝日羣生解褐初太常方奏第儒舘下除书出入劳忠荩襟懐自巻舒如何夺公早不得待悬车挽焦适道寺丞学有千箱富言无一字欺嵴令慈孝地兄弟急难诗颂美观名士传家付令儿平日磨玷缺此理上天知亹亹谈多绪谆谆意恐伤行孤违衆好诚尽是君长生死人间异经营地上忙静中如有趣遗誉自芬芳挽乔民瞻世徳书青史荣名在本朝如何元士葬不得大夫招惆怅空萧瑟秋风正泬寥遥看古原上松栢暮萧萧臧夫人挽诗二首奕世流芳逺传家庆有余簮荆苹荐洁曳练寳粧踈载徳光门阀成名振里闾如何裁半日一旐向輀车义有臧侯者寥寥几百年岂唯君子贵亦有女郎贤宁舍家藏富先归宿贷钱自然难到处风烈是家传哭嘉彦释硚淮西土平生质胜文形模笑妇女术业富丘坟客路酒欢喜官曺名放纷银章犹断壠余事付青云哭李清卿侍郎薄垒氊车咽危台斥候移孤忠万夫望独许寸心知义动干坤正生残日月亏南山竹有限难尽泣君辞金石虽云乆精诚谅不移但期忠可仗谁谓敌难知吁极天应泣难谌信有亏报君如不尽祸福定虚辞皇泽淹时乆人懐孝可移不应当后患端恨未前知国破言犹壮身亡义不亏青编照千古昭代有芳辞眼见盟城筑俄闻钟鼎移忆君还抆泪胡尔大无知名擅千钧重功无一篑亏杀身因主辱独为实前辞赋红梅为怯清宵短然膏约凭栏颊疑西子醉花误北人看㸃露燕支破啼粧风雨残莫嫌翠袖薄犹得䕶春寒初萤腐草渐时泽翩然变化功分光衣作炫乗暗力排空自表因存照虽多不暖风偶缘膏火尽得到兀窗中病眼飞花无复数遇物輙成双书画踈幽阁屏帏恋北牕懒开辞俗客写望忆秋江椒菊供朝饵犹湏发酒缸五言长律和陈长卿五人同集韵受廛均宅亩寸矩渐经营湖泛轻舟遁峰排老岫嵘牧之推上第吏部絶心兵列爵分全服和声奏大庭暂辞侯马贵聊抚帝絃清黍在谷为重鸡缘徳胜鲭无功湏满斗仲雅计全升顾我穷难送如公福正荣恵施书巳富陵也句初鸣径醉相逢乐亡聊一洗平省题㤗帝鼓瑟雅乐闻琴瑟相因㤗昊前朱丝疑杂奏素女减哀絃破竹符终合分鱼目不全所余裁五五再续未绵绵损益时皆有亏成理或然茫茫千古意汉帝自谁传东牟集卷四钦定四库全书东牟集巻四宋王洋撰七言律诗新隠四首四注飞檐略势寛江湖城郭得同㸔纵饶缩地神僊术长要移人视听难僊子月多呈顾兎女儿牀晚欲栖鸾使君饮散攅灯火长怕浮空水面寒题舆记榻得髙贤寄意真同物象先收拾芜莱成院落量邉幅占风烟登临斗觉今知要云水从斯入画传斫竹洞门无鎻钥时携客枕一慵眠香分净社色专城冠盖如云照乗眀晓露一粧秋艶曳凉风吹月夜经营戏荷鱼小波纹近戞玉船低笑响轻闻说笠干烧供夜无邉华烛竞欢迎郭外溪流溪外山山峯长在白云间开怀幸对百年友屈指何忧一日颜烦燠尚寛秋占野林峦欲暮鸟知还夜归犹隔溪桥水不记重门欲上闗上元二首火树银花起夜烟骖驔朱幰竞骈阗一千户外开金锁十二里中然玉莲何日行宫祠太一谁从摩诘问诸天歌台且喜宜正月栁岸今年胜去年谁将膏粥饭蚕师轻薄儿童覔綵衣游骑但知夸艳丽祠门直莫叹寒㣲东城南陌春迷眼逐马随车醉未归莫怪老翁闲坐久鬅鬙灯火照柴扉和尹少稷上元年少轻衫竞彩霄老翁心地寄参寥照人灯火成何事示我威仪贵不恌闲却剪刀寻断梦任随锦毂纵华镳固知行乐承恩泽亦喜丰年乐一瓢故人飘泊少相逢喜向云间得士龙少日功名鹏万里长年风月酒千钟已知吟思才难敌自叹簮皤髪已童闻说玉池莲十丈相期摘实上髙峯三月三十日寂寞余红㸃翠衣晓风卷尽絮花飞避人黄鸟逺山去背我青春此日归倦舞栁条犹作意侵阶芳草不知非老无年少寻芳恨一榻清风展翠帷喜雨去年秋日百神求嵗度春风尚未优补贴稀䟱三日泽栽培饱满一年秋已干桑柘蚕多饱待济舟航水接流云雨筭来多少力夕阳处处听渔讴苦寒平侵炉火易成灰穏闭斋扉不用开浩荡晚风随伴起迟回前雪待朋来他无杂念专思酒纵有交情敢忆梅静坐不闻箫鼓急土牛莫是送春回和苦寒韵秋容落落转头空谁与元㝠竞长雄侵剥老条无硬对栽培玉树是家风漫夸鹤骨飞饶徤彊説龟膓语转工对此只宜常袖手眀年春物共君同一夕大风偶成呈诸兄简士修思逺狂飈一夜撼天闗彻晓阳乌势未还早恨余寒夸老徤重怜新物损朱颜强留残火如相别已典春衣不可攀料得云端风背上融和那肯似人间雪晴墙角寒梅未试盐熬波何事被凝严解教炉火添余烬似妬阳乌到短檐幽谷但期回暖律交光何用映䟱帘朝来一扫穷阴处先照羣峰最上尖冬节日疾作不能亲祀事但具礼不拜戏作示内他乡易感嵗时侵病入衰骸苦不禁卧听儿孙羞栗脯倦依炉火只愁吟房无肥腯牲三爼幙有馨香酒数斟苦与黔娄分等级尚为吾妇莫伤心嵗除前一日病中作客寄他年又一乡椒花随兴饮杯长病疑寒徤销阴脉愁怯花寛笑酒觞去住自知身老大经过长恨嵗穷忙眼前儿女陪懽悦年少从教各自彊病痰有感气堙风贯血行迟运用工夫了不知待尽生涯蚕作茧就衰榜様髪缲丝稍因对酒头先眩未是多行力早疲更若寻思年少戏如何不送老头皮琴枕琢石髹池省练絃寂尘不动五音全应嫌杂奏妨人乐正可常擕对客眠投倦乍如倾耳听起醒惟欠籁声传舞云家范升堂席寂寞依稀万古贤辟方丈地供香火全家共寄一庵中庖涤因连奥胙通穴不容身衔窭籔芥分余地结斋宫几瓯粥借邻僧饭一瓣香寻祖佛风十笏比邱居有限罗眷属要无穷从邻庵求浴口多屋褊分张窄堂室斋庖约畧分春服乍成宜穏贴浴盂无处集兰薫供分清净如霑露气郁芬芳过食芹自引一杯归路穏从教歌咏不成文闲中即事虫有鋋矛兽有戈江中飞燕避淘河㸃红翡翠飞传锦展翅鸬鹚卧晒蓑絶境芳菲时唤客隔林机杼夜催梭平生约略闲忙境到底闲中得较多即事官闲久媿叨祠廪身幸真堪学种瓜月给郡仓三斛米日寻山路一川花盘空婢去催烧笋炉暖妻来趂焙茶閲尽邻僧闲况味官供粥饭胜僧家和邵尧夫韵示儿侄言贵安徐行贵常与人平淡勿相伤莫贪顺路行时快到了回思见去长克已定知天降福害人只是自贻殃长教言行枢机宻此外虚心不用防观僧作藏㑹推崇社首劝来人嵗结春縁转宝轮诛及米盐知产罄事干生死见诚真归持福夀凭懐劵时及暄和谓有神安得劝农官考古春秋礼射莫辞频从伯氏携稚孺游保庆即事提携未便即归山暂扣僧园且暂闲嵗晚东君颜色近霜晴寒意有无间前溪雨后浑通路荒戍人归不上闗笻竹一枝天正暖却嫌飞鸟倦思还壬戌立冬十月十一日陪路文周朋携禔祖同访后山道人庵道人出就庵烹茶庵外採菊拾橡实以归偶成即事倦縁闲景散闲情人未归庵戸不扄试拨柴烟寻宿火旋添泉水洗茶瓶黄花采采盈衣袖橡实离离傍短萍何日一邱藏曲折与君同伴劚青冥养生无欠亦无余种竹圈篱草结庐凿地覔甘分乳脉鉏田得实饱新蔬壁间数本空王像架上都无养性书我自病来能晚食从今缓步当安舆已已三月十二日陪凌季文游水南陈氏园次壁间徐眀叔韵不惭衰白照溪光清昼穿梁访野堂物外风烟多喜客人间草木亦宗王浮花竞作争新艳近侍全收殿后香秉烛便须期醉赏胜饶吴榜起渔榔同呉周朋髙虞卿寻泉憩积暑下庵缭绕寻泉逺歩迟倦逢篱外敞庵扉门前竹长云垂舞巖下泉甘雪未飞景物偏幽縁舍小茶香看客为僧稀相公房舍添人否拟灌春园住翠㣲陪方何诸人后庵谢客纪事后山客馆报聘礼野寺僧瓯当酒茶云未散屯知候雨溪唯贪涨不容沙草间翁仲今尘迹雪后江梅是故花一扫穷愁无不足方知谋醉是生涯同张徳和游沈道士庵上春甲子送穷日早破烟扉令节求指㸃葆光僊侣洞招期南极老人游龟前香火木称士堂后交蟠石作牛我恐上真无碍意使君息虑是清修题僧邀游梅和庵地接山腰舍遶泉丰堂巍殿势蝉聨非禅非律三百辈有圃有场千亩田中坐独尊司狱佛几前杂事地行仙若无生死惊愚俗正恐斋厨亦悄然中冬下澣一日陪方丈访客因过向氏园亭有感前䟽水竹界桑麻桃李畦分小径斜山数青黄人住久路排藜藿客行賖云寒烟合入长暝梅懒春催未放花闻道苍头长儿女主人游宦不还家去秋过呉江臞翁园亭追作水接舟航陆接鞍忙中光景静中㸔无穷宇宙规模逺出格池台制度寛一水斯须分静僻四桥缭绕照波澜拟分风月知何日且趂鲈鱼整钓竿闻沈氏小亭欲徃主人辞出先闻赵丞相尝逰篱横地狭曲相裁倦扫残花长緑苔连榭似闻兼静雅闲情暂欲洗尘埃料将春色供家用那有芳尊为客开怪见门前少车马多因只要相公来至法海寺天有阴晴地有艰一山如隔万重山偶逢冬少三余雨况置身无百虑闗嵗熟役车容借客闲来崖寺可开颜悬危既免逢饥虎又得休公半偈还又题祤禅客龟峯图不用丹青染素翰䟱烟分染碧云端一千里地境中镇三十六峯天半寒巢露叶中呈物象泸罗带畔叠林峦人间此是清凉药时向尘中为展㸔留题翠峯陶朱山下金僊宅云是当年故相家去国岂知传貎象扁舟端自访烟霞平呉霸越功何在弔古伤今事可嗟早是登临饶客泪几行征雁落寒沙归雁亭次东坡韵平时何惮不成归犹向亭前送雁飞弱羽可堪缯缴宻寒沙那得稻粱稀燕呉真恐音书絶城郭犹疑今古非若为哀鸣相原野依随岂惜共卑㣲煮泉亭昔人来去本无情世自贪贤为结亭身在云间天缭绕梦无尘事性䟽灵撑肠大欠五千巻拄眼今㸔万叠青景物却因闲处见前贤诗已説丁宁题邻僧房壁南窻日暖北窻凉时节频移意自长半坐蒲团七家饭两函经巻一炉香身辞尘杂元无累人见朝昏却自忙雪屋夜寒灯火暗萧条气味合邻墻题齐政壁栁经沈雨舞腰慵鸎入新阳曲未终照径自藏尘外境憎花不爱世间红桥分知为前溪改寺逺因寻别路通更待薫风日清永长歌唿就满蒲风题懐玉上方蟠踞峯峦面势多天分雄望镇闗河足开烟雾鹏垂翼手摘星辰月转波问法旧闻裴相国传经今见李维摩禅徒到此栖尘迹方信青云路可过无尽斋矫首层霄俯翠峦虚空不住骨毛寒古今等是无穷境风月何嫌取意看巢寄一枝惟自足风抟九万岂知难与君同入逍遥境方信干坤宇宙寛题龙溪桥放出清泉叠旧蹊行人但渡不沾泥与君暂濯红尘足留我长浇白玉畦千古蜿蜒潜窟宂他年头角上云梯信知法海津梁别认作东林是虎溪思径山汲引凡躯驾海鳌恢张竒壮自僊曹九龙献宅金园贵四衆添花宝范髙身住四禅观梦境眼收万象比秋毫经行㑹遇登临处勉策筋骸莫叹劳僧自临安归説逺信幻形变灭困湏㬰晚景尤惊嵗易徂满目交游多故物伤心风雨对今吾逝波昨日方追霅覆篑今朝又过衢旋打青梅新荐酒且须耳热听歌唿与郑侍郎还却天官尺一书清时有味保悬车公年尚壮去何蚤古道谁言今不如南部方开新榜丽西清人説旧游䟱半簮白髪无拘束不用黄精自扫除还龟溪成拙句呈给事刘兄上春日暮暮春头翠浅芳浓草色柔五十日天和暖候一帆风地往来舟棊神得隽惊逢敌酒病寻医尚入流只有风流动文采较量沈谢亦推刘发龟溪道中欲穷幽胜逺纷华频向晴空漾钓槎霞杂凫羣归趂浦雪飞鹭阵宿投沙山连空秀嫌花杂树逺多图怕雾遮莫怪故园归未得为贪入手好烟霞余干见游存诚世家兄弟久随流少不同嬉老宦游身似舟空长信浪官如萍转偶同州论文共酌三斟酒决胜公围一局楸三百里溪眀月夜得心情处便相求二月九日访仰之闻徳茂与壻邓叔厚蚤作逍遥溪濵叹而成诗贪闲心不受嚣尘六十年余自在身爱水爱山三益友如冰如玉两闲人言无拘畏诗多徤酒借豪华力有神闻説山中丞相语与君心事最相亲徳茂以两小篇报聘再成一章不着冠缨不洗尘不将忙事扰闲身舍前自旧存三径林下如今见一人八节滩声泉唤客数枝墨戏竹传神前生定是张公子一见相从意自亲昭武旧同僚见过半生辛苦路漫漫八月樵川类破酸官事到时初觉易人情别后始知难苦无私恵违情重俭用官钱得谤寛闻说东园墻下栁有时颦蹙念前官祝舜俞拉希言见访富春赤亭山居巖腹纡盘一径通故劳都骑载郫筒先生旧负连城价校尉今烦一箭工着雪老山清刻骨添梅官路巧迎风此身终觧浑无事共乐郊原浩荡中因同年见过有感青似春袍色发荣变移朱紫渐催成琴因声急絃难续流为池平水不鸣神耗恐因惊宠辱心闲请为减经营贫门二十年中梦贵贱存亡叹友生喜仰之至江东幕客江西吏各是年过五十时一去尘中劳梦约重来物外有心期烟中艇子花前酒竹里碁声月下诗景物不妨俱是旧只添须髪白如丝喜二曽一郑归木叶黄时拂两轮马前同㸔蚤梅春旧游踏徧千山月新嵗迎归三老人梳洗楼前酬鹊语琴书案上扫蛛尘只愁鳯诏聨翩下又指天邉问去津雪中赴季文集㑹因率集转慇懃扫径寛迎陌上春恩解讯书红粉恋寒消酒力玉花新盘堆青菜春回律瓯泛琼珠月借神浮白自怜偏戸小醉归全是梦中人慈相寄居同院何子感寒仆已似安何尚未出似闻亦以冬至人事动揺疾困未觧亦成小诗分僧半坐小僧圆世故犹寻未了縁小大不同俱示病穷通有命只听天愁㸔药裹推难去愿见香醪骋不前比若扶头却因酒甘言苦口定谁贤乞桃竹于令尹小结幽栖事静便为无花竹不成村在君百里鸣絃地成我一方濯锦园按鼓威名知破胆乞花诗句是招魂桃溪竹径如成趣栁岸梅洲却未论还许推诗轴好在东安解戍瓜归懐珠璧慰生涯翰林词伯梦中草粉署仙郎笔下花已间箫韶还政俗未持旌节自光华邦人故眼应回首诗律传芳又一家徳茂晨起折花花叶中眼上横冲痛楚因诗戏之幽事相闗畧未衰蚤乗芳露折鲜枝如何引惹伤残处莫是喜欢攀折时人见花容如苦爱花随人意亦相欺须知恩爱成烦恼将命拚花欲怨谁近闻直学冯子容以家产中丘乗之赋作诗戏之千古茫茫不可攀仲尼日月照儒闗生前冷灶七日火身后遗基十万间宁许富儿通市籍只求贤士共欢颜那知等级输邦计亦许颜原见一班万席仰之许酒以诗戏之花色芳菲酒力醲坐中上客索千钟朱陈缱绻论前契子壻牵聨本一宗独为棊髙能假借衆同酒伴不阿容归来醉倒终无怨此㑹心知不易逢中春二十四日集仰止书室徳茂仰止何彦亨彦发邓叔度与仆凡六人至夜格夫自外归就邀同饮仰之是日对棊屡败徳茂任直时出骂坐语叔厚谓子可以诗纪事否翌日戏成长句朱何王邓偶婆娑晚唤寒甥共笑歌烦恼少因知事少吃拳多为打人多竹间豪逸多酣畅斗下文章竞拂摩好是花时省风雨劝人沈醉是天和饮叶氏园亭不觉大醉欹侧诗呈徳茂仰之并简二何步入青冥路𣺌賖岚光四面照流霞相公未许归旄节旅客还来㸔物华不独衰肠难胜酒自縁饥眼乍㸔花醒来知免污茵席端为勤劳不驾车叶云仰之谓予有随轩人作无真诗诮仰之用前韵方外参军语太賖文茵萋斐锦成霞齐王国印封韩信古战塲文识李华不醉而狂乌变白以无为有舌生花吓燕书自何人计只问军中李左车诗去得仰之报云旦夕必有风雨可速相过走笔以诗报之幕下郎君发醉吟多如年少惜花心预排尊爼当长日不遣韶华负寸阴种竹涧邉排坐石读书窻下听鸣禽草堂更要添颜色剰借隣花酒浅斟叶伯宇和霞字韵诗再作一篇全似襄阳隠士家只添灵照减丹霞晚山寒后犹疑逺古木春来亦好华酒似竹光仍鬭緑人如锦面更添花了知衰病轻成醉不但流涎向麴车庆吉父七十作诗叙事里有仁贤庆夀祺不辞沽酒典春衣年髙且作寻常㸔身健湏夸七十稀颊火欲烧双鬓白心闲时笑昔年非谁夸八座天人贵丞相星垣动紫薇帅相生日二首季管吹灰木落洲天邉初献鹔鹴裘邦家袭庆因前续岳渎储精自几秋秦晋君臣三昼接安危将相百年求休论辟谷功成后只恐功名卒未休整顿干坤不作难指间造化自多端恩回春色华风暖气接秋天絶塞寒勋爵已増彛鼎重功名长入畵图㸔钖公难老无他騐但觉斯民欲再安赠吉父得女孙两两星阶协泰符为嘉瑞雪胜维旟果如灵照翁何恨若比仓公数有余慰眼腊娘能剪綵他年杨恽竞传书断无豪客窥篱落为自从前免破除贺张帅日邉春早帝王州花满黄堂夀醑浮世有忠嘉扶社稷天教勲业绍箕裘稀鸣枹鼓无偷市屡敞圜扉罢虑囚已佩荷囊簉鸳鹭径将名姓覆金瓯门弧瑞霭晓氤氲天钖熈朝社稷臣京兆赭裾多誉久甘泉紫槖眷恩新一城和气仁风昼万口欢声夀语春端有泮宫莲幕士愿随緑水泛通津喜杨致平登第寄隠湖头知几年聊城一箭自家传便须结组随鸳鹭暂舍衔杯乐圣贤鹤到九霄方展翅骥行万里可加鞭隔江阻预金钱㑹梦到君家社瓮邉得周朋诗云方为祕府书石渠二字作诗羙之斡地排天力有余倚空金榜称华胥快兼长史三杯酒优重中郎六体书字向云门増瑞彩思从天陛听传胪集贤学士相惊顾应道挥毫古不如李叔飞以仆迁官逺贶长牋而仆在江亭无以报谢因寄小诗知君才气本无双拭目曽㸔古战塲华蕚风流今不坠文章光焰自应长诗从古锦传家法身花塼是故乡它日万钱供日费更期粟贱致时康旧闻邵叟名今识面目于诗句字画中輙取二诗赓之他日㑹面亦旧相识也平生髙士苦交踈今见音容向一书输子一筹吟未足加人数等盍分余供陪应觉山劳费捃拾不教春自如诗社便宜张客馆莫教㳺士叹无鱼曽参古佛问忘情可笑初孩尚未名自刻肺肝诚定誓时牵耳目又寒盟苦无借在书牕冷頼有知怜风竹声好是鼻端消息在夜堂流水梦初成送犹子之官武昌旅情伤别意何如霜打枯茄雪未除门戸难成攻事业慇懃暇日读诗书湏怜白髪亲今晚莫恃朱颜气有余要使仇香非醉尉定知不负武昌鱼孙叔诚宰南峯过信道诸暨旧事往往能记拙诗因以送之身是前身念已非相逢喜诵昔年诗心情似旧知无日儿女成行能几时政事便须书竹帛功名何必问蓍龟旴江风月时分寄免隔闗河费梦思送蒋推官归宜兴阳羡溪头蟹正肥三年客尽拂征衣一川秋色背人去满路黄花迎子归未用解装荣故里少须通籍扣天扉红粧莫作离凰怨自有鹓鶵接翅飞庸斋薛㣲之里居时与仆为莫逆交乱后寓洛西时来闗中毎相见必诧郝壻之为人嵗辛未秋绍先沿檄至长安始得因杯酒接殷勤观其气概知庸斋之不予欺也今因其归诗以饯之玉润冰清久着名长安一见眼増眀笑谈已了闗中事慷慨还成㶚上行桑落酒邉还适意渭城歌里莫伤情寄身琴鹤堂中相早为皇家致太平送钱显道赴临安学宫纷纷狱市如棼丝与子共事西江湄地连逺近多杂俗事出衆口无同辞文章幸子老益壮蒲栁怪我秋前衰从今斫额望天路十年莫放攻多迟送章眀章善觧官奉亲还吴中了知天意贵生全南岳夫人奉化权当日论功门戸重至今传泽子孙贤聊书鬲上三年课最爱杯中一百篇君宠母恩如已报暮云春树约他年病卧江城五见秋惟君向我用青眸廪人白粟长相续官簿青钱不用求向日倾心今得意犯严荐口昔徒羞期君通籍金闺后唤我松江共钓舟送魏滁州恵政从来到处寛民心欢喜吏心寒醉翁亭畔霜初肃酿酒泉邉菊未干紫绶绣衣催传送黄童白叟挽车㸔今君已是滁阳守父老犹称魏长官寄朱徳茂生涯非富亦非贫恰好容君放旷身种竹种松湏傍水有花有酒不求人功名梦幻吾无与豁达襟懐徳有邻半醉捋须天地窄玲珑峯顶㸔红尘寄丁求安郁宻林峦十丈余包罗万象徧方隅呉王劔沼连巴峡庐阜飞泉贯具区贾老华夷分寸尺辋川花栁较锱铢别来不恨江湖逺只在君家聚米图寄朱仰之年齐甲子性同宜相见论文更不疑小约同行先具酒且推独步放君棊庭前雁鹭能堪否堂下龟鱼暂付谁好向蓝田报消息多栽松竹待哦诗寄刘行简西来有客解归装先说东台白首郎颜貎宛如周柱史须眉皆是汉冯唐百年未觉强弓满新厯还添漏箭长欲寄平安恐烦报桃花川里漾舟忙寄丁执中米盐煎蹙意何如尽日逍遥不费书债作拘留身莫赎诗成困痼力难除事钱不谨兄移爱与世留心客有余幸各身闲好同伴相思如许却相䟱寄糜公范尘满簮缨缁满衣几人真解弃如泥水方流急收惊檝籓自无心㸔触羝陶令纵教贪漉酒谢公宁不念烝黎也知雅意人难㑹笑对西山是指迷寄李元叔北台御史共推贫饥走三吴几閲春繻袴逺闻歌政绩江山应复助诗神乡尊耆旧多遗事地有神山得近邻料得新篇满中箧好分风月寄闲人寄何子楚冬余春晚未收书一棹相过两日余久拟从容来语旧岂期盟约未寻初风随双樵中隠人似三闾泽畔居樱笋厨烟茶焙火从来心事不相䟱寄郑公老一投鱼目得双珠恍觉光寒照坐隅郡政已知先嵗课高文何不副时湏法官属籍忠劳久弔死伤孤里俗苏已分漂流寄江海甘从父老啖蒸壶寄徐稚山曽揽轺轩一整冠江西吏胆至今寒疲民仰徳方为贵野老言公不似官身必静休犹是病心无拣择始知安髙情未得真消息试仗诗筒一问㸔寄张文彦扫叶林间一梦回别来秋物已惊催书通意外慇懃语诗寄闲中气味来花木成阴如结幄庭除自转不蠲埃俱生北地俱流落谁得杨枝送一杯寄李叔飞见振叔云叔飞尝见访不遇难逢易别景如梭恋恋思君可奈何烦舍朱黄曲寻访偶穿城市直经过簮朋恨阻陪吟啸文㑹知难听琢磨何处恰如长对面遇心无事便髙歌寄李叔飞襟懐荦荦久沈沦念子令人白髪新苏季揣摩虽未试陈平容貎不长贫要须业履能追古不信儒冠解误身早达才名未为贵王杨卢骆愧前人赠曽谹父雪中归趂得君侯解珮时平臯千里散瑶巵来时马上寒休问归日兰房梦已知不独吴娘夸旧事重教江上听新诗鳯书恐逐春风到催起车轮不放迟谹父望日欲载酒过南池且云已得潘风酒郑顾道亦作诗再叙南池风物以酬曽使君吟赏之意尽意粧成出晓窻燕脂颊浅緑云长水僊卤簿三千女瓦影龟鱼一味凉鸡舌旧传僊客句芬陀长带梵天香使君玩物无留物为尔临流欲泛觞赠郑吏部春草牵吟费梦思一杯相属重熈怡谁知道路添新厯只觉精神胜旧时鳯子即今车接翼议曹他日政无私春风吹毂还催起从此愁添五路棊雨中赠尹少稷滞雨昏风涨野田旅亭犹幸窃髙眠闭门不为辞賔客开巻端如揖圣贤梦里荘周花里蝶醉中徐邈酒中僊老来此兴非吾事静识东君意自传和伯氏韵赠王元眀元眀旧亲予叔行也今死于贼矣十分佳处限长淮人在空眀静猜水北结茅真好去袖中漫刺为谁来因嗟翳日尘凝榭更弔沈枪卧緑苔多少平岗遶淮路分眀逐处是池台野树霏烟不傍城还知髙士欲逃名倦投芒屩春随处笑起孤㠶潮又生曽宿客来门不掩无心人住鸟忘情郊原盛事知多少出郭当朝共眼眀赠郑季洪季洪屡以诗文见示近无邻曲杂尘氛逺有声名海内闻白雪两眉谁顾我青铜三百拟邀君波涛入笔潮千尺义勇横胷士六军早办林间茅一把与君分坐㸔晴云赠何着作净名梵行宰官身迹似空花意自真岂为世间呈伎俩正縁物外长精神牎横午榻籧篨静日上朝盘苜蓿新谁与尘寰説消息不争好恶莫疑人送法荣师归吴兴荣自清江退院而归又作三年一梦回浮云何地是根栽身随东土因縁去袖带西江风月来碧眼已传胡相具白头谁问故人猜与君别后同参处雪里梅花次第开赠闻老给孤园下化丛林堂上雷音振海音十六师兄同本愿三千法界一慈心有时去作人间雨无事不闻斋后禽怅望四年留五日自知清浊易分襟留赠道场老慧苦眼疾云中白鹤塔千㝷为衆同南古到今五百年来一声钖四禅天外百花林长眉白黒归宗眼苦口因缘黄蘖心方见道场多胜境尽情呈现付知音游纯房见李叔颕郎中诗因思叔颕聊继其韵赠淳化禅师衲衣处处逐浮云法乳何妨长子孙室有巾缾留祖意门无车马露苔痕名髙楚泽多新侣梦入苕溪有旧言谁与隠峯居士说曽参一句是同门游天圣邂逅正师知藏作诗赠之乗流自谓不得死生意逢师聊具论无心已尽世间义举足不随天上尊本源了了眀月观余事衮衮洪澜飜我生流落势未巳期师尽老依僧园赠开先悟老悟老述情三颂自持淡泊不事化縁夜坐举枯木话二首放懐澹泊省拘持应物无方自不疑我国晏然君莫问他心通处我为谁静无淮浦他年梦老与庐山宿命期到了百年俱任运世间屈曲自推移身如枯木了生涯那更迎春竞物华金粟病中犹示衆如来到处不湏夸毗卢法藏无心供兠率陀天自散花比似出门千万事何如丰俭且随家天池赠回老平地相逢已二年重寻胜处少留连千峯拱足烟霞表飞鸟啣花几席前白雪拥牕斋灶冷春风吹谷野芳妍四时坐断闲消息古佛心灯万古传赠后庵显裕僧坏色寒惟破面藤寄情显裕一孤僧花天捧日朝分供山鬼唿风夜扑灯何日庵居同兀兀羡君身外只腾腾是非不到争多少前寺经山只一层元日倦卧书斋闻僧食未敢歌鼓声作继以清唱感而戏作蚤鸎声转杂危弦惊散书牕午枕眠大法鼔声胡部曲摩登伽戏野狐禅眼中颠倒迷情事世上纵横使鬼钱烂煮瓠壶钟鼎食山堂谁道独翛然伯氏自仪真招宝觉师住持以诗促行白沙太守性多能儒业箕裘祖佛灯酒减三分留待客草髙一丈逺招僧见成斋饭非长计创立丛林是大乗好住沩山十年后牯牛烂櫕不湏绳送宝觉禅师夏浅春余宇宙清溪山千里送君行今宵栁岸半轮月何处花村飞钖声衣挽岭云犹带湿鹤随杯渡不须惊江头一线轻帆急穏压鲸波气自平过慈感知古阇黎为童行落髪留饭偶已食不果留晓冲轻浪逺烟迷闻道方为训导师绿髪小童辞俗日白头老子泛舟时自缘旅客蔬盘早不是阇黎钟饭迟欲别慇懃更留客逢君知是旧相知和伯氏别元老赠行相见还如相别时杖头眀月旧相随五亭溪下西风静六合沙邉夏日曦洗钵又辞香积饭传衣仍是雪山儿要湏桑下无三宿不为淮南塞草衰留赠太平刘道士早嵗希夷合道真八年静黙已全神收还赤子无为境留得丹霄自在身独与老荘谈妙理不分儒释是殊伦有时醉露真消息流水桃花不误人和赠郑法师僊翁八十保纯精自解真符不送迎信是虚闲能却老从教草木不知名交邻有兴开三径只用无求度一生闻说嵌巖云石路翁能行处我能行和赠知宫洞门九鎻是天闗出世那知在世间行客冲烟排洞戸主人失足到人寰饱餐蔬笋充朝暮便与孤云结往还因为羣仙作家主却应我到胜君闲元夕夜与戎琳殊三老僧对棊琳请作诗赋之白布衫鞴时节新娇鬟丰口绮罗春满城菡萏官同乐午夜箫歌社降神继昼寻棊三净侣闻灯坚坐一闲身不湏强学行春客儿女多应不要人与长老夜话出故人俞宋䕶书予至山之日俞书适至书中又相问讯感而赋诗二篇俞郊居婺源草堂蔬圃教子读书乡人重之闻近苦目疾殊可念三十年余病作魔相思长恨隔闗河僧窻开读君书至丈室分龛我暂过忆尔音容如㑹合感懐踪迹念蹉跎两篇价有千金重若比千金更不磨法海空门老伏波婺源槐市病维摩道无同异要当尔命有穷通可奈何两目再清张籍在一经传子鳯毛多饱闻行业书乡社得失功名付浩歌得小儿书寄二陈学颜字有楷法前代风流颜太师英风烈烈动朝仪危身已着当时节正笔犹开百世疑儿作此书真识路翁因忆汝念临岐慇懃莫改平原脚庆及门闾㑹有时东牟集卷五钦定四库全书东牟集巻五宋王洋撰七言律诗酒熟未酌鄕人次第固未及伯氏伯氏因失酒以诗谪之谨继韵解嘲满盎浓薫霭緑云可怜珍韵不长存病妻功罢初尝液壮士酣余更破樽千日留春传古昔一宵遗爱有缾盆明朝试榜扬雄宅恐有壶车忽到门谦仲好古擕酒见过伯氏以诗谢之次韵我生南北本殊津邂逅相逢若聚苹故纳破愁成一笑应怜对影只三人居嫌共邑犹分袂醉觉同心只异身送客溪邉一惆怅新欢过眼又前尘次苹字韵即事飘零何处是通津陆有飞蓬水有苹赋禀但随升斗禄姓名常后百千人趋炎未肯施先足耐冷何须便曲身祗有鸣埙恐难继此心端欲避芳尘伯氏再以前韵即事复继韵问宅无成复问津青衫长是照青苹生涯异日知何地性命如今正属人蝼蚁命轻难报国虫鱼买絶拙谋身五年湖海成何事只得冠缨不染尘伯氏以诗投郭谦仲叙未相过之意次韵相过何日买轻舠十里思君奈郁陶莫谓逺烟迷野树且看飞絮舞江臯难追竞病传清昼且合亡何引浊醪除却醉鄕岐路稳人间无处不风涛髙民瞻以前韵作诗因酬钓叟生涯止一舠兴来犹复醉陶陶知君自欲营新筑继世那闻有旧臯野性素来便野趣春山唯恐欠春醪果能过我论文字且拟张帆看怒涛民瞻再作诗复以前韵酬之报我新诗疾转舠论文始信頼薫陶追风定见骥千里鸣野今闻鹤九臯看劒为君倾薄酒张弓何日畏春醪不烦更问珊瑚树旧绣年来拆海涛和伯氏徳清道中解组归㝷梵释宫帆风舟转疾飞蓬棠隂留付长江外山色収来数笔中闻说笑谈供燕席有时鱼鸟襍籖筒岂唯政誉歌𥜗袴文字由来继古风伯氏临江使君寄芗林次韵力盪横空万斛舟一函酬唱纪川逰篇篇秀润东南竹落落珠玑小大邹人物百年同富寿客懐千里梦逡遒主人合作鲸川楫无奈髙情寄一邱君王劝驾一轻舟赐履西江饱胜逰井邑诗书今化鲁春秋盟㑹不书邹诗中侯印知无分笔下尊拳勿太遒快读新章与神㑹蠧闗门掩梦经邱和伯氏松竹窻邉拂简书芙蓉水伴戱龟鱼鴈行千里时一徃蜂得一房聊共居千二百年形骨健三十六计米盐䟱齿牙缺落无衰病惭愧当年谢㓜舆又眼见羣儿倦走书明琼忽报涨双鱼造端万绪自成室迷路多岐要卜居谈氏龟儿门相在微之道保晓星踈愿翁寿考贻孙子文有千箱德有舆次曽吉父韵憔悴非同十载前旅酬那复似初筵蜜房羽客非无课木局枯棊亦任縁得酒且思陪笑语着诗终欲共林泉北坛居士新登拜租得茶山又一年曽吉父出示和郑固道病中诗次韵行药萧晨放歩迟啸台秋色饱秋时乐天何意病为伴樊素不収春自随旧雨故人频问疾茅君使者净窥棊拂衣身徤丹枫路积压风光剰费诗吉父用晁恭道韵作诗谢同㑹次韵蒲栁先衰祗自惊静思前事似前生力侔元气推先觉醉打愁城堪一行求援援暌縁富厚鼓宫宫动亦亏成㑹当载酒论竒字日暮江天得细倾曽吉父以诗招客次韵醉吟居士桃李曲忠孝相家鹦鹉杯情随兰畹碧香注诗送茶山烟雨来溪邉官栁意欲尽枝上海棠红半开不应物色相擕手惊唤南池春梦回和吉父赋随字韵此生休戚已前期命薄天公不可移一饮且同今日醉数篇曽见古人诗青山招我成长计白髪欺人亦太痴莫与老翁疑甲子当年犹记㑹沙随和吉父示送别七言景物随人也解愁年来谖草不忘忧微官自縳敢辞冷倦鸟纵归何处投一岁又闻禾黍熟百年惟喜甲兵休人生佳莭眞难遇莫惜重阳菊满头和吉父还谹父诗病折丹心一寸灰犹怜花月照云罍碧腴既许投交分黄菊从教却放开上客醉时花婀娜绮筵歌罢月迟徊白头贺监频三请好客从前招不来和吉父赠谹父诗疟有黎邱竞出竒操矛不报主人知问渠去处终无定与我周旋便有期贫似渊明犹爱酒瘦如工部只縁诗但教酒入无功社何用诗称国士为和曽谹父简吉父伯南坡栁径桃蹊草色新一年春半又侵㝷无情燕子疑巢冷多怒鸣蛙互目禁满眼为花留色艳转头遗我是清隂莫愁艇子芙蓉檝且听拏音作好音和谹父小雨秋凉时丰报祀拂黄収共说金穰更㡬秋树染烟浓山着色月临天逈水明楼盈囷黍答三时力七字诗销万斛愁饱饭哦诗醉山月不妨归老一扁舟和谹父擕家南坡期以招客日日㝷春春未休髙情可是惬风流诗如濯锦江波色身在浣花流水头行想袿裳分襞积晚因鱼鸟得迟留草堂费尽无人寄怅望前溪独自愁答秀实见招此身初不敢图安老去偏忧行路难欲调舟车难用法偕行仆从只宜寛已持食节多虞病嫌重装囊少虑寒且替疲兵充守宅诗成莫惜寄来看秀实监丞复寄二篇讥商彦不至亦微见及因次韵折除官职是声称利达文章不易并聨句毎容分短韵五言今始见长城将军庄畔伤沉甲处士庐邉笑盗名我欲抱锄归问妇揶揄未许饷春耕和嘉仲秀实九日诗幸分微禄飬闲身杖策登髙拟令辰贫愧减员招酒伴闲多债数得诗人不辞眼见黄花旧却恐花惊白髪新人道二䟽贤父子我疑文采是天伦次二兄韵短莛投迹类蓬麻何似差吟得当檛藏迹岂期今脱死迎军㡬处早分髽池塘帯雪犹涵溟林谷先春已豁谺莫谓寒荄更无分春来也解露双芽仆近还舍以一篇饷秀实䝉以两篇见酢谨用前韵再酬一篇春行日日度芳林僧梦囬看午转隂闲喜林塘多静态忙输蜂蝶见花心三杯酒后逢人醉㡬首诗多取意吟惭愧孟郊三百首何人收拾荐薫琴和周秀实用前韵老知白髪媿花林望絶华筵继昼隂病与物䟱锁火性贫知分薄更灰心春收红紫如辞客风入松篁得伴吟莫恨蔬盘欠何肉文园病渇只因琴和周仲嘉再示三篇旧日衣冠说武林风流曽不减山隂百年人物千山秀万里功名天下心族姓人人夸盛事溪山处处称髙吟后生欲听清商曲莫学无絃只抚琴花有芳丛竹有林春来各竞趂光隂妍媸等是目前事冷淡方知异日心十二里山长隔面一帆风地每传吟髙山流水人知否緑绮牕间自晓琴长篇大轴势如林慰我穷愁正结隂数首娯忧兼寓物㡬人对面便知心多求笔吏供濡墨剰买筠筒给浩吟闲静心情如此少能听贺若是知琴秀实再用前韵惠诗再答身似鹪鹩寄远林仍将病骨卜晴隂有情縁堕有情法无处云知无处心棊对僧牕时自纵诗传人口不堪吟感君裁鉴多清赏收拾焦桐㸑下琴声驰南国秀千林逸气终疑困华隂病任烧空不烧火诗唯传句不传心当年宗鲁江西梦异日睎颜洛下吟直把风流付邱壑真如封鎻匣中琴和知字韵二篇春来秋去鎻烟扉此境人间不易知强遣忧愁湏借酒巧传消息却因诗生縁有累难除药性本无为不用医苦乐从来略相对乗车湏记饭牛时全无客到掩庵扉冷煖心肠袛自知贫欠饭租难乞米午亏睡课且裁诗已伤刄自惊逢敌多病人难更说医强半工夫付诗轴独惭骑吏立门时和秀实扉字韵柴车朝出莫柴扉麋鹿情通麋鹿知寓目每因思旧约破颜时幸读新诗妻儿债负真寃境祖佛因縁即妙医救火抱薪还止火只嫌虚幻没休时奉酬秀实报章外以前韵示谑且闻灼艾次韵早冲料峭别巖扉惜别音容意自知道上每因同客笑箧中常恨少君诗饱参静定推先觉苦炙虚空得下医菽韭盘空春睡起伯仁还遇火攻时和仲嘉示秀实去秋九日失归期今度花前又过时唤客便宜倾凿落与谁同伴挿酴醿新甘未厌松江鲙敏㨗先酬季父诗莫道野翁无食品葵羮烂煑亦偏宜和秀实答仲嘉未春先以约春期载酒如何却负时遥想醉狂哦舴艋也知归客趂醿阿瞒气慑周瑜阵樊素心贪白传诗横槊赋诗俱占却据鞍矍铄正相宜和秀实十风九雨一春除散緑留红证夏初心事自应随念远年华未省向人疎欲开胷次犹湏酒泛若因縁却为书饱满盘天乆无望良规真恐在汚渠和秀实寄尹商老见访二千里外命车轮慰我言词字字新自向江西逢隐吏方知物外有髙人频将篇什收风月怠整形仪作搢绅相对茅檐终日语从教人道是沉沦再和答秀实红剥芳菲緑作丛遥知惆怅两心同结交旧燕多情语消病残花无用红献计欲居尘境外投名且向酒壶中新来但觉多新様不道襟懐尽古风老境看来亦悄然方知世味有无邉忙中受用非闗我静里风光总是禅易常叅饥后眼酬有只有饱时眠周翁百事多恬退诗律从来不受怜和秀实别寄二篇世德聨绵自汉朝元功当日说萧曹营分细栁威名重笑指飞烟量度髙文挟素勲谁与敌诗推余事尚称豪了知三阮逃名乆恐被名牵未可逃香火社闲棊度日溪山伴静酒为年碧霄鹤唳诗情逺湖院僧知茶梦圆常喜春鉏行佚老每嫌棊路尚争先平湖草岸经行好后夜延縁刺钓船秀实惠简问闲居消息有滴水滴冻之语以诗报之气血扶舆梦幻身用多补少不调匀如今滴水滴冻客便是贪花贪酒人髪白容衰争早晚官荣家富费精神空花若解揩摩尽方识人间一笑春晨钟斋鼓住僧园纵不陪堂已一般恐为因縁略相似若无消息自难安乐为苦本宜先戒病是良医要好看为问炉香经巻外有无尘妄更相干得丁执中书和前韵依用韵一首履坚抱节有谁如本为书穷更买书命欲问天何厚薄贫多闻道是乗除仓箱粟帛常亏课庭户芝兰独献余气味如君略相似只论诗律媿空踈赵筠州惠书贺冬道予得宫观讶乆无书且劝满泛寿杯及问老妻安否筠阳太守旧知闻笔力清新思不羣泰道自当随纪厯蹇涂何用庆书云杯中㫖酒衰难尽牀上愁妻病未分故向琳宫同寂寞一炉香火伴清芬杜倅再示前韵继之惭愧诗筒数徃回自嫌局促困驽材尘踪已挂旧官壁妙语犹随新雨来好客共谋良夜醉养花长得四时开知君客里犹行乐端为襟懐不染埃不惜分余为借光情同结客少年场谁知亲拜六篇语全胜遥闻十里香自叹满头频献白敢言三爼欲懐黄一缾一钵烟波里径入苕溪向水央再酬杜倅两诗用前韵报道春风莫便囬少陵凖拟作诗材公然背我堂堂去略不随人得得来花占三春官已满河専一壑幕初开已知风物长流转得举朱絃且拂埃昨朝珠玉已争光再转旌旗再擅场景物岁时俱婉娩徳人言语亦馨香歌风燕子初争语藏栁鵶儿学画黄牵率赓酬无健句鸾声只合听央央杨先寄安仁因简熊叔雅赵令并次前韵三年筑冶困尘迷且拂尘埃下锦溪客子云山无定宅令君桃李已成蹊闲情聊赋篱邉菊快意湏分物外题粉署仙郎卧江渚相逢莫惜醉如泥葛祕校和予闗字韵诗两篇再以一篇奉酬数州形胜共乡闗江浦淮堧一望间长恨﨑岖千里隔那知邂逅两身闲稻粱要足㡬时足闾井欲还何日还犹胜拘牵名利客心无一事看春山沈大虚以丁求安韵寄两篇次韵长淮千里拥双旌揽辔曽闻志已清槐市早年先走誉桥门多士羡蜚声山长静黙溪长緑人有豪华物有英早趂官闲剰㝷赏它年车骑不单行子楚寄吏报章复用前韵再寄一篇长湏晨送一函书语不周遮意有余雨满一犂知过望草开三迳喜如初黄鱼白酒江头市緑竹青蒲隐士居病后世縁多懒惰相逢诗酒未全踈和赵倅兼善观徐园诗雨闇长亭去驿賖褰帷那免叹年华应縁问俗颁温诏却得名园看好花晴入郊圻初浩荡春随杖屦得津涯仙郎不解收珠玉别乗归时载满车再次前韵堆案文书不用嗟新诗字字说芳华题舆事省时眠草纶阁文髙合判花莫待春归空怅望湏知醉里有生涯如何为向邦侯说整顿清明载酒车厚载王君求仆赋寄闲斋诗又欲仆作晚实此君二诗皆未果惠然枉佳篇甚厚非老钝所及聊次韵奉酬布鼓何堪付阿香平生痴絶亦长康曲成下里安知宋䟽就中郎不姓常未许芳馨依杜若遥窥光怪识干将秋风一水空相望留滞何时贡玉堂和徐思远韵㡬叶文章开一花布裘中句已名家无心于世苦亡頼生子如郎定可夸行矣斋房思贾传莫将髙论诋王嘉㝠鸿一去自千里寂寞沙村只望涯和滕宰与徐思远故国愁来有所思那堪更读四愁诗令君术业辉千古处士才名冠一时醉后啸歌争气燄闲来履屐共追随诗豪酒侠方推重野客何知但朶頥和徐思远岁除节物催人莫自悲开颜且喜㸔君诗饭抛宿岁因轻弃酒为迎年故重违照镜不收寒鹭影藏钩新与少年期何湏直待东风醉红烛花前且满枝徐思远出示月夜登楼诗句法甚髙不类平生语幸少卑之在我軰中自不失为社头且使时见一斑也㡬处澄辉㡬处秋好闲时上水明楼谁怜老子风前兴为遣中郎醉上舟一帯横空长漠漠时看飞栋影悠悠今宵踏月归时节莫骂徐郎只暗游李尹叔知丞借华严于仙山子楚以诗道其事李有和诗因以次韵与君淮浦接乡闗闻道忙中也自闲身似浮花真客宅心归实地是家山牕明笃耨朝烟细榻静籧篨午梦残更问前生李居士南行今到㡬人间和张中大天作长绡玉作图恍然身世在氷壶岁期共饱如颁粟瑞要均行胜得珠未办五湖扬短艇且谋双鲤唤长须清朝不要培芝菌正好称觞颂正符忆昔开元夜宴图锦为方丈玉为壶但夸北里楼吹笛谁问长安米胜珠事去牵连难雪耻愁来陪奉长霜须兎园巖穴皆时彦一斗青精过刻符杨仲承祕书蹉跎三年今得荣州文学冬日贻书以诗答之昔年曽叹小差池官帯荣名自有时二火并光君有渐一茅覆屋两相宜心田自乐縁知足世路无求亦少思好是一丘藏曲折也无邻里共追随节日同儿女小集倅有诗见戱答之白首相看一病妻也能举桉与眉齐诲儿共织龎翁竹飬气多惭纪渻鸡作恶不湏嗟室罄惊魂长幸脱征鼙团栾欲说无生话试借先生刮眼鎞和江如晦萧寺姑分一日光人生同调稳相当空斋夜语规前哲帯酒论文恐老狂三献三休真琬琰一前一却笑螳蜋君家江左才名旧㑹向长涂一振骧妇未生儿先制名人生适意但随情有无何预它人事轮奂当期异日成收拾功名湏义勇较量得失是心兵鄙文不用量轻重乆已无心羡世荣和黄朝请谋身学业愧渊云急退还惭谷口真可是有生同冗长真成无补费精神抽簮早觉宏图远侧席时闻妙语新共道征君似颜子升堂今日见诗人极目关山不断云岭梅开处若为真沈迷簿领政无术展拓诗章笔有神夜市鬻茶如访旧晓粧吹颊自争新长溪西畔烟霞远闻有风光属主人和方丞观棊诗兼戱戎琳二僧㑹得头头理趣微此如未㑹即倾欹试看一路争先着何异三乗占上机但使无心湏百胜多因弄巧䧟重围条条白黒分明路苦被旁观指是非和吕令见寄莫话艰难徧九区门前咄咄尚堪沽眼中寒暑频伤鴈闲里心情要忆鲈政似钓璜归大老诗能引士愧非夫暄风暖日明年事共乐烘春造化炉和平甫八节滩头老醉吟年来愁也不胜禁湏知到处难忘酒有意来时且抱琴欲与君游忘世虑若非吾事莫闗心相期早晚尘縁外共访毗耶听梵音和谢方智善潇湘十畆弄柔猗独染啼斑事已竒但爱波声鸣荦确不湏蝇翅避琉璃莫疑山路﨑岖险解脱绳桥性命危惭愧平生竹上座得相随处毎相持和圣求桃花人靣共春风人去桃花自笑红撩乱絮飞春物后依稀云散梦䰟中莺迁是处皆良友蝶化知谁是主翁莫讶求仙杳无信卖花人过小桥东和叔颕楮衾自顾生来骨相屯不容强觅綵衣轻荣华地位无多子寂寞因縁已半生我拥素衾方自喜君贻组句遂兼荣书牕对榻仍揺腹谁道挑灯梦不成酬凌季文过杨仲诚慢緑迟红静不争小梯斜倚上空明日筛竹影花奴睡人度禾场吠犬惊散帙未甘书效晚携笻独喜病骸轻排芳穿宻多幽处后日相期子细行和朱祕校惠诗了了臞儒说旧章三钟初试楚金良当年尚老君方壮此道催人意已㤀懒逐肥尘规冷炙甘同贫女借余光谁家春草能终惠惆怅还同病乗黄短檠灯火㡬经秋古远人踈道不侔可惜诗书架三万不如奴婢橘千头颜回赋禄唯箪食林类当春亦破裘见说老人懐旧事梦中吹笛更能不和呉朝议小说风烟已自佳前峯矗矗为盘牙千重巖壑名卿宅一簇楼台刺史家自媿虚凉无物望难将术业向人夸所闻政绩刋金石刻画无盐学篆沙自是天公亦厌艰十年战士好休闲胡儿弓射燕陲月汉将心驰海上山庆事频闻输帝府好音传落到人间丈人自是朝廷旧早趂鹓鸾入近班谢运属秘书惠诗雪扑征鞍岸涨沙不辞天阙去程賖江梅笑处人为客仙桂香时鴈到家秦地少年应办酒江南词客好酬花锦衣綵仗还乡路欲访萍踪问钓槎谢邵武危秀才惠长牋湏知秋日胜春朝一鹤凌空振羽毛满轴文章慰衰病十年灯火困英豪良医先为肱三折合负终看钓六鳌郑老襟期幸同调新诗时与寄亭臯以越笺与三四弟有诗次韵无复花生拙笔头一生长负剡藤羞过门多是陈惊坐得句谁怜赵倚楼社友书来频寄语山翁鬓已不禁秋老干仙去吾宗冷有继华星一字不谢吕令子卿雪中遣人惠酒初令人置酒于祝舜俞吕令以酒为惠云也知谋醉胜谋闲户小都忘满腹悭晚得麴生投老伴长邀玉友访空山初贪雪里香宜倍忽报缾中酒自还全胜朱提双饮盏亲教从事送酡颜王提干送云安春色以诗还酒尊万里闗河未说长亡何乡是醉中乡客居江馆当炎热春日云安逸色香沽水童奴思给酒乞钱司业更传觞蓝桥不用鸳鸯语只合壶中贮玉浆陈长卿凌季文自弋阳寄酒麴以诗谢之六十行年两鬓苍兴来犹爱引杯长黄翁垆下山河远酒母车来驿传香碧落侍郎烧鼎诀粉闱仙客驻颜方三斟夘饮心无事一枕亡何是故乡曽法师尝寄蒲萄追作一篇自分蔬肠甘苜蓿那烦远骑送蒲萄青条自有悠扬势甘液多因灌溉劳坐见满盘堆马乳全胜千里惠鵞毛病来苦不胜杯杓今日思君饮浊醪曽谹父惠黄龙菜朝日团团上碧峰蔬盘牢馔四时同园供小摘添幽事雨打寒菘带晚浓可但拈香参玉版直湏进歩礼黄龙溪堂炊甑容千客不打阇黎饭后钟挽向伯恭十里林花带月萝壠头车马断经过可怜人物今如此试问天公事若何篱下渊明惟酒菊舟中范子任烟波璇题金榜垂霄汉千古荣名定不磨絶代风流世所希如公真是命难推三辞令尹髙前哲两挂儒冠当盛时丞相耐官天语贵左师习礼楚人知试看流庆当何似滚滚长江不尽期挽徐次翁仁义功髙泽子孙衣冠由是古王门位升五品鹓鸾贵政在三州民社尊一旐岂期江汉远千年惟有徳风存了知大末渊源在功业臯䕫付后昆自想温容耳诲词他乡已恨重分违送人作守乘轩去结草为灵象俑归㑹合只如风过烛花隂何异月澄辉相门子壻诸侯服除却清名百事非挽乔民瞻楚乡槐市忆当年锦绣文章六艺先朱绂哀怜应有在白头故旧各凄然修文地下埋英骨遗爱江城付綵编造化于公意良厚不教丹旐渉长川挽向倅耐官丞相山河业靖国帘帷社稷勲四姓风流传学问三朝润泽庆来云重车折轴人何力积阀传家子有文史笔它时汗青简左师家谱绍清芬王侍郎挽章当年幕府拜英逰十载乌丝换白头城郭俱非前日梦闗山如旧一天愁诗人已作潭移影徃事休论江自流物色佳城闭何许西山凝望不胜秋挽玉山詹教授鹤髪双亲岁月残既霑三釜即心欢广文未脱一官冷范叔宁忘昔日寒文中八科名益重魂归千里命尤难后生它日思风范只向传铭石上看哭周秀实余英初约转舡蓬二载庐陵郡课同官簿纵居时俊后诗名旧列昔贤中三斟屡酌前溪月一瞬曽帆下渚风千里音容从此絶梦随江水逺朝东翁来谓有世间情翁弃人寰一叶轻白玉楼成金阙峻歩虚章就紫霄清笑谈烈燄懐飞壁寂寞空潮自打城大笔如椽石似玉何人为与説平生哭宋文渊清懐凛凛古人风尚忆当年语意同开口劔锋初论事归林弱羽已伤弓累朝因革襟懐内四海悲欢指顾中寂寞门䦨感恩客曽将顽质谢磨砻蔼蔼声华动帝宸一时车马走芳尘文如屈宋才仍富心似皋䕫道已醇身后功名因报主生前勋业为忧民知公本意安刘氏不许身危更累亲哭沈行彦宫教气逈神清形骨立蓝绶纡腰垂四十年侵运栉髪蒙丝日晩煮黎羮不粒教司胄子禄方来日薄西山风已急平生失意固多端忽向幽泉犹饮泣挽黄夫人官栖枳棘莫消魂身託丝萝在徳门三后姻聫门户重贰卿閲阀徳名尊伤心结蚁灵轜逺保室鸣鸠道化存为问如何慰㝠漠饱闻中外有兰孙挽杨承事并夫人诗二首除却家传教子经世间百事不营营自应艺学推前辈故得风流劝后生疏傅挥金终足食徐卿有子自成名后来若不流余庆真享千钟亦未荣梦协幽兰故可夸来从君子更宜家疏恩自合开新邑比徳还应副六珈解使威仪同诂训聊随轻薄事鈆华自从瑶瑟初扄后槛外春风懒放花哭孀嫂文章夫子才难尽孝弟人言报自賖四事先生俱擅世一涂后裔不传家嵗当丰暖偏寒馁朝正欢娱独叹嗟报施若教长似此㡬人守道不回邪双眼失明二十载一身病卧四週年俱生孤女眼前死诸御四儿姑幸全徧厯人间真苦恼畧无身后好因縁静思四十六年事一梦三生业梦圆目疾天公嗔我眼长白故着昏埃阿堵中不怪参军谈瞎马但妨中散送飞鸿着篱令恶谁能对损读方竒定有功九恼从来是佛种㑹如那律证圆通和李商隐赋红梅公主檐间睡起时匀红行绕大安池北人未识春迷眼妃子偏怜酒入肌更若施朱疑太赤不须生女白如脂由来风骨都相似岂为丹青别赋诗梅蕋年年破腊时玉花飞舞集鸾池独将艳色添真色任尔冰肌映雪肌带恨不妨红作泪洗粧终见白凝脂可怜渠有风流句只作歌词不作诗和方智善两色梅春到冬余去住间玉楼无处不轻寒鲜鲜魏女履下履粲粲真妃冠上冠眼乱互揺歌扇羽心惊添着粉闱幱东君厚薄非无意一种馨香两眼看书忩梅花数枝病起再见缾中盛开因作书堂篱落冷如灰十日相忘亦自猜初讶冻枝无艳脉那知寒室自花开铜缾结实元非种蔀屋迎春似有媒方信阳和满天地不须人力费根栽贵溪尉㕔黄梅盛开浓香丰艳非凡品可及尉坐此速招客因成小诗戯之歌酬花意醉酬春笑口相逢可厌频不饮正疑花怨客典衣莫聴妇伤贫天生尤物非为福蚌有明珠亦累身墻里佳人墻外笑冶容招悔岂无因观瑞香杏花二首陌上春风已半酣薫笼院静怯轻寒织成花锦传香密养就娇羞对客难山路不知清梦逺宫衣犹惜旧花残若将品第分髙下湏向芝兰格外看绛萼红顋带露肥烧林长近禁烟期且容北郭通邻径若比南枝较发迟曲水岸邉寻旧事卖花担上拣繁枝香鞯一色垂杨路何似吴王宫里时和陈长卿赋芭蕉落落虚懐好自珍一畨舒展一畨新揺风卷起窗铺月滴雨惊囬梦怆神荔子丹时陪献豆丁香结处共愁尘本无颜色争韶艳野老由来不怨春一幅青天世外珍诗人得句共清新书生几上侧理纸巫女庙中巴崃神长恐天寒慿日暮不将翠袖染缁尘世间荷叶并蕉叶不与红芳竞占春赋洞庭柑两潮船上别苏台嵗厯侵人鹤化胎霜实可怜今入眼佳人何日问重来黄金丸逐惊飞肉白露团凝别恨腮重待扁舟落吾手为君先报栁郎回谹父得洞庭柑分送往往难遇赏者因成小诗緑玉波心耸绛台丹霞道士日传胎仙人不惜黄金贵海蜃遥惊驿使来玉食光辉天着力主家春色雪融顋手中三日香犹在不是吴姬乞打回谹父出示赵倅木犀诗次韵黄姑斸月种文犀落向三秋月满时巖邑疏封兄弟国铜缾分派子孙枝汉宫明艳涂娇额仙鼎珍丹散漉篱好趂灯花同报喜黄间金粟正相宜赵倅兼善再用前韵赋木犀物外家风本自竒人间独步九秋时谁登月姊青霄露折得郄诜丹桂枝韫玉巖扉通户牖蕋珠花殿彻藩篱渊明不共真香醉只与黄花作便宜茶荈蠧闗草掩日萧疎自汲寒缾煮涧蔬早愧空肠添雪乳何须杂珮列琼琚往陪雪茧千重贵顾试鈆刀一割如风露满楼人未散小窗应为赋归欤龙涎香搴露纫荷楚泽舷未参南海素馨仙大门当得桂花酒小様时分寳月圆诗挟少陵看妙手犀通神物为垂涎使君少住幽兰曲时傍颦山照鬓邉东牟集卷六钦定四库全书东牟集巻六宋王洋撰五言絶句得丁求安书云叠石境于溪心嵲然如江上之矶作二诗戯之心重吴山老天教闲许长事多因醉遣心半为山忙立石标溪界䟽荷限水香此翁三十载㸔了㡬人忙梅隔濶已经嵗相逢不置辞情如淡交乆处士合吟诗胜韵难齐俗清流不受浑岂应践期约独自爱黄昏六言絶句和固道韵问谹父小疾木落亭皋逺思踈帘清簟棊声闭门十日知否风月愁人败盟旧传传箭聊城海内羣工旧名况有文章老伴朱颜碧落仙卿惆怅休寻旧事酣歌且数前山待君苍藓重拂相逐宁论兴䦨七言絶句幽园即事屋头积雨涨春雪舍北夭桃堆暮霞细雨斜风妨病起牕间把玩数枝花篱边杨栁似罗敷袅袅娉娉十五余无頼风光相料理忽㸔柯叶可藏乌残梅依草遣愁尽细草縁堦满意生莫道中年春思少每逢佳处眼偏明晓牕晴咔丁宁语晚树幽花委曲香散策寻春不知逺片云作雨度回塘遣兴老如认老应无病贫要安贫可免忧贫病欺人须服弱嗔拳笑靣却应休迁学阙里荆榛一扫除文明犹是旧规模要令多士充庭赋能识邦君此意无闻诏下示儿姪一封丹诏聘儒林裋褐书生竞拂衿发愤正须先贾勇莫教空望状元心焚黄诰伶俜族绪不堪论兄弟相持老仅存方信有生同造化君恩犹得贲丘园徐氏幼妇以花献几筵妇髙甥也前徐爱孝世相传日荐珍尝不计年便合一生成妇顺旅酬今始见初筵近陋室以斗升酿家妇谓予未饮不以见告昨夜偷儿入室挈二壶去自此室中又复索寞今后酒熟便唿近隣痛饮遇夜守视庻大家着力也呈诸兄兼简士修思逺斗米蒸炊入小罂未应消息到比隣静思懐璧真成罪恐是糟牀夜滴声寂寞茅斋昼掩扉着书还易招讥固知不解论竒字恶客何须抱酒归吏部真堪上罚觥瓮邉都不问公荣平明挈榼出门去应笑童奴鼻息声再继士修三絶直造门来诚有意不持金去似全名端疑解习叔孙礼竟酒曾无讙讼声一身何适非真盗浅识常虞世俗讥我欲似君専盗酒常谋卜夜不谋归主献賔酬卒举觥礼成賔主不遗荣自惭馆客殊无礼终又不闻食器声两小人相凌负担相随语笑同不分强弱便相攻若无三尺齐民律旷野何人是长雄问讯东霞李师烘林日动云霞杂绕坐香通兰蕙分一局仙棊春院闭不教声利世间闻四月二十九日迓伯氏时乆渴得雨田父交贺而行客病之戯成二絶本是黄梅雨涨时沙痕褪落不成泥龙公不费丝毫力收起鸣车水满畦尽是行人劵内愁钩辀猿呌杂鸺鹠四时各有宜人处只怕萧萧风雨秋投宿震泽僧难之翌日戯成以解老将病骨犯烟波厌听蓬牕雨作魔一枕僧房得安梦受恩真是不须多王亚之见访知谹父郎中得女戯作春风翦綵花开脸秋水为神玉作肌解使门䦨添喜色宜来何必是男儿红斾欲随巖桂发丹书应与菊花期功名信是前庭事浴了珠娘也未迟前诗似不尽意别成二小诗得意中人嫌太雅眼胞上捧为多般从今邂逅逢花处要似茱萸子细㸔已分都将命乞花恩多成怨莫伤嗟玉容红泪犹堪忆纎手拳头尽好夸五老峯小年那得此风流老子登临兴未休恨石尚分三敌国仙翁合列五诸侯游龟峯下彻灵根上太虚斑分碧落照尘区要知一览龟峯境不用重㸔鴈荡图建炎八月乘家舟往来龟山张侯无居寄岸上志和有意学浮家我今乘舟任来去便应随处为生涯予寓家龟溪赋廪郡故事郡将始至及其将行皆一奉谒予非异人也不敢异衆故自壬戌三月至癸亥暮春计裁一年往来三宿何山寺退而自笑复自怜也质明将发纵观殿蔵奥曲覩慧枢二士经营成立之迹私有感焉因赋二絶官供粥饭是官身一嵗三逢陌上春应有得闲人笑我苦因何事去来频房湢斋庖间翠铺环山环水緑云扶不知㡬许中人产支慧居前后阿枢四面山田中独出二并峯正如假山黛色因依四面同田间独并碧玲珑两家茅舍依山住不在诗中在画中金山突兀波心倚翠空他年金碧照鱼龙火烧水转休惆怅且㸔中流树䕃浓登巖顶谒靖应祠独寻空翠到仙家夹路香传数里花欲快平生无碍眼烟霞顶上㸔烟霞弋阳道中题丫头巖昭君村里千年恨神女峯前一梦成不谓此州无美艳只嫌名字太麤生郑吏部开山路成二巖对棊于上因成二诗向来本为买山田饶得青松不费钱更向青冥斸峰顶放教南斗照臞仙棊局随空破碧雰上方剥啄下方闻方圆变化知多少笑杀先生洞里云正月九日携儿姪逰寳庆寺花川同色及春时不报人知也自知此日不须题嵗月一回来作一篇诗过龙居寺偶题寺有新取华严方结阁贮之取意竹依牕宻促自开花照眼鲜明老僧踏遍诸方路花竹相㸔世外情千株松逐巖腰转四面山如扇掌开不厌客成真实否华严阁就约重来九月二十日逰桃源寺东溪缭绕黄花国西崦纵横白酒家谁道桃源解迷路与君平步到烟霞香炉寺道边遶庙占䟱凉郊逺山连草树荒果有祖师传印在为予试爇一炉香题源师小房源善画吾心闲欲省尘縁选得闲云起处眼笔下自多寛宇宙眼前犹乐少林泉谒龙潭路不倾欹即易开若添人迹便尘埃神龙岂为含幽阻只要红尘不到来煮泉石顽石连巻裹緑苔人传桑苎手亲开谁言天地无情物却解慇懃唤客来题山庵桃花樱花红雨零桑钱榆钱草色青昌条脉脉煖烟路膏壤辉辉寒食汀题宓庵壁西风吹彻菊花黄唤我东篱泛一觞白髪揷花休笑我年年汝亦负重阳宿临江院鄱水僧犹敬故侯为予解榻小淹留病余尚觉山川健兴在烟霞故未休楚王庙提封犹是古方隅庙食何惭百世余醴酒不陈賔客去至今遗俗重诗书题赵侯庙途穷道尽势仓皇犹守孤城结战塲遗庙丹青照今古不惭张许在睢阳紫极二仙翁祠方内人过方外游两翁身世等浮沤何如添作三髙士为有平生一水丘广孝寺前朝缔结梵王宫祕呪长因乞嵗丰隆报自惟追广孝修除真可效臣忠题演法观国虽褊小亦封除䟽奉仙灵意气余犹有黄冠说前日开元曾是下天书逰梅竹汗肩担上碧参差阳脉初兴趂嫩移山路莫辞行力逺清风随步不相离圆通至乐亭见月戯留泼黛长空月正浓与师山路少从容莫贪豪侈牛心炙来㸔孤圆马耳峰题㑹蠡亭御儿南望越王城相国勤劳干国情料得功成身去后扁舟犹忆此经行昔人寄赏事何如逺借髙名信有无试使当时未身遇不知谁解别贤愚赵康州徐节孝祠康州义烈光千载徐老勤劬尽一身及到成名畧相等须知忠孝是同伦治㕔邦君临治意何如所重川流政化敷堂上诸侯贵如许髙明他日见雄图题沈氏小桥能去尘埃㡬里遥随香步步透兰桡主人可是饶风月分与㳺人倚小桥再题栖贤桥万仭苍崖走玉蚪急催诗句已难酬禅心不肯随波浪犹道桥流水不流问花坞一年春又转头空前信花催后信风花坞老人诗力健好留春住莫匆匆故市频阳田宅就荒墟十室居人九室虚骠骑将军无甲第书名竹帛又何如樵牧无人记故侯﨑﨑林壑水经邱道傍若问王承福应叹人间万事休乐平道中朱门当道诗二首门外车轮日往还忙中尘土静中闲不栽松竹分遮帐应要开门便见山畴昔操戈列战塲人间无处避披攘门横官道长安堵端为无心害虎狼寻赵安道旧居赵与予为昭武隔政交承窓前种竹尚存壁间有题字丁宁主僧爱竹因以有感曽忆山城政在前人传遗事总依然重逢兰若栖迟处只有窓前竹似贤周家卜政㡬专城曽见长身掩重名但愿常教刘向在不应异姓敢争盟催老泉凿井全师何日凿新泉浇涤尘埃是胜縁恐为师无均济力长招官索欠租钱何叔逺置酒约逰后山值雨偶因斗煖重寒候得见笼烟带雾花却恨经春长闭户等闲风雨不离家屋初立木过安仁见之约再过不果聊寄二诗以见意小筑青冥不厌劳松拖紫翠竹牵梢仙郎不忆青绫被辛苦江头一把茅浪泊空成两鬓华要须收拾老生涯近闻洗足祇园社菴外无人管落花送龚清太尉上虞射䇿枫庭正妙年一官聊作地行仙雷门鸣处无枹皷勤劝春鉏种象田陈粹中再约重阳之集既不果赴以诗寄之酒熟招期胜士开锦溪词伯是仙才衰颜野老无酬对若有新诗却寄来九月南州菊未黄年年长待饱经霜使君着意勤招客催促篱间日夜忙以诗问谹父病舍南舍北逢秋雨十日相望不出门闻自新凉罢汤熨秖今含哺㺯儿孙病为世上真良药佛是人间大道师十八师兄齐饱后却言无病可医治闲门嵗满常驱廹事外那容免剥肤为问赤城香火客不知还欠药钱无满目溪山醉复醒虚懐长羡少经营相如病起忘消渴一任沱江过锦城不与红尘费梦思白云流水有心期吟君细与鸥盟句病起全胜未病时冄赋前韵鲁公世取龟蒙地宜有田文出相门恰似夷吾起江左封胡羯末尽兰孙子美才髙不自期却言苏李是吾师若人欲逞兰苕句试掣鲸鱼与对治卫玠神清玉不如非同杜乂鬬肌肤十篇冰玉傅青史便是神清得似无髙卧江濵百虑清独于诗思尚营营不劳刻楮三年力攻破刘郎五字城粉闱词客伯牙子碧落老人钟子期幸有园林穷胜事不妨钟鼓乐清时晁升道将还旴江先以二诗见意济世儒先道不贫白袍古制搭乌巾尘埃陌上无闲地信是山林好着身口说归期为底忙春风九奏奉花王芳菲莫管前驱尽末后慇懃最乆长偶同季文刑部访仲成祕校因韵独自开门自㸔山旋添花草满柴关不须竹院寻僧话只访先生亦自闲问讯吉父南北相望恨日踈经时不见意何如喜闻髙阁扶衰杖竹院秋光渐破除身世兼忘了幻因饱闻尘网不闗身病根未解依谁住试向毘耶问主人偃仆跳梁太自粗从渠穷技逞揶揄㑹须闻见都忘尽㸔打虚空得住无晚雨萧萧只傍檐此身无病亦凄然若人心在悲欢外却是清凉八月天费尽工夫意未亲团栾说处是天真不堪儿女来㸔病生怕龎翁不度人前言在耳不应忘秋向南坡歴上方九日篱边花未透中秋雨霁月新凉闻秀实归自临安有新作戯以小诗寄之永丰西角緑丝垂尽日无人可得知闻道棃园採新曲长安十様画宫眉宫粧十様向眉头传道人间不解愁说与眉端向人意元和才子旧风流才子风流是当家曾传旧语到天涯文章烂漫铺红锦合向天边㺯彩霞天边五色彩霞新笔下应无笔外尘一曲奏时天一笑光揺栁宿万枝春和寄钱稷臣澹泊因縁亦破除风情心绪尚贪书越山不作功名债硬忍饥寒计不踈白酒东家一饭余仙翁题字石榴书知君招饮先歌曲莫道神仙世味踈寄徐明叔郎中雪酿寒浆冻结醅独謡兴懒自持杯聊慿书诘徐居士许折梅花不寄来上谹父郎中堂前双石瞻金印砌下孤峯记好诗春入瓮醅夸麴糵雪浮盏靣压枪旗湘江又见承明客青嶂谁刋岳麓诗双斾到时鸿鴈少洞庭春水照旌旗大明老僧年七十五日诵法华一部自怜双目眯尘沙老欲依僧半在家世上何人销永日如君七轴妙莲华闲闲公为上清宫道士冩经并以所养鹅羣付之诸公有诗某亦同作㑹稽笔法老无尘今代闲闲是后身只有爱鹅縁已尽举羣还付向来人忆送双鹅懐玉作长生鹅不费黄庭一巻经经年门外戯波轻慇懃送上孤峰顶去伴天鹅云外行别双鹅緑水波浮雪羽光只今便住白云乡争前故眼如相恋莫是空髙少稻梁赠笔工周宣静闻孤卓漏声迟午转花隂昼景移能事莫忧身不足人间不用石榴皮吴使君玉皇案吏去纷纷舟到三山有㡬人西掖文章推独步早归丹陛演经纶化僧求诗往宣城草鞋踏破世间尘乞饭因縁不为身一路春风好消息不知此事付何人僧求诗徃平江一瓶一钵逺山寒野路梅花已向残自古吴门十万户莫疑开口告人难送乡僧证縁归山阳千家名满百家村细说淮南欲断䰟师到乡关勤问讯古人今有㡬人存赠廨院主僧平生老信爱颠狂觉子而今继道塲坐断前溪去来路为谁辛苦为谁忙下云居至瑶田戯赠圆老山在云中人在山人居山与白云闲也须认得瑶田路方见青云一望间戯伸监院伸宣力甚勤圆老有传衣之意安乐窝前安乐僧一轮明月一枯藤与他整顿山林了更上孤峯第一层赠宣上人二首海上孤峯一劒铓从来匣里自韬光如今直靣相呈处懐玉山头春草长袖被腾腾粥饭师无人曽见下山时相逢只道无能解肯作红楼应制诗赠栖贤僧二首锦心绣口絶铅华白㲲铜缾古梵家宴坐无人问消息有时敲板唤𤣥沙暖风吹律百花新何处芳菲不动人到底雄丹有家法风流不是一般春老僧年八十五诵经度僧今五十八年一室翛然日诵法华数过因题壁间事随过眼尘常静愁不关心夣更清八十五年香火社残经七巻席平生酬伯氏冄用前韵自方国小难回袖不畏秦彊欲奏盆遥想调琴堂上日仁风曾使满千门和赋秋声初传巖谷声犹静乍转松篁韵更清莫遣幽人破幽梦梦中荣辱一般轻次韵曽吉父食酥色分姑射冰肌外味在金僊露掌中乞与佳人润粧脸两家春色一般风闻道金城煮䤙贡包长伴雨儿梨即今万里风流在浙水东头又浙西和曽吉父以诗谢郑顾道送酒文人运化得天然九醖香醪自日边分与诗人浇舌本不妨石涧一杯泉南浦红蕖色欲然北山僧枕夣无边醉郷境界无南北不用移封向酒泉和曽吉父求梅于谹父二章沙觜冰消水上波春风初不奈梅何雪中犹恐迷真色残雪如今得似么春入茶山梦未回闲情独爱一枝梅团圞要共邻僧借不怕铜缾带月来和吉父韵谢谹父煮菜云海堂前饭鼓忙头陀巖下客船香长因笋蕨甜如蜜引得逰山潘孟阳手把长鑱斸白云无苗黄独不胜珍赐香堂上春风在谢尔浮山识故人次曽谹父韵白玉堂中昼漏迟小姑新学竹枝词中郎笔力髙千丈不称诗情不作诗凤尾花牋白凤新元和才子赋阳春茶山居士贪禅寂悞却江头解佩人和曽谹父庚伏书懐垣衣侵砌竹穿墙日日萧条气运凉急雨满池鸣两部幽竒不独水云乡吴兴水郭芰荷隄别后扁舟去岸迷莫讶道人新活计亦㸔粉靣照清溪緑漪平涨小桥头红蓼花鲜杜若洲便唤画师来貌取不须云梦泽南州仙翁服食乆遗年且作童儿戯眼前井上辘轳休轧轧檐间风露自溅溅皇家休符彻象纬河上五老飞人间即今三老不住世赖有两峯髙玉山申郎句法祖师意取玉凿山开混茫踈帘清簟半云雨卧听天籁生虚凉和谹父楼字共醉元龙百尺楼方知尘世已髙秋举头把酒问明月许我乘风归去不和曽谹父约八月十六日㸔月海上羣仙锦旋襕舞余掷出紫金盘人心自爱休分别未必全输昨夜㸔以酒饷谹父䝉以絶句为谢因次韵并叙送行之意时欲往吴中旋坼金泥不满杯明知不自酒泉来后房綵女弓鞋窄持得金莲案上开诗满花牋酒满杯吴中应喜使君来马蹄归踏青霜滑早趂江梅次第开和谹父分洞庭柑林屋仙丹色外妍清泉香雾总堪怜不知自落人间后三寸黄金直㡬钱秀实监丞复寄二篇讥商彦不至亦微见及因次韵酬谢东冈凖拟太丘来竹洗尘根石拂苔好客风廊俱有分只愁髙唱不容陪秀实寄两絶来招嘉彦嘉彦未回輙次韵旧喜三周贪好客争如一叟促归程长亭日晚相望处一片平湖泠浸星长道相思苦不开故从百里泛舟来如何不见稽山老却道心因兴尽回和张直可投诗老觉浮云念不萌君才岂合后诸生从教罪我春秋法不受诗人月旦评声犹在耳鸟关关过眼庭隂作午班香篆静中便细㸔緑萝新处得髙攀冨平学满书三箧辅嗣功成易六爻闻说短檠书细字不须灯火入凉郊㕓音解作障耳雾佳客能开病眼明一轴收蔵比珍贶不妨掷地亦金声牛衣泣卧伤君子华衮髙名亦丈夫但使如云双翼在它年九万是鹏图小试成均书一封女娲五采不言功青云事业期它日觞豆规模是小忠润入图书麦向辰如今此腹又孤人余风更与留春在时照红英作醉裀误身人道是儒冠穏称圆冠我媿难颜歜起居皆冨贵恵施文字独芝兰楚楚才名六尺身此间襟度有殊珍缾无余粟难论冨箧有风光不似贫老去独怜南涧竹闲来不费北山移年颜攻我真无赖冨贵寻君好自持戯和虞卿君有轻舠恰称身我家亦有岭头云君云容易能分我亦有吾云可寄君和张平甫韵寒谷由来不识春可怜金殿解宫轩哀王孙有秋来月㡬处愁人不掩门和卓季万寄示五絶宋徳操为唱一百五十节欲近二十四畨风老时莫因旧雨与新雨闲却十枝并五枝静无余事可关情快读新诗醉魄醒太守文章真衮衮参军衫鬓两青青失计长松习用刚一官才得鬓毛苍酒醪不入缾空腹始信䲭夷智虑长南国余寒有素期年年隆腊只浮澌还人春色九十日红紫从它少后时红斾朝天綵色新主人心在五湖春君王不铸良金象莫爱扁舟共载人和子楚黄粱未熟任推移堪笑年年一局棊说与山中老居士从今樱笋嵗相期我知黄巻能遮眼岂识红襦解对棊且要此心无黑白怜渠胜负自相期和张文彦所寄二絶家有千章敎子经言无一字不堪行有人志业坚如此那不流传世上名一枝一枝复一枝造物捷敏功不迟骥子熊儿谁得似它年㸔诵少陵诗和曽吉父酬郑顾道韵古涧乆无轩冕梦茶山参遍古今诗江湖风月闲天地不爱牙旗爱酒旗和王仲髙遗丁求安二诗光禄文章寄小诗爱闲不是傲当时扁舟时过西溪曲端为平居有所思未扣𤣥关隠士居曽寻旧绣理天吴自从拭目来冰鑑悔为儿啼拆海图裴子再寄诗酬之裴郎四海一轻舠身寄浮家小动揺蝴蝶不来闲处舞知随春梦到云霄次郑丈韵又一小诗代简篱间残菊旧令尹霜后古栢严诸侯梅花若不报春信谁表东风第一流溪山堂上有约束要待春日同暄妍小梅恃爱犯颜色独洗粉靣当老拳徐思逺招客盍簮何啻得明龟醉里唿曹自启扉我保刳肠正藏六到将无处得同归徐思逺赵大猷寄梅以诗谢之次韵芳菲本自竞年华人老空将命乞花分比鴈行长作客尽饶蜂煖似还家蒲团纸帐老生涯只㸔新诗胜㸔花遥解知君得诗处竹篱茅舍两三家以假鲎豆豉送郑顾道黄巖贡篚鱼爼赤浮玉僧盘豆酱寒走送似呈花下客㸔花容易别花难以豆豉送谹父吴楚家山一水分金山僧饭饱知闻莼丝煮菜无消息盐豉聊供旧使君以纸衾寄叔飞代简我有江南素茧衣中宵造化解潜移隆冬必可独不死分向苕溪雪闇时苦寒得酒因雪成寒势未收及时一醉比封侯阳功亭毒无人见已有春光亦信不鲲鹏蜩鷃子知不小大形殊各有俦取醉尽情师李白放言极力问庄周雨中以一壶酒送汪养真秀才南枝未肯试瑶英客枕愁闻屋瓦鸣路断往来泥滑滑相思聊寄一壶情以芋易酒于应求㟭田到死无饥苦软饱三杯醒又饥我忍空肠谋换酒为嫌惶恨没休时以面换祖孝酒雪压寒根麦未黄春催社瓮麴初香若论本是同根物好遣桄榔唤索郎并寄季文以酒溪涨蒲萄新拨醅兴添野水入金杯华严居士贪幽定一线春丝唤起来再用前韵酬明叔寄梅并酒绛蜡融春扇欲开恐君池阁独传杯故将曼语招新句望外春风作伴来梅冻思嚼蘂嗅寒芳隔月春非道路长作意开篱通野岸等闲寻步到池塘自县圃得梅花因成五絶天工施春不爱惜乐与枯槎借颜色嵗寒日晚律候严已遣南枝报消息嵗嵗新花即旧花生縁感旧自兴嗟先春莫惮传消息催促东君早转车春风欲转非容易选取一枝作先使试㸔欲发未发时似与东君说心事我家阿大才名乆老笔能旋万斛舟竹外试题清浅句莫教何逊独风流元酒初传习骏奔盐梅异用合先论须留铁靣攀墀力莫为花开空断魂以前韵再继五絶夜发前村君莫惜晓与天花比真色争先不是压羣芳秖恐羣芳心自息老眼非悭不爱花惯逢开谢不须嗟君㸔桃李成隂后也自能回长者车风流比拟谈何易未省尔曹堪作吏曽闻一颂了刘伶湖上七篇传盛事红紫纷纷难共席芝兰冉冉或同舟洛阳花谱今存否借问谁居第一流春风待㸔百花奔旧事知谁可共论颜色不曾追俗好从他蜂蝶自劳魂和向监庙红梅向来冰艳敌寒空直待春来试浅红大抵一般标格在两般颜色不须同已为春风一醉来不知粧镜为谁开虙妃只解如飘雪也费陈王八斗才南人误种桃李栏北人疑作杏花㸔更须结子成佳实留到清和伴牡丹再赋红梅比玉比冰俱未切恰是红儿兼比雪东君主掌不坚牢也作堪怜也堪折郑顾道恵腊梅一种佳名两字猜蜜脾融液腊中开雪花不敢迷真色风格都縁不是梅长垂月帔别天堦翦作金钟应律灰世上语言无入处好从天上覔诗来和赋千叶桃花驺玉团香移寳绡凌风浥露势惊飘从教不结千年实且㸔尊前一味娇才喜寻春又惜春寻春眉展惜春颦莫将颦笑为花用处处平芜是醉裀邻僧送桃花性根本自白环宫分得天边一种红比似将花供金粟何如乞米送卢仝擕稚幼㸔桃花人靣㸔花花笑人春风吹絮絮催春韶华虽好多头绪何似秋空不受尘赏瑞香催海棠郑人兰佩不须夸自别团香擅国华客枕莫疑无好梦年年同有瑞香花生无飞颔老蒿莱惭愧君侯客燕开靣带凄凉无酒色谁人信道赏花来鲁国诸儒走月题甘于圣学饱羮蔾不知荷篠人归后谁似张侯为割鸡刺绣牕前午梦惊骊驹堂上礼初成旁无粉黛灯笼锦顿解饥寒瓠子羮卜昼弥文卜夜迟前人明训后人师海棠不守春秋法髙烛偏宜照睡时和吉父赋海棠画手三川着色浓黄昏更在独围中佳期落日连云合艳采垂丝带缕红我愧留髠花恼客君矜止广尉贪公传唿径去孤风景幸好㸔时不暂同斫竹移松傍浅樊牡丹时节尚轻寒向家庭院花如锦独为穷忙未得㸔题范子济双头芍药春风随律入花房三月淮南春昼长闻道传唿催近侍双垂罗䄂引花王赵家姊妹在椒房宫漏春迟午梦长淡拂蛾眉减脂粉一般装束奉君王红莲池塘雨涨暑风㣲㺯水红粧出水迟五日便当分六月韶村道上见开时题前寺中洲茶中洲絶品旧闻名瀹以寒泉雪乳轻怪得道人长不睡一瓯唤醒夣魂清隣园花成欲具旬㑹病未果二首娇春意谓已坚牢次第千林散锦袍恐有天魔妬妍好遽连风雨作麄豪年从胀脉冷侵肌强欲寻春怯自疑衰病固知无可奈不须妨我㸔花时明日沈干送花二枝续一章暖风吹得也轻狂连夜争开有底忙困恨兰宵留宿酒笑濡晓露试新粧问松嵗晚孤松辄自娱排行金朶映苍须不知风雨摧残后曾有心情管领无逢伯氏旧鹤代赋引啄苔池浴素翎野田人逺见精神羽翰未到青霄路料汝犹能忆故人东牟集卷七钦定四库全书东牟集巻七宋王洋撰制诰上二庙封夫人制神有功于民既受封爵而俪神作配者可不钖以美号共膺庙食乎具某神妻英灵之迹载于祀典凡邑祈祷影响感通既耦像以享乎一方宜䟽恩以昭其异数秩以二字贲之小君尚期杳㝠歆此嘉宠巫伋进讲尚书制具官某讲筵髙三侍之选藏壁出四代之书尧舜之治垂衣裳亶其稽古文武之政在方册可以验今顾惟儒宗宜备昼访以尔多见守约资深逢源宪䑓持紏察之公谏省有弥缝之益入侍经幄详闻起辞谅学术之该通尤典谟之淹贯于五十八篇之定举大义以敷陈若十余万言之繁鉴空文之无补庶裨圣治日伫英猷余尧弼兼崇政殿说书进讲左氏传制具官某朕鍳古成宪求时多闻详延鸿博之儒宻辅缉熙之学畴咨在列慎简其人以尔羣书淹该衆士宗仰着曲䑓勾稽之誉肃副端弹紏之威望实具孚风采弥卲廼眷素臣之传深明约史之经有五体之可推于三家而最备尔其发挥雅藴进陪帷幄之英辩析异端力救膏盲之诮期有禆于至治庶无事于空言成闵转观察使制闽山多阻粤峤旁连盗㺯潢池之兵时烦羽林之遣灵旗一出蒲泽扫清具官某抵掌功名搴旗果毅受命问罪释胁从而殱渠魁振旅凯还归饮至以数军实爰颁宠典用陟㢘车往祗恩光益厉忠勇许世安除观察使制属櫜鞬而宻侍时谓信臣稽嵗月以畴劳宜颁宠典具官某受资沈勇许国精忠安边而立功名牧马而在垧野入居左右乆宣文陛之勤时既终更用陟廉车之秩往祗异数益励壮图除大理评事制大理刑狱之原卿贰摠其纲丞正听其成而言议根本则始于廷评非通律令达民情者莫克在此尔等明习三尺法试于有司咸中科目肆用推择往叅棘寺之属务悉厥心各扬廼职詹公荐湖北常平茶盐制具官某操煮摘之利以佐经费擅敛散之权以称低昻合兹二使之华付以一方之畧委寄至重推择尤艰以尔早议礼于奉常继乗轺于右广乃眷重湖之壮摠于列郡之饶财用之余不足得以周知官吏之贤不肖得以徧察往任外䑓之责勉勤振职之思祗予训言用答光宠黄仁荣浙西提盐秦昌时浙东提盐刘伯英湖南提盐并兼常平制山海天地之藏资用度以无穷开阖敛散之权欲低昻而适称委以重寄慎于择人尔等才力强明识度闳达咸有绩用稔于朕闻顾兹二浙之间与夫重湖之右有鬻摘之利足以佐国有帑廪之积足以裕民各专使指之将往思职守之责务澄清于一道兼总覈于两司其懋美庸以副华遣余賔兴太府寺主簿制具官某食货出纳各在外府簿书勾稽务于得人以尔才资甚髙事任弥着以字民则有岂弟之誉以守藏则有彊明之称肆畴廼劳往践厥次宜精详于凡目勉图报于恩休史才国子监主簿制桥门师表之官簿领勾稽之任叅决监事慎择时髦命尔往居是为清选勉思厥职用荅所䝉钱云骙授官制朕广辟道山博捜逸典而尔以家藏之富悉上送官爵秩之荣所宜钖宠往钦嘉奖益励操修郑侨年江东运判赵令詪福建运判范寅秩湖南转运判官制具官某等大江之东重湖之右皆总赋租于九郡复専刺举于列城如闽部之﨑岖艰漕臣之飞輓择兹数路之寄同以安民为先尔等试绩可观治称咸着彻于闻听付以将输揽重任于外台宜究心于一道刘晏之知取予苏章之明公私无俾前人得为专美往祗明训各励良图史聿潼川府路转运判官制具官某一万里坤维之逺重委寄于外台十五州梓路之饶择将输于漕计以尔材华自奋政术甚优安居临卭之民皆资抚字南充金水之郡并茂藩宣眷惟劔川之东上直参宿之度去此端朝之邈统于所部之繁岂惟转饷以足国裕民葢当刺举而扬清激浊不轻责任往励猷为郎官制文昌之总衆务周官之分四司详明莫重于议刑参賛尤难于厥属以尔禀资勤慎临事䟽通继丞正于理廷有平反之课绩擢从棘路列寘兰闱顾天下奏谳之繁与律书重轻之意往佐而长参酌其宜毋或不钦思所责任蔡縡太常博士制具官某曲䑓典司礼乐设属叅预讨论自非通儒不副华选以尔志尚自立词彩蔚赡起从玉律刋定之所往践厥次汝能传经质义折衷是否俾时典章侔古不盭迺扬汝职懋哉王瑀除合门祗候免供职制具官某朕以中闱之戚属缀上合之班聫所以示恩也命尔而不责以职尤为异宠其思懋勉以称所䝉裴良琮转秉义郎除合门祗候制具官某朕以东朝之戚属缀上合之班聫庸示眷恩俾娴仪矩往当祗肃思副宠嘉大礼都虞候换给定本制具官某朕以大报礼成均釐海㝢矧尔执戈之士可无进秩之荣其祗宠光益励忠绩士琯磨勘制具官某朕惇九族以广恩免从吏责必十年而进秩用率国常尔宗姓之英材资之美属司稽籍嵗考应迁其繇环卫之聫俾进遥团之任其思谦毖以副宠光毕良史直敷文阁再任制具官某朕睦邻固圉择守抚民惟已试之绩可观则畴劳之恩宜厚以尔职称博洽材擅敏彊自临镇于盱眙能缉绥于淮服教条素着声望乆孚与其求代于终更曷若责成于因任爰陞华于内阁用增重于边城勉为朕留益宣尔力郑益换官制具官某朕不吝爵赏以旌战多而尔效命行间列员虞事稽之彛式秩以美阶往祗官荣益尽忠力韦䜣换文官制具官某朕躬郊拜贶浃㝢均休凡居官守之隆皆懋赏延之渥矧吾元舅亚秩公台顾其嗣子之贤冝易文阶之品虽循彛典葢出异恩益励操修以图报称任元等换官制具官某朕赏恐踰时付便宜于帅阃功图实效严考覈于吏铨兹命为真益思报称横行换官制朕赏恐踰时付便宜于帅阃功图实效严考覈于吏铨事廼率常爵无滥与具官某临戎果毅励志精忠援枹鼓则忘身执干戈而卫社战多累着命秩从权兹稽选部之文用正遥团之秩往祗渥典益懋壮猷李吉等为有战功换官制勅具官某吏士乘边朕所优卹矧有功效法当序迁可姚舜明复一官制勅遇灾而惧修徳所以应天强恕而行推恩期乎及物既下再新之泽宜原一眚之辜眷予近臣可忘褒叙具官某气専以静行正而和蹈履艰难乆着舆人之诵讲调师旅居多长者之言昔大敌之深侵本婴城而固拒民知务战方图魏尚之功力已不支难罪常山之守既陞荣于华贯复牵叙于崇阶聊示徽章用増命数夺伯氏之骈邑在朕何心取甘茂之十官于汝无愧益祗明命嗣有宠光可林安上复直龙图阁制勅具官某尔文学之富为时老成政事之优见于已试自陪从列誉重本朝属时艰虞靡究施设尝稍从于贬爵葢自致于烦言屡沐殊休宜还旧服名已陞于延阁禄尚寄于真祠勿替忠嘉嗣有褒宠可吕源复直龙图阁制勅具官某尔济世之美为时名家临政之优所至称治殆洊更于烦使何屡致于谤书葢尝统三千之师曾无发一矢之用稍从贬黜既易嵗时念将迈于逺猷盍稍还于旧物升华奎阁增贲星轺其上体于眷求益自期于报称可叶焕复集英殿修撰制勅具官某推恩宥罪务通四海之心含垢匿瑕是谓大君之度矧守藩之良翰有持槖之旧臣原其一眚之辜岂宜终弃霈此再新之泽用钖鸿依庶均荡于仁风冀共迎于善气以尔蚤修文艺旋事试功出领州符郁为共治之最入参法从卓然进说之优尝偶致于烦言俾暂镌于要职既淹嵗月宜有甄收升秘殿之崇名假宣垣之伟望昔周勃有重厚之器卒安邦家张敞被轻媠之名不至师傅汝惟谨择何媿古人可胡舜陟复集英殿修撰制勅具官某朕惟遇灾而惧修徳所以应天强恕而行推恩期乎及物矧兹夀俊时惟旧臣原其一眚之辜岂冝终弃霈此再新之泽用钖鸿休庶均荡于仁风冀共迎于善气以尔早縁才誉寖更要途入贰宪台执刚果不回之操外分阃服有从容治办之称迹其蹈履于艰难知乃始终之勉励殆未究其成绩用稍致于人言既淹嵗时盍申优叙西清要职昔尝褫于崇朝秘殿荣名今匪颁于三钖惟功罪之必正见予夺之无心其体恩章益思奋用可李璆复集英殿修撰制勅具官某大君之度贵在匿瑕有国之恩莫如宥过思仰符于骏命肆大赉于多方眷予旧臣可忘申叙尔质行素美术业甚优早以蓺文遂登禁从往从贬黜遂歴嵗时其跻祕殿之聫仍即真祠之奉念人言之可畏汝勉自修承帝命而莫违予惟好徳勿烦多训益迈逺猷可赵子崧复集英殿修撰制勅具官某尔质行之美着乎夙闻术业之优见于已试自登要路益显令猷河间大雅之风本由天性东平为善之乐葢自安行往遭冦攘有失绥御一从贬黜遂歴嵗时其跻祕阁之荣仍即真祠之奉可卫仲逹祕阁修撰制勅具官某尔质行素美术业甚优早以艺文遂登禁从及事功之累试在名位为已隆殆覩时危率先干纪念一从于贬黜既屡沐于恩休其升中秘之聫仍即真祠之奉可朝散郎直龙图阁程昌禹复朝请郎制勅具官某兵兴已来人懐自谋其有奋不顾身以徇国家之急者虽有小过固当宥之以劝能者尔前自淮蔡徙于荆湖皆履涉艰危以身犯难斯亦勤矣比因赦宥进叙旧阶而有司谓尔尚在谴呵法未当得特从寛典用视䟽恩夫极涂炭之民行劳徕之政因时施设固所敢为然能不尚威名毋急功利则谤书满箧亦何畏哉其既乃心勿替朕训可何志同复徽猷阁待制制勅具官某尔质行之美着于夙闻术业之优见于已试自登要路益显令猷多雍容长者之风具礼乐成人之事念不见于三年之后常伫予懐想致意于一篇之中可明汝志尚即真祠之奉言归次对之班益保令名永绥后祉可季陵复徽猷阁待制制勅大君之度贵在匿瑕有国之恩莫如宥过思仰符于骏命肆大赉于多方眷兹近臣可忘申叙具官某恭和而能断质厚而有文列服儒官见推多士致身法从名重本朝前膺旧徳之求实谨佐时之选宜敷诚意用副虚懐乃遽致于烦言谓有同于误国一从贬削屡易嵗时既均被于洪休盍稍还于旧物姑即祠庭之奉言归次对之班益自奋于忠嘉其勿忘于协济可郑望之复徽猷阁待制制勅具官某柔以有力直而好谋临难不回惟祗厥事所居见纪克世其家曩从散秩之卑进贰铨曹之贵殆有同于特起葢以表其异材觊竭嘉谋共康庶务及覩夫艰难而避事乌在乎颠沛以爱君俾即真祠仍镌要职念屡更于嵗籥宜稍叙于官聫言陞延阁之华益对茂时之宠其思论报勿替䟽恩可赵子淔复徽猷阁待制制勅具官某诗传古锦学富巾箱不羣之材出乎天性为善之乐见乎安行昔汉家规磐石之安大封同姓若周室重维城之寄亦以宗强岂曰异时弗图前烈矧治功存乎已试而誉望得于旧闻虽尚寄于真祠宜遂跻于华贯益思奋励嗣有宠光可张扩致仕复敷文阁待制制恳据礼经力抗辞荣之奏闵劳官职爰䟽归宠之恩眷顾旧臣申颁渥典具官某才资雅健徳性粹温顷擢自于郡麾亟跻荣于郎省演纶词掖时称润色之工持橐从班日罄论思之益方即真祠之秩偶闻美疢之婴勉徇情于奉身用陞华于次对往祗邦涣増耀家居端明殿学士左通议大夫提举万寿观许翰复资政殿学士制勅朕遇灾而惧未明求衣推原其端罔烛厥理肆加霈泽大赉多方虽极幽㣲靡有遐弃而况二三大臣散在外服葢朕所恃以为时望者也使或失职斯民何观宜钖恩章悉加命数具官某识髙而器逺学博而闻多清以有容澹乎自守刚而不犯意在爱君誉已髙于一时志独追于千古昔靖康之初政起宣和之旧臣首预优除旋登要路遂从宪府进陟枢庭士心徯望其谋猷天下想闻其风采宜重持以自爱何轻誉以假人功虽勒于燕然岂无惭徳人既殊于有道寕免愧辞荣名因禠于殿庐赋禄乃从于祠宇屡更嵗月亦既甄收顾惟求旧之思可缓再新之泽殆将应于同徳宜先正其崇阶不替前恩用旌宿望其勿忘于奋用尚共济于艰难可端明殿学士左大中大夫提举成都府玉局观冯澥复资政殿学士制勅具官某智穷阃域识造渊㣲凛然君子之容冨有昔人之学方议臣之进说挟边将以开功万口一辞不期而合独抗在庭之论允惟特立之贤衅迹既彰名言具着知夙沙之塞隧葢辱国师谓承璀之抚军徒张贼势凶徳既从于显戮吉人宜得以彚征遂冠枢庭实叅政柄迨国家仓卒之际乃志士有为之时岂前智而后愚何始勤而终怠无惑乎人言之屡至当念乎已力之弗支念祖宗崇宥过之仁而宪典开自新之路岂于旧弼反缓疏恩位已叙于故聫名复陞于祕殿乡居既佚仍从玉局之逰国步方艰应有日边之梦尚惟耆徳勿替成言可端明殿学士左光禄大夫提举凤翔府上清太平宫宇文粹中复资政殿学士制勅具官某智穷奥域识造渊㣲温然君子之容自得先王之学刚而不犯纵横皆本于爱君清以有容造次不忘乎自守初从蜀土来至上都声誉蔼如固已先于多士文章卓尔宁复慕于古人旋赐对于大庭果陞华于前列兰䑓词掖歴践要途画省銮坡㡬更嵗籥比参机务之际适丁多故之时艰难可见于同心夷险不闻于异论嗟国忠懐自谋之计卒蹈危机惟见素存忧国之心终逃衆祸及出分于阃服恃作屏于要藩谅方忧于虎狼固不虞于蜂虿再剖符而均逸屡膺霈以图新稍易崇名初仍旧贯念四郊多垒之难莫若今朝成羣材并进之功岂无异日尚益坚于汝志用勿替于我家可左中大夫提举西京崇福宫张徴复端明殿学士制勅朕遇灾而惧未明求衣推原其端罔烛厥理肆加霈泽大赉多方虽极幽㣲靡有遐弃而况二三大臣散在外服葢朕所恃以为时望者也使或失职斯民何观宜钖恩章悉加命数具官某识髙器逺学博闻多言语足以竦动羣情政事足以缉熈庻务乌台正色已称疾恶之如仇螭陛记言自信直辞之宁辱自将使指进直词垣伟抗节之坚刚嘉训词之温厚㑹新田之方启嗟旧弼之寡谋执法不回谅汝丹衷之志去姦务速具存白简之辞固允协于师言亦大同于予志爰超从列遂賛机衡出入累年备着忠勤之效始终一节曾无险易之殊葢惟本朝之光甚协当时之望迨一麾而出守据九江之要冲休戚固同中外奚间猥烦言之屡至谓旧眚之难逃遽解真符遂从贬爵俾下聫于中祕仍分务于留司既积嵗时累更优叙兹下再新之泽岂忘求旧之思用还直于殿庐尚均休于祠宇永懐共济期底丕平可赵岍复直秘阁制勅具官某尔世济之美为时名家临政之优所至称治前帅乌合之衆㑹当蚁聚之师念乆习于安平谅不虞于仓卒官投散秩职禠崇阶已歴嵗时屡膺霈泽盍稍还于旧服俾尚寄于真祠其念宠光益思报称可张士亷叙官制持军临阵罪莫大于迁延积嵗省愆恩亦昭于拂拭具官某顷繇勇畧擢任戎行㓂至失掎角之方敌奔无追蹑之效辟从吏议名在刑书既阅日以滋多冝推仁而更始悉还旧秩益励新谋往当终身思鉴前辙刘光辅叙官制具官某朕躬郊拜贶浃㝢旉恩凡在谴呵悉皆甄叙以尔顷繇臧获从坐悔尤辟难吏议之逃名遂刑书之絓属当肆眚庸昭旷荡之仁是用叅稽稍还品秩之旧服兹至宥尚念自惩蒋璨叙官制具官某决狱以麟经之义明大夫遂事之辜补过稽羲易之文取君子宥罪之象尔顷任牧养弗思靖共以擅收库息而免官以侵用廪粟而镌级虽经肆眚尚贬一阶既乆閲于再期宜尽还于故秩徃祗寛典益念自惩王赟叙官制具官某朕明罚以惩过举䟽恩以许自新尔顷丽刑章再更嵗籥用从甄典尽复故官往体寛条毋忘检已向子忞叙官制具官某朕明罚而欲其当罪示法之公宥过而许其自新待人之恕尔顷从吏议遂絓刑书既阅嵗时之多宜还官秩之旧往祗涣渥毋怠省循吴懋叙一官制勅具官某朕念斯民离散之后当宁慨叹检身节用不忍以一毫取于民庶几力行以致仁寿郡二千石固宜仰观朕意布宣德泽以成厚下之政其或过计以谋足国岂朕意哉尔在四明绥养疲瘵爱利之实亦既行矣而言者谓尔借府库之余供屝屦之乏财匪由于天降民不可以户晓则前日之谴固亦不可不行今者已更嵗时再膺恩霈而大农举邦籍计之实县官所藏汝初不敢私也进叙一官稍还旧物汝之疑罚行自着明益既乃心以俟襃选可王伦特转朝奉大夫除右文殿修撰主管万寿观诰勅具官某朕惟古者交战之国虽兵刃相接而摄饮献禽之使往来其间故得以分曲直定强弱宣导怒气化为和平此古人所以贵于使者也尔昔以气节自信将命出疆去国五年斯亦勤矣今其来归不失使指庶㡬平国以靖吾民官爵利禄非所爱者昔西汉之世赏功太轻故苏武还朝位止属国后世议者固多惜之朕今待汝有加于前则汝之思报尚其勉之可石邦哲大理寺丞制具官某朕尝取曹刿必情之言训饬宪臣固期天下共体至意况大理刑狱之总凡命官属必加审择尔评谳廷中以详慎闻肆庸叙迁往丞寺事其益既厥心思厥职毋或枉滥钦哉周埅除大理寺丞制唐虞之世画衣冠而民不犯及观书典君臣相戒以刑尚慎重如是朕鉴前代于理官尤严推择以尔履歴之乆事多练逹其往丞寺使明允之誉称于廷中则尔职举矣钦哉毋忽章焘大理寺正制具官某法令人之隄防刑罚治之药石总在大理听于卿师务其公平慎乃推择以尔持心明允涖事审详初直廷中曾无枉挠继承寺事多所平反克宣再嵗之劳就陟三官之长惟寛仁而不至纵罪惟精密而不为深文兹谓适中往思汝守李宣収使功赏转官制具官某国严铨选制定彛章傥无格法之拘则有甄陞之宠以尔旧功素着余赏尚存用进厥官往钦茂渥宋藻加官制具官某闽有海冦烦遣王师转输虽委于漕臣倚办亦资于厥属载畴尔力叙陟华阶祗服恩光益思报称任文荐加官制营卒结徒谋为不逞而尔宻闻兇计开白守臣既鉏孽萌宜有嘉奖循阶一秩往服异恩宋受等加官制闽冦干常王师致讨既策勲而饮至宜钖爵以第功爰品战多用颁赏典逓进武阶之秩各钦宠命之承刘冲等加官制朕经帷讲道记注前闻尔等庀职编摩积有嵗月进官一等用旌厥勤兹谓异恩勉思报称周三畏加官制朕平赋蠲徭厚民生而讲治因时制法酌古宪以垂文载览成书宜颁宠典具官某材猷练达请谳精明棘寺平反扬歴十年之乆秋卿详决跻陞八座之聫凡有科条预闻刋正方国备三登之蓄夫家无七尺之征参考旧章着为定令嘉奏篇之来上爰増秩以䟽荣用赏积勤往钦茂渥韩顺之加官制止戈葢设而弗用除戎则戒于不虞而尔庀职宣劳器械精备用进美秩以旌厥勤杜钦云郭镇加官制具官某等属者䑕窃为患海濵尔等或输帅阃之谋或擒冦党之孽有嘉显绩用进厥官祗服恩光勉思职守陈靖加官制具官某朕阅武便朝第材禁旅以尔列属严闉之职参华上合之班程其实能预有成绩进陞一秩庸示异恩孟愈孔奕苏世能加官制具官某等朕阅武便朝第能禁旅尔等或有总稽簿书之号或有攷案法律之劳咸进厥官益思自勉黎初加官制谨备除戎毕功第赏既稽劳之有式宜钖宠以示公用循文阶勉思职业王永肩秦亮世熊诚并与遥郡上转一官制具官某周以全失总在医师唐于禁严入待君诏故有稽事制食之政用为褒功劝能之科以尔习知方书察见色脉供奉神扄之内备宣夙夜之劳畴功十全进官一列遥制戎团之任时为爵秩之荣祇服宠光益思懋勉潘温卿加官制朕御便朝而阅士校实艺以疏恩载畴宿练之勤宜靡彛章之限具官某贤闻戚畹胄出庆闳司筦钥于严闉备宣忠绩属櫜鞬于文陛入缀清班攷周环训厉之功拘转受赏延之制用踰常典峻陟华阶进陞留务之聫昭示外婣之宠往思刻志祗副眷懐刘尧佐加官制朕向以龙輴返国蜃炭修陵载畴卜兆之功宜钖进官之宠用増厥秩益谨尔猷陈章等转官制具官某阅武练师程能第赏艺既精而异等宠宜厚以疏荣叙进武阶以旌勇力向子固转官职制具官某朕观前汉循吏六人宣帝得其四而龚黄之政首事盗贼逮治称流闻则玺书増秩以褒勉之尔守维扬兼分帅阃绩誉休着既胜任矣属者䑕窃为患海濵乃能方畧掩捕洗清蒲泽用陟文阶之品兼陞延阁之真其祇茂渥益思拊循以无愧西京之治迺副朕懐薛璟转官制具官某朕信赏待功予心求当尔能权宜措事殱厥首祸之人爰陞一阶用旌尔伐益思自力以副殊恩三节官属转官制具官某朕率常遣使修好睦邻凢从驰驱宜有甄奖叙迁厥秩式宠其行往祗恩光毋惮劳勚俊胙转官制具官某以尔克输忠顺乆捍边陲载畴嵗月之劳叅攷典章之旧叙进厥秩用旌其能祗服恩光勉图报称许制转官制具官某罪惧非辜故获冦释胁从之党功疑惟重故旌忠示褒劝之方进尔一官特为异数往思自力以答所䝉郑抃推垜子转一官制具官某朕閲武便朝第能禁旅尔严闉庀职吏牍宣劳庸进厥官以昭劝奖邢元转官制具官某尔仗节奋忠死于王事朕嘉其义故贲以阶秩悯其孤故官及嗣子尚有英爽来歆荣之樊琏转官制具官某朕崇东朝而备孝养品上药以辅天和尔父供奉有劳宠光宜钖既引年而致事爰及嗣以颁恩用陟美阶往祗异数蔡申转三官制具官某顷者椒涂正位归欵祖祢凡其戚属悉霑恩渥时尔服职逺外非朕尔遗今以名闻进秩三等特为异宠母怠钦承张頥老转官制王师殄冦军不乏兴财用足兵功为可録爰颁赏典循尔文阶往服恩光益思砥砺王挺之押天申节马转官制具官某朕猗兰庆旦职马之臣以骏来贡而尔纪纲其行策肥而逹进爵一级庸示劝能贾谠致仕转官制朕优贤尚齿尤贵老成之人览奏引年又嘉止足之义遽开请谢爰用疏恩具官某策名于时施学于用早着将输之效屡宣牧养之劳凡其居官俱有显绩持甘泉之槖方均佚仙真之祠挂神虎之冠乃列陈钟漏之语用颁宠典进陞峻阶其安抚于精神以光华于乡里家居自适只以观厉俗之规世赏相承当勿替教忠之训李朝正磨勘转官制朕观大舜以三考黜陟致庶绩之熈有唐以一曰献替为近侍之最顾阶陞非拘于法从而章程葢率于邦彛具官某学称儒宗材裕事干入㳺郎省茂着握兰之声擢贰民曹亟叅持槖之例比因课绩之故法应叙年之稽循级而迁虽匪贤能而不次并行无废庶㡬爵禄之为差往服恩光益勤猷告陞加五斗力更转一官制徒营较艺膂力挽强载畴出类之能复进歴阶之秩往祗叠宠益励壮图一石五斗弓各转一官制因秋閲武被甲控弦爰嘉七札之能用进一阶之秩往祗宠数以奋勇功叶份致仕转官制朕敦风厉俗尚齿优贤观以礼进退之人为识天盈虚之道宜疏光宠用贲休归具官某早以材猷屡更事任文昌八座入聫紫橐之班竹使一麾出拥朱幡之寄暨分祠禄多閲嵗隂迺抗奏以据经欲引年而谢事重违雅志良惜华颠爰跻三品之荣益介六身之寿往祗渥命无怠教忠罗汝楫郊祀转官加食邑制舜考三载以致庶绩之熈唐分四善以叅近侍之最朕于法从之旧固有睠恩之隆至稽叙年必率彛典具官某懐器凝逺操履刚方执法中司风采见栢䑓之正总纲八座铨衡况金鑑之清出守辅藩丐㳺真舘嵗应选曹之格时均禋祀之休用陞寄禄之阶併衍爰田之赋往祗渥典无怠告猷张涓转官制具官某狂夫不率诡衆造言既明弃市之诛宜示发谋之赏进官一级以旌厥忠往服宠章以图报效张致逺致仕转官制贤者于世分出处之二涂明君待臣唯始终之一道进必由礼退而示恩具官某仕逄其时学见于用入居琐闼星郎髙侍从之班出拥朱幡竹使抚雕题之俗聫荣次对均佚真祠偶因婴疾之㣲遂有引年之请重违雅尚爰举彛章用增阶品之荣听遂林泉之适晁谦之磨勘转官制有虞考三载明庶绩之熈成周以六计弊羣吏之治乃眷法从之旧不废叙年之稽葢存大公用率彛典具官某克绍世阀鬰为时材入叅持橐之聫羽仪禁路出守留司之任管钥陪都课閲嵗于吏铨属均休于郊燎歴阶増益加地建侯式萃宠光用华藩翰不待次举虽未称于贤能以是为差庶可班于爵禄往钦异数勉迪令猷胡深转官制具官某尔效命戎行执俘海冦用从赏格叙进武阶往服宠光毋忘报称雷进押骆駞转官制具官某帅四川之臣贡一封之兽而尔纪纲其至视䕶无伤宠进品阶用旌劳勚沈该磨勘转官制考绩于三载之间固先最课设官于六品之首迺有定员惟吾侍从之臣靡限拘挛之法具官某学术淹贯吏能优长擢从天府之浩繁进贰春卿之清近自服禁涂之列就稽铨部之文庸陟美阶讵縻彛式适被使华之遣㑹兹宠数之颁勉迪厥猷往钦予命梁扬祖磨勘转官制朕公爵禄以厉世慎名器之假人法舜之考三载以致庻绩之熈稽唐之叅四善以第近侍之最顾玆条列亦由次陞具官某世阀髙华材猷强济入奉禁涂之橐出分名郡之麾寳合通班真祠均佚虽积日之效非所以责贤而序年之稽具应于陟典爰増美秩用率彛章往宜钦承毋怠归报王玮除四厢都指挥使知荆南府朕眷今南郡实古郢中接云夣而通巫巴为一都之㑹蔽潭衡而控襄汉分十国之连慎择守臣兼资武畧具官某材称果毅志守精忠提偏师以卫留司固尝着效总鋭衆以临湖外亦既宣劳来承召环入对便殿详观敷奏宜任抚绥用更御侮于零陵其往承流于荆土务逹弛张之理勉图牧养之勲宜副异恩将观报政王㬇致仕转官制守坚正之居官力思尽瘁积忧勤而成疾固欲遗荣方勇退以奉身宜悯劳而疏宠具官某仕行其义知无不为专一心以徇公靡衆訾之遑恤亟膺眷礼擢寘要途京兆赭裾着威声于弹压甘泉紫橐叅法从以论思屡剖竹符丐㳺琳舘朕循名必责其实用人欲尽其材甫赐召环遽闻上绶婴沉疴而引第难扶病以造朝爰举恩章用増爵秩勉啬精神之养往承涣渥之休俞俟磨勘转官制朕更三载而考绩大明黜陟之公操八柄以驭臣不轻爵禄之予虽为法从亦率彛章具官某资禀疏通材猷肤敏荐更事任咸有声称入持橐于甘泉备罄论思之益稀鸣桴于京兆素髙弹压之威屡抗需章丐㳺真舘方从铨选课年劳而陞寄禄之阶属布郊恩进伯爵而衍爰田之赋特赐异渥荣增一时往祗涣命之优母怠嘉猷之告夏嗣忠转官制具官某朕优内宰解职之恩钖给役减年之宠用陞尔秩思副所䝉钱肃之转官制具官某䕫漕率职输币贡金而尔纲纪其行道涂修阻宜旌劳勚宠进厥官往服恩光益思报称苏楷许宦转官制尔等奋忠宣力获冦执渠既更秩以躐七阶之拘复转官以增三级之宠赏为至厚思称所䝉刁廱转官制具官某朕睦邻遣使率属在涂肆畴万里之劳特懋三官之赏一更华秩两进美阶兹谓异恩勉思报効杨偰转官制具官某朕以尔父有属鞬之劳未颁于宠典善教轻满籯之积能掇于贤科兹乃抗封欲其回授叙陞华秩用表名门祇服恩光毋忘报称梅兴祖转一官制具官某周官于医以全失差次上下而稽事制食固不轻授以尔明习方药服勤滋乆甄陞一阶庸示劝奖益祗厥职以答茂恩李蹈循资制具官某除姦盗安良民令之职也尔能洗清蒲泽保全邑城宁惜一阶之循因任百里之寄往祗宠渥益务抚绥张之徳循资制朕于军赏固不踰时尔在吏铨初未理选今既効官之乆宜甄讨贼之功用循文阶勉思报称可廖供循资制具官某诗至于颂盛徳之事也朕不以位为乐而得奉东朝之养尔职儒官形容孝道灿然归美用循华阶以示嘉奖张适道循资制具官某朕于使命遣必疏恩尔在铨曹拘于理选今既任官之正宜循旧赏之资往服恩光勉图报称蒲荣循资制具官某巴蜀贡金嵗时率职而尔道途之逺纪纲其行用循文阶以旌劳勚杨时发循资制具官某海冦窃发官军讨平而尔奋其精忠与有劳效用循厥秩思副所䝉董谅循资制具官某以尔职在字民功能御冦保聚而境以固守给饷而军不乏兴肆畴迺劳用循厥秩益思奋励以副褒嘉曹霁循资制具官某㩁酤擅利佐国饷军既以羡闻是为职举用攷赏格式循文阶祗服宠光勉图报称方泾循资制具官某朕通好殊邻聘问嵗遣凢庀职于其行者定为彛典以赏其劳循尔文阶时乃异数往思𢡟勉以副恩光陈伯疆循资制具官某古者兵交而使在其间尔能奉命军前用循文阶以正赏典往思懋勉期称所䝉宋藻循资制具官某唐刘晏固能吏也然其属皆敏鋭故可促督倚办以成厥功日者王师讨闽冦飞輓饷军尔预有力焉用循华阶勉思副答孙谊縁有去失将四官作四资制具官某朕闻懋军赏者曾不踰时立战多者固将超级尔显效虽着阙文莫稽宜钖宠以从权俾歴阶而进秩得于已失思称所䝉东牟集卷八钦定四库全书东牟集巻八宋王洋着制诰下皇叔右监门卫大将军秀州防御使士街磨勘转正任防御使制勅考绩之法谨于有司近自同姓至于疏逺之臣小大共之非可私也具官某久官环卫祗事有劳宗司计年法应迁秩镇防之任禄厚官尊惟忠惟勤乃称厥服夫兵戈未定勇夫宣力其有积功累劳以死勤事而仅获爵一级者则官至于此亦可贵矣勉思谨戒以为宗属之劝可潘浃叙右武大夫济州防御使制勅国家崇宥过之仁宪网开自新之路既施霈泽以赉多方其于庶工岂忘甄叙具官某沈审善断果毅有谋自服官箴累更任使而乃逡巡诏命遂坐镌官已屡休于新恩宜悉还于旧物往祗懋渥更务恭勤可边顺复莱州防御使制勅国家崇宥过之仁宪网开自新之路恩施浃洽下逮幽㣲眷惟先后之臣可缓甄收之典具官边顺周旋军旅练习艰难出入禁庭小心无过在省方所底之地有居民延烧之灾曾畚缶之弗修致鬰攸之煽害尝镌旧秩既沐新恩用复正于官聨其益祗于乃事可赵公悦责官制官吏之置本欲为民租税之输适滋其扰聊镌一级以示薄惩往思厥愆尚体寛典江少虞责官制汉宣帝勤恤民隠故重二千石之选朕念赤子付之牧守庶几其安而尔领郡寄租税之输冝检弊奸乃庸吏言惟务赀货何以副朕之望哉聊镌一阶用惩失职王淑责官制三尺垂文百锾示罚葢因疑赦讵可擅行况有应言之科聊从镌秩之贬往祗寛典毋怠省愆储秉直责官制士有常心莫先廉慎人无逺虑必堕悔尤尔于职事之间每有擅私之累聊从镌秩毋怠省愆可赵不曲责官制黥𨽻之人罪籍所系失于闲检遂致逋逃镌秩两阶用惩弛职王中正种谔降官制朕大兴士衆属尔等以伐羌固将举其巢穴非徒却虏收并塞之地而巳兵西出则近而尔等东繇绥徳回逺之路以疲士马费畜粟致功用不集中正议既不审又约有分地当攻其左而不能奋击以殱除丑类夫军赏吾必信而罚亦安得巳哉是用按尔之罪降秩有差其体寛恩尚思报称可连环责官制设官分职上下相维令而不从何以为治其镌一级以示薄惩郭照责官制弧矢之用唯在辕门忿厉而伤则丽宪网虽经肆宥尚镌一阶往体寛恩毋忘有咎苗靖责官制具官某古者大夫有家臣欲尽心于所事尔典其计而私其用可乎镌秩一阶尚为寛典薛弼责官制周官之于乡刑重造言之罪汉制之于郡守先勤学之方况朝命之冝遵而士风之欲振乎以尔职为师帅令失禀承谓布韦有狂率之人俾庠序归蔵修之地而乃教之不素闲之失严致其越禁以自如复尔遂非而弗頋尔训下若此导民谓何聊镌一阶尚服寛典林充等责官制士夫修身俾从训诲国有明命贵在禀承尔等视令故违頽风不振致其轻率复尔自如各镌一阶用惩弛职辛永宗刘纲责官制朕念干戈卫社之重故垂赏以待功辨名器假人之非斯明刑而当罪具官某等相济同恶自营背公顷出命以劝战多姑从权而付军帅既均休而已事宜列上以闻朝迺因请託之间畧无頋忌之意擅以王爵收为私恩冝从镌秩之科以示为臣之戒往祗寛典毋怠自惩王俊民责官制士有常心莫先廉慎人无逺虑必堕悔尤尔于持巳之间每涉徇私之累法稽吏议爵贬文阶尚服寛恩毋忘惩艾田安衡责官制萃除戎器以戒不虞尔职搃弓人愆于成式聊从贬秩用儆瘝官尚为寛恩毋怠省咎徐大任责官制尉职逐盗本欲安民滥及无辜适滋其扰聊从末减用贬一阶往体寛恩毋忘循省孙彦责官制朝廷搃机务郡县分等级固有次第不可踰也尔不循常制越序陈词令甲昭垂镌官一秩往祗寛典以聴攸同陈大猷责官制鞫勘圜扉必期当罪故失出入律所不容尔议狱纵辜法当镌秩聊从寛典往省厥愆陈渊责官制㑹计当则为委吏出纳吝则为有司尔为筦库之官不知簿书之谨既戾三尺用镌一阶往祗寛恩毋怠深省何休降官制具官某足兵先于足食所患违期守道贵于守官宁容擅去尔给军储而失职假赦宥以脱身徇国伊何原情莫恕聊镌一级尚体寛恩李队降官制具官某尔涖官行政规利暱私三尺垂文一官镌秩往祗寛典毋怠省愆姚伸降官制具官某尔检身不谨至丽刑章明罚有常用镌官秩往祗寛典毋怠省愆赵立之降官制具官某䇿名仕版冝慎检身投足贿场致轻犯宪吏议三尺秩镌一阶往体寛恩毋忘省咎戚寳等降官制具官某朕兼爱南北之民俾还桑梓之地而尔懈于䕶送致有过愆用贬一阶以惩不职侯璋降官制具官某尔纲纪贡金来输左帑恣为贷用因作贩商邦有常刑镌官一级聊从末减往省厥愆董季舒降两官制具官某士有常心在于廉职有常守在于谨否则辟也尔居官而私其用聚劵而妄其给纵下而盗其帑罪将何逭以经肆宥聊示薄惩镌秩两阶益思循省郑知刚降官制具官某朕于方郡设教官欲其以德行表士子而厉风俗尔乃移书请託诡卒给廪是以盗训也其镌一级往服寛恩毋忘循省赵子俨降官制具官某禄以致养冝修廉隅尔职兼税官既为贾售之事又匿其征可无惩乎聊镌一阶尚服寛典武安宁走失罪人降两官制具官某尔职在巡警被檄追逃纵下受赇获而复縦狱成来上镌秩两阶尚为寛恩毋忘循省王褒降官制具官某礼辨等威律严诬告尔饰词以伪越诉于朝镌秩两阶以惩诞率其归营垒益务省惩王国光降官制具官某时启闭以严公帑谨出纳以检吏奸此涖官行政之所先也而尔驭下无威盗金失察将谁执咎聊禠一阶往体寛恩毋忘惩艾葛善降官制具官某尉以讨贼为职㑹以合谋为名而尔怯懦违期顾望逸冦以经肆𤯝聊禠一官尚为寛恩往冝循省张皋押马降官制具官某君子以窒欲则无私喜以惩忿则无私怒可损之善莫大于此尔容军妇以出入于家而捶死其夫镌秩两阶尚为寛恩往省厥愆毋重悔尤田瓘降官制具官某律设大法明过与故所以原其情也尔初虞劵歴之失而失之乃过尔既失而因以诬人岂不为故乎用镌一阶尚服寛典莫仲效降官制具官某以尔居官为下交之渎涖事信诬告之事镌秩一阶用惩不恪尚为末减其懋省循张通降官制具官某愚为臧获宁免过愆尔既不能恢雅量以含容又不能付攸司而裁决至于殴死则有常刑用镌一阶尚服寛典吴亿降官制具官某尔长治百里师帅斯民不能检身自丽刑辟虽经肆宥尚镌两阶兹乃原情毋忘省咎可孙庆降官制具官某朕兼爱南北之民俾还桑梓之地而尔护送不谨诈弊滋生用贬厥阶以惩失职汪召嗣余应求降官制具官某等唐刘晏搃转输号一时能吏观其所任虽在千里外奉教令若目前尔等专领漕计委使之际不能择人镌秩一阶用惩失举尚服寛典毋忘省愆孙处厚降官制具官某朕悯死事之孤而官其嗣子葢旌其忠也有欲冒赏者尔乃以身保之罪将奚逃镌秩一阶尚为寛典往冝循省可尤人乎秦琪降官制具官某尔䇿名仕版效命戎行不能检身至丽刑辟聊从镌秩勉自省愆钟志大降官制具官某竞逐市利固失于亷隅假贷官金又从而隠讳吏议三尺秩镌两阶往服寛恩毋忘省愆刘真降官制具官某策名以仕检巳为先而尔被酒私游尚气不逞聊镌一级以示薄惩往体寛恩毋忘循省柴瑾降官制具官某簿领贵于勾稽闾阎戒于烦扰尔居官纵吏督赋挠民聊镌一阶尚服寛典胡寅转一官致仕制逹进退之分者可以律浮竞之徒笃终始之恩者所以优老成之礼眷从臣之谢事举彛典以疏恩具官某经术淹该识度凝逺君子之仕行其义早服禁途公家之利无不为备宣忠力出纡郡绂亟佚祠庭遽因疾以引年重悯劳而徇请爰増厥秩用宠其归顾疎广祖行虽不及都门之盛方祁奚告老尚无忘嗣职之贤往专精神益介夀考䇿名就列早聨持槖之班引疾抗封力起挂冠之请重违雅尚爰举彛章具官某经术淹该风猷凝逺入趋清署鬰为侍从之臣出殿大邦绰有蕃宣之誉方即真祠之奉遽陈美疢之婴笃意遗荣悯劳以事疏恩增秩用宠其归往祗邦涣之优益遂家居之乐刘钖致仕制宣劳效命久殚卫社之忠引疾抗章遽起挂冠之请莫回雅尚爰举恩章具官某结髪从戎指心报国出贾军禆之勇入提禁旅之严家世韬钤裔本山西之种弟昆勲绩名皆国外之闻越跻留务之班亟就真祠之佚比观请谢恻用闵劳仍兹阶秩之华遂尔林泉之乐其慎调于方药以益介于夀祺王舜臣致仕制委质宣猷方专分阃露章引疾遽欲挂冠顾雅尚之莫回冝恩章之具举具官某持心谦毖禀质粹温乐名检以自闲逺骄华之末习视三孤之秩位峻于亚师张六纛之仪任隆于谋帅方奉真祠之佚俄陈美疢之婴恳请欲归悯劳以事用率循于彛典仍宠畀于故官遂尔晏私祗予涣渥任铸致仕制具官某侍宫闱而勤事允为亲信之臣归选部以引年爰笃始终之礼以尔性资恪谨材谞疏通既久奉于宸扄乃愿归于铨品偶因婴疾力欲辞荣冝仍阶秩之华俾遂家居之乐张思正致仕制执戈卫社者知忠义之大闲引年谢事者逹进退之髙致可无涣渥用贲归休具官某奋身戎行迺心王室识竒正循环之理有抚存挟纩之恩自封爵于廉车丐奉祠于真馆遽陈婴疢力请辞荣冝因宠于故官葢率遵于彛典其专安养以对休光起复徽猷阁直学士朝议大夫利州路经畧安抚使知兴元府王庶转行两官制勅由闗陜之地通于巴蜀有梁州之区焉德宗迫朱泚之乱葢由奉天进狩于梁而戡难之勲自其地始其风声气习之尚冝可概见有能为朕拊循其民申明尺籍以振山西之气则前人之功斯无媿矣具官某好谋而能断任难而有成率边郡之良家兴于义勇抗数州之贼气全我隩区朕方期枢臣成阃外之功汝能为国家建方面之畧虽土门之师未集而陜右之势巳张冝钖美官用作尔祉念方图河内之守莫若寇恂成异时淮蔡之功或归李愬兹益隆于任寄宜自奋于功名可中亮大夫乔仲福阶官上转一官制勅国家有疆埸之忧未能外御而郡县有蟊贼之患复肆内陵念非义勇之臣曷胜披猖之势冝申优赏以劝异能具官某沈鸷以有谋恭和而善断前者敌人之计欲破江隂汝与将士共遏其势彼乃败散一方保全同时立功皆巳论赏汝之劳效不减衆人独拘常法曾未迁改岂信赏之道哉加进一官是为异数往服恩命益图后功可杨存中除少傅制朕法黄帝之卫兵任重殿巖之帅稽周官之洪化位髙孤棘之班攷閲嵗以酬劳诞告廷而增秩具官某禀资沈鸷许国精忠援枹皷则忘其身深懐义概挫虓虎而夺之气屡着战功总万营以扈禁宸张六纛而分外阃歴时滋久尽瘁靡他载嘉十稔之勤叙进贰公之次骍旄导节仍齐钺于雄藩绣斧在裳正朝仪于亚傅陪敦邑采申衍户租以示褒崇以光环拱于戯有功见知则説朕既昭积累之懃执事顺成为臧尔益谨凝严之护往祗明训思副异恩韩材起复制素冠三年之制是谓礼经墨绖一时之宜葢当戎事愿从权而制义可移孝以为忠具官某鸷勇多谋鱼丽着绩遽动倚庐之戚谅深陟岵之悲与其处苫块以居忧慕亲何及曷若执干戈而在列徇国为先勉服训言趣还官守陆谨范胜起复制具官某倚庐枕块虽懐至性之悲腰绖从戎亦有夺情之礼葢资父事君之道一也尔其起从王事悉乃心力扬名显亲则忠孝兼得矣王父亨赠太师制勅朕属时艰虞率巡侯社惟兹大飨之礼敢忘九献之勤礼既偹于克禋庆宜均于厚下具官某父某忠能事上勇足帅人少服戎行擅勇冠三军之誉晚持使节有功成三箭之歌燕及后人保兹余庆爰升品秩之数遂极师保之荣灵如弗忘宜克知享可武畧大夫王俊赠五官勅夫死难之臣虽非有劳亦宜第赏况功状巳着而身荣弗及则褒扬之典其可后乎具官某昔者狂寇引兵攻䧟城邑杀掠吏民江淮之间为盗渊薮至併师合击乃始败却尔居其中处死弗顾亦既忠矣大将计功以状来上进官五等遥领郡章灵如有知尚克歆享可罗汝楫封父制朕秩三神而拜贶冒四海以均釐矧惟法从之华冝钖显亲之庆具官某积德之厚天假髙年教忠之勤贤称嗣子兹颁郊渥用陟阶封祗予命数之崇为尔家庭之耀义方获报夀履永绥张思正赠父制朕贵诚质而因天事天严陟配而以孝教孝均尔将臣之贶为其祢庙之光具官故父某实浮于名材裕于用少着严闉之绩庆钟嗣子之贤肆颁神休以率国典爰陟亷车之峻载昭饰禭之荣尚期爽灵歆此嘉宠康谞封赠故父制供奉宸闱畨休分兼职之掌典司帝辇满秩有疏恩之常推以及亲讵当吝赏具官某故父某早称勤毖服在禁严生陟廉车之荣殁受帅节之宠厥有嗣子能绍家声酬其尚舆之劳申兹饰壤之礼仪物俾同于三事光华增贲于九原未泯英魂来歆异数赠故母制具官某故母某氏淑惠根性柔恭律身丛然隤祥茂于嗣叶能勤事役克绍家声酬其尚舆之劳申玆饰壤之礼既正小君之号改荒大国之封邈焉九原歆此异数赠妻制供奉宸闱之宻典司章辇之严既满秩以赏劳用疏恩于厥室具官妻某氏温恭植性淑谨禔身严盥馈之威仪谨闺门之法度粤从夫爵载陟阶封躐命妇四级之华为端朝一时之宠祗承涣渥益励柔嘉康执权封赠故父制朕缇室迎阳觚坛展寀既严昭配以尽己之孝又均蕃釐以及人之亲具官某故父某风矩洁修宇量沖固虽抱艺以不试非荣其身然积德而克昌乃大厥后繄有承家之嗣通予延阁之班越熙禋祠兴感祢庙极荣二品之秩用贲九泉之幽尚期爽灵来頋恩宠赠故母制朕率三嵗之旧章崇二仪之合祀贶施荷神灵之赐福釐同臣子之均爰颁庆条用慰孝慕具官某故母某氏柔明赋德法度冝家实生嗣子之贤服在禁涂之列向因郊渥巳侈郡封越告成于明禋用载裂于腴壤尚期遗懿式克钦承汪藻赠父制朕贵诚质而因天事天严陟配而以孝教孝頋在从臣之旧冝疏祢庙之荣既歴再郊併昭叠宠具官某故父某材韬不试德厚流光大嗣子之承家有懿文之华国属当精享习卜二嵗之祥爰累庆章饰赠一品之秩尚存灵爽来贲渥恩赠故母制朕贵诚质而因天事天严陟配而以孝教孝顾在从臣之旧岂无念母之思既歴再郊併昭叠宠具官某故母某氏早腾淑誉来范髙闳大嗣子之承家有懿文之华国属当精享不专向于蕃釐爰累庆章用改荒于名壤尚存灵爽来贲渥恩梁份郊恩封赠故父制朕缇室迎阳觚坛展宷既均神釐之贶亦怆亲养之遗宜敷我恩以钖尔类具官某材裕于用庆丛于家大嗣业之继承聨棣华而通显既上仪之丕就宜渥典之申颁进陟亚傅之崇用为幽隧之贲英魂不泯休命其承赠故母制故母某氏惠淑根性柔恭律家丛厥隤祥茂于再叶兹颁郊贶用率国常改荒大国之封追饰小君之号尚期英爽嘉此宠荣王故母马氏赠庆国夫人制勅具官某故母某氏仪于中壸早着令猷惠及小星葢由淑德实生令子为予虎臣虽弗逮于身荣岂遽㤀于追报易名大国用侈余休灵如弗忘尚克知享可王继母向氏封秦国太夫人制具官某继母某氏柔仪可则令誉有闻生于世家作配君子惟内黄汤沐之奉巳启旧封嘉秦川陆海之饶载开新邑益膺褒宠永绥夀康可王故妻令人赵氏赠硕人制勅具官某故妻某氏梦兰协吉载翟有光以鸤鸠之德而居鹊巢以采苹之诚而荐行潦爰嘉有礼乃命疏封益修中馈之仪助成分阃之畧永祗命服勿替训词可王舜臣赠妻制朕测景迎长竣祠拜贶既孚涣号以为尔姻戚之宠又沛湛恩以闵其室家之亡具官某故妻某氏法度柔嘉言容靓慎发自华绪仪于名门早衔恤于鼔盆屡疏荣而饰壤属颁郊渥更侈郡封邈其九原歆此异数师敏转遥郡刺史诰勅具官某七闽之区素称无事比年以来盗贼数起至遣将辅抚戎乃稍底定夫战克之难如此则凡斩将搴旗之士可谓均有劳矣尔前者躬率师徒冒涉山险不顾必死遂擒渠魁上功自言备见成效进官一等遥领郡章益图后勲朕不忘汝可端明殿学士左中大夫提举亳州明道宫颜岐复资政殿学士诰勅具官某才华夙着德厚有闻清以善容刚而不犯誉既髙于奕世学自名于一家昨从艰难累更事任揔北州之师律士听无譁从南国之征行人心胥悦㑹敌师之侵扰致淮土之绎骚先事而图曾靡闻于奠国见几而作何独善于谋身俾辞机政之劳姑就祠宫之佚念巳更于积嵗盍稍正于崇阶一沐新恩遂还旧物惟始终之厚遇岂替朕怀若左右之具宜其享汝德可端明殿学士左中大夫提举临安府洞霄宫李邴复资政学士诰勅具官某从容而能断刚毅而用和自奋材名屡更华贯旋司政柄备罄忠勤惜未济于艰难遽请从于优佚尝因旁累遂坐镌除念君臣通宥过之仁而兄弟无相及之义固知王导初不与大将军之谋何待祁奚乃能免羊舌氏之难已陞华于祕殿复进叙于崇阶葢朕之待臣初匪有疑则臣之报君亦宜自尽往肃祈于明命其益励于嘉猷惟予荩臣勿烦多训可邵溥复秘阁脩撰诰勅朕遇灾而惧广求其端爰疏涣恩大赉羣品冀迎善气以享天心而况勤劳之臣尚婴谴戾载加申叙其可后乎尔文学之富为时老成政事之优见于巳试自登禁从名重本朝属时艰虞未究施设尝下锋车之召益勤仄席之思即将迈于逺猷盍稍还于旧物升华芸阁寄佚真祠虽在逺而弗忘宜体恩而图报可李弼孺复直徽猷阁诰勅具官某尔世济之美为时名家临政之优所至称治既屡更于烦使或稍致于谤书对仗自言何乃果于用辨投章而去是亦近于弗思念既歴于嵗时亦屡更于霈泽巳起真祠之秩仍归延阁之班励汝忠嘉服我休宠可罢吏部侍郎落职提举宫观诰侍从之臣义当徇国谋身既切理必背公肆瘅朋比之徒用振公方之气具官某顷有旧誉擢置谏垣察其陈説之词谓絶附枝之援当羣情之交煽委正道而弗行汝宜为朕辟大公之涂朕亦恃汝为衆正之望猥自同于新进谅有愧于初心隂交台臣为嚅嗫相亲之态致身从列忘逡巡自好之风姑褫铨曹之聨往即祠庭之奉是惟茂渥其务改图可李光落职提举台州崇道观诰勅王道不明士以私义自髙其于君臣师友之分不知权轻重而行之用失其叙者多矣夫吕禄之死刘氏之所以安也而郦寄负卖友之谤使寄纳忠于禄则吕氏之祸岂易去邪朕方欲息邪説讵诐行放淫辞以正人心有失厥叙可不援而正诸具官某顷者大姦在位持权日久学士大夫始皆恶而逃之及其中也不能无疑又其终也乃反变而从焉此由道术不明而私义得以胜也尔自服官箴即思自奋其视州县力抗回邪可谓义形于色矣至大姦久而弗去亦复变而从之何也靖康之初条具宿恶明示天下汝当言路自同寒蝉岂亦君臣师友之分不知权轻重而行之者欤嗟乎范氏势盛商邱聴移董卓云亡伯喈兴叹此学者之大戒也其镌要职往食真祠求汝宅心服我明训可廖刚先次落职诰勅朕临朝思治仄席求贤士有一善未尝不悦而进之惟恐其不及也在廷之臣亦宜精白克承朕意庶几共济以底丕平其或诡行败德务规进身岂朕用人之意哉具官某始以操守见推乡闾中尝宣劳以绥盗贼使者献状朕意嘉焉故自造朝曾无几时而循致禁从朕之期汝亦云厚矣而乃柔佞回邪喜为附会朕既失望汝亦奚颜其镌美官稍正其罪尚体寛渥毋忘改图东牟集卷九钦定四库全书东牟集巻九宋王洋撰表贺册皇太后礼成表慈恩逺被母道贵亲至徳増明天下自顺恭惟皇太后陛下夙赞先皇弼成至化诞生明圣缵继鸿庥华胥实赞于轩圗文母有光于周道恭惟皇帝陛下治道克成孝徳聿尽爰归功于慈训遂推美于琼章迈古今之上仪接祖宗之旧制孝恭交至家国庆安臣逖居下土遥仰阙廷虽济济跄跄莫预搢绅之列而雝雝肃肃同聴遐迩之歌到邵武军任谢表分守无功宜收符竹引嫌自请尚领军麾被宠若惊以荣为惧伏念臣伶俜末族朴小才持身本乏于寸长积毁难逃于衆口岂期侥倖频辱使令右粥左餐坐享丰登之乐戴天履地难酬饱煖之恩此盖伏遇皇帝陛下洪覆兼容大明旁烛悯一夫之失所致四海之归心臣敢不上体薫陶益思砥砺观民膏民脂之戒夙夜靡忘奉一心一徳之规造次于是辞免兼侍讲表闻命震惊罔知所措窃以帝王之学缉熈光明爻象之书广大悉备非通儒之鸿博曷备问于清闲伏念臣理昧钩深识非知一徒以雕虫之末技误膺出綍之代言莫称使令巳忧踰溢更玷露门之清选妄谈太极之㣲文惧渎圣聪必譁公议伏祈睿断改授时髦庶俾小臣获安愚分侍讲谢表臣某言伏奉告命授臣兼侍讲者词掖代言方愧六员之选经筵劝讲误聨三侍之荣宠踰其涯悸不自定臣某诚惶诚惧顿首顿首伏念臣禀质浅窳逢辰休华屡叨洪恩骤寘近列顾篆虫之末技何取于致君以涉猎之謏闻岂精于谈易况夫亲法宫之事者其臣莫及游圣人之门者于言为难故文王深逹于六爻独演河图之妙虽孔子犹勤于三絶敢陈黼座之前过被丝纶宻承帷幄兹盖伏遇皇帝陛下体尧稽古迈禹惜隂日月就将自得光明之学干坤易简发为久大之功乐取于人不求其备臣敢不研精十翼撮要九师如至治之宏纲见于观象庶俯询之清问可以㨿经臣无任代宰臣以下贺瑞木表臣某等言近据䖍州守臣薛弼进上瑞木中有天下太平年五字者徳格圆穹昭示一人之庆木呈嘉瑞中藏五字之文珍贶一闻懽声四逹臣某等诚懽诚忭顿首顿首窃以物虽㣲于动植政实与之感通和气致祥则天且弗违圣人在上则木皆得性衆枝内附示武王无外之休仆栁成文启宣帝中兴之兆同颕骈柯之秀扇厨指佞之生史不絶书地非爱寳曾未若木析斧斤之际文形节月之间匪刻匪雕示以三登之意非行非草宛具八法之工新逢甲子之上元得在章贡之南服当仁宗之庆厯尝献自于澧阳逮神祖之熈宁亦见诸于柚木崇和列瑞治平纪祥欣逢再造之期实继前休之盛恭惟皇帝陛下升烟飨帝振铎右文孝悌之徳通神明忠厚之仁及草木鲁史记九年之蓄巳闻舆议之共称周诗备五福之章孰谓太平之无象惟夫万物得由其道故有诸福可致之祥昭贲饰于人文阐坤珍于植性臣等叨陪宰路莫测圣功俯察仰观合嵗星主文之象母修子应彰火徳为孝之符臣等无任代谢幸太学表八表尘清仰属右文之世六飞雷动一新视学之仪昭回咫尺之天颜鼔舞衆多之士类庆谐千载风动万方中谢窃以圣代恢儒非止奉行于故事王畿首善盖将乐育于英材治已格于偃修教必敦于帅劝振风俗于衣冠之旧息干戈为礼乐之华铺张奕世之宏休绍复中兴之盛典于今为最亘古未闻夙驾临廱蔼郁郁葱葱之瑞温颜下士见洋洋济济之风既释菜于杏坛重横经于黼座胪传趣召欣聨振鹭之班庑席回环分赐苍龙之璧旋移天步亲御书帷睿意非常不数汉唐之陋诵声逺播悉还邹鲁之纯恩下九天荣生一日恭惟皇帝陛下心游六艺道冠百王论经何啻于夜分议政有踰于日昃手挥宸翰仰窥琬琰之光带拥桥门咸耸云霓之望纶言载布圣徳昭孚臣敢不祇奉训辞恪勤术业学如不及肯忘寸璧之隂乐且有仪不负百朋之钖代张帅谢除待制表承流京邑方懐瘝旷之虞次对禁涂遽被褒迁之宠自天拜命无地措躬伏念臣生禀庸资进蒙异睠驰星轺而转漕未及终更任天府之剧繁遂叨试可属神圣中兴之运蒐礼文久坠之仪百度肇新千龄希遇实臣子效勲猷之日虽尽勤劳然材能有分量之拘终难称塞每忧夙夜无补事功况桴鼓未稀尤愧夫辇毂弹压之政而荷嚢忽佩奚取于侍从言语之臣避不获辞得非所望兹盖伏遇至仁博爱妙道曲成録善弃瑕急尧帝亲贤之意兼收并蓄无商王求备之心虽甚拙踈亦加甄奖臣敢不坐以待旦益思父教之忠国尔忘家愿报君恩之赐代谢转官表郊祀配天创见修文之效考工率职遽叨増秩之荣拜命自天措躬无地中谢伏念臣猥从踈逺遭值圣明解京兆之守符持甘泉之从槖属阳陛精禋之飨雷动属车具勾陈法驾之严星罗周卫供无乏事幸免瘝官恩更俾之序迁得实逾于望外兹盖伏遇道参化育徳洽臣邻稽古礼文炳同风于三代咸精技巧覈称职以中兴乃如罔功亦误优擢臣敢不勉思宜称祇佩宠光益殚夙夜之勤庶有㳙埃之报代谢赐对衣金带表荣颁显服襜如一袭之恩巧制精镠灿若万钉之寳宠非常而骤及徳不称以深惭中谢伏念臣禀质迂疎逢时熈洽考绩王畿之治曾莫逮于中材跻身法从之聨恩实由于上力更䝉褒博増贲孱愚兹盖伏遇命式九围徳承羣辟信赏既精于为治仪刑遂致于作孚虽器名不假于人欲昭国典然体貎以厉其节爰钖身章臣敢不衣被知荣糜捐誓报服之无斁阙必念于弥缝束可使言口不忧于衆铄代王帅谢赐对衣金带表行都延阁方懐旷职之虞显服精镠更被章身之宠人虽歆艳已实兢惭中谢伏念臣生禀庸资出逢兴运躐从外职擢寘近班未踰嵗月之间浸冒龙光之厚兹盖伏遇皇帝陛下干刚天徳贲饰人文隆体貌以厉贤养威仪而致福垂裳㡳治懐手足视臣之心偃革跻时公爵禄磨钝之具臣敢不书绅佩训属袂知荣束带立朝执百錬益坚之节惟衣在笥存五紽退食之心状乞擢用宗室状臣伏读十月二十五日诏书星变火灾许内外臣寮实封言事文词哀痛徳意丁宁闻者感泣以为上天有悔祸之期而圣主有应天之实臣偶列官行在亲覩变异且读陛下求言之诏安敢黙黙以自后于黎庶故敢畧陈其説伏惟陛下留意幸察臣闻天之警戒人君必依託象类以示训诰人君之应天亦宜因其象类以求之则天意可得而灾异可消茍或不然虽多方以求之皆未免于瞀説也臣闻之师曰昭明齐遫可以亨饪者火故古之圣人缋火于衣以明事宗庙之孝昔炎汉之兴实绍火运故继世称孝以象其徳臣尝因其类而推之若火徳顺其序则宜昭明光大下临幽隠旁烛无疆而祸故熄絶一或失此则灾延于下变见于上亦其理然也春秋书火灾者屡矣或毁一庙或焚一国圣人固已求其端而书之况如比年冦盗相煽焚灭生类自国门以东极于海濵南至豫章长沙延袤几数千里等为瓦砾生灵之祸未有甚于此时也臣谓凶燄至是极矣而㑹稽之火复见行在上天威之荧惑天其或者欲重警陛下俾更新而振起之乎是诚圣上警惧修省转祸为福之秋也且自曩者以至于今凡有号令莫匪顺道天下之人皆知圣人之心欲以至徳要道以治天下也积之有年宜享顺应而乃悖缪如此岂夫播告之修或有其文而未尽其实乎群下承命咸体圣言而恻怛之诚或未能有加而无已乎将左右之臣以姑息爱君而失陛下惓惓念亲之㫖乎古之君子其从政也譬之农夫之有疆埸朝夕行之行无越思盖彼效一官者时必先定其目而以思虑继之方今天下之急而凡任天下之大当如何然则其目安在乎二圣銮辂未还中原则生灵不得息兵革不得戢祸难不得弭而陛下与羣臣得高枕而卧哉臣愿陛下审定其目固巳在此时而力行之无使须臾忘去方练甲兵以核其力励政事以精其徳因斯民之颙颙奋圣人之怒为先焉敢为逃遁之説者必诛无赦凡曰二圣在逺将求康复之功必自此以图之至诚力行久而不息则上天之瑞应殆将縁类而降其符也岂忧变异之不去哉臣又闻之圣人以宗社为重故必固根本以消祸乱于冥冥此不可不急也伏愿捜求宗室亲近其贤者或外假其权使同姓常强异姓无得而踰之此又宗庙社稷万世之长䇿不可不思者也臣无任缴駮郄渐除直秘阁状臣闻爵禄者圣王所以励世磨钝之具不可以不戒也故重用之则名分重而人知劝轻用之则名分轻而民不服臣伏闻㕁渐前为无钖令及常州通判皆以善事权贵趋时附㑹以为进身之计近者遽得瞻望清光巳骇物论今者复俾进直中秘渐为何人乃与此选夫延阁之聨士林清要之地陛下犹不爱惜以为励世之具乎况今来敇黄一道并不显元犯事因臣乞令有司别行检坐容臣看详渐向所以得及落职之因必欲洗濯用之委以烦任俟果立劳效徐命进以阶官可也荣名美职岂渐所宜得者哉与丞相论郑武子状伏覩本局闗报删定官郑克坐言章所及别与差遣者某窃见郑克温恭足智简俭自将问学有所师承孝友发乎天性某自得官敕局与克同事熟闻议论备见操藴方今行在招徕茂异多士骈集虽在㣲官亦多英畯敕局数人其间固有㧞犀擢象见称一时者然而析理精㣲旁通法意鲜如克亷靖有守不妄嬉笑鲜如克好恶不茍是非别白鲜如克克自入仕以来辛勤养母兄弟二人出处雍睦克身就吏禄弟奉母郊居克之所享不过脱粟蔬茹每营甘脆奉母身不敢尝昔郭㤗与茅容定交止此一节今克持身如此而不见称于世岂独郭㤗为知人者哉时方艰虞朝廷用人固难以一槩取人才如克奈何以流品弃之某不敢逺引古人姑以近人比方克之素节则查道刘羲叟经术则陈赐龚原文章则唐庚马存诗什则陈无己心计则薛向议法则刘赓今一官于敕局已䝉镌贬则克之材能安得尽用伏承日者以新修敇令一代重典屈丞相为提举官则删定官亦丞相总属之末某所以自忘㣲贱輙敢论述克之行事以为职分所当然者敢幸钧慈俯加审録闲暇之际加访求焉有一言不符甘受欺罔之罪昔休徽江州之政宰相不知孔戣固巳为言江州之政既外且逺其未逹于朝廷亦宜今克近预末属日在视听之下而有所抑鬰某虽愚贱安敢独自爱惜不为借鸣于丞相之前惟丞相俯加採择还克故任新书之成允有借頼干冒威严不胜战恐之至札强国本札某尝谓天下之病治则隠乱则见其隠者固非素隠惟当路者蚤夜以思务求去之而又有能言之士助成于下故小病之不积大病之所以去也其显者固非骤显惟当路者不蚤夜以思务求去之而又未有能言之士助成于下故小病之弗除大病之所以成也某不敢以久逺喻请以近事明之宣和以前大病有二靖康之世大病有一今日之势大病有一病于往者弗治而显矣复何言哉病于今者尚可治使隠也可不念乎所谓宣和之二病何也曰请谒也曰贪功也惟请谒之风行故刑政不修亷耻不立善者不劝恶者不惧而内乱成也惟贪功之説行故新政事作礼乐辟土地失盟好而外难起也所谓靖康之一病何也曰两宫之间不能无间言也王黼之祸坐于蔡京师成之死急于童贯人皆以谓事之本原固有所在推是言之事多倒置此所以内外之势离而弗合无强枝辅故逺夷再举而京师为墟也所谓今日之一病何也曰国本单弱也明皇之世河北难起而灵武之师肃宗帅之至徳之世两京复䧟而子仪之师广平统之迩者逺夷近在江口命将出师则其势轻六飞临戎则其事危方此之时若选取近属之贤为上出征抚我六师官以京尹之贵假以宿卫之重逺夷闻之知天子恢廓大度天威赫然庶几其亦慑也况行伍之士乎若所以固根本强宗社重朝廷其为无疆之休有未易尽言者焉至于誓命之礼揽御之方事在朝廷了无可疑今执事当路而不务早夜以思指是为急恐伤上意置而弗言乃欲理当世之务使不失叙非愚者所能知也干冒威严不胜战悚之至傥或可取愿观设施论楚州事札某窃见今日朝廷所恃方镇以江北为重在江北诸镇中楚州承州最为紧急承州今闻已被敌人侵据独楚州截然中居强立者两年矣某谓楚人稍习山川形势利便人材能否今试具数事恐可施用谨具画一如后一自楚州来者询问得赵立弹压用人甚有次序中间执通判贾敦诗送于朝囚曹官贾连置于狱杀主簿查蒧责以大义明示于衆有祥辉观女道士二人收金人帖上有金国年号便欲杀之所以一郡之人莫不知好恶所向承命不暇前此州都监王询者専执兵柄郡将所不能制及赵立出师淮北令询作先锋回顾即斩致询之兵不敢少却用能走金人之师所获军资甚衆此弹压之效也至其用人则又有可称者朱存中为土豪之最得郡人情以为干办官兼知山阳县事朱钺土豪薄有武勇以为州都监孔师钖老士人谨细能御吏计出入以为山阳县丞张骥千士人之可称者以为山阳簿顾伯起朱芑皆进士登科委伯起以县事先任芑为本州粮料又任芑通判泗州是以一郡之士皆乐为用然此数人恐非经朝廷命令虽抱忠力未能自逹若朝廷降付札子各令条具优与官爵使此数人皆见朝廷已知姓名必思自奋以报恩宠一除赵立所委用外士人有冯舜文冯舜诏翁招张师闵亷洁巳蔡仁张次仲土豪有呉襄冯周士周源谢珪皆有帅衆之略颇闻未肯遽自当事若札下赵立有欲与官者不拘人数许以奏闻庶几肯为用者衆昔汉髙祖曰吾不爱四千户以慰赵子弟今以是行之事似相类一楚州东有盐城南有寳应西有淮隂北有涟水涟水限在淮北淮隂即当泗州之冲此两处各为敌马蹂践不复更有征赋惟盐城寳应两邑今年曾下种处稍有稻麦赵立都两邑税赋凡得数万可支半年军食百姓所食不与也今寳应路与承州邻势必梗絶独盐城一路可通㤗州兴化今欲稍给楚州粮食必自通㤗往乞以粮食转至通州即令岳飞据所交到数却自㤗州拨还楚州令楚州之兵自从下河津般孤城久饥得通粮道必自向前纵有散失分数亦自归恩朝廷矣若通㤗不肯那移必得朝廷所降之粟自到楚州即成迂逺恐误兵食一楚州至承州中间有两湖一曰白田湖二曰新开湖有张敌万者聚衆往来湖中与赵立为仇常梗楚州粮道前者承州薛庆颇得此人欢心故独不梗承州籴买之路所以七月中楚州米一升四百五十承州一升二百粟价相去不啻一倍又承州城中足食皆縁张敌万与薛庆无怨不于城外阻截之故今乞以一近上名目与张敌万令取得承州即以承州镇抚与之命赵立与张敌万通和彼虽懐忿其力不能相制若承朝廷命令必便解仇以此助楚州之力其利不细一承州既为贼人占据必驱本土人当锋今乞朝㫖劝喻楚州人切勿杀害承州土人常务招诱告以朝廷伤痛赤子之意纵使两州之人交锋之际不暇承命此令既出承州之人感戴朝廷恩惠必有思自奋者或执贼自归理亦有之一承州虽为贼人占㩀其间仓庾稍实又闻有敌人残零辎重皆诸将所觊觎所以近日环冦之师稍衆若令诸将先入者主之则人人自奋又承州之地自江南视之则为危自宿泗视之则为安今闻宿州蕲县尚有宿州官吏而泗守王宣赞者骁勇过人若令来取承州就食彼必闻命引兵又泗州刘氏统兵屯驻建康特以泗州乏食故不谋归今若令取承州就与镇抚则泗州失业之民皆可复归承州渐近乡里此亦因其锋而用之之道也论防秋事札一诸处起土豪民兵把隘乞令㸃集后即时放散直候警急方得追唿某窃见朝廷以谓近年敌人入冦诸路民兵以爱惜乡闾悉力捍御往往获功去嵗两浙民兵尤着劳效朝廷节次行下州县保明推恩人人自奋甚大惠也今秋诸路往往劝诱土豪民兵一则各保乡分二则为衆防守然闻诸路把隘官司多虑民兵生踈遂欲预行教閲有欲五日一习总一县观之计所起民户去把隘去处有去家十里者有二十里者若五日十日一习往来道路必致经宿是五日十日之间少者两日多者四日方了一番教习岂不妨废农务冦贼未来先自纷扰且乡保之民使其不甘侵暴用命自奋虽瓦砾白梃可以击贼若使了无鬭志虽使日日教习宁免生踈今乞乡分土豪各已分定把隘去处即时拘集当官教閲使识旌旗金鼓坐作之节不过三日即时放散直候警急方许追唤如有不肃以军法治之号令既行人人安便一诸县添差县尉一员令部新法弓手乞行寝罢某窃见朝廷以县道弓手为不足用特置添尉一员使専出战法意甚善然以某所见观之徒为纷纷无益实事凡一县之内乡民肯为弓手者不过若干旧额徃徃不足又使添置新法新旧相争各为区别寻常巳自异心缓急岂肯相援且张官置吏亦非细事每官一员少者史一人胥两人㕔司两人多者史二人胥四人㕔司四人是数十人中多者十人少者五人先已无用不执弓矢共糜廪稍无益有害莫甚于此今乞速罢添差每县止于旧弓手额外各添百人以新法弓手补充如有不足更行召募尉或不才自当换易岂有文尉守律武尉出战名分相敌不相为使县县败事害徧天下且朝廷初立新法欲易招置遂使新法弓手役钱优于旧人此正与蔡京创立辟廱施行新法贡士进士分为两岐不知天下人材本无新旧实同名异妄为纷争伏乞速行併罢督责县尉务使一心蠲逋欠札子某窃谓朝廷有可以大慰民情亊理甚明每屈于衆议欲行輙止者如拖欠积欠税赋干系官钱是也已出省限而未纳税苖谓之拖欠经及累年谓之积欠正犯人家财不足均摊合干人出备谓之干系官钱此三者前两项在官未尝有所得后一项所得甚㣲而破家卖业者相继皆朝廷所不忍行而行之者夺于衆议以谓不可去也今衆议所以谓不可去者以其数至多一旦蠲之国用遂屈且催刷积欠逋负其名甚正若一旦蠲除却行敛取即伤民或甚此衆议所以不欲行而朝廷不能夺也某以为此事为州县监司者皆已知之不敢不行耳且所谓拖欠积欠者何尝得之皆以当年所入名为催到欠负而巳且以一年计之当年所入皆以数足于足数外催到米斛谓之欠负可也岂有当年之数未足却纳欠负之理朝廷试取一州夏秋帐状计之当年所入几何催到欠负几何当年已足有催到之数谓之催到欠负可也当年未足而别出催到欠负一项非以新为旧而何哉且州县所以为此者盖亦有説不惟欠负未䝉蠲除挂在簿歴正縁当年所入尽合起发催到欠负尚容兊那此所以不得不为䝉蔽之术也某窃观江南东西湖南北数路以连年盗贼之余或弥阡亘陌举为丘墟而复业之人未尝尽归以至江西之田贱价与人人不敢售者以其欠负未尽故也每遇肆赦有除放之文徳泽非不加也然于条称放者止放三分余七分尚存也某愿朝廷径下诸路凡九年以前拖欠积欠并行除免如十年拖欠许令催促如州县敢以新苖补填旧欠移易簿书委监司觉察民户越诉如此则南畆之民悉被实惠太平之基岂不益固哉又干系均备一项尤可矜悯谓如甲愿充衙前借乙田宅抵当又召某人为保及当受重难欠折为甲者家业已尽或已身死或死狱中矣除抵当田产自合出卖均及保人又均及乡邻又均及主行文书之吏原其本情未必不相䝉蔽以规在官之利然其心岂谓场务便破壊纲运便失䧟也根柢穷治无有已时卖妻鬻子不能充足岂不伤和气哉某愿朝廷徧下诸路如见今欠负除正犯人家业及见抵当财产并行出卖外其余干系一切除之某观前世有因推恩减除租税者国用若足租税尚可减免况逋欠乎国家用度方之其它固不可行若此三项或有名而无实或害多而利少愿朝廷断之行之正诡名法札子某谓当今之法有条约备具刑名甚严而决不可行者诡名之法是也今者州县有十等五等之别一有均敷曰上户一有追唿曰上户一有差徭曰上户为上户者不胜其劳而下户晏然熟视如此则是驱之使为诡名尚何以禁之哉近年以来朝廷因臣僚申请如均敷和买之类皆彻下等是诡名之弊已去矣尚何俟设禁以防之乎盖其法之弊有甚害者行于贫而不行于富行于贱而不行于贵此乃不可不革者也且县有一宰行法于一县者也其家无田则己为县令者家买田园有不为诡名者乎州有一守行法于一州者也其家无田即己为郡守者家买田园有不为诡名者乎推而言之盖无不然乃徒设禁防形势之家虽有讼者州县不行是行于贱而不行于贵也兼并之家人不敢诉是行于贫而不行于富也独贫民下户稍涉讐怨更相告讦若州县受诉而不行即属违戾若受而行之长告讦之风使细民无所措手足至使豪猾之人诛求乡村仰以取结者岂不谓法之甚弊者乎某今以谓若尽去其法使诡名者无所忌惮则不可独愿除告赏之法凡诡名挟佃寄託官户规免等第减落税钱之类并除许人告三字遇其事至官皆依法穷治如州县隠蔽即委监司按劾而举行之如此即法固存不害其为良法意固存不害其为美意去告讦之风长敦厚之俗岂不美哉尝闻钱氏之有国也有一族子弟领郡民有讼盗种官田者钱氏子弟怒而杖之且曰有国者之富独患地有遗利岂以官民为异道哉使地皆垦辟即稼穑之盛非有国者之利乎由是二浙之地鲜有旷土夫以偏方之佐尚知捐在官之利与民共之以为有国者之利又况诡名之弊若常均及下等即无损于官而实便于民今又不除其禁特寛告讦之俗何惮而不为乎此理甚明愿朝廷断以必行之初论修法之意札某窃见朝廷重修敕令者其始本欲尽复嘉祐故事非有意于重修也故当日诏书大意以谓仁祖在位四十余年最为久长故尽复嘉祐法度縁閲嵗既久政事更革详略不同又自熈宁以来便分勑令格式四事嘉祐法度已不复见今之为有司者当上承朝廷复古之意先以嘉祐法为主其有改更政事前法所不载者以后来刑名附入则祖宗之大法复于今日既从刑部侍郎商守拙之请使嘉祐所不载者并依见行条法俗吏因之习耳目见闻之常一切以政和法令为主岂复有嘉祐哉今者虽行重修左右前后皆政和行法之人根蔕蟠结势不可解区区一二士人安能胜彼之衆乎呜唿熈宁以来变更法度以至于今踰六十年矣十甲十二子相配数穷六十岂天时人事因我国家创残之余大复祖宗之宏规乎美意始行俗吏掣肘而责之事者环聚士子十余人法吏数十人憷以后祸诱以近利谓新书朝成暮推赏典若一开口必致败事今试取巳修者观之皆政和勅也群吏检㑹凢政和所有而嘉祐所无则必修入而后已嘉祐所有而政和所无则不复条具蠧政之结人心也如此幸遇君相有恢复之大志而俗吏夺之了不得伸此有志之士所为愤叹不平者也次论嘉祐政和法意不同札嘉祐勅者不分四门具载于勅谓如创造一物在嘉祐勅则曰凡造某物光集人工材植计多寡限某日为之功成获某赏工废定某罪此嘉祐文意也政和勅者分勅令格式四门集人工材植令也计多寡限某日式也功成获某赏格也功废定某罪勅也故嘉祐勅一閲而尽在不习法者举能知之此士人百姓之利也政和勑反覆寻閲有终日不尽一事者法吏侮文者之利也今立法者欲一举尽见使人人晓然咸知而为百姓之利乎欲网罗详悉繁文碎辞可以出入为侮文者之利乎今持良法以治天下使纲目咸举不务求为百姓之利而使侮文者得以弄之愚意立法之意必不然也且法度之变何世而无髙祖初定闗中约法三章天下既定命萧何次律令民歌之曰萧何为法较若画一其洞然易晓之意可见其后天下多事而赵禹张汤之法出天下岂胜其弊哉頼昭帝继之霍光知时务之变而当时根据之弊光能絶之摧燕王仆上官文学之士咸使尽其辞𢎞羊之流不得窜其説保而持之以遗宣帝中兴之功始粲然耳向使昭帝承奢侈师旅之后守赵禹张汤之令不变则始元之诏真虚文也嗟乎昭帝去汉武之世相继其间余习往往具在张汤赵禹之党必尚持法相顾而文学之士得以竭忠尽辞者丞相大将军与百执事主其议者为是力耳使丞相不从大将军不力主在庭百执事畏罪不议则招徕之士尚得开其喙乎更昭立宣为日久矣魏相犹以汉故事奉行为名相则欲恢复大业者于祖宗之法当何如耶前朝之臣蔽䝉圣明过误国家残贼百姓不胜其弊天下之人无问逺近言祖宗之法则释然昭苏如病者痊如痿者起如久忧者去如言蔡京之流凋弊之政则䘮胆失气魂亡魄絶如覩臭腐如视涕唾如久隂而沈结如痿痺而不起呜唿今欲去姦谀更弊政大慰民心名声称号之顺否亦当如何哉此区区之愚所以不量愚贱而欲极论其弊者也后论今日之法当然札某尝闻管子之相齐下令如流水之源者岂不计是非利害一切顺从衆意务以愉快为事乎是亦因时乗理疏瀹其端导而行之使无留难故民之行之不约而顺从也某窃观嘉祐勅条目絶省政和勅条目甚繁嘉祐勑之文详政和勅之文简嘉祐勑立法多重政和勅立法多轻夫条目省则易行立文详则易晓而法重则民不轻犯百余年间致治之美得非由是乎政和勅则不然政和所载在嘉祐勅十无三四此条目所以为繁嘉祐丁宁训诰之意政和一切去之此其文所以为简徒流笞杖所以禁姦类多姑息谓之隂徳此其法所以多轻徒不知条目繁则难行立文简则难晓姑息从轻则易犯数十年间蠧国殄民得非由是乎但举一二事言之水陆不得事道像道士不得动铙钹军人不得养鹰犬将校不得从畋猎又如絶禁兵器则钩刀博刀捋尖刀名号虽异而形相似者皆收坐之此嘉祐所不载而政和则有之此政和勅条目之所以为繁也如招军经由人不得受军人例物在嘉祐勅则凡招军时先具法晓谕出榜旗下各令知委此仁民爱物之意欲民不轻犯也至政和则不然但断受财之罪而已其意以谓既巳立法何必出榜既不出榜何取知委故至今俗吏多谓嘉祐为剰文不知光武一札十行丁宁训诰之意几何其不为剰文耶此政和勅立文所以为简也嘉祐勅于同居亲有所䂓求而或使为童行或不收养因而致死者论入十恶僧尼道士于本师亡殁还俗归家回礼它人为师者加一等所以禁止姦弊可谓委曲政和勅则一切去之不知刑有当重岂可但使从轻设法之意将禁姦是务而独务从轻姦可禁乎故政和勅所以为轻而易犯也以某观之大抵嘉祐勅必出于士人之手故士人喜观之前政和修勅时详定官一时贵人漫不省事删定官多贵游子孙故政和勅皆出于文吏之手故文吏喜道之今其言曰法令诗书自为两涂虽习翰墨岂能晓法故以文法出入为已任独不知管夷吾便民之令以道揆为之乎亦拘制文墨之弊而为是谆谆者乎且近时风俗便文自营规避后悔牢不可破以谓改嘉祐之文孰谓理直改政和之文则政和之人具在不可不虑乎此所以上下袒徇务为文致必从政和而后止也嗟乎此可憷夫抱案吏耳士大夫奋身谋国死且不畏今欲导祖宗良法美意以便天下实千载一时之嘉㑹而蓄缩畏罪制于文法宁有是哉某又窃闻人士家多有藏元祐勑者若朝廷发徳音下明诏求元祐书与嘉祐参合对修具为成书其有二勅所不载于见行条法者先具条目令删定官各具所见与公朝通议之其不必用者去之其不可去者附入之则此书之成当粲然可观而使一代之典出于此时顾不韪与芜昧之説未知可否恭惟高明俯加裁择而间取焉幸甚正得失札前朝害政之方不一而止然总要而言不离于倒置而止耳以忠为佞以邪为正则人材倒置也女谒日盛宦官弄权则名分倒置也以謟谀为向上以爱民为附下则是非倒置也国力空竭邉陲召乱则强弱倒置也或唱于前或和于后併为一谈牢不可破如是而行余二十年故上天从之报以倒置之祸外夷天下之足足固在下而返处于上中国天下之首首固居上而返处于下连年之祸古今所无岂可谓强弱之运偶如是哉实倒置之祸积以召之也传曰人之所欲天必从之端谓是耳然则今日之事所以为燮调之理者不在于它审其倒置者易之斯得矣今之所谓倒置者何耶曰前朝之倒置在诸法度譬诸人身残其血气之道也今日之倒置在于强弱征伐譬诸人身残其形躯之道也残其血气者难见而其祸迟残其形躯者易察而其祸速方今朝廷谓袭前日之弊纪纲法度一切失叙则厚诬矣若征伐之所出渐成倒置则鄙人虽愚实区区之心所甚恐也今执事其思返此祸乎施设注措之方必有黙晓执事之意者若谓宻勿之请固巳告猷独行自然机不可泄则非愚所敢言也干冒威严退惟战恐东牟集卷十钦定四库全书东牟集巻十宋王洋撰策问策问问廊庙之材非一木帝王之功非一士然功无不可成之时时无不可用之士顾所使如何耳兵法曰使智使勇使贪使愚姑即是四者言之智可与共图功也然有余于智者反难独任勇所以济难也然勇冠三军者或一战可擒万里征伐不录其过使贪之术则善矣然将吏侵牟物故者衆几何其不丧师也谓守臣取材以防他盗使愚之术则善矣然擅掠财用夺御遏兵几何不同恶相济也主上练覈羣材共图中兴任贤使能固自有道至若开合延贤当进退之任斋坛受钺专假授之权为将相者亦宜茂明斯术也夫使人人已得其术则善矣如其未能而有问于生生将何以语之问㳟惟我宋克肖天徳天以所覆全畀于我圣神相承垂二百年地大物庶孽牙其间边陲版图不充职方之籍者七年于此矣主上励精庶务宵旰靡遑恢复之业视前世倍称然而算计见效未得四五岂夫服叛去来自有数邪抑消长之运其来必有渐邪将施设措注之方尚有可论也今姑取一二言之潢池赤子盗弄干戈招徕所以安吾民也然抚御失宜而覆出为恶者衆选将命师分制要路期以固吾圉也然势横侵侮而望风奔溃者多辕下之夫授以耕战保民之道宜不过是其如私愤一起则耡耰可以相残有余则予不足则取古今通道皆出于此至或取之再三则民力困于输敛日者诏书条下谋尽羣议因有在庭之对奈何但谨奉承蔑闻着见岂不辜盛意哉夫时异事变迹势不同然访古验今趣舍则一敢问今日之遏强敌如李牧之守边与光弼之电击谁优今之弭盗贼如虞诩之治朝歌与龚遂之安渤海孰合兵民可以寛转饷而使井闾无纷争之忧厥要何从借民力以裕邦财而使养生无不足之叹其术安在举措之方宜有良策诸君学优入仕固宜兼明世务以补执事之不闻幸备言其说以着于篇毋略问孔子之后善学孔子者曰孟轲氏而止耳今观其书有若不同者孔子删诗书定礼乐作春秋至于易彖象而系之尤为着明而孟子十四篇之书未尝有一言及易孔子之教进则与之虽互乡童子有不弃也至性与天道自子贡有不可得而闻者孟子则不然论形色天性虽万章告子之徒皆与之往复问难不少隐焉夫以易为性命道徳之书不可以言传欤而言性何其易也以性为人所同禀可以广言之欤则性岂不近于易而夫子又不以诱人何也言至于是不容无疑试辨明之问物之不齐物之情也自古有货币之法以权百工之低昂其来非一日也然而钱币物价常相轻重彼轻则此重彼重则此轻一有偏胜不容无弊故管夷吾有开阖敛散之法施之当年传之后世袭而行之非无成效而法出姦生令下诈起如诛稂莠不可尽除岂自然之情比而同之终有不可者欤老子有言曰治大国若烹小鲜如是则在民者固当顺其自然非可以法度加之也老氏之说可施于政欤夷吾之法可推而行之欤试明辨之问滕文公过宋而见孟子孟子道性善言必称尧舜他日告诸弟子之言亦曰人之性善若其不善非才之罪也自孟子之言出天下无异辞而人皆知性命之说美矣至荀卿氏则曰人之性恶其善者伪也妻子具而孝衰于亲爵禄盈而忠衰于君嗜慾得而信衰于友人之性恶又何问焉故孟子之后荀卿氏有异同之论而学者不容无疑焉西汉之衰扬雄氏作其论性则又有不同者其言曰人之性善恶混习其善则为善人习其恶则为恶人夫孟子荀扬皆圣人之徒也使其同出于圣人之道抑何相背之戾邪且性者夫子之所不言而三子讼言之无少隐然荀卿又称问答之语以为尧舜有是言也使尧舜果为是言而孟子不知是不学也知而背之恶在其必称尧舜乎试辨明之问春秋之时去先王之世未远列国之卿大夫材之相逮者至衆也大之为晋楚小之为郑衞当朝觐聘问之际其文辞着于传者盖不减先王之盛世焉然而比权量力莫能相尚而功烈如彼其卑何也岂其流风余泽止如是而已乎岂有其人而无其时乎不然其人才无以相尚莫能相一也试论其才之高下而究其所以然问冠圆冠者知天时履矩履者知地形此儒之所贵乎通三才之道者也请言十有二次合于分野者如何其备着之毋略问僖公固鲁之贤君也今考之于诗颂僖公复周公之宇推本姜嫄后稷至于太王文武之功然后及鲁侯之德其铺张之美则言公车千乗公徒三万膺戎狄惩荆舒至于海邦淮夷南夷蛮貊莫不率从如是则鲁侯之功虽周公不过也使有是功则宜大书于春秋今考之经传殆无是焉岂诗人之赋文胜之过乎孟子曰说诗者不以文害辞不以辞害义以意逆志是谓得之夫辞志可以意得也今所称述皆圣经之有迹者果可以意逆而遂信乎戎狄是膺荆舒是惩孟子尝以是为周公之功如是则泮水果僖公之诗乎夫诗三百篇皆经孔子之手学者安得而议然春秋亦圣人作也不然传诵者误矣盍试稽诸麟经按僖公之事而决其疑焉问春秋隐公十一年滕侯薛侯来朝至桓公二年滕子来朝先儒但言时王所黜而不明其事及后之说者曰以滕服属于楚故降称子夷狄之也如是则夫子黜之矣先王之制子男之地方五十里而孟子谓滕文公曰今滕絶长补短将五十里如是则滕为子男明矣春秋之时列国僭等自侯自伯固不足据而夫子所书必正其爵未尝假也使滕果侯爵乎安得方五十里以为国使其为子男乎安得与薛并称侯爵以假之先儒但言时王黜之而不言其事信乎若曰服属于楚而黜之则陈郑宋衞之君从楚者衆矣何不黜也观滕文公问孟子之言曰滕小国也间于二大国之间事齐乎事楚乎如是则滕之服从于楚至孟子时尚未定也谓贬黜于二年之间其事安在试夷攷而详言之问孔子曰人而不为周南召南其犹正墙面而立也与学者之于二南如是其急也为二南者可不通其说乎今考之诗其说殆有不同者焉关雎后妃之徳也说者以为太姒旧矣而或以为太任夫太任一国之妃耳以一国之妃为天子之后不近于诬欤若以后妃指太姒即鹊巢之夫人又为何人耶驺虞鹊巢之应也而汉儒以驺虞为文王之囿则所谓关雎之应果安在乎使驺虞非关雎之应则麟趾之诗为鹊巢之应又何所取正哉夫诗之为经不可不学者也二南之于诗又其急也而说者不同如此将安所取正乎试明言之问孔子百世之师也后之学者着书立言舍孔氏奚自哉今考其书则有不同焉鲁论载孔子雅言之叙其首篇言学次即为政盖谓从政不可以无学而学者固将以为从政之具也至荀况扬雄则不然皆始言学而以修身次之夫学即所以修身而修身者学之谓也讵可裂为二乎修身矣而不施于政岂将独善其身而已邪二子者学圣人而达者也其立言如此必有微意试明言之问孔子曰礼与其奢也宁俭俭非圣人之所贵也若贤于奢则远矣春秋传曰俭德之共老氏之书曰俭故能广而夫子于麻冕纯俭则从衆俭者岂非无悖于道而圣贤之所同贵者与及考诗人之刺乃有不同者焉僖公俭不中礼不能及时以礼自娱乐昭公有财不能用有钟鼔不能以自乐皆斥其失而刺之为君者而不能修道以正其国至于政荒民散刺之宜也有财不能用有钟鼓不能以自乐俭者之事而已遽可刺乎又若朝廷不能洒扫独阍人役𨽻之事不修也亦可以刺其君乎且蟋蟀之序曰本其风俗忧深思逺俭而用礼乃有尧之遗风夫使一国之人俭而用礼而其君又能俭以率之国之富实可待也果可以为刺乎或曰序诗者未必得诗人之意也序诗而不得诗人之意则圣人之意讵可见乎以此言之序诗有可疑者矣问记曰疏通知远书教也既习其书宜知其说盍条陈之以观所得问唐季至于五代文教不优武烈不断所谓教养作成之法皆已扫地宜其人材衰落无可称者及宋受命圣圣相授于今百年其教养作成之法固已大备其人材宜百倍曩时而拗指计数才三数人耳岂衰乱之极思自奋以投功名之会而承平之世无所施设乃自晦于懦弱之域邪将人材或不在于教养抑教养有所未至邪祖宗擐甲胄扫僭窃则前后左右指顾驰骋皆英伟磊落不世之士大者运筹帷幄决胜千里而小者犹能提戈斩级各以智力自効呜唿盛哉近古未有也先皇帝患之始辟武学试以射御而策之以孙武之书然所得士尚皆龌龊亡古名将风虽至治之世毋恃此属然北有对峙之敌西有未诛之羌思患预防不可忽也今欲得将帅之士皆如祖宗时其取之之法驭之之术可得闻与武举之制贡试之科亦有缺而未至与所谓教养而作成之将别有说与幸併以见告问七十子之徒学于夫子其得圣人之道各以其分量之所及而夫子告之亦因其材而笃焉故有见而谓之仁者有见而谓之智者有得一体者有具体而微者固无得而皆同也若夫至德要道独曾子闻之故曾子之学一传而为子思也有书作焉再传而为孟氏宗王之论兴焉是曾子之学其于圣人不可谓不得其传者也然而从于陈蔡者自颜闵以至求由并在四科之目而曾子不与焉使其发为文章岂遽不及于游夏率于徳行宁知不逮于冉闵而不得与于十子者并乌得无其说哉试考订而言之问万物莫不有之者道也圣人管道之枢要六通四辟无所不极故言而世为天下道行而世为天下法后之学者惟折衷而已耳心服而已耳岂复有开其喙者哉迨至诸子百家得圣人道之一偏而不全不粹故互相排击莫能统一要其所宗皆出于圣人之道亦何相为矛盾之甚欤昔者荀卿着书非十二子自惠施邓析至于子思孟轲皆不能免使十二子皆逆理而伤道则可使其有合于圣人之道而荀卿非之当乎自孔圣而下善学夫子者莫如孟子而孟子犹且不免则荀卿之论谓之不当可也扬雄之言曰吾于荀卿欤见同门而异户也如是即荀卿于道固为同门夫同门之士而相非若此其说安在诸君试辨明之策遏敌之策臣闻中国之于外夷未易以力胜也能使外夷之人自相攻讨则敌寇可遏矣西汉之属国都护东京之南单于与唐回鹘之师皆此道也金人用兵以来七年于兹而四夷之兵未闻效顺敌兵以是日炽中国以是日陵御遏之术未见其善必能合羣夷之情捍强梁之势然后外寇可殄中国可安或曰中国之使外夷外夷之事中国各有常势胡可强议今中国之势既陵外夷之势方盛安能间激使相战争臣曰不然今者中国之财货子女奇技珍巧金人奄取而尽有之固诸国之所欲也使诸夷取之之谋利则中国啗之之术行况今四夷诸国一介未通在此者既不示以抚安之情在彼者安知其无向化之意臣谓宜常遣单使屡持尺书使知中国之势尚可振起若诸国有能助顺则金人行可破之何必輶轩旌旂然后增光逺之华箱篚厚恩乃可明遣使之礼申包胥之救楚但哭秦庭烛之武之使秦不闻厚币此所谓不可不为者不可以不为而废功也事有不可为者固难以必为而冒进亦有不可不为者安得以不为而废功弭盗之术臣窃谓弭盗之术有二小盗宜求所以安之勿思所以胜之大盗宜求所以胜之勿思所以安之何者小盗䑕窃千百为羣或因规利货财或缘不忍小忿顺而抚之宜有悛革若官军不知出此必欲穷诛胜之不足増威不胜反成窥侮是以龚遂之临渤海安赤子以称良虞诩之在朝歌杀降者而生恨臣故曰盗之小者宜求所以安之勿思所以胜之也若乃大盗株连踰州跨邑啸聚不逞攻刼善良此四夷之所视以卜我兴衰寇贼之所慿以相为脣齿若不讲明军律选练羣锋断之以必取之谋示之以不赦之意使彼羣丑必底灭亡则将大盗不除小寇是傚州州相煽转发祸梯安能风示逺方扩清宇内成中兴之渐觊奠枕之安乎臣故曰盗之大者必思所以胜之勿思所以安之也今者羣盗之中江州为最昔宪宗已平淮蔡河朔遂朝然方师未有功羣言屡至赖宪宗明断以有蔡功臣恐江州之寇稍成迁延官军淹时或有小衂则必有言其外顺之势谓可懐柔者臣愿朝廷断而行之勿卹羣言必殄此贼以为四方之戒也书上赵元鎭书某自夏中东走行在见大臣三人某素知二人焉一曰丞相范公旧尝遇于学宫一曰参政张公官乌府时因缘张公亲旧得望履舄独于枢侯未尝一接欵曲惟于律学博士何泳直舍一觇风采退而问曰此天府官赵侯也邂逅既退不知短长故于枢侯最为无故然自获进见也䝉枢侯向人称道不絶口夫进见大臣以所业为挚此常礼尔枢侯独取观之再三称赏删定官魏矼曰朝廷添置勅局官以代道山当先以王某为首此枢侯言也某自念枢侯方一再进见所论天下事未甚深切而枢侯赏之是岂欲招置同类助为腹心使士誉益彰爵位益固而可长保者哉其意必欲兼收并用庶几其有益于国也枢侯所期于某者如此则某之期于枢侯当如何哉然某窃观今日之事大有可急者意枢侯思虑所及不在人后何久而弗言枢侯为大臣进见主上必有密勿之论而某敢谓枢侯不言者大臣不言即已言之则当从之从之则当行之如其不从而止是与不言类耳方今之急日甚一日急于救焚急于拯溺急于救经而趣解急于倒垂抟艾然顶而营免敌马盘礴近在长江候骑持一赤白囊南乡则行在震惊上下骚动官吏先治舟檝幸其得免踰冬减死转至春夏则褒衣峩冠复求进用呜唿今之进见丞相坐语立退者几人不为其身谋而以宗社安危生灵休戚为念者哉使贾谊复生不暇痛哭自絶于世矣某今不量度辄欲以两言因枢侯以献于上其一曰立根本以固宗社其二曰履危事以决安危此两言者愚意有言于大臣者矣而大臣弗听无益也必有观事势露风旨而达主上者矣主上弗从无益也昔王彦章见事迫切自内一刀见梁帝欲先自刭而梁帝听之夫朱梁之臣其行事甚可羞媿然欲辟羣小进至言非感激垂涕以死自明则不能入今日之事迫矣大臣奈何不闻以死自明者乎呜唿此天下所望于大臣者也且某之言非但欲批逆鳞犯忌讳邀一时名幸而进官以为身荣不然身死而名彰亦为一时之望也某之所陈盖亦有取焉枢侯其试听之夫仁祖之朝中外惊急不知何如仁祖圣嗣未立自大臣庶寮日夜为忧必至圣心改悟建立根本至今䝉福眞祖时契丹至澶渊其势不减耶律徳光而当时大臣必强车驾渡河以张士气二祖之朝与今日事大不同而当时大臣必力争廷议期当而后已岂不可为后世法哉某愿主上选宗臣谨厚好学无过者使主筦钥主上提兵而出召大臣诸将歃血而盟若曰嗣位以来所遭艰棘自古未有安得复不奋怒以为生民请命若天命果在乎当一战戡敌复我祖宗疆土如其不然大臣将士宣力辅弼俾无坠我祖宗之基相斯言也感激指天以誓某意如此则天地必为震动将士必为感泣日月必为顺行星辰必为循轨风雨必为时若譬如提纲先振大者自余条目其顺从者不可胜言矣呜唿某自宣和之末官于京师敌人初至城下窃闻主上毅然请行都人之戴主上也慈父爱母何足比称方敌人之欲解而主上未回也某尝于都人衆中闻有一人言曰有能迎康邸归者官至大将赏钖巨万衆口杂然和之又有一人言曰有能得张邦昌如何有应者曰送府杖而遣之衆人亦大称快某以是知人心天命牢定如此后至建炎秋夏邦昌在位都人望翠华之来引颈沥血以为生死决在朝夕其后敌人日盛朝廷日弱主上走马远避然天下之心皆知君父实不得已故至夷灭州县而人心不怨君父诚知其无奈何然而如是行之今四年矣敌人去歳涉重江逐行在荼毒之虐自盘古以来未之闻也某意上天至是亦震怒矣所以敌人所至则粟贵如珠人民艰苦州郡尚存者五谷丰熟将士饱食此天助顺之明效也天心助顺而恶逆今既怒矣人子不继之怒以行天威其奈何哉其奈何哉呜唿主上之心太仁与敌人用兵相反敌人之兵进则有生退则必死我国家之兵进则必死退则必生故累年以来敌人之兵日强而中国之兵日弱然而以善气敌杀气以仁心对祸心则福常在我祸常在彼生常在我杀常在彼论诸人事虽彼强而我弱观诸天意恐我忠厚而彼残贼也天道三年小变今踰三年矣盍小变之以振兵威乎所谓小变以振兵威者非欲劝人君以多杀也主上既怒则大臣怒大臣既怒则将士怒将士既怒则智者竭谋能者出力并鼓以前富者敢爱财乎贫者敢爱力乎今日之弱怯可化而为盛强也某尝论靖康中京城所以败者皆缘爱死以得死时敌人叠壕其功过半渊圣一幸城隅闻大将有缒城击贼者使当时大臣力劝渊圣张黄盖设御幄上南薫门粟帛官爵并列在前日募果敢陷坚却敌某知城必不陷奈何为宦官宫女者以姑息爱天子必曰不可临城如天子临城安用臣下为左右给事者爱大臣必曰不可临城如大臣临城安用将吏故方是时天子仰大臣大臣仰将吏将吏仰士卒堂堂中国所恃以却敌者女墙数夫与策应将卒百十为羣者耳孙传东州朴儒也粗知义命有不爱死之气所余僚属某知其人焉其称贤者曰宋齐愈齐愈之居适与某隣常与夜语一日告客曰孙公今日自城上迁城下矣某实劝之以谓大臣当清心治事城上哤杂岂能治事也以某度之齐愈亦以姑息爱其主人耳呜唿城门之遥与沙漠孰逺临戎之苦与竁帐孰危百官有司络绎奉养与酪浆羶肉孰丰不知大略者徒知以姑息爱人主初欲逺祸而得祸如此姑息之流果可与论大利害乎事之往者既已若此其未来者可循习前日之弊而袭之哉且某以谓履危事者非敢强大臣劝主上当枹鼓之急而以贼遗君父也金陵自古龙盘虎踞之所保江南者能守金陵则事济不能保金陵则江表非其有也故未尝不与北兵对垒且孙氏与曹氏孰强曹氏临江者屡矣孙氏欲迁武昌而不可刘备劝孙权都秣陵权从之而孙氏以安南唐与中土孰强李氏保金陵则安中徙南昌国势遂不复振又吴㑹者阖闾定霸之所虽夫差不修国政姦谀用事句践谋二十二年而后敢动后因吴大用兵乃乗其敝耳此二地利保江表者必争之所去歳杜充强愎好杀将士离心周望怯懦庸缪望风先遁所以败事若六飞临按张将士气飞三吴之粟增上流之备四方闻之谓天子变弱为强化怯为勇必有瞋目攘袂切齿扼腕思自奋者天时人事恐可一战而定也又浙西太湖之险四絶平陆青龙华亭皆岸海道若果坚敌未摧军势不振方徐图之天下孰不益知君父为不得已者虽连城跨邑肝脑涂地某知天下必无怨上之心如其不然日事退衂即恐人心眞解体耳且某所谓立根本诚可勿疑者渊圣皇帝朝主上初请使敌营后领兵河北可谓大有勲劳矣然使渊圣太子尚留中国某以为讴歌讼狱必有所在盖名分既定人不轻变今主上自临御以来人心爱戴知君父之艰难虽无知之民罔不垂涕激发思奋励者使姦谀虽有他意安得动揺独患朝廷不能自立轻为进退民心渐离万一包藏蛇豕心如苗傅者猝发懐袖则非某所敢言且某窃料金人用兵踰二十年诡计百出连年以来或来或否或春来或冬至皆谋出我不意以某度之今歳未必由江北来也以江北之兵疑我君臣陈船欲度或潜突浙西却以奇兵由他道来袭我不备我若提兵浙西保吴会太湖之险命信臣守行在铨部以下百官有司一切留之是亦所以伐谋也呜唿枢侯其念某言若枢侯迅勇自奋出万死一生以徇国家一时之急某愿屏弃妻子执鞭弭以身为衞与枢侯同死生无悔天地神明听之临之不敢有妄答袁秀才书比承车马枉顾且惠之教感徳不忘某于道无所闻见而公下问之试诵其所闻以告某尝谓人之学者既积于中则必思行于外思行于外则必求合于人求合于人学者之大病也然有不得已者以干嗜利禄志在于得其势必求合于人而在我者惑矣足下所论二氏学者之弊无以为也彼更万世而无弊者孔子一人而已自曾子之学传而为子思子思传而为孟轲子夏之学传而为段干木段干木之学传而为庄周足下试取中庸孟子之言与庄周之书读之其相去盖不啻千万也彼数子者皆出于圣人其去圣人为未远而不同若此而又将以责学者之末流可乎虽然圣人之道所恶者勿传而已西汉之士各守师说其相攻者几何然至今诗书不亡者皆学士大夫诵说之力故不背仁义之涂不失孔孟之意同是尧而非桀者皆有功于道者也何以其异同为哉某忝与尊公游而足下才志过人甚远若优游得失之间而无汲汲以求合于人修其在已者以俟天命则异同之弊殆可脗合彼朝程而暮王者足下自知其解也谢诸葛秀才书某辱书为赐甚厚某衰老学殖疎落未尝得此于人也足下屈而临之以下问为事诚赐厚矣然观足下之意不过以某尝习周官之书以取进士第幸中足下方事于此故辱问涂譬如有病他术未效试即老医问之冀其有瘳而不知已陈之方或未适用也虽然既有问矣安得不告夫周官之书治世之具也后世倣为六典惟唐最详疎密有条小大有列井井乎无紊其序则其有用于世可见某方游学校时世非王氏不道先进者以此取士后进者以此干禄则安得不学顾其说亦未易略某于正经之外尝讲字学以明之如六典立经常之道八则裁利制之宜法以有去为文职以俯听为义井人所掌有公私之别韗人所治非徳教之先为钟者以凫名染羽者以钟纪旄爱其仁鞮履其义韎达其礼推类而言其义不一亦皆先儒所未言可训以自效者也二十年来文律复古视王氏之说分析破碎无古人之大体故杂用诸书而士守全经不必以字形曲意求之之为胜也某于此亦有一说夫鉴形者必以他物烛之则昭然可见太公之书曰视尔前顾尔后欲鞭其后独视其前可乎今足下之习是书请读易书以鞭之盖形名度数至理所寓不可以迹求也以迹求迹止于迹而已乌知其所以迹哉足下试观夫运盎者亦出盎施其力乎抑坐盎中挨㧙攩揇而求其转乎周官之书盎也足下运盎者也易书出盎法也足下试取易书稍絶人事闭户沈省昼读夜思旦暮之遇释然有得而反照度数之书则足下之学自此远矣况有司之程乎读书之暇傥复见临请俟他日答柴徳广秀才书某前辱惠访见教甚厚继又以长牋与书偕来美意稠叠何以得之思一走谢久矣以尝沐面诲居第荒逺又多寓他舍仆亦多病弥月以是阙焉久不伸叙怅然可知足下所引古今之挚轻重之说是矣文章言语固不足以知人然其贤于执一雉以相见明矣足下之文非独词采过人其称道取予条理畅达私窃慕之至用古人姓名小异此家贫无书任记诵之过耳自前辈鉅公不能无是失亦何媿也而足下再三念之自恨其疵仆以为足下之文自是无复病矣仆曩有瞀疾惙惙焉惧之谋于医而脉焉医之言曰君之疾则有之可勿药而愈也仆初讶其言不伦诘之医曰凡人之病患在不病则有不可治者病者病之捄过不给病其有不治者耶君病是病而怖之必以怖免虽有良医不是过也仆佩是言以底于今不惟前病之愈其他搔痒疴痛枝节之苦以怖去者十有七八今君词章气燄如此将之以温然之容辅之以不竞之徳思其失而补之岂惟文哉吾将见子珪璋之美与日俱新粹乎其不可及也昔子张学干禄夫子告之以寡悔寡尤近世颜平原着小学为干禄帖乃在于笔画㸃缀之间彼一圣一贤者岂无至言妙道以告哉以为邀爵之道勿求于他故在此而不在彼也足下其勉之仆敢诵前医之说以告答陈謇叔主簿书辱书为贶甚厚然所期待有不敢当者某初见颜色即有愿交之心相距隔絶不敢自必今者幸会遂得所图私心慰满方且慕向而遽沐期待之过其敢当乎某闻善恶之积至于不可掩解者类皆有以相之以成其自信之心故有非人之所能为者则不知其然而然者是也所谓相之者何邪即其所至之物是矣今人为善初如萌蘖之生焉非敢自意于茂大也及其雨露之所润昼夜之所息至于絜之百围而未已岂不犹为善而不可掩者邪彼为恶者亦然其始犯义也宁无畏惧憷迫之心及其已熟旁诱曲誉日闻于耳然后至于恶积而不可解此大学所谓格物而后知至断章取义则为善恶之训一也某闻謇叔之居于乡也有里胥持县符相督以劳辱事者彼不知为善者遇之不过谄笑以媚强袖赂以规免伐羔肫具酒炙以幸其去尔謇叔于此时独慨然发愤攻求古书以敌俗吏之锋此狄梁公之志也故能好学不倦至于今日又求其所未至嗟乎如子者岂易得哉仆之畏友今得人矣所期于子者愿子自信以增其光大而已唐有崔羣者韩子之所畏也然其赠羣之书则曰崔君无怠云盖惧饥渇困踬之来有以害之也子能属崔君之志保韩子之言无为饥渇困踬之所败则百围之材子当之矣如仆者其愿庇焉盛暑愦愦不能辩悉其他俟相见代人上吕相书尝谓仁人君子立身行已自有法度故方其宿道向方检迹饬度则其所美者在身及其扬名立身就养有方则其所奉者在亲服官箴严立训则其所修者在职业至于得志而泽加于民忠施于君不出庙堂指顾之间而爱利施于四海则其所忧者在天下此四者仁人君子立身行已之方所不可易也某北方之人也方自总角则知大丞相之名侍坐长者数一时之士则服大丞相之徳袭箕裘之业陈力就任则被大丞相之恩前在河北兄弟四人皆𨽻麾下及淮宁兵火丧家之后亲弟子忞首䝉陶铸则某于门下又不为无分然自大丞相之当国某踌躇瞻望不敢为自售之说者其意岂固取疎于门下哉以为君子之道方其忧在天下虽身有不暇顾也虽亲有弗暇事也规模宏逺以天下为量非特曩者当一任按一部察求属𨽻之类也故某持前四说而不敢轻以进焉今日辄造庑下求望大君子之威容则前所谓受恩之说岂复有可以言者哉故请略去前说而以公道论之庶几其可言焉某赖先祖之遗泽同父兄弟十三人皆在士列比年以来遭罹困苦零落殆尽以褒名者死于朔部以韶名者死于宛邱其余名位不显黙黙以死者非诸兄即诸弟今所存者三人而已念子忞守白沙子率从辟淮南军中与某而为三三人所同事者一母思得便亲就养之地皆未可得故某辄愿乞不肖之身得一江浙便安之地奉老母以终余年则某自今日以往尽未死之年皆大丞相之赐也或曰斯言也私若之何某以为不然某窃谓方今用人之要大略有三一曰察勤惰二曰公赏罚三曰均劳佚此三者天下所望于朝廷亦方今所宜急者也何谓察勤惰方朝廷遣吏有受命即往者有闻命觊望者觊望者为惰则即往者为勤矣何谓公赏罚盗贼所陷之地有能奉心向国不被汚染在所宜赏则首䑕两端治状不着者在所宜罚矣何谓均劳佚取其勤者可赏者更之佚地取其惰者在所罚者督使任劳则劳佚均而百吏劝矣某在靖康之初朝廷选人往太原未有行者某时为枢密干办官以四月被命即行金人以二月十一日解严而某之往太原以二月七日斯固未足以为勤抑不敢自谓惰也去年春摄领楚之淮隂趋办县事不敢不力至正月解官二月中金人至淮南入楚州某以无职事退伏村落金人既去盗贼继犯城邑楚州郡守以某粗知陈力辟为本州推官凡四月盗贼攻城者无虚日且守且战州城卒全至七月终本路漕臣辟充干办官应办王军储始自楚解官赴漕属当残破处改官者以半年为率某遂窃应是格此虽不足以邀赏抑示之罚则知避焉今日非敢以卑鄙庸贱之迹自列于大丞相幕下苐欲取所谓于勤不敢不勉者于赏粗可论者求便安之地以更前日之劳焉此岂非前所谓略去受恩之说而以公道论之者哉昔信陵君之救赵也令于军中曰父子俱在军中者父归兄弟俱在军中者兄归得选士八万人与之偕行于是率全赵而却秦师盖古之君子使人之道虽在急难未尝不尽其情而使无不满之意此人所以出死力而不敢不勉者也某今兄弟三人二弟官淮南矣使某得一官居江浙以升斗之禄就养老母是犹母子俱在军中而兄归也大丞相使人之道某意其或在是焉且某自入仕以来凡领邑者四佐漕计者再为州郡吏者逾十年而又尝官于河东穷边之所其山川险易之形人情向背之理与当今政事之所宜财用之所出某粗能言之如大丞相使令有乏置之幕下以给趋走未必不如车上御史有以裨助聪明之万一进之退之惟今日命之东牟集卷十一钦定四库全书东牟集巻十一宋王洋撰启谢解启右某启伏覩九月初四日试院榜文叨预荐送者程能驶晷惭非黄绢之好辞启视煳名因获青氊之旧物得由望外悸与喜并窃惟国家承累世之基方郡设三年之选念在图治亟于搜贤有经术以究其渊源有词章以观其藻丽解頥折角盖将求六学之端吐凤掷金岂止调四声之律縁饰吏事发挥国华故其兼用于两科将以旁求于庶士矧属时之多故方值世之中兴条理政纲敷宣天语必也攷治乱兴亡之迹以宻赞于帷幄有温厚尔雅之文以演绎于丝纶庶得元逵之情可下山东之泪故文场之第品取缛句以居多属响哦声岂尙丽淫之美裁篇给韵敢踰枯澁之艰宜有实材方膺茂选如某者枣膏钝质氷氏寒踪看屋梁多朴学之嗤系车辕蔑雅音之赏顾人心之爱日感亲发之垂星觊足代耕輙就棘闱之较艺偶叨首荐幸蒙苹野之送賔岂谓先鸣之鸡反作退飞之鹢收残军于麾下作锐气于胸中虽万全不战而屈人宁一败便沮于成计当时勾践岂羞㑹稽之栖山今日公孙终作渑池之奋翼赖有半段枪之杀气幸成再夺矟之勇名虽类积薪之讥庶逃澄砾之耻抚躬増愧获幸有阶兹盖伏遇某官推毂士流提衡儒教文翁大兴于儒学何武先见于诸生望镇黄堂十万户皆蒙其福化行青佩六七人多咏而归故此采葑亦劳劝驾某敢不勉所未至期于有成秋槎已泛于河津春浪伫成于头角十三层之鴈塔名誓髙题九万里之鹏途路从今举过此以往未知所裁谢宋令修新学成招入学启干戈未息犹闻烽燧之虞庠序遽兴大畅絃歌之化风移百里恩浃诸生窃以进徳修业欲及时化民成俗必由学得奚殊于耕猎染固甚于丹青盖忠义所谓大闲而文徳诚为利器虽时当御侮聴鼔而思将帅之臣然师出受成在军旅不忘俎豆之事尚闻轻石弓而慕丁字岂可好大剑而诋毛锥是知礼乐虽自百年兴学校不可一日废然而陵阳县古井邑萧条舒水俗寒衣冠鄙野矧自多艰之世旋成不振之风黉舍鞠为莽墟青衿逸在城阙义方浸寡俗尚弥乖遗子皆务满籯教一经而曷有终身不能逊路枉百步以宁闻岂是邑之人皆愚哉特当时之训未至尔㳟惟某官心劳抚字政暇承宣悼风俗之陵迟乐人材之教育如父兄之怜子弟诲尔谆谆恐仁义之渐榛芜忧心悄悄是以当沐雨栉风之际念萤牕雪案之徒畚锸颷兴斧斤云集斩荆棘而披瓦砾鼎新藏息之区饰旒冕而绘火龙复葺温㳟之貌幸值斯文之未丧遂令吾道之再兴人知厦屋之帲幪俗陶礼教之防范某沗㳟梓邑乆咏雩风入其门而升其堂既託先生之庇廕见其礼而知其政复观令尹之䂓模虽蒙循循善诱人然苦郁郁乆居此故欲养成于头角行将变化于风雷敢不力排羽翮于九霄气吐虹霓于万丈当拾地芥以破天荒从兹得路之时即是酬恩之日学兴蜀地遂大变于蛮夷风仕始闽人誓当称于龙虎榜伫期收效少谢知音谢张令有启招掌学学者化之本原治当先务师者人之模范患在好为拥涂传车骑之临盈轴出珠玑之赐仰承嘉命深负愧悰窃以国步多艰师干膺试旌旗满目寖忘俎豆之仪铙鼓諠空乆乱絃歌之聴青衿逸在城阙学舍鞠为园蔬毎闻用大剑而笑毛锥未见轻石弓而重丁字念养士于承平之日尚或罕焉欲崇儒于倥偬之时尤其难者伏承知县能髙施设识造几微为吾道之主盟収人材而乐育下车即修庠序声迈文翁行部先见生徒礼隆何武庀事而一新笾豆驰文而四谕布韦风动闾阎誉流邻鄙盖三年之学不至谷力觊有成然一巻之书必立师曲加敦请旌斾俯临于颜巷文辞就赐于郇云辄及菲才实疑过聴念秋之奕而良之御夫岂无从况革为鞠而木为棋亦皆有法欲当传道受业之任必得温故知新之贤某也学愧面墻识拘窥管博习既已不与记问亦奚能为自愧小知岂若大知之贵惭非先觉宁能后觉之明趋隅敢辱于抠衣外户岂能于满屦难咈过勤之命但虞不职之愆虽尽技以授人宁忧羿罪当读书而饰已何畏边嘲誓在激昂辱居题品其于愧怍曷具敷陈转官谢执政启居无限之员毎惭月廪调殊庭之戍何有年劳拜命兢惶抚躬失措窃以三载考绩帝尧之典可稽六计察廉周官之书具在法成令具见前世损益之文含过匿瑕盖圣朝寛厚之政至或簿书期㑹才不逮人夙夜靡常咎皆在我一投吏议必罣微文虽嵗月之屡移无勤劳之可録西曹白发难逃百谪之诛陇首栖迟徒起十年之叹名器巳重得之实荣进退既分成者为首重念某赋才谫琐临事迂疎政无一矩而一规官乃三仕而三已矧中台之部吏髙朝署之仪郎寓禁廷曽无兼直之荣逢大祀乃有及子之泽衡茅动色里巷传光夫何罪戾之余有此侥倖之实某官平心恕物直道经邦堲谗说以消壬人进善类以定国论咸其自取吾何为哉待以无心彼自化耳春风扇物岂间寒荄幽谷澌氷亦叨暖律某敢不激昂士检恪谨官常洗四十九年之非诵千有一得之训未离沟壑期报徳以敢忘痛念瑕疵誓洗心而未巳谢漕郎中启螺浦效官曽无善最樵川易守复玷疏恩无牧养御衆之才叨承流宣化之任念旷官之是惧感覆䕶之弥勤某官徳重镇浮才髙名世东山笑傲初无富贵之心南国经营自是功名之㑹某衰迟晚节连蹇下材虽频辱于使令念不忘于矜畏敢图仁厚过沐抚存更祈眷予之私遂保始终之赐谢大资启中台列属无善状以弥纶西掖代言忽误恩而超躐复摄玉堂之直遂通荷橐之班感徳知归揣躬甚惧伏念某气资浅窳术业空疎志虽勇于有为文实昧于知体殆若冥行索涂而未睹趋向中流泛梗而莫见津涯顷遇真儒时为宗伯获执抠衣之礼以希㸃砾之恩虽不反于三隅庶服膺于一善毎叹孟轲之道疑若登天深味孔子之言进虽覆篑方图黾勉求识指归忽冒宠除恍惭素业由左右司而进用固感异恩兼内外制以竝行讵当重责爱深负乘避莫循墙此盖伏遇侍读大资徳立中庸道懐先觉大钧品彚皆随分量以胚浑余鼎刀圭可脱尘凡而羽化致兹庸陋亦预甄陞某敢不涤虑洗心㳟俟两端之叩碎身粉骨誓当一死之酬过此以还未知所措新除秘书郎谢宰执启銮坡对问嗟约结以无竒芸阁讐书骇轮囷之见器恩逾望表名视实浮顾当察察之朝飜作容容之客人皆怜其谫识巳尤愧于厚颜窃以九流之言盛于战国两汉而下实振儒风随一时旌帛之求皆四海英髦之选文传帝虎陋青白之并嫓学去纵横赖朱黄之是正盖藏室校讐之吏亦石渠应对之臣道以人𢎞文因世贵渲酿浸乆风流莫传虽梁朝盛南国之文而晋氏开东堂之㑹处或非称议亦随讥独取贵游堪笑何郎之九子未求难字巳惊颜氏之一书凡相承者几年终不改于同辙洎唐室之御世开崇馆以右儒道既成乎一王文乃穷乎三变下更世季复叹道微鐡马金戈彼方营于旦莫锦心绣口此何计于嵗时逮我宋之龙兴焕斯文之虎变旁搜俊乂务极优隆掊百氏于断缺之余规三馆于深崇之地赏花命赋身陪玉辇之游给札访言名预金闺之籍稽羣贤之品式见累圣之规模倦客堪嗟乃作诸侯之客子渔翁巳老终为禁地之主人属戎冦之猖狂致衣冠之奔走旧章既逸前事莫追白头多未见之书黄童有謏闻之叹孰谓文初不坠时可有为收溃败于疮残不图今日救什一于千百何愧古人然而成大室者必谋其材求善工者先利其器非有得于俊誉讵可列于英躔如某者受才亡堪为学甚陋栖迟末路敢意骑鲸盗窃尘编仅同窥豹先王之能屈毂今谓伊何小人之用直钩素无可取矧兰台之诸彦在过江为几人才若坦之乃宜独步人非阿濬殊媿七贤某官道为世师学该治要急亲贤之先务下至孱庸藏观阙之旧章不忘造次致令樗散亦预雕锼某敢不求所未闻勉其可至效铅刀之一割傥遂初心䇿驽马以三驱试穷末技仰酬洪造以答已知过此以还未知所措得宫观谢执政启起从祠馆付以専城不称使令自贻罢斥岂期覆䕶复窃餐钱视人何颜揣已増惧窃以郡守之任实颛千里之权文臣之科当谨七条之训一或失度是为旷官择不处仁何有鲁堂之戒自拘司败难逃法吏之诛宜塞户以归愚誓灌园而终老念在官之日少归橐无余顾仰食之口多卧缾垂罄徙舍免借车之费举家忧食粥之虞非仰叨于洪钧人谁怜者果俯从于民欲天实临之还香火之旧縁偿山林之宿愿未作师门之弃物斯为清世之幸民夫何劳能有此侥倖某官平心处物直道事君勤劳百为夷险一节毋固毋必毋意毋我在夫子以何心使智使勇使贪使愚感羣情而咸格致令孱琐毎预陶镕饱支离之三钟脱陈卿之百谪某敢不弥敦晚节少报隆恩与之粟九百辞已愧古人之取予存其邑三年复尚期异日之生成过此以还未知所措贺郑侍郎知镇江府启伏审光奉言纶荣纡守绂持甘泉之笔槖通籍清班览北固之江山作藩重镇印章初视舆论洒然伏惟某官冠冕一时渊源千古文能经纬存彬彬儒雅之风言合忠嘉厉謇謇王臣之操早膺简注遽歴清华入侍燕闲有谋猷之告后出分忧顾常岂弟以宜民比自琳宫擢临铁瓮方北道有往来之使而南徐实控扼之区为其当冲聊以借重某方糜刍粟阻造门墻寓诚尺牍之间未殚贺意侧耳锋车之召嗣庆恩除与检法启学海无双量陂千顷颜鲁公之节霜日雨泽随今隽京兆之学春秋平反自古贺吕宪到任启㐲审光膺宸命出总祥刑方画衣冠隆尧舜之风而空囹圄追汉唐之治不有平反之誉曷当简注之求邸音初闻识知交庆㳟惟某官道存忠恕徳绍髙明华省握兰入应郎官之宿名藩剖竹出髙刺史之天顾扬歴以滋多宜践更而皆可况值星辰之贯索伫观草漏于圜扉倚成几措之功仰副好生之意侧聆报政行即畴勲某欣闻视印之初属有计台之冗阻趋賔缀莫造足于门墙姑诵庆言聊寓诚于竿牍代王漕到任谢王参政启淮濆飞饷未究微劳江浒转输遽膺徙命叨荣踰溢抚已凌兢窃以贯索犹明搀抢未扫洪流五千余里多控险以居东精卒数十万人皆列屯而聚北张頥待哺露体索裘既非天雨而鬼输必候丝身而谷腹虽智虑朝廷之薮可足食而足兵然江淮租赋之渊宜利民而利国况加之师旅而因之饥馑欲居者积仓而行者裹粮挼禾穗以何堪鬻带金而莫给欲当闗中萧何之任必得江左夷吾之材岂宜孱庸误辱委任如某者材微知闇资散望轻事为空号于练更阶品谬因于积累衣冠虽袭惭无挺挺之风桑梓何賖空有恂恂之念况筹算素疎于心计而干排难见于钱流虽未知开阖敛散之方岂敢惮络绎往来之事徒以蛮夷尚炽誓不俱生筋力未衰尤当任责初造海陵之垒继陵桐柏之流曽未浃辰亟䝉温语飞刍輓粟将効于勤劳䝉雾袭兰岂忘于香润此盖伏遇叅政道优器使义重宗盟蚤加推毂之私曲尽采葑之美故国非乔木䝉向记于乡评思人及甘棠辱未忘于祖烈叨兹恩遇实赖奖提某敢不力务斡旋日思供亿揽范滂之辔志虽在于澄清持刘晏之鞭心实期于取予傥宣微效庶答深知贺万俟元中启帝求上徳位亚公槐朝列正人民归重望伏惟驩庆窃以功名之士本非期于有为轩冕之来类多出于无意惟天人之共助虽廉退以难辞持身始见其踌躇微物自归于陶冶岂徒观温良㳟俭之徳抑亦止贪婪奔竞之风昔闻是辞今见其事某官禀中和之徳平好恶之心从容缙绅之间特达珪璋之表毁不沮而誉不劝美哉千顷之波用则行而舍则藏卓尔万夫之望某亲承惟旧名位至疎情岂废于攀縁势自同于间濶不知鼓舞岂惟私意则然咸在甄镕是乃舆情同尔方伏波之于迈难施下客之词逮季子之来归併叙国人之喜遥瞻崇屏匪罄欣懐贺章参启抡从执法晋秉事枢具允师言遂参大政朝廷胥庆夷夏交欢窃以前疑后丞衆星环而拱极右贤左戚先王所以造邦傥非贤哲之求曷称圣神之举万牛囬首衆惊廊庙之才一鹗横空果副风云之㑹当五兵之不试在庶尹之允谐朝廷既尊名器増重光武之得邓禹无异立谈先主之遇武侯猥烦三顾某官广大有裕直方不疑以诗书礼乐为雅言故温良恭俭而得政国势既定加九鼎以弥安文徳诞敷在三苗而何有永惟同徳均辅太平遥瞻环珮之光独媿台莱之贱昔陪论士尝披乐广之云老与斯人共乐唐尧之日过此以往未知所裁贺黄新恩启乡大夫之论秀必取真才贤进士之成名固非假誉爰得艺能之实允符旁仄之求解元先辈学守家传文该古训赋得卿云之丽诗怜郊岛之寒挺秀木于千林出青钱于万选某昔窥雾豹盖尊君作宰之初今覩抟鹏乃志士成名之日行观腾踔尚慰衰残倾祝之情敷宣奚既初赴浙西帅幕贺王帅启伏审光奉纶言进持荷槖京邑为四方之则遂尹上都精神折千里之冲兼分外阃重望素着羣情翕然恭惟某官执徳不囬受材鲜俪早腾隽誉休着妙年星省握兰金堤䕶埽一麾出守立忠节于艰时十国为连富兵储于漕计扬歴既乆眷知益深念清跸所临之区乃敷天咸仰之地是用秉甘泉之从槖入缀鸳行若京兆之政声洞知乌攫门阀独髙于天下经纶自了于胷中贾谊负王佐才无廷臣之出右魏謩有祖风烈践世职以可期某受性维庸辱知最后自聆邸报喜倍私悰石洪初至于河阳韩愈欣从于晋国大厦成而燕雀知贺岂止庇身渌水泛而芙蓉可依遂当入幕上叶帅启念垂髫弱嵗巳尝诵夫子之文章及敛版微官乆欲聴先生之謦欬素仰龙门之峻获瞻虎节之雄天假夤縁时为幸㑹窃以士之于世也不必因周秦而贵贱道之在经也固尝与日月而光明惟春秋于六籍之文而制作合百王之典亲出圣人之笔削时伤周道之陵迟始自东迁讫于西狩事系日而日系月岂徒为因史之文正次王而王次春抑有见奉天之意不独示一时之褒贬盖当为万世之章程三家之传既兴五始之言间出互相矛盾漫失本真起废疾而鍼膏肓徒有専门之蔽充栋宇而汗牛马益为驾説之多甚则弃经浅而决狱或以之明水旱之变或以之正宗庙之仪至于辨戾园之非议陈汤之赏有如上下其手者孰云缘饰以儒哉经术不明世道交䘮绵歴汉唐之代晚称啖赵之功然皆蠡测以管窥岂识天髙而地厚未坠文武之道及我国朝间出英雄之躔共明道义崛起泰山之学风靡伊川之流铮铮自持落落相望时因中废学益未醇卓闻命世之贤大阐编年之学恭惟某官六经羽翼四海楷模至诚质诸鬼神浩气塞乎天地探圣贤而趋奥壸道格干坤推绪余以应国家功光带砺望隆分陜勲庇维周兴庠序于沸鼎之中控江山于扼喉之地十洲风动莫不归心诸将云屯获其死力盖文武为万邦之宪而精神折千里之冲但人心未厌于居东然主意实烦于䕶北龙蟠虎踞方当御侮之区玉杯竹林绰有谈经之暇固已发圣人之深藴盖将传后世以不刋隄障末流开明积闇是当冩之琬琰副为名山之藏缄在绨缃必有神物之䕶某也天资凡下地出寒微仅为小智之自私不见古人之大体然麟经旧学萤雪半生而豕字多疑尘埃积嵗妄欲勉趋于觉海孰能为破于迷云所以乆愿扫陆先生之门庶几闻武平一之论比因假职望帅座之荧煌遂获抠衣聴钧言之温厉非敢以爵禄势利而为希慕实将求道徳性命而为指归进而教之乃所愿也虽执干戈而卫社稷方当扞外侮之时然说礼乐而敦诗书是亦翼中兴之效誓将剪拂辱在品题代问候叶帅启草木揺落弦鸣胶折之秋鸿鴈来賔书想帛传之日礼将合秩节届授衣宜君子之对时保天和而视履恭以某官风神玉粹气局海寛牀或用于龟支体无烦于禽戱守行宫之禁钥绥抚吴邦总推毂之戎麾肃清江浒时则凤台风劲鹤帐云髙淡霜日于秦淮洗露天于钟阜华絪列釡聊复熊经而鸟伸大纛髙牙坐镇龙蟠而虎踞某仰叨云庇俯恐锦伤官守拘縻堠程脩阻莫望荧煌之座辄伸咨候之仪觊全頥养之功日迓晋蕃之宠食已调于五鼎位行面于三槐祝颂所私敷宣何既贺赵叅启大君有命旧徳自求物论既同人心自定窃以时无剧易得贤者昌事有异同从绳则正方上圣悯难艰之际繄哲人赴事功之秋命彼生商相臣咸有一徳监于有夏周人盖惟一心是膺兴起之期实系安危之举在民誉者非公谁欤某官清以有容廉而不刿全师保胜尝坐制于中枢临代得符宜再酬于大邑东山巳乆公望伟然北土未归天心有待堂堂汉相威棱憺乎四夷赫赫周师势重侔于大吕复鴈门之踦者言既遂矣济茅津之役者拱以俟之是必于从容谈笑之余一齐乎窫窳懻忮之俗某登门虽旧奉履甚踈嵗稔时和知荷哲后之赐嘘枯肉骨永懐爱日之功颂愿之情敷陈罔既贺沈参启申命自天典司宻命疏恩胙土总揽中权华夷同辞将士増气某官学非人力道实世师确尔同心义断金而必合嚣然衆口雪见睍而自消载膺同徳之符复叙七人之列盖上䇿莫如自治而为国要在得人惟堂上之奇谋迺军中之奋执田知发踪爰收搏兽之功师欲致人宜本运筹之畧惟仡仡保予勇士必章章归彼侵疆殆将一怒而安遂见太平之象某登门惟旧向徳弥崇永懐恋慕之诚喜聴懽愉之颂其为欣蹈实倍等伦贺张参启将平伪垒载用真儒命起新传人还旧观华夷幸甚朝野具依某官靖以有容刚而不犯九龄风度表在缙绅万福威名行乎草木进退必当于义出处惟适其时诚节着于公朝徳望观乎近代筑巖傅説宜膺审象之求辟谷留侯难遂栖霞之志某瞻光惟旧向徳弥崇敢祈茵鼎之调永作邦家之福其为颂愿实倍等伦贺陈参启帝思作对赉我元臣国有正符相予硕辅惊舆言之乍喜审胪命之初传政属巨人物无异论窃以有心于事者志毎不遂无求于物者功或可成故小智自私毎轻从于进取而达人大观当退託于谦冲方自放于溪山之中若兼忘于尘寰之表引疾谢事宁知轩冕之荣感物寓懐殆逐虫鱼之乐然帝心攸属民望具依病若留侯虽靡烦于征讨谋如叔向终难徇于优游果膺同徳之求遂正七人之列某官宅心淡薄禀徳粹夷无甚亲无甚疎固自分于泾渭用则行舍则止实有系于安危横岷峨峻耸之奇导河洛中和之美民有望矣天实从之凡在聴闻孰不欣蹈某趋承惟旧向慕弥崇喜庙算之益奇期军行之决胜相儒臣待命之气摩砺以须笑腐儒纪徳之诚执笔以俟其为幸愿难罄敷宣贺席参启师言允协帝念诞敷正道既开人心自定窃以艰难之际所急者在于得贤出处之方所贵者先于合道惟一举而两得乃公论之具谐念衆人之与求犹难尽道岂帝心之枚卜可觊曲成必有忠劳积累之勤仰当聪明特达之举是为同徳乃副旁求果有若人仪于天路某官宅心甚厚遇物惟公不吐刚而茹柔夙着传家之美若忘身而徇国诚髙一代之勲某尝辱下风盖惟旧物喜凤鸣而跃逺何啻扬眉笑鼠饮之属猒终期满腹其为欣愿实倍等伦代贺楼枢宻元正启厯象日月星辰四序协履端之始布治邦国都鄙万民耸垂法之观当去故取新之时有小往大来之吉恭惟某官受天间气为时宗臣有丝纶华国之才以代言词掖有帷幄运筹之志以经武兵枢精神折千里之冲方伯总十连之帅宻迩长安之钟鼓肃临禹穴之山川聊均佚于侯藩即遄归于揆路盖谋王断国天下舍我谁哉况询事考言廷臣无出右者茂对三阳之寖长宜推五福以类升某素荷帡幪方纡刍粟东合椒觞之列阻效凫趋南山巖石之瞻徒懐燕贺永言倾颂莫既敷殚代回合肥李漕贺元正启厯象日月星辰肇更嵗始布治邦国都鄙式耸民观茂当数雨之辰宜有拔茅之吉恭惟某官材优心计虑审鞭筹虽江淮租赋之渊倚为军饷实智畧朝廷之薮自见钱流风解冻而淝水明日载阳而槎山媚时迎泰象福考履祥某逺想使旌徒揺心斾阻称寿斚坐縻千里之符先辱华缄重拜五云之赐缅懐感颂曷具敷殚贺王参政元正启厯象日月星辰肇更嵗始布治邦国都鄙式耸民观方朝廷受四海之图而臣主庆千龄之㑹应三阳而交泰叶百顺以来宜恭惟叅政羽翼帝图权衡王化丙吉知大体遂同致于有声宋璟善守文能济成于应变既上圣揽合兵之柄而从权制清野之谋冦遂敛师时寻旧好念光武礼匈奴之使盖髙皇用娄敬之谟五利收于和戎虽蛮貊之邦行矣百乐生于治国信仁人之言溥哉日舒以长子温而厉茂对三微之治允膺五福之升某邈在江臯阻纡漕计当户帖画鸡之际有粟行流马之拘仰望钧闳逺想苇桃之饰辄伸庆牍代称椒柏之觞祝颂钦懐敷宣莫既韩枢宻启某官识照几先量包宇内大忠贯乎日月至诚质诸鬼神鲸鲵筑京观之封屡平冦垒带砺受勲臣之誓克巩皇图本兵既重于枢机授钺再分于旄节虽邓禹不劳于吏事而周公常在于王朝功成岂特以不居帝眷方闻于益厚顾子仪以全徳终始无纎芥以自嫌然裴度为天下重轻作当时之人望茂对三微之始允膺五福之升某沗出恩门阻纡漕计贺吏部侍郎元正启麟史备书夏正别三王之统鸡人肃唱汉朝受四海之图当去故取新之时有大往小来之吉恭惟某官材优经国道足觉民已扬藻鑑之清声人称裴马咸瞩金瓯之重望帝眷崔卢茂对三微倍膺百顺某阻纡漕輓徒跂门墙户列苇桃幸欣逢于谷旦觞称椒柏莫旅进于賔闳寿语惟勤尺书难尽户部张侍郎沈侍郎元正启某官材猷通敏宇量深沈荐歴清涂乆持从槖念宣王复文武之境力振纪纲而刘晏亚管箫之功实禆用度既方深于帝眷谅即辅于政机茂对三元倍膺五福中书李舍人启某官禁林颇牧文体常杨调军称倚马之才摅思擅涌泉之誉时名独擅早魁玉笋之科帝眷方深夜秉金莲之炬谅伫膺于倚注当峻陟于机衡茂对三元倍膺百顺贺安抚刘寳学启某官材优经济道洽拊循髙牙肃拥于戎麾剖竹暂分于郡寄念斯谋斯猷而入告于后眷且方深然宜民宜人而受禄于天福将焉往两浙两运使淮东运使提举本路坑冶提举通用某官谋谟鼌贾材术管萧有猷有为端得随时之义如几如式允膺作善之祥茂对三微永绥五福本路提刑元正启某官人中屈轶天上麒麟握兰増省户之辉列柏耸宪䑓之节念先王以明罚勑法虽云垂三尺之文然君子以折狱致刑岂特活千人之福诸州通判并诸司属官囬元正启凤厯更端定四时而成嵗羲轮乍永与万物以为春茂对新元倍膺崇祉属此飞刍之务未遑庆牍之驰先枉华缄过形雅祝感藏深佩敷述奚殚张枢宻元正启某官望重岱嵩智先蓍蔡受书黄石秘传韬略之文取日虞渊光辅照临之运既兵柄専元枢之任而淮堧为清野之谋遂挫强邻来寻旧好念光武礼匈奴之使姑欲包荒而亚夫严细柳之营时方持重虽五利得和戎之福由七徳收禁暴之功化国之日舒以长帝王之兵全以胜茂对三微之始允膺五福之升代贺林提盐启伏审光奉纶言出司利柄见闻攸暨懽庆惟均窃以贯索尚明九赋殆成于箕敛搀抢未扫五兵难致于櫜藏辕门需刍粟之军储罽幕责金缯之嵗赂廪给有百官之俸礼文存三载之郊略举一条动将亿计既非鬼输而天雨又恶日削而月朘念足国裕民之谋惟煮水摘山之利欲膺剧任必有伟人恭惟某官材劲南金器珍东寳权事得重轻之要济时多经纬之宜笏画鞭筹而悉晓几微頥指目语而自能办集置为渠展陋管仲孟春之条益广牢盆多五琦季年之数如见钱流地上岂容利析秋毫况江淮为租赋之渊而山海为天地之藏以富国强兵而自任岂剥下媚上以徼功干局方施能声已着某也断断兮无他技録録率皆因人材疎而命苦竒志大而用多拙桑榆渐逼恨无却日之长戈蒲柳易衰空有欺人之白发氷子方求于挟纩涸鳞正念于分波附凤翼以有阶登龙门而复幸职当负弩心愿执鞭五斗米既巳折腰虽惭彭泽万户侯岂如识面获事荆州傥埏埴之或容庶㝠顽之不弃忻愉所倍敷述奚殚代贺陈提盐礼上启光奉制纶専出司于利柄庆行巖邑咸託庇于卿云顾在埏镕特深欣忭窃以国家艰否河洛邱墟六师乆戍于淮襄八骏未还于沙漠辕门饩饷实非天雨而鬼输邦计斡旋多资海煮而山摘矧此大江之左最艰会府之权不有伟才曷胜剧任恭惟某官朝闺粹品翰圃清流早符六梦之祥时中万钱之选示斯文之蓍蔡为当世之羽仪礼教中而乐教和职明㳂袭着为律而疏为令功着刋修妙简渊衷来司计任斡山海而排商贾称物货而足转输计陋夷吾利固踰于渠展术髙孔仅财自衍于牢盆虽曰讨冦未休宿师尚衆国用自闻于给足民财不见于诛求尚淹总计之司姑郁具瞻之地某治称寡状材术无闻自虞制锦之伤特借润河之赐若披云雾既瞻君子之威仪如落珠玑当聴先生之謦欬誓将剪拂辱在甄收代贺刘季髙移守镇江兼谢见知启铜符千里下僚方获于依刘芝检十行徙命不容于借冦卧难留于去辙咏空播于甘棠贺与恋并神随梦往愚窃闻朱方古壤黄鹤佳山赭衣思秦凿之余铁瓮想吴城之峻南坑罅海北固横江季札贤名尚想延陵之旧俗仲谋覇畧可观京口之宏规初二汉疏作雄藩在六朝世为重镇上连建邺外援髙陵矧今警跸之巡尤重股肱之郡允膺髙选宜得伟人恭惟某官识度沉深规模洪逺金箭挺东南之秀韦絃无缓急之偏君尧舜而俗成康常为自任政龚黄而识裴马已着芳猷一麾暂试于牧民满嵗骤闻于易镇次翁有颍川之徙风采愈明子翼因河内之迁威声益震谁翫月华于秋浦独囬春色于京城百钱当赍以送之时五袴有挽不来之叹翠微亭上未寛零雨之思緑水桥边已有昔襦之咏无施不可所至有声某也区区何所过人録録未有竒节毎辱齿牙之借誉实縁瑜瑾之匿瑕若泥在钧尽属甄陶之力自发至踵皆由成就之躯盖贤惟工于用人然士固伸于知已自攀违于履舄毎躔系于肝脾初巨浸波澄挽綵帆而不驻奈重山云锁入飞幕以何阶姑伸贺厦之诚难弭慕羶之志誓当澡濯终辱彫杇代贺秦枢扈从还临安并问候启风伯尘清二月见姚虞之守行者扞牧五臣多咎犯之谋扈警跸以迈征闗枢机而运动恭惟枢宻相公气雄边塞志混车书㧞城为堂上之兵聚米论目中之虏茂洪正位思戮力以复神州文若献规必深根以制天下法从星随于吴㑹别都虎踞于金陵乘苒苒于春华还潭潭之相府隂有神灵之叶赞谧调宇局之粹和待士甚勤想劳心于三握忧时虽切宜强食于万钱薫风将奏于丝桐槐府觊调于茵鼎某也恨縻官守徒望台躔毎懐葵藿之倾切叹云山之阻重趼未遑于百舍尝贡尺书报缄辄辱于五云深衔缛礼妄意贻孙之亲旧果䝉安国之推扬虽闻诺重于千金未见纸贤于十部敢期题品成就始终念叔向之望祁奚固非私好然孔明之知蒋琬亦岂淹才礼辄候于寝饔意敢忘于提挈其懐畏愧曷具敷宣代李漕囬贺徐常州启温语如纶妙简惟良之寄名藩剖竹早腾来暮之歌条教一新懽忻四塞恭以某官逺猷经世种学禔身陪枢筦之賔僚谋王断国驰星轺于属部斡海排江践扬滋多誉处休着念田里欲无愁叹而吏师果得循良宜民受禄于天亟闻报政嘉猷告后于内行见召归某方图庆牍之修先被华缄之贶永言感佩曷既敷殚贺王苏州启伏审祗奉宸纶荣纡郡绂六阁髙华之地仍通籍于西清三吴全盛之区方偃藩于南服印章初视舆议蔼闻窃惟庆慰恭以某官徳度诚淳性资端亮星兰华省方当弱壮之间符竹名藩仍在艰难之际流马足转输之计问羊多弹压之声妙简清衷进联法从入陪起部紫荷新汉槖之仪出镇辅藩皂盖耸吴门之望聊烦卧䕶行即遄归福及京师未觉道涂之逺功存社稷况传家世之荣鼎席方虚锋车在即某乆叨恩遇遽逺台光十幅綵帆自记别违之日千毫霜兎莫形倾遡之懐辄陈贺厦之诚弥切润河之望春阑木徳日暇棠隂愿精茵鼎之调伫迓钧衡之拜代人贺周苏州葵启伏审光奉言纶就更守绂辍从苕水不容遮道之愿留易镇吴门已见腾歌于来暮望实素尔声华翕然恭惟某官五经纷纶四海模楷激扬乌府凛然指草之威记注螭坳伟矣编年之法竹符再剖城堞相望实怜衣锦之乡更有戱斑之乐惟二千石已无愁叹之声赐尺一书伫观敦趣之意某初闻除命喜借邻辉莫簉迹于门墙徒寓诚于竿牍其为忻庆曷易名言代贺梁户书知温州启伏审祗奉宸纶荣纡守绂文昌八座夙瞻喉舌之司州牧一麾均佚股肱之郡素望涖止懽声翕然恭惟某官器度闳深风猷凝逺有险夷一致之莭而持之以正有酬酢万变之才而济之以权解牛新若于发硎射虎黙然而饮羽商邑翼翼曽闻桴鼓之稀鸣禹迹芒芒力致版图之蕃殖入侍九重之清燕出陞六阁之髙华首持从槖之荷屡剖雄藩之竹顾东嘉之剧镇辅北阙之行都不有毕公保釐之才孰明召伯正信之教宜膺眷注上副倚毗居钦简以临民已见布宣于王化有谋猷而告后行将入辅于政机某素荷雅知欣闻成命属拘縻于刍粟阻趋造于门墙青帝方和黄堂多暇觊倍调于鼎餁即赴召于锋车代黎谏议谢胡待制启宸心妙柬潜徳自求纶命亟颁疏恩甚宠眷河图之乆直跻法禁之近班先邑方敦殿邦増势某官学本谋道清不求知事亲有闻盖禀中庸之正临戎不坠载劳慰荐之勤舆言独美于新田天眷乃由于旧学是谓得时而仕实为稽古之荣凡预见知孰不欣快矧惟衰陋乆荷辉光衽褐拂巾曽效贡公之喜推贤扬善慙无廷尉之风猥先辱于缄幐顾未勤于竿牍私懐颂愿复积兢惶东牟集卷十二钦定四库全书东牟集巻十二宋王洋撰启代人求宫祠启用之则行窃佩古人之训不能者止敢忘今日之规欲陈徇己之情宜叩受恩之地伏念某少无一艺长乃多竒延袭簮缨祗奉七条之戒因縁门户妄希五栁之风不图草芥之㣲幸遇明良之㑹屡更歳籥连领州符夙效一官每积凌兢之惧晚当剧郡宁逃旷败之诛谅非造化之生成安得保全于终始自顾桑榆之晩难贪章绶之荣政已三年请代葵丘之戍身踰七十愿从黄石之游某官以道事君量才授任不遗疏逺曲逮寒㣲故今焦㸑之余尚中宫商之节顾筋骸之已莫在进取以何能齿豁头童难跂金闺之诸彦人㣲位下或堪庙内之老人代徐漕贺李漕启帝心简在图任旧人士论恊同愿观新政某官仁心恕物直道由中华蕚传芳久冠北州之望旌麾继世实繄南国之光既自结于主知乃曲从于人欲眷全吴之乐土实四海之上腴委粟腐于仓中已观前效见钱流于地上载迈逺图顾兹孱琐之愚遂获依随之幸夀王在事置都尉以奚爲马援居前何旧交之敢屈自惟欣慕实倍等伦代人谢漕使举改官启去来亡补初自类于凫飞得失若惊乃遽叨于鹗荐宠踰望外愧与幸并窃以刺史之官本于徃古輶轩之任尤重本朝揽辔澄清实仰膺耳目之寄驻车决事岂徒司金谷之繁兼一方进退之权总列城刺举之任民惟知于载徳士乃愿于承颜贤智効功盖有因而进者姦回歛衽亦望风而避焉非得充实通敏之才曷膺聪明特逹之举如某者东州冷族下国陈人少思力于寸长壮无取于片善佩父兄之余训敢不周旋稽圣贤之格言粗加黾勉一从州县屡阅歳时虽簿书狱讼之间谓稍通于利病而朝野艰难之际曽何济于事功抚长劔以悲歌自伤壮志伏短辕而却顾谁谅㣲衷岂图滂沛之恩下逮根荄之细吹嘘一气生寒谷之春风升斗余波激鲋辙之江水退惟侥倖乃有夤縁某官宅心至公待物以恕与人不求其备故愚智在所兼收任事必惟其能故孤寒得以自进古所重也今实见之以曲士进而成人恩固踰于鲍叔由下土升于上国名不媿于周昌某敢不更励所长益鞭其后涓尘已细难酬广大之恩皮骨若存当尽糜捐之报代韩侍郎谢胡待制启光膺纶綍荣进班联侍从得贤搢绅交庆某官学知要道义不茍从温温君子之儒蹇蹇王臣之节懐铅抱椠久养望于书林簮笔持荷尝代言于西掖帝念甘盘之旧美岂专商民怀子翼之恩心惟借冦是用特加异数就宠分符愿推鲁俗之余少借吴山之重某闻风惟旧承见尚迟未修竿牍之勤遽辱缄幐之赐既怀颂愿复积兢惶贺凌季文监丞启广庭赐对已屈舆言崇陛传胪果髙衆俊国有得人之实士多慕徳之诚况在末交岂不先庆某官学本为己誉久在人条陈时事之宜既㑹文而中理指切古人之意知异世而同功岂惟育才之光是谓得人之盛贺张子韶状元启宗伯书名最先淡墨太常奏第首被浓恩光动宸枢庆传寰宇某官言无枝叶学有本根羣心推徳行之尊独步擅文章之美时方艰棘道在扶持读刘蕡诵言之辞但知叹息覩公孙曲木之喻将见事功岂惟育材之光是谓得人之盛某株愚鲜俪流落无堪尝借辩于墨卿获纵观于笔阵欲修竿牍惭冗惫而莫先过辱缄縢苐兢惶而罔措爲昌祖定婚启诗正人伦雅着得时之美礼谐民俗每彰合姓之文偶幸结于齐盟敢自同于晋匹某姪孙初縁世赏获齿仕流惭无阀阅之传粗习箕裘之绪伏承小娘子夙亲姆训早正妇容素帛传书已禀千金之诺白茅致币爰羞五两之仪贺程元吁生日启期三百六旬旬日遂周于尧厯凢四十九表表仪有类于宣尼属熊罴占梦之期沸龟鹤齐年之祝恭以某官昴星孕秀嵩岳储神祥呈天上之麒麟誉掩人中之屈轶擢科而巍登虎牓早擅雄名簮笔而俨立螭坳亟跻要路鳯阁更代言之任露门膺劝讲之崇虽为儒士之极荣抑亦富贵之所自五百年出名一世舍其谁欤十八歳当作三公今爲可矣某谬忝抠衣之列属逢射矢之辰称觞有阻于凫趋引领但深于燕贺如位列三槐九棘可继观贤业之猷爲虽亥有二首六身未足计华年之甲子其为祝颂曷具敷宣答赵都监求解经序启华牋命介荣拜芳辞寳训长编光先蔀屋窥老成之述作得问学之渊源感殆无穷喜惟创见窃以建用同姓本裕陵宏逺之良规恢广学宫盖徽宗绍述之美政月书季考兼寒士进选之科事举言扬副清朝公正之选王室有磐石之固公子歌麟趾之诗凡九族之重光皆百世之盛典恭惟节使郡公宗室元老文章鉅公继世象贤毕公绍前人之美爲善最乐东平爲列国之师都监团练不替前修存心古道上下经六十四卦三箧之书偶亡道徳经八十一章什袭之珍固在欲明旧学行蒇新刋何求士于论余俾题名于篇首蝇飞数步或附骥而絶羣鹤唳九臯喜其子之相和答陈倅启夙仰声猷重依喜契阻交承于履舄失修好于缄幐敢谓谦恭下收㣲贱某官被服儒雅操履靖共锵锵环珮之容挺挺松筠之节若昔先帝推恩外家知傅喜之后凋宜膺茂赏得野王之治行实冠明庭当胪命之初传见羣工之动色谓宜奋翼遂展抟风何黄巻之误身致青𡨕之垂翅虽夀王居都尉爲任重要沮授留治中爲淹才行闻尺一之除元副万夫之望其如欣颂曷罄敷宣答齐察院致政启窃以无适时之用舎偶佩鱼符观古人之典刑尚询黄髪矧襄阳之耆旧本大厦之栋梁念依徳之非遥恨造门之尚阻敢慿素牍用写丹心某官清世名贤中华瑞气造道徳之阃奥视仁义爲蘧庐正色霜台更十年而不调游心物外见晩歳之后凋某奏记云稽仰风惟旧偶叨郡吏近瞻夫子之门墻缪玷儒乡具见国人之矜式顾鸿飞之何慕幸燕贺之有依矧拜琼瑶锦绣之牋教以抚循苏息之术结王生之袜虽有意于周旋虚盖公之堂谅未容于造次敢不心承名诲力先穷民庶不坠于前规或免罪于巨室过此以徃未知所裁答江留台致政启效官螺浦善状蔑闻易地樵川滥声弥着自满小人之腹偶观君子之乡推求何来夤縁有自某官中朝重望南国宗工黾勉徒劳惭素书之未展推扬过实惊綵笔之先颁穑人告功清霜在候敢祈茵鼎益重保调见郑监启斡山而排商贾久钦偃草之风行部而见生徒遂有披云之幸获依辉润深识楷模恭以某官庙琏凝珍天球毓粹奕奕搢绅之表堂堂人物之英阀阅髙华富贵所自有也声名烜赫将相岂无种哉儒门不独于韦平世徳固归于栾范首腾隽望亟践华涂当平戎御狄之时怀足国裕民之术析秋毫而善心计志陋𢎞羊操赢资而佐军兴识髙刘晏如见钱流于地上岂令龟毁于椟中足食足兵知取知予虽山海天地之藏固号利源然智虑朝廷之渊必资仁术伫赐召环于中禁谅无煖席于外台某也樗栎散材邱樊幽介宸庭赐命联科虽获于沾恩頖水効官待次未谐于试事浮沉里衎汨没歳时昨还自于钱塘因道由于宛水迫亲闱之甘㫖从幕府之摄员经月未几以病告去方仅出城闉之外业已言旋遽惊传旌斾之来不遑伏谒未拜潭潭之府久怀鞅鞅之心岂谓绣衣俯临巖邑恭而安温而厉既获觇于威仪晦斯光窒斯通辄仰希于开发深期㸃砾敢惮扫门况居桑梓之邦宜在钧镕之列龙鳞鳯翼傥谐攀附之心马勃牛溲愿预收藏之数问候孙尚书启武林较艺实承命以抠衣象郡驱车靡趋风而执靮虽洒扫进退久阙事师之礼而文章性命弥勤望道之心某官文冠一时道追千古残膏賸馥散在人闲被髪骑麟宜归天上伏念某栖迟末路漂泊余生昨自道山旋更铨部曽未老于鹘突偶进直于螭坳西掖之缺员未除四旬暂摄南容之玷言易録三复奚追既縁香火之相依复见简编之可爱穿花度栁妄希徒步之拾遗问舎求田未省谋身之一得惟此一麾而出守实同屡荐而得官盖吴中名士或轸其饥寒而当轴上公有识其面目幸预分符之列猥当授笔之风白粲连樯尚索积年之红腐赪衣縁路厌看十载之旌旗课最难攀旷可必尚觊朝廷旧徳载取青氊门下诸生加怜白首何敢望长枝之栖鸟便欲希恩亦非同恶水之病鸱遽忘报徳谢宫使黎尚书启效官螺浦曽善状之蔑闻易守樵川宜滥声之先播逡廵自揣俯仰兴惭窃以近民之官莫先守令分土而守宜在贤能岂繄庸琐之才误玷使令之数眷七闽之奥壤爲八郡之名邦溪山满前辅弼间出内自惟于侥倖岂无待于夤縁某官清以纳汚粹而容杂事君以道固巳着于大闲爲国求人每不忘于片善重念列曹之旧尝幸趋风敢期绾绶而来廼容染化其如恳款曷罄敷陈与孙仲益尚书启捧入户之扄久违三沐衽在山之褐复把一麾事出幸中荣居意外窃以张官置吏本以爲民宣化承流斯惟报国厯考循良之效每先抚字之勤盖六七十之封疆必期足食故二千石之能否或系中兴岂图共理之求乃及孤庸之陋才负江山之助坐媿贤规质非杞梓之良终当匠斵某官道兼庶品力卸衆流堂堂柱石之材浩浩古今之学不遗疎逺每赐甄收用则行而舎则藏敢望夫子粟赋钟而薪赋束犹恨支离某敢不勉励疲驽庶几希骥少奉平生之诲感收旦暮之功匪图赫赫之名庶逃下下之考与饶州外邑程尚书启祠庭代戍幸居无竞之贠社木分疆复冒有民之寄揣踈庸而自媿希光范以知归将期履幕之承倍益襟怀之善某官徳为行本道实世师如苍生何独饱家山之乐惟吉士用方虚鼎席之求某百死余生一时长物侧手但图于障日书名非列于屏风傥非咳唾之余曷借筋骸之力遥瞻徳宇但切心依张尚书启劲气冲斗直道从天当喉舌之司已着一朝之盛美贱掌握之物永光三蜀之雄姱迓林守侍郎启辍从禁闼分镇侯邦履四序之开先爲一方之和气里闬胥庆父老耸观某官直道持身正容悟物名魁多士学贯九流礼仪追虞夏之文词采擅常杨之誉暂劳外服行观五月之政成促上天阶岂谓朞年之化逺某栖迟晩景流落余生坎止流行偶受一㕓之地鼎新革故方观夏屋之成喜幸之情敷宣奚既李侍郎启知髙流俗行配古人可与乐成悯斯民之未觉有如得志洗万马以俱空答贵溪毛尉启分职江邦初覩三年之政扁舟吴㑹偶渝一臂之交惠记温然揣情祗若某官学窥古道行秀士林世本公清实尚书之旧望人言仙去揽梅福之余风履此亨辰益熙纯嘏即膺异选以副旁求祝颂之私敷宣罔既答县尉权务启圣神在御当图共理之良驽怯何堪乃冒分符之宠方怀章而失措固修牍之未遑敢期仁厚之私逺致缄幐之贶青黄未试沟塍之断奚观粉饰过优粪土之墻有望其如欣喜曷既敷宣与信州章郎中启百里溪濵每叹三秋之别一麾江上偶同十国之连将观大国之风愿展小侯之礼某官胸蟠万巻未付六丁过目十行暗书三箧位保八傅之苗裔家承三相之风流尚屈方州未谐舆论某漂沉末绪连蹇余生虽顽钝之亡堪幸班聨之有素其如欣幸曷罄敷宣答李宣教谢改官启光奉宸恩荣陞京秩凡在交游之末举怀欣抃之私某官中世名家南州望士材猷敏劭每遇事于有爲心术精明殆无施而不可眷此䇿勲之始实为展业之规敢期益辅于中和行奋冲霄之羽翮答滁倅章朝散启望吴中之甲族邈若山河思君子之徳音其人金玉得珠函于望外奉寳唾以盈牋感惧交怀姓名恐误窃以题舆之宠示独尊崇别驾之权实兼刺举故国有善佐则齐侯拜加一级之荣守难其人则夀王兼四千石之重某官江山秀气造化伟人发䇿决科蚤继大门之业崇论闳议素推烈士之风当大道之方行在外庸爲巳晚矧一台独集于二妙而千金俱重于连城太守归而賔客从斯其时矣诸县丰而公事少何乐如之惟政务清于从容谈笑之余故旧章举于废置委靡之后壮千里之形势得九服之藩符崇墉嵯峨多士鼓舞念表豫章之功业金石可磨当如杜牧之文章事辞乃称传之衆口必谓咸宜某精力销亡学殖衰落敢期过聴逺辱旁求不识颜平原方知世有无妄近舎皇甫湜遥知缩手就闲感仰之情敷陈奚既答徐将仕启纶书初下荣继髙华蓝绶载纡光生里闬某官学从家得性盖天然文章居圣学之科杞梓乃匠石之用某偶官仙里获奉俊逰行观腾翥于青霄以副披云之素望答李新恩启龙墀赐对色动冕旒龟里拜亲光増门阀新恩先辈撷芳书圃擢秀士林积学贯乎九流美才兼于数器根蟠仙李揽敷钖之渊源誉振人寰擅芬芳于华蕚某衰迟晚景流落余生仰飞鹏九万之程徒増三叹借驽马一顾之价何啻千金答饶州诸邑启已试无功尚叨任使载膺共理良惧旷瘝念非垂徳之依曷副䝉成之愿雷音在迩方霑普润之恩电骑载驰遽辱余光之赐其如愧感曷既敷宣回王教授启题名雁塔䜩想曲江授业鳣堂风移均浦念金兰之投分愧竿牍之积修恭惟教授学士年兄学海扬清儒林擢秀文章典雅议论髙明芹頖衣冠虽幸承于矜式芸台籖帙行有待于校雠仰徳鸮林重勤记问春华苒苒愿精列鼎之调召节骎骎伫快景星之覩回谢王参议启千里近畿莫课将输之最三山藏室误陞论譔之华恩则过优受而増愧况复星辉东壁下临图籍之繁夜照青藜来赏校雠之美廼以外台之冗计进兼秘宇之清联度职不侔揆才非据兹盖某官提衡有素延誉实多薛滕先长于宗盟孔怀甚力葑菲不遗于下体求备宁闻尚稽尺牍之驰先拜朶云之赐虽温造入河阳之幕名播端朝想曹参趣舎人之装日观召节尚期来觌躬致谢诚答王教授启蓬飘易逺久疎奉于音容栢义后凋独靡忘于缱绻华缄敦好蔀屋増辉某官学苑名流清时望士辱久蟠于泥迹亨合㑹于云衢折成均俊造之锋莫余毒也掇春官科第之品自我得之郡博士固未免于左官儒先生宜遂升乎右治某粗亲规范莫究渊源观相如成赋之时恨惊珠玉拜齐侯投𤓰之赐报匪琼琚答江教授启夙分邑社惭已试之无功祗奉贤游庶将来之可及驱泽车而厯路望峻舘以摇旌某官学有宗师行依坊表招诸生于馆下已闻诲诱之方簉鹓鹭于天边行见抟扶之势某栖迟末绪连蹇余生避燥湿寒暑之忧当赖帡幪之赐执礼乐射御之数行观贤哲之风脩讷牍以未遑辱华文而先贶其如媿佩曷罄敷宣与黄倅直阁启纶恩疏制芸阁登贤论非曲取之私才本畴庸之选惟吉人之得位乃直道之见容凡预闻知孰不欣快某官世腾闻望夙着英声秉一徳以在躬自落姦谀之胆亘万世而不顾实兴顽懦之风忠诚方抗于皂囊名姓遽形于丹牒三君八俊初无意于求名四海九州殆不容于措迹盖道大者自难于贬故才髙者见嫉于庸仁人一窒志士屡叹孰谓贤愚素定缁白莫渝昔日是而今日非小人之情可见用则行而舎则止君子之道宜然岂徒收一旦之功遂可变百年之俗某向风惟旧觌徳尚迟喜善类之适时物无异议庆斯人之有望名不虚行盍因衆正之求益为吾道之主一书不寄虚烦詹事之诗万户难期愿识荆州之面輙陈芜颂少叙愉情答许与权经略启无二千石之才敢图共治得五十里之地孰曰非邦幸仁贤之具依庶旷瘝之可逭某官忠孤许国性直侔天推蔽遮江淮之功本神灵山岳之裔威詟一方之虎旅文当八面之鲸师是谓时流之老成方见贤人之徳业未应异数尚屈殊庭岂舆论之攸宜想公言之固在某飘零末绪连蹇余生辞五斗而强颜希三年之报政行陪賔目良副客心答乐平宰启効官亡状尚脱刑书思免旷瘝宜求良友戒车徒而即路望衡涉以驰心某官圣道同音儒林擢秀屈青松而在底人谓伊何奋六翮而居前公言固在某偶分符节获奉规橅未遑竿牍之脩遽辱缄幐之贶其如欣颂曷究敷宣答贵溪玉宰启拜命天墀分符侯社俭于百里虽曰附庸报政三年行观课最某官中朝望族南国英游昆也玉而友也金久擅埙箎之誉父则慈而子则孝稔闻诗礼之风尚屈试于牛刀乃未谐于骥足某栖迟客路连蹇余生愿受一㕓虽无与鸣絃之地不知肉味亦喜闻韶乐之音迎髙宰启被命中宸分临近境搢绅賛美闾井交欢某官清世名儒东州望族才兼数器学贯九流将命有光争叹元昆之忠荩承流着效行观贤季之风猷节义萃于一门誉望隆于率土人如此者士固贵之某流落余生衰穨晚景已自甘于屏迹何偶幸于亲仁喜抃之情敷宣罔既迓秦守殿撰启陞华祕殿分镇侯邦朝廷进贤士夫相庆某官志通今古行絶品伦温然三接之容卓尔万夫之望念徒劳于棘枳讵乆困于藩篱赐千里之鱼符此其渐耳腾九臯之鹤唳行且见之某流落余生栖迟晚景不谓孟生之客路获依苏季之余光欣幸之情敷宣罔既与衢州张舎人启坐糜廪禄冒出守之一麾行拜威容敌封侯之万户省愚才而知媿涉治境而得师某官量大容愚道隆覆物诗律得江山之助典书追训诰之文暂屈方州未谐舆论某偶分小垒道出大邦洗十年之学场释三秋于葛圃其如欣幸难罄敷陈与李舎人启盛时领袖清庙珪璋天外鳯凰风雅得诗人之髓壁中科斗典谟追作者之风与奉使启学自家传性由天赋徳既具矣盖有爲而必成天实相之谅无施而不可与着作启学有宗师行依坊表怀鈆东观俨墨客之丈人卖劔南州化潢池之赤子与路分启学苑名流清朝望族暂持剡节钤一路之兵符已促翰音飞十行之丹诏与乐平丞启某官学有渊源行无瑕玷贤科射䇿见林内之孤罴场圃留贤叹棘中之栖鳯招安福士人王丞民瞻启名髙物表固遐想于清规识照几先宜洞明于世务借马预观于惯驭陈羔敢愧于非仪某官圣世逸才南州望士安贫守节怀昔贤乐道之心勇退养恬躬幽人嘉遯之操某滥分支郡适处名邦虚齐相之堂敢希踪于前哲结王生之韈觊少遂于初心谢礼物接见启肃将使节逺㑹方朝偶修候馆之仪获奉华轩之宠更勤币好益贲笥光谢土物启车书共道已喜畅于皇猷金兰同心复幸承于仁契三陈贶施讫荷雅怀谢郑监惠龙团茶启鱼腹得书光动五云之体龙芽出焙香浮十袭之缄拜赐知荣抚躬増感窃以草魁称瑞山谷呈祥方东君尚困于寒威肇将迎气而北苑已偷于春色助发喊山英糵地灵范模天巧蟾背候清芬之裂鳯圑夸鬭品之髙故黄芽紫笋之嘉名竸标物产而赤印白泥之健足已走京尘若其玳席纶闱琐牎棐几猊炷篆沉烟之碧虬檐暾朝日之红挥玉麈而唾落珠玑洒锦牋而文摛组绣是宜铿鍧碾月飕䬃煎风石鼎煮蚯蚓方鸣磁瓯焙鹧鸪㣲暖沤花泛满云脚横斜研玉川七椀之清味顾渚两旗之号代酒圣者固非美事谓酪奴者尤非知音念睿赐下颁唯富蓄于戚里侯家之第然余波所及乃下沾于荜门圭窦之人某也才谢好䝉性非颠陆尚昧候汤于鱼目岂能品水于虎跑枕石眠云未清神观和鈆䑛笔多滞𡨕捜今也启箧分香挥轮碎璧瀹竒芬而破闷潄浮浡以生春顾一榻清风不复昏迷于蝶梦虽三盃软饱未妨捜搅于蔬肠赐重兼金光生蔀屋兹盖伏遇提举殿撰功名余事阀阅冠时韦平继相种之芳王谢振家声之盛便蕃天钖久藏闽贡之珍璀璨徳辉转及吴侬之贱蕞然琐质泳乃深恩某遂得澡瀹精神篆雕心府遗之孙子后世岂无传焉味在齿牙流风犹有存者其爲感愧曷易敷殚回入馆土物启饬徒蒇事偶玷司存汛馆纳车遽寛仰止少代陈羔之荐用伸还贽之仪再回入馆土物启严车向阙方幸觌于清标整棹观澜已夙闻于戎御将恐一辞而退姑成三问之勤髙丽入馆人事启车徒即馆方迟三积之靡充主献未羞再辱旅酬之下贶惠已逾于缟带报尚乏于琼琚东牟集卷十三钦定四库全书东牟集巻十三宋王洋撰序赵节度使进经解序先帝临御敦叙九族思割其蒌以为宗社嘉荐于是箝以大义服以大训表以大宠所以旌升褒拔罔不备尽窃原圣神之意若曰宗室王室之翳也翳不蔽者风或戾之故周之宗盟异姓为后汉封同姓以张犬牙是不保翳而惧戾乎且无鉴于汉氏姑监于有唐彼三百年中有能以文章先多士政术出治表鼓行人间以取相位者数以八九凡我同姓谁云不如而视彼为不可及也邪爰自中原以来淬厉头角抗饰器度以致显用者甚衆内则执笔札趋奉甘泉外则拥旌旄蕃辅京师以十数而未止也斯非圣神之妙化帝室之光华者哉先是温州刺史开国天水郡公宗室元老潜心古学不事浮竞精微庄靖洞入神骨方建中之初元献论语说上之先帝诏曰仲尼没而㣲言絶惟诸弟子之所记虽齐鲁诸儒穷之有不能尽汝居近属处显位而能讨论撰辑着之章句甚矣好学之笃也公读诏泣下益自激昻继为易说献之以为未足又解老子八十一章当天宁祝釐陈九九之数备报上之义嗟乎心术之妙如是其逺且奥也嵗往月来物异事改公之子子攸收公遗文于五厄之余论语易说二书亡矣惟道徳经独存子攸将宠彰其先人以诒后昆也某与子攸异时游宦江西有王事之契绍兴戊辰子攸官旴江为戎帅遣人走上饶之弋阳属某为之序某何幸挂名经端以同此不没也窃尝闻之和平之音淡泊懽愉之辞难工天水公生为帝族属又称尊乃能屏却嗜好不从流俗独师其心而古之此非天性笃好与时俱昌者邪夫以云汉之章褒踰华衮则锦绣之美朱黄之文有足以为公悦目之嫌者乎探阙里之遗思钩羲经之奥旨则纷华盛丽惊愚骇俗有足以为公动心之具者乎师道徳渊源之宗怀慈俭不争之宝则清房曲室金瑑玉珰有足以为公肤腠之安者乎舎彼取此其有识之者矣昔刘向父子汉公族之望也博极诸书剖判艺文固儒者之规范也若鸿宝苑祕书方士语尔得之枕中以为黄金可成此何等事业而忍为之邪然其惓惓之义着而不忘爱君之心老而弥笃虽自任若此亦史氏有以表着之也今天水公以古义脩身子攸尚克似之乐善不倦考之史法公之父子俱当得书矣某既读公之书乐先帝训肓之泽以至于今永观厥成也序而记之庶几班氏之用心焉养源斋序大梁李子王姬五世孙也少孤附外氏陪鼎以炊既长襟韵峻发不可禁制好为诗章掠取风月据为已用华则是矣实或疑焉闲扫一室横几案散缃帙寤寐其中求名于予予以养源目之且告之故曰子知源之为贵乎物之最鉅宜莫若海而三王之祭河实先之不以此源而彼委故耶夫五行者行而不留之谓也然金木之质一受其成有粲繁而朐有艳而枯不能自化人实化诸惟水之性与神为徒灏灏汗汗入有出无嘘呵薫蒸潗濬太虚崑崙之穴脉于天衢一派万仞周行八区寰瀛虽大乃钟其余物之有源不既贵乎李子闻之曰水之源则闻命矣敢问学之源安在予推而辞之曰止子归而求焉则吾与子同学方子曲肱斋序银峯方子一日扣门而问予曰我之生也我先人嘉我初则取兖儒之受氏以命我名我自束髪念之求所以胜彼者未可得也今不幸先人弃养惸惸之孤恐无以终奉前训今且于旧庐之西别为宴处时曲肱而枕之以求吾志因以名吾室庶几其不坠是训也有过而抵予者曰子之为道也固如是乎彼大贤者饥则具一箪之食渇则奉一瓢之饮其心殆未尝饥渇为也饥渇者夫子之道耳今子少而文以文名长而仕以仕进日者乗使轩过闾巷坐车中自如嫂妇下机童稚奔走人自是赐子矣何敢望回也我闻是而病之未有以告也叟以为何如予徐谓之曰方子无以是为病也子之师古人将师其心乎师其态乎今有人曰吾闻涂之人可与为禹禹跳而吾趋非也踯吾足而跳之人孰谓不然则稚子皆知笑之矣子其厉先公所以授子之志从事于所谓四目视聴言动非礼弗克虽舎箪食而大烹却瓢饮而荐醴从其所得于外而内无损焉子之肱直可也曲可也其何异于用哉且是言也吾知子既践之矣故敢因或人之辞以为告子其许之乎叶子发珠玉集序予少长江淮知仪真呉元常为胜士宣和甲辰嵗识元常于濠梁自是厯靖康至绍兴中或离或合合必相劳苦慰勉以善行抚掌道旧故意无不同元常习禅学至欲稍问静法即笑而不答睨予而呧之予自度学不能造道辨不能折理因黙不语置元常于方外而自处以懵昧退託之地然后乃惬后累年客有言曰呉元常今为光禅师屏居南岳不通水火久之有贵人旧游招禅师欲叙契濶既造賔序典谒者不知为元常也状貌短陋无须髯败衣尘色疑其有求不为通谒腹饥馁又不忍去既见甚懽主人沃茶鼎泛语亹亹不絶日暮始归疾索饼饭寺奴不时供元常怒叱之四体元常予畏人也始者欲外形骸不立一物而终以形骸为累是又何哉予尝得柳子厚书其初徙江湖也意欲求山林之乐忘羇穷之忧寺之西轩尽得登览之美已乃履铁炉步游黄溪自西山入钴鉧潭伐翳蔽取小邱入袁家桥渇以石渠石涧为饮可以忘忧矣又穷而西得小石潭至则竹树环合寂寥无人以其境过清不可久居乃记之而去向使子厚自辅其气不失中和姑取溪石竹箭之观以洗尘滓而畅幽情不为既适矣乎必欲遂穷荒虚之境探巖谷之穴至凄神寒骨而后已吾意子厚既归尝引马氏妓酌酒缓歌以自慰也则向之至清者又安在哉劎川叶子发相见于上饶其为人髙明辨达疎眉哆口宜大用于世者一日过予出书轴二曰吾不仕又絶婚聘近次第前人禅学为拈古珠玉集将鑱其说以行于世噫吾病夫尘劳之人不知洗削外虑同游于至乐之域吾之书为是作也君其为我叙之予受其书读之茫然不知所自欲缀补傅㑹透彻挂名书端以自耀鬻又惧子发之呧予如元常也子发又谓予曰我于呉门得菴宅焉一丘曲折天地竒奥处也近与人境相接过者日十数而莫有顾者此天以遗我我将为巖居而终老焉予既髙子发之才惜其且老不见于世而独得于至言妙道邈不可及而又惧其未止而更求或反其初而畔其始也故诵元常子厚之事以告焉予少闻幽禅之学以诚自解乃可发口其或不知而强悟习辨以取髙寄笑以藏术者谓之戯论罪在不贷予不敢自取不贷之罪故言止于此惟君幸寛之记无尽藏斋记清江韦子谓其友人王某曰吾老矣顾念少年庭前奏棃栗少长随昆弟奏温凊大昕之朝鼔箧授业奏声利裹我荷服拲我手板趋走官长前奏簿书期㑹盖吾心未尝一日虚也日月往来风舁雾辔思虑变化自伤尘劳乃结茅清江之上葺先人居俯仰宇宙面埶空濶傲睨万象有求于吾吾皆给之巖扉开阖烟云冉衍如求吾诗吾以诗律之幽花研春秋月耀夜山长鸟还沙暖鹭戯如求吾文吾以句绘之愈感愈给初无留难不知在彼为无穷邪在我为无穷邪葢当是时省吾心未尝一日实也有髙人皇甫君榜吾斋曰无尽藏吾之心有起焉子以为何如予徐答之曰韦子予与子昔宣和中同坛士也识子有年数矣尝静法格之子之貌济矣今而果副予是望也当子之心事物实之其识所谓无尽者哉及中扃虚明内外荡澈愈给愈全不知所以然而然既已知其天又乌证乎虚缘韦子一笑遂书以为斋记书郑氏舍田记亲既没泛者亡之思者存之存之而靡有及也曰浮屠道人心无为之场属念清凈惟是朝夕饮食之用或有以动其心则胜念弗崇有能具是供供之俾克专意于道万物不干其志则彼以心香胜念薫导荐供施者当获善报仁人孝子之心固知是言非若剖剂交别可以市质而券取也然犹为之岂有它哉以谓与其委吾亲而无以为佛书有是而吾之力可以及之舎焉弗图是真委吾亲矣爰有割口分之业以奉其徒者久之浮屠人衣食其中艺治灌沃化瘠为腴辟菑为良日以赡给而施者之家支庶寖逺或不守先业视居作之产顾出其下则恚而矢之曰吾之先为是区区将燕及吾祖且大庇我后之人也今报享之状冥不可诘而受施者显䝉其利是舛也宜有以谷我不然盍返吾田之为得也有不吾与吾其讼取之于是僧俗相捽起而为雠吏持其竞弄而蚀之经更嵗时不示决夺至两荡其业讼为闲田而后已其视初施之心岂不逺哉贵溪郑氏为冢舎以守先茔俾僧宗元涖之又分田以为永业其大人有以文学取科目为郡大吏者思微图逺惩是物也乃自言于邑一书于籍一验于符与宗元盟而归焉宗元亦详审练达能副其意书邑符于石而刻之以示不可渎者间为予道其事求书其后予闻而悲之于心有感焉噫若郑氏之施宗元之受其果能相与崇其胜念而无交捽之患者哉泗洲院记常山县北郭门之外延缘山麓仅五六里许跨溪以石为梁北下数步有浮圗氏之居邑人号曰石佛寺访其所从来云后唐中有贩牛客夜宿溪岸闻铙钹钟鼔之音及旦讯诸父老此地得无佛僧庵寮处近邪皆曰无之次夕是客复寓旧止观沙洲上中夜光熖腾起立表以识之率同辈穿土丈余得石佛像如泗洲洗濯置路傍瞻礼而去后贾牛获息倍称旋过其地葺茅设饭供以报自后邑里祷病即痊乞男女辄应至晋天福七年夏大旱祈雨有感县具状闻州州上于朝符下许建祠宇额为泗洲院即山䂮石造堂殿请僧住持从尔显化一方祈求响应矣邑士贤良王公介少日读书寺中每旦诣石像前祈延母夀仍乞嗣息继生四子兄弟皆以儒学为时闻人其叔季仍登巍科致身侍从贤良公官为祠部员外郎累赠少师得非尽诚香火灵应所佑邪进士徐清臣每念寺宇隘陋不能安衆与主僧维良议迁寛敞之所邑令徐君力賛成之然患无五百弓之基㑹三衢乡璩君承奉之子进士国华云家有谠溪之北沙汀延袤两溪围绕地势平正敢献以建佛宇政和辛卯卜新迁祠维良复念石像重甚人力不胜举夜梦石像告以坐石破作两片去之可也次日视之其石果裂遂弃坐十夫不力而举行矣宣和甲辰知县事朝奉郎郭元祈雨乞嗣屡应施俸钱建殿继而奉议郎方翺邀慧觉总持大师清秀住持修筑精备植立功坚绍兴甲子年洪水暴疾飘荡一空特存大殿寄居贰卿魏公郎中靳公率衆布金凡讲诵之堂偃息之室伊蒲之㸑启闭之户东西夹庑焕然一新壮丽而髙明矣进士孙谦亨独施财驾桥以通往来岁时士庶游行有请于石佛僧者为利不细昔唐朝大彻禅师飞钖至洞山明果寺遗钖溪下以石函贮之后有髙僧月道者于九峯翠巖舍身信士万余衆咸集道者自髙峯跳下神物䕶持略无所伤道者云大衆共证岂无异事募三百余力发大石得函启函获钖杖授小师有端戒令祕藏勿轻付受诸方竞求不可得端一日忽召前住持僧怀智遗之㑹郭宰建殿因为石像法具大彻师得非泗洲后身乎其符契如此院当饶歙往来支迳而为开化县大道行旅冲冲不絶今住持清秀应接不倦得士庶之誉而戒律甚严逺近信向石佛之居异时当成方广大刹矣余尝过其居爱其洁雅一日造门以记为请因铨次之赞刘行简墨竹赞浏游浮翔君之长也纯直静黙君之徳也涤炎懐风君之功也山泽之臞儒非君其谁如也宣首座真赞请它不去求它不与陌上春风鸎啼燕语黄龙南和尚真赞非南非北非语非黙虎啸龙吟雷惊电掣木落归根水清石出跋跋冯子容家藏章圣御书章圣皇帝大礼庆成诗一章有忠贤翼赞之言乃知赐近臣之与祀事者文懿公当国故受其目焉诗无符玺意者赓歌之臣皆有别本篆云蘂简其复归西清与非小臣所得知也公之五世孙预袭而藏之百有余年罔敢失坠使后世得以想望当时文物之盛所贵于故家遗俗者其在斯乎至于云汉之章盈成之象臣不得而名言也跋杜仲微𨽻书出师表诸葛孔明与杜微终不尽其用吾意二人各有遗恨今杜仲微以所精隶法为诸葛公书出师表一通二杜相去千载姓名符合岂精神往来思报知遇固未泯乎虽事理冥符吾不得而知吾所知者姜维黄皓辈纵使子孙尚在不知出此矣跋徳清沈敏学先君铭祖逺矣仁人之心欲其不亡而九原之骨不可作也然则奈何盖不死其名而已不死其名有道乎曰求必传之手黼黻其善行刻之金石内之圹中腾其文于四方如是宜不亡也今有人焉以为未足取其上世之铭旦旦诵之遇当世能言之士又乞言以申宠之以展侈其义执未闻之耳而告之曰铭皆实语与懐金钱输米得佳传者异子其观于彼人之获丰艾也闻者曰诺乃已此其为不死其祖不亦过甚矣哉王子以贤者过之无伤也其人谓谁龟溪沈良能字敏学一字子卿东牟集卷十四钦定四库全书东牟集巻十四宋王洋撰祭文祭程伯禹龙图文呜唿天生哲人为后学师公禀于天实允蹈之名冠多士位升进途三十六载道㤗形朐眷惟前哲欧王苏公六十六年咸以令终公之反真亦极如此岂其名儒先后同轨惟我于公实聨姻娅津亭一别音容永谢不能越境白马素巾寓哀一奠有媿古人祭杨仁靖知县文呜唿天之生贤若将有为已而不然人胡不悲惟君所秉柔惠正顺内施于家外施于政视人如伤诚意殚尽人有七情君去其六无好无恶孰乐孰欲喜不形于颜扬怒不存于心曲惟哀独存化为畏惧卑恭谦和行必择路上天之报意其必丰如何不淑官止一同顾惟飘零尝托末㕓闻君之讣志夺气捐遥致薄奠哀情莫宣魂而有灵监此诚悁祭弋阳祝宰文呜唿淳德之茂天实相之中道而夭云谁丧之亷以厉已公以仁民明明上天云乎不闻勤劳下邑政成在迩方谓旌书敷荣故里如何不淑一旐翩翩白叟黄童泣涕涟涟昔我见公实佐富阳垂二十年有此䀌伤我病且庸公壮而丰病庸尚在丰壮俄空死生祸福孰能䆒之奠此一觞文以侑之墓志杨隠君墓志君讳潜字彦升其先华隂𢎞农人惟杨氏别姓以来数千载间世为盛族迹其逋迁裔胄所至皆有异人虽黄唐姚姒有不及者大抵重于叔向贵于赤泉侯极于汉太尉今散处郡国流分𣲖别有兠鍪而貂蝉者有儒冠而鼎食者有穷经论道为一世宗仰者有隠居闲处身巖壑而名振天衢者皆华隂之族无它杨焉君世居将乐之瀚溪盖别自浦城之族大王父某王父某考某皆隠德不仕而其德名着于乡社者累叶不同故直而和愿而恭其言也讱大王父之德也刚而毅纵而度力兼数夫而毫视万物者王父之量也纉二父之志通古今之学固穷厉节不求逹闻则皇考其人焉君昆弟四人在皇考为仲子天性警悟自知读书初加弁服名誉赫然尝自言为人后者非名爵相继之谓顾不可坠者节也谓四知之可畏则故人之金可却矣辨三者之不惑则奕世之泽必厚矣今华隂之田果安在哉人田千阡陌吾田乎清白彼千阡陌者未百年而易族吾清白者在千载而不竭归乎归乎其蹈吾祖以食清白之田乎由是公于乡党则推其余以施而人无饥者盖其事亲则就养无方而族党之人无不令于父母者居丧结倚庐号泣孺慕而禽鸟之瑞至焉初宣和中方田法行乡人盻盻未知所向君为廋词语人曰五鄙之庐舂粮而趋隼旟之丘倍称是求平衍而腴将困于租铢铢钧之等分是图㑹其法中止时无知者后三十年复举经界邑人追思公言有识者觧之曰五鄙之庐邑也舂粮而趋百里也隼旟之邱州也倍称是求则百里者二焉以吾乡去州邑逺其地衍沃将有渫恶氏者委重于此者当以等级逺近均之则当矣后果析为九等铢铢较之始得其平故乡里推公明哲絶人非智所及初汉太尉凡四子长曰奉季曰牧二族为尤盛今秦呉诸族皆本于二祖惟浦城之族出于秉以礼经考之传于奉者宜为大宗传秉传牧者宜为小宗而秉尝为别族继别者百世不迁故在杨氏世谱凡奉牧之后皆宜祖于太尉而继秉者祖于家其叙乃正今以世谱考之自食我之祸子孙逃于华隂山谷永嘉之乱占籍上饶唐上元中刘展陷润昇呉㑹弗宁又避地于建安之呉兴王氏据有闽粤与李氏为敌国呉人致讨建安震恐十一世祖徙居将乐之光明后自光明复居瀚溪之族𣲖于浦城而浦城之族出于瀚溪境接长河其俗犷戾视法令为纸上语君家三世以善道化之其俗㡬变向使如君者天假之年渐致四方长者以德为池浇濯其俗益古其俗可也重车出门中道折轴其为士者惜之君以建炎元年嵗在丁未终于里第享年四十有四越三年九月𦵏于将乐都岭之原先一月有双笋生茔前不日成竹物生之异时士夫歌咏者甚衆人以为清德之瑞且知子孙之庆云娶马氏有二男子长曰杰歴任阳山尉前信州司户参军次曰佐后君一年而卒孙四人如范如筠皆举进士余尚㓜方民曹之官于信也予寓处郡下与杰从游相好一日语予曰我先人弃诸孤二十余年既克襄事大惧潜德不显埋名地下愿求令辞以表之予谢不令恐无以彰令德者既归踰年遣人具书币走上饶求遂前请予适有事于淮浦书不克报是秋又书来促曰碑已具幸终赐乃书以授使者君之善行甚衆而独沈于乡后之乡人其爼豆之与铭曰右朝奉郎王公墓志公讳彦隆字仲礼世为江州德安县敷里人大王父世规累赠太师妣陈氏赠江国太夫人王父韶故任观文殿学士正义大夫赠太师燕国公谥襄敏妣杨氏燕国夫人刘氏燕国太夫人考某故任大理评事累赠朝请郎妣李氏赠宜人公以季父厚任补假承务郎官七迁至朝奉郎钖五品服歴任陈州湖城尉汝州司刑曹掾熈河兰㑹路安抚司干当公事丁内艰不赴监无为军酒税不釐务河宁府永宁县丞移知河南县事建炎二年七月以疾终享年五十有一德安盖敷浅原之地公之先有讳浅者当唐昭宗时仕至镇南军节度左厢兵马使检校右散骑常侍兼御史大夫其后当五季之际谱牒散落世家不明由公而上可考者七世曰讳果曰讳赟为七世六世祖曰讳明赠太子少保曰讳承夀赠太子少傅少傅子曰讳世规即太师公也自太师以上皆晦德不仕太师尝一举于有司不第遂隠于敷阳山时人师尊之作敷阳山记号敷阳先生嗣子曰韶即观文燕国襄敏公也方熈宁初神宗临御考数图贡以为西戎自宝元以来䖍刘边陲非茵褥髪栉无以示逺而一时将帅殆无可当一面者思得异人任以股肱于是襄敏公上书阙下以为夏人所恃杂𦍑余种候摭扞卫埋根藏穴故能跳踉使我边鄙时竦今若招纳大酋啖以嗜利不则以兵威之剪落爪牙孽种自息书上翌日召见诏乗传诣边不四年大功克立开熈河道后数年自枢府诸老连帅洪鄂拥旄仗节旌旗锦绣充塞故里由是德化之王为江左甲族衣冠之盛荣耀一时公自㓜植立不羣善行表着季父竒之先任以官及拂缨就任果能保德振誉承似先世益崇其门君子称焉其在湖城也当闗辅咽喉地逋逃杂沓朝变夕易又闗市所需非商旅通行者𣙜禁甚严铢称两计积笞倍黥一日有挟香盗行者公叹曰吾为尉吏求盗是任奸不可纵法不可㢮然以铢两之奸刑人之肤非仁圣意也顾吏曰投之火中真薰鬻邪既焚曰果非也纵遣之自是犯法者益少陜民嵗迎岳神揭竿而趋曰神命取某物则杂然和之人莫敢较公适出见状止车而招之使胥命于神曰神果有求无敢弗共久之报曰神无求也摄姦首笞而拲之其党散走自是亦无继者及在永宁留守以河南不治换公为河南令河南最部刺史交章荐之不果用秩满南归道由金陵江南使者一见喜甚曰公㩗河南之政来更为我施百里之惠即檄公领饶之浮梁浮梁固剧邑也公至条分𣲖别简戢辨揵复以课闻时有大冦犯旁邑居人抢攘有姦人盗尉以逃将诱致亡命为乱公微伺得之召父老豪杰疏其恶谋乃斩以徇邑人德之绘公以祠焉公天性严重风度凝逺文词蒨秀与人交终身无悔吝家居不见惰容然而降接裕大和气薫然故家人忘贫而乐焉公之卒也诸孤皆㓜故平生行事徃徃得之耆旧然存而在人有不可掩者焉夫人临川晏氏朝奉大夫讳天常之女淑德懿行有闻于乡子三人长曰万章今为右从政郎房州广陵县令次曰万夫次曰万裕咸克修举以世其家绍兴辛未某託寓上饶公之葬已有年矣万裕持潭郡丞雷公之状求为铭以揭于墓某既考其行事叙次如此又继以铭铭曰彭泽之西豫章之北百产之竒千寻之木钟竒孕秀笃生异人异人维何燕公虎臣洗折戎丑宣我王灵丹青传像廊庙垂绅庆流衍迤乃降厥世河南政尊浮梁像伟公身虽亡公德未已敷原之泽孙孙子子隐士何君墓志丰畜不施令闻不驰德昭而夷㣲涂其生而匮其死有人哉富春樵隐何君名薳字子楚本建安人博士正通中子也博士讳去非正通字也以儒业起家既中科选又好谈古兵法为人亷劲踔悍书无所不读自坟典传训系史子记以至天文地理隂阳时数山川虫鱼草木诡异之説莫不诵晓眉山苏公尝荐之曰伏见何去非文章论议实有过人笔势雄㨗得楚汉间风力元丰中先帝覧去非廷䇿异之使教授武学不久遂为博士今出之徐州乃以左迁乞除一馆职以彰先帝知人之明一经题目决无虚士由是士知正通者益衆尝代侯公説项羽设辞杂眉山书中苏公见之弗拒也卒于通判沧州世多惜之死葬富阳县韩青谷以尝令富阳而民懐之也君少嗜学尽得父书又自以父子世名苏氏凡苏公遗文刀笔题志小辩杂説巧发弄语无不収诵纵横用之而不知本家贫不肯拘局以谋进取去来泛泊率无常栖晚乃卜筑韩青以保先茔生所至必得名客胜士与之定交觞行辩发旁採捷出探度物象咀其英华呉中人士翕然好之先呉有遯叟和靖处士林逋自逃空旷诗穷工竒侵泄太巧司命者殆悯其生而除其禄俾以其饥鸣故士多病之鲜道其传者独幽慕之士或仪于丹青以配前哲亦不过酌寒泉以为爵实採秋菊以为加笾簿正具矣爼珍鼎肉葅臡㮚脯不以分也及好事者慕君不蹈声禄即又比貌绘画而以君为似焉君以长身瘠色冻肩酸骨突颧曼颡星瞳雾窍且好为青麻短制时曳曲竹謦欬林莽中歩登半峯以望江潮不知君者以君何营也人谓和靖既困宜伤其生而悔其始死自投于司命一为改图以泽其腊乎今相去数十年以精神与君而君又安乐之吾知和靖不恨矣大抵君之德清而腴诗劲而和比之物伦松竹类也古今谈者官松而君竹举无异辞即君之名其可辞乎为是而称隠君可不可也绍兴乙丑十一月十三日以疾卒于樵居樵居在博士故茔之前生居其所而死瘗于园焉享年六十有九凡三娶二马氏皆先君卒其后王氏収君而瘗之子二人曰承休曰承祖孙一人女孙一人尚㓜将终谓其妻曰我既无以遗若环壁无可易钱充葬费者可録我平生翫意具画若干巻砚二削格佩杂物若干种举送吾所厚某人取其偿以瘗我无与争事绞衿衾冐敛手足形可也语毕卧瞑妻就视絶矣妻皆如言卜是年十二月某日瘗君于所定之宂焉初博士为徐州学官君尚少得黄预魏衍渊源同升陈先生无已堂透引句律其后学成所与以文雅相引重者甚衆今概举数公世所共知者浚仪赵令畤德麟终安定王三衢毛滂泽民终部使者山阳李仲舒汉臣终应天少尹胥山沈晦元用今为西清学士呉兴刘一止行简为给事中阳羡蒋粲宣卿为本道安抚使东牟王伯淮景源为临江守钱塘闗注子东为太学博士此人皆知名当世其褒抜赏裁人用聼决咸欲挽君大之而终不能也他朐儒彦士城郭邑落之秀愿交于君或拒或予不可凡目毎叹视君困借为清谈而已其命也欤呜唿君之生清集其身及其死恨结于友读其诗芳传于世人谓君此皆自得于我而天所与君不与也寒一握薪饥一溢米尘蛙鱼釡僧残客余此天与君者也其理迷矣虽有知者不能识也而况如予者乎君未卒数月尝有书抵予曰我见子某文铭某人而信可传也我死亦求君铭而传我焉予读之以为漫也逹命者不恶鬼事是相与为文酒戯尔投冗部中久不省録逮君之讣至钱塘吴谘周朋偶来过书庋繙故楮一取而得之噫岂魄兆邪或者纯明亮直屛决昏翳而有以前识者邪是又予所不能知也姑载其实而铭之以成其志云铭曰干坚而折命舒而掣道柔而缺食寂而诗发噫来之人兮母伤其䕃樾呉周朋墓志君讳谘字周朋姓呉氏世为钱瑭人故建中諌官师礼之子广陵王先生讳令嫡外孙今尚书郎信阳守名説之弟也㓜踔厉挺㧞渐濡父祖训义文艺事多不学而能者不善为章句学一试有司不中遂弃去靖康初渊圣嗣位信阳方持节浙部遣君奉表阙下推恩入仕一诣曹未受事径归卧里中㑹叛卒弄兵夺囊稍无余君既晚走浙东益自纵意读书不悦为吏事知旧更强之不得已调长沙簿盖受命九年矣秩满至行在朝廷知其才留军噐所为干官而领四方锻工㡬数千人改煎攻炼刮磨洗削钧石出入纵手按之以十为一引手挽之以百为千又其间窜名趋走多右曹大官君以緑袍吏崭崭其间毫纎绳治率以亷约厉以勤察曹吏敛手久之武库充牣噐械精巧朝廷益欲用之荐君宜改秩者凡十余章以法未用也始务学尤好字书以为东晋以来竞贵婉媚殊失古意而六书之品有缪书虫篆虽古意不给趣办独蔡中郎工为分𨽻髙不失本意下可兼习俗视颜鲁公郭忠恕较量竒耦以救差舛而卒不大见力省工倍莫如是学乃潜心汉𨽻昼经夜画用意至到神艳竒出大者径数尺动荡耳目小者锱铢方畧粲然可悦㑹祕书阁成上幸视见君所书石渠二字一时从御冠冕内外贵人併目同説名声赫然竦动一时皆意君显用且不久㑹有论他事者因縁及君免所居官时岭南使者求良吏自助君得漕司干官绍兴戊辰之冬君到官㡬二年矣蛊者饬废者举自经畧使诸司官交章荐之而君得疾以卒是嵗十一月也享年五十一娶王氏子二人长曰琢㓜曰耆老始予先君与司谏同㳺学相慕用先君晚得一女爱甚因君委禽遂妻之君之卒也王氏自番禺扶旅柩㩗二儿将归葬于临安舟至九江信阳使人止之曰我已请于朝丐予祠官归瘗吾弟吾之孥幸留南康可相就分杯析勺以待无遽念他日也王氏遵命挽舟复上以需要不过嵗月卜良日以葬焉方予自鄱阳郡吏失官寓上饶境中与君尤隔濶书三徃不报窃叹曰予之困亦使韦郎迹疎乎㡬年収君寓书曰我自去冬得上气病愦愦害作书纵强勉恐欹斜贻知旧忧今治疾良愈故相报后有人士自南方来云我观见周朋于牀下病实忧人医疗亾状曰良愈非情语寛逺忧耳又数月有来者䄂衔一书予意必非他人劳苦外就掣取之果周朋书封题印识无恙未暇问他事少焉其人蹙而进曰我得是书凡六月道滞留故不速逹行留岭下有自岭表来明言周朋死矣此盖生前书也言未㡬而妹以讣至矣妹之言曰前发乡里时郎语妹我傍先茔得善地度捐财若干得之妹心知语类不祥不忍问亦不复言后病侵遣人私货果得之又病中尝语妹曰我死必求乃兄作刻石语以表吾志若其勿㤀呜唿予与君为近亲又先君之爱壻也乃挥涕而叙之铭曰才以奋志艺以厉气若奋若厉终焉莫遂柱也摘齿马也守闾三千之劳不㨗于蒲以脱其舆其命也吁李夫人墓志夫人李氏讳珏海州朐山人曾祖某赠太子少保祖某尚书比部郎中赠太子少傅考某舒州淮宁县尉自少傅徙籍楚州遂为楚州山阳人夫人堂昆讳棁位至尚书右丞祖以上皆赠宫傅亚保曾祖妣丁氏继王氏祖妣乔氏皆郡夫人淮宁府君少有不羣之材年二十与兄仲将同中元祐三年进士第文章竒变辩论踔发识者期以华显然竟不偶以卒人士伤之夫人生四年而孤妣程氏磁湖大族守志不夺故夫人不失鞠飬且有训法世父官久寖为闻人出入践歴持节数路其后右丞益贵一门羣从衣冠相望为淮上甲族夫人方年少不识艰苦世父为择对以归观察公焉时观察公方困殄倦匮旅食京国诸李老人或以为疑而夫人从之晏如抚字睦育族党无二言人以为难其为京畿部从事也通议府君两硕人殡尚未克葬独居忧之夫人言曰吾观君之忧未尝为身谋方一出近部而坐常侧席其有懐邪公叹曰吾之亲委于地垂二十年今録吾槖未足以瘗坐是忧尔夫人曰其无为也吾羸吾服吾枵吾腹积而去之有赢于粟贞于阳卜必协丰禄期年乃逊于野当如君志始徃视之果得郭氏之原郭人曰此吉祥也予我百金之偿以宁而亲以利而孙子公曰劵安在曰亡之矣公知其伪而不可诘又归谋之夫人曰吾固告矣废吾之楮袍以适市无家于余帯褊其止咸如其言事悉类举于是二十年之寓殡一朝而复夫人之明识逹义闻者竒之噫向使隠然当男子事其自着见岂易既乎惟女子之德正于阃内故其可述者如此而已至其孝于亲睦于党以顺从夫以义训子人之所难夫人皆安行之必复次第比附而后成善则与夫假託浮行姑求窳名者殆无以异故畧而不纪夫人享年六十有二终于㑹稽子传之官实绍兴庚午正月甲辰也初观察公旁究异学间发语道未形事人不可测将终谓夫人曰今此吾其殆乎我殁后六七年君亦逝矣善自保与吾儿力持门户其后夫人之终相距盖七年云传以其年四月既望合祔于婺州城北至皮坞之兆铭曰有华于族有艶其禄乃脱其毂惟靖惟啬惟勤惟德终赢其宅内戒斯饬古训是式其诏罔极叶信臣墓志绍兴丁卯予寓信之贵溪取友二人其一曰郑君字季洪其一曰叶君字信臣之两人者皆倦于宦㳺困辱惫沮藤书蠧简贾用不售与人言拘畏恇怯惟恐伤人而乡里后进咸畏惮之辩讼未决得二公语喻即觧不幸有过惟恐二翁知之后数月季洪衰寒病甚竟死信臣亦先如江西后卒于官踰年盗发田野鼓行邑中一邑为墟予闻而伤之窃求其故曰嗟乎向使一乡长老皆如季洪信臣出入阡陌以不竞之德化之慕而从者以十为百以百为千以千为万以成顺悌逊避之俗则兵无所投其刄虽有恶少年顽不可革亦无党外之助其荼毒于衆必不如是酷也邑之羣士闻之咈然不受曰吾邑推二翁之贤固也吾曹岂皆豪诞纵肆以致愤疾者邪彼不吾惮非吾有以取之也奚独以为吾罚予笑而谓之曰非是之谓也凡士之里居与出而涖官者异孔子居乡党似不能言岂真不能言㦲子之邑仕而贤羡而富者凡㡬人其仕者入必奥出必佩色荘而体舒间从车马过邑长吏则平揖而进与之抗衡如是故贱者日隔其羡而富则服都而貎泽囷食而从给嵗时酒肉歌劝鼓侑鹑衣之客毛褐不通如是故贫者自疎至于特逹之贤则又端重简肃好恶絶俗道古今养名誉诗章啸咏传发光采如是故愚者不知其觧非如二翁仕矣而态民也贤矣而志降也文章之美学问之富过人数等而不自有也行李道路遇农而农遇𨽻而𨽻故泽之入人如是其力也我无心兵彼其兵我乎凡予之言非独伟两翁之诚也欲自是贤士大夫幸而里居无事表暴畧是三病以保三美岂惟一乡将天下是效闻者乃悦而以予之言为然呜唿父兄之教不先子弟之率不谨汉儒是以赋王命也可不勉㦲信臣讳秉文大王父翰王父䕃考辅皆隠居不仕君童稚自知读书年十三学为文从时先生蒋公㳺又读礼遂精奥义试有司为第一由是知名后受业国学为博士弟子老先生皆能知已而试于礼部连战连屈乃退闲山中十余年绍兴五年朝廷推恩受一命服歴吉州龙泉主簿摄决曹掾以忧去久之调䖍州信丰尉绍兴十九年九月丙申卒于信丰享年六十有七娶薛氏有贤操君㳺学困而归薛夫人事之益畏故君以谋道自信而贱谋食者子男二人可久汝舟孙男七人南一南强南图南英南朋南仲南夀可久汝舟皆有学业可久明春秋学为郡贡举首后又与汝舟同试春官人以君为有子至是诸孙皆亹亹服勤南强南图甫十嵗攻大篆知用笔意人又谓君有孙女三人长嫁进士祝廷祐次尚㓜孙女三人将以嵗在辛未九月某日瘗于仙源乡招宾里小枥原毋夫人毛氏墓之左薛夫人先君卒十二年至是遂合葬方君之卒有擒贼之劳州上其状未报前期可久走上饶求铭于予予昔假守庐陵君为龙泉簿十年故人也乃为之铭铭曰衍其实含其辉于何而年数之竒仁吾橹信吾甲彼趫而厉色则洽表斯阡兆斯里何以介之贻孙子处士诸葛君墓志君讳仲文字彦明信之上饶人实诸葛氏自君以上皆隐德不仕君少家贫无以为养惧亲之悯焉乃自埋于贾区与时消息久之果致产百金日营甘脆以奉加豆大人乐之君曰子于为养事立矣利不可䆒怨不可府流志而行善无取焉于是更求字学习诵诗训以洗易其业乡里遂称善人百年之俗习益不美以善进财为智君有弟弗事事人或谓君宜为无名钱别藏之无供诸子弟酒色费君曰不可也然此父母之爱吾将以志养志宁瘠我以肥彼岂瘠彼以肥我耶他日仲求异财君録其产无余藏仲既得产破之君又以所益之财均焉仲亡妇㓜又从而衣食之妇以是惭而乡隣服其长者噫今人植材自营懐利相视兄弟诸父私计潜谋叔姒伯姊激讦掉罄其不詈辱而相稽者㡬何而君能化其族以及其党以取信于乡闾是亦难能也哉建炎初郡国戒严军无见担其输粟餵军者事闻徃徃报下命官然富人争为蔽匿莫先应命君时尚未丰给独懐牒诣郡曰某愿以私财若干佐县官费吏大惊问君所欲君对状类卜式衆益异之其后盗发旁邑事起仓猝君为倡尤力君之知义乐施盖此类也至于欵地以取甘成梁以利渉陶甓去涂以悦行旅修浮屠老子供而壮其宫不知其㡬何也享年六十有九男二人长俊乂先君卒次仲方女一人适郡人徐晞颜孙三人曰良材良辅良弼曾孙男女二人皆㓜初良材以其文过予学有师法久之又知其行之不羣于庸流也于予有奉挚之义故予因良材之请龚子之状而为君铭之君以绍兴二十一年嵗在辛未十一月某日卒于寝以是年十二月壬午瘗于西禅梵慧院之侧収君者亦良材也铭曰以智为时以飬为基以仁为寳以静为师呜唿后人尚克似之刘隐君墓志刘氏有事兄而尽弟者曰协事父而尽子者曰建两人者皆有竒节既瘗其亲矣又以河南冯预之状求铭于予予曰子之志则毅矣然吾闻子之为葬具也易禅絅寝衣为绞衿衾冒今又不易其度而加费焉伐它山之石佣琢磨之工表而章之能具乎二人曰不然吾之亲有志未遂有才弗试殆以黙死是既隠其生矣吾不忍其死也使吾亲託于金石使后世知有善名吾虽无田何以食为予闻其言而悲之乃为铭焉君讳靖共字子直大王父某中儒科仕至太常博士王父某赠承事郎父某终通直郎君之始父名概者当元丰中名震一时所谓东明刘先生也一门羣从曰炳曰焕仕徽宗朝至宗伯列卿君挟门阀修名誉学问过人自㳺府县学至贡于郊学文誉日广贵㳺子弟皆出君下然至羣试徃徃不遂靖康中事多仓猝自大臣任事者皆思得竒材以济国用故有徒歩取侯印者相属君素有物誉羣公争取以为从事君亦感所遇为尽力如在敦宗院取镇江舟济宗子数十族崇安嗔噪卒振廪给之而戮首旤者士皆推服然仕不过初品推而进之则挽者屈抑而堕之则彊者胜是亦命夫晚居于信之贵溪优㳺忘年以其学训行诸子故君之子建协之子延皆以少年连试于礼部贵溪冦火焚邑又荡其区徙于弋阳汭口镇踰年卒于寓舍实绍兴二十一年十二月也享年六十有五急难之苦协实济之子天长即建也次未名先娶张氏故殿中丞淑之孙再娶赵氏承宣使仲敔之女赵氏以二女累君君择对嫁遣之一适敦武郎赵不既一适建州进士哀涛君以绍兴壬申三月丁酉葬于汭口镇新开山之北铭曰