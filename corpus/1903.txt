老学庵笔记提要钦定四库全书子部十老学庵笔记杂家类三提要等谨案老学庵笔记十卷续笔记二卷宋陆㳺撰案宋史艺文志杂史类中载陆㳺老学庵笔记一卷陈振孙书録解题作十卷与此本合宋史盖传刻之误续笔记二卷陈氏不着于録疑当时偶未见也振孙称其生识前軰年及耄期所记见闻殊有可观文献通考列之小说家中今检所记如杨戬为虾蟆精钱逊叔落水神救之类近怪者仅一两条鲜于广题逸居集曾纯甫对萧鹧巴之类杂谐戯者亦不过七八事其余则轶闻旧典徃徃足备考证如谓辽避天祚嫌名追改重熙为重和辽史不载其事今以兴中故城所存天庆二年释慧材撰舍利塔记旧碑证之乃实有其事则知其记载不诬有禆史传多矣惟以其祖陆佃为王安石客所作埤雅多引字说故于字说无贬词于安石亦无讥语而安石龙晴一事併述埤雅之谬谈不免曲笔杜甫诗有蔚蓝天字本言天色故韩驹承用其语有水色天光共蔚蓝句游乃称蔚蓝为隐语天名今考蔚蓝天名别无所出惟杜田註谓见度人经然度人经所载三十二天有东方太黄皇曾天其帝曰郁繿玉明则是帝名郁繿非天名蔚蓝游说反悮又称宋初人尚文选草必称王孙梅必称驿使月必称望舒山水必称清晖今考驿使寄梅出陆凯诗昭明所录实无此作亦记忆偶疏然大致可据者多不以微眚而掩宋史艺文志又载游山隂诗话一卷今其书不传此编论诗诸条颇足见游之宗㫖亦可以补诗话之缺也干隆四十三年六月恭校上总纂官纪昀陆钖熊孙士毅总校官陆费墀老学庵笔记卷一钦定四库全书老学庵笔记卷一宋陆游撰徽宗南幸至润郡官迎驾于西津及御舟抵㟁上御棕顶轿子一宦者立轿旁唿曰道君传语衆官不须逺来卫士胪传以告遂退徽宗南幸还京服栗玉竝桃冠白玉簪赭红羽衣椉七寳辇盖呉敏定仪注云髙宗在徽宗服中用白木御椅子钱大主入觐见之曰此檀香椅子耶张媫妤掩口笑曰禁中用胭脂皂荚多相公已有语更敢用檀香作椅子耶时赵鼎张浚作相也建炎苗刘之变内侍遇害至多有秦同老者自扬州被命至荆楚前一日还行在尚未得对亦死焉又有萧中道者日侍左右忽得罪绌爲外郡监当前一日出城遂免临安父老言苗刘戕王渊在朝天门外今都进养院前然日厯及诸公记录皆不书但云死于路衢而已邵彪所录谓死于第尤非也鼎澧羣盗如钟相杨么战舡有车船有桨船有海鳅头军器有拏子有鱼义有木老鸦拏子鱼义以竹竿爲柄长二三丈短兵所不能敌程昌万部曲虽蔡州人亦习用拏子等遂屡㨗木老鸦一名不借木取坚重木爲之长才三尺许鋭其两端战船用之尤爲便㨗官军乃更作灰礟用极脆薄瓦罐置毒药石灰铁蒺藜于其中临阵以击贼船灰飞如烟雾贼兵不能开目欲効官军爲之则贼地无窑户不能造也遂大败官军战船亦倣贼车船而增大有长三十六丈广四丈一尺髙七丈二尺五寸未及用而岳飞以步兵平贼至完颜亮南下车船犹在颇有功云初张公之行赵元鎭丞相以诗送之云速宜净埽妖氛了来看钱塘八月潮鼎澧羣盗惟夏诚刘衡二砦据险不可破二人每自咤曰除是飞过洞庭湖其后卒爲岳飞所破盖语谶云赵元鎭丞相谪朱崖病亟自书铭旌云身骑箕尾归天上气作山河壮本朝靖康二年浙西路勤王兵杭州二千人湖州九百一十五人秀州七百一十六人平江府一千七百三十八人常州七百八十五人鎭江府六百人一路共六千七百五十四人以二月七日起发东都之陷已累月矣集英殿宴金国人使九盏第一肉咸豉第二爆肉双下角子第三莲花肉油饼骨头第四白肉胡饼第五羣太平毕罗第六假圆鱼第七柰花索粉第八假沙鱼第九水飰咸䜴旋鲊瓜姜看食枣锢子膸饼白胡饼饼绍兴辛酉与金交兵金遯议者谓当取寿颍宿三州屯重兵然后淮可保淮可保然后江可固惜其不果用也建康城李景所作其髙三丈因江山爲险固其受敌惟东北两面而壕壍重复皆可坚守至绍兴间已二百余年所损不及十之一汉人入仕有以赀爲郎者司马相如张释之是也有入钱入谷赏以官者卜式黄霸是也入钱谷则今买官之类以赀则非也秦㑹之在山东欲逃归舟楫已具独惧敌有告者未敢决适遇有相识稍厚者以情告之谓曰何不告监军㑹之对以不敢答曰不然吾国人若一诺公则身任其责虽死不憾若逃而获虽欲贷不敢矣遂用其言告监军监军曰中丞果欲归耶吾契丹亦有逃归者多则被疑安知公归而南人以爲忠也公若果去固不必顾我㑹之谢曰公若见诺亦不必问某归后祸福也监军遂许之黄元晖爲左司谏论事忤蔡氏谪昭潭后复管勾江州太平观谢表曰言之未尽悔也奚追张芸叟作渔父诗曰家住未江边门前碧水连小舟胜养马大罟当耕田保甲元无籍青苗不着钱桃源在何处此地有神仙葢元丰中谪官湖湘时所作东坡取其意爲鱼蛮子云张徳远诛范琼于建康狱中都人皆鼓舞秦㑹之杀岳飞于临安狱中都人皆涕泣是非之公如此政和中大傩下桂府进面具比进到称一副初讶其少乃是以八百枚爲一副老少妍陋无一相似者乃大惊至今桂府作此者皆致富天下及外夷皆不能及京师承平时宗室戚里岁时入禁中媍女上犊车皆用二小鬟持香毬在旁而袖中又自持两小香毬车驰过香烟如云数里不絶尘土皆香明州江瑶柱有二种大者江瑶小者沙瑶然沙瑶可种逾年则成江瑶矣海桧亦有二种海桧夭矫坚痩皆天成又有刻削蟠屈而成者名土桧海桧絶难致凢人家所有大抵土桧也晁以道爲明州船场日日平旦具衣冠焚香占一卦一日有士人访之坐间小雨以道语之曰某今日占卦有折足之象然非某也客至当之必騐无疑君宜戒之士人辞去至港口践滑而仆胫几折疗治累月乃愈国初士大夫戏作语云眼前何日赤腰下几时黄谓朱衣吏及金带也宣和间亲王公主及他近属戚里入宫辄得金带关子得者旋塡姓名卖之价五百千虽卒伍屠酤自一命以上皆可得方腊破钱唐时朔日太守客次有服金带者数十人皆朱勔家奴也时谚曰金腰带银腰带赵家世界朱家坏仁宗赐宗室名太祖下曰世太宗下曰仲秦王下曰叔皆兄弟行世即长也其后世字之曾孙又曰伯则失之淳熙己酉十月二十八日车驾幸候潮门外大挍场大閲是日上早膳毕出郊从驾臣僚及应奉官竝戎服擫带子着靴大阅毕丞相亲王以下赐茶是日驾出丽正门入和宁门沿路官司免起居建炎中平江造战船畧计其费四百料八艣战船长八丈爲钱一千一百五十九贯四艣海鹘船长四丈五尺爲钱三百二十九贯荆公素轻沈文通以爲寡学故赠之诗曰翛然一榻枕书卧直到日斜骑马归及作文通墓志遂云公虽不常读书或规之曰渠乃状元此语得无过乎乃改读书作视书又尝见郑毅夫梦仙诗曰授我碧简书奇篆蟠丹砂读之不可识翻身凌紫霞大笑曰此人不识字不勘自承毅夫曰不然吾乃用太白诗语也公又笑曰自首减等祕阁有端砚上有绍兴御书一顽字唐有凖勅恶诗今又有凖勅顽砚耶潘子贱题蔡奴传神云嘉祐中风尘中人亦如此呜唿盛哉然蔡实元丰间人也仇氏初在民间生子爲浮屠曰了元所谓佛印禅师也已而爲广陵人国子博士李问妾生定出嫁郜氏生蔡奴故京师人谓蔡奴爲郜六绍圣元符间汪内相彦章有声太学学中爲之语曰江左二寳胡伸汪藻伸字彦时亦新安人终符寳郎曾文清夙兴诵论语一篇终身未尝废先左丞言荆公有诗正义一部朝夕不离手字大半不可辨世谓荆公忽先儒之说葢不然也靖康国破二帝播迁有小崔才人与广平郡王俱匿民间已近五十日金亦不问有从官餽以食遂爲人所发亦不免不十日北去矣城中士大夫何罪至此金人刧迁宗室我之有司不遗余力然比其去义士匿之获免者犹七百人人心可知国初韵畧载进士所习有何论一首施肩吾及第勅亦列其所习何论一首何论葢如三杰佐汉孰优四科取士何先之类嘉兴人闻人茂徳名滋老儒也喜留客食然不过蔬豆而已郡人求馆客者多就谋之又多蓄书喜借人自言作门客牙充书籍行开豆腐羮店予少时与之同在勅局爲删定官谈经义滚滚不倦发明极多尤邃于小学云张芸叟过魏文贞公旧庄居者犹魏氏也爲赋诗云破屋居人少柴门春草长儿童不识字耕稼郑公庄此犹未失爲农神宗夜读宋璟传贤其人诏访其后得于河朔有裔孙曰宋立遗像谱牒告身皆在然宋立者已投军矣欲与一武官而其人不愿乃赐田十顷免徭役杂赋云其微又过于魏氏言之可爲流涕政和末议改元王黼拟用重和既下诏矣范致虚间白上曰此契丹号也故未几复改宣和然宣和乃契丹宫门名犹我之宣徳门也年名则实曰重熙逮建中靖国后辽避天祚嫌名追谓重熙曰重和耳不必避可也建炎维扬南渡时虽甚仓猝二府犹张盖搭狨坐而出军民有怀甎徂击黄相者既至临安二府因言方艰危时臣等当一切贬损今张葢搭坐尚用承平故事欲乞竝权省去候事平日依旧诏从之实惩维扬事也林自爲太学博士上章相子厚启云伏惟门下相公有猷有爲无相无作子厚在漏舍因与执政语及大骂云这汉敢乱道如此蔡元度曰无相无作虽出佛书然荆公字説尝引之恐亦可用子厚复大骂曰荆公亦不曾奉勅许乱道况林自乎坐皆黙然靖康末括金赂敌诏羣臣服金带者权以通犀带易之独存金鱼又执政则正透从官则倒透至建炎中兴朝廷草创犹用此制吕好问爲右丞特赐金𢃄髙宗面谕曰此𢃄朕自视上方工爲之葢特恩也绍兴三年兵革初定始诏依故事服金带建炎初按景德幸澶州故事置御营使以丞相领之执政则爲副使上御朝御营使副先上奏本司事然后三省密院相继奏事其重如此张晋彦才气过人然急于进取子孝祥在西掖时晋彦未老每见汤岐公自荐岐公戏之曰太师尚书令兼中书令是公合作底官职余何足道所称之官葢辅臣赠父官也意谓安国且大用耳晋彦终身以爲憾绍兴末巨公丁丑生者数人或戏以衰健放榜陈福公作魁凌尚书景夏末名张魏公黜落绍兴末朝士多饶州人时人语曰诸公皆不是痴汉又有监察发荐京官状以关节欲与饶州人或规其当先孤寒监司者愤然曰得饶人处且饶人时传以爲笑王嘉叟自洪倅召爲光禄丞李德逺亦召爲太常丞一日相遇于景灵幕次李谓王曰见公告词云其镌月廪仍褫身章谓通判借牙绯入朝则服緑又俸薄也王答之曰亦见君告词矣李曰云何曰具官李浩但知健羡不揆孤寒既名右相之名又字元枢之字葢谓史丞相张魏公也满座皆笑予去国二十七年复来自周丞相子充一人外皆无复旧人虽吏胥亦无矣惟卖卜洞微山人亡恙亦不甚老话旧怆然西湖小昭庆僧了文相别时未三十意其尚存因被命与奉常诸公同检视郊庙坛壝过而访之亦已下世弟子出遗像乃一老僧使今见其人亦不复省识矣可以一叹晏尚书景初作一士大夫墓志以示朱希眞希眞曰甚妙但似欠四字耳然不敢以告景初苦问之希眞指有文集十卷字下曰此处欠又问欠何字曰当增不行于世四字景初遂增藏于家三字实用希真意也秦㑹之丞相卒魏道弼作叅政委任颇专且大拜矣翰苑欲先作白麻又不能办假手于士人陈丰丰以其姓魏遂以晋绛和戎对郑公论谏久之道弼出典藩而沈守约万俟元忠竝拜左右揆翰苑者仓猝取丰所作制以与沈公而忘易晋绛郑公之语实録例载拜相麻予在史院欲删此一聨㑹去国不果陈福公长卿重厚粹美有天人之相然议者疑其少英伟之气予爲编修官时一日与沈持要尹少稷见公于都堂阁公忽盛怒曰张德逺以元枢辄受三省枢密院诉牒虽是勲徳重亦岂当如此方言此时精神赫然目光射人退以告朝士皆云平生未尝见此公怒也古人有贵在于怒者此岂是耶李庄简公泰发奉祠还里居于新河先君筑小亭曰千巖亭尽见南山公来必终日尝赋诗曰家山好处寻难遍日日当门只卧龙欲尽南山巖壑胜须来亭上少从容每言及时事往往愤切兴叹谓秦相曰咸阳一日来坐亭上举酒属先君曰某行且逺谪矣咸阳尤忌者某与赵元鎭耳赵既过峤某何可免然闻赵之闻命也涕泣别子弟某则不然青鞵布袜即日行矣后十余日果有藤州之命先君送至诸暨归而言曰泰发谈笑慷慨一如平日问其得罪之由曰不足问但咸阳终误国家耳张枢密子功绍兴末还朝已近八十其辞免及谢表皆以属予有一表用飞龙在天对老骥伏枥公皇恐语周子充左史託言于予易此二句周叩其故则曰某方丐去恐人以爲志在千里也周笑解之曰所谓志千里者正以老骥已不能行故徒有千里之志耳公虽筋力衰岂无报国之志耶子功亦笑而止盖其谨如此又尝谓予曰先人有遗稿满箧皆诸经训解字画极难辨惟某一人识之若死遂皆不传岂容不亟归耶汪廷俊从梁才甫辟爲大名机幕专委以修北京宫阙凡五年乃成歳一再奏功辄躐迁数官五年间自宣教郎转至中奉大夫其滥赏如此予在南郑见西陲俚俗谓父曰老子虽年十七八有子亦称老子乃悟西人所谓大范老子小范老子葢尊之以爲父也建炎初宗汝霖留守东京羣盗降附者百余万皆谓汝霖曰宗爷爷盖此比也陈莹中迁谪后爲人作石刻自称除名勒停送廉州编管陈某撰刘季高得罪秦氏坐赃废后虽复官去其左字季髙缄题及作文皆去左字不以爲愧也孙仲益亦坐以赃罪去左字则但自称晋陵孙某而已至绍兴末复左朝奉郎乃署衔予尝与查元章读太宗实録有侯莫陈利用者予问有对否元章曰昨北使有乌库哩思谋可对也予曰北人姓名五字者固多矣元章曰不然侯莫陈可析爲三姓乌库哩亦然故爲工也毛德昭名文江山人苦学至忘寝食经史多成诵喜大骂极谈绍兴初招徕直谏无所忌讳德昭对客议时事率不逊语人莫敢与酧对而德昭愈自若晚来临安赴省试时秦㑹之当国数以言罪人势焰可畏有唐钖永夫者遇德昭于朝天门茶肆中素恶其狂乃与坐附耳语曰君素号敢言不知秦太师如何德昭大骇亟起掩耳曰放气放气遂疾走而去追之不及北方多石炭南方多木炭而蜀又有竹炭烧巨竹爲之易然无烟耐久亦奇物邛州出铁烹鍊利于竹炭皆用牛车载以入城予亲见之杜少陵在成都有两草堂一在万里桥之西一在浣花皆见于诗中万里桥故居遂湮没不可见或云房季可园是也蜀人爨薪皆短而麄束缚齐密状如大饼餤不可遽烧必以斧破之至有以斧柴爲业者孟蜀时周世宗志欲取蜀蜀卒涅面爲斧形号破柴都谢景鱼名伦涤砚法用蜀中贡鱼纸先去墨徐以丝瓜磨洗余渍皆尽而不损砚青城山上官道人北人也巢居食松麨年九十矣人有谒之者但粲然一笑耳有所请问则托言病喑一语不肯答予尝见之于丈人观道院忽自语养生曰爲国家致太平与长生不死皆非常人所能然且当守国使不乱以待奇才之出卫生使不夭以须异人之至不乱不夭皆不待异术惟勤而已予大喜从而叩之则已复言喑矣吕周辅言东坡先生与黄门公南迁相遇于梧藤间道旁有鬻汤饼者共买食之觕恶不可食黄门置箸而叹东坡已尽之矣徐谓黄门曰九三郎尔尚欲咀嚼耶大笑而起秦少游闻之曰此先生饮酒但饮湿而已魏道弼参政使金人军中抗辞不挠金人大怒欲于马前斩之挥劔垂及颈而止故道弼头微偏使金旧惟使副得椉车三节人皆骑马马恶则蹄啮不可羁钝则不能行良以爲苦淳熙己酉完颜璟嗣位后始命三节人皆给车供张饮食亦比旧加厚淳熙己酉金国贺登宝位使自云乌实之孙喜读书着作郎权兵部郎官邓千里馆之因道西湖至林和靖祠堂忽问曰林公尝守临安耶千里笑而已谢子肃使金囘云北廷羣臣自图克坦相以下大扺皆白首老人图克坦年过九十矣又云北姓多三两字又极怪至五字有姓萨茂者己酉春敌移文境上曰皇帝生日本是七月今爲南朝使人冒暑不便已权改作九月一日其内乡之意亦可嘉也杨廷秀在髙安有小诗云近红莫看失燕支逺白宵明雪色奇花不见桃惟见李一生不晓退之诗予语之曰此意古人已道但不如公之详耳廷秀愕然问古人谁曾道予曰荆公所谓积李兮缟夜崇桃兮炫昼是也廷秀大喜曰便当增入小序中老学庵笔记卷一老学庵笔记卷二钦定四库全书老学庵笔记卷二宋陆游撰张廷老名珙唐安江原人年七十余步趋拜起健甚自言夙兴必拜数十老人血气多滞拜则支体屈伸气血流畅可终身无手足之疾鲁直在戎州作乐府曰老子平生江南江北爱听临风笛孙郎微笑坐来声喷霜竹予在蜀见其稿今俗本改笛爲曲以协韵非也然亦疑笛字太不入韵及居蜀久习其语音乃知泸戎间谓笛爲曲故鲁直得借用亦因以戏之耳秦㑹之初得疾遣前宣州通判李季设醮于天台桐柏观季以善奏章自名行至天姥岭下憩小店中邂逅一士人颇有俊气问季曰公爲太师奏章乎曰然士人揺首曰徒劳耳数年间张德逺当自枢府再相刘信叔当总大兵捍边若太师不死安有是事耶季不复敢与语即上车去醮之明日而闻秦公卒英州石山自城中入钟山渉锦溪至灵泉乃出石处有数家专以取石爲生其佳者质温润苍翠叩之声如金玉然匠者颇閟之常时官司所得色枯藁声如击朽木皆下材也叶相梦钖常守常州民有比屋居者忽作高屋屋山覆盖邻家邻家讼之谓他日且占地叶判曰东家屋被西家盖仔细思量无利害他时拆屋别陈词如今且以壁为界蜀人任子渊好谑郑宣抚刚中自蜀召归其实秦㑹之欲害之郑公治蜀有惠政人犹觊其复来数日乃闻秦氏之指人人太息衆中或曰郑不来矣子渊对曰秦少恩哉人称其敢言秦㑹之以孙女嫁郭知运自答聘书曰某人东第华宗南宫妙选乃肯不卑于作赘何辞可拒于盟言其夫人欲去作赘字曰太恶模样秦公曰必如此乃束缚得定闻者笑之张子韶对策有桂子飘香之语赵明诚妻李氏嘲之曰露花倒影栁三变桂子飘香张九成王荆公作相裁损宗室恩数于是宗子相率马首陈状诉云均是宗庙子孙且告相公看祖宗面荆公厉声曰祖宗亲尽亦须祧迁何况贤辈于是皆散去吕正献平章军国时门下客因语次或曰嘉问败坏家法可惜公不答客愧而退一客少留曰司空尚能容吕惠卿何况族党此人妄意迎合可恶也公又不答既归弟子请问二客之言如何公亦不答西山十二真君各有诗多训诫语后人取为籖以占吉凶极验射洪陆使君庙以杜子美诗为签亦验予在蜀以淳熙戊戌春被召临行遣僧则华往求签得遣兴诗曰昔者龎德公未曾入州府襄阳耆旧间处士节独苦岂无济时策终竟畏网罟林茂鸟有归水深鱼知聚举家隐鹿门刘表焉得取予读之惕然顾迫贫从仕又十有二年负神之教多矣李知几少时祈梦于梓潼神是夕梦至成都天宁观有道士指织女支机石曰以是为名字则及第矣李遂改名石字知几是举过省伯父通直公字元长病右臂以左手握笔而字法劲健过人宗室不微亦然然犹是自幼习之梁子辅年且五十中风右臂不举乃习用左手逾年作字胜于用右手时遂复起作郡赵广合肥人本李伯时家小史伯时作画每使侍左右久之遂善画尤工作马几能乱真建炎中陷贼贼闻其善画使图所掳妇人广毅然辞以实不能画胁以白刃不从遂断右手拇指遣去而广平生实用左手乱定惟画观音大士而已又数年乃死今士大夫所藏伯时观音多广笔也禁中旧有丝鞋局专挑供御丝鞋不知其数尝见蜀将呉珙被赐数百緉皆经奉御者寿皇即位惟临朝服丝鞋退即以罗鞋易之遂废此局今上初即位诏每月三日七日十七日二十七日皆进素膳旧制皇帝曰御膳中宫曰内膳自寿成皇后初立恳辞内膳诏权罢今中宫因之驾头旧以一老宦者抱绣裹兀子于马上髙庙时犹然今乃代以合门官不知自何年始也王圣美子韶元祐末以大蓬送北客至瀛赐宴罢有振武都头卒不堪一行人须索忽操白刃入斫圣美其子冒死直前䕶救中三刀左臂几断虞候卒继至伤者六人死者一人圣美脑及耳皆伤甚明日不能与北使相见告以冒风得疾北使戏之曰曾服花蘂石散否前辈传书多用鄂州蒲圻县纸云厚薄𦂳慢皆得中又性与麪黏相宜能久不脱刘韶美在都下累年不以家行得俸专以传书书必三本虽数百卷为一部者亦然出局则杜门挍雠不与客接既归蜀亦分作三船以备失坏已而行至秭归新滩一舟为滩石所败余二舟无他遂以归普慈筑阁贮之隆兴中议者多谓文武一等而辄为分别力欲平之有刘御带者辄建言谓门状牓子初无定制且僧道职医皆用门状而武臣非横行乃用牓子几与胥史卒伍辈同虽不施行然哓哓久之乃已饶德操诗为近时僧中之冠早有大志既不遇纵酒自晦或数日不醒醉时往往登屋危坐浩歌恸哭达旦乃下又尝醉赴汴水适遇客舟救之获免徐师川长子璧字待价豪迈能文辞尝作书万言欲投匦极言时政无所讳避师川偶见之大惊夺而焚之早死王性之读书真能五行俱下往往他人才三四行性之则已尽一纸后生有投䞇者且观且卷俄顷即置之以此人疑其轻薄遂多谤毁其实工拙皆能记也既卒秦熺方恃其父气燄灼手书移郡将欲取其所藏书且许以官其子长子仲信名廉清苦学有守号泣拒之曰愿守此书以死不愿官也郡将以旤福诱胁之皆不听熺亦不能夺而止先君言旧制朝参拜舞而已政和以后增以喏然绍兴中予造朝已不复喏矣淳熙末还朝则迎驾起居合门亦喝唱喏然未尝出声也又绍兴中朝参止磬折遂拜今合门习仪先以笏叩额拜拜皆然谓之瞻笏亦不知起于何年也德寿宫德寿殿二额皆寿皇御书旁署臣某恭书四字今重华宫重华殿二额亦用此故事今上御书予初见梁欧阳頠传称頠在岭南多致铜鼓献奉珍异又云铜鼔累代所无及予在宣抚司见西南夷所谓铜鼓者皆精铜极薄而坚文镂亦颇精叩之冬冬如鼔不作铜声秘阁下古器库亦有二枚此鼓南蛮至今用之于战阵祭享初非古物实不足辱秘府之藏然自梁时已珍贵之如此不知何理也杜牧之作范阳卢秀才墓志曰生年二十未知古有人曰周公孔夫子者葢谓世虽农夫卒伍下至臧获皆能言孔夫子而卢生犹不知所以甚言其不学也若曰周公孔子则失其指矣酉阳杂俎云茄子一名落苏今吴人正谓之落苏或云钱王有子跛足以声相近故恶人言茄子亦未必然钱王名其居曰握发殿吴音握恶相乱钱塘人遂谓其处曰此钱大王恶发殿也干道末䕫路有部使者作中兴颂刻之瞿唐崃峭壁上明年崃涨有龙起硖中适碎石壁亦可异也方刻石时有䕫州司理㕘军以恩牓入官权教授出赋题曰歌颂大业刻金石或恶其佞谓之曰韵脚当云老于文学乃克为之闻者为快秦㑹之当国有殿前司军人施全者伺其入朝持斩马刀邀于望僊桥下斫之断轿子一柱而不能伤诛死其后秦每出辄以亲兵五十人持挺卫之初斩全于市观者甚衆中有一人朗言曰此不了事汉不斩何为闻者皆笑吕元直作相治堂吏絶严一日有忤意者遂批其颊吏官品巳髙惭于同列乃叩头曰故事官吏有罪当送大理寺准法行遣今乃如苍头受辱某不足言望相公存朝廷事体吕大怒曰今天子巡幸海道大臣皆着草屦行泥泞中此何等时汝乃要存事体待朝廷归东京了还汝事体未迟衆吏相顾称善而退秦㑹之问宋朴参政曰某可比古何人朴遽对曰太师过郭子仪不及张子房秦颇骇曰何故对曰郭子仪为宦者发其先墓无如之何今太师能使此辈屏息畏惮过之逺矣然终不及子房者子房是去得底勲业太师是去不得底勲业秦拊髀太息曰好遂骤荐用至执政秦之叵测如此洪驹父窜南岛有诗云关山不隔还乡梦风月犹随过海身北户录云岭南俗家富者妇产三日或匝月洗儿作团油饭以煎鱼鰕鸡鵞猪羊灌肠蕉子姜桂盐豉为之据此即东坡先生所记盘游饭也二字语相近必传者之误䕶圣杨老説被当令正方则或坐或睡更不须覔被头此言大是又云平旦粥后就枕则粥在腹中煖而宜睡天下第一乐也予虽未之试然觉其言之有味后读李端叔诗云粥后复就枕梦中还在家则固有知之者矣陂泽惟近时最多废吾乡镜湖三百里为人侵耕几尽阆州南池亦数百里今为平陆只坟墓自以千计虽欲疏濬复其故亦不可得又非镜湖之比成都摩诃池嘉州石堂谿之类葢不足道长安民契券至有云某处至花蕚楼某处至含元殿者葢尽为禾黍矣而兴庆池偶存十三至今为弔古之地故都时定器不入禁中惟用汝器以定器有芒也遂宁出罗谓之越罗亦似㑹稽尼罗而过之耀州出青瓷器谓之越器似以其类余姚县秘色也然极麄朴不佳惟食肆以其耐久多用之故都李和煼栗名闻四方他人百计效之终不可及绍兴中陈福公及钱上合出使北庭至燕山忽有两人持煼栗各十裹来献三节人亦人得一裹自赞曰李和儿也挥涕而去往时执政签书文字卒着帽衣盘领紫背子至宣和犹不变也予童子时见前辈犹系头巾带于前作胡桃结背子背及腋下皆垂带长老言背子率以紫勒帛系之散腰则谓之不敬至蔡太师为相始去勒帛及祖妣楚国郑夫人有先左丞遗服一箧袴有绣者白地白绣鵞黄地鵞黄绣裹肚则紫地皂绣祖妣云当时士大夫皆然也先左丞平居朝章之外惟服衫帽归乡后客来亦必着帽与坐延以酒食伯祖中大夫公每赴官或从其子出仕必着帽遍别邻曲民家或留以酒亦为尽欢未尝遗一家也其归亦然成都诸名族妇女出入皆乗犊车惟城北郭氏车最鲜华为一城之冠谓之郭家车子江渎庙西厢有壁画犊车庙祝指以示予曰此郭家车子也呉几先尝言㕘寥诗云五月临平山下路藕花无数满汀洲五月非荷花盛时不当云无数满汀洲廉宣仲云此但取句美若云六月临平山下路则不佳矣几先云只是君记得熟故以五月为胜不然止云六月亦岂不佳哉仲翼有书名而前辈多以为俗然亦以配周越予尝见其飞白大字数幅亦甚工但诚不免俗耳慈圣曹太后工飞白盖习观昭陵落笔也先人旧藏一美字径二尺许笔势飞动用慈寿宫寳今不知何在矣贾表之名公望文元公之孙也资禀甚豪尝谓仕宦当作御史排击姦邪否则为将帅攻讨羌戎余不足为也故平居惟好猎常自饲犬有妾焦氏者为之饲鹰鹞寝食之外但治猎事曰此所以寓吾意也晚守泗州翁彦国勤王不进久留泗上表之面叱责之且约不复饷其军彦国媿而去及张邦昌伪赦至率郡官哭于天庆观圣祖殿而焚其赦书伪命卒不能越泗而南所试才一郡而所立如此许颍之间猎徒谓之贾大夫云淮南谚曰鸡寒上树鸭寒下水騐之皆不然有一媪曰鸡寒上距鸭寒下嘴耳上距谓缩一足下嘴谓藏其咮于翼间陈亚诗云陈亚今年新及第满城人贺李衙推李乃亚之舅为医者也今北人谓卜相之士为巡官巡官唐五代郡僚之名或谓以其巡游卖术故有此称然北方人市医皆称衙推又不知何谓字説盛行时有唐博士耜韩博士兼皆作字説解数十卷太学诸生作字説音训十卷又有刘全美者作字説偏旁音释一卷字説备捡一卷又以类相从为字㑹二十卷故相吴元中试辟雍程文尽用字説特免省门下侍郎薛肇明作诗奏御亦用字説中语予少时见族伯父彦逺和霄字韵诗云虽贫未肯气如霄人莫能晓或叩之答曰此出字説霄字云凡气升此而消焉其奥如此乡中前辈胡浚明尤酷好字説尝因浴出大喜曰吾适在浴室中有所悟字説直字云在隐可使十目视者直吾力学三十年今乃能造此地近时此学既废予平生惟见王瞻叔参政笃好不衰每相见必谈字説至莫不杂他语虽病亦拥被指画诵説不少辍其次鼌子止侍郎亦好之先伯祖中大夫平生好墨成癖如李廷珪张遇以下皆有之李黄门邦直在真定尝寄先左丞以陈赡墨四十笏尽以为伯祖寿晚年择取尤精者作两小箧常置卧榻爱䕶甚至及下世右司伯父举箧以付通判叔父曰先人所宝汝宜谨藏之不取一笏也承平时滑州氷堂酒为天下第一方务德家有其法亳州太清宫桧至多桧花开时蜜蜂飞集其间不可胜数作蜜极香而味带微苦谓之桧花蜜真奇物也欧阳公守亳时有诗曰蜂採桧花村落香则亦不独太清而已柳子厚诗云海上尖山似劔铓秋来处处割愁肠东坡用之云割愁还有劔铓山或谓可言割愁肠不可但言割愁亡兄仲髙云晋张望诗曰愁来不可割此割愁二字出处也字所以表其人之德故儒者谓夫子曰仲尼非嫚也先左丞每言及荆公只曰介甫苏季明书张横渠事亦只曰子厚唐道士侯道华喜读书每语人曰天上无凡俗仙人此妙语也仙传载有遇神仙得仙乐一部使献诸朝曰以此为大唐正始之音又有僧契虚过异境有人谓之曰此稚川仙宫也正始乃年号稚川是人字而其言乃如此岂道华所谓凡俗仙人耶崇宁间初兴学挍州郡建学聚学粮日不暇给士人入辟雍皆给券一日不可缓缓则谓之害学政议罚不少贷已而置居养院安济坊漏泽园所费尤大朝廷课以为殿最往往竭州郡之力仅能枝梧谚曰不养健儿却养乞儿不管活人只管死尸盖军粮乏民力穷皆不问若安济等有不及则被罪也其后少缓而神霄宫事起土木之工尤盛羣道士无赖官吏无敢少忤其意月给币帛朱砂纸笔沈香乳香之类不可数计随欲随给又久之而北取燕蓟调发非常动以军期为言盗贼大起驯至丧乱而天下州郡又皆添差归明官一州至百余员通判钤辖多者至十余员云本朝废后入道谓之教主郭后曰金庭教主孟后曰华阳教主其实乃一师号耳政和后羣黄冠乃敢上道君尊号曰教主不祥甚矣孟后在瑶华宫遂去教主之称以避尊号吁可怪也靖康初京师织帛及妇人首饰衣服皆备四时如节物则春旛灯毬竞渡艾虎云月之类花则桃杏荷花菊花梅花皆併为一景谓之一年景而靖康纪元果止一年葢服妖也老学庵笔记卷二老学庵笔记卷三钦定四库全书老学庵笔记卷三宋陆游撰任元受字尽言事母尽孝母老多疾病未尝离左右元受自言老母有疾其得疾之由或以饮食或以燥湿或以语话稍多或以忧喜稍过尽言皆朝莫候之无毫发不尽五脏六腑中事皆洞见曲折不待切脉而后知故用药必效虽名医不迨也张魏公作都督欲辟之入幕元受力辞曰尽言方养亲使得一神丹可以长年必持以遗老母不以献公也况能舍母而与公军事耶魏公太息而许之僧法一宗杲自东都避乱渡江各携一笠杲笠中有黄金钗每自捡视一伺知之杲起奏厠一亟探钗掷江中杲还亡钗不敢言而色变一叱之曰与汝共学了生死大事乃眷眷此物耶我适已为汝投之江流矣杲展坐具作礼而行今人谓贱丈夫曰汉子葢始于晋室南渡时北齐魏恺自散骑常侍迁青州长史固辞之宣帝大怒曰何物汉子与官不就此其证也承平日有宗室名宗汉者自恶人犯其名谓汉子曰兵士举宫皆然其妻供罗汉其子授汉书宫中人曰今日夫人召僧供十八大阿罗兵士太保请官教㸃兵士书都下闹然传以为笑㑹稽天宁观老何道士喜栽花酿酒以延客居于观之东廊一日有道人状貌甚伟款门求见善谈论喜作大字何欣然接之留数日乃去未几有妖人张怀素号落托者谋乱乃前日道人也何亦坐系狱以不知谋得释自是畏客如虎杜门絶往还忽有一道人亦美风表多技术观之西廊道士曰张若水介之来谒何大怒曰我坐接无赖道人几死于囹圄岂敢复见汝耶因大骂阖扉拒之而此道人葢永嘉人林灵噩也旋得幸贵震一时赐名灵素平日一饭之恩必厚报之若水椉驿赴阙命以道官至蕊珠殿挍籍视殿修撰父赠朝奉大夫母封宜人而老何以尝骂之朝夕忧惧若水为挥解且以书慰解之始少安观中人至今传笑老叶道人龙舒人不食五味年八十八平生未尝有疾居会稽舜山天将寒必增屋瓦补墙壁使极完固下帷设帘多储薪炭杜门终日及春乃出对客庄敬不肯多语弟子曰小道人极愿悫尝归淮南省亲至七月望日邻有住菴僧召老叶饭饭已亟辞归问其故则曰小道人约今日归矣僧笑曰相去二三千里岂能必如约哉叶曰不然此子平日未尝妄也僧乃送之归及门小道人者已弛担矣予识之已久每访之殊无他语一日黙作意欲叩其所得才入门即引入卧内烧香具道其遇师本末若先知者亦异矣夫韩退之诗云夕贬潮阳路八千欧公云夷陵此去更三千谓八千里三千里也或以为歇后非也书弼成五服至于五千注云五千里论语冉有曰方六七十如五六十注亦云六七十里五六十里也秦会之有十客曹冠以教其孙为门客王㑹以妇弟为亲客郭知运以离婚为逐客吴益以爱壻为娇客施全以剚刃为刺客李季以设醮奏章为羽客某人以治产为庄客丁禩以出入其家为狎客曹咏以献计取林一飞还作子为説客初止有此九客耳秦既死葬于建康有蜀人史叔夜者懐鸡絮号恸墓前其家大喜因厚遗之遂为弔客足十客之数乡里前辈虞少崔言得之傅文子骏云洪范无偏无党王道荡荡无党无偏王道平平无反无侧王道正直㑹其有极归其有极八句葢古帝王相传以为大训非箕子语也至曰皇极之敷言以曰发之则箕子语傅文博极羣书少崔严重不妄恨予方童子不能详叩尔辛参政企李守福州有主管应天启运宫内臣武师説平日郡中待之与监司等企李初视事谒入谓客将曰此特监当耳待以通判已是过礼乃令与通判同见明日郡官朝拜神御企李病足必扶掖乃能拜既入至庭下师説忽叱候卒退曰此神御殿也企李不为动顾卒曰但扶自当具奏雍容终礼既退遂奏待罪朝廷为降师説为泉州兵官云秦㑹之初赐居第时两浙转运司置一局曰箔场官吏甚衆专应付赐第事自是讫其死十九年不罢所费不可胜计其孙女封崇国夫人者谓之童夫人葢小名也爱一狮猫忽亡之立限令临安府访求及期猫不获府为捕系邻居民家且欲劾兵官兵官惶恐步行求猫凡狮猫悉捕致而皆非也乃赂入宅老卒询其状图百本于茶肆张之府尹因嬖人祈恳乃已其子熺十九年间无一日不锻酒器无一日不背书画碑刻之类张文潜言王中父诗喜用助语自成一体予按韩少师持国亦喜用之如酒成岂见甘而壊花在须知色即空居仁由义吾之素处顺安时理则然不尽良哉用空令识者伤用舎时焉耳穷通命也欤岑参在西安幕府诗云那知故园月也到铁关西韦应物作郡时亦有诗云宁知故园月今夕在西楼语意悉同而豪迈闲澹之趣居然自异童贯既有诏诛之命御史张达明持诏行将至南雄州贯在焉达明恐其闻而引决则不及正典刑乃先遣亲事官一人驰往见贯至则通谒拜贺于庭贯问故曰有诏遣中使赐茶药宣诏大王赴阙且闻已有河北宣抚之命贯问果否对曰今将帅皆晚进不可委寄故主上与大臣熟议以有威望习边事无如大王者故有此命贯乃大喜顾左右曰又却是少我不得明日达明乃至诛之贯既伏诛其死所忽有物在地如水银镜径三四尺俄而敛缩不见达明复命函贯首自随以生油水银浸之而以生牛皮固函行一二日或言胜㨗兵有死士欲夺贯首达明恐亡之乃置首函于竹轿中坐其上然所传葢妄也张达明虽早歴清显致位纲辖然未尝更外任奉祠居临川郡守月旦谒之达明见其驺导叹曰人生当为五马贵阮裕云非但能言人不可得正索解言人亦不可得吕居仁用此意作诗云好诗正似佳风月解赏能知己不凡汤岐公自行宫留守出为㑹稽朝士以诗送行甚衆周子充在馆中亦有诗而亡之岐公以书再求曰顷蒙赠言乃为或者藏去子充极爱其遣辞之婉黄鲁直有日记谓之家椉至宜州犹不辍书其间数言信中者葢范寥也高宗得此书真本大爱之日置御案徐师川以鲁直甥召用至翰林学士上从容问信中谓谁师川对曰岭外荒陋无士人不知何人或恐是僧耳寥时为福建兵钤终不能自达而死范寥言鲁直至宜州州无亭驿又无民居可僦止一僧舍可寓而适为崇宁万寿寺法所不许乃居一城楼上亦极湫隘秋暑方炽几不可过一日忽小雨鲁直饮薄醉坐胡牀自栏楯间伸足出外以受雨顾谓寥曰信中吾平生无此快也未几而卒华州以华山得名城中乃不见华山而同州见之故华人每曰世间多少不平事却被同州看华山张芸叟守同尝用此语作絶句后二句云我到左冯今一月何曾得见好孱颜葢同州亦登高乃见之尔淳化中命李至张洎张佖宋白修太祖国史久之仅进帝纪一卷而止咸平中又命宋白宋湜舒雅吴淑修太祖国史亦终不成元丰中命曾巩独修五朝国史责任甚重然亦仅进太祖纪叙论一篇纪亦未及进而巩以忧去史局遂废僧行持明州人有高行而喜滑稽尝在余姚法性贫甚有颂曰大树大皮裹小树小皮缠庭前紫荆树无皮也过年后住雪窦雪窦在四明与天童育王俱号名刹一日同见新守守问天童觉老山中几僧对曰千五百又以问育王谌老对曰千僧末以问持持拱手曰百二十守曰三刹名相亚僧乃如此不同耶持复拱手曰敝院是实数守为抚掌处士李璞居寿春山一日登楼见淮滩雷雨中一龙腾拏而上雨霁行滩上得一蚌颇大偶拾视之其中有龙蟠之迹宛然鳞鬛爪角悉具先君尝亲见之晏安恭为越州教授张子韶为佥判晏美髯人目之为晏胡一日同赴郡集晏最末至张戏之曰来何晏乎满座皆笑晏景初尚书请僧住院僧辞以穷陋不可为景初曰髙才固易耳僧曰巧妇安能作无麪汤饼乎景初曰有麪则拙妇亦办矣僧慙而退蜀俗厚何耕类省试卷中有云是何道也夫道夫耕字也初未必有心耕有时名㑹有司亦自奇其文遂以冠蜀士士亦皆以得人相贺而不议其偶近暗号也师浑甫本名某字浑甫既拔解志髙退不赴省试其弟乃冒其名以行不以告浑甫也俄遂登第浑甫因以字为名而字伯浑人人尽知之弟仕亦至郡倅无一人议之者此事若在闽浙讼诉纷然矣杜起莘自蜀入朝不以家行高庙闻其清修独处甚爱之一日因得对褒谕曰闻卿出局即蒲团纸帐如一行脚僧真难及也起莘顿首谢未几遂擢为谏官张真父戏之曰吾蜀人如刘韶美冯圜仲及仆葢皆无妻妾块然独处与君等耳君乃独以此见知得拔擢何也当挝登闻鼓诉之因相与大笑而罢起莘方为言事官而真父戏之如此虽真父豪气盖一时亦可见向来风俗之厚吴人谓杜宇为谢豹杜宇初啼时渔人得虾曰谢豹虾市中卖笋曰谢豹笋唐顾况送张卫尉诗曰绿树村中谢豹啼若非吴人殆不知谢豹为何物也徽宗南幸还至泗州僧伽墖下问主僧曰僧伽傍白衣持钖杖者何人对曰是名木义盖僧伽行者上曰可赐度牒与披剃宣和中保和殿下种茘枝成实徽庙手摘以赐燕帅王安中且赐以诗曰保和殿下茘枝丹文武衣冠被百蛮思与廷臣同此味红尘飞鞚过燕山泸州自州治东出芙蕖桥至大楼曰南定气象轩豁楼之右缭子城数十步有亭盖梁子辅作守时所创也正面南下临大江名曰来风亭亭成子辅日枕簟其上得末疾归双流蜀人谓亭名有征云筇竹杖蜀中无之乃出徼外蛮峝蛮人持至泸叙间卖之一枝才四五钱以坚润细瘦九节而直者为上品蛮人言语不通郡中有蛮判官者为之贸易蛮判官盖郡吏然蛮人慑服惟其言是听太不直则亦能羣讼于郡庭而易之予过叙访山谷故迹于无等寺佛殿西庑有一堂羣蛮聚博其上骰子亦以骨为之长寸余而匾状若牌子折竹为筹以记胜负剧唿大笑声如野兽宛转氊上其意甚乐椎髻獠面几不类人见人亦不顾省时方五月中皆被氊毳臭不可迩孔安国尚书序言为𨽻古定更以竹简写之𨽻为𨽻书古为科斗葢前一简作科斗后一简作𨽻书释之以便读诵近有善𨽻者辄自谓所书为𨽻古可笑也宣和间虽风俗已尚谄谀然犹趣简便久之乃有以骈俪牋启与手书俱行者主于牋启故谓手书为小简然犹各为一缄已而或厄于书吏不能俱达于是骈缄之谓之双书绍兴初赵相元镇贵重时方多故人恐其不暇尽观双书乃以爵里或更作一单纸直叙所请而併上之谓之品字封后复止用双书而小简多其幅至十幅秦太师当国有谄者尝执政矣出为建康留守每发一书则书百幅择十之一用之于是不胜其烦人情厌患忽变而为札子衆稍便之俄而札子自二幅增至十幅每幅皆具衔其烦弥甚而谢贺之类为双书自若绍兴末史魏公为参政始命书吏镂版从邸吏告报不受双书后来者皆循为例政府双书遂絶然牋启不废但用一二矮纸密行细书与札子同博封之至今犹然然外郡则犹用双书也元丰中王荆公居半山好观佛书每以故金漆版书藏经名遣人就蒋山寺取之人士因有用金漆版代书帖与朋侪往来者已而苦其露泄遂有作两版相合以片纸封其际者久之其制渐精或又以缣囊盛而封之南人谓之简版北人谓之牌子后又通谓之简版或简牌予淳熙末还朝则朝士乃以小纸髙四五寸濶尺余相往来谓之手简简版几废市中遂无卖者而纸肆作手简卖之甚售士大夫交谒祖宗时用门状后结牒右件如前谨牒若今公文后以为烦而去之元丰后又盛行手刺前不具衔上云某谨上谒某官某月日结衔姓名刺或云状亦或不结衔止书郡名然皆手书苏黄鼌张诸公皆然今犹有藏之者后又止行门状或不能一一作门状则但留语阍人云某官来见而苦于阍人匿而不告绍兴初乃用牓子直书衔及姓名至今不废石藏用名用之髙医也尝言今人禀赋怯薄故按古方用药多不能愈病非独人也金石草木之药亦皆比古力弱非倍用之不能取效故藏用以喜用热药得谤羣医至为謡言曰藏用檐头三斗火人或畏之惟鼌以道大喜其説每见亲友蓄丹无多寡尽取食之或不待告主人主人惊骇急告以不宜多服以道大笑不顾然亦不为害此盖禀赋之偏他人不可效也晚乃以盛冬伏石上书丹为石冷所逼得隂毒伤寒而死予族子相少服兔丝子凡数年所服至多饮食倍常气血充盛忽因浴去背垢背觉肿急视之随视随长赤焮异常葢大疽也适四五月间金银藤开花时乃大取依良方所载法饮至两日至数斤背肿消尽以此知非独金石不可妄服兔丝过饵亦能作疽如此不可不戒初虞世字和甫以医名天下元符中皇子邓王生月余得癎疾危甚羣医束手虞世独以为必无可虑不三日王薨信乎医之难也佛经戒比丘非时食盖其法过午则不食也而蜀僧招客莫食谓之非时董仲舒三年不窥园谓勤苦不游嬉也馆中着庭有园每㑹饭罢辄相语曰今日窥园乎此二事甚相类范丞相觉民拜参知政事时厯任未尝满一考宣和中百司庻府悉有内侍官为承受实专其事长贰皆取决焉梁师成为祕书省承受坐于长贰之上所不置承受者三省密院学士院而已赵髙为中丞相龚澄枢为内太师犹稍与外庭异童贯真为太师领枢密院振古所无吴玠守蜀如和尚原破敌平仙人原潭毒关之类皆创为控扼之地古人所未尝知可谓名将矣蜀孟氏时苑中忽生百合花一本数百房皆竝蔕图其状于圣寿寺门楼之东颊壁间谓之瑞花图至今尚存乃知草木之妖无世无之曹孝忠者以医得幸政和宣和间其子以翰林医官换武官俄又换文遂除馆职初蜀人谓病风者为云画家所谓赵云子是矣至是京师市人亦有此语馆中㑹语及宸翰或谓曹氏子曰计公家富有云汉之章也曹忽大怒曰尔便云汉坐皆惘然而曹肆骂不已事闻复还右选除合门官宣和末妇人鞵底尖以二色合成名错到底竹骨扇以木为柄旧矣忽变为短柄止挿至扇半名不彻头皆服妖也种彝叔靖康初以保静节钺致仕居长安村墅一夕旌节有声甚异旦而中使至遂起五代时安重诲王峻皆尝有此异见周太祖实録二人者皆得祸彝叔虽自是登枢府然功名不成亦非吉兆也崇宁中长星出推步躔度长七十二万里老学庵笔记卷三老学庵笔记卷四钦定四库全书老学庵笔记卷四宋陆游撰谒丞相虽三公亦入客次故相入朝以经筵或内祠奉朝请班退亦与从官同卷班而出三公无班若不秉政惟立使相班与贵戚诸人杂立故相前执政入朝当张葢㬰魏公始撤去见任执政为宣抚使旧用札子关三省枢密院押字而已王公明参政始改用申状百官入殿门合门辄促之曰那行予去国二十七年复还朝仪寖有不同唯此声尚存四川宣抚使置司利州或兴元府以见任执政为之而成都自置四川制置使制置使移文宣抚司当用申状而倔强不伏又以见任执政无用牒之理于是但用申宣抚某官不肯申宣抚司此当拒而不受或闻之朝廷而宣抚使依违不能问也李公择孙莘老平时至相亲厚皆终于御史中丞元祐五年二月二日公择卒三日莘老卒先后才一日曾子宣以大观元年八月二日卒其弟子开以三日卒先后才一日蔡京祖某父准及京皆以七月二十一日卒三世同忌日张文潜三子秬秸和皆中进士第秬秸在陈死于兵和为陜府教官归葬二兄复遇盗见杀文潜遂亡后可哀也予年十余岁时见郊野间鬼火至多麦苗稻穗之杪往往出火色正青俄复不见葢是时去兵乱未久所谓人血为燐者信不妄也今则絶不复见见者辄以为怪矣太母祖母也犹谓祖为大父熙宁元丰间称曹太皇为太母元祐中称高太皇为太母皆谓帝之祖母尔元符中谓向太后为太母绍兴中谓韦太后为太母则非矣宣和末郑伸自捡挍太师忽落捡挍为真太师国初以来所无有也曹佾以太皇太后之弟且英宗受天下于仁祖故神庙所以养慈圣光献者备极隆厚佾官至中书令㑹慈圣上僊佾解官行服服阕当还故官而官制行使相不带三省长官例换开府仪同三司于是特封佾济阳郡王及薨追封泝王外戚封王自佾始然佾之例后岂可用哉建炎大驾南渡后每边事危急则住常程谓专治军旅其他皆权止施行又急则放百司谓官吏权听自便幸明州时吕相欲并从官听自便高宗不可乃止建炎初大驾驻跸南京扬州而东京置留守司则百司庶府为二其一曰在京某司其一曰行在某司其后大驾幸建康㑹稽而六宫往江西则亦分为二曰行在某司行宫某司已而大驾幸建康六宫留临安则建康为行在临安为行宫今东京阻隔而临安官司犹曰行在某司示不忘恢复也郭子仪三十年无缌麻服人或疑其不然安厚卿枢宻逾二纪无功缌之戚乃近岁事也故都紫宸殿有二金狻猊葢香兽也故晏公冬宴诗云狻猊对立香烟度鸑鷟交飞组绣明靖康后入于金奉使者尝见之南齐胡谐之谮梁州刺史范柏年于武帝曰欲擅一州柏年已受代帝欲不问谐之曰见虎格得而放上山于是赐死绍圣中谪元祐大臣过岭吕吉甫闻之嘻笑曰捕得黄巢笞而遣之颜夷仲为少蓬尚无出身久之乃赐第除西掖予在严州时得陆海军节度使印藏军资库葢节度使郑翼之所赐印也翼之南渡后死辰沅靖州蛮有犵狑有犵獠有犵有犵㺏有山猺俗亦土着外愚内黠皆焚山而耕所种粟豆而已食不足则猎野兽至烧龟蛇啖之其负物则少者轻老者重率皆束于背妇人负者尤多男未娶者以金鸡羽挿髻女未嫁者以海螺为数珠挂颈上嫁娶先密约乃伺女于路刧缚以归亦忿争叫号求救其实皆伪也生子乃持牛酒拜女父母初亦佯怒却之邻里共劝乃受饮酒以鼻一饮至数升名钩藤酒不知何物醉则男女聚而踏歌农隙时至一二百人为曹手相握而歌数人吹笙在前导之贮缸酒于树隂饥不复食惟就缸取酒恣饮已而复歌夜疲则野宿至三日未厌则五日或七日方散归上元则入城市观灯唿郡县官曰大官欲人谓己为足下否则怒其歌有曰小娘子叶底花无事出来吃琖茶葢竹枝之类也诸蛮惟犵狑颇强习战鬭他时或能为边患童贯平方宼时受富民献遗文臣曰上书可采武臣曰军前有劳竝补官仍许磨勘封赠为官户比事平有司计之凡四千七百人有奇呉元中丞相在辟雍试经义五篇尽用字説援据精博蔡京为进呈特免省赴廷试以为学字説之劝及作相上章乞复春秋科反攻王氏徐择之时为左相语人曰吴相此举虽汤武不能过客不解择之曰逆取而顺守元中甚不能平姚平仲谋劫敌寨钦庙以询种彝叔彝叔持不可甚坚及平仲败彝叔乃请速再击之曰今必胜矣或问平仲之举为敌所笑奈何再击彝叔曰此所以必胜也然朝廷方上下震慄无能用者彝叔可谓知兵矣綦翰林叔厚谢宫祠表云杂宫锦于渔簔敢忘君赐话玉堂于茆舍更觉身荣时叹其工又有一表云欲挂衣冠尚低囘于末路未先犬马傥邂逅于初心尤佳祕书新省成徽庙临幸孙叔诣参政作贺表云蓬莱道山一新羣玉之搆勾陈羽卫共仰六飞之临同时无能及者钱逊叔侍郎少时泝汴舟败溺水流二十里遇救得不死旬日犹苦腰痛不悟其故视之有手迹大如扇色正青五指及掌宛然可识若擎其腰间者此其所以不死也耶辽相李俨作黄菊赋献其主耶律𢎞基𢎞基作诗题其后以赐之云昨日得卿黄菊赋碎剪金英塡作句袖中犹觉有余香冷落西风吹不去㑹稽法云长老重喜为童子时初不识字因埽寺廊忽若有省遂能诗其警句云地炉无火客囊空雪似杨花落歳穷拾得断麻缝坏衲不知身在寂寥中程公辟修撰守会稽闻喜名一日召之与游蕺山上方院索诗喜即吟云行到寺中寺坐观山外山葢戏用公辟体也吕吉甫在北都甚爱鼌以道以道方以元符上书谪官吉甫不敢荐谓曰君才如此乃自蹈罪籍可惜也以道对曰咏之无他但没着文章处耳其恃气不挠如此鼌以道与其弟季比同应举以道独拔解时考试官葛某眇一目以道戏作诗云没兴主司逢葛八贤弟被黜兄荐发细思堪惜又堪嫌一壁有眼半壁瞎张文潜生而有文在其手曰耒故以为名而字文潜张文潜虎图诗云烦君卫吾寝起此蓬荜陋坐令盗肉䑕不敢窥白昼讥其似猫也白乐天有忠州木莲诗予游临邛白鹤山寺佛殿前有两株其高数丈叶坚厚如桂以仲夏发花状如芙蕖香亦酷似寺僧云花拆时有声如破竹然一郡止此二株不知何自至也成都多奇花亦未尝见旧制两省中书在门下之上元丰易之旧制丞相署敕皆着姓官至仆射则去姓元丰新制以仆射为相故皆不着姓徐敦立言往时士大夫家妇女坐椅子兀子则人皆讥笑其无法度梳洗床火炉床家家有之今犹有高镜台葢施床则与人面适平也或云禁中尚用之特外间不复用耳顷歳駮放秦埙等科名方集议时中司误以駮为剥衆虽知其非畏中司者䕶前遂皆书曰剥可以一笑余深罢相居福州第中有茘枝初实絶大而美名曰亮功红亮功者深家御书阁名也靖康中深谪建昌军既行茘枝不复实明年深归茘枝复如故乃知世间富贵人皆有隂相之者绍兴中蔡京馆辽使李俨盖泛使者留馆颇久一日俨方饮忽持盘中杏曰来未花开如今多幸京即举梨谓之曰去虽叶落未可轻离宣和末黄安时曰乱作不过一二年矣天使蔡京八十不死病亟复苏是将使之身受祸也天下其能久无事乎唐拾遗耿湋下邽喜叔孙主簿郑少府见过诗云不是仇梅至何人问百忧苏子由作绩溪令时有赠同官诗云归报仇梅省文字麦苗含穟欲蚕眠盖用湋语也近岁均州刻本辄改为仇香僧宗昂住㑹稽能仁寺有故相寓寺中已而复相宗昂被敕住持郎官马子约题诗法堂壁间曰十年衰病卧林泉鹓鹭羣飞竞刺天黄纸除书犹到汝固知清世不遗贤慎东美字伯筠秋夜待潮于钱塘江沙上露坐设大酒樽及一杯对月独饮意象傲逸吟啸自若顾子敦适遇之亦怀一杯就其樽对酌伯筠不问子敦亦不与之语酒尽各散去伯筠工书王逢原赠之诗极称其笔法有曰铁索急缠蛟龙僵盖言其老劲也东坡见其题壁亦曰此有何好但似篾束枯骨耳伯筠闻之笑曰此意逢原已道了今惟丹阳有戴叔伦碑是其遗迹予为福州德宁县主簿入郡过罗源县走马岭见荆棘中有崖石刻树石二大字竒古可爱即令从者薙除观之乃才翁所赏树石大字盖苏舜元书也因以告县令项膺服善作栏楯䕶之云铜色本黄古钟鼎彝器大抵皆黄铜耳今人得之地中者歳久色变理自应耳今郊庙所制乃以药熏染令苍黑此何理也曾子开封曲阜县子谢任伯封阳夏县伯曲阜今仙源县阳夏今城父县方疏封时已无二县矣司封殆失职也蔡京为太师赐印文曰公相之印因自称公相童贯亦官至太师都下人谓之媪相馆职常苦俸薄而吏人食钱甚厚周子充作正字时尝戏曰岂所谓省官不如省吏耶都下旧谓馆职为省官故云赵相初除都督中外军事孙叔诣参政时为学士当制请曰是虽王导故事然若兼中外则虽陛下禁卫三衙皆统之恐权太重非防微杜渐之意乃改为都督诸路军马制出赵乃知之颇不乐吕居仁诗云蜡烬堆盘酒过花世以为新司马温公有五字云烟曲香寻篆杯深酒过花居仁葢取之也茶山先生云徐师川拟荆公细数落花因坐久缓寻芳草得归迟云细落李花那可数偶行芳草歩因迟初不解其意久乃得之盖师川专师陶渊明者也渊明之诗皆适然寓意而不留于物如悠然见南山东坡所以知其决非望南山也今云细数落花缓寻芳草留意甚矣故易之又云荆公多用渊明语而意异如柴门虽设要常关云向无心能出岫要字能字皆非渊明本意也傅丈子骏奏事误称名退而移文合门请弹奏合门以殿上语非有司所得闻不受子骏乃自劾诏放罪从舅唐仲俊年八十五六极康宁自言少时因读千字文有所悟谓心动神疲四字也平生遇事未尝动心故老而不衰永清军者贝州也王则据州叛既平改州曰恩州而削其节镇及宣和中复幽州乃建为永清军节度以命郭药师药师果亦叛盖不祥也绍圣中贬元祐人苏子瞻儋州子由雷州刘莘老新州皆戏取其字之偏旁也时相之忍忮如此鲁直诗有题扇草色青青栁色黄一首唐人贾至赵嘏诗中皆有之山谷盖偶书扇上耳至诗中作吹愁去嘏诗中作吹愁却却字为是盖唐人语犹云吹却愁也周子充言退之黄陵庙碑辨陟方事非也古盖谓适逺为陟书曰若陟遐必自迩犹今人言上路也岂得云南方地势下耶常瓌字子然河朔人本农家一村数十百家皆常氏多不通谱子然既为御史一村之人名皆从玉虽走史下令皆然无如之何子然乃名子曰任佚美向谓周任史佚子美叔向也意使人不可效耳汤丞相封庆国公命下汤公谓此仁宗赐履之国自天圣以来无封者欲请避之或曰何执中尝封庆国公矣汤公曰执中不知引避此何足为法哉卒辞之改封岐古所谓长夜之饮或以为达旦非也薛许昌宫词云画烛烧阑煖复迷殿帷深宻下银泥开门欲作侵晨散已是明朝日向西此所谓长夜之饮也王逸少笔经曰有人以绿沈漆竹管及镂管见遗老杜所谓苔卧绿沈枪盖谓是也欧阳公梅宛陵王文恭集皆有小桃诗欧诗云雪里花开人未知摘来相顾共惊疑便须索酒花前醉初见今年第一枝初但谓桃花有一种早开者耳及游成都始识所谓小桃者上元前后即着花状如垂丝海棠曾子固杂识云正月二十开天章阁赏小桃正谓此也王定国素为冯当世所知而荆公絶不乐之一日当世力荐于神祖荆公即曰此孺子耳当世忿曰王巩戊子生安得谓之孺子盖巩之生与同天节同日也荆公愕然不觉退立汪彦章草赦书叙军兴征敛其词云八世祖宗之泽岂汝能忘一时社稷之忧非予获已最为精当人以比陆宣公兴元赦书然议者谓自太祖至哲宗方七世若并道君数之又不应曰祖宗彦章亦悔之信乎文之难也童汪锜能执干戈以卫社稷本谓幼而能赴国难耳非姓童也翟公巽作童贯告词云尔祖汪锜误也或云故以戏之刘长卿诗曰千峰共夕阳佳句也近时僧癞可用之云乱山争落日虽工而窘不迨本句李后主落花诗云莺狂应有限蝶舞已无多未几亡国宋子京亦有落花诗云香随蜂蜜尽红入燕泥干亦不久下世诗谶盖有之矣隋唐嘉话云崔日知恨不居八座及为太常卿于㕔事后起一楼正与尚书省相望时号崔公望省楼又小説载御史久次不得为郎者道过南宫辄囘首望之俗号拗项桥如此之类犹是谤语予读郑畋作学士时金鸾坡上南望诗云玉晨钟韵上空虚画㦸祥烟拥帝居极目向南无限地绿烟深处认中书则其意着矣乃知朝士妄想自古已然可付一笑今世所道俗语多唐以来人诗何人更向死前休韩退之诗也林下何曾见一人灵澈诗也长安有贫者为瑞不宜多罗隐诗也世乱奴欺主年衰鬼弄人海枯终见底人死不知心杜荀鹤诗也事向无心得章碣诗也但有路可上更髙人也行龚霖诗也忍事敌灾星司空图诗也一朝权入手看取令行时朱湾诗也自己情虽切他人未肯忙裴説诗也但知行好事莫要问前程冯道诗也在家贫亦好戎昱诗也汉𨽻歳久风雨剥蚀故其字无复锋铓近者杜仲微乃故用秃笔作𨽻自谓得汉刻遗法岂其然乎曾子宣丞相尝排蔡京于钦圣太后帘前太后不以为然曾公论不已太后曰且耐辛苦盖禁中语欲遣之使退则曰耐辛苦也京已出太原复留赵正夫丞相薨车驾临幸夫人郭氏哭拜请恩泽者三事其一乃乞于谥中带一正字余二事皆即许可惟赐谥事独曰待理㑹平时徽庙凡言待理㑹者皆不许之词也正夫遂谥清宪富郑公初请功德院得勅额曰奉亲已而乃作两院共用一名谓之南奉亲院北奉亲院陈鲁公薨以其遭际龙飞又薨于位与王岐公同于是诏用岐公元丰末赠典超赠太师其他恩数皆视岐公犹可也及其家请谥遂特赐谥曰文恭盖亦用岐公谥用他人之谥以为恩数自古乌有此事哉谚有曰濮州钟世不知为何等语尝有人死见隂官濮州人也问以此亦不能对予案此事见周世宗实录显德六年二月丁丑幸太清观先是干明门外修太清观成上闻濮州有大钟声闻十里乃命徙之以赐是观至是往观焉予参成都议幙摄事汉嘉一见茘子熟时凌云山安乐园皆盛处纠曹何预元立法曹蔡迨肩吾皆佳士相与同乐薛许昌亦尝以成都幙府来摄郡未久罢去故其茘枝诗曰岁杪监州曾见树时新入座但闻名盖恨不及时也每与二君诵之东坡守杭法外刺配颜巽父子御史论为不法累章不已苏公虽放罪而颜巽者竟以朝旨放自便自是豪猾益甚以药涂盐钞而用既毁抹赂主者浸洗之药尽而钞不伤虽老于其事者不能辨他不法尤衆有司稍按治辄劫持之曰某官乃元祐姧党某亲旧故观望害我公形状牒时治党籍方苛峻虽监司郡守得其牒辄畏缩解纵乃已大观中胡奕修为提举盐事㑹计已毁抹盐钞得其姧奏之黥窜化州籍没赀产一方称快天下名山惟华山茅山青城山无僧寺青城十里外有一寺曰布金洪水坏之今复葺于旁里许僧可遵者诗本凡恶偶以直待衆生总无垢之句为东坡所赏书一絶于壁间继之山中道俗随东坡者甚衆即日传至圜通遵适在焉大自矜诩追东坡至前涂而涂中又传东坡三崃桥诗遵即对东坡自言有一絶却欲题三崃之后旅次不及书遂朗吟曰君能识我汤泉句我却爱君三崃诗道得可嚥不可漱几多诗将竖降旗东坡既悔赏拔之误且恶其无礼因促驾去观者称快遵方大言曰子瞻护短见我诗好甚故妬而去径至栖贤欲题所举絶句寺僧方砻石刻东坡诗大诟而逐之山中传以为笑老学庵笔记卷四老学庵笔记卷五钦定四库全书老学庵笔记卷五宋陆游撰种征君明逸既隐操不终虽骤登侍从眷礼优渥然常惧谗嫉其寄怀诗曰予生背时性孤僻自信巳道轻浮名中途失计被簪绂目覩宠辱心潜惊虽从鹓鸾共班序常恐青蝇微有声清风满壑石田在终谢吾君甘退耕其忧畏如此又有寄二华隐者诗曰我本厌虚名致身天子庭不终高尚事有媿少微星北阙空追悔西山羡独醒秋风旧期约何日去㝠㝠然其后卒遭王嗣宗之辱可以为轻出者之戒世传常夷甫晚年悔仕亦不足多怪也宋太素尚书中酒诗云中酒事俱妨偷眠就黑房静嫌鹦鹉闹渇忆茘枝香病与慵相续心和梦尚狂从今改题品不号醉为乡非眞中酒者不能知此味也绍兴中有贵人好为俳谐体诗及笺启诗云绿树带云山罨画斜阳入竹地销金上汪内相启云长楸脱却青罗帔绿葢千层俊鹰解下绿丝绦青云万里后生遂有以为工者赖是时前辈犹在雅正未衰不然与五代之体何异此事系时治忽非细事也承平时鄜州田氏作泥孩儿名天下态度无穷虽京师工效之莫能及一对至直十缣一床至直十千一床者或五或七也小者二三寸大者尺余无絶大者予家藏一卧者有小字云鄜畤田玘制绍兴初避地东阳山中归则亡之矣隆兴间有扬州帅贵戚也宴席间语客曰谚谓三世仕宦方解着衣喫饭仆欲作一书言衣帽酒殽之制未得书名通判鲜于广蜀人即对曰公方立勲业今必无暇及此他时功成名遂均逸林下乃可成书耳请先立名曰逸居集帅不之悟有牛签判者京东归正官也辄操齐音曰安抚莫信此是通判骂安抚饱食煖衣逸居而无教则近于禽兽是甚言语帅为发怒赪面而签判欣然有得色鼌子止云曾见东坡手书四州环一岛诗其间茫茫太仓中一句乃区区魏中梁不知果否苏季真云寄张文潜桄榔杖诗初本云酒半消其下云江边独曳桄榔杖林下闲寻荜拨苗盛孝章又误为孝标已而悟故尽易之虽其家所传然去今所行亡字韵殊逺恐传者之误也范至能在成都尝求亭名于予予曰思鲈至能大以为佳时方作墨即以铭墨背然不果筑亭也临邛夹门镇山险处得瓦棺长七尺厚几二寸与今木棺略同但葢底相反骨犹不壊棺外列置瓦器皆极淳古时靖康丙午岁也李知几及见之市人有以博戏取人财者每博必大胜号松子量不知何物语也亦不知其字云何李端叔为人作墓志亦用此三字端叔前辈也必有所据今官制光禄大夫转银青银青转金紫金紫转特进五代以前乃自银青转金紫金紫转光禄光禄转特进据冯道长乐老序所载甚详庄文太子初封邓王予为陈鲁公史魏公言邓王乃钱俶归朝后所封又哲宗之子早薨亦封邓王当避此不祥之名二公曰已降诏俟郊礼改封可也庄文竟早世东坡赠赵德麟秋阳赋云生于不土之里而咏无言之诗葢寓畤字也尹少稷强记日能诵麻沙版本书厚一寸尝于吕居仁舍人坐上记厯日酒一行记两月不差一字肃王与沈元用同使金馆于燕山愍忠寺暇日无聊同行寺中偶有唐人碑词皆偶俪凡二千余言元用素强记即朗诵一再肃王不视且听且行若不经意元用归欲矜其敏取纸追书之不能记者阙之凡阙十四字书毕肃王视之即举笔尽补其所缺无遗者又改元用谬误四五处置笔他语略无矜色元用骇服靖康兵乱宣和旧臣悉已逺窜黄安时居寿春叹曰造祸者全家尽去岭外避地却令我辈横尸路隅耶安时卒死于兵可哀也高宗除䘮予以礼部郎入读祝至几筵殿葢帝平日所御处也殿三楹殊非高大陈列几席椸枷之类亦与常人家不甚相逺犹想见髙庙之俭德也夜凉疑有雨院静似无僧此潘逍遥诗也田登作郡自讳其名触者必怒吏卒多被榜笞于是举州皆谓灯为火上元放灯许人入州治游观吏人遂书榜掲于市曰本州依例放火三日刘随州诗海内犹多事天涯见近臣言天下方乱思见天子而不可得得天子近臣亦足自慰矣见天子近臣已足自慰况又见之于天涯乎其爱君忧国之意郁然见于言外绍兴间复古殿供御墨葢新安墨工戴彦衡所造自禁中降出双角龙文或云米友仁侍郎所画也中官欲于苑中作墨灶取西湖九里松作煤彦衡力持不可曰松当用黄山所产此平地松岂可用人重其有守祖母楚国夫人大观庚寅在京师病累月医药莫效虽名医如石藏用辈皆谓难治一日有老道人状貌甚古铜冠绯氅一丫髻童子操长柄白纸扇从后过门自言疾无轻重一灸立愈先君延入问其术道人探囊出少艾取一甎灸之祖母方卧忽觉腹间痛甚如火灼道人自言九十歳遂径去追之疾驰不可及祖母是时未六十复二十余年年八十三乃终祖母没后又二十年从兄子楫监三江盐场偶饮于士人毛氏忽见道人衣冠及童子悉如祖母平日所言方愕然道人忽自言京师灸甎事言讫遽遯去遍寻不可得毛君云其妻病道人为灸屋柱十余壮病脱然愈方欲谢之不意其去也世或疑神仙以为𣺌茫岂不谬哉齐民要术有咸杬子法用杬木皮渍鸭卵今呉人用虎杖根渍之亦古遗法曹咏为浙漕一日坐客言徽州汪王灵异者咏问汪王若为对有唐永夫者在坐遽曰可对曹漕咏以为工遂爱之曾觌字纯甫偶归正官萧鹧巴来谒既退复一客至其所狎也因问曰萧鹧巴可对何人客曰正可对曾鹑脯觌以为嫚已大怒与之絶然鹧巴北人实谓之扎巴童贯为太师用广南龚澄枢故事林灵素为金门羽客用闽王时谭紫霄故事呜唿异哉元丰间建尚书省于皇城之西铸三省印米芾谓印文背戾不利辅臣故自用印以来凡为相者悉投窜善终者亦追加贬削其免者苏丞相颂一人而已蔡京再领省事遂别铸公相之印其后家安国乂谓省居白虎位故不利京又因建明堂迁尚书省于外以避之然京亦窜死二子坐诛其家至今废不知为善而迁省易印以避祸亦愚矣哉王黼作相请朝假归咸平焚黄画舫数十沿路作乐固已骇物论绍兴中秦熺亦归金陵焚黄临安及转运司舟舫尽选以行不足择取于浙西一路凡数百艘皆穷极丹雘之饰郡县监司迎饯数百里不絶平江当运河结綵楼数丈大合乐官妓舞于其上缥缈若在云间熺处之自若秦太师娶王禹玉孙女故诸王皆用事有王子溶者为浙东仓司官属郡宴必与提举者同席陵忽玩戏无所不至提举者事之反若官属已而又知吴县尤放肆郡守宴客初就席子溶遣县吏唿伎乐伶人即皆驰往无敢留者上元吴县放灯召太守为客郡治乃寂无一人又尝夜半遣㕔吏叩府门言知县传语必请面见守狼狈揽衣秉烛出问之乃曰知县酒渇闻有咸虀欲觅一瓯其陵侮如此守亟取遗之不敢较也司马安四至九卿当时以为善宦以今观之则谓之拙宦可也彼汨䘮廉耻广为道径者不数年至公相矣安用四至九卿哉蔡京赐第有六鹤堂髙四丈九尺人行其下望之如蚁故都里巷间人言利之小者曰八文十二谓十为谌葢语急故以平声唿之白傅诗曰绿浪东西南北路红栏三百九十桥宋文安公宫词曰三十六所春宫馆一一香风送管絃鼌以道诗亦云烦君一日殷勤意示我十年感遇诗则诗家亦以十为谌矣周宇文䕶与母阎书曰受形禀气皆知母子谁知萨保如此不孝此乃对母自称小名南齐武帝崩鬰林王即位明帝谋废立右仆射王晏尽力助之从弟思逺谓晏曰兄荷武帝厚恩一旦赞人如此事何以自立因劝之引决及晏拜骠骑谓思逺兄思征曰隆昌之末阿戎劝吾自裁若用其语岂有今日思远曰如阿戎所见犹未晚也此乃对兄自称小名毕景儒幕府燕闲录载苏易简初及第时与母书自称岷岷亦小名也从伯父右司小名马哥在京师省祖母楚国夫人出上马矣楚国偶有所问自出屏后唿马哥亲事官闻之白伯父曰夫人请吏部葢此辈亦习闻之也今吴人子弟稍长便不欲人唿其小名虽尊者亦以行第唿之矣风俗日薄如此奈何宋白石烛诗云但喜明如蜡何嫌色似黳烛出延安予在南郑数见之其坚如石照席极明亦有泪如蜡而烟浓能熏污帷幕衣服故西人亦不贵之胡基仲尝言韩退之石鼓歌云羲之俗书趁姿媚狂肆甚矣予对曰此诗至云陋儒编诗不收入二雅褊迫无委蛇其言羲之俗书未为可骇也基仲为之絶倒王广津宫词云新睡起来思旧梦见人忘却道胜常胜常犹今妇人言万福也前辈尺牍有云尊候胜常者胜字当读平声拄杖斑竹为上竹欲老瘦而坚劲斑欲微赤而㸃疎贾长江诗云拣得林中最细枝结根石上长身迟莫嫌滴沥红斑少恰是湘妃泪尽时善言拄杖者也然非予有此癖亦未易赏音唐韩翃诗云门外碧潭春洗马楼前红烛夜迎人近世晏叔原乐府词云门外绿杨春系马床前红烛夜唿卢气格乃过本句不谓之剽可也张文昌成都曲云锦江近西烟水绿新雨山头茘枝熟万里桥边多酒家游人爱向谁家宿此未尝至成都者也成都无山亦无茘枝苏黄门诗云蜀中茘枝出嘉州其余及眉半有不葢眉之彭山县已无茘枝矣况成都乎先太傅自蜀归道中遇异人自称方五见太傅曰先生乃西山施先生肩吾也遂授道葢施公睦州桐庐人太傅晚乃自睦守挂冠葢有缘契矣张文昌纱帽诗云惟恐被人偷剪样不曾闲戴出书堂皮袭美亦云借样裁巾怕索将王荆公于富贵声色略不动心得耿天隲竹根冠爱咏不已予雅有道冠拄杖二癖每自笑叹然亦赖古多此贤也故都时御炉炭率斵作琴样胡桃纹鹁鸽青髙宗绍兴初巡幸临安诏严州进炭止令用土产勿拘旧制东坡自儋耳归至广州舟败亡墨四箧平生所寳皆尽仅于诸子处得李墨一丸潘谷墨两丸自是至毘陵捐馆舍所用皆此三墨也此闻之苏季真云世言东坡不能歌故所作乐府词多不协鼌以道云绍圣初与东坡别于汴上东坡酒酣自歌古阳关则公非不能歌但豪放不喜裁剪以就声律耳山谷水仙花二絶淡埽蛾眉篸一枝及只比江梅无好枝者见于李端叔集中恐非端叔所及也贺方囘作王子开挽词和璧终归赵干将不𦵏吴者见于秦少游集中子开大观己丑卒于江隂而返葬临城故方囘此句为工时少游已没十年矣水仙花则不可考然气格似山谷晚作不类端叔也吴武安玠葬德顺军陇干县今虽隔在敌境松楸甚盛歳时祀享不辍敌不敢问也玠谥武安而梁益间有庙赐额曰忠烈故西人至今但谓之吴忠烈云姚福进者兕麟之祖也德顺军人以挽强名于秦陇间至今西人谓其族为姚硬弓家曲端吴玠建炎间有重名于陜西西人为之语曰有文有武是曲大有谋有勇是吴大玠能书今阆中锦屏山壁间有其书奇伟可爱成都江渎庙北壁外画美髯一丈夫据银胡床坐从者甚衆邦人云蜀贼李顺也邛州僧寺中版壁有赵谂题字字既凡恶语亦浅拙不知当时何以中第如此之高葢希时事力诋元祐故有司不复计其文之工拙也永康军导江县迎祥寺有唐女真吴彩鸾书佛本行经六十卷予尝取观之字亦不甚工然多阙唐讳或谓真本为好事者易去此特唐经生书耳利州武后画像其长七尺成都有孟蜀时后妃祠堂亦极脩伟絶与今人不类福州大支提山有吴越王紫袍寺僧升椅子举其领犹拂地两肩有汗迹老杜海椶诗在左緜所赋今已不存成都有一株在文眀㕔东廊前正与制置司签㕔门相直签㕔乃故锦官合闻潼川尤多予未见也成都石笋其状与笋不类乃累叠数石成之所谓海眼亦非妄瑟瑟至今有得之者蜀食井盐如仙井大宁犹是大穴若荣州则井絶小仅容一竹筒真海眼也石犀在庙之东阶下亦粗似一犀正如陜之铁牛但望之大槩似牛耳石犀一足不备以他石续之气象甚古承平日甚重宫观宣和中鼌以道知成州有请吏部报云照㑹本官历任己曾住宫观不合再有陈乞遂致仕而归唐䕫州在白帝城地势险固本朝太平兴国中丁晋公为转运使始迁于瀼西瀼西地平不可守又置瞿唐关使于白帝屯兵下临瀼西使有事宜多置兵则䕫帅不能亲将指臂倒置若少置兵则关先不守䕫州必随以破可谓失策大抵当时蜀已平乃移䕫州晋已平乃移太原皆不可晓若使晋蜀复为豪杰所得彼能据一国独不能复徙一城以就形胜耶若虽有外宼而其地尚为我有乃舍险就易此何理也忠州在陜路与万州最号穷陋岂复有为郡之乐白乐天诗乃云唯有緑樽红烛下暂时不似在忠州又云今夜酒醺罗绮煗被君融尽玉壶氷以今观之忠州那得此光景耶当是不堪司马闲冷骤易刺史故亦见其乐尔可怜哉曾子宣林子中在密院为哲庙言章子厚以隐士帽紫直裰系绦见从官从官皆朝服其强肆如此上曰彼见蔡京亦敢尔乎京时为翰林学士不知何以得人主待之如此真姧人之雄也祖宗故事命官鏁㕔举进士者先所属选官考试所业通者方听取解至省试程文纰缪者勒停不合格者亦赎铜放永不得应举天圣间方除前制然未久又诏文臣许鏁㕔两次武臣止许一次其严如此近歳泛许人应博学宏辞遂有妄以此自称或假手作所业献礼部亦许试而程文缪不可读亦无以惩之殆非也秦所作郑白二渠在今京兆府之泾阳皆以泾水为源白渠灌泾阳高陵栎阳及耀州云阳三原富平凡六县斗门百七十余所今尚存然多废不治郑渠所灌尤广袤数倍于白渠泾水乃絶深不能复入渠口渠㟁又多摧玘塡淤比之白渠尤不可措手矣唐人喜赤酒甜酒灰酒皆不可解李长吉云琉璃钟琥珀浓小槽酒滴真珠红白乐天云茘枝新熟鸡冠色烧酒初开琥珀香杜子美云不放香醪如蜜甜陆鲁望云酒滴灰香似去年李虗已侍郎字公受少从江南先达学作诗后与曾致尧倡酬曾每曰公受之诗虽工恨哑耳虚己初未悟久乃造入以其法授晏元献元献以授二宋自是遂不传然江西诸人每谓五言第三字七言第五字要响亦此意也沈义伦谥恭惠其家诉于朝欲𢃄一文字议者执不可而止张知白谥文节御史王嘉言请改谥文正王孝先为相亦不肯改欧阳文忠公初但谥文葢以配韩文公常夷甫方兼太常晚与文忠相失乃独谓公有定策功当加忠字实抑之也李邦直作议不能固执公论非之当时士大夫相谓曰永叔不得谥文公此谥必留与介甫耳其后信然本朝进士初亦如唐制兼採时望真庙时周安惠公起始建煳名法一切以程文为去留李允则真庙时知沧州敌围城城中无礟石乃凿氷为礟敌解去近时陈规守安州以泥为礟城亦终不可下信州龙虎山汉天师张道陵后世袭虚静先生号蠲赋役自二十五世孙干曜始时天圣八年也今黄冠辈谓始于三十二代非也又独谓三十二代为张虗静亦非也老学庵笔记卷五老学庵笔记卷六钦定四库全书老学庵笔记卷六宋陆游撰太宗朝胡祕监周甫贬坊州团练副使擅离徙所至鄜州谒宋太素尚书被劾特置不问元祐中陈正字无已为徐州教官亦擅离任至南京别东坡先生谏官弹之亦不加罪祖宗优待文士如此今上初登极周丞相草仪注称新皇帝葢创为文也欧阳公记开寳钱文曰宋通予按周显徳钱文曰周通故国初因之亦曰宋通建隆干徳中皆然不独开寳也至太平兴国以后乃以年号为钱文至今皆然欧公又谓寳元钱文曰皇宋按实録所载亦同然今钱中又有云圣宋者大小钱皆有之大钱折二始于熙宁则此名乃或出于熙宁以后矣周世宗时李景奉正朔上表自称唐国主而周称之曰江南国主国书之制曰皇帝致书恭问江南国主又以君字易卿字至艺祖于李煜则遂赐诏如藩方矣仁宗时册命赵元昊为夏国主盖用江南故事然亦赐诏凡言及卿字处即阙之亦或以国主代卿字当时必有定制然不尽见于国史也欧阳文忠公立论易系辞当为大传盖古人已有此名不始于公也有黠僧遂投其好伪作韩退之与僧大颠书引系辞谓之易大传以示文忠公公以合其论遂为之䟦曰此宜为退之之言予尝得此书石刻语甚鄙不足信也今僧寺辄作库质钱取利谓之长生库至为鄙恶予按梁甄彬尝以束苎就长沙寺库质钱后赎苎还于苎束中得金五两送还之则此事亦已久矣庸僧所为古今一揆可设法严絶之也先君入蜀时至华之郑县过西溪唐昭宗避兵尝幸之其地在官道旁七八十步澄深可爱亭曰西溪盖杜工部诗所谓郑县亭子涧之滨者亭旁古松间支径入小寺外弗见也有柟木版揭梁间甚大书杜诗笔亦雄劲体杂颜柳不知何人书墨挺然出版上甚异或云墨着柟木皆如此宗正卿少卿祖宗因唐故事必以国姓为之然不必宗室也元丰中始兼用庶姓而知大宗正事设官乃于濮安懿王始权任甚重颇镌损云京师沟渠极深广亡命多匿其中自名为无忧洞甚者盗匿妇人又谓之鬼樊楼国初至兵兴常有之虽才尹不能絶也祥符东封命王钦若赵安仁并判兖州二公皆见任执政也庆厯初西鄙未定命夏竦判永兴陈执中范雍知永兴一州二守一府三守不知当时如何分职事既非长贰文移书判之类必有程式官属胥吏何所禀承国史皆不载莫可考也然当时谏官御史不以为非诸公受之亦不力辞岂在其时亦为便于事耶宣和中复幽州以为燕山府蔡靖知府郭药师同知既增同字则为长贰与庆厯之制不同鼌以道读魏书以为魏收独无刑祸既以寿终又赠司空尚书左仆射谥文贞以此攻韩退之避修史之説然收死后竟以史笔多憾于人齐亡之歳冢被发弃骨于外得祸亦不轻矣王荆公父名益故其所着字説无益字苏东坡祖名序故为人作序皆用叙字又以为未安遂改作引而谓字序曰字説张芸叟父名盖故表中云此乃伏遇皇帝陛下今人或效之非也古谓带一为一腰犹今谓衣为一领周武帝赐李贤御所服十三环金带一腰是也近世乃谓带为一条语颇鄙不若从古为一腰也黄巢之入长安僖宗出幸豆卢琢崔沆刘邺于琮裴谂赵蒙李溥李汤皆守节至死不变郑綨郑系义不臣贼举家自缢而死以靖康京师之变言之唐犹为有人也晋语儿人二字通用世説载桓温行经王大将军墓望之曰可儿可儿盖谓可人为可儿也故晋书及孙绰与庾亮牋皆以为可人又陶渊明不欲束带见乡里小儿亦是以小人为小儿耳故宋书云乡里小人也晋人所谓不意永嘉之末复闻正始之音永嘉正始乃魏晋年名胡武平上吕丞相启云手提天铎锵正始之遗音梦授神椽摈夺朱之乱色盖不悟正始为年名也俗説唐五代间事毎及功臣多云赐无畏其言甚鄙浅予儿时闻之每以为笑及观韩偓金銮密记云面处分自此赐无畏兼赐金三十两又云已曾赐无畏卿宜凡事皆尽言直是鄙俚之言亦无畏以此观之无畏者许之无所畏惮也然君臣之间乃许之无所畏惮是何义理必起于唐末耳国初举人对策皆先写策题然策题不过一二十句其后策题寖多而写题如初举人甚以为苦庆厯初贾文元公为中丞始奏罢之故事台官无侍经筵者贾文元公为中丞仁祖以其精于经术特召侍讲迩英自此遂为故事秦㑹之当国时谏官御史必兼经筵而其子熺亦在焉意欲搏击者辄令熺于经筵侍对时谕之经筵退弹文即上予与尹少稷同作密院编修官时陈鲁公史魏公为左右相一日过堂见鲁公语少款少稷忽曰穑便难活相公面上人又云穑是右相荐右相面上人又云穑是相公乡人处处为人关防鲁公笑答云康伯往年使北有李愈少卿者来迓客自言汉儿也云女真契丹奚皆同朝只汉儿不好北人指曰汉儿南人却指作番人愈之言无乃与君类耶一座皆笑吴处厚字伯固既上书告蔡新州诗事自谓且显擢时已为汉阳守比秩满仅移卫州予少时尝见其谢表曰今李常已移成都则余人次第复用臣有两子一壻俱是选人到处撞见寃讐何人更肯提挈处厚本能文而表辞鄙浅如此者意谓太母见之易晓耳王黼在翰苑尝病疫危甚国医皆束手二妾曰艳娥素娥侍疾坐于足素娥泣曰若内翰不讳我軰岂忍独生惟当俱死耳艳娥亦泣徐曰人生死有命固无可奈何姊宜自寛黼虽昏卧实具闻之既愈素娥专房燕封至淑人艳娥遂辞去及黼诛素娥者惊悸不三日亦死曩日俱死之言遂验蜀老言绍兴初漕粟嘉陵以饷边每一斛至军中计其费为七十五斛席大光胡承公为帅始议转船折运于是费十减六七向非二公蜀已大困矣故至今蜀人谓承公为湖州镜王性之记问该洽尤长于国朝故事莫不能记对客指画诵说动数百千言退而质之无一语缪子自少至老惟见一人方大驾南渡典章一切扫荡无遗甚至祖宗谥号亦皆㤀失祠祭但称庙号而已又因讨论御名礼部申省言未寻得广韵方是时性之近在二百里内非独博记可询其藏书数百箧无所不备尽䕶致剡山当路藐然不问也王伯照长于礼乐歴代及国朝议礼之书悉能成诵亦可谓一时之杰绍兴末为太常少卿迁礼部侍郎犹兼少卿事可谓得人俄坐台评去近时不惜人才至此都下买婢谓未尝入人家者为一生人喜其多淳谨也予在蜀中与何搢之同閲报状见新进骤用者搢之曰渠是一生人宜其速进予怪而诘之搢之曰曾为朝士者既为人所忌嫉又多谤故惟新进者常无患盖有激也杜诗夜阑更秉烛意谓夜已深矣宜睡而复秉烛以见久客喜归之意僧德洪妄云更当平声读乌有是哉谢景鱼家有陈无已手简一编有十余帖皆与酒务官託买浮炭其贫可知浮炭者谓投之水中而浮今人谓之桴炭恐亦以投之水中则浮故也白乐天诗云日暮半炉桴炭火则其语亦已久矣四方之音有讹者则一韵尽讹如闽人讹高字则谓高为歌谓劳为罗秦人讹青字则谓青为萋谓经为稽蜀人讹登字则一韵皆合口吴人讹鱼字则一韵皆开口他倣此中原惟洛阳得天地之中语音最正然谓絃为𤣥谓𤣥为絃谓犬为遣谓遣为犬之类亦自不少予游邛州天庆观有希夷诗石刻云因攀奉县尹尚书水南小酌回舍辔特叩松扃谒高公茶话移时偶书二十八字道门弟子图南上其诗云我谓浮荣眞是幻醉来舍辔谒高公因聆𤣥论冥冥理转觉尘寰一梦中末书太歳丁酉盖蜀孟昶时当石晋天福中也天庆本唐天师观诗后有文与可䟦大畧云高公者此观都威仪何昌一也希夷从之学锁鼻术予是日迫赴太守宇文衮臣约饭不能尽记后卒不暇再到至今以为恨予游大邑鹤鸣观所谓张天师鹄鸣化也其东北絶顶又有上清宫壁间有文与可题一絶曰天气隂隂别作寒夕阳林下动归鞍忽闻人报后山雪更上上清宫上看京口子城西南月观在城上或云即万岁楼京口人以为南唐时节度使每登此楼西望金陵嵩唿遥拜其实非也京口记云晋王恭所作唐孟浩然有万岁楼诗见集中水流天地外山色有无中王维诗也权德舆晚渡扬子江诗云远岫有无中片帆烟水上已是用维语欧阳公长短句云平山阑槛倚晴空山色有无中诗人至是盖三用矣然公但以此句施于平山堂为宜初不自谓工也东坡先生乃云记取醉翁语山色有无中则似谓欧阳公创为此句何哉世言荆公四家诗后李白以其十首九首説酒及妇人恐非荆公之言白诗乐府外及妇人者实少言酒固多比之陶渊明辈亦未为过此乃读白诗不熟者妄立此论耳四家诗未必有次序使诚不喜白当自有故盖白识度甚浅观其诗中如中宵出饮三百杯明朝归揖二千石揄扬九重万乗主谑浪赤墀金锁贤王公大人借颜色金章紫绶来相趋一别蹉跎朝市间青云之交不可攀归来入咸阳谈笑皆王公高冠佩雄剑长揖韩荆州之类浅陋有索客之风集中此等语至多世但以其词豪俊动人故不深考耳又如以布衣得一翰林供奉此何足道遂云当时笑我微贱者却来请谒为交欢宜其终身坎壈也杜牧之作还俗僧诗云云发不长寸秋寒力更微独寻一径叶犹挈衲残衣日暮千峰里不知何处归此诗盖㑹昌寺废佛时所作也又有斫竹诗亦同时作云寺废竹色死官家宁尔留霜根渐随斧风玉尚敲秋江南苦吟客何处寄悠悠词意悽怆盖怜之也至李端叔还俗道士诗云闻道华阳客儒衣谒紫微旧山连药卖孤鹤带云归柳市名犹在桃源梦已稀还家见鸥鸟应愧背船飞在道士还俗非不得已者故直讥之耳闻人茂德言沙餹中国本无之唐太宗时外国贡至问其使人此何物云以甘蔗汁煎用其法煎成与外国者等自此中国方有沙餹唐以前书传凡言及餹者皆糟耳如餹蟹餹姜皆是汉嘉城西北山麓有一石洞泉出其间时闻洞中泉滴声良久一滴清如金石黄鲁直题诗云古人题作东丁水自古东丁直到今我为改名方响洞要知山水有清音成都药市以玉局化为最盛用九月九日杨文公谈苑云七月七日误也马鞭击猫筇竹杖击狗皆节节断折物理之不可推者也亳州出轻纱举之若无裁以为衣眞若烟雾一州惟两家能织相与世世为婚姻惧他人家得其法也云自唐以来名家今三百余年矣禁中有哲宗皇帝宸翰四大字曰罚弗及嗣更无他语此必绍圣元符间有欲害元祐党人子孙者故帝书此言祖宗盛德如此故老言大臣尝从容请幸金明池哲庙曰祖宗幸西池必宴射朕不能射不敢出又木工杨琪作龙舟极奇丽或请一登之哲庙又曰祖宗未尝登龙舟但临水殿畧观足矣后勉一幸金明所谓龙舟非独不登亦终不观也唐人本谓御史在长安者为西台言其雄剧以别分司东都事见剧谈録本朝都汴谓洛阳为西京亦置御史台至为散地以其在西京亦号西台名同而实异也唐人本以尚书省在大明宫之南故谓之南省自建炎军兴蜀士以险远许就制置司类试与省试同间有愿赴行在省试者亦听之蜀士因谓之赴南省以大驾在东南也尤非是北户録云广人于山间掘取大蚁卵为酱名蚁子酱按此即礼所谓蚳醢也三代以前固以为食矣然则汉人以鼃祭宗庙何足怪哉祖宗以来至靖康间文武臣僚罢官或服阕或被罪叙复到阙皆有期限如有故须自陈给假至建炎初以军兴道梗始有三年之限后有特许从便赴阙犹降㫖云候边事宁息日依旧然遂不复举行矣今人书某为厶皆以为俗从简便其实古某字也谷梁桓二年蔡侯郑伯㑹于邓范甯注曰邓厶地陆德明释文曰不知其国故云厶地本又作某江邻几嘉祐杂志言唐告身初用纸肃宗朝有用绢者贞元后始用绫予在成都见周世宗除刘仁赡侍中告乃用纸在金彦亨尚书之子处嘉祐杂志云峩眉雪蛆治内热予至蜀乃知此物实出茂州雪山雪山四时常有积雪弥遍岭谷蛆生其中取雪时幷蛆取之能蠕动久之雪消蛆亦消尽㑹稽镜湖之东地名东关有天花寺吕文靖尝题诗云贺家湖上天花寺一一轩牕向水开不用闭门防俗客爱闲能有几人来今寺乃在草市通衢中三面皆民间庐舍前临一支港与诗殊不合岂陵谷之变遽已如此乎或谓寺本在湖中后徙于此苏叔党政和中至东都见妓称録事太息语廉宣仲曰今世一切变古唐以来旧语尽废此犹存唐旧为可喜前辈谓妓曰酒纠盖谓録事也相蓝之东有録事巷传以为朱梁时名妓崔小红所居张真甫舍人广汉人为成都帅盖本朝得蜀以来所未有也未至前旬日大风雷龙起剑南西川门揭牌掷数十步外坏南字爪迹宛然人皆异之眞甫名震或为之説曰元丰末贡院火而焦蹈为首魁当时语曰火焚贡院状元焦无能对者今当以雷起谯门知府震为对然岁余眞甫以疾不起方未病时府治堂柱生白芝三謟者谓之玉芝予按酉阳杂俎芝白为䘮眞甫当之自元丰官制尚书省复二十四曹繁简絶异在京师时有语曰吏勲封考笔头不倒户度金仓日夜穷忙礼祠主膳不识判砚兵职驾库典了袯袴刑都比门总是寃魂工屯虞水白日见鬼及大驾幸临安䘮乱之后士大夫亡失告身批书者多又军赏百倍平时赂贿公行冒滥相乘饟军日滋赋歛愈繁而刑狱亦衆故吏户刑三曹吏胥人人富饶他曹寂寞弥甚吏辈又为之语曰吏勲封考三婆两㛐户度金仓细酒肥羊礼祠主膳淡喫虀麫兵职驾库齩姜呷醋刑都比门人肉馄饨工屯虞水身生饿鬼高宗行幸扬州郡人李易为状元次举驻跸临安而状元张九成亦贯临安时以为王气所在方李易唱第时上顾问此人合衆论否时相对曰易乃扬州州学学正必合衆论人笑其敷奏之陋唐以来皇子不兼师傅官以子不可为父师也其后失于捡㸃乃有兼者治平中贾黯草东阳郡王颢捡挍太傅制建明其失自后皇子及宗室卑行合兼三师者悉改为三公政和中省太尉司徒司空之官而置少师少傅少保皇子乃复兼师傅自嘉王楷始今参知政事恩数比门下中书侍郎在尚书左右丞之上其议出于李汉老汉老时为右丞盖暗省转㕔可径登揆路也吕丞相元直觉此意排去之然自此遂为定制蔚蓝乃隐语天名非可以义理解也杜子美梓州金华山诗云上有蔚蓝天垂光抱琼台犹未有害韩子苍乃云水色天光共蔚蓝乃直谓天与水之色俱如蓝耳恐又因杜诗而失之胡子远之父唐安人家饶财常委仆权钱得钱引五千缗皆伪也家人欲讼之胡曰干仆已死岂忍使其孤对狱耶或谓减其半价予人尚可得二千余缗胡不可曰终当误人乃取而火之泰然不少动心其家暴贵宜哉杜子美梅雨诗云南京犀浦道四月熟黄梅湛湛长江去㝠㝠细雨来茅茨疎易湿云雾密难开竟日蛟龙喜盘涡与岸回盖成都所赋也今成都乃未尝有梅雨惟秋半积隂气令蒸溽与吴中梅雨时相类耳岂古今地气有不同耶老学庵笔记卷六老学庵笔记卷七钦定四库全书老学庵笔记卷七宋陆游撰熙宁癸丑华山阜头峯崩峯下一岭一谷居民甚衆皆晏然不闻乃越四十里外平川土石杂下如簸扬七社民家压死者㡬万人壊田七八千顷固可异矣绍兴间严州大水寿昌县有一小山髙八九丈随水漂至五里外而两傍草木庐舍比水退皆不壊则此山殆空行而过也韩魏公家不食蔬以脯醢当蔬盘度亦始于近时耳曾子宣丞相家男女手指皆少指端一节外甥亦然或云襄阳魏道辅家世指少一节道辅之姊嫁子宣故子孙肖其外氏故都残暑不过七月中旬俗以望日具素馔享先织竹作盆盎状贮纸钱承以一竹焚之视盆倒所向以占气候谓向北则冬寒向南则冬温向东西则寒温得中谓之盂兰盆盖俚俗老媪辈之言也又每云盂兰盆倒则寒来矣晏元献诗云红白薇英落朱黄槿艳残家人愁溽暑计日望盂兰盖亦戏述俗语耳欧阳公谪夷陵时诗云江上孤峯蔽緑萝县楼终日对嵯峨盖夷陵县治下临崃江名緑萝溪自此上泝即上牢下牢关皆山水清絶处孤峯者即甘泉寺山有孝女泉及祠在万竹间亦幽䆳可喜崃人岁时游观颇盛予入蜀往来皆过之韩子苍舍人泰兴县道中诗云县郭连青竹人家蔽緑萝似因欧公之句而失之此诗盖子苍少作故不审云秦㑹之䟦后山集谓曾南丰修英宗实録辟陈无己为属孙仲益书数百字诋之以为无此事南丰虽尝预修英宗实録未久即去且南丰自为吏属乌有辟官之理又无己元祐中方自布衣命官故仲益之辩人多是之然以予考其实则二公俱失也南丰元丰中还朝被命独修五朝史实许辟其属遂请秀州崇德县令邢恕为之用选人已非故事特从其请而南丰又援经义局辟布衣徐禧例乞无己捡讨庙堂尤难之㑹南丰上太祖纪叙论不合上意修五朝史之意寖缓未几南丰以忧去遂已㑹之但误以五朝史为英宗实録耳至其言辟无己事则实有之不可谓无也前代夜五更至黎明而终本朝外廷及外郡悉用此制惟禁中未明前十刻更终谓之待旦盖更终则上御盥栉以俟明出御朝也祖宗勤于政事如此予儿时见宋修撰煇为先君言某艰难中以转饷至行在时方避敌海道上大喜令除待制吕相元直雅不相乐乃曰宋煇系直龙图阁便除待制太超躐欲且与修撰修撰与待制亦只争一等候更有劳除待制不晚遂除祕撰宋公言之太息曰此某命也顷予被命修高宗圣政及实録见日厯所载实有此事自昔大臣以私意害人此其小小者耳高庙驻跸临安艰难中每出犹铺沙籍路谓之黄道以三衙兵为之绍兴末内禅驾过新宫犹设黄道如平时明日寿皇出即撤去遂不复用族伯父彦远言少时识仲殊长老东坡为作安州老人食蜜歌者一日与数客过之所食皆蜜也豆腐麫觔牛乳之类皆渍蜜食之客多不能下箸惟东坡性亦酷嗜蜜能与之共饱崇宁中忽上堂辞衆是夕闭方丈门自缢死及火化舎利五色不可胜计邹忠公为作诗云逆行天莫测雉作渎中经沤灭风前质莲开火后形钵盂残蜜白炉篆冷烟青空有谁家曲人间得细听彦远又云殊少为士人游荡不羇为妻投毒羮胾中几死啖蜜而解医言复食肉则毒发不可复疗遂弃家为浮屠邹公所谓谁家曲者谓其雅工于乐府词犹有不羇余习也晏元献为藩郡率十许日乃一出㕔僚吏旅揖而已有欲论事率因亲挍转白挍复传可否以出遂退吕正献作相及平章军国事时于便坐接客初惟一揖即端坐自若虽从官亦以次起白及退复起一揖未尝离席盖祖宗时辅相之尊严如此时亦不以为非也东坡诗云大弨一弛何縁彀已觉翻翻不受檠考工记弓人寒奠体注曰奠读为定至冬胶坚内之檠中定往来体释文檠音景前汉苏武传武能纲纺缴檠弓弩颜师古曰檠谓辅正弓弩音警又巨京反东坡作平声叶盖用汉书注也丰相之于舒信道邹志完于吕望之其为人似不类然相与皆厚甚不以乡里及同僚故也相之为中司时犹力荐信道志完元符中进用则实由望之荐也及以直谏远窜望之坐荐非其人褫官谢表云臣之与浩实匪素交以其尝备学校之选于先朝能陈诗赋之非于元祐比縁荐士遂取充员岂期蝼蚁之微自速雷霆之谴其叙陈终不以志完为非亦不易矣宋白集有赐诸道节度观察防团刺史知州以下贺登极进奉诏书云朕仰承先训缵嗣丕基眷命厯之有归想寰区之同庆卿辍由俸禄恭备贡输遥陈称贺之诚知乃尽忠之节省览嘉叹再三在怀实眞庙登极时诏书也乃知是时贡物皆守臣以俸禄自备今既以库金为贡而推恩则如故可谓厚恩矣前辈遇通家子弟初见请纳拜者既受之则设席望其家遥拜其父祖乃就坐先君尚行之前辈置酒饮客终席不褫带毛达可守京口时尚如此后稍废然犹以冠带劝酬后又不讲绍兴末胡邦衡还朝每与客饮至劝酒必冠带再拜朝士皆笑其异衆然邦衡名重行之自若元丰七年秋宴神庙举御觞示丞相王岐公以下忽暴得风疾手弱觞侧余酒霑污御袍是时京师方盛歌侧金盏皇城司中官以为不祥有歌者辄收系之由是遂絶先楚公进裕陵挽词有云辂从元朔朝时破花是高秋宴后萎二句皆当时实事也天圣明道间京师盛歌一曲曰曹门高未几慈圣太后受册中宫人以为验矣其后宣仁与慈圣皆垂箔摄政而宣仁实慈圣之甥以故选配英庙则征兆之意若曰曹门之高当相继而起也何其神哉赵相挺之使北方盛寒在殿上北主忽顾挺之耳愕然急唿侍者指示之盖阉也俄持一小玉合子至合中有药色正黄涂挺之两耳周匝而去其热如火既出殿门主客者揖贺曰大使耳若用药迟且拆裂缺落甚则全耳皆堕而无血扣其玉合中药为何物乃不肯言但云此药市中亦有之价甚贵方七直钱数千某辈早朝遇极寒即涂少许吏卒辈则别有药以狐溺调涂之亦效辽人刘六符所谓刘燕公者建议于其国谓燕蓟云朔本皆中国地不乐属我非有以大收其心必不能久辽主宗眞问曰如何可收其心曰歛于民者十减其四五则民惟恐不为北朝人矣辽主曰如国用何曰臣愿使南朝求割关南地而增戍閲兵以胁之南朝重于割地必求增岁币我託不得已受之俟得币则以其数对减民赋可也宗眞大以为然卒用其策得增币而他大臣背约才以币之十二减赋民固已喜及洪基嗣立六符为相复请用元议洪基亦仁厚遂尽用银绢二十万之数减燕云租赋故其后辽政虽乱而人心不离岂可谓辽无人哉仁宗皇帝庆厯中尝赐辽使刘六符飞白书八字曰南北两朝永通和好㑹六符知贡举乃以两朝永通和好为赋题而以南北两朝永通和好为韵云出南朝皇帝御飞白书六符盖为辽画策增岁赂者然其尊戴中国尚如此则盟好中絶诚可惜也王荆公素不乐滕元发郑毅夫目为滕屠郑酤然二公素豪迈殊不病其言毅夫为内相一日送客出郊过朱亥冢俗谓之屠儿原者作诗云高论唐虞儒者事卖交负国岂胜言凭君莫笑金槌陋却是屠酤解报恩予幼时侍先君避乱东阳山中有北僧年五十余戆朴无能自言沈相义伦裔孙携遗像及告身诏勅甚备且云义伦之后惟已独存欲诉于朝求一官还俗不知竟何往也诗正义曰络纬鸣嬾妇惊宋子京秋夜诗云西风已飘上林叶北斗直挂建章城人间底事最堪恨络纬啼时无妇惊其妙于用事如此孙少述一字正之与王荆公交最厚故荆公别少述诗云应须一曲千囘首西去论心有几人又云子今此去来何时后有不可谁予规其相与如此及荆公当国数年不复相闻人谓二公之交遂暌故东坡诗云蒋济谓能来阮籍薛宣眞欲吏朱云刘舍人贡父诗云不负兴公遂初赋更传中散絶交书然少述初不以为意也及荆公再罢相归过高沙少述适在焉亟往造之少述出见惟相劳苦及弔元泽之䘮两公皆自忘其穷达遂留荆公置酒共饭剧谈经学抵暮乃散荆公曰退即解舟无由再见少述曰如此更不去奉谢矣然惘惘各有惜别之色人然后知两公之未易测也杭僧思聪东坡为作字説者大观政和间挟琴游梁日登中贵人之门久之遂还俗为御前使臣方其将冠巾也苏叔党因浙僧入都送之诗曰试诵北山移为我招琴聪诗至已无及矣参寥政和中老矣亦还俗而死然不知其故陶渊明游斜川诗自叙辛丑岁年五十苏叔党宣和辛丑亦年五十盖与渊明同甲子也是岁得园于许昌西湖上故名之曰小斜川云夏文庄初谥文正刘原父持以为不可至曰天下谓竦邪而陛下谥之正遂改今谥宋子京作祭文乃曰惟公温厚粹深天与其正盖谓夏公之正天与之而人不与当时自有此一种议论故张文定甚恶石徂徕诋之甚力目为狂生东坡议学校贡举状云使孙复石介尚在则迂阔矫诞之士也可施之于政事之间乎其言亦有自来欧公作王洙源叔参政墓志曰夏竦卒天子以东宫恩赐谥文献洙为知制诰封还曰此僖祖谥也于是太常更谥文庄与他书异壹贰叄肆伍陆㭍捌玖拾字书皆有之参正是三字或读作七南反耳㭍字晋唐人书或作漆亦取其同音也三舎法行时有教官出易义题云干为金坤又为金何也诸生乃怀监本易至帘前请云题有疑请问教官作色曰经义岂当上请诸生曰若公试固不敢今乃私试恐无害教官乃为讲解大槩诸生徐出监本复请曰先生恐是看了麻沙本若监本则坤为釡也教授皇恐乃谢曰某当罚即输罚改题而止然其后亦至通显老杜哀江头云黄昏胡骑尘满城欲往城南忘城北言方皇惑避死之际欲往城南乃不能记孰为南北也然荆公集句两篇皆作欲往城南望城北或以为舛误或以为改定皆非也盖所传本偶不同而意则一也北人谓向曰望谓欲往城南乃向城北亦皇惑避死不能记南北之意先夫人幼多在外家晁氏言诸晁读杜诗稺子也能賖晚来幽独恐伤神也字恐字皆作去声读蜀人石耆公言苏黄门尝语其姪孙在庭少卿曰哀江头即长恨歌也长恨冗而凡哀江头简而高在庭曰常武与桓二诗皆言用兵而繁简不同盖此意乎黄门揺手曰不然姓但者音若檀近岁有岭南监司曰但中庸是也一日朝士同观报状见岭南郡守以不法被劾朝㫖令但中庸根勘有一人辄叹曰此郡守必是权贵所主问何以知之曰若是孤寒必须痛治此乃令但中庸根勘即是有力可知同坐者无不掩口其人悻然作色曰拙直宜为诸公所笑竟不悟而去今人解杜诗但寻出处不知少陵之意初不如是且如岳阳楼诗昔闻洞庭水今上岳阳楼吴楚东南坼干坤日夜浮亲朋无一字老病有孤舟戎马关山北凭轩涕泗流此岂可以出处求哉纵使字字寻得出处去少陵之意益远矣盖后人元不知杜诗所以妙絶古今者在何处但以一字亦有出处为工如西崑酬倡集中诗何曾有一字无出处者便以为追配少陵可乎且今人作诗亦未尝无出处渠自不知若为之笺注亦字字有出处但不妨其为恶诗耳寿皇时禁中供御酒名蔷薇露赐大臣酒谓之流香酒分数旋取㫖盖酒户大小已尽察矣韩魏公声雌文潞公步碎相者以为二公若无此二事皆非大臣之相庆厯中河北道士贾衆妙善相以为曾鲁公嵴骨如龙王荆公目睛如龙盖人能得龙之一体者皆贵穷人爵见豫章黄庠手曰左手得龙爪虽当魁天下而不仕若右手得之则贵矣庠果为南省第一不及廷对而死俞秀老紫芝物外高人喜歌讴醉则浩歌不止故荆公赠之诗曰鲁山眉宇人不见只有歌辞来向东借问楼前蹋于蒍何如云卧唱松风又云暮年要与君携手处处相烦作好歌不知者以为赋诗也紫芝之弟清老欲为僧荆公名之曰紫琳因手简目之为琳公然清老卒未尝祝发也临江萧氏之祖五代时仕于湖南为将校坐事当斩与其妻亡命焉王捕之甚急将出境㑹夜阻水不能去匿于人家霤槽中湘湖间谓霤为笕天将旦有扣笕语之曰君夫妇速去捕者且至矣因亟去遂得脱卒不知告者何人以为神物乃世世奉祀谓之笕头神今参政照邻乃其后也晁以道明皇打毬图诗宫殿千门白昼开三郎沈醉打毬囘九龄已老韩休死明日应无谏疏来又张果洞诗云怪底君王慙汉武不诛方士守轮台皆伟论也欧阳公早朝诗云玉勒争门随仗入牙牌当殿报班齐李德刍言自昔朝仪未尝有牙牌报班齐之事予考之实如德刍之説问熟于朝仪者亦惘然以为无有然欧阳公必不误当更博考旧制也王荆公所赐玉带阔十四掐号玉抱肚眞庙朝赵德明所贡至绍兴中王氏犹藏之曾孙奉议郎璹始复进入禁中舅氏唐居正意文学气节为一时师表建炎初避兵武当山中病殁遗文散落无复存者独滁州汉高帝庙碑隂尚存今録于此滁之西曰丰山有汉高帝庙或云汉诸将追项羽道经此山至今土俗以五月十七日为高帝生日远近毕集荐殽觞焉某尝从太守侍郎曾祷雨于庙因读庭中刻石始知昔人相传盖以五月十七为高帝忌日按汉书高帝十三年四月甲辰崩于长乐宫五月丙寅葬长陵疑五月十七日必其葬日又非忌日也以厯推之自上元甲子之岁至高帝十二年四月晦日凡积一百九十三万六千三百六十三年二千三百九十四万九千五百九十一月七亿七百二十四万六千八百十五日以法除之算外得五月朔己酉十七日乙丑则丙寅葬日乃十八日也班固记汉初北平侯张苍所有颛帝厯晦朔月见弦望满亏多非是故先帝九年六月乙未晦日食夫日食必于朔而此食于晦则先一日矣岂非丙寅乃当时十七日乎不然岁月久传者失之也遂以告公命书其碑隂绍圣二年五月旦记剑门关皆石无寸土潼关皆土无拳石虽皆号天下险固要之潼关不若剑门然自秦以来剑门亦屡破矣险之不可恃如此曾子宣丞相元丰间帅庆州未至召还至陜府复还庆州往来潼关夫人魏氏作诗戏丞相曰使君自为君恩厚不是区区爱华山南丰曾氏享先用节羮馣鹅刡粥建安陈氏享先用肝串子猪白割血羮肉汁皆世世守之富贵不加贫贱不废也苏子由晚岁游许昌贾文元公园作诗云前朝辅相终难得父老咨嗟今亦无盖谓方仁祖时士大夫多议文元然自今观之岂易得㢤其感慨如此老学庵笔记卷七老学庵笔记卷八钦定四库全书老学庵笔记卷八宋陆游撰国初尚文选当时文人专意此书故草必称王孙梅必称驿使月必称望舒山水必称清晖至庆厯后恶其陈腐诸作者始一洗之方其盛时士子至为之语曰文选烂秀才半建炎以来尚苏氏文章学者翕然从之而蜀士尤盛亦有语曰苏文熟喫羊肉苏文生喫菜羮学士院移文三省名咨报都司移文六曹名刺蜀人见人物之可夸者则曰呜唿可鄙者则曰噫嘻张邦昌既死有㫖月赐其家钱十万于所在州勘支曾文清为广东漕取其券缴奏曰邦昌在古法当族诛今贷与之生足矣乃加横恩如此不知朝廷何以待伏节死事之家诏自今勿与予铭文清墓载此事甚详及刻石其家乃削去至今以为恨兴元城固县产礜石不可胜计与凡土石无异虽数十百担亦可立取然其性酷烈有大毒非置瓦窑中煅三过不可用然犹动能害人尤非他金石之比千金有一方用礜石辅以干姜乌头之类名匈奴露宿丹其酷烈可想见也隂平在今文州有桥曰隂平桥淳熙初为郡守者大书立石于桥下曰邓艾取蜀路过者笑之建炎三年春车驾仓卒南渡驻跸于杭有侍臣召对者既对所陈札子首曰恭惟陛下岁二月东巡狩至于钱塘吕相颐浩见之笑曰秀才家识甚好恶淳熙中黄河决入汴梁宋间讙言谓之天水来天水国姓也遗民以为国家恢复之兆史魏公自少保六转而至太师中间近三十年福寿康宁本朝一人而已文潞公自司空四转蔡太师自司空三转秦太师自少保两转而已郑康成自为书戒子益恩其末曰若忽忘不识亦已焉哉此正孟子所谓父子之间不责善也盖不责善非不示以善也不责其必从耳陶渊明命子诗曰夙兴夜寐愿尔斯才尔之不才亦已焉哉用康成语也自唐至本朝中书门下出勅其勅字皆平正浑厚元丰后勅出尚书省亦然崇宁间蔡京临平寺额作险劲体来长而力短省吏始效之相夸尚谓之司空勅亦曰蔡家勅盖妖言也京败言者数其朝京退送及公主改帝姬之类偶不及蔡家勅故至今勅字蔡体尚在东坡海外诗云梦中时见作诗孙初不解在蜀见苏山藏公墨迹疉韵竹诗后题云寄作诗孙符乃知此句为仲虎发也绍兴末谢景思守括苍司马季思佐之皆名伋刘季高以书与景思曰公作守司马九作倅想郡事皆如律令也闻者絶倒东坡牡丹诗云一朶妖红翠欲流初不晓翠欲流为何语及游成都过木行街有大署市肆曰郭家鲜翠红紫舗问土人乃知蜀语鲜翠犹言鲜明也东坡盖用乡语云蜀人又谓煳牕曰泥牕花蘂夫人宫词云红锦泥牕遶四廊非曾游蜀亦所不解东坡先生省试刑赏忠厚之至论有云臯陶为士将杀人臯陶曰杀之三尧曰宥之三梅圣俞为小试官得之以示欧阳公公曰此出何书圣俞曰何须出处公以为皆偶忘之然亦大称叹初欲以为魁终以此不果及揭牓见东坡姓名始谓圣俞曰此郎必有所据更恨吾辈不能记耳及谒谢首问之东坡亦对曰何须出处乃与圣俞语合公赏其豪迈太息不已宋白尚书诗云风骚坠地欲成尘春锁南宫入试频三百俊才衣似雪可怜无箇解诗人又云对花莫道浑无过曾与常人举好诗大抵宋诗虽多疵颣而语意絶有警㧞者故其自负如此白乐天诗云四十着绯军司马男儿官职未蹉跎一为州司马三见岁重阳本朝太宗时宋太素尚书自翰苑谪鄜州行军司马诗云鄜州军司马也好画为屏又云官为军司马身是谪仙人盖此音司字作入声读故事谪散官虽别驾司马皆封赐如故故宋尚书在鄜畤诗云经时不巾栉慵更佩金鱼东坡先生在儋耳亦云鹤发惊全白犀围尚半红是也至司户参军则夺封赐故世传冦莱公谪雷州借録事参军緑袍拜命袍短才至膝又予少时见王性之曾夫人言曾丞相谪廉州司户亦借其姪緑袍拜命云绍兴十六七年李庄简公在藤州以书寄先君有曰某人汲汲求少艾求而得之自谓得计今成一聚枯骨世尊出来也救他不得一聚枯骨出神仙传老子篇某人者前执政留守金陵暴得疾卒故云秦丞相晚岁权尤重常有数卒皂衣持挺立府门外行路过者稍顾视謦欬皆呵止之尝病告一二日执政独对既不敢他语惟盛推秦公勲业而已明日入堂忽问曰闻昨日奏事甚久执政惶恐曰某惟诵太师先生勲德旷世所无语终即退实无他言秦公嘻笑曰甚荷盖已嗾言事官上章执政甫归合子弹章副本已至矣其忮刻如此韩魏公罢政以守司徒兼侍中镇安武胜军节度使公累章牢辞至以为恐开大臣希望僣忒之阶遂改淮南节度使元丰间文潞公亦加两鎭引魏公事辞卒亦不拜绍兴中张俊韩世忠乃以捍敌有功拜两镇俄又加三鎭二人皆武人不知辞当时士大夫为之语曰若加一鎭即为四鎭如朱全忠矣奈何大驾初驻跸临安故都及四方士民商贾辐辏又创立官府扁牓一新好事者取以为对曰钤辖诸道进奏院详定一司勅令所王防御契圣眼科陆官人遇仙风药干湿脚气四斤丸偏正头风一字散三朝御裹陈忠翊四世儒医陆太丞东京石朝议女壻乐驻泊药舖西蜀费先生外甥冦保义卦肆如此凡数十聨不能尽记高庙谓端砚如一段紫玉莹润无瑕乃佳何必以眼为贵耶晁以道藏砚必取玉斗様喜其受墨沈多也每曰砚若无池受墨则墨亦不必磨笔亦不须㸃惟可作枕耳吕吉甫问客苏子瞻文辞似何人客揣摩其意答之曰似苏秦张仪吕笑曰秦之文高矣仪固不能望子瞻亦不能也徐自诵其表语云面折马光于讲筵廷辩韩琦之奏疏甚有自得之色客不敢问而退陈师钖家享仪谓冬至前一日为冬住与歳除夜为对盖闽音也予读太平广记三百四十卷有卢顼传云是夕冬至除夜乃知唐人冬至前一日亦谓之除夜诗唐风日月其除除音直虑反则所谓冬住者冬除也盖传其语而失其字耳老杜寄薛三郎中诗云上马不用扶每扶必怒瞋东坡送乔仝诗云上山如飞瞋人扶皆言老人也盖老人讳老故尔若少壮者扶与不扶皆可何瞋之有宣和末有巨商舍三万缗装饰泗州普照塔焕然一新建炎中商归湖南至池州江中一日晨兴忽见一塔十三级浮水上南来金碧照耀而随波倾飐若欲倒者商举家及舟师人人见之皆惊怖诵佛既渐近有僧出塔下举手揖曰元是装塔施主船淮上方火灾大师将塔往海东行化去语未竟忽大风作塔去如飞遂不见未几乃闻塔废于火舒州僧广勤与商船同行亲见之段成式酉阳杂爼言扬州东市塔影忽倒老人言海影翻则如此沈存中以为大抵塔有影必倒予在福州见万寿塔成都见正法塔蜀州见天目塔皆有影亦皆倒也然塔之髙如是而影止三二尺纤悉皆具或自天窓中下或在廊庑间亦未易以理推也唐彦猷砚録言青州红丝石砚覆之以匣数日墨色不干经夜即其气上下蒸濡着于匣中有如雨露又云红丝砚必用银作匣凡石砚若置银匣中即未干之墨气蒸上腾其墨乃着盖上久之盖上之墨复滴砚中亦不必经夜也铜钖皆然而银尤甚虽漆匣亦时有之但少耳彦猷贵重红丝砚以银为匣见其蒸润而未尝试他砚也贺方囘状貎奇丑色青黑而有英气俗谓之贺鬼头喜挍书朱黄未尝去手诗文皆高不独工长短句也潘邠老赠方囘诗云诗束牛腰藏旧稾书讹马尾辨新讐有二子曰房曰廪于文房从方廪从囘盖寓父字于二子名也翟耆年字伯寿父公巽参政之子也能清言工篆及八分巾服一如唐人自名唐装一日往见许顗彦周彦周髽髻着犊鼻裈蹑高屐出迎伯寿愕然彦周徐曰吾晋装也公何怪元祐七年哲庙纳后用五月十六日法驾出宣德门行亲迎之礼初道家以五月十六日为天地合日夫妇当异寝违犯者必夭死故世以为忌当时太史选定乃谓人主与后犹天地也故特用此日将降诏矣皇太妃持以为不可上亦疑之宣仁独以为此语俗忌耳非典礼所载遂用之其后诏狱既兴宦者复谓若废后可弭此祸上意益不可囘矣政和以后斜封墨勅盛行乃有以寺监长官视待制者大抵皆以非道得之晁叔用以谓视待制可对如夫人盖为清议贬黜如此又往往以特恩赐金带朝路混淆然犹以旧制不敢坐狨故当时谓横金无狨韀与合门舍人等耳聂山胡直孺同为都司一日过堂从容为蔡京言道流之横京慨然曰君等不知耳淫侈之风日炽姑以斋醮少间之不暇计此曹也京之善文过如此蔡京赐第宏敞过甚老疾畏寒幕帟不能御遂至无设牀处惟扑水少低间架亦狭乃即扑水下作卧室秦熺作状元时蔡京亲吏高栋犹在谓人曰看他秦太师吾主人乃天下至缪汉也栋当蔡氏盛时官至拱卫大夫领青州观察使靖康台评所谓厮养官为横行是也有王俞者与之同列官亦相等靖康间俞停废栋犹以武功大夫为浙东副总管遂终其身不复褫削议者亦置之或自有由也沈存中辩鸡舌香为丁香亹亹数百言竟是以意度之惟元魏贾思勰作齐民要术第五卷有合香泽法用鸡舌香此最的确可引之证而存中反不及之以此知博洽之难也颜延年作靖节征士诔云徽音逺矣谁箴予阙王荆公用此意作别孙少述诗子今去此来何时后有不可谁予规青出于蓝者也先君读山谷乞猫诗叹其妙晁以道侍读在坐指闻道猫奴将数子一句问曰此句何谓也先君曰老杜云暂止啼乌将数子恐是其类以道笑曰君果误矣乞猫诗数字当音色主反数子谓猫狗之属多非一子故人家生畜必数之曰生几子将数子犹言将生子也与杜诗语同而意异以道必有所据先君言当时偶不之叩以为恨翟公巽参政靖康初召为翰林学士过泗州谒僧伽像见须忽涌出长寸许问他人皆不见怪之一僧在旁曰公虽召还恐不久复出公扣之曰须出者须出也果验唐人诗中有曰无题者率杯酒狎邪之语以其不可指言故谓之无题非真无题也近歳吕居仁陈去非亦有曰无题者乃与唐人不类或眞无其题或有所避其实失于不深考耳翟公巽参政守㑹稽日命工塑眞武像既成熟视曰不似不似即日毁之别塑今告成观西庑小殿立像是也道士贺仲清在旁亲见之而不敢问古所谓揖但举手而已今所谓喏乃始于江左诸王方其时惟王氏子弟为之故支道林入东见王子猷兄弟还人问诸王何如答曰见一羣白项乌但闻哑哑声即今喏也荆公诗云闭户欲推愁愁终不肯去刘宾客诗云与老无期约到来如等闲舍人子苍取作一聨云推愁不去还相觅与老无期稍见侵比古句盖益工矣四月十九日成都谓之浣花遨头宴于杜子美草堂沧浪亭倾城皆出锦绣夹道自开歳宴游至是而止故最盛于他时予客蜀数年屡赴此席未尝不晴蜀人云虽戴白之老未尝见浣花日雨也明州䕶圣长老法扬藏其祖郑舍人向所得仁庙东宫日囘贺歳旦书称皇太子某状用太子左春坊之印舍人是时犹为馆职也汤岐公初秉政偶刑寺奏牍有云生人妇者高庙问此有法否秦益公云法中有夫妇人与无夫者不同上素喜岐公顾问曰古亦有之否岐公曰古法有无臣所不能记然生人妇之语盖出三国志杜畿传上大惊乃笑曰卿可谓博记矣益公隂忌独谓岐公纯笃不忌也北方民家吉凶辄有相礼者谓之白席多鄙俚可笑韩魏公自枢密归邺赴一姻家礼席偶取盘中一荔枝欲啗之白席者遽唱言曰资政喫荔枝请衆客同喫荔枝魏公憎其喋喋因置不复取白席者又曰资政恶发也请衆客放下荔枝魏公为一笑恶发犹云怒也唐自相辅以下皆谓之京官言官于京师也其常参者曰常参官未常参者曰未常参官国初以常参官预朝谒故谓之升朝官而未预者曰京官元丰官制行以通直郎以上朝预宴坐仍谓之升朝官而按唐制去京官之名凡条制及吏牍止谓之承务郎以上然俗犹谓之京官唐所谓丞郎谓左右丞六曹侍郎也尚书虽序左右丞上然亦通谓之丞郎犹今言侍从官也俗又谓之两制指内制而言然非翰苑西掖亦曰两制正如丞郎之称契丹僭号有高坐官亦侍从之比坐字本犯御嫌名或谓丞郎为左右丞中书门下侍郎亦非也唐高祖实録武德二年正月甲子下诏曰释典微妙净业始于慈悲道教冲虚至德去其残暴况乎四时之禁毋伐麛卵三驱之礼不取顺从盖欲敦崇仁惠蕃衍庶物立政经邦咸率斯道朕祗膺灵命抚遂羣生言念亭育无忘鉴昧殷帝去网庶踵前修齐王舍牛实符本志自今每年正月五月九月十直日并不得行刑所在公私宜断屠杀此三长月断屠杀之始也唐士大夫如白居易辈盖有遇此三斋月杜门谢客专延缁流作佛事者今法至此月亦减去食羊钱盖其遗制老学庵笔记卷八老学庵笔记卷九钦定四库全书老学庵笔记卷九宋陆游撰蜀父老言王小皤之乱自言我土锅村民也岂能霸一方有李顺者孟大王之遗孤初蜀亡有晨兴过摩诃池上者见锦箱锦衾覆一襁褓婴儿有片纸在其中书曰国中义士为我养之人知其出于宫中因收养焉顺是也故蜀人惑而从之未几小皤战死衆推顺为主下令复姓孟及王师薄城城且破矣顺忽饭城中僧数千人以祈福又度其童子亦数千人皆就府治削髪衣僧衣晡后分东西两门出出尽顺亦不知所在盖自髠而遯矣明日王师入城捕得一髯士状颇类顺遂诛之而实非也有带御器械张舜卿者因奏事密言臣闻顺已逃去所献首盖非也太宗以为害诸将之功叱出将斩之已而贷之亦坐免官及真庙天禧初顺竟获于岭南初欲诛之于市且令百官贺吕文靖为知杂御史以为不可但即狱中杀之人始知舜卿所奏非妄也蜀人又谓顺逃至荆渚入一僧寺有僧熟视曰汝有异相当为百日偏霸之王何自在此汝宜急去今年不死尚有数十年寿亦可怪也又云方顺之作有术士拆顺名曰是一百八日有西川耳安能乆也如期而败太宗太平兴国四年平太原降为并州废旧城徙州于榆次今太原则又非榆次乃三交域也城在旧城西北三百里亦形胜之地本名故军又尝为唐明镇有晋文公庙甚盛平太原后三年帅潘美奏乞以为并州从之于是徙晋文公庙以庙之故址为州治又徙阳曲县于三交而榆次复为县国史所载颇畧方承平时太原为大镇其兴废人人能知之故史亦不备书今陷没几七十年遂有不可详者矣唐小説载有人路逄奔马入都者问何急如此其人答曰应不求闻逹科本朝天圣中初置贤良方正等六科许少卿监以上奏举自应者亦聴俄又置髙蹈丘园科亦许自于所在投状求试时以为笑予少时为福州宁德县主簿提刑樊茂实以职状举予曰有声于时不求闻达后数月再见之忽问曰何不来取奏状予笑答之曰恐不称举词故不敢茂实亦笑顾书吏促发奏然予竟不投也成都士大夫家法严席帽行范氏自先世贫而未仕则卖白龙丸一日得官止不复卖城北郭氏卖豉亦然皆不肯为市井商贾或举货营利之事又士人家子弟无贫富皆着芦心布衣红勒帛狭如一指大稍异此则共嘲笑以为非士流也周礼蝈氏注云蝈今御所食鼃也汉书霍光传亦有丞相擅减宗庙羔菟鼃此何等物而汉人以供玉食及宗庙之荐耶古今事不同如此眞宗御集有苑中赏花诗十首内一首龙柏花李文饶平泉山居草木记有蓝田之龙柏宋子京又有眞珠龙柏诗刘子仪晁以道朱希眞亦皆有此作予长于江南未尝见也或云本出鄜坊间舒焕尧文东坡公客建炎中犹在有子为湖南一县尉遇盗烧死尧文年九十矣忧悸得病而卒陈无己子丰诗亦可喜晁以道集中有谢陈十二郎诗卷是也建炎中以无己故特命官李邺守㑹稽来从邺作摄局邺降金丰亦被系累而去无己之后遂无在江左者丰亦不知存亡可哀也刘道原壮舆载世藏书甚富壮舆死无后书録于南康军官库后数年胡少汲过南康访之已散落无余矣行在百官以祠事致斋于僧寺多相与徧游寺中因游傍近园馆或斋于道宫亦然按张文昌僧寺宿斋诗云晚到金光门外寺寺中新竹隔帘多斋官禁与僧相见院院开门不得过乃知唐斋禁之严如此今律所云作祀事悉禁是也韩子苍诗喜用拥字如车骑拥西畴船拥清溪尚一樽之类出于唐诗人钱起城隅拥归骑也政和神霄玉清万寿宫初止改天宁万寿观为之后别改宫观一所不用天宁若州城无宫观即改僧寺俄又不用宫观止改僧寺初通拨赐产千亩已而豪夺无涯西京以崇德院为宫据其产二万一千亩赁舍钱园利钱又在其外三泉县以不𨽻州特置已而凡县皆改一僧寺为神霄下院骎骎日张至宣和末方已天下神霄皆赐威仪设于殿帐座外面南东壁从东第一架六物曰锦繖曰绛节曰寳盖曰珠幢曰五明扇曰旌从东第二架六物曰丝拂曰旛曰鹤扇二曰金钺曰如意西壁从东第一架六物曰如意曰玉斧曰鹤扇二曰旛曰丝拂西壁从东第二架曰旌曰五明扇曰珠幢曰寳盖曰绛节曰锦繖东南经兵火往往不复在蜀中多徙于天庆观圣祖殿今犹有存者神霄以长生大帝君青华帝君为主其次曰蓬莱灵海帝君西元大帝君东井大帝君西华大帝君清都大帝君中黄大帝君又有左右仙伯东西台吏二十有二人绘于壁又有韩君丈人祀于侧殿曰此神霄帝君之尚宾也其説皆出于林灵素张虚白刘炼天禧中以王㨗所作金寳牌赐天下至宣和末又以方士刘知常所鍊金轮颁之天下神霄宫名曰神霄寳轮知常言其法以汞鍊之成金可镇分野兵饥之灾时宣和七年秋也遣使押赐天下太常方下奉安寳轮仪制而敌骑已渡河矣本朝康保裔眞庙时为高阳关都部署契丹之来战死祖志忠后唐明宗时讨王都战死父再遇太祖时为将讨李筠战死三世皆死国事天圣初宋元宪公在场屋日梦魁天下故事四方举人集京师当入见而宋公姓名偶为衆人之首礼部奏举人宋郊等公大恶之以为梦征止此矣然其后卒为大魁绍兴初张子韶亦梦魁天下比省试类榜坐位图出其第一人则张九成也公殊怏怏及廷试唱名亦冠多士与元宪事正同王冀公自金陵召还不降诏止于茶药合中赐御飞白王钦若三字而中使口传密㫖冀公即上道至国门辅臣以下皆未知政和中蔡太师在钱塘一日中使赐茶药亦于合中得大玉环径七寸色如截肪京拜赐即治行后二日诏至即日起发二事畧相似然非二人者必无此事也孙策传张津常着绛帕头帕头者巾帻之类犹今言幞头也韩文公云以红帕首已为失之东坡云绛帕蒙头读道书增一蒙字其误尤甚贵臣有疾宣医及物故勅葬本以为恩然中使挟御医至凡药必服其家不敢问盖有为医所误者勅葬则䘮家所费至倾竭赀货其地又未必善也故都下谚曰宣医纳命勅葬破家庆厯中始有诏已降指挥勅葬而其家不愿者听之西人云姚麟勅葬乃絶地故其家遂衰范文正公喜弹琴然平日止弹履霜一操时人谓之范履霜韩子苍和钱逊叔诗云叩门忽送铜山句知是赋诗人姓钱盖唐诗人钱起赋诗以姓为韵有铜山许铸钱之句抚州紫府观眞武殿像设有六丁六甲神而六丁皆为女子像黄次山书殿牓曰感通之殿感通乃醴泉观旧名而像设亦醴泉旧制也东坡先生在中山作戚氏乐府词最得意幕客李端叔䟦三百四十余字叙述甚备欲刻石传后为定武盛事㑹谪去不果今乃不载集中至有立论排诋以为非公作者识眞之难如此哉予在成都偶以事至犀浦过松林甚茂问驭卒此何处答曰师塔也盖谓僧所葬之塔于是乃悟杜诗黄师塔前江水东之句南朝词人谓文为笔故沈约传云谢𤣥晖善为诗任彦昇工于笔约兼而有之又庾肩吾传梁简文与湘东王书论文章之弊曰诗既若此笔又如之又曰谢朓沈约之诗任昉陆倕之笔任昉传又有沈诗任笔之语老杜寄贾至严武诗云贾笔论孤愤严诗赋几篇杜牧之亦云杜诗韩笔愁来读似倩麻姑痒处抓亦袭南朝语尔往时诸晁谓诗为诗笔亦非也东蒙盖终南山峯名杜诗云故人昔隐东蒙峯已佩含景苍精龙故人今居子午谷独在隂崖结茅屋皆长安也种明逸东蒙新居诗亦云登遍终南峯东蒙最孤秀南士不知故註杜诗者妄引颛臾为东蒙主以为鲁地绍兴初程氏之学始盛言者排之至讥其幅巾大袖胡康侯力辨其不然曰伊川衣冠未尝与人异也然张文潜元祐初赠赵景平主簿诗曰明道新坟草已春遗风犹得见门人定知鲁国衣冠异尽戴林宗折角巾则是自元祐初为程学者幅巾已与人异矣衣冠近古正儒者事讥者固非辨者亦未然也晁氏世居都下昭德坊其家以元祐党人及元符上书籍记不许入国门者数人以道其一也尝于郑洛道中遇降羌作诗云沙场尺箠致羌浑玉陛俱承雨露恩自笑百年家鳯阙一生肠断国西门方是时士大夫失职如此安得不兆乱乎郑介夫喜作诗多至数千篇谪英州遇赦得归有句云未言路上舟车费尚欠城中酒药钱絶似王元之也元祐初苏子由为户部侍郎建言都水监本三司之河渠案将作监本三司之修造案军器监本三司之甲胄案三司今户部也而三监乃属工部请三监皆兼𨽻户部凡有所为户部定其事之可否裁其费之多寡而工部任其工之良楛程其作之迟速朝廷从其言为立法及绍圣中以为害元丰官制罢之建中靖国中或欲复从元祐已施行矣时丰相之为工部尚书独持不可曰设如都水监塞河军器监造军器而户部以为不可则已矣若以为可则併任其事可也今户部吝其费裁损之乃令工部任河之决塞器之利钝为工部者不亦难乎议遂寝相之本主元祐政事者然其言公正不阿如此可谓贤矣徽宗尝乗轻舟泛曲江有宫嫔持寳扇乞书者上揽笔亟作草书一聨云渚莲参法驾沙鸟犯钩陈俄复取笔涂去犯钩陈三字曰此非佳语此聨实李商隐东宫诗亦不祥也李耕道云东坡在黄州时作西㨗诗曰汉家将军一丈佛诏赐天闲八尺龙露布朝驰玉关塞㨗烽夜到甘泉宫似闻指麾筑上郡已觉谈笑无西戎放臣不见天颜喜但觉草木皆春容一丈佛者王中正也以此诗为非东坡作耶气格如此孰能办之以为果东坡作耶此老岂誉王中正者盖刺之也以三百篇言之君子偕老是矣绍兴末予见陈鲁公留饭未食而杨郡王存中来白事鲁公留予便坐而见之存中方不为朝论所与予年少意亦轻之趋幕后听其言㑹鲁公与之言及边事存中曰士大夫多谓当列兵淮北为守淮计即可守因图进取中原万一不能支即守大江未晚此説非也士惟气全乃能坚守若俟其败北则士气已䘮非特不可守淮亦不能守江矣今据大江之险以老彼师则有可胜之理若我师克捷士气已倍彼奔溃不暇然后徐进而北则中原有可取之理然曲折尚多兵岂易言哉予不觉太息曰老将要有所长然退以语朝士多不解也东坡在岭海间最喜读陶渊明栁子厚二集谓之南迁二友予读宋白尚书玉津杂诗有云坐卧将何物陶诗与栁文则前人盖有与公暗合者矣凌霄花未有不依木而能生者惟西京富郑公园中一株挺然独立髙四丈围三尺余花大如杯旁无所附宣和初景华苑成移植于芳林殿前画图进御政和宣和间妖言至多织文及缬帛有遍地桃冠有并桃香有佩香曲有赛儿而道流为公卿受箓议者谓桃者逃也佩香者背乡也赛者塞也箓者戮也蔡京书神霄玉清万寿宫及玉皇殿之类玉字旁一㸃笔势险急有道士观之曰此㸃乃金笔而锋铓侵王岂吾教之福哉侍晨李徳柔胜之亲闻其言尝以语先君云近世士大夫多不练故事或为之语曰上若问学挍法制当对曰有刘士祥在问典礼因革当对曰有齐闻韶在士祥闻韶盖国子监太常寺老吏也史院吏有窃议史官者曰史官笔削有定本箇箇一様或问何也曰将吏人编出日厯中臣僚上言字涂去上字其后奉圣㫖依字亦涂去而从旁注从之二字即一日笔削了矣政和后道士有赐玉方符者其次则金方符长七寸阔四寸面为符背铸御书曰赐某人奉以行教有违天律罪不汝贷结于当心每斋醮则服之㑹稽天宁万寿观有老道士卢浩真者尝被金符之赐予少时亲见之世传唐吕府君勅葬碑吕名惠恭僧大济之父大济代宗时内道场僧也官至殿中监故惠恭赠官为兖州刺史而官为营葬宣和中㑹稽天宁观道士张若水官为蘂珠殿校籍赠其父为朝奉大夫母封宜人尝见其母赐诰云嘉其教子之勤宠以宜家之号诗人林子来亦有赠道官万大夫焚黄诗然二人者品秩犹未髙若林灵素以侍晨恩数视执政则赠官必及三代矣大抵当时道流滥恩不可胜载中更䘮乱史皆不得书此偶因事见之耳北都有魏博节度使田绪遗爱碑张𢎞靖书何进滔徳政碑栁公权书皆石刻之杰也政和中梁左丞子美为尹皆毁之以其石刻新颁五礼新仪近世名士李泰发一字泰定晁以道一字伯以潘义荣一字子贱张全真一字子固周子充一字洪道芮国器一字仲蒙林黄中一字寛夫朱元晦一字仲晦人称之多以旧字其作文题名之类必从后字后世殆以疑矣王荆公熙宁初召还翰苑初侍经筵之日讲礼记曾参易箦一节曰圣人以义制礼其详见于牀第之间君子以仁行礼其勤至于垂死之际姑息者且止之辞也天下之害未有不由于且止者也此説不见于文字予得之于从伯父彦逺老学庵笔记卷九老学庵笔记卷十钦定四库全书老学庵笔记卷十宋陆游撰世多言白乐天用相字多从俗语作思必切如为问长安月如何不相离是也然北人大抵以相字作入声至今犹然不独乐天老杜云恰似春风相欺得夜来吹折数枝花亦从入声读乃不失律俗谓南人入京师效北语过相蓝辄读其牓曰大厮国寺传以为笑中贵杨戬于堂后作一大池环以廊庑扃鐍周宻每浴时设浴具及澡豆之属于池上乃尽屛人跃入池中游泳率移时而出人莫得窥然但谓其性喜浴于池耳一日戬独寝堂中有盗入其室忽见牀上乃一虾蟆大可一牀两目如金光彩射人盗为之惊仆而虾蟆已复变为人乃戬也起坐握剑问曰汝为何人盗以实对戬掷一银香毬与之曰念汝迫贫以此赐汝切勿为人言所见也盗不敢受拜而出后以他事系开封狱自道如此庙讳同音署字常恕反树字殊遇反然皆讳避则以为一字也北史杜弼传齐神武相魏时相府法曹辛子炎谘事云取署字子炎读署为树神武怒其犯讳杖之则署与树音不同当时虽武人亦知之而今学士大夫乃不能辨方嘉祐治平之间朝士如宋次道苏子容辈皆精于小学亦不以为言何也东坡素知李廌方叔方叔赴省试东坡知举得一卷子大喜手批数十字且语黄鲁直曰是必吾李廌也及拆号则章持致平而廌乃见黜故东坡山谷皆有诗在集中初廌试罢归语人曰苏公知举吾之文必不在三名后及被黜廌有乳母年七十大哭曰吾儿遇苏内翰知举不及第他日尚奚望遂闭门睡至夕不出发壁视之自缢死矣廌果终身不第以死亦可哀也杨文公云岂期游岱之魂遂协生桑之梦世以其年四十八故称其用生桑之梦为切当不知游岱之魂出河东记韦齐休事亦全句也闽中有习左道者谓之明教亦有明教经甚多刻版摹印妄取道藏中挍定官名衔赘其后烧必乳香食必红蕈故二物皆翔贵至有士人宗子辈衆中自言今日赴明教斋予尝诘之此魔也奈何与之游则对曰不然男女无别者为魔男女不亲授者为明教明教遇妇人所作食则不食然尝得所谓明教经观之诞谩无可取直俚俗习妖妄者所为耳又或指名族士大夫家曰此亦明教也不知信否偶读徐常侍稽神録云有善魔法者名曰明教则明教亦久矣芰菱也今人谓卷荷为伎荷伎立也卷荷出水面亭亭植立故谓之伎荷或作芰非是白乐天池上早秋诗云荷芰緑参差新秋水满池乃是言荷及菱二物耳蔡太师作相时衣青道衣谓之太师青出入乗㯶顶轿子谓之太师轿子秦太师作相时裹头巾当面偶作一折谓之太师错折様第中牕上下及中一二眼作方眼余作疎櫺谓之太师窓张魏公有重望建炎以来置左右相多矣而天下独目魏公为张右相丞相带都督亦数人而天下独目魏公为张都督虽异域亦然然魏公隆兴中再入亦止于右相领都督乃知有定数也东坡絶句云梨花澹白柳深青柳絮飞时花满城惆怅东阑一株雪人生看得几清明绍兴中予在福州见何晋之大着自言尝从张文潜游每见文潜哦此诗以为不可及余按杜牧之有句云砌下梨花一堆雪明年谁此凭阑干东坡固非窃牧之诗者然竟是前人已道之句何文潜爱之深也岂别有所谓乎聊记之以俟识者今人谓后三日为外后日意其俗语耳偶读唐逸史裴老传乃有此语裴大厯中人也则此语亦久矣严州建德县有崇胜院藏天圣五年内降札子设道场云皇太后赐银三十两皇太妃施钱二十贯皇后施钱十贯朱淑仪施钱五贯有仁庙飞白御书今皆存盖院有僧尝际遇眞庙召见赐衣及香烛故也犹可想见祖宗恭俭之盛予在郡初不闻迫代归始知之不及刻石至今为恨徐敦立侍郎颇好谑绍兴末尝为予言柳子厚非国语之作正由平日法国语为文章看得熟故多见其疵病此俗所谓没前程者也予曰东坡公在岭外特喜子厚文朝夕不去手与陶渊明并称二友及北归与钱济明书乃痛诋子厚时令断刑四维贞符诸篇至以为小人无忌惮者岂亦由朝夕䌷绎耶恐是非国语之报敦立为之抵掌絶倒蔡攸初以淮康节领相印徽宗赐曲宴因语之曰相公公相子盖是时京为太师号公相攸即对曰人主主人翁其善为谐给如此白乐天云微月初三夜新蝉第一声晏元宪云緑树新蝉第一声王荆公云去年今日青松路忆似闻蝉第一声三用而愈工信诗之无穷也苏子容诗云起草才多封卷速把麻人衆引声长苏子由诗云明日白麻传好语曼声微绕殿中央盖昔时宣制皆曼延其声如歌咏之状张天觉自小凤拜右揆有㫖下合门令平读遂为故事蔡元长当国时士大夫问軏革往往画一人戴草而祭辄指之曰此蔡字也必由其门而进及童贯用事又有画地上奏乐者曰土上有音童字也其言亦往往有验及二人者废则亦无复占得此卦绍兴中秦㑹之专国柄又多画三人各持禾一束则又指之曰秦字也其言亦颇验及秦氏既废亦无复占得此卦矣若以为妄则绍兴中如黑象辈畜书数百册对人检之予亲见其有三人持禾者在其间亦未易测也祖宗时有知枢密院及同知签署之类治平后避讳改曰签书政和以后宦者用事辄改内侍省都知曰知内侍省事都知曰同知内侍省事押班曰签书内侍省事盖僭视密院也建炎中始复旧近有道士之行天心法者自结衔曰知天枢院事亦有称同知签书者又可一笑也考工记弓人注云䐈亦黏也音职今妇人发有时为膏泽所黏必沐乃解者谓之䐈正当用此字司马侍郎朴陷敌后妾生一子于燕名之曰通国实取苏武胡妇所生子之名名之而国史不书其家亦讳之太祖开国虽追尊僖祖以下四庙然惟宣祖昭宪皇后为大忌忌前一日不坐则太祖初不以僖祖为始祖可知眞宗初罢宣祖大忌祥符中下诏复之然未尝议及僖祖则眞宗亦不以僖祖为始祖可知今乃独尊僖祖使宋有天下二百四十余年太祖尚不正东向之位恐礼官不当久置不议也兴国中灵州贡马足各有二距其后灵州陷于西戎宣和中燕山府贡马亦然而金人之祸遂作周越书苑云郭忠恕以为小篆散而八分生八分破而𨽻书出𨽻书悖而行书作行书狂而草书圣以此知𨽻书乃今眞书赵明诚谓误以八分为𨽻自欧阳公始太宗时史官张洎等撰太祖史凡太宗圣谕及史官采摭之事分为朱墨书以别之此国史有朱墨本之始也元祐绍圣皆尝修神宗实録绍圣所修既成焚元祐旧本有敢私藏者皆立重法久之内侍梁师成家乃有朱墨本以墨书元祐所修朱书绍圣所修稍稍传于士大夫家绍兴初赵相鼎提举再撰又或以雌黄书之目为黄本然世罕传先太傅庆厯中赐紫章服赴合门拜赐乃涂金鱼袋也岂官品有等差欤史丞相言高庙尝临兰亭赐寿皇于建邸后有批字云可依此临五百本来看盖两宫之笃学如此世传智永写千文八百本于此可信矣晋人避其君名犹不避嫌名康帝名岳邓岳改名岳唐初不避二名太宗时犹有民部李世勣虞世南皆不避也至高宗即位始改为户部世南已卒世勣去世字惟名勣或者尚如古卒哭乃讳欤唐王建牡丹诗云可怜零落蘂收取作香烧虽工而格卑东坡用其意云未忍汚泥沙牛酥煎落蘂超然不同矣张继枫桥夜泊诗云姑苏城外寒山寺夜半钟声到客船欧阳公嘲之云句则佳矣其如夜半不是打钟时后人又谓惟苏州有半夜钟皆非也按于邺褒中即事诗云远钟来半夜明月入千家皇甫冉秋夜宿㑹稽严维宅诗云秋深临水月夜半隔山钟此岂亦苏州诗耶恐唐时僧寺自有夜半钟也京都街鼓今尚废后生读唐诗文及街鼓者往往茫然不能知况僧寺夜半钟乎宋文安公自禁庭谪鄜畤诗云九月一日奉急宣连忙趋至合门前忽为典午知何罪谪向鄜州更怃然盖当时谪黜者召至合门受命乃行也宋文安公集中有省油灯盏诗今汉嘉有之盖夹灯盏也一端作小窍注清冷水于其中每夕一易之寻常盏为火所灼而燥故速干此独不然其省油几半邵公济牧汉嘉时数以遗中朝士大夫按文安亦尝为玉津令则汉嘉出此物几三百年矣祥符中有布衣林虎上书眞庙曰此人姓林名虎必尚怪者也罢遣之宣和中有林虎者赐对徽宗亦异之赐名于虎上加竹然字书初无此字乃自称埙篪之篪而书名不敢增但作箎云吴中卑薄斸地二三尺辄见水予顷在南郑见一军校火山军人也言火山之南地尤枯瘠锄䦆所及烈焰应手涌出故以火山名军尤为异也楚语曰若武丁之神明也其圣之睿广也其治之不疚也犹自为未艾荆公尝摘取睿广二字入表语中蔡京为翰林学士议神宗谥因力主睿广二字而忘其出楚语也范彞叟折之曰此楚语所载先帝言必称尧舜今乃舍六经而以楚语为尊号可乎京遂屈韩丞相师朴亦云睿广但可作僧法名耳时亦以为名言今人谓贝州为甘陵吉州为庐陵常州为毘陵崃州为夷陵皆自其地名也惟严州有严光钓濑名严陵濑严陵乃其姓字濑是钓处若谓之严濑尚可今俗乃谓之严陵殊可笑也唐质肃公参禅得法于浮山远禅师尝作赠僧诗云今日是重阳劳师访野堂相逢又无语篱下菊花黄今人谓娶妇为索妇古语也孙权欲为子索关某女袁术欲为子索吕布女皆见三国志元丰间有俞充者谄事中官王中正中正每极口称之一日充死中正辄侍神庙言充非独吏事过人远甚参禅亦超然悟解今谈笑而终畧无疾恙上亦称叹以语中官李舜举舜举素敢言对曰以臣观之止是猝死耳人重其直古所谓路寝犹今言正㕔也故诸侯将薨必迁于路寝不死于妇人之手非惟不渎亦以絶妇寺矫命之祸也近世乃谓死于堂奥为终于正寝误矣前辈墓志之类数有之皆非也黄鲁直诗云公虚采苹宫行乐在小寝按鲁僖公薨于小寝杜预谓小寝夫人寝也鲁直亦习于近世谓堂为正寝故以小寝为妾媵所居耳不然既云虚采苹宫又云在小寝何耶王黼作相其子闳孚作待制造朝财十四歳都人目为猢狲待制晋人所谓见何次道令人欲倾家酿犹云欲倾竭家赀以酿酒饮之也故鲁直云欲倾家以继酌韩文公借以作簟诗云有卖直欲倾家赀王平父谢先大父赠簟诗亦云倾家何计效韩公皆得晋人本意至朱行中舍人有句云相逢尽欲倾家酿久客谁能散橐金用家酿对橐金非也钱勰字穆范祖禹字淳皆一字交友以其难唿故增父字非其本也钱穆父风姿甚美有九子都下九子母祠作一巾纻美丈夫坐于西偏俗以为九子母之夫故都下谓穆父为九子母夫东坡赠诗云九子羡君门户壮盖戏之也保寿禅师作临济塔铭云师受黄蘖印可寻抵河北鎭州城东临滹沱河侧小院住持名临济其后墨君和太尉于城中舍宅为寺亦以临济为名其事甚详近见吕元直丞相燕魏録载眞定安业坊临济院乃昭宪杜太后故宅按保寿与临济乃师弟子不应有误岂所谓临济院者又尝迁徙耶谢任伯参政在西掖草蔡太师谪散官制大为士大夫所称其数京之罪曰列圣诒谋之宪度扫荡无余一时异议之忠贤耘锄畧尽其语出于张文濳论唐明皇曰太宗之法度废革畧尽贞观之风俗变坏无余也吕进伯作考古图云古弹棋局状如香炉盖谓其中隆起也李义山诗云玉作弹棋局中心亦不平今人多不能解以进伯之説观之则粗可见然恨其艺之不传也魏文帝善弹棋不复用指第以手巾角拂之有客自谓絶艺及召见但低首以葛巾角拂之文帝不能及也此説今尤不可解矣大明龙兴寺佛殿有魏宫玉石弹棋局上有黄初中刻字政和中取入禁中昭德诸晁谓壻为借倩之倩云近世方讹为倩盼之倩予幼小不能叩所出至今悔之绍圣元符之间有马从一者监南京排岸司适漕使至随衆迎谒漕一见怒甚即叱之曰闻汝不职正欲按汝何以不亟去尚敢来见我耶从一皇恐自陈湖湘人迎亲窃禄求哀不已漕察其语南音也乃稍霁威云湖南亦有司马氏乎从一答曰某姓马监排岸司耳漕乃微笑曰然则勉力职亊可也初盖误认为温公族人故欲害之自是从一刺谒但称监南京排岸而已传者皆以为笑蔡太师父准葬临平山山为駞形术家谓駞负重则行故作塔于駞峯而其墓以钱塘江为水越之秦望山为案可谓雄矣然富贵既极一旦䘮败几于覆族至今不能振俗师之不可信如此该闻録言皮日休陷黄巢为翰林学士巢败被诛今唐书取其事按尹师鲁作大理寺丞皮子良墓志称曾祖日休避广明之难徙籍㑹稽依钱氏官太常博士赠礼部尚书祖光业为吴越丞相父璨为元帅府判官三世皆以文雄江东据此则日休未尝陷贼为其翰林学士被诛也光业见吴越备史颇详孙仲容在仁庙时仕亦通显乃知小説谬妄无所不有师鲁文章传世且刚直有守非欺后世者可信不疑也故予表而出之为袭美雪谤于泉下邹忠公梦徽庙赐以笔作诗记之未㡬疾不起説者谓笔与毕同音盖杜牧梦改名毕之类唐小説载李纾侍郎骂负贩者云头钱价奴兵头钱犹言一钱也故都俗语云千钱精神头钱卖亦此意云杨朴处士诗云数箇胡皴彻骨干一壶村酒胶牙酸南楚新闻亦云一楪氊根数十皴盘中犹自有红鳞不知皴何物疑是饼饵之属白乐天寄裴晋公诗云闻説风情筋力在只如初破蔡州时王禹玉送文太师诗云精神如破贝州时用白语而加工信乎善用事也老学庵笔记卷十