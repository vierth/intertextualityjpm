图画见闻志图画见闻志序图画见闻志序余大父司徒公虽贵仕而喜廉退恬飬自公之暇唯以诗书琴画为适时与丁晋公马正惠蓄画均故画府称冨焉先少列躳蹈懿节鉴别精明珍蔵罔坠欲养不逮临言感咽后囙诸族人间取分玩缄縢罕严日居月诸渐成沦弃贱子虽甚不肖然扵二卋之好敢不钦蔵嗟乎逮至弱年流散无几近岁方购寻遗失或扵亲戚间以他玩交酬凡淂十余卷皆传世之寳每宴㘴虚庭髙悬素壁终日幽对愉愉然不知天地之大万物之䋣况乎惊宠辱扵势利之塲料新故扵奔驰之域者哉𣸪遇朋逰觏止亦出名踪柬论淂以资深铃较旧文导与戴谢竝生愚窃慕焉又好与当世名士甄明体法讲练精微益所见闻当从实录昔唐张彦逺尝着厯代名画记其间自黄帝时史皇而下搃括画人妵名絶笔扵永昌元年厥后撰集者率多相乱事既重疉文亦䋣衍今诸传记参较淂失续自永昌元年后历五季通至本朝熈宁七年名人艺士编而次之其有畵迹尚晦扵时声闻未喧扵衆者更竢将耒亦尝覧诸家画记多陈品第今之作者各有所长或少也嫩而老也壮或妱也勤而终也怠今则不𣸪定品唯笔其可纪之能可谈之事暨诸家画説略而未至者继以传记中述画故事幷本朝事迹採摭编次釐为六卷目之曰图畵见闻志后之博雅君子或如点窜将可取扵万一郭若虚序图画见闻志目録图画见闻志縂目苐一卷叙论縂一十六事苐二卷纪艺上唐末二十七人五代九十一人苐三卷纪艺中仁宗御畵王公士夫一十三人髙尚二人人物五十三人传冩七人第四卷纪艺下此卷尽九十八人山水门二十四人花鸟门三十九人襍画门三十五人第五卷故事拾遗唐朝朱梁王蜀緫二十七事第六卷近事皇朝孟蜀大辽髙丽緫三十二事标目图画见闻志补此残宋刻本图画见闻志四五六共三卷周香严所藏书也四月二十二日余访香严询余近日淂书几何余以涧薲扵玉峯所収元刻丁鹤年集明人叶德荣手抄法帖刋误翻宋版图画见闻志三种对香严即出图画见闻志一册示余曰君所洴者与此本同否余曰行欵似同然亦记忆不甚明晣矣香严曰此王莲泾家藏书也余初淂时亦认爲宋版既而见其字画方板疑爲翻本曷擕去对之余曰此册仅半尚有前三卷否香严曰此残本也余即从香严乞之盖余旧藏此书元人抄本止前三卷香严亦所素知故敢丐此以为尾之续也及擕归与涧薲同观亦认为翻宋本遂取前所収者勘之行欵虽同而楮墨俱饶舌气细辨字画遇宋讳皆缺笔翻本不如是也爰掲去旧时背纸见原楮皆罗纹濶连而横印者始信宋刻宋印以翻本行欵証之此即所谓临安府陈道人书借铺刋行本也且余所藏南宋书棚本如许丁卯罗昭谏唐人诸集字画方板皆如是益信其为宋本无疑率作一律酬香严以志谢命王装池与元抄为合璧所赠虽出自良友而工费㡬及缗钱四五千为古书计所不惜矣𥙷缀之处有白纸者皆旧时填冩字迹其蠧蚀之余悉以一色旧纸𥙷缀遇字画栏格缺断者倩涧薲以淡墨描冩至原刻原卬之糢煳缺失悉仍其旧诚慎之至也余思此书宋刻向藏书家无有是今所见虽藏残本幸淂元抄相合差称两美贮诸读未见书斋洵为未见之书矣因述其颠末如此嘉庆嵗在已未中夏九日棘人黄丕烈识附录赠周香严诗元抄藏自我宋刻赠由君两羙此时合一书何地分翻雕模旧印缺画认遗文嗜同志相从广见闻图画见闻志图画见闻志卷一图画见闻志卷第一郭若虗撰叙论叙诸家文字叙国朝求访叙自古规鉴叙图画名意叙制作楷模论衣冠异制论气韵非师论用笔得失论曹吴体法论吴生设色论妇人形相论收藏圣像论三家山水论黄徐体异论画龙体法论古今优劣叙诸家文字自古及近代纪评画笔文字非一难悉具载聊以其所见闻篇版本四部丛刊四库全书・文渊阁目次之凡三十家名画集古画品録装马谱昭公録僧繇録画说文述画记续画品録后画品録画断名画猎精録后画品録襍色骏骑録绘境画评续画评公私画録画拾遗録画山水録唐朝名画録历代名画记画山水诀梁朝画目广画新集益州画録江南画録江南画録拾遗广梁朝画目緫画集本朝画评叙国朝求访画之源流诸家备载爰自唐季兵难五朝乱离图画之好乍存乍失逮我宋上符天命下顺人心肇建皇基肃清六合沃野讴歌之际复见尧风坐客间宴之余兼穷绘事太宗皇帝钦明濬哲冨艺多才时方诸伪归真四荒重译万机丰暇屡购竒太平兴国间诏天下郡县搜访前哲墨蹟图画先是荆湖转运使得汉张芝草书唐韩干马二本以献之韶州得张九龄画像并文集九卷表进后之继者难可胜纪又敕待诏髙文进黄居寀搜访民间图画端拱元年以崇文院之中堂置祕阁命吏部侍郎李至兼祕书监点检供御图书选三馆正本书万卷实之祕监以进御退余藏扵阁内又从中降图画并前贤墨迹数千轴以藏之淳化中阁成上飞白书额亲幸召近臣縦观图籍赐宴又以供奉僧元霭所冩御容二轴藏扵阁又有天章龙图寳文三阁后苑有图书库皆藏贮图书之府祕阁每岁因暑伏曝近侍曁馆阁诸公张筵縦观图典之盛无替天禄石渠妙楷宝蹟矣叙自古规鉴易称圣人有以见天下之赜而拟诸其形容象其物冝是故谓之象又曰象也者像此者也甞考前贤画论首称像人不独神气骨法衣纹向背为难盖古人必以圣贤形像徃昔事实含毫命素制为图画者要在指鉴贤愚彂明治乱故鲁殿纪兴癈之事麟阁会勲业之臣迹旷代之幽潜託无穷之炳焕昔汉孝武帝欲以钩弋赵婕妤少子为嗣命大臣辅之惟霍光任重大可属社稷乃使黄门画者画周公负成王朝诸侯以赐光孝成帝逰扵后庭欲以班婕妤同辇载婕妤辞曰观古图画圣贤之君皆有名臣在侧三代末主乃有嬖倖今欲同辇得无近似之乎上善其言而止太后闻之喜曰古有樊姬今有班婕妤又甞设宴饮之会赵李诸侍中皆引满举白谈笑大噱时乗舆幄坐张画屏风画纣醉踞妲己作长夜之乐上因顾指画问班伯曰纣为无道至扵是乎伯曰书云乃用妇人之言何有踞肆扵朝所谓衆悪归之不如是之甚者也上曰茍不若此此图何戒伯曰沈湎扵酒微子所以告去也式号式謼大雅所以流连也谓书淫乱之戒其原在扵酒上喟然叹曰乆不见班生今日复闻谠言后汉光武明徳马皇后美扵色厚扵徳帝用嘉之甞从观画虞舜见娥皇女英帝指之戏后曰恨不得如此为妃又前见陶唐之像后指尧曰嗟乎羣臣百僚恨不得为君如是帝顾而笑唐徳宗诏曰贞元己巳岁秋九月我行西宫瞻闳阁崇构见老臣遗像颙然肃然和敬在色想云龙之叶应感致业之艰难覩徃思今取类非逺文宗大和二年自撰集尚书中君臣事迹命画工图扵太液亭朝夕观览焉汉文翁学堂在益州大城内昔经頽废后汉蜀郡太守髙朕复缮立乃图画古人圣贤之像及礼器瑞物扵壁唐韦机为檀州刺史以邉人僻陋不知文儒之贵脩学馆画孔子七十二弟子汉晋名儒像自为賛敦劝生徒繇兹大化夫如是岂非文未尽经纬而书不能形容然后继之扵画也所谓与六籍同功四时并运亦冝哉叙图画名意古之祕画珍图名随意立典范则有春秋毛诗论语孝经尔雅等图其次后汉蔡邕有讲学图梁张僧繇有孔子问礼图隋郑法士有明堂朝㑹图唐阎立徳有封禅图尹继昭有雪宫图观徳则有帝舜娥皇女英图隋展子䖍有禹治水图晋戴逵有列女仁智图宋陆探微有勲贤图忠鲠则隋杨契丹有辛毗引裾图唐阎立本有陈元逹锁谏图呉道子有朱云折槛图髙节则晋顾凯之有祖二疎图王廙有木鴈图宋史艺有屈原渔父图南齐蘧僧有巢由洗耳图壮气则魏曹髦有卞荘刺虎图宋宗炳有狮子撃象图梁张僧繇有汉武射鲛图冩景则晋明帝有轻舟迅迈图卫协有穆天子宴瑶池图史道硕有金谷园图顾凯之有雪霁望五老峯图靡丽则晋戴逵有南朝贵戚图宋袁倩有丁贵人弹曲项琵琶图唐周昉有杨妃架雪衣女乱双陆局图风俗则南齐毛恵逺有剡中谿谷村墟图陶景真有永嘉屋邑图隋杨契丹有长安车马人物图唐韩滉有尧民鼔腹图叙制作楷模大率图画风力气韵固在当人其如种种之要不可不察也画人物者必分贵贱气皃朝代衣冠释门则有善功方便之颜道像必具脩真度丗之范帝王当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之皃隐逸俄识肥遁髙丗之节贵戚盖尚纷华侈靡之容帝释须明威福严重之仪鬼神乃作丑䰩驰趡之状士女冝冨秀色婑媠之态田家自有醇甿朴野之真恭骜愉惨又在其间矣画衣纹林木用笔全类扵书画衣纹有重大而调畅者有缜细而劲健者勾绰縦掣理无妄下以状髙侧深斜卷折飘举之势画林木有樛枝挺干屈节皴皮纽裂多端分敷万状作怒龙惊虺之势耸凌云翳日之姿冝须崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每畱素以成云或借地以为雪其破墨之功尤为难也画畜兽者全要停分向背筋力精神肉分肥圆毛骨隐起仍分诸物所禀动止之性画龙者折出三停分成九似穷㳺泳蜿蜒之妙得回蟠升降之冝仍要騣凶鬛肘毛笔画壮快直自肉中生出为佳也画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画匀壮深逺透空一去百斜如隋唐五代巳前洎国初郭忠恕王士元之流画楼阁多见四角其斗栱逐铺作为之向背分明不失绳墨今之画者多用直尺一界画分成斗栱笔迹繁襍无壮丽间雅之意画花果草木自有四时景候隂阳向背笋条老嫰苞萼后先逮诸园蔬野草咸有出土体性画翎毛者必须知识诸禽形体名件自觜喙口脸眼縁丛林脑毛披蓑毛翅有梢翅有蛤翅翅邦上有大节小节大小窝翎次及六梢又有料风掠草散尾压磹尾肚毛腿袴尾锥脚有探瓜食爪撩爪托爪宣黄八甲鸷鸟眼上谓之看棚背毛之间谓之合澑山鹊鸡类各有岁时苍嫰皮毛眼爪之异家鵞鸭即有子肚野飞水禽自然轻梢如此之类或鸣集而羽翮紧戢或寒栖而毛叶松泡巳上具有名体处所必须融㑹阙一不可设或未识汉殿呉殿梁柱斗栱义手替木熟柱驼峯方茎頟道抱间昻头罗花罗幔暗制绰幕猢孙头琥珀枋龟头虎座飞檐扑水膊风化废垂鱼惹草当钩曲嵴之类慿何以画屋木也画者尚罕能精究况观者乎论衣冠异制自古衣冠之制荐有变更指事绘形必分时代衮冕法服三礼备存物状寔繁难可得而载也汉魏巳前始戴幅巾晋宋之丗方用羃䍦后周以三尺皁绢向后幞发名折上巾通谓之幞头武帝时裁成四脚隋朝唯贵臣服黄绫纹袍乌纱帽九环带六合靴次用桐木黒漆为巾子裹扵幞头之内前繋二脚后垂二脚贵贱服之而乌纱帽渐废唐太宗甞服翼善冠贵臣服进徳冠至则天朝以丝葛为幞头巾子以赐百官开元间始易以罗又别赐供奉官及内臣圆头宫朴巾子至唐末方用漆纱裹之乃今幞头也三代之际皆衣襕衫秦始皇时以紫绯緑𫀆为三等品服庶人以白国语曰袍者朝也古公卿上服也至周武帝时下加栏唐髙宗朝给五品以上随身鱼又勅品官紫服金玉带深浅绯服并金带深浅緑服并银带深浅青服并鍮石带庶人服黄铜鐡带一品以下文官带手巾筭袋刀子砺石武官亦听睿宗朝制武官五品巳上带七事跕蹀开元𥘉复罢之晋䖏士冯翼衣布大袖周縁以皁下加襕前系二长带随唐朝野服之谓之冯翼之衣今唿为直掇又梁志有袴褶以从戎事三代巳前人皆跣足三代以后始服木屐伊尹以草为之名曰履秦丗参用丝革靴本胡服赵灵王好之制有司衣袍者宜穿皁靴唐代宗朝令宫人侍左右者穿红锦靿靴凡在经营所冝详辨至如阎立本图昭君妃虏戴帷帽以据鞍王知慎画梁武南郊有衣冠而跨马殊不知帷帽创从隋代轩车废自唐朝虽弗害为名踪亦丹青之病耳论气韵非师谢赫云一曰气韵生动二曰骨法用笔三曰应物像形四曰随类赋彩五曰经营位置六曰传模移冩六法精论万古不移然而骨法用笔以下五者可学如其气韵必在生知固不可以巧宻得复不可以岁月到黙契神会不知然而然也甞试论之窃观自古奇迹多是轩冕才贤巖穴上士依仁㳺艺探赜钩深髙雅之情一寄扵画人品旣巳髙矣气韵不得不髙气韵旣巳髙矣生动不得不至所谓神之又神而能精马凡画必周气韵方号丗珎不尔虽竭巧思止同衆工之事虽曰画而非画故杨氏不能授其师轮扁不能传其子系乎得自天机出扵灵府也且如丗之相押字之术谓之心印本自心源想成形迹迹与心合是之谓印矧乎书画彂之扵情思契之扵绡楮则非印而何押字且存诸贵贱祸福书画岂逃乎气韵髙卑夫画犹书也杨子曰言心声也书心画也声画形君子小人见矣论用笔得失凡画气韵本乎㳺心神彩生扵用笔用笔之难断可识矣故爱賔称唯王献之能为一笔书陆探微能为一笔画无适一篇之文一物之像而能一笔可就也乃是自始及终笔有朝揖连緜相属气脉不断所以意存笔先笔周意内画尽意在像应神全夫内自足然后神间意㝎神闲意㝎则思不竭而笔不困也昔宋元君将画图衆史皆至受揖而立舐笔和墨在外者半有一史后至者儃儃然不趋受揖不立因之舎公使人视之则解衣盘礴羸君曰可矣是真画者也又画有三病皆繋用笔所谓三者一曰版二曰刻三曰结版者腕弱笔痴全亏取与物状平褊不能圆混也刻者运笔中疑心手相戾勾画之际妄生圭角也结者欲行不行当散不散似物凝碍不能流畅也未穷三病徒举一隅画者鲜克畱心观者当烦拭眦论曹吴体法曹吴二体学者所宗按唐张彦逺历代名画记称北齐曹仲逹者本曹国人最推工画𣑽像是为曹谓唐吴道子曰吴呉之笔其势图转而衣服飘举曹之笔其体稠叠而衣服紧窄故后辈称之曰呉带当风曹衣出水又按蜀僧仁显广画新集言曹曰昔笁干有康僧㑹者初入呉设像行道时曹不兴见西国佛画仪范冩之故天下盛传曹也又言呉者起扵宋之呉之作故号呉也且南齐谢赫云不兴之迹代不复见唯祕阁一龙头而已观其风骨擅名不虗呉暕之说声微迹暧丗不复传至如仲达见北齐之朝距唐不逺道子显开元之后绘像仍存证近代之师承合当时之体范况唐室巳上未立曹呉岂显释寡要之谈乱爱賔不刋之论推时验迹无愧斯言也论呉生设色呉道子画今古一人而巳爱賔称前不见顾陆后无来者不其然㦲甞观所画墻壁卷轴落笔雄劲而傅彩简淡或有墻壁间设色重处多是后人装饰至今画家有轻拂丹青者谓之呉装论妇人形相歴观古名士画金童玉女及神僊星官中有妇人形相者皃虽端严神必淸古自有威重俨然之色使人见则肃恭有归仰之心今之画者但贵其姱丽之容是取恱扵衆目不达画之理趣也观者察之论収藏圣像论者或曰不冝収藏佛道圣像恐其䙝慢荤秽难可时时展玩愚谓不然凡士君子相与观阅书画为适则必䖏闲静但鉴赏精能瞻崇遗像悪有䙝慢之心㦲且古人所制佛道功徳则必专心励志曲尽其妙或以希福田利益是其尤为着意者况自呉曹不兴晋顾凯之戴逵宋陆探微梁张僧繇北齐曹仲达隋郑法士杨契丹唐阎立徳立本呉道子周昉卢楞伽之流及近代侯翼朱繇张图武宗元王瓘髙益髙文进王霭孙梦卿王道真李用及李象坤蜀髙道兴孙位孙知微范琼勾龙爽石恪金水石城张玄蒲师训江南曹仲元陶守立王齐翰顾徳谦之伦无不以佛道为功岂非释梵荘严真仙显化有以见雄才之浩博尽学志之精深者乎是知云不冝収藏者未为要说也论三家山水画山水唯营丘李成长安关同华原范寛智妙入神才髙出类三家鼎跱百代标程前古虽有传丗可见者如王维李思训荆浩之伦岂能方驾近代虽有专意力学者如翟院深刘永纪真之辈难继后尘夫气象萧疎烟林清旷毫锋颖脱墨法精微者营丘之制也石体坚凝襍木丰茂台阁古雅人物幽间者关氏之风也峯峦浑厚势状雄强抢笔俱均人屋皆质者范氏之作也复有王士元王端燕贵许道宁髙克明郭熈李宗成丘讷之流或有一体或具体而微或预造堂室或各开戸牖皆可称尚然藏画者方之三家犹诸子之扵正经矣论黄徐体异谚云黄家冨贵徐熈野逸不唯各言其志盖亦耳目所习得之于心应之扵手也何以明其然黄筌与其子居寀始并事蜀为待诏筌后累迁如京副使旣归朝筌领真命为宫賛居寀复以待诏録之皆给事禁中多冩禁籞所有禽瑞鸟竒花怪石今传丗桃花鹰鹘纯白雉兎金盆鹁鸽孔雀龟鹤之类是也又翎毛骨气尚丰满而天水分色徐熈江南䖏士志节髙迈放逹不覊多状江湖所有汀花野竹水鸟渊鱼今传丗凫雁鹭鸶蒲藻鰕鱼丛艶折枝园蔬药苗之类是也又翎毛形骨贵轻秀而天水通色二者犹春籣秋菊各擅重名下笔成挥毫可范复有居寀兄居寳徐熈之孙曰崇嗣崇矩蜀有刁䖏士刘賛滕昌祐夏侯延祐李懐衮江南有唐希雅希雅之孙曰中祚曰宿及解䖏中辈都下有李符李吉之俦及后来名手间出跂望徐生与二黄犹山水之有正经也论画龙体法画龙唯五代四明僧传古大师其名最着观其体则笔墨遒爽善为蜿蜒之状至任从一待诏之作稍加恠怒今雀白所图又得其要恨不见不兴祕阁之头轨范同否又不知叶公当日所遇厥状何如自昔豢龙氏殁龙不复扰所谓上飞于天晦隔层云下归于泉深入无底人不可得而见也今之图冩固难推以形似但观其挥毫落笔筋力精神理契呉画鬼神也论古今优劣或问近代至艺与古人何如荅曰近代方古多不及而过亦有之若论佛道人物士女牛马则近不及古若论山水林石花竹禽鱼则古不及近何以明之且顾陆张吴中及二阎皆纯重雅正性出天然呉生之作为万丗法号曰画圣不亦冝㦲张周韩戴气韵骨法皆出意表后之学者终莫能到故曰近不及古至如李与关范之迹徐曁二黄之踪前不谢师资后无复继踵借使二李三王之辈复起边鸾陈庶之伦再生亦将何以措手扵其间㦲故曰古不及近是以推今考古事絶理穷观者必辨金鍮无焚玉石图画见闻志卷第一图画见闻志图画见闻志卷二图画见闻志卷第二纪艺上唐末二十七人左全赵公祐赵温其赵徳齐范琼陈皓彭坚常粲常重胤吕嶤竹䖍孙遇张询张南本麻居礼张素卿陈若愚胡瓌荆浩刁光尹继昭李洪度辛澄张腾张賛王浃五代九十一人于兢赵喦刘彦齐袁㠖罗塞翁东丹王胡擢胡翼王殷李羣燕筠杜霄李玄应厉归真李霭之韦道丰朱简章王乔士郑唐卿关同支仲元梅行思郭干晖钟隐郭权史琼程凝王道古李坡唐垓王道求宋卓冨玫左礼张南王伟黄延浩张质韩求李祝张图朱繇李昇杜措杜子瓌杜洪义房从真宋艺髙道兴阮知晦杜齯龟黄筌髙从遇阮惟徳杜敬安黄居寳赵元徳赵忠义蒲师训蒲延昌张玫徐徳昌周行通张玄孔嵩丘文播赵才滕昌祐化中诏许王建扵成都置生祠命徳齐画西平王仪仗车辂旌纛法物及朝真殿上画后妃嫔御皆极精致昭宗喜之迁翰林待诏范琼陈皓彭坚三人同时同艺名振三川大中初复兴佛宇后三人分画成都大慈圣夀圣兴净衆中兴等五寺墙壁二百余间各尽所藴淳化后两遭兵火颇有毁废矣常粲成都人工画佛道人物善为上古衣冠咸通中路巖镇蜀颇加礼遇有孔子问礼山阳七贤等图并立释迦女娲伏羲神农燧人等像传扵丗常重胤粲之子妙工冩貌僖宗朝为翰林供奉甞冩僖宗御容及名臣真像得其神彩亦甞扵寳暦寺画请塔天王至妙吕嶤竹䖍并长安人工画佛道人物僖宗朝为翰林待诏广明中扈从入蜀长安成都皆有画壁孙遇自称会稽山人志行孤洁情韵踈放广明中避地入蜀遂居成都善画人物龙水松石墨竹兼长天王鬼神笔力狂怪不以传彩为功长安蜀川皆有画壁实竒迹也初名位后改名遇亦有图轴传扵丗张询南海人避地居蜀善画吴山楚岫枯松怪石中和间甞扵昭觉寺大悲堂后画三壁山川一壁早景一壁午景一壁晚景谓之三时山人所称异也亦有山水卷轴传扵丗张南本不知何许人工画佛道鬼神兼精画火甞扵成都金华寺大殿画八明王时有一僧逰礼至寺整衣升殿骤覩炎炎之势惊怛几仆时孙遇画水南本画火水火之形本无㝎质惟扵二子冠絶古今又甞画寳暦寺水陆功徳曲尽其妙后来为人模冩窃换眞迹鬻与荆湖商贾今所存者多是伪本别有勘书诗㑹髙丽王行香等图传扵丗麻居礼蜀人师张南本光化天复间声迹甚髙资简卭蜀甚有其笔道士张素卿简州人少孤贪落魄长依本郡三清观项挂善画道门尊像天帝星官形制竒古实天授之性也甞扵青城山丈人观画五岳四渎十二溪女等兼有老子过流沙并朝真图八仙九曜十二真人等像博扵丗道士陈若愚左蜀人师张素卿得其笔法成都精思观有青龙白虎朱雀玄武四君像胡瓌范阳人工画蕃马虽繁冨细巧而用笔清劲至扵穹庐什器射猎生死物靡不精竒凡画驼马騣凶尾人衣毛毳以狼毫缚笔疏渲之取其纎健也有隂山七骑下程盗马射鵰等图传扵丗子䖍有父风荆浩河内人博雅好古善画山水自撰山水诀一卷为友人表进祕在省阁常自称洪谷子语人曰呉道子画山水有笔而无墨项容有墨而无笔吾当采二子之所长成一家之体故关同北面事之有四时山水三峯桃源天台等图传扵丗刁光胤长安人天复中避地入蜀工画龙水竹石花鸟猫兎黄筌孔嵩皆门弟子甞扵大慈寺承天院内䆫邉小壁四堵上画四时花鸟体制精絶后黄居寀重装饰之亦有图轴传扵丗尹继昭不知何许人工画人物台阁丗推絶格有移新丰阿房宫呉宫等图传扵丗李洪度成都人工画佛道人物名振当时成都大慈寺三学院等䖏有画壁辛澄不知何许人成都大慈寺泗州堂有僧伽像及普贤阁下有五如来像张腾不知何许人工画佛道襍画描作布色颇穷其妙成都兴圣寺有画壁张賛河阳人工画佛道人物洛中有寺壁王浃不知何许人工画人物钱忠懿家有导引图五代九十一人梁相国于兢善画牡丹㓜年从学因覩学舎前槛中牡丹盛开乃命笔倣之不浃旬夺真矣后遂酷思无倦动必増竒贵达之后非尊亲旨命不复含毫有人赠诗曰看时人歩澁展処蝶争来有冩生全本折枝传扵世梁驸马都尉赵喦善畵人马挺然髙格非衆人所及有汉书西域传骨贵马小儿戯舞钟馗弹棋诊脉等图传扵丗梁左千牛衞将军刘彦齐善画竹颇臻清致有风折竹孟宗泣竹湘妃等图传扵世后唐侍卫亲军袁义河南登封人善畵鱼谨宻形以外得噞喁游泳之态有轴卷传扵世罗塞翁钱尚父时为呉从事钱塘令隠之善畵羊世罕有其迹唯余杭陆家曾收一卷精妙卓絶后归孙元家矣东丹王契丹天皇王之弟号人皇玉名突欲后唐长兴二年投归中国明宗赐妵李名賛华善画本国人物鞍马多冩贵人酋长胡服鞍勒率皆珎华而马尚丰肥笔乏壮气胡擢不知何许人善状花鸟气韵甚髙愽学能诗飘然有物外之志常谓其弟曰吾思苦扵三峡闻猿又常吟曰瓮中每醖逍遥乐笔下闲偷造化功其髙情逸兴如此有鸂鶒图全株石橊四时翎毛折枝等传扵丗胡翼字鹏云工画佛道人物至扵车马楼台无施而不妙赵喦都尉颇礼遇之常延䑒门馆有秦楼呉宫盘车洗马回纹丰稔等图传扵丗王殷工画佛道士女尤精外国人物与胡翼并为赵喦都尉所礼他人无及也有职贡逰春士女等图并粉本佛像传扵丗李羣工画人物为时所称有玄中法师像孟说举鼎赤松子八戒醉客等图传扵丗燕筠工画天王独跻周昉之妙有卷轴传扵丗杜霄工画士女冨扵姿态妙得周昉之旨有秋千扑蝶呉王避暑等图传扵丗李玄应洎弟审并工画蕃马专学胡瓌有放马白本胡乐饮㑹弗林等图传扵丗道士厉归真异人也莫知其郷里善画牛虎兼工禽雀竹绰有竒思惟着一布裘入酒肆如家每有人问其所以辄大张口茹其拳而不言梁相召问云君有何道理归真对曰衣单爱酒以酒御寒用画偿酒此外无能梁祖然之甞逰南昌信果观有三官殿夹纻塑像乃唐明皇时所作体制妙絶常患雀鸽粪秽其上归真乃画一鹞扵壁间自是雀鸽无复栖止有渡水牧牛牛虎鹞子柘竹野禽等图传扵丗李霭之华隂人工画山水寒林有江郷之思邺帅罗中令厚礼之为建一亭为援毫之所名金波亭时号金波李䖏士也有卖药修琴归山图野人荷酒寒林并山水卷轴传扵丗韦道丰江夏人善画寒林逸思竒僻不拘小节当代珎之请揖不暇然经岁月方成一图成则惊人故丗罕有眞迹朱简章工画人物屋木有禹治水神仙传胡笳十八拍凤楼十八怨烟波渔父等图传扵丗王乔士工画佛道人物尢爱画地藏菩萨十王像凡有百余本传扵丗郑唐卿工画人物兼长冩貌有梁祖名臣像并故事人物传扵丗关同长安人工画山水学从荆浩有出蓝之美驰名当代无敢分庭有赵阳山居溪山晚霁四时山水桃源早行等图传扵丗支仲元凤翔人工画人物有老子诫徐甲萧翼赚籣亭商山四皓等图传扵丗梅行思江夏人工画闘鸡名闻天下最着者是陈康肃家笼鸡一轴号为神絶兼工人物有十才子河岳精灵集举人过关谢女咏梅㓂豹骑牛等图传扵丗郭干晖将军北海人工画鸷鸟襍禽疎篁藁木格律老劲巧变锋出旷古未见其比有秋郊鹰雉并逐禽鹞子架上鹞子等图传扵丗钟隠天台上人工画鸷禽竹木师郭干晖深得其㫖干晖始秘其笔法隠变姓名趋流阳之门服勤累月干晖不知其隐也隠一日縁兴扵壁上画鹞子一只人有报干晖者干晖亟就视之且惊曰子得非钟隠乎隠再拜具道所以干晖喜曰孺子可教也乃遇之文席以讲画道隠遂驰名海内焉兼工画山水人物有鹰隼襍禽周处斩蛟山水等图传扵丗郭权江南人师钟隐亦有图轴传扵丗史璚善畵雉兎竹石有雪景雉兎竹下引雏野雉等图传扵世程凝善画鸖竹兼长逺水有六鹤图并折竹孤鹤湖滩逺水等图传扵世王道古善画雀竹有四时雀竹并引雏闘雀等图传扵世李坡南昌人唯善画竹气韵飘举不事小巧有折竹风竹冐雪踈篁等图传扵丗唐垓善画野禽生菜水族诸物世称精妙有柘棘野禽十种生菜鱼鰕海物等图传扵丗王道求工画佛道鬼神人物畜兽始依周昉遗范后类卢楞伽之迹多画鬼神及外国人物龙蛇畏兽当时名手推伏大相国寺有画壁今多不存矣有十六罗汉挟鬼钟馗佛林弟子等图传扵丗宋卓工画佛道志学吴笔不事傅彩有白画菩萨粉本坐神等像传扵丗冨玫工画佛道有弥勒内院图白衣观音文殊地藏慈恩法师等像传扵丗左礼张南并工画佛道二人笔意不相逺有二十四化图十六罗汉三官十真人等像传扵母王伟工画佛道相国寺大殿等䖏旧有画壁甚多今存者无几黄延浩工画人物有明皇吹玉笛五王同幄春园宴㑹乞巧等图传扵丗张质工画田家风物有村田鼔笛村社醉散踏歌等图传扵丗韩求李祝并工佛道学吴生陜郊龙兴寺有画壁张图河内雒阳人甞事梁祖掌行军粮籍故人唿为张将军善泼墨山水兼长大像雒中广爱寺有画壁又甞见㓂忠愍家有释迦像一铺锋铓豪縦势类草书实竒怪也朱繇长安人工画佛道酷类吴生雒中广爱寺有文殊普贤像长夀寺并河中府金真观皆有画壁李昇成都人工画蜀川山水始得唐张璪山水一轴凝玩数曰云未尽善也后遂心师造化意出前贤成都圣夀寺有画壁多冩名山胜境仁显云甞扵少监黄筌第见昇山水图乃知名实相称也有武陵溪青城峨嵋二十四化等图传扵丗杜措成都人亦工画山水多作老木悬崖回阿逺岫殊多雅思有秋日并州路诗意图并山水卷轴传扵丗亦工佛像杜子瓌华阳人工画佛道尤精傅彩调铅杀粉别得其方甞扵成都龙华东禅院画毗卢像坐赤圆光中碧莲华上其圆光如𥘉出日轮破淡无迹人所不到也杜弘义蜀郡晋平人工画佛道髙僧成都寳暦寺有文殊普贤并水陆功徳房从真成都人工画人物蕃马事王蜀先主为翰林待诏甞扵蜀宫板障上画诸葛武矦引兵渡泸水人马执戴生动如神蜀主每行至彼驻而不进怡然叹曰壮㦲甲马兼善拨笔鬼神亦多寺壁有宁王射猎陈登斫鲙常建冒雪入京等图传扵丗宋艺蜀郡人工冩貌事王蜀为翰林待诏甞冩唐朝列圣及道士叶法善一行禅师沙门海㑹内臣髙力士等真扵大慈寺髙道兴成都人事王蜀为内图画库使工佛道襍画用笔神速触类皆精蜀之寺观尤多墙壁时人谚云髙君坠笔亦成画阮知晦蜀郡人工画贵戚子女兼长冩貌事王蜀为翰林待诏冩王先主真为首出杜齯龟其先本秦人避地居蜀博学强识工画罗汉兼长冩貌始师常粲后自成一体事王蜀为翰林待诏成都大慈寺有画壁黄筌字要叔成都人十七岁事王蜀后主为待诏至孟蜀加检校少府监赐金紫后累迁如京副使善画花竹翎毛兼工佛道人物山川龙水全诙六法逺过三师孟蜀后主广政甲辰岁淮南驰聘副以六鹤蜀主遂命筌冩六鹤扵便坐之殿因名六鹤殿由是蜀之豪贵请扵图轴者接迹时人谚云黄筌画鹤薛稷减价又画四时花鸟扵八卦殿鹰见画雉连连掣臂遂命翰林学士欧阳炯作记又冩白兎扵缣素蜀主常悬坐侧有四时山水花竹襍禽鸷鸟狐兎人物龙水佛道天王山居诗意潇湘八景等图传扵丗髙从遇道兴之子袭成父艺事孟蜀为翰林待诏曽扵蜀宫大安楼下画天王队仗甚奇后遭兵火废絶矣阮惟徳知晦之子绍精父业事孟蜀为翰林待诏尤善状宫闱禁苑皇妃帝戚富贵之事有宫中赏春公子夜宴按舞熨帛等图传扵丗杜敬安齯龟之子继父之美事孟蜀为翰林待诏尤能傅彩成都大慈寺与其父同画列壁黄居寳字辞玉筌之次男也少聦警多能与其父同事蜀为待诏后累迁水部员外郎亦工画花鸟松石兼善八分年未四十而䘚赵元徳长安人天复中入蜀襍工佛道鬼神山水屋木偶唐季䘮乱之际得隋唐名手画様百余本故所学精博有汉髙祖过丰沛盘车讲学丰稔图传扵丗赵忠义元徳之子事孟蜀为翰林待诏虽从父训宛若生知蜀后主甞令画关将军起玉泉寺图作地架一座垂㭿曡栱向背无失蜀主命匠氏较之无一差者其精妙如此甞与髙道兴黄筌辈同画成都寺壁甚多蒲师训蜀人事孟蜀为翰林待诏师房从真甞携画诣从真从真髙蹈拊膺曰子之所得非吾所授也画蜀中祠庙鬼神兵仗冠冕幢葆皆尽其美蒲延昌师训之子与其父同时为孟蜀待诏工画佛道鬼神外尤精狮子行笔劲利用色不繁张玫成都人事孟蜀为翰林祗候工画人物士女兼长冩貌有门醉客按乐擣衣等图及汉唐名臣像传扵丗徐徳昌成都人事孟蜀为翰林祗候工画人物士女墨彩轻媚为时所称周行通成都人工画鬼神人马鹰犬婴孩得其精要有李陵送苏武支遁三隽夺马等图传扵丗张玄简州金水石城山人善图僧相画罗汉名播天下称金水张家罗汉也孔嵩蜀人善画龙兼工蝉雀与黄筌并师刁䖏士成都广福院壁有所画龙及有蝉雀等图传扵丗丘文播曁弟文暁广汉人并工佛道人物兼善山水其品降髙赵辈成都并其郷里颇有画迹文播后改名潜赵才蜀人工画鬼神人物亦长甲骑蜀川多有遗迹滕昌祐其先吴人避地居蜀工画花鸟蝉蝶折枝生菜笔迹轻利傅彩鲜泽尤扵画鹅得名有四时花鸟鱼龟猴兎及梅花鵞茴香下睡鵞又有羣鵞泛莲沼等图传扵丗姜道隐汉州什邡人齓岁好画有时终日不归父母㝷之多在佛庙神祠中画壁下及长不事产业惟画是好布衣芒屩随身笔墨而巳甞扵净衆寺方丈画山水松石宋王庭隐赠之束缣道隐置扵僧堂拂衣而去杨元真不知何许人工画佛道善为曹笔尤精布色始居蜀后召入邺中不回蜀川颇有画迹董从晦成都人丗儒家心㳺绘事佛道人物举意皆精成都福感寺有画壁张景思蜀人工画佛道蜀中有画壁䟦异汧阳人工画佛道鬼神洛中福先寺有画壁其品次张图也王仁夀汝南宛人工画佛道鬼神兼长鞍马始师王殷后学精呉法晋末为契丹所掠太祖受禅放还相国寺文殊院有净土弥勒下生二壁净土院有八菩萨像及有征辽猎渭等图传扵丗卫贤京兆人事江南李后主为内供奉工画人物台阁初师尹继昭后伏膺呉体张文懿家有春江钓叟图上有李后主书渔父词二首其一曰阆苑有意千重雪桃李无言一队春一壷酒一竿鳞快活如侬有几人其二曰一棹春风一叶舟一轮茧缕一轻钩花满渚酒盈瓯万顷波中得自由有望贤宫滕王阁盘车水磨等图传扵丗朱悰不知何许人与卫贤并师尹继昭而卫为髙足曹仲玄建康丰城人事江南李后主为翰林待诏工画佛道鬼神始学吴不得意遂改迹细宻自成一格尤扵传彩妙越等夷江左梵宇灵祠多有其迹陶守立池阳人江南李后主保大间应举下第退居齐山以诗笔丹青自娱工画佛道鬼神山川人物至扵车马台阁笔无偏善甞扵九华草堂壁画山程早行图及建康清凉寺有海水李后主金山水阁有十六罗汉像皆振妙扵时也竹梦松建康溧阳人事江南李后主为东川别驾工画人物子女宫殿台阁巧絶冠代丁谦晋陵义兴人工画竹兼善冩蔬果㓂忠愍家有冩生葱一轴上有李后主题丁谦二字非凡格也何遇江南人善画林石屋木学慕卫贤深得其趣陆晃嘉禾人善画田家人物意思疎野落笔成像不预构思故所传卷轴或为絶品或为末品也施璘京兆蓝田人工画竹有生意禅月大师贯休㜈州兰溪人道行文章外尤工小笔甞覩所画水墨罗汉云是休公入㝎观罗汉真容后冩之故悉是梵相形骨古怪其真本在豫章西山云堂院供养于今郡将迎请祈雨无不应验僧楚安蜀人善画山水点缀甚细每画一扇上安姑苏台或滕王阁千山万水尽在目前今蜀中扇面印版是其遗范僧传古大师四明人善画龙水得名扵丗皇建院有所画屏风见存弟子岳阇黎受学扵师其品次之僧智藴河南人工画佛像人物学深曹体雒中天宫寺讲堂有毗卢像广爱寺有㝎光佛福先寺有三灾变相数壁周祖时进舞钟馗图赐紫衣僧徳符善画松栢气韵萧洒曽扵相国寺灌顶院㕔壁画一松一栢观者如市贤士大夫畱题凡百余篇其为时推重如此巳上各有图轴传扵丗图画见闻志卷第二图画见闻志图画见闻志卷三图画见闻志卷第三仁宗皇帝天资颖悟圣艺神竒遇兴援毫超逾庶品伏闻齐国献穆大长公主䘮明之始上亲画龙树菩萨命待诏传模镂板印施圣心仁孝又非愚臣所能称颂若虗旧有家藏御画御马一疋其毛赭白玉衔勒上有宸翰题云庆暦四年七月十四日御画兼有押字印宝后因伯父内藏借观不日赴杭钤之任旣乆假而不归居无何伯父终扵任所此寳遂归伯母表兄张湍少列今不复可见为终身之痛太上㳺心难可与臣下并列故尊之卷首纪艺中王公士大夫依仁㳺艺臻乎䑒极者一十三人燕恭肃王嘉王李后主燕肃武宗元刘永年郭忠恕王士元宋道宋迪文同郭元方董源燕恭肃王位尊磐石名重戚藩天縦多能精扵像物甞观所画鹤竹雪毛丹顶传警露之姿翠叶霜筠尽含烟之态亦甞自朽十六罗汉令蜀人尹质描染稜稜风骨类非常格所能及皇弟嘉王维城茂美副茅土之彊宗醴席余休命毫煤而取适甞观所画墨竹图位置巧变理应天真作用縦横功齐造化复爱状鰕鱼蒲藻笋箨芦花虽居紫禁之严颇得沧洲之趣笔意超絶殆非学而知之者矣江南后主李煜才识清赡书画兼精尝观所画林石飞鸟逺过常流髙出意外金陵王相家有襍禽花木李忠武家有竹枝图皆稀丗之珍玩也燕肃字穆之其先燕蓟人后徙家曹南位龙图阁直学士以尚书礼部侍郎致仕文学治行外尤善画山水寒林澄懐味象应会感神蹈摩诘之遐踪追咸熈之懿范太常寺有所画屏风玉堂刑部景宁坊居第曁许洛佛寺中皆有画壁公以夀终扵康㝎元年赠太尉公画与所藏古笔仅百卷皆取入禁中故人间所传图轴几希矣武宗元字緫之河南白波人官至虞曹外郎善画佛道人物笔术精髙曹呉具备甞扵雒都上清宫画三十六天帝其间赤明阳和天帝潜冩太宗御容以赵氏火徳王天下故也真宗祀汾隂还经雒都幸上清历览绘壁忽覩圣容惊曰此真先帝也遽命设几案焚香再拜且叹其画笔之神竚立久之上清宫即唐玄元皇帝庙旧有呉道子画五圣图杜甫诗称五圣聮龙衮千官列雁行是也后因广増庭庑画壁遂废宗元复运神踪髙绍前哲张文懿有诗云曽此焚香动至尊宗元又甞扵广爱寺见呉生画文殊普贤大像因杜絶人事旬余刻意临倣蹙成二小帧其骨法停分神观气格与夫天衣缨络乗跨部从较之大像不差毫釐自非灵心妙悟感而遂通者孰能与扵此哉许昌龙兴寺北廊有帝释梵王及经藏院有旃檀瑞像嵩岳庙有出队壁皆所竒絶也初名宗道后改名宗元以夀终扵皇祐二年有佛像天王并九子母等传扵丗深州防御使刘永年字君钖章献明肃皇后之姪也才敏有神力兼扵画笔错综万类非常格可拟郭忠恕字恕先洛阳人少能属文七岁举童子初周祖召为博士后因争忿扵朝堂贬崖州司戸秩满去官不复仕縦放岐雍陕洛之间善画屋木林石格非师授有设纨素求为图画者必怒而去乗兴即自为之郭从义镇岐下每延止山亭张素设粉墨扵傍经数月忽乗醉就图之一角作逺山数峯而已郭氏亦珎惜之岐有冨人主官酒酤其子喜画日给醇酎设几案绢素及好纸数轴屡以情言忠恕俄取纸一轴凡数十畨首图一丱角小童持线车纸穷䖏作风鸢中引一线长数丈冨家子不以为竒遂谢絶焉太宗素知其名召赴阙下授以国子监主簿忠恕益縦酒肆言时政得失颇有怨讟上悪之配流登州死扵齐之临邑道中尸解焉有屋木卷轴传扵丗推官王士元仁夀之子也灵襟萧爽画法精髙人物师周昉山水学关同屋木类郭忠恕皆造其微甞见张文懿家有襍木寒林髙丈余风韵遒举格致稀竒兼有伊尹负鼎凤楼十八怨四时山水等传扵丗宋道字公达宋迪字复古洛阳人二难皆以进士擢第今并䖏名曹悉善画山水寒林情致闲雅体像雍容今时以为祕重矣文同字与可潼永泰人今为司封员外郎祕阁校理善画墨竹冨萧洒之姿逼檀栾之秀疑风可动不笋而成者也复爱扵素屏髙壁状枯槎老枿风格简重识者爱自赋一字至十字诗云竹竹森寒洁緑湘江邉渭水曲帷幔翠锦戈矛苍玉虗心异衆草劲节逾凡木化龙杖入僊陂唿鳯律鸣神谷月娥巾帔净冉冉风女笙竽清肃肃林间饮酒碎影摇金石上围棊清隂覆局屈大夫逐去徒悦椒兰陶先生归来但㝷松菊若檀栾之操则无敌扵君图萧洒之姿亦莫贤扵仆郭元方字子正京师人官至内殿承制善画草䖝备究蜚蠉潜分造化冝矜妙艺蔼播佳名然而着意者不及疏略盖或点缀过当翻为失真也颇有图轴传扵丗董源字叔达钟陵人事南唐为后苑副使善画山水水墨类王维着色如李思训兼工画牛虎肉肌丰混毛毳轻浮具呉精神脱略凡格有沧湖山水着色山水春泽牧牛牛虎等图传扵丗髙尚其事以画自娱者二人李成宋澥李成字咸熈其先唐宗室避地营丘因家焉祖父皆以儒学吏事闻扵时至成志尚沖寂髙谢荣进博渉经史外尤善画山水寒林神化精灵絶人逺甚开寳中都下王公贵戚屡驰书延请成多不荅学不为人自娱而巳后㳺淮阳以疾终扵干徳五年子觉尤以经术知名职践馆阁请恩幽閟赠光禄丞有烟岚暁景风雨四时山水松柏寒林等图传扵丗宋澥字则未闻长安人故枢宻湜之弟司封道之从祖也姿度髙洁不乐从仕图画之外无所婴心善画山水林石凝神遐想与物冥通遇兴登楼有时操笔故人间不多见其迹有烟岚暁景奔滩怪石等图传扵丗业扵绘事驰名当代者一百四十六人人物门王霭髙益王瓘孙梦卿赵光辅赵隐士孙知微勾龙爽李文才石恪袁仁厚赵长元王齐翰周文矩顾徳谦郝䖏厉昭庆顾洪祝李雄侯翼髙文进王道真李用及李象坤髙怀节张昉髙元亨杨朏王兼济孙怀悦陈用智孟显陈士元王拙王居正叶进成叶仁遇郝澄童仁益毛文昌南简龙章武洞清江惟清钟文秀田景李元济王易陈坦令宗李八师刘道士王霭京师人工画佛道人物长扵冩貌五代间以画闻晋末与王仁夀皆为契丹所掠太祖受禅放还授图画院祗候遂使江表潜冩宋齐丘韩熈载林仁肇真称旨改翰林待诏今㝎力院太祖御容梁祖真像皆霭笔也又画开寳寺文殊阁下天王及景德寺九曜院弥勒下生像最为竒出髙益涿郡人工画佛道鬼神蕃汉人马太祖朝潜归京师始货药以自给每售药必画鬼神或犬马扵纸上借药与之由是稍稍知名时太宗在潜邸外戚孙氏喜画因厚遇益请为图画未几太宗龙飞孙氏以益所画搜山图进上遂授翰林待诏后𬒳旨画大相国寺行廊阿育王等变相曁炽盛光九曜等有位置小本藏扵内府后寺廊两经废置皆饬后辈名手依様临倣又画崇夏寺大殿善神笔力絶人有南国闘象卫士骑射蕃汉出猎等图传扵丗王瓘河南雒阳人工画佛道人物深得吴法丗谓之小吴生石中令甞令画雒中昭报寺壁及有佛道功徳故事人物等图传扵丗孙梦卿东平人工画佛道人物亦专吴学尤长寺壁谓之孙脱壁甞与王霭对画开寳寺文殊阁下西北方毗楼博乆天王像并大相国寺甚有其迹今多不存矣赵光辅华原人工画佛道兼精蕃马笔锋劲利名刀头燕尾太祖朝为图画院学生故郷里唿为赵评事许昌开元龙兴两寺皆有画壁浴室院地狱变尤佳有功徳蕃马等传扵丗隐士赵云子善画道像扵青城丈人观画诸仙竒絶孙太古甞隂使人问巳画赵云孙画虽善而伤丰满乏清秀孙由是感悟孙知微字太古眉阳人精黄老学善佛道画扵成都夀宁院画炽盛光九曜及诸墻壁时辈称伏知微凡画圣像必先斋戒䟽瀹方始援毫有功徳并故事人物传扵丗句龙爽蜀人国𥘉为翰林待诏工画佛道人物善为古体衣冠精裁密致亦一代之竒笔也有功徳并故事人物传扵丗李文才华阳人工画松石兼长冩貌事孟蜀为翰林待诏广政中荆南髙王令人入蜀请文才冩义兴门街双笋石并其故事又甞冩蜀主并名臣真像扵大慈寺亦有图轴传扵丗石恪蜀人性滑稽有口辩工画佛道人物始师张南本后笔墨縦逸不专规矩蜀平至阙下甞被旨画相国寺壁授以画院之职不坚请还蜀诏许之恪不乐都下风物颇有讥诮襍言或播人口有唐像五丁开山巨灵擘太华新罗人角力等图传扵丗袁仁厚蜀人早师李文才干徳中至阙下未乆还蜀因求得前贤画様十余本持归平居以画自适终老郷闾蜀川亦有遗迹赵长元蜀人工画佛道人物兼工翎毛初随蜀主至阙下隶尚方彩画匠人因扵禁中墻壁画雉一只上见之嘉赏寻补图画院祗候今东太一宫贵神像华严十六罗汉并长元笔王齐翰建康人事江南李后主爲翰林待诏工画佛道人物开寳末金陵城䧟有歩䘚李贵入佛寺中得齐翰所画罗汉十六轴㝷爲商贾刘元嗣以白金二百星购得之赍入京师扵一僧䖏质钱后元嗣诣僧请赎其僧以过期拒之因成争讼时太宗尹京督出其画览之嘉叹遂畱画厚赐而释之经十六日太宗登极后名应运罗汉周文矩建康句容人事江南李后主爲翰林待诏工画人物车马屋木山川尤精仕女大约体近周昉而更増纎丽有贵戚逰春擣衣熨帛绣女等图传扵丗顾徳谦建康人工画人物风神清劲举无与比李后主爱重之甞谓曰古有凯之今有徳谦二顾相望继为画絶矣识者以为知言吕文靖家有萧翼说兰亭故事横卷青锦标饰碾玉轴头实江南之旧物窥其风格可知非也郝䖏江南人工画佛道鬼神兼长冩貌䖏本一商贾酷好图画因而家产荡尽唯学画耳厉昭庆建康丰城人工画人物事江南为翰林待诏后随李后主至阙下授图画院祗候顾洪祝不知何许人工画人物传其名而未见其迹李雄北海人工画佛道偏长鬼神罕有伦比太宗朝为图画院祗候因忤旨遯去北海龙兴寺有画壁侯翼安㝎人工画佛道人物夙振吴风穷乎奥旨长安洛汭寺壁尤多兼有三教圣像故事人物等图传扵丗髙文进从遇之子工画佛道曹呉兼备干徳乙丑岁蜀平至阙下时太宗在潜邸多访求名艺文进遂徃依后以攀附授翰林待诏未几重修大相国寺命文进俲髙益旧本画行廊变相及太一宫夀宁院启圣院曁开寳塔下诸功徳墻壁率皆称旨又敕令访求民间图画继䝉恩将相国寺大殿后擎塔天王如出墻壁及殿西降魔变相其迹并存今画院学者咸宗之然曽未得其彷彿耳王道真蜀郡新繁人工画佛道人物兼长屋木太宗朝因髙文进荐引授图画院祗候甞被旨画相国寺并玉清昭应宫壁今相国寺殿东画给孤独长者买祇陀太子园因縁并殿西画志公变十二面观音像其迹并存李用及李象坤并工画佛道人物尤精鬼神尝与髙文进王道真同画相国寺壁并为良手殿东画牢度乆闘圣变相其迹见存髙怀节文进长子太宗朝为翰林待诏颇有父风甞与其父同画相国寺壁兼长屋木为人称爱也张昉临汝人工画佛道人物笔专吴体甞画玉清昭应宫奏乐天女髙丈余掇笔而成本郡开元寺有画壁亦佳手也髙元亨京师人工画佛道人物兼长屋木多状京城市肆车马有琼林苑角抵夜市等图传扵丗杨朏京师人后家泗上工画佛道人物尤扵观音得名天下然而手足间时或小失停分盖扵骨法用笔跨迈伦辈是其小疵不足以累大醇也亦爱画西南夷人妙得其旨子圭有父风王兼济河南洛阳人工画佛道鬼神洛中南宫有十太乙像嵩岳庙有与武虞曹对画墻壁武画出队兼济画入队衆所播传也孙懐悦安㝎灵台人工画佛道人物学呉生为得法雒中有寺壁陈用智颕川郾城人天圣中爲图画院祗候未乆罢归郷里工画佛道人马山川林木精详巧赡难跨伊人但意务周勤格乏清致有功徳蕃马故事人物等图传扵丗孟显安化华池人工画佛道鬼神人马屋木大率作用气格略与陈用智相似陈士尢京师人善画人物屋木有嘉庆图故事人物传扵丗王拙河东郡人工画佛道人物初画玉清昭应宫壁选中右第一王居正拙之子善画仕女酷学周昉精宻有余而气韵不足叶进成江南人工画人物甞见杨褒虞曹家有醉道图颇得阎令之体叶仁遇进成族弟工画人物多状江表市肆风俗田家人物郝澄金陵句容人工画佛道鬼神学通相术精扵传冩巳上各有图轴传扵丗童仁益蜀郡人工画人物尊像出自天资不由师训乃孙知微之亚也甞画青城山丈人观诸仙淳化末仁益以成都天庆观仙逰阁下旧有石恪画左右龙虎君遂抒思援毫扵天庆观前亦画龙虎君两壁及画大慈寺中佛殿汉明帝摩腾笁法三藏保福院画首楞严二十五观笔力劲健颇有图轴传扵辇下好事者徃徃误评为孙知微之笔也毛文昌蜀郡人工画田家风物有江村晚钓村童入学郊居丰稔等图传扵丗南简平凉人工画佛道人物丗传其名未见其迹龙章京兆栎阳人工画佛道人物兼工传冩尤善画虎曽有货药人杨生槛中养一虎章因就视冩之故画虎最臻形似子渊有父风武洞清工佛道人物特为精妙有襍功徳十一曜二十八宿十二真人等像传扵丗钟文秀京师人今为翰林待诏工画佛道人物兼学关同山水亦得其法田景庆阳人工画人物有竒思甞得景一扇面画三敎作二童奕棊扵僧前一则乗胜而矜夸一则败北而悔沮僧临视而笑瞻顾如生惜其孤贪声闻不显后之陈畱不知所终李元济太原人工画佛道人物精扵吴笔熈宁中召画相国寺壁命官较㝎衆手时元济艺与崔白为勍敌议者以元济学遵师法不妄落笔遂推之为第一其间佛铺多是元济之笔也王易鄜州人亦工佛道人物学隣元济时同画相国寺壁画毕各归郷里都人称伏之陈坦晋阳人工画佛道人物都下奉先普安二佛刹尤多功徳墻壁相国寺北廊髙僧乃坦所画其扵田家村落风景固为独歩有村医村学田家娶妇村落祀神移居丰社等图传扵丗僧令宗广汉人工画佛道人物成都大慈寺三学院并掲帝堂有画壁道士李八师卭州依政人扵本县崇圣观披挂工画道门尊像青城山丈人观亦有画壁刘道士建康人工画佛道鬼神落笔遒怪江南寺观时见其迹尤爱画甘露佛多传扵丗独工传冩者七人牟谷髙太沖尹质欧阳黉元霭维真何充牟谷不知何许人工相术善传冩太宗朝为图画院祗候端拱𥘉诏令随使者徃交趾国冩安南王黎桓及诸陪臣真像畱止数年旣还属宫车晏驾未蒙恩旨间居阊阖门外乆之真宗幸建隆观谷乃以所冩太宗御容张扵户内上见之敕中使収赴行在诘其所由谷具以实对上命释之时太宗御容巳令无霭冩毕乃更令谷冩正面御容㝷授翰林待诏能冩正面唯谷一人而巳髙太沖江南人工传冩事李中主为翰林待诏甞冩李中主真得其神思尹质蜀人工传冩甞冩燕王真颇蒙顾遇有药王像孙思邈像并画猴传扵丗欧阳黉京师人工传冩宗侯贵戚多所延请其艺与僧维眞相抗余无出其右者僧元霭蜀人自㓜入京依㝎力院轮公落发妙工传写为太宗朝供奉一日在禁中传冩为一小黄门毁辱遍问同列无肯言其姓名者乃草一头子怀之见都知李神福诉以毁辱之事神福曰小底至多不得其名谁受其责霭乃探懐中所草头子示之李一见嗟讶曰此邓某也何其仓䘚之间传冩如此之妙因召邓责诮伏过而去僧维真嘉禾人工传冩甞被旨冩仁宗英宗御容赏赉殊厚元霭之继矣名公贵人多召致传冩尤以善冩贵人得名何充姑苏人工传冩擅艺东南无出其右者图画见闻志卷第三此元人抄本图画见闻志三卷余向从东城故家收淂者也因其残本未及列入甲等顷承周香严以残宋刻本后三卷见遗与此适爲合壁虽各自不全而元抄宋刻不皆古香馣霭令人珍惜无比乎因宋刻本与此长短不齐遂损此旧装以期画一上下方各以余纸䕶之俾两书原纸不伤而外观整齐扵古书旧装名为损而实则益也己未五月荛圃记图画见闻志图画见闻志卷四图画见闻志第四纪艺下山水门范寛刘永王端翟院深燕贵许道宁纪眞黄怀玉啇训丘讷庞崇穆李隐髙克明屈鼎郝锐梁忠信李宗成郭熈董赟侯封符道隐择仁巨然继肇范寛字中立华原人工画山水理通神会竒能絶世体与关李特异而格律相抗寛仪状峭古进止踈野性嗜酒好道甞往来雍雒间天圣中犹在耆旧多识之有冒雪髙峯四时山水并故事人物传于世刘永京师人工画山水始师僧德符画松石后遍求诸家山水採其所长而傚之及见荆浩之迹乃知诸家有所未尽一日复覩关同画俄叹曰是乃得名至艺者乎向所谓登东山而小鲁遂捐弃余学专法关氏果遂升堂驰名当代矣有瀑泉屏风四时山水山居诗意等圗传于世王端字子正瓘之子工画山水专学关同得其要者惟刘永与端耳相国寺浄土院旧有画壁惜乎主僧不鉴遂至杇墁端虽以山水着名然于佛道人马自爲絶格兼善传冩甞冩真庙御容称旨授三班奉职有佛道功德故事人物四时山水传于世翟院深北海人工画山水学李光丞院深少爲本郡伶官一日府会院深击鼔忘其节奏部长按举其罪太守面诘之院深乃曰院深虽贱品天与之性好画山水向击鼔次偶见云耸竒峯堪爲画范难明两视忽乱五声太守嘉而释之院深学李光丞爲酷似但自创意者觉其格下专临模者往往乱真燕贵本隷尺籍工画山水不专师法自立一家规范大中祥符𥘉建玉清昭应宫贵预役焉偶暇日画山水一幅人有告董役刘都知者因奏𥙷圗画院祗候实精品也吕文靖宅㕔后屏风乃贵所画亦有圗轴传于丗许道宁长安人工画山水学李光丞始尚矜谨老年唯以笔画简快爲已任故峯峦峭抜林木劲硬别成一家体故张文懿赠诗曰李成谢丗范寛死唯有长安许道宁非过言也长安凉榭中冩终南太华二壁今存有山水寒林临深履薄早行诗意潘阆倒骑驴等圗传于丗纪真黄怀玉并工画山水学范寛逼真商训工画山水亦学寛但皴淡山石圗冩林木皆不及纪与黄也丘讷河南雒阳人工画山水体近许道宁笔气不逮而用墨过之庞崇穆右北平人工画山水始建玉清昭应宫召崇穆画山水数壁能爲群峯列岫云烟聚散之象功毕上欲旌以画院之职乃遯去不仕李隐五原人工画山水大中祥符末营会灵观命隐冩五岳山形于壁及画山水于五殿屏扆观其危峯叠嶂逺水踈林可谓尽美矣然而钩描笔困枪淡墨焦斯爲未至尔髙克明京师人仁宗朝爲翰林待诏工画山水採撷诸家之美叅成一艺之精团扇卧屏尤长小景但矜其巧宻殊乏飘逸之妙屈鼎京师人仁宗朝爲圗画院祗候工画山水得燕贵之彷彿庞相第屏风乃鼎所画郝锐不知何许人工画山水人或称之而未见其迹梁忠信京师人仁宗朝爲圗画院祗候工画山水体近髙克明而笔墨差嫰又寺宇过盛栈道兼繁人或讥之也以上各有圗轴传于丗李宗成鄜畤人工画山水寒林学李成破墨润媚取象幽竒林麓江臯尤爲尽善枢府东㕔有大溅扑屏风乃宗成所画有风雨江山拜月圗四时山水松栢寒林等传于世郭熈河阳温人今爲御书院艺学工画山水寒林施爲巧赡位置渊深虽复学慕营丘亦能自放匈臆巨障髙壁多多益壮今之世爲独絶矣董赟颕川长社人工画山水寒林学志精勤毫锋老硬但噐类近俗格致非髙侯封邠人今爲圗画院学生工画山水寒林始学许道宁不能践其老格然而笔墨调润自成一体亦郭熈之亚符道隐长安人工画山水寒林学无师法多从已见当其合作亦有可观永嘉僧择仁善画松初採诸家所长而学之后梦吞数百条龙遂臻神妙性嗜酒毎醉挥墨于绡纨粉堵之上醒乃添𥙷千形万状极于竒怪曽饮酒永嘉市醉甚顾新泥壁取拭盘巾濡墨洒其上明日少増修爲狂枝枯枿画者皆伏其神笔钟陵僧巨然工画山水笔墨秀润善爲烟岚气象山川髙旷之景但林木非其所长随李主至阙下学士院有画壁兼有圗轴传于世呉僧继肇工画山水与巨然同时体虽相类而峯峦稍薄怯也相国寺资圣阁院有所画屏风花鸟门黄居寀刘賛夏侯延祐丘庆余髙怀寳徐熈徐崇矩徐崇嗣唐希雅唐宿唐忠祚解处中祁序陶裔母咸之传文用刘梦松刘文惠李符李怀衮王晓赵昌王友镡宏易元吉崔白崔悫艾宣李吉侯文庆董祥葛守昌李祐丁贶阎士安居宁慧崇何尊师牛戬黄居寀字伯鸾筌之季子也工画花竹翎毛黙契天眞冥周物理始事孟蜀爲翰林待诏与父筌俱蒙恩遇圗画殿庭墙壁宫闱屏障不可胜纪学士徐光溥甞献秋山圗歌以美之曽于彭州栖眞观壁画水石一堵自未至酉而毕观者莫不叹其神速且妙也干德乙丑歳随蜀主至阙下太祖旧知其名㝷眞命太宗皇帝尤加睠遇供进圗画恩宠优异仍委之搜访名踪铨定品目居寀状太湖石尤过乃父有四时山景花竹翎毛鹰鹘犬兎湖滩水石春田放牧等圗传于世刘賛蜀人工画花竹翎毛兼长龙水迹意兼美名播蜀川夏侯延祐蜀郡人工画花竹翎毛师黄筌粗得其要始事孟蜀爲翰林待诏旣归朝拜眞命爲圗画院艺学各有圗轴传于世丘庆余潜之子工画花竹翎毛兼长草虫墨彩俱媚风韵尤髙有四时花鸟蜂蝉竹枝等传于世髙怀宝怀节之弟工画花竹翎毛草虫𬞞菓颇臻精妙与兄怀节同时入仕爲圗画院祗候髙氏自道兴至二子凢四世皆以画进虽曰艺成然而不坠家声赏延于世可佳矣徐熈钟陵人世爲江南仕族熈识度闲放以髙雅自任善画花木禽鱼蝉蝶𬞞果学穷造化意出古今徐铉云落墨爲格杂彩副之迹与色不相隐映也又熈自撰翠微堂记云落笔之际未甞以傅色晕淡细碎爲功此眞无愧于前贤之作当时巳爲难得李后主爱重其迹开寳末归朝悉贡上宸廷藏之秘府亦有寒芦野鸭花竹杂禽鱼蠏草虫𬞞苗果蓏并四时折枝等圗传于世徐崇矩徐崇嗣并熈之孙善继先志克着佳声唐希雅嘉兴人妙于画竹兼工翎毛始学李后主金错刀书遂縁兴入于画故爲竹木多颤掣之笔萧踈气韵无谢东海矣徐铉云翎毛粗成而巳精神过之唐宿唐忠祚并希雅之孙夙擅家声皆跻妙格解处中江南人事李后主爲翰林司艺特于画竹尽婵姢之妙但间泊翎毛颇亏形似耳祁序江南人工画花竹翎毛兼长水牛郁有髙致也陶裔京兆鄠人工画花竹翎毛形制设色亚于黄筌眞宗朝爲圗画院祗候祥符中画御座屏扆称㫖㝷改翰林待诏母咸之江南人工画朝鸡妙冠一时传文用京师人工画花竹翎毛有黄氏之风特精野雉鹌鹑能辨四时毛彩刘梦松江南人善画水墨花鸟随冝取象如施衆形刘文惠不知何许人善画花竹翎毛传彩虽勤而气格伤懦李符襄阳人工画花竹翎毛彷彿黄体而丹青雅淡别是一种风格然于翎毛骨气间有得失耳李怀衮蜀郡人工画花竹翎毛学黄氏与夏侯延祐不相上下今陈康肃第屏风乃怀衮所画王晓鲁郡泗水人善画鹰鹞柘棘师郭干晖而游其藩赵昌字昌之广汉人工画花果其名最着然则生意未许全株折枝多从定本惟于传彩旷代无双古所谓失于妙而后精者也昌兼画草虫皆云尽善茍圗禽石咸谓非精昌家冨晚年复自购己画故近世尤爲难得王友汉州人少隷本郡克宁军籍工画花果师赵昌爲髙足虽穷传彩之功终乏润泽之妙镡宏成都人工画花果复师王友𥘉云齿教后即肩随矣以上各有圗轴传于世易元吉字庆之长沙人灵机深敏画制优长花鸟蜂蝉动臻精奥始以花果专门及见赵昌之迹乃叹服焉后志欲以古人所未到者驰其名遂冩獐猿甞游荆湖间入万守山百余里以觇猿狖獐鹿之属逮诸林石景物一一心传足记得天性野逸之姿寓宿山家动经累月其欣爱勤笃如此又甞于长沙所居舎后䟽凿池沼间以乱石丛花踈篁折苇其间多蓄诸水禽毎穴䆫伺其动静游息之态以资画笔之妙治平甲辰歳景灵宫建孝严殿乃召元吉画迎釐齐殿御扆其中扇画太湖石仍冩都下有名鹁鸽及雒中名花其两侧扇画孔雀又于神游殿之小屏画牙獐皆极其思元吉始蒙其召也欣然闻命谓所亲曰吾平生至艺于是有所显发矣未几果勑令就开先殿之西庑张素画百猨圗命近要中贵人领其事仍先给粉墨之资二百千画猨才十余枚感时疾而卒元吉平日作画格实不群意有踈宻虽不全拘师法而能伏义古人是乃超忽时流周旋善誉也尚使元吉卒就百猨当有遇于人主然而遽䘮其命矣夫有獐猿孔雀四时花鸟冩生𬞞果等传于丗崔白字子西濠梁人工画花竹翎毛体制清赡作用䟽通虽以败荷凫鴈得名然于佛道鬼神山林人兽无不精絶凢临素多不用杇复能不假直尺界笔爲长絃挺刃熈宁𥘉命白与艾宣丁贶葛守昌画垂拱殿御扆鹤竹各一扇而白爲首出后恩𥙷圗画院艺学白自以性踈阔度不能执事固辞之于时上命特免雷同差遣非御前有㫖母召出于异恩也然白之才格有迈前脩但过恃主知不能无颣相国寺廊之东壁有炽盛光十一曜坐神等廊之西壁有佛一铺圎光透彻笔势欲动北都大安寺许昌湖亭皆有画壁及甞见败荷雪鴈四时花鸟谢安登山子猷访戴等圗多遇合作崔悫字子中白之弟也今爲左廷直工画花竹翎毛状物布景与白相类甞观败荷雪鴈及四时花竹风范清懿动多新巧有时作隔芦睡鴈尤多意思艾宣钟陵人工画花竹翎毛孤标髙致别是风规败草荒榛尤长野趣鹌鹑一种特见精絶李吉京师人甞爲圗画院艺学工画花竹翎毛学黄氏爲有功后来院体未有继者侯文庆京师人今爲翰林待诏工画草虫及冩𬞞菜体尚精谨殊乏生气董祥京师人今爲翰林待诏工画花木有瑠璃瓶中杂花折枝人多爱之葛守昌京师人今爲圗画院祗候工画花竹翎毛兼长草虫𬞞菜李祐河内人丁贶濠梁人皆工画花竹翎毛各有所长求之才格难乎其人也阎士安陈州宛丘人以医术爲助教工画墨竹笔力老劲名着当时每于大卷髙壁爲不尽景或爲风势甚有意趣复爱作墨蠏蒲藻等闲而成爲人所重也僧居宁毗陵人妙工草虫其名借甚甞见水墨草虫有长四五寸者题云居宁醉笔虽伤大而失眞然则笔力劲俊可谓稀竒梅圣俞赠诗云草根有纎意醉墨得已熟好事者毎得一扇自爲珍物建阳僧慧崇工画鵞鴈鹭鸶尤工小景善爲寒汀逺渚萧洒虚旷之象人所难到也何尊师阆中人善画猫儿今爲难得道士牛戬河内人工画翎毛多冩班鸠野鹊但柘棘不甚精髙以上各有圗轴传于丗杂画门卑显张翼张戡丘士元裴文睍胡九龄冯清包贵包鼎赵邈龊辛成冯进成呉进呉怀董羽任从一赵干曹仁熈荀信戚文秀路衙推杨挥朱澄徐易徐白刘文通蔡润蒲永昇何覇张经支选藴能吕拙赵裔邓隐卑显不知何许人眞宗朝爲翰林待诏工画马有韩干之风而笔力劲健有按御马圗伯乐相马秣马渲马等圗传于丗张翼一名钤豳国人工画蕃马师赵光辅得其笔法但状彼胡人不能酷似耳张戡瓦桥人工画蕃马居近燕山得胡人形骨之妙尽戎衣鞍勒之精然则人称髙名马亏先匠今时爲独歩矣丘士元不知何许人工画水牛精神形似外特有意趣裴文睍京师人仁宗朝爲翰林待诏工画水牛骨气老重札渲谨宻亦一代之佳手也胡九龄绛人工画水牛笔弱于裴而意特萧洒爱作临水倒影牛人多称之冯清陜郡阌郷人善画橐駞兼工平画景灵宫北廊墻壁道经变相乃清之笔包贵宣城人善画虎名闻四逺丗号老包也包鼎贵之子虽从父训抑又次焉子孙袭而学者甚衆虽非类犬然终不能践贵鼎之阈矣以上各有圗轴传于丗赵邈龊性惟质鲁不善修饰故人号爲邈龊妙工画虎有伏崖啸风䑛掌等虎传于丗辛成不知何许人亦以画虎闻于时冯进成江南人善画犬兎笔迹缜细呉进呉怀并江南人善画龙水董羽毗陵人有邓艾之疾语不能出俗号董哑子善画龙水海鱼始事江南爲翰林待诏旣归朝领真命爲圗画院艺学钟陵清凉寺有李中主八分题名李箫逺草书羽画海水爲三絶又画李后主香花阁圗屏及归朝后太宗甞令画端拱楼下龙水四壁极其精思及画玉堂屋壁海水见存羽始𬒳命画端拱楼龙水凢半载功毕自谓即拜恩命一日上与嫔御登楼时皇子尚㓜见画壁惊畏啼唿亟令杇镘羽卒不受赏亦其命也任从一京师人仁宗朝爲翰林待诏工画龙水海鱼爲时推赏旧有金明池水心殿御座屏扆画出水金龙势力遒怪今建隆观翊教院殿后有所画龙水二壁赵干江南人工画水事江南爲画院学生曹仁熈毗陵人工画水善爲惊涛怒浪驰名江介荀信江南人工画龙水真宗朝爲翰林待诏天禧中甞𬒳旨画㑹灵观御座屏扆看水龙妙絶一时后移入禁中戚文秀工画水笔力调畅甞观所画清济灌河圗旁题云中有一笔长五丈旣㝷之果有所谓一笔者自边际起通贯于波浪之间与衆毫不失次序超腾回折实逾五丈矣路衙推不知何许人善画鱼体致纯古以上各有圗轴传于世朱澄事江南爲翰林待诏工画屋木李中主保大五年甞令与髙太冲等合画雪景宴圗时称絶手杨挥江南人善画鱼人称之而未见其迹徐易暨弟白海州人并工画鱼精宻形似绰有可观易兼工杂画尤能篆隷今爲御书院艺学刘文通京师人善画屋木当代称之眞宗朝爲圗画院艺学甞𬒳㫖冩玉清昭应宫七贤阁兼预画壁爲优等蔡润钟陵人工画舩水始随李主至阙下八作司彩画匠人后因画舟车圗进上上方知其名遂𥙷画院之职后令画楚王渡江圗藏于内府以上各有圗轴传于世蒲永昇成都人性嗜酒放浪善画水人或以势力使之则嘻笑舍去遇其欲画不择贵贱苏子赡内翰甞得永昇画二十四幅每观之则隂风袭人毛发爲立子瞻在黄州临臯亭乗兴书数百言寄成都僧惟简具述其妙谓董戚之流爲死水耳何覇不知何许人工画舩水其名尤着有潇湘逢故人舶客等圗传于世张经姑苏人善杂画尤精传模支选不知何许人仁宗朝爲圗画院祗候工画太平车及江州车又画酒肆边绞缚楼子有分踈界画之功兼工杂画浙阳僧藴能工杂画错揔万彚无不兼通然絶佳者未易多得道士吕拙京师人工画屋木至道中爲圗画院祗候时方建上清宫拙因画郁罗霄台様进上恩改翰林待诏不就愿于本宫爲道士㝷得披挂仍赐紫衣拙画屋木絶妙然多以人物繁杂爲累以上各有圗轴传于世赵裔不知何许人工杂画兼长佛道人物学朱繇用笔少亚而传彩爲精有十现老君像苏逹挐太子变相士女看花等圗并四时花鸟传于世邓隐梓州人工杂画兼佛像鬼神本州州宅有画天王壁并牛头寺画罗汉皆妙及有山水花鸟传于世圗画见闻志卷第四图画见闻志图画见闻志卷五圗画见闻志卷第五故事拾遗八骏圗谢元深滕王阎立本鹤画呉道子金桥圗先天菩萨资圣寺浄城寺西明寺相蓝十絶王维三花马崔圎周昉张璪石桥圗桞公权㑹昌废壁西园圗雪诗圗郑賛卢氏宅赵嵒刘彦齐常生八骏圗旧称周穆王八骏日驰三万里晋武帝时所得古本乃穆王时画黄素上爲之腐败昬溃而骨气宛在逸状竒形实亦龙之类也遂令史道硕模冩之宋齐梁陈以爲国寳隋文帝㓕陈圗书散逸此画爲贺若弼所得齐王暕知而求得之荅以骏马四十蹄美锦五十叚后复进献炀帝至唐贞观中勑借魏王泰因而传模于世其一曰渠黄尾赤项下至肚红而蹄黒其二曰山子尾黒项下至肚红而蹄黒其三曰盗骊尾黒项下至肚红而鬛絶少也其四曰緑耳尾黒而虬项下至肚红而蹄黒其五曰赤骥尾赤而黄项下至肚红而蹄黒其六曰骝其七曰踰轮尾黒而虬项下至肚红而蹄黒额上其八曰白尾红项下至肚红而蹄黒音义谢元深唐贞观三年东蛮谢元深入朝冠乌熊皮冠以金络额毛帔以韦爲行縢着履中书侍郎颜师古奏言昔周武王治致太平逺国归𣢾周史乃集其事爲王㑹篇今圣德所及万国来朝卉服鸟章俱集蛮邸实可圗冩贻于后以彰怀逺之德上从之乃命阎立德等圗画之滕王唐滕王元婴髙祖第二十二子也善画蝉雀花卉而史传不载惟张彦逺历代名画记中书之及覩王建宫词云内中数日无宣唤传得滕王蛱蝶圗乃知其善画也阎立本唐阎立本至荆州观张僧繇旧迹曰定虚得名耳明日又往曰犹是近代佳手明日往曰名下无虚士坐卧观之留宿其下十余日不能去又僧繇曽作醉僧圗传于世长沙僧怀素有诗云人人送酒不曽沽终日松间系一壶草圣欲成狂便发真堪画入醉僧圗然道士每以此嘲僧群僧于是聚镪数十万求立本作醉道圗并传于代鹤画黄筌冩六鹤其一曰唳天其二曰警露其三曰啄苔其四曰舞风其五曰䟽翎其六曰顾歩后軰丹青则而象之杜甫诗称薛公十一鹤皆冩青田眞恨不见十一之势复何如也呉道子开元中将军裴旻居䘮诣呉道子请于东都天宫寺画神鬼数壁以资冥助道子荅曰吾画笔乆废若将军有意爲吾纒结舞劒一曲庶因勐励以通幽冥旻于是脱去缞服若常时装束走马如飞左旋右转掷劒入云髙数十丈若电光下射旻引手执鞘承之劒透室而入观者数千人无不惊慄道子于是援毫图壁飒然风起爲天下之壮观道子平生绘事得意无出于此金桥圗金桥圗者唐明皇封㤗山回车驾次上党潞之父老负檐壷浆逺近迎谒帝皆亲加存问受其献馈钖赉有差其间有先与帝相识者悉赐以酒食与之话旧故所过村部必令询访孤老䘮疾之家加吊恤之父老欣欣然莫不瞻戴叩乞驻留焉及车驾过金桥御路萦转上见数十里间旗纛鲜华羽卫齐肃顾左右曰张说言我勒兵三十万旌旗径千里挟右上党至于太原眞才子也帝遂召呉道子韦无忝陈闳令同制金桥圗御容及帝所乗照夜白马陈闳主之桥梁山水车舆人物草木鸷鸟噐仗帷幕呉道子主之狗马驴骡牛羊橐駞猴兎猪之属韦无忝主之圗成时谓三絶焉先天菩萨有先天菩萨帧本起成都妙积寺唐开元𥘉有尼魏八师者常念大悲呪有双流县民刘乙小字意儿年十一歳自言欲事魏尼尼始不纳遣亦不去常于奥室坐禅尝白魏云先天菩萨见身此地遂筛灰于庭一夕有巨迹长数尺伦理成就意儿因谒画工随意设色悉不如意有僧法成者自云能画意儿常合仰祝然后指授之仅十稔功方就后塑先天菩萨像二百四十二首首如塔势分臂如蔓所画様凢十五卷有柳七师者崔宁之甥分三卷往上都流行时魏奉古爲长史得其様进之后因四月八日复赐髙力士今成都者是其次本资圣寺资圣寺中䆫间呉道子画髙僧韦述讃李严书中三门外两面上层不知何人画人物颇类阎笔寺西廊北隅杨坦画近塔天女明睇将瞬团塔院北堂有鐡观音髙三丈余观音院两廊四十二贤圣韩干画元载讃东廊北壁散马不意见者如将嘶蹀圣僧中龙树啇郍和脩絶妙团塔上菩萨李嗣眞画四面花鸟边鸾画当中药上菩萨顶上茸葵尤佳塔中藏千部法华经词人作诸画聮句浄城寺净城寺者本唐太穆皇后宅后舍爲寺寺僧云三阶院门外是神尧皇帝射孔雀处西禅院门外有游目记碑云王昭隐画门西里面和脩吉龙王有灵及门内西壁有画光目药义部落絶竒鬼首上蟠虵可惧东廊有张璪画林石险怪西廊万菩萨院门里南壁有皇甫轸画鬼神及鵰鵰若脱壁轸与呉道子同时呉以其艺逼已募人刺杀之西明寺唐西明慈恩寺率多名贤书画慈恩塔前壁上有画湿耳师子跌心花爲时所重圣善敬爱两寺皆有古画圣善寺木塔有郑广文书画敬爱寺山亭院壁上有画雉若眞砂子上有时贤题名及诗什甚多相蓝十絶大相国寺碑称寺有十絶其一大殿内弥勒圣容唐中宗朝僧惠云于安业寺铸成光照天地爲一絶其二睿宗皇帝亲感梦于延和元年七月二十七日改故建国寺爲大相国寺睿宗御书牌额爲一絶其三匠人王温重装圣容金粉肉色并三门下善神一对爲一絶其四佛殿内有呉道子画文殊维摩像爲一絶其五供奉李秀刻佛殿障日九间爲一絶其六明皇天宝四载乙酉岁令匠人边思顺修建排云寳阁爲一絶其七阁内西头有陈留郡长史乙速令孤爲功德主时令石抱玉画护国除灾患变相爲一絶其八西库有明皇先勑车道政往于阗国传北方毗沙门天王様来至开元十三年封东岳时令道政于此依様画天王像爲一絶其九门下有瓌师画𣑽王帝释及东廊障日内画法华经二十八品功德变相爲一絶其十西库北壁有僧智俨画三乗因果入道位次圗爲一絶也王维唐王维右丞字摩诘少以词学知名有髙致信佛理蓝田南置别业以水木琴书自娱善画山水人物笔踪雅壮体渉古今甞于清源寺壁画辋川圗巖岫盘郁云水飞动自制诗曰当世谬词客前身应画师不能舍余习偶𬒳时人知又甞至招国坊庾敬休宅见屋壁有画按乐圗维孰视而笑或问其故维荅曰此所奏曲适到霓裳羽衣第三叠第一拍也好事者集乐工验之无一差者三花马唐开元天寳之间承平日乆丗尚轻肥三花饰马旧有家藏韩干画贵戚阅马圗中有三花马兼曽见苏大叅家有韩干画三花御马晏元献家张萱画虢国出行圗中亦有三花马三花者剪騣凶爲三辨白乐天诗云鳯牋书五色马鬛剪三花崔圎唐安禄山之䧟两京也王维郑䖍张通皆处贼庭洎尅复之后朝廷未决其罪俱囚于杨国忠之旧第崔圎相国素好画因召于私第令画数壁当时皆以圎勲贵莫二望其救解故运思精深颇极能事后皆从寛典至于贬窜必获善地周昉唐周昉善属文穷丹青之妙多游卿相间贵公子也兄皓善骑射随哥舒翰征吐蕃收石堡城以功爲执金吾德宗建章明寺召皓云闻卿弟善画欲使之画章明寺壁卿特爲言之又经数月再召之昉乃就事落土之际都人士庻观者以万数其间鉴别之士有称其善者或指其瑕者昉随日改定月余是非语絶无不叹其神妙郭汾阳婿赵纵侍郎甞令韩干冩眞衆称其善后复请昉冩之二者皆有能名汾阳尝以二画张于坐侧未能定其优劣一日赵夫人归宁汾阳问曰此画谁也云赵郎也复曰何者最似云二画皆似后画者爲佳盖前画者空得赵郎状貌后画者兼得赵郎情性笑言之姿尔后画者乃昉也汾阳喜曰今日乃决二子之胜负于是令送锦綵数百疋以酬之昉平生画墙壁卷轴甚多贞元间新罗人以善价收置数十卷持归本国张璪唐张璪贠外画山水松石名重于世尤于画松特出意象能手握双管一时齐下一爲生枝一爲枯榦势凌风雨气傲烟霞分郁茂之荣柯对轮囷之老枿经营两足气韵双髙此其所以爲异也璪甞撰绘境一篇言画之要诀初毕宏庶子擅名于代一见璪画惊叹之璪又有用秃笔或以手模绢素而成画者因问璪所授璪曰外师造化中得心源毕君于是阁笔建中末曽于长安平康里张氏第画八幅山水障破墨未了值朱泚之乱京城搔动璪亦登时逃去其家人见在桢苍忙掣落此障最见璪用思处又有一士人家曽请璪画林石一障士人云亡有兵部李约贠外好画成癖知而购之其家弱妻巳练爲衣里矣惟得两幅双栢一石在焉李嗟惋乆之作练桧记述张画意词多不载石桥圗保寿寺本髙力士宅天寳九载舍爲寺初铸钟成力士设斋庆之举朝毕至一击百千有规其意连击二十杵者其经藏阁规模危巧两塔上火珠受十余斛文宗朝有河阳从事李涿者性好竒古与寺僧善甞与之同观寺库中旧物忽于破瓮内得物如𬒳幅裂污坌触而尘起涿徐视之乃画也因以州县圗三及绢三十疋换之令家人装治幅长丈余因持访于常侍栁公权乃知张萱所画石桥圗明皇赐力士因留寺中也后爲鬻画人宗牧言于左军忽一日有中使至涿第宣勑取之即时进入禁中帝好古见之大恱命张于云韶院柳公权唐柳公权名节文行着在简䇿志耽书学不能治生爲勲戚家碑版问遗歳时鉅万多爲主藏者海鸥龙安所窃别贮酒噐杯盂一笥缄滕如故其噐皆亡讯海鸥乃曰不测其亡公权哂曰银杯羽化耳不复更言所寳惟笔砚圗书自扄鐍之会昌废壁唐李德𥙿鎭浙西日于润州建功德佛宇曰甘露寺当㑹昌废毁之际奏请独存因尽取管内废寺中名贤画壁置之甘露乃晋顾凯之戴安道宋谢灵运陆探㣲梁张僧繇隋展子䖍唐韩干呉道子画又成都静德精舎有薛稷画杂人物鸟兽二壁有胡氏嗜古好竒惜少保之迹将废乃募壮夫操斤力剟于頽坌之际得像三十七首马八蹄又于福圣寺得展子䖍天乐部二十五身悉䧟于屋壁号宝墨亭司门外郎郭圎作记自是长者之车益满其门矣西园圗清夜游西园圗者晋顾长康所画有梁朝诸王跋尾处云圗上若干人并食天厨唐贞观中禇河南装背题处具在其圗本张维素物传至相国张弘靖家弘靖元和中忽奉诏取之是时并钟元常书道德经一部同进入内后中贵人崔谭峻自禁中将出复流落人间有张维素子周封泾州从事帙满居京一日有人将此圗求售周封惊异之遽以绢数疋易得经年忽闻𣢾门甚急问之见数人同称仇中尉愿以三百素易公清夜游西园圗周封惮其迫胁遽以圗授之翊日果赍绢至后方知其伪乃是一豪士求江淮大盐院时王涯判盐鐡酷好书画谓此人曰爲余访得清夜游西园圗当遂公所请因爲计取之耳及十家事起后流落一粉铺家未几爲郭承嘏侍郎阍者以钱三百市之以献郭公郭公卒又流传至令狐相家一日宣宗问相国有何名画相国具以圗对既而复进入内雪诗圗唐郑谷有雪诗云乱飘僧舎茶烟湿宻洒歌楼酒力㣲江上晚来堪画处渔人披得一簔归时人多传诵之叚賛善善画因採其诗意景物圗冩之曲尽萧洒之思持以赠谷谷珍领之复爲诗寄谢云賛善贤相后家藏名画多留心于绘素得事在烟波属兴同吟咏功成更琢磨爱余风雪句幽絶冩渔蓑李益者肃宗朝宰相揆之族子登进士第有才思长于歌诗有征人歌早行篇好事者尽圗冩爲屏障如回乐峯前沙似雪受降城外月如霜之句是也郑賛唐外郎荥阳郑賛宰万年日有以贼名而荷校者賛命取所盗以视则烟晦古丝三四幅齐罽裁褾班鼊皮轴之曰是画也太尉李公所寳惜有賛皇圗篆存焉当时人以七万购献于李公者遂得渠横梁倅职后因岀妓复落民间今幸其妓人不鉴以卑价市之后妓人自他所得知其本直因归诉请以所亏价书罪賛不得决时延寿里有水墨李处士以精别画品游公卿门召使辨之李瞪目三叹曰韩展之上品也虽黄沙之情巳具而丹笔之断尚疑㑹有赍籍自禁军来认者賛以且异姦盗非愿荷留因并画桎送之后永亡其耗卢氏宅唐德州刺史王倚家有笔一管稍麁于常用笔管两头各出半寸巳来中间刻徙军行一铺人马毛发亭台逺水无不精絶毎一事刻从军行诗两句若庭前琪树巳堪攀塞外征人殊未还是也似非人功其画迹若粉描向明方可辨之云用䑕牙雕刻故崔鋋郎中文集有王氏笔管记体类韩退之记画倚之子绍孙博雅好古善琴阮其所居乃卢氏旧宅在洛中归德坊南街㕔屋是杏木梁西壁有韦旻郎中画散马七疋东壁有张长史草书数行长史世号张顚宅之东果园两京新记所载是马周旧宅赵嵒梁驸马都尉赵嵒酷好绘事兼闲小笔偶唐末乱世独推至鉴人有鬻画者则必以善价售之不较其多少繇是四逺向风抱画者歳无虚日复以亲贵擅权凢所依附率多以法书名画爲贽故画府秘藏圗轴仅五千余卷时称盛焉暇日亦多自倣前贤名迹动成卷轴每延致艺士辐凑门馆各取其所长而厚遇之然多不迨已也亦未始面加雌黄荒浅甚者自慙而退食客常至百余人其间亦多琴棊道术髙雅之流时衣冠士族尚有唐之遗风也以画见留者惟胡翼王殷二人而巳尝令胡翼品第画府之优劣中品已下或有未至者即指示令毉去其病或用水刷或以粉涂有经数次方合其意者时人谓之赵家画选场其精别如此刘彦齐梁千牛卫将军刘彦齐善画竹爲时所称世族豪右袐藏书画虽不及天水之盛然好重鉴别可与之争衡矣本借贵人家圗画臧赂掌画人私岀之手自传模其间用旧褾轴装治还伪而留眞者有之矣其所藏名迹不啻千卷每暑伏晒曝一一亲自卷舒终日不倦能自品藻无非精当故当时识者皆谓唐朝呉道子手梁朝刘彦齐眼也常生王先主旣下蜀城谒僖宗御容于时绘壁百僚咸在惟不见田令孜陈太师因问何不冩貌彼二人左右对以近方涂㓕先主曰不然吾与陈田本无雠恨圗霸之道披此血刃岂与丹青爲参啇乎遽命工重冩之待诏常生曰不必援毫乃挼皂荚水洗壁而风姿宛然先主嘉赏之赐以金帛也常生传神素号絶手自云我画壁除摧圯搨烂外雨淋水洗断无剥落先是诗僧贯休能画谓常生曰贫道观画多矣如吾子所画前无来人后无继者其见赏如此圗画见闻志卷第五图画见闻志图画见闻志卷六圗画见闻志卷第六近事玉堂故事枢宻楚公苏氏圗画王氏圗画秋山圗恩赐种放卧云圗觉称画慈氏像千角鹿圗训鉴圗五客圗退思巖张氏圗画丁晋公闘牛画玉画义董羽壁没骨圗孝严殿相国寺王舎城寺应天三絶八仙眞钟馗様赏雪圗南庄圗李王印篆铺殿花常思言髙丽圗术画玉堂故事太祖平江表所得圗画赐学士院𥘉有五十余轴及景德咸平中只有雨村牧牛圗三轴无名氏寒芦野鴈三轴徐熈笔五王饮酪圗二轴周文矩笔悉令重装背焉玉堂后北壁两堵董羽画水正北一壁呉僧巨然画山水皆有逺思一时絶笔也有二小壁画松不知谁笔亦妙今并在焉枢宻楚公江表用师之际故枢宻使楚公适典维杨于时调发军饷供济甚广上録其功将议进拜公自陈愿寝爵赏闻李煜内库所藏书画甚冨輙祈恩赐上嘉其志遂以名笔仅百卷赐之往往有李主圗篆暨唐贤跋尾苏氏圗画苏大叅雅好书画风鉴明逹太平兴国初江表平上以金陵六朝旧都复闻李氏精博好古艺士云集首以公倅是邦因喻㫖搜访名贤书画后果得千余卷上进旣称㫖乃以百卷赐之公后入拜翰林承㫖启沃之余且复语及圗画于时勑借数十品于私第未几就赐焉至今苏氏法书名画最爲盛矣王氏圗画王文献家书画繁冨其子贻正继爲好事甞往来京雒间访求名迹充牣巾衍太宗朝甞表进所藏书画十五卷㝷降御扎云卿所进墨迹并古画复遍看览俱是妙笔除留墨迹五卷古画三卷领得外其余却还卿家付王贻正其余者乃是王羲之墨迹晋朝名臣墨迹王徽之书唐阎立本画老子西昇经圗薛稷画鹤凢七卷犹子涣遂得模诏扎刋于翠琰秋山圗太平兴国中袐阁曝画时陶谷爲翰长因展秋山圗一面令黄居宷品第之居寀一见动容曰此圗实居寀与父筌奉孟主命同画以荅江南信弊绢缝中有居寀父子姓名视之果验曾有人于向文简家见十二幅圗花竹禽鸟泉石地形皆极精妙上题云如京副使臣黄筌等十三人合画圗之角却有江南印记乃是孟氏赠李主之物也文简薨其圗不知所在恩赐种放眞宗祀汾隂还驻跸华隂因登亭望莲花峯忽忆种放居是山亟令中贵人裴愈召之时放称疾不应召上笑而止因问愈曰放在家何爲耶愈对曰臣到放所居时㑹放在草㕔中看画水牛二轴上顾谓侍臣曰此髙尚之士怡性之物也遂按行在所见扈从圗轴得四十余卷尽令愈往赐之皆名纵古迹也卧雪圗丁晋公典金陵陛辞之日眞宗出八幅袁安卧雪圗一面其所画人物车马林石庐舎靡不臻极作从者苦寒之态意思如生旁题云臣黄居寀等定到神品上但不书尽人姓名亦莫识其谁笔也上宣谕晋公曰卿到金陵日可选一絶景处张此圗晋公至金陵乃于城之西北隅搆亭曰赏心危耸清旷势出尘表遂施圗于巨屏到者莫不以此爲佳观歳月旣乆缣素不无败裂由是往往爲人刲窃后王君玉宻学出典是邦素闻此圗甚竒下车之后首欲纵观乃见窃以殆尽嗟惋乆之乃诗于壁其警句云昔人巳化嘹天鹤往事难㝷卧雪圗觉称画大中祥符𥘉有西域僧觉称来舘于兴国寺之传法院其僧通四十余本经论年始四十余歳丁晋公延见之嘉其敏惠后作圣德颂以上文理甚冨上问其所欲但云求金栏袈裟归置金刚坐下㝷诏尚方造以给之觉称自言酤兰左国人刹帝利性善画甞于译堂北壁画释迦面与此方所画絶异慈氏像景祐中有画僧曽于市中见旧功德一幅看之乃是慈氏菩萨像左边一人执手炉裹幞头衣中央服右边一妇人捧花盘顶翠鳯寳冠衣珠络泥金广䄂画绘黙识其立意非俗而画法精髙遂以半千售之乃重加装背持献入内阎都知阎一见且惊曰执香炉者实章圣御像也捧花盘者章宪明肃皇太后眞容也此功德乃髙文进所画旧是章宪合中别置小佛堂供飬毎日凌晨焚香恭拜章宪归天不意流落一至于此言讫于悒乃以束缣偿之复増华其标轴即日进于澄神殿仁庙对之瞻慕慽容移刻方罢命藏之御府以白金二百星赐荅之千角鹿圗皇朝与大辽国驰礼于今仅七十载继好息民之羙旷古未有庆历中其主以五幅缣画千角鹿圗爲献旁题年月日御画上命张圗于太清楼下召近臣纵观次日又敕中闱宣命妇观之毕藏于天章阁训鉴圗皇祐𥘉元上敕待诏髙克明等圗画三朝盛德之事人物才及寸余宫殿山川銮舆仪卫咸备焉命学士李淑等编次序讃之凢一百事爲十卷名三朝训鉴圗圗成复令传模镂版印染颁赐大臣及近上宗室五客圗李文正甞于私第之后园育五禽以寓目皆以客名之后命画人冩以爲圗鹤曰仙客孔雀曰南客鹦鹉曰陇客白鷴曰闲客鹭鸶曰雪客各有诗篇题于圗上好事者传冩之退思巖鲁肃简以孤直遇主公家之事知无不爲毎中书罢归私宅别居一小斋圗绘山水题曰退思巖独游其闲虽家人罕接焉张氏圗画张侍郎典成都时尚存孟氏有国日屏扆圗障皆黄筌軰画一日清河患其暗旧损破悉令换易遂命画工别爲新制以其换下屏面迨公帑所有旧圗唿牙侩髙评其直以自售一日之内获黄筌等圗十余面后贰卿谢世颇有奉葬者其子师钖善画好竒以其所存宝藏之师钖死复有葬者师钖子景伯亦工画有髙鉴尚存余蓄以自宝玩景伯死悉以葬焉丁晋公丁晋公家藏书画甚盛南迁之日籍其财产有李成山水寒林共九十余轴佗皆称是后悉分掌内府矣鬪牛画马正惠甞得鬪水牛一轴云厉归眞画甚爱之一日展曝于书室双扉之外有输租庄賔适立于砌下凝玩乆之旣而窃哂公于青琐间见之唿问曰吾藏画农夫安得观而笑之有说则可无说则罪之庄賔曰某非知画者但识眞牛其鬪也尾夹于髀间虽壮夫旅力不可少开此画牛尾举起所以笑其失眞玉画义张文懿性喜书画今古圗轴襞积繁伙铨量必当爱护尤勤每张画必先施帟幕画义以白玉爲之其画可知也董羽水玉堂北壁旧有董羽画水二堵笔力遒劲势若摇动其下一二尺颇有雨坏处苏易简爲学士尤爱重之苏适受诏知举将入南宫嘱于同院韩丕使召名笔完葺之苏旣去韩乃唿工之赤白者杇墁其半而用朱画栏槛以承之苏岀见之怅恨累日虽命水洗涤而痕迹至今尚存时人以苏之鉴尚韩之纯朴两重焉没骨圗李少保有圗一面画芍药五本云是圣善齐国献穆大长公主房卧中物或云太宗赐文和其画皆无笔墨惟用五彩布成旁题云翰林待诏臣黄居寀等定到上品徐崇嗣画没骨圗以其无笔墨骨气而名之但取其浓丽生态以定品后因岀示两禁賔客蔡君谟乃命笔题云前世所画皆以笔墨爲上至崇嗣始用布彩逼眞故赵昌軰俲之也愚谓崇嗣遇兴偶有此作后来所画未必皆废笔墨且考之六法用笔爲次至如赵昌亦非全无笔墨但多用定本临模笔气嬴懦惟尚传彩之功也孝严殿治平甲辰歳于景灵宫建孝严殿奉安仁宗神御乃鸠集画手画诸屏扆墻壁先是三圣神御殿两廊圗画创业戡定之功及朝廷所行大礼次画讲肄文武之事游豫宴飨之仪至是又兼画应仁宗朝辅臣吕文靖巳下至节钺凢七十二人时张龙圗主其事乃奏请于逐人家取影貌传写之鸳行序列歴歴可识其面于是观者莫不叹其盛美相国寺治平乙巳歳雨患大相国寺以汴河势髙沟渠失治寺庭四廊悉遭渰浸圯塌殆尽其墙壁皆髙文进等画惟大殿东西走马廊相对门庑不能爲害东门之南王道眞画给孤独长者买祗陁太子园因縁东门之北李用及与李象坤合画牢度义闘圣变相西门之南王道眞画志公变十二面观音像西门之北髙文进画大降魔变相今并存之皆竒迹也其余四面廊壁皆重修复后集今时名手李元济等用内府所藏副本小様重临倣者然其间作用各有新意焉王舎城寺魏之临清县东北隅有王舎城佛刹内东边一殿极古四壁皆呉生画禅宗故事其书不知谁人类禇河南循例接劳北使及使辽者过则县大夫自请游观仍粉牓志使者姓名应天三絶唐僖宗幸蜀之秋有㑹稽山处士孙位扈从止成都位有道术兼工书画曽于成都应天寺门左壁画坐天王暨部从鬼神笔锋狂纵形制诡异世莫之与比歴三十余载未闻继其髙躅至孟蜀时忽有匡山处士景焕善画焕与翰林学士欧阳烱爲忘形之友一日聮骑同游应天适覩位所画门之左壁天王激发髙兴遂画右壁天王以对之二艺争锋一时壮冠渤海叹重其能遂爲长歌以美之继有草书僧梦归后至因请书于廊壁书画歌行一日而就倾城士庻看之阗噎寺中成都人号爲应天三絶也焕尤好画龙有野人闲话五卷行于世其间一篇惟叙画龙之事八仙眞道士张素卿神仙人也曽于青城山丈人观画五岳四渎眞形并十二溪女数壁笔迹遒健神彩欲活见之者心悚神悸足不能进实画之极致者也孟蜀后主数遣秘书少监黄筌令依様摹之及下山终不相类后因蜀主诞日忽有人持素卿画八仙眞形以献蜀主蜀主观之且叹曰非神仙之能无以冩神仙之质遂厚赐以遣一日命翰林学士欧阳烱次第讃之复遣水部贠外郎黄居宝八分题之毎观其画叹其笔迹之纵逸览其讃赏其文词之髙古玩其书爱其点画之雄壮顾谓八仙不让三絶钟馗様昔呉道子画钟馗衣蓝衫鞹一足眇一目腰笏巾首而蓬发以左手捉鬼以右手抉其鬼目笔迹遒劲实绘事之絶格也有得之以献蜀主者蜀主甚爱重之常挂卧内一日召黄筌令观之筌一见称其絶手蜀主因谓筌曰此钟馗若用拇指搯其目则愈见有力试爲我改之筌遂请归私室数日看之不足乃别张绢素画一钟馗以拇指搯其鬼目翊日并呉本一时献上蜀主问曰向止令卿改胡爲别画筌曰呉道子所画钟馗一身之力气色眼貌俱在第二指不在拇指以故不敢輙改也臣今所画虽不迨古人然一身之力併在拇指是敢别画耳蜀主嗟赏之仍以锦帛鋈器旌其别识赏雪圗李中主保大五年元日大雪命太弟巳下登楼展宴咸命赋诗令中人就私第赐李建勲继和是时建勲方㑹中书舎人徐铉勤政学士张义方于溪亭即时和进乃召建勲铉义方同入夜艾方散侍臣皆有兴咏徐铉爲前后序仍集名手圗画曲尽一时之妙眞容髙冲古主之侍臣法部丝竹周文矩主之楼阁宫殿朱澄主之雪竹寒林董源主之池沼禽鱼徐崇嗣主之圗成无非絶笔南庄圗李后主有国日甞令周文矩画南庄圗尽冩其山川气象亭台景物精思详备殆爲絶格开寳癸亥歳归朝首贡于阙下籍之秘府李主印篆李后主才髙识博雅尚圗书蓄聚旣丰尤精赏鉴今内府所有圗轴曁人家所得书画多有印篆曰内殿圗书内合同印建业文房之寳内司文印集贤殿书院印集贤院御书印或亲题画人姓名或有押字或爲歌诗杂言又有织成大回鸾小回鸾云鹤练鹊墨锦褾饰提头多用织成縚带签贴多用黄经纸背后多书监装背人姓名及所较品第又有澄心堂纸以供名人书画铺殿花江南徐熈軰有于双缣幅素上画丛艶叠石傍出药苗杂以禽鸟蜂蝉之妙乃是供李主宫中挂设之具谓之铺殿花次曰装堂花意在位置端庄骈罗整肃多不取生意自然之态故观者往往不甚采鉴常思言余熈宁辛亥冬𬒳命接劳北使爲辅行日与其副燕人马禋邢希古结驷并驰希古恭顺详敏有儒者之风从容语及圗画且燕京有一布衣常其姓思言其名善画山水林木求之者甚衆然必在渠乐与即爲之旣不可以利诱复不可以势动此其所以难得也复见问曰南朝诸君子颇有好画者否余荅曰南朝士大夫自公之暇固有琴樽书画之乐希古慨然嗟慕形乎神色髙丽国皇朝之盛遐荒九译来庭者相属于路惟髙丽国敦尚文雅渐染华风至于伎巧之精他国罕比固有丹青之妙钱忠懿家有着色山水四卷长安临潼李虞曹家有本国八老圗二卷及曽于杨褒虞曹家见细布上画行道天王皆有风格熈宁甲寅歳遣使金良鉴入贡访求中国圗画锐意购求稍精者十无一二然犹费三百余缗丙辰冬复遣使崔思训入贡因将带画工数人奏请模冩相国寺壁画归国诏许之于是尽模之持归其模画人颇有精于工法者彼使人毎至中国或用折叠扇爲私觌物其扇用鵶青𥿄爲之上画本国豪贵杂以妇人鞍马或临水爲金砂滩暨莲荷花木水禽之类点缀精巧又以银埿爲云气月色之状极可爱谓之倭扇本出于倭国也近歳尤袐惜典客者盖稀得之术画夫士必以忠醇俓亮尽瘁于公然后可称于任可爵于朝恶夫邪佞以苟进者则不免君子之诛艺必以妙悟精能取重于世然后可着于文可寳于笥恶失眩惑以沽名者则不免鉴士之弃昔者孟蜀有一术士称善画蜀主遂令于庭之东隅画野鹊一只俄有衆禽集而噪之次令黄筌于庭之西隅画野鹊一只则无有集禽之噪蜀主以故问筌对曰臣所画者艺画也彼所画者术画也是乃有噪禽之异蜀主然之国初有道士陆希眞者每画花一枝张于壁间则游蜂立至向使边黄徐赵軰措笔定无来蜂之验此抑非眩惑取功沽名乱艺者乎至于野人腾壁羙女下墙禁五彩于水中起双龙于雾外皆出方术恠诞推之画法阙如也故不録圗画见闻志卷第六图画见闻志图画见闻志跋跋是书前三卷爲元人手抄后三卷爲南宋陈道人书籍铺刊本荛翁先后得之遂成合璧今藏常熟瞿氏铁琴铜剑楼瞿目谓以明翻宋陈道人刊本校元人所抄颇有不同如卷一次行题郭若虚撰又次爲敍论细目七行而陈本无之卷二李昇条注云蜀中多唿昇爲小李将军小李将军乃思训之子陈本脱下小李将军四字卷三文同条末有一字至十字诗陈本亦失载云云郭氏原序第十一行空缺三字以学津讨源本覈之上下文字互异又永昌元年凡两见皆不作会昌知非偶误卷一论黄徐体异条刁处士名光下云下一字犯太祖庙讳则其所据之本亦必爲别一宋刻也卷六第十一叶描补七字第十三叶四十字均近下阑殆卽荛翁所谓旧时塡写者第十三叶第六行末夫字且误作失荛翁爱护此书愼之又愼今亦悉仍其旧犹荛翁志也毛子晋称若虚深鄙衆工而独归于轩冕巖穴爲是翁之卓识四库总目又谓是书于一百五六十年中名人艺士流派本末颇称赅备实视刘道醇画评爲详云云盖其上继彦远下开邓椿亦艺苑之功臣也崑山胡文楷