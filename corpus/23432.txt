参同契分章注会稽魏伯阳撰庐陵上阳子注卷上大易总叙章第一干坤者易之门户众卦之父母坎离匡廓运毂正轴牝牡四卦以为橐钥覆冒阴阳之道犹工御者准绳墨执衔辔正规距随轨辙处中以制外数在律历纪月节有五六经纬奉日使兼并为六十刚柔有表里朔旦屯直事至暮蒙当受昼夜各一卦用之依次序即未至晦爽终则复更始日月为期度动静有早晚春夏据内体从子到辰巳秋冬当外用自午讫戌亥赏罚应春秋昏明顺寒暑爻辞有仁义随时发喜怒如是应四时五行得其理注云伏羲睹河图始画八卦黄帝尧舜垂衣裳而天下治取诸干坤夏易归藏以坤为首商曰连山以艮为首文王周易干坤为首孔子翼曰干坤其易之门户邪干阳物也坤阴物也又曰夫干其静也专其动也直是以大生焉夫坤其静也翕其动也辟是以广生焉伯阳仙翁深得三圣人之旨作周易参同契上翼三圣之道下航万世之人首句直指曰干坤易之门户众卦之父母上阳子曰夫干之为物阳也故为易之户坤之为物阴也故为易之门太极胚腪非得干坤之门户则天地何由而设位日月何由而光明人物何由而化生圣人何由而行其道哉是以干动而直则阳太极而生阴坤动而辟则阴太极而生阳阴阳交错而生成坎离仲尼曰易有太极是生两仪两仪生四象四象生八卦是干之用九也初乘坤而成复复中妊震复而为师师中妊坎师而谦谦而妊艮谦而豫震生于豫豫而比坎生于比比而剥艮生于剥则震坎艮三男皆妊生于坤矣坤之用六也初乘干而成姤姤中娠巽姤而同人同人娠离同人而履履中娠兑履而小畜小畜生巽小畜而大有大有生离大有而夬夬生兑则巽离兑三女皆娠生于干矣雌雄错杂以类相胥则干再交坤而成临临而泰泰而大壮大壮而夬是阳之求乎阴也坤再感干而成遁遁而否否而观观而剥是阴之感乎阳也斯为干生三女坤生三男由此而往三男三女迭为夫妻而六十卦次第生矣此之谓干坤为众卦之父母也何谓坎离匡廓盖阳乘阴则干中虚而为离阴乘阳则坤腹实而为坎故坎离继干坤之体而为阴阳之匡廓比干坤之于坎离犹车辐之于毂轴干坤正坎离之辐坎离辏干坤之毂老子曰三十辐共一毂此大小阴阳之旨同也牝牡者牝乃畜之母牡乃畜之父故牝为阴物之通称牡为阳物之总名合干坤坎离言牝牡四卦其以牝牡而为橐钥犹用阴阳以为消息橐象阴之门钥类阳之户喻干坤坎离若天地间一橐钥耳用橐钥之道而生物者谓之物用橐钥之道而生人者谓之人用橐钥之道而超凡入圣者谓之圣圣人者善夺造化也善用坎离也善夺造化之道者犹良工准绳墨而正规矩何事不成善用坎离之道者犹执衔辔以循轨辙何往不获圣人者宇宙在乎手万化生乎身也圣人者善处中以制外也明律历而知数也律历者律应造化之候历纪周天之运一阳初生律应黄钟自子至亥周天度始故一岁既周而阳复生于子也月节有五六月节者两节为一月五六者五日为一候六候为一月是一月有三十日一日十二时两卦十二爻则一日两卦为之经纬一月六十卦以为表里也朔旦屯直事至暮蒙当受者何谓也盖震下坎上为屯震为长男而能复坎中之阳以施生育之德故谓屯直事又艮上坎下为蒙艮为少男而能聚坎中之阳以行温养之功故谓蒙当受昼夜各一卦六十卦中皆有阴阳互施生养也晦朔为一月之始终早晚谨一日之动静四时定一年之赏罚济其美者赏之败其事者罚之不失仁义喜怒之正要得四时五行之理此章大义总叙参同契之统指干坤为易之门户非便言金丹药物火候此书解者百有余人少能深造其奥惟真一子彭晓虽知药火而欠次第乃章章指为药物火候篇篇指为丹鼎工夫其中或恐后人附会岂知仙翁述此一书无重复语上篇叙阴阳造化炼成大丹之旨中篇又细议还返温养防虞之用下篇乃拟法象备露成丹之详上篇则次第而言中篇复条例而布何可淆混而不察上阳子分而注之分上篇为十五章以应上弦得丹之义中篇为十五章以应下弦丹成之义下篇为五章以应五行之成数所分之章取其旨意同者以为一章寻详仙翁之本意次第铺陈就中借托玄言直指金丹药火鼎器造化细密使后来人易于领悟遵而行之从凡入圣作佛成仙其心传口授之秘又不敢施于笔者噫世人器德凉薄诽谤易生是以古圣大贤立言垂训不泄天宝散布于经文王孔子相传曰周易明此道也黄帝老子相传曰金丹明此道也释迦达磨相传曰大乘明此道也圣人慈悲方便接引皆欲世人俱明此道实众生之阶筏为万世之梯航岂谓后人各执异见不立苦志参访真师不明阴阳同类相胥各尚所闻愈差愈远彼见周易则指为卜筮纳甲之书又恶知同类得朋之道乎彼见鼎器之说则猜为金石炉火之事彼闻采取之说则猜为三峰采战之术彼闻有为则疑是傍门邪径彼闻无为则疑是打坐顽空彼闻大乘则执为禅宗空性惟资谈论更不察圣人之道是用阴阳修之以出阴阳用世间法修之以出世间凡此等辈乌足以谈参同契中之妙语耶昔王冲熙得刘海蟾金丹之旨而成道乃叹曰举世道人无能达此惟张平叔一人而已平叔遇圣师于成都作悟真篇以训于后旨意详切其玄言奥语一与参同契合上阳子自遇圣师而后遍游江湖间广参博采无非诳谈泥丸翠虚篇云后来依旧去参禅勘破多少野狐精迩来岂惟无平叔一人只要如冲熙者何从而得然说禅说性逞干慧者比比皆是求其可入此门而闻圣人之道者亿中无一则知冲熙之言为大悟而翠虚之语尤可怜古人谓谈道者如牛毛明道者如兔角况求其行道之人乎先哲云愚人多不晓一闻便大笑上人心了了一闻便知窍今若有将此窍问是何物就喻之曰窍是阴阳之门户如此岂不愈动其猜疑哉干坤设位章第二天地设位而易行乎其中矣天地者干坤之象也设位者列阴阳配合之位也易谓坎离坎离者干坤二用二用无爻位周流行六虚往来既不定上下亦无常幽潜沦匿变化于中包囊万物为道纪纲以无制有器用者空故推消息坎离没亡言不苟造论不虚生引验见效校度神明推类结字原理为证坎戊月精离己日光日月为易刚柔相当土旺四季罗络始终青赤黑白各居一方皆秉中宫戊己之功注云十翼系辞天尊地卑干坤定矣仙翁述曰天地设位而易行乎其中矣复自注曰天地者干坤之象也设位者列阴阳配合之位也易谓坎离坎离者干坤二用其言既详其心大切岂谓世人信之不及愚而难悟翼曰分阴分阳迭为柔刚故易六位而成章二用者干用九坤用六有用而无位用九见群龙无首吉者君子行道而德之至也用六利永贞者言坤之德至道也妻道也臣道也地道无成而代有终也故坤之为用孤阴则无成是以用六从干乃与类行也而干用九匹坤西南得朋也干坤变化各正性命干之太始用九乘坤阳含其阴虚而成离坤之太一用六承干阴含其阳实而成坎是坎离得专明阳之体变易而用包囊生育愈无停机譬如天上之日月忽忽而弦望忽忽而晦朔即如人身之阴阳忽忽而太极忽忽而无常易道屡迁变动不居干坤毁则无以见易圣人以此洗心退藏于密而逆行易之道也文王周易每卦六爻故曰六位成章又曰周流六虚其往来消息既不定而上下盈虚亦无常故干初变姤累变至坤坤初变复累变至夬又有三男三女互相交变且六十四卦皆有累变一卦暨游魂归魂共变八卦又有积变是一卦积变至六十四卦而六十四卦积变至四千九十六卦复姤互相育孕而各秉阴阳成天下之亹亹者皆此阴阳之道也夫此阴阳之道之炁或幽潜于其身或沦匿于各体或变化居中而包囊万物或懋施生杀而为道纪纲倘非干坤二用纪纲妙用则道或几乎息矣以无制有器用者空无与有为两者何也太极之分有先天有后天何谓先天形而上者谓之道以有入无也何谓后天形而下者谓之器从无入有也老子曰无名天地之始有名万物之母海蟾云从无入有皆如是从有入无能几人推度坎离消息之功则后天者皆为器形滓质而有消息没亡非若先天乃有久长之道可跻圣域也孔子曰先天而天弗违后天而奉天时世人惟顺行后天之道故一生一死而轮转不息圣人善逆用先天之道故致知格物正心修身乃长存而不氓数往者顺知来者逆故易之道逆数也言不苟造者盖诸子百家之书随才述作工拙何居此为道之祖书不可妄置一语恐误后人此所谓言不苟造也论不虚生者仙翁上法三圣准阴阳象日月况同类作此书为世梯筏此谓论不虚生也何谓引验见效昔黄帝上升巢许高蹈老子化胡成佛淮南鸡犬皆仙此皆引验见效也何谓校度神明如日月合壁爽现于庚子曰神而明之存乎其人推类结字者如丹从月生水象坎卦日月为易首之成道此结字也原理为证者阴极而阳阳极而阴顺行阴阳生人生物逆用阴阳必成金丹此原理也坎戊月精者北之正位为坎中有真土是为阳土女宿主事幽潜阳精戊为之门月毂之地藏无角兔内白外黑是为阴中之阳外雌而内雄也离己日光者南之正位为离中有真土是为阴土柳宿主事沦匿阴光己为之户日轮之所藏三足乌内黑外白是为阳中之阴内雌而外雄也古人以日月为易字者是易即阴阳也然言阴阳则不见易言易则不见阴阳矣且万物非土则不能芽蘖而日月尤所以孕乎土也故东躔则经氐土西度则经胃土南行则经柳土北毓则经女土日月得土而久其明土借日月以厚其德土之分王循环四季春生夏长土之功也秋敛冬闭土之力也所以四时各有王日长镇中宫始终罗络以就其功青赤白黑虽各居于东西南北然皆秉于戊己二土共成其德以施神化也此章言阴阳分位各居凡所用者必借于土非有龙虎铅汞金水采结之语故前则言列阴阳配合之位后乃云各归一方其他解者不述仙翁本意无分条件紊乱互注使后之人观此书者或言仙翁覼缕重言是不知妙语之有次序也日月悬象章第三易者象也悬象着明莫大乎日月穷神以知化阳往则阴来辐辏而轮转出入更卷舒易有三百八十四爻据爻摘符符谓六十四卦晦至朔旦震来受符当斯之际天地媾其精日月相掸持雄阳播玄施雌阴化黄包混沌相交接权舆树根基经营养鄞鄂凝神以成躯众夫蹈以出蠕动莫不由注云孔子曰变通莫大乎四时悬象着明莫大乎日月仙翁重以明之引而信之此书法象日月以喻阴阳日月丽乎天而有朔望对合阴阳在乎世而有顺逆生成日乃纯阳之炁谓之太阳月乃纯阴之精谓之太阴周天三百六十五度余四之一每昼夜天一周遭为一日太阳一日行一度行及三十度为一月太阴一日行三十度有奇月一周天谓之一月日行一度谓之一日何谓穷神以知化神之为物神莫神于天地化之为妙化莫化于阴阳天道左运一日一周遭行五十五万余里地在其炁之中如水上之浮板而不动太阳之神天地之元炁也其体全莹万物资其阳火赫赤之气以生长成实其体之径阔八百四十五里差余其行不由黄赤道乃出入于黄道内外昼长在赤道北昼短在黄道南何云南北内外盖北有紫微垣帝座居之故北曰内而南曰外其神有不可得而穷极者太阳之神也太阴之神天地之至精也其体全黑万物资其阴水运化之功以孕产滋育其体之径阔六百七十里有奇其行不由黄赤道其黄道与赤道如两环相交相距二十四度月乃由中而行距黄道约六度其体虽黑映日即明缘督子以革象诲人用黑漆球于檐下映日其球映日之光远射暗壁月之圆体比黑漆球有日映处则有光日映不到则无光故常一边光一边暗遇望日月相对夜则月在天上日在地下所映之光全向人间一边暗处全向天世所不见晦朔日月同经月在日之下月受日映一边光处全向天一边暗处全向地月离地二十五度人间乃见月吐微光离渐远光渐多月离日九十余度人见月光一半故谓之弦既望以后光渐少耳故月体本无圆缺在乎受日光之多少矣愚人或谓日月对望为地所隔彼岂知天之高远而阴阳之炁有隔碍潜通之理然月中似瑕者即大地之影也日体大月体小日距天远月距天又远而月之化有不可尽泄者太阴之神也此谓穷神以知化也子为一阳之首至巳而极阳极则阴生午为一阴之首至亥而极阴极则阳生寒暑代谢温凉平分阴极阳生阳往阴来比阴之附阳若辐之于轮辐辏而轮转阴卷则阳舒易有三百八十四爻据爻摘符者谓一卦有六爻一爻有三符一日两卦两卦有三十六符阴阳相交不用一时之久不尽一爻之用犹一时有三符止用一符一符之行则一阳生于坤之下以成震震者一阳能伏一阴也故云震来受符当斯之际天地媾精万物凭虚而受生日月掸持乌兔相结而莫解阳雄而刚峙翠玄而施化阴雌而辟化黄包以含滋杏冥混沌之中两相交接权舆牝牡初媾始树根基权舆者始初之义古人造衡自权始造车自舆始此言造化之初毓也又权者暂也舆者稳也言暂时工用要最稳当不僵踣也经营一气以养鄞鄂凝布阳精以成形躯此章但言太极肇分之初阴阳顺行之始而生人也生万物也故曰众夫蹈以出蠕动莫不由世人不知后天顺行之道亦借朝屯暮蒙之喻亦有根基鄞鄂之比乃指为还丹鼎中造化非也圣人上观章第四于是仲尼赞鸿蒙干坤德洞虚稽古当元皇关睢建始初冠婚气相纽元年乃芽滋圣人不虚生上观显天符天符有进退屈伸以应时故易统天心复卦建始萌长子继父体因母立兆基消息应钟律升降据斗枢三日出为爽震庚受西方八日兑受丁上弦平如绳十五干体就盛满甲东方蟾蜍与兔魄日月气双明蟾蜍视卦节兔者吐生光七八道已讫屈折低下降十六转受统巽辛见平明艮直于丙南下弦二十三坤乙三十日东北丧其朋节尽相禅与继体复生龙壬癸配甲乙干坤括始终七八数十五九六亦相应四者合三十阳气索灭藏八卦布列曜运移不失中元精眇难睹推度效符证居则观其象准拟其形容立表以为范占候定吉凶发号顺时令勿失爻动时上察河图文下序地形流中稽于人心参合考三才动则循卦节静则因篆辞干坤用施行天下然后治注云翼曰易有太极是生两仪是仲尼赞鸿蒙也干坤之德混沌虚妙元皇为盘古开辟之初是仲尼稽古也关睢者男女人伦之正夫妇冠婚之首仲尼定诗先夫妇者正阴阳无邪之道仲尼翼易先干坤者明刚柔必配之理是系辞曰易与天地准故能弥纶天地之道仰以观于天文俯以察于地理是知幽明之故原始返终故知死生之说何谓元始盖顺行阴阳之道以生人物故云冠婚相纽也是之谓知生也何谓返终能逆行先天之道超凡人圣故云元年乃芽滋是之谓知死也昔者子路问死子曰未知生焉知死圣人好问好察惜子路当时不就问生死之说以发露易之道使后世人知有顺死逆生之理知有和顺道德之义知有穷理尽性以至于命之道是以圣人之降世也仰观俯察精审阴阳以阴为符以阳为命何谓上观显天符盖阴气在天地间曰天符阳气在天地间曰天命阴气在人身中曰火符阳气在人身中曰性命若阴阳屈伸之时则符为进退之候符候准乃不失时故易之道统乎天心天心干之正位子为天心阳生之户干为阳物天符纯阴干阳初生于二阴之下为震震为长子复生于坤复者一阳伏五阴也坤为母故曰因母立兆基也钟律应斗枢者黄钟之律在子斗枢之运建子皆应一阳始萌之时即于三日之晡月之微阳生于西南阳生于月之下北震故云震庚受西方八日上弦兑受丁火阳升至半其平如绳十五对望日西月东月兔尽吐其光阳满卦体成干十六平明巽见于辛阴符包阳使无奔逸二十三日阴符半裹光止下弦坤乙三十日月体全晦白静黑纯光向于天东北丧朋东北为艮箕水之乡艮为鬼路即于人身癸满经行丧损其气节尽癸竭一阳复生故以壬癸而配甲乙如干始复七八九六数终三十终则成坤真气归藏是知八卦干坎居北艮震归东巽离返南坤兑还西交布列曜运用推移不失于中中乃天心即太中极元精之物眇不可睹天生圣人推考度量以效为验以符为证观日月之象拟诸其形容若司天者立表测影以为格范占知时候察定吉凶若一发号必顺时令准拟爻动则知阳生上察河图明干象阴阳之交会下序地形详坤体金水之妙化中稽人心应时发号动循卦节复震从先静因彖辞大哉干元云行雨施品物流形含弘光大柔顺利贞天文既察地形已存人心又正则干坤之门施阴阳之道使天地人物皆得自然之治矣此章引圣人稽古观天之喻明日月之合体干坤之用使世人辨阴阳识进退明造化拟形容应符节谨动静如是而此一身之天地治矣非有龙虎鼎中抽添之语君臣御政章第五御政之首鼎新革故管括微密开舒布宝要道魁柄统化纲纽爻象内动吉凶外起五纬错顺应时感动四七乖戾誃离俯仰文昌统录诘责台辅百官有司各典所部日合五行精月受六律纪五六三十度度竟复更始原始要终存亡之绪或君骄佚亢满违道或臣邪佞行不顺轨弦望盈缩乖变凶咎执法刺讥诘过贻主辰极受正优游任下明堂布政国无害道注云仙翁以修丹之难借喻御政则知乱民之难治凡修丹则知意马之难拴系旧染俗污咸与维新御政之首也是谓鼎新也惩忿窒欲见善则迁修身之本也是谓革故也若为政若修身先从自己至微至密者首当管括而究治之则为政而政成宝身而身修孔子曰为政以德譬如北辰居其所而众星拱之德之一事不但为政德乃百行之元修丹之士可无德乎且何谓德仁慈爱明诚上德之士也恭宽信敏惠入道之门也凡以修丹当以惠敏为先惠则足以使人仙翁乃曰开舒布宝者外得民之欢心内宝己之真气此为要道之魁柄若数布宝乃能统化其纲纽纲纽者执法之主善加统化则执法者不苦其法若爻象内动则吉凶外应亦犹五纬差顺吉凶应时感动誃离与此意同誃即改离犹移迁也言四七之星宿乖戾誃离悉皆俯仰文昌为太微主星即魁中戴筐六星号南极统星为人身朱雀之神录人长生之籍虚精之星乃三台之纲纪统录之星为三台之领袖在人身为明堂之主开化世人之德洞微隐光星是紫微辅弼即尊帝二星在人身为玄武之神若人见之寿可千岁其余百节万神各典所部修丹一事紧关造化故比御政为难复以星宿喻身日合五行精者子丑寅月日合五星于北卯辰巳月日合五星于西午未申月日合五星于南酉戌亥月日合五星于东尧时天心建子甲辰冬至日次虚鼠汉太初冬至日次牵牛唐太衍冬至日次东斗宋至今冬至日次南箕此谓岁差故太阳得火土益精光得金水愈炫彩月受六律纪者律阳而吕阴一五一六二合三十三十度周日月再会故云度竟复更始日月循环往来而有弦望晦朔世因弦望晦朔而有寒暑代谢人因寒暑代谢故有生老病死原其始则能长存要其终则能不亡或君乃心也臣乃身也心即我也身即物也若我心骄亢或自满溢或身物相竞不顺轨法则弦望乖变盈缩有凶咎致执法者刺讥诘过于其主矣辰极则前文昌星一曰南极辰极秉正而行优游以任其下明堂即台辅勤布其善政使国无乖戾国亦身也身安气和则不害道此章喻人之修身炼丹亦犹人君之治国布政治国得其人行其政则天下平修身尽其心立其命则丹道成矣他本御政之首下无鼎新革故一句此书流传已久后有不能晓其玄言诸本多有差错晦庵朱熹正数百字未能尽善非遇圣师难分玉石炼己立基章第六内以养己安静虚无原本隐明内照形躯闭塞其兑筑固灵株三光陆沉温养子珠视之不见近而易求黄中渐通理润泽达肌肤初正则终修干立未可持一者以掩蔽世人莫知之注云养己者终身炼己也孔子曰君子好其身而后动易其心而后语定其交而后求君子修此三者故全也圣人患虑之深备练人之情实一动一语一求三者乃入圣之至理真养己之要言宝精裕气养己也对境忘心炼己也常静常应炼己也积德就功炼己也苦行其事云炼熟行其事云炼修丹之士必先炼己苦行忍辱庶得入室之时六根大定方使纯熟忘无可忘乃能就事是以大学之道在明明德在知人在止于至善既明德又知人止于至善正合炼己况知止而后能定定而后能静静而后能安安而后能虑虑而后能得此正合安静虚无之要虚无者非空虚全无之谓仙师曰先天一炁自虚无中来是安静虚无之至也原本者从自己生身处求之则知真精真神为我身之本隐明者世人多为聪明所役耗其神气大修行人黜聪明屏智慧内照形外忘我塞兑而筑固灵株收视而温养子珠如是方得黄中通理肌肤润泽初正乃炼己之事修炼乃临炉之事干立尽炼己之道末持下入室之功一者己也戊也会此一字是参到伯阳心地上了子曰吾道一以贯之老子谓得一万事毕释氏云万法归一故天一生水者要知此水从一中而生一中者坎之中爻也一者掩则聚精会神一者蔽则分灵布炁人能知一则宇宙在乎手也人能得一则万化生乎身也一之为妙非师莫明故云一者以掩蔽世人莫知之亦云莫之知亦妙仙翁丹法要先筑固灵株者炼己而凝神也温养子珠者积精而累炁也炼己功纯方可以炼还丹世人既不知炼己事大又妄行半时得药之功希冀功成愚之甚也故清净经曰内观其心外观其形远观其物惟见于空空无所空所空既无无无亦无无无既无湛然常寂寂无所寂语到这里常人看来岂非大休歇大解脱时也缘何下接欲岂能生欲既不生即是真静真静方能应物仔细看来行到真静应物处方是初学底事若论修丹未梦见在其常人也施一斋造一塔或三峰采战或枯坐诵经或无为或祷祀凡此等以为向善则可若曰修道实未得其门而入也故养己之功欠一些不可是洞宾云七返还丹在人先须炼己待时泥丸云言语不通非眷属工夫不到不方圆紫阳云若要修成九转先须炼己持心圣圣相传可不谛受太虚真人得黄房公旨依教往武夷即谋就乃事初行炼己功每障魔百至太虚卓然曰束送妖魔精斩馘六鬼峰旋定息而坐此念才举爱根斩然后学者观此炼己一事更宜三思此章只曰养己无金虎鼎室之说若以三光即阳火阴符金胎尤非也明两知窍章第七上德无为不以察求下德为之其用不休上闭则称有下闭则称无无者以奉上上有神德居此两孔穴法金气亦相胥知白守黑神明自来白者金精黑者水基水者道枢其数名一阴阳之始玄含黄芽五金之主北方河车故铅外黑内怀金华被褐怀玉外为狂夫金为水母母隐子胎水为金子子藏母胞真人至妙若有若无仿佛太渊乍沉乍浮退而分布各守境隅采之类白造之则朱炼为表卫白里真居方圆径寸混而相拘先天地生巍巍尊高旁有垣阙状似蓬壶环匝关闭四通踟蹰守御密固阏绝奸邪曲合相通以戒不虞可以无思难以愁劳神炁满室莫之能留守之者昌失之者亡动静休息常与人俱注云上德者体全德之人也无不为之士也男女当二八之年真精全而欲泄全德之人则能保爱而浑无亏又遇明师授以无为修摄之道以永其寿是谓无不为之士是谓上德之全人也是即圣人行无为之化是即大人成无为之功也下德者窃造化之人也盗万物之士也夫一切人年甫二八真精未泄谓之纯干逮夫情欲一动干之中爻走入坤宫干不能纯心虚为离由是而后日夜漏泄存而有者复几何哉惟至人者不待其极乃行圣人复全之道以仙其身是谓下德之士是窃造化之人也是即圣人率性之道是即神人有为之功也上德者无为而无不为也得太极全体成后天之功是曰不以察求下德者有为而有以为也夺造化之用成先天之功是曰其用不休仙师云始于有作无人见及至无为众始知但见无为为要妙孰知有作是根基斯言道尽金丹之事非易也至人不得已而行之老子故曰夫佳兵不祥之器不得已而用之盖谓此也上闭则称有上闭为坤坤之为德其静也翕有乃坎中之戊土内有先天真一之炁下闭则称无下闭为干干之为德其静也专无乃离中之己土中藏后天自然之汞到此双明两用之窍经曰常无欲以观其妙常有欲以观其窍此两者同出而异名同谓之玄玄之又玄众妙之门圣人无两心其玄言妙语未尝高远万世莫能测其端倪必要师授之黄帝上圣若不师广成子岂能自明此道耶只如此窍圣人无可奈何形容极到了处伏羲画卦首以干坤两象以定此窍文王不隐重而明之孔子翼出干直坤辟之义老子乃云玄牝之门是谓天地根释迦喻正法眼藏涅架妙心此皆直指而可见矣上士或能自明此窍其中功用非师莫明无者以奉上无言己性有即戊情若己之性能奉戊之情则情之义肯恋性之仁矣上有神德居盖先天一炁自虚无中来者神之德也仙翁重指曰此两孔穴法金气亦相胥两句为参同契之关键万世之下慧饶颜闵不能自通云房翁曰生我之门死我户几个醒醒几个悟夜来铁汉细思量长生不死由人做只那生我之门死我户岂非两空穴也如前止陈干坤日月造化之理至此才定玄关便指金水二物作书次第不泛若此修丹之士既明此窍且参金炁为何物相胥为何用深达洞晓方可炼丹知白守黑知其金之精纯白而无污是知白也守其黑之基待时而生水是守黑也水之初生名为先天以其至真号曰神明白黑相符金水汛旺一遇己土制水淘金金水满炉故曰神明自来何谓水者道枢其数名一盖水从天一而生故为阴阳之始玄含黄芽者翼曰阴虽有美含之以从王事即太元为水黄芽为丹水中有丹因喻之曰玄含黄芽黑铅之中内蕴白金河车之中内藏黄芽亦犹士而怀玉衣若被褐则害不至金为水母盖兑金生坎水而坎之中爻属金故云母隐子胎水为金子壬癸之水自西而生兑之中爻乃属于坎故云子藏母胞真人至妙者真人即干之体干之为物至神至妙其为形也或有或无大渊即坤之象坤之为物能沉能浮其为形也莫见莫闻故干能变化坤德资生既以化生干坤分布各守其境采之类白者是铅中有银而白造为内丹则朱独炼则成胡粉其采外丹而炼亦类乎是然外丹者常须表卫外睹如朱之红润内使不失其真白也方圆径寸混而相拘者盖杳冥之中有物则太极未分之时为先天地内蕴先天真一之炁居乎太极之前乃象帝之先故曰巍巍尊高也旁有垣阙状似蓬壶干之为象亦似垣阙亦似蓬壶法象形容一身一己如上皆指鼎器而言环匝关闭即表卫也四通踟蹰密外护也守御密固者不可须臾离也可离非道也阏绝奸邪者其出入以法度限内外使知惧令白里真居也曲阁相通者必置坛墠精研以戒不虞之患仙翁慈悲自环匝关闭而下历历指教恐有不虞之害又须无思无虑不可忧愁劳役故云可以无思难以愁劳俾神炁满室而不致亏损故云守之者昌失之者亡若稍不固便致倾丧是以动静休息顷刻不敢放恣而忽慢则金鼎之炁彼我坚固而互相调伏故云常与人俱此章直指两窍之体发明金水之用修行之人看诵参同契到此方知入头一着便是难能之事然下德之器修有为之道其功全资于炼己也炼己稍欠神明不来明辨邪正章第八是非历脏法内观有所思履行步斗宿六甲以日辰阴道厌九一浊乱弄元胞食气鸣肠胃吐正吸外邪昼夜不卧寐晦朔未尝休身体日疲倦恍惚状若痴百脉鼎沸驰不得清澄居累土立坛宇朝暮敬祭祀鬼神见形象梦寐感慨之心欢意喜悦自谓必延期遽以夭命死腐露其形骸举措辄有违悖逆失枢机诸术甚众多千条有万余前却违黄老曲折戾九都明者省厥旨旷然知所由勤而行之夙夜不休伏食三载轻举远游跨火不焦入水不濡能存能亡长乐无忧道成德就潜伏俟时太乙乃召移居中洲功满上升膺箓受图注云做修行人须明大道之正倘非阴阳配合坎离施化外则皆为傍门左道如内视五脏存想呬呵外履斗宿步罡握诀或习房中之术御女三峰或行九一之道剑法五事对境接气浊乱元胞是皆秽行乃傍门之最下者又如吐正吸邪忍饥食气或论年打坐昼夜不眠或立坛祭神鬼物见象此又傍门之乱道者是使精神恍惚百脉沸驰心意日欢梦寐夜作千蹊百径然忽无功既违黄帝老子之教言不参真师阴阳之同类曲折而招九都之戾何由而结一黍之珠本冀延年故因促寿若有明达之士复遇真师之言旷然行之愈勤不怠夙夜不休以求药专心伏食而密行三载一任远游九年足可轻举积累一纪水火不伤居洞府以无忧宴瑶池而长乐已成道则潜伏更积德以俟时三天有名太一乃召俾司仙职移居中洲若有功高飞身三境加封进级膺箓受图如张葛旌阳浮丘钟吕列圣已然后圣已遵而行之也此章仙翁力言一迷一明一邪正邪则九都谴戾正则行满飞升理之必然无可积虑至于下手工夫次第在后龙虎两弦章第九火计不虚作演易以明之偃月法炉鼎白虎为熬枢汞日为流珠青龙与之俱举东以合西魂魄自相拘上弦兑数八下弦艮亦八两弦合其精干坤体乃成二八应一斤易道正不倾注云仙翁铺设到此方言炉鼎龙虎弦气曰偃月炉曰白虎曰上弦曰兑曰魄属于西也彼也玉池也曰汞日曰流珠曰青龙曰下弦曰艮曰魂属于东也我也金鼎也偃月炉者即太乙神炉是之为阴炉也以其偃仰似月初生之象白虎乃西方兑宫之物天地初分元属于彼其虎之威叩之则应含弘广大品物资生虽能伤人杀人却蕴大乘气象文王重易曰履虎尾不咥人亨又曰履道坦坦幽人贞吉孔子曰说而应乎干又曰素履之往独行愿也修丹之士知畏此虎要先降而伏之既能伏之则可为熬之枢而不咥人也离为日为汞中有朱砂名曰流珠青龙乃东方震宫之物劫运既固元属于我此龙之势威能变化感而遂通云行雨施品物流行干之九二见龙在田利见大人子曰龙德而正中也世人不悟此龙生生之功每服其害若人悟而畏之调而降之则能驱驾而用之矣举东以合西则嘉会而合礼也兑艮数各八流戊而就己也魂魄自相拘金木不间隔也两弦合精干坤体成易道不倾者必二八相停而成一斤也一斤指圆成之数数乃积小以成大故十粉曰丸一丸如黍一黍余曰刀圭六十四黍曰一圭十黍为累十累为铢两铢四累为钱十钱为两八铢为锱说文六铢为锱监韵八两为锱二者皆伪三锱为两是二十四铢也十六两为一斤斤有三百八十四铢斤四两为锊也古人分铢以应卦爻之数金返归性章第十金入于勐火色不夺精光自开辟以来日月不亏明金不失其重日月形如常金本从月生朔旦受日符金返归其母月晦日相包隐藏其匡廓沉沦于洞虚金复其故性威光鼎乃熺注云仙翁无一泛言至此方指金之为用非金之功则不成丹故云金丹却非世上金玉之金非从土石中出者乃天地造化五行颠倒之妙自干坤大化窟中而产者此金是也今之盲师但说金丹便自慌忙不知所为何者口说修行又不得闻金丹之名亦不究竟参同契中之语乃诳于世岂知仙翁历历指示此金神化之用有辈余人每睹是书不察阴阳真金体用乃猜为烧炼炉火等事惜哉昧哉若不与世露些消息则万世之下此书愈高愈远人既不能窥其畔岸遂皆弃而不观抑何从而求修行之旨耶上根利器要知此金在鸿蒙混沌之先太极未判之始元属于干故谓之干金大劫欲交则谋报混沌之德者至是以干初交坤此金颠蹶蹄骤奔入坤宫谓之坤中金坤得此金内实而为坎坤之三爻本皆中虚号曰坤土既得此金以实其中而成坎象坎之正位居于北方癸水之地是坎为水金藏其中故谓之水中金夫水中之金为先天之宝不能久居于后天之坎因化为兑兑或跃于北方之坎户占居西天之酉方则此金日生夜长酉之正位属兑是以此金主行丹道于兑之中故谓之兑金也炼丹之士寻微索赜原始要终格物致知探其源流审其根苗若炼金丹必求此金若求此金不求于干不求于坤不求于坎专求于兑兑之为物乃坤月同类是云同类易施功非类难为巧兑之为妙代坤行道故炼金丹除此兑金余皆旁门不能成道黄帝老子从古圣仙皆用此金方能了道文王重巽九五先庚三日后庚三日仲尼翼巽兑柔皆顺乎刚君子以申命行事夫庚金也经云三日月出庚是也且释迦假此金以成佛故号金仙盖兑中之金与天上太阴同体而生明同时而生丹天上之月名曰太阴缘此兑金同其功用遂亦名之少阴又云阴中之金天上太阴其功接太阳之辉光以成岁时兑之少阴其道传续大千世界化生人物仙翁参透前圣知此金之根源推此金之妙化阐出此金之神变也彼世间金能与天地同久入火其色愈精久炼不失其重况此兑金是干坤大化炉中之所产也月之光有亏盈兑之金有流转故云形如常朔旦日月合璧月受日符现一阳之光于庚申之位此天上之太阴也而此兑金每应月之朔亦初三日生始阳之丹于混沌之位此人间之少阴也故云金本从月生朔旦日受符何谓金返复其母盖金之舍曰兑兑之母曰坤兑不能久舍其金金亦因时而发用坤之翼曰含章可贞以时发也圣人之心妙在于此金既发用兑返母而包归坤犹月晦而日相包何也晦月朔旦月之全体隐藏匡廓为日所复一日二日三日运行其度辉光再吐也又如金返归母金之真精沉沦洞虚为世之用一生二二生三劫运再交金将复产也若此金复产必复其故性何也性为干之用干之直也寄金于坤坤寄于坎坎寄于兑兑金舒情复其故性乃以此金还于干宫干之金鼎复得其种炼成金丹是以此丹号金液还丹鼎号威光金鼎是云威光鼎乃熺二土全功章第十一子午数合三戊己号称五三五既和谐八石正纲纪唿吸相含育伫思为夫妇黄土金之父流珠水之子水以土为鬼土镇水不起朱雀为火精执平调胜负水盛火消灭俱死归厚土三性即合会本性共祖宗巨胜尚延年还丹可入口金性不败朽故为万物宝术士伏食之寿命得长久土游于四季守界定规矩金砂入五内雾散若风雨熏蒸达四肢颜色悦泽好发白皆变黑齿落生旧所老翁复丁壮耆妪成姹女改形免世厄号之曰真人注云子居北北乃坎之正位其数一午居南南乃离之正位其数二坎中有土曰戊其数五离中有土曰己其数五戊专坎之门掌先天真一之气己直离之户积后天至真之汞若求先天之气必通戊土而后得之若用后天之汞必伏己土而后和之子午既欢而谐戊己既和而合二五之精妙合而凝流戊就己鼎中得类两土相结因名曰圭八石为坤干坤为众石之父母非坤则不得兑之纲纪消息子午相唿吸戊己相含育铅汞相交结而为夫妇矣归土者戊土也戊土能生兑中金故为金之父流珠者木汞也铅水能资木中之汞故流珠乃水之子铅水以戊土为鬼戊土一镇中宫水不妄流于外朱雀者离中之物是为火精心平气和而脉停可使调其胜负矣水克火火克金金克木四者俱消其功归于厚土厚土者己土也三性者戊金水也坎之门曰戊坎之中爻曰兑金金生太乙之水金既生水戊又制之是三性合会也木性即己土也离中之户曰己戊金水三者合本性之己木乃徐徐而克之总变而为大丹故曰本性共宗祖巨胜者胡麻也胡麻若作饭常食之能延年况还丹是金水戊己炼成为天地间之至宝修行术士伏而食之寿与日月同其长久伏者伏先天之气食者吞黍米之丹后人误作服字是不知伏之为妙也故仙师云伏炁不服气服气须伏炁服气不长生长生须伏炁只一伏字逆用化机土游于四季四季者辰戌丑未也土各有王日每季月王十八日谓之游惟夏季火生土土德胜王金畏火故入秋属申月古人以水土俱生申者土因夏火而生水到三垣而产水潮制火土乃生金故入秋初土德先王九日而生庚金至戌止有九日而分王也守界定规矩者东方有氐土能守青龙之界西方有胃土能规白虎之威南有柳土能规离火之户北有女土能定坎水之门是使制伏丹砂真金之气还入五内其丹初至气散如雾润泽若雨丹气熏蒸遍达四肢神气既全颜色悦好齿生发黑返老还童改其枯悴之形永免世间之厄形神俱妙紫霞真人此章言欲下手炼丹先和戊己二土然后可采金水而成丹也同类合体章第十二胡粉投火中色坏还为铅冰雪得温汤解释成太玄金以砂为主秉和于水银变化由其真终始自相因欲作伏食仙宜以同类者植禾当以谷覆鸡用其卵以类辅自然物成易陶冶鱼目岂为珠蓬蒿不成槚类同者相从事乖不成宝燕雀不生凤狐兔不乳马水流不炎上火动不润下时间多学士高妙负良材邂逅不遭遇耗火亡资财据按依文说妄以言为之端绪无因缘度量失操持捣治羌石胆云母及矾磁硫磺烧豫章泥汞相炼治鼓下五石铜以之为辅枢杂性不同类安肯合体居千举必万败欲黠反成痴稚年至白首中道生狐疑背道守迷路出正入邪蹊管窥不广见难以揆方来注云胡粉黑铅炼就也得火则还本性冰雪寒水结成也遇热则归本源黄金入水银而变白得火则回其赤色世人嗜欲而乱性全性而可以长生何谓金以砂为主何谓秉和于水银修行之人明其造化洞达阴阳欲炼金丹先积离己之珠砂以和玉池之水银却用坎中之水以济离中之火水火既济金砂合形变化由同类之真终始因雄雌为主所谓欲作伏食仙宜以同类者实为谛当如植禾必种谷覆鸡须用卵欲作仙佛不得同类虽入阛百处打坐千年终落空亡若也不参同类行诸旁门或房中御女或三峰采战此皆邪径犹认鱼目为珠蓬蒿为槚岂知变化由其真乎燕雀飞禽也不能生凤狐兔走兽也安能乳马皆非其类水之为化不能炎上火之为功不能润下盖以阴阳往来必秉自然之道仙翁教人以求明师必参同类必配阴阳方可言丹我紫琼翁初受太虚真人入室语首问参同契为明易耶为行易耶太虚曰易只阴阳两件物事能明能行方为圣人故易曰西南得朋乃与类行契曰类同者相从事乖不成宝先明之后行之圣人也岂谓后人或负高妙之良材不求真师依按古文妄意度量或以韶之石胆炼金或用辰之砂银烧丹捣治五金鋾炼八石以三黄为同类净赤铜为辅枢其石与金非我同类安肯合我之气而居我之身乎昔九江张相炼丹服食洞宾悯其奸道心切化一术士访而救之张自负恃服丹已久必可飞升赂不加礼洞宾顿去但见座间有诗云可惜九江张尚书服药失明神气枯不思还丹本无质翻饵金石何大愚后果双目不见而终此辈皆负良材执滞不回甘受盲师误将金石指为同类耗亡资财服食烧炼或至于终身不悟如彼等人以管窥天岂知天地间而有真仙圣师耶世人纽于惯常不自卑下博问不肯拔萃广参耳隘目低乌足听观高远之事耶却乃昂藏称大丈夫是皆空负高妙之良材失于自恃自满耳三圣前识章第十三若夫至圣不过伏羲始画八卦效法天地文王帝之宗结体演爻辞夫子庶圣雄十翼以辅之三君天所挺迭兴更御时优劣有步骤功德不相殊制作有所踵推度审分铢有形易忖量无兆难虑谋作事令可法为世定诗书素无前识资因师觉悟之皓若寒帷帐瞑目登高台火记六百篇所趣等不殊文字郑重说世人不孰思寻度其源流幽明本共居窃为贤者谈曷敢轻为书若遂结舌喑绝道获罪诛写情着竹帛又恐泄天符犹豫增叹息俯仰缀斯愚陶冶有法度未可悉陈敷略述其纲纪枝条见扶疎注云八章言前却违黄老者黄帝老君二大圣至此详明三圣人之立言垂训其尊崇前圣后圣之意回视后之末学总无所知妄诞相高开口谤毁者其罪当何如哉经曰若夫至圣不过伏羲伏羲亦作庖牺亦作伏戏孔子翼曰古者庖牺氏之王天下也仰则观象于天俯则取法于地观鸟兽之文与地之宜近取诸身远取诸物于是始画八卦以通神明之德以类万物之情文王结体演爻辞示西南得朋之妙何谓十翼以辅之易之书也伏羲画卦文王繇辞周公爻辞共为二篇曰正经仲尼于正经之后翼以十篇曰上彖传下彖传大象传小象传系辞传上系辞传下文言传说卦传上中下十篇是为十翼本释易乃不曰释而曰翼者以辅翼之道也圣人上祖下法经自为经翼之为翼欲使后之学者知圣人不敢先于前圣亦不紊乱正经传自商瞿至于费孟梁丘费之言曰彖辞所以解经乃分二翼于各卦之下费之易行圣经乱矣费直不明圣人不先不紊之意若正经可紊则仲尼早分而释之矣费传至郑康成郑主费也郑之言曰文言传者所以释干坤二卦乃移于干坤上卦之后至于王弼王弼主费郑弼之言曰象传所以释爻乃移于各爻辞之后各添象曰彖曰字数百年间已三紊乱既乱正经又失翼传费直作俑郑王和之今之易非周易乃王弼之易也先贤欲复周易之翼多矣只如宋李焘晁说之欧阳修诸公皆尝校定周易以为古易焘曰周易十二篇始紊于费郑大乱于王弼乃复校定名曰古易极于州学晁说之再定古易正经二篇十翼十篇已亡说卦二篇欧阳修曰秦火易之正经以卜筮存是则十翼之书散在人间汉文帝广求文字十翼所存唯彖象系辞文言耳后至汉宣帝时河上女子掘冢得易全书上之内说卦中下二篇污坏不可复识如是则十翼果亡二翼后人以序卦杂卦是十翼者非也其辞肤浅后之学人唯相附和独程氏有卓然之见其遗书曰序卦非易之蕴此不合道后横渠以大匠一斧辩之更非是唯程氏知亡二篇也朱熹曰独干一卦是周易之本文弼不敢紊朱熹曰周易上下两篇经则伏羲之画文王周公之辞并孔子所作之传十篇凡十二篇中间颇为诸儒所乱今悉整而正之定着为经二卷传十卷以复孔子之旧自熹到今已二百年竟不复旧者其有以夫易非十翼则易之道何以明言辞何以通变动何以识制器何以象为道而不通言辞则不得情性之感为道而不知变动则不得金水之化为道而不工制器则不得鼎炉之用为道而不达吉凶则不得逆顺之理翼曰易有圣人之道四焉者此也是以君子将有为也将有行也问焉而以言其受命也如响无有远近幽深遂知来物夫幽深乃恍惚杳冥之谓君子有为有行必于恍惚杳冥之中而遂知来物非天下之至精其孰能与于此仙翁谓十翼以辅之斯言尽矣圣人之用功均沾后世但恐后学无大福德无大智慧不足承当千般蔽阻无由见闻三圣迭兴制作推度万世师法伏惟至道天生圣哲奚有自悟必资师授纵负聪明谋虑忖度如有所障若有仁贤研心究竟忽得师旨心胸豁然犹如室中褰去帷帐分明洞达一似瞑目上登高台何所不见人不求师奚自觉悟倘有所师先以参同契一书辩之若句句能明章章洞晓方是真正苟有一句懡啰含煳便难信受若除此书谓别有途可成道者此大诳人何以故此书文王周公孔子祖述伏羲者也故仙翁曰夫子庶圣雄万世之下孰能超乎孔子也哉且黄帝阴符三百老子道德五千符合不差惟明此道是以老祖天师葛许浮丘诸仙皆从此入又如紫阳悟真篇缘督子金丹难问等书皆祖参同也参之佛典道经俱契于此若有人曰某师谁氏又复师谁其说如流问其参同多所不晓此皆地狱种子反谓至道不在文书狂妄盲引孰知此书参勘真实方可下手况乎火记六百时节爻符密言妙语从首至尾郑重而说人不熟思求其源流以顺幽明共居之故此书为贤者谈曷肯轻述果若结舌道恶乎传尽露竹帛又泄天符犹豫增叹息者犹乃兽名此兽性多疑居山闻有声则豫上树下上非一故不能自决者名之曰犹豫仙翁自说趋趄涉川畏邻自增咨叹俯仰再三缀撰斯文也然陶冶后来有隐露法度其口诀未可悉陈但述纲纪略见枝条耳金丹刀圭章第十四以金为堤防水入乃优游金计有十五水数亦如之临炉定铢两五分水有余二者以为真金重如本初其三遂不入火二与之俱三物相含受变化状若神下有太阳气伏蒸须臾间先液而后凝号曰黄舆焉岁月将欲讫毁性伤寿年形体如灰土状若明窗尘捣治并合之持入赤色门固塞其际会务令至完坚炎火张于下昼夜声正勤始文使可修终竟武乃陈候视加谨慎审察调寒温周旋十二节节尽更须亲气索命将绝体死亡魄魂色转更为紫赫然成还丹粉提以一丸刀圭最为神注云仙翁铺叙到此方言入室临炉下手结丹以入鼎也上根者当明是书最有次第而不泛参同一书此章大有肯綮非此一章之详后人如何下手修丹之流未遇师旨不知是书隐而且奥观至此章浑如嚼蜡无入头处只得猜为五金八石煅炼之事到底无功反怨圣师谩语诚为可怜今略泄露未释后疑以金为堤防者大修行人参炼九还金丹须明此金乃西方兑中之金也先辨真心求彼兑金立置坛墠常加谨护堤防固济以待此金之生水也所生之水尤当推度而明辨之要知此水是先天之水耶是后天之水耶若是后天则水溷浊不可以炼还丹若是先天之水又待其水之清而用之也诗曰泾清渭浊盖泾水清而渭水浊也修丹者待其泾水之清优游防闲不可挠动是云水入乃优游此水之清中有真金周兴嗣曰金生丽水清之至也且要知其斤两轻重而后用之盖此兑金必约十五两重者借近一斤之准则是云金计有十五也金重到十五两则能生丽水矣何谓水数亦如之非言水亦十五两要水与金相称如十五两之金必能生多少之水故曰如之所以仙翁叮咛临炉方定其铢两若十五两之金已生到五分之水则水过余而不可用是云五分水有余若此金初生水到二分时乃真可用是云二者以为真即此二分之水必约十五两之金是云金重如本初若水已到三分者亦不堪用是云其三遂不入若金水之数及时相等急以二分之火而合之是云火二与之俱金水火既已相合则火受金炁复得水制结成还丹乃能变化而状若神矣下手临炉之工莫此为要是以圣人年中取月而置金月中测日而听潮日中择时而应爻时中定火而行符何谓行符古圣先贤以炼金丹为一大件事也推度时节立攒簇法以一年七十二候簇于一日以三百六十爻攒于一月以三十六符计一昼夜分依十二时中是一时有六候比之求丹止用二候之火一时有一爻比之求丹不要半爻之顷一时有三符此之求丹止用一符之速所谓单符单决者此也所以黄帝言阴符者此也故曰人知其神而神不知不神之所以神者此也修丹仙子于此一符之顷蹙三千六百之正气逆纳胎中当斯之时夺天地之造化窃日月之精华地轴由心天关在手交龙虎两弦之炁捣金水一体之真龟蛇盘结于丹炉乌免会行于黄道黑白交映刚柔迭兴玉炉储祥紫华映日荧惑守于西极朱雀炎于空中促水运金催火入鼎伏蒸以太阳之炁结号黄舆之丹也夫初炼金水之时堤防以岁月而计至于合丹之际止用一符之工夫久则毁性而伤丹一亏则伤寿年矣是云岁月将欲讫毁性伤寿年修丹一事本为延寿登真若差一发反伤寿矣故仙翁诲后学必要慎密明窗尘者比丹之至微也捣治者阴阳之交炼也持入者保持之而收入也赤色门乃干之户丹从干之户而归神室固塞者闭息也际会者九窍也皆要坚完而无所失炎火张于下昼夜声正勤者盖阳丹之初到其中有信乍得离中之火昼夜周流一身百节万神悉皆听命正宜勤勤内守使声寂而意和炁匀而脉住丹始凝结始文使可修者炼丹之始用文火而修之其首尾则皆武火首用武火以炼己终用武火以温养故鼎器歌曰首尾武中间文是也候视加谨慎者不可自取踈慢泥丸有云工夫不到不方圆是也审察调寒温者勿为人物所瞒紫阳翁曰调停火候托阴阳是也周旋以十二节终而复始直待添汞抽铅铅将尽汞亦干七魄已死魂亦变是炁索命将绝体死亡魂魄也景象至此其色转为紫金赫赤之还丹也粉提以一丸刀圭最为神者其少如一提之粉其小如一丸之药黍大曰丸其轻如刀圭之匕言至微也而其神妙有不可述也此章备言下手之功然细微玄旨必师口传孰能依文而成事哉先贤朱文公欲闻至道不得师传酷好此书迨衰病中答侍郎袁公书曰参同之书本不为明易乃姑借此纳甲之法以寓其行持进退之候文公该博如此为无师指想为纳甲之法恶知此书直欲明周易之道故曰周易参同契况丹道行持进退之候并不用纳甲之法也又书云近者道间不挟他书遂得熟玩参同粗能晓其文义盖向来虽屡看率以无味弃去今乃始识头绪然未得其作料孔穴夫玄言密旨不可思议文公屡以无味弃去盲师却要猜量又云异时每欲学之不得其传无下手处则圣贤非师慧同孔孟奚自会邪今人自满自足妄猜妄为若视前贤其罪多矣使熹得师指授大明圣人易道必不固执为卜筮之书也水火情性章第十五推演五行数较约而不繁举水以激火奄然灭光明日月相薄蚀常在朔望间水盛坎侵阳火衰离昼昏阴阳相饮食交感道自然名者以定情字者以性言金来归性初乃得称还丹吾不敢虚说仿效圣人文古记题龙虎黄帝美金华淮南炼秋石玉阳加黄芽贤者能持行不肖毋与俱古今道由一对谈吐所谋学者加勉力留念深思惟至要言甚露昭昭不我欺注云五行数者金木水火土推而为三五一之数如炼金丹则以铅汞银砂土为五行而配合阴阳故水能灭火者谓阴能消阳日月薄蚀必在朔望阴阳二者盛衰相侵若阴阳和两相饮食则自然有交感之道矣金与水同名曰情木与火同字曰性情居西北性主东南东南曰我西北曰彼金水之情自然外来而克木火木火之性乃内还而结金丹是之谓金来归性初乃得称还丹是此二句为参同之骨髓也吾不敢虚说仿效圣人文者仙翁得圣人之的旨复获古文龙虎经依法修炼而丹成乃撰此书以训于后因历叙黄帝之丹成曰金华淮南之丹成曰秋石玉阳丹成曰黄芽丹成冲举各立一名无非是此还丹也无非是先天一气也无非同类之物也后人闻金华即猜为五金闻黄芽即猜为八石闻秋石即猜为便溺岂知古圣先贤方便立名所炼之丹奚出阴阳之外而别有路耶此道惟圣人为能勤行自古迄今一道而已三教大圣必须同类方可施功故云古今道犹一对谈吐所谋除此一途更无他术后之来者勉力深思求师指示则知是书昭昭尽露不我欺矣上阳子曰参同契三篇体用不杂功妙非常参者参天地造化之体同者资同类生成之用契者合造化生成之功上篇叙炼丹之本末中篇列细微之密旨下篇补遗脱之法象上篇与龙虎上经表里义合世疑龙虎经必后人祖参同契上篇述以为经亦必有上中下三经也若无中下经则何以谓之上经圣人之心众人岂识盖上经者首经之义此固非凡可测又况书中有古记题龙虎之句以是明之则上古之文何疑故云金碧古文真人彭晓序谓仙翁不知师授谁氏得古文龙虎经尽获妙旨乃约周易撰参同契三篇又云未尽纤微复作补塞遗脱一篇继演丹经之玄奥盖仙翁初授真人阴长生之旨后复师徐从事由是备悉玄微仙传载详真一又云书成密授青州徐从事徐乃隐名而注之是则源流真实奚辩此书之注何啻百余惟彭晓王道为优如晓得师授受观其明镜图参同序亦已详明而所注此书尚自碎杂故有畎浍殊流妍媸互起之语王道所释尤为旷涸今详龙虎经言虽高古不若参同契之明且诀也其语幽玄隐妙非得圣师叮咛下手之的孰敢拟议如金来归性初乃得称还丹之下便接吾不敢虚说仿效圣人文则知古圣大贤非有所师宁敢虚说也非师岂成是书也非师怎合造化也留此书于世者圣心道眼也天梯河筏也修行人仰赖也世无此书则皆趋入旁门耶径使盲师俗子架空捏怪相牵引动挽入地狱尔世非此书则天地之间无修行之旨无圣人之道也已欲成天下之亹亹者其何以哉留念深思惟仙翁其天矣大凡注书注者释也其书隐奥难见解释以晓后来故必得一书之本意必超前人之心地明彻洞达所注过于所作之书方可注释否则彼处又不详此处又不解反误却后人智慧低隘了方来耳目莫谓后之来者不如今也倘天生圣哲欲正救之则被其浊乱而不得分其清归其正矣其他经书尚可如此书者伯阳面拜阴徐二真人至道之正其高制雄辞幽藏奥旨一字不苟况以金丹之法之妙鼎器之穴之用何啻百件伯阳止以金来归性初一语皆尽宋儒未达不肯明周易之道总看为卜筮之书暗藏却羲文周孔神圣之心黯却干坤顺逆造化之道枉屈伯阳踵制元言之谛今若不晓露些孔窍则四圣之心万世莫伸大易之道万世莫明岂知至要之言甚露昭昭不我欺之切切也卷中阴阳精气章第十六干坤刚柔配合相包阳秉阴受雌雄相须须以造化精炁乃舒坎离冠首光映垂敷玄冥难测不可画图圣人揆度参序元基四者混沌径入虚无六十卦周张布为舆龙马就驾明君御时和则随从路平不邪邪道险阻倾危国家注云上篇十四章炼丹次第首尾己明此篇重述细微逐章条例乃九还大丹之合用后学之士必须深造洞晓不可依违苟且恐差毫发则不成丹上阳子分此中篇为十五章者列其一十五事也此章独明阴阳精炁四者何谓干刚坤柔孔子翼曰干阳物也坤阴物也阴阳合德而刚柔有体以体天地之机以通神明之德故夫干之为德刚健中正纯粹之精也坤之为德柔顺利贞君子攸行是干坤配合者金丹之道也惟君子为能攸行小人反是昔孔子曰吾未见刚者或对曰申枨子曰枨也欲焉得刚刚之义大矣哉小人强勉一时刚健又岂能中正既不得中正又焉能纯粹其精也耶刚之为物干也动而直故易知柔之为物坤也动而辟故易从易知则有亲易从则有功亲则功成可大可久此圣贤之德业也能成位乎刚柔之中者其金丹之道乎所以干阳之德主乎秉与坤阴之德专乎含受盖雌雄相须凭精炁精炁舒布要雌雄翼曰精炁为物游魂为变为物者顺行而生生人生物也为变者逆用而成或佛成仙也何谓坎离冠首夫干刚交坤干乃中虚而为离坤柔承干坤乃内实而为坎是以坎离继干坤而冠阴阳之首且得刚柔之正离中日光坎中月耀垂辉于下玄妙杳冥难可测识不可画图惟圣人为能揆度而参赞序述其元基此义与前元精眇难睹推度效符证意同何谓四者混沌盖阴阳精炁四者包于虚无之窍乃行六十卦张布以为舆也坤为牛为舆干为龙为马是干坤合德而龙马就驾天下治平而明君御时也金液还丹与是同道何哉盖龙为东方木汞马即南方砂火龙马得西方之金虎以生北方玄武之水故凝精合炁而成形就驾矣和则随从路平不邪者明君之御政若行于大路不劳扰于民和气随时应稍有不由正路或更邪佞以蔽贤嫉能其国将危矣故九龄往而国忠进安史始萌秦桧用而岳飞亡燕云莫复正人力为国者惟恐国之权不在君小人只为身者惟恐国之柄不属己君子小人无世不有君子当和而容小人小人宜随而从君子则国无倾危而天下治矣比之修炼以和为先和则事皆随心而应翼曰和兑之吉行未疑也事既和矣必正其心必诚其意必防其虑则无险阻而不倾丧其丹毫发之差可不慎乎后二十八章重明四者尤详君子居室章第十七君子居其室出其言善则千里之外应之谓万乘之主处九重之室发号出令顺阴阳节藏器俟时勿违卦月屯以子申蒙用寅戍余六十卦各自有日聊陈两象未能究悉立义设刑当仁施德逆之者凶顺之者吉按历法令至诚专密谨候日辰审查消息纤芥不正悔吝为贼二至改度乖错委曲隆冬大暑盛夏霜雪二分纵横不应漏刻水旱相伐风雨不节蝗虫涌沸群异旁出天见其怪山崩地裂孝子用心感动皇极近出己口远流殊域或以招祸或以至福或兴太平或造兵革四者之来由乎胸臆动静有常奉其绳墨四时顺宜与炁相得刚柔断矣不相涉入五行守界不妄盈缩易行周流屈伸反覆注云此章最为入室之初防闲细密炼丹之难等等如是圣人特以君子喻之故翼之系辞曰君子居其室出其言善则千里之外应之况其迩者乎又曰言行君子之枢机枢机之发荣辱之主也言行君子之所以动天地也又曰拟之而后言议之而后动拟议以成其变化上阳子曰道本无言非言何由显道谓无言者有德之士言不可以不慎也况行道修丹之士乎老子曰知者不言言者不知故逞干慧无所知者其发言论辩无非求知也真师则能察其诳妄浅器必不轻论紫阳公云虽鼎镬在前刀锯加颈亦不敢言若是真实行道之器恶可不言且入室采药切忌轻言果若不言则何以得其药之真泥丸有云言语不通其眷属工夫不到不方圆仙翁乃引仙圣之言而又伸之此谓万乘之主处九重之室发号出令顺阴阳节言求丹必顺阴阳节候即一阳来复之际藏器待时勿违卦月言采药必待月现震生即三日出庚之时屯以子申乃生水旺之处蒙用寅戌乃火生库之位其六十卦各有其日聊陈二卦即屯卦也未能究悉者仙翁自谓未能尽究详悉盖元奥要口授故经云非世上之常辞上圣已成真人通玄究微能悉其意此言未能究悉者世无上圣之资岂能行此道而成真人哉立义设刑所以防其欺诈当仁施德所以诱其欢心逆之者凶顺之者吉按依法度历明号令用须至诚行宜专密也谨候日辰者一年止在一月一月止有一日一日止在一时一时止用一符审察消息者必要知其兑金所生之水清浊分数倘毫厘有差纤芥不正必招责吝贼害丹炉如此乖错则阴阳差忒二至改度隆冬反为大暑盛夏而有严霜春秋二分以纵横晨昏刻漏而不应雨阳愆伏怪异多端如上咎征皆喻临炉一差百错总因炼已无功致斯乖变愚者不责于己反怨丹经若是大根方寸真实自悔自吝诚心愈励精勤不退一念通天自有仙助临事必成亦犹孝子诚心方能感动皇极心者神之舍心实则神明自来言乃心之声言孚则性情相感语虽近出己口声传远播他方败则招殃成则致福事乖则或造兵革事济则身乐太平成败乖济四者皆由人心所为动静不妄必依墨绳则四时应炁相求刚柔和五行正大易之道周流反复无不顺矣如上譬喻要修丹者专心致志虑其危殆而谨防之盖此丹道不特由我亦由乎天天若或违当以财宝精诚感之不可有逆天道能顺天道金丹成矣故同人先号咷而后笑翼曰君子之道或出或处或默或语二人同心其利断金同心之言其臭如兰同人之卦者同心之人也其卦阴而五阳夫阴多阳少则阳为主阳多阴少则阴为主是以同人以孤阴而同乎老阳也故欲得乎同人之心必以利而断之方得同人之言也是以君子慎密委曲者惟不妄言而又托言语以为之阶成丹之道之难可不奉顺而谨之乎晦朔合符章第十八晦朔之间合符行中混沌鸿蒙牝牡相从滋液润泽施化流通天地神明不可度量利用安身隐形而藏始于东北箕斗之乡旋而右转呕轮吐萌潜潭见象发散精光昴毕之上震为出征阳炁造端初九潜龙阳以三立阴以八通三日震动八日兑行九二见龙和平有明三五德就干体乃成九三夕惕亏折神符盛衰渐革终还其初巽继其统固际操持九四或跃进退道危艮主进止不得逾时二十三日典守弦期九五飞龙天位加喜六五坤承结括终始韫养众子世为类母上九亢龙战德于野用九翩翩为道规矩阳数已讫讫则复起推情合性转而相与循环璇玑升降上下周流六爻难可察睹故无常位为易宗祖注云此章象一月之晦朔弦望以比炼丹之行爻合符盖一年十二度晦朔弦望天上太阴有十二度与太阳合壁人间少阴有十二度以隐行看经此阴阳之正也惟少阴也溟滓杳冥不可度量圣人测之优游太极方拟合符始可行中故号先天天上之太阴每会太阳日月合符月在日之下日在月之上月上正日之精光其光向天非人可见亦犹男女交合男在上女在下女为男覆而不可见当此晦朔月在日之下辉光未分比人间之少阴也太极混沌之时先天鸿蒙之内经罢符至初三庚方微阳将生阳牡阴牝相从配合其中滋液润泽自然施化流通天地神明不可度量也夫大道者非圣贤之资则不能运行翼曰与天地合其德与日月合其明四时合其序鬼神合其吉凶道性金丹之神妙虽天地不能测度虽神明不能猜量何哉金丹乃先天之炁圣人善与天地合德逆施造化以生此炁也圣人能与日月合明颠倒用功以行此炁也圣人巧与四时合序以用此炁而寒暑不相拘圣人潜与鬼神合吉凶以成此炁而鬼神见情状故天地神明且不可度量惟圣人为能也利用安身隐形而藏此何谓也坤道也坤之为用坤宫有土土制坎水善利万物如不争者水之用也圣人能逆用之乃得水之利易之用六利用永贞者坤之德也始于东北箕斗之乡何谓也每朔月与日会必于箕斗之乡箕斗为艮艮之为卦阴侵阳也号曰鬼路月每至此而失其明故曰丧明有若世人顺行五行生老病死寒暑代谢也施而右转者天道左运日月星辰悉皆右转月至此乡必晦而会如璧如圭一日二日旋而右至于庚方精光才吐魄乃生焉毕月昴日月借日光光吐于下如干阳初生坤之下为震象初三之夕一阳二阴干之长男得时行道故三日震动也初八上弦一阴二阳坤之少女兑受丁火代坤行道以主其事阴阳和平神明乃生故曰八日兑行也三五为望月全阳辉故曰三五德就干体乃成如上爻符比丹鼎中已得金水太阴映日如生精魄人身象月而生金丹鼎中有丹夕惕若厉满则慎溢盛则恐衰惟圣人为能慎终如始巽继其统固济操持徐运阴符包裹阳炁艮主进止符满下弦渐结渐凝天位加喜抽添铅汞铅尽汞干六五坤承结括终始铅汞俱化金丹已成虽以一月喻其行持功要十月方拟成形功满三年功高则一纪在人积行何如耳若夫大圣人再造阴阳推情合性转而相与别立丹炉复造九鼎大丹亦如璇玑复建于子比十二爻周于一月晦而至朔朔则届爽初阳再动于复卦矣故云故无常位为易之宗祖也爻变功用章第十九朔旦为复阳炁始通出入无疾立表微刚黄钟建子兆乃滋彰播施柔暖黎蒸得常临炉施条开路正光光耀渐进日以益长丑之大吕结正低昂仰以成泰刚柔并隆阴阳交接小往大来辐辏于寅运而趋时渐历大壮侠列卯门榆荚堕落还归本根刑德相负昼夜始分夬阴以退阳升而前洗濯羽翮振索宿尘干健盛明广被四邻阳终于己中而相干姤始纪序履霜最先井底寒泉午为蕤宾宾伏于阴阴为主人遁世去位收敛其精怀德俟时栖迟昧冥否塞不通萌者不生阴伸阳屈没阳姓名观其权量察众秋情任畜微稚老枯复荣荠麦牙蘖因冒以生剥烂肢体消灭其形化炁既竭亡失至神道穷则返归乎坤元恒顺地理承天布宣玄幽远眇隔阂相连应度育种阴阳之元廖廓恍惚莫知其端先迷失轨后为主君无平不陂道之自然变易更盛消息相因终坤复始如循连环帝王承御千载常存注云上章言一月晦朔弦望采炼成丹之象此章比一年十二月功行之象其初得丹比为复卦复者一阳伏五阴也圣贤攸行此道则超凡人圣邪人若行此道则失命而丧身文王故曰朋来无咎返覆其道七日来复利有攸往朋来者有朋自远方来也无咎者有益而无损也返覆其道者用易之道也颠倒而行也七日来复者月隐其光七日再吐亦犹人也经动七日而阳初生利有攸往者善进而无失东京赋云日月会于龙左犭右龙者谓阳将复孔子曰复其见天地之心乎世人不知天地之心老子号此心为玄牝之门云房指此心为生门死户易曰雷在地中复先王至日闭关商旅不行后不省方雷乃刚阳地乃柔阴以刚阳在柔阴之中复彼先天之炁先王至此日行此道则闭关而不省方得专心致志商旅者杂泛也不行者当绝其杂泛之事专行其道故象传曰不远之复以修身也又曰中行独复以从道也朔旦为复阳炁始通者圣人之心一也复者先伏而后能复也阳之始炁出入相通且无嫉害立表微刚者干动而直也黄钟之律阳月建子兆者众庶也始也庶物生此阳炁昔始滋彰播施柔暖黎蒸得常者得复柔暖一阳之炁皆能复其常道也上阳子曰作丹之妙其要在此切毋轻忽也学道已得师诀须晓三关三候何也预营坛墠先采药物既得药物出入相通行炼己功柔暖播施微温直透此为初关第一候也临驭丹炉施条接意辟开道路不僭不狂分彩和光愈低愈下大吕应丑日景渐长是为中关第二候也大簇律临仰以成泰泰之为卦地上于天阴若居上水能润下阳居于下火临照上故咸之翼曰柔上而刚下二炁感应以相与止而说男下女上是以亨利贞夫五行颠倒大地成宝柔施于前饶他为主刚施于后我反为宾牡初小往牝乃大来金气相胥阳全干体此云刚柔并隆阴阳交接是为下关第三候也渐历大壮结凝还丹侠列卯门榆荚归根刑德相负昼夜始分言丹之兆落在黄庭以防以养宜慎宜专夬之为卦阴以决别阳炁既回金丹怀孕干健盛明金气已纯阳终于巳运行阴符姤承乍包阳无走逸阳复得阴阴为主人坤之为化初六履霜井底寒泉阴炁下来六月为遁敛精俟时否届七月阴阳不通阴伸阳屈阳炁内明八月观象量察秋情任畜微稚若麦之蘖老枯复荣若齑之芽化气既竭剥消其形道穷则返归乎坤元一来一往恒顺承天此书撰作深有法度或序冒头或括结尾无冒头者结尾括之无结尾者冒头总之即如此章是无冒头而以结尾括之其首句曰朔旦为复复而临临而泰泰而大壮大壮而夬夬而干干而姤姤而遁遁而否否而观观而剥剥而坤尾却结曰元幽远眇隔阂相连只此两语最为简易元幽远眇者阴阳二物至玄极幽不可捉摸至玄极眇不可思议而其造化功倍天地隔阂相连者二物间隔动几万里若得黄婆以媒合之则虽至远而至近也是以两物应度而育种为阴阳之元圣人用之而行其道廖廓恍惚而不可捉摸者未容度量圣人推之以逆其用也先迷失轨后为主君者柔顺利贞君子攸行先迷失道后顺得常此十翼之辞也仙翁引而详之中言阴为主人末曰后为主君皆坤之利地之道也无平不陂道之自然水之至平潴为渊陂畔岸不流陂若盈科则水自泛以水喻道自然之理变易更盛犹复至干消息相因如姤至坤故云终坤复始如循连环也帝王承御千载常存者若帝王能承御干坤逆顺之道则千载之寿亦未为多若功崇行着白日升天亦分内事昔黄帝一世为民修世间福再世乃得为臣复修出世功德三世乃得为君遂捐天下离弃万机寻山水幽绝处得鼎湖之君山炼此九还大丹丹成之后白日乘龙而上升也即洞庭湖湖中有山因黄帝炼丹号日君山也养性立命章第二十将欲养性延命却期审思后末当虑其先人所秉躯体本一无元精云布因炁托初阴阳为度魂魄所居阳神日魂阴神月魄魂之与魄互为室宅性主处内立置鄞鄂情主营外筑垣城廓城廓完全人物乃安爰斯之时情合干坤干动而直炁布精流坤静而翕为道舍庐刚施而退柔化以滋九还七返八归六居男白女赤金火相拘则水定火五行之初上善若水清而无瑕道之形象真一难图变而分布各自独居类如鸡子白黑相符纵广一寸以为始初四肢五脏筋骨乃俱弥历十月脱出其胞骨弱可卷肉滑若铅注云此章言人先须养性乃可修命且性者何也干之物也人能养之则干阳不亏精从内守炁自外生可以炼丹可以入圣世人莫知性命两者为何物或猜性是灵明知觉或以性为肉团顽心或认思想识神为性或指不可捉摸为性或拟顽空为性或以令为命他岂知杳杳冥冥之物为性又焉知生生化化之门为命惟只盲猜梦想怎达圣人之道哉黄帝曰天性人也人心机也君子得之固穷小人得之轻命孔子曰穷理尽性以至于命孟子曰存其心养其性所以俟天命也夭寿不贰修身以俟之所以立命也圣人之道传至孟子忒杀分明翼曰昔者圣人作易也将以顺性命之理是以立天之道曰阴与阳立地之道曰柔与刚立人之道曰仁与义上仙云修性不修命如何能入圣修命先修性方入修行径人言释氏修性道家修命天下岂有二道哉是不参孟子存心养性修身立命之道盖欲立命先养其性若不悟性焉能知命故中庸天命之谓性率性之谓道是以圣人无两心也此谓将欲养性延命却期世人不知何者为养性洞宾乃以炼丹以晓之不知何者为立命张许乃以炼丹喻之惟精惟一允执厥中此养性也男女媾精万物化生此立命也积精累气此养性也流戊就己此立命也审思后末者人负聪慧执僻不回谓有生必有死奚有长生也哉圣仙与佛皆天所生师岂能授人岂能为是不审思甘分守死当虑其先者虑即念也当念我身从何而有若云父母阴阳之炁所生则阴阳之炁必可延命必可成仙佛矣故修大丹与生身受炁之初浑无差别但有逆顺耳仲尼曰未知生焉知死圣人明性命之所以死生示阴阳之道缘何逆顺故顺而生物者人也逆而生丹者圣也此之谓元精云布因气托初何谓阴阳为度魂魄所居盖阴阳以魂魄为体魂魄就阴阳为舍离为日魂坎为月魄魄乃阴中之阳戊土专之魂乃阳中之阴己土直之魂魄互为室宅阴阳两相交通性主实精于内立置鄞鄂情主伏炁于外筑垣城廓城者何也承华之包也廓者何也炼丹之室也当斯之时干之性动而直则精炁合体坤之情静而翕为道舍庐刚而直者一施则退柔而化者布润以滋丹产于鼎还返成功所谓九还者地四生金天九成银龙虎相交金银之炁复还鼎中故云九还其七返者地二生火天七成砂魂魄相恋砂火之精返照鼎中故云七返八归者天三生木地八成汞戊己一合木汞之真归炼鼎中故云八归曰六居者天一生水地六成铅性情相感铅汞之妙回居鼎中故云六居男白女赤金水相拘男属青龙之木女属白虎之金被离火之精炼而还赤也则水定火者坛墠精严药物真正须则其水之多少而抽添之约其火之老嫩而烹炼之此时为五行造化之初上善若水者水中有金能生丽水探其至清全无挠动无质无瑕方能变化是云上善道之形象者男女即道之形干坤乃道之象形与象之中能生真一之炁乃不可以尽其形而图其象也故此形此象各任化机分布而居秉生秉杀甲乙自东而游庚辛自西而舍故云各自独居也类如鸡子者还丹有形也白黑相符者阴阳得匹也纵广一寸者丹结之初来如黍米之微渐觉一寸之广非但神室充裕温遍四肢润泽五脏筋骨一皆快畅十月功满丹己成形脱去其胞号曰阳神阳神之象乃先天之炁结成骨故可卷而软肉比铅华而滑非若后天之精血以成人物者其骨重肉滓不能变化肉滑若铅铅犹铅粉亦曰铅华俗言水粉洁白软滑女妇以此饰面尚增光彩况此阳神乃先天真铅之炁以凝结而成其形乎此与第六章内以养巳相应二气感化章第二十一阳燧以取火非日不生光方诸非星月安能得水浆二炁玄且远感化尚相通何况近存身切在于心胸阴阳配日月水火为效征注云阳燧者阳之物也其中有炁故感日而能生火方诸者阴之物也其中有精故感月而能生水日月有天之高远阳燧方诸之至微阴阳二炁尚相感化况乎人身真阴真阳切在心胸可亲可密近而易求安有相通而不感化哉缘以后之人不得其道耳人身之阴阳以比天上之日月诸燧之水火以喻人身之精炁无情之物尚尔相通有情有灵自然交感且天地间最灵者人也虽至贱至愚者皆知阴阳化育之理不待教令而使之然一切愚迷但知顺行以生人物至于逆用非师罔通盖逆用阴阳之道乃炼精伏炁以成丹也此章单明阴阳二炁以相通感而成造化也关键三宝章第二十二耳目口三宝闭塞勿发通真人潜深渊浮游守规中旋曲以视听开阖皆合同为己之枢辖动静不竭穷离炁内营卫坎乃不用聪兑合不以谈希言顺鸿蒙三者既关键缓体处空房委志归虚无无念以为常证难以推移心专不纵横寝寐神相抱觉悟候存亡颜色浸以润骨节益坚强排却众阴邪然后立正阳修之不辍休庶炁云雨行淫淫若春泽液液象解冰从头流达足究竟复上升往来洞无极怫怫被容中反者道之验弱者德之柄耕耘宿污秽细微得调畅浊者清之路昏久则昭明注云此章详明炼丹入室之密旨学者得师口诀便须诵此章万遍句句熟玩字字寻详勿轻易读过去一字不逗不能成丹盖此章乃参同契着紧合尖处其中有不以语言泄露者上天所宝也且夫人生于世性无有不善及乎年既长非负上圣之资介然自守者鲜不淫朋妄友牵诱于外声色嗜欲迷惑于内六根门头色色皆爱日用夜作件件戕贼最苦毒者耳目口也耳听乎声目视乎色口嗜乎味由此之故福从色败害随声至病因口入梦生醉死递递何穷学士多不能成道者皆被耳目口三者邻朋互诱汨丧其真仙翁以耳目口为三宝者尊重而不敢轻放是用闭塞勿令发通入室之际大用现前六根大定方可采炼真人即己土也潜深渊者用己土去克水以求丹浮游守规中者规中名造化窟也若炼大丹于此一符之顷切须慎密浮游者常静而又常应暂时不离此用守者勤勤内照诚有所待也此两句又为参同契中合尖处用一下大斧底工夫相似是以真仙圣师所出玄言法语万世莫能猜之上阳子因尽泄之者但愿人人皆明此道而行之也旋曲以视听者非蠢然之闭塞也内能旋曲委宛微侦而视听之使戊土之开阖不隐不瞒与己土以合同若吞若啖己之为性颠蹶猖狂必得戊土为其枢辖是云为己之枢辖何谓动静不竭穷盖己之为道其动也直其静也专若善用之不致穷竭离炁纳营卫目光内照也坎乃不用聪耳须内听也兑合不以谈希言而调息以顺鸿蒙之施化惟此三者善于关键方可缓体处于空房缓体者优游而不劳空房者严静而不杂委志归虚无盖虚无者炁之所生处也是曰先天一炁自虚无中来要得此炁必当委曲志虑以求之也无念以为常无念二字最为受用真人潜深渊无念以应之浮游守规中无念以候之唿吸相含育无念以致之三性既合会无念以入之能应能候能致能入其功惟多故以为常也证难以推移者戊之为物号曰白虎虎之为变易动难安若以己土会之切毋纵横推移心或不专恐生灾异前云无念此又云心专不纵横可不谛思之乎寝寐神相抱者心不纵横又不推移于斯寝寐之顷神炁自相抱一又须常觉而常悟候其一气之存亡炼丹之功用力至此方自知验予往昔得师之旨此段以为甚难近从大罗山之阴行此大功始觉易也大要修之而不辍休方能成就其全功也故仙翁由明采取烧炼之时不可毫发差忒自颜色浸以润而下句句紧用着无一句放闲皆得丹之后有自然之效见种种之验凡修此道者居五浊恶世修出世间法人行之不辍久则功必成勿因小魔障中道而弃之是云浊者清之路昏久则昭明证圣成仙指日可冀功最神速故名之曰神丹傍门无功章第二十三世人好小术不审道深浅弃正从邪径欲速阏不通犹盲不任杖聋者听宫商没水捕雉兔登山索鱼龙植麦欲获黍运规以求方竭力劳精神终年无见功欲知伏食法事约而不繁注云世人好小术小术不是道器局若浅小不可闻大道道大包天地道深阔如海人固不可闻先被盲师败先入言为主正道无由闻傍门好采战弃正从邪径服药求轻举欲速阏不通精竭不养性犹盲不任杖借道咨谈辩如聋听宫商没水捕雉兔何不参同类五行不颠倒登山索鱼龙枯坐以求仙植麦欲获黍无为若办道运规以求方如上种种为竭力劳精神若不遇圣师终年无见功欲知伏食法古仙语不繁伏炁不服气服气须伏炁服气不长生长生须伏炁斯言真妙诀以诏高上人流珠金华章第二十四太阳流珠常欲去人卒得金华转而相因化为白液凝而至坚金华先唱有倾之间解化为水马齿瓓玕阳乃往和情性自然迫促时阴拘蓄禁门慈母养育孝子报恩严父施令教敕子孙五行错王相据以生火性销金金伐木荣三五与一天地至精可以口诀难以书传子当右转午乃东旋卯酉界隔主客二名龙唿于虎虎吸于精两相饮食俱相贪便遂相衔咽咀嚼相吞荧惑守西太白经天杀气所临何有不倾狸犬守鼠鸟雀畏鹯各有其功何敢有声不得其理难以妄言竭殚家产妻子饥贫自古及今好者亿人讫不谐遇希有能成广求名药与道乖殊注云此章分明指示流珠金华为阴阳之二物复示烧炼之密旨其间透露大为详切至于口诀难以书传是也上阳子乃重宣此义而为偈言太阳流珠离有日乌离宫姹女非色非姝太阳隐明实称干父砂中有汞汞为砂祖世人缘因六贼引劂凿流珠或漦或逸金本居兑寓坎生华坎之真水乃克离砂汞被金水制伏转变化为白液应时烧炼金返居前吐华先唱真土云己己须神王己曰地神涌一玉局升于高座暴露双足金华化水有顷之间色如马齿钟乳瓓玕干阳为宾往以求友阳性阴情嘻相蟠纠阴被阳迫阳被阴促彼促我迫时阴拘畜两肾之中号曰禁门一阴一阳一干一坤慈母云金金生坎水水即金公水称孝子严父云木木生砂汞子又生孙子继孙踵虑不精专严施号令五行错王颠倒克应铅汞砂银相据于土火盛生土土为金母火王销金木畏金刑金被火伐木乃敷荣东南同五木三火二西北同五水一金四中央戊己是曰三五数一至万兆经垓补数合天地蘉感至精此感彼合口诀须明子当右转若謇若遄阳金生子午乃东旋阴汞生午包固阳精卯酉东西主客二名金木间隔相去万里怀仁怀德金顺木喜龙唿虎吸金恋木仁一主一宾饮食相亲一乌一兔俱相贪便一男一女遂相衔咽一龟一蛇咀嚼相吞南方之神朱雀荧惑守占于西锻炼金德兑之杀方慎毋差忒含储生意炁曰太白经行黄道信归干户煞炁一临生炁自布犹猫捕鼠似雀畏鹯各得其功何敢有声不得口诀奚有猜言枉耗家产行诸傍门邪蹊曲径采战误真误真罪重岂顾他贫自古及今好者亿人不遇真师希有能成未明阴阳岂知同类广求明药愈耗真炁金石草木非类无情与道乖远寥隔万程法则后学梗概敷陈备明奥典得做仙真如审遭逢章第二十五如审遭逢睹其端绪以类相况揆物终始五行相克更为父母母含滋液父主秉与凝精流形金石不朽审专不泄得为成道立竿见影唿谷传响岂不灵哉天地至象若以野葛一寸巴豆一两入喉辄僵不得俯仰当此之时周文揲蓍孔子占象扁鹊操针巫咸扣鼓安能令苏复起驰走注云此章乃谓人若遇师先须审察睹其端绪是正是邪将此参同契勘果是名师问无不知略无留滞若是盲师十不知九百端捏怪引人落草或以无言是道或惟打坐观空问其砂汞虎龙金木间隔三日震象逆用先天不晓丹经哑口无对世之愚夫但闻何人打坐几年某人入阛几处便纷言其有道他岂知马祖南岳磨砖之诮乎他岂知阴阳吞啖生杀之理乎有辈俗子略记前人口滓自惟说禅锋辩横论唤作性宗指此为道以愚世人尤为可笑彼乌知禅有性哉何谓性即干用九其动也直若能了此即正法眼藏也何谓禅即坤用六其动也辟若能知此即涅架妙心也禅与性合以土制铅也金木相投以铅伏汞也仁与义施以直养炁也故一阴一阳易之道也离宫修定禅之宗也水府求玄丹之府也名虽分三道惟一尔睹其三教修养之端绪皆要同类方能成功此云以类相况也何谓揆物终始当揆度其生人生物阴阳始终消息之因是以五行相生相克一旺一衰劫劫更易而为父母上圣至人所行之道阴阳而已其主含储滋液之炁者坤兑更易而为圣母也其生禀与生成之妙者干震更易而为灵父也气液凝精流而成形以结为丹如金石之固而不朽也审察专一方乃不泄可得成道若立百尺之竿而见影如唿千岩之谷而传响阴阳自然影响交感最为灵验以合天地造化之至象也野葛巴豆无情之草木尚尔杀人文王大圣周公孔子庶圣扁鹊神医巫咸贤师蓍占针祷其毒气不可疗况乎真阴真阳之炁同类有情之物以相匹配安有不结灵丹者乎姹女黄芽章第二十六河上姹女灵而最神得火则飞不见埃尘鬼隐龙匿莫知所存将欲制之黄芽为根物无阴阳违天背元牝鸡自卵其雏不全夫何故乎配合未连三五不交刚柔离分施化之精天地自然火动炎上水流润下非有师导使其然也资使统正不可复改观夫雌雄交姤之时刚柔相结而不可解得其节符非有工巧以制御之男生而伏女偃其躯秉乎胞胎受炁元初非徒生时着而见之及其死也亦复效之此非父母教令其然本在交媾定置始先注云河上乃爱河欲海之喻姹女即自己阴汞之精何谓灵而最神以其功能生人亦能杀人又能合丹当寂然不动之时一灵内养忽感而遂通之顷奔骤如神境动情生福从色败意念才起汞逐火飞如埃与尘不可复拾鬼隐其精龙匿其形云散天空空即是色此与二十四章太阳流珠常欲去人义同人谩尔看将过去故复到此引而伸之圣人功盖后世类多如此将欲制之黄芽为根即前卒得金华转而相因义同盖如姹女因之顺而易失非彼黄芽之一阳不能制伏黄芽即先天之炁号真一之铅烧此铅炁以为根基其汞自不奔逸何哉阴阳配而使然若也物无阴阳是违造化之天背其生物之元修丹者不离阴阳以立根基倘真一之气既还丹已成熟则方跳去阴阳之外世之愚人不看丹经谓修行者必居深山必先孤处必弃妻子必当辟谷必合无为必要打坐以此为道何其愚哉若也不用阴阳不究五行不辩金木不知龙虎不识铅汞不明坎离只以无言为可成道是以此书力救其弊历言阴阳匹配方谓之道只如牝鸡不雄自卵覆雏不成为其孤阴无阳若欲生雏当午盛水曝而温之假借阳炁雏乃可全若不温之必不生也夫何故亦如造化配合未连三五不交刚柔离分岂成生生之道是以女人之国无男子若欲孕则必择日一日三时俯观井底亦借真水之炁是观井中之象以为交感方能怀妊所谓阴阳施化之精天地自然相感之道若此火炎上水润下非有师导以使其然资始统正一气已定翼曰大哉干元万物资始乃统天干道变化各正性命性命已正安可复改故曰观夫雌雄交姤之时刚柔相结而不可解得其节符非有工巧制御必男生而伏女偃其躯此皆极理之论造化不能移易岂但生乎溺而死者亦必男伏女偃此非父母教令其然本在交姤定置始先俗眼看来语似屑屑本其着书之意令人洞达阴阳之理语故频而不烦也男女相胥章第二十七坎男为月离女为日日以施德月以舒光月受日化体不亏伤阳失其契阴侵其明晦朔薄蚀掩冒相倾阳消其形阴凌灾生男女相胥含土以滋雌雄错杂以类相求金化为水水性周章火化为土水不得行男动外施女静内藏溢度过节为女所拘魄以钤魂不得淫奢不寒不暑进退合时各得其和俱吐证符注云坎为水为月为中男离为火为日为中女坎外阴而内阳中有戊土以储金水养其阴魄为中情为道义之门黑中之白也离内阴而外阳中有己土以居砂汞主其阳魄为成性为仁德之体白中之黑也月体本黑受日之化光彩复舒两体不亏阳失其契契合也阴侵阳明薄蚀者晦朔之间月掩日光正对的射日体居上月在日下暂障日光此谓阳消其形阴凌灾生以此世人不能保守真阳数为阴所凌烁若也雌雄得类颠倒相感男女相胥逆求化机则其兑金化生坎水非得真土则坎之水周流泛滥离中有火火能生已土以制坎水水不泛矣是以男之为道干刚而外施女之为德坤静而内藏若干外施溢度过节则为坤女之所拘制魄以铃魂魄属于兑魂属于震震男兑女阴阳所交不得淫奢必使一寒一暑得其进退和合有时不愆不忒则有雌雄各吐符证乃可见其效验者矣此章大意在乎周章溢度淫奢过节则阴凌而灾生致仲冬行夏令成隆暑仲夏行冬令返严寒即男行而女不随阳唱而阴不和阴阳乖错皆由周章而淫奢也修丹不易切毋自轻昔纯阳翁既得钟离老仙之传及其入室累次下工以未尽善不即成丹复蒙玄元崔真人授以入药镜方得洞达乃作诗曰因看崔公入药镜令人心地转分明厥后用功旋即成就后之愚人专以无为顽空是道依稀度日任生任死此辈为教中大罪人况敢言修行一事哉四者混沌章第二十八丹砂木精得金乃并金水合处木火为侣四者混沌列为龙虎龙阳数奇虎阴数偶肝青为父肺白为母肾黑为子离赤为女脾黄为祖子午行始三物一家都归戊己注云上阳子曰夫人之身最灵而至宝者精与炁也心印经以为上药张紫阳以为命宝仙翁所撰之书则有同而有异何谓同曰金来归性初乃得称还丹此最简而同也何谓异曰干坤坎离曰牝牡橐钥曰开曰阖曰无曰有曰阴阳曰日月曰玄牝曰戊己曰刚柔曰雌雄曰斗枢曰魁罡曰乌兔曰魂魄曰金气曰神明曰黄芽曰河车曰铅银曰砂汞曰浮沉曰白黑曰鸿蒙曰恍惚曰规中曰枢辖曰虚无曰杳冥曰真人曰大渊曰垣阙曰蓬壶曰朱雀曰龟蛇曰白虎曰青龙曰熬枢曰流珠曰金砂曰水银曰八石曰黄土曰两孔穴曰神德居曰偃月炉曰悬胎鼎曰赤色门曰明窗尘曰上下弦曰文武火曰丹砂木精曰河上姹女曰鄞鄂城郭曰马齿瓓干曰禁门曰刀圭曰金华曰秋石曰情性曰主客曰白雪曰黄舆曰玄沟曰河鼓曰甑山曰晷影曰钟乳曰苍液日三五曰两七曰铢两曰爻符等等名色如是皆身中之宝或喻门户或言神室或云鼎器或譬体用或察形象或比进退故易道以干直坤辟为生死之门户丹法以鹊桥黄道为往来之路不离己身之精气耳此假名而异字故此章言丹砂木精得金乃并又合前太阳流珠常欲去人卒得金华转而相因之义同也盖谓流珠谓姹女谓丹砂本皆有阴而无阳以属后天不能成丹金与黄芽金华乃先天之铅可炼还丹故夫丹砂木精即离中之木火火之父为东方甲乙之木以生真精是谓中女是以东方甲乙之木与南方丙丁之火一父一女也父与其女为阳中之阴则震木离火为之侣也黄芽金液为坎中之铅水水之母乃西方庚辛之金以孕其液而为中男是以西方庚辛之金与北方壬癸之水一母一子也母与其子为阴中之阳则兑金坎水以合处也木火金水四者混沌列为龙虎一东一西龙居东其数三故云龙阳数奇虎属西其数四故云虎阴数偶木火为侣者龙从火里出也金水合处者虎向水中生也肝青属木为火之父肺白属金为水之母肾黑属水为金之子离赤属火为木之女脾黄属土四者之祖子居五行之始故为一阳之首金与水木与火龙与虎是谓三物若此三物交会而作一家则必借戊己二土之力方能成其功用也卯酉刑德章第二十九刚柔迭兴更历分布龙西虎东建纬卯酉刑德并会相见欢喜刑主伏杀德主生起二月榆落魁临于卯八月麦生天罡据酉子南午北互为纲纪一九之数终而复始含元虚危播精于子注云青龙属东白虎属西此其正也更历分布者青龙建纬于酉白虎建纬于卯是刑德并会而龙虎欢喜颠倒相见故龙虎相见会合一处则二物欢喜以生生为德若龙东虎西定位各居自生自旺则二物相竞纷扰以主杀为刑刑者阴阳乖错之义雌雄相见之喻刑者五行顺行之谓德者五行颠倒之意刑者阴消其阳德者阳合乎阴刑者阴多而阳少德者阴少而阳多且如四阳而二阴二月之卦也阳长阴退其阳虽多而有余阴阳多为德余阴主杀是以三春万物并生而榆荚堕落者一如人也年方及壮一身之中阳多阴少日壮一日却于此时欲火大炽其阳虽多皆为阴消纵有余阳不能主宰百病来侵将暨阳脱犹复念念在于欲界尽力求阴余阳遇阴悉皆消脱卒然而终此之谓德返为刑也若是上智乘其余阳以为阶梯急行还丹之道可复长生是之谓刑德并会也是为相见欢喜也又如四阴而二阳八月之卦也阳为阴消其阴虽多尚有余阳阴多为刑余阳主生是以三秋万物将零而齑麦乃生一如人也年将六十一身之中阴多而阳少日衰一日若于此时幸有余阳而行金丹之道能令阳复是谓返老还童也是谓长生久视也是之谓刑返为德也二月子时斗之魁星临于卯位罡星临于巳上位属东南主生为德八月戌时斗之罡星据于酉地魁星临于亥上位次西北主杀为刑经云罡星指丑其身在未所指者吉所在者凶余位皆然此喻炼丹之功用也子南午北者颠倒五行也仙圣云五行顺行法界火坑五行颠倒大地七宝所以水火互为纲纪方能既济也阳生于一成于九阳数至九则极极则复于一此谓一九之数终而复始含元虚危播精于子者丹之神功在此两句盖虚危之次日月合壁之地一阳初生之方龟蛇蟠结之所故太一所含先天之元炁其真精遇子则播施此复应前章子午行始之义也世人但闻卯酉为沐浴岂能明刑德之喻盖德与生即半时得药之比刑与杀则顷刻失丧之喻是以入室之际直须防危虑险方可炼丹仙翁比为春旺之时何物不生而榆荚死者德中防刑生中防杀也秋肃之候何物不凋而齑麦生者刑中有德杀中有生也是书历历而论种种而明者其主意之妙唯要得先天之炁尔君子好逑章第三十关关雎鸠在河之洲窈窕淑女君子好逑雄不独处雌不孤居玄武龟蛇蟠虬相扶以明牝牡意当相须假使二女共室颜色甚姝苏秦通言张仪合媒发辩利舌奋舒美辞推心调谐合为夫妻弊发腐齿终不相知若药物非种名类不同分刻参差失其纲纪虽黄帝临炉太一执火八公捣炼淮南调合立宇崇坛玉为阶陛麟脯凤脂把籍长跪祷祝神祗请哀诸鬼沐浴斋戒冀有所望亦犹和胶补釜以硇涂疮去冷加冰除热用汤飞龟舞蛇愈见乖张注云仙翁直指金丹必须同类药物一阴一阳必资交感一牝一牡方得化生倘独居孤处安得化化之机若夫众雌无雄岂有生生之道欲炼还丹必求先天一气以成也此章句语直露不宜重述为是书者乃泄天地造化之机体干坤生育之德焕日月合明之理漏阴阳逆施之功易曰与天地合其德日月合其明四时合其序鬼神合其吉凶先天而天弗违后天而奉天时天且弗违而况于人乎主此道者圣人也行此道者神人也此书在处天地神祗日月星辰雷霆万神常切扈卫上贤敬受诵至万遍仙真降庭告以上道若彼下愚妄生毁谤则有神鬼阴录其过注于黑籍小则恶病缠身大则黑司促算徒为幽冥之鬼长堕苦海之中福善祸淫昭然毋忽卷下圣贤伏炼章第三十一惟昔圣贤怀玄抱真伏炼九鼎化迹隐沦含精养神通德三光津液腠理筋骨致坚众邪辟除正气长存累积长久变形而仙忧悯后生好道之伦随傍风采指画古文着为图集开示后昆露见枝条隐藏本根托号诸名覆谬众文学者得之韫椟终身子继父业孙踵祖先传世迷惑竟无见闻遂使宦者不仕农夫失耘商人弃货志士家贫吾甚伤之定箓此文字约易思事省不繁披列其条核实可观分两有数因而相循故为乱辞孔窍其门智者审思用意参焉注云古圣大贤必明其道故伏羲神农黄帝之书皆言大道阴符尚存其经三百一十五字后人因不明道乱猜其经乃谓百言演道百言演法百言演术者聋瞽一世彼安足知圣人之道哉盖阴符自观天之道百二十字乃叙道之纲领自天地万物之盗九十一字乃下手之用自瞽者善听一百四字乃成功之要是以黄帝鼎湖伏炼九鼎大丹乘龙上升却非烧炼金石草木之谓乃伏先天之炁以成丹尔故云伏炼非服炼也所谓伏炼者各有其事如怀玄抱真化迹隐沦含精养神通德三光如上七者首事先行是云炉火是之谓炼己若能炼己则真炁熏蒸遍于一身如炉中有火暖炁似烧故谓之炉火故谓之炼已也津液腠理筋骨致坚众邪辟除正气长存如上四者是云伏炁是之谓炼丹盖怀玄者内怀玄一之炁抱真者负抱太乙之真化迹者韬光藏迹使人不我知故知我者稀则识我者贵隐沦者沉隐沦匿使人不可识故古之善为士者微妙玄通深不可识含精者饱含真汞之精以炼己养神者外养全体之神以合炁累功至此大要通德三光德者修行之上事也修道而不修德是有阴而无阳道德全修阴阳自配人之修德自云有德而实无德缘以妄想德不感通修行之士德愈深厚自不想德天地神明日月星辰德皆感彻如张葛许自积自修心实罔觊此为通德三光也炼己既勤积德通感方可伏炼大丹津液腠理者津乃玉津即白雪也液乃金液即黄芽也玉津金液腠理于神室之中则一身之筋骨致坚众邪者百骸之阴皆得辟除正气乃先天之阳长存不坏积累长久变形而仙黄帝伏炼九鼎大丹者此之谓也庆会录云昔轩辕氏一世为民再世为臣三世为君济世积功数尽升天阴符而下列圣相继载于经者文王周易明干坤其易之门咸恒夫妇之道孔子十翼明干动而直坤静而翕之义道德五千明有无玄牝之门子思中庸天命之谓性率性之谓道孟子养浩然明至大至刚以直养而无害籛铿老彭之比列风庄鹏之喻皆由圣贤以至仙也其忧悯后学好道之士遂其风采指画着为图籍开示后昆或露见枝条隐藏本根或托号诸名覆谬众文所谓露见者累露其大概如干坤其易之门耶是也至有本根必资口授故隐藏耳所谓托号覆谬者不可显言比方借喻散于群书之内后之明眼者既得其文不遇其人韫椟而终其身若是法器之子公孙继踵可也有等学人虽录此文不得师旨迷以传迷引入邪径竟无见闻趋走旁门阴阳不知五行错乱汨乎后来修道之流据此文书且无口诀此辈有若士农工商失其本业只如宦者求官无路以登仕版农夫欲佃无地而可以耘锄工艺抱术而莫施商贾计利而亡本即如学者虽有其文未承师诀无下手处谬猜妄行乌能成道仙翁恻悯鋾冶炉开定录此文为亿世法字约而义易思如真人潜深渊之句事省而理不繁有金来归性初之语披列其条者即此上篇分十五章披露阴阳造化采丹首尾中篇分十五章详列分两符候下篇五章法象成功后人睹此所列之条综核其实便于观览其间数目分两皆有法度得师一指依此循习可以成丹乱辞者即托号覆谬之义孔窍者包括玄妙之深实大劫之梯航为昏衢之智烛后圣亚贤审思密用伏惟大道非圣莫明非贤不语故父不得传子臣不得献君圣人之道岂不传耶谓恐无德而难承当或若轻言后必颠踣是云智者审思用意参焉法象成功章第三十二法象莫大乎天地兮玄沟数万里河鼓临星纪兮人民皆惊骇晷影妄前却兮九年被凶咎皇上览视之兮王者退自改关键有低昂兮害炁遂奔走江淮之枯竭兮水流注于海天地之雌雄兮徘徊子与午寅申阴阳祖兮出入复终始循斗而招摇兮执衡定元纪升熬于甑山兮炎火张设下白虎导唱前兮苍液和于后朱雀翱翔戏兮飞扬色五彩遭遇罗网施兮压之不得举嗷嗷声甚悲兮婴儿之慕母颠倒就汤镬兮摧折伤毛羽漏刻未过半兮鱼鳞狎鬣起五色象炫耀兮变化无常主潏潏鼎沸驰兮暴涌不休止接连重叠累兮犬牙相错距形似仲冬冰兮瓓玕吐钟乳崔嵬而杂厕兮交积相支柱阴阳得其配兮淡薄而相守青龙处房六兮春花震东卯白虎在昴七兮秋芒兑西酉朱雀在张二兮正阳杂南午三者具来朝兮家属为亲侣本之但二物兮末而为三五三五并与一兮都集归二所治之如上科兮日数亦取甫先白而后黄兮赤黑达表里名曰第一鼎兮食如大黍米自然之所为兮非有邪伪道山泽炁相蒸兮兴云而为雨泥竭遂成尘兮火灭化为土若檗染为黄兮似蓝成绿组皮革煮成胶兮麴蘖化为酒同类易施工兮非种难为巧惟斯之妙术兮审谛不诳语传于亿世后兮昭然自可考焕若星经汉兮炳如水宗海思之务令熟兮反覆视上下千周灿彬彬兮万遍将可睹神明或告人兮心灵乍自悟探端索其绪兮必得其门户入道无适莫兮常传于贤者注云上阳子曰圣人之道大包天地细入微尘传云至广大而尽精微极高明而道中庸道乃天所秘宝不显竹帛惟只口口相传圣人无可奈何百般引喻示后黄帝歧伯之问始云精不足者补之以味形不足者补之以炁只此一句尽露金丹及文王重伏羲之易曰西南得朋此又露补炁之方孔子又曰同声相应同气相求此又指补气之类老子则曰玄牝之门是为天地根此却明补炁之门参同契历历指示药物鼎炉斤两火候金炁相胥真人潜深渊之诲最明且切复于下篇法相比喻圣圣相传其揆一也故金液九还大丹无非补其一气耳然补阴必用阳补阳必用阴本乎太极之炁借名金丹何谓金何谓丹谓干始金谓坤始丹干初太极金丹于坤坤初太极气化为丹干金布坤经却流转金隐于兑兑金生水水初生丹丹在虎圈故虎向水中生虎居于西若要合丹先降其龙龙家于木化现于离离有阴火故龙从火里出夫龙居东九炁之苍天青帝钥之以为真宰而生万物虎居西七炁之素天白帝橐之以成造化而产万物自西至东数万余里今仙翁以天地而喻离坎以金鼎而譬玄沟河鼓星纪以比会合晷影前却而比干龙皇上览视而比顿悟而明了关键害炁比收拾而闭塞以雌雄指子午以出入指寅申甑山者杳冥之门招摇者恍惚之户白虎乃金之物朱雀乃火之金罗网喻下手也汤镬比鼎炉也鼎沸暴涌炁之盛也接连叠累足其药也瓓玕钟乳丹肇形像杂厕交柱德合阴阳青龙处房入室了事白虎在昴得药归炉朱雀在张神已合炁二物即铅汞也三五者簇五行也一者坎之水二者离之炉先白而后黄者白乃金也黄乃土形赤黑达表里者赤乃火容黑乃铅体五行全阴阳会名为一鼎其大如黍米经云元始悬一宝珠大如黍米在空玄之中者此也自然之所为是皆阴阳造化自然感动之道也非有邪伪道者非旁门采战左道邪术也山泽炁相蒸者喻金丹乃阴阳之气相蒸而成泥竭遂成尘者比真炁入鼎遂结成丹染黄用檗绿用兰煮皮成胶曲成酒喻得金液必成还丹也同类易施工者如干以坤为类坤以兑为类则阴阳和而工易施非种难为巧者如兑以巽为种阴以雌为种二女同居岂能成造化哉斯之妙术明审谛当实非诳语传于亿世后者此书此道如星之在天谁不可睹若水之宗海岂有异流虽万亿世莫能离此道也详玩熟思反复万遍自感神明告人或心灵自悟也圣贤着书尾必应首此书上卷首章云干坤易之门户至此末章乃直曰探端索其绪兮必得其门户是谓原始返终天道无私常传贤者学道之士宜谛思之鼎器妙用章第三十三此章原接法象之下缘鼎器亦法象耳彭真一谓其辞理钩连字句零碎置于后非也仙圣所述深有法度不可轻移况句皆三字叶韵又一体法今依原本正之于此也圆三五寸一分注云此详明三五一之旨是书凡言三五者十一章三五既和谐二十四章三五与一天地至精二十六章三五不交刚柔离分三十二章本之但二物末而为三五此章以三五一为句首者使人洞明三五一之旨则知鼎器有三五之妙药物有一寸之真火候正一分之用圆者熟也若能圆明熟达三五一之要可炼大丹世人不圆斯旨只泥鼎器方寸尺度又何浅哉仲尼曰三五以变错综其数通其变遂成天地之文极其数遂定天下之象悟真篇云三五一都三个字古今明者实然稀东三南二同成五北一西方四共之戊己自居生数五三家相见结婴儿婴儿是一含真炁达者方能入圣机阴阳之数以炁为主五行之气因数而生故东方青气九元也仁也木德生数三刚也精也古文龙虎经曰变化为青龙阳木也南方赤炁二亨也礼也火德生数二柔也血也经曰丹砂流汞父阴火也阳木生阴火离为阳中之阴阴为中女则离女以震木为父是木为火侣其生数二与三同为一五也为砂中汞也为我也为鼎也紫阳云金鼎欲留朱里汞是也西方白炁七利也义也金德生数四雌也液也经曰雌阴赭黄金阴金也北方黑气五贞也智也水德生数一雄也气也经曰雄阳翠玄水阳水也阴金生阳水坎为阴中之阳为中男则男以兑金为母是金与水同处其生数一与四同为一五也为水中金也为彼也器也紫阳云玉池先下水中银是也中央黄炁一己也神也土德生数五戊也信也老子曰杳杳冥冥其中有精其精甚真其中有信是也戊己一合成圭二五之精妙合而凝者金丹凝结也是之谓三五一也是之谓鼎器也三五一总合而成九数以还东方青气之元数九是之谓九还大丹也口四八两寸唇注云四与八合十二又加两足一十四十四者是天上月之初圆月圆为纯阳以其阳纯方能生一阳之金精于鼎之内也口与唇为金气相胥之门户是谓鼎之口器之唇也是谓二七一十四也是之谓七返之妙义也世人不明仙翁妙谛藏妙中之妙有意外之意其见口与唇二字直欲求鼎器之尺寸者乌知金液大丹法干坤为鼎器欲比量金丹鼎器之尺寸者是比量干坤也且不知将何丈尺比量干坤抑不知从何下手而比量也彼乌知炼丹法象以天地为炉以阴阳为火此谓之炉火即如人身一小天地以身为炉精炁为火却非五金八石之炉火鼎器者也长尺二厚薄均注云尺二者一年十二月也长者年年有十二月也厚太过薄不及也修行人要知每年有十二月月月有金水相生之时鼎器厚则有望远之嫌鼎器薄则有衰弱之患均者所以调之摄之调摄者审之候之也故先哲以一年七十二候攒簇于一日一时之内有六候则一候有三符止用一符之速是谓符候厚薄均调摄不差一发方许炼大丹也腹齐三坐垂温注云腹者丹鼎之内室也齐者与月齐光也三者必皆初三日也坐者待也垂者至也温者阳炁动也何谓与月齐光盖天上月号曰太阴每月初三日甫生一阳之光于庚申之上以象震卦震者微阳乘二阴也丹鼎亦然人间之鼎器号曰少阴亦每月初三之夕生一阳之炁于壬癸之乡以象复卦复者一阳伏五阴也何谓坐垂温修行者已得鼎器遇其初三之夕必坐而候之待其火炁垂至不寒不燥而温然此其阳炁欲动急可炼丹也阴在上阳下奔注云阴乃器中之水阳乃鼎中之火水上火下水火既济阴上阳下地天泰也紫阳云饶他为主我为宾是也首尾武中间文始七十终三旬二百六善调匀注云首行武火炼己之时也尾行武火温养之日也中间却行一符之文火以炼丹也始七十积己之功最难为也终三旬者言温养之际尤当慎也七十又三旬并二百六总三百六十乃四九之圆数一周之日足也比三百六十日以七分之日炼己以三分之日温养如以一年温养则先三年炼己惟中间炼丹之文火正要半个时也故谓善调匀其炼丹用半个时中一符文火却不在七十与三旬并二百六之列学者当详首尾终始四字则中间文在外而不相干也世人每见七十与三旬之语皆为三分文七分武岂悟丹经藏机不敢直吐者也若洞晓一符之顷为得丹之候则中间文自融会矣阴火白黄芽铅两七聚辅翼人注云地二生火天七成砂此阴火之成数是一七也天一生水地六成铅此黄芽之合数是一七也以铅火之数合两七聚也两七一十四也以此十四之铅火会于鼎器之中其功辅翼于人而成丹也赡理脑定玄升子处中得安存来去游不出门渐成大性情纯却归一还本元善爱敬如君臣至一周甚辛勤密防护莫迷昏途路远复幽玄若达此会干坤刀圭沾净魄魂得长生居仙村乐道者寻其根审五行定铢分谛思之不须论深藏守莫传文注云此段浅近言得药之士更无怠荒暂时不离勤勤咐嘱句句明白不必再释若丹已成婴儿渐大不妨行九载向上之功也御白鹤驾龙鳞游太虚谒仙君录天图号真人注云此系丹成道备行满成功之事然功高德重则效验有不能尽述者缘夫至道上天所宝善根上智勤行不怠性命双修形神俱妙与道合真德重功高一如懋赞之辞谒仙君而号真人也人人可以作此大功德成此大自在勿以事难而自弃勿以缘浅而不修老子张葛亦人尔非天上落下底释迦达摩亦人尔非地下涌出底坚心勇勐事皆易成志士修行深思勉力补塞遗脱章第三十四参同契者敷陈梗概不能纯一泛滥而说纤微未备阙略仿佛今更撰录补塞遗脱润色幽深钩援相逮旨意等齐所趋不悖故复作此命三相类则大易之情性尽矣乙浮右丁文火已物辛世银癸真铅五位相得三木二火五土四金一水甲沉左丙武火戊药庚世金壬真汞而各有合大易性情各如其度黄老用究较而可御炉火之事真有所据三道由一俱出径路枝茎华叶果实垂布正在根株不失其素诚心所言审而不误象彼仲冬节竹木皆摧伤佐阳诘贾旅人君深自藏象时顺节令闭口不用谈天道甚浩广太玄无形容虚寂不可睹匡廓以消亡谬误失事绪言还自败伤别序斯四象以晓后生盲注云此章补塞遗脱中存口诀隐而不露注者到此当体获麟之意况其戒云闭口不用谈又云言还自败伤一举双明其意远矣是书有大解脱有大神通若得闻是书蛇虎不能伤得诵是书疫痢不敢作得明是书地狱不拘摄得行是书天堂自快乐是书在处空中常有金光交射虚空生白人若见之延寿六六供养信受其福无边况坚修而勤行乎自叙启后章第三十五会稽鄙夫幽谷朽生挟怀朴素不乐权荣栖迟僻陋忽略利名执守恬淡希时安宁晏然闲居乃撰斯文歌叙大易三圣遗言察其旨趣一统共论务在顺理宣耀精神神化流通四海和平表以为历万世可循序以御政行之不繁引内养性黄老自然含德之厚归根返元近在我心不离己身抱一毋舍可以长存配以伏食雄雌设陈挺除武都八石弃捐审用成物世俗所珍罗列三条枝茎相连同出异名皆由一门非徒累句谐偶斯文殆有其真砾硌可观使予敷伪却被赘愆命参同契微览其端辞寡意大后嗣宜尊委时去害依托丘山循游寥廓与鬼为邻化形而仙沦寂无声百世而下遨游人间敷陈羽翮东西南倾汤遭厄际水旱隔并柯叶萎黄失其华荣吉人相乘负安稳可长生注云上阳子乃重宣此义而说偈曰安稳可长生长生无劫年大道难思议还丹岂变迁火陈金为体土克水为圆初伏十六两咽吞上下弦常配以伏食归根而还原草木非同类金石皆弃捐审用窥造物世俗珍此铅清净得真修殷勤蕲自然上圣宝金经积功善结缘炁炼玄元始太上命精延刀利高嵯峨育帝摄上玄泥丸耀神辉赫赤复八骞大罗齐玉京丹凤回蹁跹洞章振九都鬼魔咸首愆扬枝甘露浆铺叙聆真诠浩灵布元梵劫劫金口宣斋戒诵一遍积逮沉疴痊七遍至九遍干坤逆回旋百遍至千遍奏名玉帝前万遍不辍休火里生金莲种名无色界给君度大千金童散天华玉女掌琼筵灵风响层霄梵炁盈芝田五老勒箓籍四协较宸篇景霞荫羽盖太清浮紫烟渺渺龙汉上铨功诣瑛鲜金光焕万丈亿劫亘绵绵神霄九阳会洞妙高上仙