阿弥陀经疏钞撷X卍XXX佛说阿弥陀经疏钞撷叙呜唿人生如梦转瞬皆虗富贵等于浮云功名同于朝露当年恩爱顿入垄邱尘世繁华倐归樵牧而况茫茫孽海尽沉地狱泥犂漠漠泉台难避森罗铁面冤魂对簿则刀山剑树岂是空谈随业受生则马腹驴胎皆为恶趣唯西方阿弥陀佛发宏誓愿起慈悲心接引众生同游乐国无量边光明徧覆不思议功德庄严珠网丽空瑶林界道耀楼台之金碧宝地光华映池水之青黄轮莲香洁乐音嘹喨华雨缤纷演和雅之禽声无非佛法听铿锵之风韵即是道心此则净业之道场亦弥陀之愿力也而生斯土者专一持名九品咸登于彼岸哀怜灭罪十念亦证于无生感化佛之来迎胜余门之学道如帆扬顺水得迅达于利津似石载大舟免沉沦于苦海如斯便捷切勿迟疑󱢴染霜华途愁日暮深惧披毛带角挽救无从欲求脱垢离尘进修宜力弥陀一卷得度慈航佛号千声可通觉路贪嗔痴从前诸恶永劫难消信行愿今后奉持资粮具足谨申夙志敢告同心同治六年岁在丁卯二月乐净居士徐槐廷谨识时年六十有九X例言是经弥陀愿力释迦赞扬其中先后段落自有妙绪可寻兹仿梁昭明金刚经之例定为十二分每分标立名目将各分要义註明于下条分缕析开卷了然是经分四大段读第一段总提依正二报先明依报次明正报以四番庄严结之言乐土之胜妙也第二段就往生说先言巳生次言未生以发愿生彼结之言往生之宜发愿也第三段就经文说先言诸佛共赞次言诸佛护念以信受发愿结之言闻经之宜生信也第四段佛佛互赞难事以难信劝深信总结全经言众生之宜断疑生信感报佛恩也闻必发愿愿必先信层层劝导一片慈心细意推寻意味无尽是经以佛土为标准以信愿为入门以持名为实行以往生为征应以经文为教法标提处用方圈入门处用连圈实行处用双圈征应处用双点丶丶教法处用连尖以醒眉目X弥陀疏钞为莲池大师主张净土护持正法之书广称博引证据详明共十万余言最为该洽滋撷其精华分註于经文每句之下俾易于观览名之曰弥陀疏钞撷读者庶无忘云栖嘉惠后学之至意焉乐净居士谨识法会众证分第一佛土依正分第二宝树莲池分第三天人供养分第四禽树演法分第五佛德无量分第六往生发愿分第七脩持正行分第八同赞劝信分第九闻法信愿分第十互赞感发分第十一流通普度分第十二X佛说阿弥陀经疏钞撷云栖莲池大师疏钞净业弟子徐槐廷撷佛者即本师释迦牟尼也此土释迦牟尼佛说彼土阿弥陀佛依正庄严信愿往生之经也此经本名称赞不可思议功德一切诸佛所护念经今名什师改定法会众证分第一此属序分法会者说法而会也众证者众所共证也初声闻众二菩萨众三天人众如是我闻如是者信顺之辞我者阿难自谓闻者言亲闻于佛也智论云佛涅槃时示阿难言一切经初皆云如是我闻一时佛在某国某地葢遵佛遗勅也一时佛在舍卫国一时说经之时也佛是释迦牟尼舍卫国波斯匿王所居祇树给孤独园X祇陀匿王太子也树是祇陀手植王之宰臣须达挐赈济贫人称给孤独长者深重佛法向祇陀买园黄金布地因建精舍请佛说法也与大比邱僧与共也比邱有三义一乞士二怖魔三破恶大者得道之深也僧众也千二百五十人俱迦叶三人一优楼频螺有五百弟子二伽耶有三百弟子三那提有二百弟子目连舍利二人共有二百五十弟子悉来归佛共成此数俱者合上共义皆是大阿罗汉初果至四果皆声闻位此是四果也阿罗汉有三义一应供梵行巳立理应受供也二杀贼巳断思惑乱流悉殄也三无生生缘巳尽不受后有也以有智无悲不来尘世教度众生故谓之自度汉众所知识德高望重名满天下众人共知共识长老舍利弗德长腊老之称贯下十六尊宿舍利此云鹙鹭弗此云子其母眼净如鹙鹭连母得名八岁登座议论无双七日之内徧达佛法故智慧第一摩诃目犍连摩诃此云大目犍连此云釆菽氏姓也名拘律陀X称大以别同族佛昇忉利毒龙障佛目连化身大小龙惧遂服故神通第一摩诃迦叶此云大龟氏姓也名毕钵罗一云饮光迦叶有三亦称大以别之迦叶年老不舍头陀佛深赞其有头陀行故头陀第一按世尊在灵山会上拈花示众唯迦叶破颜微笑世尊曰吾有正法眼藏密付于汝遂传为第一祖摩诃迦旃延此云文饰姓也南天竺婆罗门族也善分别义敷衍教道故论议第一摩诃拘絺罗此云大膝从状得名舍利弗舅发愤精勤得四辩才触问能答故答问第一离婆多此云星宿从星乞子而生心正故不颠倒心定故不散乱故无倒乱第一周利槃陀伽此云继道其母于中路诞生得继续于道故名出家愚暗久无所解佛使诵笤帚二字记一忘一久之忽悟垢尽惑除得阿罗汉难陀此云善欢喜难陀有三阿难陀孙陀罗难陀兼此放牛难陀也X阿难陀此云庆喜佛之从弟佛成道日诞生举国欣庆故名阿难侍佛二十五年佛所说法不忘一字故多闻第一迦叶传法于阿难为第二祖罗睺罗此云覆障能以手障蔽日月故名佛之子也积行而人不知故密行第一憍梵波提此云牛呞以过去世中轻弄沙门故乃因病得名常居天上诸天敬奉故受天供养第一宾头卢颇罗堕上三字此云不动名也下三字此云利根姓也先名后姓别其余也迦留陀夷此云黑光颜色丽黑而光耀也摩诃刼宾那此云房宿祷房星而生不假玑衡通晓天象故知星宿第一薄拘罗此云善容颜貌端正昔持不杀戒九十一刼寿不中夭年百有六十故寿命第一阿㝹楼䭾此云无贫昔于饥世曾以稷饭施辟支佛九十一刼资用充足出家喜眠佛说法时昏睡不觉佛呵X责之发愤精进眼不交睫失其双目佛教脩习乐见照明金刚三昧遂得天眼故天眼第一如是等诸大弟子如是结上等例余大弟子即大比邱大阿罗汉并诸菩萨摩诃承前言佛说此经不但声闻与会大士亦同闻也菩萨此云觉有情摩诃萨言菩萨中之大菩萨也文殊师利法王子文殊师利亦云曼殊室利此云妙吉祥生时有光明满室象生六牙诸瑞佛为法王菩萨入法正位名法王子阿逸多菩萨此云无能胜即弥勒菩萨也弥勒此云慈氏姓也阿逸多名也以在母胎中即有慈心故以名族悲华经云发愿于刀兵刼中拥护众生即是慈隆即世悲臻后刼故无能胜干陀诃提菩萨此云不休息行诸梵行历恒沙劫曾不休息常精进菩萨为一众生久化不受曾无一念弃舍故与如是等诸大菩萨结上例余同前及释提桓因等承前言净土法门不但诸圣与会一切凡众皆同X闻也释提桓因此云能天主即帝释也迦叶佛灭时一女人发心脩塔三十二人佐之今王忉利统四方三十二天故曰天主等者等三十二以及其余也无量诸天大众俱无量诸天者统欲色无色天也大众者诸天而下人及修罗尽六道众生也俱者结上文上言与大比邱众俱此言与诸菩萨诸天大众俱也佛土依正分第二此总示依正二报为全经提纲也土是所依名依报佛是能依名正报初标土显依二标主显正尔时佛告长老舍利弗佛告者佛自说也法华则白毫放光启一乘之教维摩则毗耶示疾开不二之谈圆觉金刚以及诸经多因有问在先然后佛为宣演今经不然良以末世众生根钝障深甚难解脱佛以大悲出此一门横截生死急救众生唯恐不及故不待请而自宣说也独告舍利弗者智慧第一故也从是西方过万十亿佛土有世界名曰极乐此标土显依也是者指此界而言娑婆极乐均在华藏中第十三重二土相望过者从此向西横亘而过也一大千界名一佛土从娑婆世界过佛土至十万亿远之远也然观经云弥陀佛国去此不远葢净业巳成临终在定之心即净土受生之心X一念即得往生不须愁远也极乐一云安乐亦云安养极乐有四一常寂光土经云毗卢遮那徧一切处其佛住处名常寂光是极果人所居二实报庄严土行真实法感殊胜报七宝庄严是法身大士所居三方便有余土断四住惑属方便道无明未尽名曰有余是三乘圣人所居四凡圣同居土是四圣六凡所共居今既曰菩萨声闻诸天大众是同居土也其土有佛号阿弥陀此标主显正也其字承上土必有主指能依之主曰佛出本佛之号曰阿弥陀悲华经云往昔劫中有转轮王名无诤念发愿云我脩大乘取于净土终不愿于秽土成阿耨多罗三藐三菩提世界众生无诸苦恼我不得如是佛剎不成正觉今既果满号阿弥陀故现净土又大本云法藏比邱于世自在王佛所发无上意广说四十八愿若不尔者誓不成佛是时大地震动天雨妙华空中同声赞言决定成佛今现在说法佛皆度生指度生之轨曰说法大云经云尔时世尊熈怡微笑从其面门出无量光言西方世界有国名安乐佛号无量寿现在说法则正当释迦说法时弥陀亦在彼说法故云现在说法宝树池莲分第三X以下明依报庄严此言极乐世界水陆光华之胜也初总示二栏树三宝池四阶阁五莲华末总结舍利弗彼土何故名为极乐此释所依之土土名极乐异于娑婆应为详陈使生欣乐其国众生无有众苦但受诸乐故名极乐先总摄后分解众苦者生苦老苦病苦死苦爱别离苦冤憎会苦求不得苦五阴盛苦名八苦而彼国莲华化生则无生苦寒暑不迁则无老苦身离分段则无病苦寿命无量则无死苦无父母妻子则无爱别离苦上善同处则无冤憎会苦所欲自至则无求不得苦观空照寂则无五阴盛苦诸乐即下支所说是也又舍利弗极乐国土此下明乐事也七重栏楯横曰栏直曰楯栏楯围于树外七重罗网罗网覆于树上大本云其网柔软如兜罗绵观经云妙真珠网弥覆树上一一树有七重网一一网间有五百亿妙华宫殿七重行树行树者次第成行也大本云诸宝厓上有无数栴X檀香树吉祥果树行行相值是为行树七重者一重栏网围覆一重行树重重相间其数七也皆是四宝周帀围绕四宝金银琉璃玻瓈也周帀围绕者瑞相经云无量宝网皆以金缕珍珠百千杂宝庄严较饰周帀四面垂以金铃光色华耀罗覆树上栏楯宝饰例此可知又大本云七宝诸树徧满世界金根金茎枝叶花果皆以金名一宝金根银茎枝叶花果亦分金银名二宝如是三宝四宝乃至七宝与此言四宝稍异是故彼国名为极乐结前例后又舍利弗极乐国土有七宝池承上言不但陆地庄严即池水亦复胜妙也大本云内外左右有诸浴池犹如大海七宝合成又云或黄金为池或白银为池或水晶琉璃为池珊瑚琥珀为池乃至七宝为池七宝见下八功德水充满其中一澄净二清冷三甘美四轻輭五润泽六安和七除饥渴八长养诸根具八种功德利益众生池底纯以金沙布地观经云真金为渠渠下皆杂色金刚而为底沙大本云黄金池者白银底沙水晶池者琉璃底沙二宝为池底沙亦二乃至七宝亦复如是今止言金X沙省文也四边阶道金银琉璃玻瓈合成此言池外也四边者中为池水周围四边为堦道也离地为阶坦途为道金银等四宝也上有楼阁亦以金银琉璃玻瓈砗磲赤珠玛瑙而严饰之重屋曰楼岑楼曰阁此金银等七宝也观经云黄金地上一一宝中五百色光其光如华成光明台楼阁千万百宝合成大本云阿弥陀佛讲堂精舍宫殿楼阁皆以七宝菩萨所居亦复如是诸天及人宫宇楼阁称其形色高下大小或以一宝二宝至无量宝华严云危楼回带阁道旁出栋宇相承窗闼交映阶墀轩楹种种满足一切皆以七宝庄严池中莲华大如车轮此言池中也车轮言其形也观经云一一池有七宝莲华团圆正等十二由旬大本云众宝莲华周徧世界一一宝华有无量百千亿叶则华之大可知如来藏经云尔时世尊于栴檀重阁正坐道场而现神变有千叶莲华大如车轮华中化佛各放百千光明青色青光黄色黄光赤色赤光白色白光言其色也不但举色而言光者彼土莲华至为清洁故有光也大本云青色青光白色白光元黄朱X紫之色其光亦然炜煜焕烂明耀日月一一华中出三千六百千亿光一一光中出三千六百千亿佛一一诸佛又化百千光明普为十方众生说微妙法此言四色省文也微妙香洁言其德也七宝所成为微众佛化生为妙清馨澹然为香託质金沙为洁彼国莲华异于此土六趣众生求生净土一弹指顷莲华化生下文一心不乱即得往生极乐国土即生此莲华中也脩净土者若念佛时常想已身在莲华中结跏趺坐佛在莲华中接引于我然后一心持名昔有二僧作莲华开合想遂得往生况复加之一心持名未有不生者舍利弗极乐国土成就如是功德庄严结上栏网行树池阁莲华种种庄严皆阿弥陀佛功德之所成就也行愿为功德功德圆满为成就法藏愿云我作佛时生我剎者皆于七宝水池莲华化生又云我作佛时我剎中自地以上至于虗空皆有宫殿楼阁池流华树悉以无量众宝百千种香而共合成今来成佛所愿悉皆成就天人供养分第四此言极乐世界天人供养之胜也初天乐二金地三雨华四供佛五还国六自适末总结又舍利弗彼佛国土常作天乐X此言天乐也大本云第一四天王天及诸天人百千香华百千音乐以供养佛及诸菩萨声闻之众于是第二忉利天王欲界诸天以至第七梵天一切诸天香华音乐转相倍胜观经云无量诸天作天伎乐又有乐器悬处虗空如天宝幢不鼓自鸣今人念佛临终之日天乐迎空正以净土常作天乐故也黄金为地此蹑前起后言黄金地上不独耳闻天乐亦且目覩天华也黄金者琉璃地上间以黄金观经云见琉璃地内外映彻下有金刚七宝金幢擎琉璃地上以黄金绳杂厕间错据此则黄金者琉璃地面之庄严也昼夜六时雨天曼陀罗华此言黄金地上常雨天华也六时成昼六时成夜为一日曼陀罗天华名白华也大本云一切诸天皆賷天上百千华香来供彼佛及诸菩萨声闻之众又须菩提善说般若帝释散华是知净土往生之众一心不乱则诸念不生万法空寂即是善说般若感诸天何疑其土众生常以清旦各以衣裓盛众妙华供养他方十万亿佛此言天所雨华众生取以供佛也菩萨而下以至往生彼国初心凡夫皆名众生平旦清明之气为X清旦常者日日恒然各者人人皆然衣裓盛华之器或言衣襟他方者自本国而他国也十万亿佛一佛一大千土言广远也供养者大本言诸菩萨承佛威神一食之顷徧至十方无量世界供养诸佛华香伎乐衣葢幢幡无数供具若欲献华则于空中化成华葢势皆下向以成供养即以食时还到本国食时晨斋时也清旦至晨斋为时至少以至少时供至多佛明其速也大本云既供养巳忽然轻举还至本国犹在未食之前饭食经行承上食时故次言食言饭后自适也大本云诸往生者其饭食时银钵金钵随意现前百味饮食充满其中酸盐甘淡各如所愿食巳自消而无遗滓或见色闻香意以为食自然饱适食毕化去时至复现经行者循环不断食巳而行徜徉自适也舍利弗极乐国土成就如是功德庄严结上天乐雨华等种种庄严皆阿弥陀佛功德之所成就也法藏愿云我作佛时剎中菩萨以香华等种种供具欲往他方世界供养诸佛一食之顷即可徧至又云我作佛时我剎中人欲食之时宝钵之中百味饮食化现至前今来成佛所愿悉皆成就禽树演法分第五X此言极乐世界众生闻法之胜也初化禽演法二风树演法末总结复次舍利弗彼国常有种种奇妙杂色之鸟此下言化禽演法也种种言非一奇妙言异常杂色言美观白鹤孔雀鹦鹉舍利迦陵频伽共命之鸟此从多种中举一二也白鹤孔雀鹦鹉皆此土所贵舍利即鹙鹭迦陵频伽此云妙音未出殻时巳有音声共命二首一身雪山有二头鸟是也是诸众鸟昼夜六时出和雅音彼国诸鸟昼夜出音优柔平中为和正大谨严为雅其音演畅五根演张大也畅条达也五根一信二进三念四定五慧能生圣道为根五力即前五根增长具有大力七菩提分即七觉支一择法二精进三喜四除五舍六定七念随分而用也八圣道分亦名八正道一正见二正思惟三正语四正业五正命六正精进七正念八正定不依偏邪为正能至涅槃为道X如是等法上二十五品及等余一切法其土众生闻是音已皆悉念佛念法念僧雕铸塑绘名佛宝黄卷赤轴名法宝比邱五众名僧宝鸟能说法能令闻者系念三宝正明其胜也舍利弗汝勿谓此鸟实是罪报所生恐疑净土何因而有畜生不符法藏本愿故复言之所以者何彼佛国土无三恶道申明上意愚痴暗蔽生畜生趣悭贪愱姤生饿鬼趣十恶五逆生地狱趣名三恶道法藏愿云我作佛时剎中无饿鬼畜生以至蜎蝡明彼国原无恶道也舍利弗其佛国土尚无恶道之名何况有实三恶者彼国非唯目所未覩亦复耳所不闻曾无三恶名字况其有实乎法藏愿云我剎中人皆不闻不善之名何况有实是也是诸众鸟皆是阿弥陀佛欲令法音宣流变化所作既无恶道彼白鹤等何来彼国良由佛欲法音普周无间不独以人说法使彼鸟音皆能说法无处无时而不闻听此则大神力之所变化非真实有观经云如意珠王涌出金色微妙光明化为百宝色鸟是也舍利弗彼佛国土微风吹动诸宝行树及宝罗网出X微妙音譬如百千种乐同时俱作此言风树演法也风曰微音曰微妙美之至也行树罗网皆是七宝被以微风互相敲叩自然出微妙之音宛如六律交畅八音克谐和雅之至其音亦演畅根力觉道等法可知不言者省文也闻是音者自然皆生念佛念法念僧之心经中但称妙音其实意含说法若非法音何能使人系念三宝大本云微风徐动吹诸宝树或作音乐或作法音是其证也舍利弗其佛国土成就如是功德庄严结上化禽风树种种庄严皆阿弥陀佛功德之所成就也法藏愿云我作佛时我剎中人随其志愿所欲闻者自然得闻又云于佛法僧信重恭敬今来成佛所愿悉皆成就佛德无量分第六上明依报庄严此明正报庄严言阿弥陀佛为万德之所成也初光明无量二寿命无量三道成无量四化伴无量末总结舍利弗于汝意云何彼佛何故号阿弥陀此释主土之佛佛号弥陀其义广大应为开阐使生向慕舍利弗彼佛光明无量此言光明无量也光明有二自受用身照真法界名智光他受用身徧照大众名身光又有常光者X常所显光无放不放如圆光一寻等是也有放光者或放眉间顶上口齿脐足之类是也大本云尔时阿弥陀佛从其面门放无量光又云我以智慧光广照无央界照十方国十方诸佛顶中光明至远照二百万世界唯阿弥陀佛照千万世界无有穷尽故号无量光佛无边光佛无碍光佛乃至超日月光佛观经云彼佛有八万四千相一一相有八万四千随形好一一好有八万四千光明徧照十方念佛众生摄取不舍无所障碍日虽有光犹有所碍唯佛之光明通幽达冥无能遮障隔碍如须达老女不愿见佛避入深闺佛光所及垣壁俱彻内外四方恆与佛对是也是故号为阿弥陀弥陀之号以光明故又舍利弗彼佛寿命此言寿命无量也寿之所历有长有短今当减劫寿仅百年彼增劫时亦止八万纵轮王天帝诸佛住世亦有限量唯彼佛寿至为久远不局常数及其人民佛为法王生彼国者依佛学佛有人民义一心清净莲华化生不同质碍肉身有老病死故有寿命无量无边阿僧祇劫X阿僧祇此言无央数劫此言世倍之为无量无边言佛及人民寿命无量也故名阿弥陀弥陀之名又以寿命故舍利弗阿弥陀佛成佛以来于今十劫此言道成无量也一大劫成住坏空各二十小劫八十劫终方成大劫十劫十大劫也阿弥陀佛是法藏所成之佛成佛以前因地不但法藏一因又有多种因一法华经云大通智胜如来时十六王子出家净脩梵行第九王子于西方成佛彼王子者今阿弥陀佛是二悲华经云无量劫前有转轮王名无诤念时王发愿过西方世界作佛彼国王者今阿弥陀佛是三总持经云无垢𦦨称起王如来时有净名比邱总持诸经广为说法彼比邱者今阿弥陀佛是四贤劫经云云雷吼如来时有王子名净福报众音供养彼佛彼王子者今阿弥陀佛是五金龙决光佛时有法师名无限量宝音力宏经法彼法师者今阿弥陀佛是六观佛三昧经云空王佛时有四比邱烦恼覆心空中教令观佛遂得念佛三昧彼第三比邱今阿弥陀佛是七无量印法门经云狮子游戏金光如来时有国王名胜威尊重供养彼佛脩禅定行彼国王者今阿弥陀佛是八一向出生菩萨经云阿弥陀佛昔为太子闻此微妙法门奉持精进七千岁中胁不至席X复教化八千亿万那由他人得不退转彼太子者今阿弥陀佛是若其多劫多因亦应无量又舍利弗彼佛有无量无边声闻弟子皆阿罗汉非是算数之所能知此言化伴无量也因声教而得悟名声闻通前三果言阿罗汉四果也非算数者言多也诸菩萨众亦复如是承上不独小乘诸大乘菩萨亦无量无边不可算数也华严云如来所都诸清净众于中止住舍利弗彼佛国土成就如是功德庄严结上光明寿命成道化伴种种庄严皆阿弥陀佛功德之所成就也法藏愿云我作佛时顶中光明胜于日月百千万倍又云我作佛时十方众生欲计我年寿几千亿劫无能知者又大本云定光佛前五十三佛名世自在王法藏时为国王舍位出家发四十八愿又法藏愿云我作佛时剎中菩萨神通智慧辩才相好威神悉皆如佛今来成佛所愿悉皆成就往生发愿分第七上言佛土庄严依正二报巳明下就往生者说此言巳生者精进之多劝人发愿也初大众二上首三结劝末申明又舍利弗极乐国土众生生者此下就往生者言故先提明众生统摄一切言生X者往生也皆是阿鞞䟦致此言不论圣凡但有生者悉皆不退也阿鞞䟦致此云不退转念佛之力得依如来智海含润而生故有进无退十疑论云有五因缘故得不退一弥陀大悲愿力摄持故不退二佛光常照故菩提心增进不退三水鸟树林风声乐响皆说苦空闻者常起念佛念法念僧之心故不退四纯诸菩萨以为胜友外无邪魔内无烦恼故不退五寿命永劫与佛齐等故不退其中多有一生补处承上言生彼国者岂唯不退复有补处菩萨超越殊胜也补处者止此一生次超佛位即等觉菩萨也此土脩行千生万生未有穷已乃至证三果者犹尚有生阿罗汉虽断后有不得成佛今此唯余一生次即补佛前如护明后如慈氏菩萨之极位也大本云生彼国者皆具三十二相究竟深入妙法要义皆当一生遂补佛处其数甚多非是算数所能知之但可以无量无边阿僧祇说兼上不退补处两层言大本云佛告弥勒此世界中有七百二十亿菩萨生彼菩萨如此大众可知舍利弗众生闻者应当发愿愿生彼国此第一重劝也经中反覆劝闻劝愿劝信约有四X重首言众生闻者是闻依正庄严胜妙功德之说而发愿也二言闻是说者是闻一心持名决定往之说而发愿也三言闻是经者是闻持名佛护不退菩提之说而信受也四言若有信者是总结闻巳深信信有愿者无一不生之说而发愿也信然后愿愿然后行信行愿三者净土资粮具足往生无疑普贤颂云愿我临欲命终时尽除一切诸障碍面见彼佛阿弥陀即得往生安乐剎文殊发愿亦如此说所以者何得与如是诸上善人俱会一处申上发愿生彼意如是者如上所言声闻菩萨乃至补处皆上善人也今得往生即与俱会一处所谓观音势至把手同行文殊普贤亲为胜友也入如是胜会故当发愿求生脩持正行分第八此言未生者脩行之易劝人发愿也是为一经正宗初缘起二正行三感果末结劝舍利弗不可以少善根福德因缘得生彼国此言生彼国者必多善多福也但发声闻心不发菩提心为少善根一心持名悉回向菩提为多善根种人天小果有漏之因为少福德一心持名万德圆就为多福德因缘者发起为因助发为缘也言欲生彼国须多善多福今以持名为正行乃善中之善福中之福正所谓发菩提心而为生彼国X之大因缘也大悲经云一称佛名以是善根入涅槃界不可穷尽功德经云若有得闻无量寿如来名者一心信乐持诵讽念此人当得无量之福是也舍利弗若有善男子善女人此正为多善多福人也有宿生善因者大本云世间前世为善得闻阿弥陀佛名号功德一闻佛名慈心喜悦志意清净毛发耸然泪即出者是也有今生善类者华严云甯在诸恶趣恆得闻佛名不欲生善道暂时不闻佛是也又莲华九品上该盛德菩萨下及悠悠凡夫乃至恶人等但念佛者俱得往生是善男女统利钝而言闻说阿弥陀佛此标念境也彼佛万德成就净土摄生故以阿弥陀佛四字洪名为所念之境况初学凡夫障重业深全资胜境发我妙心是四字佛名实为脩行要术执持名号此明念法也执者不摇夺持者不遗忘持有数种一明持出声称念也二默持无声密念也三半明半默持微动唇舌念呪家名金刚持是也或记数持或不记数持俱可般若经云佛告文殊欲入一行三昧者应处空闲舍诸乱意不取相貌系心一佛专称名字毗婆沙论云佛法有无量门易行疾X至应当念佛称其名号阿弥陀佛本愿如是按念佛分四种一称名即此经是也二观像设立尊像注目观瞻是也三观想以我心目想彼如来是也四实相即念自性天真之佛是也然观像则像去还无因成间断观想则心麤境细妙想难成实相之佛虽云本具而众生障重解悟者希唯此持名一法简要直捷若一日若二日若三日若四日若五日若六日若七日此尅念期也利根一日钝根七日中根或三四等日而得不乱此初学要期法又利根七日钝根一日中根或五六等日而能不乱此久学鍊习法上二种如七日未办乃至多七一一七中咸分利钝此长期尅办法又法藏云一心系念于我虽止一昼夜不绝必生我剎观经下下品云其人苦迫不遑念佛十声称佛等则知一日至七随日多少但有定力皆往生期顾力行何如耳一心不乱言执持之极也一心者专注万德洪名之正境也不乱者不为贪嗔烦恼诸念之所杂乱也如成具光明定意经所谓空闲寂寞而一其心在众烦恼而一其心乃至褒讪利失善恶等处皆一其心者是也又云即寂照难思若言其有则能念之心本体自空所念之佛了不可得若言其无则能念之X心灵灵不昧所念之佛历历分明若言亦有亦无则有念无念俱泯若言非有非无则有念无念俱存非有则常寂非无则常照非双亦非双非则不寂不照而照而寂言思路绝无可名状有何杂乱其人临命终时阿弥陀佛与诸圣众现在其前其人指持名者承上但能一心不乱临终之时佛必现前也佛兼报化言圣众兼菩萨声闻言凡人命终平生善恶自然现前如十恶五逆地狱现前悭贪嫉妬饿鬼现前乃至五戒十善人天现前今专念佛一心不乱则净念成就清净心中岂不佛现前乎楞严经云忆佛念佛现前当来必定见佛是也法藏愿云我作佛时诸天人民有发菩提心脩诸功德愿生我剎临寿终时我与大众现其人前观经九品或言阿弥陀佛至行者前或云至其人所皆现前意是人终时心不颠倒上言临者是将欲命终此言终时正煖尽识去时也颠倒者由平日随顺妄想不脩正念心多散乱应入地狱者刀山剑树视作园林应堕畜生者马腹驴胎认为堂宇所谓颠倒也乘此颠倒三界七趣随业受生今既一心不乱则内凝正念外感佛迎故不颠倒即得往生阿弥陀佛极乐国土此言往生也即得言其速也智者云临终在定之X心即净土受生之心动念即往生净土时也大本谓上辈生者发菩提心专念阿弥陀佛脩诸功德愿生彼国便于七宝池内莲华化生住不退转智慧勇勐神通自在所居七宝宫宇在虗空中去佛为近中辈生者不能大脩功德而亦发菩提心专念回向命终生彼功德智慧次于中辈下辈生者不能作诸功德而亦发菩提心一向专念乃至十念生彼宫宇惟在于地又次于中辈观经又有九品往生与三辈例那先经云王问那先人生造恶临终念佛往生佛国我不信是语答云如持大石置于船上因得不没人虽本愚因念佛故不堕泥犁而得往生正复如是舍利弗我见是利故说此言是利指上见佛往生言此土脩行多劫沉沦不能解脱今以称名往生遂登不退于众生大有利益故佛说此言若有众生闻是说者应当发愿生彼国土此第二重劝也初言众生闻者止得闻彼国庄严胜妙故起愿乐未知如何得生今言一心持名佛来接引遂得生彼如此易生则愿当益切矣同赞劝信分第九此言是经为诸佛所共赞劝人生信也初本佛赞二他佛赞舍利弗如我今者赞叹阿弥陀佛不可思议功德之X利承上言不独我见是利而说此言亦十方诸佛同见是利而说此言也赞称赞叹感叹脩世间因曰利脩出世间因曰功德之利脩出世间上上因曰不可思议功德之利弥陀功德如上文所说种种庄严及七日功成一生不退皆超越常情故云不可思议昔英法师入净业道场深入三昧叹曰自恨多年空寻文疏劳身心耳何期念佛不可思议东方亦有阿閦鞞佛以下引诸佛赞者见此净土法门乃无量诸佛异口同声之所赞叹当深信不疑也阿閦鞞此云不动法身不动也须弥相佛须弥此云妙高佛之相好百福所成是为妙菩萨莫及是为高大须弥佛佛德高广如大须弥须弥光佛佛光远照犹如须弥映蔽众生妙音佛法音圆妙说法称机如是等恆河沙数诸佛如是等多难悉举恆河在西域其沙极细喻诸佛之多也X各于其国出广长舌相徧覆三千大千世界其国所住本国也各者佛佛皆然左右为广前后为长徧覆者极言舌相之广长也小千中千大千名三千其实一大千也一大千世界即一佛土也说诚实言佛无妄语故言诚实明言之可信也汝等众生当信是称赞不可思议功德一切诸佛所护念经此东方诸佛劝信是经也称赞不可思议连下十六字此经原名也护念者念佛之人佛力保护令其安隐佛心忆念令其精进故经云念佛之人阿弥陀佛常住其顶是也此六方诸佛告本国中语释迦述之以证已言也舍利弗南方世界有日月镫佛日照昼月照夜镫照日月所不及普徧继续无有穷尽佛之大智犹是名闻光佛名称普徧闻于十方如日光照无所不被大𦦨肩佛肩喻荷担佛法两肩发𦦨双照不昧须弥灯佛须弥为镫照四天下佛光远照如是无量精进佛无量有时无量事无量二义比常精进更为深广X如是等恆河沙数诸佛各于其国出广长舌相徧覆三千大千世界说诚实言汝等众生当信是称赞不可思议功德一切诸佛所护念经此南方诸佛劝信是经也舍利弗西方世界有无量寿佛与本佛同名无量相佛相好无尽或三十二相或八万四千相无量幢佛功德高显喻之如幢无量者广且多大光佛佛光映蔽一切故云大大明佛佛以大智破诸惑尽如杲日当空无所不照宝相佛相好殊特如目相毫相胸相肉髻相皆为宝相净光佛佛德清净发大光明如是等恒河沙数诸佛各于其国出广长舌相徧覆三千大千世界说诚实言汝等众生当信是称赞不可思议功德一切诸佛所护念经此西方诸佛劝信是经也舍利弗北方世界有𦦨肩佛义同前X最胜音佛佛音极好一切音声不能及难沮佛佛证法身得金刚不坏之体烦恼横流莫能冲荡故难沮日生佛慧光普照如日初生网明佛梵网千珠光明洞彻佛智如宝网无所不照如是等恆河沙数诸佛各于其国出广长舌相徧覆三千大千世界说诚实言汝等众生当信是称赞不可思议功德一切诸佛所护念经此北方诸佛劝信是经也舍利弗下方世界有师子佛师子为百兽王游行无畏如佛为凡圣尊自在无碍名闻佛释义同前不言光者表其德也名光佛名如日光无所不被达摩佛此云法令众生皆证法身故也法幢佛佛法高显如幢人天宗仰X持法佛善持妙法流通三世如是等恒河沙数诸佛各于其国出广长舌相徧覆三千大千世界说诚实言汝等众生当信是称赞不可思议功德一切诸佛所护念经此下方诸佛劝信是经也舍利弗上方世界有梵音佛佛音清净无一染杂宿王佛月为宿王一云即宿中王佛胜一切如王也香上佛法身之香普熏无量世界是香之最上者香光佛诸恶净尽为香灵明普照为光其香发光也大燄肩佛同前杂色宝华严身佛积德累功助显法身如万种宝华庄严色身也娑罗树王佛娑罗树极坚固佛证法身德不变易为三界独尊故曰树王宝华德佛佛德华贵如宝华也见一切义佛X世出世间一切法无量义亦无量佛无不见如须弥山佛此以德言佛德超绝如须弥山如是等恒河沙数诸佛各于其国出广长舌相徧覆三千大千世界说诚实言汝等众生当信是称赞不可思议功德一切诸佛所护念经此上方诸佛劝信是经也以上六方佛赞亦是阿弥陀佛本愿力法藏愿云我作佛时十方诸佛各于大众中称我功德故今成佛如其所愿闻法信愿分第十此言是经为诸佛所护念劝人信受以发愿也初闻持二信受三随愿得生末总结信愿舍利弗于汝意云何何故名为一切诸佛所护念经题本十六字此但征下八字者以不可思议功德释迦所赞其义巳明他佛所赞增此八字故征其义舍利弗若有善男子善女人闻是经受持者闻是经者概上依正信愿持名往生言闻即信义受即愿义持即行义及闻诸佛名者上六方佛名也华严偈云甯受地狱苦得闻诸佛名不愿生天中而不闻佛名则知闻佛名大非易事是诸善男子善女人皆为一切诸佛之所护念皆得X不退转于阿耨多罗三藐三菩提诸佛护念令不退也阿此云无耨多罗此云上三藐此云正等三菩提此云正觉言无上正等正觉也法藏愿云闻我名巳于阿耨多罗三藐三菩提有退转者不取正觉是佛之愿力如是前云阿鞞䟦致正此不退菩提义但前言生彼国者皆得不退此言闻经闻佛皆得不退则不待往生彼国也是故舍利弗汝等皆当信受我语及诸佛所说此第三重劝也上言持名得生以劝愿此言不但得生并于无上菩提永不退转以劝信信者不疑受者不忘前六方佛巳劝当信是经今复明言当信我语良以不愿由于不信不信则起行无由故佛于此经重重劝信诸佛所说即诸佛同赞劝信语也舍利弗若有人巳发愿今发愿当发愿欲生阿弥陀佛国者上言信受此言信巳生愿也巳愿今愿当愿该过去现在未来三时也欲生者愿所欲也是诸人等皆得不退转于阿耨多罗三藐三菩提先言不退菩提起下往生于彼国土若巳生若今生若当生此言有愿即得生也巳愿巳生佛说经之前巳有人求生彼国而得生也今愿今生佛正住世时也当愿当生闻经巳后至今日后也若者见往生者X之甚多也是故舍利弗诸善男子善女人若有信者应当发愿生彼国土此第四重劝也从初至再皆劝发愿求生祇恐不信故三劝信此言过去现在未来但有愿者无一不生方知愿力如是广大焉可不信焉可不愿故以信愿总结上文互赞感发分第十一此言佛佛互赞功德劝人感发信心求生净土也初已赞诸佛二诸佛赞己末总结难事以难信劝深信收拾全部经旨舍利弗如我今者称赞诸佛不可思议功德此言已赞诸佛也不曰弥陀而曰诸佛该弥陀在内下言诸佛亦弥陀与诸佛同赞释迦也彼诸佛等亦称赞我不可思议功德而作是言此言诸佛赞已也佛佛互赞以此念佛求生净土不但释迦赞于祇园诸佛赞于六方又此佛彼佛递相互赞岂非超生脱死最要法门释迦牟尼佛能为甚难希有之事此以下诸佛言也释迦此云能仁牟尼此云寂默本师佛号也悲华经云往昔劫中有大臣宝海愿于秽土成就有情今巳果满号释迦牟尼甚难者总下二难惟佛行之诚古今圣贤无与等伦者故曰希有X能于娑婆国土娑婆此云堪忍以此中众生堪能忍受三毒烦恼轮回生死之苦即释迦世尊所主大千世界也五浊恶世五浊即下五者以五事交扰浑浊真性譬之清水投以沙土汩然浑浊故云浊恶世据释迦见世言劫浊人寿减至二万即入劫浊释迦世时人寿百岁久经浊世当此浊中众浊交凑昏乱驳杂故云浊见浊根尘既接苦乐相乘诸见纷扰浑乱真性故云浊烦恼浊贪嗔痴慢疑五者逼乱心神使真明不朗故云浊众生浊揽众阴而生为众生轮回六道备受诸苦故云浊命浊中依业所引以息煖识三者为命根当此减劫不满百岁而复泡沫风灯尤为短促故云浊得阿耨多罗三藐三菩提此言第一重难事也五浊恶世人生其中外为时势所逼恼内为惑障所萦缠况乎身属四生命存唿吸是以欲洁偏污求升反坠乃于此中永断无明高超三界而得无上菩提是同火宅独驭宝车共溺爱河卓登彼岸是为自利功德不可思议也X为诸众生说是一切世间难信之法此言第二重难事也难信之法略举有十今居秽土闻彼国清净庄严疑无此事一也纵信彼国又疑十方佛剎皆可徃生何必定生极乐二也纵信当生又疑娑婆去极乐十万亿剎云何极远而得生彼三也纵信不远又疑凡夫罪深障重云何遽得生彼国四也纵信得生又疑生此净土必多种功德云何但持名号遂得徃生五也纵信持名又疑持此名号必历多劫乃克成就云何一日七日便得生彼六也纵信七日得生又疑七趣受生不离胎卵湿化云何彼国悉是莲华七也纵信莲生又疑初心入道多涉退缘云何一生彼国便得不退八也纵信不退又疑接引钝机众生上智利根不必生彼九也纵信利根亦生又疑他经或说有佛或说无佛或有净土或无净土十也故难信而曰一切世间不伹恶道难信而人天或疑之不但愚迷难信而贤智或疑之不但初机难信而久脩或疑之不但凡夫难信而二乘或疑之今于此世演说此法是为利他功德不可思议也以上皆诸佛赞释迦语舍利弗当知我于五浊恶世行此难事得阿耨多罗三藐三菩提为一切世间说此难信之法是为甚难此重述诸佛语以申明之见此二难古佛不虗为赞辞今佛非滥膺美誉也得道之难有二一谓善X世得道未足为难今于恶世二谓恶世得道而成小果犹未为难今得无上菩提是以难也说法之难亦有二一谓善世说法未足为难今于恶世二谓恶世说法而易信者犹未为难今说难信之法是以难也如来不惮劬劳历备艰苦为我等故行难中难一至于此闻斯难者皆当喜悲交集感激涕零勇勐精进思报佛恩矣流通普度分第十二此属流通分以佛说法普度一切众生也初重举听众二信受奉行佛说此经巳舍利弗及诸比邱一切世间天人阿修罗等经初明众听法终明众生受法也独举舍利子者以当机故不言菩萨摄比邱中故一切世间所该者众阿修罗此云非天等者等八部六道也闻佛所说欢喜信受作礼而去欢喜庆所闻信受领所闻作礼重所闻去者退而脩持也闻而喜即信资信而受即愿资受而去即行资首标如是乃信顺之辞今复未言信受则知因信生愿因愿起行从初发心次得徃生究竟成佛皆资信力也大本云佛说此经巳无量众生发无上正觉心万二千那由他人得法眼净二十二亿诸天人民得阿那果八千万比邱漏尽意解四十亿菩萨得不退转三千大千世界六种震动X大光普照十方国土百千音乐自然而作无量妙华芬芬而降乃至阿迦腻咤天皆作种种微妙供养佛说阿弥陀经疏钞撷弥陀经应验一诵经应验智论云有比邱诵弥陀经命欲终时语弟子言阿X弥陀佛与诸大众俱来迎我后从火化舌根不灰色相自若宋唐世良诵弥陀经十万遍一日谓家人曰佛来迎我言巳作礼坐逝其夜有人梦西方异光旛华缤纷音乐嘹喨空中声云唐世良巳生净土宋上虞民王珉少时游猎见巨蛇推巖石毙之蛇屡为祟珉修忏念佛经年蛇不能害一日诵弥陀经合掌而化晋智仙法师住白莲寺十三年西向十念十二时不暂废一夕微疾命观堂行人诵弥陀经未终卷安然坐脱宋释处谦精修净土一夕诵弥陀经毕称赞净土告众曰吾以无生而生净土如入禅定奄然而化怀玉禅师台州人常坐不卧精进念佛诵弥陀经三十万遍一日见西方圣众多若恒沙一擎银台玉曰吾一生精进誓取金台何为得此银台遂隐玉感激倍复精进三七日后见佛满空中乃谓弟子曰金台来迎吾生净土矣含笑而逝元子华禅师大历九年于润州观音寺诵弥陀经六月忽得疾夜闻香气乐音空中告曰麤乐巳过细乐续来君当往生良久念佛而化异香连日不散唐大行禅师入大藏得弥陀经日夜诵咏至三七日覩琉璃地上佛及二大士现前僖宗闻其事诏入内庭号常精进菩萨后琉璃地复见即日命终X异香经夕肉身不坏梁道珍法师讲涅槃经天监中忽见海上数百人乘宝舫前迈问之云往极乐国因求附载云师虽善讲涅槃然未诵弥陀经岂得同往师遂诵弥陀经及二万徧将终见西方银台至空中皎如白日声云法师当乘此台往生时众咸闻天乐异香数日犹未散一持名应验晋慧远法师居庐山制莲华漏六明念佛澄心系念后十九年七月晦夕于般若台方从定起见阿弥陀佛身徧虗空圆光之中无量化佛及菩萨众水流光明演说妙法佛言我以本愿力故来安慰汝七日后当生我国至期端坐而逝少康法师在乌龙山建净土道塲劝人念佛众见师念佛一声口出一佛至于十念十佛次出犹连珠临终之日口旋异光数道奄然而逝礼部杨杰字次公耽禅悦晚年绘弥陀丈六尊像随行观念将终之日感佛来迎端坐而化侍郎王古字敏仲祖父七世戒杀放生古纂集诸经论备陈往生净土要门精勤念佛数珠不去手有僧神游净土见侍郎与葛繁同在焉龙舒居士王日休常修净业布衣茹素持戒甚严作净土文劝世将卒如常礼念忽厉声称阿弥陀佛唱言佛来迎我屹然立化邦人有梦二青衣引X公西行者自是家家供事云唐邵彪为诸生时梦至一公府主者问汝知所以不第否彪对不知因使人引至一处见大镬中有蛤蜊作人语唿彪名彪怖遂念阿弥陀佛蛤蜊变黄雀飞去彪后及第官至安抚使元郑氏女钱唐人念佛无虗日得疾闻空中曰汝往生期至不可怠惰又见佛身金色即奋起面西坐请僧讽阿弥陀经倏然而化其女梦母报曰吾巳得生净土元末张士诚攻湖州江浙承相与战擒四十人囚槛送戮夜宿西湖鸟窠寺大猷谋禅师徐步廊下见师神观闲雅持诵不辍因求救拔师教令至心念南无救苦救难阿弥陀佛中有三人信受其语念不绝口天晓发囚易枷锁至三人刑具不足惟系以绳既而审鞫知良民被虏者遂得释唐张善和屠牛为业临终见羣牛索命于是大怖唤其妻云速延僧为我念佛僧至谕云临终恶相现者但至心念佛即得往生和云地狱至急取香炉来即以右手擎火左手拈香面西专切念佛未满十声自言佛来迎我即化去宋黄巖正等寺观公畜鸲鹆常念佛不绝一日立化笼上观公葬之巳而土出紫莲华一朵从舌端而发灵芝照律师为之赞有立亡笼闭浑闲事化紫莲华也太奇句X玉峯大师要语附剌血写经娑婆教主在祇园会上说出一卷阿弥陀经六方恒沙诸佛同声称赞同为护念复出广长之舌徧覆大千世界普劝众生应当信受何哉盖此经乃直显众生久迷之自性大畅诸佛普度之本怀故也故经云将来经法灭尽特留此经百年众生遇斯皆可得度若有众生闻斯经者于无上道终不退转是故应当专心信受持诵说行古崑为此述礼想仪奉为日课再欲将斯经典广为人说以报佛恩舌钝心昏不能满愿岂不恨极障深福薄乃至如此想在俗不遇此经决不能发意出家出家不仗此经决不能死心念佛此恩此德难报难酬是故每想剌血书写此经以自供奉愧无忍力不敢下手直至同治癸酉忽得舌X病经久不除定是累生妄语之报若不忏悔必堕三途因此发决定心对释迦像前敬刺舌血书写阿弥陀经又然臂香九炷供养娑婆教主本师释迦牟尼佛极乐世界阿弥陀佛六方世界恒河沙数诸佛发愿云弟子古崑见经中说巳发愿若巳生今发愿若今生当发愿若当生是故我今至心发愿我得舌病难除灭定是累生多妄说发心书写弥陀经为表至诚剌舌血以此剌血之善因忏除舌根诸恶业愿我临欲命终时下品莲华定得入唯愿莲华速速开早得如来广长舌誓入娑婆恶世中将此妙经细解说随声出现妙庄严普令见闻生欢悦人人皆念阿弥陀箇箇同生极乐国仰愿彼佛及本师并此经中六方佛大慈大悲同证明我愿如是无休歇直显者圆中钞云琼林玉沼直显于心源寿量光明全彰于自性伹举假名全收实法故曰一称嘉号万德齐彰是则依此经修但以称佛名号六字音声而为所缘之境无以观佛相好以滥经宗要解云阿弥陀佛是万德洪名以名召德罄无不尽故即以执持名号为正行不必更涉观想参究等行至简易至直捷也故彻悟云一句所念之佛全德立名德外无名以名召德名外无德本徧一切X本含一切绝待圆融不可思议莲宗行者当从者里信入又云深信切愿专恳持名能于念念中齐澄众染圆显本空顿契灵源直趣果海径路序所谓一句弥陀乃横绝迷源直投觉海至简易至直捷之大方便也如上引证皆直显之旨愿持名者同尽心焉有佛土颂甞见学者将一卷弥陀经都说是自心本性并无彼佛彼土岂非拨境求心斩头覔活崑闻之不忍遂述有佛土颂以警童蒙大哉一卷小弥陀佛字算有八十五只见三心在厥中敢云无佛甯非忤土字覔成二十一徧寻性字无踪迹分明有土是圆谈不比小乘多说寂称名自慰我称佛不相同全赖妄心显大功平世安知兵有力贼临始见将威风空妄想乱如丝不念弥陀那得知心镜初磨诸影现当知佛号妙难思称佛名用珠算转凡成圣功难判欲求极乐速超生只要朝朝数不乱口称佛心必清如人重魇闻唿声因兹不怕心多乱只怕口中断佛音莲宗初祖念佛三昧序云夫玄音之扣尘累每销X滞情融朗非天下之至妙其孰能与于此古崑所以每劝持名者切莫怕妄想嫌罪垢而先求一心不乱只要出音记数毕命为期佛一出音珠一记数尘累每销滞情融朗功愈胜矣经云于念念中除八十亿劫生死之罪即尘累每销又云散心称一声皆巳成佛道即滞情融朗岂有不令妄想时时而轻罪垢时时而减一声佛一声相应声声佛声声相应亦此之谓欤当知出音记数毕命为期纵未到一心不乱信愿必然坚固往生决定可期不过品位暂低而巳故要解云得生与否全由信愿之有无品位高下全由持名之深浅奉告有缘之士于持名时只要令音声不绝不必着一心不乱音声不绝是因一心不乱是果因行若真果必成就自然而然所谓形直则影端声和则响顺可惜今时人佛尚不肯常称于句句中有销尘融滞之功德亦不知便先想一心不乱岂非鸟无翼而欲飞树无根而欲茂所以每每念弥陀每每没滋味念得妄想多便向别门去呜唿哀哉净土法门衰败至此可谓极矣愿我同流出音记数努力努力又当知出音是口记数是身故妙叶禅师云能运身口之念毋论其散但不间断自能一心亦可即名一心惟行之不休为度固不必忧散乱矣如母丧爱子龙失命珠不期心一而自一岂制之令一也心不可制实在行人勤怠耳