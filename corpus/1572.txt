钦定仪象考成御制序钦定四库全书御制仪象考成序上古占天之事详于虞典书称在璇玑玉衡以齐七政后世浑天诸仪所为权舆也厯代以来递推迭究益就精宻所传六合三辰四逰仪之制本朝初年犹用之我皇祖圣祖仁皇帝奉若天道研极理数尝用监臣南怀仁言改造六仪辑灵台仪象志所司奉以测验其用法简当如定周天度数为三百六十周日刻数为九十有六分黄赤道以备仪制减地平环以清仪象创制精宻尤有非前代所及者顾星辰循黄道行每七十年差一度黄赤二道之相距亦数十年差一分所当随时釐订以期脗合而六仪之改创也占候虽精体制究未协于古赤道一仪又无游环以应合天度志载星象亦间有漏略躐次者我皇祖精眀歩天定时之道使用六仪度至今必早有以随时更正矣予小子法祖敬天虽切于衷而推测协纪之方实未夙习兹因监臣之请按六仪新法参浑仪旧式制为玑衡抚辰仪绘图着说以禆测候并考天官家诸星纪数之阙者补之序之紊者正之勒为一书名曰仪象考成纵予斯之未信期允当之可循由是仪器正天象着而推算之法大备夫制器尚象以前民用莫不当求其至精至宻矧其为授时所本熙绩所关尤不容有秒忽差者折衷损益彰往察来以要诸尽善奉时修纪之道敢弗慎诸至乃基命宥宻所为夙夜孜孜监于成宪者又自有在是为序干隆二十有一年嵗在丙子冬十有一月御笔奏议钦天监监正加礼部侍郎戴进贤等谨奏为请㫖増修灵台仪象志表以昭遵守事窃等西鄙庸愚荷蒙我皇上深仁广覆畀以玑衡重任早夜兢兢唯恐有旷职守伏查康熙十三年蒙圣祖仁皇帝命原任治理歴法兼工部侍郎南懐仁制造观象台测量日月星辰仪器六座又纂成灵台仪象志一书有解有图有表皆阐明仪器六座所用之法此书乃监中天文科推测星象所常用者其中诠解用法仪详理备但志中原载星辰循黄道行毎年约差五十一秒合七十年则差一度今为时已久运度与表不符理宜改定再查康熙十三年纂修仪象志时黄道赤道相距二十三度三十二分今测得相距二十三度二十九分志中所列诸表皆据曩时分度所当逐一加修脗合天行庶测验时更觉便于较証又查三垣二十八宿以及诸星今昔多寡不同应以本年甲子为元釐辑増订以资考测等受恩日久报称无能此乃分所应办故敢冒昧陈奏至修书人员容于监中拣用数员务期悉心从事书成之日进呈御览恭请钦定伏候睿鉴施行谨奏干隆九年十月初六日具奏奉㫖着荘亲王鄂尔㤗张照议奏钦此和硕荘亲王允禄等谨奏十月初六日发下戴进贤等奏折一件奉㫖着荘亲王鄂尔泰张照议奏钦此该等议得戴进贤等折请修灵台仪象志一书系伊衙门应办之事又即请用伊衙门所有之人不支桌饭银两自应如所请令其精详修纂完竣进呈御览伏候圣训谨奏干隆九年十一月初六日具奏奉㫖依议仍着荘亲王鄂尔泰张照兼管钦此和硕荘亲王允禄等谨奏为请㫖事干隆九年十一月二十二日等奏称三辰公晷仪制规倣玑衡其用广大简易为从前所未有请制造大仪安置观象台上以便测量之用如蒙俞允等㑹同海望三和办理等因奉㫖好依议钦此本月二十六日奉㫖观象台所存旧仪座架废铜着即为制造新仪之用钦此该等㑹看得观象台现设黄道赤道二仪俱径六尺座髙四尺五寸今应按其尺度制造谨用五分之一拟制式样恭呈御览伏候圣训再铸造仪器若另立作厰置办器具未免糜费钱粮今郎中佛保现在雍和宫办理铸造之事请就便交与佛保处遵㫖用旧仪座架废铜铸造如有不敷再行配搭添补等已𣲖出内务府郎中杨作新公义副总领叶文成馆算学教习何国栋原任钦天监五官正刘裕钖㑹同监制督工等不时前往查看一切作法仍㑹同西洋人戴进贤刘松龄等商酌辨理其需用工料钱粮数目令佛保等细加核估等另行奏闻为此谨奏请㫖干隆十年三月三十日具奏奉㫖好照议办理先依此五分之一式样制造铜仪一座进呈钦此和硕荘亲王允禄等谨奏为奏闻事干隆十年三月三十日等奏称观象台现设黄道赤道二仪俱径六尺座髙四尺五寸今铸造三辰仪应按其尺度制造谨用五分之一拟制式样恭呈御览请交与佛保处遵㫖用旧仪座架废铜铸造其需用工料钱粮数目令佛保等细加核估等另行奏闻等因奉㫖好照议办理先依此五分之一式様制造铜仪一座进呈钦此钦遵等随令郎中佛保等将五分之一铜仪一座现今敬谨制造外其观象台添设三辰仪据该郎中佛保等约估得铸造三辰仪并运往安设等项办买物料计银八百四十八两三钱四分六釐食粮匠役一万三千三百三十工毎工饭银三分六釐计银四百七十九两八钱八分外僱匠役一万八千八百二十六工毎工银一钱五分四釐计银二千八百九十九两二钱四釐壮夫七百十四名每名银八分计银五十七两一钱六分以上办买物料匠役工价饭银共约需银四千二百八十四两五钱九分相应向广储司领取应用如有余剰核明缴回倘不敷用再行请领统俟工完之日核实报销谨将约估需用工料钱粮细数并行取物料另缮清单一併恭呈御览伏候圣训谨此奏闻干隆十年七月十七日具奏奉㫖知道了钦此和硕荘亲王允禄等谨奏为遵㫖増修灵台仪象志恒星经纬度表告成恭呈御览仰祈圣鉴事干隆九年十一月内钦天监监正戴进贤等奏请増修灵台仪象志一折允禄等遵㫖议覆系伊衙门应办之事应如所请令其精详修纂完竣进呈等因奉㫖依议仍着荘亲王鄂尔泰张照兼管钦此等谨查汉以前星官名数今无全书晋志载吴太史令陈卓总巫咸甘石三家星官着于图録凡二百八十三官一千四百六十四星今亦不见原本隋丹元子步天歌与陈卓数合后之言星官者皆以步天歌为凖康熙十三年监臣南懐仁修仪象志星名与古同者总二百六十一官一千二百一十星比步天歌少二十二官二百五十四星又于有名常数之外増五百一十六星又多近南极星二十三官一百五十星监臣戴进贤等据西洋新测星度累加测验仪象志尚多未合又星之次第多不顺序何国宗恭奉圣训宜加釐正刘松龄鲍友管率同监员明安图等详加测算着之于图允禄等复公同考定总计星名与古同者二百七十七官一千三百一十九星比旧仪象志多十六官一百零九星与步天歌为近其中次第颠倒凌躐等顺序改正者一百五官四百四十五星其尤彰明较着者二十八宿次舎自古皆觜宿在前参宿在后其以何星作距星史无明文仪象志以参宿中三星之西一星作距星则觜宿在后参宿在前今依次顺序以参宿中三星之东一星作距星则觜前参后与古合亦经顺序改正又于有名常数之外増一千六百一十四星按其次序分註方位以备稽考又近南极星二十三官一百五十星中国所不见悉仍西测之旧共计恒星三百官三千零八十三星编为总纪一卷黄道经纬度表赤道经纬度表各十二卷月五星相距恒星经纬度表一卷天汉黄赤经纬度表四卷共成书三十卷书内星图体制微小谨另绘大图一併恭呈御览伏乞皇上训定钦赐嘉名御制序文冠于卷端交武英殿刋刻以垂永久所有襄事诸臣职名应否载入另折开列请㫖为此谨奏干隆十七年十一月二十二日具奏奉㫖知道了书名用仪象考成职名准开载新测恒星并増星图象着照干清宫陈设天球式様制造二分进呈钦此和硕荘亲王允禄等谨奏为请㫖更定时宪书觜参之序以归画一事查时宪书内铺註二十八宿值日古法觜宿在前参宿在后自用西法以来改为参宿在前觜宿在后干隆五年钦天监修协纪办方书奏称星宿值日于算法疎密全无关涉请依古改正经大学士九卿议覆二十八宿值日载在时宪书既于算法全无关涉则亦不必更改等因在案今等奉命重修仪象志恒星经纬度表查明星座次第顺序改正参宿在后觜宿在前列于恒星经纬度表恭候钦定则干隆十九年之七政书即用此表推算若时宪书之值宿仍依参前觜后铺註则与七政书不能画一请以干隆十九年为始依古觜前参后改正铺註则七政书之星度时宪书之日宿皆一例顺序矣等未敢擅便伏乞皇上圣鉴勅下大学士九卿再行议覆施行为此谨奏请㫖又夹片谨查二十八宿星次或自下而上或自东而西或自西而东或自中而左右旋转而以第一星作距星则各宿皆同惟觜参二宿相近自古星躔分野皆觜宿在前参宿在后西法以参宿中三星之西一星作距星则参宿在前觜宿在后今以参宿中三星之东一星作距星则觜前参后与古合再查二十八宿分列四方每方各七宿星家分配七政皆木金土日月火水为序东方七宿角亢氐房心尾箕属火箕属水北方七宿斗牛女虚危室壁室属火壁属水南方七宿井鬼柳星张翼轸翼属火轸属水皆系火前水后惟西方七宿若以奎娄胃昴毕参觜为序参属水觜属火则水前火后与三方之序不协今改觜前参后则火前水后与三方之序脗合干隆十七年十一月二十四日具奏奉㫖大学士㑹同九卿议奏钦此大学士忠勇公傅恒等谨题为遵㫖议奏事干隆十七年十一月二十六日内阁抄出和硕荘亲王等具奏内开查时宪书内铺註二十八宿值日古法觜宿在前参宿在后自用西法以来改为参宿在前觜宿在后干隆五年钦天监修协纪辨方书奏称星宿值日与算法疎密全无关涉请依古改正经大学士九卿议覆二十八宿值日载在时宪书既于算法全无关涉则亦不必更改等因在案今臣等奉命重修仪象志恒星经纬度表查明星座次第顺序改正参宿在后觜宿在前列于恒星经纬度表恭候钦定则干隆十九年之七政书即用此表推算若时宪书之值宿仍依参前觜后铺註则与七政书不能画一请以干隆十九年为始依古觜前参后改正铺註则七政书之星度时宪书之值宿皆一例顺序矣伏乞皇上圣鉴勅下大学士九卿再行议覆施行谨奏请㫖又夹片内开谨查二十八宿星次或自下而上或自东而西或自西而东或自中而左右旋转而以第一星作距星则各宿皆同惟觜参二宿相近自古星躔分野皆觜宿在前参宿在后西法以参宿中三星之西一星作距星则参宿在前觜宿在后今以参宿中三星之东一星作距星则觜前参后与古合再查二十八宿分列四方每方各七宿星家分配七政皆木金土日月火水为序东方七宿角亢氐房心尾箕尾属火箕属水北方七宿斗牛女虚危室壁室属火壁属水南方七宿井鬼柳星张翼轸翼属火轸属水皆系火前水后惟西方七宿若以奎娄胃昴毕参觜为序参属水觜属火则水前火后与三方之序不协今改觜前参后则火前水后与三方之序脗合等因具奏奉㫖大学士㑹同九卿议奏钦此钦遵抄出到部该等㑹议得周天躔度以二十八宿为经星经星之星数多寡不一所占之度数亦广狭不一而前后相次总以各宿之第一星为距星此天象之自然古今所不易也其间惟觜参二宿相距最近觜止三星形如品字其所占之度狭参有七星三星平列于中四星角出于外其所占之度广古法以参宿中三星之东一星作距星则觜前参后康熙年间用西法算书以参中三星之西一星作距星遂改为参前觜后故时宪书内星宿值日亦依此序铺註干隆五年钦天监修协纪辨方书曾奏称宿之距星惟人所指星宿值日于算法疎密全无关碍请依古改正当经大学士九卿奉㫖议覆以星宿值日既于算法全无关碍则既经康熙年间改定今亦不必更改等因在案惟是宿之距星惟人所指而以星度考之觜之占度本狭古以觜在前则距参一度而分野之度狭参之占度本广古以参在后则距井十度三十六分而分野之度广若如西法以参在前以觜在后是则参反距觜一度而参宿距井之十度三十六分移而归觜似不如古法为优今荘亲王等既奏称奉命重修仪象志恒星经纬度表查明星座次第顺序改正参宿在后觜宿在前列于恒星经纬度表干隆十九年之七政书即用此表推算并时宪书之值宿亦依古觜前参后改正铺註等语是觜参之前后现今依古改正至时宪书之值宿虽与七政书算法全无关碍而七政书乃时宪书之所从出其铺註列宿次第未便与推算之星度互异应如所奏请以干隆十九年为始时宪书之值宿依古改正仍以觜前参后铺註觜参之前后既经顺序改正与恒星经纬度表相合则二十八宿分列四方星家以七宿分配七政皆木金土日月火水为序者西方七宿亦火前水后与三方之序脗合矣恭候命下之日令钦天监遵照办理可也再此本系礼部主稿合并声明等未敢擅便谨题请㫖干隆十七年十二月十四日题本月十六日奉㫖依议钦此和硕荘亲王允禄等谨奏为请㫖事干隆九年十一月内等折奏三辰公晷仪制规倣玑衡其用广大简易为从前所未有请制造大仪安置观象台上以便测候之用如蒙俞允等㑹同海望三和办理等因奉㫖好依议钦此钦遵今已制造安设讫等谨按尚书蔡沈註云宋钱乐作浑天仪即璇玑玉衡遗法本朝因之为仪三重其在外者曰六合仪次其内曰三辰仪其最在内者曰四游仪等从前制造三辰公晷规倣其制省为两重要带赤道以其一器而备日月星辰之用故名三辰今制造大仪等先经进呈式様已即仍为三重惟省黄道地平二环以免遮蔽实即玑衡遗法而更为简明若仅名三辰于义未备伏请皇上钦赐嘉名并请于仪之正中子午双环南面镌刻干隆甲子年御制清汉字様以垂永久伏祈圣训为此谨奏请㫖干隆十九年正月初五日具奏奉㫖知道了朱笔批出玑衡抚辰仪钦此和硕荘亲王允禄等谨奏为销算奏闻事先经等奏称观象台添设三辰仪据原任郎中佛保等约估得铸造併运往安设等项办买物料需银八百四十八两三钱四分六釐匠役等工价饭食需银三千四百三十六两二钱四分四釐以上共需银四千二百八十四两五钱九分向广储司领取应用如有余剰核明缴回倘不敷用再行请领统俟工完之日核实报销等因具奏奉㫖知道了钦此钦遵在案今制造得三辰仪子午圏二个天常赤道圏一个游旋赤道圈一个过极圏二个四游圏二个大龙牙二根小龙牙四根龙柱二根狮子八个云墪一个地平一件山子四个螺蛳四个直距窥管三根业经运往观象台合对安设讫查铸造三辰仪共实用过铜一万四千零二十四斤五两此内除观象台旧有废铜六千二百二十斤外添用过铸炉处铜七千八百零四斤五两办买物料及匠役工价饭食共实用过银三千五百六十九两八钱四分六釐余剰银七百十四两七钱四分四釐谨将用过铜斤办买物料银两及行取过物料数目另缮清单一併恭呈御览俟命下之日交各该处查照外余剰银两缴回广储司可也为此谨具奏闻干隆十九年正月初五日具奏奉㫖知道了钦此谨奏为御制仪器吿成恭疏陈谢并请编着仪説以垂永久事干隆九年十月二十七日皇上驾幸观象台特允荘亲王等所请规放玑衡制造大仪安设台上以裨测候干隆十九年正月初五日赐名御制玑衡抚辰仪三月十六日镌刻清汉文讫钦惟皇上道通法象学贯天人钦若授时齐七政而万邦惟宪文明熙载抚五辰而庶绩其凝固已嫓美勲华合符化育矣乃以灵台旧器赤道动静未分前代浑仪天度竒零不尽爰稽古制聿阐新规两极兼三逺绍唐虞遗法七环省二秘参易简真源诚千古之鉅观万年之大宝也等瞻天仰圣无任屏营抑等更有请者仪器法理精微功用广大康熙十三年新制六仪告成监请修仪象志十六卷星度之外仪説附之干隆九年监监正戴进贤等因星度尚有未合奏请重修蒙皇上勅交荘亲王管理干隆十七年十一月书成三十卷赐名钦定仪象考成武英殿刋刻将次竣事今御制玑衡抚辰仪告成伏请仍勅荘亲王率同监编着仪説附成全帙宣付史馆以传永久则理明法备球图共焕光华象显义彰奕禩永为典则矣为此恭疏陈谢具奏请㫖干隆十九年三月三十日具奏奉㫖知道了着交荘亲王钦此和硕荘亲王允禄等谨奏为遵㫖编着仪説恭呈御览仰祈圣训事干隆十九年三月三十日勒尔森何国宗等具奏御制仪器告成恭疏陈谢并请编着仪説以垂永久一折奉㫖知道了着交荘亲王钦此钦遵等伏惟唐虞之世首重玑衡汉唐以来代有制作我朝康熙八年圣祖仁皇帝命监南懐仁新制六仪康熙五十二年命监纪利安制地平经纬仪精义利用于斯大备我皇上敬天法祖齐政勤民酌古凖今御制玑衡抚辰仪颁设灵台用禆测候功用广大法理精微等钦遵圣训编着仪説首仪制次制法次用法次算法成书上下二卷并从前具奏所奉谕㫖叙于巻端谨缮稿本恭呈御览伏请皇上训定交武英殿刋刻冠于钦定仪象考成之首所有前后监造诸职名另折开列应否载入伏候谕㫖遵行为此谨奏请㫖干隆十九年闰四月二十九日具奏奉㫖着刋刻钦此职名干隆十七年十一月二十二日奉㫖开载总理协理考测推算绘图诸臣职名总理和硕荘亲王允禄︵字位过密无法显示鄂尔泰原任经筵讲官刑部尚书乐部大臣加太子太保吏部尚书张照协理刑部左侍郎镶红旗满洲副都统兼管钦天监事务觉罗勒尔森工部左侍郎乐部大臣里行兼管钦天监事务何国宗考测原任钦天监监正加礼部侍郎衔戴进贤钦天监监正刘松龄钦天监监副鲍友管推算兵部郎中留钦天监五官正任明安图钦天监春官正何国卿钦天监秋官正孙君徳工部主事留钦天监冬官正任鲍钦辉钦天监博士鲍懐仁钦天监博士路铨钦天监博士白士杰钦天监博士钮兆凤钦天监博士李鏊钦天监天文生徐文学钦天监天文生何廷禄钦天监天文生张肱钦天监天文生鲍懐礼钦天监天文生陈际新绘图钦天监五官灵台郎欧天瑞钦天监天文生潘从源钦天监天文生金渊钦天监天文生文有徳干隆十九年闰四月二十九日奉㫖开载总理协理监造诸臣职名总理和硕荘亲王允禄协理原任经筵讲官刑部尚书乐部大臣加太子太保吏部尚书张照太子少保内大臣户部尚书总管内务府大臣海望工部左侍郎乐部大臣里行兼管钦天监事务何国宗工部右侍郎总管内务府大臣三和原任钦天监监正加礼部侍郎衔戴进贤钦天监监正加三品职衔食俸刘松龄钦天监监副鲍友管钦天监监副傅作霖监造原任内务府郎中佛保内务府郎中杨作新内务府郎中公义钦天监中官正何国栋内务府催总舒山原任内务府副催总叶文成钦天监博士刘裕钖目録钦定四库全书子部六钦定仪象考成目録天文算法类一卷首上御制玑衡抚辰仪説卷上卷首下御制玑衡抚辰仪説卷下卷一恒星总纪卷二恒星黄道经纬度表一卷三恒星黄道经纬度表二卷四恒星黄道经纬度表三卷五恒星黄道经纬度表四卷六恒星黄道经纬度表五卷七恒星黄道经纬度表六卷八恒星黄道经纬度表七卷九恒星黄道经纬度表八卷十恒星黄道经纬度表九卷十一恒星黄道经纬度表十卷十二恒星黄道经纬度表十一卷十三恒星黄道经纬度表十二卷十四恒星赤道经纬度表一卷十五恒星赤道经纬度表二卷十六恒星赤道经纬度表三卷十七恒星赤道经纬度表四卷十八恒星赤道经纬度表五卷十九恒星赤道经纬度表六卷二十恒星赤道经纬度表七卷二十一恒星赤道经纬度表八卷二十二恒星赤道经纬度表九卷二十三恒星赤道经纬度表十卷二十四恒星赤道经纬度表十一卷二十五恒星赤道经纬度表十二卷二十六月五星相距恒星黄赤经纬度表卷二十七天汉经纬度表一卷二十八天汉经纬度表二卷二十九天汉经纬度表三提要巻三十天汉经纬度表四等谨案御定仪象考成三十二卷干隆九年奉勅撰干隆十七年告成御制序文颁行卷首上下为御制玑衡抚辰仪卷第一之十三为总纪恒星及恒星黄道经纬度表卷第十四之二十五为恒星赤道经纬度表卷第二十六为月五星相距恒星黄赤道经纬表巻第二十七之三十为天汉经纬度表按玑衡之制马融郑元注尚书皆以为浑仪是其遗法唐宋而后日以加详然规环既多遮蔽𨼆映之患势不能免郭守敬析之为简仰二仪人称其便康熙十三年圣祖仁皇帝命监臣南懐仁新制六仪赤道黄道分为二器皆不用地平圏而地平象限纪限天体诸仪则地平之经纬与黄赤之错综皆已毕具又命监臣纪利安制地平经纬仪合地平象限二仪而为一其用尤便皇上亲莅灵䑓徧观仪象以浑天制最近古而时度信宜从今改制新仪钖名曰玑衡抚辰诚酌古凖今损益尽善仪制凡三重其在外者即古之六合仪而不用地平圏其正立双环为子午圈斜倚单环为天常赤道圏其南北二极皆设圆轴轴本贯于子午双环中空而轴内向以贯内二重之环又依京师北极髙度而上五十度五分为天顶于天顶拖垂线以代地平圈故不用地平圈也其内即古之三辰仪而不用黄道圏其贯于二极之双环为赤极经圏结于赤极经圏之中要与天常赤道平运者为逰旋赤道自经圏之南极作两象限弧以承之测得三辰之赤道经纬度则黄道经纬可推且黄赤距纬古逺今近縦或日乆有差而仪器无庸改制故不用黄道圏也又其在内即古之四㳺仪贯于二极之双环为四游圈定于游圏之两极者为直距绾于直距之中心者为窥衡㳺圏中要设直表以指经度及时窥衡右旁设直表以指纬度此则古今所同也又星辰循黄道行每七十年差一度黄赤大距亦数十年而差一分灵台仪象志中所列诸表皆据曩时分度今则逐时加修得岁差真数其三垣二十八宿以及诸星今昔多少不同者并以干隆九年甲子为元验诸实测比旧増一千六百一十四星亦前古之所未闻宻考天行随时消息所以示万年修改之道者举不越乎是编之范围矣干隆四十六年五月恭校上总纂官纪昀陆钖熊孙士毅总校官陆费墀钦定仪象考成卷首上钦定四库全书钦定仪象考成卷首上御制玑衡抚辰仪説卷上仪制制法御制玑衡抚辰仪説卷上之一仪制全仪子午圏天常赤道赤极经圏游旋赤道四游圏指时度表借弧指时度表指纬度表立表平行立表平行借弧表绾经度表绾时度表平行线测经度表虞书舜典在璇玑玉衡以齐七政孔颖逹疏曰玑衡者王者正天文之器汉世以来谓之浑天仪者是也马融云浑天仪可旋转故曰玑衡其横箫所以视星宿也蔡邕云衡长八尺孔径一寸下端望之以视星辰盖悬玑以象天而衡望之转玑窥衡以知星宿是其説也上天之体不可得知测天之事见于经者惟此璇玑玉衡一事而已杨子法言云或问浑天曰落下闳营之鲜于妄人度之耿中丞象之几乎几乎莫之能违也闳与妄人武帝时人宣帝时司农中丞耿夀昌始铸铜为之象史官施用焉江南宋元嘉年太史丞钱乐铸铜作浑天仪传于齐梁周平江陵迁于长安尚书蔡註曰宋钱乐铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璇玑玉衡之遗法也厯代以来其法渐密本朝因之为仪三重其在外者曰六合仪平置黒单环上刻十二辰八干四隅在地之位以凖地面而定四方侧立黒双环背刻去极度数以中分天嵴直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黒双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黒双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫以其日月星辰于是可考故曰三辰其最在内者曰四游仪亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昻以待占候者之仰窥焉以其东西南北无不周徧故曰四游此其法之大畧也今考前史汉初落下闳造浑天仪本无黄道或云贾逵所加或云李淳风所加或云一行所加而宋钱乐之浑仪之制虽有黄道并无黄道经圈其四游圈亦不贯于黄极则亦未尽黄道之用元郭守敬作简仪乃分浑仪而变其制别设立运圏以测地平经纬度而不设黄道圏盖黄道与黄极经圏成经纬设黄道又设经圏则圏多而不便于测候故不用黄道而专用赤道圈明正统三年铸铜浑仪简仪于北京即宋元遗法也我朝康熙八年圣祖仁皇帝命监臣南懐仁新制六仪赤道黄道分为二器皆不用地平圏而地平象限天体诸仪则地平之经纬与黄赤之错综皆已毕具康熙五十二年又命监臣纪利安制地平经纬仪合地平象限二仪而为一其用尤便制作之妙于斯极矣我皇上敬天法祖齐政勤民亲莅灵台徧观仪象以浑天制最近古而时度信宜从今观其㑹通斯成鉅典于是用今之数目合古之型模御制玑衡抚辰仪用裨测候诚唐虞之遗意昭代之新规也仪制三重其在外者即古之六合仪而不用地平圏其正立双环为子午圏两面皆刻周天三百六十度自南北极起初度至中要九十度是为天经斜倚单环为天常赤道圏两面皆刻周日十二时以子正午正当子午双环中空之半而结于其中要是为天纬其南北二极皆设圆轴轴本实于子午双环中空之间而轴内向以贯内二重之环其下承以云座仰面正中开双槽以受双环东面正中开云窝以受垂球下面置十字架施螺旋以取平架之东西两端各植龙柱龙口衔珠开孔以承天常赤道卯酉之两轴依观象台测定南北正线将座架安定则平面之四方正又依京师北极出地三十九度五十五分自北极而上五十度五分即上应天顶自南极而下五十度五分即下对地心而应天顶之冲于天顶施小钉悬垂线而垂适当地心又适切于双环之面不即不离则上下正立面之四方亦正而地平已在其中故不用地平圏也次其内即古之三辰仪而不用黄道圏其贯于二极之双环为赤极经圏两极各设轴孔以受天经之轴两面皆刻周天三百六十度结于赤极经圏之中要与天常赤道平运者为游旋赤道圈两面皆刻周天三百六十度与天之赤道旋转相应自经圏之南极作两象限弧以承之使不倾垫测得三辰之赤道经纬度则黄道经纬可推且黄道与赤道之相距古逺今近纵或日久有差而仪器无庸改制故不用黄道圏也其在内者即古之四游仪贯于二极之双环为四游圏两面皆刻三百六十度定于游圏之两极者为直距绾于直距之中心者为窥衡游圏中要设直表以指经度及时窥衡右旁设直表以指纬度此古今所同无容置议者也是故体制倣乎浑天之旧而时度尤为整齐运量同于赤道新仪而重环更能合应至于借表窥测则上下左右无不宜焉夫羲和遗制不可考已汉世以来或作而不传或传而不久盖制器尚象若斯之难也而稽古宜今至我朝乃臻尽善易系传云备物致用立成器以为天下利莫大乎圣人讵不信乎子午圈所以正南北也天之南北定于两极必先测定南北正线而后安置子午圈则子午圈即为南北之正线南北正而后日轨之髙下时刻之早晚中星之偏度可得而稽也其制双环外径六尺三寸内径五尺六寸六分环面濶三寸二分厚九分中空一寸双环之间四隅各施铜枕合而固之其中空之半为子午正线两面各画三百六十度每度六十分自南北极起初度至中要九十度古曰天经环西法旧曰纬圈盖织丝以直者为经横者为纬古以其圈直立故曰经西法以其为横线所界之度故曰纬今按圈直而度横则其圈宜曰经圈而其度乃为纬度周礼贾公彦疏所谓南北之道谓之经元儒陈氏师凯所谓自北数向南去如机上数纬丝是也自两极起初度者北极出地南极入地其度数皆自两极起算也中要九十度者赤道为帯天之纮距两极各一象限也南北极各设钢轴轴本扁方长三寸濶二寸二分厚一寸实于只环之间以钢螺旋结之轴长六寸径八分正当双环中空之半内向以贯三辰四游之环所以象天枢也天常赤道所以正时刻也天左旋一日一周南北极持其两端而赤道为其横帯以其常定不动故曰天常日循黄道右旋而其随天西转则系赤道之度日行临于赤道之某位即为某时故时刻由赤道而正也其制单环外径六尺一寸二分内径五尺六寸四分环面濶二寸四分厚一寸四分平分其厚为赤道之中线两面各画周日十二时每时初正各四刻每刻十五分每一时当天之三十度每四刻当天之十五度每一分当天之十五分以其子正午正线当子午双环中空之半而结于其中要使其赤道中线适当子午圏之九十度两圈相结成十字直角古曰天纬环西法旧曰赤道经圈盖古以其圈横运故曰纬西法以其为直线所界之度故曰经今按圈横而度直则其圈宜曰纬圈而其度乃为经度周礼贾公彦疏所谓东西之道谓之纬陈氏师凯所谓自东数向西去如机上数经丝是也上面午正时刻线结于子午圈之正北卯正居西酉正居东谓日影对照之时下面则子正居北午正居南卯正居东酉正居西为日行所临之正位也赤极经圏所以帯赤道也亦曰过极圏制如子午双环在内而差小外径五尺五寸六分内径五尺一寸二分环面濶二寸二分厚八分中空一寸二分两面皆画三百六十度每度六十分一面自两极起初度至赤道九十度以应天经一面自赤道起初度至两极九十度以应赤纬南北极各设轴孔用扁方铜长三寸濶与环面等厚与双环中空等中心开圆孔以受天经之轴其孔径适容轴径使旋转不致动摇孔之两面各施钢片厚四分使孔径不致磨损两轴孔之中径适当双环中空之半与两极径线参直以钢螺旋结之环外南北极之两端各施扁圆钢子厚五分与内外两双环之分缝等贯于天经之轴使赤极经圈之中要九十度线适与子午圈之九十度相凖则内外两圈上下四方俱合为一线而纵横经纬自宜悉协矣游旋赤道所以象天之运行而纪其赤道经度也制如天常赤道在内而差小外径五尺五寸六分内径五尺一寸二分环面濶二寸二分厚一寸二分平分其厚为赤道之中线两面各画周天三百六十度上面分为十二宫每宫三十度每度六十分下面自丑宫起初度右旋三百六十度以其丑宫未宫初度之线当赤经双环中空之半而结于其中要使其赤道中线适当经圈之九十度两圈相结成十字直角与天之赤道旋转相应又于经圏南极之两旁设象限弧承于游旋赤道辰宫戌宫之下以螺旋结之使不倾垫有天常赤道之不动者以定时又有游旋赤道之常动者以纪度则赤道之逐宫逐度皆能周行于十二时而三辰之所躔与两曜之相距皆可得而稽矣四游圈所以测三辰之赤道经纬度也制如赤经双环在内而差小外径五尺内径四尺六寸八分环面濶一寸六分厚七分中空一寸四分盖三重双环之外面皆相平而内重则渐薄中空则渐大取其轻重适宜亦便于设窥衡也两面各画三百六十度一面自北极起初度至南极一百八十度为去极度一面自赤道起初度至两极各九十度为距纬度南北极各设轴孔以受夭经之轴与过极圈同环外南北极之两端各施扁圆钢子厚六分与赤经四游两环之分缝等贯于天经之轴其下半周之中要安直表以指经度及时刻两面对南北极各安直距如圆之通径濶一寸六分厚七分中空一寸四分直距之二面对环之两极作直径线对环之九十度作横径线十字相交中心开圆孔施螺旋小钢轴而圆其末以绾窥衡窥衡长四尺七寸二分方一寸二分中空一寸上下两端施方铜盖厚五分内三分方一寸入于管中外二分方一寸二分齐于管面中心开圆孔上端孔心留十字线以便测视管之四面亦各取中线上面安立表下端右面安指纬度表左右两面之中心各开圆孔使直距中要小轴之末入其中以绾之则窥衡乃能南北低昂而随双环东西运转焉窥衡连盖长四尺七寸六分比四游环内径长八分两端各施钢篐厚一分中要孔外施钢眼钱亦厚一分使其左右适切于中空之内面上下两端入于双环内径各四分则上下低昂自无偏侧而所测经纬度必皆密合矣指时度表通长七寸三分本长一寸六分形如方筒入于四游双环中空之间濶一寸四分与四游环之中空等平分其濶即当窥衡之中线筒中施左右螺旋以充塞于中空之内使表不动移横带长三寸二分濶五分两端各钩囬二分扣于环面之外表长五寸二分濶一寸其指时度之边线对方筒之正中亦即窥衡之正中下端二寸四分厚三分切于游旋赤道之面以指度分上端二寸八分厚二分切于天常赤道之面以指时刻也借弧指时度表其本方筒及横带长濶并与前指时度表同横带之下自左向右立安弧背一道长九寸三分濶一寸二分厚一分六釐弧背之末平安指时度表除弧背之厚长五寸二分濶一寸计自表本方筒之中线至指时度表之内边长六寸七分当游旋赤道之十五度当天常赤道之一小时测量时指时度表或为子午圏所碍则用此表视其所指之时度加四刻即为所测之时减十五度即为所测之度盖借弧指时度表在窥衡之右所指虽视乎借表而所测则定于窥衡天常之时刻左旋故加三辰之度分右旋故减则用借弧指时度表察之与用指时度表等也指纬度表其形两曲安于窥衡下端之右面底长三寸濶九分平分其濶为中线对衡面中线以螺旋结之曲横七分与四游环之厚等又曲长一寸七分切于四游环之外面从中线减濶之半所以指纬度也立表二座形直底平表髙底长各三寸二分濶九分厚一分平分其濶为中线表直立于底长之半与底面成直角距底面一寸一表向上开长方孔长一寸中留直线又上五分开圆孔径四分中留十字线安于窥衡之上端一表依前度下开直缝上开小圆孔安于窥衡之下端各对衡面中线以螺旋结之测量时窥衡或为赤道及铜枕所碍则用此表盖两表之孔心中线距衡面皆相等又与衡面之中线参直则用立表测之与用窥衡等也平行立表二座形曲底平底盘长四寸濶一寸二分厚一分中空长三寸二分濶九分与立表底盘之长濶等表曲如勾股股直如立表髙三寸二分濶九分勾横连于股末长五寸濶九分横植于底盘之末底盘中空冒于立表底盘之外以掐表固之测量时窥衡立表或为子午圏及龙柱所碍则用此表盖平行立表曲如勾股而与立表平行则用平行立表测之与用立表等亦与用窥衡等也平行借弧表制如平行立表而倒正异盖四游窥衡东西为子午圏及龙柱所碍南北为赤道及铜枕所碍则用平行立表犹是窥衡所能及而管孔被遮故其表平行正立即可见若近北极之星则东西既碍于子午圏南北又碍于极轴窥衡不能及自上测之不能及北极之南六度余自下测之不能及北极之北六度余故借十度作平行借弧表一表上植一表下垂则窥衡未及北极十度而窥孔之视线已与北极参直其法以半径一千万为一率十度之正切线一百七十六万三千二百七十为二率表之横勾距窥衡中心二尺三寸三分为三率求得四率四寸一分零八毫为表髙之中数上端之表立植于衡面则中数即表髙下端之表自衡面下垂则于中数加衡方之半六分表端距窥孔中心六分又加平行横勾之濶九分得六寸二分零八毫为表之髙距表端下六分开圆孔又下五分开长方孔皆与立表制同凡测近北极之星测得距赤道北若干加十度即得星距赤道北之纬度若测赤道南之星亦可用此表但测得距赤道南若干减十度即得星距赤道南之纬度也绾经度表通长四寸濶一寸四分平分其濶即当窥衡之中线其本方筒长一寸六分髙一寸八分入于四游双环之间以左右螺旋固之其末上下二面以夹游旋赤道上面濶七分减本之半与窥衡中线参直下面以螺旋固之所以绾定游旋赤道之经度于四游圈也绾时度表内外二截内截上下内三面绾于游旋赤道之内规上面之末承于外截之下开二方孔以受外截之方足下面以螺旋固之外截上下外三面绾于天常赤道之外规上面之末覆于内截之上安二方足入于内截之方孔下面以螺旋固之凡以太阳时刻及经度测月星则内外截俱绾定别测月星若以经度求时刻则止绾定内截外截随之运转视其所当刻分即得时刻若以时刻求经度则止绾定外截任游旋赤道之运转视其所当度分即得经度也平行线测经度表以赤经之平行线与直距之平行线相参直而测距星之经度也其制于直距南北极之两端各安铜板如工字形正方二寸八分与直距二面之分等两要各缺一长方长一寸六分濶七分与直距一面之分等扣于直距中空之间中心开圆孔贯于天经之轴四隅距中心一寸九分各安立柱圆顶开孔以穿直线与直距中径平行下安小环以为结赤经平行线之用又按距星宫度于游旋赤道安赤经平行线表其制上画半圆内容半方自对角斜线起初度至横径为四十五度其中直径与指度表之边线参直半圆中心安二游表各长二寸距中心一寸九分边留小脐中开小圆孔与直距四隅立柱之距中心等以线穿之上端系于北极铜板对角之两环下端贯于南极铜板对角之两环各以垂球坠之乃视四游圏之所测与此平行线之所测相距若干度即将游表对半圆度数安定下面以螺旋中径以压表固之此二线必与赤经中径平行而与直距中径之二平行线广狭相等从左线视之与所测参直从右线视之亦与所测参直则此二线即为距星经度之凖线以此线对定距星将游旋赤道随之运转又以四游圏及窥管测日月及星即得其经纬度也盖以一星作距测日月及星必用两测旧制黄道赤道二仪南北极之通径皆系圆轴故测候用通光耳实其正中与轴径等两边各开直缝从左缝对轴左边见光从右缝对轴右边见光亦犹用平行线之意也今不用圆轴而用直距两测相距有逺近则直距对角有斜横斜则二线平距之分狭横则二线平距之分广其限自正斜起初度至四十五度而横四十五度以后复由横而斜至九十度与初度同如四游环与平行线表同度是为初度是时直距对角正斜而其二线平距之分为斜之方此二线平距之最狭者也过此而四游环距平行线表渐逺则直距对角渐横而二线平距渐广至四游环距平行线表四十五度则直距对角正横而其二线平距之分为方之斜此二线平距之最广者也过此则直距对角又渐斜而二线平距又渐狭至九十度正斜而最狭故又与初度同也今欲使赤经平行线与直距平行线广狭相等必以直距对角斜横之度合于赤道之半圆游表二线距圆心各一寸九分通共三寸八分即直距铜板对角之斜分也半圆自内方之对角斜线起初度即直距对角之初度为正斜也半圆至横径为四十五度即直距对角之四十五度为正横也设以二游表通为一直表则与直距对角之斜横俨为一体但游表在赤道若通为一直表则其线为赤道所碍而广狭不灵且通为一表此端在横径内彼端必在横径外凡斜线与十字线过心相交其彼端距横径外之度与此端距横径内之度必相等而距中径之濶亦相等故以直表彼端当横径外之度另用一游表于横径内按度安之其距中径之濶必相等而与直距二平行线广狭亦相等则用平行线表亦犹用通光耳之意也御制玑衡抚辰仪説卷上之二制法铜质宜精型制宜工旋磨宜平取心宜中轻重宜审界度宜均两径合度合结均齐三重同心安置方正铜质宜精凡铸黄铜器具应用红铜六成倭铅四成镕錬精到然后铸之辽厯象志云古之鍊铜黒黄白青之气尽然后用之故可施于久逺唐一行铸浑天仪时称精妙理固然也型制宜工凡铸仪器以土为型必先治地极平外规较定制微大内规较定制微小其外环面如轮次内如辐次内如毂中留环心务极圆平合度则所铸之体自亦圆平而旋磨亦易为力矣旋磨宜平凡制仪器必用旋磨圆环中心当治方孔以受轴轴圆而方其端施于环心之方孔使环之上下前后左右不得动揺则旋之自圆且平矣取心宜中凡制圆器必取中心心中则界正未旋之前环心尚在圆规方孔皆自环心取中逮旋之既成则无中心矣而画仪器之圆线则必先取中心为凖须以直木为环径其两端即如环之内规切𦂳安定约其中心嵌定铁板任于环之内规取三处作㸃用三㸃求圆心法求得圆心即于铁板作记次以钢制规径一规尖二规尖之本开方孔贯于规径之两端一尖安于圆心一尖按环面内外规之度各用螺旋固之于环之内外规旋转比试处处皆当规面则圆心中矣次依环之内外规取外界圆线半径之度安定规尖画外界圆线为度之外界即以此半径度将外界圆线分为六觚毎觚六十度又取内界圆线半径之度安定规尖画内界圆线为度之内界自外界每觚六十度之㸃平分之得三十度各对中心作直线抵内界其过心对角之线即圆之通径而平分环面为两半周则圆界正矣次将直线轻微引出外界至外规用极方正矩度凖于侧面单环则自侧面即凖于彼面双环则自此环之侧面凖于彼环之侧面复自彼环之侧面凖于彼环之彼面轻微画线作记乃用前直木环径切𦂳安定以纵横二线对于所凖之通径果于中心相交则所凖确合否则又用前法取心务令得中单环即可如前画彼面之圆线及十二度线双环则俟审定轻重合钉枕铜再行比试确凖然后可画彼面也轻重宜审凡环之两半周轻重适均则平置无偏侧之失运转无游移之弊审量之法用圆直铁铤径八分长逾环径平分中线卧置之使不动移而以环面之通径线加于其上易置试之两半周无有低昂则轻重适均否则非其线有微差即其体质不等细察磨治务得其轻重之适均则天常赤道之子正午正游旋赤道之丑宫未宫三双环之南北极皆以此通径为凖乃将双环已画十二度线之一面置于下以通径凖线四象分中安设铜枕以双环彼面之通径凖线合于上钉而固之复用前法比试确凖取定中心然后画内外界圆线及十二度线则两面之圆心圆界允协矣界度宜均环心既中环界既正则界度可得而均矣顾诸环皆取度分惟天常赤道取时刻然时刻亦与度分相凖故取度分者将每觚六十度平分之得三十度又三分之各为十度自外界抵内界各画直线而于内界之外画圆线一层是为十度界次将每十度又十分之各为一度自外界抵十度界各画直线而于十度界之外外界之内各画圆线一层是为度界次于内度界之外外度界之内各画圆线一层为十分界将每度六分之各为十分画直线于其界内次于内外两十分界之间画圆线九道界为十层自每十分之初至每十分之末各作对角斜线则每一圆线与斜线之交即逐度之一分也取时刻者每三十度为一时平分之得十五度为一小时每一小时分为四刻自外界抵内界各画直线而于内界之外画圆线一层是为时刻界次将每刻十五分三分之各为五分自外界抵时刻界各画直线而于时刻界之外外界之内各画圆线一层是为五分界次于内五分界之外外五分界之内又各画圆线一层为一分界而将每五分又各五分之各为一分画直线与其界内次于内外两一分界之间画圆线十一道界为十二层自每一分之初至每一分之末作对角斜线则每一圆线与斜线之交即逐分之五秒也两径合度界度既均仪体正矣而其用尤在于轴稍滞则运转不灵稍滑则游移不定是必轴身与轴孔两径相同密相合切而后无滞滑之失其法以极精钢制成轴本轴身近本径八分近末微细以铜制为轴孔上下孔面各嵌钢片厚五分开成圆孔较轴身微小乃以油濡轴身转而入之钢屑如泥随转而出轴外孔内更不容间则以轴身治轴孔即以轴孔治轴身故两径密相合切而自无滞滑之弊也合结均齐经纬各环制造既已如式而合结尤宜均齐其法先将子午圏之轴本过极圏四游圏之轴孔三扁方治令方正十字分中自中线各取双环中空之半为其扁方之厚入于双环中空之间次于轴本轴孔之中心结通径线双环之中空二极之两面各结十字线三线相参倘一线有毫釐之差则非中心有偏即十字线不正中心有偏者治扁方十字不正者治直线务令三线相合始为得中即于上下二扁方及四铜枕刻线作记以为合结之用乃将轴本轴孔之扁方二极双环之两面皆自中线取分各作四孔以铜螺旋结之次将过极圏与游旋赤道合结为三辰仪于过极双环之南北两半周去极九十度中线之上下各取六分与九十度作平行线自内规面向外各取一寸一分与南北极作平行线依线裁成缺口以受赤道之内入又于游旋赤道之南北两半周丑宫未宫之东或西取一寸四分与冬夏至作平行线自外规面向内各取一寸一分与辰宫戌宫作平行线依线裁去半弧背以足过极圏之内容则游旋赤道适容入于过极双环之内而丑宫未宫线适当双环中空之间乃依裁去弧背之度除双环分位另制弧背铜补全游旋赤道并补畵度分仍将补铜拆去合结两环使丑宫未宫正与所记中线相对又依前法于轴孔结通径线又自双环上下扁方直线过丑宫未宫自扁方横线过辰宫戌宫结十字线三线相参合为一线复用半径之斜度作尺制斜尖二管贯于尺之两端斜度之一尖直指于南北极之外界一尖直指于辰宫戌宫之外界以螺旋固之转相比试四象限皆相符合乃将补铜钉而固之又以游旋赤道结于过极圏之两要恐东西两半周日久倾垫故制二象限弧以承其下其方一寸其弧即用过极圏一象限弧之度一端减双环厚分之半一寸四分抵于过极圏南极之外面一端减赤道厚分之半六分承于游旋赤道辰宫戌宫之下面外加二足各长一寸二分与环面之濶等以螺旋结之复以前尺斜度之两象限仍相符合则游旋赤道与过极圏相交成直角均齐方正而无有偏侧矣次于三辰仪之外将子午圏与天常赤道合结为六合仪其子午双环之南北两半周去极九十度中线之上下裁成缺口天常赤道之南北两半周裁去半弧背并另制弧背铜补画时刻皆与三辰仪同乃立置天常赤道圏以裁去半弧背之半周仰于上纳入三辰仪将子午圏合结于其外以木橙承其四隅使二环之面相平二极之线参直周围之分缝皆相等天常游旋二赤道下半周之分缝以木片实之使周围亦相等乃将轴本入于子午圏南北极中空之间贯于过极圈南北极之轴孔使扁方之四孔与环面之四孔相合以铜螺旋结之依前法于轴端结通径线子午卯酉各结十字线三线相参合为一线又用斜尺絜度四象限皆相符合乃将补铜钉而固之则子午圏与天常赤道相交成直角均齐方正无有偏侧又卯正酉正有二小轴承于龙柱之珠孔自不虞倾垫矣至于四游圏与窥衡合结为四游仪其法较易已详仪制并见后篇三重同心前篇分言合结之法先正其枢心次正其经纬宜其无不正矣然三重合为一仪必三重同心施之测量乃得允协且以一重而言三线相参视之犹逺二线相切即有一线之差再以二重合之尤易参错则先合定外二重比较确凖而后加入内一重其中正较为易得也盖子午圏过极圏贯于一轴则子午圈之轴本即天常赤道之中心过极圏之轴孔即游旋赤道之中心如两心皆得其中则两心合而为一游旋赤道之宫度线必与天常赤道之时刻线相合如一心有偏则两心岐而为二而宫度线与时刻线不合矣然有偏东西与偏南北之殊又有轴本偏与轴孔偏之异偏东西者轴本轴孔厚分之中线不正当中空之半或偏东或偏西故丑宫未宫线亦偏子正午正之或东或西也偏南北者轴本轴孔扁方之中线不正当环面之径或偏北或偏南故辰宫戌宫线亦偏卯正酉正之或北或南也治之之法先正东西立置子午圏按方位安定北极在上南极在下午正在北子正在南卯正在西酉正在东设以丑宫对于午正而未宫即对于子正转以未宫对于午正而丑宫亦对于子正则东西正一有不对则东西偏比试两次而轴本轴孔之偏正乃得而见焉凡两试俱偏东俱偏西而偏分相等者为轴孔正轴本偏东为轴本偏东西为轴本偏西其偏为偏分之一半其度之一分为尺之八毫偏东二分者为轴本偏东一分应向西移一分将上下轴本二扁方之东西记定西面去八毫东面加八毫则轴本正而不偏矣偏西者凖此凡两试一偏东一偏西而偏分相等者为轴本正轴孔偏东为轴孔偏西西为轴孔偏东其偏亦为偏分之一半偏东二分者为轴孔偏西一分应向东移一分将上下轴孔二扁方及环面之东西记定东面去八毫西面加八毫则轴孔正而不偏矣偏西者凖此凡两试俱偏东俱偏西而偏分不等者为轴本偏轴孔亦偏偏东分多为轴孔偏西偏西分多为轴孔偏东其轴孔之偏为偏多一半之半偏东多二分者为轴孔偏西半分偏西多二分者为轴孔偏东半分先治轴孔则偏分等东为轴本偏东西为轴本偏西其偏为偏分之一半再治轴本则不偏矣凡两试一偏东一偏西而偏分不等者为轴孔偏轴本亦偏偏东分多为轴本偏东偏西分多为轴本偏西其轴本之偏亦为偏多一半之半偏东多二分者为轴本偏东半分偏西多二分者为轴本偏西半分先治轴本则偏分等东为轴孔偏西西为轴孔偏东其偏为偏分之一半再治轴孔则不偏矣凡两试一正一偏者为轴本与轴孔之偏分相等一正一偏东者为轴本偏东轴孔偏西一正一偏西者为轴本偏西轴孔偏东其偏各为偏分一半之半先治轴孔则变为俱偏东俱偏西其偏分等再治轴本则不偏矣若先治轴本则变为一偏东一偏西其偏分亦等再治轴孔则亦不偏矣以上凡治轴本轴孔之偏东偏西先并环面之东西记定平置子午圏用木橙承穏解螺旋下之磨治合度复结螺旋立置比试皆合则东西正其南北亦正者则辰宫戌宫与卯正酉正合为一线其南北不正者辰宫戌宫线亦必与卯正酉正线平行乃察其南北依前法以丑宫对于午正未宫对于子正察辰宫戌宫线偏卯正酉正南北几分转以未宫对于午正丑宫对于子正察辰宫戌宫线偏卯正酉正南北几分如此比试两次则轴本轴孔之偏南偏北亦可得而见焉凡两试俱偏南俱偏北而偏分相等者为轴本正轴孔偏南为轴本偏南北为轴夲偏北偏南一分者为轴本偏南一分应向北移一分将上下轴本二扁方之南北记定环面四小孔向北开八毫轴夲扁方四小孔向南开八毫治令圆正易螺旋结之则轴夲正而不偏矣偏北者凖此凡两试一偏南一偏北而偏分相等者为轴本正轴孔偏偏南一分者为轴孔偏北一分应向南移一分将上下轴孔二扁方及环面之南北记定环面四小孔向南开八毫轴孔扁方四小孔向北开八毫治令圆正易螺旋结之则轴孔正而不偏矣偏北者凖此凡两试俱偏南俱偏北而偏分不等者为轴本偏轴孔亦偏偏南分多为轴孔偏北偏北分多为轴孔偏南其轴孔之偏为偏多之一半偏南多二分者为轴孔偏北一分偏北多二分者为轴孔偏南一分先治轴孔则偏分等南为轴本偏南北为轴本偏北其偏即偏分再治轴本则不偏矣凡两试一偏南一偏北而偏分不等者为轴孔偏轴本亦偏偏南分多为轴本偏南偏北分多为轴本偏北其轴本之偏亦为偏多之一半偏南多二分者为轴本偏南一分偏北多二分者为轴本偏北一分先治轴本则偏分等南为轴孔偏北北为轴孔偏南其偏即偏分再治轴孔则不偏矣凡两试一正一偏者为轴本与轴孔之偏分相等一正一偏南者为轴本偏南轴孔偏北一正一偏北者为轴本偏北轴孔偏南其偏各为偏分之一半先治轴孔则变为俱偏北俱偏南其偏分等再治轴本则不偏矣若先治轴本则变为一偏北一偏南其偏分亦等再治轴孔则亦不偏矣以上凡治轴本轴孔之偏北偏南若与偏东偏西一同比试然后解螺旋下之按分磨治未尝不可但所偏之向或有互异易致混淆且未正东西必以丑宫未宫线与子正午正线平行方可察其偏南北而察平行线之偏两端察视较偏子正一端之察视为难故以先正东西而后正南北之为便也六合三辰二重东西南北既正乃平置子午圏解螺旋下之加入四游仪贯于轴本结螺旋立置如前比试则止有轴孔之偏而无轴本之偏以四游圏南北极之中线与轴本参直则轴孔之南北正线偏南将轴孔向南移线偏北将轴孔向北移以窥衡之中线与丑宫未宫子正午正线展转相对则轴孔之东西正线偏东将轴孔窥衡向东移线偏西将轴孔窥衡向西移如此则三重合为一心东西南北皆合为一线用以测量而经纬乃无不协也安置方正前言制造之法亦畧备矣然安置不正则亦不可用其法先于台面仪基之正中取南北真线南北中三处各作垂线与之参直依此仪基作南北线又作十字东西线将仪座纵横对凖安定自三垂线视之与座面中线参直用三角中垂线表仰置座面以取平中心安云座两端安龙柱悬垂线以取直座面有两槽以受子午双环柱端龙口衔珠半珠开孔以受天常赤道两傍之小轴自珠孔中心至座面槽底与子午双环半径等两珠孔相距与天常赤道全径等用三角中垂线表覆于珠孔表之垂线适当于云座面之正中则云座正而珠孔平两珠孔之距仪心各为天常赤道全径之一半自三垂线视之与两槽中线参直则云座与龙柱皆正矣乃悬全仪安置其上以北极上五十度五分为天顶南极下五十度五分为天顶之冲于子午圏之东面作上下直线对于云座南北正中之线口自天顶施小钉挂垂线适合上下直线而垂球入于云窝又适切环面不即不离自三垂线视之适当子午双环中空之半则南北东西皆正候日月星至子午线用窥衡察视经纬悉协夫然后上下四方均齐方正惟用所适无不宜矣钦定仪象考成卷首上钦定仪象考成卷首下钦定四库全书钦定仪象考成卷首下御制玑衡抚辰仪説卷下用法算法御制玑衡抚辰仪説卷下之一用法测太阳时刻测日出入时刻及昼夜永短测太阳赤道纬度测午正太阳髙弧测太阳赤道经度测月星赤道经纬度测恒星求时刻测月五星求时刻测月星当中及偏度测月星出入地平时刻测南北真线测北极髙度测黄赤距度测黄白距度测太阳时刻法以四游圏东西推转窥衡南北低昂令太阳从衡孔透光圆正或用薫黒玻璃置于下端衡孔视上端圆孔十字线正当太阳中心则窥衡与太阳参直乃视四游圏下周指时度表临于天常赤道之某时刻分即太阳时刻也若二分前后日影为赤道所碍则用窥衡上面立表测之若午正及卯酉前后日影为子午圏及龙柱所碍则用窥衡上面平行立表测之以四游窥衡对凖太阳令上端表圆孔十字线影从下端表圆孔正中透出上端表直线影从下端表直缝正中透出视指时度表所指即得太阳时刻若指时度表为子午圏所碍则易用借弧指时度表次用平行立表测定日影视借弧指时度表所指时刻加一小时即得太阳时刻盖借弧之长当游旋赤道之十五度当天常赤道之一小时又借表在四游圏之西所指时刻在本时前故加一小时即为本时刻分也测日出入时刻及昼夜永短法于太阳出入地平时按前法测得太阳出入时刻乃计距午正前后若干刻分倍之即得昼刻计距子正前后若干刻分倍之即得夜刻测太阳赤道纬度法如前测凖太阳视窥衡下端指纬度表所指四游圏右面距赤道度分即得太阳赤道纬度表指赤道北太阳纬度为在赤道南表指赤道南太阳纬度为在赤道北盖窥管以圆心为枢上端所窥在赤道北下端所指必在赤道南上端所窥在赤道南下端所指必在赤道北也测午正太阳髙弧法于午正时测得太阳赤道纬度在赤道北与赤道髙五十度五分相加在赤道南与赤道髙五十度五分相减即午正太阳髙弧也测太阳赤道经度法用恒星作距测之取所知近午正前后一恒星以其赤道经度之对冲用绾经度表于游旋赤道绾定四游圏又任设一时用绾时度表于其时刻之对冲绾定天常赤道乃将四逰圏带定游旋赤道用窥衡测凖距星随之左旋候至所设时刻视绾时度表对于游旋赤道之某宫度分即太阳赤道经度也又法先以恒星作距测金星次以金星作距测太阳如金星晨见则于太阳未出之前取在金星西之一恒星作距以其赤道经度用平行线测经度表于游旋赤道安定令一人用此平行线表窥定距星随之左旋一人用四游窥衡测金星两人同时测定乃视四游圏指时度表所指游旋赤道之宫度分即金星赤道经度次以金星赤道经度用平行线测经度表于游旋赤道安定令一人窥定金星随之左旋一人于太阳始出时用四游窥衡测太阳乃视四游圏指时度表所指游旋赤道之宫度分即得太阳赤道经度若金星夕见则于太阳将入时任于某宫初度安定平行线测经度表令一人窥定金星又令一人用四游窥衡测太阳视太阳距金星若干度记定俟太阳既入后取金星东之一恒星作距按前法测得金星赤道经度内减太阳距金星之度即得太阳赤道经度也测月星赤道经纬度法于昏后晓前任设一时以本日太阳赤道经度与次日太阳赤道经度比例得本时太阳赤道经度用绾时度表于游旋赤道绾定又以所设时刻之对冲于天常赤道绾定候至所设时刻用四游窥衡测月星乃视指时度表所指游旋赤道宫度加半周即得所测月星赤道经度随察指纬度表所指四游圏距赤道南北度分即得所测月星赤道纬度也又法用恒星作距测之以距星之赤道经度用平行线测经度表于游旋赤道安定令一人用此平行线表窥定距星随之左旋一人用四游窥衡测月星两人同时测定乃视指时度表所指游旋赤道之度分即所测月星之赤道经度随察指纬度表所指四游圏之度分即得所测月星之赤道纬度也测恒星求时刻法先以恒星赤道经度用绾经度表于游旋赤道绾定四游圏次约计测时为某时依前法比例得本时太阳赤道经度用绾时度表绾定游旋赤道将四游圏带游旋赤道推转用窥衡测定恒星乃视绾时度表对于天常赤道之某时刻分加六时即太阳时刻也测月五星求时刻法以本时太阳赤道经度用绾时度表绾定游旋赤道以月五星本时赤道经度之对冲用绾经度表于游旋赤道绾定四游圏将四游圏带游旋赤道推转用窥衡测定月星乃视绾时度表对于天常赤道之某时刻分加六时即得太阳时刻若太阳近子正前后绾时度表为子午圏所碍则向东或西借三十度绾定测之视所对时刻加减一时即得太阳时刻若月五星近赤道或近午正前后为诸圏所碍则用窥管上面立表及平行立表测之与前测太阳时刻法同测月星当中及偏度法以四游窥衡随时测月或星视指时度表当天常赤道之某时刻分记之午正为当中无偏度午正前为偏东午正后为偏西乃以距午时分变赤道度每一时为三十度每一小时为十五度每一分为十五分每一秒为十五秒共之为所偏度凡推月星当中及偏度者用此法测之则离合可辨凡有求时刻者用此法测定则时刻可推也测月星出入地平时刻法以本日子正月五星赤道经度或恒星经度之对冲用绾经度表于游旋赤道绾定四游圏又以本日子正太阳经度用绾时度表绾定游旋赤道爰以四游窥衡于月星出入地平时测之视绾时度表当天常赤道之某时刻分加六时为本日月星出入时刻之通数复计测时距本日子正后若干时刻比例得太阳行分变时为太阳时差比例得月五星行分变时为月五星时差乃于前所测月星出入时刻之通数减太阳时差加月五星时差即得月星出入地平时刻盖日与月星测时皆用子正经度而子正后太阳有右旋之行分则时刻必差而早月五星亦有右旋之行分则时刻必差而迟故减太阳时差加月五星时差方为月星出入地平真时此与前测月星求时刻法同理设时可以预知故先求本时经度而后测月星出入难以悬定故先测而后加减时差其理相通其用尤便也测南北真线法于太阳出地平时测其距午东赤道度又于太阳入地平时测其距午西赤道度两距午度相等则子午圏之向即南北真线若日出距午东之度多日入距午西之度少则子午圏之午正偏西若日出距午东之度少日入距午西之度多则子午圏之午正偏东以两测之距午度相减折半即所偏之赤道经度依所偏之度作线即南北真线也又法于冬至后测织女第一星昏刻此星当酉正之位以四游圏安于酉正测其去极度若干旦刻此星当卯正之位以四游圏安于卯正测其去极度若干两去极度相等则子午圏之向即南北真线若卯正位测得去极度多酉正位测得去极度少则东逺西近即子午圈之北极偏西若卯正位测得去极度少酉正位测得去极度多则东近西逺即子午圈之北极偏东以两测之去极度相减折半即所偏之赤道纬度依所偏之度作线即南北真线也盖南北真线自北极过天顶平分赤道之地平上半周是为午正故向南测者以午正为凖向北测者以北极为凖太阳随天左旋其出地入地距午必相等若其不等必仪之午正偏也恒星绕地左旋其在东在西去极必相等若其不等必仪之北极偏也依其偏度正之则南北真线得矣又按浑仪经纬与天同象测太阳亦可用纬度测恒星亦可用经度然不及右二法之简明推测精熟法理自见今不具悉也测北极髙度法于冬至前后以四游圏安于正北测天权星昏刻此星在北极之下测其去极度若干旦刻此星在北极之上测其去极度若干两去极度相等则仪之北极髙度与天合若在上之去极度少在下之去极度多则仪之北极差髙若在上之去极度多在下之去极度少则仪之北极差下以两测之去极度相减折半即所差之地平纬度于仪之北极髙度加减之即天之北极髙度也盖天之北极无星故取大星之环绕北极上下者测之星之去极有定度则上下两测之去极必等若其不等则仪之髙下差也依其差度加减之则在天之北极髙度得矣又按旧法用地平纬仪测钩陈大星以其在北极上下两髙度相加折半得北极髙度取其距地髙无蒙气也今用浑仪测之则钩陈大星为仪枢所碍须用借弧故取用天权星测其去极之较以备一例若以所测在北极上之去极度与所设北极髙度相加以所测在北极下之去极度与所设北极髙度相减得两地平髙度相加折半得北极髙度与用钩陈大星之理同测黄赤大距法于冬至日午正初刻测太阳在赤道南若干度分夏至日午正初刻测太阳在赤道北若干度分若冬至夏至皆在午正初刻则所测日距赤道南北之纬度即黄赤大距度若冬至夏至不正当午正则又用前测太阳赤道经度法测得太阳距冬夏至前后若干度分用有太阳赤道经纬度求黄赤交角之法求得黄赤交角即黄赤大距度也盖黄道与赤道斜交春秋分时太阳正当赤道春分后秋分前太阳在赤道北夏至而极北秋分后春分前太阳在赤道南冬至而极南故致日者必于冬夏二至今用弧线三角形法测得逐日之距纬皆可以推大距然春秋分前后黄道斜而纬差大以推大距其理𨼆而难知冬夏至前后黄道横而纬差微以推大距其象显而易见故冬夏致日古今之通义也测黄白距限法于春分日上弦秋分日下弦月距交九十度时测得月距赤道北若干度分春分日下弦秋分日上弦月距交九十度时测得月距赤道南若干度分与黄赤大距相减余为黄白二道最大之距限又于冬至日望月距交九十度时测得月距赤道北若干度分夏至日望月距交九十度时测得月距赤道南若干度分与黄赤大距相减余为黄白二道最小之距限盖白道与黄道斜交月距交九十度则距黄道最逺故测黄白大距必于月距交九十度时然黄白大距与黄道成直角黄赤大距与赤道成直角惟冬夏二至黄道经圈与赤道经圈合为一线故测黄白大距又必于月当冬夏二至时夫月距交九十度而又当冬夏二至则两交必在春秋二分当是时而值两弦则日必在春秋分而适当两交值朔望则日必在冬夏至而距交九十度上编之法谓两弦时交角大朔望时交角小后编之法谓日在两交时交角大日距交九十度时交角小极二説之异致至此而得其合故测黄白大距必于春秋分两弦冬夏至望日月距交九十度时测之春分之日上弦秋分之日下弦而月距交九十度是月当夏至而日在两交也春分之日下弦秋分之日上弦而月距交九十度是月当冬至而日在两交也以两弦与日在两交而论皆交角大冬至之日望而月距交九十度是月当夏至而日距交九十度也夏至之日望而月距交九十度是月当冬至而日距交九十度也以朔望与日距交九十度而论皆交角小各测其距赤道度与黄赤大距相减则最大最小之黄白距限皆得矣按月行出黄道南为阳厯为正交入黄道北为阴厯为中交夏至在阴厯冬至在阳厯则月距赤道校黄道为逺故于所测距赤道度内减黄赤大距余为黄白大距夏至在阳厯冬至在阴厯则月距赤道校黄道为近故于黄赤大距内减所测距赤道度余为黄白大距又按古法黄白大距不逾六度弦望无殊故曰春秋致月今法交角有大小故又必兼于冬夏至测之也又法推得月离黄道冬夏至时预于前数刻或以太阳作距用绾时度表绾定时刻或以恒星作距用平行线测经度表对定距星皆以四游圏指时度表对冬夏至宫度安定候月行至二至线上乃以窥衡测月距赤道南北纬度若干与黄赤大距相减余为月距黄道南北纬度以正交宫度与冬夏至宫度相减余为月距正交黄道经度用有太阳赤道经纬度求黄赤交角之法求得交角度分即黄白距限盖月之纬度与黄道成直角其三角形之比例则黄道如赤道白道如黄道黄纬如赤纬黄白交角即如黄赤交角黄白大距即如黄赤大距也前法于分至弦望测月纬度乃测黄白大距正法然其时不易得此法于月离冬夏至时凡见月即可测叅之弦望与日距交之逺近则交角有大小之故亦可得而稽矣御制玑衡抚辰仪説下之二算法有太阳赤道纬度求午正髙弧有太阳视髙弧求午正晷影有太阳赤道纬度求赤道经度有太阳赤道经纬度求黄赤大距有太阳赤道纬度求黄道经度有太阳赤道纬度求出入地平及昼夜时刻有太阳赤道纬度求昏旦时刻有太阳赤道纬度求太阳出入地平偏度有时刻有太阳赤道纬度求地平经纬度有节气有太阳午正髙弧求交节气时刻有日月星赤道经度求月星当中时刻有日月星赤道经度有时刻求月星当中及偏度有日月星赤道经纬度求月星出入地平时刻有月星赤道经纬度求黄道经纬度有月星距午赤道度有赤道纬度求地平经纬度有二星赤道经纬度求二星斜距度有日月五星视髙度求实髙度设如北极出地三十九度五十五分午正初刻测得太阳距赤道北十五度求髙弧几何如图甲为天顶甲乙丙丁为子午圏乙丙为地平丁为北极戊己为赤道丁丙为北极出地三十九度五十五分戊乙为赤道髙五十度五分庚为太阳庚戊为太阳距赤道北十五度庚乙为太阳髙弧太阳正当午正赤经与髙弧合则以庚戊距纬与戊乙赤道髙度相加得庚乙六十五度五分为午正太阳髙度若太阳距赤道南则以距纬与赤道髙度相减即午正太阳髙度也设如测得午正太阳髙弧四十度中表髙八尺求影长几何法以半径一千万为一率午正太阳髙弧四十度之余切一千一百九十一万七千五百三十六为二率表髙八尺为三率求得四率九尺五寸三分四釐零二丝八忽八微为所求之影长也如图甲乙为中表之髙丙为太阳丁为中影心甲丁乙角为午正太阳髙度乙丁为影长则以丁戊半径与太阳髙弧余切戊已之比同于甲乙表髙与乙丁影长之比也设如春分后测得太阳距赤道北十五度黄赤交角二十三度二十九分求赤道经度几何如图甲乙丙丁为赤道甲戊丙己为黄道相交于甲丙甲为春分丙为秋分戊为夏至己为冬至庚为北极辛为南极庚戊乙辛己丁为过二极二至经圈乙至戊丁至己俱二十三度二十九分为黄赤大距即甲丙黄赤二道相交之角壬为太阳甲壬为太阳距春分后黄道经度自庚辛南北二极过太阳壬作庚壬癸辛赤极经圏交赤道于癸癸㸃为太阳所当赤道宫度甲癸为太阳距春分后赤道经度壬癸为太阳距赤道北十五度法用甲壬癸正弧三角形有甲角黄赤交角有癸直角有壬癸距纬求甲癸赤道度以甲角二十三度二十九分之乙子正切四百三十四万四千六百六十六为一率乙丑半径一千万为二率壬癸距纬十五度之癸寅正切二百六十七万九千四百九十二为三率求得四率六百一十六万七千三百一十四为甲癸弧之正弦癸卯检表得三十八度四分四十秒即甲癸太阳距春分后赤道经度与甲丁春分距冬至三宫相加得四宫八度四分四十秒即太阳赤道宫度也设如春分后测得太阳距赤道北十五度距春分后赤道经度三十八度四分四十秒求黄赤大距度几何如图甲为春分甲角为黄赤交角当戊乙黄赤大距壬为太阳壬癸为太阳距赤道北十五度甲癸为太阳距春分后赤道经度三十八度四分四十秒用甲壬癸正弧三角形以甲癸赤道三十八度四分四十秒之癸卯正弦六百一十六万七千三百一十四为一率壬癸距纬十五度之寅癸正切二百六十七万九千四百九十二为二率乙丑半径一千万为三率求得四率四百三十四万六千六百六十六为甲角之正切乙子检表得二十三度二十九分即甲角黄赤大距度也设如春分后测得太阳距赤道北十五度黄赤交角二十三度二十九分求黄道经度几何如图甲为春分甲角为黄赤交角二十三度二十九分壬为太阳甲壬为太阳距春分后黄道经度壬癸为距赤道北十五度用甲壬癸正弧三角形有甲角黄赤交角有癸直角有壬癸距纬求甲壬黄道度以甲角二十三度二十九分之戊辰正弦三百九十八万四千八百二十三为一率戊丑半径一千万为二率壬癸距纬十五度之壬巳正弦二百五十八万八千一百九十为三率求得四率六百四十九万五千一百一十九为甲壬弧之正弦壬午检表得四十度三十分十七秒即甲壬太阳距春分后黄道经度与甲已春分距冬至三宫相加得四宫十度三十分十七秒即太阳黄道宫度也设如北极出地三十九度五十五分测得太阳距赤道北十五度求出入地平及昼夜时刻如图甲为天顶甲乙丙丁为子午圏乙丙为地平丁为北极丁丙为北极出地三十九度五十五分戊己为赤道戊乙为赤道髙五十度零五分庚为太阳庚辛为太阳距赤道北十五度壬为卯正酉正之位辛壬为日出入在卯前酉后赤道度用庚辛壬正弧三角形有辛直角有壬角赤道髙度有庚辛边求辛壬边以壬角五十度五分之正切一千一百九十五万二千七百九十九为一率半径一千万为二率庚辛十五度之正切二百六十七万九千四百九十二为三率求得四率二百二十四万一千七百二十八为辛壬弧之正弦检表得十二度五十七分十五秒即辛壬弧为日出入在卯前酉后赤道度变时得三刻六分四十九秒为卯前酉后分以减卯正得日出卯初初刻八分十一秒以加酉正得日入酉正三刻六分四十九秒复倍卯前酉后分得六刻十三分三十八秒与四十八刻相加得五十四刻十三分三十八秒为昼刻与四十八刻相减得四十一刻一分二十二秒为夜刻也又法求己辛日出入距子正前后赤道度用丁丙庚正弧三角形有丙直角有丁丙北极出地度有丁庚日距北极度求丁角以丁庚七十五度之正切三千七百三十二万零五百零八为一率丁丙三十九度五十五分之正切八百三十六万六千二百四十二为二率半径一千万为三率求得四率二百二十四万一千七百二十八为丁角之余弦检表得七十七度二分四十五秒即辛已弧为日出入距子正前后赤道度变时得五小时零八分十一秒为日出入距子正前后分自子正起算为卯初初刻八分十一秒即日出时刻与二十四小时相减得酉正三刻六分四十九秒为日入时刻复倍日出入距子正前后分得四十一刻一分二十二秒为夜刻与九十六刻相减余五十四刻十三分三十八秒为昼刻也设如北极出地三十九度五十五分测得太阳距赤道北十五度求昏旦时刻如图甲为天顶甲乙丙丁为子午圈乙丙为地平丁为北极丁丙为北极出地三十九度五十五分甲丁为北极距天顶五十度五分戊己为赤道庚为太阳庚辛为太阳距赤道北十五度丁庚为太阳距北极七十五度壬癸为太阳随天西转之赤道距等圈庚子为昏旦曚影限十八度甲庚为太阳距天顶一百零八度丑寅为地平下曚影距等圈辛㸃为太阳所当昏旦时刻戊辛为太阳距午正前后赤道度用甲庚丁斜弧三角形有甲丁边北极距天顶有丁庚边日距北极有甲庚边日距天顶求丁角距午赤道度以夹丁角之丁庚边七十五度与甲丁边五十度五分相加得一百二十五度五分为总弧其余弦五百七十四万七千六百七十二又以甲丁丁庚二边相减余二十四度五十五分为较弧其余弦九百零六万九千二百一十五两余弦相加得一千四百八十一万六千八百八十七折半得七百四十万零八千四百四十四为中数为一率以对丁角之甲庚边一百零八度之大矢一千三百零九万零一百七十与较弧二十四度五十五分之正矢九百三十万零七百八十五相减余一千二百一十五万九千三百八十五为矢较为二率半径一千万为三率求得四率一千六百四十一万二千八百七十三为丁角之大矢内减半径一千万余六百四十一万二千八百七十三为丁角之余弦检表得五十度六分四十四秒与半周相减余一百二十九度五十三分十六秒为丁角度即旦刻太阳距午前昏刻太阳距午后赤道度变时得八小时二刻九分三十三秒与午正十二小时相减得寅初一刻五分二十七秒即旦刻与午正十二小时相加得戌正二刻九分三十三秒即昏刻也如图丁庚与丁甲相加得甲癸为总弧其正弦为癸卯余弦为卯辰丁庚与丁甲相减余甲壬为较弧其正弦为壬己余弦为己辰以卯辰与己辰两余弦相加得巳卯折半得己午与未申等为中数又对丁角之甲庚边与甲丑甲寅等其正弦为丑酉或寅酉余弦为酉辰大矢为甲酉以甲酉与甲壬较弧之正矢甲已相减余己酉与戌庚等为矢较遂成壬庚戌与壬申未同式两勾股形故未申与戌庚之比必同于壬申与壬庚之比也又戊辰为半径壬申为距等圈之半径壬庚与戊辛两叚同为丁庚辛赤道经圏之所分则壬申与壬庚之比原同于戊辰与戊辛之比是以中数未申与矢较戌庚之比即同于半径戊辰与丁角大矢戊辛之比也既得戊辛大矢内减戊辰半径余辛辰即丁外角余弦检表得丁外角所当辛巳弧之度复与半周相减即得丁角所当戊辛弧之度也设如北极出地三十九度五十五分太阳出地平时测得距赤道北十五度求地平偏度几何如图甲为天顶甲乙丙丁为子午圈乙丙为地平丁为北极丁丙为北极出地三十九度五十五分戊己为赤道庚为太阳庚辛为太阳距赤道北十五度壬为卯正庚壬为日出地平偏度用庚辛壬正弧三角形有辛直角有壬角赤道髙度有庚辛边求庚壬边以壬角五十度五分之正弦七百六十六万九千七百八十五为一率半径一千万为二率庚辛十五度之正弦二百五十八万八千一百九十为三率求得四率三百三十七万四千五百二十七为庚壬弧之正弦检表得十九度四十三分十八秒为庚壬弧度即太阳出地平时正东偏北之度也设如北极出地三十九度五十五分太阳入地平时测得距赤道南十五度求地平偏度㡬何如图甲为天顶甲乙丙丁为子午圏乙丙为地平丁为北极丁丙为北极出地三十九度五十五分戊己为赤道庚为太阳庚辛为太阳距赤道南十五度壬为酉正庚壬为日入地平偏度用辛庚壬正弧三角形有辛直角有壬角赤道髙度有庚辛边求庚壬边以壬角五十度五分之正弦七百六十六万九千七百八十五为一率半径一千万为二率庚辛十五度之正弦二百五十八万八千一百九十为三率求得四率三百三十七万四千五百二十七为庚壬弧之正弦检表得十九度四十三分十八秒为庚壬弧度即太阳入地平时正西偏南之度也设如北极出地三十九度五十五分己正初刻测得太阳距赤道北十五度求地平经纬度各㡬何如图甲为天顶甲乙丙丁为子午圏乙丙为地平丁为北极戊己为赤道丁丙为北极出地三十九度五十五分甲丁为北极距天顶五十度五分庚为太阳庚辛为太阳距赤道北十五度丁庚为太阳距北极七十五度辛为己正初刻戊辛为太阳距午东赤道度三十度即丁角甲庚为太阳距天顶庚壬为太阳髙弧即地平纬度乙壬为太阳正南偏东地平经度即甲角之外角用甲丁庚斜弧三角形有丁角距午东赤道度有甲丁北极距天顶有丁庚太阳距北极求甲庚边及甲角度乃自太阳庚㸃作庚癸垂弧于形外补成丁庚癸甲庚癸两正弧三角形先用丁庚癸形以半径一千万为一率丁角三十度之余弦八百六十六万零二百五十四为二率丁庚七十五度之正切三千七百三十二万零五百零八为三率求得四率三千二百三十二万零五百零八为丁癸弧之正切检表得七十二度四十八分二十八秒即丁癸弧内减甲丁五十度五分余二十二度四十三分二十八秒即甲癸弧又以半径一千万为一率丁角三十度之正切五百七十七万三千五百零三为二率丁癸七十二度四十八分二十八秒之正弦九百五十五万三千一百八十四为三率求得四率五百五十一万五千五百三十四为庚癸弧之正切次用甲庚癸形以甲癸二十二度四十三分二十八秒之正弦三百八十六万二千九百九十六为一率前所得庚癸弧之正切五百五十一万五千五百三十四为二率半径一千万为三率求得四率一千四百二十七万七千八百六十六为甲角之正切检表得五十四度五十九分三十五秒为甲角度即太阳正南偏东地平经度又以甲角五十四度五十九分三十五秒之余弦五百七十三万六千七百五十六为一率半径一千万为二率甲癸二十二度四十三分二十八秒之正切四百一十八万八千一百零四为三率求得四率七百三十万零四百七十四为甲庚弧之正切检表得三十六度七分五十二秒为甲庚弧即太阳距天顶之度与甲壬象限九十度相减余庚壬五十三度五十二分八秒为太阳髙弧即地平纬度也又法自太阳庚㸃至卯正癸㸃作庚癸弧成庚辛癸庚壬癸两正弧三角形算之先用庚辛癸形以辛癸距卯正后赤道度六十度之正弦八百六十六万零二百五十四为一率庚辛太阳距赤道北十五度之正切二百六十七万九千四百九十二为二率半径一千万为三率求得四率三百零九万四千零一十一为庚癸辛角之正切检表得十七度十一分三十二秒即庚癸辛角与辛癸壬角五十度五分相加得六十七度十六分三十二秒即庚癸壬角又以庚癸辛角十七度十一分三十二秒之余弦九百五十五万三千一百八十四为一率半径一千万为二率辛癸六十度之正切一千七百三十二万零五百零八为三率求得四率一千八百一十三万零六百一十三为庚癸弧之正切检表得六十一度七分一十五秒为庚癸弧度次用庚壬癸形以半径一千万为一率庚癸壬角六十七度十六分三十二秒之余弦三百八十六万二千九百九十六为二率前所得庚癸弧之正切一千八百一十三万零六百一十三为三率求得四率七百万零三千八百四十九为壬癸弧之正切检表得三十五度零二十五秒即壬癸弧度与乙癸象限相减余乙壬五十四度五十九分三十五秒即太阳正南偏东地平经度又以半径一千万为一率庚癸壬角六十七度十六分三十二秒之正弦九百二十二万三千七百三十三为二率庚癸弧六十一度七分十五秒之正弦八百七十五万六千四百零一为三率求得四率八百零七万六千六百七十为庚壬弧之正弦检表得五十三度五十二分七秒为庚壬太阳髙弧即地平纬度也又法用总较法算之以半径一千万为一率丁角三十度之正矢一百三十三万九千七百四十六为二率以夹丁角之甲丁边五十度五分与丁庚边七十五度相加得一百二十五度五分为总弧其余弦五百七十四万七千六百七十二又以甲丁丁庚两边相减余二十四度五十五分为较弧其余弦九百零六万九千二百一十五两余弦相加得一千四百八十一万六千八百八十七折半得七百四十万八千四百四十四为中数为三率求得四率九十九万二千五百四十三为矢较与较弧二十四度五十五分之正矢九十三万零七百八十五相加得一百九十二万三千三百二十八为甲庚对边之正矢与半径一千万相减余八百零七万六千六百七十二为甲庚弧之余弦检表得三十六度七分五十三秒为甲庚太阳距天顶度与甲壬象限相减余五十三度五十二分七秒为庚壬太阳髙弧即地平纬度也如图戊癸为半径戊辛为丁角之正矢甲丁与丁庚相加得甲子为总弧其正弦为子丑余弦为癸丑甲丁与丁庚相减得甲寅为较弧其正弦为寅卯余弦为癸卯两余弦相加得卯丑折半得卯辰与巳午等为中数又对丁角之甲庚边与甲未等其正弦为未申余弦为申癸正矢为甲申以甲申与甲寅较弧之正矢甲卯相减余卯申与酉庚等为矢较遂成寅午巳寅庚酉同式两勾股形而寅午与寅庚之比同于已午与酉庚之比又寅午为子寅距等圏之半径寅庚与戊辛两叚同为丁庚辛过赤极经圏之所分则寅午与寅庚之比原同于戊癸与戊辛之比是以半径戊癸与丁角正矢戊辛之比即同于中数巳午与酉庚之比而酉庚与卯申矢较等既得卯申矢较与甲寅较弧之正矢甲卯相加得甲申即为甲庚弧之正矢与甲癸半径相减余癸申为甲庚弧之余弦检表得甲庚弧之度与甲壬象限相减余庚壬弧即太阳髙弧之度也次求甲角则以甲庚弧三十六度七分五十三秒之正弦五百八十九万六千三百八十九为一率丁庚弧七十五度之正弦九百六十五万九千二百五十八为二率丁角三十度之正弦五百万为三率求得四率八百一十九万零八百二十五为甲外角之正弦检表得五十四度五十九分三十五秒为甲外角度即太阳正南偏东之地平经度也设如北极出地三十九度五十五分春分日测得午正太阳髙五十度求春分时刻法先以午正太阳视髙五十度减蒙气差五十秒加地半径差六秒得午正太阳实髙四十九度五十九分十六秒与赤道髙五十度五分相减余五分四十四秒为太阳距赤道南之纬度即知春分在午正东春分时刻在午正后也如图甲为天顶甲乙丙丁为子午圏乙丙为地平丁为北极丁丙为北极出地三十九度五十五分戊已为赤道戊乙为赤道髙五十度五分庚为太阳庚乙为午正太阳实髙四十九度五十九分十六秒庚戊为太阳距赤道南五分四十四秒爰用庚戊辛正弧三角形有戊直角有辛角黄赤交角有庚戊距纬求庚辛太阳距春分黄道度以辛角二十三度二十九分之正弦三百九十八万四千八百二十三为一率半径一千万为二率庚戊五分四十四秒之正弦一万六千六百七十七为三率求得四率四万一千八百五十一为庚辛弧之正弦检表得十四分二十三秒十五微为太阳距春分黄道度乃以一日之日平行五十九分八秒二十微为一率周日一千四百四十分为二率太阳距春分黄道度十四分二十三秒十五微为三率求得四率三百五十分十九秒四十微以六十分收之得五时五十分十九秒四十微为春分距午正后之时刻即酉初三刻五分十九秒四十微也设如太阳赤道经度为戌官十五度木星赤道经度为午宫初度求木星当中之时刻如图甲为天顶甲乙丙丁为子午圏乙丙为地平丁为北极戊已为赤道庚辛为黄道戊㸃为木星所当赤道之午宫初度亦即正午赤道经度壬为太阳当赤道之癸为戌宫十五度则于正午戊㸃赤道经度午宫初度内减癸㸃太阳赤道经度戌宫十五度余戊癸三宫十五度为太阳距午西赤道度变时得七小时自午正初刻起算得戌初初刻即木星当中之时刻也设如亥初初刻测得太阳赤道经度为戌宫十五度太阴赤道经度为巳宫初度求太阴当中及偏度如图甲为天顶甲乙丙丁为子午圏乙丙为地平丁为北极戊已为赤道庚辛为黄道壬为太阳当赤道之癸为戌宫十五度戊为正午之位癸为亥初初刻距正午九小时变赤道度得戊癸太阳距午西赤道度四宫十五度与癸㸃太阳赤道经度戌宫十五度相加得巳宫初度为正午戊㸃赤道经度与太阴赤道经度相合即为亥初初刻太阴当中如太阴赤道经度大于正午赤道经度为偏东小于正午赤道经度为偏西也设如北极出地三十九度五十五分本日子正初刻太阳赤道经度为戌宫十五度太阴赤道经度为申宫初度距赤道北十八度至次日子正初刻太阳赤道经度为戌宫十六度太阴赤道经度为申宫十三度求太阴入地平时刻如图甲为天顶甲乙丙丁为子午圏乙丙为地平丁为北极丁丙为北极出地三十九度五十五分戊已为赤道戊乙为赤道髙五十度五分庚辛为黄道本日子正初刻太阳在壬当赤道之癸为戌宫十五度太阴在子当赤道之丑为申宫初度丑癸为太阴距太阳四十五度子丑为太阴距赤道北十八度寅为酉正之位丑寅为太阴入地在酉正后赤道度用子丑寅正弧三角形有丑直角有寅角有子丑边求丑寅边以寅角五十度五分之正切一千一百九十五万二千七百九十九为一率半径一千万为二率子丑十八度之正切三百二十四万九千一百九十七为三率求得四率二百七十一万八千三百五十七为丑寅弧之正弦检表得十五度四十六分二十五秒为丑寅太阴入地在酉正后赤道度与丑癸太阴距太阳四十五度相加得寅癸六十度四十六分二十五秒为太阳距酉正后赤道度变时得四小时三分六秒加酉正十八小时得二十二小时三分六秒为本日太阴入地时刻之通数复以本日次日子正初刻太阳赤道经度相减得一度为一日之日行度以通数距子正后之时分为比例得太阳行分为五十五分八秒变时得三分四十一秒为太阳时差以本日次日子正初刻太阴赤道经度相减得十三度为一日之月行度以通数距子正后之时分为比例得太阴行分为十一度五十六分四十一秒变时得四十七分四十七秒为太阴时差乃于本日太阴入地时刻之通数二十二小时三分六秒内减太阳时差三分四十一秒加太阴时差四十七分四十七秒得二十二小时四十七分十二秒自子正后计之为亥正三刻二分十二秒即太阴入地平之时刻也盖太阴入地时刻之通数乃以本日子正初刻之赤道经度立算然太阴入地在子正后太阳太阴俱有右旋之行分太阳右旋则其赤经已过癸㸃之东时刻必差而早太阴右旋则其赤经亦过丑㸃之东及随天西转以至入地时刻必差而迟且太阳行分少太阴行分多是太阳当癸㸃之时太阴尚在地平上逮太阴入地太阳赤经必又在癸㸃之西故于通数内减太阳时差加太阴时差方为太阴入地之时刻也设如黄赤大距二十三度二十九分测得大角星赤道经度卯宫一度七分二十六秒赤道纬北二十度三十分四十二秒求黄道经纬度几何如图甲为赤极乙为黄极甲乙为黄赤二极相距二十三度二十九分丙为大角星丁戊为赤道已庚为黄道辛㸃为赤道经度卯宫一度七分二十六秒丁辛为距冬至前赤道经度五十八度五十二分三十四秒即甲角丙辛为赤道纬北二十度三十分四十二秒甲丙为星距赤极六十九度二十九分十八秒壬㸃为黄道经度己壬为距冬至前黄道经度即乙角之外角丙壬为黄道北纬度乙丙为星距黄极度用甲乙丙斜弧三角形有甲角及甲乙甲丙二边求乙角及乙丙边先求乙角自大角星丙㸃作丙癸垂弧于形外补成甲丙癸乙丙癸两正弧三角形先用甲丙癸形以半径一千万为一率甲角五十八度五十二分三十四秒之余弦五百一十六万八千九百零三为二率甲丙六十九度二十九分十八秒之正切二千六百七十二万九千六百一十六为三率求得四率一千三百八十一万六千二百七十九为甲癸弧之正切检表得五十四度六分十三秒为甲癸弧内减甲乙弧二十三度二十九分余三十度三十七分十三秒为乙癸弧又以半径一千万为一率甲角五十八度五十二分三十四秒之正切一千六百五十六万一千五百七十三为二率甲癸五十四度六分十三秒之正弦八百一十万零七百八十六为三率求得四率一千三百四十一万六千一百七十六为丙癸弧之正切次用乙丙癸形以乙癸弧三十度三十七分十三秒之正弦五百零九万三千四百六十为一率前所得丙癸弧之正切一千三百四十一万六千一百七十六为二率半径一千万为三率求得四率二千六百三十四万零五为乙角之正切检表得六十九度十二分三十九秒为乙外角度即己壬距冬至前黄道经度与十二宫相减余九宫二十度四十七分二十一秒即壬㸃黄道经度也次求乙丙边以乙角六十九度十二分三十九秒之余弦三百五十四万九千三百零二为一率半径一千万为二率乙癸三十度三十七分十三秒之正切五百九十一万八千七百六十二为三率求得四率一千六百六十七万五千八百四十八为乙丙弧之正切检表得五十九度三分一秒为乙丙星距黄极度与乙壬象限九十度相减余三十度五十六分五十九秒即丙壬星距黄道北纬度也又法先求乙丙边自黄极乙作乙癸垂弧于形内分为甲乙癸丙乙癸两正弧三角形先用甲乙癸形以半径一千万为一率甲角五十八度五十二分三十四秒之余弦五百一十六万八千九百零三为二率甲乙二十三度二十九分之正切四百三十四万四千六百六十六为三率求得四率二百二十四万五千七百一十六为甲癸弧之正切检表得十二度三十九分二十五秒为甲癸弧度与甲丙弧六十九度二十九分十八秒相减余五十六度四十九分五十三秒为丙癸弧又以甲癸十二度三十九分二十五秒之余弦九百七十五万六千九百九十四为一率半径一千万为二率甲乙二十三度二十九分之余弦九百一十七万一千七百六十为三率求得四率九百四十万零一百九十为乙癸弧之余弦次用丙乙癸形以半径一千万为一率丙癸弧五十六度四十九分五十三秒之余弦五百四十七万一千零四十七为二率前所得乙癸弧之余弦九百四十万零一百九十为三率求得四率五百一十四万二千八百八十八为乙丙弧之余弦检表得五十九度三分为乙丙星距黄极度与乙壬象限九十度相减余三十度五十七分即丙壬星距黄道北纬度也次求甲乙丙角则以乙丙弧五十九度三分一秒之正弦八百五十七万六千一百八十九为一率甲丙弧六十九度二十九分十八秒之正弦九百三十六万六千零九为二率甲角五十八度五十二分三十四秒之正弦八百五十六万零五百一十为三率求得四率九百三十四万八千八百九十三为乙外角之正弦检表得六十九度十二分三十七秒为乙外角度与全周相减余二百九十度四十七分二十三秒为辰宫二十度四十七分二十三秒即大角星黄道经度也设如北极出地三十九度五十五分测得大角星距午东三十度距赤道北二十度三十分四十二秒求地平经纬度各㡬何如图甲为天顶甲乙丙丁为子午圏乙丙为地平丁为北极丁丙为北极出地三十九度五十五分甲丁为北极距天顶五十度五分戊巳为赤道庚为大角星庚辛为星距赤道北二十度三十分四十二秒丁庚为星距赤极六十九度二十九分十八秒戊辛为星距午东三十度即丁角甲庚为星距天顶庚壬为髙弧即地平纬度乙壬为大角星正南偏东地平经度即甲角之外角用甲丁庚斜弧三角形有丁角有甲丁边有丁庚边求甲庚边及甲角乃自大角星庚㸃作庚癸垂弧于形外补成丁庚癸甲庚癸两正弧三角形先用丁庚癸形以半径一千万为一率丁角三十度之余弦八百六十六万零二百五十四为二率丁庚六十九度二十九分十八秒之正切二千六百七十二万九千六百一十六为三率求得四率二千三百一十四万八千五百二十六为丁癸弧之正切检表得六十六度三十八分十秒为丁癸弧内减甲丁五十度五分余十六度三十三分十秒为甲癸弧又以半径一千万为一率丁角三十度之正切五百七十七万三千五百零三为二率丁癸六十六度三十八分十秒之正弦九百一十八万零四十七为三率求得四率五百三十万零一百零三为庚癸弧之正切次用甲庚癸形以甲癸弧十六度三十三分十秒之正弦二百八十四万八千九百八十五为一率前所得庚癸弧之正切五百三十万零一百零三为二率半径一千万为三率求得四率一千八百六十万三千四百七十八为癸甲庚角之正切检表得六十一度四十四分二十六秒为癸甲庚角即大角星正南偏东地平经度又以甲角六十一度四十四分二十六秒之余弦四百七十三万四千六百四十九为一率半径一千万为二率甲癸十六度三十三分十秒之正切二百九十七万二千一百五十八为三率求得四率六百二十七万七千四百六十二为甲庚弧之正切检表得三十二度七分六秒为甲庚弧即星距天顶度与甲壬九十度相减余庚壬五十七度五十二分五十四秒即大角星地平纬度也设如土星赤道经度未宫初度赤道北纬度二十四度木星赤道经度酉宫十五度赤道北纬度十六度求二星斜距度几何如图甲为赤极乙丙为赤道丁为土星乙㸃为土星所当赤道经度未宫初度丁乙为距赤道北二十四度甲丁为土星距赤极六十六度戊为木星巳㸃为木星所当赤道经度酉宫十五度戊已为距赤道北十六度甲戊为木星距赤极七十四度乙已为二星相距赤道经度四十五度即甲角自丁戊二㸃作丁戊庚腰围大圏则丁戊为二星斜距弧用甲丁戊斜弧三角形有甲角二星相距赤道经度有甲丁边土星距赤极有甲戊边木星距赤极求丁戊二星斜距度乃自丁㸃作丁辛垂弧于形内分为甲辛丁戊辛丁两正弧三角形先用甲辛丁形以辛直角正弦即半径一千万为一率甲角四十五度之余弦七百零七万一千零六十八为二率甲丁六十六度之正切二千二百四十六万零三百六十八为三率求得四率一千五百八十八万一千八百七十九为甲辛弧之正切检表得五十七度四十八分十三秒为甲辛弧度与甲戊七十四度相减余十六度十一分四十七秒为戊辛弧又以甲辛五十七度四十八分十三秒之余弦五百三十二万八千二百三十为一率半径一千万为二率甲丁六十六度之余弦四百零六万七千三百六十六为三率求得四率七百六十三万三千六百一十六为丁辛弧之余弦次用戊辛丁形以半径一千万为一率戊辛十六度十一分四十七秒之余弦九百六十万零三千一百一十二为二率前所得丁辛弧之余弦七百六十三万三千六百一十六为三率求得四率七百三十三万零六百四十七为丁戊弧之余弦检表得四十二度五十一分二十二秒为丁戊弧度即土木二星斜距之度也又法用总较法算之以半径一千万为一率甲角四十五度之正矢二百九十二万八千九百三十二为二率以甲戊边七十四度与甲丁边六十六度相加得一百四十度为总弧其余弦七百六十六万零四百四十四又以甲丁甲戊两边相减余八度为较弧其余弦九百九十万二千六百八十两余弦相加得一千七百五十六万三千一百二十四折半得八百七十八万一千五百六十二为中数为三率求得四率二百五十七万二千零六十为矢较与较弧八度之正矢九万七千三百二十相加得二百六十六万九千三百八十为丁戊弧之正矢与半径一千万相减余七百三十三万零六百二十为丁戊弧之余弦检表得四十二度五十一分二十三秒为丁戊弧即土木二星斜距度也如图乙辛为半径乙已为甲角之正矢甲戊与甲丁相加得丁壬为总弧其正弦为壬癸余弦为癸辛甲戊与甲丁相减余丁子为较弧其正弦为子丑余弦为丑辛两余弦相加得丑癸折半得丑寅与卯辰等为中数又对甲角之丁戊边与丁巳等其正弦为巳午余弦为午辛正矢为丁午以丁午与丁子较弧之正矢丁丑相减余丑午与未戊等为矢较遂成子卯辰与子未戊同式两勾股形而子辰与子戊之比同于卯辰与未戊之比又子辰为距等圏之半径子戊与乙巳两叚同为甲戊已赤道经圏之所分则子辰与子戊之比原同于乙辛与乙已之比是以半径乙辛与甲角正矢乙已之比即同于中数卯辰与矢较未戊之比也既得矢较未戊与丁子较弧之正矢丁丑相加得丁午即丁戊弧之正矢与丁辛半径相减余午辛为丁戊弧之余弦检表得丁戊弧之度即土木二星斜距之度也设如测得太阳午正视髙度四十度求实髙度几何如图甲为天顶甲乙丙为子午圏丁为地心戊为地面已庚为地平已乙与庚丙为太阳在地平上最大之地半径差十秒与丁戊地半径等戊辛为地周蒙气之厚六千零九十五壬为太阳视髙㸃壬戊巳角为午正太阳视髙度四十度癸为太阳实髙㸃癸丁乙角为午正太阳实髙度戊子壬为视线常直而髙戊子癸为光线常折而下壬子癸角为本时蒙气差角戊癸为太阳距地面丁癸为太阳距地心戊癸丁角为本时地半径差角先求蒙气差自地心丁过子㸃作丁丑蒙气之割线则壬子丑角为视线与割线所成之角癸子丑角为光线与割线所成之角其两角之较即壬子癸蒙气差之角也先用丁戊子直线三角形有丁戊子角之外角有丁戊边有丁子边求丁子戊角以丁子一千万零六千零九十五为一率丁戊一千万为二率丁戊子角之外角五十度之正弦七百六十六万零四百四十四为三率求得四率七百六十五万五千七百七十八为丁子戊角之正弦检表得四十九度五十七分三十秒为丁子戊角度与壬子丑角等即视线与割线所成之角乃以视线角之正弦定率一千万为一率光线角之正弦定率一千万零二千八百四十一为二率前所得之壬子丑角正弦七百六十五万五千七百七十八为三率求得四率七百六十五万七千九百五十三为癸子丑角之正弦检表得四十九度五十八分四十秒为癸子丑角度即光线与割线所成之角与壬子丑角度相减余一分十秒为壬子癸角度即蒙气差角之度也与壬戊已角视髙度相减余三十九度五十八分五十秒为癸戊已角即无蒙气差之视髙度次求地半径差将戊癸线引长至子作丁子垂线即癸角地半径差之度用丁戊子直角三角形有丁戊边有子直角有戊角求丁子边以半径一千万为一率戊角五十度一分十秒之正弦七百六十六万二千六百二十六为二率丁戊十秒为三率求得四率八秒为丁子即癸角地半径差之度与癸戊已角三十九度五十八分五十秒相加得三十九度五十八分五十八秒为癸丁乙角度即午正太阳实髙度也钦定仪象考成卷首下卷二钦定四库全书钦定仪象考成卷二恒星黄道经纬度表一黄道星纪宫恒星黄赤经纬度表恒星布列周天古有去极入宿度数入宿即经度也去极即纬度也然黄道度与赤道度不同嵗差亦异葢黄道以黄极为枢赤道以赤极为枢两道两极各相距二十三度半故星在两极之间者黄道属未宫赤道则属丑宫星在两道之间者黄道属纬南赤道则属纬北此黄赤不同之极致也恒星循黄道东行每年五十一秒纬度终古不改而经度之差有常赤道与黄道斜交分至前后南北逺近其差不等两极之间在黄道为差而东在赤道为差而西两交之际黄道南者差而入赤道北黄道北者差而出赤道南此嵗差不同之极致也今以干隆九年甲子恒星黄赤经纬度依黄道次序列恒星黄道经纬度表而以赤道经纬附之依赤道次序列恒星赤道经纬度表而以黄道经纬附之各将赤道嵗差列于其下黄道以便推算赤道以便测量厯象之用于斯备矣钦定仪象考成卷二钦定仪象考成卷三钦定四库全书钦定仪象考成卷三恒星黄道经纬度表二黄道元枵宫钦定仪象考成卷三钦定仪象考成卷四钦定四库全书钦定仪象考成卷四恒星黄道经纬度表三黄道娵訾宫钦定仪象考成卷四钦定仪象考成卷五钦定四库全书钦定仪象考成卷五恒星黄道经纬度表四黄道降娄宫钦定仪象考成卷五钦定仪象考成卷六钦定四库全书钦定仪象考成卷六恒星黄道经纬度表五黄道大梁宫钦定仪象考成卷六钦定仪象考成卷七钦定四库全书钦定仪象考成卷七恒星黄道经纬度表六黄道实沈宫钦定仪象考成卷七钦定仪象考成卷八钦定四库全书钦定仪象考成卷八恒星黄道经纬度表七黄道鹑首宫钦定仪象考成卷八钦定仪象考成卷九钦定四库全书钦定仪象考成卷九恒星黄道经纬度表八黄道鹑火宫钦定仪象考成卷九钦定仪象考成卷十钦定四库全书钦定仪象考成卷十恒星黄道经纬度表九黄道鹑尾宫钦定仪象考成卷十钦定仪象考成卷十一钦定四库全书钦定仪象考成卷十一恒星黄道经纬度表十黄道寿星宫钦定仪象考成卷十一钦定仪象考成卷十二钦定四库全书钦定仪象考成卷十二恒星黄道经纬度表十一黄道大火宫钦定仪象考成卷十二钦定仪象考成卷十三钦定四库全书钦定仪象考成卷十三恒星黄道经纬度表十二黄道析木宫钦定仪象考成卷十三钦定仪象考成卷十四钦定四库全书钦定仪象考成卷十四恒星赤道经纬度表一赤道星纪宫钦定仪象考成卷十四钦定仪象考成卷十五钦定四库全书钦定仪象考成卷十五恒星赤道经纬度表二赤道元枵宫钦定仪象考成卷十五钦定仪象考成卷十六钦定四库全书钦定仪象考成卷十六恒星赤道经纬度表三赤道娵訾宫钦定仪象考成卷十六钦定仪象考成卷十七钦定四库全书钦定仪象考成卷十七恒星赤道经纬度表四赤道降娄宫钦定仪象考成卷十七钦定仪象考成卷十八钦定四库全书钦定仪象考成卷十八恒星赤道经纬度表五赤道大梁宫钦定仪象考成卷十八钦定仪象考成卷十九钦定四库全书钦定仪象考成卷十九恒星赤道经纬度表六赤道实沈宫钦定仪象考成卷十九钦定仪象考成卷二十钦定四库全书钦定仪象考成卷二十恒星赤道经纬度表七赤道鹑首宫钦定仪象考成卷二十钦定仪象考成卷二十一钦定四库全书钦定仪象考成卷二十一恒星赤道经纬度表八赤道鹑火宫钦定仪象考成卷二十一钦定仪象考成卷二十二钦定四库全书钦定仪象考成卷二十二恒星赤道经纬度表九赤道鹑尾宫钦定仪象考成卷二十二钦定仪象考成卷二十三钦定四库全书钦定仪象考成卷二十三恒星赤道经纬度表十赤道夀星宫钦定仪象考成卷二十三钦定仪象考成卷二十四钦定四库全书钦定仪象考成卷二十四恒星赤道经纬度表十一赤道大火宫钦定仪象考成卷二十四钦定仪象考成卷二十五钦定四库全书钦定仪象考成卷二十五恒星赤道经纬度表十二赤道析木宫钦定仪象考成卷二十五钦定仪象考成卷二十六钦定四库全书钦定仪象考成卷二十六月五星相距恒星经纬度表黄道十二宫月五星相距恒星经纬度表恒星在天各有定位月五星东行过之南北相距一度以内为犯月距十七分以内五星距三分以内为凌同度为掩月五星出入黄道不过十度故取黄道南北十度以内之恒星依黄道次序列为表而以赤道经纬附之并将赤道岁差列于其下推算之法详见考成上编兹不具载钦定仪象考成卷二十六钦定仪象考成卷二十七钦定四库全书钦定仪象考成卷二十七天汉经纬度表一黄道北天汉度天汉黄赤经纬度表晋书天文志云天汉起东方经箕尾之间谓之汉津乃分为二道其南经传説鱼天籥天弁河鼓其北经龟贯箕下次络南斗魁左旗至天津下而合南道乃西南行又分夹瓠𤓰络人星杵造父螣蛇王良附路阁道北端大陵天船卷舌而南行络五车经北河之南入东井水位而东南行络南河阙邱天狗天记天稷至七星南而没明史天文志云近年浮海之人至赤道以南见云汉过天狗之墟抵天社海石之南踰南船带海山贯十字架蜜蜂傍马腹经南门络三角龟杵而属扵尾宿是为带天一周灵䑓仪象志天汉经纬度分列黄道南北赤道南北四表与明史合但不按宫次或分二界或分三界或分四界逐度列表其分合曲折之处尚有未详今亦分黄赤南北四表而各按宫次分南界北界南之北界北之南界各列四层其分合既为明晰至其曲折之处经纬或有不同又扵每度之间细分列表按数图之庶合悬象云钦定仪象考成卷二十七钦定仪象考成卷二十八钦定四库全书钦定仪象考成卷二十八天汉经纬度表二黄道南天汉度钦定仪象考成卷二十八钦定仪象考成卷二十九钦定四库全书钦定仪象考成卷二十九天汉经纬度表三赤道北天汉度钦定仪象考成卷二十九钦定仪象考成卷三十钦定四库全书钦定仪象考成卷三十天汉经纬度表四赤道南天汉度钦定仪象考成卷三十