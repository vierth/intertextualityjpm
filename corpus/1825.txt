野客丛书提要钦定四库全书子部十野客丛书杂家类二提要等谨案野客丛书三十卷附野老记闻一卷宋王楙撰楙字勉夫长洲人养母不仕惟杜门着述当时称为讲书君是书皆考证典籍异同前有庆元元年自序又有嘉泰二年自记一条称此书自庆元改元以来凡三笔矣继观他书间有暗合不免有所窜易云云盖刻意自成一家之言故书中颇讥洪迈容斋随笔不免蹈袭然如和峤千丈松一条周顗阿奴火攻一条皆黄朝英缃素杂记之説灰钉一条自云后见艺苑雌黄亦引此辨与余暗合盖删除尚有未尽也其间引据既繁亦不免小有疎舛如殴阳修诗本义谓毛苌以前无以驺虞为兽者楙引六韬以驳之赵岐孟子题词谓孟子无字楙引孔丛子以驳之颜师古汉书註谓玉树在甘泉而楙引汉武故事以驳之傅奕请正佛法表谓佛汉明帝时入中国楙引刘向列仙传序以驳之杜甫诗笔架沾忩雨句本咏实景而楙改沾为占引开元天寳遗事以証之不知是皆晩出伪书不足为据也庾信哀江南赋晋郑靡依鲁卫不睦句本反用左传语而楙为非其本义黄庭坚诗註引乌孙公主琵琶事本出傅元琵琶赋序其石崇王明君词乃因乌孙公主之例想其亦必如是而楙转据明君事以驳乌孙公主事秦观词杜鹃声里斜阳暮楙辨暮字不误是矣复谓当作斜阳曙以避英宗庙讳而改夫斜阳岂可云曙耶张祐宁王之诗自属追咏而楙以为目击又以与祐诗年代不符则造为祐身歴十一朝年一百二十余嵗之説然则李商隐有九成宫诗夀更永矣他如茅盈见史记秦本纪注而楙沿梁孙文韬碑以为汉人讥其以庙讳为名非鹖冠子者栁宗元而楙云韩愈作盘中诗者苏伯玉妻而楙以为傅元买石得云饶句本姚合武功县诗而楙以为王建余粮栖畆本淮南子语而楙以为始于左思以准作准始于吕忱字林而泛举唐碑皆千虑一失不必曲为之讳其余则多考辨精核位置于梦溪笔谈缃素杂记容斋随笔之间无愧色也末附野老纪闻一卷乃楙父所作不着名字惟据楙题词知为陈长方之弟子所记多元祐诸人遗事而解孟子既入其苙尚沿晁氏客语之説葢楙曽祖伯虎及与黄庭坚游庭坚和炳之玉版牋诗所谓王侯须若縁坡竹者是也楙父承家世余闻故所言如是耳至以其父之书附已书之末盖沿山谷集后附伐檀集例于义均乖然伐檀集为后人所附非庭坚之意故分析着録以正其名此书为楙所自附非可诿过于他人故仍其旧第以着其失亦春秋褒贬各探其本志之义也书本三十卷见于自序陈继儒秘笈所刻仅十二卷凡其精核之处多遭删削今仍以原本着録而继儒谬本则不复存目附纠其失于此焉干隆四十四年正月恭校上总纂官纪昀陆钖熊孙士毅总校官陆费墀小序野客丛书小序仆间以管见随意而书积数年间卷袠俱满旅寓高沙始命笔吏不暇诠次总而録之为三十卷目之曰野客丛书井鼃拘墟稽考不无疏卤议论不无狂僭君子谓其野客则然不以为辠也皇宋庆元改元三月戊申日下稷长洲王楙书于不欺堂之西偏此书自庆元改元以来凡三笔矣继观他书间有暗合不免为之窜易转乌为舄吏笔舛譌以竢订正续有数卷见别録云嘉泰二年十月初五日楙再书于仪真郡斋之平易堂野客丛书卷一钦定四库全书野客丛书卷一宋王楙撰汉再受命之兆元城先生夏至日与门人论隂阳消长之理以谓物禁太盛者衰之始也门人因曰汉宣帝甘露三年唿韩邪单于稽侯㹪来朝此汉极盛时也是年王政君得幸于皇太子生帝骜于甲观画室为世适皇孙此新室代汉之兆此正夏至生一隂之时先生曰然汉再受命已兆朕于景帝生长沙定王发之际矣葢谓光武长沙定王之后故也仆谓生长沙定王之时已萌芽汉再受命之象又非所以为兆朕也兆朕之时其见于程姬所避之际乎当景帝之召程姬也程姬有所避而饰唐姬以进有所避者颜师古谓月事也上醉以为程姬而幸之遂有身已而觉其非程姬及生子因名发发之云者谓悟已之谬也向使程姬无所避景帝不醉唐姬其能幸乎程姬之避景帝之醉天实使之也杜牧之诗曰织室魏豹俘作汉太平基误置代籍中两朝尊母仪光武绍髙祖本系生唐儿其推原逺矣班史略于节义班史于节义事率多疏略如纪信诳楚而烧杀不为立传周苛骂羽而烹死因周昌传略载此固失矣然犹得其姓名可以传于后世郑当时其先郑君尝事项籍籍死属汉高祖令诸故项籍臣名籍郑君独不奉诏于是尽拜名籍者为大夫而逐郑君此事见于郑当时传首朱建之子使匈奴单于无礼骂单于遂死于匈奴中此事见于朱建传尾惜皆不得其名所谓郑君朱建之子不知其何人也当昭帝初立之时殿中尝有怪霍光召符玺郎求玺郎不肯授光光欲夺之郎按劒曰臣头可得玺不可得也光甚谊之明日诏增此郎二秩此非特不得其名且不得其姓氏又不知符玺郎果何人也凡此等者系风敎之本可以示劝激之义故表而出之考唐世系郑君名荣欧公讥荆公落英事士有不遇则託文见志往往反物理以为言以见造化之不可测也屈原离骚曰朝饮木兰之坠露兮夕餐秋菊之落英原葢借此以自谕谓木兰仰上而生本无坠露而有坠露秋菊就枝而殒本无落英而有落英物理之变则然吾憔悴放浪于楚泽之间固其宜也异时贾谊过湘作赋弔原有镆铘为钝之语张平子思𤣥赋有珍萧艾于重笥兮谓蕙芷之不香此意正与二公同皆所以自伤也古人託物之意大率如此本朝王荆公用残菊飘零事盖祖此意欧公以诗讥之荆公闻之以为欧九不学之过后人遂谓欧公之误而不知欧公意葢有在欧公学博一世楚词之事显然耳目之所接者岂不知之其所以为是言者葢深讥荆公用落英事耳以谓荆公得时行道自三代以下未见其比落英反理之谕似不应用故曰秋英不比春花落为报诗人子细看葢欲荆公自观物理而反之于正耳文帝露台汉文帝尝欲作露台召匠计之直百金上曰百金中人十家之产吾奉先帝宫室常恐羞之何以台为仆考汉金一斤万钱露台之资才千缗耳于恭俭之徳未为损也帝直以中人十家之产而不敢妄费其爱惜天下之财如此观翼奉疏曰文帝欲作一䑓度用百金重民之财废而不为其积土基至今犹存是则固尝兴工辇土以筑露䑓之基矣特未营材植耳因念有所费而中辍之止其役于已为尤见文帝之所以贤也兰亭不入选遯斋闲览云季父虚中谓王右军兰亭序以天朗气清自是秋景以此不入选余亦谓丝竹筦絃亦重复仆谓不然丝竹筦絃本出前汉张禹传而三春之季天气肃清见蔡邕终南山赋熙春寒徃微雨新晴六合清朗见潘安仁闲居赋仲春令月时和气清见张平子归田赋安可谓春间无天朗气清之时右军此笔葢直述一时真率之㑹趣耳修禊之际适值天宇澄霁神髙气爽之时右军亦不可得而隐非如今人缀缉文词强为春间华丽之语以圗美观然则斯文之不入选往往搜罗之不及非固遗之也仆后观吴曽漫录亦引张禹传为证正与仆意合但谓右军承汉书误此说为谬耳汉书之语岂误邪髙帝弃二子前辈谓晋史诞妄甚多最害名敎者如邓攸遭贼欲全兄子遂弃己子其子追及缚于道傍如此则攸灭天性甚矣恶得为贤仆观髙祖与项羽战于彭城为羽大败势甚急拨鲁元公主惠帝弃之夏侯婴为收载行髙祖怒欲斩婴者十余借谓吾力不能存二子不得已弃之可也他人为收岂不甚幸何断断然欲斩之其天性残忍如此髙祖岂特忍于二子于父亦然当项羽置太公于髙俎之上赫燄可畏无地措身而分羮之言优游暇豫出于其口恬不之愧幸而项羽聼项伯之言而赦之万一激其愤怒果就鼎镬髙祖将何以处后人见项羽不烹太公遂以为髙祖之神不知亦幸耳古者男女相见无嫌古者内外之防甚严然男女间以故相见亦不问其亲疏贵贱田延年以废昌邑事告杨敞敞惧不知所云延年起更衣敞夫人遽从东箱谓敞云云延年更衣还敞夫人与叅语曽不以为嫌岂惟常人虽至尊亦莫不然周昌尝燕入奏事髙帝方拥戚姬昌还走髙祖欲废太子昌廷争甚切吕后侧耳东箱聼见昌跪谢曰微君太子几废文帝在上林所幸慎夫人与皇后竝坐盎前引而郄之郅都侍景帝至上林贾姬在厠帝目都视之都不肯行且以一介之臣前郄帝姬之坐几于僣矣至帝姬处溷秽之地使人臣亲往视之无乃媟甚乎揆之人情似无是理恐非溷厠之厠史记谓如厠未可据也东箱周昌传吕后侧耳于东箱听司马相如传青龙蚴蟉于东箱金日磾传莽何罗裒刃从东箱上鼌错传错趋避东箱东方朔传翁主起之东箱前汉书称东箱率多用竹头颜师古注谓正寝之东西室皆曰箱如箱箧之形尔雅及其他书东西箱字并从序头谓廊庑也其实一义但所书异耳埤苍云箱序也亦作厢东箱字见礼记炎凉世态炎凉世态自古而然亷颇为赵将宾客尽至及其免归宾客尽去后复为将客又至颇曰客退矣客曰吁君何见之晚也夫以市道交君有势我即从君无势我即去此其理也又何怨焉颇无以应孟尝君为齐相宾客尽至及其废黜宾客尽去后复为相客又至孟尝君曰客何靣目见文乎客曰生必有死物之必至富贵多士贫贱寡友事之固然君独不见夫朝趋市者乎明旦侧肩争门而入日暮之后过市者掉臂不顾非好朝而恶暮所期物忘其中也孟尝君卒善遇之异时翟公事正与此二事同翟公为廷尉宾客填门及废门外可设爵罗后复为廷尉宾客欲往翟公大书其门曰一死一生乃知交情一贫一富乃知交态一贵一贱交情乃见客固薄矣翟公何怪之有惜乎无有以二客之言告之说苑载此语而加一浮一没交情乃出二句张杜酷恶之报张汤杜周皆武帝时酷吏观班史所载大率无以相远汤坐诛周幸免同恶异报始甚疑之及考史记见禇先生言田仁刺举三河时河南河内太守杜周子弟皆下吏诛死然后信祸福果不可逃大抵善恶之报不在其身在其子孙汤之祸不能逃诸身周能逃诸身不能逃诸子祸福明騐安可不信今人勇于诛罚虽足以快一时之意而报应在于异日无谓此理未必果然观张杜二公亦可以少警矣班固传杜周但言两子夹河为郡守治皆酷㬥而不言所终非逸之也无乃隐恶之意乎仆考唐世系表杜周三子延夀延考延年则知本传所谓二子夹河为郡守者即延寿延考本传惟载少子延年而不载前二子之名因表而出之张杜皆有后张汤酷恶而安世为中兴名臣纯亦显于东都之世传国八叶唯室先生论此以谓天理之变则然仆谓唯室之论固善然其显幽施报之道亦已尽矣汤酷恶之报已及其身何至絶其后哉然汤之身后赫奕不絶者非汤之德是其子孙所积如此且如杜周亦以酷恶着名而得全首领以殁亦可谓幸免矣使其子孙改絃易辙务从寛厚亦足以葢其父之愆奈何继以酷暴是益其诛也故杜氏自河南河内太守诛后其少子延年与孙五人皆至大官后有杜笃者以才学显于东都有杜畿者至子孙显于三国有杜预者至子孙显于东西晋逮唐尤盛为宰相者十一人如晦淹元颕审权让能黄裳佑悰正伦鸿渐遟是也其门户赫奕又过于张此岂杜周之遗泽哉葢自有以致之耳今人但知汤有后不知周亦有后故表而出之董仲舒决狱事董仲舒在家朝廷如有大议使使者及廷尉张汤就其家问之其对皆有明法及上疏条教凡百二十三篇而说春秋事得失闻举玊杯繁露清明竹林之属复数十篇十余万言皆传于后世其传文如此而应劭所载微有异同曰胶东相董仲舒老病致仕朝廷每有政议数遣廷尉张汤亲至陋巷问其得失于是作春秋决狱二百三十二事动以经对言之所谓决狱二百三十二事世亦罕闻仆观东晋咸和间贺乔妻于氏上表引仲舒所断二事姑着于此以资博闻于表曰董仲舒命代纯儒汉朝每有疑议未尝不遣使者访问以片言而折衷焉时有疑狱曰甲无子拾道旁儿乙养为己子及乙长有罪杀人以状语甲甲藏匿乙甲当何论仲舒断曰甲无子振活养乙虽非己出春秋之义父为子隐子为父隐甲宜匿乙诏不当坐又一事曰甲有子乙乞丙乙后长大而彼所成育甲因酒色谓乙汝是吾子乙怒杖甲二十以乙本是其子不胜其忿告于县官仲舒断之曰甲生乙不能长育以乞丙于义已絶矣虽杖甲不应坐夫拾儿路旁断以父子之律加杖所生附于不坐之条其予夺不亦明乎于言若此王章孔融儿女士君子不幸罹不测之祸使儿女子悲痛亡聊百世之下闻者酸鼻王章下狱妻子皆收系章小女年十二夜起号哭曰平生狱上唿囚数常至九今八而止我君素刚先死者必君明日问之章果狱死孔融弃市时七岁女九歳男以幼得全寄他舍二子方弈棊融被收不动左右曰父执而不起何也答曰安有巢毁而卵不破乎主人有遗肉汁男渇而饮之女曰今日之祸岂得久活何赖知肉味乎兄号泣而止或言于曹操欲尽杀之及收女谓兄曰若死者有知得见父母岂非至愿乃延颈就戮神色不变自古儿女子为家门累者不为不多就此二事尤其可伤者夫七歳小女而勇决如是虽圣门结缨赴难者不是过也此事甚异不知何以致之此正与李翺所着高妺妺事同世说谓孔文举有二子大者六歳小者五歳相去才一歳耳而传谓十二男七歳女相去悬絶不可深诘文无害萧何以文无害为沛主吏掾赵禹为丞相亚夫吏府中皆称其亷平然亚夫不任曰极知禹无害然文深不可居大府张汤给事内史为甯氏掾以汤为无害言大府颜师古注无害言最胜又曰伤害也言无人能伤害之者仆观后汉百官志秋冬遣无害都吏案讯诸囚注案律有无害都吏如今言公平吏汉书音义曰文无所枉害萧何以文无害为沛主吏掾正如此也乃知无害吏亦汉律中语齐永明间䇿文亦曰贤牧分陜文而无害此意正与萧何文无害同良注守文法不害于人则与师古之言异三公治狱隂德于定国传曰东海有孝妇养姑甚谨姑死姑女告吏妇杀我母吏验治孝妇诬服郡决曹于公争之弗得乃抱其狱哭于府因辞病去郡中枯旱三年于公尝曰我治狱多隂德未尝有寃子孙必有兴者后子定国为丞相定国子永为御史大夫前汉书所载治狱隂隲止见于公一事不知当时又有二事前书不载见于后书周嘉髙祖父燕宣帝时为郡决曹太守欲枉杀人燕谏不听遂杀囚而黜燕囚家称寃诏覆考燕死于狱燕有五子皆至刺史太守此事甚与于公同皆为郡决曹皆以狱事争于太守不聼是后皆显又一事何敞六世祖比干武帝时为廷尉与张汤同时汤持刑深刻而比干务仁恕数与汤争虽不尽得然所济以千数注载何氏家传云有老姥谓比干公有隂徳天赐君䇿以广公之子孙因出怀中符䇿九百九十枚以授比干子孙佩印绶当如此数比干有六男代为名族此一事亦为狱官亦以狱事与同列相争是后亦显信知平反隂徳为不浅矣前书但云于公不知其名考其时正武昭之世而何比干与张汤同事当时寃滥有不待言以宣帝综覈之朝而州郡之狱未免如是可为太息于公事因定国而着周燕事因嘉而着臣瓒误引事前汉食货志作酒一均率开卢以卖臣瓒注曰卢酒瓮也言开一瓮酒也赵广汉入丞相府破卢瓮仆按赵广汉传直突入霍禹第椎破卢罂也但尝将吏卒入丞相府召其夫人跪受辞而已瓒误以二事併为一事引之卢者卖酒之处絫土所筑形如锻卢以居酒瓮非缾罂文君当卢黄公酒卢者是也师古之说得之汲黯逊周阳由甯成传末载周阳由为郡守汲黯司马安俱在二千石列未尝敢均茵司马安不足言也仆观汲长孺与大将军亢礼长揖丞相面责九卿矫矫风力不肯为人下至为周阳由所抑何哉葢周阳由亡赖小人其在二千石列肆为骄暴凌轹同事若无人焉汲葢逊之非畏之也异时河东太守胜屠公不堪其侵权遂与之角卒併就戮玊石俱碎可胜叹恨士大夫不幸而与周阳由辈同官逊而避之不失为厚徳何苦与之较而自取辱哉观长孺胜屠盖亦知所处矣隽不疑刘徳隽不疑传云大将军光欲以女妻之不疑固辞不肯当久之病免刘徳传亦云大将军欲以女妻之徳不敢取畏盛满也后免为庶人屏居田间霍光皆欲以女归二公而二公不受当炙手炎炎之际乃能避远权势甘心摈弃非有高识孰能及此观范明友之祸益信二公之见为不可及也仆甚怪二公所见皆同如此因而求之史不惟所见同而官位所为大率亦相似不疑为青州刺史后为京兆尹徳亦为青州刺史后行京兆尹事是后皆不显其同如此而二公之为京兆也又皆多所平反见于传文刘隽事同有如此异者野客丛书卷一野客丛书卷二钦定四库全书野客丛书卷二宋王楙撰杨兴妄作前汉杨兴无传见于他传者班班可考观其为人倾险反覆不安分守姑摭出为小人妄作之戒匡衡传曰史髙以外属领尚书事萧望之为副髙与望之有隙长安令杨兴説髙曰将军以亲戚辅政贵重无二然衆庶论议令问休誉不专在将军者彼诚有所间也富贵在身而列士不誉是有狐白之裘而反衣之也平原文学匡衡材智有余经学絶伦但以无阶朝廷故随牒远方将军诚召置幕府学士翕然归仁以此显示衆庶名流于世髙然其言辟衡为议曹吏荐衡于上为郎中迁给事中刘向传曰恭显疾周堪用事而上内重堪患衆口浸润无所取信时长安令杨兴以材能幸常称誉堪上欲以为助乃问兴曰朝臣龂龂不可光禄勲何邪兴谓上疑堪因顺指曰堪非独不可于朝廷自州里亦不可臣见衆人闻堪前与刘更生等谋毁骨肉以为当诛故臣前言堪不可诛者为国恩也上曰此何罪而诛兴曰可赐爵勿令与事此最策之得也上于是疑之贾捐之传曰石显用事捐之数短显以故不得官而长安令杨兴新以材能得幸捐之欲得召见谓兴曰京兆尹缺使我得见言君兰京兆尹可立得兴曰县官尝言兴瘉薛大夫君房胜充宗远甚捐之复短石显兴曰显鼎贵上信用之今欲进第从我计即得入矣捐之即与兴共为荐显奏曰窃见石显本山东名族有礼义之家持正六年未尝有过宜赐爵关内侯引其兄弟以为诸曹又荐兴曰窃见长安令兴事父母有曽子之孝事师有颜闵之材荣名闻于四方为长安令吏民敬向道路皆称其能观其下笔属文则董仲舒进谈则东方生置之争臣则汲直用之介胄则冠军侯施之治民则赵广汉抱公絶私则尹翁归兴兼此六人而有之守道坚固执义不回临大节而不可夺国之良臣也可试守京兆尹石显闻知白之上乃下兴捐之狱捐之弃市兴髠钳为城旦夫兴以一令之㣲而冐昧如此略无忌惮当是之时不特兴也如华阴守丞上封事荐朱云可为御史大夫是亦以郡丞而荐两府之重当时小臣何不安分如此葢值元帝威权不振之际此曹敢肆其妄观黄霸为丞相荐史髙可太尉宣帝大怒至使尚书责问谓侍中髙朕所自亲君何越职而举免冠谢罪数日乃决且宰相荐贤职也宣帝尚且责其越职况下寮乎使此曹当宣帝之时无所容其妄矣持国秉汉书史记周亚夫传并曰许负相之曰君后三歳而侯侯八歳为将相持国秉注秉并作彼命切唿为柄字三刘无注是以柄字为无疑矣管子曰治国不失秉诸公之见想亦以此然仆又观史记蔡泽传泽从唐举相曰吾闻先生相李兑曰百日之内持国秉政有之乎因疑亚夫传持国秉下脱一政字秉只合作上声唿葢此二事甚相同而持国秉又皆得于相者之口恐是此意考前汉书诸言秉字处未尝更有作柄字用者诬罔难明人以诬罔见加安可置而不辩直不疑买金偿郎陈重买绔偿郎二事首尾甚同固不失为厚德要非中道幸而见获吾诬遂明茍或不获吾何安而受此诬哉事惟其实而已吾果有是实受是名则可吾既无是实冐是名可乎哉此犹可也万一诬我以杀人将何以处一取物之诬杀人之诬所积也仆观陈直二公之诬因思天下之人蒙暧昧之寃者何可胜数讷者不能辩廉者不肯辩仁者不忍辩善者不容辩脱有一辩者又未必见察诬又未必伸独奈何哉龚张对上无隐前汉尚有纯实气象虽小人有时乎不敢自欺龚遂入朝王生曰天子即问何以治渤海君不可有所陈宜曰皆圣主之德非小臣之力也遂至上前如王生对上曰君安得长者之言而称之遂曰臣非知此乃议曹教臣也儿寛为廷尉汤作奏即时得可异时汤见上曰前奏非俗吏所及谁为之者汤以寛对不掠人之美以自耀龚遂可也汤或为之则知当时人物犹为近古杨恽有外祖风司马迁遭腐刑后为中书令尊宠任职其故人任安予书责以古人推贤进士之义迁报书情词幽深委蛇逊避使人读之为之伤恻可以想象其当时亡聊之况葢抑郁之气随笔发露初非矫为故尔厥后其甥杨恽以口语坐废其友人孙㑹宗与书戒以大臣废退阖门惶惧之意恽报书委曲敷叙其怏怏不平之气宛然有外祖风致葢其平日读外祖太史公记故发于词㫖不期而然虽人之笔力髙下本于其材然师友渊源未有不因渐染而成之者梁江淹狱中一书情词悽惋亦放迁作惜笔力不能及之未渠央今人诗句多用未渠央事往往不究来处渠字作平声用按庭燎诗夜未央注云夜未渠央渠其据切当唿遽只此一音谓夜未遽尽也古乐府王融三妇艳诗曰丈人且安坐调絃未遽央又长安狭斜行曰丈夫且徐徐调絃未渠央渊明诗曰寿考岂渠央鲁直诗曰木穿石槃未渠透并合唿遽史记尉佗曰使我居中国何渠不若汉班史作何遽不若汉益可騐也当时佚事事有存于当时史传没其实而不闻者何可胜数如髙祖时赵尧举春李舜举夏儿汤举秋贡禹举冬此事不因魏相检举祖宗故事而行何自而知此一条正在髙皇帝所述诏书天子所服第八篇而前七篇所载者又不知何事史记所载禇先生曰田仁刺举三河河南河内太守皆杜周子弟河东太守石丞相子孙仁刺三河皆下吏诛死今前汉杜周传但言两子夹河为郡守治皆残酷不言所终而石丞相子孙又不载所谓河东太守者后汉梁统䟽曰哀平继体即位日浅听断尚寡丞相王嘉轻为穿凿亏除先帝旧约定律数年之后百有余事或不便于理或不厌民心谨择其先害于治体者傅奏于左今王嘉传及刑法志并无其事晋段灼疏曰帝骜委政舅家使权势外移帝幸禹家拜禹牀下问天灾事禹低卬五侯之间茍取容媚是以朱云抗节求尚方劒以戒其余今朱云传但云张禹以师傅位特进甚尊重云上书请尚方劒斩佞臣一人张禹而不言其所以司马温公作通鑑却连是文正合段灼之言举此数端益知自古以来善恶之实漏网于史䇿间多矣天子所服一条又见于汉杂事乃知五时衣始于此卑之无甚髙论今人以卑之无甚髙论之语郄所説之卑者甚失当时之意按张释之传释之朝毕因前言便宜事文帝曰卑之无甚髙论令今可行也于是释之言秦汉间事秦所以失汉所以兴者文帝称善所谓卑之无甚髙论者文帝惧释之陈五帝三王上古久远之事无益于时故令陈今可行之説释之遂言秦汉之事文帝所以称善则卑之无甚髙论自是两句今人作一句读之所以失当时之意也天亡秦兆班固作前汉书所以寓劝戒意深矣仆观其作列传七十卷而以陈胜为传首葢次其时之先后故尔然作胜传未言其他首曰胜少时尝与人佣耕辍耕而叹曰茍富贵无相忘佣者笑而应曰若为佣耕何富贵也胜太息曰嗟乎燕雀安知鸿鹄之志哉固首载此语有以见天亡秦之兆其已久矣次作项籍传又言秦始皇东游㑹稽梁与籍观籍曰彼可取而代也匹夫而敢为此语益以騐天亡秦之兆果不可遏然后知髙祖之起所以应天顺人者也次公何义笔谈云景祐中审刑院断狱有使臣何次公具狱主判官方进呈上忽曰此人名次公何义主判官不能对是时龎庄敏公为殿中丞审刑院详议官从长官上殿乃越次对曰臣尝读前汉书黄霸字次公葢以霸次王也此人名慕黄霸之为人上颔之仆谓龎证既迂其説无义不若曰臣读汉书葢寛饶字次公魏丞相所谓次公醒而狂者是也寛饶为人公廉鲠直无所回避此人必慕寛饶之为人此説为得且前汉书所载四次公又有张次公桓次公者奚独霸哉庄敏想仓卒之间偶记得黄霸字次公故以为对耳仆考汉人字次公之意为其兄弟间居其次者如云仲卿次君耳龎谓霸次王凿矣玊壶清话载此事谓梁适吴曽漫録载此不辨所以但谓非适云云楚王好细腰传曰楚王好细腰宫中多饿死荀子乃曰楚王好细腰故朝有饿人墨子又曰楚王好细腰国多饿人淮南子亦曰灵王好细腰民有杀食而自饥也人君好细腰不过宫人岂欲朝臣与国人皆细腰乎天下之事讹谬之远大率如此岂独一细腰事乎经书因误经书间亦有流传之误因迁就为本文者甚多如礼记引君牙之词曰夏暑雨小民惟曰怨资冬祁寒小民亦惟曰怨註谓资读为至齐梁之语声之误也夏日暑雨小民怨天至冬祁寒小民又怨天案今君牙之文曰夏暑雨小民惟曰怨咨冬祁寒小民亦惟曰怨咨其本文如此惟礼记中误冩咨为资而下文又脱一咨字遂曲为之説以全其文义如此又如中庸曰素隐行怪汉志则曰索隐行怪此如书序八卦谓之八索徐邈以为八素葢索与素字文相近故耳称汉年数祭遵死范升上疏曰斯大汉厚下安人之德所以累世十余歴载数百杜笃论都赋曰创业于髙祖嗣传于孝惠祚缺于孝平传世十一歴歳三百然汉家至此才二百余年耳或谓数百或谓三百无乃过乎大抵文人纪年多不甚契勘又如唐儒学啖助传赞云孔子殁数千年考孔子至是时实未满千五百年也事有见于他传班史事有本传不载而见于他传者帝骜时立赵飞燕为皇后怒刘辅直諌囚之掖庭左将军辛庆忌等上书救辅遂得减死朱云请尚方劒斩张禹上怒将杀之庆忌免冠解印绶叩头殿下曰此臣素着狂直敢以死争叩头流血上意乃解此二事庆忌本传不载而见刘辅朱云传武帝时儿寛有重罪系按道侯韩説諌曰前吾丘寿王死陛下至今惜之今杀寛后将复大恨矣上感其言遂贳寛复用之此事儿寛传不载而见刘向传破羌将军武贤在军中与中郎将卬宴语卬道车骑将军张安世始尝不快于上欲诛之卬家将军以为安世本持槖簪笔事孝武帝数十年见谓忠谨宜全度之安世用是得免此事安世传不载而见赵充国传官名沿革轻重不同汉大将军甚重宣帝中兴霍光功居第一为大将军麒麟画像不敢书名而张安世韩増之徒则曰车骑将军卫将军示莫敢抗也其重如此唐至德间官爵虚滥至以大将军告身易一醉又何其轻也汉侍中虽比二千石其职甚㣲分掌乘舆服物下至持䙝器虎子之属武帝以孔安国为侍中以其儒者特听掌御坐唾壶当时荣之故旧仪谓侍中为执虎子至唐遂以为宰相之任又如仆射本秦主射之官至唐亦以为宰相之号其轻重不等如此何敞引陈平语何敞曰陈平生于征战之世犹知宰相之分云外镇四夷内抚诸侯使卿大夫各得其宜按陈平传宰相者上佐天子理阴阳顺四时下遂万物之宜外镇抚四夷诸侯内亲附百姓使卿大夫各得任其职也敞以四夷为外诸侯为内而不知平以四夷诸侯皆为外而以亲附百姓为内也此葢一时引用不审细故耳殷浩失望士大夫之名节要其终而后信区区于一时仆未敢以为必然者殷浩少有盛名三府交辟不就二庾请以为属不从屛居墓所且几十年时人拟之管葛王蒙谢尚当代伟人亦伺其出处以卜江左兴废因相与省之知浩有确然之志既反相谓曰深源不起当如苍生何其望重如此庾翼贻书勉为时起浩固辞褚裒力荐于简文徴为扬州刺史浩又上疏逊谢简文答书力挽之浩复辞避自三月至七月稽命如是之久不得已然后勉强受之可见殷浩当时不肯出仕而士大夫属望于浩如此之切虽商之伊尹周之吕望殆不过此浩之出也窃意必能康济四海以慰中外之望然经略中原疎而无术与桓温不恊且所用非人卒底桑山之衂浩之出不惟一事无立而丧师辱国殆有甚焉朝野于是大失所望削爵贬窜固其宜也而咄咄书空不能自遣又可笑者浩在贬所其甥告归洒然起贫贱亲戚离之感至于挥泪何遽至此后桓温遗书示以引用之意斯言未必非戯耳浩一闻其説欣然许之答书虑有乖谬以忤其意开闭数十竟逹空函临事颠错如此可笑其胷中可知且喧寂聚散人之常态何必苦为悲戚雠人见招未必美意正以示辱而丼心从之其无耻如此尤可鄙也且殷浩一殷浩耳向也诸公翕然引用坚执不起今也一闻桓温之言便欣然相从向也志节甚厉爵禄不动今也贬所失侣遂至悲泣何其无特操邪是葢浩平日区区矫饰者至此而败矣人惟诚实不可破茍或矫伪未有不败者仆尝论之向使殷浩始终不起竟守此志则天下后世将抱不足之恨浩之为浩遂指以为夷齐四皓之伦髙名伟德照耀史册与日月争光可也彼安导辈岂能望其髣髴哉及是一出一败涂地而浩之为浩乃始得其真在向之期望者皆可指为笑端于是知士大夫之名节要其终而后定而始之区区皆得以欺人仆深有感于殷浩之事且笑晋人几为殷浩所欺故极论之晋惠问虾蟆声晋惠帝时政出羣下货赂公行势位之家以势陵物风俗至不美也王沉于是作释时论鲁襃于是作钱神论杜嵩于是作任子春秋固皆疾时之敝而为是言以仆观之恐亦不能无私意嵩略传不得而考也襃为贫沉为时豪所抑故尔使襃富于财而沉得志二者之论恐未必作史氏知之故于惠帝纪末特表三子疾时之作且继之曰帝在华林园闻虾蟆声谓左右曰此鸣者为官乎为私乎无亦密寓其讥之之意与观汉唐党人言事者不为不当然互相摩轧适为乱阶又不知所言者为官乎为私乎率迩逖听史记司马相如封禅书曰率迩者踵武逖听者风声汉书作听逖汉书严安书曰合从连衡驰车毂击而史记作击毂二处各具本意所注其承袭也久矣所谓率迩逖听驰车毂击之语其亦楚辞吉日时良句法与江总表逖听前事沈约启逖听所未书野客丛书卷二野客丛书卷三钦定四库全书野客丛书卷三宋王楙撰论语㸃句礼运孔子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉读此知论语夏礼吾能言之杞不足徴也殷礼吾能言之宋不足徴也盖于之字上㸃句欧公论驺虞欧阳文忠公诗义引贾谊新书谓驺虞非兽以证毛郑之失驺乃文王之囿而虞者囿之司兽者也谓当毛诗未出之前説者不闻以驺虞为兽汉儒多言鸟兽之祥然犹不以为言是初无此义仆观司马相如封禅书囿驺虞之珍羣徼麋鹿之怪兽又曰般般之兽乐我君囿白质黒章其仪可喜盖闻其声今视其来师古注驺虞也则是驺虞之兽果见于武帝之时矣太公六韬淮南子皆曰文王拘于羑里散宜生得驺虞献纣张平子东京赋曰圉林氏之驺虞扰泽马与腾黄何平叔景福殿赋曰驺虞承献素质仁形晋安帝时新野有驺虞见以驺虞为兽者似此之类甚多不可谓无是兽也其他不可信则太公在毛郑之前相如淮南王与毛公同时在郑之前其言亦尔安得不信乎则是毛郑之释亦不为无据仆又观欧公作五代世家曰予读蜀书至于龟龙麟鳯驺虞莫不毕出吾不知其为何物也当谊之时其説如此然则以为兽者出于近世之説乎仆谓欧公是未考太公六韬司马相如封禅书与夫淮南子耳汉唐酒价歴阳郭次象多闻尝与仆论唐酒价郭谓前辈引老杜诗速令相就饮一斗恰有三百青铜钱以此知当时酒价然白乐天与刘梦得沽酒闲饮诗曰共把十千沽一斗相看七十欠三年当刘白之时酒价何太不廉哉仆谓不然十千一斗乃诗人寓言此曹子建乐府中语耳唐人引此甚多如李白诗曰金尊沽酒斗十千王维诗曰新丰美酒斗十千崔辅国诗曰与沽一斗酒恰用十千钱许浑诗曰十千沽酒留君醉权徳舆诗曰十千斗酒不知贵陆龟䝉诗曰若得奉君欢十千沽一斗唐人言十千一斗类然一斗三百钱独见子美所云故引以定当时之价然诗人所言出于一时又未知果否一斗三百别无可据唐食货志云德宗建中三年禁民酤以佐军费置肆酿酒斛收直三千此可验乎又观杨松玠谈薮北齐卢思道尝云长安酒贱斗价三百杜诗引此亦未可知仆因谓郭曰曽知汉酒价否郭无以应仆谓汉酒价每斗一千郭谓出于何书仆曰此见典论曰孝灵帝末年百司湎酒一斗直千文此可证也唐时酒味三山老人云唐人好饮甜酒殆不可晓子美曰人生几何春与夏不放香醪如蜜甜退之曰一尊春酒丼若饴丈人此乐无人知仆谓唐人以酒比饴蜜者大率谓醇乎醇者耳非谓好饮甜酒也且以乐天诗验之曰瓮头竹叶经春熟如饧气味緑黏台曰春携酒客过緑饧黏盏杓曰宜城酒似饧曰黏台酒似饧乐天诗非不言酒之甜也至要其极论则曰丼露太甜非正味醴泉虽洁不芳馨曰户大嫌甜酒才髙笑小诗曰瓮揭闻时香酷烈缾封贮后味甘辛酒味至于甘辛乃为佳耳乐天之诗又如此岂好甜酒哉且退之诗亦自有酒味泠洌之语又岂尝专好甜酒邪然乐天户大嫌甜酒之句正属退之非好甜酒矣大抵酒味之适口古今所同岂唐之所好与今异邪三山葢不深考耳子美香醪如蜜甜之句与巴子歌同巴子歌曰香醪甜似蜜崃鱼美可鲙女侍中金石録载赵彦深母傅太妃碑额题齐故女侍中宜阳国贞穆太妃傅氏碑案北史后魏女侍中视二品然本后宫嫔御之职今以宰相母为之惟见于此仆谓不但宰相母也如清河王岳母山氏封郡君授女侍中入侍皇后元义之妻亦拜女侍中封新平郡君此类不一则知当时女侍中之号非必专处后宫嫔御葢有近宗与夫臣下妻母为之者正以示殊宠耳然以宰相之母尊为太妃其礼可见束缊还妇蒯通传曰臣之里妇与里之诸母相善也里妇亡肉姑以为盗怒而逐之妇晨过所善诸母语以事而谢之里母曰女安行我今令而家追女矣即束緼请火于亡肉家曰昨暮夜犬得肉争鬬相杀请火治之亡肉家遽追唿其妇故里母非谈説之士也束緼乞火非还妇之道也然物有相感事有适可韩非子所载与此同而其言稍异曰人有亡其豚肩者意其妇而逐之邻媪闻之束緼而诣之曰昨夜狗争骨须火以烛之主悟乃归妇通葢用此语尔而注不云萧何强买民田宅邵氏闻见録谓汉史萧何传先言何强买民田宅上书言者数千人后言何买田宅必居穷辟处不治垣屋曰令后世贤师吾俭不贤无为势家所夺其反覆如此不可信也仆谓史氏之言非反覆也揆何所为信皆有之前谓强买民田宅者葢当功遂危疑之际后谓买田宅必穷辟处者葢其平居无事之时二者自不相关何谓反覆髙祖既定天下于诸功臣不能无疑萧何惧所不免一闻鲍生之言则遣子诣军一闻召平之言则悉家财佐军急急自防惟恐不及当上自将兵击黥布时何守关中上数遣使问相国何甚岌岌乎此客恐之以族灭之説复献以买田自污之计何虽知其不可其势不得不然谓买民田其罪小不释君疑其祸大上既罢兵而归见上书告相国强买民田事者如此之衆帝之心始安所以不罪相国但以民所上书笑以示相国俾自谢而已可见其疑至此释然是则何买田宅必穷辟处者正其本心而强买田宅致民之讼者葢出于不得已也本朝赵韩王普强买人第宅聚敛财贿为御史中丞雷德骧所劾不知赵亦用萧何之术而萧何此计又祖王翦之故智耳类而推之如陈平当吕氏异议之际日饮醇酒弄妇人颜真卿当安禄山牙蘖之际日与賔客泛舟饮酒裴度当宦官熏灼之际退居緑野把酒赋诗不问人间事古人明哲保身之术例如此皆所以絶其疑也太牢太牢者谓牛羊豕具少牢者谓去牛惟用羊豕今人遂以牛为太牢羊为少牢不知太牢有羊少牢有豕也礼记郊特牲而社稷太牢又曰卿大夫少牢士以特豕又曰特羊今士大夫往往循俗承用嘉祐杂志载常禹钖判太仆供祫享太牢秪供特牛而不供羊豕然则流俗承误如此观唐人唿牛僧孺为太牢唿杨虞卿为少牢东都赋太牢飨注牛也知此谬已久东汉唿万歳东汉臣下多唿万歳冯鲂既降羣盗赦其罪各返农桑皆称万歳耿恭于虏围中拜井得泉衆皆称万嵗马援曰今赖士大夫之力蒙被大恩纡佩青紫吏士皆称万歳歳旦门下掾王望请上太守寿掾史皆称万歳臣下往往若此不以为僭此犹可也观汉刻中有故民吴仲山碑其铭中有子孙万歳之语民犹称万歳官吏可知鲜有非之者惟窦宪为将军至长安尚书以下议欲拜之伏称万歳韩稜正色曰礼无臣下称万歳之制议者皆惭所避忌者惟此语此语在当时不无讳避但不至如后世之切耳喜人附己喜人附己恶人异己人之情多然王荆公用曾吕之徒以致天下多事正以此尔唐人如韩退之之贤亦不免此病信乎私心之难克也观李翺集中有与退之书曰如兄颇亦好贤必湏甚有文词兼能附己顺我之欲则引拔之若或不然则乞丐之不暇安肯为之先后此退之秦汉之间尚侠行义之豪儁耳观翺此言可以见退之平日乐然推与之人是必以顺其意故尔翺书亲折退之之病想必不妄周顗处暧昧召祸人不可自处暧昧之地暧昧之地灾祸之所由生可不戒哉仆观晋王处仲作乱刘隗劝帝尽诛王氏王导率羣从诣阙请罪值周顗将入导唿顗谓曰伯仁以百口累卿顗直入不顾既见帝言导忠纯申救甚至帝纳其言顗喜饮酒至醉而出导犹在门又唿顗顗不与言顾左右曰今年杀贼奴取金印如斗大系肘顗既出又上表明导言甚切至导不知救己而衔之处仲既得志问导曰周顗南北之望当登三司导不应又曰若不三司便应令仆又不答处仲曰若不尔当诛又无言顗竟至死导后检中书故事见顗表救己殷勤款至执表涕泣告诸子曰吾虽不杀伯仁伯仁由我而死幽㝠之中负此良友此顗自召祸端无足怪者夫救人而不使人知顗葢示以公道志非不佳然宻为申救不示私恩足矣何至告之而不应出入殿门有扬扬自得之色且至有杀贼奴之骂外貌外言尚且若此则其在内可知不惟不能救己反以陷己必矣安得无此疑当此之际虽使善人长者亦所不能堪导岂陷贤者当处仲三问而三不答可见导中心有不能堪者顗死而后方知向者訑訑见拒之际乃拳拳申救之时吁无及矣人谁得而知之以是知人不可自处于暧昧之地而况立朝于危疑之际尤为难事稍有间隙性命不可保其可明开祸隙以示人哉宜顗之不得其死也将以避恩反以召祸哀哉古文竒字刘棻尝从扬雄学作竒字所谓竒字者古文之变体者也自秦坏古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使甄丰改定古文复有六书一曰古文孔氏壁中书也二曰竒字即古文而异者三曰篆书秦篆书也四曰佐书即隶书也五曰缪篆所以摹印也六曰鸟书所以书旛信也唐书艺文志有古文竒字三卷郭璞好古文竒字韩退之谓略识竒字是也仆怪司马相如赋其间古字聱牙殆不可读而当时天子一见大悦则知当时君臣素明古字之学后世士大夫读书作文趣了目前他不甚求解所谓古字之学漫不复传往往以为不急之务而不知有不识字之诮妇人封命汉制列侯之妻称夫人列侯死子复为列侯乃得称太夫人父死而子不侯不得称也仆观杜佑通典注谓晋亦有之如羊祜卒二歳而吴平武帝曰此羊太傅功也因以䇿告祜庙依萧何故事封其夫人为万歳乡君又诏太傅寿光公郑冲太保朗陵公何曽皆假夫人世子印绶皆如郡公侯之类是也仆谓此不见妇人封命夫死从子之意观南史宋鄱阳侯孟怀玊之母封檀国太夫人有司奏行当时御史中丞袁豹劾谓妇人从夫爵怀玊父绰见为大司农妻不宜从子于是奏免尚书等官又观通典谓唐世命妇各视其夫子之品若夫子两有官及爵从髙䕃然观欧阳询妻徐夫人墓志谓徐始以夫恩封渤海郡君寻加渤海郡夫人后以子封乃为太县君似亦太夫人之意葢其子官卑未当封母为太夫人故也杨胡有后后汉杨震九世祖喜髙祖时有功封赤泉侯髙祖敞昭帝时为丞相封安平侯父宝习欧阳尚书哀平之世隐居教授居摄二年与两龚蒋诩俱徴遂遯逃不知所处光武髙其节建武中公车徴老病不到卒于家震子秉秉子赐赐子彪四世太尉德业相继为东京显族此见杨震传而前汉书杨敞传不言所祖喜者汉书鲍宣传后歴叙汉末清节之士如龚蒋之徒又不及杨宝者其殆史之逸乎敞无甚可纪震秉赐彪四世荣显者无亦杨宝之所遗乎又胡广六世祖刚清髙有志节王莽居摄刚解衣冠悬府门而去遂亡命交阯隐于屠肆之间后广仕汉在公台三十余年歴事六帝功名烜赫汉世鲜俪推原所自是亦胡刚畜德不露有以致之此二事正与应曜同是皆啬其光而不耀所以覃后昆之庆如此汉书髙士传不载所谓胡刚者不因胡广立传所谓刚者孰得而知之又知当时清节之士遗逸于史笔者多矣仆因表而出之晋之佺期唐之元琰皆震之后也考世系杨氏相唐者十一人其盛如此汉奉行故事之弊魏相为相以奉行故事劝宣帝人以为识时务之宜仆谓当是之时固欲奉行故事所谓奉行故事者循其大纲而已节目之未善安可不改霍光不学大率施为乖陋无取岂足为后世法程于此不为釐正顾乃例循故辙魏相之识于是为陋仆观贡禹一书有以知当时敝政不便于行者甚多其言有曰武帝取好女数千人填后宫及弃天下昭帝幼弱霍光专事不知礼正妄多藏金钱财物鸟兽鱼鼈牛马虎豹生禽凡百九十物尽瘗藏之又皆以后宫女置于园陵大失礼逆天心未必称武帝之意昭帝晏驾光复行之至孝宣时羣臣亦随故事甚可痛也故使天下承化取女皆大过度诸侯妻妾或至数百人豪富吏民畜歌者至数十人是以内多怨女外多旷夫及衆庶葬埋皆虚地上以实地下其过自上生皆在大臣循故事之辠也禹之此言正讥魏相又及于齐三服官属金银器织室马廐种种过度费用不赀是皆武帝造端之弊因循不革其流至此光不足责也魏相号为中兴贤相而因陋承弊不以为怪是可不为痛惜也哉晋史舛误庾敳曰峤森森如千丈松磊砢节目施之大厦有栋梁之用庾敳传作温峤世説与和峤传作和峤晋书世説并言周嵩因酒以烛投兄顗顗曰阿奴火攻固出下䇿案阿奴乃谟小字当言阿嵩火攻误以阿嵩为阿奴也王祥传曰祥汉谏议大夫吉之后案王吉在汉宣帝时为諌大夫而諌议大夫起于光武之世谓諌议大夫亦误也班马史文容斋随笔曰汉书袁种告盎饮亡何史记谓曰饮亡苛二义不同仆谓何苛二字古者通用实一义耳观汉书贾谊传谓大谴大何新书谓大谴大苛可证也史传又有传冩譌舛而认以为正文如汉书卫绾传不孰何绾而史记作不谯呵绾疑史记谓不谁何绾传冩误以为谯呵也又如史记谓大将军出窳浑汉书则曰出窴浑汉书谓禽黎为河綦侯功臣表则曰乌黎汉书谓调虽为常乐侯功臣表则曰稠睢此类甚多往往因其字文而鱼鲁之耳野客丛书卷三野客丛书卷四钦定四库全书野客丛书卷四宋王楙撰公子非㬥胜之字武帝末盗贼羣起㬥胜之为直指使者衣绣衣持斧逐捕盗贼威震州郡隽不疑上谒曰窃伏海濒闻㬥公子威名旧矣颜注公子胜之字也仆谓此公子者如言贵公子耳非称其字也固虽当时风俗之厚不应以一介之士与部使者初未相识进谒之始称其字之理颜之推谓字以表徳古者无嫌岂其然乎且孔门弟子称仲尼者是退而记其所言非当面之称也张辅妄论班史晋张辅尝论班固不如司马迁有三其一毁贬鼌错伤忠臣之道仆取史记汉书复之知辅之言为甚妄二史铺叙错事大率相同但班史加详错之所陈而迁史略而不载耳其贬错之词迁则有之嘉错之忠固何尝亡是而张辅反云尔者殆不可晓传文平叙无可言者只以賛验之可见其妄太史公曰鼌错为家令时数言事不用后擅权多所变更诸侯发难不急正救欲报私雠反以亡躯语曰变古乱常不死则亡岂错等谓邪班固曰鼌错鋭于为国逺虑而不免见害悲夫错虽不终世哀其忠故论其施行之语着于篇观此亦可以见二公之去取矣张辅言此无乃不考其故乎赵周守节优劣士大夫不幸遗其亲于不测之地要当委曲囘䕶无戾吾大节可也茍惟固执忠义不顾其亲君子无取焉仆观汉赵苞晋周虓二事深悼士大夫不幸而当此逆境然全身逺害正在人区处耳赵苞为辽西太守遣使迎母妻到郡道为贼所虏贼出母示苞苞悲号泣谓母曰今为王臣义不得顾私恩毁忠节惟当万死无以塞罪遂进破贼母妻被害苞谓人曰食禄以避难非忠也杀母以全义非孝也呕血而死周虓为梓潼太守遣骑送母妻归道为苻坚将所获虓不得已亦降坚以为尚书郎虓曰䝉国厚恩以至今日但老母见获失节于此母子获全秦之惠也虽公侯之贵不以为荣况郎仕乎坚乃止虓虽在秦抗节不挠时人以谓有苏武之贤夫苞守区区之节不能保全其母此匹夫之义虽死奚益虓能全其母而节亦未尝亏忠孝两全正圣门所深贵者故士大夫脱有不幸当为周虓无为赵苞又尝观田邑报冯衍书曰间者老母诸弟执于军而邑安然不顾者岂非重其节乎傥使故朝尚在忠义可立虽老亲就戮妻子横分邑之愿也呜唿尚忍言哉若邑者其亦赵苞之徒与汉宣亲政事邵氏闻见録曰前汉书循吏传云孝宣自霍光薨后始躬揽万㡬厉精为治五日一聴政自丞相以下各奉职而退五日一聴政史臣以为美则孝宣而上不亲揽天下之政可知矣仆谓邵氏错认此意史言孝宣自霍光薨后始亲万㡬者谓光未薨之前政由光出宣帝不可得而专光薨后宣帝始得亲政事非谓宣帝以前人主不亲政事也荆轲邹阳曰荆轲湛七族要离燔妻子应劭云荆轲为燕刺秦始皇不遂其族坐之湛没也师古云此説谓湛七族无荆字也寻诸史籍荆轲无湛族之事不知阳所言者何人也仆谓湛之为义言隠没也谓轲以得罪于秦故凡荆轲亲属皆窜迹隠遯不见于世非谓秦灭没其七族也史记曰秦逐太子丹荆轲之客皆亡髙渐离变姓名匿于宋子正此意也爰盎宻害鼌错爰盎与鼌错素不相能自吴王所归道逢丞相申屠嘉下车拜谒愿请间者盖欲以错恶宻启嘉而嘉虑其以呉私事见告难以区处也拒之曰使君所言公事之曹与长史掾议吾且奏之即私邪吾不受私盎薄以语讥之嘉遂引为上客而请间之説得行想从容燕侍力陈错恶异时嘉奏请诛错未必不自盎日夜纵臾之故奈何帝为错言先入嘉奏沮格发愤而死得非盎有以误之乎盎恨嘉死益忿错之所为求其害错者而不可得窦婴亦与错有隙㑹七国反乃以盎荐上上召见盎问计安出正投其害错之机盎又请间而错竟不能免矣盎之请间无非言错委蛇曲折为计甚密故卒遂其所图盎亦可谓深矣嘉惟不密反为错所陷盎肯蹈故辙哉错计出于嘉上而盎计又出于错上信乎天下无第一手也田叔善导骄主辅导骄主亦是难事不可面折其过正使自愧为佳耳仆观田叔之相鲁何其温良而乐易也田叔不独可以相诸侯使之居天子之左右雍容顺旨可以转祸而为福反恶而为善叔之相鲁至官之初民以王取其财物自言者百余人叔取其渠率二十人笞怒之曰王非汝主邪何敢自言主鲁王闻之大慙发中府钱使相偿之叔曰王自使人偿之不尔是王为恶相为善也鲁王好猎相常従入苑中王辄休相就馆叔常暴坐苑外终不休曰吾王暴露独何为舍王以故不大出游其委曲规正大率如此不伤和气而俾归于正此田叔所以为善相骄主也彼仲舒陈道义以缓江都之问龚遂哭社稷以规昌邑之所为皆此机也要不如田叔之善愧其心异日七国谋反正縁无善导者之过广昌之辈日夜纵臾所言何事当是之时使有田叔者居其间吾知反谋无自而起惜汉君之虑不及此尚书牴牾尚书大传与古文尚书所载不同大传谓周公死王诵欲葬于成周天乃雷电以风禾尽偃大木斯拔国人大恐王乃葬周公于毕示不敢臣也梅福张奂等皆引以为言据今尚书言大雷电以风禾尽偃大木斯拔见于周公居东之日而非其死𦵏之时以此一事观之则知大传与经牴牾多矣岂惟大传如此今之尚书与汉本亦多不同王嘉奏对引臯陶戒舜之语曰无敖佚欲有国兢兢业业一日二日万㡬师古注谓虞书咎繇之词言有国之人不可傲慢逸欲但当戒谨危惧以理万事之㡬敖字与敎字意甚相逺而敖之意为尤长元城先生谓恐敖字转写作敎字耳仆又观陈蕃疏曰臯陶戒舜无敎逸游则于今本敎字初未尝差也汉人引经率多如此不特是也如尚书天齐于人俾我一日而杨赐则曰天齐乎人假我一日尚书上刑适轻下刑适重而刘恺则曰上刑挟轻下刑挟重尚书黎民于变时雍而阳朔二年诏则曰黎民于蕃时雍尚书方命圮族蜀志晋书皆曰放命圮族尚书平章百姓史记曰便章百姓徐广注便平也刘恺传曰辨章百姓郑𤣥注辨明也似此之类甚多汉人各习其师往往不同如此王子猷操行王子猷多言俗事谢安以为不如献之仆谓此特以一时之言察其优劣耳未考其终身之行也子猷传所载率多旷达如不答长官拄笏而看西山不顾主人坐舆而造竹下山隂雪夜咏招隠诗而访戴逵观此数事胸中洒落亦自不凡未易贬之也然传又云人钦其才而秽其行仆观此语始知其为人内行不谨为当时所鄙信非子敬之比惟史氏没其迹而不书盛陈前数事且居名父之下名弟之上左右掩映故后世闻其风者击节赏叹以为不可及而莫知有大节之累云王涯学太𤣥元城先生论甘露之祸凡覆十一族而王涯者自号留心太𤣥亦罹其祸且太𤣥惟以进退消息之为説涯知其説而不能行故尔仆谓着太𤣥者小有非意且不能自制投天禄阁为后世笑尚何以责学太𤣥者邪刘向讥恭显刘向説苑载齐桓公问于管仲曰国何患管仲曰患夫社䑕桓公曰何谓也管仲曰夫社束木而涂之䑕因徃託焉熏之则恐烧其木灌之则恐败其涂此䑕之不可得杀者以社故也夫国亦有社䑕人主之左右是也内则蔽善恶于君上外则卖权重于百姓不诛则为乱诛之则为人主所案据腹而有之此亦国之社䑕也人有酤酒者为器甚洁清置表甚长而酒酸不售问之里人何故里人曰公之狗勐人挈器而入且酤公酒狗迎而噬之此酒酸所以不售之故也夫国亦有勐狗用事者也有道术之士欲明万乗之主而用事者迎而龁之此亦国之勐狗也左右为社䑕用事者为勐狗二者毎毎相妨而道术之士不得进用此国家之所深患也刘向借此以讥恭显卒为恭显所噬盖疾小人不可形之言岂不重其毒乎观此可以为戒萧疏二傅萧望之为元帝傅与石显为仇贪位不去卒为石显所陷疏广亦为元帝傅与许伯为恶飘然引去许伯莫能肆其毒萧疏事体一同然安危不同者去就之势异也且元帝仁柔不㫁疏傅盖熟察其为人今吾结怨于权贵逆知非异日保身之地故一旦引知足之分父子相携而去之人徒知疏傅之去为髙而不知所以去者盖以此耳仆读萧傅传益叹疏傅之不可及东坡谓二疏之去盖鉴韩杨赵盖之诛顾弗深考耳前汉有两万石君前汉书石奋及长子建次甲次乙次庆皆官至二千石景帝曰石君及四子皆二千石人臣尊宠乃举集其门号奋为万石君严延年兄弟五人皆至大官东海号其母曰万石严妪此外无闻仆观后汉冯勤传勤曾祖父扬宣帝时为𢎞农太守有子八人皆为二千石赵魏间荣之号曰万石君父子九人皆为二千石㡬二万石矣殆不止万石而已其门户显融又过于严石二家而前书不载今人第知前汉有一万石君有一万石妪而莫知此也苏武在匈奴前汉书载苏武在匈奴卫律白单于幽武大窖中絶不与饮食天雨雪武卧啮雪与旃毛并咽之数日不死刘向新序又载武在匈奴卫律絶不与饮食武数日不降当盛暑以旃衣并束三日㬥武心意愈坚终不屈挠今人徒知武在匈奴剧寒中被如是之虐不知剧暑中亦受如是之苦今人饱食安眠于广厦之间隆寒盛暑优游自得而犹萌不足之念其可不知愧乎新书所云贡禹疏曰故俗皆曰何以孝弟为财多而光荣何以礼义为史书而仕宦何以谨畏为勇勐而临官故黥劓而髠钳者犹复攘臂为政于世行虽犬彘家富势足目指气使是为贤耳故居官而致富者为雄桀处姦而得利者为壮士兄劝其弟父勉其子俗之坏败乃至于是贡禹此语大率与贾谊新书所载同新书亦曰胡以孝弟循善为善书而为吏耳胡以行谊礼节为家富而出官耳又言黥劓者攘臂为政行虽犬彘家富财足隠机盱视与夫父子兄弟相劝勉之意甚同而谊疏不载此语益信当时风俗不美如此新书又载秦俗日败假父耰鉏杖彗虑有徳色母取瓢椀箕帚虑立谇语抱哺其子与公併踞妇姑不相悦则反脣而相睨其慈子嗜利而轻简父母如此而谊疏不详见之胶东之诈容斋随笔云龚遂为渤海太守受王生之策以为圣主之功宣帝悦其有让迁遂水衡都尉以王生为丞以谓遂之治效着明宣帝不以为赏而悦其佞词宜其起王胶东之伪也仆考胶东王相受赏在地节三年之春而龚遂自渤海太守迁水衡都尉乃在地节四年间耳此事在后谓遂鉴王胶东冐赏之弊则可不应反谓王胶东因帝悦遂佞词而起其诈也蜀先主读书蜀书言先主不甚乐读书喜狗马仆观三顾草庐与夫用兵行师甚有得于书之旨先主岂真不乐读书哉盖当呉魏相持之际正借武人以输其力一示以读书之説此曹将至解体此正与汉髙骂儒之意同不然临终何以戒其子曰可读汉书礼记歴观诸子六韬商君书益人意智观此可见先主之本心矣袁郭论孔明蜀书袁孝尼言张子布荐诸葛亮于孙权亮不之留人问其故曰孙将军能贤亮而不能尽亮吾是以不留仆观孔明之遇先主如鱼水之相欢纵使孙权能尽孔明孔明岂肯舍此而就彼哉然孔明既被张子布之所荐不欲深拒姑设此辞耳非真有意也又郭沖言亮刑罚峻急刻剥百姓君子小人咸怀怨叹仆观先主言曰操以急吾以寛操以㬥吾以仁操以谲吾以忠毎与操反事无不济恶有反峻急如此纵惩刘璋暗弱之敝不无振作不应刻剥之甚而使君子小人皆至怨叹之理此言恐过耳穆生邹阳初楚元王毎为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市仆谓穆生之去初不为醴盖託醴而去耳此正与吾夫子膰肉不至不税冕而行之意同絶交无恶声出妻可再嫁其寛容之量甚非世俗褊躁者所可窥测观王戊淫㬥之意日萌不可制遏异日休侯使人谏王王曰季父不吾与我起先取季父是何言与待季父尚尔待賔之礼可知穆生髙蹈逺举意盖有在逆知异日必不能免非知几畴克尔哉又邹阳与枚乗严忌仕呉数进忠言呉王不聴三人于是一旦舍吴而之梁未几吴难果作是皆有先见之明如此善乎阮元瑜曰穆生谢病以免楚难邹阳北游不同呉祸信哉石显谮望之史谓石显闻衆人匈匈言已杀前将军萧望之恐天下学士姗已病之乃荐贡禹歴位九卿议者于是称显以为不妒谮望之矣仆谓使显不杀望之则已使其果有此事岂以荐一贡禹而能免天下之议哉杀与不杀而天下之公议自存今谓衆人匈匈言杀萧望之是天下皆知显为杀望之矣又言议者于是称显以为不妬谮望之何当时公论无定论如此仆恐不然史氏饰词之过耳汉贵荐贤史谓邓通无他技能有所荐达独自谨身媚上而已邓通何者而责以荐达贤才之事盖汉世士大夫率贵于荐士所以司马迁被刑之后其故人任安责以古贤臣荐士之义而迁辞以刀锯之余奈何荐天下豪俊卫青既贵而天下贤士大夫无称其故吏苏建亦勉以观古名将招选之义而青谢以魏其武安厚宾客天子尝切齿人臣奉法何与招士举此二者他可知矣野客丛书卷四野客丛书卷五钦定四库全书野客丛书卷五宋王楙撰唐人言牡丹欧公谓牡丹初不载文字自则天已后始盛唐人如沈宋元白之流皆善咏花寂无传焉惟刘梦得有咏鱼朝恩宅牡丹一诗初不言其异苕谿渔隠引刘梦得元微之白乐天数诗以证欧公之误且引开元时牡丹事以证欧公所谓则天已后始盛为信然近时容斋随笔亦引元白数诗以证欧公之误且谓元白未尝无诗唐人未尝不重此花容斋盖未见渔隠所言故尔仆尝取唐六十家诗集观之其为牡丹作者㡬半仆不暇缕数且以刘禹钖集观之有数篇浑侍中宅看牡丹唐郎中宅看牡丹自赏牡丹皆有作岂得谓惟有一篇欧公不应如是卤莽得非或者假欧公之説乎二公引元白数诗以证欧公之误要未广也龙城录载髙宗宴羣臣赏双头牡丹舒元舆序谓西河精舍有牡丹天后命移植焉由是京国日盛则知牡丹在唐已见于髙宗之时又不可引开元事为证也閲李绰尚书故实言北齐杨子华画牡丹谢康乐集言水际竹间多牡丹陆农师作埤雅拾欧公之説亦谓牡丹不载文字自则天已后始盛如沈宋元白之流寂无篇什惟刘梦得一篇亦不深考耳玊蘂花容斋随笔云物以希见为珍长安唐昌观玉蘂花鲁直所谓山矾者江东弥山亘野唐昌所产至于神女下游折花而去以践玉峯之约不特土俗罕见神仙亦然仆考李卫公集有为润州招隠玉蘂花诗云玉蘂天中树金銮昔共窥注谓禁林有此木呉人不识因余赏翫始得名又曰内署沈大夫所居阁前有此树毎花开花落空中囘旋久之方集庭砌大夫草诏之暇邀余同翫大夫谓沈传师也又观晏元献公集有翰林盛谏议借示扬州庙玉蘂诗序云此花因王元之更名琼花亦谓之玉蘂二花相近而名字不同不知其一种邪或各异邪据春明退朝录招隠玉蘂即后土琼花也若然则玉蘂自是琼花非山矾也所谓事有似是而实非者此花以罕见为贵髙斋诗话蔡寛夫诗话与随笔之説一同后世务省文史记卫青传曰封青子伉为宜春侯青子不疑为隂安侯青子登为发干侯叠三用青子字不以为赘汉书则一用青子字而其余则曰子而已曰封青子伉为宜春侯子不疑为隂安侯子登为发干侯视史记之文已省两青字矣使今人作墓志等文则一用子字其余曰某某而已后世作文益务简于古然字则省矣不知古人纯实之气已亏玉树青葱扬子云甘泉赋玉树青葱颜师古注玉树武帝所作集衆寳为之向注文选亦谓武帝植玉树于此宫以碧玉为叶仆案三辅黄图云甘泉宫北有槐树今谓玉树根干盘峙三二百年木也杨震闗辅古语记曰耆老相传咸以谓此树即扬雄甘泉赋玉树青葱者也又观隋唐嘉话国史纂异长安记闻见録等杂书皆言汉宫以槐为玉树因知晋人所谓芝兰玉树者盖指此物也又考汉武故事上起甲帐乙帐前庭种玉树珊瑚为枝碧玉为叶自在神宫中只非甘泉宫事知师古与向之注为甚谬而左思之见未审也古来文士如曹操曹植王粲挚虞庾鯈傅𤣥庾信之徒皆有槐赋其述种于宫殿之间羙致曲尽独未有以玉树为言者何邪纪少瑜诗玉树起千寻曹植诗绿罗缘玉树得非即此乎后汉梁刘七举亦曰玉树青葱敬字嘉祐杂志谓敬字左讫力反右普木反今避庙讳改姓茍误矣仆谓此误已见于石晋之时不但石晋也六朝盖已然矣仆观南史何敬容传敬容为宰相时所嗤鄙其署名敬字大作茍小作文容字大为父小为口陆倕戏之曰公家茍既大父亦不小是以狗字讥之也又观张敬儿传其母于田中梦犬子有娠而生敬儿故初名茍儿又生一子名猪儿宋明帝嫌茍儿名鄙改为敬儿观此二事是以敬字之左文为茍且之茍字明矣颜驷事与冯唐同汉武故事载颜驷一事甚与冯唐同曰上至郎署见一老郎鬓眉皓白问何其老也对曰臣姓颜名驷以文帝时为郎文帝好文而臣好武景帝好老臣尚少陛下好少臣已老是以三叶不遇上感其言擢为㑹稽都尉然人往往误以此事为冯唐用如白氏六帖曰汉文帝时冯唐白首为郎帝问之对曰臣三朝不遇乐天诗亦曰重文疎卜式尚少弃冯唐杨巨源诗曰此地含香从白首冯唐何事怨明时刘孝标辨命论曰贾大夫沮志于长沙冯都尉皓髪于郎署左太冲咏史诗曰冯唐岂不伟白首不见招杨炯浑天赋曰冯唐入于郎署遇两君而未识皆有白首不遇之説是以颜驷事为冯唐用也东坡诗曰为是先帝白髪郎李注亦引冯唐之事如此甚多诸诗误引承袭而然六帖云云尤为可笑惠帝讳字容斋随笔曰李陵诗独有盈尊酒与子结绸缪盈字正惠帝讳汉法触讳者有罪不应敢用此语仆观古文苑所载枚乗柳赋曰盈玉缥之清酒玉台新咏载枚乗新诗曰盈盈一水间梁普通间孙文韬所书茅君碑谓太元真君讳盈汉景帝中元间人观此二事知惠帝之讳在当时盖有不讳者然又怪之当时文字间或用此字出适然犹为有説至以庙讳为名甚不可晓相如上林赋孙尚书仲益谓司马相如上林赋盖令尚书给笔札一日而就非二京三都覃十年之思其夸苑囿之大固无荒怪不经之説后世学者往往读之不通寻绎师古音义从老先生叩问累数日而后晓马仆谓相如此赋决非一日所能办者其运思缉工亦已久矣及是召见因以发挥不然何以不俟上命遽曰请为天子游猎之赋是知此赋已平时制下而非一日一仓卒所能为者西京杂记谓相如为上林子虚赋㡬百日而后就此言似可信竹坡言绿沉鎗竹坡诗话云杜少陵游何将军山林诗有雨抛金鎻甲苔卧绿沉鎗言甲抛于雨为金所鎻鎗卧于苔为緑所沉有将军不好武之意薛氏补遗乃以绿沉为精铁如隋文帝赐张奫以绿沉甲是也不知金鎻甲当是何物赵徳麟侯鲭录谓緑沉为竹引陆龟䝉诗一架三百竿绿沉森杳㝠此尤可笑此周竹坡少隠所言也仆谓周説凿甚杜之緑沉鎗正谓精铁鎗耳且唐百家诗亦曰校猎緑沉鎗此岂鎗卧于苔为緑所沉邪竹坡谓以緑沉为精铁则金鎻甲当是何物仆谓金鎻甲者即黄金鎻子甲耳贯休诗曰黄金鎻子甲风吹色如铁此亦用金鎻甲事安谓何物竹坡言鎗卧于苔为緑所沉固已甚凿言甲抛于雨为金所鎻尤为不通仆尝考之所谓緑沉者不可专指一物顾所指何物耳如梁武帝食緑沉𤓰是指𤓰也如人以緑沉漆管笔遗王逸少是指笔也如刘邵赋六弓四弩绿沉黄间古乐府緑沉明月弦唐太宗诗羽骑緑沉弓是指弓也以至宋元嘉间广州作緑沉屏风石季龙用緑沉扇是亦有绿沉之説岂可专指一物为緑沉哉侯鲭録引龟蒙诗以证緑沉为竹见亦未广前此郑槩诗尝曰亭亭孤笋緑沉鎗则知龟蒙之言不为无自然则緑沉又不可专谓精铁盖有物色之深者为緑沉也呉曾漫录论苔卧緑沉鎗不取精铁之説不知漫録以緑沉鎗为何等物邪王维诗误西清诗话曰唐人以诗为专门之学虽名世善用故事不免小误王维诗曰卫青不败由天幸李广无功为数竒不败由天幸乃霍去病非卫青也邵氏闻见録亦如此言乃以此诗为张籍之作且云汉书音义数作朔则亦不可对天矣仆谓此诗误用天幸事固已无疑然考山谷之言谓颜师古以数竒为命只不耦则数乃命数之数非疏数之数也宋景文公笔録得江南汉书本乃所具反传写误以所具反为所角反耳仆观黄宋二公之説则知此诗以天幸对数竒不为失也又观杜子美诗曰数竒谪闗塞道广存箕颍白乐天诗集序曰文士每数竒诗人尤命薄乐天以数竒对命薄子美以数竒对道广益信黄宋二公之言为有验是皆以数为命数之数若柳子厚碑曰不遇兴时郁驼眉之都尉数竒见惜挫猿臂之将军杨蟠诗曰仲父尝三逐将军老数竒此乃为疏数字用也髙适诗误谬用卫霍事不独王维为然仆观髙适诗亦曰银鞭玉勒绣蝥弧毎逐嫖姚破骨都李广从来先将士卫青未肯学孙呉按汉书不学孙呉兵法乃霍去病非卫青也此诗亦与王维同是亦以去病事为卫青用盖卫霍同时为将而二传相近故多误引用之麦秋缃素杂记载宋子京有皇帝幸南园观刈麦诗曰农扈方还夏官田首告秋注云臣谨按物熟谓之秋取秋歛之义故谓四月为麦秋黄朝英引北史苏绰传麦秋在野之语以谓麦秋之説其来旧矣仆谓此説朝英盖不读月令之过也月令孟夏之月是月也靡草死麦秋至麦秋之説已见此书何待引北史所载邪百谷各以初生为春熟为秋麦以初夏熟故以四月为麦秋此説见蔡邕月令章句文选注谬文选萧扬州荐士表曰窃见王暕字思晦七叶重光海内冠冕良注七叶谓自王祥以下至暕父昙首凡七叶冠冕不絶仆谓良不考究妄为之説仆考暕正王览之下非祥下也暕盖俭之子僧绰之孙昙首之曽孙注以暕父昙首又谬也祥览为兄弟自览至昙首六世至暕则九世矣注谓祥至昙首七世亦谬也李善注谓暕览之下此説是矣然谓览生导乂非也按晋书览生裁裁生导王筠亦曰未有七叶名徳重光爵位相继如吾门者筠盖与暕再従兄弟皆昙首曽孙所以俱有七叶重光之语仆又考之自导至褒九世立传着在国史自洽至鼒九世有集行于晋宋隋唐之间自古名门济美鲜有如是之盛者夏侯传注夏侯胜传末曰胜从父子建字长卿师古注从父昆弟之子名建字长卿从父之子言昆弟可也言昆弟之子何哉此正与霍光传谓博陆侯禹及从昆弟云山之谬相反按禹于云山乃従昆弟之子非従昆弟也孙公谈圃临汀刋孙公谈圃三卷近时髙沙用临汀本复刋于郡斋盖髙沙公乡里故尔仆得山阳呉氏家藏建炎初録本校之多三段其后二段乃公之甥朱稕所记併着于此庶㡬异时好事者取而附于卷末其一曰仁庙女兖国太长公主降李璋璋先卒一日公主晨起语左右曰夜来梦杨太妃特来与我做女顾左右笑之明日凌晨阍者报门外有人遗下一新生女子在门台上公主使人收养之如己女也稍长适向经遂生今太后经卒时太后临弔其従者皆辇官称官家供事人元祐初李绶为副都承旨善言都城故事其説如此其二则孙公之甥朱稕所记二段一曰煕宁三年余侍亲守官泗上时公为盱眙主簿一日见公言夣中有羽客遗诗一絶其后二句云更约与君三十载北陵原上望残霞公自言北陵残霞非佳语也熙宁三年嵗在庚戌至元符二年己卯公卒于临汀正三十载二曰髙邮军南楼东去河丈余地有井庇以四柱屋父老相传云郏道光女尝汲此水炼丹飞仙去故世号玉女井其东二十余歩即公之第宅也公尝言嘉祐中治㕔屋得废井甃砌完好泉清且甘按图经即此为其玉女井也其庇以四柱屋者市人妄为之尔公又言治平中公之伯氏之丧其井輙浮泥而浊且苦踰月复故其后十五六年公又失长子而占相者言㕔东南不利有此井寻汲之又复淤浊遂命撤去石栏以石版蔽之今公殁十五年余矣旧宅已为东隣茅氏所有不知此井蔽覆如故或复发掘汲取也中和乐职诗今率以中和乐职诗为太守事用仆考王褒传神爵五凤间天下殷富宣帝脩武帝故事作歌诗益州刺史王襄欲宣风化于衆庶使王褒作中和乐职宣布诗选好事者歌之宣帝曰此盛徳之事吾何足以当之何武传所载大率亦然此是监司颂朝廷之徳化何与太守事今人颂太守治政往往有中和乐职之语似不考当来之意所谓中和乐职宣布诗者三篇诗名耳注谓中和者言政敎隆平得中和之道乐职者谓百官万姓乐得其常道宣布谓徳化周洽徧于四海岂郡守之所安㢤张曲江任洪州日自有诗曰乐职在中和此语益谬矣王褒四子讲徳论亦曰所谓中和乐职宣布之诗刺史见太上圣明股肱竭力徳泽洪茂黎庶和睦天人竝应屡降瑞福故作三篇之诗以歌咏之也其意正如此所以褒作甘泉颂有曰想圣主之优游咏中和之诗读太平之颂观此益知其事非郡守所当用者二公言宫殿诗人讽咏自有主意观者不可泥其区区之词闻见录曰乐天长恨歌夕殿萤飞思悄然孤灯挑尽未成眠岂有兴庆宫中夜不㸃烛明皇自挑灯之理步里客谈曰陈无已古墨行谓睿思殿里春将半灯火阑残歌舞散自书小字答边臣万国风烟入长算灯火阑残歌舞散乃村镇夜深景致睿思殿不应如是二説甚相类仆谓二词正所以状宫中向夜萧索之意非以形容盛丽之为固虽天上非人间比使言髙烧画烛贵则贵矣岂复有长恨等意邪观者味其情旨斯可矣翺湜待退之之异唐史谓李翺皇甫湜游韩门而刘贡父石林容斋亦皆谓韩门弟子仆观退之固甞曰李翺従仆学文颇有所得明知其师退之也然翺答退之书曰如兄颇亦好贤如兄得志祭退之文曰兄作汴州我还自徐始得交游视我无能待我以友又与陆傪书曰我友韩愈荐所知于张徐州书曰昌黎韩愈是待退之以同辈而不以师礼事之翺又尝言曰行已莫若自贵此闻之于师者也迫之以利而审其邪正此闻之于友者也又曰如师之于门人则名之于朋友则字而不名称之于师虽朋友亦名之翺言如此而称愈如彼是不以师待愈益明矣而皇甫湜称退之动曰先生又有以验翺湜所以待退之之异也野客丛书卷五野客丛书卷六钦定四库全书野客丛书卷六宋王楙撰荆公读苏文冷斋夜话载王荆公居钟山一日于客处得东坡寳相藏记展诵于风檐之下喜见须眉曰子瞻人中龙也然有一字未穏客请愿闻之公曰日胜日贫不若日胜日负东坡闻之拊掌大笑以为知言又潘子真诗话载东坡作表忠观碑荆公寘坐隅有客问曰相公亦喜斯人之作公曰斯絶似西汉坐客叹誉不已公笑曰西汉谁文可拟坐客或比以司马相如扬雄之流公曰相如赋子虚大人洎谕蜀文封禅书耳雄所着太𤣥法言以准易未见其叙事典赡若此直须与子长驰骋上下如楚汉以来诸侯王年表苕谿渔隠以谓熙宁间介甫当国力行新法子瞻讥诮其非形于文章者多矣介甫能不芥蒂于胸次想亦未必深喜其文章今二者所笔恐非其实仆谓二公皆一时伟人其所不相能者特立朝议论间耳然其文章妙处各自心服何尝以平日议论不相能之故併以其所长者忌之茍如是何以为二公渔隠以市井常态测二公过矣此如颜师古谓萧望之忌韩延夀之能出己之上之説一同作字蔡寛夫诗话曰诗人用事有乗语意到辄従其方言为之者亦自一体但不可为常耳呉人以作为佐音退之诗非阁复非船可居兼可过君欲问方桥方桥如此作乃用佐音不知当时所唿通尔或是戏语也仆按广韵作字有三音一则洛切二臧路切三则逻切退之诗韵正叶则逻切音佐耳又后汉㢘范传云廉叔度来何暮不禁火民安作昔无襦今五袴此作字臧路切音措耳又苕谿渔隠引老杜主人送客何所作以谓此语已先于退之用矣仆谓何止老杜与杜同时如岑参诗归梦秋能作乡书醉懒题在杜之先如安东平古调微物虽轻拙手所作余有三丈为郎别厝此类甚多在退之之前不但杜用此语也古词所叶正与㢘歌一同明道杂志引皮日休诗共君作箇生涯之语谓作读为佐不止退之一诗仆谓张右史亦失记杜岑之作尔权徳舆诗小妇无所作自注音佐仆考小妇无所作乃古乐府中语以作为佐知自古已然矣毛诗侯祝侯作字作诅字读毛诗异同梦谿笔谈曰书之阙误有见于他书者如诗夭夭是椓蔡邕传作夭夭是加彼岨矣岐有夷之行朱浮传作彼岨者岐有夷之行坊记曰君子之道譬则坊焉大戴记则云譬犹坊焉仆谓此一字犹不甚碍理者他有碍理处甚多尚书异同仆已疏大略于前诗之异同如贾山书引匪言不能胡此畏忌聴言则对谮言则退而今诗则曰聴言则对诵言如醉又如杨秉疏引敬天之威不敢驰驱而今诗则曰敬天之怒无敢戏豫敬天之渝无敢驰驱汉人所引与今本文不同往往而然盖尝考之汉人引经间有可以证其阙误然其传谬亦不为无之又不可尽以汉人所引为是折衷于理斯可矣乐天姬侍随笔云世言乐天侍儿惟小蛮樊素二人予读集中有诗曰菱角执笙簧谷儿抺琵琶红绡信手舞紫绡随意歌自注云菱谷紫红皆臧获名若然红紫二绡亦妓也仆谓乐天之妓又不止此观刘梦得集中有赠小樊一诗曰花面丫头十三四春来绰约向人时终须买取名春草处处将行步歩随又同州与乐天诗注曰春草白君之舞妓也则知乐天姬侍又有本集所不言者白诗曰小奴搥我足小婢搥我背又不知小奴小婢者是何名也诗句用嫖姚事苕谿渔隠曰杜子美诗云借问大将谁恐是霍嫖姚汉朝频遣将应拜霍嫖姚按汉史颜师古注竝去声唿而此作平声用盖従服䖍之音尔王荆公诗亦曰莫敎空説霍嫖姚亦以平声唿盖承袭子美之意也闻见録亦以子美用嫖姚字为失且讥之曰退之云凡为文词宜略识字有以也夫仆谓二公不深考耳嫖姚作平声用自古已然不但子美荆公二人而已观梁萧子显诗夫壻仕嫖姚十八贵登朝庾信诗寒衣须及早将寄霍嫖姚王褒诗楼兰校尉称嫖姚唐人前诗已多如此而唐人如李嘉祐诗身逐嫖姚㡬日归髙适诗每逐嫖姚破骨都李白诗将军兼领霍嫖姚张祜诗二十逐嫖姚罗隠诗尊罍合伴霍嫖姚李益诗君逐嫖姚将韦应物诗嫖姚恩顾下中有霍嫖姚张籍诗曽将顺策佐嫖姚为佐嫖姚未得还杜牧之诗鏖兵不羡霍嫖姚李商隠诗五年従事霍嫖姚郎士元诗壮心竟未嫖姚知本朝如王元之诗绣服霍嫖姚刘贡父诗嫖姚不复顾家为陈后山诗故家文物尚嫖姚如此甚多皆明知为平声字用者未见有作去声唿盖承袭而然二公但见子美荆公用此遂以为疑不知前后之人所用已如此也仆又考汉志歌曰五音六律依韦响昭杂变竝㑹雅声逺姚注嫖姚也又武帝悼李夫人赋飘姚乎愈荘姚字无音服䖍之为是音亦不为无据安可以不识字疵二子露盘缃素杂记载魏略曰明帝景初元年徙长安诸钟簴骆驼铜人重不可致留于霸垒大发卒铸作铜人二号曰翁仲又汉晋春秋曰帝徙盘盘折声闻数十里金狄或泣因留霸垒而唐李贺金铜仙人辞汉歌序云魏明帝青龙九年八月诏宫官牵车而西取汉武捧露盘仙人欲立置殿前既折盘仙人临载乃潸然泣下黄朝英谓明帝纪青龙五年三月改为景初元年是嵗徙长安铜人重不可致而贺以为青龙九年八月盖明帝以青龙五年三月改为景初元年至三年而崩则无青龙九年明矣此皆朝英所云也仆谓贺所引青龙固失然据今本李贺集云青龙元年非九年也朝英误认元年为九年耳东坡梅词东坡在惠州有梅词西江月末云髙情已逐晓云空不与梨花同梦盖悼朝云而作苕谿渔隠曰王直方诗话载晁以道云説之初见东坡此词便知道此老须过海只为古今人不曾道到此须罚敎去此言鄙俚近于忌人之长幸人之祸且谓直方无识载之诗话宁不畏人之讥乎仆谓晁以道此言非忌人之长幸人之祸也盖以坡公道人所不能到之妙夺天地造化之巧故有谪罚之语直方所载当有所自而渔隠至以无识讥之是不思之过也髙斋诗话载王昌龄梅诗云落落寞寞路不分梦中唤作梨花云坡盖用此事也梦云又有榴花一事柳子厚海石榴诗曰月寒空阶曙幽梦綵云生苏明允不能诗后山诗话载世语云苏明允不能诗欧阳永叔不能赋曽子固短于韵语黄鲁直短于散语苏子瞻词如诗秦少游诗如词苕谿渔隠引苏明允佳节每従愁里过壮心还傍醉中来等语以谓后山谈何容易便谓老苏不能诗何诬之甚仆谓后山盖载当时之语非自为之説也所谓明允不能诗者非谓其真不能谓非其所长耳且如欧公不能赋而鸣蝉赋夫不佳邪鲁直短于散语而江西道院记脍炙人口何邪渔隠云尔所谓痴儿面前不得説梦也弋人何纂三山老人云扬子云法言鸿飞𠖇𠖇弋人何慕焉一本作纂故退之诗云肻效屠门嚼久嫌弋者纂仆观后汉逸民传序云扬子曰鸿飞𠖇𠖇弋者何簒焉注簒本作慕法言簒宋衷注曰簒取也今人谓以计取物曰簒乃是簒字又非纂字也故陈子昻碑曰弋人何簒鸿飞髙云张曲江诗曰今我游𠖇𠖇弋者何所纂则用元字梁肃四皓賛曰弋者何思鸿飞𠖇𠖇又转为思字携家居省晋宋以后尚书官僚多携家居省此例至陈犹然虞荔有疾帝欲临问令将家口入省荔以禁中非私居之地乞停城外帝不许乃令住兰台又都官省旧多鬼祟尚书周祐入居卒于是徐孝先携家居之两年之间其变遂息是可证也又观东汉赵岐初名嘉生于御史台因字台卿因知携家居省自汉已然矣毛诗谐声笔谈云古人谐声有不可解者如玖字有字多与李字协用庆字正字多与章字平声用恐别有理仆谓古人谐声似此甚多如野字音多与羽字音协家字音多与居字音协如诗曰吉日庚午既差我马兽之所同麀鹿麌麌曰鹤鸣于九臯声闻于野鱼潜于渊或在于渚曰鸿鴈于飞肃肃其羽之子于征劬劳于野曰燕燕于飞差池其羽之子于归逺送于野是野字与羽字音协之例也曰山有扶苏隰有荷华不见子都乃见狂且曰祈父予王之爪牙胡转予于恤靡所止居曰昏姻之故言就尔居尔不我畜复我邦家是家字与居字音叶之例也盖当时自有此音且有字协李字者不但毛诗为然汉刻中如呉仲山碑亦然庆字协章字不胜其多也来南协声蔡寛夫诗话云秦汉以来字书未备既多假借而音无反切平侧皆通用如庆云卿云皋陶咎繇之类大率如此诗瞻彼日月悠悠我思道之云逺曷云能来燕燕于飞下上其音之子于归逺送于南皆以为协声仆谓寛夫之説是矣然此二字未为不协也来字协思字者非来字是釐字耳如匡衡传曰无説诗匡鼎来匡説诗解人颐是亦以来字协诗字今呉人唿来为釐犹有此音南字协音字者非南字是吟字耳如文选贾谧诗曰昔与二三子游息承华南拊翼同枝条翻然各异寻是也唐人韩柳韵语如孟先生诗复志赋贞符诗多以此协仆因而考之古人协字必有其音又如毛诗以下字协故字者是户字耳家字协蒲字者是孤字耳庆字协阳字者是羌字与卿字耳如诗爰有寒泉在浚之下有子七人母氏劳苦曰予所蓄租予口卒瘏曰予未有室家曰先祖是皇神保是飨孝孙有庆万夀无疆之类是也学者当以类推之莪仪同音洪丞相景伯隶释曰周官注莪仪二字皆音俄诗以实惟我仪协在彼中河乐且有仪协在彼中阿太𤣥亦以各遵其仪协不偏不颇左传音蛾作蚁徐广音檥船作俄汉碑凡蓼莪皆作蓼仪而司隶鲁㞶碑又作蓼䕏仆谓此犹商之阿衡或为倚衡猗衡之例也盖古者率多以阿猗莪䕏等字同为一音又观贾谊鵩赋曰请问于服予去何之吉乎告我凶言其菑淹速之度兮语予其期岑彭传舆人歌曰我有枳棘岑君伐之我有蟊贼岑君遏之狗吠不惊足下生氂含哺鼓腹焉知凶灾是以灾字协时字音则灾字合读为缁汉人书灾为菑正此音也观菑灾字协时字则知古人不独以来字协釐字其二音亦本通用如此三传不同春秋五传而驺夹二氏不传所传者左氏公羊谷梁而已韩退之诗有春秋五传束髙阁之句五字疑三字传冩之误耳三传所记率多牴牾如僖公八年用致夫人不言姓左氏以为哀姜公羊以为声姜谷梁以为成风以哀姜为説者则以哀姜既絶于鲁又杀于齐当与鲁絶不当与夫人终之以禘致为非礼以声姜为説者则以声姜僖公夫人今乃归于庙见也以成风为説者则以成风者荘公之妾僖公之母僖公为君故得与祭又如隠公时夫人子氏薨或以为隠公母或以为隠公夫人其説纷纭不同如此文人递相祖述容斋随笔曰韩文公送穷文柳子厚乞巧文皆儗扬子云逐贫赋㡬五百言文选不收初学记所载才百余字今人有未见者辄录于此宣宗朝有王振者作送穷词亦工仆观逐贫赋备载于古文苑艺文类聚中洪氏何未之见乎送穷文虽祖逐贫赋然亦与王延夀梦赋相类疑亦出此仆谓古今文人递相祖述何限人局于闻见不暇逺考耳据耳目之所及皆知韩柳二作拟扬子云矣又乌知子云之作无所自乎续笔谓文公之后王振又作送穷词矣又乌知子厚之后孙樵亦作乞巧对乎樵又有逐痁鬼文甚工其源正出于逐贫赋类以推之何可胜纪喷嚏随笔曰今人喷嚏不止者必噀嚏祝云有人説我按诗寤言不寐愿言则嚏注女思我心则嚏也今俗人嚏云人道我此古之遗语仆观类要编风篇正有是説古语稚拙宋子京曰古人语有稚拙不可掩者乐府曰何以销忧惟有杜康仆观束晳赋杜康咥其胃乐天诗杜康能解闷潘佑诗直儗将心付杜康盖祖此意文士有因其人名遂为事用者如东坡诗独对红蕖倾白堕按洛阳伽蓝记白堕春醪自是造酒者江东人姓刘名白堕或谓因其能造酒遂为酒名又近时称主簿为仇香似此之类甚多其与汤燖右军醋浸曹公之説何异苏杭妓名苏杭妓名见于乐天诗中姑録出以资好事者一笑其诗曰移领钱塘第二桥始有心情问丝竹珑箜篌谢好筝陈宠觱栗沈平笙又曰长洲茂苑緑万树齐云楼髙酒一杯李娟张态一春梦周五殷三归夜台又曰李娟张态君莫嫌亦儗随宜且敎取乂曰花前置酒谁相劝满坐唱歌容起舞又曰黄菊繁时佳客到碧云合处美人来注谓遣英倩二妓与舒员外同游又曰真娘墓头春草碧心奴头上秋霜白就中惟有杨琼在堪上东山伴谢公又曰心奴已死胡容老后辈风流是阿谁又忆杭州因叙旧游有曰沈谢双飞出故乡又有九日代罗英二妓招舒着作诗则所谓珑谢好陈宠沈平李娟张态真娘心奴杨琼容满英倩罗等皆当时妓姓名所谓黄四娘之名因杜子美而着也周礼中言餻字宋景文公曰梦得尝作九日诗欲用餻字思六经中无此字遂止故景文九日诗曰刘郎不肻题餻字虚负诗中一世豪仆读周礼疏羞笾之实糗饵粉餈郑笺今之餈餻安谓六经中无此字邪又观扬雄方言亦有此字苕谿渔隠谓古人九日诗未有用餻字惟崔徳符和吕居仁一诗有买餻沽酒之语仆谓景文诗刘郎不肯题餻字虚负诗中一世豪兹岂古人诗未用餻邪野客丛书卷六野客丛书卷七钦定四库全书野客丛书卷七宋王楙撰拾遗记言傅説王子年拾遗记殷汤门载傅説赁为赭衣舂于深巖以自给梦乘云绕日而行筮得利建侯卦嵗余汤以玉帛聘而为阿衡仆谓汤所聘者伊尹而傅説起于髙宗之世相去二十来世如此之逺而此言汤时傅説云云无乃误乎二书中言饧字刘禹钖尝曰诗用僻字须有来处宋考功诗云马上逢寒食春来不见饧疑此字僻因读毛诗有瞽注乃知六经中惟此注有饧字仆观扬雄方言有此一字观樊鯈传三嵗献甘醪膏饧知汉人尝有此语又考周礼少师掌敎箫注亦有饧字则是饧字六经中不但诗注有此一字又见于周礼注矣禹钖所言是未深考仆因观唐人诗集有曰马上逢寒食途中属暮春可怜江浦望不见洛桥人此宋考功途中寒食诗也有曰岭表逢寒食春来不见饧洛中新甲子何日是清明此沈佺期诗也禹钖举考功马上逢寒食之言而缀以佺期春来不见饧之句是又误以二诗为一诗言耳然则春来不见饧乃佺期之句非考功之作也损益前人诗语诗眼曰沈佺期诗人如天上坐鱼似镜中悬子美诗春水船如天上坐老年花似雾中看不免蹈袭随笔曰子美诗夜足沾沙雨春多逆水风乐天诗巫山夜足沾沙雨陇水春多逆水风白用杜句如此仆谓此非袭用前人句也以前人诗语而以己意损益之在当时自有此体不特此二者如李嘉祐诗水田飞白鹭夏木啭黄鹂而王维诗漠漠水田飞白鹭隂隂夏木啭黄鹂薛据诗省署开文苑沧浪学钓翁而子美诗独当省署开文苑兼泛沧浪学钓翁刘长卿诗柳色孤城外莺声细雨中而武伯苍诗千条翠柳衡门里百啭黄鹂细雨中増前人之语者如此又有损前人句语者如王维诗九天阊阖开宫殿万国衣冠拜冕旒而杜子美诗阊阖开黄道衣冠拜紫宸是也有全用前人一句而以己意贴之者如沈云卿云白山青千万里㡬时重谒圣明君而子美则曰云白山青万余里愁看直北是长安是也有以前人五字句衍为七字句者如沈佺期诗秦地平如掌而李白诗秦川四面平如掌是也李肇谓王维好窃人对范元实谓老杜不免蹈袭斯见谬矣抑又考之沈佺期人如天上坐鱼似镜中悬此语又有所自观陈释慧标诗舟如空里泛人似镜中行王逸少诗山隂道上行如在镜中游得非祖此乎杜子美诗曰春水船如天上坐李白曰人行明镜中鸟度屏风里卢怀慎曰楼台影就波中出日月光疑镜里悬是皆体贴此意韩李设谕韩退之自荐书曰假如贤者至合下乃一见之愚者至不得见焉则贤者莫不至而愚者日逺矣假如愚者至合下以千金与之贤者至亦以千金与之则愚者莫不至而贤者日逺矣李翺荐所知书曰兹有二人偕来其一人贤士也其一人常常人也待之礼貌不加崇焉则贤者行贤者行则常常之人日来矣况其待常常之礼貌加厚则善人何求而来哉二公均以是意设谕别白是否其理明甚非老于文笔者不及此韩用杜格杜子美逢李龟年诗曰岐王宅里寻常见崔九堂前㡬度闻正是江南好风景落花时节又逢君韩退之井诗曰贾谊宅中今始见葛洪山下昔曾窥寒泉百尺空看影正是行人暍死时杜诗老妻画纸为棊局稚子敲鍼作钓钩韩诗已唿孺人戛鸣瑟更遣稚子传清杯因知韩诗亦自杜诗中来储光羲诗孺人善逢迎稚子解趋走孺人对稚子又出于江淹恨赋承露丝囊懒真子读杜牧之诗千秋佳节名空在承露丝囊世已无谓汉以金盘承露而唐以丝囊丝囊可以承露乎此不可解仆谓懒真是未深考按华山记𢎞农邓绍八月晓入华山见童子执五綵囊盛栢叶露食之此事在汉武之前是以武帝于其地造望仙等宫观又观梁文帝眼明囊赋序曰俗之妇人八月旦多以锦翠珠寳为眼明囊因凌晨拭目唐人千秋节以丝囊盛露亦袭其旧正八月初故事不识撑犁事缃素杂记云永叔代王状元谢启陆机閲史尚靡识于撑犁枚臯属文徒自成于骫骳沈元用启读撑犁而靡识敢谓知书问祈招而不知尚慙寡学陆机不识撑犁事竟不知载何书仆谓此见𤣥晏春秋曰予读匈奴传不识撑犁孤涂之事有胡奴执烛顾而问之奴曰撑犁天子也言匈奴号撑犁犹汉人称天子也于是旷然发寤其事亦着艺文类聚类要诸书然则不识撑犁者乃皇甫谧非陆机也欧公谓陆机得非别有所据乎豹文鼮䑕郭璞注尔雅谓豹文鼮䑕汉武帝时得此孝㢘郎终军知之赐绢百匹其后如崔偓佺刘士𤣥之徒皆知其説唐艺文类聚亦云终军知豹文鼮䑕武帝赐绢百匹仆考前汉诸书不闻终军有此事读后汉窦攸家传光武宴百僚于云台得豹文之䑕问羣臣莫知之惟窦攸曰此鼮䑕也诏问所出曰见尔雅验之果然赐绢百匹诏公卿子弟就攸学尔雅是以徐陵谢启曰虽贾逵之颂神爵窦攸之对鼮䑕方其宠钖独有光前得非即此事而误以为终军乎挚虞三辅决録亦谓窦攸紫荷囊前辈谓尚书紫荷囊事案晋志八坐尚书荷紫以生紫为袷缀之外服加于肩上又梁史周舍问刘杳尚书着紫荷橐竟何所出杳曰张安世传持橐囊也荷乃负荷之荷人读为平声遂有此误虽欧阳文忠公宋景文公有所不免仆谓不然紫荷囊事其説已久非欧宋之误也观唐类表有云佩苍玊负紫荷欧宋之语岂无自邪仆因考之沈约宋志萧子显齐志皆谓紫袷囊俗唿曰紫荷或曰负荷以行隋志曰朝服缀紫荷録令左仆射左荷右仆射尚书右荷是则紫荷之説自晋宋以来有之刘杳谓持橐簪笔出张安世传不知出于赵充国传漫録谓左荷右荷出隋乐志不知出于礼志五技之䑕有二今读荀子鼯䑕五技而穷为猫䑕之䑕唐艺文类聚亦编入䑕门仆考之乃蝼蛄非䑕也按本草广雅皆谓荀之鼯䑕为蝼蛄一名硕䑕易晋如硕䑕孔颕达正义引蔡邕劝学篇云硕䑕五能不成一技注云能飞不能上屋能缘不能穷木能游不能度谷能穴不能藏身能走不能先人荀子鼯䑕五技而穷竝为蝼蛄也而魏诗硕䑕刺重敛传注皆谓大䑕则尔雅所谓硕䑕闗中唿为鼩䑕陆玑云今河东有大䑕能人立交前两脚于颈上跳舞善鸣食人禾苖人逐则走水空中亦有五技或谓之雀䑕然则蝼蛄与此䑕同名硕䑕皆有五技但蝼蛄技穷而此䑕技不穷故耳陆农师埤雅谓五技而穷者为飞生与诸説不同鹰犬谕人颂人之美以飞走比况者有之不过用麟凤虎豹鹰鹏之类而已然罕有以犬为美况者观后汉张表碑云仕郡为督邮鹰撮卢击此何理哉今人以掾曹取媚上官奔走为用者为鹰犬乃知亦有自云陈平用张辟疆计世称良平之智而良之智夐非平之所能仆尝着良平论辨之详矣兹不复论因閲前汉外戚传见张辟疆劝陈平进用台产辈以解吕后之愤乃信有乃父风当惠帝崩太后发丧哭而泣不下留侯子张辟疆为侍郎年十五谓丞相陈平曰太后独有帝今哭而不哀君知其解未陈平曰何解辟疆曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟疆计请之太后説其哭乃哀夫陈平至是时亦已老矣其平生用智至此亦可谓熟矣然受敎于张辟疆十五嵗之子従容解吕后之愤是平之智不惟不及其父且不及其子逺甚扬子云美辟疆之觉陈平而李徳裕非之仆谓辟疆正料台产庸材有不足虑故使之暂掌二军使其材不可制决不出此计矣有以见辟疆术髙诗曰是以似之辟疆之谓与张良传末但言子不疑嗣侯不闻辟疆之名何邪杜荀鹤句髙斋诗话曰山谷尝云杜荀鹤诗举世尽従愁里老正好对韩退之诗谁人肻向死前休仆考荀鹤诗元有是对其诗曰南来北去二三年年去年来两髩斑举世尽从愁里老谁人肻向死前闲退之易闲字为休字耳退之在前荀用其语仆谓谁人肻向死前休与谁人肻向死前闲二句皆当理然岂可诬举世之人尽従愁里老邪盖有春风和气中过一生者但不多耳不若曰浮世多从忙里老苏黄互相引重渔隠云元祐文章世称苏黄然二公争名互相讥诮东坡谓鲁直诗文如蝤蛑江珧柱格韵髙絶盘餐尽废然不可多食多食则发风动气山谷亦曰盖有文章妙一世而诗句不逮古人者此指东坡而言也殊不知苏黄二公同时实相引重黄推苏尤谨而苏亦奖成之甚力黄云东坡文章妙一世乃谓效庭坚体正如退之效孟郊卢仝诗苏云读鲁直诗如见鲁仲连李太白不敢复论鄙事其互相推许如此岂争名者㢤诗文比之蝤蛑江珧柱岂不谓佳至言发风动气不可多食者谓其言有味或不免讥评时病使人动不平之气乃所以深美之非讥之也文章妙一世而诗句不逮古人此语盖指曽子固亦当时公论如此岂坡公邪以坡公诗句不逮古人则是陈夀谓孔明兵谋将略非其所长者也此郭次象云陈文惠诗句张文潜云陈文惠公题松江诗落句云西风斜日鲈鱼香言松江有鲈鱼耳当用此乡字而数本见皆作香字鱼未为羮虽嘉鱼直腥耳安得香哉松江诗话曰鱼虽不香作羮芼以姜橙而往往馨香逺闻故东坡诗曰小船烧薤捣香虀李伯巽诗曰香虀何处煑鲈鱼鱼作香字未为非也仆谓作者正不必如是之泥刘梦得诗曰湖鱼香胜肉孰谓鱼不当言香邪但此鲈鱼香云者谓当八九月鲈鱼肥美之时节气味耳非必指鱼之馨香也张右史之説既已失之而周知和乃复强牵引苏黄二诗以证鲈鱼香之説且谓芼以姜橙往往馨香逺闻其见谬甚所谓道在迩而求诸逺鲈鱼香字比鲈鱼乡甚觉气味长更与识者叅之割名割炙汉书载扬雄解嘲曰司马长卿窃訾于卓氏东方朔割名于细君师古注谓以肉归遗细君是割损其名而文选载此文则曰东方朔割炙于细君良注谓方朔拔劒割肉以归炙亦肉也二説虽不同皆通于理汉书又曰欲谈者宛舌而固声师古注谓宛屈也固闭也而文选则曰欲谈者卷舌而同声翰注则又曰同声谓候衆言举而相效也而方言所载则曰含声而寃舌汉书张耳传外黄富人女甚美庸奴其夫而史记谓外黄女甚美嫁庸奴亡其夫嫁张耳二义不同汉书李广传载程不识语曰李将军极简易然虏卒犯之无以禁而其士亦佚乐为之死我军虽烦扰虏亦不得犯我而史记所载则李广军极简易云云而其士卒亦佚乐咸乐为之死而我军云云以李军对吾军而言士卒佚乐故咸乐为之死读史记之文知汉书为疎卤也唐坏麻事唐书曰阳城为谏议大夫帝欲相裴延龄城曰脱以裴延龄为相吾当取白麻坏之㑹要曰延龄傥相吾惟抱白麻恸哭世説曰李甘为侍御史郑注求入相甘言于朝曰宰相代天理物注何人敢兹叨窃白麻若出吾必坏之㑹要又曰景福二年以李磎为相宣制日知制诰刘崇鲁抱其麻而哭之乃授磎太子少师萧张封地鄼有二地名属南阳者音賛属沛郡者音嵯按茂陵书曰萧何国在南阳则是萧何封賛明矣而沛有泗水亭班固铭曰文昌四友汉有萧何序功第一就封于鄼误以为沛地之嵯矣杨巨源诗曰请问汉家功第一麒麟阁上识鄼侯姚合诗曰鄼侯宅过谦贾岛诗曰往嵗鄼侯镇诸家皆承此谬刘晏嵗输至天子曰卿朕鄼侯也唐书释文鄼南阳县名则旰切此正得之留亦有二地名一彭城之留一陈留王叔原诸家所考子房所封乃彭城之留仆考张良碑正在彭城之留子房庙中东汉时所立知叔原等所考为信然而乐史寰宇记引城冡记乃谓张良封陈留侯食邑小黄一万戸此説谬矣范石湖留侯庙诗註曰自宋武下敎修复时其失已久漫录谓徐州沛县今留城镇有留侯庙存焉地理讹舛载籍之间所言地理讹舛甚多不可胜述姑举数端汉文帝封淮南王长子阳周侯赐为庐江王应劭曰庐子国庐子国即卢戎之地按左传卢戎自在宜城山中劭误以中庐之庐为庐江之庐矣楚之熊绎所封丹阳正南郡枝江之丹阳而西汉志注乃以曲阿之丹阳为楚所封舜渔雷泽正城阳之雷泽而周处风土记乃以呉之太湖大雷山小雷山为舜渔之所子胥之胥山在嘉兴东南而张晏乃以太湖之承胥二山为子胥之山李白读书于匡山正绵州大匡山小匡山之处而寰海记旧注乃指江州匡庐山为白读书之所楚之云梦跨江南北左传曰王以田江南之梦则知云在江北而郭璞注尔雅乃以岳阳巴丘湖为楚之云梦后汉樊丹封谢阳侯正诗所谓申伯番番既入于谢之谢地也而传乃以为射阳按射阳在山阳西即髙祖封项纒之地非丹封地也樊毅碑曰谢阳之孙此可验也鞅挟三术汉书载賔戏曰商鞅挟三术而钻孝公应劭注谓王霸富国强兵为三术师古注谓王一也霸二也富国强兵三也仆谓三术者帝道王道霸道商君説秦孝公用此三术也事见本传虽继之以富国之説即霸者之用耳钻者取必入之义是説得之张曲江诗曰既闻持两端复见挟三术又曰虽致负乗器初无挟术钻正用此事今人怀所制求上官知者目曰钻具正此义也三公诗句杜子美诗震雷翻幕燕骤雨落河鱼姚合诗惊飇坠邻果暴雨落江鱼皮日休诗髙风翔砌鸟暴雨失池鱼野客丛书卷七野客丛书卷八钦定四库全书野客丛书卷八宋王楙撰南岳首阳歴山涂山张翠微云南岳有三一衡阳之衡山二庐江之霍山三舒州之灊山汉武帝以衡阳辽旷故移其神于庐江今土俗皆号为南岳又九域志云舒州懐宁县有灊山为汉之南岳一名天柱山即汉武登灊天柱山是也仆谓南岳有二也非三也舒之南岳即庐之南岳非有异也案庐州古庐子国即春秋舒国之地张揖广雅曰天柱谓之霍山地理志曰天柱在庐江濳县汉武帝移岳神于天柱天柱亦为霍山是则霍山与天柱一而已南岳岂三邪首阳山有三一蒲坂二陇西三洛阳论语註以蒲坂为夷齐所饿之地以仆考之洛阳者为是阮瑀弔伯夷曰适彼洛师瞻彼首阳敬弔伯夷论语註谓蒲坂非也歴山有四一河中府二齐州歴城县三冀州四濮州雷泽县皆有舜之遗蹟翠㣲考异以濮阳之歴山正舜耕之所涂山亦有四一㑹稽二渝州三濠州钟离县四宣州当涂县皆立禹庙翠微考异以宣之当涂正禹之娶所种田养蚕嵇叔夜养生论曰夫田种者一亩十斛谓之良田此天下之通称也不知区种可百余斛安有一畆收百斛米之理前汉食货志曰治田勤则畆益三升不勤损亦如之一畆而损益三升又何其寡也仆甞以二説而折之理俱有一字之失嵇之所谓斛汉之所谓升皆斗字耳盖汉之𨽻文书斗为斗字文絶似升字汉史书斗字为㪷字字文又近于斛字恐皆传冩之误左太冲吴都赋曰国税再熟之稻乡贡八蚕之绵注谓有蚕一嵗八育仆按广记日南一嵗八蚕以其地暖故尔俞益期牋曰日南蚕八熟张文昌桂州诗曰有地多生桂无时不飬蚕此言可验矣而海物异名记乃谓八蚕共作一茧与前説异二老归周文选载此文翰注则曰太公归文王而周业盛是为一老不闻其二老李善引伯夷与太公为二老误矣且伯夷去絶周粟死于首阳奈何云归周也扬雄言二老亦用事之误也仆谓翰未读孟子及史记耳孟子曰伯夷避纣居北海之濵闻文王作兴曰盍归乎来吾闻西伯善养老者太公避纣居东海之濵闻文王作兴曰盍归乎来吾闻西伯善养老者二老天下之大老而归之其子焉往伯夷太公非二老乎史记载伯夷叔齐闻西伯善养老而归之及至西伯卒武王载文王木主而东伐纣夷齐谏焉及平殷天下宗周夷齐耻之竟不食周粟饿死于首阳山则知伯夷始尝归周不食周粟饿死首阳乃其后来耳孰谓伯夷未尝归周也李翰以为扬雄用事之误自不深考陶渊眀引孟子此数语谓出尚书大传知孟子引逸书之词苍茫作上声东坡诗曰苍茫瞰奔流又曰愁度奔河苍茫间赵注谓苍茫两字古人用之皆是平声而先生所用乃是仄声苍字广韵音麤朗反而茫字上声皆不收不知先生所用出处以竢博闻仆观扬雄校猎赋鸿蒙沆茫字音莽白乐天雪诗寒销春苍茫又曰野道何茫苍注竝音上声近时蘓子美诗亦曰淮天苍茫背残腊江上委蛇逢旧春自注苍茫仄声茫作仄用似此甚多蔡邕蔡邕传曰光和元年七月诏邕与光禄大夫杨赐等诣金马门问灾异邕悉心以对事悉在五行志注云其志今亾而续汉志引蝗虫及雌鸡二事而已仆考邕集当时答诏问凡有八事一虹蜺二白衣入徳阳门三雌鸡化雄四日蚀地动风雨不时疾疠流行迅风折树五星辰错谬六蝗虫冬出七平城门武库屋壊八令邕分别皁嚢封上勿漏所问邕对悉有据依皆传所不载传文谓献帝迁都长安董卓賔客欲尊卓比太公称尚父邕以为宜须闗东平定然后议之观集中有表太尉董公为相国一表其词甚切谓卓功㕘周霍而止于三事无异于衆宜以为相国位在太傅上带劒履上殿入朝不趋亦传所不闻乃知异时卓为相国正邕之所启也僧孺徐昕佚事南部新书云牛僧孺三贬至循州本传不言漏略也仆验牛公墓志与夫神道碑知新书所説信然墓志云河南少尹吕述与李太尉书言刘稹破报至公出声叹恨上见述书自十月至十二月公凡三贬至循州员外长史神道碑亦云素忌公者媒蘖公与刘从谏反上怒旬月三贬公至循州长史仆又观韩云卿所撰徐昕碑云昕为并州録事㕘军相国姚元之为法曹部人诬元之以反状天后临朝方树刑威诏公按诘公表直之则天大怒将贻鼎镬终能辨正而出昕有如是伟操唐史不载其事昕即有功从弟也有功能全仁恕于雷震之朝史氏甚见嘉美而昕事亦然没而不载可谓得于其兄失于其弟也误引毕万后曹子建作王仲宣诔曰流裔毕万末胄称王厥姓斯氏条分叶散世滋芳烈扬声秦汉向注秦有王离王翦汉有五侯是扬声也仆按王粲系毕公髙之后万封于魏后十代文侯盛至孙称惠王因以王为氏而秦之离翦自周太子晋之后汉之五侯自齐田和之后此三𣲖元不相干而此引离翦五侯为毕氏裔条分叶散失也故新莾姚之孙以姚妫陈田王氏五姓为宗室且禁元城王氏勿与四姓为婚而已自取王䜣之女魏东莱王基为子纳太原王沉女皆不以为嫌盖知此也庾信作宇文杰墓志亦有是误文苑策问曰巨君之姓曽非驭鹤之苗童乌己巳童乌旧説谓扬子云之子小名有一老先生读法言谓吾家之童为一句乌连乎字作呜唿字读谓叹声也似亦理长仆观后汉郑固碑曰大男有扬乌之才年七嵗而夭苏顺赋童乌何夀之不将是时去子云未逺所举想不谬于是知童乌为子云之子小名又观韩退之作薛公达墓志集本云以公仪之子为我后石本作以公仪之子巳已后我赵徳夫谓巳已盖其小字仆观金石録中唐人碑刻最多考其人名姓字与今本传率多差谬或以字为名或以名为字或添减不同似此类十居七八唐距此二三百年姓字显然着于史策者尚尔不可辨况所谓小名小字者哉此犹暗昧难以稽考南史王询亦小字童乌鲁直诗体鲁直诗曰管城子无食肉相孔方兄有絶交书今谓此体鲁直剏见仆谓不然唐诗此体甚多张祜曰贺知章口徒劳説孟浩然身更不疑李益曰桞吴兴近无消息张长公贫苦寂寥贯休曰郭尚父休夸塞北裴中令莫説淮西杜荀鹤曰卷一箔丝供钓线种千林竹作渔竿皆此句法也读之似觉龃龉其实恊律禁用黄禁门曰黄闼公府曰黄阁郡治曰黄堂三公黄阁前史无其义人往往不得其説案礼记士韠与天子同公侯大夫则异郑𤣥注士贱与君同不嫌也朱门洞启当阳之正色三公之与天子礼秩相亚故黄其阁以示嫌盖是汉制张超与陈公牋拜黄阁将有日是也此见沈约宋志而卫宏汉仪亦谓丞相听事阁曰黄阁或者不暁谓三公近于君故谓黄阁然名为黄阁初非用黄仆又考南史何尚之与婢共洗黄阁益信黄阁非虚名也郡治之黄堂由春申君在郡涂雌黄以厌火灾遂为黄堂故事外臣下室庐鲜有谓黄者然服饰犹未之禁往往臣下亦通用之自唐髙祖武徳初用隋制天子常服黄袍遂禁士庻不得服而服黄有禁自此始至眀皇天寳间因韦韬奏御案牀褥望去紫用黄制而臣下一切不得用黄矣敕旧用白纸唐髙宗上元间以施行之制既为永式白纸多蠧遂改用黄除拜将相制书用黄麻纸其或学士制不自中书出故独用白麻纸所以有黄麻白麻之异也诏晋时多用青纸见楚王伦太子遹等传故刘禹钖诗曰优诏发青纸表亦用黄纸观前燕録载岷山公黄纸上表北史邢邵为人作表自买黄纸写送之因知古者上下所书之纸不拘如此李肇翰林志曰凡赐予徴召宣索处分曰诏用白藤纸抚军旅曰书用黄麻纸道观荐告词文用青藤纸谓之青词凡诸陵荐告上表用白麻纸石林燕语曰唐中书制诏有四画纸而施行者曰发曰敕用黄麻纸承旨而行者曰敕牒用黄藤纸赦书用涓黄纸或云取其不蠧也东斋杂记治平间以舘中书多蠧更以黄纸写又知易白以黄者往往以避蠧之故非专为君命而然晋郑焉依左传晋郑焉依焉今读为延字非嫣字也然观庾信有晋郑靡依之语是读为嫣字矣考颜氏家训诸子书焉字鸟名或云语词皆音嫣自葛洪用字苑分焉字音训若训何训安当音嫣如于焉嘉客于焉逍遥焉用佞焉得仁之类是也如送句及助语当音延如有民人焉晋郑焉依之类是也江南至今分为二音河北混为一音然则晋郑焉依者谓晋郑相依耳焉者语助而庾信谓靡依则失其义徐彭年谬论世传徐彭年家范率多谬论开元钱一也谓明皇时有富民王元寳因命铸钱司皆书其名遂有元寳字举世皆以为寳也其后又云通寳此钱背有指甲文者开元皇帝时铸杨妃之爪甲也仆谓二説不然按开元通寳乃唐髙祖武徳中铸所谓爪甲痕者乃文徳皇后非杨妃也其钱字文或循环读为开通元寳彭年既谓元寳字用王元寳名则是钱为开通矣非开元也安可指为开元皇帝时钱邪又岂有国家铸钱而书王元寳之名乎彭年不知何所据而谬为此説仆观玉泉子载钱文有元寳名因唿为王元寳疑徐误引此开元干元二钱仆尝怪开元钱流传至今四五百年而于诸钱之中最佳且多因而考之唐之钱见于今者有二开元通寳与夫干元重寳案食货志开元通寳髙祖时铸径八分得轻重小大之中其文以八分篆𨽻三体洛并幽益桂等州皆置监赐秦王齐王三罏右仆射裴寂一罏髙宗复行开元通寳钱天下皆铸之𤣥宗亦铸此钱京师藏皆徧天下而干元重寳钱肃宗命第五琦铸钱径一寸毎缗重十斤与开元通寳㕘用以一当十琦为相后命绛州铸此钱径一寸二分每缗重二十斤与开元通寳竝行以一当十干元钱惟肃宗朝铸而开元钱铸于累朝所以至今尚多事见于前被甲上马以示可用人知马援不知其事先见于亷颇葬母择万家之地人知韩信不知其事先见于秦太后日暮涂逺倒行逆施人知主父偃不知其事先见于伍子胥髙鸟尽良弓藏人知韩信不知其事先见于范蠡饮醇酒弄妇女人知陈平不知其事先见于信陵君败军之将不可语勇人知广武君以此对韩信不知范蠡以此语越人不知佞人为谁人知唐太宗以此斥宇文士及不知魏帝以此语髙欢此类至多姑举其略案史记伍子胥传前汉主父偃传皆曰日暮途逺吾故倒行逆旅之于道也误以施字为旅字多于道二字史记主父偃传作倒行㬥施之明妃事明妃事前汉匈奴传所载甚略但曰竟宁元年单于入朝愿壻汉氏元帝以后宫良家子王嫱字昭君赐单于单于驩喜如此而已而西京杂记甚详曰元帝后宫既多不得常见乃使画工圗形按圗召幸之皆赂画工多者十万少者亦不减五万独王嫱不肯遂不得见后匈奴入朝求美人为阏氏于是上按图以昭君行及去召见貌为后宫第一善应对举止闲雅帝悔之而名籍已定帝重失信于外国故不复更人乃穷竟其事画工毛延夀等皆弃市后汉匈奴传载此与记小异曰初元帝时以良家子选入掖庭时唿韩邪来朝帝敕以宫女五人赐之昭君入宫数嵗不得见御积悲怨乃请掖庭令求行唿韩邪临辞大㑹帝召五女示之昭君丰容靓饰光明汉宫顾景裴回竦动左右帝见大惊意欲留之而难于失信如杂记则是昭君因不赂画工之故致元帝误选已而行如后汉所説则是昭君因乆不得见御故发愤自请而行二説既不同而后汉且不闻毛延夀之説乐府解题所説近西京杂记琴操所説近后汉匈奴传然其间又自有不同琴操谓单于遣使朝贺帝宴之尽召后宫问谁能行者昭君盛饰请行如琴操所言则单于使者来朝非单于来朝也昭君在帝前自请行非因掖庭令请行也其相戾如此此事前汉既略当以后汉为正其他纷纷不足深据嵇康集嵇康传曰康喜谈理能属文撰髙士传赞作太师箴声无哀乐论仆得毘陵贺方回家所藏缮写嵇康集十卷有诗六十八首今文选所载康诗才三数首选惟载康与山巨源絶交书一首不知又与吕长悌絶交一书选惟载养生论一篇不知又有与向子期论飬生难答一篇四千余言辩论甚悉集又有宅无吉凶摄生论难上中下三篇难张叔辽自然好学论一首管蔡论释私论明胆论等文其词旨𤣥逺率根于理读之可想见当时之风致崇文总目谓嵇康集十卷正此本尔唐艺文志谓嵇康集十五卷不知五卷谓何东道主等语自左传有以郑为东道主之言后汉光武谓耿弇邓晨等皆曰北道主人北史魏孝武谓城阳王曰昨得汝主簿为南道主人于是又有南道主人之説史传之间独未闻西道主之説耳又观赵肃传独孤信东讨肃监督粮储军用不竭魏文帝谓人曰赵肃可谓洛阳主人也又有洛阳主人之説容斋随笔但引左传后汉东道主人北道主人语出处而不考其他抑扬人物抑扬人物固自有体唐史赞韩愈则曰自视司马迁扬雄班固以下不论也退之评桞子厚文则曰其文雄深雅健似司马子长崔蔡不足多也不过如此李阳冰作李白集序曰自三代以后风骚以来驱驰屈宋鞭挞扬马千载独步惟公一人扬马何罪而至鞭挞哉斯可谓不善品藻人物矣阿堵此君今人称钱为阿堵盖祖王衍之言也阿堵晋人方言犹言这个耳王衍当时指钱而为是言非真以钱为阿堵也今直称钱为阿堵不知阿堵果何物邪且顾长康曰传神写照正在阿堵中谢安曰明公何须壁间着阿堵軰殷中军曰理应在阿堵上此皆言阿堵岂必钱邪此与王子猷以竹为此君之意同裴廸诗曰竹君者是也野客丛书卷八野客丛书卷九钦定四库全书野客丛书卷九宋王楙撰李陆娱老之趣士大夫晚年不问家事自适其适非其胸中能摆脱世累未易及此仆读陆贾李迁哲二传深喜其得娱老之趣陆贾为太中大夫而归家好畤出槖中装分与五子令各生产贾常带百金寳劔乗安车驷马从歌鼓瑟侍者十人与诸子约过女女给人马酒食之费极则十日而更所死家得寳劔车骑侍从者一嵗中以往来过他客率不过再过数击鲜毋乆溷女为也李迁哲为刺史归妾媵至有百数男女六十九人缘汉十里间第宅相次姬媵有子者分处其中各有童仆侍婢阍人守䕶迁哲每鸣笳导从往来其间纵酒欢醼尽平生之乐子孙㕘见或忘其名披籍以审之二公临老能自享如此是非髙见邪其有断断焉计较口腹疲精竭力为子孙作活至老死而不知休者人之贤愚相去几何哉魏舒无聊人在世间不必赢余粗足伏腊心下无事子孙同乐此政乐尔茍为不然虽官尊年髙何益于事晋魏舒位司徒年八十二官非不尊夀非不髙然惟有一子一孙皆先逝茕然独处愁苦无聊天子于是下诏以安之曰舒告老之年处穷独之苦每怛然为之嗟悼思所以散愁养气増滋味品物仍赐阳燧安车出入观省或以散忧宠则宠矣乐安在哉仆谓当此之时不如一介之士无荣无辱优游蓬荜之下仰事俯育团圞笑语和气满懐有足乐者理有不可致诘既与其贵又与其夀又何不与其后以慰其心岂非傅其翼者去其角乎天茍如是又何不裁其有余补其不足哉今与其贵又与其夀而不与其后使其悲苦无聊则所与贵与寿者无补其为乐又不如不与之为愈也不知天与其贵与夀者将荣之邪抑困之邪殆不可致诘也贾逵传误贾捐之传云捐之谊之曽孙也元帝初即位上疏言得失贾逵传云九世祖谊文帝时为梁傅曽祖父光为常山太守宣帝时以吏二千石自洛阳徙扶风仆尝考之谊仕文帝之初捐之仕元帝之初计文帝即位至宣帝末年百三十余年谊之后方至三世而贾逵传谓文帝时之谊为九世祖而宣帝时之光为曽祖自谊至光且七世而逮事四朝又何其太速谊视捐之为三世孙视光为六世孙岂有三世孙仕元帝而六世孙仕宣帝之理疑传之误元白韩桞世称元白而元之所为视白为甚慙世称韩桞而韩之所守非桞之所及仆常求之元白韩桞始未尝不同所以异者中道而变耳元稹为监察御史动皆守正及其召还次敷水驿与中使抗略不少贬由是获罪当是之时李绛崔羣之徒皆力言其枉是其所以与乐天同也使稹自此确然不变终始一节亦何愧于乐天哉奈何不能自守反附其徒平生志节于是扫地子厚为文章卓伟精致一时軰行推仰是其与退之同为监察御史与王叔文相附此所以与退之异也使子厚自入仕后不附叔文之党又何慙于退之也元稹附㑹小人遂得入相子厚附㑹小人反为终身之累是稹做着子厚做不着且子厚一废不起较其所圗孰得孰失善乎刘髙尚曰君子赢得做君子小人枉了做小人古人避讳古今书籍其间字文率多换易莫知所自往往出于当时避讳而然仆不暇一一深考姑着大略于兹自可类推也秦始皇讳政唿正月为征月史记年表又曰端月卢生曰不敢端言其过秦颂曰端平法度曰端直厚忠皆避正字也汉髙祖讳邦汉史凡言邦皆曰国吕后讳雉史记封禅书谓野鸡夜雊惠帝讳盈史记万盈数作万满数文帝讳恒以恒山为常山景帝讳启史记微子启作微子开汉书启母石作开母石武帝讳彻以彻侯为通侯蒯彻为蒯通宣帝讳询以荀卿为孙卿元帝讳奭以奭氏为盛氏光武讳秀以秀才为茂才眀帝讳庄以老庄为老严以办装为办严或者以为称人当曰办严自称曰办装不知办严即办装也殇帝讳隆以隆虑侯为林虑侯安帝父讳庆以庆氏为贺氏魏武帝讳操以杜操为杜度吴太子讳和以禾兴为嘉兴蜀后主讳宗以孟宗为孟仁晋景帝讳师以师保为保傅以京师为京都文帝讳昭以昭穆为韶穆昭君为明君三国志韦昭为韦矅愍帝讳业以建业为建康康帝讳岳以邓岳为邓岱山岳为山岱简文郑后讳阿春以春秋为阳秋晋人谓皮里阳秋是也富春为富阳蕲春为蕲阳齐太祖讳道成薛道渊但言薛渊梁武帝小名阿练子孙皆唿练为绢隋祖讳忠凡言郎中皆去中字侍中为侍内中书为内史殿中侍御为殿内侍御置侍郎不置郎中置御史大夫不置中丞以治书御史代之中庐为次庐至唐又避太子讳忠亦以中书郎将为旅贲郎将中舍人为内舍人炀帝讳广以广乐为长乐广陵但称江都唐祖讳虎凡言虎率改为武如武贲武丘之类是也髙祖讳渊赵渊为赵文深太宗讳世民唐史中凡言世皆曰代凡言民皆曰人所谓治人生人富人侯之类是也民部曰户部髙宗讳治唐史中凡言治皆曰理如东汉注引王吉语而曰至理之主才不代出者章懐太子避当时讳也武后讳照以诏书为制书鲍照为鲍昭懿徳太子重照改曰重润刘思照改曰思昭睿宗讳旦张仁亶改曰仁愿𤣥宗讳隆基惠文太子隆范薛王隆业竝去隆字君基太一民基太一竝作其字隆州为阆中隆康为普康隆龛为崇龛隆山郡更名仁夀郡代宗讳豫以豫章为钟陵苏预改名源明以薯蓣为薯药至本朝避英宗讳曙曰山药签署曰签书徳宗讳适改括州为处州宪宗讳淳淳州更名蛮州韦纯改名贯之韦淳改名处厚王纯改名绍陆淳改名质栁淳改名灌严纯改名休复李行纯改名行谌崔纯亮改名仁范程纯改名𢎞冯纯改名约穆宗讳恒改恒山为平山敬宗讳𢎞徐𢎞改名有功文宗讳昆宋绲㑹要作宋混郑涵避文宗旧讳涵改名瀚武宗讳炎贾炎改名嵩宣帝讳忱常谌改名损穆谌改名仁格石晋髙祖讳敬瑭拆敬氏为文氏茍氏至汉而复姓敬本朝避翼祖讳敬复改姓文或姓茍元后父讳禁以禁中为省中武后父讳华以华州为太州韦仁约避武后家讳改名元忠窦懐贞避韦后家讳而以字行刘穆之避王后讳以宪祖字行后又避桓温母讳更称小字武生虞茂避明穆后母讳改名预淮南王安避父讳长故淮南子书凡言长悉曰脩晋以毗陵封东海王世子毗以毗陵为晋陵唐避章懐太子讳贤以崇贤馆为崇文馆王馆除㑹稽内史以犯祖讳㑹字以㑹稽为郐稽贾曾以父讳言忠不肯拜中书舍人韦聿迁秘书郎以父嫌名换太子司议郎桞公绰迁礼部尚书以祖讳换左丞李涵为太子少傅吕滑劾涵谓不避父名少康刘温叟以父讳岳不听丝竹之音李贺以父名晋肃不赴进士举司马迁以父讳谈史记赵谈曰赵同张孟谈为孟同范以父讳泰后汉郭泰曰郭太李翺祖父讳楚金故为文皆以今为兹钱王讳镠以石榴为金樱改刘氏为金氏杨行宻据扬州扬人唿蜜为蠭糖伪赵避石勒讳以罗勒为兰香宋髙祖父讳城以武成王为武明王以武成县为武义县古人避讳似此甚多不可胜举闻见録谓徳宗立议改括州适处士星应括州分野遂改为处州处州合上声唿唿去声非也容斋随笔谓严州本名睦州宣和中以方宼改严州盖取严陵滩之意子陵乃庄氏避明帝讳以庄为严合为庄州李祭酒涪谓晋讳昭改名佋案説文自有佋穆字以昭为佋盖借音耳公之论如此仆又观韩退之讳辨谓武帝名彻不闻又讳车辙之辙今史记天官书谓车通此非讳车辙之辙乎前辈谓马迁史记不言谈今李斯传言宦者韩谈此非史记言谈乎又谓汉书无庄字今爰盎传上益庄郑当时传郑庄千里不赍粮兹非汉书言庄乎汉书注以景字代丙字如景科景令之类晋书与唐人文字皆然缃素杂记亦莫暁所自仆考之盖唐初为世祖讳耳王易简诗句遯斋闲览云诗人类以解官归隠为髙而谓轩冕荣贵为外物然鲜有能践其言者故灵彻答韦丹云相逢尽道休官去林下何曽见一人赵嘏云早晚粗酬身事了水邉归去一闲人若身事了则仕进之心益炽愈无归期矣王易简云青山得去且归去官职有来还自来是岂能忘情于轩冕邪仆谓人之官职要皆自有定分无固不可强求有亦不容固避士大夫一进一退贵乎顺理非必以忘情轩冕之为髙也观三公诗颇以易简之言为当理然不若曰青山得意且归去官职有时还自来缾粟鬓丝东坡曰渊明归去来辞缾无储粟使缾有储粟亦无几此翁只于缾中见粟欧公曰孟郊诗鬓边虽有丝不堪织寒衣就令织得能几何二公戯言之耳非真讥之也仆谓诗固言志然才人志士笔端造化抑扬髙下不可以一律观譬之水泉扬之可以滔天抑之不过涓涓于沟洫间尔文章亦犹是且如乐天诗句率多优游不廹至言穷苦无聊之状则曰尘埃常满甑钱帛少盈嚢侍衣甚蓝缕妻愁不出房乐天之窘岂至是邪则知诗人一时之言不可便以为信其託讽之意盖亦有在正与宋玉大言小言赋之意同禹钖平淮诗隠居诗话曰人岂不自知及爱其文章乃更太谬刘禹钖称平淮西诗云州中喔喔晨鸡鸣谯楼鼓角声和平以为尽李愬之美又曰始知元和十二载四海重见昇平年以为尽宪宗之美吾不知此句为何等语此隠居之言也仆谓诗人意到自有所喜禹钖之意隠居自不解耳岂可以目前之语疵之哉且如池塘生春草之句亦甚平易是人皆能道者灵运至谓有神助则灵运之意有非他人所能知也禹钖所谓州中喔喔晨鸡鸣谯楼鼓角声和平所以见李愬不动风尘晓入蔡州擒捕丑虏如此始知元和十二载四海重见昇平年所以见宪宗当徳宗姑息藩镇之后能毅然削平祸乱使人复见太平官府如此仆尝味之此两联正得当时之意隠居以为何等语是不思之过也子美闷诗西清诗话曰人之好恶固自不同子美在蜀作闷诗乃云卷帘惟白水隠几亦青山若使余若此从王逸少语当卒以乐死岂复有闷邪仆谓西清诗话此言是未识老杜之趣耳平时见青山白水固自可乐然当愁闷无聊之时青山白水但见其愁不见其乐岂可以常理观哉老杜在蜀栖栖依人无聊之甚安得不以青山白水为闷邪曽子固谓以余之穷足以知人之穷仆因知子美之言为不妄也景仰前修山谷云俞清老作景陶轩名为未当诗曰髙山仰止景行行止景明也髙山则仰之明行则行之自魏晋间所谓景庄景俭等从一人差误遂相承谬仆谓此谬自汉已然非始于魏晋也仆观东汉刘恺传曰今恺景仰前修注景慕也则知此谬其来尚矣近时明公如东坡亦承此谬孙巨源作景疏楼东坡有诗曰不独二疏为可慕他时当有景孙楼岂特俞清老之谬而已张长公唐诗中多用张长公事如陈子昂诗曰世道不相容嗟嗟张长公此盖言张释之子耳释之子名挚字长公隠而不仕见推于时据南史又有一张长公简文帝开文徳省置学士以呉郡张长公与庾肩吾充其选陈宣亦曰昔吴国张长公躭酒年六十自言引满大胜少年时是则有两张长公矣长公者犹言长卿长君耳前汉人语大率多用君卿公翁子伯叔孟仲季长次幼少稺此十五字有兄弟者往往以孟仲季长次幼等字为次第如张释之字季其兄字仲计必有长兄字孟或伯者郑𢎞字稺卿兄昌字次卿计必有长兄字长卿者杜延年字幼公攷世系表杜延年有二兄延夀延考而不着其字以幼公字推之计其二兄必字长公次公此理明甚张长之名自陶渊明发之髯奴事鲁直次炳之玉版纸诗韵曰王侯须若缘坡竹注王襃髯奴词曰离离若縁坡之竹郁郁若春田之苗按古文苑所载髯奴词乃黄香所作非王襃也襃所着者僮约耳诗话曰潘十云炳之得此诗大以为憾炳之仆曽大父也上字讳伯下字讳虎仕至户部郎家有画像存焉髯而肥鲁直此笔藏于家有过庭集三十卷行于世旧有坡仙简牍王㑹之挟老秦取之去今不知所在矣诗句纪时张华劳还师歌曰昔往冒隆暑今来白雪霏刘禹钖曰昔看黄菊与君别今见𤣥蝉我却囬权徳舆曰去时楼上清明夜月照楼前撩乱花今日成隂复成子可怜春尽未归家皆纪时也此祖诗昔我往矣杨栁依依今我来思雨雪霏霏之意方干诗曰去时初种庭前树树已胜巢人未归度曲二首汉元帝赞自度曲被歌声应劭注自隠度作新曲瓒注谓歌终更授其次引张平子西京赋度曲未终之语为证师古曰应説是也大各切仆观西京赋复引元帝自度曲为证正如瓒之失是不深考耳二者各有意义岂一律哉元帝度曲乃隠度之度音铎如应劭所注师古所音是也西京赋乃度次之度耳音杜岂元赞之意哉注但见元赞有此二字故引为证而不知其意自别古文苑宋玉笛赋度曲羊膓此语却可以为证而又在汉赞之先注者不知之近观艺苑雌黄辨此二音颇与仆意合然亦不推原宋玉之语夫岂未之考乎今人词中用度曲二字类谓祖元赞非也三公官加公字北朝多以三公官加公字为除赠曰司空公司徒公太尉公是也而赠之者尤多如髙允之徒赠司空公王衍之徒赠太尉公又如贺㧞钦昔除司空公及薨赠太尉公之类不一示尊崇之义尔仆观汉孔庙碑有曰吴雄为司徒公赵戒为司徒公知是之称不为无自矣唯室青词唯室先生作追荐弟青词有曰气分父母孰如兄弟之亲痛切肺肝无甚死生之隔人以此四句为切当于理仆观白乐天祭弟文有曰亲莫爱于弟兄别莫痛于死生唯室此言盖乐天意耳野客丛书卷九野客丛书卷十钦定四库全书野客丛书卷十宋王楙撰宣帝待霍氏陈右史君举论宣帝在民间知霍光骄恣日乆以其亲握天子玺而帝之未欲决去是以阳厚之以权而隂伺其间不约以礼而汰其慾以盈其罪此正与郑庄公以京敝段之意同仆谓不然霍光何负于已而至是哉以是心而待旧恩恐宣帝不应如此之薄仆观平日所以待遇光者无所不用其诚逮其死也所以送终所以存䘏其后莫不备至亦足以见宣帝拳拳于光也显等见权不出已出怨望之言僭侈恣横凡百不臣之状视前有加帝明知之而或往往请治帝一切寘而不问但不过夺其权而已且杨韩赵盖四君子稍有过累帝戮之不䘏今霍氏祸稔恶盈帝岂不能治之哉顾独隠忍不发者是盖念大将军夙恩之故观其诏曰廼者云等谋为大逆朕以大将军故抑而不诛冀其自新今禹等云云朕甚悼之兹正见宣帝之本心使显等稍自悛改则霍氏富贵将来未艾奈何悖逆之节愈益彰露而不容掩匿苟不明正典刑天下其谓帝何其势不得不诛耳是则帝诛霍氏大出于不得已岂复设穽以陷之哉斯言过矣佛入中国傅奕韩退之皆言佛自后汉明帝时始入中国此盖论其显然者仆谓佛法之入中国其来乆矣观魏略西戎传曰昔汉哀元夀元年博士景虑受大月氏王使伊存口传浮屠经又观刘向列仙传序曰得仙者百四十六人其七十四人已在佛经则知汉成哀间已有佛经矣观汉武故事昆邪王杀休屠王以其衆降得金人之神上置之甘泉宫金人皆长丈余其祭不用牛羊惟烧香礼拜上使依其国俗又元狩三年穿昆明池底得黒灰帝问东方朔朔曰可问西域道人又知佛法自武帝时已入中国矣今人惟知佛法入中国自明帝始不知自武帝始也薛正己记仲尼师老𥅆师竺干审是则佛入中国又不始于武帝周侍郎词意苕溪渔隠谓周侍郎词浮萍破处檐花帘影颠倒檐花二字用杜少陵灯前细雨檐花落全与出处意不相合又赵次公注杜少陵诗引刘邈檐花初照日之语仆谓二説皆考究未至少陵檐花落三字元有所自丘迟诗曰共取落檐花何逊诗曰燕子戏还飞檐花落枕前少陵用此语尔赵次公但见刘邈有此二字引以证杜诗渔隠但见杜诗有此二字引以证周词不知刘邈之先已有檐花落三字矣李白诗檐花落酒中李暇亦有檐花照月莺对栖之语不但老杜也详味周用檐花二字于理无碍渔隠谓与少陵出处不合殆胶于所见乎大抵词人用事圆转不在深泥出处其纽合之工出于一时自然之趣又如周词午妆粉指印窗眼曲理长眉翠浅问知社日停鍼线探新燕寳钗落枕春夣逺帘影参差满院非工于词讵至是或谓眉间为窗眼谓以粉指印眉心耳此説非无据然直作窗牖之眼亦似意逺盖妇人妆罢以余粉指印于窗牖之眼自有闲雅之态仆尝至一菴舍见窗壁间粉指无限诘其所以乃其主人尝擕诸姬抵此因思周词意恐或然社日停鍼线张文昌句生子钖赉世説载晋元帝生子普赐羣臣殷羡谢曰皇子诞育普天同庆臣无勲焉猥蒙颁赉帝笑曰此事岂可使卿有勲邪后南唐时宫中尝赐洗儿果有近臣谢表云猥蒙宠数深愧无功此正用世説事而李后主亦曰此事如何着卿有功故东坡洗儿词谓深愧无功此事如何着得侬又用南唐史中语仆又观北史有一事亦相类秦孝王妃生男隋文帝大喜颁赐羣官有差李文博曰今王妃生男于羣臣何事乃妄受赏此事亦然但其言差隠耳晋帖阁下法帖十卷淳化中所集其中多弔丧问疾国子祭酒李涪所撰刋误云短启出于晋宋兵革之际时国禁书疏非弔丧问疾不得辄行尺牍故羲之书首云死罪是违令也仆观书牍首云死罪自汉魏以来已多如此不但晋羲之也恐非冒禁之故孔融繁钦陈琳诸人书牋皆先言死罪然后云云晋宋以来如阮嗣宗谢𤣥晖任彦昇之徒亦然仆又观墨客挥犀谓法帖中多弔丧问疾者盖唐帝好晋人墨蹟舍弔丧问疾之书悉入内府后归昭陵无有存者惟弔丧问疾者以不祥故多在人间二説不同汉碑引经语汉人专门之学各习其师所传经书不无异同然当时亦有假借用字所以与今人不同因观汉碑中引经书语疏大略于此灵䑓碑曰徳被四表张公碑曰元亨利正蒋君碑曰遵五屏四刘脩碑曰动乎俭中鬼神富谦乡党逊逊如也祝睦碑曰乡党逡逡朝廷便便孔彪碑曰无偏无党遵王之素费氏碑曰导齐以礼有耻且格王君庙碑曰庶绩咸喜张表碑曰畔桓利贞范式碑曰徽柔懿恭明允笃恕薛君碑曰永矢不愃严发碑曰镌坚仰髙此类甚多费鳯碑有曰泥而不滓洪氏谓此涅而不淄非假借则传异也仆观史记屈原传有曰皭然泥而不滓刘勰辨骚则曰皭然涅而不缁知此语尚矣洪氏不引此夫岂未之考乎东汉如熊君碑隗嚣传亦皆有是语不特费鳯碑也萱堂桑梓今人称母为北堂萱盖祖毛诗伯兮诗焉得蘐草言树之背按注蘐草令人忘忧背北堂也其意谓君子为王前驱过时不反家人思念之切安得蘐草种于北堂以忘其忧盖北堂幽隂之地可以种萱初未尝言母也不知何以遂相承为母事借谓北堂居幽隂之地则凡妇人皆可以言北堂矣何独母哉传注之学失先王三百篇之㫖似此甚多正与以乡里为桑梓之谬同诗意谓桑梓人頼其用犹不敢残毁寓恭敬之意而况父子相与非直桑梓而已非谓桑梓为乡里也然自东汉以来乃以桑梓为乡里用矣韩信之幸韩信始伐魏既整师而问郦生魏得毋用周叔为大将乎曰栢直也信曰竖子耳遂进击魏益为疑兵陈船于临晋而伏兵于夏阳以木罂渡军而袭安邑虏魏王豹则周叔者信之素畏者也其才必在信上使魏用之为将则信将望风而服尚安能行木罂渡军之计乎惟魏不用周叔为将故韩信得以侥倖以遂破魏之功也信继伐赵广武君者请竒兵以间道絶粮道劝成安君深沟髙垒勿与韩信张耳战且谓不出十日两将之头可致麾下其料敌如是之审决非为尝试之谋也使成安君听其计则信耳之头将未可保当是之时信盖岌岌乎歛兵旁次觇其计之用与否也有报成安君不用诈谋竒计而广武君之説不行信于是欣然大喜方敢引兵而下委蛇曲折得使轻骑入赵壁立汉帜以乱其军斩成安君于泜水上是信破赵之功又侥倖于再胜矣信始归汉平此二国最为功大而皆幸人之不然岂非天邪其后以之取燕以之㧞齐势如破竹皆迎刃而解者又悉资于降虏广武君之策观信解广武君缚东向坐而师事之悉心归问以进取之计则知广武君料敌制胜之谋髙出世表大足以服信之心如此然则周叔之不用于魏广武君之策不行于赵而反行于信此信之所以战胜攻取为汉家之人杰也与名字相沿前軰有云前汉有郦食其审食其名字相沿不知何义仆谓此必慕其为人如司马相如慕蔺相如之为人故亦名相如且名食其者不独郦审二公也前有司马食其见战国䇿后有赵食其见西汉想郦生軰慕司马食其为人故名食其其后赵食其亦必如此人知食其之名自郦审始不知郦审前已有此名者又如前汉有金日磾后汉有马日磾而晋又有段匹磾魏有于栗磾者太上皇名懒真子云汉初去古未逺风俗质略故太上皇无名母媪无姓然唐宰相表叙刘氏所出云太公名煓字执嘉生四子伯仲邦交邦即汉髙帝也髙帝之父汉史不载其名唐史乃载之此事亦可大笑仆谓太上皇名已先见后汉章帝纪注中不但唐书也章纪注谓名煓一名执嘉与唐书所説微异而不注所自仆考之盖出于皇甫谧帝王世纪中不特此也如惠帝张后文帝薄后以至薄父之徒皆有名字而史记汉书本传初未尝闻也且太上皇之名母媪之姓不见汉书者史氏不载耳马永卿谓风俗质略上皇无名母媪无姓此説失矣文王之囿后汉杨赐传乐松曰昔文王之囿百里人以为小齐宣五里人以为大章懐太子注孟子齐宣王问曰文王之囿方七十里寡人之囿方四十里此云百里五里与孟子不同仆观世説举乐松之语云齐五十里乃知非五里也当时史文于五字下脱一十字盖七十里近于百里四十里近于五十里乐松举其大纲耳扬雄亦曰文王之囿百里齐宣王之囿四十里是亦以文王之囿为百里文王之囿岂真百里邪章懐太子不深考耳晋元帝随笔云秦始皇乃吕氏之子楚幽王乃黄氏之子所谓嬴芉之先当不歆非类仆考晋元帝乃牛氏子非司马氏也然西晋当懐愍之际国祚絶矣得元帝兴于江左顾以续二百来年祚司马氏相传才五十余年耳而牛氏相传乃至一百四十余年虽司马之庙不歆非类然赖以延其国祚此天假牛氏之胎以祐晋室决非偶然也所以当时有牛马之䜟云青州从事徐彭年家范其子问人称酒为青州从事谓何曰湘山野録云昔青州从事善造酒故云仆考世説与此説不同桓公有主簿善别酒好者谓青州从事恶者谓平原督邮盖青州有齐郡平原有鬲县言好酒下脐而恶在膈上住也从事美官而督邮贱职故取以为喻桥𤣥佚事后汉书云𤣥举孝亷补洛阳左尉时梁不疑云云弃官还乡里后四迁为齐相考蔡邕碑云举孝亷除郎中雒阳左尉云云解印绶去辟司徒举髙第补侍御史以诏书考司𨽻校尉赵祈事廷尉郭贞私与公书公封书以闻辟大将军梁公幕府𦍑戎匪茹震惊陇汉西府举公拜凉州刺史不动干戈挥鞭而定西域又値馑荒诸郡饥馁公开仓廪以救之主者以旧典宜先请公曰若先请民已死矣廪讫奏之诏嘉有汲黯忧民之心迁齐相皆传所不载又传谓光和六年卒碑谓光和七年五月薨夜雨对牀人多以夜雨对牀为兄弟事用如东坡与子由诗引此盖祖韦苏州示元真元常诗宁知风雨夜复此对牀眠之句也然韦又有诗赠令狐士曹曰秋檐滴滴对牀寝山路迢迢联骑行则是当时对牀夜雨不特兄弟为然于朋友亦然异时白乐天招张司业诗云能来同宿者听雨对牀眠此善用韦意不胶于兄弟也仆又观郑谷访元秀上人诗曰且共髙僧对榻眠思圆昉上人诗曰每思闻静话雨夜对禅牀施于僧亦不为无自然则听雨对牀不止一事今人但知为兄弟事而莫知其他盖此诗因东坡拈出故尔乐天非不拈出别章之意然已灰埃矣大抵人之文章不论是否得当代名贤提拂虽轻亦重不然虽重亦轻韦诗固佳重以东坡引以为用此其所以显然着在耳目为兄弟故事员贡二书员半千上书曰臣家赀不满千钱有田三十畆粟五十石闻陛下封神岳举豪英故鬻钱走京师云云此正祖贡禹之意贡禹上书尝曰臣禹年老贫穷家赀不满万钱妻子糠豆不赡裋褐不完有田百三十畆陛下过意徴臣臣卖田百亩以供车马二书之意一同是皆有是实而为是言非矫情饰词也后世读之纯实之风可想而今人求外补只干誉以为异呜唿率天下为伪之风甚多此特其一耳千里莼羮晋书载陆机造王武子武子置羊酪指示陆曰卿吴中何以敌此陆曰千里莼羮末下盐豉或者谓千里末下皆地名莼䜴所出之地而世説载此语则曰千里莼羮但未下盐豉耳观此语似非地名东坡诗曰每怜莼菜下盐豉又曰未肯将盐下莼菜坡意正协世説然杜子美诗曰我思岷下芋君思千里莼张鉅山诗曰一出脩门道重尝末下莼观二公所云是又以千里末下为地名矣前軰诸公之见不同如此仆亲见湖人陈和之言千里地名在建康境上其地所产莼菜甚佳计末下亦必地名缃素杂记渔隠丛话皆引世説之言以谓末下当云未下而渔隠谓千里者湖名且引酉阳杂爼酒食而亦有千里之莼仆谓末下少见出处千里莼言者甚多如南北史载沈文季谓崔祖思曰千里莼羮非闗鲁卫梁太子启曰吴愧千里之莼蜀慙七菜之赋吴均移曰千里莼羮万丈名脍千里之莼其见称如此明妃琵琶事傅𤣥琵琶赋序曰故老言汉送乌孙公主嫁昆弥念其行道思慕使知音者于马上奏之石崇明君词亦曰匈奴请婚于汉元帝以后宫良家子配焉昔公主嫁乌孙令琵琶马上作乐以慰其道路之思其送明君亦必尔也则知弹琵琶者乃从行之人非行者自弹也今人画明妃出塞图作马上愁容自弹琵琶而赋词者又述其自鼓琵琶之意矣鲁直竹枝词注引傅𤣥序以谓马上奏琵琶乃乌孙公主事以为明妃用盖承前人误仆谓黄注是不考石崇明君词故耳汉田畆价东方朔曰丰镐之间号为土膏其价畆一金杜笃曰厥土之膏畆价一金费鳯碑曰祖业良田畆值一金按汉金一斤为钱十千是知汉田每畆十千与今大率相似仆观三十年前有司留意徴理所在多为良田大家争售至倍其直而迩年以来有司狃于姑息所在习顽为风举向来膏腴之土损半直以求售往往莫敢乡迩世态为之一变甚可叹也石冻春东坡云唐人名酒多以春名退之诗勤买抛青春国史补注荥阳土窟春富平石冻春劒南烧春子美诗云安麴米春仆观郑谷赠富平宰诗曰易博连宵醉千缸石冻春知富平石冻春信矣观白乐天杭州诗有青旗沽酒趁梨花之句注其俗酿酒趁梨花时熟号为梨花春是又有梨花春之名李白诗瓮中百斛金陵春刘夣得诗鹦鹉杯中若下春竝食天厨今嵗首门神有书曰口食天仓观顾长康所画清夜游西园图梁朝诸王跋尾有云图上若干人竝食天厨知此语旧矣野客丛书卷十野客丛书卷十一钦定四库全书野客丛书卷十一宋王楙撰郭觧剧孟汉书郭觧为人静悍师古注性沈静而勇悍史记则曰为人精悍非静字也汉书又曰臧命作姦剽攻休乃铸钱掘冢师古注臧命作姦剽攻者臧亡命之人剽刼也攻谓穿窬而盗也休乃铸钱掘冢者不报仇剽刼则铸钱发冢也然验以史记之文则臧命作姦剽攻不休及铸钱掘冢较之班史添一不字以乃字为及字其文势不同如此又汉书剧孟传曰条侯为太尉乗传东将至河南得剧孟师古谓乗传东将者乗传车东出为大将也史记则曰乘传车将至河南乃知汉书误以车字为东字而将字本方将之将非将帅之将也汉唐人丐闲之章唐人奏疏乞退休多数几当退孔戣之章是其一者如司空图三宜休李泌五不住之说仆尝考之汉人乞退之章尝有是体如王凤上疏乞骸骨谢上曰隂阳不调灾异数见咎在臣凤奉职无状此臣一当退也五经传记师所诵说咸以日食之咎在于大臣非其人此臣二当退也河平以来臣乆病连年数出在外旷职素餐此臣三当退也师古注青紫石林云唐以金紫银青光禄大夫为阶官此㳂汉制金印紫绶银印青绶之称也夏侯胜传取青紫如拾芥青紫谓绶耳颜师古以青紫为卿大夫之服汉卿大夫盖未服青紫师古但据当时所见仆观扬雄解嘲纡青拖紫师古注曰青紫谓绶之色观此语岂无见耶然所谓服者佩服云尔汉人亦有以绶言服如蔡邕章疏曰命服银青曰命服金紫曰金龟紫绂之饰非臣容体所当佩服以是而观师古之注未为谬也仆又考之秦时光禄勲有中大夫汉武帝更名光禄大夫皆银章青绶魏晋以来有左右光禄大夫光禄三大夫皆银章青绶其重者诏加金章紫绶则谓之金紫光禄大夫既有金紫之号故以本光禄为银青光禄大夫晋时如王翘之尝为此官而任遐为光禄大夫王晏乞一片金晏乃启转为金紫是也是则金紫银青光禄大夫之阶萌于汉武成于晋非始于唐也米价贵贱前汉食货志曰汉兴接秦之敝民失其业大饥米石五千人相食髙祖令民食蜀汉又按髙祖纪二年关中大饥米斛万钱人相食令食蜀汉皆一时事所书米价不同恐稍先后亦未可知王莽末黄金一斤易粟一斛晋愍帝时米斗二金是一斗粟易钱二十缗一石粟为钱二百缗也后汉末董卓之乱百姓流离谷石至五十万唐潼闗失守鲁炅所守郡中米斗五十千是一石谷为钱五百缗也梁侯景食石头常平粟尽米一斗七八万钱是一石米为钱七八百缗也自古米贵未有如是之甚者汉明帝永平闲粟斛三十正与唐太宗米斗三钱之价同东魏元象间谷斛九钱赵充国传金城湟中谷斛八钱汉宣纪谷石五钱自古米贱又未有如是之甚者等一石谷耳贱而至于五钱贵而至于七八百缗无乃太悬絶乎二公言时政虞预陈时政曰自顷长吏轻多去来送故迎新交错道路受迎者惟恐船马之不多见送者惟恐吏卒之常少穷奢极费谓之忠义省烦从简唿为薄俗范甯陈时政曰方镇去官皆列精兵器仗以为送故米布之属不可胜计监司相容初无纠弹其中或有清白亦复不见标异送兵多者至有千余家少者数百戸既力入私门复资官廪布兵役既竭枉役良人牵引无端以相充补若是功勲之臣则已享裂土之胙岂应封外复置吏兵乎今送故宜为节制以三年为断二公陈时政皆以送迎之费为言想晋时之弊莫此为甚观甯所谓送兵多者至有千余家少者数百戸资官廪布而力入私门有以见当时去官不䘏州郡如此而今州郡送故迎新交错道路所费不赀而势力之家私占军役不以为非者其殆晋之流风乎魏征蒯通初魏征常劝太子建成早除泰王及建成败世民召征谓曰汝何为离我兄弟衆恇惧征容止自若对曰先太子若从征言必无今日之祸此语盖祖蒯通之故知尔初蒯通教韩信云云信既伏诛上召通曰若教淮隂侯反乎通曰然臣固教之竖子不用臣策故自夷如此如用臣计陛下安得而夷之其事虽异其意则同是皆不以事败而遽变前说要胸中有守而然异乎仓皇失措遽变前说者也是以于此反有以见知壶关三老戾太子遭巫蛊事与江充以兵相格上怒甚羣下忧惧不知所出壶关三老上书讼太子寃甚力谓充衔至尊之命廹蹙太子造饰姦诈羣邪错谬是以亲戚之路隔塞不通太子进则不得见上退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心其言甚当上虽感悟而不为罢兵吏围益急太子度不得脱即自经继而上知太子惶恐无他意而车千秋复讼太子寃谓子弄父兵罪当笞天子之子过误杀人当何罪上大感悟谓曰父子之间人所难言也公独明其所以然遂族充家而擢千秋为丞相至壶关三老竟不闻尺寸之赏此甚与周生言霍氏事同所谓曲突徙薪无恩泽焦头烂额为上客也壶关三老班史不着姓名荀悦汉纪谓令狐茂古者金价惠帝纪云视作斥上者将军四十金郑氏曰四十金四十斤金也晋灼曰近上二千石赐钱二万此言四十金实金也下凡言黄金真金也不言黄金钱也食货志黄金一斤直万钱也后汉何休注公羊百金之鱼亦谓一金万钱缃素杂记引一金万钱以证晋王导所市练布之价则是一金万钱不但秦汉为然自三代至晋莫不皆然何千百年间金价一律如此今日之价视古又何倍蓰耶少翁致神抱朴子谓前汉书及史记皆云齐人少翁为文成将军武帝所幸李夫人死少翁能命武帝见之仆考史记武帝本纪及封禅书上有所幸王夫人卒少翁以方术夜致王夫人貌又考汉书外戚传少翁夜致李夫人史记谓王夫人汉书谓李夫人二说自不同抱朴子谓二书皆云李夫人谬矣徐广注封禅书谓外戚传曰赵之王夫人潘岳悼亡诗曰独无李氏灵彷彿覩尔容又以为李夫人其不同如此王子年拾遗记则又曰李少君致李夫人于纱幕中不言少翁而言李少君朝请今唿朝请即及奉朝请竝作上声仆考汉书朝请其说有二一说汉律诸侯春朝天子曰朝秋曰请此合从去声如窦婴不得朝请王陵竟不朝请之类是也师古注才姓反又一说奉朝请无定员本不为官位东京罢省三公外戚皇室诸侯多奉朝请奉朝请云者奉朝㑹请召而已故韩退之东坡诗并作上声押是也字人之官古者字人之官甚重汉郎官出宰百里必其经歴稍深望实稍重然后畀以是任非如今日限以改秩之制其权既轻其责甚重往往人以为难且以后汉杜诗观之诗始仕郡功曹有公平称辟大司马府嵗中三迁为侍御史安集洛阳还以状闻世祖赐以棨㦸复使河东翦灭贼徒拜成臯令且诗自功曹超三迁为侍御史又两持使节方为县令则其令不亦重哉惟其望重所以人服权重不敢动揺是以一邑之治无难能者观汉碑严䜣凡七为县不以为烦盖以此也今人为邑得一满秩如释重负虽有过人之材孰肯希于再试乎正五九到官随笔云齐书髙洋谋簒魏其臣宋景业言宜以仲夏受禅或曰五月不可入官犯之必终于其位景业曰王为天子无复下期岂得不终其位乃知此忌相承已乆不晓其义仆观前汉张敞为山阳太守奏曰臣以地节三年五月视事其言如是则知前汉之俗未尝忌五月也然张敞在山阳监䕶骄贺其责甚难卒以无事其后徴为胶东相亦不闻有凶横之说又观后汉朔方太守碑云延嘉四年九月乙酉诏书迁衙令五年正月到官乃知拘忌之说起于两汉之后然又观独孤及集有为舒州到任表曰九月到州讫乃知唐人亦有不忌九月者因考诸州唐人题名见不避正五九处亦多汉诸君末年前汉诸君末年甚有异者文帝十六年改为后元年其说出于新垣平之诈候日再中以为吉祥故改元以求延年之祚继而诈觉而被诛矣文帝犹且因之景帝即位元年至七年称中元年又六年称后元年至三年而终武帝在位五十四年屡更年号最后更为后元而以二年终不知当时何所据而分中与后谓之后则疑若有尽乃不讳何邪自是之后不复建后元之号矣然宣元哀三帝末年抑有甚异者宣帝末年号黄龙元年正月匈奴单于来朝二月归国十二月帝崩元帝末年号竟宁元年正月单于又来朝五月帝崩哀帝末年号元夀二年正月单于来朝六月帝崩事之符合有如此者或谓匈奴从上游来厌之故中国輙有大故此事殆不可晓也借书一䲭李正文资暇集曰借书集俗谓借一痴与二痴索三痴还四痴又杜元凯遗其子书曰书勿借人古谚云借书一嗤还书一嗤后人生其词至三四譌为痴或曰痴甚无谓当作瓻仆观广韵注张孟押韵所载瓻字皆曰借书盛酒器也故曽文清公还郑侍郎通鑑诗曰借我以一鑑饷公无两瓻然又观鲁直诗曰愿公借我藏书目时送一䲭开锁鱼苏飬直诗曰休言贫病惟三箧已办借书无一鸱又曰去止书三箧归亡酒一鸱曰慙无安世书三箧滥得扬雄酒一鸱乃作鸱夷之鸱近见渔隐后集亦引黄诗为证与仆暗合丁晋公治第丁晋公治第杨景宗为督役丁后籍没而景宗贵显乃以其第赐景宗钱思公嫁女令银匠龚美造妆匳器皿既而美拜官思公以为妹婿向者器皿乃归美家二事甚异仆谓人自不悟耳天下之物去来无定安可强执在己者以为我有哉岂独物然虽天下亦莫不然曹氏为汉平董卓董卓既平而受汉室者曹氏也司马氏为魏抗吴蜀吴蜀既抗而受魏室者司马氏也刘裕为晋北伐然北方既定而受晋室者刘氏也天下事率多类此区区之势岂足恃哉观杨龚二事甚与卫青娶平阳公主事同班范议论班史言淮南王谋反惮汲黯守节死义至说公孙𢎞等如发蒙耳其言止如此范史论李固据位持重以争大义其视胡广赵戒犹粪土也何至是哉二公议论悬絶虽毁人亦然壊前汉之风俗者莫过乎孔光张禹晋人谓光禹之罪深于莽卓使范晔作光禹传则必直书其罪而诛之也固则曰服儒衣冠传先王语其醖籍可也然持禄保位被阿谀之讥以古人之迹见绳乌能胜其任乎其优游不廹如此以此见古人忠厚气象汲冢书史记燕世家所载或曰禹荐益已而以启人为吏及老而以启为不足任乎天下传之于益已而启与交党攻益夺天下谓禹名传天下于益已而实令启自取此说甚背经㫖前軰往往致疑战国策亦有是语司马贞注曰经传无闻未知所由仆尝考之其说出于汲冢书汲冢书凡七十五篇出于魏安釐王墓中其言大率与今经史相反如云夏年多殷益干启位启杀之太甲杀伊尹文王杀季歴自周受命至穆王百年非穆王夀百嵗幽王既亡有共伯和者摄行天子事非二相共和师春一篇书左传诸国卜筮师春是造书之姓名也琐语十一篇诸国卜夣妖怪相书也缴书二篇论弋射法此类不一今崇文总目有汲冢周书十卷蔡邕女贤羊祜父道先娶孔融女后娶蔡邕女孔氏生发蔡氏生承祜时发与承俱病度不能两存乃专心飬发故得济承竟病死其贤如此与古烈女何愧后阅蔡邕传无闻烈女传但载邕女为董祀妻者名琰字文姬䘮乱中为胡骑所获在胡中十二年生二子曹操痛邕无嗣遣使以金璧赎之琰不能死节更为生子谓之烈女可乎史失去取甚矣古者粮给之数古者粮给之数尝考其大略周礼廪人中嵗人食月三鬴注云六斗四升曰鬴三鬴为米一斛九斗二升三十日之食则日食米六升四合也魏李悝曰人食月一石半五人终嵗为粟九十石是一人食米五升也汉赵充国曰以一马自佗负三十日食为米二斛四斗麦八斛是一人日米八升一马日麦二斗七升也匈奴传曰计一人三百日食用粝十八斛是一人日粝六升也后汉南蛮传曰计人廪五升用米六十万斛晋顾臻曰北方夷狄对岸外御为急兵食七升两汉上下粮给之数所得大略如此仆又考之古斛甚小汉二斗七升当今五升四合所谓人食米八升者当今二升一合六分所谓人食米六升者当今一升六合所谓人食米五升者当今一升三合有半重三今言五月五日曰重五九月九日曰重九仆谓三月三日亦宜曰重三观张说文集三月三日诗暮春三月日重三此可据也曲水侍宴诗三月重三日此可据也喉脣喉吻或者谓文选沈约碑献替帷扆实掌喉脣尚书为喉舌而以为喉脣无乃好异仆谓此语承袭已乆不但约也如宋赵伯符表曰无宜复司喉脣宋文帝目送王华等曰此四贤一时之秀同掌喉脣宋孝武曲水聮句臣偃曰喉脣废职方思让裴子野曰张吏部有喉脣之任宋志平南荆曲曰多选忠义士为喉脣喉脣事如此之多且沈约所言不但此碑也于范云墓志亦曰乃作喉脣帝猷必举是知此语非独一处也仆又观崔骃尚书箴曰龙作纳言帝命惟允山甫翼周实司喉吻不但喉脣也又有喉吻之说是以胡宗愈启曰崇禁台喉吻之司首巖廊股肱之寄王建袭杜意王建诗曰人客少能留我屋客有新浆马有粟此正杜子美肯访浣花老翁无与奴白饭马青刍之意仆考杜意又出于傅休奕盘中诗曰惜马蹄归不数羊肉千斤酒百斛令君马肥麦与粟野客丛书卷十一野客丛书卷十二钦定四库全书野客丛书卷十二宋王楙撰郦生事不同史记郦生正传与朱建传尾所述郦见髙祖事不同太史公曰平原君之子与余善是以得具论之岂非以此两存之乎正传所述与今班史一同曰郦生闻沛公略地陈留其麾下骑士适里中子谓曰吾闻沛公慢而易人多大略此真吾所愿从游莫为我先若见沛公谓曰臣里中有郦生六十余长八尺人皆谓之狂生自谓我非狂生骑士曰沛公不好儒诸客冠儒冠来者辄溺之与人言常大骂未可以儒生说也郦生曰第言之骑士从容为言沛公至髙阳传舎使召郦生入谒见沛公踞牀使两女子洗足长揖不拜曰足下欲助秦攻诸侯乎且欲率诸侯破秦也沛公骂曰竖儒天下同苦秦乆矣故相率攻秦何谓助秦攻诸侯乎郦生曰必欲合义兵诛无道秦不宜倨见长者于是沛公辍洗摄衣延生上坐谢之生因云云沛公喜赐食问计安出生曰足下起纠合之衆不满万人欲径入彊秦所谓探虎口者也陈留天下之冲多积粟臣善其令请得使之令下足下即不聴足下举兵攻之臣为内应于是遣郦生行沛公引兵随之遂下陈留其正传所言如此朱建传尾则曰沛公引兵过陈留郦生踵军门上谒曰髙阳贱民郦食其窃闻沛公暴露将兵诛不义愿得口画便事使者入通沛公方洗问何如人使者曰状貌类大儒衣儒衣冠侧注沛公曰为我谢之言我方以天下为事未暇见儒人郦生叱使者曰吾髙阳酒徒非儒人也使者复入报曰客天下壮士自言髙阳酒徒沛公遽雪足延入见之生揖沛公曰足下暴衣露冠将兵讨不义而曰吾方以天下为事未暇见儒人夫足下欲就天下大功而以目皮相恐失天下之能士且度足下智勇不如吾欲就天下而不相见窃为足下失之沛公谢曰郷者闻先生之容今见先生之意矣乃延而坐之问所以取天下者郦生曰足下欲就大功不如止陈留陈留天下之冲兵之㑹地积粟数千万石守垒甚坚臣素善其令愿为足下说之不听臣请为足下杀之而下陈留沛公从之于是郦生夜见陈留令说之陈留令云云郦生夜半斩陈留令报沛公遂下陈留其说又如此由前所说则沛公倨洗见郦生由后所说则方洗见使者由前所说则谓陈留令不聴足下举兵攻之由后所说则谓臣为足下杀之其他语意详略多不同故备録之以资阅史者史记简略汉书儿寛传曰张汤为廷尉廷尉府尽用文法吏寛以儒生在其间见谓不习事不署曹除为从史之北地视畜数年还至府上畜簿㑹廷尉时有疑奏掾史莫知所为寛为言意掾史因使为奏奏成读之皆服以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之乆矣汤由是乡学以寛为奏谳掾以古法义决疑狱甚重之汉书载寛事如此之详史记但曰以试第次补廷尉史是时张汤方乡学以为奏谳掾以古法议决疑大狱而爱幸汤汤以为长者数誉之才此数句而已不见所谓在廷尉不署曹之说不见北地视畜数年之说不见还至府为汤作疑奏之说不见上疑奏即时赐可之说儿寛平生善处有此数事似此曲折皆不一见以至上问尚书开六辅渠议封禅事汉书歴载而史记皆不书何其太略也以史记而考儿寛行事不几泯没乎大抵迁史失之略如丙魏等传皆然汉狱吏不恤汉狱固酷狱吏尤不恤试摭数事周勃下廷尉吏稍侵辱之既出曰吾尝将百万军安知狱吏之贵也韩安国抵罪蒙狱吏田甲辱之安国曰死灰不复然乎甲曰然即溺之王嘉下狱狱吏稍侵辱之嘉喟然仰天叹曰幸得充备宰相不能进贤退不肖死有余责呕血而死萧望之不肯入狱仰天叹曰吾备位宰相老入狱牢茍求生活不亦鄙乎饮药而死夫以宰相大臣狱吏尚且不恤况其他乎是以路温舒上书有曰秦有十失其一尚存治狱之吏是也今治狱之吏上下相敺以刻为明深者获公名平者多后患故治狱之吏皆欲人之死是以死人之血流离于市被刑之徒比肩而立大辟之计嵗以万数此仁圣之所以伤也夫人情安则乐生痛则思死捶楚之下何求不获故囚人不胜痛则饰词以视之吏治者利其然则指道以明之上奏畏却则锻鍊而周内之盖奏当之成虽咎繇聴之犹以为死有余辜何则成鍊者衆文致之罪明也是以狱吏专为深刻残贼而亡极媮为一切故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也温舒一书深切如此使人读之不觉毛竦想秦弊之存于当时者莫此为酷观勃等所云益可验矣锻鍊周内文致其罪在汉已然况今日乎经怪二字曩嵗平江乡试有词科人为考官出䇿题用经怪二字莫知所自仆读后汉蔡邕传晋嵇康书皆用此二字又观唐人文集如刘禹钖皇甫湜书中亦多用之经常也汉书常字多作经如曰难以为经披雾睹天今用披雾睹青天事多指乐广如梁孝元诗还思逢乐广能令云雾褰骆賔王诗情披乐广天是也往往谓此语剏见于晋不知此语已先见于徐干中论曰文王畋于渭水遇太公钓召而与之言载之而归文王之识也灼然若驱云而见白日霍然如开雾而睹青天晋人盖引此语以美乐广耳曹植谢入觐表曰若披浮云而晒白日痟消二义周官疾医四时皆有疠疾春时有痟首疾郑注痟酸削也司马相如消渴则所谓消中之疾也痟首消中二疾既异而其字亦自不同后人徃徃不辨指为一疾鲜有别之者后汉李通素有消疾此正如相如渇疾也太子贤注消中之疾是已乃复引周官为证是以消中痟首为一义以至玉篇广韵之类皆以痟为消病惟礼部韵痟字下注酸痟头痛是为得之张孟押韵注酸痟头痛又渇病虽明知二疾为不同是认二字为一体矣公门有公田文曰将门必有将相门必有相其言起此后曹植疏亦曰相门有相将门有将南北史引处甚多李彪曰谚曰相门有相将门有将此皆兼二者言也独引一句者如梁武帝曰暕可谓相门有相矣宋武帝谓王镇恶曰可谓将门有将是皆祖田文之语尔而续释常谈独推王训王镇恶二事以证将门有将相门有相之所自是又未知田文曹植之所说也晋王沈又有公门有公卿门有卿之语王延扣冰晋王延事母甚孝夏则扇枕冬则温被母尝盛冬求生鱼延求而不获扣冰而哭忽有一鱼踊出冰上取以进母史臣曰王延扣冰而召鳞扇席而驱暑虽黄香孟宗抑为伦辈仆谓不若易孟宗为王祥尤为切当为母而致冰鲜王氏有二人前有祥后有延江淹儗古遯斋闲览云文选有江淹儗汤惠休诗曰日暮碧云合佳人殊未来今人遂用为休上人诗故事仆谓此误自唐已然不但今也如韦庄诗曰千斛明珠量不尽惠休虚作碧云词许浑送僧南归诗曰碧云千里暮愁合白雪一声秋思长曰汤师不可问江上碧云深权徳舆赠惠上人诗曰支郎有佳思新句凌碧云孟郊送清逺上人诗曰诗夸碧云句道证青莲心张祜赠髙闲上人诗曰道心黄檗老诗思碧云秋雪窦诗曰碧云流水是诗家曰汤惠休词岂易闻暮风吹断碧谿云此等语皆以为汤诗用惟韦苏州赠皎上人诗曰愿以碧云思方君怨别词似不失本意吴曽漫録但引乐天与唐上人对答二诗为证岂止此耶王介诗王介出守湖州尝有诗曰吴兴太守美如何太守从来恶祝鮀生若不为上柱国死时犹合替阎罗后两句事见北史韩擒虎传擒虎曰生为上柱国死为阎罗王亦足矣夫子称祝鮀之佞盖美其有材耳谓衞灵公不亡者以有祝鮀等之故左氏传亦谓祝鮀排难解纷贤者也介以谄媚者为祝鮀是狃于流俗之见观晋王沉为豫州刺史下敎曰达幽显之贤去祝鮀之佞北史曰羣犬吠新客佞僮排疎賔望卫惋祝鮀眄楚悼灵均知此说久矣不知佞有二义有才佞之佞有谄佞之佞药栏李济翁资暇集曰园庭中药栏栏即药药即栏犹言围援非花药之栏汉宣帝纪池药未御幸者假与贫民汉书阑入宫禁率多作草下阑则药栏尤分明也有误者以藤架蔬圃作对仆谓此说固是然考汉宣帝纪池籞未御幸者假与贫民非药字又观古人诗如梁庾肩吾曰向岭分花径随堦转药栏唐李商隐曰水精眠梦是何人栏药日髙红髲王维曰药栏花径衡门里又曰新作药栏成杜子美曰乘兴还来㸔药栏许浑曰竹院昼㸔笱药栏春卖花又曰栏围红药盛张籍曰借宅常欣事药栏多作花药之栏用也近见苕谿渔隐亦引籞为证如律令资暇集曰符祝之类末句急急如律令者人以为如饮酒之律令速去不得迟也一说谓汉朝每行下文书皆云如律令言非律令文书行下当亦如律令故符祝有如律令之言按律令之令读如零律令是雷边捷鬼此鬼善走与雷相疾故曰如律令仆谓雷边捷鬼之说出于近世杂书西汉未之闻也汉人谓如律令者戒其如律令之施行速耳岂知所谓捷鬼耶此语近于巫史不经之甚宋时有文书如千里驿行之语正汉人如律令之意也开八袠以十年为一袠其说见白乐天集中诗曰年开第七袠指屈几多人是时六十三元日诗也又曰行开第八袠可谓尽天年注曰时俗谓七十以上为开第八袠盖以十年为一袠尔近时寿圣皇太后庆八十而庙堂有辞免恩例札子曰昌运协千龄之㑹东朝开八袠之期又曰庆闱开八袠之算三世奉万年之觞盍改开为登字古人引用经子语古人有引用经子语不纯用其言往往随意増减间亦有害理处如范曰孔子称贫而无谄富而无骄未若贫而乐道富而好礼者也范升曰孔子云博学约之弗畔矣夫贾逵曰孔子称于礼让为国于从政乎何有阎缵曰孟轲云孤臣孽子操心也危虑患也深故多善功崔元亮曰孟轲云衆人皆曰杀之未可也卿大夫皆曰杀之未可也天下皆曰杀之然后察之乃寘于法此等语虽不无损益然不甚碍理如刘向曰帝舜戒伯禹毋若丹朱傲袁着曰舜禹相戒毋若丹朱按今尚书此语乃禹戒舜非舜戒禹谓之相戒亦非如此等语似于当来之意未安也或者谓范举孔子称贫而乐道富而好礼恐论语中脱一道字仆考前汉引此语初无道字而礼记坊记则曰贫而好乐富而好礼诛全甲汉书载霍去病过焉支山千有余里合短兵鏖臯兰下杀折兰王斩卢侯王锐悍者诛全甲获丑执浑邪王子师古注全甲谓军中之甲不䘮失也史记载此大略相同但于短兵下无鏖臯兰下一句于斩卢侯王下却言诛全甲执浑邪王子徐广注诛全甲一作诛金甲此三字较之汉书所言甚失文理疑史记之文传流之误后人不考因其误而为之注耳称翁姑为官家吴人称翁为官称姑为家钱氏纳土盖尝奏过谓其土俗方言观范临刑其妻骂曰君不为百嵗阿家其母云云妻曰阿家莫忆袁君正父疾不眠专侍左右家人劝令暂卧答曰官既未差眠亦不安二事正在南史知吴人之语为不诬也男人傅粉世说载何晏洁白魏帝疑其𫝊粉以汤饼试之其拭愈白知其非傅粉也仆考魏略晏自喜动静粉白不去手则知晏尝傅粉矣前汉佞幸传籍孺闳孺傅脂粉以婉媚幸上此不足道也东汉李固传章曰大行在殡路人掩涕固独胡粉饰貌搔头弄姿槃旋偃仰从容冶歩略无惨怛之心颜氏家训谓梁朝子弟无不熏衣剃面傅粉施朱以此知古者男子多传粉者二公待宦官后汉中常侍张逊权倾天下逊父死归𦵏颍川一郡毕至名士无往者逊甚耻之陈寔于是独往弔焉后诛党人逊感寔故多所全宥秦少游论谓当时士风病乎太清此寔之和所以为贵也㫖哉斯言仆观本朝张茂则虽宦官之贤者也元祐间尝请诸名公啜茶观画诸公皆往惟伊川先生不往辞曰某素不识画亦不喜茶伊川所谓正与太丘反经而合道者非有卓然之识乌能及此卧雪二安録异传载汉大雪洛阳令行至袁安门无路入谓安已死令人除雪入戸见安僵卧于牀又先贤行状载胡定字元安时雪满其室县令遣掾排雪问定已絶谷妻子皆僵二事甚相类皆雪中髙卧皆县令来抚问元安袁安名字又相协安得不认为一事耶因思天下有一事闗两处者何可胜数如沈瘦事前有约后有昭略望尘之潘前有党后有岳书红叶之郑前有䖍后有谷致冰鲜之王前有祥后有延灰钉事刘锴注李商隐樊南集有代王茂元檄云䘮贝跻陵飞走之期既絶投戈散地灰钉之望斯穷恨不知灰钉事前辈谓杜笃赋燔康居灰珍竒椎鸣镝钉鹿蠡商隠彫篆如此仆谓此二字出于南史陈髙祖纪九钖策曰玉斧将挥金钲且戒妖酋震慑遽请灰钉商隐用此耳后见艺苑雌黄亦引此辨与仆暗合聨合古人句仆尝用古人全句合为一聨曰笼中翦羽仰看百鸟之翔侧畔沉舟坐阅千帆之过自以为工近观漫録谓任忠厚有投时相启正有此一聨但改侧字为岸字耳其暗合有如此者但漫録不言所以不知上句乃韩退之诗下句乃刘梦得诗韩曰翦翎送笼中使看百鸟翔刘曰沉舟侧畔千帆过病树前头万木春野客丛书卷十二野客丛书卷十三钦定四库全书野客丛书卷十三宋王楙撰解经恶穿凿韩退之谓论语子在回何敢死死本先字仆观北史李虎拜迎魏帝帝曰朕以卿为死矣曰子在回何敢死乃知死字刘原父谓尚书愿而恭恭疑泰字盖愿而加恭则愈拘而不和矣岂济其不及哉仆观南史顾愿字子恭虞愿字士恭则知恭字盖古也郭次象谓孟子少则慕父母知好色则慕少艾少当读如多少之少谓人既知好色则慕父母之心少艾艾言息也如耆艾之艾此说亦佳然观离骚竦长劒兮拥幼艾战国策不以予工乃与幼艾注引孟子慕少艾之语又齐王有七孺子注云孺子谓幼艾美女也又知以少艾为幼美自古已然矣后世解经有极佳处然观史传所引又往往不然似此甚多不可殚举仆旧从老先生授论语十室之邑必有忠信如丘者焉不如丘之好学也以谓孔子每事谦逊不应自谓人不如我好学只移焉字下一㸃于焉字上以焉字作烟字读文意敻别然观北史引此语则曰如丘者焉因知后学之解圣经正不必用意过当为穿凿之说无悖于圣人经㫖斯可矣晋王氏数派晋王氏最盛然数派非一族也仆不暇尽数姑择其显然者疏之浑济坦之蒙脩之属皆太原之裔后汉隐士霸之后也祥览敦导羲献之流皆瑯琊之裔前汉御史大夫吉之后也浑戎衍澄亦瑯琊裔祥览别派也肃恂䖍恺兰陵人后汉良之后也仪阳城人魏脩之后也濬彝矩畅𢎞农人晋王氏无虑十余派惟瑯琊之派最盛王导之孙珣珉谧穆十三子仕宋大显而庆流蕃衍至隋及唐有琳者仕则天时有玙有抟者亦相继为时显人皆导之适派也见于史传者班班可考善乎李翰作凤阁王侍郎传论赞序曰太子晋之后有错为魏将翦为秦将自秦至汉有吉有骏自汉至晋有祥有览其正绪也则悦洽珣珉其旁支也则浑戎衍经此说正得其源流仆衰绪出自太原自晋避地徙于闽中按家谱十世祖讳棨仕唐为水部郎中见闽川名士传七世祖讳仁僓闽王审知辟为大理评事不就避于刹头乡里服其节义至今称刹头王家焉二书一意韩退之上于襄阳书曰士之能享大名显当世者莫不有先逹之士负天下之望者为之前士之能垂休光照后世者亦莫不有后进之士负天下之望者为之后莫为之前虽美而不彰莫为之后虽盛而不传是二人者未始不相须也然而千百载乃一遇焉岂上之人无可援下之人无可推与何其相须之殷而相遇之疎也其故在下之人负其能不肯谄其上上之人负其位不肯顾其下故髙才多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言乆矣未尝敢闻于人侧闻合下抱不世出之才云云皇甫湜上江西李大夫书曰居蓬衣白之士所以勤身苦心矻矻皇皇出其家辞其亲甘穷饥而乐离别者岂有贰事哉笃守道而求知也有位之人所以休声茂功铄光保大不絶勲而穷名者亦无异术焉乐育材而得人也人无所知虽贤如仲尼穷死而道屯况其下者乎未得其人虽圣如唐尧水不抑而凶未去况其下者乎故上之于人下之求知相须若此之急而相得若此之难者何也盖以在位者居髙而聴深在下者行卑而迹贱其事势不同出处相悬故也况乎上之人负其位不肯求下之人负其才不肯屈此其所以相须若此之急相得若此之难也湜自学圣人之道诵之于口铭之于心徒恨今之人待士之分以虚华而今之士望人之分以豪末上下相鼓波流相翻是以役役栖栖独郁郁而无语窃以合下以周召之才云云二书皆用此意陈遵投辖大抵观史当逆其意不可泥其文如陈遵传云遵每大饮酒賔客满堂輙闭门取客车辖投井中虽有急终不得去如传所云则遵闭门投辖率以为常何其不近人情如此每闭门不放客出可也何至每以其辖投井中耶盖投辖事一时偶然耳非谓其常如是也遵间尝因醉中留客不住遂取客车辖投于井中史家纪此一事以见遵平时好留客如此后人不考其意遂谓常取人车辖投井中如李方叔诗可笑陈孟公好客常投辖何不晓事如此阿买晋宋人多称阿如云阿戎阿连之类或者谓此语起于曹操称阿瞒仆谓不然观汉武帝唿陈后为阿娇知此语尚矣设谓此妇人之称则间以男子者如汉殽阬碑隂有阿奉阿买阿兴等名韩退之诗阿买不识字知阿买之语有自士君子立论之难甚哉士君子立论之难也东坡曰取之以仁义守之以仁义者周取之以诈力守之以诈力者秦以秦之所以取取之以周之所以守守之者汉也仆谓汉取天下虽不无诈力何尝不以仁义汉守天下虽不无仁义何尝不以诈力宣帝尝曰我家自有制度本以霸王道杂之此语甚当似不若曰杂秦周之所以取者取之杂秦周之所以守者守之者汉也温公曰才徳兼全谓之圣人才徳兼亡谓之愚人徳胜才为君子才胜徳为小人仆谓圣人道化之妙应变无方者也岂可以才徳论耶才徳兼全固虽天然资禀甚髙者能之然在圣人似不当以是论何者要有所局也孟子曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神斯可谓善论圣人矣仆晩进寡陋不足以窥前辈藩篱之万一鄙见如此未知是否美事不两全腰纒十万贯骑鹤上扬州天下美事安有兼得之理夏侯嘉正喜丹灶又欲为知制诰尝曰使我得水银银半两知制诰三日平生足矣二愿竟不遂而卒白乐天弃冠冕而归锻炼丹灶未成除书已到世事相妨每每如此盖造化之工不容兼取既欲为官又欲为仙安有是理耶夷亭之谶仆自幼尝闻乡中长老言潮至夷亭出状元不晓所谓己亥庚子连嵗大旱咸卤之水果至崑山境上所谓夷亭末地是时黄由魁天下次举乡中又籍籍言潮水至夷亭未以为信也甲辰嵗卫泾又魁天下苏之为州自本朝开国以来未有占大魁者而连举预焉甚为乡中伟观仆尝作启贺卫魁一聨有曰谓夷亭两见潮水君其应吉谶而登大魁而姑苏连出异人我欲作雅歌而纪盛事盖实録也书词轻重无垢先生为郎曹日唯室先生通书则曰子韶郎中老兄及入西清书词之礼顿加称官而不称字门人疑之或以问唯室曰今为天子从臣不比向来当还其礼岂以故旧之私废之时人以为识体仆伯祖公达与许右丞少伊有笔研之旧洎许入政府伯祖犹为士人书问往来不废俱以字称或谓伯祖许公隆贵毋称其字伯祖曰不然故旧之义安可以穷逹异之哉然伯祖字之而许亦不以为嫌人嘉伯祖之不屈服许公之有量新莽威斗避暑録载韩玉汝家有王莽铜枓状如勺以今尺度之长一尺三寸其柄有铭曰大官乗舆十湅铜枓重三斤九两新始建国天凤上戊六年十二月工遵造史臣闳掾臣岑掌旁丞臣𢎞令臣栩第二十六枓食器其文如此又观隶释载新莽候钲铭候钲重五十来斤新始建国地皇上戊二年古工二晦造啬夫放守史凡掾太守左丞守令嘉掌共上大夫省其文意亦如此二铭甚相类仆考新莽传建国八年改天凤天凤六年改地皇莽自以土行故以戊子代甲子为六旬之首冠用戊子为元日是以每年有上戊之文又按天凤四年八月莽亲之南郊铸作威斗威斗以五石铜为之若北斗长二尺五寸欲以厌胜衆兵既毕令司命负之莽出在前入在御旁其用如此后劾孔仁亦曰右杖威节左负威斗玉汝家所藏铜斗正此物也观制度亦相似第尺寸差殊耳前后所制固自不同又观南史有人开𤣥武湖于古冢上得一铜斗有柄文帝以访朝士何承天谓此亡新威斗莽三公亡者赐之一在冢外一在冢内时三公居江左者惟甄邯必邯之墓俄启冢又得一斗复有石铭大司徒甄邯之墓人皆服其博识又知当时威斗有以赐大臣者如此候钲无所考据然不观候钲铭无以验铜枓为真新始物也候钲铭云重五十来斤来字上加一㸃是桼字古人七字有如此借用者因知北齐文宣以七为桼而诛弟上党王涣其指亦有自汉人居䘮汉人居䘮率多以日易月罕有终三年之制者其制自文帝始文帝遗诏令臣子勿乆䘮已𦵏则除自后因而弗改习以成俗故翟方进为相后母终既𦵏三十六日除服起视事以为身备汉相不敢踰国家之制然当时亦知终三年䘮为尽礼如原渉行父䘮三年显名天下河间惠王行母䘮三年诏书褒称以为宗室仪表薛宣后母死其弟脩去官持三年䘮而宣不然遂以不孝免又汉碑中有居䘮二交菲五五者则以为美谈如李翊费凤之徒以为至孝铭为考忧释绋公义卓休其见推往往如此则知当时丁父母忧持三年䘮者鲜矣不特不能持三年䘮且居忧而迁除者有之如鲁峻居母忧自乞拜议郎是也汉人居䘮大率可见夺情废礼往往行之而安其薄甚矣然又有过于厚者如髙阳令杨着遭从兄忧而去官度尚遭从父忧而解秩又有为其师服斩䘮三年而不释者礼之过不及如此汉人下语邹阳曰髙皇帝收敝民之倦谷永曰陛下当盛壮之隆太史公年表杨恽皆曰当盛汉之隆班固曰髙帝行寛仁之厚杜延年曰晋献被纳谤之谗申生蒙无罪之辜枚乗曰马方骇鼓而惊东方朔曰赐清燕之闲汉人文章有如此下语者似觉意叠要不害于理近时有直学士院制诰中用龙光之宠之语而上不喜以谓意重惜当时无以此言奏之客有言上语者踌躇乆之谓宠字难改仆谓求便于时作龙光之渥为穏帖也仆又考之龙光二字六经中别无出处惟诗有之据诗为龙乃宠字借宠为龙耳然汉人碑刻以龙光对言鹤鸣是又以为龙凤之龙矣弟姪献言兄弟之子犹子也古人视姪以父道曰叔父曰大人而事叔亦以子礼叔姪之分与父子同是以后世赠言不敢施于叔父者正惧其僭也仆谓古人叔姪之分虽有间而事有可告则不可得而隐古人叔姪之间自有相与之至情初不以尊卑为间者仆观爰盎为吴相临行辞其兄子种种谓盎曰吴王骄日乆国多姦今君欲刻治彼不上书告君则利劒刺君矣南方卑湿君能日饮亡何说王毋反而已如此则幸得脱观此数语断断乎治吴之药石也种为此言不以为嫌盎受其说不以为罪盎用种计迄善于吴此正姪规叔之一例也唐人如沈亚之欧阳詹权徳舆之徒皆有送叔序岂非祖此意乎芮城府君为御史将行谓文中子曰何以赠我子曰清而无介直而无执此又弟献言之一例也如柳子厚等亦有送兄序㳺士持书干谒今游士持朝士书走江淮谒州郡往往视书之轻重而次第之此风其来尚矣仆观沈亚之集有与路鄜州一书其间言某自某方来以某执事书视书为之轻重书多者馆善宇饱善味书之次者又次之其有无因而至者虽辩智过人犹以为狂即与偶然之辈徼幸之徒退栖陋室与百姓杂处饭恶味且是谒合下者不独尽穷饿求粟帛者亦有抱其才智求臧否于合下合一贯以礼而以书不书为轻重窃恐天下之士其来合下门者皆争赍书为粮受合下之惠而皆曰某官之书而礼我何有愧于合下不惟不愧且将愤怨合下劳费以无益观亚之所言可以见当时游谒之士王勃等语王勃云落霞与孤鹜齐飞秋水共长天一色当时以为工仆观骆賔王集亦曰断云将野鹤俱飞竹响共雨声相乱曰金飈将玉露俱清柳黛与荷缃渐歇曰缁衣将素履同归廊庙与江湖齐致此类不一则知当时文人皆为此等语且勃此语不独见于滕王阁序如山亭记亦曰长江与斜汉争流白云将红尘并落欧公集古録载徳州长夀寺碑与西清诗话如此等语不一仆因观文选及晋宋间集如刘孝标王仲寳陆士衡任彦昇沈休文江文通之流往往多有此语信知唐人句格皆有自也李商隐曰青天与白水环流红日共长安俱逺陈子昻曰残霞将落日交晖逺树与孤烟共色曰新交与旧识俱懽林壑共烟霞对赏二史下即字班马二史下即字曰所治即上意所欲辠予监吏深刻者即上意所欲释予监吏轻平者即豪必舞文巧诋即下户羸弱虽文致法往往释之曰其在朝君语及之即危言不及之即危行曰国有道即顺命无道即冲命曰今单于即能前天子自将兵讨即不能亟南面而臣于汉曰言无男即喜言汉廷治有男即怒曰温舒善事有势者即无势视之如奴曰今能入关破秦甚善即不能诸侯虏吾属而东曰即有缓急真可将兵曰即无事当穷究曰汉即来我即发曰即上云云大王即有周召之名似此言甚多即之为言就也亦当时史文之语助耳丈人今人唿丈人为泰山或者谓泰山有丈人峯故云据杂俎载唐明皇东封以张说为封禅使及已三公以下皆转一品说以壻郑镒官九品因说迁五品𤣥宗怪而问之镒不能对黄番绰对曰泰山之力也与前说不同后山送外舅诗丈人东南英注谓丈人字俗以为妇翁之称然字则逺矣其言虽如此而不考所自仆观三国志裴松之注献帝舅车骑将军董句下谓古无丈人之名故谓之舅按裴松之宋元嘉时人唿妇翁为丈人已见此时晋官品占田晋平吴之后制官品占田之法第一品占五十顷第二品四十五顷第三品四十顷第四品三十五顷第五品三十顷第六品二十五顷第七品二十顷第八品十五顷第九品十顷而又各以品之髙卑䕃其亲属多者及九族少者三世国朝近制官品限田多寡之格其与晋同而较之旧制已减半矣野客丛书卷十三野客丛书卷十四钦定四库全书野客丛书卷十四宋王楙撰王珪母妻识见新唐书载王珪始隐居时与房杜善母李尝曰儿必贵然未知所与㳺者何如人试与偕来㑹𤣥龄等过其家李闚大惊敕具酒食尽欢终日喜曰二客公辅才汝贵不疑杜子美送重表姪王砅诗曰我之曽老姑尔之髙祖母尔祖未显时归为尚书妇隋朝大业末房杜俱交友长者来在门荒年自餬口家贫无供给客位但箕帚俄顷羞颇珍寂寥人散后入怪鬓髪空吁嗟为之乆自陈剪髻鬟鬻市充桮酒上云天下乱宜与英俊厚向窃窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊户牖及乎贞观初尚书践台斗夫人常肩舆上殿称万夀六宫师柔顺法则化妃后至尊均嫂叔盛事传不朽杜诗所载如是之详观诗言房杜来沽酒留饮之意似与传文同然此是珪妻杜氏非闗母李氏事前辈往往疑之终莫能辨或以为传误仆谓观者正不必深泥要当兼考于理为得傅言母李而诗言妻杜有以知妇姑皆贤其髙识逺见甚非常人所能及者母见房杜则谓二客公辅才汝贵不疑妻见太宗则谓子等成大名皆因此人手其事甚异诗传互相发明皆可为据也赵次公曰虬髯十八九谓太宗又曰有虬髯公传仆谓引虬髯公传误矣此非太宗乃李靖所遇之人张三郎者所谓虬髯公者亦伟人见隋室不靖亦欲规图基业太宗既出见其英武为不可及于是过海自立为扶余国王其事甚明见太平广记此事甚与陈希夷返华隂山意同贾岛事衆说不同新唐书载贾岛初为浮屠名无本来东都时洛阳令禁僧午后不得出岛为诗自伤韩愈怜之因教其为文遂去浮屠举进士当其苦吟虽值公卿贵人皆不之觉一日见京兆尹跨驴不避诘之乆乃得释累举不中第文宗时坐飞谤贬长江簿唐遗史载贾岛初赴举在京一日在驴上得句云云引手作推敲之势时韩退之为京兆尹车骑方出岛不觉行至第三节左右拥至尹前岛具道所得诗句退之遂竝辔归为布衣交后累举不第乃为僧号无本居法干寺一日宣宗微行至寺闻钟楼上有吟声遂登楼于岛案上取诗卷览之岛攘臂夺之曰郎君何㑹此耶宣宗既去岛知亟谢罪乃除遂州长江簿后迁晋州司仓卒故程锜以诗悼之有骑驴冲大尹夺卷忤宣宗之句摭言又载贾岛太和中甞跨驴张盖横截天街时秋风正厉黄叶可埽岛吟曰落叶满长安求一聨不可得不知身之所从因冲京兆尹刘栖楚节被系一夕释之又尝遇武宗于定水精舎岛尤肆慢武宗讶之初曰令与一官授长江簿至晋州司仓卒三者所载异同如此新书谓先为浮屠后举进士遗史谓后因不第乃为僧得僧敲月下门之句冲京尹韩退之节摭言谓聨落叶满长安之句冲京尹刘栖楚节新书谓文宗时坐飞谤贬长江簿遗史谓夺诗卷忤宣宗除长江簿摭言又谓肆慢武宗云云其纷纷之论不同如是不可晓仆观集中载大中八年赐岛为长江簿墨制九十四字若是则岛出仕于宣宗之时似合遗史之说矣考苏绛所撰墓志则曰罹飞谤责授长江簿三年秩满迁晋州司仓㑹昌癸亥嵗终于郡官舎殁未浃旬又转当州司戸于我何有此正与传文所载同要当以此为正岛死于武宗之世不应至宣宗之时方仕墨制疑后人所儗以附会遗史之说不然则太和误为大中亦未可知文帝轻信文帝虽天资仁厚然失于轻信赏罚之命往往出于一时而不加细审所以当时之人卒能救止不至丽于有过之地季布为河东守人或言其贤则召以为御史大夫又或言其使酒则罢归故郡贾谊通诸家之书廷尉言其能则召以为博士绛灌言其擅权则弃之长沙周勃以大臣之重或者言其反则下廷尉太后言其不反则赦出之太仓令或者言其过遽下腐刑缇萦言妾父亷平则恕之孟舒魏尚守云中皆有能称稍有所闻则下吏削爵一闻田叔冯唐之言遂复其故职至于以口钝而责上林尉以辩给而迁啬夫以犯跸而欲致其死以盗环而欲致之族是皆出于一时之喜怒而赖张廷尉之救止也文帝轻于赏刑往往如此正是其轻信之过向非有以救之能无损于文帝之仁乎汉人多引逸经汉人多引逸经之词汉武元朔诏曰九变复贯知言之选元鼎诏曰诗云四牡翼翼㠯征不服杨终曰诗云皎皎练丝在所染之张衡曰立功立事式昭徳音注逸诗曰祈招之愔愔式昭徳音引逸诗者如此鼌错赞书曰毋为权首将受其咎王商传周书曰以左道事君者诛师古注逸书之词萧何传周书曰天予不取反受其咎律厯志书曰先其算命萧望之传书曰戎狄荒服陈汤传周书曰记人之功忘人之过主父偃传周书曰安危在出令存亡在所用师古注此周书者本尚书之余引逸书者如此取亭馆名东坡见人读晋书问其间得几亭名范石湖亦尝与立之伯父言凡亭馆名须于前代文籍中取本朝文籍要未为古似不宜取仆谓借如本朝欧公荆公蘓黄诸公以其名重就其诗句取之犹未为过近时稍有诗声遂採以为扁牓甚无谓也大抵名不可过实与其浮夸不若少贬以温公学术而园曰独乐堂曰读书初未尝夸耀今人率求美名以饰其处不顾己之所安如悬车扁曰见一是也时人好夸不止一端如名宠婢如书桃符皆然桃符书惟天佑于一徳八荒开夀域此等语不知常人何以当之仆叔祖尝以桃符丐唯室先生书先生书曰但愿儿孙勤笔墨不妨老子自婆娑此语甚得体金条脱事南部新书载大中间上赋诗有金歩揺未能对令温飞卿续之飞卿以玉条脱应之宣宗令以甲科处之为令狐绹所沮除方城尉绹尝问其事于飞卿曰出南华真经非僻书也冀相公燮理之暇时宜览古绹甚怒后飞卿诗有悔读南华第二篇之句北梦𤨏言谓南华真经无玉条脱事不知当时何所据也仆谓真诰玉条脱事正在第一篇中谓华阳第一篇可也岂南华第二篇耶然考飞卿集有题李羽故里一诗尾句曰终知此恨销难尽孤负华阳第一篇无悔读南华第二篇之句得非别诗乎此事数处所载率有异同卢氏新记又曰唐文宗一日问宰臣古诗轻衫衬条脱条脱是何物宰臣未对上曰即今之腕钏安妃有金条脱是臂饰也北梦𤨏言又谓宣宗尝以金歩摇未能对求进士对之温庭筠以玉条脱续之帝赏焉宣宗爱唱菩萨蛮词丞相令狐绹假其修撰宻进之戒令勿泄而遽告于人由是疎之温亦有言中书堂内坐将军讥相国无学也宣宗㣲行遇于逆旅温不识帝诘之曰公非长史乎曰非也谪为方城尉流落至死摭言又谓庭筠与执政有恶奏其搅扰塲屋黜为方城尉说者不一如此杜荀鹤罗隐诗唐人诗句中用俗语者惟杜荀鹤罗隐为多杜荀鹤诗如曰秪恐为僧僧不了为僧得了尽输僧曰乍可百年无称意难敎一日不吟诗曰啼得血流无用处不如缄口过残春曰举世尽从愁里老谁人肯向死前闲曰世间多少能言客谁是无愁打睡人曰逢人不说人间事便是人间无事人曰莫道无金空有夀有金无夀欲何如罗隐诗如曰西施若解亡人国越国亡来又是谁曰今宵有酒今宵醉明日愁来明日愁曰能消造化几多力不受阳和一㸃恩曰只知事逐眼前去不觉老从头上来曰时来天地皆同力运去英雄不自由曰採得百花成蜜后不知辛苦为谁甜曰明年更有新条在绕乱春风卒未休今人多引此语往往不知谁作古文尚书遯斋闲览曰春秋襄公五年楚杀令尹子辛君子谓楚共王于是乎不刑因举虞书成允成功为证又哀公十八年巴人伐楚传引官占惟先蔽志昆命于元龟此皆大禹谟之文杜预注曰逸书也是未尝读古文尚书耳仆谓当是之时古文尚书未出而预之所引非今之本是以不同如国语引泰誓曰民之所欲天必从之汤誓曰余一人有辠无以万夫韦昭注皆曰今书无此文其散亡乎又引闗石和钧王府则有衆非元后何戴后非衆无与守邦民可近不可下如此等语甚多韦昭皆注以为逸书按今尚书数处本文具存初未尝散失也非特国语为然又如礼记引君陈此谋此猷惟我后之徳泰誓予克受惟朕文考无罪郑氏注亦以为无此文不知此文元在杜预之见正与韦昭郑𤣥同皆以本文为逸词非不读古文尚书盖古文尚书未行于时故尔且预所见不独是也如戒之用休董之用威与其杀不辜宁失不经慎始敬终终以不困臯陶迈种徳念兹在兹圣有谟训明征定保如此等语预皆注为逸书又如穆叔举泰誓民之所欲天必从之预注谓今尚书无此文诸儒疑之按诸语具存今尚书中圣有谟训作圣有谟勲注谓圣哲有谋功者此一字与今不同金叵罗漫録曰东坡诗归来笛声满山谷明月正照金叵罗案北史祖珽盗神武金叵罗盖酒器也韩子苍诗亦曰劝我春风金叵罗仆谓金叵罗入诗中用已见李太白矣不但苏韩二公也虽知金叵罗为酒器然观祖珽盗金叵罗置髻上髻上岂可以置酒器乎黄朝英亦有是疑奚斯颂鲁颜师古作正俗引鲁颂云新庙奕奕奚斯所作言奚斯造此庙而王延夀灵光殿赋不当云奚斯颂僖此说是矣不知其失不自延夀始自班固始也观两都赋序曰臯陶歌虞奚斯颂鲁知此语旧矣案鲁颂子夏序曰僖公能遵伯禽之法季孙行父请命于周而史克作颂閟宫卒章曰新庙奕奕奚斯所作毛苌注曰大夫公子奚斯者作是庙也郑笺曰奚斯者敎䕶属功课章程也知史克作颂奚斯作庙矣班固乃以鲁颂为奚斯所作岂非误耶贾氏羣经音辨谓班氏将见前世传诗学者或有异说与仆观李善文选注曰韩诗鲁颂新庙奕奕奚斯所作薛君曰奚斯鲁公子也言其新庙奕奕然盛是诗公子奚斯所作乃知此语有自宋鲍照河清颂亦曰藻被歌颂则奚斯之徒衆口铄金屈原九章曰故衆口其铄金兮初若是而逢殆补引邹阳衆口铄金积毁销骨之语在后岂应引证不知在楚人之前尝有此语矣观邓析子曰古人有言衆口铄金三人成虎邓析春秋鲁定公时人邓谓古人有言则此语又见于邓之先矣补引汉人语是未见邓析子书耳且在邹阳之前张仪亦尝有此语其后李善注文选邹阳语引国语伶州鸠衆心成城衆口铄金要未为广论衡曰衆口铄金者在五行二曰火五事二曰言言与火直故云樱桃无香渔隐曰退之樱桃诗曰香随翠笼擎初重色映银盘泻未停樱桃无香退之言香亦是语病仆谓凡丽于土而被雨露之发育者皆有香香者气也谓草无香则曰风吹花草香谓竹无香则曰风吹细细香岂可谓樱桃无香哉渔隐不参物理但谓芬馥者为香而不知物之触于鼻观者非香而何天开圗画记胡应期作真州天开圗画楼记曰公试为我矫首而望江都宅其东牙樯锦缆还有隋炀帝之遗蹟可鉴乎瓜歩控其西金戈铁马还有魏太武退师之故道可袭乎南则建业孙仲谋拔刀斫案之怒今尚可激乎北则临淮南霁云抽矢射浮屠之恨今尚可偿乎此意出于汪彦章京口月观记米南宫壮观亭记月观记曰尝与子四顾而望之其东曰海门鸱夷子皮之所从遯也其西曰瓜歩魏太武之所尝至也若其北广陵则谢太傅之所筑埭而居也江中之流则祖豫州之所击节而誓也壮观亭记曰尝试与客指天末之叠巘望林表之平陆曰此吴蜀之所争也此六朝之所都也此曹孟徳刘𤣥徳之所摧败奔北而陆逊周瑜之所得志而长驱也此梁武之所不能有而侯景之所陆梁而睢盱也此孙皓陈叔寳穷侈极丽惟日不足而今日之荒墟也渔隐谓东坡超然台记其略云南望马耳常山出没隐见若近若逺庻几有隐君子乎其东则卢山秦人卢敖之所从遯也西望穆陵隐然如城郭师尚父齐威公之遗烈犹有存者北俯潍水慨然太息思淮隂之功而弔其不终此语本祖习凿齿书意其后月观记等从而效之习书曰吾来襄阳从北门入西望隆中想卧龙之吟东眺白沙思凤雏之声北临樊墟存邓老之髙南眷城邑懐羊公之风端午容斋随笔曰唐𤣥宗以八月五日为千秋节张说上大衍厯序云谨以开元十六年八月端午献之唐类表有宋璟请八月五日为千秋节表云月惟仲秋日在端午然则凡月之五日皆可称端午也仆观续世说齐映为江西观察使因徳宗诞日端午为银缾髙八尺以献是亦有端午之说承准字今吏文用承准字合书准说者谓因冦公当国人避其讳遂去十字只书准仆考魏晋石本吏文多书此承准字又观秦汉间书与夫隶刻平准多作准知此体古矣干禄书广韵注谓准俗准字既古有是体不可谓俗书要皆通用石林燕语言京师旧有平准务自汉以来有是名蔡鲁公为相以其父名准改为平货务仆谓平准字自古以来更革不一观宋书平准令避顺帝讳改曰染署其他言准字处所避可知徐忻诗西清诗话徐忻作诗有唐人风气有诗曰劒去池空一水寒游人到此凭阑干年来是事消磨尽只有青山好静看仆记得一杂说谓一妇人能诗举其一絶末聨云年来万事灰人意只有看山眼不枯语工于徐野客丛书卷十四野客丛书卷十五钦定四库全书野客丛书卷十五宋王楙撰富公奉使语漫録曰东坡撰富郑公神道碑载公奉使语曰北朝与中国通好则人主专其利而臣下无所获若用兵则利归臣下而人主任其旤故北朝诸臣争劝用兵者此皆其身谋非国计也予按唐郑元璹谓颉利曰汉与突厥风俗各异汉得突厥既不能臣突厥得汉复何所用且抄掠皆入将士在可汗一无所得不如和好国家必有重赉币帛皆入可汗坐受利益颉利纳其言乃知郑公之言出于元璹仆谓东坡固尝言之矣郑公此言正祖严安论狥西南夷之议漫録未之闻耶自严安为是说后三国志陆抗亦尝用此意諌吴主矣时师旅仍动百姓疲敝抗疏曰诸将狥名穷兵黩武动费万计士卒彫瘁冦不为衰我已大病矣今争帝王之资昧十百之利此人臣之姦便非国家之良䇿也元璹又祖其意晋顾雍所言亦是此意非特抗也逍遥谿愚谿王建逍遥谿亭诗曰逍遥公在此徘徊帝改谿名起石台车马到春常借问子孙因选暂归来稀疎野竹人移折零落蕉花雨打开无主青山何所直卖供官税不如灰刘禹钖伤愚谿诗序曰柳子厚殁三年有僧来告曰愚谿无复曩时矣悲不自胜遂为七言以寄恨曰草圣数行留壊壁木奴千树属邻家惟见里门通德牓残阳寂寞出樵车仆观二诗深有感焉当逍遥公隆盛之日太官载酒奉常抱乐銮舆翟袆增贲泉谷见夸于诸公者不一韦公去此才数世耳向者逍遥之地至于卖供官税不如灰当子厚无恙之日所㳺愚谿皆一时名士而子厚物故未乆乃至残阳寂寞出樵车是何堕废一至于此观此二事重使人恻然前人基绪后人鲜克保持虽欲委曲为计有不可得李卫公平泉山居戒子孙曰鬻平泉者非吾子孙也以平泉一树一石与人者非佳士也谆戒非不切至然平泉怪石名品几为洛阳大族有力者取去呜唿兹岂告戒所及哉握髪等事今言吐哺握髪必归之周公如李瀚蒙求所载是也不知先此大禹盖尝一馈而十起一沐而三握髪矣事见淮南子今言持竿诵经不知雨之流麦必称髙凤不知先此朱买臣盖尝孜孜修学不觉雨之漂粟矣事见邹子前汉书载韩信微时从漂母乞食不知先此伍子胥㣲时盖尝从击绵女子乞食矣事见吴越春秋此三事皆在前世罕传焉古人名字隐而不彰者孟子题辞曰孟姓也子者男子之通称也名轲字则未闻也前汉志颜师古注曰圣证论云轲字子车而此志无字只曰孟子未详其所得仆谓孟子之字见于孔丛子夫岂未之见耶因知古人名字隐而不彰者何可胜数往往见于传注碑刻杂说姑表一二出之楚狂接舆姓陆名通伯乐姓孙名阳许由字仲武竝见庄子释文伯夷姓墨名智字公逹叔齐名允字公信夷齐乃谥也见论语注臯陶字庭坚见左传孔安国字子国见孔丛子汉髙祖父太公名煓字执嘉见皇甫谧帝王世纪髙祖兄仲名喜曹参字敬伯汉申公名培见史记逄蒙之弟名鸿超杨朱之弟名布见列子郑子真名朴叔孙通名何见楚汉春秋项伯名纒字伯见汉书注杨王孙名贵见西京杂记陈仲子字子终见髙士传商山四皓园公姓园名秉字宣明见陈留志夏黄公姓崔名廓字少通见崔氏谱箕子名余胥见司马彪注易牙名垂字易牙见孔颖逹左氏疏伏生名胜字子贱叔敖名饶字叔敖竝见碑彭祖姓籛名铿见姓苑籛音剪见论语窃比老彭疏胡如村乃作牋字用千姓编亦然非也行状不宣等语漫録谓文选杨脩答临淄侯牋末曰造次不能宣备书尾用不宣语起此仆观汉髙祖初定天下诸侯王上疏云云末云大王功徳着于后世不宣昧死再拜此正不宣语之所从出也又谓自唐以来为墓志必先有行状盖南朝以来已有行状如梁江淹之作是也仆观吴志周条等甄别行状上疏云云此行状之名所由始也设法今用女倡卖酒名曰设法或者谓汉晋未闻仆谓此即卓文君当垆之意晋人阮氏醉卧酒垆妇人侧司马道子于园内为酒垆列肆使姬人酤鬻酒肴是矣贱庻出之子自古贱庻出之子王符无外家为乡人所贱孝武曰崔道固如此岂可以偏庻侮之颜氏家训曰江左不讳庻孽河北鄙于侧出江左䘮室之后多以妾媵主家事河北必须重娶至于三四母至唐而此风犹存观禇遂良请千牛不论嫡庻表曰永嘉以来王涂不竞在于河北风俗乖乱嫡待庻如奴妻遇妾若婢降及隋代斯流遂逺独孤后禁庻子不得近侍圣朝深革前弊人以才进不论嫡庻于今二纪今日荐千牛舎人仍此为制礼所未安观此可以见汉晋以来重嫡而轻庻矣窃又考之赵简子使姑布子卿相诸子至毋䘏曰此真将军矣简子曰此其母贱翟婢也对曰天之所授虽贱必贵于是以毋䘏为世子知此意自古而然泰夫人汉碑有书太夫人为泰夫人或者以为异仆谓汉人多书太为泰如前汉书泰平泰一泰甚之类是也范避家讳故后汉书皆书泰为太如郭泰郑泰为郭太郑太是也汉碑所以书泰夫人近有好用古字者书是非为氏飞而或者笑之仆谓此固好竒不可谓无所本古人书字率多借用盖尝考之汉书以颁示字书视看字如视其节俭是也荀子以视看字书是否字如是其庭可抟瓦是也汉志以是否字书氏族字如至𤣥孙氏为庄王是也书非字为飞者如汉碑所谓飞陶唐其若是乎此氏飞字之所据也螟蛉今唿非所生之子为螟蛉观南史宋明帝负螟之庆言废帝非所生也北史胡叟养子字螟蛉又观董仲舒断甲无子养非所生引诗螟蛉有子蜾蠃负之之义知此说尚矣禁中起居注葛洪引汉禁中起居注验董仲舒所撰李少君家録云知汉起居注在宫为女史之职自魏晋以来起居注皆近侍之人所録不复女职矣今考隋书经籍志自汉献帝以来至隋开皇间所谓起居注凡有四十四部隋志谓晋时得汲冡书有穆天子传体制与今起居注正同盖周时内史所记王命之副也周官内史掌王之命遂书其副而藏之是其职也又谓禁中起居注零落不可复知观葛洪所引则知尚存于晋至隋始亡唐时扬州通州唐时扬州为盛通州为恶当时有扬一益二之语十里珠帘二十四桥风月其气象可知张祜诗曰十里长街市井连月明桥上有神仙人生只合扬州死禅智山光好墓田王建诗曰夜市千灯照碧云髙楼红袖客纷纷如今不是承平日犹自笙歌彻晓闻徐凝诗曰天下三分明月夜二分明月在扬州其盛如此通州不然白乐天诗曰通州海内恓惶地司马人间冗长官元微之诗曰折君灾难是通州又曰黄泉便是通州郡其不美如此一谓神仙一谓黄泉相去霄壤矣千秋一日九迁文选任彦昇表曰虽千秋一日九迁荀爽十旬逺至李善注曰东观汉记谓车丞相自髙寝郎一月九迁为丞相日当为月字之误也仆谓李善注此未为尽善考汉书髙寝郎田千秋讼太子寃武帝立拜为大鸿胪师古注立拜者立见而即拜之言不移时也谓千秋因此一言顷刻之间自髙寝郎超迁九次至大鸿胪非谓一日之间九次迁除也谓之一日正不为失李善误认此意乃以一月九迁为丞相又按汉书千秋为大鸿胪数月代刘屈氂为丞相封富民侯汉史谓千秋特以一言寤意旬月取宰相封侯世未尝有盖以此也则知千秋为相封侯乃在鸿胪数月之后所谓旬月者十月也岂一月九迁为丞相哉善盖引东观记之谬耳萧何留守漫録曰留守字案汉外戚传戚夫人从上之关东吕后常留守髙承事物纪原乃言留守始唐非也仆谓汉髙祖出征留萧何守关中此正留守本意后之所谓留守者正祖此尔吕后妇人岂所当据其后如鼌错请居守光武以寇恂守河内晋惠帝幸长安荀藩在洛阳留台承制隋炀帝幸辽东命樊子盖东都留守似此不一髙承事物纪原谓留守起于唐何其太卤莽耶推而上之则又出于石祁子守之意后观史记越世家吴王北㑹诸侯于黄池惟太子留守知此意又逺矣归去来辞语漫録曰渊明归去来辞云临清流而赋诗盖用嵇康琴赋中语仆谓渊明胸次度越一世其文章率意而成不应规倣前人之语其间意到处不无与古人暗合非有意用其语也傥如漫録所言则风飘飘而吹衣出于曹孟徳泉涓涓而始流出于潘安仁此类不一何独用嵇康之语哉人生何须南史张绪谓柳世隆曰观君举措当以清名遗子孙答曰一身之外亦复何须子孙不才将为争府如其才也不如一经裴昭明歴郡清勤不事储畜常谓人曰一身之外复何须乎子孙不才我聚彼散若能自立不如一经二说出于齐勉衙牙二字漫録曰孔氏杂说牙者旗也太守出则有门旗遗法也后遂以牙为衙或以舎廨为衙唐韵曰衙府也是亦譌耳案语林近代通谓府廷为公衙字本作牙譌为衙大司马掌武备勐兽以牙为卫故军前大旗谓之牙旗南史侯景集行列门外谓之牙门以次引进牙门始见于此续释常谈又引北史宋世良在郡牙门虚寂为牙门所自仆谓皆未也牙门已见后汉观邹义到公孙瓒营㧞其牙门三国魏文帝置牙门将晋陆机袭父爵为牙门将案后汉汪真人水镜经凡军出立牙必令坚完若折将军不利是以古兵法择吉日祭牙后汉滕辅晋袁宏顾恺之宋王诞皆有祭牙文吴胡综有大牙赋皆谓武备之意而牙衙之说信矣谓譌牙为衙恐未必然疑牙衙二字古者通用不然宋世良牙门虚寂北齐书何以书衙奏记礼重两汉博文谓前书郑朋奏记于萧望之奏记自朋始也仆观隶释秦汉以来有此奏记仆不暇逺考在前汉时丙吉奏记霍光李寻奏记翟方进非特郑朋而已考丙吉在郑朋之前不可谓自朋始也奏记之体在东汉之时其礼甚重观孔子庙碑鲁相奏记司徒司空府首具年月日鲁相某等叩头死罪敢言云云中又云叩头死罪谨案某人云末云某皇恐叩头死罪上司空府凡一记三用叩头死罪而其间连言叩头连言死罪宛类表章之体第不称臣耳有以见当时上下官守甚严致仕官禄石林谓东汉郑均致仕章帝赐尚书禄终身时号白衣尚书则知汉致仕无禄也唐制亦然时亦有特给者仆谓汉唐致仕者亦皆有禄据通典谓汉制凡吏二千石以上年老致仕者三分故禄以一与之终其身不可谓汉致仕无禄也又观唐令诸职事官年七十五品以上致仕者各给半禄又致仕官建中五年敕所请半禄料从敕出日于本贯及寄居处州府支给雌霓沈约制郊居赋其间曰驾雌霓之连蜷泛大江之悠永出示王筠筠读雌霓为雌鶂约喜谓曰霓字惟恐人读作平声司马温公谓非霓字不可读为平声也盖约赋协侧声故尔仆考之雌霓二字东方朔七谏中已尝用之矣张衡七辩亦曰建雌霓以为旗曾子之书曩时国学出髙明光大在加意论而一时士子说光大之意此董仲舒引曾子之语不知曽子之书乃髙明广大非光大也加之至而已非加之意也此虽据仲舒之所举要以曾子之书为正仲舒又谓积善在身犹长日加益而不自知也曾子则曰与君子游如长日加益而不自知也曽子又曰与其奢也宁俭与其倨也宁拘曰巧言令色虽少行而笃难于仁矣此语与今论语㣲异又如所谓蓬生麻中不扶自直所谓良贾深藏若虚所谓与君子游如入芝兰之室乆而不闻则与之化矣与小人游如入鲍鱼之肆乆而不闻则与之化矣皆见曽子之书诸书所引盖本于此台笠缁撮毛诗台笠缁撮传谓台所以御暑笠所以御雨缁撮缁布冠也郑笺谓台夫须也以台皮为笠缁布为冠故谢𤣥晖诗曰台笠聚东菑注台御日笠御雨是以为二事盖本毛之说麴信陵诗曰台笠冒山雨渚田耕荇花以台笠对渚田是以为一事盖祖郑之说二诗皆有据依考孔颖达正义台可为笠则一也传分之者笠本御暑而良耜曰其笠伊纠因可御雨故传分之以充二事则知毛之见如此不可为己甚君子之治小人不可为己甚击之不已其报必酷仆因观北史神龟之间张仲瑀铨削选格排抑武人不使预清品一时武人攘袂扼腕至无所泄其愤于是羽林武贲几千人至尚书省诟骂直造仲瑀之第屠灭其家羣小悉投火中及得尸体不复辨识惟以髻中小钗为验其受祸如此之毒事势相激乃至于此为可伤也庄子谓刻核太过则不肖之心应之今人徒知锐于攻击逞一时之快而识者固深惧之酒分圣贤皇甫嵩作醉郷日月有曰凡酒以色清味重而甜者为圣色浊如金而味醇且苦者为贤色黒而酸醨者为愚以家醪糯觞醉人者为君子以家醪黍觞醉人者为中庸以巷醪麦觞醉人者为小人其说虽不同然以酒分圣贤者其意祖魏人廋语所谓清者为圣浊者为贤之说然又考之魏人之说又有所自邹阳赋曰清者为酒浊者为醨清者圣明浊者顽騃仆尝评之酒之清者为圣可也若与浊者为贤何哉当为顽愚魏人廋语与夫醉乡日月其说有疵不若邹阳之语为善也魏略以白酒为贤野客丛书卷十五野客丛书卷十六钦定四库全书野客丛书卷十六宋王楙撰亭长懒真子曰唐祕书省吏凡六十七人典书四人亭长六人世但知乡村之长谓之亭长不知唐诸司皆有之尚书省唐志曰以亭长启闭传禁约则知三省亦有也仆谓诸司之置亭长自古已然不特唐也如晋时特进光禄大夫亦有门亭长门下书佐一人上巳祓除上巳祓除事説者多端沈约宋志谓旧记有郭虞者有三女于三月三日俱亡故俗忌此日皆于东流水上祈禳祓洁挚虞引续齐谐记则曰徐肇有三女云云非郭虞也蔡邕章句引暮春浴乎沂或者引韩诗郑国之俗三月上巳于溱洧之上祓除不祥束晳引周公卜邑于洛此礼已行故逸诗曰羽觞随波则知上已祓除其来久矣又观汉书八月祓于㶚上故刘桢赋素秋二七天汉指隅人胥祓除国子水嬉是又用八月十四日因知汉人祓除亦有在秋间者不必春暮自汉以前上巳不必三月三日必取巳日自魏以后但用三月三日不必已也女子长跪古词长跪问故夫前辈引此以证古者女子未始不跪拜仆谓古者女子之跪不特此可騐也如吕后跪谢周昌苏秦嫂四拜自跪亦可证也或谓长跪二字如秦王长跪请教桓范谓我宁见三公长跪之类是也仆谓此言男子长跪非女子也观吴越春秋女子知子胥非常人长跪以餐与之此正女子长跪事汉唐俸禄贡禹上书曰臣为谏大夫俸钱月九千二百廪食太官及为光禄大夫俸钱月万二千禄赐愈多家日以富盖寛饶为司𨽻俸钱月数千半以给吏民为耳目言事者或者往往疑以谓俸入不及今之簿尉而能俭以足用如此仆谓汉之士风固虽近古汉之钱物固虽艰得不应仅得数千或谓家以日富盖俸钱之外又有禄米及其他颁赉之属据史汉百官腊及春有赐汉之谏大夫秩比八百石月得八九十斛光禄大夫秩比二千石月得百斛司𨽻二千石月得百二十斛二公俸钱之外每月所得禄米如是又能俭以用度所以为有余也汉人诚实可喜如此非如后人以有为无以多为寡务以欺人因而考之汉制三公号为万石谓一嵗共食万斛然考汉制三公俸月三百五十斛以嵗计之四千余斛耳成帝时益大司马大司空俸注丞相大司马俸钱月六万御史大夫俸钱月四万延平间定制中二千石月俸钱九千米七十斛真二千石钱六千五百米六十五斛比二千石钱五千米三十四斛其视前汉米减三之二钱减大半当时士夫亦罕以俸薄为言者唐初禄制正一品米七百石钱九千八百正二品米五百石钱八千正三品米四百石钱七千大率如此自艰难以来増置使额大厯中权臣月俸有至九千贯刺史无大小皆千贯其视两汉不啻数倍而两汉职田无闻唐一品十二顷二品十顷以下皆有差唐之俸禄多于两汉如此当时词人见于歌诗如元㣲之在政府悼亡诗曰今日俸钱过十万与君营奠复营斋通州司马诗曰月储三万养教闲白乐天诗曰典校在祕书一马两仆夫俸钱万六千月给亦有余孟郊诗曰戅人年六十每月请三千见于诗者往往如此仆谓唐人俸禄守佐以上有不待言簿尉下僚未免为薄观孟郊所谓每月请三千之説可以类推矣然考唐九品月得五十七石使果得此亦足用度而郊以吟诗废务上官差官以摄其职分其半禄酸寒之状可想而知观此语亦可以发一笑也而下寮俸禄所得虽不等要无鲜薄之叹夫国家设禄本以养亷而所得不足以育妻孥且动迟数年之次责其亷隅得乎故汉人增俸多增于下寮如宣帝益吏俸百石以下俸十五光武増百官俸其千石以上减于西京旧制矣百石以下加于旧秩盖知此也致敬宰相母赵隐辅政他宰相及百官皆诣第升堂庆母嵗时公卿必叅问讯懿宗诞日宴慈恩寺隐侍母以安舆临观宰相率百官拜恩于庭即回班候夫人起居缙绅以为荣后崔彦昭张濬当国遂踵其礼李宗谔谓唐人之礼如此仆谓此礼自晋宋以来有之如沈约为右仆射封建昌国侯拜其母建昌国太夫人奉策之日左仆射范云等二十余人咸来致敬朝野以为荣晋虞潭亦然黄鸟嘤嘤东臯杂録曰诗伐木丁丁鸟鸣嘤嘤出自幽谷迁于乔木郑笺云嘤嘤鸟声正文与注皆未尝及黄鸟自乐天作六帖始类鸎门中又作诗每用之其后多祖述之也洪驹父谓禽经称鸎鸣嘤嘤要是后人附合仆观张平子东京赋雎鸠丽黄关关嘤嘤然则以嘤嘤为黄丽用自汉已然不可谓自乐天始也螳蜋捕蝉刘向説苑吴王伐荆有谏者死舍人少孺子懐弹后园露沾其衣如是三旦王曰子来何沾衣如此对曰园有榆上有蝉蝉髙居悲鸣饮露不知螳蜋之在后螳蜋之知捕蝉不知黄雀之在后臣执弹丸欲求黄雀不觉沾衣韩诗外传曰楚王伐晋敢谏者死孙叔敖谏王曰臣园中有榆榆上有蝉蝉方奋翼悲鸣欲饮清露不知螳蜋之在后也一谓吴王伐荆一谓楚王伐晋二説小异广陵西汉扬州治无定所后汉治歴阳后治夀春后又徙曲阿至隋唐方治今之广陵耳今之广陵自后汉至晋皆属徐州至东晋侨置青兖二州故广陵以青兖徐为一镇至宋乃为南兖州齐为东广州后周为吴州隋唐始为扬州耳然则今广陵之为扬州亦未甚久也古今地理更革不一而文人议论多失于不契勘往往便谓今之广陵为古扬州之地如韩臯谓诸葛诞等为扬州都督举兵讨晋事败故名广陵散不知广陵是时未为扬州也今广陵境上有黄相公冡大观图经谓黄霸冡盖霸尝为扬州刺史也不知是时扬州刺史未治广陵周日用注博物志谓淮南王安得道轻举今维扬马迹尚存不知汉之淮南王正非今之维扬似此甚多事有可笑者广陵之名其来旧矣至隋炀帝悦其地之繁盛置离宫别馆而行幸焉当时改言江都而不言广陵者正避炀帝讳也然炀帝恋江都之盛而不归竟死于广陵得非广陵之名为炀帝先䜟乎旄头网沈约曰案周礼辨载法物莫不详究然无相风网旄头之属此非古制明矣仆观张华相风赋曰爰在保章世序其职辨风候方必立凖极乃知本周礼保章之意所谓网旄头其説不一备见宋志魏命晋王建天子旌旗置旄头云䍐徐广注云䍐疑是䍐诗序曰齐侯田猎弋晋武帝问侍臣旄头何义彭推对曰秦有竒怪触山水无不崩溃惟是畏旄头故虎士服之此秦制也张华曰有是言而事不经臣谓壮士之怒髪踊冲冠义取于此摰虞决疑无所是非惟徐爰曰案天文毕昴之中谓之天街故车驾以䍐前引毕方昴员因其象星经昴一名旄头故使执之者冠皮毛之冠也隋志亦有是説然则薛综东京赋潘岳耤田赋所谓云䍐者即网也齐陈梁书载仪卫处亦曰旄头云䍐彭推所对见列异传香橙南史宋蔡撙奏王筠为殿中郎武帝推白牒于香橙地下又梁萧猷为州颇荐滥客筵内有香橙不置连榻武帝知之以此为愆所谓香橙者疑几凳之类而无据观通典当时大驾及皇后卤簿中皆有香蹬内给使四人舁知卤簿中亦有是物然字则异又观姚思廉陈书谓检晋宋成服仪称灵舆梓宫容侠御及香橙本此橙字板舆世率以板舆为奉母亲事用如乐天诗朱旛四从板舆行取潘安仁闲居赋太夫人乃御板舆之意不知当时三公告老亦许以板舆上殿如傅祗者是则板舆事不可专为奉母也梁韦睿以板舆自载督厉衆军则知板舆不止一事以珠为名海録碎事曰越俗以珠为寳生女名珠娘生男名珠儿緑珠之意用此仆谓不然以女名珠者珍爱之意也如彭宠之女名女珠竒章公牛僧孺爱姬名真珠皆珍爱之谓且彭宠南阳人初非越俗也相如大人赋小宋状元谓相如大人赋全用屈原逺㳺中语仆观相如美人赋又出于宋玉好色赋自宋玉好色赋相如儗之为美人赋蔡邕又儗之为协和赋曹植为静思赋陈琳为止欲赋王粲为闲邪赋应玚为正情赋张华为永懐赋江淹为丽色赋沈约为丽人赋转转规倣以至于今大节七日假国家官私以冬至元正寒食三大节为七日假所谓前三后四之説仆考之其来尚矣观通典论冬夏至日寝鼓兵一条瓒曰按汉制有冬至絶事不聼政之条而无夏至也以此推之夏至不应寝鼔事郑瑶曰寻冬至寝鼓之义虽无正文恐有由耳天徳贵生恶杀冬至少阳初发萌芽之渐欲省方奉顺动之象以应至道是以不省方事安能鸣鼓夏至少隂肇起杀气自兴宜有鸣鼔以遏小人方长之害二至之义否泰道异宜其不同若以夏至俗人所重则文武官可息一日不宜前三后四等于冬至也郑瑶之言如此乃知七日之假隋唐已然又观薛宣传日至休吏贼曹张扶坐曹治事宣出教曰人道尚通日至吏以令休所繇来久师古注冬夏至之日不省官事故休吏仆谓据于瓒所引则汉制无夏至休吏之説拨剌乖剌杜子美诗跳鱼拨剌鸣不晓者读为拨次案张衡思𤣥赋曰弯威弧之拨剌注刺力逹反太白诗曰双鳃呀呷鬐鬛张跋剌银盘欲飞去李以拨为跋而谓拨剌者划烈震激之声箭鸣亦然又势有所不顺谓之乖剌乖剌者乖戾也如东方朔谓吾强乖剌而无当杜钦谓陛下无乖剌之心是也今人言作事不顺犹有此语剌唿为赖声之转也男子称寡王制曰老而无妻谓之鳏老而无夫谓之寡鳏寡老年不复嫁娶之名孝经注丈夫六十无妻曰鳏妇人五十无夫曰寡知此为限者以内则妾虽年老未满五十必与五日之御则妇人五十不复御明不复嫁矣正义谓知称寡以此为断然妇人无称鳏之文男子亦称寡左传曰崔杼生成及彊而寡尔雅曰无夫无妇竝谓之寡则知男子亦称寡也馺娑承明馺娑殿娑字诸处音素可反惟扬雄赋先河反承明庐承明本平声而张曲江李文饶作侧声用寒山诗八风吹不动而乐天诗汰风吹不动汰音闼羮臛之羮与夫地名不羮本音耕而鲁颂楚辞急就章皆读为郎今俗谓相抵曰挨正书此字而乐天诗坐依桃叶妓日醉依香枕坐依音乌皆反正挨字今言不正者为夭邪夭读为么而乐天诗曰莫言苏小小人道最夭邪夭伊邪反非么字东坡梅诗祖此用夭邪语今人多读为么邪而不知为非也似此甚多又如船人使风曰帆风帆字作去声唿案唐韵去声有此一音是以张説之律诗曰夏云随北帆同日过江来随笔议论后人议论往往多与前人暗合近时容斋随笔出入书史考据甚新然观以前杂説不约而同者十居二三如谓真宗摘孟蜀王箴中语尔俸尔禄数言为戒石铭此説已见野人闲话谓广韵杬字注杬木汁可渍鸭子谓之咸杬此説已见唐书音训谓山谷诗月出虎夔藩出于老杜伐木诗序此説已见艺苑雌黄谓诗愿言则嚏人説我则嚏此説见观风编此类甚多如论牡丹玉蘂之属亦皆前人论过容斋其未知邪前二事亦见续释常谈咸杬事见玉篇齐民要术七发客难随笔谓枚乗作七发东方朔作客难其后纷然规倣儗七发者有七激七辩七依七广之作儗客难者有解嘲逹㫖賔戏之作了无新意仆谓古人制作动有所祖不止一端如李尤为徳阳殿赋其后王延夀效之为灵光殿赋何晏韦诞夏侯𤣥为景福殿赋宋武帝刘义恭何尚之为消暑殿赋又如扬雄为蜀都赋其后班固儗之为西都赋张衡为南都赋徐干为齐都赋刘桢为鲁都赋刘邵为赵都赋庾阐为扬都赋以至本朝周美成为汴都赋转转规倣以至于今曹植潘岳庾阐皆有闲居赋其后沈约赋郊居谢灵运赋山居以居止为赋自曹植始今人但知潘岳有闲居赋而不知潘岳之先已尝有此作古之媵者説者谓古之媵犹今之从嫁者也媵送也妾送嫡而行故谓妾为媵如女英随娥皇事舜是也仆案公羊传曰媵者何诸侯娶一国则二国往媵之以姪娣从姪者兄之子娣者女弟也又考毛诗正义凡送女适人者男女皆谓之媵僖五年左传晋人袭虞执其大夫井伯以媵秦穆姬史传称伊尹有莘氏之媵臣是送女者虽男亦名媵也毛诗求尔新特由不以礼嫁故父母之家男子妇女皆无肻媵之独自而来故谓之新特退之毛颖传小宋状元谓退之毛颖传古人意思未到所以名家洪庆善谓毛颕传柳子厚以为怪予以为乌有子虚之比容斋随笔谓毛颕传人多以为怪子厚独爱之诸公往往皆以此文剏见退之前此未有其体仆恐不然退之此作疑有所本人自不知耳观隋志谓古俳谐文三卷袁淑俳谐文十卷续俳谐集十卷袁淑俳谐文如沈约弹芭蕉文亦载其间乌知自古以来无毛颕传之比者退之淹该今古而又资以城南邺侯三万轴之书笔端运用动有源流非如后人剏意制作抑又观蜀志先主嘲张裕曰昔吾居涿县特多毛姓东西南北皆诸毛也涿人之称曰诸毛云云毛颕传之作萌芽此意然其间如曰自结䋲以及秦隂阳卜筮占相医方族氏山经地志九流百家之书皆所详悉此意出于蔡邕成公绥笔赋郭璞笔赞异时文嵩作松滋侯传司空图作容成侯传而本朝东坡先生又作罗文等传其机杼又自退之始也相承叠用数语诗人相承叠用数语如于鹄蓬头十二三则韩退之年至十二三刘禹钖花面了头十三四则梁简文可怜年几十三四杜子美往昔十四五则阮籍昔年十四五权徳舆年至十五六则纪少瑜女儿年几十五六杜子美郎今才年十六七则司马宣王年几十六七杜子美虬髯十八九则焦仲卿年始十八九或谓十八九字见丙吉传不知入诗中用自焦仲卿始也史传间有折计数目之语如七八五十六见马融三七二十一见苏秦九九八十一见颜率五七三十五见通典六六三十六见鱼经三九二十七七九六十三三八二十四四八三十二见齐书七九六十三八九七十二见考异邮又考之三三九九九八十一八九七十二七九六十三六九五十四五九四十五四九三十六三九二十七二九一十八竝见子夏之语似此甚多又如一年三百六十日见施肩吾诗十年三千六百日见北齐謡言百年三万六千日见李白诗肩吾语又出东汉周泽传注野客丛书卷十六野客丛书卷十七钦定四库全书野客丛书卷十七宋王楙撰贺知章上昇贺知章传云天寳初请为道士还乡里诏许之赐镜湖剡川一曲既行帝赋诗皇太子百官饯送仆寻考㑹稽集得明皇所为送贺老归越之序与诗及朝士自李适以下三十七人饯别之作是时正天寳三载正月五日也青门祖帐冠盖如云虽汉二疏无以加此观者如堵甚以为宠传又谓卒年八十六仆观徐铉序中谓有彭汭者于㑹稽郡之延夀院泥中得一石乃许鼎所撰通和祖先生碑其间载贺监知章得摄生之妙不死负笈卖药如韩康伯近于台州上昇徧于人聼元和己亥先生遇之云云此碑正元和间所作相去未逺也不知何以言此然观李白忆贺监诗有云昔好桮中物今为松下尘又云人亡余故宅空有荷花生如白所云则是知章实死矣唐人好竒华山女子事诸公夸诩不一使知章有上昇之事亦侈大而言之不应隐没而不传也疑徐铉所序之妄此事正如江南野録载陈陶不死而曹松方干之徒皆有哭陶诗之类也虚实不可深信如此药名诗西清诗话云药名诗起自陈亚非也东汉已有离合体至唐始着药名之号如张籍答鄱阳客诗云江臯嵗暮相逢地黄叶霜前半夏枝子夜吟诗向松桂心中万事岂君知是也仆谓此説亦未深考不知此体已着于六朝非起于唐也当时如王融梁简文元帝庾肩吾沈约竟陵王皆有至唐而是体盛行如卢受采权张皮陆之徒多有之吴曾漫録谓药名诗庾肩吾沈约亦各有一者非始于唐所见亦未广也本朝如钱穆父黄山谷之辈亦多此作鸟名诗叶天经谓退之唤起窗全曙催归日未西唤起催归二鸟名鸟名诗起此仆考之其体亦自六朝观梁元帝尝有是作退之非祖此乎当时为杂体诗至不一也梁元帝所作为多不但鸟名也如兽名歌曲名龟兆名鍼穴名将军名宫殿名屋名车名船名树名草名率皆有作鸟名诗如云晨凫移去舸飞燕动归桡兽名诗如云水涉黄牛浦山过白马津歌曲名诗如云啼乌怨别鹤曙鸟忆还家龟兆诗如云土膏春气生倡女协春情此类甚多昬字世谓昬字合从民今有从氏者避太宗讳故尔仆观唐三藏圣教序正太宗所作褚遂良书其间重昬之夜则从民初未尝改民以从氏也谓避讳之説谬矣盖俗书则然又观温彦博墓志贞观间欧阳询书其后言民部尚书唐检云云当太宗时正字且不讳而况所谓偏旁乎又有以见太宗不讳之徳善学桞下惠姚合诗曰相府旌旗天下尊汴水如今不复浑孟郊诗曰自公领兹部山水无滓泥又曰君生霅水清君没霅水浑此等语皆祖老杜公来雪山重公去雪山轻之意乐天诗曰安得万里裘尽裹周四垠又曰我有大裘长万丈与君都盖洛阳人此又祖老杜安得广厦千万间大庇寒士俱欢颜之意乐天可谓善学柳下惠者后世珠少説者谓古者金多后世金少疑复归山泽耳仆谓不然寳物之丰耗系时之气数此殆造化之妙有不容深致诘者后世之少者非特金也如珠亦然古者动以斗斛计项羽遗张良二斗孙权遗宗预一斛今人相遗有二斗一斛者乎卢琳四王启事曰张方劫帝西迁辇真珠百余斛今内府之储又不知有百斛否金犹有镕铸销折之患珠则无所蠧耗虽南渡以前亦不闻甚多不知安往此固难以理诘之者也以三分之吴犹以一斛与人则当时珠多不言可知过与不及前辈有论卢懐慎身为宰相而妻子常至饥寒恐无是理仆谓懐慎贤相固未可知然世间不可谓无此等人仆因观北史厍伏连为开府仪同三司其家富厚妻病尝以百钱买药每恨之家口百余盛夏人料食米二升不给盐菜常有饥色至死惟着敝裈而别藏积绢至二万匹而不动观此一事固知世人往往有过不及鲜有得中道者既有伏连之徒富厚而不忍一钱用者又有刘毅之徒家无儋石而一掷输百万者为大官而妻子常饥寒前此王晏裴子野祖鸿皆然用管苏事范镇碑云韬律大理综臯陶甫侯之风又云膺姿管苏靖共卫上洪氏谓盖法家者流也范史云律谢臯苏注以苏忿生此云管苏谓夷吾与忿生也此説似是矣仆又观州辅碑云昔管苏之尹楚以直见疎刘梁传曰管苏以憎忤取进此亦用管苏事考新序楚共王有疾告诸大夫曰管苏犯我以义违我以礼云云用此事亦未可知不然何以有靖共卫上之语汉碑疑字孙叔敖碑云视事一纪赵氏谓汉时令有在官一纪不迁者洪氏谓前碑言临县一载此云一纪盖以一纪为一年耳仆观汉人文字罕有以一纪为一年用者疑此祀字耳借纪为祀祀与纪字亦相似也毛诗终南何有有纪有堂注纪音祀可证也又杨司𨽻碑云髙祖受命兴于汉中道由子午出散入秦建定厥位以汉诋焉欧公谓诋字未详洪氏谓诋音抵不释其义仆疑此借用氏字耳非抵字也盖诋字言从氏非从氐然汉碑多以氏为既加以女安知其不加以言邪汉书妖字写作訞以言易女可据也谓汉氏犹言虞氏夏氏耳又成阳台碑云五运精还汉受濡期欧公谓莫晓汉受濡期之义仆谓濡犹言延也言汉家受基业延长尔史晨飨孔庙碑亦云大汉延期弥歴万亿是亦此意前辈学问甚非后世小生所敢望其万分一然亦间有一时见不到处兹三者管见如此又未知是否姑着于兹以俟博闻君子潘安仁言遁逃字前汉书贾生传云九国之师遁巡而不敢进师古注遁巡谓疑出而郄退也遁音千旬反流俗书本巡字误作逃读者因为遁逃之义潘安仁西征赋曰遁逃以奔窜误矣仆谓师古是未深考耳史记之文曰九国之师逡巡遁逃而不敢进又曰月氏遁逃而常怨匈奴曰豫让遁逃山中遁逃二字马迁屡用之矣前汉匈奴传戎狄遁逃窜伏陈汤传单于遁逃逺舍其义正与史记一同遁逃字又见于班固之笔矣不可谓安仁之误也推而上之如荀卿管仲推而下之如张説王维之徒皆有是语又不特见于班固之书而已杜子美诗曰近闻犬戎逺遁逃曰汉隂槎头逺遁逃而注诗者谓遁逃之语出于萧望之传又误矣崖蜜东坡橄㰖诗曰待得㣲甘回齿颊已输崖蜜十分甜冷斋夜话谓事见鬼谷子崖蜜樱桃也漫叟渔隐诸公引本草石崖间蠭蜜为证仆谓坡诗为橄㰖而作疑以樱桃对言世谓枣与橄㰖争曰待尔回味我已甜了正用此意蠭蜜则非其类也固自有言蠭蜜处如张衡七辩云沙饧石蜜乃其等类闽王遗髙祖石蜜十斛此亦一石蜜也仆尝考之石蜜有数种本草谓崖石间蠭蜜为石蜜必有所谓乳饧为石蜜者广志谓蔗汁为石蜜其不一如此崖石一义又安知古人不以樱桃为石蜜乎观魏文帝诏曰南方有龙眼荔枝不比西园蒲萄石蜜以龙眼荔枝相对而言此正樱桃耳岂饧蜜之谓邪坡诗所言当以此为证原道中语韩退之原道有曰道与徳为虚位或者往往病之谓退之此语似入于佛老仆谓不然退之之意盖有所自其殆祖后汉徐干中论乎干有虚道一篇亦曰人之为徳其犹虚器与器虚则物注满则止焉故君子常虚其心而受之退之所谓虚位即干所谓虚器也言虽异而意则一一抔土事骆賔王代李敬业檄斥武后云一抔之土未干六尺之孤安在一抔字正用前汉书张释之所谓盗长陵一抔土事据注步侯切乃裒字今人不晓者读为杯盏之杯仆观欧阳行周集有或掬一杯土焉或翦一枝材焉刘禹钖诗血汚城西一杯土欧阳询艺文类聚于杯门编入长陵一抔土事是知明以抔字为杯盏字用矣仆又考之古词中有以酒杯字作抔土字押者如陇西行是也因知古人尝以此二字通用罗珦事胡氏杂记云绍兴间淮人有得唐碑一段乃罗珦为夀州日所立者考新唐书罗珦传但尝为庐州刺史不闻为夀州疑别一人仆得权文公所着罗珦墓志考之珦尝刺庐夀二州自夀以治行第一就加御史中丞入为司农卿京兆尹今唐书但言自庐州再迁京尹亦不闻中丞司农之除其疎卤如此珦表表循吏所纪尚且如此况其他乎故仆毎观人文集与夫碑刻所以深致意于稽考者正以此也又如碑言珦为庐日强家占田而窭人无告乡校废落而冗吏猥多病者舍医事淫祀公皆去其弊而传但言珦为庐日民间病者舍医祷淫祀下令止之可谓舍其大而言其细者又考合肥志亦曰珦为庐江七年迁夀阳北固懐古诗李徳裕北固懐古诗曰自有此山川于今几太守近世二千石毕公宣化厚丞相量纳川平阳气冲斗三贤若时雨所至跻仁夀注毕构政事为开元第一丞相陆象先平阳齐澣三贤皆为此郡仆考之传独象先不闻为润州此恐史之佚耳毕构中宗景龙初为润州政有惠爱景龙末召为御史大夫谓政事为景龙间第一可也木易非姓杨字今人称姓杨人为木易案杨氏姓文左从木右从昜非从易周易之易乃从日月此昜亦阳字耳今人书鄱阳有省文为番昜者盖知此意仆观真诰其间有为姓杨人作离合书曰偃息盛木玩执周书其意谓周书为易木加易即杨字也乃知以木易为杨姓其误久矣不知左右之字文皆非束脩吴曽漫録曰论语自行束脩以上吾未尝无诲焉前辈多以束脩为束脯余按后汉马援杜诗延笃传注皆谓年十五束𢃄脩饰之意乃知以束脩为束脯者非是仆谓后汉传注出于唐人之説未可以为据观盐铁论桑𢎞羊曰臣结髪束脩得宿卫此正明騐汉人之语以束脩为束带脩饰矣且在马援诸人之先可无疑者然又观北史刘焯不行束脩未尝有所教诲此又可以騐程门诸先生之説要之二説皆通不可谓束脩为束脯非也唐六典国子生初入置束帛者束脩之礼通典州学生束脩之礼注束帛一篚一匹脯一案五脡学生皆服青衿语益精明韦苏州诗曰西施且一笑衆女安得妍而白乐天诗曰回眸一笑百媚生六宫粉黛无颜色杜子美诗曰须臾九重真龙出一洗万古凡马空而东坡颂曰奋鬛长鸣万马皆瘖等一意耳其后用之益精明仆尝用是语为一聨云六宫无色回眸笑万马皆瘖奋鬛鸣吴曽漫録谓乐天回眸一笑百媚生盖祖李白清平词一笑皆生百媚之语仆谓李白之语又有所自观江总回身转佩百媚生揷花照镜千娇出意又出此二李诗雪浪斋日记谓六一居士诗人烟寒橘柚秋色老梧桐岂不似少陵仆观是聨乃李太白登宣城北楼诗非六一也石林诗话谓开帘风动竹疑是故人来与徘徊花上月空度可怜宵此两聨虽小説实佳句仆谓上聨在李君虞集中此即古词风吹窗帘动疑是所欢来之意梁费昶亦曰帘动意君来柳恽曰飒飒秋桂响非君起夜来丽情集曰待月西厢下迎风戸半开拂墙花影动疑是玉人来齐谢朓懐故人诗离居方嵗月故人不在兹清风动帘夜明月照窗时皆一意也又花月徘徊之语亦出于古词意福不盈眦隐居诗话曰诗戒蹈袭古人意亦有袭而愈工魏人章奏曰福不盈眦祸将溢世韩退之则曰欢华不满眼咎责塞两仪仆谓福不盈眦祸溢于世乃班固答賔戏见西汉叙传袁术议称尊号尝引以为言此语非出于魏人之口鲍照河清颂曰物不盈眦美溢金石古人名诗石林诗话曰荆公诗莫嫌柳浑青终恨李太白以古人姓名藏句中或谓前无此体自公始见余读权徳舆集见其一篇知徳舆有此体仆谓此体其源流亦出于六朝至唐而着不但徳舆也如皮日休陆龟蒙等皆有此作一句中对偶容斋续笔曰唐人诗文或于一句中自成对偶谓之当句对盖起于楚词蕙蒸兰借桂酒椒浆桂棹兰枻散氷积雪自齐梁以来江文通庾子山诸人亦如此仆谓此体亦出于三百篇之诗不但楚词也如𤣥衮赤舄钩膺镂钖朱英緑縢二矛重弓之类是焉作文受谢续笔曰作文受谢自晋宋以来有之至唐始盛李邕尤长碑碣天下多赍金帛求其文仆谓此亦未之考耳作文受谢非起于晋宋乞米受金为人作传不足道也观陈皇后失宠于汉武帝别在长门宫闻司马相如天下工为文奉黄金百斤为文君取酒相如因为文以悟主上皇后复得幸此风西汉已然孙登相如赋曰长门得赐金周孔醒醉后汉周泽为太常清修时人为之语曰一嵗三百六十日三百五十九日斋一日不斋醉如泥南史孔顗明晓政事判决无壅衆为之説曰孔公一月二十九日醉胜他二十九日醒一则一年一日醉一醉如此不晓事一则一月一日醒一醒如此办事二事正相反人性不同如此仆尝效程子山作酒牓其间一聨云一月二十有九日笑人世之太狂百年三万六千场容我生之长醉银瓮酒库都下有银瓮酒库或问何谓仆考瑞应图王者宴不及醉则银瓮呈祥盖取此意真州郡斋旧有酒名谓之花露人亦莫晓仆读姚合诗味轻花上露色似洞中泉得非取此乎又太真妃宿酒初消吸花露以润肺见开元遗事野客丛书卷十七野客丛书卷十八钦定四库全书野客丛书卷十八宋王楙撰汉人释经易曰鸟焚其巢旅人先笑后号咷丧牛于易凶汉成帝采刘向谷永之言报皇后以此且释之曰王者处民上如鸟之处巢不顾䘏百姓百姓畔而去之若鸟之自焚也虽先快意悦笑其后必号咷而无及也百姓丧其君若牛亡其毛也故称凶与今王弼等所注不同易之説固非一端然谓百姓丧其君若牛亡其毛与丧牛于易之意似不相干涉师古注此谓解在谷永传今谷永传无此语何武言误前汉书淮南王曰一日发兵即刺大将军卫青而説丞相𢎞下之如发蒙耳汲黯传又言淮南王谋反惮黯守节死义至説公孙𢎞等如发蒙耳李寻传曰淮南作谋之时其所难者独有汲黯以为公孙𢎞等不足道也则知淮南不敢肆其姦谋者正畏汲黯之故岂畏卫青哉而何武封事则曰虞有宫之竒晋献不寐卫青在位淮南寝谋此説失之王嘉曰昔楚有子玉晋文为之侧席而坐近事汲黯折淮南之谋李寻亦曰淮南作谋其所难者独有汲黯此説为得汉臣仆衣皁白汉官吏着皁其给使贱役着白按谷永曰擢之皁衣之吏张敞曰敞备皁衣二十余年注云虽有四时服至朝皆着皁衣两龚传曰闻之白衣戒君勿言注白衣给使官府趋走贱人若今诸司亭长掌内之属晋陶渊明谓白衣送酒是也又观国䇿左师公谓臣有贱息愿令补黑衣之数以卫王宫知官吏着皁旧矣大人尊称东轩笔録谓范滂白母大人云云大人之名盖父母通称不独父也仆谓大人云者极尊称耳不独父母也如疏受曰从大人议是称叔也孟子曰説大人则藐之是称显逹者也今称王公大人执事大人是皆施于尊敬者岂独父母邪万机尚书一日二日万几几㣲也而前汉王嘉奏一日万机乃以几㣲字为枢机字李正文谓自嘉谬从木旁始误后学仆谓古文尚书至唐始易以今字又西汉字文率多借用如言共行天罚为龚行懋迁有无为楙迁方命圯族为放命此类甚多后人不悟汉人借用字之意遂直谓然非当时用字之失也观魏相传宣帝始亲万机萧望之传明主躬万机汉书皆用此机字岂独王嘉也汉碑书万机处不一魏表非误退朝録曰宗道谓世传魏钟繇表云疠愤怨之衆疠非可通勉厉之意疑误仆谓此正借用非误也汉碑书厉为疠之处甚多宗道未之见耳如衡方碑曰砥仁疠义帝尧碑曰疠我以仁是也汉人用事汉人简质用事率无拘碍仆因观汉碑着大畧于此武都太守碑曰赫赫明后克长克君衡方碑曰剖符守藩克长克君济隂太守碑曰吕君宰政垂拱无为如治而允堂邑令碑曰垂拱不言而民帅伏槀长碑曰无为而治荡荡有功非陶唐孰能乎郑产宻豹殆不及矣成阳令碑曰吏民慕恋轮不得行君臣流涕道路琅玕郑固碑曰为郡功曹忠以卫上犯颜謇谔造膝佹辞张素碑曰入为主簿蹇蹇匪躬魏元丕碑曰其仕州县躬素忠謇犯而勿欺至以一令比陶唐荡荡之功他可知也贾谊赋曰农夫垂拱无事此语尚矣儗妇人不以其伦汉人儗人不以其伦不特男子于妇人亦然仆观霍光妻霍显比祁太伯母祁夫人张酺传谓羣臣阿窦宪至比邓夫人于文母郭辅碑曰笃生七子钟天之祉堂堂四俊硕大婉敏娥娥三妃行追太姒李翊夫人碑曰夫人徳配古之圣母刘夫人碑曰徳配古列任姒王粲思亲诗穆穆显妣志侔姜姒动以古圣母为比岂其类乎东汉注唐太子贤引事注东汉书极有不可晓者如匈奴传论曰窦宪竝恩两䕶以私已福弃蔑天公注谓天公天子也前书云老秃翁何为首䑕两端秃翁即天公也夫秃翁何与乎天公而此云尔甚不可解杨牧二子范史载杨牧富波相孙竒云云而不及其子仆考汉碑得其二子焉一曰统金城太守二曰少子繁阳令者统在金城威徳竝行功效显着而繁阳令以叔父忧去官吏民攀辕卧辙不得去既去歴年上书乞留至二千余人输谷万斛助官振贫乞还杨君可见其政得民之深虽使召杜又安有此二子事蹟见于碑刻者炳然而史氏不一着其名可恨也因表出以补史文之佚云汉人作字华山庙碑以中宗为仲宗郭究碑以仲尼为仲泥民皆非之谓帝者庙号而假借以他字不恭孰甚焉以夫子为仲泥则狎侮之罪大于子云之凖易仆谓不然汉人作字不一有省笔者有増笔者省笔者如写爵作写鹤作寉之类是也増笔如写春作写秋作之类是也又有假借字体如以仲为中以泥为尼之类是也此皆当时之习所尚自后世观之则怪也且莫尊于天地而汉人书天地字为墬昊苍为浩仓岂如此书便不敬天地邪后世以省文作字为简薄而今碑乃以増笔作字为不䖍亦过矣张説误引宋璟世系张説撰宋璟遗爱颂有曰尚书东汉之雅望黄门北齐之令徳宋氏世名公济其美盖指宋均与宋钦道也仆考之钦道固璟之派而均乃姓宗非宋也按宋均宗均碑与传所着甚明可证也此史文差误耳又如后汉循吏传不其令之童恢今人皆以为姓童考碑乃姓黄耳非童也有士大夫为童氏作墓志逺引恢为言此谬正与宗均同史传人名率多差误所可推考者恃其姓耳而姓或至于舛谬向使此二名小有不同遂指一人为二人矣抑又考唐世系璟正前汉中尉昌之后昌自代邸迎立文帝甚有功説碑自宜引此碑隂今碑隂列人姓名着出钱下项盖汉碑之体汉人碑刻率多门生故吏所出钱建立故悉着其人名韩敕碑隂条六十二人曲成侯王暠二百不为多矣表而出之可见汉世钱重如此又今州郡间有祥瑞之征用其物而刻之石者亦汉碑之体唐书叙事疎卤唐书叙事疎卤甚多如李绛救郑絪一段唐书载绛曰絪任宰相识名节不当如犬彘枭獍与姦臣外通恐吉甫势轧内忌造为丑辞考绛论事集则曰身居宰参洩陛下宻谋于姦臣虽行同犬彘性如枭獍亦不至此况絪颇识名节莫是同列不便造为此谋且吉甫与绛同事不应对君直言吉甫内治之丑亦须婉为之辞观集然后知史文之失又如论採择良家子事传曰绛上疏云云帝曰朕以丹王等无侍者命访闾里以赀致之彼不谕朕意故至譁扰乃悉归所取其述宪宗改过不吝如是而已而论事集则曰明日延英对见上举手谓绛曰昨日见卿状所论事非尽忠何以及此朕深居宫中难知外事已后脱有处分不合事宜须依此论谏不得遂成朕错朕或未从直须两度三度恳论以至于五六以开悟为限观此又有以见宪宗有导人使谏之诚心而史没而不载可恨也已按论事集系当时蒋偕作序知集中之语所载为甚的陈惊坐前汉书陈遵传云时列侯有与遵同姓字者每至门曰陈孟公坐中莫不震动既至而非因目其人为陈惊坐王僧䖍名画録説陈惊坐异是曰陈遵杜陵人善篆书每至一坐皆惊时人谓为陈惊坐晋有二阿大世称王徽之为王大词有王大访戴之语此虽戏谑仆间考之羲之有七子徽之乃第三子也不应第大一巳之二凝之三徽之六操之七献之皆见本传四肃之传不载见王氏谱仆又考之晋有两王大或称之曰阿大一小名一第行如谓王大固自濯濯阿大罗罗清疎王大劝恭饮恭不饮此指王忱耳忱小字佛大故云如谓一门叔父有阿大中郎与阿大语蝉连不得归僧弥王大选草此指王悦耳悦导长子导尝曰勿使大郎知故知其为第行也忱坦之幼子乃太原之裔谱牒亦自不同人见忱悦二字相似又且同时俱称王大阿大往往疑似而莫之辨故着明之王胡之字世説云谢太傅语真长阿龄于此事故欲太厉注阿龄王胡之小字仆谓胡之本字脩龄唿阿龄者即其字耳非小字也犹桓公唿殷源为阿源王处仲唿王平子为阿平之类也阿之一字顾所施用有缀以姓者有缀以名者有缀以字者有缀以第行者缀以姓如阿阮缀以名如阿戎缀以字如阿平缀以第行如阿大讵可因其称阿遂以为小字乎注又谓王恺娶桓温第二女不知乃其弟愉非恺也薛戎事唐书薛戎传云柳冕为福建使辟戎为佐冕病免复为藩府交奏稍迁河南令累迁浙东观察使载戎履歴仅此而已以元稹碑考之转侍御史给事中拜刑部员外郎改河南令迁衢州刺史不周月而政就移刺湖州濬荻塘百余里改刺常州不累月刺越州仍以御史中丞观察浙东而卒其更迭内外如许之多凡典四州竝不一见传文疎畧如此之甚不独一薛戎传如此他传往往而然大抵碑之述事不无浮夸然载履歴则甚详且确也故仆于碑率以此补史文之阙又考越州题名云戎以元和十二年正月自常州刺史授浙东观察使长庆元年九月随表入觐而卒碑与传皆言薨于越州此为不同姚泓徐敬业逸史载唐南岳僧有人緑毛覆体来僧前云是晋姚泓当时我国为刘裕所灭求我不得遂假一人貌类我者斩之以立威我实泓也因陈晋末歴代事如指诸掌有史氏阙而不书者又言淮南王安其实昇仙而迁固状以叛逆伏诛此説不经难以为信往往见于杂説史传无闻好事者附㑹亦未可知又如徐敬业事唐书则曰敬业亡命不知所之而纪闻所载甚详谓敬业擒所养似己者斩之而敬业逃入山为僧天寳初有老僧年九十余名住括者正敬业也而本事诗亦言敬业之败与骆賔王俱逃捕之不获敬业为衡山僧賔王亦落发徧㳺名山至灵隐周嵗卒杂説所载有可以补史传之阙者而荒诞者在所不取龙城録亦载其事孔门十哲四科者夫子言陈蔡一时所从之徒非谓七十二弟子之中止有此十人而已后人错认夫子之意遂以四科之人目为十哲而学宫之中塐坐于夫子殿上其余弟子则绘立于两庑之下虽曾参之贤亦不预殿上之列谓参非十哲之数也至于州县每嵗春秋释奠亦以此为升降之等失夫子之意甚矣考其制自唐已然承袭至今而莫之革也仆又推而上之观东汉末徐干中论有曰人之行莫大于孝莫显于清曾参之孝原宪之清不得与㳺夏列四行之科者以其才不如也则知此説自汉已然不止于唐也兴雨祁祁颜之推家训引班固灵台诗祁祁甘雨之句以为诗之有渰萋萋兴云祁祁当是兴雨俗写误耳赵明诚又据汉无极山碑兴云祁祁之语以谓毛诗本作云字后来皆作雨字因颜而改耳洪氏又引左雄传兴雨祁祁以证此语非起于颜氏仆谓古人引经书语取其大意不泥其字又云雨皆一意安用区别且兴雨祁祁在雄之先已自有引之者矣观盐铁论亦有是语岂止雄邪然前汉食货志乃作兴云祁祁要之曰雨曰云二説初无定论且班固一人其説亦自不同况各人乎是不可泥其一也孔颕逹正义谓定本作兴雨或作兴云误也子美㯶拂诗渔隐云杜子美㯶拂子诗云不堪代白羽有足除苍蝇山谷谓事见新唐书适从何处来者也仆按此元稹事在子美后山谷引之误矣仆谓扇驱苍蝇宋史尝有是説然杜诗此聨初非用故事盖㯶拂者唐人用以驱蝇杜诗之意谓此虽不足以代白羽亦可以驱苍蝇非谓代白羽以除苍蝇也杜诗二意而山谷以一意认之故有此误韦应物亦有稯榈蝇拂歌曰㯶榈为拂登君席青蝇撩乱飞四壁举此可騐杜诗之意李白事説者不一李白事所説不一魏颢作文集序曰上皇豫㳺召白白时为贵朋㳺饮比至半醉令制出师诏不草而就许中书舍人以张洎谗逐㳺海岱间年五十余尚无禄位乐史作别集序则又曰上与太真在沉香亭赏木芍药命李龟年持金花牋宣赐李白立进清平调白宿酲未解援笔赋之㑹髙力士挟脱鞾之恨谮白于妃由是上三欲官白輙为妃沮刘全白作碣记又曰天寳初𤣥宗辟翰林待诏因为和蕃书并上宣唐鸿猷一篇上重之欲以纶诰之任委之为同列者所谤诏令归山遂浪迹天下范传正新墓碑曰天寳初召于金銮殿论当世务草答蕃书𤣥宗嘉之遂直翰林专掌宻命将处司言之任他日泛白莲池公不在宴皇欢既洽召公作序时公被酒于翰苑中命髙将军扶以登舟优宠如是既而上疏请还旧山𤣥宗甚爱其才或虑乗醉出入省中不能不言温室树恐掇后患惜而逐之其説纷纭不同如此惟乐史所説颇与传文合传曰白供奉翰林犹与饮徒醉于市帝坐沉香亭意有所感欲得白为乐章召入而白已醉左右以水颒面稍解授笔成文婉丽精切帝爱其才白尝侍帝醉使髙力士脱鞾力士耻之擿其诗以激贵妃帝欲官白妃辄沮之白自知不为亲近所容恳求归山帝赐金放还所载亦如此仆谓李白不容于朝固虽因髙力士之譛然其为人疎旷不密观传正所谓乗醉出入省中不能不言温室树又观李阳氷草堂集序谓出入翰林中问以国政濳草诏诰人无知者丑正同列害能就谤疑其于醉中曽洩漏禁中事机或者云云明皇因是疎之五更转陈伏知道从军五更转有曰一更刁斗鸣校尉逴连城遥闻射鵰骑悬惮将军名二更愁未央髙城寒夜长试开弓并月聊持劔比霜三更夜警新横吹独吟春强听落梅花误忆柳园人似此五转今教坊以五更演为五曲为街市唱乃知有自半夜角词吹落梅花此意亦久野客丛书卷十八野客丛书卷十九钦定四库全书野客丛书卷十九宋王楙撰诗䜟王直方诗话举东坡少㳺后山数诗以为诗䜟渔隐以为不然谓人之得失生丧自有定数乌有所谓诗䜟云者其不逹理如此仆谓此説亦失之偏诗䜟之説不可谓无之但不可谓诗诗皆有䜟也其应也往往出于一时之作事之与言适然相㑹岂可以为常哉渔隠举东坡诗之不应者为证可笑其愚大抵吉凶祸福之来必有先兆固有託于梦寐影响之间而诗者吾之心声也事物变态皆能写就而况昧昧休咎之征安知其不形见于此哉但泥于诗䜟则不可诗句相近唐人诗句不一固有採取前人之意亦有偶然暗合者如李白诗河阳花作县秋浦玉为人武元衡诗河阳县里玉人闲姚合诗文字当酒桮贾岛诗灯下南华卷袪愁当酒桮许浑诗百年便作千年计李后主诗人生不满百刚作千年画柳子厚诗欸乃一声山水緑张文昌诗离琴一声罢山水有余辉姚合诗买石得花饶王建诗买石得云饶王维诗珥笔趋丹陛储光羲诗珥笔趋文陛杜牧之诗乞酒缓愁肠武元衡诗歌酒换离愁刘瑗诗侍儿能劝酒贵客解弹琴王无功诗老妻能劝酒少子解弹琴杜子美诗试吟青玉案莫弄紫罗囊刘梦得诗学堂青玉案綵服紫罗囊孟东野诗种稲耕白水负薪斫青山许浑诗雨中耕白水云外斸青山此类甚多白蛾蔽日汉纪白蛾蔽日师古注蛾蚕蛾音五河反仆谓蛾古蚁字经史间多读蛾为蚁如礼记蛾子时术之是也萧何传发纵指示注子用反发纵谓解纵而放之仆谓纵即踪字汉碑率以纵为踪如郭鲁二碑曰有山甫之纵比纵豹产是也李徳裕亦曰酇侯指纵对诸葛心化以内展指纵对外施武力益可騐矣贱子具陈杜子美上韦左丞诗曰丈人试静聼贱子请具陈甫昔少年日早充观国賔云云此诗正用鲍照东武吟意照曰主人且勿喧贱子歌一言仆本寒乡士出身蒙汉恩云云前此应休琏诗尝曰避席跪自陈贱子实空虚而与杜同时如王维亦曰贱子跪自陈可为帐下否古诗尝曰四坐且莫喧愿听歌一言杜诗合古意阮籍诗昔年十四五志尚好诗书杜诗往昔十四五出㳺翰墨塲鲍照诗昔如鞴上鹰今如槛中猿杜诗昔如水上鳞今如罝中兎庾信诗细纒钟格圆花钉鼔牀杜诗绣段装檐额金花帖鼔腰鲍照诗北风驱鴈天雨霜杜诗驱马天雨雪沈约诗山樱花欲燃杜诗山青花欲燃杜诗合古人之意往往若此注所不闻又如子美鹰诗侧目似愁胡王原叔但引隋魏彦深赋为言不知状似愁胡乃晋孙楚鹰赋中语耳杜诗速令相就饮一斗人多引鲍照且愿得志数相就以证相就二字有所自不知相就饮三字见庾信诗野人相就饮至如杜诗巡檐索共梅花笑梅花笑三字见隋炀帝诗市桥官柳细官柳二字见晋陶侃传前辈谓老杜诗无两字无来歴山谷亦云老杜诗退之文无一字无来处信哉司字作去声容斋随笔云白乐天好以司字作入声读如云四十着绯军司马男儿官职未蹉跎一为军司马三见嵗重阳是也又以相字作入声如云为问长安月谁教不相离是也相字下自注云思必切以十字作平声读如云在郡六十日入山十二回緑涨东西南北水红栏三百九十桥是也以琵字作入声读如云四絃不似琵琶声是也武元衡亦有句云惟有白须张司马不言名利尚相从仆谓二诗司字非入声乃去声耳观白诗无注广韵入声不收集韵去声伺字韵收曰司主也仆观西汉叙传与夫文选司字作伺字协疑此诗亦以司为伺如琵字相字洪谓作入声此説是已白诗多犯鄙俗语又如枇杷之枇蒲萄之蒲亦协入声如请召之请协平声谅闇之闇协去声似此之类甚多其诗句有曰况对东谿野枇杷烛泪粘盘絫蒲萄燕姬酌蒲萄是协入声者也又曰当时绮季不请钱商宗谅闇中是协平声去声者也仆又考之不特白诗为然唐人之诗多有如是者如张祜曰生摘枇杷酸曰宫楼一曲琵琶声姚合曰每月请钱共客分张文昌曰锦江楼下三江流是皆随其律而用之白用杜句杜诗甲第纷纷厌粱肉广文先生饭不足白诗靖节先生尊长空广文先生饭不足杜诗眼前无俗物多病也身轻白诗眼前无俗物身外即僧居杜诗酒债寻常行处有人生七十古来稀白诗旧语相传聊自慰世间七十古来稀征有二义征有二义有征行有征伐文字中有以东征西征为名者不可不审如曹植东征赋崔骃徐干西征赋班固傅毅北征颂此皆述征伐之征非征行之谓也如袁宏班昭东征赋潘安仁西征赋张缵南征赋班彪北征赋此正述征行之征非征伐之征也今人或不契勘縂以为一义失矣古乐府名唐子西曰古乐府命题皆有主意后人用乐府为题者当代其人而措辞如公无渡河须作妻止其夫之词太白辈或失之仆谓后人之作失古词之意甚多不止此也如汉铙歌十八曲中有朱鹭艾如张巫山髙等词后之作者往往失其本意朱鹭者据乐志建鼓殷所作栖鹭于其上取其声扬或曰鹭鼓精也或曰诗曰振振鹭鹭于飞鼔咽咽古之君子悲周之衰颂声息饰鼔以存鹭虽所説不一然鹭则鹭鸶之鹭至宋何承天作朱路曲乃谓路车之路失其意矣又如巫山髙词解题曰古词言江淮水深无梁可度临水逺望思归而已至齐王融之徒巫山髙词乃杂以阳台神女之事无复故意艾如张艾与刈同如训而古词之意谓刈而张罗至陈苏子卿词则曰张机蓬艾侧是以艾为蓬艾之艾矣此类不一李杜诗意杜子美诗子规夜啼山竹裂武元衡诗子规夜啼江树白李贺诗雄鸡一声天下白温飞卿诗碧树一声天下晓按古诗鸡鸣歌汝南晨鸡登坛唤月没星稀天下旦子美诗孔子盗跖俱尘埃杜牧诗尧舜周孔皆为灰又南史和士开云自古帝王尽为灰土尧舜桀纣竟复何异灵运得句石林诗话云谢灵运诗池塘生春草园柳变鸣禽此语之工正在于无心猝然与景相遇备以成章不假绳削故非常情之所能到仆谓灵运制登池楼诗而于西堂致思竟日不就忽梦惠连得此句遂足其诗是非登楼时仓卒对景而就者谓猝然与景相遇备以成章殆恐未然盖古人之诗非如今人牵强辏合要得之自然如思不到则不肻成章故此语因梦得之自然所以为贵颜延年五君咏潘子真诗话曰颜延年阮始平诗曰屡荐不入官一麾乃出守盖谓山涛三荐咸为吏部郎武帝不能用荀朂一麾之则左迁始平太守仆谓延年赋此盖有为也徐羡之不悦延年出为始安太守谢晦谓延年曰昔荀朂忌阮咸斥为始平郡今卿为始安可谓二始延年后复为刘湛出为永嘉太守怨愤之甚故有是作向注但云延年疎旷刘湛出为永嘉太守而不及其他是未深知其意耳又如作阮歩兵诗则延年正以领步兵好酒见黜于时与阮同也其咏五君意皆有在展江亭语西清诗话曰许昌西湖展江亭就宋元宪留题有凿开鱼鸟忘情地展尽江湖极目天之句皆旷古未有然本于五代马殷据潭州时建明月圃徐仲雅诗凿开青帝春风圃移下姮娥夜月楼仆谓又不止此观唐沈彬望庐山诗压低吴楚遥涵水约破云霞独倚天前此盖有是意皮日休潺谿洞诗亦曰敲碎一轮月镕销半段天着鞭聒耳前辈马诗用着鞭二字多引刘琨传祖生先吾着鞭事如山谷诗眼明见此玉花骢径思着鞭随诗翁而任渊所注是也仆谓此大纲言着鞭耳非为马设前此二字盖尝有为马而言者按三国志蜀何祗谓杨洪曰故吏马不敢驶但明府未着鞭耳世人局于所见推究不广类如此又如前辈鼃诗用聒耳鸣事人多引梁武陵王坐池亭鼃鸣聒耳王曰殊废丝竹之听或又引齐孔徳璋事以为在梁之前仆谓皆未也按周礼蝈氏掌去鼃黾注为聒人耳其事祖此谈薮以孔稚珪事为陆稚珪续释常谈引此以证聒人耳之所自非也李习之为郑州贡父诗话曰唐文人李习之不能诗郑州掘石刻有郑州刺史李翺诗云云此别一李翺非习之唐书习之传不记为郑州王深甫谓习之集乃收此诗为不可晓渔隠亦谓习之未尝为郑州刺史仆谓诸公不深考耳为郑州者即习之也习之为郑州事史略而不载其履歴之详具见僧録中曰翺贞元十四年登第校书郎三迁至京兆府转国子博士史馆脩撰权职方员外郎授考功员外郎兼史职出为朗州刺史太和初入为谏议大夫寻以本官知制诰拜中书舍人以谬举栢耆左迁少府少监俄出为郑州刺史五年为桂州刺史御史中丞充桂管防御使七年授潭州刺史湖南观察使八年征为刑部侍郎九年转户部侍郎检校户部尚书襄州刺史山南东道节度使㑹昌中卒其详如此传但云始调校书郎元和初为国子博士史馆修撰再迁考功员外郎除朗州刺史召为礼部郎中出为庐州刺史入为谏议大夫知制诰改中书舍人坐栢耆事左迁少府少监后迁桂管湖南观察使山南东道节度使卒以传视僧録疎畧甚多其间亦有不同处习之为郑州日正在为桂州前而史不载贡父遂以为别一人因知传文之误人多矣此陛下家事唐髙宗欲废王后立武昭仪当时大臣禇遂良长孙无忌之属皆以死争帝问李勣勣独曰此陛下家事何必更问外人帝意遂决其后明皇因武惠妃之譛欲废太子瑛等当时如张九龄之属固争以为不可独林甫谓此陛下家事一语而决遂基唐室之祸人谓林甫此语絶似李勣是皆以陛下家事为辞不肻力争遂成祸基仆因考之李勣此语又有所自观后周宇文䕶欲废闵帝以问羣臣有曰此公之家事敢不唯命遂废闵立明帝李勣之言非出于此乎又推而上之魏文帝遣使赐甄后玺书以问周宣周宣答曰此自陛下家事后周之语又出于曹魏化鹤二事化鹤二事相类续搜神记云辽东城门有华表桂忽一白鹤飞集言曰有鸟有鸟丁令威去家千载今来归城郭皆是人民非何不学仙冢累累又神仙传云苏仙公桂阳人昇云而去后有白鹤来止郡城楼上人或弹之鹤以爪书曰城郭是人民非三百甲子一来归吾是苏君弹我何为洞仙传谓仙公即苏耽也是以鲁直次韵苏翰林公出游诗曰人间化鹤三千嵗海上看羊十九年正均用苏家故事也颠倒用事李湜撰东林寺舍利塔碑曰龎统以才髙位下遂滞题舆陈蕃以徳峻名沉初膺展骥按展骥是龎统事题舆是陈蕃事而倒用如此得非误乎其碑盖开元十八年建也韩退之文章唐之文章至韩退之而大备无可疵者后之学者于是取则其体固不一也一篇之中有始并言两事而终只以一事结者有以一意起而终以两意者如为人求荐书曰某闻木在山马在肆匠石过之而不盼伯乐遇之而不顾然后知其非栋梁之材超逸之足也以某在公宇下非一日又辱居姻娅之后是生于匠石之园长于伯乐之廐也是以木马两事并起也然终之曰昔人有鬻马不售于市者知伯乐之善相也从而求之伯乐一顾价增三倍某与其事相类故终始言之耳是弃木而説马也又如送孟东野序云大凡物不得其平则鸣然又言其在唐虞咎陶禹善鸣者而假之鸣伊尹鸣殷周公鸣周周衰孔子之徒鸣之屈原鸣楚李斯鸣秦又曰天将和其声而使鸣国家之盛邪抑将穷饿其身思愁其心肠而使自鸣其不幸耶是则鸣者盖有出于自然者矣岂可谓专不得其平邪是又以一意起而两意终者如此拗句格禁脔云鲁直有换字对句法如曰只今满坐且尊酒后夜此堂空月明曰田中虽问不纳履坐下适来何处蝇前此未有人作此体自鲁直变之苕谿渔隐曰此体出老杜如宠光葸叶与多碧㸃缀桃花舒小红者是也今俗语谓之拗句格仆谓此体非出于老杜与杜同时如王摩诘亦多是句如云雨中草色緑堪染水上桃花红欲燃曰劝君更尽一桮酒西出阳关无故人疑亦久矣张説诗曰山接夏空险䑓留春日迟此亦拗句格也避髙祖讳或者读晋潘尼举孔子言一言而丧国者汉避髙祖讳至此犹存仆谓承袭如此非避讳也且左传引周书之文曰大国畏其力小国懐其徳引周诗曰克长克君王此大国当是之时髙祖之讳未行也而易邦以国者是出于偶然非有深意然固有避讳处如汉书引尧亲九族以和万国曰善人为国百年可以胜残去杀王嘉曰无教逸欲有国蔡邕石经凡邦字易国字如此之处可以言避讳矣何则彼皆汉人也非汉人则不可谓避讳矣以鸟对僧贾岛诗曰鸟宿池边树僧敲月下门或者谓句则佳也以鸟对僧无乃甚乎仆观岛诗又曰声齐雏鸟语画卷老僧真曰寄宿山中鸟相寻海畔僧薛能诗曰槎松配石山僧坐蘂杏含春谷鸟啼杜荀鹤诗曰沙鸟多翘足巖僧半露肩姚合诗曰露寒僧出梵林静鸟巢枝曰幽药禅僧䕶髙窗宿鸟窥曰夜钟催鸟絶积雪阻僧期陆龟蒙诗曰烟径水涯多好鸟竹牀蒲椅但髙僧司空曙诗曰讲席旧逢山鸟至梵经初向竺僧求唐人以鸟对僧多如此岂特岛然仆又考之不但对鸟也又有对以虫对以禽对以猿对以鹤对以鹿对以犬者得非嘲戏之乎又有时闻啄木鸟疑是扣门僧出东坡佛印语録野客丛书卷十九野客丛书卷二十钦定四库全书野客丛书卷二十宋王楙撰规倣古诗意石林诗话云江淹儗汤惠休诗日暮碧云合佳人殊未来古今以为佳句然谢灵运圆景早已满佳人犹未适谢𤣥晖春草秋更緑公子未西归即是此意仆观古乐府曰黄云暮四合髙鸟各分飞寄语远游子月明何未归此正江淹之意淹两句此四句以碧云为黄云耳仆尝谓晋宋间人诗虽规模不同然大意不外乎先王三百篇之中要非自有新意如江淹等诗即毛诗君子于役之意也君子于役不知其期曷至哉鸡栖于埘日之夕矣牛羊下来君子于役如之何勿思非出于此意乎又如张孟阳四愁诗佳人遗我緑绮琴何以报之双南金佳人遗我锦绣段何以报之青玉案即毛诗投我以木桃报之以琼瑶投我以木李报之以琼玖之意也鲁直荼䕷诗冷斋夜话云前辈作花诗多用美女比其状如曰若教解语应倾国任是无情也动人尘俗哉山谷作荼䕷诗曰露湿何郎试汤饼日烘荀令炷罏香乃用美丈夫比之特出类也仆谓山谷此联葢出于李商隐之意而翻案尤工耳商隐诗曰谢郎衣袖初翻雪荀令薰罏更换香以此联较之真不侔矣杏花雨前辈谓深院无人杏花雨之句极佳此非风雨之数当作去声唿仆观此句正祖南唐潘佑之意佑有诗曰谁家旧宅春无主深院帘垂杏花雨佑两句意此作一句言耳然佑句作上声非去声也其下曰香飞緑锁人未归巢燕承尘燕无语岂语字亦当作去声邪唐花间集亦曰红窗寂寂无人语黯淡梨花雨诒厥友于等语洪驹父云世谓兄弟为友于谓子孙为诒厥歇后语也子美诗曰山鸟幽花皆友于退之诗曰谁谓诒厥无基址虽韩杜未能免俗吴曾漫録乃引南史刘洪等友于之语以证子美所用为有自仆谓漫録所引未也仆考诸史自东汉以来多有此语曰居诒厥之始曰友于之情愈厚西汉未之闻也知文气自东汉以来寖衰不特是也如言色斯赫斯则哲之类甚多此语至入于诗中用可见后世文气日不逮古如此近时四六多以爰立对具瞻作宰相事用所谓爰立者训于是乎立耳不知所立者何事而曰即膺爰立之除式副具瞻之望除即立瞻即望头上安头甚可笑也仆又考之曹氏命司马氏文曰违兆庶具瞻之望桓豁疏曰愿陛下追收谬眷则具瞻革望魏晋人已有此谬河间传意客或讥原涉曰子本吏二千石之世结髪自修以行䘮推财礼让为名正复雠取仇犹不失仁义何故遂自放纵为轻侠之徒乎涉应曰子独不见家人寡妇邪始自约敕之时意乃慕宋伯姬及陈孝妇不幸一为盗贼所汚遂行淫佚知其非礼然不能自还吾犹此矣仆谓此柳子厚河间传之意也史记吕不韦传述太后云云河间传又用其语古人作文要必有祖虽秽杂之语不可无所自也少游斜阳暮诗眼载前辈有病少游杜鹃声里斜阳暮之句谓斜阳暮似觉意重仆谓不然此句读之于理无碍谢庄诗曰夕天际晚气轻霞澄暮隂一联之中三见晚意尤为重叠梁元帝诗斜景落髙舂既言斜景复言髙舂岂不为赘古人为诗正不如是之泥观当时米元章所书此词乃是杜鹃声里斜阳曙非暮字也得非避庙讳而改为暮乎珊瑚舂黄糜隐居诗话曰杜牧之诗有趂韵而撰造非事实者如珊瑚破髙齐作婢舂黄糜是也李询得珊瑚其母令衣青衣而舂无糜字仆谓既言衣青衣而舂添一字何害但縻自是粥作米粱字用恐有所未安耳舂黄糜之语牧葢祖后汉志慊慊舂黄糜之意不知糜岂可以言粱邪胡广子孙后汉胡广传与碑竝不言其后观蔡邕集有陈留太守胡公碑云君讳硕字季睿太傅乐乡侯少子也又观幼童胡根碑云故陈留太守胡君子也曰根字仲原于是知硕为广之子根为硕之子皆先广而殂碑谓硕孝于二亲虽曾闵颜莱无以尚正佳子弟根才七岁而其家生相与立碑此正与逢童相似得非为乃祖之故乎殍饴二字沈存中笔谈曰唐士人专以小诗着名而读书灭裂如乐天题坐隅诗俱化为饿殍作夫字押杜牧之杜秋娘诗厌饫不能饴饴乃饧非饮食也仆观晋王荟以私粟作粥饴饥者郗鉴甚穷乡人共饴之饴字岂不作饮食用然考晋音乃音嗣非贻字也仆谓牧之用作贻字必别有所据又观后汉许杨传谣歌曰饴我大豆亨我芋魁饴字无音乃知牧之用字有所祖也饿殍之殍作夫字用按唐韵敷字韵收抚俱切乂平表切皆言饿死也是则殍字有二音乐天所押葢从唐韵之平声者二字皆有所据存中自不深考安可以读书灭裂非之扬雄箴曰野有饿殕北固甘罗杜牧之登北固山诗曰谢朓诗中佳丽地或者谓朓诗江南佳丽地金陵帝王州金陵乃今建康非润州也仆谓当时京口亦金陵之地不特牧之为然唐人江宁诗往往多言京口事可验也又如张氏行役记言甘露寺在金陵山上赵璘因话録言李勉至金陵屡赞招隐寺标致葢时人称京口亦曰金陵牧之又有诗曰甘罗昔作秦丞相或者又谓史记甘罗年十二事秦相文信侯吕不韦后因说赵有功始皇封为上卿未尝为秦相也仆考北史彭城王浟传曰昔甘罗为秦相未闻能书仪礼疏曰甘罗十二相秦未必要至五十则知此谬已久牧之葢循袭用之耳人物名字不同淮南子曰神农尝百草滋味一日而遇七十毒世纪曰伏羲尝和百药淮南子曰炎帝主于火死而为灶神事始曰灶黄帝所置古史考亦曰黄帝始造釡甑火食之道就矣汉临江王传注谓黄帝子累好逺游死于道故后人以为行神汉马氏传注则曰共工氏子修好远游故祀以为祖神河图曰河伯姓吕名公子夫人姓冯名夷圣贤冢墓记亦曰冯夷者𢎞农华隂隄首人服八石得为水仙为河伯妇一说又谓河伯乗两龙一曰氷夷二曰冯夷史记相如传注则又曰冯夷河伯字也山海经曰东海中有度朔山上有二神一曰神荼二曰郁櫑风俗通亦曰黄帝时有神荼郁櫑兄弟二人性能执鬼故东京赋曰守以郁櫑神荼副焉括地圗曰度朔山尖桃树下有二神一名郁一名櫑髙诱注战国䇿则又曰一曰余与一曰郁雷其纷纭如此殆不可晓书籍间人物名字不同似此之类甚多参军簿尉杜诗脱身簿尉中始与箠楚辞鲍注曰非谓簿尉受杖杖有罪者尔退之谓栖栖法曹掾敲榜发姦偷此岂受杖者邪仆谓不然子美之意正谓属吏受官长之杖非谓杖有罪者官属受杖其来久矣且前汉王嘉为宰相裸躬受笞其他可知司马迁谓陵夷至于捶楚之间观此则知古人当官有过亦必受杖此犹有说谓臣下有过受人君之杖耳非上官之杖也仆观后汉戴宏为郡督邮曾以职事见诘府君欲挞之云云三国志黄葢为守长署两掾教曰若有姦欺终不加以鞭杖宜各尽心此正明验古人属吏受杖之説也自晋至唐此类尤多注诗者自不深考耳姑摭数端世说载太守刘淮杖主簿向雄后同在政府不交言武帝敕雄复修君臣之好北史厍狄连为郑州刺史开府参军皆加捶挞魏收为中外府主簿频被箠楚唐书邕州经略使陈昙怒判官刘缓杖之二十五而卒浙西观察使韩臯封杖决安吉令孙解臀杖十下而死刘晏考所部官六品以上杖讫而奏杜牧之谓尹坐堂上阶下拜两赤县令属官将百人悉可笞辱其诗又曰参军与县尉尘土惊劻勷一语不中治笞箠身满疮韩退之诗曰判司卑官不堪说未免捶楚尘埃间举此以验杜诗之意可见矣岂谓杖有罪者邪古之官属动必加杖加杖犹可或致之死如张敞弃絮掾市之类是也上官之权甚重而属吏益卑然度日不啻君臣之相临唐犹庶㡬汉时尤甚自入国朝官守上下之分虽严然此例削矣上自宰相下至监当均谓比肩事主非惟无箠笞之辱且省庭拜之礼正所以示一统尊王之意云郎官令史汉明帝谓郎官上应列宿不可轻畀乃以杖撞郎药崧自䙝慢如此仆尝考之当时郎吏虽得清选其实位卑亲主文案与令史不异郎三十五人令史二十人汉士往往耻为此职至于用杖其轻可知此风至齐犹在齐明帝时尚书郎坐杖罚者皆科行萧琛谓郎有杖自后汉始至魏晋以来其职稍重今方㕘用髙华吏部又近于通贵不应遵昔科罚仓部郎江重欣杖督五十无人不慙可特输赎帝纳之仆又观世说桓温在荆州耻用刑罚令史受杖从朱衣上过或者以上捎云根下拂地足之语讥之夫服朱衣而使之受杖亦可谓甚矣此正明验郎官令史之秩卑如此诗中重押韵蔡氏曰杜子美饮中八仙歌船眠天字竝再押前字凡三押前古未见其体尝质之叔父元度云此歌分八篇人人各异虽重押何害亦周诗分章之意也闻见録亦引此诗及李太白韩退之诗为疑松江诗话引杜子美一诗押两萍字东坡一诗押两耳字谓字同而意异不妨重叠又谓子美八仙歌押两船字在歌行则可他不可为法仆谓诸公各肆臆说于古人之诗是未深考诗中重押字自古有之岂但李杜韩苏四公而已姑引数章于此苏子卿诗曰四海皆兄弟谁为行路人又曰我有一尊酒欲以赠远人又诗曰欢娱在今夕嬿婉及良时又曰努力爱春华莫忘欢乐时沈休文诗曰多值息心侣结架山之足又曰所愿从子游寸心于此足阮嗣宗诗曰如何当路子磬折忘所归又曰惜无懐乡志辛苦谁为归张景阳一诗押两生字任彦昇一诗两押生字三押情字古诗重叠押韵如此之多岂可谓古未见此体亦不可谓古人分章之意与夫惟歌行之体有此以是知李杜诗皆有所祖沈云卿一诗凡四叠韵余粮栖亩晋左思赋余粮栖亩而不收后晋干宝宋刘裕皆有是语近时塲屋中用南史刘裕所言出处出余粮栖亩省题诗而不及左思是失所先后矣仆又考此语非始于思在思之前葢尝有是言矣观蔡邕集中胡公碑云余粮栖于畎亩知左思此语祖邕也鲁直玉花骢诗乌戍张仲思家多前人墨蹟有鲁直亲染题李伯时画欲𩥇玉花骢后一诗其间云此篇晁无咎蔡天启诸人皆和多有好句昨见允蹈斋官书工有士人写繁城𨽻笔法秀整试为问姓名当求写此诗本着马后鲁直此纸笔力劲甚非寻常石刻者比其诗三句一换三叠而止禁脔谓之促句换韵仆又观当时名公如鲍夷白亦多此作渔隐第言鲁直有此一篇而不知其他或者又谓唐人亦有此体以仆考之非止唐人其苗裔葢出于三百篇之中如素冠之诗是也杜撰包弹对杜撰为甚的包拯为台官严毅不恕朝列有过必须弹击故言事无瑕疵者曰没包弹杜默为诗多不合律故言事不合格者为杜撰世言杜撰包弹本此然仆又观俗有杜田杜园之说杜之云者犹言假耳如言自酿薄酒则曰杜酒子美诗有杜酒偏劳劝之句子美之意葢指杜康意与事适相符合有如此者此正与杜撰之说同湘山野録载盛文肃公撰文节神道碑石㕘政中立急问曰谁撰盛卒曰度撰满堂大笑文肃在杜黙之前又知杜撰之说其来久矣谢𤣥晖诗谢𤣥晖诗曰淮阳股肱守髙卧犹在兹李周翰注汉淮阳太守汲黯上书言病上曰淮阳吾股肱郡卿为我卧理之按汉书文帝谓季布曰河东吾股肱郡故特召君耳而武帝谓汲黯则曰君薄淮阳邪吾今召君矣初无淮阳吾股肱郡之说翰葢误引季布事言之耳又按汲黯传言淮阳卧治初无髙卧之说异时刘禹钖诗亦有肯放淮阳髙卧人葢祖𤣥晖诗也词句祖古人意后山诗话载王平甫子游谓秦少游愁如海之句出于江南李后主问君还有几多愁恰似一江春水向东流之意仆谓李后主之意又有所自乐天诗曰欲识愁多少髙于滟滪堆刘禹钖诗曰蜀江春水拍山流水流无限似侬愁得非祖此乎则知好处前人皆已道过后人但翻而用之耳又少游词有天还知道和天也之语伊川先生闻之以为媟黩上天是则然矣不知此语葢祖李贺天若有情天亦老之意尔类而推之如晏叔原今宵剩把银缸照犹恐相逢是梦中葢出于老杜夜阑更秉烛相对如梦寐戴叔伦还作江南梦翻疑梦里逢司空曙乍见翻疑梦相悲各问年之意谢无逸词我共扁舟江上两萍叶出于乐天与君相遇知何处两叶浮萍大海中之意鲁直诗趂此花开须一醉明朝化作玉尘飞出于潘佑劝君此醉直须欢明朝又是花狼籍之意此类极多鹰鹘史传不闻一杂说谓鹰鹘之鹘史传不载其名起于近世仆读唐张子夀集鹰鹘圗赞序正有是论曰鹰也名扬于尚父义见于诗鹘也迹隐于古人史阙其载岂昔之多识物亦有遗将今而嘉生材无不出为所唿之变与所记不同者邪仆谓子夀亦未深考张衡东京赋鹘鵰春鸣北史文宣谓思好曰尔击贼如鹘入鵶羣左传鹘鸠氏司事也枚乗赋扬雄方言尔雅说文俱有此字岂可谓迹隐于古人史阙其载邪野客丛书卷二十野客丛书卷二十一钦定四库全书野客丛书卷二十一宋王楙撰方言序汉书扬雄传孝成帝时客有荐雄文似相如者上方郊祀甘泉召雄待诏承明之庭正月奏甘泉赋仆考方言雄答刘歆书曰雄始草文先作县邸铭王佴颂阶闼铭及成都城四堣铭蜀人有杨庄者为郎诵之于成帝成帝好之以为似相如遂以此得外见乃知客者杨庄荐雄文者县邸铭等以为似相如者帝骜之语非客所荐之词又方言序云雄为郎一岁作绣补灵节龙骨之铭诗三章及天下上计孝廉雄问异语纪十五卷积二十七年汉成帝时刘子骏与雄书从取方言仆以歆雄二书与传考之取方言乃哀帝非帝骜也不然歆书何以称帝骜谥何以言先君云云雄书何以及太𤣥经邪一丁字今文人多用不识一丁字祖唐书挽两石弓不如识一丁字出处仆考之乃个字非丁字按续世说书此个字葢个与丁相似传写误焉后又观张翠微考异亦谓个字乃知世说之言为信仆又观蜀志南史皆有所识不过十字之语史通谓王平所识仅通十字恐是十字亦未可知十与丁字又相似其文益有据也此与淮南子言宋景公荧惑徙三舍之谬同史记谓三度诗家用明光事杜子美诗曰不远明光殿致于丹青地洙注曰明光殿霍去病借以避暑修可注曰汉殿名元后传成都侯借以避暑是已东坡诗曰何人先入明光宫又曰老死不入明光宫赵注皆曰武帝太初四年所起乃成都侯商所借以避暑者也仆尝考之汉有两明光宫一明光殿按三辅黄圗一明光宫属北宫一明光宫属甘泉宫属北宫者正成都侯商避暑之所属甘泉宫者乃武帝所造以求仙者所谓明光殿自在桂宫三者元不相干今观诸家之注往往认为一处颠倒错乱莫知其非甚而至有以避暑事为去病用事甚疎卤极可笑仆又考汉纪太初四年起明光宫师古注曰成都侯避暑借明光宫葢谓此师古之注已有此谬车作居音佩觿曰牛车之车尺遮反本无居音䘮予之予弋汝反本无余音其变古如此韦昭亦曰车字从汉始有居音仆观经书中凡言予处皆音上声知佩觿之说为当则是汉以前文字凡言车者尽合作尺遮反凡言予者尽合作弋汝反可也然观战国䇿冯驩歌曰长铗归来乎食无鱼出无车说苑载淳于髠禳田之词曰蟹堁者宜禾洿邪者满车传之后世洋洋有余视此语似与居音相协又观毛诗其殽维何炰鳖鲜鱼其赠维何乗马路车周易见豕负涂载鬼一车先张之弧后说之弧则知车作居音其来已古非始于汉也字文增减古之隂影字用景字如周礼以土圭测景之类是也自葛洪撰字苑始加彡为隂影字古之战阵字用陈字如灵公问陈之类是也至王羲之小学章独阜旁作车为战阵字而今魏汉间书或书影字阵字后人改之耳非当时之本文也春秋汉东之国随为大其后杨坚建国见周齐不遑宁处故去辵文只作隋今欧阳询九成宫碑书作随者推本当时之意尔古之疉字用三日合作叠新莽以三日太盛改从三田今东汉碑疉字仍旧有三日者古之对字丵下从口据说文谓汉文帝以口多非实改从土然观大夫始鼎铭则知对字从土者旧矣古之罪字自下从辛秦始皇以字形似皇字遂改从网从非古之劭字从刀南朝宋太子名劭而恶字文为召刀遂改刀为力汉人洛字书雒葢汉火行忌水故去水而用佳至魏以土行土水之母故去佳仍用水帋字或书作纸葢古者以缣帛而书故从纟后蔡伦剉故布𢷬作纸故其字从巾兰荼二种世言春兰秋兰各有异芬不知秋兰之香尤甚于春兰也兰有二种邵伯温曰细叶者春花花少阔叶者秋花花多离骚纫秋兰以为佩又曰秋兰兮青青緑叶兮紫茎今沅澧间所生在春则黄在秋则紫然春黄不若秋紫之芬郁也世谓古之荼即今之茶不知荼有数种非一端也诗曰谁谓荼苦其甘如荠者乃苦菜之荼如今苦苣之类周礼掌荼毛诗有女如荼者乃苕荼之荼也正萑苇之属惟荼槚之荼乃今之茶也世但知兰荼而莫辨故辨之鲁直渔父词徐师川云张志和渔父词曰青蒻笠緑蓑衣斜风细雨不须归顾况渔父词曰新妇矶边月明女儿浦口潮平故鲁直取张顾二词合为浣谿沙曰新妇矶边眉黛愁女儿浦口眼波秋惊鱼错认月沉钩青蒻笠前无限事緑蓑衣底一时休斜阳细雨转船头东坡曰鲁直此词清新婉丽其最得意处以山光水色赞玉肌花貌真得渔父家风然才出新妇矶便入女儿浦此渔父无乃太阔浪乎仆观权德舆诗亦曰新妇矶头云半敛女儿滩畔月初明新妇矶对女儿浦唐人不止顾况望云懐乡狄仁杰登太行山见白云孤飞谓左右曰吾亲舍其下瞻怅久之此正与北史元树之意同元树奔南每见嵩山云未尝不引领歔欷又梁瑄不归弟兄每见东南白云立望惨然久之杜子美诗曰每望东南云用此意也鸾栖枳棘今有人作县尉启误用鸾栖枳棘事或者笑之其人闻之慙无以自解曰簿尉一事耳仆谓尉用簿事固非是然古者亦有如是用者未可深非之彼以簿尉一事自解则失之矣茍如是何取乎用事仆观刘长卿送任少府任淮南诗曰惜君滞南楚枳棘徒栖凤是分明以簿事为尉用也不但尉也张说送广武令岑义序曰河洛东门俯栖鸾于制邑又以栖鸾事为县令事用也出于一时之率然未可知岂可以为证邪粃缪皮傅今考校格式有文理纰缪不考注全无义理即为纰缪按此二字见礼记大传五者一物纰缪考礼部韵纰篇夷切缯坏也仆又观后汉卢植传曰周礼诸经发起粃缪注粃粟不成谕义之乖僻也是亦一说今人言所得肤浅为皮肤按扬雄方言曰秦晋言非其事谓之皮傅谓不深得其情核皮肤浅近强相傅㑹也故张衡集云后人皮傅无所容簒杜诗言荔枝杜诗侧生野岸及江浦不熟丹宫与玉壶云壑布衣台背老劳生重写翠眉须欧本作劳人害马或者又引西汉害马出处以证二字所自仆谓此二字初非为荔枝之故杜诗之意自有所据按汉和帝时南海献荔枝十里一置五里一候奔腾险阻死者继路唐羌上书曰交州献荔枝生鲜致之驿马昼夜传送至有遭虎狼之害顿仆死亡不絶道路杜诗劳人害马正述此耳其意因伤时事故引此故实为言非虚语也子美自伤以有用之才见弃丘壑终老不用果物夺于爱姬之嗜欲及时致之虽劳人害马有所不䘏时政如此为可伤也杜诗之意如此题曰解闷信有以夫杜又有诗曰忆昔南州使奔腾献荔枝百马死山谷到今耆旧悲举此以验劳人害马之说为不诬矣或者乃曲为之说谓劳人重写翠眉须作须眉之须凿甚矣仆又考之贡荔枝自赵王佗始生致荔枝其弊非始和帝葢起于武帝之时观三辅黄圗谓汉武帝破南粤起荔枝宫荔枝自交趾连年移植于庭无一生者后遂不复莳其实则岁贡焉邮传者疲敝于道极为生民之患至后汉安帝时始罢其贡萧华传唐书萧华传曰上元初以中书侍郎同中书门下平章事李辅国用事求宰相华拒之辅国怨㑹肃宗大渐矫诏罢华为礼部尚书引元载以代方代宗谅闇载助辅国贬华为崃州司马卒其言如此仆考刘长卿祭萧华文曰龙濳少海公佐储闱朝有巨姦动履危机十年调护不处嫌疑国移大盗公隐虏围忍受拘逼誓酬恩私果翻贼党来赴京师天地载开君臣相逢独持一心翊戴两宫明略戡难丹诚狥公辅国佞幸敢乱朝经濳申谠言请夺禁兵谋泄隙开反为所倾仓卒之际播迁无名东出昭丘南浮洞庭寄身沧江汎若浮萍水国生疾炎州促龄读刘祭文则知华尝佐储宫调䕶甚至尝陷虏围全节而归华之去国史但谓辅国用事求宰相华拒之以此致怨不知华尝建言于朝夺辅国兵柄谋之不宻反为所倾如此史又谓贬华为崃州司马卒而祭文谓江州刺史且曰水国生疾炎州促龄疑华出为江州刺史在任得疾继贬南方而卒皆传所不闻也温庭筠唐书载温庭筠才思神速多为人作文大中末试有司廉视尤谨庭筠私占授者已八人执政鄙之授方城尉仆观其集有开成五年抱疾不赴乡计书懐百韵寄殿院徐侍御察院陈李二侍御苏端公韦少府兼呈袁郊苖绅李逸一诗其间有云赋分知前定寒心畏厚诬昔皆言尔志今亦畏吾徒有气干牛斗无人辨辘轳积毁方销骨微瑕惧掩瑜蛇矛犹转战鱼服自囚拘欲就欺人事何能逭鬼诛是时先大中末几二十年其不平之气见于诗者已如此则知云云不但在大中之末又考东观奏记有责授庭筠随州随县一词乃裴坦之作董仲舒公孙𢎞前汉董仲舒传云武帝即位举贤良文学之士前后百数仲舒以贤良对䇿焉公孙𢎞传曰武帝初即位招贤良文学之士是时𢎞年六十以贤良征为博士使匈奴不合意免归元光五年复征贤良文学菑川国复推𢎞𢎞至太常上䇿武帝纪则曰建元元年诏丞相等举贤良自是五年之后改元光元年复诏举贤良董仲舒公孙𢎞于是出焉据传所言则公孙𢎞复举贤良在元光五年据纪所言则元光元年公孙𢎞董仲舒出焉二说不同如此仆尝考之武帝即位以来凡两开贤良之科一在建元元年一在元光元年而元光五年但诏征吏民明当世务者不闻有贤良之举且仲舒之举本传虽不明载岁时然以武帝即位之言推之合是建元元年纪谓元光元年与公孙𢎞出焉者史氏失于併书耳考𢎞之出正系此时仲舒之出又在此五年之先𢎞传谓武帝初即位𢎞年六十以贤良征年八十薨考之帝纪薨于元狩二年自元狩二年推而上之至武帝即位初年恰二十年以是言之𢎞于元光元年再举贤良明甚而本传谓五年亦误也又况元光元年贤良制正系𢎞所对者而仲舒所对有及于春秋谓一为元之说益知仲舒之出在建元元年可无疑者史记西京杂记亦皆言元光五年𢎞举贤良失矣石林燕语亦然第未深考耳张良有后随笔论张良无后谓有二事其一劝沛公因懈而击秦军既解而追项羽此事甚于杀降宜其无后仆谓不然良既仕汉则尽忠于汉奚暇他恤哉观其借箸前筹从容弭七国之争通四老人谈笑定储君之位其功徳为如何髙帝亦曰吾所以有天下者三杰而运筹决胜得子房之力则是基四百年之汉子房之功为不薄矣岂得以无后报哉仆因考之后汉司空皓晋司空华唐宰相嘉贞延赏𢎞靖九龄皆良之后也蕃衍盛大如此安得谓之无后哉后汉张皓传曰六世祖良仆考世系皓正良九世孙非六世也良生不疑不疑生典典生黙黙生金金生千秋千秋生暠暠生睦睦生嗣嗣生皓自不疑以下数至皓恰九世吴郡圗经亦曰良七世孙睦后汉为蜀郡太守始居呉郡张氏皆其后白乐天作张公碑曰良后睦避地渡江始居于吴其子孙称吴郡人然则吴郡之张正良之后尔随笔之说正与刘梦得谓张曲江无后之意同案曲江之后初亦未尝絶也食酒汉书载于定国食酒数石不乱仆甚疑之固虽汉斛小安有一人饮至数石之理后观笔谈亦言其妄正与鄙见同不复辩矣所未辩者其注乎如淳曰食酒犹言喜酒也师古曰食酒谓能多饮酒费尽其酒犹云食言今流俗书本辄改食字作饮字失其真也仆观论语沽酒市脯不食此言食酒虽因脯而并言然酒之言食亦不可谓无所祖矣如淳言喜酒固已无谓师古又引食言之食可笑其迂也古人下字率多借用初不似今之拘如以食物与人谓之饷然后义安而汉书谓闽王饷荃葛且荃葛非食物岂可以言饷乎葢古人通以饷为遗耳如此等字甚多且沽酒市脯不食此言如系辞润之以风雨左传牛马皆百匹玉藻大夫不得造车马是皆因其一而并言其一此古人省言之体不可不知也麻胡今人唿麻胡来以怖小儿其説甚多朝野佥载云伪赵石虎以麻将军秋帅师秋胡人暴戾好杀国人畏之有儿啼母辄恐之曰麻胡来啼声即絶又大业拾遗云炀帝将去江都令将军麻祜濬坂祜虐用其民百姓惴慄唿麻祜来以恐小儿转祜为胡又南史载刘胡本名坳胡以其面坳黑以胡为名至今畏小儿啼语曰刘胡来啼辄止又㑹稽録载会稽有鬼号麻胡好食小儿脑遂以恐小儿四事不同未知孰是缃素杂记止得二事傅说刑人西斋诗话曰孙仅傅巖诗曰刑人一旦起幽深功业煌煌照古今谓当时有胥靡修筑巖道而傅说在困约中代之以假其赀是为胥靡佣资也仆谓此说是矣然谬用者不独一孙仅而已自荀卿以来葢已失之矣荀子曰乡也胥靡之人俄而授天下之大器是指傅说也贾谊鵩赋亦曰祸兮福所倚福兮祸所伏斯游遂就兮卒被五刑傅说胥靡兮乃相武丁张晏注曰傅说被刑筑于傅巖武丁以为相师古注不辩其非但曰胥靡相随之刑是皆以傅说为刑人矣且傅巖之作岂特孙仅之误前此如吕温作傅巖铭亦尝曰脱刑人之衣而被公衮之服又曰说始胥靡武丁即祚葢已如此言矣误以翟公为方进隋李元操诗曰聴琴旋蔡子张罗避翟公是矣唐翁绶诗曰君看西汉翟丞相凤沼朝辞暮爵罗是误以翟公为翟方进矣人皆以门设爵罗惟翟公一出处不知前此尝有是语鬻子曰禹一馈而七起曰吾恐四海之士留于道路也是以四海之士皆至禹当朝门可设爵罗野客丛书卷二十一野客丛书卷二十二钦定四库全书野客丛书卷二十二宋王楙撰后汉无二名后汉人名无两字者或谓以王莽所禁故尔仆观匈奴传莽奏今中国不得有二名因使使者以风单于宜上书慕化为一名或者之説不为无据仆谓莽窃取国柄未㡬大正天诛汉家恢复大业凡蠧伪之政一切扫除而更张之不应独于人名尚存莽旧然后汉率多单名者殆承袭而然恐非为莽也两字名不为无之但不至如寻常之多耳就传考之苏不韦字公先王延夀字文考谢夷吾字尧卿郭延年字公游此分明知其为二名者又有如蓟子训计子勲费长房之徒则知后汉未尝絶然无二名者欧公集古録赵氏金石録所载东汉碑刻凡称二字者必曰汉人之字仆固不敢深必以为汉人之名也然观武梁碑其间言孝子仲章李章立孙子侨躬修孝道安有子孙于祖父墓碑中而称字者乎欧公跋杨震碑隂曰此碑谓贾伯锜刘显祖之类凡若干人疑其所书皆字葢后汉时人见于史传者未尝有两字名者仆谓欧公不深考后汉安可谓史传未尝有两字名也先醒今称先生之语古者亦有单称一字为礼者叔孙通与诸弟子共为朝仪曰叔孙生圣人也梅福曰叔孙先非不忠也师古注先犹言先生又观张释之龚遂等传所谓王生结韤公卿数言邓先张谈先皆此意也贾谊新书载懐王问贾君曰人之谓知道者为先生何也贾曰此博号也上者在王中者在卿大夫下者在布衣之士乃其正名非为先生为先醒也取其俱醉独先醒之义儒人不作释氏语随笔谓韩文公送文畅序言儒人不当举浮屠之说以告僧其语云文畅浮屠也如欲闻浮屠之说当自就其师而问之何故谒吾徒而请也元微之作永福寺石壁记云佛书之妙奥僧当为予言予不当与僧言二公之语可谓至当仆观李翺答开元寺僧书曰翺学圣人之心焉则不敢逊乎知圣人之道者也吾之铭是钟也吾将明圣人之道焉则于释氏无益也吾将顺释氏之教而述焉则绐乎下人甚矣何贵乎吾之先觉也亦是此意韩李二公葢卓然守是见者元公所言未免狥乎彼非真能尊吾道者至当之语仆于韩李则然古诗香事王直方诗话云古诗曰博山罏中百和香郁金苏合及都梁又曰氍㲪五水香迷迭及都梁按广志都梁香出交广形如藿香迷迭出西域魏文帝有迷迭赋信乎不行一万里不读万卷书不可看老杜诗也苕溪渔隐谓王直方何卤莽如此方论古诗香事初不论杜诗遽有不行一万里不读万卷书不可看杜诗之语仆谓渔隐不深察耳直方葢谓大凡古诗中多有事蹟但人读书不多见识不广所以不知使不观广志等书孰知都梁等香事因悟或者所谓不行一万里不读万卷书不可看杜诗之语为信然渔隐自卤莽如此反谓直方卤莽其可笑也迷迭赋当时如曹植王粲应玚陈琳之徒皆有是作不但魏文帝一人而已故梁元帝志萧琛曰迷迭成章江总表曰迷迭之文云云郑氏诗笺郑氏诗笺极有害理处不逆其意而以文害辞如四月诗四月维夏六月徂暑先祖匪人胡宁忍予此诗葢刺幽王在位贪残怨乱竝兴而作注谓我先祖非人乎人则当知患难何为使我当此乱世詈先祖为非人岂理也哉不若曰先祖不以为人乎何忍使我当此乱世陈胡二公评诗东坡云诗人有写物之工桑之未落其叶沃若他物不可当此林和靖梅诗疎影横斜水清浅暗香浮动月黄昏决非桃杏诗皮日休白莲诗无情有恨何人见月冷风清欲堕时决非红莲诗仆观陈辅之诗话谓和靖诗近野蔷薇渔隐丛话谓皮日休诗移作白牡丹尤更亲切二说似不深究诗人写物之意疎影横斜水清浅野蔷薇安得有此萧洒标致而牡丹开时正风和日暖又安得有月冷风清之气象邪陈标蜀葵诗曰能共牡丹争㡬许柳浑牡丹诗曰也共戎葵较㡬多辅之渔隐所见正与二公一同杨妃韤事李肇国史补注言杨妃死于马嵬梨树下店媪得锦韤一只过客传玩每出百钱由此致富𤣥宗遗録又载髙力士于妃子临刑遗一韤取而懐之后𤣥宗梦妃子云云询力士曰妃子受祸时遗一韤汝收乎力士因进之𤣥宗作妃子所遗罗韤铭有曰罗韤罗韤香尘生不絶二说虽不同皆言妃子有遗韤事仆始疑其附㑹因读刘禹钖马嵬行有曰履綦无复有文组光未灭不见巖畔人空见凌波韤邮童爱踪迹私手解鞶结传看千万眼缕絶香不歇乃知当时果有是事甚合国史补注之说以蒲为脯文选潘安仁西征赋曰野蒲变而为脯苑鹿化而为马铣注赵髙欲为乱恐羣臣不听乃先设验以蒲为脯以鹿为马献于二世羣臣言蒲与鹿者隂诛之按今史记但闻指鹿为马不闻以蒲为脯之说此见汉人杂说臧荣绪晋书常引以为言艺文类聚蒲门载赵髙此事谓出于史记误矣鼻祖耳孙今人多以鼻祖对耳孙自以为的对往往不究其义仆观扬雄反离骚注鼻祖始祖也惠帝纪应劭注曰耳孙𤣥孙之子也言去髙曽益逺但耳闻之耳李斐曰耳孙曾孙也皆臆说耳惟晋灼曰耳孙𤣥孙之曾孙也诸侯王表在八世师古曰耳音仍尔雅曾孙之子为𤣥孙𤣥孙之子为来孙来孙之子为晜孙晜孙之子为仍孙从己而数是为八叶此与晋说同是则耳当为仍非耳字也考方言嘼之初生谓之鼻人之初生谓之首梁益之间谓鼻为初或谓之祖然则鼻与祖皆始之别名以鼻祖为始祖似未为是凡人孕胎必先有鼻然后有耳目之属今画人亦然必先画鼻仆尝疑鼻祖之意如此未敢以为是近观漫録亦有是言甚与仆暗合侯霸员半千宋璟嘉祐杂志所载三碑仆尝考焉一原甫得汉延熹金乡守长侯君碑云君讳成防东人其先出自周文之后封于郑共伯赐氏曰侯厥𦙍宣多以功佐国汉侯公济太上皇鸿沟之戹谥曰安国君曾祖黼封明统侯光武中兴𤣥孙霸大司徒于陵侯仆考后汉侯霸传霸河南宻人族父渊以宦者有才辩任职元帝时佐石显等领中书号曰大常侍而不推原侯公史失之乎二白水县民得员半千墓志云十八代祖凝自宋入魏本姓刘氏彭城人以其雅正似伍员遂赐姓员仆考唐书本传其先彭城刘氏十世祖凝之事宋及齐受禅奔元魏以忠烈自比伍员因自姓员或谓凝十世祖或谓十八世祖或谓自姓员或谓赐姓员传文与碑不同如此三邢台村所得颜鲁公撰宋璟神道碑云公作长松篇梅花赋苏味道以为有王佐之才上尝赐钟乳使医持归鍊之或以上药不宜委之公曰推信待物犹惧不信作相廷奏二张则天失色欲起李邕曰陛下坐则天下安起则天下危张嘉贞作相仰公行事每阅堂案见公危言谠论扼腕长叹今本传竝不载此数事而刘禹钖书则曰宋广平沉下寮也苏公味道时为绣衣直指使者广平投以梅花赋苏盛称之自是则天闻之皮日休赋序曰宋广平有梅花赋清新富艳得南朝徐庾之体后苏公味道得而称之广平之名遂振广平碑之数事既不见于史矣而梅花赋一事或谓广平投绣衣使者苏公而见称或谓苏公后得此赋见称而遂振二者之言又不同陈元方事陈纪传云董卓入洛阳乃使就家拜五官中郎将不得已至京师迁侍中出为平原相往谒卓时欲徙都长安谓纪曰今欲西都何如纪云云卓意甚忤而敬纪名行无所复言时议欲以为司徒纪见祸乱方作不复办严即时之郡玺书追拜太仆又征为尚书令所载如此邯郸淳所着陈纪碑则曰用大将军何进表选名儒君为举首公车特征起家拜五官中郎将到迁侍中旬有八日出相平原会孝灵晏驾贼臣秉政肆其兇虐剥乱宇内州郡幅裂视事未朞会刺史败于黄巾幽冀二州争利其土乃辞而去之于是老弱随慕扳辕持毂轮不得转遂晨夜间行寓于邳郯之野袁术恣睢僭号江淮圗覆社稷结婚吕布送女在涂君为国深忧奋䇿出奇以夺其心卒使絶好追女而还离逖姦谋使不得就君之力也惟帝念功命作尚书令二处所载互有不同传言纪受董卓之招碑言纪用何进之荐传言纪阻董卓迁都之计碑言纪败袁吕结婚之谋兼摭出以资阅史者汉人规戒魏相为扬州刺史考案郡国守相多所贬退而光禄大夫丙吉予之书曰朝廷已深知弱翁治行方且大用愿少谨自重藏器于身相心善其言为霁威严翟方进为京兆尹搏击豪强京师畏之而青州刺史胡常予之书曰窃闻政令甚明为京兆恐有所不宜方进心知所谓少弛威严二事甚相类汉人规戒率多如此又如杨恽既废家居治产以财自娱其友孙会宗予书戒以大臣废退当阖门惶惧为可怜之意不当治产通宾客段会宗年老而远为都䕶其友谷永予书戒以因循旧贯无求奇功司马迁尊宠任职其故人任安责以古贤人之义卫青既贵而天下士夫无称其故吏苏建责以观古名将之意汉人于交友故旧动存规戒其不肯阿意顺旨以陷于非义此风凛然可喜唿吸古人名字前汉魏相传相字无音人多唿为平声以弱翁之字观之合作去声唐诗曰身依魏相尊可据也郊祀志公玉带为公宿带据颜师古注引吕氏春秋齐有公玉丹葢其旧族合唿为本音而单姓玉者音宿如后汉玉况乃姓宿尔鼌错传错字无音据班固叙传曰故安执节责通诛错蹇蹇帝臣匪躬之故作措字读而潘安仁赋乃曰殒吴嗣于局下葢获怒于一搏济七国之称乱翻助逆而诛错是协入声韵也此如史记司马错错七各反又七故反仆又考之文字间言惊悸不定曰错愕二字多读为入声而东汉错愕不能对乃音措互知二音葢通用四皓之园公据陈留风俗记合云圈公彭祖姓籛名铿据史记注论语注离骚注籛字音翦只此一音而前辈诸公多作平声唿如胡峄长短句是也葢用唐韵音耳唐韵有平上二音符符二姓苻坚其先本姓蒲其祖以䜟文改为苻符融其先鲁顷公孙仕秦为符玺郎以为氏故苻坚之姓从艹符融之姓从竹二姓固自不同而唐义阳郡王符璘碑合从竹而书作苻而苻坚之苻又有书从竹者皆失于不契勘耳仆又考之汉碑隶书率以竹为艹少有从竹者如符节之字皆然今西汉书符瑞多从艹魏晋以下真书碑亦有书符节为苻莭者葢古者皆通用故耳此又不可不知颜鲁公干禄书曰从艹者为姓从竹者为印亦未之察也不知符融之符果非姓乎凤尾虎头皮日休诗以凤尾诺对虎头嵓东坡以鳯尾诺对虎头州按晋帝批奏书诺字之尾如凤尾之形故谓凤尾诺齐帝令江夏王学凤尾诺一学即工诺者犹言制可也诺字与诏字相似而又有凤诏之语故观者往往误以为凤尾诏焉如陆龟蒙集所刋是也苏州苏州在禹贡为扬州之域至周为吴至秦汉为会稽郡治所统甚大按圗经秦汉会稽郡举今两浙之地皆在焉武帝制诏所谓东指海南近诸越北枕大江是也是时严助朱买臣等皆为是郡其任甚重至后汉顺帝时分会稽之半为吴郡之地尚全有浙西之地亦未为狭也自孙皓分吴郡为吴兴郡但兼有杭秀睦之地而已唐之苏州但兼秀州之地而已晋天福间钱武肃又分嘉兴海盐二县为秀州其隶于苏者惟吴长洲崑山常熟吴江五邑而已其地益削如此今之苏州不得汉会稽郡十五之一而在浙右已为巨镇为是守顾亦伟且大矣而况严朱之在汉统全浙之地乎其势隆重不言可知陆士衡陆士衡齐讴行曰东被姑尤侧南界聊摄城海物错万类陆产尚千名孟诸吞云梦百二侔秦京仆以为不若以八九吞云梦对百二侔秦京不惟亲切且浑然也大唐唐国二钱今唐国通宝大唐通宝乃南唐钱或者不知求之三百年之唐谬也按南唐书元宗即位铸唐国通宝大唐通宝通用数年渐弊百姓盗铸极为轻小元宗即璟也解菜今人久茹素而其亲若邻设酒殽之具以相煖热名曰开荤于理合曰开素此风已见六朝观东昬侯䘮潘妃之女阉竖共营殽羞云为天解菜正其义也二迹傅毅迪志诗曰于赫我祖显于殷国二迹阿衡克光其则潘岳西征诗曰赫赫大晋奄有四方二迹陜西实惟我王艺文类聚此诗张华作麫以斤两为斗今麫以二斤某两为斗葢沿唐旧观唐会要天宝间麫以三斤四两为斗吾丘夀王论容斋裒举汉世论议之臣如严乐鼌董贾马之徒凡十九人谓皆极言秦之虐如此仆谓此皆传之所有人所共知有一事见于他集中传所不载人所罕知姑摭出以资博闻吾丘夀王尝着骠骑论功一论其详骠骑将军霍去病征匈奴立克胜之功夀王作士大夫之论称武帝之德曰士问于大夫曰侧闻强秦之用兵也南不踰五岭北不渡大河海内愁怨以䘮其国汉兴六十余载命将帅以抗愤用干戈于四荒南极朱厓北建朔方拓地万里海内晏如敢问其纵大夫曰昔秦之得天下也以功不以德以诈不以诚内用商鞅李斯之谋外用王翦白起之兵既并海内以威力为王道以权诈为要术遂非唐笑虞絶灭旧章防禁文学行是古之戮严诽谤之诛十余年滂沱而盈溢故皇天疾威更命大汉反秦政务寛厚六世富安何征不克云云此正汉人极言秦失者也容斋惟举夀王议中数语而不知夀王又有此论故表其略焉班固传谓固感夀王东方之徒剏造文辞终以讽劝乃上两都赋注夀王作士大夫论骠骑将军颂知固之作亦祖此不但客难也魏卞兰献赋太子报曰昔吾丘夀王何武以歌诗得金帛之赐今考二传何武则然夀王自议挟弓得鼎后不闻有他制作谓以歌诗得金帛之赐计亦有之史阙而不载耳野客丛书卷二十二野客丛书卷二十三钦定四库全书野客丛书卷二十三宋王楙撰古者拜礼古者拜礼非特首至地然后为拜也凡头俯膝屈手动皆谓之拜按周礼辨九拜之仪一稽首二顿首三空首四振动五吉拜六凶拜七奇拜八襃拜九肃拜注稽首拜头至地也顿首拜头叩地也空首拜头至手也振动以两手相击也奇拜一拜也襃拜再拜也肃拜但俯下手即今之揖也何尝专以首至地为拜邪乃知禹闻善言则拜如揖之类是也岂仆仆之谓哉今人或以顿首施于卑下不知拜头叩地岂卑下之所安乎古者男女皆跪男跪尚左手女跪尚右手以此为别自唐武后尊妇人始易今拜而不屈膝此见张建章渤海国记不为无据然又观北史周时诏内外命妇拜宗庙及天台皆俛伏则知前此妇人葢已有不跪者矣骨利干日出欧公诗迩来不觉三十年歳月才如熟羊胛于夹字韵内押用史载及通典骨利国事骨利国地近扶桑昼长夜短夜煮一羊胛才熟而东方已明言其疾也渔隐丛话又引资治通鑑云煮羊脾熟日已出矣所纪与史载通典小异郭次象谓羊脾至微薄不应太疾如此当以胛为是仆考唐书骨利干传亦曰羊脾然又观唐书天文志则曰羊髀此一字三说不同葢脾胛髀字文相近诸公姑存其旧不敢必以为孰为正也然胛者肩也髀者股也二字意虽不同为熟之时似不相远至脾则太速矣鲁直诗亦曰数面欣羊胛论诗在雉膏羊胛字鲁直亦尝用之不但欧公也苍头称将军随笔云今人唿苍头为将军其事本为彭宠为奴所缚谓妻曰趣为将军治装注唿奴为将军欲其赦已也仆谓此说固是然观陈胜传将军吕臣为苍头军是则语苍头为将军亦已久矣又卫青为奴后为大将军唐至德后官爵虚滥大将军告身才易一醉至有朝士僮仆衣金紫而身执贱役者故岑参歌曰紫绂金章左右趋问着即是苍头奴李商隐诗曰厮养为将军则知苍头奴为将军事甚多又按前汉鲍宣传苍头庐儿注汉名奴为苍头知此名起于汉矣观后汉注秦人唿为黔首谓奴为苍头者以别于良人又知苍头之名自秦已然又读战国䇿魏有苍头军二十万又知苍头之名不但秦也他国亦然苍头庐儿解在鲍宣传而颜师古注萧望之传谓在贡禹传误矣汉人称谓鼌错更令诸侯讙譁错父从颍川来谓错曰上初即位公为政用事云云如淳曰错为御史大夫位三公也如淳意其父称子为公盖以此尔不知此乃史家之言非当时之实谓也如史记陆贾传贾谓其子曰数烹鲜无久溷公为也此亦称子为公陆贾子何尝为三公哉汉书作毋久溷汝为也曰公曰汝竟不知其实谓不独此也又如史记袁盎传其兄之子种谓盎曰君能日饮亡苛汉书作丝能日饮亡何二史所云不同如此是未可深诘也固虽当时风俗浑厚又不应以姪对叔辄称其字之理咄嗟刘贡父以司空圗诗中咄喏二字辨晋书石崇豆粥咄嗟为误石林谓孙楚诗有咄嗟安可保之语此又岂是以喏为嗟自晋以前未见有言咄嗟殷浩谓咄咄逼人葢拒物之声嗟乃叹声咄嗟犹唿吸疑晋人一时语耳仆观魏陈暄赋汉帝咄嗟抱朴子不觉咄嗟复彫枯李白诗临岐胡咄嗟王绩诗咄嗟建城市张说诗咄嗟长不见陈子昻诗咄嗟吾何叹司空圗诗笑君徒咄嗟此诗于花字韵押是亦以为咄嗟贡父所举乃别一诗曰咄喏休休莫莫且陈暄葛稚川左太沖陈子昻李太白之徒皆在司空圗之前其言已可验矣况复圗有前作咄嗟字无可疑者仆又推之窃谓此语自古而然非特晋也前汉书项羽意乌猝嗟李奇注猝嗟犹咄嗟也后汉何休注公羊曰噫咄嗟也此咄嗟已明验汉人语矣又战国䇿有叱咄叱嗟等语益知此语自古而然贡父所说固已未广石林引孙楚诗且谓晋人一时之语亦未广也咄咄逼人乃殷仲堪语石林谓殷浩误也殷浩语乃咄咄书空唐人用一麾事笔谈曰今人守郡谓之建麾盖用颜延年诗一麾乃出守事此误也延年谓一麾者乃指麾之麾非旌麾之麾也自杜牧之有儗把一麾江海去始谬用一麾自此遂为故事此沈存中所言也仆因考唐人诗如杜子美柳子厚许用晦独孤及刘梦得陆龟蒙等皆用一麾事独牧之谓把一麾为露圭角似失延年之意若如张说诗湘滨拥出麾如此而言初亦何害缃素杂记谓牧之意则善矣言儗把则谬也自谓一麾于理无碍但不可以此言赠人宋景文公诗曰使麾请得印垂腰又曰一封通奏领州麾是真得延年之意未尝谬用也仆谓黄朝英妄为之说耳牧之之误正坐以指麾之麾为旌麾之麾景文之误亦然朝英乃取宋斥杜谓牧之不当言儗把而景文自用为宜然则牧之儗把一麾江海去岂不自用景文使麾请得印垂腰独非旌麾邪朝英又谓一麾事但不可以赠人仆谓以景文诗使麾州麾字语人又何不可所谓贬辞者麾去云尔既是旌麾何贬之有朝英又谓景文用一麾事真得延年之意则是延年以一麾为旌麾之麾初非指麾之麾也其言翻覆无一合理甚可笑也笔谈谓今人守郡为建麾谓用颜诗事自牧之始仆谓此说亦未为是观三国志拥麾守郡文选建麾作牧此语在牧之前久矣谓把一麾之误自牧之始则可谓建麾之误则不可金钗十二唐人诗句多用金钗十二事如乐天诗钟乳三千两金钗十二行是也南史周盘龙有功上送金钗二十枚与其爱妾阿杜其事甚佳罕有用者今多言金钗十二不闻用金钗二十亦循袭而然金钗十二行或言六鬟耳齐肩比立为钗十二行白诗酬牛思黯有金钗十二行之句自注思黯之妓颇多故云似协或者之说然梁武帝河中之水歌曰洛阳女儿名莫愁头上金钗十二行是以一人带十二钗此说为不同陈简斋诗简斋腊梅诗曰黄罗为广袂绛帐作中单既言帐又言中单似觉意重仆观东坡诗曰海山仙人绛罗繻红纱中单白玉肤恐简斋用东坡意绛纱作中单而传写误以为绛帐耳韩白诗意同乐天诗有纪年月日者于以见当时之气令亦足以裨史之阙如曰皇帝嗣宝厯元和三年冬自冬及春夏不雨旱爞爞有以见宪宗即位三年久旱如此又诗曰元和岁在卯六年春二月月晦寒食天天隂夜飞雪连宵复竟日浩浩殊未歇又以见元和六年二月晦为寒食当和暖之时而霈大雪其气候乖谬如此又诗曰八年十二月五日雪纷纷竹栢皆冻死况彼无衣民又见元和八年十二月五日大雪寒冻民不聊生如此仆按东汉书延熹间大寒洛阳竹栢冻死襄楷曰闻之师曰栢伤竹藁不出三年天子当之乐天此语正所以纪异也又观韩退之辛卯年雪诗亦曰元和六年春寒甚不肯归河南二月末雪花一尺围此说正与乐天同东坡用如臯事前辈谓东坡诗曰不向如臯闲射雉归来何以得卿卿按左传贾大夫娶妻美御以如臯如训往也非地名曰如臯坡误用之耳仆观古乐府张正见毛处约江总等雉子斑诗皆以如臯为地名用知此误非始于坡仆得此诗后检诸家诗注见赵次公亦引其间一诗乃知暗合孙吴又观宋书明帝射雉无所得谓侍臣曰吾旦来如臯空行可笑陈肃有射雉诗今日如臯路能将巧笑囘东坡用西施事东坡诗曰他年一舸鸱夷去应记侬家旧姓西赵次公注按寰宇记东施家西施家施者其姓所居在西故曰西施今云旧姓西坡不契勘耳仆谓坡公不应如是之疎卤恐言旧住西传写之误遂以住字为姓字耳既是姓西何问新旧此说甚不通应记侬家旧住西正此一字语意益精明矣东坡用计魁梧东坡和刘贡父诗曰青𣲖连淮上黄楼冠海隅此诗尤伟丽夫子计魁梧赵次公引前汉张良传赞注曰苏林注梧音悟师古谓魁大貌也言其可惊悟今人读为吾非也颜之说如此而先生作平声则别从己见为义乎计魁梧者计度其魁梧耳此赵次公所言也仆谓次公亦未深考以梧为吾非东坡自为己义而计魁梧字亦有所祖按后汉臧洪体貌魁梧注音吾故杜子美诗曰魁梧秉至尊杜正用后汉意又按史记张良世家曰余以为其人计魁梧后曾文清诗亦曰乃翁容貌计魁梧是又用史记意也二事皆有所祖前后人皆用过安可谓坡公自为己义而无所本乎次公但见前汉所云未睹史记后汉故尔仆又考之汉史之赞张良曰张良之智勇以为魁梧奇伟反若妇人女子此意正祖赵人述孟尝君之意赵人闻孟尝君之贤出而观之皆曰始以薛公为魁梧然今观之眇小丈夫耳然则魁梧二字其来又远集注坡诗集注坡诗有未广者如看潮诗曰安得夫差水犀手三千彊弩射潮低自注吴越王尝以弓弩射潮与海神战自尔水不近州赵次公注三千彊弩字杜牧宁陵县记中语不知此语已先见前汉张骞传曰汉兵不过三千人彊弩射之即破矣又五代世家亦有三千彊弩事何但牧言坡诗又曰桃花春浪孤舟起程注杜钦传来年桃花水赵注三月桃花浪见前汉志不知此事已见月令仲春之月始雨水桃始华坡诗又曰崎岖真可笑新添注曰李白书崎岖歴落可笑人也按白书嵚崎歴落非崎岖歴落也然白云此非白自言盖用晋书季伦嵚崎歴落可笑人之语此类甚多不可胜举此犹可也至有牵合附㑹极可笑者不特坡诗如此诸家诗注亦然韩杜诗意子美萤诗曰幸因腐草出敢近太阳飞未足临书卷时能㸃客衣随风隔幔小带雨傍林微十月青霜重飘零何处归退之诗曰朝蝇不须驱暮蚊不须拍蝇蚊满八区可尽与相格得时能㡬时与汝恣啖咋凉风九月到扫不见踪迹二诗皆一意所以讽当世小人妄作威福者尔松江诗话松江诗话曰有松棚诗一联曰採来犹带烟霞气月明满地金钗细以为佳句恨不见全篇仆谓月照松影但见参差黑影耳安知其为金钗松叶比之金钗者谓架上月照映则可不可谓地上之影也不如日月明满架金钗细此语为得前辈谓韩退之联句中竹影金锁碎之语所谓金锁碎者非直谓竹影也谓竹间之日影耳以此验之益信仆之说为然韩偓诗曰长松夜落钗千股此语无病李涉诗曰疎林透明月散乱金光滴此正退之竹影金锁碎枫桥杜牧之诗曰长洲茂苑草萧萧暮烟秋雨过枫桥近时孙尚书仲益尤侍郎延之作枫桥修造记与夫枫桥植枫记皆引唐人张继张祜诗为证以谓枫桥之名着天下者由二公之诗而不及牧之按牧与祜正同时也又怪白乐天韦应物尝典吴郡又以诗名皮日休陆鲁望与吴中士大夫赓咏景物如臯桥乌鹊桥之属亦班班见录顾不及枫桥二字何也崔信明诗枫落吴江冷江淹诗吴江泛丘墟饶桂复多枫又知吴中自来多枫树诗品所载南史与世说竝曰颜延年问鲍照已与谢灵运优劣照曰谢五言如初发芙蓉自然可爱君诗若铺锦列绣亦雕缋满眼延年每薄汤惠休诗谓人曰惠休制作委巷间歌謡耳钟嵘诗品则曰颜延年诗尚巧似体裁绮宻情喻渊深动无虚散汤惠休云谢诗如芙蓉出水颜如错綵镂金颜终身病之二说不同钟嵘诗品谓郭景纯游仙之作词多慷慨乖远𤣥度如云奈何虎豹姿又云戢翼栖榛梗乃是坎壈咏懐非列仙之趣也考今文选景纯游仙诗七章无奈何虎豹姿戢翼栖榛梗之句此盖别章删去而不载于选耳地名语讹庆州有乐蟠县本汉略畔道地后讹为乐蟠华州东有潼关水经谓河水自龙门南流冲激华山故名冲关后讹为潼关镇戎军有笄头山隗嚣使王元勐塞鸡头道即此也后讹为訮屯山凉州有姑臧县河西旧事谓旧匈奴葢藏城也后讹为姑臧婺州长山县本长仙县其地赤松子採药之所后讹为长山北京舘陶县有屯氏河汉沟洫志谓河北决于馆陶分为屯氏河后讹为毛氏河临江新喻县本新渝县葢有渝水故名而唐天宝后相承作新喻隰州石楼县本汉吐军县后魏置吐京县亦相㳂之讹也此类甚多鸒匹蠵三事毛诗弁彼鸒斯鸒鸟名也斯者衍辞如曰螽斯鹿斯之类而刘孝标乃谓鸟名鸒斯失矣曲礼庶人之摰匹郑笺谓说者以匹为鹜按广雅鴄也葢古字省文作匹郑当直解匹为鹜何待引说者之云东京赋渊游龟蠵郭璞谓灵蠵能鸣则此龟属鸣者也而尔雅新旧本皆引吕冘字林大龟似猬不知似猬乃以胃二字传写误加偏旁耳按周礼考工记梓人刻画祭器状诸虫有以胸鸣者有以胃鸣者蠵葢胃鸣之虫絶交论刘孝标絶交论如曰宠钧董石权压梁窦摩顶至踵堕胆抽肠是曰势交其流一也富埒陶白赀巨程罗山擅铜陵家藏金穴是曰贿交其流二也顩颐䠞頞涕唾流沫叙温燠则寒谷成暄论严苦则春丛零叶是曰谈交其流三也阳舒隂惨忧合驩离是曰穷交其流四也衡重锱铢纩微彯撇是曰量交其流五也凡斯五交义同贾鬻云云此正韩退之送穷文铺叙五穷之体五穷之大意祖扬子云逐贫赋王延夀梦赋而铺叙又用此体焉得谓无所本哉古人博识幽明録曰楚文王猎有人献鹰得异物时有博物君子曰此鹏雏也文王厚赏之异类传曰汉武帝时西域献黑鹰得鹏雏衆莫识惟东方朔识之二说不同尚书故实谓孝武时尝有献异鸟者时人莫识东方朔曰此毕鸾也问何以知之曰见山海经洽闻记曰后汉时有鸟头长五尺鸡首燕颔备五色而多青光武问百官咸以为凤蔡衡独曰多青者鸾也上善其对晋说曰时人有得鸟毛长三丈以示张华华惨然曰此海凫毛也出则天下乱外国异事曰汉宣帝时击磻石于上郡陷石室中得一人裸而披髪反缚枷一手足以问羣臣莫能对刘向独曰此贰负之臣也昔贰负杀窫窳帝乃梏于疏属之山帝问所出曰见山海经上大惊于是羣臣多奇山海经光武时有得豹文之䑕问羣臣莫知惟窦攸曰此鼮䑕也诏问所出曰见尔雅验之果然诏公卿子弟就攸学尔雅古人博识如此等衆往往得之于山海经尔雅独蔡谟读尔雅不熟误食彭蜞取后世几为劝学死之诮野客丛书卷二十三野客丛书卷二十四钦定四库全书野客丛书卷二十四宋王楙撰欧阳公词意欧阳公曰池外轻雷池上雨雨声滴碎荷声云云末曰水晶双枕旁有堕钗横此词甚脍炙人口旧説谓欧公为郡幕日因郡宴与一官妓荏苒郡守得知令妓求欧词以逸过公遂赋此词仆观此词正祖李商隠偶题诗云小亭闲眠㣲醉消石榴海柏枝相交水纹簟上琥珀枕旁有堕钗双翠翘又池外轻雷亦用商隠芙蓉塘外有轻雷之语好风㣲动帘旌用唐花间集中语欧词又曰栏干敲遍不应人分明窗下闻裁剪此语见韩偓香匳集二花睡足杨妃外传载明皇登沉香亭召太真时太真卯酒醉未醒侍儿扶而至明皇曰是岂妃子醉邪海棠睡未足耳故东坡海棠诗曰只恐夜深花睡去髙烧银烛照红妆用此事也仆又观李贺诗西施晓梦绡帐寒香鬟堕髻半沉檀辘轳咿哑转鸣玉惊起芙蓉睡新足以芙蓉睡足事为西施用亦佳唐诗亦有一枝娇卧醉芙蓉之语五言协律杜牧之诗曰几席延尧舜轩墀立禹汤一千年际㑹三万里农桑又曰四百年炎汉三十代宗周曰二三里遗堵八九所髙丘孟郊诗曰见说祝融峯擎天势似腾藏千寻布水出十八髙僧唐诗多有此体虽若龃龉其实协律不但七言为然元㣲之诗曰庾公楼怅望巴子国生涯贾岛诗曰一千寻树直三十六峯寒赤令与中丞分道韩退之论京尹不台参书曰赤令尚与中丞分道而行何况京尹元㣲之论亦曰京令得与御史丞分进道路以其捕逐之意也或者往往疑之谓唐赤令如此之重仆谓此盖沿习晋宋典故观沈约宋书文帝时有司奏旧科御史中丞专道而扬州刺史丹阳尹建康令并是京辇土地之主或检校非违或赴救水火事应神速不宜稽驻赤令分道又北史元志为洛阳令与御史中尉李彪争路彪言御史中尉辟承华盖安有洛阳令与臣抗衡志言神乡县主岂有俯同衆官趋辟中尉孝文曰洛阳我之丰沛自应分路扬镳自今而后可分路而行及出志与彪折尺量道各取其半唐盖循此制耳仆因考之中丞自魏晋以来其权愈重与司隶分督百寮自皇太子以下无所不纠专督行马内司隶专督行马外至梁犹然皇太子在宫门行马内违法皆得纠之后魏改为中尉督司百寮其出入千歩清道与皇太子分路王公百辟咸使畏避其余百寮下马弛车止路旁其违缓者以棒棒之其隆重如此乃至俯与赤令分道而行以鄙俗语入诗中用唐人有以俗字入诗中用者如张祜诗银注紫衣擎许浑诗橘边沽酒半壜空元㣲之诗橹窡动揺妨客梦杜子美诗遮莫邻鸡下五更权徳舆诗遮莫雪霜撩乱下杜荀鹤诗子细寻思底模様曰帝乡吾土一般般曰万般无染耳边风张祜诗归来不把一文钱曰酒引娇娃活牡丹戴叔伦诗秋风里许杏花开杏树旁边醉客来王建诗杨栁宫前忽地春曰万事风吹过耳轮曰朝回不向诸余处曰若教更解诸余语曰新晴草色暖温暾白乐天诗池水暖温暾此类甚多旁边二字见徐陵杂曲杜诗言沈宋学林新编曰子美懐郑监李賔客诗曰郑李光时论文章竝我先隂何尚清省沈宋歘聮翩盖谓隂铿何逊沈约宋玉也四人皆能诗文为时所称者仆谓沈宋非沈约宋玉乃沈佺期宋之问也佺期之问聮名当时见文艺传司空图曰国初上好文章雅风特盛沈宋始兴之后杰出江宁宏思于李杜极矣元稹论李杜亦曰上该曹刘下薄沈宋宋玉在曹刘之先若谓宋玉不应言下薄间平等语事有承袭用之不以为异者如宗室用间平二字之类是也河间东平汉家二王封号间平难以拆用间犹言中耳今言间平似无义理然用此二字其来旧矣仆观北史论齐文襄诸子虽有谢间平徐陵启有间平就国之语又人之双名有不可拆言者如金日磾之类是也东汉费鳯碑有司马慕蔺相周庾信铭有年消张辟诗有无复申包之语借对借对自古有之如王襃碑年逾艾服任隆台衮江总作陆尚书诔鴈行攸序龙作间才沈约墓志以彼天爵郁为人龙之类是也对偶中有闗两字者如梁元论曰虽坐三槐不妨家有三径虽接五侯不妨门垂五栁之类是也阿房宫赋杜牧之阿房宫赋曰明星荧荧开妆镜也绿云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也杨敬之华山赋曰见若咫尺田千畆矣见若环堵城千雉矣见若杯水池百里矣见若蚁垤台九层矣醯鸡往来周东西矣蠛蠓纷纷秦速亡矣蠭窠聮聮起阿房矣俄而复然立建章矣小星奕奕焚咸阳矣累累茧栗祖龙藏矣二文同一机杍也或者读阿房宫赋至歌台暖响春光融融舞袖冷殿风雨凄凄一宫之间而气候不齐击节叹赏以谓善形容广大如此仆谓牧之此意盖体魏卞许兰昌宫赋曰其隂则望舒凉室羲和温房隆冬御絺盛夏重裘一宇之深䆳致寒暑于隂阳非出于此乎蝶粉蠭黄草堂诗余载张仲宗满江红词蝶粉蠭黄都褪却注蝶粉蠭黄唐人宫妆仆观李商隠诗有曰何处拂胸资蝶粉几时涂额借蠭黄知诗余所注为不妄唐花间集郄无此语或者谓蝶交则粉落蠭交则黄落用事相等鲁直诗矲矮金壶肯持送挼莎残鞠更传桮注诗者但知挼莎字见曲礼不泽手注至矲矮则引玉篇注曰矲短也矮不长也不知此二字见春官附音注下谓矲雉上皮买反下苦买反方言桂林之间谓人短为矲雉雉正作矮字唿也前軰用事贵出处相等传注中用事必以传注中对此如荆公诗一水护田将緑绕两山排闼送青来䕶田排闼皆西汉语也谢迈诗亦曰挼挲蕉叶展新绿从便桃花舒小红以物性喻人喻人作事有狐疑犹豫等语皆以物性言之狐多疑虑故曰狐疑犹恐人害己每豫上树故曰犹豫谓人解事曰能无人同共曰独能与独亦兽也据说文能熊之类兽中称贤独如虎行止无侣以至谓狙狯狡猾之类皆是也又造次谓之率然按杂爼常山有巨蛇首尾尤大或触之中首则尾至中尾则首至中腰则首尾俱至名曰率然孙子兵法所谓率然者此也然皆喻其一端惟狼之喻尤多言其恣食则曰狼餐言其恣取则曰狼贪言其威顾则曰狼顾言其乱走则曰狼窜言其陆梁则曰狼扈言其专愎则曰狼狠言其不恤则曰狼戾言其不检则曰狼籍言其乖谬则曰狼狈东坡水调淮东将领王智夫言尝见东坡亲染所制水调词其间谓羽扇纶巾谈笑处樯橹灰飞烟灭知后人譌为强虏仆考周瑜传黄盖烧曹公船时风勐悉延烧岸上营落烟熖涨天知樯橹为信然荐疏称字与年孔融上表荐祢衡曰窃见处士平原祢衡年二十四字正平淑质贞亮英才卓跞应瞻上疏荐韦泓曰伏见议郎韦泓年三十八字元量纯心清沖才识备济萧扬州荐士表曰窃见袐书丞琅琊臣王暕年三十一字思晦七叶重光海内冠冕古之荐人皆言几岁及称其字今之荐章罕有此体岂当时以其字素着故邪此体至唐犹在观令狐楚荐齐孝若亦曰窃见前进士髙阳齐孝若字考叔年二十四云云范云让封侯表曰晋安郡候官令东海王僧孺年三十五理尚栖约思致恬淡此称年而不称字而唐韦处厚荐皇甫湜崔颢荐樊衡亦用此体乃知唐人撰述皆有所祖无恙无他今人言无恙无他按说文古人草居患他相问无他乎音徒何反徐铉注云今俗作虵食遮反如鲁直诗于坡字韵协岁晚喜无他之句是也又风俗通曰恙毒虫也喜伤人古人草居露宿故相问必曰无恙此意与无他同东方朔神异经谓北方大荒中有兽食人咋人则病名曰㺊尝近村落入人室皆患之黄帝杀之由是北方得无忧病谓之无恙神异经谓毒兽与前説不同杨妃窃笛容斋续笔曰明皇兄弟五王至天寳初已无存者杨太真以三载方入宫而元稹连昌宫词云百官队仗避岐薛杨氏诸姨车鬭风笑之也仆考唐史申王以开元十二年薨岐王以十四年薨薛王以二十二年薨宁王邠王以二十九年薨而杨妃以二十四年入宫号太真遂专房宴是时申岐薛三王虽已死而宁邠二王尚存是以张祜目击其事系之乐章有曰日映宫城雾半开太真帘下畏人猜黄翻绰指向西树不信宁哥回马来又曰虢国濳行韩国随宜春深院映花枝金舆逺幸无人见偷把邠王小管吹盖纪其实也惟容斋认杨妃为天寳三年方入宫所以有是失不知天寳初太真进册贵妃非入宫时也集中谓虢国窃邠王管而百斛明珠乃谓妃子窃宁王笛此説不同张祜经渉十一朝百斛明珠载杨妃窃笛张祜诗云云剧谈録载唐武宗才人孟氏卒张祜诗云云一述明皇时事一述武宗时事二事经渉八九十年其悬絶如此张祜唐书无传有文集十卷不着本末其粗见于松陵集颜萱序中曰过祜丹阳故居已易他主祜有四男一女男曰椿儿桂儿椅儿杞儿三己物故惟杞为遗孕与女尚存故姬崔氏霜鬓黄冠杖䇿迎门与之话旧歴然可聴琴书图籍今属他人横塘之西有田数百畆力既贫窭十年不耕岁赋万钱求免无所陆龟蒙亦序曰祜元和中作宫体小诗辞曲艳发及老大稍窥建安风格或荐之天子书奏不下受辟于诸侯府性狷介不容物輙自劾去居曲阿性嗜水石悉力致之不蓄善田利产为身后计死未二十年而故姬遗孕冻馁不暇观二公所序可以见祜平生大略矣按松陵集时事在咸通间龟蒙所谓死未二十年之语推之祜死于宣宗大中之初年是祜经渉十一朝也计死时且百二十岁其夀如此之长是未可深诘也祜尝有诗曰椿儿遶树春园里桂子寻花夜月中又诗曰一身扶杖二儿随桂苑丛谈惟知祜有此二子不知又有所谓椅儿杞儿者併表而出之东坡卜算子山谷曰东坡在黄州所作卜算子云云词意髙妙非喫烟火食人语吴曾亦曰东坡谪居黄州作卜算子云云其属意王氏女也读者不能解张文濳继贬黄州访潘邠老得其详尝题诗以志其事仆谓二説如此无可疑者然尝见临江人王説梦得谓此词东坡在惠州白鹤观所作非黄州也恵有温都监女颇有色年十六不肯嫁人闻东坡至喜谓人曰此吾婿也每夜闻坡讽咏则徘徊窗外坡觉而推窗则其女踰墙而去坡从而物色之温具言其然坡曰吾当唿王郎与子为婣未几坡过海此议不谐其女遂卒葬于沙滩之侧坡囬恵日女已死矣怅然为赋此词坡盖借鸿为喻非真言鸿也拣尽寒枝不肯栖者谓少择偶不嫁寂寞沙洲冷者指其葬所也説之言如此其説得之广人蒲仲通未知是否姑志于此以俟询访渔隠谓鸿鴈未尝栖宿树枝惟在田苇间拣尽寒枝不肯栖此语亦病仆谓人读书不多不可妄议前軰诗句观隋李元操鸣鴈行曰夕宿寒枝上朝飞空井旁坡语岂无自邪在人贤识其大论语在人贤者识其大者又曰多见而识之识字无音今人多读如正字如近时上庠出贤者识文武之大赋题其与选者皆作入声押不知乃志字仆观刘歆传蔡邕石经皆曰在人贤者志其大者沟洫志多见而志之是读识为志也论语亡之命矣夫亡训死而楚王嚻曰蔑之命矣夫蔑训无是以死亡字为有无字读矣论语因不失其亲南史王元规曰姻不失亲古人所重岂得輙㛰非类张说之碑亦曰姻不失亲官复其旧是以相因字为婚姻字用矣论语风乎舞雩咏而归后汉仲长统曰讽于舞雩之下咏归髙堂之上是以风字为讽字用矣论语逺佞人李绘曰近追飞鸟逺事佞人是以逺离字为逺近字唿矣周易君子道长长字傅咸韩退之等诗竝作平声协是以生长字作长短字唿矣毛诗唱予和女和字本去声读鲍照髙唱好相和作平声押古人句法礼记曲礼问国君之富数地以对问大夫之富曰有宰食力问士之富以车数对问庶人之富数畜以对其间数车以对独转其语曰以车数对此古人错综文体左传曰我之不共鲁故之以曰是昆吾稔之日也侈故之以倒用文势如此下语此与匈奴传必我也为汉患者同一句法葺辑左传叔孙所馆虽一日必葺其墙屋世言脩葺祖此语也又前汉朱云折槛上曰因而葺之注葺与集同补合之也仆考周礼葺屋参分注七入反刘音集知葺辑一意大小言作晋梁间多戏为大小言诗赋郭茂倩杂体诗集谓此体祖宋玉而许彦周谓乐府记大小言作不书始于宋玉岂误耶仆谓此体其源流出于庄列鲲鹏蟭螟之説非始宋玉也礼记曰语小天下莫能破语大天下莫能载屈原逺游曰其小无内其大无限饥食榆皮乙夘春歉甚淮人至剥榆皮以塞饥肠所至榆林弥望皆白或者咨嗟谓不知何以如此仆读前汉天文志河平元年旱伤麦民食榆皮淮南万毕术亦曰八月剥榆令人不饥知古者尝以此为弭饥之具是以庾信谢赉米启曰剥榆皮于秋塞掘蛮䑕于寒山掘䑕事见苏武臧洪等传乌龙黄耳今谚有唤狗作乌龙语按摉神记张然续仙传韦善俊家有犬名乌龙唿犬有自也陆机黄耳传书事前軰有谓黄耳非犬恐家僮姓名仆考本传与夫述异记知其为黄犬甚明崔豹古今注曰犬一名黄耳二者名犬旧矣杨白花今市井人言快乐则有唱杨白花之説其事见北史时有杨华者本名白花容貌瓌伟胡太后逼幸之华惧祸及改名华遯去胡后追思不已为作杨白花歌使宫人昼夜连臂蹋歌之声甚悽恻栁子厚有杨白花诗此正与汉宫人歌赤鳯来曲相似见赵后外传野客丛书卷二十四野客丛书卷二十五钦定四库全书野客丛书卷二十五宋王楙撰鸾鳯万举汉宣帝纪元康三年诏曰前年夏神爵集雍今春五色鸟以万数飞过属县神爵四年鸾鳯万举蜚览翺翔师古曰万举犹言举以万数仆谓鳯皇上瑞之物岂徒出哉必明盛之朝然后一出故衰周非其时而出焉孔子起何徳之叹今宣帝之时鳯皇之出无虑十数次且每至动以万数又何其多邪窃恐非鳯如皇者耳黄霸所指鳻雀之类者也此鸾鳯万举史家大其説耳且鳯所以异者为其罕见且艰得故尔今其数出至于万数与燕雀何异安足贵邪刘穆之仰看飞鸟则应人必错心在鸿鹄则学奕不就此理之必然者史载刘穆之甚异内总朝政外供军旅决断知流事无壅滞賔客辐辏求诉百端逺近谘禀盈阶满室目览词讼手答牋记耳行听受口并酬对不相参错悉皆赡举裁有闲暇手自写书寻览篇章校定书籍其精力聪给自古未有如此者穆之非神人乎夫人心无二用安有五官兼应如此而事事皆当无几㣲错谬之理此疑史言之过夏商铸钱世言钱起于周太公九府圜法前汉志云凡货金钱布帛为用夏殷以来其详靡记汉盐铁论亦曰夏后以贝殷以紫石后世或金钱刀布是周以前未用钱仆观太公六韬曰武王入殷散鹿台之金钱以与殷民史记曰纣厚赋歛以入鹿台之钱又曰散鹿台之钱以赈济贫民髙谦之亦曰昔禹遭大水以歴山金铸钱救人之困汤遭大旱以庄山之金铸钱赎人之卖子是三代皆已铸钱不但周也王襃碑仲弓谓居简以行简则失之太简惟居敬以行简则简不为太甚此夫子所以然之而周王襃作陆氏碑乃曰处衆撝谦居简行敬不知简岂可以行敬乎其率意而言不审于义理所安如此文士言数目文士言数目处不必深泥此如九方臯相马指其大略岂可拘以尺寸如杜陵新松诗何当一百丈欹盖拥髙檐纵有百丈松岂有百丈之檐汉通天台可也又如古栢行黛色参天二千尺二千尺二百丈也所在亦罕有二百丈之栢此如晋人峩峩如千丈松之意言其极髙耳若断断拘以尺寸则岂复有千丈松之理仆观诸杂记深泥此等语至有以九章算法算之可笑其愚也续释常谈续释常谈引中朝故事以证蚊㡡之说仆观南史宋武妃碧绡蚊帱帱音畴襌帐也正蚊㡡之义元稹有旧蚊帱诗蚊㡡事见齐桓公续释常谈引谈薮髙祖谓不读谢诗三日觉口臭以证俗谓口臭之説仆谓前此应劭官仪载刁存年老口臭帝赐鸡舌香使含之奏事此犹未也又前而西汉髙帝谓栢直是口尚乳臭则口臭二字其来又逺不可引六朝为证也齐己诗今言中酒之中多以为平声祖三国志中圣人中贤人之语然齐己栁诗曰秾低似中陶潜酒輭极如伤宋玉风乃作仄声或者谓平仄一意仆谓中酒之中从仄声自有出处按前汉樊哙传军士中酒注竹仲反齐己祖此不用南人为相祖宗朝不用南人为相仆尝求之古矣亦有是説观南史齐髙帝欲用张绪为仆射以问王俭俭曰绪少有佳誉诚美选矣南士由来少居此职褚彦回曰俭少年或未谙耳江左用陆玩顾和皆南人也俭曰晋氏衰政不可为则宋武帝亦尝谓沈文季曰南士无仆射多歴年所文季曰南风不竞非复一日古人对偶石林诗话云晋魏间诗尚未知声律对偶陆云相谑之辞所谓日下荀鸣鹤云间陆士龙者乃正为的对至于四海习凿齿弥天释道安乃知此体不待沈约而后能也仆谓晋魏以前对偶之语不为无之然出于自然不期对而自对非如后人牵强纽合以为工也孔融曰坐上客常满尊中酒不空其气质为如何毛诗不必问只如虞书元首明对股肱良便已亲的诗人断句入他意歩里客谈云古人作诗断句輙旁入他意最为警䇿如老杜云鸡虫得失无了时注目寒山倚江阁是也鲁直水仙诗亦用此体坐对真成被花恼出门一笑大江横至陈无已李杜齐名吾岂敢晩风无树不鸣蝉直不类矣仆谓鲁直此体甚多不但水仙诗也如书酺池寺诗退食归来北窗梦一江风月趂渔船二虫诗二虫愚智俱莫测江边一笑人无识词曰独上危楼情悄悄天涯一㸃青山小皆此意也唐人多有此格如孟郊夷门雪诗曰夷门贫士空吟雪夷门豪士皆饮酒酒声欢阑入雪消雪声激烈悲枯朽悲欢不同归去来万里春风动江栁晋惟尉用一印晋世官府印章不用故者每除任则重铸非若今之官府专用一印也观孔琳之于义熈末建言今世惟尉一职独用一印至于内外羣官每迁悉改终年刻铸䘮功消实金银铜炭之费不可胜言愚请衆官即用一印无烦改作仰补天府非为无益观此知晋世惟尉用一印他官不然贾赵二后晋愍懐太子传载贾后使人毒杀太子事首尾甚悉㣲而婢妾应答之语亦载其间此笔正放前汉赵后传作赵后使人毒杀曹宫而司隶解光所奏千有余言具得曲折宛然如今之狱词事理灼然使人读之百世之下犹为之愤惋况当时乎谥文与正本朝单谥文者惟杨大年王荆公二三人而已单谥正者无之盖正之一字未易当尔复谥文正则有如范如王如李如司马之流仆考唐会要单谥文者十九人单谥贞者四十人如阎立本軰亦曰贞是何正人之多也乃知唐人之谥未免过许卜式何预学校舒元舆撰国庠记曰诗书礼乐国之洪源濬其源天下可以光润窒其源天下为之顦顇嬴室之自絶于天下汉初才息干戈复濬其源而后生公孙𢎞儿寛卜式之徒竞出维持战争之汉二百年间无所失坠仆观卜式朴鲁不学但能为天子牧羊汉家文治彼无所预而元舆例言失矣谓仲舒可也班史谓儒雅公孙𢎞董仲舒儿寛质直汲黯卜式古人自有定论元舆何谬于去取乎王建宫词王建宫词曰丛丛洗手遶金盆旋拭红巾入殿门又曰纵得红罗手帕子当心画出一䨇蝉知唐禁中用红手巾红帕子又曰圣人生日明朝是私地先须属内监自写金花红牓子前头先进鳯皇衫知圣节内人通写金花牓子进鳯凰衫又曰天寳年来勤政楼每年三日作千秋又知当时以三日为千秋节可见其盛按㑹要千秋节咸令宴乐休假三日利益后嗣贡禹上书曰臣犬马之齿八十有一凡有一子年十二禹年八十一而有子十二是六十九岁方有子矣其囏得嗣息如此观其晚年上疏论民间以产子三岁出口赋钱重困生子輙杀宜令儿七岁出口钱其词甚切想禹囏得嗣息故推是念又观北魏永平间将诛元愉妾李氏羣臣无敢言者敕崔光为诏光逡廵不作奏曰元愉妾懐妊戮至刳胎桀纣之主乃行斯事陛下春秋日长未有储体皇子襁褓寻至夭失乞舒李狱以俟育孕帝欣然纳之是亦以后嗣为念免至杀胎夫魏主以残忍之性恣行诛戮宜若不可回然一闻是语甚为之恻然少弛刑禁则知人谁无是心有能动其机挽回仁念差直易耳因观二公之言其利甚博又思世有不为利益后嗣计者顾以惨刻为术求媚于时呜唿哀哉文帝薄葬汉文帝遗诏霸陵山川因其故无有所改示从俭也班固赞帝治霸陵皆瓦器不得以金银铜钖为饰因其山不起坟刘向亦曰文帝去坟薄葬以俭安神可谓知帝矣观晋索琳传不能无疑三秦人发汉霸杜二陵多获珍寳晋帝问琳曰汉陵中物何多邪琳对以汉天子即位一年而为陵天下贡赋三分之一供宗庙一供賔客一充山陵汉武帝享年乆长比崩而茂陵不复容物木皆已拱赤眉取陵中物不能减半于今犹有朽帛委积金玉未尽此二陵是俭者耳仆观此説以谓武帝固应如是多藏金钱财物已见于贡禹所陈矣宣帝不得而知然以贡禹杜陵宫人数百之言推之恐亦未免惟文帝平生节俭人无间言临终遗至薄之制㣲至铜钖不以为饰炳然载诸史册以薄送终而山陵中畜积如此之富是不可晓得非景帝违治命之意乎又考晋愍帝纪建兴二年盗发霸杜陵及薄太后陵金玉綵帛不可胜计敕收其余以实内库可验畜积之多也是文帝之陵果不免矣然而沈炯赋曰咄嗟骊山之阜惆怅霸陵之原文若俭而无隙嬴发掘其何言鲍溶诗曰俭风本自张廷尉霸陵一代无毁发白乐天诗亦曰骊山脚下秦皇墓一朝盗掘坟陵破可怜寳玉归人间暂借泉中买身祸奢者狼狈俭者存一凶一吉在眼前凭君回首向南望汉文葬在霸陵原如炯白等所言则霸陵初未尝发也不知前説何以纷纷如此左右丞相古者以右丞相为尊左丞相次之如汤以伊尹为右相以仲虺为左相汉以陈平功第一为右丞相周勃功第二为左丞相之例是也后世以左丞相为上右丞相次之如晋以王睿为左丞相以王保为右丞相北史斛律金进位右丞相迁左丞相之例是也官以左为上其来久矣驯至于今日仆观国家班次与夫乡党齿序之类无以左为尊至于官职名号又往往为重者如文武之有左右选中书之有左右司记注之有左右史是皆先左而后右者初不可一概论也白乐天制曰魏晋以还右卑于左元二之灾容斋随笔曰邓骘为大将军时遭元二之灾人民饥荒注即元元也二字二㸃也汉碑有杨孟文石门颂云中遭元二西夷残害孔耽碑云遭元二坎坷人民相食赵氏金石跋云若读元元不是文理疑当时自有此语汉注非也按王充论衡恢国篇云今上嗣位元二之间嘉徳布流三年零陵生芝草四年甘露降五年芝复生六年黄龙见则所谓元二者谓建初元年二年也安帝永初元年二年郡国地震大水邓骘以二年十一月拜大将军则知所谓元二者谓永初元年二年也仆观陈忠传曰自帝即位以后频遭元二之戹百姓流亡盗贼并起忠以为忧上疏曰臣窃见元年以来盗贼连发云云其言如此益信所谓元二者乃元年二年也又按忠仕于永初中则所谓元二之时正与邓骘之时甚合益知随笔所考为有验矣汉嫁娶䘮葬过制杨王孙生厚自奉养及病且终属其子以臝葬此正与吾夫子以速朽之説救桓司马石椁之意同祁侯不晓其意以书责之王孙报曰吾臝葬将以矫世也厚葬无益于死者俗人竞以相髙仆观盐铁论乃知汉人厚葬之敝果未免如王孙所云者曰今富者绣廧题溱中者梓棺楩椁贫者画㡛衣袍缯囊缇橐又曰今生不能致爱敬死以奢侈相髙虽无哀戚之心而厚葬重敝者则称以为孝显名立于世光荣着于俗黎民相效至于发屋卖业又曰无而为有贫而彊夸送死殚家遣嫁满车富者空减贫者称贷贡禹亦曰衆庶葬埋皆虚地上以实地下其过自上生可见当时厚葬之敝也夫孝无哀戚之心而以厚葬为礼梓者东园祕器中人或得用之送死至于殚家遣女至于满车风俗之靡从可知矣不特凶礼如是吉礼亦然汉近古尚尔况寥寥于千百载下乎后汉王符亦极言嫁娶䘮葬费用过制甚与盐铁论意同郭璞先知随笔云世说郭景纯过江居于暨阳墓去水不盈百歩时人以为近水景纯曰将当为陆今沙涨去墓数十里皆为桑田此説盖以郭为先知也世俗锦囊𦵏经为郭所着行山卜宅兆者即为元龟然能知水之为陆独不能卜吉以免祸乎仆谓不然一饮一啄莫非素定况生死之大乎故术之精者可以预知而不可以预计景纯对王处仲谓今日必死亦知吾数止此无可奈何已而果然是景纯自度不能以人术胜天理也如此孰谓卜吉可以免其非命乎然世有禳灾延寿之理则有一説莫若脩徳掖庭收养曾孙随笔云戾太子死武帝追悔为之族江充家黄门苏文助充谮太子至于焚杀之李寿加兵刄于太子亦以他事族田千秋以一言至为丞相又作思子宫为归来望思之台然其孤孙囚系于郡邸独不能释之至于掖庭令养视而不问也岂非汉法至严既坐太子以反逆之罪虽心知其寃而有所不赦者乎仆谓不然武帝既知太子无辜而为重戮其害己者大用其爱己者矣正宜雪其寃而封其后可也何至反以坐非辜之嫌而不赦其孙乎揆人情似无此理盖武帝自太子死后已属意于钩弋之子矣钩弋之子年五六歳壮大多知上常言类我又感其生与衆异甚竒爱之心欲立焉彼皇曾孙襁褓小儿固知其无足虑者然其外氏如卫如许徒党犹炽盖恐因此追悔之后湔拂其孙适以起纷纷之变帝明知其无辜故特寘而不问但令掖庭收养而已一面自谋立钩弋之子此武帝䋲墨自出于胸中丝毫之机不露如此非刚决孰能尔哉魏其侯传汉书载魏其侯事曰婴守荥阳监齐赵兵七国破封为魏其侯游士賔客争归之每朝议大事条侯魏其列侯莫敢与亢礼四年立栗太子以婴为傅七年栗太子废婴争弗能得谢病屏居蓝田南山下史记载此则曰窦婴守荥阳监齐赵兵七国兵已尽破封婴为魏其侯诸游士賔客争归魏其侯孝景时每朝议大事条侯魏其侯诸列侯莫敢与亢礼孝景四年立栗太子使魏其侯为太子傅孝景七年栗太子废魏其数争不能得魏其谢病屏居蓝田南山之下此段史文不满百字较之班史多二十七字班史三用婴字两用魏其字史记两用婴字六用魏其字班史无孝景字史记凡三用之史文因误汉书甯成传曰为人上操下急如束溼师古谓束溼言其急之甚也溼物则易束史记则曰如束溼薪李广传曰诸妄校尉以军功取侯者数十人张晏谓妄犹凡也史记则曰诸部校尉田蚡传曰窦婴为大将军蚡为诸曹郎未贵往来侍酒婴所跪起如子姓师古谓姓生也言同子礼若己所生史记则曰跪起如子姪观史记之文殊不费分解虽子姓之语出于礼记子姪二字亦近人情野客丛书卷二十五野客丛书卷二十六钦定四库全书野客丛书卷二十六宋王楙撰隶释洪氏集汉人碑刻为隶释甚有补于后学然亦间有意未到处如郙阁颂行理咨嗟则释为行李仆按左传昭公行理之命杜预注云行理使通问者洪以行理为行李不为无据然释以行里亦似意顺盖言行道之人皆咨嗟不止使人而已古者理里字通用又如柔逺而迩而字无释仆疑而字借用耐字耳耐即古能字也盖汉人书字有增偏旁者有损偏旁者增偏旁者如书英为瑛损偏旁者如书继为㡭之例是也增玉为瑛损纟为㡭又安知此碑不以理为里而为耐乎又郑固碑有逡遁退让之语洪氏谓用史记引贾生逡廵遁逃之语仆谓非用史记之语盖用前汉外戚传太伯逡遁固让之文尔逡遁即逡廵之义合读为逡循而洪氏谓合读如本字仆谓虽逡廵遁逃贾生有是语今单读为逡遁于文势顺乎按前汉叙传曰不疑逡遁致仕外戚传曰太伯逡遁固让平当传赞曰平当逡遁有耻师古注遁读与廵同此可验也管子亦曰蹵然逡遁又仲秋下旬碑曰爰兹衰㣲三命缩赢背尒嫔俪孤嗣单茕洪氏谓爰兹衰㣲三命缩赢者知其尝贡选也背尒嫔俪孤嗣单茕者知其有妻孥也仆谓三命者即隂阳家五星三命之説犹言夀命短促也严䜣碑亦云经説三命君获其央孙根碑云赢缩有命不可增损即此意也洪谓贡选之説其指似迂二公不喜人议其文容斋续笔曰欧公作尹师鲁墓铭但称文章简而有法或以为未尽公怒至胎书他人责之荆公作钱公辅母墓铭但云子官于朝丰显矣公辅不满公曰宜以见还二公不喜人议其文如此仆谓荆公人有片善称赞不已欧公制作窜改无余二公好善动皆若此岂有吾文未尽而反讳人议之理不知前軰作文轻重贵于适中假借不欲太甚或者往往欲其极力称借岂二公之所乐乎昔韩熙载尝为江南一贵人制墓铭其间无甚可述文竟其人不满再丐润色韩书一绝郄之知此风尚矣仆谓使其议是二公政自心服何至不喜其不喜者以妄论故耳容斋谓二公皆不喜人议其文是又非深知二公者也十万横行北齐卢询祖表曰十万横行樊将军请而受屈五千深入李都尉降而不归时人以为工仆谓此八字已先见于梁矣王僧孺与何逊书曰脑日逐髓月支拥十万以横行提五千而深入又为祖豫州墓志曰或欲十万而横行乍思五千而深入乂任孝恭表曰深入五千张空弮而报主横行十万勒燕岭以酬君何书脑日逐髓月支即扬子云脑幕沙髓余吾意宋武帝诏亦曰南脑劲越西髓刚戎录尚书事汉置录尚书盖取舜纳大麓之义此汉儒释经之蔽按书本意麓即林麓非他意也太史公曰尧使舜入山林川泽㬥风雷雨舜行不迷此说正得经意释者乃谓舜大录万机之政隂阳和风雨时其凿甚矣是习闻当时之说尔领尚书事自武帝时置歴世不改如张安世霍光王鳯师丹所除是也至章帝时乃改为录尚书事以赵憙等为之章帝盖专其一时之权以一字易之不知权重无以复加贻患于后世其权在三公上毎少帝立则置之犹古者冢宰总已之义魏晋之世权臣移鼎之衅往往由此吁可叹也今州官有录事县吏有押录恐承此名乌头白今人喻事之难济有老鵶头白之説仆观燕太子丹质于秦欲求归秦王曰乌头白马生角乃可事见风俗通论衡是以曹子建诗曰子丹西质秦乌白马角生鲍照诗曰洁诚洗志朝暮年乌白马角宁足言太史公云天雨粟马生角汉人用积薪字贾谊曰抱火厝之积薪之下董仲舒曰抱薪救火愈甚无益也此説出于战国䇿鬼谷子战国䇿曰抱薪救火薪不尽火亦不止鬼谷子曰抱薪趋火燥者先然邓析子亦曰救火投之以薪贾董之言祖此汲黯曰陛下用人如积薪后来者居上此语出于文子黯盖引而言之耳汉书二处用积薪字皆无音是以积字从本音也仆谓此二字宜本之周礼甸人积薪音子赐切汉书合从此音长安浩穰张敞传曰京兆典京师长安中浩穰注穰音人掌反只此一音李商隠作平声用其为京兆表曰曲蒙恩泽方尹浩穰既殊有截之懽合首无疆之祝穰字作平声唿固虽一意然于理合从汉书上声用乌鬼老杜诗家家养乌鬼説者不一嬾真子以为猪蔡寛夫以为乌野七神冷斋夜话以为乌蛮鬼沈存中笔谈缃素杂记渔隠丛话陆农师埤雅以为鸬鹚四説不同惟冷斋之説为有据观唐书南蛮传俗尚巫鬼大部落有大鬼主百家则置小鬼主一姓白蛮五姓乌蛮所谓乌蛮则妇人衣黑缯白蛮则妇人衣白缯又以验冷斋之説刘禹钖南中诗亦曰淫祀多青鬼居人少白头又有所谓青鬼之説盖广南川崃诸蛮之流风故当时有青鬼乌鬼等名杜诗以黄鱼对乌鬼知其为乌蛮鬼也审矣然观元㣲之诗曰乡味尤珍蛤家神悉事乌又曰病赛乌称鬼巫占瓦代龟注南人染病竞赛乌鬼此説又似不同据南蛮传乌即乌黑之乌而元诗以蛤对乌则以为乌鵶之乌唐言金印欧公集古录曰崔能神道碑李宗闵撰有云拜御史丞持节观察黔中赐紫服金印者隋唐有随身鱼而青紫为服色宗闵谓赐金印者谬也仆谓唐人言金印者甚多不但宗闵而已刘禹钖集髙陵令碑亦曰充渠堰副使钖朱衣银章王公碑曰摄御史中丞紫衣金章史孝章碑曰兼监察御史赐朱衣银印栁子厚集阳道州碣曰皇帝以银印赤绂即贬所起阳公栁公墓表曰迁大理评事加朱裳银印张燕公集郭知运碑曰嗣子英杰假紫服金章似此不一盖以当时服色言之非真所谓汉印绶者唐袍服用花绫唐人袍服用花绫仆观白乐天谢裴常侍赠鹘衔瑞草绯袍鱼袋诗曰鱼缀白金随歩跃鹘衔红绶绕腰飞弟行简赐章服诗曰荣传锦帐花聮萼彩动绫袍鴈趂行注绯多以鴈衔瑞莎为之喜刘苏州赐金紫诗曰鱼佩葺鳞光照地鹘衔瑞草势沖天方镇诗曰通犀排带胯瑞草勒袍花白诗多言此按唐㑹要徳宗诏顷来赐衣文綵不常非制也今宜有定制节度使宜以鵰衔绶帯取其武毅以靖封内观察使宜以鴈衔威仪取其行列有序牧人有威仪也威仪谓瑞草也唐志亦详孟尝非谥史记孟尝君传云婴卒谥为靖郭君文卒谥为孟尝君仆谓茍如是则是田婴田文在时未为靖郭孟尝君死后乃称耳婴不必考也按冯驩告秦王曰亦知齐之废孟尝君乎又曰使齐重于天下者孟尝君也似此称孟尝君者甚多考之当时孟尝君正在安得谓之谥乎野航渔隠丛话云杜子美诗野航恰受两三人航当作艇航是大舟仆谓渔隠盖见左思赋长鲸吞航子美诗已具浮天航乐天诗野艇容三人故有是説不知航亦有小者诗所谓一苇杭之岂大舟也秋水才添四五尺野航恰受两三人其穏贴如此不应改也半夜钟欧公云唐人有姑苏城外寒山寺夜半钟声到客船之句説者云句则佳也其如三更不是打钟时王直方诗话引于鹄白乐天温庭筠半夜钟句以谓唐人多用此语诗眼又引齐武帝景阳楼有三更钟丘仲孚读书限中宵钟阮景仲守吴兴禁半夜钟为证或者以为无常钟仆观唐诗言半夜钟甚多不但此也如司空文明诗曰杳杳疎钟发中宵独听时王建宫词曰未卧尝闻半夜钟陈羽诗曰隔水悠扬半夜钟许浑诗曰月照千山半夜钟按许浑居朱方而诗为华严寺作正在吴中益可验吴中半夜钟为信然又观江南野録载李昪受禅之初忽夜半一僧撞钟满州皆惊召将斩之曰偶得月诗云云遂释之或者谓如野録所载则吴中以半夜钟为异仆谓非也所谓半夜钟盖有处有之有处无之非谓吴中皆如此也今之苏州能仁寺钟亦鸣半夜不特枫桥尔又人定钟事见唐栁公绰传宣帝之致良吏汉循吏传序载宣帝以为太守吏民之本数变易则下不安民知其将久不可欺㒺乃服从其教化故二千石有治理效輙以玺书勉励增秩赐金或爵至闗内侯公卿缺则选诸所表以次用之是故汉世良吏于是为盛仆谓此知其一未知其二宣帝致此者于久任劝励之外又有所谓保全之术使之不能动揺故其得以肆志于职业间而无恐惧不安之态是以成久任之治效也观王嘉尝曰国家有急取办于二千石二千石尊重难危乃能使下宣帝爱其良民吏有章劾事留中㑹赦壹解故事尚书希下章为烦扰百姓证验系治或死狱中章文必有敢告之字乃下知宣帝致当时良吏又济以此术不因王嘉言孰从而知之丹阳有数处今润州丹杨馆书从木其属县丹阳书从阜或者疑之仆考晋地理志谓山多赤栁故名丹杨江南地志谓郡北有赭山故名丹阳二説皆有据也抑又考之两汉丹阳郡治宛陵而丹阳县则今建康也至移郡治于建康而元帝又徙都焉于是以建康守为丹阳尹至唐天寳初始以今京口为丹阳郡而以曲阿为丹阳县然则今润之丹阳正非汉丹阳之故治也丹阳凡有数处不可不知楚鬻熊始封丹阳则在今归州秭归县后楚文王徙都江陵府枝江县亦曰丹阳汉于宛陵置丹阳郡隋于丹州置丹阳郡唐于京口置丹阳郡其地不一而西汉志乃以曲阿之丹阳为楚所封误矣刘梦得乌衣巷诗刘禹钖金陵五咏乌衣巷诗云旧时王谢堂前燕飞入寻常百姓家摭遗小説载六朝事迹云金陵人王榭航海入乌衣国事因目榭所居为乌衣巷刘诗指此仆谓刘诗之意盖指江左王谢二家非言王榭也盖谓江左王谢二家为当时名阀多居此巷世代更改旧时王谢故宅今为丘墟非复旧观经过是处为之感伤所以有旧时王谢堂前燕飞入寻常百姓家之句此感伤乌衣巷之意尔若言航海王榭何必言寻常百姓家审此则刘诗之意明矣仆考丹阳记乌衣巷乃吴时乌衣营非燕子国乌衣之谓盖王谢与王榭相类而又有乌衣之名或者往往误焉乌戍张仲均家有陈唯室亲染此诗谢字从言盖此也后观吴曾漫録艺苑雌黄所説时与仆合但谓乌衣营者取军兵所衣衣服得之未知是否释乳母之过史遗载韩晋公为浙东观察有乳母求外事公欲杀之顾况为之营救诣公问之公曰天下皆以某守法乳母先犯之况曰公幼时早起夜卧即要乳母今为侯伯乳母焉用诚宜杀也公遽舎之仆谓顾况盖用郭舎人之术汉武帝乳母家横㬥有司请徙乳母家于邉奏可乳母入先见郭舎人为泣下舎人曰第行见辞去还顾乳母如其言舎人骂曰老女子陛下已壮矣尚湏汝乳而活耶尚何还顾于是人主怜焉乃下诏无徙乳母罚谮之者此事见史记滑稽传五松事缃素杂记云史记秦始皇上泰山立石封祠祀下风雨暴至休于树下遂封其树为五大夫唐陆贽松诗不羡五株封李商隠有五松驿诗李白序谓风雨暴作五松受职皆言五松事惟荆公诗老松先得大夫封此为得之仆谓黄朝英稽考未至耳非李白之徒谬也按应劭云秦皇逢暴雨得五松因封为五大夫盖当时大夫系封五株松非一松也是以庾信终南山诗曰水奠三川后山封五树松五树松在唐人前已如此言岂谓李白等谬误朝英但见唐人有此数处用五松事与史记之文不合故有是説不知此事见于应劭所载而唐前人已用之矣盘谷序欧公跋盘谷序云盘谷在孟州济源县贞元中县令刻石于其侧令姓崔名浃今已磨灭其后书云昌黎韩愈知名士也当时退之官未显未为当时所宗故但云知名士当时送愿者不少独刻此序盖其文已重仆家有鲁直所校石本与今刋本差异隠者之所盘无旋字有人李愿居之非㕛字道古今以誉盛徳非而字利泽施于人非于字惟适所安非之字弗可幸致也处汚秽而弗羞呵禁弗祥皆非不字大丈夫之遇知于主用力于当世之为也无上字与所字盘之土可以稼非维子之稼盘之泉可濯而湘非可濯可沿又无喜有赏怒有刑六字大率如此其后有髙从所跋曰陇西李愿隠者也不干誉以求进每韬光而自晦寄迹人世游心太清乐仁智于动静之间信古今一人也昌黎韩愈知名之士髙愿之贤故序而送之县大夫博陵崔君徕披其文稽其实是用命工勒石于谷之西偏以旌不朽云唐贞元辛未歳建丑月渤海髙从所谓磨灭之文其全如此欧公谓令姓崔名浃而此谓姓崔名徕必有一字之误观前汉外戚传洿秽不脩非羞字宫殿石林燕语曰古者天子之居总言宫其别名皆曰堂是也故诗曰自堂徂基礼言天子之堂初未尝有称殿者秦始皇纪言作阿房宫甘泉殿萧何传言作未央殿其名始见而阿房甘泉未央亦名宫疑皆起于此时仆观黄帝有合宫尧有贰宫汤有镳宫周有蒿宫楚有兰台宫韩有鸿台宫齐有雪宫列子有化人宫神异经有天滛宫古之言宫者如此宋玉赋谓髙殿以广意商君谓天子之殿战国䇿谓苍鹰击于殿上説苑谓齐有飞鸟下止殿前庄子谓入殿门不趋奉劔于殿下史记毛遂定从于殿上优孟入殿门古之言殿者又如此则知宫殿之称其来久矣非但始于秦始皇也但殿未闻专名某殿而已此二字者上下通用不拘至尊如儒有一畆之宫象往入舜宫霍光第中鸮鸣殿前黄霸居丞相府举孝子先上殿是也艺文类聚谓萧何曹参韩信皆有殿报罗二説一杂説谓进士放牓须有一人谢世名曰报罗使言报大罗天也摭言又谓罗玠贞元中及第开宴曲江泛舟玠以溺死后有开试前卒者谓之报罗二说不同野客丛书卷二十六野客丛书卷二十七钦定四库全书野客丛书卷二十七宋王楙撰姓名同者汉刻中有郑子真残碑毁裂不容深考或者往往疑为谷口郑子真以仆考之郑子真见于所载者有二一即谷口者一郑𤣥之孙见真诰谷口者系哀平之世郑𤣥之孙计其时在三国而此碑乃灵帝熹平四年相去俱逺乃知又别一人是所见三郑子真也想不止此仆因观史传闲集古人姓名同者至二百余人后见益多不暇一一笔録只如公孙𢎞有三人张禹有四人其他如南宫适伏子贱朱买臣孔安国张长公扬雄龚遂之徒亦不止一人后周自有两宇文贵前汉自有两贡禹唐有两李光进俱为将有两裴巽俱尚主古有两羿俱善射类説谓凡有三王乔以仆观之亦不止此然古人姓名岂能括尽不过随所见言之耳崇文总目谓有同姓名録一卷名贤姓字相同録二卷阙考隋志同姓名録一卷乃梁元帝撰东阳沈隠侯今人言沈约则曰东阳仆考约为东阳太守非其未年官位齐隆昌初约以吏部郎出为东阳太守明帝即位徴为五兵尚书迁国子祭酒永元初复为司徒左长史进号征虏将军南清河太守梁武帝受禅为尚书仆射迁右仆射迁侍中右光禄大夫领太子詹事迁尚书令改左仆射领中书令领太子少傅转左光禄大夫约自东阳太守之后其履歴如是之深亦既居相位矣岂可但言东阳邪又约谥隠侯为其有懐不实故曰隠隠者贬词非佳语也今乌戍西寺土地祠牌曰东阳沈隠侯祠似未为允又诗词有沈腰清之语仆又考之约之言曰老病百日数旬革帯常移孔以手握臂计月小半分于传文初无腰之语词盖述其意尔仆观王约戏沈昭略曰汝是沈昭略何以而狂此郄有沈二字江革忠孝蒙求江革忠孝王览友弟诸家注尽引后汉江革且后汉江革是江巨孝非忠孝也仆读南史梁时亦有一江革年十六䘮母以孝闻后为魏人所执词色庄正不少屈服而归梁明帝曰今日始见苏武之节此正兼忠孝二事汉赐金晋赐布帛汉赏赐多用黄金晋赏赐多用绢布往往各因其时之所有而用之汉初以黄金四万斤与陈平间楚其用如此所积可知梁孝王临死府库尚有黄金四十余万斤吴国悬赏斩大将者黄金五十斤以次赏金各有差等王国尚尔天府有不待言者治郡有声则增秩赐金复有功臣不时之赏费用浩瀚不闻告乏数千斤之赐甚多不可胜举如黄霸严䜣尹翁归等动与百斤周勃赐五千斤霍光前后所赐至七千斤至王莽末省中黄金尚积六十万斤董卓郿隖亦不可胜数是知当时黄金多也晋时赏赐绢布绢百匹在所不论阮瞻千匹温峤庾亮荀崧杨珧等皆至五千匹周复唐彬琅琊王伷等皆六千匹王浑杜预等皆八千匹贾充前后至九千匹王濬张华何攀等皆至万匹王导前后近二万匹桓温前后近三十万匹苏峻之乱台省煨烬时尚有布二十万匹绢数万匹又可验晋布帛之多也退之淮西碑唐史与世説皆谓退之淮西碑多归裴度功李愬妻唐安公主不平诉之于帝谓愈文不实遂斲其碑更命段文昌为之而丁用晦芝田録则曰元和中有老卒推倒淮西碑帝怒命缚来杀之囚至曰碑中只言裴度功不述李愬力㣲臣是以不平命放罪敕段文昌别撰罗隠石烈士説亦曰石烈士名孝忠勐悍多力尝为李愬前驱一旦熟视裴碑大恚怒因作力推去其碑仅倾欹者再三吏执之诣前孝忠云云上因得淮西平贼之本末命段学士更为之二説皆谓因老卒推碑与前説不同又读李商隠淮西碑诗曰碑髙三丈字如手负以灵鳌蟠以螭句竒语重喻者少谗之天子言其私长绳百尺拽碑倒麤砂大石相磨治观商隠所説又非闗老卒推仆碑石乃为当时之人谗言所入天子自使人拽倒别刻文昌之作诸説不同竝着于此古人谚语古人谚语见于书史者甚多姑着大略于此曰兽恶其网民恶其上曰衆心成城衆口铄金曰从善如登从恶如崩曰狐裘蒙茸一国三公曰家有千金坐不垂堂曰耕当问奴织当问婢曰一日纵敌数世之患曰欲人勿知莫若勿为曰一朝不朝其间受刀曰当出不出间不容发曰当断不断反受其乱曰一人左朝百人一带曰一日不书百事荒芜曰畏首畏尾身其余几曰天与不取反受其咎曰白头如新倾盖如故曰皮之不存毛将安傅曰千人所指无病自死曰怒其室作色其父曰官无中人不如归田曰力田不如逢年善仕不如遇合曰相马失之相士失之贫曰虽有亲父安知其不为虎虽有亲兄安知其不为狼曰生男如狼惟恐其尫生女如䑕惟恐其虎曰彀弩射市薄命先死此类不可胜举今人有薄命先穿之説知此语久矣唐宰相视事唐宰相上事日用隔品致敬坐受御史中丞吏部侍郎以下庭拜之礼自陈夷行始奏罢之按文宗时王涯为仆射当时御史中丞宇文鼎耻为之屈奏仆射视事四品以上官不宜拜涯建言与其废礼不如避位以存旧典帝诏尚书省杂议李固言受册官始上无不答拜而仆射亦受册礼不得独异虽相承为故事然人情难安岂可不改帝不能决竟用旧仪武宗时陈夷行为左仆射乃奏仆射视事受四品官拜无着令比自左右丞吏部侍郎御史中丞皆为仆射下拜阶下谓之隔品致敬准礼皇太子见上台羣官先拜而后答拜以无二上故也仆射与四品官竝列朝廷不容独优左右仆射位次三公三公上日答拜而仆射受之非是望敕有司约三公上仪着令诏可至是始定夫以左右丞吏部侍郎御史中丞列拜阶下而仆射巍然坐受于堂上不几于甚乎仆尝考之唐初未尝有是礼自明皇尊崇张説乃始习为故事初非旧典説初行此时人亦惊异之或徴所从来説引圣厯间李日及豆卢钦望同日拜相用此仪其言如此初无据也汉朝臣见三公礼或者谓唐朝臣见三公礼则闻之矣汉世朝臣见三公礼班史不载是以后世无闻焉仆谓汉世朝臣见三公礼竝拜至丞郎见八坐皆持版揖事见汉仪及汉旧仪是以卫青为大将军或谓汲黯大将军尊重不可不拜黯谓大将军有揖客反不重邪陈蕃为光禄勲范滂为主事以公仪诣蕃执版入阁至坐蕃下夺滂版滂投版振衣而起郭泰责蕃曰以阶级言之滂宜有敬以类数推之至阁宜省敬止在门汉世三公之礼与百僚絶席如此之异至入坐之礼则杀矣此有以见其大略沈约宋书亦尝引以为言唐阶官之制唐制服色不视职事官而视阶官之品至朝散大夫方换五品服色衣银绯封赠䕃子未至朝散虽职事官髙未许易服色封赠之制虽宰相只许封一代其封二代非特恩不可光禄大夫许门设棨㦸吏三十考转银青此其大略也仆观白乐天为中书舍人知制诰元简为京兆尹官皆六品尚犹着緑其诗所谓鳯阁舍人京兆尹白头犹未脱青衫南宫启请无多日朝散何时复入衔刘梦得贺给事加五品诗曰入舍郎官换緑衣元㣲之作武儒衡陞朝散大夫制曰今由是级则服色骤加诚足贵矣乐天授朝散大夫制曰䕃子封妻岂惟腰白金而已权徳舆罢相为检校尚书兴元节度使改葬其父因表纳检校尚书请回赠祖官不许纳官特赠祖倕礼部郎中吕温代郑相公谢㦸十二枝表曰吏考三十始秩银青战勲十二乃号柱国省中画壁鲁直言唐省中皆青壁画雪仆因考之汉省中皆粉壁画古列士列女见汉官典职而沈约宋志亦曰郎官奏事明光殿殿以胡粉画古列贤列士唐翰苑粉壁画海中曲龙山宪宗临幸中使惧而涂之是后皆画松鹤见李徳裕诗画壁看飞鹤注祕阁廊壁薛稷画鹤见郑谷诗浅井寒芜入廻廊叠藓侵因看薛稷鹤共起五湖心画断云毕宏大厯二年为给事中画松石于左省㕔壁集贤注记云集贤院南壁画隂铿诗图北壁画丛竹双鹤四库当门画夫子坐于𤣥帐左右诸弟子执经问道东观记谓灵帝诏蔡邕画赤泉侯五代将相于省唐録谓文宗自撰集尚书君臣事蹟命画于太液亭省禁画壁见于所载班班若此应劭谓画堂画九子母疑有所据醉翁亭记欧公作滁州醉翁亭记自首至尾多用也字人谓此体剏见欧公前此未闻仆谓前軰为文必有所祖又观钱公辅作越州井仪堂记亦是此体如其末云问其办之歳月则嘉祐五年二月十七日也问其作之主人则太守刁公景纯也问其常所徃来而共乐者通判沈君兴宗也谁其文之晋陵钱公辅也其机杼甚与欧记同此体盖出于周易杂卦一篇嵇康幽愤诗石林诗话曰嵇康幽愤诗昔慙栁下今愧孙登盖志钟㑹之事仆谓钟㑹所以害康者因吕安兄讼弟之故观其集有与吕长悌絶交一书甚详其间曰阿都开悟毎喜足下有此弟足下许吾不击都以子父六人为誓吾乃感足下重言慰解都都遂释然何意足下包藏祸心宻表击都今都获罪吾为负之吾之负都由足下之负吾也葢康尝为安致解于其兄兄绐其和宻致其罪康悔因为是书与其兄絶交遂牵连入狱幽愤之诗正志其事所以继有内负宿心外恧良朋之语魏氏春秋谓吕巽诬其弟安不孝安引康为证康义不负心保明其事钟㑹劝大将军因此除之而晋史亦曰康与吕安友善安为兄所枉诉以事系狱词相证引遂复收康康谨言行一旦缧绁乃作幽愤诗盖孙登尝谓康曰子才多识寡难免于今之世此所以有愧孙之语乐天杂感诗曰吕安兄不道都市杀嵇康应璩百一诗石林诗话曰梁钟嵘论渊明出于应璩应璩诗不多见惟文选载其百一诗一篇所谓下流不可处君子慎厥初与陶诗不类五臣注引文章録云曹爽多违法应璩作诗以刺在位若百分有补于一者渊明正以脱略世故超然物外区区在位者何足以概其心哉仆读杂体诗集应璩百一诗凡有五首不止一篇所谓百一云者又不止文章录一説凡有数説张方贤楚国先贤传曰应休琏作百一诗讥切时事徧以示在位者咸皆怪㦍何晏独无怪也李充翰林论曰应休琏作五言诗百数十篇有诗人之㫖孙盛晋阳秋曰应璩作诗百三十篇言时事颇有补益七志曰应璩谓之新诗以百言为一篇谓之百一诗乐府广题曰百者数之终一者数之始士有百行终始如一故云百一应璩为曹爽大将军长史前后为诗百余篇以讽爽揉以习俗之言傅㑹其意名曰百一爽卒不悟以及于祸百一诗序曰时谓曹爽曰公今闻周公巍巍之称安知百虑有一失乎文章録曰曹爽多违法璩为是诗以讽焉意者以为百分有一补于时政唐艺文志应璩有百一诗八卷钟嵘谓应璩诗祖魏文善指事得激刺之㫖白乐天诗纪歳时白乐天诗多纪歳时每岁必纪其气血之如何与夫一时之事后人能以其诗次第而考之则乐天平生大略可睹亦可谓诗史者焉仆不暇详摘其语姑摭其略如曰未年三十生白发不展愁眉欲三十三十生二毛三十为近臣又过三十二忆昔初年三十二忽年三十四年已三纪余我年三十六元和二年三十七行年三十九四十如今欠一年四十有女名金鸾衰病四十身四十官七品四十己如此四十心如七十人年来四十一病鬓愁心四十三面头斑四十四发鬓苍苍四十五衰颜江城四十六四十六时三月尽鬓发苍苍四十七应悟前非四十九四十九年身老日五十蹉跎得掌纶吾年五十加朝散五十江城守白发平头五十人长庆二年五十一五旬已过不为夭前歳花前五十二五十二人头似霜明年半百又加三今年花前五十五犹去悬车十五载毎思儿戏五十六今年五十六苏杭两州五十七只欠三年未六旬半百年过六年时身为三品五十八我初五十八五十八翁方有后欲年六十始归来天明平头六十人六十衰翁儿女悲不准儗身年六十六旬犹健天亦怜冉冉老去过六十位踰三品过六旬已过潘安三十年来岁年登六十二六十二三人六十三翁头雪白六十四年明日催行年六十四七十我今欠五岁无喜无忧六十六相看七十欠三年六十八衰翁今日行年将七十今年登七秩已开第八秩悠悠七十春外翁七十孙三岁七十我年幸过之吾今已年七十一眼昬须白七十一七十三人难再到七十三翁旦暮身七十过三更较希七十四年身夀及七十五考本传白公年七十五薨自三十至七十五往往必见于诗又有去时十二三之句及数行乡泪一封书则题曰年十五时作王昭君词则题曰年十七时作少年已多病则题曰年十八时作我年二十君三十又纪其少年之所作如此仆观白公年十八时谓少年已多病此身岂堪老然安彊夀考至于七十有五而后不禄既有姬侍不能无耗蚀气血故夀夭虽系所禀然方寸泰然不汲汲于荣利是亦养夀一端今士大夫精耗于内而神骛于外所以罕终天年观白公之诗率多寛适有以验其夀云景帝杀周亚夫容斋续笔曰景帝非杀卿大夫者独至于周亚夫而忍为之何哉窃尝原其説亚夫屯细栁天子劳军至不得入既入不得驱驰介胄之士不拜以军礼见谓乘舆制于将帅岂人臣之礼哉则其傲睨帝尊故赐食不设箸有不平之气鞅鞅非少主臣见于词色之间以是殒命其可惜也仆谓此説不然景帝忌刻少恩颍濵先生尝言之矣其残忍所及非特一亚夫而已释之以劾奏之恨斥死邓通以吮痈之怨饿死鼌错为国逺虑而诛死此犹未也临江王荣以母失爱使酷吏杀之吴王世子以博争道提博局杀之梁王纵之骄复致于忧死其于君臣父子兄弟之际肆其残忍者往往而是安可谓景帝非好杀者独忍于亚夫哉且天子劳军细栁至不得入既入不得驱驰介胄之士不拜正亚夫好处所以见治军严整如此岂易得哉是以文帝改容礼敬劳军而去谓亚夫岂得而犯以霸上棘门为儿戏其意可见异时以缓急真可将兵属景帝文帝正以此得之景帝即位随用以平七国之难则亚夫军容整肃其效立见仆尝谓使为将者人人如亚夫之治兵则兵何患乎不精敌何患乎不克然则景帝之杀亚夫者正自其残忍之性杀臣下不以为怪虽如亚夫之挺挺亦所不免岂亚夫有以致之邪前軰谓人主杀人不可使之手滑信哉退之琴诗退之听琴诗曰昵昵儿女语恩怨相尔汝划然变轩昻勇士赴敌塲此意出于阮瑀筝赋不疾不徐迟速合度君子之衢也慷慨磊落卓砾盘纡壮士之节也阮瑀此意又出于王襃洞箫赋襃曰澎濞沆瀣一何壮士优柔温润又似君子野客丛书卷二十七野客丛书卷二十八钦定四库全书野客丛书卷二十八宋王楙撰封赠外祖唐制封赠虽宰相止及其父若以恩囘赠不但其祖虽异姓亦及之如权徳舆以检校尚书恩乞及其祖赠礼部郎中户部尚书杨于陵请回赠祖赠吏部郎中是以恩囘赠其祖者也又如刘总外祖故瀛州刺史张懿赠工部尚书制曰有外孝孙为吾贤帅自义率祖推恩外族外祖母李氏赠赵国夫人制曰段公威徳当流庆于外孙令伯孝心愿推恩于祖母是以恩囘赠其外祖者也此例极多二史赞论前汉董仲舒赞曰刘向称董仲舒虽伊吕何以加至向子歆以为伊吕圣人之偶仲舒未及乎游夏伊吕不加过矣至向曾孙龏笃论君子也以歆之言为然班固引其三代评论如此后汉皇甫嵩论曰前史晋平原华峤称其父光禄大夫表每言其祖魏太尉歆称时人説皇甫嵩之不伐汝豫之战归功朱儁张角之㨗本之卢植范引其三代传闻如此范之较班颇觉辞费浮云蔽日潘子真诗话云陆贾新语曰邪臣蔽贤犹浮云之障日月也太白诗总为浮云能蔽日长安不见使人愁葢用此语仆观孔融诗曰谗邪害公正浮云翳白日曹植诗曰悲风动地起浮云翳日光傅𤣥诗曰飞尘汚清流浮云蔽日光史记龟筴传曰日月之明蔽于浮云枚乗诗曰浮云蔽白日游子不顾返此皆祖离骚云容容而在下杳㝠㝠兮羌昼晦之意注云气㝠㝠使昼日昬暗喻小人之蔽贤也东方朔七諌亦曰浮云蔽晦兮使日月乎无光又曰何汜滥之浮云兮蔽此明月顾皓日之显行兮云蒙䝉而蔽之皆指谗邪害忠良之意苻坚时赵整歌亦曰不见雀来入燕室但见浮云蔽白日诗意重叠续笔曰作诗至百韵词意旣多故有失于检㸃者如杜老夔府诗前云满坐涕潺湲后又云伏腊涕涟涟白公寄微之诗一篇之中説酒十一句东坡中隠堂五诗为四韵亦有坡伏鳌崖伏龟之语近于意重仆谓古人之诗古人之意也正不当以是论但晚辈规倣前作不可用此为格此鲁男子所谓栁下惠则可吾则不可岂失于检㸃哉名与本传不同古人名字有与本传不同者甚多如晋书曰邓艾碑曰邓乂疑古人艾乂字通用如石经乂用三徳为艾用三徳也后汉谓虞诩字升卿碑谓字定安陈寔字仲弓碑谓仲躬论语曰申枨史记与汉碑皆曰申党唐凉国公主传谓字华庄碑谓花妆史记始皇纪丞相隗林观鐡秤权铭则曰隗状非林也有得汉周恶夫印或疑恶非亚字刘原父谓亚恶二字古者通用案史记卢绾孙封恶谷侯汉书作亚谷侯是矣海録碎事谓渊明一字泉明李白诗多用之不知称渊明为泉明者葢避唐高祖讳耳犹杨渊之称杨泉非一字泉明也道士鹅羣西清诗话曰太白诗山隂道士如相见应写黄庭换白鵞案晋书右军写道徳经换道士鵞非黄庭也仆观陶谷跋黄庭经曰山隂刘道士以鵞羣献右军乞书黄庭经此是也谷亦谓黄庭得非承太白之误乎黄鲁直诗为君写就黄庭了不博山隂道士鵞梅圣俞诗道士虽换黄庭经又曰黄庭换白鵞皆承此谬或者谓晋史但言道士鵞羣不知谷何以知其为道士刘君也仆考晋帖献之有刘道士鵞羣亦复归也无乃据此乎退之注论语闻见録曰张籍祭韩退之诗曰鲁论未讫注手足今微茫是退之尝有论语注而未成也今世所传宰我昼寝作画三月不知肉味三月作音是其所注者仆考李汉序退之集曰有论语注十卷后世罕传然缙绅先生徃徃有道其三义者近时钱塘汪充家有是本王公存刋于㑹稽郡斋目曰韩文公论语笔解自学而至尧曰二十篇文公与李翺指擿大义以破孔氏之注正所谓三义者观此不可谓鲁论未讫注后世罕传也然观闻见録引三月不知肉味三月作音字今所行笔解无此语徃徃亦多遗佚或谓韩公所解多改本文近于凿仆又观退之别集答侯生问论语一书有曰愈昔注解其书不敢过求其意取圣人之㫖而合之则足以取信后生辈耳韩公以此自谓夫岂用意于凿乎三叜百余歳楙髫龀时侍叔父问路旁三叜之说谓出于近时小説因閲类要见应璩一诗正有是语曰昔有行道人陌上见三叜年各百余歳相与鉏禾莠住车问三叜何以得此夀上叜前致词室内姬粗丑中叜前致词量腹节所受下叜前致词暮卧不覆首要哉三叜言所以能长久乃知此古语尔唿物之音世为戏语嘲姓奚者以谓鸭姓奚唿奚必来因观应劭风俗通谓鸡本朱氏翁所化故唿朱必来不觉发笑又观施肩吾诗曰遗却白鸡唿喌喌喌音祝得非朱与祝声相近邪此语已见于古今唿犬为卢则战国䇿有韩卢齐诗有卢令而卢之声亦久矣湖日荡船竹坡诗话曰蔡伯世作杜少陵正异有可疑者如湖日落船明以落为荡以余观之落字为佳仆谓竹坡未参此语尔使其日晚泛湖此景便见其工正在荡之一字胜落字逺甚此一字不但施于湖日为精明其他亦工如谢混诗惠风荡繁圃姚合诗春风荡城郭陆龟蒙诗微雨荡春醉用此一字景象迥别笔架沾雨少陵诗曰笔架沾牕雨谓笔架为窗雨所沾耳开元遗事载苏颋有花石笔架天欲雨则石架津出以此占雨无失用此事亦未可知沾恐当作占又老妻画纸为棊局见李秀四维赋画纸为局削木为棊又无行乱眼多见庾信鹅诗雪光偏乱眼太公之年嬾真子曰太公八十遇文王世所知也然宋玉楚词曰太公九十乃显荣东方朔云太公七十有二设谋于文武仆谓二説多有之不特此也如荀子曰举太公于州人行年七十有二邹子曰太公年七十而相周九十而封齐説苑曰吕望行年五十卖食于棘津行年七十屠牛朝歌行年九十为天子师淮南子曰吕望年七十始学兵书九十佐武王伐纣魏志曰尚父九十秉旄钺白诗曰七十遇文王此类甚多然太公遇文王之歳月无经典正文葢尝求之诸説互有不同雒师谋注云文王旣诛崇侯乃得吕尚于磻谿之厓是太公遇文王于伐崇之年书传云散宜生南宫括闳夭三子相与学于太公四人遂见西伯于羑里是太公遇文王于被囚之年史记齐世家云西伯政平及断虞芮之讼伐崇大作丰邑天下三分归其二太公之谋居多则是太公归周又在断虞芮之前也左传称吕伋为王舅则武王之后太公女也文王旣得太公相知之深然后以武王娶其女文王受命之年武王已八十二矣不应是时方娶其女此尤汗漫难以稽考唐人一诗见两处唐人一诗见两处刋者甚多如万愁生旅夜百病辏衰年时过无心求富贵身闲不梦见公卿此二诗旣见姚合集又见王建集赁宅得花饶初开恐是妖此一诗旣见杨巨源集又见王建集有月皆同赏无秋不共悲此诗在卢纶集则曰忆司空文明在司空文明集则曰忆卢纶不知果谁为也郡守左符唐故事以左鱼给郡守以右鱼留郡库每郡守之官以左鱼合郡库之右鱼以此为信自周显徳间废而此制不可复唐之鱼符即古者铜虎符之意也按古之符节左以与郡守右以留京师非谓留郡库也谓郡守徃囘以所授之左符合京师之右符以防其伪其或遣使调发于郡国则请内库之右符以合郡国之左符如魏公子无忌入王卧内窃虎符以召晋鄙之兵救平原之难是也大略如此然观唐志谓符寳郎掌国之符节藏其左而班其右环济要略铜虎符竹使符中分留其左半以右半付之则知古之符藏其右而班其左后之符藏其左而班其右此为不同今刑统出左符以合右符是亦左者在内右者在外也说者谓请内库之左符以合郡国之右符耳祸福不相逺汉高祖与卢绾同里同日生及壮学书又相爱终之髙祖帝汉卢绾王燕皆处非常之地则知庚甲稍同祸福亦不甚相逺因而推之李濬与李宗谔同宗同甲后一日生平生休戚同宗谔死濬后一日死李摰与李行敏同宗同年发科第同甲子又同门摰尝答行敏诗曰因縁三纪异契分四般同武元衡与李吉甫同年又同日为相及出镇又分扬益至吉甫再入元衡亦还吉甫前一年以元衡生日薨元衡后一年以吉甫生日受害其祸福之同有如此者谅闇登遐吴曾漫録曰孙绰表哀作诗其序云自丁荼毒不胜哀号作诗一首敢冒谅闇之讥以申㒺极之痛虽人臣亦可以言谅闇也仆谓人臣而称谅闇不特孙绰也晋人如山涛居母䘮诏曰山太常居谅闇情在难夺葢当时未甚避忌故尔又如登遐二字晋人臣下亦多称之如夏侯湛曰我王母登遐孙楚除妇服诗曰神爽登遐忽已一周又诛王骠骑曰奄忽登遐自此称登遐者不少亦当时未避忌尔然不可谓臣下亦可称也案闇字何休读为音郑氏读为谙白乐天诗曰商宗谅闇中读为暗事有定数灌口城汉灌婴所筑至建平中孙权经此城命凿井适中古甃得石函铭曰汉六年颍隂侯开下云三百年当塞塞后不满百年当为应运者所开权欣然以为已瑞樗里子之葬渭南也曰后百年当有天子宫夹吾墓至汉兴长乐宫在其东未央宫在其西考樗里子至汉高帝造二宫之时实一百有三年夫以一井之开塞二宫之建剏其先定已如此况他事乎要知万事皆有定数世徒知一井开于孙权而不知己定于三百年之初世徒知二宫作于高帝之时而不知樗里子已定于百年之始矣葢战国之士多深于数所以能知未来之事至汉犹然禽经章茂深尝得其妇翁石林所书贺新郎词首曰睡起啼莺语章疑其误颇诘之石林曰老夫尝考之矣流莺不解语啼莺解语见禽经仆因求之禽经止一卷不载所着人名自汉七略隋经籍志唐艺文志本朝崇文书目皆不载观其洞究物理殆非常人所为观埤雅及诸书述禽经所载而今禽经无之尚数十条如鹤以怨望鸱以贪顾鸡以嗔视鸭以怒晲雀以猜瞿燕以狂盱莺以喜啭乌以悲啼鸢以饥鸣鸽以洁唳枭以凶叫鸱以愁啸鹅飞则蜮沉䴗鸣则蚓结鹊俯鸣则隂仰鸣则晴陆生之鸟咮多鋭而善啄水生之鸟咮多圆而善唼短脚者多伏长脚者多立凡此在今书皆所不闻疑禽经非全本此语得之鲍夷白仆又观之如鹭目成而受胎鹤影接而怀卵鸳鸯交颈野鹊传枝此见变化论鹤以声交鹊以意交䴔䴖以睛交而孕此见尔雅疏鱼瞰鸡睨鸟无肺胃蜃无脏见崇有论此类甚多皆禽经所当收者鲍夷白谓禽经非后人作仆考古今羣书类目竝无禽经又观三国志陈长文引牛经马经鹰经及诸相印相笏等经谓皆出于汉世独不闻禽经之説今崇文书目载马经鹤经驼经鹰经龟经亦无禽经疑后人所作埤雅谓师旷作古今之学范煜后汉论曰古之学者为己今之学者为人为人者凭誉以显物为已者因心以㑹道颜氏家训曰古之学者为已辅不足也今之学者为人但能説之也古之学者为人行道以济世也今之学者为己修身以求进也二説不同皆非吾夫子之意慨慷等语汉臯诗话曰字有颠倒可用者如罗绮绮罗之类方可纵横惟韩愈孟郊辈才豪故有慨慷之语后人亦难放效仆谓慨慷二字退之东野亦有所祖非二公自为也然慷字多作平声用观曹孟徳短歌行曰对酒当歌人生几何譬如朝露去日苦多慨当以慷忧思难忘何以解忧惟有杜康第一章恊歌何多第二章恊慷㤀康退之东野辈葢祖此非特二公也前后名人如左太沖张文昌王昌龄岑参等皆用此语仆不暇缕举如岑参诗廿五韵竝于平声方字韵押其一聨有曰苍然西郊道握手何慨慷是皆有慨慷之语古人颠倒用字又不特慨慷二字而已悽惨作惨悽琴瑟作瑟琴参商作商参皆随韵而恊之耳又如曹子建袁阳源等皆以西字与先字恊则汉赵壹葢尝如是潘安仁等以负荷之荷作平声恊则班超赞固已然矣班超赞又出于楚辞蔡寛夫诗话谓此体至魏晋犹在仆谓不但魏晋六朝尚然如王韶之诗是也类而推之何可胜数又如绸缪二字张敞则曰内饰则结缪绸心坚石穿覆水难收世言心坚石也穿案真诰昔有傅先生者少好道入焦山石室中积七年而太极老君诣之与之木钻使穿一石盘厚五尺许云穿此盘当得道其人乃昼夜穿之积四十七年钻石穿遂得神丹乃升太清故鲁直观伯时画马诗曰木穿石盘未渠透即此也又言覆水难收案姜太公妻马氏不堪其贫而去及太公旣贵再来太公取一壶水倾于地令妻收之乃语之曰若言离更合覆水定难收光武诏亦尝引此卢氏四世唐卢怀慎清素有守为时名相怀慎少子奕死于禄山以贞烈着见忠义传奕子杞佞邪误国见姦臣传杞子元辅端静纯正能绍其祖烈卢氏四世趋操不同如此君子惜奕之后有杞而又喜杞之后有元辅也故元辅歴显剧而人不以杞之恶为累士大夫有病其父祖之辱勉自修饬以赎其过正君子世论之所深予此周王命蔡仲尔尚葢前人之愆惟忠惟孝而沈劲所以尽死节以刷沈充负国之耻者葢知此也唐书用媒蝎字或者议宋景文公修唐书用媒蝎二字司马迁用媒孽二字仆观曹氏耤田论曰封人有以轻凿脩钩去树之蝎者曰不识天下亦有蝎乎曰三苗共工非尧之蝎与齐之诸田晋之六卿鲁之三桓非诸侯之蝎乎宋公之意本此野客丛书巻二十八野客丛书卷二十九钦定四库全书野客丛书巻二十九宋王楙撰后宫嫔御古者天子一后三夫人九嫔二十七世妇八十一女御自世妇以下不过备后宫侍御给使之役而已岂必皆在宠幸之数毛诗正义谓百二十人排次当夕各有定期半月周徧此説似拘其説引内则妾虽老年未满五十必与五日之御五日不御则怨旷故诸侯之制五日一御九女姪娣两两而御则三日次两媵则四日次夫人専夜则五日也天子则自九嫔以下九九而御卑者宜先尊者宜后御女八十一人当九夕世妇二十七人当三夕九嫔九人当一夕三夫人当一夕十五夕而徧自望后反之以御女八十一人而言九御知当九夕以数凖之故九嫔以下皆九人当一夕也夫人自然当一夕是十五日一徧三十日再徧与望数相期当以九人当一夕半月之间百二十人俱徧后半月复然周而复始其説如此不知其果然乎今贵公子多畜姬媵倚重于区区之药石伐真气而助彊阳非徒无益反以速祸虽明理君子如韩退之有所不免情慾之不可制如此故士大夫以粉白黛緑丧身殒命何可胜数前覆后继曽不知悟射工狐狸工于迷人正自不能不尔呜唿安得广成子之术告之哉檄楚相文张仪相秦为文檄楚相曰始吾从若饮我不盗而璧若笞我若善守汝国我顾且盗而城此段文连五句用我汝意其囘互若此甚与子胥谓夫差我令而父霸等数语同石头石城西塞有两石头一在豫章一在金陵在金陵者所谓钟山龙蟠石头虎踞王处仲苏峻之所据之地也在豫章者即韩退之次石头驿诗是也晋殷洪乔为豫章太守去都之日得书百函次石头悉投之水中吴曾漫録谓传言去都而不言次豫章疑投其书于金陵之石头尔非豫章也然而豫章有投书渚者后人意之耳有两石城一在金陵一在竟陵在金陵者即左思所谓戎车次于石城者也在竟陵者即莫愁所居之城也而周美成词乃以金陵石城为莫愁事用无乃误乎有两西塞一在霅川一在武昌案唐书张志和传谓颜真卿为湖州刺史志和来谒真卿以舟敝漏请更之志和曰愿浮家泛宅徃来苕霅间又志和词中有霅谿湾里钓鱼翁之句明此知志和之西塞正在霅川而在武昌乃曹武成王用师之城洪内翰作西塞渔社图亦尝辨此而漫録乃谓志和西塞在武昌所见亦误矣五言诗晋唐以来文人类多以五言诗起于李陵或者又引毛诗五言之句谓李陵五言出于三百篇之诗仆谓是则然矣徃徃李陵之诗首尾彻章皆以五言前此未有攷耳仆观徐陵玉台新咏有枚乗杂诗九章皆五言彻章此正明为五言诗者在李陵之前若是则岂可谓五言诗起于李陵乎林少颕先生所类观澜集收枚乗诗数章题曰古诗注谓不知时代又失姓氏但云古诗林先生未见玉台新咏故耳鹖冠子三山老人语録云性命生死之说自秦后贾谊独窥其奥其为长沙傅赋鹏自广言千变万化未始有极忽然为人何足控抟化为异物又何足患小智自私贱彼贵我达人大观物无不可真人恬漠独与道息释智遗形超然自䘮乗流则逝得坻则止其生兮若浮其死兮若休泛乎若不繋之舟此语自汉以来皆不能出其右汉文帝朝惟贾谊颕然独出论性命尽天地后世无以加也仆谓谊此等语皆出于鹖冠子案袁淑真隠传鹖冠子楚人隠居深山以鹖为冠号鹖冠子着书言道家事冯谖事之显于赵刘向亦载其事前汉艺文志有鹖冠子一篇今所行四巻十五篇如所谓中流失船一壶千金贵贱无常物使之然皆出于是韩退之独非其书以为好事者伪为是本反用鹏赋以文饰之非谊之有取于此也晚进小生不敢妄据此书书此以俟识者武王镜铭唐太宗曰朕以铜为鑑可以正衣冠以人为鑑可以知得失此正周武王之意案武王镜铭曰以镜自照者见形容以人自照者知吉凶非出于此乎用张家故事张子野晚年多爱姬东坡有诗曰诗人老去莺莺在公子归来燕燕忙正均用张家故事也案唐有张君瑞遇崔氏女于蒲崔小名莺莺元稹与李绅语其事作莺莺歌汉童谣曰燕燕尾涏涏张公子时相见又曰张祜妾名燕燕其事蹟与夫对偶精切如此莺莺对燕燕已见于杜牧之诗曰緑树莺莺语平沙燕燕飞前辈用者皆有所祖鲁直作苏翰林出游诗曰人间化鹤三千歳海上看羊十九年皆用本家故事而不失之偏枯可以为法也仆尝有一词为张仪真夀曰三杰后福夀两无涯食乳相君功未既妩睂京兆眷方兹富贵莫推辞门两㦸却棹一纶丝莼菜秋风鲈鲙美桃花春水鳜鱼肥笑傲霅溪湄杜诗用玉盘二字吴曽漫録曰梁沈约咏梨诗摧折非所恡但令入玉盘梁简文朱樱诗已丽金钗𤓰兼美玉盘橘故子美诗竹里行厨洗玉盘仆谓前后赋果蓏用玉盘字何可胜数不独此三人而已如江淹杨梅颂云为我羽翼委君玉盘梁武帝诗玉盘着朱李金桮盛白酒梁简文橘诗无假存雕饰玉盘予自尝徐摛橘诗愧以无雕饰徒然登玉盘谢惠连橘赋受以玉盘登君子堂吴均橘赋金衣之果亦委体于玉盘王维樱桃诗中使频倾赤玉盘似此甚多不可缕举漫録谓子美用此二字起于沈约非也挽河洗兵吴曽漫録曰杜诗有洗兵马末云安得壮士挽天河净洗甲兵长不用案説苑武王伐纣风霁而乗以大雨散宜生諌曰此非妖与王曰非也天洗兵也仆观梁简文诗洗兵逢骤雨送阵出黄云裴行俭碑曰洗兵诺真之水刷马艹心之山此皆有洗兵之语所谓挽天河语子美之前罕闻张説诗贯索挽河流一顿漫録曰食可以言顿世説罗友曰欲乞一顿食仆谓顿字岂惟食可用如前汉书一顿而成是言事也唐书打汝一顿是言杖也晋书一时顿有两玉人是言人也宋明帝王忱嗜酒时以大饮为上顿是言饮也岂独食哉续释常谈引世説以证一顿二字出处不知二字已见前汉书矣陈平祖人故智陈平祖人故智如説汉王曰大王诚能出捐数万斤金行反间间其君臣疑其心破楚必矣此意出于尉缭子尉缭子説秦王曰愿大王母爱财物赂其羣臣以乱其谋不过二三万金即诸侯可尽矣又如当诸吕用事之时日饮醇酒戏妇人此意出于信陵君信陵君自知毁废乃谢病不朝与賔客为长夜之饮饮醇酒多近妇女日夜为乐平之二策无乃祖此乎石林谓饮醇酒戏妇人以逺世故葢自陈平以来用此策失记信陵君之事乎俗语有所自吴曽漫録曰江西俚俗骂人曰客作儿案陈从易寄荔枝与盛㕘政诗橄揽为下辈枇杷客作儿仆谓斥受雇者为客作已见于南北朝观袁翻谓人曰邢家小儿为人客作章表此语自古而然因知俗语皆有所自近龚养正作续释常谈二十卷仆病其未广更欲续之未果姑疏大略于兹楼罗见南史噤门见晋书主故见东汉人力见北史承受见后汉证左见前汉相仆见吴书直日见礼记注门客见南北史察子见唐书驵侩见前汉求食见左传措大见唐书高手医见晋书小家子无状子见前汉浮浪人见隋书茶博士见语林酒家儿见栾布传厨下儿见吴书家常使令见衞子夫传快活三郎见开元传信録掉书袋见南唐书同年友见刘禹钖集注斋衬钱年月日子入粗入细看人睂睫见南北史近市无价见曽子巧诈宁拙诚见説苑十指有长短痛惜皆相似见曹植诗卖浆值天凉见姜子牙语近朱赤近墨黒见傅𤣥太子箴积财千万不如薄艺随身教儿婴孩教妇初来见颜氏家训生为人所咀嚼死为人所懽快见左雄语举头三尺有神明见徐铉语龙生龙鳯生鳯见丹霞语对牛弹琴作死马医冷灰豆爆皆见禅録似此等语不可枚举今鄙俗语谓不在被中眠安知被无边而卢仝诗曰不予衾之眠信予衾之穿谓一日不作一日不食而赵世家曰一日不作百日不食谓让一寸饶一尺则曹氏令曰让礼一寸得礼一尺谓三世仕宦方解着衣喫饭而曹氏令曰三世长者知被服五世长者知饮食又如谓一鸡死一鸡鸣此语亦有自也观前汉郅都传曰亡一姬复一姬疑是此意譌一姬为一鸡耳白鸥波浩荡漫録曰东坡谓杜诗白鸥波浩荡万里谁能驯波乃没字谓出没于浩荡间耳漫録谓予观鲍照诗有翻浪扬白鸥李颀诗有沧波双白鸥二公言白鸥而继以波浪此又何邪仆谓善为诗者但形容浑涵气象初不露圭角玩味白鸥波浩荡之语有以见沧浪不尽之意且沧浪之中见一白鸥其浩荡之意可想又何待言其出没邪改此一字反觉意局更与识者参之或者又引鸥好没为证仆案禽经凫好没鸥好浮东坡赏花诗漫録曰东坡赏花诗曰仙花不用剪刀裁国色朝酣夘酒来太守问花花不语为谁零落为谁开南部新书记严恽诗春光冉冉归何处更向花前把一桮尽日问花花不语为谁零落为谁开东坡全用此两句仆谓用前人一聨足以已意古人葢有此体观宋子侯董娇娆诗曰洛阳城东路桃李生路旁花花自相对叶叶自相当而曹植艳歌曲曰出自蓟北门遥望湖池桑枝枝自相值叶叶自相当但易枝值二字而已意则一也唐人诗多有此体如昌黎诗举世尽从愁里老谁人肻向死前休而杜荀鹤则改一字曰谁人肻向死前闲是也棠隂蛮榼颂人惠爱用棠隂事本召伯蔽芾甘棠之义据诗无隂字然用棠隂字久矣如谢庄策文棠隂虚馆梁简文诗棠隂君讵邻是也又有一棠隂事见沈约碑曰痛棠隂之不留注落棠山日入之地今人类知棠隂为甘棠之隂而落棠山事鲜有知者白乐天诗有两小蛮事如杨栁小蛮腰即公侍姬也如曰小花蛮榼二三升曰还携小蛮去试觅老刘看此小蛮乃酒榼名耳功参微管语有不当文理而承袭用之不以为异者如宋氏诏曰谢元勲参微管陈萧沇表曰功深微禹是也取微管仲吾其被髪微禹吾其鱼之谓而曰勲参微管功深微禹似不当文理前此潘安仁诗尝曰岂敢陋微管谢𤣥晖诗微管寄明牧后此如刘义康传臣以顽昧独献微管傅亮碑道亚黄中功参微管似此用微管甚多任彦昇弹文曰惟此庸固理絶言提取毛诗言提其耳之义谓言提歇后语陈梁书中亦有是语不磷不缁论语磨而不磷涅而不缁今读磷字多作去声读缁字多作平声而古来文人以磷字为平声如挚虞傅咸以至李杜元白之流皆然缁字作去声协见沈约高士赞今礼部押韵缁字只平声一音葢当时未分四声故尔论语久要不忘平生之言要字合作去声读故高适诗忆昔相逢论久要哂君与我轻常调曽文清公诗久要不忘吾辈事交情自昔几人全皆作去声用而张孟押韵作平声收谬矣又如君子道长称物平施长字施字竝合作仄声读而傅咸韩退之诗梁氏诏竝作平声用天子万乗诸经音训皆作去声而傅咸高祖赞作平声恊此类难一二记续释常谈龚养正着续释常谈仆恨其罗未至推究未广葢尝以耳目所及拾其遗者疏大略于前矣所谓推究未广者亦匪一端姑摘其显然者言之如家贫亲老则引新序闾丘卬之语不知子路曽子葢尝有是言如痛入骨髓则引吴王濞邹阳之语不知越句践晋文公夫人樊于期韩信亦有是语如亲家公则引五代史不知己见于北史泪阑干则引谈薮魏元景不知己见于吴越春秋人伦鉴则引南史不知己见于后汉书所谓骄子所谓太公所谓博徒竝引后汉书不知皆见于史记所谓姑夫引五代史不知己见于礼记所谓姊夫引元氏集不知己见于三国志所谓市买引魏略不知己见于田蚡传所谓待罪引韩延夀匡衡不知己见于季布所谓一通引独断不知己见于仲长统所谓某甲引三国志不知己见于左传注所谓郎君引世説不知己见于后汉书焦仲卿词此类不一虽然天下之书岂能徧睹持尺寸之绠而欲穷万丈之泉多笑其不知量也养鹰化鳯陈登谓吕布曰登见曹公言待将军譬如养虎当饱以肉不饱则将噬人公曰不如卿言譬如养鹰饥则为用饱则飏去权翼拾其説指慕容垂谓苻坚曰垂犹鹰也饥则附人饱则飏去皇甫嵩谓董卓曰昔与公为鸿鹄不意今日变为鳯凰范云拾其説谓江祐曰昔与将军俱为黄鹄今将军化为鳯凰唐突漫録曰律有唐突之罪按马融长笛赋犇遯砀突注徒郎切以唐为砀李白赤壁歌鲸鲵唐突留余迹刘禹钖镜诗瓦砾来唐突此唐突字魏曹子建牛鬬诗行彼土山头歘起相搪突见太平广记仆谓砀搪唐三字不同皆一意尔东汉陈羣曰芜菁唐突人蔘在诸人之先正用此唐字若引曹子建诗用搪突字则魏志子建谓韩宣岂应唐突列侯又用此唐字矣晋人无盐唐突西施之语乃用汉人之意岂但见于唐人刘李二公而已汉碑有乗虚唐突之语孔融传有唐突宫掖青谿一曲制一弄琴书曰蔡邕嘉平初入青谿访鬼谷先生所居有五曲一曲制一弄有游仙曲緑水曲马融甚异之文类俗説曰郗僧施青谿中泛舟一曲处辄作一篇诗谢益夀见其诗而叹曰青谿之曲复何尽前辈与叔手帖漫録曰晏元献与兄手帖曰殊再拜庄客至知大事礼毕云云此外希顺变不备殊再拜十一哥十一㛮仆家有富郑公一帖正与晏元献一同前后皆云弼再拜几叔几婶乃知前辈以再拜二字施于尊长不肯轻用而今人或用此二字则以为轻已虽平交亦不敢况兄与叔乎集灵宫漫録曰文忠公集古録谓武帝集灵宫他书皆不见惟见西岳华山碑桓君山赋序云余少时从孝成帝出祠甘泉河东见郊先置华隂集灵宫在华山下武帝所立欲以怀集仙者仆观三辅黄图有集灵宫集仙宫俱在华隂县界岂得谓他书皆不载惟见华山碑漫録引桓君山序见亦未广也野客丛书卷二十九野客丛书卷三十钦定四库全书野客丛书卷三十宋王楙撰古本汉书前辈论作史诸王合自叙一处如陈书唐书之类正得其例然徃徃多混于诸传之中其体葢祖班固西汉之作不知班史以诸王杂于诸传之间者葢今本尔古本班史正自别作一处按刘之遴传鄱阳嗣王范得班固所上汉书真本谓今本髙五王文三王景十三王武五王宣元六王杂在诸传后古本悉类外戚𫝊下陈项传前则知古本班史葢如此分于诸传之中者乃后本尔不特此也又谓古本汉书称永平十六年五月二十一日己酉郎班固上而今本无上书年月日字古本叙传号中篇今本称为叙传今本叙传载班彪行事而古本云稚生彪自有传今本纪及表志列传不相合为次而古本相合为次总成三十八卷今本外戚传在西域传后而古本外戚𫝊在帝纪下今本韩彭英卢吴述云信惟饿𨽻布实黥徒越亦狗盗芮尹江湖云起龙骧化为侯王而古本述云淮隂毅毅仗剑周章邦之杰兮实惟彭英化为侯王云起龙腾古本第三十七卷解音释义以助雅谈而今本无此卷似此九十条今本与古本不同如此所谓古本汉书乃萧琛在宣城有北僧南度惟赍一葫芦中有汉书叙传僧曰三辅耆老相𫝊以为班固真本琛固求得之其书多有异今者纸墨亦古文字多如龙举之例非隶非篆琛甚祕之乃以饷鄱阳王见萧琛传猫鬼南北朝多事蛊毒有所谓猫鬼者观隋独孤陁传其家毎夜以子时祀猫鬼言子者鬼也其猫鬼每杀者所死之家财物濳移于畜猫鬼家故当时下诏禁之甚力谓畜猫鬼之家投四裔仆始不晓猫鬼为何物因观巢氏病源知猫鬼乃老狸野物之精变而为鬼蜮而依附于人人畜之以毒害人其病心腹刺痛食人腑脏吐血而死乃知猫鬼如此边韶昼眠宰予昼寝夫子讥之寝者寝室也葢昼当居外夜当居内宰我昼居内未必留意于学故夫子讥之非谓其昼眠也游夫子之门安有昼眠之理后汉书载边韶昼日假寐弟子嘲之曰边孝先腹便便懒读书但欲眠韶闻而应之曰边为姓孝为字腹便便五经笥但欲眠思经事此虽一时戏语以仆观之韶之为人计毎每好睡故弟子有此嘲非为其一时假寐而为是言也观韶为塞赋曰可以代博奕者曰塞其次也试习其术以惊睡救寐免昼寝之讥而已观此有以验其好睡云王播入相人不疑伯夷之贪不信盗跖之廉何者以其不贪不廉之实素着于听闻人信之极也惟其望实不着而处于不夷不惠之间此疑心所不能免因观唐文宗相王播一事知一时之毁誉亦有屈于名实者唐史载王播自淮南还献玉带十有三银盌数千绫绢四十万遂再得相时论鄙之考其时正文宗即位之初太和元年事仆谓文宗固柔懦然践阼之始方以俭德率下不应受王播所献与之为相葢其献赂事在敬宗末年文宗初即位适除为相天下事适相符合此类甚多毁誉之际可不察夫麋鹿性异人之服药当深辨隂阳之性与夫本末功用之宜葢有同等药物而隂阳实相反者又有一体气血而功用之不同者如麋茸鹿茸是也今士大夫多以麋鹿茸为补精益血之剂而一种用之而不知二者之性元自有异麋茸补阳利于男子鹿茸补隂利于妇人案月令仲夏日鹿角解仲冬日麋角解鹿以夏至陨角而应隂麋以冬至陨角而应阳故知二者隂阳之性不同也今夫鹿肉暖以阳为体麋肉寒以隂为体以阳为体者以隂为末以隂为体者以阳为末末者角也其本末之功用不同又如此埤雅曰凡含血之物肉差易长其次角难长最后骨难长故人自胚胎至成人二十年骨髓方坚惟麋鹿自生至坚无两月之久大者乃重二十余斤虽艹木至易生者亦莫能及之此骨血之至强者所以能补骨血坚阳道强精髓也头为诸阳之㑹与诸处血不同今人刺麋鹿血以代茸者谓茸亦血此又谬也聘后金数汉高制聘皇后仪黄金二百斤马十二匹夫人黄金五十斤马四匹晋宋纳后皆尝引以为言而平帝纳王莽女有司奏汉故事聘皇后黄金二万斤为钱二万万莽深辞受四千万而以其三千三百万予十一媵家有诏复益二千三百万合为三千万成帝纳梁冀女弟有司奏案汉仪依孝惠帝纳后故事金二万斤视汉高初制顿增百倍其悬絶如此画龙后汉孔僖因读夫差事叹曰辟如画龙不成反类狗者也刘注按古语皆云画虎不成此误以为画龙仆谓此非误也葢章怀太子避唐讳尔正如令狐徳棻后周书引韦法保语古人称不入兽穴不得兽子同意是亦避虎字也得一顺天钱庞元英文昌録曰后唐同光三年洛京蕃汉马歩使朱守殷于积善坊役所得古文钱四百五十六文得一元寳四百四十文顺天元寳沈存中笔谈亦曰熈宁中发地得大钱三十余千钱文皆曰顺天得一仆考唐书志史思明据东都铸得一元寳钱径一寸四分以当开元通寳之百旣而恶得一非长祚之兆改其文曰顺天元寳庞始疑史传无此年号后得钱氏钱谱乃知史思明铸仆谓此见唐书甚明元英其未考邪仆家旧有得一元寳一钱字文方重如颜体轮郭甚古后为好事者取去今此二钱人家徃徃有之其唯圣人乎蜀志引易曰亢之为言也知得而不知丧知存而不知亡知得失存亡而不失其正者其唯圣人乎梁书引易曰亢之为言也知进而不知退知存而不知亡知进退存亡而不失其正者其唯圣人乎其视今易皆去其唯圣人乎一句蜀志谓知得失存亡而不失其正此句甚非今易中语王肃谓易上句作其唯愚人下句作其唯圣人不知上下皆作其唯圣人者正如论语天何言哉禹吾无间然之意白朴仆读元微之诗有曰白朴流传用转新注云乐天于翰林中专取书诏批答词撰为矜式禁中号为白朴毎新入学求访寳重过于六典检唐艺文志及崇文总目无闻每访此书不获适有以一编求售号曰制朴开帙览之即微之所谓白朴者是也为卷上中下三上卷文武阶勲等中巻制头制肩制腹制腰制尾下卷将相刺史节度之类此葢乐天取当时制文编类以规后学者健儿跋扈漫録曰今以军为健儿徃徃以杜诗健儿胜腐儒为证非也按世説祖逖过江常使健儿鼔行劫钞东晋时已有健儿之称仆谓健儿之名见于东汉观朱遵战死吴汉表为置祠为健儿庙又见于三国志甚多不可引东晋为证也又曰梁冀跋扈跋扈二字见诗注毛诗曰无然畔援注畔援犹跋扈也班固高祖纪赞曰项氏畔援注跋扈仆谓郑注班史皆后汉人语王莽时崔篆慰志赋曰黎奋以跋扈兮羿浞狂以恣睢此语朱浮传光武诏曰赤睂跋扈长安又在二公之前冯衍显志赋亦曰始皇跋扈云云广武君用百里奚之意韩信破赵得广武君解其缚东乡坐西乡而师事之问曰仆欲北攻燕东伐齐何若有功广武君曰亡国之大夫不可与图存败军之将不可以语勇臣何足以权天下事乎信曰百里奚居虞而虞亡在秦而秦霸不知广武君正得百里奚之意缪公获百里奚归释其囚与语国事百里奚曰亡国之臣何足以问越王云云范蠡亦曰败军之将不可语勇缪公谓百里奚曰虞君不用子故亡非子之罪也缪公与语三日大説八珎今俗言八珎之味有猩猩脣鲤鱼尾与夫熊掌之类观李贺曲曰郎食鲤鱼尾妾食猩猩脣其説旧矣又观吕氏春秋伊説曰肉之美者猩猩之脣纣作象箸必为玉桮玉桮必盛熊蹯豹胎晋灵公食熊蹯胹不熟角里四皓中甪里先生甪音禄今唿为阁里则发笑仆考之禄亦角也鲁直诗曰阿童三尺箠御此老觳觫石吾甚爱之勿遣牛砺角虽读为禄实则甪尔鲁直此语岂无自哉傅𤣥盘中词曰与其书不能读当从中央周四角是亦以角为禄也按玉篇广韵注二音皆通用羣经音辨古岳切兽角也礼黄钟为角音禄又如字资暇録谓孔氏秘记虑将来之误直书为禄里谓书角里为禄里汉魏之人多然如繁钦禄里先生训亦书为禄资暇録所谓孔氏祕记者孔氏即孔安国其祕记不可得而闻其事见抱朴子小名犬子前汉司马相如少时好读书学击劒名犬子既长慕蔺相如之为人更名相如所谓犬子者即小名耳然当时小名小字之説未闻自东汉方着相如小名父母欲其易于生养故以狗名之逮其既长向学慕蔺相如之为人故更名相如今人名子犹有此意其理甚明非谓其少时学击劒而名犬子也观者不可以上文惑之师古注谓父母爱之不欲称斥故为此名此説未尽洪驹父作侍儿小名録或者又作续侍儿録谓罗尽矣观诸书知尚多遗逸欲更续之未暇也徃徃见古人小名小字者又不得不信因而笔之得八百来件而侍儿倡优等名不録也可为五卷愧未甚广唐艺文志崇文总目皆谓陆龟蒙有小名録五卷恨不得而见之僮约香方前辈多谓汉王襃僮约鲁直效之作跋奚奴文仆谓鲁直之前石崇效之尝作奴劵矣唐侯味虚作百官本艹贾志忠作御史本艹或者谓前此未闻仆谓此意祖范和香方撰香方悉以比类当时之士如曰麝本多忌比庾炳之苓藿虚燥比何尚之詹唐黏溼比沈演之枣膏昬钝比羊𤣥保甲煎浅俗比徐湛之丹松苏合比慧琳沈实寡和以自比况所不同者此以人彼以官耳以㸃心为小食漫録谓世俗例以早晨小食为㸃心自唐已有此语郑傪为江淮留后夫人曰尔且㸃心或谓小食亦罕知出处仆谓见昭明太子传曰京师谷贵改常馔为小食小食之名本此又谓陈江总怨行诗曰团扇箧中藏不分纤腰掌上讵胜情按羊侃有舞人腰围一尺六寸时人咸推掌上舞仆谓赵飞燕体轻能掌上舞见外传漫録何舍此举彼邪民应如兰班固作文帝叙赞曰我徳如风民应如艹用论语君子之徳风小人之徳艹意也而潘岳作晋世祖诔曰我徳如风民应如兰傅𤣥四箱乐歌曰上教如风下应如卉古诗曰袖中有短书欲寄双飞凫而沈约诗曰盈尺书绸缪欲寄东飞凫五总龟九龄唐书载殷践猷博学与贺知章相善知章尝号为五总龟谓千年五聚问无不知也而颜真卿所撰践猷墓碑曰颜元孙韦述贺知章陆象先与践猷凡五人相聚故曰五总龟其説不同又今称一龄为一年如杨子童乌九龄孙绰越在九龄皆以九龄为九歳不知文王世子梦帝与我九龄以九龄为九十歳矣火浣布尝见一杂説论火浣布或谓木皮所织或谓䑕毛所织未知孰是仆谓二説皆有之观神记曰崑崙之墟有炎火之山上有鸟兽艹木之皮则其鸟兽之毛也又按沈约宋志炎洲在南海中有狤兽人捕之斩刺不伤积薪烈火缚以投火中而此兽不焦又火山国家有火虽雨不息火中有白䑕然洲上林木得雨则皮焦得火则皮白洲人以春月取其木皮织布为火浣布若是木皮䑕毛皆可为布也足寒伤心龚养正续释常谈谓足寒伤心人劳伤骨见朝野佥载俗谚篇仆谓此语引者甚多其源出于黄石公三略其间如刘子五代史皆尝引以为言不但佥载也贾谊书曰屠牛坦一朝解十二牛而芒刃不顿董仲舒策曰下之从上犹泥之在钧惟甄者之所为犹金在镕惟冶者之所铸此等语皆见管子刘琨卢谌赠答诗文选载刘司空琨卢中郎谌赠答诗止一二首而琨文集载赠答诗徃返四首琨重赠卢谌诗有曰功业未及建夕阳忽西流朱实陨劲风繁英落素秋何意百錬刚化为绕指柔今选本传俱载是诗而不闻卢谌所答按琨集中有谌答曰谁言日向暮桑榆犹启晨谁言繁英实振藻耀芳春百錬或致屈绕指所以伸皆答其意也又按琨集先是卢子谅谨牋诣刘司空并赠司空诗然后刘司空答子谅书与诗云云今选先载答而后载赠失其序矣钟嵘诗品曰越石诗其源出于王粲善为悽戾之词自有清拔之气琨旣体良才又罹戹运故善叙䘮乱多感慨之词中郎仰之微不逮矣观此有以见二公之浅深考唐艺文志刘琨集十卷仆家藏正本十卷野客丛书卷三十野客丛书附録钦定四库全书野客丛书附録宋王楙撰野老纪闻先人旧在唯室陈先生讲席及见诸所从游如和靖尹先生之流有野老纪闻数篇未暇诠次姑録梗概于此林文节作启谢诸公于苏子由有一联云父子以文章冠世迈渊云司马之才兄弟以方正决科冠鼌董公孙之对言渊云司马皆蜀人及绍圣中行子由谪词云父子兄弟挟机权变诈惊愚惑衆子由捧之泣曰某兄弟固无足言先人何罪邪绍圣初在外制行元祐诸公谪词是非去取固时相风旨然而命词似西汉诏令有王言体于苏子瞻一词尤不艹艹蘓见之曰林大亦能作文章邪其词有云若讥朕过失亦何所不容乃代予言诋诬圣考乖父子之恩害君臣之义在于行路犹不戴天顾视士民复何面目又曰虽汝轼文足以惑衆辩足以饰非然而自絶君亲又将谁怼或问新唐书与史记所以异余告之曰不辨可也唐书如近世许道宁辈画山水是真画也太史公如郭忠恕画天外数峰略有笔墨然而使人见而心服者在笔墨之外也子瞻问欧阳公曰五代史可传后也乎公曰脩于此窃有善善恶恶之志苏公曰韩通无传恶得为善善恶恶公黙然通周臣也陈桥兵变归戴永昌通擐甲誓师出抗而死子由作文潞公麻词云郭氏有永巷之严裴公有緑野之胜乃饯文公归洛致语耳非王言也子由代兄作中书舍人启称伏念某艹茅下士蓬荜书生子瞻以笔圏伏念某用但卑末三字蔡元长作闵宗良麻词曰遂升开府之司退之作平淮西碑功归裴度李愬不服后命段文昌为之东坡作上清储祥宫碑后坐元祐党人所为命蔡元长易之文词相去什伯矣蔡元长题泗州塔名泗州大圣之塔及鲁直过改题为大圣僧伽之塔靖康末金人立张邦昌颜博文作赦书云无徳者亾知讴歌之已去当仁不让信厯数之有归等语无非吠尧之辞闻者骇㦍及以大寳归上表云孔子从佛肸之召意在尊周纪信乗汉王之车誓将诳楚宣和乙巳上皇内禅吴敏元中建议及谢门下侍郎表云上皇勌勤授皇图于元子微臣摄直适视艹于禁中初无一言以赞大议君子与其不伐司马文正不喜孟子作疑孟十余篇皆求瑕语余欲作辨疑示后人未暇也晁説之以道自云受学于司马公因作诋孟一书江南僧宗杲云晁以道可谓不善学栁下惠矣国朝修史书盗贼王捉鬼之属不满数千人亦载于史义似未安齐豹书盗而不名春秋之法也狄青为枢宻使自恃有功骄蹇不恭怙惜士卒每得衣粮皆负之曰此狄家爷爷所赐朝廷患之时文潞公当国建言以两镇节度使出之青自陈无功而受两镇节旄无辠而出典外藩仁宗亦然之及文公以对上道此语且言狄青忠臣公曰太祖岂非周世宗忠臣但得军情所以有陈桥之变上黙然青未知到中书再以前语白文公文公直视语之曰无他朝廷疑尔青惊怖却行数歩青在镇每月两遣中使抚问青闻中使来卽惊疑终日不半年疾作而卒皆文公之谋也蔡京为翰林承㫖陈莹中已言治乱之分在京用否蔡元康济问之曰京小人也尤好交诸宦者京得志则宦者用京与宦者得志天下何以不乱靖康初贬京分司与莹中赠諌议大夫命齐下方惟深子通隠于吴吴人宗之以诗行其诗格高下似晚唐诸人絶不喜苏子瞻诗文至云淫言䙝语使驴儿马子决骤胡文仲连因语及苏诗云清寒入山骨艹木尽坚瘦子通曰做多自然有一句半句道得着也余问何至曰子通及识苏公苏公之讥评诗文殆无逃者子通必尝见薄于苏故终身衔之李景夏问章子厚曰邹浩諌立后何不与闲曹塌了却寘狱逺贬就其名声子厚自失良久曰君不知先帝怒甚李汉老云汪彦章孙仲益四六各得一体汪善铺叙孙善点缀林季野观鲁直诗䌷绎再四云诗未必篇篇佳但格制高耳蔡京与了翁有笔研之旧了翁深疾之尝入朝已立班上御殿差晚杲日照耀衆莫敢仰视京注目久而不瞬谓同省曰此公真大贵人也或曰公明知其贵胡不少贬而议论之间有不恕何邪了翁诵老杜诗曰射人先射马擒贼先擒王且此人得志乃国家之大贼天下之大蜮遂以急速公事请疏京悖逆姦诈十事杨龟山见李伯纪责降中造宅谓人曰李三好闲不得余尝论作诗文若不得其道则千诗一诗千句一句自少壮至老熟犹旦暮也居仁之于诗每一见一变至于今骎骎乎其未巳此岂偶然哉山谷云诗意无穷人之才有限以有限之才追无穷之意虽渊明少陵不能尽也然不易其意而造其语谓之换骨法规模其意形容之谓之夺胎法韩退之答李翺书老苏上欧公书最见为文养气妙处西汉自王褒以下文字专事词藻不复简古而谷永等书杂引经传无复已见而古学逺矣此学者所宜深戒汉高纪诏令雄健孝文纪诏令温润去先秦古书不逺后世不能及至孝武诏令始事文采亦寖衰矣凡读史每看一传先定此人是何色目人或道义或才徳大节无亏人品旣定然后看一传文字如何全篇文体既已了然后採摘人事可为何用竒词妙语可以佐笔端者记之如此读史庶不空遮眼也若于此数者之中只作一事功夫恐未为尽善耳此唯室看史法东坡三马赞振鬛长鸣万马皆喑此皆记不传之妙学文者能涵泳此等语自然有入处东坡云意尽而言止者天下之至言也然而言止而意不尽尤为极致如礼记左传可见石林每夜必延诸子女儿妇列坐説春秋听者不悦翁曰又请説春秋邪石林作文必有格昭慈上仙石林入郡中制服馆于州北空相寺方致思作慰表间门人有见之者方坐复有谒者至石林出迎接案上有一编书题云文格十七启之乃唐人慰表十三篇皆当时相类者石林凡看文字採两字以上对句举子用作赋入仕用作四六显达用作制诰两字议论举子用作论策入仕用作长书显达用作札子陈莹中云元丰乙丑为礼闱检㸃官时范淳夫同在院与淳夫同舍因语及颜子不迁怒不贰过范公言惟伯淳先生能之余问曰伯淳谓谁范公黙然久之曰君乃不知有程伯淳乎余谢曰生长东南实未知之余时年二十九自是常以寡陋自愧易干卦一隂生为姤二隂生为遯隂小人象隂至于二则二与五相应是君子与小人相应而君子则当遯矣故二隂生卦则为遯此沈濬道源云齐地有虫类蚯蚓大者人谓之曲善擘地以行唿之声也孟子所谓吾必以仲子为巨擘者即蚯蚓之大者葢先尝谓蚓而后充其操注以为大指非也今之与杨墨辩者如追放豚既入其苙又从而招之説者以为笠䦨也非也香白芷之类异名豚之所甘旣放之得所又招之非善治邪説者也秦相桧自遭施全见刺之后常独处一阁虽奴仆非命不敢辄入季年违豫三衙杨存中成闵赵密徃问疾召入室中欵语久之言及近日表勲酒颇佳表勲赐酒名也各赠两器皆降阶谢复坐顾无仆从自携出室亦见驾驭之术税欲外严而内寛酒欲内严而外寛显仁遗诏曰东宫有千八百三十万缗竒数为献遗世多疵文潞公遗张贵妃灯笼锦事甚暧昧葢家人之节不谨故尔文公初不知也然公安受其谤而不辨益见文公之容释氏但知极高明而不能道中庸原其学本于和顺于道徳至理于义则违之故治国不得胡如村言嘉祐以前士风宰相与庶官书启具衔前名后押字外封全写衔封皮上头乗签子云书上某官士人用名纸有官即不用弔慰人即用名纸如见士人敬之者亦用门状见常人即以手状野客丛书附録