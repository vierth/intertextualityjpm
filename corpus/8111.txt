念佛警策X卍XXX念佛警䇿目次卷上无量寿经阿弥陀经观无量寿佛经首楞严经大方等集贤护经文殊所说般若经华严经兜率偈赞品贤首品坐禅三昧经目连所问经大智度论大乘起信论十疑论净业专杂二脩说临终正念诀念佛宝王三昧论万善同归集净土十疑论后序念佛方便文劝人发愿偈莲宗宝鑑净土或问答弟行远示月庭居士念佛警䇿答湖州董宗伯答张百户广湉与苏州刘居士与江阴冯居士与太仓王孝廉X答闻谷广印示大同警众卷下紫柏老人集示念佛切要示净心居士净土法语西方合论纪梦答卓发之文学追顶念佛法净土偈结坛持往生呪偈结坛念佛回向文示念佛法门示法源示王心葵示郭善友答卓左车茶话示丁耕野居士西方确指念佛说书净土约说后与茅静远居士书示禅者念佛念佛警䇿目次X念佛警策卷上菩萨戒弟子彭际清纂无量寿经佛告阿难十方世界诸天人民其有至心愿生彼国凡有三辈其上辈者舍家弃欲而作沙门发菩提心一向专念无量寿佛修诸功德愿生彼国此等众生临寿终时无量寿佛与诸大众现其人前即随彼佛往生其国便于七宝华中自然化生住不退转智慧勇勐神通自在是故阿难欲于今世见无量寿佛应发无上菩提之心修行功德愿生彼国其中辈者十方世界诸天人民其有至心愿生彼国虽不能行作沙门大修功德当发无上菩提之心一向专念无量寿佛多少修善奉持斋戒起立塔像饭食沙门悬缯然灯散华烧香以此回向愿生彼国其人临终无量寿佛化现其身光明相好具如真佛与诸大众现其人前即随化佛往生其国住不退转功德智慧次如上辈者也其下辈者十方世界诸天人民其有至心愿生彼国假使不能作诸功德当发无上菩提之心一向专意乃至十念念无量寿佛愿生其国若闻深法欢喜信乐不生疑惑乃至一念念于彼佛亦得往生功德智慧次如中辈者也X阿弥陀经舍利弗若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土舍利弗我见是利故说此言若有众生闻是说者应当发愿生彼国土观无量寿佛经佛告阿难及韦提希诸佛如来是法界身入一切众生心想中是故汝等心想佛时是心即是三十二相八十随形好是心作佛是心是佛诸佛正徧知海从心想生是故应当一心系念谛观彼佛多陀阿伽度阿罗诃三藐三佛陀想彼佛者先当想像闭目开目见一宝像如阎浮檀金色坐彼华上见像坐巳心眼得开了了分明见极乐国七宝庄严宝地宝池宝树行列诸天宝幔弥覆其上众宝罗网满虗空中见如此事极令明了如观掌中见此事巳复当更作一大莲华在佛左边复作一大莲华在佛右边想一观世音菩萨像坐左华座亦作金色如前无异想一大势至菩萨像坐右华座此想成时佛菩萨皆放光明其光金色照诸宝树一一树下亦有三莲华诸莲华上各有一佛二菩萨像徧满彼国此想成时行者当闻水流光明及诸宝树凫鴈鸳鸯皆说妙法出定入定恒闻妙法X首楞严经大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问元通我无选择都摄六根净念相继得三摩地斯为第一大方等集贤护经贤护彼善男子善女人端坐系念专心想彼阿弥陀如来应供等正觉如是相好如是威仪如是大众如是说法一心相续次第不乱或经一日或复一夜如是或至七日七夜是人必覩阿弥陀如来应供等正觉也若于昼时不能见者若于夜分或睡梦中阿弥陀佛必当现也复次贤护譬如世间若男若女远行他国于睡梦中见本居家时实不知为昼为夜而亦不知为内为外是人尔时所有眼根墙壁石山终不能障乃至幽冥黑暗亦不为碍也贤护菩萨摩诃萨X心无障碍亦复如是当正念时于彼所有佛剎中间凡是一切须弥山王及铁围山大铁围山乃至自余诸黑山等不能与此眼根为障而亦不能覆蔽是心然是人者其实未得天眼能见彼佛亦无天耳闻彼法音复非神通往彼法界而亦不于此世界没生彼佛前而实但在此世界中积念熏修久观明利故终得覩彼阿弥陀如来应供等正觉僧众围绕菩萨会中或见自身在彼听法闻巳忆念受持修行或时复得恭敬礼拜尊承供养彼阿弥陀如来应供等正觉巳是人然后起此三昧其出观巳次第思惟如所见闻为他广说文殊所说般若经文殊师利言世尊云何名一行三昧佛言法界一相系缘法界是名一行三昧若善男子善女人欲入一行三昧当先闻般若波罗蜜如说修学然后能入一行三昧如法界缘不退不坏不思议无碍无相善男子善女人欲入一行三昧应处空闲舍诸乱意不取相貌系心一佛专称名字随佛方所端身正向能于一佛念念相续即是念中能见过去未来现在诸佛何以故念一佛功德无量无边亦与无量诸佛功德无二不思议佛法等无差别皆乘一如成最正觉悉具无量功德无量辩才华严经兜率偈赞品以佛为境界专念而不息此人得见佛其数与心等X贤首品若常修习波罗蜜则能具足摩诃衍若能具足摩诃衍则能如法供养佛若能如法供养佛则能念佛心不动若能念佛心不动则常覩见无量佛若常覩见无量佛则见如来体常住坐禅三昧经菩萨坐禅不念一切惟念一佛即得三昧目连所问经佛告目连譬如万川长流有浮草木前不顾后后不顾前都会大海世间亦尔虽有豪贵富乐自在悉不得免生老病死祇由不信佛经后世为人更甚困剧不能得生千佛国土是故我说无量寿国易往易取而人不能修行往生反事九十六种邪道我说是人名无眼人名无耳人大智度论龙树菩萨念佛三昧能除种种烦恼及先世罪余诸三昧有能除婬不能除瞋有能除瞋不能除婬有能除痴不能除婬恚有能除三毒不能除先世罪是念佛三昧能除种种烦恼种种罪复次念佛三昧有大福德能度众生是诸菩萨欲度众生诸余三昧无如此念佛三昧福德能速灭诸罪复次佛为法王菩萨为法将所尊所重惟佛世尊是故应常念佛譬如大臣特蒙恩宠常念其主菩萨亦如是知种种功德无量智慧皆从佛得知恩重故常念佛X常欲不离诸佛者菩萨世世所生常值诸佛问曰菩萨当化众生何故常欲值佛答曰有未入菩萨位未得阿鞞䟦致受记别故若远离诸佛便坏诸善根没在烦恼不能自度安能度人如人乘船中流坏败欲度他人反自没水又如少汤投大冰池虽消少处反更成冰菩萨未入法位若远离诸佛以少功德无方便力欲化众生虽少利益反更坠落声闻辟支虽有涅槃利益无一切智故不能教导菩萨诸佛一切种智故能教导菩萨如象没泥非象不能出菩萨若入非道中唯佛能救同大道故复次菩萨作是念我未得佛眼如盲无异若不为佛所引导则无所趣错入余道设闻佛法异处行者未知教化时节行法多少复次菩萨见佛或眼见心清净若闻所说心则乐法得大智慧随法修行而得解脱如是等值佛无量益利岂不一心求欲见佛如婴儿不应离母行道不离粮食大热不离凉风冷水大寒不离火度深水不离船病人不离良医菩萨不离诸佛过于上事父母亲属知识人天王等皆不能如佛益利佛益利诸菩萨离诸苦处住世尊之地问云何得不离诸佛答众生有无量劫罪因缘虽行福德智慧薄少虽行智慧福德薄少菩萨求佛道要行生忍法忍行生忍故一切众生中发慈悲心灭无量劫罪得无量福德行法忍故破诸法无明得无量智慧二行和合世世不离诸佛复次菩萨常爱乐念佛故舍身受身恒得值佛如X众生习欲心重受婬鸟身瞋恚偏多生毒虫中菩萨不贵转轮圣王人天福乐但念诸佛故随心所重而受身形复次菩萨常善修念佛三昧因缘故所生常值诸佛如般舟三昧经中说菩萨入是三昧即见生阿弥陀国大乘起信论马鸣菩萨复次众生初学是法欲求正信其心怯弱以住于此娑婆世界自畏不能常值诸佛亲承供养惧谓信心难可成就意欲退者当知如来有胜方便摄护信心谓以专意念佛因缘随愿得生他方佛土常见于佛永离恶道如修多罗说若人专念西方极乐世界阿弥陀佛所修善根回向愿求生彼世界即得往生常见佛故终无有退若观彼佛真如法身常勤修习毕竟得生住正定故十疑论智者大师问决定求生西方未知作何行业以何为种子得生彼国又俗人皆有妻子不断婬欲得生彼否答欲决定生西方者具二种行定得生彼一厌离行二欣愿行厌离行者凡夫无始以来为五欲缠缚轮回五道备受众苦不起心厌离五欲未有出期为此常观此身脓血屎尿一切恶露不净臭秽涅槃经云如是身城愚痴罗剎止住其中谁有智者当乐此身又经云此身众苦所集一切皆不净扼缚痈疮等根本无义利至诸天身皆亦如是行者若行若坐若睡若觉常X观此身唯苦无乐深生厌离纵妻房不能顿断渐渐生厌作七种不净观一此婬欲身从贪爱烦恼生是种子不净二父母交会时赤白和合是受生不净三胎中在生脏下熟脏上是住处不净四在胎惟食母血是食噉不净五十月满足头向产门脓血俱出臭秽狼借是初生不净六薄皮覆上其内脓血徧一切处是举体不净七乃至死后䏺胀烂坏骨肉纵横狐狼食噉是究竟不净自身既尔他身亦然所爱境界男女身等深生厌离常观不净能如此观者婬欲烦恼渐渐减少又发愿愿我永离三界杂食臭秽脓血不净躭荒五欲男女等身愿得净土法性生身此为厌离行欣愿行复二种一先明求往生之意二观彼净土庄严等事欣心愿求明往生意者所以求生净土为欲救拔一切众生苦即自思忖我今无力若在恶世烦恼境强自为业缚沦溺三涂动经劫数如此轮转无始来未曾休息何时得救苦众生为此求生净土亲近诸佛若证无生忍方能于恶世救苦众生故往生论发菩提心者正是愿作佛心愿佛心则是度众生心度生心则是摄众生生佛国心又愿生净土须具二行一须远离三种障菩提门法二须得三种顺菩提门法何为远离三种障菩提门法一依智慧门不求自乐远离我心贪着自身故二依慈悲门拔一切众生苦远离无安众生心故三依方便门怜悯一切众生欲与其乐远离恭敬供养自身心故若X能远三种菩提障则得三种顺菩提法一无染清净心不为自身求诸乐故菩提是无染清净处若为自身求乐即染身心障菩提门故无染清净心是顺菩提门二安清净心为拔众生苦故菩提是安隐一切众生清净处若不作心拔一切众生令离生死苦即违菩提门故安清净心是顺菩提门三乐清净心欲令一切众生得大菩提涅槃故菩提涅槃是毕竟常乐处若不作心令一切众生得毕竟常乐即遮菩提门故乐清净心是顺菩提门此菩提因何而得要因生净土常不离佛得无生忍巳于生死国中救苦众生悲智内融定而常用自在无碍即菩提心此是愿生之意二明欣心愿求者希心起想缘弥陀佛若法身若报身等金色光明八万四千相一一相八万四千好一一好放八万四千光明常照法界摄取念佛众生又观彼土七宝庄严妙乐等备如无量寿经观经十六观等常行念佛三昧及施戒修等一切善行悉以回施一切众生同生彼国决定得生此欣愿门也净业专杂二脩说善导和尚问曰何故不令作观直遣专称名号者有何意耶答众生障重境细心粗识飏神飞观难成就是以大圣悲怜直劝专称名字正由称名易故相续即生若能念念相续毕命为期者十即十生百即百生何以故无外杂缘得正念故与佛本愿相应故不违教故顺X佛语故若舍专念修杂业者百中希得一二千中希得三四何以故乃由杂缘乱动失正念故与佛本愿不相应故与教相违故不顺佛语故系念不相续故心不相续念报佛恩故虽作业行常与名利相应故乐近杂缘自障障他往生正行故比见诸方道俗解行不同专杂有异但使专意作者十即十生修杂不至心者千中无一愿一切人等善自思惟行住坐卧必须厉心克巳昼夜莫废毕命为期前念命终后念即生长时永劫受无为法乐乃至成佛岂不快哉临终正念诀凡人临命终时欲得往生净土者须先准备不得怕死贪生常自思念我现在之身多有众苦不净恶业种种交缠若得舍此秽身即得往生净土受无量快乐见佛闻法离苦解脱乃是称意之事如脱臭敝之衣得着珍御之服放下身心莫生贪着才有病患莫论轻重便念无常一心待死须嘱家人看病人往来人凡来我前但为我念佛不得说眼前闲杂之事家缘长短之事亦不须輭语安慰祝愿安乐此皆是虗华无益之语及至病重家人亲属不得来前垂泪哭泣惑乱心神失其正念但教记取阿弥陀佛守令气绝更或有明解净土之人频来䇿励如此者千万往生必无疑虑也念佛宝王三昧论飞钖禅师问人生石火电光一经蹉跎悔无所及修道之人尚X不亲心况亲于身况身外乎常恐出息不还属于后世狂风飘逢茫茫何之愿示一生之计对悲华经阿弥陀佛昔为转轮王名无诤念千子具足于宝藏佛所发菩提心取西方极乐净土诸经中知名佛菩萨声闻等皆昔之千子也太子不瞬观音也次摩尼势至也次王众文殊也次能伽奴即金刚智慧光明菩萨次无畏即莲华尊如来次菴婆罗即虗空光明菩萨次善臂即师子香菩萨次泯图即普贤也次密苏阿閦佛也密苏发心以来行时步步心心数法常念诸佛今登正觉生妙乐剎焉吾谓经行广陌徒步幽林固当如密苏之见即鸣珂入仗动珮朝天肃肃羽仪骎骎车马又安得不用心于步步间哉夫含齿戴发死生交际未有无出入息者世人多以宝玉木槵等为数珠吾以出入息为念珠焉称佛名号随之于息有大恃怙安惧一息不还即属后世者哉余行住坐卧常用此珠纵昏昧含佛而寝觉即续之必于梦中得见彼佛如钻燧烟飞火之前相梦之不巳三昧成焉面覩玉毫亲蒙授记万无一失也子宜勉之问方等经修无上深妙禅定令继想白毫兼称佛号以祈胜定然默念泉澄三昧自至何必声喧里巷响震山林然后为道哉对声亦无爽夫辟散之要要存乎声声之不厉心窃无定有五义焉拔茅连茹乘䇿其后毕命一对长谢百忧一也声光所及万祸冰消功德丛林千山松茂二也金容荧煌以散彩宝华淅X沥而雨空若指诸掌皆声致焉三也如牵木石重而不前洪音发号飘然轻举四也与魔军战旗鼓相望用声律于戎轩以定破于强敌五也喧静两全止观双运叶夫佛意不亦可乎念佛三昧序云功高易进念佛为先夫元音之叩尘累每消滞情融朗非天下之至妙其孰能与于此华严经宁受无量苦得闻佛音声不受一切乐而不闻佛名然则佛声远震开善萌芽犹春雷之动百草安得轻诬哉万善同归集永明大师问观经明十六观门皆是摄心修定观佛相好谛了圆明方阶净域如何散心百能化往答九品经文自有升降上下该摄不出二心一定心如修习定观上品往生二专心但念名号众善资薰回向发愿得成末品仍须一生归命尽报精修坐卧之间常面西向当行道礼敬之际念佛发愿之时恳苦翘诚无诸异念如就刑狱若在狴牢怨贼所追水火所逼一心求救愿脱苦轮速证无生广度含识绍隆三宝誓报四恩如斯志诚必不虗弃如或言行不称信力轻微无念念相续之心有数数间断之意恃此懈怠临终望生伹为业障所牵恐难值其善友风火逼迫正念不成何以故如今是因临终是果应须因实果则不虗声和则响顺形直则影端故也如要临终十念成就但预办津梁合集功德回向此时念念不亏即无虑矣夫善恶二轮苦乐二报皆三业所造四缘所生六X因所成五果所摄若一念心瞋恚邪婬即地狱业悭贪不舍即饿鬼业愚痴闇蔽即畜生业我慢贡高即修罗业坚持五戒即人业精修十善即天业证悟人空即声闻业知缘性离即缘觉业六度齐修即菩萨业真慈平等即佛业若心净即香台宝树净剎化生心垢则邱陵阬坎秽土禀质皆是等伦之果能感增上之缘是以离自心源更无别体欲得净果但行净因如水性趋下火性腾上势数如是何足疑焉净土十疑论后序陈瓘人心无常法亦无定心法万差其本在此信此则徧信华严所以说十信疑此则徧疑智者所以说十疑出疑入信一入永入不离于此得究竟处净土者究竟处也此处有说法之主名无量寿此佛说法未尝间断疑障其耳则聋而不闻疑障其心则昧而不觉不闻不觉安住恶习赞叹不念随喜麤心妄指莲胞以为虗诞终不自念此分段身从何而得自何而来胎狱秽浊真实安在信凭业识自隔真际于一幻境非彼执此生生不灵永绝圣路以如是故释迦如来起大慈悯于生死中为大船师载以法船令趋彼岸昼夜度生无有休息然而弥陀之岸本无彼此释迦之船实非往来譬如一灯分照八镜镜有东西光影无二弥陀说法徧光影中而释迦方便独指西镜故巳到彼岸者乃可以忘彼此未入法界者何自而泯东西于此法中若未究竟勿滞方隅勿分彼此但当X正念谛信而巳此二圣之意而智者之所以信也信者万善之母疑者众恶之根能顺其母能耡其根则向之所谓障缘众生聋可复闻昧可复觉未出生死得出生死未生净土得生净土顺释迦之诲往面弥陀随弥陀之愿来助释迦在此而徧历十方即西而普入诸镜自二圣建立以来如是之人如河沙数云何不信云何而疑能自信巳又作方便令诸未信无有不信者此则智者之所以为悲也明智大师中立学智者之道不顺其文而顺其悲所以又印此论冠以次公之序而请予申广其说以助其传念佛方便文江公望世出世间之法欲得成办省力莫若系心一缘祇如称念阿弥陀佛名号念若出声不唯日久耗乏脏气齿舌击磕心念随动耳根承揽分别识生闻性内摇随出不返是三成劳积久或怠若祇心念不作音声外机不抽内对不出沉浊昏住易成废忘有巧方便无用动口不出音声微以舌根敲击前齿心念随应随心应量循业发现舌意根下念念之中便有阿弥陀佛四字音声历历可陈声不越窍闻性内融心应舌机机抽念根心窍在舌击击窍闻机机念复寄窍在耳从闻入流闻反精元寂闻空性是三融会念念圆通久久遂成唯心识观若是利根之人念念不生心心无所六根杳寂诸识消落法法全真门门绝待瞥尔遂成真如实观初机后学唯除宾客寒温时大X小便利时中暂停念乃至营办家事称种作务自不用舍亦自不相妨碍心口念念声声称诵圣号更有甚邪思恶虑敢萌于心自然纯一无杂若能都摄六根净念相继不过旬月便成三昧所谓自心作佛自心是佛是心见佛上根大器一念直超平展之流善观方便劝人发愿偈慈照大师万法从心生万法从心灭我佛大沙门常作如是说持戒无信愿不得生净土唯得人天福福尽受轮回冁转难脱离看经无慧眼不识佛深意后世得聪明乱心难出离不如念佛好现世无名利行坐不多罗则是阿弥陀发愿持戒力回向生乐国如是各行持千中不失一释迦金口说弥陀亲摄受诸佛皆护念诸天善护持见此念佛人与佛不相远应当坐道场转于大法轮普度无边众譬如贫家女腹孕转轮王诸天常爱护贫女自不知腹中有贵子今此念佛人其意亦如是忆佛常念佛不久当成佛诸佛善护持其人自不知我当生净土却要来后世再得生人中譬如贫人家地内有伏藏藏神常守护不令其有失贫人自不知家内有宝藏逐日趁客作求衣食自济今此念佛人其意亦如是不知念佛人具足如来藏自说我无分反要生人中譬如病人家自有真妙药不知妙药性不能自治病每日牀枕边痛苦受无量今此念佛人法意亦如是不知念佛心能灭贪嗔痴X能为大医王能为大宝藏利济一切人能为大法王覆护一切众将为是凡夫不得生净土且自持斋戒后世愿为人辗转更修行方可生彼国多见修行人常作如是说不称弥陀愿不合净土经邪见障覆心毕竟难出离非是他人障皆是自障心今世不得生一蹉成百蹉劝汝修行人信我如来说佛无不实语岂是虗诳言但当自精勤一心求净土因风吹于火用力不消多幸有念佛心回愿超三界逢宝不取宝遇食苦长饥咄哉大丈夫不见真实意我今略劝赞辗转传与人代我广流通作于如来使真是诸佛子真名报佛恩普愿如说行同生极乐国莲宗宝鑑优昙法师慈照宗主云离相念佛三昧者上根智人悟此深理常运虗空平等心无我人众生寿者相经云离一切诸相即名诸佛论曰我以计内人以计外众生以续前为能寿者以续后为义既无内外前后执心则一切诸相悉皆空寂故经云知无我人谁受轮转亦无身心受彼生死是名离相念佛三昧此则见一切众生本性皆同弥陀既不着有相无相二边亦无有断见常见之说是念念弥陀出世处处极乐现前如此念者无念之念念则真如无生之生生则实相故知无念即离念实相乃无相无相则无住无住则入佛境界此乃无上真正大菩提道若到此地无修无证无生死可脱无涅槃可求性相俱空圣凡齐等无佛X道可成无众生可度无巳灵可得一念无为十方坐断无一法本有无一法始成自他互收事理无碍尘尘具足剎剎全彰法本如然思议莫及可谓十方薄伽梵一路涅槃门远祖师禅经序云禅非智无以穷其寂智非禅无以深其照禅智者照寂之谓其相济也照不离寂寂不离照感则俱游应则同趣慈照云寂而常照照而常寂常寂常照名常寂光念佛之人欲参禅见性伹依此法要于净室正身端坐扫除缘累截断情尘瞠开两睛外不着境内不住定回光一照内外俱寂然后密密举念南无阿弥陀佛三五声回光自看云见性则成佛毕竟那箇是我本性阿弥陀却又照覰看只今举这一念从何处起覰破这一念复又覰破这覰的是谁参良久又举念南无阿弥陀佛又如是覰如是参急切做工夫勿令间断惺惺不昧如鸡抱卵不拘四威仪中亦如是举如是看如是参忽于行住坐卧处闻声见色时豁然明悟亲见本性弥陀内外身心一时透脱尽干坤大地是箇西方万象森罗无非自巳静无遗照动不失寂然后兴慈运悲接引未悟悲智圆融入无功用行得生上品名实报庄严土得一切种智大般若经云曼殊室利白佛言菩萨修行何法疾证无上菩提佛言菩萨能正修行一相庄严三昧疾证菩提修此行者应离喧杂不思众相专心系念于一X如来审取名字善相容仪即为普观三世一切诸佛即得诸佛一切智慧天台十疑论云一切诸佛悉皆平等但众生根钝浊乱者多若不专心系念一佛则心散漫三昧难成故专令念阿弥陀佛即是一相三昧宝王论云修持一相念佛三昧者当于行住坐卧系念不忘纵令昏寐亦系念而寝觉即续之不以余业间断不以贪嗔等间隔随犯随忏悔不隔念不异念不隔日不隔时念念常不离佛念念清净圆明即是得一相三昧也凡修净土之人灼然是要敌他生死不是说了便休当念无常迅速时不待人须是把做一件事始得若也半进半退似信似疑到了济得甚么边事如何出离轮回若是信得及便从今日去发大勇勐发大精进莫问会与不会见性不见性但只执持一句南无阿弥陀佛如靠着一座须弥山相似摇撼不动专其心壹其意或参念观念忆念十念或默念专念系念礼念念兹在兹常忆常念朝也念暮也念坐也念行也念心念不空过念佛不离心日日时时不要放舍绵绵密密如鸡抱卵常教暖气相接即是净念相继更加智照则知净土即是自心此乃上智人修进工夫如此抱得定做得主靠得稳纵遇苦乐逆顺境界现前只是念阿弥陀佛无一念变异心无一念退惰心无一念杂想心直至尽生永无别念决定要生西方极乐世界果能如是用功则历劫无明生死业障X自然消殒尘劳习漏自然净尽无余亲见弥陀不离本念功成行满愿力相资临命终时定生上品若念佛之人尘垢未净恶念起时须自检点或有悭贪心嗔恨心痴爱心嫉妬心欺诳心吾我心贡高心謟曲心邪见心轻慢心能所心及话逆顺境界随染所生一切不善之心设或起时急须高声念佛歛念归正勿令恶心相续直下打併净尽永不复生所有深信心至诚心发愿回向心慈悲心谦下心平等心方便心忍辱心持戒心喜舍心禅定心精进心菩提心及一切善心常当守护更要离非梵行断恶律仪鸡狗猪羊慎毋畜养畋猎渔捕皆不应为当知极乐国内诸上善人良由舍弃恶缘循行善业获生净土不退菩提念佛之人当随佛学应以去恶取善为鑑戒焉凡修念佛之人欲生净土每念世间一切无常成必有坏生必有死若不亲闻佛法则舍身受身轮转三界四生六道无解脱期我今有缘得闻正法得修净业唯佛为念舍此报身当生净土入彼莲胎受诸快乐永脱生死不退菩提此乃大丈夫平生之能事也才有疾病正要向前坦荡身心莫生疑虑直须西向正坐专想阿弥陀佛与观世音大势至菩萨及无数化佛现在其前一心称念南无阿弥陀佛声声不绝于诸世间一切事务不得思念不得贪恋若或心念起来但要急称佛号于念念中除灭罪障若病人昏X困不能自念则看病人当方便警䇿劝而谕之如此用心助令命尽只此一念决定往生净土命若未尽自得安宁慎勿妄起留恋世间之心当存自存当死须死但办往生何须疑虑若解此理如脱敝服以着上衣一舍凡身便登佛地奇哉伟哉至矣尽矣真信修行之士端的是要生西方极乐世界专意一念持一句阿弥陀佛只此一念是我本师只此一念即是化佛只此一念是破地狱之勐将只此一念是斩羣邪之宝剑只此一念是开黑暗之明灯只此一念是度苦海之大船只此一念是脱生死之良方只此一念是出三界之径路只此一念是本性弥陀只此一念达惟心净土但只要记得这一句阿弥陀佛在念莫教失落念念常现前念念不离心无事也如是念有事也如是念安乐也如是念病苦也如是念生也如是念死也如是念如是一念分明不昧又何必问人觅归程乎净土或问天如禅师问曰一生造恶临终念佛带业得生又无退转此弥陀愿力诚乎不可思议矣然则我于生前且做世间事业直待临终然后念佛可乎答曰苦哉苦哉何等愚谬之言也砒礵酖酒毒中之毒今汝此言毒于砒礵酖酒者也非特误赚自巳又且误赚天下若僧若俗善男信女皆此言也向所谓逆恶凡夫临终念佛者乃是夙有善根福德因缘方遇知识方得念佛此X等侥倖万万人中无一箇半箇汝将谓人人临终有此侥倖哉岂不见羣疑论云世间有十种人临终不得念佛一者善友未必相遇故无劝念之理二者业苦缠身不遑念佛三者或偏风失语不能称佛四者狂乱失心注想难成五者或遭水火不暇至诚六者遭遇豺狼无复善友七者临终恶友坏彼信心八者饱食过度昏迷致死九者军阵鬬战奄忽而亡十者忽坠高巖伤坏性命如此等十种之事皆是寻常耳闻眼见不论僧俗男女人皆有之或宿业所招现业所感忽尔现前不容回避儞又不是神通圣人有宿命通能知临终有业无业又不是有他心天眼能知临终好死恶死如上十种恶缘忽然遭着一种便休也也便做手脚不得了也便有知识活佛围绕救儞不得了也便须随业受报向三涂八难中受苦受罪到那时便闻佛名不得了也直饶儞无此恶缘只是好病而死亦未免风刀解体四大分离如生龟脱筒螃蠏落汤痛苦逼迫怕怖慞惶念佛不得了也更饶儞无病而死又或世缘未了世念未休贪生怖死扰乱胸怀若是俗人又兼家私未明后事未办妻啼子哭百种忧煎念佛不得了也更饶儞未死以前只有些少病痛在身忍通忍苦叫唤呻吟问药求医祈祷忏悔杂念纷飞念佛不得了也更饶儞未病以前只是年纪老大衰相现前困顿龙钟愁叹忧恼只向箇衰老身上左安右排念佛不得了也更饶儞未老以X前政是少壮之日政好念佛之时稍或狂心未歇俗务相关东攀西缘胡思乱想业识茫茫念佛不得了也更饶儞清闲自在有志修行稍于世相之中照不破放不下把不定坐不断忽有些子境界现前一箇主人随他颠倒念佛不得了也儞看他老病之时少壮清闲之日稍有一事挂心早是念不得况待临终时哉何况儞更道且做世间事业儞真痴人说此痴话敢保儞错用身心了也且世间事业如梦如幻如影如响那一件有实效那一件替得生死纵饶广造伽蓝多增常住攀求名位交结官豪儞将谓多做好事殊不知犯了如来不体道本广造伽蓝等戒岂不见道有为之功多诸过咎天堂未就地狱先成生死未明皆成苦本眼光落地受苦之时方知平生所作尽是枷上添枷鎻上添鎻镬汤下增柴炭剑树上助刀鎗袈裟下失却人身万劫难复铁汉闻之也须泪落祖师如此苦口劝人曾许儞且做事业待临终方念佛乎又不见死心禅师道世间之人财宝如山妻妾满前日夜欢乐他岂不要长生在世争柰前程有限暗里相催符到奉行不容住滞阎罗老子不顺人情无常鬼王有何面目且据诸人眼里亲见耳里亲闻前街后巷亲情眷属朋友兄弟强壮后生死却多少世人多云待老来方念佛好教儞知黄泉路上无老少能有几人待得老到少年夭死者多矣死心如此苦口劝人曾许儞且做事业待临终方念佛乎当X思人生在世能有几时石火电光贬眼便过趁此未老未病之前抖擞身心拨弃世事得一日光景念一日佛名得一时工夫修一时净业由他临命终时好死恶死我之盘缠预办了也我之前程稳稳当当了也若不如此后悔难追思之思之问上文所云抖擞身心拨弃世事今世网中人间有境缘顺便身意安闲者则可依此而行其有世事不容拨弃者又当何以教之答曰世网中人若是痛念无常用心真切者不问苦乐逆顺静閙闲忙一任公私干办迎宾待客万缘交扰八面应酬与他念佛两不相妨不见古人道朝也阿弥陀暮也阿弥陀假饶忙似箭不离阿弥陀又云竹密不妨流水过山高岂碍白云飞其有世缘稍重力量稍轻者亦须忙里偷闲閙中取静每日或念三万声一万声三千声一千声定为日课不容一日放过又有冗忙之极顷刻无间者每日晨朝必须十念积久功成亦不虗弃念佛之外或念经礼佛或忏悔发愿种种结缘种种作福随力布施修诸善功以助之凡一毫之善皆须回向西方如此用功非唯决定往生亦且增高品位矣问曰泛言念佛未有其方且十念回向之法亦所未喻幸详以示之答曰念佛者或专缘三十二相系心得定开目闭目常得见佛或伹专称名号执持不散亦于现身而得见佛此间现见多是称佛名号为上称佛之法必须制心不令散乱念念相续系缘佛号X口中声声唤阿弥陀佛以心缘历字字分明称佛名时无管多少并须一心一意心心相续如此方得一念灭八十亿劫生死之罪若不然者灭罪良难十念者每日清晨面西正立合掌连声称阿弥陀佛尽一气为一念如是十气名为十念但随气长短不论佛数多少唯长唯久气极为度其佛声不高不低不缓不急调停得中如是十气连属不断意在令心不散专精为功故名此为十念者显是借气束心也尽此一生不得一日暂废回向发愿者念佛既毕即诵一心皈命文如上念佛之法至于回向乃先德垂训切要之方盛传于世久矣当遵而行之问曰圆修之观惟心之念似乎上器之行门华严十愿宝积十心亦乃大根之功用倘根器之不对则功行之难成今吾自揣其根观吾所好惟在专持名号暇则或加礼拜忏悔而巳师以为何如答曰善哉善哉汝知量矣观汝之言正合善导专修无间之说矣专修者政由称名易故相续即生无间修者身须专礼阿弥陀佛不杂余礼口须专称阿弥陀佛不称余号不诵余经意须专想阿弥陀佛不杂余想又若贪瞋痴来间者随犯随忏不令隔日隔夜常使清净亦名无间修也问曰念念相续之修岂非予所愿也柰何定力未成念头无主眨得眼来千里万里去了又或碍着一毫世事便是五日十日半月一月摆脱不去又当何䇿X以治之答曰呜唿此天下学者之通患也汝当间断之时若不痛加鞭䇿则专修无间之念永无成就之期余闻古人有三种痛鞭之䇿今复为为汝献之一曰报恩二曰决志三曰求验第一报恩者既修净土当念报恩佛恩国恩固未暇论只如父母养育之恩岂非重恩师长作成之德岂非重德儞最初出家便说要报重恩后来行脚又说要报重德离乡背井二三十年父母师长艰难困苦儞总不顾父母老病儞又不看及闻其死儞也不归如今或在三涂受罪受苦望儞救他望儞度他儞却念念间断净土不成净土不成自救不了如何救他既不能相救儞是忘恩负义大不孝人经云不孝之罪当坠地狱然则一念间断之心便是地狱业也又且不织而衣不耕而食僧房卧具受用现成儞当勤修净业图报信施之恩祖师道此是施主妻子分上减刻将来道眼未明滴水寸丝也须牵犁曳耙偿他始得儞却念念间断净土不成净土不成酬偿有分然则一念间断之心便是畜生业也第二决志者若学专修志须决定儞一生参禅禅既不悟及乎看教教又不明弄到如今念头未死又要说几句禅又要写几箇字又要做几首诗情挂两头念分四路祖师道毫𨤲系念三涂业因瞥尔情生万劫羁鎻儞却志无决定情念多端因此多端间断正念然则一念间断之心便是三涂羁鎻业也又且守护戒根志不决定或因身口念念驰求X教中道宁以洋铜灌口不可以破戒之口受人饮食宁以热铁缠身不可以破戒之身受人衣服况因诸戒不严邪心妄动因此妄动间断真修然则一念间断之心何止热铁洋铜业也又且断除憎爱志不决定每于虗名浮利自照不破名利属我便生贪爱名利属他便生憎妬古人云贪名贪利同趋鬼类逐爱逐憎同入火阬儞却因此爱憎间断净土然则一念间断之心便是饿鬼火阬业也第三取验者既学专修当求灵验儞如今发白面皱死相现前知道临终更有几日须在目前便要见佛只如庐山远法师一生之中三度见佛又如怀感法师称念佛名便得见佛又如少康法师唱佛一声众便见一佛从口飞出唱佛十声则有十佛从口飞出此等灵验万万千千儞若心无间断见佛不难间断心生决不见佛既不见佛与佛无缘既无佛缘难生净土净土不生必堕恶道然则一念间断之心便是三涂恶道业也如上三䇿当自痛鞭使其念不离佛佛不离念感应道交现前见佛既见乐邦之佛即见十方诸佛既见十方诸佛即见自性天真之佛既见自性天真之佛即得大用现前然后推其悲愿广化一切众生此名净土禅亦名禅净土也答弟行远吾忝学禅不能使父母发明生死大事成就道业此为可愧然窃观二老恐非禅学机器犹发药不对病X则反病于药矣故甲子秋之归尝以系念法门为当机对证之良方也尔后日迁月化其操舍勤怠及临终得力与否皆非吾所能知今幸老母尚寿而岁将七十余景几何此又不容不再告者系念之法不拘行住坐卧不必出声损气唯务至诚默想默念念念相继心无间断敢许现生肉眼便能见佛或见光明或承摩顶等事又岂定在临终时哉此是一种径捷法门至简至要极灵极验倘使得生净土见佛闻法不患大事之不明生死之不了道业之不成矣其或不然则虗生浪死苦趣其能免耶烦吾弟以前说详告慈母切不可以杂务关其怀抱须旦夕曲施方便令得专心致虑倚靠者一着子如照夜之炬如过海之舟不可须臾离也诚能如此预备行缠功无虗弃则汝事亲之孝莫大于是矣吾母于禅门直指之道既不能凑泊旧尝劝其精进念佛当照破世间总是一场梦事苦也是梦乐也是梦富也是梦贫也是梦莫被梦境所惑起心造业误赚平生梦向三途苦趣中去者场生受不可说也当此之时亲父亲母救儞不得的子的孙替儞不得举眼看来有谁可靠唯有乐邦之佛能救度汝能摄受汝能保护法能成就汝切须趁此眼明脚健全身倚靠求哀乞怜夙夕恳祷不可斯须放舍儞若靠他不稳未免等闲蹉过后悔难追当念残生如草上露水上沤风中烛石中火变灭无常匪朝即夕不可不上X紧也此事非独吾母可行凡诸见者闻者皆当递相劝谏同使发心亦是一种大方便事倘吾弟深鑑吾心辅行吾言信有乐邦之往则母子弟兄之会可期矣乡井之归奚足念哉示月庭居士楚山禅师夫格外真机难容凑泊初参之士必假筌蹄所谓梵语阿弥陀佛此云无量寿佛者觉也觉即当人之自心心即本来之佛性是故念佛者乃念自心之佛不假外面驰求马大师所云即心即佛是也或谓即心是佛何劳更念佛乎只为当人不了自心是佛是以执相循名妄生倒惑横见生死枉入迷流故劳先圣曲垂方便教令注想观心要信自心是佛则知念佛念心念心念佛念念不忘心心无间忽尔念到心思路绝处当下根尘顿脱当体空寂始知无念无心无心无念心念既无佛亦不可得矣故云从有念而至无念因无念而证无心无心之心始是真心无念之念方名正念无佛之佛可谓无量寿佛者矣到此觅一毫自他之相了不可得何圣凡迷悟之有哉只这不可得处即识心达本之要门乃超生脱死之捷径居士果能于此洞彻自心源底始信火宅凡居即为西方安养举足动足无非古佛道场溪光山色头头彰紫磨金容谷韵风声历历展红莲舌相尘尘契妙法法该宗不即不离心心解脱于斯领旨管取一笑而无疑矣居士其尚勉乎哉X念佛警䇿古音禅师一句阿弥陀佛宗门头则公案譬如骑马拄杖把稳生涯一段不拘四众人等持之悉有应验行住坐卧之中一句弥陀莫断须修因深果深直教不念自念若能念念不空管取念成一片当念认得念人弥陀与我同现便入念佛三昧亲证极乐内院莲胎标的姓名极功之者自见亲见弥陀授记便同菩萨作伴自此出离娑婆一路了无忧患直至无上菩提永劫随心散诞依得此道归来决定成佛不欠答湖州董宗伯莲池大师心本不生缘合而生心本不死缘散而死似有生死原无去来于斯会得生顺死安常寂常照如或未能便当全身放下密密持念一句阿弥陀佛求生净土假使诸缘未尽寿命未终倍应念佛有大利益古云念佛法门此金仙氏之长生也答张百户广湉妄念是病念佛是药久病非片剂所能疗积妄非暂念所能除其理一也莫管他妄念纷飞只贵在念佛精切字字分明句句接续极力执持方有趋向分所谓真积力久而一旦豁然喻如磨杵作针鍊铁成钢者定不诬也入道多门惟此一门最为捷径不可忽不可忽与苏州刘居士曩启专以念佛求生净土奉劝然此道至元至妙亦X复至简至易以简易故高明者忽焉夫生死不离一念乃至世出世间万法皆不离一念今即以此念念佛何等切近精实若覰破此念起处即是自性弥陀即是祖师西来意纵令不悟乘此念力往生极乐且横截生死不受轮回终当大悟耳愿翁放下万缘十二时中念念提撕是所至望与江阴冯居士七十古希百年能几今此暮景正宜放开怀抱看破世间宛如一场戏剧何有真实但以一声阿弥陀佛消遣光阴但以西方极乐世界为我家舍我今念佛日后当生西方何幸如之发大欢喜莫生烦恼倘遇不如意事即便拨转心头这一声佛急急提念却回光返照我是阿弥陀佛世界中人柰何与世人一般见识回嗔作喜一心念佛此是智慧中人大安乐大解脱法门也与太仓王孝廉贵宅世修盛德何为尊体遘斯剧疾得无夙业使之然乎疾病之繇多从杀生中来故偏重放生也今更有所陈良以外僧代忏与内心自忏功德悬殊愿空其心尽罢一切诸缘于空心中单念一声阿弥陀佛所云念者不必启口动舌但默默以心眼返照一字一字分明一句一句接续从朝至暮从暮至朝心心靡间若有痛苦忍之耐之一心顾念经云至心念佛一声灭八十亿劫生死重罪故功德悬殊也X答闻谷广印问古人巳禀单传直指后修净业而欲往生者为是悟后随愿起行耶为是未悟二行兼修耶若兼修者堕偷心岐路心工夫那得成片耶若巳悟则尘尘华藏在在莲邦十方无不可者何独乐生西方耶答真信净土决志往生者不论巳悟未悟其从事单传直指而未悟者虽日以参禅为务不妨发愿往生以未能不受后有毕竟有生处故不是偷心岐路心也其巳悟者古人云汝将谓一悟便可上齐诸佛乎故普贤为华严长子虽尘尘华藏在在莲邦而行愿品必拳拳以往生安乐为言也巳悟尚然未悟可知矣问参禅贵一念不生念佛贵净念相继兹参究念佛一门意在妙悟而得往生也今念时虽心佛分明参时即二俱坐断断故参功渐深念力渐微则他时焉得亦悟亦生耶答一念不生是禅非参起念下疑乃名曰参楞严云又以此心反覆研究等是也念时参时俱属有念亦不相悖问即心即佛不外驰求之理信得及见得彻了为便随缘消业勿造新殃任运腾腾以待夫识干自得耶为当更起疑情穷参力究以求妙悟耶答即心即佛若真信得及真见得彻千了百当更无X疑滞者方可任运过时如其不然未可放参示大同古人教亲近明师求善知识而善知识实无口传心授祕密法门只替人解粘去缚便是祕密今但执持名号一心不乱此八箇字即是解粘去缚祕密法门即是出生死堂堂大路朝念暮念行念坐念念念相续自成三昧莫更他求也警众入道要门信为第一恶事非信尚不成就况善事乎譬如世间盗贼时乎败露官府非不以极刑绳之迨后释免依旧不悔所以者何他却信得者条门路不赍一文本钱自获利无算所以备受苦痛决不退悔今人念佛再不肯真切加功只是不曾深思谛信不要说不信净土只如世尊说人命在唿吸间者一句话于义理不是难解说儞们眼里亲见耳里亲闻经过许多榜样如今要儞信得者句话早是不能勾也儞若真实信得者句话则念佛法门不必要我费尽刀气千叮万嘱尔自如水赴壑万牛不能挽矣予见新学后生才把一句佛顿在心头闲思妄想越觉腾沸便谓念佛工夫不能摄心不知汝无量劫来生死根由如何能得即断且万念纷飞之际正是做工夫时节旋收旋散旋散旋收久后工夫纯熟自然妄念不起且汝之能觉妄念者亏者句佛耳如不念佛之时澜翻潮涌剎那不停者自巳岂能觉乎X念佛有默持有高声持有金刚持高声觉太费力默念又易昏沉只是绵绵密密声在于唇齿之间乃谓金刚持然又不可执定或觉费力则不妨默持或觉昏沉则不妨高声如今念佛者只是手打鱼子随口叫喊所以不得利益必须句句出口入耳声声唤醒自心譬如一人浓睡一人唤云某人则彼即醒矣所以念佛能摄心今人不肯念佛只是轻视西方不知生西方乃是大德大福大智大慧大圣大贤的勾当转娑婆成净土不同小可因缘汝但看此城中一日一夜死却多少人不要说生西方即生天千百人中尚无一箇其有自负修行者祇是不失人身而巳故我世尊大慈大悲示此法门功过干坤恩逾父母粉骨碎身不足为报念佛警䇿卷上念佛警策X卍XXX念佛警䇿卷下菩萨戒弟子彭际清纂紫柏老人集达观大师僧海州参师问曰汝出家为甚么曰为求出苦师曰以何法而求出苦曰我资钝但念佛师曰汝念佛常X间断否曰合眼睡时便忘了师震威呵曰合眼便忘如此念佛念一万年也没干汝自今而后直须睡梦中念佛不断方有出苦分若睡梦中不能念佛忘记了一开眼时痛哭起来直向佛前叩头流血或念千声或念万声尽自家力量便罢如此做了三二十番自然大昏睡中佛即不断矣且世上念佛的人或三二十年或尽形寿念佛及到临时却又无用此是睡梦中不曾有念头故也人生如觉人死如梦所以梦中念得佛人临死自然不乱也念佛法门最为简便但如今念佛之人都无定志所以千百人念佛无有一两人成就者这一句佛一切菩萨一切天一切人若生西方者莫不因此这一句阿弥陀佛而度苦海然念佛心真不真勘验关头直在欢喜烦恼两处取证其真假之心历然可辨大抵真心念佛人于欢喜烦恼中必然念念不间断是以烦恼也动它不得欢喜也动它不得烦恼欢喜既不能动死生境上自然不惊怖今人念佛些小喜怒到前阿弥陀佛便撇在脑后如何能得念佛灵验若依我念佛果能于爱憎关头不味此句阿弥陀佛而现在不得受用临终不得往生我舌根必然破烂儞若不依我法行则念佛无有灵验过仍在汝与我无干嘉靖初蒲之万固寺背七里许有剎曰赞叹其中老衲义秀者温里人精进敦实日课阿弥陀佛十万余声朝夕无间五十余年至于经行之所砖砌成漕或X穿及底人试补之久复成漕今犹在也初有贫寒子不能自活来依秀秀纳之久之见其动静弗佳因呵曰汝真贼也无何果约其党乘夜击秀初击秀称佛声犹洪再击秀称佛声弗断然亦微矣因死噫当垂绝之时佛声弗断至于股折能跏趺而逝非五十年志气坚强劲正乌能至此示念佛切要憨山大师念佛求生净土一门原是要了生死大事故云念佛了生死今人发心因要了生死方才肯念佛只说佛可以了生死若不知生死根株毕竟向何处念若念佛的心断不得生死根株如何了得生死如何是生死根株古人云业不重不生娑婆爱不断不生净土是知爱根乃生死之根株推此爱根不是今生有的也不是一二三四生有的乃自从无始最初有生死以来生生世世舍身受身皆是爱欲流转直至今日翻思从前何曾有一念暂离此爱根耶如此爱根种子积劫深厚故生死无穷今日方才发心念佛只望空求生西方连爱是生死之根的名字也不知何曾有一念断着既不知生死之根则念佛一边念生死根只听长如此念佛与生死两不相关念到临命终时只见生死爱根现前那时方知佛全不得力却怨念佛无灵验悔之迟矣故劝今念佛的人先要知爱是生死根本而今念佛念念要断这爱根即日用现前在家念佛眼中见得儿女子孙家缘财产无一件X不是爱的则无一事无一念不是生死活计如全身在火坑中一般不知正念佛时心中爱根未曾一念放得下爱是主宰念佛是皮面如此佛只听念爱只听长且如儿女之情现前时回光看看者一声佛果能敌得者爱么果能断得者爱么若断不得者爱毕竟如何了得生死以爱缘多生习熟念佛才发心甚生疎又不切实因此不得力若目前爱境主张不得则临命终时毕竟主张不得故欢念佛人第一要知为生死心切要断生死心切要在生死根株上念念斩断则念念是了生死之时也如此念念真切刀刀见血若不出生死则诸佛堕妄语矣故在家出家但知生死心便知生死的时节也岂更有别妙法哉示净心居士往老人过吴中净心居士参礼请益老人示之以念佛法门以念佛如水清珠能清浊水故以净心为道号别数年矣今书来云念佛难成一片复请开示老人因示之曰修行第一要为生死心切生死心不切如何敢云念佛成片且众生无量劫来念念妄想情根固蔽即今生出世何曾一念痛为生死日用念念循情未尝返省今欲以虗浮信心就要断多劫生死所谓滴水救积薪之火岂有是理哉若果为生死心切念念若捄头然只恐一失人身百劫难复要将此一声佛咬定定要敌过妄想一切处念念现前不被妄想遮障如此下苦切工夫久久纯熟自然相应如X此不求成片而自成一片矣此事如人饮水冷煖自知告诉不得他人全要自巳着力若但将念佛做面皮如此驴年无受用时直须勇勐莫更迟疑净土法语幽溪法师杨次公云爱不重不生娑婆念不一不生极乐娑婆有一爱之不轻则临终为此爱所牵矧多爱乎极乐有一念之不一则临终为此念所转矧多念乎夫爱有轻焉重焉厚焉薄焉正报焉依报焉历举其目则父母妻子昆弟朋友功名富贵文章诗赋道术技艺衣服饮食屋室田园林泉花卉珍宝玩物不可以尽有一物之不忘爱也有一念之不遗爱也有一爱存于怀则念不一有一念不归于一则不得生或问轻爱有道乎曰轻爱莫要于一念一念有道乎曰一念莫要于轻爱盖念不一由散心异缘使然散心异缘由逐境纷驰使然娑婆有一境则众生有一心众生有一心则娑婆有一境聚缘内摇趣外奔逸心境交驰爱若尘沙故欲轻其爱者莫若杜其境众境皆空万缘都寂万缘都寂一念自成一念若成则爱缘俱尽矣曰杜境有道乎曰杜境者非屏除万有也亦非闭目不观也即境以了其虗会本以空其末也万法本自不有有之者情故情在物在情空物空万法空而本性现本性现而情念息自然而然非加勉强楞严所谓见与见缘并所想相如虗空花本无所有此见及缘原是菩提妙净明体云何于中有是非是是X以欲杜其境莫若体物虗体物虗则情自绝情绝则爱自不生而惟心现念一成故圆觉云知幻即离不作方便离幻即觉亦无渐次一去一留不容转侧功効之速有若桴鼓学道之士于此宜尽心焉曰轻爱既闻命矣一念柰何曰一念之道有三曰信曰行曰愿不疑之谓信苟有疑焉心不得一矣是以求生极乐以敦信为始必须徧读大乘广学祖教凡是发明净土之书皆须一一参求悟极乐原是我惟心之净土不是它土了弥陀原是我本性之真佛非是它佛大要有二悟妙有徧周徧具以为欣净之本悟真空圆离圆脱以为舍薉之原第二修行者敦信如目视修行如足行信而不行犹有目无足行而不信犹有足无目是故信解既备应当念佛修行如目足兼备能到凉池行门有二一正二助正行复二一称名二观想称名如小本弥陀经七日持名一心不乱有事一心理一心若口称佛名系心在缘声声相续心心不乱设心缘外境摄之令还此须生决定心断后际念拨弃世事放下缘心使念心渐渐增长从渐至久自少至多一日二日乃至七日毕竟要成一心不乱而后巳此事一心也苟得此巳则极乐之净因成就垂终之正念必然身无病苦不受恶缠预知时至身心欢喜吉祥而逝坐脱立亡亲见弥陀垂光接引得生净土必矣理一心亦无它但于事一心中念念了达能念之心所念之佛三际平等十方互融非空非X有非自非他无去无来不生不灭现前一念之心便是未来净土之际念而不念无念而念无生而生生而无生于无可念中炽然而念于无生中炽然求生是为事一心中明理一心也二观想者具如无量寿经境有十六观佛最要当观阿弥陀佛丈六之身作紫磨黄金色像立华池上作垂手接引状身有三十二种大人相相有八十种随形好作此想者亦有事理事则以心系佛以佛系心初观足下安平如奁底次观具千辐轮相如是次第逆缘至顶中肉髻复从肉髻顺缘如足底了了分明无分散意理一心者经云诸佛如来是法界身入一切众生心想中是故心想佛时是心即是三十二相八十种好是心作佛是心是佛诸佛正徧知海从心想生是故汝等应当系念彼佛此义具明微妙三观如观经疏妙宗钞中说然此二种正行当相须而进凡行住睡卧时则一心称名凡趺坐时则心心作观行倦则趺坐以观佛坐出则经行以称名苟于四威仪中脩之不间往生净土必矣二助行亦有二一世间之行如孝顺父母行世仁慈慈心不杀具诸戒律一切利益之事若能回向西方无非助道之行二出世之行如六度万行种种功德读诵大乘修诸忏法亦须以回向心而助修之无非净土行也更有一种微妙助行当历缘境处处用心如见眷属当作西方法眷想以净土法门而开导之令轻爱以一其念永作将来无生眷属若生X恩爱时当念净土眷属无有情爱何当得生净土远离此爱若生瞋恚时当念净土眷属无有触恼何当往生净土得离此瞋若受苦时当念净土无有众苦但受诸乐若受乐时当念净土之乐无央无待凡历缘境皆以此意而推广之则一切时处无非净土之助行也第三愿者夫净土舟航要以信为柁行为篙橹樯缆愿为风帆无柁则无所指南无篙橹樯缆则不能运行无风帆则不能破浪疾到故次行以明愿也第愿有通别有广狭有徧局通如古德所立回向发愿文别则各随巳意广谓四宏上求下化狭谓量力决志往生局如课诵有时随众同发徧则时时发愿处处标心但须体合四宏不得师心妄立大率所发之愿别胜于通通恐随人语转别则自巳标心然随通文而生决志虽通而别若于别文而生滥漫别亦成通又广胜于狭广则发心大尅果胜狭则悲愿浅获果劣又徧胜于局局则数数间断徧则念念圆成如此三法可以期生净土速觐弥陀一切净土法门举不外乎是矣西方合论袁宏道一信心行者经云信为道元功德母一切诸行信为正因乃至菩提果满亦只完此信根如谷子堕地迨于成实不异初种如稚笋参天本是原竿初心菩萨无不依信力成就者莲宗尤仗信为根本一信阿弥陀佛不动智根本智与巳无异如太虗空日映则明X云来则翳虗空本无是故又云日即虗空故二信阿弥陀佛那由他劫难行难忍种种修习之事我亦能行何以故无始漂溺三途生苦死苦披毛戴角铁牀铜柱一切无益之苦皆能受之况今菩萨万行济众生事岂不能为三信阿弥陀佛无量智慧无量神通及成就无量愿力等事我亦当得如来自性方便具有如是不思议事我与如来同一自体清净性故四信阿弥陀佛不去不来我亦不去不来西方此土不隔毫端欲见即见何以故一切诸佛皆以法性为身土故五信阿弥陀佛修行历劫直至证果不移剎那我亦不移剎那位齐诸佛何以故时分者是业收法界海中业不可得故如是信解是入道初心信一切诸佛净土之行二止观行者台宗三观示一心之筌蹄撮诸法之要领西方十六观一一具此三义妙宗钞云性中三德体是诸佛三身即此三德三身是我一心三观若不然者则观外有佛境不即心何名圆宗绝待之观亦可弥陀三身以为法身我之三观以为般若观成见佛即是解脱举一具三如新伊字观佛既尔观诸依正理非异涂广如疏钞不能具述知此则知念佛一声具足三观了能念之心非肉团非缘影是空观了所念之佛若依若正各各主伴圆融竖穷横徧是假观了能所绝待双亡双照是中观又能念即一心三观所念即一境三谛能所不二即谛观不二三谛即法身三观即般若谛观不二念佛相X应即解脱举一即三如新伊字是则念佛一声能净四土如拈一微尘变大地作黄金是谓法界圆融不可思议观门三六度行者起信论菩萨深解现前所修离相知法性体离悭贪故随顺修行檀波罗蜜法性无染离五欲过故随顺修行戒波罗蜜法性无苦离瞋恼故随顺修行忍波罗蜜法性无身心相离懈怠故随顺修行精进波罗蜜法性常定体无乱故随顺修行禅波罗蜜法性体明离无明故随顺修行般若波罗蜜故修净土者不越一行则此六义念念离行于施念念净行于戒念念寂行于忍念念续行于进念念一行于定念念佛行于智当知离净寂续一必有事相随缘而起而皆从念佛添出正助不二事理不二是故念佛一行能该诸行以念佛是一心法门心外无诸行故若废诸行即是废心四悲愿行者诸佛菩萨性海无尽供养无尽戒施无尽饶益无尽故天亲菩萨净土五念门以礼拜赞叹作愿观察四种为成就入功德门回向一切烦恼众生拔世间苦为成就出功德门菩萨修五念门速得阿耨菩提难曰净名经观众生如梦所见巳寤则无等发愿利生将无眼见空华耶答智度论引佛云无佛者破着佛想不言取无佛相当知无众生者破众生想不言取无众生相故净名谓菩萨作是观巳自言我当为众生说无众生法是名真实慈也故知菩萨种种度生是深达无众生义若见有众生即见有X我慈悲心劣岂能行如是二种饶益之行佛告比邱功德果报甚深无有如我知恩分者我本以欲心无厌足故得佛今虽更无功德可得我欲心亦不休当知行海无边非丈竿尺木所能探其底里痴儿见人指门前竿云在天半即计量言从地至天止两竿许佛法戏论亦复如是五称法行者法界海无量无边行海亦无量无边是故菩萨一切行皆称自性非有非无非行非不行称法自性非初心得非后心得今当略出其相一菩萨度一切众生究竟无余涅槃而生界不减如登场傀儡悲笑宛然唯一土泥空无所有二菩萨行五无间而无恼恚至地狱无罪垢至畜生无无明憍慢等过如女子离魂乃至生子而身常在母前三菩萨自身入定他身起一身入定多身起有情身入定无情身起如勐虎起尸跪拜作舞唯虎所欲而尸无知四菩萨于小众生身中转大法轮然大法炬震大法雷魔宫摧毁大地震动度无量无边众生而此小众生不觉不知如天帝乐人逃入小女子鼻孔而女不觉知五菩萨欲久住世即以念顷衍无量无数百千亿那由他劫欲少住世即以无量无数百千亿那由他劫缩为念顷如小儿看灯中走马计其多寡首尾了不可得若证如是不思议行者一念中三世诸佛净土摄入无余是谓菩萨庄严净土之行以无思智照之可见非情量所能猜度何以故自性超一切量故X纪梦袁中道万历甲寅十月十五夜课毕趺坐忽瞑去如得定俄魂出屋上月正明不觉飘然轻举疾如飞鸟云中二童子驶唿予曰逐我来盖西行也下视城邑村落若蜂衙蚁穴俄二童子下至地曰住予随下见垣道如绳平如掌󳮇其地非沙石光耀滑腻逐路有渠文石为砌宽十余丈许渠中五色莲芳香非常渠上树枝叶晃耀好鸟和鸣间有金桥界渠栏楯交罗树内楼阁整丽无比楼中人清美妍好宛若仙皆睨予而笑童子行速予追不及大唿曰可于金桥少待童子如言始及之共倚桥上宝栏少息予揖问卿何人此何处幸为我言曰予灵和先生侍者也先生与卿有所晤言予曰先生何人曰即令兄中郎先生相见自为卿言可疾往复取道至一处树十余株叶翠羽花金瓣树下池水汩汩池上白玉扉一童先入一童导过楼阁二十余重金色晃耀灵花异草拂檐楹至一楼下一人下迎神似中郎而颜如玉衣若云霞长丈余见而喜曰弟至矣擕手上楼设拜有四五天人来共坐中郎曰此西方边地也信解未成戒宝未全者多生此亦名懈慢国上方有化佛楼台前有大池可百由旬中有妙莲众生托体满则散处楼台与有缘净友相聚以无婬声美色胜解易成不久进为净土中人予私念如此尚是边地耶问兄生何处中郎曰我净愿虽深情染未除初生此少时今居净域矣终以X乘急戒缓仅地居不得与大士升虗空宝阁尚需进修耳幸宿生智慧勐利又曾作西方论赞叹如来不可思议度生之力感得飞行自在游诸剎土诸佛说法皆得往听此实为胜拉予行冉冉上升倐忽千万里至一处随中郎下无日月无昼夜光耀无障蔽皆以琉璃为地内外映彻以黄金绳杂厕间错界以七宝分剂分明树皆栴檀吉祥行行相值茎茎相望数千万重一一叶出众妙花作异宝色下为宝池波扬无量自然妙声其底沙纯以金刚池中众宝莲叶五色光池上隐隐危楼回带阁道旁出栋宇相承窗闼交映阶墀轩槛种种满足皆有无量乐器演诸法音大小弥陀经所载十不得其杪忽耳仰而睇之空中楼阁皆如云气中郎曰汝所见净土地行众生光景过此为法身大士住处甚美妙千倍万倍于此神通亦百倍千倍于此吾以慧力游其间不得住也过此为十地等觉所居吾亦不得而知过此为妙觉所居惟佛与佛乃能知之语罢复至一处无墙垣有栏楯院宇光耀非常不知何物为之觉黄金白玉皆如土色共坐一楼下少谈中郎曰吾不图乐之至此极也使吾生时严持戒律尚不止此大都乘戒俱急生品最高次戒急生最稳若有乘无戒多为业力所牵流入八部鬼神众去予亲见同人矣弟般若气分颇深戒定力甚少夫悟理不能生戒定亦狂慧也归五浊趁强健实悟实修兼持净愿勤行方便怜悯一切不X久自有良晤一入他途可怖可畏如不能持戒有龙树六斋法见存遵而行之杀戒尤急寄语同学未有日启鸾刀口贪滋味而能生清泰者也虽说法如云如雨何益于事我与汝空王劫时世为兄弟乃至六道莫不皆然幸我巳得善地恐汝堕落方便神力摄汝至此净秽相隔不得久留予更问伯修诸人生处曰生处皆佳汝后自知忽凌空而逝予起步池上如堕一骇而醒通身汗下时残灯在篝明月照窗更四下矣答卓发之文学无异禅师问华严会中二乘如盲如聋然亦兼摄声闻以包含无量乘故此经虽云二乘种不生乃所宣道品大小互通正与华严四圣谛品不异故有生彼经劫方证小果者如大智度论言弥陀亦以三乘度生自应三藏五教总摄何云不摄小乘且既通杂华复不能通杂华所摄无量乘耶居士既知华严摄无量乘岂不知上德声闻如身子目连杜视绝听悉是如来胜方便力故为导引一类小机发起深信信于一乘如法华云佛以无数方便引导众生其实皆为一佛乘故此经云二乘种不生者正为化导二乘执空不修净土者钞云岂独凡夫亦度二乘圣人二乘既生况菩萨不生弥陀以三乘度生当无疑惑既以三乘化导亦摄无量乘二经互通不言可喻X问余门学道名竖出三界念佛往生名横出三界所谓余门正指教中观行故参禅称为别传净土亦云径路皆以超越观行故今云观即是念念即是观直以台观当之不反钝置念佛耶横竖等论钞云如虫在竹竖则历节难通横则一时解脱谓乐邦与苦域竝峙故曰横也此是一往之说论一心者横竖皆徧弥陀经云其佛光明无量照十方国无所障碍观经云是心作佛心即佛故净土唯心以界曰横论心岂不圆具也余门非单指观行实乃具一切法门参禅称为别传者非五教之所诠净土亦云径路非三观之所及今说观即是念念即是观举一念即具观行以一念超越即便往生非观行成就然后往生故知念不妨摄观非观行能钝置念佛也问大本云若有众生发一念心念无量寿佛定生彼国疏中尅期止及十念而不及一念何邪又念性剎那生灭此经七日定力乃生则未得禅定者无分若此一念如一称成佛释作一心归命则本不应系十念之后若止作一念喜爱之心则全无定力亦得往生其胜方便又当超越小本邪十念与此本互相通故何分优劣以一念具一切念故一念未必为劣以十念即一念故十念未必为优是故说一念不妨十念说十念不妨一念又剎那际不妨七日七日不妨剎那际经云一念普观无量劫X无去无来亦无住或说一念或说十念或说七日或说多劫皆是如来胜方便故亦不论定不定喜爱不喜爱但一心念佛无事不办如灵丹一粒点铁成金更无疑虑又何必以难易较其超越也问此七日若平时姑置待临终方念巳为天如所呵今既属平时为是七日之后尽此形寿更不复乱邪为复此后虽乱终得往生邪若永不复乱不应止名七日若更乱者则巳经退转何能感佛现前经云一日乃至七日是尅期往生不论临终平时一闻佛名便发勐锐七日往生者不论若未生者在无间断念念相续岂可七日得定再不念佛其执持二字何以消文疏中云执者闻名受之勇勐果决不摇夺故持者受斯守之常永贞固不遗忘故何云七日后复随散乱邪行者一心正念更加勐利以终身如初发念顷何愁佛不感孚也问钞中明理一心为观力成就则体究全属观门但前言妙观难成故显持名殊胜今乃复通观法仍是定观胜于持名矣若云参谁字是体究则又全属宗门且当参话时不应有念未免两处负堕义云何通前言妙观难成显持名殊胜良以娑婆之众心多散乱故持名摄念胜乎观门今乃复通观法以观境殊胜不妨速于持名以持名径捷不妨超乎观法两处X义成何得云堕若宗门参究是逗机之法不必与净土和会如参念佛者是谁便属言语道断又不可以理路为依傍也问一部疏钞大意全重理持则所明持法最为要害今既是持名复标理观既是理观复拈话头禅净止观三法混淆虽复义理圆融而行人念不归一将何为宗此与一门深入专修无间之旨复何不侔疏钞一部虽则全归理观如元谭云守约则唯事持名又云举其名兮兼众德而咸备专乎持也统百行以无遗则知专尚持名不妨发明理观观理明彻如膏益火则更增勐炽也如华严大部摄无量乘上根利智头头是路亦不名混淆但以根器相投亦吾师翁之善巧耳问疏指至心念佛一声灭八十亿劫生死重罪属理一心若事一心者多念止灭少愆乃又引佛名经云一闻佛名灭无量劫生死之罪释云一闻则不待忆念无量则不伹八十亿劫然则何必独指理一心也觉于此中自相违碍又此经亦言闻经闻名皆得不退则等闲发愿散乱称名者咸不退邪果得一心则不论理事疏钞谓多念止灭少愆者此是就散乱而冀一心者说也闻名灭罪众生在迷亦复不知如地狱闻名即得究竟并获往生者何止灭X罪盖论众生心力之勤怠耳大凡教中论理论事论定论散如用兵之法式临陈决胜贵在当人必不以法式楷定然后为正论也问枣柏言华严一乘大道非往生菩萨境界何故华严长子乃以十愿导归极乐如生公说阐提有佛性则后出涅槃为证今行愿全与枣柏不符则一论宗旨竟将安归乃云栖但拈出导归之文亦不能折枣柏之误当知枣柏未易轻诋今欲和会两义其说云何枣柏谓华严非往生菩萨境界为显一乘不妨抑彼扬此普贤导归极乐正谓摄无量乘故枣柏为化大心凡夫顿入华藏故普贤是华藏中菩萨以十愿导归极乐者为三根普利故如观方入一隅则十方普现故良以大心难发极乐易生究竟旨归彼此符合则知枣柏原非错误云栖安得以是为非邪问诸经多言念佛行人现前见佛如远公三覩圣相等所谓念佛人佛住其顶古德教人求志求验正在平时今经止言临终佛现岂七日功成未能现见仅感临终邪抑必现前见巳然后临终得见邪诸经多言行人现前见佛亦有当来见佛之语楞严云忆佛念佛现前当来必定见佛其必定二字深有旨趣如种谷得谷必无虗弃之功也远公三覩圣像现前见佛也净土诸师临终感佛来迎当来见佛也X由此观之只愁不念佛不愁行人不见佛也无论平时七日但一心不乱专持名号唤醒自性弥陀一切佛菩萨皆影现其中矣问世尊言诸修行人用攀缘心为自性者犹如煑沙欲成嘉馔今念佛心是攀缘心邪非攀缘心耶若用攀缘心者一切觉观思惟皆是生死根本若非攀缘心者何言念性生灭因果殊感若云此生灭心即不生灭心何云煑沙乃法华所云若人散乱心一称南无佛南能所云不断百思想对境心数起又非用此生灭心邪世尊斥世间人认攀缘心为自性非斥用攀缘心入自性岂不闻圆觉云以幻修幻天台专用六识阿难云供养如来亦因此心永退善根亦因此心以此推之此心亦不恶可以为入道之前茅论乎真性何用念为论乎乐土非念莫生文殊云念性生灭此为选耳根圆通净业智人安得随文殊脚跟转文殊如修般舟三昧又当以我念佛为良导法华一称尘劳起而佛道成南能不断妄想兴而涅槃现又当留待别时向居士一一道破追顶念佛法三峯禅师易曰艮其背不获其身行其庭不见其人此言做大学问之歇手处也岂求生西方以念佛法门之大学问而独如记诵之学使毕生喃喃至临终时闷绝无知处犹欲以用心念佛工夫为把捉者乎X是决不然所贵在平时用功先有歇手处耳既有歇处则安心乐意不愁生不愁死此中空洞无物所以有不期然而然之预知时至不期然而然之无痛无苦不期然而然之闷绝相应不期然而然之莲花化生也是知小弥陀经只宽得七日苦功功成之后寥寥落落全是无功用行故其人临命终时心不颠倒即得往生若平时不曾到得一心不乱卒至临终痛苦闷绝时必然惊慌颠倒竟随业去若于此时着力宁非艮其腓之不得自在者邪兹因山中闲极咏净土偈二百首并出追顶念佛之法意在大家预先办过歇手处非敢嚼残饭饾饤净土之语言学问也幸同心者𢬵一个勐做到成办落得毕生作快活人是所愿矣念佛要一心不乱者只以一句佛名极力追顶勐之又勐情识一断则过去事思量不来未来事卜度不着现在境心识不揽三心断绝谓之前后际断此因追极念极一闻一见触境遇缘逗断心路直得虗空粉碎大地平沈物我同消一法不立目前如大圆镜中所现森罗万象了无一点可指拟分别荡然身心始云去来此个光景名为一心不乱到此便无心可乱故也若不得到此境界虽有暂时清净亦是小歇场清净时便有动乱时便失动乱且失何况临终极痛极苦时哉痛苦尚当不得何况闷绝时耶可见平生小小静境是心意识边事至闷绝时则意识聪明X主宰都用不着也近来一辈善讲西方善勤功课者皆一曾做度闷绝工夫到得死来便自失守致手忙脚乱者多矣吾人不可不知此弊也若要脱得此弊除是大勇勐人照佛经所云一心不乱盖我佛所亲指极则工夫不过执持四字佛名一句顶一句一声追一声如勐将提刀捉贼相似努力直前无少憩息如此兼程定然能射马擒王者此等工夫不是穷年累月宽做得来的亦不是做到老死方才着紧成的只在健时一日间一做做断心识得前光境便可放下休歇即到闷绝时极痛极苦正与当初前后际断时一样归根贴体如水归水似空合空岂不自在自知功夫不在佛名功德上着脚只在追顶极力四字上成功耳吾劝同门善友依法念一日看若一日不成将养一日再念或连念二日消停再念或连念三日四日以至七日或一月中勐念一日七日者我佛宽约程期者也若念处不紧以致一七不成调养精神七之再七以必得一心不乱为期苟不得此决不能一生便到净土只好种莲华妙因以待他世成功矣惟一心不乱是彻头轨则为莲华骨肉者各自努力凡做追顶念佛工夫不论僧尼道俗皆可勇为但须男女分坛不得溷滥入期之先隔宿夫妇分单小牀清卧五更沐洗入坛放空心识关闭外缘杜门绝事作礼三拜之后一总不须多礼就于佛前先受戒图X或巳受者即羯磨清净众中推一有智者为首领调理大众提起阿弥陀佛四字一追一顶紧紧念去不可高声伤气不可逼气动火不可默努伤血不可轻松养识不可沉静堕昏坐半枝小香立半枝小香行半枝小香复坐半枝小香週而复始均匀不断饮食入厕更衣等一例是佛不得说话早粥小食中斋夜粥随时腐菜小菜勿得繁费生心但只四字佛如高山放水汹涌有力遮拦不住放舍不得自然意地流注心识无从栖泊念至二更时分若倦极不妨各各就单睡一觉起来依旧从前再念一日或两日若念急身心俱倦不妨大放一日一夜沉睡到省省来酸汤白饭稀粥精蔬但不可生心缘念遽起尘劳如觉精神抖擞重新念起再一日二日消息行之念念相应心心不换如直念到七日或觉厌倦不妨出期俟健再起盖以做工夫法不可与昏沉散乱打搅若为怕昏只管排遣正与昏沉作对转鬬转多不如放身一睡昏沉自灭若与掉举打搅只管排遣正与掉举作对转鬬转多不如亦放身一睡身心既安掉举自灭极时一放正是心境歇处才省转来精神倍旺拈起洪名十分精彩目前雪净一声一色正是打断心识处妙不可言此是法藏亲证其益者愿修西方之土不可不信伹不可借此贪睡耳须知做工夫到极处若不放歇生起阴魔或生病苦皆为太执不会调摄之过主其事者须细思之X净土偈不非禅律与经师念念西方与么持脱尽法中憎爱境自然莲出净心池晚闻村哭夜闻歌世事无凭变幻多歌哭两忘心自净单单一句古弥陀一声烟篴倚牛肩草色青黄过一年牧得寸心归净土白牛无鼻不须牵坐断无心与有心西方何处更思寻一声雷送夜来雨落落空敲七宝林一色波涵四色花交光如网摄河沙重重开合十身佛向我同论最上车促织声凄雁未来白云青嶂夜徘徊迂疎久巳无缘虑只许莲华净土栽㵎水初干岭绝薪晨炊愁杀住山人因之转见乐邦乐一句弥陀念更真世事骈阗老未休飘萧白发尚驰求处阴身共影俱歇一句弥陀是彻头东家忏罪北家经佛法牵人未肯停独有自家真歇计弥陀一句闭柴扄求生切切非关癖政为劳生癖未除东土西方两无癖莲花寂灭证无余谁把旃檀古鼎烧黄云冉冉座中飘分明记取当初事身在莲花香未消万事不真悲末法自家生死也相瞒弥陀尚把偷心X念不肯真真拚一拚终身六字念难成泛漾持名着力轻前后断来心始一大拚七日勐专精一日若真前后断终身不念也相应临终不待寻人助自有莲花脚下迎前后断来净念继六根摄久一心成大开眉眼朝昏过窗外溪山枕上声结坛持往生呪偈蕅益大师稽首无量寿拔业障根本观世音势至海众菩萨僧我迷本智光妄堕轮回苦旷劫不暂停无救无归趣劣得此人身仍遭劫浊乱虽获预僧伦未入法流水目击法轮坏欲挽力未能良由无始世不植胜善根今以决定心求生极乐土乘我本誓船广度沉沦众我若不往生不能满所愿是故于娑婆毕定应舍离犹如被溺人先求疾到岸乃以方便力悉拯暴流人我以至诚心深心回向心然臂香三炷结一七净坛专持往生呪惟除食睡时以此功德力求决生安养我若退初心不向西方者宁即堕泥犁令疾生改悔誓不恋天人及以无为处仰愿大威神力无畏不共三宝无边德加被智旭等折伏使不退摄受令增长结坛念佛回向文稽首阿弥陀诸佛护念法净土诸圣贤唯垂哀护持智旭从无始来迷常住理失智慧明背自性而枉受轮回取妄心而永违真境善根虽发投正教以舍家X宿习偏浓熏三昧而罔就矢心净域誓出苦轮机感不专圣应莫显悠悠岁月罔罔襟期可痛可悲无洲无渚今依释迦诚训七日持名用投无量慈光一生求度栖身净坛专称洪号若定若散有记无记仗佛悲轮功无唐弃愿以功德及诸善根悉共众生回向安乐所冀现生魔障消除舍报正念决定一剎那顷生如来前受菩提记满本愿轮示念佛法门念佛法门别无奇特只深信力行为要耳佛云若人但念弥陀佛是名无上深妙禅天台云四种三昧同名念佛念佛三昧三昧中王云栖云一句阿弥陀佛该罗八教圆摄五宗可惜今人将念佛看做浅近勾当谓愚夫愚妇工夫所以信既不深行亦不力终日悠悠净功莫尅设有巧设方便欲深明此三昧者动以参究谁字为向上殊不知现前一念能念之心本自离过绝非不消作意离绝即现前一句所念之佛本自超情离计何劳说妙谈玄祗贵信得及守得稳直下念去或昼夜十万或五万三万以决定不缺为准毕此一生誓无变改若不得往生者三世诸佛便为诳语一得往生永无退转种种法门咸得现前切忌今日张三明日李四遇教下人又思寻章摘句遇宗门人又思参究问答遇持律人又思搭衣用钵此则头头不了帐帐不清岂知念得阿弥陀佛熟三藏十二部极则教理都在里许千七百公案向上机关X亦在里许三千威仪八万细行三聚净戒亦在里许真能念佛放下身心世界即大布施真能念佛不复起贪瞋痴即大持戒真能念佛不计是非人我即大忍辱真能念佛不稍间断夹杂即大精进真能念佛不复妄想驰逐即大禅定真能念佛不为他歧所惑即大智慧试自简点若身心世界犹未放下贪瞋痴念犹自现起是非人我犹自挂怀间断夹杂犹未除尽妄想驰逐犹未永灭种种他歧犹能惑志便不为真念佛也要到一心不乱境界亦无他术最初下手须用数珠记得分明刻定课程决定无缺久久纯熟不念自念然后记数亦得不记亦得若初心便要说好看话要不着相要学圆融自在总是信不深行不力饶儞讲得十二分教下得千七百转语皆是生死岸边事临命终时决用不着珍重示法源念佛工夫祇贵真实信心第一要信我是未成之佛弥陀是巳成之佛其体无二次信娑婆的是苦安养的可归炽然欣厌次信现前一举一动皆可回向西方若不回向虽上品善亦不往生若知回向虽误作恶行速断相续心起殷重忏悔忏悔之力亦能往生况持戒修福种种胜业岂不足庄严净土只为信力不深胜业沦于有漏又欲舍此别商误之误矣但加真信一切行履更不须改也示王心葵X法华一经殷勤称叹方便须知有世间方便布施爱语孝弟忠信等是也有出世间方便苦空无常无我不净数息因缘远离知足等法门是也有出世上上方便十波罗蜜四摄四辨八万四千三昧总持等是也有不思议胜异方便信自性中实有西方现成佛道之弥陀如来唯心中实有庄严之极乐世界深心宏愿决志求生不唯上上方便是其资粮将世出世一切方便无非往生左券此法门中点铁成金手段不历僧祇顿阶不退名绝待法也示郭善友佛法大海信为能入智为能度若信心而乏智慧未有不泣歧两端者佛言末世鬬诤坚固亿亿人学道罕有一人证果惟依念佛求生净土可以横超苦轮昔有祖师初但至诚礼法华经拜至粪字遂悟法华三昧有诵法华人来寿昌禅师处请益叱云邪见众生不识好恶法华便是禅那里别有禅可参其人服膺而去竟以持法华悟道若深信念佛礼拜是佛祖真因确乎不被时流所转便是大智慧光明超登净土永无泣岐之患矣答卓左车茶话宗乘与净土二俱胜妙法众生根性异不免随机说向上一着非净非禅即禅即净才言参究巳是曲为下根果大丈夫自应谛信是心作佛是心是佛设一念与佛有隔不名念佛三昧若念念与佛无间何劳X更问阿谁故参究谁字与摄心数息等皆非净土极则事也净土极则事无念外之佛为念所念无佛外之念能念于佛正下手时便不落四句百非通身拶入但见阿弥陀佛一毛孔光即见十方无量诸佛但生西方极乐一佛国土即生十方诸佛净土此是向上一路若舍现前弥陀别言自性弥陀舍西方净土别言惟心净土此是淆譌公案经云三贤十圣住果报唯佛一人居净土此是脑后一鎚普贤十大愿王导归极乐谁敢收作权乘忆佛念佛不假方便自得心开谁谓定属廉纤但能深信此门依信立愿依愿起行则念念流出无量如来徧坐十方微尘国土转大法轮照古照今非为分外何止震动大千世界而巳欲知衲僧家事不妨借中峯一偈通箇消息偈曰禅外不曾谈净土须知净土外无禅两重公案都拈却熊耳峰开五叶莲示丁耕野居士截流禅师昔寂室和尚云世人欲修净业不可言我今忙迫且待闲暇我今贫乏且待富足我今少壮且待老时若分定常忙分定贫乏分定夭折即于净业无缘修习忽尔丧亡虽悔无及何如趁身强健努力修之至哉言乎然今之人无论信乐者少纵能深信净土而因循需待蹉过一生者比比皆是也居士天姿醇谨向见衲不久即能警悟无常长斋事佛盖宿缘有在也然居士家无恒产岁以馆获得糈夫家无恒产则不X足可知矣身有馆职则不闲可知矣年方半百则未至衰老可知矣乃一旦谢馆不赴却诸门弟子秉持满分优婆塞戒楗户终年专力净业至于资粮薪水初无会计非勇勐丈夫而能若是乎且以斗室狭隘半供经像于中避嚣息影锐意精修一如夏屋宽舒泰然自足惟虑其不能久久如斯也嗟乎夫人之居世亦何足定哉窃尝论之暇莫暇于不失时富莫富于常知足强莫强于勤精进今居士兼三者而有焉则虽举天下之闲者富者强有力者与居士较吾知其有名而无义矣能如是于生净土也何有然更有一语愿相告诫者譬如万斛之舟欲有所往樯非不高也柁非不正也资具非不完备也去志非不决也乘风张帆有瞬息千里之势倘若船头一桩未曾拔却被一条缆索系住虽种种推排其能有济否今时净业人有终日念佛忏罪发愿而西方尚遥往生弗保者无他爱桩未拔情缆犹牢故也若能将娑婆恩爱视同嚼蜡不管忙闲动静苦乐忧喜靠着一句佛号如须弥山相似一切境缘无能摇动或时自觉疲懈惑习现前便奋起一念如倚天长剑使烦恼魔军逃窜无地亦如红鑪勐火使无始情识销铄无余此人虽现处五浊之乡巳浑身坐在莲华国里又何待弥陀授手观音劝驾而始信其往生哉或曰彼居士勇勐精进如是岂复牵于情爱不几于无病而授药乎予曰不然古人云爱不重不生娑婆又云道念若X同情念则成佛多时五通仙人累劫精勤尚以欲漏未除堕其功行故知未登圣果以还鲜有不被其系累者居士果世念轻微道心勇锐见欲如避火坑忆佛如恋慈母净斋清课永矢弗渝又何妨以无病好人常服良药宁不起居轻利转益强健乎总之烦恼无尽而生死根本则唯贪爱能漂溺行人障往生法是故先佛经中处处诃责但情爱一分疎澹则净业一分成熟于生死岸头庶得解脱也居士其勉之哉西方确指觉明妙行菩萨诸佛之法要微密不思议以非思议故无能尽宣说牟尼大慈父悲悯众生者说所不能说导彼今后世更以异方便显示安乐剎令发愿往生横截诸恶趣由佛阿弥陀大愿摄羣品闻名能受持决定生无惑若有大力人专念心常一成就深三昧现前亦见佛今我如佛教将开化导门念尔等迷倒确指正修路是非弱小缘应具难遭想西方万亿程一念信即是所示净土一门真诸佛心宗人天径路今汝等虽求往生若发愿不切如入海而不获宝珠徒劳无益也我昔于晋明帝时受贫子身为贫苦故乃发大愿云我以夙业受此苦报若我今日不得见阿弥陀佛生极乐国成就一切功德者纵令丧身终不退息誓巳七日七夜专精忆念便得心开见阿弥陀佛相好光明徧十方世界我于佛前亲蒙授记后至七十五而坐脱竟生极乐后以度生愿重再来此土随方显化X或为比邱或为居士或为国王或为臣宰或为女人或为屠匃或隐或显或顺或逆皆随顺说法导诸羣品今则又为汝等发明邪正阐扬净土汝等当一意一心坚修此门必不相误若心志一坚又不待隔世而生现前亦得见佛有偈四句少说一句话多念一句佛打得念头死许汝法身活汝等虑身缠世网念头不得干净耶我有一法汝但发箇远离求度之愿将牢牢归向极乐世界见阿弥陀佛之心换却奔走名利之心便能即尘劳而净土矣有问念佛不能一心当作何方便菩萨曰汝但息想定虑徐徐念去要使声合乎心心随乎声念久自得诸念澄清心境绝照证入念佛三昧然平日必须多念从千至万心无间断则根器最易成熟若强之使一终不一也定茂欲舍持呪而念佛请问示曰汝欲舍持呪而念佛一志专修最妙但汝未知法要只可名为持斋好善之人不得名为念佛之人何以故欲泛大海必具大舟欲驰千里必择良马故念佛人先须具大手段割绝牵缠打开尘网直下即念是佛即佛是心乃至离即离非顿入如来大光明藏如是乃名正念念佛得名为念佛人也汝应善解此义诸弟子当知十方诸佛是众生心十方众生是诸佛心是故忆佛念佛则十方诸佛现汝心内然亦非诸X佛之入于尔心亦非汝心出于诸佛皆是觉妙本明不可思议心行处灭是诸佛常住真心心行处有是众生生死业心其间不容丝发若汝等能绵密加功使此心无些子空隙方得几分相应莫略做半年十月便谓我能苦心修道不知此正障道处切宜慎之又工夫虽加若未到铜山铁壁推不倒移不动处犹未是打成一片切莫见些影响便即歇手是为半涂而废必至弃其前功毫无所益此学道人大病不可不知要知佛法大海转入转深断非小小知见之所能尽应尽形修习造极为则切莫作容易想念佛三昧是汝心大势力之所成非由它致今尔等念佛昼夜不能如一乱想犹复间真皆是用心不得力处顾定成求教示曰善男子心本无念念逐想生此想虗妄流转生死汝今当知此一句阿弥陀佛不从想生不从念有不住内外无有相貌即是尽诸妄想诸佛如来清净微妙真实之身非一非异不可分别如是念者烦恼尘劳无断无缚止是一心必得一心方得名为执持名号方得名为一心不乱净业功成直趋上品汝今当发大愿愿生极乐然后至诚恳恻称于阿弥陀佛必使声缘于心心缘于声声心相依如猫捕鼠久久不失则入正忆念三昧更欲上进当广参知识博询高明自悟即心是佛妙谛X示无朽曰大抵修净业人行住坐卧起居饮食俱宜西向则机感易成根境易熟室中止供一佛一经一炉一桌一牀一椅不得放一多余物件庭中亦扫除洁净使经行无碍要使此心一丝不挂万虑俱忘空洞洞地不知有身不知有世并不知我今日所作是修行之事如是则与道日亲与世日隔可以趋向净业盖汝生时撇得干净抛得干净念头上不存一些子根节大限到来洒洒落落不作儿女子顾恋身家子孙之态岂不是大丈夫举动所以要汝一意修行别无沾滞正为此一大关目也至于修净土之法不出专勤二字专则不别为一事勤则不虗弃一时汝今晨起即诵阿弥陀经一卷持阿弥陀佛一千声向佛前回向念一心归命文以此文言简而意备也此为一时之课若初起或身心未宁日止四时稍宁渐增至六时又渐增至十二时合经十二卷佛名一万二千声更于回向时礼佛百拜亦可分作四时此为每日常课余工不必计数或嘿或声但摄心谛念而巳又持名之法必须字字句句声心相依不杂分毫世念久久成熟决定得生极乐坐宝莲华登不退地若余年未尽犹得以其所证为四众向导报佛深恩汝若于我所说一一遵依方不负觉明菩萨示汝正道令汝出家此非小小因缘汝莫自生轻慢慎之慎之又示曰弥陀经十二卷佛名一万二千不要增不要X减只依着我行去但经要匀匀净净不缓不急不疾不徐佛要声声心心不涩不掉不浮不沈念去至于回向不是伹诵旧文一过须从自巳心中发出真正大菩提愿至诚恳切普愿一切众生同生极乐而我心无所着如虗空等是名回向又静坐当反观深究佛即我心是心是佛不假外求如心而住无能无所如是谛观更无二念是名修行三昧慎勿忘形死心又落外魔知见如是坐一时便起经行又更持诵有箇次序若忙忙促促一气赶去谓可完却一日课诵便有苟且了局之见非真正修行矣大抵学道人不遵知识明诲决定劳而无益未久必败慎之慎之大凡修净土人最忌是夹杂何谓夹杂即是又讽经又持呪又做会又好说些没要紧的禅又要谈些吉凶祸福见鬼见神的话却是夹杂也既夹杂则心不专一心不专一则见佛往生难矣却不空费了一生的事如今一概莫做只紧紧持一句阿弥陀佛期生极乐日久功成方不错却授汝一偈依而行之阿弥陀一句万法之总持声与心相依念兹复在兹感应不思议莲开七宝池念佛说张光纬经云执持名号一心不乱执持二字属手不属口若有物可以把捉者非真有所把捉也儒家谓拳拳服膺朱子释云恭敬奉持之貌即是执持之义下云勿失之矣便是不乱义儒家又云顾諟朱子释云常目X在之即是作观义亦即是不乱义口诵目顾耳即自听声从舌流口沾禅味鼻闻妙香心尘不起如是念佛六根归一从何得乱吾今念佛作一方便自视此心如清净宝瓶佛名为其嘉谷逐字逐句如谷投瓶贯珠而下谷既无尽瓶亦不满不放一粒抛向瓶外顾念此瓶径寸耳中藏三千大千世界百亿微尘数佛剎三十六万亿一十一万九千五百同名同号阿弥陀佛安住其中我亦与之俱会一处游乐宴息方是我安身立命之地虽然犹有虑一切无明覆障皆为鼠雀防护稍懈耗我嘉谷万一有犯波罗夷法僧伽波尸沙法则宝瓶堕地破坏无余矣慎之哉今之念佛者多矣而不知念字从心不仅用口若仅用口心佛不接有何功行屠赤水先生曰念佛者假口摄心口念千声心想万端何功之有刘玉受先生曰念佛至数百省之与第一句不相着者往往而是此际宜带参勘石雨和尚偈曰念佛切莫贪多念且念一百心不乱九十九声一念差捋转数珠都不算如是一百百至千从千至万如珠贯箭射不入刀不侵百万魔军皆退窜念到人空法亦空数珠抛向无生院如上三等念佛方称真佛不然虗立程课急急了事当其念时且不知所为佛者安在何况未念以前既念以后乎吾向来念佛亦只囫囵念过今深知字字从心里滚出来又须字字打入心里去且带作观瞑目向西而坐默想神与形离蓦直西去渐见树X林水鸟金绳界道罗网栏楯以次而宝池胜莲香台楼阁种种在目俨然丈六弥陀观音侍左势至侍右放眉间光垂手接引吾与诸上善人同摄光中随引而上礼足悲恳忽见金掌摩顶甘露洒身如是良久徐徐神返若出定然古人所云先送心归极乐者想应如是愿告诸念佛人须知心念莫只口念自然有入路矣书净土约说后翁叔元莲池大师博採晋唐以来念佛生净土者各为传赞如史家体凡百六十有六人都为一帙曰往生集行世久矣以叔元所亲见者有四人皆常熟产也一为北门金童庙僧日持一板击于街巷高声唱无常迅速一心念佛众不甚异之明崇祯十三年庚辰春三月徧辞诸邻舍叔元时八岁嬉于门首僧摩顶言曰小相公好念佛老僧去矣叔元初不解何故次日僧拈香佛前合掌念佛端坐而逝一为城南老妪妪陈姓年七十余以纺棉纱为业随纺车声念佛终日不绝口如是者三十年矣一日忽向其子言曰儿不见空中旛幢宝盖乎因拍手大笑自取水沐浴竟合掌化去观者如堵叔元往视之惟见妪凝然危坐室中香气清芬袭人非世间所有时顺治十年癸巳夏四月也一为崇文禅师云栖老人之法孙也住南洙村静室年五十双目失明乃专心念佛每夜登座施瑜伽食三年不辍顺治十五年戊戌三月十四日其徒X行先过余言曰师明日西归特遣告别叔元急趋往时巳昏夜城门闭不得出明日凌晨诣师所缁素围集者三十余人师坐于牀命其徒众诵弥陀经一卷诵毕入寂室中闻菊花香三日不散一为指南禅师师参学有年寓居东塔寺吴王菴终日默坐念佛人予之钱即转施与人性坦率于一切无少系恋有芝塘里善士数人素皈心于师康熙三十年辛未夏六月入城谒师师谓曰来月五日与诸檀施别众人如期往师无他语惟劝令念佛趺坐而化余犹子是龙读书菴中目击其事云净土法门自云栖灭度后江浙间嗣响寥寥常熟有普仁寺陆吏部胥仲尊人所修葺也金坛有净土寺李户部肖巖昆季舍宅为院者也卓钖于两地者有截流身叶霞标鹤臞四大师皆具大弘愿以念佛法门倡导后进精勤勇勐学者翕然宗之截公回首后有孙状元扶桑先生之长君翰臣为冥司勾摄死去一昼夜醒而言曰吾拘系阎罗殿下黑暗中忽睹光明烛天香花布空阎罗伏地迎西归大师即截公也吾以师光明所照及遂得放还同日有南关外吴氏子病死踰夕复活具言所见亦如孙子言身公重趼精苦募铸丈六弥陀铁像三年而后成常熟魔民意其有余资垂涎搆狱师曳杖而行时霞公住净土寺闻身公行喜曰吾方丈得人矣乙亥十月六日迎身公入寺越二日霞公说偈别众坐积薪上举火自焚大众观叹悲泣得未曾有身X公既住净土乃迎鹤公住普仁两地法幢相望远近皈仰海内人士将有闻风兴起继云栖之法席驾大海之慈航而问津者踵接于金坛常熟间矣身公鹤公尚勉旃哉与茅静远居士书思齐法师前三月下旬返自四明过访居士适遇公出怅然而去寻归回龙兹又一月余矣因数子相劝欲讲法华特到杭请经因得致书于足下足下造桥事毕可谓莫大之功然居士之心好善无倦一善甫完复作一善美则美矣其如生死大事何苟不以生死大事为急而孳孳为善所作善事如须弥山皆生死业缘有何了日善事弥多生死弥广一念爱心万劫缠缚可不惧耶居士世间公案久巳参透西方净业久巳修习然而生死心不切家缘撇不下人情谢不去念佛心不专何也将名根不断耶抑爱念牵缠耶于此二者宜加审察苟不把家缘世事一刀斩断六字洪名尽力提起欲望娑婆之脱安养之生难矣不生安养而欲脱生死不脱生死而欲免堕落抑又难矣纵一生两生不失人身济得甚么事嗟乎居士慧心如此明利家缘如此丰足继嗣如此贤能事事适意尚不能放下万缘一心念佛为天负人耶为人负天耶不以念佛为急而以世间小善为急不以生死大事为先而以人天福报为先是不知先后也居士今日要务惟当谢绝人事一心念佛加以斋戒二字尤为尽X美大抵西方佛国非悠悠散善所能致万劫生死非因循怠惰所能脱无常迅速旦暮即至安得不为之早办耶衲所知识者甚寡知识之中求可以语此事者为尤寡舍居士一人而深以期望者谁哉倘不以人废言幸加努力若曰吾不能也则亦无可奈何矣示禅者念佛一句弥陀头则公案无别商量直下便判如大火聚触之则烧如太阿剑撄之则烂八万四千法藏六字全收千七百则葛藤一刀斩断任佛他不喜闻我自心心忆念请君不必多言只要一心不乱念佛警策卷下