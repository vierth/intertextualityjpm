潜夫论潜夫论补戊子六月得沈与又所蔵宋板翻刻本囙命工印抄此书缪误颇多无从改㝎借笔点㝎一次殊夫句读后之读者勿哂七月初三日黙菴老人书潜夫论时本不可读此乃印抄宋本者冯巳苍详识扵其末校对六精湏珍之潜夫论潜夫论卷第一潜夫论卷第一讃学第一务本第二遏利第三论荣第四贤难第五讃学第一天地之所贵者人也圣人之所尚者义也徳义之所成者智也明智之所求者学问也虽有至圣不生而智虽有至材不生而能故志曰黄帝师风后颛顼师老彭帝喾师祝融尧师务成舜师纪后禹师墨如汤师伊尹文武师姜尚周公师庶秀孔子师老聃若此言之而信则人不可以不就师矣夫此十一君者皆上圣也犹待学问其智乃愽其徳乃硕而况于凢人乎是故工欲善其事必先利其器王欲宣其义必先读其智易曰君子以多志前言徃行以畜其徳是以人之有学也犹物之有治也故夏后之璜楚和之璧虽有玉璞卞和之资不琢不错不离砾石夫瑚簋之器朝祭之服其始也乃山野之木蚕茧之丝耳使巧倕加绳墨而制之以斤斧女工加五色而制之以机杼则皆成宗庙之器黼黻之章可着于鬼神可御于王公而况君子敦贞之质察敏之才摄之以良朋教之以明师文之以礼乐导之以诗书讃之以周易明之以春秋其有济乎诗云题彼鹡鸰载飞载鸣我日斯迈而月斯征夙兴夜寐无忝尔所生是以君子终日干干进徳脩业者非直为博已而已也盖乃思述祖考之令问而以显父母也孔子曰吾尝终日不食终夜不寝以思无益不如学也耕也馁在其中学也禄在其中矣君子忧道不忧贫箕子陈六极国风歌北门故所谓不忧贫也岂好贫而弗之忧邪盖志有所专昭其重也是故君子之求丰厚也非为嘉馔美服淫乐声色也乃将以其道而迈其德也夫道成于学而藏于书学进于振而废于穷是故董仲舒终身不问家事景君明经年不出户庭得锐精其学而显昭其业者家冨也冨佚若彼而能勤精若此者材子也倪寛卖力于都巷匡衡自鬻于保徒者身贫也贫阨若彼而能进学若此者秀士也当世学士恒以万计而究涂者无数十焉其故何也其富者则以贿玷精贫者则以乏易计或以䘮乱朞其年岁此其所以逮初䘮功而及其童蒙者也是故无董景之才倪匡之志而欲强捐家出身旷日师门者必无几矣夫此四子者耳目聡明忠信廉勇未必无俦也而及其成名立绩徳音令问不已而有所以然夫何故哉徒以其能自託于先圣之典经结心于夫子之遗训也是故造父疾趋百步而废而託乗舆坐致千里水师泛轴解维则溺自託舟楫坐济江河是故君子者性非絶世善自託于物也人之情性未能相百而其明智有相万也此非其真性之材也必有假以致之也君子之性未必尽照及学也聡明无蔽心智无滞前纪帝王頋定百世此则道之明也而君子能假之以自彰尔夫是故道之于心也犹火之于人目也中穽深室幽黒无见及设盛烛则百物彰矣此则火之燿也非目之光也而目假之则为明矣天地之道神明之为不可见也学问圣典心思道术则皆来覩矣此则道之材也非心之明也而人假之则为已知矣是故索物于夜室者莫良于火索道于当世者莫良于典典者经也先圣之所制先圣得道之精者以行其身欲贤人自勉以入于道故圣人之制经以遗后贤也譬犹巧倕之为规矩准绳以遗后工也昔倕之巧目茂圆方心定平直又造规绳矩墨以诲后人试使奚仲公班之徒释此四度而傚倕自制必不能也凡工妄匠执规秉矩错准引绳则巧同于倕也是倕以心来制规矩徃合倕心也故度之工几于倕矣先圣之智心达神明性直道徳又造经典以遗后人试使贤人君子释于学问抱质而行必弗具也及使从师就学按经而行聡达之明徳义之理亦庶矣是故圣人以其心来造经典徃合圣心故脩经之贤徳近于圣矣诗云髙山仰止景行行止日就月将学有缉熈于光明是故凢欲显勲绩扬光烈者莫良于学矣务本第二凢为人之大体莫善于抑末而务本莫不善于离本而餝末夫为国者以富民为本以正学为基民富乃可教学正乃得义民贫则背善学淫则诈伪入学则不乱得义则忠孝故明君之法务此二者以为成太平之基致休徴之祥夫富民者以农桒为本以游业为末百工者以致用为本以巧餝为末商贾者以通货为本以鬻竒为末三者守本离末则民富离本守末则民贫贫则阨而忌善富则乐而可教教训者以道义为本以巧辩为末辞语者以信顺为本以诡丽为末列士者以孝悌为本以交㳺为末孝悌者以致养为本以华观为末人臣者以忠正为本以媚爱为末五者守本离末则仁义兴离本守末则道徳崩慎本略末犹可也舍本务末则恶矣夫用天之道分地之利六畜生于时百物聚于野此富国之本游业末事以收民利此贫邦之原忠信谨慎此徳义之基也虚无谲诡此乱道之根也故力田所以富国也今民去农桒赴游业披采衆利聚之一门虽于私家有富然公计愈贫矣百工者所使备器也器以便事为善以胶固为上今工好造彫琢之器巧伪餝之以欺民取贿物以任用为要以坚牢为资今商竞鬻无用之货淫极侈之弊以惑民取产虽于淫商有得然国计愈失矣此三者外虽有勤力富家之私名然内有损民贫国之公实故为政者明督工啇勿使淫伪困辱游业勿使擅利寛假本农而宠遂学士则民富而国平矣夫教训者所以遂道术而崇徳义也今学问之士好语虚无之事争着彫丽之文以求见异于世品人鲜识从而髙之此伤道徳之实而或蒙夫之大者也诗赋者所以颂善丑之徳洩哀乐之情也故温雅以广文兴喻以尽意今赋颂之徒苟为饶辩屈蹇之辞竞陈诬罔无然之事以索见恠于世愚夫戆士从而竒之此悖孩童之思而长不诚之言者也内孝悌于父母正操行于闺门所以烈士也今多务交游以结党助偷世窃名以取济渡夸末之徒从而尚之此逼贞士之节而衒世俗之心者也养生顺志所以为孝也今多违志俭养约生以待终终没之后乃崇餝䘮纪以言孝盛飨宾旅以求名诬善之徒从而称之此乱孝悌之真行而误后生之痛者也忠正以事君信法以理下所以居官也今多姦䛕以取媚挠法以便佞苟得之从而贤之此灭贞良之行开乱危之原也五者外虽有振贤才之虚誉内有伤道德之至实凢此八者皆衰世之务而闇君之所固也虽未即于篡弑然亦乱道之渐来也夫本末消息之争皆在于君非下民之所能移也夫民固随君之好从利以生者也故君子曰财贿不多衣食不赡声色不妙威势不行非君子之忧也行善不多申道不明节志不立德义不彰君子耻焉是以贤人智士之于子孙也厉之以志弗厉以诈劝之以正弗劝以诈示之以俭弗示以奢贻之以言弗贻以财是故董仲舒终身不问家事而踈广不遗赐金子孙若贤不待多富若其不贤则多以徴怨故曰无徳而贿丰祸之胎也昔曹覊有言守天之聚必施其徳义徳义弗施聚必有阙今或家赈而贷之遗赈贫穷恤矜疾苦则必不久居富矣易曰天道亏盈以冲谦故仁以义费于彼者天赏之于此以邪取于前者衰之于后是以持盈之道挹而损之则不可以免于亢龙之悔干坤之愆矣是故务本则虽虚伪之人皆归本居末则虽笃敬之人皆就末且冻馁之所在民不得不去也温饱之所在民不得不居也故衰闇之世本末之人未必贤不肖也祸福之所势不得无然尔故明君涖国必崇本抑末以遏乱危之萌此诚治之危渐不可不察也遏利第三世人之论也靡不贵廉让而贱财利焉及其行也多释廉甘利之于人徒知彼之可以利我也而不知我之得彼亦将为利人也知脂蜡之可明灯也而不知其甚多则冥之知利之可娯已也不知其称而必有也前人以病后人以竞庶民之愚而衰闇之至也予故叹曰何不察也愿鉴于道勿鉴于水象以齿焚身蚌以珠剖体匹夫无辜怀璧其罪呜唿问哉无徳而富贵者固可䂊吊也且夫利物莫不天之财也天之制此财也犹国君之有府库也赋赏夺与各有衆寡民岂得彊取多哉故人有无徳而富贵是凶民之窃官位盗府库者也终必觉觉必诛矣盗人必诛况乃盗天乎得无受祸焉邓通死无簪胜跪伐其身是故天子不能违天富无功诸侯不能违帝厚私劝非违帝也非违天也帝以天为制天以民为心民之所欲天必从之是故无功庸于民而求盈者未尝不力颠也有勲徳于民而谦损者未尝不光荣也自古于今上以天子下止庶人蔑有好利而不亾者好义而不彰者也昔周厉王好专利芮良夫谏而不入退赋桒柔之诗以讽言是大风也必将有遂是贪民也必将败其类王又不悟故遂流死于彘虞公屡求以失其国公叔戍崇贿以为罪桓魋不节饮食以见弑此皆以货自止用财自灭楚闘文子三为令尹而有饥色妻子冻馁朝不及夕季文子相四君马不饩粟妾不衣帛子罕归玉晏子归宅此皆能弃利约身故无怨于人世厚天禄令问不止伯夷叔齐饿于首阳白驹介推遯逃于山谷颜原公拆困馑于郊野守志笃固秉节不亏宠禄不能固威势不能移虽有南面之尊公侯之位徳义有殆礼义不班挠志如芷负心若芬固弗为也是故虽有四海之主弗能与之方名列国之君不能与之钧重守志于一庐之内而义溢乎九州之外信立于千载之上而名传乎百世之际论荣第四所谓贤人君子者非必髙位厚禄富贵荣华之谓也此则君子之所冝有而非其所以为君子者也所谓小人者非必贫贱冻馁困辱阨穷之谓也此则小人之所冝处而非其所以为小人者也奚以明之哉夫桀纣者夏殷之君王也崇侯悪来天子之三公也而犹不免于小人者以其心行悪也伯夷叔齐饿夫也傅说骨靡而井臼䖏虏也然世犹以为君子者以为志节美也故论士苟定于志行勿以遭命则虽有天下不足以为重无所用不可以为轻处隷圉不足以为耻抚四海不足以为荣况乎其未能相县若此者哉故曰宠位不足以为尊我而卑贱不足以卑已夫令誉从我兴而二命自天降之诗云天实为之谓之何哉故君子未必富贵小人未必贫贱或潜龙未用或亢龙在天从古以然今观俗士之论也以族举徳以位命贤兹可谓得论之一体矣而未获至论之淑真也尧圣父也而丹凶傲舜圣子也而叟顽悪叔向贤兄也而鲋贪暴季友贤弟也而庆父淫乱论若必以族是丹冝禅而舜冝诛鲋冝赏而友冝夷也论之不可必以族也若是昔祁奚有言鲧殛而禹兴管蔡爲戮周公祐王故书称父子兄弟不相及也幽厉之贵天子也而又富有四海颜原之贱匹庶也而又冻馁屡空论若必以位则是两王是爲世士而二处爲愚鄙也论之不可必以位也又若是焉故曰仁重而势轻位薎而义荣今之论者多此之反而又以九族或以所来则亦逺于获真贤矣昔自周公不求备于一人况乎其德义旣举乃可以宅故而弗之采乎由余生于五狄越象产于人蛮而功施齐秦徳立诸夏令名美誉载于图书至今不灭张仪中国之人也卫鞅康叔之孙也而皆谗佞反覆交乱四海由斯观之人之善恶不必世族性之贤鄙不必世俗中堂生负苞山野生兰芷夫和氏之璧出于璞石随氏之珠产于蜃蛤诗云采葑采菲无以下体故苟有大美可尚于世则虽细行小瑕曷足以为累乎是以用士不患其非国士而患其非中世非患无臣而患其非贤盖无覉縻陈平韩信楚俘也而髙祖以为藩辅实平四海安汉室卫青霍去病平阳之私人也而武帝以为司马实攘北狄郡河西唯其任也何卑逺之有然则所难于非此士之人非将相之世者为其无是能而处是位无是徳而居是贵无以我尚而不秉我势也贤难第五世之所以不治者由贤难也所谓贤难者非直体聡明服徳义之谓也此则求贤之难得尔非贤者之所难也故所谓贤者乃将言乎循善则见妬行贤则见嫉也而必遇患难者也虞舜之所以放殛子胥之所以被诛上圣大贤犹不能自免于嫉妬则又乎中世之人哉此秀士所以虽有贤材美质然犹不得直道而行遂成其志者也处士不得直其行朝臣不得直其言此俗化之所以败闇君之所以孤也齐侯之以夺国鲁公之以放逐皆败绩厌覆于不暇而用及治乎故徳薄者恶闻美行政乱者恶闻治言此亡秦之所以诛偶语而术士也念世俗之人自慢其亲而憎人敬之自简其亲而憎人爱之者不少也岂独品庶贤材时有焉邓通幸于文帝尽心而不违吮痈而无恡色帝病不乐从容曰天下谁最爱朕者乎邓通欲称太子之孝则因对曰莫若太子之最爱陛下也及太子问疾帝令吮痈有难之色帝不恱而遣太子既而闻邓通之常吮痈也乃慙而怨之及嗣帝位遂致通罪而使至于饿死故邓通行所以尽心力而无害人其言所以誉太子而昭孝慈也太子自不能尽其称则反结怨而归咎焉称人之长欲彰其孝且犹为罪又况明人之短矫世者哉且凢士之所以为贤者且以其言与行也忠正之言非徒誉人而已也必有触焉孝子之行非徒吮痈而已也必有駮焉然则循行论议之士得不遇于嫉妬之名免于刑戮之咎者盖其幸者也比干之所以剖心箕子之所以为奴伯宗之以死郄宛之以亡夫国不乏于妬男也犹家不乏于妬女也近古以来自外及内其争功名妬过已者岂希也予以唯两贤为冝不相害乎然也范雎绌白起公孙弘抑董仲舒此同朝共君宠禄争故邪唯殊邦异途利害不干者为可以免乎然也孙膑脩能于楚庞涓自魏变免诱以刖之韩非明治于韩李斯自秦作思致而杀之嗟士之相妬岂若此甚乎此未达于君故受祸邪唯见知为可以将信乎然也京房数与元帝论难使制考功而选守晁错雅为景帝所知使汉法而不乱夫二子之于君也可谓见知深而宠爱殊矣然京房冤死而上曽不知晁错既斩而帝乃悔此材明未足卫身故及难邪唯大圣为能无累乎然也帝乙以义故囚文王以仁故拘夫体至行仁义据南面师尹卿士且犹不能无难然则夫子削迹叔向缧绁屈原放沈贾谊贬黜钟离废替何敞束縳王章抵罪平阿斥逐盖其轻士者也诗云无罪无辜谗口敖敖彼人之心于何不臻由此观之妬媚之攻击也亦诚工矣贤圣之居世也亦诚危矣故所谓贤难也者非贤难也免则难也彼大圣羣贤功成名遂或爵侯伯或位公卿尹据天官柬在帝心宿夜侍宴名达而犹有若此则又况乎畎畒佚民山谷隠士因人乃达时论乃信者乎此智士所以钳口结舌括囊共黙而已者也且闾阎凢品何独识哉苟望尘僄声而已矣观其论也非能本闺𨵦之行迹察臧否之虚实也直以面誉我者爲智謟谀已者爲仁处姦利者爲行窃禄位者爲贤尔岂复知孝悌之原忠正之直纲纪之化本途之归哉此鲍焦所以立枯于道左徐衍所以自沈于沧海者也谚曰一犬吠形百犬吠声世之疾此固乆矣哉吾伤世之不察贞伪之情也故设虚义以喻其心曰今观宰司之取士也有似于司原之佃也昔有司原氏者燎猎中野鹿斯东奔司原纵譟之西方之衆有逐狶者闻司原之譟也竞举音而和之司原闻音之衆则反辍已之逐而徃伏焉遇夫俗恶之狶司原喜而自以获白瑞珍禽也尽刍豢单囷仓以养之豕俛仰嚘咿为作容声司原愈益珍之居无何烈风兴而泽雨作灌巨豕而恶涂渝豕骇惧真声出乃知是家之艾猳尔此随声逐响之过也衆遇之未赴信焉今世主之于士也目见贤则不敢用耳闻贤则恨不及虽自有知也犹不能取必更待羣司之所举则亦惧失麟鹿而获艾猳奈何其不分者也未过风之变者故也俾使一朝竒政两集则险隘之徒阘茸之质亦将别矣夫衆小朋党而固位谗妬羣吠啮贤为祸败也岂希三代之以覆列国之以灭后人犹不能革此万官所以屡失守而天命数靡常者也诗云国既卒斩何用不监呜唿时君俗主不此察也戊子六月初十灯下挍此卷怪风疾丙如秋湥夹衣而坐潜夫论卷第一潜夫论潜夫论卷第二潜夫论卷第二王符明闇第六考绩第七思贤第八本政第九潜叹第十明闇第六国之所以治者君明也其所以乱者君闇也君之所以明者兼听也所以闇者偏信也是故人君通必兼听则圣日广矣庸说偏信则过日甚矣诗云先民有言询于刍荛夫尧舜之治辟四门明四目达四聡是以天下辐凑而圣无不昭故共鲧之徒弗能塞也靖言庸囬弗能惑也秦之二世务隠藏已而断百僚隔捐䟽贱而信赵髙是以听塞于贵重之臣明蔽于骄妬之人故天下溃叛弗得闻也皆髙所杀莫敢言之周章至戏乃始骇阎乐进劝乃后悔不亦晩矣故人兼听纳下则贵臣不得诬而逺人不得欺也慢贱信贵则朝廷谠言无以至而㓗士奉身伏罪于野矣夫朝臣所以统理而多比周则乱贤人所以奉己而隐遯伏野则君孤而能存者未之尝有也是故明君位衆务下言以昭外敬纳卑贱以诱贤也其无距言未必言者之尽可用也其无慢贱未必其人尽贤也乃惧慢不肖而絶贤望也是故圣王责小以厉大赏鄙以招贤然后良士集于朝下情达于君也故上无遗失之筞官无乱法之臣此君民之所利而姧佞之所患也昔张禄一见而穰侯免袁丝进说而周㪍黜是以当涂之人恒嫉正直之士得一介言于君以矫其邪也故餝伪辞以彰主心下设威权以固士民赵髙乱政恐恶闻上乃预要二世曰屡见羣臣衆议政事则黩黩且示短不若藏已独断神且尊严天子称朕固但闻名二世于是乃深自幽隐独进赵髙赵髙入称好言以说主出倚诏令以自尊天下鱼烂相帅叛秦赵髙恐惧归恶于君乃使阎乐责而杀愿一见髙不能而死夫田常囚简公踔齿悬愍王二世亦旣闻之矣然犹复袭其败迹者何也过在于不纳卿士之箴规不受民氓之謡言自以已贤于简愍而于二臣也故国已乱而上不知祸旣作而下不杀此非衆共弃君乃君以衆命系赵髙病自絶于民也后末世之君危何知之哉舜曰予违汝弼汝无面从退有后言故国之道劝之使谏宣之使言然后君明察而治情通矣且凡骄臣之好隐贤也既患其正义以绳已矣又耻居上位而明不及下尹其职而筞不出于已是以郄宛得衆而子常杀之屈原得君而椒兰挺谗耿寿建常平而严延妬其谋陈汤杀郅支而匡衡捄其功由此观之䖏位卑贱而欲効善于君则必先与宠人为雠恃旧宠沮之于内接贱欲自信于外思善之君愿忠之士所以虽并生一世忧心相皦而终不得遇者也考绩第七凡南面之大务莫急于知贤知贤之近途莫急于考功功诚考则治乱暴而明善恶信则直贤不得见障蔽而佞巧不得窜其姦矣夫劒不试则利钝闇弓不试则劲挠诬鹰不试则巧拙惑马不试则良驽疑此四者之有相纷也由不考试故得然也今羣臣之不试也其祸非直止于诬闇疑惑而已又必致于怠慢之节焉设如家人有五子十孙父母不察精愞则懃力者懈弛而惰慢者遂非也耗业家之道也父子兄弟一门之计犹有若此则又况乎羣臣惣猥治公事者哉传曰善恶无彰何以沮劝是故大人不考功则子孙惰而家破穷官长不考功则吏怠傲而姦宄兴帝王不考功则直贤抑而诈伪胜故书曰三载考绩黜陟幽明盖所以昭贤愚而劝能否也圣王之建百官也皆以承天治地物养万民者也是故有号者必称典名理者必効于实则官无废职位无非人夫守相令长効在治民州牧刺史在宪聡明九卿分职以佐三公三公惣统典和隂阳皆当考治以効实为王休者也侍中大夫慱士议郎以言语为职諌诤为官及选茂才孝廉贤良方正悙朴有道明经寛慱武勐治剧此皆名自命而号自定羣臣所当尽情竭虑称君诏也今则不然令长守相不思立功贪残专恣不奉法令侵冤小民州司不治令逺诣阙上书讼诉尚书不以责三公三公不以让州郡州郡不以讨县邑是以凶恶狡猾易相冤也侍中博士谏议之官或处位历年终无进贤嫉恶拾遗补阙之语而贬黜之忧羣僚举士者或以顽鲁应茂才以桀逆应至孝以贪饕应廉吏以狡猾应方正以䛕謟应直言以轻薄应敦厚以空虚应有道以嚚闇应明经以残酷应寛博以怯弱应武勐以愚顽应治剧名实不相副求贡不相称富者乗其材力贵者阻其势要以钱多为贤以刚彊为上凡在位所以多非其人而官听所以数乱荒也古者诸侯贡士一适谓之好徳载适谓之尚贤三适谓之有功则加之赏其不贡士也一则黜爵载则黜地三黜则爵土俱毕附下罔上者刑与闻国政而无益于民者斥在上位而不能进贤者逐其受事而重选举审名实而取赏罚也如此故能别贤愚而获多士成教化而安民氓三代于世皆致太平圣汉践祚载祀四八而犹者末教不假而功不考赏罚稽而赦赎数也谚曰曲水恶直绳重罚恶明证此羣臣所以乐惣猥而恶考功也夫圣人为天口贤人为圣译是故圣人之言天之心也贤者之所说圣人之意也先师京君科察考功以遗贤俊太平之基必自此始无为之化必自此来也是故世主不循考功而思太平此犹欲舍规矩而为方圆无舟楫而欲济大水虽或云纵然不知循其虑度之易且速也羣寮师尹咸有典司各居其职以责其効百郡千县各因其前以谋其后辞言应对各缘其文以覈其实则奉职不解而陈言者不得诬矣书云赋纳以言明试以功车服以庸谁能不让谁能不敬应此尧舜所以养黎民而致时雍也思贤第八国之所以存者治也其所以亡者乱也人君莫不好治而恶乱乐存而畏亾然常观上记近古已来亾代有三秽国不数夫何哉察其败皆由君常好其所乱而忘其所治憎其所以存而爱其所以亾是虽相去百世县年一纪限隔九州殊俗千里然其已徴败迹若重规袭矩稽节合符故曰虽有尧舜之美必考于周颂虽有桀纣之恶必讥于版荡殷鉴不逺在夏后之世夫与死人同病者不可生也与亾国同行者不可存也岂虚言哉何以知人且病也以其不嗜食也何以知国之将乱也以其不嗜贤也是故病家之厨非无嘉馔也乃其人弗之能食故遂于死也乱国之官非无贤人也其君弗之能任故遂于亾也夫生飰秔粱旨酒甘醪所以养生也而病人恶之以爲不若菽麦糠糟欲清者此其将死之候也尊贤任能信忠纳諌所以爲安也而闇君悪之以爲不若姦佞阘茸䜛谀言者此其将亾之徴老子曰夫唯病病是以不病易称其亾其亾系于苞桒是故养寿之士先病服药养世之君先乱任贤是以身常安而国永永也上毉毉国其次下毉毉疾夫人治国固治身之象疾者身之病乱者国之病也身之病待毉而愈国之乱待贤而治治身有黄帝之术治世有孔子之经然病不愈而乱不治者唯鍼石之法误而五经之言诬也乃因之者非其人苟非其人则规不圆而矩不方绳不直而凖不平鑚燧不得火鼓石不下金金马不可以追速土舟不可以涉水也凡此八者天之张道有形见物苟非其人犹尚无功则又况乎懐道术以抚民垊乗六龙以御天心者哉夫治世不得真贤譬犹治疾不得良毉也治疾当真人参反得支罗服当得麦门冬反烝横麦已而不识真合而服之病以侵剧不自知为人所欺也乃反谓方不诚而药皆无益于病因弃后药而弗敢饮而便求巫觋者虽死可也人君求贤下应以鄙与真不以枉已不引真受猥官之国以侵乱不自知为下所欺也乃反谓经不信而贤皆无益于救乱因废真贤不复求进更任俗吏虽灭亾可也三代以下皆以支罗服烝横麦合药病曰痁而遂死也书曰人之有能使循其行国乃其昌是故先王为官择人必得其材功加于人徳称其位人谋鬼谋百姓与能务顺以动天地如此三代开国建侯所以传嗣百世历载千数者也自春秋之后战国之制将权臣必以亲家皇后兄弟主壻外孙年虽童妙未脱桎梏由籍此官职功不加民泽不被下而取侯多受茅土又不得治民効能以报百姓虚食重禄素餐尸位而但事淫侈坐作骄奢破败而不及传世者也子产有言未能操刀而使之割其伤实多是故也主之于贵戚也爱其嬖媚之美不量其材而受之官不使立功自託于民而苟务髙其爵位崇其赏赐令结怨于下民县罪于恶积过既成岂有不颠陨者哉此所谓子之爱人伤之而已哉先王之制官民必论其材论定而后爵之位定然后禄之人君也此君不察而苟以亲戚邑官之人典官者譬犹以爱子易御仆以明珠易瓦砾虽有可爱好之情然而其覆大车而杀病人也必矣书称天工人其代之传曰夫成天地之力者未尝不蕃昌也由地观之世主欲无功之人而彊冨之则是与天闘也使无徳况之人与皇天闘而欲久立自古以来未之尝有也本政第九凡人君之治莫大于和隂阳隂阳者以天为本天心顺则隂阳和天心逆则隂阳乖天以民为心民安乐则天心顺民愁苦则天心逆民以君为统君政善则民和治君政恶则民冤乱君以恤民为本臣忠良赐君政善臣姦枉则君政恶以选为本选举实则忠贤进选虚伪则邪党贡选以法令为本法令正则选举实法令诈则选虚伪法以君为主君信法则法顺行君欺法则法委弃君臣法令之功必効于民故君臣法令善则民安乐民安乐则天心惣天心惣则隂阳和隂阳和则五谷豊五糓丰而民眉寿民眉寿则兴于义兴于义而无姧行无姧行则世平而国家宁社稷安而君尊荣矣是故天心隂阳君臣民氓善恶相辅至而代相征也夫天者国之基也君者民之统也臣者治之材也工欲善其事必先利其器是故将致大平者必先调隂阳调隂阳者必先顺天心顺天心者必先安其人安其人者必先审择其人是故国家存亡之本治乱之机在于明选而已矣圣人知之故以为黜陟之首书曰尔安百姓何择非人此先王致太平而发颂声也否泰消息隂阳不并观其所聚而兴衰之端可见也稷卨臯陶聚而致雍熈皇父蹶踽聚而致灾异夫善恶之象千里合符百世累迹性相近而习相逺是故贤愚在心不在贵贱信欺在性不在亲踈二世所以共亡天下者丞相御史也髙祖所以共取天下者缯肆狗屠也骊山之徒鉅野之盗皆爲名将由此观之苟得其人不患贫贱苟得其材不嫌名迹逺迹汉元以来骄贵之臣毎受罪诛党与在位并伏辜者常十二三由此观之贵宠之臣未尝不播授私人进姦党也是故王莾与汉公卿牧守夺汉光武与汉之遗民弃士共诛如贵人必贤而忠贱人必愚而欺则何以若是自成帝以降至于莾公卿列侯下讫令尉大小之官且十万人皆自汉所谓贤明忠正贵宠之士也莾之篡位唯安衆侯刘崇东郡太守翟义思事君之礼义勇奋发欲诛莾功虽不成志节可纪夫以十万之计其能奉报悪二人而已由此观之衰世羣臣诚少贤也其官益大者罪益重位益髙者罪益深尔故曰治世之徳衰世之恶常与爵位自相副也孔子曰国有道贫且贱焉耻也国无道富且贵焉耻也诗伤皎皎白驹在彼空谷巧言如流俾躬处休盖言衰世之士志弥洁者身弥贱佞弥巧者官弥尊也方以类聚物以羣分同明相见同听相闻唯圣知圣唯贤知贤今当涂之人既不能昭练贤鄙然又却于贵人之风指胁以权势之嘱託请谒阗门礼贽辐凑迫于目前之急则且先之此正士之所独蔽而羣邪之所党进也周公之为宰辅也以谦下士故能得真贤祁奚之为大夫也举雠荐子故能得正人今世得位之徒依女妹之宠以骄士借亢龙之势以陵贤而欲使志义之士匍匐曲躬以事已毁颜謟谀以求亲然后乃保持之则贞士採薇冻馁伏死巖穴之中而已尔岂有肯践其阙而交其人者哉潜叹第十凡有国之君者未尝不欲治也而治不世见者所任不贤故也世未尝无贤也而贤不得用者羣臣妬也主有索贤之心而无得贤之术臣有进贤之名而无进贤之实此以人君孤危于上而道犹抑于下也夫国君之所以致治者公也公法行则軓乱絶佞臣之所以便身者私也私术用则公法夺列士所以建节者义也正节立则丑类代此姦臣乱吏无法之徒所谓日夜杜塞贤君义士之间咸使不相得者也夫贤者之为人臣不损君以奉佞不阿衆以取容不惰公以聴私不挠法以吐刚其明能照姦而义不比党是以范武归晋而国姦逃华元反朝而鱼氏亡故正义之士与邪枉之人不两立之夫人君之取士也不能叅听民氓断之聡明反徒信乱臣之说独用汚吏之言此所谓与仇迁使令囚择吏者也书云谋及乃心谋及庶人孔子曰衆好之必察焉衆恶之必察焉故圣人之施舍也不必任衆亦不必专已必察彼已之为而度之以义或舍人取已故举无遗失而政无废灭也或君则不然已有所爱则因以断正不稽于衆不谋于心苟眩于爱唯言是从此政之所以败乱而士之所以放佚者也昔纣好色九侯闻之乃献厥女纣则大喜以为天下之丽莫若此也以问妲己妲己惧进御而夺已爱也乃伪俯而泣曰君王年即耆邪明既衰邪何貌恶之若此而覆谓之好也纣于是渝而以为恶妲己恐天下之愈进美女者因白九侯之不道也乃欲以此惑君王也王而弗诛何以革后纣则大怒遂脯厥女而烹九侯自此之后天下之有美女者乃皆重室昼闭唯恐纣之闻也赵髙专秦将杀二世乃先示权于衆献鹿于君以为骏马二世占之曰鹿髙曰马也二世收目独视曰丞相误邪此鹿也高终对以马问于朝臣朝臣或助二世而非髙髙因白二世此皆阿主惑上不忠莫大乃尽杀之自此之后莫敢正諌而髙遂杀二世于望夷竟以亡夫好之与恶放于目而鹿之与马者着于形者也已又定矣还至䜛如臣妾之餝伪言而作辞也则君王失已心而人物丧我体矣况乎逢幽隠囚人而待校其信不若察妖女之留意也其辨贤不肖也必若辨鹿马之审固也此二物者皆得进见于朝堂暴质于心臣矣及欢爱茍媚佞说巧辩之惑君也犹炫燿君目变夺君心便以好丑以鹿爲马而况于郊野之贤阙外之士未尝得见者乎夫在位者之好蔽贤而务进党也自古而然昔唐尧之大圣也聡明宣昭虞舜之大圣也徳音发闻尧为天子求索贤人访于羣后羣后不肎荐舜而反称共鲧之徒頼尧之圣后乃举舜而放四子夫以古圣之质也尧聡之明也舜徳之彰也君明不可欺徳彰不可蔽也质鲜为佞而位者尚直若彼今夫列士之行其不及尧舜乎逹矣而俗之荒唐世法滋彰然则求贤之君哀民之士其相合也亦必不几矣文王游畋遇姜尚于渭滨察言观志而见其心不谘左右不羣臣遂载反归委之以政用能造周故尧㕘乡党以得舜文王㕘已以得吕尚岂若殷辛秦政既得贤人反决滞于雠诛杀正直而进任姦臣之党哉是以明圣之君于正道也不专驱于贵宠惑于嬖媚不弃疎逺不轻㓜贱又㕘而任之故有周之制也天子听政使三公至于列士献典良史献书师箴瞍赋蒙诵百工谏庻人传语近臣尽规亲戚补察瞽叟教诲耆艾脩之而后王斟酌焉是以事行而无败也末世则不然徒信贵人骄妬之议独用苟媚蛊惑之言行豊礼者䝉愆咎论徳义者见尤恶于是䛕臣又从以诋訾之法被以议上之刑此贤士之始困也夫诋訾之法者伐贤之斧也而骄妬者噬贤之狗也人君内秉伐贤之斧权噬贤之狗而外招贤欲其至也不亦悲乎十一日挍时盲风怪雨者四日矣潜夫论卷第二潜夫论潜夫论卷第三潜夫论卷第三王符忠贵第十一浮侈第十二慎微第十三实贡第十四忠贵第十一世有莫盛之福又有莫痛之祸处莫髙之位者不可以无莫大之功窃亢龙之极贵未尝不破亡也成天地之大功者未尝不蕃昌也帝王之所尊敬天之所甚爱者民也今人臣受君之重位牧天之所甚爱焉可以不安而利之飬而济之哉是以君子任职则思利民达上则思进贤功孰大焉故居上而下不重也在前而后不始也书称天工人其代之王者法天而建官自公卿以下至于小司輙非天官也是故明主不敢以私爱忠臣不敢以诬能夫窃人之财犹谓之盗况偷天官以私已乎以罪犯人必加诛罚况乃犯天得无咎乎五代建侯开国成家传嗣百世历载千数皆以能当天官功加百姓周公东征后世追思召公甘棠人不忍伐见爱如是岂欲私害之者哉此其后之封君多矣或不终身或不朞月而莫陨坠其世无者载莫盈百是人何也哉五代之臣以道事君以仁抚世泽及草木兼利外内普天率土莫不被徳其所安全直天工也是以福祚流衍本枝百世季世之臣不思顺天而时主是䛕谓破敌者为忠多杀者为贤白起䝉恬秦以为功天以为贼息夫董贤主以为忠天以为盗此等之俦虽见贵于时君然上不顺天心下不得民意故卒泣血号咷以辱终也易曰徳薄而位尊智小而谋大力少而任重鲜不及矣是故德不称其任其祸必酷能不称其位其殃必大且夫窃位之人天夺其鉴神惑其心是故贫贱之时虽有鉴明之资仁义之志一旦冨贵则背亲损旧䘮其本心皆踈骨肉而亲便辟薄知友而厚狗马财货满于仆妾禄赐尽于猾奴宁见朽贯千万而不忍赐人一钱宁积粟腐仓而不忍贷人一斗人多骄肆负债不偿骨肉怨望于家细民谤讟于道前人以败后争袭之诚可伤也歴观前世贵人之用心也与婴儿等婴儿有常病贵臣有常祸父母有常失人君有常过婴儿常病伤饱也贵臣常祸伤宠也父母常失在不能已于媚子人君常过在不能已于骄臣哺乳太多则必掣纵而生癎贵富太盛则必骄佚而生过是故媚子以贼其躯者非一门也骄臣用灭其家者非一世也或以背叛横逆不道或以徳薄不称其贵文昌奠功司命举过观恶深浅称罪降罚或捕挌斩首或拉髆掣胷掊死深穽衔刀都市殭尸破家覆宗灭族者皆无功于民氓者也而后人贪权冒宠蓄积无极思登颠陨之台乐循覆车之迹愿禆福祚以备员满贯者何世无之当吕氏之贵也太后称制而专政禄产秉事而握权擅立四五多封子弟兼据将相外内磐结自以虽汤武兴五覇作弗能危也于是废仁义而尚威虐灭礼信而务谲诈海内怨痛人欲其亡故一朝摩灭而莫之哀也霍氏之贵专相㓜主诛灭同僚废帝立帝莫之敢违禹继父位山云屏事诸壻专典禁兵㛰姻本族王氏之贵九侯五将朱轮二十三太后专政秉权三世莾为宰衡封安汉公居摄假号身当南面卒以簒位十有余年自以居之已久威立恩行永无祸败故遂肆心恣意私近忘逺崇聚羣小重赋殚民以奉无功动为姦诈託之经义迷罔百姓欺诬天地自以我宻人莫之知皇天从上鉴其姦神明自幽照其态岂有误哉夫鸟以山为卑而橧巢其上鱼以渊为浅而穿穴其中卒所以得之者饵也贵戚惧家之不吉而聚诸令名惧门之不坚而为作鐡枢卒其以败者非苦禁忌少而门枢朽也常苦崇财货而行骄僣虐百姓而失民心尔孔子曰不患无位患已不立是故人臣不奉遵礼法竭精思职推诚辅君効功百姓下自附于民氓上承顺于天心而乃欲任其私知窃君威徳以陵下民反戾天地欺诬神明偷进苟得以自奉厚居累卵之危而图泰山之安为朝露之行而思传世之功譬犹始皇之舍徳任刑而欲计一以至于万也岂不惑哉浮侈第十二王者以四海为一家以兆民为通计一夫不耕天下必受其饥者一妇不织天下必受其寒者今举世舍农桒趋商贾牛马车舆填塞道路游手爲功充盈都邑治本者少浮食者衆商邑翼翼四方是极今察洛阳浮末者什于农夫虚伪游手者什于浮末是则一夫耕百人食之一妇桒百人衣之以一奉百孰能供之天下百郡千县市邑万数类皆如此本末何足相供则民安得不饥寒饥寒并至则安能不爲非爲非则姦宄姦宄繁多则吏安能无严酷严酷数加则下安能无愁怨愁怨者多则咎征并臻下民无聊则上天降灾则国危矣夫贫生于富弱生于彊乱生于治危生于安是故明王之飬民也忧之劳之教之诲之慎微防萌以断其邪故易美节以制度不伤财不害民七月诗大小教之终而复始由此观之民固不可恣也今民奢衣服侈饮食事口舌而习调欺以相诈绐比肩是也或以谋姦合任为业或以㳺敖慱弈为事或丁夫世不传犂锄怀丸挟弹携手遨游或取好土作丸卖之于弹外不可以御冦内不足以禁鼠晋灵好之以増其恶未尝闻志义之士喜操以游者也唯无心之人羣竖小子接而持之妄弹乌雀百发不得一而反中面目此㝡无用而有害也或坐作竹簧削锐其头有伤害之象传以蜡蜜有甘舌之类皆非吉祥善应或作泥车瓦狗马骑倡排诸戯弄小儿之具以巧诈诗刺不绩其麻女也婆娑今多不脩中馈休其蚕织而起学巫祝鼓舞事神以欺诬细民荧惑百姓妇女羸弱疾病之家懐忧愦愦皆易恐惧至使犇走便时去离正宅﨑岖路侧上漏下湿风寒所伤姦人所利贼盗所中益祸益崇以致重者不可胜数或弃毉药更徃事神故至于死亡不自知为巫所欺误乃反恨事巫之晩此荧惑细民之甚者也或裁好缯作为䟽头令工采畵雇人书祝虚餙巧言欲邀多福或裂拆缯綵裁广数分长各五寸缝缯佩之或纺綵丝而縻断截以绕臂此长无益于吉凶而空残灭缯丝萦悸小民克削绮縠寸窃八采以成榆叶无穷水波之文碎刺缝紩诈为笥嚢裙䙏衣𬒳费缯百缣用功十倍此等之俦既不助长农工女无有益于世而坐食嘉谷消费白日毁败成功以见为破以牢为行以大为小以易为难皆冝禁者也山林不能给野火工每不能灌漏巵孝文皇帝躬衣弋绨足履革舄以韦带劒集上书囊以爲殿帷盛夏苦暑欲起一台计直百万以爲奢费而不作也今亰师贵戚衣服饮食车舆文饰庐舎皆过王制僣上甚矣从奴仆妾皆服葛子升越筩中女布细致绮縠水纨锦绣犀象珠玉琥珀瑇瑁石山隐饰金银错镂麞麂履舄文组綵褋骄奢僣主转相夸诧箕子所晞今在仆妾富贵嫁娶车軿各十骑奴侍僮夹毂节引富者竞欲相过贫者耻不逮及是故一飨之所费破终身之本业古者必有命民然后乃得衣缯綵而乗车马今者既不能尽复古细民诚可不须乃踰于古昔孝子衣必细致履必麞麂组必文采饰禨必緰此挍饰车马多畜奴婢诸能若此者既不生谷又坐为蠧贼也子曰古之葬者厚衣之以薪葬之中野不封不树丧期无时后世圣人易之以棺椁桐木为棺葛采为缄下不及泉上不泄臭后世以楸梓槐栢杶㯉各取方土所出胶漆分致钉细要削除铲靡不见际㑹其坚足恃其用足任如此可矣其后京师贵戚必欲江南檽梓豫章楩柟边逺下土亦竞相倣俲夫檽梓豫章所出殊逺又乃生于深山穷谷经历山岑立千歩之髙百丈之谿倾倚险阻崎岖不便求之连日然后见之伐斫连月然后讫㑹衆然后能动担牛列然后能致水油溃入海连淮逆河行数千里然后到雒工匠彫治积累日月计一棺之成功将千万夫既其终用重且万斤非大衆不能举非大车不能輓东至乐浪西至炖煌万里之中相竞用之此之费功伤农可为痛心古者墓而不崇仲尼䘮母冢髙四尺遇雨而堕弟子请治之夫子泣曰礼不脩墓鲤死有棺而无椁文帝葬于芒碣明帝葬于洛南皆不藏珠寳不造庙不起山陵陵墓虽卑而圣髙今京师贵戚郡县豪家生不极养死乃崇䘮或至刻金镂玉檽梓楩柟良田造茔黄壤致藏多埋珍寳偶人车马造起大冢广种松栢庐舍祠堂崇侈上僣宠臣贵戚州郡世家每有䘮葬都官属县各当遣吏赍奉车马帷帐贷假待客之具竞为华观此无益于奉终无増于孝行但作烦搅扰伤害吏民今按鄗毕之郊文武之陵南城之垒曽㭊之家周公非不忠也曾子非不孝也以为褒君显父不在聚财扬名显祖不在车马孔子曰多货财伤于徳弊则没礼晋灵厚赋以彫墙春秋以为非君华元乐吕厚葬文公春秋以为不臣况于羣司士庶乃可僣侈主上过天道乎景帝时原侯卫不害坐葬过律夺国明帝时枽民摐阳侯坐冡过制髠削今天下浮侈离本僣奢过上亦已甚矣凡诸所讥皆非民性而竞务者乱政薄化使之然也王者统世观民设教乃能变风易俗以致太平慎微第十三凡山陵之髙非削而成崛起也必步増而稍上焉川谷之卑非截断而颠䧟也必陂池而稍下焉是故积上不止必致嵩山之髙积下不已必极黄泉之深非独山川也人行亦然有布衣积善不怠必致颜闵之贤积恶不休必致桀跖之名非独布衣也人臣亦然积正不倦必生节义之志积邪不止必生暴弑之心非独人臣也国君亦然政教积徳必致安泰之福举错数失必致危亡之祸故仲尼曰汤武非一善而王也桀纣非一恶而亡也三代之废兴也在其所积积善多者虽有一恶是谓过失未足以亡积恶多者虽有一善是谓误中未足以存人君闻此可以悚愳布衣闻此可以改容是故君子战战慄慄日慎一日克已三省不见是图孔子曰善不积不足以成名恶不积不足以灭身夫贤圣卑革则登其福庆封伯荒淫于酒沈湎无度以弊其家晋平殆政惑以丧志良臣弗匡故俱有祸楚庄齐威始有荒淫之行削弱之败几于乱亡中能感悟勤恤民事劳积苦思孜孜不怠夫出陈应爵命管苏召即墨烹阿大夫故能中兴彊覇诸侯当时尊显后世见思传为令名载在图籍由此言之有希人君其行一也知已曰明自胜曰彊夫有不善未尝不知知之未尝复行此颜子所以称庶几也诗曰天禄定尔亦孔之固俾尔亶厚胡福不除足以灭身小人以小善谓无益而不为也以小恶谓无伤而不去也是以恶积而不可掩罪大而不可解也此蹶属所以迷国而不返三季所以遂徃而不振者也夫积微成显积着成鄂誉鄂誉鄂致存亡圣人常慎其微也文王小心翼翼成王夙夜敬止思慎微眇早防未萌故能太平而传子孙且夫邪之与正犹水与火不同原不得并盛正性胜则遂重已不忍亏也故伯夷饿死而不恨邪性胜则忸憷而不忍舍也故王莾窃位而不慙积悪习之所致也夫积悪习非乆致死亾非一也世品人遂俾尔多益以莫不庻善也此言也言天保佐王者定其性命甚坚固也使汝信厚何不治而多益之甚庻衆焉不遵履五常顺养性命以保南山之夀松栢之茂也德輶如毛为仁由已莫与併自求辛螫祸福无门唯人所召天之所助者顺也人之所尚者信也履信思乎顺又以尚贤是以吉无不利也亮哉斯言可无思乎实贡第十四国以贤兴以謟衰君以忠安以忌危此古今之常论而世所共知也然衰国危君继踵不絶者岂世无忠信正直之士哉诚苦忠信正直之道不得行尔夫十步之间必有茂草十室之邑必有俊士贤材之生日月相属未尝乏絶是故乱殷有三仁小卫多君子以汉之广博士民之衆多朝廷之清明上下之脩治而官无直吏位无良臣此非今世之无贤也乃贤者废锢而不得达于圣主之朝尔夫志道者少友逐俗者多俦是以举世多党而用私竞比质而行趋华贡士者非复依其质榦凖其材行也直虚造空美扫地洞说择能者而书之公卿刺史掾从事茂才孝廉且二百员歴察其状徳侔颜渊卜冉㝡其行能多不及中诚使皆如状文则是为岁得大贤二百也然则灾异曷为饥此非其实之効夫说粱飰食肉有好于面因而不若粝粢藜烝之可食于口也图西施毛嫱可恱于心而不若丑妻陋妾之可御于前也虚张髙誉彊蔽疵瑕以相诳耀有快于耳而不若忠选实行可任于官也周显拘时故苏秦燕哙利虚誉故让子之皆舍实听声呕哇之过也夫圣人纯贤者駮周公不求备四肢不相兼况末世乎是故髙祖所辅佐光武所将相不遂伪举不责兼行亡秦之所弃王莾之所捐二祖任用以诛暴乱成致治安太平之世而云无士数开横选而不得直甚可愤也夫明君之诏也若声忠臣之和也当如响应长短大小清浊疾徐必相和也是故求马问马求驴问驴求鹰问鹰求駹问駹由此教令则赏罚必也夫髙论而相欺不若忠论而诚实且攻玉以石治金以盐濯锦以鱼浣布以灰夫物固有以贱治贵以丑治好者矣智者弃其所短而採其所长以致其功明君用士亦犹是也物有所宜不废其材况于人乎夫脩身慎行敦方正直清廉洁白恬淡无为化之本也忧君哀民独覩乱原好善嫉悪赏罚严明治之材也明君兼善而两纳之悪行之器也为金玉寳政之材刚鐡用无此二寳苟务作异以求名诈静以惑衆则败俗伤化今世慕虚者此谓坚白坚白之行明君所憎而王制所不取是故选贤贡士必考覈其清素据实而言其有小疵勿彊衣饰以壮虚声一能之士各贡所长出处黙语勿彊相兼则萧曹周韩之论何足得矣呉邓梁窦之徒而致十各以所宜量材授任则庻官无旷兴功可成太平可致麒麟可臻且燕小其位卑然昭王尚能招集他国之英俊兴诛暴乱成致治彊今汉土之广慱天子尊明而曽无一良臣此诚不愍兆黎之愁苦不急贤人之佐治尔孔子曰未之思也夫何逺之有忠良之吏诚易得也顾圣王欲之不尔潜夫论卷第三潜夫论潜夫论卷第四潜夫论卷第四王符班禄第十五述赦第十六三式第十七爱日第十八班禄第十五太古之时烝黎初载未有上下而自顺序天未事焉君未设焉后稍矫䖍或相陵虐侵渔不止为萌巨害于是天命圣人使司牧之使不失性四海蒙利莫不被徳佥共奉戴谓之天子故天之立君非私此人也以役民盖以诛暴除害利黎元也是以人谋鬼谋能者处之诗云皇矣上帝临下以赫监观四方求民之瘼惟此二国其政不获惟此四国爰究爰度上帝指之憎其式恶乃睠西顾此惟与度盖此言也言夏殷二国之政不得乃用奢夸廓大上帝憎之更求民之瘼圣人与天下四国究度而使居之也前招良人疾奢夸廓无纪极也乃惟度法象明着礼袟为优宪艺县之无穷故传曰制礼上物不过十二天之道也是以先圣籍田有制供神有度奉已有节礼贤有数上下大小贵贱亲踈皆有等威阶级衰杀各足禄其爵位公私达其等级礼行徳义当此之时也九州之内合三千里尔八百国其班禄也以上农为正始于庶人在官者禄足以代耕盖食九人诸侯下士亦然中士倍下士食十八人上士倍中士食三十六人大夫倍之食七十二人小国之卿二于大夫次国之卿三于大夫大国之卿四于大夫食二百八十八人君各什其卿天子三公侯采视公侯盖方百里卿采视伯方七十里大夫视子男方五十里元士视附庸方三十里功成者封是故官政专公不虑私家子弟事学不于财利闭门自守不与民交争而无饥寒之道而不䧟臣养优而不隘吏爱官而不贪民安静而彊力此则太平之基立矣乃惟慎贡选明必黜陟官得其人人任其职钦若昊天敬授民时同我妇子馌彼南畒上务节礼正身示下下恱其政各乐竭已奉戴其上是以天地交泰隂阳和平民无姦匿机衡不倾徳气流布而颂声作也其后忽养贤而鹿鸣思背宗族而采蘩怨履畒税而硕鼠作赋歛重译告通班禄颇而倾甫赖行人定而緜蛮讽故遂耗乱衰弱及周室微而五伯作六国弊而暴秦兴背义理而尚威力灭兴礼而行贪叨重赋歛以厚已彊臣下以弱枝文徳不获封爵列侯不获是以贤者不能行礼以从道品臣不能无枉以从利君又骤赦以纵赋民无耻而多盗窃何者咸气加而化上风患害切而迫饥寒此灭絶所以不能诘其盗者也诗云大风有隧贪人败类尔之教矣民斯效矣是故先王将发号施令谆谆如也唯恐不中而道于邪故作典以为民极上下共之无有私曲三府制法未闻赦彼有罪狱货惟寳者也是故明君临衆必以正轨既无猒有务节礼而厚下复徳而崇化使皆阜于养生而竞于亷耻也是以官长正而百姓化邪心黜而姦匿絶然后乃能恊和气而致太平也易曰圣人养贤以及万民为本君以臣为基然后髙能可崇也马肥然后逺能可致也人君不务此而欲致太平此犹薄趾而望髙墻骥瘠而责逺道其不可得也必矣述赦第十六凡治病者必先知脉之虚实气之所结然后为之方故疾可愈而夀可长也为国者必先知民之所苦祸之所起然后设之以禁故姦可塞国可安矣今日贼良民之甚者莫大于数赦赦赎数则悪人昌而善人伤矣奚以明之哉曰孝悌之家脩身慎行不犯上禁从生至死无铢两罪数有赦赎未尝蒙恩常反为祸何者正眞之士之为吏也不避彊御不辞上官从事督察方怀不快而姦猾之党又加诬言皆知赦之不久则且共横枉侵寃诬奏罪法令主上妄行刑辟髙至死徙下乃沦冤而彼冤之家乃甫当乞鞠告故以信直亦无益于死亡矣及隐逸行士淑人君子为谗佞利口所加诬覆冐下士冤民能至阙者万无数人其得省问者不过百一既对尚书空遣去者复十六七虽蒙考覆州郡转相顾望留吾真事春夏待秋冬秋冬复涉春夏如此行逄赦者不可胜数又谨慎之民用天之道分地之利择莫犯土谨身节用积累纎微以致小过此言质良盖民惟国之基也轻薄悪子不道凶民思彼姦邪起作盗贼以财色杀人父母戮人之子灭人之门取人之贿及贪残不轨凶恶弊吏掠杀不辜侵冤小民皆望圣帝当爲诛恶治冤以解蓄怨反一门赦之令恶人髙㑹而夸诧老盗服藏而过门孝子见雠而不得讨亡主见物而不得取痛莫甚焉故将赦而先暴寒者以且多冤结悲恨之人也夫养稊稗者伤禾稼惠姦宄者贼良民书曰文王作罚刑兹无赦是故先王之制刑法也非好伤人䏎肤断人寿命者也乃以威姦惩恶除民害也天下本以民不能相治故爲立王者以统治之天下在于奉天威命共行赏罚故经称天命有徳五服五章天罚有罪五刑五用诗刺彼冝有罪汝反脱之古者唯始受命之君承大乱之极被前王之恶其民乃并为敌雠罔不冦贼消义姦宄夺攘以革命受祚为之父母故得一赦继体以下则无违焉何者人君配干而仁顺育万以成大功非得以养姦活罪为仁放纵天贼为贤也今夫性恶之人居家不孝悌出入不恭敬轻薄慢傲凶悍无辨明以威侮侵利为行以贼残酷虐为贤故数䧟王法者此乃民之贼下愚极恶之人也虽脱桎梏而出囹圄终无改悔之心自诗以羸敖头出狱踧踖复犯法者何不然洛阳至有主谐合杀人者谓之㑹任之家受人十万谢客数千又重馈部吏吏兴通姦利入深重幡党盘牙请至贵戚宠臣说听于上谒行于下是故虽严令尹终不能破攘断絶何者凡敢为大姦者材必有过于衆而能自媚于上者也多散苟得之财奉以謟䛕之辞以转相驱非有第五公之廉直孰能不为顾今案洛阳主杀人者髙至数十下至四五身不死则杀不止皆以数赦之所致也由此观之大恶之资终不可化虽歳适劝姦耳惑之三辰有候天气当赦故人主顺之而施徳焉未必杀也王者至贵与天通精心有所想意有所虑未发声色天为变移或若休咎庶征月之从星此乃冝有是事故见瑞异或戒人主若忽不察是乃已所感致而反以为天意欲然非直也俗人又曰先世欲赦常先遣马分行市里听于路隅咸云当赦以知天之教也乃因施徳若使此言也而信则殆过矣夫民之性固好意度者也见乆隂则称将水见乆阳则称将旱见小贵则言将饥见小贱则言将穰然或信或否由此观之民之所言未必天下前世赎赦稀踈民无觊觎近时以来赦赎稠数故每春夏辄望复赦或抱罪之家侥倖䝉恩故宣此言以自悦喜诚令仁君闻此以为天教而辄从之误莫甚焉论者多曰乆不赦则姦宄炽而吏不制故赦赎以解之此乃招乱之本原不察祸福之所生者之言也凡民所以轻为盗贼吏之所以易作姦匿者以赦赎数而有侥望也若使犯罪之人终身被命得而必刑则计姦之谋破而虑恶之心絶矣夫良赎可孺子可令妲中庸之人可弘而下故其谚曰一岁载赦奴儿噫嗟言王诛不行则痛瘀之子皆轻犯况狡乎若诚思畏盗贼多而姦不胜故赦则是为国为姦冗报也夫天道赏善而刑淫天工人其代之故凡立王者将以诛邪恶而养正善而以逞邪恶逆妄莫甚焉且夫国无常治又无常乱法令行则国治法令弛则国乱法无常行法无常弛君敬法则法行君慢法则法弛昔孝明帝时制举茂才过阙谢恩赐食事讫问何异闻对曰巫有剧贼九人刺史数以窃郡讫不能得帝曰汝非部南郡从事邪对曰是帝乃振怒曰贼发部中而不能擒然材何以为茂捶数百便免官而切让州郡十日之闲贼即伏诛由此观之擒灭盗贼在于眀法不在数赦今不显行赏罚以明善恶严督牧守以擒姦猾而反数赦以劝之其文帝曰谋反大逆不道诸犯不当得赦皆除之将与士大夫洒心更始岁岁洒之然未尝见姦人冗吏有肯变心悔服称诏者也有司奏事又俗以赦前之微过妨今日之显举然则改徃脩来更始之诏亦不信也诗讥君子屡盟乱是用长故不若希其令必其言若良不能子无赦者罕之为愈令世岁老古时一赦则姦宄之减十八九可胜必也昔大司马吴汉老病将卒世祖问以遗戒对曰臣愚不智不足以知治慎无赦而已矣夫方以类聚物以群分人之情皆见乎辞故诸言不当赦者非脩身脩行则必忧哀谨慎而嫉毒姦恶者也诸利数赦者非不达赦务则交内懐隐忧有愿为者也人君之发令也必谘于羣臣羣臣之姦邪者固必伏罪虽正直吏犹有公过自非鬻拳李离孰肯刑身以正国然则是皆接私计以论公政也兴瓜议裘无时焉可传曰民之多幸国之不幸也夫有罪而备辜冤结而信理此天之正也而王之法也故曰无纵诡随以谨无良若枉善人以惠姦悪此谓歛怨以为德先帝制法论衷刺刀者何则以其懐姦悪之心有杀害之意也圣主有子爱之情而是有杀害之意故诛之况成罪乎尚书康诰王曰于戯封敬明乃罚人有小罪匪省乃惟终自作不典戒尔有厥罪小乃不可不杀言恐人有罪虽小然非以过差为之也乃欲终身行之故虽小不可不杀也何则是本顽凶思悪而为之者也乃有大罪匪终乃惟省哉适尔既道极厥罪时亦不可杀言杀人虽有大罪非欲以终身为悪乃过误尔是不杀也若此者虽曰赦之可也金作赎刑赦作宥罪皆谓良人吉士时有过误不幸䧟离者尔先王议谳狱以制原情论意以救善人非欲令兼纵悪逆以伤人也是故周官差八议之辟此先王所以整万民而致时雍也易故观民设敎变通移时之义今日捄世莫乎此意三式第十七髙祖定汉与羣臣约自非刘氏不得王非有武功不得侯孝文皇帝始封外祖因为典式行之至今孝武皇帝封爵丞相以襃有徳后亦承之建武乃絶传记所载稷卨伯夷臯陶伯翳日受封土周宣王时辅相大臣以徳佐治亦获有国故尹吉甫作封颂二篇其诗曰亹亹申伯王缵之事于邑于谢南国于二式又曰四牡彭彭八鸾锵锵王命仲山甫城彼东方此言申伯山甫文徳致昇平而王封以乐土赐以盛服也易曰鼎折足覆公餗其刑渥凶此言公不胜任则有渥刑也是故三公在三载之后冝明考绩黜刺简练其材其有稷卨伯夷申伯仲山甫致治之效者封以列侯令受南土八蛮之赐其尸禄素餐无进治之效无忠善之言者使从渥刑是则所谓明徳慎罚而简练能否之术也诚如此则三公竞思其职而百寮争竭其忠矣先王之制继体立诸侯以象贤也子孙虽有食旧徳之义然封疆立国不为诸侯张官置吏不为大夫必有功于民乃得保位故有考绩黜刺九钖三削之义诗云彼君子兮不素餐兮由此观之未有得以无功而禄者也当今列侯率皆袭先人之爵因祖考之位其身无功于汉无徳于民专国南面卧食重禄下殚百姓富有国家此素餐之甚者也孝武皇帝患其如此乃令酎金以黜之而益多怨今列侯或有徳冝子民而道不得施或有凶顽丑不冝有国而恶不上闻且人情莫不以已为贤而效其能者周公之戒不使大臣怨乎不以诗云驾彼四牡四牡项领令列侯年卅以来冝皆试补长吏墨绶以上关内侯补黄绶以信其志以旌其能其有韩侯邵虎之徳上有功于天下下有益于百姓则稍迁位益土以彰有徳其懐姦藏恶尤无状者削土夺国以明好恶且夫列侯皆剖符受策国大臣也虽身在外而心在王室冝助聦明与智贤愚以佐天子何得坐作奢僣骄育负责欺枉小民淫恣酒色职为乱阶以伤风化而已乎诏书横选犹乃特进而不令列侯举此于主徳大洽列侯大达非执术督责揔览独断御下方也今虽未使典始治民然有横选当循王制皆使贡士不冝阙也是诚封三公以旌积徳诚列侯以除素餐上合建侯之义下合黜刺之法贤材任职则上下蒙福素餐委国位无凶人诚如此则诸侯必内思剌行而助国矣今则不然有功不赏无徳不削甚非劝善惩恶诱进忠贤移风易俗之法术也昔先王抚世选练明徳以统理民建正封不过百取法于震以为贤人聦明不是过也又欲徳能优而所治纎则职脩理而民被泽矣今之守相制地千里威权势力盛于列侯材明徳义未必过古而所治逾百里此所治多荒乱也是故守相不可不审也昔宣皇帝兴于民间深知之故常叹曰万民所以安田里无忧患者政平讼治也与我共此者其惟良二千石于是明选守相其初除者必躬见之观其志趣以昭其能明察其治重其刑赏姦宄减少户口増息者赏赐金帛爵至封侯其耗乱无状者皆衔刀沥血于市赏重而信罚痛而必羣臣畏劝竞思其职故能致治安而世升平降鳯皇而来麒麟天人恱喜符瑞并臻功徳茂盛立为中宗由此观之牧守大臣者诚盛衰之本原也不可不选练也法令赏罚者诚治乱之枢机也不可不严行也昔仲尼有言政寛则民慢慢则纠之以勐勐则民残残则施之以寛寛以济勐勐以济寛政是以和今者剌史守相率多怠慢违背法律废忽诏令专情务利不䘏公事细民冤结无所控告下土边逺能诣阙者万无数人其得省治不能百一郡县负其如此也故至敢延期民日徃上书此皆太寛之所致也噬嗑之卦下动上明其象曰先王以明罚敕法夫积怠之俗赏不隆则善不劝罚不重则恶不惩故凡欲变风改俗者其行赏罚者也必使足惊心破胆民乃易视圣主诚肎明察群臣竭精称职有功效者无爱金帛封侯之费其懐姦藏恶别无状者图鈇锧钺之决然则良臣如王成黄霸龚遂邵信臣之徒可比郡而得也神明瑞应可朞年而致也爱日第十八国之所以为国者以有民也民之所以为民者以有谷也谷之所以豊殖者以有人功也功之所以能建者以日力也治国之日舒以长故其民间暇而力有余乱国之日促以短故其民困务而力不足所谓治国之日舒以长者非谒羲和而令安行也又非能増分度而益漏刻也乃君明察而百官治下循正而得其所则民安静而力有余故视日长也所谓乱国之日促以短者非谒羲和而令疾驱也又非能减分度而损漏刻也乃君不明则百官乱而姦宄兴法令鬻而役赋繁则希民困于吏政仕者穷于典礼冤民就狱乃得直烈士交私乃得保姦臣肆心于上乱化流行于下君子载质而车驰细民懐财而趋走故视日短也诗云王事靡盬不遑将父言在古闲暇而得行孝今迫促不得养也孔子称庶则富之既富则教之是礼义生于富足盗窃起于贫穷富贵生于寛暇贫穷起于无日圣人深知力者乃民之本也而国之基故务省役而为民爱日是以尧敕羲和钦若昊天敬授民时邵伯讼不忍烦民听断棠下能兴时雍而致刑错今则不然万官挠民令长自衒百姓废桑而趋府庭者非朝晡不得通非意气不得见讼不讼辄连月日举室释作以相瞻视辞人之家辄请邻里应对送饷比事讫竟亡一岁功则天下独有受其饥者矣而品人俗士之司典者曽不觉也郡县既加冤枉州司不治今破家活逹诣公府公府不能昭察真伪则但欲罢之以乆困之资故猥説一科令此注百日乃为移书其不满百日辄更造数甚违邵伯讼棠之义此所谓诵诗三百授之以政不达虽多亦奚以为者也孔子曰听讼吾犹人也从此观之中材以上皆议曲直之辩刑法之理可乡亭部吏足以断决使无怨言然所以不者盖有故焉传曰恶直丑正实繁有徒夫直者真正而不挠志无恩于吏怨家务主者结以货财故乡亭与之为排直家后反覆时吏坐之故共枉之于庭以羸民与豪吏讼其势不如也是故县与部并后有反覆长吏坐之故举县排之于郡以一人与一县讼其势不如也故郡与县并后有反覆太守坐之故举郡排之于州以一人与郡讼势不如也故州与郡并而不肯治故乃逺诣公府尔公府不能察而苟欲以钱刀课之则贫弱少货者终无已旷旬满祈豪富饶钱者取客使徃可盈千日非徒百也治讼若此为务助豪猾而镇贫弱也何寃之能治非独乡部辞讼也武官断狱亦皆始见枉于小吏终重冤于大臣怨故未雠辄逢赦令不得复治正士怀冤结而不得信猾吏崇姦宄而不痛坐郡县所以易侵小民而天下所以多饥穷也于上天感动降灾伤谷但以人功见事言之今自三府以下至于县道乡亭及从事督邮有典之司民废农桑而守之辞讼告诉及以官事应对吏者一人之日废十万人人复下计之一人有事二人获饷是为日三十万人离其业也以中农率之则是岁三百万口受其饥也然则盗贼何从消太平何从作孝明皇帝尝问今旦何得无上书者左右对曰反支故帝曰民既废农逺来诣阙而复使避反支是则又夺其日而冤之也乃敕公车受章无避反支上明圣主为民爱日如此而有司轻夺民时如彼盖所谓有君无臣有主无佐元首聦眀股肱怠惰者也诗云国既卒斩何用不监伤三公居人尊位食人重禄而曾不肎察民之尽瘁也孔子病夫未之得也患不得之既得之患失之者今公卿始起州郡而致宰相此其聦明智虑未必闇也患其苟先私计而后公义尔诗云莫肯念乱谁无父母今民力不暇谷何以生百姓不足君孰与足嗟哉可无思乎十九日挍潜夫论卷第四潜夫论潜夫论卷第五潜夫论卷第五断讼第十九衰制第二十劝将第二十一救边第二十二边议第二十三实边第二十四断讼第十九五代不同礼三家不同教非其苟相反也盖世推移而俗化异也俗化异则乱原殊故三家符世皆革定法髙祖制三章之约孝文除克肤之刑是故自非杀伤盗赃文罪之法轻重无常各随时宜要取足用劝善消恶而已夫制法之意若爲藩篱沟壍以有防矣择禽兽之尤可数犯者而加深厚焉今姦宄虽衆然其原少君事虽繁然其守约知其原少姦易塞见其守约政易治塞其原则姦宄絶施其术则逺近治今一岁断狱虽以万计然辞讼之辩闘贼之发乡部之治狱官之治者其状一也本皆起民不诚信而数相欺绐也舜勑龙以䜛说殄行震惊朕师乃自上古患之矣故先慎已唯舌以元示民孔子曰乱之所生也则言语以为阶小人不耻不仁不畏不义脉脉规规常懐姧唯昧冐前利不顾廉耻苟且中后则榆解奴抵以致祸变者比屈是也非唯细民为然自封王侯贵戚豪富尤多有之假举骄奢以作淫侈髙负千万不肯偿责小民守门号哭啼唿曾无憷惕慙怍哀矜之意苟崇聚酒徒无行之人传空引满啁啾骂詈昼夜鄂鄂慢㳺是好或殴撃责主人于死亡羣盗攻剽刼人无异虽㑹赦赎不当复得在选辟之科而州司公府反争取之且观诸敢妄骄奢而作大责者必非救饥寒而解困急振贫穷而行礼义者也咸以崇骄奢而奉淫湎尔春秋之义责知诛率孝文皇帝至寡动欲任徳然河阳侯陈信坐负六日免国孝武仁明周阳侯田彭祖坐当轵侯宅而不与免国黎阳侯邵延坐不出持马身斩国除二帝岂乐以钱财之故而伤大臣哉乃欲絶诈欺之端必国家法防祸乱之原以利民也故一人伏正罪而万家䝉乎福者圣主行之不疑永平时诸侯负责辄有削绌之罚此其后皆不敢负民而世自节俭辞讼自消矣今诸侯贵戚或曰勑民慎行徳义无违制节谨度未尝负责身絜规避志厉青云或既欺负百姓上书封祖愿且偿责此乃残掠官民而还依县官也其诬罔慢易罪莫大焉孝经曰陈之以徳义而民兴行示之以好恶而民知禁今欲变巧伪以崇羙化息辞讼以闲官事者莫若表显有行痛诛无状导文武之法明诡诈之信今侯王贵戚不得浸广姦宄遂多岂谓每有争闘辞讼妇女必致此乎亦以传见凡诸祸根不早断絶则或转而兹蔓人若斯邪是故原官察之所以务念臣主之所以忧劳者其本皆乡亭之所治者太半诈欺之所生也故曰知其原少则姦易塞也见其守约则政易持也或妇人之行贵令鲜絜今以适矣无颜复入甲门县官原之故令使留所既入家必未昭乱之本原不惟贞絜所生者之言也贞女不二心以数变故有匪石之诗不枉行以遗忧故羙归寕之志一许不改盖所以长贞絜而宁父兄也其不循此而二三其徳者此本无廉耻之家不贞专之所也若然之人又何丑恡轻薄父兄淫僻妇女不惟义理苟踈一徳借本治生逃亡抵中乎以致于刳腹芟颈灭宗之祸者何所无之先王因人情喜怒之所能已者则为之立礼制而崇徳让人所可已者则为之设法禁而明赏罚今市卖勿相欺㛰姻无相诈非人情之不可能者也是故不若立义顺法遏絶其原初虽慙恡于一人然其终也长利于万世小惩而大戒此所以全小而济顽凶也夫立法之大要必令善人劝其徳而乐其政邪人痛其祸而悔其行诸一女许数家虽生十子更百赦勿令得䝉一还私家则此姦絶矣不则髠其夫妻徙千里外剧县乃可以毒者心而絶其后姦乱絶则太平兴矣又贞絜寡妇或男女备具财货富饶欲守一醮之礼成同穴之义执节坚固齐懐必死终无更许之虑遭值不仁世叔无义兄弟或利其娉币或贪其财贿或私其儿子则彊中欺嫁处迫胁遣送人有自缢房中饮药车上絶命丧躯孤捐童孩此犹迫胁人命自杀也或后夫多设人客威力胁载守将抱执连日乃绶与彊掠人为妻无异妇人软弱猥为衆彊所扶与执迫幽阨连日后虽欲复脩本志婴绢吞药衰制第二十无慢制而成天下者三皇也画则象而化四表者五帝也明法禁而和海内者三王也行赏罚而齐万民者治国也君立法而下不行者乱国也臣作政而君不制者亡国也是故民之所以不乱者上有吏吏之所以无姦者官有法法之所以顺行者国有君也君之所以位尊者身有义身有义者君之政也法者君之命也人君思正以出令而贵贱贤愚莫得违也则君位于上而民氓治于下矣人君出令而贵臣骄吏弗顺也则君几于弑而民几于乱矣夫法令者君之所以用其国也君出令而不从是与无君等主令不从则臣令行国危矣夫法令者人君之衔辔箠策也而民者君之舆马也若使人臣废君法禁而施已政令则是夺君之辔策而已独御之也愚君闇主託坐于左而姦臣逆道执辔于右此齐驺马传所以沈胡公于贝水宋羊叔䍧所以弊华元于郑师而莫之能御也是故陈恒执简公于徐州李兊害主父于沙丘皆以其毒素夺君之辔策也文言故曰臣弑其君子杀其父非一朝一夕之故也其所由来者渐矣由辩之不蚤变也是故妄违法之吏妄造令之臣不可不诛也议者必将以为刑杀当不用而徳化可独任此非变通者之论也非叔世者之言也夫上圣不过尧舜而放四子盛徳不过文武而赫斯怒诗云君子如怒乱庻遄沮君子如祉乱庶遄已是故君子之有喜怒也善以止乱也故有以诛止杀以刑御残且夫治世者若登丘矣必先蹑其卑者然后乃得履其髙是故先致治国然后三王之政乃可施也道齐三王然后五帝之化乃可行也道齐五帝然后三皇之道乃可从也且夫法也者先王之政也令也者已之命也先王之政所以衆共也已之命所以独制人也君诚能授法而时贷之布令而必行之则羣臣百吏莫敢不悉心从已令矣已令无违则法禁必行矣故政令必行宪禁必从而国不治者未尝有也此一弛一张以今行古以轻重尊卑之术也劝将第二十一太古之民淳厚敦朴上圣抚之恬澹无为体道履徳简刑薄威不杀不诛而民自化此徳之上也徳稍弊薄邪心孳生次圣继之观民设教坐为诛赏以威劝之既作五兵又为之宪以正厉之诗云脩尔舆马弓矢戈兵用戒作则用逖蛮方故曰兵之设也乆矣涉历五代以迄于今国未尝不以徳昌而以兵彊也今兵巧之械盈乎府库孙吴之言聒乎将耳然诸将用之进战则兵败退守则城亡是何也哉曰彼此之情不闻乎主上胜负之数不明乎将心士卒进无利而自退无畏此所以然也夫服重上坂出驰千里马之祸也然节马乐之者以王良足为尽力也先登陷阵赴死严敌民之祸也然节士乐之者以明君可为效死也凡人所以肯赴死亡而不辞非为趋利则因以避害也无贤鄙愚智皆然顾其所利害有异尔不利显名则利厚赏也不避圣辱则避祸乱也非四者虽圣王不能以要其臣慈父不能以必其子明主深知之故崇利显害以与下市使亲踈贵贱贤鄙愚智皆必顺我令乃得其欲是以一旦军鼓雷震旌旗并发士皆奋激竞与死敌者岂其情厌乆生而乐害死哉乃义士且以激其名贪夫且以求其赏尔今吏从军败没死公事者以十万数上不闻弔唁嗟叹之荣名下又无禄赏之厚实节士无所劝慕庸夫无所贪利此其所以人懐沮懈不肯复死也军起以来暴师五年典兵之吏将下千数大小之战嵗十百合而希有功歴察其败无他故焉皆将不明变势而士不劝于死敌也其士之不能死也乃其将不能效也言赏则不与言罚则不行士进有独死之祸退䝉衆生之福此所以临阵亡战而竞思奔北者也孙子曰将者智也仁也敬也信也勇也严也是故智以折敌仁以附衆敬以招贤信以必赏勇以益气严以一令故折敌则能合变衆附爱则思力战贤智集则隂谋得赏罚必则士尽力气勇益则兵势自倍威令一则唯将所使必有此六者乃可折冲擒敌辅主安民前羌始反时将帅以定令之羣籍富厚之蓄据列城而气利势权十万之衆将勇杰之士以诛草创新叛散乱之弱虏撃自至之小冦不能擒灭辄为所败令遂云烝起合从连横扫涤并源内犯司隷东冦赵魏西钞蜀汉五州残破六郡削迹此非天之灾长吏过尔孙子曰将者民之司命而国安危之主也是故诸有冦之郡太守令长不可以不晓兵今观诸将既无断敌合变之奇复无明赏必罚之信然其士民又甚贫困器械不简习将恩不素结卒然有急则吏以暴发虐其士士以所拙遇敌巧此为吏驱怨以御雠士率缚手以待冦也夫将不能劝其士士不能用其兵此二者与无兵等无士无兵而欲合战其败负也治数也故曰其败者非天之所灾将之过也饶士处世但患无典尔故苟有土地百姓可富也苟有市列商贾可来也苟有士民国家可疆也苟有法令姦邪可禁也夫国不可从外治兵不可从中御郡县长吏幸得兼此数者丈断已而而不能以称明诏安民氓哉此亦陪克阘茸无里之尔夫世有非常之人然后定非常之事必道非常之失然后见是故选诸有兵之长吏宜踔跞豪厚越取幽奇材明权变任将帅者不可苟惟基序或阿亲戚便典兵官此所谓以其国与敌者也救边第二十二圣王之政普覆兼爱不私近宻不忽踈逺吉凶祸福与民共之哀乐之情恕以及人视民如赤子救祸如引手烂是以四海欢恱俱相得用往者羌虏背叛始自凉并延及司隷东祸赵魏西钞蜀汉五州残破六郡削迹周廽千里野无孑遗冦钞祸害昼夜不止百姓灭没日月焦尽而内郡之士不被殃者咸云当且放纵以待天时用意若此岂人心也哉前羌始反公卿师尹咸欲捐弃凉州却保三辅朝廷不听后羌遂侵而论者多恨不从惑议余窃笑之所谓媾亦悔不媾亦有悔者尔未始识变之理地无边无边亡国是故失凉州则三辅为边三辅内入则弘农为边弘农内入则洛阳为边推此以相况虽尽东海犹有边也今不厉武以诛虏选材以全境而云边不可守欲先自割偄冦敌不亦惑乎昔乐毅以博博之小燕破灭彊齐威震天下真可谓良将矣然即墨大夫以孤城独守六年不下竟完其民田单师穷率五千骑撃走却复齐七十余城可谓善用兵矣围聊莒连年终不能㧞此皆以至彊攻至弱以上智图下愚而犹不能克者何也曰攻常不足而守恒有余也前日诸郡皆据列城而拥大衆羌虏之智非乃乐毅田单也郡县之阨非若聊莒即墨也然皆不肯专心坚守而反彊驱劫其民捐弃仓库背城邑走由此观之非苦城乏粮也但苦将不食尔折冲安民要在仼贤不在促境齐魏却守国不以安子婴自削秦不以在武皇帝攘夷拆境面数千里东开乐浪西置炖煌南踰交阯北筑朔方卒定南越诛斩大宛武军所向无不夷灭今虏近发封畿之内而不能擒亦自痛尔非有边之过也脣亡齿寒体伤心痛必然之事又何疑焉君子见机况已着乎乃者边害震如雷霆赫如日月而谈者皆讳之日焱并窃盗浅浅善靖俾君子怠欲令朝廷以冦为小而不蚤忧害乃至此尚不欲救曰痛不着身言忍之钱不出家言与之假使公卿子弟有被羌祸朝夕切急如边民者则竞言当诛羌矣今苟以已无惨怛冤痛故端坐相仍又不明脩御之备陶陶问澹卧委天聴羌独往来深入多杀已乃陆陆相将诣阙谐辞礼谢退云状㑹坐朝堂则无忧国哀民恳恻之诚苟转相顾望莫肯违止日晏时移议无所定已且湏后后得小安则恬然弃忘旬时之间虏复为害军书交驰羽檄狎至乃复怔忪如前若此以来出入九载庶曰式臧覆出为恶佪佪溃溃当何终极春秋讥郑弃其师况弃人乎一人吁嗟王道为亏况百万之衆号哭泣感天心乎且夫国以民为基贵以贱为本是以圣王养民爱之如子忧之如家危者安之亡者存之救其灾患除其祸乱是故鬼方之伐非好武也玁狁于攘非贪土也以振民育徳安彊宇也古者天子守在四夷自彼互羌莫不来享普天思服行苇赖徳况近我民蒙祸若此可无救乎凡民之所以奉事上者懐义恩也痛则无耻福则不仁忿戾怨怼生于无耻今羌叛乆矣伤害多矣百姓急矣忧祸深矣上下相从未见休时不一命大将以扫丑虏而州稍稍兴役连连不已若排榩障风探沙灌河无所能御徒自尽尔今数州屯兵才余万人皆廪食县官岁数百万斛又有月直但此人耗不可胜供而反惮暂出之费甚非计也是夫危者易倾疑者易化今虏新擅边地未敢自安易震荡也百姓新离旧懐思慕未衰易将厉也诚宜因此遣大将诛讨迫胁离逖破壊之如寛假日月蓄积富贵各懐安固之后则难动矣周书曰凡彼圣人必趋时是故战守之策不可不早定也边议第二十三明于祸福之实者不可以虚论惑也察于治乱之情者不可以华餝移也是故不疑之事圣人不谋浮游之说圣人不听何者计不背是实而更争言也是以明君先尽人情不独委夫良将脩已之备无恃于人故能攻必胜敌而守必自全也羌始反时计谋未善党与未成人衆未合兵器未备或持竹木枝或空手相附草食散乱未有都督甚易破也然太守令长皆奴怯畏偄不敢撃故令虏遂乘胜上彊破州灭郡日长炎炎残破三辅覃及鬼方若此已积十岁矣百姓被害讫今不止而痴儿騃子尚云不当救助且待天时用意若此岂人也哉夫仁者恕已以及人智者讲功而处事今公卿内不伤士民灭没之痛外不虑乆兵之祸各懐一切所脱避前茍云不当动兵而不复知引帝王之纲维原祸变之所终也易制御冦诗羙薄伐自古有战非乃今也传曰天生五材民并用之废一不可谁能去兵兵所以威不轨而昭文德也圣人所以兴乱人所以废齐桓晋文宋襄衰世诸侯犹耻天下有相灭而已不能救况皇天所命四海主乎晋楚大夫小国之臣犹耻己之身而有相侵况天子三公典世任者乎公刘仁德广𬒳行苇况含血之人已同类乎一人吁嗟王道为亏况灭没之民百万乎书曰天子作民父母父母之于子也岂可坐观其为冦贼之所屠剥立视其为狗豕之所噉食乎除其仁恩且以计利言之国以民为基贵以贱为本愿察开辟以来民危而国安者谁也上贫而下富者谁也故曰夫君国将民之以民实瘠而君安得肥夫以小民受天永命窃愿圣主深惟国基之伤病逺虑祸福之所生且夫物有盛衰时有推移事有激㑹人有爱化智者揆象不其宜乎孟明补阙于河西范蠡收责于故胥是以大功建于当世而令名传于无穷也今边陲搔扰日放族祸百姓昼夜望朝廷救己而公卿以为费烦不可徒窃笑之是以晏子轻囷仓之蓄而惜一杯之鑚何异今但知爱见薄之钱糓而不知末见之待民先也知傜伇出难动而不知中国之待边宁也诗痛或不知叫号或惨惨劬劳今公卿苟以己不被伤故竞割国家之地以与敌杀主上之民以餧羌为谋若此未可谓知为臣若此未可谓忠才智未足使议且凡四海之内者圣人之所以遗子孙也官位职事者群臣之所以寄其身也传子孙者思安万世寄其身者各取一阕故常其言不乆行其业不可乆厌夫此诚明君之所微察也而圣主之所独断今言不欲动民与烦可也即然当脩守御之备必今之计令虏不敢来无所得令民不患寇旣无所失今则不然苟惮民力之烦劳而轻使受灭亡之大祸非人之主非民之将非主之佐非胜之主者也且夫议者明之所见也辞者心之所表也维其有之是以似之谚曰何以服佷莫若听之今诸言边可不救而安者宜诚以其身若子弟补边太守令长丞尉然后是非之情乃定捄边乃无患边无患中国乃得安寕实边第二十四夫制国者必照察逺近之情伪预祸福之所从来乃能尽羣臣之筋力而保兴其邦家前羌始叛草创新起器械未备虏或持铜镜以象兵或负板案以类楯惶惧扰攘未能相持一城易制尔郡县皆大炽及百姓暴被殃祸亡失财货人哀奋怒各欲报雠而将帅皆怯劣软弱不敢讨撃但坐调文书以欺朝廷实杀民百则言一杀虏一则言百或虏实多而谓之少或实少而谓之多倾侧巧文要取便身利己而非独忧国之大计哀民之死亡也又放散钱谷殚尽府库乃复从民假贷彊夺财货千万之家削身无余万民遗竭因随以死亡者皆吏所饿杀也其为酷痛甚于逢虏冦钞贼虏忽然而过未必死伤至使所搜索剽夺游踵涂地或覆宗灭族絶无种类或孤妇女为人奴婢逺见贩卖至今不能自治者不可胜数也此之感天致灾尤逆隂阳且夫士重迁恋慕坟墓贤不肖之所同也民之于徙甚于伏法伏法不过家一人死尔诸亡失财货夺土逺移不习风俗不便水土类多灭门少能还者代马望北狐死首丘边民谨顿尤恶内留虽知祸人犹愿守其绪业死其本处诚不欲去之极太守令长畏恶军事皆以素非此土之人痛不着身祸不及我家故争郡县以内迁至遣吏兵发民禾稼发彻屋室夷其营壁破其生业彊劫驱掠与其内入捐弃羸弱使死其处当此之时万民怨痛泣血叫号诚愁鬼神而感天心然小民谨劣不能自达阙庭依官吏家迫将威严不敢有摰民既夺土失业又遭蝗旱饥遗逐道东走流离分散幽冀兖豫荆杨蜀汉饥饿死亡复失太半边地遂以兵荒至今无人原祸所起皆吏过尔夫土地者民之本也诚不可乆荒以开垦且扁鹊之治病也审闭结而通郁虚者补之实者㵼之故病愈而名显伊尹之佐汤也设轻重而通有无损积余以补不足故殷治而君尊贾谊痛于偏枯躄痱之疾今邉郡千里地各有两县户财置敢百而太守周回万里空无人民羙田弃而莫垦发中州内郡规地拓境不能生邉而口戸百万田畒一全人衆地荒无所容足此亦偏枯躄痱之类也周书曰土多人少莫出其材是谓虚土可袭伐也土少人衆民非其民可遗竭也是故土地人民必相称也今邉郡多害而役剧动入祸门不为兴利除害有以劝之则长无与复之而门有冦戎之心西羌北虏必生闚欲诚大忧也百工制器咸填其邉散之兼倍岂有私哉乃所以固其内尔先圣制法亦务实邉盖以安中国也譬犹家人遇冦贼者必使老小羸软居其中央丁彊武勐卫其外内人奉其养外人御其难蛩蛩距虚更相恃仰乃俱安存诏书法令二十万口邉郡十万岁举孝亷一人员除世举亷吏一人羌反以来户口减少又数易太守至十岁不得举当职勤劳而不録贤俊蓄积而悉衣冠无所觊望农夫无所贪利是以逐稼中灾莫肯就外古之利其民诱之以利弗胁以刑易曰先王以省方观民设教是故建武初得邉郡户虽数百令岁举孝廉以召来人今诚宜权时令邉郡举孝一人廉吏世举一又益置眀经百石一人内郡人将妻子来召着五歳以上与居民同均皆得选举又募运民耕边入糓逺郡千斛近郡二千斛拜爵五大夫可不欲爵者使食倍贾于内郡如此君子小人各有所利则虽欲令无徃弗能正也均此苦乐平傜伇充边境安中国之要术也潜夫论卷第五潜夫论潜夫论卷第六潜夫论卷第六王符卜列第二十五正列第二十六相列第二十七卜列第二十五天地开辟有神民民神异业精气通行有招召命有遭随吉凶之期天难谌斯圣贤虽察不自专故立卜筮以质神灵孔子称蓍之徳圆而神卦之徳方以智又曰君子将有行也问焉而已言其受命而向是以禹之得臯陶文王之取吕尚皆兆告其象卜底其思以成其吉夫君子闻善则劝乐而进闻恶则循省而改尤故安静而多福小人闻善即慑惧而妄为故狂躁而多祸是故凡卜筮者盖所问吉凶之情言兴衰之期令人脩身慎行以迎福也且圣王之立卜筮也不违民以为吉不专任以断事故鸿范之占大同是尚书又曰假尔元龟罔敢知吉诗云我龟既猒不我告犹从此观之蓍龟之情傥有随时俭易不以诚邪将世无史苏之材识神者少乎及周史之筮敬仲庄叔之筮穆子可谓能探赜索隠钩深致逺者矣使献公早纳史苏之言穆子宿备庄叔之戒则骊姬竖牛之䜛亦将无由而入无破国危身之祸也圣人甚重卜筮然不疑之事亦不问也甚敬祭祀非礼之祈亦不为也故曰圣人不烦卜筮敬鬼神而逺之夫鬼神与人殊气异务非有事故何奈于我故孔子善楚昭之不祀河而恶季氏之旅泰山今俗人筴于卜筮而祭非其鬼岂不惑哉亦有妄传姓于五音设五宅之符第其为诬也甚矣古有隂阳然后有五行五帝右据行气以生人民载世逺乃有姓名敬民名字者盖所以别衆猥而显此人尔非以絶五音而定刚柔也今俗人不能推纪本祖而反欲以声音言语定五行误莫甚焉夫鱼处水而生鸟据巢而卯即不推其本祖谐音而可即唿鸟为鱼可内之水乎唿鱼为鸟可栖之木邪此不然之事也命驹曰犊终不为马是故凡姓之有音也必随其本生祖所土也太皥木精承岁而王夫其子孙咸当为角神农火精承荧惑而王夫其子孙咸当为徴黄帝土精承镇而王夫其子孙咸当为宫少皥金精承太白而王夫其子孙咸当为商颛顼水精承辰而王夫其子孙咸当为羽虽号百变音行不易俗工又曰商家之宅宜西出门此复虚矣五行当出乘其胜入居其隩乃安吉商家向东入东入反以为金伐木则家中精神日战闘也五行皆然又曰宅有宫商之第直符之岁既然者放其上増损门数即可以变其音而过其符邪今一宅也同姓相伐或吉或凶一宫也同姓相伐或迁或免一宫也成康居之日以兴幽厉居之日以衰由此观之吉凶兴衰不在宅明矣及诸神祇太岁丰隆钩陈太隂将军之属此乃天吏非细民所当事也天之有此神也皆所以奉成隂阳而利物也若人治之有牧守令长矣向之何怒背之何怨君民道近不宜相责况神致贵与人异礼岂可望乎且欲使人而避鬼是即道路不可行而室庐不复居也此谓贤人君子秉心方直精神坚固者也至如世俗小人丑妾婢妇浅陋愚戅渐染既成又数扬精破胆今不顺精诚所向而彊之以其所畏直亦増病尔何以明其然也夫人之所以为人者非以此八尺之身也乃以其有精神也人有恐怖死者非病之所加也非人功之所辜也然而至于遂不损者精诚去之也盖奔柙勐虎而不惶婴人畏蝼蚁而发闻今通士或欲彊羸病之愚人必之其所不能吾又恐其未尽善也移风易俗之本乃在开其心而正其精今民生不见正道而长于邪淫诳惑之中其信之也难卒解也唯王者能变之正列第二十六凡人吉凶以行爲主以命爲决行者已之质也命者天之制也在于己者固可爲也在于天者不可知也巫觋祝请亦其助也然非徳不行巫史祈祝者盖所以交鬼神而救细微尔至于大命末如之何譬民人之请谒于吏矣可以解微过不能脱正罪设有人于此昼夜慢侮君父之教干犯先王之禁不克已心思改过善而苟骤发请谒以求解免必不几矣不若脩已小心畏慎无犯上之必令也故孔子不聴子路而云丘之祷乆矣孝经云夫然故生则亲安之祭则鬼享之由此观之徳义无违神乃享鬼神受享福祚乃隆故诗云降福禳禳降福简简威仪板板既醉既饱福禄来反此言人徳义茂美神歆享醉饱乃反报之以福也虢延神而亟亡赵婴祭天而速灭此盖所谓神不歆其祀民不即其事也故鲁史书曰国将兴聴于民将亡聴于神楚昭不禳云宋景不移咎子产距禆灶邾文公违卜史此皆审已知道身以俟命者也晏平仲有言祝有益也诅亦有损也季梁之谏随侯宫之奇说虞公可谓明乎天人之道达乎神民之分矣夫妖不胜徳邪不伐正天之经也虽时有违然智者守其正道而不近于淫鬼所谓淫鬼者闲邪精物非有守司真神灵也鬼之有此犹人之有姦言卖平以干求者也若或诱之则逺来不止而终必有咎鬼神亦然故申繻曰人之所忌其气炎以取之人无衅焉妖不自作是谓人不可多忌多忌妄畏实致妖祥且人有爵位鬼神有尊卑天地山川社稷五祀百辟卿士有功于民者天子诸侯所命祀也若乃巫觋之谓独语小人之所望畏士公飞尸咎魅北君衔聚当路直符七神及民间缮治微蔑小禁本非天王所当惮也旧时京师不防动功造禁以来吉祥应瑞子孙昌炽不能过前且夫以君畏臣以上需下则必示弱而取陵殆非致福之招也尝观上记人君身脩正赏罚明者国治而民安民安乐者天悦喜而増历数故书曰王以小民受天永命孔子曰天之所助者顺也人之所助者信也履信思乎顺又以尚贤是以自天祐之吉无不利此最却凶灾而致福善之本也相列第二十七诗所谓天生烝民有物有则是故人身体形貌皆有象类骨法角肉各有分部以着性命之期显贵贱之表一人之身而五行八卦之气具焉故师旷曰赤色不寿火家姓易灭也易之说卦巽为人多白眼相扬四白者兵死此犹金伐木也经曰近取诸身逺取诸物圣人有见天下之至赜而拟诸形容象其物宜此亦贤人之所察纪往以知来而着为宪则也人之相法或在面部或在手足或在行步或在声响面部欲溥平润泽手足欲深细明直行步欲安穏覆载音声欲温和中宫头面手足身形骨节皆欲相副称此其略要也夫骨法为禄相表气色为吉凶候部位为年时徳行为三者招天授性命决然表有显微色有浓淡行有薄厚命有去就是以吉㐫期㑹禄位成败有不必非聪明慧智用心精宻孰能以中昔内史叔服过鲁公妋敖闻其能相人也而见其二子焉叔服曰谷也食子难也收子谷也丰下必有后于鲁及穆伯之老也文伯居养其死也惠叔典哭鲁竟立献子以续孟氏之后及王孙说相乔如子上㡬商臣子文忧越椒叔姬恶食我单襄公察晋厉子贡观邾鲁臧文听御说陈咸见张贤人达士察以善心无不中矣及唐举之相李兊蔡泽许负之相邓通条侯虽司命班禄追叙行事弗能过也虽然人之有骨法也犹万物之有种类材木之有常宜巧匠因象各有所授曲者宜为舆檀宜作辐榆宜作毂此其正法通率也若有其质而工不材可如何故凡相者能期其所极不能使之必至十种之地膏壤虽肥弗耕不获千里之马骨法虽具弗策不致夫觚而弗琢不成于器士而弗仕不成于位若此者天地所不能贵贱鬼神所不能贫富也或王公孙子仕宦终老不至于谷或庶隷厮贱无故腾跃穷极爵位此受天性命当必然者也诗称天难忱斯性命之质德行之招叅错授不易者也然其大要骨法爲主气色爲候五色之见王废有智者见祥脩善迎之其有忧色循行改尤愚者反戾不自省思虽休徴见相福转爲灾于戯君子可不敬哉六月十六日对潜夫论卷第六潜夫论潜夫论卷第七潜夫论卷第七王符梦列第二十八释难苐二十九梦列第二十八凡梦有直有象有精有想有人有感有时有反有病有性在昔武王邑姜方震太叔梦帝谓已命尔子虞而与之唐及生手掌曰虞因以为名成王灭唐遂以封之此谓直应之梦也诗云惟熊惟罴男子之祥惟虺惟蛇女子之祥衆惟鱼矣实惟丰年旐惟旄矣室家蓁蓁此谓象之梦也孔子生于乱世日思周公之徳夜即梦之此谓意精之梦也人有所思即梦其到有忧即梦其事此谓记想之梦也今事贵人梦之即为祥贱人梦之即为妖君子梦之即为荣小人梦之即为辱此谓人位之梦也晋文公于城濮之战梦楚子伏已而盬其脑是大恶也及战乃大胜此谓极反之梦也隂雨之梦使人厌迷阳旱之梦使人乱离大寒之梦使人怨悲大风之梦使人飘飞此谓感气之梦也春梦发生夏梦髙明秋冬梦热藏此谓应时之梦也隂病梦寒阳病梦热内病梦乱外病梦发百病之梦或散或集此谓气之梦也人之情心好恶不同或以此吉或以此凶当各自察常占所从此谓性情之梦也故先有差武者谓之精昼有所思夜梦其事乍吉乍善凶恶不信者谓之想贵贱贤愚男女长少谓之人风雨寒暑谓之感五行王相谓之时隂极即吉阳极即凶谓之反观其所疾察其所梦谓之病心精好恶于事验谓之性凡此十者占梦之大略也而决吉凶者之类以多反其故哉岂人觉为阳人寐为隂隂阳之务相反故邪此亦谓其不甚者尔借如使梦吉事而已意大喜乐发于心精则真吉矣梦凶事而已意大恐惧忧悲发于心精即真恶矣所谓秋冬梦死伤也吉者顺时也虽然财为大害尔由弗若勿梦也凡察梦之大体清絜鲜好貌坚徤竹木茂美宫室器械新成方正开通光明温和升上向兴之象皆为吉喜谋从事成诸臭污腐烂枯藁絶雾倾倚征邪劓刖不安闭塞幽昧解落坠下向衰之象皆为计谋不从举事不成妖孽恠异可憎可恶之事皆为忧图画䘏胎刻镂非真瓦器虚空皆为见欺绐倡优俳儛俟小儿所戯弄之象皆为观笑此其大部也梦或甚显而无占或甚微而有应何也曰本所谓之梦者困不了察之称而懵愦冒名也故亦不专信以断事人对计事起而行之尚有不从况于忘忽杂梦亦可必乎唯其时有精诚之所感薄神灵之所告者乃有占尔是故君子之异梦非妄而已也必有事故焉小人之异梦非桀而已也时有眞祥焉是以武丁梦获圣而得传说二世梦白虎而其封夫竒异之梦多有故而少无为者矣人一寝之梦或屡迁化百物代至而其主不能䆒道之故占者有不中也此非古之罪也乃梦者过也或言梦审矣而说者不能连类传观故其悪有不验也此非书之罔乃说之过也是故占梦之难者读其书为难也夫占梦必谨其变故审其徼候内考情意外考王相即吉凶之符善悪之効庶可见也且凡人道见瑞而脩德者福必成见瑞而纵恣者福转为祸见妖而骄侮者祸必成见妖而戒惧者祸转为福是故大姒有吉梦文王不敢康吉祀于羣神然后占于明堂并拜吉梦修发戒惧闻喜若忧故能成吉以有天下虢公梦见蓐收赐之土田目以爲有吉因史嚚令国贺梦闻忧而喜故能成凶以灭其封易曰使知惧又明于忧患与故凡有异梦感心以及人之吉凶相之气色无问善恶常恐惧脩省以徳迎之乃其逢吉天禄永终释难第二十九庚子问于潜夫曰尧舜道徳不可两羙实若韩子戈伐之说邪潜夫曰是不知难而不知类今夫伐者盾也厥性利戈者矛也厥性害是伐爲贼伐为禁也其不俱盛固其术也夫尧舜之相于人也非戈与伐也其道同仁不相害也舜伐何如弗得俱坚尧伐何如不得俱贤哉且夫尧舜之徳譬犹偶烛之施明于幽室也前烛即尽照之矣后烛入而益明此非前烛昧而后烛彰也乃二者相因而成大光二圣相徳而致太平之功也是故大鹏之动非一羽之轻也骐骥之速非一足之力也衆良相徳而积施乎无极也尧舜两羙盖其则也伯叔曰吾子过矣韩非之取矛盾以喻者将假其不可两立以诘尧舜之不得并之势而论其本性之仁与贼不亦失是譬喻之意乎潜夫曰夫譬喻也者生于直告之不明故假物之然否以彰之物之有然否也非以其文也必以其真也今子举其实文之性以喻而欲使鄙也释其文鄙也惑焉且吾闻问隂对阳谓之彊说论西诘东谓之彊难子若欲自必以则昨反思然后求无苟目彊子曰周公知管蔡之恶以相武使肆厥毒从而诛之何不仁也若其不知何不圣也二者之过必处一焉潜夫曰书二子挟子父以叛然未知其类之与抑抑相反且天知桀恶而帝之夏又知纣恶而王之殷使虐二国残贼下民多纵厥毒灭其身亦可谓不仁不知乎子曰不然夫桀纣者无亲于天故天任而弗忧诛之而弗哀今管蔡之与周公也有兄弟之亲有骨肉之恩不量能而使之不堪命而任之故曰异于桀之与天也潜夫曰皇天无亲帝王继体之君父事天王者为子故父事天也率土之民莫非王臣也将而必诛王法公也无偏无颇亲踈同也大义灭亲尊王之义也立弊之天为周公之徳因斯也过此而往者未之或知秦子问于潜夫曰耕种生之本也学问业之末也老𥅆有言大丈夫处其实不居其华而孔子曰耕也馁在其中学也禄在其中敦问今使举世之人释耨耒而程相羣于学何如潜夫曰善哉问君子劳心小人劳力故孔子所称谓君子尔今以目所见耕食之本也以心原道即学又耕之本也易曰立天之道曰隂与阳立地之道曰柔与刚立人之道曰仁与义夫反徳者爲灾潜夫曰呜唿而未此察乎吾语子夫君子也者其贤宜君国而徳宜子民也宜处此位者唯仁义人故有仁义者谓之君子昔荀子有言夫仁也者爱人爱人故不忍危也义也者聚人聚人故不忍乱也是故君子夙夜箴规蹇蹇匪懈者忧君之危亡哀民之乱离也故贤人君子推其仁义之心爱之君犹父母也爱居世之民犹子弟也父母将临颠陨之患子弟将有陷溺之祸者岂能墨乎哉是以仁者必有勇而徳人必有义也且夫一国尽乱无有安身诗云莫肯念乱谁无父母言将皆为害然有亲者忧将深也是故贤人君子既忧民亦为身作夫盖满于上沾溥在下栋折欀崩惧有厌患故大屋移倾则下之人不待告令各争其柱之仁者兼护人家者且自为也易曰王明并受其福是以次室倚立而叹啸楚女掲幡而激王仁惠之恩忠爱之情固能已乎十七日读此卷夣列一篇亦固矣潜夫论卷第七潜夫论潜夫论卷第八潜夫论卷第八交际第三十明忠第三十一本训第三十二德化第三十三五德第三十四交际第三十语曰人惟旧器惟新昆弟世踈朋友世亲此交际之理人之情也今则不然多思逺而忘近背故而向新或歴载而益踈或中路而相捐悟先圣之典戒负乆要之誓言斯何故哉退而省之亦可知也势有常趣理有固然富贵则人争附之此势之常趣也贫贱则争去之此理之固然也夫与富贵交者上有称誉之用下有货财之益与贫贱交者大有赈贷之费小有假借之损今使官人虽兼桀跖之恶苟结驷而过士士犹以荣而归焉况其实有益者乎使处子虽苞颜闵之贤苟被褐而造门人犹以为辱而恐其复来况其实有损者乎故富贵易得宜贫贱难得适好服谓之奢僣恶衣谓之困厄徐行谓之饥馁疾行谓之逃责不候谓之倨慢数来谓之求食空造以为无意奉贽以为欲贷恭谦以为不肖抗扬以为不得此处子之覉薄贫贱之苦酷也夫处卑下之位懐北门之殷忧内见谪于妻子外蒙讥于士夫嘉㑹不从礼饯御不逮衆货财不足以合好力势不足以扙急欢忻乆交情好旷而不接则人无故自废踈矣渐踈则贱者逾自嫌而日引贵人逾务党而忘之夫以逾踈之贱伏于下流而望日忘之贵此谷风所为内摧伤而介推所以赴深山也夫交利相亲交害相踈是故长捄誓而废心无用者也交渐而亲必有益者也俗人之相于也有利生亲积亲生爱积爱生是积是生贤情苟贤之则不自觉心之亲之口之誉之也无利生踈积踈生憎积憎生非积非生恶情苟恶之则不自觉心之外之口之毁之也是故富贵虽新其势日亲贫贱虽旧其势日除此处子所以不能与官人竞也世主不察朋交之所生而苟信贵臣之言此絜士所以独隐翳而姦雄所以党飞扬也昔魏其之客流于武安长平之吏移于冠军廉颇翟公载盈载虚夫以四君之贤借旧贵之夙恩客犹若此则又况乎生贫贱者哉唯有古烈之风志义之士爲不然尔恩有所结终身无解心有所矜贱而益笃诗云淑人君子其仪一兮心如结兮故歳寒然后知松栢之后凋也隘然后知其人之笃固也候豫让出身以报恩鱄诸荆轲奋命以効用故死可爲也处之难尔龎勋㪍貂一旦见收亦立爲义报况累旧乎故邹阳称之曰桀之狗可使吠尧跖之客可使刺由岂虚言哉俗士浅短急于目前见赴有益则先至顾无用则后軰是以欲速之徒竞推上而不暇接下争逐前而不遑䘏后是故韩安国能遗田蚡五百金而不能赈一穷翟方进称淳于长而不能荐一士夫安国方进前世之忠良也而犹若此则又况乎末涂之下相哉此姧雄所以逐党进而处子所以愈拥蔽也非明圣之君孰能照察且夫怨恶之生若二人偶焉苟相对也恩情相向推极其意精诚相射贯心达髓爱乐之隆轻相为死是故侯生豫子刎颈而不恨苟相背也心情乖牙推极其意分背奔驰穷东极西心尚未决是故陈余张耳老相全灭而无感痛从此观之交际之理其情大矣非独朋友为然君臣夫妇亦犹是也当其欢也父子不能问及其乖也怨雠不能先是故圣人常慎微以敦其终富贵未必可重贫贱未必可轻人心不同好度量相万亿许由让其帝位俗人有争县职孟轲辞禄万钟小夫贪于升食故曰鹑鷃群游终日不休乱举聚跱不离蒿茆鸿鹄髙飞双别乖离通千达万志在陂池鸾鳯翺翔黄歴之上徘徊太清之中随景风而飘飖时抑扬以从容意犹未得喈喈然长鸣蹷号振翼陵朱云薄升极唿吸阳露旷旬不食其意尚犹嗛嗛如也三者殊务各安所为是以伯夷採薇而不恨巢父木栖而自愿由斯观诸士之志量固难测度凡百君子未可以富贵骄贫贱谓贫贱之必我屈也诗云徳輶如毛民鲜克举之世有大男者四而人莫之能行也一曰恕二曰平三曰恭四曰守夫恕者仁之本也平者义之本也恭者礼之本也守者信之本也四者并立四行乃具四行具存是谓真贤四本不立四行不成四行无一是谓小人所谓恕者君子之人论彼恕于我动作友声故人君不开精诚以示贤忠贤忠亦无以得逹易曰王明并受其福是以忠臣必待明君乃能显其节良吏必得察主乃能成其功君不明则大臣隐下不遏忠又羣司舎法而阿贵夫忠言所以为安也不贡必危法禁所以为治也不奉必乱忠之贡与不贡法之奉与不奉其秉皆在于君非臣下之所能为也是故圣人求之于已不以责下凡为人上法术明而赏罚必者虽无言语而势自治治贾一倍以相髙茍能富贵虽积狡恶争称誉之终不见非苟处贫贱恭谨秪为不肖终不见是此俗化之所以浸败而礼义之所以消衰也世有可患者三三者何曰情实薄而辞称厚念实忽而文想忧懐不来而外克期不信则惧失贤信之则註误人此俗世可猒之甚者也是故孔子疾夫言之过其行者诗伤蛇蛇硕言出自口矣巧言如簧颜之厚矣今世俗之交也未相照察而求深固探懐扼腕拊心祝诅苟欲相䕶论议而已分背之日既得之后则相弃忘或受人恩徳先以济度不能㧞举则因毁之为生瑕衅明言我不遗力无奈自不可尔诗云知我如此不如无生先合而后忤有初而无终不若本无生意彊自誓也君子屡盟乱是用长大人之道周而不比微言相感掩若同符又焉用盟孔子恂恂似不能言者又称誾誾言唯谨也士贵有辞亦憎多口故曰文质彬彬然后君子与其不忠刚毅木讷尚近于仁呜唿哀哉凡今之人言方行圆口正心邪行与言谬心与口违论古则知称夷齐原颜言今则必官爵职位虚谈则知以徳义为贤贡荐则必阀閲为前䖏子虽躬颜闵之行性劳谦之质秉伊吕之才懐救民之道其不见资于斯世也亦已明矣明忠第三十一人君之称莫大于明人臣之誉莫美于忠此二徳者古来君臣所共愿也然明不继踵忠不万一者非必愚闇不逮而恶名扬也所道求之非其道云尔夫明据下起忠依上成二人同心则利断金能如此者两誉俱具要在于明操法术自握权秉而已矣所谓术者使下不得欺也所谓权者使势不得乱也术诚明则虽万里之外幽冥之内不得不求効权诚用则逺近亲踈贵贱贤愚无不归心矣周室之末则不然离其术而舎其权怠于己而恃于人是以公卿不思忠百僚不尽力君王孤蔽于上兆黎冤乱于下故遂衰微侵夺而不振也夫帝王者其利重矣其威大矣徒悬重利足以劝善徒设严威可以惩姧乃张重利以诱民操大威以驱之则举世之人可令冐白刃而不恨赴汤火而不难岂云但率之以共治而不宜哉若鹰也然猎夫御之犹使终日奋撃而不敢怠岂有人臣而不可使尽力者乎诗云伐柯伐柯其则不远夫神明之术其在君身而忽之故令臣钳口结舌而不敢言此耳目所以蔽塞聡明所以不得也制下之权日陈君前而君释之故令君臣懈弛而背朝此威徳所以不照而功名所以不建也诗云我虽异事及尔同僚我即尔谋听我敖敖夫恻隠人皆有之是故耳闻啼号之音无不为之惨悽悲懐而伤心者目见危怠之事无不为之灼怛惊而赴救之者君臣义重行路礼轻过耳悟目之交未恩未徳非贫非贵而犹若此则又况于北面称臣被宠者乎是故进忠扶危者贤不肖之所共愿也诚皆愿之而行违者常苦其道不利而有害言未得言而身败尔歴观古来爱君忧主敢言之臣治势一成君自不能乱也况臣下乎法术不明而赏罚不必者虽曰号令然势自乱乱势一成君自不能治也况臣下乎是故势治者虽委之不乱势乱者虽懃之不治也尧舜恭已旡为而有余势治也胡亥王莾驰骛势乱也故曰善者求之于势弗责于人是以明王审法度而布教令不行私以欺法不黩教以辱命故臣下敬其言而奉其禁竭其心而称其职此由法术明而威权任也夫术之为道也精微而神言之不足而行有余有余故能兼四海而照幽㝠权之为势也徤悍以大不待贵贱操之者重重故能夺主威而顺当也是以明君未尝示人术而借下权也孔子曰可与权是故圣人显诸仁藏诸用神而化之使民宜之然后致其治而成其功功业效于民美誉传于世然后君乃得称明臣乃得称忠此所谓明据下作忠依上成二人同心其利断金也本训第三十二上古之世太素之时元气窈㝠未有形万精合并混而为一莫制莫御若斯乆之翻然自化清浊分别变成隂阳隂阳有体实生两仪天地壹郁万物化淳和气生人以统理之是故天本诸阳地本诸隂人本中和三才异务相待而成各循其道和气乃臻玑衡乃平天道日施地道日化人道日为为者盖所谓感通隂阳而致珍异也人行之动天地譬犹车上御驷马蓬中擢自照矣虽为所覆载然亦在我何所之可孔子曰时乘六龙以御天言行君子所以动天地也可不愼乎从此观之天呈其兆人序其勲书故曰天功人其代之如盖理其政以和天气以臻其功是故道德之用莫大于气道者之根也气所变也神气之所动也当此之时正气所加非唯于人百糓草木禽兽鱼鼈皆口养其气声入于耳以感于心男女听以施精神资和以衃民之胎含嘉以成体及其生也和以养性美在其中而畅于四胑实于血脉以心性志耳意目精欲无不贞廉絜怀履行者此五帝三王所以能画法像而民不违正已徳而世自化也是故法令刑赏者乃所以治民事而致整理尔未足以兴大化而升太平也夫欲歴三正之絶迹臻帝皇之极功者必先原元而本本兴道而致和以淳粹之气生敦庬之民明徳义之表作信厚之心然后化可美而功可成也徳化第三十三人君之治莫大于道莫盛于徳莫美于教莫神于化道者所以持之也徳者所以苞之也教者所以知之也化者所以致之也民有性有情有化有俗情性者心也本也化俗者行也末也末生于本行起于心是以上君抚世先其本而后其末慎其心而理其行心精苟亡则姦匿所作邪意无所载矣夫化变民心也犹政变民体也徳政加于民则多涤畅姣好坚彊考寿恶政加于民则多罢癃尫病夭昬扎瘥故尚书美考终命而恶凶短折国有伤明之政则民多病因有者道之使也必有其根其气乃生必有其使变化乃成是故道之为物也至神以妙其为功也至彊以大天之以动地之以静日之以光月之以明四时五行鬼神人民亿兆丑类变异吉凶何非气然及其乖戾天之尊也气裂地之大也气动山之重也气徙水之流也气絶之日月神也气蚀之星辰虚也气陨之旦有昼晦宵有大风飞车拔树偾电为氷温泉成汤麟龙鸾凤蝥蠈蝝蝗莫不气之所为也以此观之气运感动亦诚大矣变化之为何物不能是故上圣故不务治民事而务治民心故曰听讼吾犹人也必也使无讼乎导之以徳齐之以礼务厚其情而明则务义民亲爱则无相害伤之意动思义则无姦邪之心夫若此者非律之所使也非威刑之所彊也此乃教化之所致国有伤聡之政则民多病身有伤贤之政则贤多横夭夫形体骨干为坚彊也然犹随政变易又况乎心气精微不可养哉诗云敦彼行苇羊牛勿践履方苞方体惟叶握握又曰䳒飞厉天鱼跃于渊恺悌君子胡不作人公刘厚徳恩及草木羊牛六畜且犹感徳消息于心已之所无不以责下我之所有不以讥彼感已之好敬也故接士以礼感已之好爱也故遇人有恩已欲立而立人已欲达而达人善人之忧我也故先劳人恶人之忘我也故常念人凢品则不然论人不恕己动作不思心无之已而责之人有之我而讥之彼已无礼而责人敬已无恩而责人爱贫贱则非人之不我忧也富贵则是我之不忧人也行已若此难以称仁矣所谓平者内懐尸鸠之恩外执砥㺯之心论士必定于志行毁誉必㕘于效验不随俗而雷同不逐声而寄论苟善所在不讥贫贱苟恶所错不忌富贵不谄上而慢下不猒故而敬新凢品则不然内偏颇于妻子外僣惑于知友得则誉之怨则谤之平议无惇均讥誉无效验苟阿贵以比党苟剽声以群吠事富贵如奴仆视贫贱如佣客有至秉权之门而不一至无势之家执心若此难以称义所谓恭者内不敢傲于室家外不敢慢于士大夫见贱如贵视少如长其礼先入其言后出恩意无不荅礼敬无不报覩贤不居其上与人推让事䖏其劳居从其徳位安其卑养甘其薄凢品则不然内慢易于妻子外轻侮于知友聡明不别真伪心思不别善丑愚而喜傲贤少而好陵长恩意不相荅礼敬不相报观贤不相推㑹同不能让动欲择其佚居欲处其安养欲擅其厚位欲争其尊见人谦让因而嗤之见人恭敬因而傲之如是而自谓贤能智慧为行如此难以称忠所谓守者心也有度之士情意精专心思独覩不驱于险墟之俗不惑于衆多之口聡明悬絶秉心塞渊独立不惧遯世无闷心坚金石志轻四海故守其心而成其信凢器则不然内无持操外无凖仪倾侧险诐求同于心口无定论不恒其徳二三其行秉操如此难以称信夫是四行者其轻如毛其重如山君子以爲易小人以爲难孔子曰仁逺乎哉我欲仁仁斯至矣又称知德者尠俗之偏党自古而然非乃今也凢百君子竞于骄僣贪乐慢傲如忠信未逹而爲左右所掬按当世而覆𬒳更爲否愚恶状之臣者岂可胜哉孝成终没之日不知王章之直孝哀终没之日不知王嘉之忠也此后贤虽有忧君哀主之情忠诚正直之节然犹且沈吟观听行已者也鸣鹤在隂其子和之相彼鸟矣犹求仁不忍践履生草则又况于民萌而有不化者乎君子脩其乐易之徳上及飞鸟下及渊鱼不欢忻恱豫则又况士庶而不仁者乎圣深知之皆务正已以为表明礼义以为教和徳气于未生之前正表仪于咳笑之后民之胎也合中和以成其生也立方正以长是以为仁义之心㢘耻之志骨着脉通与体俱生而无麤秽之气无邪淫之欲虽放之大荒之外措之幽㝠之内终无违礼之之行投之危亡之地纳之锋锷之间终无苟全之心举世之人行皆若此则又乌所得亡夫姦乱之民而加辟哉上天之载无馨无臭仪形文王万邦作孚此姬氏所以崇美于前而致刑错于后圣人其尊徳礼而卑刑罚故舜先勑契以敬敷五教而后命臯陶以五刑三居是故凢立法者非以司民短而诛过误乃以防姦恶而救祸败捡淫邪而内正道尔诗云民之秉夷好是懿徳故民有心也犹为种之有园也遭和气则秀茂而成实遇水旱则枯藁而生孽民蒙善化则有士君子之心被恶政则人有懐姦乱之虑故善者之养天民也犹良工为麴豉也起居以其时寒温得其适则一䕃之麴豉尽美而多量其愚拙工则一䕃之麴豉皆臭败而弃损今六合亦由一䕃也黔首之属犹豆麦也变化云为在将者尔遭良吏则皆懐忠信而履仁厚遇恶吏则皆懐姦邪而行浅薄忠厚积则致太平姦薄积则致危亡是以圣帝明王皆敦徳化而薄威刑徳者所以脩已也威者所以治人也上智则下愚之民少而中庸之民多中民之生世也犹铄金之在鑪也从笃变化唯冶所为方圆薄厚随镕制尔是故世之善否俗之薄厚皆在于君上圣和气以化民心正表仪以率群下故能使民比屋可封尧舜是也其次躬道徳而敦慈爱美教训而崇礼让故能使民无争心而致刑错文武是也其次明好恶而显法禁平赏罚而无阿私故能使民辟姦邪而趋公正理弱乱以致治彊中兴是也治天下身处污而放情怠民事而急酒乐近顽童而逺贤才亲谄䛕而踈正直重赋税以赏无功妄加喜怒以伤无辜故能乱其政以败其民弊其身以丧其国者幽厉是也孔子曰三人行必有我师焉择其善者而从之其不善者我则改之诗美宜鉴于殷自求多福是故世主诚能使六合之内举世之人咸懐方厚之情而无浅薄之恶各奉公政之心而无姦陬之虑则羲农之俗复见于兹麟龙鸾鳯复畜于郊矣五徳志第三十四自古在昔天地开辟三皇迭制各树号谥以纪其世天命五代正朔三复神明感生爱兴有国亡于嫚以灭于积恶神微精以天命㒺极或皇冯依或继体育太曎以前尚矣迪斯用来颇可纪録虽一精思议而复误故撰古训着五徳志世传三皇五帝多以为伏羲神农为三皇其一者或曰燧人或曰祝融或曰女娲其是与非未可知也我闻古有天皇地皇人皇以为或及此谓亦不敢明凢斯数其于五经皆无正文故略依易繋记伏羲以来以遗后贤虽多未必获正然罕可以浮游慱观共求厥真大人迹出雷泽华胥履之生伏羲其相日角世号太曎都于陈其徳木以龙纪故为龙师而龙名作八卦结绳为网以渔后嗣帝喾代颛顼氏其相戴十其号髙辛厥质神灵徳行祗肃迎逆日月顺天之则能叙三辰以周民作乐六英世有才子八人伯奋仲堪叔献季仲伯虎仲雄叔豹季狸忠肃恭懿宣慈惠和天下之人谓之八元后嗣姜嫄履大人迹生姬弃厥相披頥爲尧司徒又主播种农植嘉谷尧遭水灾万民以济故舜命曰后稷初烈山氏之有天下也其子曰柱能植百谷故立以爲稷自夏以上祀之周之兴也以弃代之至今祀之大姙梦长人感已生文王厥相四乳爲西伯兴于岐断虞芮之讼而始受命武王骈齿胜殷遏刘成周道姬之别封衆多管蔡成霍鲁卫毛聃郜雍曹滕毕原酆郇文之昭也邘晋应韩武之穆也凢蒋邢苑祚祭周公之胤也周召虢吴随邠方卬自潘养滑镐宫宻荣丹郭杨逢管唐韩杨觚栾甘鳞虞王氏皆姬姓也有神龙首出常感姙姒生赤帝魁隗身号炎帝世号神农代伏羲氏其徳火纪故为火师而火名是以斵木为耜揉木为耒耨日中为市致天下之民聚天下之货交易而退各得其所后嗣庆都与龙合㛰生伊尧代髙辛氏其眉八彩世号唐作乐大章始禅位武王克殷而封其胄于铸含始吞赤珠克曰玉英生汉龙感女媪刘季兴大电绕枢炤野感符宝生黄帝轩辕代炎帝氏其相龙颜其徳土行以云纪故为云师而云名作乐咸池是始制衣裳后嗣握登见大虹意感生重华虞舜其目重瞳事尧尧乃禅位曰格尔舜天之暦数在尔躬允执厥中四海困穷天禄永终乃受终于文祖也号有虞作乐九韶禅位于禹武王克殷而封胡公妫满于陈庸以元女大姬大星如虹下流华渚女节万接生白帝挚青阳世号少曎代黄帝氏都于曲阜其徳金行其立也鳯皇适至故纪于鸟鳯氏暦正也玄鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也雎鸠氏司马也尸鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用夷民者也是故作书契百官以治万民以察有才子四人曰重曰该曰脩曰熈实能金木及水故重为勾芸该为蓐収脩及熈为玄冥恪恭厥业世不失职遂济穷桒后嗣脩纪见流星意感生白帝文命我禹其耳参漏为尧司空主平水土命山川画九州制九贡功成赐玄珪以告勲于天舜乃禅位命如尧诏禹乃即位作乐大夏世号夏后传嗣子启启子太康仲康更立兄弟五人皆有昬徳不堪帝事降须洛汭是谓五观孙相嗣位夏道浸衰于是后羿自鉏迁于穷石因夏民以代夏政灭相妃后缗方娠逃出自窦奔于有仍生少康焉仍妃牧正羿恃已射也不脩民事而淫于原兽弃武罗伯因熊髠尨圉而用寒浞浞栢明氏䜛子弟也栢明氏恶而弃之夷羿収之信而使之以为已相浞行媚于内施赂于外愚弄于民虞羿于田树之诈匿以取其国家外内咸服羿犹不悛将归自田家衆杀而烹之以食其子子不忍食诸死于穷门靡奔于有鬲氏浞因羿室生浇及恃其䜛慝诈伪而不徳于民使浇用师灭斟灌及斟寻氏处于过处浇于戈使椒求少康逃奔有虞为之胞正虞思妻以二妃而邑诸纶有田一成有衆一旅能布其徳而兆其谋以収夏衆抚其官职靡自有鬲収二国之烬以灭浞而立少康焉乃使女艾诱浇使后杼诱遂灭过戈复禹之绩祀夏配天不失旧物十有七世而桀亡天下武王克殷而封其后于杞或封于缯又封少曎之胄于祁浇才力盖衆骤其勇武而卒以亡故南宫括曰羿善射奡盪舟俱不得其死也姒姓分氏夏后有扈有南斟寻泊㳶辛襄费戈冥缯皆禹后也揺光如月正日感女枢幽防之宫生黑帝颛顼其相骈干身号髙阳世号共工代少曎氏其徳水行以水纪故为水师而水名承少曎衰九黎乱徳乃命重黎讨训服暦象日月东西南北作乐五英有才子八人苍舒隤凯擣演大临尨降庭坚仲容叔逹齐圣广渊明允笃诚天下之人谓之八凯共工氏有子曰勾龙能平九土故号后土死而爲社天下祀之娀简吞燕卵生子契爲尧司徒职亲百姓顺五品扶都见白气贯月意感生黒帝子履其相二肘身号汤世号殷致太平后衰乃生武丁即位黙以不言思道三年而梦获贤人以爲师乃使以梦像求之四方侧陋得傅说方以胥靡筑于傅巖升以爲大公而使朝夕规諌恐其布惮怠也则勑曰若金用汝作砺若济巨川用汝作舟楫若时大旱用汝作霖雨启乃心沃朕心若药不瞑眩厥疾不瘳若跣不视地厥足用伤尔交脩余无弃故能中兴称号高宗及帝辛而亡天下谓之纣武王封微子于宋封箕子于朝鲜子姓分氏殷时来宋扐萧空同北叚皆汤后也潜夫论卷第八潜夫论潜夫论卷第九潜夫论卷第九王符志氏姓第三十五昔者圣王观象于干坤考度于神明探命暦之去就省羣后之徳业而赐姓命氏因彰徳功传称民之彻官百王公之子第千世能聴其官者而物赐之姓是谓百姓姓有彻品于王谓之千品昔尧赐契姓姬赐禹姓姒氏曰有夏伯夷为姜氏曰有吕下及三代官有世功则有官族邑亦如之后世微末因是以为姓则不能故也故或传本姓或氏号邑谥或氏于爵或氏于志若夫五帝三王之世所谓号也文武昭景成宣戴桓所谓谥也齐鲁吴楚秦晋燕赵所谓国也王氏侯氏王孙公孙所谓爵也司马司徒中行下军所谓官也伯有孟孙子服叔子所谓字也巫氏匠氏陶氏所谓事也东门西门南宫东郭北郭所谓居也三乌五鹿青牛白马所谓志也凢厥姓氏皆出属而不可胜纪也卫侯灭邢昭公娶同姓言皆同祖也近古以来则不必然古之赐姓大谛可用其余则难周室衰微吴楚僣号下歴七国咸各称王故王氏王孙氏公孙氏及谥氏官国自有之千八百国谥官万数故元不可同也及孙氏者或王孙之班也或诸孙之班也故同祖而异姓有同姓而异祖亦有杂错变而相入或从母姓或避怨雠夫吹律定姓唯圣能之今民散乆鲜克逺音律天主尊正其祖故且略纪显者以待士合揖损焉伏羲姓风其后封任宿须朐颛㬰四国实司太曎与有济之祀且为东蒙主鲁僖公母成风盖须朐之女也季氏欲伐颛㬰而孔子讥之炎帝苖胄四岳伯夷为尧典礼折民惟刑以封申吕裔生尚为文王师克殷而封之齐或封许向或封于纪或封于申城在南阳宛北序山之下故诗云亹亹申伯王荐之事于邑于序南国为式宛西三十里有吕望许在颍川今许县是也姜戎居伊洛之间晋惠公徙置陆浑州薄甘戯露帖及齐之国氏髙氏襄隰氏士氏强氏东郭氏雍门氏子雅氏子尾氏子襄氏子渊氏子干氏公旗氏翰公氏贺氏卢氏皆姜姓也黄帝之子二十五人班为十二姬酉祁已胜蔵伾拘釐姞衣氏也当春秋晋有祁奚举子荐雠以忠直着莒子姓已氏夏之兴有任奚为夏车正以封于后迁于祁其嗣仲居为汤左相王季之妃大任及谢章昌采祝结泉卑遇狂大氏皆任姓也台氏女为后稷元妃繁育周先姞氏封于燕及郑文公有贱妾燕姞梦神与之兰曰余为伯儵余而祖也以是有国香人服媚及文公见姞赐兰而御之姞言其梦且曰妾不才幸而有子将不信敢征兰乎公曰诺遂生穆公姞氏之别有阚尹蔡光鲁雍断宻须氏及汉河东有郅都汝南有郅君章姓音与古姞同而书其字异二人皆着名当世少曎氏之世衰而九黎乱德颛顼受之乃命南正重司天以属神命火正黎司地以属民使复旧常无相侵渎是谓絶地天通夫黎颛顼氏裔子呉囬也爲髙辛氏火正淳燿天明地德光四海也故名祝融后三苗复九黎之德尧继重黎之后不忘旧者羲伯复治之故重黎氏世序天地别其分主以歴三代而封于程其在周世爲宣王大司马诗美王谓尹氏命程伯休父其后失守适晋爲司马迁自谓其后祝融之孙分爲八姓已秃彭姜妘曺斯牟已姓之嗣飂叔安其裔子曰董父实甚好龙能求其嗜欲以饮食之龙多归焉乃学扰龙以事帝舜赐姓曰董氏曰豢龙封诸朡川朡夷彭姓豕韦皆能驯龙者也豢龙逢以忠谏桀杀之凡因祝融之子孙已姓之班昆吾借扈温董秃姓朡夷豢龙则夏灭之祖姓彭祖豕韦诸稽则商灭之姜姓㑹人则灭之妘姓之后封于鄢㑹路偪阳鄢取仲任为妻贪冒爱恡蔑贤简能是用亡邦㑹在河伊之间其君骄贪啬俭减爵损禄羣臣卑让上下不临诗人忧之故作羔裘闵其痛悼也匪风兾君先教也㑹仲不悟重氏伐之上下不能相使禁罚不行遂以见亡路子婴儿娶晋成公姉为夫人酆舒为政而虐之晋伯宗怒遂伐灭路荀罃武子伐灭偪阳曺姓封于邾邾颜子之支别为小邾皆楚灭之芊姓之裔熊严成王封之于楚是谓粥熊又号粥子生四人伯霜仲雪叔熊季紃紃嗣为刑子或封于夔或封于越夔子不祀祝融粥熊楚伐灭公族有楚季氏列宗氏闘强氏良臣氏耆氏门氏侯氏季融氏仲熊氏子季氏阳氏无钧氏蒍氏善氏阳氏昭氏景氏严氏婴齐氏来氏来纎氏即氏申氏訋氏沈氏贺氏减氏吉白氏伍氏沈瀐氏余推氏公建氏子南氏子庚氏子午氏西氏王孙田公氏舒坚氏鲁阳氏黒肱氏皆芊姓也楚季者王子敖之曾孙也蚠冒主蒍章者王子无钧也令尹孙叔敖者蒍章之子也左司马戍者庄王之曾孙也叶公诸梁者戍之第三弟也楚大夫申旡畏者又氏文氏初纣有苏氏以妲己女而亡殷周武王时有苏忿生为司寇而封温其后洛邑有苏秦高阳氏之世有才子八人苍舒隤凯擣戭大临尨降庭坚仲容叔达天下之人谓之八凯后嗣有皐陶事舜舜曰皐陶蛮夷滑夏寇贼姦宄女作士其子伯翳能议百姓以佐舜禹扰驯鸟兽舜赐姓后有仲衍鸟体人元为夏帝大戊御嗣及费仲生恶来季胜武王伐纣并杀恶来季胜之后有造父以善御事周穆王穆王游西海忘归于是徐偃作乱造父御一日千里以征之王封造父于赵城因以为氏其后失守至于赵夙仕晋卿大夫十一世而为列侯五世而为武灵王五世亡赵恭叔氏邯郸氏訾辱氏婴齐氏楼季氏卢氏原氏皆赵嬴姓也恶来后有非子以善畜周孝封之于秦世地理以为西陲大夫汧秦高是也其后列于诸侯五世而称王六世而始皇生于邯郸故曰赵政及梁葛江黄徐莒蓼六英皆臯陶之后也钟离运掩菟裘寻梁脩鱼白寘飞廉宻如东灌良时白巴公巴公巴郯复蒲皆嬴姓也帝尧之后为陶唐氏后有刘累能畜龙孔甲赐姓为御龙以更豕韦之后至周为唐杜氏周衰有隰叔子违周难于晋国生子舆为李以正于朝朝无闲官故氏为士氏为司空以正于国国无败绩故氏司空食采随故氏随氏士蒍之孙㑹佐文襄于诸侯无恶爲卿以辅成景军无败政为成率居传端刑法法集训典国无姦民晋国之盗逃奔于秦于是晋侯为请冕服于王王命随㑹为卿是以受范卒谥武子武子文成晋荆之盟降兄弟之国使无闲隟是以受郇栎由此帝尧之后有陶唐氏刘氏御龙氏唐杜氏隰氏士氏季氏司空氏赵氏范氏郇氏栎氏嬴氏冀氏縠氏蔷氏扰氏㩏氏傅氏楚氏令尹建尝问范武子之徳于文子文子对曰夫子之家事治言于晋国竭情无私其祝史陈信不媿其家事无猜其祝史不祈建归以告康王曰神人无怨宜夫子之股肱五君以为诸侯主也故刘氏自唐以下汉以上徳着于世莫若范㑹之最盛也斯亦有脩已以安人之功矣武王克殷而封帝尧之后于社也帝舜姓虞又为姚君妫武王克殷而封妫满于陈是为胡公陈哀氏舀氏咸氏庆氏夏氏宗氏来氏仪氏司徒氏司城氏皆妫姓也厉公孺子完奔齐桓公说之以为工正其子孙大得民心遂夺君而自立是为威王五世而亡齐人谓陈田矣汉高祖徙诸田闗中而有第一至第八氏丞相田千秋司直田仁及杜阳田先砀田先皆陈后也武帝赐千秋乘小车入殿故世谓之车丞相及莽自谓本田安之后以王家故更氏云莾之行诈寔以田常之风敬仲之又有皮氏占氏沮氏与氏献氏子氏鞅氏梧氏坊氏髙氏笀氏禽氏帝乙元子微子开纣之庻兄也武王封之于宋今之睢阳是也宋孔氏祝其氏韩献氏季老男氏巨辰经氏事父氏皇甫氏华氏鱼氏而董氏艾歳氏鸠夷氏中野氏越椒氏完氏怀氏不弟氏冀氏牛氏司城氏冈氏近氏止氏朝氏㪍氏右归氏三㐾氏王夫氏冝氏徴氏郑氏目夷氏鳞氏臧氏虺氏沙氏黒氏围龟氏旣氏据氏砖氏已氏成氏边氏戎氏买氏尾氏桓氏戴氏向氏司马氏皆子姓也闵公子弗父河生宋父宋父生世子世子生正考父正考父生孔父嘉孔父嘉生子木金父木金父降为士故曰灭于宋金父生祁父祁父生防叔防叔为华氏所偪出奔鲁为防大夫故曰防叔防叔生伯夏伯夏叔梁纥为鄹大夫故曰鄹叔纥生孔子周灵王之太子晋幼有成徳聪明博达温恭敦敏谷雒水鬬将毁王宫欲壅之太子晋谏以为不顺天心不若脩政晋平公使叔誉聘于周见太子与之言五称而三穷逡巡而退归告平公曰太子晋行年十五而誉弗能与言君请事之平公遗师旷见太子晋太子晋与语师旷服徳深相结也乃问旷曰吾闻太师能知人年之长短师旷对曰女色赤白女声清汗火色不寿晋曰然吾后三年将上宾于帝女慎无言殃将及女其后三年而太子死孔子闻之曰惜夫杀吾君也世人以其豫自去期故传称王子乔仙仙之后其嗣避周难于晋家于平阳田氏王氏其后子孙世喜养性神仙之术鲁之公故有蟜氏后氏衆氏臧氏施氏孟氏仲孙氏服氏公山氏南宫氏叔孙氏叔仲氏子我氏子士氏季氏公鉏氏公巫氏公之氏子干氏华氏子言氏子駶氏子雅氏子阳氏东门氏公折氏公石氏叔氏子家氏荣氏展氏乙氏皆鲁姬姓也卫之公族石氏世叔氏孙氏寗氏子齐氏司徒氏公文氏折龟氏公叔氏公南氏公上氏公孟氏将者亦常在櫂宠为贵臣及留侯张良韩公族姬姓也秦始皇灭韩良弟死不葬良散家赀千万为韩报讐撃始皇于博浪沙中误椎副车秦索贼急良乃变姓为张匿于下邳遇神人黄石公遗之兵法及沛公之起也良往属焉沛公使与韩信略定韩地立横阳君城为韩王而拜良为韩信都者司徒也俗前音不正曰信都或曰司徒或胜屠然其本共一司徒耳后作传者不知信都何因疆妄生意以为此乃代王为信都也凡桓叔之后有韩氏言氏婴氏祸余氏公族氏张氏此皆韩后姬姓也昔周宣王亦有韩侯其国也近燕故诗云普彼韩城燕师所完其后韩西亦姓韩为卫满所伐迁居海中毕公髙与周同姓封于毕因为氏周公之薨也髙继軄焉其后子孙失守为庶世及毕万佐晋献公十六年使赵夙御戎毕万为右以灭耿灭魏封万今之河北县是也魏颗又氏令狐自万后九世为魏文侯文侯孙罃为魏惠王五世而亡毕阳之孙豫让事智伯智伯国士待之䂊让亦以见知之恩报智伯天下纪其义魏氏令狐氏不雨氏叶大夫氏伯夏氏魏强氏䂊氏皆毕氏本姬姓也周厉王之子友封于郑郑恭叔之后为公文氏轩氏军氏子疆氏强梁氏卷氏㑹氏雅氏孔氏赵阳田章氏孤氏王孙氏史龟氏羌氏羌宪氏邃氏皆卫姬姓也晋之公族郄氏又斑为吕郄芮又从邑氏为冀后有吕锜号驹伯郄犫食采于苦号苦成叔郄至食采于温号曰温季各以为氏郄氏之班有州氏祁氏伯宗以直见杀其子州黎奔又楚以郄宛直而和故为子常所妬受诛其子嚭奔吴为大宰惩祖祢之行仍正直遇祸也乃为谄䛕而亡吴凡郄氏之班有冀氏吕氏苦成也温氏伯氏靖侯之孙栾賔及富氏㳺氏贾氏狐氏羊舌氏季夙氏籍氏及襄公之孙孙黡皆晋姬姓也晋穆侯生桓叔桓叔生韩万傅晋大夫十世而为韩武侯五世为韩惠王五世而亡国襄王之孽孙信俗人谓之韩信都高祖以信为韩王孙以信爲韩王后徙王代爲匈奴所攻自降之汉遣柴将军撃之斩信于叅合信妻子亡入匈奴中至景帝信子頽当及孙赤来降汉封頽当爲弓髙侯赤爲襄城侯及韩嫣武帝时爲侍中贵幸无比案道侯韩说前将军韩鲁皆显于汉子孙各随时帝分阳陵茂陵杜陵及汉阳金城诸韩皆其后也信子孙余留匈奴中驷氏丰将氏国氏然氏孔氏羽氏良氏大李氏十族之祖穆公之子也各以字爲姓及伯有氏马师氏禇师氏皆郑姬姓也太伯君吴端垂衣裳以治周礼仲雍嗣立断发文身倮以为饰武王克殷分封其后于吴令大赐北吴季扎居延州来故氏延陵季子阖闾之弟夫槩王奔楚堂谿因以为氏此皆姬姓也郑大夫有冯简子后韩有冯亭为上党守嫁祸于赵以致长平之变秦有将军冯劫与李斯俱诛有冯唐与文帝论将帅后有冯奉世上党人也位至将军女为元帝昭仪因家于亰师其孙衍字敬通笃学重义诸儒号之曰徳行雍雍冯敬通着书数十篇孝章皇帝爱重其文晋大夫郇息事献公后世将中军故氏中行食采于智智果谏智伯而不见听乃别族于大史为辅氏晋大夫孙伯黡寔司典籍故姓籍氏辛有二子董之故氏董氏诗颂宣王始有张仲孝友至春秋时宋有张白蔑矣唯晋张侯张老寔为大家张孟谈相赵襄子以灭智伯遂逃功赏耕于䏍山后魏有张仪张丑至汉张姓滋多常山王张耳梁人丞相张苍阳武人也东阳侯张相如御史大夫张汤増定律令以妨姦恶有利于民又好荐贤达士故受福祐子安世为车骑将军封富平侯敦仁俭约矜遂权而好隂德是以子孙昌炽世有贤㣧更封武始遭王莾乱享国不絶家凡四公世着忠孝行义前有丞相张禹御史大夫张忠后有太尉张酺汝南人太傅张禹赵国人司邑闾里无不有张者河东解邑有张城有西张城岂晋张之祖所出邪优性舒唐鸠舒龙舒其止龙淫㕘㑹六院䕁髙国庆姓樊尹骆嫚姓邓优归姓胡有何葴姓滑齐掎姓捿䟽御姓署畨汤嵬姓饶攘杀隗姓赤狄姮姓白狄此皆大吉之姓齐有鲍叔世爲卿大夫晋有鲍癸汉有鲍宣累世忠直汉名臣汉生爲使者弟商爲将军今高阳诸爲着姓昔仲山甫亦姓樊谥穆仲封于南阳南阳者在今河内后有樊倾子㬅姓封于邓后田氏焉南阳邓县上蔡北有古邓城新蔡北有古邓城春秋时楚文王灭邓至汉有邓通邓广后汉新野禹以佐命元功封髙宻侯孙太后天性慈仁严明约勑诸家莫得权京师清浄若无贵戚勤思忧民昼夜不怠是以遭羌兵叛大水饥馈而能复之整平丰穰太后崩后群姦相㕘竞加譛润破壊邓氏天下痛之鲁昭公母家姓归氏汉有隗嚣季孟短即大戎氏其先本出黄帝及徐氏萧氏索氏长勺氏陶氏繁氏骑氏饥氏樊氏荼氏皆殷氏旧姓也汉兴相国萧何封鄼侯本沛人今长陵萧其后也前将军萧望之东海杜陵萧其后也御史大夫有繁延夀南陵襄阳人也杜陵新丰繁其后也周氏邵氏毕氏荣氏单氏尹氏锱氏富氏巩氏苌氏此皆周室之世公卿家也周召者周公召公之庶子食二公之采以为主吏故世有周公召公不絶也尹者本官名也若宋有太师楚有令尹左尹矣尹吉甫相宣王有大功绩诗云尹氏大师维周之底也单穆公襄公颀公靖公世有明徳次圣之才故叔向美之以后必繁昌苦城城名也在塩池东北后人书之或为枯齐人闻其音则书之曰车炖煌见其字唿之曰车城其在汉阳者不喜枯苦之字则更书之曰古城氏堂谿谿谷名也在汝南西平禹字子启者启开之字也前人书堂谿误作启后人变之则又作开古漆彫开公冶长前人书彫从易泊作周书治汉误作蠧后人又传作古或复分爲古氏成氏常氏开氏公氏冶氏梁氏周氏此数氏者皆本同末异凡姓之离合变分固多此类可以一况难胜载也易曰君子以类族辩物多识前言徃行以蓄其德学以聚之问以辩之故略观世记采经书依国士及有明文以赞贤圣之后班族类之祖言氏姓之出序此假意二篇以贻后贤今之焉也潜夫论卷第九潜夫论潜夫论卷第十潜夫论卷第十叙録第三十六夫生于当世贵能成大功太上有立徳其下有立言阘茸而不才先器能当官未尝服斯伇无所効其勋中心时有感援笔纪数文字以缀愚情财令不忽忘刍荛虽微陋先圣亦咨询草创叙先贤三十六篇以继前训左丘明五经先圣遗业莫大教训博学多识疑则思间智明所成德义所建夫子好学诲人不倦故叙赞学第一凡士之学贵本贱末大人不华君子务寔礼虽媒绍必载于贽时俗趋末惧毁术故叙务本第二人皆智德苦为利昬行污求荣戴盆望天为仁不富为富不仁将修德行必慎其原故叙遏利第三世不识论以士卒比弗问志行官爵是纪不义富贵仲尼所耻伤俗陵迟遂逺圣述故叙论荣第四惟贤所苦察妬所患皆嫉过已以为深怨或因类舋或空造端痛君不察而信䜛言故叙贤难第五原明所起述暗所生距谏所败祸乱所成当涂之人成欲专君壅蔽贤士以擅主权故叙明暗第六上览先王所以致太平考绩黜陟着在五经罚赏之寔不以虚名明豫徳音焉问扬庭故叙考绩第七人君选士咸求贤能君司贡荐竞进下材憎是掊克何官能治买药得鴈难以为医故叙思贤第八原本天人㕘连相因致和平机述在于君奉法选贤国自我身姦门窃位将谁督察故叙本政第九览观古今爰暨书传君皆欲治臣恒乐乱忠佞溷淆各以类进常苦不明而信姦论故叙潜叹第十夫位以德兴徳贵忠立社稷所頼安危是繋非夫谠直贞亮仁慈惠和事君如天视民如子则莫保爵位而全令名故叙忠贵第十一先王理财禁民爲非洪范忧民诗刺末资浮伪者衆本农必衰节以制度如何弗议故叙浮侈第十二积微伤行懐安败名明莫恣欲而无悛容足以愎谏闻善不从微安召辱终必有凶故叙慎微第十三眀主思良劳精贤知百寮阿党不覈真伪苟崇虚誉以相诳矅居官任职则无功効故叙寔贡第十四圣人养贤以及万民先王之制皆足代耕増爵损禄必程以倾先益吏俸乃可致平故叙班禄第十五君忧臣劳古今通义上思致平下冝竭惠贞良信士咸痛数赦姦宄繁兴但以赦故乃叙述赦第十六先王御世兼秉威德赏有建侯罚有刑渥赏重严禁臣乃敬軄将脩太平必媚此法故叙三式第十七民爲国基谷爲民命日力不睱谷何由盛公卿师尹卒劳百姓轻夺民时诚可愤诤故叙爱日第十八观吏所治鬭讼居多原祸所起诈欺所为将絶其末必塞其原民无欺绐世乃平安故叙断讼第十九五帝三王优劣有情虽欲超皇当先致平必世后仁仲尼之经遭衰姦牧得不用刑故叙衰制第二十圣王忧勤选练将帅授以鈇钺假以权贵诚多蔽暗不识变势赏罚不明安得不败故叙劝将第二十一蛮夷猾夏古今所患尧舜忧民皐陶术叛宣王中兴南仲征边今民日死如何弗蕃故叙救邉第二十二凡民之情与君殊戾不能逺虑督取一制苟扶私议以为国计宜寻其言以诘所谓故叙邉议第二十三邉既逺门太守擅权台阁不察信其姦言今懐郡县殴民内迁今又兵荒虑必生心故叙寔邉第二十四天生神物圣人则之蓍龟卜筮以定嫌疑俗工浅源莫尽其才自大非贤何足信哉故叙卜列第二十五易有史巫诗有工祝圣人先成民后致力黎劝乐神乃授福孔子不祈以明在徳故叙巫列第二十六五行八卦隂阳所生禀气薄厚以着其形天题厥象人寔奉成弗修其行福禄不臻故叙相列第二十七诗称吉夣书传亦多观察行事占验不虚福从善来祸由徳痡吉凶之应与行相须故叙梦列第二十八论难撗发令道不通后进疑惑不知所从自昔子而有责云予岂好辩将以明真故叙释难第二十九朋友之际义存六纪摄以威仪讲习王道善其乆要贵贱不改今民迁乆莫之能奉故叙交际第三十君有美称臣有令名二人同心所愿乃成宝权神术勾示下情治势一定终莫能倾故叙明忠第三十一人天情通气感相和善恶相徴异端变化圣人运之若御舟车作民精神莫能含嘉故叙本训第三十二明王统治莫大身化道徳为本仁义为佐思心顺政责民务广四海治焉何有消长故叙徳化第三十三上观太古五行之运咨之诗书考之前训气终度尽后代复进虽未必正可依传问故叙五徳志第三十四君子多识前言往行类族变物古有斯姓慱见同故叙志民姓第三十五潜夫论卷第十终