诗缉目録钦定四库全书经部三诗缉目録诗类卷一关雎葛覃卷耳樛木螽斯桃夭兎罝芣苢汉广汝坟麟之趾卷二鹊巢采蘩草虫采苹甘棠行露羔羊殷其靁摽有梅小星江有氾野有死麕何彼禯矣驺虞自关雎至驺虞二十五篇谓之正风卷三柏舟绿衣燕燕日月终风击鼔凯风雄雉匏有苦叶卷四谷风式微旄丘简兮泉水北门北风静女新台二子乗舟卷五柏舟墙有茨君子偕老桑中鹑之奔奔定之方中蝃蝀相鼠干旄载驰卷六淇澳考槃硕人氓竹竿芄兰河广伯兮有狐木𤓰卷七黍离君子于役君子阳阳扬之水中谷有蓷兔爰葛藟采葛大车丘中有麻卷八缁衣将仲子叔于田大叔于田清人羔裘遵大路女曰鸡鸣有女同车山有扶苏萚兮狡童褰裳丰东门之墠风雨子衿扬之水出其东门野有蔓草溱洧卷九鸡鸣还着东方之日东方未明南山甫田卢令敝笱载驱猗嗟卷十葛屦汾沮洳园有桃陟岵十亩之间伐檀硕鼠卷十一蟋蟀山有枢扬之水椒聊绸缪杕杜羔裘鸨羽无衣有杕之杜葛生采苓卷十二车邻驷驖小戎蒹葭终南黄鸟晨风无衣渭阳权舆卷十三宛丘东门之枌衡门东门之池东门之杨墓门防有鹊巢月出株林泽陂卷十四羔裘素冠隰有苌楚匪风卷十五蜉蝣候人鸤鸠下泉卷十六七月鸱鸮东山破斧伐柯九罭狼跋卷十七鹿鸣四牡皇皇者华常棣伐木天保采薇出车杕杜鱼丽南陔白华华黍卷十八南有嘉鱼南山有台由庚崇丘由仪蓼萧湛露彤弓菁菁者莪六月采芭车攻吉日卷十九鸿鴈庭燎沔水鹤鸣祈父白驹黄鸟我行其野斯干无羊卷二十节南山正月十月之交雨无正卷二十一小旻小宛小弁巧言何人斯巷伯卷二十二谷风蓼莪大东四月北山无将大车小明鼔钟楚茨信南山卷二十三甫田大田瞻彼洛矣裳裳者华桑扈鸳鸯頍弁车舝青蝇宾之初筵卷二十四鱼藻采菽角弓菀栁都人士采绿黍苗隰桑白华緜蛮瓠叶渐渐之石苕之华何草不黄卷二十五文王大明緜棫朴旱麓卷二十六思齐皇矣灵台下武文王有声卷二十七生民行苇既醉凫鹥假乐卷二十八公刘泂酌卷阿民劳板卷二十九荡抑桑柔云汉卷三十崧髙烝民韩奕江汉卷三十一常武瞻卬召旻卷三十二清庙维天之命维清烈文天作昊天有成命我将时迈执竞思文卷三十三臣工噫嘻振鹭丰年有瞽潜雝载见有客武卷三十四闵予小子访落敬之小毖载芟良耜丝衣酌桓赉般卷三十五駉有駜泮水閟宫卷三十六那烈祖𤣥鸟长𤼵殷武右三百五篇等谨案诗缉三十六卷宋严粲撰粲字坦叔邵武人尝官清湘令是书以吕祖谦读诗记为主而襍采诸説以明之旧説有未安者则别以已意阐发如论大小雅之别特以其体不同较诗序政有大小之説于理为近又如弼之栢舟旧以为贤人自比粲则以柏舟为喻国以汎为喻无维持之人干旌之良马四之五之旧以为良马之数粲则以为乗良马者四五辈见好善者之多中谷有蓷旧以蓷之暵干喻夫妇相弃粲则谓嵗旱草枯由此而致离散凡若此类皆深得诗人本意至于音训疑似名物异同攷证尤为精核非空谈解经者可比也干隆四十三年三月恭校上总纂官纪昀陆钖熊孙士毅总校官陆费墀原序诗缉原序叙曰六经皆厄于传䟽诗爲甚我朝欧苏王刘诸鉅儒虽摆落毛郑旧说争出新意而得失互有之东莱吕氏始集百家所长极意条理颇见诗人趣味然踈缺涣散要未爲全书盖诗于人学自为一宗笔墨蹊径或不可寻逐非若他经然其流旣为骚为选为唐古律而吾圣人所谓可以兴观羣怨孟子所谓以意逆志者悉付之明经家艾轩林先生尝曰郑康成以三礼之学笺传古诗难与论言外之㫖矣艾轩终身不着书遗言闲得于前一軰乡长老客游二十年未有印此语者华谷严君坦叔早有诗名江湖间甲辰余抵京以同舍生见时出诗缉语我其说大抵与老艾合且曰吾用于此有年非敢有以臆决摭诸家而求其是要以发昔人优柔温厚之意而已余旣竦然起敬遂就求全书而读之乃知其钩贯根叶䟽析条绪或㑹其㫖于数章或发其微于一字出入穷其机综排布截其幅尺辞错而理意曲而通逆求情性于数千载之上而兴寄所在若见其人而得之至于音训疑似名物异同时代之后前制度之纎悉订证精宻开卷了然呜唿诗于是乎尽之矣易尽于伊川春秋尽于文定中庸大学语孟尽于攷亭继自今吾知此书与并行也然则华谷何以度越诸子若是哉余尝得其旧藳五七言幽深夭矫意具言外盖尝穷诸家阃奥而独得风雅余味故能以诗言诗此笺传所以瞠若乎其后也余曰艾轩惜不见子君曰子又岂容遗艾轩之言故不自揆而为之叙云尔是年十有二月竹溪鬳斋林希逸书二儿初为周南召南受东莱义诵之不能习余为缉诸家说句析其训章括其㫖使之了然易见旣而友朋训其子若弟者竞传写之困于笔札胥命锓之木此书便童习耳诗之兴几千年于此矣古今性情一也人能㑹孟氏说诗之法涵泳三百篇之性情则悠然见诗人言外之趣毛郑以下且束之高阁此书覆瓿可也淳祐戊申夏五月华谷严粲序黍离中谷有蓷葛藟不用旧说独能深得诗人优柔之意其他一章一句时出新意大抵宛转有㫖趣再三玩味实𫉬我心坦叔可与言诗也已矣初还别换一册幸无我靳甫再拜上启条例诗缉条例集诸家之说为诗缉旧说已善者不必求异有所未安乃参以已说要在以意逆志优而柔之以求吟咏之情性而已字训句义插注经文之下以着所从乃错综新旧说以为章指顺经文而㸃掇之使诗人纡余涵泳之趣一见可了以便家之童习耳经文及章指并作大字字训句义及有所发明并作小注以经文为先后说虽异而可取者附注焉小注毛氏称传郑氏称笺序注元不着姓氏者皆郑氏说今倂称笺郑氏诗谱称谱孔氏称疏尔雅称其篇第尔雅疏称释诸家称氏凡草木虫鱼之类旧一说分明者先着之其辞繁及说不一者称曰以断之所引诸家诸书皆称曰其诸家诸书所引则称云经文音释注本句之下诸说音释附本说之下直音多假借以便初学不拘本韵其切字以温公切韵指掌图正之凡上声浊音读如去声俗读作上声清音非释文有音切不和者今以韵书为定凡音不言下同省文也下文音不同者别出古注音义不同者先着所从其不从者附见之题下一句国史所题为首序其下说诗者之辞为后序别诗及他书字训与本诗字训同者直引以相证不复着语清浊音图诗缉清浊音图全清次清全浊不清不浊为清浊四音全清东弓包居逋鸠金顚边宾知次清通穹胞胠铺丘钦天篇缤痴全浊同穷庖渠酺求琴田騈频持不清不浊农颙茅鱼模牛吟年眠珉尼平上去入四声其平声为全清者其上去入皆为全清其次清全浊不清不浊者亦然全清次清全浊不清不浊平东通同农上董桶动去冻痛洞齈入督秃独四声唯上声全浊者读如去声谓之重道如同动洞独动洞是重道盖四声皆全浊也动字虽是上声以其为上声浊音只读如洞字今人调四声者误云同桶痛秃不知同为全浊其桶痛秃皆为次清清浊不伦矣动奉棒是兕婢被否市恃士仕俟涘似已祀耜汜姒巨秬虡距炬叙绪屿鱮芧藇伫䇡杼纻羜辅父腐柱簿部杜戸怙祜岵扈陛蟹亥待逮殆怠倍在牝混但缓践俴善赵肇兆旐绍皓昊颢镐浩皥抱道稻皁造坐象丈荡杏荇静靖迥泂舅妇阜厚后甚俭芡簟槛范范犯以上之𩔖竝是上声全浊读如去声温公指掌图又有踪摐从嵩松五音内嵩为全清松为半清半浊今图止为辩上声全浊故但取四音言之诗缉卷一钦定四库全书诗缉卷一宋严粲撰周南国风闗雎后妃之德也风之始也所以风天下而正夫妇也故用之乡人焉用之邦国焉右第一节论闗雎之化美后妃之德所以见文王之德也故又言此文王风化之始所以风天下而正夫妇皆主文王言之非专羙后妃也治天下自齐家始善则天下隂䝉其福而人不知否则国家潜受其蠧而主不悟夷考千载理乱之故常必由之诗首闗雎渊乎哉风风也教也风以动之教以化之右第二节论名风之义风有二义风之优柔以感动其善心教之谆勤以变化其气习诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也右第三节论诗出于人情之眞此更端泛説诗也诗者志之所适特藴藏在心则为志发见于言则为诗耳名二而实一也盖诗由所感而作不能自已出于人情之真而非伪也举手而舞动足而蹈身为心使不自觉也虚一而静者心也言心之所主则谓之志言心之感于物而有喜怒哀乐之殊则谓之情情发于声声成文谓之音治世之音安以乐其政和乱世之音怨以怒其政乖亡国之音哀以思其民困右第四节论声音与政通音由人心生也心有感而声自形声相应而音自备所感不同政使然也故正得失动天地感鬼神莫近于诗右第五节论诗贯幽明诗出于情之真其感也深故正人事之得失使人舍非而从是与夫动天地感鬼神无有近于诗者吾心有此理在人在天地在鬼神亦同此理以此理之同者止之动之感之何逺之有正得失通上下言之先王以是经夫妇成孝敬厚人伦羙教化移风俗右第六节论先王用诗以化天下诗首二南故先言经夫妇夫妇之道贵乎有常以诗经之子事父以孝臣事君以敬秉彛之心欲其勿亏以诗成之三纲正则人伦厚故教化羙而风俗移诗教皆为人伦设也故诗有六义焉一曰风二曰赋三曰比四曰兴五曰雅六曰颂右第七节论六义诗之名三曰风雅颂此以风雅颂偕赋比兴言之谓三百篇之中有此六义非指诗名之风雅颂也孔氏谓风雅颂皆以赋比兴为之非也大序之六义即周官之六诗如孔氏说是风雅颂三诗之中有赋比兴之三义耳何名六义六诗哉凡风动之者皆风也正言之者皆雅也称羙之者皆颂也故得与敷陈之赋直比之比感物之兴并而为六也吕氏言得风之体多者为国风得雅之体多者为二雅得颂之体多者为颂风非无雅雅非无颂其说是也若谓三诗之中止有三义则比兴之外余皆为赋然不忮不求何用不臧此于六义为雅不当谓之赋称彼兕觥万寿无疆此于六义为颂亦不当谓之赋上以风化下下以风刺上主文而谲谏言之者无罪闻之者足以戒故曰风右第八节论风之正变上之人用此以风化其下谓正风也下之人用此以讽刺其上谓变风也主文者谓主于文辞成章可歌使人玩其辞而乐之盖诗主文而春秋主事也旣使人玩其辞而乐之因以寓其讽谏或託物或陈古言在于此意寓于彼诡辞以谏而不斥言其失言之者所以无罪闻之者亦足自戒上之化下下之讽上皆有优游巽入之义故正风变风皆名为风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而怀其旧俗者也右第九节论变风变雅之所以作王道以礼义为大端而政教之所自出也自文武成康之道衰礼义旣废政教遂失王政不行不能一道德而同风俗于是变风变雅始作矣古者有采诗之官其巡守也命太师陈诗以观民风采得之后属之国史国史明得失之迹谓知诗人所言之意也知其意在于哀伤人伦刑政之失发于情性而吟咏之以风刺其上盖通逹古今之变而思其先王之旧也此皆诗人之意唯国史能明之故题其事迹于篇端也故变风发乎情止乎礼义𤼵乎情民之性也止乎礼义先王之泽也右第十节又独论变风此申说吟咏情性之意变风发乎喜怒哀乐之情以风刺其上出于性也言性动而之情也其言止乎礼义而不失其性之德则由于先王教化之泽沦浃于人心者未冺也夫人之怨怒哀思易为血气所乱徃往流于情之过而失其情之正非教化入人者深何以能止于礼义邪是以一国之事系一人之本谓之风言天下之事形四方之风谓之雅雅者正也言王政之所由废兴也右第十一节论风雅之别诸侯之诗为风天子之诗为雅风言国俗所渐各不同也雅言天子所以齐正万方使归于一也正之之道有得失故废兴异焉政有小大故有小雅焉有大雅焉右第十二节论大小雅之别以政之小大为二雅之别验之经而不合李氏以为大序者经师次辑其所传授之辞不能无附益之失其说是也然二雅之别先儒亦皆未有至当之说窃谓雅之小大特以其体之不同耳盖优柔委曲意在言外者风之体也明白正大直言其事者雅之体也纯乎雅之体者为雅之大杂乎风之体者为雅之小今考小雅正经存者十六篇大抵寂寥短简其首篇多寄兴之辞次章以下则申复咏之以寓不尽之意盖兼有风之体大雅正经十八篇皆舂容大篇其辞㫖正大气象开阔不唯与国风夐然不同而比之小雅亦自不侔矣至于变雅亦然其变小雅中固有雅体多而风体少者然终有风体不得为大雅也离骚出于国风其文约其辞微世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿鸣食野之苹便㑹得小雅兴趣诵文王在上于昭于天便识得大雅气象小雅大雅之别则昭昭矣颂者美盛徳之形容以其成功告于神明者也右第十三节论颂盛徳先王先公之徳也成功先王先公所以创业垂统而授之子孙者也今也徳积而至于配天功积而至于太平作颂者羙盛徳之形状歌其成功徧告神明所以报神恩也此解周颂也诗三百篇皆周诗也鲁商颂附焉耳是谓四始诗之至也右第十四节论四始诗之至也犹曰易其至矣乎赞羙不尽之意文王之徳虽甚盛蔑加矣然则闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公周南召南正始之道王化之基右第十五节论二南分系诗经首二南见夫妇之伦焉见王道之端焉二南系周召见君臣之伦焉见文王心术之㣲盛德之至焉是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也右第十六节论闗雎之义孔子言闗雎乐而不淫哀而不伤谓过于乐则淫过于哀则伤后妃求嫔妾之贤而未得则忧而至于辗转反侧哀而不伤也既得之则乐之以琴瑟钟鼔乐而不淫也此序乐得淑女以下经师因孔子之言而增益之耳所谓不淫其色哀窈窕皆非诗之㫖也闗闗雎鸠在河之洲窈窕淑女君子好逑兴也凡言兴也者皆兼比鹗鸟性不再匹立则异处是有别而不淫也又性好跱每立更不移处有幽闲正静之象焉故以兴后妃也雎鸠有闗闗然之声在河中之洲逺人之处兴后妃徳音闻于外而身居深宫之中也大姒有徽音故以闗闗兴之此窈窕幽闲之善女足以为君子之良匹也言大姒之贤而文王齐家之道可见矣车牵思得贤女以配君子亦曰徳音来括白华刺襃姒以为鼓钟于宫声闻于外盖宫庭虽奥而善恶流傅于外皆不可掩言闗闗雎鸠在河之洲犹鹤鸣九臯声闻于野之意也尔雅家祖郭郭以雎鸠为鹗又云鵰类是雎鸠即鹗也释文于鵰曰鹗属于鹗曰鵰属鹗属即是鵰鵰属即是鹗无别鹗也鵰鹗皆搏击之鸟故曰鸷或见经有河洲之言遂以为疑山隂陆氏云今大鵰翺翔水上扇鱼令出沸波攫而食之一名沸河淮南子所谓鸟有沸波是也以此言之不可谓鸷鸟不近河洲也郯子五鸠备见诗经雎鸠氏司马此诗是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司宼大明之鹰扬是也鹘鸠氏司事鷽鸠也小宛之鸣鸠与氓诗食桑葚之鸠是也欧阳氏以居鹊巢之鸠非鸤鸠则又在五鸠之外也参差荇菜左右流之窈窕淑女寤寐求之求之不得寤寐思服悠哉悠哉辗转反侧赋也后妃共爼豆以事宗庙言参差不齐之荇菜必得左右嫔妾于流水洁之以为𦵔故此幽闲之后妃或寤而觉或寐而寝惟欲求左右之贤也嫔妾不必亲洁荇託言求内政之取以见其不妬忌也方其未得则寤寐思懐之此其所思悠长故终夜不寐其身辗转而不安反侧而不正也楚庄王夫人樊共姬曰妾备扫除十有一年矣私捐衣食求羙人而进于王妾所进九人今贤于妾者二人与妾同列者七人妾岂不欲擅爱专宠哉不敢以私废公也樊姬之求羙人即太姒求左右之意说者多谓诗人思得淑女以配君子如车牵之意非也车牵恶襃姒故思得贤女以代之太姒已为文王妃何待诗人思得之乎参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之求而得之则以琴瑟亲友之以钟鼔欢乐之亦谓不妬也闗雎三章一章四句二章八句葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也本者务本也国史所称此一语而已其下则说诗者之辞如言在父母家则志在女功之事非诗意也葛之覃兮施于中谷维叶萋萋黄鸟于飞集于灌木其鸣喈喈兴之不兼比者也述后妃之意若曰葛生覃延而施移于谷中其叶萋萋然茂盛当是之时有黄鸟飞集于丛生之木闻其鸣声之和喈喈然我女工之事将兴矣黄鸟飞鸣乃春葛初生之时未可刈也而已动女工之思见念念不忘也先时感事乃豳民艰难之俗今以后妃之贵而志念如此岂复有一毫贵骄之习邪味诗人言外之意可以见文王齐家之道矣葛之覃兮施于中谷维叶莫莫是刈是濩为絺为绤服之无斁又述后妃之意若曰至葛叶莫莫然茂宻之时我则刈取之濩煑之又缉绩以为絺绤而服之无有厌斁之心躬亲其事知女工勤劳故服之无厌心也妇人骄侈之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之徳性后世妃后以骄奢祸其俗者皆一厌心为之也诗人辞简而㫖深矣言告师氏言告言归薄污我私薄澣我衣害澣害否归宁父母此章乃説后妃将归寕之事后妃若曰我告于师氏其告之者为归宁也于是污烦其䙝服澣濯其礼服又有不澣者问其何者当澣而何者可以未澣乎我将归而问安于父母也举动必告于师氏澣衣犹为之斟酌观此气象其贤可见矣葛覃三章章六句卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也言后妃之志者谓因备酒浆念及臣下之勤劳耳后序以诗之周行为列位遂支离其説非诗之㫖也求贤审官妇人何预果若序言开后妃与政之渐矣朝夕思念至于忧勤于义为衍采采卷耳不盈顷筐嗟我怀人寘彼周行兴之不兼比者也此言使臣在途归必劳之后妃主酒浆之事豫采卷耳以为麴糵故因见采卷耳者而念使臣之劳谓卷耳易得之草顷筐易盈之器今采卷耳者非难且劳之事也采之又采尚不盈顷筐嗟乎我矜念使臣今在道路其䟦涉之劳当如何耶经有三周行卷耳鹿鸣大东也郑皆以为周之列位唯卷耳可通鹿鸣示我周行破示为寘自不安矣大东行彼周行又为发币于列位其义尤迂毛以卷耳为列位鹿鸣为至道大东无传今取毛鹿鸣音义皆为道也但卷耳大东为道路鹿鸣为道义陟彼崔嵬我马虺隤我姑酌彼金罍维以不永怀后妃念使臣升崔嵬之山其马亦虺隤而病矣马劳且病人劳可知永怀谓念之不忘也使臣他日竣事而归我酌酒以劳之乃可以释我此念今方在途则我矜念之而不忘也后妃不亲酌酒以主酒浆故以我言之周南着文王之化后妃居深宫之中而能念及臣下之劳者由其君子能体羣臣故夫妇之志同也陟彼高冈我马𤣥黄我姑酌彼兕觥维以不永伤陟彼砠矣我马瘏矣我仆痡矣云何吁矣仆马皆病而今云何乎长叹而已念其劳也卷耳四章章四句樛木后妃逮下也言能逮下而无嫉姤之心焉读此诗想见文王宫庭之雝穆矣南有樛木葛藟累之乐只君子福履绥之兴也南土木羙葛藟亦茂故以南言之木之乔竦者物不得附託而俱升南土有下曲之木故其下葛也藟也皆得累而纒绕之喻后妃能以惠下逮衆妾无姤忌之心则衆妾得以攀附而上进后妃如此乐哉其夫君子可谓福履安之矣动罔不吉谓之福履南有樛木葛藟荒之乐只君子福履将之南有樛木葛藟萦之乐只君子福履成之樛木三章章四句螽斯后妃子孙衆多也言若螽斯不姤忌则子孙衆多也螽斯次樛木义相成也后序谓若螽斯不姤忌非也螽斯微虫何由知其不姤忌乎螽斯羽诜诜兮宜尔子孙振振兮比也螽蝗生子最多信宿即羣飞因飞而见其多故以羽言之喻子孙之衆多也归其自于后妃曰宜乎尔后妃之子孙振振然而盛也此诗之意全在宜尔二字风人意在言外见后妃子孙衆多但言宜其如此使人自思其所以宜者何故而不明言之谓由不姤忌而致此也今考尔雅云阜螽蠜李氏陆玑许氏蔡邕之说阜螽即蝗也蠜也螣也同是一物尔雅又云蜤螽蚣蝑此别是一物蝗之类也螽斯即阜螽非蜤螽也毛氏误以此螽斯为蚣蝑孔氏因之遂以螽斯斯螽为一物钱氏云阜螽羣飞齐一故以为比斯语助犹鸒斯鹿斯也言羽见其飞也春秋书螽即蝗也苏氏谓螽斯一生八十一子朱氏云一生九十九子今俗言蝗一生百子不必以定数言之但以生子多者莫如蝗耳螽斯羽薨薨兮宜尔子孙绳绳兮螽斯羽揖揖兮宜尔子孙蛰蛰兮螽斯三章章四句桃夭后妃之所致也不姤忌则男女以正昏姻以时国无鳏民也经但言男女以正昏姻以时而序者推原于后妃之不姤忌盖知风之自矣桃之夭夭灼灼其华之子于归宜其室家兴也夭夭以桃言指桃之木也灼灼以华言指桃之华也桃之夭夭灼灼其华取相错成文也言桃之少壮故其华鲜明木少壮则其华盛譬妇人盛年则容色丽也此行嫁之子往归于夫家则男有室女有家夫妇皆得宜也桃之夭夭有蕡其实之子于归宜其家室桃之夭夭其叶蓁蓁之子于归宜其家人不特夫妇相宜而一家之人尽以为宜言其能恊和而使无闲言也闺门雍穆风俗淳羙岂非后妃之化欤桃夭三章章四句兔罝后妃之化也闗雎之化行则莫不好德贤人衆多也诗人因见兔罝之人处贱事而能敬便知其材之可用序者因诗人羙兔罝之贤便知当时多好德之贤又便知其为闗雎之化非知类通逹者未可与言诗也能敬即是好徳肃肃兔罝椓之丁丁赳赳武夫公侯干城赋也诗人偶见有肃肃然恭敬者乃作罝捕兔之人椓伐杙橜其连椓之声丁丁然为贱事而能敬可以知其贤矣遂羙此兔罝之人赳赳然甚武可为公侯之干与城言勇而忠也肃肃兔罝施于中逵赳赳武夫公侯好仇此赳赳之夫可为公侯之善匹言勇而良也肃肃兔罝施于中林赳赳武夫公侯腹心中逵人所见之地肃肃可也以中林无人之地犹且恭敬则其贤可知也此赳赳之夫可为公侯之腹心谓机宻之事可与之谋虑言勇而智也兔罝三章章四句芣苢后妃之羙也和平则妇人乐有子矣天下和平为后妃之羙家齐而国治国治而天下平矣采采芣苢薄言采之采采芣苢薄言有之赋也芣苢宜怀姙故妇人有子则采之采采非一采矣而又采之喜乐之深也有言采而得之为己所有也此诗无形容譬喻之辞读之自见喜意采采芣苢薄言掇之采采芣苢薄言捋之采而聚之于地既为已有于是就地掇拾之既掇拾之则捋取其子采采芣苢薄言袺之采采芣苢薄言襭之既捋取其子则以衣贮之而执其袵谓之袺既执其袵及扱其袵于带中谓之襭自采至襭言之序也芣苢三章章四句汉广徳广所及也文王之道被于南国羙化行乎江汉之域无思犯礼求而不可得也道谓脩身齐家之道也男子见游女自无犯礼之思后序言求而不可得非也南有乔木不可休息汉有游女不可求思汉之广矣不可泳思江之永矣不可方思兴也南方之木羙故以南言之木下蟠则隂广上竦则阴少南有乔竦之木其阴不及下故不可休息兴女之高洁而不可求也汉水之上有游行之女非士君子之族深居闺合之中者也以小家女而在旷僻可动之地见者自无狎䁥之心于是陈其不可得之辞如汉水之广不可濳行而泳之江水之长不可乘泭而方之见其正洁之意使人望之而暴慢之志不作矣诗人偶见汉上游女人无陵犯之心知纣之淫风已变由文王风化所及故假此游女以起义耳翘翘错薪言刈其楚之子于归言秣其马汉之广矣不可泳思江之永矣不可方思翘翘然而髙者错杂之薪也其中之楚木尤翘翘然人所先刈也喻衆女之中其髙洁者人所先取也故言此游女之嫁人将有秣马以礼亲迎之者岂可以非礼犯之哉于是复陈其不可得之辞或谓秣马如所谓虽为执鞭犹忻慕焉如此则敢请子珮已有狎䁥之想矣翘翘错薪言刈其蒌之子于归言秣其驹汉之广矣不可泳思江之永矣不可方思汉广三章章八句汝坟道化行也文王之化行乎汝坟之国妇人能闵其君子犹勉之以正也文王三分有二不替事殷之小心故当时化之虽汝坟妇人亦勉其夫以从王事此文王道化之盛也遵彼汝坟伐其条枚未见君子惄如调饥赋也君子从役于外其妻为樵薪之事遵循汝水之坟岸伐其枝条枚干念其君子之未见惄然如朝饥之切也亲伐薪则庶人之妻也遵彼汝坟伐其条肄既见君子不我遐弃前伐其条枚今生肄而复伐之见行役之久也他日已见君子庶几不逺弃我也鲂鱼赪尾王室如燬虽则如燬父母孔迩鲂尾本白以劳故赤妇人喻其君子劳苦而容瘁由王室之事其急如火不可缓也是时商王尚存西伯之事皆干蛊王室也妇人从而勉其君子曰王室之事虽急如火不得少休然父母相去不逺不必念家而怠王事也鲂鱼赪尾闵之也父母孔迩勉以正也子于役而念父母情之至切其妻乃复权恩义之轻重欲其国尔忘家可谓正矣旧说以如燬喻纣之酷以父母喻文王之仁刻画如此固非以服事殷者所敢安而亦乌在其为勉以正也韩诗以为思亲列女传以为其妻恐其懈于王事盖近之矣汝坟三章章四句麟之趾关雎之应也关雎之化行则天下无犯非礼虽衰世之公子皆信厚如麟趾之时也应效应也公子指周南国君之子公子生长富贵未尝忧惧况当殷末俗流世败之时宜其骄淫轻佻也今乃信厚岂非关雎风化之效欤公子犹信厚则他人可知麟之趾振振公子于嗟麟兮兴也有足者宜踶唯麟之足可以踶而不踶是其仁也今振振然信厚之公子有贵势而不恃遂叹羙此公子即麟也此诗之辞寂寥简短三叹而有余音也麟之趾指麟言也于嗟麟兮指公子言也犹楚狂接舆称孔子为鳯兮也麟之定振振公姓于嗟麟兮有额者宜抵唯麟之额可以抵而不抵也公室子孙其传弥逺而信厚不替也麟之角振振公族于嗟麟兮有角者宜触唯麟之角可以触而不触麟之趾三章章三句诗缉卷一诗缉卷二钦定四库全书诗缉卷二宋严粲撰召南国风说已见周南或谓召南诸侯之风为太王王季之化故曰先王之所以教然摽梅野麕驺虞序皆言被文王之化当从朱氏以为文王也鹊巢夫人之德也国君积行累功以致爵位夫人起家而居有之德如鸤鸠乃可以配焉言夫人之德亦以见文王齐家之化行于诸侯非专羙夫人也维鹊有巢维鸠居之之子于归百两御之兴也鹊巢冬架春成用力劳矣而鸠乃居之譬国君之致爵位非一日之故其积累难矣而是子之嫁乃以车百两迎之安然来居夫人之位风人意在言外凡言人之贤但称其服饰之羙此言夫人之德亦但称其坐享成业是其有德以称之自见于言外矣非文王齐家之化何以致此维鹊有巢维鸠方之之子于归百两将之维鹊有巢维鸠盈之之子于归百两成之鹊巢三章章四句采蘩夫人不失职也夫人可以奉祭禩则不失职也夫人之职在于奉祭禩言可以者谓有夫人之德也左氏传云苟有明信涧溪沼沚之毛苹蘩蕰藻之菜可荐于鬼神所谓可者不在物而在人也于以采蘩于沼于沚于以用之公侯之事赋也言于何处采蘩乎或沼池或沚渚于其旁而采之也于何处用之乎于诸侯祭禩之事而用之也此言夫人之职而可以奉宗庙之意自见矣于以采蘩于涧之中于以用之公侯之宫被之僮僮夙夜在公被之祁祁薄言还归夫人服首饰之被僮僮然竦敬夙夜在公所而助祭及祭毕则又服其被祁祁然舒迟而旋归有余敬也此形容夫人孝敬宗庙周旋中礼其德可见矣采蘩三章章四句草虫大夫妻能以礼自防也自后妃及夫人自夫人及大夫妻皆文王齐家之化也喓喓草虫趯趯阜螽未见君子忧心忡忡亦既见止亦既觏止我心则降兴也召南之大夫行役在外其妻独居闻草虫喓喓然而鸣见阜螽趯趯然跃而从之感物类之相从而思其君子故言今未见君子则我忧心忡忡然他日亦既见矣亦既遇矣我心方降下而息其念虑也触物感时而谨身以待其归所谓以礼自防也陟彼南山言采其蕨未见君子忧心惙惙亦既见止亦既觏止我心则説言有升南山而采蕨者矣感节物之新而思其君子也陟彼南山言采其薇未见君子我心伤悲亦既见止亦既觏止我心则夷草虫三章章七句采苹大夫妻能循法度也能循法度则可以承先祖供祭禩矣采苹采蘩之推也王氏谓所荐之物所采之处所用之器所奠之地皆有常而不变所谓能循法度此犹未尽诗之意盖法度者仪物也能循者敬也非敬则仪物之常何足为美乎于以采苹南涧之濵于以采藻于彼行潦于以盛之维筐及莒于以湘之维锜及釡于以奠之宗室牖下谁其尸之有齐季女赋也此诗三章当通作一意看言大夫之祭其宗庙也采苹于南涧之濵厓采藻于流行之雨潦所荐常物耳盛此苹藻于筐莒又烹之于锜釡所用常器耳又奠之于宗庙牖下所谓西南隅之奥亦常仪耳然谁其主此事乎乃齐敬之大夫妻也谓仪物特其常而其人之能敬所以可贵也左传云苟有明信涧溪沼沚之毛苹蘩蕰藻之菜筐筥锜釜之器潢污行潦之水可荐于鬼神言在诚而不在物深得诗人之意也今考本草水萍有三种其大者曰苹叶圎濶寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃用以祭禩乎左传云苹蘩蕰藻之菜苹藻皆菜则可茹之物非薸也今薸止可养鱼采苹三章章四句甘棠羙召伯也召伯之教明于南国武王分周召为二伯诗称召伯是作于武王之时也作诗虽在后明教前乎此矣二南皆文王诗也蔽芾甘棠勿翦勿伐召伯所茇赋也召公当文王为西伯之时奉命出使于召南之国观省风俗布宣教令尝止于甘棠之下至武王分陜之后召公为伯召南之人思召公往日之教因爱其所止之树故言甘棠蔽芾然茂盛勿翦断其枝勿斩伐其榦此召伯尝茇舍于其下不可去之也召公所歴不止一处所憩亦不专在棠下诗人偶因其尝憩之木而起兴耳郑氏谓不重烦劳百姓止舍小棠之下而听断者衍文也蔽芾甘棠勿翦勿败召伯所憩岂特不可伐去亦不可残坏之也蔽芾甘棠勿翦勿拜召伯所说始则相戒不可斩伐而去之中则相戒岂特不可斩伐但残坏之亦不可终则相戒岂特不可残坏但低屈之亦不可爱之愈深䕶之愈至也甘棠三章章三句行露召伯听讼也衰乱之俗㣲贞信之教兴彊暴之男不能侵陵贞女也召公听讼尚有彊暴侵陵之事是纣之旧染犹存而文王之化犹未纯被之日也厌浥行露岂不夙夜谓行多露兴也召南之国有男侵陵于女而女不从男遂诬女以有室家之约而召伯听其讼此诗述女子自诉之辞言厌浥然而湿者行道之露也我岂不欲早暮而行乎以行道多露之濡已故惧而不敢也喻违礼而行必有污辱我所以不从男子之侵陵也谁谓雀无角何以穿我屋谁谓女无家何以速我狱虽速我狱室家不足谁谓鼠无牙何以穿我墉谁谓女无家何以速我讼虽速我讼亦不女从此言女子被诬非遇召伯则不能自明也谓犹言也雀有咮而无角鼠有齿而无牙事有可疑而实不然者唯明者能辨之谁言雀之无角乎雀若无角何以能穿我屋也然雀之穿屋实以咮非以角也谁言鼠之无牙乎鼠若无牙何以能穿我墉墻也然鼠之穿墉实以齿非以牙也人见男女之讼孰不疑其有室家之事犹见雀之穿屋而疑其有角见鼠之穿墉而疑其有牙故谓谁言汝男子于我无室家之事乎若无室家之事何以召我狱讼也然雀实无角鼠实无牙男子乃是侵陵实无室家之事唯召公之明能察其情而决其讼使正女之志得以自伸故继言汝男子虽召我狱而室家之道终不足谓诬我以讼此非室家之道不与汝为夫妇也行露三章一章三句二章章六句羔羊鹊巢之功致也召南之国化文王之政在位皆节俭正直德如羔羊也国君齐家而及国其本由于闗雎故曰化文王之政羔羊之皮素丝五紽退食自公委蛇委蛇赋也言召南在位之臣服此羔裘以趋朝有素丝织为组紃于五处缝中紽缝而饰之朝毕自公朝退食于私家委蛇然舒泰而自得在公之谨饬勉强可能也退食而委蛇则显微无间也服饰有常俯仰无愧节俭正直之意隐然可见矣羔羊之革素丝五緎委蛇委蛇自公退食羔羊之缝素丝五总委蛇委蛇退食自公羔羊之缝言其缝中也总缝谓缝之也羔羊三章章四句殷其靁劝以义也召南之大夫逺行从政不遑宁处其室家能闵其勤劳劝以义也殷其靁在南山之阳何斯违斯莫敢或遑振振君子归哉归哉兴之不兼比者也召南大夫之妻感风雨将作而念其君子言殷然之靁声在彼南山之南何为此时违去此所乎盖以公家之事而不敢遑暇也所谓劝以义也遂称振振信厚之君子归哉归哉冀其毕事来归而不敢为决辞知其未可以归也从事独贤而无怨唯信厚者能之殷其靁在南山之侧何斯违斯莫敢遑息振振君子归哉归哉殷其靁在南山之下何斯违斯莫或遑处振振君子归哉归哉殷其靁三章章六句摽有梅男女及时也召南之国被文王之化男女得以及时也此诗述女子之情欲得及时而嫁盖纣之淫风既微而婚姻以正女无异志必待聘而后行所谓被文王之化也摽有梅其实七兮求我庶士迨其吉兮兴也述女子之情言击落之余尚有残梅其实之在木者惟七则其零落者多矣兴女子盛年难乆当及时以嫁无使华色之衰落如彼梅也于此衆士之中求择之以为婚姻当及此时日之吉惧良辰之难得而易失也摽有梅其实三兮求我庶士迨其今兮在者三则向之七又落其四时过而不留不可缓矣故言及今可以成婚不拘时日之吉也摽有梅顷筐墍之求我庶士迨其谓之摽落之后有梅在地今以欹筐就地取之盖尽落而无在木者时愈过而女心切矣男当先求于女今反欲遣媒妁以语男家也摽有梅三章章四句小星惠及下也夫人无姤忌之行惠及贱妾进御于君知其命有贵贱能尽其心矣小星樛木之化也嘒彼小星三五在东肃肃宵征夙夜在公寔命不同兴也言嘒然而㣲者衆无名之小星也或三或五始见于东方如我衆妾肃肃然夜行之疾以进御或早行或夜往以在公所而不敢当夕者是命之贵贱与夫人不同也传以三五指心柳三作特三柳本非五不必指心柳也嘒彼小星维参与昴肃肃宵征抱衾与裯寔命不犹参昴虽大星然其星非一亦止可喻娣媵夫人一而已言小星之中参昴为大小星不敢比参昴犹我衆妾不敢比娣媵贵贱有等级也小星二章章五句江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也江沱之间以所见起兴董氏以序为失诗㫖非江有汜之子归不我以不我以其后也悔兴也江则有汜兴嫡妻则当有媵也今之子嫡妻之嫁归始不我用其后乃悔也江有渚之子归不我与不我与其后也处江有沱之子归不我过不我过其啸也歌江有汜三章章五句野有死麕恶无礼也天下大乱彊暴相陵遂成淫风被文王之化虽当乱世犹恶无礼也野有死麕白茅包之有女怀春吉士诱之比也俗有淫奔者此诗述闻者恶之之辞言野外有死麕人欲取其肉而食之犹以白茅包裹之恐为物所汚有女子怀春而欲嫁善良之士何不以礼娶之乃诱之乎无礼者岂是吉士但羙其称以责之言汝本善良何乃为此犹今责人者言谨厚者亦复为之林有朴野有死鹿白茅纯束有女如玉朴小木可以薪野有死鹿可以食人犹有白茅纯聚而包束之况有女如玉乃不以礼娶之而诱之乎舒而脱脱兮无感我兮无使尨也吠此述恶无礼者语淫奔之人汝宜舒徐脱脱然无疾行以近我无感动我之佩巾无惊我之尨其人相近未必便动其未必便使尨吠但深恶而欲逺之所谓与恶人处若将凂焉者也野有死麕三章二章章四句一章三句何彼襛矣羙王姬也虽则王姬亦下嫁于诸侯车服不系其夫下王后一等犹执妇道以成肃雝之德也诗称王姬之车必非文王之女当从毛氏以为武王之女也武王之诗当为雅而不当为风然此诗三章只是风体又诗中专言女德正与二南同科非雅之类当时采诗之官得之于召南之地以为武王之女下嫁召南之国能执妇道成其肃雝之徳皆本于文王太姒之化故以其诗列于召南而为文王之风甘棠之诗亦作于武王之世而为文王之风皆推本言之何彼襛矣唐棣之华曷不肃雝王姬之车兴也言何彼襛襛然而盛乎乃唐棣之华也兴王姬下嫁车服之盛羙也不系其夫故以为盛羙而夸之王姬虽车服之盛羙而不以贵盛自骄故言岂不肃敬雝和乎乃王姬之车也王姬不可见唯见其车故指车以言车中之人何彼襛矣华如桃李平王之孙齐侯之子何彼襛襛然而盛如桃李之华乎乃文王之孙适齐一之侯之子也桃李亦喻王姬车服之盛故先言文王之孙言文王之孙者以见王姬肃雝之徳其源流有自来也故此诗为文王之风其钓维何维丝伊缗齐侯之子平王之孙言钓鱼如何乎维丝维纶也钓者以丝纶而得鱼犹娶者以六礼而得妻此齐侯之子娶平王之孙也钓喻娶者故先言齐侯之子何彼襛矣三章章四句驺虞鹊巢之应也鹊巢之化行人伦旣正朝廷旣治天下纯被文王之化则庶类蕃殖蒐田以时仁如驺虞则王道成也天下纯被文王之化以大较言之谓所及者广耳其实商王犹在未能纯被也彼茁者葭一发五豝于嗟乎驺虞赋也言彼茁茁然而出者初生之葭也于彼草生之时召南国君出而田猎虞人翼五豝以待公之发发矢则必中然止于一发仁心之至不忍尽杀故也田猎则驺御及虞人咸在作诗者唿驺虞之官而嗟叹之言有尽而意无穷盖三叹国君之仁心而知其为文王之化也月令季秋天子乃教于田猎命仆及七驺咸驾郑氏云七驺谓趣马主为诸官驾説者也成十八年左传晋悼公使程郑为乘马御六驺属焉使训羣驺知礼是驺为驺御也朱氏孟子解以虞人为守囿之吏故齐景公田则招虞人是虞为虞人也礼记射义云天子以驺虞为节乐官备也谓驺御虞人皆不乏人则皆备可知毛氏以驺虞为义兽白虎黑文不食生物陆玑山隂陆氏皆和之司马封襌文云囿驺虞于珍羣且谓般般之兽白质黑章晋张华又谓驺虞具五采乘之日行千里皆祖毛氏也今不从汉武帝时建章宫后有异物出焉其状如麋东方朔云此驺牙也或附㑹此驺虞即驺牙非也尔雅无驺虞彼茁者蓬一发五豵于嗟乎驺虞驺虞二章章三句诗缉卷二诗缉卷三钦定四库全书诗缉卷三宋严粲撰邶国风夫妇之经万化之原闗雎鹊巢为三百篇纲领风之正也反乎此者变也邶鄘衞皆衞风也衞祸基于袵席覃及宗社居变风之首二南之变也王道盛则诸侯不得擅相并存邶鄘之名不与衞之灭国也邶列其右衞后于鄘世次也柏舟言仁而不遇也卫顷公之时仁人不遇小人在侧衞衰世也而有柏舟之仁人非无贤也不遇合耳虽仕其朝而不得行其志也君子不遇合则小人亲近而得志矣其势相为消长也此诗皆忧国之言身虽不遇而惓惓于国今诵其诗犹想见其蔼然仁人之气象也刘向列女传以邶柏舟为卫宣夫人之诗此鲁诗説也孔丛子载孔子读柏舟见匹夫执志之不可易则非妇人之诗也汎彼柏舟亦汎其流耿耿不寐如有隠忧微我无酒以敖以游兴也柏美材也以柏为舟美言之也诗经有柏舟松舟杨舟皆言舟耳义不在柏与松杨也汎谓浮于水流谓听其自流而无以制之此仁人忧国之言谓舟必有人以维楫之而后能有所济今浮舟于水而无其人以维楫之则亦浮汎而流去耳其将何所止泊乎所谓渡江河亡维楫中流而遇风波船必覆矣喻衞国无贤人以维持之则亦听其自为败壊耳其将何所底止乎犹言譬彼舟流不知所届也此仁人所以忧国之将败而儆儆然不能寐如有隠痛之忧也我非无酒可以敖游而此忧非饮酒敖游之所能释也旧説柏木宜为舟而不用以载物故汎汎然流于水中喻仁人之不见用非也仁人忧在于国不谓已之不用今以柏舟自喻其材美以汎汎喻已之不见用即继之以耿耿不寐如有隠忧则其辞伤于迫切而非仁人之气象矣故舟以喻国流于水中以喻国之靡所底止为此而不寐为此而隠忧然后见仁人之心也采菽言汎汎杨舟绋纚维之棫朴言淠彼泾舟烝徒楫之皆言舟之有待于维楫也鄘柏舟言汎彼柏舟在彼中河止谓舟在河中犹妇人在夫家耳所谓柏木宜为舟与汎汎不载物其説皆不通矣二诗皆衞人所作其言宜不甚相逺故知诗人取义不在于柏其用意皆在下句邶柏舟之意在于亦汎其流鄘柏舟之意在于在彼中河也我心匪鉴不可以茹亦有兄弟不可以据薄言往愬逢彼之怒鉴虽明而不择妍丑皆纳其影我心有知善恶善则从之恶则拒之不能混杂而容纳之也兄弟至亲亦不可据盖意向既殊则言不相入故往愬以情而反逢其怒谓已为婞直而违衆此女媭申申詈予也我心匪石不可转也我心匪席不可巻也威仪棣棣不可选也兄弟见怒欲已改行以趋时仁人于是自誓而言石虽坚尚可转我心非石之比不可转也言其坚之至也席虽平尚可卷我心非席之比不可卷也言其平之至也此不以兄弟之沮而易其守也威仪棣棣然盛自有常度不可有所选择而自贬以苟合也此处羣小之间而雍容不失其常度也忧心悄悄愠于羣小觏闵既多受侮不少静言思之寤辟有摽君子见远识微忧先于事小人安其危而乐其所以亡见君子与已异趣则常疾视于君子故君子忧国之心悄悄然反见怒于羣小也君子遇小人谗谮之病既多矣小人反从而侵侮之受侮不少见君子孤而小人衆也静而思之寤觉之中辟拊其心而手摽然痛国事之至此也日居月诸胡迭而微心之忧矣如匪澣衣静言思之不能奋飞日食朔月食望日乎月乎何为更迭而皆微也喻衞之君臣皆昏也我心之忧如不澣濯其衣言处乱君之朝与小人同列其含垢忍辱如此是可以去矣而犹不去故静而思之不能如鸟奋翼而飞去也柏舟五章章六句绿衣衞庄姜伤已也妾上僭夫人失位而作是诗也庄公溺爱乱常实胎衞祸圣人存緑衣以明夫妇治道之原申二南之义以垂世戒非取女子之怨也此诗庄姜所自作而属邶风者盖邶人𫝊咏之而采诗者得之于邶耳䟽以为邶国之人作之今不从绿兮衣兮绿衣黄里心之忧矣曷维其已兴也言此间色之緑也今乃为衣也犹此本妾也今乃使之嬖宠而尊显也以间色之绿为衣而正色之黄反以为里犹妾上僭夫人为所掩蔽也祸乱之原将在于此庄姜言我心之忧何由得止谓家国可忧之事方来而未巳也读诗不可卤莽如读绿兮衣兮不可但言是绿色之衣当玩味两兮字诗有黄鸟白华不言黄兮鸟兮白兮华兮唯绿衣曰緑兮衣兮盖绿字衣字皆有意义绿以喻妾衣以喻上僭故以二兮字点掇而丁宁之绿兮衣兮绿衣黄裳心之忧矣曷维其亡衣在上裳处下绿衣黄里言掩蔽而已绿衣黄裳则贵贱倒置夫人失位矣绿兮丝兮女所治兮我思古人俾无訧兮言此间色之绿也本是丝也乃女染治以为緑也女既染此丝以为绿岂可复以为衣而加诸黄色之上乎譬既以为妾则不可僭嫡也我思古人能处嫡妾使尊卑有序而无訧过也絺兮绤兮凄其以风我思古人实获我心絺绤暑服今当凄然寒风之时喻不适时而见弃犹班婕妤秋扇捐箧之意也我思古人能处嫡妾实得我心言当于人心也女子之情饶怨此诗但刺庄公不能正嫡妾之分其辞温柔敦厚如此故曰诗可以怨绿衣四章章四句燕燕衞庄姜送归妾也燕燕于飞差池其羽之子于归逺送于野瞻望弗及泣涕如雨兴也燕以春来秋去有离别之义故以起兴庄姜抚戴妫之子平时与戴妫恩信相亲及庄公既没嫡妾相依如双燕之飞其羽差池相为先后而常相随逐也今戴妫大归而已独留不复得如双燕矣我逺送于野而与之别稍稍更逺瞻望不及令人念之泣涕如雨之倾也风人含不尽之意此但叙离别之恨而子弑国危之戚皆隠然在不言之中矣燕鸿往来靡定别离者多以燕鸿起兴如魏文帝燕歌行云羣燕辞归鴈南翔念君客游思断膓谢宣逺送孔令诗云巢幕无留燕老杜云秋燕已如客是也燕燕于飞颉之颃之之子于归逺于将之瞻望弗及伫立以泣双燕之飞或颉或颃亦常相随逐也燕燕于飞下上其音之子于归逺送于南瞻望弗及实劳我心言双燕飞鸣上下而相随逐也仲氏任只其心塞渊终温且惠淑慎其身先君之思以勗寡人庄姜称戴妫之字曰仲氏尔能以恩信相亲又其心塞实渊深终然温和惠顺可谓善谨其身矣于其行也又以思念先君而勉我焉此章皆称戴妫之美以为别辞所以致其爱恋无已之意末又述戴妫相勉之辞虽以见戴妫之贤而意绪黯然矣燕燕四章章六句日月衞庄姜伤已也遭州吁之难伤已不见荅于先君以致困穷之诗也绿衣作于庄公之时伤已不见荅也日月终风作于州吁之时伤已逢其乱也日居月诸照临下土乃如之人兮逝不古处胡能有定宁不我顾日月代明照临下土天象之常如君与夫人之相须古之道也有如庄公不以古道相处故养成家国之乱何能有定苟能定则宁不顾我也言忧在于国而不计其身之私也日居月诸下土是冒乃如之人兮逝不相好胡能有定宁不我报日居月诸出自东方乃如之人兮徳音无良胡能有定俾也可忘徳音无良言庄公待已其声音言语之间皆无善意也今家国之乱何能有定是可忧也若往日之事则使我可忘不复追咎之矣诗之敦厚如此日居月诸东方自出父兮母兮畜我不卒胡能有定报我不述人穷则唿父母庄姜自伤父母养我不终而已家国之乱何能有定是我所忧若庄公所以待我者则不欲称述之矣日月四章章六句终风衞庄姜伤已也遭州吁之暴见侮慢而不能正也国史题日月终风二诗止曰衞庄姜伤已不言为何时诗也后序以为作于州吁之时或者以为作于庄公之时且后序有毛公所不及见者固不可尽据然莫往莫来𫝊云人无子道以来事己巳亦不得以母道往加之是毛公以为州吁诗矣姑从毛氏终风且暴顾我则笑谑浪笑敖中心是悼兴也庄姜言州吁之暴如终日之风既无休息而又暴疾也彼之气习如此视我则以为笑侮戱谑放浪笑敖不敬我见其如是则亦自伤悼而已无如之何也终风且霾惠然肯来莫往莫来悠悠我思终日之风又雨尘土其暴甚矣时有顺心肯来见我然不常来也彼不来则我亦不敢往当不往不来之时我则悠悠然长思之终风且曀不日有曀寤言不寐愿言则嚏终日之风且隂曀矣望其开霁不旋日而又隂曀喻州吁之暴无有休息也庄姜言我为伤悼汝之故寤觉而不寐愿汝嚏也当州吁莫来之时不复省记于母故愿其嚏而知己念之也曀曀其隂虺虺其靁寤言不寐愿言则懐州吁之为不善如常隂曀曀然其暴若靁声虺虺然将发而未震我为伤悼汝之故寤觉而不寐愿汝思懐我而悔悟也终风四章章四句击鼓怨州吁也衞州吁用兵暴乱使公孙文仲将而平陈与宋国人怨其勇而无礼也衆仲曰州吁阻兵而安忍阻兵无衆安忍无亲兵犹火也弗戢将自焚观击鼓之诗衆仲之言信矣击鼓其镗踊跃用兵土国城漕我独南行鼓以进衆为三军之号令所谓师之耳目在吾旗鼓今闻击鼓之声镗然乃是州吁踊跃而喜于用兵也夫兵者圣人不得已而用之今州吁乃踊跃自喜故国人怨之言衞国之人或役土功于国或筑城于漕邑非不劳苦然犹处境内也今我独南行而伐郑则死亡未可知虽欲为土国城漕之人不可得也内兴工役外事兵争衞人安能无怨乎载驰传云漕衞东邑盖以定之方中序言东徙渡河野处漕邑知为衞东之邑故䟽引郑志荅张逸云漕邑在河南也谱疏又以载驰露于漕邑为鄘风知漕邑在鄘也然则击鼓土国城漕泉水思须与漕皆为邶风者诗得于邶耳从孙子仲平陈与宋不我以归忧心有忡王仲宣诗云从军有苦乐但问所从谁今从孙子仲以平陈宋所从非其人也忧其南行而不得以归故忧心忡忡然爰居爰处爰丧其马于以求之于林之下士卒将行知其必败与其室家诀别曰汝在家居处矣我必死于是行而丧其马矣身死则马非我所有唐人诗所谓去时鞍马别人骑也汝若求我其于林之下乎言死于林下也旧説不知于何居处乎于何丧其马乎文意亦通然此诗爰居爰处可通至斯干爰居爰处説不行矣诗经爰始爰谋爰衆爰有爰笑爰语之类皆无于何之意惟四月爰其适归言何所适归盖其者未定之辞也爰止训于今以为皆发语之辞爰居爰处言居者之安爰丧其马言行者之苦观下文其意可见死生契阔与子成説执子之手与子偕老承上章诀别之辞言居者生行者死一死一生自此间阔矣我往者初昬之时与子成其约誓之言执子之手期于偕老不谓今日便为死生之别怨辞也于嗟阔兮不我活兮于嗟洵兮不我信兮叹从今之间阔不得相依以生活也又叹夫妇相违逺不得伸其偕老之志也其怨深矣击鼓五章章四句凯风美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔母不复嫁则孝子养亲之志成矣凯风自南吹彼棘心棘心夭夭母氏劬劳兴也棘至夏始生是难长之木故必待凯风吹之而后生凯风自彼南方长养之方而来吹彼穉弱之棘心至于夭夭然少长则风之为力多矣兴母以慈爱之情养我七子之身至于少长则母氏亦病苦矣母之养子于少时最劳苦故于夭夭言劬劳凯风棘心𫝊笺及疏皆不指为何本唯园有棘毛氏以为枣陆农师以为酸枣又释木枣注引孟子赵岐注云樲棘小枣所谓酸枣也朱氏集解云樲棘小枣非美材也凯风自南吹彼棘薪母氏圣善我无令人棘心喻子之幼小棘薪喻子之成立凯风吹彼棘心至于成薪可见长养之功而所吹之棘非美材仅堪为薪犹母氏养我七子至于成人可见圣善之徳而我七子无令善之人言七子之中茍有一令善之人则母亦不舎之而欲嫁也子之成立由母之徳故于棘薪言圣善圣者明达之称善者贤淑之称爰有寒泉在浚之下有子七人母氏劳苦爰有寒泉在浚邑之下邑人赖之以生养有子七人反不能养一母使母劳苦而求嫁是寒泉之不若负罪引慝也睍睆黄鸟载好其音有子七人莫慰母心睍睆然鲜明者黄鸟也犹能好其音以说人而我七子乃不能慰安母心是黄鸟之不若言莫慰母心乃所以深慰之也凯风四章章四句雄雉刺衞宣公也淫乱不恤国事军旅数起大夫久役男女怨旷国人患之而作是诗朱氏以此诗妇人所作非国人所为今从之雄雉于飞泄泄其羽我之懐矣自诒伊阻兴也此诗及兎爰雉离于罗皆言从军之人故以善鬭之雉兴之大夫久役其妻怨旷言雄雉于飞泄泄然舒张其羽雉初飞则张其翼喻其夫始往从役之时也雄者飞而雌者留喻其夫从役而已留在家也我今思之乃自取今之阻隔悔不从行也雄雉于飞下上其音展矣君子实劳我心上章言奋翼初飞之时此章言但闻其音之下上则飞去渐逺矣诚然此君子实使我思之而劳心也诗人之言不必尽同燕燕言下上其音谓双燕相追逐而飞鸣也此言雄雉下上其音则止是一雉之音或下或上也瞻彼日月悠悠我思道之云逺曷云能来视日月之往来则君子之从役积时已久矣使我心悠悠然长思之道路之远如此不知何时能归乎一章言初往之时二章言其去渐逺三章言日月之久辞之序也百尔君子不知徳行不忮不求何用不臧不欲斥国君而唿其夫之同寮告之言我妇人不知如何为徳行也我但知人若不忮害不贪求则无往不善讥其用兵非忮则求国人所患也雄雉四章章四句匏有苦叶刺衞宣公也公与夫人竝为淫乱匏有苦叶新台墙有茨君子偕老鹑之奔奔诸诗着衞灭之由也匏有苦叶济有深渉深则厉浅则揭兴也苦匏经霜其叶枯落然后干之腰以渡水今匏尚有苦叶则其匏未坚不可用也既无匏可腰而济渡之处又有深渉则未可以渡也今曰深则吾以衣渉水而为厉浅则吾褰衣而为揭不问水之浅深惟欲渡也喻宣公不顾礼义而惟求遂其慾也墙有茨君子偕老鹑之奔奔皆刺宣姜知此非宣姜者宣姜淫乱在宣公既卒之后此言公与夫人竝为淫乱知非宣姜此时特为公所要耳有弥济盈有鷕雉鸣济盈不濡雉鸣求其牡渉深无不濡之理今有弥然济水之满而渉者自谓不濡其车兴宣公惟求遂其慾而不自知其污恶也鸟鸣皆雄求其雌今有鷕然雉鸣之声乃雌雉之求其雄兴夷姜宣淫不知羞恶也传以为飞曰雌雄走曰牝牡然诗有雄狐书有牝鸡飞走通也小弁雉之朝雊尚求其雌凡鸟鸣皆雄求雌雌不甚鸣雝雝鸣鴈旭日始旦士如归妻迨冰未泮此章陈昏姻之正礼以刺淫乱言有雝雝然和声之鴈于日出旭然而明始旦之时行纳采之礼也士之娶妻当及九月霜降之后正月冰未泮散之前士犹以礼而成昏岂可以国君而肆情犯礼乎招招舟子人渉卬否人渉卬否卬须我友一章二章皆以徒渉喻犯礼此章以待舟喻得礼人皆徒渉我独招舟子而不徒渉既待舟而后济又须待我友而同济喻人必待礼而行又以配耦相从也刺公与夷姜犯礼相求非其匹也匏有苦叶四章章四句诗缉卷三诗缉卷四钦定四库全书诗缉卷四宋严粲撰谷风刺夫妇失道也衞人化其上淫于新昏而弃其旧室夫妇离絶国俗伤败矣习习谷风以隂以雨黾勉同心不宜有怒采葑采菲无以下体徳音莫违及尔同死兴也来自大谷之风大风也盛怒之风也又习习然连续不断所谓终风也又隂又雨无清明开霁之意所谓曀曀其隂也皆喻其夫之暴怒无休息也我黾勉尽力于家事与尔同心尔不宜以暴怒加我如此也人之处事宁无小小违误如葑菲常食之菜不可以其近地黄腐之茎叶遂弃其上而不采犹夫妇之间亦不当以小过而弃其善当期好音无违至于偕老今尔心有所溺而厌于我则我小有违误无往不逢其怒是以恶而弃其善也旧説谷风为生长之风以谷为谷固已不安又以习习为和调喻夫妇和同説此诗犹可通至小雅谷风二章言维风及頽頽暴风也非和调也三章言草木萎死非生长也其説不通矣诗多以风雨喻暴乱北风其凉喻虐风雨凄凄喻乱风雨漂摇喻危大风有隧喻贪故风雅二谷风邶下文言以隂以雨喻暴怒犹终风且曀喻州吁之暴也雅下文言维风及雨喻恐惧犹后人以震风凌雨喻不安也行道迟迟中心有违不逺伊迩薄送我畿谁谓荼苦其甘如荠宴尔新昏如兄如弟上章言本望与其夫偕老此章述其见弃言我行道迟迟有不忍去之意者念事与心违也故夫之送我乃不逺而甚近才至门畿而已无恩之甚谁谓荼菜苦乎比我之见弃其情甚苦则荼犹甘如荠菜甚言已之苦也故夫安其新娶之妻其恩如兄弟以新弃旧矣经有三荼一曰苦菜二曰委叶三曰英荼此诗谁谓荼苦及唐采苓云采苦采苦緜堇荼如饴之荼皆苦菜也良耜以薅荼蓼之荼委叶也解见良耜郑出其东门有女如荼英荼也解见出其东门鸱鸮予所捋荼传云菼苕疏云薍之秀穗亦英荼之类泾以渭浊湜湜其沚宴尔新昏不我屑以毋逝我梁毋发我笱我躬不阅遑恤我后泾浊而渭清今泾反以渭为浊何不视渚沚之处湜湜然其清见底而诬以为浊可乎喻新昏不善而反以我为不善由夫为其所惑也今其夫安于新昏不以我为洁而与之我虽见弃犹念其家之物谓新昏毋往我鱼梁毋发我鱼笱既而自叹曰我身且不见容何暇忧后事乎就其深矣方之舟之就其浅矣泳之游之何有何亡黾勉求之凡民有丧匍匐救之弃妇陈其往时治家勤劳之事言已随事难易皆尽心力而为之如水深则或乘方泭或乘舟船水浅则或濳行而泳或浮水而游其于家事不计其有与亡惟彊勉求为之耳不特治其家如是又周睦其邻里乡党凡民有凶祸之事则匍匐以救之我于汝家可谓尽力矣不我能畜反以我为雠既阻我徳贾用不售昔育恐育鞠及尔颠覆既生既育比予于毒我于汝家勤劳如此汝既不能畜养我而反以我为仇雠其心既阻絶我之善故虽勤劳如是而不见取如卖物之不售昔者生育男女惟恐生育而贫穷虑食指之衆也故与尔颠覆尽力以营家业今既生育矣乃反比我于毒螫恶而弃之此妇人有子而被弃也我有㫖蓄亦以御冬宴尔新昏以我御穷有洸有溃既诒我肄不念昔者伊余来塈我有㫖美之蓄菜以御冬月乏无时也至春蔬新美则不食矣今子安尔之新昏亦但以我御穷苦之时至于富厚则弃我矣洸洸然武溃溃然怒既遗我以暴而习以为常矣曾不念我昔者之来息时也怨其忘前日之共艰苦也旧説追言始时接礼之厚寻绎上下文意不然谷风六章章八句式微黎侯寓于衞其臣劝以归也时狄已退黎侯可以归而不归犹望衞之助已也其臣知衞宣之不足頼故劝以归式微式微胡不归微君之故胡为乎中露黎侯为狄所逐寓于衞而又不见礼微之又微者也故言微乎微乎君何不归乎彼以微视吾君之事如无有矣失国大故也衞人以微视之不以吾君之事为事也无望其救患矣君何为处此露中乎言徒取霑濡之辱也式微式微胡不归微君之躬胡为乎泥中衞人不唯轻视吾君之事且轻视吾君之身矣何为处此泥中乎言徒取陷溺之辱也式微二章章四句旄丘责衞伯也狄人迫逐黎侯黎侯寓于衞衞不能脩方伯连率之职黎之臣子以责于衞也衞世家康叔之后皆称伯至顷侯称侯太史公以为顷侯赂周夷王夷王命衞为侯索隠非之云康诰称命尔侯于东土又云孟侯则康叔初封已为侯也至子康伯即称伯者谓为牧下二伯非至子即降爵为伯也旄丘之葛兮何诞之节兮叔兮伯兮何多日也兴之不兼比者也黎臣子之初至衞见旄丘之上有葛初生其节甚宻及其后也葛长而节阔故叹云何其节之阔也感寄寓之久也尊称衞臣而问之曰叔兮伯兮何其多日而不见救也君臣一体不斥其君而责其臣婉辞也何其处也必有与也何其久也必有以也言何其安处而不来乎必将紏合诸侯而相与同救我也何其时之久乎意其或有他故而未暇也苟无他故何为不见救乎宛转委曲以尽人之情也狐裘蒙戎匪车不东叔兮伯兮靡所与同始望其有相与同救者既久而不来则姑以为有故而未暇及其终不见救也乃以情责之言我黎之臣子旅寓日久狐裘敝壊蒙戎然杂乱其蓝缕之状可见矣所寓在衞之西非不乘车而东以告于衞而衞之诸臣无与我同其忧者衞人不恤黎患谓利害不切于已耳不知夷狄无厌唇亡齿寒黎实衞之附庸利害同之衞人不思同患之义是以有荧泽之败黎在衞西为狄所逐入衞境而寓亦在西耳故往衞则东旧説越衞国而寓于东非也𤨏兮尾兮流离之子叔兮伯兮褎如充耳言𤨏细兮尾末兮此黎之君臣乃流离迁徙之人也亦可怜矣而衞之诸臣曾不念之凡盛服则有瑱名为充耳非真塞其耳也此责其不能听已之诉遂讥其褎然盛服如真以瑱塞其耳而无闻也至是然后尽其辞焉旄丘四章章四句简兮刺不用贤也衞之贤者仕于伶官皆可以承事王者也简兮简兮方将万舞日之方中在前上处硕人俣俣公庭万舞衞君简择其人方且以为万舞而习之当日之方中在舞位之前列者有硕大之人俣俣然容貎之大在公庭而为万舞也此人气体充伟所养可知又在日中至明之时前列易察之地而衞君终不知其贤况在侧微者乎是可刺也有力如虎执辔如组左手执籥右手秉翟赫如渥赭公言钖爵此章述贤者才艺之美有力如虎言其才武也执辔如组文之齐比言其艺能也贤者才艺如此今乃左手执管籥右手秉翟羽而舞文舞也此硕人容色赫然而赤如厚傅丹君徒赐其一爵而已以待贱者之道待贤也山有榛隰有苓云谁之思西方美人彼美人兮西方之人兮兴也西方美人指西周之人物也彼美人兮指衞之硕人也诗人将美衞之贤者先述西周人物以拟之谓山则有榛隰则有苓山泽之生草木犹盛朝之出人物也今我所思者谁乎唯思西周之美人也人物盛衰与世道相为升降唯西周全盛之时乃有厖硕之材东迁以降则人物眇然矣下句乃美衞之贤者言彼衞国之美人真西周之人而非今世之人也西周之时乃有此人物不谓于衞之偏方下国而见之也序所谓可以承事王者也极言贤者人品之高见衞之不用可刺矣简兮三章章六句泉水衞女思归也嫁于诸侯父母终思归宁而不得故作是诗以自见也泉水竹竿俱衞女思归而分属邶衞者皆采诗者随所得之地而系之也毖彼泉水亦流于淇有懐于衞靡日不思娈彼诸姬聊与之谋兴也衞女思归于衞言彼毖然而流之泉水亦流入于衞国之淇已独不得归于衞是泉水之不如也我之懐念于衞无日而不思矣有娈然美好同姓之娣姪聊与之谋其可归否以其从已同来故与谋之出宿于泲饮饯于祢女子有行逺父母兄弟问我诸姑遂及伯姊泲祢衞之郊也衞女思归追念其始来嫁之时出宿于衞地之泲饮饯于衞地之祢既以出适于人则与父母兄弟相逺不复得至乡国之地矣今父母终唯姑姊尚存问其安否感亲之没而念骨肉之存者也今考衞成公后迁东郡濮阳泲属东郡则亦衞地也祢无所见与泲竝言亦衞邑可知笺以泲祢皆为所嫁国适衞之道所经今不从不若王氏朱氏为长出宿于干饮饯于言载脂载舝还车言迈遄臻于衞不瑕有害干言所嫁国之郊也上章言自衞来嫁之时宿饯于衞地之泲祢此章言复欲归衞则亦宿饯于所嫁国之干言为我涂脂为我设舝回辕而行则疾至于衞矣未为瑕过而有害也何为不可归乎此女子纒緜之情也泲祢干言非一时宿饯之地泲祢之下以女子有行言之则为嫁时曾宿饯之地也干言之下以遄臻于衞言之则为思归而欲宿饯之地也言向由泲祢宿饯而来嫁今岂不可由干言宿饯而归宁乎东郡有发干县曹氏疑即此干衞后迁东郡则亦衞地然与下文还车意不聮属不若毛氏朱氏为长读诗者但以载脂载舝为以脂膏涂其舝两载字不分明载脂谓未设舝于车之时先以脂膏涂其舝其用在脂故曰载脂也载舝谓涂舝既毕乃设舝于车其用在舝故曰载舝也载脂一事载舝又一事毛氏云脂舝其车以二事言也我思肥泉兹之永叹思须与漕我心悠悠驾言出游以写我忧肥泉自衞而来所渡之水也故思此而长叹须与漕自衞而来所经之邑也故又悠悠然长思之安得乘车出游于其地而可以写除其忧乎泉水四章章六句北门刺仕不得志也言衞之忠臣不得其志尔不得志不得行其所志也王事适我政事一埤益我盖皆贤劳猥贱之事非谏行言聴也出自北门忧心殷殷终窭且贫莫知我艰已焉哉天实为之谓之何哉此忠臣行役出自北门言我心之忧殷殷然衆多我仕不得志贫而又贫谁知我逺役之艰苦者盖从事独贤之叹也然归之于命故自决云已焉哉天实为之谓之何哉无所归怨也但言其贫窭则不见知于君可知矣非计利禄也王事适我政事一埤益我我入自外室人交徧谪我已焉哉天实为之谓之何哉王命役使之事既适于我矣衞国之政事又専埤厚增益于我矣我行役自外而归而室家之人交徧责我见其劳苦而不免于贫家人妇子之情不能无怨也然忠臣归之于命而已夫劳而不辞贫而不怨室人交责之而不易其守非忠臣乎哉王事敦我政事一埤遗我我入自外室人交徧摧我已焉哉天实为之谓之何哉北门三章章七句北风刺虐也衞国竝为威虐百姓不亲莫不相携持而去焉程子以此诗为君子见几而作非谓百姓相携而去也北风其凉雨雪其雱惠而好我携手同行其虚其邪既亟只且兴也衞之虐政如北风之寒凉而又雨下其雪雱然而盛其虐甚矣我将与所亲厚之人以恩惠相好者携手同行去而避之也是尚可少寛乎尚可少缓乎既急也哉不可不速去也其虚其徐则犹有眷恋故国之意既亟只且则暴虐已甚不复可以少留矣至此而后决为去计是欲留者其本心决去者不得已也北风其喈雨雪其霏惠而好我携手同归其虚其邪既亟只且莫赤匪狐莫黑匪乌惠而好我携手同车其虚其邪既亟只且莫赤莫黑言无有赤黑于此者谓最赤最黑也最赤者非狐乎最黑者非乌乎狐也乌也皆贪残不祥之物见其色而可知矣犹衞之无道不难辩也宜速去之北风三章章六句静女刺时也衞君无道夫人无徳当时皆为淫泆之行故曰刺时其本则上所化也静女其姝俟我于城隅爱而不见搔首踟蹰首章男女相期而未遂也静女仕族处深闺幽静之中宜能正洁自守者今淫风流行有静女其色姝美约我于城隅隠僻之地既而失约不至故爱之而不得见搔其首而意踟蹰然欲去不去也或谓虽正静之女亦俟我于城隅既已淫奔不得为正静矣静女其娈贻我彤管彤管有炜说怿女美此女赠男之物也静女娈然而美遗我赤色之管以结殷勤其管炜然而赤男子谓我非恱此彤管之美乃恱此女色之美也自牧归荑洵美且异匪女之为美美人之贻此男赠女之物报彤管之赠也来自牧地而赠此女以荑此荑信芳美而且异于常荑矣然未足以比女色之美姑以是为美人之赠耳静女三章章四句新台刺衞宣公也纳伋之妻作新台于河上而要之国人恶之而作是诗也二南变而为邶犹泰变为否也至新台二子乘舟三纲五常之道尽矣新台有泚河水弥弥燕婉之求籧篨不鲜此诗齐人所作也宣公作新台泚然鲜明在河水弥弥然盛之处齐女来嫁至此为公所要故齐人之送女者言我齐女之来本求燕安婉顺之人谓伋也乃得此籧篨不能俯其疾不善之人谓宣公也以恶疾之人称之深恶之辞也燕婉之求自齐人言之故以籧篨戚施丑诋衞君而无嫌非衞人之辞也新台有洒河水浼浼燕婉之求籧篨不殄恶之欲其死齐人恚怒之辞也若衞人则非所宜言矣鱼网之设鸿则离之燕婉之求得此戚施设鱼网者宜得鱼鸿反丽焉言所得非所求也犹我齐女以礼来求世子而得宣公也新台三章章四句二子乘舟思伋夀也衞宣公之二子争相为死国人伤而思之作是诗也衞自宣公杀伋夀以朔为世子代立是为惠公左右公子怒朔之谗杀太子伋乃作乱立黔牟惠公奔齐其后诸侯复纳惠公黔牟奔周惠公怨周之容黔牟与燕伐周立子頽为王惠王奔温及惠公卒子懿公立百姓大臣犹以杀伋之故皆不服狄乘其衅杀懿公而灭衞呜唿衞之乱极矣父子兄弟君臣之间相戕相贼不惟流毒子孙启侮启狄以之杀身亡国其余殃所渐且稔王室之祸盖纲常道尽天地几于倾陷矣推原乱根始于夫妇之不正袵席之祸一至此邪以是知诗首闗雎圣人之意深逺矣二子乘舟汎汎其景愿言思子中心养养自衞适齐必渉河言伋夀二子乘舟渉河以适齐其影汎汎然何所归乎为其将见杀顾其影而怜之也我念而思之中心养养然忧不知所定也伋夀之事其国人实深伤之诗人不言其他而惨然哀痛悲思之意具见矣二子乘舟汎汎其逝愿言思子不瑕有害言二子汎汎然从此逝矣痛其往而不返也诗人深求其心之无他而恕之故曰不为瑕过而有害也曾子小杖则受大杖则走以二子为不瑕有害恕之之辞也二子乘舟二章章四句诗缉卷四诗缉卷五钦定四库全书诗缉卷五宋严粲撰鄘国风説柏舟共姜自誓也衞世子共伯蚤死其妻守义父母欲夺而嫁之誓而弗许故作是诗以絶之衞风靡矣女子之卓然自守者不多得也故圣人录之礼义之在人心虽大乱而不泯其王泽之犹存也欤汎彼柏舟在彼中河髧彼两髦实维我仪之死矢靡它母也天只不谅人只兴也共姜言柏舟之在河中犹我妇人之在夫家舟必不可以去水犹我必不可以他适也守志不嫁不事膏沐髧然垂其两髦如幼时之状者实是我嫠居之容仪我至死誓无它心也父母者子之天夫者妇之天今父与夫俱不存唯母是我所天也何不信我而欲夺我志也汎彼柏舟在彼河侧髧彼两髦实维我特之死矢靡慝母也天只不谅人只柏舟二章章七句墙有茨衞人刺其上也公子顽通乎君母国人疾之而不可道也朔幼而嗣国四年奔齐十二年而复入立三十有一年阅四王矣其五诗専为桓何墙茨鹑奔皆刺顽时朔尚幼也偕老桑中介其间从可知也芃兰又目之童子知皆初年也墙有茨不可埽也中冓之言不可道也所可道也言之丑也兴也墙有蒺藜恶草欲埽去之则伤墙故不可埽闺门之话欲道之则伤君故不可道非不可道但言之可丑也中冓之言但谓闺门之事不必以为顽与夫人淫昏之话墙有茨不可襄也中冓之言不可详也所可详也言之长也欲尽言则其説甚长盖不欲言之也今人不欲言之事则曰其説甚长墙有茨不可束也中冓之言不可读也所可读也言之辱也言之则自辱不欲污口舌也墙有茨三章章六句君子偕老刺衞夫人也夫人淫乱失事君子之道故陈人君之徳服饰之盛宜与君子偕老也此诗惟述夫人服饰之盛容貌之尊不及淫乱之事但中间有子之不淑一言而讥刺之意尽见硕人惟述庄姜之美不言庄公不见荅但中间有大夫夙退二语猗嗟惟述鲁庄之美不言不能防闲其母但中间有展我甥兮一语三诗体同皆中间冷下一二语而首尾不露其意也君子偕老副笄六珈委委佗佗如山如河象服是宜子之不淑云如之何言夫人之义与其夫偕老从一而终故能居夫人之位称其服饰之盛其首饰有副既服副而着衡笄其笄之上以玉加之为饰其数有六故言六珈笄者妇人之常饰唯后夫人之副其笄谓之衡笄而有六珈之饰也委委佗佗雍容自得徳称其服而无愧怍也又其止如山则容貌之安重其动如河则气象之广大服其象服翟衣而宜也今尔宣姜之为不善失偕老之道则于此服饰之盛为如何乎宜乎不宜乎问之使自愧也𫝊以笄即衡笄一物也追师云追衡笄郑注云王后之衡笄皆以玉为之是郑以衡与笄为二物也其下文云唯祭服有衡释衡为一物又云笄巻髪者释笄为一物故郑于此笺言笄而不言衡笄也疏混毛郑为一説又引追师注云唯祭服有衡笄彼文无笄字疏盖误也今从毛义玼兮玼兮其之翟也鬒髪如云不屑髢也玉之瑱也象之揥也扬且之晳也胡然而天也胡然而帝也上章子之不淑既指宣姜此章言其者承上文指宣姜也玼然鲜明者是宣姜之翟衣也重言玼兮者甚言其鲜明也妇人髪少则聚他人髪为髲髢以益之今宣姜黑髪如云之稠宻不以髲髢为洁美言不假他髪也以玉为塞耳之瑱以象骨为搔首之揥其眉目扬起而其色又且白晳胡然而尊仰之如天乎胡然而尊仰之如帝乎言其服饰之盛容貌之美望之犹天人然是何为如此也设为问辞令宣姜自省思之岂可以如是尊严之服饰容貎而为不淑之行乎朱氏清扬婉兮解云清目之美扬眉之美钱氏美目扬兮解云扬目峻也盖眉目皆以扬起为美清扬竝言则当为目清眉扬也指目言扬则但为目扬也若此章单言扬则兼眉目也瑳兮瑳兮其之展也蒙彼绉絺是绁袢也子之清扬扬且之颜也展如之人兮邦之媛也重言瑳然甚鲜白者是其展衣也服此展衣而里用绉絺展衣蒙覆于绉絺之上是当暑绁去袢延热气之服也展衣之里不常以绉絺夏则里之以绉絺故曰是绁袢也宣姜服展衣之礼服而又目视清明眉上扬起眉上既扬起而又额角丰满如此人乃邦之美女叹惜不满之意见于言外矣君子偕老三章一章七句一章九句一章八句桑中刺奔也衞之公室淫乱男女相奔至于世族在位相窃妻妾期于幽逺政散民流而不可止诗记谓诗皆雅乐此桑中非桑间濮上之音今考濮水之上地有桑间亡国之音出于此桑中即其类也诗之正经为雅乐变诗以垂戒耳非祭祀朝聘所用也然或以桑中为淫奔者所自作则非所谓止乎礼义矣当从国史所题以为刺也爰采唐矣沫之乡矣云谁之思美孟姜矣期我乎桑中要我乎上宫送我乎淇之上矣此作者刺淫者谓汝言采唐蒙而往沬邑之乡矣然汝非为采唐而往也汝所思者谁乎思彼美好姜姓之长女也汝特託言采唐以往耳汝思孟姜而往㑹之或相期于桑中之地或相约于上宫之地或相送于淇水之上所㑹之地人皆知之见为不善于隠僻者终不可掩也我指淫者非诗人自我也爰采麦矣沬之北矣云谁之思美孟弋矣期我乎桑中要我乎上宫送我乎淇之上矣爰采葑矣沬之东矣云谁之思美孟庸矣期我乎桑中要我乎上宫送我乎淇之上矣桑中三章章七句鹑之奔奔刺衞宣姜也衞人以为宣姜鹑鹊之不若也鹑之奔奔鹊之疆疆人之无良我以为兄鹑奔奔然鬭者不乱其匹也鹊疆疆然刚者不淫其匹也宣姜与顽非匹偶也鹑鹊之不若也人之不善者我乃以为兄为惠公耻之也鹊之疆疆鹑之奔奔人之无良我以为君我乃以为小君为国耻之也鹑之奔奔二章章四句定之方中美衞文公也衞为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉自鄄之复㑹齐桓始霸惠王嗣服王室多故于是楚丘封衞而霸令彊矣此世道一变也定之方中作于楚宫揆之以日作于楚室树之榛栗椅桐梓漆爰伐琴瑟言建亥之月小雪中气之时定星营室昏而正中农务始毕土功可兴又揆度日之出入以知东西正其方位然后可以作楚丘之宫室宫室异文以协句韵耳非分而言之也既作宫室乃植榛栗及椅桐梓漆凡六木他日于此伐之以为琴瑟美其新造之初为永久之图也椅桐可为琴瑟榛栗可僃笾实梓漆可供器用但言伐琴瑟者取成句耳他可类推也升彼虚矣以望楚矣望楚与堂景山与京降观于桑卜云其吉终然允臧上章已言作宫室矣此章追本谋迁之初言文公始在漕邑升其故城以望楚丘及其旁之堂邑又望其大山及其高丘于是自漕邑之虚而下于楚丘之野观其宜桑之处人谋既定乃命龟卜之而卜言此地之吉于是建国而居之今其终信善矣如卜所言也殷武陟彼景山亦言大山也释丘云絶高谓之京非人为之丘释云卓絶高大如丘而人力为作之者名京李氏云非人力所为自然生者为丘按尔雅言人为之京谓左传筑京观之京也诗经言京毛氏止以为丘之高者灵雨既零命彼倌人星言夙驾说于桑田匪直也人秉心塞渊騋牝三千春时好雨既降农桑之务将兴文公于是命主驾之倌人见星而早驾説止于桑田之野以劳劝之是文公能务农重本以蕃育其人也非特人也文公操心塞实而渊深故能致国富彊至于騋马与牝马共有三千匹举马之蕃息则人之蕃息可知矣左传言元年革车三十乘季年乃三百乘是实有之数三百乘计一千二百匹校人邦国六闲马四种计一千二百九十六匹则三百乘正合诸侯之数今云三千者革车不用牝马今併牝马数之故为三千春秋诸侯各务富彊亦不尽守旧制道马高八尺田马七尺驽马六尺独言騋者举中言之定之方中三章章七句蝃蝀止奔也衞文公能以道化其民淫奔之耻国人不齿也衞风污染已甚文公转移之速如此所谓系一人之本也蝃蝀在东莫之敢指女子有行逺父母兄弟蝃蝀者日与雨交隂阳之气相乱喻淫奔也不当交而交故不能久暮见在东须臾散矣人莫敢指之者喻淫奔之人人所恶也女子出适自当与父母兄弟相逺何苦欲急而奔乎朝隮于西崇朝其雨女子有行逺兄弟父母一章既戒其淫奔二章则陈昏姻之正礼易以雨为隂阳和此言隂阳之气和则云气朝升于西方则必有终朝之雨今俗犹以西方早云为雨之候喻昏姻以礼则家道成也女子出适于人自当与兄弟父母相逺所贵得礼之正耳彼蝃蝀淫气暂见而旋灭不能为雨犹违礼相从暂合而易离也乃如之人也懐昏姻也大无信也不知命也诗人言乃如是淫奔之人也思昏姻之事也不待父母之命媒妁之言是无信而不自守也命言所赋之分谓男女居室自有定分今不安其分而淫奔是不知命也蝃蝀三章章四句相鼠刺无礼也衞文公能正其羣臣而刺在位承先君之化无礼仪也文公君臣渉歴祸变惩创前朝相与洗濯磨励气象一新矣相鼠有皮人而无仪人而无仪不死何为相鼠有齿人而无止人而无止不死何俟相鼠有体人而无礼人而无礼胡不遄死视鼠虫之贱但有皮齿体而已人异于鼠岂可徒有形体而无礼仪容止乎谓之人而乃无礼仪容止则亦鼠之类也其不死亦何为乎不死又何待乎何不速死乎皆恶之之辞也凡兽皆有皮齿体独言鼠者举卑汚可恶之物以恶人之无礼也旧説鼠尚有皮人而无仪则鼠之不若以人之仪喻鼠之皮非也説诗全在点掇此由误加尚字耳尚字当作只字言鼠则只有皮人则不可以无仪人而无仪则何异于鼠如此语意方莹点掇人而二字分晓人亦天地一物耳饥食渴饮无休时若非道义充其腹何异鸟兽安须眉即此意也相鼠三章章四句干旄美好善也衞文公臣子多好善贤者乐告以善道也臣子好善文公之化也孑孑干旄在浚之郊素丝纰之良马四之彼姝者子何以畀之有贤者来自他国至衞国浚邑之郊文公臣子之在浚者闻其贤而争先覩之有建孑孑然干首之旄出郊见之者以素丝为缕缝纰旌旗之縿乘良马而来已四軰矣见好善者多也诗人言彼姝美之贤者将何以畀予之乎言必有以効其忠益矣贤者来自他国若季札聘郑子产如晋之类季札告子产以谨礼子产告叔向以实沈台骀之事皆闻所未闻是以善道告之也若谓衞有贤者隠居浚郊文公不能用而臣子徒见之则文公愧矣曷足美乎笺以四之五之六之为见之数则止是一人往见之不见臣子多好善之意孑孑干旟在浚之都素丝组之良马五之彼姝者子何以予之贤者自郊至都则近城矣又有就都见之乘良马而来者五辈矣孑孑干旌在浚之城素丝祝之良马六之彼姝者子何以告之贤者自都至城又有就城见之乘良马而来者六辈矣五之六之者言来见者愈衆也今考大司马百官载旟注云卿大夫也彼文谓仲秋教治兵非平常所建郑氏引司常州里建旟谓州长之属孔氏申其义谓州长党正及酇长里宰邻长同建旟然司常之文亦谓大阅及祭禩㑹同宾客所建皆国之大礼故建之若臣子见贤而载旟礼无明文岂指乘车之仪以言其人之贵如今人以旄麾幡盖称郡守欤干旄三章章六句载驰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也味诗之意夫人盖欲赴愬于方伯以图救衞而託归唁为辞耳窦氏女抚膺太息曰恨我不为男子救舅氏之患与夫人之意正同后序言自伤不能救得之矣又以为真欲归唁则非也戴方露处漕邑岂女子归唁之时乎载驰载驱归唁衞侯驱马悠悠言至于漕大夫䟦渉我心则忧衞有狄难越在草莽许以姻亲力不能救仅遣大夫唁之夫人以为此无益于事我欲驰驱其车自归以唁衞侯驱马悠悠然歴逺至于漕邑不敢惮劳今大夫之往徒劳䟦渉无救衞国之亡则我心以为忧不若我代其行也此非真欲归唁盖託为之辞有含蓄不尽之意首章婉而未露也既不我嘉不能旋反视尔不臧我思不逺夫人託言欲归唁许人非之故言尔既不以我之言为善遂使我不得旋反于衞矣然我亦视尔之言为不善而我之所思其説非逺而难行也言尔未必是我未必非始微露已有意见与许人别而犹未遽言之也既不我嘉不能旋济视尔不臧我思不閟我之所思其説非閟而不通也丁宁上章之意欲言而未言也陟彼阿丘言采其蝱女子善懐亦各有行许人尤之衆穉且狂我宗国陨越事迫情切而许人乃沮我之归使我无所告语愁郁而成疾欲陟阿丘采蝱草以疗之人见我之愁郁则以为女子多思是其常耳不知女子虽多思亦各有道当论其所思之是否不得一槩以为不足问许人尤我之思归岂衆人皆幼穉且狂惑乎何其不解人意也盖至是始慨然责之而不得不言其情矣下章发之我行其野芃芃其麦控于大邦谁因谁极大夫君子无我有尤百尔所思不如我所之末章乃言其情谓我之所思无他思所以救衞耳我欲代诸大夫之行者盖大夫徒能唁之而已何益于事若我自归则将行郊野经麦田不惮劳苦以控告于大国而求其能救衞者诸国之中谁可因借谁肯来至多方图之必有所济我所思盖在此非徒归也尔大夫君子无以我为有尤过尔为我百方思所以处此者不如我之自往尔所思不及我所思之切也以许之小而责其救衞则为不通晓于事今欲求大国之援其説非迂逺难行也非閟塞不通也赴难乞师本非女子之事讽许人当为告急于方伯不当坐视其亡止遣大夫唁之而已至哀至切之情也其后齐桓卒救衞而存之然后信夫人所思为有理而许人真狂穉无谋矣载驰五章一章六句二章章四句一章六句一章八句诗缉卷五诗缉卷六钦定四库全书诗缉卷六宋严粲撰卫国风説已见邶淇奥美武公之徳也有文章又能聴其规谏以礼自防故能入相于周美而作是诗也疏言淇奥之诗或幽或平未可知也补图属之平今定为幽卫武享国五十有五前为宣后为平何以知淇奥之中为幽也盖淇奥美武公之入相其入相幽也武公既入作賔之初筵以刺时入者入为卿士时指幽也武公入相于幽至平而进为公孔氏谓幽王之时武公以为卿士是也卫武诗二鄘柏舟在初年为宣卫淇奥在入相后为幽旧説幽无变风非矣瞻彼淇奥绿竹猗猗有匪君子如切如磋如琢如磨瑟兮僴兮赫兮咺兮有匪君子终不可谖兮兴也卫称淇园之竹故以其猗猗美盛兴武公之文章也匪然文章之武公如切磋琢磨以成其器骨象玉石虽美材非磨砻不成器亦犹人有美质必问学以成徳问学之功必积渐致之故取治骨象玉石用工之深者喻之武公能自治如此故瑟兮缜密僴兮刚毅赫兮明徳之着见咺兮声誉之喧传此匪然文章之武公民终不能忘之也大学云瑟兮僴兮者恂慄也毛以僴为寛大与大学异今不従瞻彼淇奥绿竹青青有匪君子充耳琇莹会弁如星瑟兮僴兮赫兮咺兮有匪君子终不可谖兮武公入相于周服皮弁以趋天子之朝其充耳之瑱乃美石之琇莹而鲜絜又㑹缝其皮弁其玉饰如星言徳称其服也瞻彼淇奥緑竹如箦有匪君子如金如钖如圭如璧寛兮绰兮猗重较兮善戯谑兮不为虐兮如箦言如牀栈之密比也金钖言锻鍊之甚精圭璧言器质之可贵又有寛裕绰豁之徳而倚车之重较以君子之徳而乗君子之器也较式皆乗车所凭较在式之上故曰重较人于谨言之时鲜有过失至于戯谑笑谈之际従容相忘易以自縦言语之过常必由之今于戯谑之际而不为虐见和而不流非以戯谑为美也淇奥三章章九句考槃刺庄公也不能继先公之业使贤者退而穷处前人用贤以建功业弃而不用则不能继之矣此序与秦晨风序意同考槃在涧硕人之寛独寐寤言永矢弗谖穷处山涧之中而成其槃乐者乃是硕大之贤人其心甚寛裕虽在寂寞之濵而无枯瘁之色戚戚之意易所谓肥遯也深山穷谷无有游従独自寐独自寤独自言其离索寂寞如此然贤者处之泰然永誓不忘此乐所以形容其遗佚不怨之意也旧説以弗谖弗过弗告皆为贤者畎亩不忘君之意其义亦正但与上文槃乐寛大之意不类故此诗不过极言贤者山林之乐以见其时之不可为而贤者无复有意于仕所以刺其君之不能用也孔丛子云于考槃见遯世之士而无闷于世考槃在阿硕人之薖独寐寤歌永矢弗过贤者之穷处其既寐而寤既寤而歌无往非独而自得其乐永誓不复他往居之而安也如龎徳公居岘山之南未尝入城府也考槃在陆硕人之轴独寐寤宿永矢弗告贤者成乐于陆如轴之卷收藏不用也既寐而寤既寤复宿无往非独言其离索独居非一朝暮也然贤者自得其乐永誓不告于人贤者之隠惟恐人之知也然永矢弗谖永矢弗过永矢弗告亦作诗者形容其髙举逺遯有终焉之意耳贤者不自言其如此也考槃三章章四句硕人闵庄姜也庄公惑于嬖妾使骄上僭庄姜贤而不答终以无子国人闵而忧之此诗无一语及庄姜不见答之事但言其族类之贵容貌之美礼仪之备又言齐地广饶士女佼好以深寓其闵惜之意而已唯大夫夙退无使君劳二语㣲见其意而辞亦深婉风人之词大抵然也然当时卫人知其事者一读其诗便已黙悟矣首序题以闵庄姜有左传可证説诗若不用首序则以此诗为美庄姜可乎硕人其颀衣锦褧衣齐侯之子卫侯之妻东宫之妹邢侯之姨谭公维私有硕尊大贵之人颀然而长其衣以锦为之上加襌衣在涂服之以来嫁者乃是齐侯之子嫁为卫侯之妻言匹敌也又是齐东宫太子得臣之妹与太子同母嫡夫人所生言贵出也又邢侯唿己为姨己唿谭公为私言其娣妹皆嫁于诸侯也邢谭互言之耳风人不直言荘姜不见答之事但首章歴述其亲族欲读之者知其为荘姜则不见答之事国人自知之不待察察言之矣手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮荘姜其手如茅荑之柔其肤滑白如脂膏之凝颈白而长如木中蝤蛴之虫齿白而整如瓠中之子首如螓虫之首额广而且方也眉如蚕蛾之眉勾曲如画细而长也其巧笑则倩兮美好其美目则盼兮白黑分明荘姜容貌之美如此君何为不答乎硕人敖敖説于农郊四牡有骄朱幩镳镳翟茀以朝大夫夙退无使君劳此硕人敖敖然优游舒徐自齐来嫁于卫説舍于近郊整其车服而后入四马骄然而壮每马之镳皆有朱色之饰故曰镳镳又以翟羽为车之蔽茀以此入君之朝见其雍容闲雅礼文之备也庄姜以礼来嫁不应不见答岂吾君疲于政事而未暇与夫人相亲耶若是则诸大夫聴朝者宜且早退无使吾君劳于聴㫁可也君之不答庄姜以惑于嬖妾之故而此诗以为劳于政事所致母之不安其室以淫风流行之故而凯风以为劳苦而然风人之辞㣲婉矣河水洋洋北流活活施罛濊濊鳣鲔发发葭菼揭揭庶姜孽孽庶士有朅齐北西至于河故举河水言之谓河水洋洋然盛大在齐之西而北流之貌活活然言齐据大河其国盛大犹季札言泱泱乎大风也施鱼罟于河中其入水声濊濊然而得鳣鱑鲔鮥之大鱼其鱼着网掉尾发发然喻庄公求昏于齐而得贵女犹衡门以河鲂喻齐姜也河上葭芦与菼薍之草揭揭然长喻荘姜来归庶姜姪娣孽孽然衆多庶士媵臣揭揭然武壮也以齐国之大姜女之贵媵送之盛无一不满人意君何为不答乎硕人四章章七句氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也刺时则上所化也男女之合不以正则不可以久虽悔何及所以戒也非美也氓之蚩蚩抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期一章述始者已为男子所诱而已许之奔也言有一氓我本不识其为何人但见其蚩蚩然无知抱持其币而为我买丝怨而深鄙之也此氓非来买丝但来就我谋为室家也此氓来诱我欲便挈我以归我未成行此氓责我以愆期我乃送之涉淇水至于顿丘谓之曰非我过子之期也子无善媒以先告我故我行计未办请子无怒以秋为期当従子以往言已初为迟疑为男子所迫趣乃许之也乗彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁二章述已为男子所惑而遂奔之也言本以秋为期期既至矣乃登彼壊墙以望此复关之人未见此复关之人则泣涕涟涟既见此复关之人则载笑载言是我为所惑也尔卜之于龟筮之于蓍其兆卦之体皆无凶咎之辞言与我宜为室家尔遂以车来而我以其贿财迁徙従子而往谓男子假卜筮以要已遂罄其资以従之也桑之未落其叶沃若于嗟鸠兮无食桑葚于嗟女兮无与士耽士之耽兮犹可説也女之耽兮不可説也三章述其既奔而悔也桑之未落其叶沃然润泽喻情眷欢洽之时也鸠嗜桑葚之甘则食之不已犹女爱男情眷之浓而为其所诱故叹鸠无食桑葚女无与士耽乐为淫也士之耽犹可解説女子一失身于人无可解説矣盖言其既奔之后不待爱弛旋即愧悔已无及也桑之落矣其黄而陨自我徂尔三嵗食贫淇水汤汤渐车帷裳女也不爽士贰其行士也罔极二三其徳四章述其爱弛而见弃也桑落而黄陨喻情眷衰弛之时也自我往尔男子之家三嵗食贫者之食不嫌淡薄今我见弃而归渡此淇水汤汤然而盛渐渍其车之帷裳因自叹女未尝差爽其所守而自贰其行士心无极不可测知由其徳二三不専一故也士也罔极所谓怨灵脩之浩荡也罔极为无穷之意善恶皆可言之魏园有桃谓我士也罔极为志念无穷极蓼莪昊天罔极为父母之徳无穷极青蝇谗人罔极桑柔民之罔极与此士也罔极皆为反覆无穷极三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣五章述其将至家而羞见兄弟也言我三嵗为尔妇无有为室如是之劳者早起夜卧无有一朝不然者初与尔谋为室家惟恐不谐其言既遂尔乃以暴虐加我我兄弟不知之耳若知我见暴如此必咥然笑我也始为所诱今为所暴故恐兄弟笑之此承上文渐车帷裳见弃而归在途自念之辞羞见兄弟也故言静而思之躬自痛悼而已此妇盖父母不存唯有兄弟耳及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉六章述其怨而自解之辞言始也将与汝偕老今我未老而已见弃若我従尔至老其彼暴戾必有甚者愈使我怨也淇水则有岸隰则有陂泮何汝心之无泮岸不可知也即上章所谓罔极也我自总角成人之初与尔宴乐言笑晏晏然和柔信誓旦旦然明曾不思其反覆一至于此反覆至此是始焉不思之过今则无如之何矣故曰亦已焉哉诗有总角丱兮为男子未冠内则云男女未冠笄者总角衿缨是总角为未冠笄者内则注又云收发结之故毛以为结发要知此诗但言自少为尔妇也苏子卿诗结发为夫妻李善云结发始成人也取笄冠为义其説是也旧説以老使我怨为今老而见弃据此诗言总角之宴则此妇人始笄便为此氓之妇又言自我徂尔三嵗食贫又言三嵗为妇是止及三年便见弃不应便老也氓六章章十句竹竿卫女思归也适异国而不见答思而能以礼者也妇人以夫家为归者也卫女既嫁异国而反思卫国之乐盖于异国不得其所则思故乡也此虽不言其夫家之不见答而观其思归之切如此则其情不言可知矣风人之辞也籊籊竹竿以钓于淇岂不尔思逺莫致之卫女思归述其幼时出游见侪辈儿童有执籊籊然长杀之竹竿以钓于淇水者是可乐也我今岂不思卫乎以道逺莫能至也泉源在左淇水在右女子有行逺兄弟父母幼时出游泉源淇水之间甚可乐也自叹女子出适于人则虽父母兄弟之至亲且疎逺矣安得复至少时游戯之所乎淇水在右泉源在左巧笑之瑳佩玉之傩我思游二水之间与其女伴巧笑露齿瑳然鲜白珮玉而身褭傩是可乐也淇水滺滺桧楫松舟驾言出游以写我忧我思淇水滺滺然流有桧楫松舟游于其中是可乐也我安得乗车出游于其地而可以除忧乎再三极言卫国之乐则知其有所不乐于此矣此诗全不説不见答之意但末语着一忧字使人玩味之而其情自见矣竹竿四章章四句芄兰刺恵公也骄而无礼大夫刺之卫恵公郑昭公皆见逐恵公拒天子之师以入卫春秋不言复然以其终得国也故出入皆称卫侯忽以世子当立然以其终失国也故出入皆称忽此圣人书法之严也首序称恵公称忽皆用春秋书法知经圣人之手矣芄兰之支童子佩觿虽则佩觿能不我知容兮遂兮垂带悸兮兴也芄兰蔓生支叶柔弱以喻恵公之幼弱不能自立也觿者成人之佩人君治成人之事虽童子犹佩之恵公虽则佩成人之佩然其材能则不足以知我也雍容舒遂徒服衣垂带而悸悸然执心不定言其放肆骄傲未知其趋向也芄兰之叶童子佩韘虽则佩韘能不我甲容兮遂兮垂带悸兮其材能不足以君长我也芄兰二章章六句河广宋襄公母归于卫思而不止故作是诗也笺谓宋襄即位其母思之而作河广之诗疏因以为卫文公时非也卫都朝歌在河北宋都睢阳在河南自卫适宋必涉河卫自鲁闵二年狄入卫之后戴公始渡河而南河广之诗言谁谓河广一苇杭之则是作于卫未迁之前矣时宋桓犹在襄公方为世子卫戴文俱未立也旧説误矣疏以河广属卫风当为卫人所作非宋襄公母所亲作然宋襄公母本卫女又归卫而作此诗不属之卫何所属乎谁谓河广一苇杭之谁谓宋逺跂予望之夫人义不可以往宋而设为或人以逺沮己巳为辞以解之谁谓河水广而令我勿渡乎但以一束芦苇浮之水上则可以杭渡而过不为广也谁谓宋国逺而令我勿往乎我跂其足则可以望之不为逺也欲往之切故谓逺为近若真欲往宋者思子之情隠然于言外矣谁谓河广曽不容刀谁谓宋逺曽不崇朝河广二章章四句伯兮刺时也言君子行役为王前驱过时而不反焉师出而人情之怨如此其败宜矣是役也春秋不书战败讳之也伯兮朅兮邦之桀兮伯也执殳为王前驱妇人自言其夫朅然而武壮为邦之英杰今乃执殳为王前驱而従征役也自伯之东首如飞蓬岂无膏沐谁适为容妇人夫不在无容饰自伯之东行伐郑我发不梳如飞乱之蓬草非无膏与沐然谁主为容饰乎其雨其雨杲杲出日愿言思伯甘心首疾时以秋伐郑秋暑之时艰于得雨故因以起兴曰其雨矣其雨矣乃杲杲然日复出喻望其夫之归而复不归也我念而思伯忧思之过以生首疾而甘心焉不以为悔也焉得谖草言树之背愿言思伯使我心痗人谓谖草忘忧何处可得之我欲植之北堂玩之以销忧今我念而思伯至于心病恐非谖草所能疗也伯兮四章章四句有狐刺时也卫之男女失时丧其妃耦焉古者国有凶荒则杀礼而多昏㑹男女之无夫家者所以育人民也有狐之诗桃夭摽有梅之变也有狐绥绥在彼淇梁心之忧矣之子无裳兴也狐性淫又多疑毎涉河冰且聴且渡故言疑者称狐疑也今在淇水之梁绥绥然独行而迟疑有求匹之意喻无妻之人也时妇人丧其妃耦忧是子无裳盖欲与之为室家而託言与之作裳也有狐绥绥在彼淇厉心之忧矣之子无带有狐绥绥在彼淇侧心之忧矣之子无服有狐三章章四句木𤓰美齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也木𤓰美桓公卫人之情也春秋不与桓公専封所以尊王也投我以木𤓰报之以琼琚匪报也永以为好也人方危亡困急之中有能恵頋之者其感必倍齐桓有存亡之功卫深徳之故因其车马器服之遗而述其欲报之厚言我卫人当为狄所灭之时但有遗我以木𤓰㣲物者犹当报之以琼琚且曰此非足为报欲以结好于永久且况齐桓之赠遗如此其厚则报之当如何此感其救患之恩设为𤓰琼不等之喻非以寻常施报论也此所谓木𤓰犹言芜蒌亭豆粥嘑沱河麦饭也投我以木桃报之以琼瑶匪报也永以为好也投我以木李报之以琼玖匪报也永以为好也木𤓰三章章四句诗缉卷六诗缉卷七钦定四库全书诗缉卷七宋严粲撰王国风正始之化行则以周变商周之所以王而积风为雅也衰乱之俗胜则反周而商周之所以东而雅降为风也王风次卫着盛衰之变也黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也周东迁而遂㣲置丰镐于度外盖秋风禾黍之感不接于目日逺日忘也其大夫过故国而悲歌徒重千载之太息而已圣人于夷夏之大变盖三致意焉多方王来自奄至于宗周注云镐京也周官序言还归在丰经言归于宗周指丰邑也唐孔氏云周为天下所宗王都所在皆得称之故丰镐洛邑皆可言宗周彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉言镐京宗庙宫室毁壊而为禾黍之地彼处有黍离离然垂矣彼处又有稷长苗矣连言彼者见无处不然所谓尽为禾黍也周大夫见之而不忍去行迈为之迟迟中心感伤摇摇然无所附着遂言人有知我之情者谓我心有所忧不知我之情者怪我久留不去谓我有何所求也亡国之恨悽然满目唯唿悠逺之苍天而诉之曰致此颠覆者是何人乎不斥其人而追恨之深矣言天苍然悠逺叹其诉而不闻也彼黍离离彼稷之穂行迈靡靡中心如醉知我者谓我心忧不知我者谓我何求悠悠苍天此何人哉朱氏论语解云吐华曰秀是秀为未穂今毛氏所谓秀则已成穂而秀茂与彼秀别彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉苗穟实取协韵耳旧説初见稷之苗中见稷之穟后见稷之实为行役之久前后所见使稷自苗而至于实果为行役之久则不应黍帷言离离也如噎谓气逆也黍离三章章十句君子于役刺平王也君子行役无期度大夫思其危难以风焉君子于役不知其期曷至哉鸡栖于埘日之夕矣羊牛下来君子于役如之何勿思言此君子往而行役不知期以何时而归乎言其时之久也且今何所至哉又不知其所至之处言其地之逺也鸡栖于埘则日夕矣羊牛又下牧地而来归皆有休息之时也君子行役乃无休息如之何而使我不思乎言已思之所以风王念之也君子于役不日不月曷其有佸鸡栖于桀日之夕矣羊牛下括君子于役苟无饥渴言不可计以日月即序所谓无期度上章所谓不知其期也不知其何时可以佸㑹乎归期未可望且得无饥渴足矣见不免饥渴也此又所以风之而使察焉者也君子于役二章章八句君子阳阳闵周也君子遭乱相招为禄仕全身逺害而已君子相招为禄仕则在位皆小人矣当是之时贫且贱焉非耻也故诗人不以闵君子而以闵周君子阳阳左执簧右招我由房其乐只且贤者处于乱世俱为伶官其友陈其相唿执役之事言其君子阳阳自得不以贱事为耻左手执其笙簧右手招我相従于小寝之内将奏房中之乐君子之乐如此而已盖非所乐而乐焉知时事之不可为矣君子陶陶左执翿右招我由敖其乐只且陶陶自乐貌刘伶酒徳颂其乐陶陶亦协醪糟韵君子阳阳二章章四句扬之水刺平王也不抚其民而逺屯戍于母家周人怨思焉宗庙禾黍曽不以之兴懐而唯申国之忧失轻重矣扬之水不流束薪彼其之子不与我戍申懐哉懐哉曷月予还归哉兴也薪本浮物一束之薪非不可流转若凿凿之白石也而悠扬之水浅弱不能流转之喻诸侯本非难令而东周衰弱不能号令之也唯其号令不行故彼诸侯之人不与我共戍申国而独使我周人逺戍久而不得代懐思之哉懐思之哉不知何月我得旋归乎扬之水不流束楚彼其之子不与我戍甫懐哉懐哉曷月予还归哉扬之水不流束蒲彼其之子不与我戍许懐哉懐哉曷月予还归哉楚愈轻蒲又愈轻至不流束蒲则弱之极矣扬之水三章章六句中谷有蓷闵周也夫妇日以衰薄凶年饥馑室家相弃尔民之贫国之难也故以闵周中谷有蓷暵其干矣有女仳离嘅其叹矣嘅其叹矣遇人之艰难矣兴也蓷草生海濵池泽湿则生旱则死谷中之地隂润其蓷草宜难旱也今暵燥其干者矣旱则干者先燥也兴饥馑则贫者先悴也有女见弃与其夫别离嘅然发其叹声所以嘅然而叹者自伤遇斯人之艰难穷厄也谓见弃者非其夫之得已特以饥馑不能相养故尔旧説以蓷草暵干喻夫妇相弃非也此诗但以嵗旱草枯兴乱世饥年之憔悴萧索无润泽气象耳由此而致夫妇衰薄遂以相弃故曰遇人之艰难盖弃妻不怨其夫而以为时之艰难使然旧説以蓷草宜生髙陆生谷中则伤于水非也据本草茺蔚正生海濵池泽其性宜湿传云蓷鵻亦作萑作萑即释草言萑蓷也大车传曰菼鵻也盖菼薍萑又名鵻一物而四名彼萑音完此萑音追字同而音异毛于此传言蓷鵻者盖借用鵻字非以蓷为菼也曹氏以蓷为菼误矣中谷有蓷暵其脩矣有女仳离条其歗矣条其歗矣遇人之不淑矣长茂者亦为所暵兴饥馑甚则粗给者亦乏絶矣条条然而长歗其悲恨深于叹矣不善犹言不幸也中谷有蓷暵其湿矣有女仳离啜其泣矣啜其泣矣何嗟及矣生于湿者又难旱于脩者今亦为所暵兴富足者亦乏絶矣凶年饥馑之甚贫富皆惟悴也啜然泣而缩气穷之甚也何所嗟悔而可及谓虽嗟叹而不及于事无益也中谷有蓷三章章六句兎爰闵周也桓王失信诸侯背叛构怨连祸王师伤败君子不乐其生焉春秋之例王师不书此繻葛之战书三国従王伐郑盖伐郑不服也王卒既败自是王命不行矣有兎爰爰雉离于罗我生之初尚无为我生之后逢此百罹尚寐无吪兴也兎隂狡善逸雉耿介善鬭有兔爰爰然缓喻郑人縦恣自如而无如之何也有雉离于罗网之中喻周人为王力战而受祸也我生之初天下庶㡬无事及我生之后逢此百忧有生不如无生庶㡬寝寐而不讹动死为愈也有兔爰爰雉离于罦我生之初尚无造我生之后逢此百忧尚寐无觉有兔爰爰雉离于罿我生之初尚无庸我生之后逢此百凶尚寐无聪兔爰三章章七句葛藟王族刺平王也周室道衰弃其九族焉亲亲周道也弃其九族则周道衰矣緜緜葛藟在河之浒终逺兄弟谓他人父谓他人父亦莫我顾兴也葛藟枝蔓聨属必依木以生喻宗族之依王室也今緜緜然不絶之葛藟不生于丘野而生于河水之浒岸近水之岸善崩将为水所盪犹王室衰㣲人将失其所依也此诗刺王不亲九族而举亲兄弟之辞以责之亲兄弟则同父故言王终逺我兄弟者谓父是他人之父乎不然何为不顾我也知有父则知有兄弟矣今人兄弟之相责望者犹言汝岂不念父之故杕杜曰岂无他人不如我同父意亦同平王视亲兄弟且如路人则待九族可知矣旧説平王以他人之父为父非也緜緜葛藟在河之涘终逺兄弟谓他人母谓他人母亦莫我有母谓是他人母乎莫我有言视之如无也左传云不有寡君緜緜葛藟在河之漘终逺兄弟谓他人昆谓他人昆亦莫我闻谓兄是他人之兄乎莫我闻言我责以兄弟之义彼聴之如不闻也葛藟三章章六句采葛惧谗也彼采葛兮一日不见如三月兮兴也人臣任事于外则谗间易生今往彼采葛以为絺绤事之至㣲者时不至久迹无可疑然一日不见于君己惧小人乗间而谗之如三月之久矣盖谗人衆多君子动辄疑惧略不可以有所为事有大焉者谁敢任之乎彼采萧兮一日不见如三秋兮彼采艾兮一日不见如三嵗兮采葛三章章三句大车刺周大夫也礼义陵迟男女淫奔故陈古以刺今大夫不能聴男女之讼焉此诗人述古人能止奔者刺今有淫奔之讼而不能聴也大车槛槛毳衣如菼岂不尔思畏子不敢古者大夫乗其大车其徳尊严故聴其车行之声槛槛然可惧又身服毳冕之衣衣缋而裳绣皆有五色其青色者如初生之菼乗是车服是服以朝享助祭俨然人望而畏之不敢犯礼有女欲奔者云我岂不思汝乎畏此乗大车服毳衣之人故不敢也古之大夫能荘敬以临民使之无讼则今之大夫有讼而不能聴为可刺也大车啍啍毳衣如璊岂不尔思畏子不奔谷则异室死则同穴谓予不信有如皦日言古者男女皆守礼之正生则异室不至相渎死则同穴従一以终谓予不信有如皦日观其自誓之辞所守之坚可知矣此由上之风化使然也大车三章章四句丘中有麻思贤也庄王不明贤人放逐国人思之而作是诗也二留名氏不显事迹无传以国人思之知其贤矣丘中有麻彼留子嗟彼留子嗟将其来施施子嗟放逐在外国人思之言隠居丘陵之间而殖麻以为生者是彼留氏字子嗟也彼留氏子嗟庶㡬施施然舒行而来以従我也犹唐有杕之杜筮肻适我白驹于焉逍遥之意夫贤者放逐于外而使国人私致其爱慕欲其相与游従而已知庄王不能复用之矣丘中有麦彼留子国彼留子国将其来食庶㡬従我食犹唐有杕之杜言中心好之曷饮食之之意爱而欲饮食之也君不能养贤而国人欲私致其殷勤以饮食之而已丘中有李彼留之子彼留之子贻我珮玖贻我珮玖欲其遗我以善道也夫贤者宜金玉王度而乃使国人望其私淑于已而已是可叹也张平子四愁诗云美人赠我金琅玕何以报之双玉盘其序云屈原以珍寳为仁义骚人之辞源流于风也丘中有麻三章章四句诗缉卷七诗缉卷八钦定四库全书诗缉卷八宋严粲撰郑国风魏文侯聴郑卫之音则不知倦盖郑卫皆淫风而郑尤甚缁衣美武公也父子竝为周司徒善于其职国人宜之故美其徳以明有国善善之功焉説者多以此诗为郑人所作谓周人之诗当在王风非也破斧伐柯九罭狼跋皆周大夫所作而附于豳此武公入为周司徒善于其职周人善之而作此诗耳周人爱武公欲其常为卿士至其子庄公不克肖其徳周人遂畀虢公政而缁衣之意替矣缁衣之宜兮敝予又改为兮适子之馆兮还予授子之粲兮武公之贤周人爱之故作此诗言武公为王卿士而服此缁衣也甚宜徳称其服也此衣若敝我周人当为子更为之愿其久于位矣我适汝武公所寓之馆以其自郑而至省问其舍止之安否也既见之而归我又取米之精者以遗之犹白饭青刍之意也士无贤不肖入朝见疾武公以诸侯入为卿士宜周人之所疾忌今称誉之愿望之亲往省之又即馈遗之且不以麤粝进也拳拳如此岂非好贤之至乎孔子云于缁衣见好贤之至又云好贤如缁衣恶恶如巷伯缁衣之诗缱绻殷勤可谓好之之至故曰好贤如缁衣巷伯之诗欲取谗人投畀豺虎豺虎不食则投畀有北有北不受则投畀有昊可谓恶之之至故曰恶恶如巷伯诗之好贤恶恶者多矣独举二诗以其至者言之也缁衣之好兮敝予又改造兮适子之馆兮还予授子之粲兮缁衣之蓆兮敝予又改作兮适子之馆兮还予授子之粲兮缁衣三章章四句将仲子刺庄公也不胜其母以害其弟弟叔失道而公弗制祭仲谏而公弗聴小不忍以致大乱焉荘公克段之事左氏以为讥失教此诗后序以为小不忍皆责之也轻谷梁公羊及胡氏深诛其心以为大恶后之説诗者祖其意以后序为非且谓诗人探荘公之心在于杀段而託诸父母诸兄国人以为説冀以稔成其恶耳窃谓此驳后序未尽荘公之恶则然而説诗之本意则未也叔段旧有夺嫡之谋荘公固以不能释然于懐矣而又挟材武怙母宠结羣小将不利于宗国此庄公之所深忌也请制弗许请京与之迫于母意不得已焉耳始答祭仲曰多行不义必自毙继答公子吕曰无庸将自及至公子吕又言之则曰不义不暱厚将崩盖挟数用术为秋实黄落之计设心不仁矣观段之浅露为羣小所縦臾而欲谋宗国何能为者邪固易之矣及段将袭郑公曰可矣盖幸其衅自彼作谓人不得以议我岂有涕泣而道之之意哉公固非不忍者然春秋乃圣人襃贬之法变风乃国人讽谏之辞不可以并论也此诗止以公与祭仲有杀段之谋故设为公拒祭仲之辞以天理感动之公论开悟之耳如此则不失诗人温柔敦厚之㫖将仲子兮无踰我里无折我树杞岂敢爱之畏我父母仲可懐也父母之言亦可畏也祭仲之谋迫而浅欲速去其偪曰早为之所荘公之谋狡而深故养成其恶曰子姑待之公与祭仲皆欲致段于死地所争迟速之间耳公非拒祭仲也国人知公与祭仲有杀段之谋乃反其意设为公拒祭仲之辞以讽之谓公若曰请仲子无踰越我所居之里无损折我美树之杞喻无入我家而害我兄弟也我岂敢爱段而私之哉乃畏我父母也仲子之言固可念也然父母之言亦可畏也公未尝有是言也而诗人代公言之若谓公之已踰者讽公縦不爱段独不畏父母乎盖谲谏也将仲子兮无踰我墙无折我树桑岂敢爱之畏我诸兄仲可懐也诸兄之言亦可畏也讽公縦不爱段独不畏公族之义乎将仲子兮无踰我园无折我树檀岂敢爱之畏人之多言仲可懐也人之多言亦可畏也讽公縦不爱段独不畏国人之多言乎将仲子三章章八句叔于田刺荘公也叔处于京缮甲治兵以出于田国人説而归之二叔于田皆美叔段之材武无一辞他及而首序以为刺荘公盖与春秋书郑伯克段讥失教之意同首序经圣人之手矣説诗不用首序则二叔于田皆为美叔段椒聊为美桓叔叔段桓叔可美也乎哉此诗言段出田而京邑之党相媚説以従之耳后谓国人説而归之非也郑师临其境京人亦叛之矣叔于田巷无居人岂无居人不如叔也洵美且仁段好田猎驰骋其党谀説之谓叔之往田猎也人皆従之里巷之内无复居人岂尽无居人乎虽有居人但不如叔之信美且仁也段岂真美且仁哉其党私之之言犹河朔之人谓安史为圣也诗人之意谓段之不令而羣小相与縦臾如此必为厉阶以自祸荘公曷为不禁止之乎故序曰刺庄公也叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武叔于田三章章五句大叔于田刺荘公也叔多才而好勇不义而得衆也两叔于田其三章章五句短篇者止曰叔于田其三章章十句长篇者加大以别之采诗之初未有序故于首章加大后有序因存而不去犹书序作尧典之下复有尧典二字存其旧也公子吕云厚将得衆谓其所凭者厚则羣小将以利合也序祖其説以为得衆非谓其真能得人心也大叔于田乗乗马执辔如组两骖如舞叔在薮火烈具举襢裼暴虎献于公所将叔无狃戒其伤女上篇叔于田段在京自出田也此大叔于田段在郑従荘公出田也叔之従公往田也驾一乗之马矜其多能代御人御自执马辔如组文之齐比其两骖之焉如舞者之中于乐节皆见其善御也叔在林薮禽兽所聚之地以火烈而焚之同时皆举叔乃襢去裼衣徒手搏虎以献于庄公国君介弟之贵而气习如此见失教矣荘公不教诲禁止之其私昵之党乃致媚爱之辞曰请叔无狃习此事数数为之恐其或伤汝也庄公为可刺矣旧説执辔如组叔之御人下文又良御忌乃言叔身善御自为支离也正以叔执辔如组为善御耳叔于田乗乗黄两服上襄两骖鴈行叔在薮火烈具扬叔善射忌又良御忌抑磬控忌抑纵送忌两服马皆上驾其马最良也两骖马如鴈行其首差退也既言叔良御忌遂言其能磬以骋马控以止马则马之进退惟其意所以实其良御也既言叔善射忌遂言其能后手㔢而縦前手攧而送则矢去劲而有力所以实其善射也縦放箭也送送箭也今射者云前手攧后手㔢攧即送也㔢即纵也旧説従禽曰送今不用叔于田乗乗鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌田事既毕则叔马行迟矣叔发矢希罕矣释掤以覆矢矣以鬯鬯其弓矣言其従容得意如庖丁解牛提刀而立为之四顾为之踌躇满志善刀而藏之也亦可想叔段洋洋之意矣段有不义之谋兄弟之间人所难言诗人优柔之意但言段矜能恃勇暴虎以献气陵其兄私党谄事甘言媚説方且踊跃驰骋不能自已従容毕事意气自得其气习轻扬麤暴如此殆非令终之器所谓智伯射御足力则贤而以不仁行之者也公何为不早禁止之乎大叔于田三章章十句清人刺文公也髙克好利而不顾其君文公恶而欲逺之不能使髙克将兵而御狄于竟陈其师旅翺翔河上久而不召衆散而归髙克奔陈公子素恶髙克进之不以礼文公退之不以道危国亡师之本故作是诗也春秋经书郑弃其师罪文公也与首序合清人在彭驷介旁旁二矛重英河上乎翺翔髙克所率清邑之人在于河上之彭地狄去无事乃使四马被甲驱驰旁旁然不息其车之上建酋矛夷矛长短不同其英饰相重累翺翔于河上之地何为者耶诗意谓彼既无事不召之使还将溃散矣清人在消驷介麃麃二矛重乔河上乎逍遥清人在轴驷介陶陶左旋右抽中军作好师久不归厌其处则复迁故自彭而消自消而轴翺翔徧于河上之地既闲暇无所作为乃使在左之御者习旋其车车右勇力之士抽兵刃以习击刺将居中央为容好而已游戯以自乐也一説好如字左军旋而归右军抽而退皆已逃散唯中军髙克所自将虽作好而彊留亦不能久也亦通清人三章章四句羔裘刺朝也言古之君子以风其朝焉或谓桧羔裘専刺其君唐羔裘専刺其臣郑羔裘兼刺君臣按此诗言豹饰止是臣下之服舍命不渝及邦之司直邦之彦兮皆臣事也止当为刺在朝之臣羔裘如濡洵直且侯彼其之子舍命不渝言古之君子服羔裘之衣其色润泽如濡湿之信其直而且美谓徳称其服也美其有徳故谓其裘若有润泽喜慕之辞也直者大公至正之谓也充实之谓美直而且美则养其刚犬而至于充实矣命者天之所以赋予于我者舍则居之而安也人惟不安于命所守不固故不能刚大充实彼古之君子能安于命临利害而不变所以直而美也称彼所以讥此也羔裘豹饰孔武有力彼其之子邦之司直言古之君子服其羔裘而豹皮为袖之缘其人甚武而有力然非贲育之谓也继言彼其之子可以司国之直谓敢行礼义不畏彊御斯以为孔武有力也司直谓直道之宗主官名多称司言主掌之也羔裘晏兮三英粲兮彼其之子邦之彦兮羔裘晏兮言徳称其服故服之而安犹云缁衣之宜兮三英粲兮言三俊为国光华也三英或以为裘之英饰前后有三如五紽五緎五总之类只是臆度无文可据毛氏以为三徳或疑牵合于三之数今考立政三俊注以为刚柔正直英即俊也毛氏之説有源流矣此诗每章第二句皆言徳美知三英非言英饰也羔裘三章章四句遵大路思君子也荘公失道君子去之国人思望焉郑荘克段誓母交质之事在平王时交恶归祊繻葛之事在桓王时入春秋首恶也羔裘遵大路女曰鸡鸣三诗之时无以明之疑而系之平桓之间毋质也遵大路兮掺执子之袪兮无我恶兮不寁故也荘公失道君子恶之遵循大路而去其国人欲揽持其裾袖以留之曰子无恶我而不留不可仓卒于故旧也谓弃去之速也不言其恶荘公而以为恶我婉辞也言故旧以先君之义讽之庶其或留也此诗止惜贤者之去而荘公身不行道为君子所弃可见矣大路非隠僻之所而君子遵此以去观瞻所系衆所共惜荘公不留之乃使国人欲留之是可刺也遵大路兮掺执子之手兮无我魗兮不寁好也遵大路二章章四句女曰鸡鸣刺不説徳也陈古义以刺今不説徳而好色也古者夫妇相警以勤生又能同心以亲贤是好徳而不淫于色也女曰鸡鸣士曰昧旦子兴视夜明星有烂将翺将翔弋凫与鴈此诗述夫妇相警之辞始妇警其夫曰鸡鸣可兴矣夫曰姑俟昧旦也妇又警其夫曰子宜兴而视夜之如何盖小星已不见唯明大之星烂然天将晓矣方将雍容翺翔而往弋取凫鴈而归早则従容晏则忽遽起不可以不早也苏氏以明星为启明盖今俗所谓晓星也毛氏谓天将晓则小星不见惟明大之星烂然虽不指为启明然将晓而明大者惟启明耳至陈东门之杨明星煌煌但言夜深则星明又不必専为晓星矣弋言加之与子宜之宜言饮酒与子偕老琴瑟在御莫不静好妇人谓其夫曰子弋射凫鴈加而中之我当与子和其滋味之所宜既和其所宜以之饮酒相乐期于子以偕老饮酒之时琴瑟在于侍御莫不安静而和好言夫妇相爱之意也知子之来之杂佩以赠之知子之顺之杂佩以问之知子之好之杂佩以报之妇语其夫谓知汝所招来而新相知者吾将解杂佩以赠送之知汝所和顺而莫逆于心者吾将解杂佩以遗问之知汝所好慕而尊敬之者吾将解杂佩以报答之杂佩难得之物未必常有特言苟有贤者之至当有以结其欢心而无所爱于服玩之物此由其夫好徳故其妻能奉承其意也女曰鸡鸣三章章六句有女同车刺忽也郑人刺忽之不昏于齐太子忽常有功于齐齐侯请妻之齐女贤而不取卒以无大国之助至于见逐故国人刺之突挟宋之援以逐忽故国人惜忽之无援而作此诗也春秋桓五年经书郑忽出奔卫以其失国故不称子十五年经书郑世子忽复归于郑以其归国故称世子以其终失国出入皆不称郑伯此首序称忽击鼓称州吁墓门称陈佗皆用春秋书法知经圣人之手矣有女同车颜如舜华将翺将翔佩玉琼琚彼美孟姜洵美且都忽以弱见逐国人追恨其不取齐女言忽所取他国之女行亲迎之礼而与之同车者特取其色尔此女色如木槿之华朝生暮落不足恃也而今也且翺且翔于此佩其琼琚之玉徒有威仪服饰之可观而无益于事也曷若彼美好齐国之长女信美而且闲雅向来忽若取之则有大国以为援而不至于见逐矣旧説以有女即孟姜其文重复彼乃别指之辞有女同车指忽所取者彼美孟姜指忽所不取者忽之辞齐昏也祭仲曰君多内宠子无大援将不立正此诗之意也有女同行颜如舜英将翺将翔佩玉将将彼美孟姜徳音不忘言齐女有贤誉至今使人不能忘恨不取之也车舝徳音来括言其有贤誉此言徳音不忘即所谓齐女贤而不取也有女同车二章章六句山有扶苏刺忽也所美非美然为君在辨君子小人而已忽闇于知人所美之人非真美也山有扶苏隰有荷华不见子都乃见狂且兴也山有扶苏之小木朴不足道喻么么之小人此非美也隰有扶蕖之名华自拔于汚泥之中喻修絜之君子此美也美恶本不难见忽乃所美非美用舍倒置君子去之在其朝者皆小人耳故不见都美之贤人惟见狂人也世称美好之人为子都孟子所称子都以貌之美此诗所称子都以徳之美犹美人之名或称美貌或称美徳诗彼姝者子两出一为贤者一为女子也若以此子都为美貌则与狂且意义不贯郑氏以狂为丑其説牵彊此诗子都子充皆指贤人耳都美好也充充实也非有人名子都子充也或谓山隰有草木喻国之有人材耳不必彊为分别此説非也凡诗言山隰有草木其草木皆相类故不必分别此诗以扶苏对荷华以乔松对游龙皆不相类荷名华也扶苏小木不知其为何木其名不显其木可知是荷华与扶苏非类也松名木也其材可为栋梁以乔言之则又髙竦而挺持龙凡草也又以游言之则枝叶放縦与乔木亦非类也周子以莲有君子之徳夫子称松有后凋之操晋人称和峤为千尺松皆以荷松喻贤岂扶苏游龙辈所可同日语哉时人比竝言之盖美恶相形矣山有乔松隰有游龙不见子充乃见狡童山有乔髙之松木挺特而秀拔喻特立之君子此美也隰有放縦之龙草縦横而乱生喻縦恣之小人此非美也今忽所美非美故不见充实之贤人乃见狡狯之小子也李徳裕言正人如松柏特立不倚邪人如藤萝非附他物不能自起游龙正堪与藤萝为伍耳山有扶苏二章章四句萚兮刺忽也君弱臣彊不倡而和也此诗小臣愿忠于国而力不能自为也后序之言非诗意也萚兮萚兮风其吹女叔兮伯兮倡予和女兴也此小臣有忧国之心唿诸大夫而告之言此藁叶在柯风将吹女不能久矣天大风则藁叶无不落喻国有难则大夫皆不安祸将及矣岂可坐视以为无与于已而不相与扶持之乎叔伯诸大夫其亟图之汝倡我则我和汝矣谓患无其倡不患无和之者也当时卒无倡之者由忽无忠臣良士也二女字皆唿诸大夫萚兮萚兮风其漂女叔兮伯兮倡予要女成女谓相与成其事也萚兮二章章四句狡童刺忽也不能与贤人图事权臣擅命也狡童或以为指忽或以为指祭仲春秋书忽乃圣人笔削以示襃贬首序称忽亦国史所题经圣人之手忽以世子为郑君其当时国人作诗义不得目为狡童也若指祭仲则祭仲自荘公时已为卿且为庄公取邓曼而生昭公当昭公即位仲已老矣不应目为童也今考山有扶苏之诗刺忽所美非美乃见狂且狡童是所用之人非狂即狡此诗正指忽所用之人耳圣人删诗以垂世教安取目君为狡童乎彼狡童兮不与我言兮维子之故使我不能餐兮忽所美非美以狡童为贤而信用之不与贤人图事贤者忧之不欲斥忽而斥其所用之人也为告忽言之故指狡童为彼而称忽为子曰彼狡狯之童少不更事恃权宠而侮老成故不与我言也彼狡童不足恤吾惟忧君之故恐为所误至于不能餐也旧説既以狡童指忽又以子为指忽非也彼以指忽之所用子以称忽则语意抑扬分明矣彼者薄之之辞子者亲之之辞也权臣擅命将有他志恶察察言故但言忧之而不能餐㣲辞也彼狡童兮不与我食兮维子之故使我不能息兮共食则可以从容谋事耳不能息谓不安息也食息俱废忧之深也旧説谓不与食天禄今不従此诗盖忽之朝犹有贤人在焉而忽不与之谋耳非谓在野之贤也狡童二章章四句褰裳思见正也狂童恣行国人思大国之正已也郑人始作萚兮望大夫相与扶持之既无其人则又作褰裳望大国之见正盖惓惓于忽也説者多以狂童指忽非也忽以世子嗣位其立也正国人忧之至于不能餐其情可见此诗及有女同车皆欲求援大国以扶植之也王道既㣲小国无所控愬往往思方伯之拯己霸图能无兴乎是可以观世变矣子恵思我褰裳涉溱子不我思岂无他人狂童之狂也且突以庶夺嫡忽位已定而簒之国人无如之何故思大国正其孰为当立孰为不当立子斥大国之人也大国有以恩恵而念我郑国之乱欲来为我讨正之者非道逺而难至但褰揭其裳涉溱水则至矣子不我思则岂无他国思我者乎何为皆不来也望大国之正已其情甚切不主一国也所以告急者突乃狂童以庶夺嫡其狂已甚也旧説谓尔不我思则当有他国思我者如此则自为悠缓之辞非告急之意子恵思我褰裳涉洧子不我思岂无他士狂童之狂也且褰裳二章章五句丰刺乱也昏姻之道缺阳倡而隂不和男行而女不随忽初立在桓王时复立在荘王时扶苏萚兮狡童丰东门之墠风雨子衿扬之水诗不明何时作则疑而附之桓荘之间疏指山有扶苏至狡童为忽后立时事唯丰以下其时难知要之八诗一体皆难定其时也子之丰兮俟我乎巷兮悔予不送兮此诗述妇人之辞也男子亲迎女有他志而不従其后复思亲迎之人谓子之面貌丰丰然丰满出门而待我于门外之巷悔我当时不送是子而去也子之昌兮俟我乎堂兮悔予不将兮衣锦褧衣裳锦褧裳叔兮伯兮驾予与行女失其配耦悔前不行自説衣服之备望夫更来迎已言已衣用锦为之其上加褧衣裳用锦为之其上加褧裳衣裳备足可以行嫁乃唿迎者之字云叔兮伯兮若复驾车而来我则与之行矣裳锦褧裳衣锦褧衣叔兮伯兮驾予与归丰四章二章章三句二章章四句东门之墠刺乱也男女有不待礼而相奔者也丰东门之墠溱洧三诗皆以郑乱之故而男女不正故皆曰刺乱也出其东门言闵乱亦此意东门之墠茹藘在坂其室则迩其人甚逺东门有墠其墠之外有坂茹藘之草生焉此男子所居之处也女欲奔之而未遂故言其室则近不难至也其人甚逺未得就之也东门之栗有践家室岂不尔思子不我即女欲奔而未得望男之就已也东门之墠二章章四句风雨思君子也乱世则思君子不改其度焉郑公子之乱时事反覆士之憷于利害随势变迁失其常度者多矣故诗人思见君子焉风雨凄凄鸡鸣喈喈既见君子云胡不夷兴也风雨凄凄然寒凉鸡犹守时而鸣喈喈然其声之和兴君子虽居乱世不变改其节度我得见此人则我心岂不坦然而平夷哉感当时无此人思而不得见之辞也风雨潇潇鸡鸣胶胶既见君子云胡不瘳风雨如晦鸡鸣不已既见君子云胡不喜昼而如晦风雨之甚而鸡昼鸣不已也风雨三章章四句子衿刺学校废也乱世则学校不修焉学校兴者治之象也学校废者乱之证也青青子衿悠悠我心縦我不往子宁不嗣音郑以国乱学校不修生徒解散贤者忧之言汝学子服青青之衿领宜㑹聚于学校以讲习今散而何所之乎使我心悠悠然深长思之纵我不往见汝汝宁不继声以问我乎言此者以学校废而朋徒解散不相闻知见时之乱也非要其来见而责望之也青青子佩悠悠我思縦我不往子宁不来既不继声问亦不来访挑兮达兮在城阙兮一日不见如三月兮人既废学乃挑然轻跃达然放恣但好登城上之髙阙以候望为乐贤者念之一日不见已如三月之久况非止一日乎伤时事之至此念朋㑹之无従也子衿三章章四句扬之水闵无臣也君子闵忽之无忠臣良士终以死亡而作是诗也忽非无臣也臣非忠良虽有之如无之扬之水三篇王风言平王不能令诸侯唐风言晋昭不能制沃此诗言忽不能制权臣皆兴㣲弱也忽能用忠臣良士则转弱为彊矣扬之水不流束楚终鲜兄弟维予与女无信人之言人实迋女兴也楚本浮物一束之楚本非不可流转而悠扬之水不能流转之犹忽之㣲弱不能号今其臣也昭公兄弟甚衆无与忽同心者故言今兄弟虽多终竟是少谓要其终必不相助虽多犹少也此诗忽兄弟所作故曰维予二人外此无与同心者也兄弟且如此况他人乎故言无信他人之言他人实欺迋汝耳见无忠臣也扬之水不流束薪终鲜兄弟维予二人无信人之言人实不信扬之水二章章六句出其东门闵乱也公子五争兵革不息男女相弃民人思保其室家也此诗与中谷有蓷皆以世乱之故而男女不相保故序皆以闵伤言之出其东门有女如云虽则如云匪我思存缟衣綦巾聊乐我员郑国之乱男女相弃有出其东门见妇人之见弃者其多如云虽如云之多皆非我思虑所存也我心所存在于服白缯之衣綦文之巾者是我之室且得相乐幸不相弃足矣何暇闵怜他人之室家乎此感时之乱自顾其室家亦恐不能相保也缟衣綦巾称其妻犹云荆钗布裙也出其闉阇有女如荼虽则如荼匪我思且缟衣茹藘聊可与娱出其东门二章章六句野有蔓草思遇时也君之泽不下流民穷于兵革男女失时思不期而㑹焉思遇时者厌乱而思治也不期而㑹非诗意野有蔓草零露溥兮有美一人清扬婉兮邂逅相遇适我愿兮兴也野有蔓延之草者由天零落其露溥溥然盛多以润泽之兴国有蕃庶之民者由君下恩泽以养育之谓民免兵革之祸男女及时也有美好之女其目清明其眉扬起婉然而美者使昏姻之议邂逅而成则适我之愿也遭时之乱昏姻之道若愿之而不可得之辞也野有蔓草零露瀼瀼有美一人婉如清扬邂逅相遇与子偕臧与子偕臧犹言各得其所欲也野有蔓草二章章六句溱洧刺乱也兵革不息男女相弃淫风大行莫之能救焉郑卫多淫诗卫由上之化郑由时之乱也汉地理志皆以为风土之习固然若是则教化为虚言而二南之义诬矣溱与洧方涣涣兮士与女方秉蕳兮女曰观乎士曰既且且往观乎洧之外洵訏且乐维士与女伊其相谑赠之以芍药郑国之俗以上巳出游溱洧之上男女杂沓今以淫风既行有因出游而相挑诱者言溱洧之间春冰既泮方涣涣然流散有士与女适野游行秉执蕳草女谓士曰盍往观乎邀其偕行也士曰既以观矣未従之也女又劝男云且复更往观乎洧水之外闻其土信訏大而可乐士于是従之因相与戏谑又以芍药香草为赠所以结恩情之厚也溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以芍药郑卫皆淫声孔子独先于郑今郑之淫诗顾少于卫何也诗之见在者孔子所存以为世戒也圣笔所删多矣言郑声淫者举其大体言之不系今诗之多寡不必尽黜国史所题例目之为男女之诗以求合于郑声淫之説也溱洧二章章十二句诗缉卷八诗缉卷九钦定四库全书诗缉卷九宋严粲撰齐国风政令仅行于郊畿而畿内之郑亦自为列国则王室之微甚矣于是乎齐始霸故王郑之后次以齐也子夏言郑音好滥淫志卫音趋数烦志齐音敖辟乔志皆淫于色而害于徳齐亦二南之变也鸡鸣思贤妃也哀公荒淫怠慢故陈贤妃贞女夙夜警戒相成之道也变风自懿王始豳前此矣其始懿何也君臣相疑则几于变矣成王悟而周公归于是乎有雅颂制作之盛而变风之迹泯矣由懿以降变而不复正也宣号兴复无能改于风之变也齐哀之荒淫罪也受谮而烹之非政也上下交失变之始也此诗直刺荒淫序言思贤妃者诗人言外之意也鸡既鸣矣朝既盈矣匪鸡则鸣苍蝇之声古者太师奏鸡鸣则君当起今鸡已鸣矣㑹集于朝中者已盈满矣哀公乃谓此非鸡之鸣是苍蝇之声耳鸡鸣与蝇声不相类见荒淫昏乱也哀公无夜气之存矣旧説以为古之贤妃警其夫欲令早起误以蝇声为鸡声蝇以天将明乃飞而有声鸡未明之前无蝇声也东方明矣朝既昌矣匪东方则明月出之光虫飞薨薨甘与子同梦㑹且归矣无庶予子憎羽虫羣飞之声薨薨然天既晓而哀公起已晏矣犹语其所昵曰吾方甘与子卧而同梦迫于视朝而起吾㑹朝即归庶无为吾子所憎也此儿女昵昵恩怨尔汝之辞持被入直刺刺顾婢子语之情状也圣人删诗着此以见闺门淫昵之私无隠不显也为戒深矣鸡鸣三章章四句还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉齐雍容文雅之俗也一旦迁染愈下猎者旁午于道毕事而归犹意气勃勃而不自知其非也习俗之陷溺如此哉故曰上之所好恶不可不谨也子之还兮遭我乎峱之间兮竝驱从两肩兮揖我谓我儇兮国人好田成俗俱出田猎而相从既归而相谓曰以子之便捷还然向来遭我于峱山之间我与子竝行驱马从逐两兽子乃揖我谓我甚儇利也以子之能尚且见推此自矜于其党以气陵之之辞也子之茂兮遭我乎峱之道兮竝驱从两牡兮揖我谓我好兮子之昌兮遭我乎峱之阳兮竝驱从两狼兮揖我谓我臧兮还三章章四句着刺时也时不亲迎也礼唯天子不亲迎使三公迎后鲁哀公曰冕而亲迎不已重乎孔子曰合二姓之好以继先圣之后以为天地宗庙社稷之主君何谓已重乎是诸侯以下皆当亲迎也当时皆不亲迎此诗言卿大夫士之事举其中以明上下也俟我于着乎而充耳以素乎而尚之以琼华乎而设为嫁者之辞言其夫待我于夫家门屏之间见其充耳以素丝为紞也其紞之末加以美石如琼之华谓瑱也服此服饰而止俟我于其家门屏之间而壻往妇家之礼不行矣是不亲迎也此诗总言卿大夫士也于着于庭于堂止是待有先后耳毛以为一章述士二章述卿大夫三章述人君今从郑义俟我于庭乎而充耳以青乎而尚之以琼莹乎而俟我于堂乎而充耳以黄乎而尚之以琼英乎而着三章章三句东方之日刺衰也君臣失道男女淫奔不能以礼化也衰谓政衰民散淫风肆行而无忌也东方之日兮彼姝者子在我室兮在我室兮履我即兮兴也君犹日也君道明盛则如日出东方无不照察今有姝美之女子来在我之室既在我之室随我而相就是君道之昏也言我者诗人指淫夫非自我也东方之月兮彼姝者子在我闼兮在我闼兮履我发兮臣犹月也月生于西则其明未盛月出东方亦望后明盛之时也东方之日二章章五句东方未明刺无节也朝廷兴居无节号令不时挈壶氏不能掌其职焉此诗主刺哀公非刺挈壶氏也东方未明颠倒衣裳颠之倒之自公召之羣臣之朝辨色始入今东方犹未明自可徐徐入朝而羣臣促遽至乃颠倒其衣裳者由朝人从君所来而召之是兴居无节号令不时也东方未晞颠倒裳衣倒之颠之自公令之折栁樊圃狂夫瞿瞿不能辰夜不夙则莫哀公兴居无节诗人归咎于司漏者以讽之谓栁柔脆之木折之以藩篱其菜园岂足恃以为内外之限亦犹瞿瞿然无守之狂夫不能时节其夜之早晚不失之早则失之晚岂足恃以司昼夜之节然非专挈壶氏之罪也所以使之至此者谁欤杜蒉酌而饮师旷李调乃所以规晋平也东方未明三章章四句南山刺襄公也鸟兽之行淫乎其妹大夫遇是恶作诗而去之大夫去国其心葢有大不得已者襄公之恶不可道矣齐之臣子难言之故此诗不斥其君之恶而唯归咎于鲁桓与敝笱意同后序以雄狐为指齐襄故云鸟兽之行非也南山崔崔雄狐绥绥鲁道有荡齐子由归既曰归止曷又懐止兴也鲁为望国而在齐之南故指南山以言鲁谓南山崔崔然髙大有雄狐绥绥然迟疑而求其匹喻鲁桓公求昏于齐也咎其后之不能制而鄙之之辞犹氓诗怨其夫之见弃则述其初来诱己以氓之嗤嗤言之也尔鲁桓既求匹于我我齐国遂以文姜嫁之适鲁之道荡然平易衆所观瞻齐子文姜由此道而嫁归于鲁也既嫁归于鲁矣何为又思齐乎是鲁桓不能制之而使至于此也犹敝笱恶鲁桓不能防闲之意葢齐人不欲斥言其君之恶而归咎于鲁之辞也辞虽归咎于鲁所以刺襄公者深矣説者多以前二章刺齐襄后二章刺鲁桓后二章皆言取妻其为刺鲁桓明矣但以前二章为刺齐襄而后二章方刺鲁桓上下章辞意不贯兼齐人以雄狐目其君于义有害今解一章以雄狐喻鲁桓之求匹二章以屦緌喻鲁桓之得耦三章四章以蓺麻析薪喻鲁桓以正礼取文姜上下章辞意乃归一齐人不当以雄狐目其君以目鲁君则无嫌也葛屦五两冠緌双止鲁道有荡齐子庸止既曰庸止曷又从止葛屦贱而在下五两每两二只言屦之有匹也冠之缨緌贵而在上双止言屦之有匹也屦与履为两緌与緌为双喻贵贱各有匹偶鲁桓取文姜是匹敌矣何为不能制之而使从齐襄乎此则非其偶矣蓺麻如之何衡从其𤱔取妻如之何必告父母既曰告止曷又鞠止欲树麻者如之何必纵横耕治其田𤱔然后可以得麻欲取妻者如之何必先告于父母然后可以得妻言其事隆重而不苟合也今鲁桓公之取文姜也既告而成礼矣曷为不能禁止而使之穷极其恶以至此也纳之不正则容有不敢制者今鲁侯既以正礼纳文姜何谓不能裁制之也考之左传惠公生桓公而薨桓公母仲子亦以隠二年薨桓公三年文姜乃归鲁是桓公取妻之时无父母矣此言告父母谓正礼取之耳析薪如之何匪斧不克取妻如之何匪媒不得既曰得止曷又极止析薪者必用斧亦犹取妻者必用媒文姜之恶极矣何为使之至于此极也南山四章章六句甫田大夫刺襄公也无礼义而求大功不修徳而求诸侯志大心劳所以求者非其道也礼义非为求功修徳非为求诸侯后序为襄公言之耳无田甫田维莠骄骄无思逺人劳心忉忉比也言人无得耕治大田耕大田而力不给则莠草茂盛有骄傲之状矣公无得思逺人思逺人而不至则劳心忉忉然忧劳矣甫田非不可耕逺人非不可致今言无田无思者葢言襄公求之者非其道耳若谓以若所为求若所欲则必不可得徒劳其心也非谓甫田不可田逺人不可思也思逺人谓求诸侯也无田甫田维莠桀桀无思逺人劳心怛怛婉兮娈兮总角丱兮未几见兮突而弁兮有童子婉娈然少好总聚其髪以为两角如丱字之形未及几次见之突然已加冠弁犹襄公躐等而躁求也阙党童子将命孔子曰非求益者也欲速成者也甫田三章章四句卢令刺荒也襄公好田猎毕弋而不修民事百姓苦之陈古以风焉卢令令其人美且仁言古之田猎者其卢犬颔下有环为声令令然以令令形容其环声若亲闻而喜之有闻车马之音欣欣喜色之意非喜其田犬也以其人之有美徳而且有仁恩也犹曰人好鸟亦好也襄公之为人不可道矣国人素薄之见其田猎而陈古以风谓古之田猎者若而人今之田猎者若而人田犬犹古也其人则非矣其人之辞虽指古人其意乃评品襄公之为人而深鄙恶之谓其为何等人也卢重环其人美且鬈卢重鋂其人美且偲卢令三章章二句敝笱刺文姜也齐人恶鲁桓公微弱不能防闲文姜使至淫乱为二国患焉南山敝笱意同皆归咎于鲁桓齐臣子之情也此诗鲁桓身后所作故首序直言刺文姜也按春秋文姜以桓二年归鲁中间无如齐之事至十八年桓公㑹齐侯于泺遂与文姜如齐齐侯通于文姜使彭生杀桓公于车诗人刺不能防闲正谓此也今诗言齐子归止其从如云不言桓公同往是指桓公身后文姜独如齐之事自庄二年夫人姜氏㑹齐侯于禚以后不絶书敝笱在梁其鱼鲂鳏齐子归止其从如云兴也笱能制鱼则鱼入而不复可出今以敝笱施于鱼梁其中有鲂鳏之鱼由笱之敝败不能制之则入而复出喻鲁桓微弱不能防制文姜故既嫁而复归也此诗作于鲁桓身后追咎前事也齐子文姜反归于齐其从之者如云之盛无复愧耻忌惮也敝笱在梁其鱼鲂鱮齐子归止其从如雨如雨㸃之多言从之者衆犹衆多如雨也敝笱在梁其鱼唯唯齐子归止其从如水一鱼或出或入而衆鱼随之唯然顺从无复限制也如水言从之者顺犹孟子言民归之如水之就下也敝笱三章章四句载驱齐人刺襄公也无礼义故盛其车服疾驱于通道大都与文姜淫播其恶于万民焉载驱薄薄簟笰朱鞹鲁道有荡齐子发夕言有疾驱其车之声薄薄然以竹簟为车之笰蔽又有朱色之皮革以靶车之前后者乃鲁之道路荡然平易而齐子文姜以夕时发于鲁而来齐也其来何为耶不必言及襄公而襄公之恶自见矣车声之疾骇羣听也车饰之美系衆观也道路坦夷非隠处也无耻甚也旧説上二句言襄公下二句言文姜一章四句之内分作二人辞意断续硕人説卫侯夫人云翟茀以朝孔氏于彼疏云妇人乘车不露见车之前后设障以自隠蔽谓之茀则妇人之车亦言茀矣今以四句竝言文姜文意方贯四骊济济垂辔弥弥鲁道有荡齐子岂弟文姜车驾四马皆是铁骊之色济济然而美其六辔之垂者弥弥然而衆乐易安舒恬然无惭耻之色也汶水汤汤行人彭彭鲁道有荡齐子翺翔汶水在齐境自鲁至齐必渡汶水言汶水汤汤然大其处行人彭彭然多文姜自鲁渡汶水而来其道路荡然平易衆庶往来观瞻所系而文姜翺翔彷徉无耻甚矣旧説谓汶水之上葢有都焉襄公与文姜所㑹葢既以疾驱为襄公则道间必有所㑹之地以意増之曰葢有都焉其辞疑矣考春秋姜氏㑹齐侯之地禚也祝丘也防也谷也无㑹汶之事汶水滔滔行人儦儦鲁道有荡齐子游遨载驱四章章四句猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉文姜之事齐襄大恶也南山既归咎于鲁桓敝笱又刺鲁桓不能防闲其妻猗嗟又刺鲁庄不能防闲其母皆归咎于他人葢不忍斥言其君之恶者齐臣子之情也猗嗟昌兮颀而长兮抑若扬兮美目扬兮巧趋跄兮射则臧兮齐人伤叹此庄公之貌甚昌而盛壮矣又颀然修长矣抑而扬言进退髙下不失其宜也又美目扬起矣又巧为趋步而跄然矣又射则臧善矣威仪技艺本是可美之事而伤叹言之有所不满何也若曰庄公威仪技艺之美无一欠阙所可惜者葢有在矣文姜之事葢难言之首章微寓其意于猗嗟之辞而未遽言之也猗嗟名兮美目清兮仪既成兮终日射侯不出正兮展我甥兮又伤叹庄公名称之美目视之清明威仪之成备当賔射之时终日射所张之侯不出于侯中之正展诚也为我齐侯之甥又言其为齐侯之子故此説为拒外议之辞讥之深矣猗嗟娈兮清扬婉兮舞则选兮射则贯兮四矢反兮以御乱兮又伤叹庄公娈然壮好其目清明而其眉扬起婉然而好舞则甚精射则穿贯其革每射四矢皆复其故处射艺之精如此尚足以御祸乱乃不能防闲其母乎庄公弓矢之精观其以金仆姑射南宫长万则可见矣始槩言其射之臧下乃详言其所以为臧不出正兮言其中也射则贯兮言其中而有力也四矢反兮言其再射又中前处也三者所以为臧也变风之体意在言外有全篇首尾皆託之他辞乍读之茫然不觉所谓但中间冷下一二语自然使人黙㑹如此诗极言其人容貌威仪技蓺之美而以叹息之辞发之是其人所不足者必有在于容貌威仪技艺之外矣方此时採得于齐未有序説不知所刺何人所言何事中间有展我甥兮一句只一甥字便见得是刺鲁庄公只一展字便见得是人以鲁庄为齐侯之子诗人设为讳护之辞以讥之读者既默㑹其意乃再讽咏之方见得自猗嗟而下句句称美处节节是叹息不满处辞不急迫而意深切矣猗嗟三章章六句诗缉卷九诗缉卷十钦定四库书诗缉卷十宋严粲撰魏国风齐始霸也晋代兴也齐之次在晋而魏晋之所灭也魏而后唐犹邶鄘先卫也魏唐无淫诗葢犹有先代之风化焉葛屦刺褊也魏地陿隘其民机巧趋利其君俭啬褊急而无徳以将之魏风莫知其世次而郑谱以平桓当之鲁闵之元晋献灭魏实惠王时也前乎惠为庄僖谱不以当之乃越庄僖而系之平桓岂亦有据而云邪郑以葛屦等五篇刺俭为一君伐檀硕鼠刺贪为一君葢魏风非一世之作自桓王之时秦人围魏其国迫而侵削乆矣故谱以为平桓之世也纠纠葛屦可以履霜掺掺女手可以缝裳要之襋之好人服之魏地陿隘其民窘于衣食故生机巧之心而急于趋利夏当用葛屦冬当用皮屦今魏之男子葛屦既弊而以绳纠纒之纠而复纠谓其可以践霜奔走道路祁寒不休也未嫁之女其手纎纎谓其可以出而为人缝裳也要之谓治裳之䙅襋之谓治衣之领治衣裳之要领以为好人之服而利其佣资也皆急于趋利也好人提提宛然左辟佩其象揥维是褊心是以为刺上章既言其民机巧趋利此章言由君之俭啬褊急所致尊贵之人其容止提提然安徐而审谛其辞让而左辟也其仪宛然而逊顺又以象骨为搔首之揥而佩之其威仪服饰之美无可讥者独其中之褊急为可刺耳好人泛言尊贵者不欲斥其君也葛屦二章一章六句一章五句汾沮洳刺俭也其君俭以能勤刺不得礼也或以公行公路公族皆晋官汾水又出于晋疑魏风皆晋诗犹邶鄘皆卫诗非也季札观乐邶鄘卫风为卫风而魏唐异讥知魏风非晋矣园有桃十𤱔之间皆言国之侵削非晋事也彼汾沮洳言采其莫彼其之子美无度美无度殊异乎公路魏君俭勤于彼汾水沮洳下湿之处采其莫菜以为蔬此人之徳美信无限度矣虽其徳美无限度然采莫之事特异乎公路之所为耳言俭啬不似贵人也公路之官犹不为此况于君乎公仪休为鲁相犹拔其葵今魏以国君采莫逼下甚矣彼汾一方言采其桑彼其之子美如英美如英殊异乎公行彼汾一曲言采其藚彼其之子美如玉美如玉殊异乎公族汾沮洳三章章六句园有桃刺时也大夫忧其君国小而迫而俭以啬不能用其民而无徳教日以侵削故作是诗也陈国区区而衡门欲诱掖其君桧至微矣而羔裘欲其君自彊于政治与园有桃诗意同葢国无不可为患其君不能为耳此孟子告滕文之意也园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之葢亦勿思桃可以为核而不可以为殽魏君不能用其民而愈趋于陋诗人以为推此气象则园中有桃将取其实以为殽矣其者将然之辞言其必至于此忧之之辞也桃取之自己园囿之内见不能用其民也我心忧之至于歌而又歌以舒写其心之抑郁而不知我之忧者谓我乃士也而为骄汰君犹俭而士乃骄此见责之辞也骄与吝对俭而讥之则疑于骄汰也于是答见责者曰尔以我为非矣然则彼魏君之所行果为是乎子之所言何谓如此也于是自叹我心之忧其谁知之重言其谁知之者深叹举国之人莫察其心也然此之可忧较然易知彼特未之思耳旧説不知我者皆以我为骄汰而谓彼魏君所行是矣是哉当为疑辞如禹曰俞哉之意不当为是矣园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之葢亦勿思园有桃二章章十二句陟岵孝子行役思念父母也国迫而数侵削役乎大国父母兄弟离散而作是诗也观魏之窘迫如此能无亡乎由其无徳教而不能自彊也陟彼岵兮瞻望父兮父曰嗟予子行役夙夜无已上慎旃哉犹来无止孝子行役常念其亲故因登髙山而瞻望其父既瞻望而不可见则思其将行之戒云我欲行之时父教戒我曰嗟我子从军行役之时早起夜寐无得已息当赴役惟谨犹可以来归无止于彼而不返也陟彼屺兮瞻望母兮母曰嗟予季行役夙夜无寐上慎旃哉犹来无弃陟彼冈兮瞻望兄兮兄曰嗟予弟行役夙夜必偕上慎旃哉犹来无死陟岵三章章六句十𤱔之间刺时也言其国削小民无所居焉十𤱔之间兮桑者闲闲兮行与子还兮场囿之地止有十𤱔甚言其削小也地陿民稠故采桑者无所可采徒闲闲然往来闲暇相唿行与俱归言无所得桑而空归也旧説一夫百𤱔今止十𤱔然古者百𤱔以为田田中安得植桑或谓井庐邑居各二𤱔半合为五𤱔之宅合八家则在井者二十𤱔在邑者亦二十𤱔一处本共有二十𤱔之桑今止有十𤱔是削其半要之诗人情性之言特甚言之未必尽拘名数也若屑屑求合则意味索然矣以十𤱔言之犹言弹丸黑志之地也后世言郡之小者云得州如斗大皆甚言其小也十𤱔之外兮桑者泄泄兮行与子逝兮十𤱔之外他处亦然也或相与旋而归或相与逝而往皆见闲暇无所事也十𤱔之闲二章章三句伐檀刺贪也在位贪鄙无功而受禄君子不得进仕尔坎坎伐檀兮寘之河之干兮河水清且涟猗不稼不穑胡取禾三百㕓兮不狩不猎胡瞻尔庭有县貆兮彼君子兮不素餐兮君子不得进仕自伐檀木其用力之声坎坎然寘之河之干厓欲以为车之轮辐而自给也伐檀则供劳贱之役河干则在寂寞之濵贤者不得其所矣然其心无入而不自得故当伐檀寘河干之时见河水既清又且风行吹水成文而为涟翫而乐之悠然成趣不戚戚于得丧也葢其心休休自得则随寓之景皆见其可乐此其长往无闷岂复以穷达婴懐者国人惜君子之在野愤小人之尸位自不能无臧否之论谓人而有功于国则不耕而食不猎而𫉬可也汝小人何功乃不稼穑而取三百夫之田谷不狩猎而庭有县系之貆是素餐矣彼河干之君子若用于时必有事焉以称其禄不如是之素餐也诗记以君子亲伐檀为义不素餐今不从公孙丑曰诗曰不素餐兮君子之不耕而食何也孟子曰其君用之则安富尊荣其子弟从之则孝弟忠信不素餐兮孰大于是坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮坎坎伐轮兮寘之河之漘兮河水清且沦兮不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮伐檀三章章九句硕鼠刺重敛也国人刺其君重敛蚕食于民不修其政贪而畏人若大鼠也硕鼠指聚敛之臣即伐檀序所言在位贪鄙者也此辈奉承其君以重敛于民故曰三嵗贯女谓其君任用此人而吾事之已三嵗矣国史题其事于篇端但曰刺重敛耳其后説诗者乃以为刺其君若大鼠程子谓序有失诗之意者此类是也臣之奉行由君政使然谓刺其君重敛可也便以硕鼠为称其君不可也硕鼠硕鼠无食我黍三嵗贯女莫我肯顾逝将去女适彼乐土乐土乐土爰得我所唿聚敛之臣为大鼠言汝无食我黍矣我三嵗事汝汝不肯眷顾于我言魏国用此重敛之人已三嵗矣我今将去汝而适彼乐土谓适有道之国也彼乐土乐土我得其所也连称乐土者喜谈乐道于彼以见其厌苦于此也硕鼠硕鼠无食我麦三嵗贯女莫我肯徳逝将去女适彼乐国乐国乐国爰得我直尔不肯徳惠于我则我将求伸于他国直犹伸也谓得伸其志也受抑于此而欲求伸于彼也硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号魏人为尔重敛所迫至于长号彼乐郊则谁长号乎谓无叹息愁恨之声也硕鼠三章章八句诗缉卷十诗缉卷十一钦定四库全书诗缉卷十一宋严粲撰唐国风尧都有四地理志太原晋阳注云故诗唐国晋水所出一也河东平阳注云尧都也在平河之阳二也中山唐县张晏注云尧为唐侯国于此三也河东彘县顺帝改曰永安臣瓒于晋阳下注云所谓唐今河东永安是也去晋四百里师古云瓒説是也四也诗之唐国其説有三诗谱以为尧始居晋阳后乃迁平阳于诗唐国为晋阳皇甫谧以为尧始封于中山唐县后徙晋阳及为天子都平阳于诗唐国为平阳臣瓒又以唐国为永安今考尧都虽有四而诗之唐国当从诗谱为晋阳何以明之葢成王封弟叔虞于尧之故墟曰唐侯其子爕以晋水所出改为晋侯晋阳实晋水所出则唐叔虞之始封在晋阳矣唐以尧得名晋以水得名其地一也晋之迁徙不一歴歴可考自叔虞始封于晋阳其后三世至成侯自晋阳徙曲沃蟋蟀刺成侯之曽孙僖公则都曲沃时诗也八世至穆侯自曲沃徙绛前都绛时无诗十世至昭侯自绛徙翼山有枢杨之水椒聊绸缪杕杜羔裘刺昭公鸨羽刺大乱五世皆都翼时诗也自昭公以曲沃封桓叔至其孙武公并晋又自曲沃徙绛无衣美武公有杕之杜刺之葛生采苓刺献公则皆后都绛时诗也蟋蟀刺晋僖公也俭不中礼故作是诗以闵之欲其及时以礼自虞乐也此晋也而谓之唐本其风俗忧深思逺俭而用礼乃有尧之遗风焉僖公之病在于鄙陋局促而无深逺之虑此诗欲开广其志意提䇿其精神以为图回国事之地非欲其自虞乐而已也蟋蟀在堂嵗聿其莫今我不乐日月其除无已大康职思其居好乐无荒良士瞿瞿此诗欲僖公意气舒泰然后思虑开阔故先言九月蟋蟀入在于堂以附近于人则寒气渐至而嵗遂将莫矣今我僖公若不自乐则日月遂去矣所谓乐者非甚太乐当主思其所居之位居国君之位则一国之事皆吾精神念虑之所当及好乐而无至于荒废当如彼良士瞿瞿然长虑却顾也职思其居启其忧也好乐无荒作其勤也良士瞿瞿儆其惧也三言而君国之道尽矣诗人之言及此岂非尧之遗风乎十月以后至十二月皆可称嵗莫采薇言嵗亦莫止又言嵗亦阳止十月为阳是以十月为嵗莫也此蟋蟀在堂之户止是九月过此方是十月故云聿其莫或曰周建子故以十月为嵗莫也蟋蟀在堂嵗聿其逝今我不乐日月其迈无已大康职思其外好乐无荒良士蹶蹶前言思所居之位则在内之事皆入于念虑矣至于在外之事亦不可不虑也后来如昭公不能思其外则四邻谋取其国家而不知矣蟋蟀在堂役车其休今我不乐日月其慆无已大康职思其忧好乐无荒良士休休农事毕而役车休民犹休息人君可以娱乐之时也既思内事又思外事内外无遗虑矣然忧患之来又有出于非常者亦不可不思虑也惟瞿瞿然惊惧故能蹶蹶然勤敏既警惧而勤敏则事事有备可以从容应之故休休然安闲也蟋蟀三章章八句山有枢刺晋昭公也不能修道以正其国有财不能用有钟鼓不能以自乐有朝廷不能洒埽政荒民散将以危亡四邻谋取其国家而不知国人作诗以刺之也周以岐丰赐襄公秦崛兴而周遂微晋以曲沃封桓叔曲沃强而晋不支矣唐风自山有枢至鸨羽皆都翼时诗也僖公病在鄙陋故蟋蟀欲开广之昭公死亡已迫此诗言与其坐待死亡不若为乐欲激发之使知戒惧二诗之意所主不同皆非劝其君以虞乐也后序所谓有财不能用有钟鼓不能自乐其辞衍矣山有枢隰有榆子有衣裳弗曳弗娄子有车马弗驰弗驱宛其死矣他人是愉兴也桓叔有伐晋之谋昭公祸在朝夕而不悟国人难察察言之故但言山则有枢隰则有榆不待外求犹国之有衣裳车马也今昭公有衣裳而不曳娄之以优游娱适有车马而不驰驱之以快意肆志宛然坐见其死则他人取之以为愉乐矣此非劝昭公为乐也谓可惜此衣裳车马之物将为他人所有将以唤醒昭公使之觉悟託言何不曳娄驰驱耳昭公若㑹其言外之意必矍然知惧汲汲然思所以为防患之计何暇曳衣裳驱车马事钟鼓瑟琴以为乐乎山有栲隰有杻子有廷内弗洒弗埽子有钟鼓弗鼓弗考宛其死矣他人是保山有漆隰有栗子有酒食何不日鼓瑟且以喜乐且以永日宛其死矣他人入室言死亡迫矣不及为乐则有仓卒之恨是来日已短宜及今为乐以延引此日也或説人多忧则日短饮食作乐可以引长此日然愁当觉日长作乐当觉日短不应反言之山有枢三章章八句扬之水刺晋昭公也昭公分国以封沃沃盛彊昭公微弱国人将叛而归沃焉将叛者潘父之徒而已国人拳拳于昭公无叛心也后序言过矣异时潘父弑昭公迎桓叔晋人发兵攻桓叔桓叔败还归曲沃皆可以见国人之心矣亦唐风之厚也扬之水白石凿凿素衣朱襮从子于沃既见君子云何不乐兴也水喻昭公石喻桓叔悠扬之水浅弱岂能流动水中之石徒见其石在水中凿凿然鲜明耳喻昭公微弱不能去桓叔之彊也又设为国人相语之辞言以素丝为中衣以丹朱为縁以绣黼为领此诸侯之服也今子欲奉此服于桓叔我将从子往沃以见此桓叔则如何不乐乎谓从之则可免祸而无忧也子指叛者设言其人其意谓国中有相与为叛以应曲沃者矣此微辞以泄其谋欲昭公闻之而戒惧早为之备也时沃有篡宗国之谋而潘父隂主之将为内应而昭公不知故此诗深警之谓昭公勿以沃为患之在外而犹缓也今国内有谋应之者欲奉沃以为君而篡汝之位腹心作难而外患乘之祸已迫矣此正发潘父之谋其忠告于昭公者可谓切至若真欲从沃则是潘父之党必不作此诗以泄漏其事且自取败也扬之水白石皓皓素衣朱绣从子于鹄既见君子云何其忧扬之水白石粼粼我闻有命不敢以告人命谓桓叔篡晋之谋已定命其徒以举事祸将作矣我闻其事而不敢以告人也言有命者迫切之辞言不敢告人乃所以深告昭公也昭公诸诗皆以沃彊为忧山有枢言死亡之迫最激切而微辞深意未若此诗末章之云葢反辞以见意故泄其谋欲昭公知之忠之至也诸家皆谓国人助之而匿其情且引阳生夜至于齐国人知之而不言为比晋人之心异于齐也自桓叔至武公屡得志矣而晋人终不服相与攻而去之其后更六世逾六七十载迫于王命而后不敢不听在昭公之初晋人之心岂从沃哉若助桓叔而匿其情则此诗不作可也亦既声之于诗使采诗者飏之以讽其君矣安在其为匿之也故言不敢告人者乃所以告昭公言我闻有命者又以见其事已成祸至甚迫所以激发昭公者至切切也执诗之辞而不能以意逆志固哉説诗风人之㫖逺矣扬之水三章二章章六句一章四句椒聊刺晋昭公也君子见沃之盛彊能修其政知其蕃衍盛大子孙将有晋国焉此诗言桓叔之彊而不及昭公其意则忧昭公之弱而非主桓叔言在此而意在彼也説诗不用首序则以此诗为美桓叔亦可矣椒聊之实蕃衍盈升彼其之子硕大无朋椒聊且逺条且兴也椒实蕃衍采之盈升喻桓叔子孙衆多也彼桓叔以子孙衆多之故其硕大盛彊无与伦比矣然方兴未艾将不止于今日之所观故复叹是椒也其新长之条日益逺矣条益逺则实益蕃喻桓叔他日之子孙将日益衆多也桓叔日彊昭公其危哉为告昭公故称桓叔为彼也旧説蕃衍硕大逺条之意重复今分别之以见诗人纡余之㫖椒聊之实蕃衍盈匊彼其之子硕大且笃椒聊且逺条且椒聊二章章六句绸缪刺晋乱也国乱则昏姻不得其时焉此诗言刺晋乱亦犹郑丰东门之墠溱洧言刺乱也然郑因乱而淫晋虽乱而否可以见其笃厚纯固之俗而圣人风教犹存矣绸缪束薪三星在天今夕何夕见此良人子兮子兮如此良人何兴也伤女子之失时言薪析而散于地必用物以绸缪之乃得合而成束男女异姓不相知亦必用礼以绸缪之乃得合而成昏昏礼自纳采问名礼节不一是绸缪纒緜之意也二十八宿半隠半见故以始见东方为在天参之三星昏见东方已在天矣今夕是何月之夕乎是十月嫁娶之时也尔女子可以嫁而见此良人矣然国乱民散不能备礼犹未得嫁故又叹此女子汝当如此良人何言欲从良人而未遂无可奈何也处乱世而必待礼之绸缪不肯茍合斯其谓之唐风也毛以秋冬为昏时则以三星为参十月参星始见东方于礼可以昏矣郑以嫁娶用仲春则以三星为心三月心星见则时已晚矣今从毛义一章言见此良人则子兮子兮指女子也绸缪束刍三星在隅今夕何夕见此邂逅子兮子兮如此邂逅何参星在天之东南隅是十一月十二月昏姻之时已晚矣邂逅谓欲其议速成迨其今兮之意非欲不期而㑹也二章言见此邂逅则子兮子兮指男子及女子也绸缪束楚三星在户今夕何夕见此粲者子兮子兮如此粲者何三章言见此粲者则子兮子兮指男子也绸缪三章章六句杕杜刺时也君不能亲其宗族骨肉离散独居而无兄弟将为沃所并尔唐风刺时者三皆为昭公以时事可忧也有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉兴也木无枝叶则日燥其根上之土而其木易枯有杕然特生之杜其叶湑湑然润泽虽无旁木之䕃而叶独足以芘其本根昭公不亲其兄弟则如道路独行之人踽踽然无所亲曽杕杜之不如也岂无他人乎不如我同父之人言他人不足恃也昭公既如道路独行之人遂以同路之行人晓谕之嗟彼行路之人何不相亲比乎必不相亲也人之无兄弟者何不外求佽助乎必不相助也信他人不如同父也有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉同姓亦谓兄弟变文成章耳杕杜二章章九句羔裘刺时也晋人刺其在位不恤其民也昭公有曲沃之偪孤危将亡而其臣又不为保障之谋时事大可忧也故曰刺时羔裘豹袪自我人居居岂无他人维子之故羔裘上下通服君纯羔大夫间之以羔皮为裘以豹皮饰袖口也在位者不恤其民故民唿服是羔裘豹袪之人谓之曰尔但从我衆人处居居然傲狠而无相亲之意无奈他人何也意谓在位不能御曲沃但能虐我民耳尔既不恤我我非无他人可以往归也以子之故旧而不忍去耳唐风之厚可见矣羔裘豹褎自我人究究岂无他人维子之好尔但从我衆人处究究然苛察他人有逆乱之谋则不能察也羔裘二章章四句鸨羽刺时也昭公之后大乱五世君子下从征役不得养其父母而作是诗也古者亲老而无兄弟当免征役况其君子乎晋乱而不暇恤故刺之肃肃鸨羽集于苞栩王事靡盬不能蓺稷黍父母何怙悠悠苍天曷其有所兴也鸨连蹄不树止今鸨羽之声肃肃然急疾其飞既劳又集止于丛生之栩木失其所矣如君子不当下从征役也君子以王事不可不坚固不遗余力遂不能种蓺稷黍父母将何所怙恃乎乃唿天而诉之叹其悠悠逺而不闻曰何时使我得其所乎诸侯为天子牧民公家之事皆王事也或谓哀侯与缗之立皆有王命故称王事狭矣肃肃鸨翼集于苞棘王事靡盬不能蓺黍稷父母何食悠悠苍天曷其有极肃肃鸨行集于苞桑王事靡盬不能蓺稻粱父母何尝悠悠苍天曷其有常鸨羽三章章七句无衣美晋武公也武公始并晋国其大夫为之请命乎天子之使而作是诗也武公之事国人所不与序言美之者特武公大夫之意耳山有枢扬之水椒聊杕杜诸诗国人每以沃彊为忧而拳拳愿忠于昭公以晋世家考之初潘父弑昭侯而迎桓叔欲入晋晋人发兵攻桓叔桓叔败还归曲沃晋人共立昭侯子平是为孝侯此桓叔初举而国人不与也其后曲沃庄伯弑孝侯于翼晋人又攻庄伯庄伯复入曲沃晋人复立孝侯子郄是为鄂侯此庄伯再举而国人又不与也及鄂侯卒庄伯伐晋晋人共立鄂侯子光是为哀侯此庄伯三举而国人又不与也至武公虏哀侯晋人复立哀侯子小子是为小子侯此武公四举而国人又不与也及武公诱小子侯杀之晋复立哀侯弟缗此武公五举而国人终不与也最后武公伐晋侯缗灭之尽以其宝器赂周僖王王命武公为诸侯然后晋人力不能讨无如之何然则武公之得国晋人特迫于王命不得已而从之耳岂以武公为可美哉且武公有无王之心而后动于恶篡弑大恶也王法之所不容诛也彼其请命于天子之使岂真知有王哉正以人心所不与非假王灵则终不能定晋也夫王不命焉而请之非礼也不闻朝王而请命于其使尤非礼也此正与唐藩镇戕其主帅而代之以坐邀旌节者无以异又以赂王而得之乌取其美也圣人致严于名分之际征伐不出天子政逮于大夫葢屡叹之陈成子之事至沐浴而请讨葢以人伦之大变天理之所不容人人得而诛之其亦必不与武公也已无衣之诗不删者所以着世变之穷而伤周之衰也武公之初弑小子侯也桓王犹能命虢仲立缗于晋又命虢仲芮伯梁伯荀侯贾伯伐曲沃是则周虽微而名分犹存也至僖王受武公之赂而命之为诸侯则纪纲荡然矣他日三家分晋周王又移其命武公者命三家矣呜唿王者代天爵人而贿以行之君子是以知周之不复振也司马温公论三家之事以为晋大夫㬥蔑其君剖分其地天子既不能讨又宠秩之是区区之名分复不能守而并弃之也君臣之礼既壊将使生民之类糜灭几尽遂特着以为通鑑之首愚于武公亦云故曰无衣美武公者特其大夫之意耳岂曰无衣七兮不如子之衣安且吉兮此述请命之辞侯伯七命其车旗衣服皆以七为节言我非不能造此衣之七章然不如子之赐我者为安且吉也就天子之使请衣故云子之衣诸侯非有天子之命则人得而讨之曲沃自桓叔以来屡得志矣晋人不服每攻而去之故以请于天子者为安吉然曰我非无之虽曰不要君吾不信也刘仁恭谓使者曰旌节吾自有之但要长安本色耳与岂曰无衣之言一也武公之请命特迫于利害之计耳旧説以为武公天理未尽灭非也曲沃自桓叔以来弑逆屡矣武公踵父祖之恶卒灭其宗国而自立岂复顾天理耶岂曰无衣六兮不如子之衣安且燠兮言六者变文成章耳燠煖亦谓安也无衣二章章三句有杕之杜刺晋武公也武公寡特兼其宗族而不求贤以自辅焉有杕之杜生于道左彼君子兮噬肯适我中心好之曷饮食之兴也有杕然特生之杜生于道东犹武公之寡特而无辅也贤者隠伏山林武公不能招徕之国人于是自致其爱慕之意曰彼贤者其肯暂过我乎若肯过我我中心爱之将何以饮食之乎犹丘中有麻将其来食白驹絷之维之于焉逍遥之意也国人自欲饮食之见君不能养贤矣旧説特生之杜其隂至寡不足为往来之芘故贤者去之于义为赘但説孤然之杜便见得是不能求贤以自辅矣有杕之杜生于道周彼君子兮噬肯来游中心好之曷饮食之有杕之杜二章章六句葛生刺晋献公也好攻战则国人多丧矣葛生蒙楚蔹蔓于野予美亡此谁与独处兴也妇人指其夫征役所死之地言葛生而蒙覆于楚木蔹生而蔓延于野犹妇人依託于夫之义也今我所美之人死于此地不得卒于牖下我其谁与乎独处而已茕然无所依矣下章变野言域域茔域也谓墓域也知为征夫所死之地陈防有鹊巢云谁侜予美国人指贤者此诗予美亡此妇人指其夫葛生蒙棘蔹蔓于域予美亡此谁与独息角枕粲兮锦衾烂兮予美亡此谁与独旦枕华衾鲜思始嫁之具而叹今之独宿也独旦独宿至旦也犹王仲宣诗言独夜也思者苦夜长而难旦长夜漫漫何时旦与秋天不肯明之意也夏之日冬之夜百嵗之后归于其居昼夜长时忧思者难度百嵗之后死乃同归于丘犹后山所谓百年何当穷也亦誓死无他志见唐风之厚矣旧説以为思存者味百嵗之后归于其居之辞及上章言茔墓知为悼亡矣冬之夜夏之日百嵗之后归于其室葛生五章章四句采苓刺晋献公也献公好聴谗焉采苓采苓首阳之巅人之为言茍亦无信舍旃舍旃苟亦无然人之为言胡得焉兴也雷首山在晋境兴所见也其山有苓见采苓者问其何从得之必得于首阳之上喻听言者必问其所自来也凡人之言语且未可信将舍之而不听乎亦且不可如此但当考其言何从而得之推其所自来则虚实尽见矣谗言之得行由不问其所由来而遽信之耳汉昭帝悟燕王上书之诈葢察其书所由来也采苦采苦首阳之下人之为言茍亦无与舍旃舍旃苟亦无然人之为言胡得焉采葑采葑首阳之东人之为言茍亦无从舍旃舍旃苟亦无然人之为言胡得焉采苓三章章八句诗缉卷十一诗缉卷十二钦定四库全书诗缉卷十二宋严粲撰秦国风魏唐尧舜禹之故都至是而风亦变则帝王风教中国礼义荡然而夷狄乘之故次以秦中国将变于夷矣车邻美秦仲也秦仲始大有车马礼乐侍御之好焉秦反周之政者也秦兴而帝王之影响尽矣车邻其滥觞也世道兴衰升降之机在是欤有车邻邻有马白颠未见君子寺人之令秦仲有车甚衆其车邻邻然宻比有马甚多其中有白额之马举一以见其余也是时又始有寺人阉官未见君子秦仲之时必先令寺人通之然后得见言侍御使令之备也秦前此所未有故诗人美其始有也坂有漆隰有栗既见君子竝坐鼓瑟今者不乐逝者其耋兴也坂则有漆木隰则有栗木犹君国之有礼乐也士之既见此君子秦仲也则与之燕饮相乐竝坐而鼓瑟曰今者若不为乐则自此以往其将老矣言贵生前得意否则虚老嵗月耳此彊毅果敢之气勇于有为已有安能邑邑以待数十百年之意矣秦之能彊者在此而周人之气象变矣坂有桑隰有杨既见君子并坐鼔簧今也不乐逝者其亡车邻三章一章四句二章章六句驷驖美襄公也始命有田狩之事园囿之乐焉平王以秦之救周而命之异时诸夏之忧反生于所救事之倚伏可预料邪是故御戎以自治为上䇿驷驖孔阜六辔在手公之媚子从公于狩襄公驾四马皆铁色之驖甚肥大矣言马之良也御者执六辔于手马之迟速在我言御之良也公所亲爱之人从公而往冬狩见便嬖足使令于前也马之有辔所以制马之出入使之随人意也在手言把握其辔能制马之迟速惟手之是听也在如师之耳目在吾旗鼓之在旧説六辔在手而已不须控制之今不从奉时辰牡辰牡孔硕公曰左之舍拔则𫉬襄公田猎之时虞人奉此时节之牡兽驱以待公之发此时牡甚硕大矣公谓御者令左其车以射兽之左公舍放矢末则应弦而𫉬其兽游于北园四马既闲輶车鸾镳载猃歇骄田事已毕游于北园四马既调习而闲矣乃以驱逆之轻车置鸾铃于马䘖两旁之镳载田犬之猃歇其骄逸谓休其足力也田而𫉬𫉬而休常事也秦人美之者亦喜其见之新也驷驖三章章四句小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉小戎之诗铺陈兵车器械之事津津然夸説不已以妇人闵其君子而犹有鼔勇之意其真秦风也哉小戎俴收五楘梁辀游环胁驱隂靷鋈续文茵畅毂驾我骐馵言念君子温其如玉在其板屋乱我心曲国人夸其兵车之善言我兵车其收轸浅短也其辀辕穹窿上曲如屋之梁五节以皮束之楘谓歴録然有文章也骖马欲出则有游移之环贯骖之外辔以止其出骖马欲入则有皮为胁驱系于衡轸以止其入也又于隂板之上系骖马之靷靷端作环相接谓之续以白金鋈灌之也其车中所坐有虎皮文章之茵褥也其贯车轮之毂又畅而长也又驾骐马及馵马也妇人言其君子以此车马往伐西戎我念君子温然如玉今乃在西戎板屋之中思而不得见乱我心中之委曲也闺门之情若曰战阵乃武勇者之事而我君子之温然恐其不堪劳苦序所谓闵也四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之四牡之马甚肥大矣言马之良也六辔在手马之迟速在我言御之良也骐与駵是其中之服马也騧与骊是其外之骖马也又以木为干盾画龙于上合二盾而载之以为车之前蔽也又于轼前以白金鋈其觼环以纳骖马之内辔谓之觼軜也妇人言其君子以此车马往伐西戎我念君子温然在西鄙之邑方将何以为归期乎何为使我念之极也俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩徳音以浅薄之金为驷马之甲欲其轻而便于驰逐孔羣则驷马和调也又有三角刃之厹矛其下端平底曰錞以白金鋈之也又有中干曰伐尽䝉杂鸟羽以为饰苑然有文也又以虎皮为弓室谓之韔以金镂弓室之胷也又交二弓于韔中颠倒安置之以备壊折也又以竹为弓檠谓之竹闭置弓于柲内以绲绳縢约之然后纳之韔中也妇人言其君子以此兵甲往伐西戎我思君子之深既寝又兴朝夕未尝忘也厌厌然安静之良人其徳音秩秩然有序何为亲此劳苦之事乎亦闵之也传以膺为马带疏释之为镂胷之鞶即钩膺也然采芑钩膺鞗革崧髙钩膺濯濯韩奕钩膺镂钖上下文皆言车马之饰则膺当为马胷之带此首言虎韔继言镂膺下文又言交韔二弓竹闭绲縢则皆言弓耳不得以此镂膺为彼钩膺也补传义长小戎三章章十句蒹葭刺襄公也未能用周礼将无以固其国焉周弱而緜秦彊而颠由其礼之存亡异焉耳蒹葭苍苍白露为霜所谓伊人在水一方遡洄从之道阻且长遡游从之宛在水中央兴也蒹葭虽苍苍然盛必待白露凝戾为霜然后坚实譬秦虽彊盛劲健必用周礼然后坚固也伊人指襄公也在水一方谓水中别一所在也喻襄公僻处一隅陷溺于夷狄之俗不闻中国之礼义也将使之逆流而上以往求攸济欤则路险阻而且长逺喻其狃于功利以道为逺而难致必不能彊勉而行之也将使之顺流以涉而听其所止欤则宛然唯在水之中央喻由今之道无变今之俗终夷狄而已矣道本非逺而秦人以为逺所谓安能邑邑以待数百十年而为帝王也故诗人因秦人之意以道阻且长言之蒹葭凄凄白露未晞所谓伊人在水之湄遡洄从之道阻且跻遡游从之宛在水中坻白露未晞则未为霜也蒹葭虽凄凄然盛不适于用也蒹葭采采白露未已所谓伊人在水之涘遡洄从之道阻且右遡游从之宛在水中沚白露未已亦未为霜也蒹葭虽可采而不适于用也蒹葭三章章八句终南戒襄公也能取周地始为诸侯受显服大夫美之故作是诗以戒劝之终南何有有条有梅君子至止锦衣狐裘颜如渥丹其君也哉赋也周都丰镐面对终南故天保祝君斯干考室节南山刺师尹皆指此山也平王以岐西之地赐襄公岐西之地其名山莫如终南举终南则可以该岐西北终南山其中何所有乎有条又有梅地有名山山多材木夸言雍州之为上腴隩区也以素锦为裼衣其下有狐白裘诸侯之服也颜如厚渍之丹容貌之盛也言岐西山髙木茂气象葱郁我襄公自受周命而归其将被显服正颜色俨然君临于此土也哉其者将然之辞哉者疑而未定之辞天子赐之则为其有矣犹为疑之之辞未能取之也此所以戒劝之而勉其为必取之计也君哉舜也有叹美不尽之意与君王哉有讽谏不尽之意其君也哉有戒劝不尽之意前地理志终南在武功县东张衡西京赋云于前则终南太一李善云终南南山之总名太一一山之别号耳是终南在长安之南也丰镐在长安之西而近李善引説文云镐在上林苑中故长乐刘氏云终南在镐京之南也以其在南故云南山班固西都赋云表以太华终南之山太华虽髙而在东不若终南在前举头则见故周多以南山言之终南何有有纪有堂君子至止黻衣绣裳佩玉将将寿考不忘终南有廉角处又有平寛处亦夸言其山之美也言此土地命服出于天子之赐襄公宜寿考而勿忘也亦劝戒之也説者多以山有草木为兴有条有梅其説犹可通至纪堂则无説矣今考诗中凡一句各指一物者兴也葢兴则意在于物故每句中专指其一以寓丁宁之意如山有榛隰有苓之类是也凡一句叠言二物者皆赋也葢赋则敷陈其物之多意在有之一字而不在于所指之物故叠言之如有熊有罴但言兽之多有鳣有鲔但言鱼之多有骊有黄但言马之多别无兴也此诗不泛説山而指终南正是平王所赐之地诗人之意在终南不在条梅纪堂也终南二章章六句黄鸟哀三良也国人刺穆公以人从死而作是诗也此秦夷狄之俗虽居我岐丰变于夷矣交交黄鸟止于棘谁从穆公子车奄息维此奄息百夫之特临其穴惴惴其慄彼苍者天殱我良人如可赎兮人百其身兴也三良为国人所爱犹黄鸟然黄鸟交交然飞而往来止于棘木得其所也今良臣从死非其所也谁从穆公死乎有子车氏名奄息也此奄息乃百夫之中特出者而乃从死是可惜也秦人伤之临其圹穴之上惴惴然恐惧而悼慄唿天而愬之曰尽杀我善人乎此奄息之死若可以他人赎代之则当以百人之身赎之言百人不如一贤也奄息为百夫之特故愿以百身赎之交交黄鸟止于桑谁从穆公子车仲行维此仲行百夫之防临其穴惴惴其慄彼苍者天殱我良人如可赎兮人百其身交交黄鸟止于楚谁从穆公子车鍼虎维此鍼虎百夫之御临其穴惴惴其慄彼苍者天殱我良人如可赎兮人百其身黄鸟三章章十二句晨风刺康公也忘穆公之业始弃其贤臣焉康公本心既失无所不薄也观此诗见弃而不忘君知其人之贤矣鴥彼晨风郁彼北林未见君子忧心钦钦如何如何忘我实多兴也此穆公旧臣所作言晨风之鸟鴥然疾飞入于郁积茂盛之北林喻已初慕秦国之盛大而趋赴之也今穆公死而康公立我旧臣废弃不用不得亲近进见拳拳之忠日望君之召已故言未见君子而忧心钦钦然不忘其敬也望之乆而杳然无闻故问之云如何乎如何乎复叹多是不记忆我矣言不复得见也此所谓予日望之而王莫予追也山有苞栎隰有六駮未见君子忧心靡乐如何如何忘我实多兴也山有丛生之柞栎隰有駮木其数六山隰有草木可以大国而无贤人乎山有苞棣隰有树檖未见君子忧心如醉如何如何忘我实多晨风三章章六句无衣刺用兵也秦人刺其君好攻战亟用兵而不与民同欲焉今考康公唯初年令狐之役在襄王时其后伐晋战河曲皆顷王时此诗刺亟用兵则不在令狐初战之时矣岂曰无衣与子同袍王于兴师修我戈予与子同仇秦人苦康公之亟用兵而述古以刺之谓古者戍役在行陈之间语其同事者曰吾君岂以汝无衣而与汝同袍乎然有王命以兴师则修治戈矛与汝同其仇怨而不敢惮也谓不必遗衣以为惠而大义自不可违耳此述襄公之事也今康公非有王命而逞私忿岂衆心之所同哉岂曰无衣与子同泽王于兴师修我矛㦸与子偕作岂曰无衣与子同裳王于兴师修我甲兵与子偕行无衣三章章五句渭阳康公念母也康公之母晋献公之女文公遭丽姬之难未反而秦姬卒穆公纳文公康公时为大子赠送文公于渭之阳念母之不见也我见舅氏如母存焉及其即位思而作是诗也念母者康公之良心也既而不能自克亟修晋怨此之谓失其本心我送舅氏曰至渭阳何以赠之路车乘黄送舅涉渭至水之北送之逺也何以赠舅氏乎唯路车乘马而已歉然犹以为薄意有余也如采菽云虽无予之路车乘马也见殷勤缱绻于舅而思母之意隠然于不言之中矣我送舅氏悠悠我思何以赠之琼瑰玉佩送舅而有所思则思母也此诗念母而不言母但言见舅而勤拳不已自有念母之意读之者但觉其味悠然深长也琼瑰玉佩虽赠之贵矣然未足以舒我心之思也渭阳二章章四句权舆刺康公也忘先君之旧臣与贤者有始而无终也由伐木而观晨风权舆周秦气象判然矣于我乎夏屋渠渠今也每食无余于嗟乎不承权舆言康公其初之待我在渠渠然深广之大屋其后待贤之意寖衰供亿寖薄贤者毎食而无余即饮食一节以见其待贤之意也衰非责其礼也于是叹之言不能承继其始也于我乎每食四簋今也每食不饱于嗟乎不承权舆权舆二章章五句诗缉卷十二诗缉卷十三钦定四库全书诗缉卷十三宋严粲撰陈国风陈诗十而七爲滛灵公之事世变已极诗讫于此下于秦夷之也宛丘刺幽公也滛荒昏乱游荡无度焉幽公之游荡爲人所厌此诗殆蹙额而相告者欤子之汤兮宛丘之上兮洵有情兮而无望兮好乐者人之情也欲不可纵乐不可极必以礼节之今子幽公之流荡在宛丘之上信有好乐之情矣然无威仪可瞻望也滛荒昏乱不复敬谨其威仪民因其出游见其容貌颜色而生慢昜之心所谓望之不似人君也坎其击鼓宛丘之下无冬无夏值其鹭羽言虽祁寒大暑亦遇其游荡厌之之辞也坎其击缶宛丘之道无冬无夏值其鹭翿宛丘三章四句东门之枌疾乱也幽公滛荒风化之所行男女弃其旧业亟㑹于道路歌舞于市井尔后序附益讲师之説时有失诗之意者一断之以经可也首序之传源流甚逺方作诗之时非国史题其事于篇端虽孔子无由知之或欲併首序尽去之不可也古説相传犹不之信千载之下二以胷臆决之难矣桑中溱洧之诗或谓滛者自言其如此此诗亦爲男女聚㑹而赋其事以相乐盖不用首序刺奔刺乱疾乱之説耳如此则凡刺诗之作皆滛人动于滛思发爲滛辞非止乎礼义者矣圣人何取滛人之言着之爲经而使天下后世讽诵之邪故凡刺诗皆作者刺滛者非滛者自作也味此诗不绩其麻正是诮责之辞非相乐之辞首序未昜尽去也东门之枌宛丘之栩子仲之子婆娑其下陈都宛丘之侧其东门与丘之间乃国之交㑹其处又有枌栩二种之木可以休息故陈大夫子仲氏之女乃婆娑遨游于其下盖以相诱説也游荡之俗以贵族犹爲之何责于小民乎次章言不绩其麻知子仲之子爲指女子也谷旦子差南方之原不绩其麻市也婆娑既已相诱于是差择谷善之朝晴明无风雨相㑹于国南之原野其妇人不缉绩其麻复由市中遨游而往所㑹之地何爲也哉谷旦于逝越以鬷迈视尔如荍贻我握椒于谷善之日往所㑹原野之地男女于是皆往也男女交㑹而相説曰我视女之颜色美如荆葵女乃遗我一握之椒交情好也椒实芬香故以相遗东门之枌三章章四句衡门诱僖公也愿而无立志故作是诗以诱掖其君也衡门与魏园桃桧羔裘意同衡门之下可以栖迟泌之洋洋可以乐饥僖公自谓国小不足以有爲意气消缩无奋然自立之志故诗人欲诱掖之谓横木爲门虽至浅陋亦可以栖迟游息于其下泌然而流之泉水洋洋然广长玩之亦可以乐而忘饥喻陈国虽小亦足以有爲孟子曰今滕絶长补短将五十里也犹可以爲善国岂其食鱼必河之鲂岂其取妻必齐之姜岂其食鱼必河之鲤岂其取妻必宋之子喻不必大国而后可爲政也衡门三章章四句东门之池刺时也疾其君之滛昏而思贤女以配君子也滛昏不可告语而惟思贤女以配之盖外此无策矣东门之池可以沤麻彼美淑姬可与晤歌兴也东门城池之中可以沤渍其麻麻沤水中朝夕浸渍然后柔韧也彼美好之善可与僖公晤对而歌僖公与贤妃相处夙夜警戒庶几改化也僖公荒滛忠臣良士之言无由可入矣其君子无可奈何但因其好色思得淑女爲其配耦庶几优柔而渐入之如池之沤麻渐渍而化之也东门之池可以沤纻彼美淑姬可与晤语东门之池可以沤菅彼美淑姬可与晤言东门之池三章章四句东门之杨刺时也昏姻失时男女多违亲迎女犹有不至者也陈东门之杨与郑丰皆亲迎而女不至言刺时犹言刺乱以时使然也东门之杨其叶牂牂昏以爲期明星煌煌兴之不兼比者也秋冬爲昏姻之时今东门之杨木其叶牂牂然盛则春莫而昏姻失时矣亲迎以昏爲期而至明星煌煌然大明夜已深而竟不至滛风行而女有他志也东门之杨其叶肺肺昏以爲期明星晢晢东门之杨二章章四句墓门刺陈佗也陈佗无良师傅以至于不义恶加于万民焉观陈佗亲仁善邻之言见其性质本非不美未几往郑涖盟而㰱如忘盖已有蛊惑之者故诗人归咎于无良师傅也墓门有棘斧以斯之夫也不良国人知之知而不巳谁昔然矣兴也言他性本非不善以失教导而流于不善如墓道之门人所稀行失于修治而荆棘生之犹孟子言爲间不用则茅塞之矣此墓门既有棘必用斧以斯析之佗有不善必用良师傅以教诲之今傅相之人不良国人皆知之则当去之也知其不良而不去之谁从来如是乎盖归咎于前人也夫也谓傅相之人当时必有所指也墓门有梅有鸮萃止夫也不良歌以讯之讯予不顾顚倒思予棘以喻佗后来之爲恶梅以喻佗性质之本美言梅本美木生于墓门荒僻之处而恶声之鸮乃萃集焉萃集非止一鸮喻羣小附和之衆纵臾之爲恶也此傅相之人不良有歌其恶以讯告之而不予顾至于顚倒然后思予则悔无及矣墓门二章章六句防有鹊巢忧䜛贼也宣公多信䜛君子忧惧焉此诗忧䜛贼者诗人爲贤者忧之也防有鹊巢卭有㫖苕谁侜予美心焉忉忉兴也言防邑有鹊巢卭丘有㫖美之苕饶陈人指其地之所见也鹊巢积累而成喻爲䜛之积渐苕草延蔓而生喻所䜛之浸广谁壅蔽予所美之贤者使我心忉忉然忧劳也中唐有甓卭有㫖鹝谁侜予美心焉愓愓中唐乃堂下至门之径有甓非一甓也亦以积累而成功卭有㫖美之鹝草杂衆色以成文犹䜛言交织以成惑美义与贝锦同防有鹊巢二章章四句月出刺好色也在位不好德而説美色焉月出皎兮佼人僚兮舒窈纠兮劳心悄兮兴也当月出皎洁之时感其所见兴佼好之人颜色僚然而好其明艶白晳如月之初出而皎洁其行止舒迟窈纠然姿态之美也思而不可得则劳心悄然忧愁而静黙也宋玉神女赋云其少进也皎若明月舒其光正用此诗也又云歩裔裔兮曜后堂又云动雾縠以徐歩皆形容舒之意月出皓兮佼人懰兮舒懮受兮劳心慅兮月出照兮佼人燎兮舒夭绍兮劳心惨兮月出三章章四句株林刺灵公也滛乎夏姬驱驰而往朝夕不休息焉株林夏南之辞迫切矣而灵公犹不知羞恶也朝爲乎株林从夏南匪适株林从夏南夏南夏姬之子也夏姬之事太䙝诗人不欲斥言之故託辞于其子谓夏南非有见焉不足往见也今公之命驾何爲欲往株林以从夏南乎又自解之曰必非往株林以从夏南也恐有他往耳依违言之而讥之最切矣驾我乘马説于株野乘我乘驹朝食于株始见公之命驾谓必非徃株林以从夏南既而驾一乘之马则舍説于株林之野乘一乘之驹则又朝食于株元无他往朝朝暮暮只往株林何爲也哉株林二章章四句泽陂刺时也言灵公君臣滛于其国男女相説忧思感伤焉此诗言寤寐无爲刺灵公君臣惟知好色而不知其他焉知爲作者刺滛者变风多男女之诗或疑似后世艶曲圣人宜删之非也刺滛之诗非滛者自作乃时人作诗讥刺其如此所谓思无邪也圣人存之以立教使后世知爲不善于隐微之地人得而知之恶名播于无穷而不可湔洗欲其戒谨恐惧也读诗者能无邪尔思则凛然见圣人立教之严矣彼泽之陂有蒲与荷有美一人伤如之何寤寐无爲涕泗滂沱兴也蒲叶柔滑荷花红艶皆物之美而可爱者彼泽之陂有蒲与荷言美物相依也今有一美好之女不得如蒲荷之相依我心之伤奈之何也或寤而觉或寐而寝更无他事但目涕鼻泗俱下滂沱如雨而已讥而鄙之也彼泽之陂有蒲与蕳有美一人硕大且卷寤寐无爲中心悁悁兰是芬香之草喻女美也或疑硕大非妇人之称遂疑此爲慕贤之诗观卫风以硕人称庄姜车牵称辰彼硕女则诗以硕大称妇人多矣彼泽之陂有蒲菡萏有美一人硕大且俨寤寐无爲辗转伏枕泽陂三章章六句诗缉卷十三诗缉卷十四钦定四库全书诗缉卷十四宋严粲撰桧国风桧曹思周道疾乱也桧世次莫考诗不言何君曰夷厉之间者郑谱也平王初郑武始灭桧前乎平何以知其非幽也当幽之时仲爲桧君言不刺仲也前乎幽又何以知其非宣也周道复兴之时不得有匪风之思也非幽非宣夷厉当之矣羔裘大夫以道去其君也国小而迫君不用道好絜其衣服逍遥游燕而不能自彊于政治故作是诗也諌不行言不听则去爲臣之道也此大夫之去正爲其不能自畺于政治耳诗言衣裘之鲜絜所以形容其宴安无爲之意非以絜其衣服爲大故而去之也羔裘逍遥狐裘以朝岂不尔思劳心忉忉羔裘孤白裘皆诸侯之服桧君服之非过也此大夫去之者谓桧国之微迫于大国之间将有危亡之祸爲桧君者当深思逺虑孜孜汲汲求所以爲自彊之计今乃服其羔裘逍遥暇豫服其狐裘以之视朝而已此外不能有所爲是偷安岁月坐而待亡也大夫谏而不听故去之虽去国而不忘君故言我岂不思尔乎实思之而劳心忉忉也旧説缁衣羔裘诸侯之朝服也桧君乃服之以游燕锦衣狐裘诸侯朝天子之服也桧君乃服之以听其国之朝故大夫去之此非大恶其大夫何爲而遽去乎此大夫非以羔裘狐裘爲大故而以逍遥翺翔爲可忧也羔裘翺翔狐裘在堂岂不尔思我心忧伤服其狐裘块然在堂而已不能有所爲也故忧伤之羔裘如膏日出有曜岂不尔思中心是悼凡人忧劳戒惧则不暇鲜其衣禹恶衣文王卑服卫文大布之衣是也今桧君羔裘之色润泽如以脂膏渍之日出照之则有光曜其衣服之鲜明如此其志虑凡近可见矣安其危而乐其亡故我心伤悼之也羔裘三章章四句素冠刺不能三年也自夷厉之时上下相习而废礼乆矣孔子存此序即他日所以告宰予者其关于人伦风教者大矣庶见素冠兮棘人栾栾兮劳心慱慱兮素冠者缟冠素纰之冠也既祥祭则服之今不行三年之丧则无服此冠者故诗人云庶幸见服素冠者是棘急哀遽之人栾栾然瘠今无此人可见故我劳心慱慱然忧劳也庶见素衣兮我心伤悲兮聊与子同归兮若得见服此素衣之人欲与子同归爱慕之辞也庶见素韠兮我心藴结兮聊与子如一兮三年之丧天下之通义人心之同然也与子同归与子如一得我心之同然也素冠三章章三句隰有苌楚疾恣也国人疾其君之滛恣而思无情欲者也隰有苌楚猗傩其枝夭之沃沃乐子之无知兴也苌楚始生犹能自立长尺以上则引蔓于草上故言隰有苌楚其枝条猗傩然柔弱牵蔓如人之既长多欲而可恶也囘思其夭少沃沃然生意方盛之时如人之少时无知欲而可爱也男女居室人之大伦非可絶也然不能以礼节之而至于肆情纵欲则不如少小无知之爲愈所以甚言滛恣之可疾也隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室隰有苌楚三章章四句匪风思周道也国小政乱忧及祸难而思周道焉匪风思周而宣王中兴天下讴吟思汉而光武再造其浃洽于人心者深矣匪风发兮匪车偈兮顾瞻周道中心怛兮此桧国之人忧及祸难言非风之大作也非车之疾驱也我廻首反顾昔日周道之盛心自伤怛也言生于乱世非风非车自如风中车上之不得安伤今而思古也晋王尼暮宿车上常叹曰沧海横流处处不安以车上不安喻世之乱也旧説匪风非有道之风匪车非有道之车今不从匪风飘兮匪车嘌兮顾瞻周道中心弔兮今考释天云扶摇谓之猋孙云廻风从下上曰猋郭云㬥风从下上此诗言风之㬥当音标与猋同音也释天又云廻风爲飘与猋同音义别盖廻风谓之飘其廻风自下而上则谓之猋谁能亨鱼溉之釡鬵谁将西归怀之好音治民若亨小鲜谁能亨鱼而溉涤其釡鬵乎谁将西归镐京而安我以好音乎言唯周道平易人若归之是好消息将有平治之望也匪风作于夷厉之时周犹都镐故言西归匪风三章章四句诗缉卷十四诗缉卷十五钦定四库全书诗缉卷十五宋严粲撰曹国风蜉蝣刺奢也昭公国小而迫无法以自守好奢而任小人将无所依焉奢则国必弊大犹不堪况小而迫乎刺奢而言衣裳楚楚举一端耳蜉蝣之羽衣裳楚楚心之忧矣于我归处兴也蜉蝣小虫虽其羽鲜明而朝生夕死不乆也犹昭公小国之君虽整饰其衣裳楚楚然鲜明而迫于大国亦不能乆也我心忧其然若其危亡而无所依其于我归处乎见当时在位无一可倚仗者盖惨然以亡国爲忧矣蜉蝣之翼采采衣服心之忧矣于我归息蜉蝣掘閲麻衣如雪心之忧矣于我归説蜉蝣三章章四句候人刺近小人也共公逺君子而好近小人焉彼候人兮何戈与祋彼其之子三百赤芾彼贤人爲候人之属掌道路送迎宾客何掲其戈与祋供劳贱之事彼小人乃有三百人皆服赤色之芾何爲者也曹蕞尔国而小人衆多如此君子何所容乎晋文公入曹数之以不用僖负羁而乘轩者三百人诗即史也维鹈在梁不濡其翼彼其之子不称其服兴也鹈鹕当入水中食鱼今乃在鱼梁之上窃人之鱼以食未尝濡湿其翼如小人居髙位窃禄不称其服也维鹈在梁不濡其咮彼其之子不遂其媾赤芾三百小人以利合者暂焉耳岂能终遂其好合哉必自相攻也荟兮蔚兮南山朝隮婉兮娈兮季女斯饥荟然蔚然草木盛多樵者朝升于南山之上而采之婉娈然少好季女不妄从人幽居而饥喻小人肆志趋利于上君子守道而困穷于下也候人四章章四句鸤鸠刺不壹也在位无君子用心之不壹也鸤鸠在桑其子七兮淑人君子其仪一兮其仪一兮心如结兮兴也鸤鸠养子平均如一喻古人用心之一也盖善人君子其仪有常而专一由其心如物之结言坚固也此诗以鸤鸠均养起兴刺爲政之不均而言威仪带弁何也盖夫人容貌服饰之间皆可以觇其心之所存其心平则见于起居动作之间皆有常度曾子所贵乎道者三皆以验其中之所养非徒曰容貌颜色辞气而巳也都人士衣服不贰从容有常以齐其民与此诗之意同鸤鸠在桑其子在梅淑人君子其带伊丝其带伊丝其弁伊骐鸤鸠常在桑其子或飞在梅或飞在棘或飞在榛子无常处而母不离于桑以有常待之也其带以丝爲之其弁则有骐文有常服也鸤鸠在桑其子在棘淑人君子其仪不忒其仪不忒正是四国其心一故其仪不差忒可以正四方之国矣鸤鸠在桑其子在榛淑人君子正是国人正是国人胡不万年四方之逺犹且观而象之况国人乎思古人不可复见曰何不使之万年寿考乎鸤鸠四章章六句下泉思治也曹人疾共公侵刻下民不得其所忧而思明王贤伯也诗言田莱多荒以见民之不得其所序推原其故以爲其君侵刻之所致也郑褰裳思大国之见正盖齐桓未霸也曹共之时晋文霸业方盛襄王命之爲侯伯下泉顾思明王贤伯何邪曹固可罪而文于曹虐矣执其君分其田以私憾故将甘心焉仅以货免文宁能帖曹乎下泉愧木𤓰矣洌彼下泉浸彼苞稂忾我寤叹念彼周京泉源深逺则流清今洌然而清者是下流之泉也泉流自上而下可以及物宜其灌良苗也今其所浸乃丛生之稂稂莠之盛见田野荒芜民不得其所也曹人忾然寤觉而叹思念周京厌乱而思治也匪风思周而宣王中兴下泉思周而周不复兴无其人也洌彼下泉浸彼苞萧忾我寤叹念彼京周苞萧苞蓍言田𤱔之间野草丛密也洌彼下泉浸彼苞蓍忾我寤叹念彼京师芃芃黍苗隂雨膏之四国有王郇伯劳之田野荒芜所见惟稂莠萧蓍之类因思周之盛时五谷熟而风雨时芃芃然盛之黍苗得隂雨以膏泽之四国既有明王又得郇侯爲伯以劳来之伤今不复见也下泉四章章四句诗缉卷十五诗缉卷十六钦定四库全书诗缉卷十六宋严粲撰豳国风变风迄豳反周之初世道不终穷也齐豳秦魏唐陈桧曹季札所观太师乐歌之次第也今诗之次第孔子所定也降秦于唐而挈豳以终之盖一经圣人之手而㫖趣深矣七月陈王业也周公遭变故陈后稷先公风化之所由致王业之艰难也七月陈豳民农桑之事而首序谓之王业犹孟子谓之王道也盖周以农事开国而豳者丰镐之基也周公因管蔡流言将坏成业念先公之初避狄居豳艰难积累历十数世之乆以致今日何忍一旦坏之所以感悟成王也七月之诗一言蔽之曰豫而已凡感节物之变而脩人事之备皆豫爲之谋也七月流火九月授衣一之日觱发二之日栗烈无衣无褐何以卒岁三之日于耜四之日举趾同我妇子馌彼南𤱔田畯至喜一章两节总言衣食之急也余章推广其意豳公教民以衣食爲本民从其教勤于务本故感时序之迁汲汲于农桑之务皆先事而豫图之曰大火心星六月之昏加于正南午位当东西之中至七月之昏则流下而西暑退而寒将至矣至九月霜降始寒可相授以冬衣矣当流火之候而豫兴授衣之念非太早计也衣裘若不早备迨至建子一阳之日风寒觱发建丑二阳之日寒气栗烮无风亦寒当此之时无衣无褐将何以终其岁乎不可大寒而后索衣裘也此言衣爲急也建寅三阳之日于是脩耒耜建卯四阳之日无不举足而耕矣豳土气候晚而多寒故耕事较之中国迟一月也我妇我子同致馈馌于南𤱔之中田大夫职掌农事来至而见其勤农则喜也此言食爲急也西北温晚寒当早也毛言豳土晚寒当谓气候晚而多寒故耕事迟耳郑云寒晚非也七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归二章三章皆终首章无衣之意二章述𧖟桑爲昏嫁之备也豳民以流火爲授衣之渐不可不豫图之故于春日则求桑而𧖟春爲秋计也言春日则巳阳温矣又有鸣者是仓庚之鸟矣是将𧖟之候也𧖟之新出者女执深筐遵小径求柔穉之桑以养之𧖟之未出者女当春日舒缓之时祁祁然皆出采蘩草以洗之女心伤悲念𧖟事之勤苦盖豫爲衣装之备庶几他日将如女公子及时而嫁也民家以昏嫁爲重事用帛尤多故虽自念其劳而不敢惮也旧説谓女感阳气而思男处子作此想恐非豳风淳固之俗也谓豫有离亲之感虽非经意却无害于义七月流火八月萑苇𧖟月条桑取彼斧斨以伐逺扬猗彼女桑七月鸣鵙八月载绩载𤣥载黄我朱孔阳爲公子裳三章述𧖟事终而复始及丝事毕而麻事又起其勤未尝息而且知义也七月流火民知将寒之候故于八月萑苇既成豫蓄之以爲养𧖟之曲薄今年爲明年之计也至于明年𧖟长之月乃条其桑谓斩取其条也桑树之髙大者其枝条逺人而扬起人手所不能及故取斧斨以伐其条然后就地采其叶而弃其条即上文所谓条桑也桑性以斩伐而始茂故条桑者又豫爲明年之计也女桑乃桑树之低小者猗倚也倚取之者不斩其条但就树以采其叶也上章柔桑乃桑叶之嫰者嫰叶始生未多故以筐箱求之养新出之𧖟耳蚕有新出者又有未出者故同采蘩言之皆言𧖟事之始也此章女桑乃桑树之小者大树既条取之小树又猗取之𧖟已大食故桑之大小取之无遗盖言𧖟事之成也桑麻之事相接续而起五月伯劳始鸣应一隂之气至七月犹鸣则三隂之候而寒将至矣故七月闻鵙之鸣先时感事至八月则又缉绩其麻也丝麻既成或染之以爲𤣥或染之以爲黄其朱色者尤鲜明将供公子之衣裳不敢言爲豳公之裳而託言公子也豳民礼义之俗如此女桑小桑树也郭説甚明物之小者称女犹今称女墙也毛云角而束之曰猗疏引左传诸戎掎之然此猗从犭音倚左传从才音纪与此异也笺以豳地晚寒故鵙以七月鸣曹氏又引王肃之説五讹爲七义皆未安离骚恐鹈鴂之先鸣兮使百草爲之不芳朱氏集註云鵙也盖鴂鵙声相近隂气至则先鸣而草死也此与旧説异姑存之四月秀葽五月鸣蜩八月其获十月陨萚一之日于貉取彼狐貍爲公子裘二之日其同载缵武功言私其豵献豜于公四章终首章无褐之意言取彼爲裘以助布帛因及田猎奉上之事也物生于阳而成于隂四月纯阳之月极处必反微隂胎萌葽草感之而早秀矣物成自秀葽始也五月一隂生蜩感之而鸣矣八月正秋物成谷之早熟者可刈获矣十月隂气极杀气盛木叶皆陨坠于地而爲萚矣四者皆隂气渐至而将寒之候也西北地寒非狐貉之厚无以御之故至陨萚之时则往取貉皮以爲自用之裘取狐貍之皮以爲公子之裘贱者以自奉贵者以奉公也孟冬天子已裘此仲冬乃豫取皮干之爲明年用也又因説猎之事至二之日㑹同以出田猎而继缵武事岁以爲常不忘武也私有其一岁之豵豕而献其三岁之豜豕于公薄于已而厚于君也旧説夏官大司马仲冬教大閲豳地晚寒故用季冬此自説豳俗不必律以周礼也五月斯螽动股六月莎鸡振羽七月在野八月在宇九月在戸十月蟋蟀入我牀下穹窒熏鼠塞向墐戸嗟我妇子曰爲改岁入此室处五章述既有衣褐则改岁可以御寒终首章卒岁之意也豳民言五月则斯螽动其股而鸣矣至六月则莎鸡振其羽而鸣矣五月一隂六月二隂二虫先秋作声感隂气之萌也自七月在野至十月入我牀下皆谓蟋蟀也七月蟋蟀之虫在野至八月乃在檐宇之下寒则依人也九月则在室戸之内十月则入我牀下小虫愈近于人知大寒至矣故穹穷窒塞其室之孔穴熏鼠令出又塞其北向之牖又以泥墐涂荆竹之戸告妻及子言我所以爲此者爲改岁大寒当入此居处也六月食郁及薁七月亨葵及菽八月剥枣十月获稻爲此春酒以介眉寿七月食𤓰八月断壶九月叔苴采荼薪樗食我农夫六章述老壮之养有厚薄也六月食郁薁二李七月烹煑葵菜及菽豆八月剥击树上之枣而落之十月刈获禾稻而爲冻醪此以上皆以养老介助秀眉寿老之人也七月食𤓰八月断取壶瓠九月叔拾麻子荼苦菜也则采之樗恶木也则薪之此以上皆以爲壮者之食故曰以养农夫也优老而薄壮豳俗之厚也九月筑塲圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百谷七章述农事终而复始其勤劳未尝息也九月豫筑圃爲场十月则就此塲纳禾稼于仓其禾有黍有稷有先种后熟之重有后种先熟之穋禾是大名有非一种之禾又有麻有菽有麦农事了毕农夫自相告戒云嗟我农夫稼穑収获既齐矣野中无事我当上入都邑执公室之役不待督责而从见豳人尊君亲上礼义之俗也既执宫功之后又自相戒云昼日于是取茅草将以盖屋夜则作索绹将以縳屋凡爲此者当急升野庐之屋而修之以明年又播百谷也谓之始播终而复始也宫功方毕即治野庐豫爲明年之计豳民之敏于趋事如此黍稷麻麦但因纳稼之文广举禾稼之类以见其多谓至十月则此等诸种皆成熟矣不专是十月纳之也月令五月登黍四月登麦非十月也孔氏谓取茅索绹以待明年𧖟用与下文乘屋不相接其説固非也诸家虽以取茅索绹爲乘屋之用然以屋即是公宫又与始播百谷意不聫接公宫盖屋必不用茅茅又不可爲索绹今以屋爲野庐其屋用茅盖之又作绳索以縳此屋而修治之上下文意始分晓二之日凿冰沖沖三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆末章述祭祀燕飨祝颂之事见君民相亲所以爲艰难积累之始也季冬阳气尚微盛隂固闭不能自达乃豫于深山穷谷凿取其冰以达之阳气达而沖沖然和也至孟春乃藏冰于冰室仲春之早朝开冰用之以献羔祭韭以时韭新出故荐之也将言岁功成而乐之故又言九月有严肃之霜十月涤埽其塲将以纳禾稼也民相戒以速毕塲功当设两樽朋酒以爲燕飨之礼相命杀小羊升君之公堂举兕觥酌公以酒祝之万寿无疆境也七月八章章十一句鸱鸮周公救乱也成王未知周公之志公乃爲诗以遗王名之曰鸱鸮焉三监虽平而君臣之疑未释则乱犹在也此诗不知者以爲公之自明耳曰周公救乱者用春秋书法也此序经圣人之手矣周公既出而作七月未还而作鸱鸮既还而作东山着公之出入也鸱鸮鸱鸮既取我子无毁我室恩斯勤斯鬻子之闵斯鸱鸮恶声之鸷鸟喜破鸟巢而食其子託爲鸟之爱其巢者唿鸱鸮而告之曰汝先已取我子食之矣无更毁我巢也时管叔武庚虽亡爲恶之党犹在喻爲恶者既䧟管蔡于罪矣无更谋危王室也恩爱勤劳鬻养此子诚可伤闵今既取之其毒甚矣况又毁我巢乎迨天之未隂雨彻彼桑土绸缪牖戸今此下民或敢侮予又託爲鸟言我及天未隂雨之时剥取桑根绸缪纒绵其巢之隙穴及出入之戸使之坚固以备隂雨之患以勤劳之故惜此巢室今巢下之民或敢侮慢我欲毁我巢室其可乎予手拮据予所捋荼予所蓄租予口卒瘏曰予未有室家又託爲鸟言予手拘持者是予所捋取萑苕也予所蓄积租取而予口尽病也我作之至苦如是者曰我未有室家之故也岂可室成而爲鸱鸮所毁乎周公以喻己不惮勤劳者以王业未成故也岂可业成而爲殷民所毁乎手拮据而捋荼蓄租而口卒瘏交错言之也予羽谯谯予尾翛翛予室翘翘风雨所漂摇予维音哓哓又託爲鸟言我营巢之苦非特手劳口病也予羽谯谯然杀减予尾翛翛然敝败予室翘翘然危风雨又漂荡而摇动之予恐其陨坠维音哓哓然而呌唿也周公以喻己尽瘁经理王室如鸟之作巢甚苦王室新造成王㓜沖如鸟巢之甚危殷民又爲流言以摇撼之如风雨之漂摇故作此诗以哀鸣如鸟音之哓哓也鸱鸮四章章五句东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时君子之于人序其情而闵其劳所以説也説以使民民忘其死其唯东山乎东山周公所作以劳归士犹杕杜劳还役也后序言大夫美之非也杕杜述家人望归之情东山述归士思家之情其意则一然杕杜之辞简东山之辞详盖周公与归士居东三年患难同之情之缱绻言之谆复宜与杕杜不同也后序又分一章言其全军而归二章言行者之思非也今以前三章皆爲述归士在途思家之情后山诗所谓住逺犹相忘归近不可忍盖别家之情于乆住之处犹或相忘至于归心已动行而未至则思家之情最切故序其在途之情以慰劳之采薇出车言今我来思皆言在途之事与此正同末章因述自途而至家故四章皆以我来自东零雨其蒙发之我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下三监在周之东周公自西徂东以征之军屯必依山爲固故以东山言之此诗乃军士巳归之后周公不忘其往时之劳歴述其在途思家之情以慰劳之以见上之知其忧劳也人之思家于归而在途思之最切此设爲军士自道之辞反覆委折曲尽人情之私谓尔军士在途之时若曰我向之往东山以征三监也慆慆然乆而不归及我来归自东又道遇细雨蒙蒙然是尤苦也行役最以雨爲苦言雨之蒙蒙形容得羇旅愁惨之意我自东言归行而未至我心念家之在西而悲也征役乆则衣破敝故思到家之时当更制裳衣愿自今勿复从事于行阵而衔枚也在途经行桑野因感所见而自叹曰彼蜎蜎然微动之桑虫乆在桑野之叶中如我敦然不移而独宿亦在车下也古之用车止则爲营卫故士卒宿于车下言独宿思室家也见上之体其情也烝有三义衆也进也乆也此诗三烝在者二以爲进则可以言蠋不可以言𤓰以为衆则喻独宿不取衆义也此诗皆言乆役之情则乆义爲胜我徂东山慆慆不归我来自东零雨其蒙果臝之实亦施于宇伊威在室蟏蛸在戸町畽鹿塲熠燿宵行不可畏也伊可怀也此章亦述军士在途遇雨劳苦而思家盖室庐将近则家事纎悉一一上心此人之情也我乆征役无人在家田庐必是荒废想见栝楼之实蔓延于屋垂之下矣壁落间伊威小虫必以无人而出行于室矣蟏蛸小蜘蛛必结网当戸矣庐傍畦壠必爲麋鹿之塲矣萤火夜必飞行室中矣此五物不足畏也乃可怀感也谓乆而不归也此言归士无室家者即末章归而新昏者也我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至有敦𤓰苦烝在栗薪自我不见于今三年天将隂雨鹳性好水长鸣于丘垤之上亦道间遇雨所见也此时想其妇在家必念行人而悲叹且曰今当洒埽其室穷塞鼠穴我征夫将至矣望我之归也聿者将遂之辞实未至也又想其妇见有𤓰之苦者人所不取敦然圆成乆在栗薪之上如我之匏系于东必叹曰自我不见者今三年矣此皆想其妇在家之叹望盖行人念家之情如白居易诗云想得家中夜深坐还应説着逺行人也此説归士有室家者即末章所言其旧如之何也我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何末章述到家之乐以慰恱之言在途遇雨则劳自途至家则喜至家之时适及仲春仓庚之飞其羽鲜明人情和悦与景相㑹我军士未受室者可以及时而昏姻此女子之归于夫家其马有皇有驳女之母亲结其巾其仪多也其新昏者甚美矣其旧昏相见之欢当如何哉东山四章章十二句破斧美周公也周大夫以恶四国焉既破我斧又缺我斨周公东征四国是皇哀我人斯亦孔之将诗人言兵器必曰弓矢干戈矛㦸无专言斧斨锜銶者斧虽兵器所用而以斨竝言乃豳民所用以採桑者又锜爲凿属銶爲木属以类言之知皆非兵器矣周公奉王命以讨罪有征无战四国闻王师之至即穷蹙自守周公又迟之三年不爲急攻之计故未尝从事于战阵惟行师有除道樵苏之事斧斨之用爲多歴时之乆则必敝故此诗言管蔡之乱何能爲哉但能破我之斧而已又缺我之斨而已其兵器元无损也盖周公东征唯四国是正而巳即孟子言征者正也各欲正已也焉用战彼虽自外于周周公一视同仁均爲我民不忿疾之乃哀矜之周公之德如天地之无不覆载岂不大哉大周公所以恶四国也旧説破斧缺斨爲战陈杀戮之多至于如此且东山序云一章言其完也孔氏云东征无战陈之事然则破斧缺斨非爲战也周公提王师以临武庚之小丑若用其兵力一鼔灭之何待三年之乆乎观尚书所载周公化商之事勤拳恳恻如父兄之爱其子弟眞所谓哀我人斯也若以爲杀戮之多至于破斧缺斨则是与之血战而仅胜之亦疲敝甚矣与下文哀我人斯及吪嘉遒休之意皆不相类血流漂杵孟子所不信挥刀纷纭韩氏之陋也既破我斧又缺我锜周公东征四国是吪哀我人斯亦孔之嘉化之而已不杀之也嘉言徳之甚善也既破我斧又缺我銶周公东征四国是遒哀我人斯亦孔之休聚之言不使之离散失所也休言四国平而天下和也破斧三章章六句伐柯美周公也周大夫刺朝廷之不知也伐柯如何匪斧不克取妻如何匪媒不得有问伐木以爲斧柄者当如何乎非斧则不能其理易知何必问也有问取妻者当如何乎非媒则不得其理亦易知何必问也今欲周公之归何必问人但以礼迎之而已下章言之伐柯伐柯其则不逺我觏之子笾豆有践所伐之柯即此手中之柯比而视之旧柯短则如其短旧柯长则如其长其法则不逺亦易知也我欲见周公当陈其笾豆践然有行列隆礼以迎之而巳伐柯二章章四句九罭美周公也周大夫刺朝廷之不知也九罭之鱼鳟鲂我觏之子衮衣绣裳兴也言设九罭之常网则仅可以得鳟鲂之常鱼喻常礼非所以处周公也故我欲见之子周公当用龙衮之衣及絺绣之裳上公礼服往逆之服其服则居其位矣欲朝廷复相之也九罭毛以爲小网诸家或以爲大网郭璞言有百囊网则九囊者不得爲大网又有不及九囊者则九囊亦不爲甚小盖常网也鳟鲂毛以爲大鱼今赤眼鳟及鳊鱼皆非大鱼鸿飞遵渚公归无所于女信处西人欲公之归谓东人曰鸿飞宜戾天而乃遵循于洲渚周公宜在朝廷而乃留滞于东土岂公归无其处所遂于汝东土诚安处乎公归则朝廷有以处之不乆留于汝东土也此所以讽朝廷也鸿飞遵陆公归不复于女信宿岂公归不复其旧位而于汝东土诚安留乎公归必复其旧位矣是以有衮衣兮无以我公归兮无使我心悲兮东人欲公之留荅西人曰汝固有裳衣以迎公之归矣然愿无以我公归而使我心悲也言衮衣者因首章西人欲以衮衣绣裳迎公也九罭四章一章四句三章三句狼跋美周公也周公摄政逺则四国流言近则王不知周大夫美其不失其圣也狼跋其胡载疐其尾公孙硕肤赤舄几几兴也老狼以贪欲之故䧟于机穽其在机穽之时欲进则跋躐其胡欲退则疐跲其尾求脱不能喻人有贪欲则䧟于患难进退失措也周公逊其大美不以德盛自矜不以功大自伐无一毫私欲之累故虽处流言之变其赤舄几几然歩履安详无异平日所谓不失其圣也凡人处利害之变则举趾不安其常惧者或至于丧屦喜者或至于折屐诗人以赤舄几几见周公之圣其善观圣人矣狼勐健之兽虽善兵者御之亦不能免平时不至䟦疐其老者虽项下垂胡若在平地亦无跋之之理所言跋胡疐尾者谓其落机穽之时进退求脱不能耳狼疐其尾载跋其胡公孙硕肤德音不瑕狼跋二章章四句诗缉卷十六诗缉卷十七钦定四库全书诗缉卷十七宋严粲撰鹿鸣之什小雅正小雅二十二篇皆中庸尊贤亲亲体羣臣柔远人怀诸侯爲天下国家之大经非政之小也鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣古者上下交而爲泰于鹿鸣诸诗见之仪礼註云鹿鸣君与臣下及四方賔燕之乐歌也故序以羣臣嘉賔兼言之诗不言羣臣唯言嘉賔则总谓羣臣爲嘉賔以礼待臣之厚也诗中求规益序所谓尽心谓忠告无隐也上下之情不通则忠臣嘉賔虽欲尽心以告君而其势分隔絶有不可得者义在得字非爲必待燕而后尽其心也杜甫云圣人筐篚恩实欲邦国活得古人用诗之意矣鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行兴也鹿得野苹而然和声唿其类以共食之兴君有饮食召羣臣嘉賔与之燕乐也我有此嘉賔爲之鼓其瑟吹其笙吹笙之时动其笙中之簧又奉承箱篚以盛币帛而将其意情文相称驩欣交通庶乎人之好爱我者示我以大道矣以告我者爲相爱盖道之使言也燕礼于旅也语所以通下情求规益岂曰耽乐饮酒乎哉释草苹有二种一云苹蓱其大者苹此水生之苹也解见采苹一云苹藾萧郭璞云今藾蒿也此陆生之苹也即鹿所食是也鹿鸣食野之蒿我有嘉賔德音孔昭视民不恌君子是则是傚我有㫖酒嘉賔式燕以敖嘉賔教益于我皆有德之言甚昭明矣其视民则不薄之谓所言皆仁厚也虽君子之人犹法则之视傚之言可爲善类之师表也我与之燕饮而遨游庶乎从容款洽而有磨砻浸润之益非徒游燕而已笺破上章示我之示爲寘故以此章视民之视爲示今皆如字则此视爲瞻视之视鹿鸣食野之芩我有嘉賔鼓瑟鼓琴鼓瑟鼔琴和乐且湛我有㫖酒以燕乐嘉賔之心非徒养其气体也以之燕饮而乐其心庶其罄竭而无隐耳鹿鸣三章章八句四牡劳使臣之来也有功而见知则说矣人臣之事皆职分所当爲不计其君之知不知也此特序诗者之辞以爲使臣有驰驱之劳而其君能深体之其心之喜说当如何非使臣必待见知而后说也四牡騑騑周道倭迟岂不怀归王事靡盬我心伤悲使臣既还文王燕飨以劳之而歌是诗焉述其在途之情而设爲使臣自道之辞若曰我乘四牡騑騑然行而不止由岐周之道而往他国倭迟然回远我岂不思归乎特以王事不可以不坚固不敢狥私以废公是以我心自伤悲耳所悲之事谓念父母也下章言之文王未尝称王而言王事者诸侯受天子之命以治其国西伯受天子之命以统诸侯使臣往来皆王事也四牡騑騑啴啴骆马岂不怀归王事靡盬不遑启处骆马耐劳苦今以劳之故犹啴啴然喘息人劳可知矣翩翩者鵻载飞载下集于苞栩王事靡盬不遑将父兴也设爲使臣之言谓在途之时思念父母因见孝鸟鹁鸠其飞貌翩翩然或飞或下集止于丛生之栩木鹁鸠性壹飞止不离常处故得遂其孝养我以王事不可不坚固行役无常处不暇将养其父鹁鸠之不如也翩翩者鵻载飞载止集于苞杞王事靡盬不遑将母诗有三杞将仲子无折我树杞栁属也有台南山有杞湛露在彼杞棘山木也此诗集于苞杞雅杕杜北山言采其杞四月隰有杞桋枸杞也驾彼四骆载骤骎骎岂不怀归是用作歌将母来谂设爲使臣之言谓我驾彼四骆疾步而骤骎骎然前进岂不念亲而怀归乎所以作此歌诗以养母之情来告于君也此诗本君令作之以劳使臣非使臣所作然五章皆设爲使臣自述之辞故末章託言使臣作此诗以来告盖臣有此劳苦之情不敢自言君探其情而代之言示君之知其涉苦以劳之也独言将母承上章之文也四牡五章章五句皇皇者华君遣使臣也送之以礼乐言远而有光华也遣使以礼乐归又劳之体羣臣也皇皇者华于彼原隰駪駪征夫每懐靡及兴也使臣还则劳之遣则勉之言皇皇然光明者草木之华于彼原隰之间犹使臣能将命爲国光华于远近也駪駪然衆多之行人皆敏于赴功每念不及于事唯恐不逮也征夫如此使臣可知遣使之初预道其忠勤以勉其能然也我马维驹六辔如濡载驰载驱周爰咨诹所乘之马维驹在手之六辔其鲜泽如水沾湿之乘是车马驰驱疾行当周徧其所而询问之以广人君之耳目亦勉之也诹谋度询皆访问之意不必分咨事咨难之类我马维骐六辔如丝载驰载驱周爰咨谋我马维骆六辔沃若载驰载驱周爰咨度我马维骃六辔既均载驰载驱周爰咨询皇皇者华五章章四句常棣燕兄弟也闵管蔡之失道故作常棣焉读此诗知后序亦有不可废者矣常棣之华鄂不韡韡凡今之人莫如兄弟兴也玉李其华繁宻其鄂岂不韡韡然光明乎华以覆鄂鄂以承华华鄂相承覆而光明犹兄弟相承覆而荣显也凡今之人与我交接者皆莫如兄弟之至亲也凡今之人总言下文朋友妻子也一章发端姑言兄弟之常而辞气抑扬之间已有感叹不尽之意其斯周公之心乎死丧之威兄弟孔怀原隰裒矣兄弟求矣一章以华鄂相辉喻兄弟之求显姑以安乐之时言之既而断以凡人皆不如兄弟则安乐之时未足以见其情之切至于是二章以下皆以死丧急难之事验之死丧可畏怖之事他人未必相念维兄弟甚相思念也方困穷流离羣聚于原野之时维兄弟则相求以相依也嵴令在原兄弟急难每有良朋况也永叹嵴令飞则鸣行则摇在原者是其行时也非在原不见其行故以在原言之嵴令行而在原则摇其身首尾相应如兄弟急难相救也世以手足喻兄弟亦谓如左右手之相救一体同气天性自然至亲至切之喻也每犹凡也当急难之时凡有良朋于此长叹而已未必能相救也小宛取义在于飞则鸣故曰题彼嵴令载飞载鸣此诗取义在于行则摇故曰嵴令在原程子以爲嵴令首尾相应是也郑氏以爲水鸟宜在水中在原则失其常处故飞鸣以求其类非也今雪姑非水中之鸟若失其常处而飞鸣以求其类凡鸟皆然何独嵴令哉兄弟䦧于墙外御其务每有良朋烝也无戎兄弟或不相得鬬狠于墙内非令兄弟也然有他人来侵侮之则同心以外御爲务不以小忿而败亲也当他人侵侮之时良朋虽衆然无相助者言兄弟之不令者犹胜朋友之良者也丧乱既平既安且宁虽有兄弟不如友生情义之轻重当于死生患难之时观之若丧乱既平安宁无事之时则以爲兄弟不如友生矣何不于死丧患难之时观之乎或谓友生约我以礼义兄弟所不如非此诗重兄弟之意或曰及其安宁乃谓兄弟不如友生可乎文意不顺傧尔笾豆饮酒之饫兄弟既具和乐且孺生患难之时惟兄弟义重则平安之时不可忘兄弟也宜燕兄弟以亲睦之傧陈尔之笾豆饮酒至于餍饫兄弟具集和乐而相亲慕也妻子好合如鼔瑟琴兄弟既翕和乐且湛薄俗多知妻子之爱而忘兄弟之重故言尔于妻子好合和睦如鼓瑟琴其声相应然必兄弟翕合相聚然后其乐湛久也兄弟不相合而唯乐其妻子其乐浅矣宜尔室家乐尔妻帑是究是图亶其然乎承上章之文言尔能与兄弟翕合则可以宜尔之室家乐尔之妻帑尔试穷究之图谋之庶几信吾之言乎盖必深长思之而后以吾言爲然也家室言妻帑所在妻帑即室家之人也此诗専以死丧急难之事明兄弟恩义之至切虽朋友妻子皆不如兄弟之重八章之中勤拳反覆盖周公处兄弟之变其事虽已往而恳切哀伤之心其痛犹未定也诗中虽不言管蔡之事而闵管蔡之心恻然溢于言辞之表矣坡诗云周公与管蔡恨不茅三间此最说得周公之心出常棣八章章四句伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣后序之言无害于理而以说此诗则支离矣伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平兴也山中伐木其声丁丁然相应是与人共伐之有朋友之义焉鸟在木上闻伐木之声则嘤嘤然惊鸣而飞自深谷之中迁徙于他木之上其惊飞仓卒之际犹不忘其类作求其友之声喻朋友相求相援也视彼鸟之无知尚作求友之声况以人而不求友生乎神听闻之言吾侪相与爲友当终久相与和平也伐木许许酾酒有藇既有肥羜以速诸父宁适不来微我弗顾于粲洒埽陈馈八簋既有肥牡以速诸舅宁适不来㣲我有咎上章以伐木共事爲朋友之义故下章每言伐木以题之言伐木者衆人共力其声许许然有朋友相资之义也以筐酾酒而去其糟其酒藇然而美又有肥羜以召同姓朋友曰诸父者而燕乐之宁使彼适然有故而不来无使言我不顾念也于是粲然鲜明洒埽其室庭陈其饮食有八簋之盛又有肥牡以召异姓朋友曰诸舅而燕乐之宁使彼适然有故而不来无使我有过咎也伐木于坂酾酒有衍笾豆有践兄弟无远民之失德干糇以愆有酒湑我无酒酤我坎坎鼓我蹲蹲舞我迨我暇矣饮此湑矣酾酒有衍而满笾豆有践而成行列朋友同侪曰兄弟者无有䟽远皆使召之而与之燕也民之失德者不能厚朋友故旧之礼或因干糇之食不分于人以𫉬愆过此可爲戒故我命有司设燕者曰有酒则爲我以茅莤之无酒则爲我酤买之非必无酒设言纵使无酒犹当酤之笃于朋友不以有无爲辞也下文言饮此湑知不待酤也又令鼓人坎坎然爲我击鼓又令舞人蹲蹲然爲我兴舞今正及我闲暇矣与朋友饮此所湑之酒也当燕饮之时言此者见恩厚之意常存前此特未得暇耳示殷勤也此言无酒设言之耳前汉食货志羲和鲁匡言承平之世酒酤在官和㫖便人非经意也一诗之内凡言我皆燕朋友者自我也曰微我有咎微我弗顾迨我暇矣及湑我酤我鼔我舞我皆同郑氏以爲族人陈王之恩则是臣答君之辞非君燕臣之辞矣君燕臣之乐歌但当述已待臣之意不当述其臣感已之辞也伐木三章章十二句天保下报上也君能下下以成其政臣能归美以报其上焉此报上之乐歌也谓答上篇五诗以相成也天保定尔亦孔之固俾尔单厚何福不除俾尔多益以莫不庶天下无德外之福故诗人祝君以福必本之以德言天安定尔位亦甚坚固矣使尔每事尽厚则何等福不消受也使尔多行利益则民物无不蕃庶也厚谓忠厚益谓利益于民损上益下则益矣损下益上则损矣民物蕃庶即君之大福也此诗曰厚曰益曰谷皆以俾尔言之祝君之德也曰除曰庶曰宜曰兴曰增皆以无不莫不言之祝君之福也俾尔单厚则欲其每事皆厚俾尔多益则欲其每事皆益俾尔戬谷则欲其每事皆善谓有一之未厚未益未善则不足爲君德之全归美之中有责难者寓若尽以爲言福禄则全篇皆容悦之辞岂古者君臣相与之义邪凡诗人颂福多兼德言之天保定尔俾尔戬谷罄无不宜受天百禄降尔遐福维日不足使尔尽善则无所不宜宜君宜王宜民宜人宜兄宜弟无所不顺也故能受天之百禄降尔以遐远之福满招损谦受益故福禄虽盛而不自止足所谓吉人爲善维日不足也天保定尔以莫不兴如山如阜如冈如陵如川之方至以莫不增上言福除矣庶矣宜矣此又欲其福之兴兴言兴盛也如山之高矣又复如山嵴之冈则愈高矣如阜之大矣又复如大阜之陵则愈大矣此所谓兴也山阜冈陵犹有定体故又欲其福之增增言加益也川本源深流长而方至则又盛长之初其增不可量也吉蠲爲饎是用孝享禴祠烝尝于公先王君曰卜尔万寿无疆吉善蠲洁以爲酒食是用致其孝敬之心以献享之夏禴春祠冬烝秋尝以四时祭于先公先王也先公先王言其尔得万寿无穷之福此谓嘏辞也神之弔矣诒尔多福民之质矣日用饮食羣黎百姓徧爲尔德此章承上章祭祀言神以来至矣遗尔君以多福民皆质实矣智巧不生日用饮食而已故羣衆百姓皆爲尔德淳质则近德机巧则近贼也上既曰民下复曰羣黎百姓申广言之见无一民之不爲尔德也德者民心之所自有而曰徧爲尔德者民因君而全其天则民心之天与君心之天更无差别故民之德皆君之德犹曰莫匪尔极也如月之恒如日之升如南山之寿不骞不崩如松柏之茂无不尔或承前既言其福兴矣增矣此又欲其永久日月南山松柏皆永久之物也然月盈则亏如月之恒欲其常盈而无亏也日中则昃如日之升言其方升而未昃也日月犹有亏昃又如终南山之寿不骞亏不倾坏则可谓坚固矣然人君之福非享之一身而已又如松柏之茂无不承其庇覆者则天地鬼神山川羣臣百姓草木禽兽无不赖之毛郑以恒爲上弦今考恒字无弦义唯絙字训弦索亦作縆音亘古邓反恒与絙其字与音义皆不同易恒卦止爲常久之义天保六章章六句采薇遣戍役也文王之时西有昆夷之患北有玁狁之难以天子之命命将率遣戍役以守衞中国故歌采薇以遣之出车以劳还杕杜以勤归也采薇出车杕杜诸诗周之所以兴也渐渐之石苕之华何草不黄诸诗周之所以衰也言遣戍役者主师衆言之其实遣将率戍役同歌采薇併将率遣之故诗中兼言君子小人也三诗述其往返始终之辞大略相似但采薇是遣之之始预道其劳苦而因以勉之出车杕杜则述其已事之劳而慰之耳采薇采薇薇亦作止曰归曰归嵗亦莫止靡室靡家玁狁之故不遑启居玁狁之故总遣将士设爲将士自道之言曰我今从戍正是春月采取薇菜之时其薇菜亦已作而生矣曰何时归乎曰何时归乎连言之者念归之切自计当在嵗晚也虽託爲军士自计之辞亦因示归期以安其心也男有室女有家今男不得以室爲室女不得以家爲家述其情思也又不暇启居述其劳苦也皆以玁狁之故言不得已而用兵非上之人毒我也此以义晓之而託于军士之自道若其心之已谕耳采薇采薇薇亦柔止曰归曰归心亦忧止忧心烈烈载饥载渇我戍未定靡使归聘遣戍之时薇始生其后薇始长而柔脆则可食矣感时物之变念归而忧忧心烈烈而内热重以饥渇劳苦甚矣我戍守之事未得安定无人可使归问其家之安否将率受命之日则忘其家託爲将士自道之辞而勉之以义也采薇采薇薇亦刚止曰归曰归嵗亦阳止王事靡盬不遑启处忧心孔疚我行不来薇始长而柔今又刚矣十月爲阳归期当在十月之后即上章所言嵗莫也十月以后至十二月皆可称嵗莫忧心虽甚病而我之役未可以归亦託于其自道而勉之也十一月一阳生十月新阳胎萌故曰阳月犹四月莠葽以物成于隂而四月微隂胎萌故也彼尔维何维常之华彼路斯何君子之车戎车既驾四牡业业岂敢定居一月三捷彼尔然而华盛者维何木之华乎维是常棣之华也彼路车者斯何人之车乎维是君子将率之车也此诗兼遣将率故以常棣之华喻君子车饰之盛君子既驾此戎车以出征而四牡之马业业然动而不息岂敢安居乎其心自期一月之间三战而三捷耳此託于将士自期之辞以勉其立功之速也驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘驾彼四牡其四牡骙骙然不息此戎车者将率之所依止戍卒之所从动帅乘辑睦可知矣遣将率戍役同歌是诗故以君子小人兼言之又四牡翼翼然整肃其弓弰曰弭以象骨爲之其矢服以鱼兽之皮爲之军既闲习器械又备于时将士岂不日相警戒乎玁狁之难甚急不可不讨也亦託于将士自道之辞而因以警勑之昔我往矣杨柳依依今我来思雨雪霏霏行道迟迟载渴载饥我心伤悲莫知我哀言昔我往征戍之时蒲柳依依然柔弱即首章所言采薇之时也今我来归遇雪下霏霏然即首章所言嵗亦莫止也首尾申言之亦丁宁以安其心也此言霏霏想像而预言之耳我行道迟迟然长远又困于饥渴我心甚伤悲矣莫有知我之哀苦者文王遣戍而言莫知其劳苦乃所以深言其知之也采薇六章章八句出车劳还率也采薇方遣行之初而预道其将来之劳苦见深体之心也出车杕杜当还归之后而追述其已往之劳苦示不忘之意也我出我车于彼牧矣自天子所谓我来矣召彼仆夫谓之载矣王事多难维其棘矣文王命南仲伐昆夷玁狁成功而还述其始事以劳之託爲将率自道之辞言我驾出我之戎车往彼郊外之牧地者盖有人来自商王之所命我爲此行也我是以召御车仆夫令使装载而往也兴师出于王命名正言顺矣非文王之私也王事多难昆夷玁狁并起爲患其𫝑甚急非生事好功也将率可谓能体国矣一章述其前时之忠敬以慰劳之也我出我车于彼郊矣设此旐矣建彼旄矣彼旟旐斯胡不旆旆忧心悄悄仆夫况瘁设爲将率之辞言我出车往彼郊地之时人竞于趋事或设旐于干或建旄于车车上载干干上设旐干首有旄旄旐互言之耳言此旐彼旄见一时并设也彼旟与旐何有不旆旆然飞扬者乎言皆旆旆然飞扬军容甚张也军容虽甚张然临事而惧故忧心悄悄然仆夫左右之人亦爲之憔悴则将率可知矣二章述其前时之戒惧以慰劳之也继旐曰旆旐以全帛爲之续旐末爲燕尾者名之爲旆言旆之本体也左传建而不旆言张旆也此胡不旆旆乃飞扬之貌生民荏菽旆旆亦扬起也王命南仲往城于方出车彭彭旂旐央央天子命我城彼朔方赫赫南仲玁狁于襄文王以殷王之命命南仲爲将往筑城于朔方名正顺气𫝑增倍故南仲出车彭彭然壮盛其旂与旄央央然鲜明乃称王命以令衆曰天子命我来筑城于朔方也师直爲壮矣朔方之地爲玁狁所侵轶今王命南仲驱去玁狁以城之而已不事穷蹙之也赫赫然显盛之南仲能除玁狁而驱之出境述其功也三章述其前事之奋扬以慰劳之也昔我往矣黍稷方华今我来思雨雪载涂王事多难不遑启居岂不怀归畏此简书采薇首章言玁狁之故则遣戍専爲玁狁此诗不及战事而言玁狁于襄是玁狁不待战而自遁北方已定矣既而西戎复兴于是以简书就命南仲移师伐西戎此章述南仲承命西伐之事也言我昔自朔方而往伐西戎当黍稷方华六月之时也今我自伐西戎归而在道雪落释爲涂泥春初之时也初谓止伐玁狁期于嵗莫可以毕事而归因有西伐之命遂致迁延春初犹在道也往返道路如此之久盖以王事多危难不暇启处我心岂不思归乎畏此告急之简书故奔命相救不得还也简书谓移师西伐之命也采薇言往自周北戍之时也此言往自朔方西伐之时也采薇言来初期归时也此诗言来自西戎归而在道之时也下章言春乃至家耳喓喓草虫趯趯阜螽未见君子忧心忡忡既见君子我心则降赫赫南仲薄伐西戎当南仲出征在外之时其室家思望之喓喓草虫六句与召南义同既见君子亦望其归之辞也故曰此赫赫然显盛之南仲伐西戎而未归也此章郑氏以爲近西戎之诸侯望王师之至然上章述已伐西戎归而在道此章覆说未至西戎诸侯望之则其言无伦序当从朱氏春日迟迟卉木萋萋仓庚喈喈采蘩祁祁执讯𫉬丑薄言还归赫赫南仲玁狁于夷上章言其未归也室家望之此章言其既归也室家喜之春初在道春深乃至故言春日迟迟然阳气舒缓草木萋萋然茂美黄鹂喈喈然和鸣采蘩以生蚕者祁祁然衆多于此之时执其魁首之可问者又𫉬其丑衆之降服者乃赫赫然显盛之南仲平玁狁而还归也叙景物之暄妍称将率之功伐皆喜而道之也蘩以生蚕妇人之事述其所见知爲室家之言也独言玁狁不言西戎者举出师所主也采芭不战亦言执讯𫉬丑此诗亦不战而言之也出车六章章八句杕杜劳还役也有杕之杜有睆其实王事靡盬继嗣我日日月阳止女心伤止征夫遑止兴之不兼比者也戍役来归追述未还之时室家思望之情以劳之示上之知其劳也言杕然特生之杜有睆然之实是秋冬之交妇人感时物之变而思其君子之未得归故言王事不可不坚固我征夫行役以日继日无有休息之期以至日月阳止嵗将莫矣妇人之心忧伤矣征夫闲暇可归矣望之之辞也言日月阳止者以采薇遣戍之初期以嵗亦阳止而归也有杕之杜其叶萋萋王事靡盬我心伤悲卉木萋止女心悲止征夫归止杕杜萋萋然生新叶则春又将莫矣自秋冬之交即望其归既而嵗莫不至爽初期矣今至春莫犹以王事之故而使我心伤悲也草木皆萋然有叶矣女心伤悲矣征夫可以归矣亦望之之辞也陟彼北山言采其把王事靡盬忧我父母檀车幝幝四牡痯痯征夫不远北山之枸杞可采而食则春莫矣时物之变如此而君子久役未归以王事不可不坚固至贻我父母之忧檀车幝幝然而敝四牡痯痯然而疲征夫不远而当归也亦望之之辞郑云杞非常菜也孔氏云杞木本非食菜皆不明言其爲何物以采言之当是枸杞吕氏朱氏以爲春莫杞可食杞之可食者惟枸杞也妇以事舅姑爲职汝坟勉其夫以正则曰父母孔迩盖谓不必忧家也此诗望其夫之归则曰忧我父母盖谓父母思之当早归也汝坟则下之人明其义此诗则上之人体其情各尽其道也匪载匪来忧心孔疚期逝不至而多爲恤卜筮偕止㑹言近止征夫迩止庶几其归且不远矣既而车则不装载人则不来归所以忧心甚病也约归之期已过而犹不至使我多爲忧恤矣本期嵗莫则归而春深犹未至是其期已过也于是或卜之龟或筮之蓍二者皆占问之其言㑹合皆云近矣则庶几征夫之归近矣此诗四章皆不言戍役来归之事唯述其未归之时室家思望之切如此则今日之归其喜乐爲何如也所以慰劳之也杕杜四章章七句鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣文武无逸乐之事逸乐亦非文武之心所谓终于逸乐后序衍说也开后世人主怠政之渐矣或曰始终通言周兴之本末始于忧勤言其初创造之艰难也终于逸乐言其效谓其后功成治定遗后人以太平也所谓既醉太平凫鹥守成皆成王之事而文武忧勤之效也文武之时颂声未作此诗燕飨之乐歌非告神明之诗而曰可以告亦要其后而言之耳然周公戒成王以无皇耽乐是人主虽当逸乐之时不可有逸乐之心况治未及成周者可不兢兢业业乎鱼丽于罶鲿鲨君子有酒㫖且多鱼丽于罶鲂鳢君子有酒多且㫖鱼丽于罶鰋鲤君子有酒㫖且有捕鱼者以寡妇笱施之水中而鱼丽歴于其中者有鲿扬有鲨鮀有鲂鳊有鳢鲩有似鲇之鰋有三十六鳞之鲤以六鱼略言之见鱼之多耳寡妇笱以薄爲之苟简易成非工致之器又施于水中以待鱼之自至而其鱼靡所不有万物盛多可知矣君子又有酒美而且多以之行礼无不备也孔氏以鲿鲨皆爲大鱼陆玑以鲿爲大鱼鲨爲小鱼山隂陆氏以鲿鲨皆爲小鱼山隂陆氏又云鲿鱼黄鲂鱼青鳢鱼𤣥鰋鱼白鲤鱼赤又云鲿鲨小鱼鲂鳢中鱼鰋鲤大鱼又云鲿鲨长鱼鲂鳢之鱼则一方一圆鰋鲤之鱼则一俯一仰又鲿鲨鲂其性浮鳢鰋鲤其性沈意谓五色之备而小大长短浮沈之不同也然诗人言鲿鲨鲂鳢鰋鲤不过如潜颂言有鳣有鲔鲦鲿鰋鲤多着鱼名以见鱼之多非谓止有此六鱼也此六鱼一一爲之说则潜六鱼岂又皆有说乎鲿鲨大小犹未有定说不必泥可也物其多矣维其嘉矣多则患其不善今既多而又嘉矣物其㫖矣维其偕矣变嘉言㫖㫖即嘉也㫖而偕则无不美也物其有矣维其时矣有言无一或缺即所谓偕也物既偕又有适当其时然后尽善今既有而且得其时矣诗经说礼多言时鱼丽维其时矣楚茨孔惠孔时頍弁尔殽既时賔之初筵以奏尔时生民胡臭亶时盖时者适其时之宜三时不害而奉酒醴以告神鱼丽楚茨生民所谓时也君子之食惟其时物不时不食頍弁賔之初筵所谓时也虽所言有广狭皆谓适其宜也鱼丽六章三章章四句三章章二句南陔孝子相戒以养也白华孝子之洁白也华黍时和嵗丰宜黍稷也有其义而亡其辞董氏以爲笙入者有声而无诗非失亡之乃本亡也此说非也乐以人声爲主人声即所歌之诗也若本无其辞则无由有其义矣序本因其辞以知其义后亡其辞则惟有序所言之义存耳诗缉卷十七诗缉卷十八钦定四库全书诗缉卷十八宋严粲撰南有嘉鱼之什小雅南有嘉鱼乐与贤也大平之君子至诚乐与贤者共之也南有嘉鱼南山有台皆燕贤之乐歌故曰乐与贤乐得贤言以乐乐之也犹射义言驺虞者乐官备也采苹者乐循法也采蘩者乐不失职也皆以播之乐歌爲乐之也嘉鱼谓之与贤以诗言有酒燕賔是与之相亲也有台谓之得贤以诗言邦家之基爲民父母因以致福夀名誉是得之爲用也南有嘉鱼烝然罩罩君子有酒嘉賔式燕以乐兴也鱼深潜者也南方江汉之间产善鱼编细竹以爲罩而笼取之羣然罩之又罩而后得之兴贤者隐伏于下必人君勤求而后得之也今贤者既至成王有酒与此新至之嘉賔用燕饮而相乐未至则勤求之已至则燕饮之是乐与贤也成周大平持守之时所用之人必先有德立政之书卷阿之诗皆曰用吉士此诗鱼曰嘉则味之美瓠曰甘则可以养人鵻爲孝鸟皆喻吉士也左太沖蜀都赋云嘉鱼出于丙穴注云丙穴在汉中沔阳县北有乳穴二所常以三月取之丙地名也山隂陆氏曰嘉鱼鲤质鳟鳞肌肉甚美食乳泉出于丙穴穴口向丙故曰丙也如上所言则以嘉爲鱼名然下文樛木非木名则嘉鱼亦非鱼名要之诗人以鱼之嘉者瓠之甘者喻贤耳南有嘉鱼烝然汕汕君子有酒嘉賔式燕以衎南有樛木甘瓠累之君子有酒嘉賔式燕绥之兴也南方有樛然下曲之木故瓠之甘而可食者得上而纒绵之兴成王屈已下贤则贤者得以上进固结而不可解也绥之谓燕饮以安之醴酒不设而穆生去盖礼貌衰则不能安贤者之心也翩翩者鵻烝然来思君子有酒嘉賔式燕又思人君之于贤始则多方勤求之继则礼貌以招延之其后则贤者闻风自至如翩翩然飞者是孝鸟鹁鸠羣然而自来也卷阿言吉士以有孝有徳称之故此诗以孝鸟喻贤也又思者燕而又燕见交际之款洽所谓至诚乐与也或云思爲语助者上字协韵思虑之思者本字协韵来字与思字协韵然汉广求思泳思方思皆语助其上字皆不协韵见以古人韵缓二诗皆语辞就以爲韵也南有嘉鱼四章章四句南山有台乐得贤也得贤则能爲邦家立大平之基矣贤者爲立治之本成王之乐乐以天下也南山有台北山有莱乐只君子邦家之基乐只君子万夀无期兴也周地之南山则有台北山则有莱喻周家得贤之盛随取随有乐哉成王可以爲邦家之基本可以得万物之福而无期也南山有桑北山有杨乐只君子邦家之光乐只君子万夀无疆台莱桑杨把李栲杻枸楰多其名者喻贤之多而皆有用也得贤之盛则邦之荣怀而福夀名誉之所归也南山有把北山有李乐只君子民之父母乐只君子德音不已得贤则泽及于民而民亲戴之称颂之南山有栲北山有杻乐只君子遐不眉夀乐只君子德音是茂遐不眉夀犹云不遐逺眉夀乎秀眉夀证也南山有枸北山有楰乐只君子遐不黄耇乐只君子保艾尔后䟽引宋玉赋枳枸来巢以证毛说然风赋字作枳句李善注橘踰淮爲枳句曲也句音沟非毛义也南山有台五章章六句由庚万物得由其道也崇丘万物得极其高大也由仪万物之生各得其宜也有其义而亡其辞蓼萧泽及四海也蓼萧湛露彤弓皆天子燕飨诸侯之乐歌而其用有别湛露彤弓以显允君子我有嘉賔称诸侯之美则爲燕飨诸侯无疑也蓼萧之诗以零露喻王泽以既见君子称天子其下皆称赞天子之辞若天子用之以燕诸侯不应自称已之美而不称诸侯之美苏氏谓人君以鹿鸣五诗燕其臣羣臣以天保答其歌于其燕也皆用之今以蓼萧之诗亦诸侯答湛露彤弓之歌故本序不言燕诸侯而云泽及四海也诸侯以萧草自喻君臣之辞也笺以爲四夷之长则拘矣蓼彼萧斯零露湑兮既见君子我心写兮燕笑语兮是以有誉处兮兴也此爲诸侯歌之以答君故以微草自喻言蓼然长大者是彼萧之㣲草天之零露湑然润泽无㣲不被喻我诸侯来朝王者推恩以接之无所不及也萧茂则受露多故以蓼言之也诸侯朝见天子输写其心谓倾盖无留藏也天子与之燕饮而笑语接之以温厚故下情喜恱称赞天子云宜其有誉有处也有誉则得其名有处则保其位大荣大安也既见者幸辞也喜见之也毛氏曰萧蒿也释草云萧萩李廵云萩一名萧郭璞曰即蒿也如上所言则萧即蒿也释草又云蒿菣蔚牡菣郭璞云菣今青蒿牡菣无子者如上所言则蒿非萧也山隂陆氏云蒿之类至多陆玑云萧今人所谓萩蒿或谓之牛尾蒿似白蒿茎麤科生有香气故祭祀以脂爇之爲香以此言之蒿者总名也曰萧者蒿之香者也故取萧祭脂䟽以爲香蒿也凡诸蒿曰蘩者白蒿也曰苹者藾蒿也曰菣者青蒿也曰蔚者牡蒿也马薪蒿也曰莪者萝蒿也莪蒿也䕲蒿也角蒿也又有邪蒿蒌蒿之名见蒿之类不一蓼彼萧斯零露瀼瀼既见君子爲龙爲光其德不爽夀考不忘诸侯既见天子而燕饮则爲恩宠爲光耀荣其待遇也于是称天子之德无有差爽谓待诸侯以礼也愿其夀考而不忘于人谓常爱戴之也蓼彼萧斯零露泥泥既见君子孔燕岂弟宜兄宜弟令德夀岂孔燕犹言盛燕谓其礼甚设也盛燕而又岂乐弟易情文俱至也于是称天子能宜其兄弟之国与之亲睦有令善之德夀而且乐也举同姓之国者以亲该踈也蓼彼萧斯零露浓浓既见君子鞗革沖沖和鸾雝雝万福攸同天子赐诸侯以车马其鞗革沖沖然垂饰其和鸾之声雝雝然和诸侯受福均也采菽言万福攸同瞻彼洛矣言福禄既同与此一也蓼萧四章章六句湛露天子燕诸侯也湛湛露斯匪阳不晞厌厌夜饮不醉无归兴也湛湛然茂盛之露非见朝阳则不干夜饮厌厌然厌足非至醉不归左传无厌将及我姜氏何厌之有皆谓饱足厌厌夜饮爲以渐至醉浸渍厌足之意毛以爲安孔释以爲闲苏以爲久其意一也湛湛露斯在彼丰草厌厌夜饮在宗载考草茂则得露多喻夜饮在路寝而成礼受恩优渥也燕礼云膳宰具官馔于寝东注云寝路寝也当从朱氏湛湛露斯在彼把棘显允君子莫不令德杞棘得露虽厚而枝不低垂喻显明允信之君子饮酒虽多而德将无醉也其桐其椅其实离离岂弟君子莫不令仪桐椅柔木而实离离喻君子饮酒之时有令仪也湛露四章章四句彤弓天子钖有功诸侯也彤弓弨兮受言藏之我有嘉賔中心贶之钟鼓既设一朝飨之天子以彤弓赐有功诸侯弨然而弛赐弓不张也令诸侯受藏之示珍重之意也又称此受赐诸侯爲嘉賔言吾中心至诚贶赐之故陈钟鼓之乐一朝设飨礼而畀之飨礼用早朝也彤弓非常赐也钟鼓大乐也飨盛礼也设盛所以重彤弓之赐也彤弓弨兮受言载之我有嘉賔中心喜之钟鼓既设一朝右之右助也右与宥侑通皆助也庄十八年左传云王飨醴命之宥注以币物助欢也僖二十五年二十八年皆云飨醴命宥是飨礼必有赐以爲宥而彤弓则宥之大者也彤弓弨兮受言櫜之我有嘉賔中心好之钟鼓既设一朝醻之郑以醻爲献醻但酬酢是燕礼其飨礼爲训共俭爵盈而不饮未必有醻酢也彤弓三章章六句菁菁者莪乐育材也君子能长育人才则天下喜乐之矣乐与贤乐得贤乐育材三诗一体皆言以乐乐之育材于学校而燕饮作乐歌此诗焉是乐育材也以君心之乐感人心之乐义理之乐同也诗皆述天下之喜乐而人君乐育之意自见矣菁菁者莪在彼中阿既见君子乐且有仪兴也莪蒿虽㣲物美而可食故以喻人材言菁菁然茂盛之莪蒿由生于阿中得阿之长养而然喻君子能长育人材无㣲不遂也既见此能育材之君子则不喜乐而有威仪乐见良心之兴起有仪见善教之作成说者多以乐且有仪指君子非也既见者幸辞也喜见之也今考诗中既见君子重言二十有二见于九诗汝坟风雨唐扬之水车邻出车蓼萧頍弁隰桑及本诗或妻见其夫或国人见贤者或臣见其君凡既见君子之下其接句皆述喜之之情谓见君子者喜非所见者喜也若以乐且有仪爲君子则既见二字无所归下云我心则喜乐即喜也菁菁者莪在彼中沚既见君子我心则喜菁菁者莪在彼中陵既见君子钖我百朋赐我百朋言人材既成则厚其禄而用之汎汎杨舟载沈载浮既见君子我心则休兴也杨舟汎汎然于水中无所维系或沈或浮未可知也犹人材汎汎然于天下无所依归或成或坏亦未定也今见此君子能长育之则人材皆可以成就故我心休休然安乐也旧说沈物亦载浮物亦载韩退之亦从之且诗中载驰载驱载笑载言载饥载渇载清载浊载飞载止凡言载皆则也独以此爲载物于舟非也菁菁者莪四章章四句六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师衆缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣由丘废则万物不遂矣南山有台废则爲国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国㣲矣四夷交侵由于小雅尽废则宣王征伐必内脩以爲之本矣六月栖栖戎车既饬四牡骙骙载是常服玁狁孔炽我是用急王于出征以匡王国吉甫受命北征以建未盛夏之月栖栖然不遑安其戎车既皆饬正矣四牡又骙骙然不息乃载是兵事之常服谓韦弁服也韦弁服临战乃服未战在道时载之于车也盛夏不可以出师所以六月行者以玁狁来侵其势甚炽盛我是用急讨之而不敢缓也王命吉甫曰今女出征玁狁以正王国谓攘夷狄以安社稷也汝其勉之此诗作于成功之后而述其受命之始也比物四骊闲之维则维此六月既成我服我服既成于三十里王于出征以佐天子此同其物择马力之齐者乃四骊纯黒之马此马先已闲习之皆合法则矣维此六月之时既成我戎服即日遂行日行三十里王曰今汝出征以佐天子予一人所倚赖汝其勉之四牡脩广其大有颙薄伐玁狁以奏肤公有严有翼共武之服共武之服以定王国四牡身长而腹背广其首颙然而大见军容之盛武备素脩以此伐玁狁而奏其大功也师之羣帅有威严者有翼敬者以典是武事故能制胜而安定王国也玁狁匪茹整居焦获侵镐及方至于泾阳织文鸟章白斾央央元戎十乗以先启行此数狄之罪言玁狁不自揆度乃敢深入吾地整齐而居我焦获之地闲暇自如无所畏惮也又侵我北方之镐与方遂侵至于泾水之北泾北去周近矣贼烽之炽如此我于是建旌旗选锋锐而攘之旗帜之文有隼之章指旟也又以绛帛爲斾央央然鲜明又有大车谓之元戎以十乗在前先启敌之行阵也戎车既安如轾如轩四牡既佶既佶且闲薄伐玁狁至于大原文武吉甫万邦爲宪兵车既安正矣从后视之如轾覆而前从前视之如轩却而后言车之良也四牡既佶然壮健且复闲习言马之良也以此伐玁狁至于大原之地驱之出境不穷追也尹吉甫时爲大将于是美之曰有文有武之吉甫乃万邦以之爲法办一玁狁余事耳吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友吉甫既伐玁狁而归王与之燕而喜乐又多受赏赐王所以燕之者以其来归自北方之镐其地遥逺我吉甫之行日月长久故饮之酒而进其同志诸友与俱饮以尽其欢其珍美之馔则以火熟其鼈又以鲤细切而脍之其吉甫诸友之中维谁在矣有张姓仲字其性孝友者在焉孝友者德之本卷阿言吉士曰有孝有德宣王之时朝多贤臣张仲独以孝友称则必盛德之士也北伐之功系夷夏盛衰诗人羙其功而结以张仲孝友之辞盖有深意存焉岂非养君德者有其人乃攘夷复境之本欤美宣王北伐而以吉甫燕喜终之始终之辞也前日盛暑出师栖栖不遑所以有今日之燕喜也凯还饮至见宣王之成功也六月六章章六句采芑宣王南征也薄言采芑于彼新田于此菑亩方叔涖止其车三千师干之试方叔率止乗其四骐四骐翼翼路车有奭簟茀鱼服钩膺鞗革兴也厉王之乱天下荡荡如荒榛之地宣王经理弊坏之天下如耕垦荒榛之地以爲田故言取芭谷者于何处乎于彼二嵗之新田于此一嵗之菑亩皆新垦之地也喻宣王取民爲兵随其所取皆新抚之民也既用民爲兵乃命方叔爲将而临之其车有三千乗侈言兵车之盛也天子六军不过千乗不必实有三千乗也师衆干盾皆阅试之知其可用于是方叔乃率其士卒而行以南征蛮荆自乗四骐之马其马翼翼然甚整肃所驾路车之饰奭然而赤盖金路也不乗革路者以革路临战所乗此时受命以未至战时也其金路之车以竹簟爲蔽茀其车所载有鱼兽之皮以爲矢服其马有娄颔之金钩其马胷膺有樊与缨之饰谓之膺又以鞗皮爲辔首而垂之兵车一乗甲士三人步卒七十二人又二十五人将重车在后三千乗则甲士九千步卒二十一万六千将重车七万五千人通三十万人矣天子六军出于六乡万二千五百人爲军六军止七万五千人无三千乗之数孔氏谓羡卒尽起王氏谓合诸侯之师要之诗人之辞不可泥名数以求之其车三千极言其兵车之盛耳况兵有先声后实项羽兵四万号百万岂一一如其数哉朱氏谓孔氏王氏以文害辞其说是也薄言采芑于彼新田于此中乡方叔涖止其车三千旂旐央央方叔率止约軝错衡八鸾玱玱服其命服朱芾斯皇有玱葱珩军行建其旂旐央央然鲜明方叔率士卒而行乃乗金车以皮纒约其軝毂有错杂文采之衡也车行则八鸾玱玱然有声也其身服其受王命之服有黄朱之芾皇然鲜明也又有苍玉之珩其声玱然也方叔尝伐玁狁威名素着又贵谋贱战以王师临小丑故雍容闲暇如此也鴥彼飞隼其飞戾天亦集爰止方叔涖止其车三千师干之试方叔率止钲人伐鼔陈师鞠旅显允方叔伐鼓渊渊振旅阗阗鴥然而疾飞者彼隼鹘也其飞能高至天亦集于所止之地喻武勇之士能深入敌阵者皆集于此矣于是钲人则鸣钲以静之鼓人则击鼓以动之言士听节制也钲人伐鼓互言之也又陈布其师鞠告其旅誓衆而告之以赏罚使用命也此显明允信之方叔既以誓衆于是进师其伐鼓之声渊渊然深也方誓师伐鼓以往即言振旅盖蛮夷望风畏服不待战也全师而归故阗阗然衆盛也陆玑说隼云齐人谓之击征又谓之题肩或谓之雀鹰春化爲布谷者玑说鸤鸠亦云如此则隼即鸤鸠矣然说鸤鸠不言是隼说隼不言是鸤鸠盖误矣隼非鸤鸠也蠢尔蛮荆大邦爲雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威蠢动无知者荆州之蛮乃与中国爲怨雠方叔爲国大老能壮其谋不以力胜乃率其士衆执讯获丑献功而归讯谓魁首之可问者丑谓徙党之降服者其兵车啴啴然衆焞焞然盛其威如迅击之霆如发声之雷言却敌师还而不困惫也显明允信之方叔尝与吉甫同伐玁狁威名已着是以蛮荆闻其名而皆来畏服也出车不战亦言执讯获丑此诗亦不战而言之也或以克壮其犹爲勇决之意今考方叔南征服其命服有玱葱珩其从容闲暇如此卒使蛮荆闻风畏服不战而屈之非取其老而勇决若矍铄翁之爲也易大壮注壮者威盛彊勐之名诗人之意正谓少年轻俊之人往往以勇力求胜未能深谋远虑唯方叔老成故能尚谋不尚战以谋爲壮不以力爲壮也六月之诗事势急廹采芑之诗辞气雍容盖北伐则四夷交侵初用兵也南征则北方已服中国麤定方叔乗北伐之威以临蛮荆也下篇车攻则中兴之功成矣采芑四章章十二句车攻宣王复古也宣王能内脩政事外攘夷狄复文武之竟土脩车马备器械复㑹诸侯于东都因田猎而选车徒焉我车既攻我马既同四牡庞庞驾言徂东宣王中兴爲东都之㑹诗人喜于复见威仪之盛故铺张扬厉以见喜谈乐道之意上三章皆言脩车马备器械之事我宣王之车既坚致矣马既齐力矣四牡皆庞庞而充实将驾之以往东都也言初发车徒而往东都未言所爲之事也田车既好四牡孔阜东有甫草驾言行狩此章乃言所爲之事谓田车既好四牡肥壮所以往东者以东有广大之草今驾车以往将以田猎也犹未言所猎之地也此行以㑹同爲主因讲田猎耳诗先言行狩者序事当自内始故先言田猎车马器械之备而后往行狩其实先㑹同而后田猎也郑破甫作圃音补云郑有圃田今不从下章言猎于敖地不应又言圃田也之子于苗选徒嚻嚻建旐设旄搏兽于敖此章乃言所猎之地言有司将往夏猎故先选数车徒无或讙譁唯数者嚻嚻有声见其静治也于是建旐于车而设旄于旐之首以此车乗之而往将搏取禽兽于郑之敖即甫草之处也驾彼四牡四牡奕奕赤芾金舄㑹同有绎上三章皆言脩车马备器械此章言㑹诸侯首章以我斥宣王此章以彼指诸侯诸侯驾彼四牡而来其马奕奕然大朝见于王服赤色之芾及金饰之舄其来㑹同者非一络绎不絶可谓盛矣喜见中兴之威仪也此奕奕字毛郑不解孔氏以爲闲习朱氏以爲连络布散之意然奕本训大毛于奕奕寝庙奕奕梁山皆训大则此亦当爲大决拾既佽弓矢既调射夫既同助我举柴上三章言脩车马备器械将以行猎实未田猎四章言既㑹诸侯此章乃言田猎也田猎之时有钩弦之决着于右手之大指有遂弦之拾着于左臂决之与拾与手指相利矣弓之彊弱又与矢之轻重相得而调适矣射夫诸侯以下既同力故获多宣王将举积禽以爲干豆賔客之用而得诸侯射获以助之也四黄既驾两骖不猗不失其驰舍矢如破四黄之马既驾而乗之两骖之马又不偏倚言御之良也御者能正其马不失其驰驱之法而射夫矢发则中如破物然言射之良也萧萧马鸣悠悠斾旌徒御不惊大庖不盈田事既毕军旅旋归观者唯闻马鸣之声萧萧然而静无他声也见旌旆之行悠悠然而缓无乱次也徒行者御车者皆不惊扰大庖不盈择取三十而已之子于征有闻无声允矣君子展也大成㑹同之事师徒衆盛由镐至洛道路悠长非纪律严整其扰多矣观者以田事之终而徒御整肃如此乃深美之曰有司之是役也闻师之行而不闻其声信矣宣王诚哉其大成也言功业极盛无遗憾也车攻八章章四句吉日美宣王田也能慎微接下无不自尽以奉其上焉诗美田猎耳后序举三隅言之吉日维戊既伯既祷田车既好四牡孔阜升彼大阜从其羣丑外事用刚日故吉善之日维戊也既伯谓有事于马祖将用马力而祭之也既祷谓因祭而祷之愿马之彊健而获多也以戊日祭而祷之其祷之之辞曰田猎之车既善矣四牡甚阜而肥壮矣车牢马壮以歴险从禽将升彼大阜从禽兽之羣衆而田猎也此告神以将田猎其实戊日未田也旧说谓祷于马祖二既字不分晓伯是马祖之神言既伯是既有事于马祖谓祭之也犹社是土神方是四方之神言以社以方则是祭社及方也既祷乃谓因祭而祷祈之也吉日庚午既差我马兽之所同麀鹿麌麌漆沮之从天子之所以吉日庚午既差择我田猎之马至于田所兽之所同聚乃有牝鹿麌麌然衆多遂从漆沮二水之傍驱兽而至天子之所也言牝鹿则见蕃息之意瞻彼中原其祁孔有儦儦俟俟或羣或友悉率左右以燕天子视彼原中其禽兽形体祁大又甚多有矣其趋者则儦儦而疾走其行者则俟俟若相待或三爲羣或二爲友从王者见禽兽之多于是率其同事左右之人各共其事以乐天子也既张我弓既挟我矢发彼小豝殪此大兕以御賔客且以酌醴左右既驱禽兽于是张弓挟矢而射之牝豕小则难中乃发而中之野牛大则难死乃一发而殪之言善射也既得禽兽则以爲爼实进于賔客不特可以小小燕饮又且以酌醴而飨举行盛礼也发谓发矢射之传云百发百中则发有中否今曰发彼小豝言发则得豝矢无虚发不待言中也醴甘酒少麴多米二宿而熟周官酒正五齐之二曰醴齐五齐味薄所以祭也三酒味厚人所饮也坊记云醴酒在室醍酒在堂则五齐亦曰酒醴味甜于余齐与酒味殊穆生不嗜酒故元王每置酒常爲穆生设醴见醴与酒味异也飨爲盛礼惟王飨诸侯则设醴示不忘古礼之重也吉日四章章六句诗缉巻十八诗缉卷十九钦定四库全书诗缉卷十九宋严粲撰鸿鴈之什小雅鸿鴈美宣王也万民离散不安其居而能劳来还定安集之至于矜寡无不得其所焉此诗流民所作述使臣之勤劳能布宣其上之徳意也美使臣所以美宣王也王者事业以民为本可以见兴复之规模矣鸿鴈于飞肃肃其羽之子于征劬劳于野爰及矜人哀此鳏寡兴也言大鸿小鴈之飞转徙无定居其羽声肃肃然急疾如厉王之后民无小大皆奔散也鸟栖皆有常处唯鸿鴈春北而秋南故以喻民之不安其居宣王于是遣使巡行而安集之之子使臣奉命征行病苦于野不敢安宁赒䘏之泽及此可怜之人而尤哀念于鳏寡以离散之民皆可念而其中有鳏寡者尤可念也鸿鴈于飞集于中泽之子于垣百堵皆作虽则劬劳其究安宅鸿鴈集于泽中喻还定之后民有居止之安也使臣所至使民筑其垣墙为安处之计百堵同时而起且劝勉之曰汝今虽劬劳其终有安居也鸿鴈于飞哀鸣嗸嗸维此哲人谓我劬劳维彼愚人谓我宣骄离散之余初有定居生理未复故如鸿鴈嗸嗸然哀鸣赴诉于使臣使臣能抚恤赈济之于是流民称此使臣明哲故能知我之劬劳若使彼愚人为使臣将谓我宣恣其骄求索无厌也此云者指见在之人彼云者设言其人耳鸿鴈三章章六句庭燎美宣王也因以箴之美其勤也虑其勤之易怠故从而箴之夜如何其夜未央庭燎之光君子至止鸾声将将玉藻云朝辩色始入君日出而视之今宣王中夜而起失于太早诗人设为问荅之辞曰今夜已如何乎乃夜未半也庭燎已设而有光诸侯皆来朝闻其鸾声之大将将然盖来者多而其声扬也然未辩色则未可以入是太早也所以箴之旧説相承以夜如何其为宣王问夜今不从夜如何其夜未艾庭燎晣晣君子至止鸾声哕哕自夜未半而庭燎已光诸侯先至者待之久矣既而至于夜未尽庭燎晣晣然其光渐小诸侯之继至者其鸾声之微哕哕然盖来者稀而其声杀也亦箴其早也夜如何其夜乡晨庭燎有辉君子至止言观其旂乡晨则庭燎光散诸侯之后至者可见其旂于是辨色而始入乃朝之时也何必太早乎旧説皆谓自未央而未艾自未艾而乡晨为始勤终怠之意如是则此诗作于宣王怠政之日而追述其前时之勤耳是刺而非美矣所谓因以箴之者如有常徳以立武事因以为戒谓美其武功之方盛而因戒其后之不可以黩武庭燎亦美宣王之勤政而箴其勤之大过耳过于勤则不可以常而其终之怠固势所必至然此诗则未及言怠政之事朝辩色而入末章夜乡晨正视朝之时不为怠也此诗乃宣王锐意求治之初其后晏起至烦贤后脱簪乃末年怠政之事非此时也庭燎三章章五句沔水规宣王也规其听䜛而诸侯携贰也沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母兴也杜诗云衆流归海意万国奉君心与此诗意同彼沔然而满之流水必入于海有朝宗之义喻诸侯虽彊大必朝宗于天子此理之常也其叛服不常如鴥然疾飞之隼或飞或止者必有其故矣含蓄而未言也兄弟指所亲邦人指衆人诸友指所厚言兄弟邦人诸友则亲疎厚薄识与不识皆在其中矣嗟我亲疎厚薄之人无肯思乱者皆愿平治也谁无父母乎皆有所顾惜也忧诸侯之背叛而致祸乱将累其亲也沔彼流水其流汤汤鴥彼飞隼载飞载扬念彼不蹟载起载行心之忧矣不可弭忘水满而汤汤然犹书汤汤洪水方割喻诸侯彊大而放恣也隼载飞载扬犹诸侯飞扬而不朝事者故念彼不循道之诸侯我坐不能安则起则行此心之忧不可止而忘之也鴥彼飞隼率彼中陵民之讹言宁莫之惩我友敬矣䜛言其兴一章言载飞载止喻诸侯或朝或不朝者二章言载飞载扬喻诸侯跋扈不朝者此章言率彼中陵喻诸侯循道而来朝者飞止者已无固志飞扬者未有回心率彼者盖仅有之所当绥怀以劝来者今民之讹言复欲中以飞语而使之不自安岂可不惩止之乎闻来朝之诸侯相与语曰吾辈事王室非不敬矣而䜛言方兴将如之何是其心亦怀疑惧将不来矣宣王不可不察也诸侯之叛在䜛言耳首章之含蓄次章之忧危至末章结句始发之沔水三章二章章八句一章六句鹤鸣诲宣王也此诗説者多异毛郑在衆説之先皆谓兴求贤必有师承当从之鹤鸣于九皋声闻于野鱼潜在渊或在于渚乐彼之园爰有树檀其下维萚它山之石可以为错兴也鹤鸣于九皋深逺之地其声闻于外方之野喻贤者身隐名显也鱼或在于深渊或见于浅渚喻贤者去就不常也身隐名显则难进去就不常则易退皆视人主意向何如耳故用舍不可以不审犹彼园之可乐者以上有善木之檀其下则有落叶喻朝廷之上当上贤而下不肖也既得贤者则可以磨砻君徳如它山之石可以为琢玉之错石也鹤鸣于九皋声闻于天鱼在于渚或潜在渊乐彼之园爰有树檀其下维谷它山之石可以攻玉鹤鸣二章章九句祈父刺宣王也宣王料民太原人不足用乃令祈父出禁卫以从军此宣王之失非祈父所得専也作者唿祈父而责之所以刺宣王也祈父予王之爪牙胡转予于恤靡所止居宣王以宿卫之士从军宿卫之士不敢斥宣王以司马掌征伐唿其官而责之曰祈父我乃王之爪牙当为王闲守之卫女何移我于忧恤之地使我无所止居乎谓使之从军在外无定居也军心之怨如此其败宜矣此诗作于未败之前故但言靡所止居有母尸饔也变雅讽刺其上庶其觉悟使宣王闻而改图未必有千亩之败也祈父予王之爪士胡转予于恤靡所底止靡所底止谓逺戍而行役未已祈父亶不聪胡转予于恤有母之尸饔言有母见无父矣犹颖考叔所谓小人有母也祈父诚不聪何为移我于忧恤我有母在当主为饔以养之汝乃不知是不聪也祈父三章章四句白驹大夫刺宣王也当时贤能布列白驹一贤之去若未关大体诗人已为宣王惜之盖见几也皎皎白驹食我场苗絷之维之以永今朝所谓伊人于焉逍遥宣王之末不能用贤贤者有乘白驹而去者同朝之大夫惜其去而思之言此皎皎然之白驹若来至我居我则捐圃中之菜苗以食之而无所爱不止于青刍也又絷绊其马之足维系其马胷之靷惟恐其去而不留犹投辖于井之意也以延引今朝谓贤者纵不能久留且得款曲今日亦足矣此皆欲见之而不可得之辞故想像其人而言曰所谓彼人者愿其来此逍遥也盖贤者去之国人思望之意也谷之始生曰苗草之类始生亦曰苗本草多言春夏采苗是也场即圃也言圃中之苗则菜茹之嫰者犹今言菜秧非禾苗也若以纳稼在场则不名苗矣下云场藿藿豆叶也亦菜茹之类旧説以伊人逍遥为贤者实来访于已非也伊人犹言彼人谓其人不在此而想像之称非觌面之称也唐有杕之杜刺不能求贤曰彼君子兮噬肯适我中心好之曷饮食之丘中有麻言贤人放逐曰彼留子嗟将其来施施皆望其来而不可得之辞与此诗之意一也皎皎白驹食我场藿絷之维之以永今夕所谓伊人于焉嘉客愿其来此为嘉客也皎皎白驹贲然来思尔公尔侯逸豫无期慎尔优游勉尔遁思言愿此贤者来访于已贲然若有荣耀焉亦望之之辞也彼去而已留于是羡贤者退居之乐谓尔贤者若为公为侯则将勤劳国事无有逸豫之期今尔肥遯优哉游哉足以自乐愿加保重耳故曰谨尔优游勉尔遁思于此深寓爱贤之意而又以见贤者无入不自得不以得丧婴其心也旧説尔公尔侯为责公侯与下文尔字不归一今以四尔字皆指贤者皎皎白驹在彼空谷生刍一束其人如玉毋金玉尔音而有遐心言贤者逺遯在于无人之空谷所谓寛闲之野寂寞之濵也处困穷而享淡薄其饲马以新刈生草一束而已无谷以秣之然其人之美则如玉也彼去而已留望其音问不相絶曰无自贵重其音声如金玉然不以遗我而有逺弃我之心也上三章犹望贤者来访于已末章言贤者晦迹巖谷不可复望其来见止望其寄声耳极称其美而为拳拳思慕之辞所以见其人之贤而刺时之不能用也杜诗与奴白饭马青刍则以草新刈而青者为爱客之厚此诗则以生刍见贤者之处淡薄其意各有所主季文子无食粟之马唐人诗官清马骨髙山谷诗贫马百藖逢一豆皆因马以见人也白驹四章章六句黄鸟刺宣王也毛郑以为室家相弃王氏苏氏以为贤者不得志而去不若朱氏以为民不安其居适异国而不见收恤诸家以无啄我粟为此邦之言不我肯谷复我邦族为去者之言文意断续朱氏以为皆去者之言朱义为长黄鸟黄鸟无集于谷无啄我粟此邦之人不我肯谷言旋言归复我邦族兴也民适异国不得其所无可告语者唯黄鸟可爱平时飞鸣往来于此故于其将去唿黄鸟而告之曰尔无集于我之谷木无啄我之粟矣盖此邦之人不肯以善道待我我亦不乆于此将旋归复反我邦之宗族矣与黄鸟告别之辞也杜诗岸花飞送客樯燕语留人谓送留惟花燕亦此诗告别惟黄鸟之意也旧説以黄鸟集谷啄粟喻侵迫黄鸟莺也人所爱玩集木啄粟未为侵害于人黄鸟黄鸟无集于桑无啄我粱此邦之人不可与明言旋言归复我诸兄不可与明言以横逆加已不可与之求明白也黄鸟黄鸟无集于栩无啄我黍此邦之人不可与处言旋言归复我诸父黄鸟三章章七句我行其野刺宣王也周之盛时以睦婣任恤教道其民风俗醇厚何如也至黄鸟我行其野之诗作则教道微而习俗薄矣君子是以知宣王之后周道之衰也我行其野蔽芾其樗昏姻之故言就尔居尔不我畜复我邦家我从本国而来经行于野见有恶木之樗野中自生非借人力种植而其枝叶蔽芾然茂盛我犹得休息于其下我以尔是昏姻亲戚之故素有恩义交结非野樗之比也今来就尔居尔乃不我养是无恩之甚恶木之不如也尔既不我养今当复反我之邦家矣与之诀也我行其野言采其蓫昏姻之故言就尔宿尔不我畜言归斯复蓫恶菜野生不待栽培犹可治疾我与尔为昏姻有交结之素乃野菜之不如也我归则复其旧矣我行其野言采其葍不思旧姻求尔新特成不以富亦祗以异葍亦恶菜野生犹可御饥新旧亲姻一也今乃弃我之旧姻而求尔之新亲责其薄也尔之不我收恤但鄙吝耳此何能以致富适足为异耳亲义相赒人道之常尔独不然是可怪也我行其野三章章六句斯干宣王考室也秩秩斯干幽幽南山如竹苞矣如松茂矣兄及弟矣式相好矣无相犹矣镐京临大水对终南故宣王作室之地在秩秩然整齐之干岸面对幽幽然深逺之南山言地势之壮也其盘基之厚如竹之丛生其结架之宻如松之茂盛言宫室之美也于是颂祷之愿其入居此室之后兄弟各相和好无有相图者矣西京赋言长安于前则终南太一犹此诗言幽幽南山于后则据渭踞泾犹此诗言秩秩斯干西京赋祖述斯干也镐在上林苑中此所言干谓大水之傍必镐水也旧説宣王作室于山涧之间释文云涧山夹水也亦沟涧然则涧是水之小者称美天子之宫室必举山水之大者言之无由举小涧为发端之辞似续妣祖筑室百堵西南其户爰居爰处爰笑爰语美作室而言嗣续妣祖者盖厉王之乱百度废坠宫室亦坏宣王既以中兴王业乃筑宫室以复旧观足以见中兴之盛故曰嗣续妣祖若竟土未复虽作宫室不足言嗣续矣百堵言广且多也或西乡其户或南乡其戸于是居处于是笑语焉约之阁阁椓之橐橐风雨攸除鸟鼠攸去君子攸芋此章言墙垣之固也筑墙之时以绳约束其板阁阁然上下相乘即所谓缩板以载也以杵筑椓之其声橐橐然羣寝既成上下四旁牢宻则风雨不能凌暴鸟鼠不能穿穴皆除去君子于是居焉所以为尊且大也如跂斯翼如矢斯棘如鸟斯革如翚斯飞君子攸跻此章言其堂也其上下严正如人跂足直立则耸臂翼如也其四隅如矢行棘急而直也其竦起如鸟惊变而悚顾也其轩翔如雉翚之飞也君子升之以视朝焉言其堂故曰升殖殖其庭有觉其楹哙哙其正哕哕其㝠君子攸宁此章言其室也其宫寝之前庭殖殖然平正也其楹柱觉然髙大也其正寝哙哙然明快也其室之㝠奥哕哕然深广也君子居之而安宁谓燕息优游也言其室故曰宁下莞上簟乃安斯寝乃寝乃兴乃占我梦吉梦维何维熊维罴维虺维蛇考室之时当有颂祷之语以终之如今落成致语上梁文之类居室之庆莫过于子孙之繁衍此人情之至愿故颂祷之辞曰愿入此室处之后𤼵于梦兆而闻子孙之祥盖设为之辞非实有是梦也大人占之维熊维罴男子之祥维虺维蛇女子之祥心清神定则有开必先博物通逹则占事知来熊罴勐兽为男之祥虺蛇隂类为女之祥昔人谓占梦无书以意言之殆近是矣然皆设为祷辞耳乃生男子载寝之牀载衣之裳载弄之璋其泣喤喤朱芾斯皇室家君王古者男女初生即表异之男则寝之牀尊之也衣之下饰之裳臣道也弄之璋玉以他日行礼之事也皆表异其为男子也其泣声喤喤然大福夀之证皆将服朱芾煌煌然而鲜明有室有家为诸侯为天子矣今考大宗伯以赤璋礼南方注云圭锐象春物初生半圭曰璋象夏物半死然则圭之首锐璋则圭体之半也一圭中分则为二璋也瓒有圭瓒璋瓒瓒勺也以圭璋为瓒之柄以祼于宗庙也有璋玉有璋瓒璋玉以礼神及朝聘以为瑞璋瓒以祼宗庙毛以棫朴奉璋为璋玉顾命太保秉璋以酢是人臣行礼奉璋玉之事也郑以棫朴奉璋为璋瓒郊特牲灌以圭璋是璋瓒亦名璋也此生男弄璋必不用祭器之璋瓒当止是璋玉也孔氏引奉璋以证臣职而毛郑于彼注其説不同故辩之乃生女子载寝之地载衣之裼载弄之瓦无非无仪唯酒食是议无父母诒罹寝之地以卑之衣之裼褓以贱之弄之纺塼以习其所有事皆表异其为女子也妇人之事无非可讥无善可称惟议酒食耳无遗父母之忧罹斯干九章四章章七句五章章五句无羊宣王考牧也笺疏所引牧人谓牧人之官也诗所言牧人何簑笠薪蒸者谓牧养牛羊者也谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿宣王初承厉王之后六畜衰耗人皆言其无牛羊矣及宣王修复牧事牛羊蕃息于是作牧养之牢而落成之言何人谓尔宣王无羊乎每三百为一羣不知几羣也何人谓尔宣王无牛乎有九十皆犉者其他色不可尽数也矜诧其新有故拒前言无者以解其嘲也尔羊自外而来归于牢则聚其角濈濈然不相触也尔牛自外而来归于牢则呞而动其尔湿湿然牛耳润泽则无病也羊不归而聚则不见其角之濈濈牛不归而息亦不见其呞言来皆所以见牢之成也故首章及之或降于阿或饮于池或寝或讹尔牧来思何簑何笠或负其糇三十维物尔牲则具此章亦述牛羊来归之意或降于阿或饮于池或寝息或讹动言此者美其无所惊畏也牧人来归何簑笠以御暑雨或赍其干食从牛羊之所宜适以顺其性而蕃息其牲有余备每色之物皆有三十则祭祀随索而有也尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升牧人昼日闲暇则于牧地采薪蒸暮则以来之归又辨其畜之雌雄者视其多寡之数也尔羊来归其坚强矜矜兢兢然也不骞亏不羣疾又不待箠楚驱之但麾之以臂皆来升入于牢言驯扰从人意也牧人乃梦衆维鱼矣旐维旟矣大人占之衆维鱼矣实维丰年旐维旟矣室家溱溱考牧之诗亦当有颂祷之语以终之宣王承饥馑离散之后所愿者年丰而民庶也故就牧事上设为牧人之梦非牧人实有是梦也鱼丽为万物盛多之象故为丰年旟旐所以聚衆故为人民蕃庶皆设辞以颂祷耳笺疏谓牧人得此梦而献于王非也无羊四章章八句诗缉卷十九诗缉卷二十钦定四库全书诗缉卷二十宋严粲撰节南山之什小雅节南山家父刺幽王也节南山刺师尹所为不平专援引小人也宣王在位四十六年大雅所美诸臣皆初年辅佐中兴者幽王时未必存盖皆其子孙也节彼南山维石巖巖赫赫师尹民具尔瞻忧心如惔不敢戯谈国既卒斩何用不监首章言师尹失民望也兴也镐京面对终南故以所见起兴言节然髙峻之终南山其积石巖巖然为国之望犹赫赫然显盛者是大师尹氏民俱瞻仰之也职位之重如此宜有以副天下之望今民见其所为皆忧心内热如火之惔燔至不敢戯言惧其以疑似而加诽谤之罪也是时周虽未亡而终归于亡矣王何不察也常武王谓尹氏笺云尹氏天子世大夫也宣王时尹氏为内史幽王时为大师者非子则孙耳节彼南山有实其猗赫赫师尹不平谓何天方荐瘥丧乱𢎞多民言无嘉憯莫惩嗟次章言师尹之病在于不平也山之髙峻其气平均如一则草木之生于其上者无不猗然而长今汝师尹其势非不赫赫然显盛其如不平何谓其职位如山之髙峻而不能如山之生物均平也由汝所为不平故天方降此荐至之病死丧祸乱甚大而且多是天怒也方者言方来未已也民无善言惟闻怨讟是人怨也此可憯痛而不惩创嗟闵无改悔之意也礼言冢宰均邦国书言冢宰均四海大臣之事唯在均平公溥也此诗原幽王之辞由于师尹究师尹之恶在于不平而已下言秉国之均昊天不佣式夷式已君子如夷既夷既怿昊天不平皆此意也尹氏大师维周之氐秉国之均四方是维天子是毗俾民不迷不弔昊天不宜空我师三章言大师重任惟在均平尹氏不平不称其任也尹氏为大师国之安危所基是周之根本也尔秉持国之均平不宜有所偏私能均平则外以维持四方内以毗辅天子使民不迷惑矣今师尹所为不平民无所赴愬唯唿天而告之曰昊天不见愍弔乎不宜旷我大师之官也非其人而处其位与无人同故谓之空东莱书说云非无其人之谓旷而非其人之为旷也弗躬弗亲庶民弗信弗问弗仕勿罔君子式夷式已无小人殆𤨏𤨏姻亚则无膴仕四章言师尹之不平在于逺君子而任小人也师尹于政事不躬为之不亲临之而信任非人庶民不信之也此由所见之偏谓君子徒有虚名而无实用也然君子岂真不可用哉特不用之耳既不询问之不官使之勿诬罔君子以为不可用也小人岂真可用哉听之则其言若可喜而用之则必败迺事当平其心勿偏信之察知其姦则废退之无信用小人而至于危殆其国也𤨏𤨏然么么之姻亚无以亲暱而厚任用置之大位也大臣官使人材当昭布公道乃于君子则弗仕唯姻亚则膴仕所谓不平也都人士彼君子女谓之尹吉郑氏以为尹氏周室昏姻之旧姓然则此尹氏慿借昏连王室以处大位如后世外戚擅权者𤨏𤨏姻亚则其所引亲党也旧说以君子指王非也此君子正对下文小人言之谓人之邪正也君子所见者逺若迂濶若迟钝世每讪笑之以为不可用不知用之则安富尊荣小人所见者近敏捷可以集事谀佞可以恱意世主每甘心焉不知小人用则国危矣勿诬罔君子以为不可用勿信任小人以自取危殆文意了然权姦欲摈斥君子君子无罪可指唯以好名无实排之所以罔君子者千载一揆也昊天不佣降此鞠讻昊天不惠降此大戾君子如届俾民心阕君子如夷恶怒是违五章言唯用君子可以已乱也民罹师尹之害而归之于天曰昊天不佣均而降此穷极之乱昊天不惠爱而降此大乖戾谓天生小人以祸天下也所以救此祸者唯在用君子而已幽王信用小人故君子去之君子若至则民心自息矣君子若平夷其心则民心之恶怒皆逺矣所患君子不至耳至则所为必平夷刺师尹不平也不弔昊天乱靡有定式月斯生俾民不宁忧心如酲谁秉国成不自为政卒劳百姓六章忧乱也唿天而告曰不见愍弔乎昊天也乱未有所定日月愈生乱益甚也使民不得安宁我忧心如病酒而不醒矣国之有成乃法度纪纲一成而不可变人主所操执天下所遵守者今谁秉持之乎师尹实秉持之而乃不自为政信任姻亚羣小用事终劳苦我百姓也驾彼四牡四牡项领我瞻四方蹙蹙靡所骋七章思避乱也家父知祸乱之将作思欲驾此四牡而去之其四牡大领非不肥壮然我视四方蹙蹙然缩小无可驰骋之地是以留而不去盖世乱则一身无所容若见天地之狭如唐人诗云出门即有碍谁谓天地寛也彼特为一身言之此则为天下国家言之也方茂尔恶相尔矛矣既夷既怿如相醻矣八章言小人情状也小人方茂其恶谓盛怒之时则相视其矛㦸如欲持之以相杀伤此由不能平其心也若能夷平恱怿则同僚相与欢然如賔主之相醻酢何至相疾如仇雠哉此诗式夷式已君子如夷皆言君子则既夷既怿亦规之以善也旧说夷怿为小人喜怒不常今不从昊天不平我王不宁不惩其心覆怨其正九章十章推原乱本在于王心也师尹不平而归之于天言天实为此不平者谓天生小人也即上章所谓昊天不佣也天下不宁而归之于王言王实为此不宁者谓王任小人也即上章所谓俾民不宁也王信任小人由其心之蔽惑今王心不自惩创而反怨正救之者言不能从谏改过也不惩其心即下章式讹尔心承我王言之指王心也旧说不惩其心指尹氏式讹尔心乃指王今以为皆指王家父作诵以究王讻式讹尔心以畜万邦家父自显其字云已作此歌诵以穷究王致讻乱之由乃是王心之未回王庶几改化其心以养万邦谓心一悔悟则本原既正而万物皆理矣师尹安得容其姦乎节南山十章六章章八句四章章四句正月大夫刺幽王也正月忧乱之作也正月繁霜我心忧伤民之讹言亦孔之将念我独兮忧心京京哀我小心癙忧以痒正月建已纯干用事正阳之月也当长养之时乃有繁多之霜肃杀之气灾变甚异我心覩此己忧伤矣民又出讹伪之言所言甚大繁霜则天令乖讹言则民思乱而君臣上下安其危而利其菑曽不觉悟念我孤特一人为王忧之京京然其忧甚大谓忧国将亡而非一已之私忧也哀哉我小心畏谨幽忧而至于痒病也已独忧之而衆皆不察故谓之幽忧父母生我胡俾我瘉不自我先不自我后好言自口莠言自口忧心愈愈是以有侮人穷则唿父母言父母生我何为使我瘉病乎不出我之前不居我之后适当其时是我生之不幸也好言谓说好莠言谓说恶讹言之人好恶惟其口之所出本非由中之言无真实也我见其变乱是非将有祸败忧心愈愈然益甚而小人反见侮谓我为张皇过虑也忧心惸惸念我无禄民之无辜并其臣仆哀我人斯于何从禄瞻乌爰止于谁之屋惸惸然独忧念我之无福也遭国将亡民之无罪辜者皆将见虏以为臣仆矣哀我今之人将复于何所而获福乎瞻视乌鸟之飞不知其将止于谁之屋喻民将归于谁君乎郭林宗曰不知瞻乌爰止于谁之屋耳瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎兴也林以竹木丛聚得名宜有乔木今斧斤伐之所存唯薪蒸喻虐政所残其民凋弊也方民之危殆无所赴诉视天若梦梦然罔闻知此特天之未定耳少焉天定则福善祸滛人未有不为天所胜者惟皇上帝所憎者谁欤天之所以为大非有所憎其为天所胜者皆人自取祸耳谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌雄山则髙矣而或谓山为卑然有为山嵴之冈者有为大阜之陵者而谓之卑可乎喻小人讹言变乱是非以贤为否如此而王曽不惩止之乃召彼宿旧元老但问之占梦之事其所问不急也李义山诗云可怜夜半虚前席不问苍生问鬼神亦此意也君臣迷甚皆自谓圣如乌鸟之雌雄无以相别也谓天盖髙不敢不局谓地盖厚不敢不蹐维号斯言有伦有嵴哀今之人胡为虺蜴人谓天为髙而我不敢不曲身伛偻而行惧压也人谓地为厚而我不敢不累足小步而行惧䧟也天地必无压䧟喻身处乱世祸出意外不可谓必无之事而不惧也我大唿而出此言人孰不疑其言之过然实则有伦有理何也盖当时羣小肆毒以害人无所不至不可不虑故言可哀今之人何故为虺蜴之行务欲伤害人乎瞻彼坂田有菀其特天之扤我如不我克彼求我则如不我得执我仇仇亦不我力视彼险坂瘦薄之田而有郁然特盛之苖天又为风雨以扤动之惟恐其不胜犹昏乱之朝君子孤立而小人多方以攻之也小人初用事则以贤者有誉望而援引之以美观听所谓求我以为法徒好名耳非真有任贤之心也其始求我唯恐不得既而议论不合则空执留之视为仇雠不用力于我矣知贤当力荐之既用当力主之庶贤者得展所藴今不我力则貌敬而情疎贤者之迹不安矣安能当羣小之攻乎重言仇仇者言不一仇之无往而不忤其意枘凿不相入薫莸不同器也郑氏云有贪贤之名无用贤之实是也心之忧矣如或结之今兹之正胡然厉矣燎之方场宁或灭之赫赫宗周襃姒烕之我心之忧如有纒结之者其忧不可解也所忧者以今之正道何其危也邪道胜则正者危君子不安也火之燎于原其势方盛宁有能灭之者今赫赫然昌盛之宗周襃姒乃以一妇人而灭之是可伤也时未灭而知其必灭也终其永懐又窘隂雨其车既载乃弃尔辅载输尔载将伯助予周之将亡如火之将灭矣我永思其终又如行道之遇隂雨其车既重载乃弃其车辅如此则必䧟于泥泞隳败其车中之所载然后请长者助我已不及事矣喻平时弃贤不用国危而后求贤则已晚矣无弃尔辅员于尔辐屡顾尔仆不输尔载终踰絶险曽是不意喻王勿弃其车辅以益其辐又频顾视将车之仆戒勑之庶几不隳败尔之所载奈何终踰絶险之地曾不以为意而覆败必矣鱼在于沼亦匪克乐潜虽伏矣亦孔之炤忧心惨惨念国之为虐鱼相忘于江湖者也今在于池沼非其所乐矣喻君子立于衰乱之朝亦非所乐也鱼之深潜虽云藏伏然沼之水浅亦甚炤然易见无所逃于网罟之害喻君子虽自韬晦亦未必能避患也然君子不专为一身之安危其忧心惨惨然愁戚者唯念国之行虐政而民罹其害耳彼有㫖酒又有嘉殽洽比其邻昏姻孔云念我独兮忧心慇慇彼小人也小人有㫖酒嘉殽以和洽亲比其邻里亲戚昏姻其言云云甚称誉之而我孤独自伤忧心慇慇然痛者哀小人之乐其忧也仳佌彼有屋蔌蔌方有谷民今之无禄天夭是椓哿矣富人哀此惸独厉王之乱民之室庐蓄积荡然矣宣王劳来还定于是彼有佌佌然之小屋方有蔌蔌然之少谷正望继其后者爱养培植之今乃不幸又逄幽王之乱是天为夭孽以椓害之也富人犹可惸独可哀矣正月十三章八章章八句五章章六句十月之交大夫刺幽王也十月之交刺用七子以致灾变也十月之交朔月辛卯日有食之亦孔之丑彼月而微此日而微今此下民亦孔之哀首章言日食之变也十月建亥日月交㑹当月之朔其日辛卯日为之食以纯隂之月而日复为月所掩见隂壮之盛此其为变亦甚丑恶矣葢彼月食而不明未为丑此日食而不明则为丑也伤败将至灾异先出故此下民将罹其祸而可哀也郑氏以十月为周正乃夏之八月诗皆夏正独以此为周正可乎四月维夏六月徂暑夏正之明证也况此十月日食在幽王之六年郑氏失考耳日月告凶不用其行四国无政不用其良彼月而食则维其常此日而食于何不臧次章言天灾人祸相㑹也日月告以凶证而不由其道谓月揜日也四方无政事而不用其善谓暴乱又作也因天变而修人事则可以转灾为祥今天变既如彼人事又如此郭林宗所谓夜观干象昼察人事天之所废不可支也此主言日食而云日月告凶者谓月侵于日而食也日月之食皆为变然以阳侵隂独为常事以隂侵阳何其不善也震电不宁不令百川沸腾山冢崒崩髙岸为谷深谷为陵哀今之人胡憯莫惩三章言日食之后灾异荐至也雷电然者常也而十月见之则不安不善是天道乖矣百川之水皆沸溢而相乘山顶崒然崔嵬者又皆崩落髙岸䧟为深谷深谷出为髙陵又皆于十月见之是地道乱矣变异荐臻哀哉今幽王君臣何为处可痛而莫惩创也皇父卿士畨维司徒家伯维宰仲允膳夫棸子内史蹶维趣马楀维师氏艳妻煽方处四章言致灾由任羣小也故歴数其人有字皇父者为卿士而执政畨氏为司徒字家伯者为冢宰字仲允者为膳夫棸氏子为内史蹶氏为趣马楀氏为师氏此七子者以艳妻襃姒其势炽盛之时依附以进身方处势位未有转动则灾异无消去之理矣羣小根据必有内宠主之所以难去也抑此皇父岂曰不时胡为我作不即我谋彻我墙屋田卒污莱曰予不戕礼则然矣五章六章专言皇父首恶也用民之力当于农隙抑此皇父所为岂肯言其非时乎何为动我以迁徙而不先就我谋乃径彻毁我之墙屋使我田不获治下者尽为污池髙者尽为草莱乃曰我不戕残汝下供上役礼则然矣古者兴功动衆谋及庶人顺民心也皇父孔圣作都于向择三有事亶侯多藏不慗遗一老俾守我王择有车马以居徂向幽王君臣具曰予圣故皇父亦以圣自居诗人因其自圣而讥之谓尔皇父甚圣矣其作都邑于所封之向邑择立三卿已非畿内之制又所择者信维聚歛多藏之人其作向邑既成令公卿大夫尽往送之不彊留一老使之守卫我王又择民之富有车马者以往向邑而居知有私邑不复知有王室皇父所谓孔圣者如此黾勉从事不敢告劳无罪无辜䜛口嚻嚻下民之孽匪降自天噂沓背憎职竞由人七章言已被䜛也已自勉以从王事固不敢告劳以言功也无罪无辜而谗口嚻嚻然衆多是将求免其过而不可得也下民之灾害非自天降噂噂聚谈沓沓重复多言以相恱而背则相憎专力为此者人也悠悠我里亦孔之痗四方有羡我独居忧民莫不逸我独不敢休天命不彻我不敢傚我友自逸八章言已欲去不得也仕不得志则思其乡里悠悠然道逺而未得归亦甚病矣已不得去故慕得去而在外者谓彼四方之人皆有羡余我独居此忧愁之地民莫不得优㳺自逸我独不敢休息天命不通无可奈何勉之而已不敢傚我友自逸洁身而去也观雨无正昔尔出居知幽王之时大夫有出外避祸者此诗末章与雨无正末章意同皆不得去羡已去者十月之交八章章八句雨无正大夫刺幽王也雨自上下者也衆多如雨而非所以为政也此诗刺刑罚不中忠言不用遂致人心离散所谓衆多如雨也或以此诗名而疑序且诗名不用诗语者多矣何独此诗也浩浩昊天不骏其徳降丧饥馑斩伐四国旻天疾威弗虑弗图舎彼有罪既伏其辜若此无罪沦胥以铺首章言刑罚不中也人穷则唿天曰浩浩然广大之昊天何为不骏长其徳乃降丧乱饥馑以斩伐天下也既生之乃斩伐之是其徳不长久也天既迅烈威虐王当恐惧脩省庶可以囘天意今乃不思虑不图谋彼有罪而伏辜者姑舍勿论若此无罪者而使之沦率相引而铺徧皆得罪焉何其无分别也周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶次章言人心离散也周之宗族既灭将有易姓之祸天下未有安定也周时虽未灭而败壊之极知其必灭也正大夫六官之长也此作诗之大夫言其长离居去位以避其祸莫知我之从王而劳勚也又三公及其余大夫莫肯夙兴夜寐以勤王事者邦君诸侯莫肯朝暮省王者人心离散国危如此庶几曰王今改过用善乃反出而为恶威虐愈甚也如何昊天辟言不信如彼行迈则靡所臻凡百君子各敬尔身胡不相畏不畏于天三章言已忠言不用也君子见王不悛唿天而告之曰如何乎昊天我之告王者皆法度之言王终莫肯信不信法度之言则必信非法之言如人迷途而逺行伥伥然我不知其所至矣既已忧之则又告其衆在位之君子言羣臣当自敬其身勿茍合以长其恶今何为上下不相畏乎不畏人是不畏天也戎成不退饥成不遂曾我暬御憯憯日瘁凡百君子莫肯用讯听言则荅谮言则退四章言羣臣无忠告也兵戎之祸已成而其势不退言外患之炽也饥困之灾已成而其生不遂言内忧之迫也但我暬御小臣憯憯忧之日益瘁病而衆在位之君子莫肯以祸乱将至告王者至于听人之言则应荅之谓听人言时事则己酬应之以为信然是其心非不知乱之将至也但私议于所亲厚而不以告王耳人有谮言及己则奉身而退矣哀哉不能言匪舌是出维躬是瘁哿以能言巧言如流俾躬处休五章斥巧佞也幽王恶直言而好巧言哀哉贤者之不能言谓能直言而不能巧言也惟不能巧言以阿上意故言则忤物非出于舌而但已也将躬受其病矣谓言出而祸随也可矣小人之能言者巧佞之言如水之流无所凝滞使其身处于安乐之地积顺生爱也维曰于仕孔棘且殆云不可使得罪于天子亦云可使怨及朋友六章言乱世进退皆有咎也今维曰仕往耳曾不知仕之甚急而且危也正直者谓之不可使将得罪于天子谀佞者谓之可使又见怨于责善之友从道则违时从时则违道宁得罪于天子不可得罪于公议也谓尔迁于王都曰予未有室家鼠思泣血无言不疾昔尔出居谁从作尔室七章责引去者也时有大夫去朝者其友之留者思而唿之曰尔可迁居于王都也去者不从以王都无室家为辞留者于是谓我忧思而至于泣血无一言而不见憎疾于人也且尔昔之出居于外谁为尔作室乎能作室于外而乃谓王都无室家何哉我之此言尔必憎疾葢言切中则人所恶也雨无正七章二章章十句二章章八句三章章六句诗缉卷二十诗缉卷二十一钦定四库全书诗缉卷二十一宋严粲撰小旻大夫刺幽王也小旻刺不能听谋将致乱也旻天疾威敷于下土谋犹回遹何日斯沮谋臧不从不臧覆用我视谋犹亦孔之卭首章次章言谋而不能择也旻天以仁悯为称今乃迅烈威虐敷布于下土使徧受其害言灾祸荐臻也是皆人事有以召之幽王宜恐惧而改图矣今谋犹邪僻不反其辙不知更待何时而后畏沮也谓天怒已甚王改过岂可缓乎羣臣之谋非无可从者但王于谋之善者不从谋之不善者反用我视其谋犹亦甚病矣潝潝訿訿亦孔之哀谋之其臧则具是违谋之不臧则具是依我视谋犹伊于胡底羣小相聚潝潝然相和而苟合訿訿然相诋而苟毁同乎已者以为是异乎已者以为非小人之好恶如此甚可哀矣谋之善者俱背违之谋之不善者俱依就之我视其谋犹则亦何所底至乎至于乱亡而已我龟既厌不我告犹谋夫孔多是用不集𤼵言盈庭谁敢执其咎如匪行迈谋是用不得于道三章言谋之非其人也易曰再三渎渎则不告卜筮既数龟亦厌之不复告其所图之吉凶言卜之不中也谋事者虽多而不能断则惑于议论之不定是以不能有就𤼵言满庭而无敢决然任其责者谓事若不成则咎有所归故皆持两端也如人欲行路必问于曾行之人非行迈之人而与之谋问其所不知宜其无得于道路之事也如沈庆之言耕当问奴织当访婢也哀哉为犹匪先民是程匪大犹是经维迩言是听维迩言是争如彼筑室于道谋是用不溃于成四章言谋而不能断也哀哉今之为谋不以古人为程法不以大道为经常维浅近之言是听受是争辩言所见止于目前而无逺图也如筑室于道傍与行道之人谋之人人异见故不得遂有成也国虽靡止或圣或否民虽靡膴或哲或谋或肃或艾如彼泉流无沦胥以败五章言贤愚将同受其祸也国虽无所止定而人有通圣者或有不然者民虽寡少亦或有明哲者或有善谋者或有恭肃者或有能理治者岂可厚诬天下为无人哉人主能择其贤者而用之则天下之人皆頼以济今乃使小人用事于上则政乱国败贤愚皆丧亡矣如衆泉之流更相灌注一处决溃则衆流俱竭是沦率相与以败也不敢暴虎不敢冯河人知其一莫知其他战战兢兢如临深渊如履薄氷末章言惧祸也虎不可以徒搏河不可以徒涉人特知此一等事耳不知其他更有可畏之事谓国将亡而祸及已也暴虎冯河其祸立至则知畏之亡国之祸稍缓则不知畏也我则战战而恐兢兢而戒如临深渊之恐坠如履薄氷之恐䧟惧之甚也荀子云人不肖而不敬则是押虎也遂引此章盖断章取义耳毛祖其师之説以为不敬小人之危殆今考本诗诸章止言不能听谋无畏惧小人之意小旻六章三章章八句三章章七句小宛大夫刺幽王也小宛刺不能自强而昏于酒下不能抚其子上不能绍其先也宛彼鸣鸠翰飞戾天我心忧伤念昔先人明𤼵不寐有懐二人首章刺不能自强也兴也宛然而小之鸣鸠决起而飞抢榆枋不至而控于地者也然亦有羽飞至天之志事在强勉而已幽王不自奋起曾鸣鸠之不若将日就衰替坠其祖宗之业矣故我心忧伤其如此追念先人宣王能自夕至明忧勤不寐永懐文武之烈惟恐失坠遂致中兴此幽王家庭所亲见而曾不念之乃令臣下念之乎人之齐圣饮酒温克彼昬不知壹醉日富各敬尔仪天命不又次章刺沈湎也人之整肃通逹者其饮酒也能以温和自克彼昬昧而不知者専务酣饮日以增益唯酒是务焉知其余也以酒丧徳君臣沈湎则天命将改矣故戒羣臣以各敬尔威仪恐天命一去不复来也齐圣广渊底至齐信生而徇齐彼皆言圣人之事此言齐者止谓整肃也或疑饮酒小节未必系天命之去留殊不知荡心败德纵慾荒政疎君子而狎近倖玩冦雠而忘忧患皆自饮酒启之禹恶㫖酒曰后世必有以酒亡国者歴观前史其事可监晋元帝以王导一言而覆杯其能植立江左宜哉中原有菽庶民采之螟蛉有子蜾蠃负之教诲尔子式谷似之三章刺黜其子也幽王黜太子宜臼宜臼奔申侯此章刺之言中原有菽庶民乃采之而去桑虫有子蜾蠃乃持之而去喻王有太子不能抚爱而申侯乃挟而去之也王若以宜臼为不肖何不教诲之用善道而使之似续于已乎题彼嵴令载飞载鸣我日斯迈而月斯征夙兴夜寐无忝尔所生四章申首章之意也他鸟飞则不常鸣唯嵴令且飞且鸣口翼俱劳无有止息可以人而自暴自弃乎今日月逝矣王宜爱惜日力夙夜勉励无辱宣王也嵴令飞鸣即鸣鸠戾天之意宣王承衰乱之后而能中兴幽王继中兴之绪反致衰乱故一曰先人二曰所生以其所亲见者勉之言非上世久逺难知之事也交交桑扈率塲啄粟哀我塡寡宜岸宜狱握粟出卜自何能谷五章述民病也此桑扈性之窃脂者乃食肉之鸟而交交然乱杂以循塲而啄粟失其性也可哀哉我此贫穷寡独之人迫于朝夕之计宜其相与争讼而入于狱也言宜者谓势使之然虽在缧绁而非其罪也又持粟行卜问其胜负卜之曰何自而能善乎亦可怜矣温温恭人如集于木惴惴小心如临于谷战战兢兢如履薄氷末章言惧祸也温温然恭谨之人无过可指然处今乱世如集于木而恐坠如临于谷而恐陨战战而恐兢兢而戒如履薄氷而恐䧟不敢不惧也小宛六章章六句小弁刺幽王也大子之傅作焉周东迁之祸基于此人伦废而后夷狄乘之弁彼鸒斯归飞提提民莫不谷我独于罹何辜于天我罪伊何心之忧矣云如之何首章负罪引慝也兴也幽王放大子宜臼将杀之其傅述大子之情而作此诗鸦鸟不能反哺犹已之不能致养是为不孝自罪之辞也鸦鸟虽不能反哺然出食在野饱则提提然羣飞而归是其父子相随为可乐也凡民莫不得以相养而我独不容于父鸦鸟之不若也我何以得罪于天乎我之罪伊何乎心之忧矣云如之何则无可奈何而顺受之乌有三种广雅云纯黒而反哺者谓之乌小而腹下白不反哺者谓之鸦乌白项而羣飞者谓之燕乌尔雅所谓白脰乌也踧踧周道鞠为茂草我心忧伤惄焉如擣假寐永叹维忧用老心之忧矣疢如疾首次章忧国将亡也周之道路以朝㑹往来如织故车马蹂践踧踧然平易今将鞠为茂草矣国亡则路少行人唯草生之言周之兴者以归往之衆曰串夷载路曰岐有夷之行言周之衰者以行人之稀曰鞠为茂草也我心忧伤其如是惄焉思之如有物之擣心不脱衣冠而假寐终夜永叹身未老而以忧故老也维桑与梓必恭敬止靡瞻匪父靡依匪母不属于毛不离于里天之生我我辰安在三章怨而慕也桑梓谓祖父所植以遗子孙者今人以桑梓为郷里者谓有祖父所植之木有存焉祖父植木犹不敢不敬况人无有瞻望而非父无有依恃而非母者乌有不敬恭敬如此而父母之不我爱岂我不连属于父母之毛乎谓不得皮肤之气也岂我不离丽于父母之腹乎谓不处母之胞胎也父母无不爱子之理但恐我命自薄不知天之生我我所遇值之辰安所在乎岂皆值凶时而生乎何其不祥也菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐四章言如穷人无所归也菀然而茂者桞也其上则有蝉声嘒嘒然漼然而深者渊也其旁则有萑苇生之淠淠然衆言物皆有所依也我独如不系之舟流于水中无所依泊不知所至也初犹假寐至此虽假寐犹不遑其忧深矣鹿斯之奔维足伎伎雉之朝雊尚求其雌譬彼壊木疾用无枝心之忧矣宁莫之知五章忧王孤立也鹿见人则奔宜速矣而伎伎然舒缓者顾其羣也雉朝作而鸣者求其雌也今王黜后而放子兀然如伤病之木内有蠧病而外无附枝也我心之忧如此而王宁不之知乎冀其感悟也相彼投兔尚或先之行有死人尚或墐之君子秉心维其忍之心之忧矣涕既陨之六章述亲亲之怨也视兔之见迫逐而投人人哀其穷则及驱者未至而先存之行路之死人初非亲识乃或墐埋之使免暴露人皆有不忍之心也幽王乃独黜后放子何其忍也是以心之忧而涕陨坠也君子信谗如或醻之君子不惠不舒究之伐木掎矣析薪杝矣舎彼有罪予之佗矣七章言䜛人离间父子也幽王信䜛言如宾主饮酒相酬得即饮之喻闻䜛卽行不违拒之也幽王心不惠爱太子之故不肯舒缓而究察之茍徐察之则知䜛人之情矣木附着于本根伐木者既以斤斧伐之又以绳索从其后牵拽之以倒其木使絶离其本根又薪本一木相聨属析薪者既斧之又以手杝而离之使一木析而为二皆喻幽王父子天性本附着聨属为一体而䜛人横离絶之也彼离絶人之父子者为有罪王乃舍之不问而反黜逐我令之他所释文以掎为从后牵左传诸戎掎之注云掎其足是从后牵也今伐木者斧其前乃以绳索系其末从后牵而倒之故云伐木掎矣旧説掎为掎其巅不欲妄踣之又说杝为顺其理义亦迂曲而先儒承袭之𤼵上下文䜛人离间父子之意不出莫髙匪山莫浚匪泉君子无易由言耳属于垣无逝我梁无𤼵我笱我躬不阅遑恤我后末章忧䜛人不已将为国祸也莫髙莫深言无有髙深于此者谓极髙极深也极髙者岂非山乎极深者岂非泉乎然山虽髙而人能登之泉虽深而人能入之王勿谓处髙深之地而人不得闻之也王不可轻易自由以言恐属耳垣墙者将窥伺意向而为䜛也我已被䜛见逐不可解矣但虑䜛人不已将败我家事故谓外人无逝我梁无𤼵我笱犹顾念家国之事而不能忘也既而自叹我身尚不容何暇惜后事乎小弁八章章八句巧言刺幽王也大夫伤于䜛故作是诗也小弁巧言何人斯巷伯之诗作而内外上下皆困于䜛矣悠悠昊天曰父母且无罪无辜乱如此怃昊天已威予慎无罪昊天泰怃予愼无辜首章伤已被䜛也人穷则唿天唿父母此大夫被䜛乃唿天唿父母而诉之言悠悠然逺大之昊天也及我之父母也其听我之诉也我无罪辜而使我遭乱如此之大上天降此丧乱亦甚威大矣然我其实畏谨无罪无辜也乱之初生僭始既涵乱之又生君子信䜛君子如怒乱庶遄沮君子如祉乱庶遄已次章言乱生于䜛䜛生于优柔不断所谓懐狐疑之心者来䜛贼之口持不断之意者开羣枉之门也䜛言无实僭而不信小人为䜛以渐而入初为不根之言以尝试君之喜怒此不信之端所谓僭始也幽王既涵容之则䜛人将无所惮日月既久浸润益深祸乱愈生是君子信䜛之过也凡闻人之言当别白其是非所言者非王若怒而责之则小人不敢为䜛乱庶几速止矣所言者是王若祉而福之则君子得行其言乱庶几速已矣今忠䜛不分是以邪正浑淆是非易位而乱天下也君子屡盟乱是用长君子信盗乱是用暴盗言孔甘乱是用餤匪其止共维王之卭三章言信䜛致乱也周官有司盟凡邦国有疑则杀牲㰱血告神以相要束今幽王信䜛君臣相疑屡为盟誓此乱之所以加长也盗以名小人小人䜛言不可信而幽王信之此乱之所以骤进也小人之言先务谀说其君甘言卑辞以入之使人君如嗜甘物而不厌此乱之所以日益进也为人臣止于敬此䜛人非止于敬徒为王之卭病耳奕奕寝庙君子作之秩秩大猷圣人莫之他人有心予忖度之跃跃毚免遇犬获之四章言已知䜛人之情也奕奕然髙大之寝庙唯君子能作之秩秩然有序之大道唯圣人能定之此非我所能也至于忖度他人之心则我能之尔䜛人见䜛自谓深宻我不得而知不知我能忖度尔心而知之尔䜛人如兔之狡跃跃然疾跳谓人无如之何然遇犬则获之言䜛人虽狡险得志又更有狡险者中伤于汝自古小人更相倾䧟岂有善终者哉兔犬皆喻小人也忖度䜛人之心如下篇何人斯皆忖度之辞也荏染柔木君子树之往来行言心焉数之蛇蛇硕言出自口矣巧言如簧颜之厚矣五章戒王爱䕶善类勿信䜛言也荏染然之柔木良材也君子当封殖之俾无牛羊斧斤之患往来道涂之言诬谤善人何可介意乎若数记此道涂之言则小人得驾飞语以中伤君子矣盖小人蛇蛇然舒迟安闲敢为大言而无忌惮惟其口之所出非由中之言无真实也其言之巧如笙簧之可听然皆不根之谈以诬善人而不知耻其颜厚矣人有愧于心必形于色中心逹于面目也今小人面皮厚故无愧耻之色彼何人斯居河之麋无拳无勇职为乱阶既微且尰尔勇伊何为犹将多尔居徒几何末章指䜛人而恶之言彼何等人居河滨水草之交其居室陋既无拳力又无劲勇其人至弱而敢主为此乱之阶梯此人自谓勇而有谋既患胫疮有微之疾又患肿足有尰之疾尔假有勇伊何能为汝为谋大多矣汝所聚居之徒衆亦几何人无能为也䜛者多摘人之短而矜已之长此人实无所长王惑而信其言耳巧言六章章八句何人斯苏公刺暴公也暴公为卿士而谮苏公焉故苏公作是诗以絶之彼何人斯其心孔艰胡逝我梁不入我门伊谁云从维暴之云暴公与其侣同见王而谮苏公苏公作诗首章未及谮事姑为优柔之辞以疑之言彼是何人乎薄之之辞也彼人之心艰险而难知何以言之我所居有鱼梁彼人逝我鱼梁而不过我是其心艰险而可疑矣既而问其所从则暴公也首章但言二人相从同见王而不见我其情可疑矣郑氏以首章彼何人斯为指暴公之侣欧阳氏以首章彼何人斯为指暴公然下章云二人从行谁为此祸犹未有所指则首章不应便指其人也二人从行谁为此祸胡逝我梁不入唁我始者不如今云不我可次章方言已被谮也言二人同见王而不见我我固疑其艰险今我果被谮不知此二人之中谁实谮我乎犹未敢指定一人也然我与暴公为友我已得谴暴公当弔唁我何为亦逝我鱼梁过我门而入不弔我乎暴公初焉与我厚不如今之薄也其不以我为可乎是可不能无疑于暴公矣彼何人斯胡逝我陈我闻其声不见其身不愧于人不畏于天三章四章始责暴公彼何人斯皆薄之之辞也何故近我堂涂使我得闻女之声音不得覩女之身乎是汝谮我其心有愧不欲见我也汝不愧于人不畏于天乎责之之辞也彼何人斯其为飘风胡不自北胡不自南胡逝我梁祗搅我心彼人如暴起之廻风又不自北又不自南言无准也喻谗者之反覆不测也何为逝我鱼梁不入我门适搅乱我心使我疑汝也尔之安行亦不遑舎尔之亟行遑脂尔车壹者之来云何其盱五章六章反覆委曲以情责之也汝之不来见我谓无暇耳我谓尔行之缓乎亦不见尔舎息固不可谓有暇也我谓尔行之急乎又闲暇而脂其车不可谓无暇也依违言之谓未必全无暇也汝不遑舍则多出汝脂车则又将出因其出而一来见我又何害乎今屡出而不来见我是可疑矣尔还而入我心易也还而不入否难知也壹者之来俾我祗也尔方往见王之时固未暇见我既见王而还若入见我则我心平易无疑矣尔还而不入见我则谓不谮我为难知也见王而还之时既不见我他时一来我心亦安然竟不一来安能使我无疑乎反覆委曲以责之故旧之情也伯氏吹壎仲氏吹篪及尔如贯谅不我知出此三物以诅尔斯六章乃直以义责之也我始与汝义同兄弟兄吹壎而弟吹篪言唱和以相应也势相次比如物在绳索之贯言聨事合治也汝岂诚不我知而谮我汝若不谮我则出犬豕鸡三物以盟诅要之于神可也苏公之义直矣为鬼为蜮则不可得有腼面目视人罔极作此好歌以极反侧末章峻辞责之不复含隠也言鬼无形而祸人蜮潜伏沙中射人之影汝若是鬼是蜮则我不得而见汝汝亦人耳腼然以面目与我相视无穷极汝之谮我何颜见我乎我与汝同僚有夙昔之好而汝反覆倾侧如此故我作此歌以究极汝反侧之情状也暴公无所逃责矣何人斯八章章六句巷伯刺幽王也寺人伤于䜛故作是诗也萋兮斐兮成是贝锦彼谮人者亦已大甚首章言䜛人织成已罪也锦文如贝由萋兮斐兮错杂衆采织而成之也甚之者言为祸痛深疾之之辞哆兮侈兮成是南箕彼谮人者谁适与谋次章言所䜛无实也箕东方之宿考星者多騐于南方故曰南箕箕星以哆然侈然其口张大而成其名耳锦之萋斐由人所织故以喻人织成已之罪箕星以其状哆侈本非箕而得箕之名故以喻已之无事实而虚成其罪若曰锦织已成则实已为锦如已为有罪之人无可复言矣若箕星名为箕而实非箕不难辩也彼䜛人者谁往就汝谋乎何为以虚名无实之事加于我乎旧説以锦箕作一体说锦无本质而为人所织箕是本状哆侈非人为之取义不同也缉缉翩翩谋欲谮人慎尔言也谓尔不信三章四章述䜛人情状而戒之也接续増益缉缉然如女之绩往来轻飘翩翩然如鸟之飞相与经营谋为䜛谮而已尔䜛人当谨慎其言无专饰虚为实虚言无实有时而败露听者将谓尔不足信矣㨗㨗幡幡谋欲谮言岂不尔受既其女迁㨗㨗然儇利幡幡然反覆相与谋为䜛谮上之人好听䜛岂不信受汝之言乎然汝能谮人人亦能谮汝其祸将迁及汝矣骄人好好劳人草草苍天苍天视彼骄人矜此劳人五章诉之于天也谮人者得意而骄好而又好也被谮者失所而劳草草忽遽也无可奈何而诉之于天曰天其监彼骄人之大甚而矜闵此劳人之无辜乎彼谮人者谁适与谋取彼谮人投畀豺虎豺虎不食投畀有北有北不受投畀有昊六章疾恶䜛人也取彼䜛人投弃之以与豺虎豺虎若不食当投弃之北方寒凉之地使冻杀之有北有北若不受当付与昊天制其罪言䜛谮之人物所共恶唯昊天能治之必不容谮人使之得生以害人恶之必欲其死所谓恶恶如巷伯也杨园之道猗于亩丘寺人孟子作为此诗凡百君子敬而听之末章警大臣言䜛将及之杨园下地以况卑人亩丘髙地以况大臣欲陵亩丘则必道杨园言将谮大臣必始于卑人也巷伯七章四章章四句一章五句一章八句一章六句诗缉卷二十一诗缉卷二十二钦定四库全书诗缉卷二十二宋严粲撰谷风之什小雅谷风刺幽王也天下俗薄朋友道絶焉伐木之化行则民德归厚故以俗薄道絶刺其上也习习谷风维风及雨将恐将惧维予与女将安将乐汝转弃予兴也来自大谷之风大风也盛怒之风也又习习然连续不断继之以雨喻连变恐惧之时犹后人以震风凌雨喻不安也当处变之时且恐且惧维予与女同其忧患及得志之后且安且乐女反弃我交道薄矣旧说谷风为生长习习为和调今考二章言维风及頽頽暴风也非和调之类三章言草木萎死无生长之意其说难通矣习习谷风维风及頽将恐将惧寘予于懐将安将乐弃予如遗頽暴风也不㫁之风又加以暴风喻事变益甚恐惧之时则置我于心而不忘安乐之时则弃我如遗物不复省存也释天云焚轮谓之頽扶摇谓之猋郭璞云猋暴风从下上也頽暴风从上下也传以頽为相扶而上以焱释頽误矣习习谷风维山崔嵬无草不死无木不萎忘我大德思我小怨大风摧物维戴土之石山崔嵬独存而其山之草木无不萎死矣喻大患难也此时赖朋友以济今岂可忘我共患难之大德而思我小怨乎谷风三章章六句蓼莪刺幽王也民人劳苦孝子不得终养尔孝子行役而丧其亲故写其中心之哀千载之下读之者犹感动也蓼蓼者莪匪莪伊蒿哀哀父母生我劬劳兴也始生为莪长大为蒿莪至蓼蓼然长大之时则非莪矣乃蒿也其始为莪犹可食其后为蒿则无用喻父母生长我身至于长大乃是无用之恶子不能终养也此孝子自怨其身之辞也与凯风言棘非美材仅堪为薪之意正同哀伤乎父母生我劬劳病苦无以报之也释草曰蘩之丑秋为蒿释云丑类也言蘩萧蔚莪之类春始生气味既异故其名不同至秋老成则皆蒿也此説莪蒿甚明以莪形蒿莪美而蒿恶莪始生香美可食至秋高大为蒿则麤恶不可食故菁莪以喻人材而蒿止为鹿食也旧以蒿为青蒿蒿类甚多此泛言蒿耳何知为青蒿乎蓼蓼者莪匪莪伊蔚哀哀父母生我劳瘁诗人取义多在首章至次章则变韵以成歌此举蔚以言蒿之麤大耳犹王风扬之水一章言戍申二章三章言戍甫戍许借甫许以言申止是戍申不戍甫许也缾之罄矣维罍之耻鲜民之生不如死之乆矣无父何怙无母何恃出则衔恤入则靡至缾以汲水罍以盛水缾小喻子罍大喻父母缾汲水以注于罍犹子之养父母缾罄竭则罍无所资为罍之耻犹子穷困则贻亲之羞也故叹父母既死身为单独之民虽生不如死之乆矣痛切之言也无父何依怙无母何所倚恃出则衔忧抱终天之恨入则靡至无所归投故生不如死也井卦言羸其瓶扬雄酒箴以鸱夷嘲瓶柳子厚瓶赋以瓶嘲鸱夷葢鸱夷盛酒器缾汲水器也罍之用不一周礼鬯人社壝用大罍则盛鬯也司尊彝祠禴尝烝皆有罍及诗卷耳酌彼金罍皆盛酒也仪礼罍水在洗东则盛水也此以缾罍并言则指罍之盛水者父兮生我母兮鞠我拊我畜我长我育我顾我复我出入腹我欲报之德昊天罔极鞠畜育皆养也所从言之异耳父生母鞠此总言我身是父母所生养下乃详言父母之恩勤也拊谓以手摩拊其首而防其惊是初生之时初生而言畜养谓乳之也长谓养之稍长则能就口食矣稍长而言育养谓哺之也已而行戏于地父母或去之则回首以顾视之复谓顾之又顾是反覆不能暂舍爱之至也在家容其行戏或自内而出外或自外而入内未可令其自行则抱之于懐此曲尽父母爱子之情也父母之恩如此欲报之以德而父母之恩如天之无穷不知所以为报也今我不及报之痛当柰何也呜唿读此诗而不感动者非人子也南山烈烈飘风发发民莫不谷我独何害孝子行役念亲之没瞻南山之烈烈感飘风之发发触目皆悲伤也故叹民莫不得以养其父母我独何为遭此害而不得终养乎南山律律飘风弗弗民莫不谷我独不卒蓼莪六章四章章四句二章章八句大东刺乱也东国困于役而伤于财谭大夫作是诗以告病焉有饛簋飱有捄棘匕周道如砥其直如矢君子所履小人所视睠言顾之潸焉出涕兴之不兼比者也周之盛时侯国富足其簋中之飱饛然而满其鼎有棘木之匕捄然而长此由周道如砺石之平如箭之直言赋役均也其在上君子则履行之不敢违异以过取其在下小人则瞻视之莫不仰望而依赖此事在上世已往矣今回首反顾之为之潸然出涕伤今不如古也小东大东杼柚其空纠纠葛屦可以履霜佻佻公子行彼周行既往既来使我心疚言小国大国之在东者其杼柚皆空矣穷乏之甚有服弊壊之屦以绳纠纒之纠而复纠以履霜者乃佻佻然不耐劳苦之公子服之以行彼大路也公子服弊屦以履霜余人可知矣奔走道路往而复来曾无休息不胜其劳使我心忧而疚病也有冽氿泉无浸获薪契契寤叹哀我惮人薪是获薪尚可载也哀我惮人亦可息也兴也获薪以供㸑必暴而干之然后可用若浸之于寒冽之泉则湿腐而不可㸑矣喻民当抚恤之然后可用若困之以暴虐之政则穷悴而不能胜矣故我契契然忧苦寐而寤觉之时为之嗟叹哀怜我东国劳苦之人也此薪既获刈以为薪乆浸则湿腐可惜及今尚可载以归而暴之可哀此劳苦之人亦可少休息之也东人之子职劳不来西人之子粲粲衣服舟人之子熊罴是裘私人之子百僚是试或以其酒不以其浆鞙鞙佩璲不以其长东国之人专主为劳苦而曾不被慰来以下国供赋役为当然不矜念之也西周之人方粲粲然鲜盛其衣服至于操舟者之子亦以熊罴为裘私家贱人之子亦皆试用而为官僚且东人困悴虽贵者犹葛屦以履霜而西人逸乐虽贱者皆美服厚禄言不均也贱人既为官僚我东人行役至周以其用事而致赂焉或有馈之以酒者彼不报之以浆酒犹礼之薄至赠之以鞙鞙然之佩瑞可谓厚矣亦不待之以长逺暂时相恱旋复相背言东西之人不唯劳逸贫富之不均我东人于西人又往往礼之而不见荅怨之深矣维天有汉监亦有光跂彼织女终日七襄虽则七襄不成报章睆彼牵牛不以服箱东有启明西有长庚有捄天毕载施之行东人服役夜行不息仰见星汉而愬之于天曰维天有河汉其监视我而有光也我东国杼柚既空无布帛可输矣但恐织女之星能织作以助供赋耳今织女三星跂然如隅自卯至酉凡歴七辰每辰一驾移而左旋似于织矣然织之用纬一往一来相反报而成章织女之驾徒左旋而不返不能反报而成章也我东国输载疲矣但恐牵牛之星能代我输载耳今睆然而明之牵牛不能驾服大车之箱而输物也我东国营作劳矣今东有启明西有长庚虚言代日之光实不能助日为昼照我夜作也我东国供亿竭矣但恐天毕之星能为我掩捕鸟兽以助供亿今毕星捄然而长徒施于二十八宿之行列而已维南有箕不可以簸扬维北有斗不可以挹酒浆维南有箕载翕其舌维北有斗西柄之揭箕星见于南方徒有箕之名不可以簸扬糠粃而输粟也北方有斗星徒有斗之名不可以挹酌酒浆而供饮也我力竭矣而天不能助我供亿何所从出哉箕翕引其舌若有所噬而我东国实无物可噬箕亦徒翕其舌而已斗西揭其柄若挹取于东而我东国实无物可挹斗亦徒揭其西柄而已始言民力已竭止恐自天而降耳犹言天雨鬼输也终言罄尽无物虽天神下取亦徒然耳甚言其穷空也此所谓告病之辞此诗其作于秋乎露渐为霜云汉分明斗指西箕在南皆秋时也时唯毕未见因言星及之耳大东旧七章章八句诸家分章不同今作六章四章章八句二章章十二句四月大夫刺幽王也在位贪残下国构祸怨乱并兴焉此诗忧世之乱韩诗止以为叹征役未尽诗意四月维夏六月徂暑先祖匪人胡宁忍予此大夫夏初即有南国之役至于岁莫歴三时之乆而未得归故序其始末以为发端之辞言夏暑时也四月虽未甚热已是夏矣岂可行役乎我以是月行役至六月徂暑之时一夏冐涉暑途劳苦甚矣怨而无所归咎曰我先祖非人乎何宁忍使我至此极也怨刺之深如此非止为行役也下章见之秋日凄凄百卉具腓乱离瘼矣爰其适归首夏于役既而暑往今又转而秋矣当秋之日凄凄然有寒凉之气百草皆被凋残而腓病因以兴时政之虐而民皆病也遭乱离之病于何所适归乎谓今行役未得归然内外皆乱不知何处是可归之所也味此诗皆凄悽然忧乱之辞若止是行役之乆未遽至怨刺之深如此冬日烈烈飘风发发民莫不谷我独何害行役之乆秋又转而冬矣冬时烈烈而寒飘风又发发而疾虐益甚矣民莫不得遂其安养而我独何以遭此害乎言已被害尤甚也山有嘉卉侯栗侯梅废为残贼莫知其尤山有嘉美之草木是栗是梅也今其山废为残贼之地言斫伐其本根无复存留其地荒矣喻良民被残贼至此不知其何辜也相彼泉水载清载浊我日构祸曷云能谷我视彼泉水犹有时而清有时而浊今我国乃日日结祸犹水之无清时也行役之苦又遭时乱何由遂其生养乎滔滔江汉南国之纪尽瘁以仕宁莫我有此大夫行役由西周至于南国因感江汉之水而惓惓不忘于君言江汉之水滔滔盛大为南方之纲纪衆水聮络而归之犹王者为天下之宗臣子皆归心也今我尽瘁以从仕而曾不有我使我乆役于外不得朝见于王此大夫在外思君之辞也匪鹑匪鸢翰飞戾天匪鳣匪鲔潜逃于渊我非如鹑鸢之能羽飞至天也我非如鳣鲔之能潜逃于渊也不能高飞逺逝必不免于世患矣山有蕨薇隰有把桋君子作歌维以告哀蕨薇把荑四物皆可食承上章欲逃世患之意思遁迹山林采草木而食之如伯夷食薇四皓茹芝之意作此诗歌以诉其哀其情迫矣释木虽有桋赤棘之文味此诗上下文意与蕨薇把并言当作荑也四月八章章四句北山大夫刺幽王也役使不均已劳于从事而不得养其父母焉后序与孟子之言合陟彼北山言采其杞偕偕士子朝夕从事王事靡盬忧我父母役行而陟北山把生可采矣以王事不可不坚固而贻亲之忧谓父母忧已行役之劳感时物之变而思念父母也溥天之下莫非王土率土之濵莫非王臣大夫不均我从事独贤溥大天下皆王土也循土地之岸濵除海水在外居其中者皆王臣也而于大夫不均平使我从事独贤劳也四牡彭彭王事傍傍嘉我未老鲜我方将旅力方刚经营四方四牡彭彭然不得息王事傍傍然不得已其行役葢甚劳矣幸我未老而方壮衆力方刚强耳目聪明手足轻㨗尚可以经营四方也不然岂能当此劳苦乎秦誓旅力既愆夏氏解云衆力如目力耳力手足力也或説旅为陈如陈力就列之陈然陈力方刚则不词矣或燕燕居息或尽瘁事国或息偃在牀或不已于行自此以下皆言役使不均也或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为北山六章三章章六句三章章四句无将大车大夫悔将小人也无将大车祗自尘兮无思百忧祗自疷兮君子推輓小人小人既进则谮害于君子如人推輓大车大车既进则尘污于人故君子悔之也小人进而害君子则可忧多端不必更思之是我自取其病悔无及矣犹今人言勿复更説是我误也无将大车维尘𡨕𡨕无思百忧不出于颎尘𡨕𡨕则为尘所昏可忧多端不必更思之终不能自明矣无将大车维尘雝兮无思百忧祗自重兮尘雝蔽则小人之势盛矣是其始将之之过也可忧多端不必更思之是我自累也无将大车三章章四句小明大夫悔仕于乱世也明明上天照临下土我征徂西至于艽野二月初吉载离寒暑心之忧矣其毒太苦念彼共人涕零如雨岂不懐归畏此罪罟此大夫征役至于岁莫而未得归故唿天而诉之曰明明上天照临下土愿见察也我征行徂往于西方至于艽野言其地之逺也自二月朔日始行离歴寒暑言其时之乆也心忧愁而未得归其毒大苦矣仕不得志故悔其出仕念彼温共之人隠居不仕优游自适羡之而不可得故涕零如雨之多也岂不思归乎畏王以刑罪网罟我也昔我往矣日月方除曷云其还岁聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒昔我往时日月方除旧生新二月初也今何时可以还归乎岁已莫矣而未得归也念我身独而事衆是以此心忧愁劳惮在我而不遑暇也念彼共人睠睠然囘首反顾恨不得从之俱隠也昔我往矣日月方奥曷云其还政事愈慼岁聿云莫采萧获菽心之忧矣自诒伊戚念彼共人兴言出宿岂不懐归畏此反覆我何时可以还归乎政事益以促急未有可归之期今岁莫而采萧获菽矣岁穷则行人念归也我仕非其时自遗此忧戚念彼隠居之人欲起而出宿于外以往从之我岂不思归乎然畏此反覆而不敢去也反覆谓幽王赏罚无常也嗟尔君子无恒安处靖共尔位正直是与神之听之式谷以女君子仕于乱世凛凛畏罪故悔而思归然其势未可以去也则惟敬共以听天命而已故告其同列曰嗟尔君子岂可惮于勤劳而欲常安处乎但安靖恭敬其职惟正直之道是与则神听女之所为将用福禄与汝矣何忧于祸至哉葢以已之自处者告其同志也此欲去不得而为自寛之辞亦以见君昏政乱君子不能自保唯觊神之鉴之耳嗟尔君子无恒安息靖共尔位好是正直神之听之介尔景福小明五章三章章十二句二章章六句鼓钟刺幽王也幽王为流连之乐而不知祸至之无日也鼓钟将将淮水汤汤忧心且伤淑人君子懐允不忘古者作乐必先撃钟所谓金奏也今闻幽王击钟将将然其声之扬乃在淮水汤汤然流盛之处当时祸变将作曾不觉悟顾逺离京师为从流忘反之乐诗人为之寒心忧而且伤知祸之必不免也伤其国之将亡而思先王德泽之在人故言善人君子我懐思而允信之不忘于心周家以仁厚立国故以善人君子称其先王且刺王之暴虐也説者以史无幽王东巡之事遂谓淮水为害幽王作乐而不恤其説亦通然古事亦有不见于史而因经以见者诗即史也鼓钟喈喈淮水湝湝忧心且悲淑人君子其德不囘今王为流连之乐非德之正也鼓钟伐鼛淮有三洲忧心且妯淑人君子其德不犹作乐当淮水之溢至淮水之降而洲见者三言其久也其流连亦甚矣忧结于心为之妯动念古之善人君子其德不若是也鼓钟钦钦鼓瑟鼔琴笙磬同音以雅以南以籥不僭先鼓其钟钟声钦钦然有节又鼔瑟与琴又吹其笙击其石磬琴瑟在堂笙磬在下节奏齐同言其和也以奏二雅以奏二南以奏籥舞皆不僭乱也言乐非不善而听之者自忧伤之以哀心感也郑氏以雅为万舞周乐尚武故谓万舞为雅雅正也今考周乐无雅舞之名毛氏以南为南夷之乐四方之乐不应独举南也鼔钟四章章五句楚茨刺幽王也政烦赋重田莱多荒饥馑降䘮民卒流亡祭祀不飨故君子思古焉楚茨信南山甫田大田四篇唯楚茨首章二句言当时所见余皆全述古事形容其田野修治年谷丰穰祭祀礼乐之备燕饮威仪之美言之反覆而不厌者葢诗人遐想太平之盛田家之乐惆怅羡慕恨不生乎其时所以伤今而思古也楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以享以祀以妥以侑以介景福首章伤今思古述古者先成民而后致力于神也诗人感田野荒芜言今有楚楚然繁鲜之蒺藜与枝条抽发之荆棘者此自昔何为之地乎乃我蓺种黍稷之地也昔时我所种之黍与与然茂盛所种之稷翼翼然整齐及其収也我仓既盈无所藏之则露积为庾其数至亿言其多也成民如此然后致力于神以为酒食以献享以祭祀以妥尸谓迎尸于室拜而妥安之使处神坐也以侑尸谓劝皇尸之饱也凡此所以助大福也以昔日丰穰之乐如此而今为茨棘之场是可伤而思也经有二棘吹彼棘心园有棘酸枣也解见邶凯风此诗以棘配茨及青蝇以棘为樊非彼酸枣也旧不指为何物今按释草云茦刺郭璞云草刺鍼也释云方言凡草木刺人北燕朝鲜之间谓之茦自关而西谓之刺江湘之间谓之棘济济跄跄絜尔牛羊以徃烝尝或剥或亨或肆或将祝祭于枋祀事孔明先祖是皇神保是飨孝孙有庆报以介福万夀无疆次章述古人助祭之敬谨而神福之也助祭之臣济济跄跄然有容仪以从君牵牲乃絜其所祀之牛羊以徃为冬烝秋尝之祭或解剥其皮者或亨煑之者或肆陈其骨体于俎者或奉持而进之者孝子不知神之所在故使祝求之于祊谓庙门内平生待賔客之处也祀礼于是甚明着谓致孝则存政悫则着也夫然故先祖于是美大之神保歆飨之而孝孙有庆矣神报以介大之福万夀无疆也执㸑踖踖为俎孔硕或燔或炙君妇莫莫为豆孔庶为賔为客献醻交错礼仪卒度笑语卒获神保是格报以介福万夀攸酢三章述祭祀俎豆之盛而神福之也执㸑之人踖踖然敬谨其为俎实之牲体甚大或燔其肉或炙其肝皆从献之俎也九嫔赞后荐彻豆笾是后主供笾豆莫莫然清静而敬谨故为内羞庶羞之豆甚多既以豆献尸又将与賔客相醻献皆豫备之也其礼仪尽合法度于旅也语其笑语尽得其宜也鬼神来格报以多福而又万夀以报之也汉艺文志言秦燔灭文章颜氏注云燔烧也然则燔是近火烧之如今之烧肉火熖所及也此诗或燔无传瓠叶传云加火曰燔䟽以为加置于火上是燔烧之大雅生民传云傅火曰燔䟽以为加火烧之文虽小异为燔烧一也此诗或炙无传瓠叶传云炕火曰炙䟽以为炕举也以物贯之而举于火上以炙之是炙为逺火也我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既勑永钖尔极时万时亿四章述饮福之事也我祭祀甚劳筯力既竭而用礼皆无愆过异于跛倚临祭矣于是工善之祝致神意以告主人谓致嘏辞也因以所嘏之物徃予之谓饮福受胙也此由孝孙饮食苾芬馨香以之孝敬享祀故神歆飨尔之饮食予以百种之福使如几之先见使如式之有常尔之祭祀既整齐既稷疾既诚正既戒勑故钖尔以中其福至于时万时亿之多也不言钖福而曰钖极者诗人祝君以福多言致福之本人君能建其有极则五福备矣钖云者犹曰天诱其𠂻也礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私五章述祭毕将燕私之事也礼仪既毕备矣钟鼓既戒为尸出当奏肆夏预设以待之也以祭礼毕主祭孝孙复徃堂下西面之位工祝致告利成致尸意言养礼毕也所祭羣庙非止一也神皆醉矣皇尸则起而归矣鬼神无形言其醉而归者诚敬之至如见之也鸣鼓钟以送尸谓奏肆夏也先已戒之至此乃奏之尸节神者也神醉而尸谡送尸而神归诸宰彻去诸馔君妇彻去笾豆皆敏疾而不迟不以礼终而惰也祭祀毕归賔客之俎同姓则留与之宴所以尊賔客亲骨肉也乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替引之六章述燕私之事也祭时在庙燕当在寝故言祭时之乐皆复来入于寝而奏之且于祭既受禄矣故以燕为安受后禄也尔殽既进与燕之人无有怨者而皆欢庆既已醉饱小大长㓜稽首曰向者之祭神既嗜君之饮食矣是以使君夀考也又言君之祭祀甚顺于礼甚得其时无所不尽祭统所谓外则尽物内则尽志也子子孙孙当不废替而长行之刺今之废礼也楚茨六章章十二句信南山刺幽王也不能脩成王之业疆理天下以奉禹功故君子思古焉楚茨信南山一体之诗楚茨先从伤今説起而后思古信南山便从思古説起即所以伤今矣信彼南山维禹甸之畇畇原隰曽孙田之我疆我理南东其畆首章述成王能奉禹功也禹平治之功不独终南山以终南在镐京之南周人朝夕所见故举终南言之信乎彼南山之野本禹所甸治也禹功人所共推故言信确辞也禹功固信矣然井田之制至周始备故此原隰之间畇畇然垦辟者又曾孙成王井牧之以成田也不称成王而称曾孙者周之田制非一世所成自后稷以来世世积累至成王而后备故繋之后稷而称曾孙谓能继后稷之绪也疆之则正其经界理之则分其土宜或南其畆或东其畆顺地势及水之所趋也上天同云雨雪雰雰益之以霡霂既优既渥既霑既足生我百谷次章述天时之和也雪为丰年之兆冬将雪则云一色雪乃雰雰而下至春又益之以霡霂之小雨既优而多既渥而浃既霑而润既足而丰故得生我之衆谷也疆埸翼翼黍稷彧彧曾孙之穑以为酒食畀我尸賔夀考万年三章述秋成祭飨之事也田以井制各有疆界埸畔翼翼然整齐其黍稷彧彧然茂盛农民喜恱归恩于君以为皆吾君之穑谓秋毫皆君赐也以此黍稷为酒食而祭祀畀我尸与賔则吾君得夀考万年之福此年丰民乐祝颂其君之辞中田有庐疆埸有𤓰是剥是菹献之皇祖曽孙夀考受天之祐四章形容民和之意也农民于田中作庐以便其田事于畔上种𤓰𤓰新熟愿献于天子俾剥而削治之菹而淹渍之以祭祀而献皇祖令君得夀考之福也方其削治未定为菹故言是剥及已淹渍知是菹故言是菹天子不赋民𤓰此言民喜时物之新不忘君上思欲献之野人美芹之意民和而后神降之福也祭以清酒从以骍牡享于祖考执其鸾刀以启其毛取其血膋五章述祭祀割牲之事也祭祀以清洁之酒加以赤色之牲乃令卿大夫执特其有铃之刀以开其牲之皮毛以告纯也又取其血以告杀取其脂膋以升臭也清酒二出笺以旱麓清酒既载为三酒之清酒以此诗祭以清酒为非三酒之清酒此诗之清谓𤣥酒也酒谓郁鬯五齐三酒也䟽谓载则盛之尊中可言三酒之清酒祭神三酒乃诸臣之所酢不用之以献神故此诗清酒非三酒之清酒要之诗人言清酒皆谓清洁之酒犹凫鹥言尔酒既清烈祖既载清酤郑氏好以礼説诗率多牵强失诗人平易之㫖此因祭字而为异説耳祭义云祭之日君牵牲既入庙中丽于碑卿大夫袒而毛牛尚耳注云丽犹繋也毛牛尚耳以耳毛为上也王氏及长乐刘氏以为王执鸾刀以亲杀与祭义异是烝是享苾苾芬芬祀事孔明先祖是皇报以介福万夀无疆末章述祭祀受福也是进是献苾苾芬芬香气上达也祀礼于是则甚明着也先祖于是美大之报以大福而使之万夀无疆也信南山六章章六句诗缉卷二十二诗缉卷二十三钦定四库全书诗缉卷二十三宋严粲撰甫田之什小雅甫田刺幽王也君子伤今而思古焉甫田述彻法兴甿秋报春祈及省耕仓箱之事倬彼甫田岁取十千我取其陈食我农人自古有年今适南畆或耘或耔黍稷薿薿攸介攸止烝我髦士首章述什一之赋及兴甿之事也幽王政繁赋重故诗人思古者什一之法言先王之时倬然明着于彼天下之田每岁百取其十万取其千而已十者百之一千者万之一其事至显而幽王不察何也一夫受田百畆故少计之则百畆取其十万者数之盈故多计之则万畆取其千皆什一也上无过取故下有余粟农人皆取其陈旧之粟以自养见农有余粟自古以来岁事常丰也言食我农人者农人自我也农足于食故乐于耕今农民皆适南畆或耘以去草或耔以雝本其黍稷薿薿然茂盛乃介以相助之止以休息之又烝进其髦俊之士也今指成王之时则自古者前乎此矣周之彻法自公刘始世世守之也周自上世以来彻法行而民富频年屡丰至成王大平极盛之时农民乐业又进其秀民之能为士者民生斯时何其幸耶此羡慕之辞今不然而思故也毛以为十千言多其説太泛郑以十千畆为一成万畆之税又启纷纷之辩什一天下之中正十千者谓什一之法犹孟子千取百焉万取千焉之意耳旧说又以我取其陈食我农人为上之人取以食之此以文害辞也七月采荼新樗食我农夫岂亦上之人复为农夫采荼薪樗乎二文句法一同皆农人自我也古者藏富于民家给人足岂待上之人一一遗之食耶虽补助之法不废而不给不足者亦寡矣或以今适南畆为成王今从笺䟽以为农民第三章曾孙来止方言成王省耕也其攸介攸止烝我髦士若乡大夫兴其贤者能者遂大夫帅其吏而兴甿皆有司之事也以我齐明与我牺羊以社以方我田既臧农夫之庆琴瑟撃鼓以御田祖以祈甘雨以介我稷黍以谷我士女二章述秋报春祈之事也以我明洁之齐谷与我纯色之羊秋祭土神之社与迎四方气于郊由我田尽善农夫喜庆之故谓民和年丰而后致力于神也至明年春又以琴瑟及击土鼓以迎田祖神农而祭之以求长物之甘雨以介助我稷黍以谷养我士与女欲续丰年于无穷也曾孙来止以其妇子馌彼南畆田畯至喜攘其左右尝其㫖否禾易长畆终善且有曾孙不怒农夫克敏三章述成王亲省耕之事也曾孙成王来田畆之时农夫务事使其妇子馌馈于南畆之中于是田畯之官至而喜之攘却其左右之从者而亲为尝其馌之㫖否言其上下相亲之甚也民尽力于田故其禾易治竟畆如一预知其终善且有也成王无所谴怒而农夫自敏于田事不待督趣之也曾孙之稼如茨如梁曾孙之庾如坻如京乃求千斯仓乃求万斯箱黍稷稻粱农夫之庆报以介福万夀无疆四章述丰年民乐祝君之事也时和年丰禾谷充积农民喜恱归恩于君以为皆吾君之稼吾君之庾谓秋毫皆君赐也未刈之禾曰稼其稼在田由高处视之则稼在下而见其密故如屋茅由平处视之则稼在上而见其高故如桥梁若使高处见其踈平处见其低则禾薄収矣露积之禾曰庾其庾在野随意堆积有平而高者如水中高地之坻有卓絶而高者如高丘之京始言稼则未刈也继言庾则已刈而未入仓也于是求千仓以贮之求万车箱以载之此黍稷稻粱无所不有农夫之庆也先治仓而后箱载以输之故先言仓后言箱也农夫喜庆不忘君恩祝君以福禄夀考也甫田四章章十句大由刺幽王也言矜寡不能自存焉大田述耕种以致坚好穉穧以惠寡妇及省歛祭方之事大田多稼既种既戒既备乃事以我覃耜俶载南畆播厥百谷既庭且硕曾孙是若一章述耕种之事也天下之田广大其种不一高下先后各有所宜故冬既择其种又戒饬其具二者既已周备乃可以从事于耕至春则以我覃利之耜始有事于南畆而耕之既耕乃可以播种百谷种既善器又利耕者致其力种又及其时故其生者既庭直而硕大顺曾孙成王之意成王所重在穑事而农民能顺其意也或説既备乃事者备其事也亦通但诗中既顺乃宣既登乃依皆二事也既方既皁既坚既好不稂不莠去其螟螣及其蟊贼无害我田穉田祖有神秉畀炎火二章述谷之生成无害若有神相之也既方而生孚甲矣方则未成实既皁而成实矣皁则成实而未坚既坚而成熟矣既好而无损壊矣无童粱之稂无似苗之莠去其食心之螟食叶之螣食根之蟊食节之贼无有害我田中㓜穉之禾者此田祖之神持此尽烧絶之故无遗种也归功于神以为若有以相之有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利三章述民喜雨之意及丰年惠及矜寡之事也有渰然而兴之云萋萋然盛所谓天降时雨山川出云也兴雨祁祁然安徐而不暴所谓雨不破块也农民喜雨归功于君谓此雨为雨公田因及我之私田吾民皆蒙君之福也及谷熟収刈之时彼处有不获刈之㓜禾此处有不収歛之铺穧彼处有遗余之秉把此处有滞漏之禾穗维寡妇取之以为利耳曾孙来止以其妇子馌彼南畆田畯至喜来方禋祀以其骍黑与其黍稷以享以祀以介景福四章述成王省歛而祭方也曾孙成王来田畆之时民皆以其妇之与子馌馈于南畆之中田畯之官至而喜之成王所来之方致其禋祀以报农功之成以其或赤或黑之牲与其粢盛以献以祀神飨之而报以大福也大田四章二章章八句二章章九句瞻彼洛矣刺幽王也思古明王能爵命诸侯赏善罚恶焉瞻彼洛矣维水泱泱君子至止福禄如茨韎韐有奭以作六师洛为东都周未东迁之时虽宅镐京而㑹诸侯则于东都以四方道里均也诗人瞻洛水之深广思昔天子至此朝㑹诸侯其钖予之福禄如屋葢茅茨之多若国有征伐之事又使服韎韐之饰其色奭然而赤以作六师而行之当是之时朝觐㑹同四海来假爵赏征伐自天子出何其盛也乃今泱泱之水犹昔也而无向来之盛事矣故伤而思之瞻彼洛矣维水泱泱君子至止鞞琫有珌君子万年保其家室天子至此东都有容刀以为赐予之物其容刀以鞞盛之其上有琫之饰下有珌之饰天子能宠钖诸侯宜万年保其国家也瞻彼洛矣维水泱泱君子至止福禄既同君子万年保其家邦瞻彼洛矣三章章六句裳裳者华刺幽王也古之仕者世禄小人在位则䜛謟并进弃贤者之类絶功臣之世焉裳裳者华其叶湑兮我觏之子我心写兮我心写兮是以有誉处兮兴也此诗极言勲贤子孙之美而惜其不用也常棣以华鄂兴兄弟此诗以华叶兴家世裳裳禯厚之华其叶又湑然润泽华叶上下相承犹贤者前后相继而荣显也我见是勲贤之子孙我心为之输写爱其先人喜其有后也称是子必有名位葢为期望之辞而刺幽王之弃絶也裳裳者华芸其黄矣我觏之子维其有章矣维其有章矣是以有庆矣是子文章之美如华之盛宜蒙君之宠钖何为弃絶之乎裳裳者华或黄或白我觏之子乘其四骆乘其四骆六辔沃若是子宜乘驷车六辔沃然荣耀于时何为落莫如此乎左之左之君子宜之右之右之君子有之维其有之是以似之既称是子之美因赞其先世今人见有佳子弟必曰是其前人所积钟庆于此也言是子之先君子材全德备左之则无所不宜右之则无所不有有谓所藴不竭也惟其所有如此是以子孙肖似之然则幽王不唯弃材且忘旧德矣裳裳者华四章章六句桑扈刺幽王也君臣上下动无礼文焉交交桑扈有莺其羽君子乐胥受天之祜此桑扈色之窃脂者交交然飞而徃来其羽有文章莺然可爱喻君臣以礼文相接粲然可观也胥相也一不独立二则为文交际相与礼文行焉而君子乐于相与是好礼不倦宜其受天之福也刺幽王君臣不然交交桑扈有莺其领君子乐胥万邦之屏礼者所以辨上下正纪纲谁敢侮之宜足以屏蔽万邦也之屏之翰百辟为宪不戢不难受福不那承上文之意言君子能以礼为国屏翰则诸侯皆以之为法而谨于礼矣使其不自戢歛不自畏难则受福必不多矣兕觥其觩㫖酒思柔彼交匪敖万福来求兕觥所以罚不敬者觩然其角上曲设之所以为酒戒也美酒人所甘过则反乱常思温克则兕觥设而不用矣彼古人交际之间无所敖慢是来求多福也言福备于我在反而求之耳桑扈四章章四句鸳鸯刺幽王也思古明王交于万物有道自奉养有节焉鸳鸯于飞毕之罗之君子万年福禄宜之兴之不兼比者也先王之时入泽设罻皆有时杀胎覆巢皆有禁合围掩羣皆所不为故其民渐被仁政皆有仁心鸳鸯之鸟待其长大能飞乃执毕以掩之有得有不得焉又张罗以网之待其自入皆不尽物之意也德及禽兽如此宜其夀考而受福禄也毛氏谓之兴孔氏谓举一物以兴其余兴之不兼比者也鸳鸯在梁戢其左翼君子万年宜其遐福竭泽而渔则无鱼焚山而狩则无兽毕罗取之不尽故有鸳鸯在于鱼梁其雄者歛其左翼以右翼掩之遂其性也乘马在廏摧之秣之君子万年福禄艾之天子所乘之马饲之宜厚今其在廐无事则摧之以刍有事乃秣之以谷不常秣之爱国用也所乘者如此他马可知乘马在廐秣之摧之君子万年福禄绥之鸳鸯四章章四句頍弁诸公刺幽王也暴戾无亲不能宴乐同姓亲睦九族孤危将亡故作是诗也幽王之时乱亡已迫而不自知族人与国同休戚深窃忧之而王踈逺宗族无由进其忠告其族人之尊者遂作此诗因王不宴乐同姓借以为辞而告以祸败之戒非欲王宴乐之也但诗人优柔之辞先从宴乐上説来以渐及危亡警惧之意故读者不觉真谓刺不能宴乐同姓而已当是时骊山之祸将作人情凛凛不保朝夕幽王方且饮酒无度诗人岂复劝其宴乐哉国风小雅多寓意于言外或意虽形于言而优柔纡余读者不觉也有言古不言时而意在刺时者有言乙不言甲而意在刺甲者有首章便见意余章变韵成歌者有前数章皆含蓄而末章乃见意者有首尾全不露本意但中间冷下一二语使人黙㑹者有言轻而意重者有先从轻处説起渐渐説得重者读诗与他书别唯涵泳浸渍乃得之有頍者弁实维伊何尔酒既㫖尔殽既嘉岂伊异人兄弟匪他茑与女萝施于松柏未见君子忧心奕奕既见君子庶几説怿天子燕同姓则服皮弁今幽王服其皮弁頍然举首则弁愈高宜何为乎宜燕同姓也酒㫖殽嘉非不足于礼也所与燕者岂异人䟽逺者乎皆兄弟至亲非有他故无嫌疑也何为不行乎茑与女萝延于松柏之上视松柏以为命松柏殒则二草亡矣犹族人依託于王亦视王以为存亡也今王䟱逺族人使之不得亲近故我未见王则忧心奕奕然无所薄既见王则庶几喜恱一见之间所繋忧喜如此者以死生存亡同之思得効其忠告岂为区区之礼哉有頍者弁实维何期尔酒既㫖尔殽既时岂伊异人兄弟具来茑与女萝施于松上未见君子忧心怲怲既见君子庶几有臧庶几王之改图而为善犹庶曰式臧也有頍者弁实维在首尔酒既㫖尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴推亲亲之恩当由兄弟以及甥舅也霰集雪即继之不待迟乆喻死亡之兆已见近在旦夕无多日矣上二章言族人以未见王为忧既见王为喜其辞犹缓也末章言国亡无日族人纵得见王其能几乎当急与族人饮酒相乐于今夕葢王今维宜宴而已言今夕谓未保明日之存亡言维宴谓天下之事已无可为惟须饮耳其辞甚迫矣所以警告于王者至剀切矣族人之情迫切如此岂真望王宴乐之哉见即上二章未见既见之见谓见王也君子即上二章所指王也诗记以上二章君子为幽王末章君子为族人自相谓非也頍弁三章章十二句车舝大夫刺幽王也褒姒嫉妬无道并进䜛巧败国德泽不加于民周人思得贤女以配君子故作是诗也间关车之舝兮思娈季女逝兮匪饥匪渴德音来括虽无好友式燕且喜大夫言已欲间关然设其舝思得娈然美好之少女以此车往迎之我非饥也非渴也欲得有贤誉之女来与王㑹如饥渴耳时褒姒方宠而大夫欲别求淑女以配王则嫉褒姒甚矣凡人得同志相爱之友则饮酒乐甚若迎得此贤女以配王则我心自喜乐虽无同好之友但寻常之人亦可与之燕而喜乐也依彼平林有集维鷮辰彼硕女令德来教式燕且誉好尔无射王后袆衣画翚翚者雉之五彩成章者也鷮亦雉之一种故以喻后妃言依然茂盛之平林有集止者维鷮雉兴王宫之贵宜有贤女居之也当今之时若彼硕大贤女以令德来配君子而教诲之我将燕乐相庆且称誉之恱慕尔硕女无厌也恱彼所以恶此也幽王昏乱法家拂士之言不见听矣所信惟妇言故思得贤女教诲之耳虽无㫖酒式饮庶几虽无嘉殽式食庶几虽无德与女式歌且舞若得此贤女以配君子则我不必㫖酒嘉殽亦与朋友饮食相乐且相谓曰彼贤女虽无恩德及汝然相与歌舞不能自已也乐贤女如此则恶褒姒甚矣陟彼高冈析其柞薪析其柞薪其叶湑兮鲜我觏尔我心写兮高山仰止景行行止四牡騑騑六辔如琴觏尔新昏以慰我心此叹淑女之贤也有高山则人瞻望而仰之有景大之德行则人视法而行之贤女如高山景行之可尊仰也故我愿具四牡之马騑騑然行而不息调其六辔如琴声之相应以往迎此贤女使我见王得此贤女为新昬则慰我心矣言新昬则外其旧者也车舝五章章六句青蝇大夫刺幽王也营营青蝇止于樊岂弟君子无信䜛言蝇能污白为黑如䜛人之诬蔑善类驱去复还如小人之易进难退故以取喻焉青蝇集于在外之樊篱若不必恶之也然其营营往来将入宫室污几席不但止樊而已也喻䜛人为乱渐致迫近当防其微也惟王者持心乐易无信䜛言则小人不可得而入矣持心猜忌则䜛易入营营青蝇止于棘䜛人罔极交乱四国䜛言无有穷极岂特迎者不安虽四国之逺亦以交乱其祸甚大矣营营青蝇止于榛䜛人罔极构我二人䜛人罔极将交乱四国自构合我二人始耳青蝇三章章四句賔之初筵卫武公刺时也幽王荒废媟近小人饮酒无度天下化之君臣上下沈湎滛液武公既入而作是诗也毛氏以大侯既抗为燕射郑氏以为大射董氏云崔灵恩集注以一章为大射二章为燕射记取之今从诗记賔之初筵左右秩秩笾豆有楚殽核维旅酒既和㫖饮酒孔偕钟鼓既设举醻逸逸大侯既抗弓矢斯张射夫既同献尔发功发彼有的以祈尔爵首章述古人将祭大射择士先行燕礼也賔之初即席也賔主分为左右秩秩然有序笾豆楚而洁净殽实于豆核实于笾其品甚衆酒既和调而㫖美饮酒之人甚偕而齐一矣又设钟鼓以为乐醻则賔奠爵而不举至旅乃举所奠之醻爵旅醻交错逸逸然整而暇也君侯谓之大侯既抗举之弓矢又皆张之射夫既同比其耦也各奏其发矢中的之功射不中者饮丰上之觯射者与其耦发矢之时各心竞云我发矢中彼正鹄之的以求免尔之罚爵论语所谓揖让而升下而饮其争也君子旧説谓求胜以爵不胜者不若射义求中以辞爵之为寛大也籥舞笙鼓乐既和奏烝衎烈祖以洽百礼百礼既至有壬有林钖尔纯嘏子孙其湛其湛曰乐各奏尔能賔载手仇室人入又酌彼康爵以奏尔时上章言未祭之燕故择士而射为大射此章言既祭之燕故因燕而射为燕射也方祭之初秉籥而为文舞舞入而笙鼓交作乐声既和平而具奏进以衎乐其烈祖以㑹合其事神之衆礼有大谓主祭者指君也有衆谓助祭者指卿大夫及诸侯也君臣皆当神之意于是尸传嘏辞云赐尔君以大福尔与子孙宜相与湛乐助祭者皆烈祖之子孙湛者乐之乆令其从容燕饮也主人既受嘏辞于是相与湛乐而为乐留族人以燕燕而又射各奏其技賔党射则手敌主党射则又手敌皆善射也射毕酌彼安爵而荐之以时物賔之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩三章以下陈幽王君臣饮酒则不然賔初升筵尚温温然和柔而恭敬未醉之时威仪犹能反反然重谨至于既醉幡幡然失威仪舍其本坐迁向他处数数起舞僊僊然轩举武公疾之又重言之云方其未醉威仪尚抑抑然谨宻至于已醉威仪乃怭怭然媟慢是曰既醉昏乱无次不知其秩序矣賔既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐德饮酒孔嘉维其令仪賔既醉而唿号讙呶乱我笾豆之列屡舞僛僛然顷侧葢既醉则不自知其过邮也又倾侧其弁而俄俄然不正屡舞傞傞然不止賔既醉而出则可以皆受其福言得礼也醉至若此而不出是自伐其德也饮酒之所以甚美者以其令仪耳今何其不令也凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又今此饮酒或有醉者或有醒者立之监以正其礼佐之史以书其过政欲防失礼者也彼醉者失礼而不善乃反以醒者为耻非立监史之意也此醒者遂相告以彼人已醉勿就其位而与之言与之言则彼愈更号呶是使之大为怠慢也吾等醒者但自持谨所不当言者勿言所不当从者勿语耳非不欲忠告于彼彼醉人不可告语也童羊无角羖未有无角者彼醉人之言如使人出童羖以无为有言语无伦如此葢饮至三爵已昬然无所识矣况又多饮何由可与语乎賔之初筵五章章十四句诗缉卷二十三诗缉卷二十四钦定四库全书诗缉卷二十四宋严粲撰鱼藻之什小雅鱼藻刺幽王也言万物失其性王居镐京将不能以自乐故君子思古之武王焉此诗止刺幽王后序因诗有在镐之文遂云思武王耳鱼在在藻有颁其首王在在镐岂乐饮酒兴也水深则鱼乐所谓跃渊纵壑相忘于江湖者也今鱼何在乎浅水生藻而鱼在焉露其颁然之大首犹言鱼在于沼亦匪克乐喻民之穷蹙窘迫也幽王何在乎在镐京岂乐而饮酒民安而后君安今民失其所而王独乐其能乆乎孟子所谓虽有台池鸟兽岂能独乐哉鱼在在藻有莘其尾王在在镐饮酒乐岂潜鱼愿深渺今既露其首复惊逝而露其莘然之长尾葢在浅水之处故逃窜窘迫首尾俱见也鱼在在藻依于其蒲王在在镐有那其居藻犹在水之中蒲生近岸则水又浅矣愈更窘促也幽王在镐安然以居不知危亡之将至也鱼藻三章章四句采菽刺幽王也侮慢诸侯诸侯来朝不能钖命以礼数徴㑹之而无信义君子见微而思古焉采菽采菽筐之筥之君子来朝何钖予之虽无予之路车乘马又何予之𤣥衮及黼王飨诸侯以太牢其铏羹之芼牛则以藿藿菽豆之叶也言采菽叶而盛之筐筥知用太牢之盛礼以飨诸侯也飨则有车马衣服之赐以为宥故言此诸侯之来朝也有何物以钖予之虽无以予之尚与之以路车及驷马有车马以赐之而言无予之葢其意犹以为薄也车马之外又有何物予之又以𤣥衣画龙之衮及刺斧之黼裳好之之意无已也衮黼上公之服举尊者言之古者懐诸侯之道如此而今不然也觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届觱沸然正出之槛泉我明王使人于此水中采其芹菜以为飨诸侯之菹也诸侯来朝之时观其旌旂则淠淠然动其车马鸾铃之声又嘒嘒然细言雍容中节也见其骖驷之马是诸侯来朝而至也赤芾在股邪幅在下彼交匪纾天子所子乐只君子天子命之乐只君子福禄申之诸侯来朝服其赤芾而在股又着邪幅偪束其胫而在下彼交际于天子恭敬齐遬不敢纾缓天子由是赐予之乐哉此诸侯天子之所钖命而福禄之所申重也维柞之枝其叶蓬蓬乐只君子殿天子之邦乐只君子万福攸同平平左右亦是率从兴也柞有枝枝有叶蓬蓬然盛叶以芘枝枝以卫榦枝叶相承而根本坚固喻诸侯及其臣上下相承以卫天子而国家乂安也故曰乐哉此诸侯能镇天子之邦也乐哉此诸侯均受其福其左右之臣亦皆平平辩治相率以从王命也汎汎杨舟绋纚维之乐只君子天子葵之乐只君子福禄膍之优哉游哉亦是戾矣兴也杨舟浮于水上汎汎然无所定舟人以绋而纚维之喻诸侯离合不常天子以恩礼维持之也乐哉此诸侯天子能揆度其亲踈隆杀之宜而钖予之序所谓钖命以礼也又厚之以福禄宜其优游自得而戾止于天子之庭矣何幽王之不然也左传云王命诸侯名位不同礼亦异数如虢公晋侯朝王皆赐玉五㲄马三疋君子以为非礼又以鞶鑑赐郑遂失郑伯之心皆是不能揆度其宜也采菽五章章八句角弓父兄刺幽王也不亲九族而好䜛佞骨肉相怨故作是诗也此诗皆言王无恩于骨肉骨肉怨之欲王厚亲亲之恩以消平之也骍骍角弓翩其反矣兄弟昬姻无胥逺矣兴也骍骍然调利之角弓其体往来张之则内向而来弛之则外反而去喻亲族亲之则附踈之则离今王踈逺亲族亲族之心皆离犹弓之弛翩然而反矣王于兄弟同姓之亲昬姻异姓之亲不宜相踈逺如是也尔之逺矣民胥然矣尔之教矣民胥傚矣尔幽王踈逺亲族之人不以骨肉为念则亲族之人亦皆自相踈逺矣由此尔实教之以偷薄故人皆视傚之也此令兄弟绰绰有裕不令兄弟交相为瘉王无恩于亲族亲族之中有令善者固绰绰然寛裕不以介意其不善者则相与怨讟而为患矣民之无良相怨一方受爵不让至于已斯亡兄弟有因杯酒得罪而怨者此为持平之论以解之言凡人之不善者其相怨各执一偏不能参彼已之曲直故但知怨其上而不思已过然其端甚微或止因受爵失辞逊之节而或至于亡其身亦可念矣欲王阔略兄弟之小过也相怨一方即序所谓骨肉相怨也老马反为驹不顾其后如食宜饇如酌孔取兄弟小过䜛人乘间而入遂指老马为驹颠倒是非不顾忌其后矣䜛言无实乆则自败而小人不恤也小人肆为䜛间如食者但欲饱饮酌者但知多取岂复更有斟酌言不顾亲踈轻重之义也毋教猱升木如涂涂附君子有徽猷小人与属䜛人为恶如猕猴升木本自能之无所事教王今又信任之是教猕猴升木也骨肉以小嫌得罪而又使䜛人交鬭之如涂泥又以涂泥附着之则相与为一牢不可破矣君子如用美道则小人皆连属而相亲况骨肉乎雨雪瀌瀌见晛曰消莫肯下遗式居娄骄王既信䜛则兄弟之间遂成疑忌如雨雪瀌瀌而盛隂气凝积也雪虽盛才见日气则消融非难去也喻兄弟一见王有恩意则疑怨皆释然矣柰王莫肯以恩下及骨肉数数骄慢居之不疑言无迁改也雨雪浮浮见晛曰流如蛮如髦我是用忧王亲骨肉如夷狄然是无可囘之意我是用忧之也角弓八章章四句菀柳刺幽王也暴虐无亲而刑罚不中诸侯皆不欲朝言王者之不可朝事也有菀者柳不尚息焉上帝甚蹈无自暱焉俾予靖之后予极焉兴也诸侯之欲朝者言有同侪告之曰有菀然茂盛之柳行道之人岂不庶几就之而止息乎犹王者有芘下之德诸侯岂不欲依归之以求芘乎今王方肆暴虐甚躁动而不常无往暱近之以自取祸遂使我且安靖以待其改然后至周以朝葢教以避祸之计也上帝斥王也诸侯之欲朝者闻人言而遂止则皆不朝矣有菀者柳不尚愒焉上帝甚蹈无自瘵焉俾予靖之后予迈焉有鸟高飞亦傅于天彼人之心于何其臻曷予靖之居以凶矜此诸侯见同侪教以避祸遂言鸟则能高飞至天不在人间彼亦人耳而教我不朝其心欲何所至乎叹人心无所繋属其咎有在矣故又叹言尔何为使我靖以待之乎王方自居以凶暴骄矜不肯迁改也菀柳三章章六句都人士周人刺衣服无常也古者长民衣服不贰从容有常以齐其民则民德归壹伤今不复见古人也彼都人士狐裘黄黄其容不改出言有章行归于周万民所望一章述古之长民者序所谓衣服不贰从容有常以齐其民也彼指古人称彼以形此也京师首善之地四方所视傚此诗又周人所作故述王都之俗士谓男子也言古者都人之男子其贵者冬则衣狐裘黄黄然其容貌既有常言语又有法度文章其德行归于忠信表里如一故为下民所仰望而取法也士若专以为民则万民所望非庶民之事若专以为士大夫则下章台笠非士大夫之服故士者通贵贱之称凡诗中以士对女者皆谓男子耳女也不爽士贰其行有依其士思媚其妇维士与女以谷我士女皆是也此都人士对君子女言之亦指男子彼都人士台笠缁撮彼君子女绸直如发我不见兮我心不说二章述王都之民俗序所谓民德归壹也言古者都人之男子其贱者以台草为笠以缁布为冠撮持其髪谓之缁撮见俭素也彼君子家之女其为髻密而直如其本发亦俭素也密是其髪生之密直亦髪之本性紧梳则顺其髪性之直故曰密直如髪疾时奢滛故我不见如此之风俗我心思之而忧也彼都人士充耳琇实彼君子女谓之尹吉我不见兮我心苑结瑱以琇为之塞实其耳此及下章皆指男子之贵者尹氏姞氏有礼法之家也人见此都人之女皆谓之尹姞氏之女也彼都人士埀带而厉彼君子女卷发如虿我不见兮言从之迈男子之带埀而为厉女之髪末卷曲如虿之尾是不可得见也得见则我从之行迈也匪伊埀之带则有余匪伊卷之发则有旟我不见兮云何盱矣士非故欲埀此带自有余而埀也女非故欲卷曲此发发自旟扬也言古之为容者亦从其自然而非强之也我不见此人云何乎今已病矣都人士五章章六句采緑刺怨旷也幽王之时多怨旷者也终朝采緑不盈一匊予髪曲局薄言归沐兴也緑易得之草终朝采之而不满两手之匊怨旷而心不在焉故也妇人夫不在家不为容饰发乆不栉则曲局而不舒展庶几其夫之归而沐之望之之辞也终朝采蓝不盈一襜五日为期六日不詹去时约以五日而归今六日而不见时未乆而怨何也古者新昬三月不从政此新昬者之怨辞也之子于狩言韔其弓之子于钓言纶之绳言其夫在家之时往猎射讫我则为之纳弓于韔中往钓我则为之纶作其绳今逺行从役乆而不归思其如此而不可得也其钓维何维鲂及鱮维鲂及鱮薄言观者言其君子在家之时钓得鲂鱮之鱼傍有观看者以人观其夫善钓为荣也今乆不归故思而述之采緑四章章四句黍苗刺幽王也不能膏润天下卿士不能行召伯之职焉芃芃黍苗隂雨膏之悠悠南行召伯劳之首章总言营谢平淮二役葢营谢平淮二役皆南行之事也兴也南方去周最逺故周人以南方之役为劳四月之刺是也宣王之时召穆公既营谢邑又平淮夷频有事于南戍役劳矣而穆公能推宣王德意以慰借抚存之故荐逺役而民不怨幽王君臣不恤其民此诗思古言芃芃然短小而盛之黍苖有隂雨以膏润之悠悠然南行之人有召穆公以劳慰之刺今不然也我任我辇我车我牛我行既集葢云归哉二章言营谢之役葢任辇车牛是工役之事也召穆公之营谢也知役夫之劳故皆唿而谕之曰我负任者我輓辇者我将车者我牵傍牛者俟我南行营谢之功已成葢云归哉示以归期安其心也我徒我御我师我旅我行既集葢云归处三章言平淮之役葢徒御师旅是兵行之事也肃肃谢功召伯营之烈烈征师召伯成之四章以下又总言营谢平淮二役肃肃然严整者谢邑之功实穆公营治之言营谢也烈烈然威武者征行之师实穆公成之言平淮也原隰既平泉流既清召伯有成王心则宁营谢有彻田土之事平淮有彻疆土之事皆相其原隰之宜通其水泉之利此功既成宣王之心则安宁矣黍苗五章音四句隰桑刺幽王也小人在位君予在野思见君子尽心以事之隰桑有阿其叶有难既见君子其乐如何兴也桑嘉木也可以为衣故南山有桑以喻贤者今桑之在隰枝条阿阿然而美其叶又难然而盛喻君子在野虽处穷约而英华发外也我若见此君子其乐如何哉乐君子如此见其恶小人深矣隰桑有阿其叶有沃既见君子云何不乐隰桑有阿其叶有幽既见君子德音孔胶心乎爱矣遐不谓矣中心藏之何日忘之心乎言由中也诗人言我出于中心爱此君子以君子逺在郊野不得相与语也凡懐人者满懐欲言思得一见而倾写之也我藏之于心何日而忘之乎谓思慕君子常在念也旧説谓为思竭忠爱以裨补之贤者相与固有切磋忠告之益但此诗方思贤者以鄙在位之小人未暇言忠告之意隰桑四章章四句白华周人刺幽后也幽王取申女以为后又得褒姒而黜申后故下国化之以妾为妻以孽代宗而王弗能治周人为之作是诗也白华菅兮白茅束兮之子之逺俾我独兮兴也白华柔韧宜为索则刈取之沤以为菅白茅不可用则以纒束白华而已菅喻后茅喻妾以贱承贵宜也今幽王乱贵贱之序而逺我使我穷独失所也周人代申后言之英英白云露彼菅茅天步艰难之子不犹首章既以菅茅喻后妾次章言王之恩泽当均及之如白云之覆露菅茅皆蒙润泽也今天运艰难而幽王不如是也幽王不道而归之天运谓已所遭之不幸耳滮池北流浸彼稻田啸歌伤懐念彼硕人池水滮然北流则止能浸彼在北之稻田耳喻幽王之泽有所偏也申后既黜啸歌而至于伤懐以念王也郑氏以硕人为褒姒诗记从丘氏以为幽王此诗皆代申后之言则啸歌伤懐当为申后念王也下文言念子懆懆视我迈迈亦夫妇之辞也念与此念字同樵彼桑薪卭烘于煁维彼硕人实劳我心桑者人之所赖以衣不宜以为薪今樵取之以为薪又不以供㸑炊而乃烘燎于烓灶止以照物犹弃妻之失职故申后念王而心劳也鼓钟于宫声闻于外念子懆懆视我迈迈击鼓于宫其声则闻于外喻宫庭之事不可掩也我念王则懆懆而愁不申王视我则迈迈而不顾有鹙在梁有鹤在林维彼硕人实劳我心鹙似鹤而贪浊非鹤比也今鹙据鱼梁而饱鹤逺引在林而饥喻褒姒进而申后黜王清浊无别矣我申后念王而心劳矣鸳鸯在梁戢其左翼之子无良二三其德鸳鸯在鱼梁之上以右翼掩其左翼举其雄者言之鸳鸯能好其匹之子无良不一其德鸳鸯之不如也有扁斯石履之卑兮之子之逺俾我疷兮有扁然而卑之乘石王履之以升车为用甚卑下喻妾之贱也顾欲贵之于人上可乎今之子逺我而进彼使我病也白华八章章四句緜蛮微臣刺乱也大臣不用仁心遗忘微贱不肯饮食教载之故作是诗也緜蛮黄鸟止于丘阿道之云逺我劳如何饮之食之教之诲之命彼后车谓之载之兴也古者大臣出使于外士之微贱者为介绍此诗言緜蛮然小之黄鸟止于丘之曲而託息焉喻微臣依託于卿大夫也我微臣跋涉逺道其劳如此将如之何所望卿大夫能体恤饮食教诲车败则命后车以载之乃今不然也緜蛮黄鸟止于丘隅岂敢惮行畏不能趋饮之食之教之诲之命彼后车谓之载之緜蛮黄鸟止于丘侧岂敢惮行畏不能极饮之食之教之诲之命彼后车谓之载之緜蛮三章章八句瓠叶大夫刺幽王也上弃礼而不能行虽有牲牢饩不肯用也故思古之人不以微簿废礼焉观賔之初筵知幽王君臣沈湎滛液过于燕饮故此诗极言简俭之意以刺之若曰诚苟在焉亨瓠燔兎可以为礼何必酒池肉林长夜之饮乎葢欲収歛之非欲开广之也后序谓幽王有牲牢饩而不肯用失之矣幡幡瓠叶采之亨之君子有酒酌言尝之瓠叶新生幡幡然可采取之亨熟之君子有酒以此为菹与賔客酌而尝之亦足以行礼何必纵情过度乎行礼不止于瓠兎极言简俭之意耳有兎斯首炮之燔之君子有酒酌言献之有此一兎虽非盛馔然或置火中而炮之或加置火上而燔之君子有酒以此为殽酌以献賔亦足以行礼有兎斯首燔之炙之君子有酒酌言酢之有兎斯首燔之炮之君子有酒酌言醻之瓠叶四章章四句渐渐之石下国刺幽王也戎狄叛之荆舒不至乃命将率东征役乆病于外故作是诗也渐渐之石维其高矣山川悠逺维其劳矣武人东征不皇朝矣言过渐渐然险峻之山石维其高大矣又歴山川之悠远维其劳苦矣我武人东征乆处于外不得朝见天子虽在劳苦之地不忘君也渐渐之石维其卒矣山川悠逺曷其没矣武人东征不皇出矣言所登歴何时可尽徧也深入险阻之地恐不得复出也有豕白蹢烝涉波矣月离于毕俾滂沱矣武人东征不皇它矣豕性负涂常时虽白蹢者亦汚于涂不见其白今武人行役见豕白蹢而羣然涉水是乆雨而停潦多故豕蹢濯其涂而见白也停潦尚多雨歇未乆而月离于毕则又将雨矣厌苦多雨之辞也征役者以雨为苦言不皇它及惟雨是忧耳渐渐之石三章章六句苕之华大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也苕之华芸其黄矣心之忧矣维其伤矣兴也陵苕之华将落则芸然其黄言如周室之将亡黯然憔悴也我心所忧者伤周室之将亡也苕之华其叶青青知我如此不如无生华已尽落唯叶青青然知我所遇之世如此不如不生之愈也牂羊坟首三星在罶人可以食鲜可以饱言物产蕃息者多举牝言之凡牝兽胎孕则腹大而见而首小今牝羊大首则是其身瘠而不孕也笱中有鱼则水动而不见星今心之三星见于鱼笱之中是设笱而不得鱼也乱亡之代地爱其寳物产凋耗气象萧条故人仅可以食而少有得饱者召南小星三五在东传以三为心唐绸缪三星在天传以为参此诗三星无传绸缪言昬姻之候故毛取十月参见东方三星之大而易见者莫如心此当为心也苕之华三章章四句何草不黄下国刺幽王也四夷交侵中国背叛用兵不息视民如禽兽君子忧之故作是诗也何草不黄何日不行何人不将经营四方自初春草青行役至秋无草不黄宜可休息矣今乃无一日不行役无一人不将送于道路以经营四方劳苦之甚无人不将指行役之衆也何草不𤣥何人不矜哀我征夫独为匪民至冬则草之黄者又变而黑腐矣从役者乆不得归故谓之矜哀我征夫岂非民乎若以民视之则不虐之如禽兽矣匪兕匪虎率彼旷野哀我征夫朝夕不暇承上章匪民言征夫非兕非虎何以使循旷野而朝夕不得闲暇也有芃者狐率彼幽草有栈之车行彼周道狐则芃然毛尾长循彼幽草之中人非禽兽今士乘栈车行于周之道路与禽兽同非特民也何草不黄四章章四句诗缉卷二十四诗缉卷二十五钦定四库全书诗缉卷二十五宋严粲撰文王之什大雅文王文王受命作周也此诗周公述文王之徳业以戒成王也文王未尝称王曰文王者追称之也言受命作周者推本之辞也作造也造周之王业犹康诰言肇造区夏也天命归于文王而文王退然不敢当故在文王时无受命之説泰誓牧誓犹皆不言文王受命至大告武成乃曰我文考文王诞膺天命葢武王既得天下之后推本言之凡经中称文王受命皆谓天命归之而已文王未尝当而受之也中庸记孔子之言曰武王末受命武王末年方受命文王何尝受命乎史迁因诗书有受命之语因谓文王受命称王而断虞芮之讼汉儒又杂以䜟纬之説则亦诬矣文王在上于昭于天周虽旧邦其命维新有周不显帝命不时文王陟降在帝左右首章述文王以天徳受天命也大雅皆用王者之礼周既追王文王此诗又推原受命之由而归之故言在上尊之也于乎其徳昭见于天矣叹美其徳之盛言之不能尽也周自后稷以来为邦旧矣而天之命周则维新始命之以有天下也周家岂不显乎言王业浸盛也天命岂不时乎言适当其时也葢以文王徳合乎天升降进退常若在上帝之左右无一动之非天也郑以大王迁岐始居周原不必如此拘也周但言周家耳亹亹文王令闻不已陈钖哉周侯文王孙子文王孙子本支百世凡周之士不显亦世次章述文王徳泽之逺也亹亹纯亦不已也文王之诚不已而令闻亦不已诚之着也陈钖敷施也推懐保恵鲜之泽也言亹亹而继以陈钖由精神心术而达于政事设施同此一诚之运不诚则不溥也陈钖于周者钖民也而及其孙子盖文王惟知钖民而钖民者乃所以钖孙子也欲成王知今日之享有天下皆文王之泽而罔敢失坠也文王之孙子其本宗百世为天子其支庶百世为诸侯盛徳必百世祀也不特孙子之盛如此凡周之士皆光明俊伟其徳甚显亦世世相传与周匹休焉世之不显厥犹翼翼思皇多士生此王国王国克生维周之桢济济多士文王以宁三章述周士之盛也周之士世世相传其徳甚显其为君谋事翼翼然忠敬美哉衆士生此周王之国也惟周王之国能生此衆士也生此王国天生之也王国克生文王教化作成之也此多士为国之桢榦墙恃榦而立国恃人而立故济济然衆盛之多士文王赖之以为安也释诂云桢翰仪榦也舍人云桢筑墙所立两木也王后维翰及维周之翰𫝊皆云榦也疏云榦者筑墙所立之木然则桢也翰也榦也一物也字当作榦𫝊写误作干郑以此为干事之臣失之矣穆穆文王于缉熈敬止假哉天命有商孙子商之孙子其丽不亿上帝既命侯于周服四章述文王以敬徳受命代商也文王盛徳之容其敬穆穆然于是叹美文王之心能缉续熈广其敬矣葢形诸外者皆其根诸中者表里一始终一也穆穆者中庸之齐荘有敬即雝雝在宫肃肃在庙也缉熈敬止者中庸之至诚无息即纯亦不已也所可见者容也故穆穆足以形容之所难言者心也故缉熈不足以尽而又以于发之太哉天之命文王使之臣有商家之孙子也文王之时未能有商之孙子葢推原周之代商由于文王故以为文王能有之也商之孙子其附丽之者实繁有徒不止于一亿泰誓所谓受有亿兆夷人武成所谓受率其旅若林也然上天命商孙子维于周而服职其徒党虽衆不能胜天也故孔子云仁不可为衆也释诂云穆穆美也释训云穆穆敬也是穆穆有二训也少仪言语之美穆穆皇皇曲礼天子穆穆诸侯皇皇郑注皆以为容止之貌郭璞注穆穆云容仪敬谨是穆穆有美敬二训而皆为容仪也旧説以侯为君谓为君于周九服之中此觧侯于周服则顺觧侯服于周则不通今考释文云服事也用也故为臣而见用谓之服言服行其职也曲礼云艾服官政酒诰云服休服采多士云有服在百僚多方云有服在大僚多士多方皆诰殷士而谓之有服言其见用之意即此诗所谓商之孙子侯于周服也侯服于周天命靡常殷士肤敏祼将于京厥作祼将常服黼冔王之荩臣无念尔祖五章述殷士祼将之事以为戒也商之孙子而维服职于周见天命之不常惟徳是归也殷士緫言商之孙子及其旧臣犹书称尔殷遗多士及兹殷庶士也祼为以鬯酒献尸尸受酒而灌于地以降神也行祼之礼谓之祼将殷士之肤美而敏疾者乃祼献行礼于周之京师以助周祭其作祼将也服殷之常服黼裳而冔冠也黼裳商周所同黼裳冔冠则商之制也王者尊先代之后不变其服亦因以为戒也故唿成王忠荩之臣而告之曰得无念尔祖文王乎谓不以文王为念则将坠厥绪周之孙子及其臣又将服周之服而助祭于他人之庙矣郊特牲云灌以圭璋注云灌谓以圭瓉酌鬯始献神也论语禘自既灌而往朱氏解云灌者方祭之始用郁鬯之酒灌地以降神也字皆作灌洛诰王入太室祼夏氏解云祼灌也谓以圭瓉酌于爵以献尸尸受酒而不饮因灌于地故谓灌也然则因其灌之于地故名之为祼经字作灌古字通也祭统云祭有三重焉献之属莫重于祼郊特牲又云既灌然后迎牲是祼为祭祀之始故为重也小宰注云人道宗庙有祼天地大神不祼此诗祼将于京及大明曰嫔于京于周于京毛氏皆以为大取公羊衆大之説谓京师也又以思齐京室之妇为王室亦京师也郑氏唯祼将于京从毛説其余以为周地之小别名皇矣依其在京毛以为大阜郑还以为周地名公刘乃觏于京京师之野于京斯依毛以为大衆所冝居之地郑以为丘之絶高者公刘居豳所言京自是高丘非岐周地名之京若周都称京师则因岐周地名之小别而称之大雅作于成王之时皆用王者之礼从后称为京师也无念尔祖聿修厥徳永言配命自求多福殷之未丧师克配上帝冝鉴于殷骏命不易六章戒成王念祖而鉴殷也成王得无念尔祖文王乎茍念之在修徳而已修徳则能长配天命而自求多福矣配命谓王者与天为配天大王亦大也天之付与万物谓之命王者宰制天下亦谓之命以王者之命配天之命也自求多福谓求诸已而不求诸天也徳者民心之所归得民斯得天故殷未失其民之时能配天矣配命言其用配天言其体其意一也后人不修厥徳则失其民而天命去之宜以殷为鍳则知大命之难矣孟子曰桀纣之失天下失其民也命之不易无遏尔躬宣昭义问有虞殷自天上天之载无声无臭仪刑文王万邦作孚七章申六章鉴殷法祖之意也天命不易矣无使遏絶于尔身当宣布昭明以义理询问于人而又虞度殷之所以自天者殷之亡也实自于天天命无私可以为鉴也鉴殷之所以失必法文王之所以得四时行百物生天之事也而无声音臭气之可求惟仪象刑法于文王则万国孚信之矣文王即天也文王七章章八句大明文王有明徳故天复命武王也明明在下赫赫在上天难忱斯不易维王天位殷适使不挟四方首章専述天命丧殷之事也首二句泛言天人之理明明在下君之善恶不可掩也赫赫在上天之予夺为甚严也在下而明明则达乎上在上而赫赫则监乎下天人相与之际甚可畏也是故天难信而不可恃为君岂不难哉观纣居天位而又为殷之正适以不脩厥徳乃使不得有其天下斯可见矣旧説以明明在下为文王非也首章先泛言天人之理然后及殷亡之由为美文武张本次章乃述大任生文王其后乃又述文王生武王及伐殷之事以成首章之意其言皆有次序也挚仲氏任自彼殷商来嫁于周曰嫔于京乃及王季维徳之行大任有身生此文王次章述大任生文王也挚国中女任氏从殷商之地来嫁于周将述商亡而周兴故以挚系商与周对言之也曰嫔于京谓以妇道见称于周也乃配王季而与行徳同志意也于是大任有身而生文王书嫔于虞谓能行妇道也毛以京为大谓京师郑以为周国之地小别名葢谓王季时其居未得称京师也然大雅作于成王之时皆用王者之礼从后称周京耳维此文王小心翼翼昭事上帝聿懐多福厥徳不囘以受方国三章言文王之徳天人所与也文王小心翼翼然恭敬以明事上帝至诚之运与天周旋也遂能懐来多福葢其徳不囘邪故受此四方侯国之归也有一毫觊倖之心则邪矣天监在下有命既集文王初载天作之合在洽之阳在渭之涘文王嘉止大邦有子四章述天生大姒以配文王也文王有盛徳而天监之于下大命集焉文王初年天为生配在洽水之北渭水之涯指莘国也当文王嘉礼之时而莘国有贤女殆非偶然天实为之大邦有子俔天之妺文定厥祥亲迎于渭造舟为梁不显其光五章述文王亲迎之事也大邦有贤女譬天之妹尊之之辞也卜而得吉则以礼文定其吉祥而纳币焉文王亲迎于渭水之傍其渡渭也敬重昬事比舟为桥梁传曰乘船危就桥安所以去危而就安也岂不显其光辉乎有命自天命此文王于周于京纉女维莘长子维行笃生武王保右命尔燮伐大商六章述大姒生武王也有命自天而降命文王于周之国于京之地矣谓兴王业也周为国号京其所都之邑也能继大任之女事者惟此莘国以其长女来嫁也天又笃厚之使生武王既生文王又生武王是眷周之厚故言笃生保安之右助之而命之以伐商以顺而动因天人之所欲是之谓燮伐殷商之旅其会如林矢于牧野维予侯兴上帝临女无贰尔心七章述武王伐商也牧野之战殷商之衆其㑹聚如林木之盛陈于牧野虽衆而不为用维欲我侯武王之兴此商衆且谓武王曰上帝临视于尔尔勿疑贰而不进承上文殷商之旅设为商衆告武王之辞见商民㒺不欲丧而惟恐武王之不至也衆心所同即是天意伐商之事非特周人所欲亦商人所望武王顺天应人而已武成言受率其旅若林㑹于牧野㒺有敌于我师前徒倒戈攻于后以北此诗所陈皆事实也牧野洋洋檀车煌煌驷騵彭彭维师尚父时维鹰扬凉彼武王肆伐大商㑹朝清明八章终上章伐商之事言得天人之助也牧野之地洋洋然寛广非用权诈间道袭之也檀木之兵车煌煌然鲜明其驷马乗騵彭彭然彊盛既整且暇所谓堂堂之阵也太公望为太师而号尚父如鹰之飞扬夺击而无所畏以佐武王而伐商㑹战之朝乃雨止而清明是天相之也史载行师以雨败者多矣故以㑹朝清明为得天助太公先涉毕陈而雨止故以尚父鹰扬发之大明八章四章章六句四章章八句緜文王之兴本由大王也大王迁岐而人心归之肇基王迹故曰文王之兴本由大王也緜緜𤓰瓞民之初生自土沮漆古公亶父陶复陶穴未有家室首章述大王初居豳之事也兴也言周之初如緜緜然不絶之𤓰瓞也周帝喾之后如大𤓰之种中尝衰小如近本之𤓰则小也𤓰种之小者曰瓞此本大𤓰之种以其近本者如瓞之小故以𤓰瓞言之然𤓰至末则复大喻周至大王文王而复兴也将述大王复兴之事言此周民初遂其生乃在地之沮漆沮漆二水名言地之沮漆者谓其地在二水之间指豳国也居此地者乃是古先之公号亶父者才取土于地覆筑而坚之为土屋以居谓之复或凿地而居谓之穴二者皆若瓦器之灶故谓之陶豳民之初未有宫室之安也沮漆名称相乱水经云沮水出北地郡直路县东过冯翊杸祤县北东入于洛此沮水之源流也汉志扶风有漆县漆水在县西东入渭又阚骃十三州志云漆水出漆县西北至岐山东入渭此漆水之源流也沮出北地入洛漆出扶风入渭沮自沮漆自漆也至孔氏引水经云沮水俗谓之漆水又谓之漆沮此则名称相乱矣诸家书解以出扶风之漆水与出北地之漆水为二谓扶风之漆水至岐山入渭在沣之上游而书言渭水㑹沣㑹泾之后乃过漆沮则漆沮在沣水泾水之下㳺故以书之漆沮为出北地之漆沮与诗扶风之漆别也但水经出北地者止是沮水而谓之漆沮耳如上所言则诗之漆沮自是二水书之漆沮止是一水即诗之沮也然水经之沮入洛书之漆沮则入渭沮水若为漆沮一名洛水则漆沮即洛也而又云入洛何也姑阙之以俟知者此诗言沮漆指豳国是漆沮之上游也下文言周原𫝊以为漆沮之间指岐周是漆沮之下流也吉日及潜颂言漆沮指镐京当亦去岐周不逺也疏云漆沮二水在豳地但二水东流亦过周其説是也古公亶父来朝走马率西水浒至于岐下爰及姜女聿来胥宇次章大王相宅于岐也大王图事敏疾其来之朝疾走其马循西方水涯漆沮之侧东行而至于岐山之下于是与其妃大姜遂来相可居者周原膴膴堇荼如饴爰始爰谋爰契我龟曰止曰时筑室于兹三章述大王定宅于岐也内则言妇养舅姑公食礼言君待其臣则以堇则堇是美菜也七月言食农夫以荼则荼非美菜也雨露所濡甘苦齐实周之原地膴膴然肥美所生堇荼皆甘如饧言美恶皆冝也大王见此地可居于是始起意而图之谓谋及乃心也于是谋之于衆谓谋及卿士庶人也又以楚木然火谋之契者契灼其龟而卜之谓谋及卜筮也曰者龟告之兆告以冝于此居止又告以时日之吉于是筑室于此而迁居之也孔氏谓堇即乌头且引晋语骊姬寘鸩于酒寘堇于肉以为证葢以此堇为尔雅芨堇之堇也説者皆祖之若为骊姬寘肉之堇则与鸩毒同类与荼菜可食之物非其类矣且诗人称周原之美当言冝稼冝蔬不应言其冝毒物也荼虽苦得霜而甜脆故可言如饴乌头毒物不可食何由知其如饴乎贾山言江皋河濵虽有恶种无不猥大地之美者能使物无美恶皆猥太耳安能变毒物而为美物毛氏以堇为菜不言毒物释文言堇蒸食之甘知为内则及公食礼堇荁之堇非尔雅芨堇之堇也廼慰廼止廼左廼右廼疆廼理廼宣廼畆自西徂东周爰执事四章述定民居治田畆也既筑室于兹矣廼慰劳之廼安止之上文曰止则龟告以宜居于此此言廼止则遂安居于此成龟告之意也廼处之于左廼处之于右公宫在中而民居左右也民居既定则治田事廼疆则画其经界廼理则分其土冝廼宣则道其沟洫廼畆则度其广狭于是人皆从西往东徧执事矣言竞出力也乃召司空乃召司徒俾立室家其绳则直缩版以载作庙翼翼五章述将营宫室先作宗庙也司空掌营国邑司徒掌徒役之事故召之使立室家之位处以绳正之揆其基址则方正而直矣依此绳直之处起而筑之以绳缩束其筑板板满筑讫则升下于上以相承载作此宗庙翼翼然而整齐捄之陾陾度之薨薨筑之登登削屡冯冯百堵皆兴鼛鼓弗胜六章述遂作宫室也筑墙之时取土而实之于器者陾陾然衆多既取得土送至墙上墙上之人受而投之板中薨薨然其声之衆既投之版中筑之者登登然积累而上则墙渐高矣墙成而重复削治之其声冯冯然坚也五板为堵百堵皆同时而起上章言缩版者作庙也此言筑者营宫室也民皆劝事乐功竞欲出力其间欲令食息击鼛鼓以为节不能胜而止之言大王之得民心也廼立臯门臯门有伉廼立应门应门将将廼立冢土戎丑攸行七章言作门社也大王乃立其宫之郭门其郭门伉然高大后遂为天子之臯门乃立其宫之正门其正门将将然严正后遂为天子之应门臯门应门皆从后称之耳乃立大社为动大衆则告之而行也大王所立门社皆诸侯之制后乃为天子门社之名肆不殄厥愠亦不陨厥问柞棫㧞矣行道兊矣混夷駾矣维其喙矣八章述大王能调服昆夷也不絶愠怒昆夷之心内为之备也然新迁之国未能与夷狄较亦不废其聘问邻国之礼外与之和也内备外和待夷狄之道尽矣及乎自治既至国势益彊柞棫之木㧞然遂茂行道之人兊然和説则昆夷奔走窜伏张喙以息矣此形容昆夷逺避不侵犯之意耳此章郑氏以为指文王葢见孟子言肆不殄厥愠亦不陨厥问文王也遂以此章为文王耳非也大王始居于豳则北有獯鬻之侵既迁于岐则西有昆夷之扰北狄大而西戎小豳地迫近彊狄若以力争伤人必多大王所不忍也故去豳而迁岐至若昆夷惟不殄不陨内备外和彼自不能为患矣此诗述大王本末谓虽退避于豳而能植立于岐也文王之始犹事昆夷则大王迁国之初虽为之备宁能遽絶其问乎此章以上皆言大王下章述虞芮之事提出文王蹶厥生方言文王耳陈氏谓孟子借之以説文王郑氏踵之以为文王之诗其説是也下章论文王之事独举虞芮者谓迁岐之后治道脩明𫝊至文王之时人心皆归周矣虽虞芮犹且质成昆夷何能为梗乎结避狄迁岐之事也文王之兴实因大王之迁岐故序曰本由大王也虞芮质厥成文王蹶厥生予曰有疏附予曰有先后予曰有奔走予曰有御侮九章述文王有虞芮质成之事也虞芮二国之君以争田之讼质正而求其平意谓文王所定曲直必无偏陂也文王有以感动其本然之良心乃使之自忘其争焉人之良心如木之有根生生不穷故谓之生虞芮以忿争汨其良心如木有物以阏其生理不得遂其畅茂然其所谓生生不穷者未尝絶也迨夫感文王之化而翻然自悟如去其壅阏而生意沃然矣一念既改百行万善皆由是而充之此之谓蹶厥生言拨发其生意也非有以增益之皆彼所自有也诗人推原致化之妙以为我谓其有䟽附之臣而致之欤我谓其有先后之臣而致之欤我谓其有奔奏之臣而致之欤我谓其有御侮之臣而致之欤泛言四臣之所致而不敢为一定之辞见文王之化有非四臣之所能为者矣緜九章章六句棫朴文王能官人也不弃㣲小所以为能官使人材也芃芃棫朴薪之槱之济济辟王左右趣之首章述文王用材不弃㣲小也兴也棫小木又朴属而丛生根枝相附着若无所用然芃芄然短小而盛犹可用之为薪以烹餁其未干者又积之以待其干而用之喻文王用人或随材而用或蓄之以待用虽㣲不弃况其大者乎得人若此故文王端拱无为济济然有威仪而左右之臣趋而事之也辟王从后尊称之辞济济辟王左右奉璋奉璋峩峩髦士攸冝次章述祭事之得人也济济然多威仪之君王其在宗庙祭祀则左右之臣奉璋瓉以相其礼其奉璋者峩峩然壮伟此俊士之所冝为言得人也淠彼泾舟烝徒楫之周王于迈六师及之三章述戎事之得人也兴也泾水之舟淠淠然顺流而行者乃衆徒以楫行之文王为西伯奉王命以征伐则六军与之俱进文王未有六军以大雅皆述王者之事故言六军耳诗人指山川为喻皆以土地所见者言之若文王始居岐则当言渭水若后居丰则当言丰水泾非耳目所及而言泾舟者葢此述行师所见也文王之时北有玁狁之难文王以天子之命命将遣戌以讨之必渡泾水宣王时玁狁尝侵至泾阳则周伐玁狁必渡泾水可见矣倬彼云汉为章于天周王寿考遐不作人四章言由文王之化能作成人材也兴也云汉倬然明大为文章于天人皆仰之犹文王以文治昭掲于上人所观瞻也文王自少至老所以兴起人心者非一日矣逺不作人乎言久于其道而化成也人心之善作之则兴凡自暴自弃习俗益流于下者由上之人无以兴起之耳孟子云经正则庶民兴又云待文王而兴者凡民也又云奋乎百世之上百世之下闻者莫不兴起也人同此心心同此理非外立一道以疆其所无特作而兴之使之自不能己不知所以然而然如乐则生矣生则乌可己不知手之舞之足之蹈之也追琢其章金玉其相勉勉我王纲纪四方五章言作成人材而提纲领以振起之也兴也文王作人外则追琢之使有成器之文内则金玉之使有可贵之质作人之效如此文王犹勉勉不已以维持四方而纲纪之也棫朴五章章四句旱麓受祖也周之先祖世脩后稷公刘之业大王王季申以百福千禄焉此诗以旱麓榛楛起兴言文王承前人积累而兴所谓受祖也周之先祖以下则讲师附益其辞赘矣郑氏因后序有大王王季之説遂以诗中岂弟君子为大王王季毛不见后序本自无説孔氏谓毛亦以为大王王季是承袭之讹也当从朱氏以诗中君子为文王瞻彼旱麓榛楛济济岂弟君子干禄岂弟首章言文王受祖以徳也兴也麓承山之气者也其山高大则麓之得其气也深厚谓峯峦回合之所芘云雨润泽之所渐也其气深厚故草木茂盛培塿无松栢由其气薄也今视旱山之麓得山气之厚故榛楛之木济济然衆多山喻先祖麓喻子孙榛楛喻福禄兴文王承先祖积累之厚故其福禄盛大也受祖者必有徳以受之文王有岂弟之徳故其求福也亦以是岂弟岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福耳非有心求之也毛氏以旱为山名不知山之所在或取汉地理志汉中郡南郑县之旱山以实之诗人託山川以起兴皆取其在境内者汉中逺于丰鄗丰鄗之间高山多矣何独逺取汉中之旱山乎既非耳目所及何言瞻也旱山不知所指阙其所不知可也瑟彼玉瓉黄流在中岂弟君子福禄攸降次章言盛徳必得其福也兴也瑟然缜宻之玉瓉必有秬鬯黄流在其中岂弟之君子必有福禄下其躬言以类应也王季受圭瓉之赐而文王因之亦受祖也旱麓圭瓉皆当时所见之实鸢飞戾天鱼跃于渊岂弟君子遐不作人三章言作人之妙也兴也鸢飞至天鱼跃其渊言天壤之内莫不自得其性而不知所以然也岂弟文王遐不作人乎言有以兴起之而使之不自已也遐言作人之久也作之以岂弟是性天感发之妙自有手舞足蹈而不自知者惟久于其道者能之非意气鼓舞于一时之暂也清酒既载骍牡既备以享以祀以介景福四章述祭则受福也文王既成民而后致力于神清㓗之酒既载之于尊中赤色之牡牲既已豫备以之献享以之祭祀使先祖歆飨之而助之以大福瑟彼柞棫民所燎矣岂弟君子神所劳矣五章言受福之本也兴也柞棫瑟然宻茂则民取以为薪而燎之矣文王有岂弟之徳则神所佑助而赐之福矣岐山柞棫斯拔亦所见之实也一説此柞棫之茂盛其长育之者非一日故民得以为薪燎之用犹文王之得福由其先祖之积累也莫莫葛藟施于条枚岂弟君子求福不囘六章明求福之心也兴也莫莫然而宻茂者是葛也藟也延蔓于木之枝干喻文王凭先祖之功而起也文王岂乐弟易其求福不囘邪也表记言得之自是不得自是以聴天命遂引此章葢有一毫觊倖之心则邪矣旱麓六章章四句诗缉卷二十五诗缉卷二十六钦定四库人王书诗缉卷二十六宋严粲撰思齐文王所以为圣也此诗五章皆言文王之所以为圣也孔氏以为文王所以得圣由其贤母所生止是首章之意耳思齐大任文王之母思媚周姜京室之妇大姒嗣徽音则百斯男此诗余章皆美文王之圣首章専美大任为文王张本也此齐荘之大任乃文王之母谓文王生于大任而大任有敬徳其气禀有自来矣大任上能致孝于姑媚爱太姜为周京之妇谓尽妇道也下能示法于妇使大姒继其美声不妬忌而子孙衆多谓由大任之贤故大姒视傚之而不妬忌也言大姒嗣大任之徽音主大任言之耳惠于宗公神㒺时怨神㒺时恫刑于寡妻至于兄弟以御于家邦次章言文王以昭事神明之徳推之齐家治国也文王顺守宗庙先公而鬼神歆之无有怨恚而不满者无有痛伤而降祸者隐㣲之间一毫无愧故能施仪法于适妻推而至于兄弟言族亲亦化之也寡妻兄弟即是家推之以治于家邦言由家以及国同此一理之推也孟子所谓言举斯心加诸彼而已説者见诗有大姒及寡妻之语多以为文王内有贤妃之助以成其徳文王内有贤助固也此诗所言文王之徳皆圣人极致之事岂必由内助而后圣哉刑于寡妻美文王能仪刑之非美寡妻也闗雎美后妃之徳所以见文王之徳亦此意也雝雝在宫肃肃在庙不显亦临无射亦保三章言纯亦不已也文王之诚一也平居在宫中则见其雝雝然和有事在宗庙则见其肃肃然敬随所寓而形见也不显之处人所不见而亦若有所临洋洋乎如在其上也无厌之时践履已熟而亦自保守悠久无疆也肆戎疾不殄烈假不瑕不闻亦式不谏亦入四章言从容中道也文王有圣徳故遇大患难而不能殄絶其徳处光大而不见其瑕玷逆顺一致无入不自得也事之无所前闻者举必中法又不待教谏而自入于善不勉而中不思而得也传以为性与天合是也肆成人有徳小子有造古之人无斁誉髦斯士五章言至诚为能化也文王之时长成之人则皆有成徳幼稚之子则皆有所造为以习其业所以然者由古之人文王其徳纯亦不已无有厌斁故能誉髦此士谓能作成人材使人有名誉而成俊乂之美也思齐五章二章章六句三章章四句皇矣美周也天监代殷莫若周周世世脩徳莫若文王皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅首章原天初眷大王之意也大哉上天其照临于下赫然甚威明也其监视观察于四方维求民之所定耳本非有私于周也维此夏商二国皆失道而不得其政天既絶之乃于彼四方之国谋究之计度之欲求民主久而未得其人上天迟久之徘徊详审憎其用大而为虐者乃眷然廻首西顾于周而以此岐周之地与大王居之也以下章言作之屛之知云此者指岐周也眷本又作睠大东云睠言顾之小明云睠睠懐顾传云睠反顾也反顾者廻首以顾之大东刺乱而思周道小明悔仕而思共人皆以廻顾言之此言天廻其首以西视背商而向周也作之屛之其菑其翳脩之平之其灌其栵启之辟之其柽其椐攘之剔之其檿其柘帝迁明徳串夷载路天立厥配受命既固次章述大王迁岐也岐地险阻尤多林木民归之者衆乃竞刋除以立室家以治田畆曰其者皆指其地而言之作拔之屛除之者是其菑木与翳木之地也脩理之平治之者是其灌木与栵木之地也谓去其木而脩治其地之坑坎也启拓之开辟之者是其柽栁与椐柜之地也谓去其木而开广其地也又相与整葺其桑事攘除剪剔以去其繁冗者是其檿桑与柘木之地也作屛脩平启辟则皆除去其木攘剔则成长其木也桑柘之性以芟剔而后茂非除之也大王之迁岐非人之所能为也葢天迁其明徳于此故民归往之岐周本山林险阻之地自作屛脩平启辟之后乃始平夷民之归者串习其平夷遂成大路犹孟子所谓山径之蹊用之而成路也天非徒迁之也王者配天天将立之以为配使周家王天下其受命坚固不易也葢曰大王之时天命已定周之当王也久矣郑以此章为文王诸家多以为大王此言芟除草木是初建国当是大王迁岐之始所谓天作高山大王荒之也岐山在右扶风美阳县西京赋所谓隔阂华戎岐梁汧雍见秦地之险阻故多林木须刋除之帝省其山柞棫斯拔松柏斯兊帝作邦作对自大伯王季维此王季因心则友则友其兄则笃其庆载钖之光受禄无丧奄有四方三章述大伯王季相逊之事为文王张本也为室家田畆之地则刋除其木至山林之地则贵于茂盛天省视岐山之地柞棫拔而遂茂松柏兊而恱泽则气象䓤郁而都邑成矣天作邦于此谓兴周使为王国也作对于此谓生文王以配天也孟子云文王生于岐周是也此作邦作对由于大王王季之时葢大伯逊于王季而后文王起也因説王季之徳甚大性友爱因其心之自然非彊为也则友爱于大伯既受其逊益脩其徳以笃厚周家之庆予大伯以让国之光王季受天禄而不失其后人遂奄有四方则大伯之让为有光矣维此王季帝度其心貊其徳音其徳克明克明克类克长克君王此大邦克顺克比比于文王其徳靡悔既受帝祉施于孙子四章述王季之徳以及文王也天初省视岐周之山眷命已定今又监度王季之心谓王季此心之㣲与天通也天监知王季之心能以静养其令名非有心于干誉者王季虽无心于干誉然其徳明而类长而君顺而比自不可掩明类是一意长君是一意顺比是一意类者明之充君者长之推比者顺之积也克明谓知此理克类谓触类而通一理混融彻上彻下也言明又言类犹既醉言昭明有融融者明之盛即所谓克类也克长谓能为人之长克君谓能为人之君君又尊于长矣学记言能为长然后能为君是也以之君临大邦则克顺而能和其民克比而能亲其民顺言不扰比则驩然相爱矣比及文王其徳无有可悔人有过则悔恨靡悔则无过从容中道无毫发之慊也言王季之徳传于文王而益盛也故能受天之福也延于子孙帝谓文王无然畔援无然歆羡诞先登于岸宻人不恭敢距大邦侵阮徂共王赫斯怒爰整其旅以按徂旅以笃于周祜以对于天下五章六章皆述伐宻之事此章首言文王之心至公无私在于救民为下文伐宻张本也宻人侵阮于周若无预文王乃奋怒而伐宻疑于党阮有所为而为之者故诗人设为帝谓之辞以发明文王之心畔者徧也援者党也歆者得而贪之羡者不得而慕之四者皆私心也帝谓文王无是四者所急先者惟拯民之溺耳登岸谓出于危难之地也必託之帝谓者言文王此心天实知之也宻人敢为不恭逆距大国谓不惧方伯之讨也以疆陵弱兴兵侵阮遂往侵阮之共邑文王以阮民受害赫然而怒整齐其师旅以按止宻人往共之师葢宻自阮以侵共其势渐炽文王自阮以侵宻宻还自救是按止其往共之师也凡此乃救乱安民以厚我周家之福以答天下望周之心也周能安民则福祚益隆商政不纲天下之望在周矣所救者一阮而为乱者惧小国皆安故天下之心以慰也説者多谓畔援歆羡是人欲岸是天理其説美矣与下文伐宻不相协寻绎经意止为伐宻张本与七章言顺帝之则为伐崇张本文意正同且言对答天下之望则登岸为济难无疑也以济川喻济难古人常语曰民坠涂炭曰若涉渊水曰若游大川曰拯民于水火之中是也依其在京侵自阮疆陟我高冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王文王以西伯讨宻之罪先驻兵国都依凭此在京之师以为声势然后出兵自阮疆以侵宻宻在宁州阮在泾州泾宁接境也下所言高冈陵阿泉池皆师行所经阮疆之地军行右背山陵必依山而止故升其高冈我者对尔之辞文王为阮伐宻故问罪于宻称阮疆之地皆以为我言我所陟者是我之高冈尔宻人无得陈兵于我陵此我之陵我之阿也无得饮我之泉此我之泉我之池也罪其前之侵轶而戒其后之无复然也宻人恃疆以侵弱文王兴问罪之师视阮之地如己之地可谓公天下以为心矣岂有一毫畔援歆羡之私邪阮不幸而与宻为隣幸而遇文王为伯也文王用心广大威徳畅洽人之归者益衆非旧邑所能容于是就周境之内谋度鲜善之平原而徙都之乃在岐山之南渭水之侧谓程邑也此万邦之所法则下民之所归往也文王虽未为君师天下己心归之矣伐崇有讯馘伐肆之事而伐宻止述问罪之辞是师次其境而宻人即服不待战也旧説谓所侵宻地即为我之陵泉则是贪其土地矣或又谓戒军以无扰师行而布阵饮泉遽为扰乎帝谓文王予懐明徳不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉七章八章述伐崇之事此章首言文王之心纯乎天理非有私喜怒为下文伐崇张本也崇侯虎譛文王于纣遂有羑里之囚是崇者文王之所仇也崇侯譛文王而文王伐之疑于报私仇者然虎倡纣为不道乃天人所共怒文王奉天讨罪何容心哉故此章亦设为帝谓之辞以发明文王之心帝谓文王予眷懐尔之明徳不以容色而大其声谓饰貌以广其名也不以变革而长诸夏谓变常以广其土也文王无心于大其声况以色而大声乎无心于长诸夏况以革而长夏乎不识不知不作聪明也此明徳之实所谓文王有四不孔子有四毋也天理之自然谓之则即有物有则乃见天则谓理之不可踰也文王无一毫人伪之私油然大顺安行乎天理之自然所谓顺者由仁义行非行仁义也文王之伐崇也若天实亲命之使之谋尔仇雠之方同尔兄弟之国以尔上城之梯及临冲之车伐此崇人之城由此心纯乎天理故喜怒皆与天合所仇者非私怨所同者非茍合也临冲闲闲崇墉言言执讯连连攸馘安安是类是禡是致是附四方以无侮临冲茀茀崇墉仡仡是伐是肆是絶是忽四方以无拂文王之问罪于崇其始未忍攻城也故临冲之车闲闲而不用崇墉言言然高大恃险而不服文王始薄伐之而未尽用其威埶其可问讯者连连而不絶所杀获而截其左耳者安安而不暴出兵之初既类祭上帝及至所征之地又为禡祭暴白其罪告之神明致以招其来附以纳其降从容整暇如此四方闻之已不敢侮矣然而人之顽犹未服也于是临冲茀茀然而彊盛用力以攻之崇墉仡仡然将壊而危矣伐以击刺之肆以犯突之絶之使救援不通忽之则灭其国克一崇而四方无敢拂戾以伐当其罪也皇矣八章章十二句灵台民始附也文王受命而民乐其有灵徳以及鸟兽昆虫焉民附文王久矣序言因灵台之役而始见其归附因诗起义耳人心所归即是天命言文王受命谓天命归文王耳文王未尝当而受之也孟子云文王以民力为台为沼而民欢乐之乐其有麋鹿鱼鳖是也及者所谓爱其人及屋上之鸟也经始灵台经之营之庶民攻之不日成之经始勿亟庶民子来首章述作台之初文王之经度始为灵台也经度之营谋之方见其圗度而庶民协力攻作之不多日而已成矣才谋即成何其速也葢文王经营之始虽不欲亟而其民如子趋父事尽心竭力故其成日自速非疆之也王在灵囿麀鹿攸伏麀鹿濯濯白鸟翯翯王在灵沼于牣鱼跃次章言既作台而游焉台下有囿有沼文王游于灵囿则牝鹿乳其子伏而不动又濯濯然肥泽其白鸟翯翯然洁白文王游于灵沼则其沼中之鱼充满而皆跳跃凡夸言其鸟兽鱼鳖之美者皆民欢乐之之辞也车马羽旄一也有见之而欣欣喜色者有见之而疾首蹙额者由人心之乐不乐也文王之鸟兽鱼鼈何以异于人哉特民心乐之耳孟子最善説诗只民乐其有麋鹿鱼鼈一语道尽诗意毛氏以为灵道行于囿沼今鹿养之久则自驯白鸟未有不㓗鱼未有不跃者岂皆灵道之行乎后之説诗者推广毛意其辞意美而去诗意愈逺矣虡业维枞贲皷维镛于论鼓钟于乐辟廱三章四章皆述辟廱作乐之事也三灵及辟廱皆同处文王既逰囿沼遂于辟廱作乐而民欢乐之言作乐之时设植者之虡其横栒之上加大板以为业其业之上又以彩色为崇牙其状枞枞然也此虡业之上则悬贲之大鼓镛之大钟使人击之遂叹美其有伦理者此钟鼓之声也又叹美其可乐者此辟廱之学也文王之始作灵台民乐成之其游于囿沼也又乐其有鸟兽鱼鼈其作乐于辟廱也又乐其钟鼓之音所谓闻王鼓乐于此欣欣然有喜色也言之不能尽而嗟叹之不能已则民之爱戴者深矣于论鼓钟于乐辟廱鼍鼓逢逢蒙瞍奏公申言钟鼓辟廱之乐咏叹不能已又言以鼍皮为鼓其声逢逢然而和乃蒙瞍方奏其事乐之更端曰奏故九成谓之九奏言方奏其事乐之不厌之辞也灵台四章二章章六句二章章四句下武继文也武王有圣徳复受天命能昭先人之功焉武王之雅二篇下武言继文继三后之文徳也文王有声言继伐继文王之伐功也下武维周世有哲王三后在天王配于京人知武王以武定天下而不知武王之心上文而不上武用武非其得已也此诗为继文而作首章欲发明武王之心先总説一代之意向言以武为下者周之家法也周家世世有哲王三后既往而其神在天矣武王又配合其徳于镐京焉其在京者可以配在天者先后相传其徳一也曷尝以武为上哉旧説下武为后世有武功然有声为继伐之诗故言伐崇之事此诗为继文之诗篇终皆言文徳略不及武事若首章第一句独言武功寻绎文义全无归着非诗意矣书言武王不敢替厥义徳率惟谋从容徳谓义徳乃不得已而容徳是其所尚即此诗之意也王配于京世徳作求永言配命成王之字武王所以能配三后于京者以其于先世之徳能起而求之善继述也所求者先世之徳故能长配天地有天下而传无穷遂成王者之信也三后之徳孚于民久矣至武王有天下然后其信成焉王者之事业莫大于信信则天下心服而王也后世以诈力取天下葢有仅成王业者而不能成王孚故世祚不长不足以永配天命也成王之孚下民之式永言孝思孝思维则武王成王字而为法于天下者以其永有孝思也其孝心所思唯法则前人也王者之孝莫大于法前人中庸云武王周公其逹孝矣乎夫孝者善继人之志善述人之事者也媚兹一人应侯顺徳永言孝思昭哉嗣服天下媚爱于武王而应之以顺徳谓天下化之也孝者徳之顺故又言武王永有孝思昭昭然能嗣其先世之事也序所谓能昭先人之功也昭兹来许绳其祖武于万斯年受天之祜承上章昭哉嗣服而言武王继述之业所以昭昭乎显着有自来矣由是绳约其先祖之迹冝其万年受天之福也受天之祜四方来贺于斯万年不遐有佐武王受天之福祜故四方诸侯之国皆来朝贺虽至于万年不以为久逺而常佐周皆世世藩屛王室也下武六章章四句文王有声继伐也武王能广文王之声卒其伐功也继文之诗兼言三后以三后皆有文徳可继不専指文王也继伐之诗専言文王以大王王季无伐功所谓继伐者専言继文王也周至文王始有伐功伐崇葢其大者然而大统未集至武王伐商而后卒其功也文王有声遹骏有声遹求厥宁遹观厥成文王烝哉首章言文王之继述也文王所以有声闻者能遹述骏大大王王季所有之声也述之而求其宁则惟欲持守而不变此岂有意于伐功以求加乎前人者文王君哉颂其得人君之道也文王受命有此武功既伐于崇作邑于丰文王烝哉次章述代崇而作丰也文王惟欲述大王王季之事非有心于伐功也然受天命以讨罪不容自已故有此征伐之功最后伐崇威徳益着国势浸盛程邑又不足以容乃作邑于丰以居之文王诚得人君之道也筑城伊淢作丰伊匹匪棘其欲遹追来孝王后烝哉三章明作丰之心也文王之作丰邑也掘隍土以筑城因而为池仅如成间之淢耳池非深也其作丰邑之制度唯其称而已谓称上公之制己所冝为不务侈大也初非急于从己之欲以广都邑乃述追先人之事而致其方来之孝唯欲不坠先业耳尊称文王为王后诚得人君之道也王公伊濯维丰之垣四方攸同王后维翰王后烝哉四章述作丰人而归之也文王行事濯乎明白其筑丰之城仅如垣墙耳城非高也然四方同心归之皆以文王为桢翰城仅如墙而文王则如筑墙所立之木喻不在险而在徳故言文王诚得人君之道也池如淢城如垣不为高城深池也文王已得人心故武王因之以伐商也丰水东注维禹之绩四方攸同皇王维辟皇王烝哉五章以武王之功配禹也丰镐在丰水之东西二都皆可言丰水此章皇王称武王则丰水东注指镐京所见而言也言丰水之所以㑹渭而东注于河者是禹之功也武王作邑于丰水之东而四方之所以同归周者以武王为天下之君也葢以武王之功配禹皆除害济民也武王诚得人君之道也变王后言皇玉一统天下其事又大也继伐之诗而言人心归往者见一戎衣而天下定也镐京辟廱自西自东自南自北无思不服皇王烝哉六章言辟廱之化也武王于镐京建辟廱之学徳化流行天下之人由四方而来者无不服之思谓皆心服也武王诚得人君之道也四方之服也久矣此言辟廱之化深入其心也四方先言西镐京在西近者先被其化也继伐之诗而言辟廱教化者见武城之后偃武脩文也考卜维王宅是镐京维龟正之武王成之武王烝哉七章述迁镐之事也言稽考之于龟卜者武王也其所卜为欲居此镐京也以吉凶取正于龟而龟出其吉兆以正定之也龟兆告吉而武王作都以居之是成其吉兆也武王诚得人君之道也继伐之诗而言迁镐者见武功既成乃建王国也文王伐崇而迁丰武王伐商而迁镐即继伐之功也丰水有芑武王岂不仕诒厥孙谋以燕翼子武王烝哉八章述用材也丰水之傍以润泽生芑谷喻养成人材也武王岂有不仕之以官者言无不用之无遗材也武王葢欲传其孙之谋而燕安翼辅其子耳曾孙𤣥孙以下皆孙也谋及于孙之逺则其子可知矣圣人为子孙之计莫大于遗之以人材所谓敷求哲人俾辅于尔后嗣孔子举此章曰数世之仁也武王诚得人君之道也继伐之诗而言以人材遗后人者见创业垂统之可继子孙頼之也或谓武王岂不用之乎留之以遗后人也如此则遗贤矣闻兼收并蓄以贻后人未闻弃而不用而以为子孙之计也岂不仕者犹曰岂不日戒耳文王有声八章章五句诗缉卷二十六诗缉卷二十七钦定四库全书诗缉卷二十七宋严粲撰生民之什大雅生民尊祖也后稷生于姜嫄文武之功起于后稷故推以配天焉厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷首章述姜嫄祷而生后稷也其初生此民者谁与是维姜姓之女名嫄也以民頼后稷播种而生而后稷又生于姜嫄生后稷所以生此民也又问姜嫄之生此民其事如何乎下説姜嫄生后稷之事姜嫄为高辛氏后世子孙之妃能精意以享能备礼以祀祈于高禖之神以祓除其无子之疾天帝本无迹今其来格若有步武之迹姜嫄奉事周旋若随天帝之步武即有所感也履帝武言祭神如神在洋洋乎如在其左右也敏歆言感动之速大意言上帝降格即有身耳不必如郑氏说歆歆然如有人道感已也于是神介助之依止之则震动而有身则夙早而不迟则生产之则长育之是为后稷也閟宫言弥月不迟谓满十月即生是早也诗书凡言天帝而假人事言之者皆形容之辞不必执其迹也监观四方乃眷西顾不必天实有眼闻于上帝不必天实有耳帝谓文王于帝其训不必天实有言至言祭祀曰神具醉止曰神嗜饮食曰神保聿归曰田祖有神若与神亲相接者见神人来格之意耳若稷果生于巨人迹则其事甚异閟宫之诗当首言之今止言上帝是依而已履帝武敏歆攸介攸止即上帝是依之谓也古无巨迹之说特列子异端司马迁好竒郑氏信纎纬以帝武疑似之辞借口而为是说耳至谓姜嫄无人道而生子谬于理而妨于教莫此为甚神怪之事圣人所不语若诗言巨迹圣人删之久矣毛氏不信神怪其说甚正后世犹未尽从者谓其以帝为帝喾耳帝为帝喾则稷乃尧之亲弟尧有贤弟在位七十载而不能用待舜乃举之帝喾圣夫姜嫄正妃配合生子人之常道何故但叹其毋不美其父此说者所以疑之今依毛以敏为疾而不用其帝为高辛之说依郑以帝为上帝而不用其敏为拇指之说合三家而去取之可以折𠂻矣天地之始固有化生者此可以言鸿荒之始不可以言稷或又以为麒麟之生异于犬羊蛟龙之生异于鱼鼈神人之生必有异于人辞则美矣非事实也古今大圣人莫如帝舜文王孔子其生不闻有异于人也诞弥厥月先生如逹不坼不副无菑无害以赫厥灵上帝不宁不康禋祀居然生子次章述稷生之易也姜嫄之孕后稷终满懐任之十月而生之妇人初产则多难此后稷是首生之子乃如羊子之易不坼割不副裂无菑殃无患害是天显其神灵异于常人也上帝岂不安宁之乎岂不安享其禋祀乎而使之安然无病而生子也诞寘之隘巷牛羊腓字之诞寘之平林㑹伐平林诞寘之寒氷鸟覆翼之鸟乃去矣后稷矣实覃实訏厥声载路三章述稷生而见弃之事置之于狭隘巷中牛羊腓避而字爱之婴儿未有所知当为牛羊所践今乃避而爱之牛羊而避人者理之常也又弃此后稷置之平地林木之中值有人往伐平林伐木之人见而收取之婴儿之在林野当为鸟兽所害乃值人收取之亦是常理又弃此后稷置之寒冰之上有大鸟来以一翼覆葢之一翼翼借之则为异甚矣人乃往收取鸟飞去矣后稷遂然而泣其泣声覃长而訏大在平林而闻于路也旧以实覃实訏厥声载路在下章朱氏移在此今从之儿生泣声长大亦为福祥解见斯干诞实匍匐克岐克嶷以就食食蓺之荏菽荏菽斾斾禾役穟穟麻麦幪幪𤓰瓞唪唪四章述稷幼好种殖之事也后稷之生其始实能匍而手行匐而伏地稍长则岐嶷而能立免乳以就口食才始能食其嬉戏之时即有种殖之志种殖大豆其大豆斾斾然扬起禾之行列穟穟然多穟麻麦则幪幪然䝉宻𤓰瓞则唪唪然多实异于常人所种也诞后稷之穑有相之道茀厥丰草种之黄茂实方实苞实种实襃实发实秀实坚实好实颖实栗即有邰家室五章述后稷掌稼穑而封邰也后稷稼穑有辅相造化之道教民先治去其丰茂之草然后择其种之黄色而茂盛者择种之后始种蓺之下乃言禾生之次序始而苗中而秀末而实也方者极尽垄畆方正齐等是苗生之始也既方矣则欲其苞而成丛既苞矣则欲其种而不杂既种矣则欲其襃而长以上言禾之苗也既襃矣则欲其发而生茎既发矣则欲其秀而吐华以上言禾之秀也既秀矣则欲其坚而成实既坚矣则欲其好而无损壊既好矣则欲其颖而垂穟既颖矣则欲其栗而成就以上言禾之实也所以详言其成熟之次序者见稼穑之艰难非一日所能致或苗而不秀或秀而不实灭裂耕者报之以灭裂卤莽耘者报之以卤莽今后稷能教之以尽人事故其穑如此尧于是封之于邰使就邰之家室大田言既方既早郑氏以方为孚甲始生此诗言实方实苞郑氏以方为齐等二方字异义何也葢大田言既方既早既坚既好皆言谷之成熟故方为孚甲始生此诗言实方实苞实发实秀发方生茎秀方吐华故方为齐等言苗生之齐未有孚甲也大田言既种既戒郑氏以种为择其种此诗言实种实襃郑氏以种为生不杂二种字异义何也盖大田言既种既戒在未耕之前故为择其种此诗前言种之黄茂已是择种继言实种实襃在方苞之后故为生不杂也诞降嘉种维秬维秠维穈维芑恒之秬秠是获是畆恒之糜芑是任是负以归肇祀六章述后稷封邰之后教其国人播种嘉谷将以祭祀宗庙也秬秠穈芑四者皆嘉谷郁鬯又用黒黍故后稷择嘉种而降于民以教其耕种其嘉种维黒黍之秬也维黒黍而一稃二米之秠也维赤梁粟之糜也维白梁粟之芑也乃徧种之以秬秠至熟时则于是获刈之于是畆计之徧种之以穈芑至熟时则于是肩任之于是背负之以归而始祭焉后稷封邰初祭宗庙也诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗七章乃述后稷祭祀之事也我后稷之祭祀其礼如何先以所得秬秠穈芑之粟或使人舂之或使人揄出之或使人簸扬其糠或使人蹂践其禾取谷以继之言各有司存并皆敏疾也既蹂舂得米乃浸之于盆而淅之其声叟叟然乂盛之以甑而烝之其气浮浮然以为酒体及簠簋之实也及戒祭祀之事则又谋度之则又思惟之无所不至其谨也于是或取萧之香草与祭牲之脂膏而爇烧之为宗庙之祭诸侯之祭莫大于宗庙也又或取牡羊以为犯軷之祭軷道祭也祭七祀之行神也诸侯有朝聘之事则軷祭上自宗庙下至軷祭羣祀该举之矣或取肉𫝊火而燔之或取肉贯之加火而烈之纎悉无不尽矣凡此者皆欲以兴起来嵗之事谓祷其又丰也不曰来嵗而曰嗣祭欲其丰年相续也夏官大驭掌驭玉路以祀及犯軷注云行山曰軷封土为山象以菩刍棘柏为神主既祭以车轹之而去喻无险难也邶泉水疏引春秋传云跋涉山川然则軷山行道之名也郑氏于楚茨或燔或炙以炙为炙肝此诗烈亦炙也乃云燔烈其肉葢郑意以楚茨言宗庙之祭特牲以肝配燔故炙为炙肝此诗为后稷将郊而先軷祭以上皆言軷祭之事故烈为烈其肉今以此诗言燔烈为总说宗庙及軷祭非専指軷也卬盛于豆于豆于登其香始升上帝居歆胡臭亶时后稷肇祀庶无罪悔以迄于今末章言尊后稷以配天也我今以菹醢盛之于木豆又以大羹盛之于瓦登器用陶匏大羹不和礼至简也其馨香之气始升于上而上帝以安飨之何香臭之诚得其时乎言天之所飨不在物也葢天生后稷以养民后稷能教民稼穑以相天故以功封邰而祀宗庙为周家祭祀之始天心眷之久矣自后稷肇祀以来子孙世脩其业不敢失坠以获罪于天遂至今日得以成王业而郊天天之歆飨葢在此耳周之郊也因稷而致所谓文武之功起于后稷尊后稷以配天不亦冝乎我将文王配帝之诗生民后稷配天之诗也我将言牛羊不足以必天之右惟仪式刑文王之典庶天心右飨之此诗言豆豋何足以致帝之歆惟世脩后稷之业乃有今日其意皆相类生民八章四章章十句四章章八句行苇忠厚也周家忠厚仁及草木故能内睦九族外尊事黄耉养老乞言以成其福禄焉敦彼行苇牛羊勿践履方苞方体维叶泥泥戚戚兄弟莫逺具尔首章发兄弟之爱也兴也言敦敦然聚者是彼道傍之芦苇勿令牛羊践履之此苇方苞而成丛方体而成茎其叶初生泥泥然润泽而可爱忍伤之乎苇之丛生如兄弟之聚也戚戚然亲爱之兄弟切莫疎逺冝俱相亲近也此诗以行苇兴兄弟维叶泥泥戚戚兄弟之辞体察精㣲恳欵亲切恻然惟恐伤之千载之下犹能使人兴起也或肆之筵或授之几肆筵设席授几有缉御次章述陈设也或陈之以筵谓行燕礼也或授之以几优老也兄弟之年稚者铺筵而已老者则铺筵而又设席于筵之上加重席也老者既授以几又有相续代而侍者或献或酢洗爵奠斚醓醢以荐或燔或炙嘉殽脾臄或歌或咢三章述燕乐也燕兄弟之时或主人进酒而献之于賔賔既卒爵酌而酢主人主人卒饮又洗爵以酧賔賔受而奠此斚不复举之斚即爵也有肉醤多汁之醓醢以荐进之又或入火以燔其肉或近火以炙其肝以为羞其正馔之外所加善殽则有脾与臄又作乐助欢或歌而比于琴瑟或咢而徒击鼓亲亲之厚也今考燕礼诸侯燕其臣以膳宰为主人主人献賔賔卒爵賔洗爵酢主人主人卒爵主人献公公卒爵公酌酢主人主人卒爵于是主人酌以酬賔賔遂奠而不举也敦弓既坚四鍭既钧舍矢既均序賔以贤四章五章述燕射也既燕族人而射以为乐其天子亲所射彫画之弓既坚劲矣其四矢既轻重钧停矣放舍此矢既均而皆中矣次序衆賔以射中多者为贤也诸臣不必画弓以天子之燕射故举天子之弓言之耳郑以为将养老择士大射王肃以为燕射诗记从王敦弓既句既挟四鍭四鍭如树序賔以不侮敦弓既引满四鍭皆已挟则徧释之矣四鍭皆中如以手植之然其序以不侮为贵尚徳也不以中多陵人也曽孙维主酒体维醹酌以大斗以祈黄耉六章述既射而复终燕因以乞言也为之主者成王也其酒醴皆醇厚矣遂以长柄大斗从大器中酌之于樽以为体而求于黄耉之人谓乞言也二章言授几缉御之事则兄弟之中有老者存焉古者燕饮于旅也语必因以求诲言于老成人凡一话一言皆足以为熏陶渐染之益不徒为燕乐也黄耉台背以引以翼夀考维祺以介景福七章终上章乞言之意也成王乞言于黄耉台背之大老此大老告成王以善道引而导之翼而辅之以成其徳故自天祐之成王得夀考吉祥助其大福也行苇七章二章章六句五章章四句既醉大平也醉酒饱徳人有士君子之行焉此诗成王祭毕而燕羣臣也大平无事而后君臣可以燕饮相乐故曰大平也讲师言醉酒饱徳止是首章二语又言士君子之行非诗意矣既醉以酒既饱以徳君子万年介尔景福成王与羣臣祭毕而燕于寝羣臣美之言成王既醉我以酒矣燕接之间恩泽充足既饱我以徳矣无以报上愿其享万年之夀而天助尔大福也既醉以酒尔殽既将君子万年介尔昭明羣臣又欲天助成王以昭明之徳昭明有融高朗令终令终有俶公尸嘉告羣臣祝成王昭明而又极于融融者一理混融彻上彻下无复疑滞明之盛也靡不有初鲜克有终始明终昏者多矣故又祝其高明而善终也过而后改迷而后复不若有始有卒之尽善故祝其善终而又欲其有始如太甲有终而无始不得为全善矣成王以幼冲嗣服欲善其终当谨其始乃始终如一也令终有俶犹仲虺言慎厥终惟其始伊尹言慎终如始也能如是则神降之福公尸以善言来告矣旧説以令终为考终命此非臣子祝君之辞也一章二章方祝君以万年不应三章遽祝以考终命其言不伦由郑氏凿説以景福为五福孔氏遂牵合谓令终为考终命然郑笺令终云以善名终则郑意亦不然孔求之过耳其告维何笾豆静嘉朋友攸摄摄以威仪公尸所告者其言何如乎言汝笾豆所盛之物洁静而嘉姜汝之朋友助祭者能相检摄而佐助之其检摄以威仪莫有惰容也设为嘏辞以见主祭与助祭者皆当神意也威仪孔时君子有孝子孝子不匮永钖尔类上章设为嘏辞此章以下则承嘏辞之意而衍之言威仪甚得其冝者此由成王有孝子之行也祭义説祭祀奉承荐进之容貌葢以孝子言之葢因其容貌之形见以知其孝敬之深厚即此诗之意也孝子之行无有匮竭能化天下皆为孝是永钖尔类也圣人之于民类也同此类则同此心孝者人心之同然以心感心放之四海而准是钖类也洪范钖福之意亦如此祭祀称孝子其来尚矣其类维何室家之壸君子万年永钖祚𦙍其钖类如何乎王者之化由室家而推之天下如宫中之巷由内而行出于外也成王能如此宜其享万年之寿而天又钖之以福祚及继嗣之子孙也其𦙍维何天被尔禄君子万年景命有仆其天钖以继嗣者如何乎乃犬覆被女以福禄使有万年之夀而大命仆属不絶也此章问以继嗣而言福祚者言天钖以继嗣故福祚不絶也其仆维何釐尔女士釐尔女士从以孙子其大命之仆属如何乎乃天钖以女而有士行者以为妃又使生贤智之子孙以随之此章问以福祚而言继嗣者言天钖以福祚故继嗣繁昌也与上章互言之耳既醉八章章四句凫鹥守成也太平之君子能持盈守成神祗祖考安乐之也祭天神地祗祖考皆有尸五章皆言公尸又四章言既燕于宗毛以为皆言祭宗庙其説是也凫鹥在泾公尸来燕来宁尔酒既清尔殽既馨公尸燕饮福禄来成兴也祭之明日行燕尸之礼镐京近泾水指土地所见言之野凫与鹥鸥皆水鸟也水鸟在水中得其所喻公尸来燕而安宁也成王酒清殽馨以与公尸燕饮故神以福禄来成汝矣渭水东流先会丰而后㑹泾丰水自南而入渭泾水自西北而入渭文王居丰在丰水之西则越丰而后至泾武王居镐在丰水之东则去泾近矣张衡西京赋云欱沣吐镐据渭踞泾见泾水近镐也凫鹥在沙公尸来燕来冝尔酒既多尔殽既嘉公尸燕饮福禄来为凫鹥在渚公尸来燕来处尔酒既湑尔殽伊脯公尸燕饮福禄来下凫鹥在潨公尸来燕来宗既燕于宗福禄攸降公尸燕饮福禄来崇凫鹥在亹公尸来止熏熏㫖酒欣欣燔炙芬芬公尸燕饮无有后艰凫鹥五章章六句假乐嘉成王也假乐君子显显令徳宜民宜人受禄于天言可嘉乐者此成王也有显显之善徳冝其在下之民谓万姓以和也宜其在位之人谓百官以和也人民皆冝是可嘉乐以此能受福禄于天也保右命之自天申之千禄百福子孙千亿既保安之又右助之又从而命之是自天申命用休也成王有千禄之道而得百福千禄言自求多福谓在我有以致之非天私于成王也宜成王子孙之繁至于千亿𫝊之无穷也穆穆皇皇宜君宜王不愆不忘率由旧章成王之徳穆穆然敬皇皇然美宜其为君冝其为王也又不愆过不遗忘以循用先王之旧法郑氏以穆穆皇皇宜君宜王为子孙以不愆不忘率由旧章复为成王文意断续此由分章之误也穆穆皇皇与抑抑秩秩一体率由旧章与率由羣匹相对皆言成王也宜君宜王即所谓宜民宜人也威仪抑抑徳音秩秩无怨无恶率由羣匹成王之威仪抑抑然谨宻其徳音言语秩秩然有常言行皆盛徳之所着见故能无所咎怨无所憎恶推诚乐与惟循用羣臣之贤匹耦于己者言志同道合也此章与上章一体不愆不忘为率由旧章言之也无怨无恶为率由羣匹言之也音声也徳音有徳之声音也言语教令声名皆可称徳音此诗徳音秩秩可以为言语教令不可以为声名皇矣貊其徳音可以为教令声名不可以为言语南山有台徳音不已徳音是茂及有女同车徳音不忘车舝徳音来括皆声名也小戎秩秩徳音鹿鸣徳音孔昭日月徳音无良邶谷风徳音莫违皆言语也受福无疆四方之纲之纲之纪燕及朋友成王受福无穷故于天下之治惟总其大纲大纲举而小纪自随则大平极治可传于永久此无穷之福也羣臣与国同休是安及羣臣也百辟卿士媚于天子不解于位民之攸塈外而百辟内而卿士皆媚爱于成王而不解怠于其职位此民之所由以休息也假乐六章章四句诗缉卷二十七诗缉卷二十八钦定四库全书诗缉卷二十八宋严粲撰公刘召康公戒成王也成王将涖政戒以民事美公刘之厚于民而献是诗也笃公刘匪居匪康廼埸廼疆廼积廼仓廼裹糇粮于槖于囊思辑用光弓矢斯张干戈戚扬爰方启行首章述公刘在西戎谋迁于豳也自后稷封于邰传子不窋夏后氏政衰去稷不务不窋失其官窜于西戎不窋之孙公刘自西戎而迁于豳迁国安民非笃厚者不能故言笃厚乎公刘也以下乃述厚民之事唯笃厚故能厚民也公刘之在西戎不敢居处不敢安宁谓不安于夷狄之陋谋为迁豳之计也将欲迁国必先聚粮治兵故廼埸以治其田之小塍迺疆以治其田之大界乃蓄其露积乃实其仓廪既已富彊乃盛其干糇于小槖盛其粮米于大囊思以歛集其民而光显其国迁国则民易离散故必有恩意歛集之也于是弓矢则张之又有干盾戈㦸戚斧扬钺于是方开路而行以迁于豳焉笃公刘于胥斯原既庶既繁既顺廼宣而无永叹陟则在巘复降在原何以舟之维玉及瑶鞞琫容刀次章述至豳相宅也笃厚乎公刘也往相广平之原地以居其民其民既庶而衆矣既繁而多矣庶即繁也言庶而又言繁见归者愈多也衆多则宜意向难齐今皆顺从而乐迁矣公刘又恐民之初迁有懐不能以自达廼复宣导在下之情欲人人皆得其所也盘庚之民必再三宣导而后顺从今既顺廼宣则本无扞格而上犹虑其壅蔽也故欢欣交通无有永叹而不满者非民咨胥怨之比也民见公刘升则在巘山之上以观其形势复下而在原以察其处所反覆相视以民居为重遂言公刘登陟之际何所佩带乎惟玉及美玉之瑶又有鞞鞘其上饰有琫以容其刀也称公刘佩服之美者承上文而无永叹述斯民喜之之情也緜廼宣兼廼亩言之则为宣导沟洫此廼宣承既顺言之下云而无永叹则为宣导下情笃公刘逝彼百泉瞻彼溥原廼陟髙冈廼觏于京京师之野于时处处于时庐旅于时言言于时语语三章述营度邑居也笃厚乎公刘也其营京邑也自下观之则往彼衆水所聚之处又望彼漙广之原自上观之则升彼南山之冈嵴乃见髙大之京丘可居也此京地乃衆民所宜居之野于是经画以定之于此作民居以处其处者于此作客舎以庐其旅者于此施教令于此议政事各有其所见规模整整也处谓居民旅谓賔旅也百泉衆水也令地理家言衆水所聚为得水也曺氏据杜佑云百泉在汉为朝那县属安定郡在唐为百泉县属平凉郡魏于其地置原州唐因之当是其地因诗百泉而得名犹因杜诗不夜月临闗后人遂置不夜闗耳笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之四章述宫室既成而落之也笃厚乎公刘也于此髙丘之京依而居之谓宫室既成而安其居也于是与羣臣饮酒以落之其礼容之盛跄跄济济然公刘使人为之设筵使人为之设几賔已登席坐矣乃依几矣前乎此公刘使人造适其牧豕之羣执豕于牢中以为饮酒之殽其酌此酒用匏为爵公刘之于羣臣既设馔以食之设酒以饮之礼虽简俭羣臣君之尊之不失敬也笃公刘既溥既长既景廼冈相其隂阳观其流泉其军三单度其隰原彻田为粮度其夕阳豳居允荒五章述辨土宜制军赋也笃厚乎公刘也所迁之地既广矣既长矣既揆之日景以定其东西于是升髙冈以相其隂阳寒煖之宜观其水泉灌溉之利将以治田畴也后稷上公之封大国三军以其余卒为羡今丁夫适满三军之数唯单而已无羡卒也又于是度其隰田原田之多少以什一之彻法取于民以为粮食地利肥硗不同故必度之而后可以制赋三军唯单赋法以彻兵食皆不病民厚之至也豳国在梁山之西故言自公刘相此夕阳之地以建豳居信乎其荒大也美其迁国之善也笃公刘于豳斯馆渉渭为乱取厉取鍜止基廼理爰衆爰有夹其皇涧遡其过涧止旅廼宻芮鞫之即末章述处新甿也新甿之至者公刘为作馆以居之将作此馆舎先使人渉渡渭水乗舟横渡为乱而过取厉刀之石又取所鍜之铁以治其器用既定居止之基廼疆理其田亩其相续而来者愈多愈有于是或有夹皇涧而在涧两边以居者或有遡过涧而开门向水以居者既而来止之旅日以益宻皇涧过涧之旁不足以容之于是又就芮水之外而居之鍜毛氏以为石朱氏以为铁今考鍜打铁也其字从金碬者砺也其字从石此鍜从金则当为铁嵇康好鍜是也公刘六章章十句泂酌召康公戒成王也言皇天亲有徳飨有道也泂酌彼行潦挹彼注兹可以餴饎岂弟君子民之父母言使人逺往酌取流行之雨潦置之大器待其澄清又挹取之于彼大器之中注之于此小器之中犹可灌沃餴米以为酒食此薄陋之物而可以祭祀使天飨之者由设祭者是岂弟乐易之君子而为民之父母也祭不必用行潦甚言不在物也泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈泂酌三章章五句卷阿召康公戒成王也言求贤用吉士也经言君子又言吉士君子者尊贵之称士者衆多之目其曰蔼蔼吉士维君子使是吉士者君子所引善类而君子者吉士之宗主也故经以凤凰之希有喻君子以羽声之衆多喻吉士也序言求贤用吉士贤指经中之岂弟居子吉士指经中之蔼蔼吉士也谓求岂弟君子以任用吉士也成周之朝吉士虽衆多不可无大贤以为之统盟公刘泂酌卷阿三诗皆成王涖政康公作之以戒王也周公有明农之请将释天下之重负以听王之所自为康公虑周公归政之后成王渉歴尚浅任用非人故作卷阿之诗反覆歌咏有言之不尽之意欲以动悟成王若曰周公欲归政矣王所倚仗者谁欤以壮鋭之气享盛大之业若任用非人将伤大体王当虚心屈己以求岂弟之贤而任之岂弟君子云者乃笃厚纯固盛徳之人可以弥性而辅君徳可以为则而仪百辟可以为纲而总衆职可以任使吉士而司进退人物之权此其责任至重前乎此者周公实任之王盍求其可以任周公之事者而继之乎苟求其人而未得则周公其可以遂明农之请乎康公所以动悟成王者其辞婉矣周召同心如此乃知周公居东之初成王未悟之日伐柯九罭等诗人心颙颙谓朝廷一日不可无周公在召公必不但黙也史传略耳有卷者阿飘风自南岂弟君子来㳺来歌以矢其音兴也阿不曲则风无自而入故必有卷然之阿而后自南长养之风飘回而入喻人君能虚心屈己而后足致岂弟之大贤也诚使岂弟君子来而与王游来而就王歌以直陈其声音使之尽吐其所欲言而无所顾虑则薰陶渐染所以养成君徳者亦如南风之养物矣伴奂尔游矣优游尔休矣岂弟君子俾尔弥尔性似先公酋矣承上章言贤者既来游矣尔成王当与之安肆而游处间暇而休息从容欵宻与之浃洽则此岂弟之贤必有薫陶渐染之功而使尔弥益其徳性以继嗣先公之业而克终矣弥性非矫揉彊勉之所及唯有徳之贤朝夕与之游处乆而与之俱化耳不言先王而言先公不忘所起之艰难也尔土宇昄章亦孔之厚矣岂弟君子俾尔弥尔性百神尔主矣成王承文武之绪其土宇昄大而章着大则疆理混一章则法度修明亦甚厚而不可加矣岂可任非其人而败壊之乎惟得岂弟之贤而用之以弥益其徳性则百神歆飨之皆以汝为主矣有天下者祭百神社稷宗庙之主也尔受命长矣茀禄尔康矣岂弟君子俾尔弥尔性纯嘏尔常矣尔受天命其传已乆福禄已安矣周以积累之乆而后兴故享之而安也然岂可任非其人而斵丧之乎惟得岂弟之贤而用之以弥益其徳性则大福尔可常享矣二章三章四章皆言弥性者谓此岂弟之贤闗君徳之涵养成就而非小有材者所能与也有冯有翼有孝有徳以引以翼岂弟君子四方为则冯翼孝徳之人即蔼蔼吉士也成王左右前后有可为冯依者有可为辅翼者有孝行者有贤徳者凡此诸贤王能有之以引导辅翼其身矣然必得岂弟之大贤以为四方之法而仪刑百辟也説者多以四方为则非人臣之事遂以岂弟君子为斥成王然首章来游来歌便説不行吉甫万邦为宪申伯文武是宪山甫式是百辟嘉賔是则是傚皆人臣事也颙颙卬卬如圭如璋令闻令望岂弟君子四方为纲外之体貎颙颙然敬顺内之志气卬卬然髙明其徳如玉之圭璋表里纯一也人闻之有善声誉人望之有善威仪此岂弟之君子可以为四方之纲也纲举则目张谓总提纲维也说者以颙颙卬卬而下为成王非也假乐嘉成王故称穆穆皇皇此诗以成王初涖政而戒之则不当过为称誉之辞也凤皇于飞翙翙其羽亦集爰止蔼蔼王多吉士维君子使媚于天子因时凤至故以喻贤者凤飞鸟之出乎其类者衆鸟所慕也凤皇于飞而翙翙然衆羽之声亦集于所止之地犹大贤用而善类乐附之从其类也今王朝之上吉士蔼蔼衆多矣然必得大贤君子为之宗主而器使之则声应气求各尽其心以媚爱于天子矣言王多吉士是王已有之吉士见于已用者成周人材最盛而可以当凤皇之喻为人材之统盟者舍周公其谁哉凤皇于飞翙翙其羽亦傅于天蔼蔼王多吉人维君子命媚于庶人凤皇鸣矣于彼髙冈梧桐生矣于彼朝阳菶菶萋萋雝雝喈喈言今鳯皇已鸣矣其鸣在于髙冈之上衆所闻见喻大贤处髙显之地非潜伏侧陋也此大贤非有道不见如凤皇非梧桐不栖今梧桐已生矣其生在于朝阳之地向阳则易茂喻今太平之时也有其人又有其时如梧桐菶菶萋萋而茂盛凤皇雝雝喈喈而和鸣君臣遇合之盛如此也康公所指岂难知哉成王可以黙㑹矣君子之车既庶且多君子之马既闲且驰矢诗不多维以遂歌此君子其车已衆而多矣其马既闲习而能驰矣言其爵位尊显钖赉已厚所谓大贤可为多士之宗主者此其人也我陈诗之意初无多説只为此一事耳维王歌咏之深味乎吾言可也康公三诗皆作于成王将涖政之初公刘泂酌皆直述之辞唯卷阿宛转反覆使人再三歌咏而后悟盖其深意所寓实在此篇也卷阿十章六章章五句四章章六句民劳召穆公刺厉王也朱氏以此诗乃同列相戒之辞未必专为刺王而𤼵然其忧时感事之意亦可见矣其説是也诗言以定我王又言以为王休又言戎虽小子皆语同列之辞以诗之辞戒同列所以刺王也民亦劳止汔可小康惠此中国以绥四方无纵诡随以谨无良式遏冦虐憯不畏明柔逺能迩以定我王穆公戒同列之用事者言国以民为本民劳则国危今周民亦疲劳矣庶几可以小安之乎京师诸夏之根本爱此京师则可以安天下也对夷狄言之则总诸夏为中国对四方言之则指京师为中国也诡随者心知其非而诈顺从之此姦人也书所谓面从孟子所谓面谀也人见诡随者无所伤拂则目为善良不知其容悦取宠皆为自利之计而非忠于所事实非善良之士也苟喜其甘言而信用之足以召祸乱致冦虐但权位尊重者往往乐软熟而惮正直故诡随之人得肆其志是居上位者纵之为患也今戒用事者无纵此诡随则可以谨防无良之人用遏止其寇虐此理明甚可痛其不畏明也逺谓夷狄迩谓中国治道略外而详内夷狄则抚柔之而已中国则礼乐之治甚详故必能其事也惟柔逺能迩者可以安吾君而何取于诡随乎民亦劳止汔可小休惠此中国以为民逑无纵诡随以谨惛怓式遏寇虐无俾民忧无弃尔劳以为王休无纵诡随之人以防其惛怓惑乱主聴也尔前有功于国今勿弃其前功则为吾君之美谓使其君安富尊荣也不然败君之事矣民亦劳止汔可小息惠此京师以绥四国无纵诡随以谨罔极式遏寇虐无俾作慝敬慎威仪以近有徳诡随之人无所不至所谓罔极也无纵诡随而必近有徳谓逺佞而亲贤然非修身则贤不可得而亲故必敬谨威仪而后可以近有徳民亦劳止汔可小愒惠此中国俾民忧泄无纵诡随以谨丑厉式遏冦虐无俾正败戎虽小子而式𢎞大诡随之人终必召乱是为丑厉也又戒其同列之用事者云汝虽小子而所用事甚大闗于邦之兴丧不可不谨也岂可乐佞䛕而纵诡随乎旧説以此诗戎虽小子及板诗小子硚硚皆指王小子非君臣之辞今不从二诗皆戒责同寮故称小子耳民亦劳止汔可小安惠此中国国无有残无纵诡随以谨缱绻式遏冦虐无俾正反王欲玉女是用大谏此诗五章言无良惛怓罔极丑厉缱绻皆极小人之情状而总之以诡随盖小人之媚君子其始皆以诡随入之其终无所不至孔子所谓佞人殆也召公称厉王而告之言我欲使尔如玉无瑕可指故用此大諌于王也谓其戒同列者即所以諌王上行而下傚故也民劳五章章十句板凡伯刺厉王也朱氏以此诗为切责其寮友用事之人而义归于刺王与上篇同味诗意信然上帝板板下民卒瘅出话不然为犹不逺靡圣管管不实于亶犹之未逺是用大諌一章至五章皆切责寮友之辞厉王邪僻凡伯不欲斥王而归之于天曰上帝板板然反其常道使下民尽病矣今尔羣臣当有嘉谋嘉猷以扶持之今乃出言不合于理为君谋事又不能逺其心以为无圣人管管然以浅见自用故矫诬诈伪不实于为诚信而伪为诚信惟汝之谋犹不逺我是用作此诗以大陈正于汝也天之方难无然宪宪天之方蹶无然泄泄辞之辑矣民之洽矣辞之怿矣民之莫矣天方艰难祸乱将作汝衆人无为是宪宪然欣喜而不知忧惧也天方震动民将不安汝衆人无为是泄泄然怠缓而不思勉励也汝惟不知忧患故各逞私意议论矛盾耳于是又戒之言尔寮友之相与若言辞辑睦而相孚则下民洽比矣若言辞悦怿而相得则下民安定矣谓方时多艰惟同心谋国议论和协则庶几民可安耳旧説辞为王者出令然寻绎经意上承宪宪泄泄之文下接我虽异事之章皆切责寮友之言中间搀入王者出令之事则上下辞意皆无伦序矣此诗首章责同寮出话不然为犹不逺故二章因戒之以言论之间宜相和协谓尔之出话为犹徒执一己之见者未必有深长之虑而惟寮友之间和同商议庶几合谋并智可以措民于安耳然愚而自用者终不能舎己而从人故三章言我即尔谋听我嚣嚣四章言匪我言耄尔用忧谑谓己以善言告之而不见听也善言既不见听乃大言虚诞䛕言阿附善人见其如此不肯复言矣故五章言无为夸毗善人载尸也前五章皆説寮友议论不相恊犹小旻诗六章其前五章皆説谋犹之不臧也逹观上下章㫖知辞之辑怿非谓王者出令矣我虽异事及尔同寮我即尔谋听我嚣嚣我言维服勿以为笑先民有言询于刍荛我虽与汝所职之事各异乃与汝同官俱为卿士我就汝谋忠告而善道之汝聴我言乃嚣嚣然傲慢而不受我所言乃可服行汝无笑之古之贤者有言云有事当谋之刍荛之人刍荛之贱尚当谋之况我与汝同寮乎此章言寮友之间议论不合其辞之不辑怿可想见矣天之方虐无然谑谑老夫灌灌小子硚硚匪我言耄尔用忧谑多将熇熇不可救药天今方将为虐有丧亾之祸汝无如是谑谑然戏侮而不知忧惧也我老夫渉歴已多知乱亡之将至则灌灌然款诚以告汝汝后生小子乃硚硚然骄慢安其危而利其菑以我之言为老耄而昏缪也然我所言实非老缪乃女以可忧之事为戏谑耳积恶愈多将熇熇然如火之炽盛不可救止而药治之也此章又见其议论之不相合矣旧説以小子指王今不从天之方懠无为夸毗威仪卒迷善人载尸民之方殿屎则莫我敢葵丧乱蔑资曽莫惠我师夸谓大言虚诞毗谓䛕言阿附天今方降威怒汝衆人无为夸大毗附也今衆人之威仪尽迷乱其有号为善人者亦如祭祀之尸不言不为矣天下之民方殿屎呻吟莫有敢揆度其事者民遭丧乱无以为资曽莫有施惠我衆民者皆责之辞也天之牖民如壎如箎如璋如圭如取如携携无曰益牖民孔易民之多辟无自立辟六章泛言治民之道也言人心本虚明以物欲窒之则如墙然㝠昧罔觉苟能顺天之理以开明人心如开牖于墙复其本然之明也如壎箎之相和壎唱而箎和言必应也如璋圭之相合合二璋而成圭言必同也如往取物之必得如手携物之必从也携而必从非别立一道以増益之也因其所固有耳牖民之道甚易也今民虽多邪辟而本然之天自若亦唯因其固有而开明之耳勿自立法以彊之自立法则是益也非天也六章至八章皆责寮友而因以诲王也价人维藩大师维垣大邦维屏大宗维翰懐徳维宁宗子维城无俾城壊无独斯畏七章泛言用人之效也言善人所以为藩篱大衆所以为垣墙大邦所以为屏蔽巨室所以为翰干国家所恃在此数者苟能使懐我之徳则无有不宁矣又同姓之宗子所以为城之固亦当保安之勿使此城有壊无至于独居而可畏惧也敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍八章泛言敬天之诚也言当敬天之威怒无敢戏谑逸豫又当敬天之灾变无敢驰驱自恣戏豫即无逸所谓耽乐驰驱即无逸所谓游田也昊天在上人仰之皆谓之明皆谓之旦常与汝出入往来游溢相从视人善恶可不谨乎板八章章八句诗缉卷二十八诗缉卷二十九钦定四库全书诗缉卷二十九宋严粲撰荡之什大雅荡召穆公伤周室大壊也厉王无道天下荡荡无纲纪文章故作是诗也伤者伤悼其将亾甚于刺也臣子作诗皆𤼵于忧国之忠欲以感悟其君虽弊壊已极犹庶几其改图君臣大义无所逃于天地之间此诗託言文王叹商特借秦为喻耳或谓伤者伤嗟而已非諌刺之比如此殆类后世词人弔古之作非当时臣子惓惓之义也大序言伤人伦之废吟咏情性以风其上伤何妨于风刺乎荡荡上帝下民之辟疾威上帝其命多辟天生烝民其命匪谌靡不有初鲜克有终周人遭厉王之暴虐唿天而告之曰荡荡广大乎上帝此下民之君也谓天子也今暴虐之上帝何其命之多僻也谓命僻王以为君也疾威者厉王所为而天实命之是天为此疾威也天实为之则无所归咎矣然天亦岂欲令厉王为恶乎天生衆民其命有不可信者其初皆善而其终鲜善是人自暴自弃非天使之然也王自不为善岂天赋予以恶哉首章説得含蓄至五章七章乃𤼵之文王曰咨咨女殷商曽是彊御曽是掊克曽是在位曽是在服天降淊徳女兴是力三章以下设为文王叹商之辞盖陈厉王之失而託之商也文王曰嗟乎嗟汝殷商之君则是彊梁御善之人则是掊歛好胜之人乃任用之使之居位使之任事天降是淊慢凶徳之人以妖孽天下汝又兴起崇任之甚力何哉文王曰咨咨女殷商而秉义类彊御多怼流言以对寇攘式内侯作侯祝靡届靡究汝当秉持善道乃用彊御作怨之人非善类也此人问之则以流言对非忠言也道途之言岂足信哉小人为盗贼之行是寇攘不在外而在内也人心相疑则诅祝相要无有届极穷究之时忠信之衰也文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿女炰烋自矜气健于中国敛民之怨乃自以为徳汝所以是非颠倒邪正错乱不能明尔之徳者由汝背后傍侧皆无贤人以引翼之也尔之徳所以不明者由汝无陪贰之大臣又无贤六卿也背侧言前后左右也文王曰咨咨女殷商天不湎尔以酒不义从式既衍尔止靡明靡晦式号式唿俾昼作夜天不使尔沈湎于酒而惟不义之事则从而法之也非天使之是汝自为恶也言此者𤼵首章靡不有初鲜克有终之意也尔之容止既自取愆过又无明无晦而饮酒不息呌号讙唿使昼日作夜荒乱甚矣文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方饮酒号唿之声如蜩蝉螗蝘之鸣其笑语沓沓又如汤之沸如羮之熟无小无大皆近丧亡矣而汝等人尚由而行之不改过乎昏乱如此故内致怨怒于中国延及鬼方逺夷亦怒之也文王曰咨咨女殷商匪上帝不时殷不用旧虽无老成人尚有典刑曽是莫聴大命以倾不时者犹言厄运非上天为此厄运乃殷自不用其先王之旧法耳亦以𤼵首章靡不有初鲜克有终之意也纵无老成旧臣尚有先王法度可以遵守汝曽莫能聴用遂自倾覆其大命而归咎于天可乎文王曰咨咨女殷商人亦有言颠沛之揭枝叶未有害本实先拨殷鉴不逺在夏后之世古之贤人有言植木将欲颠仆沛㧞揭然而蹶其枝叶未有折伤而本根实先断絶王者天下之本也天下未有祸败而王身无道本先拨矣枝叶将从之也殷之鉴戒甚不逺惟在夏后之世谓殷当鉴夏今又当以殷为鉴意在言外也荡八章章八句抑卫武公刺厉王亦以自警也厉王之世武公为诸侯庶子作此诗刺厉王因以自警至老常诵之也诗补传得之孔氏谓武公追刺厉王诗记非之以为其在于今兴迷乱于政岂追刺之语乎今考年表武公以宣王十六年即位诗记以为其齿四十余是也䟽以为武公宣王三十六年即位恐误矣抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾㢘隅者屋之外角喻人之外有威仪也凡宫室观其外有㢘隅则知其在内之制必方正也如人外有抑抑然谨宻之威仪则知其在内之徳必严正也人有常言无有哲而不愚者哲而自隳其所守则为愚矣惟圣罔念作狂岂可不自谨其威仪哉彼庶人之愚是其禀赋之偏如生而有疾非其罪也主于疾而已唯哲人自废纵而为愚是则可罪也罪之者以其自取也武公所以自警者切矣抑诗多自警之意所言修身治国平天下之道与中庸大学相表里首章第一义言威仪之当谨威仪云者声音笑貎云乎哉容貎颜色曽子所谓道动容周旋中礼孟子所谓盛徳盖有诸中形诸外也无竞维人四方其训之有觉徳行四国顺之訏谟定命逺犹辰告敬慎威仪维民之则莫彊者人也能得人则四方皆傚之以为训矣形势非彊而得人为彊也有觉悟者徳行也有徳行则四国服从之矣欲明明徳者先致其知也用贤修已治道之大端举矣犹不敢轻出之也其于政事必有訏大之谟以坚定其命令谓先定大讨也建谋立画不贵自用必使深逺之图得以时时入告谓广览兼听也如是而益谨其威仪以仪形天下则治道备矣其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑今厉王之兴即迷乱于政倾败其徳政荒则国不治徳丧则身不修皆由荒湛于酒也汝虽湛乐是从独不思念继绍之事乎汝不以继绍为念故不复广求先王之道而执守明法也肆皇天弗尚如彼泉流无沦胥以亡夙兴夜寐洒埽廷内维民之章修尔车马弓矢戎兵用戒戎作用逷蛮方王湛乐如此故今皇天不尚其所为君臣皆将灭亡如衆泉之流更相灌注一处决溃则衆流俱竭是沦率相与以亡也今宜改过早起夜寐洒埽宫室之内言闺门之间当修絜而自新也如此则可以表示于民矣又不可忘意外之变故修治其车马及弓矢戎兵之器用此以戒备兵事之起用此以逷逺蛮方使之不敢来侵庶几未至于亡耳质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也王又当质尔人民毋导之以浮靡又当谨其所以御诸侯之法度必如是而后可以戒备不虞之变也其本则在修身故当谨尔之出言敬尔之威仪无不柔顺嘉善白玉为圭其有玷缺尚可磨鑢而平言语一有缺失不可复改矣故言不可不谨也无易由言无曰苟矣莫扪朕舌言不可逝矣无言不雠无徳不报惠于朋友庶民小子子孙绳绳万民靡不承由言者自由之言所谓唯其言而莫予违也王无得轻易自由以言无得言曰我出言苟且如是今虽无人执持我舌然言出则往而不可追矣王无有出言而人不雠答之者无有施徳而人不报复之者言必应也王苟能惠顺于羣臣朋友下及庶民与其小子则子孙绳绳然相继不絶而万民亦莫不承顺之矣宜民宜人则福祚无穷也视尔友君子辑柔尔颜不遐有愆相在尔室尚不愧于屋漏无曰不显莫予云觏神之格思不可度思矧可射思视尔亲友君子之时和柔其颜色以接之庶几不逺有过此显明之地人皆知修饬也视尔独居于室中之时当庶几无愧于西北隅隠漏之处无曰此非显明之处而莫予见也当知神之至也不可得而测度岂可厌倦而不敬乎此𤼵心学之奥而以鬼神言之犹中庸言微之显诚之不可揜也不度不射乃无思无为寂然不动之时程子所谓主一无适尹氏所谓其心収歛不容一物慈湖所谓澄然湛然者也辟尔为徳俾臧俾嘉淑慎尔止不愆于仪不僣不贼鲜不为则投我以桃报之以李彼童而角实虹小子此章言上行下傚天下皆法尔之徳视傚于尔尔当使之为臧善使之为嘉美毋导之以恶也故必淑善敬谨尔之容止不过愆于威仪不僣差不贼害则少不为人所法则者如人掷我以桃我必报之以李尔为善而民以善应之必然之理也若身不善而责民之善犹索童羊之有角实惑我耳不可信也旧説武公以小子称厉王如周公称成王为孺子非也今考楚语云卫武公年九十有五矣犹箴儆于国此言其末年也年表武公终于平王之十三年诗记推武公即位年四十余其为世子作此诗之时年二三十耳不应斥时王为小子也若以为追刺则前王已往当代臣子尤不得斥为小子矣荏染柔木言缗之丝温温恭人维徳之基其维哲人告之话言顺徳之行其维愚人覆谓我僣民各有心厉王刚愎拒諌观其监谤气象可见故告以有荏染然柔忍之木乃缗被之以丝弦而为弓亦犹温温然寛柔之恭人乃为徳之基本盖人主必寛柔然后能容受直言而徳日进也其维贤哲之人告之以善言则顺其徳而行之其维愚蔽之人反谓我言为僣躐人各有意见何得以汝所见为是而彊王之从也武公以诸侯庶子而论国家之理乱𤼵义理之精微故愚人以为后生僣躐也于乎小子未知臧否匪手携之言示之事匪靣命之言提其耳借曰未知亦既抱子民之靡盈谁夙知而莫成此章武公自警之辞因上章人谓已为僣而内自省也叹言我小子渉歴尚浅诚未知事之善恶然甞亲炙于长者矣长者非但携我之手且示我以已验之事非但靣命我且提我之耳而告之谓亲承其教诲而非剽闻于人也借曰我未有所知亦已抱子为人父矣年齿浸加日月逝矣岂可不汲汲自励以力践所闻而侵寻虚老一生邪学问之道患在自满则不复有进人若能不自盈满岂有早闻道而晚乃成者乎谓已早闻先生长者之教今当去箇矜字庶能佩服而勿失之此见武公切问近思工夫也旧説以小子为斥王左传襄公四年鲁人之歌云我君小子是古人称㓜君为小子武公时为世子则不可斥王为小子也至若携手提耳岂君臣之辞哉或又以为武公老作此诗故唿其同僚为小子武公学问深粹谦抑自处年九十有五犹求益于其国之臣若哆然以老成自处而唿王朝同寮为小子不似武公之气象也曲礼云长者与之提携则两手奉长者之手负劒辟咡诏之註云倾头与语又云口耳之间曰咡是携手提耳皆长者教诰小子之常此诗所言形容亲承之意耳正淇奥所美切磋琢磨也昊天孔昭我生靡乐视尔梦梦我心惨惨诲尔谆谆聴我藐藐匪用为教覆用为虐借曰未知亦聿既耄昊天甚明照察于我我不乐其生也盖视王之意梦梦然昏乱我心之忧惨惨然憔悴我诲尔谆谆然详熟汝听我藐藐然不入不以我言为教乃反以我为虐借曰我未有所知然亦从此将老矣岂可以吾言为不足聴乎时武公未老故言亦聿既耄犹九月蟋蟀在堂嵗实未莫而言嵗聿其莫也于乎小子告尔旧止聴用我谋庶无大悔天方艰难曰丧厥国取譬不逺昊天不忒回遹其徳俾民大棘又叹言我小子非敢臆説所告尔者皆先世旧章王能聴用我谋庶几不至于大悔天方艰难将䘮灭其国譬如夏商其类不逺天之福善祸淫岂有差忒哉皆王为邪僻之行使民至于大急自取之也抑十二章三章章八句九章章十句桑柔芮伯刺厉王也菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜兴也菀然茂盛之桑其叶稚而柔濡其下隂均人息其下者得其芘䕃也及蚕者捋采一朝残尽之则其树下之民病于日所暴矣亦犹王剥丧其徳则民不得其芘䕃也君子忧之不絶于心悲怆滋乆而不已于是唿倬然明大之昊天而诉之曰宁不哀矜我乎四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频王政不纲诸侯相攻故兵车驾其四牡骙骙然不息所建旟旐翩翩然飞扬祸乱日生而不平夷无国不见残灭也民无羣衆之聚甚稀踈矣俱遇此祸将为灰烬而无余矣呜唿可哀乎国运如此之频急也四牡骙骙旟旐有翩或考厉王无征伐之事遂以为使臣奔走于道路然味诗之意政是厌苦兵革如杜甫所谓车辚辚马萧萧下言靡国不泯知为诸侯相攻矣国歩蔑资天不我将靡所止疑云徂何往君子实维秉心无竞谁生厉阶至今为梗国运困穷无所资頼天不我养无所止定内不得安也云欲往而果何所往外无可向也厉王不自彊以为善复是何人生此祸乱之阶至今为梗病乎王实为之也忧心慇慇念我土宇我生不辰逢天僤怒自西徂东靡所定处多我觏痻孔棘我圉周家土宇昄章今日以侵削矣故我忧心慇慇然念之也我生不得时正逢天之厚怒自恨生于乱世也是时镐京在西中原在东自西至东无有宁居者言京师及中原皆乱也京师及中国既乱我见其病已多矣而我边垂又甚急是内外皆不得其安也为谋为毖乱况斯削告尔忧恤诲尔序爵谁能执热逝不以濯其何能淑载胥及溺此教王以用贤言王非不为计谋非不为谨毖然而祸乱滋甚益以侵削是谋之不得其道而所与谋者非人也故我今告尔以当忧恤之事诲尔以次序官爵辨别贤否之道谁能手执热物而不以水濯之乎以水濯手所以杀其热欲止乱而不用贤犹欲止热而不以濯也今王之所任者其何能善乎则相与陷溺于祸难而已如彼遡风亦孔之僾民有肃心荓云不逮好是稼穑力民代食稼穑维寳代食维好君子视厉王之乱如遡向于疾风亦甚僾唈使人短气而不能喘息也民本有恭肃之心而王乃使之怠慢不及事谓夺其农时使不得耕耨也今当好是稼穑言重农也其有功力于民者则使之代耕而食言任贤也盖稼穑当以为寳而不可轻食禄以代耕者当择其人之好而不可滥也天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍天今降此丧乱将灭亡我所立之王谓王室也是以降此蟊贼之虫使稼穑尽病可哀痛乎中国之人皆赘属而危矣尽荒虚而空矣羣臣无有尽衆力以念及天意者是代食者其人非好也维此惠君民人所瞻秉心宣犹考慎其相维彼不顺自独俾臧自有肺肠俾民卒狂维此顺道之君为百姓所瞻仰内则能秉持其心而有常徳外则宣布其谋而不自用又考察谨择其辅相维彼不顺道之君乃欲用独自之见而使之善何由得善乎以已自有肺肠行心所欲不谋于衆故使民尽迷惑如狂也自有肺肠即抑诗民各有心也瞻彼中林甡甡其鹿朋友已譛不胥以谷人亦有言进退维谷视彼林中其鹿羣辈同行甡甡然衆多今羣臣相谗不能有善禽兽之不如也人亦有言无道之世进退皆穷如䧟山谷然维此圣人瞻言百里维彼愚人覆狂以喜匪言不能胡斯畏忌圣人于人之言能瞻之于百里之外谓望之而喻其意也若彼愚人祸败已迫而不自知方且狂迷而喜乐不以为忧如此则虽谆谆然诲之亦不悟矣我非不能言如此畏忌何言王监谤将得罪也维此良人弗求弗迪维彼忍心是顾是复民之贪乱宁为荼毒维此善人王不求索之不进迪之维彼有残忍之心者王乃顾视而眷念之重复而绸缪之天下之民苦王之政欲其乱亡故宁为荼苦毒螫之行以相侵暴而不之恤也大风有隧有空大谷维此良人作为式谷维彼不顺征以中垢大风损物喻小人也其来有隧道必从空大谷中喻小人乗虚而至也若主徳刚明君子道长则国有充实之象小人无由至矣善人所作为之事皆合于法皆本于善无可指摘彼不顺之小人乃攻以内污之事盖其立朝行已无间可乗唯以暧昧之言诬之使之无由自明耳此小人陷君子之常也大风有隧贪人败类听言则对诵言如醉匪用其良覆俾我悖大风有隧道而至如贪人有縁由而至也贪人进则善类败矣小人好人从已唯聴彼之言则喜而对答之诵古人之言以告之则不悦而如醉不对之矣彼既不用善言而欲使人从已是反使我悖乱于道也嗟尔朋友予岂不知而作如彼飞虫时亦弋获既之隂女反予来赫嗟尔寮友汝踪迹诡祕我岂不知实事而妄作此诗乎如彼虫鸟之飞时亦为弋者所得吾之言亦有时而中也予既覆盖于汝不暴扬汝之事汝反谓予不知而来欺赫予也民之罔极职凉善背为民不利如云不克民之回遹职竞用力凉言刻薄竞言彊御盗言贪黩三者皆谓小人当时必有所指由此三小人致乱故皆以职言之民之乱无穷极者主由此刻薄之人善为欺背之事也彼为民所不利之事如恐不胜也民之所以邪僻者主由此彊御之人用力为虐也民之未戾职盗为冦凉曰不可覆背善詈虽曰匪予既作尔歌民之所以未定者主由此盗臣为冦攘之行也羣小不和自相毁訾其凉者见盗者贪黩已甚亦言其不可而覆背以詈之矣谓其党亦自知其非也凉背盗而詈之故上章言职凉善背也善詈工于骂也凉者虽归咎于盗欲自文饰言此乱非我所致然我已作尔歌不可隠讳矣承上章予岂不知而作之意桑柔十六章八章章八句八章章六句诗缉卷二十九诗缉卷三十钦定四库全书诗缉卷三十宋严粲撰云汉仍叔美宣王也宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故作是诗也宣王即位初年遇旱未有施设天下已喜于王化复行者以其有忧民之心而预期之也倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听宣王忧旱夜不能寐起观天象以占雨候见倬然明大之云汉精光回旋于天夜晴无云则天河明未有雨候也宣王于是叹伤曰呜唿今之人何罪乎而天降此丧乱使饥馑重至谓频年旱也我之祷雨无有神而不举祭之者牲玉皆所以供祭祀牲则不敢爱圭璧则用之已尽神曽莫我聴乎此诗多用宁字或训曽或犹偏或为愿辞或训安不可执一今随文解之旱既大甚藴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬天乆不雨旱既大甚矣其旱气藴积隆盛虫虫然其热熏人我为祷雨之故禋祀未甞止絶从郊而至宗庙上祭天下祭地奠其礼瘗其物无有神而不尊祀之者在宫之神莫尊于后稷非不临顾我而力不足以胜旱灾在郊之神莫尊于上帝力足以胜旱灾而不肯临顾我与其为旱以秏败下土宁使灾祸当我之身此至诚惨怛之辞也旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧宣王言旱既大甚皆已不徳所致不可推其过于他人承上文宁丁我躬之意也吾心兢兢然而恐业业然而危如闻霆之奋击雷之𤼵声也周之民多死亡矣今所余之衆民又将无有孑然孤独而存者矣昊天上帝不使我有遗类何不畏先祖之业摧落乎庶天以先祖之故而矜念之也旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予宣王言旱既大甚我当多方思所以救之不可自沮祷祈不应则人易以自沮而怠心生反覆此诗宣王欲销天变之意愈坚愈鋭可谓不自沮矣旱气赫赫然热气炎炎然宣王忧之之甚曰我措身无所矣大命将近谓国将亡也曽无瞻视而顾念之者古者有徳之羣公先世为官之正长凡雩祀所及者则皆不我佑助父母与先祖之灵何其偏忍于我而不见救乎旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯旱乆则山枯川竭故如涤濯然旱魃之神为此虐害如火之惔燎焚烧我心畏惮暑旱其忧心如为火所熏灼羣公先正曽不闻知而见察昊天上帝如厌弃我则宁使我遯去以避贤者无以我故而使百姓受害也旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒始欲遯去既又念民命方急当思救之故黾勉于此不敢去也天何偏病我以旱乎水旱之灾皆由政失必有以自取之但痛哉不知其何故而致此也知其故则当速改矣惟不知其故因念恐有得罪于神祗者我祈丰年则甚早祭四方与社又不晚岂上天不度知我心乎我敬事神明如是当不恨怒于我而降此旱灾也旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻卬昊天云如何里人君以臣为友相与纲纪四方者今羣臣以救旱之急于常务之可缓者不暇整之故云散无友纪也自庶官之长冡宰之官皆究心于祷祈赈救之事或奉行之或讨论之夙夜不遑以致劳瘁故云穷哉病哉也穷极言劳苦之极也庶正冡宰既皆劳瘁下至趣马也师氏也膳夫也左右之臣也靡不周徧谓无一人不劳瘁也人皆勉力救荒无有自谓不能而遂止者宣王瞻仰昊天而叹曰田里之间将如何乎必有愁叹之声矣忧民之辞也旧説以穷哉疚哉为诸臣勤于事而困于食庶正冡宰位髙禄厚恐未至此又以周为赒给羣臣救荒当先及小民不应但赒给有位也瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁宣王以旱之故夜不能寐瞻仰昊天不见云兴而唯见嘒然之衆星未有雨证也于是唿其臣而勉之曰大夫君子我之所以昭格于天以祷雨者已无赢余矣然未得雨则死亡将近不可遂已而弃其前劳更思所以祷祈必得雨而后止所谓则不可沮也若此者非求为我之一身乃所以定衆正也未有民不宁而庶官定者也瞻卬昊天何时惠我以安宁乎云汉八章章十句崧髙尹吉甫美宣王也天下复平能建国亲诸侯褒赏申伯焉申伯出封于谢尹吉甫送其行之诗也崧髙维岳骏极于天维岳降神生甫及申维申及甫维周之翰四国于蕃四方于宣首章以仲山甫比申伯也诗人之意谓申伯佐宣王中兴闗国家之运则其生必不凡故设为神异之辞言崧然而髙竦者岳也其山骏大极至于天维此岳降其神灵以生仲山甫及申伯也当时仲山甫为相申伯亚于山甫此诗为美申伯而以山甫并言盖谓申伯与山甫伯仲间耳借山甫以大申伯也维此申伯及山甫皆为周室之翰榦四国则于以蕃蔽其患难四方则于以宣布其徳泽盖山甫兼总内外之任而申伯则专主蕃宣之职也此诗首章主申甫而言谓申甫之生必有所自来故推原于岳降以尊之非申甫实为岳神也旧説谓姜氏之先主四岳之祀岳神福兴其子孙则执着于岳降之文以辞害意矣此诗言岳降申甫犹烝民言天生仲山甫耳郑氏注礼既以甫为山甫而牋诗乃以甫为甫侯自为异义且申伯光辅中兴而逺取周道始衰之甫侯以匹之非所以褒扬申伯也盖泥岳神福四岳之子孙谓申甫皆姜姓耳或者疑甫为字申为国则名称不类故以申甫皆为国不知古人文辞难以例拘舜典称稷契稷以官契以名汉称绛灌绛以封邑灌以姓皆不类也亹亹申伯王纉之事于邑于谢南国是式王命召伯定申伯之宅登是南邦世执其功次章述封谢也申伯亹亹然勉于职故王继之以事其任益重也往邑谓去京师而就国邑也往谢指其邑之所在也先虚言之后实言之也申伯为一州之牧使南国有所法式王于是命司空召穆公先营谢邑以定申伯之居申伯元为诸侯今为州牧于谢是升此南邦也世世执守其功长为牧也诗人之辞多以一事分两节言之如载脂载舝止是脂舝一事耳今言载脂则谓涂脂于舝言载舝则谓设舝于车是剥是菹止是以𤓰为菹一事耳今言是剥则谓以刀削𤓰言是菹则谓淹𤓰为菹于周于京止言周京一事耳今言于周则指国言于京则指国所都之地此于邑于谢语势正与于周于京同牋以上于为往下于为于今不从王命申伯式是南邦因是谢人以作尔庸王命召伯彻申伯土田王命傅御迁其私人三章申上章营谢之事也王又告申伯以改邑之意云我欲使汝为法于此南邦今因此谢邑之人而为国以起尔之功言尊显之也召公于时犹尚未𤼵王又命召伯云汝往谢邑凡申伯土田以彻法定其税赋十取其一王又命申伯傅相及治事之官迁其家臣而资遣其行也申伯之功召伯是营有俶其城寝庙既成既成藐藐王钖申伯四牡硚硚钩膺濯濯四章述召伯既营谢及王钖遣申伯也申伯城谢之事乃召伯所营始作其城郭又作寝与庙以定其人神所处此寝庙既成矣既成之貎藐藐然髙广也王将遣申伯乃赐以四牡之马硚硚然强壮又赐以马娄颔之金钩及在马膺前之樊缨皆濯濯然鲜明也王遣申伯路车乗马我图尔居莫如南土钖尔介圭以作尔寳往近王舅南土是保五章申述钖遣之事也王𤼵遣申伯之国赐之以路车即上文钩膺金路也赐以一乗之马即上文四马硚硚也申伯以异姓受金路异恩也故侈君之赐而申复言之也王因告申伯我谋尔之所居无如南土之最善又特赐汝以大圭为汝所执之瑞申伯侯爵当赐信圭七寸耳称介圭亦侈君赐而美大言之也寳玉以分同姓申伯以异姓受赐亦异恩也王又命之曰往已王舅当于南土是保守也旧説以上赐四牡钩膺是私恩此又以正礼赐之按周礼巾车金路有钩本以封同姓申伯以异姓受此赐侈矣乃止为私恩名器无乃䙝乎此诗多申复之辞既曰王命召伯定申伯之宅又曰申伯之功召伯是营既曰南国是式又曰式是南邦既曰于邑于谢又曰因是谢人以作尔庸既曰王命召伯彻申伯土田又曰王命召伯彻申伯土疆既曰谢于诚归又曰既入于谢既曰登是南邦世执其功又曰南土是保既曰四牡硚硚钩膺濯濯又曰路车乗马此诗每事申言之寓丁宁郑重之意自是一体难以一一穿凿分别也申伯信迈王饯于郿申伯还南谢于诚归王命召伯彻申伯土疆以峙其粻式遄其行六章述申伯往谢也申伯于是信行矣郿在镐京之西申在镐京之东自镐适申涂不经郿时王至丰册命申伯于文王之庙故行饯送之礼于郿申伯北就王命于岐周乃旋反而南行其于谢邑诚然归之矣言信迈诚归盖申伯志在王室宣王恩隆元舅人疑其未必往谢故言信迈诚归谓果然成行也前此申伯未𤼵之时王已豫命召伯以彻法税其疆土预峙具其粮食令自京至国无缺乏用是以速申伯之行使在道不留滞也郿丰皆在镐京之西其地相近王命申伯为州牧改邑于谢必册命于文王之庙故告庙毕而饮饯于郿也祭统云赐爵禄必于太庙召诏王朝歩自周则至于丰注云文王之庙在丰命诸侯必至丰告庙于周受命亦丰庙也郿即董卓所筑郿坞申伯畨畨既入于谢徒御啴啴周邦咸喜戎有良翰不显申伯王之元舅文武是宪七章述申伯至谢此方送行而豫道其事也申伯畨畨然耆艾既已入于谢邑其徒行者御车者啴啴然衆盛普天王土侯国皆周邦也南方诸国喜得良牧于是相庆曰汝有良翰蔽矣州牧得人诸国皆頼之也申伯为南国所悦如此岂不光显乎申伯为王之长舅文人武人皆以为表宪言其文武足法也申伯之徳柔惠且直揉此万邦闻于四国吉甫作诵其诗孔硕其风肆好以赠申伯八章言作诗送行也臣道以柔顺为体然必贵乎正直所以为全美万邦若有不服之国申伯为牧能揉之使顺其声誉闻达于四方今我作是工师之诵其诗之辞甚大其风足以感动人之善心又极其好以此赠申伯之行也所言王室依頼诸侯表式皆天下安危之大计是其诗之大也美其功以勉之是其风之好也崧髙八章章八句烝民尹吉甫美宣王也任贤使能周室中兴焉宣王命仲山甫筑城于齐而吉甫作诗以送之也天生烝民有物有则民之秉彛好是懿徳天监有周昭假于下保兹天子生仲山甫首章言天生仲山甫也天生衆民具形而有物禀性而有则则即帝则也以其具于吾身与生俱生不可踰越故谓之则如有耳目则有聪明有父子则有慈孝皆天理之不可踰也民皆秉此常性故皆好此懿徳于均禀同赋之中而有贤者独钟气之粹焉是有闗于国家盛衰之数而非偶然也今天视有周之徳昭明假至于下故保佑此宣王而生仲山甫之贤以辅佐其中兴之功也有周总一代言之天子指宣王也言由先世积徳之乆故天眷宣王为生贤佐也孔子闲居举维岳降神生甫及申曰此文王之徳也谓文武之徳施及后世故天生申甫以佐中兴与此诗意同此诗欲美山甫故谓山甫天实生之若所禀独厚于人者要之仲山甫能勿丧耳仲山甫之徳柔嘉维则令仪令色小心翼翼古训是式威仪是力天子是若明命使赋次章备举仲山甫之徳其徳柔和而嘉美不过其则言柔得中也令仪则动止雍容令色则容貎温粹见于外者无不善矣又小心翼翼然恭敬表里如一也又能惟先王之训典是法惟一身之威仪是勉惟天子之所行是顺天子有明命则使山甫布之山甫令仪令色则动容周旋中礼矣犹曰威仪是力何也有徳者固威仪之所自形而谨其威仪者亦所以检摄而养其徳也故致礼以治躬则庄敬外貎斯湏不庄不敬而易慢之心入之矣可不勉欤大臣以道事君而曰天子是顺何也顺者臣道也坤道也坤元承天顺也六二直方亦顺也事君尽礼顺也有犯无隠亦顺也将顺正救皆出于忠爱无往非顺也周语称樊仲山甫諌宣王然则天子是若非靣从容悦之谓也王命仲山甫式是百辟纉戎祖考王躬是保出纳王命王之喉舌赋政于外四方爰𤼵三章备举仲山甫之职也王命仲山甫曰我以汝为诸侯之法式纉继汝先祖先考而保安我王躬出王命则承而布之纳王命则行而复之作王之喉舌赋布其政教于畿外使四方于是𤼵应出纳则居中以通逹上下之情赋政则出外以经营四方之治肃肃王命仲山甫将之邦国若否仲山甫明之既明且哲以保其身夙夜匪解以事一人四章申上章赋政之事也言肃肃然而严者王命也仲山甫将而行之诸侯之有贤否者仲山甫则辨而明之山甫既明又哲下以保全其身谓善处功召无悔吝瑕疵之可指又早夜不解怠以奉事天子人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御五章言其刚柔不偏也人有甞言谓物之柔者人则茹食之物之刚者人则吐出之喻陵弱而畏彊也惟仲山甫则柔不茹而刚不吐不侮鳏寡不畏彊御也人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之六章推尊其徳足以格君也人有常言谓徳之在人根于固有反而求之其轻如毛非难能也而民少能举之者自暴自弃也吉甫于仪匹之中图谋之求其能举徳者乃维仲山甫能举之人有不及则頼良朋切磋之助有爱其人之心则亦思効忠益以助之今吉甫之心虽爱山甫而欲助之而山甫全徳吉甫无可以致其助也王之职有阙失仲山甫能补之使无阙也衮职者斥王也仲山甫出祖四牡业业征夫捷捷每懐靡及四牡彭彭八鸾锵锵王命仲山甫城彼东方七章言城齐之役也王命山甫城齐遂为祖道之祭而行其所乗之四马业业然动而不息其所从之行夫捷捷然而敏常恐不及事也其所乗之四马彭彭然而行八鸾之声锵锵然而鸣所以为此行者王命仲山甫令往筑城于东方之齐国盖去薄姑而迁临菑也四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心八章言作诗送行也山甫往齐而周人望之欲速其归不欲其乆于外也吉甫自言我作此工师之诵穆穆而和如清微之风可以化养万物山甫心在王室其在外多有所怀思以此诗慰安其心也烝民八章章八句诗缉卷三十诗缉卷三十一钦定四库全书诗缉卷三十一宋严粲撰韩奕尹吉甫美宣王也能钖命诸侯韩侯来朝而归尹吉甫作诗以送行也奕奕梁山维禹甸之有倬其道韩侯受命王亲命之缵戎祖考无废朕命夙夜匪解䖍共尔位朕命不易榦不庭方以佐戎辟首章美宣王能钖命韩侯也宣王命韩侯为州牧是宣王兴衰拨乱之事诗人因地起兴以宣王之功配禹也言梁山在韩国之境内奕奕然髙大昔有水患乃大禹甸治之也今宣王中兴有倬然着明之道俾韩侯受命为侯伯亦在梁山之傍其功与大禹先后相辉也有倬其道言周道粲然复兴也宣王亲自命之云当继汝先祖先考之旧职无废弃我之命见韩侯先世尝为州牧矣亲命之者见宣王丁宁告戒之意若旷瘝其官是废弃朕命也今汝能早夜不怠䖍固共敬尔之职位故朕命不复改易言因其先世之旧也有不来庭之方国汝当作桢榦而正之以佐助汝君谓以王命讨不庭也毛氏以为禹治梁山除水灾宣王平大乱命诸侯有倬然之道者也其説为长孔氏释毛以为美韩侯复禹之功以韩侯配禹儗非其伦失毛意矣功莫大于禹故诗人言人君之功多配禹言之文王有声言丰水东注维禹之绩而继之以皇王维辟以武王之功配禹也信南山言信彼南山维禹甸之而继之以曾孙田之以成王之功配禹也此诗亦以宣王之功配禹也四牡奕奕孔脩且张韩侯入觐以其介圭入觐于王王钖韩侯淑旂绥章簟茀错衡𤣥衮赤舄钩膺镂钖鞹鞃浅幭鞗革金厄次章述韩侯入觐受钖予也韩侯在道乗奕奕然大之四牡其形甚脩长而且腹干肥张将以入京师而朝觐既至京师乃以其所执之大圭入而朝见于王王于是钖赉韩侯以交龙之旂择其善者予之建旂之竿其上又有大绥以为表章又以漆簟为车之蔽茀又错置文采为车之衡又以𤣥为衣而画以衮龙又有赤色之舄马则有娄颔之金钩及马胷膺有樊缨之饰又以镂金加于马面之钖又以去毛之皮鞹施于轼中央之鞃又以虎皮浅毛幭覆其轼又有鞗皮为辔首之革以金为小环纒搤之韩侯出祖出宿于屠显父饯之清酒百壶其殽维何炰鼈鲜鱼其蔌维何维笋及蒲其赠维何乗马路车笾豆有且侯氏燕胥三章述韩侯既觐而还也出京师之门为祖道之祭祖毕将欲出宿于屠地于祖之时王使公卿饯送之其清美之酒多至于百壶其殽馔有以火煑熟之鼈与中脍之鲜鱼其蔌菜有笋与深蒲王赠送之物乃有四马与路车其笾豆且然而多其在京师未去之诸侯于是饮燕而皆在言俱来饯送之也韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门四章述韩侯取妻也韩侯既觐而还遂以亲迎所娶乃是厉王之外甥是卿士蹶氏父字之子言尊贵也韩侯亲自迎之于彼蹶父之邑里其迎之时有百乗之车彭彭然壮盛每车皆有八鸾其声锵锵然而鸣车马之盛礼仪之备岂不显其有光荣乎其妻出于蹶父之门诸娣媵妾随而从之其行祁祁然徐靓如云之衆多韩侯回顾而视之见其鲜明粲烂盈满于蹶父之门也蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉五章述蹶父相攸也蹶父甚武健尝为王使于天下无国不到为其女姞氏相视其所居无如韩国最乐甚乐矣韩国之土也川泽訏訏然大鲂鱮甫甫然大麀鹿噳噳然衆又有熊罴猫虎此四兽能为人患而言之者见有深山大泽为大国也蹶父既喜庆其有此善居韩姞则安之而又有显誉溥彼韩城燕师所完以先祖受命因时百蛮王钖韩侯其追其貊奄受北国因以其伯实墉实壑实畆实籍献其貔皮赤豹黄罴六章述韩侯总统百蛮也溥大矣韩国之城其初封之时乃召公为司空以燕国之衆筑完之韩国之城旧矣宣王以此韩侯之先祖尝受王命为一州之伯因其国近蛮使时节百蛮之贡献韩侯先祖既如此故今宣王赐韩侯以追人貊人抚受北方之国因以其先祖侯伯之事尽与之使复为州牧也中间韩侯之先微弱所受之国多灭絶今复旧职兴灭国继絶世令筑其城墉深其池壑正其田畆定其税籍皆使之复于故常又令百蛮追貊献其貔兽之皮及赤豹黄罴之皮于王而韩侯总领之也韩奕六章章十二句江汉尹吉甫美宣王也能兴衰拨乱命召公平淮夷此诗王命召虎平淮南之夷也江汉浮浮武夫滔滔匪安匪游淮夷来求既出我车既设我旟匪安匪舒淮夷来铺首章述进兵也兴也宣王命召虎平淮南之夷由江汉进兵因以起兴言江汉合流浮浮然水满而流犹士卒滔滔然顺流而下其势不可御也即常武如江如汉之意也持重之师不贪利疾趋疑于迟缓故言非敢安处非敢游息当时南征北伐四方略定惟淮夷未平故召公从容临之而有余也此行止为淮夷而来求讨其罪耳见余方已定也既已出我戎车既已张设我旟非敢安处非敢寛舒止为淮夷而来陈兵以伐之耳匪安匪游匪安匪舒即常武匪绍匪游之意也江汉汤汤武夫洸洸经营四方告成于王四方既平王国庶定时靡有争王心载宁次章述告成也江汉之水汤汤然流盛兴武夫洸洸然武壮召公之伐淮夷所以经营四方之治也淮夷止是南方南方未宁则四方皆将骚动故经营南方而谓之四方也告功于王南方既定则四方皆已平矣外宁则内安故王国幸已安定无有叛戾乖争者向也宣王以天下未安为忧今则可以安宁矣江汉不言战事首章言王师之持重二章即言告成盖淮夷望风而服不待战也周兴西北岐丰去江汉最逺故淮夷最难服从化则后孚倡乱则先动周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷又命皇父平淮北之夷盖南方之役至再至三淮夷未平则一方倡乱天下皆危故至淮夷平然后四方平此江汉常武所以为宣王之终事而系之宣王大雅之末也江汉之浒王命召虎式辟四方彻我疆土匪疚匪棘王国来极于疆于理至于南海三章述平赋也上章告成则淮夷平而四方无事矣古人伐叛讨贰之后则必去其苛政平其赋歛以慰民心故此章言彻法之事召虎既成功于江汉之浒王因命召虎由此地以开辟四方而施彻法于疆土武事仅定而即行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳召公宜往而疆之以正其疆界往而理之以分其土宜推而至于南海之逺淮夷在南故曰至于南海王命召虎来旬来宣文武受命召公维翰无曰予小子召公是似肇敏戎公用钖尔祉四章述襃功钖祉也武功已成疆理已定故此章美召虎之功而钖命之言向者淮夷之民独不霑王化是不均也由淮夷之君壅遏而不宣也王之命召虎来此南方使旬均之而无外宣布之而无壅也昔文王武王受天命之时汝祖康公为翰榦之臣汝召虎无自谦曰我小子耳今汝之功乃足以继嗣康公我用此赐汝以福即下章所陈是也旧説以为述康公之功以勉虎如此则与用钖尔祉及下章意不接续此诗武功已成当为美其克绍康公也釐尔圭瓒秬鬯一卣告于文人钖山土田于周受命自召祖命虎拜稽首天子万年五章述受赐报上之意也今赐汝圭柄之玉瓒副以秬鬯之酒以一卣尊盛之乃告于文德之人文王而赐之又赐之以山川又加益以土田令虎往丰邑以受命于文王之庙盖自乃祖康公已受此命美其世勲也虎受君恩祝君夀考而已虎拜稽首对扬王休作召公考天子万夀明明天子令闻不已矢其文德洽此四国六章申报上之意而纳君于德也对扬如傅说对扬天子之休命对谓答其命扬谓奉扬而行之也成者毁之对康公立大勲于王室而后嗣子孙不能继之则康公之功业将毁矣王称虎能继康公之功虎谓王命如此我不敢不勉期为康公之成谓不毁坠其功也于是祝君不徒得万年之夀愿君德明而益明其善誉垂于无穷惟施其文德以浃洽四方之国而用武之迹泯矣宣王方以武功襃虎而虎乃以文德勉宣王盖不矜己之功而纳君于德意度逺矣江汉六章章八句常武召穆公美宣王也有常德以立武事因以为戒然此诗王亲征淮北之夷及徐方也召公既平淮南之夷未㡬淮北之夷复挟徐方以叛宣王于是亲征之王肃述毛以为王不亲行王基述郑以为王自亲行诗言有严天子王舒保作王奋厥武皆以王言之今从王基述郑为王亲征宣王愤挥天戈克淮服徐无不如意召公虑其狃胜而喜功也故因美而戒之伐淮有进厥虎臣仍执丑虏是战而胜也徐方畏威不战而服也赫赫明明王命卿士南仲大祖大师皇父整我六师以脩我戎既敬既戒惠此南国首章述命元帅也赫赫然威严明明然光显者是宣王之命卿士为大将也所命之卿士言其世则以南仲为大祖言其官则大师言其人则皇父俾之整齐我六军之衆以治我甲兵之事也南仲大祖世将也大师将尊也六师师衆也着皇父其人贤也此王命所以威严光显有以服衆望而重国势也又命之以师严器备当恭敬而临之戒惧而处之以惠南方之国淮夷徐戎挻乱南国皆被其祸宣王之师盖除暴以安民也王谓尹氏命程伯休父左右陈行戒我师旅率彼淮浦省此徐土不留不处三事就緖次章述命副誓师以征淮徐也上命大师为元帅此命卿为司马以副之王谓内史尹吉甫曰汝当为策书命此程国之伯名休父者为大司马内史掌策命诸侯孤卿大夫司马大师掌其戒令也即言所命之意今军出之时使司马令其士衆左右陈其行列戒勑我师旅曰往循淮之浦涯谓征淮夷也省察此徐之国土谓征徐方也不久留不停处以患苦其民使三农之事皆就其业不中辍也徐戎淮夷自伯禽就封之初同恶相济其来有素今又相挻而起为祸不浅故王亲征之也赫赫业业有严天子王舒保作匪绍匪游徐方绎骚震惊徐方如雷如霆徐方震惊三章述亲征之先声也言王师之行赫赫然威严业业然震动者是尊严之天子也王乃舒徐而安行依于军法日行三十里非绍缓也非遨游也进兵不急人自畏威徐方之人皆络绎骚动矣奋扬威武以震动惊惧于徐方如雷之𤼵声如霆之迅击而徐方之人莫不震动而惊惧矣必震惊之者使惧而服也宣王先征淮夷而后及徐方此兵行犹未及淮夷而徐方已震惊盖淮夷服属于徐举其大者言之也王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所四章述征淮也宣王亲征淮浦奋扬其威武如雷之震如人之怒乃鼓而进其如虎之臣其声阚然如虓怒之虎乃陈敦厚之阵于淮水之濆涯师衆则阵厚也就执其衆虏之降服者截然整齐于彼淮浦之上是王师之所处也王旅啴啴如飞如翰如江如汉如山之苞如川之流緜緜翼翼不测不克濯征徐国五章述移师征徐也上既克淮浦此又进而伐徐王之师旅啴啴然衆盛其行动之疾也如鸟之飞其赴敌之速也如挚之翰其军之衆多也如江汉之广大其固守而不动则如山之基本其往战而不可御则如川之流逝緜緜然密不可得而絶翼翼然整不可得而乱不可测度不可克胜以此大征徐国言必胜也王犹允塞徐方既来徐方既同天子之功四方既平徐方来庭徐方不囘王曰还归六章言徐服而天下定也方移师以临徐方徐方畏慑不战自服于是美宣王之道允信塞实故能致徐方之来服盖以道胜非以力胜也前此三方已定唯徐自异今其来同是天子之功也徐方既服则四方皆已平定徐方来在王庭其心不复囘转则天下晏安不须用武王乃告之曰可以还归矣不黩武也王犹允塞王曰还归皆因以为戒也常武六章章八句瞻卬凡伯刺幽王大坏也瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳首章述遭虐政仰天而诉之言天不惠爱我使我甚久不安矣天命幽王为君是降此大恶使邦靡有定而为士为民者皆病也小人为民之害如蟊贼之虫以蟊疾禾稼无有夷平届极之时又施刑罪以罗网天下而不收敛无有夷平瘳愈之时人有土田女反有之人有民人女覆夺之此宜无罪女反收之彼宜有罪女覆说之哲夫成城哲妇倾城次章述刑罚无伦也诸侯卿大夫有土田人民者汝反夺而有之无故黜削之也此当无罪者汝反拘收之彼当有罪者汝反脱免之刑罚颠倒如此皆由襃姒乱政也城喻国也倾覆也言男子正位于外故以哲而立国妇人以无非无仪为善哲则适以覆国而已懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺三章言哲妇之害而及寺人也噫哲妇而为枭鸱盖以多言而为祸乱之阶也然则乱岂降自天哉特由此妇人而已葢其言虽多而非有教诲之者是惟哲妇与寺人耳岂可近哉上文但言妇人之祸末句兼以寺人为言葢二者尝相倚为奸不可不并以为戒也鞫人忮忒谮始竟背岂曰不极伊胡为慝如贾三倍君子是识妇无公事休其蚕织四章申妇寺之害也妇寺之辈以忮害变化而穷屈人不可究诘始则谮毁之终则弃背之其为恶岂不极至乎何故为慝恶而不已也商贾有三倍之利者贱丈夫之所为而君子反知之妇人不宜与外事今乃休其蚕桑织纴之事而与朝廷之事皆非其宜也天何以刺何神不富舎尔介狄维予胥忌不弔不祥威仪不类人之云亡邦国殄瘁五章述灾谴之由也天何为出谴告以责王乎何为神亦不福王而降灾害乎王不能反躬修省将有夷狄之大患顾舎之不以为忌而反以我为忌恶闻忠言也天降不祥以谴告王而王曾不弔愍无恐惧之心故不敬谨其威仪其威仪不善矣又善人皆逃去无以辅正之则国之殄絶瘁病必矣天之降罔维其优矣人之云亡心之忧矣天之降罔维其㡬矣人之云亡心之悲矣六章七章忧乱也天降祸以为罗网多于前矣觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后槛泉从下上出觱沸然其来不竭喻己之忧未有已也不出我之前不居我之后适当其时是我之不幸也藐藐髙逺之昊天仁爱人君无不克巩固其命幽王茍能改图而为善庶㡬不辱其祖宗往者不可谏来者犹可追所谓式救尔后也幽王大坏至此凡伯尚欲救之拳拳之忠不能自已也瞻卬七章三章章十句四章章八句召旻凡伯刺幽王大坏也旻闵也闵天下无如召公之臣也旻天疾威天笃降丧瘨我饥馑民卒流亡我居圉卒荒首章愬乱也唿旻天而愬之曰天之降祸甚疾暴而威虐矣天厚降丧亡之祸病我以饥馑民尽流亡我所居国中及边圉尽荒虚也天降罪罟蟊贼内讧昏椓靡共溃溃囘遹实靖夷我邦次章及三章言羣小致乱也天降刑罪以罗网天下故使小人如害禾稼蟊贼之虫讧溃于内又昏㧻奄人皆为不恭溃溃然乱为邪僻之行者乃使之安靖平夷于我邦任非其人也臯臯訿訿曾不知其玷兢兢业业孔填不宁我位孔贬臯臯然顽缓而不供职訿訿然以谤毁为事乃曾不知其为玷缺也天下之人兢兢而戒谨业业而危恐甚久不安也我王之位甚贬队矣言衰微也如彼嵗旱草不溃茂如彼栖苴我相此邦无不溃止四章言凋瘵也天下之人如旱岁之草皆枯藁无润泽不溃遂而茂盛如木上栖枯草岂复有生理我视此邦无不溃乱矣今考弼谷风有洸有溃溃怒也小旻是用不溃于成召旻草不溃茂溃遂也召旻溃溃囘遹无不溃止溃乱也项氏云水之溃者其势横暴而四出故怒之盛者为溃怒遂之盛者为溃遂乱之盛者为溃乱皆一理也维昔之富不如时维今之疚不如兹彼疏斯粺胡不自替职兄斯引五章言小人宜退也昔时之富不如今时也今时之病未有如此之甚也本不如此特小人坏之耳茍小人退而君子进则其病去矣故言彼小人如疏麤之粝米此君子如精粺彼小人何为不自废退以避君子乃职主援引其党乎言小人方植党自固岂肯退也池之竭矣不云自频泉之竭矣不云自中溥斯害矣职兄斯𢎞不烖我躬六章申言小人之害也池水由外灌其竭也不云自频厓之不入乎泉水从中以益其竭也不云自中之不出乎喻内外耗竭也溥徧被害而小人犹主𢎞大之是岂不烖我身乎乱则尔小人亦受祸也昔先王受命有如召公日辟国百里今也日蹙国百里于乎哀哉维今之人不尚有旧七章思召康公而惜王之不用旧人也昔文王武王受命有臣如召康公日开辟国土以百里谓归附日衆也今也日蹙国百里呜唿可哀也已在今之人不尚有老成旧德者乎虽有之而不肯用也召旻七章四章章五句三章章七句诗缉卷三十一诗缉卷三十二钦定四库全书诗缉卷三十二宋严粲撰清庙之什周颂清庙祀文王也周公既成洛邑朝诸侯率以祀文王焉于穆清庙肃雝显相济济多士秉文之德对越在天骏奔走在庙不显不承无射于人斯呜唿美哉此祀文王清静之庙也有肃肃其敬雝雝其和者显相之人也称助祀之人曰显相者谓其有显着之德美称之也此济济然衆士皆秉持文王之德不忘于心也答扬于在天之灵谓如见文王洋洋在上也鬼神本无迹对答之则如与之接𤼵扬之则在隠若显也疾奔走于在庙之事谓敏于趋事无敢后先也于是赞美文王之德岂不显乎岂不奉承于人乎无厌射于人矣清庙一章八句维天之命太平告文王也维天之命于穆不已于乎不显文王之德之纯假以溢我我其收之骏惠我文王曾孙笃之天之赋予万物谓之命即天理也于乎美哉是天之运行不已也造化之机或息则其赋物者穷矣于乎甚显者是文王之德纯一也纯则无二无杂矣凡言圣人如天者以此拟彼天与圣人犹为二也此诗但以天命之不已与文德之纯对立而并言之天之为文王邪文王之为天邪盖有不容拟议者子思子𤼵明之曰天之所以为天也又曰文王之所以为文也其旨深矣文王之德假大而盈溢于我我当有以收之使不失坠惟在大顺文王之德而已其者自期之辞收谓保其业惠谓体其德大惠则无斯须毫釐之违戾也我既以骏惠文王自勉继自今为文王之子孙者当世世笃厚之勿忘也去圣浸逺典刑易坠非用意笃厚不能守也维天之命一章八句维清奏象舞也象文舞也郑氏以象舞为象用兵时刺伐之舞如此则为武舞矣且维清象舞之乐歌舞大武之乐歌大武为武舞故武颂言胜殷遏刘之事维清不言征伐则象舞决非武舞也文王之文德至矣作乐象德乃独象其刺伐非其义矣今考郑于礼记文王世子明堂位祭统升歌清庙下管象皆以管象为武王之舞谓周颂舞也孔申郑义以文王武王之舞皆名为象维清象舞为文王下管象为武王其意盖谓清庙与管象若皆为文王不应有上下之别故耳古乐歌者在上以人歌者皆曰升歌亦曰登歌匏竹在下以管奏者皆曰下管春官大师帅瞽登歌下管奏乐器益稷下管鼗鼓是也清庙以人歌之自宜升象以管奏之自宜下凡乐皆有堂上堂下之奏也维清缉熙文王之典肇禋迄用有成惟周之祯文王之舞谓之象以王业之兴其兆已见也此诗乃象舞之乐歌述所以名象之意言清缉熙者文王之典也清则纯一而不杂缉则悠久而不已熙则广大而无外三言备举文王之圣德而以典言之者谓其德寓于法也禋者王者祀天之礼也文王有典则以贻后人王业虽未成而禋祀之礼已肇始于此遂至其后而有成焉是文王之典为周之祯祥也祥者吉之先见也维清一章五句烈文成王即政诸侯助祭也烈文辟公钖兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维德百辟其刑之于乎前王不忘成王即政之初周兴未久也其助祭诸侯往往身佐文武以定天下者故先称美之乃告戒之言汝有功有德之辟公钖我以此福矣谓其夹辅以兴周祚也此岂徒目前浅近计哉盖惠我周家以无疆之休使我子孙世世永保之矣然相与平定之者尔诸侯之力也其相与扶持之者尤有望于尔诸侯也尔于尔之国无封殖以专利无侈靡以伤财当维王室之是尊也念屏翰之大功其继序之序者益思増益而皇大之世世相承无替前功也尔归治其国在用贤修德而已莫彊乎维得贤人也能得人则四方皆训傚之莫光显者修德也能修德则百君皆刑法之矣呜唿如此则岂唯予宠嘉之实前王所念而不释也説者多以辟公为称诸侯之祖父念兹戎功为勉之以念祖父之功今考本纪注徐广云武王克殷二年而崩皇甫谧云武王定位元年岁在乙酉六年庚寅崩正如谧之言武王克殷才六年又周公摄政七年共十余年耳烈文作于成王即政之初孟津诸侯固多存者不应专戒其子孙也烈文一章十三句天作祀先王先公也天作高山大王荒之彼作矣文王康之彼徂矣岐有夷之行子孙保之迁岐非得已而周乃以岐兴诗人以为是非人之所能为故言此岐山天实为之也岐山本险阻荒僻之地大王始开荒而辟之彼民皆不惮迁徙之劳筑作而居之矣文王从而安之彼民又皆徂往而归之矣作谓旧民之乐迁如百堵皆作庶殷丕作之作也徂谓新民之归往如其子焉往之往也归往者日衆故岐山昔之险阻今为平夷之路矣大王文王之业子孙当保守而不坠也成功告神之颂多言子孙当保守之意盖子孙能保守则可以慰祖宗之心也天作一章七句昊天有成命郊祀天地也昊天有成命二后受之成王不敢康夙夜基命宥密于缉熙单厥心肆其靖之天所以有不易之成命而文武得以受之者由其能成此王功不敢康宁夙夜忧勤以肇基天命在于行寛静之政而已又嗟叹而言为子孙者当缉续而熙广之大尽其心庶㡬可以安靖之勿坠宥密之初意也颂者成功告神必言子孙勉力保守以慰神祗祖考之意维天之命曰曽孙笃之天作曰子孙保之我将曰于时保之此所谓缉熙亦成王自勉之辞旧説以缉熙为文武味诗之意嗟叹而更端言之所谓肆其靖之即于时保之之意其者期之之辞也非言文武矣昊天有成命一章七句我将祀文王于明堂也我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之我所将奉我所献享者维羊维牛而已礼之常也天其右助我而飨此乎盖不敢必也天之所飨不在于物惟自託于文王庶㡬可以格天我今仪则式象刑法文王之典日日施行之以安四方惟天惠民惟文王之典足以安民天福文王则必右助而歆飨我祭矣其右之者不敢必之辞也既右之者自必之辞也然我尤当夙兴夜寐畏天之威思所以保之其敢自恃乎明堂之礼天与文王在焉成王写其中心之诚以对越而言之也典毛于维清传云法也于此云常也郑以为常道法者道之所寓其实一也我将一章十句时迈廵守告祭柴望也时迈其邦昊天其子之实右序有周薄言震之莫不震叠怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之廵守王者之礼武王初定天下时出廵行其邦国天其子之乎设为问辞也应之曰天实右序有周矣武王之廵守也于诸国薄警动之诸侯莫不震惧又所至方岳之下怀柔羣神望祀河岳初得天下而人神受职此非人之所能为也天实右序之也故天下莫不信武王之宜君天下也又应之曰天实明昭有周矣武王之廵守也以庆罚黜陟之典序诸侯之在位者又戢歛其干戈櫜韬其弓矢惟求懿美之德陈之于中国既定天下而治道彰着此亦非人之所能为也天实明昭之也故天下莫不信武王之能保天下也既右序之又明昭之是天之子之也右序有周与明昭有周语意一同明昭不言实承上省文也言天之右序有周而结之以允王维后谓膺天命而无愧也言天之明昭有周而结之以允王保之谓保天命于无穷也结上文右序及明昭之意皆以允言之时迈一章十五句执竞祀武王也执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反能执持自强不息之志者武王也故功烈之盛天下莫强焉岂不显乎其成王业而安天下也上帝用是皇美之自武王成王业安天下奄覆四方而有之其斤斤然明察无所不至言照临四方也今祀武王之时钟鼓喤喤然和磬筦将将然集而神之降福穰穰然衆简简然大言乐作而神福之也祭祀之威仪反反然重谨之祭终饮福醉饱福禄反复未艾言礼行而神福之也笺以钟鼓磬筦为武王祭庙作乐今不从陈氏以为祀武王其説为长执竞一章十四句思文后稷配天也思文后稷克配彼天立我烝民莫匪尔极贻我来牟帝命率育无此疆尔界陈常于时夏后稷人臣而周人推以配天疑于追崇之过此诗𤼵明之言德莫大于文后稷实有文德能配于天非虚尊之也盖民心莫不有是中而阻饥则失其常心自后稷播时百谷存立衆民之命而后各复其受中之性是民之中皆是后稷之中也后稷遗我民以来牟二麦之种此乃天命后稷徧养斯民无此疆尔界之别遂使人伦常道得陈于中国也后稷播百谷独举来牟者以其先熟济民之食尤切也天能予民以中后稷能全民之中天以徧覆为德后稷则达天之德推后稷以配天信无歉矣中者民心所自有特因后稷有以养之而勿䘮耳非后稷以己之中予之而曰莫匪尔极何也后稷之心与斯民之心同此一中非二物也斯民既全其中则斯民与后稷同此心亦同此理更无差别民之中即后稷之中故曰莫匪尔极康衢所咏尔极洪范所谓汝极天保所谓尔德君牙所谓惟尔之中其意一也思文一章八句诗缉卷三十二诗缉卷三十三钦定四库全书诗缉卷三十三宋严粲撰臣工之什周颂臣工诸侯助祭遣于庙也嗟嗟臣工敬尔在公王釐尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我衆人庤乃钱镈奄观铚艾诸侯朝正于王因助祭于庙祭终而遣之不直戒其身而戒其臣之共事者以警切之尔诸侯归其国有王事有民事臣工者诸侯之羣臣百工所与共治其国者也故以王事戒之保介者车右之士载耒耜以辅君耕耤者也故以民事戒之先嗟叹而戒臣工曰尔臣工与闻国家之政事尔其敬哉王赐尔侯国之成法皆一定不易矣其有疑焉当来咨谋茹度于王朝勿自专以乱章改度也此以尊王之义告之也又嗟叹而戒保介与闻耕籍今助春祠而还既莫春矣他又何所求乎唯农事不可缓耳尔国之新田畬田今如何也二者皆新垦之田用力尤难故首问之欲其土地辟田野治也于乎美哉来牟二麦夏初即熟今已莫春将受天之明赐矣夏麦者秋稼之占也天意昭明终必有年岂可不尽人事以承天意乎尔归其国命我衆农夫各具铫锄之器以治其田奄忽之间已观其用短鎌以艾禾矣此以重农之意告之也臣工一章十五句噫嘻春夏祈谷于上帝也噫嘻成王既昭假尔率时农夫播厥百谷骏𤼵尔私终三十里亦服尔耕十千维耦农事为王道之本故嗟叹而言之我周家以农事开国致王业之成既昭格于上帝矣今我不敢废坠前功将率是农夫以播其百谷令疾𤼵其私田终竟一部方三十里之地服尔耕事万夫同时而耕吾民尽力于田事如此天其念之祈谷之后即躬耕帝耤故言率时农夫以张本也言骏𤼵尔私不及公田为民祈也噫嘻一章八句振鹭二王之后来助祭也振鹭于飞于彼西雝我客戾止亦有斯容在彼无恶在此无斁庶㡬夙夜以永终誉兴也振振然羣飞之鹭集于西郊辟雝之泽其羽毛洁白容止舒闲可观也杞宋之君于周为客皆来助祭于周庙其至此亦有此容也此杞宋之君在此国无怨恶之者来朝在此人皆无厌之者然犹庶㡬其能夙夜敬戒以长终此美誉爱之以德也振鹭一章八句丰年秋冬报也丰年多黍多稌亦有髙廪万亿及秭为酒为醴烝畀祖妣以洽百礼降福孔皆黍宜高燥而寒稌宜下湿而暑大有之年黍稌皆熟则百谷无不熟矣亦有髙大之仓廪其中谷数之多有万与亿及秭也有此黍稷以之为酒又以之为五齐之醴齐进于先祖先妣而祭祀所以㑹合其事神之衆礼百物皆所以为礼而行礼以酒为主也丰年故有此是上帝之降福无所不徧也敢忘报乎丰年一章七句有瞽始作乐而合乎祖也有瞽有瞽在周之庭设业设虡崇牙树羽应田县鼓鞉磬柷圉既备乃奏箫管备举喤喤厥声肃雝和鸣先祖是听我客戾止永观厥成重言有此瞽人者非一人也其瞽人皆在周之庙庭矣乃使眡了为之设其垂钟鼓之具其以板加于栒上者业也其植者虡也其业之上齿刻为崇牙也其栒虡之上角有置羽之饰也又有应之小鼓田之大鼓其鼓皆县之虡业也又有持其柄而摇之者鞉鼓也又有石磬也有起乐之柷也有止乐之圉也设之备具乃使瞽人击而奏之也又有编竹之箫併竹之管已备举作之也乐声喤喤然和皆恭敬和谐而鸣不相夺伦先祖之神于是降而听之于时我客至止永观我乐阕之成以先代之后来观乐为盛事也有瞽一章十三句潜季冬荐鱼春献鲔也猗与漆沮潜有多鱼有鳣有鲔鲦鲿鰋鲤以享以祀以介景福叹美此漆沮岐周之二水于其深潜之处有此多鱼有鳣鱑有鲔鮥有似鲿之鲦有鲿扬有似鲇之鰋有三十六鳞之鲤我取之以献享以祭祀而神明飨之助以大福也言鱼以见万物衆多犹鱼丽也鱼丽当文武之时颂声未作故云可以告神而已潜则告神之乐歌也潜一章六句雝禘大祖也有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉夀介以繁祉既右烈考亦右文母有从彼国而来雝雝然和既至于此肃肃然敬者是助祭之君公诸侯也是时天子之容穆穆然敬而和于我荐进大牡牲之时其辟公助我肆陈祭祀之馔言得天下之欢心以奉其先王也此由先王之德使然于是赞美大哉皇考文王绥安于孝子以已成之业其臣宣通明哲其君有文武之德故能安人以及于天昌大其子孙而安祐于我使得秀眉之夀助以繁多之福也此又见右助于光烈之考武王及见右助于有文德之母大姒故也古注以皇考为文王烈考为武王朱氏从之王氏以皇考为武王烈考为文王诗记从之李氏则以皇考烈考皆称其祖三説不同今考祭法父曰考祖曰王考曽祖曰皇考髙祖曰显考此説天子诸侯大夫庙制其实考者祖父之通称也康诰云丕显考文王酒诰云穆考文王显考穆考皆明称文王也洛诰既明称烈考武王载见始见乎武王庙而言率见昭考则烈考昭考皆称武王也武王无竞维烈故称烈考犹商称汤为烈祖文王当穆故武王当昭也唯皇考通称文王武王此诗后称烈考为武王则皇考称文王矣闵予小子言皇考能念皇祖访落言皇考能绍文王之直道则皇考又皆称武王矣雝一章十六句载见诸侯始见乎武王庙也载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉夀永言保之思皇多祜烈文辟公绥以多福俾缉熙于纯嘏诸侯始见成王以其初即政欲求法度以归而遵守之也其所建交龙之旂阳阳然鲜明其轼前之和与旂上之铃央央然有音声其辔首鸧然以金为饰其来朝之车服如此见成王得万国之驩心为国之光华故休美而有大光也成王于是率之以见昭考武王以致其孝敬以行其献享以助我受福而得秀眉之夀长保享之美哉多福如此皆尔有功有德之诸侯以时助祭而致之是安我以多福使之缉续熙广于大福也载见一章十四句有客微子来见祖庙也有客有客亦白其马有萋有且敦琢其旅有客宿宿有客信信言授之絷以絷其马薄言追之左右绥之既有淫威降福孔夷微子殷代之后于周为客重言有客者喜之也仍殷之旧乗其所尚白色之马见不纯臣之也又威仪萋萋且且然敬谨者乃其随行之衆如敦琢之金玉然称其衆臣之有文则其主之贤可见犹杜诗云侍立小童清也微子宿而又宿信而又信乐其留之久也授之絷绊以絷其马惧其去之速也盖至于行有日矣又饯送之左右之臣相与饮酒以安乐之殷勤无已也昔纣武庚为乱我周既有罚淫之威今钖福于微子则又甚易而不吝此以见微子之贤而且示吾之威福一出于公也今考棫朴传云追雕也金曰雕玉曰琢笺引周礼追师掌追衡笄则追亦治玉与毛异义追敦同音则此敦琢毛亦分金玉矣以敦琢併为治玉自是笺义非传意也有客一章十二句武奏大武也于皇武王无竞维烈允文文王克开厥后嗣武受之胜殷遏刘耆定尔功武王以武功定天下故乐名大武此武颂大武之乐章𤼵明武王之功言于乎大哉武王有莫彊之功烈也信乎文王有文德以开其后人之基绪矣然殷虐未除则文王之文德未能尽达于天下故必得武王继之以武而受之伐纣以止杀然后致定其功所以归重武王之功明非武王之武无以成文王之文也武颂言文王之德不可无武王之功为奏大武而言之维清言周之成功皆本于文王之德为奏象舞而言之各有攸当也武一章七句诗缉卷三十三诗缉卷三十四钦定四库全书诗缉卷三十四宋严粲撰闵予小子之什周颂闵予小子嗣王朝于庙也闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘成王除丧朝庙感伤而言曰可悼闵乎我小子耳遭武王崩家道未成嬛嬛然孤特在忧病之中未知攸济也于是述武王继文王之事于乎可叹美者我皇考武王终身能孝能念我皇祖文王一陟一降直而无私此武王之所以为孝也直者纯乎天理之公也今我小子当早起夜卧敬谨而行之于乎可叹美者我皇王武王也我继其序思其所行不敢忘也以武王能念文王则我当不忘武王也说者以陟降庭止为若见文王陟降于庭然下篇绍庭上下其义难通大田既庭且硕韩奕榦不庭方周官四征弗庭庭古注皆训为直庭之为直见于经多矣不必易也闵予小子一章十一句访落嗣王谋于庙也访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身成王始即王位恐不能继圣父之业故于庙中与群臣谋之言我谋访始初之法在率循我明德之考武王固也然所叹者昭考之道悠逺而不可及予㓜稚未有所歴尔群臣幸扶将我以就之尚恐继其道而判涣不合也又自言予㓜稚小子未堪王室之多难其能绍文王之直道施于上下俯仰于家未尝少离者唯美哉皇考武王能以此保明其身也访落一章十二句敬之羣臣进戒嗣王也敬之敬之天维显思命不易哉无曰髙髙在上陟降厥士日监在兹维予小子不聦敬止日就月将学有缉熈于光明佛时仔肩示我显德行作颂者设为辟臣进戒之辞曰敬之哉敬之哉敬而又敬勉之以诚之不已也天道甚明祸福不爽故予夺靡常其介不易保也无谓其髙髙在上逺人而不吾察也王一陟一降之事天无日而不监视于此无微不显所以不可不敬也于是又设为成王答之之辞曰维我小子未闻敬之之道谓群臣所言当敬之事乃天人精㣲之理今闻所未闻也所愿学焉庶几日有所成月有所进习之以渐缉续熈广以至于其道光明我负荷天下其任甚重尔群臣当辅佛我此任有以正救之无为靣从容悦必示我以显然之德行使我有所则效也辅谓之佛者言正救其失不专顺从之也学记云其求之也佛佛不顺也犹孟子所谓法家佛士也仔肩为负荷之意故为任生民是任是负黍苗我任我辇皆谓肩任之也或以士为人材然勿士行枚只得训事古训不可废也敬之一章十二句小毖嗣王求助也予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼成王即政而求助于贤臣曰予其惩创于往时而畏谨后患矣指管蔡之事也人近蜂则被其螫信小人则受其惑蜂不可使前日之事无人使蜂螫我乃我自取其辛螫也我今始信桃虫之㣲能翻飞为鸟言小物之能成大不敢不毖也予未堪王室多难又㑹遇于辛苦之地尔群臣可不助我乎莫予荓蜂犹云莫予毒也已古文莫予莫我之类皆倒提予我字以便文耳莫我肯德言无肯德于我莫予荓蜂言无荓蜂于我其他如莫我知莫予云觏之类皆倒辞也小毖一章八句载芟春借田而祈社稷也载芟载柞其耕泽泽千耦其芸徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南畆播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹此祈社稷之诗言人事已尽神其念之芟柞草木是新垦辟之田专言新垦辟之田者其用力尤难故也始芟以除其草始柞以除其木草木之根既去然后耕犂之其土气烝逹释释然解散矣既耕犂以反其上犹有草木根株芟柞所不尽者又千人为耦而芸以去之耦以言并作千以言其多或往下湿之隰或往沟上之畛言耕夫遍于原野无旷土也其往者何人乎维主则家长也维伯则长子也维亚则仲叔也维旅则衆子弟也维强则借助之彊壮也维以则佣雇之闲民也言衆力竞劝无游民也当馌饷之时有嗿然衆人饮食之声其耕夫则爱其妇其馌妇则就其夫夫耕妇馌驩然相爱见治世和乐之气象焉有略然剡利之耜始有事于南畒而耕之前言其耕泽泽谓转新垦之土此言俶载而耕之谓始耕而将种也前所耕犹荒地今所耕乃成田故称南畆也百谷皆播种之其种子曰实皆含生气驿驿然而生出土而条逹乃有厌然受气泽厌足者是先长杰特之苖也厌厌然齐等者是其衆苖也既苗则又緜緜然详宻而芸之不详宻则伤苖也芟芸麃皆除草也芟与柞并言是新辟为田先除其地上之草木也既耕而言芸是反土之后除其土中之草木根株也既苗而言麃是除其苖间之草也至于成熟则获刈之济济然其人之衆其谷实皆积聚之其数之多有万与亿而及秭也及以为酒以为五齐之醴齐进予先祖先妣而祭祀所以㑹合其事神之衆礼衆物皆所以为礼而行礼以酒为主也此酒醴有飶然之香气以飨賔客则时和礼备而为邦家之光有如椒之馨以养耆老则老人之安宁以上皆秋冬丰熟之事而春祭言之盖以此祈于神也又言非特此方有此丰年也非特今方有今丰年也自古以来皆如此言神之降康乆矣继此以往愿其勿替也载芟一章三十一句良耜秋报社稷也畟畟良耜俶载南畆播厥百谷实函斯活或来瞻女载筐及筥其饟伊黍其笠伊纠其镈斯赵以媷荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人此诗为报社稷必陈农功之本末故当秋时而追述春耕预言冬获也言农人以畟畟然刃利之善耜始有事于南畒而耕之以播种其百谷其种子曰实皆函生气而生农人在南畆之时有来省视汝者乃其妇也载其方箱及其圆筥所盛之饟维是黍也黍贵者之食农人食黍见丰年也饟者见农夫所载之笠纠结其縁以鏄锄之噐赵刺其地薅去陆草之荼水草之蓼荼蓼皆秽草既朽败矣黍稷乃茂盛矣及其成熟乃获刈之其获声挃挃然及积聚之栗栗然坚实所积聚者其崇髙如城雉其比廹如栉齿于是开一族之百室一时而纳之百室既盈矣妇与子则安宁矣年熟民安乃杀是黄牛黒唇之犉牡其角捄然而长用之以报祭社稷求嗣岁之丰续古人先农先啬之功也良耜一章二十三句丝衣绎賔尸也髙子曰灵星之尸也丝衣其紑载弁俅俅自堂徂基自羊徂牛鼐鼎及鼒兕觥其觩㫖酒思柔不呉不敖胡考之休此述绎祭之事上五句言祭之初下四句言礼之末方绎祭之初使士行礼在身之服以丝为衣其衣紑然而鲜絜在首戴爵弁其人俅俅然恭顺此士从门堂之上既视壶濯及笾豆又降往于门塾之基告君以濯具也又更视三牲从羊而往牛所以告充也有大鼎曰鼐小鼎曰鼒又发举其幂所以告絜也反覆展视所以致勤敬也祭初卑者恭顺则尊者可知矣至于祭末旅酬之节兕觥罚爵觩然上曲徒设而不用由此助祭饮美酒者皆柔和不呉而讙譁不敖而倨慢故事如礼无所用罚祭末不慢则当祭敬明矣恭敬获福冝其得寿考之休也丝衣一章九句酌告成大武也言能酌先祖之道以养天下也説者多以酌即是勺然勺是成王之乐而此诗言告成大武其説难通今考象者文王之舞也故维清象舞之乐章其诗言文王之典武者武王之舞也故武颂武舞之乐章其诗言武王之烈勺是成王之舞乐莫盛于韶勺者谓皆继治世之事故为乐之盛也若酌颂果为勺舞之乐章必当述成王继承之事今其诗止述武王用兵创业首序又云告成大武则此酌亦是武舞之乐章非勺舞之乐章矣礼记言十三学舞勺汉礼乐志言周公作勺其字皆单作勺此酌其字从酉傍虽皆为斟酌之义然所斟酌之事则不同勺舞言成王能酌文武之道以保太平之治也此酌颂言武王初则遵养继则硚硚酌其时措之宜也左氏传以武颂为武之卒章以赉为武之三以桓为武之六朱氏谓桓赉二篇皆大武篇中之一章其言信而有证朱氏又以酌及赉般皆不用诗中字名篇疑取乐节之名如曰武宿夜云耳然则酌与赉般一体亦大武篇中之一章明矣但古今制乐皆㳂袭前王之乐而为之张子谓勺是周公制礼乐时于大武有所増添其説是也如汉武德舞髙祖所作象其除乱盖武舞也其后孝景采武德舞为昭德舞以尊太宗孝文之庙则为文舞矣周公増损大武以为勺亦犹是也勺舞必自有乐章今不得而考耳讲师见此颂名酌遂以酌祖道养天下之説搀入之此正説成王之勺非武王之酌也兼此诗所言遵养亦非谓养天下也于铄王师遵养时晦时纯熈矣是用大介我龙受之硚硚王之造载用有嗣实维尔公允师于乎盛哉武王之师也其初有衆而不用退自循养与时偕晦非有心于得天下也既而时大熈明天下之人无不助之武王乃不得已而宠受之于是硚硚然威武以兴事造业是用嗣续以传之后世实由尔武王之至公足以信于衆也顺天人之心者公也信者公之洽允者信之固也酌一章九句桓讲武类禡也桓武志也绥万邦娄丰年天命匪解桓桓武王保有厥士于以四方克定厥家于昭于天皇以间之武王克商以安天下数有丰年是天命之于周乆而不倦也天命所以不倦者由桓桓然有威武之武王能保有其衆以用之于四方而安定其国家故叹美其德昭明于天遂君天下而代商也桓一章九句赉大封于庙也赉予也言所以钖予善人也文王既勤止我应受之敷时绎思我徂维求定时周之命于绎思武王既封诸臣于庙因戒勑之言文王勤劳天下至矣我当而受之敷布其事而䌷绎思念之不敢忘也敷言所思之广也我自今以往维求天下之安定而已此周之受天命也又叹使诸臣受封赏者绎思之亦不可忘也念文王创业之难及念上天安民之意则所用皆善人可知矣赉一章六句般廵守而祀四岳河海也于皇时周陟其髙山嶞山乔岳允犹翕河敷天之下裒时之对时周之命于乎君哉是周家也其廵守所至则登其髙山又及嶞然狭长之小山与乔髙之四岳皆徧祭之髙山嶞山则祭法所谓山林丘陵能出云为风雨皆曰神者也乔岳则四岳也又以诚信谋犹大河而祭之谋如载谋载惟谓讨论其礼也徧天之下凡山川之神皆裒聚而昭对以祀之此周之所以受天命而为神主也对者有对越无愧之意以天命在焉故也般一章七句诗缉卷三十四诗缉卷三十五钦定四库全书诗缉卷三十五宋严粲撰鲁颂鲁颂颂之变也周之王也积累深乆由风而雅雅而颂及其衰也至懿风始变至厉雅始变至平雅遂亡颂声之息前乎风雅之变矣越桓荘僖恵至襄而鲁乃有颂雅颂天子之诗也颂非所施于鲁况颂其郊乎考其时则非揆其礼则诛汰哉克也不如林放矣圣笔不删其以着鲁之僭而伤周之衰欤是故雅变而亡颂亡而变雅之亡甚于变颂之变甚于亡也駉实风耳存其颂名而谓之变颂可也駉颂僖公也僖公能遵伯禽之法俭以足用寛以爱民务农重谷牧于垧野鲁人尊之于是季孙行父请命于周而史克作是颂孔氏考鲁颂作于僖公身后非也今观閟宫等篇多未有事实而愿其如此如曰俾尔耆艾黄髪儿齿晓然为生前祝颂之辞盖生前作之后乃闻之天子以文过耳未必得请而后作也牧马一事耳颂于何有駉駉牡马在垧之野薄言駉者有驈有皇有骊有黄以车彭彭思无疆思马斯臧有駉駉然腹干肥张之牡马其牧养之乃在逺野之垧不以妨农也略言其駉駉者是何马乎乃有驈皇骊黄之四色用之以驾车则彭彭然壮盛此由僖公思虑广大无疆所思乃至于马牧之得所而马思善然僖公未能思无疆也駉駉牡马在垧之野薄言駉者有骓有駓有骍有骐以车伾伾思无期思马斯才駉駉牡马在垧之野薄言駉者有驒有骆有駵有雒以车绎绎思无斁思马斯作駉駉牡马在垧之野薄言駉者有骃有騢有驔有鱼以车袪袪思无邪思马斯徂駉四章章八句有駜颂僖公君臣之有道也有駜止述燕饮序辞衍矣有駜有駜駜彼乗黄夙夜在公在公明明振振鹭鹭于下鼓咽咽醉言舞于胥乐兮有駜然而肥强者维何乎其駜然肥强者是彼一乗之黄马也连言有駜非一马也马肥强则致逺喻臣壮盛则胜任也其臣自早逮夜在于公家其在公家相与脩明其职言忠勤也僖公于是燕之以礼乐羣臣之来燕者皆脩洁而有威仪如振振然羣飞之白鹭翔集而来下也燕乐之时鼓声咽咽然深长其醉者或起舞以尽其欢于是君臣之间皆喜乐也有駜有駜駜彼乗牡夙夜在公在公饮酒振振鹭鹭于飞鼓咽咽醉言归于胥乐兮有駜有駜駜彼乗駽夙夜在公在公载燕自今以始岁其有君子有谷诒孙子于胥乐兮羣臣既燕而祝颂其君以为自今以始岁事其当丰稔君子僖公有善道可以遗孙子于是君臣皆喜乐也有駜三章章九句泮水颂僖公能脩泮宫也思乐泮水薄采其芹鲁侯戾止言观其旂其旂茷茷鸾声哕哕无小无大从公于迈鲁人以僖公能脩泮宫而喜之言乐哉此泮水我往观之而采其水中之芹也非以采芹为乐乐其脩泮宫而託采芹以言之也僖公来至此泮宫我则观其所建之旂其旂茷茷然飞扬其鸾铃之声哕哕然有节称其仪物之美者喜其来至之辞如所谓闻车马之音见羽旄之美举欣欣然有喜色也国人无㓜无长皆从公往行而至泮宫以观行礼言人心翕然乐从之也思乐泮水薄采其藻鲁侯戾止其马硚硚其马硚硚其音昭昭载色载笑匪怒伊敎僖公在泮宫笑语其声音昭昭然明亮载色而和载笑而乐未尝有怒唯敎之而已思乐泮水薄采其茆鲁侯戾止在泮饮酒既饮㫖酒永钖难老顺彼长道屈此羣丑僖公既来至泮宫则与羣臣饮酒既饮美酒皆祝颂僖公愿天长钖之以难老之福顺从长逺之道以屈服此鲁国之羣衆也穆穆鲁侯敬明其德敬愼威仪维民之则允文允武昭假烈祖靡有不孝自求伊祜穆穆然美者僖公也能敬明其德又敬谨其威仪内外皆善为下民之所法则也信有文矣信有武矣昭格于功烈之祖周公伯禽也僖公所行无不尽其孝道以此得福乃自求之也明明鲁侯克明其德既作泮宫淮夷攸服矫矫虎臣在泮献馘淑问如臯陶在泮献囚有明明之德者僖公也能益明其德既作泮宫之后将伐淮夷而服之有矫矫然威武如虎之臣于此泮宫献其所已杀而截其左耳以为馘者又有善问狱之臣如臯陶者于此泮宫献其所生执而囚之者古者受成于学故出征执有罪反释奠于学以讯馘告诗人因其脩泮宫可以为献功之地而颂祷之耳自此以下皆然非有实事也济济多士克广徳心桓桓于征狄彼东南烝烝皇皇不呉不扬不告于讻在泮献功济济然衆盛之多士能广大其徳心并无褊躁忿争之失桓桓然有威武之容而往行征伐攘逺彼东南之淮夷使之不得侵近边境此多士勇于向敌烝烝然而进其势之合皇皇然而大不呉而諠譁不扬而轻浮无有告于治讼之官者无争讼也唯在泮宫之内献其战功而已角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获言角弓觩然而健一束五十之矢皆发之其声搜然言劲疾也其戎车甚博大徒行者御车者皆兢劝而无厌倦故能克胜淮夷甚善而不逆者兵凶战危疑于逆而不善今僖公伐所当伐以顺而动也自今益审固其谋犹则淮夷可以尽获也皆颂祷之辞翩彼飞鸮集于泮林食我桑黮懐我好音憬彼淮夷来献其琛元龟象齿大赂南金有翩然而飞者恶声之鸮鸟今来集止于泮水之林食其桑实乃改其鸣归就我以善音喻淮夷慕泮宫之化改恶从善也淮夷世为鲁患未必慕泮宫之化诗人张言泮宫之美以为淮夷亦将来慕也能悟觉而从化者彼淮夷也今就鲁国献其琛寳有尺二寸之大龟有象齿又大遗以南方之金亦颂祷之辞泮水八章章八句閟宫颂僖公能复周公之宇也閟宫止为僖公能脩寝庙张大其事而为颂祷之辞犹斯干之意耳序摘诗中复周公之宇一语以题之非事实也閟宫有侐实实枚枚赫赫姜嫄其徳不回上帝是依无灾无害弥月不迟是生后稷降之百福黍稷重穋稙穉菽麦奄有下国俾民稼穑有稷有黍有稻有秬奄没下土纉禹之绪作者将美僖公追述逺祖上陈姜嫄后稷至于大王文武爰及成王封建之辞鲁公受赐之命言其所以有鲁之由也鲁之羣庙其宫深閟侐然清净又实实然巩固枚枚然细宻既言其庙遂推本周家所由兴言赫赫乎显着者姜姓之女名嫄也其徳不回而有常天用是凭依其身使之有子无灾殃无患害弥终十月而生子不迟晚其所生者乃是后稷天降与之以百种之福使之有黍有稷没先种后熟之重后种先熟之穋先种先孰之稙后种后熟之穉又有菽与麦以此覆有下国而受封于邰使民知稼穑之道也复申説其事有稷黍稻秬后世脩后稷之业逐有天下继禹之业也后稷之孙实维大王居岐之阳实始翦商至于文武纉大王之绪致天之届于牧之野无贰无虞上帝临女敦商之旅克咸厥功后稷之孙实维大王自豳而来居于岐山之南民往归之初有王迹实始有断商之萌兆也至于文王武王纉继大王之绪业前乎此天虽眷周而天命未至及牧野之战天命至矣实文武之徳有以致之故曰致天之届于牧之野也唯天命已至故武王无有疑贰无有虞度上帝实临之上顺天心也与伐商之羣衆同其功下顺人心也岂武王之私欲哉王曰叔父建尔元子俾侯于鲁大启尔宇为周室辅乃命鲁公俾侯于东钖之山川土田附庸周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍犠是飨是宜降福既多周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵此説封鲁之事成王告周公曰叔父我今立汝首子使之为侯于鲁国大开女之土宇言封以百里为周家之藩辅也既告周公乃策命鲁公伯禽使为侯于东方之鲁国赐之以境内之山川又赐之以境内之土田又赐之以小国之附庸使四邻小国附属之至于今日周公之孙荘公之子谓僖公也其车建交龙之旂承奉宗庙祭祀所乗四马其六辔耳耳然至盛春秋四时非有解怠献享祭祀无有差忒皇皇至大之天帝及君祖后稷献享以骍赤纯色之牲天与后稷于是歆而飨之安而宜之其降与之以福既甚多矣非特天与后稷降之多福而周公与君祖伯禽亦福于女僖公矣复説祭祀得礼之事将于秋而始尝祭先于夏而豫养牲其所养之牛设横木于角以逼之谓之楅衡令其不得觝触人也所养者是祭周公白色之牡牲与鲁公赤色之刚特其祭之时有盛酒之尊其尊腹之上饰画牺牛将将然而盛美也其馔则有爓去其毛而炰之之豚又有切肉之胾又有大羮铏羮其食噐则有笾豆又有载半体之大俎如堂房然谓之大房鼎俎已陈笾豆已列于是奏乐舞执干戚而为万舞者洋洋然衆多由此祭祀得礼故祖考祐之令孝孙僖公有福庆也使尔炽盛而昌大使尔寿考而臧善保安彼东方鲁国是守不亏损不倾頺不震动不乗腾国有寿考之三卿与作朋友皆如冈陵之固祝其君臣同庆也公车千乗朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔寿而富黄髪台背寿胥与试俾尔昌而大俾尔耆而艾万有千歳眉寿无有害公之兵车有大国千乗之赋矣毎一车上皆有三人右人持矛其矛有朱色之英饰左人持弓其弓有緑色之绳縢约之此朱英緑縢者是二矛重弓也必二必重者备折壊也又公之徒衆有三万人矣万二千五百人为军大国三军合三万七千五百人言三万举成数也此徒衆其胄以贝饰之其甲又以朱线连缀之进行之徒増増然衆多西戎北狄有来侵者以此膺当之荆楚羣舒叛逆者以此惩创之无有于我敢御止之者此皆颂祝之辞也又祝使汝昌大而炽盛使汝昌考而富足又髪有黄色背有鲐鱼文之寿者相与试其才以为之用欲其所用皆老成人也又重庆之使汝昌而且大使汝耆寿而且老艾万有千歳得秀眉之寿而无有患害也万有千岁犹曰千岁万岁也泰山巖巖鲁邦所詹奄有龟蒙遂荒大东至于海邦淮夷来同莫不率从鲁侯之功言㤗山之髙巖巖然鲁之邦境所至也又奄有龟山䝉山遂荒奄极东之地至于近海之国淮夷旧不服者亦内向而不为异凡此东方之国莫不相率而顺从是鲁侯僖公之功也愿之之辞也保有凫绎遂荒徐宅至于海邦淮夷蛮貊及彼南夷莫不率从莫敢不诺鲁侯是若僖公又安有凫山绎山遂荒奄徐州之居至于近海之国若淮夷也南夷之蛮也东夷之貊也又及彼南方之夷荆楚也莫敢不相率而顺从莫敢不应诺其命令唯鲁侯僖公之是顺此亦愿之之辞也天钖公纯嘏眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿言天赐僖公以大福使有秀眉之寿而保守鲁国又能居常邑与许邑以复周公之故居常许鲁之故地而未复者也僖公燕饮而喜乐内有令善之妻寿考之母又外有大夫衆士与之相宜鲁之邦国僖公常保有之既多受其福又有黄色之髪落而更生之齿皆寿证也此愿其寿考以复鲁之侵地宜其室家臣庶以保有其国也徂来之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若僖公于是乃脩造寝庙取徂来山之松新甫山之柏于是斩断之于是用八尺之寻十寸之尺以量之既量其材乃用松为榱桷有舄然而大为君之正寝甚寛大而硕又作新庙奕奕然广大此寝庙乃是公子鱼所作谓监䕶工役之事也此寝庙甚长曼而硕大万民以为顺无咨怨不惮劳也新庙或以为闵公庙或以为姜嫄庙皆不可知或以为新作之或以为脩旧而新之然春秋不书则知其非大工役脩旧之説得之閟宫八章二章章十七句一章十二句一章三十八句二章章八句二章章十句诗缉卷三十五诗缉卷三十六钦定四库全书诗缉卷三十六宋严粲撰商颂那祀成汤也㣲子至于戴公其间礼乐废壊有正考甫者得商颂十二篇于周之大师以那为首猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将商人尚声故猗与那与叹而多之美其设此鞉鼓也鞉虽小鼓所以节乐故首言之既设此鼓而后奏之简简然其声和大以衎乐有功烈之祖成汤也时王汤孙奏乐以感格于祖考祭祀则思其祖考若神不来格则所思不遂今神明来格是安我所思而成之也其鞉鼓之声渊渊然深其管声嘒嘒然清亮皆和平不相夺伦又依此玉磬之声也叹美此赫赫成汤之孙其作乐祭祀之时其声穆穆然美镛与鼓斁斁然盛为万舞者奕奕衆大二王之后及诸侯来助祭者亦不平夷悦怿乎先民犹言前人也作承上文谓作乐也言声乐之盛非今日始作之乃古昔之时前人所作也谓汤之功大人闻其乐而恱怿其来乆矣今温恭于朝夕之间执事必敬以省眡烝尝之祭者乃汤孙之所将奉也谓汤之泽无穷故子孙世世奉祀焉那一章二十二句烈祖祀中宗也嗟嗟烈祖有秩斯祜申钖无疆及尔斯所既载清酤赉我思成亦有和羮既戒既平鬷假无言时靡有争绥我眉寿黄耉无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将嗟乎我烈祖成汤有秩秩之常福以申钖后人之无穷也时祀中宗故以此所指中宗故及尔中宗者谓汤创之中宗兴之商祚乆长皆汤及尔中宗为之故以中宗配创造所以大中宗之功也今我祀中宗之时既载清酒于樽以酌献故神明赐我所思而成之谓其来格也亦有和羮其事既戒谨而不茍其味既和平而适宜执事之臣总至而无譁又不交侵其职位以有纷争所以神明安我以眉寿黄耉之福也诸侯来助祭者其车以皮纒约其軧又有文错之衡其八鸾之声鸧鸧然和以此格神以此献神我时王受天命广大天降以康安之福使丰年黍稷之多穰穰然也年丰则民安故以年丰为降康亦谓之康年也以格神而神来格以享神而神来飨降以无穷之福也今省顾烝尝之祭无所不致其谨者乃汤孙之所将奉辞与那颂同而意各有所主那美汤此诗美中宗谓汤之子孙世世奉烝尝之祭者以中宗中兴之功也烈祖一章二十二句𤣥鸟祀髙宗也此诗祀髙宗而先述祖德谓其能中兴不坠先烈也天命𤣥鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乘大糦是承邦畿千里维民所止肇域彼四海四海来假来假祁祁景员维河殷受命咸宜百禄是何契母简狄于春分𤣥鸟至之日祈于髙禖而生契故推本言之谓殷之兴非人所能为也乃天命此𤣥鸟使下而生此商国契封于商其后因之以为一代有天下之号言生商谓生契也契封于商而商因以兴是生契所以生商也其后子孙遂居亳之殷地国土芒芒然广大谓汤也始居亳殷也古者上帝命其威武之汤令其正域于四方谓以四方为界域天下一统也汤承帝之命乃随其方以施命令于诸侯遂覆有九州即所谓域彼四方也以四方为界域则九州在其中矣天命汤以四方为域汤能命其诸侯而奄有九有成天意也先后即成汤成汤之兴天实命之其后中微天命几危矣武丁能振起之故言成汤所受天命不至于危殆者在武丁能为人之孙子尽继述之义也又言武丁所以能为人之孙子者以有威武之王徳无所不胜任故当时诸侯服从皆来助祭有建龙旂者十乗于祭之时有大黍稷之食诸侯奉承而进之也十乘举诸侯之尊者言之谓二王后及八州之牧也邦畿之内地方千里维是民之所安止也言民志定也汤本以四方为域今言始以四海为域者殷道中微侯国有畔者故疆土非先王之旧至髙宗中兴始复之也京师诸夏之根本王畿之内人心安定则四海之大皆在统理之内故四海皆来朝觐其至也祁祁然而多河都有广大均平之象诸侯辐凑则京师气象盛大于是总美殷家前后相承受天之命无有不宜能负何天之百福谓成汤至髙宗也或以武丁孙子为武丁之孙子然子孙祀其先王而夸言已之武徳义未为安况武丁之后无显王乎今考自汤至盘庚五迁汤迁亳仲丁迁嚣河亶甲居相祖乙迁耿盘庚又迁亳亳嚣皆在河南相耿皆在河北自盘庚之后传三世至武丁又传四世至庚丁凡八世皆居亳庚丁之子武乙始去亳徙河北此诗所言河正指亳也亳有三蒙为北亳谷熟为南亳偃师为西亳汤自南亳迁西亳盘庚所迁即西亳偃师是也𤣥鸟一章二十二句长发大禘也濬哲维商长发其祥洪水芒芒禹敷下土方外大国是疆幅陨既长有娀方将帝立子生商有深濬明哲之徳者维我商家也乆发见其兴王之祥矣时未兴王其祥先见也盖自洪水芒芒禹分布下土而治之其方外诸夏之大国皆画其疆界各正其守使中国广大均平而且长逺当此之时契母有娀氏之国方大而天为之立其子简狄使之生商商者一代有天下之号生商谓生契也契封于商而商因以兴是生契所以生商也此非祥之乆发见乎𤣥王桓拨受小国是逹受大国是逹率履不越遂视既发相土烈烈海外有截𤣥王尊契之称𤣥者称其徳之深微也契桓武而能拨治受小国大国皆能逹其道无徃不宜循行于道无所踰越从容中道也斯民遂视傚之而发发矣契之孙相土入为王官之伯出长诸侯其威武之盛烈烈然海外率服截然整齐帝命不违至于汤齐汤降不迟圣敬日跻昭假迟迟上帝是祗帝命式于九围商自契以来天命所向未尝去之然自汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之徳日以跻升也敬为圣人之敬言至诚也日跻言至诚无息也徳日新又日新是圣敬日跻之实即文王之纯亦不已也其昭格于天迟迟甚缓言汤无心于得天付之悠悠也汤无所觊倖故唯上帝是敬其诚专一然天自命之以为法于天下使为王也受小球大球为下国缀旒何天之休不竞不絿不刚不柔敷政优优百禄是遒汤受小国大国所贽之瑞诸侯心系天子如旌旗之旒缀着于縿诸侯皆服属于我此所以负荷上天之福也汤又不争竞不急躁不太刚勐不太柔弱陈政敎则优优而和故百禄聚而归之受小共大共为下国骏厖何天之龙敷奏其勇不震不动不戁不竦百禄是总汤受小国大国之共贡惟薄取之所以大厚天下非谓既受而复散之也故能何天之荣宠又陈进其勇不震惊不摇动不戁恐不悚惧毅然以天下自任此百禄所以总而归之也武王载斾有䖍秉钺如火烈烈则莫我敢曷苞有三蘖莫遂莫逹九有有截韦顾既伐昆吾夏桀有威武之王成汤载其旗斾䖍敬以秉持其钺恭行天讨也其威势如勐火烈烈之盛莫敢谁何者一本生三蘖桀为乱首韦也顾也昆吾也以恶相济然莫能遂逹其恶于是九州截然齐一以归于汤汤则先伐韦顾次伐昆吾夏桀也昔在中叶有震且业允也天子降予卿士实维阿衡实左右商王昔在中世汤未兴之前国弱而震惧危业信哉天爱汤而子之乃为之生贤降予以卿士卿士谓谁实维伊尹为阿衡之官而佐助成汤以定天下也长发七章一章八句四章章七句一章九句一章六句殷武祀髙宗也挞彼殷武奋伐荆楚罙入其阻裒荆之旅有截其所汤孙之绪挞然而疾者殷王之武也奋伐荆州之楚国深入其险阻之地裒聚其衆伐罪而安其民也故所伐之处所截然齐一此汤孙髙宗之功业谓其功足以继汤也维女荆楚居国南乡昔有成汤自彼氐羗莫敢不来享莫敢不来王曰商是常二章言责楚之义尔荆楚居国南方比之氐羌则近国耳成汤之时自彼氐羌犹莫敢不来献享莫敢不来朝见谓此礼是商之常也况汝荆楚曷敢不至哉天命多辟设都于禹之绩岁事来辟勿予祸适稼穑匪解既伐荆楚诸侯畏服故言天命诸夏之君凡建国于禹功之内者咸以岁事来见于王以祈王之不谴曰予稼穑匪解庶可以免咎矣天命降监下民有严不僣不滥不敢怠遑命于下国封建厥福上章言天命诸侯朝于天子此章言天命天子以察诸侯天命髙宗降监诸侯之国有严敬其民赏不敢僣刑不敢滥不敢怠遑者则命于下国而封殖之以福也此章从王氏也旧说谓天降监于民命汤由七十里以王天下此诗首章便从髙宗说起言自彼成汤者述髙宗援汤以责楚之辞耳非专述汤事也不当于此章搀入成汤上下章文意皆不贯矣商邑翼翼四方之极赫赫厥声濯濯厥灵寿考且宁以保我后生商邑之治翼翼然严整乃四方之中言政敎取正于此也声誉赫赫乎显盛威灵濯濯乎光明髙宗中兴之盛如此宜享寿考康宁之福而且可以安后嗣子孙也陟彼景山松栢丸丸是断是迁方斵是䖍松桷有梴旅楹有闲寝成孔安升彼大山取松栢丸丸然圆直者斩断之迁徙之又方正而斵之工匠之事莫不䖍敬以松为屋之榱桷梴然而长其衆楹柱有闲然而大庙中之寝既成以安高宗之神也此盖庙成始祔而祭之之诗也殷武六章三章章六句二章章七句一章五句诗缉卷三十六