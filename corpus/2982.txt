东洲初稿提要钦定四库全书集部六东洲初稿别集类五提要等谨案东洲初稿十四巻明夏良胜撰良胜有中庸衍义已着録明史本传称良胜除名以后辑其部中章奏名曰铨司存稿凡议礼诸疏俱在今已不传此其诗文集也前七巻为杂文第八巻为诗第九巻为考定皇极指掌诸图第十巻为天文便览自十一巻以下皆题曰仕止随録十一十二两巻杂録谏南巡下狱疏奏诗文及同时诸人投赠申救之作十三十四两巻杂録家居诗文自十三巻以前皆题门人滇池罗江编十四巻则题门人钟陵江治续编明史艺文志载东洲稿十二巻诗八巻与此本巻帙互异然此本题曰初稿刻于正徳十五年其嘉靖以后诸作咸未之及史所传者殆其全集之巻数欤良胜两以直谏谪风节凛然其诗文无意求工而皆岳岳有直气虽不以词藻着名要非雕章绘句之士所可同日语也干隆四十四年二月恭校上总纂官纪昀陆钖熊孙士毅总校官陆费墀原序东洲初稿原序古文自尚书周礼仪礼记论语系易辞皆大圣人之作犹天之不可阶而升也是后有庄子篇章次第跌宕豪放亦文也然背于道所贵于道者得于心而通于政也可以制作可以施措若孟子七篇其论身心之学教养之政皆画一法凿凿乎其可试然以制器有未备焉固不得当作者之圣而列诸经欤夫以孟子之文而犹有未备下此可知已唐韩子以文起八代之衰因而适于道史臣推尊以配孟氏岂独以其文哉观其忠犯人主之怒勇夺三军之帅类非寻常文墨者所能也吾同年夏君于中因言事与余同南还舟中日久示以东洲初稿凡若干巻閲之旬月惊曰富哉无物之不有也竒哉有物之难穷也其赠送赋述絶时俗空言不类而奏䟽状议绰绰乎通于政也非有得于道者邪所论邵子皇极纵横布置不出八卦起首盖知象数也余尝惜邵之学蔽以夏君之明惟取隂阳爻画求之则所以制作所以施措可一吐于文矣矧兹行也有玩心高明之地哉于中于芬道徳事功相期之至者因初稿谨书此以俟其终正徳十四年六月下弦日赐进士及第承务郎福建市舶提举司副提举前翰林院国史修譔进贤梓谿舒芬书于钱塘舟次东洲初稿卷一钦定四库全书东洲初稿巻一明夏良胜撰杂着砥柱赋稽古先生方与中州君论砥柱为天下竒胜东观子西游子挟所见而造焉稽古先生谓中州君曰夫二子以游观名何大观乎何逺游乎试叩其素于砥柱何如东观子曰予尝慕渤海之胜也而往观之刳桂为舟剡兰为楫放乎中流与风疾徐随波上下惟适所如四顾无垠万象入目水蒸酿魄天光倒浸蛟妖蜃怪鳌侧鲸骇为洞为崖为楼为台若钧天王都宛然在眉睫而不可以阶虽胆掉神瘅瞑目尸坐中望隠隠蚁浮盃停梗泛槎休一楫可到是曰三岛方丈瀛洲蓬莱未扫曰井曰灶丹汞未老琪树交花䠞尔瑶草有鹿斯迎有猿斯导玉箫寳瑟惟鸣所好童服清爽鹄侍有道须发如画颜渥如赭羽衣霓裳燕越黛冶凫舄凤骑云车鹤驾安期羡门王乔赤松不约而来错杂庑下于是知神仙果出于尘想而秦皇汉武所以慕而求之也西游子曰子之观其尽是也蹈危犯险以究荒忽茫昧吾弗为者而敢望于砥柱也耶吾尝以山自西来天地有判恣一蹇之力一仆之干是陟大华而俯视于长安终南为表牛首在冠控桃林扼蓝田漆经于东沮纒于西千里沃野陆海奚疑周卜恊吉镐都曰宜歴秦与汉自唐及隋相禅于兹兽圹鸟栖惟智攸塈狂或舍之庙曰既黍社曰既屋揺揺逺思动罔不触而遗构故筑遗风余俗纷华竞奢犹有存者有兰其臯有椒其丘披香蕙草喷气芷洲明庭深宫别殿离寝翼亭崇堦楩柟其材丹垩其颜纹縠䟽绮金玉其班曲阁回廊飞甍雕阑周遭其间絶壁粉光残流腻香荷屋葯房缭以芬芳朝可遏日夕可延明冬毳尔温夏浴其氷因人之胜而夺天之灵彼甘泉建章长乐未央翠㣲大明阿房华清与夫石渠金马天禄麒麟之名入烟光而丽繁星每怪夫班生未辩张子短才相如杜牧不足以尽上林之竒哉吾思得周游其间将置海岛于度外矣中州君曰神仙有无愚者惑焉富贵余粕知者不道二子将不能上下矣顾予不翺游不骋观举目而望真意在䫙是砥柱之壮将吞二子所见于胷中而不妄二子曰有是哉中州君曰藐躬之降在洛之阳天地所㑹隂阳所藏嵩丘隆居伊纒中贯百尔鸠孕莫之具状试举巨丽之殊絶者而与子讲夫柱之在中流也广非逾渤高不逮华以为金耶火不可冶以为石耶熘不可泻惟孤撑于寰穹而混碧于长空想像其巅摩天之连缤错其趾奠河之底岍岐犄之太行比之雷首壶口析城王屋以辅以翼以引以缩若振业驱驰御主于仆逺应近瞻頥气使虏可怒可訾而莫违其所至若挥云遯雨擥雾㭕霞宿月落星风飈号下晴空蒙蒙帷幕可架朝隮未㫁削出嵯岈欺雪山𦕈氷谷下视巫崃之非险而铁崖之在陆其所足多尤据黄河驾山轰豗翻海荡波跃跃金璧澄澄绮罗击射撼震龈啮伊那欲究其源之出也亦不知其几何吐蕃有泉殆百余泓火敦脑儿水母乃生是星宿海自天而受陇西出塞弱不负芥闷磨黎屺崑崙突起中高四下东北溃逦而与积石相比葱岭于阗菖蒲海徙潜行地中浊流伊始龙门湮沦流沙孟津华隂洛汭泾渭并济九河分合绵亘万亿而柱之屹然适要其㑹亦有巖崖倾欹磵硲逶迤崚呀欱随所附丽然而望之不可登济之不可系故禽兽是厇万翼千蹄射弹奚惊而毕罗不至又安得供三豆而狝薙以至浮鸥浴鹬濯䴔吐鸬落鴈漂凫输芒有蠏孕珠有蠃文身跛足毒螭灵鼍鱮鳏鲂鲔鳢鳝虾之类一有负固则若水府所畜天呉所妬大罟絶网丽罣钩铒亦何所措钓徒榜人垂涎朶頥安能致之膏舄卤就脔切而厌饫于口脂若夫夏木蔽光殆不可章茍命以延若倚若眠若犇若骞根绞枝压若龙虎之鬬风霆之颠帝王屈力匠氏黜巧终不得以斧斤而寻焉是所託也犹然固宜厯古今穷造化无尺寸之推迁是故大人君子忠臣义士振尔頽波奋激陈义不知刀锯鼎镬之在前而任天下之重足以扶危而持颠将举是而名旃尔二子之所见者视此为何如焉稽古先生喟然叹曰予东西南北人也固知中州君探禹宂者言大而非夸夫二子真不逮也耶呜唿噫嘻流俗滔滔莫知所裁拟斯柱者几何人哉中州君无较也无较也益以伤予之怀求放心论或曰心之放也欲诱之于外也放而求之也理存于内也其然乎曰皆内也盖其放也未见其出也而求之也未见其入也非无出也驰千里以弥六合皆其外也非无入也敛一掬以至毫发之不可破皆其内也出而无外非可见之外也入而无内非可见之内也凡可见者内亦外也而不可见者外亦内也欲也理也皆不得而见之也故心之放也与求之也皆内也如视也聴也言也动也外也而所以视所以聴所以言所以动者内也视聴言动一于欲焉心之放也非视聴言动之有欲也以心之欲加之于彼也因其欲而易以理焉求吾心也则固非视聴言动之理加于我也是理也欲也出入之无时内外之无迹也如其迹焉一器也槌凿之失不缺则裂心之放也犹缺裂也反而求之则固若初为完器矣故是心也亘古今而独存者也放为剥剥之极而硕果之生未息也求之而复复其见天地之心乎天地之心人心也圣贤之心也学之道为圣贤以配天地而已皆人心也然而心之求也自敬始敬岂在外也哉讲官论粹夫何先生以讲官出倅开州良胜过而唁之相语懽如也粹夫曰子知吾有乐于去乎吾无乐乎讲官乐讲之有道也吾今而后知讲道也失官以得道得既多矣乐乌可已乎良胜曰讲之道何如曰讲之仪也恭其辞也融顾吾貌之癯吾鬓之芃吾面之垢吾目之若朦吾冠之若岸吾衣之若敝吾声之若咭又吾于词也质而弗遂直而有縁故习以深文隠义中含讽切志于示后而未必宜于今皆非讲之道也吾今而后知也曰仪之无饬履其素也何害于道曰无饬以为已而尽饬以事君曽参子贡固尝脩容以动鲁君也过位而色勃足躩岂必以素为道乎此吾所以非也然则词以纳忠伊川之讲贤哉回也亦不可欤曰伊川之可迺吾之不可也且如与友居知其有未尽处正言以相责犹或受也若以讥议动之则此心已不相孚自非上知不以为讪则以为辱见之日且疏矣欲相益以成得乎在友不可而况于君乎窃意伊川之讲博矣而闻者止此其词曰颜回王佐之才而箪食瓢饮季氏鲁国之蠧也而富于周公鲁君用舎如此非后世之鉴乎斯言也初若于神宗无预而入之深聴之不厌矣若吾则必云陛下用舎如何此吾所以非也又况讲官之职辅养君徳而已辅若有所依也养则无所拂也使吾仪之恭知有可观敬之心形焉言之融知有可聴爱之心形焉知吾贤士大夫之可亲亲而乐与之近任之心生焉然后讲之説得以日进焉今日进一説明日进一説圣贤语意真切简当心术治道各有攸寓不必别立一段议论而薰陶渐渍入乎此必出乎彼逸欲邪僻之念潜消而黙夺之若其有违台谏之职固可举也且人君讲学岂必欲博古今明性命但知学之必讲知讲官之可与居自有相得处而后治可言矣此吾所以益知吾之非也伊川晩年语宰执曰范纯夫宜在讲筵谓其色温而气和也是或所见亦异于前时矣吾之非也何疑焉曰粹夫于讲道诚得矣得而去岂但已乎同志君子皆得焉则固粹夫之讲也是知粹夫乐于去也曰吾子何乐之有曰药石逺矣忧未歇也然以粹夫之去而知讲道之行也君徳之成吾其有大乐乎粹夫起曰臣罪当诛兮天王圣明政吾所以乐也而吾子发之议淮赠王水部汝直凡经理天下曰赋与兵议者必倚江淮为重而淮又江之蔽也自少室宗望至桐栢蜿蜒厯巢湖接射阳老鹳京口彭城互有腹背广陵𤓰步淝水颍泗与河会流经其壖而为之表也壮哉英雄用武之地南北之限轻重系之矣古初帝王代兴西北淮汉以南若羁縻外服舜肇十二州淮北居九周公九州居七汉十三部如舜时晋武平呉籍户才五十万隋文平陈如晋时李唐一家淮南渐盛宋置十三路而淮南遂当其八天下户止千有六百五十万而淮南千有百余万胜国起沙漠中国之地如宋时然汉以前兵争止于隣壤淮无恙也贡道则自禹始入渭乱河输币九贡趋于冀粟止四百里米五百里总百里铚秸服二三百里周畿千里故无逺赋汉运巴蜀取足敖仓时漕山东数十万郑庄始议漕渠尚未及淮而武帝徙灌夫淮阳则曰天下劲兵处也后用兵者迺以淮为意魏与呉晋与符坚宋齐梁与拓㧞战争尺寸谢安祖逖诸豪亦每毎恃为要害淮是以兵为虚莫之赋也唐镇不预度支而漕赋始办于江淮刘晏辈转运自江入淮自淮入汴入河入渭各以便习成国计而宪宗中兴惟裴度淮蔡之绩可纪宋漕四路自三门白波自惠民河自广济河而大农仰给惟江淮六百万石末造弃淮北世忠死战卒不能遏戎马以重江之险我祖宗开基淮甸以一区宇北都既奠民赋给中都官而漕粟之重于江淮如唐宋时江以南运于淮淮以南于徐于清河以北于平原于潞以达都㑹漕卒更番支兑计道里式师禹意特不以五百里为限耳制因时利与晏相出入而文武重臣总其成户曹郎以董正刑曹郎以治狱工曹郎以视河渠以疏泉以职提举事漕渠着令未止如郑庄时而弛张法吏独详于淮则以淮南之盛视古数倍而成赋之会不特为劲兵处也日者大农嵗计京师无累积而漕粟至者恒不及初南北兵荒之故亦多矣负经世之志者重有责也而况当其事者乎又况居其地而悼三国六朝且以吊望祖谢裴韩之灵而増感慨者乎呜唿淮重镇也有事则倚以重兵无事则倚以重赋信也吾友王君汝直筮仕水部之淮莅提举事人曰散秩吾曰剧司人曰乐所吾曰非安流也人曰具赋吾曰兵之本也汝直知乎哉汝直知乎哉原友此有人焉取而友之其所有者予弗若也人谓予友益者也予亦曰益也彼有人焉取而友之其所有者弗予若也予曰损友也人亦曰损也友非损予也予以其弗若予也易天下之人皆弗若予也予自损也使友也以予友之视弗若予也意天下之人皆予也而思以友之也予之损也非友之益乎然则益亦非友益也予以弗若之也意天下之人皆予弗若也益自我也使友以予弗若之也易天下之人皆予也不足友也友之损亦多也而何以益予乎予之益也人之损也予之损也人之益也友在人者也予益益也因以损人亦损予也予弗损弗损也因以益人亦益予也友在我者也友也者以成徳也徳以成已亦成人也皆在我者也故曰虽有丝麻无弃蒯菅何人而不可友也又曰他山之石可以攻玊何友而无益也虽然丝以桑可帛也麻以草可布也初亦蒯菅类也玊则石之出也石亦可器者也族之同而用之须也故有取友也而有所益也下此而粪壤俱是不幸而遇恶必曰毋庸将自屏矣环观某所有者无一若人也毎为人取而友也亦毎不自避而不为人取也其取也果以某为蒯耶菅耶石耶顾某果不可弃为粪壤者耶某不知也作原友以问原誉上古之士誉于天下也曰道徳曰功名皆盛誉也今之士则亦有然者也若之何未之闻也有誉若人于人人曰是志于道徳人也志于功名人也骇而疑者参之一也反唇而訾之曰欺世曰矫俗者过半焉确然信之而和之者殆无矣又其甚焉者道徳自负鄙功名曰诡随为通耳功名自立目道徳曰迂曲为固耳是故道徳功名之士不有闻于今也虽然古之所谓道徳云者可施之功名也非今所谓道徳者也所谓功名云者必本之道徳也非今所谓功名者也古之士也一今之士也二二则角一则贞贞者誉之来也角者议之招也是宜道徳功名之士不有闻于今也而誉独盛于古也呜唿欲今之士有誉于天下如古者耶则亦当何修而拟于古也耶惟不咎于今之世而师于古之人其可也若曰违道以干百姓之誉在君人者犹可戒也在君人者犹可戒也而况为之下者乎原誉下誉可有乎曰可有也誉可无乎曰可无也可必有乎曰不必有也可必无乎曰不必无也是何也誉者过实之名也虚之近也进于真而趋于伪也惟其人耳故誉初加于人也有曰是过情也是过情也吾耻焉知事事而已有曰我未能是而称者迺如是犹可为也思所以如是而后已何愧焉有曰惟我有之是以誉之喜沾沾自足矣复何为哉夫誉一也而誉之人有三焉上焉者无名者也次焉者好名而成之者也矜其名而败者斯下矣无名者谦以益也誉何能有无也好名者成也誉其可必无乎矜名者败也誉其可必有乎噫无名者吾不得而见之矣得见好名者斯可矣秪恐矜名者日有也彼誉人也其欲成人而进于真也耶抑欲败人而趋于伪也耶亦惟其人也耶初作原誉指令誉盖原毁之反也同志谓过情为誉予思未及也然誉亦有二义兼之乃备惜无子厚笔力不改作也更补未尽为原誉下云石淙私志良胜弗类获事石淙翁逾二稔矣迺辱示以石淙集皆名家为翁言石淙也何言乎石淙翁石淙人也故寓则以名名固宜有言也言有志志自作者良胜雅不能言言之亦未可载集也故逆作者之志私志之云征名者曰东山曰濓溪曰东莱以地也曰东坡曰武夷以人也尚象者确而止清洌而鸣徳也业也又翁之㣲也是言石淙迺言翁也谓若谢之雅而旷进之苏则文矣吕似闻道周启其秘而朱要其成也然而藏诸徳显诸业体用惟一又若匪淙石罔以滋匪石淙罔以声固非石与淙自能为胜也夫然后兼数子而以孔氏为归也孔氏封先人墓而曰吾东西南北人也不可以弗识也夫墓犹虑有弗主也而何爱于庐是非弗乐所自生四方之志非鲁封千里能専而有之也翁师孔氏者非石淙所得有翁亦安得据石淙而有之也石淙不有翁天下有翁矣翁不有石淙天下有石淙矣独巴陵京口云哉若曰孔氏虑忘之而卒老翁也固有之而弗终则亦莫知为谁有矣是盖臣子之义母以有已孔氏之训也翁之志也诗曰他人有心予忖度之其此之谓耶演邃有邃之为邃者矣有弗邃之为邃者矣然则君子何居乎曰居乎弗邃者也邃之释文为深逺为穷隠之类也费而隠曰道徒隠不足以言道君子非居邃也居道也是故非弗邃之邃弗居也今夫天地道之宗也孰不见其有是日月寒暑山川草木之数若隂阳斡运形色化生之妙则不可穷已六经载道不类深文曲义而幽𤣥要玅探之愈力而即之愈逺百揆亮采伊吕去就狄公周旋其间若无意国事而显设拳衡㣲婉意向皆所以行道也若是而曰邃也是故难乎其人也而见乎翁也翁以童子被荐登甲科厯今太宰进兼师保或出或入或仆或起或右以文或填以武或司礼乐钱谷进退人物以均四海举从彛彛迺奋庸言从惠惠迺底蹟而恢张永丽于世其隂翊潜孚功在社稷沈几逺虑威在夷庭追古名臣而先后之若发六经之绪为文章疏议矢口如注顷刻可万言覆视之不易几字皆光明正雅毕见底藴然欲继之虽数十易稿毎似一人作者穷而变变而通莫䆒其所以终也呜唿翁故天地之邃者也弗邃之邃居思肖之矣不然翁之庵犹在非果为邃也而何以邃名于人人也立斋先生像赞冠则巍曷佩委如貌则癯有内而腴噫翁为谁经之师与人之师与养素庵赞呜唿五方之物水火木土而金最利也利故易四者而有余五物之色青黄赤黑而白最朴也朴故施四者而无迹利则鋭鋭必养而后威朴则受受必养而后大养金以砺养白以涅大致然也素白之素也白金之质也子以养素自名必处吉凶悔吝而一者也亦知命之士耶月堂像赞此真写月堂者名墨也居墨也官与服亦墨也若其心儒也行儒也诗与画又儒也墨可写也儒不可写也呜唿月堂墨而儒者耶儒而墨者耶清白流芳圗赞赞曰太平之仁丹穴之智大䝉之信空桐之武地之为域何限人于今于古郑刀宋斤鲁削呉剑气则使然互而迁之莫适为善清白之吏为世之彦昔也关西今则东陲计阶以升于县于州于郡于燕于晋于吴楚之旴易尔易于尔于果以地而限诸迁之而罔不善与川泽讦訏是之取象于鱼噫鱼化物也将附风云于天之衢沛尔泽尚思余润于茇止之墟沐斋道人小传沐斋道人汝川饶惠征也汝旴之下流为密迩邑故予闻道人之故甚熟孤子佐请余传其事不能以不知辞道人讳溥其先有以童子起家为文人故族右于汝为最父石泉翁号有学士道人少席其教颇欲向理道中以闵凶学不克卒业亦能通晓典故以饶智畧尝曰计然之策吾弗能效于国亦足以治吾家择人任时嬴得过瘉于啬童亩牧树䆮与封君埒旧居塘坑地无遗力䙴大源迺利为依依渐至数百户恒尊事之若乡有秩乡人亦待以举火嵗屡俭贷者若取诸寄无抱劵返者然亦以可恃而生而又可继无敢逸去而折劵者孔道每置所行旅至亦优主之士夫或税驾馆谷数日迺得去公府劝贷举废拯乏辄先徃无几㣲难色故咸见礼重𢎞治壬子诏下赈恤输粟授千户正徳戊辰诏下备边输粟授指挥使是亦急义非徒以贾誉且荣也作祠堂再修谱牒雅知重本而芘之教诸子孙以经义于京师作待举所期以竟成详李少傅徐宗伯张栢崖罗圭峯诸公有譔次可传信也然而气足于体貌任其心颇以魁岸雄桀号于时沐斋自命亦晩年洗濯几以老而不倦惜乎寻以病卒云赞曰夫子之家事治所以为政也富怨之贾也亦所以周其义者也允矣伯玉年五十而知四十九年之非所以为君子沐斋亦知所向徃而未巳也与郭公甎郭公甎世传为郭公窽墓石也故名予始见于好事家异而珍之顾视不已乃验其迹面广尺有赢背似之旁博尺之半首似之引五于面而十于旁四方一之外文而理焉中虚而硿焉投之而通焉受之而容焉击之而有声焉拊之若应焉乗以几焉荐以䄄而覆之以罽焉谓主人曰竒石也琴之友也请归而试之置静室焚香黙坐理丝修翎援琴而操其上氷玊玱琅风雪洒淅鹤鸣鴈唳清越隽永脱然忘累飘然出尘凌虚厉空真有神思隣之闻者皆为易聴扶服走吾室问曰易故琴乎艺益精乎指而示之予素不嗜玩于兹亦不减爱隣乃助予易之曰洗尔心而清吾耳也恻然有感谓吾隣曰一陶也一坯也一水与火也他则块然形朴然重以之墉以之堞以之甃以之衢以之溷蹂躏之而已驰骤之而已秽汚之而已皆贱用也虽断缺毁裂十百千万无失声者磈焉礧焉错杂堂庑下僮必粪除焉恐后惟兹得以友琴琴雅乐也上而帝王下而卿相文学清修之士咸珍之珍琴者未有不珍兹甎者也甎匪琴不友则匪帝王卿相文学清修之士不近惟近于帝王卿相文学清修之士则恨不能多致于堂饰为美观直虽万倍于贱用者不惜也脱有毁坼其不頩然怒者乎隣人曰果造物之有怪耶予曰不然其广其慱其隠其质也皆可为也外之文犹可为也惟中之虚虚则容容则通而以声应于琴者妙焉工之巧也巧固工之业主之巧者何如人㢤兹甎之工予不得而知也主之者必郭公也郭公墓志在古梁迩齐鲁必齐桓问其何故亡者亡人之墓宜其窟而也然闻其上下伏羲文王墓尚在隆然如厦廊然而堂鬛然如封守卫严焉祀事明焉而郭公墓石已为人用用之如求其故是一戒石也岂徒示人以妙而已哉隣人谡足以进曰闻命矣移之政可乎曰可古之令有以琴治者也今邑侯杨君师献肖之外文而中虚士夫乐与之近政通未稔而民就和大琴友也而妙自天成又非工与主者能为之秪恐悬重价以思易之者其亟夺予与子有乎侯启行述职遂书以赠而题其目曰郭公甎传一乐堂铭从兄文瑞差谷旦即新宅庙则翼翼厦则渠渠寝则孔安时太儒人耄康于堂甫希顺母氏李斑白䕫䕫执子妇礼兄文蔚弟某相次称觞展庆燕誉之际自以一乐名堂盖取孟氏所谓父母俱存兄弟无故为乐之义而兄则有祖母在乐尤宜也名尤宜也孤方斩然在疚不敢预事而亦预闻自恨凉徳罹酷罚独不能得此于天而族中美事亟欲成之于人也故铭之曰人以父母俱存为乐也天也然亦有不相见者天也至于父子争国虎狼有不为者则世固有不乐此者乎天耶人耶人以兄弟无故为乐也天也然亦有离散者天也至于兄弟䦧墻葛藟之不如者则世固有不乐此者乎天耶人耶是则以父母为乐君子则尔小人则否有此乐者天而以慈孝乐此乐者人也以兄弟为乐君子则尔小人则否有此乐者天而以友恭乐此乐者人也陟降斯堂䌷绎斯义其以得于天者自颂乎抑以全于人者自䂓乎鸲鹆砚铭呜唿尔砚凿质以朴而逃名以顽胡假以一目而増重于两间惟尔辅徳亦尔文奸尔莫知择而事也负斯目也何颜一舫斋诗集后䟦水陆二也斋于陆迺以舫名舫水具也本以利济使藏于陆而济之具固在也斋以居而倦水游者恒思陆有斋焉斯适之矣名斋居者巖溪先生怀济具而未忘者也欲发其义而粹以集者仲子天钖方大有济而不溺于浮沉侍斋之教在耳也将不持思适而已然则仕与隠亦二也孰谓隠者无仕之心乎仕者无隠之心乎吾于斯集也知王氏父子一之矣平海録后䟦先君伏枕至革无乱言但慷慨诵诗曰抱璞孤忠还悟楚先锋鋭气竟平呉声色俱厉烈如临敌乃瞑目呜唿痛哉此先君倅苏郡时平海作也比孤方寸既乱不能多思累累在疚迨今归骨于圹追思徃事裂溃心腑盖平海一节先君平生精神心术所寓而荣辱进退系焉故终事之诀更不及他而责于孤者有在乃搜箧中遗稿幸存自叙功次本末颇详展诵之余如见亲厯百艰挫辱之状哀毁絶声苏而自言曰先君可以不死而孤之责亦可塞矣遂缮写成帙以士夫之言闾巷之謡公移成案畧举其切要者征之若孤书状暨乡哲铭诔比次而附亦其迹相关而事定后之言可备攷也统作平海録呜唿忠魂衅皷义气膏锋使非燕然岘首之勒谁则知之先君全胜之功建于腹心之地视战克以弭边陲肘腋之患大有烈焉惜纪其成者亦匠石之工之论也故兹録藏以示后之人庶不敢忘先人之艰难若夫野史君子则非孤之敢俟缉篱説夏子居东洲规洲之隟为圃衍旷可蔬果自给旦具接賔者以濵于水不可堵雉乃篱之或因其故或革而新榦之以木横之以竹编之以棘攟縳之以藤而䝉之以蔓自为密矣踰旬月而荛牧童日耗之或欹焉或缺焉或穴焉或踣焉马牛得而场焉徃来得而蹊焉㝠行者得而代燎焉举火者得而代薪焉未终嵗而更治者三圃人以病告夏子怫然曰恶用是耶劳吾虑费吾赀鞠茂草具财用适资马牛与路人吾将通撤之而不圃焉若我何有僮跪而进曰诚费矣然朝夕而饔飱堂奥而賔友蔬果必有其直计嵗出几何殆恐费甚也坏而修之功亦过半而撤之则天地不尽利而蓄吾僮者何为请再治之保无虑也夏子曰唯僮乃穷日併力以治榦则益以深横则益以髙棘则益以厚而藤蔓周遭若其素植视昔甚密钩衣破面人不得而近也刮毛挂角马牛不得而冲也置析木以警荛牧童不得入而居行者不得取也既旬而定圃人得以利矣夏子徃观之进僮而劳之曰诚尔治之密也尔志之定也人思藩卫其身心者顾不若僮于圃也哉僮有言亦可受也哉观骑射説中州豪侠士来佐隣邑曰郑璟氏盖先君平海时禆将也官既失以此复之故有善骑射名徃来于余且稔恐其忘皮之虎也迺试之偕登于旷苑授之马与策弓与矢定气审顾䘏勿之莝秣之视其纕且密络且壮吻且坚左指决右指拾既佌连弭箙据鞍上马得所驭欲骋逸且按辔徐行三五匝服习故道振策一奋方瞳如悬肉鬛如封鐡蹄连钱真白羲绿耳之逐奔星先飘风挽弓彀率发一矢中的而遂休藂观者能之请继焉曰技止此耳归而与之语曰子真善骑射也耶马之性未驯气未定饬未备卒然而驰则外强中干马之病也折肱伤胷人之灾也一发一中巧也继之屡发而否则其巧者适也子之不疾驱不矜能善不独可骑射也呜唿世有轻儇骤进必尽其技以取髙位卒以坏天下而自损者使得登塲而观子之骑与射也亦当重有感也夫求赠孙大叅文引孙君名燧字徳成浙之姚江人其先自秦汉间济美闻人至宋号烛湖先生者举淳熈进士以道学与晦翁善光声奕简宗益衍以亢迨徳成曽大夫曰原彛教谕山隂祖兄泓举永乐进士称才御史祖溥耆逸成化间受诏冠带以老督弟珩学应贡为太仓教授父新暨弟彬初业举子数竒弗值而徳成方弱冠岐嶷可畏迺曰吾以长任家惟力视养惟弟时懋惟吾儿时望后彬卒业成均典辉学教徳成邃易学崭然头角为行辈推重时乡之选而逹者若木斋谢公海日王公咸器之曰孙氏之仕者弗称能隠者必种徳宜有后后其昌昌惟徳成亦以光吾邦𢎞治壬子果以所学魁浙省士明年癸丑举进士例得归省素宗其学者强委业时出为名士越三年丙辰授官刑部贵州司主事司职考属最殿大司冦白公率命列其繇称量铢缕不遗隠曲又三年陞陜西司员外郎大司冦闵公尤异其精覈入竱章奏凡三年言惠可绩无上下累陞郎中明允益励而济以恕故刑罔得贷亦罔怨廷中无噬肤腊之议今天子改元年録天下狱时以江右每为当事者先意刻成厖黠难为辨必徳成是克服命以行弭节即按令曰今日之事于法于情以秪承生意匪构尔是匪矜予能故多平反积案如猬仓卒数语析之若洗湔可脱去虽狭愎自护俟隟以肆辨而遂其执者卒降心叹服曰老法家也其可宥可赎可肆赦者具疏周详丽恩典以出意见行为天下使者式计江右得全释者千计天下可知也时少司冦白洲李公在告家食每有闻必赏曰不茹不吐不辱吾法吏文以华之明年竣事方拟超擢寻以外艰赴及归既免丧入阙仍官于湖广司是为辛未嵗同列论事辄先输气条格素为頥者质之矢口如按字也今司冦张公每与决疑议目迎而送之迩者冦滋东土蔓于甸议按守臣之弗诘者简部郎偕给舎徃张公特进徳成而谕属曰法之练也惟汝贤事之理而期无圮也惟汝贤徃哉疏名以应诏佥曰人哉会以翦雪未殄请缓期而选部按籍资望㣲上之者擢以闽藩参政使督赋事同官犹谓不副所期而徳成曰非所望也惧弗任于所厚善必谘之曰天下之政厥刑与赋以弊民然刑而驱以穷且盗者什一赋以驱之者什九也矧职赋者益上下惟其咨益下上惟其訧今穷与盗遍天下岂有全闽也哉刑尝有事愿以处诸君独燧籍于浙素不预司徒事凡则壤以正庶土实未之闻也诸君其禆予职赠斯言也哉呜唿徳成之欲言者非独闽也将以为天下也天下之言必信于天下者言之而后信也今先生以言信天下久矣徳成又在所㧞士类必先意言之俾归道其乡以质于王谢二公俟闽赋之成于中邦又必有耆旧如白洲者言之必以徳成不负先生之言为称徳成将持以信天下及后世是先生之言亦非为徳成为天下后世言也若夫草草交游赠行之作夫岂敢渎耶良胜又徳成所知布衣士也幸官同采得教伊迩且以少供长役序其履厯以俟采焉云根九节诗引天下之顽物人之所喻必曰石天下之弱物人之所喻必曰蒲然石山也云出焉肤寸之合天下之泽物也蒲附石以生秋其零也其本固在有上品焉天下之药物也曰云根九节蒲石之喻也曰蒲石人之喻也人独喻于物已哉凡物之顽必钝钝弗鋭弗鋭弗动弗动斯静矣弱必柔柔维顺维顺维存维存斯永矣唐子西云静者寿昌黎谓医师以昌阳引年若其然善于观物者矣推而进之愚思明柔思强有中道焉斯无疆也老友呉怀英氏好生术居常以蒲石自喻兹届夀也同好为作云根九节诗祝之予惧其溺于术而思示以道也故为之引语如此仁寿轩解刑部小吏夏良胜以次提督狱事时在盛夏宴休于堂之背曰仁寿轩仰思名义若不喻其意者既而若闻其槩而未竟也积思以浃旬跃然而见未必以为有也因作解曰狱者古之圜土以居刑也其死其不人疾不尽降年之数亦多矣奚以仁亦奚以夀然仁理也刑亦理之也喜怒乗焉好恶参焉偏聴独任焉疑焉滞焉沽不省焉有其一理之病也刑为仁病去是而明以允则无刑之刑理也仁弗病死惟是生亦惟是生者吾良也良者夀弗良而夭死益以夀良也哉是固乗除于数而足之名轩之义懿矣然狱非聴所奚取而名于是凡刑会于是也务之剧而闻益博责之深而思益广思之熟义斯得矣得之而有之仁在左右举之而聴于刑夀良必矣其行逺乎哉使假以煦濡而徼天之报以茍年斯惑也然则仁以刑迺济以爱夀于民奚必于身况刑以天讨君之仁也良之寿国之寿也専之不可假之而可乎若夫明允以承无刑之仁亦将诿曰不専与假也则非矣刑戒赠汝信推宁国若曰嗟邦士尔来聴余曰念厥初余与尔生均天子师兹余莅尔实天子明命惟牧尔司生尔戮尔惟䦧实尔词尔稼穑余食尔桑余衣余弗宅尔若余嗣尔亦有咨天子勅罚余何辞惟皇天降才于余匪通迺亦有衷罔怠罔忽罔威罔货罔反罔来尔惟无盖庶丽于中呜唿戒哉尔邦士咸受厥中有沦胥以兇讼鞶非祐惟府庶訧尔貌弗匿于聴尔词弗匿于稽尔故弗故尔亲弗亲余实相尔孚输上备畴克尔私呜唿戒哉惟刑若火尔克避若水尔溺尔尚率自迪予弗敢易易复于天子曰余罔有绩呜唿戒哉戒哉循良私籍郡置而守以易侯今之守古之侯也古侯以瑞辑今籍代之自方岳朝仪不举而中丞绣衣使者代巡辙嵗一叅酌监司籍列郡郡籍属邑统而上之吏部加臧否核实俟出入展觐余而黜陟幽明攸系也若吾郡侯华亭宋公其循良伟绩果籍之能尽乎籍自侯置而撝谦风味又知其不自尽也按籍者不能尽自籍者不肯尽尽所未尽匪邦人之责何居良胜无似识侯自布衣时尤宜尽也侯来吾郡方二稔赢其于学校兴举几何师弟子所承也讼狱剖决几何案牍吏所执也仓库储峙几何攒典辈所司也户口之増收养之密供亿之便戎伍之清又分帖贰车委责丞佐得而纪之也所谓籍者籍乎是侯岂尽是也哉兹故得而私籍之也必欲尽侯须苞并旁午搜扬剪截成书传又非所能特疏其大且竒者侯初以郡𨽻藩封连案辄经嵗月守名益大而民亦告劳故谨事贤王谦处左右事相犯辄关白各绳以法辑之而已侯之和也籍之去年春夏交旱魃藴隆十室九虚张口待餔羣聚村市剸敚褫刼相鱼肉枕籍盈途侯则治以重典贷以公粟祷于方社探激龙穴祁祁如注豕白蹢矣不废秋事今年再旱再祷如之侯之仁也籍之迩以属邑广昌地脰闽粤啸聚蛇豕枹皷震惊衆若攸攸恤恤侯视事如故战守之具亦不弛隠然雅歌投壶风度果幕有乌不敢深犯盖其胷中成算无遗侯之知也籍之呜唿所谓守者守吾民也惟侯以和以仁以智而吾民不敢攘臂当辙则狐狸蝼螾之不膢腊也侯济之者博矣陈守之职此其大且竒者而侯之籍有是哉然亦侯每自抑不欲为谹谹声价故邦人不得以上闻而监司不及知如知之则必上之使者而奖之旌之亦得而籍之何以私为哉夫大羮𤣥酒体节之荐味之至者而杂进以竒异小虫水草辛酸苦醎虽蜇吻缩舌人有笃好之者亦其情也侯兹行若登天厨上供其得兼味者耶则旗常之下尚有执孙呉之笔者在欲有所征而后兹籍也不为私矣读洪范洪范谓帝钖九畴于禹而震怒不畀于鲧归于治水成败之绩呜唿圣贤传道之际其授受㣲矣若谓天所以畀所以不畀其然哉夫道初无也以有天地而有有于天地天地则付于物物以呈文而道益着圣人成而应之矣其着与㣲固有其时而着必有其人也盖有有其人而不遇其时者未有有其时而无人以应之者也故先天而天弗违道在人而应之天也后天而奉天时道在天而应之人也应以天者惟其人应以人者惟其时彼龙马负图八卦迺画是道寓于图伏羲生当其时以应之然非伏羲不足以应也故曰图为伏羲出也然为八卦而出虽曰不为伏羲而出亦可也至于韶作而凤仪春秋成而麟至则道在人而着于韶与春秋故天应之以瑞以昭其道也凤与麟固非道也然则龟负文而九畴叙亦龙负图而八卦画谓禹当其时足以应之而叙彛伦则固也谓其専应治水功成而出某不知何如也又谓以鲧绩弗成而震怒不畀某益不知为何如也夫功以人成道以时显若鲧诚足震怒然当其时有尧在矣有舜在矣天果为震怒鲧而不畀独不钖尧舜而畀之乎是知道以物而着者故自有其时当其时必有人也故某曰龟书为九畴而出非为禹也非为禹而出则固非为怒鲧而不出矣况夫天本无心而有象若谓怒是人而不畀钖是人而畀之是亦市井小丈夫任情而予夺者之所为殆恐天不若是之小也是道之所系固自有理数又不若感应灾祥之论也传曰治水功成洛龟呈瑞龟水族也固以类应之则河图为伏羲何功而出者乎然则箕子何为云尔允执厥中尧之道传于舜必曰四海困穷天禄永终是君臣之间其授受之际警戒如是礼乐为邦孔子之道传之颜渊必曰郑声滛佞人殆是师弟子之间授受之际警戒如是若箕子武王之授受后尧舜而先孔颜者虽箕子不得而臣而武王盖以道之所在访之若弟子矣故其云尔者亦警戒之意也惟鲧匪人则不畀惟禹其人则畀之是天之意也箕子惟其人故得道之传武王惟其人故箕子以道传之也亦天之意也然则道之所在天之所在非其人而传则为逆天惟其人而不传亦为逆天逆天者废道也此箕子所以不死所以不臣而必传其道而不避者亦天也则武王所以得传其道于箕子亦天也其所以示付託之重而欲武王承天之意有在矣然则箕子何若是隠也当其时君臣之名未正而师弟子之分亦未安也故不得如尧舜孔颜之名言警戒迺托天之付畀㣲示其意如此也故曰圣贤传道之际其授受㣲也若夫圣贤之言固非浅陋所能窥亦非敢有所致疑于其间也读康斋日録有感细玩此册康斋自是见道分明的人多于处困上做工夫渐渐有进尽其志则以颜子贫而乐者自任但颜子当时只有乐人知其贫而颜子不知也若康斋不免数数以贫为言是未能真忘贫者也纪行正徳七年三月九日皇帝遣官时祀陵下良胜以刑部小吏法得从出郊行里许土崖若削瓮延亘无纪元氏故城也适野耕者方举耜与耦有老有壮有童子老妪徃饲载耜耦以牛以驴或代以马畮中有表木者丛塜累累子若妇孙若族属藴崇宿莽而培之有哭有笑祝毕迺享杂以妓侑叹敝俗久之按辔索诗得五言律五首同行者至杂话遂已至二十余里曰沙河河故有鱼人竞为名味时方涸未见也又十里至𤣥福观下马少息一道士迎入甚礼言亦文供茶㗖数糗及脯而去十里至清河村市辏集石桥五瓮有碑树其旁曰安济岸石半乱去年为泽水所激未葺又数里桥四瓮曰朝宗桥下水流如带自玊泉黄花口出抵通州合潞而入海意即郭守敬欲嵗省僦车钱六万缗而开者薄晩至昌平县城卒甚严警入馆谷于范姓者问窦氏宅曰今墟矣裔亦弱焉诣刘蕡祠拜之申夙怀也夜举烛与同馆三四人剧谈古今人事劳且困就卧甚适次日起靧食行数里近见山趾影影黄屋耀日光知陵在矣近神道交䕃松栢夹植而序及门门三瓮不时辟至者必下马从垣左耳门以入更不敢就道避尊也又里许亭翼入云四面虚禁以朱阑可登级不可入内立文皇功徳碑髙仰近首字细密不能读又里许至櫺星门门六枨璧以琉璃砌门之前树石柱二髙与门并天柱也门之后道左右列石狮子麒麟角端象马驝驼伏立各一对毳徤齿鬛峯肉如生武将文臣各四对服饬器具如朝仪复限以门三瓮如常制又里许至七瓮桥又里许至五瓮桥河非故流以洩潦水久无雨可通人马行故自桥下登岸及小坡横袤如伏城抱入下则树压在道马背伏过尚欲钩衣㡌又数里复上下小坡如前延望若数十里即山麓西见垣屋一区曰回龙殿梓宫待日所也东一区曰神功监凡营造肆也又一区曰东朝房处有事者西如之至则少憩命仆从备膳讫与同官呉子敬夫孙子世其张子振之辈步履望中陇而上是为长陵规制独伟示有尊也縁衢而登有台而砥有道如矢左屋一区治牲所也右一区文皇省工坐其处志寓也台之旁有怪松一叶密可蔽雨枝欲坠扶以他木上为门三瓮惟祀则辟以迎神耳门二通守视者掌钥甚固自隙窥之殿陛如朝制少杀以上为明楼楼耸絶额以金字可望而识之又内为灵所閟亦土封也然环以城可仰不可近循城而登欲穷其岵而陡峻不可攀视其土脉隆隆融融蜿蜒磅礴王气所钟信也左曰景陵右曰献陵裕陵茂陵泰陵各据一手足而拱䕶又东陵一西陵一贵人所藏分列旁陇示有别也凡山川之名胜可志可按因周视而模其形与势若扆可负而立若座可据而安若案可对而食若裀若褥可偃然而卧其上也千峯万峦矗砌如城如郭如环如玦撑突崩骞嵯岈欹倾若虎豹之蹲熊貙之驯幽怪瑰琦杂然而陈者且无名也纾徐衍夷若鸢鹤之栖鸾凤之仪渊鱼泳游而钩饵不扰其适也其源流毕会于于沄沄蒸而为云泻而为瀑溅而为湲组练䭿越波潏洞射若雪厓氷谷之积来莫知去去莫知来进止起伏举若同舟遇风而胡越之并济至若草木依丽竒态怪状不以斤斧牛羊损其真性皆非恒见者信其得所托而然也于山川之胜亦良有益也哉日色既薄不能逺究具冠服坐树下待夜欲分趋班而入毕祀事月影在地归骑如云若不得其所出因叹曰今而后可以已吾之观矣是观也自生未有也竒也大也他尚何观焉朱子曰冀州有大风水此其类耶次日归而纪之是为十有一日择𦵏择𦵏何术有二家説峦头主五行天星合四垣金而窝木而节水而垣曲火而觜土而角胥尔形势则扶舆蜿蜒激呀欱而盖粘倚撞穴之壬亥直紫㣲艮丙直天市兑丁直少㣲巽辛直太㣲二主定脉审气而纳干配卦䫙耳腰脐受之就其异而会于一天行𨽻地静极取其动动极取其静地气应天干坤坎离为亢极震兑艮巽为中正本乎隂阳生气而乗其机毕竟归吾儒避五患之説也惜夫各业其一不通如枘凿呌嗷诋訾不能容室而处食予为解之天星书最古多奫窈幽𦕈匪人不行峦头术简便惟慿眼力人可为也譬之易筮圣贤大道理大议论莫穷其际验之事亦或不副其占如今之知易者几至如梅花枝数稍知字义亦能推测一二知数之多初不可以病易而数固原于易天星易也峦头数也二家本相善而不相能者业者罪也非术罪也噫天下本无术予非为术者辨术之行顾非颛颛于寓知巧博衣食而于名教无闗系世有龊龊人于父母或小故间隙相视秦越没而营𦵏则美棺卜兆延术更嵗月不厌不吝其志固以徼福而先人死骨亦妥而䕃借使㣲此术有委沟壑而不睨者第其间妄意希天必期淫福暴榇浃旬纪而未能就土又大可哀也是作人子之孝者此术累人子之孝者此术予安得无辨人亦安得不择虽然惟学有术惟学择之泥于术必非学者而今之术者问其书则句读未了析何有于义理验其扞法亦或可观犹市儿不识丁字而登塲傀儡诙谐百様歌曲按调嘲谑竒中有儒生未能者是可怪也尤当慎所择也李生逹贯以世术通儒家故逺致为先君卜城与其知学而欲兼术也作择𦵏归之以广其志云祈雨告文正徳十二年夏四月廿五日良胜谨斋沐具疏躬告于名山大川暨英烈正神曰盖闻古者肇州必封山濬川山曰镇谓可依而安也川曰浸谓其畜而泽也率职效灵是用康乂以歆常事属者旱魃作祟祷请益骄云合飈回雨鸣虹止良胜实不徳不能导帅宗党祇行以媚于上下致奸和气又不能赞翊吏治蠲㓗以格于神明迺速盈罚仰企山川鸠灵徒生无借手以相见是惧是辱噤不能词伏窃计之地荒秽不治士之辱也山童泽涸国之忧也又冀天地至仁终无絶物父母于逆子虽怒诟而可回也神斯聴之今兹旱伤未止千里絶流断渠瘠焚膏坼吏徧羣祀礼词告䖍民空四郊跣匐滋病用敢斋祓致词归诚徼惠幸神顾而哀之宥愆纳悃沛而甘泽以大休命若继今以徃五日不雨枯藁之苖既死粒食之望必虚民无以为生吏何以致理若良胜者虽百死不足惜也但晏子有云山以石为身草木为发天茍不雨发焦身然河神以水为国以鱼鳖为民天茍不雨国亡而民㓕矣神果无意于吏若民也将不图所以自庇乎又闻名山多烈神阖辟造化雨旸攸柄迺余事耳又多灵湫神龙居之有巫沈鐡臭其宫随获㴻足窃谓或然而不敢施者龙果神其威灵与其奋而刼于术孰若顺而应于人并兹请命以俟应响百尔司灵果终弃絶亦念圣祖定国报祀有章山川暨英烈正神各食于土亦以维神加贶以奠外服世世享祀昭荅在兹而天子致郊百神受职若兹泽既不流安无足恃神职云负大礼嗣行神执何词以徃幽明黜陟当为一理幸神谕之庶其沃泽以绥吏若民以笃承天子之休良胜亟黩丛愆惟屏罄室以需殛命谨告谢雨文惟天隂隲下民当旱暵而赐之雨祁祁入土以徐而裕豕白蹢矣桑栖于距我疆我里既耒既耜偃者可树秀者可耔秋成之望庶其可预小人释忧君子燕处隂阳停蓄化机迺尔惟泽通气惟山出云惟忠烈奋其英蛟龙神其羣爰集厥灵以启𤣥㝠江南一夜富莫与京矧兹沃泽功何能名贪天之功刑曰无上讵云祷祀格于肹蠁虽然有诚斯神祭则受福昭训具在敢不祇肃良胜方陈斋次情郁弗措梦械梏人比膝而诉揽衣迺兴汉流繁星唿我同人罔忧以惊梦语渎告协应嘉谷是谓咸陟毋问大卜迺登崇冈迺临渊谷羞文告哀待命越宿屠狯触禁囊头乞赀宛然梦时逡巡避辞曰是在有司恻我心思霡霂以滋岂神致期示若以私顾孤弱菲薄㝠顽罔觉神遐不遗囿于大廓矧若守吏烝民精白师穆罔术弗施罔力弗戮天惟忱斯契感在夙神若江河羣饮自足岂以焦沃而云我独祈则有报勿暴勿浩龡豳雅颂田畯以劳而方息斯老刲羊击鲜终祈弗愆昭荅神休永惠万年乞收诰勅事畧奉贽南屏先生先大夫讳泉席父兄之训以能文饬行为乡人先比举有司春秋经义第一试南宫不利者五勉就选次通判苏州府事廉而惠毅而有忠因革宜于上下者以时叙直海孽弗靖守臣请命治之曰抚曰捕赞决惟毕所见卒之取必帅臣董竒兵秘策夜厯海澨缚渠魁而人莫之知也议者以拟入蔡之功时尚功者欲就屠之迺抗言胁从罔治得以活者万余人暨功上方议赏格而请老疏下太宰许公主奏剡谓积日未及考而㨗书有録者三且曰引疾求退恬静可尚为请进阶奉训大夫加五品服以章有功诚异数也归则日伍山水为乐逾年而卒先母王有懿行治家以俭约二宗女师之而大夫罔内顾故能肆力事事年二十四卒良胜方二嵗大夫以未及一日同公食为痛甚继母王类如吾母若字良胜辈则不知吾母也先大夫数月而卒先妻赵足嗣二母音良胜蹇劣弗肖大夫多矣方资以助而客殡于邸尤可痛也继妻黄柔顺亦可备箕箒良胜茍禄且三年幸避殿罚得请东洲初稿巻一东洲初稿卷二钦定四库全书东洲初稿巻二明夏良胜撰序公余文会序王吏以剧名惟西曹最今年秋七月予选曹之湖广署主事自意投入吏俗而铅椠已束阁时乡之选若欧阳君子重在浙江署万君仕鸣在四川署俱员外郎吏事充充辄徃谘矢口足解颐而图书左右犹举子也且相谓曰于中无为吏窘久自习此縁饰具也越一月王君质夫亦授官如予子重仕鸣偕予谂之相语如昔比肩供职契谊蔼蔼雅有文会而大行欧阳君崇道进士万君汝信赞成而参会之二君与质夫及余同举于乡而子重仕鸣之举也亦然质夫同汝信举进士而子重崇道及余之举也亦然仕鸣与质夫同署视汝信犹予也其齿之先后皆一二嵗而未及壮予则过之方愧不足与齿而顾以长见让使定条约余以不可数亦不可畧故月之会三会之文一诗一书一篇而举觞以导和式豆以崇俭觞以人数而旅酬一节之以礼也子重曰是未备以次出所见必贯穿必精覈无忌无滞无讳无侈而后可于是质夫定读书法谓文必本经余业春秋仕鸣汝信业礼子重崇道与若俱业易向所猎者可互而通兹由书而诗崇政也仕鸣论文法挫之欲断击之欲鸣饬之欲采味之欲和文也崇道论诗法如风林如雪滴如月波上下如琳如琅如黄钟在簴而不窕槬诗也汝信避尊仕鸣但曰诸君效官官有常守犹学也幸辱随后愿母间毋忘庶可官也噫诸君之言如是诸君之会必如是诚非一朝好也然匪志于道莫有会匪一于心莫能会会而道与心一推之政天下无剧吏矣固宜公益余而会益数也诸君翕然期无负约使予括前言为序赏菊诗序欧阳子子重过其寮之长赵子从之有菊约同官赏之分韵赋诗各示所与属而和之成巻子重及予予弗能诗也应以序或谓菊逸品也逸人宜之故有因以名焉若靖节者非逹为法从人宜也非所宜则不足有而况赏而诗耶予曰不然天之生物庶也初无品以人之品品之而后品形假使牡丹初为贫贱人有亦贫贱也莲为小人所爱亦小人也靖节逸也可为菊限而不入逹人之观也耶然而观则玩玩物则情肆惟其似之是以宜之宜而玩玩之剧而赏音发侈歌之终非肆也而逹人之似莫菊逾也方其陈根之畜而藴勾焉萌焉丛丛芃芃未辨其为菊也条逹可盈把分而植植而立之倚篱附径未辨其为何如菊也及既花也若黄若白若紫若红又出其竒若盖与线若台与毬穷其变若玉之吐霞火之炼金美人妃子之醉至园吏亦莫之辨独怪其手之可㧞爪之可败风雨之可拜而傲霜独秀得以孤芳清节名尔若逹人淬砺尔成未卜为举子也为进士也为举子进士未卜其为馆为阁为谏为台为部寺之属之长为学若县若州若府若司进退荣辱系人者不知几何而不预知也彼主者亦不知也惟不逐时好而险夷一节则褎然为世重信也吾不知逹人之似菊亦菊之似逹人也是之似似其全也如逸逹人一节也靖节亦逹人晋不能立则遯而逸托而逃焉者也逸不足以尽靖节而菊可専以逸名耶兹而后以子重辈之赏而诗也靖节之逹也菊亦花之逹者也拟东征凯旋序世有论者谓儒必言兵而用之或莫辨是特儒未真耳真儒无敌徒言者伪也古之儒至曰周孔次曰韩范管蔡之征郈费之堕西贼以先声相戒勿犯孰曰非儒之兵哉今年春夏交附甸顽民倡孽而拳勇持麾召号蹂躙燕赵齐鲁曹滕郯莒之墟亦云孔棘惟天子隠忧元元之咨于是耆武允议儒臣董厥徂征惜负荷弗力卒罔功时为儒病朝议方侯维虎臣而纶音涣下尤儒是简司马陆公以壮犹徃乂之臣工踊跃预为襄夷庆公素以身任国计拜陛受钺刚日提禁旅以行而边臣许君太自宣府郄君永张君缙自延绥饶君隆自辽以次率士调至天子属公统之然不欲重烦公命户曹郎以具馈工曹郎以具械给舎御史郎以视师而奸慝纠公惟一意制节或两于前或伍于后或専为右角或参为左角或犄之或踣之厯厯如预习军中藂谈偶语曰老将不如得所驭愿为齐致力露布所及幕既乌矣倍日追奔而得隽必曰将校之劳若已无与于算㨗日奏手勅亦日下旌公功必慰将校劳然以奔逸百狡而都御史彭公帅将士自中州分克而协戮厯湖湘江淮上下至狼山迺殱恶丑凡战经数十合折首数万级公未尝快意曰赤子也无知罹此耳故凯歌之旋弃讯与馘而以全师报天子慰劳议钖命以公上爵公伛偻而避曰是惟庙惟社惟祖宗之灵惟天子之威而诸执事之劳也何敢贪天功而冐赏乎辞弗遂时论益髙之朝列胥徃庆公公殊有黯黯色未扬言也某门下士逆公志弗敢庆亦弗能颂但进而言曰公之名在天下师周孔而匹休韩范真儒者之兵也使后之论者不以言兵目儒矣公虽不有功然祖宗养儒之深天子任儒之専至是咸底于绩必有史氏爰纪其成以昭示永永功也公安得终不有乎公曰吾职也非吾幸也天子之徳也亦非天子之意也重刋邹忠公文集序吾邦邹忠公有文若干巻李忠定公序而传之旧矣某后生也素慕公益喜诵公文必尽帙迺能休休且致思焉想见其风槩志节若仰视断崖絶壁烟云入象与日月相追逐而不可即若大将秉钺临戎而罗卒卫士不能出气语若金石交奏鍧然锵然而飞虫蟋蟀之声不入耳也试匿公名摘示名文者辄辨之曰忠臣之文也盖文者心之征也丰美称者有中和之气温润称者有孝弟之行皆然也公之文不有忠直之心者乎公在宋元符间劾章惇继论刘贤妃事忤㫖惇诋之窜新州宣和召入蔡京忌之再窜韶州赍志以卒意公忠谠蹇谔有未克尽者一于文是征思而不贰直而剀迩不偪俭而可行又非若羇旅委𤨏卑愁怨戾意象故诵公文者益信公之心而慕公之心者益重公之文也凡文之传者逺亦离心之传者迩亦惇公其以心传也独文也哉彼奸人初志将谓岭海足以死公公死矣而遗文在木流布天下而传之今呜唿是岂奸人之能死公也哉尝嘅古之忠直为奸人死者自大家外鲜克以文传必有以也公之文使非李公同志而亟传之亦未知至今何如也然则匪公之文罔有李公之序匪李公之序亦罔有公之文二忠莫有轩轾胥克以传式重吾邦邦人与有光也一有泯坠惟邦人是咎而况为之后者乎兹公五世孙某等惧公文刻久且劳日就刓逸谋重刻之某故奖而成焉且序于末简弭节夀亲叙天子在位之七年夏五月六日遣官莅蜀国典礼大行人欧阳子崇道将命以徃不及宿也时同年友在朝者谢子立升郭子正学贺子朝卿毛子汝厉王子质夫费子子和万子汝信邹子谦之暨良胜代祖于都门外意蜀道险固时冦弗靖崇道或重是行也图以慰赠然而色甚喜若不能风翼而飏去譁然笑曰异哉崇道乐是行也崇道曰使职也弗类茍禄且五稔吾父母割爱弗忍今年三月十日父六十夀又弗克展礼念及则涕交頥矣故不能闻于君子请颂兹行便道归得追夀省视天子方新孝理不是禁蜀道虽险且艰胡不乐尔立升主醵遂昌言曰乐哉父以鸣臯先生称于乡衆父也将寄以颂倅不能作然今日有此契谊以业经为时需尔也各举旧闻可乎衆曰唯唯汝厉子和读高宗彤日曰降年有永不永则夀民惟天典厥义子归将曰惟大人允义承天之休朝卿质夫讲易之頥曰夀必期期以頥頥惟龟息以养子归将曰兹大人方夀之基视养以宜立升汝信考王制曰六十不亲学乡可杖也谓不备弟子礼非废学也子归将曰大人素学存秩有望而何限于乡谦之论春秋传云不朽曰立徳曰立言曰立功惟是之充乃有终子归将曰集兹不朽于大人之躬夀安有穷正学诵四牡之三章四章曰彼使也使也不遑将父母也子归将曰兹获展庆大人君之私也胥以无忘良胜执爵而赞之曰夫书行也易静也礼逸也传久也诗正也行以基之静以居之逸以休之积久以致之守正以俟之皆夀之道也予何言哉特多崇道以亲故险且难不避也冀其移以事君亦如是哉崇道既釂免席拜是衆嘉裒而书之以归送邓宜举归新城叙自学政立而弟子非贡举不克自向徃故有四方之志者或老且钝新城邓子宜举素愤是适议下聴诸生补国计迺毅然输锾而来鋭其志者也业太学先后凡二年以率教闻厯事夏官卿又一年以勤敏闻兹注选籍于天官待格未及而归且行来别予聴其言若志弗舒也且冀有以张之也予曰吾子御史公之裔也虽㣲子志犹将张之以尚贤也予何辞顾予与子友行也有规之责焉宜举曰愿有闻乃言曰子素业者易乎成天下之务莫加也试摘一二与子商之子之归也岂但已耶且必为文人文其在小畜密云不雨自我西郊畜之不极而施未逺懿于文也宜友可成焉友取于兑两泽相丽而讲习之罔不有资资匪徒文也将以见于身其观于䝉果于行育于徳而养之以正则童䝉惟子之吉身之刑于家人也嗃嗃嘻嘻悔而厉且吝子戒之罔不在初家道成富且丰矣则闚其户阒其无人凶之甚也子惧之惟不见是图若有庆誉子其承之以谦谦以涉川何徃不济子泰之渐也㧞茅彚征子欲賔于王而国之光也斯大观乎观子之生可晋以钖命也将有临民之责甘临其有忧乎子如不鄙予肉食者言其吉务滋而咎务是去思其复也四方之志可行也临民以上之事又将探索而嗣规也予固多贤者之后亶乎足以自张也其懋哉其懋哉宜举谢曰君惟惠徼先人甚善教也㣲而要核而可据且以藩吾身殖吾宗也敢不唯命顾弱不足事事愿服以归而思以变其初于是酌以信之楫而别去送青厓王给舎视蜀师序士恒移习也俊杰而下讳言时务有谕及而揺目附耳语欲不遂言者有俛不荅者有趋以避而去者闻人之言于私若是欲其自言难矣而况公言之乎至有言于公者不曰侵官则曰卖直不曰贾祸则曰生变诋人之公言若是欲其自言尤难矣而况行其言乎然吾江右之士楚习也每以曼言为世龃龉是亦负气之偏而时论或假以不移于习故辄自信朝会族立角论侃侃有目指者曰是江右人江右人至于乡曲宴私亦世故料量而剧谈之无左右顾有所论建虽忤时触禁不忌也若吾青厓王子又习于是矣青厓二十举进士选入读中秘书授给事中学优而气鋭又得以言为职故在刑科言刑行矣今复兵科言兵又行矣謇谔之声动中外与弟东石日有论着皆匡时之志不作俗文字以某与三厓欧子南沤王子补斋万子振斋欧子立斋万子可与言者示而商之斩斩可爱可信愧不能有所赞而咸乐有言如是也今天子以西征久敝欲底成绩青厓将命徃视师又预计便宜条言之乃行时三厓请告南还振斋使蜀国吾四人者在朝窃喜而徃赠以言曰青厓今而后可以行其言矣天下之盗自蜀起而燕赵齐鲁之墟江之西淮之上下河之南北湖湘之中延及江左连呉径越扰划半为盗区蜀不靖羣盗之殱夷末也虽其犄角未有聨属而盛衰声援之势不可谓无所倚者是私言犹在耳也今当其事将副统驭以正以竒惟机进止昔言兵者行焉有不恭命得折简而刑之昔言刑者行焉惟言之行而预计者又多中则蜀盗之平也有日蜀平天下之盗以次就息必如所言矣异时归命敷奏玱玱使人亦目指之曰是江右人江右人三厓振斋当已复列与吾四人又必大喜而言曰吾江右人非徒言也言官得行其言也士习贵于有言也闻者将亦乐矣而何有诋于青厓者乎蘖庵陈先生輓册叙輓歌作于古也有二义斥苦虞殡挽车者以相力也薤露蒿里挽首者以禁哭而寓哀也今之作者固非有不得哭亦未必执绋人也若古义何良胜尝思易此义而未敢也因读蘖庵輓册窃有发焉夫车行而扼之曰輓是去而欲留之义人死而輓之顾非欲其不死也哉不死之道四爵禄不与焉教足以立师政足以饬吏仁足以御家义足以益友有其一亦不死也蘖庵其兼之矣初以乡进士署南城学事曰豫曰时曰孙曰摩共乃职士乐以有成其教以立师者欤才识称上檄以董邑治因革惟宜厥庶胥怀以畏其政以饬吏者欤寝疾京旅尚虞族之有丧弗举者其仁以御家者欤大病而途殡知者咸恸之视敛临棺慰其孤者如织操笔作诔凡数十家其义以益友者欤夫义也仁也政也教也皆不死也惜乎爵不满若能禄不充若志使仁义之行者未究而政教之施不逹也此所以輓蘖庵于不死也若无所行能而徒久于人世则固死之矣死而輓之何为哉然则古之輓者其义二今之輓者其义一古之义也疏以隘今之义也邃以通固有自我作古者岂必昉古而后作欤蘖庵姓陈名义字以方闽之莆田人送通政罗君允恕省亲序通政罗君允恕以尊翁国子先生在乡耉老累疏乞终养重违其志乃易以省词特㫖报可乡士夫曽子元之郭子正学私于夏子曰罗君之行也子喻之乎曰罗君将益翁之夀而永其禄也二子曰子知然者天道乎抑以人也曰史也瞽也未尝学也天道何知近在选部读君之疏矣其始也直而不犯其再也曲而不迂其三也恳而不激其终也尽而不穷不犯则非陵不迂则非冐不激则非怨不穷则非诐皆善言也言之善而成文文生于气气役于心文之成气之和也气之和心之平也能文则可以得天也孰不知罗君之然也曽子曰若以言也亦有闻矣君尝语曰吾伯也司业国子时草疏矣移书告之曰天子方敦教胄子敬寛在躬今贰秩宗禋享是代左右罔有间吾仲也参议浙藩亦有志矣又告之曰天子轸念沟壑惟奔奏恃活朝夕不怠某也冗食受成又幸同采君子共事有恪故归养是任且因以省伯与仲也郭子曰予抑有闻焉君尝私予视伯也仲也年与资弗若也望固下矣而禄于其上吾以为泰也思吾弗若而下者不独吾伯仲也而下吾之禄者又不独吾伯仲也况举必以次次又及吾固不欲上人而因以避也夏子曰信也益知罗君之然也夫某之见者文也曽子之闻忠也郭子之闻谦也心以帅气气以昌言言以成文文以感人忠以制事谦以刑善徳之成也成徳天之胙也薄而后禄太誓曰民之所欲天必从之况天子之侈卿乎又况天子之徳卿乎罗君之欲有大于益亲之夀者乎亲益夀禄未有涯也二子曰子之言罗君欲闻也因书以赠可乎赠允昭黄先生分教义兴序闽学之兴于今人必曰自泉之蔡虚斋虚斋学本性命于事物必通其曲演朱子之绪而风士教吾江右之学亦云尔者虚斋董学政士固黜乃心而丕变也良胜最不善变幸与之进未能领会要妙而虚斋不可作矣夫有所启未竟所受益所慕莫知所从故思见闽之士犹虚斋也而况泉之士乎泉之士尽虚斋也况亲炙而友之者乎然亦难于遇也去年秋初官刑曹亲黄子希仁庄而雅黙而有容以为虚斋矣希仁曰子末见吾兄子应期乎今年秋调官选部获侍应期左右惟所适温而文博而毅以为虚斋矣应期曰子未见吾大叔允昭乎友虚斋最久树惇而栗无逸言笑吾同辈事而惮之曰焦先生近以贡来矣亟造希仁之馆而省之迺知应期示以虚斋也方意必得所从虚斋之教可以竟受而允昭拜命分教义兴遂怅然别去呜唿天何假良胜于竒遇而迺致私怨于亟去耶其以良胜之遇希仁应期已足为虚斋者耶又欲成彼之为希仁应期者使遇天下如良胜者耶义兴之士固有欲为希仁应期者耶亦有亟欲一遇如良胜者耶又况焦伯强隣治之遗风有宜于允昭者耶朱子谓商老开性命道徳之指而义兴士知所学虚斋之学其所也孰谓今有异于昔耶然则允昭之去行虚斋之学也虚斋之学朱子之学古之学也古学之行使人曰天下之学兴自泉之蔡虚斋也是希仁应期之志也亦良胜之志也尚敢致私怨于允昭之去也哉修篁舞鹤图序人而有所可状则拟之于象象而有所不足则发于词词焉者诗之谓也象者比于物物非必其真绘而图之亦象也故象以拟人者也诗以昭象者也此修篁舞鹤图诗同年君子作以寿黎君干性母也或者曰篁以象母之节而寿鹤以象干性之清而贵也予曰若是夫篁与鹤有遗象而干性母子有遗状矣彼篁也翛然依巨石而立若得所倚其柔顺以承夫君者乎垂枝而俯其若为樛木所容而安命于宵征者乎比㦸而丛玉异箨同本其善视诸子如离里者乎鹤则幽然若聴露之鸣其将和在隂之声而期以孚其类乎昻然欲骞而腾其思羽以为仪乎不啄不睨而耸以立其有难进易退之志而以乗轩为辱者乎夫颂人者必表其㣲而爱人者思进于善黎母善状若是㣲而张矣而君子所以爱干性者若是无已母之寿独以年乎哉干性之力于善非所以寿母乎哉噫予恐诗限于词而非化工之妙有不能尽状者也赠阮君惟一佥宪陜西序古卫阮君惟一拜命陜西佥事予寮友张君元承同门世讲好也踵颜季之义而图以赠行既自言之又约素善者言之以末巻役余余胡为言也追惟颜季赠处数言而足兹言之不足情之无已也予与元承兄弟也元承之友予友也独无情乎是故有以言矣顾于惟一初未能悉元承为悉之曰惟一以进士为御史按治陜西风力右衆上下人才之忤拳奸不以货免落职为成安令上下人唁而寃之而惟一乐以徃循循于下吏事兹以免丧而来上章下部吾邃翁先生直之故请于朝遂兹超拜上下人宜之于世事称一大快也惟一辄曰具疏以白心迹而已敢望及哉予矍然起敬迺悉惟一如斯人也如斯人也赠之言何以他求夫自御史出为县令亦竒祸也使非惟一人固有幸而乐者矣其不然者必以为枉之也以县令而拜佥事非常格也使非惟一人亦有骇而异者矣其不然者必以如是而后直之也昔之退今之进昔之枉今之直人心之公惟一可自念也持是以徃则举错几何视吾进退何如也剖决几何视吾枉直何如也若是而举于职无抑才无寃狱矣推之天下恢恢乎有余也哉元承韪予言将以告惟一可以抗手别矣寿丁君仕玊七十序山谷之民寿城市之民夭非其受气尔殊也山谷之俗野野则朴朴则不凿生气日完而寿然未必皆寿而寿者恒多于夭城市之俗浇浇则离离则浸薄生气日索而夭亦未必皆夭而夭者亦恒多于寿今予所见则又异是京师天下之城市也丁君仕玊居之其伯也仕隆享年七十有竒仲也仕元享年八十仕玊今又七十而貌也腴步也隅须发泽腻双瞳碧光烱烱頥和茹实强徤欲下壮夫而伏之见者识者咸背指面卜以成数之寿其及也呜唿丁氏居京师独非城市民乎而兄弟克享有寿予固知其非城市民也丁氏吾南城人其故庐在水南南城南条之尽脉天下之山谷也水南又南城之山谷也巖崖崟巇原野夷旷湍瀑廉利林居土屋之下童叟姁姁垢靣跣行尚有不能通越境人言者仕玉兄弟或生于斯或长于斯亦尝耕于斯採于斯饘粥于斯友族属于斯连姻娅于斯虽伍寓京师数十年而以雄赀商贩不絶道路无三嵗不展庐焉父母死亦归塟焉子女之好尚求乡人焉而乡大夫宦游京师者招致而主焉仕玊又徃来燕冀齐鲁呉越以极交广闽粤之幽竒胜絶皆致游思焉其心未尝不在山谷也可以城市之居累之哉是故有仕玉之心焉徃而不寿也不然吾南城之民固有夭者矣京师宁无寿民已乎固知有山谷之心无山谷之民有城市之心无城市之民若夀与夭初不限于所居居亦移其气也仕玉且老有定力矣保无移也哉赠郭君逹诚守宁波序刑部郎郭君逹诚禄未及次天官卿才之请于上以守宁波郡盖异选也同乡诸君子徃庆且谂之良胜与焉逹诚惧而请曰灌夫人也不自意异亦不敢为异人曰兹异选也何以及每思处其恒人恒视之处其异人异视之恒视者卒副而异视者罔克自全几何以任良胜应之曰夫异人者果其异乎亦其恒乎异视之者果以其恒乎亦以其异乎逹诚守郡曰宁波以濵海故名有㣲义也请以为喻波者海之余也海者水之委也水静物也波则动动之极则激激亦有所害是以思静也故欲宁宁则静之极矣动静见天地之心是天地之理也识动静为天下其可也而况郡乎故曰张而不弛文武不能也弛而不张文武不为也张弛动静之谓也或张而弛之或弛而张之固非所以为异也而人顾不以恒视之耶且闻先守是者曰张君广汉曰林君守仁皆名守也张君八面受敌才也令若流水民便之人曰贤林君日不足而月有余也民亦安之人亦曰贤是固有以张弛而不异者也贾生曰不善为吏视已成事予视二君豫席之矣而继之而张弛之恒焉而已矣逹诚曰继善者难此惧而又惧也诸君子曰惧者进善之门规者与善之心以逹诚之惧而有是规也宁波之守复曰张与林也其何日之有菊庵太守毛公輓册序通天下与古今曰情情无与于人也而亦有与于人也惟其称焉耳矣人之情一也而爱恶哀乐有异焉者聨阶比舎至憎怨若以不及相见为快身后论定又恨不及生与之白而崇文吊古见于豪杰愤慨者亦多矣剧乐丛欢意得者归向隅有泣将不能引之道遇衰衣頽乎其顺颀乎其至其能逆笑语以荅之者非人也是恶之不若爱之之逖也乐之不若哀之之尽也爱之斯録之矣哀之斯伤之矣此輓歌之作情与于人也而君子有不废焉者称其情也菊庵太守毛公与刘安人俱以考终外则官臣其惠也流内振家法其化也行行道之人知爱之当其身已然也嗣子荣能弃官以养丧之哀可沾也公赴及京师荣子伯温官御史台有言职不得奔去废业为位而税充充而穷皇皇如求弗得于相吊也为公来者为荣来者为伯温来者哭尽哀不能廓然而出户又知刘安人赴及时伯温为绍兴司理如是也是故録之不能尽其词而伤之不限于不及见也而同乡而同年而同官又世讲如良胜情若无与于人者惧弗称焉而已也程子曰礼者因人情也人情之所宜则义也发乎情止乎礼义又诗之本也君子是非所由定礼义所由出夫安得不有菊庵之爱也夫安得不有菊庵之哀也赠王跃之还建昌序文武一也后世而二焉今欲其一难矣兵农一也后世而二焉今欲其一难矣此经世者之恒言也然有易而一之者何哉每闻章缝谈兵法指画勍敌如在目中誉之者曰文武才也介胄之士稍稍事笔墨约束衣带类寒士人亦异视之兵制袭坏坐食以困农尺籍半虚调发不足按籍刺丁壮威货迺讫猝有警备又驱以先之冀伤败可以避法求其故则曰是以赋出兵之意呜唿若是而为文武兵农一也是何其易易也欧阳子谓困天下以养乱者虚矣而武士征行若弃于市书生制敌一试而败独刘秩也哉是古之文也以资武今之武也以冐文古之农也以寓兵今之兵也以厉农故今之文武之一也余欲为昔之二不可得已今之兵农之一也余欲为昔之二不可得已然而习尚非可以旦夕移规制非可以草率议变而通之存乎其人则怀天下之忧者于一方君长宁无有厚望者乎千户侯王君跃之余少以文字友者也兹归守御吾邦其于武事固当深讲者而邦伯韩君又将家子跃之夫亦有所遇矣志相成而类有所感则树兵以卫吾农者可几也且为谢曰余亦谈兵者而今则已矣然亦岂但已乎盖思所以一之者而未得其説也雪峯归隠序隠之义藏也必有所有而藏故名之隠周官三百六十属其仕以道以术致仕而藏者有道有术江雪峯官以隂阳正术名兹致其事则藏其有者术也古以术仕曰冯相曰眡祲曰保章其掌则十二嵗十二月十二辰十日二十八宿之次而鸟火虚昴以会天位冬夏致日春秋致月穷周天三百六十五度二十五分之数以天徤行过一度日刚一周月不及日一十三度积为气朔盈虚而置闰以成嵗与厯厯纪其时十煇之法以观祲象䥴监闇瞢弥叙隮想而妖祥吉凶以辩至守其变以动以野以相以云以风诏救政访序事上拟羲氏和氏职亦难而术非浅浅者圣朝昉古立官内置钦天监外置隂阳学学以精于术者主之而训于后雪峯儒其术以仕其行者果以此术隠而藏者果有此术仕足重隠亦足重若以时议目为闲役而混于鬻例则兹勇退髙蹈尤足重也况致仕之故以老而术仕多以延世雪峰齿犹壮官几再纪未坐嘉石入圜土乃超然有见不欲贻于后尊翁西园先生以廌绣投老林下弟商济诸子应干应奎应瑞林林璧立行将以道仕盖有不得子者雪峯预为肥遯以子职娯老为命而黾于进退如此亦孝隠也哉雪峯名梅西园命也隠而有号亦西园命也梅本清素淡薄有处士风固非列纷华之植雪而后神矣推是义也固知雪峯之仕非西园意也雪峯之隠西园意也缙绅庆寿诗序予馆人周天徳浙之山隂人也自为国子生旅食京邸几越稔资仆两贞故投刺缙绅之门若习贵者兹以业不愆素例得归且以夀其母徐乞缙绅工为之言方而为册引而为巻又县而为轴真珠玉烂然光夺人目予得括而绎之且惊且愕疏其比名而列书者有槐阁之老而春坊史馆又其贰者也有棘位之卿而列署分寺又其属者也有台谏有皇华有中舎而诸进士又皆嗣为之者也是凡内阶清要为缙绅望者无虚衔因叩其所以曰凡人脱俗累者孰不欲借缙绅之言为重然而假门第托知旧通币具状走谒经嵗月而缣素架髙阁竟不成帙而忞忞郁去者何纪盖名为缙绅皆非茍于言者言之不茍则人知重之而难于得之也宜也天徳何修而得此也耶天徳曰袆实不类然以先兄天兆甞为翰林检讨弟天承今为刑曹员外郎母视之犹子也主事徐君大章又母之弟而袆之舅氏也在诸公言者非门生故吏则莫逆世讲屋乌之爱而推挽之力居多幸頼此为地获礼受知卒不敢以慢心承之谡足而进屏气而语将事益䖍存问益密得请而喜满容月一造焉日一造焉或阍人致辞无遽言无变色退而自休休而复徃焉又不敢以怠心继之诸公或凉袆之如是若不为吝予跃然而庆之曰不慢则敬不怠则勤勤敬徳之舆也培养其地而为夀之基也今诸公称述而母之徳大率根于天性而敬以成夫之义勤以克夫之家者也今天徳知以此得缙绅之言必知而母以此得寿矣何庸予祝栢巖宦蹟録叙凡録録实也亦可録也实斯録録斯传矣史之遗也予读栢巖宦蹟録终巻抚然曰録兹其可传耶稽夫类矣若窭人抗裂肤之寒进之室而挟之纩也温乎形予爱焉若清秋之夜饮露酌泉犹意其或滓也介乎励予守焉若踈竹老松玱琅偃蹇孤立世外莫之能倚也予恍然不知乐且慕焉盖栢巖初以乡进士守州子民职也在和在髙邮有惠政形予爱信其为循吏也继迁河东盐运司贿地也迺克操持励予守信其为廉吏也方登荐剡而超然勇退使予乐且慕恨不能生与之俱而从之又信其为隠吏也予颛䝉甚感若斯感若斯上予者感且深矣感之而仪之其为吏也多循矣廉矣隠矣朘削者墨者迷不复者日省矣天下其日康矣兹其可録者可传也然予未知栢巖者也以其録之有感焉耳但旌举八疏奖劝六檄而张之诰命煌煌也録之实可沾也史职固严将不能遗之而虑其或遗子之心也故有録也栢巖姓程氏名宪字廷章世为饶之浮梁人子名逺成録者也品士亭翫竹诗序品士亭翫竹之什提学李君献吉怀泉斋先生作也和以荅者先生也属而和者吾江右门人也先生初官许州作品士亭献吉率先在游名亭之义先生记之矣去许十年提学江右亭因遗构复名之环竹脩如也今官司徒去是又十年献吉徃绍厥徽时休哦其间忆许亭之游二十余年矣故见而感感而怀怀而有作先生得而和焉门人布中外闻而和者将日益就一时在朝而和者此也巻成适先生累疏得告归省咸愿以是歌于行之日先生可之亦乐以示后也命良胜序之夫良胜得立斯亭尔已见斯竹尔已闻之先生尔已竹之宜于亭也似士亦似教也植而固知其可以立也其虚知其有所受也比而倚而不乱知其相与有成而不党也劲以直将以励夫曲也靓以疎将以通其执也翳以密将以閟之静也少者箨老者特将进之未已而作其气以不衰也士之似也教行焉固有道徳功名而不以富贵为也迺品士也是则献吉之所感者多于许矣怀而作作而和者非竹也夫怀情也而感则心也见于竹不若于容也感则无与深也见则无与亲也殆非诗所尽也然而献吉之感将以教士良胜等夙负士教重有感夫献吉者况先生之行也哉送驿宰邓景昇之蚬江序日者乡人邓景昇以从事选新会蚬江驿丞盛冠服来谒夏子夏子曰伟哉丞也若习于丞矣尔无卑丞矣乎景昇曰资也何敢卑敢请所以丞者曰知之矣昔在学有师谭公新会人也甞为言之于今未忘广州会府𨽻州一县十南海最大新会次之州县所𨽻水驿十有一马驿五惟新会𨽻水马驿二蚬江其一是必当水陆孔道也道孔而驿任劳县大而办亦剧马卒舟人行资居费委积于郊野衡鹿于山林薪蒸于薮泽塩蜃于祈望日填于驿巡比而出入専之者丞也使临賔寓而节迎郊劳授馆供帐致餐献饩展车陈刍至者如归归之丞也蚬江且岸海圣化薄内外海国在服若暹罗浡泥占城真蜡苏门荅剌𤓰洼之属嵗时朝贡候风潮而来者日集番舶胡贾交市竒物帖而人激而犬羊虽疎简节目而必制之丞亦与有责也夫办剧则勾稽富彊易其贿者有矣尔不货也益以守丞乎道孔则迎送烦鞅掌其愉者有矣尔不沽也济以干丞乎古以候觇隣者矧兹夷夏尔修能布常有艺不採藜藿也于国事有禆无坏丞乎惟职匪小旷匪大景昇无卑丞矣乎景昇曰丞亦有是哉何敢卑也甞获事费相公三载无败言乃序秩少为罗宰府所可得省辟幸服名言又何敢负曰范冠蝉则緌也蚕绩蠏则匡也古之喻夫人也矧若景昇其丞也哉吾师尚徤景昇徃矣丞与否也将有闻矣新城最赏叙古今肇置郡邑必有名名以义制者也或以山川或以物产或以人事或以瑞应或以封域或以道途或易其故或反其初若吾建昌郡隣于建封域名者也郡𨽻邑曰新城者吾再过之无尺堞焉制以义弗副考之志弗宣强附数者而弗受因隠度飞鸢嵲与日山东巖相逦迤水循麓九曲洞潏作鸣声屐游曳踵凌竞不敢附仰视雨潦至涉弗利也故厯兹年数犹完城然或曰邑多君子足以攸塈令时出贤者若陈公员韬段公敏民用以阜阜则思义义可使而固又大于城然虽然未之安也吾承乏刑曹时闻徐令绣上工筑状矍然曰有是哉役其兴也兆于命名时耶吾调选部闻徐令以忧去惧其隳也代者得黄君瑞卿寮长鸥溪子曰若署吾州学也其教行吾应之曰其校文于吾省也为得人披籍而索之巡院之旌扬者再抚治之旌扬者一于是预卜城之成也无难矣无何吾郡守缺又得韩公韩公有贤名者又知相与以成者不独城也今年某月城果告成韩公状于监司于按于抚咸下覆实瑞卿受功赏焉于是益信韩公之亟于为民而容其下瑞卿之情信于上而安于民薄尉而下不敢有其功而祈吾言以张之又知事之成同而败异之不诬也噫一城役耳而有数百年之兆合数人之贤就数年之役又不知几何之财几何之力迺遂其成若此其艰矣乎而顾不思所以守之者乎然而成之者令以为民而守之者民以为令令弗爱委而去者有矣民弗固溃而逃者有矣独城足恃哉使异时有登城叹者曰新城新城不负名也殆与山川争险胜慿城而生者思吾瑞卿犹陈段也邑之君子志载之赏斯上已乎赠何侯考绩上京叙何侯倅旴郡事既三年法书初考关白于郡之长郡之长具治状于监司于观风使者咸曰贰职迺修惠可绩迺宜课曰最侯迺介功状上天官卿下功部就覈参以要会以献于天子余方専席在疚褎若罔知郡士夫以余甞从事天官郎私谂之曰黜陟幽明子所事事子弗曰在家弗知余免席应之曰何敢尔何敢尔但侯之政明矣以其最也余于其殿得焉侯之资当迁矣余欲祈以次之也侯甞代执觐礼入京师余承乏选部部禁维密维严稔侯之贤弗以嫌避侯亦弗余鄙一过余刻烛䜩语颛颛于理戎事毕出意见咨余以可否余亟赏之曰官臣也言不渝于职因与执论先是议者重于足兵请命専宪职责以成劳限之格盈什之三者书其称故吏以市儿补亡为右职以按纸纪録徼能名然问其丁壮几何莫得而知也籍削几何莫得而知也不知所补所録者何自而有也月给于甲嵗于乙敛以配益之以赀逓食更衣道亡而牒匿及易吏而讯之则曰前吏所补者逸録者毙矣不然每吏而益什之三更三吏而倍于初何积数十年之扰扰而尺籍之虚犹夫籍也哉侯不竟余言心动而视流迺抗声曰课宁以殿毋以病吾民罚宁以黜毋以迋吾君侯归逾年言若在耳余窃要其成侯之政如其言余之言迺侯之心也余即是以知侯之职也欲专谋也欲博治心也欲下充其量也欲有所受是非取舎又欲出于恒情好恶之外者也呜唿有侯如此而忍其去吾民也哉第恐情有不能以必副法有不敢以强通侯之心安于殿矣而人最之余欲祈以次侯宁无祈迁侯而有之者乎况夫陟明天下之公又非一人一郡之私所能胜之者也郡士夫曰民有欲天必从之子毋以废业辞第书之以壮侯之徃而亟其还也吾民之望庶几其慰也已叙别台峯御史台峯熊君尚弼以足病请告得长休暇良胜徃喻之曰足之病也不可行耶不能行耶抑不良于行耶尚弼曰亦难于行尔逌然并笑若有所得良胜曰尚弼为士也以学名为令也以政名为御史也以能言名应时而举志与职若取诸怀而视之行于尚弼岂其难哉况行其可人之可不可弗知也行其能人之能不能弗知也行之而良后之良不良弗知也行在尚弼又何难焉尚弼曰相闻车之行者泽之杼刀以割涂也山之侔抟以行石也故涂不附轮敝而不甐于凿人惟见其行于难而行之无难也不知圜之以规匡之以萭均之以水直之以县适之以拳同之以量国工之攻其行者难矣故人或可之吾未见其可也人自为能吾不敢为能也人以为良吾弗良之也是以为难也于是命酌引满举白噱嚼尽欢尚弼跃跃而喜距且踊不知其足之病矣呜唿尚弼难于行者非以行之为难也人惟有所难而后无难焉他日登车皇路如砥国工之难迺行人之易也尚弼无忘之哉别陈惟濬陈子惟濬少负资翁益知教而慎得师故游予友饶徳温氏殖学茂闻方冠举进士信于甘泉太史之教期以周旋也恳疏乞归隠然有难仕志予忝乡旧请有益言时方读易至䝉矍然有感曰惟濬于是无童心得于内外之养多矣遂演䝉之义传而告之夫䝉以坎遇艮曰险而止泉出山下象物生之初故曰䝉䝉昧也昧近于明发之者以志应其惟徳温亨以行刑人弗用足以受也修迺来离而不反家可任受斯大矣受将以施从仕也士之仕也犹女之嫁也女不有躬人勿取焉为不顺也进不遂进知顺于仕者欤顺则反其初近实也饮于甘泉和易以思实施溥也其免于困童䝉之吉其教刑也吉之谓何强立而不反真纯全矣故曰利于御冦御冦天下之难事备矣呜唿䝉䝉昧未辨之际也养之功用大矣哉赠广昌令张君景川治最序东洲夏子与天游陈子同官吏曹郎友益善谘焉説以解应而恒有济也语次及张景川调广昌令陈子曰景川吾乡振竒士也吾闻广昌盗区吾私景川有惧焉夏子曰然哉广昌郡喉嗌也敝甚须景川令若饮食吾私广昌有喜焉夫广昌初治邑也于陆为通之建之广之䖍章贡而东旴而西随所之也厥壤沃赋下専业数十家出其余给于旁郡先是少司马掲公冡宰何公司冦何公廉访使赖公羣贤彚征恒得择吏吏亦恒以治闻奈何气脉偾发久迺息进士解荒朝不坐地不齿通衢薮泽逋逃是归厚利腊毒冦偷是资仓卒变杀掠长吏蒸郁暴莽为厉为疫死伤枕借编户日就削吏莫有治志曰下之人不以是望予上之人不以是信予积数十年邑莫以治闻耳无何景川以建平功课上考夏子进而与言若陈子景川匃臆开逹信有竒气英英迈徃矣逾年夏子居庐称广昌治者籍甚曰邑完城疑狱平反赋惟正惟时是供矫䖍者部勒而戍大家法细民裕逋复而所瘴毒不害齿日籍冦至谕守弗去哲人用章士彬彬蔚然兴文学治于是宪使杨公异之巡院徐公异之精别之札大书而踵至邑簿某以告夏子亟喜景川出竒以就治思以释陈子惧且冀张邑治如初也因告同官诸君子曰邑无完敝惟其政事有成败惟其人将必有异夫景川者天下无难治无遗才矣赠邑侯孙君明甫赋政纪成叙古郡吏得自辟属韩侯雅师古先否臧惟难惟慎过余言缕缕不絶口余阨塞莫之能应侯速余曰启事未忘选诸所表其可哉属先令治理责亦先之于南城而奚若余勉应之曰明甫余知之比余校文礼部得士也知之以文焉耳其词茂其气迺懿斯近于厚矣于广昌而奚若余亦应之曰景川余知之比余副铨吏曹调令也知之以政焉耳其上訧其下弗咨斯近于果矣未几宪副杨公行部曰广昌令武备聿修署职曰右余闻之曰果哉固宜以兵显若是宣使罗公继至曰南城令供亿惟时考课曰上余闻之曰厚哉固宜以赋显若是夫赋夺民财也譬之水然川则流泽则蓄有蓄斯流令弗厚民阜财亦弗厚赋之成也难矣兵残民命也譬之火然炽而攻藴而守克攻迺守令弗果民用命亦弗果兵之威也难矣况夫广昌以盗敝四境尚墟南城以俭剧百需孔棘御盗莫亟于诘兵裕俭莫亟于平赋邑之政有所先而令之才有所宜岂君相器使有㣲权而造化黙运有适会者欤虽然余闻明甫必善景川景川必善明甫治境相接声实相通得丧荣辱相形南城有政越日而广昌闻焉广昌有政越日而南城闻焉曰善则曰将掖而成之曰未善则曰犹及柅之二邑之政交相师师则逹逹则治理罔不效君相代工精核吏治优异且有待独兵赋显名邑治当郡辟已哉余方隠度而明甫僚若属祈颂言者踵日至余复何言哉有如此意期于成也有如此意期于成也明甫可余言将有闻于景川矣褒功録序韩侯过东洲夏子之庐论兵若旅樽爼可指获也夏子善之曰兵孰为功曰在将三军之命也功孰为大曰在边万世之防也夏子善之曰侯将种也有所受矣曰惟是先公奋庸辙不敏惧残厥绪辱随士夫后惟事文墨随得有录曰褒功虚首简以累吾子夏子作亟称之曰武哉若考宜食兹报祇哉若嗣真谓能子是故宗伯掌祭法司马叙太常太史职纪载中丞御史任激扬以疏则达以议则允以覆实则无异词以譔次则确是谓佥同其曰褒功云者举重也君子于是有遗善焉其后未可量也侯降拜稽颡曰先公有㣲吾子表之録其行也已送郡侯韩先生入觐序比年予承乏选部逮事宰府实维邦人是私祈兹良牧迺属韩侯维稔贤声为邦人预致私庆亦窃念之侯辽人也筮仕卢龙继迁朔迁绛迁太原郡咸近故土单车就道未挟日而抵治坐于堂集其民人而理之若唿子弟僮仆不出于其家吾邦介在南徼灌莽之区虎豹鱼龙之居长江大河断崖落石之虞赢粮裹药朝戒夕奔逾时而后至其能释然矣乎越数月邦人至曰侯至矣殊不以南土之为异吾邦人亦安侯若故吏也匪有政邦不知已易侯矣未几侯以书抵余绎其意语若邦人言察其㣲若其书之言既而予以忧归侯不予弃时来徃辄及民事应口而发发中肯綮每速予以启益侯无所择披而纳之怀也若川泽之污也其无芥蔕于中也若日林雪滴容而消之也其见于施罢又若鞭风彍霆莫之测识有不俟日之终也余叹服之然未能隠度侯之所以得此者逾年侯将入觐益振邦治迺以郡书属余辈时置迁史几上寻绎旧思究迁踪迹怀抱欲寰海内而吞之者八九故搜竒剔怪尽发之于史是故曰良惕然悟曰侯之所以得于政者以此哉次侯所经周览极骋俯鸭緑江越居庸窥太行望岱恒嵩少以超渤海踰河寻碣石逺近问鴈门云中上谷之险沿济渎出淮泗放于江湖趋呉会入会稽以探禹穴厯洞庭彭蠡之涯以穷吾山泽之国幽竒诡秘之状髙壮遐邈之观于迁为称迁也发为良史侯也发为良吏其不然哉余方得此待有所发而侯僚友处赠役余致词因以质侯侯以为然否叙别万汝信万氏多贤也贤而显庸于时自太守公始继有仕时仕鸣太守公子也有汝信太守公之孙仕时子也然予得亲万氏之贤也自汝信始丁卯嵗汝信同举于乡齿最少仕时偕来毕荐事予因得识仕时明年戊辰与仕时同举进士仕鸣以乙丑进士官刑部郎又因得识仕鸣汝信归余亦有丧制汝信为道主得谒太守公于庐辛未释禫来京仕时已出为鄞令汝信又举进士予亦官刑部与仕鸣连署焉呜唿何万氏之多贤若是哉余何幸而亲之若是哉故凡慕万氏之贤者咸谘于予或曰知矣而未识或曰识矣而未亲或曰亲矣而父遗其子弟遗其兄叔遗其姪而孙遗其祖皆缺然也予辄状以示之曰予见太守公若春谷澄渊莫之瑕颣而和气之袭人也若方屏端几不事缋饰足以蔽而立者仕时也鹤癯竹瘦清雅镇俗者仕鸣也敦厖静好茁尔兰玉而持以介者汝信也闻者益慕而信予之能亲也顾蹇劣不足自力资砺方深仕鸣调官吏部汝信又请告别予而南矣呜唿人生亲疏离合何足深惜但贤之而慕之益切亲之而去之为难仕鸣汝信亦自有不能已矣而况于予乎兹行便道省觐于仕时为予祝曰愿亟来使得亲如仕鸣也抵家而趋太守公之庭为予谢曰祭必先河而后海予固非忘其本者也汝信于祖若父益有闻将报仕鸣亦及予矣但事以时异而官亦寄也汝信来时不知予又当在何处别宜学太史昔人有着説难者説诚难于君也一诿之难则曰非吾职其职也则曰吾将有待相胥以黙而已矣有着行难者莫难行于用人也惟难于用或亦逐之逐任用人者犹难也而用于人者逐岂其心哉是故以黙为道则天下无直士以逐为髙则天下无荩臣无直士则气塞气塞则不和无荩臣则道敝道敝则不立不和不立而治者㣲矣是故説之难吾惧其难无乐乎为黙者也行之难吾幸其难无忧乎逐者也吾友王君宜学职史氏一年以敢言见逐视饶平传事攸攸以行尚若继焉而未已者殆不以黙为道逐为髙识治理者重有望也故相率诗歌乐焉而别赠罗邦镇还滇南叙吾夏姓受氏自会稽郡罗子邦镇先为山隂人山隂㑹稽属也吾先制置君自仁和别业建昌旧为楚国罗氏先补嵩盟籍古滇国也滇国之通中土又自楚臣庄硚始邦镇弟江举进士吾滥主司且同业江司理吾郡郡多贤僚若属吾与郡士人咸举宗在编氓初同出也同治也同道也有师生僚友之义也有官民之分也江于邦镇万里别也郁郁怀抱可无以道之耶道者道其情也人之情也生乎动动则感感则有不能发而郁郁则陶陶则有必待发而咏歌作是之谓道邦镇自去其乡国厯五溪陟衡峤浮湘泛洞庭彭蠡而至吾建人曰劳乎曰无也吾弟在也望怀玊趋越纵观钱塘潮汐探禹穴望鴈荡信宿山隂人曰遨乎曰非也吾祖在也是邦镇情也吾知之人能道之兹归循故道而鸟疾入而乡国滇池横秋今长安殆百十昆明已乎碧鸡金马神亦安在而天竺之使未已也半歴中邦知世有诸葛虽孟获欲何为者国威逺届南服先賔抚盟坛遗迹所以雪百王耻者在斯乎忠文之墓未墟也吊且告曰中朝文学侍从有慕而兴者不独无南顾忧也是吾有寄情焉者邦镇能道之否也异时次工在顶解椟礼賔展巻端几上必有知言者曰斯言也有一人情也有一家情也有一国情也有天下古今之情也邦镇请谢之曰吾固知南之有士也可以见已贺银溪黄君廷贡六十寿叙广昌郡之僻县也银溪又广昌之僻乡也僻则穷穷则隘隘则宜䝉翳灌莽榛枿若无人境卒然号于人人曰某县曰某乡若莫知为辐员中域或得其名亦莫究其所以为有然而广昌自国初即为闻邑何也有闻人也人之闻也二富则称于乡也贵则称于朝也谓之闻也宜富于乡弗贤焉乡不齿也贵于朝弗贤焉朝不齿也亦闻也谓之弗闻也亦宜广昌自宪庙先以贵闻者比肩出余自志载自録籍自文翰制作咸闻焉而最闻者惟何氏最贤闻者亦惟何氏曰东园公曰椒丘公焉富而闻者与贵并然而贤闻余者则自东园椒丘公得银溪黄氏焉二公不可作余闻何从也自其言闻之也二公立言盈䇿牍并欲不朽余知茍非情也虽肺腑戚好不以一字假也而黄氏有希永希文希古者兄弟也东园公咸有言焉有愈敬愈宣愈明者兄弟也椒丘公咸有言焉或以年颂或以居志或悼志行而铭坠表咸谓其富而贤也余信二公贤者也其所与贤者信其为贤无失也故余于黄氏闻之且日博识其子弟且日衆久定交复遂委禽好焉若廷贡君者㝡初识之颀然长薰然和礼亦甚度浑然直且厚不失其世守者既而闻于郡有识君者曰君凡入郡境蔽匿踪迹未甞中道而趋有侵侮语则疾避之若不欲闻者居然僻县人也又闻县之议君者曰衣无求华食无择味遇僮赁台舆辈诩诩笑语若俯而与侪居然僻乡人也今年腊且生六十年矣而强徤若壮夫气满色充啖胾饭兼二人为常性不嗜酒瘉不任药汁夜啜水或至斗冬削瓜如暑时必足迺已故医卜相史论量之与凡颂之祝之私愿之者必曰寿无量也比邑旁郡干余言以寿君者踵相及门余无以应但告君曰君先世多贤若希永愈敬公兄弟辈余生不目其面耳其言取东园椒丘公言读而思之则若与之抠趋揖逊于堂序而宴好上下其论议无幽明间也则谓诸公至今生可也他日有信余言若余之信东园椒丘公言者则君之寿有涯也哉若曰余非贵而贤者也余私其戚者也将不余信则县固有若何氏父子者言之否也故余于斯言有所感也而亦重有所警也风木诗引甯子启道判南城簿亦既再稔政誉蔚若承于上下弗以亟而厉循于下上弗以滞而尤且谦谦引过归善于令惧或遗焉无负簿也夏子知之重之启道先属铨次礼修而惇树偶端一册于斗湖之几展读之皆风木之什又初捧簿檄时士友赠言也夏子异之为引语曰夫人生㓜而学壮则以仕仕而筮之重仕也重则将图所以仕者不曰获上若何则曰治下若何不曰久次若何则曰超擢若何夫人言也亦夫人情也皆重仕者也启道今不之然而汲汲皇皇以禄不及养为筮仕重孝思之谓也是可以恒情轻重律之者哉甞闻子路去鲁亦将仕也颜氏赠言则曰哭墓而行展墓而入其处也则曰过墓则式夫孔门传受师友渊源可见之言者何纪皆不之及而颛颛以墓为居行告者亦重孝也重孝则知本知本则永思永思则致敬致敬则崇让崇让则师善师善则逹政于仕也何有启道斯情斯言无亦暗与孙呉合者邪礼曰有孝弟忠顺之行而后可以为人可以为人而后可以治人启道率是以徃独不负于薄而已哉东洲初稿巻二东洲初稿卷三钦定四库全书东洲初稿巻三明夏良胜撰记宋宗忠简公祠记正徳四年御史谢君徳温以风裁按南畿辅郡自北入京口首治镇江郡方摘奸抉蠧而稽逸举废闻有宗忠简墓矍然曰是可日没于樵硎兔宂者㢤长吏捧故牍入谢不职曰甞奉议庙祀弗果君鋭意再请成之且曰因其墓不夺穑地工以徒庸费以刑赎而制取其备为堂阳面横四楹纵三之而节二之内虚如榭可置豆设齐容对越数席左右夹以室备戒严更浴东西翼以庑中露以台而坎以墠足列从祭诸执事者庖厨瘗燎各有次夷庭髙门合二霤壮雅足称表扬越数月告成君率从官将祀孔严定为嵗格予闻而义之议者或谓宗公宜祀汴建祀非御史所先也迺诘而辨之曰宗公汴留守也间闗战阵不克还二帝而赍愤以死地诚汴祀也然公神每依帝䝉尘于杭累表请复汴竟为左议者所夺想公谪宦京口时经畧素茹或以金陵重江之险可都也万一诱衷悔悟汴不复去杭而就是犹可啚也生不能忘死不能去公卒汴而归塟于斯也神亦恋恋于斯乎祀之以其神也况古者祀以附教天地以教敬宗庙以教爱忠者祀而贪者佞者巧令孔壬者一切邪族望风警去是教之也教之道自法始御史法官斥邪职也此其首举之意㢤议者伏谢君竣事以记属予予以昔为辨者告君曰虚石正俟斯言也即以邮至其所刻之重修江西布政司谯楼记谯楼之设以时政也楼之上有䩵人之皷凫氏之钟挈壶氏以水火守漏是具五行之用以候四时在昼夜序柝抱筹扶服告于有政者亦足警也凡署宜有而况布政司乎司以布政上之下者宣之府若州县下而上者亦不能越径而逹寓官抚于是巡于是提刑于是王吏使事于是庖饔舆皂之属于是责地主之礼流宥金赎补尺伍者于是归之籍都司属卫所稍饩衣械于是勾稽取给凡布政司然也而况吾江西乎江西凡政与浙埒而夷道尤孔自瓯至自岭逾自蜀沿湖湘而来或出浙之上而宁淮益国之封错置分殿必预闗报度支又浙之无也政是以厖而扰厖则烦扰则滞司之长贰恒虑其时之难也宁无警于兹楼者乎故有之当阳面以负城隅而楼橹右峙数不利更立左旁昻而伏之浮言胥定嵗久有壊道更不之理若有所呵䕶动罔不凶者予为童纳试巻时见之如是厯五试有名入与賔宴见之如是第进士服丧既免法当易檄入阙见其昔时䑕雀所窜之瓦杙楹榱桶之蠧石甓苔藓之蚀圬墁沈浥之侵丹垩之剥落者俱整然迎目改观矣时长则呉郡刘公贰则蜀江任公谓余适覩其成当纪兹楼之禆于政者予不文甞闻古之政修其业令攷其国职省典刑儆百工日之政惟昼夜有在也布徳遂贤断狱固疆以饬死事嵗之政惟四时有候也惟是不愆不伏而五行之用惟叙则济五味发五声民是以和而政以考其成也况修兹楼自二公始驱羣惑而举数十年之坠迹嗣政者有类长也无惑无坠而政之时而成也益有自矣独楼也㢤新筑剑江堤记丰城治濵于江以雷焕得剑故江以剑名章贡袁吉临瑞之水必经其壖而后入豫章以潴彭蠡是江为汇禹迹不及故道无回折衆流淙潨击刺着岸迺善崩崩则龈腭之迹削崖剖瓮割㕓庐而入江者先后无纪或曰剑虽去而遗光上烛夜干星斗蛟螭潜窟时起而夺其精曜亦能作怪飓妖涛益江之害也令是者咸知宜堤不曰劳甚则曰费甚不曰干时议则曰吾传舎也卒弗举某年某来令斩斩有见迺曰前吾令弗为也后吾令又弗为也民其鱼矣乎遂属耆老召匠石而计所以为堤者沿江之民踊跃聴令供役无避丁伐石于山断材于林畚土于隆冈隠阜无公私之域糇䭪财用既具基址既畧厚薄既揣量其工而命之日趋者孔棘间投沈鐡使蛟螭不近而材者辏以矗石者壁以立畚者实之登登许许逹旦暮弗有咨者越一嵗告成延袤数百丈其崇如云江流循堤而底定民以殿居者咸徳令曰令居我也方砻石请纪其绩令适以事忤上竟坐以堤之费有浮于籍者遂解官去民代辩弗聴惧泯令也请益笃予曰是不可无记也江之害果江耶果蛟螭耶皆天也堤成而害息人胜之也彼令之害人也以一令而已天之害民以一邑之民而不能免人之害令亦天也是所以败天下爱民之令也然予闻开洪州者有韦公筑堤捍江功尤博也迺以笞卒之诬弗及辨而卒以韩公之铭白于后后之思公者曰非公吾尸入海矣故庙祀翼如也丰城洪州部也令去而思以不泯思之未已终必庙也若是而人之胜者大矣可以起天下爱民之令也故不可无记也愧予文鄙非韩记也䖍州刘泰然先生暨配黄氏像墓图记宗子适逺载主以行礼也介子独可恝然于亲乎是礼文未备义起之可也刘生宗和肖父母像墓以便事且示永怀义起者耶刘在䖍族为右腴畆千计僮指百计宗和父曰泰然先生亢其宗初业举子伍甲乙塲以终养不克禄仕受衔而卒于京邸配黄氏从行哀毁骨立面炭随殡于途榇归时宗和相兄长宗信宗乐暨弟宗用协志以成塟如制兄弟相继以疾弗药栗主之藏翼翼有庙溪毛泂酌之祀宗信子某尸之宗和惟家政是柄同事荐羞若素履无虑及有仕志来游京国就木之地必重有感得通礼家而谋曰已祔之主不迁介子之职不祭载主以行不可脱然无虑而去非所以亿人子心也遂绘小像并归骨之岑潢为图册而奉以周旋虽𤨏𤨏旅次告面如生凡滫瀡果实貍互泛醍之奉异于乡有者罗致而品献之憷惕悽怆有形辄展视若临灌地居处笑语恒触所思松楸垂䕃万里一目固薙蕝而汎扫之若是者几稔今终事将奉以归又乞士大夫之能言者志之而质其成于余余未学礼窃闻之载主之制宗法也亦祭法也泯泯于俗士若治丝而棼者宗和此举谓非主亦主也谓不载犹载也孰不为庙孰不为祭如宗子而非亢守介子而非固于古制重宗与祭之意两无抵捂是谓以义起礼可继也亦可传也孰曰非礼也㢤然礼者讼之聚也必世以显而征故郊庙正于𤣥成禅代集于小同以韦孟郑𤣥为之先者宗和毋谓崛起创见假吾人之言以防讼议余固以泰然伉俪子焉以亲而不有其名妻焉以夫而不有其躬是皆身有礼者将不必显而后可征也俟宗和之后有如𤣥成小同者则吾人之言出矣故记重建布政分司记郡故有布政分司正徳九年秋七月厄于火猝有庚议逸迺口至再逾月韩侯来典郡绂播告底定即故址新之谋于僚若属曰惟兹出政使者罔有攸居大惧协守兹土罔克诿于非辜顾时方绌兹举集于赢公弗出亦勿夺于私越明年月戒事纠工饬材节缩萃止应时而取而足日相而旬徃视时迺饩饩称迺劳故巧者争力者纾惰者墨者梗弗顺者咸警厥度閲几月遂告讫工时贰守何君以考绩行司理赵君以召去通守张君陈君襄厥竣事南城丞张延芳氏祇奉询谋谒良胜以纪斯成良胜郡甿也分宜执役力既见复役以言也其何辞然欲悉侯断度之宜徃而纵观焉中为堂四楹政所也故亢且丽楹广筵有半修倍之前阿重檐曲倨而侈吐疾而霤以逺楹广视堂修杀二之一左右翼以庑胥以牍卒以候者居庑凡二十楹楹修视檐广杀三之二庑迤南横絶以门门六枨广兼于庑修杀四之三门之中各一道左右若矩中甬通于台而台髙于道盈尺修广视堂而卑于堂亦盈尺道上跨以仪门修容而出入故盛饬拟于堂非示汰也堂之北聨以蓬屋而弇广杀堂之二修视之牕几维备退食以思左右蔽以耳屋屋各六楹居从行者欲锢之也故迩于寝室六楹修广视堂间以圬垣便燕息也室之北为墉墉堞可乗周于门佽之以棘防㣲也伟㢤斯制古之遗也乎自巡守之典弗举而明堂之制遂湮没不及致详羣儒诪张各信所习旧矣今制以布政命官即古方岳布天子之政然长恒居守省会贰辖而下均劳出入分布于郡若邑旬宣分署以示有尊推原建置若古明堂于列国虽青阳总章𤣥堂太室之制不必其备亦不必其似而犹以为遗也噫意之所向信或过之虽得其似犹以为真虽似其一犹以为全虽袭其遗犹反其初夏敦周彛莫之考识一朝而获汉鼎将不以为重器者乎虽然制之遗者抑末也君子思称其服矧厥居将有求政之遗者吾侯他日之责今日之望于上之人者也谨记银溪桥记南条山自粤而闽峤入吾郡境耸然而崧以大者曰血木岭岭据今广昌县为最胜横絶东南屹若屏蔽廉利硗确等树剑㦸百锋芒寒栉比立故一名牙梳障土老石顽路蹊盘旋前徃后失壠冈复摩仰压頫坠鸣壑万雷乔林亿矛时或黯然雾飘然雨跬步拄掌朦若无所于覩故郡名山凡数百十咸以岭为宗纠灵育气故老云多寳藏卒无见焉有泉百余窦循麓出出异他清澈眉须可鑑是曰旴源旴从日旦之象也明之喻也离奔坎行斗折数十里势悍驶或澒洞射击或组织练带或拥石而下或束崃飞洒驱潮卷海其声如响佩环如鸣球大震林谷撼岳如吼虎直下数千仞至桂湖凡七折而燕石横熘渟滀不异离窦时故名白水又名银溪溪上下舟行失利破没沦溺恒有之来徃闽粤人每曰陆便宋李居士邦跨溪桥之是大义举纪其事者凡数家元末桥圮记无传遂失桥故处𢎞治间掲婺妇乐于汊溪与银溪会流处作桥广若干尺修若干尺砻石维密维砥櫽金维实登登声逹逾年迺成费亦凡数百金乡人义之沿袭故名亦曰银溪桥云比余载笔志馆黄生选李生宏与焉为余道乐事且速余记余颔之既而免丧访亲问故旧馆谷广昌再信宿探幽索竒道银溪立马𨗳从桥上若夷途舒望岭障竒秀在目睫遂不欲徃步而殊胜纳为已有者八九亦良便之而甚乐之二生申请若初余亟诺之曰宜有记也且曰乐先是于学宫作青云楼费与桥称近斥资营司马公墓封倍初焉余益赏之曰有是㢤有是㢤是可谓善用其财者矣余甞谓血木岭峻而为郡宗风土神气所会非竒物能独当而又无见焉必有见于人者而旴源之感实多隂秀是宜有女贤如乐也㢤昔太史公传巴寡妇谓其能殖余记乐事善其能用乐选贤嗣曰玙祈以传乐者靡不至桥斯毋坏不然故桥安在㢤独余记足恃以传若巴妇云㢤夏氏家庙碑良胜拜手稽首曰呜唿君子必先重本知祖之为尊迺重重在睦族族自祖出宗为大是故相厥宅肇营于庙庙时厥祖位族胥以祀曰宗子在有弗贵焉有弗贤焉有弗老焉庙秩有文天子七庙诸侯五大夫三士二庶人祭寝曰时若观徳叙庸凡今之人曷敢匪望幸备天子使令是作元祀良胜曰呜唿幸㢤吾夏氏多前闻人徳庸迺丕不敢知曰泽其延于兹今稽若制置公贵遭时丧乱允义于王弗底绩其在季逺公实有隠忠世济懿猷咸弗克誉终先民有言不赢其躬遗其后以丰兹惟先公祜集庆钟畜尔徳时奋于庸食禄五品作庙攸恭厯年不永良胜稽颡曰呜唿恫㢤恫㢤志赍礼格徳亡否在其忍弗图爰度于宗爰相于基爰卜于旴黎之壖迺食吉天降厥彛余宗矢棐于成相力越资则经营维嵗丙子越八月迺以庶宗攻工庶宗丕作用书命图越明年嵗丁丑三月诹吉成位羊一豕一肴修旅陈用毖考祀于先祖先公面稽古若克视功载载祝载嘏载享载燕良胜拜手稽首敢告庶宗曰兹惟我宗比介庙祀卜休恒吉匪余一人是贞惟思前人有以贻厥后迺有祀惟知后人有以克笃承烈迺成祀冀今之人所以贻后若前人粪后之人所以承于先若今日有夏宗祏其永永于世呜唿本盛其末必茂末芘于本罔不滋庶宗合祝曰懋㢤懋㢤其在兹牲石具丽愿有警词良胜拜手稽首诗曰夏以国氏系延于帝维帝焘王天成地平万世攸塈有封有陵涂山会稽尔植尔裔敦若本支曰杞曰陈夏侯少西若木其枝若路其岐并食帝报代若新造值宋之季古旴是保迄二百祀实宏以肆声光聿生徽懿孔嗣维余先公文具程章武畧海邦润枯起僵有奕有光沿制作庙遗禄备器天完美禆成再世世克钦承庙屋翼峙在旴之涯在黎之涘陟降既舒笾铏靖嘉以报以告曰念尔祖贲翔而下作夏畴先礼重始迁夺宗异宫四代自公分至维奠祼祔毕献似禘似祫义以起旃享物维偹备用有常曰昉圭田田积禄余迺廪迺庾曰族多艰维时之须讵曰家殿希文是宪亲以恩聨宗以义显敢告宗人以继自今立家立事是所是似曷其奈何弗䖍于祀启谢益殿下第一启谨启为谢恩事今月二十八日伏䝉睿恩悯念在疚特辍珍馔盎齐遣使就庐赐以存问百拜登受感激不胜自念菲才凉徳食浮于人而不耕多获菑自宜及不即殒㓕延祸先人瘠毁奄奄苫席待尽误辱加以殊礼抱愧倍于恒情为此具启称谢以知谢益殿下第二启良胜离索疚居哀瘠待尽近涉浮名不弃斥于知旧猥投艰大滥次列于编摩寄迹孤零感时益怆仰荷睿恩礼问垂及心维口颂登荐拜嘉虽盛徳迈河间罔遗一介而病驹厄辕下难任千钧为此具启称谢以知谢益殿下第三启谨启为谢恩事正徳十一年十二月十九日伏䝉睿恩赐问草野怖惊圭筚腾耀庭瞻百拜徒貌恭而迹涉虚文简缀一词辄心惭而莫形真徳伏念良胜愍凶多疚毁瘠易衰垩室近昉于拄楣缳绖未脱于苫块趋朝展庆两莫致尊而上味名醪数推逮贱虽犬马亦感恩私顾礼法有所拘忌仰惟殿下敬学时敏谦徳日撝景福敛施于一方令誉称先于列国良胜幸怀一日之安重荷百朋之钖无任感仰之至谨具启称谢以知谢益殿下第四启谨启为谢恩事盖闻之礼大夫有赐于士则徃拜之今王爵古上公也良胜方为疚人尚不敢齿于士类荷垂礼四及于门实为醲赏当是殊恩然竟不能躬致谢私徒託楮墨以尘睿鉴诚以衰麻弁冕莫成相接之仪而咫尺威颜不尽遥瞻之颂更祈徳宥益仰贤名临文感愧不知所云为此具启称谢以知进书朝见启谨以録本太平御览一百巻随朝进者良胜自结发从学迎驭清尘之道壮图入仕瞻颜拱极之庭每思先帝轸念遐方分奠贤王益贞元吉揄扬莫既覆帱若私良胜以血属丧具凡七举而先后家居逾六年每拜嘉于晋钖托感谢于虚文兹当释禫用啚执贽顾惟古鉴于今方册具在而诚将于物珍异无从専圅故典冀助新闻式昭素徳此外更复何求少厪渊思其中或自有益縁是书钩𤣥探赜多属内秘之藏而袭谬承讹莫究鲁鱼之辨阙史自解寡陋可占尚祈睿思特垂鉴正岂独资讨论之便且将禆治化之隆使前王盛制信谓可传而后学宗师美斯无斁良胜无任恳祈谨具启随进以知谢益殿下问安启谨启为谢恩事是月朔日夜隣弗戒火延及敝庐不徳良甚宜在谴戾与坠先业者等礼称焚其先人之宫者三日哭岂谓自亡其赀实以不克世守为惧为辱重荷睿恩垂念感激不胜比以惶惑无状未能百致稽首今既小苏力疾具启称谢以知谢益殿下赐厯等启某年月日伏䝉睿恩赐以寳厯医书黄香紫锭下拜登受揣分不堪仰惟殿下隠徳弗耀至仁无名虽成王徳性自系周室之安而河间礼乐欲补汉廷之盛良胜昔在布衣今居苫次朝庆未举扬厉何能方虞凉徳见疎遽意厚贶叠至明厯法以节隂阳欲稽邵子玩方书以龟寿夭迨进宣公清香可拟佩兰金锭似逾面药大端欲补方寸之无丹逺播第推仁心而有济俯躬百拜镂骨终身特以衰服㷀㷀尚治两襄之政举故朝班肃肃悬知一拜之难行谨治短笺仰尘睿览伏愿殿下所寳惟善当弗替于始终所爱惟书乃敢资于万一良胜无任感激谨具启连书一种随进以谢以知东洲初稿巻三东洲初稿卷四钦定四库全书东洲初稿巻四眀夏良胜撰书答王时芳给舍论治盗书公移之皆而严使有人心宜于是焉变警集之余战气自倍矣奏疏又允于时议其间婉而激恳而不踈最得古人臣告君之体所谓儒者作用自别诚然也但字字敲琢必步先辙容或有意隣于晦而词弗遂要之别是一家文字眀白简要而昌大之气为主相知责备之论当不以洗垢索瘢为讶也幸念幸念盗源之窒更期深究仆亦尝苦思一二未敢以闻于人以吾兄当事而不以闻则亦胡尔思也今人心之思盗者十之二三而免罪免税之令犹下人孰不曰吾不盗也试为之盗不吾仇也急则来归焉可必生矣复吾三年官府居隣不得扰吾以安枕也资益殖自非有恒心者未信其不乐于盗也今但二三已乎赏格之行在边徼三颗一级其恒也覈之者谓甲折之而乙功之则有也其徼外形状自是可验保无他矣行于治盗盗亦民也覈之愈严饬之愈巧启人多杀夫民者或坐是也况古者命将不从中复而赏罚上下皆专制之是足以驱人也彼偏禆将卒冐而忍者伺其便而残取吾民焉积盈其数吾可以籍于上而赏之固有也初若非将为之也故曰重赏之下有勇夫是固将之赏也今若是欲将令之行也难矣夫驱民于盗者若此诱人以残民者若此而制将之不足以有为又若此盗之平未有日也又况功成而后议赏皆制驭之微权也如开国成家小人勿用虽欲不用小人得乎曹彬不拜使相虽欲不拜得乎王言敷布一有不孚非所以示信于将来若必于信按籍累官不知何所纪极禄食之滥又足以贫吾国国之贫民有裕者乎是又一大盗源也体国之懐不厌覼缕转移之机尚有可致力者否也深惟吾兄平生举动在此一着㣲所见则已如有之则当自効不敢诿于爱莫助也幸鑑幸鑑日来忧琐萦牵文思就荒随意录㡬首孤帐中可发一笑破寥落且以慰逺懐庶知同辈尚未日委于吏俗也演之宪副素以知兵能文名家不知在事何如仆向吴中拜风采不能通问者屡年洽论之余幸一及之并以就质必将有以可否其间又因吾兄以教我也蜀中风气日异宜加意调摄为朝廷自重知与之私不暇论也答圭峯先生宗社之计方投而乡国之念又种种司马主之鹅湖先生翊之成谋必矣真后世之利也承喻归老最为髙致以某之见或以时未可去亦非可去之人耳古之欲去者必曰知㡬㡬者动之微也今如去也得谓之知㡬云乎其得去者必曰今而后足为渊眀也然渊眀既去文仲之变㡬移晋祚一令之去固无大系轻重也使宰执尽渊眀也如国事何戴头来者某固知事有穷慼非奋激不足以动聴然而大臣宰相之言自有雍容一堂气象狄公祔姑于庙非不知庐陵王立而武氏亦无祔庙之宜典钱惟演恨不于黄纸押班何如人也王曽太子安则刘氏安之言或假之为道使二公之所为者尽非也某则不敢云尔也然某亦非欲茍禄而软美以谐人者但先生举动天下后世视以为则必天下后世无丝髪可议而后安也某知先生事浮于言者故先意辄効狂直如此奉德洲老先生比年获礼门下更辱藻饰拙制而额字大书借重足以昭逺感激无任亦不能自喻也嗣是百尔追逐人后负教负望赧于驰报继以降割孔殷连遭丧事苫居毁瘠外事尽废又恐心忧种种辄发于词益渎长者之聴坐此深罹于咎万万也初官西署故步遗矩式昭积案徒能即事兴思欲踵一迹而未能前近得调命鼎足故折餗殆覆矣遗辱邦家尚勉以图湔洗深惟长城倚重荆襄巴蜀不知去后横溃如何台端独坐延目以作风纪而乡人来者恒云欲老西湖之上故久不促装闻之莫不曲距皆踊不但三百而已盖闻随时显晦固一大议论而爱身存道者君子所予独不曰屯难之时君子以经纶乎以存道为名为已则然也以经纶为责者为天下也天下之士则固以天下为心也一己利害或不甚计如使梁公愤时先退则庐陵王之演唐祚谁其任之昔召公欲老周公留之有周既受命我不敢知曰厥基永孚于休若天棐忱我不敢知曰其终出于不祥识者曰天命吉㓙之决实主于召公之留不留某亦敢曰主于阁下之来不来也夫古今之为人臣者孰不曰周召云哉是所深望于阁下而宗工师让攸存又不敢尽疑于夫人也若夫有所师法伊迩则真乡后进之望不特良胜而已谬言缕覼惟容而采之甚幸甚幸奉圭峯先生逺惟归席向暖脱世累人自是怡旷垣弟日侍课益光前闻人兰茁又孙可弄必预知能世其家乐事种种修复磁龟胜槩以俟读佳制者按图本索真迹无嗛于懐也向谓疮痂土炭之嗜其然哉迺珍奇大嚼令垂涎者求故鼎而染指弗得也时事日见就下北敌睁目欲举云中鴈门而吞之江右孽种隣封未足为壑而奔溃四溢尚恐旧防无用而弃之蜀盗势孤弱当日报殱外宁内忧谁复敢昌言之哉先生天下之虑恒耿耿讵曰在家不知乎巡按李道长趋向甚近古最知尊仰相见间可与言也良胜弗类逐逐行队中茍禄而已家人弗解初志草草就道使归计欲遂而已奈何奈何追思昔所云者竟付虚谈甚愧甚愧敬所先生日侍左右鹅湖先生间一见焉喻以动履之迪为寒温耳併报柬舜弼太史丧礼之废久矣自吾舜弼迺克复古初孺子哭靣墨不及一外事即奔不限百里吾所见者如是次不离位寡相见归则倚庐如初丧不作浮屠事吾近所闻又如是故相知往来道吾舜弼事者吾甚乐之夫言丧而乐岂人情也哉哀之极乃生乐也吾每哀夫夫丧也或致则生或致则死嘉容饰事委巷所不为者夫安得不有吾舜弼乐也然亦因是追咎吾丧吾父母也未能若吾舜弼也是乐也亦以生吾哀也祥琴方戒读礼之外无余事礼经之失序古今学者每有遗憾是则有望于吾舜弼也其他世故俗累种种有懐非可渎时也幸鉴幸鉴答吴都宪论边务书边警日靖孤帐中尚思理㑹故物示之休暇亦将体宜尔故澶渊饮博而上下恃以无恐非执事素茹经济安得有是作用昔沛国谓眀道于行师战阵之法无所不讲敌国情状山川道路之险易边鄙防戍城寨斥堠控带之要靡不究知是谓通儒执事素号师程氏学兹特见其末时也迩者承谕兵弱粮匮势有可忧诚巧妇不能以徒手炊也但势穷则变变则通虽天地隂阳理数亦必有是机轴而后通可久久之道必使之不倦而人宜之故变而通之存乎其人方今如执事人也畴曰变通非其能事也耶生末学何所容喙然居常论议亦谓天下事无一不当留意执事乡曲丈人素不鄙夷有忠之责况朝廷方倚重若长城百尔经畧又扼吭拊背心腹之衞也使有寸长可以效忠于执事迺所以忠朝廷也敢不尽乎然为今之説者莫切于强兵兵本土着必募之募之必练练之必养养之资惟刍粮迺峙其裕也转输之有度召买之有方耳然闻昔之输者纳之弊非一也昔之买者出之弊非一也狡猾恣髙下之奸权贵擅公私之利积习其訧而效之上下交困由是虚外事内者有焉夺彼与此者有焉节下缩上者有焉仅仅支撑聊且自蔽若悬磬之室坐一窘人不克完衣饫食敢望其波及乎是固养之无具将有募之而不应者孰有斩木益兵而练者乎所幸部落凋残弗震惊吾师疆吏日安则弛然卧矣淟涊卒嵗旦夕自计累资及代则曰莫予毒也已转盻事若于已无与是亦我躬不閲遑卹其后也君子以身任国计如是哉如是哉故愚谓失今不为之所他日之忧未歇也是在执事通其变也变者常之反法之初则常也中而弊则变变之极亦常也以其变于常而变之故亦谓之变是变也迺所以为常也常固反其初而是已则谓之通通则人宜之趋之且不倦久之道也兵弱粮匮足为执事忧也哉前辈有论充国逺图方畧必魏相内主之迺克建立执事之所遭又然也此愚所以厚有望也古制云五大不在边今不尽然吾君与吾相之忧亦隠矣执事其将有以释此也哉若夫地里逺近夷险之状种类强弱之势其出没之踪迹鬼秘不能遥度窃愿有所闻也执事幸毋曰是非尔书生所知者答李空同书方今以文行名世足为海内人物低昻者秉钧则若䆳翁在告则若泉斋退休则圭峯其人也圭峯乡丈人也良胜少侍焉因语次及往年抗疏申救甚切知有空同慕之已已既而罢去旋而复董江右学政为乡人私庆曰有师尝以慰圭峯也筮仕刑曹吾师泉斋召入为司徒亲教如初出品士亭翫竹之什命同㳺士和之良胜序之又自庆曰得附于空同后时闻若虚之构泉斋矍然失席曰何以有是于吾空同也继以汝华以献臣纷衅连祸䆳翁以良胜在属或进与言曰若官臣也若苦节人也若天下士也何以有是也卒之议者如猬闻辄异附和之未厌也良胜益惧海内之士疑吾空同于三老也与天秀辈谕及则太息不能人置一喙以辨之可若何㡬欲作书讯尔所以因忆邢潞不通书问谓往来不熟不可先意结纳是亦先贤守已一段法度迺已日者自仕鸣惠及洞志并得读答友朋书札意空同亦或以良胜可与闻是退而图以复于事理之颠末曲直较然眀甚可无及也然性不习佞敢以闻于师友者渎吾空同亦不自知其可空同谓之何哉夫天下士之所以自立曰徳惩忿窒慾徳之修也忿者恨也必不平也若慾岂必是贪欲有不平则忿忿心炽则欲上人忿慾行而徳罔滋美哉空同一念犹未忘乎忿之甚则怒怒如以类焉已乱也故曰君子如怒乱庶遄沮空同怒也或避或囚或弃欲遁去皆废其官常而角知巧乱其少豸乎曰敢于任怨曰能与御史鬭自夫人言皆难事也自空同言似有英气在先儒谓英气害事固不愿空同以是右人也若曰憸邪曰假手此政不须辨亦不待辨也假之云者议自正诗始以汝华发之牢未可破久则定憸邪柔媚之尤刚毅如空同谁谓似之传曰髙者有崩道也是宜空同有是也汝华未有故也得之泉斋谓其下狱时赞画周司徒有救状于广于江右持宪得允名献臣刚亷犯强御屡折不回圭峯友之䆳翁论荐之必可人也以若虚故自空同败名是或以重空同议也献臣疏至不辨而请去是则所以为空同也不知汝华空同宜何以处之也吾江右守臣重足久矣至是横溃不为之所则人不曰空同直也汝华丽于法也彼有为为之也今而后百易守臣难乎其为立也虽曰汝华积怨观衅而动者非朝夕故也不意衅迺自空同作今之议谓空同假之祇恐后之议谓有假于空同也是故有望于空同者不浅也道夫勤甫出京时举相为谋者所见略相似必先得于空同矣信也则何辨也已昔程子在当时不曰恶其奸邪不假词色乎不曰遍谒贵臣腾口倡乱以偿恩讐目为五鬼之魁乎载籍中不知有辨词否恐寡陋未及见也闗中之学本程氏空同之故步也近与徳温极论谓空同母求是毋求胜惟引咎而已畧小嫌存大节足以崇国体而忤邪心为正士之所归也徳温曰文璧敢谓勇于受言无若空同者虽在文璧不遗也愿以告子实来又曰空同有曰崛强如桂华终身敬之良胜冀桂生之见容故效饶生以有言也斯言也固非与空同异也质之䆳翁曰可俟别录于圭峯泉斋左右未必以良胜为异于空同也空同以为异也乎答鸣殷掌科别乆地迥慕益真切屡疏在牍时取而縦观之沃尔心目跃然亦与之俱而游也不类备贠剧曹以踈御繁殊觉冗扰㡬欲裁问竟以是夺辱不夷且咎谕以情实领畧维䖍而当事诸公皆人子也极欲成之然有令兄在故条格限之也大端议者有二今兹之正之厉负直气者晷漏之不保全之是也留都重地匪一二正气以先之伦嵴之言若罔闻也是故㫁国是者之微意也惟执事念之答胡宪副良胜迂拙自居未获遂四方之志于天下奇士每以不及多识为歉歉然于执事则心赏而神交久矣比年徳成同署刑曹甚悉心曲忝侧铨司而总戎之寄有归一时同采以得人为庆良胜为乡土私念若恃防之制水可以无恐也春来饶徳温桂子实共话移夕则尤悉规制动为逺略而恢度进人于善有未之前闻者敬仰无任然卒不敢以牍自通恐干宪度之贞固非敢简畧以自外也日闻追逐叛民生我邦士茇舍起懐报徳无已适使者至云癙忧以病连椷俱下不能终读走告䆳翁雅谅髙志重以圭峯决非率意言者但曰一人病何如一路病耶语塞而退要之惜才终欲全之当轴大意但借冦之私良胜与仕鸣钧有责焉惟执事念之则邦人之泽日以沃矣归徒亟草草布复不尽欲言与丹徒令桂子实书吏俗扰扰性复简拙寡相知知亦不获频相见见则或开口论事于当意处惜不使吾子实闻也否则曰子实在不若论也子实于吾亦若是否舟次奉欢太孺人尚有余力子朴徳温难兄益友论议当益精确吏土去二泉先生所且迩旧有师程故于理人术极切当节用爱民四字可以无愧昔时连床夜语凿凿行之儒者作用政如是相知责善之心良用慰借第曰有所闻恐道言不足信据之友道知必言言必尽足信与否不暇计吾敢以是望于子实知子实亦以是望于吾也故就所闻相与论之言者曰事上之亢遇宾之略而已以吾意料子实非亢且畧人也以濓溪吏合州赵公以威临之至守䖍迺寤执其手曰㡬失君矣知已之难遇信也若王贶受拜及论大畜方欲纳拜时谢用休问当受不当受伊川曰分已定不受迺是受不受在君贶更不复言濓溪当拜不当拜必有説也眀道令扶沟巡閲使者虐甚诸邑竞华鲜供张眀道独以青帐备之使青帐亦不备亦或不是眀道意也子实居常论议欲闚周程门戸似此小节目处必尝理㑹得矣畴曰有是哉然反而思之富文忠何如人也议者谓其处事未免有心虑子实于有心处未能克去两端交惑愦愦数日寻复折之以理先正有曰言礼必及分言分必及礼易以成天下之务终始是箇时字故縁人情可以兴礼乐若宾至而闗尹以告候人为导具徒诘奸积薪监灌展车陈刍宾如归也故上下莫不懐爱如使周礼秩官之制可废是周公不足法也以吾寡学不知事素避子实三舍矣持是説未能自信质诸仕鸣仕鸣爱吾犹子实也其欲有言于子实亦犹吾也不知子实然吾言否然之而改之可以相期友道之近古矣若曰持之既久未可率易非吾所望于子实也礼曰可继也可传也惟子实味之所闻失真并所论有可商量毋吝往复若吾肮不谐子实当孔道所闻必不止如吾之闻子实者雅不夷吾必有所示真切真切道逈懐多恨不及靣话之是用临书惘惘柬韩太守良胜稔闻执事以文武才略号于人人每读荐稿将谓其描画有未尽也曰者郡章失人䆳翁先生以良胜在属吏必为邦人祈良牧迺简授之执事千里寄命其恒也若重罚坐困之民烈熖中思一勺之润邑无完堞黠盗嵗且至驱驰以虚挈所有如寄锋镝之余暴骨在野百尔癙忧徒抱膝以吁今恃有执事而同采诸君子分职惟恪赵先生清雅而文又必有所济相与以有成也计视篆未久猾胥豪𨽻必已削迹而善政日举又继有闻则将谓邦人自庆矣䆳翁先生亦以有光奏剡为望也故不谅浅深言辄及此亦任重而期之必副不在深罪良胜以简拙寡谐家人或弗缉于度凡可相益毋吝数示尤感尤感答余徳辉论皇极书辱教始终数例凡十二三十乗之加倍还元一布筭而得诚直截可领畧亦是数家要诀恐有卦理尚费商量夫卦始于干数始于一干一变夬再变大有三变大壮四变小畜五变需六变大畜七变泰为元之元卦一乗十二再乗三百六十三乗四千三百二十四乗一十二万九千六百五乗一百五十五万五千二百六乗四千六百六十五万七乗五万五千九百八十七万为元之元数干初变夬是生兑故㑹之元为兑兑初变不自兑变祖干也故曰履七变至临而兑之爻变尽运之元曰同人干之离也七变至眀夷而离之爻尽世之元曰无妄干之震也至复而震之爻尽嵗之元曰姤干之巽也至升而巽之爻尽月之元曰讼干之坎也至师而坎之爻尽日之元曰遯干之艮也至谦而艮之爻尽辰之元曰否干之坤也至坤而卦终凡干七变七变相因又七变故七卦之变皆干变也此八卦相盪方圎图所以作若七乗之数又七乗而各自为元故元㑹运世嵗月日辰之元其实不离乎元之元也据所论次若卦自为变数自相乗恐亦未得天地妙处若元之元七变以十二乘大畜得泰至㑹之元为履非履别立一卦头要皆自泰中来履又该十二乗之中间又脱一三十乘之之数天数三地数两天乗乎地地乗乎天天地相乘故十二三十反覆相乘缺一不可愚意泰之五万五千九百八十七万数仍以三十乗之得一百六十七万九千六百一十万为履然后以十二乘履它凡一元放是庶见一元之气周流天地循环无穷迺尽万物之数若夫易本隂阳二画迺布八卦皇极五数却以四成之曰元㑹运世日月星辰之类皆四数也然四加一倍亦为八故既曰元之元又曰元之元之元之元也似此连类未能缕数独以数起卦若一为干十二为夬无疑矣至三百六十为大有则自有难㑹意处吾兄覃思之力深矣必有独得幸毋吝教我再与徳辉书因余子究极数理草草作书复无益万分于余意亦非书所尽也故有后语知余子必求于是不厌娓琐人或曰履必自泰数乘之迺足然则㑹之元数却以十二为祖何不于泰履数上更加于无已也余且取譬之卦者天地之气也数者嵗也嵗尽复有嵗天地岂有㫁处气一息非天地矣若嵗则去歳名春夏秋冬今嵗亦名春夏秋冬不闻有更名者春夏秋冬以生长收藏万物而名也所以生长收藏万物者非嵗也天地之气也天地之气亦非以去嵗生长收蔵者能作今嵗用也如人口中吐气昼夜不息非是已出之气复入人身来更出为气也然则何以不息唿吸者气之元也故天地之气所以生长收藏亦唿吸之候耳候有节生则不息不息则久若人则唿吸自有失节是故夭折使有呌号尽日不休能浃旬者蔑矣故气之生长收蔵一卦之吉㓙也气不能名以嵗之春夏秋冬名之卦不可测以数之筭测之嵗可再运而气不可再用数可中起而卦不可中㫁也是知数者取卦之刍狗也卦有吉㓙数之吉㓙何如也故邵氏之学主乎卦所以为理也学邵氏者迺主乎数是数而已矣虽然履亦应乎十二数者是十二数一也既于元之元为夬又于㑹之元为履岂一数而二卦乎曰然此正所谓天地交泰处干初变夬泽在天上一反之而天在泽上为履二卦总只是箇干兑上下耳故十二数可以得夬亦可以得履也他如三百六十数在干之变为火天大有在离之变为天火同人雷天大壮即为天雷无妄风天小畜即为天风姤水天需即为天水讼山天大畜即为天山遯地天泰即为天地否数固有相通而不悖焉者也是数可分为八卦须合为一迺见太极道理俗拙无状偶及辄欲剧论然亦击缶以待金石之鸣和而成声耳于髙眀意见有所违戾毋吝往返再答徳辉细读来教剖析㣲眇使埴人遽可得坦途感甚感甚答云非有髙见一悟至此又云非果有所见而无疑尤是谦益大好意思疑则无疑之地也顾蒯菅弗力于学失亲师友于所疑处一莫能辨辨则又生疑也敢曰益之云乎然此等讲学友道仅见不可虚负更缀前説以毕取正河图之数天一地六地二天七天三地八地四天九天五地十天数五地数五五五相成积为五十有五其实只是箇五数洛书戴九履一左三右七二四为肩六八为足八卦定位而虚五居中曰数従中起是固数在卦先然尚隂阳无定位吉㓙无定名使数便有吉㓙则卦亦可以无作故圣人画卦因图书有感而象之耳夫卦以数生故可以数测非谓卦可有数可无但欲归重于卦迺见皇极与易为一也邵子曰一分二二分四四分八八分十六十六分三十二三十二分六十四此正所谓加倍法七变复贯之宗也故云数可分为八卦须合为一泰之下补足三十乘之一数以生履祝氏书太极图数后亦尝发此一段説话极取之谓其偶有独见至此不可以数少之所教判然别有条理而其实未尝不混然而圎融得之矣主干之説自方圎图中来干兑离震变至坤而顺曰已生之卦数往顺也坤艮坎巽则为知来而逆非谓自坤逆变之也盖未生之卦也曰未生而逆则生之固自顺也如以干为卦母左旋自震而止于坤右旋自巽而合于坤巽之生也始乎姤姤依于干者也圎图折而方之卦横生者干位东南隅而东方之卦干以上曰履曰同人曰无妄曰姤曰讼曰遯曰否聨属为生卦皆自干而变者也本义曰一卦可变为六十四卦以定吉㓙则六十四卦可变为四千三百九十六卦故曰元㑹运世嵗月日辰所𨽻六十四卦皆干一卦之变也是故干为卦数之本而皇极天数冬至起泰地数惊蛰起泰人数大寒起泰物数春分起泰不起干而起泰非背干也尊干而避之也干对坤言则曰两仪配兑离等言则曰八卦而图书一数干应之固太极也皇极元㑹运世其卦均也至于推演则置元而不用政亦为是在易之筮谓去一象太极是也干不用泰亦干之变何以为数始泰所以生履为兑用交也皇极用交谓天地相配如隂阳交遇父母化生而后育万物以有吉㓙故立既济图谓之天地交泰上交乎下下交乎上故曰交若曰天中地地中天隂中阳阳中隂谓之藏则可谓之交恐未可也彼以无形之理言此以有象之位言地在天上曰天地交此眀徴也不然若兑离震亦有隂爻何均谓之天卦巽坎艮亦有阳爻何均谓之地卦乎至谓邵氏之数以取卦自一至八上下贞悔反覆为用信然矣但朱子又曰其位在干一兑二离三震四巽五坎六艮七坤八在河图则干坤坎离分居四实兊震巽艮分居四虚在洛书则干坤离坎分居四方兑震巽艮分居四隅则自一至八又若卦次之位非卦之数也是诚有不可知者而云若不用筭数以卦测之虽颜子聪眀亦无下手处此良工苦心之言然皇极未布数之先未闻许多细数春秋战国间为卜筮瞽史学者亦指可掬岂尽颜子以上人乎祝泌亦云康节之书悟者又于置筭之次易差今附卦在逐年之上不必布筭而得之泌岂有甚大聪眀亦知其要领焉耳观物吟云上下十二万九千余六百其间三十年皆如身所歴邵子亦不须筭到灭没处而后知但推极之有此数名而已然而后之学者论及则苦于数至诿于絶学是亦有自歌曰用卦不用卦须向卦中作及至用卦时用卦还是错此盖轻卦重数之原然其本意盖变卦变爻以取既济而归挂一之説非谓卦不可用而役人颛颛于数为也弗类扰扰吏俗殊无定向更乏主静工夫辄摭陈言以塞厚责有罪有罪惟有道君子致力根柢凡有得焉不惜涉笔以须定论良胜何敢云尔别䆳翁老先生致语良胜哀瘠无状待死而已然以犬马之心尚未即泯灭敢布数语以报知遇国本定议惟长惟贤不世之功在此一举縁江诸郡以达留都典兵司牧尚须方严统驭之才足以迕邪心也良胜伏避草野首领获全不胜瞻企祈愿之至奉报泉斋先生良胜不肖每有不耕之获菑自宜及而每延于先人兹闻毋赴扶服奔归方见星而行而舍非敢进谒尊者期也亦以先生所以教不肖者在是辄敢自信通刺门下而已种种多懐哀楚梗塞不能遂于词幸左右垂察答圭峯先生良胜才薄食浮望轻责重而任情以速怨与谤惟天降割及于先人而罪躬尚能事饘粥岂云能礼第夙负所教不足称官常而师程即迩益惧益愧图稍稍刑家表闾以塞厚责以蔽往愆又以浮言胥动不自审度轻于一出追悔无己巳然不肖初念为知己者死以自眀有之岂敢自爱迺尔哉律以宪度则浅浅夫也昨辱吊言借重可辞感且愧不能再读矣逺懐如缕旬日后待罪门下悉所私布先具谢启幸垂鉴亮与田勤甫书比嵗论别行者无葆其力居者无忘其初犹在耳也继自元承得条教自仲黙得近稿力若机张方愧懐安败名无借手以相见者随坐才不任食天降盈罚遗忧先人赴及即奔奔则见星而行而舍罪躬顽朴不即死及庐尚任衰能事饘粥自分弃絶诸所来往越境讯问一就简畧草土言尤于公所有宜避忌辱荷髙谊逺致唁语故者不失故登木歌者复见贷哀感何己巳继以思也勤甫官先迺事肆其余驱逐艺苑未歇也若学庙记若正经诸铭时取一读未能与业俱废而同㳺士得政而言者日至比邑至旁郡亦至因时就事损益以归于善是有友谊与责固愿闻者又未敢以羣立旅行一委之外事弗致思也迩闻自吉回杓将指敝邦坚木就攻期于钟应又虑禁严事孔棘突弗黔而改辙弗敢亲亲亦弗久故思先致羣疑以俟考辨而家谱方脱稿首简尚虚敢以为累若于例类大有出入焉者窃意当世士大夫言作谱必曰欧苏法二公并生于时学相友文相师闻见知识每相济谱之作不先后出相示而法异焉故欧公曰是不可使独吾二人为之将天下举不可无也是二公人自为法未能通于一恐亦未可自信通于天下而况后世乎故敢曰谱无法法其可法者法自我人亦有足法之者亦谱法也惟吾勤甫力追古先眀若观火百尔商量毋吝往复计相见有日弁语构思梓既具操削者食而待谱成椟而告诸庙以弗坠何可忘也吾邦士预有庆人惟获与有道者㳺邦之衞也独昌其宗已哉是又祈以得教之意也临文缕覼哀次未能修词统惟垂察垂察奉巡抚孙先生良胜伴食材馆与闻抡次每得真奇辄录唘事咸喻之曰是隋和也光彩不独耀前后车人人珍之珍之思得之据为己有有而葆之俾弗能夺迺已顾良胜缳椟而守者㡬年若食指频动竟染鼋羮之鼎以掌钥诸公握力如虎其欲据而有之犹人人也临剡愧恨力薄不能夺尔已除目每下相与諠庆曰是一路福星何日次舍当吾野耳今亦既然意今掌钥犹诸公也邸报之及踊距无筭百尔癙忧冀可解歇属者星轺贲如敝境穷厓洞谷旧荷生成耳熟口滑思扶携塞道再识相公面为快矧布衣知遇连采承讙教深而别久若良胜者固敢蔽匿不图为道左辂谒祈以自布也哉然以衰服斩焉自知避忌日所施罢满副夙懐吾邦侯以更练称牧司理以英妙祥刑祇承宣达故良胜㷀㷀郊垧犬马之性未即毁灭益得闻所未闻辍哀心颂尚图无已先布孚词无任悚息悚息答孙先生论地方事宜改观易听之余市巷语习习若有生气自结发从事闻儿童颂见素公者如是今思驾逸其上矣北望瞻拜造化代工于陋邦若为恵斯溥也顾谿壑之欲补塞无厌而藴蓄之懐宣洩有待虽图难于易为大于细通儒作用自以序行而强弩之末或坚鲁缟将有过虑焉者惟体国之念询及刍荛而良胜自计于知己报称此外复何事事若曰或假以济私请誓如河坠命踣家有所不避然而恳恳于斯莫敢遗虑亦以士大夫所学为国与民于民或先于乡土于国岂必于自为方今以地限用人纵使镇周将无庸力有志之士托之寓言而已言之者期以闻于人而人之遇者亦难矣良胜黙度平生知遇如阁下者㡬脱有之得侍言待问于左右如今日者又㡬于此而不以利害为心越秦肥瘠何忍相视山川炳灵实是虚生愧死无借手以相见一涉诬诞相负阁下罪又何言罪又何言良胜顿首顿首启复再谢巡抚为民留守书良胜尝闻愤世者言人之相与曰势利交人之任事曰口头语初谓其然近瞻举动更读谕札益信衞公克勤小物入相基本足有眀徴若贵而下贱直示肺腑出境后驿使致唁语感激之余重悼言者限人于古今已甚也因缔思之凡为礼不数不䟽数则类于謟䟽则类于倨故郊迎导疆不敢与惧数也去益逺思益深又图以言报亦惧䟽也虽然言敢及私乎为邦人言之也邦人天子之民也良胜何敢私之以其命寄于守守又天子之吏也良胜又何敢私之然而为民得守之难良胜之心独苦矣初报缺时僚长张元承以择令告比逮事䆳翁所进而教曰择人而任恒重进士科亦隘矣某也择守若而人举于乡者也某也择令若而人国子生也使人晓然知某也当选部自择其守若令迺尔所以风天下而信之也吾邦之得守也以此其所建立期不相负良胜虽疚居逾年时与来徃然未尝以私干之故勉副忠告之益亦惧连坐之羞知之故举之投剡阁下之门不忌也讵意黠吏有兹败露正本之论守何逃罪若奸蠧在眉目不以告于守以先祛之罪与之均独怪小人媒势利若鬼蜮不可测识旁观者或畧之守当局丰蔀益厚又以病故一以付之居常论议以不迩货利为守官诀故狐之虎也彼则假之而人畏之者则虎矣阁下摘伏犹神君也复何容辨第日来守坐蒺藜若不安于民上故邦之长老或诣庐言士夫又速与言邦人缳庐倚门而号而逼有言意以守自良胜得亦自良胜久之河内借冦君之遗也栾子曰不可当吾世而失诸侯是则良胜之隠念也冀阁下垂仁而聴之幸甚幸甚答勤甫提学方舟抗流髙懐雅咏故人之遇异时当作一塲好事为道路人口实顾闵㓙人羣立旅行过矣过矣又放情忘返罪何能云平旦气稍清真性迺见愧不能为别又荷逺致髙作情谊溢词表清古逼杜家法哦诵数四不敢拈笔追步且读礼经偶至卜氏除丧和之而不和愧发颈赤益不能检韵语如何如何谱叙脱稿幸付从父某附归就刻俾成完牒以光吾门先河后海其能忘乎经世全书已付所司旬日后可到目前先寄二册内附一得之愚幸潜玩有所批教友道相益之望也叙之年兄乞少转致几案併副恳祈何幸何幸与田勤甫书情之狎而可责望者莫若友情之迫而可控诉者莫若师师有爱之道存焉友有辨之道存焉爱之莫大于安其心辨之莫先于已其惑诸士子积忧之懐所以必达于台下而良胜假手以塞厚责能已于言乎夫孔殿之仍佛宫近以震易懐吾水南临檄数语力卫正道迺克有济学舍之欲就爽挹秀连类在䟽渐次举治所司维难维慎时诎尔也隂阳家言少也䝉甚惑之凭髙指画不但十数往返背墉可乗而衢交焉靣矗矗鳞屋弗整突顶连右臂而击射之堪舆法大忌一时背项谓可唾手燕云而吞云梦八九者嵗无虚讣讣而惊惊而怛怛而惴惴焉惧其及故逐逐随队谒达官长者汲汲焉图迁以冀幸免如脱虎口东莱云中流之遇风波舟中之人未之惧而夹岸之人丧胆矣良胜登岸人也谓舟中人曰吾向之惧惑也今不必然可乎哉且圭峯达者尝言之两山继言之二泉翁与叙之年望先后降观如出一轨诸执事筹之熟而可之尽谓其惑也可乎哉就谓其惑也盃中蛇影岂能致疾疑斯惧惧斯忧忧斯惑惑固有惑疾使人闻人以是疾也谓之曰去弓影可以已疾或者曰疾不縁是而弗去又可乎哉一举手之劳而可以已惑疾全其生而安衆心也仁人君子知不惜也何贰守罗推府协恭胥治毅然兴文学畧址而不夺于民程物而不浮于素诸士之恳恳亦相时而动之机也知水南之爱士欲尽天下不独为师时也良胜自惑且甚知不能己友之惑而祈以逭其责焉不知水南之责于良胜者又何如也又何如也与何东轩贰守夜者梓人传示指挥深情厚爱非木石云胡不咸因顾思之绰楔之举昉古表闾之义殊典也必在殊才而后云称若良胜者岂不自知将逃名遁迹尚恐不容于时议顾敢期于自表着乎窃方之比屋然弗饰弗改作隣弗异也路人弗异也逺方而道而寓者弗省其居者为商也工也农圃医卜也其人之贤之不肖皆弗之问也一朝而栋宇作华掲具其不异而问之者蔑矣起问之者见情实也其于底里虚实不指摘而议之又蔑矣是良胜所大惧也传曰服之不衷身之灾也良胜将灾务是去敢冐宠乎在东轩则曰厚施者每于不报良胜亦曰善施者在扵不茍茍施之亦类于比比之匪人东轩知人之眀亦惧其伤也况夫今日在事羡余之积无有也旁出之令无有也而学校之经营郡书之楮墨懐吾东轩急于为义每节缩约已而应之然亦窘矣复以身谋贻知己累岂情也哉此又良胜之私念也有懐如缕俟靣陈惟亮察奉巡抚孙先生良胜力绵任重若持苇以举鼎者然蝜蝂传不能终读矣焚草阁笔且数四又惧失此则受教终无地淟涊录成呈上轮囷思就绳削庶不与弃材同腐也不然后之并状而观者将谓不肖若而人而阁下有厚之託有贤之与而两负之知人之眀或大有累若䝉斋先生懿徳当自有名家表着此不足以掩之也第徐凝恶书他日有赖识者投涧泉以洗之良胜之辱云何云何阁下成人素施与其救之于末幸亦药之于初西望瞻拜恳祈无已无已有以副之万感万感近得邸报南贑军务一劳永逸当在此举以阁下訏谟镇重而阳眀先生并美而相济师和而克必也必也然窃闻之君子除戎器以戒不虞是故取之萃萃者聚也聚以正期假有庙得衆之道也若曰不富以隣侵伐罔不利是故居尊位者用谦与顺之恒吉顾方今旱熯为虐云汉之诗且复作老翁云生百年矣才遇兹变土脉瘅息而膏弗动雷不震泉窦亦枯竭早稻以収十之二三为上晩稻稿秸死且尽蝗蠡复生已絶望矣若良胜家中人产也计无终嵗之储又其下者可知也以敝郡在省称乐土今且然在旁郡可知也所谓加之以师旅因之以饥馑如之何哉如之何哉至于南贑奔逸建其渊薮又敝郡之最先忧者故议者谓驱民以殄盗之孽固上策也裕民以止盗之从独非先务可豫定者乎或曰得衆之道在兹也又曰隣之富建其比也如何如何坐视块物浸有时忧泛言及之多罪莫饰阁下暨诸君子有事坐运成筭狂瞽者幸置之良胜惶恐百拜奉圭峯先生良胜逌逌忨愒释禫再逾蓂朔然而中心盘桓若系于柅以往嵗在仕同志聚首已欲赋北门之咏矣复縻素丝委蛇恐委肉于机上无及已且邵子云出处须自谋岂直谓进止由已非所咨敢人者窃恐亦谓当自量度省徳相时云尔菲才自顾若辕下驹蹄漏嵴穿食且不饱欲强见才美以荷重载骋跃长途岂独取败辕之辱而已哉况夫值数在奇恒得轗轲再遭子戚姪继夭隣弗戒火延及于庐礼称焚先人之宫者三日哭哭则情之隠也岂为自丧其赀凉徳致谴实坠先业重以为惧为辱所幸庙存神主未易初之为谋畧逺所居预有斯备愚虑一得在此而已亿先作时每隠度之爰纪斯成须贤而有文章者然方今海内孰若公密迩砚席而朝夕得继请孰若良胜又先大夫获承交谊数十年然以未获公一言为阙典斯庙之作大夫志也盖家世在仕恒不称才至大夫方离寝祭公或念之则所以发幽光者又在兹也是以始之従谋而今之幸免意有黙相以待公也幽眀协志公幸俯聴之庙制如榭存三庙体礼云大夫夺宗故设主自大夫而上通列四世惟清眀至日会祀则自始祖如庙制若祫祭然实昉冬至祭始祖立春祭先祖之意东西两序连以屋八楹为义仓皆推大夫之遗以仁于族俟积累以议他复又外为仪门庖湢惟备要之寡学莫有探究师授意㑹义起为多耳宗匠手笔自有化工争妙聊模具其架构之畧具如此展拜有期先此布悃不具复周汝和书赐教频频其间乐于有后而预计速之非人骨肉之爱未逾也感荷感荷又凭折二议甚出意见于是迺幸友道之复古矣但愚意谓主帅之不专制正有激之云也使有如韩范者则何云尔而前日奏功率曰仇曰刘之出死力愚之言又似获一验泉议云行于国初而遂格故曰势之难也大抵势之顺顺之者宜其易势之逆逆之者宜其难必趋其易而苦其难殆亦非救时者之志也凡天下之事极则穷穷必有变变固所以通之也故曰存乎其人虽然今之立言者必以救时之弊救时之言不得已也不得已而言则固有随事迁就之机括在初不可以经常之论泥之体国在念不厌往复直而勿有则相知质难之素懐也故兹琐琐东洲初稿巻四东洲初稿卷五钦定四库全书东洲初稿巻五眀夏良胜撰墓志眀故坦菴丁公墓志铭坦菴公讳平字仕元姓丁氏吾南城人曽祖祖资一俱有濳徳守家不闻于时父志刚补先尺伍遂籍于京以居积为富人生仕隆及公与仕玉兄弟克干济逓逰江湖赀益殖嵗得展故庐墓乐与士夫来往先君在仕往复十数缔交乆益密故予家居髫年得识仕隆及壮得识仕玉独未识公正徳戊辰来应进士科迺识之若有老状然好论世故延款无倦予丁艰归至辛未复来就官公已痼疾不能出门户壬申又五月二十有四日公卒年七十有九娶罗氏生子钊俱先公卒继陈氏生子镗孙二曰濬钊之子也斩服当室曰清镗子也女二长适千户李洪次适李标八月一日葬公于八里庒附仕隆墓濬镗杖跣而来请曰先人疾未革以𦵏事诀曰吾父母则祖可依吾兄𦵏于是吾安归治命在耳不敢违也爰有顾言铭笔是托呜唿予何能铭也哉公行可铭法而乡曲通家之好又何可蔽按状公最任性肮有气槩不作俗人事志刚公卒公曰乐所自生必复故土扶柩归道小孤山风恶舟㡬覆公大恸曰死何足惜亲柩无所矣风息幸免得附祖茔封厝一袭古式逆先志而抗难以成礼可以近孝矣仕隆卒公抚孤姪若子而尤字仕玉亦少逺逰日夕以娱分赀累万不闻有后语可以言友矣乡人尝侮公后道遇辄匿意必见复公邀而与之释且礼之可以语睦矣钊死而斩然门户成钊之妇以全志虽乆卧病日进镗等义方是训可以知肃矣居常诵文山誓词至以资谈説因纳粟补官语人曰吾岂荣是哉际时有道乃获赢余愿输以报而已有告于陈学士者以文扬之可以考义矣乡哲圭峰学士最慎交亦少许可主公数年公时进新説放口亦成声韵词质而意可见圭峯喜之值公七十歌以为夀夀徳徴也可以观徳矣夫徳以致夀义以华身肃于家睦于乡友于兄弟孝于亲人之行莫大于是予之铭公也亦以是矣铭曰富而庄夀而康惟行之良耿耿有光太史旧文烨而煌閟尔圹遗魄尔藏气之灵也尔飏欲何之乎故乡故宪副王公恭人张氏墓志铭恭人姓张其曽祖仲贤祖颖宣父廷玉世济厚徳不闻于时乃发恭人方齓有奇气而都柔顺孝譲浑若天成女事精妙颇通书义可笄时字于王公及期而归王公大父用政母饶氏俱康于堂祖仲敬曽祖文苑而上己在祭列既庙见笾豆之傧臑胾之羞举如介妇之度王公讳华字廷光少积学不屑家人务故甘清素恭人躬事纑缫调度有无以资故无内顾而得肆力蔚然成文采遂登进士科知某县事廷光公性甚敏辩文书积案如猬螗不移时决之发䝉也及退食恭人必举爵以助神气从容进问今日所任何事歴与陈论间有参酌若语意稍滞知于情法少盭必起而言曰事亦有忙后错耶廷光公觉其规谏之意事必加沈静而政声日奕遂擢刑曹主事转贠外郎凡所研鞫廷中平之每称法家寻陞浙江按察司佥事恭人告曰此法所也恐以家人贻君子累遂归综理家政惟严密兴必眀发寝必夜分率以为常族属而下匑匑畏服如集于木臧获十数罔敢恶声各执所事无虚食者故因先人遗业而拓之大裕廷光公在官剸奸祛氷蘖操持得土寸不开之誉铨司推为官臣不限格而有宪副之迁奄尔寝疾恭人奔赴无汤沐之饰无盐酪之奉顿踊唿号哀吁天地榇归故里而髪不胜笄体不胜带至于服丧𦵏祭必式于礼而经画节文周详较一无庸赞翊若其素讲而习者制毕抚教所出子二他姬子一曰龙曰䕫曰伊方童冠相继纳妇曰邓氏胡氏黄氏整饬戒励有申国之风至于服食恩爱尽若属毛离里仓卒人莫能辨故日迈月征争自磨洗学寻向上补学舍弟子龙既廪食而卒遗孤模在亦能代子礼䕫伊以例入胄监得假归省而恭人以疾终盖正徳五年庚午嵗二月之朔日生于戊辰巳歴六十有三嵗卒之嵗终月廿四日卜云其吉诸孤举柩祔𦵏于廷光公墓之旁壠名烧州原先期请予铭其石呜唿妇人无外事故莫见徳然丈夫君子之誉亦未必事衣裳酒浆而已故古有因诔以存而策书所载为训者但妇徳者以从夫为义则以相夫为贤眂妇者眂其夫也廷光公学焉为文人仕焉为亷吏身后之事一有所付托而九原瞑目恭人亦为有力生封死所閟此显魂而廷光公墓道穹碑未剥屹然山阿路人仰诵功徳而恭人倚之为重同为不朽人矣安用铭然不可虚诸孤之志乃铭之曰伐山之石惟徳可铭坤顺恒贞女嫔是刑妻曰孟氏母曰申国维其师之懿于方策若若佩环法官墓所峩峩龟趺有目斯覩夫以妇承妇以夫显人寰如客爰眎故典亡妻赵氏安人墓志铭吾妻姓赵氏讳京其先金华人宋之𦙍也国初有眀可公守吾建昌息兵鸠民民忘死不忍公去公亦不忍去吾民遂籍亦不复仕其后曰季刚曰敏善曰懐玉济徳殖宗至文瑛公以儒医供事太医院屡上保和功授御医亷静不迩势利故名公辅乐与之㳺公冡嗣𢎞敷先生振俗能文敦儒行吾先世亦自仁和为胜国洪州博士流寓与眀可公先后里闬载籍相聮比吾祖用理公与文瑛公少好老不及见先生与先大夫有文字交每至以姪号吾索所课有一二字可辄赏之而去时先生未有子也吾妻方毁齿贞慧絶人先生子之尝曰家世屯膏兹或以光吾门迺许归吾越二年先生卒孤方在襁吾妻侍母李孺人鞠孤孤克有立及来归吾年方笄䕫䕫介妇礼度先大夫谓先继母王宜人曰佳妇也而女字之比壮如初归时无逸言放笑臧获不闻叱咤声宗门戒妇女必表示之至有欲亲式而唿以母者嵗时祀事辄以不逮事吾母王宜人为痛吾寡学性习蹇劣试屡北辄勃勃气项满赤每慰之曰丈夫事业逺且大居常瞷吾志乐则曰大人不登进士科意犹未平夫人待瞑久矣吾怆然思厉正徳丁卯吾举乡试第一眀年戊辰举同进士是年春王宜人卒先大夫继室以程宜人冬先大夫病临诀指吾妻曰此妇可居吾妻事益谨顺宜人安之吾与兄弟居丧稍稍欲易俗于内事弃不之顾吾妻亹亹综理且曰使君子他日无内忧辛未免忧就道馆留都买妾为嗣计吾妻乐成之曰须择好门第可与伍者宗祀君子所重凡服饰酒果鱼肉必躬执御待其父母如父母然馆妪异之徐应之曰人女吾女也挈以逺去非示以爱且容能无虑妪大服其父母果为所感长跪而谢曰女再得母矣吾初官刑部主事以道路所闻见激不自禁冐有所白幸为天子容纳吾妻闻之酌以庆曰君子许国愧不可与谋也吾按狱或不丽法归语之亦似解剖析且能举一二平恕故事曰是以遗君子后吾出入躬为掌外户钥诫僮不敢自启闭女医妪贾不识靣吾因得避官谤壬申五月既女进第病死吾哭之甚哀吾妻凡四震丑俗尚巫祷祈禳祓举不事进第长育已四嵗慧婉是娱而竟夭哀殒不能为生然恐伤吾吾入则强慰而出乃恸遂以欝逆忧悸疾卒嵗八月十二日酉时年三十有二越一日吾有选部之命未得便其私图越眀年吾兄偕吾妻弟来迺以柩归𦵏南城官山之兆兆吾卜者背干靣巽定以年月日安厝呜唿吾妻隠徳多矣至哀无文不能志也又恐侈妇徳为时羞抑以不信吾妻于后也聊志其可志者如此为之铭曰生而淑朽未可速墓中石实则可録生生天地若信与宿胡然而夀亦胡然而禄岂以吾之有余为尔之不足百年之后双璧在谷冀我后之人毋忘遗躅祭夏母匡宜人文呜唿妇人无非仪阃外之名若无所与也然而亦有名天下如夏宜人者是故非无从也良吏之妻争臣之母则上焉而为徳下焉而为民凡所以名天下者于其克相于内而成教于家固不能无所助也吾乡以良吏名天下孰不曰夏临清者乎悠悠去思桐乡我祠人之知临清者孰不知有宜人也以争臣名天下孰不曰夏司谏者乎蹇蹇匪躬思令于终人之知司谏者孰不知有宜人也客殡方集旅旐斯扬赴及吊哀有䀌其伤礼曰祭必先河而后海河其源也海其委也是故某等友情乡谊匪言弗宣香帛附奠敢羞几筵有函一方书素告䖍固非涕之无従者也宜人其歆享之谨告女进第圹铭尝读韩公女挐圹铭谓非功徳所系虽弗铭可也然公秋官言佛事得罪在遣挐慧而夭能有所诀草瘗道上越数嵗迺得从母及叔兄归𦵏则亦铭其情焉耳正徳七年五月三十日吾女进第死才四嵗视挐尤夭已许作郑氏妇去年姑死能避人而哭时叹曰佃无主佃夫小字也与母随吾来官渐知大人事体间出道理语作北人声认钱髙下市贾了了偶欲读书数日识百余字乱帙中能自指且知増减笔法若天为夫出为山之类或误指焉为马阵为陈亦不失形象不知挐之慧有此否也吾亦为秋官属尝言戎事幸天子包容不在遣迺以提督狱事不得代女中痘疮且愈而暴卒吾不能如韩公犹及一诀也痛哉越十余日附柩归𦵏吾无子弟可遣母尚従吾又不得归汝如挐也痛哉𦵏之山曰龙池祖茔之下殇位月日以柩至为期非预定也铭曰韩公处变情不失挐吾居其常顾不得尽情于汝也嗟𦵏汝食汝吾有家汝其归也毋嗟清轩梅君暨配邓氏合𦵏志铭清轩姓梅氏讳浩字本澄厥祖厚髙公而上居西湖宗蕃赀懋又姓于地为称欲専之人号曰西湖梅云集义公徙城北棚尾人又号曰北梅与西梅称厚髙公耆年树徳太守谢公欲致宾饮每期至必造庐慇勤致牍迺克赴集义公象贤子也见礼于太守舒公如谢公都宪见素林公按行部旌别善类列最等焉清轩席祖父教寖有其风而毅槩有智畧宗人宗之有庆有弔有婚有冠有构基有分赀有共赋若役不幸而有诟谇閧讼咸之清轩而仪等料量断制立副所欲若緼畜于懐而有待家以商植任为业商惟权子母勾稽取赢为右清轩尝曰人急吾居其缓人贱吾涌其贵人巧吾率以直人侈吾示以啬宗人守为商范虽都㑹要津称梅氏子必曰良贾牙侩勿敢易贩夫抱缗至必曰梅氏物良直弗有上下闻且至懐镪而待间挟故物为私记恐伪者售焉梅氏以商名江湖间清轩有不欺之教存也商易获争趋之长以教幼以学所居閧閧如市处蚤冠少婚不以逺逰为惮家若寄矣宗逺而流益分于行名世次卒然问之或莫举清轩独留意支派源委必列其类名若字必谨其讳生娶卒𦵏必得其期人以梅氏有口谱遂录成之晩益敦事孝友至有施罢罔他顾而赴人之急若饮食然人每贤之或曰厥配邓孺人良有助也孺人名家子父禄兄建俱以乡进士为学官善于其职孺人内教有夙成者嵗甲戌五月清轩卒年五十有九嵗乙亥七月孺人卒年五十有八子禄吉足世其家女爱玉为程氏大母孙男二长曰瑞既娶生子曰镗季曰玠已聘孙女二曰瑢曰幼俱在室年未及夀四世临棺信有后矣兹卜嵗十二月日合𦵏山塘之阳禄吉杖跣诣予乞铭哭致词曰遭家不造先君以疫病气足御之狂勿作经纪丧具袭含殡祭法古家礼顾言在耳大惧弗称及先母卒未之敢违不肖诚不知可否未敢附状呜唿清轩亦达生者而终以礼孺人得所従矣禄吉以礼丧又能子也乌得无铭铭曰利不夺义斯以亢其宗志足御气斯以正其终噫其配也惟顺之共有秘斯宫而乐然以相従进阶朝列大夫四川按察司佥事张公墓志铭正徳乙亥嵗八月日四川按察佥事张公卒于顺徳烝民里閲三月赴及冡孙广昌令澯为位哭哀甚连状乞解官去郡大夫以澯父銏当室义檄起之又二月澯介书状致銏期不死父词乞铭于南城夏良胜既而澯至益䖍良胜于澯为相知友礼谓祭先河后海重本也是于銏之情宜有副于公宜有铭也公讳善昭字彦充曲江公裔故曰曲江张氏宋末五世祖子颐迁南海子頥生万山万山生徳和徳和迁顺徳于公为曽祖祖细帑以赀名生讷庵隠义有略正统间率土着兵成御冦功使者表所居里曰烝民里章功也娶卢氏女生公有秀质就学懐奇吐芬不逐逐人后年二十七得乡举试礼部弗利卒业太学时石淙杨公西充马公四眀杨公文行伏一世公与之班穷处若公辅望洛阳刘公居翰林接引门下益自信重树惇饬行天顺癸未南宫火执友刘生聪死焉公哭尽哀于积尸中得遗骸归𦵏同馆有生窘且疫病妻躬薪水任戒门为絶公周之而频视之垂絶叩枕谢曰草木命何敢累君幸自爱公退比再往生已就地抚心腹尚温温有气迺举卧之床斟以汤水少苏越数日愈眀年甲申生举进士徳公若父终其身公再三试弗利居父丧又三年一时师友知旧典据要阶公致书来往无觊望语以母卢老故亟逮养勉就铨次试髙等官兵部司务职清简得益肆思与学尝言选法施罢协议然以侵官为台官忌害部领官恒三考叙迁惟公望日着未及期超拜四川按察佥事料理屯田寖有古遗制台官縁是劾公徼名希进孝皇方隆言任言重违之公弗辨左迁鳯阳通判公安于职按豪大家狱拂守弗顾忌狱成上下快之守叹伏执公手曰㡬误君矣闻母丧闗白即就道巡抚谢公素重公捐俸为赙厚公辞曰是丧为家也移文部下供䕶行役公又辞曰不吏其土而役其民非心也比归丧制期还古初免丧复判临江郡缮城隍民不告扰出父子以盗狱系者因理戎务披籍得为练子宁故逺配八十四人遂不就席寝秉烛草疏上之乞复其家朝野士咸壮之公竟以是龃龉屡疏乞休还公佥事官加奉政大夫致仕今上改元进阶朝列大夫居闲仅二十年泉石幽养城府罕留迹势利闗节一切勘破东山刘公镇南越最慎与尝单车诣公公言不及家东山公为留信宿迺去公尝自传终身歴履于小宗祠制表夷墓周厚本支急乡人义而平其争与凡教行于家于乡国者并可考见传成一年而公卒年八十又一嵗娶廖氏先公十二年卒公𦵏之龟峯之原虚圹待尽銏廖出也以公卒之眀年二月举公柩合封不敢违志且従礼也妾李氏生男曰鍊女子四俱为名门妇孙男五澯居长次汉次淞次沛俱夭次泾尚幼孙女二亦遣嫁曽孙廷柱澯之子有奇骨故公传曰不喜得相而喜见曽孙为是也已铭曰鼎餗尔倾孰谓其通斗牛尔逢孰谓其穷试而黜维儒是宗仕而蹶维政之共噫啬于躬贻于后以丰孰誉乎公孰毁乎公眀故李孺人夏氏墓志铭正徳甲戌冬予官京师李𢎞道以书赴予云是嵗八月二十六日有妻之丧妻姓夏氏奇峯先生子也于予为女兄予制功衰为位哭而涕也甚余从吏异余涕之无从也余隣邸闻余亦异余重有哀也呜唿余之涕果无从也哉哀则斯重也已余先大夫于奇峰季弟也奇峰爱之教之则若父然余先宜人之归王父母已捐馆大夫之事奇峯若父宜人之事丁孺人若姑也女兄丁孺人出也寔生天顺辛巳之十月少宜人二嵗闺壸恩义亦若兄弟然归𢎞道时方笄丁孺人赴奇峰官所大夫宜人于女兄周视来往亦若匪逺父母者宜人蚤弃余及余稍长知所思于笑语居处多于女兄得焉女兄谕及宜人且甚涕也余少悖劣寡与宗衍以繁甥室殆百人而与于𢎞道为至𢎞道雅读书知事声诗虽贸贸市贾中而语止常若依儒素事父文盛公暨母能循循适其意推及于奇峰于丁孺人若子道焉二兄继亡礼以𦵏推及于女兄之外王母焉字兄之孤嫁与婚无失期推及于女兄舅氏孤焉于是𢎞道隠隠有善誉为从父文耀公择为后事若所出既而文耀有支子𢎞道即复本支无留意焉是于理道若有闻也于戚属若有聫也于义利若有辨也于是人知女兄之居内无里言而𢎞道之居外罔内顾迺有兹也𢎞道之敬爱余且至子侃知读书则欲师余女琼玉欲习贞闲又师余先妻安人若女也辛未嵗免先大夫丧频行之官安人临琼玉丧也与女兄哭亦涕甚今安人既亡矣女兄又亡悲感交集十余年间而余戚属之丧凡㡬是故重有哀也故兹涕于女兄而非徒也丙子嵗冬十一月壬寅𢎞道以女兄𦵏于幼女晩玉择配黄倬而未归侃子亦可负而临窆余方家居斩服不任繂碑而𢎞道以铭石为托余因思昔涕之是有情矣有情斯有文矣铭曰生则戚之没则哀之𦵏则铭之百世而下徴予铭诗则又何疑而又何悲眀故毅斋处士丁君克承墓志铭正徳十一年冬十二月日益国司礼官丁灿举其父克承公柩𦵏于某山之阳先期杖跣乞予铭按状丁氏居南城者屡叶自公大父文瑛公以赀逰江湖而姓迺着父大荣公居积勾稽子母益裕迺知重学士克承与弟今滨州守克正君咸有学资受业于先伯奇峰先生之门与先大夫与先邵武令胡君秉清朝夕刮劘淬砺日有长益时今少宰圭峰罗公尚家食于奇峰为莫逆好每入馆必閲所业莫有轩轾称之曰四畏友也与交如友焉居无何文瑛公耄倦于家大荣以甘脆养跬步不去侧而赀厚不及料理重夺克承志也克承心知之迺曰所学何事其志养已乎吾所学犹在也毅然以家任商行而士志居京师趋搢绅大夫之门若饮食然而缙绅大夫与之进间出离羣辨志语若有学者气味故其来往数不拒也既而得文瑛公讣哀毁甚犹汲汲以得名言表着为大㐮计时圭峰职史馆率先铭之宫保栢厓张公表之大宗伯东谷徐公体斋傅公大司马泉山林公与凡知与京朝官咸有引绋语而椒丘司冦何公序之完册迺归大荣公亦有老态克承谢逺逰志事之惟谨母李氏蚤弃事继母毛氏如母也居常恒以不及阶一命为歉歉故濵州君得乡荐为滨州守若已有焉子灿为司礼官自已得焉长女适王琼琼如灿官仲适庠生徐颐叔适王水部鍭季适大学生黄惟寳于其学其仕长益利钝咸若自已寘欣戚焉年及夀善念益充尝以出逰于水溅滩于澳港见病涉者恻然悯之逾月而舟梁具于险要有济于长民之政有所禆也太守舒公义之举预宾饮益劝益懋义行可称述者方将有乐志以享余龄而遘疾不起正徳十年七月之十四日生于景泰壬申五月八日是生六十有四年妻梅氏先四年卒公卒时澯以免母丧入京师需次在铨而澯子恩亦能代当室礼孙女二长适范秀幼在室比𦵏而曽孙男女已二人公名模毅斋其号云铭曰人尝患不学有学之志焉斯可已人尝患不仕有仕之泽焉斯可已是皆足以令闻而永世而何幽壌之云閟耶亡弟夏景望贞士墓志铭正徳辛未夏五月九日季弟伟卒至冬十一月余得讣时守刑曹废官政者累月伤感熏心涕洟移书取命元兄东山君缓𦵏期冀得临窆为毕悃臆兄亦移书至云伟亡附身于我必尽图于尔母悔堪舆慎术嵗时拘忌尚屡更嵗文定迺祥尔抑安止亲蚤违有需宠命以贲幽所余是以淟涊茍容逾年而吾女亡吾妻又亡哀瘁且病方移疾请告有选部命义不敢避伛偻服事者又逾年併书初考先大夫先母王宜人继母王宜人咸被赠命而继母程宜人讣又至倍曰併行及庐而程宜人丧举至冬而余妻丧举余女丧举又逾年而伟丧举是为正徳丁丑正月日追惟往事痛不可忍天实降祸百殃集门先大夫困厄草野而吾母亡兄方四龄余方二龄继大夫室王宜人生弟俊暨伟年栉比立余兄弟四人者同业共方人莫知其异出也伟壮而清出语常欲居人右余每私计之先世隠徳大夫少蹇塞弗称志判苏郡又弗称才而蚤勇退将以裕于后者伟也余最誖劣偶捷秋试而俊亡余不及临眀年第进士而王宜人亡余亦不及临余奔归而目伟又骨柴立背有负状亟异问之大夫曰比母病时惟伟亲伟扶起卧汤药事事劳癯尔也余益哭而慰之而心重之未㡬俊丧举大夫寻大病逾年而大夫丧举王宜人丧举既禫而余上京师谒选余兄弟执别难甚伟色不华目余咽咽不出语余哭放声不避道人目余兄弟凄如也柰何别去才㡬閲月而伟讣至计其卒时余尚在道呜唿伟之难别其永诀乎哉诚知其如此虽乗驲赴㑹可卿相吾不以弃尔而遽行也使在途而有闻余犹可遽返也今不然而竟以虚情隠义负尔为甚余何辞哉余何辞哉又知伟无他感惟旧疾举发以致奄忽呜唿岂若伟之孝劳迺尔夭伤而余之逐逐干禄多违亲侧尚可久于人世哉余通朝籍未十年而血属之丧凡七举于二母于二弟皆不及视殓岂天昭余疏越大罪使有不可解者耶余又何久于人世为也尔妻邹可安厥志子书七嵗已就学女淑弟十嵗许嫁周余兄弟图以尽心于尔者赖有此也兹𦵏所曰六祖山兄营兆也余卜而悬窆于初情幸有副焉耳铭曰有若兄迺字若子有坟若此斯其为不死眀俊士东湖黄先生墓志铭宪庙初吾南城以有文学士为时称郊之内则今宫保栢崖张公先伯奇峯公郊以外则今少宰圭峰罗公松厓黄公号四贤士栢厓登进士第一初官殿譔奇峰得乡举困学官松厓以贡中京闱选圭峯发顺天解官翰林与栢厓聮美人咸谓奇峯松厓屈之然而先大夫得省魁松厓子今㕘议东溪君登进士东湖蔚蔚有文望人又曰竒峰有弟松厓有子亦可云副也松厓严教东湖敏于学谓将趾美东溪君若旦夕事试辄髙等誉日至藩臬暨诸守郡乐致门下达尊以宾席以淑厥后故每举必入评品谓取髙第若拾地芥咸曰黄生黄生云余少补郡庠弟子东湖气充而貌伟名烨烨出人上而其视人亦若莫已上者侪辈避而尊之余望而识之而心慕之然性梗莽亦不帖帖居人下东湖心不夷余忘年而友之也嵗时校艺或上下焉交相慕而伏之至情好休戚有通朝夕讯问日再往不数也今上改元二年丁卯嵗余幸先登谕及东湖必愧慰之曰取第若叠薪然后者上耳又三年余居大夫丧时逆瑾内柄侦臣塞道路以宦行者若据石以坐蒺藜弗免也东溪君以庆礼行机祸待发予讯东湖但负墙立吃吃不能出语徐曰闻今纳祸穽者以货免敢惜家乎予退而私议之东湖急遽言未必中理道于兄弟情亦独至也瑾诛东溪竟弗就逮壬申嵗余官京师松厓以涪州守谪监河间𣙜务东湖省书至亦及余所松厓以勤事死余致书厚善经纪丧事重惜东湖妨一举也亡何或报云东湖亦物故矣余恸之究其所以病则曰疾奔松厓公榇冒暑歴险难恒不有身计归而母廖氏卒哀毁益甚至瘁不能任衣食寝疾逾年而卒鸣唿哀哉东湖以孝死矣乎丙子嵗十二月日厥子惟用暨惟谦惟光将举柩𦵏于原山麓余方以先宜人丧居惟用以铭石託余哀而诺之曰余知东湖者何辞铭东湖名济字汝楫生丁亥六月没甲戌十月年四十有八妻王氏潼州节判女有内行妾某氏孙二人曰従简曰从文铭曰有父之泽有兄之则而一隽之弗得有弟之情有孝之徴虽没世而令名呜唿善不必年才不必用嵗亦丰俭若获于种呜唿东湖既有子矣是谓元祉四尺丘坟斯其安只孙䝉斋先生墓志铭正徳丁丑秋八月朔日抚治江西大都宪孙公驰使状命东洲夏良胜铭䝉斋先生之墓良胜辱抚治公知遇厚且久于公属戚有弗见无弗知也䝉斋公伯氏也次状讳炤字徳昭先有仕后唐至三司使讳岳自睦而越家姚江烛湖上生而聚卒弗返𦵏今为越人自烛湖显者讳应时童子登进士官通判招武军志尚古学为东南士宗晦菴提举茶盐定交维好一时道望遂莫之轩轾及卒晦菴题祔于父雪斋公石曰二孙先生墓故越称世家必曰烛湖孙氏云入国朝亢宗绳武日硕以延人名所居处曰孙家境若古郑村荀里然以多贤子弟每出入襜如翼如望而识之为孙氏子辄赏曰贤者之胤若此若此先生尤其秀者也先是家祚方殷教谕公自山隂赋归牧入南山懋修宗诫教泽滋甚双梅君象贤以隠与伯兄御史君季一愚君并有时望先生方知向学御史君竒视之一愚官楚卫强以逰楚学封某官归隠君与某孺人咸以子爱弗忍御史君曰是烛湖先生之绪之托也聴之甫冠通礼经要义归试所司郡邑诸生推颂不敢与齿遇赜隠咸就谘之必满所欲迺已既而以归隠君好易先生象志更学易易学日䆳与礼埒勉就时格应举子选无专经名要其意趣多于纂註为后学图于学庸论孟取许氏通义图㕘以程朱精确论议註礼易讲义与陈氏集説互有发眀而于胡伯通氏若夙契焉谓不为科举学所蔽也故其学不轻授受惟抚治公独得其宗而颉颃上下大夫士以郊祁许与不可选纪逺方志应自公迺获见退而伏曰是融帐宜有髙业迺导𤣥也先生偕公省试至钱塘舟子佣侩素号狡贪望见趋迎曰孙先生来也相与治任若仆赁无遗物亦无违期同行者呀然笑曰大似眀道于汉州时也公亦曰此正某不到家兄处先生叠试不偶而公连得上嶲为京朝官且二十年在西曹时良胜幸侍砚席沃心之教日有之而受之而不能容之每私感谢公曰䝉斋之教云尔因究先生近所事事公曰日者筑小轩扁曰知命期于受正不独忘利钝意也顺时制隠者服坐轩中校先纂註暨䝉斋文集凡若干巻余力究岐黄家书急者赴之无遗力以剧病起者嵗千指正家严而树惇七代相望无嗃嗃嘻嘻习齐越莅祀咸黜心勉敬罔愆仪者有不平愬以大义动之旁引曲喻必不失其情往往失所争去久之乡隣赴者亦然席祖父余裕又欲大所施有待以举火者良胜曰古之遗爱也恨无以附翼识之及公秉节钺来镇江西而良胜方以丧居虽废业云久耳目覩记未能尽絶故知公于镇绥举刺兴革咸毕迺力虽㝔巖郡县使车罕至称无遗便䝉斋移书公恒若不足而归宿语曰维艰则吉谦斯有终公奉斯言以周旋对颂人语必以为应尝行部弔于垩庐语次及之因谂䝉斋无恙尚图见期也无何讣至公先公授状凡八日卒先二月又十六日生以景泰甲戌正月凡生六十又四年初娶王氏继滑氏长子逺先卒次基以椽史从事京师基子始生未及命名以某月日𦵏先生于某所呜唿九原不作良胜于先生无复执鞭期矣铭幽有石亦寄哀也铭曰世孰无也曰郊曰祁世孰有也曰颢曰颐经师人师人乎可期而天未可知沈馨埋彩惇实敛华有以推其泽有足世其家呜唿孰谓其畜者厚而施者不遐坎之道其最下水上气而雨亦足云化山乎山乎有渊泉兮迄昼夜窃余润者岂遇险而止且百世而下必有拜先生之墓者而徴斯铭之称䝉斋者耶祭文告亡妻迁柩文呜唿吾妻事吾十有八年棐忱救愆情谊种种吾何能以言随吾来官违尔母逺尔兄弟挈尔女去家又㡬万里冀康于祉以没吾齿以吾积咎为天所弃祸尔女尔恸无已尔妇人也儿女之情吾不能迪尔以理尔竟坐是亦大病矣吾何归怨降割在帝若兹其淫与炽呜唿旅魂摇摇归路且辽吾羁于官尚未能归尔于故山之腰尔柩在侨吾岂忍薄而寘于兹之泬㵳但丧事即逺有进无退吾于父母已奄然就竁独于尔焉泥人将谓吾情莫之制而为礼之赘于是讯于友朋断于衷臆迁尔于郊且以示吾归尔之志一函骨月寒则澌烬尔灵英英黙相左右则固吾之嫔也吾岂忍义忘情于尔也耶窅然一室尔柩所存先列一具为凃安人安人之夫吾同乡也同官也有兄弟之义尔与安人亦兄弟也情之同死亦生也尔其安之而精爽惟吾之依近有家音吾兄尔弟俱云来斯兄来为吾弟果为谁欲辅尔棺而吾偕以归此情此谊庶或无违而异时同穴可质以稽呜唿吾岂忍义忘情于尔也耶权以宜时礼必以义遣奠未可以先期又无未𦵏而虞之仪尔儒家女又吾之妻生之习染死尚何疑母谓幽眀各秉一机布此制言尔必鉴知本部祭杨夫人文夫焉树徳以佐天子妇亦有相之功子焉懋学以甲天下母亦有教之功时天作合而奇于逢迺继于休风生也不徒以荣徳以熙载学以济艰焘今而传后夫人亦托不朽于其中没也不可谓夀之悭恩覃未巳史传有纪荣与夀与莫为之拟旅魂英英亦可以无憾矣但中书请告于论思而厪天子之改容史官辍笔于编摩而毁瘠于堂封仲季㷀㷀皆治才也而深墨以恫则亟起以副倚毗之隆而制节以惜不赀之躬隂诱黙相人将望于夫人者无穷是生也有禆于治没也不忘乎塈俔尔天妹与有世道之寄使人追恨于造物者之多忌也某等叨列天子之吏为天下咸之于无已而哀与之俱至敬羞楮币之仪未罄酌泉之义祈灵俯鉴歆尔来贲寄奠郭孺人文某等与令子仕相识宾筵知有孺人偕和轩翁老而康也与仕同官京师而仕善于职每闻孺人辅翁教以方也迩者继翁跻夀而先以仕贵拜貤封仕又致词某等作荣夀之章也孺人归矣翁命来赴仕欲陨絶以伤而何以慰翁于堂某等素讲兄弟之义允懐母子之良弔止于存哀及于亡颂词之未竟而诔词之莫扬仕又弃某等而归以克襄固知事翁以志而表孺人墓隧于幽光亦可以不忘矣某等离思悲歌零涕濡裳草草寄奠惟仕是将有币在篚有酤在觞讵曰匪躬灵弗来降奠陶浴之文呜唿鲁泉余少也视之若师壮也亲之而友百巧竞出觉余秽丑进取多路阨尔云久叠薪箕种后上粃扬据理必无而世则恒有余通朝籍且十年而尔禄学官一日之弗就今则已矣同㳺赍伤无所于咎临輀遣奠而余文以为侑同部祭方同年母文呜唿孺人生也而吾人荣之登科有此子死也而吾人哀之盖棺无此子匪而母为子之哀与荣也固未必如此匪而子知母之生与死也亦未必如此若夫内教之闲恒徳之贞将追钖于朝廷之恩而第书于野闾之史呜唿洛水氷容日峯烟紫縦予大观伊谁不死千载龟趺尚见孺人之诔祭河文念良胜绊此浮名匪懐厚禄适张㺄口㡬𦵏鱼腹爰眎尺躯蚤已许国天或注睠集堤如木先后流尸殆不忍目胡为幸生恩归谁渥淮阳唐公忠义所烛涪州程子诚敬自束顾予藐藐望尘遗躅天或警予足用为谷兹告且誓毋敢徼福乡宦祭欧阳汝璧文呜唿汝璧临輀之奠其悲子耶子绩于学将有所售子饬于行可期于夀何以夭死而用不待究客境就木恸我乡曲而兄而弟有懐如孤旐翩翩而登兹大陆然而生之有死若旦与暮正命迺受曷云愬子烛先㡬而去不顾又况乎有名在籍有文在笥子宗自亢子息可字子逰九京其瞑目以俟呜唿汝璧临輀之奠又慰子耶祭洪老夫人文呜唿夫人夙闲内则某等莫得而知职无外事莫知于某等也宜然而显允太保足为之逑巖巖具瞻用绩迺休伊维相之欲归之畴卓卓诸儿学仕孔迩其教伊似惟范有此呜唿斯外之周亦内之周斯子之贤亦母之贤胡寁令仪而不永年方其瞑目太保征西耳有顾言维儿寄之有力如虎靖冦孔武以报天子俾忘西顾维儿识之克率尔常无忝尔父呜唿斯言不忘其初匪家之昵实国之图周婺矛牙鲁姜良慰吾徒行彻宸聴钖典有敷礼官致祝虞部董符大笔史氏有刻龟趺庶足以表事君之有妇而立忘难之非夫某等窃食下僚太保是师更辱诸儿丽泽之资师失所助友失所恃害写我私有雨其涕矧兹懿言允祀之义载彼牲帛酌彼清酤谫谫芜词不既𠂻楚灵其有归讵曰予愬焚黄代兄告先大夫文曰惟先世有令徳发于大夫少值家艰而王父母继殒厥世大夫忍贫茹痛彊学力行以克自振光有闻于前人登科入仕有逺大规而困顿颠踣则娄矣蚤厌势利年五十余弃功赏恳疏乞休休逾年而病卒人曰有知而有余不尽将以遗吾后之人也顾胜才誖劣又以长任家弗笃迺烈季弟俊伟先后夭折兹仲弟良胜克成大夫之志第进士为天官郎㠯能其官三载考绩例得追赠増大夫故秩为奉直大夫钖之诰命龙光贲临幽宫旁烛此大夫素期于良胜者而今谐矣胜才忝冡嗣职用祭告并录制词焚之墓道大夫精爽歆服休嘉隂有芘翼俾良胜弗替于初以图报塞恩命荐加大夫永有令名而王父母㠯上积累以致有今后世亦有闻之者固大夫之心也谨告代兄告先宜人文曰痛惟宜人之弗母也胜才方四嵗良胜方二嵗衣食未知所宜蚤莫莫之所依哌哌而泣家人视之未必为宜人子也赖先大夫如宜人母之继母宜人承大夫而子之迺能㠯生今日比为儿时胜才与良胜同业学因念及宜人胜才犹能想象容止若偶至前或牵裳而哭之良胜则否亶相与唿号奋励期于有立以显扬令徳胜才以家累弗荷于业从大夫于官而大夫每重悼宜人不及见也今良胜克成初志以进士为刑部郎调吏部郎并有官誉并绩考庸䝉天子宠嘉追赠钖诰于宜人视大夫秩灵如有知融融九京必曰于夫与子两无憾矣胜才亦思勉世其家以无忘罔极但人亦有言父子贵显而宜人不及一日生而乐之是益哀怆扶服墓次彊不能兴不知良胜躬被纶光授使载驰倍哀于乐又当何似宜人念之其终右之谨告代兄告继母宜人文曰尝闻先大夫曰尔母修能降命不永病而诀惟曰愿择慈恵㠯子吾子迺作合宜人继尔母于室呜唿痛哉使胜才良胜不知有吾母而大夫不知亡吾母吾母瞑目泉下必矣宜人育弟俊伟亦既长有室与良胜就学并欲光大胜才视之亦同母也不幸俊亡宜人哀以病伟扶起卧不去侧经旬劳亦致偻竟后宜人而卒是惟母子更相为命以速殒伤胜才寔惟大夫之后是惧而弗敢毁戕良胜宦逰不获视殓抱恨耿耿胜才三治丧不计累居以图罔后悔伟幸有子胜才子之每思失母时犹夫子也宜人离里之属保无他虞矣良胜志克守官足昭令闻兹属考称其职请诰追赠如吾母于宜人初视兄弟之心亦无负也然于兄弟之心讵云能报休命有章谨奉读告焚黄告先妻文曰良胜少失母尔亦失父尔性慧善习内教归予时才十四嵗而动有仪则余骄惰罔率教时有眚愆尔交修予亦罔获大戾余事举子学尔朂余劳余弗利奋欲失性尔和予志继余有家汝惟综治余既官尔政于内弗速余谤比余未闻理道追讼采采匪汝余弗有兹柰何造化靳余而余又积谴移于尔罚汝亦有命没于余手百尔自尽成礼如归兹余官避殿罚辱天子宠命亦赠尔为安人于尔初心未足云副于余心亦不知何以慰汝于冥漠也第宸翰尔扬懿范孔彰有曰礼义相承方着宜家之誉琴瑟中断竟违偕老之心载读至斯泫然涕洟不能出口尔亦知之一妇云亡何以致王言之足伤也尔尚弗弃予予弗敢颠坠尔亦与有令誉汝然乎哉尔然乎哉谨告奠王汝成文呜唿识汝成以貌者犹异其何以得斯也齿既壮而哀之者无择人也知汝成以心者必悲其何以止斯也赍若志客死而殡于衢也夫气之发而暴者易衰志之厚而安者必令于后理有必然而不尽然事亦既然而不识其所以然岂人之胜者有未定而天之定者迺尔不可违耶曰非然也吾党悲汝成未有已也曰然也吾党且异之而况于貌汝成者耶呜唿致奠有俎寄哀有文汝成如有知也享斯听斯斯可以瞑目矣尚飨家庙告成文曰良胜追惟先君子泉仕终大夫礼得夺宗立庙以祀三世流光观徳亟用图之诚以吾宗滋大百年于兹方离寝祭虽日云成若归怠弃奈何经度方殷遽尔奄逝良胜离哀制禄又且十年而湮欝弗宣罪书莫既苫块癙忧衷念弗置且知不裘不葛尚当严事于恒时而辍哭易衰未敢独疑于废祀祠宇聿兴更时迺就又值雨露方濡告成于素未遂实枚粗成规制聊启翼后之思讵曰承先之志敬供常事永慕方新谒何椒丘先生墓文人有越千里而交百世而通者神也气也非因心之感则迹似之求也良胜于公一何有哉而梦寐见公者屡矣南不梦驼北不梦象非所见也良胜后公生数十年公所居又去数百里稚闻公名长得公文字间思欲见之而公不可作矣是故每异夫梦之无従也虽然公在乡为贤士在廷为名臣神气在天下若日星具目者所共见也周官三梦有所觭梦者谓志所向也则天下之梦见公者固多矣况良胜为乡之后进者哉若夫志于公者则未也尝读公答圭峰太史书云独好名之心未䏸尽忘所好者非爵位之名迺后世之名也是公肝鬲之言圭峯可与道亦信不负所托顾良胜何能为哉公邑有贤令疏公心迹始终赠命荐加登录公嗣所谓后世之名在公若持劵取物无违期也良胜尝与闻每于圭峰所致私忭焉独谥议未下着作未传后生之责尚有在者香帛借手展拜墓道公神气若生幸鉴斯悃东洲初稿巻五东洲初稿卷六钦定四库全书东洲初稿巻六眀夏良胜撰奏状论用兵十二便宜状奏为定策剪冦以靖地方事臣闻京师朝廷之心腹也省㑹为肘腋也运道为喉嗌也聮属一身不容一息之有恙也今天下诸路褎兇鞠顽攻城畧地形诸奏牍而辇毂密迩之地尤为炽烈拥舰断流国储多损是犹腹心肘腋奇疾交攻而嗌不容粒纵和缓名流亦或裹嚢而未敢一匕以取效也今庙堂之上回顾却虑上翊神谟而遣将调兵日复烦扰但重臣迭出非可形破斧之咏而边军久役或䏸启空壁之疑居重驭轻之势縦未倒持而顾彼失此之患亦难逆覩㐮夷期亟奏功筹画必须预定臣本迂冗下才不通时务然寝食未敢懐安犬马每惭莫効谨以行军便宜畧陈条目未能考古证今岂谓随机应变然天不以恶木而废发生人主不以世有小人而废聴纳如刍荛之言无一可采伏望陛下别命多官议处各陈所见昔马援犹能指示方畧而谓敌在目中堂堂天朝岂敢谓无其人哉臣草率干冒天威不胜战慄之至为此条陈一十二事谨具奏闻伏候勅㫖一凡军容厚集其阵以养威重今出京军为戍卒可也边军足为鬭士矣至于夺心之将尚须召募死士若谓贼有潜奸掺入皆上将也发之大早则絶其归路发之少缓则堕其计中羁縻散处以计戮之亦足剪其羽翼就中审是胁从微有叛意诱以厚利则兵法所谓因间之术可行也其真以死士应募者激以忠义约以爵赏令其三五为侣或作商贾而被虏或号窃盗而合从仅得百人入党则向导从谍皆吾人也伐谋伐交知彼知已保无虞也若伺其间隙当酣饮肆淫之际而殱彼渠魁胁从当为解体若欲交锋臣谓此辈皆为立赤帜者矣一凡贼之强盛皆资粮于我不劳赍送坐享肥甘今野无黍稻失马之资若传军令凡贼锋可及附郭市镇去处俱不得积顿粮草等物或运或蔵聴其所便臣知夺彼所资而老困之余或可以成擒也一兵诡道也正胜之战不闻久矣如今贼攻沧州等处城守不下积以数日彼此坐困上流如徳州下流如天津相机策应分道窃发而夹攻之又发一枝水道舣舟以要其遁或遗一矢城中开门以击其冲彼之腹背受敌我之犄角以成臣以为制胜一䇿也一战阵之法识时为上贼之所恃者弓马之力值兹秋爽诚彼之利必乗雨而攻之如雪夜取元济可也况贼屡胜而骄肆志宠乐又不必鴈杂更声而后即迩然机括欲密莫知其来莫知其去如狄青于崑崙闗既胜而不知乃妙筭也臣思天下不患有此贼患无此将畧而已一兵贵拙速不贵巧迟今贼处其逸我当其劳非可以速胜之势也必求城郭完固之处以安营寨平定练习将知卒卒知将闗隘可以察奸威声可以震敌数挑而不战屡约而不合先守后攻縦不胜臣保其必不败也一军士所领器械多系积朽锋刃者或铦钝而缓急不利于用筋漆者或败液而强弱不称其人神鎗铳石伏弩宜于隘口而非平旷所施臣闻先年海冦施天泰作耗従事军门者新制火药有名喷筒者用竹一寻如椽大通数节间围以铁以火药与铁子沙石雀舌和而实之放则火烛一望可移动可持久彼当其蔽我处其明入肤焦发创见亦难于御彼海涛山立恃此犹能燬舰成功况兹陆野攻取皆为有用之具也一凡军法主客不可相应彼左而右彼右而左彼骑而步彼疾而迟皆在随机以应变也如今北方所恃马阵也我未成列突焉而驰京军怯懦収缰促镫恐堕不暇若列步卒比刃而迎之犹足当锋边军㳺骑分道而驰之乃为有济臣观之传狄人用车战而荀吴毁车为行伍乘为参伍是以取太原之胜也一凡京操军士绵软偷惰盔甲着身若不能任转项运臂已有难色其能据鞍上马者鲜矣尚能挽几石弓执数寻㦸以従事乎况马虽强壮其所载器械雨具已如二人乗者奔驰百里水草不时损亦良多若素疲瘠又将何如大抵马上从军非边徼素习适为败奔所恃贼因得之壮为骑而瘠为粮也况经行调度一马之费可备三卒臣意自边军外其余调用军士不必给与马疋非惟夺其逃生之具亦且坚其必死之心古者济河焚舟与持粮三日之意正谓是也一凡各处行军俱以重臣总制固是慎重之意然蕞尔小冦迺尔郑重譬之奕者此为尽着也况爵位已满于素望精力不逮于初年鞍马之劳似非所便常观古之立功名者俱以志气尚鋭血气方刚乃能有济而先声后实亦在威望素为慑服者耳若曰徳望镇重古人有曰贪可使也诈可使也陈平吴起何如人哉一军威以杀为主故曰军旅之后必有凶年全胜之功古今㡬见贼之令严而多杀故进则生而退则必死我屡败而未戮一将与卒故进则死而退则可生胜败之异职此之由伏望陛下申令主帅使副属而下俱得按法行诛如戮荘贾为徇人虽至愚敢不用命胜敌为幸生之计哉一天下运道为贼阻截良多休息无期刼夺有素万一贼遁南奔适为彼之具饷臣意天下仓塲皆朝廷外府若使督运官军随船所在官司仓塲如法収贮仍令各卫所官督集运兵何啻数万或攻或援调遣随时必待功成贼定方许通闗缴报缓急当有得力者矣一凡天下被贼地方巡守等官俱被㕘提警集人心然祖宗设官所谓卫者䕶卫城池之意也所谓守御所者备御盗贼之意也巡守有司专以治民而已若有警急具饷乃其职也今以军职习于宴安故不得已而以文官従事戎伍一有差失便见㕘劾揆之情法实有不堪况失事之中亦有等第其玩冦养乱而失者固宜也其冲突战阵救援不及是亦不幸焉耳况军主于威臣子假朝廷威者冠带之荣而已今一切革去是人而冒虎之皮者并其皮而亡之爪牙之利更何所施伏望陛下俯察此情寛假此辈当有黾勉从事以图死报者矣圣㫖该衙门知道论逆贼入江湖状近者以守帅奏报云逆贼刘六等自抟风取道拏舟入江湖矣议者或谓智力穷矣失长技矣日就擒矣天下可无事矣良胜曰未也穷则计生技有所待匪人成擒而天下之事可惧也何者自昔英雄豪杰之志皆欲跨有荆益扼脰之机已无全蜀顺流以下何所底定今北方荼毒经二年余公私朘削疲瘠坐困不能资戎马储蓄充牣足以备武惟湖湘以南其弃北而趋是已有脱死就生之望矣未可谓其智力尽穷也江湖之中素植无赖各树党与挈刼裭夺轻舟便楫风轶鸟举逆贼名字口耳俱熟恐召号一至而降心焉是同舟遇风胡越相应如左右手长技固在彼矣南人气馁力绵又惩于北劲而不敌坐死以战守决非望也惟欲是供则有矣是登岸则所取若嚢中之物驾舟则可安无意外之虞逸待劳静制动未知孰为失孰为得也且水势有上下风力有顺逆虽老于制胜恃于天者什九人者什一也如此而望贼之就擒者天也非人也若杨么小丑非失谋入港㲼以武穆忠勇非乗风夜渡得天之灵亦未必成败何如也今天之厌虐亦久矣欲得夜渡江之将如武穆者㡬何人哉况荆㐮中据则河南之盗自光罗山扺麻城而可合也巴蜀之盗由汉中下江陵而可合也江西之盗负匡庐泛湖口泝九江而可合也腹心肘腋根据蔓延势㑹而威自张日久而谋益便金陵人心将有震揺之隙京口𤓰步采石牛渚素号武地万一所见偶合前人则东南之商赋不通西北之供亿多损矣今边将各有制驭収拾残败未能根株痛断故未可弃北而南縦南矣而水阵未习虽假以东风之便亦未敢以周郎赤壁之捷自许也虽然此贼一日未殄则边军一日未就垒也资费之办必江南是责责之急急则有激而变者未可知也若兹么么蹇劣固知无大器畧然河决鱼烂脱有奸雄睥睨观衅而动徐収而包举之又大可惧也呜唿端本澄源益于内者未己也虚外事内盗于边者未卜也此又岂臣子所忍言哉食人之食者则思忧其事忧之切虑斯过矣仰知庙堂之虑过是久矣延访至计当有画一而充国全胜之谋自魏相中主而决之耳晩进无状何足以知然以朴忠所积发而状其可惧如此亦不自知其过也谨状代举遗才状草题为举遗才以禆盛治事文选清吏司案呈查得本部自正徳六年以来屡奉眀诏及因科道等官论荐将正徳二年以后被刘瑾挟私废黜人员查访年力未衰才识可用如给事中任恵等陆续奏请推陞艾洪等又经题准渐次录用外但天下人才遗弃尚多亦不专在刘瑾废黜之例一时查访未真举用未悉近又访得奏乞终养先任广东按察司提学副使潘府奏回养病先任江西道监察御史卢格户部陜西清吏司主事张诩奏乞致仕先任工部虞衡清吏司贠外郎祝萃俱年力尚强学行可取堪以举用案呈到部臣等仰惟皇上日新庶政器使羣材比者天下诸司官贠凡在刘瑾废黜之例者虽一才可取一行可观节奉眀㫖先后覆奏录用诚以人才难得追思养成之艰而深惜废弃之易是即古帝王求贤如不及与人不求备之盛心也臣等祇承不恪是惧是忧第国是多沮于因循而公论或迷于附和故多遗逸之才未入旌扬之典且今之用人多循例簿年资已及辄用叙迁稍有超越动至腾沸故课功覈最虽足以奔走庶官而崇雅奨恬未有以风厉天下铨衡之任窃有愧焉如潘府孝行允修儒风素履学政孚于士类节槩重于乡评卢格勇退自安力守所见慷慨不谐于时论説或拟于古张诩敦龎博雅绰有古风恬静清修欲忘世累祝萃早厌利机果毅卒成归志久稽经籍抱负足以有为似此四人学行俱有可称出处亦无可议使立朝着足镇雅俗使教一方有禆风化若置闲散之地寔为遗逸之才虽考槃之乐彼固久已甘心而白驹之歌贤者能无遗憾是以博采羣议毕用上陈伏望圣眀俯允容令臣等遇有相应贠缺陆续疏名奏请量才简用此外尚有遗才再当稽访得实以次开陈论奏或弃短而収其所长庶拔十可必于得五大要奖恬抑竞崇雅厉浮以仰赞圣朝文眀之治而臣等亦得勉供常职图副委任之重于万一矣縁系举遗才以禆盛治事理未敢擅便代覆宰臣辞赏状草题为乞恩収成命以重赏格事正徳七年九月廿四日该司礼监传奉圣㫖钦此钦遵臣等仰窥圣意谓自猾贼扇祸以来其间臣工亦或効谋宣力而宸断自衷宵旰色忧为生民长虑今兹扑灭暂释隠懐为宗社庆幸故赏钖之典荐䝉猥及臣等感恩有自负愧不胜盖闻古者有四夷之功则献于王而折馘执俘次为条格赏必称之故曰不滥今直𨽻山东河南等处盗贼虽云搪突犯顺虐燄肆行然皆朝廷赤子或以守令失职故以饥寒累心天丧其良遂尔茹毒其督捕多官又不能因时勦处以致猖獗延蔓臣等备列九卿既不能黙调化理以使民之不为盗又不能特出意见以驱盗之复为民心不自安责实有在荷䝉旷荡优容出于意外卒至重烦圣虑遣边将调边兵奔劳再稔糜费无筭锋镝所及暴骨横野道路之言入耳伤心至于大憝授首又假天灵不获生致显戮虽地方稍靖鸡犬渐安则祖宗庙社之庆与神谟黙授之所致也臣等更无分寸之劳滥居钖赉之列虽并蓄兼収曽渎四聪之聴而循名责实恐贻四海之讥迩闻四川之盗尚多逞于玩愒之余江西之民未尽免于荼堇之毒赏典之行未有既也且外府之蔵不足兵食之费内帑之积又非豫大之期反侧之子难必无忧凋瘵之民尚且有望臣等思念及此且愧且忧亦知圣眀沈㡬烛物先得之心久矣况今日成劳边将边兵实出万死一生之力而臣等坐观成败受赏过之縦彼无以为辨要之不厌其心非徒臣等自觉无颜于驾驭雄武激劝人心之道亦或有累矣如䝉圣眀俯察悃愚収回成命更思天下之盗尚有积习之忧府库之储尤谨赐予之节则康乂有期而臣等得逃尸素之让感激之私已逾亿万之赐矣代论累功封伯奏草臣等深惟爵赏者人君与天下共之也故五服五章谓之天命天命有所未允则人心有所未安矣切照直𨽻山东河南等处猾盗刬平之余节该兵部㑹拟分别将佐等第功过上请内总督太监谷大用监督太监陆誾各䝉嵗加禄米四十八石廕弟姪各一人做锦衣卫世袭指挥使比时二臣具疏恳辞中外咸谓其崇谦守譲犹得履满知足之意及其先后具奏欲将弟姪谷大亮陆永累功陞受尤意其勉承恩命故不欲以一人之功延二官之禄也且兵部查无累功廕受事例及非一人勦灭一伙与宁夏功次不同欲遵照前㫖将原无官职及官小弟姪各一人承廕其谷大亮陆永照旧供职奏奉眀㫖又集臣等与太师兼太子太师英国公臣张懋等并各府部院司寺及科道等官㑹议得兵部入司政本大盗兴戎百责攸萃其议功行赏疑犹从重必能祇承徳意以激励人心其于谷大亮陆永恩廕事理查处极为周悉更无别议㑹题至再未获俞允臣等寝食弗遑竟不能测圣意所居近奉纶音进封伯爵朝臣骇愕不知所谓虽皇上轸念二臣奔劳累勚不惜上赏然于二臣辞勉初心恐不相似且祖宗之制军职阶资自镇抚以至都督可以累功陞受其于公侯伯爵必开疆拓土削平僭乱有大功于宗社迺得特拜今以赤子弄兵之变収拾疲敝之余适假天灵未谐人论遽以伯爵延及家人非惟将士之心不平亦于祖宗之制有戾况兵部先㑹题准有能勦灭一伙尽絶者照依宁夏事例封拜爵职又皇上之令也如使谷大亮陆永果系躬亲战阵勦除一伙尽絶人员即此大拜臣等亦何可议今以二臣督率之故推及廕叙于皇上初㫖亦难强而附之臣等闻命以来忧疑未己仰思皇上之心必法祖宗皇上之令己布天下今一举封爵而两有背驰恐圣虑有未及也又况古者爵人于朝故一命之士必诸大夫国人皆曰可也方其集议之时世臣如张懋等同皇上休戚者也卿佐如臣等备股肱者也科道诸臣又司耳目者也开陈论议无一可者是人心有未安也然皆为皇上守祖宗之法而欲天下信皇上之令也夫二臣者独非是心哉有是心必且自以为不可矣岂能独违人心天命安而受之哉臣等昔陪衆议已彻宸聪用敢掇拾舆论披沥再请如䝉皇上仰式成宪俯恤人言収回封拜之命仍従兵部议处则法立而守赏行而劝足以息衆论之纷纭足以成二臣之休绩臣等庶得逭依阿变法之罪以自解于天下后世矣论诸老辞䕃子状㑹议得仗钺临戎固专外阃之责而运筹决胜亦多内阁之劳故充国奏功魏相并美恩固有所特隆赏亦不以为僭但李某等辄形悃臆屡疏恳词是罔以宠利居成功斯谋斯猷惟我后之徳之意也虽赏延于世圣君恩渥将顺为宜然谦尊而光大臣盛徳弼成迺职况威福之柄主于一人而君臣之名难于两就臣等见本因时学非稽古正居当局之迷未得解维之议伏乞圣裁斯为着令代论优礼耆旧状草题为优礼耆旧以全君臣大义事文选司案呈查得冠带闲住少师兼太子太师左柱国吏部尚书华盖殿大学士刘健少傅兼太子太傅礼部尚书武英殿大学士谢迁俱于正徳元年恳乞致仕已䝉俞允令有司月给食米嵗拨人夫以示优礼耆旧之意正徳三年三月被逆瑾追恨蚤发其奸寻事揑㫖着为民讫正徳五年九月十八日遇䝉诏书为民者冠带闲住但刘健谢迁俱系顾命大臣屡朝夙望比之齐民并在赦原之列人心物论未能尽谐而前项优礼之典亦未追复及查先该监察御史黄如金奏称乞要备询博访将庙堂大臣去官者细加拣择起用其谢迁又该巡按浙江监察御史张承仁吏科等科都给事中杨裭等巡按直𨽻监察御史林近龙等交章论荐各奉圣㫖该衙门知道吏部知道钦此钦遵抄出到司案呈到部臣等窃惟君臣之义固有骨肉之情而进退之间必全终始之节使堂陛等威臣节益励而生死感激君徳益张况刘健谢迁志在匡君才多经国奉身先退实足以忤邪心引咎宜休尚足以惇薄俗臣等屡欲师譲深望进于论思皇上辄悯老衰不欲劳以机务夫二臣知感激之私固已轻鼎浅渊但衆论谓出处之节未足信今传后若曰业已宥之则臣闻之吕刑曰五刑之疑有赦五罚之疑有赦夫二臣者未闻罪恶可案固于刑罚无疑周官赦宥之法曰不识曰过失曰遗忘二臣者果以是而宥乎曰幼弱曰老耄曰蠢愚二臣者果以是而赦乎况赦者不得已而待小人之具也今以耆徳旧望之臣而混于其列臣等非惟有所不安亦且有所不忍于国是恐亦未平于相职深为有玷且优异之典竟未沾濡朝野之论遂多鼎角如䝉皇上俯採下臣之议逺求先帝之心特降尊宠之纶音追复优礼之故典使天下后世晓然知向之遗弃逆瑾摈斥忠义之奸今之礼遇皇上始终君臣之义臣等忝列股肱而科道又司耳目若非心得之愚甘伏靣欺之罪伏望皇上俯赐俞允縦使二臣无阶上答而得保首领展布林泉亦足以歌咏太平之盛而百僚感激亦将代报犬马之力于无穷也议覆推陞司务状草题为陈情乞恩复旧典以图补报事文选清吏司案呈奉本部送吏科抄出户部等衙门司务王璁等奏等因奏奉圣㫖吏部知道钦此抄出送司查天顺元年九月兵部司务段慎陞本部署员外郎事司务本年九月吏部司务冯颢陞本部员外郎成化元年三月户部司务张佐陞本部贠外郎𢎞治六年礼部司务郝本陞本部署贠外郎司务俱系歴俸五六年之上及查得郝本等奏复旧例及节该本部题奉钦依将两考称职司务与中书舍人等官推陞署贠外郎俱与所奏相同又查得正徳五年十一月为开读事该本部题两京光禄寺等衙门首领属官比照兵马指挥等官陞用一节系新例相应裁革其中书舍人行人司务等官若照𢎞治三年及𢎞治五年题奉孝宗皇帝圣㫖歴俸六年之上推陞署贠外郎但𢎞治十七年又奉孝宗圣㫖今后中书舍人等官无年考满有缺陞用未敢擅便等因具题奉圣㫖俱依拟改正钦此縁系两请之词未䝉圣断随该中书舍人黄堂等奏及该本部查议今后中书舍人进士出身歴俸两考称职无过者照依𢎞治三年事例推陞署职仍待九年方与实授等因具题奉圣㫖是钦此节经钦遵推用讫令司务王璁等又奏前因相应议处通查案呈到部看得户部等衙门司务王璁等奏比中书舍人查照天顺等年推陞署贠外郎一节为照各衙门司务之职凡文移之籍预有衡程出入之防尤兼赞理迹若近于散地劳亦并于分曹本部遇有前项员缺必于举人内考选其器宇文词俱有可取方拟除授然以九品制禄尚贻俯仰之忧三考称官不与钖封之典故方选者或不乐就而久任者尤不自安天顺元年以来如段慎等俱各歴俸未及九年该本部仰承列圣之仁节与中书舍人等官一体推用体下縁情救偏逹滞揆之法理似亦适均𢎞治十七年以后因事寝格虽一复举旋尔报罢遵用既久淹抑弗堪顷者中书舍人黄堂等具奏本部已尝斟酌议拟具题仰荷圣眀采纳克复旧规而司务之例循袭如故究其出身虽若有间论其事体则畧相同况二官之劳逸殊情一例而因革顿异是以王璁等有此论奏臣等仰惟圣眀在上凡内外大小臣工惟才是与迁转有次固多叙进于年劳激劝有方未敢专持于例簿顾于司务一官必欲限以年格似有累于均平之政亦或沮其向往之心如䝉皇上逺稽着令毕达下情俯从所请合无今后司务歴俸六年以上仍聴臣等咨访其间果有事体练达操履无者与中书舍人等官一体推陞署员外郎通歴九年方与实授其或因循玩愒不异常流除目未及辄腾觊望仍待九年方与叙用庶使法制归一劝戒章眀而下僚末职必知感恩图报于无已矣议覆逺方选法状草题为陈时政以资治理事文选清吏司案呈奉本部送吏科抄出南京吏部文选清吏司郎中欧阳诰奏等因奏奉圣㫖该衙门知道钦此钦遵抄出送司查得南京吏部文选清吏司郎中欧阳诰条陈一十二事除拓武举以严军政七事系该别部掌行合行移咨迳自查覆其广推举以励贤能等四事俱本部见行事理立案备照外内一件通选法以劝庶官臣惟官有崇卑地有逺近秩崇则禄厚虽逺不劳位卑则禄薄虽近亦艰臣常亲见小官有数丧并举无计还乡者有一家对泣忍饥异境者臣窃悲之夫小官止有月俸既无柴薪养亷又有逺途重费实难处夫养亷必资民财固难轻议但地方逺近似可通融所谓恵而不费也如四川广东云南贵州本境内相距已有三四千里及至别境逺益甚矣如䝉乞勅吏部议处比照广西事例除亲民官贠外其余卑官责任颇轻乞容量选本境至于别省阔逺有类此者通乞议处其余该选别省者亦乞止选邻省无致越过一省然泛论似涉容易当局实有矛盾此又在司选者所当通融裁度也如是则小官得以免其系累而修其职业等因系干本部选法拟合斟酌议处查得成化二年间本部钦奉诏书内事例将广西广东聴选人贠铨选本省邻近府佐州县正等官其后地方贼情稍宁仍照旧例铨选又查得正徳七年该巡按广西监察御史舒晟奏称广西地方病故官员多因水土不服瘴疠易侵见任官员气息奄奄朝不及夕乞要申眀前例选除等因该本部查议今后选授广西官贠除方靣知府外其余大小职事将本省府州县聴选人贠与广东一省及江西湖广贵州邻近府分人员相兼选用等因题奉钦依节经钦遵通行讫今该前因通查案呈到部看得南京吏部文选清吏司郎中欧阳诰奏要将四川广东云南贵州比照广西事例量选本省一节切照臣等仰承国家张官置吏自有成规而因时制宜难拘典要其间审度才力酌量地方未尝不欲人人得所但风俗美恶道里险易自非亲歴亦难周知今本官论奏谓小官有数丧并举无计还乡一家对泣忍饥异境容或有之但法制未可一徇人情而易于纷更风土未可一省兼举而槩为陋恶如四川分据全蜀古称大藩广东偏安海岛今多乐土云贵虽称山林翳密夷獠杂居间有瘴疠亦或不如广西之甚合无今后本部选除四川合省并广东广州韶州南雄恵州肇庆等府官员仍照旧例别无议拟外其广东雷州亷州髙州琼州等府及云南贵州二省官员仍除有司亲民官外其教职仓塲驿逓杂职及各土官衙门千户所首领等官量照广西事例将本省与各省邻近聴选人员相兼选用庶得人情事体之宜亦有救偏补敝之意而选法诚为有益矣议处军功咨草为乞怜久在军前劳苦事文选清吏司案呈奉本部送准钦差总督甘肃等处军务太子太保都察院左都御史彭某咨据旧役令史管钦呈等因咨部逓送到司巻查正徳七年十一月奉本部送准兵部咨为录衆功均恩典以励人心事节该本部题该监督军务太监陆誾等都御史等官彭某等将奏带军前书办等项効劳人员疏名奏行兵部议拟具题奉圣㫖各官既奏带去人员军前効力有功不必㑹议每人准陞一级钦此备将河南卫辉等府通判等官孟瑜等开咨前来该本部㸔得中间该陞职级或无见缺相应案候或相应添註或相应议处合无将通判等官孟瑜等照依该陞职级候有在外相应贠缺陆续奏请陞授天文生任锦医士孙英等其本衙门有缺者铨补无缺者添註考中从九品办事官禇经系正徳四年人数扣该正徳十四年以后方才行取选用合无将禇经免其省祭照依本等资格就便选用吏典管钦等各量其在内在外着役年分浅深量为免歴免办免考等第承差孙廷宪等已歴役一年之上起送赴部免其办事就行选用周棠等办事二年满日选用义民吴祥系冠带无职人贠合无与从九品职衔填註衙门冠带闲住等因开坐具题奉圣㫖是钦此钦遵已将通判等官孟瑜等案候陆续拟陞陜西延安等府鄜州等州县知州等官讫内卫经歴安琦丁忧未陞办事官禇经续又该本院奏带书办今已送回収候当该吏许仲信冠带办事已满放回省祭办事未满吏典马容等并未经到部吏典苏澜王侃等俱移付验封清吏司径自查照施行承差孙廷宪等行取到部已经除授内周棠王泰张瑞马震刘淮起送到部収办讫陈经李拱先该本院咨据各役呈称又䝉奏带四川军前聴用要将効劳月日准作在部办事等因咨部送司案候及查令史管钦等又该本院奏带军前书办未准咨送前来又查得正徳九年十月十七日准兵部咨为乞恩录用军中効劳人员事内开看得总制都御史彭等奏称奉命勦贼廖麻子等一枝各项官舍书办吏典人等乞要查照河南山东効劳人贠陞级事例陞用一节縁山东河南奏带㕘随陞级事例系出一时特恩难以比照但该总制等官具奏前来相应分别等第量加陞赏合无将经歴张华秦尚𢎞各量加俸级各官原奏带去军前书办㕘随官吏旗舍韩平等九十四员名重加赏犒其在彼处行取军前应用刘定等七十五员名各量给赏以酬其劳等因题奉圣㫖是这効劳人贠各准拟陞赏钦此钦遵将经歴张华秦尚𢎞咨部行令钦遵支给外今该前因通查案呈到部看得总督军务都御史彭某节次咨开军中事宜除兵部有行并有功已陞官员别无议拟外其称令史管钦较之许仲信书办年月既深乞要查报及要将承差陈经李拱军前应用月日准作在部实办一节为照管钦先该本部议拟免其凑补当该考试照依本等资格与许仲信等冠带办事满日放回省祭陈经李拱亦该议拟免其外歴准令原役衙门起送赴部収办二年满日选用俱经题奉钦依备行河南等布政司钦遵施行去后今据咨称各役仍该本院奏带军前効劳月久又恐别有各处斩获军功可录难便定拟为此合行移咨前去行令管钦照依先次题奉钦依事理就彼冠带与陈经李拱俱聴军前书办待候事完之日通录前后功次覈实㑹议斟酌另行其原本院奏请各处有功官员人等本部陆续拟陞及该兵部拟陞俸级縁由合行备开併咨前去眀白晓示随征人贠用张激劝以图后効议处军功奏状草题为纪验功次事文选清吏司案呈奉本部送准兵部咨节该本部题开咨到部送司查得节年议处军功事例有司及隂阳医学等官有相应陞授职事及见缺者照缺陞授无相应职事陞授者加陞俸级无见缺者授以该陞职衔仍旧管事考察黜退冠带闲住者拟陞职衔行令致仕聴选监生免其守候起送赴部就行考试选用知印或量减年分或役满陞级选用其省祭官吏典人等近该兵部题准系农民获功该陞实署一级者免其初考役满获功实署一级者免其转㕘二考役满获功实署一级者免其办事聴拨当该获功实署一级者免其当该当该役满获功实署一级者不准免考省祭俱候临选之期各照考定资格准陞一级以上各项役内年月不足者须令补满然后起送省祭获功实授一级者亦候临选原系本等者准陞一级杂行者量陞一级若获従贼至于二级及有名剧贼二级以上者各逓加减免陞授余功加赏不及数及不愿陞者俱照例赏银今该前因查得隂阳官晏兴除授衙门与本部选簿不同承差冯金与先年巡抚都御史髙崇熙差来报捷承差冯金同名黎鳯山与今巡抚都御史马昊开报阵亡承差黎鳯山同名俱未曽开有贯址行查未报省祭官沈嘉秀李万林俱杂职出身南京吏部上选令史夏垣正八品出身冠带办事满放回省祭监生张鹤由嵗贡正徳五年十二月上选吏典何仕昻江凯周成中陈焕杨贤朱绶黄徳之母恩李晨许仁周吉周畿张廷纮胡敬陈朋陈喜言杨伯万何澄王恩李和李茂然张汉刘恂谭茂宗张文华汪洋知印王文选俱各歴役未曽到部潼川州安岳县县丞利本坚正徳七年四月该本部推陞顺庆府仪陇县知县省祭官陈锭吏姚永瓉该四川等处都御史彭泽题该兵部查照题奉钦依移咨前来将陈锭填註四川䕫州府达县眀通巡检司姚永瓒顺庆府南充县北津渡巡检司俱土副巡检讫又查得驿丞杨服休训科髙照训术潘玉除授衙门职名相同俱未入流髙照陞实授二级该正九品查系土官原无俸给及医学额设官员无正九品职事杨服休潘玉陞实授一级该従九品杨服休与在外州吏目潘玉与在外府隂阳学正术俱品级相等又查得四川重庆府忠州见缺州吏目潘玉该府隂阳学见无正术员缺南川县训导陈表查系重庆府儒学训导正徳九年六月该本部推陞浙江金华府汤溪县儒学教谕随该四川勘事郎中陈九畴掲帖开称避难在逃罢职䕫州府建始县典史区存仁正徳九年正月准考功清吏司付开不谨黜退又查得各府医学正科系土官従九品原无俸级成化二年广西容县训科刘政军功陞俸一级题奉钦依准行讫通查呈乞通行查照议处等因到部看得兵部咨称要将前项有功官吏人等查照题奉钦依施行一节除县丞利本坚先已推陞知县省祭官陈锭吏典姚永瓉各拟授土副巡检职事俱难再拟陞用隂阳官晏兴承差冯金等省祭官沈嘉秀等吏典江凯等俱案候查报并各原役衙门起送到部之日议拟免役陞用外其驿丞杨服休等既查有各项事例相应议处合无将杨服休照缺陞补四川重庆府忠州吏目潘玉陞四川䕫州府隂阳学正术仍管达县隂阳学训术事髙照原该拟陞正九品人贠既无相应职衔合无陞授䕫州府医学正科仍管达县训科事其该陞正九品一级准照刘政事例支俸嵗该支米六石各给凭令其到任管事典史区存仁填註广西都司全州守御千户所吏目陈表仍依后陞教谕职衔俱行令致仕以酬其劳监生张鹤起送赴部就行考试知印王文选候役满赴部冠带办事满日于考定资格上加陞一级各选用縁系查照旧例议处军功陞级事理未敢擅便开坐谨题请㫖议处纳银事例奏草题为措置银两接济工程以便官民等事文选清吏司案呈奉本部送据山西布政司咨呈开称代府缺典膳正代府和川王缺典膳具结起送纳银聴补良家子弟郭安王洪要行查照选用等因随据生员乔天钖告称先于𢎞治十五年遇例纳银候补代府典膳今被郭安不思纳银前后朦胧起送等因到部通送到司查得正徳八年八月内节奏本部送准工部咨开送纳银生贠良家子弟杨翰等到部该本部议处各照原纳职衔各告府分见缺者列名在先候缺者列名在后各给引照回原籍查勘各人身家及于见行事例无碍将的确年甲籍贯纳银来歴备造文册缴送本部聴令在家习学本等艺业候有贠缺本部查照纳银次序量其年分浅深与光禄寺等衙门并王府厨役礼生人等相兼选用续据镇江府申送纳银生贠梁柱等到部㕘与事例有碍驳回仍行各该司府今后在外上纳各王府良医典膳引礼舍人仍令查照本部及工部节行事例查勘无碍収银完足就彼给与执照冠带待后事例停止通类造册具结备由缴送本部及工部查考不许预先起送致令往复告扰不便俱经题奉钦依通行钦遵去后今查得先该山东等布政司呈开徳府等府各缺良医引礼舍人各起送纳银宦家子弟胡嗣亷生员陈济等到部要行查照选用俱经本部驳回讫又查得本部见行事例各王府缺典膳引礼舍人许保本府着役十年以上厨役礼生本部行勘是实具奏除补正徳八年十二月内该湖广布政司呈开楚府缺引礼舍人起送纳银礼生孟添祥除补随该楚府奏称礼生孟添祥持身端谨礼仪闲熟乞要除补引礼舍人续该行据湖广布政司查照孟添祥委的在府十年以上身家无过又兼遇例具结连人回缴前来本部查系礼生着役年深例该选除人数今又遇例纳银比与生员良家子弟不同已经题准除补讫又查得本部聴选人员内监生遇例纳银到部除坐监歴事外扣其上选吏典纳银除冠带办事外给引照回原籍省祭大约十年之上方得行取选用今各该司府又不查照本部题准事例往往起送前项纳银人役在部告扰事属故违呈乞议处等因通查案呈到部看得前项纳银事例节该本部议拟题准行令各该司府将纳银人贠查勘无碍造册缴报令其在家习业遇有员缺聴本部与光禄寺厨役并王府厨役礼生人等量其年分相兼选用不许预先起送赴部节经通行去后今各该司府不行遵照原行勘合往往聴其夤縁起送以致告扰所据承行官吏本当㕘究重治但恐日月未久行移未至各该官司不及周知揆之情法尚有可贷且良医纳银不过百两典膳引礼不过五七十两比之监生吏典纳银尚不及半既得冠带荣身又得影射差役设若聴其援例就行选用不惟名器大轻亦于选法有碍合再通行为此合连送该司仰付验封清吏司类行浙江等十三布政司并南北直𨽻府州着落当该官吏今后除各王府医生厨役礼生果系在官着役五年以上遇例曽经纳银候缺许照孟添祥事例起送本部照例查勘眀白具奏除授其纳银生贠并良家子弟人等不分见缺聴缺务照本部原题事例作急造册申缴以凭㕘酌纳银监生吏典守选事例定拟年分聴本部眀文行取相兼选用不许仍前朦胧起送赴部以致烦扰如有故违起送者先将送到人役送问经该承行官吏㕘奏提问决不轻贷承行官吏具不违依准并奉行日期先行申缴查考俱毋违错不便仍行各王府长史司一体遵依启王知㑹施行议处聴选人贠冠带奏草题为闲住事文选清吏司案呈奉本部送该通政使司连状送据聴选官张懐告系四川重庆府忠州酆都县人由吏员𢎞治十二年二月考中二等杂职冠带给引照回省祭今䝉行取到部思得家贫亲老难以出仕告乞填註职衔放回致仁等因送司案照近该四川布政司起送本官前来収候间今该前因查得张懐年甲籍贯并歴役省祭出身资格相同又查得成化十一年十一月初八日节该钦奉诏书内一款冠带未任聴选官员有家贫亲老等项愿告致仕者授以应该职名以荣终身原籍官司以礼相待免其杂泛差徭钦此节经钦遵通行讫又验得见在起送到部省祭人员多有耳目昏瞶精力衰惫不堪任事之人其虑恐拣选碍例假以家贫亲老不愿出仕告授职名闲住如张懐者往往有之为照在家省亲人员前项衰老贫病者尤多縦欲授职闲住必须给文到部往返程途动辄经数千里破家称贷尤所不堪若不量为区处似有未便查得𢎞治九年本部郎中黄寳奏为䟽通选法事内开冠带未任聴选官行仰各省抚按㑹同布按二司一体严加拣选中间若有年貌已老及患笃疾等项不愿出仕者类造文册送部以凭查例拟奏等因具题节该奉孝宗皇帝圣㫖这本所言有理都准行又查得吏员出身従七品授衞经歴正八品授县丞卫知事从八品授光禄寺监事盐运司知事正九品授县主簿库大使从九品授所吏目巡检一等杂职授县典史二等杂职告愿致仕亦填註县典史职事又查得近该山东登州府宁海州申勘得给假监生刘溥委的已成痼疾欲照例授职该本部查议通行今后遇有依亲聴选监生人等年力已衰不愿出仕者本府州县径自查勘无碍给与冠带年终造册缴报以凭拟授应得职衔等因具题奉圣㫖是钦此已经钦遵通行讫今照在家省祭人贠与给假监生人等事体相同似应併行议处通查案呈到部看得聴选官张懐告称家贫亲老不愿出仕既查与例相同相应准理合无授以湖广荆州府石首县典史送顺天府给引照回原籍闲住仍行有司以礼相待免其杂泛差徭其未经起送省祭人员果有衰老不愿出仕既与给假监生人等事体相同其造册类报拟授职衔又系本部先行事理但以㑹官审验展转艰难人情未便合再斟酌申眀具奏候命下之日通行浙江等布政司并直𨽻府州衙所属省祭人员有果系老疾不堪及告称不愿出仕者不必起送前来该府州县查勘无碍案候年终与同不愿出仕监生人等通类造册查収原给文引一併转缴本部以凭拟奏授以应得品级职衔给与札付执照仍行有司照例以礼相待免其杂泛差役如此庶㡬衰老之人得沾恩命仕入之途亦可䟽通而情法于是两尽矣縁系议处省祭官员事理未敢擅便谨题请㫖议覆旌留宪臣奏草题为乞恩旌留风宪大臣抚安军民事文选清吏司案呈奉本部送内府抄出镇守四川并行都司等处地方印绶监太监韦兴题窃惟四川地方乃西南极边密迩番苗巢穴之地种类㕘杂人性弗驯逞强嗜利轻生易死先年流贼之举实由习染其风加以官司因久承平以一时之不谨致数载之大变正徳九年以来始方克复军息征疲民歇困运彼该巡抚右副都御史马昊巡歴贼经地方亲发赈济劝课农桑以时东作西成老稚衣食颇足黎庶鼓舞此非民安则社稷安乎又非地方之得人乎臣观都御史马昊自到蜀境奋志剿贼已建大功设法革弊复令仓廪各该州县边腹仓粮节年俱被姦人夤縁干充总部名目将价银揽収在身就如己财修理房屋置买田庄娶妾讨奴朝欢暮乐任意花费全不上纳本官亲临大足等县访出此弊查追解边济用㑹城广丰广宁仓前仓后尽是积年揽头俱各访实还官迨今豪猾敛迹良善获安臣目击耳闻岂敢妄诞若不举陈恐孤贤能况今松潘叠溪等处边闗畨蛮喇麻俱称缺身百计生事巧取犒赏稍有不从辄便阻路架觜攻刼墩堡戍守官军甚是受害须得巡抚酌处抚剿方保无虞伏望皇上垂悯地方乞勅该部等衙门计议合无将马昊前项功蹟祈恩加陞职俸留于四川巡抚数年仍乞勅旌异令其尽心整理松潘等处地方以慰蜀人之望以甦戍士之苦则地方幸甚军民幸甚臣等幸甚等因题奉圣㫖该部㸔了来説钦此钦遵抄出送司案呈到部看得镇守四川等处地方太监韦兴题称巡抚都御史马昊奋志剿贼已建大功设法革弊复充仓廪乞要加陞俸职留于四川巡抚以慰蜀人之望一节为照本官先任四川按察司副使当贼势猖狂之秋屡曽効谋宣力随事立功所以彼处巡抚贠缺本部㑹同户兵二部径拟超拜荷䝉俯从后盗贼就平又该兵部题奉钦依加陞今职今太监韦兴又复有此奏保必其定衆安民除姦革弊绩効显着足系人心但本官以方靣起陞都宪重职国家酬劳赏功之典已极隆重况歴任尚浅难再定拟加陞合无行令本官务殚厥心益坚晩节奠安全蜀以寛朝廷西顾之懐待其政绩日懋资望日深本部遇有相应贠缺另行拟奏上请定夺縁系乞恩旌留风宪大臣抚安军民及奉钦依该部看了来説事理未敢擅便谨题请㫖良胜闻爱者不言兵亷者不言利利以丰殖而刻下兵以烦黩而勤逺诚非言也然兵敝矣而欲振之利塞矣而欲通之亦救时者之不能无言也言于公不得也私议之独不可乎是故于爱与亷无戻也作师泉议师议师者不得已而用之用之不得又不得已而议之议者何曰选将曰练卒将卒之命也卒将之威也是安得无议也今山东河南之师边将选矣曰总督曰提督曰监督皆大将也果选乎边卒练矣曰京卫曰募士曰奏带谓官军也果练乎议者谓将权旁出故机㑹之变而以牵制失之兵杂软懦适以累败特令块守不列战阵议之诚是也某则以为将之弊当不止此而兵之分又不必如此也盖古之命将仗钺临戎商周以前迺克以儒胜车战故也斯何时耶将谓勇不如智智不如福一委于福遂以不能挽弓跃马者当之故决机制胜之时如统万卒且分拥五千以自卫边将以五千督战欲追其前又虑失其后也是五千之力尤不得尽如是而必胜可乎至于兵则无强弱用之惟将如贼之胁从岂皆素练者耶以贼用之即贼也今官军之不可用者有所恃于将且未见戮以为徇也又从而寘之是欲睡而与以枕席也糜费不足深惜一有小胜彼恃其主而安恬冒以为功边卒将谓一朝廷卒也劳逸如此赏罚如此固有解体者犹官军也故愚以为将权一付之边将不以文士中贵人㕘焉则彼冒矢石如猋风迅雷之来往自适无内护外援之虑盖不可谓强弩之末不穿鲁缟也若曰彊榦弱枝应不如是则一御史视师得以制死生之命焉榦固不彊也哉官军夺其所恃皆死士也死必图免附之边卒以七而夹持其三退者戮焉孰曰非边卒也是虽不免多杀然军法养之在仁用之在威不杀不威吾惜一人而不杀致败而杀者千百人矣是杀一人所以生千百人也若曰难以速变则济河焚舟之师非三败之余卒也耶然则有善将无善兵矣易曰长子帅师弟子舆尸知乎此而后可以与师之议泉议货以泉名欲不穷亦不滞也二金无议矣权二金之无者曰钱流且滞焉权钱之无者曰钞则滞久矣兹固在今日所讲也钱之弊官铸者不一二而私铸者已千万新以混旧薄以混厚轻以混重铁钖以混真巧伪日滋虽法有死禁不息利者民之趋也以百钱之铜得五百之数工匠冶模水火之费损三之一犹可得三有奇焉是故不畏死而趋之也钞则楮币本虚器也贯重于百倍经数十手则纕烂不可执私不可行而积于公者日滞于无用矣钞法已不入议而钱法之议纷若也其议曰禁私铸者然而禁之以死不可复何禁耶彼禁之者将谓其匹夫擅天子之权古之钱法固非与下争权也天子立制度一天下以防伪耳如闗石和钧岂必自为而布之耶大要以无而通之有以利民也民且利因所利而利之亦未不可且如民穷日趋于盗者为少钱耳尚欲出内蔵以济之彼自利者复夺之是与民争利也争之而鼓铸之在官者间一行焉又得一而费十何利乎夫铸于民尚欲徼利铸于官迺益害焉法之不立其弊益滋也愚谓欲絶私铸以収权且利在广鼓铸之司而己尝考汉郡国皆得鼓铸县官亦往往即山铸钱唐置九十九监宋置二十六监准古定制立官必专立法必严如盐运司者召天下之匠便置其所民用其七官附以三禁巧伪者弊焉于是立制行之如新多旧少则六旧四新谓母权子可也旧多新少则六新四旧谓子权母可也至于新旧之别过则以二折一不可也混则以一当二不可也若二金之行亦辨成色铜不可细辨每旧百文折新百五十文亦可也又以铢两较之旧者百文其重㡬何新者百文如之迺可也若是则巧伪可絶而民利于铸钱大行矣而公积之钞亦或错行十之一其值亦当减旧十之九斯可也虽然法行自近赋于民者如是给于官者如是是而犹有私铸有隂阻有巧伪相欺者必法于市而亲与隣连坐之不惜也若然二法之行或少滞矣或曰事有召祸而法有起奸则今之盐法亦安保其必无也欲揽权而公私兼利之非如是不可然则法岂容轻议虽圣人立法久亦弊弊而救之耳所谓变而通之存乎其人若谓天下之铜尽为钱将有物重钱轻之弊噫正虑其弊不至此也如使钱多而轻民且裕矣变通又在人耳记曰一弛一张文武之道上之人眀文武之道者其将有取于议东洲初稿巻六东洲初稿卷七钦定四库全书东洲初稿巻七明夏良胜撰郡志畧建昌府志序正徳丙子歳秋七月建昌郡斋爰事志载越明年冬十月竣事东洲夏良胜实守简书申以叙曰凢郡书名以志何从古也凢志必拟于史何示有重也周礼曰诏观事则有志时史虽列官尚未以书名世自乘梼杌国语世本战国䇿先后春秋而作而史繁矣然以国分至汉迁史上达古初班固继之断自汉纪以着代也而志始为史家一目夀晔昉固作纪传邕意峤典勃有録法盛有説又演为论为叙为铨为评而率难于志郑樵谓余史虽名志而不足以尽尔雅之义尔雅志之宗也近世力追古志作者又欲兼诸史家法是故君子重斯作也有其时弗几焉不能作也有其度弗称焉不茍作也建昌故有旴江志经燹不可考见国朝景泰丙子歳东园何公有作流布未逺而毁木録讹窜谬䆮失公本意迄今兹歴运一终时斯可已郡邑大夫韩君辙亟谋于始何君恩力任其终张君缙陈君文经左右维恪罗君江孙君甫又惇雅好朝暮见以应于谘几斯可已乡衮栢厓张公圭峯罗公旧职史氏程度具在诸有事并以贤选各思图称顾良胜何有哉且当垩室勉应兹辟于时则谓之何而㑹斯适也第闻家礼之辑紫阳在祝令人之戚范公宅忧有宰执论政书礼者身之履也政者身之正也君子不以夺丧废也议礼莫辨乎尔雅政莫备于周官志其遗也于礼与政有所禆矣夫政不正礼无列士不事民无所归是谓疵国今而后郡斯免矣秪愳良胜自是以文疵弗免也苏子曰文之用四事以实之词以章之道以通之法以检之称迺度而敢云尔哉虽然文愳其丧于人也不必有诸已贵用于人也不必为己是则大同之渐也观者无宁以疵吾身幸思以同吾郡姑视之以志毋曰必兼史以追雅也沿革郡之志志郡也犹国史也国重始封犹郡之得名也吾郡以建昌名名以制义建树也昌善也盛也昔毕万受魏卜偃曰万之后必大谓万盈数也魏大名也郡僻而安保世以滋大再建王国受名之际天启之矣然初汉一县由县而军而路而府分列统系必待考而后知知之必有嘅夫郡县天下者志沿革灾祥天地自相依附形气包裹故丽次星野灾祥类应自重黎命司羲和谐职以星学名世若巫咸慎灶甘石昧臯往往不出保章氏星土之辨所谓五纬入房实启姬箓长星孛斗迺知宋忧是也建昌属扬州而呉越之分迄无定见并存者何阙疑也详于占者何重民事也虽然天道逺人道迩附以儒先之论焉者归于正也疆域天子经畧诸侯制封古之制也故诸公之地方五百里而食焉者半侯方四百里而食焉者参之一建昌汉南城县境之半山泽居其半则食焉之地能几何而庸赋之供视汉何如也白虎通曰列土为疆非为诸侯张官设府非为卿大夫皆为民也上之人于是可以知民隠焉城池天下为公外户不闭城守之説未之闻也旣曰家矣家则私私则敌敌则攻攻则思所以守之矣在易之坎曰王公设险以守其国夫坎陷之名也险思陷故曰习坎斯重险已噫复隍之戒泰之终也君子视之以末务可乎哉形胜昔者周公营洛邑曰我卜河朔黎水我迺卜涧水东瀍水西惟洛食我又卜瀍水东亦惟洛食衞文徙居楚丘而望楚与堂景山与京降观于桑诗书志载有不废焉则郡国志于形胜将不特为佳丽大观而已也山川夫国必依山川山气之聚也川气之导也聚不陁崩钟不沈滞人用是生而财用以阜也故曰古之长民者不堕山不崇薮不防川不窦泽帅象仪轨罔非嘉绩此山川之志而有以类附焉者也风俗叙曰凢言俗必曰风者何风物之善入者也是故取之巽巽顺也顺斯入矣君子之徳似焉吾邦性近轻扬故俗难于俭率而易于奢变物未敝而弃人循旧而訾者亦既有也礼曰国奢示之以俭国俭示之以礼其在君子乎物产建山泽国也坟且垆华离日甚所谓土薄水浅其恶易觏产多疾恒不中轨用虽然沃土之民逸逸则惰瘠土之民劳劳则思义是所产既厚矣图籍周官比闾族党州乡县遂之法至今存者图籍是也然周司徒歳献之王拜受之意重民也重之斯爱之矣任理道者师其法更师其意庶富之效可几也水利天一生水水者五行之先气万物之母也特土糓利哉利之大亦害之大禹尝治其害者故沟浍之法立书曰地平天成万世永赖是也自史起溉邺言水利者数十家皆沟浍之遗也英公亦曰代天施长地力其然哉是民事之不可缓也贡赋昔杜佑作通典首列食货致详焉以理道之先在行教化教化之行在足衣食通论也吾郡农作日息而任土之贡则壤之赋无复还古初衣食无遗何以兴教噫寛一分民受一分之赐长民者之忧也地广大荒秽不治士之辱也吾党何辞焉封建列爵惟五分土惟三古制也汉列二等大王小侯歴代滋多并用世守惟国朝非同姓不生王而爵异姓止于伯班固云亲亲贤贤褒功表徳闗诸盛衰者也呜唿怀徳维宁宗子维城毋俾畏矣黄河如带泰山若厉其永保之哉公署君子息止之地有兴思焉甘棠之诗所由作也虽然思者斁之对也可以思也亦可以斁也君子云天下之政二思与斁而已矣既燕既处君子攸芉其将慎所择乎学校尝读诗至青青子衿矍然失席曰学校废其有刺也夫则兴之者固宜有美美斯颂也颂必若克斯善善斯传矣予何能哉志之有详焉耳然公署之属而别志之何也古之政以成教今之教以本政政也教也是故有并隆者也典籍典籍志志文也文志其大者使足徴焉斯可已若夫雕刻小技固有不足致详者也武备兵者御暴保民之具也然御暴以是为暴亦以是保民以是厉民亦以是世固有易言而轻于用者可乎哉易曰除戎器戒不虞是故取之萃萃者聚也王假有庙斯得衆之道也坊镇坊镇志志之末者也因末以求本有足以考政者矣有足以问俗者矣有足以知人才之盛衰者矣有足以知财用之丰耗者矣故曰坊镇志也体国之道存焉津梁天根既见是谓水涸水涸而成梁先王之教也火朝觌川无舟梁君子以是知陈国之忧也津梁之志可以观政矣賉典賉之云何周其不给之谓辅相之宜也泰之道存焉岂惟政哉隣里乡党有周之义连类志之其在斯乎祀典祀国之大事志之有以也曰法施于民曰死勤事曰劳定国曰御灾曰捍患皆有烈于民者也非此族者非祀也胡可志也宫室栋宇以居民而巢窟之制易矣弗易则以陋墙屋以被绣而宫室之制泰矣因泰则以靡夫物之初也恒陋易陋宜于朴朴者泰之渐也泰而弗靡弗已也是故相因而成日趋而敝者可嘅也或者曰洛阳名胜卜天下盛衰而况郡邑乎是宫室宜有志也丘墓墓大夫之职废而君子衣冠之藏高而隠者多矣丘墓之志有贤贤有贵贵有庸庸表之道存焉故曰死之欲速朽为桓司马言之也古蹟古蹟者荒墟遗构藁木剥石有可指陈焉者皆是也是故有可以兴焉可以观焉可以慕焉可以系感慨焉可以仰止而师焉可以永鉴焉黍离之什曰知我者谓我心忧此之谓也秩官秩官志志莅官也歴宦之志何曰抚于是巡于是督学治兵分守巡于是有政焉谓非所莅不可也志从畧者备遗也省志作斯可畧焉也已寓宦逺追于汉者何建本汉南城县豫章郡属也歴唐属临川郡则守二郡者固尝专莅何可忘也不忘斯及于逺逺而不能忘者鲜矣故有不必于详也自南唐建军专治歴宋至今迺得并其佐属详而表之矣于是则知纪宦绩者有畧于是名实核矣名宦歴宦之志也例之变也凢国史纪载详于内而郡县志每不敢援于上是制巡监司芳名伟绩惧有遗焉者矣一统志列于㑹府愚于命官初意有疑焉苏松志详夏周诸公然杂于守令又若无所于别也故特立此例志之不敢详者变之初议之端也议定而志者各有详焉自当互见足备史氏之遗矣君子幸不以罪僣且谀也选举叙曰论官得人每于科目为盛志先举贡者何崇古也古者三物之教行故不出乡而论定官以其次无隳官也科目汉制举贡之遗也世之所尚而士趋焉趋而益尚视举贡而末矣虽然貤封任子劝士之道无择也例间行焉进用之途思益广矣呜唿若是而云不足以尽才不足以复古之治谓之何哉谓之何哉人物苏子谓史之权与君与天均也信也天以隂阳君以赏罚代之或僣且滥史以是非公之志史类也可不慎哉夫人地产也地固以人重重斯志志匪人焉将有曰若人也已足当地之上产矣不重贻地之辱哉是故斯志也惩之或过近之畧矣质之良史氏曰与其滥也宁畧列女范曅续汉书作列女编搜次才行尤高者不专以一操也史家者流恒宗之志云乎哉然必特志之者示有别也亦专而重之也夫坤道成女厥性惟隂先正云凢隂必柔柔必闇闇则恶之近也而善足称焉丈夫怀愧色者有矣独重禆隂训而已哉外志道内也道其所道非内也故谓之外也外其人并外其居而又何详焉君子曰详内而畧外斯志法也沿革叙建昌古扬州域列分荒服春秋为呉周元王四年越句践灭呉显王三十五年楚威王熊商败越杀王无疆明年尽取呉地歴战国为楚秦始皇二十四年王翦灭楚虏负刍越明年分天下为三十六郡属九江郡汉高元年项羽立黥布为九江王四年改淮南王属淮南国六年分淮南置豫章郡领治有南城县即今郡治后汉永元八年分南城西北境置临汝县献帝兴平中孙亮分豫章立临川郡三国呉太平二年分南城为南丰为东兴为永城县晋元康元年以荆扬十郡置江州临川为隷郡宋因之齐建元初徙郡治于南城梁末为内史周迪所据隋开皇九年平陈总管杨武通奉使安抚改置抚州属洪州总管省南丰水城复入南城县大业三年废州复临川郡十二年为林士𢎞所据唐武徳五年平士𢎞复置抚州又分南城复置永城东兴县七年省入邵武隷建州贞观元年分天下为十道抚州隷江南省宜黄领县三南城其一景云二年复置南丰县二十一年分江南为东西道南城南丰并属抚州隷西道天宝元年复改临川郡干元元年复改抚州元和六年置洪吉都防御团练观察处置使咸通六年改镇南军干符元年置江西观察使南城南丰属抚州咸在统治时抚为钟传所据龙纪元年复置镇南军中和二年危全讽起南城据治抚州至五代梁开平三年全讽败地入伪呉顺义元年升昭武军节度晋天福二年南唐取呉复置抚州开宝二年李煜以南城县置建武军宋艺祖开寳八年师下江南得郡十九置抚州军而南丰在所领治太平兴国三年改建武军为建昌军淳化元年南丰复为建昌领治绍兴八年安抚使李纲转运使逢汝霖徐霖奏分南城之东为新城县南丰之南为广昌县元改建昌军曰建昌路陞南丰为州直隷江西行中书省至正十二年壬辰红巾起据复不常十六年乙未右丞托岱镇绥方定十九年戊戌伪汉陈友谅陷建昌路令王溥守之二十二年辛丑皇明既定江南王溥归附是歳二月改肇昌府九月改建昌府领治县四曰南城曰南丰曰新城曰广昌因宋制焉郡连建州会于南昌南昌古豫章也故名建昌又以旴水为望故曰旴江郡云南城县附郭本汉旧县一统志云以在豫章郡城南故名太平御览云髙帝六年命灌婴立洪州分洪州立南城以其地在郡城之南故曰南城所谓郡城者即豫章郡也旧志谓灌婴循南粤故置县或曰是古南粤地后汉分西北置临汝县三国呉又分置南丰东兴永城县晋改为新南城隋省三县复入南城属抚州治至南唐陞建武军南城为附郭县宋改建昌军元改建昌路统属仍旧国朝因之南丰县呉太平二年孙亮置南丰县分南城之南境又以地产嘉禾故名曰南丰至今称邑名曰嘉禾或曰古徐州有丰县加南字别之隋废临川郡置抚州南丰省入南城唐景云二年复置县先天二年省之开元八年又复之南唐陞南城为建武军以南丰为属县宋初置抚州领治南丰及改建武军为建昌军又以南丰与南城并为属县元至元十九年陞南丰为州直𨽻江西行省国朝复改为县属建昌府治新城县宋绍兴八年分南城之东五乡置新城县属建昌军其乡曰旌善曰东兴曰丰义曰礼教曰徳安故名犹有存者境内有东兴永城旧城因名新城其县治即黎滩市故邑名黎川元改军为路县属仍旧国朝因之广昌县宋绍兴八年以南丰疆境阔逺分其南天授兴城南丰三乡地置广昌县属建昌军即掲坊为县治一统志云以道通二广而属建昌军因名广昌县境有平西台故邑名平西元改军为路县属仍旧国朝因之分野辨谨按诸説建昌星野在斗或曰斗牛之交或曰须女而唐书又以豫章为越分天道辽邈未敢意测窃惟晋史州郡纒次云豫章入斗十度其引语曰陈卓范蠡鬼谷张良诸葛亮谯周京房张衡并云夫陈卓魏太史令去汉未逺范蠡而下多汉人也建昌汉豫章属邑所入宿度姑从晋史按春秋传昭王三十二年呉伐越史墨曰越得歳而呉伐之必受其凶註云歳在星纪似又以星纪专在越之星次也博古君子幸有以辨之城池叙建昌府城唐僖宗干符中汝南公镇治建昌经画城筑周回十里广一丈六尺髙二雉露屋一千一百三十二楹敌楼三十二所东西门八南北二门通衢焉南唐李崇赡制置建武军事增筑制院城一百六十丈制城门四东曰来逺西曰永丰南曰祈仙北曰朝天城之上敌楼二十有四楹髙二丈有竒宋元丰中廖恩窃据邵武太守郑琰请于朝辟城四隅相爽垲地宜作新城即今治城周回九里十三武东叠以石江流维悍故也西南北间以甓坚好为称东门三曰旴江曰合江曰天酒西二曰红泉曰清军南四曰祈仙曰膏露曰太平曰安济北一曰朝天伪汉将王溥归附国朝因守之章益谦纠败兵围城凡五十四日而解溥以西南北地势卑而城基稍薄几失守遂并东而改筑之因天酒门为东门易名曰武胜红泉门为西门易名曰仪鳯祈仙门为南门易名曰通㑹朝天门为北门易名曰朝京余门塞之凡城髙以二丈五尺为度厚丈九尺基广二丈九尺但自武胜而南延通会厚杀尺许通㑹而西连仪鳯髙杀尺许基杀尺之四仪鳯而北延朝京髙亦杀尺许自朝京而东延武胜基亦杀尺许东濠因江流天造险胜西南北濬濠深丈许广丈四尺楼橹䂓制大备前时洪武改元指挥使耿显忠来镇作四城楼宏壮改观又增筑西南北瓮城以益守御歴今兹凡牧守缮治不一然亦无大改作正徳八年知府安奎补筑东门瓮城名曰固本于城之隅改作四楼曰旴江曰望仙曰来薫曰凤山又以江流啮岸虑及城基叠石隄之风俗议按圭峯曰天下当无事三县之民不出封疆而食其土之入以傲乎南城之逐逐于外者虽然南城之商亦傲之曰吾纒数镪倾困倒廪无后已属者商亏折阅农困徴输才脱场圃已忘晨炊终歳勤动而无担石之余矣男任劳女事逸习为故常隋志所谓暴面市㕓竞分铢以给其夫者无有也供馌饷则有之耘获车灌率与男子同事者无有也然亦事纺绩以衣其夫故有夜浣纱而旦成布者天顺景泰以前男子窄檐高帽衣腰中裾幅周身袖曲肱而已妇女平髻衫制古朴婚㑹以长衣成化间男饰或莲子㡌桃尖㡌平顶㡌寛衣大袖或腰及于膝或近于胷咸非中制近时稍稍复古而侈妇饰僣拟妃嫔娼优𨽻卒之妇亦有黄金横带者俗之敝也斯为甚先时燕会果殽用大器多不过五品谓之聚盘后用小盘至数十品谓之簇盘近时仿京师杂陈竒品亦既汰矣噫饮食之变可以观俗也吉凶多沿俗礼冠不备三加婚不亲迎丧事尚佛老尤泥堪舆家学祭礼久废墓祭之外无闻焉士夫家间行古礼闾里亦多慕之然循习既乆未能悉变也田赋议兊军谨按旧牒兊军初徴本色交兊成化十六年间督运平江伯陈公过听指挥徐昇申状南城暨新城系山溪筏运多致迟延定拟折色每石正耗一两二钱祈以军民两利但折价太重几倍之矣展转弊又不可胜言议者谓南丰居南城上流可以舟运本色新城水道不减南丰南城又当㑹流淮安南京仓米百艘并下谓之山溪而独难于兊运可乎先是郡守舒公崑山县令毛君骙尝议白以苏民隠而上之人重于更议辄报罢今令孙君甫申议如初都御史孙公燧可之尚须议奏乃定格推官罗君江署县事复议就水次交兊以苏民困孙公下使司查议施行里甲景泰间都御史韩公雍抚治定额每里歳派银六两非全里者杀其半轻重适均而用自给法之善者也后随事增派至加旧额之半而所司恒以不足闻正徳八年更定仍以近额每里九两五钱为率查照丁粮通融均派欲别贫富以定画一之规然究立法初意名为里甲以里取之甲而输之于官者也若不通论全里十甲丁粮之数而止论里正一户贫富之差则富者所入视旧什九而取之甲者不加贫者所入视旧什一而取之甲者不减丁粮既无定数愚民讵能周知吏胥髙下其手又不能保其必无也大扺法乆而弊弊思变变而益弊不若因其弊而釐之使复初焉其可也又况周礼养民之政曰恤贫必曰安富贫者固贫富者日入于贫岂郡邑利哉敢附论之幸当道者垂采焉盐粮盐筴之利实师管氏以资富强然初行海王之国而已歴今而山泽亦在征例难率变也国初计口给盐歳三斤亦计丁征米歳四升天顺七年折徴钞贯公私均利第征则变版籍以滋民奸解则易楮币以专国利公私之害日甚矣议者谓随粮徴解而不别立库局害迺息长民君子以为然否家谱畧旴江夏氏家乘序吾宗谱成易名曰乘乘有载道也夫乘异也任于载同载异也资于乘同乘之成也匪工弗作作而谋人而辙之度同匪御弗行行而谋马而轨之迹同是所以成乘也而谱有是哉谱若乘之载矣支派异焉亲疎异焉世次昭穆异焉嫡庶贤愚贵贱夀夭异焉然而严父本始联族重宗以生孝弟之心是乗之所以成也乃吾之谱又大异焉者自图谱不以置局而郎令史不以设官林宝氏作元和姓纂后世师之而吾异之继而欧阳谱作苏谱作吾先世师之而吾异之吾亦何敢异也林于唐为昌宗宝之作其流也冒吾异冒也欧阳公断自可见之世其流也畧吾异畧也苏公详所自出而尊之其流也隘吾异隘也吾先世谱欧苏法也吾惧其执也于欧苏法微有异也非异吾先人也于戏吾岂敢异也哉有大异亦有大同贵而弗贵有君道焉殇而弗殇有子道焉不几于隠而章者乎亡吾氏其复之易吾世其正之不几于直而寛者乎重祀而籍畆杜争而联墓不几于简而明者乎妾有得祔有畧妻焉行有可规及妇人焉不几于微而切者乎是吾所异者谱法也而同者史法也史之法经之遗也故曰晋之乘楚之梼杌鲁之春秋其义一也乘也可独名谱乎哉虽然攻数乘而成国工兼数家而成善谱后吾谱而作者将有异吾之同者乎将有同吾之异者乎修谱凡例一夏姓自禹受夏后氏颛顼后也汤封夏后于杞其非为后而不得封者以夏为氏歴代因之贤哲辈出简册可稽至宋末三承士犹为仁和人以真州制置使治淮西军世扰攘避居南城始迁即为祖亦昉始封为祖之义故断自三承士为谱宗不敢逺绍以取遥遥华胃之议仁和谱牒亦盛先世未通兹亦不备一五世一图服尽五世故也第二图仍举五世者知六世所自出也第三图仍举九世者放此一宗子贵三传至必达而止又以必顺为宗再传至受一而殇以受三为宗一传至兴孙而殇兴孙无可继者复上自必顺下次子克让长子宗尧为宗五传至灿而止又以宗尧长子隆生下次子润为宗今又四传矣一庶子为宗自与古大宗不类故谱法亦难于大别世次图并以统宗分派为序聮属相生兄弟行长幼亦有不能如常叙者但生年行次皆书自可考见一异姓子为后虽已成派今黜之本宗子出为异姓后虽已易姓犹书之一世次应为后于本生父及继父下各书之其有以弟继兄者一切改正一夏氏世居雍熙街后一迁金斗窠怀徳坊一迁桥东状元坊一迁西湖一迁塔埠其散处僦屋居者亦多然世次未逺尚可统系故不得遵欧公五世六派之例一谱以聮族重祖也自作者视之有亲若疎自祖视之一也故行名字号及事迹可详者一例致详不能详者已是又不敢师苏公谱吾自作之意一谱无载妇初异姓也然娶者合二姓以为宗庙主天地配合迺有生成子以系宗母以庙祭礼称妾有子者亦祔祖姑可祔庙或亦可祔谱故以义起娶妻必书有不书者义絶也妻无子妾有子以承宗者书妻有子妾虽有子不书妾之子则书仍註庶出以别之重嫡妾之分也一谱称号或以官或以行或称某公初无定格然窃意自祖宗而下视则宜名自子孙而上视亦可字世逺族繁名字容或有干讳者故或名或字有所避也但名则註字字则註名不得其字与名者则书行其官称私号备见註下若有官者一以名称尝通籍也兄弟行而下均以名称压于所尊也一凡有子者註几子既娶无子而卒者书止遵欧法也未娶而卒者书殇殇而有成人行迹可指验者书蚤卒二字以旌之礼曰能执干戈以卫社稷虽欲勿殇也不亦可乎一凡未及六十而卒者书年踰六十者书夀妇不纪年跻夀者纪之尚齿也一或曰名或曰讳生死之别也别葬书葬从祖书袝示有尊也一祭田有原祖置者有各位自置者徃时于清明旬日内各以供墓祭之费但贤愚贫富自有难以齐者故百年间墟夷其墓者有矣甚可哀也今欲建置祠堂每歳于清明冬至各设一祭其仪物及扫墓规制俟定议别载凡我宗人言归于义其祭田既合于一即非已有祠堂工讫歳积羡余义田旧规循可克复其后宗人立有伏腊考终之后仍入祠堂助祭永为家式其故违者宗长率宗人以义责之不听以法治之凡条段界至粮畆皆须详载以防后虞仍註各位所出不没其善也若宗人不縁伏腊醮祭而愿有所出以佐公者特书表之一山图备载形势从俗也且使后人易于寻究也仍註祖置续置及某位下分守俗尚风水世家右族往往以此大有悖戻图之者杜争以全义也歴年既久亦有失其处者凡我宗人多方访究俟得之后续具图载一先世行能俱有可称其卓然在人口耳足为后人程法者分条书之为家规辑畧章善也其傅㑹文饰适为上诬故不敢滥録若考问不及记载未详俟别有得又当续纪一先世或有铭诔赠文及宗人所作有闗宗义者附録于后文献有徴不敢废也一谱以卦名为号计六十四册分收珍袭毎祀事会于祠堂以防鬻篡之弊其有生娶卒葬每歳一登载之家规辑畧上制置使讳贵按宋史文山先生传云天祥得至真州城下守将苖再成迎宿时真州不知京城消息已数月闻天祥至无不感愤流涕诸将皆谓两淮兵力足以兴复恨李制置与淮西夏老不能合从得丞相通两间脉络不出一月连兵大举江南可传檄而定也又云天祥喜甚即为书李庭芝夏贵庭芝得书反疑丞相无得脱理罪真州不当纳之赞曰或谓使庭芝不疑则夏贵可合事未可知岂可谓天下之所废不可兴者邪良胜曰吾祖不幸而属庭芝莫克以忠义显着何幸而逮谋文山迺附传而有考于后之人也松云居士字季逺少游江湖醝货以万计舟泊淮扬间遇文皇靖难兵同商咸愿附应随擢大官惟公弃舟而遁但曰有亲在未敢许以死抱胡琴给道里费而归贫约终身无愠色号松云居士意以自况里人遂以为私谥云立诚公与弟立让立义愈敬立信俱读书有礼度立让卒遗孤显暨达立义卒遗孤建公字显愈敬字建立信字达婚冠分赀若子人莫能辨论者以公长任家归美于公焉公性刚正不附倚桂坡左先生目之曰倔强翁一日对局见驴滚地数匝而鸣桂坡戏言曰这老驴发颠公即应声曰此畜左赞右赞犯桂坡姓名不忌也大笑而罢虽近谐谑亦足以见不为势所夺矣余见墓志秉文公按旧谱註称为人鲠直不妄言语不茍取予有古君子之风立让公少绩学有怀疑义者往谘咸得焉人号之曰通鑑先生司训公讳忠少负才不能居人下以举人署延平训导事一日随太守上表故事铺罽为位公正色曰天威咫尺敢如是乎竟彻去当事值雨左右为守张盖公斥下之守衔之后同官中酒暴卒子以丧昏公曰礼义相先之地不宜有此扃钥甚固卒弗敢纳后守风使诬公招饮左证公公弃官而归杜门不复通人间事匿所亲教授童子一日主家隂有刺语奋烈自尽噫行虽过中亦志士流也愈敬公素敦义女弟因粧次于楼火母氏甘性严憾之匿不敢见公罄赀市材旬日楼成甘迺色喜女弟亦安晩年因食骨鲠喉吻欲裂浃旬未下微睡忽惊觉唿婢莲奴云一对童子穿红笑舞救我也骨遂下或云公尝于鲤湖广王殿易柱一对故尔事涉荒唐然亦为善获报之一验也立信公好学能古文仲兄司训公以刚直忤上获罪公以义赴难倾赀多计畧司训公迺免公尝饮于女兄家归薄暮有鬼魅若醉狂状触公公奋力搏之落其首其正气不惑类若此余见墓表用理公体貌魁梧而性度优裕每歳杪勾稽子母度不能偿者辄焚其券诸子就学公先教其字画楷正亲师取友必得时选后仲子云季子泉相继以科名显人人惜公未及见也季弟用璋公少坎坷最为父母钟爱公先意承顺益爱之用璋公尝以官田兊价为赀公以民田易之俾售得善价父母安焉兹其孝弟一节也余见墓志判簿公讳文义尝为汝宁司狱有军职乆系当刑公察其寃为条析于守出之后改严州有富家刘姓者为势家隂中坐盗狱公得其情亦白于守遂不成狱故曰一命之士茍存心于爱物于人必有所济信然文善公平生无忤人事晩年于子姓臧否亦有辨别季子瑀少失检制以欲病亡公抚尸而不哭其严又如此用瓛公幼敏慧好学尤精于纲目通鑑人有索隠僻难之者不穷屈桂坡左公号博洽每于元宵作灯谜杳幻莫测曰须夏先生来公至百难俱废用璋公有口辩能白道诗词语居家戒子孙每撮成语曰柔能制刚弱能制强又曰得之易失之易至今犹可诵之用珽公性严宗人读书者知礼爱之商闽以信闻每新竒物待公至迺价定后寝疾所来往者延医视汤药若亲然疾甚富翁有良木衆度弗售翁曰夏某好人也吾让之亦不取厚直其重于人亦如此希肇公信义着于乡有閧讼不之有司而之公者公咸喻之义折以是非辄息去性不嗜酒对客时瞑坐以仲弟云季弟泉中式立坊牌有司庆饮数十酌尚惺惺也人以是为公友爱之徴云余见墓志恭元驿宰警敏有干济才事上惟谨为士夫所重其任剑浦东海翁时号鉅工作诗送之曰延平津头水拍天神剑一去今千年送君此去须重问光芒还在斗牛边是可验也时瞻公气局端重动有仪则妇翁余御史公素刚毅人少当其意者每以得公门下为庆曰真佳婿也性友爱二弟力学师友来往膏晷靴韈之类每有资焉竒峯先生为商城学谕时膺聘为浙江考试官有士怀千金粥举者暮夜抵舍先生闭门拒之不去几欲付之法又有以当道故人书至者亦竟不启视然终身不发人姓名亦未尝对人言也先生善行详见墓志兹特其隠者耳希淳公少孤窘甚后以能书重信为乡人所依渐至丰裕植立二弟父有遗业悉让之父女弟为卓氏妇早寡赒䘏备至比没经纪丧如礼焉良器驿宰最知尚儒雅若木斋谢公海日王公亦器重之文善公夀倒囊输粟乞冠带荣终其身遍求文人鉅工诗文盈缃帙有足传者是可谓知事其亲者矣允中公尝与杨隆共赀均利二十余年竟无后语隆病几年视之若兄弟百费惟共隆没公与其子㑹计隆已多费七金余公毅然曰与而父交乆忍逼其孤竟不问兹不可以市道交例之也愚夫先生师仲兄竒峯先生事之以父终其身当试礼部时得竒峯赴哀毁甚即不欲终事同舍强之方寸乱竟不成巻后奔宜阳扶柩暨戚属归次泗山舟阽石漏先生吁天痛哭曰吾兄素善未应无葬所也柩回流不去唿小舟系而举之是精诚所感也兄弟五人庐舍可四分之先生让诸兄姪择便有之但曰父基弗构比于不孝吾属㕔事以存名耳别筑居之呜唿吾亲隠徳显功并见墓志及平海录兹其逸焉者也允茂贞士性善知学有志名宗尝自类族系虽未必中古矩度然亦有可考者矣希贤贞士幼向学能成文理巧慧絶伦百艺攻之即为本业者忌知星歴人咸咨之足以应也处宗和以义无长幼贤不肖爱敬之尝夜宿婣家有鲁男子之行焉景望有弱病当母王宜人病时汤药谨视扶起卧踰月劳益病不衰遂伛偻失故状人曰是知所以为人子矣家规辑畧下黄氏孺人宗亮公继妻有逺识当洪武初家以富号于人曰夏金银云孺人深自秘匿公尝欲买隣人塘地要约既成孺人止之后果有着令凡民作金银交易者勒从军首军头目过里门孺人趋出以金钏投其车故左右隣若聂姓吴姓皆入尺籍吾宗独免孺人之力也甘氏孺人松云居士妻性严正治家勤俭每蚤令小奴唿于庭曰家赀得过也要牵牛喫水家赀千万要皮薄荷也求人故子妇而下无敢及炊而未起者危氏孺人文焕公妻公没家亦甚窘孺人忍饥绩纺不忍弃夫业比没遗业如公没时陈氏孺人用理公妻有丈夫志精巧女工笔管上刀笔作瀛洲等图寸许书滕王阁记不省脱㸃画至今见者称絶艺尝夜绩课儿云泉读因曰云尔夫子相后必为学官泉卑亦作大夫后云官二十年止教谕泉通判苏州进阶五品人以方文伯母焉邓氏孺人用珩公继妻抚孙谟至不知有父母焉吾宗继母以慈爱着称孺人为最施氏孺人用璋公妻公少使酒难近孺人善调之以是全恩免祸为多勤绩纺虽老眵不废余氏孺人时瞻公妻公卒时孺人方壮抚孤以节自励尝甘贫苦夜作不肯出下人语年六十迺终王氏宜人愚夫先生妻良胜母也勤于绩有业置室间而亡之越月于隣家机上识之终不发人问其故曰彼女子也恶名被之终身不灭矣没之日宗婣无长幼戚疏咸哀之至今语及尚有欷歔泣下者余见行状及墓表赵氏安人良胜妻也初归余时尚少已省事荆布十年列珠翠行无赧色人尝绐使假于婣家应之曰非已有而饰之益可愧矣余行见墓志东洲初稿巻七东洲初稿卷八钦定四库全书东洲初稿巻八明夏良胜撰诗墨竹一幅写真竹依然老嫩茎不惊风雨梦深倚雪霜明有影浓且淡无根枯复荣诗魂偏入格聊寄故人情山游荅同志散䇿行迂路离离坐石桥柳烟依日睡花雨趂风飘大笑逢开口相期怕折腰深盃冯自酌清韵倩人敲家食本同舍官资拟共寮尘心无地着客气有氷消风月本人分干坤定我交若知难重担何以荅清朝后望须刋竹初心学理苗看云还絶巘乗月欲通宵臣节千年重君门万里遥无端发长恨画角一声谯晩眺宻云驱雨过山为送青来犬吠行人住牛奔牧竖囘好句随凉得芳樽入夜开牀头无所有几巻旧书堆偶书有雨梧逾碧无风竹自开小溪深雪注矮屋厚云堆薜茘墙通径芝兰砌少埃柴门春昼掩不见一人来山房夜话丈室清于洗𤣥𤣥正可谈放帘分月碎迎户半风含人夀岂无百浮生只有三抟鹏争欲上征雁几囘南绕砌浇金菊临轩数玉簮茶精搜句澁酒力助歌酣岐路谁曾泣迷途马更谙芳心难妥贴短髪易差鬖话到忘忧处行储欠一担宿中方寺三首永夜便僧话茶膏一味真破墙通月色空阁接云亲切切笛中雨浮浮瓮底春五更清梦晓门放欲来人絶巘冯虚望大江江花似浴白鸥双自家适意闲藜杖隔㟁愁声老木梆吊古岂无刍比玉崇文直有笔如杠村深寂寂无人到山月茅檐照睡厖避嚣来野寺学静惯㕘禅般若台风静多罗树雨连老龙寒剑影孤鹤避茶烟𤣥到无言䖏推窻一枕眠寓松溪寺聮句立马松溪寺长风扫断桥逢僧无故老磨石记前朝崖古树遮目台荒草没腰坐陪清话乆鄙吝顿然消喜得酒聮句荒村难问市古刹倒芳樽强饮开怀抱沈酣罢讨论欹枕无多梦连牀更几人明朝囘马首归路莫逡巡醉中鬬谑聮句吟尖方滑澑醉眼欲摩挲总为髙情遣其如逸兴何儒风便脱落僧话转多罗且莫嘲同异孔门有四科晩眺聮句登高穷暮景云树郁苍苍牛饱眠烟草鸟归送夕阳渔艇趋前浦僧钟出上方坐深清到耳寒涧落铿锵食瓜聮句剖破绿云房来供天上郎白分成片玉清嚼满池霜红子堆盘灿余甘浔齿香青门随处是何必问炎凉乗凉聮句披襟纳晩凉微雨洒回廊松吼虬龙怒稻翻云雾黄新词称絶唱爽气协清商更到山城逺檐铃代击梆杏林春意杏坛作孔道杏林鸣僊居儒医次第业董樊先后车三部脉息㑹一㸃灵台虚移此药天下何必论刀圭和荅云山塔寺小憩招提清欲水不许㸃尘侵迳曲履痕薄云封塔影深佛説幻于古人心巧似今几多朝市客方寸有山林野寺寻真处凭髙望眼遥天心留胜槩人语在层霄俗气从前避清歌取次饶明朝南北梦嘉㑹惜寥寥过石门寺次邵二泉先生韵水啮沙中石声声入耳幽忽然疑砥柱何处覔瀛洲野寺偏宜夏溪毛可荐秋棹歌来往发到底不惊鸥洪都和胡副郎赴召二首脚根不避路到处便为家醉过十年梦风抟一望沙闲情诗入画生意草方芽长者须投辖清清一味茶尘封簮笏厚一拂自今年屯拟经纶济忧当天下先亭深风月上书饱夜灯前直到亨衢穏披云见此天次谢家埠用前韵烟草软十里江云绕几家犬灵夜当户鸥懒晓眠沙有缘寻道路无处问根芽兀兀推蓬坐方壶有賸茶去路还归路今年似昔年坐高三尺浪争着一篙先风急鸟更疾云移岸欲前不堪囘首处家在一方天舟中夜坐坐入江村夜凄风两鬓生渔灯忽明灭野渡尚纵横匣剑嫌光逸囊琴觉调更谯声不到耳忽过雁归衡过番阳湖二首宵发龙头镇午过番阳湖潴容百流秽风轶片㠶孤光芒镜未似畔岸天为模野笛渔舟晩行行鴈落芦眼眶才落此湖光却叹身如湖里航破浪只销心上穏乗风何必望中洋浃宵飞渡真为䇿泛月归来不用忙许国有怀如李泌孤城明日是端阳过范光湖遇变自慰岸圻湖光恶天翻万叠云真于百死地扶出再生人未构唐公稿几随屈子沦冯夷应有意留我献明君舟中写懐一舸放此老泛泛江湖游寄迹真浮梗何心问撞舟路通颜氏濑诗入米家流有子横舟在白头高卧丘对月书懐厌家思作客客久梦还家两睫抉此月寸心纷似麻亏盈真有度南北更无差岑寂谁驱得开尘放瓮霞春雨散衙后用杜公韵写怀三首春半尚无花出墙一畨疎雨为催芳煖从南去多应早寒到北来真较长金粟陌头才栁色银瓶窻外乱梅香何如燕子还相识衔得空泥占屋傍春思苦撩乱啼乌来树间寒光尽流水雨暝失高山案牍求生意妻孥强笑颜家乡在万里长是梦中还何处开怀抱天涯问讯人懒成长似癖酒薄也添春只拚心中苦相看竹上青应门无客报头秃不须巾春雨二首晓风吹面软轻帽送寒归山阁雨声碎野亭云气霏草知催地力青欲上人衣闲数随来雁今朝似较稀雨凉侵短榻春睡起偏迟鸠拙寻遗构鹰扬耐蚤饥干戈经路滑箫管动乡悲愿和征夫泪吹来鬓上丝春雪云㸃行人鬓相看尽是翁檐流翻作雨衫薄尚禁风欲混鹅毛白休迷鹤顶红梅花惊大晩春老北枝空和三厓夀陈封君竹坡先生七十少壮薄宦游老作隠学士种竹縁江坡清风日来此此心虚且贞对竹颜无泚扬尘落飘飘夜雨频磨洗老劲掣六鳌渭川不在彼垂垂雪低枝寒梢依日起白髪映绿簪何必论年纪龙孙呈萧森断截备国史椽管秃瓮多董狐良足儗丹砂天上来绯衣忽加尔故人重相过无主亦自美引泉务厚滋醉日还移祉威鳯谐笙簧笑歌闻正始再过三十年此坡付儿子对雪二首积雪堆还堕贪心欲占秋桥迟驱蹇䇿江晓打鱼舟山向云中老人如画里游僵眠饿茅屋歌舞乱南楼夜雪宻于昼春寒忽过秋忙搊东郭履不见子猷舟枝压鸟争啄花浓蝶怕游望中浑一色何处认琼楼春郊杂兴五首茅屋不知得春来三月深蛛丝过游目鸟语自伤心谋到野中获诗随景上寻何人兼吏隠吾欲再生今社皷村村閙相看又一年好懐因出郭尘肺欲浇泉山恠云堆恶林疎日影穿笑歌惊落帽无意仰书天髙栁未匀绿小桃初着红两家鬭芳媚一任付东风供茗来方士扶犁见老翁杜鹃非吊蜀肠断莫岑中短墙垂薜茘茎嫩绿眠苔吊古谁能事匡今我不才烟萝孤隼落泉镜乱鱼开立马长桥问源头何处来孤村寻窦氏古庙拜刘生风节干坤老流光草木荣感时思警䇿屯难厌浮名俯伏山陵下卑陈犬马情挽李从事母贼来夫就縳贼去妇欲捐赎身尚可百挥金安惜千赤手捍锋刃死心良可镌亦有几男儿鱼肉终无传夀杨玉峯先生八十晴霞绚朝日相对玉峯高白髪明蓬矢青樽送海桃洛中应主社林下已忘骚何处寻司马斑衣未二毛闻东征得捷将军驰露布有喜上龙颜破竹迎锋下持斨未缺间天地若为大鲸鲵秪自顽论功书杰阁欲拟燕然山冬日言志翛翛此长夜一榻百虑生何如晏眠人日上三两楹眷彼金石声杂我砌下鸣心茅日斩刈寒谷迁双莺开口笑未得着耳頽垣倾恶风穿鸟户相对独闗情题四皓泥涂四老翁伏腊商山侧不堕留侯机安使汉庭识天子惊且疑梦寐见颜色頽衰挟痴儿隠祸顿销息一言系炎鼎表表人臣极非无经国资所志在逃匿㝠鸿奋高秋习习快两翼岂知觊觎人有恨填胸臆神器匪私授造化良可测白云方英英紫芝窅无迹哀征夫西风听鸣镝马首云已东征夫诜诜行惨淡尘烟中潢池恣狗鼠崩骞并元戎霜重铁衣冷奔突驱羣杀气日未薄岂必三刑同旧鬼乌啄肉新鬼号瑶空寒月照营白暝色霏蒙蒙岂不念妻儿饥冻垂飞蓬北里倾尊醁南隣烧烛红歳暮未归得何当思挂弓春日郊行春来三月好景足四郊中豁豁羁怀放骙骙马首东林深藏鸟语香逺送花风缓辔真如意当途肯叹穷逺山青掩霭短草绿䝉茸思入兰亭妙诗嫌谢老工洗觥钱换酒侧帽鬓垂蓬野气迷垧坞茅檐接大空感时谁可后忧世我当雄百畆全无种春饥未卜丰杜鹃桥上过休遇洛阳翁挽白司㕔表之世为衣冠重文兼道义名夏官思赞理天部写铭旌夜月秋亭古春风晩棹轻旧游元是梦寒骨照山明挽陶纯甫纷纷入世路生死竟如何两县野棠合西曹旧案多濠梁遗好伴薤露踏哀歌萧索盱眙墓还看宿草么写荣恩巻教子祈忠国匡扶愿显亲元非博富贵终见荷丝纶乌帽新笼髪霞绡穏称身焚香开玉轴举目是枫宸郊行陪祀十首乍出寒郊外分明似坝桥合氷连断野孤树入层霄瘦马还堪䇿饥乌信可招一程兼百里行尽不知遥地旷心逾逺天寒气更清识时曾似鴈解语不闻鸎公瑾元非酒羊斟却怨羮宦情羁思并怅怅此郊行厚颜思肉食何意数干支葭管愁添线昆明待凿池奔波三日路滋味几人知收得闾阎事琅玕向我披独有干坤意墙头欲放花先几催草木候气蛰龙蛇塞上翁难识垆边酒易賖更无人肯问温饱是谁家好日瞢腾过幽怀拍塞开空随驴上老不见雪中梅和气因人致风烟逐我来城头悲皷角寒璧落残苔不问燕山桂那知玉井泉稚儿方緼草老妇未衣绵夜梦追三窟朝餐费万钱提兵须几镇何独向西川春祠冬烝夜清清入妙香一班随进退终歳异温凉册祝昭禋逺衣冠卜吉藏不须占王气寒沍树苍苍何处寻云窦泉凝雪满池林端悬鲫鲙山麓集江蓠貂帽寒緜卒茅檐哭饿儿为探幽兴出畨惹闷相随松宻堪承露山高不碍云金汤元有主天地本无文仰赖祖宗徳从教夷夏分若非雄据穏戎马尚缤纷去路还归路伤怀更几何风尘随处是须鬓笑人多衰草牛横笛霜林鸟乱歌无端情思恶掩耳莫相过赠傅生宗㑹归南城傅生婣家子少独事一室野气薄城郭大檏浑不失长途买櫂夫抱难纷如质质之者为谁王子我所宻入口即禹穴雅不伸佔毕忽来告我归四方志了一居然改大观逾望已六七为告我故人作器须树漆我行与王子摩厉方自弼遽曰前人车飞骞杳无匹送朱侍御按蜀剑外行騘日春风为拂鞍相思劳太史知已尚儒冠象马须忘险疮痍未剧安无縁起诸葛留与阵图看天夀山三十韵列圣聨宾驭开山閟𤣥灵熊罴俨象魏喉嗌限边庭文皇主万国武畧呵六丁南天立斧扆北漠空氊屏诏檄靖氛祲弧矢威麊泠仁宗薄世祚章帝垂遥青文人号宣朗载籍辉繁星英庙驻狩辙䇿士惊羸缾穹庐覆真主臣妾居靡宁回天入缵服杰阁图渠形两朝定主鬯多难携常经外蛇就藩府永巷辞严扄殿色日炯炯宫流夜濴濴柴桑犬睡屋荻藻渔翻汀老农问旱魃乐腊功𤣥冥昇平见歌舞贤俊易岧梦觉过百歳垣墉谁一聴风愆布后轨剑舄分遗馨六驾宫车晏八音山谷停木天元有譔铁笔已忘硎汉原陪翼亮秦祀增光荧谩记鼎湖䜟毋刋狠石铭龙髯攀弰角凤翥献翘翎午夜风潜壑霜天月在垧虎丘干象纬骊阜失崤泾贱臣愧肉食闵世随漂萍分行拜釐祝五云和露零老马先主心腐草后秋萤长夜代烛光冷石殊醉醒天地有常主㫁鳌撑北溟赠刘侍御还蜀夀母长安日已逺蜀道胡尔难恋恋佳儿心夜夜梦中还一命得取道万里谁当闗去时年少行惊见毛髪斑母夀古亦稀儿归良独艰菊花酿露魄豸绣明春颜东望拜天子南国方威蛮九坂须叱驭四牡行歌还久雨和荅崇道一首潦雨没街渠源头水亦活归骑惊瀊涡努力睛闪烁入门坐空斋旅思苦索莫岂无居髙堂谁复念蛙窟疎茅湿已穿重絺疑大薄愁添甲子头望入巫山脚昨夜方酣眠清风动帷幕雨中闲叙荅和崇道二首闭门深寂寂有待为君开书笥元无底酒乡羞未醅鸣鸠雨不歇惊燕夜方回飒飒清凉足明朝秋气来交谊论今古知心见子期只縁多病癖深荷寄方竒行蚁竹枝上小车花外移盘餐聊尔共重约抱琴时挽林节妇掩袖黄昏泪深闺白髪新不縁身后语能系未亡人有子承衰谢无家合苦辛君恩还士论赢得对苍旻除夕和石江韵暂把好怀抱开颜向客边歳穷还有日醉倒不须钱笳皷儿童市寒酸尺五天不妨论甲子明日又添年客愁连歳积都到夜灯边家信来三日官衔直几钱买痴作白眼把酒问青天卧聴晓钟发翻疑説去年燕歌墙外度高遏彩云边袖出降魔剑囊无卖赋钱星躔随歴次更漏一壶天莫怨宫流水冷冷不系年守歳翻便睡思兄来梦边有官非肉食无吏索租钱漉酒问燕市烹鱼见楚天相思愿相见相共祝长年看看数尽今年歴漫説明年差可立从头检㸃一年愁焚香告天在今夕年从此夜尽年从此夜来天日各有度㑹合应无媒烛销商妇泪杯覆王孙哀逐贫不饿死驱厉徒生猜揽镜羞蓬鬓壮士胡为哉春郊杂咏七首摇鞭催马络莫道看春迟错认重经处还疑未到时林垧自逺俗村落尔相知最喜杜公子追游当我期春草不受翦茸茸㺯鲜新好山三月景野渡百年身花雨湿穿迳燕风轻掠人春归何底急来往小车频袍笏瞻天近衙筹坐日移偶随安石屐忘却习家池野店当垆媪长途弛担儿淡烟桃杏坞春色有人知溪流迎我白野烧为农菁黎杖不扶老春衫难得成岸栁莺语滑渚蒲鱼浪生无由纳佳境抉眦饱山明出门消客恨盃酒力春贫树立青霄上蝶随金谷隣四方多事日万里欲归人卬首溪桥晩孤舟阁水云少从南国游负却东山卧云深矮屋封天青孤鸟过索索诗酒縁劳劳簿书课拂衣见高冈顿把春愁破春睡苦不熟何事来相闗浅莎没深渚白鸟飞青山典绂桑麻主扶犁虎豹间无家酿新酒社日乐风悭题廖节母巻阳刚负干徳铁石男子肠云何妇女力能任天地纲剥极复迺生理胜气自降所以君子心表白工词扬夀萱开济归才望江湖成倦游萱花清昼梦堂背暮山秋范妪支家造苏郎抱国忧黄花三十度祈伴夀樽讴和孔殷邦宪麻姑胜游二首料尔年家㑹风谈一座秋道形先石履清响震山楼花趂雨争发鱼亲人自浮信渠兼隠吏相与为时谋谁云冠盖侣也自解忘机高谊悲萍梗官资畧显微泉从石熘下云与鹤兼飞落日斜穿径归来尽染衣环翠亭巻春风荡晴江夜雨落梧叶南坡有高人孤亭占清絶看竹孰主宾问月几圆缺泉池三伏氷花砌五更雪独抱栽培心造化论工拙挽周文明闽学师先觉楚歌悲后生相思不相见秋雨暮山横挽陶郡幕廷佐青门回巷月白杨飞岸云萧瑟入清夜衣冠疑故人空悬丝五两怅望剑孤津宰木看看拱秋涛隠泪痕东山营先人兆十咏老树摩崖风壑秋似添哀思泣松楸一函已了三生事杯土难教万虑休命锸且当今日务摇鞭却忆去年游荒亭展目云飞处目到云飞泪已流山延震位郁巃嵸老父幽堂许我封地脉藏真待人显天峯列秀为谁供丈夫清骨须移竹处士芳魂欲抚松恨杀九京终不作惺时犹想梦时容五里郊行转入村何堪拈笔步招魂楚歌薤露知无艺呉爱甘棠幸有存忍废蓼莪于弟子但传清白与儿孙戴鳌山立泛鲸海难拟高深一念恩衰服营城越一年才登山麓泪澘然干坤异待千金直首领同归拱璧全马鬛新封当易合牛眠故道不虚传许多狐兔冗孤塜安用苏公负郭田云窦流泉吸不干挽将洗我恨应难门前有束生何忝囊里无金死更安神道千年畱望柱穹碑万口识休官报恩莫罄身输国拭泪含悲强一餐望里山头云满巾麻衫泪渍旧翻新功名未了难为子升斗才沾不养亲公论自能扬朽骨雅懐应不放闲身许多感慨干吾虑短榻长檠夜达晨山从东来壁面西云侵霄汉冈陵低草露湿履尚浥浥松风拂笛长凄凄三曲九曲流不㫁一峯两峯青欲迷哀哀举柩即深圹精灵鉴此无穷悽四尺孤坟未告成竒观百様一时生祖宗合散枝连榦朝揖分明雨后晴甲位文峯惊崒嵂离宫天马自纵横王维若染无声妙可是山灵更有情终天抱痛泪澘澘宰栢青皮半欲斑一息梦翻惊梦觉百年人几见人间寒乌飞诉无言恨癯鹤归灵不忆还最是追思旧游地曽随翁马上兹山才出衡门马首东一山高处路腰通云封青塜千年主雨净黄冠数畆宫有玉可辉幽宅夜无金难买墓田丰哀怀耿耿浑无际圣主追恩俟大同过中方寺见张元钖与黎廷吉辈倡和聨句珠玉盈轴因取归而和之郊行华轩人几解闲行春色无情过眼明草湿衬花疑绣地山连䝉霭欲罗城短桥深藓惊蹄滑啮岸高枝惯鸟鸣尘虑已忘清入骨不妨穷壑洗淙声年来习得懒于云秃笔严披肆典坟草屋厚乗忘漏雨纸窻微隙可容曛朝宜论列野宜俗生有穹碑死有文前代鼎彝今具在莫言铭后更无勲輓春二首规将好景辏春华朝士装成处士家夜雨忽添枝上叶东风犹拂鬓边花鸟如唤我梦初㫁山似羞人云半遮却恠此身羁宦辙无多縁分伴烟霞野寺寻芳着屐忙雨花沾袖趂风香从头捡㸃伤春事抚掌瞢腾过日光黄四娘来迎笑脸杜工部已破愁肠流年去去谁畱住大债如天次第偿宿崇梵寺二首才离城市即山林古刹停骖一解襟我欲静中还有得谁言删后不须吟茶椀润枯烟灶湿酒盃销泪烛痕深相逢尽话浮生梦梦觉浮生只此心谁解挥戈却日光年来年去自家忙世情落落话移榻心绪忉忉笑举觞声入北风毛欲树梦囘南国背多芒不如袖袖无闗系到得浮沈老道塲舟行三首轩冕维身丘壑怀神交万里故人偕秋风入棹思归路夜雨连牀忆小斋几处樵歌惊耳聩一声渔笛破心霾仙舟却也无前誉折角巾归笑满街物色都收上笔尖惊人句法俗人厌云横水蘸天移棹风泊花飞昼卷帘暂息敢忘黄鸟知浪游应惹白鸥嫌归来小坐温残蠧一夜悠悠过几籖朝野牢牢两系身十年踈更一朝亲交游自古能无别张范于今又有人风力摇摇江上栁晴光漾漾水中苹相期何处梅花发深夜寒檐再共巡山行古林隂木欲无冈孤稜冉郁撑穹苍铮铮万籁惊残梦阳乌走曜衣麻桑腔中湛湛无何有川上晴光花间栁老农日日理生涯数口命悬田百畆野云洞口为谁开青峯箇箇迎人来大颠解我文学㑹一肩穏挈诗囊陪二难四美一时集许多眼界闲收拾却费将军五万笺笔锋扫秃烟犹湿洗觥命酌还自讴山花笑上游人头花香簌簌落酒魄嘹嘹野鹤舒青眸春和却也有秋爽不独兰亭解心赏浪云今日非古人徳星昨夜禅闗朗郊游村落空梁新燕泥受风斜影乱东西去年租税门无吏今日逢迎主有鸡春过一畨人坐梦马延再纪路难迷淳音欲挽囘清庙谁在唐虞敢任䕫笑笑长年过虎溪此囘忘却自家竒三槐器宇步犹缓五栁丰神手欲携野鸟几声人逐北零花万㸃岸移西无情只似风中蝶都向诗坛借品题处处柴门日举烟几人春思不成眠长锄拄阁山头雨短笛横吹洞口天芳草聨镳清得句便松连榻静谈𤣥怪来野鹤相亲意嘹亮一声飞过前舟行三首春江拥雪䕶行舟舟上豪人自在流樯尾无笼多去鸟笔头有刃少全牛杨州㑹里花呈瑞宋子门前栁更愁顾我闗心名利上何如莎草一眠鸥深篙撑出栁隂船直到芦根浅水边刈麦食新生意足卖花担旧呌声便钓鱼台上竿成竹载酒堂前草覆田鼓楫放歌歌欲醉问奴有几杖头钱小棹悠悠走水光浪翻花片触殷香好山岑寂添诗瘦细雨廉纎促渡忙壮志未能忘伐木微躯元不出空桑年来识得真滋味老菜余花匝地黄和邵二泉先生待麻姑泉一首为取深青洗却迂石梁趺坐正刚予匣中宝剑腾还否天上银河落未如饮雪香分归洞侣佩环声碎宴池余沧桑果是无根説㑹见何人去恶书野寺寻春二首十里春骄碧玉蹄为分清思草堂西风抛鱼尺水痕阔云织莺梭树影低芣苡盈筐人自采豕蛇归穴剑无提太平有象伊周在谁向桃源问五溪深掩柴扄老却春不知花烂已迷滨漫漫野草踏成路泼泼江流空问津最是一年生事急谩劳百舌巧声新坐余忽地东风恶举扇何人要避尘坐亭有感与友清话二首微暑侵凉晴半隂养花天为主人深除教蔓草开三径恨不松根长百寻东郭梵音鲸入壑西山瀑布练飞岑坐中有客闲评史几见丹心照古今送归春事已阑珊雨惹云衣万叠峦愧我无诗虚好景多君有力障狂澜水心亭子论心㑹虚白堂中袖手观击缶浩歌箕踞穏自家风味欲无官祈雨有感柬宋郡守谁为吾人购二天马前万滴沃公田顿教赤土俱行潦要使黄云足备饘一念果然囘大造五龙应不譲先贤新亭拟入滁阳事欲代苏公续一篇秋兴方髙偕释月堂作山游人往返成聨若干首聊纪行耳晓行聨句并马郊行趂月凉渠源十里路岐长岭横云际衣全湿林抹烟笼影半光熠燿数星萤在草丰穰几处稻登场太平可是真无象何事茅檐穏睡厖山畱残月路穿云数里模煳认未真鸟似唤醒人转急犬于临别客还亲依稀茅屋无扄户寂寞茶烟少并隣独有山花知我意随风吹入马蹄尘一骑香风晩稻花淡烟深处有人家﨑岖石磴两膝屈腾踏野桥双眼賖山黛惯来迎浴日溪声元不碍流霞未闲人作闲游计谁信浮生别有涯叹废寺聨句石田无主半榛荒古刹看看瓦砾场山嵴垂头欲宾主泉声入耳助凄凉空堦雨过苔侵壁圮屋春来燕语梁恠我征轺破寥落谈𤣥坐上月痕光归途有感聨句昨宵霏雨作秋声为洗尘途待我行水合宫商添节奏山横翠黛转分明风便马足轻三舍露蘸林梢湿两肱天与逰人送清景无端诗思一时生过梓山寺聨句石路硗硗马足劳偶来山寺访方袍㑹教玉带换一语不独金山有二豪疎竹半窻移日影长松万壑响秋涛固知方外有余地野鹤一声鸣九臯过安福寺聨句古木修篁寺寺幽遣怀随处暂停驺欲留残照五里落偶有好风双鬓飕林下风流非学晋胷中经纬在匡周从今先后为忧乐多少闲思强上楼和二泉先生游麻姑诗三首秋风吹起逸人心按志仙踪次第寻溪泛桃红春不㫁洞迷烟绿路方深鹤旋吼树声相入鹿转晴崖影半隂最爱黄花供地主破觥添得几巡斟平田处处是桑麻燥土曽经炼彩霞白石煮来应有术碧莲开遍未多夸清饶掬雪三生梦闲倚撩云半日涯前路险夷浑不碍秪须驰使访灵槎马足轻轻绊暮烟山隈便坐自怡然忘归借使解囘日见道何妨不在川入画王维真有数畱诗玉井更无前荒坛古木如知觉肯向麻姑学永年与凌伯逺聨句君为山灵壮几分倒囊携酒共穿云松头露滴罗衣润墙角风醒落帽醺寒涧取青千尺雪长杠扫尽八千军西风囘首东南路观瀑亭前日已曛万山深处两吟身鄙吝都消幸有隣风景因人添却胜物华随意看来真壁立词锋山鬼泣源穷经案野猿呻扬尘几度俱浮梦谁见桃花洞里春为彭人杰写扇面小景好景谁将此画移百年老子一裘披素琴不许闲人聴只有高山流水知题闽蜀抡材巻为司训王廷表作紫气入斗肇闽学苏文趾美眉山童真才一出动天地不知谁任为罗功云山吟云浮漠漠山为骨山瘦稜稜云作衣动静交时方见道更于何处问庖牺送王廷表内补分得细字韵东风吹栁黄金细折枝词向行人媚来时去时同此氊乡学国学易其位杨君升蚤孚竒占韩公谪后深膏味长安燕落画梁泥桥门士启先生秘题桂南閲秀送陈掌教莆阳十年磨桂斧旴江十年樵桂楚锋霜落手眼星光桂林一入争先覩莫惜桂林小君用知君借与桂林重状元峯头应有人明逺楼中学臧梦君不见张曲江栁愚溪宣城寄迹君须知万金不爱打碑楮都付来人公是非又不见思骏马买骏骨许多朽瘠封洼窟孙阳一上黄金台桃花叱拨惊驽骀明年俊乂纾忠怀随君傧䇿升尧阶郊行五首荒村短笛淡淡晴光倒浸川去年风景似今年何人疋马郊行急茅屋家家待举烟恼人春思欲葱芊野寺愁看碧玉椽社散不知谁是醉几囘搔首晩风前处处柴门小小坡暗香风里马蹄过闲人检㸃春消息细数雨飞花几多才见游人着葛巾一场好景一畨新卖花声过街头急忙杀洛阳桥上春祈雨有感柬宋郡守共卜朱轮轧轧声随来膏雨自分明矢心掬水三年冷障眼飞尘一夜清召伯只争先后着南人不异古今情缶音也学鸣韶濩附尾曽垂不朽名望雨聨句天忘下土秋悭雨千里膏田半欲枯云脚怪他山外过风声撩我望中孤郊亭谩阻欧公兴方社空遗董子图野老数惊鸣垤鹳一瓢谁倒慰来苏中方和元钖韵马便熟路立风嘶野寺云林绿半垂眼豁不知天更大心焦却怨雨来迟栁残晴岸翻成趣花发秋江正及时杖屦叨陪消俗虑一囊收得几聮诗天潢畱辅为叶先生题满腔浑是染丹青王国専班小傅霖鸿桷人多驰宦志鹈梁谁更动乡心河间正协匡时制董子元无抱膝吟前席虚怀咨对便一帘风月伴书淫写菊夀陈桂轩花择人人爱花天成宾主东篱下渊明一去不复归彭泽留作一场话南丰逸人学陶者六十年来无定价夀芳偏趂此花清凭我笔端驱造化楼头皷苑中诗谁云草木尽无知夀君元是此花种寒英歳歳霜高枝挽西园江先生恠底妖氛犯法星薤歌愁㫁路人情宪纲秋色台中草史笔春官石上铭鹤病故园怀旧主虬蟠丘首护先生西风不减诸郎恨吹落寒乌夜夜声别方通守使君江上买归舟载得月明真似秋浃岸栁丝怜老稚满楼醉色下汀洲宜休未必如前辈易退何妨挽末流公论到头惟笔在甘棠不独咏西周题改庵夜雨西窻欲睡时芭蕉声碎枕边诗此君果是无闲物好见周公为解颐不把闲身绾半通孔颜都在此腔中小庵移傍灵峯下要使荆公避逺锋写贞白凌寒巻冻容不减玉颜色疎影横檐却避春雪夜槎牙舒铁骨最堪图赠未亡人北行泊昶口船到昶溪溪上泊䕫䕫故老送新茶却将往迹闲敲博谁是当年十万家寓汝川和高宪伯先生赏牡丹诗自与孤寒别老根洛阳台上几争论两家色様専芳味一阵东风受主恩玉带也曾占宰相金樽随处閙王孙谁能拔此挥吟赏多种桑麻补厚坤过康山忠臣祠曽于此处夹龙飞血溅孤冈迹未知反火威灵归后着得糠符䜟炳先几函尸僭伪来何暮破胆腥羶遁恐迟真主黙交天地相元功犹自説刘基晩泊都昌官舟薄暮下都昌冒险篙师报日康霞锦一机天自织波文万顷水成章逺山黛锁真嫌画新月眉横恰对缸且尽一尊开拍塞山城寥落夜催梆叹石崇废宅石氏富非朝夕得财多元是祸之媒香尘锦帐无名目未必贪夫为朶颐过南康感事志多名郡据长江今日翻为一战场杨贼未燔城尽砾李生应吊笔如杠生灵鱼鼈知多少节制貔貅正富强折首几何惊奏凯更无人似相公沆问白鹿洞贫儒不用买山钱到处开堂坐煖氊白鹿效灵名古洞紫阳卫道辟闲田一湖水面真无恙五老峯头尚有镌末学虚怀遭雨恶瓣香遥奠愧崇贤见庐山有怀邵二泉先生三首少年曽诵二泉诗不似庐山未见时苍翠已从言外得巑岏到使梦中迷欧公履歴能忘险朱子文章足解疑今日维舟访真迹三君容我𨗳前旗十年驰梦到庐山假道匆匆竟莫攀炉里有烟疑是雾灶中无火却成丹银河几道归潭底铁笔千秋寄石颜我固负山山负我一时和雨没云间万仞崚嶒落大江芙蓉一朶镜中藏官家列镇雄南服老氏离宫占上方花木不须春自好星辰无碍夜分光饶他胜槩名天下总是吾人作主张午日观舟处处溪边皷杂钲木龙吹浪夺龙精汨罗有䇿追诗债屈子无心作怨声汉武瓶砂还捕蝎淮南拌豆欲驱蝇剪蒲骨肉频斟酒江上寒峯为送青过彭泽元亮作官还爱菊好声嬴得刋于竹彭泽千年畱故名更有何人武芳捻菊接篱酣白酒不因五斗折腰人若教此趣知冯道更有何心事二君为胡全之写椿萱图杨契丹画菽与桑寒足为衣饥为粮郑广文画松与栢铁骨稜稜雪霜魄何如更画椿与萱氷绡一幅天根全青柯八百未云老丹花歳歳儿孙聨海波扬尘话长喙垂垂景莫日方曙饥寒无恙雪霜丝孝子有心难得绘过漂母祠亡人奔走霸图开与块终为贾祸胎愧杀阿婆轻一饭博将庙食万年来惜淮隂英雄落落苦沈埋赤手扶炎亦壮哉借使夜亡非相国谁怀斗印上高台钟寳深藏悍妇刀纵拳更合罪谁曹若非平勃交讙力汉业真如燎毳毛桃源行家隙司牝或并雄斗粟尺布无弟兄平生握手欢正洽逐兔攫金如路逢壮哉桃源三义士异姓纠结成肤功三物一盘还一㰱诅词烈烈蜚英风南阳草庐履踏趿虎牢战气徒匌蓊死生成败未足惜泉台相见无赧容恨不停舟夜深过踣麟反袂悲人穷过沣沛刺船逆水正趋北开窻放山却忆南排排列㦸见崷崒箇箇堆螺披黯参南人与山自为伍北地忽见成癖躭吊古感慨访故事惯路剧谈沣沛间蜿蜒上腾作王气清淑下结钟龙颜白晢亭长一剑士胡敢抉睫窥函关秪縁项益嬴氏毒顿教约法能胜残鸿门示玦过鸟道平城脱马蹲虎崟遂鹿翼明画犄角大业立就亡艰难衣锦昼行话乡曲放歌树石深深鑱几欲磨苔认蝌蚪便觉笔底波澜翻谁里无桑更无梓白头竟未图生还白头竟未图生还读仲钖举祀宋尚书奏议诗以志之一道官河负国储百年疏凿失前驱猬螗故纸墨犹湿华衮人言扫不除建议更非王主事食功那得宋尚书从今人胜天才定两跃芳声半简余再送程文光怀玉多年不易沽价高留取作人模胷中若使边生有囊里何妨郑子无旴水源源明道派闽山矗矗紫阳徒蓝青以次须时用方信须眉是丈夫送陈幕府之建宁仕国知君有蕙心青丝五两拜恩深作宾若愧风开帐案令休猜土化金衙皷冬冬公座晓籧腔切切故乡音行舟落鴈芦花岸先把官箴次第寻送程文光之闽青衫犹忆去年时风范于今便作师席煖圣贤清入骨吟穷苜蓿苦添髭惯通乡话如归鸟更凿芳心为守雌茘子不能羁客思安排博带绾青丝送李守愚之上海禄仕从来不拣官清衙嬴得为亲欢诗书有味縁多结案牍无闗梦更安江上菰蒲春入棹云间风味月当坛许多陆子在桃李㑹见长风生两翰送王质夫迺弟静夫归安城倚剑男儿易别离壮游风味许谁知来时荷碧乱翻袖归去栁青初上眉南调夜怀非楚士北堂春梦似周嫠两头消息几千里莫惜秋江短棹移题邹汝良荣恩哀輓巻客魂未扫娥眉翠函谷隂隂宰木新黄纸一通风雨梦青缃两幅画图真生封有恨看花子死报毋忘结草人道左穹碑磨藓日鸟声泣㫁几畨春补斋嘲予酒酸和韵荅之谩説春霞醉风力海棠睡倒倚墙梢却知宰辅无滋味酽醋从来是故交赠易生庆亲五十人夀百年亲共之万里客子归未迟秋风一帆趂鹏翮清歌不负黄花期题易生具庆图夀亲七十未信须眉梦里真龙眠老手负高隣夀觞有咏多名笔便作山中不老人挽易内翰妻祖我生与君未识面掉笔难教续楚歌太史有连图永迹墨痕翻作泪痕多挽饶恵徴富媪销魂贫失母棺声惊发汝滨硎助边卜氏将军署入郭龎公处士星生死无縁逃大块文章有幸托思亭子规啼夜娟娟月风泪深痕宰树青夀周天徳母七十好风催煖上梅枝香落佳儿舞袖垂堂上尽堪娱夀母人间元自有瑶池青㝠细斫天台近浴日刚从海屋离归箧琅琅珠玉富白云经歳绕峨眉和品士亭翫竹亭覆春云竹几竿未教无主客来看补林药起儒生俗当户驱囘炎吏难万巻昼帘清入幌十年夜雨碧余寒元功可是谁忘得欲作秦箫和去鸾送泉斋先生归省二首江东归梦看云时两疏陈情总孝思那更鲈鱼堪作脍只縁衮职正缫丝孤帆夜落潮声静五鼎秋移菽水私料得北堂非恤纬手中纫线整朝衣烛痕长照泪痕干恳疏云归系母安万古纲常元有孝几人风节肯无官野云斜度呉江白山雨初深燕曲寒须备庙堂前席问流民蚤入画中看送子重侍巽斋先生南还天涯有子侍翁归深夜焚香草疏时赖有元良新孝理不妨离别恼相知江光夜舫南山梦木榻秋斋北鴈期桑落酒盃团骨肉莫教人説报君迟陌上垂杨枝上风依依似管别儿翁恨无鸣雨回行马愁见流云催去鸿垒遍万郊须问幕江深五月可瞻枫到家便説陈情事奏草行行是教忠题爱日堂婆娑椿树碍曦光移向庐陵孝子堂白发侵寻蝇黍字青山八十主宾觞祝词须到看桃实益算从教与线长安得老人问消息铭心未肯説存亡送邓驿宰之新㑹异乡难作故乡离握手临岐更赋诗归到江头方酒熟行过岭表是瓜期青屏野色随人有白鹭官资未尔羁见説崖山沈辇迹陆公遗事寄相知初寒二首恶风酸鼻酿寒胎败叶离披半覆台吟骨稜稜羸马钝羁怀琐琐道隣开狐狸未取寻常备桑落还须三百来路上絺儿真入画郑公知是几时囘坐聴风铎减于秋寒到千门信欲畱学士有懐支大厦将军何意钖重裘氷川幻术谁争浴雪窦吟高我欲雠南北气无愆伏候莫教人苦説秦周得乡茶有感摘来采采满筐云野味全凭水火匀千片碎分千里月一囊收拾一年春玉川格局字字古雀舌名头处处新洗手拆封如见面却惊身是异乡人啜茶故乡茶叶异乡烹添得吟肠一味清水凿氷崖凝碧椀火翻雪浪覆青瓶含鎗谩説呈新品带脚从今减旧声愧我相知无谏议也须三椀坐严更咏十月十五夜月二首坐深华月冷侵裾秋去人间我自知影射隂阳遭地隔光摇星汉与天垂昨宵未到十分满后夜却愁些子亏损益由来割昏晓更于何处问元龟碧天流月如秋否依旧山河一镜移丹叶飘风散云影青娥惯冷浴氷池残年两度光仍好今夜三更睡较迟秪恐分身照闺怨寒衣犹未到边陲叹赵烈女残堞莫云愁欲㫁几堆暴骨领锋余何如完节只女子到得收名在史书末俗似从浇处革人心真见静中虚不知折箭还存否好付男儿学守雎颁歴有作紫殿云浮日影开传宣分歴下灵台蚤县象魏思周典方信玑衡有帝裁虎拜班中万国在龙飞天上七年来深山穷发知春到前度斗杓惊又囘夜别毛汝健集古一絶碧天如洗夜云轻犹与殷勤唱渭城莫道两京非逺别不如行路本无情别金谿我家去君百里程忆昔相别今几春去年幸接同采好不知俱是离乡人君今欲归归便得北堂健母儿循循我欲随君恨无翼愿作江边飞渡云敬和堂尊洪先生西征二首将星垂曜烛西南江汉师行惯解骖鸟道层空千里阁旌头划破半江岚雪深淮蔡须成算夜宴宾僚未易参露布驰功报天子脱衣沽酒壮歌酣老健真逾马据鞍封侯不道丈夫难阵图石上书千巻钗钏途中菜几盘壮畧春分江雨㫁雅歌夜逼蜀山寒安排凯乐迎归节虎拜蜩蝉换豸冠又和忆西湖十絶低枝花蘸水流香未信游人苦日长见説西湖好风景山川别是一温凉倚墙梅绽雨中肥落弹惊囘燕雀飞见説西湖好风景不知处士几时归管絃声拂栁隄通双颊微微带酒红见説西湖好风景昔年曽认画图中镜痕风静露纹平万㸃寒山落影清见説西湖好风景杖藜何日傍湖行混元罨画野屛舒一老烟蓑钓上鱼见説西湖好风景尽拈书卖肯移居採莲曲里採莲船碧落中浮去更还见説西湖好风景柂楼蚤饭惜花天六桥人卖浊醪香斜带疎篱花半黄见説西湖好风景不如秋叶过江忙寒潭风雨洗娟娟人上水晶宫里船见説西湖好风景越中真有小壶天雪峯眼底无巴蜀寒月纷纷鴈荡来见説西湖好风景山隂旧伴许流杯和平麓秋夜作深夜坐庭华月满新秋爽气净炎蒸题诗剔蠧嫌无酒作字如蝇不用灯湿露添凉恬睡鹤西风摇劲起饥鹰只愁井上梧桐叶渐渐离披数未能惜别家兄十二咏忽去忽来如寤寐相违相见已忘言望尘独倚长亭下勒马难回落木边家信劳兄三载梦官箴费我五更眠浮云好似憎懐抱明日楚江今日燕忆弟郢船棹更疾送兄冀马行偏迟异乡同气重留恋一日万里分路岐刀圭吐纳还自爱平生温饱恒观颐觕布大被及蚤制频频为卜归来期孤鸿高骞志在逺双凤食竹不长羣裹药却病思见弟牵衣割爱苦事君抱琴便作思归引储钱为买抛青春闻道乡郊尚多垒厚集战士方如云来时葛衣畏杲日别去尽脱轻罗裳喜根天性翻作怨愁向人前却类狂加飡谩説长为客饮水方知不似乡故园花鸟如相候时有青州来短墙行路莫计几多日不到家时行未休孤姪拍手迎门笑老母望眼依闾愁开土近山宜树栗引泉入沼容方舟结交旧有陶与谢相招时作东湖游还家短日思永日行路无情元有情天涯手足向分袂故国山水寒齐盟不妨深雪压篷屋秪愁缺月临孤城谷口子真韩吏部逢人惟説泪交横借楼曽当望云亭三歳寒宵梦杳㝠苏子连床成偶合狄公踪迹厌丹青相逢欲话还无语忍别沈酣尚怕醒疋马郊闗轻万里为贪西谷煮寒氷十年不作江湖游今日重来缓我忧女柩才归土未揜妻骸束縳歳已周官常苦系甘贫病家祸因仍谁怨尤江南不独赋庾信摇落更多悲早秋懒心避俗通三昧恩义驱人説二难捩柁风生催郢客出门云杳入燕山纵横士马悲途梗惯熟楼台当旅还举目烟霄有征鴈几时书帛寄乡闗寒郊佳处总堪悲仗剑南行逺我师入路便知归有日到家翻忆别多时百忧欲洒千行泪两地难禁半夜思宦学恶懐谁共赋满床纎管不成词冷风吹落归湖鴈霜月照寒啼树乌山县且聴更皷响江乡须避夜灯疎肃清门户逺城郭整理冠裳拜帝都愧我尚为升斗累洛中思见马君无投檄云归便放舟大兄真为掩吾羞贾生应悔无长䇿崔氏从前下冗流恬退特书真宰奏告身超格后人收是非不必论今昔深锁松筠禾黍秋次韵寄王青崖给舍临椷洒墨便忘馨为爱监军奋执氷只恁干戈心上战已拚老瘦见时惊秦闗野树闻鸡犬巫崃安流惯雨晴羌笛一声悬榻下蚤从阊阖见文星和待隠园二十咏园亭曲曲似山深有约睢阳着谏林莫道旧筌真忘却爱君元是百年心溟蒙酥雨足花台为报春工次第开自是主翁深避俗不须园吏候人来坐石援琴一曲余隔墙鸣鹤乱池鱼也知识到无声处绿野堂中恐未知写却林塘更写山墨池终日未曽干非闗有意留踪迹描画平生与后看才説宜休梦也清杖藜今见几人行昔年丁夘桥边事别是干坤一段情短草蒙茸花半菲开门徙倚对春晖野人不解主翁意谷口年年恨未归云隈矮屋压篔筜风雨时时撼草堂长老相寻谈故事武侯坐石已非羊烂菊垂枝傍竹义清芬絶胜弄春花洗觥绕径酣吟赏为惜西风老歳华嫩叶柔条押障青顿教图画失真形老松恠底生崖壑不作人家倚屋屏凿破寒江活水侵放船随处是山隂仰天歌罢沧浪曲落日归鸦已到林木节疎疎叶渐繁果奴千树没人看年来不管浮生计睡足东窻日几竿清风桥头思古人囊无蘓君金百斤田庐仅仅足老我鸢鱼上下逃形真棚花别主自成芳似待诗狂与酒狂未许悬车消息近边陲烽火日来忙超然台高秋半时幽香自许幽人知分付西风莫相怨朝来已放出墙枝不让西园景致多洛中输我老摩挲秪縁恩重懐忧蚤为倩风篁作浩歌位先八座裴公府家近扁舟范蠡湖见説午桥风骨好夀时曾入画中无氷添渠水分余润风到松林却半回进退有机饶自得更于何处见胚胎招隠山头第四泉坐来深汲见奫然主人一挽天河力引到方壶已十年南山真见北山移莫怪名家擅两竒好看畦蔬春雨足许多滋味自家知道源深处在人求分得濂溪别院幽花底酒盃池上钓年来鱼鸟不相猷和荅崇道写怀二十咏几年移屋入山深曾约烟霞老住林悔却出来归已晚山灵应笑负初心云满秋江月满台江南风景梦中开喜心倒极翻悲壮一纸家书万里来水火都消一念余盆池风浪足游鱼眼前有物皆真境坐到心斋亦自如不为南人便北山白云飞尽泪痕干于今谁在中朝隠才着冠裳已厌看雨回炎毒蚤秋清瘦马驱驰怯泞行独见晩山归路好数声高鸟似闗情三十年过浪食菲愧无佳句似元晖名园何处追唿赏不见山公倒载归春深谷口种篔筜莫负坡仙咏雪堂相对若为租税客不须抵掌笑屠羊世路纷纷又几义一场春梦一畨花经旬溽雨蒸炎毒怪杀潢污落井华览镜翻疑两鬓青几人尘世解逃形东风不着闲花栁谁写天真入翠屏新竹数茎明月侵半窻光影半窻隂巡檐欲共分良夜不学相如赋上林灵椿倚屋緑云繁潦倒停盃一笑看昨夜秋涛新入枕篷居堪作定风竿遭逢此日还此时一觞一咏谁相知半筵凉月自宾主不管鸣蝉高树枝于今方信墨磨人岛瘦郊寒郢匠斤检㸃漫成才百首知无一字逼唐真短壑长松老架芳潜移谷狠与山狂孤云杳杳飞来鹤似为诗人索债忙见説秋来铁骑多寒分塞月影摩挲多忧懒作征夫怨老将知谁解雅歌氷盘行菜不厌足唿童煮茗撑江湖放帘独坐亦自好门外故人来有无鲈鱼苦系张公子一叶扁舟江上囘莫向园丁问生理于今老鹤几畨胎谋国訏筹开布泉涓涓滴滴涴眉然明农若为匡时䇿自把犁锄望有年榻连午院逐隂移吟得诗成字字竒客邸情懐归路景几多心事几相知青精饱饭更无求丈席相期为探幽愧我果为迂拙累不知何以赞王猷和南墩长官写怀独倚寒斋聴漏传宵残烛影月纷然老亲药饵相扶久二竖销磨报可全有子愿输通籍蚤事君须念食租前四方志业还家梦可是湖湘了百年门将军词重门深深候人立夜深掩面愁人识机心却笑痴门神白昼弯弧不相射今年守着屠沽儿去歳浪説王谢宅门衰门盛神不知纸上功名殊费力我家破屋无何有美士入门不见丑今年错把煳上门隣里儿童尽惊走宿公馆与舜俞年兄夜话分宴江头春几度巡檐笑语此宵中万家烟火旧城郭百里风光今异同暝隔短墙索花品月移当迳问诗筒明朝别有桥山赋残角声悲接晓钟吊刘谏议二首古木青囘半夜飔为添孤愤泣忠词事君正始非时様落第于今薄主司汗竹已刋身后史谏垣如见镜中丝燕山秀异多灵物窦氏诸郎几建祠肝肠坎坷日纡萦落日严祠对古城廷䇿有懐输蚤见国忧何意幸终成忠从寒士心逾壮人到乡闾议更清抱愧不能躬展拜过门愁聴夜乌声当祀遇雨有感山麓春云覆黄屋雨丝脉脉送衰颜忽来归鹤坐松滴却换野猿啼莫殷几处陵原开别殿长留弓剑在人间妙香隠隠祠官祝萧索微臣掩袖还归途值雨二首年年惯见清明雨今日恰遭行路中青氊捉襟泣双脚石燕拂羽迎斜风冢边处处哭新鬼墙外纷纷飞乱红瘦马冲泥逐光景眼中细草碧摇空短蓑破葢风力弱从官归骑如行云楚客不厌一宵雨燕市虚过三月春牧笛逺逺牛饭去村鼓逢逢鸡啄羣茅檐野老社公语何日炙背还曛曛题李廷章永感巻蓼莪真为横经废风木应添客枕愁独抱鸣哀诗一巻可随明月上江楼赠王生归石城多病床头堆汉史羁愁梦里入唐诗春风瘦马䖍州路花鸟相看非旧时夀静轩赵隠君七十诗青鞋白㲲成小隠韦曲杜陵称旧家京国不来闲里梦风霜应放鬓边花朱酡颜驻凭丹药尺五云高望玉芽恐过十年非渭老陇梅春信忆天涯彭城哭为万俊题彭城哭哭列江声㫁还续父沦渊儿震腹梦魂何处寻遗躅根原只为天君足汨罗江江上行人惄万家儿万家儿临风动我彭城哭吊忠行云惨惨风萧萧虎皮蒙马尾纒腰黄河赤羽夜半膳层氷叠作千夫桥硚腾噬贼孤城下狼烟猎猎侵寒霄两县四顾无健儿壮哉二令鼓战频食尽力穷无奈何义气奋激冲丹田丈夫有死在得所岂必裹尸归逺边肢肉脔喋血如水瞋目抉裂骂不已君不见上蔡人思霍父母谁道包𤓰本无杞百年春雨老耕犁儿童识得王平西愧他奔窜终亦死臭腐自等醯中鸡更无妻子问向死复何恨本为王家生亦为王家卒睢州去何逺张许惊再出莫説死何益莫説生更好生死源头梦一场秋露泠泠原上草君不见颜杲卿史官有传名兼收赠官䕃子殊恩録莫作怨鬼丘园啾爱日楼日中楼楼里日侧轮晃朗碍楼低疏绮玲珑日出入日在天自上下楼倚山云作高架朝朝暮暮送且迎寸影真逾连璧价此意何所自有亲白髪长居此神仙好楼亲似仙斑衣不用金与紫日出问授衣日入还侍侧未信人生一过客双瞳炯炯漆似黒日中犹辨丝五色亲年老逼少子心忧逐喜去日不可囘来日未可拟层楼尚见元宋遗人过百龄今可几人子心未可识安得天上人偷与长生籍更註亲年应南极楼中有日即有亲仰歌长笑楚天碧得阳明先生教归赋白马三章章四句白马之良兮鋈金以为饰兮子观于都兮予欲为子驭兮白马之骙兮琢玉以为勒兮子适野兮予欲执子鞭兮白马之宜兮亦或仰予秣兮子遨游其何之兮予为子仆其何痡兮刘诚意先生以梁公道学为之师王练忠鲠为之友迺克以名名堂而启后之不忘也然以不及识为恨故为之赋登堂三章章十句有登斯堂仰美人兮彼美人之情惟意之诚意之诚斯徳之贞是可仰也必有师也必有友也必有后之承也有登斯堂怀美人兮彼美人之降维意之防意之防斯道之藏是可懐也惟其师也惟其友也惟其后之光也有登斯堂慕美人兮彼美人之诚意足以遯世遯于世是以无悔是可慕也何负师也何负友也何后之人可閟也太学生潘子春归夀其母谒予请颂为之赋采衣三章俾归以庆焉采衣新兮归子舞于庭兮母兮母兮夀且贞兮羞子珍兮子之乐也真兮采衣尨兮归子舞于堂兮母兮母兮夀且康兮进子觞兮子之乐也狂兮采衣且佩兮归子舞于堂之背兮母兮母兮夀且恵兮宴子谖草之树兮子之乐也遂兮北堂三章夀梅母也瞻彼北堂采采其谖谖可以忘忧也母之静也専母心有石其可镌也瞻彼北堂森森其栢栢可以依也母之渊也塞母家有政其可国也瞻彼北堂有松有竹有松有竹母之鬈也绿彼天之夀眷兹平格彼孝子心永言式谷作室三章为李成章作爰作斯室习卜之吉基之构之以燕以翼君子于居以食以息彼后也贤思弗坠于绩爰作斯堂抡木之良曰梓曰柟曰百其章斯工斯臧君子于居咏笑且扬彼后也昌思有缉于光爰作斯门于河之坟有焕其文有岸其枨车也斯屯马也斯奔君子之徳之存彼后也蕃于公之子于公之孙乐府二首题曽时进双輓巻五峯高五峯高肤寸雨天下桔橰胡尔劳萧萧风木增悲号人生踪迹殊蓬蒿芗溪清芗溪清年光似昼夜一涸复一盈从今霜月乌啼更莫使哀哀孝子聴拟骚赠崇道归夀鸣臯先生鹤鸣臯兮奚求羽毨兮惟脩衣玉雪兮云岫濯江波兮月洲有丹渥兮莫售巢老松兮惊髯虬烟萝风籁兮与高轩乗兮胫之羞青田有子兮方歳週和鸣唳兮九秋连翮干霄兮清都游绦旋光兮仪收投饵饼兮不受引吭而嘎兮悲啾身奋翼兮向南州囘翔兮故丘老稚往观兮夷犹江夏有楼兮栖休飞上下兮天光流露滴兮发萧幽𤣥圃开而舞鹿兮呦呦仙子跨兮翺游白而苍兮斯夀子来兮来兮偕凤兮鸣周拟骚赠萧都宪先生还蜀嗟岐路之欹倾兮胡追逐而缤纷舟放楫兮山之岑车错毂兮江之濆直夫后皇之易化兮兰萎畹而树榛跃健马兮腰垂弸嘅燕赵之慷慨兮不若古生兹毒丑兮熟与衡畎畆战场兮耒耜兵鼓坎坎兮云征血腻草兮和雨腥沆千里兮无完城羌守臣之引咎兮脱簪组而自絇刑探饴而思怳怆兮噤咭隔而谁语天子明见兮时艰尔处符匪専握兮囷械迺茹驱犬羊兮抟翼虎戢若勚兮凖若辜事靡盬兮旋复而所擥涕泪而感旷荡兮无涯夜耿耿兮不寐思奋报兮帅厉神歘忽兮天之际铁鏦铮兮马嘶惊觉兮舞昌被如醉兮如痴日坎廪兮天子知噫是贞坚兮拂所施无抑郁以毙兮徒伤悲有涣命兮允归康复泰兮秉机知𦕈负初兮夫奚疑归分归兮九秋风瑟瑟兮潦水收木叶下兮寒露绸旋车兮道之周鴈廱廱兮南幽蟋蟀宵征兮啾啾容与兮夷犹心摇摇兮禾黍丘仰象魏兮在袖岂长往兮叹休巫山高兮云依崃水清兮星移方有书兮药有苗师赤松兮友子乔身健便兮拟嫖姚徙倚夷兮逍遥蕙可佩兮芰可衣鹤和鸣兮鸥狎飞毋曰乐憺憺兮将忘机超氛埃兮淑丽贞臣匪放兮省疚瘵之希微髪种种兮飒如其稀心怦怦兮如遗有梦兮不违有坐兮向墀居髙兮体卑哀剥落兮方离披鸟歛翼兮欲安栖绸缪桑土兮胡尔迟恩衔义结兮草木知将感召而来兮天朝羽仪东洲初稿巻八东洲初稿卷九钦定四库全书东洲初稿巻九明夏良胜撰考定皇极指掌图説皇极之数元于一㑹于三百六十故一元十二㑹为三百六十运一㑹三十运为三百六十世一运十二世为三百六十年一世三十年为三百六十月一年十二月为三百六十日一月三十日为三百六十时一日十二时为三百六十分一时三十分为三百六十杪一杪之余而为律吕声音之数不可穷已卦以挂一为序二百五十六卦起于泰终于明夷每卦六爻共得一千五百三十六爻爻以四为用凡一运一世一年一月一日一时皆得四爻则三百六十数得一千四百四十四爻分为二十四气每气藏闰四爻而一千五百三十六爻二百五十六卦为一周矣卦之起例先人已有定论运世嵗则起于泰月日时则起于升鄱阳祝氏断自夏禹八年为七会之始作三千六百年十二月图録本承讹僣为考定但年图至圣祖十六年而终运世既迁续图不可无作月图三十年一周已成定局窃意时亦三十日一周而十二月十二时相配可以例观故併为一图虽月起于寅时起于子初不论也独日图未有作者以每节十五日与月时之数不齐故须别立非求异也然此皆因先人成迹撮其简要以便指陈故曰指掌图若夫推之之原用之之妙以穷天地人物之数名训具在摘其归于一者次録于别帙顾心扰吏俗未能有得也正徳癸酉季夏东洲识日子丑寅夘辰巳午未申酉戌亥凡小运皆起升䝉蛊井故月之十二月时之十二时相配而卦与藏闰皆可一例推之惟日则以十五日为一节气与十二之数不相配故别立一图于复考定日卦指掌图一年三百六十日分二十四节气每节十五日每日四爻每气藏闰四爻推验并以立春为始奉月湖先生书恃教爱辄有鄙见不敢自讳如祝氏总括图有天地卦而后有既济图得既济卦而后入挂一图今欲省文者恐取用犹有未备也至于本数分数阳卦隂卦彼叠书之此截书之又莫窥意义何所取年卦三千六百嵗图午㑹起于损祝氏亦未发明其所以起损之秘幸极䆒以昭示来学续编六十年但见运世已迁若年卦虽更厯三千六百嵗尚可仍其旧也若尧即位则合运世入既济挂一而取师帝赉良弼则取世变之咸卦本吉而㐫则曰当数之穷事本违而泰则曰吉㐫不恊似此连类未敢缕陈不知祝氏因往事而迁就其説以强合于数耶抑别有其妙耶至于动植物数分左右而列隂阳二图不知世运之合取者何専在阳图而不用隂图耶此与太乙嵗计月计専用阳局日计时计分用隂阳二局积疑于人人竟莫知所以辨之也惟高明益推究之舜登庸陟位运卦同人䷌九五阳位得阳爻爻协而干卦为悔而卦不协须变干为坤坤之六五阴变卦既济䷾居阳位变阳爻为坎与下离合为水火既济则卦爻俱恊矣世卦明夷䷣初爻阳居阳位变而为阴则不恊坎变离为坎坎之初爻为阴不恊郄变变卦地泽临䷒阳爻为泽是为地泽临䷎运卦在二爻坎本阴卦而居阳位不既济入挂为火地晋恊变坎为离得纯离世卦在初爻坤䷝为地卦不恊郄变下卦元为艮是地山谦以离谦二卦横取上二卦是为火地晋是为明出地上为舜陟位之象宋太祖登极运卦暌䷥暌之六五阴爻居阳位不恊变为干爻恊矣干与兊合皆为天卦卦不恊变卦遯䷠须变兊为艮而得天山遯世卦困䷮困之九五爻恊变兑为居天卦是不恊变兊为艮艮则五爻为阴又不恊变卦丰䷶变爻而为巽是风水涣巽与坎俱属地卦又不恊却以内卦坎变为离外卦巽变为震是为雷火丰卦嵗卦临䷒正月是临之初九变阴而不恊变兊为艮艮之初六不恊须变阳爻为离坤以阴卦居上须变为干是天火同变卦师䷆人干离皆天卦无地卦也郄内外皆变干为坤离为坎是地水师既济入挂一䷾合二卦为既济横取上卦为挂一是为豫之初六䷏为雷地豫是宋祖肇基之卦我太祖改元洪武戊申正月运卦大有九二䷍九二阳爻一变阴爻而协为纯离离上下皆天卦变下离为坎而协是火变卦未济䷿水未济世卦否之九四䷋九居四阳爻变阴而协为风地观巽坤皆地卦为不恊变巽为震为雷地变卦豫䷏豫年卦正月颐之六四䷚六居四变阳爻不协变艮为兊为纯变卦节䷻兊再变再爻为阴是水泽节䷻以豫既济入挂一居右节居左横取挂一为雷水解之䷏九四圣人既解天下之难我于西南太平无事当冬复治道为来复天下之吉九四谓解去初六阴之在下而微者则君子之朋来而孚矣东洲初稿巻九东洲初稿卷十钦定四库全书东洲初稿巻十明夏良胜撰天文便览叙天地人之道均学者之所当知也而有精粗缓急焉天地之化育烝民之秉彛形而上者也七政羣曜之在天山川草木之在地礼乐文物之在人形而下者也兹不有精粗之别邪儒者之学凡皆所当知语其序必先从事于礼乐文物之间而求明其所秉之彛夫然后始可拟议化育之妙此急彼缓葢有秩乎不可紊者是以圣贤之垂训也恒谆谆乎其所急而所缓者或畧焉乃如厯象之説固非以为儒者之讳谈也孟子曰天之高星辰之逺茍求其故千嵗日至可坐而致谓孟子而不知厯象之事则其所谓故者何也孔子尝删定矣月离于毕之雅好风好雨之范至今而并存孔子不以厯象为异端之説可知矣后世之师孔孟者多委是于星官卜史之微伎葢自陆子之时而已然非曰孔孟未尝明以示人哉论语有之矣多识鸟兽草木之名夫草木鸟兽则其识之也欲多故尔雅不足后儒又从而埤之成象于天者反不如鸟兽草木之有取乎而顾不得比于虫鱼之谱盛行于天下者岂以天道之逺虽専门如禆灶不验于郑之复火儒雅若仲舒而卒诒灾异之讥乎是固有然者而卒并其名象忽之则已甚矣故泥其徴应而不务民之义者惑也谓其幽微而遂比诸仇毒者亦惑也讲其所当知而不溺于所难知纵不得夫化育之妙独不足以资多识邪或谓法有所不得为故儒者不语吁岂知立法之意者哉我圣祖患人狃于推步之説有至妄谈祸福而愦乱黔首者是以禁之若儒者穷理博物之资而曰亦其所禁则洪范周易不得列于学官而诸史天文之志尤在所宜刋去也率天下之士而趋于浅陋固滞必是説夫栁塘杨先生釐正宋人天文图鑱石以徧学者吾友东洲居士以有图有书观者乃可得其详于是垣宿以经之名象以纬之贯之以度数㑹辰既不削夫古之分野至每七宿之后复以本朝之地志分而𨽻之且画土圭之法附于末简若夫占候之説半辞不录可谓得是书之体矣学者由栁塘之图可以见天象之全体由东洲之书可以识二图之判合穷经之余晷则俯察于图书朗霁之良宵则仰观乎悬象吾见瑶空文物之美聊可粗识而推步之事则有司存焉虽然天下无无理之器子在川上而斯道之体跃如也况万象昭然天之至教常以示人者由是而契上天之载睿智者自有得于图书之外至于博雅之助东洲是册之行夫岂少哉书成寄示俾叙之余不足以知天之文而得其意于三复之后于是乎赘言之其书名天文便览云正徳庚午除夕之前夕行斋谨叙右三垣之象紫微居中临正北而南面故谓之北极并垣之内外所𨽻一百六十二星其名六十微者八十明者八十有二太微为上垣位临东南其垣内外所𨽻七十六星其名三十微者二十一明者五十有五内少微虽在西掖但四星不成垣次故为太微之属天市为下垣位临东北其垣内外所𨽻八十八星其名三十有九微者十明者七十有八三垣共三百二十一星是为天帝行宫运无方位故亦莫穷其度而不在分野之数也右七宿以土圭定其方位自轸十七度至亢三度为辰亢四度至氐七度为乚氐八度至心一度为夘心二度至尾八度为甲尾九度至箕六度为寅箕七度至斗十度为艮故曰东方之宿细分之则角二星十二度𨽻四十五星其名一十有四亢四星九度𨽻十有八星其名六氐四星十六度𨽻五十星其名十有一房四星六度𨽻十七星其名七心三星六度𨽻十二星其名一尾九星一十九度𨽻十一星其名四箕四星一十一度𨽻四星其名二是七宿三十星所𨽻一百五十七星行天七十八度躔次分野备列如左角亢分河南开封府角亢氐分河南汝宁府房心分南直𨽻徐州尾分北直𨽻永平府隆庆府尾箕分顺天府保定府河间府右七宿以土圭定其方位自斗十一度至牛一度为丑牛二度至女八度为癸女九度至危五度为子危六度至室三度为壬室四度至璧三度为亥璧四度至奎八度为干故曰北方之宿细分之斗六星二十五度𨽻五十五星其名九牛六星七度𨽻五十九星其名十女四星一十一度𨽻五十一星其名十有八虚二星九度少强𨽻三十一星其名十危三星十六度𨽻五十三星其名十室二星十七度𨽻二百零七星其名一十有二璧二星九度𨽻二十六星其名五是七宿二十五星𨽻三百五十六星行天九十四度少强躔次分野备列如左斗分南直𨽻应天府苏州府松江府常州府镇江府庐州府安庆府太平府宁国府徽州府池州府广徳州和州滁州浙江省杭州府嘉兴府䖏州府江西省南昌府饶州府临江府袁州府广信府建昌府抚州府瑞州府贑州府南康府吉安府牵牛分即斗也广东省潮州府斗牛分南直𨽻扬州府淮安府浙江省湖州府江西省九江府女分福建省建宁府广东省恵州府牛女分浙江省严州府金华府衢州府绍兴府宁波府台州府福建省福州府泉州府延平府汀州府兴化府邵武府漳州府广东省广州府韶州府南雄府肇庆府高州府雷州府琼州府斗牛女分浙江省温州府危分山东省济南府登州府莱州府虚危分山东省青州府危室分山东省东昌府室璧分河南省鄣徳州卫辉府怀庆府右七宿以土圭定其方位奎九度至娄八度为戌娄九度至胃十一度为辛胃十二度至昴十一度为酉毕一度至毕十三度为庚毕十四度至井一度为申故曰西方之宿细分之奎十六星十六度𨽻二十八星其名九娄三星十二度𨽻三十星其名五胃三星十五度𨽻三十六星其名六昴七星十一度𨽻四十星其名八毕八星十七度𨽻九十四星其名十有五觜三星一度𨽻一十三星其名二参七星十度𨽻一十八星其名六凡七宿五十星所𨽻二百三十一星行天八十二度而躔次分野备列如左奎娄分山东省兖州府昴分北直𨽻顺徳府昴毕分北直𨽻真定府山西省大同府觜参分山西省平阳府泽州松潘司叠溪所参分四川东川军民司右七宿以土圭定其方位井二度至十五度为坤坤十六度至三十度为未三十一度至栁十一度为丁栁十二度至张八度为午张九度至翼四度为丙翼五度至轸二度为已轸三度至十八度为巽故曰南方之宿细分之井八星三十四度𨽻六十二星其名一十有六鬼四星二度𨽻二十五星其名六栁八星十四度𨽻三星其名一星七星七度𨽻二十九星其名八张六星十七度𨽻十四星其名一翼二十二星一十九度𨽻五星其名一轸四星一十七度𨽻四十八星其名七凡七宿六十星𨽻一百八十二星行天一百一十度其躔次分野备列于左参井分山西省太原府辽州四川省顺庆府贵州宣慰司井鬼分陜西省西安府鳯翔府平凉府巩昌府宁夏卫洮州卫行都司河州卫靖虏卫四川省成都府保宁府叙州府重庆府行都司潼川州睂州嘉定州泸州雅州乌䝉军民府芒部府播州司永宁司龙川司天全司黎州司云南省云南府大理府临安府楚雄府曲靖军民府武定府丽江府贵州省普安州鬼分四川省马湖府栁分河南省河南府星分贵州省铜仁府张分河南省南阳府翼分施州卫指挥司轸分平荼洞长官司翼轸分湖广省武昌府徳安府荆州府岳州府长沙府宝庆府衡州府常徳府辰州府永州府沔阳州安陆州静州郴州襄阳府广西省桂林府平乐府南宁府贵州省黎平府四川省䕫州府广东省廉州府广西省栁州府庆逺府浔州府井鬼翼轸分陜西省汉中府禹贡星躔不载之地云南省蒙化府景东府广南府镇沅府永宁府顺宁府北胜州姚州府鹤庆府寻甸府元江府龙马司者乐司澜沧司腾冲司车里司木邦司孟养司缅匀司八百甸司老挝甸司孟定司孟艮府南甸府干崖司陇川司威逺州湾甸州镇康州大候府钮兀司芒市司贵州省思州府镇宁州安顺州金筑司普定司新添司干越司龙里司都匀司毕节司威清卫清平卫平坝卫安南卫广西省太平府田州府思明府思恩府镇安府洄城州利州奉议州向武州都康州龙州江州思陵州上林司安隆司右按一统志如前地不入禹贡故从右在蛮荒部落亦不入星躔之度愚意以天无不覆特以不系中国重轻故先哲不暇深究后之作者无所考证故亦不敢揣摩而附益之也备载篇终以表天朝拓地之盛云天河起没天河一名曰天汉起自东方箕尾间遂乃分为南北道南经传説入鱼渊开籥载弁鸣河鼓北经龟宿贯箕边次络斗魁胃左旗又合南道天津湄二道相合西南行分夹瓠𤓰络人星杵畔造父螣蛇精王良附路阁道平登此太陵从天船直到巻舌又南征五车驾向北河南东井水路入吾骖水位过了东南游次经南道向闗丘天狗天纪与天稷七星南畔天河没天河起东方经箕尾之间谓之天河亦谓之汉津乃分为二道其南经传説鱼籥天弁河鼓其北经龟贯箕下次络南斗魁左旗主天津下而合南道乃西南行又分夹瓠星络人星杵造父螣蛇王良附路阁道北经太陵天船巻舌而南行络五车经北河之南入东井水位东南行络南河闗丘天狗天纪天稷在七星南而没衡云津汉省金之气也其本曰水七曜日日循黄道东行一日一夜行一度三百六十五日有竒而周天行东陆谓之春行南陆谓之夏行西陆谓之秋行北陆谓之冬所以成隂阳寒暑之节是故传云日为太阳之精主生养万物恩徳人君之象也人君有瑕必露其慝以告示焉王者修徳以禳之月月太隂之精也其形圆其质清日光照之则见其明日光不照则谓之魄故月望之日日月相望人居其间尽覩其明故形圆也二弦之日日照其侧人覩其旁故半魄也晦朔之日日照其表人在其里故不见也其行有迟疾其极迟则一日行十二度强其极速则一日行十四度半强迟则渐疾疾则渐迟二十七日半强而迟疾一终矣又月行之道斜带黄道十三日有竒在黄道表又十三日有竒在黄道里表里去黄道极逺者去黄道六度二十七日有竒阴阳一终衡云对日之冲其大如日日光不照谓之暗虚闇虚逢日则日食值星则星亡今厯家月望行黄道则值闇虚矣值闇虚有表里浅深故食有南北多少月为太阴之精以之配日女主之象也以之比徳刑罚之义列之朝廷诸侯大臣之象也谨按丹元子二十八宿及三元之歌所以为美者以其句中有图言不见象而不谈灾祥至行有五篇吟则反是且五星为纬而行无定体可以筭数推以图象求之今五行既无图象而极论灾祥未必丹元子之作也其言诬滥在所不取木嵗星曰东方春木于人五常仁也五事貌也仁亏貌失逆春令伤木气则罚见嵗星嵗星盈缩以舍国命又主福主大司农主齐呉主司天下诸侯人君之过主嵗五谷赤而角其国昌赤黄而沈其野大禳张衡云嵗星者东方之精苍帝之子一名摄提一名重华一名应星一名纪星晋灼曰太嵗在四仲则嵗行三宿太嵗在四孟四季则嵗行二宿二八十六三四十二而行二十八宿十二嵗而周天火荧惑曰南方夏火礼也视也礼亏视失逆夏令伤火气罚见荧惑荧惑法使行无常各以舍国命为乱为贼为丧为疾为兵为饥又曰荧惑主大鸿胪主死丧主司空又为司马主楚越以南又司天下羣臣之过司奢骄亡乱妖孽主嵗成败又为理外为理兵内为理政为天子之理也故曰虽有明天子必视荧惑所在张衡云荧惑为执法之星其精为风伯之师或童儿歌谣嬉戏晋灼曰荧惑常以十月入朝太微受制而出行列宿司无道出入无常也每二嵗而一周天土镇星中央季夏土信也思心也仁义礼智以信为主貌言视聴以心为政故四星皆失镇乃为之动一曰填为黄帝之徳女主之象主徳厚安危存亡之机司天下女主之过又曰天子之星也衡云填星者黄帝之子女主之象也一名地候晋灼曰常以甲辰之始建斗之嵗填行一宿二十八嵗而周天金太白曰西方秋金也义言也义亏言失逆秋令伤金气罚见太白太白进退以候兵高卑迟速静躁见伏用兵皆象之吉又曰太白大臣其号上公也大司马位谨候此张衡云太白者白帝之子一名火政一名管星一名明堂一名文表一名太皥一名终星一名天相一名天浩一名序星一名梁星一名威星一名大嚣一名大足晋灼曰常以正月甲寅与荧惑晨出东方二百四十日而入入四十日又出西方二百四十日而入入三十五日而复出东方出以辰戌入以丑未一嵗而周天水辰星北方冬水智也聴也智亏聴失逆冬令伤水气罚见辰星见则主刑主廷尉主燕赵又为燕赵代以比宰相之象亦为杀伐之气战鬬之象又曰军于野辰星为偏将之象衡云辰星亦名勾星一名爨星一名伺星晋灼曰常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨候之东方夕候之西方一嵗而一周天十二次度十二次班固取三统厯十二次配十二野其言最详又有费直説周易蔡邕月令章句所言颇有先后魏太史令陈卓更言郡国所入宿度今附而次之自轸十二度至氐四度为夀星于辰在辰郑之分野属兖州费直起轸七度蔡邕起轸六度自氐五度至尾九度为大火于辰在夘宋之分野属豫州费直起氐十一度蔡邕起亢八度自尾十度至斗十一度为析木于辰在寅燕之分野属幽州费直起尾九度蔡邕起尾四度自斗十二度至女七度为星纪于辰在丑呉越分野属扬州费直起斗十度蔡邕起斗六度自女八度至危十五度为𤣥枵于辰在子齐之分野属青州费直起女六度蔡邕起女二度自危十六度至奎四度为娵訾于辰在亥卫之分野属并州费直起危十四度蔡邕起危十度自奎五度至胃六度为降娄于辰在戌鲁之分野属徐州费直起奎二度蔡邕起危十度自胃七度至毕十一度为大梁于辰在酉赵之分野属冀州费直起娄十度蔡邕起胃一度自毕十二度至井十五度为实沈于辰在申魏之分野属益州费直起毕九度蔡邕起毕六度自井十六度至栁八度为鹑首于辰在未秦之分野属雍州费直起井十二度蔡邕起井十度自栁九度至张十六度为鹑火于辰在午周之分野属三河费直起栁五度蔡邕起栁三度自张十七度至轸十一度为鹑尾于辰在已楚之分野属荆州费直起张十三度蔡邕起张十二度州郡躔次陈卓范蠡鬼谷先生张良诸葛亮谯周京房张衡并云角亢氐郑兖州东郡入角一度东平任城山阴入角六度济阴入氐一度济北陈留入亢五度东平入氐七度泰山入角十二度房心宋豫州颍川入房一度汝南入房三度沛郡入房四度梁国入房五度淮阴入心一度鲁国入心三度楚国入房四度箕尾燕幽州凉州入箕十度上谷入箕三度渔阳入尾一度右北平入尾七度西河上郡北地辽西东入尾十度涿郡入尾七度渤海入箕一度乐浪入箕三度𤣥菟入箕六度广阳入箕九度斗牛女呉越扬州九江入斗一度卢江入斗六度豫章入斗十度丹阳入斗十六度㑹稽入牛一度临淮入牛四度广陵入牛八度泗水入女一度六安入女六度虚危齐青州齐国入虚六度北海入虚九度济南入危一度乐安入危四度东莱入危九度平原入危十一度菑川入危十四度室璧卫并州安定入室一度天水入室八度陇西入室四度酒泉入室十一度张掖入室十二度武都入璧二度金城入璧四度武威入璧六度敦煌入璧八度奎娄胃鲁徐州东海入奎一度琅琊入奎六度高宻入娄六度城阳入娄九度胶东入胃一度昴毕赵冀州魏郡入昴一度鉅鹿入昴三度恒山入昴三度广平入昴七度中山入昴一度清河入昴九度信都入毕三度赵郡入毕八度安平入毕四度河间入毕十度真定入毕十三度觜参魏益州广汉入觜一度越隽入觜三度蜀郡入参一度犍为入参三度牂河入参五度巴蜀入参八度汉中入参九度益州入参七度井鬼秦雍州云中入井一度定襄入井八度鴈门入井十六度代郡入井二十八度太原入井二十九度上党入鬼二度栁星张周三辅𢎞农入栁一度河南入星三度河东入张一度河内入张九度翼轸楚荆州南阳入翼六度南郡入翼十度江夏入翼十二度零陵入轸十一度桂阳入轸六度武陵入轸十一度长沙入轸十六度黄道度数角亢氐房心尾箕斗牛女虚危室璧奎娄胃昴毕觜参井鬼栁星张翼轸十二辰同异太初费直蔡邕皇甫谧晋志唐志熙宁志子斗女女女女女女亥危危危危危危危戌奎奎璧奎奎奎奎酉胃娄胃胃胃胃胃申毕毕毕毕毕毕毕未井井井井井井井午栁栁栁栁栁栁栁巳张张张张张张张辰轸轸轸轸轸轸轸夘氐氐氐氐氐氐氐寅尾尾尾尾尾尾尾丑斗斗斗斗斗斗斗天文便览一帙地志附焉不以名天至大也地其中物也故古惟难知天者慱雅君子心亦大苦矣孤自知学见栁塘杨先生釐刻天文地理图跋如卫拱璧时取披閲沈思知其次舍分野有引而不发之意几欲发之率为举子业牵制弗遂迨今名幸玷籍而以先人之忧専席在疚乃克蒐校草就其规垣列象宿舍分属俱出丹元子之步天歌星次时宫度数参以甘石经之天文志青囊经之天官篇而古今地志分野星列则均以一统志为是初不敢有所臆见于其间然亦不过了此罪案非欲持此以长谈天者喙天本无体以星为象但西北常倾覆地上而可见者一百八十二度半在地下者如之星周于天北极出地三十六度南极入地亦如之若察其象地上之天可辨也地下之天其无星者乎至于星分𨽻地以十二州十二国丽十二时宫之数而天地齐然亦十万里幅员之内若出乎蒙氾入乎崦嵫皆非内也则茫无际涯于幅员外者四十余万里岂皆无天之地乎世有谈天者拘拘局分野以神其术侥倖一中而谓天亦可知是小天地天地之罪人也孤不揣陋谬有此作不终其辨又斯人之罪也斯人之罪也正徳己巳之季秋东洲居士谨识东洲初稿巻十东洲初稿卷十一钦定四库全书东洲初稿巻十一明夏良胜撰仕止随録北瞻人日启行栢酒漫将随意话金花聊尔笑颜㸔丈夫弧矢志应逺廊庙江湖盟未寒庭草无人春自好落梅髙调瑟须弹此身本是无归定也信人间离别难过二陆祠道源有𣲖开千古动静差池只一间朱学未教非陆学象山况复有梭山法悬竹简无多事丹在心田见几还谁为两家下勍敌笔锋拄阁共观澜登龙虎山振衣初上最髙亭数断归鸦万㸃青龙虎骧腾胜方外羽翰真幻付山灵喧溪溅雪吹鱼浪古木当风乱鹤声西北望穷眠不得坐㸔凉月过闲庭贵溪晩行向晩不停棹春愁近有无山迷狐窟避江濶鸟飞孤沾袖闻渔笛开窻㸔牧图一尊破寥落遮莫乱筹唿弋阳向夕烟树荒村里风波笑语中云开放斜日天畔见髙峯逐渐乡山逺浅深春色同愿将心化烛长夜为君红铅山道中宿昔铅山道兰桡欵欵移仆先鸡黍约毛举凤凰池犬护柴荆旧乌栖草树迷东风重回首指点不须疑玉山公署和三厓壁间韵因寄之月光千里共吟榻几人连未信灵槎使能通织女躔公案持先训军门亿晋骈春风更揺落劲草拟君贤元宵夜侍孙中丞先生宴归灯月交辉感而赋此轻船疾棹来信州旴江江头别几秋厚禄日来分雇直长缄风便废登楼习池霞绮樽前共岘首功名竹上收欹侧未归归便睡月华灯影倍时忧草萍道中天地只一寰谁谓吴楚隔风土亦类家乡音觉为客官程数渐多旅怀何止百扰扰行路人总为形骸役三衢过赵清献公祠四望风光冷色侵独留髙冢卧萧森庭栖野鹤如相对屋照孤松只自吟若有匡时随地策谁将深夜告天心西安城外横江雨长与贪夫一洗襟有问去路曾归路离家便忆家岸杨初足雨汀草半眠沙放眼自廖廓垂头空叹嗟邮亭劳驿使长问是京华兰溪侍枫山先生教赋一首水鸥罝鹿又何疑方寸澄澄便得师千里独当吾道担寸心长在中兴时鹿门烟雾从前塞禹穴风云寄后思安石去偏还用得贾生踈宻几人知怀虞佐道长我忆唐子方永日得长夜念昔歌复诗顿失陶与谢佳儿汗已血老母景逾蔗昆明雨丝丝万里空悲咤严州道中晓来双棹破江烟轧轧声喧废晏眠賸有怀迂移屋住应无人索买山钱沉沦老鳣那供馔三两浮鸥来近船汉业即今竟何有富春耕䥽始知年感旧事一絶春如吾境强登楼山似迎人识旧游却忆伶俜十年事好怀须信是虚舟夜泊桐江风雨大作次早复晴赋此志之江号一夜浪拍石风吼万壑雨翻盆山鸡乱啼错更鼓村翁蚤起唿儿孙阴晴倐忽自变态上下舟航难共论中流击楫何所誓报答昇平寛至尊过钓台长安领得敝裘还渭老风流只一间士节尽教如此重汉庭终古对南山只縁轻与帝王辞烟雨桐江老钓丝立懦亷贪风味在定须清虑拜公祠钱塘即事只有青山无改时十年来往百年思巡籖怕读奸臣传刻日来寻武穆祠短鬓湖光羞照我媚人春色急催诗愁来黙数兴亡事官烛今宵费几枝林端好鸟更知时唤起游人百种思蚤似少林成遁迹谁躭厚禄乞宫祠低回南国全归数歌舞西湖莫费诗天与懦夫留壮勇箭厓恨不两三枝漾漾西湖履舄间镜光无意照愁颜忍听乌鸟争枯菀朗诵营蝇集棘樊少壮经过今几度宴游縁分半生悭雨余风落林梢泪频式肩舆当倚䦨未分忠岳与奸秦误国谁知属老臣归路两宫羝乳约狱词三字死生人调髙白雪难为和上价黄金莫赎身十二飞牌今在否褒忠曽下几丝纶淛江驿别毛汝厉年兄富春山麓柁移时消息真传近友师鹢鸟劲趋知旧路骊驹因垒对新词鸣榔声里愁憎酒鱼艇矶头㸔放丝千里云泥一江水几时相见慰相思望江口有怀小川董学士江风清送鴈声过学士文章不换鹅拟向山阴添故事扁舟数问夜如何东溟日近随心捧北极云髙望眼遥须信国谋多野获草𤣥何意解人嘲别邵思抑年兄船泊西塘日转阴风生谈麈夜凌侵明朝更属东风便千里相思午梦沉腹笥真藏几万兵少年谁许果逃名东山信有苍生念翘首时时望逺旌吴中杂咏入眼惊时地何心续胜游栖迟行路怨消息问家愁未办子猷兴忽生张翰秋吴歈兼楚语江汉欲东流瞰岸沉沉宇遥瞻周夏宫儿童百年语烝禴四时同江草春生雨舟航夜渡风寸心留国计编简有遗功嘅古应如昨淘金几浪沙谁悬伍子目长捍阖闾家越幕栖乌上楚山归燕斜鸱夷一了事万戸敢忘奢郢客吴游自古今伤怀无似此畨深为躭鱼饭频移棹莫放莺花补树阴无路可能追紫塞有台那肯筑黄金倾城信是还倾国乱叠愁云上莫岑钖山作侍泉斋先生教感而赋此惠泉瀹茗几贪尝一碗严更百虑忘文墨传来空眼界道腴真处绪头长床前瓮在还开阁壁上钱荒数探囊桃李春深渐佳境宣公穷索在医方京口作邃翁示家集数册其邃庵石淙待隐诗皆收鄙作独介夀集以不及预庆为阙典也命次涯翁韵一首前朝司马今应无后生描画丹青图九原而作知翁是执鞭我愿驱前徒起家名策尚童子忧臞忽见霜毛踈颂声琅琅奏金石鬼斧凿破浑沌初拟翁前瞻踵后武有眼如星力如虎吐吞江海隘干坤却笑人家设城府手拈文管植范模气指甲兵回练组英豪挟世故振奋安系好尚武与文容台礼乐黼黻新考校入望云锦尘肤功一奏一骇听令人追咎造物赋才恒不均随事建立殊迈伦人生何恨生不辰竒遭见竒事国相追国士小车方识洛中儿花占蚤见扬州寺万里城方寸地出处何拘更何意边防不识狼烽烟壮哉鼓吹恒经世少年纪得横槊诗只今口诵心惟之岂徒咀嚼示休暇大雅一振知音希奸回腹剑还㦸口意筭函尸翁䄂手帝嘉迺绩亟还翁望里春城回北斗大农国计孰主张损上益下疏议首羹墙见尧阶夣寐师鲁叟流民曽画郑卿图美珠不受王公酒中朝夙望孰逾翁铨衡属任明且公庙廊巖穴尽拭目黜浮崇雅坐㸔士类回淳风翁名继麟阁翁心附㝠鸿黄扉一上疏再通若丙与魏异郄同待隐园丁促盟约东山依旧随耕农翁今年才六十余五湖蚤画秋堂中习池梁园信步穏放歌走笔惊蛇虫呜唿更于何处寻壶蓬金焦日照江西东秪恐潞公不是丘园老气求声应不独琴鹤堪为从金山寺怒涛鬭山骨撼坼壮心降天地立封界南北此长江妙髙台穷目几千里凄凉一上䑓临安即故国渊圣望中囬善才石水落童石立若䕶心经函江风吹细雨疑是到商巖留云亭野亭开水寺江静见云飞沓绁归来晩丹枫欲上衣吞海亭山削氷波瘦水围山麓幽海风寒佛骨亭纳半江秋仙人洞水雾迷阴洞东明却对窻钟声割昏晓仙子浴晴泷郭璞墓堪舆亦许大不弇七尺躯空云夺神功委骨江之隅扬州过董子祠欲分王伯源头路只在毫釐义利间正学千年迷鲁道汉儒独得见南山青刍伏腊荐今古白石嶙峋接孟颜老栢森森荫新宇江都春鸟咏闗闗文山祠帝辇沉沦海角悲相臣先退岂吾私直须得死方为䇿未信遭时别有师戎丑自仇书大传艰危随地合新祠淮西果属庭芝旅涕泪而今异所思琼花观漫橹低声唱浪沙余哀尚寄野人家谁将王业中原地秪换扬州满树花谢总运丛老先生启良胜尝闻人士恒言士之遇何其难也而知又何其难也及读韩子谓书再上而志不得通足三及门而阍人辞焉作而叹曰士惟求遇之易也宜其得遇之难也是以胶志牢守竟不可破自通朝籍十余年非统属知旧之门未敢重留履迹岂谓真有所知葢不敢图难于易云尔若阁下硕徳重望自结发从学已知倾慕暨逮事材馆每预闻论列咸曰阁下一代伟人百僚师让凡入龙门之选并为不世之遇然而竟不能怀刺一致起居实坐执迷前志敢以简亢自遂终为君子之门之弃也哉属者忍死释禫凡六七逾蓂朔自计力緜于时一莫负荷甘于拙养无复出志以山谷僻处传闻失真近知巡辙罔攸居臣子义不容茍安故昉奔问官守省视器具之制单舟抗流义不可越径而徃得遂庭谒迺辱殊遇直欲破畦畛以相示进而与言皆经国逺猷若不以迂曲薄视即夙契然因隠度之使周公在当时吐哺握发之勤亦如是也及坐闻命医数语曰毋曰毋货医有相道也古大臣休休之度亦如是语次及吾圭峯大节必曰古人古人又窥见好恶之情有出于骊黄牝牡之外者也以是自非徃者迂固为甚若今所谓知而遇也在人为难而良胜为易秪恐自今以失又莫知何从而得也用敢自信自效毕见情实罔有遗虑漫致可否方虞寡学匪识时务任情放论并取斥议重荷优纳复见奖许逺致嘉册再拜登受端几纵观易拔迺卒业仰测大端意向漕运録期以劝忠贻范録足以起孝先儒谓读出师表而不流涕者必不忠读陈情表而不流涕者必不孝良胜于二録亦敢云然近世有士大夫为愤世论者每曰今日须一用秦法谓彼若牺尊青黄徒灾于木者忠孝理道万世不可磨灭凡立言着书有闗于是虽盈箱积帙何病其多固知斯録为必传者也惟传之也欲久故议之也欲尽每见他刻凡涉圣制国书必列首简谓不敢有所先示尊尊也诸制勅若附録然者窃意髙明欲要其成之义也贻范録之后诸铭表义放此但其间亦有数字愚昧未通其义谨用标致附以请教逆知体国至念与善虚怀进于初必容于后垂于逺必谋于终缕覼之词果无足听一付之覆瓿而已语曰言及之而不言谓之隠未见颜色而言谓之瞽良胜谫劣无似诚不敢以隠瞽自命合下矜其志不以躁例之也若然士之知遇信亦有几而士之相见必通于贽古有以文贽者而旧草多厖词赘语莫切世用无文等耳议淮一首畧涉大故郡志于贡赋一目时寓鄙见方今东南重寄独仗威镇徳濡国脉攸赖而敝郡漕兊借是以腾几阁则合下所谓絜矩之政将必以弛张之矣草率有冐昌威不胜悚栗宿迁舟次卢侍御济川诵花瑞诗索和一律托根何地别孤寒花信牵君重倚栏冶色直饶随世好赤心应补活民丹诗魔细律縁多瘦酒令催筹报剧干分付东风还大化好怀留与隔年㸔寓彭城刘东冈佥宪见示为康民部徳充赋来鹤诗强予和之腊残空有颂客境欲无楼鹤唳惊迟莫鸣声动逺秋禹封司异贡汉业嘅同游独立修然处江淮正合流东冈以前韵见赠和答一首孤舟销刻烛方驾几登楼对垒心逾壮惊筵气薄秋直史来周览悲歌激浪游君方力似虎长啸下中流用前韵别樊太守曰式梦中徐孺榻江上仲宣楼朔漠云连日彭城春似秋蘓堂添子咏山鸟狎人游不尽英雄恨歌台见上流寓沛再寄曰式楚䑓荒戏马坡律胜黄楼同调时时好殊方夜夜秋朱陈村伥望牛犊佩行游晩泊鸣江濑清樽横浊流寄吕梁陈水部用蘓公寄吕梁仲公韵径草台花入梦稀来鱼去鴈目云时羞添发短临青镜笑入眉间见紫芝悬水迅奔三十仞乘墉经画百年迟彭城旧有逍遥约水部诗人忆子期清明有作春过太半风尚寒细栁揺青拂露冠杜老独怜花雾逺绵山谁作画图㸔酒兵愧我非鹅鹳诗将随人笑苦酸蜀鸟声声自南去不堪挥洒倚江干二懐诗陈恭襄公壮哉淮阳军十二当雄国圣皇奋飞龙豪杰起明翼气数亦转移劲徤恒西北文皇镇边陲机务若饮食卫民须有兵伤农频问穑﨣﨣干城侯煌煌伛偻勅帝曰咨若庸臣哉其尔式永言巩洛图大惜东南力诹度遍隠沦安危恃丰啬转输疾故徐牐窦通还塞推心眷迺酬睅目歌初息禹河凿日长晏运功相亿钖圭告成劳士卒倍生色浩渺惊海涛倐忽任蠡测太常不尽书往事重可忆食报有严祠务滋应茂植村翁走烝尝牙纛问典则落日经淮涯好风吹㡌侧故老谈不休有口真碑刻周文襄公乡有公应重国非公已空髙仰淮渎祠镇压冯夷宫结髪问学时平步云霄中探幽乞禁近识字推元功曹司试吏才盘错归遴充畿辅泽日沃叩阍长借功怀恩岂私报乐善来秉𠂻缲丝日杲杲玉烛春融融南土卧席背上计无年㐫一持屏翰心长沽沟壑穷握彼赢缩机莫知闗节通萧飒镜中白忧劳泣下红勲勚上鼎铉覆帱归帡幪国储富万艘君门达四聪贻谋自訏逺抱节完初终樊间止蝇诗塞上失马翁连阡苃止桑百嵗鸣条风合抱弃寸朽颖实伤螟螽道傍儌后生怀愤匪约同短棹临江浦分明泾渭东宿迁午泊阻风黄流滔滔日东注岸嚁风涛系舟处栢人畏县驱军行宿迁惯客留人住諌䑓车盖临江干惊走老稚攀頽墙银河直卷三万里老树撼蹶千夫降王公先登卢公坐促馔交觥只两箇酒酣向晩诗兴豪扣舷一倡须三和过下邳官棹如瓠歴泗濵引觞命酌忘主賔㣲躯拚废连宵睡可有当年圯上人观吕梁水云恠拥石立雪消兼浪通孔道只数语禹图何万洪方识刺船手应多火长功舟航日上下到省愿天风寓彭城宿曰式刺史公寓登逍遥堂有懐东山伯兄兼谢曰式官程一月到彭城木末有鸟鸣嘤嘤官舟十日留彭城沙头鴈落参差行谁谓客怀去住惯春心太损春衣绽春梦沉沉好弟兄惺来分散安如鴈樊侯地主荐醑芳河鱼细刴春葱长逍遥堂中发清响惠州香饭供蘓郎求声如鸟未足拟更箭频添莫问之直到鸡鸣数行下萧萧风雨连床诗奉次涯翁咏邃翁园居十絶坐月亭榻破月光白衣沾树影青小亭人独坐窻外风冷冷悠然堂南山有佳趣陶令先得之揭堂还笑歌异代逢子期利涉桥断岸连孤力浮天隔自明雪驴梅一树今见几人行活水池乍落堪容月频添不系春天光与上下方认道形真运池舒红照栁岸卷碧开萍池匡庐亦咫尺爱人非爱词菜畦学圃不种花芳尊可无菜一犁春雨深天工试巧械水竹居地偏屋自幽塘空林补足洒然来清风君子不变俗竹深处斩竹踈更宻诛茅浅亦深主人养竹技夙契养贤心丁夘桥二桥好诗更好古今经几浑㸔云入天际叩杖惊天孙五湖堪入画谁复献生辰只今丁夘桥有翁如画人题吴令李文极献㝡巻上林一跃马与君相见期东吴叶民风北面陈天墀蕉鹿信夣觉山雉相追随谁当太史公洞庭今二夔政议余北上舟次于沛闻孝贞太皇后哀诏废业临哭如礼遵制易月服除行且近政因以素所怀疑欲貭诸友朋而图以建立者次録于简曰政议要録议久任凡今言治者必曰久任然在今则有势不能者先朝官不必备亦惟其人用之不茍去之不轻故尚书有歴三考而上勲侍郎有满九年而陞俸监司非课绩而不代郡县或再任而并迁内外一致上下相安自逆瑾纷更朝政之后虽经改正而老成耆旧未能悉复其宇浮薄新进亦因自䘮其资常设之员不可久虚逓迁之制不容中止故如䑓阁必自卿佐迺得内简卿佐必自抚治迺预廷荐科道部属多自外僚而选补方面郡守半出京职以均劳况夫因事设官员额已逾其故随地按治考核不待其终欲复久任其可得乎兹欲为便宜之议除在京推选及在外堪补科道部属方面堪补京堂官照常转陞外其余在外方面府州县等官若其才力风土相宜一切转迁不出本省既无奔逐之劳亦无荒废之日送故迎新之费或可以汰其半簿书縁絶之奸或可以警其后茍简蔽上者虽幸迁而不免败露贪暴凌下者惧转移而预有隄防是亦师久任之意而不必师其法庻获长治之效而卒有要其成议开例天下多故诸司不得已而建救时之䇿或曰预处马匹或曰接济工程或曰急缺军饷或曰赈济饥荒其间若吏员承差知印及王府等官无大闗系亦各有区别处分独生员遇例入监一节每当议处在诸司则取给一时以便国计在吏部则计虑久逺恐妨正途先年故事有即时执奏嫌隙竟张近年数举迺随地定额奔竞肆起开例本非良法裁制更生弊端今南直𨽻浙江江西湖广福建等处俱被水灾方万里无有秋之望连数省怀艰食之忧欲请于上而内帑不足以备军兴欲处于官而外府不足以供上用前项事例必复有议行之者既不能禁之不行亦须用蚤为之所窃意今国子监拨歴先该戸部题准举人监生纳粟四六分拨事体最为处置得宜抑且等级自辨若今选簿除先次既定外此后若援例生员上选另作一簿待十余年以后作撘选事例如每选以十分为率举人嵗贡作六分旧例纳银等项监生与新例纳银等项监生通作四分入选纵使开例以十年为期以数十万为率终不能为选法之病仍行各处提学官凡生员考居一等者不许小就此例盖恐两京解额或有妨碍又不免有纷更之议者议储畜天下大命在畜积可不重与歴考祖宗成法最为详宻自江迤北若淮安徐州临清徳州等仓收积余米昉古转运之法其漕运虽当各处非常之灾沿途不虞之变率于各仓凑补四百万石之数内除三十万于天津及遮洋蓟州收支外其三百七十万以六分入京仓四分通州仓嵗为常额先朝节省冗食人员时复裁损每嵗通计所出恒余所入三分之一叠积因陈故议者有欲将四百万数内裁损折价时戸部尚书杨公鼎以翰林出掌邦计考古郄虑执奏不可虽经劾论持之不变但曰某只能守成法它日或有知者后土木之变少保于公谦听民取通仓道途米厚数寸京师隠然有所恃议者果伏杨公深识非所及也孝庙时有申前议尚书周公经举杨公议力罢之逆瑾纷更尚书刘公玑不容抗议而折价之条着以为令冗食之员日有所増每嵗所入将不能供所出矣侧闻大仓支数已过正徳九年而正徳十二年䟎运未足通计京通二仓仅二年之积而天子轸念近畿荒歉减价出粜四十万石其前项存积折银所存无几古谓国有九年之积者通民而计也畿内之人食于官者十之一凡民无他作业惟仰给大官通计官民才数月储耳江南水潦怀襄昬垫而水次仓储浥烂空虚来嵗之运又不知何以为计有识之士独寒心而已哉司大计者恳祈圣明节冗费裁冗食上策也罢折价其次也该支人员俱赴通州临仓水次新旧支兊亦有旧例可行虽逺仓不若近仓之便劳费无多使一嵗如获二嵗之供畜积有渐又其次也今嵗近畿颇称有收若将近卖米银及先年积余召商平籴又其次也然移文奏牍须以近时平籴济荒买补额数为説若堂堂天朝而示四方以索亦非所以迁邪心而威逺畧也议吏役谚云吏弊有如䑕穴谓其随塞随穿极难料理且如假吏一节其初通同令史或诈为札付文书初叅偏方下县或驿递巡司衙门辄作丁忧事故以待服满起送改拨即为真吏其有未及回避遇有清查官员多作縁事患病等项名色以冀幸免又或占恡房分延捱不满或屡经问革夤縁再充或预印空纸随便起送是以吏部严立条格如暂拨听候行查重歴为民等例极为周悉但恐防之愈宻而巧避之机肆出疾之太甚而弄法之志弥深兹欲为简便之制凡廵按出京之时于都察院领给印信札付各职地方多寡其考中纳银及拨何衙门歴役俱待临时填註后面空纸分画方眼令其逐事填註如某年月日收叅何衙门初考某年月日何衙门问拟何罪某年月日丁某忧俱用各经行衙门印记如该转叅县吏凭县正官府吏凭府正官各亲笔填註通查无碍应该转叅如该送部布政司掌印官亦如府县官填註俱用印记若有洗改字様亦各开註几字一应勘报结状俱可省革该吏执此即为告身遇有问革即时追夺庶使文移清简而奸弊难容推考精详而典要易守议学政国家以人才为首务故学政所当深讲也近年以来提学官徃徃招尤启谤被论被逮甚于他官斯文大辱推其本原皆因官自为政人自为教未歴地方事宜预定教条名目或以稍更前令而嫌于尚同或欲断自己出而果于立异委的教出多门士无定守而易书翻刻重费徒劳又非所谓一道同风之意兹欲礼部通行天下提学官将所行学规各呈到部取其于勅谕有所发明补益㑹官公议经久可行者刻板送国子监印行每遇陞除提学官员在京者亲领在外者连勅谕赍付一部如给领须知事体若谓随地所宣又在各官酌量审处今天下文教久敷邉境渐易监规定于国初学士率知遵守使或因时而设教已先限人于匪才若使教统于尊政出于一非惟足昭圣治同文之化亦可预止学徒异议之端和石洲游西山一律风蹬盘盘更草蹊短笻轻葛破巖栖鸣淙洗眼瞻天表孤啸憎狂下瀼西白酒碧筒随意好紫云黄鸟见飞齐知君有赋追陶谢青竹多留为指迷又和棠陵一首北邸南冠最爱山壮游无负此君闲马疲向老路先得人语凌空天一间翦草雨畦茵苒合飞花雪涧锦痕斑丹梯望里三千丈方驾依依昼夣攀奉月湖先生书良胜闻之爱莫大于哀及其亲知莫深于进登于善斯二者恒人之所难遇也在良胜则偶并得于大贤君子者若是将亦莫知其何从也感激无量方在垩室稽颡受椷登荐书方诔词载诵而椟之所以永吾亲者赖是古谓妇无诔而诔之可传者自不能废何幸何幸顾弗类忘哀忍死尚有今日徒勦糟粕为应给人事路头差郄欲𨽻于韩栁门户尚惧褫魄敢曰超一格直截为濓洛地耶承示定山诗曰才到通书便不同见定学到时句也谨佩服之故郡书当局亦辄欲想像就平和处毕竟筋骨俱露故态尔尔若其间义例大有背驰独名宦人物昉名臣録则贤人之教广矣感谢不尽启代诸同年申救甘同年书人才首务也弛亦在所惜虽沦落犹将援之况视其死者乎死刑重狱也情法有所未丽虽道路犹且言之况在所厚者乎甘生与某等同举于乡有兄弟之义方其初识賔筵气充而貌任才逸而论髙于乡评政议公然否臧之无忌固壮之重之而亲焉者寡也间有论其世者或曰弗循于度故不齿于乡也既而搆于重狱乡人閧之士夫信之所司又从而媒蘖之期成罪状骇人听闻某等得之逺方犹意其有以来之也是以积有嵗月竟不敢申一喙引一手以相援亦知友朋之情朝廷之法自有轻重终不可以私害公也属者所闻又若异然使当法者以鬬论则殴于通衢非儒其衣冠者所与也以制缚论据所闻谓伤重而絶其筋骨不知何以畚至公庭至则自合验治保候又何以寘于狱旬日而后死此皆情法有足矜疑者也信也是若市嚣喧耳目于逺而得其似衆论纷挐审决必久而得其平某等于是而犹坐视其毙于情于义亦大薄矣第徳菲言轻未足以取信人殊地逈未可以豫通仰惟先生乡邦重望公论攸归凡当有事公案乞转致一词必不追其既徃之咎必不主于先入之言虚心平气必得其情欧阳泗州云每为死者求生而不得则我与死者皆无憾矣是固慎用狱之意也亦惜才之意也某等亦非敢假义任情乱是非之公以坏天下之法也谨启刘希尹选部宅同僚友赏莲一首野色开孤思清分引泽癯苍茫没菰荇风雨见江湖巻碧气味古舒红变态无㝠搜共幽兴欹侧问归途复孙抚治先生先是尝祈便使削牍左右草草寒温语尔近荷逺教奉以周旋古谓生死肉骨有如此者良胜素负梗隘虽未敢无择而言言而放逸辄有不自暇顾惜者自谨厚视之不曰籧篨则曰戚施良胜亦自计如所喻也阁下披而纳之若沙堤以障屋熘是九方臯每索骏于格外者矣周视海内能几人哉是以天下士谕及则致私慕窃有致愤者谓烛天之炬枉而寘之室使休光覃泽尚専于一方而未亟咸于天下也在江右士则愿借寇公于河内不亶嵗以为期也顾惟地方多故凋瘵甚矣元气内伤风邪乘腠里待入者旁出无筭去嵗以旱暵忧今年以霪潦虐山泽之兇渠方靖而江湖之蔓祸又延故阁下望重而忧逾深躬劳而心亦瘁有必然者向坐次得与闻宁坐不武为吾留之之判雅信老将登坛动有成筭固知百敌缳侍一筹郄之有遗力矣近者南都奏报青山之警亦非常调江于湖又相连接仰仗居重驭轻嶷然山重尚祈此后使旌弗逺调度适中中朝士夫之议之望无先于此简孚罪案有要有伦其间破群疑存大体末节从重以遏邪念又得殱厥渠魁意义真盖而自张踈而不漏老汉吏作用自别称快敬服上下一词第中复视昔犹难谅已得西巡消息久矣良胜碌碌于次即鹿林中不能舍去义不敢也方持议未决时冐昧陈白孤茕待命席藁经旬所望天王圣明万一开纳是非利害已付度外兹复容贷凢今皆幸生之日也虽然敢以是为报称云哉百尔思惟尚有不得效于君而期以效于相者若阁下保釐是司古使相也虽在琐琐旅次能一念忘邪方今赈济之䇿人人欲言在在以为急务然恒以不得善而罢罢则寘而弗思不可也思而得秘而不言不可也程子谓天下事盖有不能废议论者非我为则彼为也请尽言之徃者四方所谓旱潦云者或此甚而彼犹足以自全或早衰而晩仅能以充赋今连数省沉灶产蛙方万里无寸土有秋之望下之为命上之为供经畧之下必得至计宜于一方而可通于天下者将使天下士复有庆曰若阁下人也职虽制于一方而泽自流于天下虽羁穷落魄才薄知疎裁复余情不胜钦望钦望题纪徳巻挽郭正学大理母白发易垂领黄金莫赎身茹丸连棘士当馌起田賔老景新宫锦春毛冷涧苹啼乌到残月愁听见星人赠鸿胪陆先生之南京衰白迟清署深绯拥坐氊人惟旧自好官到久方迁隣舍更三卜朝仪祝万年莼鲈近乡国应有问归船奉邃翁先生良胜获侍教言方移寸晷虚徃而实归至今逾蓂朔者已六七犹在耳也先儒谓终身迷惑一言了悟遂以其话终宵胜读十年者为浅今而后知信然者矣逺谂道体履顺平格寿征固知以声迹不及朝廷为盛致然杜正献公云退居以来家事百不闗心独未能忘国耳体国名言流布既久天下后生信之望之日以甚已日者西巡消息谅先是閲邸报但中外汹汹色忧意测或谓欲遍歴江南大搜珍竒以实外府为者近又闻边徼来啬先期奔匿有若清野为者从行有失初望而言中沮者若然则宗社大幸也有识之士则曰审如是暂假一息以自安耳安得起魏公于江上若所以靖苗刘之变于待发者天不忘天下当必有是是非私言亦非敢有私望也别折附此请益垂览万幸万幸若冐昧陈白毕所以去志亦匪敢曰是所以为报称云也是足以借手见知己云也八月望日良胜顿首启祭余安人文呜唿天地定名阴阳翊造曰母有仪曰妇有道夫焉以承子焉以帱讵曰无攸遂之为宜而惟慎哲名之是蹈若安人者政不踰阈贤闻于蚤有逑君子维家之殿有百斯男惟邦之彦是人道嗣徽音足昭王化之原而天年赴中殒益恸人伦之变某等与令子同官相能而善走吊而涕有从致生而俎斯奠贞灵不逺格兹终献輓邹淑妇连翣蔽阿媛束缚归狐山百夫悲婣行孤泪伤春颜当垆杳梦幻飞絮推才班季子亦何情掩袖随东还罗耕隠先生传夫人亦有异人者乎人之生也幼而壮壮而老老斯澌已然有幼而若壮壮而不老老而死而若生于世世不忘也斯其人亦异也哉东洲生曰余闻长老道邑有罗耕隠者其若人云公国初人生磁龟里有竒质在襁褓喜字书见则欲盘舞等弄具能言出语韵若习声律时传言中朝将军来里贵人洪氏家当籍顷果至老壮惊匿儿絶迹公独立道左跽以迎将军示以足鞾大如不色动将军异之曰无恐儿随我乎诺以去洪世儒构楼藏书数千巻将军立楼上散帙下如叶公立楼下若探取状缩手守不移所将军曰儿好是乎曰诺指数卒尽舁以归夫有灵物亦禀异气出迺不羣类人固有然者公年甫十一父俊杰公司税兰溪以卒赴公哀甚兄大用既壮矣母孺人以迎丧为用任公迺告徃母难之公告益坚母不能夺授以辞致兰溪尹曰父初避仕潜漳浦母逮㑹赦父归母遂释真主当御父应召就薄禄非茍仕也且冀有怜者公时与舅氏徃至惟公谒尹尹讶之问年以实对路几何曰千四百里何以来曰驴一且上且下步半之尹大惊曰是非常儿也迺徐致母欲言而逸其怜意尹厚赀以还丧事或曰漆邑女先若君幸免若父公少也明父志迺知择君兹举其类似耶非耶公自是屹然树乡望乡亭有系公必预听时有他言主亭李某者怙富且长少公曰而具千履追我乎公作色曰直一履耳怒揭坐去益严门地环百里人事之拟汉乡有秩伺门下直视鼻屏息谡足步且郄或令曰归治尔业或頥使去旁邑或乐公振业徙者丐居复者丐田至如归也公尝应年胥在县勾军使至坐县衙虐甚尹苦之公亦奋以族子兴拳勇可任与偕入勾军方杖胥公挺身出褫𨽻杖委之庭捽勾军下拳击如杵声勾军势杀县迺靖事上闻例亦顿解凡县胥徳公且畏慑公罔有立异钓货于公里者夫人有知胡弗如葵也葵卫其足公知亦大矣卫其乡及于比县况于家乎余追问其家之政氏族秩如也享燕有仪甲賔位丙丁隅乙居甲丙之隅主位迄不移戊巳以下在序偶遣主之偶无遣匪人预必捽下之且令曰母令更参吾氏饮御家衆稍不律诟声震墙屋于姬媵无假借家事大治既五十率就绳约闭户坐一榻阁诸史几上信指取閲之于人淑慝世兴亡顿形喜怒怒则龡洞箫和之识者固知公有史家胸次无所庸也后数十年公仲孙今少宰公某称良史氏雄文独行为世珍异公有以遗之也少宰生有娠祥公戒家人俾勿洩世不尽传公卒用少宰贵赠通议大夫南京吏部右侍郎人犹曰征未艾也呜唿草泽之士非有竒迹着于家于乡邑以光于先而裕于后也亦何以异于人人也哉祭栢厓张老先生文良胜闻之朝家取士在天下以抡魁之选为最君子论人在抡魁以一峯为最一峯不可作已而论者谓栢厓先生继一峯魁选者也平生声实斯足为埓制策万言诚为之地视一峯之正纪纲者异词而同意宫僚谠论慱野在庐视一峯之于南阳公百虑而一致若进位上卿聨衔保傅令子若孙允文允武寿考令终此又人人所难而栢厓兼之使人遗恨于一峯谓宜必致而中沮也呜唿栢厓又不作矣邦维典刑存亡莫竟有存若亡有亡若存精感气孚孰曰幽明而遽异途良胜生而维后有谕一峯若步其踪遗文徃迹翼翼其容况于栢厓同建产也有侍砚席有连婣娅自童而壮式上以下兹者懐禄逺方不获相繂鞞之力于彼中野瓣香遥临固乡旧交承之悲而搦笔志诔幸有得于天下之定论者尚飨谏西征疏谨奏为恳留圣驾事臣闻子之道曰孝臣之道曰忠孝虽尽于克襄而保其身体犹在所重忠固先于法从而诿于疎逖亦所未安伏念臣忍死释禫自分樗材不宜于用而徬徨就祖传闻道语多失其真既入京师屡浃旬朔狗马以近主而多忧论议每因时而过计虽分曹就列秪见昔不异今而朝议野谋渐若朝不及夕即今孝贞太皇太后梓宫方殡抔土未干而侧闻龙驭迈征清尘有日孤卿力有论思䑓谏预陈疏议未䝉报可竟尔留中岂谓託之空言卒莫能回逸志臣㣲且逺志朴近愚冐进谫词罔知纳牖而遇巷容有偶中敢惩举网而罹鸿稽若齐援未及汉嗣潜危左右莫强长安之行而老跛分骨肉之爱殿廷方陈嫡庶之分而商颜寄羽翼之成临秤方持于重围旁观或得于胜算于事于理亦既有然在古在今讵云有间臣故不敢以逺为安以言为讳亦不敢以髙为论以激为名因时㑹理平物宣情试为陛下言之方今暑气未消秋阳惟烈近畿多荒盗之余沿边又戎莽之地溽雨遗虐热毒尚殷蒸郁怨疫疠时作殍尸枕借良足伤心钗钏流离何能瞩目虽一人之庆泽无量而百灵之拱䕶惟䖍起居食息未觉违常困顿驱驰安足长恃况闻先时从行拥卫供给未免于失期郡邑吏民烦费每难于卒办前驱已无完城后载毙于错毂威严震荡不敢以役数而懐归部曲翺翔固多以劳极而思溃且恒居乐所每不堪于离忧久蹈危机幸得归于安土披坚执锐孰若冠裳之荣眢汲突炊孰若宴羞之备羣趍队处孰若妻子之娯露宿野行孰若清严之第此又恒人之情也而曰彼独无是哉臣向闻传奉圣㫖以天时暄热凡法司罪犯悉从寛免夫天之时不以在京在外而异人之情不以有罪无罪而殊陛下既矜及有罪矣于无罪臣民顾不念之哉既知在京暄热矣顾肯自轻万乘而谓在外风气有异乎哉臣又窃伏思之往者圣驾初出而北征人或谓忘返矣然当郊祀之期而亟归再出而代边人或谓懐安矣然闻祖后之丧而奔赴近视山陵人亦未必就殡何期也今临窆而成礼矣是皆孝敬有得于夙成而行止每由于独断属者祔朝之虞逢天之警震雹交庭方冀成王之感悟灯燎俱烬必増宋室之隠忧仰惟英主转移恒出人情意料之不及而渊衷惕厉犹幸天心仁爱之未忘向者既萌之孝敬扩之躬行今者无谓之巡游必旋报罢然而㣲臣必欲冐死一陈诚摅久蓄之孤怀以毕奔问之初志伏望陛下及今若时以保圣躬迺就谅闇以全圣孝既有以顺臣民之情迺所以慰朝贤之望包容疎逖使获果于自效而班行法从迺能有以自安臣不胜殒越待罪之至为此具本亲赍谨具奏闻东洲初稿巻十一东洲初稿卷十二钦定四库全书东洲初稿巻十二明夏良胜撰仕止随録南归有感五首国士悲难遇怜才既有年悬腰多白玉举首见青天五位遥当极六龙时待边秋旻上飞翮谁许附孤骞朔漠收遗镞宫门悬腐狼君臣元自性富贵讵相望武畧休传箭文明合正裳髙冈乱鸣凤应不待朝阳圣明六合御苦乐一人均频有江淮报难逥天地春亲忍死相食望穷生及新至尊忧恻意前席几廷臣软草忌先翦孤根甘后凋不将忠悃报真负圣明朝丹极龙旗动千官万里遥经年欲忘味岂尽为闻韶石虎射羽没惊鸟落丸疑月氐报何急云台功尚迟辑瑞思彝典越裳劳译词生全臣子愿筮卜见明夷与国裳太史汝信仪曹初议入疏昔年賔宴为兄弟此日鸣珂总帝臣笔舌果囬天地力肝肠初对简编亲夣陪鐡汉无沾背坐宥金人合致身独使銮舆随去住瘠肥安忍视孤秦惟濬太常见访相期预疏隣郡有佳士朝绅推俊人春风坐嵗月秋水赋形神孤危标节槩开济抱经纶朽腐何堪仗幽怀忆逺巡草疏有怀郎署年来衰飒多身谋无奈国忧何篝灯细读治安策掷笔难追正气歌须信朝廷符泰运未应纲纪付頽波一凾封事千行泪愿彻宸旈乙览过谏南巡疏奏为恳留圣驾事近日臣伏闻传奉圣㫖将欲南巡内外大小臣工皇惑莫知所措咸谓功每忽于垂成倖不可以再恃陛下往嵗巡边京师震慴边境绎骚近幸回銮称庆无地今复再议南巡意外之虑有臣子不忍言者是以内阁九卿及科道等官沥诚摅忠伏阙上疏仰祈圣明必见开纳然犹未奉明㫖处分岂以丰屋之下壅不以闻抑以逆耳之言苦于难入臣义均犬马心益惊疑方今东南之祸不独江淮西北之忧近在辇毂庙祀之鬯位不可以久虚圣母之孝养不可以恒旷宫壸之孕祥尚可以早图机务之繁重未可以尽委师臣之号传闻海内恐生觊觎之阶家将之属纳于禁近讵忘邻敌之患此臣子所以痛心疾首而忧宗社安危在此一举之意也如䝉皇上端居深念俯纳羣议遂辍此行庶足以明彰圣度镇安人心守祖宗之重器杜姦宄之邪谋若以成命难回巡游不已臣实不知其死所矣疏入待罪圣明元有度献纳本无司巡幸迟奔骏疎狂泣抱丝中朝多汲孺逺使壮吴咨天网恢恢濶虫鱼安所私阙廷得㫖下狱天王守万国安忍弃长城偶捩龙鳞怒谁沽骨鲠名世情三语好公议百年清郄忆小冠胜囊头独抱经得大理诸公消息犴狴重重荷校徒忽传天语下金吾东都善类纲常寄北寺官曹法网疎养士功深才末见捐躯义重偶同途谁云世事应如博尽付输嬴与雉卢伏阙待罪日影朦胧气尚寒累累蓬垢旧裳冠楚人安敢悲歌泪郑子应须入画㸔简册竒踪曽几见古今人士更多般也知主怒臣当死碧血萋萋草未干工部三君暨诸大行下狱彤庭冉冉见飞尘列校讙收衅鼔臣皇甫见遗因自疏翠华频动敢全身衣冠未信有今日颜面何妨见古人共祝圣恩寛似海孤累他日尽王賔国裳太史得调制科推首选共喜得真儒主圣臣斯直名髙迹自孤周星连疏上忠悃孝情都楚水闽山隔一峯开畏途张选曹得调上书出选部分麾倅晋阳九重共治理千里布麻桑莱子方成綵舍人行促装禁中颇牧问归珮更玱玱狱中即事十首徃昔玉苍佩委蛇金水桥讵知牢画地能遏气干霄困鹿宁忘挺放豚甘伏招君门才咫尺北望日揺揺有好伴自适无他虑更清夜灯猜息䑕春夣唤迁莺未信家遗狗何妨鱼作羮悲风回首泪老马指迷行兀兀坐忘系㸔㸔数遍支敢祈得死所重念放生迟扈从留黄屋犁锄认紫㣲天门持节使早晩辅臣知椿老雨鸣叶桃残风逐花孤怀浑为主好信不来家汉狱书方受秦台镜已遮沧洲纶钓在随处有生涯簪笏心逾逺山林迹已开独醒今日是严谴古人来白马几成䜟苍龙觉有媒昨宵雷雨过踏径见生苔障屋方流雨决渠成引泉尘埃才一净忧恻念多贤狱吏还堪对传更不废眠桮盂尽知已相向亦凄然贪睡朝昬易髙谈齿颊香过忧移造物深咎付沧浪名士中朝盛狂言记室藏矢书问耆旧天地几茫茫周婺矛牙不恤纬赵士归渑池惠文灰赤心汗竹羞青藜岂欲外死生恐负为男儿嗟哉直士行骈首空踟蹰扄严妨对月衣涴似沾云贾疏方年少韩忠岂掩文观奕日较徤敲诗夜几分揽衣更推枕岐路泣纷纷有见只如此无功曽奈何异时知计晩吾榜得人多汉诏应懐草殷都渐止讹南山堪种作牛背白云歌寄东山家兄不见家兄才一年喜得家兄十数书迩来夣寐生颜色各愿异世还同居兄当家政宻综理弟许国事惭空疎连床有赋恐断絶重系莫遣徒嗟吁鸡声溅泪忽起舞肉食愧恧思弃余兄知慰劳若滂母弟欲训诫愁无儿皇天无私明主悟烱然聨璧光庭除人道吾家弟兄好异时不别为龙猪乡友从事金吾数辈劳问频频诗以志义兼自慰云此地偶相识有懐如旧游公庭私案草家问置书邮同难重许可吾乡多义流追惟京兆尹阴语更何讐示家属二首倐别已经嵗重来方再旬孤危违耦数祸难见同屯过眼贻长恨扪心薄大伦何当更相守衰瘦各逡巡一年两疏轻身祸友义君恩为道忧自分担当丈夫事久嫌谋议妇人流病癯未厌当垆酒薄力还堪理钓舟闻道天恩贷愚直更䦨烛影问淹留喜雨春尽苦不雨夜来墙覆云燕斜迷旧幕鸦湿坐髙椿百种随地入万家饥色分潢流入枕尽明发㸔消痕观奕感懐象戯古为乐牢愁今暂开寸心纷巧拙对面别形骸国手须忘鹄穷途郄咎骓解围思谢女肠断重徘徊观宣和谱有感漠漠黄尘瘗玉颜尚遗宫具在人间干坤有意留昭鉴南北中分只等闲朱墨几斑成剧戯銮舆万里忆生还临塲快赌真孤注谁敢提兵向玉闗髙椿老树摩空立㸔㸔入眼青摘芽供茗盌当径失茅亭古井汲分润新巢鹊布灵何心占㐫吉翻助短长吟赠徐器之以医谏者拭目云已久恨晩得君竒异流偶同趣乍识为相知工艺古司諌肥瘠今名医死祸幸生逢秉烛论心期赠张挥使英以死谏者不见安金藏于今几代年大君从諌圣武士愤时贤折首甘归狱褁尸犹自边何人当信史莫让野夫先追哭刘忠愍公诏狱销魂折壮心先贤故步若相寻金吾署案承权倖玉辇䝉尘恨古今故事频来人口角生颜如见夜凌侵不才负谴犹深重后命难占且正襟追哭钟侍御公安危欲附绮黄流抗疏惊人死便休百杖果从龙子去三朝应见茂陵求崇班终有故人到好样真为乡曲留自是达观安义命吾曹端恐愧前修作家书述怀纎管长椷淡墨书半生踪迹此留余元城岂是无先见田舍何縁悔后诛卓荦大兄宗祏任飘零骨肉死生殊坐堂共惜千金子通籍先捐七尺躯作衣带语有感早结文山夙世盟偶收遗札十周星君威信与雷霆重臣节难通庙社灵箕颕有人忘盛治忠良无我占浮名心词搆就藏衣带地下相从质旧情阙下临刑即事力士如林夹道趋行人洒泪湿襟裾谠言聊庆今多士受諌竒逢古圣徂班尾旧行为死所仗头新様或生渠肠肝似鐡噤无语骸骨谁收封楚墟幸生杖下孤臣计可全圣君恩重骨头䥴衰頽断送机边肉亲旧交期地及泉婴祸狥名非得策移忠于孝本微权日来有报南巡辍饱饭酣歌未死年谢恩即事一首扶伤骈伏旧班聨歴歴清流事眼前气息尚存咸主徳发肤何敢谓天全黄山此后无先辙丹极于今宥往愆下有巢由尧舜治放臣白㲲老江边病中遣懐十二首近朝蓬屋类村居簮笏羁维得解初裹药医疮日方永奄奄残喘釡中鱼少年夣境即神州飞步元龙百尺楼今日宦情成嚼蜡不禁清泪杞人忧有生何幸登清要得死无妨失首丘昨已裹疮拜归命楚江烟雨问𤓰州旋制衣冠彷古踪江湖萧散正秋风芦花浅水真堪画天入孤舟一放翁直弦钩曲任相非来往憧憧总不疑东部宁无佛骨疏商颜堪听紫薇诗江南归兴亦悠然短棹长绳放酒船白笋青蒲堪入馔故人为办买山钱小谢频惊池草梦大苏方忆对床吟经旬卧病空皮骨万里羁栖一片心君王动定付疑丞春雨龙池尽甲兵莫咎才疎先痛哭㑹㸔深夜问苍生羽猎谏书今寂寞巡游别殿古长安病深司马才应澁未信穹碑入史刋代马依风越鸟枝何人进退独逶迤圣君恩重亲慈念我辈无才恨放迟老郎未必如颜蹇碎首应知似楚非落日扁舟鴈声过南风江上草离披入官年纪已休官一节于今似茍完许大干坤男子事风波满眼路漫漫哭何水部孟循哭有后期痛情因共难深髙名收汉史清泪忆南音空约来孤棹无縁坐茂林许身君足矣猿啸为哀吟哭陆驾部汝亨年兄二首愧我迂疎见多君慷慨词十年论契谊并疏许匡时李杜期完节机云入调诗同愆不同死造化岂愚私伏枕惊奔赴悲啼不裹头病衰双鬓短身世一沤浮节槩三生㑹江湖半夜秋鹤山封宿草倚剑莫云留谢别相知诸友论交因寡更多贤细语髙灯几膝前夹日飞龙切云汉乘风孤鴈唳秋天江南活计莼羮好极北勲名画阁连祸难情亲车盖盛东都图影未须传病中故吏候问踵至行时跽送通衢礼出常格有垂涕不忍去余者诗以志之官曹御吏恒威严好恶有性非人迁问仆安否匡床前追班跽候周道边情先亲旧输恭䖍迹骇都市收洏涟愧予徳薄丛谤愆髙若义重殊留连过墙蜂蝶今纷然翟公门下谁为贤通州道中世事每如此吾徒安足嗟残躯便掬舁归路较来赊识燕随飞乱飘凫倒影斜沧浪吾道在倚玉并蒹葭午日登舟天涯逐客此行舟细翦新蒲緑酒浮蚕室余生堪记汉狼胡负谤敢忘周轻鸥几㸃迎逥棹饥鹭群飞过柁楼望尽白云家定在一声渔笛楚江秋河西务遇沈侍御子公辱赠以诗答和一首朽瘠未能忘帝䧏草茅何敢负王臣青山有分常为主黄鸟忘歌百赎身谏草夜焚祈削迹画龙㸃墨助生神蓬窻坐对寒酸侣林下相从总故人过平原得余伯献讣痛悼一首性忠尽道等乌𤣥厄㑹争传新鬼寃病思笔荒追楚些孤帆面指见平原乡邦更失此前辈道路知君无后言我与同年更同难束刍何日到封门访颜太师遗迹才名归老守妙畧炳先几䑛血仇番将戴头来贼围九重频问状一死果如归长寄英雄恨寒鸦与落晖访东方朔像赞碑使节骨能断笔锋碑不埋信如唐叔季莫起汉诙谐歕玉能超碛偷桃未委骸轮台应召尔哀痛慰深懐临清阎吉士赠诗和答一首俊乂明章㑹泰期癯如山泽正需时暂逃死祸逢君圣未信真休去国迟南服望囬青野合西江作伴白云宜髙人雪调悲渔父一任纫兰与佩蓠舟次吴奉常先生惠酒篷箬炎蒸里奔波变幻中闷从闲更剧诗每醉为工一瓮吴儿抱行书长者通入唇先饮徳孤笑海涛风得辍南巡消息志喜一首江南归兴引廊庙去忧长传得真消息犹疑近𣺌茫选骏今闲冀伤歌已悟康逐臣云卧穏魂夣到柴桑瀛海道中王侍御补之地主礼为备沈侍御子公赠言而直程侍御时言聨舟招饮欵曲独至窃自慰吾辈未为君子弃也赋一章放脚穷途未应哭入眼髙士殊怜才遏云壮节快一覩观风义闻归两䑓酣饮放歌同格调迎来送徃无惊猜山水兴髙子期衆伯牙何必为琴灾夹沟道中与熊侍御尚弼夜叙并赠以诗和答一首劳生未了非经国逆旅相㸔正忆君飘泊干坤罢巡幸山林枯藁委华芬忧来细共移床语得去初焚絶命文翦烛拔余深盏酌满天风雨暗愁云沛县追和杨文贞公弔颜令父子死节一首官当百里寄安危危不堪支死便随克靖纵符真主歴与亡自分守臣知道傍有识悲桥梓地下相逢愧友师岂是忠灵昭裔祚平原异传合同垂吕梁观物亭为陈水部赋行窝故安乐绕砌屯春云意象动静间浅深时叙分水部留何逊山阴来右军性灵先典要抉眦空纷纭一鑑亭诗序正徳己夘夏六月四日东洲夏子偕梓溪舒子五谿万子辰渡淮渎若安流也因感子方唿酒听歌景象于今似太幸矣适陈水部顿仓曹比节见访舟中且强以半晌为醵㑹水部主席行署方开亭池上颜以一鑑仓曹曰吾署有寄寄亭名天下以匏庵之书西涯之诗篁墩之文尔也兹亭之成而三君子至而落之无亦非偶然已乎于是水部具楮墨索律严甚各勉承之呜唿兹亭华构视寄寄何多让顾疎愚放逐望先辈之涯涘不可得已敢曰相先后为淮渎清曹两亭轻重也哉第他日登亭追考先徳有及孤累徃迹焉则曰时有顺逆事有难易士之有荣辱进退感慨或系之矣开亭放活水野色净无垠㑹我物即理于今地重人落落亦自合寄寄堪为伦静得者谁子分尊许共巡宝应道中喜惟濬太常舟至君病别亦乆我行思正长好风度淮海乡语接舟航对哭仍王傅悲歌见子方转篷销客恨烛影独煌煌召伯镇得子重宪副寄诗和答一首十年京国论知已千里椷诗问逐臣蜀道艰闗君叱驭江湖萧散我容身兵戈丧乱须长策烂熳诗篇更有神何处相知夜深语莫悲幽侧已多人辛未嵗过范光湖值风变十余舟俱覆余舟独全因作数语告湖神即矢许国之义兹又幸生过此风恬浪净瞬息抵岸而风雨又变意者神故有知显示逆顺且旌余之不负初言也诗以志感不将躯殻委蛟鼍天与吾皇耀士多满纸丹心藏水国一时清议比黄河萧条行李沉香浦零落衣冠鸿鹄歌迎面波光胜㸔镜山林风骨未销磨扬州追问文山杨子湾故事杨子湾头树悲风万感増有君宁易死弃国敢偷生卧粪晨无饭随樵夜听更寸心真万断愁结海云横过京口家僮至喜得家书忽传讯问到蓬窻恠尔悲啼更瘦黄闻道江湖尽豺虎已拚生死寄舟航亲知见面昼多梦书札论心夜几行莫异边方矜阿叚楚歌吴曲转凄凉露觔庙婉婉淑媛灵一死百代观无亦阴静资迺尔阳刚完血肉委尘土觔骨呈琅玕彼蚋嘬何毒若妇心空寒人物自异赋善恶形两端庙貌照湖光树石中㠝岏淮浦追和唐子方韵瑞世为麟凤清时入网罗正君归辅弼去国任奔波风浪喜初息江湖忧亦多渔郎不知姓击楫几人歌邃翁遇以殊礼而赠之诗和谢一首五云深处是君门休戚频频绕梦魂鐡瓮城髙留故老金山月到伴黄昏似更人世新知已共望天囬称主恩尊酒能忘操杖屦几千年事一时论夜过毘陵懐古郁郁阴房照燐青舟人指㸃问军营松围巡逺双忠庙柝警睢阳百战城胜败岂教能逆覩丈夫何意徼完名只縁共济艰难日恐负人臣一字盟吴郡学名宦祠谒告先大夫文切惟古之父母斯民者谓爱之如子则子之爱固有先于民者也古之事君资于事父则事君不忠非孝其亲者也大夫佐治吴郡者三年去而没者十余年吴人徳之思之而祀之若桐乡之阡是大夫之爱或先于不肖而不肖于大夫固不若吴人然况忠不足以悟主诚不足以格天扶伤救死迺获请命于斯几筵曰忠曰孝一莫从㫋天髙地厚孰隠于愆此所以愧悔欲死而不敢以成礼见焉呜唿大夫之子则衆矣大夫之享礼祀则永矣不肖其何图以不坠大夫之氏又何以称于天下曰象大夫之贤大夫其爱弗斁于前凿斯方心而规于圆俾其终老于丘于园亦庶乎大夫之泽之延谨告谒武穆祠丈夫有死丘山重和议才成国步伤紫塞茫茫迷辇迹丹心耿耿落湖光春秋半部惟权变夷夏一家谁纪纲欲起忠魂销永恨栖霞山雨泪相将谒肃愍祠干坤自合留竒士庙社云何没骏功身祸也知天未定国恩追到祀方隆由来宠利戒履满郄怪英雄几令终郁郁狐丘真对待岳坟萧瑟树髙风登中峯和阳明山人二首客里有懐风土好眼中无障画图开一江烟影孤帆过半夜潮声送月来松阁逥颷自钟磬竹泉分雨净飞埃山僧也欲穷幽胜踏遍繙经最上䑓暮倚层厓候落曛翩翩归鸟乱声闻㡌欹惊见随涛雪履薄曽穿絶峤云坡韵谪来收越胜伍瞳还去㸔吴门须知大义无通塞嘲怨何心郄费文登道山亭髙亭望天际隠见吴山岒气浮湖海暝坐上风云深干坤留异境圣贤存道心旧游独伤懐城头听暮砧钖山谒二泉先生不遇惠山入云望缥缈泉翁髙住嗽寒泉肺尘有意分余滴餐玉无方恨少縁汲涉横经思见晩门生宦辙得归先旴江江上柴桑古斜日林丘亦穏眼访邵思抑月夜论别塘栖水涯有名士野鹤玉立依亭臯㸔花相识过十稔折栁论别今几遭月露坐深惜光景冠裳未必俱蓬蒿我行归矣君应出撑持六极需鲸鳌西湖懐古二首山黛倚障立水光浮镜开菰莼根有托鸥鹭影俱来歌曲空遗调倾危且覆杯混茫接疏凿刻画付诗裁壮游元有分归思浩无边赁屋当佳地撑舟入小天长堤存谪吏孤岫问逋仙拟卜东隣住残书不值钱桐江二首百谷㑹阴壑长风生海门处士有髙致天子畧常尊烟艇系旋鸟云萝下饮猿归舟信轻穏晩泊向孤村煌煌炳御座史占客星临盛世髙臣节㣲时识友心丝引江乡重人非草木深层台胜风阁自语对山禽归矣行君不见云中鴈啄饮随阳倐聚散安得似水中鸥鹭忘机幻浪飞翻还泛泛野人空自有心丹百试不效増頽颜携囊归去恨不蚤麻姑酒熟山花好屏迹归路阻更长屏迹病且卧冲暑潞河来乘风越山过独酌瓶未空飘舄网中堕唿童索纸笔日暮了诗课严先生祠二首和东冈佥宪韵断石封云开别界桐江落日照髙祠不縁清节鼎堪系安得名家舟定维才并两生虚礼乐道宜一世与推移蚤将末契㸔鸥浴心性沧浪为破疑羃谷悬萝与徳滋诛茅有分寄遐思朝仪南越来黄纛士气东都见赤旗鸣瀬翻江惊象石廻澜絶壁见云堤果然六月驱炎吏㑹有清风生两涯严衢道中苦热三首乘舸歴吴越气息如缕无六月全经伏三更少望蘓旧赐箧留扇本懐家近菰甫田忧命吏合乐正交雩烟柱苦不熄障云时复来江波见白入蝇蜾望青回阴雪失寒玉颷风荡殷雷楚䑓何处是徙倚一襟开汉署香初逺江鲈味正新枯肠瀹茗较流汗澣衣频白屋先容我青门后望人秋来家已近挥羽岸纶巾兰谿谒枫山老先生今年尽夏去年春两入枫山纳履尘天地有心遗大老经纶得策属何人拜床风格追先辈荒径云深拟后身翘首斗南髙莫并夜灯疎雨对苍旻江山道中宿王生馆以谱牒索题诗以应之艰危固贞旅岩谷见名宗展牒思留椟瞻槐来逺风有氊存旧物无市问新丰越水连闽峤孤臣合寄踪过悽惶岭秋风瑟瑟动闽山天放孤臣取道还定痛固知身谢累幸生空念国方艰愁深今日悽惶岭迹比前人皇恐滩望断白云家几许可无湘子到蓝闗浦城道中宿人和公馆见一川孙中丞有咏和而哭之扫壁㸔题字凄凉旧纪行雨林如我泪风涧泣君声外户惊蛇毙前驱听鸽鸣路人如有恨莫道本无情谁遣苍龙使人非白鹭洲干坤生气在节槩死芳流孤岫晴岚碍新秋太白浮海涛如许阔我已办归舟清湖七夕踽迹今宵尽越山相将骨肉共危艰团圞信意风欹盖巧拙惊时月掩鬟蟢网漫张书未曝鹊桥何处驾应还方圆龃龉休饶笑明日僊霞晓度闗九牧铺次黄后峰壁间韵铺因见素先人而名翠渠大书尚在也地本因人重先应待后名伶俜诧邮卒我亦继君行建阳道中追和晦翁武夷杂咏武夷精舍处处天地寛劳劳真过客望见山上云欲煑山中石仁智堂拄杖突兀山洗瓢清冷水仁智各有资出门即万里隠求斋千崖雨涧深万壑风林响髙卧南牕人黙契此消长止宿寮凿石开畏途诛茅覆残宇莫使后来人秋风见禾黍石门坞静学自有得入山忧不深重云闗石门独系游人心观善斋一脉道统尊方丈客布席我来废病余拾级嗟无力寒栖馆勺泉思浣心盂饭更努力兀坐者谁子逐寇须空壁晩对亭我闻庐山岑五老堪独对杖藜御晩风破此孤亭翠鐡笛亭壮懐随地好异境逐人开鐡笛谁留在风涛天外来钓矶长把百丈竿舞㺯一江碧终焉变形声恐为丹青识茶灶溪石上兀兀溪流正泱泱科臼郄自别时分山茗香渔艇碍云樯更短载岳棹全轻衣带限千里停篙听问声谒考亭书院宗贤阙里独相寻望里云屏紫翠岑覆屋孤松开晓暝钓溪渔父识南音山川有待为増胜俯仰无惭信尔临函丈衣冠俨遗像一潭寒碧万年心邵武道中懐古夏日信可畏行路须迟迟感时方郁蒸遇变殊増悲刈稻不宿饱荷戈安尔私守臣备方严重险先所资我思伯纪公苹荐终髙祠恢复谅非难戎马安足窥宋歴既中陨公数胡云竒九京不可作百世为臣师斗湖书屋追和云谷杂言十首登山客路厌崇冈书屋依云岭已办青丝鞋寻山方日永日永更山深卧云懐耿耿听风灵籁来何方璆琅振林木风颷起歘忽青盖寒烟覆披豁倚匡床聊以净烦溽对月秋色日以佳秋气日以肃长空出素月大分私茅屋顾影发清歌举盃宁我独谢客佳客爱我来朝㑹散已夕布席方文余雄辨𣺌何极静黙者谁子相过慰畴昔问农野人业已勤刈获云何缓值兹秋阳骄十车不一满安得借天瓢击缶歌云汉讲学山斋日复静实用开昏㝠探彼伊洛传勿启朱陆争扰扰欲何为方寸元清宁懐友愧我无独见翛然忆同游论説自亹亹嵗月空悠悠懐人不可见屏迹为藏脩倦游遥遥万里道今日归狐丘眷言谢稽缚一破幽栖愁游人忆游人恐对南山羞检书书籖昼几过灵扄夜无闗有染丹青子勿厌蟢蠧残长物赖有此鹤文无移山宴坐世味尝亦备道腴殊未厌源流各有自愚顽讵无砭秋夜雨空斋令人发深念东洲初稿巻十二东洲初稿卷十三钦定四库全书东洲初稿巻十三明夏良胜撰仕止随录谢益殿下启谨启为礼仪事伏念良胜猥以疎愚之质幸列圣治之朝西曹视案素乏明允之声东部连衔大失否臧之职毎扪心而愧臣节期碎首以答君恩属者感时触事拔茹连章迹有渉于狂诬词或犯于忌讳荷圣明曲宥斧钺之惟寛首领获全编氓之次列艰危取道蒸暑兼程携骨肉以生还遂丘首之死所仰叨庥庇频致问于先期更辱多仪惧拜恩于后至顾以负谴深重卧病衰惫安敢进列班行尚未能出门户伏枕万虑勉削牍冀以陈情望庭百拜虽曵𥚑何以塞责有懐缕覼无任恳祈奉阳明先生书良胜少且贱又不肖特辱知遇汲引进之于学使知向徃感恩知己诚亦兼之以坐叔向之嫌仅能一削牍致问左右而于汝信教纸更见齿及然时已在罪脩敬无阶严衢闻变取道入闽併日及庐期赴大举寻得骏功报矣计军门休暇请益有地而狂愚樗散知无庸效尺寸命仆旋止者数四不承颜色真懐古人敢布深衷以祈曲宥而牵连时务幸俯听焉方其逆贼肆兇侦臣塞道非义檄交驰则观望进止未可知也君门奔奏未达非以义制命则坐失几㑹未可知也故曰凡此骏功惟权迺成夫道至于能权斯用大矣非阁下其孰当之然而治乱兴壊诚非偶然朱子谓于乱也必生能弭乱之人以拟其后天生之君用之故人望之向阁下有南贑功道次侍枫山翁教谓天其有意于斯乎他镇或当一面斯则居髙御下而连三省他则或权珰制驭或副属参焉斯则进退在握懋功方结主知已若逆谋待发豫处在殿以殱之者近归复谒又谓是在阁下当无过忧因及夏忠靖公在文皇时仁宗在储同汉府猎公知有不测机矫制召还盖一仅见用权之难可知也已今去君逺亲宠如靖公未可知则在阁下之用权尤所难也今则若易为之矣所谓弭乱之人天亦启之阁下其能以守谦而先避之与抑惟君用是承人望是副与盖乱之克治之机也治之本是在储贰知阁下面有敷陈斯载首简但闻先时士大夫于此段事极欲标致题目固大议论然竟付虚谈而已如宋时贤君既烛先几并育宫中简慧亦定如范如司马相得为深主张国是又何如人立论正名其难若是以今视昔数者相去何如也况夫立草禅诏泫然下涕遽属太子犹或改容父子间且然固通情也尝与二三同志漫议及此谓须黙夺潜定意可幸中敢尽布之盖自逆瑾首乱祖制使司香日侍亲王并遣就国强藩谋逆或基于此瑾诛此制竟未议复识者有遗憾焉前几既失已知阁下当必使后日无今日再失憾也然此亦非欲诡遇为获且冀长贤与选使彼利于昏㓜者之为隠然自丧无启乱阶长治乆安庶其在此又闻徃者邃翁东川既已成谋而今当柄一二委之于卜谓得鸟焚其巢竟以中沮故又曰凡此隠功惟㫁迺成呜唿草野罪人何敢僭妄輙及大议亶始以枫山深望而庆阁下以必副天下功也继以邃翁东川之未为而期阁下以必成万世功也阁下其亦谅良胜所以图报知已复何事哉不然则真弃物之先草木甘腐阁下其初知而教者并负之矣虽死何赎大戾干冒昌威无任悚息柬谢士洁道长郑村荀里地以人名庐陵故名邑而阳明公暨吾兄先后宰治政望蔚然兹又巧值义旅并懋殊勲他日名王谢邑未为不可避罪草莽全郡荷生成虽若子桑歌不任声求贫我而未得然力疾加额黙有颂谢而已侧闻献俘在即怂慂兼程事闗宗社専制在阃河阳下劳之迹或所当避而六师在道志在罪人彤弓燕飨须囘驭迺成礼节江南百万隠功视今日为多矣甚愿甚愿逆贼生致反噬肆言是在不听昔时曹钦伏诛李文达裹疮投疏请释交从人谓有见盖安反侧故事也谋深交广举目皆是能一网尽之乎邪正自辨以渐驱逐国体与法或为两尽况夫功髙难居命使后期从军罔绩忌争相承先备维密成劳在阳明籍劳在吾兄纪验稽覈其难其慎大段谁实迺是吹弹不破徃者固多张大亦或蔽盖或滥或冒然以内有同事外无异言彼此相欺涂抹人口今则光明俊伟事业使后人反覆索视更莫得而瑕疵将与𦙍征同䇿以传光奕波及何限操豚蹄以祝所欲逾奢诚取道人笑亶情愈深者谋愈宻髙明其亮之柬伍汝真道长布衣言好亦多建立宦绩可观若吾兄秉大义奋是骏功殿此乡国诚不让镇周风力则一䕫足矣敬服敬颂罪累深重暑毒兼程入杭闻变携家数口未敢径投虎吻取道入闽幸尔及舍忍辱偷生甚惧知已摈斥近叔脩进士极道垂念故不失故有如此者感荷感荷阳明生我邦士百世永赖家主户祀宜也宜也鄙见谓宜少待公车离省而后可峻功重望真世之瑞物凡有血气莫不保爱爱人以徳此其深念如何如何逆贼所畜不减淮南疮痍郡邑待哺定痛奏牍转移以代上供蠲租之令或时请下推恩有序先其近者仁人君子寘念恒切必蚤为之所使北军至搜括入内竟亦莫见实用如逆瑾所有或不下此今果安在徃事明徴可嘅也已可嘅也已阳明知周天下而不穷者吾兄言之宜无不济圣眷方隆并疏宜无不允颙望颙望草野待尽虽甘腐木石仰泽汪濊亦生腴润恃爱漫及幸鉴亮万万平江右序皇帝秉刚徳肃将主威既外靖北庭爰议举狩礼欲内振汛南服敝治几先炳若有童牛待梏制而未发良胜辈并懵机要輙有论奏帝曰吁是咎浮蹇氏薄苐于诫虽然罔使后有拒臣言寻罢议既而有中令搜逐诸藩使朝议汹甚咸测圣威有遏乱畧告变踵至曰是在宁藩濠故有潜图朋仇罔悛用底于天罚帝曰呜唿惟我祖宗本支周厚弗替有隆穆命大吏谕以维新未达变己大作抚治孙公宪副许公义烈处命不渝阳明先生専阃用钺方取道治闽狱案几及难变服诡行左次吉臆决倡声御史谢君伍君按广还信附和一词吉守伍君相义方力奏檄上下徴誓属邦君曰通于天地君臣允义朂哉君子用懋集于大勲濠逆着状天讨必诛咸有弗力厥均罪亦弗于赀顾谫弱不足视师惟左右君子事事若治尔私维是曰贑曰临曰袁咸守择属从㑹兵先期赴幕义声克振申誓曰惟辟迺威何敢义制亶几有㑹间在丝髪失不复得兹赖迪果毅其登于辟惟天惟帝是宪惟宗社是重曷其有于家于身鼓勇夜薄南昌城城溃步伐止齐咸律克奔罔迓曰建曰信兵至曰専为犄其戍是曰抚曰饶兵至曰兹参而角其戍是麾用先登追贼江湖间谍者至曰贼濠越谋越交越伪官属败溃安庆且遁至出数十里迎击一合擒縳之以専为未尽鋭也克乂南康郡俾复而宇以参为未均劳也徃抚九江郡俾正而部江右大平寻闻帝命六军交至祇用俘献借劳惟备惟慎若聚财论工制器选士政教服习遍知机数之节遌嘬锋蔡踣剜之利䥽掀撇掇之状筴披拔之机斩标捁之渐抟力勾卒嬴越之法独比参伍烈火队官曲部校禆之制诛畀曹五抽推十一之数裒益毕陈羣能着职明堂御治封钖待及先生方觌文匿武志戢色温若不居焉呜唿司马氏以不与登封制作为有遗恨深罪肤词明庭万里草野致颂亦云幸矣诗曰帝右区夏奕奕本支武穆文昭其永有祉骄孽弗良敢犯于将天宪祖训其刑无上主爱克威臣威克爱不返兵刃毅尔敌忾檄以义形命以权制敷奏骏功克让允济凡师无善于古则然师善之善于今有焉行时声律为本为宫味色云杂还质攸同西山峩峩西江有沱深鑱大书隠功则多于夷于襄弗盖弗张是屏是翰载戢用光明堂赉赐𤣥衮待次愿以致之天子之史祭一川孙先生文曰公死而气生于兹土也义无愧于君臣公生而志死于兹土也恩有深于父子烈士名臣垂传信史伟绩豊报庙食永祀斯为全归更复何俟但徳公如见仰公维思仪图实深欲拟公似羣饮自足楚江之涘初公保釐有渥其颜垂及易稔鬂匪其斑心在帝室忧在逆藩郄虑义色彚征于闲汲直云卧有沮于安信畀孔融操亦寝奸剪若所忌眠食于难撤备九江谋夫匪臧公有抗议宵适于航弱仆是将迺达斯章有嗌容梗而水制防客嵗忧疑公生如尸公镇于都周星不移人惟公恃公握有机书问致私独壮公为公屡乞休疏词日増亦有简书独发奸萌谓活我恩与生我等斯为何言有出公焉知言者流孔疚癙忧方侧功曹与闻覆草帝心简留乡国攸焘比公遂归若水蚤闲公今即尔常山文山就是二者孰重孰轻孰易孰难公亦何择维耕斯获翊运为力式昭臣则人固知公慷慨就死是所难为良胜欲表公从容濒死为不易得也呜唿公死公生大系斯世有知者人孰不哀致岂以罪累而云义废东望致椷诔词从质公神如生其或自谓良慰知已良慰知已再答徳温不见颜色真懐越世端人诗教逺及又厌一望前律谦沖有若无气象后力行为胜可谓两字符矣逡巡岐路迺不肖病根直指为药友道近古此足占之然此两岐或均以适国借使陆非积学见象山集亦备许多体裁朱非心静或未能烛理剖析几微如目前事也故敢㫁㫁然曰二者不可偏废且如为春为夏为秋为冬气候不同生长収藏为嵗功又不同谓此天也彼非天也可乎哉可乎哉窃意二公在当时已多此一段辨论是以滋后人之惑殆恐辨愈烦则惑滋甚矣山斋悬榻何期为髙士下之面有指陈布席函丈许矣答余子积宪长书读性书者可以知本矣更资大训以适于用君子之学之教斯其愽哉曩嵗京师面领谆诲心亦㑹之上下其议犹在耳兹得全本每一展诵有余师焉固不在相与周旋而后可瞻企也徃者闻阳明论学于大根本上有所见良胜尝面析其故邵子四片朱子对待若知行体用人己而二之时或参焉阳明则每每欲混为一尔斯于一贯处为省力为大得力若以资谈而践履未到处郄只是一场话説而已勦其説者又欲并辟朱説此大害事非本意也定论之订闻之矣然此本之篁墩尝于心经附註见之末简特其不肯拈出作一册子便不骇人甚也大段道理尽是广大极可细认譬若京师四方八路俱可到但其主意要到而后已若入蹊径终嵗悠悠不可到斯害已青田亦无陆子静建安亦无朱晦翁是则二公定论后语自觉穏称而宏大若必欲执一説为不可易者恐是紫阳先生于万世道理岂能一切説尽程氏作易传紫阳先生作本义固不以背其师説为议也若必以定论与朱为仇恐读性书者又将以程为敌己吏俗扰扰奉谢言不既惟便不吝教㫖万幸万幸再奉阳明先生书日者不自分量谬有所陈荷休休与善不以为大不可自吾邦君得面命也已既而汝信仪部使至惟濬太常使至教亦云然顾蹇劣莫似何脩至此山谷云心亲而千里晤语大幸大幸广昌令介拙稿一首信羣饮于河各止于量欲名言而莫罄也块守山斋偶闻诸帅抵省作威骇听虽未必尽然而鸱张矫䖍机械毕露挟主威以争能期必得而后已隠度阁下功髙天下守之以谦而濬浑艾㑹之隙必有隠然消阻儒家作用所谓潜孚者若此但俘获在道进止维谷必遂初志是本敌忾献功常典也既云龙驭度江而西莫有所归尼而旋归迹渉拘忌左右惟其适意先几定见必有处之裕如而癙忧过计窃亦思以自效而未敢盖天下之寳当为天下惜之况尝侧足先后乘而被其余照者哉故与邦君商畧尽瘁直达记室不识以为可否初举义时宗社大计専制阃外意也今既有命帅而阁下得抚治固守臣也始可矫制以兴师兹必得请而离任大抵权之一字固人臣之盛美亦人臣之大忌当变则可不得已也乱既靖斯守经时矣戒严属从待于境上以避河阳坐致之迹理道宜然六师左途还而归之若既越境自开化自严取道自徽州皆可至省形迹俱泯献俘纪绩俱属军门事体宪节暂守信州且以抚循为常职俟巡辙且至迎觐如右方岳之礼使天下复见唐虞盛典别有一段开物成务意象古今冠絶事也彤弓宴钖其何之哉是谓不矜莫与争能合下雅量然也公论昭灼万世炳然但彼席威以厌谿壑之欲荼戮之惨或未可知尝闻阁下有云甘九族之诛救一方之命不肖耿耿之懐诚亦在此若稽覈功次诸统兵官获送审单具在勿与成籍维实迺是窥测不破更复何事东望拜椷无任恳恻悚惧悚惧谢益殿下第二启启为谢恩事是月十日重荷睿慈特隆眷问顾以草衣木食仅存喘息之余而仰徳懐恩并借鼎彛之重百拜登受方寸维兢珍味用荐于先清贶袭藏于后载观未已致赞无词磨藓认文心画既端于古迹赉弼惟肖丹青分妙于化工于圣世真不可谓无全人在贤明诚足庆为有令子良胜待罪草野莫遂礼仪遥望清光不胜瞻恋祭许年兄汝登文呜唿同年之谊易世讲之则当其身而有不系之情者非谊也是以有进退焉忧乐系之有荣辱焉好恶系之又不幸而有死丧焉则哀伤系之情之同谊之正也然而亦有弗及知者有知而弗能致哀者迺若吾许君汝登之死则无弗知者矣无弗致哀者矣汝登为社稷死为纲常死死于一时而生于万世则夫知而哀者不特在当时同年之好己也先是一月同年有陆君汝亨者以直谏死其知而哀者犹汝登也一时清议以吾同年得人为重载閲年録凡三百又五十人今仅一纪进退荣辱不知几何而死丧者近十人而二先汝亨汝登而以城守死者惟郁君亮之则求所谓若而人者百人而一耳呜唿若是乎正气之难回而正人之不易得也若是乎养士之功深而得人之难为盛也是故人有死焉斯哀之矣哀而乐焉有不死者也人有生焉斯乐之矣乐而哀焉不得其死者也夫有异事亦有异情吾殆同汝亨之死而幸生者故于汝登之奠也重有乐也亦重有哀也谊之变也又不独以同年之情而已也尚飨少岷东轩以公务至省诗以叙别趋省应兼舍离忧动几秋蒹葭方恊律风浪任虚舟李郭驱豪圣宾僚信好仇柴荆江草梦归讯勿淹留名儿菊生顽躯才脱死副馆见儿生篱菊故迟放清寒称晩名惊人朋友望食我野夫情纸笔陶仍重惷愚坡未轻颠危痛亦定潦倒醉方成家笥无文选基堂莫尔倾祭圭峯先生文君子所以不朽于死者出于言为文章见于行为气节然而兼之者罕矣文而可传有正焉有奇焉各名其家者为难而兼之者又罕矣节而可仰有甘焉有苦焉各持其末者为难而兼之者又罕矣世之论圭峯以文者有曰是其可知者有曰不能句读者焉是盖所畜者懿而奇正并行者也以节者有曰是其可继有曰不能测识者焉是则所遇不同而甘苦时出者也呜唿此世之所以多一节自全而全人之所以难免于今之世也虽然叠石为嵓非不崛然奇也疏泉为池非不莹然洁也然而有山焉莫不有也虽恶木无择焉而不害其为髙有海焉莫不委也虽污流不拒焉而不害其为深此圭峯所以旷一世而以文章气节名者信其能兼之而不朽也于死又何憾焉顾天子将待以为贤辅相而莫究于用缙绅倚为善类而仅足以自全海内以为名儒而未沦于教乡曲后进经师人师奉遗言以周旋而莫知所之也是则憾之憾者也别孙明甫江城春意动童叟拥君行水镜推先得桑麻慰后生船迎青入好铏发剑争鸣佳丽雄今古应谐吏隠盟萱堂祝夀巻夀懐英母八十夀母安舆坐拥篮菊泉新酿舞儿甘百年五分今过四一念终从信有三南国汎舟风自逺北堂树草梦方酣祝词嵗嵗追流辈婺女星髙雪满簮明处士乐芸方先生墓志铭歙之方为黟侯裔姓由东乡徙潜口凡十一世有乐芸处士处士讳思宪字廷仪大父怡庵公仕官至湖广按察佥事进阶亚中大夫曽大父永进公以怡庵贵赠如其秩父中和公承志任家遗二弟以逸趾美在仕处士业举子且成又欲任中和公劳公难之然而服贾行止与之俱诸劳无避游吴越厯青齐徐鲁入广经粤必挟册以随旅次琐琐不废业物与景㑹时发咏歌有词人风致染濡益深出语言必根据章章可听履道择地端雅道人翼翼起敬移𥚹性日就平旷倜傥检束冠裳类儒素依彷古义事必力为之不遗也若尝为主家儿盗金二百余亡主不自容处士慰谕之儿获费已十二不复究遇贫有丧则施施亦不苟去居里许甃石桥以利病渉人徳之题于楣曰种徳里里中有张睢阳祠处士以为是称祭法范金为炉以示崇祀于道得遗必待亡者至一少妇也归之妇哭谢曰非公则恐致私人疑为姑弃必死公生妾也无以报吁天而祝曰愿君之后如君之先处士娶歙之许惟嗣孔艰娶济之李连馆并育许生纪通纪迪李生纪龄为通长纪达为迪㓜孙男四曰复登复升复庸复孙女三诜诜荐祉未艾也纪龄辈克任子职处士安于家筑楼储书以乐芸自命示不忘于初纪达能终斯志登丁丑舒芬榜进士凡诲他儿辈曰惟勤惟俭惟世斯家吾席先君之遗终以义胜不克有余获仅仅淡泊自足而已纪达初官南丰令命之曰慎尔官惟承先大夫休纪达周旋惟谨莅官三月政成民颂之以闻公赴解官去余卧病山中介状至祈以铭石余方以邻邑得治为喜而遽以夺去为忧哀恻不已次状如前云者则知南丰之政有所受处士诚读书者志斯有徴也乌可辞公生正统辛酉八月九日没正徳己夘冬十二月六日享年七十有九嵗塟于所是为某年月日铭曰人曰读书或不识字芸斋膏馥句句是事莫匪克学而匪克仕售不主获义尔孔肆如琳如琅在簴在笥琢而璞而惟适所自有待封君有徴处士亨之弗尽以贻于嗣五谿访余山中用朱陆鹅湖韵识别一首野袍翻起路人钦㑹处慇懃别处心景入彀中休杖舄道存眼底见云岑榻悬斋阁蛛蟢合舟并沧浪鸥鹭沉谩説鹅湖成竗境直留踪迹到于今用前韵柬竹亭一首入山髙仰若为钦观物眼眶求道心未信青藜真到海直㸔黄鸟止于岑白生虚室月仍好霜落寒江水渐沉契谊十年三日别孤村烟雨似非今五无隠巖巻人生一气化役物俱纷纭胸中故大虚过者如浮云既隠亦既夀终焉蔚声闻巖髙溪流深独甘溪上芹奉和阳明别咏一首孔孟已不作障柱回波翻遗简秘鲁殿搦笔窥文园老虚天竺寂训诂纷多门韩欧伎俩资佔毕濂洛尊下学莫有择漓俗何由敦大哉孰嫡传小子无前闻愚顽亦禀性天地匪丧文縁蕝攀华巅㫁港穷河源汨没二十载刈葵伤迺根溃忞恍有觉易简思避繁阳明阐道教心慕足已奔马黄厯块影舟叶兼朝昏展拜臯比温直是洙泗原与人无弃瑕卫道若守藩格物开衆訬良知翕独存大同异自息鱼跃鸢斯骞度内亦廖廓眼底忘轾轩来迟莫自咎去亟莫自云得师更得友立徳斯立言矢心循周行蹐驹无偾辕登舟顺逆风居行如共论南郊十日再出郭秋清风气凉逺山凝帽碧晩稻拂衣香谢病留蟢裹闲游问蠧囊野人幽恻乆来徃意苍茫望军峯军峯峯髙旴江镇天立封界南丰州此时开幕迎相识他日㸔云恨懒游四度经行今放荡百年吾道几沧洲垂隂积雪秋空暮白鹤飞来最上头夜懐少岷明府几殊衆如公絶代人梧髙入标格眼孔隔风尘籍占科名并年来道义亲剑光共清梦悲壮任吾真懐汸泉少府论才辈风枝上出林连骖瞻日近细话几更深逺道知全力荒村得好音浪寻安乐地未信打乖吟南丰喜遇朱少府别驾留参郡权符百里劳诗豪如水部贤馆适江臯致治须君辈闲行任我曹归来寻旧约走马没蓬蒿过平西谢余宗器跨邑三百里兼程两日行瘴氛晨起靖更漏夜分明戚里随儿稚交游问友生何当贤令尹披豁几多情夜至宁都天空鴈影过逺游信所之﨑岖厯世路乆近成交期封井亦万家越境迺于兹导从似严警列炬焚髙脂蔚豹几经变招鹰如待饥放辙适所徃痛哭庸何追懐人坐云涯且寘盈筐思反侧不成寐翻引儿曹嗤问十八滩千金戒垂堂胡为冐险絶苇航抗急流深黒渡沉铁横江露齿龈破谷惊坼裂前招与后掉迎风度层雪汉封亦丘荒韩王峙冈列豪杰古则然壮心胡为折天弧信可弯旄头近㣲灭莫问皇恐滩掩泪肝肠热至䖍见阳明先生道教推先觉朋簮半旧知经营心在帝俎豆化行儿悬镜分秦士醇醪醉习池根蟠只方寸生意万千枝喜见东郭太史逺别意每恻应知㑹面难㝠鸿脩翮徤书札墨㾗干朝籍我初谢山盟君未寒道门推老将何意并登坛喜竹亭同馆短榻悬频下柴荆信有光摘蔬供小案沽酒过低墙入眼饶秋色填胸赋雪堂道腴津液满分润到枯肠懐五谿孤节人争识髙名世不羣也知舒醉眼犹自爱溪云对月真千里今秋又一分书邮随地得客枕鴈声闻谒濂溪祠营道巖通月䖍州夜告天相知惟乆好鉴识至今传遗像欝孤岭中分章贡泉何当卖书籍移屋住东边登清献堂闻道西安老知君不有家官衙惟饮水世事等抟沙保爱留棠树侯王学种𤓰双江流不尽空拜浪头花登欝孤山摩顶瞻天碧穿鞋没草繁崑崙接云气几席认河源烟屋家家火风林处处村买山钱办未许放小蓬门谒江东祠幽人欲洒泣何地着新亭石氏江东古文山天外青樽前师奏凯史占徳门星行路毎如此闲云髙卧垧登通天巖谁持天斧使破此杳㝠间安得六丁士移当万里闗霞飡频到足云卧懒知还借我蒲团地心斋见孔颜坐忘归巖人寰亦可闼适意每忘归许大开胷次艰闗入翠微林霏风雨暝石碛马牛稀为问桃源奕何人是解围问欝孤台台前遗构古台上零草多地与撑孤柱天分镇两河碑文春藓蚀酒瓮晩烟驼恠我瞢腾眼衰迟亦浪过东郭夜宴言别斯游非草草吾道正寥寥惜别归何处留连似此宵春风坛润雨野色水分桥梦里山隂兴文江信未遥别宴投壶宴射古为乐还输老将家剑垂腰欲重花揷帽初斜枉哨谦谦语觥筹处处譁忽传南过鴈萧瑟泪胡笳坐临江寺徙倚方亭午那知是别时山花迎坐咲江鸟唤船迟物色元无主鑪锤信有私扫开荒寺壁待我为留诗少岷令兄还泸江作岷峨行赠之吾闻古梁州岷峨天下壮险阨絶未奇丹青讵能状磅礴斡运无常期更迭霸气谁争王磈礧异物未足当殊才辈出神迺峨眉秀发嘉州雄苏门趾美万夫望老翁秃笔如杠长小者近质大者放文章气节盖世称峩山童童岷山抗气化有疾徐钧陶自消长岷山故号青城山神仙窟宅迷罔两曽君兄弟岷山人填胷拍塞岷山上少岷长安同㸔花我以罪废君麾仗大岷南来几月许醇醪一醉迂疎丧归宁老翁泸江滨翁亦放歌惊佚荡老泉轼辙信足方岷山峨山适背项近闻峩山又蔚葱气蒸迺发胡尔诳安子清雅识面蚤程子敏达光吾榜徐子抱节迹偶似三髙堂肖三峨象山川有僻契谊深便当附君寻火长青城山几万丈仙人今有亡踪迹亦恍恍慿君借取飞空杖大张眼目开溟䝉莫问岷峨更童莽九日以园橘荐少岷少岷遗以栢酿侑以诗歌和而答之丹入枫初下青传橘蚤来苏家奴更长楚客颂幽懐供给酸辛共匀圆刀尺裁野人芹意乆先到习池隈又青橘行荒郊风气日瑟瑟长有青梧短有橘梧子落落威凤来剖橘欲拟天台窟天台仙子锄青㝠题封鸟兽难为匹牵𥚑濡露穿丝鞋不辞筋力供盘实使君清格出郊岛腾骧每纵追风逸洛中未信独乐名笋青蔗白还堪噼襄阳霞绮添秋容禽鸟得意何啾唧也知老圃不足学独守黄花莫相失愿分滴润起枯藁花外来车有余苾题南山巷达人幽意足何处大观分秋色楼头好南山朝暮云名二儿莲生青青池中莲既花亦既实芳时嫡冢生喜走狂落笔文山名道佛䐁犬安足匹神骨岂无种抱送那有术陶令且嗤五汾阳应显七我亦何所遗箧书园芋栗登堂试儿啼云是家英物饶行斋访余斗湖再宿而别有诗和以赠之君乆欲忘世我行方晦时已能絶矰缴附翮㝠鸿飞种秫亦可酿幸赴同襟期山隂罕公事胡尔薄儿痴费子和太史寓临川望南城有所思以诗见问和答一首好鸟拂髙树野鹿便林埛走铤失阻险食蒿维故坪巡狩古则然黄泽道已清𦕈余颛䝉资辅和口舌腾南风吹江苹北斗依春城保兹首领归安避肮名故人不遐遗伐木懐同声眷言夙好敦别意春花㝠日暮望天际云影苍苍生五老蟠桃图诗叙正徳庚辰阳月九日吾友陶子沔暨清率从子相明辈为母太孺人八十夀先是有遗五老蟠桃图者兹展于堂而县之宗党若隣若婣若友若门下士若诸所来徃咸登拜夀母既旅以陈载笑以觞善祷以颂有歌者曰惟天生人有欲斯窒惟人葆灵夀斯无易若斯五老蟠斯渥斯瞳烱以碧人而僊而世兹多厯圣善如母嗣之无斁又曰粤海有桃有烂其霞孰懐其核孰见其华既实尔蕡式荐式祉乐绥以无涯圣善如毋树斯于家于是倚而和者未已也东洲子发焉后至闻之继以文曰夫有异数亦有异徴其是也夫吾闻庐山之阳有五老峯者山也兹则肖之人已又闻瑶池之上致蟠桃者王母也兹则移之老己夫山夀物也髙岸陵卑岸谷也人亦先天之始后天终焉山乎若斯夀欤桃僊实也阳木之精也制斯隂姣其遇老乎从类也呜唿若是哉固以夀男徴也而夀母焉故或以为异也而非也母亦有丈夫若陶孺人者乎方大理公守官时相无瑕公综家政外有承志无瑕视诸季如己或避嬴也内不闻逆言教诸子克学沂官训导不及禄而蚤以文名洙没而遗诗可诵沔以靖恭滋殖而懋清负竒器期取上第待所适而用也妇而孝而顺嫠而善教是可继而传者丈夫懐内愧也容肃发仅垂领齿自固味嗜酸苦夜能纫针缀日劳纺络有壮妇不任而安安也重禆隂训禀阳刚也有敬姜之遗教己乎敬姜方绩文伯退朝请逸而戒之曰朝夕处事犹恐忘先人之业是以保祀家之夀也推而大夫朝以考职昼以讲政夕以序业国之夀也诸侯朝脩业命昼考国职夕省典刑天下之夀也夀母之庭有迈文伯之志者敬姜之教其行逺乎哉斯之为夀山若耶斯老若耶见斯桃之花实已耶兹图固有未尽言也兹言固有未尽意也或曰阳徳方亨之徴也呜唿陶子其将有所遇乎所以夀母者又在斯乎明故舒野江先生墓志铭正徳十五年己夘冬十月良胜执友舒殿譔芬使从䖍整迎尊翁野江先生就养于今官福建市舶盖谪居也道次旴江浒良胜谒于舟强致馆谷欵语温温而容肃止循而幅尺良胜辈与殿譔偕以言罪则手额曰庆朝家有若而臣吾家不意复以芬为子也式壮兹履以考于祥则曰生乙亥三月二十有一日齿与先大夫若䀌然涕下一似重有戚也先生留崇朝去去益顾思与殿譔官京师每有资励则欲推本而宗先河后海而今斯慰矣殿譔汲汲以忠直遂于天下利于友而不有于家于身必曰严君之教则然而今斯徴矣明年庚辰冬十月殿譔见星而奔舍则闻先生以又八月十二日终矣良胜弔于行恸夫涕之有从也殿譔哀不任声跽指状授则稽制以十一月日葬于某所志之役也呜唿礼有微情未之能也以故兴物则有与焉其能己乎先生世胄华而逺国以为姓隋唐间自东阳四迁而居今进贤梓谿之壖凡三世有闻士曰澹然翁生梅坡学名通儒不易仕生东臯治经明农屹树乡望生霜筠孝节着称而施溥先生霜筠子也席世风教浚之蠲洁以葆于懿植之茂朴以脩若能搜逖探抉离龎导滞宿工老师下气㑹事私有易名咸称曰野江云然自蔚勿施而尽于殿譔焉是授以迪以厉时逸而维字画攻苦动罔非彛克敷于受出其绪与良胜同丁夘举丁丑擢进士第一官翰林脩譔忠鲠骏发明年谏北征极陈天理人欲之辨良胜方释禫至谕及者犹懔懔危之暨西征良胜谏之缳守待罪浃旬不报又明年南巡有诏清道殿譔与良胜辈爰度㑹谏疏渉激犯机祸不测约以后死者传殿譔因出先生手书拜且诵则首曰身许于国不必念家呜唿训言药石听者忘痗荷圣明曲宥殿譔调提举福建市舶良胜除名并舟而南济值姦变途梗殿譔不获省视匿迹之官踰时难靖迺获迎先生就旬日禄养良胜濒死家食获侍教以寸晷询问来徃咸以为越世事俛仰几何遽罹斯戚戚斯痛痛莫为词爱斯録録举其要若兹以徳世家惟孝之终况以遗于后无已事君维忠之难况不有其子故凡丧而有备祭而有敬宗仁而有叙孝之推也急于病让于夷图人而忘已衆和而辨友信而益顺而服役以无负上忠之余也穆宣连类允宪于时渉笔应铭法所逸多矣先生名法字本制配聂氏内则称理生子芬生长女适何珍次适李浙举庚辰进士芬子泰质亦不凡而学聘王氏孙女二长适徐曰敬次许樊某铭曰粤也无镈人则为镈秦也无庐人则为卢七世之𦙍可以观舒徳而华胄有与无与壮哉斯邑爰名进贤受魏其大兆斯名焉邑而责实舒氏以旃𤣥成小同议礼于纷再世其逢并为徳门齐侯嗜味易子迺至吴亦有钩儿灵絶技委子事君曷如野江隠忠之至曷如野江生于世世明故吴立斋先生墓表抚之隠君吴立斋先生以正徳己夘七月朔日卒于莪原里居逾月孤子汉淳辈塟于里之杨公塘循士制也逾年庚辰冬十一月南城夏某迺克脩词以表于墓诚后期已某少事先生是何敢后顾尝读先生垂絶作志气格若壮夫当盛时语厯厯素履不出几百言曲中节度盖美而自张任劳而若晦歉歉以孝弟大节未厌于心约为铭词呜唿孝弟尧舜之道也圣贤之所以为学为教在是自天子以至公卿大夫所以为治本在是中国人类与夷狄禽兽别者在是先生所以师表于乡而某所以图表先生之墓者舍是何以哉是故有难言也言之难得无后乎虽然天下不可一日无若而人则不可一日无若而言也惟其不可无固有欲専而有者执涂之人而议之曰非孝人也非弟人也其不咈然去以怒者几人也对家之人而誉之曰若孝人也若弟人也其不懽然受以顺者几人也是孝弟要道又显名也独避而不居人之性端使然哉先生之学必有以深知极验夫性分之真尽人力之能为而终不以为天伦之絶徳是以恒不满假气微澌尽而耿耿未忘有如是者或曰先生素任师道闵夫䝉养弗端彛伦攸斁故考终之名自居不将以尸教如史鱼之意欤若然则先生非独一世师也将有若成人之衰于子臯者知所以学而教也中国居人伦叙尧舜之治其有望乎故曰䝉以养正圣功也先生之墓不有思弔望而表之者乎虽越世犹今也而何以后云拟游青原山诗和惕庵用阳明韵躯殻亦云重畴能委飞埃少壮走絶险一日还几回昔闻青原山髙宿寒云隈没迹蓁芜合异境菲林开扶舆衍淑气森蔚多名材钟物亦㝠合造化良余哀懐人志丘壑整履凌岑崖披豁如有私腾突縁无阶穹窿树栋极収拾次桶榱杖屦虚丈席老大悲沉埋霜寒肃孔道清风来逺垓穏抱麋鹿资勿启猿鹤猜马头分滴润枯藁回根荄生涯厌谿谷足愿供盂杯衰頽即荷锸汝尔无分骸草弱忌先翦栢劲知难摧山隂不尽兴雪舫终相陪矢心华衮衣辅颊空喧豗严君故近濑于陵安足畦每劳绨袍念而与前人偕山犬不吠声曲径无人来酒债未可了文逋真避催云树日杳杳抚膺更徘徊秋兴八首和惕庵用少陵韵朱夏才驱羽扇功纶巾髙岸此窝中枕移竹外疎零雨步向江边御好风天入钓蓑来并去地开蓉怅白连红穷檐匹马劳知旧何处鹿门寻老翁凤鶱时下览清晖多病衰迟气息微满屋月光人未见入云髙树鸟惊飞杯干邻近还堪借菊落篱荒肯暂违过眼勲名试㸔镜一人柴骨几人肥踈影依稀独自斜敢云野服亦多华闲行収拾惟青史逺眺依稀见使槎怅望燕台连北极也知蔡女弄胡笳于今茅屋堪供老细雨疎林晩戴花铙儿随地是长林壮士分髯倒㦸森拔剑舞筵饶索笑荷锄浇菜补层隂水洲痩薄才収粟鸥鹭浮沉忌有心拟欲破愁愁又积一声残角几声砧曲中人在画中山千里丰神杳梦间平路几何知退步畏途应笑问艰闗若教神物能移檄相对溪山自厚颜採药问童何处路莫疑曽镊鬓初斑失着从前是局棊倒奁国手转増悲征鼙未厌琼花观仙仗初旋止辇时去国路长归欲蚤懐居懒僻起多迟何当小坐巡檐笑半夜月明千古思茅庵移傍瀼西头梧叶先机动蚤秋为活卖文长乞米不须登阁逈生愁径开草色喧眠犬地到泉声尽起鸥萧瑟邻家吹笛恨错传丹极是扬州独上山城更逶迤曽惊风浪入山陂四郊青燐隂房火九月黄花故国枝絺薄耐风思蚤换床低对月好频移邯郸忽见连城返方信回谿趐未垂莲峯林居诗和答惕庵并寄莲峯买山欲峩峩乞湖清浅波村深过客避林下故人多秋啸月盈把寒憎雨透簑有时寻旧约相对一髙歌浮朴山居静真焚学士鱼石开斜雨迳藤盖负暄庐扶病须慿药安贫却富书闭门风味别脩吉正威如惯狎稚儿语而闻长老风摘蔬供夜客扫叶破烟笼望重斗之北力回川又东柴荆图乆住物色已非侬僻地开幽胜荒郊逺鼓鼙雾深知豹隠氷薄认狐疑调合时闻曲穷来更拙诗所交无赋客不待好风吹拂衣频扫石处处为留云旧结莲峯社移名郑子村夜深还对案日午未开门何处山隂舫摇摇破梦魂神圣真当御车书统一家狂奴忧未歇田父欲逾賖白石煑縻烂桃源流饭麻市儿惊帽折争送挿檐花易拔深更烛开椷逺使诗儿童闻候语颜色慰相知鹤病能随主鸡残可畏牺长安消息好局面几畨棊广昌县城记建治郡也所𨽻广昌则巖邑也邑巖而民负保力而汰施客作日繁奇技业如趋市盗之诲也童子时闻广昌令死于盗建守以累谪去及壮闻盗縳令质而要利以归既仕而闻盗嵗再至或再嵗至凡七嵗六至如归也令或遁或败衂或愤怖死輙寝报为常官民居荡析斯烬掠藏如囊破囚械蹂躏故案籍尽燔之是故民旦夕毋忘备至失寝处羁仆于隘若烽堠然赁舟舆舣息岸谷谍有警则举属梱载翩而下已盗故驱而墟也民咸胥怨莫适居故凡令受符则迩盗区懐绂不离寝琐琐迹若寄旅不终日去郡亦视他属少解督令巡閲使者每寘之外境十不一至若为安之而矫䖍用滋朘削甚民用以困轻徙以避役鬻业如恐不售贷倍子母甘之若是而谓广昌于建为难治邑可也皇帝御天下之七年副使胡公永清専符靖盗迺莅治爰咨士庶以兹故咸曰邑莫城非守资也日碟民于市嵗易令有固志哉鋭志城之郡选于倅之良曰赵子鸿逵董治劝相期集而竣亟雨潦至壊道孔殷崩陊罕完雉顺徳张子景川调至恃民固故弗治盗窥而动警严景川以家徇民不易守盗果弗至民有曰是弗劳劳亦安止婺源余子宗器继之政既通民有孚若巡堞而恻迺曰因敝以葺费省且半恃民乆惧亦有玩请于抚治暨诸路复完城之盗斯息民用是辑保于业以尺寸计持贷券者愧不能出手逋而乞归者几百户有曰若忘劳劳以逸只君子曰先民有言令若流水以喻顺也民初城劳疲矣继督而治惧弗堪也故若景川弗城也曰良民稍裕依而固矣因之而城克有济也故若宗器城之曰良是若郑国以寛曰治以勐曰治顺故也圣人作易重门击柝有取诸豫豫顺以动也天地如之况城邑乎是完城之谓也王公设险守国有取诸坎残邑之守非重险乎是初城之谓也易有赞卦凡十一时义首豫时用首坎皆曰大矣哉则广昌之城而圮圮而完自七年经始厯今十有五年工迺讫工非细故也马学谕光具功状介黄生选揭生琛走谒东洲夏子记之賛之遗也亦曰广昌继今而民益裕盗益逺翕然称治邑吾建斯为全治郡矣贺饶君克明五十嘉庆序夏子曰年非君子所尚也而有不容易视者焉君子斯尚之已言非君子所重也而有不容易立者焉君子斯重之已故夫栁氏子跖举藏如毛以夀称也五朝更事荣名备焉长乐冯生老矣犹夫盗也若是永年斯蔓戾也而尽谓其年足尚乎谈天如衍雕龙如奭炙毂輠如髠若是夫游言斯祸贾也而尽谓其言足重乎然则君子之年而奚若孔氏有训曰志学曰立曰不惑曰知天命曰耳顺曰从欲不踰矩视诸履者诣诸理也曰㓜学曰弱冠曰壮有室曰强而仕曰艾服官政曰耆指使曰老而传曰耄曰悼曰期頥辨于识者御于气也然必以十年为节考于大成也夫如是而年有不尚者乎君子之言而奚若曰若臧孙氏之言立上以徳徳维其懋次以功功维其丰视诸为陶唐氏御龙氏豕韦氏唐杜氏以保姓守祊者为不朽已夫如是而言有不重者乎吾友饶君克明闻孔氏之训旧矣年五十而蔚然有闻乡之彦而名立言者若两山张子言之曰季也择而隣而婣也徴其爱也曰允哉惇乎信可依已依以立国而况家乎白忩郑子继言之曰其先方伯公有嘉政流其泽也曰美哉沨沨乎有所本也本厚而滋其益有植乎石泉陶子又言之其外氏有所知其内有所相其子有所承也曰思深哉善斯备矣不赢于躬贻其后以丰未可量也吾复何言哉惟曰三子重言者也克明其因以考于成也哉闻益逺矣其在并生而识者将祝之曰天憗遗老成式是典刑其永有生未及识者将于言是徴想见斯人若将施揖逊于班荆者矣因同以不朽也呜唿若克明之年斯其可言也夫斯其可尚也夫赠广昌令余君宗器考㝡叙乡先正南丰先生谓今之守令有道而闻四方者不过数人过此数人有千里者相接而无一贤守有百里者相缳而无一贤令岂惟古之世为然哉余邦守以贤祠者自国初厯今才四人列邑多贤令而有道以闻见名人着称者于椒丘得南丰令衡君岳于一峯得新城令陈君员韬而已若是乎天下得人之为难而君子知人之欲尽也若是乎守令近民易知而难能也况夫守贤矣而令之相承者不相直也令贤矣而守之相成者不相直也幸而直之而名人言立而信以传者不相直也是故泽有滞而不究守以为病志有壅而不行令以为病言有啬晦而近诬知人得人恒以为病而守令以有道闻者益罕也余每有憾于是而近则私致庆焉邦守少岷曽公以有道闻者也莅郡凡三年而列邑之令以贤而相承并济于成若广昌令余君宗器其可徴也已居常于民事有所可否少岷輙称之曰无尚同焉及与之恊襄大憝无所于避少岷又称之曰无钧异焉兹已及考期例以最书少岷櫽括賛与若不能尽词殆欲引而同归焉是以监司信之宣使信之抚巡院又信之功状上天官可必信之宗器翕然有闻于四方也已呜唿维蚕有绩蠏亦有匡维范有冠蝉亦有緌维守则贤而令多有闻宗器于是信有真也顾余言未足信传若椒丘一峯者人将有惜夫宗器犹未真也虽然方今儒雅彚征思以得人知人将无若南丰者乎数人之列其可居也宗器之真者有在也四方相闻而兴则守令之能于官而知者益衆余之言自宗器立斯其庆独私于郡邑乎哉建昌府儒学明伦堂记先帝御极五年分殿益封卜惟建食周广如制府儒学在县内于时孔殿迁佛宫明伦堂遗构树于殿西先抚治见素林公提学二泉邵公尝降观而嘅息曰使堂于东于西为胜以工频重弗果庚正徳乙亥殿以震壊新之越三年戊寅贰守何君先推官罗君继请于抚治一川孙公提学水南田公新作明伦堂如徃哲议郡守曽君至雅重文学时萃士旧堂以讲因以易名通守陈君朱君推官危君并相于堂暨斋序以次成面峙鳞屋齿齿且近购地数武广基而髙屏之是为庚辰十月南城夏良胜旧学士也与观厥成堂负阜窿然而髙若扆斩椔燔翳嘉树蔚发若有异气隂而相之前以布翼以俯居则以奥视旷如也端屏屹立无倾无仰若蔽履舄挠栋败垣冗杂遁去列坐而纵目羣峯毕至而前引类相向广大髙明足以象夫士之所欲造焉迺进博士弟子役良胜载以训词夫建山水胜郡也郡之胜斯又最与然而山水依天地有也天靡有秘地靡有移人靡有所避而沉埋于佛氏徒灌莽蔬畦迨几百年幸而学宫当之又以仓卒弗审莫要其㑹兴念经营而寝阨者又十余年震以易殿遂庚斯堂堂成又再逾年而后屏删刈尨欹疣赘诸忌而㑹于胜是固天有所启地有所待人有所法而足遗岂偶然哉杨子谓通于天地人之道曰儒堂以居儒也三才㑹贞善学者必有直之况夫胜出于佛入于孔学之辟邪崇正其如是者于东则胜西则否学之去恶迁善其如是者胜而累弗有也屏斯全已学之汰杂而归纯其如是者呜唿道参三才而一也一则纯纯则善善则正正则王王则孔氏之道也否则杂杂则伯伯则邪邪则恶恶则佛氏之道也故学之始也离而二于堂得之斯可已学之终也归于一于屏得之斯可已君子之教跃如也善学而直斯㑹者知所从已则吾邦先儒徃辙可追夫岂逺乎哉辛巳嵗首谢益殿下启为礼仪事窃惟嵗事聿新元气更始仰圣徳深厚曲赐生全荷宗正仁贤特殊赉钖良胜谴重有徴报称无地质方蒲栁自今更衰一年灵望海山效祝再唿千嵗为此具启称谢以知和巽厓记游诗十首送梓谿舒太史同宿舟次信宿占星史浮槎替午桥夜深三昧语人在几层霄去住元无系渔樵信有招侵晨南北路送眼去遥遥石门别梓溪野寺悬厓古行舟过鴈清见时真梦蝶别恨欲调鸎钖类能忘我思君可辍羮沧州何许路蚤晩有人行拜金潭墓担重道且逺多君足自支璧完奋垂翅龙卧近天池乘雪兴复浅置刍人自知潭深月色静孤钓短簑披留宿巽厓迂径碧回涧髙枫丹雨花吾庐非抵鹊君袖认青蛇白雪调应合畦蔬味自賖儿童识衣帽惊笑恼田家杨源卜筑杨子一世士谈经半畆开篱荒初烂菊墙缺可舒梅佳兆习初卜髙轩此后来命童频扫石深勒破残苔登潭山大观凌絶峤起敬酌芳泉毛骨争奇异扶舆自亘緜重登疑白眼万选入青钱淳朴真吾适孤懐别在川宿西林寺迹异便孤屿心闲入妙香村深云与宿月小夜分凉名姓愁多识文章觊后藏坐阑相对语谁与问穹苍自女冠山麓过福源大麓经重岭长溪通曲池青鞋扶短杖白㲲称疎篱村落农谈老牛羊牧笛儿只縁幽兴逺相向欲追随宿郭仙峯磴滑长疑雨山髙不碍云破愁桑落酒重念鹤移文短烛话方细赓诗夜已分羽流矜重钖天语尚纷纷坐七星泉石窦飞泉雨星光问夜何山灵愁我到异境逐人多竹月随留迹松风起浩歌洗心应更约一嵗几相过访梓溪太史夜叙出埜江巻见石江欧阳太守之作次韵二首江迥迟孤棹天涯问故人榻先髙士梦门候小僮亲㑹面真㸔镜论心几岸巾抱琴重订约莫厌徃来频花雨欲迷迳溪云争逐人分尊千里约坐竹十年亲雪调髙瑶瑟风仪并角巾沉沉春漏下烛跋已更频登西山桃花岭谒埜江先生墓次明水韵一首我昔佩名剑于今髙挂坟白牛千古梦青草一丘云眼底江山异尊前主客分卖书移屋住猿鹤省移文归访五谿宿台峯书屋志别三首坐我台峯下时登㑹景楼春深即吾境雨暝失虚舟饾饤谐初约追随识旧游山隂有余兴风雪未教休别台峯宪副玅选南金士留当北塞闗霜笳懐简在月笛老騘闲兵甲龙图少烽烟朔漠间一行鸣鴈唳诗共故人删别林二山佥宪江奔随夜涨山壁倚秋晴老稚迎车雨交亲候法星宦情忘马耳剑气逼丰城㑹面频书札沧洲虚草亭赠何少府献最诗圣朝优吏治少府次名流综覈才归汉棠梨已蔽周云舍江湖梦月巖琴鹤游望中丹极近风荻入行舟杨氏缉义序夏子以罪归斗湖每有道黎川杨自谦氏继其先樵拙君为义事者昉社仓之遗度存乡学之名也夏子每信之义之或曰矫也夏子曰夫矫非俗也矫以厚俗其可也或曰専也夏子曰専非义也専以成义其可也继而吾友巽厓子手一巻为自谦作者于制为详于言为益信也夏子矍然曰夫黎自其乡有所谓杨氏仓者无穷饿以居者已自其乡有所谓杨氏学者无怫戾以迷者已使郡邑尽夫黎也使夫人而尽欲为杨氏也则天下无弗养者已无弗教者已政化之成之渐也自谦其圗以终之而又期于后以永其先也故併题其端曰缉义云陈兰坡先生墓志铭正徳丁丑五月十有六日新城陈兰坡先生卒于庐时在迺翁梅轩府君忧次缳绖未尝释也邑之人至易肆㑹弔之检其畜仅仅为歛具以某年月日塟于仙居剑阁后山之麓亦从俭制时东洲夏子当郡书馆特笔书之曰孝廉吏也每哭之然不及临之为歉于懐也戊寅复官京师己夘以言罪罢归当宁藩逆变取道闽峤次新城警方严望墓而拜之弗成弔也嗣子楠杖跣以趋跽以请先人幽石尚虚亦有遗言必立言如君子迺知知而言以信仓卒可之然未有以应也又再逾年楠请不已夏子亦自愧念于先生为知且乆斯其言亦后已而可隠乎先生讳衮字廷章生天顺辛巳二月八日至成化丙午与先大夫同举时年尚少而器局若老大动必以古道律令大夫亟许而契之形声相倚若出一人南北来徃輙与俱同大学试亦徃徃聨名上等厯事内库中官有欲延宾塾不就大夫是之屡厄于部试进业不休至危疾不易志壬戌嵗上选部考拜天台令清泊自甘政务省费息民台故僻以驿雇直恊济宁海今台日通孔道输若故奏请省嵗几千斛嵗饥则缓赋以粥饲无告者俗贱女生輙不举以将迎侈故痛治之得以礼制俗渐易里胥籍记女活千余咸曰陈母生也杨氏妇节行乆逸则表之追祀宋令郑公有遗惠示吏师也当道以才可繁荐调青田县治故弊公理如发䝉然民有号陈一刻喻敏才也几閲月以母王宜人忧去再起定海定滨海田日广卤率民治之以阜利俗火塟则置义塜先之治行益着擢知儋州儋沦夷也先生一以礼教为治先立社学择师儒聚乡子弟而教之维敕维笃新文庙立东坡祠风以动焉出俸余赎戍卒鬻妇偿公廪者夷亦感革渐知有方因展觐成礼恳乞以解官终养铨司重违之㑹以望擢汀州府同知得便省为安职恒为当道选治他郡邑汀之民每恨不得専而有也所治狱牒如猬其大者汀有穷饥衆发富民粟官以盗论先生曰彼饥迫尔岂真盗乎出之漳有诉妇以殴姑当大逆承札讯独疑之廉姑有中篝辱忌妇不能同者状卒辨之人方期先生向用以享生人爱人者报竟以梅轩丧毁而弗起已新城令萧两湖惇古吏治动必度考志载収于成绩以先亡者又酌民言归士议请于巡院以乡贤祀之是则先生所以终也先生曽祖文义以乡行髙人谥曰廉静于今云称祖木斋与梅轩俱隠徳若祖父配余氏内则维恪生子楠楠生焕以某年月日纳铭于墓铭曰士有文也行或违焉者矣行也政或滞焉者矣政也终或异焉者矣终也乆或泯焉者矣先生于是其亦有所遇矣其亦有所本矣聚徳堂记同年执友曽君少岷奉尊翁朴夫先生暨太夫人于合江故庐以奥为安安斯乐乐自生也壮而游宦四方而亲之思日以遐遐斯逸逸斯游游斯旷已旷惟泸之汶水西壖为适然不当欲以其所也㑹少岷以京朝官领吾建昌郡寄恳疏便省因得徙居而新作之中为堂名曰聚徳是谓承志孝之上焉养固下矣左右序以居昆弟无异宫也以居羣子姓有同业也以㑹友朋日以磨厉以辅于未逮也堂以后为阁以读以燕休也东洲夏子曰君子居也成其身以成其亲不过乎其物也君子居也求弗固弗固于午情则微矣作弗累弗累于矫情则微矣名弗外弗外于过情则微矣且闻泸之无方民曰欲居我而亲欢心焉可以兴孝也欲居我而昆弟翕焉可以兴弟也欲居我而子姓仁焉可以兴慈也欲居我而朋来以丽泽焉可以兴学也学则聚之所也聚则类之归也易曰物相遇而聚故受之以萃于是有方士者彚至咸曰人亦有言惟萃尔徳达于政将以身人之身亲人之亲长人之长㓜人之㓜友人之友也夏子建人也谂少岷之政于建有然者忾乎天下可沾也是故孝者徳之本也政所以达教之所生也相在尔居式昭于则彼悬衡而奚若欺以轻重者为难陈绳墨而奚若枉以曲直者为难设规矩而奚若汨以方员者为难君子审徳而聚诬以色庄者为难固有登堂而教可知也诗曰孝子不匮永钖尔类此之谓与尤溪县儒学田记石江欧阳子守延平郡逾年郡无遗便部院才之奏调福州郡东洲夏子观善友也每于所善入闽则欲闻石江所以政者善于石江自闽出则必能致所欲闻者或曰家并植治于赋平已或曰尔官尔反尔内尔来弗疵也于狱良已或曰鸱义矫奸今以其师于戎法已或曰翼严祭法淫则毁于祀正己或曰生生以庸无牿牛马于野殷已或曰辟涂以𨗳气折閲寖损于市和已政之凡也既而尤溪令曽确甫列疏徴词祈以表石江建置为学田若干畆他邑称是郡学倍焉其议则上于巡使下咨令其出则汰诸佛徒之羡之良其䂓画度支则义田之遗制也夏子曰有是哉立教也政之本也而议者恒弗及也夫政者正也教者效也效于天地而同于山川而异于人情而易从也守令劝学而益公饩以田亦本之人情已乎延平于闽壤为衍而尤溪为沃壤沃则多产多产则厚殖厚殖则居逸居逸则教弛教弛则学落落而歛歛而畜畜而乆乆而复华故君子当其㑹乘其气振其动而有所教也殖于公将以夺其所私从于欲将以反而求理货恶其非所入也不必出于已泽欲其流于逺也不徒徼于近学欲其因心而感也不责以易其能是故君子之政犹家也定赋以为之端折狱以为之柄治戎以为之纪脩祀以为之器治农以为之徒通商以为之畜然必立教以为之田也故曰人情者圣王之田也独郡邑称治云哉元年二月之望余北舟次龙山梓谿太史方舟叙别厯邬子晚泊牛山理屐登之各赋一律用昉古人处赠之义晚饫湖山望夜连诗画船风随客子便月共故人圆煑茗真忘味开尊欲尚𤣥㑹难愁别易来徃鴈声传再辱梓谿赠言和答一首君南我北此江干两鹢开头只恁难出处无心时破格经纶有仗㑹当闗鱼羮乆负非温饱凤竹虚垣直夜寒屈指于今一年强长安生菜共盘飡舟行晚兴风景春来好晴江深自流放船鸥恋狎过眼雾全収疎懒长家僻行藏付道周村醪添醉脸愁对晚山羞过余干送陈伯度佥宪之任广右南岭宜人地相传只桂林云髙万里外雪下几分深江路尚羣丑朝家望好音春明门自近未信白头吟安仁道中暝色依依暮长溪舟自行草汀迎迥碧桃岸照残明散帙忘吾事题囊仗此生北山如在望春梦更多情弋阳道中寄谢玉巖佥宪圣诏还遗直君应最选人澄清旧标格道路拜风尘诗律穷添细心期逺自亲柴扄劳讯约孤剑倚春晴桃花滩午上桃花滩不见桃花瓣春藏坞转深波恶石交溅削岸恐随流倚壁当垂练畏途传好声倦鸟安枝恋名三儿桂生乆未有作弋阳舟中式汪氏诸贤之庐因有所感补书之山斋移桂来才髙三尺强九月凉风深金粟烂秋爽入门惊异香物瑞夸里党三郎生及时竒骨渐以长吴生已畜刃斫桂手须放故物未足多聊以慰时望有子更多贤懐抱终为畅登叫巖寺天斧为谁琢骨奇故教灵秘待明时巖花向我憎饶笑何处登髙浪赋诗又次甯庵韵一首野寺饶春江阁迥鹤惊飞钖总人间天遗好境若为主地借时名可是山丹极频烦归老相白云留住付僧闲小驹也信非空谷何日悬车更徃还惜花何事愁翻蝶垂墙万朶花东皇开翠幄仙女试丹霞纵酒探深瓮行邉问小车担头挑未尽春色亦搏沙伤栁去家十日许㸔栁几分新别惜懐居好伤多逆旅春病贫妨召命栖迹敢全身惆怅官河上残枝蚤送人草坪驿次后峯壁间韵破帷疲马冒风尘山色依然不世情邮卒殷勤供馆谷只縁曽识几番人又次一川孙中丞一首年来舞䄂任郎当万顷波涛一叶航岂谓色丝忘衮阙秪应狂态笑人忙也知拱日穷朝暮何处游云辨白苍前辈风流今未逺是谁笾豆许同堂黄鹄山同薛尚谦论学殊方何地着幽思黄鹄山堂习静资石壁相轮还説㙮栁枝春蠒各名丝论心有几逢髙士举目应知自得师更上层楼迎送目鸢鱼飞跃本无私己夘秋余以罪罢归又闻逆变途梗与筠溪黄子执别三衢怅如也兹余赴召命而黄子方视学相见欢甚感赋一律聊以寓情昔年此地别今日此地逢君教及委巷我行如转篷寄迹本为异论心何大同几别更几逢相向惊老翁兰谿同筠溪拜枫山老先生之柩归而哭之旄头嵗晚犯奎星可是斯文失法程瀔水徃年寻杖屦枫山今日拜铭旌朝廷有典方隆道天地于儒岂妬名几尺衣儿藏稿未桐江烟雨见湘衡筠溪文学赠诗和答一首别逺道路长无由见尺素殊方各孤迹一地为再晤絶学追圣贤㝠搜入典故人生愁别离转毂成朝暮吾皇坐明堂登韶下武䕶胷中抱幽奇前席何时吐钖山追和二泉先生见赠诗韵才脱朝簮旋制巾不须折角也惊人一朝风采当全盛万乘驱驰敢惜身山水有懐应借重沧洲吾道本来真衢尊江使通吴楚分到麻姑一味春润州丁卯桥庄善养楼细雨润山阁浮烟隠古城江湖自忧乐俯仰答承明尺五须先辈丹青付后生白云留不住蚤晩赤霄行见山避俗陶翁好门深逐迳斜青山如隠岫当户入人家幔巻风移栁篱疎霜戴花夜深嵩祝望北斗是京华㸔竹问讯渭滨竹移来旋补林吟风清痩咏欺雪本虚心得养遗时宰频过见逸宾传经亦心事余幌度流萤迎晖户牖通旸谷时来炙背暄朴忠归尚赤大老隠逾尊风落潮声尽月孤灯影存欢颜动寒士处处有阳春观稼豳风歌晷漏王业几艰难大命符真主先农对穆颜江南春雨足省北画图班鰕菜忘归老羮醪㸔药阑䆳翁拜存问之恩志感有作即席和之旧相新恩雪半颠主懐投老亦多年江南物色归时望极北勲名正尚贤帝顾草庐应纪后人知司马更无前丁宁节使还归命百拜登嘉咫尺天东洲初稿巻十三东洲初稿卷十四钦定四库全书东洲初稿巻十四明夏良胜撰仕止随录题易外别传辞夫易变易之义也惟变则通是以无穷故未可以尽言而亦可以随所言而有得也自商瞿受易于孔子凡五传而至田何秦火易以卜筮书学不在禁汉兴何授丁寛各有所传凡九人至马荀郑陆辈传纬兴而王註孔疏各售其师之説宋程子作易传以发精微以㑹于一朱子本义而附益之双峯胡氏有翼傅而石涧俞氏掇取其似者祖参同契为别外传其説在方外视以养生在吾人亦以养心与气也是虽未可以言易而谓非易之流不可也呜唿观日月于容光之隙则知其有本观易于外别传亦足以见易道之无穷已圣节议礼奏状奏为博议礼仪以定典章事臣闻礼者先王以承天之道治人之情之本也故本于天殽于地列于鬼神达于丧祭朝聘而天下国家可正也故圣人在天子之位而后可以议礼然而礼有饰情者有径情者有称情者有微情者或直之而行或曲之而杀或推之而进或放之而文故曰㑹通以观其典礼礼岂易言者哉近者伏见礼部议奏万夀圣节礼仪以当日遇孝慈髙皇后忌辰故先一日一应庆贺礼仪俱从降省是欲杀至隆之礼抑至乐之情以弼成皇上追逺之孝凡在臣工孰不将顺臣窃思之万夀之节不可易者也髙皇后之忌亦不可易者也斯礼一行率为典要又不可易者也是皇上诞育叶祥为九庙之主为万国之君终无当日成礼之庆则中外臣工何以尽其水木本源之义而四方酋长何以输其宾贡向慕之诚臣故以为斯礼也以之饰情则可矣谓之称情则未也谓之径情则有矣律以微情则未也以庆易日是直而行也臣窃谓于忌亦可有曲而杀者乎以忌杀礼是推而进也臣窃谓于庆亦宜有放而文者乎顾以质最庸下学匪贯通展转思维不得其説然少读礼文有曰君子有终身之丧忌日之谓也是忌日谓父母也至我朝列圣以孝道隆教善反其初故凡先代忌日率如父母礼是谓礼以义起道隆则从而隆莫之或易也然而服尽则情尽天经地义有必然者是亦不可不究思也曽子问曰诸侯旅见天子入门不得终礼废者几孔子曰四大庙火日食后之丧雨霑衣失容而已今凡忌皆不废朝仪独于衣带不忍从吉以示未能忘哀之意则轻重之辨亦有可称量者也至于丧事即逺有进而无退宫庙即逺有毁而无立忌固丧之末者也今欲以服尽之忌辰而废万年之庆礼臣实未之能安也恐凡为皇上之臣者俱未之能安也方今礼官通经学古近时如覆议经筵事理月可三行者也尚不欲以忌废之万夀节嵗一举尔而更欲简废若此皇上于是当有以求其故矣意者以武宗皇帝之丧未及大祥故凡议吉礼并有匿情隠义而不能尽言心劳力瘁而不能以直遂者故如今日之事径以丧制未终为言则皇上巳弗丧之矣是以从吉如常庆礼则臣下之心有未安从丧而废庆礼则皇上之情或未称故不得已而兼举忌辰为重权议杀礼为调停之节不然既易日矣自可举宣奏之词俨冠服之盛形舞蹈之欢效嵩唿之祝以成礼也又何为悉从降省如是也哉故臣愚以为在礼官以将顺为恭在皇上则以典章为据専以先帝丧制为词则除丧之后庆礼自可议行礼曰忌日不乐故古有县乐而不作亦足以示不乐之情庙祭于隂时取诸幽之义也后主隂徳亦忌当阳故臣愚以为俟丧制告终仍于本日夙兴行庆礼于殿陛足纾万国之忠午后举忌礼于宫中自隆一本之孝并行而不相悖庶乎于忌则曲而杀于庆则放而文于君臣之情为两称于忠孝之情亦表微矣伏念臣素迂拙在先朝以言罪废弃学益荒落讵云浅陋之枝词有禆庙堂之末议特以幸遇圣明得与更始糜禄守官莫知图报是以冒昧上陈未择可否乞下廷臣集议各尽所见以求至当况宰执大臣夙负重望彚征在朝而百执事之臣亦多磨励以期自效必有以仰承休徳辅理铺张以賛成至礼之治丧祭朝庆疏节自裁皇上议礼以承天之道治人之情而天下国家之正参天地质鬼神引而伸触类以长尚有大启渊衷更定万世之典礼者在臣不胜祈愿之至奉三江先生论礼书良胜向以罪重责轻闲居屏迹祗奉明诏湔洗可图虽哀痛惨恻攀号莫及而私念隠度诸所更化诚为善治又计积徳维乆而明良契遇实应昌期直清令闻如执事者又当邦礼之寄故知天下将有兴礼之治不独法制脩明而已也是以趋命就禄于职百未一举而汲汲皇皇谬以议礼为第一义者孔子曰能以礼让为国乎何有亦谓礼失而求之于野将有获焉者也况庆万夀圣节人臣所以事君之礼莫大焉而以忌易日诚礼经有所未备而当代典章所创见者是故识浅未免于懐疑而思苦未能以自得执事谓有所未悉是诚然也盖良胜强学书生所服者古训也忝侧人臣所守者今制也是宜有未能悉也顾以其事大其説斯长乃敢并布所闻以陈左右亦取正有道因所未悉而求以尽悉之也执事其俯听之窃意我朝以万夀圣节元旦冬至为三大庆礼俱上表贺元旦冬至南京并在外各衙门止遣首领官类进惟万夀圣节亲王方镇例不擅离袭封衍圣公与南京守备官堂上官天下都司布政司按察司方面官直𨽻府卫州所等衙门俱佐贰官及朝鲜诸国使臣各于是日赍进是礼仪隆备较之元旦冬至尤为重大上有祝于君釐下有安于臣节大有通于天下逺有及于四夷悠乆以行于万年而传于万世故曰人臣事君之礼莫大焉此也或谓言渉谬妄是则宜然良胜初亦未敢自以为是亦乞下廷臣集议各尽所见以求至当但谬妄云者亦在别白何者为曲证训典何者为凿空臆説何者于理道有违何者于章程有碍而后可自省也传曰议礼如讼固有未能合一者然必贯通于情义而后可常行必博求于古今而后为定论况疑事毋质直而勿有如铨选吏部职也京堂则九卿㑹推刑狱法司守也疑狱则多官议决大礼疑义恐未可视以为末事専以为家事胶定于一人之见悬㫁于仓卒之际遽以为定礼而不容有异议者也良胜故谓斯礼也朝廷之礼也凡在朝廷之臣子得而议也通行于天下天下得而议也事闗邻国邻国得而议也书之史册以垂万世万世得而议也独自愧学不足以充其心词不足以达其意尔然所引据忌日之谓父母忌日不乐即逺有终与曽子问答皆礼经之文本无疑者或者迺曰旅见废礼盖适然事与议成礼者不类然大庙火后之丧雨失容谓之适然可也至于日食则日月之行有常度精厯算者所能考也纵官失之分秒度数容有不同未闻并日而差者也至于指摘词语谓或非礼经全文或易原文一字则孔孟之㫁章取义与文字家之㑹文切理皆非也每一事而必附数义为备礼有三千三百之目虽充栋礼文不足以尽而先儒谓易以每爻但该一事则易止三百八十四事而已也司马公谓欺天下不通文义者良胜初非较文之志是则不敢深论也比拟经筵事理迺近时庙堂之议辅养君徳诚为重典而所执论者亦谓服绯衣与宴饮视圣节礼仪举行疏宻闗系重轻亦足相当君不以忌而简礼于臣臣欲以忌而废礼于君彼此相形恐非可继可传之义祭取诸幽古有明训今太庙时享孟春孟夏孟冬皆于午后行礼孟秋则以时方入伏暑气鬰蒸至午而牲牢色变因改蚤祭沿袭而行非初制也故谓忌祭可移于午后者实昉于此况礼有据经而守正亦有适变以从权汤崩初丧也伊尹以冕服奉嗣王祗见厥祖成王崩未葬也召公毕公率诸侯入觐康王君臣皆冕服羣公听命而王释冕反丧服君薨而世子生太祝禆冕奠币告于神仁宗章献幸慈孝寺大臣鲁宗道请后太安舆谓母有从子之义事闗大礼在父母间犹然也而况服尽亲尽之忌乎国初忌辰典章无所于考自奉先殿立而后致祭宫中太宗文皇帝于髙皇后忌辰先期贰日极致哀思以生母也亦谓孝道当自尽其诚𢎞治十四年奉孝宗皇帝㫖今后遇忌辰朝参官不许穿纻丝纱罗衣服则臣下以忌辰易服迺始于此然正月初三日宣宗章皇帝之忌辰如遇奉祭祀许穿红衣服奉有明诏孝成太皇后之忌朔日不废陞殿百官四品以上俱用大红公服至于亲王薨逝及有名徳大臣之丧则辍朝不鸣钟鼓忌日既鸣钟鼓朝仪如常止易衣带比论数端视万嵗圣节礼仪轻重悬絶不待智者而自辨或者曰髙皇后不祧之庙与父母等然庙之不祧以髙皇帝功徳在万世也凡后皆为祔庙之主未闻以后徳隆盛而不祧者也今曰同时辅相之劳不知视淳皇后笃生圣祖之功果孰为大前者不以淳皇后之忌而易日经筵兹者以髙皇后之忌而易日圣节良胜益有所未悉也或曰生日不乐古之英君有行之者是则出于主上之至孝念及劬劳宣示中外通免表贺而后为称非臣下所可取必于上而行之者也夫以圣皇厯服嗣统重忌以成其孝避庆以成其谦真盛徳事故今日仪礼诚有难于独㫁者是在臣子所以自尽也夫臣之事君犹子之事亲也今中外臣工有于父母之夀而以先代之忌惨然以素服侍之纵曰得礼不知可以安其亲之心否也此良胜所谓未之能安者也是以昨者顿易衣带果出臣下不谋而同则在廷议必有不能安者也主上亦有未能安者也人心之安天理之正也礼者天理之节文也则议礼之疑者不于是取衷也哉所可惜者庆不成于礼忌不尽于情益有所未能安者也仰惟执事开诚心布公道集衆思广忠益固论思之本懐也所㫁度者不泥于常情审于谊所考据者不检于故案求诸经所听纳者不限于名位析诸理堂堂天朝豪俊满庭而谓无足与议者乎宋史载徳明请粮羣议不决而王旦谓具于京师令其自取遂使逺人愧服谓朝廷有人今之议者朝廷一代典礼又不特请粮事也良胜徃嵗侍校文于南宫则同事也执案于铨曹又故吏也同而不果于自异故而何敢以自疎故不得已而有渎启也亦图所以自尽其心也非敢必求其説之胜也谨启覆议考察拾遗奏状㸔得吏科给事中周瑯奏要将近日纠劾官员再加访察或尽行罢黜或去其太甚一节为照今年考察黜退官员比之徃嵗颇有不同盖当圣明釐革之初共成综核励精之治臣等㑹同都察院多方询访参据抚按等官考语定拟黜调于五品以上官员尤加严慎顾以人心之邪正不能尽知而臣等之见闻未免有限是以两京科道官先后论列中间评品搜罗已无毛垢之遗臣等参酌去留少存爱惜之意今本官复以为言无非欲尽言官耳目之公用广朝廷聪明之徳臣等心力徒劳诚为有愧而知识不逮亦籍匡扶但查厯年黜汰之严于今为至人才难得从古亦然太甚固所当去而小过不可不容况是非或出于传闻毁誉易生于爱恶故夫两可执议安能茍徇人言纵使一网无遗恐未尽谐物论且内外诸司官员年资深浅遇有员缺迁就补除数易之论渐兴茍简之弊立见使去者必求其备而代者未必皆贤非惟送徃迎来徒为烦费益恐人心不固吏治愈荒即今天下方面知府官员大约黜调将及三分之一实平时谘诹访论多出科道庶职之公而言者未究其详辄滞于迹每以去留多寡为较殊不知人之见闻大略相同而言之先后事体自别使北京科道论劾于前安知所欲去者之不尽同使南京科道拾遗于后又安知所可留者终于无异言者不以先后为优劣听者不以从违为重轻本以至公求之至当初曷尝以同异多寡容心于其间也臣等㕘详周瑯所奏存留各官数内如江西㕘政邢珣徐琏初考之时亦在黜列特以军功未録暂拟存留终难推用合无俯从其议加授原拟该陞布政使职衔行令致仕以塞公议至如应天府府丞冦天叙素惇士行乆恊官评顺天府治中王槐又系京府官员节该题奉明㫖不在外官考察之例广东副使余本文学气节俱有可取祗以亢执寡谐似难遽为摈弃湖广布政使王銮山西副使田登山东副使熊相云南佥事潘棠科道劾疏互有不同是其所见未能尽合其浙江布政使张恩等九员指瑕摘疵皆有可议而取长舍短各有攸宜已经题奉钦依留用所据各官应否罢黜臣等擅难定拟均乞圣裁具题奉圣㫖是邢珣徐琏陞右布政职衔致仕其余俱留着办事钦此冠礼议嘉靖元年九月之既卜筮并吉今上举大昬礼礼官有议冠礼从畧者良胜曰冠者始乎礼义以成人以着代为国本也而可不敬且重乎或曰仪礼有士冠礼大夫则畧焉又曰今天子无宾衮冕御已则孰致醮与加乎又曰责以成人之礼而君临天下者逾年成人之道备矣殊不知礼者终身之所履也是所以为人而别乎禽兽者也为凡人为士不可不敬且重也而况天子乎人臣事君将以为尧舜为圣人也是亿兆之人也则于成人之礼也又可不敬且重乎夫冠礼备于士大夫畧焉者古者五十命为大夫则冠与娶皆为士时也大夫何冠礼之有自世官之制行而命爵或不限年于五十孔颖达曰大夫虽冠用士礼也诸侯世国以上则有冠礼故天子诸侯十五而冠以娶必先冠春秋传曰公冠用祼享之礼行之金石之乐节之其加则四加而有𤣥冕也大戴礼曰公冠四加诸侯尚四加则天子亦当五加衮冕也士冠于庙註谓祢庙冠义谓尊先祖士一庙祖祢共庙故也诸侯则冠于太祖之庙左氏传曰先君之祧以处之聘礼不腆先君之祧郑康成注以为始祖之庙则天子当冠于始祖庙也冠于庙则祖命之尸以代祖则賛以致词其可也冕服御则尽乎冠然未束髪终未成乎冠也古有朝委裘者周公负成王以朝诸侯未必其无所服也而成王之冠礼不废也成人之道至君天下而尽固若无所于责之者凡命为人出襁褓则为人子为人弟为人少初命为士亦为人臣冠而责成人之礼曰将责为人子为人弟为人臣为人少者之行焉士二十迺冠冠而列丈夫恐未可云未冠之先无与是礼者也固知虽为君而所以成人之礼亦成君之道也况夫为男女夫妇之道自兹始为父母之道自兹始礼曰男女有别而后夫妇有义夫妇有义而后父子有亲父子有亲而后君臣有正则谓既为君而于成人之道无责焉者恐未然也礼家者曰天子十五而冠上初临御适冠时已以丧而未及举尔呜唿礼有丧冠而冠者士不以丧废冠而况天子乎是盖未之考也失行于徃而追行之于今何为而不可也故又曰先帝十五而嗣位以丧而未之行也英庙九龄而嗣位除丧而未之行也独不曰集礼所定髙皇帝之垂训也㑹典所载及于诸王世子也不知遵用古今之成礼而每每欲袭简畧之常情未知其何以为可也呜唿凡人而弗为礼也者弗成乎为人也君而弗为礼也者弗成乎为君也英庙北狩几于辱国先帝南征卒以殒身兹人臣之不忍言者而可以为训乎而可以望今日欲为尧舜之君者乎君子曰与其废也宁有举也故曰亡于礼者之礼也祭后峯先生文呜唿后峯生于山海之隅未三十而登仕仕亦枘凿而粲殊仅阶五品逾四十而没人亦谓之全归而天下学士大夫未闻有问之者曰后峯为谁斯其人可知也已究其力学体认天理为圣贤可追其发于文于诗歌若不足为立朝大节为廉为毅为直为忠将随适所就而含章以愚彼以抗章激论发奸机祸而一节槩其全致终有不可御遏如玉山之辉也呜唿后峯生不为身死宁为名特以在朝则失正人在乡则失善士在吾党则失良友在弟子则失师程无尽之哀又安能已于不能尽之鸣耶是则后峯可以无憾也顾以乐所自生而客殡于兹善必有嗣而吾人方以立后是图此恒情之所以极悲大痛而后峯洒然长逝竟不为昵语以恫惟具冠脩容曰且以辞陛尚欲罄其所衷呜唿后峯之志可以是知矣后峯之学可以是验矣使其先是一嵗没于乡贫莫具殓其安必乡之贤复有若素翁者为之周旋必尽如今日者耶使其先是二月卒于官南都多贤亦有所知所厚所师如某等朝夕能佐诊视治具成礼㑹哭如真骨肉者耶其所不足于后峯者正所以兴天下后世之悲而后于后峯者斯永永也呜唿醴泉不流灵芝不蔓天地之竒气非世乆有而常生物也后峯必有以自知之矣尚飨书杏荘巻董生名仁而业医医仁术也生之心胜术故字曰心甫或谓于古董仙为裔嗣袭而命之曰杏荘云先皇帝十四年已夘春夏交方议南巡朝士以言并发彬等逆状杖道下近二百人先后死者近二十人凡致董生治者得不死亦数十人生自余致迺致后峯最危而易效再致五谿明水几殆而剧安仅再旬后峯跨驴从间道于济余出潞河亦能骑上下似非术所能也不知古之所谓董杏林者所活若而人能几也余辈雅不易言而为生言杏庄者不置不知当时夫人植杏蔚而为林视今所得于君子之言其轻重又何如也方余在狱时梦一士以金叶覆余股心异之及杖余独能步归路人大异之知厚迎医集于寓凡六七人予强欲言其所以治皆咈之生自余从吏独后至出所制膏数纸色亦黄润余心知之亟傅之而痛定宛然梦中也呜唿余秘斯言也亦乆矣固当待生而发之岂偶然哉赠吴环谿先生还旴江序环谿子家旴江上游席世以裕又南坡翁暨孺人偕老以康每每轻物力施与惟义是视祈于济诎弗怠也环谿善事先意承之日娱而嬉坡陀别业亭榭错置台沼互映泳鱼伏鹿易夺时叙景象若化工在掌中幻出百巧翁时亟徃而忘归名人鉅工韵响文墨与古今杂出图画全缣片纸毕呈珍趣观者便欲与上下追逐几案周旋而不舍懐幽抱独能㑹真境发清啸班而老负剑而㓜华轩而显贵超脱尘虑而过宾居士日造而将迎之凡以为乐翁具者无弗具也翁日乐而环谿仕志日以寝翁或进于庭曰烱而年及仕已需次逾期已而徃乎曰唯唯他日又曰吾耄未衰也而子可杖也而徃乎曰唯唯他日又曰吾大宗吴贤者𦙍也中以戚冒雷姓吾弗安也吾籍易是在有司吾办已而籍已通朝复亦朝请而后可而亟徃乎曰唯唯环谿志弗移翁时速友善与婣好者劝驾焉曰怡情以居孝乎从欲以行孝乎懐而安败名也赠而处承志也欲何择乎环谿迺悟受命戒行具且肃盖若去未决而归先期者至京师诸所来徃皆名世士必豫拟之曰吾子行业日脩其最于选曰未也体颀而硕其克有任曰未也知而遇其伸必达曰未也无何不谋于人而辄疏复吴姓易註铨籍遂乞补逺地卑官人争诧之环谿曰来之志亲为之归之志烱为之也吾向也娱于亲而安也居弗能安之吾而得美官且近地亲有命如初焉则他日之夺吾而去也犹夫今之夺吾而来也今而后亲或矜吾之弗可居也而居之斯安已亲或知吾之弗能行也而行之斯免已吾仕之志也卑微休已而娱吾亲以老焉而已夏子曰孝哉其用广矣仕而有为其亲者也而志有从之以必欲隠而有为其亲者也而情有强之以必从是故顺之而孝者人得而知也强之而不失为孝者人不得而知也君子谓环谿于是有隠孝焉推而以之事君则恭命以忠而畜君以无尤以之取友则观善以孙而责善以为益率是道也环谿持是以归可以慰其亲已未可谓非所仕也呜唿不嬴其躬遗其后以丰环谿诸子将有奋于学而仕者已翁及见之未必非环谿之仕也翁之乐又何如哉祭费老夫人文某等于令子寀为同年犹兄弟也则于夫人犹世叔母也于寀之进退休戚有増感慨则于夫人之懿徳隠教固有以得其槩也夫人方壮而寡有三男子某某克家任而独不以累寀者知其非家食人也果举进士官翰林妻亡而哀临夫人不哭而涕于寝慰而命曰失妇贤吾儿祸本絶矣盖妇于濠之妃兄弟也每饬使仆迎就邸养反命者曰儿尚未定居而安徃乎既而寀若黙受时发姦状竟坐危中谴归家养而孝慈曲当及濠以乱诛凡内外连属逮治夷废而费宗无几微累人之言曰夫人而不累于濠者为难已费氏以亲则内也以家则近也以衅则张也于势则易及于情则易合于迹则易凂而能皭然自白于天下后世公论归之今天子贤之还其官而寀溺于处志夫人亟命曰圣主斯作万物且覩吾老向病毋贻尔阻尚偕陟于岵以承借休祜未逾年㑹推宫恩晋钖封命再越月而大病呜唿惟汉史氏载若列女纎尾不弃而陵母知兴婴母知废每于他传以发其秘是不可以寻常女行例也若夫人于身之生死家之盛衰国之存亡天下之治乱皆若有以识其机而豫为之所后之评史者谓合陵婴之母斯足以为之伍也岂不居然达识丈夫也哉呜唿古妇不诔谓不外美若妇而有文夫行者是汪童而不为殇之拟也故夫人之诔自公卿以至途人达也况某等故若子姓者邪至行不择至诔不扬奠以声哀伏祈歆飨礼部尚书罗文肃公行状南城罗圭峯先生初名纪后易玘字景鸣曽大父以荐任兰谿司税大父耕隠公与父西荘公隠徳而亢于乡以先生贵赠南京吏部左侍郎娶王氏继萧氏赠封淑人先生生正统丁夘嵗母淑人传夜梦红光烛天有物轮囷若牛旋五色云而下膜拜唿天熊天态云娠动三日迺生稍长负异质竒气奋发出语作事恒欲上行辈初视书涉猎不经意数行而下惟务解其㫖不事记忆随羣儿走道上遇遗金他儿争趋且攫且掷之竟不视去西庄遣入学初谒尹尹以少易之试以偶句曰蟋蟀入床下应声曰麒麟出郊垧人以是期之逺大长乐谢公士元守郡选校学士文髙等者优品之辍尚书以诗经卒业讲下不逾嵗而通曲义然以文格力追古作家徃徃逸程度经五六试科竟不利成化乙巳闗中大饥例得入粟补上舍季弟景逺挟赀代输得度支牒误书今名玘衆喧议须易之先生因忆徃嵗以母病祷大华山有异梦与王者坐指其掌解绣裳授之于今名义为恊遂承其误安之归行疫发同舟死者六七人一一殓视不疑染深而病甚沉迷不复辨人事至大姑山目瞑恍若仙驭降有唿者曰罗生罗生助尔一帆风也病若脱去入京师祭酒丘文庄公主议以南北人分𨽻两监上下莫敢抗议先生独援杨公鼎北人告就南监以师陈先生为词三朴之而志不移文庄公异之且诟曰若能识几字先生亦甚愤激大声曰秘禁书不能读也姑留之而署识其名于庭柱越数日堂试数百人衆方搆思先生不属稿援笔而就文荘公惊叹曰若之不偶诚有司过也更试以长安赋公以为可步两都时䄂入朝遇知厚輙与賛赏之丙午入试李文正公得巻大喜曰真才也以冠解额时议翕然以为得人明年举进士选庶吉士授翰林编脩益工古文名重中外仰之师之文体因之一变然不茍作亦不易作每注意便阖门数日谢人事苦思废起食㑹得意命笔浑成不易几字有碍处起句数十易不工不休也立朝风节大致欲似元城每道其谓人臣进言忌于迫蹙关闭故论救龎给事泮李主事梦阳辈谏用兵渐夺交党俱属势危事棼人莫可措手而难言者疏词抑扬引喻曲至且有戒郑崇之救寛饶惧激犯以祸也故徃徃能潜移坚意孝宗皇帝信向文学多俯纳之尝欲超用有忌害者而寝先生亦逊避以侍读陞南京太常少卿时守备怙宠作威势先生独违衆分庭与抗礼而厉声论事不为退巽状叱其阍驭不忌也移檄复太常侵地正统属郄羡利以新库阁复谢𤣥庙作吏廨舍皆恒情安于习而卒放于度诸所愬急情事郁弗理輙为直之平之不遗力也人咸徳而畏之凡豪右从仆夸侈骑于道遇輙引匿市行丛沓前呵声及整立或跪列道左时闻先皇帝起居或失节宣连疏请建储位为大计疏词恳恻竟留不下厯太常卿转吏部侍郎循例入考道上请老疏多以身喻时事有所伤忤中㫖允之归山中絶意城府事膂干精强蹑蹬峤反䄂手上下轻捷如壮夫逆濠素忌然亦知所重加礼笼致袭衣兼数铤及门而徒避使者不获见恧而去濠乱公已在疾奋欲强起恨不能荷戈以从戎列时所司令下词涉疑贰惧惑衆志力疾作书持徃速以大义再越日而卒是为正徳己夘月日年七十有三嵗今天子入嗣大统起诸旧望台官不知先生已物故荐疏交上既而所司上履厯文行应谥法特嘉允之赐谥文肃赠礼部尚书营塟遣祭并録廕其一子即垣也人咸荣之为异数云呜唿先生钟竒气而生者也故终身履厯所至必见奇绩海内识与不识咸能论先生如及门事之者所知与又多宗工大家发潜阐幽别有论着至其居乡行义事西庄公惟顺而亦不茍从其命友兄弟睦宗必以律度事师取友逼近古道乡曲惟厚而正视义所在力之能为虽诎已徇人不避也若此族也有不胜书者良胜当有所私传以备遗逸兹状其可言于人人者如此庆宫保大司马菊庄先生夀叙稿嘉靖三年四月望日宫保菊庄先生生于晋者七十有六年矣晋人士仕于朝者无少长显晦识不识广坐䜩语及乡衮以家范着必曰先生以乡行称必曰先生以官常显亦必曰先生云先生乡之典刑也视逺而益迩违乆而若近迹疎而自亲颂者祝者以先生降命有永为邦人胥庆故事惟夀年当旬者则有庆今于先生创为嵗一祝之不以旬先期为数亦不以过期为后也先生何以得此于人人哉而人人之所以夀于先生者又不特以永年尔也夀之道亦多端矣太上于其体而徳成也其次于其用而名成也又其次于其末而文成也三者有一焉夀也而兼之者又何如也其兼者生一日为夀也而复永年者又何如也视先生之履而考于祥殆所谓兼之而永年者与方其弱冠即以举业鸣当世领乡书荐名第一閲十年登进士科造诣藴畜益闳以肆放而为词大篇短章不作脂韦语兹不谓蔚然有文者乎筮官刑曹佥宪陜右廉访使于福建进两京刑侍祥刑用清明而克允有立教焉布政浙江迁福建调山东执宪都台抚治于河之南北先后理漕政拜户书再拜工书赋成虞若疏附奔奏有厚生焉饬兵固原巡视于浙犄角以平江右剧盗终兵书总南京留务进宫保而归止戈除戎戢若近火弗徼功焉兹不谓卓然有名者乎平生操履坚朴无外饬出处乆速不先有适意惟进焉必重十数荐而后起退焉必轻十数请而必遂夷之不肆险之不沮廉而不矫以贫慎而不隣以畏着于朝者无奇名𨗳于乡者无异迹贱者事之不知其为贵卑者即之不知其为尊愚不肖者近之思与同归于贤而智也兹不谓浑然成徳者乎呜唿公之夀其在斯也其在斯也永年之徴又复无艾国之典刑有在也独乡人私之而已哉余于先生景行惟深芳踪未逮輙一兴念人鉴具存方图谢事追随后武以登大行度汾曲近菊荘以待老登堂賛祝且有日矣兹代乡人之言亦为之先声云尔山海㑹气图序天地之道曰生生于人也曰气与理然而古今谓圣贤名臣人士必曰完气曰正气曰间气曰奇气理不与焉理所同也气所独也然则方今天下称名儒者必曰䆳翁曰贤宰相者又必曰䆳翁今嵗之腊年且七十天于平格降命有永惟世典刑不有得于山海之㑹气者乎翁之祖自滇南而翁生巴陵卜润州滨东海而居也则山海之气含精毓灵谓翁当其㑹而发也则宜夫天地间一气尔气有翕聚而突发莫山若也山本同而末异其演溢而渟蓄莫水若也水本异而末同故山以南为上而海以东为下翁先世居石淙者滇之南也西亘于阗而接吐蕃望崑崙为山之宗自滇而南为岷以南为衡岳而尽九江之西又南而东度桂岭包湘沅经袁潭尽于庐阜又南而横絶庾岭縁彭蠡尽于建康又东而回越北尽㑹稽而南以尽闽及粤皆岷之支也岷之水又为江之源而汉之源发于嶓冡河之源发于崑崙以西曰星宿海流伏乱滙必委于海而止则所谓山之南海之东气之混沦磅礴聚而畜者何如也一有所寓而发物必异以名焉竒环清淑而钟于人不可御已况若翁之有以当其㑹者哉是故言翁之文必曰光明俊逸竒崛要𦕈韶钧万舞竝作中度而卒泽于理者也言翁之政必曰居常应变或正或竒开阖顺逆范驱而必获一忠于主者也拟翁之伦必曰古之大贤名辅藴之徳行发之事业可大可乆知进知退使与濂洛大儒韩范诸老竝生其间人将莫得而择其从违者也凡是类也盖欲吐吞山海八九于胸中良胜辈执牍逮事撰杖屦厯有年数而未能尽状者也呜唿濂洛迹微韩范不作尚论其世几何时已而诵其言思其政肃然端拱若将拜下风于丈席则谓至今犹生人可也翁固若而人也则山海之㑹于翁者气也古今生于人者理也亦天地生生之道也翁之夀其可量哉其可量哉赠少保大司马幸菴先生致政序稿惟圣天子继统兴治敷心耇造徳惟降竝迪于禄事允宅牧允宅凖亦允宅贤卜恊从有若幸菴彭公首起西土宥典兵枢九峯孙公起湖湘受若民数见素林公起闽谐若虞继慎庶狱徽命方殷又以重夺休志介受玺书及门以迎循墙俾罔避聨轺以至续簉趋朝士望伟然天惟纯命则廷实百职用乂若卜筮其孚天子敬徳是耦亶于乘率惟敉功是期余否徳方司留务继忝侧召命用正宰治亦惟义徳罔有替容徳罔违若游大川视三公以徃其允济暨今方再越嵗林公累疏曰耄已其归也天子重违其志允之进宫保秩给驿就第既而孙公累疏曰病已其归也天子重保其躬允之如林公礼行之日更钖朝宴今彭公又累疏曰阶崇于二公盛已其知止也天子成其劳谦允之如二公礼进少保焉呜唿三公之才之徳之望其出处进退之际率止礼义人将以卜世道升降固莫得而先后之者然而出也彭公则独先归也彭公则独后天子恩数又若有隆朝大夫于其去也又若永孚于休之责尚系焉者其以公之年未及林公已乎公之病未若孙公已乎徃事先朝冒厯险艰北镇未几而提兵中原汛扫梗塞旋尔西征报凯台席方温邉务经理竟罹祸阱至于禠职穷居而不易于志匪躬为劳肤功为着险难为危是则彭公视林公为备尝而幸孙公之所未遇国恩士论所以尤眷眷者固亦非偶然也况夫天子方若成王嗣恭明徳以立政立事辅理承化克迪前人之光休兹知恤诚亦弗解灼知厥若惟三克俊位相尔受民若孙公则违已和尔庶狱若林公则违已诘尔戎兵以陟禹迹海表咸服若彭公又思用违思其故也独以一人之出处进退有所轻重而已哉是故君子谓彭公之迹亦若召公亲遭大变破斧缺斨之时心劳力瘁非平时大臣可比成王亲政浩然思归固亦情也比以周公惠若多诰用闵于天越民敬用以治终相成王又相康王再世未释于政有味于周公之言尔也今之日独无若周公者乎余愧非其伦也弗克留公公亦终弗留而去也安得已于言乎冀公味之虽归矣万有遏佚于前人光亦安得谓在家不知己乎雷南坡像赞呜唿斯之谓南坡翁者其似者邪其真者邪翁有仕之政而终隠也今之貌而古心也仕荐夀章而隠徳弗扬貌则惟肖而心不可象是知有形而似终还于造化无形而真盖有超然独存于百世之上也叙别泾野东郭二太史东洲夏子曰凡士先志官先事是之谓学学于师若友迺益其惟经乎亦惟人乎然而自少且壮从事于经弗得也于人尤弗得也既而以明经举于乡同举有若东郭邹子广而文温而自栗亲之将有以裕于隘焉窃自慰曰方求师古之程伯子而不得若人而友斯其类已举进士随泾野吕子之后雅而俭正而以忠亲之将有以淳于漓焉窃自慰曰方求师古之司马公而不得若人而友斯其类已二子官翰林志不易仕引病索居凡十余年良胜厯曹郎以忧解任以罪停勤亦十余年声迹每相违而心相慕固若相为谋也圣天子继统鋭登良士昌于治理二子应时以出讲筵史局钦若攸司夏子亦忝召命谬属典铨先于事休用滋于学学惟二子是益若丽于泽交以饬曰正君莫先养徳善治莫要用人吾曹幸有所事毋遗瘅力期不负兹遇与师友所以为学其庶己二子正议典礼卓然程氏司马公之懿谪判州理信无负也夏子典案随公卿后仅仅幸免然视二子之去賛救弗力职是用负他何足云或者曰天下之隘且漓者不独夏子学而教习坎以亨扵士而専民而咸也吾君之意良亦有在二子其谓然哉其谓然哉赠少保白巖老先生致政叙正徳甲戌嵗白巖先生以南曹宗伯献最绩于廷时涯翁先生既谢政䆳翁先生方正宰府素敦道义而渊源旧学益䌷新得无日无㑹无㑹无饮亦无饮无诗䆳翁间以机务冗遽更吏代邮分题命句聨什旁午积有巻帙萃书为先生南行赠良胜时以选部主事逮事䆳翁所厌饫闻见余馥尚在固将淑以自润也都人士相传以为盛逓逓録本至涌纸价而师友冠絶一世名实行业位望相先后莫之轩轾者既而涯翁不作䆳翁登黄阁抗疏忤权倖归老于江之上先生养晦留务值逆藩干纪屹然镇定秘谋显设时出机要动中于㑹先麾骁将守安庆折夺锋鋭溃且遁倐尔薙狝畿辅若恃巨坊之制水卒以无恐时议以首功论先生每不自居而今天子在邸简知尤笃继统初命使亟召乘驿以赴用正宰治凡修举政务于朝廷大典礼天下大利害人才进退大有系于风教罔有遗虑遗力良胜起废辱误知承乏郎署闻之人人曰巖翁今之䆳翁也而雅度髙致于诗于文于书法日肆艺以休暇又闻之人人曰今之日思于涯翁而不得于巖翁而得之矣兹以直道正议不茍徇时先几炳若恳疏得请而归又闻之人人曰巖翁进退从容有余与涯翁䆳翁真迥然出一型范也是嵗在甲申去甲戌才十年尔而人才显晦世道升降师友情谊出处聚散可系感慨者何纪若夫天人相与纠灵毓气钟于君子为天下销厄运以际大来之庆又足以当一㑹也故涯翁在相潜夺祸本而党竖日以销烬䆳翁在镇黙授成算而奸阉束手伏诛先生乆滞南服捍于大艰今上龙飞无几微旁顾皆夭所以生成布置若有豫待于其间而所以奉天者信可谓之不违也已尝闻宋臣有曰王文正谓之大雅冦忠愍谓之大忠为之友者其贤可知先生居于涯翁䆳翁之间时人亦谓之然良胜何私颂哉顾以先生濒行缙绅机祸未测人方谓完名至乐而体国素懐必将重有感者纵有若涯翁䆳翁者欲如曩时雅歌清宴知所未可良胜南去亦欲从此逝矣将以志斯感也能已乎哉书王尧卿薄命词后尧卿司谏朝官夕疏有不得即引去固知其非爱官人也林居辑古今节义士曰天地正气又知其必爱死人也夫不爱官则他无所利告变之心可谅已必爱死则知所择罪累之死可恸已近与其季舜卿同以罪放舟次示斯作他日必有大家得之以续屈骚者独以词之近古而已哉祭邵老夫人文呜唿内则之教王化之基二南张文武盛治而美及后妃建邦启土姜嫄隆祀盖亦有以则夫有妇行为宗祏祥者诚足为家之纪若吾师少孤而母夫人蚤寡势遇所难命相为倚习坎迺亨是膺元祉妇孝而顺母慈而忠衆善之㑹虽百女士莫之与嫓况夫方今天下称儒业者恒以吾师为之宗㫖才者达之谓之文徳者成之谓之行仕者从之谓之政日亲而不知者若羣饮止足而莫为之涯殆谓夫人其河之源而吾师海之委也呜唿先河后海祭重本始吾师解官顾养而夫人以夀考终则天下士于吾师而义有弔者固宜于夫人而哀之无已也良胜谪逐荒途束帛荐几诔莫成文涕从之矣贺梅云庄婣家五十叙嘉靖甲申嵗腊月四日梅君必安悬弧厯三百甲子五十年矣东洲子时以罪谪长沙便归斗湖之上伯兄东山扵必安旧私而新连也致币为庆命侑以文夫必安世业服商善赀雄于江湖间子纯长且肖克任其劳故养髙云荘以待老而游于旴人士间去商之习逺矣余闻商士之不相谋也士而谋义也商而谋利也义之动为恒为廉为信为裕为溥为退以藏所施不同皆谓之义可也利之动为异为黩为欺为啬为聚歛为侈且荡所志不同皆谓之利可也是故士名于朝亦名于乡商名于行亦名于居朝夕制化不见异物而迁父兄教焉肃而成之子弟学焉劳而能之各専其业而安所有其不相入犹水火也然而士或利焉有矣是累扵商而莫之救也商或义焉有矣是进于士莫之御也余又悼夫士教衰而末业竞士而商者则有商而士者不易见也或谓必安其殆商而近扵士者与必安尝为商言曰若贵异物吾惟用物也若通贱贾吾取贵贾也若尚竒赢吾宁节缩也若瘉啬吾任时以待也若頫拾卭取吾择人以事也若矜乆贾转毂而家不入吾嵗必归也以是居也非善贾弗畜必如期而委行也非善贾弗售或先期而待贩夫狡狯辨私识无择物焉虽僮至无滞物焉是之商也异而易之以恒黩而易之以廉欺而易之以信啬而易之以裕歛而易之以溥荡侈而易之退藏若虚故曰利者义之和也孰谓商也而微士之道乎哉呜唿士而商士弗齿也商而士士斯善之矣善之斯録之録之斯爱之爱之则欲其生生而令闻长世则厉世益大以乆将见求士扵商而举于市者有矣必安之年才五十而士人爱之祝之咸欲其生以继自今更五十年以期斯慰已乎赠别毛东塘右丞郎符百忧集使节万里归负荷弗我任调笑几从渠山生水镜乏伯氏琴声希后夜㸔明月怅望空庭除谷风下鸣叶江雨上孤岑路长日渐短兴浅盃逾深柴荆草色寒猿鹤幽盟寻倒囊出真物山翁惊治音九日不见菊翛然客虑生敲诗追上将携酒过西隣问讯劳僮仆相逢慰梗萍歌岐南北袂犹带鴈来声秋夜懐白忩别驾一首地分清兼俗官常密尚疑寒温儿女怨门巷故人稀极北辰星望海南风土宜长更烧短烛归鴈度云迟寄陶剑州一首蓟北树云合川南山雪深鼓鼙清剑外竹马候翁临愧我悬方镜闻君理素琴挥刀犹记梦聊慰十年心赠刘彦亮归省葵斋先生一首儿逺亲贻念亲年儿独知有心方向日无梦不依葵卫足那堪刈承颜可暂违求生经几案如对泗洲书题萧景贵聨庆巻隔年愁倦客系日驻明颜梦里云中舍尊前江上山百龄双璧润万里一舟还亦有登楼赋歌连舞袖班赠别江瑞石大㕘二首省郎推玅选东土寄司釐河润宜桑沃风飊扑枣离赋成家范永官重汉廷仪路近豳诗逺吹嘘上玉墀长安秋气肃邹鲁道腴深望海风烟异登山今古心近闻豺虎避垂见野棠隂亦有邮籖报春声对语禽和素翁哭后峯二首介死何疑尚启棺奸权易犯此为难赐环仅见中兴日散帙𡨕搜徃事观空忆戴船三月梦忍留徐剑百年㸔平生孤调知音少客泪萧萧梧雨寒共穿越峤楚云横先后相期墓传旌遽诀幽明今隔路顾惭李杜偶齐名无家合禴乡连社有典优忠死亦生弔哭声哀惨行路旐翻江月朔云轻江商济进士归南城诗以赠之拜寄相知诸友也客厌游思薄行迟归梦安愁蛩鸣入夜去鴈候先寒故国江山在迎门骨肉㸔题书报知旧霜鬓易侵官夀陆元静尊翁浩斋先生东越友佳士相沿颂若翁祀严河海序夀拟岳山同抱璞辞刓凿疏泉养正䝉夜来邹鲁梦孟氏有遗风和西原为鹿门赋新竹一首宿云长䕶竹舒日尚氤氲病俗宁忘我懐贤可似文坐隂须主竝解箨立孙羣风雨霏缣净萧森正对君初夏直考功公署赏花喜雨分韵得夜字名华厌浓春好雨占深夜官衙省簿书林丘到台榭能诗竝曹刘蹇足追轨驾埜望更何期秋风见禾稼奉和素翁致政留别二首顿忘岐泣与丝悲可是经纶薄济时为约谿山长作主恐教猿鹤漫相疑孤懐西部新敷奏携手北门旧赋诗何日尧阶㸔兽舞纶音逺问定先䕫霜重冠缨雪透簑时哉进退若公何朝廷旧徳方増重林壑闲人又渐多一舫秋风思夜永百年丹诀是天和壶山改色迎归节到处云庄着邵窝赠别刘孟斋谏议二首身退名逾重臣行主渐移舞衣慈母恋鱼饭故乡宜鐡汉追先武金人启后疑春明延伫日谁谓隔天涯愁多因许国别逺敢全身囊里无遗草行邉有旧隣心丹君大赤头白我如新飘泊秋风叶分尊对岸巾九日微醺巡檐独步忆吾明水使节省亲归兴悠然乐何如也作别歌数章走笔録去计与东方酣白战亦当倚和以师处赠之义工拙非所计也还乡人更好倦客最先知可负清秋梦应添月影疑放歌僮亦健细话榻频移道气随君长丘园未穏栖英玅宦情薄老潦吏才疎出处共谋道去留真愧吾廷闱系日逺鸿鴈退风孤百里元方在牵裾见二雏有泪滴波酒无端愁屋云隠身迷宦海客路别乡人礼乐㝠搜任安危列馆分明光虗夜席旧草仗更新君行近老亲我居逺良友秋云薄世情江山閲人乆鹊喧聨舞衣门髙旧栽栁亦复念衰迟肉食渐株守南郊即事次函山韵五首春入晴郊晓清分玉宇沉精禋逢有圣昭格本无心匡榻惊孤调华裾忆上林共知渊黙地震鬯若相临右斋居法从移丹极祥云集介釐风铃摇殿阁星曜巻旄旗龙驭垂端拱鸿逵见羽仪小臣鱼鴈次露立正䕫䕫右候驾圣颜瞻咫尺天语讃传齐贾傅懐宣室闾阎达糗藜指占非异味口实饫同圭主徳盘飱外青蒲听晓鸡右赐馔栗牲非备物享配徳惟馨烟燎初腾汉云霞正绕廷羣宗应受职五纬适孚灵陟降欢唿下台躔烛上星右对越六龙来海驾万乘逐云开晋钖先登胙储祥可祀媒清尘道上雨庆讃殿中雷冠舄分清切安危仗有才右扈从入侍庆成宴次鹤坡韵一首阊阖排纎翳春霞覆绮筵穆雍瞻座近镐宴钖诗传星佩千官委云韶九奏前蓬莱涓滴醉欢舞祝丰年庆成宴拟应制一首帝徳运熈载采采神化生清河恊寳厯亿万光吾明礼乐备三祀底绩谐九成圆丘载克类宴钖分彤廷浃纪废迺兴至乐无与京湛露未絶简河汾收续经驼峯登豆鲜渑醪羃樽清有践接旦父命赋归长卿云霞覆尧堦丹刻卑桓楹重茵絺绤裳列鼎闾阎烹感念俞咈交楫济盐梅羮沉烟郁缥缈拊击调镛笙鳯威舞兽驯伏息莺燕鸣思皇抱世才而多簮绂荣俯仰今昔懐泥途委长缨榛芜一披径周道直以平皇天右鸿图山海无寒盟虎拜祝万夀想见明良赓嵗暮懐义成一首雪风彻夜寒客嵗聊尔守更长乡梦多起祝君王夀栢枝傲枯林争春发穹秀可人滞城隈忍别拂衣䄂恶哉身后名覆此椒花酒赠别义城一首忆君共难时讵望有来日与君同檄时谁知有今日人生㑹别多去住何须惜观海气浩壮史才良中律懐安愧我曹赠处言盈帙仰㸔天日清万里文山出栢林手栽稚栢数尺强汝水童童翳洞深落日风烟乌旋集清秋钟磬鹤鸣隂槐庭食报符先卜棘寺重封耐老临乡里衣冠韦杜曲式车何日问云岑别五谿职方结发寡交好与君如弟兄出处相与谋有无时可通徃年连疏时初服得返同起落拜赐环郎署均显融裹疮君卧床窜斥吾当锋惆怅强为别踽凉将安从广阳路如天春明杳登龙一挂秋风㠶木叶纷霏红海天月正满居行为销容弹铗有余壮何悲途路穷别梓谿太史两客最苦别况在秋深时风声遗欬永月影随行迟医疮床褥间薄窜湖湘支气息通万里莫隔为天涯舟次懐泾野东郭泾野四方人东郭一世士翰林辍供奉名州佐抚字𦕈余孤踪懐谪籍漫相次长沙放贾生痛哭亦何事衡山云几开岳麓本洙泗过鴈秋风髙求声永相似舟中对月柬安公石掌科顺流下轻舠推篷延素月云涛销几痕江花惊乱发豪隽滞行旅吐吞气陵轹倒樽讳独醒数兔忘过察愿化君王心秦台悬镜阙哭王改斋太史斯人不可作若辈胡为生一语故呐呐寸鐡真铮铮长女扶榇归老姑问孙曽向语非石人涕泪应交横纪事赠仲栗谁谓西山髙莫厌丈夫节谁谓南海深莫没丈夫舌千官抗疏一夕同重阍痛下万行血天子震怒示薄惩生者遭逢死不灭道路人传纪载繁台司豫奏台星折丈夫独立天地间重担长途足未歇倒屋叹春旱种不入秋潦稼不收天祸若未悔民病何当瘳太隂浸淫亦过虐海潮失候河流浊乘风涛卷氷山横坐㸔陆地藏舟壑去年田家作茅屋昼夜劳劳淘不足今年荡析没雉堵灶沉井塞青蛙窟老妇啼㓜儿哭疲农束手还空腹尽日输佣可一哺树食薪衣霜露宿沮洳未可脱沟塍未可辨弃妻卖儿幸有存他生未卜今生见沧州道中阻风南风尽日吹北棹未可捷郄思南棹时曽病北风渉人南人北天不知终有不足令人非我行迟速信所徃天风顺逆夫何疑徳州道中喜遇用脩舜卿二太史望望平原路临风拜使君衔舟追太史击楫访湮沦更烛元非梦匡牀重倚云莫疑颜色好深谷有私春宿武城纯甫叙别萍迹十年梦今宵一臂通若为轻别恨曽似未相逢破屋贫堪忍操舟道欲从无端南北路怨杀五更风清源旅兴轻舟旧路水波平细检行藏负半生二九年光浑大梦寻常作用总虚名省曹肉食再逾考丧罪宵奔四度行可信沧州吾道在秋云漠漠本无情南望分水伏济出流汶分冈坼转澜日浮湖射白秋薄栁欹寒北极本来近东山不厌㸔渔歌才到耳欲和未应难九日过东郡九日淹东郡何方把菊枝幽懐増旅思好景向人移骨肉惊殊候团栾笑共巵云深孤鴈没风信正南飞偶闻大同捷报为问云中使驰书捷报归君恩寛解网师吉慎虞机反侧初眠席邉陲旧作威才闻布醲赏惆怅诵缁衣济州夜泊书懐寒知湖短草秋思客长舟不尽干坤恨空嗟日月流文名惭旧负官谤逐时休欲把晴江钓飘飘对浴鸥三韵偶成畜马必禁蚕蚕盛马弗息骧腾壮且贞莫敌丝緜力物理偶亦然成败何须惜每见人缺齿不闻人㫁舌禀受气则均柔存刚故折刚柔各有施何事论工拙兰室亦窅寂鲍肆争喧填气味固有别好恶由人迁倒置任是非种兰方自妍丰沛观水平生悲恻懐秋风飒扁舟夙昔絶沟潢变作江湖游隂沴苦为虐懐襄故陵丘髙黍没短穗古树腾蛟虬开㠶过鸟下放楫奔天流村落絶烟炊郊野无尨訧赈贷岂长活罂甒荒余秋画图献天子野谋亦先忧秋江杂咏寄谢赵体仁宪副候鴈低欲下澄江秋正深飘飖行旅思萧索宦游心重碧拈时味真丹静里寻憧憧日迟暮向意是山林拂镜猜蓬鬓霜痕较去年安危海内士迂拙井中泉棹郄迎涛急林疎落叶穿细探生理昧齚腭任书天鹭立晴波白鸦随落叶红帽欹非着雨絺薄更嫌风堕泪鲛居使生涯鱼饭翁清淮酒如许歌击破缶空平冈屋架草髙树水衣苔是处蛟鼋窟方须抚驭才烟尘一道静㠶影半湖开秋尽柴荆逺姑山入梦来礼乐隆三代丘园系两生谁䝉稽古力深负冠时荣再出何妨直寸心非近名儿童走闾巷先识欲归情偶书谁复为国士髙筑黄金台天闲斥神骏康荘䇿驽骀转圜在君心无劳伤壮懐直弦未必死曲钩未必侯曲直本自我荣辱匪人谋君㸔草莽中尺土封骷髅蚕食桐必死熏桐蚕迺浴玉逢石必伤有石堪攻玉邪正不相能君子聊自足夜深扣人门门深主睡熟拾块代手力剥啄声自续门开主相迎掷块当衢陆舟左柁必右舟前楫反后顺逆本利济㠶举为风受彼哉胡越心相应亦如手春风扇和曛抽兰蔓钩棘秋风肃寒铓棘刈兰犹昔识此造化心隂阳自消息松栢干云霄藤萝障烟雾相比莫相容特立形攀附善恶果不移良亦由所赋麟趾不践虫破镜必食父物性固有然而情何好恶令人咎化工白昼虎当路清流日滔滔浊河时怒号谁云总为水清浊争分毫盃盂试澄泸勉旃在吾曹钱塘懐古柬张文林大㕘忍㸔宫阙地尽属草莱家百顷西湖曲几行南树斜亭臯倚天畔边骑乱风笳帝子知何在陵原晓度鸦宿雾隠山幕隂风破海纹英雄泪几下经畧事前闻梦里飞秦狱囊中苏白文谋身亦儒术逋老惯眠云过嘉兴懐宣公祠清泪何能忍懐贤空白头匡时大义疏靖难主恩浮江汉离忧日羮醪属荐秋还㸔苏子表诸葛正安刘脩容遥式拜清夜月明船哀痛㸔遗诏方书信异传官资𤓰果并国祚古今怜我亦南迁客双龙宿草阡桐江钓台寄谢韩大之道长丹树哀鸣濑苍云拥敝裘衣冠三代后人物四翁流爵命终辞汉河山更几刘只今烟钓地纁帛日徴求越碑孤嶂絶如待逐臣㸔范老先忧国严君乆薄官髙祠斜日里衰草向冬寒世务牵双鬂年来又小冠素练净江色游丝牵㫁涯征途吟叶树野望宿鸥沙寥落宾臣主清髙处士家维舟重瞻仰一拜一兴嗟过鹤山祠一疏人如在百年懐正深钩弦成异数燥湿自遗音道路浮生计乡闾祀典心相知若箇事何比万南金拜清献墓寄谢寒谷太守萧森宻烟雾爽气日深楸黄鸟天邉下青山江上流盟心先静夜执手后䖍州鹤老琴声古清风犹故丘再哭枫山先生寄方棠陵节为甘贫苦名多蚤退全死生真昼夜心事对青天入望江山旧能忘杖屦前相逢问骥子犹解守遗编嘉兴道中喜遇东郭明水客睡不就枕寒灯剔更花同心下日脚聚首向天涯馔实形分鼎舟虚道一家喜逢翻怨别残堞暮悲笳常山公署见明水留题用韵并懐东郭去国莫教先若水移家未许借荆溪度云最爱秋山近滴露曽分晓树低㡬泛雪舟天入画重过烟洞月开篱平生仰仗知何事可信门无凤字题广信道中一首柬费钟石江茂谷暂时问道人浮梗湖海江淮山又溪明发渐闻乡语近耿懐应有故人知夜长月落乌皮几雨薄霜寒白接䍦何地相逢重相许凤池鸥渚总忘机东洲初稿巻十四东洲初稿附録钦定四库全书东洲初稿附録与夏于中夜话感而有作石淙病叟杨一清几月蓬头不出门故人相见忽惊魂夜灯深语飜疑夣病眼慵开转更昏万古干坤还正气百年宗庙自深恩亦知人衆天终胜得失穷通未足论释褐年方壮忧时志未偿西江四君子北阙几封章山馆繁新暑扁舟系夕阳定知为别后魂夣亦飞扬楚雨凄风次第经此身如叶任飘零西江文献真无忝髙庙神祗合有灵秪恐忧时头易白郄逢同调眼须青敢言圣世多麟凤不使三闾诧㒔惺夏吏部于中以谏除名方巾士服访予里第予避暑山中弗克㑹也闻而赋此他日将寄之二泉邵宝南归吏部戴方巾冉水东头访病人万里孤槎浮海夣片言九死报君身风从逺道来应好暑向深山避却真我欲赠君无可赠两山泉脉一般春鄙言録上东洲先生契兄聊寄遐思白浦朱节昔闻渊明归黄花满三径东篱见南山悠然有余兴饥餐秋菊英腴养亦何正先生渊明流清臞非俗病濯缨还旴江稽颡拜休命嗟余掩枕席林泉约斯订动静㴠至机君今登妙境世运如转圜穷达皆云幸叙曰东洲子上书获罪罢官南归㑹江畬子自外至抚时感事有漆室之忧焉爰赋小诗奉宣雅操京口唐鹏圣主忧勤降辇舆小臣惭负此冠裾孤忠耿耿双垂涕立皇皇十上书每以起居懐御故将生死等籧庐临岐莫惜丰城剑即委江湖气有余长安风日暗尘埃阊阖沉沉昼不开秪为懐柔朝岱岳非縁封禅访蓬莱诸公未解皇王畧万死惟祈日月逥归去敢言山色好五云回首有余哀奉送天官夏先生南行草率请教沈霁谏垣自古多忠义郎署于今有直臣挞死不回三寸舌舍生无愧百年身巡游消息惊黎庶贬谪精诚动鬼神谁向上方还借剑殿前重斩献谀人东洲初约驾长船与余偕行卒寻访不得见迯名也沈侍御谓见之河西务且有作用韵寄声兼简舒万二执事以为然否欧阳重上疏只因期报主读书元自学为臣九重日射汚轮血万死天留去国身谩説海翁还易虑可怜渔父亦伤神江行好是埋名姓莫道识声无故人阎闳礼严圣主勒封期疏抗孤臣碎首时万里生还犹是福一朝谏纳敢言迟云深凤阙春光别雨沃山田穑事宜松径定知有人候闲居肯与赋江蓠熊相西南山水旴江秀前有圭峰后有君岂独声名追徃哲尚教乡曲嗅余芬松篁又见嵗寒节台阁久传官样文天意定为斯世计野心未许付闲云忆昔一章奉和郑继之赠别黄伯固赠别东州夏年兄先生归麻姑山方豪忆昔初笄日容华射镜台自嫌空名处遥指上宫来寂寞闗雎响招揺舞燕材久能甘斥逐宁复怨尘埃白发难移志红颜合受灾麻姑㩦手日歌罢岭猿哀鄙诗一章固知不足以辱行囊聊以见意而已汪应轸大庭言路有人居何事通才亦我疎去国尚焚新谏草归家只扫旧门闾朱云槛在肠先断阮籍车回哭未余感极君恩赐骸骨无心投赋弔江鱼贵溪夏言奔走伤心万里天北来消息每惊传百年此日逢多难千古吾乡有四贤贾谊才名均行辈刘蕡科第我同年独惭不与东都籍短疏何时玉陛前昨㑹后情不自已赋得胡説一首録上见意王颜彩凤茕然向日鸣孤忠耿耿满朝惊敢言底事千金重去国空囊一叶轻身换纶巾归故里功收汗简着芳声直令真气充寰宇未必皇天误此生先生非言官也而能言人之所不敢言且其言一皆至诚恻怛之所不能自已者非但随声附和而已也非所谓凤鸣朝阳者乎杞闻之竦踊欣庆故不媿谫陋作鸣凤篇少模写先生忧世之志非敢谓揄扬也邓杞威凤能瑞世所贵在一鸣不鸣岂不逸奈此心怦怦岐山鸣自然兹焉鸣不平不平岂为躬銮舆多意行东巡复西狩讵肯安华清天家非细故所系万钧轻嫠妇尚有忧而况朝之英夫子有谏疏忠义何觥觥辞气真激烈有如葵藿倾回天信有机终然万里城屹屹巩皇图天听时铿鍧幸哉得轻贬谁谓非圣明吾道信有光吾旴与有荣乃知夏夫子四海心京京雷昱暂解朝衣未许闲征书指日下天闗资身厚禄轻如芥忧国嘉猷重若山堪叹君遭韩子贬缅惟汉召贾生还共称直道竒男子抗疏宸廷敢犯颜金谿曽汉京洛何多士乡江更几人排云来苦口对日勇忘身人事无终极君恩有屈伸巳闻归八骏端拱在枫宸窃读谏章感赋録乞垂鉴李崇轻身重义振纲维未信媸妍镜有私消变首祈袪彗孛奕棋傍视系安危出须穴凤来仪日处暂潜龙勿用时四海苍生霖雨待仰资圣治并唐虞天官夏东洲先生以言事得罪寔与有宋胡忠简谪岭表王简卿归天台同一机轴生非敢比王泸溪刘龙洲辈然效颦西子之意不能不形扵笔翰之间故凑和王槐轩押因以见古今之竒伟焉丰城黎顺触讳披鳞试一鸣并游英俊总心惊从违实系时通塞去就应为国重轻綵凤独呈希世瑞黄钟不是等闲声汉皇欲守无疆业长策安能外董生久违清诲梅渇殊甚小诗奉览见企仰之意而巳金章谠论陈来愧素餐马蹄三宿出长安一天夙雾回瞻逺万顷狂澜独障难但使乘舆留阙下不妨簮屦去江干东洲札子南阳表千古人将伯仲㸔钦差提督抚治郧阳等处地方右副都御史王缜谨题为陈言激切事臣闻自古人君纳諌则圣拒谏则狂纳谏则兴拒谏则危纳谏则治拒谏则乱歴歴明騐具在方册然人臣之于君犹子之于父也子谏父不纳遂不复谏是忘父也臣谏君不纳谏遂不复谏是忘君也臣自读书素懐忠义岂敢负陛下而忘厚恩徒腼颜以充位为哉臣近闻兵部等部郎中等官黄巩夏良胜张衍瑞等巡按陜西御史张文明翰林院修撰等官舒芬等各尽所见陈言劝谏陛下巡狩之事其言朴直多有忤触致䝉震怒将黄巩等或为民降级或监禁痛责臣寝食不宁昼夜忧惕不意圣朝亦有此事外亦传闻人心惊骇以为黄巩夏良胜张文明舒芬等言有不当其心不过忠爱陛下耳且言者正直乃所以彰陛下之圣明也正宜褒容以大开谏诤之路以永保丰泰之治岂可加以罪谪而取讥于后世乎伏望陛下念上天眷命之至重思祖宗创业之至艰明目逹聦体舜之好察迩言检心责巳法汤之改过不吝诏布天下与日俱新将黄巩等勑行该部通查録用将直𨽻山东等处伺候人夫马匹尽行放回耕种以示再无巡狩之举仍将中外所切齿罪恶显着者拿问究治以慰祖宗在天之灵以慰天下仰望之心则臣死无憾矣今日之事犹有大而急者乞勅府部勲戚大臣及科道等官公同㑹议推选相应宗室教养于宫以待前星光启然后遣还本国或㑹查国朝事例日取亲王以备司香之典以同报本以亲血属祖宗不胜幸甚如臣者欺罔合加重治以谢天下臣叨大臣之末甘为陛下一死不忍宗社之将危也是以披肝沥血上言臣无任犬马激切之至縁系陈言事理未敢擅便为此具本差承差亲赍谨题请㫖巡按直𨽻监察御史臣叶忠谨题为宥言事以培士气以昭圣政事臣闻蘓轼告其君曰为国者平居必尝有亡躯犯颜之士则临难庶几有狥义守死之臣若平居尚不能一言则临难何以责其死节此可见士气不可以不预养也又曰弹劾积威之后虽庸人亦可以奋扬丰采消委之余虽豪杰不能以振起此可见士气系于上之所养何如也是以圣人制世御俗独化于陶钓之上初未尝挟其难犯之威以轻加于易制之士惟养其精华果鋭之气使之真足以应吾纷然不齐之求凡天下伏藏之祸未发之机人所不敢言者亦将不顾利害生死而陈之于吾前而隠然有虎豹在山之势斯足以昭圣明之政而意外之虞无自发焉茍徒取其委靡茸琐之人而絷其手足于规矩绳墨之内曰兹固可以保其禄位者则士气日以销铄虽其职所当言分所当为亦将蓄缩自顾以全其宠也又安望其出位敢言以阴沮姦宄未发之机哉他日又安望其仗节守死以当患难之冲哉我朝自祖宗以来培养士气逺过前代近年为逆瑾所沮几至扫地伏遇皇上独奋干刚明正瑾罪以谢天下四方之士庶几少吐生气莫不争自淬砺以求无负于清议一旦遇有可言之事亦莫不争进其説以求无负于朝廷虽其间所言或有过当致犯逆鳞之讳而一时精华果鋭之气犹足以嫓美前人垂誉后世者凡此皆我圣天子之仁慈有以振作培养天下之士之气也近日恭遇陛下将有南巡之举科道等官伏阙待罪巳奉温㫖而吏部等衙门郎中等官张衍瑞黄巩夏良胜舒芬等复出位僭言致冐天威凡一时言事皆置之狱或至死者继而又有斥逐贬谪之命焉夫张衍瑞等所言与科道等官所言同一事也陛下顾容于此而独罪于彼者岂非以张衍瑞等出位僭言之罪法所不贷者哉臣闻官有大小爱君之心则一况事有闗于君身宗社之大者又非可拘以常职隠忍而不之言也何以言之彼宁王谋为不轨之心路人皆知之平居士大夫相与语于朝庶民相与语于道而独不以告陛下者何哉盖以宁王乃宗室之亲在祖训有风闻之禁欲求其事伏而未发而宁王方且窃弄陛下之威权以箝制天下之口如副使胡世宁稍与龃龉即托以他事诬以重罪凡陛下培养之士之气为彼所销铄者多矣然君臣大义无所逃于天地之间而一时激烈之气又有贲育所不能夺者故张衍瑞等闻陛下将有南巡之举恐彼因得逞其姦谋固不敢明言以激其变而又不忍不言以防其姦虽至医士武弁之流亦昌言于朝而越职之罪不暇计也夫屠人驱牛羊而戮之市犹宛转跳梁不即就死而况人为万物之灵顾不知自爱其身哉今张衍瑞等冐死敢言畧无所顾忌者由忠爱于陛下者有甚于爱其身而陛下拾肆年养士之功至是果获其明效也陛下又何忍寘之法而不鉴其心以全其气哉臣观自古人君如汉武帝唐太宗之贤每遇汲黯魏征之直谏虽勉强优容而卒莫能尽行其説盖优容于一时者世主之所可勉而尽行其説者在明君犹难之也今陛下遇张衍瑞等有言虽厪切责若无所容而南巡之命径亦中止且因此渐以觉悟一遇宁王贤孝之请遂烛其姦若亲履其地目击其事者则张衍瑞等进言之意固得伸于圣明而斥逐贬谪之命乃坚不可回焉岂陛下能为明君之所难勉而反不能容世主之所能容哉臣有以仰窥陛下切责之令特出于一时触忌之余而悔悟之真则渐萌于俯察之后张衍瑞等至今不䝉矜宥者岂拘于成命欤抑有所待欤大抵人君之涣颁命令惟其是而巳茍有所不安虽拾易之不为过一日更之不为速陛下岂以是为计哉或者万几之扰未暇念及而臣等有言责者方以言为讳而徒以将顺其美臣之罪可胜诛哉夫李惠等幸荷圣明得察其心而行其言彼虽死亦瞑目矣况其间侥倖于不死者又岂以斥逐贬谪为憾哉臣犹进是言者窃念士气之养与否系社稷之安危且恐谋为不轨者縁是得以借口以逞其私也故冐死为陛下言之伏望圣明扩天地之量霁雷霆之威以全人才精华果鋭之气如䝉乞勑该部将前项言事官员早加议处如死者则赠其官并荫其子至凢斥逐贬谪及为宁王素所诬䧟者均赐召还以复其位使天下闻之皆曰前者斥逐贬谪之谴由张衍瑞等出位僣言之故自取之辱也今者襃嘉钦恤之典乃圣主弃瑕録善之诚非常之恩也庶士气赖以复振皆将出死以取辨于多事之时而明良之遇播在史册传诸方来岂不足以昭圣政于千万世之逺哉臣以至愚极陋不知忌讳抵冐至此惟陛下寛其斧锧留神採纳臣无任震慴待罪之至为此具本顺差舍人王芹亲赍谨题请㫖山西等道监察御史臣熊相等谨题为表直臣以彰圣徳事臣闻君徳莫大于仁明臣道莫先于忠直君有机祸不测而臣不陈之非忠直也臣之心迹既明而君不恕之非仁明也先年宸濠阴谋不轨之时大学士费宏翰林院编修费宷每发其恶于朝竟为宸濠所忌诬以罪而谤之尚赖陛下之仁明得以致事家居及上年乘舆之欲南巡也今谪官为民原任翰林修撰舒芬郎中张衍瑞等员外夏良胜等主事万潮等大理寺寺正周叙评事姚汝臯等行人巴思明等固知陛下之天威无所不征无所不克也况此逆藩之么么乎但虑其奸人刺客布在长途恐六师野次而一旦蹈其机伏则未免毒蜂入懐贲育失色之悔徒以反谋虽得于风闻野迹未征于耳目且亲王也地亲位重不敢易言之故託事以留行焉不顾出位之罪争致狂戅之词非陛下之仁明曲为生全之岂不皆至如陆震孟阳何遵刘校詹轼刘槩李惠余廷瓒林公辅等之死于道路乎今宸濠果反矣逺劳圣驾然后扫平则费宏等之先见舒芬等之赤忠亦既昭昭矣以陛下之仁明忍终弃之乎昔宋仁宗始怒范仲淹欧阳脩之伏阁也俱命逺贬未几悟其忠直不次大用之千古称贤君焉陛下圣明岂仁宗可比顾肯以此一事让之耶如䝉伏乞勅吏部查议将各官生者召还或量为陞用死者加赠或録其子孙则陛下之喜怒真无固必臣子之肝胆争相披沥矣奉圣㫖该部知道吏部为开读事该本部题文选清吏司案呈照得正徳拾陆年肆月贰拾贰日钦奉诏书内一欵正徳拾肆年文武官员人等为因谏止巡游跪门责打降级改除为民充军等项该部具奏起取复职酌量陞用被打死者情尤可怜各追赠谕祭仍廕其一子入监读书内有充军故絶者一体追赠谕祭查访亲属量与优养钦此钦遵查得正徳拾肆年肆月初二日该锦衣卫亲军指挥使司题为守卫事节该奉大行皇帝圣㫖孙凤等一百七名这厮每不务本等办事却乃朋出妄言多方讪谤好生无理每人去衣打三十孙凤陆俸张衍瑞姜龙舒芬俱调外任不许夤縁起用京职亦不许该部并科道及抚按等官朦胧推举録用其余的各罚俸陆箇月再有违犯的都重治不饶该部知道钦此本月十七日又准锦衣卫镇抚司手本为传奏事该本司题节该奉大行皇帝圣㫖这厮每不务本等职业假託言事奏扰黄巩陆震夏良胜万潮陈九川每人打五十都降去为民不许夤縁起用如该部并科道及抚按等官朦胧推举的重治不饶徐鏊打五十发烟瘴地面永逺充军家小随住钦此又准该司手本该本司题节该奉大行皇帝圣㫖这各犯不思官守执事出位妄言林大辂余廷瓒打五十降三级俱调出外任但不许夤縁起用京职如该部并科道及抚按等官朦胧推举的都重治不饶其余的每人打四十降二级钦此又准该司手本该本司题节该奉大行皇帝圣㫖周叙这厮不以平刑为职轻躁奏扰打五十降三级调出外任但不许夤縁起用京职如该部并科道及抚按等官朦胧推举的都重治不饶其余的每人打四十降二级钦此钦遵俱连人发送到司除罚俸官员行令钦遵徐鏊拘连当房妻小押发贵州都司乌撒卫充军黄巩夏良胜万潮陈九川送顺天府给引照囬原籍为民外查得数内兵部车驾清吏司员外郎陆震工部营缮清吏司主事何遵刑部山西清吏司主事刘校照磨刘珏大理寺左评事林公黼行人司左司副余廷瓒行人詹轼刘㮣孟阳李绍贤李惠各被打因伤身故兵部武选清吏司等衙门郎中等官孙凤等节该本部遵照前㫖题奉钦依兵部武选清吏司郎中孙凤调湖广徳安府刑部浙江清吏司郎中陆俸调江西抚州府吏部文选清吏司郎中张衍瑞调山西平阳府礼部仪制清吏司郎中姜龙调福建建宁府俱同知翰林院修撰舒芬调福建市舶提举司副提举大理寺左寺署左寺正事右寺副周叙䧏浙江温州府永嘉县县丞右寺右寺正金罍降太常寺典簿㕔典簿右寺署右寺副事左评事郭五常降通政使司经歴司知事左寺署左寺副事左评事孟廷柯降戸部署左寺副事右评事郝凤升降都察院右寺署右寺副事右评事张仕镐降南京刑部左寺左评事傅尚文降南京戸部右寺右评事蔡时降南京都察院右评事姚汝臯降刑部俱照磨所照磨工部营缮清吏司主事林大辂降湖广夷陵州判官都水清吏司主事蒋山卿降南京前军都督府经歴司都事行人司行人陶滋巴思明李钖顾可久邓显麒黄国用王瀚熊荣杨泰王懋李俨潘鋭刘黻张岳俱降南京国子监学正本年九月又该华盖殿大学士杨等题为作养人材事正徳十四年九月内该翰林院开送庶吉士汪佃等到部除授该本部拟将数内江晖马汝骥拟授翰林院编修王廷陈吏科汪应轸戸科俱给事中曹嘉浙江道御史等因节该奉大行皇帝圣㫖江晖马汝骥王廷陈汪应轸曹嘉出位妄言罚俸俱除外任钦此该本部题奉钦依将庶吉士江晖除授直𨽻广徳州马汝骥山西泽州王廷陈河南裕州汪应轸直𨽻凤阳府泗州俱知州曹嘉除授直𨽻大名府推官讫又查得正徳十五年九等月节该大常寺典簿金罍奏称亲老乞要终养都察院照磨郝凤升通政使司知事郭五常国子监学正顾可久各奏称有疾乞要回籍调理等因节该本部题奉钦依准放回还侍养及调理去讫又查得学正邓显麒于本年六月王懋本年八月副提举舒芬正徳十六年正月各丁忧回籍守制去讫及又查得知州王廷陈近因縁事拟降杂职学正王翰近巳病故通查案呈到部㸔得郎中等官黄巩等冠带医士徐鏊各因具疏谏止巡游黜调改降充军员外郎等官陆震等一十一员因伤身故今奉明诏合无将郎中黄巩孙凤陆俸张衍瑞姜龙署员外郎主事夏良胜主事万潮林大辂蒋山卿署左寺正周叙署左寺副孟廷柯署右寺副张仕镐左评事傅尚文右评事蔡时姚汝臯查有相应员缺各复原职如无原缺添註其年资巳深者查照陞用侍亲右寺正金罍养病署左寺副郝凤升署右寺副郭五常行人顾可久丁忧行人邓显麒王懋修撰舒芬七员候亲终病痊起复之日各除原职博士陈九川行人陶滋巴思明李钖黄国用熊荣杨泰李俨潘鋭刘黻张岳俱复原职南京者行取赴京及起复病痊行人遇科道员缺照例选补近故王翰亦应复其旧官量加䘏典庶吉士江晖马汝骥汪应轸曹嘉合照本部原拟江晖马汝骥复除编修汪应轸给事中曹嘉监察御史王廷陈近因后任縁事拟降杂职候到部之日另行定夺充军医士徐鏊量拟太医院官职衔其身故员外郎陆震主事何遵刘校照磨刘珏评事林公黼司副余廷瓒行人詹轼刘槩孟阳李绍贤李惠十一员俱各量赠一官遣官谕祭仍行令各官原籍官司各起送一子赴部转送国子监读书无子者廕其弟姪庶使忠义有所表彰而存殁均沾恩典縁系开读事理未敢擅便正徳十六年五月初一日本部右侍郎罗等具题次日奉圣㫖是这各官跪门献忠责打身死其情可悯陆震赠太常寺少卿何遵刘校尚宝司卿刘珏刑部主事林公黼徐廷瓒太常寺寺丞詹轼刘槩孟阳李绍贤李惠俱监察御史仍各与祭一坛依拟廕録王翰也赠监察御史其余降调等项的名准复职陞用钦此钦遵拟合通行为此除外合札本官照依本部题奉钦依内事理钦遵施行东洲初稿附録