茅山志正统道藏三家本三十三卷洞真部记传类茅山志序龙一皇庆改元制赐茅山四十五代宗师刘大彬洞观微妙玄应眞人后五年褒封三茅眞君徽号各加二字曰眞应曰妙应曰神应仍勑三峯爲观曰圣祐曰德祐曰仁祐明年传坛之玉印乆湮至是复出有司上其事奉㫖嘉昇本山于是涣渥沓臻灵芝挺瑞神人以和凡经箓楝宇百废之宜饬治缮完者宗师得以悉其心力焉又病夫山志前约而后阙也廼嘱诸入室弟子采集成书来徴予序閲其所载诏诰之隆仙眞之异洞府之邃坛箓之传人物之伟楼观之盛山水之清草木之秀碑刻之纪题咏之工莫不昈分类析粲然大备按茅山本句曲山第八华阳洞天第一地肺楅地汉茅君昆季栖遁登晨于此山因氏茅迨晋魏元君大畅厥绪眞风灵蹟绵绵延延郁爲寰宇之名山神灵之区奥也皇元治尚清静自版图归职方氏主坛席者徴至阙下优降玺书金汤其教至宗师始显被恩数度越前躅于戏懿哉盖山川之气发舒于休息既乆亦宗师之道行升闻寂通之妙其在斯乎顾山志不可不辑而丕贶不可无述也昔唐玄宗问理化于李玄静玄静对曰道德经君王之师也汉文帝行其言仁寿天下又谘以金鼎曰道德公也轻举公中之私耳后之人盍体玄静之格言踵宗师之诚感则庶几休应是又可续志与兹山爲无穷也泰定甲子日南至集贤大学士光禄大夫西秦赵世延序钦惟皇元之有天下也首崇清静之道以开泰平之基是以方外祠臣特蒙简注恩辉炫焯表章山林若不着爲成书后世何以考见顾余斯语名山实闻至大庚戌予以祀事至茅山因閲其山之旧志遗阙甚多尝以语之四十四代宗师牧斋王眞人未几眞人传眞山志无所闻后五年复祀其山又以语之嗣宗师刘眞人十又三年爲泰定丙寅天子用故事醮其山予实代礼始获睹其成书凡十有五卷自汉晋而下及齐梁唐宋之书搜括无遗噫何其详哉其首篇曰诰副墨则国朝所封三眞君制词三峰观赐额勑书具在皆予所奏请者其末篇曰杂着则有仁皇用先开府张公所奏还赐玉章始末鸣唿是书前后凡二十年始成仙灵诚有所待耶不然国朝褒封钖额还赐玉章诸异恩又将补阙拾遗于成书之后作者不无憾焉平章赵公既爲之序予嘉是书之传有益斯道而予言之勉成者不徒然也故爲之书泰定丁卯春正月特进上卿玄教大宗师吴全节序茅山志叙録句曲有记尚矣宋绍兴二十年南丰曾恂孚仲昭台道士傅霄子昂修山记四卷所书山水祠宇粗録名号而已考古述事则犹略焉大彬登坛一纪始克修证传宗经箓又五载而成是书凡十二篇十五卷题曰茅山志载惟兹山禀灵异于开辟之初应帝王于虚无之表夏禹巡幸秦始登崇汉元寿二年太帝九钖茅君白日神仙其名益大显于天下及晋宋经道之兴梁唐尊尚之笃眞人道士代爲帝者师龙文凤札积如云霞慨乎年世旷邈玺书罕存追録见闻百余一二暨我皇元混一区宇世祖圣德神功文武皇帝首降明诏召嗣宗师蒋君宗瑛诣阙繇是累朝大护其教廼延祐三载加号三君改观三峰光掩前古圣人以神道设教有自来矣作诰副墨第一加封明诏若曰兹山之灵以氏爲号茅君眞胄盍先传焉按登眞隐诀眞传例列圣道君称纪余眞称传夫以三茅秦汉道君今日下士仰述圣蹟何得称传作三神纪第二金坛华阳洞天金陵地肺福地桐栢眞人所谓飬眞之福境成神之灵墟虽百世可知也集诸山水洞穴作括神区第三观方平海中扬尘之谕令威华表去家之语是知仙圣按行民间亦尝咄咄古今之异玄踪所在不与陵谷迁变者几希作稽古蹟第四上清经法下教出世始晋兴宁二年紫虚魏元君降㖟瑯琊王公府舍人杨君作隶字写出以传护军长史许君父子其图箓秘非盟跪不传今疏篇目使学眞之子略见晓焉书论附名其左作道山册第五初元始七传而至紫虚自紫虚积于今四十五代苟非其人道不虚行河东柳识故云道门华阳亦儒门洙泗作上清品第六刘向云天有神司仙人充之洞宫官僚自眞诰玄通记传出时运变易应有迁补譬如周礼汉仪不复相同神道幽远非世所知作仙曹署第七山源曲而有容高尚求志之士栖遁其间不可殚纪所采古今卓行之着眀者若夫深晦无爲潜升晨景则曷得而名作采眞游第八魏晋六朝馆宇散居林麓唐宋始勑改宫观之盛奉祠祝釐此其地也作楼观部第九丹砂寳气金玉华津人服之而引年易质其渍润积乆发于芝英草木神异而灵长信物理之固然作灵植检第十碑铭书刻载道之舟车也眞人手泽犹得模楷而立德立功立言者文亦在兹乎作録金石第十一古人采诗盖有关名教山中赋咏散逸既多此皆絶妙好辞足丽于飞空謡歌之末作金薤编第十二终焉是志之作不间今昔一行一言録其至善其或传专譌谬撰辞芜恶一无所取非脱遗也于戏太史公称天下名山南华称博大眞人若句曲兼二者盖千数百年纂懿流光未有若斯之盛者也后之学士无狭其所居无厌其所生无小无大台是皆以清静爲本尚有征于斯文哉大元天历元年岁在戊辰十二月二日嗣上淸经箓四十五代宗师洞观微妙玄应眞人刘大彬序茅山志正统道藏三家本三十三卷洞真部记传类茅山志卷之一上清嗣宗师刘大彬造诰副墨汉诏诰天皇太帝授茅君九钖玉册文惟盈虚挺远朗幽耽妙玄爰自童蒙散髪北山静心林泽积思求神登峻履谷艰寻师门掷形絶崿投躯万津丹诚率往肆其天然遂造明匠廼受灵篇翦发祝跪残首截身带索自乐不耻饥寒所适惟道所保以眞情昭上帝感激太玄今敬授盈位爲太元眞人领东岳上卿司命神君君平心格正秉操金石丹心矫衆栖神高暎今故报以玉钺緑旌八威之策使征伐邪源折冲万神君寒冻林谷味玄仰眞思激穷岫启心精诚今故报心紫髦之节藕敷华冠使君招驱千灵封山召云君弃家独往离亲乐仙契阔崄试冬袒山川今故报以绣羽紫帔丹青飞裙使君从容霄阶携命玉眞君步骤林薮足履危仞心耽志尚曾不愆惮今故报以班龙之舆素虎之軿使以浮宴太空飞轮帝庭君披榛併景寒露霜雪心求明眞不战不慄今故报以曲晨寳盖琼闱緑室使君游盼九宫静神温密君远遁秀荣无疲于心潜形幽岳精思万林今故报以执神流火䨥珠月明可以上闻太极通音上清君贞心高静淫累不经素挺皓暎内外垣平今故报以锦旌绣旛白羽玄竿可以唿召六阴玉女侍轩其七君慈向物阴德万生蠢动之毛皆念经营今故报以凤鸾之啸金钟玉磬可以和神虚馆乐眞儛灵君饥渴养神艰辛求眞万物不能致其惑千邪不能毁其淳今故报以紫琳之腴玉浆金罂可以寿同三光刻简丹璚君标领清玄紫纬八暎心晖重离神跃太霞实眞人之长者故以太元爲号九德既备积感太微天人虚因不期同归今酬九事以报往怀君心神方朗四灵所栖丹眞启焕秉直不回正任全固鉴无照微今屈宰上卿总括东岳又加司命之主以领録图籍给玉童玉女各四十人以出入太微受事太极也治宫赤城玉洞之府盈其莅之动静以闻太上遣赍紫素之书策中君文曰太上有命天眞书言咸阳茅固家于南关厥字季伟受名当仙位爲定録兼统地眞使保举有道年命相关勤恭所莅四极法全宫馆洞台治丹阳句曲之山固其朂之动静察闻紫素策小君文曰盈固弟衷挺素该清虽晩反正思微彻诚断馘六天才颖标明今屈司三官保命建名总括岱宗领死记生位爲地仙九宫之英劝教童蒙开导方成教训女官授诸妙灵治法百鬼典崇校精关察水源江河流倾封掌金谷藏録玉浆监植龙芝洞草夜光治良常之山带北洞之口镇阴宫之门衷其勉之动静以闻右文梁普通三年刻石华阳南洞九钖碑见闻金石篇齐梁诏诰齐武帝答陶隐居入山诏卿遗累却粒尚想清虚山中闲静得性所乐当善遂嘉志也若有所须便可以闻仍赐帛十疋烛二十挺又别勑朕月给上茯苓五斤白蜜二斗以供服饵隐居解官表臣闻尧风沖天颖阳振饮河之谈汉德括地商阴峻餐芝之气臣栖迟早日簪带乆年仕岂留荣学非待禄恒思县缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东关故乡就望睠言兴念临波泻泪臣舟棹已遄无縁躬诸不任攀恋之诚谨奉表以闻梁武帝答隐居论书近二卷欲少留差不爲异纸卷是出装书既须见前所以付耳无正可取备于此及欲更须细书如论箴例逸少书无甚极细书乐毅论廼微麤健恐非眞蹟太师箴小复方媚笔力过嫩书体乖异二者已经至鉴此外便无可付也隐居与武帝论书表奉㫖左右中书复稍有能者惟周喜赞夫以含心之荄实伺夹钟吐气今既自上体妙爲下理用成工每惟申钟王论于天下进艺方兴所恨臣沉朽不能钻仰高深自懐叹慕前奉神笔三纸并今爲五非但字字注目廼昼画抽心日觉劲媚转不可说以酬昔歳不复相类正此即爲楷何复多寻钟王臣心本自敬重今者弥增爱服俯仰悦豫不能不以启适伏蒙二卷伏览标帖皆如圣㫖既不显垂允少留不能乆停已就摹索者一段未毕不赴今信纸卷先已经有兼多他杂无所复取亦请伺俱了日奉送兼此诸书是篇章体臣今不辩复得修习惟愿细书如乐毅论太师箴例依倣以写经传永存㝠题中精要而已再答后启又省别疏云故当宜微以着赏此既胜事谁风训非嫌云云然非所习聊试略言夫运笔邪则无芒角执手宽则书缓弱点画短则法臃肿点撇长则法离澌画促则字横昼踈则形慢拘则之势放又少则纯骨无媚纯肉无力少墨浮涩多墨笨钝比并皆然任之所之自然之理也若抑扬得所趣舍无违值笔连断触势峰郁扬波折节中规合矩分间下注浓纤有方肥瘦相和骨力相称婉婉暧暧视之不足稜稜凛凛常有生气适眼合心便爲甲科衆家可识亦当复贯串耳六文可工亦当由习耳一闻能持一见能记且古且今不无其人大抵爲论终归是习程邈所以能变书体爲之旧也张芝所以能善书工学之积也既旧既积方可以肆其谭吾少来廼至不尝画甲子无论于篇纸老而言之亦复何谓正足见嗤于当今贻笑于后代遂有独冠之言览之背热隐眞于是乎累眞矣此直一艺之精非吾所谓胜事此道心之尘非吾所谓无欲也乐毅论愚心近甚疑是摹而不敢轻言今㫖以爲非眞窃自信颇涉有悟箴赞过爲沦弱许静素段遂蒙永给仰铭矜奖益无以喻如此书虽不在法例而致用理均背间细楷兼复两玩先于都遇得飞白一卷云是逸少好蹟臣不尝别见无以能辨唯觉势力惊絶谨以上圣于臣非用脱可充阁愿仍以奉上臣昔于马澄处见逸少正书目録一卷澄云右军劝进洛神赋诸书十余首皆作今体唯急就章二篇古法紧细近脱忆此语当是零落已不复存澄又云帖註出装者皆拟赉诸王及朝士臣近见三卷首帖亦谓已乆分本不敢识此正复希于三卷中一二条更得预出装之例耳天㫖遂复顿给先卷下情益用悚息近初见卷题云二十三四已欣其多今者赐书第至二百七十惋讶无已天府如海非一缾所汲良用息心前后都已蒙见大小五卷于野拙之分实以过幸若非殊恩岂可觖望愚固本博涉而不能精昔患无书可看廼愿作主书史晩爱隶法又羡典掌之人尝言人生数纪之内识解不能周流天壤区区唯充恣五欲实可愧耻每以爲得作才鬼亦当胜于顽仙至今犹然始欲翻之自无射以后国政方殷山心歉默不敢复以虚闲尘触谨于此题事遂成烦黩伏愿圣慈照録诚慊省区别诸书良有精赏所异同所未可知悉可否耳给事黄门二纸爲任静书观所送静书诸字相附近二纸静书体解杂便当非静书复当以点画波撇论极诸家之致此亦非可仓卒运于豪楮且保拙守中也许任二蹟并摹者并付反一一卷中有杂蹟谨疏注如别恐未允愚衷并窃所摹者亦以上呈近十余日精虑悚悸无宁涉事遂至淹替不宜复待填毕余条并非用唯叔夜威辇二篇是经书体式追以单郭爲恨伏按卷上第数甚爲不少前㫖唯有四卷此似是宋元嘉中撰集当由自后多致散失逸少有名之迹不过数首黄庭劝进像赞洛神此等不审犹得存者第二十三卷按此卷是右军书惟有八条前乐毅论书廼极劲利而非甚用意故颇有壊字太师箴大雅吟用意甚至而更成小拘束廼是书扇头屏风好体其余五片无的可称臣涛言一纸给事黄门二纸治廉沥一纸后又治沥狸骨方一纸右四条非右军书第二十四卷按此卷是右军书者唯有十一条前黄初二年一纸谬袭告墓文一纸抱怀幽痛一纸五月十一日一纸尚想黄绮一纸遂结滞一纸不复展一纸便复改月一纸五月十五日繇白一纸治欬方一纸右十条非右军书伏恐未垂许以区别今谨上许先生任静书如别比方即可知王泯张澄张翼谢安书公家应有钟王廼有一卷传以爲眞意谓悉是摹学多不足论有两三行许似摹微得钟体逸少学钟的可知近有二十许首此外字细画短多是钟法今欲令人帖装未便得付来月有竟者当遣送也启伏览书前意虽止二六而规矩必周后书不出二百亦褒贬大备一言以蔽便书情极顿使元常老骨更蒙荣造子敬懦肌不沉泉夜唯逸少得进退其间则玉科显然可观若非圣证品析恐爱附近习之风永遂沦迷矣伯英既称草圣元常亦自隶絶论㫖所谓殆同一机神寳旷世莫继斯理既明诸昼虎之徒当日就辍笔反古归眞方弘盛世愚管见预闻喜佩无届比世皆尚子敬元未继以齐代名实脱略海内非唯不复知有元常于逸少亦然非排弃所可黜涅而不淄不过数族今奉此论自舞自跳未足逞泄愿以所摹窃示洪远思旷此二人皆是均思者必当赞仰踊跃有盈半之益臣与洪远虽不相识从子翊以学往来因之有会但既在阁恐或已应闻知摹者所装字大小不堪均调郭看廼尚可恐笔意大殊此篇方传千载故宜令迹随矣所奉三纸伏循字迹大觉劲密窃恐既以言发意意则应言而心随意连手与笔会故益得谐称下情欢仰寳奉愈至世论咸云江东无复钟蹟常以叹息皆竚望中原廓清太丘之碑可就摹採今论㫖云眞蹟虽少可得而推是犹有存者不审可复几字既无出见理冒愿得工人摹填数行脱蒙见赐实爲过幸又逸少学钟势巧形密胜于自连不审此例复有几纸垂㫖以黄庭像赞等诸文可更有出给理自运之蹟今不复希请学钟妙仰惟殊恩又启逸少自吴兴以前诸书犹未称凡厥好迹皆是向会稽时永和十许年中者从失郡告灵不仕以后略不复自书皆使此一人世中不能别见其缓异唿爲末年书逸少亡后子敬年十七八仝倣此人书故遂成与之相似今圣㫖标显足使衆识顿悟于逸少无末年之讥阮研近闻有一人学研书遂不复可别臣比郭摹所得虽粗写字形而无复其用笔迹势不审前后诸卷一两条谨密者可得在出装之例复蒙垂给至年末间否此泽自天直以启审非敢必觊武帝答进玄通记手诏省疏并见周氏遗蹟眞言显然符验前诰二三明白益爲奇特四卷今留之见渊文并具一二唯增赞叹十二月二十日隐居进周氏玄通记启某启去十月将末忽有周氏事既在斋禁无由即得启闻今谨撰事蹟凡四卷如别上呈但某覆鄣疑网不早信悟追自咎悼分贻刻责渊文口具陈述伏愿𠖅以闇惰谨启茅山志卷之一茅山志正统道藏三家本三十三卷洞真部记传类茅山志卷之二龙二上清嗣宗师刘大彬造诰副墨唐诏诰太宗赐王法主诏先生操履夷简德业沖粹屛弃尘杂栖志虚玄吐故纳新食芝饵术会衆妙于三清之表返华髪于百龄之外道迈前烈声高自古非夫得秘诀于金坛受幽文于玉笈者其孰能与此乎朕昔在藩朝早获闻道眷言夙范无忘寤寐近览来奏请归故山已有别勑不违高志并许置观用表宿心未知先生早晚以屈江外所营楝宇何当就功伫闻委曲副兹引领近已令太史令𦵮颐往宣朕意高宗赠王法主诰门下故玉淸观道士王远知性含几赜迹徇幽玄体兹县解见称先觉自缔构之初迄光华之旦绸缪恩遇专昭纶綍仙化不追英灵浸远眷言留舄宜有褒崇可赠太中大夫谥曰昇眞先生主者施行勑㫖润州太平观道士宜准七寺等例度满七七人如后有缺随即简度讫申武后加赠王法主诰门下子乔羽化或留连于故祠康成道存尚延伫于旧邑矧夫蹟膺仙箓名偶圣朝追想遗尘载殷远念故玉淸观道士赠太中大夫昇眞先生王远知性与道合神从化游初穷帝解之微自得天倪之理时历三代韫秘术以韬光年逾十纪属睿图之启运藏往知来察幽鉴远亟符先渥缅惟赠恤之恩聿申后命宜峻褒崇之礼可赠金紫光禄大夫昇玄先生余如故主者施行玄宗赐李玄静先生勑书勑丹阳郡太守林洋及道俗父老百姓等朕远遵玄妙载想灵仙眷兹茅山是爲天洞瑶坛旧观余址尚存道要眞经散落将尽永言法寳良用怃然今爲黎元大崇道本故令清修之士建立眞仪访迹灵山以新观宇庶使玄宗再阐瞻奉知归降福寰瀛致之仁寿也又比年以来每遵清静官吏有修良之美农桑属丰稔之期百姓之间庶无乏絶也微寒卿及道俗父老百姓等并平安好遗书指不多及勑江东道採访处置使晋陵郡太守董琬山岳上疏分野下镇方隅降福祐于人施云雨之惠且茅山神秀华阳洞天法教之所源羣仙之所宅固望秩之礼虽有典常而崇敬之心宜增精洁自今以后茅山中令断採捕及渔猎四远百姓有喫荤血者不须令入如有事式申祈祷当以香药珍馐亦不得以牲牢等物卿与所由存心检校渐寒卿得平安好勑广陵李鍊师上清品人也抗志云霞和光代俗爲予修楅灵迹将赴金坛故赋诗宠行以美其志紫府烟霞士玄宗道德师心将万籁合志与九仙期絶俗遗尘境同人喜济时访经游玉洞敷教入瑶墀茅岭追余迹金坛赴远思阴宫看旧记阳观饬新祠缅想埋双壁长怀採五芝眞灵若可遇惊鹤伫来兹尊师抱一守中探微昭远能回贞洁发挥道门遂与太和先生启是仙宗起予虔奉崇饬灵迹广求眞经则诗以宠行物将厚意永慰岐路以彰礼贤也所谢知勑鍊师李含光道高紫府学总黄庭贵然来思式敷至妙既而属念茅岭言访眞经近出咸秦远游方外朕载怀仙境延伫勤修将使九有之人同归玄教三清之衆俯鉴遵行岂徒梦寐华胥驰诚碧落而已想尊师建立眞仪所修坛宇初至经构殊用劳心甚寒得平安好遣书指不多及勑鍊师李含光昨程元暹至得所进图具规矩矣然崇饰仙观祈望眞游若不幽邃清闲岂降霓裳羽盖且在科仪犹有差降至于仙眞道衆故亦不可同居所詈紫阳观大院内更不须着人居止但作虚廊四合清洁殿堂以修香火用候云驾其道衆等别院安置今具作图往应所添加亦入支料矣尊师体眞远识含和内融必能上合灵仙之心下副钦崇之意也甚寒得平安好遗书指不多及勑鍊师李含光尊师远访名山精求至教建立坛宇载写眞经庶事用心殊劳倦也朕志求道要缅想眞仙将凭洁诚以修玄妙今以十八日清斋洁坛以受经诰灵仙降祐祈有证明今将词及香信等往尊师当爲宣扬科仪奉词陈谢庶上达仙宫下垂昭应甚暄尊师得平安好遣书指不多及勑李鍊师道者是万有之宗法者是九眞之契大圣以垂教后学以进修弟子比欲敬受经法以未详严秘又眞经散逸纰缪处多近访得天眞遗蹟至于科仪无不条备加以摹写一依戒㫖喜夙志之见遂荷眞灵之降恩以今月十八日仰启三清尊君太师玄师眞师洁斋受讫载捧眞文恭披凤篆将以连心太虚之境以养谷神之寿也其脆信具依经传造足今并投词封以附往尊师体道之要含光之和清简无爲与予合志请爲弟子以前件词及脆信投茅山华阳洞天金坛灵府以爲明信用证勤精夫有德者尊以美号则葛洪着抱朴之称陶君有贞白之名永言前修事实不远今号尊师爲玄静先生以昭懿德彰高行也故令使往甚暄尊师平安好遣书指不多及尊师秉德之和探德之要爲弟子亲藏脆信以启灵眞且加号以表精修衣服者所以展诚敬是申崇尚之意式赞仙阶之美也所谢知尊师所奏灵芝信殊祥也若彩云繁布比芳兰芬馥当紫阳之楅地叶丹诚之吉征远与大同玉芝遥爲合应斯仙眞上祐尊师洁诚是降休徴用深庆慰今令将词及香投谢天洞式凭高德以达虔心也灵芝者和气以生眞仙监植昔轩辕至道三秀屡芳永惟祯符载瑞兹日黄辉朱采八十一茎色叶金方数应阳吉或连跗并萼或双本同枝出天洞以敷荣就药坛而结秀实旷代嘉贶至感殊祥尊师既陈词达诚远致眞钖弟子敬受元吉当服饵焉甚热平安好勑眷言仙府旁连洞宫青坛旧居缅然灵迹紫台新宇焕启眞宗式彰崇奉之诚爰詈葺修之户尊师等副朕兹意清静寳持也勑尊师道德之重仙眞所钦是以修斋必有精感况山惟地肺会司命之楅庭坛迩天宫则眞人之旧馆演弟子勤志致苍生寿域迢遥东望日夕倾心至于开春伫回风驭以慰渴贤之想来敷玄妙之教也初秋尚热尊师平安好置书指不多及勑炉开仙药九眞示传院合灵芝三茅监植征之玄録盖未曾闻唯魏伯阳豫兆于前今李越成效之于此朕当斋心以伺专使往迎与尊师同承道钖也所贺知勑朕每重淸眞亲乎有道而览兹诚请义在难违俾遂廼怀以就医药亦既痊损当早来旋诗送玄静先生暂还广陵玄静先生禀和清眞乐道虚极顷来城阙善利同人缅思林泉洗心外俗予嘉焉重焉式遂其意言念于迈赋诗宠行杨许开眞箓夫君密契传九星连紫盖双景合丹田玉简龟台职金坛洞府仙犹期御风便朝夕候泠然敬问玄静先生先生秉洁白之节得黄中通理学遍九流逾守玄默心游八景益混光尘则密行高迹良可叹矣然能屈独往之心广弘济之道缅迪眞祐深启淳源知前后所修功德皆有感应瞻望东南驰心日夕今附物及香枣等尊师更爲九度修功德也庶使苍生承日用之福外化有归顺之心天下和平惟道所庇修功德了当暂迂风驭一至京来甚寒尊师比清畅唐师回遣书指不多及斋醮之仪顾有模楷将致诚恳必仗精修故屈尊师敬申妙㫖知己事毕良多愧也所谢知尊师思虑就精虔心斋洁致福利物其功实多况择高流同勤至道精修不怠嘉尚弥深香信之资用昭诚意也尊师以至道妙用精诚感眞荐福朕躬居宁寰宇俯及长至来庆休祥履端之吉是与同也迟至来春当共尊师相见敬问玄静先生昨弟子唐若倩至具知去月十一日功德事毕夫以至诚之心精修之感坛在仙境宜按沖科下庇苍生上资宗杜永求福应玄感昭然及知天地至和人神胥庆以降甘露以表休符则视履考祥其旋元吉今岁律云暮璇玑运行不愧再劳事縁万姓今附香信往至年下且请尊师于所居修功德以助履新至来载春和复请尊师于茅山上爲宗杜下爲黎元修河图大斋应縁功德之物触新再造无以多劳所利者广又道德相亲气味县合诸山圣蹟多有异人若有访寻尊师当爲弟子招致也甚寒尊师道体安和唐若倩还遗书指不多及尊师上清眞修下弘仙教爲朕致楅以庇苍生三皇祕文已承嘉应河图内记祈延福祥虔诚之心遥属茅岭所寄少物岂答勤劳春景渐和尊师比如宜也诗送玄静先生归广陵并序鍊师气远江山神清虚白道高八景而学兼九流每发挥玄宗启迪仙箓延我玉皇之祚保我以金丹之期敬焉重焉深借仳别因赋诗以饯行云耳默受王倪道逾深尹喜师欣同八景会更叶九丹时鸾鹤遥烟境江山渺别思当迁洞府日留念上京期尊师以道枢弘济以眞宗启迪来致玄妙去还云山诗以见怀用彰借别也所谢知肃宗赐玄静先生勑书勑李含光师乆契眞要深通玄微游逍遥之境得朝彻之道上皇畴日顺风见知今廼鍊质名山良多景慕也况茅君洞穴仙经所称灵化往来神药斯祕师当閲金箓之祕诀祈玄宫以清修验消灾之方效长年之术尤宜精励庶表斋功夏热师得平安好遗书指不多及勑李含光师深通道妙乆着名闻昔茅君之山今洞眞之奥以师德行良景慕之朕顷总干戈扫除凶匿保全万姓克定两京上皇圣驾迎还宫阙得此定省庆慰自天仰荷玄元之祐再成宗杜之业亦师精修愿力有以助之必须加意坛场洁精香火广上皇之福寿俾六合之康宁静正道门当在师也所谢知修造紫阳观勑牒茅山紫阳观右臣奉勑与修功德使玄静先生李含光内谒者监程元暹等同检校修造前件观并了并设斋谢上讫去年九月二十二日録奏奉勑宜付所司修造观回残钱二百四贯二百八十五文右修造外有前件回残爲造观成附奏奉勑便赐观家充常住郡司已准数分付三纲讫臣又与观主道士刘行矩等商量请于便近县置一库收质每月纳息充常住其本伏望长存观额及徒衆先受地顷亩并足今载所收纳苗子支来载粮亦充并观内先有奴婢四人小牛六头车一乘见在右臣今对所管县官及三纲检责观内先有前件产业数勘覆并同其粮食已有岁支来春请加营种观内什物五行等右观家先贫什物数少昨修功德使程元暹奉勑支供黄箓斋外有回残银一百两令臣分付观内徒衆将回市所欠什物等并令充足观内松竹果木等右臣伏以观在茅山羣仙所集院宇虽则华壮松竹先多欠少比爲非时未由种植请至开春专令栽莳并于南池种藕庶望周遍谨具以闻丹阳郡太守林洋奏仲状如前中书门下牒丹阳郡牒奉勑宜依牒至准勑故牒天寳八载正月八日左相兵部尚书陈希列左仆射兼右相林甫玄静先生等表奏附道士臣含光言今月十八日品官王游仙宣口勑赐臣法衣六副又今日将军高力士宣㫖赐臣御制诗一首缣二百疋并香罏等臣虽在道流素无深识因遇圣代仍荷国恩霓裳羽服出自天府神笔睿藻顿集微躯臣之叨受实踰涯分臣自婴风疾十载有余形衰力弱触事俱废惟愿香罏致福上答圣躬终此余生不敢有二无任恐惧之至道士臣含光言今月二十四日中使啖庭瑶及道士唐若倩斋脆物并词至山即以二十五日与庭瑶若倩于华阳洞门烧香读词兼藏脆信至暮事毕臣又奉勑书钖号并赐法衣忽承圣㫖进退惶惧臣以侥倖频忝国恩功微德薄寄情靡所不胜悚荷之至因投脆已了谨遣杨慎奢奉表陈述并谢以闻臣含光言窃见紫阳观东隐居先生奋合丹所忽生芝草八十一茎形状环奇光采秀丽根凭松石气郁兰荃斯实旷代希有当今罕见伏惟陛下推诚洞府展敬无亏睠言紫阳载兴修葺是以神物繁植用表吉祥凡与知闻佥云圣德所感莫不喜悦臣不胜欣跃之至谨遣杨慎奢先奉表以闻今图写芝形委曲详辨事毕之日别差使上闻臣含光言今月十八日中使啖庭瑶赍御词并香至山臣即以十九日与庭瑶及同法刘行矩等诸紫阳观东大横山右烧香启眞密宣词㫖以今月依法採芝其芝草大小八十一茎笼盛如列无任喜惧之至因庭瑶谨奉表以闻道士臣砺俗等言伏奉五月十三日恩制紫阳观取侧近百姓二百户太平崇元两观各一百户并蠲免租税差科长充修葺洒扫者实以光昭洞府永构玄门扫饰开清静之场施力增人户之福伏惟开元天寳圣文神武应道皇帝陛下广崇道化克着眞宗重阐徽猷彝伦法要遂使灵山祠宇载葺頽纲茅许仙居咸蒙创迹臣等愚昩滥在法流叨沐殊恩曲霑霈泽所以远驰丹禁跼蹐天庭无任感荷喜抃之至谨跃龙门奉表陈谢以闻日丹阳郡紫阳观道士杨砺俗葛沖虚太平观道士徐元沼等上表臣含光言臣弟子唐若倩与前句容县令李越成进芝并奏以今日到伏承芝生药院数表千茎丹化神罏光踰九转自非圣德至重希代神物无由卒至谨按参同契论此丹云帝王永御千秋常存既未闻于往日实有征于圣代不胜庆跃之至谨奉表陈贺以闻臣含光言臣虽服膺道法而拙于理身乆患风疾脚膝无力入秋以来渐觉羸弊物性所习南北异宜伏望天恩许还本土冀渐医药稍延视息无任区区之至臣含光言昨十四日内侍袁思艺宣口勑以御制送臣归广陵诗一首见赐伏惟陛下虚己应物巨细无遣爰寄睿怀降兹神笔翰兼云篆之妙词发玉晨之音顾惭优渥捧对无倦臣行装已办即日戒途违远阙廷但深愧恋臣含光言季夏毒热伏惟圣躬起居万福去月八日中使啖庭瑶至山宣口勑以所赍缣二百疋并香三合令臣于茅山用施斋醮并赐臣衣两副臣谨承圣㫖于紫阳观东郁冈山右别立静院尅取今月二十七日人定启斋二十八日寅时爲正斋之始自此之后以渐遵行计至冬间法事廼毕务尽心力以求感通但臣无功每蒙赐及伏增战慄今供拟已办谨遣弟子唐若倩随中使齐令诜奉表以闻臣含光言晷度环周日长南至伏惟陛下膺纳干祐庆无不宜臣等今于茅山爲国焚修斋醮无任欣悦之至谨遣中使啖庭瑶起居谨奉表以闻臣含光言前所奏请紫阳观东鬰冈山右奉修斋醮自六月二十七日起首行道至今月七日冬至日初出时縁是斋人及中使齐令诜等咸见斋坛四远松树悉有甘露其色白其气香其味甘其松去坛渐远者而露亦渐少计今凡降甘露松树都有二百三十株谨按道德经称天地相合以降甘露人莫之令而自均焉玄圣着经以爲嘉瑞斋醮遇此又爲吉祥敢不以闻谨遣弟子唐若倩随中使齐令诜奉表供进甘露二合臣含光言孟春犹寒伏惟圣躬起居万福去载十二月二十五日中使啖庭瑶及臣弟子唐若倩等至伏奉恩勑劳问臣蒙赐绢百疋行道道士赐绢二百疋又奉圣㫖以本命紫纹七十疋五方纹缯各二十疋银五百两令臣依河图内篇奉修斋谢并余功德臣爰以去载十二月晦及今载元正之日先于广陵郡大唐广业大龙兴观谨修歳节吉斋以助履新之庆今又于茅山紫阳观中铨举同法有戒行者共营斋具讲习之仪务令合法然后施用至夏斋毕随事上闻但臣自顾非材谬参道法不以庸浅频荷国恩虽竭愚诚岂酬万一无任悚惧之至臣含光言仲夏炎热伏惟圣躬起居万福臣先奉圣㫖令于茅山修奉河图斋谢频属霖雨遂阙施行至今月八日夜始就宿启次九日十日夜依法正斋并伸礼献次十二日江中投璧以望日设斋饭贤自始及终颇爲周悉但臣等学非师授材愧聪明虽谨按成规而所疑未洗不胜惶惧之至谨遣唐若倩奉表以闻臣含光言昨十日中使孟游仙赍勑至茅山修功德所仰感圣恩伏增恐惧先于此山与诸道士能戒行者共遵香灯之务庶以助国扶教消灾致福但臣等虽班法任愧乏感通区区之心不敢有二因孟游仙使回谨奉表上谢以闻大和禁山勑牒润州三茅山大茅山西面到平地路三里内有太平观南面到平地路三里内有华阳洞南门崇元观道祖院东面到平地路四里东北长岭縁岭脚不断接连并平路是界北面连积金岭内有华阳洞西门及祠宇中茅山西面到平地路三里内有三茅庙及祠宇东面到平地路三里南面连积金岭北面连小茅山小茅山西面到平地路三里西北至雷平豢龙池郭眞人塘紫阳观南面连中茅山东面到平地三里北面连大横山内有燕口洞并祠宇北至大横山鍊丹院三里右茅山三观威仪道士孙智清等状华阳洞天衆眞灵宅先奉恩㫖禁断戈猎樵苏秋冬放火四时祭祀咸絶牲牢自经艰难失去元勑百姓不遵旧命侵占转深採伐山林妄称乆业伏请重赐禁断准法护持差置所由切加检察庶得眞场严整宫观获安具元禁疆界如前中书门下牒茅山三观等奉勑句曲灵山洞宫所在恭惟列圣尝亦钦崇宜禁樵苏以申严敬其茅山界内并不得令百姓戈猎採伐及焚烧山林仍委州县切加禁止牒至准勑故牒大和七年十月四日中书侍郎平章事李德裕检校右仆射平章事牛使茅山志卷之二茅山志正统道藏三家本三十三卷洞真部记传类茅山志卷之三龙三上清嗣宗师刘大彬造诰副墨宋诏诰勑禁山访闻茅山界内祠宇宫观之侧树木多有诸色不顾修法擅行樵採及放野火焚烧山林须议专行指挥国家方延景贶以祐烝民眷彼名山存于方志或仁慈所治或眞侣攸依是爲降福之场允谓栖神之所故宜加礼敬答储休岂可斤斧竞臻樵苏无节致嘉生之罔植使灵蹟以何观爰伸禁止之文用表肃恭之意今下润州昇州候宣命到于茅山四面立定界址严行指挥断絶诸色人并本山宫观祠宇主首以下自今后不得辄有樵採斫伐及放野火焚爇常令地分巡检官吏耆老壮丁觉察检校如有违犯即便收捕押送所属州县勘断讫令衆半月满日疏放如斫伐数多情理难恕即仰收禁奏候指挥当行决配如是逐处宫观祠宇之外无有供烧柴薪不系古蹟之内乆来存留树木即仰本县官吏与宫观等主首同共指定界址坚立标记方得採取若是已有斫伐延烧到树行踈处亦仰随处州县勒定数目去处常依时栽种补填务要别无空阙即不得辄便搔扰仍将此宣命指挥于宫观门首及往来要路鑴石晓示知委明肃刘太后赐朱宗师御札金注子底水一副共重三十两是皇帝小时使底与道者充买田土供瞻道衆斋粮兼逐日持课祝延皇帝圣寿长命安乐永离灾障与彼处知州同共商量买田土好庄子令任文庆与知州同共收买回日画取图子来崇宁加封三茅君诰诏勑门下句曲洞天有眞人焉变化无方灵妙不测秦汉而降历千余年隤祉发祥泽于生民而隆名微称犹或未备非所以极崇奉之诚也茅山大茅君今号太元眞人东岳上卿司命神君可进号太元妙道眞人东岳上卿司命神君中茅君今号定録右禁眞人可进号定録右禁沖静眞人小茅君今号三官保命眞人可进号三官保命沖惠眞人庶几导和气获嘉应以助我国家太平无疆之福故兹诏示想宜知悉徽宗赐刘宗师勑书并诗勑刘混康自别以来必守安静尔沖和养气得其妙道学术精深博通奥㫖救危难以积善观德业以养高小大之事常所访问尽规极虑颇勤忠恪济人利物功莫大焉近览所奏并皆惟允已差郝随专董其事余地土等亦一一应副更有所需依前奏来勑刘混康修眞务本高道有常之士学业爲心去执忘贪之德特守去病之术普设济人之方尔自离阙下将周岁纪近览来奏喜闻安静所乞立木事已降指挥修建本观所要疾速选定日期兴工如逐旋有阙一一奏来春气渐和自加调适谨奉天时以滋妙道勑刘混康尔自别京师倏改岁华完修祠殿备悉勤劳近览奏章具知安裕所云殿名以天宁万福可也其清静经并依所奏尔肃恭祀事达于上境所见灾祥何不具奏此者牟麦发生之际惟借膏泽之力廼自春首以来颇愆时雨未济四郊之农甚惨千箱之望朕心忧惧夙夜匪遑尔当悉心体予至怀用斯恳切之诚精加祈祷之意以名非高道岂达清都余宜将爱愈深妙理山林幽静更保眞常勑刘混康尔自别京师屡经岁时抚宣之意惟常累遣逮于仲夏畏日永长想尔山居清凉高爽道妙之余动止臻常否修严祕宇构葺必已成就崇奉至眞付委加于有德事更有阙典可缕缕敷陈如所见灾祥须一一具奏时正暑炎宜自保鍊余勤道业体予至怀勑刘混康卿昔寓处都阙延对禁廷每陈忠道之诚开益朕躬之志虚心采纳岂泯嘉言赐号越常用昭褒显所有诰一轴令递付卿至可领也秋气爽肃燕居练养之余宜加保护持赐葆眞观妙先生诰勑江宁府句容县茅山道士洞元通妙大师刘混康朕执古之道以御今之有嘉与希夷守一之士以正浇漓之习惟尔专气致柔敦其若朴虽道尊德贵莫之能爵而名实称谓其可已乎宜申钖于命书庶激扬于后学尚推尔素以辅善民可特赐号葆眞观妙先生朕以卿道备德隆陈诚助国特颁异号故显高仁若以恤物济功未殚嘉称诰命宜当祗受勿复固辞想宜知悉勑刘混康自建京国屡改岁华所思一德之可嘉在我三秋而不忘近收来奏喜知宁谧章继先猷缉熙祕宇殿成寳箓庆以臻严阁耸崇宁仰上眞之来格卿素守虚无超然高尚斋持祕宇能顺育于炎凉静乐茅峰自安怡于泉石来奏具悉已降指挥差御药苏珪提举管勾应合须索一一申禀自可奏裁应副不致有阙也霜秋届候气律初寒更臻道妙言不多及如见有何灾异一一奏来前者祈求事至令未得感应今次如何也勑刘混康自别京畿屡更岁籥栖三茅而浩志洁一已以全眞寓迹山居潜心物外缅想道妙沖静植性清夷顺穹壤以养高脱尘寰而悟理兹览来奏良悉所怀涉冬而来动止安否知中春诣阙已差使臣张翊津置其行备委官司一切应副或尚有阙详具奏来可期觏尔预积欣悰方届隆冬将迎朔易更在博施眞教协济羣生余加保练之功用体眷勤之意姑此书谕指不多及勑刘混康省览来奏备悉恳诚隆寒岁暮喜获安常葺构葆眞尚阙缗用已降指挥应干官吏责以近限併力就功上梁等事各有司存何必吿成廼离渊室及漕运经画一一去讫首春气暖当先诣阙勿爲稍稽以多高虑竚听舟楫来赴闉阇已差诸司官沿路管勾在理当然难爲寝罢体予眷待宜悉至怀勑刘混康荐览来奏备悉恳情春首峭寒喜知宁谧尔心志通博絶尘虑以保眞常识达精微养灵台而臻妙道自建三茅萦尔一心兹者修完之役已至丹雘之工委付有司必早周备冲静是守毋劳神用廼眷尔益欲宣趋对之怀厥意惟坚宜遂吿成之请可依所奏才候工毕日速赴阙下其张翊已降指挥专一催督应办去讫并本命神像迁入法堂权行奉安如更有阙一一奏来春寒届候宜加保毓用昭优渥体予至怀勑刘混康览卿来奏备悉恳怀欣富涉春益闻保福中前赴色之书继有告成之约以谓君子不可以力致方士不可以拘萦载详尔意宜遂厥求俾从达者之逍遥式副高人之所请固非少拒勿致深疑况卿洞鉴眞元默垂道荫植性衍沖渊之意禀材多介恪之仁神符有济顺天地之生成法力无穷赞阴阳之化育清高可尚尘俗难羁浩然守志于林泉洁素以安于寿考宫宇修完应办可集已令促役必无缓时才有毕工之奏速期赴阙之行未即对间更希加爱故兹诏示想宜知悉勑刘混康卿宅心道妙显迹神功顺四序以凝和寓一身而永福灵符法水乆推济物之仁保气存神自得飬生之主涉此畏景想集殊禧比询入觐之期力有告成之请毕工在迩重诺难渝宜促行装正风帆可乘之便早登画鹢当江水善利之时暑炎在候更切保颐故兹书示言不多及勑刘混康省观来奏备悉所怀涉夏之中禔身益福历知工筑仅及于告成将伺舟维届临于近甸其如服勤职事干集善能顾惟激励之风当允诚忱之请指期良觏促日戒行敷善利于羣生享微名于大道副兹至礼体我眷怀夏热卿比平安好遣书指不多及勑刘混康卿法大道之自然稽眞诠之典则顺时乐性正一已之贞心阐教济人保千龄之上寿睽阔滋乆怀想良多累召待来逮今改歳尚有力难之奏犹厪固避之言况予叠命有司当遂责成董集其工但勿贻虑余者完缮悉付规模渐可庆全夫何多逊宜速登舟之备伫聆飞橹之音仙帆风静秋水波平乘兹清景勿辞来对荐颁诏谕示我眷隆将遂觏言遗书指不多及勑刘混康自远皇都屡周星歳居名山而崇祕殿竭丹恳以奉高眞阐扬大道之源昭答上灵之贶葺兴观宇广集休祥壮一伐之弘规衍万年之景祚凡所陈述皆尽公忠颙须来对从便船居其如退材已行处分毕役云初庆成就绪当斯秋景促棹安流天高云静蘸晴光千里之平波水翠烟溟荡素色一帆之轻吹尚测气力自养清高故此诏示宜悉眷怀非晚觏言兹惟简及勑刘混康省所奏修造已就绪欲于九月中乘船赴阙朝谢者欣聆画鹢容与秦淮颙伺仙凫翶翔魏阙伫听希夷之妙诲钦敷慈俭之淳风治念烹鲜动趋正道霜秋届候涉履良勤爰命使华往加抚劳体兹眷异益固沖和宜速进舟慰予跂望秋冷卿比平安好遣书指不多及勑刘混康心存道要夙契眞元乆处道遥之场自得沖和之㫖昨迂芝盖来叩枫宸遂款祕奥之名言乞还茅峯之旧隐志坚意切勉从所陈违远以来倏尔经月每一思念寤寐不忘扁舟高卧谅及淮楚之畿三秀栖眞获出尘寰之表高风遐举良景慕之时当袢暑卿比平安好遣书指不多及先生自离阙下倏忽閲月想以道妙动止冲和每一南望愈增恋慕向者所託奏章之事伺有天意可速奏来及求伤风符子数十道附递封进时方炎暑清虚自重想已到宫所修如何潜神庵了与未一一奏来勑刘混康所奏拜章事具知夫至诚必通精修有感事具存于眞典仪昭着于眞科卿虔心请祷斋洁驰神默契高眞获通祕㫖非夫公忠之内充何得精诚而上达邮音忽至嘉叹良深昨恳辞上京丐还旧里三茅胜槩允资高尚之居列圣所栖克叶潜神之志更宜保练以副虚怀畏暑在序卿比平安好遣书指不多及先生离阙下来又复累月比日炎暑想以道妙清胜所奏祥章不胜嘉叹自非先生高道洞达何以臻此如更有所见附黄希叟来奏得无隐幸也本宫所阙亦可一一缕细开陈潜神之役未见吿功不知所修可意否同前勑刘混康徒弟傅希列赍到表章具知刻意虚无宅心清静得无爲之妙理通大道之渊源自抵万宁矧多余裕三茅紫府列圣福庭眞仙所栖灵答如响卿寳金箓而练气祕玉简以清修想得优游必资香火上祈宗社之谧宁下济黎元于仁寿所驰至意宜亮悉之徒衆忽临封章来上深嘉远恳益表勤诚骤尔睽违但渴名理溽暑尚炽善卫是宜卿比平安好遣书指不多及傅希列等赍到表章知卿已至元符万寍宫及知拜章事蒙上天慈恤敷钖嘉祥卿道慕三茅行遵二许暂来魏阙还驻故山鹤驭难留每深引向近烦慈念通拜寳章祗荷苍旻俯垂渊鉴丁宁天训警悟不忘夙夜钦崇以酬昭贶炎暑方隆保爱是宜余具诏意所奏事逐一降指挥讫如更有所阙但一一见示提举官已差杨戬题额已书知之蔡卞亦已撰文先生自来赣直有所闻见灾福但详细密奏花木已收瑞香尤佳傅希列回付诏书等及赐祠部余各赐紫衣师号亲书画扇暑热可以召风镇心符子吿求数贴傅希列等回附物下项沉檀笺香各二十斤生熟龙脑五斤降眞香十斤四味果子二十𥯃御书画扇头十箇香药二分勑刘混康卿夙臻要妙志尚清虚朕遐想高风无忘朝夕载披贡牍之勤心益表公忠于王室言念及斯良深嘉叹所陈情悃并即施行永胜先茔许焚修之徒衆潜神官属第推赏于阶资成命已颁可悉亮也朕钦崇大道景仰灵踪是述志以昭功故开山而建字毕工来上欣怿交怀所期大阐眞风钖蕃禧于黎庶精治法箓永协赞于丕基谆诲尚遥沖襟善护秋凉卿比平安好遗书指不多及勑刘混康省所上表乞差官撰述宫记事具悉茅岭幽栖积金旧址眷念灵迹旁连洞宫敞瑶台之新府大启焕于眞风宫宇落成丰碑可俟命硕儒以制文及亲题于碑额非特爲一时之盛事抑以彰前人之休声卿当慎择高流同勤至道精修不懈廼情所瞻每思心要常忆仪刑顾川涂之脩阻想会晤之尤赊其亲书碑额及蔡卞所撰书记今差使臣管押前去至可领也秋凉卿比平安好遣书指不多及先生养素金坛策名紫府昨自仙舟东下日深怀想迩来秋气顿清缅惟道体和裕未涯访道惟切倾思保练潜神副予睠瞩其碑额等今已书毕遗人降赐余有所陈俱具奏章勑刘混康栖眞有素守道无渝功行益隆声华夙着即万宁之燕处奉大箓以精勤博济羣生咸趋善化扩尔无爲之妙相予可致之祥盖名以实彰礼縁德称宜钖褒嘉之宠用延弘远之休法号增崇佥言惟允往即钦承毋或逊避所有诰命今附递赐至可领也时当素秋卿比平安好遣书指不多及朕以先生栖眞句曲养素潜神符水施功慈济远迩尝招鹤驭论道宣和启迪无爲辅民静治钦承徴妙寤寐不忘近以宫宇吿成持加先生冲和二字其诰已入递附赐当体眷遇时贡至言造阙未涯尤希保啬笪师所奏宫门墻宇等事乞修治已令有司火急庆副物料材木等责立近限速令毕集无致逗遛稽缓去讫如先生更有所阙但具奏无隐也伤风符镇心压惊佩带符子各求数十道幸甚加沖和先生诰勑江宁府茅山元符万宁宫葆眞观妙先生刘混康三茅灵境仙圣所栖比建新宫用伸崇奉以尔心游澹漠道合元微俾宅其间阐扬至化宜加美号以示眷怀可特授葆眞观妙沖和先生勑刘混康奉教玄元宅心清静造洞眞之奥隐茅峯之颠廼睠旧居缅然灵异构崇新字大壮宗风丹台鲜丽演崆峒之道枢紫府鼎新追汗漫之高躅按图显敞寔称眞游益彰崇奉之勤用庆落成之美益增欣沃当形咏歌御制庆成颂一轴今入递赐至可领也高秋气肃比平安好遗书指不多及御制元符万宁宫庆成颂茅山之麓元符中即隐者刘混康所庐建观号元符观经始于元年秋至崇宁五年秋宫成大书其榜更号元符万宁宫盖以协成哲宗之志以安妥明灵钦崇妙道昭示后世廼爲之颂曰句曲之山有居其颠谁氏之子象帝之先启迪后人淑修其身守静而笃是爲葆眞在昔元符作室其下经始勿亟以遗来者我应受之嗣绍厥绪我仪图之缮此楝宇考彼宫宇因心而友不日成之克相其后廼益其名曰维万宁书以揭之用妥明灵道大无方体用有常以德则帝以业而王坐进此道与道无极神之听之洽此万国初夏之别几半载矣坐阻颜角廼情悁想每引领之动思阻修途而兴叹还山以来景仰何啻有诗写怀今同附递到并检领极思晤语邈未有期金风向劲天和善保符子已收更求佩带符数道推恩事已施行希知之葆眞观妙沖和先生归山以诗送之当年问道属高人曾揽霞衣到紫宸身是三山云外侣心无一点世间尘征鸿望极幽栖远贺燕归飞洞府新多谢爲传心法妙此眞眞外更无眞崇宁五年九月一日御制并书勑刘混康省累上表具悉卿道高二许德贯三茅爲教法之宗师扩眞风而济物恳辞辇毂裕处名山阔清标之晤会思绮傉之奥言每觌贡章良嘉勤意所陈乞事皆已施行徒弟师名钖凝和之美号丰碑刊勒许漕幕之总提今者方外乂宁雨旸时若荷上帝之降康亦焚修之有助霜秋届候良晤未期勉加保颐用慰倾想笪净之勑今同递附至可领也卿比平安好遣书指不多及睽阻以来复见穷秋引领南顾徒切坐驰每得邮音大慰倾渴山林虚静想神游沖漠以适安耳所赐还山诗庆成颂并许刊模自余手诏等不可上石乍冷保持法箓外倍万珍啬勑刘混康所进天宁节功德疏具悉卿养浩山樊栖眞方外忠惟体国志在爱君属厥月之诞弥祓清场而荐祉疏言来上嘉叹良深故兹诏示想宜知悉冬寒卿比平安好遣书指不多及勑刘混康省所上表陈乞事具悉卿潜心渊静造道粹全涉兹冬律克保天倪荐览贡囊备悉来恳盖事功之就绪寔推赏之未周敷陈是宜铨次匪滥并可其奏已即施行宣义营田特从本宫之所请丹阳塘灞不许他司之占留事悉縁公物无私己载披勤至用叹忠嘉宜乐眞常之余扩推上清之法相予福祉水庇寰区更在精哀明体朕意初寒卿比平安好遗书指不多及睽异以来日月如驰景仰何及偃蹇自云想多佳致近陈乞所赐诗颂上石并自刊模颁降次眞本一一自收别有陈请附递奏来胥会未期引向弥深冬序渐寒爲道保育勑刘混康省所上表本宫开建庆成道场有仙灯现事具悉卿心游蓬岛坐揖崆峒守修眞抱一之奥洞归根复命之源是以庆成寳斋仙灯示瑞盖精哀之上达由至诚之内充嘉祥荐臻灵贶昭答含生均被美利难云省览以还良深叹奖兼闻仲冬择日亲谐永胜焚黄时当沍寒不无劳勚计想鹤驭今已还山俯迩迎长生经善卫睽异以来俄经冬序每思清谊时唯引领知道场有圣灯现于飈轮峰诚爲奇异自非先生精诚昭格孰能臻此伏纸增叹未期胥见尤积悁企唯加自颐良副所望也闻先生往常焚黄时当凝凛道途保爱归庵日符子更求数十道勑刘混康克持眞教慎保天倪栖巖穴以道遥奉法箓而宁燕顾其渊懿宜有褒崇既颁谕于诗篇复形容于善颂抗章来上刊石是期嘉尔丹诚勤于翠琰已令舟御寘彼宫垣传弟子而彰不泯昭眷礼而示无穷当体朕心益崇法训腊残春及气易序迁更勤保练之功频示沖虚之诀已差使臣专一管押刻石前去至可领也凝寒卿比平安好遗书指不多及勑刘混康卿秉心无妄执道不回总持法源羣生所赖功庸昭着揭如日星使上清之教益隆而弗替者寔有力焉比以道释混淆理宜区别断自朕心重订譌谬至如三清混居于水陆元命反祠于梵宫绘塑无伦不可槩举朕方图叙彜伦讲明教法稽考后先之理推原积习之端申饬有司分别崇奉庶蒙休祉溥祐含生谅在渊冲必惟允议更新歳律尚冀保绥故兹示谕想宜知悉寒沍卿比平安好遗书指不多及勑刘混康禔身冲粹有道渊深秉志不回推心笃善省观奏牍备悉至怀仍闻新歳以来法履泰定所进术煎灵方夙授仙饵今存虽神鼎金丹之妙无以加诸长生之理兹其大致乎披绎勤志忻惬于中妙术恭持必无畔戾时传邮命副以好音春序云仞天和善䕶睽异晤言俄经新律渴想仪刑朝夕弗替近降勑书所谕道释混淆已付外施行事恐未详尽今録元降全文付卿一看卿教门纲领人所视效其诸传授保执持之无吝忽也所修石桥道路事已委发运使曾孝藴专一应副施行益远会见千万加慎镇心神符子告求数十道恐有所见灾福吿先生示及笪师初春可令至昨降物往彼道场已到否有天下者尊事上帝勑命惟几敢有弗虔而释氏之徒修营佛事妄以天帝次于鬼神之列渎神踰分莫此之甚其能克享上帝之心乎可令有司检会削除以称朕严恭寅畏之意勑刘混康朕祗奉三元钦崇至道每念灵承之重庶臻可致之祥凡在幅员率兴观宇睠三茅之名封集殊方之胜槩倚毗师法以召蕃釐卿夙资渊妙之功屡获嘉休之应累迂鹤驭来叩枫宸款名理之至言询心法之要妙保神清静阐阓厌闻旅寓储祥殆非宜称已令董治鸠工构宇即上清之东隅建万宁之别观庶专静馆延处云軿可预择徒弟来此住持故兹示谕想宜知悉领所奏道教未便洎陈乞事卿道门宗师教法纲领凡所陈请皆合朕志睽违高论日驰南顾遐想香火之余高栖云表保神练气所得多矣笪师净之候黄冕到山可同赴阙春序将暄爲道加慎勑刘混康省所奏辞免赴阙事具悉朕钦奉眞元夙崇高道眷彼栖眞之侣常形梦寐之思伫瞻每渴于仪刑睽阔倏更于岁籥再款话言庶资妙理是用载驰使传敦趣造朝忽露封章引疾恳避夫岂不怀义非可强当止召命更伺岁年尚慎寝饔以副眷渥春和卿比平安好遣书指不多及相别周岁引领尤勤两披奏牍以疾力辞赴阙已具别勑可其所请宜亮悉之安处潜神以保寿康想绰有余裕也道场事前已报知笪师陈请皆契勘施行候指挥到止可令笪师赴阙会晤尚赊对时自卫治百病伤风符子吿求数十道夜分灯下发虑先生意不安故也勑刘混康省览累奏具悉卿摈弃人事远去尘寰既殚恳迫之诚勉徇便安之请遐想迩来怡神昭旷持法崇高处寂以絶营葆光而不曜临风东望一及绪益不无倾渴之勤也笪净之便可发来赴阙或有奏陈详具无隐初夏渐热卿比平安好遗书指不多及别来一周星律倾渴话言未尝替也志趣高尚厌絶嚣纷得以澄神静虑爲沖漠之游良多慰浣愈远高论徒深引向首夏清和爲道保育月末忽目眚连发疏以书问笪师可令速至有经数卷伺笪师到令附去皆亲书茅山志卷之三茅山志正统道藏三家本三十三卷洞真部记传类茅山志卷之四龙四上清嗣宗师刘大彬造诰副墨宋诏诰勑刘混康睽异又见畏景殊积咏思想惟偃蹇云山养高物外从容于自得之场健羡无穷有所谕言讵可誊口当伺颷驭西来面悉至意彼中有目击事毋惮烦碎并附邮传以闻使一方民瘼不壅于上闻兹所望也炎歊隆炽善卫沖和笪师至所奏事一一备晓谨斋沐写成密词一通託先生拜章奏达即幸也伺得天语速具奏来余面谕笪师令于先生处开陈贵妃表一通亦附于笪师回山御笔画元始天尊太上道君各一本可与去岁所画太上老君共三清潜神供养北斗等经五册扇头二十个果实一十件香华龙脑茶烛等各以数交割付笪师空名祠部五十道紫衣三十道恐要度徒弟师之下应徒弟赐以紫衣师号随行侍者十五人皆赐披度及赐束帛有差累承所惠符子不敢自享人若有疾必与服之庶滋先生治病救人之意诸符子吿求数十道附递进纳勑刘混康所上表并録奏具悉仍知所拜章词消辰已达得闻筌祕嘉叹良深倘非卿迪中观妙契道育眞志念苍黔诚通渊默者孰能臻此欣沃可知涉此夏秋益崇庆善朕万机之暇每览道枢倾想话言何啻饥渴发春匪邈期必西来当体至怀毋执谦避秋高气肃卿比平安好遣书指不多及乆阻德标唯勤引向累收邮中之奏闻安处潜神绰有余裕净之所奏各契勘施行来春赴阙别勑己谕此不多述当乘春水扁舟西上毋固抑朕意也秋杪霜清保箓持教外善卫爲最勑刘混康省所上表进奉天宁节功德䟽具悉孟冬正候诞节届期严道范于瑶坛祝后天之景福顾惟方外之侣不忘事上之诚廼睠忠勤益用叹奖故兹示谕想宜知悉初冬卿比平安好遗书指不多及睽远之乆倾想惟勤喜知道履沖粹所奏辞免春首赴阙事朕未谕也诚欲再见仪刑款导积阔而逊避再三词情迫切遽见絶之若是况仙鹢安流何劳之有岁元后别降诏㫖预此及之未间保练天和爲祝来春遣人宣召毋得推辞阻命勑刘混康累上表事具悉卿飬浩山樊栖眞物外优游自得起处甚休荐览贡章深嘉勤至淮妙谈之杳隔第驰情以瞻思累颁诏书来春赴阙尚迟他託苦厌尘諠当抑志而暂枉飞凫毋飬高以固违朕志尚体眷遇无忽予言冬序云初沖襟善保乍寒卿比平安好遗书指不多及所奏增崇三茅徽号已契勘典礼施行至宜悉之春首会面不可拒命所期者款密高妙而已冬候向严倍万沖摄符子更求数十贴即感也宫门事常在念岂不怀耳勑刘混康颖悟眞机昭融至道每览奏牍寔契朕心钦廼三茅恳求封册缅怀道廕宜示褒隆即付攸司俾加显命今令颁钖至可领也闰纪良保颐何若阜流脩阻系想徒勤俯迩春和切期构止安然舟御勿惮一来密届迎长精加澄练冬寒卿比平安好遣书指不多及自别仙风起处佳否芝盖东下每一念之未当不慨然耳云水生涯逍遥自得眞有出世无穷之乐极思讲妙决在来春未间保箓持教外善啬是祷勑刘混康累收来奏备悉勤恪不啻与謦欬接也顺履时序食息何若来春飞船西上妙论可期贵妃所需符子当爲应副未间善爲辅飬三茅君圣像画毕止伺先生到阙专得面付治病佩带符子告求数十贴勑刘混康省所上表来春赴阙事具悉卿累造宸廷遽乞还山两历岁华每勤驰向且闻春初西上深契予怀极思谈徴讲妙预当涤虑斋心以伺耳申遗使人计治舟御许从便道飞船安济宜速办装慰此翘渴会晤伊迩尚宜善卫已差入内西京左藏库使殿中省尚辇局典御勾当龙图天章寳文显模阁黄希叟降勑召卿赴阙春寒卿比平安好遣书指不多及献岁发春顺履时序超处安和陈乞事并依所欲逐一施行若自京口而来极便思一见之形于寤寐伺黄希叟到毋少稽留可乘春水庶无阻滞有所需阙一一奏来区区已具勑书兹不多述黄希叟到便可促行勑刘混康卿近婴微恙已遂痊平计惟保练有方无劳药饵近览来奏力疾造朝足仞勤确不替忠嘉披閲以还良深叹奖希叟到日便可飞舠乘此春波安济西上经过郡邑无爲滞留竚伺鹤轩以款清论暄妍在序善辅是宜中春卿比平安好遗书指不多及春色晴融仙舟偃息不妨高养浩然之气良自得也或有所需可计会希叟行当会见预已忻快未间尚宜保练爲最勑刘混康卿持心渊静毓德沖和每造枫宸居多启沃不闻名理忽复累岁鄙吝之心生焉申遗使人往趣飈驭宜辍白云之游来赴紫宸之会其诸㫖意已具前诏当体眷想毋复稽留今差入内文思使殿中省尚辇局典御勾当龙图天章寳文显模阁黄希叟管押舟船就茅山宣召卿赴阙故兹示谕想宜知悉春暄卿比平安好遗书指不多及思渴晤言何剧如之以日计程四月上旬必达阙下春水安流想无阻节途中宜止絶人事日惟东顾以伺将欲入汴宜速奏来未会间尚须善护赠太中大夫诰朕惟至德之世无爲而万物化渊静而百姓定爰率是道纳民泰和诚意感通异人沓至眷遇之礼曲尽始终葆眞观妙沖和先生刘混康虚一守眞纯白自得前知休咎能警群迷或託呪符克愈衆疾虽身栖林谷而名振京师朕用嘉叹召对闲宴屡闻至论深契予心比复造廷燕居琳馆了然委化不约而同静思所存宜加悯饰太中之秩视谏大夫兹爲异恩尚期歆享特赠太中大夫谥静一诰勑朕惟曲水之穴北距岱宗南接罗浮证法册于河图得嘉名于地肺抱道祕境惟昔高人眞风未忘前辙具在赠太中大夫刘混康出尘累之表以虚静爲宗观妙勾金之坛葆光埋璧之地慕眞风于南岳窥奥义于西城衆方有求忽若委蜕其颁美谥式昭正一之功庶几异时益振沖虚之教可特赐谥静一勑赐元符万宁宫尚书省牒江宁府茅山元符万宁宫茅山元符观牒奉勑宜改赐元符万宁宫爲额牒至准勑故牒建元符万宁宫提举等官推恩勑命勑相观福地肇建祠宫爲彼羣黎导迎景贶龙图阁直学士左朝议大夫胡师文等克共廼事逮兹落成嘉汝之勤叙进宫品若时休命亦既廼心可特授左中散大夫依前职差遣宣义郞江东运判乔可特授宣德郞差遣如故承事郞知句容县事鲍慎辞特授宣义郞差遣如故右侍禁监江宁府排岸高士迁特授左侍禁西头供奉官高公鼎特授东头供奉官借职张和特授奉职差使叶承特授借职三班差使孟忠特授三班借职知县事鲍慎辞免三年磨勘又别勑江宁府茅山元符万宁宫修盖潜神庵宇等安排御书牌了毕事体非轻下项管勾催促部役官等可特依此推恩发运副使刘何与转一官江宁府通判范希逸与减三年磨勘候今任满日特令再任其部役巡检内殿崇班孙明翼转一官勑赐藏眞观尚书省牒江宁府藏眞观故刘混康葬所见修道院牒奉勑宜特赐藏眞观爲额牒至准勑故牒宣和封陆简寂眞人诰朕惟前古高蹈之士名迹不泯而称号未称者所以追显之简寂先生陆修静眞精内得遗经垂范而脱然超世庐阜故隐有祠至今考实定名礼以眞人之号非特用褒往躅亦俾后之闻风者知道之所在而勉焉可特封丹元眞人宣和封杨郭许陶五眞人诰勑朕存婴霄府盻景龙台瞻三秀之神郷企九华之妙诲钦厥列仙之躅昭兹阐化之功东华上佐司命杨眞人积学洞微研心合漠得中黄之隐诀受南眞之祕传董司吴越之疆关总神灵之要方诩扬于至道宜褒极于隆名庶期沖鉴之临永侈蕃祺之钖可特封洞灵显化眞人勑三炁隐灵固非名言之测万神凝化莫容议拟之求凡褒叙于上眞实恢张于至道玉台侍郞郭眞人功参十极位列九宫含景玉珰已飞行于太极扶华晨盖爰总侍于虚皇方丕阐于元纲宜致隆于显号尚期沖格永祐昌图可特封太微葆光真人勑朕降总眞之玉境陟耀景之龙台爰校历于元扃以济生于下土凡着功于道品咸进位于仙宗上清眞人许长史清素外融神明内得灵音斐畅密参群圣之游欻驾超遥高佐上清之理方流罗于大梵宜崇配于德名庶昭丕佑之临益广无爲之化可特封太元广德眞人勑紫极涵元虽澒蒙于一炁丹台列籍实总括于万眞凡褒位于仙宗盖恢功于道甫东华侍帝晨上清仙公许眞人研三神以观妙凝九纬以挺生北洞吿终自适幽人之分东华蹑景独超上相之游虽高谢于世名其敢忘于仁荫尚期沖祐益阐元纲可特封混化元一眞人勑朕膺琅霄之景命握龙汉之寳符盖将敷畅灵音恢隆道化阐微言于至教荐休命于列眞蓬莱都水监陶隐居振迹荣罗濯精华阙神交无累迹虽相于山中诚感夙通赋已仙于海上顾德名之莫拟岂妙荫之敢忘尚都显号之荣永介涵生之祉可特封宗元翊教眞人乞封五眞人奏札臣辄沥愚恳仰渎宸严退省贱庸甘伺朝典窃惟自古得道昇眞之士先后相承爲时宗仰皆以扶世立教爲己任自三茅眞君飞昇之后继有扬郭二许衆眞并于句曲精修上道天眞降顾亲受祕语上清经教渐降人间逮梁宋之际眞风淟汨圣道不絶如带惟陶隐居力扶宗教以微言奥㫖发明道要爲天下后世之幸然而三茅兄弟顷蒙朝廷褒崇册封圣位其余衆眞未闻有以旌异臣愚欲望圣慈特以杨郭许陶衆眞并依三茅眞君例就今仙职加崇美号除别具诸位仙品奏闻外如蒙俞允乞降睿㫖下有司施行干冒天威取进止宁宗赐号王景温王景温履道清尚操行高洁眷宠三朝朕亦礼遇可赐号虚静眞人寳庆易如刚先生勑牒尚书省牒左右街都道録主管教门公事太一宫都监兼高士易如刚奏么微野人顷在茅山于庆元改元蒙恩召充太一宫高士并都监住持专任祈祷每借君相爲国爱民靡不昭格越今三十余年徧除道阶昨于嘉定六年蒙恩特赐通妙先生续于嘉定十四年得㫖降香设醮茅山讫事回奏乞老还山恭奉御笔高士易如刚祈祷有功未应吿老宜加显钖以重眷留特赐通妙葆眞先生今缴连宁宗皇帝御书二轴伏望尚书省特颁勑命旌表名山以重祈祷伏候指挥寳庆元年七月十四日奉圣㫖特令尚书省出给勑牒奉勑宜赐通妙葆眞先生牒至准勑故牒理宗金箓投龙玉简词维嘉熙元年岁次丁酉九月己酉朔二十六日甲戌嗣天子巨昀伏爲保延国祚恭祈嗣续敬赍香信祗建沖科命道士二十一员于建康府元符万宁宫启建灵寳道场一昼二夜满散设醮三百六十分位吿盟天地诞集嘉祥谨依旧式谙上清宗坛华阳洞天投送金龙玉简伏望至圣至眞鉴兹丹悃乞爲誊奏上闻九天臣昀伏以元储虚位未开态梦之祥边阃分屯尚调虎符之戍内欲隆于国本外思靖于兵氛仰惟祖宗积累之难深切朝夕继承之惧是用肆类上帝徧祷名山愿垂覆焘之仁弘赐扶持之力得男而应震索茂延百世之期偃武而致太平坐底四方之治保基图于巩固措民物于敉宁祗迓灵休永依大造臣昀无任恳祷之至谨言加封广济庙龙神诰勑敷泽广应侯惟龙质无体而神无方矧茅山至人所居彼其吐吞夫丹灶之日月犹足依凭而爲灵乎有司上功雨旸曰时其御菑也实应祭义申衍侯号用侈褒章金陵予陪都其职而幽以服而侯甸之职可特封敷泽广应利济侯奉勑如右牒到奉行淳祐加封三茅眞君诰勑朕闻眞人驭风骑气神游八极之表而一念在生灵则犹数数然也太元妙道沖虚眞君东岳上卿司命神君成道于茅山登籍于仙府三君之首者也奇验见于历代远近以爲司命朕爲黎元慕尚不已特命有司亟衍嘉号以彰钦崇可特封太元妙道沖虚圣祐眞君东岳上卿司命神君勑朕闻句曲三峰神君显甚遂有金坛洞天之名历代所慕尚岂独于今乎定録右禁至道沖静眞君修眞得道是谓中茅雨旸应祷远近德之亟命衍号以答鸿休其体朕意益阴隲于下民可特封定録右禁至道沖静德祐眞君勑朕闻汉武祀神君于禁中其祝甚秘盖以徼福朕不爲也三官保命微妙沖惠眞君眞风道气号小茅君祈甿敬事祭典褒崇盖非一日矣兹命衍号以昭朕拳拳慕尚之意益闳贶施以惠生灵可特封三官保命徴妙沖惠仁祐眞君奉勑如右牒至奉行御赐沉香描金如意一事上献大茅君白玉圭二面上献中茅君小茅君圣像秉执旌节旛幢威仪等一十二件沉香五十两脑子五两银一百两緑锦旛二首各长二丈新茶五十片官会十万缗付茅山崇禧观协忠大夫保康军承宣使入内内侍省都知提点佑圣观张左街道録洞微眞应先生佑圣观虚白斋高士主管教门公事司徒师坦上表以臣三年祈祷感应微劳乞回降恩命加封三茅眞君奏可元诏诰世祖皇帝召蒋宗师诏上天眷命皇帝圣㫖谕建康路三茅山三十八代宗师蒋宗瑛闻汝年高德邵法箓精严思接道论今遣使驰驿召赴阙廷仍勑有司如法津遗便安就道毋致艰虞故兹诏示相宜知悉金箓斋词至大三年庚戌岁五月三日上清大洞经箓无上三洞法师元景眞人臣王道孟钦奉皇帝圣㫖伏以有国有家祗荷财成之造盖高盖厚敢忘祈谢之诚缄辞远叩于名山徼福永延于景运谨遣玄教嗣师总摄江淮荆襄等处道教所事崇文弘道玄德眞人吴全节恭奉香币诣三茅山元符万宁宫上清宗坛修建金箓寳斋三昼夜满散祗陈三界衆眞清醮三百六十分位伏愿覆育无私鉴观有赫天长地乆三宫同康寿之祺雨顺风调四海乐雍熙之治又延祐元年甲寅岁五月二十六日法位如前臣王道孟钦奉皇帝圣㫖伏以惟天惟祖之垂祐有国有家之在躬修省弥深报祈敢怠启沖科于茅阜集景贶于萝图谅有欲以必从信无远而弗届是以谨封香币遗玄教嗣师总摄江淮荆襄等处道教崇文弘道玄德眞人吴全节诣元符万宁宫上清宗坛命宗师王道孟集法师道士一坛修建福国裕民金箓寳斋三昼夜满散祗陈三界衆眞清醮三百六十分位伏愿一人有庆万福攸同兢业无旷庶官臻既醉凫鹥之治怡愉以奉太后介未央长乐之春风雨顺调民物康阜又延祐五年戊午岁正月五日上清大洞三景经箓弟子四十五代嗣教宗师元景眞人臣刘大彬钦奉皇帝圣㫖伏以辑宁邦家嗣服倏经于八载钦崇天道封香爰至于三山当阳春发育之仞祈大德生成之广俯殚素悃仰格鸿禧谨遗元成文正中和眞人江淮荆襄等处道教都提点夏文泳诣三茅山元符万宁宫上清宗坛命臣集法师道士一坛修建福国裕民金箓寳斋三昼夜满散祗陈三界衆眞清醮三百六十分位伏愿皇天眷命洪范钖畴九族睦而万邦和兵寝刑措六府修而三事治地乆天长慈闱分康寿之祺中阃协和平之福庆延储位泽被寰区又泰定三年丙寅岁十月十二日法位同前臣刘大彬钦奉皇帝圣㫖伏以诞膺景命祗绍丕图保民无疆思永安于宗社应天以实庸昭祀于山川爰致清祠冀徼洪贶谨奉香币遣特进上郷玄教大宗师崇文弘道玄德广化眞人总摄江淮荆襄等处道教知集贤院道教事吴全节谐建康路三茅山元符万宁宫上清宗坛开建金箓寳斋祈天永命福国裕民伏望璇霄委监寳祚延长邦家开太平之基三宫同庆海宇乐雍熙之治万国咸宁又天历三年庚午岁正月九日太上弟子嗣上清高玄大洞经箓四十五代宗师三天法师上景眞人行九老仙都君印职臣刘大彬钦奉皇帝圣㫖伏以恭承明命克绍丕图钦若昊天荷皇天之简眷敬哉有土冀率土以乂宁爰阐沖科用徼洪贶谨奉香币遣法师舒致祥诣三茅山元符万宁宫上清宗坛修建金箓寳斋三昼夜满散祗陈三界衆眞清醮三百六十分位伏愿干坤合德日月齐明海晏河清开八荒之寿域时和岁稔得万国之懽心延祐加号三君立观三峰诰上天眷命皇帝圣㫖静慕玄风灼观往事无爲曰道必刻意缮性而始成修身廼眞非积行累功而莫就大茅君东岳上卿司命太元妙道沖虚圣祐眞君奇操矫俗精思集虚一德斋心受龟台西华之祕㫖万灵授职开金陵句曲之宗坛丹光千载以如新寳气三峰而弥固发祥肇祉民到于今称之逆雨宁风天之所助顺也亶惟作圣允合祐神孔盖翠旌祀莫严于司命琼文蘂简礼爰举于秩宗假兹聪明佐予平治可赐茅山一峰圣祐观特加封大茅君东岳上卿太元妙道沖虚圣祐眞应眞君主者施行上天眷命皇帝圣㫖合人心理万物礼宜顺于鬼神建皇极钖庶民征有稽于旸雨大江以东之地句曲爲望之宗土乐昇平歳称稔足二茅君定録右禁至道沖静德祐眞君中峰司命西华鍊形作牧审烦扰之非修身得恬澹之要骖鸾导从埙箎俨奏于云中化鹤来归城郭时看于华表朕方推仁以济衆灵宜妙物以祐民学道受之以神端有宗于李耳望祀不祈其福诚深慕于汉文嘉与含生诞敷景命可赐茅山二峰德祐观特加封二茅君定録右禁至道沖静德祐妙应眞君主者施行上天眷命皇帝圣㫖气化爲神握阴阳而执要物来能应遇水旱以成功兹山之灵以氏爲号三茅君三官保命微妙沖惠仁祐眞君不导引而寿体纯素爲眞密从苍龙承左右而无间时乘白鹄侍伯仲以远游荷天之休爲民请命逍遥容与服光景以如新周流徜徉蒙福祉而无极肆加褒钖丕应隆平埋鼎高峰爰慕轩辕之有道献金空谷方薄光武而不爲以赫厥灵同归于治可赐茅山三峯仁祐观特加封三茅君三官保命徴妙沖惠仁祐神应眞君主者施行勑赐崇禧万寿宫上天眷命皇帝圣㫖朕流观山图夷考仙蹟睠曲林之旧馆实弘景之故居原其建立之仞以处高第弟子及今千载犹想遗风朕将益崇神明用着高尚其建康路三茅山崇禧观可准玄教嗣师掌教眞人吴全节所请赐号曰崇禧万寿宫主者施行茅山志卷之四茅山志正统道藏三家本三十三卷洞真部记传类茅山志卷之五龙五上清嗣宗师刘大彬造三神纪茅君眞冑大司命君姓茅讳盈宇叔申咸阳南关人也姬胄分根氏族于茅积德累仁祚流百氏高祖讳蒙宇初成一宇本初深识玄远察览兴亡知周之衰不仕诸侯廼师于北郭北阿鬼谷先生长往华山道成以秦始皇三十年九月庚子乘龙白日昇天时邑童謡歌曰神仙得者茅初成驾龙上昇入太清时下玄洲戏赤城继世而往在我盈帝若学之腊嘉平始皇闻之询诸父老具封曰此仙人之謡劝帝求长生之术于是始皇忻然有寻仙之志因改腊曰嘉平曾祖偃字泰能蒙之第四子仕秦昭王爲舍人迁车骑校尉长平恭侯祖讳憙字世伦仕庄襄王爲广信侯始皇即位以爲德信侯生六子并知名于时其第六子讳祚字彦英不仕不学志慕农桑生三子长即大司命君也次子讳固宇季伟第三子讳衷字思和司命君生于汉景帝中元五年丙申岁二弟于戊戌庚子岁三君少禀异操天才颖悟矫志萧抗独味清虚尝谓二弟曰世务纷错履冰崄巇当慕高祖之逸举唯愿肥遁之利贞耳年十八弃家辞亲入恒山中读道德经周易传采术服饵潜景絶崖积六年精思诚感梦见太玄玉女把玉札而携之曰西城有玉君得眞道可爲师君子奚不往寻而受教乎明晨觉悟径造西城心斋三月沐浴向新卒见王君驾神虎之軿控辔神岭翱翔绣巖于是投躯越阻归命道眞不觉而至君所王君默使卫官见摄将还玉宫洞台之中良乆引进叩头顿首求乞长生匐匍肘行重陈无已王君顾谓左右曰形景空苦似有志矣廼得接引诱问戒以勿怠遂留洞宫执巾履之役者十七年王君见君谨密稍使主领衣书图箓复三年命驾造白玉龟山因携君同诣王母于青琳宫母曰总眞挟肉人以登灵台不亦劳乎王君笑而不答日君再拜请乞奇要廼叩头自陈曰盈小丑贱生枯骨之余敢以不肖之躯慕龙凤之年朝菌之质求积朔之期虽仰远流莫之能济常恐一旦死于钻访之难取笑于世俗之夫遭遇王君哀盈丹苦粗受冶身之术岂图今日一睹圣姿恍惚大象如沦神梦救生护死归之乞丐愿赐长生之要暂悟行尸之身母曰子心至到哉吾昔师元始天王榑桑大帝君遗我要言所谓玉佩金珰之道太极玄眞之经实天人之殊珍上帝之奇祕汝今日愿闻之耶言毕勅王君解释玄眞之经自敷玉珮金珰之文复向说元始天王大帝君言是太霄二景隐书又有阴阳二景内眞符与本文相随太上法惟令受诸司命子玉札玄挺素书上清当爲上卿之君司命之任此道后当别付于子也然不先闻明堂玄眞之道亦未由得太霄隐书玄眞之道是食日月之法鍊五神之术耳非总眞弟子不教司命之挺不传受命言讫王君与君还西城依承眞诀按而行之三年目有神光面生玉泽王君赐九转还丹一剂神方一首立坛结誓不许宣泄廼使君归仍告之曰子道已成后百年求我于南岳授子仙任于吴越矣君既辞师带索混迹不矫于世自说入恒山北谷学儒俗之业时年四十九君父母尚存父见怒曰爲子不孝不亲供飬游走四方吾当喻汝爲不生之子欲杖罚之君长跪谢曰盈受命应当得道道法遁世事不两济虽违远供飬无旦夕之益能使家门平安父母老寿盈已受圣师符箓见营助者天丁之兵不可打击恐三官考察非小故也父意未释亦欲验君情状示衆不惑于是举杖向君杖即摧折段段飞扬穿柱陷壁父悟不凡廼止君曰所启正虑如此邂逅中人即有所伤耳父又曰子言得道能超死人否封曰人有天禄终及积恶罪重者不可更生其横受夭折则可令起君廼召社公父闻在中庭问社公曰此村中已死者谁可召还社公答云某甲李乙君曰速约勅所关由使发遗之须事了诣来白状至日入后社公来白事某甲李乙事已决了便可发出遂告死者家人掘地发棺死人气息但不能语举而出之三日能坐语言了了如是发数人冢皆遂生活更数十岁廼复死耳远近咸称爲神明之君后日贵盛诸侯互有所请君拥闭神关塞妙杜验告之曰我昔学道精思深山山灵附我因协以驱使之耳非己自达其神能死生于万物也或迫之不已君亦佯自笃病以至于殆矣渊池栝囊变适无沦时人虽奇其有道亦不能测其有爲也后十余年君父母寿考而终居丧尽礼停家凡五十三年仲弟即定録君汉景帝时察孝廉元朔元年举贤良拜五官郎正和二年转太子太傅元凤元年拜破胡校尉武威太守季弟即保命君少以节行着名隐华阴山武帝建元三年举方正不就徙梁国爲孝王上賔宣帝地节二年迁洛阳令转拜西城校尉上郡太守元帝即位拜五更大夫转西河太守仲弟时爲执金吾并当之官鄕里父老少长祖送者数百人君亦在坐对賔曰吾虽不作二千石卿相亦当有神灵之职天帝见选补东岳上卿震林司命君总统吴越死生之籍领拔学道试校羣仙此亦上眞宗师神宫之要位也来年四月三日当昇举诸君能来顾如今日否若见省者亦不须有所损费吾自当有以相供待也衆賔皆相然至期君门前数顷地忽自平治青缣帐屋屋下铺白毡数重容数百人坐远近相语此家得道当去小大并集来者塞道客廼数倍于送弟时但见金槃玉杯奇肴珍果自至人前光景翕赫不可名状丝竹金石声动天地芳香之气达于数里飮食随益六百余人莫不醉饱明日迎官来至君廼与家辞次语宗族子弟曰夫眞仙道隐贵在迹翳不应表光曲饰动耀视听吾所以不得默遁藏景潜举空同者盖欲以此道诱劝二弟之追慕也亦何但固哀之反迷耶天下有心者尽当注向神仙之冀获耳季伟思和虽见事晚必能自悔释官委禄来寻于我我今此去权停江水之东句曲之山此山内有灵府衆洞相通穴岫长连眞洞仙馆也昔与圣师期宜先于此以自清励恭伺天命然后镇彼大霍居于赤城矣言毕周辞即登羽车参驾龙虎浮空而去东行十余里忽然不见时元帝初元五年丁丑君年一百二岁矣遂过江暂治句曲内游洞宫推拔眞仙外立茅舍于山之北领统地官属籍关决生死黑虎驯卫白鹄交往灵着江左道惠百邑吴越之境竞爲臣仆邦人因改名此山爲茅君山二弟在官闻兄白日神仙着于民口始信仙化可学神灵可致然后明松乔不虚鼎湖有实耳于是各弃官还家以日仄之年修糟粕遗事未有补益廼相谓曰家兄得道非他人也何不往从亲禀口诀而廼按云云方书以规度世乎纵往而不达终不使吾等死于非所遂以元帝永元五年壬午三月六日度江求兄于东山相见悲忻流涕君告二弟曰悟何晚矣二弟谢曰固哀顽下不达道德流湎风尘希世臭味垂缨汉朝阖门完全位至守相享年寿考皆兄神祐覆护之恩蒙荫以来日用不觉一旦失兄若无天地人非金石命当有尽年已朽仄常虑奄忽唿吸寄生不朝则夕昔日归家修兄遗事不受眞诀未获其效越江来侍规禀训诲愿赐长生济弟无死君曰卿己老矣难可补复纵得眞诀适可成地上仙耳上清昇霄大术非老夫所学于是教二弟服青芽始生咽气液之道亦停年不死之法也后语季伟曰卿宜服黄帝四扇散我昔受之于高丘先生今以相传耳又语思和曰卿宜服王母回童散思和体中损少于季伟故宜服此以填精补脑耳夫此二方皆妙法也二弟具受教勅廼服药咽气勤精静思又施行诸爲生生之戒慎者如是十八年色如处子君曰药已行矣廼受以上道使存明堂玄眞之气以摄运生精理和魂神三年之中神光始现君又各赐九转还丹一剂神方一首仙道成矣君廼启王君自陈二弟蒙天恩济度得爲地仙仙法要当佩箓受策带眞极之符然后书署处官掌领所司乞愿推恩平其覆盖王君曰子少学道德勤心不懈吾悯汝至志是以相成坚心关奏爲子保举之主太上垂许赐命神仙二弟赖卿荫祐享年富贵骄淫败气止存视息年出一百非复学道时也得神散灵方变化乆视足矣讵宜便受职署爲地上之仙位乎且旷古以来兄弟俱仙亦爲少矣然子高祖得道仁加万物积德所及廼钟子身慈心仁和每修阴功诚可愍也子屡请乞二弟仙官之职今重赐玄水玉液丹可使长斋而服之慎他宣示别宜关启太帝而保效之信子当自将以来于时二弟虽内通神灵外摄六丁至于天眞大神如王君之俦犹未肯降见明高卑不伦矣君使二弟清斋服药食芝毕复相与心斋三月诣青童方诸宫书名金简次谐西城洞宫朝见总眞上宰南诣衡山朱台谒太虚赤眞人归方诸请地仙三眞之策造赤城受眞变神符又之罗霍求华旌绣幡廼上登九宫诣金阙受圣君之书顿首于阙下者三月圣君廼命九微太眞上相王大司命高晨师青童君使上诣太上大道君协晨宫中请朱官使者下拜固衷于金阙下须臾使者二人及侍从数千人俱使者手授紫素之书以付固衷受书讫君勅二弟辞还所治是以季伟有地眞上仙定録神君之号思和有司三官保命仙君之位焉各依紫素之命封莅所治神宫上府亦随事而资给于二君矣大司命君住句曲四十三年至哀帝元寿二年庚申岁年一百四十有五是岁八月十八日己酉南岳赤眞人西城王君龟山王母方诸青童君同造君于山中时天皇大帝遣逸域宫绣衣使者授君以神玺玉章太微天帝君遗三天左宫直御赐八龙锦舆紫羽华衣太上大道君遗协晨大夫赐金虎眞符流金之铃金阙圣君命太极眞人使正一上玄玉郎赐以四节燕胎流明神芝长曜灵飞夜光洞草使拜而食之佩玺服衣正冠北首带符握铃毕使者告君曰食太极四节隐芝者位爲眞卿食金阙燕胎玉芝者位爲司命食东宫流明金英则有司録之任食长曜灵飞夜光洞草则当爲眞伯兼主总左右御史之任子今日尽食之矣寿同天地位爲司命上眞东岳卿君都统吴越之神灵总帅江左之山元也言毕使者各去须臾五帝君各乘方面色车从官来下衔大帝之命授君九钖册文位爲司命东卿上眞君文以紫玉爲版黄金刻之君伏受书署再拜毕灵官上眞五帝各去唯师王君西王母留后爲君大设天厨王母命诸侍女作乐复歌玄云之曲曰大象虽云寥我把九天户披云汎八景儵忽适下土空同玄音至灵不容冶大帝悟风尘苦颐神三元中纳精玉阙下遂乘万龙椿落凤盻九野又曰玄圃遏北台五城焕嵯峨启彼无涯津汎此织女河仰上昇绛庭下游日窟阿顾盻八落外指点九空遐忽已不觉劳岂悟少与多抚璬命衆女空遐忽已和妙畅自然同是爲玄云歌灵诏肆天韵眞音辞无邪歌讫良乆俱诣二君之宫二君顿首奉迎北面称小臣之敬王母告之曰汝道虽成所闻未足我当爲汝二人有所要以受汝于此矣须臾遣侍女郭密香与上元夫人相闻二君亦不知上元夫人是何神也云西龟九灵太眞王夫人敬谢但不相见已千余年天事劳我致以愆面茅固哀道成适来视之乆不向人间主客对坐邑邑不乐夫人能暂来否答能屈驾当停相须侍女既去少顷而返上元夫人亦遣侍女答相闻云阿环再拜上问起居远隔绛河扰以官事仰恋光润情系无遗密香至承降尊茅固衷处闻命之际登当整驾先被太帝君勅使诣希林枝定三元箓正尔暂往如是当还遂便束带愿暂小留二君因问王母不审上元夫人爲何眞也王母日三天眞皇之母上元之高眞统领十方玉女之名録也当二时许上元夫人生来时闻云空之中箫鼓之音龙马之鸣也既至从官数千人皆女子年齐十六七许形容明逸多服青绫纹衣光采耀目夫人年可十八九灵仪絶整服赤霜之袍披青毛锦裘头作三角髻散余髪至腰载九晨耀日之冠带六出火玉之珮腰凤文琳华之绶佩流黄辉精之剑入室向王母拜王母止之唿与同坐北向上元夫人设厨廼不异王母所设王君勅二君再拜自陈曰固衷受性顽鄙生长浊乱面墻不启无闻道眞然贪生畏死宗奉师元今日成拔此廼天愿唯垂衷告夫人愍二君之向眞惟灵妙之未启廼勅侍女宋辟非出三元流珠丹景道精隐地八术太极緑景凡四经以传于二君王母复勑侍女李方明出玉珮金珰太霄隐书洞飞二景内符传司命君上元夫人有言于王母曰阿母隐书之妙上眞内经封之金台佩入太微廼径轮而前卫文大武郄伏抱关出登上清则振身瑶房左遨希林长招仙公右栖白山下盻太空汎彼天津则乘云骑龙游此名山则眞人诸房万神奉卫山精司迎动有八景玉舆静则宴寝金堂此文妙矣所谓玉珮金珰也环有三元流珠丹景道精隐地八术太极緑景经能返老还少郄白回婴摧折千魔驱策百灵致明月之黄华得白日之赤精藏躯翳景万物化生出水入火叱咤幽冥收束虎豹唿召六丁隐沦八地颠倒五星乆视在身与天相倾耳安及太霄隐书八会之奇文乎用之眇邈可以登玉京之宫纷纷飘飘入流霞之堂臣五岳之主坐司命之床挹凤腴之醴漱蘂丹之觞驾八龙以凌空御虚落紫云而高浮远翔于是上元夫人下席起立左手执四部经右手执受书盟仰天向二君祝曰九天浩洞太上曜灵神照玄微清虚朗明登希者妙守气者生至心道臻寂感眞成役神形辱安精年荣石精金光藏景録形左右招神天元策灵可以步虚可以沦形长生乆视与天同明违盟泄漏祸必族倾各宜慎祸敢告茅生祝毕二君拜受灵书抱之肘腋焉王母亦下座手执太霄隐书复命侍女张灵子把交信之盟对司命君启手授书向天而祝曰天高地卑五岳镇形元精激气沧泽玄清天回九道六和长平太霄隐书玉珮金珰玉景八会寳洞上章登行太极上清瑶房泄则受考身获天殃受者慎之敢告茅盈君伏受隐书宴集受事粗毕西王母上元夫人各去唯王君复留于是君与二弟决别而与王君俱之赤城玉洞之府也道次诸山川有司迎启引者将以千万矣临去告二弟曰吾今去便有局任不得数相往来旦夕相见要当一年再过来于此山三月十八日十二月二日期要吾师及南岳太虚赤眞人游盻于二弟之处也将可记识之有好道者待我于是日吾自当料理之有以相教训于未悟于是二君留治此山洞内立宫结构于外将道着万物流润苍生德加鸟兽各获其情神验祸福罪恶必明内法既融外教坦平尔廼风雨以时五禾熟成疾疠不超暴害不行境无灾眚邑无贼兵时父老謡歌曰茅山连金陵江湖据下流三神乘白鹄各治一山头召雨灌旱稻陆田亦复柔妻子咸保室使我百无忧白鹄翔青天何时复来游三君往曾各乘白鹄集山之三处时人互有见者是以发于歌咏矣廼复因鹄集之处分句曲之山爲大茅君中茅君小茅君三山焉统而言之尽是句曲之一山耳无异名也父老虽外承茅君仙眞之灵祐而实未睹温颜于膝下茅君亦潜闲洞宫颐神葆眞忽臭味之交驰远凡俗以静身故不复外接衆庶耳唯好道骨挺之子时得抽引相见至于泽溉万物德加兆民已阴爲用也时人惟此灵德之洋溢同于天地大神亦显圣道之无心因民情而爲感矣遂廼相率扶老携幼挈粮壶浆共超坛积基立庙观于山中穷工肆巧结构连阿图三君之像于丹青之牓书神灵之德于能宣之笔播殖百果竹栢成林决利清流于毗陵之元虎豹卫灾巨狩备关素鸿玄鸟翰飞戾天勇者慑其武仁者怀其文农夫感敬于洪泽万物宗庇于灵信垂死者必获其生学道者栖慕于墻岸矣明帝永平二年诏勅郡县修灵山大泽能兴云雨有益百姓者庙如陈国老子庙会稽夏禹庙丹阳句曲茅眞人之庙长沙湘水黄陵二妃屈原之庙有是此之比者皆德遗黎民道匠万物或标圣母之高轨或范圣贤之灵蹟是故象以铭器庙以期神皆当因而营护使守而修之时邑人通唿此庙爲白鹄庙而实不知司命君早已东之赤城也昔人有至心好道入庙请命者或闻二君在帐中与人言语或见白鹄在帐中白鹄者是服九转还丹使能分形之变化也亦可化作数十白鹄或可乘之以飞行而本形故在所止也二君性好音乐其有所持念人每入庙者二君常从方诸宫及西城请天妓天妓来时皆闻虚空之中有音乐之声来下稍近既到管弦歌音非人世所闻清哀激洞而不可名终日廼遣妓妓去亦复并作并去渐远良乆廼不闻夫此之神者是能变化假景因百姓之心以顺其情耳本眞定形故自燕逸洞台颐光潜辉乎定録君曰句曲自是司命之别宫吾人亦不得爲洞台之正主也东卿司命监泰山之衆眞总括吴越之万神可谓道渊德高折冲羣灵者也贾玄道李叔升言城生傅道流并受司命君之要也玄道河东人周威王之末年生叔升涿郡人汉元帝时生道流北地人汉灵帝殿中将军也城生吴人后汉刘圣公时爲武当郡尉也受学至勤并得眞道后入泰山友子小白阳山中此所谓地眞者也李翼字仲甫者京兆人也与司命君俱事西城王君仲甫爲入室弟子司命君爲北牖弟子但仲甫所受业异恒服水玉有效能步斗隐形昼夜行三纲六纪之法又作白虎七变百余岁转更少壮与司命君同受还丹一剂服而归家仲甫相识人相去五百里常以张罗爲业当晨张罗获一大鸟视察之廼是仲甫语毕别去言已复是日还家在民间二百五十年汉灵帝时入西岳去亦有迎官如司命君初发时也受书爲西岳副司命每自叹云吾受业少不如茅叔申此亦吾之命也仲南曾以七变神法传左元放元放修之亦变化万端矣茅山志卷之五茅山志正统道藏三家本三十三卷洞真部记传类茅山志卷之六龙六上清嗣宗师刘大彬造括神区篇句曲山太元眞人内传曰江水之东金陵之左右间有小泽泽东有句曲之山此山洞虚内观内有灵府洞庭四开穴岫长连古人谓爲金坛之虚台天后之便阙清虚之东窗林屋之隔沓衆洞相通阴路所适七涂九源四方交达眞洞仙馆也山形似已字故以句曲爲号焉又曰句曲山源曲而有所容故号爲句容里周时名其源泽爲曲水之穴秦时名爲句金之坛以洞天内有金坛百丈因以致名也外又有积金山亦因积金爲坛号矣汉有三茅君来治其上时父老又转名茅君之山三君往乘白鹄各集山之三处时人互有见者是以发于歌謡廼复因鹄集之处分爲大茅君中茅君小茅君三山爲统而言之尽是句曲之一山耳隐居云句曲从山岭分界西及北属句容东及南属延陵山去石头江水步道一百五六十里华阳洞天太元内传曰大天之内有地中之洞天三十六所其第八是句曲山之洞周回一百五十里名曰金坛华阳之天洞虚四郭上下皆石也上平处在土下正当十三四里而出地上耳东西四十五里南北三十五里正方平其内空虚之处一百七十丈下墌犹有原阜壠偃上盖正平也其内有阴晖夜光日精之根照此空内明并日月矣阴晖主夜日精主昼形如日月之圆飞在空玄之中句曲之洞宫有五门虚空之内皆有石阶曲出以承门口仙人卒行出入者即若外之道路也日月之光既自不异草木水泽又与外无别飞鸟交横风云蓊郁亦不知所以疑之矣所谓洞天神宫灵妙无方不可得而议不可得而罔也句曲洞天东通林屋北通岱宗西通峨嵋南通罗浮其有小径杂路阡陌抄会非一处也汉建元史左元放既得道闻此神山遂来山勤心礼拜五年许廼得其门入洞虚造阴宫三君授以神芝三种元放周旋洞宫之内经年宫室结构方圆整肃甚惋具也叹曰不图天下复有如此之异神灵往来推校生死如地上之官府矣金陵地肺楅地按洞天福地记楅地有七十二地肺福地爲第一即金陵之地是也金陵之地出于内传其地水至即浮故又比之于肺抱朴内篇别有地肺山廼玉熘屿又商山亦名地肺今以内传爲正保命君受言金陵者洞虚之膏腴句曲之地肺也履之者万万知之者无一人又曰金陵者兵水不能加灾厉所不犯河图中要元篇第四十四卷云句金之坛其间有陵丘病不往洪波不登正此之福地也太元内传曰句曲山其间有金陵之地地方三十七八顷是金陵之地肺也土良而井水甘美居其地必得度世河图要元篇亦曰廼有地肺土良水清句曲之山金坛之陵可以度世上昇曲城定録君受言金陵之土似北邙及北谷关土坚实而宜禾谷掘其间作井正似长安凤门外井水味是清源幽澜洞泉远沾耳水色白都不学道居其土饮其水亦令人寿考也内传又曰金陵之左右有汧谷溪源陵之左有山右有源汧名柳谷陵之西有源汧名阳谷又名山内经楅地志曰伏龙之地在柳谷之西金坛之右可以高栖孔子福地记曰冈山之间有伏龙之乡可以避水辟病长生本所以名冈者亦金陵之质也是以百代百易非复本名良可叹也右弼王眞人受言越桐栢之金庭吴句曲之金陵养眞之福境成神之灵墟也五倍尧水东海倾人尽病死武安兵其如矛何由我带近洞台之幽门恃此而仿佯耳山大茅山在元符宫南独高处是司命君白鹄所集处定録君受言大茅山有玄帝时铜鼎鼎可容四五斛许偃刻甚精好在山独高处入土八尺许上有磐石掩鼎上玄帝时命东海神埋藏于此又言玄帝者昔轩辕子昌意聚蜀山之女生高阳德号颛顼父居若水之乡顼身陶七河之津是爲玄帝也山顶常现神光谓之丹光一曰天灯旧有石坛石屋今爲殿宇祀三茅君古石像岁以三月十八日十二月二日爲司命游盼之会四方之人来山礼觐盛作灵寳斋事今古弗渝也中茅山在积金山北长岭独高处定録君受言中茅玄岭上司命君埋西胡玉门丹砂于此深二丈许埳上四面有磐石镇其上其山左右当泉水下流皆小赤色饮之益人山下左右有小平处可堪静舍今三阳百姓间得长寿者谓朱阳太阳北阳三村也小茅山在中茅北太元内传曰王莽地皇三年七月戊申遣使者章邕赍黄金白玉铜钟五枚赠于句曲三仙君光武建武七年三月丁巳遣使者吴伦赍黄金玉帛献三仙君积金山元符宫之阴定録君受言大茅后中茅前相连长阿中有连石古时名积金山其处宜人住可索有水处爲屋室静舍廼佳快可合丹以修上道隐居曰此即隐居今所住处东面一横垄纯是石石形甚坏奇多穿穴西南有大石壁耸而坼开内有洞入数丈渐狭小不复容人廼飕飕而有风金菌山积金东凹独小山是定録君㖟言句曲支山有名菌山此山至佳隐居曰今人不复知有菌山者此山形当如菌孤立亦或是仓囷之囷形如囷也按大茅后长阿积金东凹地有一山子独秀如博山罏又近积金正此是矣华姥山在崇禧宫南昔女仙人孙寒华修道于此有庙乆废此山夜中多见光景或以爲丹芝灵气居人常望见之丁公山崇禧宫之阴相传汉初丁令威仙举其上不知辽东何得远来此山岂道成分身任意之所至也丁山在拱辰峪东虎爪山在丁山西雷平山在雷平池上定録君受言许长史今所营屋宅对东面有小山名雷平山周时有雷氏养龙来此郁冈山在小茅东北一名大横山林木蔽翳望之郁然故名定録君受言雷平山之东俗人唿爲大横山其实名爲郁冈山也名山记所谓冈山是矣昔李明于此合神丹而升玄洲水边今犹有处所其地古名鍊丹院方隅山眞诰云雷平山之东北良常山之东南其间有燕口三小山相隅名方隅山古人曾合九鼎丹于此幽人在世时心尝乐居爲今常游此隐居曰前云李明合丹即此是矣幽人者许掾去世后不欲显名故自称幽人耳三公山在燕口洞东南青山在郁冈东其西一山名西青山麻姑山在郁冈西衔珠山在雷平南玉匮记云俗唿独女山独公山在小茅北小竹山在小茅东良常山太元内传曰茅山北垂洞口一山名良常山亦句曲相连都一名耳始皇三十七年十月癸丑出游十一月行至云梦祠虞舜于九疑浮江下观籍柯度梅渚过丹阳至钱塘临浙江水波恶廼至西百二十里从狭中度上会稽祭夏禹望于南海而立石刻颂秦德于会稽山李斯请书廼还诸山川遂登句曲北垂山埋白璧一双于是会羣臣飨从官始皇叹曰巡狩之乐莫过山海自今以往良爲常也尔廼羣臣并称寿唤曰良爲常矣又鸣大鼓击大钟万声齐唱洞骇山泽赞乐告兆大小咸善廼改句典北垂曰良常之山良常之意从此而名又曰良常山西南垂有可住处是司命君往时别宅处也亦可合丹又曰良常东南又有可住处其间当累石如灶形间或有寄生树树形如曲盖形此处正好但恨浅耳虽尔自足洞口西北有一地小危不安要自足立外舍也泰望山在丁角路良常东北小尖山上下俱路者是也始皇亦驻此山顾望丘阜龙尾山大茅一岭直至山东金坛界宛如卧龙三角山在华盖峰北海江山在庆云洞上云堆山在皇甫峪南仙菲山眞诰姜叔茂种五辛菜以市丹砂隐居曰今唿爲韮山在大茅西甚多大韮俗唿石龙山鼈足山在仙韮山西大灵山小灵山并在鼈足山西竹山在叠玉峯南吴山隐居曰自大茅南复韮山竹山吴山方山从此叠嶂达乎吴兴天目诸山矣方山眞诰大茅之西南有四平山俗中所谓方山者也隐居云此山去大茅可二十许里下有洞穴峯飈轮峰大茅东连峰是也事见稽古蹟篇五云峰积金东南对山昔三茅君各乘飞云现于峰顶人民共睹藩镇上闻有诏若曰故得卿云焕烂仙相分明能均五色之光徧覆三茅之顶时许长史在都常向方遥澧每云遥瞻三秀冥运一心故得感通高眞用意也道祖峰在积金之阴叠玉峯在大茅东华盖峯在叠玉东白云峯在中茅西抱朴峯大茅北连峯是也长隐冈一名伏龙冈隐居曰冈在郭眞人池南岸一垄长缓而隐嶂故名此冈上纯是细石非可居唯近东南取长史宅至雷平间甚有可住处义兴蒋负刍等并立曰舍于冈下近长史宅四五里栢枝垄在华阳南洞桃华崦在小茅北林壑幽邃春时花卉纷敷不异武陵源也拱辰峪一名拱辰寨在中茅东北刘先生际遇元符宫爲建宫仍勑江宁兵士二百人以充巡逻洒扫因立寨峪中详具宋史皇甫峪在三角山楂子峪在三角山北黑虎谷在中茅小茅间长阿之西洞眞人曰天无谓之空山无谓之洞人无谓之房山腹中空虚谓洞庭人头中空虚谓洞房是以眞人处天处山处人所谓出入无间盖天地之有山洞犹人身之有腧穴神气之所行爲太元内传曰句曲之洞宫有五门南两便门东西便门北大便门合五门也隐居云今山南大洞即是南面之西便门东门似在栢枝垄中北良常洞即是北大便门而东西并未显定録君受言东便门在中茅东小阿口则西便门应在今唿作石坟处也华阳南洞在大茅山下栢枝垄中唐越州刺中裴肃字中明造松子石案用以朝眞茅洞在元阳观石坛下即南面之西便门定録君受言大茅山有小穴在南谓之南便门但精洁斋心向于司命又常以二日望山延迎请祝自然得见吾也诚之至矣阴宫何足不观乎左慈复何人耶华阳洞东便门定録君受言中茅山东有小穴才如狗窦劣容人入耳愈入愈阔外以磐石掩塞穴口故余小穿如杯大使山灵守卫之此磐石穴时时开发耳谓之阴宫之阿门子勤斋戒寻之得从此而入易于良常洞口良常洞多沙路曲僻经水处不大便易又道路远不如小阿穴口直下三四里便径至阴宫东玄掖门自非已成仙人不得其门而入也华阳西洞在积金山东岭下隐居所谓积金山洞飕飕有风者是也累朝金箓投龙简于此即西便门也良常洞华阳北大便门也是爲保命君所治定録君受言良常北垂洞口直山岭南行二百步有秦始皇埋藏白壁一双上有小磐石在岭上以覆埳处李斯刻书壁其文曰始皇圣德平章山河巡狩苍川勒铭素璧始皇所履山川皆礼以玉璧不但句曲而已洞北石坛即许眞人掾烧香礼拜解化之处眞诰所谓北洞告终以此罗姑洞在金菌山西即九疑山女仙人罗郁也高居洞与罗姑洞并石限界之玉柱洞在华阳西洞南中积石乳四面仅容人行华姥洞在华姥山以孙寒华得名酆都洞在紫阳观事见楼观部篇小青龙洞在小茅西朱砂泉上天窗洞在积金山碧巖洞在崇寿观后洞顶爲嵚崟亭古木危基存焉女仙洞在碧巖洞东三十步穴口下视如眢井然相传任眞人女得道变遁于此栢枝洞在金牛穴南昔人深入闻太湖风涛鼓楫之声庆云洞在海江山下黑虎洞在华阳南洞九钖碑之左黄龙洞在九钖碑之右南斗洞在三角山女官妙法庵海泉洞在皇甫峪泉源深不可测水龙洞在白云峯下燕口洞在方隅山南有洞室女仙人钱妙眞遁化其中淳祐五年巡检使夏侯嘉贞与建隆观道士诣洞投龙简是夕雷震洞户开一厅吏深入遇道士与来禽一食之絶粒方隅洞在方隅山上眞诰方隅洞有二门其一即燕口洞也洞名方源馆南通大茅南之方山亦有二洞口见于外夫子洞在良常对山孔子未尝入吴不知何以得名方台洞在方山下有洞室两口见外与华阳通号爲别宇幽馆得道者处爲世人唿爲白石洞靑龙洞在帢帻山去方山十余里帢帻山今人唿爲丫头山在溧阳州界隐居曰有大口见外昔有人深入见一大靑蛇因相与唿爲靑龙洞其洞弘廓深委凡迹可至也华盖巖在石墨池上宋末诏举邑令张䙧卜居其前候仙巖在碧巖洞东数武雾豹巖在碧巖洞下碧玉巖在丹谷泉上衆眞巖在茅洞侧钱眞人诵经巖在燕口洞上金牛穴在栢枝洞东秦时採金获金牛爲女子所触遂掷而出取之不可逐牛至丁角地名因曰上栏下栏又有曰犇牛牛犇入海不复睹之也舆地志亦云曲水穴在碧巖下茅山志卷之六茅山志正统道藏三家本三十三卷洞真部记传类茅山志卷之七龙七上清嗣宗师刘大彬造括神区篇水东西楚王涧旧记崇禧观东二涧是也并华阳西洞三水合流直至崇禧观前昔楚威王游憩于上故名隐居云隐居今所住之东面一横垄西南有大石壁内有洞外数步便有一涌泉水冬夏清流即下解所资近外洞口又有一涌泉水势廼驶上者冬温夏冷正对逻前小近下复有一穴涌泉特奇大水大旱未尝增损色小白而甘美柔弱灌注无穷但恨尽在山西自不得东流耳按横垄即洞岭下解即崇禧观此水廼楚王涧也鹤台涧隐居云度积金垄东南有一石穴水东流极好其处隐障甚可合丹正菌山之前陶塘涧宜春涧在中茅东任眞人就东流水合丹正古洞天馆之前也九曲涧支流自大茅左脇而下达于菖蒲潭也大涧在金菌山东流杯涧在雷平山西碧㮏涧在大茅西二里郭四朝眞人尝于其处种㮏白李溪在小茅北展上公种白李处苍龙溪在良常山西俗唿冷水涧喜客泉在大茅北垂方池数尺客至泉即踊跃津津然或临以声势则凝不爲动亦一竒也一庵事孙寒华香火益人泉在大茅东岭上登眞隐诀云天市坛左右有泉皆金玉之津饮之益人故名玉蝶泉在飈轮峰西垂二口贮泉至冬一冰一温又名阴阳井白玉泉灵泉在积金山上洞泉通仙桥一池是也玉砂泉在中茅西司命君埋西胡玉门丹砂于中茅玄岭泉水饮之益人朱砂泉在小茅西鹿跑泉大罗源之左古人精修仙鹿爲发此泉百丈泉在拱辰峪饙饮泉在大茅南垂泉作乳色海眼泉有二旧记一在杨尚书山房泉涌能应潮候当积金中茅之西今西园一泉是也一在石墨池西丹谷泉庆云洞之东昔有道人取水合丹童子易他水道人识之由是得名田公泉陶公泉在皇甫峪玉液泉有二其一在仙人捧石之北其泉甘香微若乳色能已腹中诸疾今见其正白亦唿爲白泉一在三角山玉液庵抚掌泉一名冬温泉在昭明读书台下闻击掌声泉涌如沸方池常湛如也一勺泉在昭明读书台后巖上天池在大茅顶神龙所都大旱不涸豢龙池在天圣观大中祥符间勑取龙子御制歌送还山碧玉池在天圣观碧玉天帝殿前放生池在常宁镇东石墨池即菖蒲潭汉费长房学道于此书符涤砚涧石悉爲墨色至今用池水合药有奇验玉津池在崇寿观前周眞人池隐居弟子周子良池在灵寳院雷平池郭干塘在长隐山东数里村名郭干廼郭四朝眞人外解有一塘水常满乡人涸之辄有雷电至今请雨有验每朝眞日异香袭人定録君受言四朝往曾使人种植于此地年年四朝每行皆过诣此山以造思和游看原阜赤石塘梅家塘在海眼泉西陶塘在雷平山西护军潭在丁角路傍许长史之外解每自外还先于此沐浴斋洁方入山其精虔如此白龟潭在衔珠山前梁天监中隐居弟子周子良筑静室朱阳馆因积茅覆屋后有残茅周往歛积见一白龟长可六七寸许身形皮甲通白如滑石唯靥上有黑文状如符书不可识捉取玩弄复放之潭去数百步外来此积茅中是表眞瑞也详见周氏玄通记大罗源在中茅西桐华源在鹤台涧上霞架海在桐华源上丹砂泓在燕口洞东阳谷汧太元内传金陵福地详之矣隐居云阳谷汧源出中茅前大茅后数水相注合爲一汧坛石桥亭九层坛有二其一在干元观朱观妙所筑一爲上清宗坛礼师坛在雷平顶南唐王贞素建火浣坛在玄洲精舍八卦台在茅洞东仙女台在叠玉峰钓鱼台中茅岭南危石是鹤台在金菌山后鹤庙顶在中茅西凤凰阿在鹤台前金星岘在叠玉峰南金沙布地青玉崃在丁公山东奇石林丘即深秀轩故址扪霞磴在碧巖下徐楷大篆石上陶公醉石在中茅岭仙人捧石若有人山阿当大茅西垂也云根石在白云峯下棋盘石在白云峯上动石在中茅顶一人可撼多人不能动降眞桥在小茅西句容路三十里通仙桥直元符宫岭下崇宁间刘先生建宫时创常宁桥在常宁镇燕洞石桥横絶两崖形如按剑绣衣亭相传但云是大司命君受九钖处今指大茅西岭上二三大石危立向西南崖下小平处爲故基也九钖亭在南洞以覆九钖文碑石柱篆刻自然弟子徐楷敬谒华阳洞天唐宋题名余皆缺折碧巖亭在碧巖洞下所存宋相史公浩书榜嵚崟亭在碧巖洞上绣羽亭在福乡井上覆井铭碑朝眞亭在华阳西洞门朝山亭在大茅北垂半山亭在大茅半岭宜春亭在拱展峪彤霞亭在中茅前白云亭在中茅北西龟亭在柳汧上迎恩亭在常宁镇北常宁镇在句容县东南五十里金坛县西六十五里宋天圣间朱观妙请于朝爲游人行估憩息之所北镇在玉晨观西西园在积金山西平地鹿坟在山南大路傍事见刘先生传茅山志卷之七茅山志正统道藏三家本三十三卷洞真部记传类茅山志卷之八上清嗣宗师刘大彬造稽古篇天市坛定録君㖟言天市坛石之下正当洞天之中央玄窗之上也此石是安息国天市山石所以爲名也玄帝时召四海神使运此磐石于洞天之上耳旧记在积金山顶隐居云天市坛石未知的何处在以颷轮迹而言隐量正应大茅左右又疑洞天中央不应廼近南门复恐中茅间邑人耆老亦不复知处一曰仙人市坛眞诰保命丞赵威伯善啸如百鸟杂鸣或如风激衆林或如伐鼓之音时登天市坛上奋髯北向长啸唿风须臾云翔其上冲气动林或冥雾欻合零雨其蒙矣飈轮迹眞诰昔东海青童君曾乘独飈飞轮之车通按行有洞台之山隐居云今大茅岭上向东行有路傍山平治状如人功足通轨辙相传此爲飈轮迹夫眞人常御九龙左骖名飈右服名欻既履山顶故指乘其左骖姜巴路定録君㖟言秦时有道士周太賔及巴陵侯姜叔茂者来住山下种五果并五辛菜叔茂以秦孝王时封侯今名此地爲姜巴者是矣隐居曰今大路从小茅后通延陵即唿爲姜巴路也但秦孝公时未并楚置郡巴陵县始晋初立不知那有巴陵之封恐是巴蜀之巴也雷平池在雷平山前眞诰周时有雷氏养龙于此定録君㖟言今舍前塘廼郭四朝所造也高其墻岸益水得深但历代乆远塘墻頽下耳四朝常乘小船游戏其中每叩航而歌歌曰清池带灵岫长林郁青葱玄鸟藏幽野晤言出从容鼓楫乘神波稽首希晨风未获解脱期逍遥兵林中浪神九垓外研道遂金眞戢此灵凤羽藏我华龙鳞高举方寸物万吹皆垢尘顾哀朝生蟪孰尽汝车轮其二游空落飞飈灵步无形方圆景焕明霞九凤唱朝阳挥翮扇天津晻霭卿云翔遂造太微宇挹此金梨浆逍遥玄垓表不存亦不亡驾飈儛神霄披霞带九日高皇齐龙轮遂造北华室神虎洞璚林风云合成一开阖幽冥户灵变玄迹灭其四山下居民今犹唿一平泽地爲郭干者是四朝之姓尚存于民口乎赤石塘定録君与许长史三月一日书云今当垦赤石田爲往来之阶而竟不就事也长史答书云昔占赤石田利近山下爲往来之阶此廼丹诚寻遇天旱佃不收塘坏穆寻见用出此事力未展非爲息怀今方居山下故当修垦以此去洞口远故不欲安耳隐居云此田廼在大茅中茅之西去大山近瞻仰礼拜廼佳而云去洞口远当是道去北洞口远耳此田虽食涧水旱时微少塘又难立不知后当遂垦之不今塘尚阙补筑当用数百夫则可溉田十许顷隐居馆中门人亦于此随水播殖常愿修复此塘以追远迹且兼爲百姓之惠也田公泉即柳汧泉一名柳谷泉在雷平池东南一里定録君㖟言华阳雷平山有田公泉饮之除腹中三虫与隐泉水味同云是玉沙之流津也用以浣衣不用灰以此爲异盖古有田叔者居雷平山后得道名泉以此茅君丹井在下泊宫李眞人井玄洲眞人李明鍊丹井在郁冈方隅洞之东许长史井在玉晨观隐居云大明七年有述墟父老徐偶云先祖伏事许长史相传识此宅只在今廨前乌桕树处应是似犹有斋堂前井存于时草莱芜没即芟除寻觅果得砖井土已欲满仍掘治更加礕累今有好水色小白或云似长安凤门外水味也二口共一水冬月气分寒燠一名阴阳井葛洪井在抱朴山庵稚川丹阳句容人许长史孙黄民娶稚川孙女相传山居其处陶眞人丹井在华阳上馆前石桥之东水甘冷遇旱不竭政和初道士庄慎质修索得之初去土三尺许得石井栏已破段合之尚全环刻大宇云先生丹阳陶仕齐奉朝请壬申岁来山栖身高静自号隐居同来弟子吴郡陆敬游其次杨王吴戴陈许诸生供奉阶宇湖孰潘逻及远近宗禀不可具记悠悠历代讵勿识焉梁天监三年八月十五日钱唐陈懋宣书及见砖甃又穿数丈获一员研径九寸许列十一趾涤之朱色粲然又一鹊尾铜罏仍见沙石间有丹一粒大如芡实光采射人亟欲取之随堕井中罏研藏华阳经寇攘亡之又一井在灵寳院周眞人池侧亦隐居丹井也昭眞台眞诰翼眞检叙论眞经每云还封昭台盖隐居宗修杨许三眞上法此爲藏经之室山中乆经盗敚寳书眞蹟散逸无余虽有志学之士何由复见眞人手泽至此慨叹而已玉晨观灵寳院即其地青坛素塔按旧馆坛碑东位青坛西表素塔今塔已废坛亦非旧初皆隐居所建表两教双修之义当在玉晨观昭明太子福乡井在南洞读书台东昭明太子读书台在福乡井上明皇受箓坛在玉柱洞侧越翳王冢在大横山下定録君㖟言郁冈山正东面有古时越翳王冢隐居云越翳王是勾践四世孙初不肯立逃入胥山穴国人燻出之后于吴徙还会稽以周宣王十一年爲孙诸咎所杀不知那得远来葬此或当有神异处也今寻视未见指的坟冢而如有兆域处者又按至德逊王吴太伯初逃句曲中山足知兹山爲圣贤栖託自古然矣隐居幽馆在雷平山西南宋元祐初中贵人罗淳一学道山中尝意隐居之藏有丹砂异书一日穴墓往观焉唯铁绳县一空棺内有一剑并孟镜各一而已其圹甃甓环绕相次成文隐起甓上其文曰华阳隐居幽馆胜力菩萨舍身释迦佛陀弟子太上道君之臣修上乘之六度之三眞憩灵岳以委迹游太空以栖神书蹟神妙当是隐居手书墓既开道士辈遂摹此符文以示世人淳一后亦得尸解之道元祐六年长乐林希子中所传如此隐居鍊丹罏迹在华阳上馆其地以水巽试之逡巡地干如月晕然王法主墓在常宁镇北路东唐太平观华表在桐栢先生墓在隐居幽馆之右玄静先生墓在伏龙冈西南去雷平池二十步韦宗师墓在玄静先生寿宫之左茅山志卷之八茅山志正统道藏三家本三十三卷洞真部记传类茅山志卷之九龙八上清嗣宗师刘大彬造道山册道德经五千文按登眞隐诀隐居云老子道德经有玄师杨眞人手书张镇南古本镇南即汉天师第三代系师鲁魏武表爲镇南将军者也其所谓爲五千文者有五千字也数系师内经有四千九百九十九字由来阙一是作三十辐应作卅辐盖从省易文耳非正体矣宗门眞蹟不存今传五千文爲正本上下二篇不分章上清大洞寳经篇目上清大洞高上三十九章经上清金眞玉光经上清八素眞经上清九眞中经上清金根玉经上清蹑行七元经上清七十四方经上清三天正法经上清黄炁阳精经上清青童内文经上清金阙灵书经上清紫度炎光经上清三九素语经上清三元玉检经上清石精金光经上清丹景上道经上清神洲经上清三图经上清九赤班符经上清消魔智慧经上清曲素诀辞经上清白羽黑翮经上清素奏丹符经上清金珰玉珮经上清龟山元箓经上清玄纪九霄经上清四十四方经上清太霄琅书经上清石景水母经上清太微黄书经上清豁落七元经上清洞玄大有经上清金虎眞符经上清神虎眞符经上清神慧高玄经上清丹章緑字经上清五晨金华经上清高上曲素经上清帝君九阴经上清步虚玉章经上清金玄羽章经上清黄书高上经上清太上九晨经上清玉景太元经上清玉景金书经上清紫精洞房经上清元始凤文经上清五帝郁冥经上清素灵童丹经上清三五元箓经上清太上龙硚经上清法诫玉章经上清金母求仙经上清三元浩篇经上清太阳七精经上清四极明科经上清五老眞文经上清日月精华经上清赤书玉诀经上清洞景金元经上清灵素上篇经上清大乘妙林经上清金房度命经上清太丹洞房经上清黄老回元经上清高元眞法经上清高上五老经上清朝礼上仙经上清玉晨五老经上清解胞胎上经上清镇五脏上经上清太帝大有经上清太眞求仙经上清大洞守一经上清三洞混化经上清四眞内神经上清六阴洞微经上清元始历化经上清九丹上化经上清洞神经上清步罡经上清道君玉註经上清太上始青经上清智慧消魔经上清太微金简经上清三天正法经上清太上回元经上清无上眞藏经上清八素大丹经上清黄庭二景经上清黄庭养神经上清玉京山妙经上清太极秘要经上清道君守三元眞一经上清道君守丹元上经上清金阙守三元眞一经上清皇人守三元眞一经上清太极録景经上清青芽始生经上清大洞寳箓篇目上清二十四高眞玉箓上清曲素诀辞箓上清羽章箓上清洞眞箓上清元始谱箓上清上元箓上清中元箓上清下元箓上清玉检箓上清神虎眞符箓上清金虎眞符箓上清素奏丹符箓上清琼宫秘符箓上清内思上法箓上清五帝箓上清三天正法箓上清黄书八素箓上清八景晨图箓上清洞眞八景箓上清龟山元箓上清龟山元命大箓上清龟山眞符箓上清洞眞八威箓上清召龙箓上清摄山精图箓上清七元上符箓上清太玄箓上清流金火铃箓上清回车毕道箓上清回风合景箓上清三箓蓬莱版札高上眞书上清大洞箓请法词衆眞所着经论篇目元始天王纪上清高圣太上玉晨大道君纪太微天帝君纪三天列纪青童道君纪总眞主録纪清虚眞人玉君内传太元眞人茅君内传魏夫人传杨眞人传许眞人传仙人许远游传蓬莱都水监陶眞人内传华阳隐居陶先生本起録陶先生小传梁茅山贞白先生传周眞人传玉晨观石本加句天童经崇寿观註本清静经学苑一百卷孝经论语集註并自立意十二卷三礼序并自註共一卷註尚书手诗序一卷老子内外集註并自立意四卷抱朴子註一十卷三国志赞述一卷世语阙宇二卷续世说二卷卜筮要略一卷古今州郡记三卷笇数艺术杂事一卷登眞隐诀二十四卷眞诰十卷草堂法师传一卷本草集註七卷药总诀二卷肘后百一方三卷效验施用方十卷合丹节度四卷梦记一卷鍊化杂术一卷太清玉石丹药集要三卷太清诸草木方集要三卷服云母诸石方一卷服饵方三卷灵奇祕奥一卷消除三尸诸要法一卷隐居集一卷陶先生文集三十卷陶先生内集十五卷周氏玄通记四卷易总十五卷修眞秘㫖十二篇坐忘论一卷天隐子八篇周易义略三篇老庄学记三篇内学记二篇本草音义二卷三玄异同论道学传二十卷道觉论隐士爲抠撰右道山册一卷古文眞经相传品目如上杂着等书采之隋唐经籍志悉无存本郑樵通志艺文略茅山道书目道德经杂说一卷灵寳经目序一卷服御五芽导引元精经一卷昇元步虚章一卷灵寳步虚辞一卷步虚洞章一卷道德经註四卷黄庭集诀一卷上清握中诀三卷导引图一卷金丹诀三卷鍊服云母法一卷太清诸石变化神仙方一卷经食草木法一卷达灵经一卷养性延命集二卷养生诀一卷眞人水鑑十卷周易林一卷易林体三卷易髓三畚天仪说要一卷星经五卷三命立成筭经一卷三命钞略二卷三命杀历一卷名医别録三卷古今刀剑録一卷修眞祕㫖事目历一卷修眞养气诀一卷灵寳五岳名山朝仪经一卷金藏经二卷授茅君歌一卷紫虚元君魏夫人内传仙人许先远游传潘尊师传瞿童述一卷三茅处士王潜传一卷茅山记一卷茅山新小记一卷茅山志卷之九茅山志正统道藏三家本三十三卷洞真部记传类茅山志卷之十龙九上清嗣宗师刘大彬造上清品上清经箓圣师七传眞系之谱上清道祖大洞至尊元始天王上皇天帝紫霞虚皇天尊元始天王廼玉清元始天中之尊黄庭经云上清紫霞虚皇尊玉纬经云虚皇者大道之所理即大道之域包罗三清道之祖也九天生神章称大洞尊神是也圣师高圣太上玉晨元皇大道君玉晨大道君居协晨灵观𡺿之台治蘂珠贝阙馆七暎紫房左带神虎右佩金眞龙冠凤裙羽䙱锦帔侍卫天眞玉童玉女各三万人所谓太上者道之子孙审道之本洞道之根是以上清道君爲老君之师万道之主有传纪名八素上经又曰太上隐书金眞玉光豁落七元八景飞经黄庭经所称太上玉晨大道君正太上之尊也圣师紫宸太微天帝大道君太微天帝爲三十六天帝之主治太微紫宸玉阙之内㖟以金阙帝君日中五帝宇曰日魂珠景昭韬緑暎回霞赤童玄炎飈象凡十六宇此是採服飞根之道一名赤丹金精石景水母玉胞之经圣师金阙帝宸后圣玄元上道君玄元上道君地皇之冑居琼台之殿侍女从官三万人上升上清中游太极下治十天乘三素飞舆阴察郁絶洞台诸天河海翔盻小有解驾龟山以校试衆仙随才授职五年一下游一年一朝上清有传纪名灵书紫文一曰五老寳经今三天列纪是也圣师上清九微太眞玉保王金阙上相大司命高晨师东海玉明青华小童大道君青童大君一号青盖紫童一号斗中眞人治东海大方诸宫东华山丹阙黄房之内乘碧霞流景云舆带飞青翠羽龙帔从桑林千眞㖟涓子三元眞一经㖟太虚赤眞人消魔经以晋代降魏夫人家尝以三月十八日十二月二日与茅司命同至句曲推校学者有传纪名玉保洞观经一曰云林上玄品圣师金阙上宰西极西城总眞道君总眞大君姓王讳远宇方平益州西城山即西极总眞之府领仙官五千人治其所茅司命之师也尝降蔡经家会麻姑汉安元年壬午从老君降鹤鸣山㖟天师张道陵经符千卷降阳洛山㖟清虚眞人清虚上经三十三卷晋代复降阳洛㖟道于魏夫人及㖟杨许三眞经法岁以二日同茅司命游盻华阳推校学眞男女当爲眞人者成都括苍崑崙皆爲总眞仙府王君总司太平下教二十四眞人是爲三洞教主圣师小有天王太素清虚道君清虚眞人姓王讳褒宇子登范阳襄平人也安国侯七世孙以汉元帝建昭三年九月二十七日诞焉父谥文侯母夫人司马迁之孙眞人学道华阴山感太极眞人降㖟上法总眞大君授上经三十一卷遂爲盟传之师共载诣玄洲请书眞名复还西城又诣太素三元君受流金豁落七元八景飞晨神策玉玺太上遣赐绣羽晨盖双珠月明素羽琼干丹绂锦旌又遣赍成命之书位爲太素清虚眞人领小有天王三元四司左保上公治王屋山绐玉童玉女三百人主领寳经乘虎旂龙辇金盖琼轮八景飞舆仗九色之节出入上清受事太素宴寝太极也上清经箓至是上天七传降世矣嗣上清第一代太师上清道主南极紫眞后圣上保太微玉晨圣后领南岳上眞司命高元神照紫虚至道元君姓魏讳华存宇贤安任城人晋司徒舒之之女魏齐王嘉平三年辛未岁生天才卓异玄标挺拔少读老庄书服胡麻散茯苓丸常欲闲居别处年二十四父母强适南阳刘文幼彦生二子璞遐幼彦爲汲郡修武县令子息粗立廼斋居别室反修初服以太康九年戊申岁十二月十六日夜半感太极眞人青童道君搏桑旸谷王景林眞人清虚眞人来降谓元君曰闻子密纬眞气太帝君勑我㖟子神眞之道遂出太上寳文八素隐书大洞眞经高仙羽玄等书三十一卷手授元君曰此书昔授之西城总眞君今以付子且语以存思指归行事口诀廼去元君时年三十七后幼彦没长子璞爲齐司空司马次子遐爲陶太尉从事中郎安城太守元君在世八十三年咸和九年甲午清虚青童君再降与灵药两剂使顿服之克期会阳洛宫七日夜半太乙遣飈车来迎元君用藏景之道託形神剑而化往阳洛山明日青童君太极四眞人清虚王君凡四十七眞人降教元君于隐洞云台衆眞各标至训三日而去元君研诵玉书积十六年颜如少女于是西王母南极元君来迎升晨诣上清宫玉阙玉晨大道君太微天帝金阙后圣君各令使者致命授以玉札金文位爲紫虚元君领南岳上眞司命秩比仙公使治天台大霍山洞台之中主下教学仙者且宴会于清虚之宫次司命神仙请隶属南岳迎官并至诸眞廼与元君俱诣天台霍山洞台便道过句曲金坛茅叔申宴会二日二夕廼共适霍山矣璞后仕至侍中蒙使传法于司徒乡琊王舍人杨君以兴宁三年乙丑六月二十三日元君与衆眞降杨君家自是屡降句曲多从青童清虚三茅君游眞㖟非一华阳之传始此宋元祐进封高元神照紫虚至道元君大元泰定国子司业虞集撰四十五宗师赞其赞曰仰瞻紫虚巍乎祝融飞霞成章流响振空日朗月辉玉质金容上承诸天启我仙宗嗣上清第二代玄师上清眞人金阙上保检仙司命东华道君洞灵显化至德眞君姓杨讳羲宇羲和本吴郡人徙家句容晋咸和五年庚寅岁九月生幼而通灵美姿容善言笑工书画与王右军并名海内许先生迈长史穆年并悬殊而早结神明之交简文帝爲瑯琊王进位丞相用长史荐爲公府舍人及帝即位廼不求迁叙高蹈遗荣精思致感永和五年受中黄子制虎豹法六年从魏夫人长子刘璞传灵寳五符时年二十一兴宁三年六月感紫虚元君紫微夫人九华眞妃降于家讲㖟要道自是清虚清灵凡四十七眞人数来降或降长史山廨所传经诰多转使録示许君父子至是遂爲许君传经之师九华安妃应运爲俪尝吿之曰明君夷质虚闲祕构玉朗兰渊高流清响金宫所谓珍寳藏奇幽眞内焕必三事大夫侍晨帝躬高佐四辅承制圣君理生断死赏罚鬼神摄命千灵封山召云察阴阳之气爲吴越司命之君将乘龙驾云白日升天君若不耐风火之烟欲抱眞形于幽林者且可寻剑解之道作告终之术乎西城王君又教服日月之华法简文帝从而师之以太元十一年丙戌岁解驾年五十七赞曰夷质虚闲灵俦感玄金宫流韵玉树浮烟衆眞会言太帝钖召手传道书笔精墨妙嗣上清第三代眞师上清仙侯金阙侍晨左卿司命太元广德至仁眞君姓许讳穆宇思玄一名谧汝南平舆人六世祖光徙居丹阳以晋惠帝永兴二年乙丑岁生起家太学博士出爲余姚令后徴爲尚书郎迁郡中正护军长史给事中散骑常侍外混世业内修眞学尝慕兄远游之高轨值简文晏驾专静山庐与杨君深结神明之契兴宁中衆眞降杨备传经诰定録中君尤多示训太元元年解化年七十二子姪礼窆虚柩于县西大墓眞诰云君挺命所基縁业已乆廼周武王九宫上相长里薛公之弟兼许肇遗功复应垂祉后胤故乘连託生因资成道玉札所授爲上清眞人爵登侯伯位编卿司理仙抚治佐圣牧民矣赞曰夙縁应运世胄承祉妙敷人文密赞神理尘爵外縻何间内修玉晨之虚我怀眞游四代宗师上清仙公金阙右卿司命东华侍晨混化元一眞人仙侯第三子也讳翙字道翔小字玉斧清颖莹洁特絶世伦生晋咸康七年辛丑岁正月郡举上计掾主薄祖司徒府辟掾并不赴立宅雷平山前密修上道兴宁三年七月紫微夫人降教自是与衆眞酬接书疏备修回元飞步二景仪璘之法尝愿早游洞室不欲乆停人世以太和五年庚午岁诣北洞吿终时年三十耆旧相传云掾在北洞石坛上烧香礼拜因伏而不起明旦视形如生保命君㖟言许子遂能委形冥化从张镇南之夜解镇南即天师第三代系师鲁也自此居方隅洞馆常去来四平方台眞诰云后十六年当度东华受书爲上清仙公掾妻建康令黄演女名敬仪生子黄民廼遣还家黄民字玄文年十七仕至司农丞元兴三年避京畿乱廼奉遗经入剡中矣赞曰紫微受书追奔两仪人间如帑乆留何爲委形虚坛合莫大始遗经不忘保之有子五代宗师上清仙卿保眞先生姓马讳朗一名温公字子眀浙东剡县东关人家素饶财履信行义爲乡里所宗闻茅山杨许得道盛传南眞上清经法以其居接金庭天台咫尺仙府弥加崇慕元兴三年许丞黄民载经避乱君躬迎道左延止其家礼敬供养元嘉六年许丞还钱唐封其先世眞经一橱子留君静室之中且云此经并是仙灵之蹟唯须我自来取纵有书䟽慎勿与之唯分十数卷自随至钱唐感疾虑不即瘥遣人取经君既得书坚执先㫖谓亲受教勑岂敢轻付遂不还经许亦旋没君同弟罕敬事经寳有过君父恒使有心奴子二人一名白首一名平头侍直香火洒扫拂拭每有神光灵气见于室宇君妻颇能通见云数有青衣玉女空中去来状如飞鸟君家遂益富盛资产鉅万累世寿考而终赞曰天不爱道地不爱寳而彼尠薄莫之能保羣眞手遗玉珮金珰知之者希见之者昌六代宗师上清仙卿辅正先生讳罕字子言保眞之堂弟也同兄敬奉经寳居士娄惠明者先以在剡意甚贪乐经法而扃鐍严固观览无方景和元年廼出都令嘉兴殳秀眞启宋主勑就马家取经比经至都殳呈景和于华林暂开勑以付后堂道士灵验记曰二马有保径之功没世之日上帝命灵官持玉版召入金庭洞天俱授仙卿之任赞曰维昔茅君兄升弟及继兹令踪共保灵笈玉书所在万神卫持道以时兴匪人得私七代宗师上清监仙大夫九天掌籍宋国师谥简寂先生丹元眞人姓陆讳修静宇简寂吴兴东迁人父琳九徴不起谥高道处士眞人跖有重轮足有双踝掌有大宇背有斗文笃好文籍旁究象纬及长好方外游南诣衡湘九疑访南眞之遗蹟西至峨眉西城寻清虚之高躅宋元嘉末因市药京邑文帝召不往廼友陶渊明僧慧远于庐山明帝泰始三年诏江州刺史王景宗礼聘来朝勑住后堂眞人不乐廼授馆于外又勑会于华林延贤之馆王公毕集眞人鹿巾谒帝而升帝肃然加敬遂以殳季眞取到上清经法勑付眞人总括三洞爲世宗师仍勑北郊天印山立崇虚馆建传经宗坛教法大备矣明年帝疾即其馆修金箓一夕有黄气如寳盖状弥覆坛宇帝复感异于梦疾廼有瘳所着斋法仪范百余卷元徽五年正月忽若趣装将还旧山弟子皆讶之廼三月二日儵然解化时庐山诸徒属共见霓旌蔼然下临静室闻空中有言曰上清监仙大夫降俄而勑送冠履还山诏所居爲简寂观赞曰缅游灵岳结友匡庐采秀黄华濯清素蕖手握奇文足履轮辐箫馆虚林想见遗躅八代宗师紫微仙卿兴世明德先生姓孙讳游岳宇颖达东阳人性禀渊淳博学经传拜简寂于仙都山教服谷精丸居仙都四十七年不与世接后来茅山简寂见而喜曰迟君来吾高枕庐山矣授以杨许眞法未几简寂化诏先生主兴世馆爲嗣宗师一时名士沈陆景眞陈寳识等咸学焉弟子百余人先生尝梦茅君曰青华小童复降句曲汝弟子中善护持之永明间陶弘景入山先生异其丰神超迈且闻身有斗文因省所梦曰青华小童岂非斗中眞人耶即尽㖟其法累表乞还山诏不允永明七年五月十五日沐浴迁神年九十一赞曰百谷之精结英中庭人以腹实我以虚宁金眞玉光神文在世青童复来吾得攸寄九代宗师金阙右卿司命蓬莱都水监梁国师中散大夫谧贞白先生宗元翊教眞人姓陶讳弘景字通明吴荆牧濬七世孙丹阳秣陵人也生宋孝建三年丙申四月三十日甲戌十歳见淮南八公事便嗜养生之说既冠而不肯婚以资营未立薄游下位仕齐历诸王侍读年二十余从兴世馆孙先生咨禀经法茅山获前眞杨许手书于是启假东游诣娄惠明于大洪山遇杜京产于太平山寻钟义山于山谒朱僧标于天台又获眞人手蹟十余卷还都以振武将军除奉朝请永明十一年廼拜表辞职时年三十七遂来山自称华阳隐居岭西立华阳三馆上馆建层楼身居其上弟子居中接賔于下梁武即位弥加钦重时人谓爲山中宰相天监四年出居岭东有事于罏燧七年以爲林巖浅近复思远游廼改名氏曰王整官称外兵夜半出山至永嘉楠江青嶂山梦佛㖟记名胜力菩萨住大若巖修所着眞诰复泛海诣霍山经年还木熘屿武帝有勑迎还旧山因诣鄮县礼阿育王塔自誓受五大摄戒既归入住东涧明年冬徙朱阳馆又移郁冈斋室先生山世所着书二百余卷弟子受经法者三千余人大同二年三月十二日作吿逝篇示桓法闿等即日尸解年八十一屋中香气积日不散勑遣舍人主书监护丧事十四日窆虚柩于雷平山先生神仪明秀盼睐有光形细长项耳间矫矫显然异衆矣尝言心中恒如明镜触形遇物不觉滞碍紫阳王君曰陶公乆入下仙之上廼范幼沖等也赵丞曰蓬莱都水监高光坐治水事被责以陶代之既且停召当更选耳按此廼乙未年中事见周氏玄通记后二十一年先生始去世仙位当更升也赞曰高卧白云晨飱绛霞弟子如林着书满家濯神九清腾耀三景与天爲徒如日之炯十代宗师上清少室仙伯唐国师金紫光禄大夫谥昇玄先生姓王讳远知宇德广瑯琊临沂人父昙选陈扬州剌史母丁梦凤鸟集其身僧寳志谓其父曰生子当爲神仙宗伯以梁大通二年生弱冠师宗道先生臧矜进而宗修隐居经法陈主召入重阳殿特加礼敬送归茅山居于洞西北岭隋晋王广镇扬州具礼迎请既至忽须发变白王惧而归之大业七年炀帝幸涿郡召见临朔宫扈驾洛阳奉勑诣中岳修斋复诏京师建玉清玄坛以处之唐高祖龙潜时先生密吿以符命武德中太宗爲秦王平王世充因与房玄龄微服谒先生先生迎谓曰此中有圣人秦王廼审其实先生曰方作太平天子愿自爱已而请还山贞观九年勑建太平观赐田度道士七七人爲侍者八月十四日适因睡寤喜形于色谓弟子曰吾向暂游洞宫仙官见报欲以疲朽补仙伯名位已定行在不乆十六日沐浴入室焚香顾问侍者日时早晩对曰辰时曰好即正衣冠就寝而化年一百二十有六高宗调露二年赠太中大夫谥昇眞先生天后嗣圣加赠前号时称玉法主云赞曰翙翙凤仪覧德不迟或隐或来景连有期质化神通不滞玄白百廿六歳唐仙宗伯茅山志卷之十茅山志正统道藏三家本三十三卷洞真部记传类茅山志卷之十龙十上清嗣宗师刘大彬造上清品十一代宗师上清检校仙公唐国师太中大夫谥体玄先生姓潘讳师正字子眞贝州宗城人父寘隋通州刺史母鲁氏善言名理口㖟以道德经母卒庐墓以孝闻大业中有道士刘爱道者见而奇之曰三清之骥非尔谁乘之时王法主爲炀帝所尊礼每入禁中躬荐松水以祈福爱道曰吾甚欲子相从然成就功道非法主不可由是师事法主同还茅山一日谓先生曰嵩阳廼汝修眞之地当亟往无疑先生遂入双泉中岭间居十许年复深入逍遥谷邈与世絶上元三年高宗幸东都礼嵩岳召见先生请作符书辞不解又问山中所须答曰茂松清泉臣之所须此中不乏帝异之调露初再祀嵩帝廼幸逍遥谷见薜荔绳床将朽败余无火粒之具唯两瓢贮青䭀饭耳因即其地勑建崇唐观明年春又以步辇致先生于洛城西宫仍勑改嵩阳观爲奉天宫每手诏具弟子姓名咨白自是乘舆屡陟山阿帝在洛阳复召对及请还御制诗以送先生尝谓弟子曰吾实无用接见帝王惊扰灵岳汝等学道不厌深眇则无累矣永淳元年六月十四日索沐浴书青符置汤中曰终身净也时造石室于北巖下将成十六日遽云去去弟子韩文礼问何去曰泰山检校功德语毕云气覆庭须臾解蜕年九十八天后降制若曰去年冬晚轩皇之驾不追今岁秋初广成之居又寂圣历二年立碑嵩山赞曰絶世之资皆思友之仙縁有定敢縻以私茂松清泉亦复何须冥心合眞乐出大虚十二代宗师上清玄初仙公唐国师银青光禄大夫谧贞一先生姓司马讳承祯一名子微宇道隐世居温晋彭城王权之后襄滑二州长史仁最之子生而能言天钖神表年二十师体玄于嵩阳受金根上经三洞隐书尝有鸟如凤凰下集香几爪痕着几成书文曰东华上清眞人由是益神其行玄宗异之遣使徴聘勑王屋山置阳台观以居一日感天帝召遂来山礼谒华阳洞天因撰贞白碑阴记师以王屋小有之天总眞之府景气幽欻神祇会昌吾道苟行奚足不可翻飞投足有终焉之志复于观之朝维高丘之午穷极絶界得中巖台上直天坛下缭长阜巨木圆抱鸣溪中流每养龙大谷相鹤中峰僚金洞之衆香吸石窗之鲜气有日矣着坐忘论及撰修眞秘㫖十二篇爲隐居眞诀之副师且虑帝恩深乆遂徙居天台玉霄峰以期沖举又勑建桐栢观其地请师五体书道德经开元乙亥岁六月十八日忽谓近侍曰吾已受职玄都不复得住廼部署封检若将远适迨暮有赤云缭绕摩地而来云上箫声泠然衆咸骇异谓必上升遽扊户而已蜕形矣玄宗御制碑在桐栢顶赞曰至神合虚应物无迹强名坐忘销尔尘质高风华林旭日丹台蓬海无师归求天台十三代宗师上清眞人唐国师正议大夫玄静先生姓李讳含光广陵江都人本姓弘避则天讳易焉家世业儒父孝威号贞隐先生精黄老之术神龙初师以清行度爲道士居龙兴观开元十七年从司马先生于王屋山一见目之曰眞玉清之客也居嵩阳二十余年司马僊游玄宗召诣阙与语叹曰吾见含光知司马眞人犹然在世一日问及金鼎对曰道德公也轻举公中之私耳若忽道德而求生徇欲则以系风玄宗深感异之诏居阳台观岁余称疾乞还句曲纂修经法天寳四年十二月命中使赍玺书徴之既至馆于禁中每欲咨禀必先斋沐请传道法辞以疾不能强而止再求还山廼特勑杨许故宅紫阳观以居之御制诗饯别又禁山中採捕渔猎食荤血者不得入时经诰眞蹟已多散逸师奉诏搜访备得寳书进上之又诏山人王旼请师楷书上经十三纸以补遗阙七年三月十八日玄宗受三洞经箓于大同殿遥礼度师赐号玄静先生法衣一袭以伸师资之礼诏刻石华阳洞宫以志之继两征诣阙旋皆请老而还爲国修斋数感甘露灵芝之瑞大历四年己酉十一月十四日解蜕于紫阳之别院年八十有七以左玄大夫赠正议大夫赞曰公私之辩至道名言徒说弗从频烦主恩上经十三妙补遗阙参着刻铭无愧称絶十四代宗师上清仙伯大洞贞元先生姓韦讳景昭丹阳延陵人吴司空慎十六代孙精究儒术而不肯取科名独慕神仙之学初度于延陵之寻眞观师事包士荣士荣师崇玄观包法整法整师包方广方广师王轨轨之师昇眞王法主也惟习灵寳经法后居长安肃明观至天寳中奉诏侍玄静先生归茅山勑建紫阳观居焉大历初受玄静经箓正传肃代以来天下丧乱师独以道爲己任贞元元年十一月癸卯召门弟子曰吾昨见仙官持勑书召任上清仙伯不复住世矣来何爲喜去何爲悲汝等体之毋或哀泣时年九十二而化赞曰神冯虚生至灵爲寳世尘纷扬独静以保时成返空我知其归来无所欣去无所悲十五代宗师洞眞先生姓黄讳洞元南岳人早游华阳与玄静先生爲师友尝受行中黄服日之法后入武陵住桃源观有瞿童子名栢庭自辰溪来师事甚谨一日独游归语师曰桃源中有水洞花木纷馨洞室周缭涧中多五色石童子得一石状如龟引之首尾俱动师藏经笈中旬余失所在异日约俱往水溢溪洞迷不知处大历八年癸丑夏五月晦童子辞师曰后当于句曲相见明年师徙居庐山紫霄峰凡十载复来山住下泊宫日诵大洞经嗣韦宗师之学又八载瞿童子者至师适曳杖有岀栢庭亦不留及归闻姓名大骇遂易服焚香望空拜伏乆之凝立而化举体唯空衣耳德宗叹异赠先生号寿九十五赞曰瞻日得道其知甚眞栢庭之来桃源始春石龟五色首动尾应忽然亡之妙极玄征十六代宗师明玄先生姓孙讳智清不知何许人在襁褓时畏闻腥羶及解事唯进以酒辞家入山师洞眞先生大和六年爲山门威仪七年奏请重禁採捕四时祭祀咸絶牲牢奉勑书立石紫阳观李卫公尊师之尝有诗赠武宗会昌元年召修生神斋勑建九层寳坛行道因赐号焉解化时衆见风雨中有大鱼金鳞玉鬛师乘之凌大峰而上未详岁月赞曰食味养形食气养神鼎俎伤生忍而害仁我贵食母无假于外瞻仪有感岂识其会十七代宗师唐国师希微先生姓吴讳法通润州丹阳人有文学试举子业不利来山明玄先生度爲道士尽授经法踰年明玄化形风雨中师大悟解僖宗干符二年遣使受大洞箓遥尊称爲度师赐先生号天祐四载年八十三预知世行有变潜入巖洞不知所往赞曰世之将危智者去之而彼眞人慨然兴悲深处巖洞流润千里动植遂生夙雨时至十八代宗师洞微元静先生姓刘讳得常金陵人十七岁作大道歌见吴宗师观其气骨飘然出尘曰贤者能饮茅山泉一月当十倍今日聪明一年特生光慧十年闻仙道矣师廼作冷泉吟又曰吾有玉经妙㫖子若歛华归实可以混合天人离情理识由是再拜执弟子礼得其道居紫阳观二十年不踰户阈华姥山一夕有童子歌曰灵菌长金刀响山中人数闻之虑有兵是年盛产黄芝经月枯悴师亦解眞赞曰龙章凤书可制劫连藏之贵虚保之贵定全体皆用谁执其方欲穷所之弟子亡羊十九代宗师贞素先生姓王讳栖霞一名敬眞宇玄隐生于齐而长于鲁七岁神童及第而仙才灵气禀于自然天祐丁卯岁避乱南渡至于寿春从问政聂先生传道法及来华阳又从威仪邓君启遐受大洞经诀南唐烈祖方在賔门寔来作镇召师至金陵馆于玄眞观圣历中兴恩礼殊重加金印紫绶号玄博大师表请还山诏不允又加贞素先生号复赠洞微元静之称保大元年壬子岁夏四月甲寅隐化于玄眞春秋六十有二赙钱二十万奉冠剑归葬雷平山徐铉撰碑赞曰旭日未升衆星璨如江南之都依我仙墟金印紫绶于我何有彼以爲贵来斯顺受二十代宗师紫阳沖虚先生姓成讳延昭字怀玉润州金坛人气禀纯素不染世尘初诣紫阳观王先生伏节爲弟子宋开寳八年平江南后刑部郎中知昇州杨克让请师爲茅山威仪兼昇州道正未几辞还紫阳旧居门人受学甚衆淳化元年四月十四日无疾从容观化年七十九赞曰域中之大唯王与道我以虚神彼以位寳华阳之传其书孔多以佐时功阴阳大和二十一代宗师洞虚先生姓蒋讳元吉宇吉甫号碧虚子常州义兴人祖麟父器之货药不二价爲乡里醇儒先生丰标絶尘厌事生产作业读书尤长于诗常白日致鹤飘飘有霄举之气从沖虚先生应诏居京师乆之同还紫阳极论上清之学曰三洞玉书非子不足付度师曰度文不度诀吾无望于师焉沖虚曰度人不度文吾所望者子耳师既受度人曰蒋氏世德之报哉奉扬大教屡有祯祥咸平改元三月以经箓授弟子万保沖十五日仙去赞曰朝游寳林暮宿玉池微唫所激籁生凉飔玄圃之英濯濯其羽我翔大清假尔飞舞二十二代宗师沖素先生姓万讳保沖宇用玄常州武进人幼夫怙恃兄氏教抚之及长议析业师曰吾无兄无有今日先人分业非所愿得寄迹黄冠足矣遂诣腾仙观出家后来礼洞虚坛下咸平元年始传上道专善探服日霞之法至九十二解蜕颜貌如童景德间奉诏请祷大应玺书赐号退隐黑虎谷中赞曰赫阳吐芒赤水腾光引以神鼎灌以灵浆千日道成潜跃自在盘桓玉童缟衣玄带二十三代宗师宋国师观妙先生姓朱讳自英宇隐芝句曲朱阳里人生于太平兴国元年八九岁从牧儿郭千村能吹笛致鹤父母以爲不祥弃之廼从朱元吉着道士服时年十二端拱之初也继与明眞张鍊师居积金山顶试辟谷术人稍趋之遂思远游至襄阳遇异人陈铁脚挟往青城山复过濑乡校雠太清宫古藏经遇水星童子武抱一游河中府行止神变景德元年嗣教年二十九四年眞宗遣使祈胤明年仁宗生事具宋史奉㫖住持玉清昭应宫山中勑建干元天圣两观赐号国师明肃太后传大洞毕法复赐号观妙先生还山得武抱一蜀中所寄书意警责姓名显耀暴露天机先生对之泣数行下弟子莫测也天圣七年十一月坐化手执祥符所赐玉如意流汗浃体额有凝珠尸解之上法者世寿五十又三赞曰赤子童眞宿智冥得凌虚有音履水无迹有道之朝煖如中春执玉振金爲时外臣二十四代宗师通眞明元先生姓毛讳奉柔建康句容人尝侍父入茅山天市坛遇黑虎父终无所见先生迫视之虎拜其前观妙宗师闻而异之谓其父曰华阳之道在君之子矣遂留山中师事观妙谨朴忠厚有长者风结庐积金山慕隐居道靖之地居焉苦志在于轻举嘉祐八年十二月大雪中庵前木犀骤花先生心异之少顷有道士刘混康者自常州泰和观来先生感其诚恳且嘉瑞应一时授以经法未几解化崇宁元年赠先生号赞曰积金之阴其神孔威潜灵感符启我仙扉两扉阖开神生悬景丹光在林人识余鼎二十五代宗师葆眞观妙沖和先生太中大夫谥静一姓刘讳混康宇混康一宇志通晋陵人景祐二年乙亥十二月二日生十三岁从泰和观汤含象嘉祐五年试经爲道士一夕梦神人告曰汝欲学仙当择名山尝患世无良师每静夜登坛散发焚香以天爲宗已而闻华阳毛宗师有道往依焉庵居积金山常有五色云雾结爲楼殿人异之一日有三羽士造其庐指庵之东隅谓师曰汝即此居抱神守中德惠及人当无愧前人也又顾师眉间曰此无作之地道之所尚不可有疵手爲扪之明日瘢灭元祐元年哲宗后孟氏误吞针喉中医莫能出有司以高道闻召见师进服符呕出针刺符上宫中神其事赐号洞元通妙法师住持上清储祥宫绍圣四年勑江宁府即所居潜神庵爲元符观别勑江宁府句容县三茅山经箓宗坛与信州龙虎山临江军合皂山三山鼎峙辅化皇图徽宗加号元符万宁宫赐九老仙都君玉印景震玉櫑具剑御制诗颂书画赐予不能悉纪师累表灾变上虽加叹而不能用其言屡召至阙大观二年赴召出山羣鹿遮道师以意喻之一鹿触车而毙瘗之道左先是所畜鹤闻召飞去师曰鹤去鹿毙吾无还期四月至京馆于储祥宫新作元符之别观夜梦天帝召诘朝驾幸储祥就见因进上所诵大洞经十七日临午儵然解蜕年七十二勑遣使护柩还山葬叠玉峰特诏建藏眞观爲祠室云赞曰玉华荡空金英散香群仙启关受契紫皇神明之区有相成道袭眞绍传天地同老二十六代宗师凝神殿侍宸守静凝和法师沖隐先生姓笪讳净之字清远金陵人父得一好道术乡里号达翁余杭有杜道士者自匿其名尝从翁游熙宁元年师将诞父梦杜投其家心异之师幼与羣儿戏辄画地爲道家像父携之来山刘先生见而奇之曰是子他日人天师也师喜跃誓不复归父亦欣然从之元祐间与俱入朝先生被㫖住持上清储祥宫以师归主元符宫事崇宁四年赐法师号兼领崇禧观凡上恩兴建土木与夫山门之请乞师备劳焉撰集科仪营救贫乏尤所致意政和三年七月三日召门弟子曰吾今四十有六岁昔先生尝授记以爲过叨朝廷厚恩寿当不逾于此遂索笔书遗表盥沐更衣泊然而逝表闻天子嗟悼诏赠沖隐先生爵及父母葬藏眞观之山入室弟子俞希隐徐希和希和得㫖嗣传印剑希隐入青城山今蜀人有闻洞法上道俞公之行化也师美髯长身丰骨异俗每入见爲上加赏云赞曰秋空尘消春渊冰涣美哉仙仪皇明所赞徒赞其仪弗究其道临终之言帝王之要茅山志卷之十一茅山志正统道藏三家本三十三卷洞真部记传类茅山志卷之十二师一上清嗣宗师刘大彬造上清品篇二十七代宗师太中大夫凝神殿侍宸养素观妙先生姓徐讳希和字仲和金陵溧水人祖父乐施与笪君尤爲徐君所敬慕命师以侍巾舄尝从入朝上嘉其道才清素勑就陛前承恩爲道士沖隐解化奉御笔嗣宗坛政和四年召请阙及秋还山赐丹台郎转太素大夫凝神殿校籍宣和三年复被召内廷建别馆处之四年授前职请归故山勑有司礼送五年三月十八日降御封香入山有白鹤天灯之应每坐大静接降仙眞侍者窥之唯闻其语师预知世故常若隐忧靖康之初闭靖不食一日集徒衆曰吾仙期已迫不得见圣人治世也以建炎元年七月二十五日若坐忘长往矣赞曰古先圣眞鍊质返始往来无方聚散无体我神甚眞故与之遇外户何人欲闻其语二十八代宗师元观先生姓蒋讳景彻宇通老金陵句容人眉目秀异面有斗文十一岁侍沖隐公及闻三洞俞先生入蜀往见于峨眉山俞嘉其意益其所学临别谓师曰三十五代我当如阜及山嗣掌大法建炎寇起燬元符宫师独保经箓印剑左街道録傅希烈闻于朝高宗赐金重建宫师复行化至京师前一夕和王杨公存中夫人赵同梦天尊降其第明日师谒王门王大敬信今宫山门王所建者尝叹曰吾以土木事亏损仙业不得白日昇翥师有白玉天尊像甚秘比至解化像亦亡去绍兴十六年四月二十九日也赞曰土木之崇时息时兴我行无爲彼梦有征峨峨象帝玉质天粹临化俱返孰执其契二十九代宗师崇德先生姓李讳景合宇灵运句容人幼师元观该练经法南渡之后坛席典仪缺落赖师润色之一日游雷平山得古剑一以献元观元观曰此陶公墓中物也神物不可泄合归之故地果得隐居墓卓剑墓上须臾雷电大风晦冥明日往视其剑无有墓上复得二青李元观闻之曰剑去李出予当避席即奉师登坛是日虎啸鹿鸣鸾鹤交至师好施药人一疾安今投一钱井中积钱盈井人唿曰药钱井所活人可知矣绍兴二十年九月十五日不疾而逝葬归眞山中赞曰神物之还雷电与俱青李何来报征神墟发药羣疾泉流林注以无尽施待有縁者三十代宗师靖眞先生讳景暎宇灵晖崇德宗师弟也早丧父事母至孝年四十不娶母卒从兄着黄冠崇德公曰吾昔得二李陶公墓下子来验矣因作二李亭于白李溪师至性澹泊深寳慈俭一入大静弥月不出高宗累召辞疾不起即山中赐号靖眞先生绍兴二十五年夏旱留守诣师请雨大应守闻之朝使一再至师辞疾愈力明年爲秦夫人王氏拜章知桧系酆都事隆兴二年正月一日谓侍者曰吾将观化矣遂闲静危坐不食至六日午时化赞曰太一好生泫容祷祠而所福祸则不敢私迷国当诛犹冀冥报玄狱之警亦辅名教三十一代宗师保宁沖妙先生姓徐讳守经金陵溧水人母梦流星降其室而生十岁不能言有道人言自茅山来服其丹遂能言母廼令入山师事靖眞守一抱道不求人知隆兴二年嗣主坛壝朝廷累召守靖眞之教确然不起每有禬禳遣使即山修事辄获嘉应及得江阴秦先生手印剑付之退藏于密庆元元年三月九日辞衆而逝赞曰流星之光下而爲人歛精含辉忘言絶尘神丹之来道不苟授应物泊然是善玄守三十二代宗师明教先生姓秦讳汝达宇通远江阴人家贫苦学常拾废纸遗笔学书强记过人访道东南名山保宁宗师辟馆西洞以书致之先生来与语通夕明日以印剑奉先生登坛衆望见先生眉宇若神皆服保宁公择贤之密知人之明也绍熙二年朝廷遣使封香营金箓斋有白鹤綵云之异赐先生号庆元元年十月九日句容簿沈来谒比别至山桥闻钟声人曰秦宗师仙去沈大骇还望先生趺坐凝然体犹温泽因叹曰相逢茶已罢一笑便昇仙入室弟子邢汝嘉时在京爲太一宫高士左街道録是日还山奉勑嗣教赞曰仙学所能非人间书示假豪素何妨弃余几动于微我感以虚谓我预知孰究玄枢三十三代宗师眞应先生姓邢讳汝嘉宇子嘉建康溧水人七岁能缀文善谈名理身长七尺手垂过膝孝宗召爲御前高士师蚤年寡发不胜冠特赐巾里上殿并御制诗曰朕亲命制华阳巾赐与茅山得道人戴此不妨朝玉陛免教五岳受埃尘庆元元年十月三日得秦宗师书曰吾近得眞诰将有回车之期宗教甚重子可速请勑归领印剑期以九日至山奏闻上深异之勑送还山爲嗣宗师重建藏室获施与金帛数万计谓门人曰吾非好此明年将岁大饥矣嘉定二年三月二十二日不疾而化是岁秋歉甚衆赖以安有余济困顿者活人无筭其存心如此赞曰于皇阜陵躬勤孝理爰尚清静询于眞士手制华巾俾郄冠尘畴克称兹玉立长身三十四代宗师沖玄明一先生姓薛讳汝积字德夫常州晋陵人性简俭学周易老庄与眞应先生意甚相得眞应以高士主祠尚方音问不相涉二十余年后卒爲师友传其道统嘉定六年癸酉地腊日宁宗皇后杨氏用明肃太后故事命左街鉴义上官德钦赍香币受大洞毕法遥礼先生爲度师修罗天醮甘露降灵芝生白鹤綵云嘉瑞非一高士刘先觉撰传箓记七年十二月十八日解眞先生初名克昭字明夫及传华阳之学更前名着其世德之由起也赞曰发书启玄託易着明出日入月道正不倾瑞露密降芝英自生白鹤起飞遂超太清三十五代宗师通灵至道先生姓任讳元阜宇山甫溧水人幼负奇质察理幽深神貌超然绰有仙气薛宗师梦童子揭其坐席曰俞先生来子慎避席俞即元观蒋公峨眉山见之有三十五代如阜之语盖蜀中仙去数十年薛公尝闻斯语矣及师入山薜公曰华阳再来客也即授以玉书学者骈踵而至嘉定十六年淫雨宁宗召至阙修大醮师勑水至坤隅向艮户蹑罡若有禁勑上亦先梦其地有妖异人所不知也因赐号通灵明年复召祷雨加至道赐象简冠帔皇后赐之纨扇亲书特赐妙相眞人于上其他赐予悉散贫者上益加敬嘉熙三年三月十八日建斋罢白衆曰吾将佐司命君理忠孝之任宜珍重焉儵然而逝寿六十四赞曰孰谓仙眞遗世去之受职于天忠孝是司地道无成含章爲美俾扬皇风是用钖尔三十六代宗师明微先生姓鲍讳志眞宇淳夫溧水人家业儒而贫父道中得遗金有远吏泣至问所遗即归之夕梦羽人谓父曰汝有阴德生子当仙父母以岁疫命入山受道是年疫惟鲍氏一门免焉赵葵开阃东方请师醮拔滁城战殁之士羽童鸾鹤见于云中葵深敬异之复于义家获南岳景震剑淳祐三年上表解职居陪眞馆日诵太丘隐书十一年辛亥其四月十七日静一先生解眞之日也烧香作礼召大衆曰我当从祖师去矣是夕蜕去赞曰千万之一人保纯德万亿之一纯德之极纯极而仙人化而迁父不拾遗仙许子爲三十七代宗师灵寳先生姓汤讳志道镇江丹阳人读书负奇气髽髻跣足坐大茅山顶三十年誓不出山赵善湘帅金陵访山中高道一见奇之使礼明微宗师始闻大道之要淳祐三年传印剑五年秋大旱召赴阙祷雨师曰雨不须祷上曰亢旱奈何师曰臣闻民者天之赤子陛下忧民若此雨当旋至臣行不足格天臣心有足知天是夕果雨上大悦民举手曰汤仙雨召住太一宫力辞还山赐赉特厚十一年四月上表退席寳祐六年正月三日说偈有云笑入寥天一廼一笑辞世赞曰冠巾裳衣人饰其外我髽以游返质非怪桑林之忧释以甘霈而不自神曰天所溉三十八代宗师沖妙先生姓蒋讳宗瑛字大玉毗陵人幼习举子业长游四方居越之金庭山二年尝于石壁间得登眞隐诀一书私甚异之遂挟书来华阳从汤先生游一昔梦天门开见游玉海仙人五宇明日传度登坛因以爲号朝廷行郊祀礼乆雨召诣阙祷廼大霁理宗赐御书上清宗坛圣德仁祐之殿景福万年之殿凡三牓赐钱十万缗缮修宫字还山累表乞谢事不允开庆改元託疾游庐山遇鄂渚之乱廼过天目山往来永嘉山水间註大洞玉经十六卷上闻其高尚不可回而法主之任不可缺遂勑高士景元范代之大元至元十八年世祖皇帝降特诏便安就道不得辞比至燕都六月二十七日无疾化弟子奉冠履归葬藏眞之山赞曰得书石室古仙所留具释隐言以镇丹丘天门广开羣眞毕来匪梦伊眞万方其新三十九代宗师架巖先生姓景讳元范字仲模句曲人幼依任宗师爲侍者脩髯广颡如古列仙生平不知酒肉味嘉熙间从任公诣都出住建康天庆观开庆改元召爲龙翔宫高士历左右街鉴义未几勑充上清宗师理宗后谢氏如先朝故事尊以师礼受大洞毕法其词略曰爲天下母敬持坤顺之符尊道中师庸受颐眞之箓时师以元阳观爲外靖居焉景定壬戌十二月二十五日化赞曰伟乎架巖誓遗世尘食地徇形寔滞昇眞处高非危守洁非介飞歩神京接轨玉海四十代宗师元静先生姓刘讳宗昶溧水人师事玉海蒋公公弟子数十辈师年独幼卑顺自牧冥心道域寳祐间从蒋公造朝复从游庐山宿紫极宫夜闻唿茅山道士曰天王校録洞中刘子可归矣师心怪之明日别蒋公去至金陵父卒终丧廼还句曲一夕芝生满山悒悒不乐人问之终不言明年北兵破四川朝廷累徴不起深晦其道以终天年赞曰世连向微海将尘飞仙人知几暂至遄归山灵夜唿芝英昼映我保玉书以请民命四十一代宗师一空眞妙先生姓王讳志心金坛人弃家学道师元符知宫汤元载唯上清宗坛主其法者世以甲乙次盖自静一先生始时开庆宦者董宋臣私于婺之道士朱知常挈印剑于赤松宫师诣阙上言暴其恶诏如旧次勑取印剑还山衆推登坛挥手谢之寒暑一衲而已每凝坐而起两袖常拂火光咸淳癸酉九月二日说偈解去大衆追礼爲复正宗师以补系代之失赞曰道之所传天且弗违孰睥睨之间以人爲苟可间者斯非其道告示眞士善守神保四十二代宗师观妙先生姓翟讳志颖字同叔丹阳人年十三入华阳洞之西便门遇道士坐石上指石壁题名谓师曰汝姓名在宗师之列因顾石壁失其人及长果嗣法主之任清容慈俭唯道是从始自永嘉迎玉海度师还山北兵乙亥岁下江南明年丙子化去时至元十三年六月二十四日也赞曰华阳之洞壁以玄琼千歳一开列见仙名仙之爲道有化无迹人躬火传我返眞极四十三代宗师凝和宣静眞应法师姓许讳道杞宇祖禹句容人上清仙侯之裔也宋端平三年丙申十二月二十七日生幼事蒋度师性行方矢不轻然诺国初兵革之余歳旱饥疫淮邦惟甚时省治在维扬省臣避堂请师至祷雨足而疾已遂给驿敦送于朝世祖以臂疾召见大都香殿令试以法愈复命祈雪止风皆奇验赐寳冠法服降玺书大护其教佩印南还三茅山悉统隶之至元二十八年二月三日微示疾握固促召王君道孟授之经法谢别而逝寿五十六赞曰上清之宗世以贤受景运肇新仙裔廼复嘘和噏精保卫圣躬翼以星斗导之雷风四十四代宗师养素通眞明教眞人姓王讳道盂宇牧斋句容人方面丰颐容止庄厉年十四师事元符道士沈宗绍不饰伪而行益高不求誉而名愈出未四十人以先辈属焉比嗣教朝京师蒙恩数一如许先生大德戊戌岁饥两至维扬驱蝗请雨大验特赐号称眞人行业见翰林直学士元明善所撰华阳道院碑文至大辛亥请老而传廼命入室弟子刘大彬袭其教年七十有三蜕于华阳实宋寳祐壬寅生人赞曰养素以朴通眞以诚内接玄同外佐昇平蜚螟伏藏年谷成遂少见其微已足名世四十五代宗师洞观微妙玄应眞人姓刘名大彬号王虚子吴郡钱唐人延祐四年得九老仙都君玉印有司闻于朝仁宗皇帝特㫖还赐宗坛以传道统赞曰山岳昂藏湖海浩汤玄征备至植宗华阳承光紫阙敷贶朱方九老都君钖尔寳章茅山志卷之十二茅山志正统道藏三家本三十三卷洞真部记传类茅山志卷之十三师二上清嗣宗师刘大彬造仙曹署篇华阳洞天三宫五府曰易迁宫含眞宫萧闲宫曰太元府定録府保命府童初府灵虚府其太元定録保命爲三茅君所治易迁含眞则女子成道者居之余宫府皆男眞也保命间用女宫东海青童君一年再游校此诸宫观见群辈前司三官保命眞人郭四朝眞人燕国人也兄弟四人秦时居伏龙之地并得道四朝是长兄眞法其司三官者六百年无违坐超迁之四朝职满上补九宫左仙公领玉台执盖郎中间乆缺无人后以茅小君代四朝耳定録府左右理中监定録官僚有左右理中监准世长史司马职又有北河司命主水官考此三职常领九宫禁保侯职主领应爲种民者洞宫自二君而下便次此三职爲大矣左理中监准大府长史昔用韩崇以居之崇字长委吴郡毗陵人少好道林屋仙人王玮玄曾授之以流珠丹一法崇奉而修之大有验玮玄语之子行此道亦可以出身仕宦无妨仙举也崇遂积仕至宛陵令迁汝南太守秩中二千石在郡积十四年化政洽着举天下最年七十四玮玄廼授以隐解法得去入大霍山复受玮玄遁化泥丸紫户术以度世来在洞中也汉书有传右理中监准职如司马有刘翊宇子翔者居之汉书作宇子相翊本颍川人少好道德常能周施而不以爲惠洫死救穷非一人矣举上计掾拜郎中迁陈留太守遇马皇先生吿翊曰子仁感天地阴德神鬼太上将嘉子之用情矣使我来携汝以长生之道翊叩头自搏乞愿侍绐因将入桐栢山中授以隐地八术服五星之华法得度名东华受职洞中也北河司命北河司命须阙无人昔以姚俊兼之耳俊钱唐人受业太学明经术灾异仕至交阯太守汉末弃世入增城山中学道遇东郭幼平幼平秦时人乆隐增城得道者也教俊行九鍊精气辅星在心之术修之道成来洞中兼北河司命主水官之考罚此位虽隶定録其实受事于东华宫中节度姚俊宇翁仲者也隐居曰有冢在钱唐临平坟坛历然苗裔犹在乡近时闻鼙角之响故人不得侵毁之皆知唿爲姚司命冢张激子河内张奉也字公先少时名激子耳弃世入剡山遇山图公子授栋玉法修之得道进东华宫行当爲太极仙侯或领九宫尚书与北河侯对职治水考北河司命或爲禁保侯亦并共业故也治在洞天之中定録府典柄执法郎淳于斟字叔显主试有道者斟会稽上虞人汉桓帝时徐州县令少好道明术数服食胡麻黄精饵后入吴乌目山中隐居遇仙人慧车子授以虹景丹经修行得道职任洞中保命府明晨侍郎俣命府多女官司三官官属有七人四女三男明晨侍郎七人如今世上御史中丞之职并隶东华方诸宫保命君总关之周爰支者汉河南尹周畅宇伯持之女也畅汝南安城人好行阴德功在不觉永初二年夏旱收葬洛阳城旁客死骸骨万余人爲立义冢祭祀之应时大雨丰收所行多类此阴行闻于太上令爰支从南宫受化得仙来在洞中爰支少亦好道服茯苓三十年后遇石长生教以化遁化遁上尸解也隐居云畅周嘉从弟也殇帝时爲河南尹至光禄勋张桃枝汉司隶校尉朱寓季陵母也寓母行阴德乆闻在易迁始得爲侍郎耳隐居云朱寓沛人桓灵时八俊夏馥宇子治陈留人也少好道服术饵和云母后入吴山从赤须先生受鍊魂法又遇桐栢眞人㖟以黄水云浆法得道来在洞中馥少时被公府辟召悬壁书着桑树廼去其用怀高迈如此隐居云后汉及高士传并云馥陈留圉人桓帝时举直言不就眞诰云例皆取平贞正直体隐神清即侍郎之才不限男女也余数人不能一一道之保命府理禁伯张玄賔定襄人也魏武帝时举茂才归乡里师事西河蓟公受服术饵兼行洞房元白之事后遇眞人樊子明于少室㖟以遁变隐景之道昔在天柱山后来华阳内爲理禁伯理禁伯者主雨水官也亦保命之监国也玄賔善谈空无廼谈士常论无者大有之宅小有所以生焉积小有以养小无见大有以本大无有有亦无焉无无亦有焉所以我目都不见物物亦不见无寄有以成无寄无以得无于是无则无宅也太空亦宅无矣我未生时天下皆无无也自云昔曾诣蓬莱左公宋晨生与其论无麤得人意桐栢诸眞且不能折之过此以去尚未能本有安能本无耶其高气秉理如此保命府丞赵威伯东郡人也少受业于邯郸张先生行挹日月之景服九灵明镜之华晩在中岳受玉珮金珰经于范丘林丘林廼是汉楼船将军卫行道妇也河图云吴楚多有人得见太平者常语人云此言不虚此验不乆其所存明镜非世间常法得道来在华阳内爲保命丞保命有四丞赵主仙籍及主暴雨水领五芝金玉草欲致洪雨者可将词诣之也其一丞是咸阳乐长治东卿司命君乡里人也爲茅小君所举用汉桓帝中书侍郎晩从中岳李先生受步七元法得仙长治主灾害其一丞是孟君入室弟子郑稚正也孟君所属用郑主考注其一丞是西山唐公房蜀人奉事李八伯者也唐主生死周氏玄通记黄元平东海人年可三十许白布袴褶平上帻执手版版黑色散在保命赵丞间无位任河内李整昔受守一法井行洞房得道初在阳洛山后来入华阳中又主诸考崇民间之事整往尝爲常道乡公傅受道入山时已年六十隐居云整居四平山及大茅东探石𦠊服之得道今犹有探处周子良字元龢内讳太玄字虚灵永嘉人隐居高第弟子也挺命降眞以梁天监十四年十月二十七日白日尸解时年二十隐居检集平日眞降事迹类爲四卷进之武皇帝即周氏玄通记也记中载二君选爲保籍丞此位廼始立以助领诸簿録其任数小而高清爲后当度名东华更奏上位爲保晨司知天下神仙功夫之事教学之方也保命府鬼师王延传晃范彊徐卫此四鬼师本亦道家之祭酒也得下解法受书爲鬼师耳华阳洞玉童周氏玄通记华阳之天司晨玉童姓景名上期萧闲宫仙人周氏玄通记萧闲仙𡖖张子安芙蓉冠绛绣衣侍者三人子安名孝荣阳棃井人也童初府上帅刘文饶弘农刘宽也年七十三一旦遇青谷先生降之寝室授其杖解法将去入华山行九息服气又授以炉火丹方修之道成后来洞中主始学道者宽仕汉位至司徒太尉好行阴德拯寒困万民悦而附之如父母焉汉书有传童初府监范幼沖辽西人也受太素胎化易形之道常旦旦存青白赤三气各如綖从东方日下直入口中挹之九十过自饱便止行之十年得道其法约其事验太素秘道也范监者即其人也昔爲童初监今在华阳中童初府仙人童初府有王少道范叔胜李伯山皆童初之标者少道汉时人王遯儿也遯汉时山阳太守范叔胜北地人也魏文帝黄门郎李伯山李沖父也沖汉时爲白马令行阴德或积世有道仁行所钟此之仙人皆一进再进得入此府未必尽径来也三官大理范帅云三官有狱官不名廷尉名大理李丰今爲大理都余一守缺以拟王附子不以与许虎也隐居云李丰宇安国改宇宣国冯翊人李义子本寒微有才志遂仕魏爲尚书仆射大理即古之狱官前汉洎魏时廷尉亦名大理此职是仙官也王附子是王之小名许虎即虎牙也地下主者鲍靓宇太玄陈留人也仕晋累征爲黄门侍郎出爲南海太守洞监幽玄学通经纬人莫知之师左元放受中部法及三皇内文能役使鬼神封山制魔复于蒋山遇眞人阴长生授刀解之术按眞诰靓及妹并是七世祖积行阴德故令福逮于靓等今并作地下主者在洞宫中靓所受学本自薄浅质又浇滞故不得多也隐居云鲍用泰清尸解法当是主者不最高品矣靓女鲍姑散骑常侍葛洪之妻也姑与稚川亦相次登仙有鲍姑艾曾灼龙女见别传茅山志卷之十三茅山志正统道藏三家本三十三卷洞真部记传类茅山志卷之十四上清嗣宗师刘大彬造仙曹署篇易迁宫仙人易迁馆含眞台皆宫名也易迁中都有八十三人又有协辰夫人者九宫之眞女也太上往遣来教此辈法皆以保命授书协辰夫人主教领之也夫人汉司空黄琼女黄景华也师韩终授以岷山丹服之得仙赵素台者在易迁中已四百年不肯徙自谓天下无复乐于此处也素台是赵熙女汉时熙爲幽州刺史有济穷人功河中救王惠等族诛行阴德数十事故其身得诣朱陵儿子并在洞天中熙恒出入定録府素台数微服游行道巷盻山泽以自足矣玄通记云易迁领学仙妃赵夫人宇素台年三十余緑绣衣易迁中有高业而萧条者有窦琼英韩太华刘春龙王进贤李奚子郭叔香此数人并天姿郁秀清澄眇邈才文拟胜仪观骇衆此则主者之高辈仙官之竒才其次及得张姜子辈耳窦琼英者窦武妹也其七世祖有名峙者以藏枯骨爲业活死爲事故祚及英身韩太华者韩安国子汉二师将军李广利之妇也广利宿世有功德今亦在南宫受化刘春龙汉宗正刘奉先之女李奚子李忠之祖母也忠晋初东平太守忠祖田舍人耳而多阴德遇大雪寒冻而不覆所积尝露谷于园庭惟恐乌雀饿死其用心如此王进贤王衍女郭叔香者王脩母也又进贤有婢名六出本姓田渔阳人浚仪令田讽之孙年二十二三许体貌亦整善有心节同在易迁易迁左嫔王夫人改宇太英年二十许紫衣易迁右嫔刘夫人宇玄微年夺十许緑衣易迁都司学陶夫人改名智安年四十许上緑下紫许掾母名科斗改名恐此即是易迁受学李飞华淮阴人来易迁中已九十四年年可二十许通青衣易迁中有柳妙姬孙芳华阮惠香此三子学有功夫得度方诸第八朱台中受书并爲仙妃张姜子西州人张济妹也李惠姑齐人夏侯玄妇也施淑女山阳人施绩女也郑天生邓芝母也此数女子昔世有仁行令闻并得在洞中含眞台仙人含眞台是女子已得道者居之隶太元东宫中近有二百人定録君㖟言含眞台洞天中皆有非独此也此一台偏属太元府隶司命耳其中有女眞二人总之其一张微子汉昭帝将作大匠张庆女微子好道得尸解法常服雾气受其法于东海东华玉妃淳文期青童之妹也云雾是山泽水火之华金石盈气服之能散形入空与云雾合体其一傅礼和是汉桓帝外甥侍中傅建女也其家奉佛精进女常旦夕洒扫佛前勤勤祝誓心愿仙化神灵鉴其心亦得来此乆处易迁后始得爲含眞台主也常服五星气以得道礼和善歌歌则鸟兽飞聚而听声焉茅山仙人展上公高辛时人定録君㖟言展先生昔学道于伏龙地植李弥满所住之山先生今爲九宫右保司其尝向诸仙人云昔在华阳下食白李味异美忆之未乆忽已三千年矣秦巴陵侯姜叔茂得道于句曲山种五果五辛菜货之以市丹砂叔茂曾作书与太极官僚云昔学道于鬼谷得道于少室养翮于华阳待举于逸域时乘飈车宴于句曲悟言永叹代谢之速物存人亡我劳如何周太賔有才艺善鼓琴昔教麋长生孙广田即孙登也独弦能弹而成八音眞奇事也杜契宇广平京兆杜陵人建安初来渡江依孙策后孙权用爲立信校尉黄武二年渐学道遇介琰先生授以玄白术乆乆能隐形居中茅后去来良常山契与徐宗度晏贤生三人俱在茅山之中时得入洞耳或自採伐贸易衣粮于墟曲而人自不知耳徐宗度晋陵人作孙皓左典军吕悌司马受风谷先生气禁术晏贤生是步驾外甥即宗度弟子也隐居云契音薛契宇四画契三画分豪有异也契弟子二人其一人孙赍孙女寒华也贵廼吴大帝权之同堂兄爲吴豫章太守父讳奚封山阴王寒华先入建安晩来茅山行玄白法有少容其一弟子是陈世京世京孙休时侍郎少好道数入佛寺中与契乡里故晩又授法此数子处茅山之外非常在洞之客也亦时得入耳世京服泽泻寒汉无所服并已三百余年正玄白之力也左慈宇元放汉建安之中斋戒登山入洞虚造阴宫三茅君授以神芝复就司命君乞玉门丹砂得十二斤耳隐居云元放当是爲魏武所逼后仍来所请丹砂合罏火九华丹也定録君㖟言左慈今在小括山常行来数在此下寻更受职也慈颜色甚少正得罏火九华之益又云慈初来亦勤心礼拜灵山五年许廼得深进东西宫耳即李仲甫弟子葛玄之师蒲先生失其名宇常乘白鹿采芝草于茅山许先生名迈一名暎宇叔玄丹阳句容人上清眞人长史穆之兄总角好道从郭璞筮卦遇泰其上六爻发谓曰君元吉自天宜学道初师鲍靓未忍违亲谓余杭悬熘山近延陵之茅山是洞庭西门潜通五岳陈安世茅季伟所尝游处于是立精舍于悬熘而往来茅岭之洞室朔望时节还家定省而已父母既终廼遣妇孙氏还家改名玄宇远游永和二年入居临安西山与王右军父子周旋后移临海赤山遇王世龙赵道玄傅太初遂师世龙受解束反行之道服玉液朝脑精之法临应得道三官都禁左郎遣典柄侯周鲂主非使者严白虎出丹简罪簿各一通诘暎诸愆如其无答便当执之先生怖惧强长啸叱咤而答曰大道无亲唯善是与天地无私随德廼矜是以坂泉流血无违龙髯之举三苗丹野涿鹿绛草岂妨大圣灵化高通上达耶吾七世祖许子阿者积仁藴德阴加鸟兽凶荒疫疠之年人民百遗一口子阿散财拯救自营方药垂死得济者四百八人德坠我等应得登昇者三人度世者五人録名太上策简青宫岂是汝辈所可豫乎言毕会定録君遣中候李遵握火铃而至鲂等笑而走即得度名东华爲地仙之中品复迁盖竹山中故后与长史书曰恨吾遭良师之太晩反滞性之不早吾得道之状艰辛情事定録眞君当已说之矣崇赖成覆救济之恩天地不能踰也任眞人名敦字尚朴乐安博昌人少学道罗浮山晋永嘉初游岱宗后居华阳南洞修步斗道及洞玄五符能役鬼召神隐身分形饮酒服术黄精饵凿地入七尺取赤埴土状如赤石脂日吞九丸时复出入人间手执经科教示愚人远近穆然从化永昌元年壬午岁大雪盈丈鸟兽半死施食山中虎鹿数十同羣而游每出羣虎垂耳弭尾从之一日忽见一人身长丈许着五彩玄黄衣至前揖问曰卿是何鬼神何爲来此其人称是和那老君使来问信公名已上丹简矣眞人尝爲洞天馆主鍊大丹成语弟子曰吾当寻括苍盖竹诸山去矣其故宅即今崇寿观云笈七籖赤城志俱有传桃源黄尊师法箓甚高于茅山修天尊殿讲说教化日有数千人时讲筵初合忽有一人排闼叫唿人貌麤黑言辞鄙陋腰插骡鞭如随商客骡驮者骂曰道士奴正热时聚衆作何物不向深山学修道还敢作漫语耶黄尊师不测下讲筵逊词衆人悉惧不敢抵捂良乆辞色稍和曰岂不是修台殿都用几钱黄曰要得五千贯曰尽搬破铛釜及杂铁来约八九百斤掘地爲罏以火销之探怀中葫芦泻两丸药以物搅之少顷出火已成上银曰此合得万余贯修观计用有余讲则所获无多但罢之黄与徒衆深相谢问其所欲笑出门去不知所之后十余年黄奉召来京忽于长安街西遇插骡鞭者肩一袱子随骑驴老人行全无茅山气色黄欲趋拜廼拨手指骑驴者复连叩头黄但遥榼礼而已老人发尽白视之十四五女子也事见逸史茅山志卷之十四茅山志正统道藏三家本三十三卷洞真部记传类茅山志卷之十五师三上清嗣宗师刘大彬造采眞游篇吴绰神凤初采药华阳洞口见一小儿子把大珠三颗戏于松下绰因前询谁氏之子儿奔入洞中绰恐爲虎所伤遂相从连唿救之行不三十步见儿化作龙形一手握三珠填左耳中绰素刚胆以药斧斸之落左耳而三珠已失所在龙亦不见出不十余步洞门闭矣宋宣和封绰爲养素先生事见龙城録薛彪之晋陵人也少不狎俗无羡荣秩齐建武二年停东川採访眞祕三年廼反启勑于大茅山东岭洞天馆行道松飱涧饮弥历年岁也馆即晋任眞人于此成道坛灶犹存殊有灵验先生是以访古求眞而即地焉冯法先字法远晋陵曲阿人陈文帝天嘉元年遣中庶虞荔诣法远营大斋三日中时行道每礼一拜钟辄自鸣诵步虚尽契亦复如此莫不嗟异马枢字要理扶风郿人也慱极经史尤善佛书及周易老子义邵陵王纶爲南徐州刺史引爲学士纶举兵援台留书二万卷付抠枢肆志寻览殆徧乃喟然叹曰吾闻贵爵位者以巢由爲桎梏爱山林者以伊吕爲筦库束名实则刍芥柱下之高翫清虚则粃糠席上之说稽之笃论亦各从其好也比求志之士望途而息岂天之不惠高尚何山林之无闻甚乎廼隐于茅山有终焉之志陈天嘉元年文帝征爲度支尚书辞不应命目精洞黄能视闇中物有燕双巢其庭树驯狎阑庑时至几案春来秋去几三十年大建十三年卒撰道觉论行于世戴胜字世荣晋陵曲阿人少而出家贫尽爲乡人刘表佣作表是将士好畋猎胜廼弃之来入茅山也褚雅宇玄通吴郡钱唐人梁末隐山中重施轻财拯物无厌营田若熟以乞贫者与人共居常旦起洒扫取水徧以周给觅樵薪乞人夏月种瓜资人来取也桓法闿字彦舒东海丹徒人陶隐居高第弟子也爲梁南平王清远馆主任事縁多绪有废研修廼郁冈山右别筑玄洲精舍周处士弘让题精舍壁云李基遗故鼎赵啸絶风云悠悠升载下更复属夫君王僧辩使陆晃图闿及己形与周处士像于障面又飞白写闿与僧辩书于障背仍以遗闿世有指桓记云闿爲隐居执爨者宋道士贾善翔集高道传谬用其说隐居书闿入山诗及隐居墓碑可表也矣孙文韬一名韬宇文藏会稽剡县人入山师隐居参授眞法及见杨许三眞手书上经稍学模写遂大巧妙后学大王书殊有深分当时称之南洞九钖文碑许长史旧馆坛碑并韬之迹也南洞碑阴云文韬心柔容毅迹方智圆既业不羣物故异简刊焉钱妙眞晋陵女子也辞家学道于隐居普通年中独处幽巖诵黄庭经时年十九所居燕口洞积三十年而仙将去手裁书并诗七首与隐居别一日佩白练隐形入洞勑其地爲燕洞宫至今女官奉祠上清道士丹阳葛景宣仙公之胤太中兰陵萧世颙解缨帝室服道山林平昌幸脩之精进勤修古宿所推兰陵邵元泰道化弘远东海徐伯迁德教惧洽菩提白塔行禅比丘会稽释智渊业总五乘义该两教陪眞馆主义兴蒋负刍去来茅山有志栖託齐建元二年勑请于宗阳馆行道练纳修备风骨异俗年过眉寿沐浴迁神前华阳馆主吴郡陆逸仲前华阳馆主太原王法明此二先生并以志远栖逸不羣衆馆崇元馆主嘉兴张元之建武中勑爲馆主又于菌山涧上筑台以居时有白鹤来止遂名鹤台朱阳馆主上清道士潘渊文隐居奉三茅二许经寳以天监十二年启勑所建嗣眞馆主丹阳句容许灵眞馆主晋世许眞人云六世孙也天监二年启勑所立崇虚馆主道士正吴郡张绎馆本宋明帝勑立于潮沟供养大法师陆脩静齐永明勑立于蒋陵里陶先生再兴焉宗眞馆主曲阿徐公休善有道素德望温眞天师九世孙张玄眞道兼三洞德流四远天师十世孙张景遡容行识业秀挺超羣天师十世孙蜀郡张智明天师十世孙蜀郡张子华天师十世孙张锵天师十世孙张曅天师十世孙张楷天师十世孙张冑崇元馆主丹阳永世谢天立华阳馆主北郡傅卓宗玄馆主吴郡张玄宗崇眞馆主曲阿汤法宜延眞馆主义兴吴迈之宗明馆主建康俞万达建善馆主建康罗法仙上善馆主吴兴孟慧普鹄鸣馆主瑯琊卫灵符妙门馆主余杭暨天禄福林馆主博昌任彦净栖眞馆主建康陈法明洞玄馆主盐官朱法永含眞馆主曲阿弘法清昭仙馆主会稽伍玄则青阳馆主建康张昙要仙灵馆主盐官朱法景张求馆主延陵张道存玄圃馆主延陵钱法慧开眞馆主延陵王彦闵龙阿馆主曲阿陈绍先福乡馆主晋陵刘湛之金陵馆主嘉兴殳遵祖招眞馆主高阳许叔存方隅馆主延陵钟文冑龙泉馆主义兴周景冲宗眞馆主延陵尹法静玉泉馆主曲阿左文举脩眞馆主句容毕文和天市馆主延陵韦尼子北洞馆主句容王法休招灵馆主吴郡丁奉之阳明馆主永世于天慧金刚馆主延陵谢法先龙阳馆主晋陵薛延之曲林馆主兰陵缪法兴黄曾馆主曲阿陈石鸿洞阳馆主义兴张方成茅眞馆主钱唐俞僧瑶通微馆主兰陵许灵庆洞清馆主兰陵车灵晩兴齐馆主曲阿陈师度齐乡馆主曲阿刘僧明方玄馆主湖孰戴令待正范馆主晋陵王希弟降眞馆主延陵陈耀云林屋馆主剡县杨超远帝乡馆主兰陵鞠遂龙安馆主延陵陈恬清玄馆主女官延陵潘令翘宗灵馆主女官延陵王明珠昭台馆主女官晋陵钱密妃处静馆主女官吴郡刘妙云万椿馆主女官延陵王玉盈仁静馆主女官丹阳杨净音梵明馆主女官溧阳万妙妃寳梵馆主女官溧阳万妙娥天师十世孙女张子台天师十世孙女张季妃太素精舍女官曲阿张妙容上明精舍女官晋陵薛要罗太丈精舍女官丹阳汤明辉腾胜精舍女官彭城韩霜妃郁单精舍女官延陵朱灵妃妙寂精舍女官延陵潘妙向寻眞精舍女官延陵唐僧妃宗标精舍女官曲阿陈僧淑永福精舍女官延陵闾丘灵桂服食道士女官暨阳徐灵翠招眞道士句容严浩耀凤毫道士兰陵桓方开山居道士句容张法眞三洞法师曲阿殷灵养三洞法师永世于玄明二洞法师鲁郡周显明宗元逻主吴郡陆僧回神州邑主法身薄九眞建眞邑主法身韩休明朝宦法身延陵曹玄明治令法身彭城郑休之治丞法身山阴董道盖桐栢先生王轨宇洪范一字道模瑯琊临沂人也曾祖筠梁散骑常侍祖铦简文太子洗马父瑜陈着作佐郎先生年二十事王法主爲巾瓶弟子积十六年从法主际遇隋唐二代初大业十一年奉诏河南二十四郡博访异人贞观间奉勑改建华阳观干封二年十一月旦顾谓门人曰吾昨梦三羽人执简吿曰华阳天宫用师爲神仙万人主者兼知校领省官请当行矣吾昔在桐栢山已感斯梦须应此召至八日沐浴易衣冠九日端简而化年八十八葬雷平山陶眞人墓右王旻有术解居洛阳青萝山乡里见之已数百岁常有少容开元中徴至京师玄宗见其童颜鬒发颇加恩礼时玄宗于茅山得杨许衆眞及陶贞白所写上清诸经眞蹟其经阙文十三纸使旻赍玺书信币诣紫阳观请玄静先生补书之若曰朕不欲命小臣干冒于先生委卿专往必冀神仙手笔今古相续耳旻到山之日灵鹤翔鸣玄静书经之时神人降其室皆精诚所应也事见仙传拾遗吴筠鲁中儒入嵩山依宗师潘师正爲道士传上清之法苦心钻仰廼尽通其术开元中南游金陵访道茅山乆之东游天台尤善着述玄宗闻其名徴之与语甚悦令待诏翰林未几求还茅山许之既而中原大乱江淮多盗廼东游会稽天台与李白孔巢父诗篇酬和逍遥泉石竟终于越中见唐书本传崔希眞客钟陵舍于郡西善鼓琴工绘事兼好修鍊之术大历二年十月朔夜大雪希眞晨启门见一老人衣蓑戴笠避雪门下崔异之延入脱去蓑笠神色毛骨非常益敬之问曰家有大麦面聊以充饥公能食乎老父曰大麦受四时气谷之善者也沃以豉汁弥佳崔命家人具之间又献松花酒老父曰花涩无味野人有物能令其醇美廼探怀中丸药色黄而坚以石叩之置少许酒中甘香顿异仍以余药遗希眞崔入宅隙窗窥之见老父于帏幄前所画素上如有所图瞬息而罢崔出已失老父遂践雪迹逐之数里至江入芦洲中见一大舫舫中数人状貌皆奇其人顾笑曰葛三廼见逼于伊人回谓崔曰遵道严师之礼不必然也崔拜而谢之归视幄中得图焉有三人二树一白鹿一药笈其二人盖方外之状手执玄芝一似采药者二树似松栢皆幽巖爲风雨所败枯朽之状根相连属非常意所及后携图并丸药来山诣李舍光天师天师曰此眞人葛洪第三子所画也李君又曰写神人形状于朽木之下意若得道者寿过松栢也其药廼千岁松胶也事见原化记崔芊处士隐居茅山贞元十二年右谏议大夫韦渠牟荐之德宗徴至阙下事见唐史龚道者逸其名居东海蓬莱观服食十余年唐咸通中得入华阳洞大有灵异茅山志卷之十五茅山志正统道藏三家本三十三卷洞真部记传类茅山志卷之十六师四上清嗣宗师刘大彬造采眞游篇夏侯隐者不知何许人唐大中末来山常携布囊竹杖而已饮食同常而独居一室或露宿坛中草间树下人窥觇之但见云气蓊郁不见其身每游三十五十里登山渡水而闭目美睡同行者闻其鼻鼾之声而步不蹉跌之无蹶碍至所止即觉时号睡仙后不知所终见仙传拾遗周隐遥字息元唐寳历崇元圣祖院在南洞者即赞皇李公德裕供养先生之所又尝居洞庭苞山不以昼夜更动息不以寒暑易纤厚不食而甚力虽饮而无漏唐令狐楚爲之记仙传拾遗亦有传张绍英丹阳人自爲道士不入城府仁宗思接方外之论先生与友朱自英偕应诏朱既治行先生辞以疾明年丞相丁谓王钦若同奏于上再召后二年使车再至俱称疾不起遣中贵人任珪赍诰于山赐号明眞先生仍勑所居庵爲天圣观年七十五一日清旦沐浴更衣升坛拜于四方上下扃户而坐弟子异之启户已蜕化矣王筌字子眞岐下平阳人父钖殿中丞母司马氏兄弟皆从科举筌独学道因郊行憩瓜圃间有嫠妇从乞瓜视其乳齐于腹异之遗以瓜妇食之以其余啖筌筌食之妇喜曰可教矣吾萧三娘也神仙海蟾子居此诘旦与俱见遂授丹诀自尔奉三清尊像朝夕礼谒诵黄庭经累月不出户后远游名山西至成都富郑公慕之馆于门下八年丞相吕公尤敬之近臣欲举种放故事以谏议大夫起之宰相以筌无爲人意廼止元丰中复举于朝赐号冲照处士族弟柄守台州欲往台未至而柄卒因来山从刘先生受上清经箓传度之夕雷起中茅峰上便门忽开仙乐闻于空中一日昼寝梦二天人引入便门至洞宫见茅君告曰已勑汝司命府丞赐以金尺廼觉遂预言逝日投山下道民葛冲家端坐而蜕年六十一筌清脩骨立所食才如婴儿通夕燕坐冠带不去体老更起居轻利张舜民譔碑文冠剑藏于凤翔汤用明字晦之钟陵道士也神锋凌迈通经博物专内鍊坐忘之学元祐初年方壮闻刘先生之道不远千里参受经法与卢必强汤道原冯悦道鲍鍊师王景山数人爲友刘先生被召欲师与道原偕行俱辞不往结庵金菌山高居洞之侧不交外物衣弊履穿无愧人之色大观初无疾化去冯太申字悦道池州人爲道士结友十人来居山会连岁歉九人去独太申藜藿不给终守初志居祠宇乆爲道俗所归有卢先生者建观璨山未成闻召而解去其徒积逋数千缗不敢归请太申主其观斋施所入尽偿之复还祠宇旋化于山舍弟子邵次山葛眞一皆恬漠自守人敬爱之陈希微字彦眞姑苏人先名伯雄父之才朝奉郎监江宁府粮料院元祐中伯雄得复连疾已困诣刘先生乞符水治之疾良愈妻门下侍郎薛昂夫人之妹会先卒遂山居爲道士改名希微筑室柳汧泉上徽宗闻其名累召不起廼勑所居爲抱元观赐号洞微法师宣和中爲人拜章诘旦解去黄澄毗陵人隶业丹阳之仙台观崇宁初有勑改玉晨观爲崇宁万寿宫先生充住持未几徽宗玺书召赴阙勑差住持金山神霄万寿宫累授太素大夫冲素静一先生领玉堂高士左右街都道録兼管教门公事食实封一千二百户赐紫金方符请老还山告逝于玉晨所建东庵初三山经箓龙虎正一阁皂灵寳茅山大洞各嗣其本宗先生请混一之今龙虎阁皂之传上清毕法盖始于此杨希眞字元道世爲仪眞米商积阴德元道生建中靖国元年六岁始能言稍长知敬事四圣眞君像一夕梦神人告曰吾爲北方天辅上帅悯子懃志哀子尸浊期于华阳仙府与子换骨当授以神书君自是数通冥感若有心疾狂走失所在宣和二年庚子岁入华阳洞不返明年自洞出比还乡邻皆讶之君曰我昔实非狂颠爲求法耳今得眞㖟童初大法可以度世矣徽宗索异人进上九灵玉婴神变等经及灵虚秘㫖勑黄冕校定録付道藏特授丹台郎冲和妙一法师视朝请大夫年二十四尸解越三日复起手书辞谢门状投笔坐逝甲辰三月十七日也童初之法遂显于世门人承务郎沈育作杨眞人传沈若济字子舟远祖当吴越钱氏时爲谋主遂爲钱唐人宗族盛大师年十许岁便不乐尘埃中事诣本郡元眞观出家元祐庚午试经爲道士年始十三取道藏书读旁采外书与其学之同者参焉上下贯穿无不该洽尤长于医游山客崇禧观政和末延康殿学士王公汉之因论内外丹有契载与俱归公帅建康廼葺山中洞阳馆以处师俾鍊大药且广施药以已四方疾者徽宗再召强起馆于龙德宫数月赐号洞元大师命之道官辞以疾赐金方符送还山绍兴初服丹尸解年六十二汤友成字道原桐川人兄景仁登进士第熙宁丙辰岁与弟友直同试经爲道士友成事徐神翁于泰州翁天机深妙不与物接唯时与友成语居岁余因获二鼠闭盎中欲纵之发视而鼠已死翁咄咄有所尤不复顾之遂辞翁翁遣诣刘先生受经法与友直修鹤庙居王公汉之邀治丹罏又从王谪居濠梁王得还复归鹤庙宣和召索异人友成兄弟晦迹山庐恒恐人知建炎盗起友直逃入深巖不返友成居山五十余载自濠州还不复出门绍兴癸亥预言去世日其年六月五日汲寒水沐浴问日早晏正午而逝年八十四李珏广陵江阳人贩籴自业人有籴者即授以升斗俾自量年八十余不改其业适李珏节制淮南珏以同姓名改名宽李珏下车数月修道斋次夜梦入洞府见石壁金书李珏字长尺余珏视之极喜自谓生于明代又陞宰辅今洞府有名我仙人也方喜之际二青衣自石壁左右出珏问此何所也曰华阳洞天此姓名非相公也珏惊复问非珏何人也青衣曰此相公江阳部民也珏晓益自惊叹廼令城府求访同姓名者得李宽旧名珏迎置静室拜爲道兄宽素恬澹道貌秀异须长尺余皓然可爱年六十时有道士教其胎息亦乆不食珏愈敬之洎问道术宽辞以愚民不知所修以贩籴对珏咨嗟曰此常人之难事阴功不可及也宽百余岁轻健异常忽一夕卒三日棺裂视之如蝉蜕矣事见续仙传傅霄字子昂晋陵人博古明经善书尤精隶古由儒入道隶居常州天庆观高宗召主太一宫祠乞还茅山赐号明眞通微先生领山门都道正住持玉晨观建雷平院往来山中四十年搜访眞秘拯救穷乏利益甚深重编隐居集修茅山旧记着作惜多无传绍兴二十九年己卯正月立春日化杨任丁字亶甲河北相州人气貌雄伟绍兴三十年弃官入山筑庵飈轮峰下和王杨公存中遣兵士五百人爲筑庵基庵成先生曰吾平生未尝求信于人惟求信于天遂名庵曰天信先生精于变遁之道盖眞隐者也太宗淳化二年生孝宗淳熙五年二月十五日卒寿一百八十有四刘道怀恩州人时称蓑衣先生齐云庵是其居也高宗御笔召先生留守晁公谦之传上意具书敦请强延诣阙时金海陵炀王完颜亮兵临瓜洲上惧询以国事先生直答云没事没事南北两家各换主耳俄海陵弑高宗亦内禅先生年八十四坐逝于齐云陶源静曹州人居山之南同蓑衣先生被召上表力辞还山绍兴十八年也时号陶刘二公陈桷京口人号靖眞先生绍兴间任待制勇决辞禄肥遁入林筑八卦台于茅洞之东石室像遗存焉刘至孝失其名咸通里人也弱冠丧父母愿终身麻衣人唿爲至孝住白鹤庙数年修奉勤瘁一日修殿于海石榴树下有物如桃以冬月非时争擘之且无核人皆弃去至孝取食味异美是晩复至前所得物如拳内緑外红明日得如掌者色味皆如桃尤珍美至孝自是不烟火食远游名岳不知所终岂纯孝之报耶所遇皆芝英之类耶见道藏灵验记刘商彭城人居长安擢第历台省爲郎性躭道术每叹浮荣世宦于己何益古贤皆隳官以求道多得度世幸毕婚嫁不爲俗累岂劣于许远游哉遂以病免官道服东游及广陵遇一道士卖药衆中见商目之相异廼罢药携手登酒家楼谈秦汉间事如目睹商师敬之及暮下楼闪然不见明日访诸城街剧谈欢醉出小药囊赠商戏吟曰无事到扬州相携上酒楼药囊爲赠别千载复何求别后累求之不得囊中得药九粒依诀服之顿觉神爽不饥身轻醒然廼过江隐于山中时往来胡父渚樵者有遇之者我刘郎中也而不知其所止温德成字韶叟自称东蒙子三山长乐人与晦庵象山诸先生游住持玉晨观三十年立道藏初受度于吴兴计筹山之昇元观喜泰间归主昇元嘉定丙子四月示化年七十二葬武康县蛟池之西复十五年庚寅岁一日乘肩舆过山中八卦台守庵见而疑且曰往东岳检校江东斋醮文籍因经故山时有双鹤飞鸣若相迎导索笔留诗而去明日守庵持其诗质于崇禧管辖包守明包识爲故人温讲师眞蹟大相叹异昇元令有东蒙集所留诗刊附卷末云金元范凝神庵道士性朴野未尝闻道法寳祐元年浙江潮犯钱唐不能禁元范梦茅君㖟符诀令治潮明日忘之是夕再梦如是三夕廼诣阙自白勑有司往试其法比潮怒至元范飞符厉声喝退潮势却立自是水不焉害命之道官赐金帛皆不顾惟乞免庵田税租时相谢方叔有喝退江潮免税还之句送之还山盖实録也盛称金眞人云杨志隐字空静鄂州人年数岁不告其家随木筏至江东稍长爲道士于元符宫喜读书貌甚怪遇异人㖟召雷雨之术大元初以其法事世祖皇帝每被顾问奏对朴直不避时忌上优容之未几乞身还山奉玺书録三茅山道教住持干元观平生夜至子时诵黄庭经一遍始眠白发被顶或以杂綵分小髻行山泽间旁若无人一夕命所与往来者作灵寳斋尽出所秘书焚之明日偃卧而逝林大敷号紫轩自称木通生永嘉平阳人玉海蒋宗师游浙东从入山至元丙子岁许宗师度爲徒嗜酒不羁行步不疾而速遍游五岳诸名山晩就玄洲精舍筑坛把茅居之大德戊戌岁二月十八日遍辞交旧言将东归眀日坐茅龛中焚香诵洞经忽大声喝去守庵惊视之见危坐火光中经声不絶顷之地无遗骨空有祥云法所谓火解者衆方叹异适薛道民者自扬州回言遇先生于瓜洲继数出入人间附信山中解去时年六十一茅山志卷之十六茅山志正统道藏三家本三十三卷洞真部记传类茅山志卷之十七师五上清嗣宗师刘大彬造楼观部篇元符万宁宫在积金山陶隐居道靖故基刘先生混康庵居其上先生以道遇哲宗诏以所居爲元符观崇宁五年落成徽宗御题额曰元符万宁宫复于上清储祥宫之侧建元符别观爲先生入朝寓直之所今宫旧制其初登山爲通仙桥直元符万宁宫门左官厅右浴室第二门曰玉华之门正殿祠三茅眞君曰天宁万福殿左玉册殿右九钖殿东庑景福万年殿西庑飞天法轮殿左钟楼右经阁天宁殿后爲大有堂东库堂西云堂云堂后爲寳箓殿景福殿后爲云厨大有堂后曰衆妙堂左知宫位三素堂右副知宫位九眞堂北极阁在寳箓殿后衆妙堂后曰震灵堂又有潜神庵在堂后建炎四年爲盗焚毁绍兴戊寅高宗赐金重建御书宫额理宗朝勑修御书上清宗坛圣德仁祐之殿二榜崇禧万寿宫在丁公山前隐居华阳下馆唐贞观九年太宗焉王法主建号太平观天寳七年玄宗勑李玄静取侧近百姓一百户并免租税科徭长充修葺洒扫中和间盗火所焚天祐间邓启遐重建宋改赐崇禧观额建炎复遭火秦熺再造宁宗赐高士易如刚止堂方丈二御书牓理宗御书玉气凝润鹤情超辽八字并寳珠林牓赐司徒师坦大元延祐六年奉勑改宫玉晨观在雷平山北高辛时展上公周有郭四朝眞人秦巴陵侯姜叔茂汉杜广平东晋杨眞人许长史父子并此得道宋太始中道士王举爲长沙景王雅所推重就长史宅东起长沙馆梁天监十三年勑贸爲朱阳馆爲陶眞人住止立昭眞台供养杨许三眞人眞蹟经诰唐太宗爲桐栢先生勑建华阳观天寳七年玄宗爲玄静先生勑改紫阳观仍勑取侧近百姓二百户并免租徭永充修葺南唐王贞素继居之宋大中祥符元年勑改玉晨观定録君㖟言近所标静舍地此金乡至室若非许长史父子岂得居之后世当有赤子贤者廼得居此乡耳正此金陵地肺福地也崇寿观在大茅山下华阳洞南便门之前晋眞人任敦成道之故宅也宋元嘉十一年路太后始建坛宇太始中庐陵太守鲁国孔嗣之重立供养道士曲阿华文贤齐建元二年勑立崇元馆太子武帝临幸馆主王文清开置室字厢廓殊爲方副唐贞观初勑改崇元观天寳七年玄静先生奉勑重修仍取侧近百姓一百户蠲免租徭长充修护宋大中祥符七年勑赐今名定録君㖟言大茅山下亦有泉水其下可立静舍近水口处廼住隐居云今近南大洞口有好流水而多石少出便平比世有来居者齐初廼勑句容人王文清仍此立馆号爲崇元则此观是矣有唐太极元年碑左拾遗孙处玄文杨幽经书余字漫不可识大元泰定元年国子司业虞集重譔碑文隶刻于太极碑阴下泊宫在中茅西大司命君以汉地节三年自咸阳昇举径来句曲外立茅舍以候二弟处也隐居云父老相传廼言大茅之西北平地棠梨树间名下泊处言是司命故宅是矣唐贞观十一年重立碑桃源黄先生文和州卢使君书今刻非旧唐御史大夫王公纬尝修是宫此记之所作也华阳宫在积金山西隐居上馆天寳七年三月玄宗从玄静先生受上清经箓勑度道士焚修后燬于兵宋政和中道正庄慎质重建隐居丹井楼基在焉干元观定録君㖟言大横山下有泉水昔李明于此合神丹而昇玄洲天监十四年隐居剙郁冈斋室以追玄洲之踪天寳中玄静先生居之勑建栖眞堂会眞候仙道德迎恩拜表五亭大中祥符二年观妙先生筑九层坛行道天圣三年赐名集虚庵续勑改今额燕洞宫在燕口洞女仙人钱妙眞遁化立祠之所梁邵陵王爲记碑不存天寳七年勑修赐宫额度女道士三人奉香火元祐甲辰爲野燎所焚迁立句容县绍兴二十年复建故基祠宇宫在中茅西与鹤庙邻天寳七年勑在庙下立精舍度道士焚修奉三茅君道祖香火屯田员外郎柳识撰碑亡华阳观梁昭明太子故宅古名鸿禧院一名福乡馆在崇寿观西寳历二年奉勑置改号寳历崇元圣祖院时赞皇李德裕奉老子孔子尹眞人三像供养太玄周先生于此治平中赐名鸿禧观宣和改赐今额天圣观在积金山上天监初隐居剙小沼养雷平池龙子贞观间王法主庵居遇法本仙人肃宗至德中赐名火浣宫唐末遂废景德三年明眞先生张绍英庐其处明眞与朱观妙爲明肃太后传箓保度二师天圣三年九月赐所居爲延眞庵五年改赐观额栖眞观在华阳宫之西隐居中馆桃源黄尊师所居和州卢士牟撰碑不存宣和中赐额五云观在五云峰下天圣中建丞相王公钦若即世后许国夫人请于朝爲公栖神之所因赐观额晏元献公撰碑清眞观在大罗源政和中道人吴德清结庵以待云水之衆徽宗赐以观额每岁三月十八日四方道人毕集礼谒茅君斋时多有白鹤翔遶因传谓鹤会焉白云崇福观在白云峰下毕阳宫知宫王景温退居于是温以其名闻德寿宫勑赐观额累迁道职遭遇四朝宁宗皇孙时尝从受戒法即位赐号虚静眞人徽猷阁学士戴溪撰观记凝神庵在黑虎谷绍兴庚午祠宇宫道士张椿龄所剙张初名逢道高宗岁遣使降香山中乙亥岁中使以达道名闻于上累召对德寿殿赐摩衲帔水精环紫石茶磨御书阴符清静二经且命图其形于神仙阁昇元观旧白鹤庙司命眞君专祠也在中茅西天寳间诏修祠宇度道士焚修列于祀典政和八年建康守臣俞㮚奏赐今额建炎三年焉盗焚毁绍兴十四年道士茅宗白重建于故基之南刘至孝三遇灵桃其地事见采眞游篇抱元观在柳汧泉上政和八年姑苏陈希微从刘先生学道居此柳谷庵后勑改观庆元间王元纲重建元阳观古观名见顾况诗此观十年游此房千里宿还来旧窗下更取君诗读今观在茅洞之上隆兴初吴兴道人沈善智者穴居自称洞主遇蕲王韩夫人茅氏焉创殿宇初名冲虚庵庆元间请额焉观藏眞观静一刘宗师墓庐也在叠玉峰大观中奉勑建紫阳观旧名洞云庵建炎中河北博州道人王若宁者来山独居丁公山东巖下夜梦神人指巖穴曰此酆都考讯之所可去洞百步居焉至秦桧殁夫人王氏纯素诣靖眞李宗师乞拜章知桧系此酆山狱中王命其子熺即洞口建太乙殿以求冥释所施旛与石记存焉大元至元癸未岁奉玺书爲观存古额也崇元观绍兴末桐川石先生名元朴从杨亶甲学道结庵常宁镇之南冈以医济人日织草屦一緉兼钱十文悬于户外之树使行者自取之寒暑弗渝也年八十八无疾而逝漫塘刘宰焉文祭之大元丙子岁奉玺书以古额爲观其徒嗣守药室圣祐观在大茅山顶延祐三年奉制书赐额加封大君眞应眞君德祐观在中茅山顶同前奉制书赐额加封中君妙应眞君仁祐观在小茅山顶同前奉制书赐额加封小君神应眞君三茅眞君庙太元内传曰汉明帝永明二年勑郡县修丹阳句曲眞人之庙隐居云此庙今犹在山东及山西诸村并各造庙大茅西爲吴墟庙中茅后山下爲述墟庙今并废惟昇元观本名鹤庙在祠宇之上绍兴间奉皇后中㫖重建丹光发于故基道士吕云爲记不存广济庙天圣观龙祠也绍兴赐额淳熙绍熙淳祐三封神龙爲敷泽广应利济侯元符万宁宫神祠封护圣侯庙元符宫二使者祠封灵祐灵护侯庙事具宋史茅司徒庙在干元观东南临姜巴路昔有人痁疾卧道边夜半有导从乘马者至呵问之其人告以疾作乘马者与之丸药且曰我茅司徒也旦而疾愈因立庙其地事见稽神録建康溧阳东门外一里亦有祠茅山志卷之十七茅山志正统道藏三家本三十三卷洞真部记传类茅山志卷之十八上清嗣宗师刘大彬造楼观部篇山房庵院许长史宅今玉晨观是隐居云长史宅自湮没之后无人的知处至长沙景王谭太妃供养道士姓陈爲立廨于雷平西北即今北廨也句容王文清后爲此廨主见传记知许长史于此立宅因博访耆宿至大明七年有述墟父老徐偶云其先祖伏事许长史相传识此宅余见长史井条中灵寳院在玉晨观隐居昭眞台故基唐宗师孙智清王栖霞重建奉灵寳天尊像额曰灵寳内有老君瑞像殿先是玄静先生所立高祖时老君屡降晋州羊角山因请立像大观三年四月玉晨道者梁悟眞旦汲水殿前池忽觉紫烟弥覆其身烟中见老君乘白马以加句天童经授梁梁本庸愚自是不食诵经言人福祸有验天童经刻石传唐若山庵在郭干塘东若山唐开元中润州刺史弃官来山又居太湖苞山今林屋有碑残缺矣郄尊师庵在八卦台南数十步尊师不知名亦不知何时居此累甓爲垣凿石爲臼才方丈余遗灶尚在乆爲荆莽所蔽西清陈公绍兴间筑庵始见之顾着作山房在菖蒲潭石墨池上唐顾况自号华阳眞逸譔焦山瘗鹤铭者况爲韩滉判官历江南郡丞校书郎着作郎累岁脱縻无复北意结屋居山中子非熊登进士第累佐使府大中时历盱贻簿秦系山房在石墨池按舆地记唐人穴石焉硏註道德经又隐逸传系会稽人工诗权德舆云刘长卿自谓五言长城系以偏师攻之虽老益壮宋齐丘山房在海眼泉上郑尚书裴太师杨尚书山房并在海眼泉赵书记杨侍郎周侍郎山房并在中茅西南李侍郎高校书山房在栢枝垄刘侍郎裴侍郎山房在中茅前雷郎中张拾遗何先生山房并在龙尾山崔徴君员鍊师王鍊师山房并在雷平山崔定言见抒情诗窦鍊师侯仙姑严鍊师唐鍊师金山人山房并在南洞宋张文简公山房华阳宫之深秀轩公名纲绍兴参知政事读书山中有华阳老人集四十卷齐云庵在中茅小茅之西玉沙泉上刘莎衣先生之居天信菴在飈轮峰下杨亶甲先生之居洞阳馆在南洞华阳观之西政和间延康殿学士王公汉之重剙供养高士沈子舟鍊大药其处圆钖庵绍兴间毗陵道者虞慧聪所创虞蓬头苦行先栖大罗源日织草屦二緉以易粟每夕拜斗一夕感黑虎伏其傍高宗知名召见德寿宫赐以斋米对曰野人无用留作军需上一笑放还山遂徙居龙尾山前东天宁院在镇江丹阳县西天宁院在建康句容县并元符庄崇宁五年奉勑赐额栖白庵华文阁学士秦焴建元符知宫张洞元主之在丁公山巖壁秀絶玄洲精舍在鹤台涧上大元至元间玉海蒋宗师所立斋室存郁冈古名也至治壬戌岁刘宗师请贞居建外靖于紫轩仙人火解处华阳道院在积金山东大德间牧斋王宗师建西偏有奇石翰林学士元明善撰碑三茅道院大德间元符道士姜大珪建崇眞院归眞馆迎眞馆鹤台菴常静菴石堂菴超然菴万松菴俱妙菴朝阳菴思眞菴云谷菴积金山菴玉泉菴集圣菴崇眞菴奉眞菴静眞菴澄眞菴喜客泉菴茅山南北诸菴庆和菴上善菴守柔菴灵寳菴抱朴菴秀云菴青龙菴眞兴菴志和菴素华菴和福菴仙台菴玉液菴丹谷菴宁眞菴翛然菴见素菴靖虚菴靖眞菴通泉菴太和菴致柔菴潜神菴善庆菴崇眞菴静眞菴朝斗菴妙法菴迎眞菴颐眞菴如常菴灵泉菴回仙菴洞阳菴通灵菴洪福菴玄德菴全眞菴黄宁菴冲庆菴崇德菴玉虚菴九钖菴草堂菴三华菴宁寿菴清静菴朝阳菴老寿菴观妙菴洞清菴东华菴延眞菴悟眞菴庆云菴高灵庵圆庆菴朝眞菴隐深菴谷神菴抱阳菴和眞菴瑞云菴仁和菴抱元菴集禧菴至圣菴养神菴潜眞菴正一菴拱极菴养素菴碧虚菴居静菴济阳菴朝元菴百丈菴体纯菴玄眞菴扶虞菴凝云菴宁静菴明眞菴居常菴澄虚菴静隐菴凝熙菴清虚菴柔和菴澄神菴守一菴常应菴德善菴熙眞菴洞仙菴养拙菴玄通菴德润菴洞玄菴茅山志卷之十八茅山志正统道藏三家本三十三卷洞真部记传类茅山志卷之十九上清嗣宗师刘大彬造灵植俭篇神芝奇药太元内传句曲山有神芝五种二君见道士有合仙者亦以与之求芝法当以三月九月开日登山赍金环二只启以奉誓二君如此者三以爲盟也投环于石间勿顾念之仙道贵青环之物以爲效信也第一龙仙芝似交龙之相负也以叶爲鳞根如蟠龙第二参成芝色朱有光烨烨然扣其柯叶如金石声折而续之亦复如故第三燕胎芝如葵叶而色紫上有燕形如欲飞举光眀洞彻第四夜光洞草其色青其叶似栢实正白似李高三四尺夜视其实如月光洞照一室一株九实堕地须臾转大如径七寸镜盘着地厚一二寸许夜视如牛目动盻以视人也第五白萪玉芝荧火芝眞诰曰良常山有荧火芝此物在地如荧火状其实似草而非也紫华大如豆夜视有光得食之心孔明可夜书九茎紫菌琅葛芝丹珠玉浆并见周氏玄通记前件丹芝按仙传所録自非已成仙人求之弗得见也石脑定録君㖟言出方山北穴下繁阳子姜伯眞昔尝取服北竚一中亦有此物石𦠊故如石但小斑色而软耳所在有之服此时时使人身热又使人不渴眞诰云疗风痺石钟乳本草茅山土石相杂乳色稍黑而滑润谓之茅山乳性微寒禹余粮本草茅山甚有好者状如牛黄重重甲错其佳处廼紫色泯泯如面啮之无糁然用之宜细研以水陶取汁澄之勿令有沙土也隐居茅山凿地得之极精好廼有紫华靡靡服食用之南烛清虚眞人内传曰其树似木而叶似草故号南烛草木一名侯叔草一名男续一名惟那木之王小许眞人曰方山大有侯叔草异佳叶乃大吴越间亦唿染叔登眞隐诀云三茅四平山廼不多而树大其子如茱萸八九月熟酸美可食叶不相对似茗而圆厚味小酢冬夏常青枝茎微紫大树亦高四五丈而甚脆易摧折沈存中良方所谓即南天烛非也术本草隐居曰出白山蒋山茅山者爲胜眞诰紫微夫人术叙盛称其益服饵数方传焉芍药本草隐居曰岀白山蒋山茅山最好白而长大余处亦有而多赤又芍药谱有茅山冠子紫楼子茅山红三种黄精九蒸九曝服之驻颜隐居云爲仙经所贵根叶华实皆可饵服酒散随宜茅山者佳何首乌本草因祖能嗣服之有益唐元和七年僧文象遇茅山老人遂传其事李翶因着方録云附子山中名茅附比蜀产者实小而气劣性大去湿乌头菖蒲茯苓白术枸杞泽泻黄连决明茅芎桔梗细辛前胡具母防风罂粟玄胡索天南星黄独山药玉簟紫芋金罂子名木异卉左纽糩晋许长史手植在玉晨观鹤顶松一名九枝松在鹤庙顶相传茅君任亦城时昇举其上丫然双干疑非旧物九阳松在金菌山北虬枝柱地苍古冠絶隐居松在玄洲精舍方坛上卧龙松在清眞观侧经台栢在崇寿观太元殿前宋末有道人自咸阳老君说经台移本植此檀栾翠碧非凡木也棠梨树在下泊宫大司命君初入山止此树下结庐以候二弟今余丹井树不复存下泊所藏废鼓腔一木刳成径三尺余相传廼古树身所作福乡古木梁昭明太子植福乡井上半心摧朽生意逾茂山桃侧栢李卫公平泉草木记并出茅山白李展仙人遗种福乡柰似来禽而小可去疾疠鸳鸯树在谷牛槽两木杪合爲一无有罅脉溪荪平泉记芳荪生茅山东溪隐居称荪花紫色生浅水中相传女仙人钱妙眞所种玉兰兰芽刻玉气甚幽亦芝英之别种也兰蕙茗瑞香茅山志卷之十九茅山志正统道藏三家本三十三卷洞真部记传类茅山志卷之二十师六上清嗣宗师刘大彬造录金石篇梁碑九钖眞人三茅君碑文太元眞人司命君讳盈字叔申咸阳南关人以汉景帝中元五年太岁丙申诞生茅氏之胤年十八弃家学道入恒山六年感道通神遂师西城王君十有七年又三年与王君同乘驾诣龟山王母授经仍随王君还西城修法三年颜如玉童体有光照王君复赐九转还丹一剂君道廼成还家侍养父母而役使鬼神人有横死乆葬皆令更活父母既殁后至汉元帝初元五年太岁丁丑四月三日廼显乘云驾来江左句曲之山停住凡四十三年至哀帝元寿二年太岁庚申八月十八日己酉受钖毕廼从衆官乘云驾往霍山赤城玉洞之府也临去告二弟曰吾今去便有局任不得数相往来当一年再过来此山三月十八日十二月二日期要吾师及南岳太虚眞人游盻若有好道者吾自当料理之有心相教训于未悟也定録眞君讳固字季伟太元君之次弟景帝后元元年太岁戊戌诞明于世以英辉仁睿贞孙霞举察孝廉举贤良拜五官郎武威太守以孝元四年太岁丙子四月转执金吾卿司命对賔之日时年一百岁保命仙君讳哀字思和太元君之小弟后元三年庚子岁诞少以节行显名贞高着称隐居华岳五十余年以学优可任宣帝地节二年爲雒阳令转西城校尉以四年四月拜上郡太守五更大夫即与定録君同日就路司命对賔之日时年九十有八二君到丁丑年并解任还家修学积五年元帝永元五年岁在壬午过江来寻兄修行懃劬二十四年廼赐九转还丹一剂服之成道碑文若夫有无之莫辩阴阳之不测故自无得而称之今且谈其辙迹述其攸处君廼咸阳南关人也始冑之兴则姬于黄帝周公之次子分职致宗氏茅族焉高祖蒙深识玄览絶尘华岳及君入山显乘云驾控龙南岭祖憙才兼方员智通文武扫定荆扬秦皇嘉悼赠以相国之礼父祚怀淳古之气抱上皇之眞不学不仕确然而不可改也君禀元灵于妙始挺至德于玄符生知独颖天情孤脱深念促生之不淹悟仙龄之可永故能弃缨绂于宰门服纫茝于丘壑年十八隐居恒山以从其道心业二篇口谈十冀茹芝术以坚粮掇薛萝而爲服在山六年翘勤精苦遂仰感西城王君亲躬执事十有六年进近衣书预同舆驾廼泛白水而造龟山登青琳而诣王母受玉珮金珰之文太霄隐书之道遂得还形玉状反少天姿王君廼告君曰子道已成可以反矣复百年求我于南岳授尔仙任于吴越也君廼停云驾于天衢止羽车于汉路短褐布衣归宁父母于是父欲杖而罚之君怡颜跪谢温恭尽礼杖即碎断飞扬四溅如电击焉父又令君生尸超死君即面召神祇口断枉阏死而活者不可称数君之二弟并仕汉朝尔时俱被国命同日引道远近饯送数百余人君亲自傧接初不异俗廼曰吾虽不作二千石卿相亦当有神灵之职天帝见选补东岳上卿霍林司命总吴越生死録籍亦神官之要位也到来年四月三日当之官诸君复能来顾如今日否于是衆賔佥怀欣允咸欲赍持礼贶君并止之及至期戒旦忽有自然门列賔亭路筵客宇土润脂容地平镜色神官星罗天骑云满海顿龙舆山停风盖烟来而雾至者靡不充溢当賔接客并以虚空而至甘肴㫖酒珍奇美果之徒皆非衆賔所识也金案寳巵灵童汉女之属故非言象所述也于时三天请驾九钖催陈君廼瞻羽盖而整神容念将离而歛玉色于是举手言乖无不周徧廼告衆人曰眞道隐迹廼不应表显动耀视听吾今所以不得默尔者欲以劝诱二弟之追慕也亦何待二弟之反迷天下有心者尽当注向神仙耳今去当停江水之东句曲之山以自清励然后受事也于是耸云軿而安动进羽驾而徐回鸾鸣凤啸虎跃龙腾紫盖成霞朱旂起电既神驾之不淹辔仙轮而易远于是人相视歔欷不禁君廼奋龙辔而来翔指句曲而留憩朱宫悬列紫馆虚成总任璇玑徧司吴越千里而至者不可称也二弟闻君得道各解秩还𥝠停家修习积有五岁渡江寻兄君廼教以黄帝四扇神散之方青芽变枯润骨之法精勤丹至积感幽灵君又启王君于二弟艰难勤苦备加慊到遂皆降以神天高圣之授俱晏虎軿矣君然后乘九钖之驾辔三天之轮汎景浮空于南岳耳犹且哀黔首之颙颙愍黎元之不救故期诸一岁再降金陵料别有善载之玉牒惟君道德仁智之深孝悌通神之至感幽彻灵之诚震天动地之业自古及今莫能拟者若夫望景奔月控龙辔鹄之徒尚不能以喻其盛况羊潜鹿处水行火变之俦其可喻君之巍巍耶有道士张绎欣圣迹之预闻慨眞颜之不睹念至德之日遥惧传芳之消歇故敬携同志谨镌传録虽复罗衣之屡拂冀巨石之不糜面千龄而沥肾对万古以披心但恨言不足以尽意庶冥鉴之匪尤廼仰铭曰玄玄妙始窅窅灵端智明不体慧寂何言心期絶路指测无源哀此黔首念彼飞喧流连永夜波迸长昏促生电逝短晷星奔异生天世俱爲夜魂从迷既往望反无门谁哀谁悼惟圣惟贤应逐规矩感任方员以师以友作辅作天惟我眞人厥诞茅裔孤贞独秀邈尔霞际如彼玉京迢迢天外如彼河清千年一世惟君圣德独立孤贞耽玄味道舍秩辞荣千年一世如彼河清迢迢天外如彼玉京秋威春泽日暄月明金刚玉润水洁冰清长怀万古虚仰千龄芳音既远传石流声碑阴题此碑有如玄孱宿构略有四事一者工人凿山唯得此碑一石有如现成二者衆石悉不堪作趺唯所指安碑处一石有如伏龙之状三者密石连环唯安柱处有自然埳四者事竟洞内飞泉忽涌碑阴及两旁徧刻齐梁诸馆高道姓名略见采眞游篇石柱篆刻自然弟子徐楷敬谒华阳洞天唐宋刻题多漫缺矣上清眞人许长史旧馆坛碑弟子华阳隐居陶弘景谨造悠哉旷矣字宙之灵也固非言象所传文迹可记默然则后之人奚闻乎含吐万有化育羣生本其所由义归冥昧至于形域区分性用殊品事限观听理穷数识者倘或可论山之高海之广夫何故以其有容焉大天之内复有小天三十六所并拓㝢地空亘涂水脉辟闱风岫通气云巘此山本号句曲其下是第八洞宫名曰金坛华阳之天周回一百五十里分置三府前汉元帝世有咸阳三茅君得道来掌此任故称茅山具详传记至晋太和元年句容许长史在斯营宅厥迹犹存宋初长沙景王就其地之东起道士精舍天监十三年勑买此精舍立焉朱阳馆将远符先徴定祥火历于馆西更筑隐居住止十四年别创郁冈斋室追玄洲之踪十七年廼缮勒碑坛仰述眞轨眞人姓许讳穆世名谧字思玄本汝南平舆人后汉灵帝中平二年六世祖光字少张避许相谀侠廼来过江居丹阳句容都乡之吉阳里后仕吴爲光禄勋识宇亮拔奕叶才明祖尚字元甫有文章机见吴中书郎父副字仲先器度淹通风格清简晋剡令宁朔将军下邳太守西城侯长史副第五子也正生少知名简文在藩爲世表之交起家太学博士朝纲礼肆儒论所宗出爲余姚令勤恤民隐惠彼邻邑徴入凯闱纳言帝侧昇平末除䕶军长史本郡中正外督戎章内诠茂序遐邦肃律乡采砥行太和中迁给事中散骑常侍蝉辉华事归尚德简文践极方优国老儵值晏驾于焉告退专静山庐以修上道君虽搢绂朝班讽议庠塾而心标象外志结霞门第四兄远游永和四年嘉遁不反君尚想幽奇岁月弥轸恒与杨君深神明之契兴宁中衆眞降杨备令宣谕龙书云篆佥然徧该灵谟奥㫖于兹必究年涉悬车遵行愈笃太元元年解驾违世春秋七十有二子孙礼窆虚柩于县西大墓京陵之踪未远飞剑之墎在焉谨按眞诰君挺命所基縁业已乆周武王世九宫上相长里薛公之弟也兼许肇遗功复应垂祉后胤故乘运託生因资成道玉札所授爲上清眞人爵登侯伯位编卿司理仙抚治佐圣牧民矣眞传未显于世莫能具述长史第三子讳玉斧世名翙字道翔正生母陶威女先亡已得在洞府易迁宫中君清颖莹洁特絶世伦郡举上计掾不赴粃糠尘务研精上业即弘景玄中之眞师也恒居此宅缮修经法杨君数相从就亟通眞感太和五年于兹告逝时年三十眞诰云后十六年当度东华爲上相青童君之侍帝晨受书爲上清仙公与谷希子并职君长兄揆世名甽次兄虎方世名联并亦得道揆今有玄孙灵眞在山勑立嗣眞馆以褒远祖之德皇上乘弘誓本力来君此土焘育苍祇范铸羣品导法开俗随縁启教以隐居积藴三眞经诰乆栖华阳宜还旧宅供养修理廼勑工匠建兹堂靖即仰祇帝则兼阐大猷东位青坛西表素塔坛塔之间通是基址埋瓴揜瓦投锸便值紫烟白雾缠徊荫盖宅南一井即长史所穿井南大塘廼郭朝遗制源出田公之泉路通姜巴之轨旁枕雷平前瞰下泊东际连冈北横长岭柳汧阳谷俱会西垂四域之内皆谓之金陵地肺者也长史所居尤焉标胜方将驷云虬而高骋驱奔鹤以追风望洪涛之浩汗睠故都以浸远古人有言匪作奚传敢刊石颂永属来贤浑枢骛气方祇吐灵依性分境传识赋形化通八宇功浃四溟巡迹电灭测体渊渟旋区岳立亘海云舒搏风泳水跖实冯虚亦有幽匠开石架庐情高身远天府地居萦峦已曲画壤肺浮五闱面启九涂环周长隰旁岭交汧比流廼称龙伏寔谓金丘昔在西汉三茅来賔爰暨东晋二许怀眞裁基浚井栖道接神允膺辅圣钖兹侍宸参差年代絪緼名氏书诰具宣精华未弭甀甃将沦沉阶已毁拱树霜摧脩庭草委肇馆华阳岁缠二纪永观前猷聿遵洪軏帝曰楙哉尔焉斯止经之营之轮乎奂矣胜殿密响泻瓶扬芬瑶宫碧简绚采垂文璚函玉检绮幕绣巾兰缸迾耀金罏扬熏桐栢双教方诸兼学并证心清俱漏身浊离有离无且华且朴结号虚皇筌法正觉药徴质莹禅感慧通飞行欻怳扪景带虹振苦排鄣还明反聪物言是力我见无功纷纭今古汗漫两仪三相幻惑舟壑自移縁来则应不虑不爲式题龟録人天鉴知碑阴记华阳隐居陶弘景丹阳秣陵西乡下里人宋孝建三年丙申岁夏至之日未晓时生仕齐高武世诸王侍读奉朝请永明十年壬申岁投绂栖山住中茅岭上立爲华阳馆至梁天监四年移居积金东涧七年往永嘉楠江青嶂山十年涉海诣霍山十一年夏还木熘屿其年十月奉勑迎还旧山十三年正月至茅山入住东涧十四年冬徙来此馆十五年移郁冈斋室静斋上清弟子华阳前馆主吴郡海盐陆逸冲上清弟子宗元前馆主东海剡县杨超远上清弟子朱阳馆主丹阳湖孰潘渊文上清弟子华阳前馆主晋陵丁景达上清弟子华阳前馆主晋陵冯法明上清弟子嗣眞馆主丹阳句容许灵眞上清弟子四明山馆主会稽山阴潘文盛上清弟子太平山馆主吴郡钱唐楮仲俨齐世祖武皇帝太宗明皇帝衡阳王箫筠扬州刺史始安王萧遥光荆州刺史闻憙公萧遥欣尚书令太子少保丹阳尹建昌侯沈约开府仪同三司平固忠敬公吕僧珍侍中吏部尚书吴兴太守谢览南梁州刺史豫章王司马季延冑交州刺史始兴王司马阮研临海太守伏曼容晋安太守谢篹晋熙太守纪僧勐梁武皇帝太尉扬州刺史临川王萧开府仪同三司南平王萧伟南平王世子箫恪侍中豫章内史太尉长史谢举临川正世子前罗平侯萧立正廷尉卿虞权右王侯朝士刺史二千石过去见在受经法者普通三年五月五日略记茅山志卷之二十茅山志正统道藏三家本三十三卷洞真部记传类茅山志卷之二十一师七上清嗣宗师刘大彬造录金石篇梁碑陶先生朱阳馆碑昔太和中有许远游者廼云霄之胜友太虚之选客先生规同矩合实踵高步曩基先构即架胥宇千寻危耸凭牖以望奔星百栱高悬倚阑而观朝日飞流界道似天汉之横波触石起云若奇峰之出岫铭曰肇彼冥黙翻成协赞身託外臣心同有乱重道遵德爰积叡衷顾怀汾射玺问遥通朱阳郁起华构方崇静台冠月轻榭迎风嶕峣高楝杳霭脩栊极望山川周观京陆碧嶂千岭清流万谷景落崖重烟生岫复茅山长沙馆碑夫万象森罗不离两仪所有百法纷凑无越三教之境搢绂之士饰礼容于闱阁耿介之夫敭旌麾于山裔铭曰大哉干元万物资始皇王受命三才廼理惟圣感神惟神降祉德被歌钟名昭图史友于兄弟敬惟西宣言茂实用表遗先敢循旧制有革杂章刊石弗朽奕代流芳茅山曲林馆碑层岭外峙邃宫内映仄穴旁通萦泉远镜尚德依仁祈生翊命且天且地若凡若圣连甍比楝各谓知道参差经术跌宕辞藻孰如曲林独焉劲好掩迹韬功守兹偕老华阳隐居眞蹟帖元帝在藩送碑入山今犹在朱阳馆东又有南平王萧伟所造清远之馆即弘景弟子桓清远所居桓师名法闿公之师也其桓师初入山作诗曰寒谷夜将晨置赏复寻眞方坛垂密叶澈水渡朱鳞杏林虽伏兽芝田讵俟人丹成方转石罏变欲销银当知胜地远于此絶嚣尘邵陵王曾入茅山寻桓清远廼题壁诗曰荆门丘壑多瓮牖风云入自非栖遁情谁堪霜露湿朱阳馆西又有长沙嗣王所造长沙之馆基址存焉梁昌侯又造石碑弘景制文今亦在朱阳馆北二里有处士周弘让宅雷平山有水曰柳谷汧又名田公泉今按茅传云在山之左汧名柳谷在陵之西曰阳谷昔有田叔居之取水因以爲号此泉是玉津砂饮之益人今有水浣衣不须灰也弘景石颂曰左带柳汧水右浚阳谷汧土怀北邙色井出风门泉又有郭于池者昔燕国郭朝兄弟四人皆云得道亦任洞中之职四朝居长初至山种植于此郭干号因斯兆焉石刻前制隐居小像初眞蹟藏建安徐闳中家宋宣和癸卯十二月道士芮南华摹刻传世华阳隐居授门弟子陆敬游十赍文隐居先生遣总事弟子戴坦秉策执简膝授前学弟子吴郡陆敬游建连石之邑爲栖静处士策文曰咨尔敬游昔我纡绂帝闱侍笏梁席虽迹混教涂而心标逸境芝田之想无忘晓夜濠颖之志岁月已深至德有邻风云相会尔之来也爰移两春于是褫带青墀挂冠朱阙携手东驱创居兹岭脉润通水徙石开基登崖斲干越垄负卉筋力尽于登筑气血疲乎趋走肌色憔悴不以暴露爲苦心䰟空慊宁顾饥寒之弊楝宇既立载罹霜暑于时七稔经始甫讫今日之安尔有勤焉君子不独居其荣仁人必与物同泰是用邑尔长阿北坂积金山连石之乡方七十步涧水属焉茂尔嘉业永爲华阳上賔尔其莅之尔以诚悫爲性恬澹爲情质直居本沉重树志不邀世才高谢接俗权谋诡谲非意所欲今故赉尔爲栖静处士可谓因德立号克终斯美尔基架馆境营划援域堂坛弘敞楼路通严官私行止并有栖憩缮筑之劳莫匪尔力今故赉尔四霤飞轩厢廓侧屋可以安身静卧显祇遐福尔奉上惟勤接下以惠稼穑艰难备尝劳苦货殖之宜允赡粮服手足胼胝未获告休栉风沐雨于焉尤切今故赉尔苍头一人厥名多益可以传代薪水省息劬剧尔族惟旧绪身廼邦闻道虽一贯事望宜分今故赉尔钢铁如意可以挥对賔僚即名立事尔崇教惟善法无偏执器服表用爰寄玩习今故赉尔筇竹钖杖可以搌动三界精祇惮响尔期诚玄契遐想灵风至怀所诣因心则通今故赉尔香炉一枚熏陆副之可以腾烟紫阁昭感上司尔澡形洁藏肴粮既去宣导松术实资芳醑今故赉尔杯盘一具可以夕挹桂浆朝承菊露尔敬事经诰遵尚楷模翰墨之用于是乎在今故赉尔大砚一面纸笔副之可以临文写字对眞㖟言尔贞心内固清行外彰涤荡纷秽表里雪霜今故赉尔鍮石澡灌手巾爲副可以登斋朝拜出入盥漱今赉尔十事事准前史可对扬嘉策循言求理无或骄情以骞斯㫖援笔申怀敢告处士梁解眞中散大夫贞白先生陶隐居碑铭夫夜光结緑非朕箧之恒珍逸羽翔鳞岂园池之近玩宁期心于远大盖不知其所以然也是以颖阳高蹈洗耳于唐朝汉阴贞栖灭迹于周代盛德流风有自来矣应期而耀质者其在兹乎先生名弘景字通明本冀州平阳人其先出自帝尧陶唐氏之后尧治冀州平阳故因居此龙马见五色之符钦明表八采之瑞光被于天下允釐于庶职洪源夐远系绪绵长汉兴于舍爲高祖右司马子青翟位至丞相后汉末南渡始居丹阳七世祖濬仕吴焉镇南将军荆州刺史祖隆宋南中郎参军事父贞寳司徒建安王国侍郎并立履清约博涉文史先生含元精之和气蓄凌飈之雅姿兼宣七善总修九德行仁蹈义岳峙渊渟墻仞无以睹清浊不能测道风与星汉俱高胜气与烟霞共远六岁便解书能属文七岁读孝经论语毛诗数万言曼倩幼习坟典公干少诵诗赋方之于古彼有多惭是以岐嶷流声中黄着颂有乡人得葛洪神仙传见淮南八公诸仙事廼叹曰读此书使人有凌云之气于是寝兴讽诵晨昏不辍年二十七岁爲宜都王侍读总知管记事牓道求贤禁林招士朝难其选咸曰得人阮瑀之书记不足扶衡孙楚之辞才何以捧毂齐代好治宫室方修苑囿青溪旧馆更就起筑仍奏表上颂词事兼美迈彼乐职之篇踰乎景福之制帝省览乆之益以爲善除奉朝请恪居官次夙夜惟夤春朝秋请是谓棫朴者也先生本不希荣常欲辞退廼与亲友书曰畴昔之意不愿处人间年登四十毕志山薮今已三十六矣时不我借知几其神乎毋爲自苦也明年遂拜表自解抽簪东郭之外解组北山之阿同稷丘之栖隐慕留侯之却粒便具舟檝永言东迈朝廷钖问时贤饯别祖以二疏括兹四隐超然轻举异代同符尔廼杖策遐征游践名岳既而到于句容登于茅岭以此地神仙之宫府灵异之栖託往而不返遂卜居焉先生曰夫子云隐居以求其志行义以达其道吾闻其语未见其人今我义达无复其方请同求志之业故自称隐居亦由稚川之抱朴士安之玄晏倚巖栖影依林遁迹交柯结宇刬径爲门悬崖对熘悲吟灌木深壑峭岭组织烟霞枕石漱流山禽无挠採药偶从野兽不乱道遥闲旷放浪丘陵𢟉然若丧确乎难拔属齐末道丧天命既否水鬭洛谷地震甲辰先生静思冥数预识其兆于是远近书问一皆杜絶昔廼闻之夏甫今则见之先生我大梁休运应期受天明命三辰开朗四海宁谧先生奉表称庆于是信问复通自天监以来常有勑㫖供给药饵不乏岁时渥泽深恩莫之与比先生七年暂游南岳兹山也辟阆风之地轴若崑陵之天镇八表旁临九纯间设树有琅玕草生车骑遗世独往是用忘归十一年有勑遣左右司徒慧明徴先生还茅山别给解宇轩君之降情天老汉帝之致礼河上况于兹日弗能尚也养志山河多历年所摄生既至冥祥亦降勐兽不据魑魅莫逢庭无荆棘远同阙里阶吐神泉遥扶疏勒于是羽人徘徊仙客上下鸾凤游集芝英丰润矣以大同二年岁在丙辰三月壬寅朔十二日癸丑告别迁化春秋八十有一天子嗟惜储皇轸悼有诏称誉追赠中散大夫谥曰贞白先生礼也以其月十四日窆于丹阳郡句容县之雷平山若轩辕之葬衣冠如子乔之藏剑舄比于兹日可得符焉先生器宇凝深思议精赡含章贞吉不修廉隅年将中寿匪踰于矩眉目疏朗仪貌鲜洁寔忘劝沮多行德惠寳惜光景爱好坟籍笃志励节白首弥至若廼淮南鸿寳之诀陇西地动之仪太乙遁甲之书九章历象之术幼安银钩之敏允南风角之妙太仓素问之方中散琴操之法咸悉搜求靡不精诣爰及羿射荀棋苏卜管筮一见便晓皆不用心张华之博物马均之巧思刘向之知微葛洪之养性兼此数贤一人而已门人桓法闿等慕遥风于缑氏结遗想于乔阳勒玄碑而相质腾绛霄而流芳廼作铭曰留舄表化弃剑凝神徘徊紫炁照耀丹林厥迹犹在余风可遵谁其嗣此渊哉淑人高行迈种盛德日新朗犹悬镜郁似贞筠身以弘道行不违仁昔游缨绂颉颃缙神厌乎匡救劳彼问津亦既解组廼龚山巾远寻丘壑高蹈风尘情无缅世隐不隔眞结宇崇巖贞栖茂草冰玉留年精华郄老廼有令闻荣跻寿考白水过庭危峰临洞露缀兰阶云生桂楝日斜檐席花落窗壅尚平未远王孙不旋海桑变易陵谷贸迁丰碑有坚遗芳万年华阳隐居墓铭碑维大同二年龙集景辰克明三月壬寅朔十二日癸丑巳时华阳洞陶先生蝉蜕于茅山朱阳馆先生讳弘景字通明春秋八十有一屈伸如常颜色不变有制赠以中散大夫谥曰贞白先生遣舍人主书监护丧事十四日窆于雷平之山若夫眞以归空爲美道以无涯爲眞不知悦生大德所以爲生不知恶死谷神所以不死妙矣哉隐显变化物莫之测既而岫开析石天坠玉棺银书息简流珠罢灶九节丽于中天千和焚于地下仙官有得朋之喜受学振空谷之悲余昔在粉壤早逢圯上之术今簉元良屡禀浮丘之教握留符而恻怆思化杖而酸辛廼爲铭曰无名之道不死爲仙亦有元放兼称稚川逃形解化自昔同然猗欤夫子受箓归玄黎传宛吏书因贾船虎车煦景蜺拂凌烟余花灼烁春涧潺湲郁郁茅岭修修洞天三仙白鹄何时复旋燕洞宫碑茅山志卷之二十一茅山志正统道藏三家本三十三卷洞真部记传类茅山志卷之二十二师八上清嗣宗师刘大彬造录金石篇唐碑唐国师昇眞先生王法主眞人立观碑观夫天德惟溥亭育肇其不差人灵本智闻见资其愈甚是以役成则百不足事逸则万物皆勤莫不鼎铉黄金尊崇居处资养性灵青襟惭于履霜白首成于聚岳但畏途捷径岂所般游风叶寒荄忘其飘践假使维梢挂席终违寳岸县车策马讵越崇山未有若斯之甚者也至人应世爲而不处援手濡足拯溺救焚涤其含垢之性复其既迷之辙立关键树隄防舣慈舟于罕济之川明慧炬于未昕之夕当其虚往处以眞知被薜纫兰吞虹噬月践赤墀而弘衆妙排翠扆而播玄风踵牧台之旧踪袭山之遗軏胜业与鳌峰并峻睿泽共鲲海同流理絶名言事忘称谓可乆可大猗欤伟欤法主姓王讳远知字广德瑯琊临沂人也眇迹周袭于上賔之冑非同薛族託于平舆之门垂密云而洒润御长风而纵响道无常器应有常伦故得幽贶郁其枚条潜祉被其遐构则有叶县奇踪雷门逸响閲世伯喈珍其异信遯时威明贵其缝掖故廼百川纷凑沧溟浸无涯之广累石不穷惟岳至极天之峻法主大父景贤梁征北将军江州刺史考昙选散骑常侍太子右卫率轻车将军陈车骑将军扬州刺史建安郡公食邑三千户鼓吹一部班剑二十人衮华载郁台扃启曜动成仪表肃以具瞻法主镇五石于生宫韫三田于命府降灵以资妙气受鍊而浴兰池漱其芳津二仪赋其纯望德门而直指睠华宗而诞曜母氏济阳丁夫人阴祗降𡣕柔德垂美夙有神明之契先禀祯祥之符尝因昼寝梦身爲飞凤所集既寤见赤光贯乳遂感而娠七日便啼声闻于外才经少选而载焉昔浩灵受钖仰神嗣于妃瑛柱史流沙託日精于玄妙叶符玄庆高腾圣迹复廼流光外朗豫显火传之教希声内发先闻导俗之音既而圣纵自天禀至知于弱植道备于藏往孝友冥至就养无方业隆干蛊情忘健羡加以俯同学斆尽鋭坟典三易述其殷周四诗传其邹鲁着康成之韦简听季长之丝竹黼藻三古琴瑟百家玉书见重金籯取贵明毁县镜照夺清熘廼深弃俗缠早生厌离寂寥爱网牢落尘情望玄关而一息傃苍云而长往时有国师宗道先生识洞幽微智深玄妙宣风黄道作训紫宸九重致礼百工兴敬摄斋撰履妙简英奇法主以体二沐玄风知十升堂奥握照庑于荆蓝之下抱烛乘于随合之滨宅空成性智之所渐沿无致学惟几必彰理诣希微忘所言而知道情遗径廷就日损以爲德爰在冠年虔修上法廼有族云浮紫羣鹤呈素晻暧高垂徘徊迥属周尹候气讵可参衡晋野挥弦曾何扶毂斯盖玄心广运远结冥祥故能幽贶不言嘉瑞爰发法主顾衆芳以指信因羣灵以摅抱内战斯止道胜则肥去有欲之廉息多闻之智六经三史缥帙缃囊昔所研味并皆弃絶物色眞应耽尚玄虚吐纳六宫去来三景峻巢由之节励夷皓之行便即辟谷休粮唯资松水六尘不染智照杜其氛埃五味性空慧口絶其甘㫖遂廼避声于衔枚之路灭影于至阴之域茅山华阳即三十六洞天之第八也峰秀龙文之鼎水叶凤门之泉仰三山以交眞思五便而竚圣廼抗表阙廷愿归巖谷黄门侍郎贺彻奉宣中㫖继是山栖所须并令官给既而雅志获从幽襟独往高蹈俗外举手时人羣公祖道衣裾聚观法主投簪有所终焉是託润淹草树光溢林泉拂云径以展足援乔枝以移视虽复金錞和鼓独韵新声玉琯调时偏谐雅气与夫道风遐畅远秀松筠之表胜趣挺生孤映烟霄之外安可乱其清越革我寒暄故以仙伯嗟其格高云将谈其气远仍值旗盖南歇礼乐西归法主养粹中巖不染氛秽隋开皇十二年晋王分陜维扬尊崇至教钦味夙范具礼招迎辞不获命出自山谷长吏王子相承候动止咨议顾言每申谈对法主豪墨所至必罄今古辞义所该殆无遗逸幽尚有本固请还山晋王重违所守遣使将送遂投于天窗背岭凿崖考室卷晦声迹才可修行十三年正月七日夜端坐精思彷彿朱衣羽人握节而进谓法主曰岫隐川藏事由独善寓形寰宇宜弘利益重官品藻以卿开教一方可宣扬法味开度后学既受兹灵诰始有应物之心焉于是澄止水于衆象竦贞松于羣望广运玄机盛谈名理重关复奥故以启其幽深六瑚四琏曾不矜其器用山门着録三千许人并立精舍寔爲壮丽十九年勑使郑子腾送书询问钦尚殷勤诚深下辇大业七年炀帝遣散骑员外郎崔凤赍勑书迎请见于涿郡之临朔宫帝廼叹曰朕昔在扬州师已素发今兹重睹更有童颜岂非道固存焉养之得理者六军返旆扈驾洛阳奉勑于中岳修斋仪而炎德遂卑忠良解体搀抢远烛格择旁流沉马谬三十之占胶船无五反之慎苍生涂炭天命有归大唐景运龙兴玄象斯构皇上继明理物光宅黔元叄天二地经文纬武神谋广略道属云雷躔晷曜于已晦缀参辰于将落毁隅具固廓清复修纴席还爲俎豆非夫唐风惟大大章可以作歌轩德如云云门所以流咏其孰能至于此乎故使天成地平其武功也如彼戢戈归兽其文德也如此谅可以四三王而六五帝蹈东户而穆南风瑞发云星祥应頳素涸泉献醴茂棘垂柔神筳卫厨芳蓂翊砌巍巍荡荡未有若斯之盛者欤犹复降情动虑旰食已勤克己思治宵衣弥笃仁高穹昊泽漏重泉于是嗣兴至教尚想玄极在昔藩朝频经降问法主卷怀处世三变巿朝语默人间一逢有道既遇龙田方知必举之翼将攀凤羽故审扶揺之势以慈先觉曲招恩礼屡有陈闻乞还江外廼诏浴州资给人船并施法服勑润州于旧山造观一所赐田度道士七七人以爲侍者贞观九年四月至山勑文遣太史令薛颐校书郎张道本太子左内率长史桓法嗣等送香油镇綵金龙玉璧于观所爲国祈恩复遣朝散郎萧文远赍玺书慰问并赐衲帔几杖等皇太子以其年六月又遣将仕郎张万迪送香油龙璧供山中法事勑又遣桓法嗣送香八月十三日至观法主沉吟乆之方遣恭受谓弟子曰此香何能烧尽可分四近诸观广供斋讲冀能感彻十四日午时适因睡寤喜形于色侍者在旁谘问所以答曰吾向蹔游洞宫仙官见报欲以疲朽补爲仙伯名位已定行在不乆十五日沐浴冠带焚香正坐集诸弟子述圣朝立观之由励学人策勤之志十六日旦忽闻异香入室鸟兽哀嘷顾谓侍者曰日时早晚曰辰时廼应曰好即转身平卧自正衣冠九易之形一朝解束春秋一百二十有六岁肢体柔软颜色不变停殡旬余倍胜常日州遣行参军马君伟赴山弔祭并以状奏闻越二十八日以符竹託袝定録神山之右夫剑解之道皎昧难知至于刊名伯札勒功仙品青铣成文召帝晨之㫖紫玉爲简钖太元之命建图独立总要羣灵若得之于千载犹逢之于万劫自许葛以来未之有也初法主从容谓所亲曰国家爲吾造观恩德极重自惟徴应恐不见其成至是时也斧斤始就前刺史辛君昌与五县官人爰集山所定方准极八桂运于瑶阜五杏伐于缁林堑荆峯而求寳玉决河宫而取珠贝郢人负其涂器般匠献其奇斤百姓子来四方悦服非若堵锸动如云商略云崖考量泉石廼于积金洞门之右太元降眞之地其山则峰岫开天逼干行之峻豀谷括地穷艮象之深滴沥县流因风振响葳蕤乔木承云聚翠于是式摹大壮建其精宇据脩原而却指陪秀岭以斜列飞陛排云危墉列汉构玄栌以轇轕累丹栱以崔嵬俨香阁于烟空郁珍台于倒景乌容拂晓假道璇题之间兔色分宵晦影绮疏之侧埃𡏖灭而瑶甍远寒暑隔而寳殿深绮霞共藻棁争辉清风与琅玕竞响披轩迥眺欝欝之千巖不穷凿牖俯临苍苍之万壑同色螭龙鳞甲动青玉之镫云雾光芒列赤璚之案罽九色杂流苏而回卷华旛百戏拂藻井而斜萦霜钟韵凫氏之音仙盖尽轮人之妙列邛佺于东序憩羽客于南荣檐度玄霜庭凝绛雪昔汉宗万乘玄宫才峙于豫章齐侯九合正寝止闻于拱栢未若纶诰爰发雕砻胜地玄都万雉植立天窗之间萧台九层辉耀洞天之表故以一磬崑骊中贫海渎又于内殿奉爲文德皇后造元始天尊像一躯二眞夹侍拟香园之妙写空歌之仪遐迩归依人天赞仰法轮常转洪恩不替州伯武陟公李使君讳厚德眞人胄裔衣冠旧绪天潢分其远派帝圃竦其旁枝政循化穆途謡里颂崇信法门义不忘本弟子陈羽弱年服道暮齿不疲禀洞神之言得入微之致平昔应徴已当付嘱今兹综理复隆堂构弟子王轨夙挺机縁幼恭德宇钻仰闻于奥室举措纲于循常清言余论演畅有归羽等廼与远近同门道俗耆旧以爲日月回薄总盈缩之期春秋递代运盛衰之道寔宜腾芳垂茂远播清尘但韦编既絶宣尼深易道之叹简书遽落束晳补由庚之辞是用树彼高垣题其琬石立言纪事传诸不朽上愿皇图定七百之基符千载之连同玉京而等固与金阙而俱遥敢述徽猷廼爲铭曰生灵蠢蠢世界悠悠吉凶并鹜爱恶相谋如彼蕣华望晷不留如彼蟪菌弃朔无秋至人显用夙膺玄箓胜己克勤导扬斯属非相游道无言匡俗物有可甄宁惮濡足几探其妙鉴献其明鍊微毓德疑玄肆情才高楚泽价重秦城义常纵辩文路蜚英迹沦青嶂声迩丹屏蹈礼河滨当仁茨岭师臣是属如纶攸聘爰召瓌材构兹严整伟哉瞰迥壮矣凌虚仪刑玄圃辉映方诸櫩垂叠璧甍间联珠岧峣仙阜焴爚神居迷香阶合昏奇树扰麐遥集驯蜺迥赴入岁招骑箕引傅蔽亏日月杳冥云雾化周道息静鉴潜神鸾旂宛宛象躅鳞鳞乘飈叔茂祈理玄賔永言终古无絶清尘和州司户参军楚城丰城二县丞包绍门挺基缨夙业超举连延从职已隔流辈况在学优弥絶尘累玄构绳墨仍参揆度预有厥劳是宜刊记希玄观三洞弟子江旻撰少室仙伯王君碑铭少室山天标中气吐颖浸洛潜㔩神洞别辉日月爲灵人正府府有伯太清正中莅之故刘北台光其前王法主袭其后法主瑯琊人讳远知陈阳子牧昙选子母丁感凤化胎年七岁日识万言宅华阳师陶弘景臧矜镞羽玄业遂能精融道数弛张化机降眞易髭延窦氏殂魄疑其统天与眞宰爲徒矣涉陈越隋暨我唐皆宗之语门弟子潘师正曰吾被署少室仙伯沐浴加冠衣而化享龄一百二十六高宗追赠太中大夫谥昇眞先生阐道也贞元癸未鄙人至自庐岳栖託㶏溪牵萝践危深入丹窟漱挹璚水感仙储洛游礼空投诚铭辞于石铭曰道结元气神机眞精玉膏金芝凝质自灵迹散霞岫思激霜飈浮丘往矣光尘寂寥桐栢眞人茅山华阳观王先生碑铭并序惟轩辕有道之君时着顺风之美姑射凝神之主爰标让位之芳斯皆远镜遗编遐希蠹删岂若道包千古业映百王先天而天弗违后天而奉天时化洽无遗仁含有截青溪之馆紫府之乡言招若士廼下螭绂伫霓裳希停绛阙之游蹔辍丹田之赏谨命终南山万福观道士麴元敬祗召先生辰先生霞装奄俶麴法师痛徽音之永隔收蕤松涧弟子祁行则丁玄亮等悲陟岵之长往采绚芝巖共勒丰碑同甄盛烈先生姓王讳轨字洪范一字道模瑯琊临沂人也耀质珠川分枝璇萼姬储下凤周书美其轻举叶宰飞凫刘史纪其神异绵声远系言欤曾祖筠散骑常侍太府卿度支尚书文括辞林义殚学府既飞华于楚塞诚育德于大父铦梁简文太子洗马招远将军洎陈太中正光禄大夫晨趋鹤禁夕侍龙楼出入两朝声猷缨侣从容二代誉掩珩流父瑜陈着作佐郎番易国常侍蓬峤含童乍增辉于兰阔梧宫载笔时扬碣于桂山抽簪陪置醴之賔偶乘簉脂车之彦竭诚以奉上鸣谦以栖下常刷坐忘之宇廼秀行之胤先生养质鲲波终搏鹏羽遣之又遣玄之又玄志合天倪情含地籁施妍丑泯之而爲一挺横楹从混之而无二年甫八岁早丧所天痛彼髻年志符曾孝哀思丱日性掩柴仁属陈运告终人神靡託玉炎钟岫芝焚楚郊万始之背飞之泪三荆之树唯下分条之叶萍流不定蓬转无依赖乎祖父故人携养寄诸包氏一经憩庑五载方离先生业契自然道通县解贞心粹质有符天纵藴灵和之茂范流太虚之芳润弱龄去俗高步归眞太平观法主王远知践三清之隩隅游六学之津要翘心丹诀警虑玄波既毁网于迷途廼分灯于暗室清规素论一代伟人先生顿辔玄门思弘妙㫖仍随法主卜居茅谷爲香缾弟子一十六年夜寝夙兴劬劳匪懈晨供沆瀣夕进流霞服义忘疲依仁无斁想朱宫而思圣怀紫素以寻眞浪情泉石披襟兰杜抗巢由而狎鸟轥庄惠以观鱼每至风靓春山月华秋水猿啼危峤虎啸幽谿未尝不警思縁情抽毫写虑先生爰及冠年虔受经法养谷神于玄牝游浩气于黄庭初在法主座下听老子西昇灵寳南华眞人论退席之际即爲人讲说五行俱览一字无遗辩若建瓴词同炙輠法主叹而言曰吾道东矣何独康成洎隋氏握图物色巖穴旁求俊异旌贲英翘王法主美孕三仙芳踰七圣爰降丝涣追赴东都先生此辰从游京洛朝陪琐闼夕侍铜池出入两宫声华四部若匪体符眞智志叶虚舟岂可应彼弓旌允兹纶召当时奉勑玉清玄坛行道丰厨厚膳既馔玉而浆金供帐芳华亦铺霞而借锦隋后主薄伐玄兔先生扈从黄龙车驾凯旋陪还洛邑大业十一年有诏特委先生于河南二十四郡博访缁素有道术异能杂技德行讲说灼然堪供养者及精通道法之徒并具状追送驾所以兹御命言归旧庐俄而炎运道消苍灵失驭黄巾赤眉之侣螘聚挺妖緑林青犊之俦蠭蜚肆虿关河路絶因即避乱名山遂历天台赤城四明桐栢金庭蔡隩缙云若耶悟一息之难追知百年之易往廼随时石室或逆旅曲枝折桂纫兰漱流自乐日月居诸复淹十载而黔黎涂炭县命有归我大唐凤举晋阳龙兴渭涘扫搀抢以居南面除猰㺄以正北辰御极紫微负图黄屋静稽天之大浸灭炎崑之燎火包日月以爲扃牖苑溟渤以作池隍列珪璧于长安大礼仪天地之轨陈龚簴于清庙大乐节天地之音先生既属文明遂动思归之引整虬驭振蜺裳背天台还地肺入轘辕而迎法驾游郏鄏而谒眞人太宗文皇帝游心寥廓之津开玉京于碧落凝神杳冥之境敞金阙于绛宫叡哲于是照临至圣以之绵邈而亭毒之私弘远然随迎之道未臻遇崆山之顺风仰濑乡之微㫖于时法主尚承思梓泽夫果言之柳汧故遣法师先以还修葺许陶遗址此观梁武皇帝于许眞人旧宅爲陶隐居建立号曰朱阳皇明启运更以华阳爲目按眞诰云华阳第八洞天之名也其山则崇巖隐天入云逵而上竦盘基括地带风溪而旁属东连林屋飞九转以游仙南控罗浮开五便而纳圣西通峨峤远属犀津北振岱宗遥翻鹤驾固灵祇之窟宅诚羽客之留连者也而旧基夷漫余迹沦芜先生更翦棘开场肇兹崇构敬造正殿三间两庑并及讲堂坛靖房宇门廊飞桂楝于烟衢则黯然云布架梅梁于霄路则赫尔霞舒虬檐轩举征鹍度而嘹唳凤甍孤峻贺雀仰而联翩岂止蟭羽生风胡人竦貌而已抑灵光之易接何景福之难酬者欤又于内殿奉造元始天尊像一躯光趺八尺左右眞人夹侍神仪肃穆法相希微图面影于月玄写豪精于日亮柱光双彩表瑞金经掌耀十文摛祥玉札遂使天华圣妓睎菌阁而来仪羽旆云轺睋蕙楼而戾止先生于是排翠扆而扇玄风游赤墀而宣衆妙运慈舟而济有待扬智炬以照无明惠泽与鲸壑同深胜躅婫龟峯比峻大哉美矣信无得而称焉法师往于名山福地感遇眞经晩居华阳又摹写上清尊法洞玄洞神符图秘寳并竭钟魏之模楷尽班倕之剞劂缄封静室永镇山门先生自幼及长恒味松木平生斋讲传授所有信施并入功德赒救贫无干封二年岁在丁卯十一月丁巳朔旦朝礼毕廼顾命门人曰吾昨五更彷彿梦中见有三人羽衣严整手执简策进于房内告云华阳天宫素已品藻用师爲神仙万人主者兼知校领省官且法师才德清高宜居此任今重奉命邀迎请当行矣吾昔在桐栢山中已感斯梦辞不获免须应此召遂戒朂门人示以修道要诀经书法事各有付嘱其月八日频索香汤沐浴改易冠带更服新衣九日寅时异香入室整褐端笏奄从解化春秋八十有八粤十七日癸酉以符竹託袝于华阳观雷平山西陶贞白墓右悲夫重惟先生德叶二仪情包六气生而岐嶷长符规矩黄中表称丹穴凝姿白鳯游豪掞华文于翰苑碧鸡飞辩析妙理于谈丛体共神俱性与道合皎贞心于松路栖苦行于云衢固廼鹏鷃齐区彭殇一致西山五色空想仙童淮南八公徒闻鸿烈弟子戴慧恭包方广吴德伟王元晔等千有余人并价逸楚材声超稽箭承音阙里服道缁闱皆痛甚摧梁悲逾临谷挹金华而结欷寻玉轮而增耿日月逝矣而清猷尚存见课摛文廼爲铭曰至人无待上德难名心凝丹灶神游玉清搏风鹏羽击水鲲瀛青溪孕质碧落蜚声质茂松筠气芳兰芷性同濠上情符阙里爽节川渟高风岳峙徘徊林壑放旷文史玄珠已得白云可驭目牛无全害马斯去黄庭有德紫宸钦誉爰纡涣玺俄悲渍絮照雪崆峒凝霜姑射云虬散弭雷軿徙迹乍看埋剑还睎留舄眷言弘诱其方孔硕重惟芳霭再美成功灾延绛阙火浣丹宫开榛薙草余基永隆虹盘凤翥有类神工柳谷思陶芝田揖许四朝愉忻三茅宴语野调霞轩山情月举亭临霜峤池连风溆猗欤法侣声猷业邃智境未穷胜因先坠将邻埏埴功亏覆篑素标眞宰宁资美谥儵赌龙姿俄观蝉蜕释谢星陨任折于嗟应眞示同生灭纪仙官于紫府勒贞徽于翠碣茅山贞白先生碑阴记大哉道元万灵资孕其自然也忽恍不测其生成也氤氲可知若夫禀习经法精思感通调运丹液形神鍊化归同一致举异三清自古所得罕能尽善兼而聚之鉴而辩之静而居之勤而行之者寔惟贞白先生欤盖特禀灵气胎息见龙昇之梦卓秀神仪骨録表鹤仙之状心若明镜洞鉴无遗器犹洪钟虚受必应是以天经眞传备集于昭台奥义微言咸诀于灵府纂类篇简悉成记帙广金书之凤篆益琅函之龙章阐幽前秘系蒙后学若诸眞之下教爲百代之名师焉睹先生写貌之像则道存目击览先生着述之义则情见乎辞纵逾千载亦可得之一朝矣至于思神密感之妙鍊形化度之术非我不知理难详据敬以修身德业受书道备按夫科格固超眞阶命分殊途显默异轨应从解景不事登晨冥昇上清不可得而测识者矣然隐几云化虚室仍存代剑未飞阴丘尚闭道尊德贵终古不渝披文相质廼今无睹朝代累革山世转睽未怀仙烈乆增诚慨子微将归衡岳蹔憩茅山与诸法义聚谋刻石邵陵撰制美具当年今以书勒言全往行因运拙笔聊述眞猷纪于碑阴式昭年世时大唐开元十二年甲子九月十三日己巳书开元岁乙亥四月壬子时白云先生在王屋山姪延陵县主簿绰禀命亲视镌勒茅山志卷之二十二茅山志正统道藏三家本三十三卷洞真部记传类茅山志卷之二十三师九上清嗣宗师刘大彬造录金石篇唐碑唐茅山紫阳观玄静先生碑道门华阳亦儒门洙泗盖玄化振于此也白日登晨有西汉茅氏兄弟隐景遁化有东晋许氏一门袭明沖用以阐道风有梁贞白先生唐玄静先生开元中玄宗礼请尊师而问理化对曰道德经君王之师也昔汉文帝行其言仁寿天下次问金鼎对曰道德公也轻举公中私也时见其私圣人存教若求生徇欲则似系风上悦因加玄静之号无何故以疾辞东还句曲先生讳含光本姓弘则天讳弘改爲李氏考孝威州里号贞隐先生家本醇儒晋陵人也夫性与道妙则眞有运无古之学者离有得有不外叹驰景而内观驰心不远思化金而近思化欲今之学者多见反是若廼行于眞理窅然观妙先示正性发明宗元则玄静其人也年十三辞家奉道端视清受慈向蠢动闇室之中如对君亲时人见之情性皆歛幼工篆隶或称过父一闻此议终身不书所撰仙学传记阙遗备载又论三玄异同着眞经及本草音义而皆精详祛惑穷理于学如钟藴声其后师事华盖峰司马君云篆寳书倾囊传授既而目之曰眞玉清之客抱虚无而行功者与道不穷託幽阜而灭迹者于德亦浅承之自远宜且救人于是引后学升堂禀玄训也先生元气不散瑶图虚映达灵已乆晦曜爲常动非用开静非默闭当吹万之会若得一之初应迹可名常道不可名也羣蒙求我岂劳言说孕育至化虚融一心心一变至于学学一变至于道同淑气自来得之不见所以抠衣而进无有远迩仰范元和茂资全性者若秋芳之依层巘夏潦之会通川也先生忘情于身而慈于人祯祥屡应视同衆象士庶咨询色授其意常令章坛闭院醮火择薪精微诚敬率皆此类曩者天书继至务欲尊崇公卿祈请信无虚月卒使玄门之中转见眞璞持慈俭之寳归羲寅之风至矣哉我师教也大历四年冬十一月顾谓入室弟子韦景昭孟湛然曰吾将顺化神气恬然若坐忘长往时年八十七灵云降室执简如生据眞经斯廼秉化自由仙阶深妙者也门人等以爲醴泉之味饮者始知我师之道学乆方见愿叙眞宗以示于后泰曾游道敢述玄风铭曰古有强名元精希夷黄帝遗之先生得之纵心而往与一相随眞性所容太无同规日行仙路不语到时人言万灵我见常姿玄宗仰止徴就京师紫极徒贵白云不知遐方后学来往怡怡空有多门眞精自持委顺而去人焉能窥玄科秘诀本有冥期茅山玄静先生广陵李君碑铭并序先生姓李讳含光广陵江都人本姓弘以孝敬皇帝庙讳改焉二十一代祖宏江夏太守避王莽徙居晋陵遂爲郡人高祖文嶷陈桂阳王国侍郎曾祖荣皇朝雷州司马祖隐居以求其志徙居江都父孝威博学好古雅修彭聃之道与天台司马鍊师子微爲方外友尤以笃慎着于州里考行议谥曰正隐先生母瑯琊王氏贤明有德行先生孩提则有殊异睟日独取孝经如捧读焉髫丱好静处习诵坟典年十八志求道妙遂师事同邑李先生游艺数年神龙初以清行度爲道士居龙兴观尤精老庄周易之深趣执丧过哀口不尝甘㫖之味食惟穬麦而已封植膳羞皆出其手号毁骨立亲族莫不伤之开元十七年从司马鍊师于王屋山传授大法灵文金记一览无遗综覈古今该明奥㫖玄宗知先生偏得子微之道廼诏先生居王屋山阳台观以继之岁余请归茅山纂修经法频徴皆谢病不出天寳四载冬廼命中官赍玺书徴之既至延入禁中每欲谘禀必先斋沐他日请传道法先生辞以足疾不任科仪者数焉玄宗知不可强而止先生尝以茅山灵蹟翦焉将坠眞经秘箓亦多散落请归修葺廼特诏于杨许旧居紫阳以宅之仍赐绢二百疋法衣两副香罏一具御制诗及叙以饯之又禁于山侧採捕渔猎食荤血者不得辄入公私祈祷咸絶牲牢先生以六载秋到山是岁诏书三至渥泽频繁辉映崖谷初山中有上清眞人许长史杨君陶隐居自写经法历代传寳时遭丧乱散逸无遗先生奉诏搜求悉备其蹟而进上之先时玄宗将求大法请先生爲师竟执谦沖辞疾而退洎七载春玄宗又欲受三洞眞经以其春之三月中官赍玺书云其月十八日尅受经诰是日于大同殿洁修其事遂遥礼先生爲度师并赐衣一袭以申师资之礼因以玄静爲先生之嘉号焉仍诏刻石华阳洞宫以志之是岁夏五月隐居合丹之所有芝草八十一茎散生松石之间诏俾先生与中官启告灵仙缄封表进夏又诏以紫阳观侧近二百户太平崇元两观各一百户并免其官徭以供香火秋七月又徴先生既至请居道观以养疾九载春辞归旧山其年夏六月前生芝灵之所又产三百余茎煌煌秀异人所莫睹先生又图而奏之是岁冬又徴先生于紫阳别院馆之十载秋先生又恳辞告老御制序诗以饯之十有一载先生奉诏与门人韦景昭等于紫阳之东欝冈山别建斋院立心诚肃是夜仙坛林间徧生甘露因以上闻特诏嘉异初隐居先生以三洞眞经传昇玄先生昇玄付体玄先生体玄付正一先生正一付先生自先生距于隐居凡五叶矣皆总袭妙门大正眞法所以茅山爲天下学道之所宗矣于戏是非可齐也物我均焉生死可忘也觉梦同焉如此者何域心于变化之际哉先生以大历己酉岁冬十一月十有四日遁化于紫阳之别院春秋八十有七其十二月八日门人赴丧而至者凡数千人号奉冠舄迁窆于雷平山之西陲遗命以松棺竹杖木几水瓶香奁香罏置于藏内门弟子等仰奉嘉猷克遵俭德先生识思眞淳业行高古道穷性命之本学冠天人之际所以优游句曲欝爲王者之师出入明庭特宠肩舆之贵是以顺风而问昔称于黄帝望山而请今见于玄宗矣又博览羣书长于撰着尝以本草书精明药物事关性命难用因循着音义两卷又以老庄周易爲洁静之书着学记义略各三篇内学记二篇以续仙家之遗事皆名实无遗词㫖该博初先生幼年颇工篆籀而隶书尤妙客或赏之云贤于其父因投笔不书玄宗诏山人王旼强请先生楷书上经一十三纸以补杨许之阙先生能于阴阳术数之道而不以艺业爲能极于转鍊服食之事而不以寿养爲极但冥怀素朴妙味玄津非夫博大之至人孰能尽于此眞卿干元二年以昇州刺史充浙江西节度钦承至德结慕玄微遂专使致书茅山以抒诚恳先生特令韦鍊师景昭复书眞卿恩眷绸缪足励超然之志然宗师可仰望紫府而非遥王事不遑寄白云而攸远洎大历六年眞卿罢刺临川旋舟建业将宅心小岭长庇高踪而转刺吴兴事乖夙愿徘徊郡邑空怀尊道之心瞻望林峦永负借山之託而景昭洎郭闳等以先生茂烈芳猷愿铭金石廼邀道士刘明素求託斯文眞卿与先生门人中林子殷淑遗名子聿牟尝接采眞之游绪闻舍一之𤢛敢强名于巷党曷足辩于鸿蒙其词曰抱一混茫人之纪纲先生以之气王神强廼启玄㫖玄门以彰廼爲帝师帝道惟康甘露星瑞云芝发祥上士云感高风载扬鹤返仙庙云辞帝郷退归而老妙识行藏德本无累道心有常寔曰形解孰与坐忘伐石表墓勒名传芳谷变陵迁厥迹弥光华阳三洞景昭大法师碑夫载宇宙悬日月提万象而首出者其惟道乎夫通圣神该品彚冠百灵而独立者其惟人乎道所以包元经始万象者也人所以禀纯粹司会百灵者也故人因道而集祉道因人而垂休不宰之功兆乎造物无言之德洽乎生民萧散乎污漫之间沖融乎希夷之衆与天籁而吹万并谷神而长存者矣紫阳眞人大法师讳景昭字怀寳本丹阳延陵人也其先系自颛顼大彭之后在虞爲陶唐氏在夏爲御龙氏在商爲豕韦氏因国命氏芬馥蔓延以至于裔孙孟孟爲楚太傅贤爲汉丞相昭入吴爲侍中昭兄慎爲司空法师即司空十六代孙也司空薨葬于延陵子孙因而家焉祖道会父思蒇皆丘园养素道高迹隐载于列仙之籍法师方娠禀异自幼表奇孕元和之粹灵体太玄之妙质初以素书发蹟配度于延陵之寻仙观后以丹台着称隶居于长安之肃明观属玄宗广成问道姑射颐神放心于凝寂之场垂拱于穆清之上法师因得羽仪金箓颉颃玉绳籍籍京师垂二十载爰辞上国思还故鄕重隶茅山之太平观天寳中兴玄静先生奉诏修功德造紫阳观因而居焉遂于鍊丹院传黄素之方修斋醮之法翔云瑞鹤飞舞于坛场甘露神芝降生于庭院初法师师事大法师包士荣荣师事崇玄观道士包法整整师事上士包方广广师事华阳观道士王轨轨师事昇玄先生王远知远知师事华阳隐居陶弘景自道源钖派玄教传宗玉堂银阙之人羽盖毛旌之客府无虚籍代有其徒法师至行稽乎玄化通识合于灵造与其有也万物不得而不有与其无也万物不得而不无得丧以春秋爲死生盈虚以天地爲旦暮云外虎头之佩雪中鹤氅之裘孩季通而抚子玄师仇公而祖黄太教戒示乎传授服饵见乎延长侍杖屦者迹徧于江湖传经箓者事同乎洙泗一居山观三纪于兹还神契乎时来寂魄同乎物故以贞元元年癸卯委蜕于紫阳之道场颜色恰悦屈伸如常春秋九十有二以其月己酉迁神于雷平山之西原玄静先生寿宫之左传授苏州龙兴观道士臯洞虚得沖虚之妙用蹑上眞之玄踪梁市之客胥来华阳之人间出矣道士韦崇询主修斋醮祭俯仰节度道士朱惠明掌法箓经书修眞秘诀法师上编仙箓旁契道枢神含混元德与纯粹诱进羣动感通衆灵邈然非寰宇之间超然在风尘之表至如身缠世故迹混俗尘发忠孝以饬躬演信义而旌行盖随时而不器岂常道之可师与浙江东西节度支度判官检校尚书兵部郎中兼侍御史扶风窦公曰泉布武区中栖心象外与法师声同道韵理契德源追往想琴高之祠传神着务光之传见徴副墨用琢他山其词曰惟道之大提功混茫惟人殆庶与道回翔素韵凝寂玄功灵长肇形无迹启迪逾光矫矫法师钖羡华阳本族命世在虞系唐御龙事夏豕韦居商嶷然灵表自幼而彰理冠容成质侔夏黄寻仙发蹟肃明始扬宵礼金殿晨朝玉皇丹台道侣白云帝鄕楚山万里故国丹阳醮宫鸣磬斋室焚香芝生庭院鹤舞坛场茅君秘洞葛氏眞方来时去顺齐彭洎殇化鳞风翥委蜕云骧峰峦逦逦松桂苍苍尘生杖屦苔染巾箱龙衔彩眊虎缀槃囊阆风玄圃瑶轩玉堂追存如在颂德不忘孤石岿然万古连冈崇元圣祖院碑唐寳历二年歳直丙午浙右连帅御史大夫赞皇公新建圣祖院于大茅峯下崇元观之前上直天华阳洞之南门集羣仙之灵庆资圣寿于亿万本其经始实感周先生出应昌运爲唐广成荐瑞表祥式旌不朽于是恩钖院额号曰寳历崇元圣祖院玄门之盛辉动巖谷时唐兴二百有九载天子以神圣武文惟新景命德合乎五千文之玄训明继乎十二圣之丕业以清静源化理以仁寿域生灵陶之以太和跻之于至顺故自临御大寳则诏百辟旁延万邦推诚备礼徴访治道寤寐孜孜如恐不及夫明天子勤求于上必贤邦伯感致于下君臣一德而道德可兴廼其年秋七月公以天子之命斋戒虔恳果得周先生曰息元寔元精之全德大道之宗师也先生葆眞抱一涵光吹万天下聆其风者乆矣而遐襟旷迹冥寄希夷显晦自我人莫能识夫玄珠非喫诟可索至道惟精诚是致故累圣所不能起而一朝感契洪化烝然来思且谓公曰昔广成对理身之问鸿蒙启养心之说二者皇上大本也今息元亦将以斯道上报吾君公于是澄心清神思所以庆皇休而赞景福遂与先生图议选置玄宇相彼形胜莫灵此峯昔梁朝福鄕太子置道馆二古坛废井遗址犹在廼铲荒夷险欝起层构散俸钱以资其费择干吏以董其役翚飞矢直不日而成像设崇严殿宇沉邃神仙仪卫左右森列并按旧史氏得仲尼问礼关尹请着书之象咸备于前盖将会通仙而肃百灵以永爲国家斋醮之胜选也况三茅精气二许馨烈古来得道者代有其人考传验图若可攀揖而缭垣之内有流泉嘉木滋饰幽润地灵境秀触类增益懋此成绩与山无穷仰惟圣祖育德乎太极之前显仁于未形之表当是时也合散消息莫可名象明而爲日月动而爲风雷播育而不测运行而不殆君得之豕韦以挈天地臣得之傅说以相武丁吾何爲哉道本一贯及夫神化挺生含章炳灵象帝之先资我强名将寄言以显玄枢钖羡以兴皇业犹龙既见万物方睹是宜夫垂休储祉长发其祥亿万斯庆集于寳历此崇元新院所以得时而启也初公以上方崇向道德之士可以当是大选者唯周先生一人而已故其招致之忠尽访求之精实则先生不得不出而公之诚节不得不伸既而圣情感惬万国瞻贺其逢迎之优异礼貌之严显自古尊师重道之盛无以加也则眞宗玄极至道之精不得不洞契乎上心播宣于至术俾风流泽浸广被八区此先生所以出而不疑亦所以示天下之不可不致如己者当吾君之至理适吾道之可行千载一期起廼时耳矧公以济代全材合乎休明树风南藩绩最天下前岁兴建儒学而天降膏露显于庙庭俗变风移遂至于道今之辉崇眞馆阐奉玄化上感睿㫖下孚元元仁声顺气流溢四境推是爲政大而伸之则致君经国之用可见矣又况封部之内融汰之下徧识玄元之教俱爲㟪𡾊之人顾难乎哉餗谬列属城获详事实又尝以春秋属辞爲学故承命旧笔直而不文其铭曰圣运光启山川效灵黄帝爲君起廼广成崆峒至言今复行兮明眀天子以道致理方伯虔诚先生戾止累圣莫致今兹起兮玄感既宣化流溥天公拜稽首天子万年何以荐神御玄元兮阙宇崇崇圣祖尊容神而明之神应丰隆华阳仙洞大茅峰兮金榜瑶坛仙卫眞官羽节凌风珠佩珊珊是醮是斋百福延兮名从天钖境占地乆下荐臣忠上资圣寿灵山万岁绩不朽兮三圣记碑有唐寳历二年岁次丙午八月庚戌上清玄都大洞三景弟子正议大夫使持节润州诸军事润州刺史兼御史大夫充浙西道都团练观察处置等使上柱国赞皇县开国男食邑三百户赐紫金鱼袋李德裕上爲九庙圣主次爲七世先灵下爲一切含识于茅山崇元观南敬造老君殿院及造老君孔子尹眞人像三躯皆按史籍遗文庶垂不朽谨记孔子按史记孔子适周将问礼于老子老子曰子所言者其人与骨皆已朽矣独其言在耳且夫君子得时则驾不得时则蓬累而行吾闻之良贾深藏若虚君子盛德容貌若愚去子之骄气与淫神是皆无益于子之身吾所告子若是已孔子去谓弟子曰鸟吾知其能飞鱼吾知其能游兽吾知其能走走者可爲网游者可爲纶飞者可爲矰至于龙吾不知其乘风云而上天吾今日见老子其犹龙耶尹眞人按史记老子居周乆之见周之衰廼遁去至关关令尹喜曰子将隐矣强爲我着书于是老子廼着上下篇言道德之意五千余言而去列仙传曰关令尹喜者周大夫也善内学服星宿精华隐德行仁时人莫知也老子西游喜先见其气知眞人过物色而迎之果得老子老子亦知其奇爲着书与老子俱之流沙之西服巨胜实莫知其所终唐石灯记功德主崇元观上清三洞道士贺思寳敬造长明灯台于寳殿内永充供养寳历三年岁直丁未二月十五日丁未奉记助造灯台三洞道士陈惠瑫大匠乐安蒋浑男清嶙镌齐建元勑立崇元馆唐贞观勑号崇元观宋大中祥符勑改崇寿观太元殿长明石灯寳历三年丁未岁造当是文宗太和元年积四百九十八年是爲大元泰定甲子上清弟子崇寿观主吴郡张嗣眞重爲刻治着铭于石铭曰华阳之天流金之庭阴辉日精昼夜洞明神灯烨烨二景是法树此南便閲世小劫稽首司命朝彻重玄度人度仙若火之传茅山志卷之二十三茅山志正统道藏三家本三十三卷洞真部记传类茅山志卷之二十四师十上清嗣宗师刘大彬造录金石篇唐碑唐道门威仪玄博大师贞素先生王君碑原夫至道之先邈哉希矣书契以降可得而云黄帝尧舜澄其源故垂衣恭己在宥天下伯阳仲尼道其用故建言立德宪章无穷赤松羡门神而明之故轻举上賔留侯商皓变而通之故解景灭迹顺是而下莫不由之故有缙绅端委利万物于庙堂之上葛巾蕙带全阴功于尘埃之外隐显殊志趣舍同归其人有终其魄不死阆风玄圃羣帝之密都赤城华阳仙圣之治所光灵肸蠁若在左右仁人君子往往至焉见之于贞素先生矣君讳栖霞字玄隐华宗继世积德所钟生于齐得泱泱之风长于鲁习恂恂之教七岁神童及第十五博综经史阚党童子靡敢并行东方诸侯爲之前席而仙才灵气禀于自然尘缨世网不可拘系每名山独往神契感通奇怪恍惚衆莫能测天祐丁卯岁避乱南渡至于寿春感四海之分崩想八公之遗迹于是解巾名路委质玄门问政先生聂君见而奇之授以法箓是日有彩云皓鹤翔舞乆之既而穷若士之遨游得东卿之胜境道无不在善岂常师又从威仪邓君启遐受大洞眞经玄科秘㫖动以谘询福地仙源因而栖託诛茅穿径枕石漱流身既隐而名愈彰道已寂而节弥苦桑田自改桂树长留烈祖孝高皇帝方在賔门实来作镇紫炁表眞人之应青云符好道之占君鹄书被徴褐衣来见谈天人之际讲道德之源靡劳牧马之迷自契顺风之请因从敦礼来止建康有玄眞观者陈宣帝爲藏矜先生之所作也殿堂岑寂水木清华游焉息焉以遂其好每竹宫望拜玉牒秘词叩寂求眞必君是赖嘉祥灵应世莫得闻圣历中兴恩礼殊重赐金印紫绶号玄博大师烈祖尝从容谓君曰吾不贪四海之富惟以苍生爲忧君对曰夫古圣人修其身而后及天下天下得一人安而后安今天子动劳万机忘寝与食身且不能自治岂能治苍生哉帝善其言以百金爲之寿其识度亮直又如此焉今上嗣清静之基尊玄默之化谘诹賔敬有踰于前而君茅岭夙心老而弥笃比年抗表请归旧山优诏惜之又加贞素先生之号既而玉棺有命紫素告期葛洪见留不成大药少君舍去先梦绣衣保大壬子歳夏四月甲寅隐化于玄眞观春秋六十有二恩㫖痛惜赙钱二十万道俗嗟慕会葬数百人初君之及茅山也即良常洞之前相雷平山之下披榛翦秽面壑临流除地爲坛表朝眞之位因丘设隧卜安神之室至是归葬符夙愿焉六月丙申发自京师泝淮而上时畿内乆旱川涂可揭是日大雨洪注腾波郄流蓦长堤踰重堰飘然利涉人不知劳昔周君有栾水之朝宣尼有泗水之应校灵比德其殆庶乎君传法度人数逾累百有若玄眞观主朱怀德名先入室道极严师首座孙仲之章表大德刘德光参受经法预闻玄秘永怀在三之义愿垂不朽之风威仪王可德首座陈希声并仰高山共刊贞石铉也不佞夙承教义虽复仙凡异迹静躁殊途而诚以所感素交斯在徘徊祠宇邈若山河敬书岘首之悲以伺辽城之叹其词曰于铄子晋上賔于天亦有胤孙穷神体玄昔我来斯世称其贤今我往矣人谓之仙至道希夷熟知其然华阳洞府句曲风烟林芳橘叶地即芝田披文相质亿万斯年茅山紫阳观碑铭并序臣闻太初之气其生也无始衆妙之门其本也无名积而成形散而爲气干坤运之而两仪位王侯受之而天下贞是故断鳌鍊石之功絶地通天之业衣裳轩冕之后干戈揖让之君虽复遭罹异途步骤殊致莫不协契于神明之域饮和于道德之原广无爲之爲执无象之象万物恃生而不有百姓日用而不知其迹也则格天光表化人而成俗其本也则收视返听全眞而养身至其玉检登封萝图启后游神象外脱屣区中铸金鼎而乘白云登寒门而立玄极閟宫清庙式严观物之场玉洞金坛别启下都之所灵符综集金箓岐分三元八会之文潜通彷彿七映九华之室密拟形容足以徼福应于含生致孝思于时事圣人继作灵构相望故茅山紫阳观者今上煴敬爲烈祖璟孝高皇帝元敬皇后之重修也尔廼星纪储精下爲峻极河图着録县示祯期自道气融明眞科流演治化弘开于赤县符图广被于名山而华阳洞天实羣仙之都会金陵地肺又三茅之福鄕左凭柳汧烟霞韬映右带阳谷川源隐鳞伏龙靡迤镇以雷平之岭欝冈回合浸以护军之潭郭眞人叩舷之池不迁留岸许长史鍊丹之井自冽寒泉白雾紫烟照映其上飈车鹤驭往来其中高眞七人四处兹地其后贞白眞人以玄德应世肇开朱阳之馆以玉书演秘爰立昭眞之台堂靖疏基玄洲之踪可拟生徒广业白龟之迹斯存金纽凤罗代相传授龙车虎驾世有飞昇及玄静先生以沖气含和体庚桑之歳计玄宗皇帝以尊师重道屈轩后之顺风由是天眷遐临皇心密契维新旧馆再易华题丹鼎洞经洁修无倦芝泥龙简投奉相望户邑之民岂止奉明之县樵苏之禁宁唯柳下之坟故得云物吿祥芝英表瑞小周王之瑶水徒咏空歌异汉帝之猗兰唯陈甲帐自兹厥后代有修崇上士名人时时解蜕云轩羽盖往往降灵皆着之金石播于謡颂嗟乎四时代谢天道盈虚虽九气长存历劫以资其融结而三阶有象随时因表其晦明则斯观也将世运以污隆与皇图而昇降赤明未启犹多阆户之悲白水方兴始渐高门之庆孝高皇帝犹龙孕德指树垂阴应枢电之殊祥肖中天之奇表甘盘就学和光于百六之初庖正分官利见于九三之际賔门纳揆有大造于当时彤矢卢弓允至公于四海于是法尧受命祀夏中兴补西北之不周应东南之王气御明堂而揖羣后辑瑞玉而觐诸侯旣治定而功成更忧深而思远乗奔御朽不以黄屋爲尊旰食宵衣惟以苍生是念知无爲之无败体上德之不德凝神姑射端拱穆清政举其中事至而应爱民重法敦本训农偃革销兵守好战必危之戒卑宫菲食惧以人从欲之讥故得百寳效灵三辰荐祉远无不届迩无不安少康光武之功独高帝箓眞观开元之业更启孙谋今上承积德之基法白然之道变化无方之谓圣神武不杀之谓仁学洞精微守谦光而沖用明昭隐伏体大度以包荒动则蔽民不矜功而尚智静惟修政恒务啬以劝分闻善若惊每察秋毫之细容光爲照宁违行苇之微化浃风随时和俗厚尝以爲天下者烈祖之天下宪章者升元之宪章垂裕无穷永怀罔极衣冠原庙未足尽思声乐娱神良非致敬缅慕在天之驾因严访道之宫寻属长乐上仙濯龙兴感载咏生民之颂思弘止乱之功廼眷灵巖诞敷明诏发虞衡之吏集般尔之工执艺骏奔饰材麕至粟园之柰供其砻斲北邙之土给其圬墁廼新秘殿秘殿孔硕黯其霮䨴屹其穹窿璇题互照以晶荧珠网交䟽而窈窱震殷雷于滴沥拖宛虹于楯轩忽阴阖以阳开乍霞駮而云蔚俨若虚皇之御穆然太上之容疑御气以迥跻眇陵云而遐观廼立高门高门有阅拟金阙之觚稜洞朱扉而焕照龙章风篆以之题署霓旌绛节兹焉出入廼建两序纷逦迤而重深廼超层楼邈苕亭而显敞北弥郭干之路南亘姜巴之衢赫光景以烛坤丽丹靑而藻野速如神运恍若化工每至日薄星回岁之云暮桐华萍合春聿载阳赤城旋轸之初白鹄会朝之际都人士女举袂成帷袭灵风而共洽人和仰云构而方知帝力岂止百年犹畏独识轩辕之台三寿作朋永閟姜嫄之庙大哉至矣无得称焉夫妙本太无名垂不朽挺穷神知化之盛然后显通幽洞灵之微立尊道贵德之教然后致还淳返朴之理渐于人爲富寿被于乐爲声诗告于太史爲典册着于丰碑爲铭篆耿光显被其在兹乎爰命下臣敬书令德词曰邈矣至道悠哉妙门黾黾无物绵绵若存是生清浊爰辟干坤廼生之民廼作之君德盛惟皇功高曰帝访道崆峒求珠赤水下或称有时称至理三正循环鸿图资始于惟基命赫矣皇唐运启再造天垂百祥玄德升闻既寿永昌时乗白云至于帝乡穆穆嗣君雄雄下武礼极配天教先尊祖明发尽思熙然若睹敬伫仙游式严庭宇庭宇何在句金之陵丹霞夕映白雾朝凝重屋四注崇台九层云生窈窱日丽觚稜三秀交阴五便分径丹砂流液玄洲立靖柳谷絙烟雷池泻镜彷彿九华依稀七映至诚则感有应斯来含眞上客萧闲逸才飈轮倏忽晨盖徘徊浮黎认上方文疑台昔有圣人建言敷教救物以慈奉先以孝敬佩眞契恭闻大道显妙用于言象鼓淳风于亿兆荐纯嘏于无穷仰皇猷于克邵时岁己未十二月一日建复禁山碑徐铉爲文华阳洞天金陵福地羣仙之所都会景福之所兴作故其坛馆之盛荐享之殷樵牧之禁冠于天下其所由来旧矣圣历中微官失其守望拜之地多所榛芜若廼眞灵翔集玄贶肸蠁兴复之蹟必假异人天祐丁丑岁贞素先生王君栖霞始来此山恭佩上法徘徊地肺偃息朱阳永怀旧规期在必复先生潜德内映符采外融名士通人道契㝠合凡缟纻之赠跪信之资悉奉山门以成夙志于是由良常洞至雷平山十里而近入于氓隶者尽购赎之刍荛不得辄至墟墓不得杂处艺树蔽野植松爲门川梁必通榛秽必翦建方坛于雷平之上造高亭于良常之前朝修有致诚之地游居有税驾之所姜巴古陌秦望旧封肃然清光复如开元天寳之盛矣先是紫阳之右有灵寳院焉眞台故基鞠爲茂草先生殚罄资用克构殿堂有开必先无远弗届都督武陵康王奉钱百万梁王造殿一区向道之徒咸助厥事曾未周岁惟新旧宫皆先生之力也昔大隈致襄城之驾庚桑化㟪𡾊之人是知道心唯微其应如响时则有若道士经若虚协规同志是摄是赞干事以恪感物以诚绩用不愆斯实尤赖先生以保大壬子岁夏四月悉书夫屋室之数疆畔所经请命于京师申禁于郡县以授茅山都监邓君栖一能事旣毕数日而化期命玄应昧者不知夫仙阶感召谅非一揆若廼神清气灵骨録标映受之于天也心虚器冲玄德充蔚基之于性也昭眞垂教启焕灵迹行之于勤也故策名紫素飞步黄庭流功储庆必相叅合然则先生六道其殆庶乎虽飈驾不留㝠升日远而高风可述遗范在人进而纪之翰墨之职也邓君企慕前躅见托直书己未岁秋八月日记上清眞人许长史丹井铭碑灵寳院记粤灵寳者空洞赤书之秘号也欝勃自然生天地先运无爲德被有爲作是以太上立德其次立功德者干坤之大生功者生三中利益也苟德以润身功能济物即示轻举如蹑归径革喧嚣于蜕脱耳且校籍所载眞迹所存有非常人立非常功遂历古今芳猷不絶茅东卿棣萼以直道仕恺悌立身周物者智乐静者仁云党咸阳初依恒岳寻栖此山介然掩躁克奉玄寂陶然若朴惟德动天遽绣衣持九钖之丈芝盖导三清之路玄鹄下盘感应无昩斯积业夙习之感哉缅惟异代同途继踵美蹟者谅我公矣公以践履德业游泳忠信松高韵远玉眞芒寒景钟麟史堂构袭蹟风池龙节鴈序分宠致君一匡钖我所履威临铁罋贵拥朱轮智发未萌道了得一蒲鞭举而过改桑附謡而政遐谓我无欲民朴我无爲民化法黄老而熙帝载考始制而弘象教廼顾名都更植世福灵寳院者梁天监岁贞白陶先生弘景所创也始本昭眞其号焉紫阳观即长史宅界于东小茅岭雷平山列于南钟山西朝焉良常北彻焉其余胜槩羣阜若衆星之环拱不可殚论先是迥台层汉攸阁匝云秘三洞璚文集丹丘羽客门人周仙君子良勤修于是崇习玄风鍊金石身腾烟霞辙时移代夐瓦木之功寝泯及唐太和中太尉赞皇李公每胆遗躅屡构遐縁门师道士孙智清复讨前址再建是院寻诸旧号额曰灵寳尔后既偶兵焰灵致煨烬荆棘相森凡材围长狐兔往焉刍荛往焉弗芟弗薙历五十载矣栖霞冑叨素业幼专不息虽童丱获名而屡厄兵难迹不遑处遗构殆空断梗杳泊自北徂南幸托玄化遐钦兹境聿谐所适廼励畚钟忘蹔劳砌坛植松结茅庇拙纫兰饵术愿言终遁俄奉先齐王㫖命出居会府齿朝修事沐浴恩遇扬历馆仞甄道衔表命服再琯再箫是埏是镕洎我公移镇是邦自以风痺厥躬告从谷隐公遂舍俸钱一百万俾于旧基别崇利有禀命之际亹亹勉励夙夜匪懈思竭克勤冀荷恩教噫事难谋始智寡周防且虎视非一雀之图而雀终噪蟾盈非片云可同而云或掩时哉理非契也非台曜览幽几止终废繇是度揆经营月期日就博邀执斲量材取制墻茨必襄图蔓必薙平瓦砾以等阜屏豺狼而断羣力工约万绵岁靡期剞劂督奇丹雘𦖣妙造正殿三间中塑灵寳天尊景从砌坛三级三门三间环绕廊庑一十六间并葺坏整頽降眞堂续连于内重新沼沚再筑垣墻东北隅即忠义太保公之季弟先于旧阁基建瑞像殿三间两厦中塑羊角山应现老君西南隅向日三官堂三间塑像岌岌其状亭亭其势金碧其饰轮奂其映瓦叠鸳翠甍差凤翘睟容礼而若眄侍卫瞻而乍愕旌幢翻翻云鹤軿軿𡽵侔崛起异疑飞来非我公愿力斯应像教斯感即荒𦳊之域安欻睹壮丽乎足使眞风永布灵致恒芬配天地而齐寿总山川而介福噩噩烈烈可乆可大栖霞智惭絶妙才非述作盖受恩于始受命于此竭诚竭虑迨兹成功聊实纪于质文呈合览而刊于将来也时大和三年重光单阏岁九月乙酉朔九日癸巳谨记体玄先生潘尊师碑颂尊师业尚沖密勤毖幽深理心事天所寳惟啬絶圣弃智不耀其光故眞感冥期珍图秘学性与天道不可得而闻也若廼崇标旷迹遐情远思志摩青云蓬视紫闼高宗每降鸾辇亲诣精庐尊师身不下堂接手而已廼叹曰大丈夫业于道不能投身霄岭灭影云林而疲痾此山以烦世主吾之过乎遂欲东求蓬莱狐舟入海属天皇敦笃斯道祈款逾深迟蹰山隅絶策未往既而金格有命镳辔遗区于戏昔姑射有神人尧轻天下崆峒有至道轩屈顺风玄眞高踪万古同德何其盛哉尊师有弟子十人并仙阶之秀然鸾姿凤骨眇爱云松者唯颖川韩法昭河内司马子微皆禀命瑶庭密受琼室专太清之业遗下仙之俦谷汲芝耕服勤于我盖历岁纪也始尊师受箓于茅山昇玄王君王君受道于华阳隐居陶公陶公至子微二百岁矣而玄标仙骨雅似华阳夫阶眞蹈冥鍊景游化者其心必有类乎昭等永惟尊师灵迹洞业高深迈古而弃世往矣其若之何廼斲石幽山申颂玄德颂曰观元化兮求古之列仙得瑶图与金鼎信元符之自然神与道而爲一天与人兮相连苟精守以专密必驾景而凌烟丹丘不死兮羡门子黄宫度世兮吾体玄玄玄至德兮洵淑美沖心养和保元始初学茅山济江水廼入华阳洞天里道逢眞人昇玄子授以寳书青合㫖令守嵩阳玉女峰云栖穷林今五纪圣人以万机爲贵而我以天下爲累圣人以大寳爲尊而我以天下爲烦是以冥居于㟪𡾊寄遗迹于轩辕有唐高宗兮天子之光好道乐仙兮思彼云乡千旌万骑兮翠凤凰遨游汝海兮箕山阳朝拜白茅夕紫房斋心洁意缅相望祈问玉眞及玉皇何以得之受天昌黄庭中人在子身窈窈冥冥精甚眞去汝骄气与淫神勤能思之道自亲遂解形而遗世乘白云而上賔弟子不知其所往也廼刻石以思眞唐汉东紫阳先生碑铭呜唿紫阳竟天其志以默化不昭然白日而昇九天乎或将潜賔皇王非世所测挺列仙明拔之英姿明堂平白长耳广颡挥手振骨百关有声殊毛秀采居然逸异而直达何龟鹤早世蟪蛄延秋元命乎遭命乎余长息三日懵于变化之理先生姓胡氏族也代业黄老门清儒素皆龙脱世网鸿冥高云但贵天爵何徴阀閲始八歳经仙城山有清都紫微之遐想九岁出家十二休粮二十游衡山云寻洞府水涉溟壑神王召爲威仪及天下採经使因遇诸眞人㖟赤丹阳精石景水母故常吸飞根吞日䰟密而修之所居苦竹院置飱霞之楼手植双桂栖迟其下闻金陵之墟道始盛于三茅波乎四许华阳陶隐居传昇玄子昇玄子传体玄体玄传贞一先生贞一先生传天师李含光李含光合契乎紫阳于神农之里南抵朱陵北越白水禀训门下者三千余人邻境牧守移风问道忽遇先生之宴坐隐机鴈行而前爲时见重多此类也天寳初威仪元丹丘道门龙凤厚礼致屈传箓于嵩山东京大唐宫三请固辞偃卧未几而诏书下责不得已而行入宫一革轨仪大变都邑然海鸟愁臧文之享猨狙裂周公之衣志往迹留称疾辞帝尅期离阙临别自祭其文曰神将猒余余非猒世廼顾命姪道士胡齐物具平肩舆归骨旧土王公卿士送及龙门次王乔之祠目若有睹泊然而化天香引道尸轻空衣及本郡太守裴公以幡华郊迎举郭雷动开颜如生观者日万羣议骇俗至其年十月二十三日葬于郭东之新松山春秋六十有二先生含弘光大不修小节书不尽妙欝有崩云之势文非夙工时动雕龙之作存也宇宙而无光殁也浪化而蝉蜕岂乎有乡僧贞倩雅仗才气请余爲铭余与紫阳神交饱飱素论十得其九弟子元丹丘等咸思鸾凤之仪羽想珠玉之云气洒扫松月载扬仙风篆石颂德与兹山不朽词曰贤哉仙士六十而化光光紫阳善与时而爲龙蛇固亦以生死爲昼夜有力者挈之而趋劫运頽落终归于无惟元神不灭湛然清都延陵既殁仲尼呜唿青青松栢离离山隅篆石颂德名扬八区王法主碑明皇受箓碑经藏碑润州茅山崇元观碑孙先生碑三传箓记祠宇宫碑白鹄庙记徐法师碑邓威仪碑玉霄菴碑下泊宫记凝和陈先生碑石并阙文茅山志卷之二十四茅山志正统道藏三家本三十三卷洞真部记传类茅山志卷之二十五火一上清嗣宗师刘大彬造录金石篇御制观龙歌茅山记云雷平池火浣宫池并有小黑龙游其中今少睹者又有郭眞人池池中常有之灵物变化所处不一人或取之出山虽缄闭于器皿中皆潜失焉近遣中使任文庆醮祭名山爲民祈福文庆祷取一龙来献因将二龙以行中路风雨果失其一持一龙至阙下细观其形诚有可异故爲歌以纪之歌曰四灵之长惟虬龙虬龙变化固难同三茅福地羣仙宅灵物潜形在此中池内仙人驯扰得至今隐显谁能测乘云蠢动独标奇行雨嘉生皆荷力常人竞取暂从心才出山楹兮无处寻中使勤求深有意欲献明廷兮陈上瑞初祷一龙朝魏阙偶挹二龙离洞穴人心龙心若符契一去一住何神异我睹眞龙幸不惊至诚祝龙龙好听但期风雨年年顺庶使仓箱处处盈宋天圣皇太后受上清箓记皇宋应运之四叶圣君在宥之三年圣母皇太后刘氏九灵分粹三元毓神流光开泰之期握符圣明之化内以肃雍九族外以缉熙庶政万机之暇宅心虚无之表凝神太漠之乡金妃拂筵于琳碧之堂玉华散馨于虚白之室而又澄神澹思诵黄庭二景经志意内修晨夕忘倦岂独拘魂制魄上符高圣之言盖亦务本还淳下荫普天之衆于以观三素思九眞揖仪璘玩珰珮南眞依稀而密盻西母彷彿以宴观肸蠁之应继日而昭积累之功卜年而进信乎仙可学而道不虚行矣仍念研精尚鲜未臻道源闻南岳紫虚元君魏夫人昔以东晋兴宁甲子岁先农日以小有天王清虚眞人所授上清大洞寳文下教于茅山东华眞人杨君洎上清仙侯许长史迄后灵源眞系接武华阳道叶仙枝流芳寰海繇是廼诏玉清昭应宫沖妙大师皇甫希及寻赜王魏之文研杨许之迹得上清三品神经玉清隐书九清衆祕与金神二虎八景玉箓上皇玉讳元始谱箓流金火铃回车毕道三元玉检九凤灵章紫文白带太微黄书璚宫灵飞等箓凡十卷金仙玉马等一十五券依科备办金龙玉鱼金羊银鴈青丝金钮云锦凤文碧霞拂尘之罗绛章落尸之帛四规明镜景震灵剑五色綵缯上清法服盟文礼物莫不周悉先遣中使赍密词诣南岳致吿于紫虚元君默允冥㫖续命入内内侍省西头供奉官臣康从政入内内侍省内侍殿头勾当御药院臣江德用并诏右街副道録知玉清昭应宫事同管勾左右街教门公事沖眞大师赐紫臣李知损左街都监寿宁观住持明眞大师臣石知章玉清昭应宫副直岁宣教大师赐紫臣周遂良玉清昭应宫住持沖妙大师赐紫臣皇甫希及玉清昭应宫同住持沖祕大师赐紫臣薛清和等同赍青词黄素一行礼信就江宁府茅山崇禧观开建上清黄坛预启玉箓道场七昼夜散日设醮三百六十分位依科传度讫别设谢恩道场三昼夜设阖山道士女冠大斋一中投送金龙玉简金环玉鱼于华阳洞燕洞金山水府于以告盟七圣于以致诚九清伸授受之仪罄师资之礼始以輶轩至日灵鹤低迎于羽葆当建斋之夕矞云远布于层霄宿露眞文以祈感预陈精祷以伸款兰膏晃尔璧月粲然百神受釐以效祥五岳卫灵而荐祉中夜灵风飒至嘉雨霈然须臾之顷银汉森列星斗烂如咸云风伯扫坛雨师洒席观其所以不亦宜乎及启传之旦九霞流光之辉熠烁而凝照三素飞烟之气缥缈以浮空飈欻萃焉霓旌焕焉习仪侁焉万灵肃然当分金列契之际皓鹤复翔于坛上绛霞纷绕于山中蕙风袭人灵芬郁野矧夫衆妙多门而学则有序至神无方而感则无待斯以见我后用心之精诚也符健顺服人神降灵仙契冥奥非浩劫累崇之德积生致尚之果其孰能臻于此焉是知令乎善始则美克有终谋之以道伺患不臧若然者八景飞霞之辇三元流云之宴九色凤脑之馔十精徊水之浆靡日而致之矣恭惟圣念奉若祕文盖欲昭事昊穹保宁眞主固宗祊于亿载福民庶之三登永戢干戈同承富寿者也至于后天之算无疆之祚金枝之远苍生之赐不其宜哉观一代之能事考百王之未书用敢直笔以记之云耳时天圣三年甲子岁四月戊午朔二十三日庚辰谨记茅山五云观记丞相冀文穆公即世之明年其小君许国夫人闻于内朝请建道馆于茅山之南麓以爲公栖神之所圣上追念大臣哀怜时思特命郡守旧相李公迪主其营缮又勑公门下吏右侍禁张得一董其力役后十四年夫人以制度之未备申命公之犹子右班殿直士颙往增葺焉始赐名曰五云观僝工于天圣之丙寅已事于康定之庚辰其广袤因崖巘之回抱其奥阼视科文之品第崇堂以宅肖像祕殿以严眞供层阁崛起广除环构脩廊蔓衍高源濬开庖厨有方厩库有次其外则坛场着前朝之蹟洞穴表灵峰之藴乔松夹植荫行旅之劳良田外营资糇粮之给妙择勤士恭修祕式其所以尊奉遗貌妥安净衆者罔不周具惟道家者流有清静沖虚之说归眞复朴之教后代悦其风者触类而长于是乎幽经祕诀之敷演清都洞台之照临三云八景之鍊修童初广寒之游集上自后辟迄于臣民用资化源着在彜典初眞宗皇帝既偃武节聿修文事封泰山款后土谒仙里建灵宫务辑一王之仪邈追前代之盛公于是时都将相之重极风云之遇与一二元老鸿儒硕生内则翊赞宸猷外则讨论经礼用削藁之密荷沃心之赏借前着而谋定申巽风而令行至如检玉介丘瘗缯睢壤近甸巡豫嘉坛裒对咸遵祕箓聿彰勤任用三洞之科式先八銮而启行公则参仪卫之职焉寅受天瑞钦崇祖烈五岳陞号灵泉效祉并敞眞宇茂昭元贶公又历置使之任焉总集髦㑺纷披载籍缬百世之龟鑑述方来之矩矱复诏公典领焉公又以混元之法有助亨会函笈所藴源流寔繁欣逢盛明用得论次廼复选通达其学者校雠而辨正焉名山洞室之藏金简玉文之萃多所刊定讫无譌谬本至性之沖漠益圣朝之参会徜徉乎丛霄太霞之境讽咏乎广韶曲素之篇寤寐赤松之游沉酣金匕之药间接眞士高谈妙枢由是翛然有乘云骖飈离人拔俗之想每出沐休暇元辰令吉特屏世事虔修净醮坛宇严邃旌旛飒俪杳尘寰之不接疑景象之有闻绵禩寝乆积精忘疲干兴壬戌岁分符林陵眷言兹山实迩郊次俄奉中诏即伸嘉荐注慕灵壤徘徊净域逌肃自得澹乎忘归隐士朱自英者肥遯中巖载更年所公乐其素约宛若石友还朝秉钩之再歳以其名闻召至都下宴语䌷绎异于常伦及其还山又约他日卜邻洞府音㫖隆密宋君异之后数月而公捐馆舍且有遗语卜兹缔构前后所费私帑凡百五十万官给不预焉续诏宋自英往来临莅之皆从公之素志也按眞诰言句曲地肺土良水清谓之华阳洞天可以度世种民是处三灾不干又言至忠至孝之人皆先受灵职次爲列仙岁登降其幽明如人间之考绩则公之结思崇岫归诚妙象岂徒然哉矧夫出应贤运越登极位佐时勋大用物精多非持受灵气夐踰群品曷以协昌辰之伟任非默契仙箓往阶眞格曷以显太和之挺生质于前闻其有冥合呜嘻乘时奋庸握文武之柄尊主庇物罄其藴怀执方持衡不疚风议烜赫辉耀以功名自终然后脱遗世氛与羡门偓佺之徒相期于烟霭之际不其盛与惟夫人恪奉治命无忘遹追其嗣子殿中丞寅亮瞿瞿协心克终胜槩足播徽范永光图史谓殊夙以文翰游公馆宇见託撰述着之金石是用拜礼命之辱而忘其陋芜公姓王氏讳钦若字定国夫人姓李氏公之邑里世系历官差次上载史牒下刊碑志此得略而不书庆历二年岁次壬午十月乙卯记茅山第二十三代上清大洞国师干元观妙先生幽光显扬之碑先生姓朱氏讳自英字隐芝句曲宋阳里人也生八九岁牧牛郭干村儿曹卷芦吹笳鞭角驰牛陟降爲戏先生辞不能牧儿咍焉先生笑曰尔骑牛曷若我骑鹤徐徐出笛袖间裂竹而鹤舞空下先生跨背鹤腾辄坠牧儿骇唿自是从牧时能致鹤或谓不祥父母遂弃之入道师玉晨观道士宋文吉训笃隶业先生过目掩卷曰熟矣师盖未能奇也十有一岁度爲道士仙标玉骨固已稜稜迥出风尘外先生幼生村野未始目吾儒经史与夫道家仙籍间焚香诵六经百子三乘三十六部衮衮不絶口四远老人夙学愿见眉宇先生坐一室闭目温绎听者按无一字遗及长把笔爲文章混然天成尤精风雅句句警策发药契经如空洞之音焉金陵牧马公亮遣吏持书置而弗问其师恐吿以未善先生曰不然劳我矣自尔偕明眞张鍊师绍英扪萝上积金峰密天市坛龛火浣而栖二人却谷以至骨立餐沆瀣奔三景修仪璘珰珮之法以速轻举居无何户外之屦满顾谓张曰如何比期絶迹而蹑我衆不泰多事乎张曰子勿羶人将掷子之不暇如其羶天下断有不嗅者何必行先生曰一住一行亦各其志奚必同于是旦叠坛而夕渡江将拜混元于毫社礼天师于青城方其历关而西抵剑门道逢一叟脩臂鹤发方目犊曈踞坐咄曰少冠奚自曰自华阳复而曰奚适曰如蜀如蜀奚求曰求大药叟仰天大笑曰少冠不闻陶隐居乎可人也五鍊而丹弗就困然后发三朝浮名之叹遂不成白昼腾踏廼从狗窦一过况汝骨法未就道仅小成若不潜晦光曜将桁扬汝以仁义劓刖汝以礼乐爲天戮民良可哀先生曰投吾凿窒吾窍命之矣叟于是掐指暝想曰隐居吿余七百年后当有赤子出于茅山殆此应已命先生闭目曰谨执余裾唯觉林梢拂足开目廼坐青城山下遂㖟以金鼎九转飞精剑法事竟先生曰血胎肉目不识丈人他日容进履如谷城影像可乎叟曰世号陈铁脚即吾也顷年先帝太宗命遣求药海上适有偓佺安期之滞至无及矣言讫失叟所在先生出关欲遂东归复思三茅道藏缺譌廼载游濑乡校雠太清古本居岁余常日有丐徒武姓提弊箧就斋堂石盘倒余食而去衆诃不动候先生涤器已即相讯问黄衣初腊竞举手揶揄之曰宋茅山等类此丐索伍仙遂舍去约先生旦会旗亭酒家话心焉顾谓先生曰汝眞法器第故习未除不洒濯终汝累能往否先生曰敢不从命藏晴少选触耳闹然忽睹阛阓顾谓先生曰此河中府也侵寻及河截流安涉先生踵之若蹈平陆接岸武欣欣曰信士可教乎吾水星童子也汝此一行已抵度形太阴然须幽屏不厌深眇大匠勿示人以璞不尔未易知也殊时复会审究夷微遽背而去先生怆恨暨还故山刳心剔志寳二师之诲存三守一追杨许之烈未几玉清昭应宫成诏选名行工部侍郎薛公映以先生名上朝廷遣使召先生表辞寻而宫车晏驾章圣上仙仁庙嗣服明肃太后垂帘丁晋公谓王冀公钦若并荐章三上使两至先生复辞谢表温雅有儒臣高世之风朝廷嘉之故晋公简诗曰大隐何妨混朝市三天澄净谒元君冀公简诗曰何事故人违旧约负琴携鹤待相随先生继答词极清妙二相上之皇太后追怀华阳洞天爲先帝祈嗣感应之地故特喻二重臣强超先生府县敦迫且言得罪先生不得已遂受命勑朱自英未经朝见百官禁不得通谒虽梁器陶景唐礼吴筠未足方万分寻奉㫖登寳符阁观天书累表乞退二圣眷遇方隆以重违雅尚先生得请东归故乡决志精思心驰太空之境矣朝廷赐劳车盖相望先是中贵人传上与太后慰借语山中百须时上恩许一新诸靖先生对道士当巖居穴处勤修上法遵保大茅司命之苦行然可报国恩若效西方土木装严非老氏慈俭之教唯乞近山立常宁一镇爲游客行商息肩之所朝廷从之道藏三洞四阶灵文寳笈实金绳玉检之祕传大法自魏南岳以降逮先生凡二十有三代明肃太后欲踵紫虚故事祈授毕法遥尊朱张爲度保师赐号观妙明眞建干元天圣两观以旌师资先生于斯不辞当是时琅玕飞精神景三罏方四转火矣居一日江宁府递得蜀州守萧贯传所谓道士武抱一书者先生执书泣数行下弟子莫测所以书责姓名显耀天机暴露之咎意警先生避俗藏身中宵引去犹爲可救文致藻练绰有可观缙绅先生簪裳净侣警其风声有绘像刻石传于世所谓武仙童者天圣七年大丹成鼎辄覆丹灶弟子毛奉柔密启先生视丹叹息曰桑榆既迫狗窦一过信矣至其年十一月解驾春秋五十有三即夕掩关勑弟子毋入颇异常时夜将半弟子拥罏坛房候謦欬穴窗朱衣使者执册立庭下虽仪容甚都光烨鑑人童子辄谁何徐徐答曰眞官下卢文秀帝遣迎朱眞人耳弟子辈牢扃惕息不复出顷之先生问夜对曰视星三鼓须臾又问玉晨钟声已答曰未也连问者数四钟既声先生唿侍卫曰吾行矣弟子入但见危坐手执祥符所赐玉如意俨然是夕天苦寒先生项生圆光温融一室玉体汗浃若珠琲然大敛际有声隐隐自其棺出法固谓之尸解举木疑空衣耳前一日陶眞人坐日无故震者三大衆咸异先生曰若何与汝事继夕迁神鹤唳旋坛谷鸣若箫凡三日句容权令酷吏也丞相李公迪出镇遗属官致词邀先生俾县加道脩肃候先生过邑不顾而去令阴衔之还又不少留左右曰县令朝服道左当下车一见先生曰非不愿也顾血腥苦难近耳今闻益恚至是按负租廼尽逐先生徒弟逃离不暇而嘉祥异瑞爲其所抑诬以中丹毒死九重寥廓亦无从而达越明年令去任始克葬反眞之宅卜郁冈西麓方隅洞之东距李眞人丹井若干步高三尺者是已呜唿以先生夙净基脩宜无不圆犹有不幸况悠悠之徒后五十有九载岁在徐先生侍香弟子石致柔年过八十即橐简得西剑州道客任怀一録先生事颇爲䟽略漫灭过半矣跪而泣曰先生之道可扼于一时庸拒郁于千载念可以发潜德之幽光非夫子而谁其意以仆九十岁偏亲先生三景弟子谓得之详仆归以告吾亲曰石氏子之谓廼吾素志汝盍表大宗师奉命藻雪涓辰而书廼拜手稽首而献颂日繄高阳氏之遗裔兮诞已字之灵墟幼紫阳之羽褐兮应赤子之识符度剑岭之危峨兮执铁脚之长裙凭黄河以徒涉兮蹑星童之双凫方帝三叶之庆祥兮属春宫之位虚祀高禖以诏弓韣兮洞天辍司命之友于膺玉女之受度兮续元君之紫虚馆昭应之隐几兮阁寳符而观天书上方遵崆峒顺下风兮俄泠然而及归途攀帝恩而恋恋兮奈仙期之敢踰朝辞绛阙而暮复绣岭兮眞官已降于庭除足三乘圆七果兮将耸身而凌空无揖飈轮御六气兮竟归神于清都系曰保深息兮烟霞结庐邈玄游兮龙虎骖舆怅超遥其无踪存桐栢之丹罏青牛谷冷兮石坛藓合白榆风肃兮玉棺剑孤徯虚皇之在宥绵寳箓于宗图武仙童书碑抱一启啸傲昇平轻欺富贵扶疏丹桂难藏明月之光峭絶青山莫滞白云之迹言之不足道在其中名姓已彰四海形神别隐三山岁月何定铅汞何求如或因循空成潦倒眞珠圆而美之爲美绛雪凝而自然而然在市孰非入山孰是水积成海气积成神匪我相知少言休语抱一货药而利名何有和光而道俗宁殊轻举行修长生道在多是逍遥于云水未尝暴露于天机知者谁言行者自见聊舒恳悃以代笑谭一日三秋咫尺万里阳气如烟荒效似水更保沖和别休清问今因鱼鴈聊附寸心书到山前已申鹤望谨状不宣故交道士武上道者之右二月二日圣主搜罗物外人总来金阙见灵眞余余不愿彰名姓别得田元道可亲我知已有好名传世早须速别隐深山他时异日相看去也观妙先生曩尝邂逅武仙童后先生于仁庙时应诏还山忽接仙童书殷勤诲谕意警先生韬光晦迹世不耀名其眞墨蹟政和四年八月间圣上道君皇帝搜罗天下奇异之文遂爲本邑句容令黄学士唐傅索取以进于戏斯本旧偶摹写今命工刊于石庶永其传焉时政和八年岁在戊戌仲秋望日茅山干元观住持知观道士杨守程题志江宁府茅山崇禧观碑铭东南之望曰句曲山盖华阳洞天地肺福地易迁含眞之所宅司命童初之所治晋宋以来得道之士二许杨陶遗坛故宅犹有存者宫观十二崇禧总之国家灵承天心敷钖民福锼金之虬镂玉之简妙眞之香丹素之词岁修常典间遗玉人设官以提其纲赐田以瞻其衆宜其宫阙壮丽列圣下居廊庑深严万灵侍卫至者悚然有以移其视听居者肃然有以洗其心志仙科祕范之所出寳章灵篆之所宗而希夷淡泊之门寂寞无爲之教学士大夫未之或讲州县政事又非所先田租所入悉笼于官道侣计口而赋粮有司互券而出纳方斗筲之钩考孰土木之暇议上下顾望岁月因循屋颠而不持榱故而不革圯废而不兴垣頽而不作寳文待制何公君表在元祐中以趣向背时提举西京崇福宫居金陵尝至山中熟知其弊绍圣亲政召对便殿明年移镇于此伸发曩志议营善之会商英谪莅管库公侔图以授商英曰子于道家之学博且乆矣凡向背与开阖之不如经者其悉据古考正之商英视图南面三门则道俗出入之所由也三清北极本命三殿相直而玉皇殿廼在东隅商英谨按老子之书曰天法道道法自然自然者清气之始也其天爲清微其境爲玉清其天尊爲元始其帝爲玉皇所谓道者气之纯清也其天爲禹余其境爲上清其太上爲大道玉晨君其帝爲天皇所谓天者气之积清也其天爲太赤其境爲太清其太上爲老君其帝爲北极本命者支干之神以统于北极者也北极者天中之枢以承玉皇者也今以北极次三清以本命次北极而玉皇居左非道之序也神而来格亦莫安于其位矣请先玉皇而后北极而左本命三门者神灵之所由也非祠醮则阖之东建道院西设賔馆如此则尊卑不相乱道俗不相淆人神不相杂矣公曰善乎论也兹山宫宇古今废置不一道术之士有在于是者亦已多矣曾亡一人以三气三天三尊三帝之说辩正升降者岂崇无而复静者或阙于羣有之用造有以致动者或昧于至无之体代正移句容县如子之议因而完之矣越眀年五月玉皇殿成奉安之日有双白鹤终日徊翔遶唳其上于是上清大洞法师刘混康与其授箓弟子曰异时白鹤常以三月十八日来集或有或无亦不常也今殿成而鹤降非何公崇敬之诚默与眞契其何以召此祥请绘公像于别室以永我邦人之思已事而求记于商英廼序而系之以颂曰一气之先强名自然致虚爲道运道成天三彰一隐一立三全分爲九气列爲八埏峨峨茅峰东南之望帝居道祠于山下上厥初经管先后错爽何公正之灵报如响仪仪者鹤来自云霄谁其驾之于焉逍遥气合太沖神游泬寥鉴观在下德馨孔昭宫室绚绚巖谷焕焕风马霓旌侯止侯燕维山有祥维国有良天子万年赉及四方何公于藩百治皆具神之听之亦惟公故钖尔嘉谷宜其邦人介尔多祐耆宁厥身邦人感仰绘公之像配山乆长以对景贶宣和御制化道文碑大道无方微妙莫测包含造化陶育干坤是以国家虔奉上天钦崇至道恢阐化元咸归正教眷惟厥初生民以来皆未知其向道之方者日固乆矣每念至此则恻然兴叹以谓道者圣人体之以爲用百姓日用而不知由是存心祕检思有笃厚人伦订正譌俗故发谆谆之诲俾其来者皆得向明归道也今夫扰扰羣动不知妙道之生育而反事象教之殊风既习其风复师其法雷同以寂灭爲眞乐使暗识之民动甘死地廼爲常理可不悯此沉迷乎且人生天地之间处最灵之首当受生于胞胎之中三元育养九气结形戴天履地莫不本乎道者也其有上智之人夙禀灵秀不待学而自然向道者千万之中或三数人而已逮失中智以上者区区于名教利禄之间虽知道之慈育姑徇亲爱之累尚滞声色之娱故若亡若存也其下智之民甘食美服安居乐俗悉皆懵然冥其向伪背眞殊不知我之形气皆道之所生也且人在道犹鱼之在水鱼失水则死人失道当何如哉凡百羣伦固宜守道也夫道也者虚无之总造化之源浩旷莫得其端杳冥莫穷其奥万象以之而生五音以之而成故六合虽巨未离其内秋豪虽小待之成体其杳邈也不可阶升其应感也不疾而速谓之浑沦浑沦太极之宗也故太极生两仪两仪者天地也清气升而天浊气降而地沖和结而爲人故五纬宣精三光下济而成三才也其施化也则有炎凉燥湿之候有方圆形器之名有盈亏消息之度故日月丽乎天星辰行其纪鼓之以雷霆润之以风雨播时百谷以养民人蕃殖孳育以阜常产然后人各成材物遂其性故得耕而食织而衣欣乐乎太平之世者一皆妙道生成养育之所致也观夫伏羲三代而降虽称号不同其于尊道事天则一也今夫蔽蒙倒置之民宜究其理钦而奉之不亦善乎况昭昭然在上者可畏也今发明训谕宣救积习之譌弘益天下之福庶使迁善贵生粲然晓悟一新其志归奉道眞上以协天心之享下以副膺干绍述之意如此则皇极休光之美绵亘乎道德之乡浃洽乎仁寿之域岂不伟欤大观庚寅先天节日宣和殿制茅山志正统道藏三家本三十三卷洞真部记传类茅山志卷之二十六火二上清嗣宗师刘大彬造录金石篇宋碑茅山元符观颂碑维宋受命百有四十六年天人和同万物盛多重光累休越于古初哲宗皇帝推辑福应报礼上下游心道眞侧席异人于是茅山上清三景法师刘混康以道业闻于东南廼遗中谒者致礼意欲必超之混康不得辞既朝遂住持上清储祥宫恩数频烦爲国广成已而求还故山许之赐所居爲元符观今皇帝既亲万机遵复先志治人事神诚意感格而尊德乐道犹恐不及复遣使迎致先生于京师待遇之礼悉用元符故事有加焉未几告归赐号葆眞观妙先生诏刻九老仙都君玉印及白玉念珠烧香简红罗龙扇诸物又亲御毫楮爲书度人清静六甲神符三经以宠赉之皆惊世骇目不可名之寳皇帝若曰先帝所以经营元符于名山盖将揭虔妥灵祈天永命用辅相我国家朕既嗣事而观之基构有未备其敢皇宁廼命江东转运司凡土木工费悉爲之调度别降御前空名祠部度牒百道以助其用委官护作仍增崇三茅君位号司命君曰司命太元妙道眞君定録君曰定録沖静眞人保命君曰保命沖惠眞人又勑尚方取金玉瑞物依天之命作爲九钖以显扬三君之景光于无穷部使者与郡县吏虔上之命夙不敢懈经始年正月九日粤崇宁五年八月十五日告成重门夹万福殿以祠三茅君东爲景福万年殿以祠皇帝飞天法轮以藏恩赐之书傍爲崇宁阁以奉参列多勒宸翰虹光寳气仰薄璇极天龙共瞻林壑至于钟阁醮坛斋房燕室亦无一不协于度总四百有余区高明杰大工尽其技金碧丹垩之饰荧煌昭烂于崇冈秀岭之上烟霞霏微草木葱蒨望之若神变幻化莫可图写即之肃然若云车风马往来于空旷有无之间不可得而知也可谓盛矣臣谨按句曲山于仙经爲金坛华阳之天山川神秀据东南一都会汉晋以还世着灵蹟往往禁樵牧营馆御以祈福祥本朝尊奉之仪务隆典则而山爲见符命灵光仙籁庆云紫气合于图牒者史不絶书然臣尝谓寳玉神鼎金菌紫芝皇天上帝实藏之兹山所畀付后世太平有道之主苟匪其时不虚其应而历代方士隐人弗揣其本徘徊巖阿冀幸遭遇良足悯笑至闻华阳有司命之庭则又筑室庐欲据其胜结构相望而终莫得其处逮元符既建岿然居积金之下深崦长谷苍崖翠壁隐见断续臣仆而朝然后知天作而地藏之盖有待也恭惟皇帝陛下聪明睿智得于天纵孝悌之行通于神明自初绍服骏惠前烈改元命历具着圣意延登同德以熙天功罢黜奇袤用劝多士朝廷既治蛮夷率服颂声已作拹气自应天高地下日星明润河不怒溢委蛇而流坤灵效珍成我帝鼐薄海内外获蒙丰年盛德大业显着如此方且精思于清静无爲之学屈己于巖穴有道之士增筑殊馆以迎三神之釐是宜无疆之祚集于一人亿万斯年永作民主所谓寳玉神鼎金菌紫芝殆将荐于帝廷享于宗庙以昭明应而积金清淑之气蜿蟺扶舆磅礴郁茀亦欲产祥储休肤寸而合燕及四海若时雨彰示方来爲国福地呜唿斯实圣时甚盛之举万方黎庶瞻望驩唿不能嘿己者臣愚不胜惓惓忘其固陋昧死上献元符观颂颂曰于皇上帝傅临万国分奠山川以相有德巖巖积金曲水之浒仙圣所宅望彼吴楚河图幽赞我不敢诬达时休明廼钖之符秦人矜夸鼓钟山颠神不报享瘗璧而旋降及近世祠祝日勤飈驭寥寥亦莫或闻我营元符冠冕林麓钦崇三眞百灵怀服乘彼白云陟降帝所无以致之孰爲来者崇宁之政视古无前有不吾信酌民之言干运其刚离丽其明先训是若大猷是经校姦屏偷赏信刑威羣公庶尹千载一时士敏于学吏恪其职除我戈矛长我黍稷外攘内修咸底厥绪啿啿羣生式歌且舞彼苍匪高有听在下申命百神钖以纯嘏华阳之天密迩灵囿流庆隤祉益不敢后卿云之下灵芝煌煌鸣鹤飞舞来献其祥太史占之实应寿考媚兹一人后天难老皇帝曰嘻朕何私焉敛时五福播之黎元羣臣拜手天子万寿越弥亿年作民父母明明天子事帝以实有道是遵无文咸秩符贶荐臻不忘齐栗明明天子景命维新置我神器不震不骞德音孔臧与世永延山积而高川至而增并受福禄日维不胜垂拱储神监于太清上进茅山元符观颂状右臣所领邑居茅山之下元符观实隶焉经营之际得以职事自效于斤筑之末因获究见朝廷所以制作之本意臣愚不佞恭惟皇帝陛下天神天明经纬万事文德既畅武功亦昭上自京师下逮海表胜衣之子知趣经术絃诵之音如昔邹鲁偏师西指辟国万里名王贵人浮献两观治功巍巍旷代未有至于怀柔百神尽诚备物灵贶昭答臣庶颂叹维元符之建实绍先志不惑于飞举灵化之说无取于黄冶变幻之事清静无爲深达道妙载营恭馆以格眞驭尊异高行风厉四方历选列辟孰知今兹固宜仙圣睠怀蒙福无极瑞鹤翔集以示民信闻之邑人父老华阳自崇宁以来庆云醴泉紫芝瑶草盖多有之然可闻而不可见可见而不可致惟是瑞鹤之应上薄九霄万目所瞻不得而掩臣前与部使者已具列上景命之符莫此验白窃意羣公庶尹礼官博士因符瑞之既富刻六艺之可攷抗章而请有事于泰山梁父以继七十二君之絶业以扬我祖宗之休功则兹山之灵寔兆厥祥臣观古帝王既有殊尤特絶之绩必有非常能言之士铺张本末比次律吕勒之金石着在简册以光明于本朝臣游泳太平拭目盛事而喑未闻声诗不可非其人故休缺廼择日斋戒沐浴撰成茅山元符观颂一首词义鄙浅无足简録而臣之区区厥有攸在倘蒙万机之暇俯赐乙览虽以狂斐诛死臣所荣幸所有元符观颂一本谨随状上进干冒宸严臣无任陨越兢惭跼蹐俟命之至谨録奏闻伏候勑㫖后序崇宁五年八月十日茅山元符观落成臣拜手稽首作颂以献于时九鼎既新大乐既备诸福之物远迩创见凡厥臣庶推瑞应陈赋颂奏御者盖千有余篇上命大臣论定居选中者十有八人而臣实辱在第二八月十五日伏奉制书进帙一等臣窃自思念束发就学即覃思于经术在朝廷雅有师承不敢辄着书书成亦博士弟子所余弃独以余力琢磨文章妄有意于古人之域然连试有司不中程晚以父任得官吏道先法律又不敢贰事退食有间亦未忍遂废翰墨击辕叩角穷愁无聊用以自慰会国家筑宫兹山以尊有道以交神灵土木之功甫毕羽毛之祥适至臣子之心区区有不能已者辄不自揆原大推功播于颂诗以祝千万岁寿顾虽臣之极思而村力驽下训诂不博言之所载经纬失绪大惧以狂狷获戾今兹猥蒙明诏宠绥之遂使疵贱姓名附见于崇宁第颂之列臣虽死骨不朽然犬马微命恐终无以仰报天覆谨取所献颂副本刻之乐石以风示四方使承学之臣知如臣之昩陋犹以文字当褒嘉海㝢之广必有高明博大不世出之士形容德业具载雅颂咸五登三告功神明垂之无极以示得意其于始隗之义则臣或庶几焉大观元年四月一日宣德郎充淮南江浙荆湖制置发运司勾当公事臣鲍慎辞谨记茅山元符万宁宫记崇宁五年秋有司言茅山元符万宁宫成有诏臣卞爲之记臣卞拜手稽首而献文曰德莫崇于尊道业莫大于昭功臣伏睹皇帝自践祚以来苑囿之观无所增饰外物之玩无足以累其心者而深观化原採索道妙澹然无爲以御羣有心既得此矣且曰道之所在圣人尊之是故山林之士寂寞之滨槩尝有闻于是者必有以宠嘉之况其上者乎夙兴夜寐因任原省以昭前人之光凡己事之未就虽其小者必缉熙之盖所以尊道而昭功可谓至矣而斯宫之成二美并焉将以诏后世而垂无穷臣是以受命而不敢辞也谨按金陵句曲山在西汉时有眞人居焉抱神以静超然遗物仙圣降而与之言以登云天推其绪余以化二季而二季亦以仙去是爲三茅君而世因号其山曰茅山自时厥后光景之异云鹤之祥笙箫之响震见于山椒者岁尝有之而方外之士慕道闻风而来者亦莫可胜数熙宁初常州道士刘混康者始诛茅结菴于山之积金峰其始至也拾橡栗以爲食焚栢实以爲香乆而甘之不厌于是人稍信异往往负薪里粮以给之先生躬有妙行而济之以常善救物之心每以上清符水疗治衆病服之辄愈繇是远近辐凑而先生之名益着矣哲宗召至京师燕见便殿赐号洞元通妙大师且命即其故居易而新之会改元元符因号其处曰元符观先生屡辞归许之然终哲宗世元符观犹未讫功皇帝二年秋遣中贵趣召先生来朝且诏守臣监司委曲敦谕勿听其有所辞先生至自茅山入对乆之语有以当上心者他日访以三茅君事具奏所闻廼诏加钖茅君号而即山构殿以礼祠焉先生又请建皇帝本命殿于东南隅之长生地从之于是钟有楼经有合岁度人有数日给衆有田而宫之衆事毕具矣仍降诘以爲葆眞观妙沖和先生而度其弟子爲道士者十余人其上皆钖紫衣师名以宠之所以尊礼之甚至先生再谒还故山皇帝又爲书道藏经数卷及亲画老子像赐之以荣其归宫将成御题其牓曰元符万宁宫云汉之章下贲巖谷是将有神物守护垂之亿年与道无极也且以谓是宫经始于元符而落成于今故因其旧名而增之以彰继志述事之意睿圣相承绍隆眞风所谓一宫之成而二美并焉者此也臣既序其事使后世得以览观而又繋之以诗其词曰猗嗟三茅得自初成气合于无与形俱昇孰希其风必静必清寥寥乆哉廼发先生帝用尊之载召来廷廼亲其人燕见妙语廼钖命书迨其俦侣因其故庐启此新宇像图仙眞上肖帝所神笔牓之龙凤轩翥天钖皇帝聪明孝友抱一用中以绥九有遐迩率从尊道熙功有欲求之与在斯宫作爲好歌以诏无穷皇帝以新宫告成亲题其记之额刻碑以赐圣笔神画妙絶古人龙章凤书辉映祕殿既而申命有司填之以金盖以护持祕藏永爲斯宫之寳又以示其不可传玩于民庶也臣净之伏睹圣上所以协成先志缮此栋宇者甚宠甚渥资政之记铺张闳休发挥睿意者甚文甚焕此而不扬天下何观焉臣夙传师训累预赐对比縁庆成钖加异号圣恩隆重无以爲报是用别刊佳石以广其传庶使内外远近皆得究知圣上作宫之意先生成道之迹洗心涤虑以趣眞风者区区之愿也大观元年二月十五日特赐守静凝和法师上清经箓二十六代嗣教宗师充住持元符万宁宫事臣笪净之谨题茅山华阳先生解化之碑大观二年春诏华阳先生来朝京师夏四月丁亥先生至自茅山上命道士二百人具威仪导迎馆于上清储祥宫新作元符之别观先生病不能朝劳问之使不絶于途是月十日车驾幸储祥宫因召见先生与语乆之前两夕先生梦侍天帝所相论说大洞眞经觉而异之及见上廼以平日所寳大洞经以献上览之动色曰朕洁斋书此经甫毕及亲绘三茅眞君像适欲以授先生是日遂并赐之先生既授经与上意合则释然以喜车驾将还宫复召见先生所以抚存之甚厚后七日丁酉有司以先生解化闻上震悼命中贵人赐金营丧特赡太中大夫使使护其柩以还葬有日诏臣卞作爲墓碑以诏无穷臣既受命窃惟古之全德之人本在于道以资物而不匮贵在于己以顺人而不失是故頫仰酬酢无适而非眞也及至后世一曲之士知爲己而已而其弊至于絶物抱虚守寂老死于巖穴之中自以爲得矣而功不加诸人道不行于世始以自爲而所以自爲者实少此昔之隐者所以有往而不反之论也若华阳先生则不然方其栖眞深峦人迹罕至则以上清符水愈人之疾至不可胜数其功利博矣及遭圣上以天纵大智作新斯民本原道眞宗尚有德则频年之间数承命造朝召入宫廷燕见终日造膝所谈多所谓天下妙理向也云泉之爲娱而今也名显于朝廷向也樵牧之与俱而今也道信于宫壸天下方士闻其风者翕然化之岂可与彼枯藁一曲之士同日而语哉先生姓刘氏讳混康常州晋陵人也其上世皆不仕崇宁中以先生故始诏赠其父守眞宣德郎母朱氏蓬莱县太君先生少则虚澹不羣仁宗时试经爲道士脱略世故日閲道书而于洞经妙㫖独心得之患世无明师廼散发登坛以天爲宗已而闻三茅道士毛奉柔者有道行名闻一时遂往依焉毛一见而奇之悉授以大洞经箓其后廼结菴于山之积金峰居一日有三羽人者莫知其所从来同造其庐亟出指菴之东隅谓之曰汝即此以居抱神守中德惠及人当无愧于前人矣又顾先生额间曰此无作之地道之所尚非可以有疵以手扪之明日瘢灭不复见而求所谓三羽人者终莫能得也先生繇是刻意勤行而于接物利人日益不懈远近宗仰之哲宗时召至京师赐号洞元通妙大师而以所居菴爲元符观未几谒还故山上之元年复召赴阙其明年又告归许之赐以九老仙都君玉印又诏增广殿宇而命近侍总其事于中都得专达焉寻降诘赐号葆眞观妙先生先生虽居山而手勑询劳无虚月观将成请朝天廷以谢上恩有诏敦勉其来召对宣和殿赐御书画于是增改观名曰元符万宁宫而宫之正门及景命万年天宁万福两殿太平飞天法轮之牓皆上自书昭回之章焜曜万古三茅崇奉之严未有盛于斯时也明年夏四月先生又告归诏赐所居菴以潜神爲名而加先生以沖和二字居数月又作庆成颂及赐归山诗以宠之大观改元诏屡趣召先生固辞许之于是有㫖命其传箓大弟子守静凝和法师笪净之入见喻德意焉其明年先生廼来朝将行之前一日菴中平时所养鹤辄飞去先生闻而叹曰鹤去吾殆不还乎已而果卒京师即其年七月壬申葬山南叠玉峰诏特谥静一而以其墓之祠宇爲藏眞观先生专气致柔不与物忤渊渟云行动静两得眷待终始身名尊荣可铭也已铭曰芒乎道初未始有物自气求之则已芒芴昔之得者造乎其先逮后沉冥廼始无传泯泯胶胶转徙之涂貌象樊然心与之俱何以更之俟静俟虚哿矣先生与古爲徒纯气是守靡所营趋帝命造廷翩然来思敢告所闻妙入无爲縻之高名乐此巖栖乘化而尽形则如斯鑱石道周后人之诒先师被遇圣朝恩荣终始如藏眞建观前所未有诏宗工述解化之迹上亲题额以赐焉鉅碑泥金艰于传本谨再模刻以广施云时政和元年四月十七日上清三洞弟子二十六代守静凝和法师笪净之谨题沖隐先生遗表碑净之遗表上言皇帝陛下臣自违阙庭屡更晦朔仰慕圣颜日深驰想本图再出山林一瞻天表无何大数有限志与愿违辜负皇朝不胜痛恨然臣虽世縁浅薄仙路殊途曷敢忘陛下终始眷遇之厚伏愿陛下精固邦本善保圣躬上以副皇穹寳历之恩下以慰社稷生灵之愿臣无任瞻天望圣之至谨奉表以闻政和三年七月二日茅山经箓二十六代守静凝和法师充住持元符万宁宫臣笪净之上表臣自惟至愚至昧伏自先师遭遇陛下以来兴建宫祠敷弘教法而臣凡所请求实爲过分上凟天听罪所不容本期尽犬马之劳以报万一不期偶染脾疾饮食自灭虽勉强医药殊无退候近因设醮祈恩上天廼获报应当须谢世去住之理臣实无憾但恨终天永诀无縁再觐天颜及别中宫皇子诸王不胜怅望之极陛下天聪圣哲尊道崇德自古帝王未有过者然念帝王奉道廼与臣庶不同一言一动上合天心则万方蒙福幸毋以华丽荡眞以亏圣典太上五千言以去奢去泰慈俭爲先廼陛下之师寳致道之津梁也伏愿陛下清心寡欲以保圣躬节财俭用以固邦本听纳忠良以广言路天下幸甚如臣下愚固不当冒死陈词实念先师付託之重尝令臣以尽忠报国爲先当今之际不进一言以禆圣德则臣违天负师抱恨泉壤矣臣传宗法箓眞经玉印及陛下前后所赐书画并已付本宫徒弟俞希隐收掌讫更愿陛下重念先师扶教宣道之心曲垂恩祐终始无替于宗门则臣虽不获再瞻天颜死无憾矣操笔陈情伏增感怆臣净之再言押沖隐先生墓志铭先生氏笪名净之金陵人父得一少不事事晩好道术乡里号笪翁余杭有杜道士者自匿其名常从翁游先生方在娠一日翁夙兴见杜道士入其门俄失所在心异之有顷先生诞焉先生生而淳澹识度深远幼不茹荤六七岁日诵书数百言从羣儿嬉辄画地爲道家像父携之游茅山时静一先生刘混康结茅积金峰一见称之日是子他日人天师也示之以轻举之法先生跃而大喜愿留师事誓不复归父亦欣然许之服勤左右累年王安石闲居金陵闻静一高行遗书致礼邀之先生奉杖屦以从试与之语率皆造理屡称善焉元祐中臣守宣城静一遣先生持书过之馆之后园西室前有华果林木叠嶂楼台之胜近俯城市远望百里间而先生终日静坐未尝出门心窃奇之廼出缗钱度爲道士先生志益精笃静一悉以三洞经箓畀之书符呪水以弭疾除邪率多验盖累年之间尽得静一之道深居山林之幽而声名暴着一时哲宗皇帝在宥天下搜求道术之士首召静一来朝京师从师入见顾其貌异焉钖师名以宠之元符初赐所庐爲观号元符今天子躬体妙道以临万邦命守臣敦遣静一造朝勿听其有所辞先生与之俱来礼遇尤至勑有司大新厥字亲书宫名以赐更号守静法师领住持事又明年复召入朝暨进见弟子从行者皆有恩数及之乆之得请还山又加号凝和赐御书画以宠其行大观四年复至自茅山天子命即所馆建坛席俾倡其教以示学者遣中使赉之缙绅士大夫多从听受复固辞还山上更以御书及画静一遗像付之先是九幽黄箓乆废世罕道者先生发明之二科仪式方大显于时凡深山絶峤学者栖处其间时或淫雨积雪径路阻絶先生必亟往饷之岁稍不登辄令减田租之入以麋粥食饥者不幸殍殚衣衾瘗之居数年一日召其徙谓之曰吾今年四十有六昔吾先师记吾之数不逾于此吾将化矣荷国重恩不得面见天子廼索笔自草遗表以闻翌日具汤沐易衣冠而逝时政和三年七月三日也表闻天子嗟悼诏赠沖隐先生赉之缗钱以其年十一月封窆于大茅峰之阳华盖峰下受业弟子数十人其上首曰傅希列徐希和爲养素法师继踵住持而希列被召爲右街都监后三年又韶赠先生之父爲承事郎母周氏爲孺人盖自先生少时臣己识之及其将终亦令人喻意于臣云写遗表毕属期已至不得书数言以别既葬数年有诏使爲之铭铭曰识道之眞则遗其形初成得之上入太清静一慕焉少也无营结庐峰颠以逮于成谁其嗣之允矣先生天子嘉之荐钖休名召语于前理畅而明形虽有逝神则常升绪余之传粤在斯铭茅山疑神庵记句曲名山三茅胜地灵宫閟宇突兀炳焕甲于江左数千百里凝神菴居其间林𣝡蔽亏气象深稳宜高人逸士之所庐也绍兴癸亥祠宇宫道士张椿龄与其徒相攸于中峰之下诛茅结菴摆落世纷怡神葆光爲物外之游性眞内融道腴外丰秀骨山峙神锋玉举望之眞蓬莱方壶中人学者稍趋归之声闻帝聪有诏召对控辞弗获既见上顾劳甚宠解御服以赐且命图形于神仙阁固请还山先生起草莱受知圣明前后六至阙下壬午视师亦赐对于行在所每见加厚初太上皇欲易菴爲观先生辞以有观额则事烦非幽居之宜故止赐今名实乙亥六月也庚辰岁建三清殿像设供具皆上方所制其后以行宫赐银建天祥阁奉藏宸翰又爲层屋置内府赐钟云汉在上光被草木寳器所镇神鬼守护凡二纪赉钖悉充楝宇费斋库庖湢位置不渎于是丰约中度规制具体矣干道壬辰赐田三百三十亩有畸仍命漕浙除其税德至渥也居之高下皆因其山之势妥帖邃密不晦不露白云峰拥其左小峰拱其右面挹赤山大罗源平远当胸而昇元顶亦逐逐在目也紫翠环绕四山如屏晨光陆离篆影凌乱宵籁閴寂琴声清圆恍若与尘世隔匹夫而能动冕旒之高听享山林之至乐其必有以也夫噫老佛之教与孔氏鼎立后世纷纷矛盾异同眞人御辩融三爲一恭己正南面而儒术行于天下刑政修礼乐兴二家翼之使民心一于爲善薰陶渐渍风俗淳厚兵寝刑措日跻仁寿之域庸非助乎先生访对之际言不得闻若夫方士诬虚之说治道清静之要将奚择焉天实闻之矣其能动高听享至乐宜哉先生常州晋陵人少爲人也名行义字达道度爲道士改今名而世先以其字行既殁之九年住菴弟子茅见独以仆畴昔与先生有一日之雅而与其兄王见志从游荆溪之上垂四十年属爲之记故独取其菴之颠末系于兴创者识之其被遇两宫荣宠光显当有纪録以侈眷异兹不具载云嘉定皇后受箓之记皇帝妙毓至神缵承大统薄海内外晏然无事皇后道合坤宁光齐日耀弥纶帝德辅赞化原而内助余闲贵道清静宅心虚白廼嘉定庚午午节命左街监义臣上官德钦缄封寳熏肃将中㫖用章献明肃皇后故事至华阳洞天上清宗坛传受大洞毕法寳箓金龙玉璧质信礼仪罔不毕备上清经箓宗师臣薛汝积实临坛度师臣汝积恭承教令洁己斋心驰诚南岳结想上灵建置玉箓道场罗天大醮广修斋设延供羽衣是夕玉绳金波昭回璇汉祥飙瑞霭纷郁宫庭翼日笙鹤翱翔飞舞呈瑞灵芝异草迭产于林垧间四方来观莫不敬叹猗欤盛哉臣先觉曩以微贱遇孝宗皇帝蒙恩放还山林与臣汝积从游目击盛事欣喜踊跃窃考经箓之自来求流传之所在巍巍至妙荡荡难名诚求道之津梁登眞之道路至于光显流衍嘱付帝后俾承天而行与道合眞则我朝之盛又非前代所及也气结九天自然成文火鍊太空皇人按笔此寳箓所由始也太平下教小有天王紫虚元君流播人间此寳箓所由传也元君初降句曲命杨羲以隶古定其文传上清仙翁许刿寳笈琅函凤罗金钮割歃有仪盟誓甚重得之者必名书金简自在丹台苟非其人不在此族历代帝后佩服崇尚用以延洪祚用以益永年发祥隤祉如鼓应桴然足以知其教不足以见其盛也自元君二十二传观妙先生朱自英是爲章献明肃皇后临坛之师两传而至沖和先生刘混康时在宣和徽宗皇帝命先生总括三洞四辅爲盟传之师仍赐白玉印以续宗坛之系九传而至臣汝积又复恭遇圣后下屈崇尊增贲经箓其道益以光显其事益以流衍圣子神孙奕叶相承不忘道化用跻世于仁寿此千载一遇万世之下不可尚矣天降其祥地不爱寳未足见皇天之所以眷顾我圣后者亿万斯年与帝并尊爲天下母此降精三境流光十极付嘱我圣后者其在兹乎恭惟皇后殿下聪明天禀慈慧日隆百神敷祐瑞气腾空国家寳历过期流芳亿兆之祥也臣不敢自默敬爲之记姑録始末不敢爲文嘉定三年庚午岁五月十有六日右街道録凝神斋高士臣刘先觉拜手稽首恭记白云崇福观记句曲江左名山洞天福地以茅君隐而仙是称茅山有积金峰当西一面积金之支右转而特起者白云之峯也道俗相传尝见其草木后凋烟霞在望然东西两山灵宫閟宇各奠所宜兹旷弗卜顾有待耶绍兴中华阳道士王景温披榛棘凿巖崖室于峯之下俄以行志修洁闻廼即其居钖崇福观额暨白金庄田饶益之俾展其成于是甓坛场班像设有门鼎峙有亭翚飞堂皇深密廊庑袤延重楼杰阁云层巍峨前辟端逵松杉行列如盖如幢有赤山湖轩豁面势崇冈秀峦左顾右揖郁郁杳杳映带清深而居而游如脱纷拏如蹈仙墟中间方壶丈室上亲洒翰揭以虚静与夫绍兴以来四朝钖予寳镇泉石人间世事待有大福德力作兴风云会合殊胜然后底廼绩今其徒居之思有以称亦反其初而已大林丘山之善于人也亦神者弗胜然而道者託焉昔之爲道术者弃絶乎名势利欲精专乎身心性命唯恐入焉不深且密也待其行成一朝蜕去人方竞竞然持其所弃迹其所蜕以帡幪其隐约鼓钟其沈潜影响其清风素节而冀得其人如初迺亦甘心焉豢其养尸其居美其衣食寝处如世俗转复爲名势利欲所愚而道术安在是山不特茅隐二许杨陶之遗地不改址往往蓬户桑枢霞飱栢食託于人之所不堪顾自有丹台绛宫抱玉怀珠在开白云者必不专以外境遗子孙也溪之从子埏往来山中人境俱熟道士周观复景温高弟求记其师之功绪甚力廼俾埏序次其见闻因附见吾说观复持归告语其徒庶有警焉以复其初嘉定四年九月望日记洞阳馆记宣和间道士沈洞元鍊大药人知神其医而已侍郎王公汉之帅金陵爲人择地廼之华阳之南四平之北修筑馆舍仍旧号曰洞阳并祠其先世盖道书称洞阳爲朱陵昇度之馆又以据洞府之阳而名焉思陵在御岁遣使清眞观建万道斋斋时羣鹤翔集盖三月十八日称鹤会始此淳熙初洞元之徒皆远游贰车王光国克承先志爲地择人道者王介叔草衣木食主天市坛邀至来洞阳介叔之徒曰丁道存相与刻志道业招徕四方之士而鹤会之盛既无前代赐予不在清眞而在洞阳矣三十四代宗师薛君汝积强以祠牒衣冠之以表其容衆俾爲善日益不怠珥陵推官汤乔年施田二顷以续岁供意亦以增冥福爲报本地其手泽付予周防甚至未几爲汤后者肯获功亏田不能乆而归洪氏洪氏有名秉钧长且贤四中乡选投笔高蹈士类因以眞隐称眞隐知田之自廼集子姪议举半入延庆饭僧其百亩复施洞阳若将使汤推官少偿夙愿于地下吁汤君之施出于有心而眞隐未始容心此岂周防思虑所及哉洞阳既再入田廼绍定庚寅予偕诸姪成存道之志爲建斋寮大隶题榜井识始末以传水乆且爲贤不肖子孙之世鉴云嘉熙丁酉日南至丹阳张湜撰并书朝奉大夫监行在左藏西库丁宗魏篆额宋罗天感应碑元符万宁宫经藏记右阙文宋重修华阳宫记元阳观记玉液菴记右不録文茅山志卷之二十六茅山志正统道藏三家本三十三卷洞真部记传类茅山志卷之二十七火三上清嗣宗师刘大彬造録金石篇元碑华阳道院碑铭道家者流有符箓之法谓能唿吸风雷役召神鬼或者疑焉天人一也寒则体慄暑则体燠是形吾者天也周吾形者无非天也故曰天人之际感与应而已惟其人气之戾始与天乖愚夫愚妇一念之烈犹能有动况高人德士栖身孤夐鍊行精纯志之所在天必不违昔在世祖皇帝时句曲许宗师来朝有祷辄应上异之特韶主其诸宫观绍传符箓许宗师将化手印待今王君至而传之大德二年淮南蝗本道宣慰使礼请君至江都醮而禳焉俄而未羽者殪于雨羽者有鹙蔽空而至啄食之食而复吐吐之复啄如是连日蝗不爲灾先是旱祷而雨淮南人大骇悦争持金帛拜而醻之却之不退送者填道归曰吾岂必夫景贶哉第竭吾诚以济吾法至于两获捷应全活数郡者实三茅君有相其徃且寳运方隆不当有饿民耳其所酬金帛苟橐装之是幸功也吾以别馆三君而祝釐于国兼祀二亲以报其私庶乎称也是年遂营于元符万宁宫之东仰挹飙轮俯瞰金菌山得所峙永得所经隈灵即秀巧适地宜俭不至陋奢不踰制凡爲屋五十余楹象三茅君于主殿依其考妣于翼室肇基讫工尽六年号华阳道院至大三年夏天子命玄教嗣师吴眞人醮祀江南始于句曲君岀迓京口眞人曰香币上所祝而手以授余余将之无敢不恪暑雨方淫诘朝当抵元符雨淖或霑亦惟神羞君曰敢敬诺翌日雨垂不下既奠香币大雨行事之日复止眞人还朝爲余缕言王君如右因爲求铭华阳余闻王君简而章庄而和静方而动圆盖有道君子也故出言而灾弭有祷而神彰功成而不宰德充而愈约由是制授养素通眞眀教眞人夫句曲之爲名山旧矣高人德士游息其间者以其幽深隔世嚣纷絶迹驻灵光而资悟赏也既纪其事仍系之辞依倣步虚之声写其闲远之思君名道孟号牧斋建康句容人嗣四十四代宗师辞曰句曲嵯峨窈吟嵤神仙所宅閟云扃霓旌羽盖博紫清儵来忽逝何杳冥通眞眞人鍊元精餐霞服气方瞳青栖迟阳谷吹玉笙瑶装驻鹤崑崙庭蠲灾弭变冀世平扬休储庆奉天明远心絶物思蓬瀛手持青芝对丹经琼都琳馆吾此营大招眞侣扪幽灵爰清爰静无劳形无摇尔精可长生下观尘嚣百忧婴醉生梦死悲短龄重阴无罅窥日星有欲从之视此铭句曲山洞泉铭茅山三山罗络诸峰大魁小杓象斗七宫上清有坛高居其中山曲而容水斯朝宗我修华池内景合同在艮之止塞兊之空丹井西注石梁亘东玄师有作兆兹灵踪藏録玉浆向用奚穷善利万物道不言功福乡井铭惟萧有台曲水之滨井甃不改我思若人若人伊何桐栢其俦禀教华阳振迹丹丘百世之泽式如金玉是谓正眀并受其福弘道坛铭上清眞人潘尊师体玄建弘道坛于嵩之阳句曲外史基石仪道廼复古初廼奉圣神永作宪矩崇禧万寿宫记华阳洞天自三茅君以神道设教瑞人神士不可梯接者代有其人历考其间惟隐居陶眞人立馆以处高弟所以启佑其后人者爲最盛今之崇禧观隐居曲林馆也唐贞观间太宗以昇眞王眞人有潜藩之旧且尝师事隐居遂建太平观以居之赐田与山赡其学者飱钱餔粟用给所辖宫观十有二宋政和三年始分田以给之使自养其弟子具载山志宋改太平观爲崇禧揭虔妥灵有盛无斁式克至于今日广殿脩廊弘弘䡾䡾榱题牖桷之饰旛华香火之供千余年间其崇奉未有如此之盛者也于皇三君威神在天阴隲默相华阳道派如鲁洙泗世有升降道无升降时有显晦道无显晦陶眞人之于三君也神交泬寥之上王眞人之于隐居也心授问答之间绵绵延延往过来续千载如一日皇元肇兴天兵南渡神明所扶坛宇如故心远邹君道元若造物者拟其人爲时而出叫阊阖于九天之上上方偃武修文以清静爲坛以慈俭爲宇垂意玄教命邹君道元掌教事尽䕶诸山厥后东涧洪君宗源复阳杨君元澈碧泉蔡君德溥继继承承用保有累朝之宠命皇庆初元春南隖陈君志新入觐上觌天光于清都紫微之间承九重之殊渥荷眞人之美名上赐金栏道衣以爲身章延祐四年南隖君私窃自念崇禧道场自昔总辖诸山实爲上帝垂休储祉之所不有以表章之何以名有尊乞陞崇禧爲宫白之集贤诸公以其事闻于朝嗣岁陛辞还山上复降香以荣其归延祐六年八月二十二日玉音自天而下赐号曰崇禧万寿宫玄教大宗师上卿大眞大张公嗣师掌教眞人吴公兴有功焉是日也荣光异气上烛层霄崇山峻岭咸有矜色眞人陈志新率羽士稽首再拜于道之左对扬休命曰明明天子万寿万年实与太元司命君自混沌溟涬开关之始赤明龙汉浩劫之前俱以愿力裁成辅相以左右民虽今昔殊时幽显异迹其受命于皇皇后帝则异世而同符也于虖休哉既而冠巾之衆如出一口而祝之曰陈眞人自隐居陶眞人立馆以来既尝爲太平观矣又尝爲崇禧观矣上赐今额甚盛举也他日秉国史之笔者系年系月系日大书之曰改观爲宫自眞人陈志新始其皇恩如天将何以报塞耶惟我眞人在帝左右必敬必恭蚤夜以思弼成玄功庶其有以答君师宠绥之造而眞人亦有无穷之闻眞人曰三君之灵也吾皇之赐也臣何力之有焉敢不敬恭以从祝规延祐七年夏四月南隖君俾去疾纪其事以传方来去疾谓必有山玄卿其人而后爲新宫铭草野之文何足以纪盛事辞不获命廼举前说爲之记而又熏沐系之以诗曰自有宇宙有此山开山者谁高辛氏耿耿祉哉太元君天之辅相民怙恃曲林旧馆陶眞人潜德幽光发千祀山图飞上天皇家云汉分章来万里煌煌崇禧万寿宫巨扁鸾飞羲献字凤歌鹤舞锵钧韶山川鬼神共欢喜物不疵疠年谷丰干坤清夷风日美皇帝怡愉奉太皇万年亿载自今始崇寿观碑大茅峰之下当华阳南洞之便门有崇寿观者本晋洞天馆主任敦故宅宋元嘉十一年路太后始建坛宇太始中庐陵太守孔嗣之重立以奉曲阿高士华文贤齐建元二年勑句容王文清仍立而主之名崇元馆武帝以太子时至焉唐贞观初勑改爲崇元观有太极元年所树碑石完而文泯可识者左拾遗孙处玄文杨幽经书数字而已天寳七年李玄静先生奉勑重修复民百家备修葺寳历三年主者有贺思寳则因器物铭识而考见者也宋大中祥符七年勑赐今名大元至治二年句曲外史张君嗣眞始来主之顾瞻方台近对南面左峰叠玉右引大茅之支而回合焉定録君㖟言大茅山下有泉水近水口处可立静舍陶隐居云近南大洞口有好流水而多石少出便平比有王文清居之则此观是矣廼叹曰山中馆宇自齐梁唐宋至于今代有增益求诸晋人之旧惟此与玉晨许长史宅耳而吾所治廼倾废隘陋持甚岂不在我耶于是度村鸠工更后堂爲太元殿以复旧规象三茅君于中东爲任华王李贺五君祠西爲陶隐居祠充前殿基爲弘道坛自制铭其上坛东爲玄武祠西爲广惠祠后爲文贤讲堂而前爲都门门外浚古玉津池尽受大茅南面诸原之水循池西南得昭明太子读书台台东有井曰福乡井福乡者因昭明道馆名也出诸榛莽着文刻石覆之以亭而巖洞泉石之胜近在百步内者皆按图表之可以观览泰定元年上清四十五代宗师刘君大彬朝京师授予始末俾爲之次第焉张君吴郡人名天雨内名嗣眞字伯雨别号贞居年二十弃家入道徧游天台括苍诸名山吴人周大静先爲许宗师弟子得杨许遗书张君从而以爲师悉受其说尝从开元王君寿衍入朝被玺书赐驿传显受教门擢任非其志也即自誓不希荣进因从三茅之招追奉任君而下五君爲文而告之愿毕力兹宇所着外史山世集三卷碧巖玄会録二卷又寻山志十五卷考索极精博云呜唿自任君始居此余数百年才五人传焉其自致于乆远者果何託也岂若后世各诱门人系以私属如家人父子者哉故宁希阔而有待今张君无前代赐予之助徒草衣木食以营此而旷然思与四方之士共爲千载之期岂非豁落丈夫也哉予故与君爲方外友奇其能先予远举也故系之诗曰大茅南垂元气积阴关阖扉阳洞辟曲穴流泉保灵宅任君来饵黄赤石天一召钖太元册曲阿受养良有择构宫方严自王伯清跸临止灵响格虚林森爽化赫奕福乡帝子发甘液不食何年丧遗甓白云映空玉清客开元全盛烦百役持节旁午致纁璧尔来萧条世代隔石镫刻文土漫画谁其启之规古昔句曲外史美冠舄研书千卷视贞白天眞景随玄系绎玉室金堂万无斁茅山志卷之二十七茅山志正统道藏三家本三十三卷洞真部记传类茅山志卷之二十八火四上清嗣宗师刘大彬造金薤编齐梁诗华阳石颂陶隐居河篇徴往册孔记昭昔名三宿丽天秀两金标地英右枢域宅无廼生有在有则还空灵构不待匠虚形自成功右质象总神列三府分涂交五便阴晖迎夜晳晨精望晓悬右形位南峰秀玄鼎北岭横秦壁表里玉沙津周回隐轮迹右标贯左带柳汧水右浚阳谷川土怀北邙色井冽凤门泉右区别郭干峙留岸姜巴亘远踪鹤庙或时飨别宅廼恒恭右迹号吴居非知地越冢讵隐迁树盖徒低阴石灶未尝烟右类附果林郁余柰蔬圃蔓遗辛荧芝可烛夜田泉尝浣尘右物轨降辔龟山客解驾青华童寝宴含眞馆高会萧闲宫右游集清歌翔羽集长啸归云翻孑弦有逸调空谈无与言右才英标舍雷平下立静连石阴上道已冲念飞华当轸心右学禀济神既有在去留从所宜心迹何用显冥途自相知右业运方隅游琼刃华阳栖隐居重离倘或似七元廼扶胥右挺契号期行当满亥数未终丁迨廼承唐世将賔来圣庭右机萌刊石玄窗上题诚曲阶门动静愿矜録不负保举恩右诚期答诏问山中何所有岭上多白云只可自怡悦不堪持寄君告逝篇性灵昔既肇縁业乆相因即化非冥灭在理澹悲欣冠剑空衣影镳辔廼仙身去此昭轩侣结彼瀛台賔倘能踵留辙爲子道玄津入山寻桓清远不遇邵陵王箫纶荆门丘壑多瓮牖风云入自非栖遁情谁堪霜露湿初入山作恒法闿寒谷夜将晨置赏复寻眞方坛垂密叶澈水度朱鳞杏林虽伏兽芝田讵俟人丹成方转石罏变欲销银当知胜地远于此絶嚣尘酬华阳陶先生沈约三清未可觌一气且空存所愿回光景拯难拔危魂若蒙九丹赠岂惧六龙奔还园宅奉酬华阳陶先生早欲寻名山期待婚嫁毕二事虽云已此外复非一忽闻龙图至仍睹荣光溢副朝首八元开壤赋千室冠缨曾弗露风雨未尝栉鸣玉响洞门金蝉映朝日惭无小人报徒叨令尹秩岂忘平生怀靡盐不遑恤华阳先生登楼不下赠呈侧闻上士说尺木廼腾霄云軿不展地仙居多丽谯卧待三芝秀坐对百神朝衔书必青鸟嘉客信龙镳非止灵桃实方见大椿凋奉华阳王外兵餐玉驻年龄吞霞返容质眇识青丘树回见榑桑日烂熳蜃云舒嵚崟山海出答句曲先生范云终朝吐祥雾薄晚孕奇烟迥涧生芝草重崖出醴泉中有怀眞士被褐守沖玄石户栖十祕金坛谒九仙乘鹓方履汉辔鹤上腾天唐诗酬茅山权器皇甫冉南望江南满山雪此情惆怅将谁说徒随羣吏不曾闲顾与诸生爲乆别闻君静坐转耽书种树葺茅还旧居终日白云还自足明年若草又何如人生有怀苦不展出入公门犹未免回舟早晩待春风先报华阳洞深浅送陆潜夫往茅山游仙洞兮访眞官奠瑶席兮礼石坛忽髣髴兮云扰杳阴深兮夏寒欲回头兮挥手便辞家兮来否有婚嫁兮婴缠待归来兮已乆送张道士归茅山向山独有一人行近洞应逢只鹤迎唯以素书传弟子还因白石号先生无穷杏树縁山种几许芝田向月耕师事少君年岁乆欲随毛节往青城送郑员外入茅山但见全家去宁知几日还白云迎谷口流水出人间冠冕情遗世神仙事满山其中应有物岂贵一身闲送郑二之茅山水流絶涧终日草长深山暮春犬吠鸡鸣几处条桑种杏何人山居即事顾况下泊降茅仙萧闲隐洞天杨君闲上法司命驻流年崦合桃华水窗分柳谷烟抱孙看种树倚杖问耘田世事休相扰浮名任一边由来谢安石不解饮灵泉崦里桃华崦里桃华逢女冠林间杏叶落仙坛老人方授上清箓夜听步虚山月寒大茅岭东新居忆亡子从眞谷鸟犹唿儿山人夕霑襟怀哉隔生死怅矣徒登临东门忧不入西河遇亦深古来失中道偶向经中寻大象无停轮倏忽成古今其夭非不幸鍊形由太阴凡欲攀云阶譬如火铸金虚室留旧札洞房掩闲琴泉源登方诸上有空青林彷彿通寤寐萧寥邈微音软草被汀洲鲜云略浮沈赪景宣叠丽绀波响飘淋石窟含云巢迢迢耿南岑悲恨自兹断清尘讵能侵眞静一时变坐超唯从心思归桃华崦废弃忝残生后来亦先夭诗人感风雨长夜何时晓去国宦情无近乡归梦少庇身絶中援甘静忘外扰丽景变重阴洞山空水表灵潮若有信寄谢西飞鸟朝与佳人期碧树坐红萼暮与佳人期飞雨洒青阁佳人窅何许中夜心寂寞始忆花正开复惊叶初落行骑飞泉鹿卧听双海鹤嘉愿有所从安得处其薄题卢道士房秋砧响落木共坐茅君家唯见两童子门外汲井花空坛静白日神鼎飞丹砂尘尾拂霜草金铃摇霁霞上章尘世隔看奕桐阴斜稽首问仙要黄精堪饵花忆山中春还不得还家在最深山蕙圃泉浇湿松窗月映闲薄田临谷口小职向人间去处但无事重门深闭关送李道士归桃华崦人境年虚掷仙源日未斜羡君乘竹杖辞我隐桃华鸟去宁知路云飞似忆家莫愁容发改自有紫河车夜中望仙观日暮衔花飞鸟还月明溪上见青山遥知玉女窗前树不是仙人不许攀酬韦夏卿送归茅山兼綦母正字玉帝居金阙灵山几处朝简书犹有畏神理讵能超鹤庙新家近龙门旧国遥离䰟结不断洞府一吹箫送顾况归茅山韦夏卿圣代爲迁客虚皇作近臣法尊称大洞学浅忝初眞鸾凤文章丽烟霞翰墨新羡君寻句曲白鹄是三神奉同綦母诚谪宦闻尝赋游仙便作诗白银双阙恋青竹一龙骑先入茅君洞旋过葛稚陂泠然列御寇五日有还期答赠木耳一名树鸡韩愈软湿青红状可猜欲烹还唤木盘回想君直入华阳洞割取乖龙左耳来剡溪逢茅山道士张籍茅山近别剡溪逢玉节青毛十二重自说年年上天去罗浮最近海边峯赠茅山杨判官应得烟霞出俗心茅山道士共追寻闲怜鹤貌偏能画暗辩桐音自作琴长啸每来松下坐新诗堪向雪中吟征南幕里多賔客君独相知最校深寄华阳孙鍊师李德裕何地最翛然华阳第八天松风清有露萝日静无烟乍警瑶坛鹤时嘶玉树蝉欲驰千里思唯恋凤门泉石上溪荪发紫茸碧山幽蔼水溶溶菖花定是无人见春日唯应羽客逢独寻兰渚玩迟晖闲倚松窗望翠微遥想春山明月曙玉坛清声步虚归遥伤茅山孙尊师蝉蜕遗虚白蜺飞入上清同人悲剑解旧友觉衣轻黄鹄遥将举斑麟俨未行唯应鲍靓室终夜识琴声空宇留丹灶层霄被羽衣旧山闻鹤化遗舄尚凫飞数日奇香在何年白鹄归想君游下泊方叹里闾非金格期初至飈轮去不停山摧武担石天陨少微星弟子悲徐甲门人泣蔡经空闻留玉舄犹在阜郷亭尊师是桃源黄先生得法弟子尝见尊师称先师灵迹今重赋此诗兼寄题黄先生旧馆后学方成市吾师乆上賔洞天应不夜源树只知春碁客留童子山精避直神无因握石髓分与养生人右四诗石刻唐会昌癸亥年暮春十八日祕书郎上柱国裴质方书溪荪楚客重兰荪遗芳今未歇叶抽清浅水花照暄妍节紫艶映渠鲜轻香含露洁离居若有赠暂与幽人折自紫阳观至华阳洞简李延陵刘长卿石林媚烟景句曲盘江甸南望佳气浓峯峯遥隐见渐临华阳口微路入葱蒨七曜悬洞宫五云抱深殿银函竟谁发金液徒堪荐千载空桃华秦人深不见东溪喜相遇贞白如会面青鸟来去闲红霞朝夕变一从葬贞骨万里乘飞电萝月延步虚松风醉闲宴幽人即长往茂宰应交战明发归琴堂知君懒爲县宿华阳洞寄袁称李端花洞晩阴阴仙坛隔杏林漱泉春谷冷擣药夜窗深石上开山酒松间对玉琴戴家溪北住雪夜去相寻赠茅山道者姓字不书高士传形神自得逸人风已传花洞将秦接更指茅山与蜀通懒说岁年齐绛老甘爲乡曲号涪翁终朝卖卜无人识弊服徒行入市中题李尊师山房秦系天师百岁少如童不到深山竟不逢洗药每临新瀑水步虚时上最高峰篱根五月留残雪坛右千年荫怪松此去人寰知远近回看云壑一重重柳谷汧故居权德舆下马荒郊日欲曛潺潺石熘静中闻鸟啼花落无人处寂寞山窗掩白云春游茅山酬杜评事见寄喜得赏心处春山岂计程连溪芳草合半岭白云晴絶涧饮冰碧仙坛挹灏清怀君在人境不共此时情题崔山人草堂竹迳茅堂接洞天闲持尘尾潄春泉世人车马不知处时有归云到枕前下第后寄高山人顾非熊我来堂屋前仰视大茅颠潭净鸟声异地寒松色鲜人眠瓮牖月鹿饮凤门泉多愧怜高隐无成又一年赠茅山高拾遗人皆贪利禄白首更营营若见无爲理兼忘不朽名幽禽窥饭下好药入篱生梦觉巖泉滴犹疑禁漏声成名后归茅山酬羣公见送此名谁不得人贺至公难旧业承家了离筵去国欢暮天行鴈断晓渡落潮寒旧隐茅峯下松根石上盘酬郑史君见送归茅山饯行诗意厚惜别酒筵重解缆城边柳还舟海上峰饮猿当濑见浴鸟带槎逢吏隐应难遂爲霖是蛰龙茅山赠梁尊师许浑云屋何年客青山白日长种花春扫雪看箓夜焚香上象壶中阔浮生梦里忙幸承仙籍后乞取大还方赠何处士东望茅山北去秦梅仙书里说知人白头煮石青山下虽遇唐生不敢亲赠茅山高拾遗李商隐谏猎归来绮里歌大茅峰影薄秋波山斋留客扫红叶野迳送僧披緑莎长覆旧图碁势尽徧添新品药名多云中黄鹄日千里自宿自飞无网罗一笛迎风万叶飞强携刀笔换征衣潮寒水国秋砧早月暗山城晓漏迟巖响远催行客过浦深遥送钓船归中年未识从军乐虚近三茅望少微送顾秀才归丹阳王建江城柳色海门烟欲到茅山始下船知道君家当瀑布菖蒲潭在草堂前茅山道中赵嘏溪树重重水乱流马嘶残雨晚程秋门前便是仙山路目断寒云不得游秋日寄华阳山人高蟾云木送秋何草草风波凝冷太星星银鞍公子䰟堪断玉弩将军涕自零茅洞白云和雨看荆溪黄鹄带霜听人间不见清凉事犹向溪翁乞画屏怀三茅道友熊皎尘事何年解客嘲十年容易到三茅长思碧洞云窗下曾借黄庭雪夜抄丹桂有心凭至论五峰无信问深交杏坛仙侣应相笑只爲浮名未肯抛题茅山仙台药院刘言史扰扰浮生外华阳一洞春道书金字小仙圃玉苗新芝草迎飞燕桃华笑俗人楼台争耸汉难犬亦嫌秦愿得青芽散长年住此身游地肺章孝标市朝扰扰千古林壑冥冥四贤黄鹤不归丹灶白云自养芝田溪滩永夜流月羽翼清秋在天高迹无人更蹑碧峰寥落孤烟金陵道中酬茅山广文南阳博士皮日休寒岚依约认华阳遥想高人卧草堂半日始斋青饭移时空印白檀香鹤雏入夜归云屋乳管逢春落石床谁道夫君无伴侣不离窗下见羲皇住在华阳第八天望君唯欲结良縁堂扃洞里千秋燕厨盖巖根数斗泉坛上古松疑度世林间幽鸟恐成仙不知何事迎新岁乌衲裘中一觉眠五色香烟惹内文石饴初熟酒微醺将开丹灶那防鹤欲算棋图却望云海气半生当洞见瀑冰初拆隔山闻如何世外无交者一卧金坛秪有君奉和前韵陆龟蒙一片轻帆背夕阳望三峰拜七眞堂天寒夜潄云芽净雪坏晴梳石发香自拂烟霞安笔格独开封检试砂牀莫言洞府能招隐会辗飈轮见玉皇壶中行坐可携天何况林间息万縁组绶任垂三品石珮环从落四公泉丹台已运阴阳火碧简须雕次第仙想得雷平春色动五芝烟甲又芊眠良常应不动移文金醴从酸亦自醺桂父旧歌飞绛雪桐孙新韵倚玄云春临柳谷莺先觉暖动芜香鹤共闻珍重双双玉条脱尽凭三岛寄羊君怀华阳润卿博士皮日休先生一向事虚皇天市坛西与世忘牀脚支龟看气诀刀圭饵犬试仙方静探石脑衣裾润闲鍊松脂院落香闻道徴贤须有诏不知何日到良常冥心唯事白英君不问人间爵与勋林下醉眠仙鹿见洞中闲话隐芝闻石牀卧苦浑无藓藤箧开希恐有云记得玉皇新诏样青琼版上緑爲文凤骨轻来称瘦容华阳馆主未成翁数行玉札存心旧一掬云浆漱齿空白石煮多熏屋黑丹砂埋乆染泉红他年欲事先生去十赉须加陆逸沖奉和陆龟蒙几降眞官㖟隐书洛公曾到梦中无眉间入静三辰景肘后通灵五岳图北洞树形如曲盖东凹山色似熏罏金坛福地能容否愿作冈头蒋负刍火景应难到洞宫萧闲堂冷任天风谈玄尘尾抛云底服散龙胎入酒中有路还将赤城接无泉不共紫河通奇编早晩须传㖟免问神仙向葛洪终日焚香礼洞云更思琪树转劳神曾寻下泊尝经月不到中峯又累春仙道最高青玉箓暑天偏称白纶巾清斋若见茅司命乞取朱儿十二斤华阳张博士欲居荆襄因寄之皮日休地肺从来是福乡广文高致更无双青精饭熟云侵灶白拗裘成雪溅窗映日竹窗千万字经冬术煎两三缸鲈鱼自是君家味莫背松江忆汉江代广文酬陆龟蒙不知天隐在何乡且欲烟霞迹暂双鹤庙未能齐月驭鹿门聊拟并云窗藓衔荒磴移桑屐花浸春醪满石缸莫惜槎头容钓伴也应东印有余江送润卿怀华阳皮日休雪打蓬舟离酒旗华阳居士半酣归逍遥只恐逢云将恬澹眞应降月妃仙市鹿胎如绵缬阴宫燕肉似酥肥公车草合蒲轮坏争不教他白日飞同前陆龟蒙何事轻舟近腊回茅家兄弟待归来封题玉洞虚无奏点检霜坛沆瀣杯云肆先生分气调山图公子爱词才殷勤爲向东卿荐洒扫含眞雪后台南阳博士还雷平后寄微微春色染林塘亲拨烟霞坐涧房阴洞雪胶知未入浊醪风破的偷尝芝台晓用金煮星度闲将玉铃量几遍侍晨宫欲降晓坛先起独焚香同前皮日休春彩溶溶释冻塘日晴闲燕坐巖房琼函静启无人见金液初开与鹤尝八会旧文多榻写七眞遗诘剩思量不知梦到惊何处红药满山烟月香寄怀华阳润卿鹿门山下捕鱼郎今向江南作渴羌无事只陪看鹤相有钱唯欲买湖光醉来浑忘移化处病起空闻焙药香何事对君犹有愧一蓬风雪返华阳奉和陆灶蒙高抱相逢各絶尘水经山疏不离身才情未拟汤从事玄解犹嫌竺道人霞染洞泉浑变紫雪披江树半和春谁怜故国无生计唯种南塘二畆芹再寄润卿皮日休高眠可爲要玄纁鹊尾金炉一世焚尘外乡人唯许掾山中地主是茅君将收芝菌唯防雪欲晒图书不柰云若使华阳终卧去汉家封禅用谁文酬袭美倒用前韵张贲寻疑天未丧斯文故选茅峯寄白云酒后只留沧海客香前唯见紫阳君近年已絶诗书癖今日兼将笔砚焚爲有此身犹苦患不知何者是玄纁奉和陆龟蒙忽辞明主事眞君直取姜巴路入云龙篆拜时轻诘命霓襟披后小玄纁峰前北帝三元会石上东卿九钖文应笑世间名利火等闲灵府剩先焚文䜩招润卿辞以道友将至因寄仙客何时下鹤翎方瞳如水脑华清不过传达杨君梦从许人间小兆听和皮日休飏驭已应归杳眇博山犹自对氤氲不知入夜能来否红蜡先教刻五分答张贲仙侣无何访蔡经两烦韶濩出彤庭人间若有登楼望应怪文星近客星谢润卿惠饭皮日休传得三元饭名大宛闻说有仙卿分泉过屋舂青稻拂雾彯衣折紫茎蒸处不教双鹤见服来唯怕五云生草堂空坐无饥色时把金津漱一声同前陆龟蒙旧闻香积金仙食今见青精玉斧飱自笑镜中无骨録可能飞上紫霞端送董少卿游茅山皮日休名卿风度足杓斜一舸闲寻二许家天影晚通金井水山灵深护玉门砂空坛礼后销香母阴洞縁时触乳华尽待于公作廷尉不须从此便飱霞同前陆龟蒙威辇高悬度世名至今仙裔作公卿将随羽盖朝珠阙曾佩鱼符管赤城云冻尚含孤石色雪干犹堕古松声应知四扇灵方在待取归来緑发生寄何道士终身持玉律丹诀未应传况是曾同宿相违便隔年问颜知更少听论想逾玄古箓文垂露新吟句絶烟蜂供和饤蜜人寄买山钱紫燕长巢洞青龟忽上莲箧藏徴隐诏囊佩摄生篇圃暖芝台秀巖春乳管圆林栖孙子鹤堂宿弟兄仙幸閲灵书次心期赐一编洞宫秋夕月午山空桂华落华阳道士云衣薄石坛香散步虚迟杉露泠泠滴栖鹤寄怀华阳道士华阳门外五芝生飱罢愁君入杳冥遥夜独栖还有梦昔年相见便忘形爲分科斗侵铅椠与说蜉蝣坐竹棂醮后几时归紫阁别来终曰诵黄庭闲教辨药童名甲静识归巢鹤姓丁絶涧饮羊春水腻傍林烧石野烟腥深沉谷响含疏磬片段岚光落画屏休採古书探禹穴自刊新历鬬尧蓂珠宫凤合迎萧史玉籍人谁访蔡经架上黑縁长褐稳案头丹篆小符灵霓轩入洞齐初月羽节升坛拜七星当路独行冲虎豹向风孤啸起雷霆凝神密室多生白叙事联编尽杀青匝地山形皆暗写隐天竽籁秪闲听分张火力烧金灶拂拭苔痕洗酒缾翠壁上吟朝复暮暖云边卧醉还醒倚身长短裁笻杖借客高低结草亭直用森严朝北帝爱将清浅问东溟常思近圃看栽杏拟借邻峰伴采苓揜树半扉晴蔼蔼背琴残烛晓荧荧旧来扪蝨知王勐欲去爲龙叹管宁蟾魄几应临蕙帐渔竿独尚枕枫汀含烟细草无端緑冒雨闲花作意馨掠岸惊波沉翡翠入帘斜照碍蜻蜓初征汉栈宣飞檄待破燕山好勒铭六辔未收千里马一囊空负九秋萤我悲雌伏眞方衲他聘雄才似建瓴合在深崖齐散木自求沧海点浮萍频抛俗物心还爽远忆幽期目剩冥已买扁舟束眞诰手披仙语任扬舲寄茅山何威仪二首大小三峰次九华灵踪今尽属何家汉时仙上云颠鹤蜀地春开洞底花闲傍积岚寻瀑眼冻凌残雪採芝芽年来已奉黄庭教夕鍊精䰟晓吸霞曾向人间拜节旄乍疑因梦到仙曹身轻曳羽霞襟狭髻耸峨烟鹿帻高山暖不荤峯上韭水寒仍落洞中桃从闻后日搜奇话转觉魂飞夜夜劳送人罢官入茅山唿童晓拂鞍归上大茅端薄俸虽休入明霞自足飱暗霜松叶赤踈雨草堂寒又凿中峯石重修拜月坛句曲山朝眞词岁十二月二日句曲山道士朝眞于大茅峯上学神仙有至自千万里者余距华阳天程止信宿尘约不能遂去驰神旦旦忽若戴昇矣因作朝眞词迎送各一解以自塞意迎眞九华磬答寒泉急十絶幡揺翠微湿司命旍旌未下来焚香抱简凝神立残星下照霓襟冷缺月才分鹤轮影空洞灵章发一声春来万壑烟花醒送眞萦云凤髻飘然解玉钺玄竿俨先迈朝眞弟子悄无言再拜碧杯添沆瀣火铃跳掷龙毛盖脑发青青赮繂繂万象销沉一瞬间空余月外闻残珮江南秋怀寄华阳山人栉发凉天曙含豪故国情归心一夜极病体九秋轻忽起襜褕咏因悲络纬鸣逢山即堪隐何路可图荣揲策空占命持竿岂钓名忘忧如有待纵懒以无营小迳才分草斜扉劣辨荆冷荷承露菂疏菊卧烟茎谱爲听琴閲图因看海憕鹭毛浮岛白鱼尾撇波赪庭橘低攀嗅园葵旋折烹饥乌窥食案鬭鼠落书棚种豆悲杨恽投瓜忆卫旍东邻谁处士南郭自先生分野星多蹇连山卦少亨衣裾徒博大文籍漫纵横兰叶骚人佩莼丝内史羹鹖冠虽适越羊酪未饶伧倚啸微抽恨论玄好折醒栖迟劳鼓箧豪侠爱金籝鍊药传丹鼎尝茶试石沼连枯苇暗窗对脱梧明未达讥张翰非才嫉祢衡远怀魂易黯幽愤骨堪惊砺缺知矛利磨瑕见璧瑛道源䟽的沥儒术售精诚敢叹良时掷犹胜乱世撄相秦犹几死王汉尚当黥饮啄期应定穷通势莫争髠钳爲皁隶谭笑得公卿浴日安知量追风不计程尘埃张耳分肝胆季心倾谕蜀专操檄通瓯独请缨匹夫能曲踊万骑可横行许国轻妻子防边重战耕俄分上尊酒骤厌五侯鲭静默供三语从容算一枰弘深司马法雄杰二师兵朔雪埋烽燧寒笳裂旆旌乘时收句注即日扫搀抢武昔威殊俗文今被八纮琮璜陈始毕诏夏教初成芽糵羣妖灭松筠百度贞郎官青琐拜使者绣衣迎帝道将云关浇波渐砥平学徒羞说霸佳士耻爲跉负杖歌南畆操觚赋北征才当曹斗怯书比惠车盈谢氏怜儿女郗家贵舅甥唯荒稚圭宅莫赠景山鎗贤彦风流远江湖思绪萦讴哑揺舴艋出没漾䴔䴖晩树参差碧奇峰迤逦晴水喧揌紫芡村响香秔荷笠渔翁古穿篱守犬狞公衫白苎卷田饷緑筲擎地与膏腴错人多富寿并相欢时帖泰独坐岁峥嵘唧啧蛩吟壁连轩鹤舞楹戊风飘叠鼓邻月动哀筝未得文章力何由俸禄清和铅还搰搰持斧自丁丁惊惧疑雕朽功勤过屑琼凝神披夕秀尽力取朝英蠧简开尘箧寒灯立晓檠静翻词客系闲难史官评天地宁舒惨山川自变更秪能分跖惠谁解等殇彭项岂重瞳圣夔犹一足𨆪阮高酣曲糵庄达谢犠牲齿无劳话宽心岂可盛但从罏冶煅莫受蔚罗婴砚拨萍根洗舟冲蓼穗撑短牀编翠竹低几凭红柽霜信催杨柳烟容袅杜蘅桁排巢燕燕屏画醉猩猩纽桧堆岚影飞泉撼玉琤𦪽𦨰寻远近握槊斗输赢槛压离披瓠檐垂礧磊橙忘情及宗炳抱疾过刘桢野馈夸菰饭江商卖蔗饧送神枹瓦鼓留客上瓷觥举檝挥青剑鸣榔送远钲鸟行沉莽苍佳队破泓澄手戟非吾事腰鎌且发硎凉难求摽摽聊欲取铮铮几叹虫甘蓼还思鹿美萍愁长难自剪歌断有谁赓未去师黄石空能说白珩性湍才激浪言莠罢抽萌地僻琴樽独溪寒杖屦清物齐消臆对戈倒共心盟丝曳灵妃瑟金函太子笙幽栖胶竹坞仙虑绎蓬瀛想象珠襦凤追飞翠蕊莺雾帘深杳悄云磬冷敲铿箓字多阶品华阳足弟兄焚香凝一室尽日思层成匿影崦嵫色呀空渤澥声吾当营巨黍束去射长鲸游茅山杜荀鹤步步入茅山仙家爲径分渔樵不到处麋鹿自成羣石面迸出水松头穿破云道人星月下相次礼茅君送喻鍊师归茅山李建勋休粮知几载脸色似桃红半醉离城去单衣行雪中水声茅洞晓云影石房空莫学秦时客音书便不通送许处士坚往茅山潘佑天坛云似雪玉洞水如琴白云与流水千载清人心君携布囊去路长风满林一入华阳洞千秋那可寻宿茅山徐铉茅许禀灵气一家同上賔仙山空有庙举世更无人独往诚遗俗浮名亦累眞当年各自勉云洞镇长春茅山志卷之二十八茅山志正统道藏三家本三十三卷洞真部记传类茅山志卷之二十九火五上清嗣宗师刘大彬造金薤编宋诗将赴南徐任游茅山作范仲淹丹阳太守意何如先谒茅卿始下车展节事君三黜后收心奉道五旬余因寻灵蘂逢芝圃欲叩眞关借玉书不用从人问通塞天教吏隐接仙居寄张道者有客平生爱白云无端半老尚红尘秪应金简名犹在得见仙巖种玉人寄道士张明眞田况澹静姿仪简旷踪结菴深对大茅峰坐忘世故愁应少道断人情语亦慵万里信音凭鹤到一厨烟火倩猿供几时归侍虚皇驾七色霞衣九色龙游茅山滕宗谅句曲山中古洞天金堂玉室地相连方当蘧子知非日已过茅君得道年寄张明眞王随绀发丹颜气粹和大茅峰畔隐云萝至人朝斗传灵诀先帝观龙赐御歌町幢瑞文眠径草蜿蜒神物戏池波自惭五马来尘外一挹仙风幸已多华阳逋客胡宿小隐华阳客山居不记年酒中常有圣棋下更无仙校得广陵散注成秋水篇吾缨今未濯惭愧旧林泉登茅峯王安石一峰高出衆峯巅疑隔尘沙路几千俯视烟云来不极仰攀萝茑去无前人间已换嘉平帝地下谁通句曲天陈迹是非今草莽纷纷流俗尚师传翛然杖屦出尘嚣鸡犬无声到泬寥欲见五芝茎叶老尚攀三鹄羽翰遥容溪影转迷横径仙凡风来得堕樵兴罢日斜归亦懒更磨苍藓认前朝扪萝路到半天穷下视茅州杳霭中物外眞游来几席人间荣愿付苓通白云坐处龙池杳明月归来鹤驭空回首三君谁更似子房家世有高风中茅石上见徐锴篆字百年风雨草苔昏尚有南唐笔法存只恐终随峄碑尽西风吹烧满秋原谒观妙宗师值昼寝张方平一枕清风靖馆深满庭松桧郁交阴此时内景人难见月在泥丸日在心玉晨观左纽桧杨杰华阳山里千株桧玉晨殿前一左纽虬枝龙干向朝曦势与榑桑斗长乆亳州涡水太清宫老子手植才数九一桧正与此树同蔕固根深应不朽信知福地有灵木栽种曾经上眞手君不见龙从火里出虎向水中生生理尚左不尚右又不见天轮左旋不休止日月五星如磨蚁左纽桧藴至理上士体之能不死送洞元法师归茅山蔡肇绛节飘飘下紫清更参隐诀制頽龄若逢方丈庬眉叟来㖟囊中赤甲经崇宁新阁连云起天篆浮空寳气飞帝遣群龙常护守池潭风雨夜深归一菴畴昔共嵚崟古木垂萝岁月深恐是三生房次律要随藤杖去重寻三茅风雨图笔间云气生豪末纸上松声听有无收得三茅风雨样高堂六月是冰壸赠王筌龚原筌字子眞富郑公客元丰中赐号沖照处士元符三年从刘先生受上清箓华阳洞便门一夕忽开自左慈得进洞宫旋闭且千载矣华阳新报便门开应爲高人受箓来试问玉门砂远近未饶元放是仙才寄茅山道友丘濬鸣凤相邀览德辉松萝从比与心违孤峯万仞月正照古屋数间人未归欲助唐虞开有道深惭茅许劝忘机明朝又引轻帆去紫术年年空自肥题茅山陈辅积金峰顶作屏遮寳阁横空叠彩霞鹤驾往来茅许宅龙軿交会郭杨家洞天有望人如玉尘世休观事若麻我是方台旧僚友盍寻归路种云芽下泊宫咸阳龙虎此飞昇二弟东山道亦成不见棠梨司命宅空余丹井一泓清玉兰长史北轩多种竹隐居南洞少栽花蓝桥西路青青处拾得璚儿似虎牙芝术歌周邦彦道正卢至柔得芝一本生于术间术生石上根须连络不可解遇于白鹄庙之侧樵斧断取之犹金石也邦彦请乞于卢持寿叔文华阳之天诸洞府阿穴便门迷处所三君谒帝不知还帐冷祠空遗鹤羽玉津寳气乆成𦛟灵术神芝时出土日精潜烛出自明人力穷搜神不与前年楝挠作新宫坎坎空巖响斤斧君来胎禽舞海雪君去山云杂川雨是生朱草示尘寰故遣樵青入林莽糵膏紫漆自坚栗下附天苏蟠石坞肉人但恐竒祸作药笼复忧神物取庐陵太守藴仙风健骨清姿欲飞举阴功除瘼民已悦灵药引年天亦许愿因服饵断膏粱未让南华养生主华阳洞张商英素虎斑虬蹑紫烟几看沧海变桑田赤城玉笥寻眞后又到华阳第八天南洞即事张纲紫绶金章八十三衰残不称旧宫衔烦君写作归田老野服翛然坐碧巖送鹤还齐云张釜胎仙谁遣到尘寰尽日清吟伴我闲不作沖天支遁想颇疑携箭佐卿还要追鸾驾烟霞上肯处鸡羣伯仲间爲语齐云好看取他年我欲访缑山赠华阳法师蔡卞师到华阳洞山华几度开秪应常救物却遣世人来将之豫章别葆光先生张坚西山唤我陪轻举上馆留君养大还莫起世间离别念他年相见两童颜鹤庙松谁种飞仙百丈梯风摧雨折昔人非凭谁寄语杨员外留取孙枝待令威茅山雨中踈踈雾雨閟朝晴不那浮云先自生传语洞灵休勒驾而今逋客己归耕华阳南洞周文璞稽首游灵山驾言入华阳南洞极閟怪松深泉水香曲几妙隶画鉅石刊灵章俛首闚云门冷风袭绡裳守菴敬爱客暖我紫术汤遗我鹅眼钱云是洞所藏往有寻幽徒入见黄金墻侈心或已起几受奇鬼戕凡身倘会遇敢恨飞蓬霜更丐尺宅地便筑安闲房朝披神芝图暮试饭方金牛穴凌兢下危梯頫伛坐深穴侧身避云雾偃面视日月药苗护谽谺竹根巑嶻嶭安知幽磎下有此太竒崛金牛铲光采仙牒尚可閲冈头春已半枸杞如点血便恐颠风兴横吹崖石裂寄华阳道侣服事三茅过一生痴心只望羽车迎旧时手种黄龙子今解拏云入太清九钖碑亭日欲曛幽人跌坐对罏熏凭谁爲谢桓司马句曲山中只白云羽扇临玄圃霓裳上醮坛九枝松叶冷千叶杏花残玉晨观风鸣长史昇天栢草护仙翁瘗剑茔瑞像殿前亡马蹟豢龙池上有鼍鸣道中回望茅山危亭插名岳毕景扶钩阑白鸟伺察过低即若弓弯去岁负笈游径往元符间离留叫昼静洞户生春寒奇哉老宗师作屋云雨端竟爲杀虫蛾不得升龙鸾遗体既解蜕故宫亦烧残今剙已半旧千柱扶玄坛遂以两不借因复穷巑岏入宅问玉斧採芝投金环墨沼篆结字丹台气成盘稽首大司命被发緑映山两君控鹤从俱着汉小冠何当从之游恍惚神观还俗累复驱去煮药鼎欲翻燕口洞田霖燕口龙泓气象清钱眞此处有遗灵仙兄去后师犹在女弟回时洞已扃云叶尚如披素练泉声长似诵黄庭碧桃花发菖蒲紫留与人间作画屏玉晨鉴义芮公见访毛友曾看扁舟下国门风吹玉袖欲蜚仙经过弱水三万里邂逅长安五百年投老渐谙随处乐此生只有未偿眠茅山术老堪鑱斸服食相依倘宿縁次韵翁彦深闻道三茅五洞门翛然来往御风仙云深骐骥那容步松古龟蛇莫问年邂逅江头披雾语寻思巖畔枕流眠自怜天柱曾孙老句曲清游合有縁游茅山道中口占须徧游廼成章周必大千峰溧阳来势若西南奔遥拱三茅峰不敢迫至尊三茅如轩悬次序俨弟昆正西关夷途羣仙之所门至今下泊宫往往弭旗旛送张达道还山赵璩賸借红尘一日闲有劳妙语彻幽关岂知隐几如南郭也愧移文向北山有意清风怜我住无心孤月伴君还三茅若问今消息爲报逍遥天地间栖白菴吕江门外竹千箇崖颠两径分奔泉流碎月高树碍行云游客倦欲卧道人言少文但云秦学士曾此遇茅君庚子岁除前一日游茅山尤袤犯寒出行迈值此岁云除刚风驾飈轮送我游清都华阳第八天仙圣之所居洞门劣容人中宽如室庐横前大溪水于焉限尘区其右万石林错落空翠图茅菴着深秀细路縁崎岖幽泉见客喜颇亦类逃虚山深日易曛捷径趋元符琳宫照金碧天籁鸣笙芋侧睨白云峰前瞻赤沙湖金坛耸百丈阴洞通七途俯视人间世扰扰眞虫蛆蚤以凡陋质忝分赤城符岂悟夙昔縁复造神灵墟平生梦寐处恍若登华胥归来拜緑章足力尚有余珎馆十六所安能徧遨娱穷探恨不尽大息仍踟躇华阳洞辞游九言河汉澈碧霄晴九华仙子到凡尘凉夜山头吹玉笛纤云卷尽月分明香露湿草晶荧起看大地尽瑶璚下界千门人寂寂空山夜静海波声仙子去眇云程天风杳杳珮环清回望九州烟雾白千山月落影纵横大茅君像曾极面如頳玉碧矑寒散发垂肩槲叶干不向大茅峰顶见世人只作伏羲看寄温尊师赵师秀几度题书寄入山不知何处得书看莓苔石上秋吟远星斗坛中夜拜寒鹤改新名唿未至碑逢断刻打应难忆师每欲寻师去芝术栽成自可餐山行汤志道攀藤縁絶壑野鹿场边去鸟衔山果来落在鹿眠处寄凌山人刘宰星冠羽帔盛威仪新纳官钱得度归惭愧三茅老兄弟一生木食草爲衣游山和诸姪陈序山南细路半青霄人昔共游非俗交浮玉故乡惊上国埋丹清梦记中茅峰头仙客归黄鹄石面灵根走翠蛟见说西园浑草莽手栽寸栢已胜巢茅山杨至质玉肺空浮已字山五门不锁洞天宽紫花可饵秋寻术红焰难埋夜见丹画出一牛方水草飞来三鹄各峰峦仙踪寂寞高风远谁爲先生指额瘢送茅山刘书记游南岳忆共住华阳晴蓝紫术香空山今诣阙吾子亦游方草露双芒屦丹经一布囊好登祝融顶红橘迸榑桑送林道士归茅山邓道枢多载事茅君麻衣与葛巾眼知人贵贱心鍊已形神丁甲常爲使王侯不得臣华阳归洞晩芝草几回春送玉海宗师还山赵伯秀湖澥天教十载闲玉经功就胜居坛惊尘天日妨龙卧晩岁华阳望鹤还入咏五噫丹阙近会心三笑画溪寒世縁历尽仙縁熟坐断陪眞向上关茅山志卷之二十九茅山志正统道藏三家本三十三卷洞真部记传类茅山志卷之三十火六上清嗣宗师刘大彬造元诗游茅山五首卢挚闻句曲山旧矣廼至元戊子春繇宣部行郡溧阳省俗其墟距山麓一舍而近凡隆阜胜川曰洞天福地登诸杞秩者部使者至焉礼也予于是有三茅之行至所谓崇禧观崇禧主人邹姓以心远自命賔予精舍规构若相第燕室邃洁藻绚过之亭翼然水树竹石间爲此山丽玮胜絶吾二人彷徉相与不觉日之夕也远师衣冠褒然清辩有奇趣又多艺能託意绘素以几物化岀所画鹤工致诣极虽古之善史略无见踰而神韵超拔则又得诸方外者如此因举觞爲疏翁寿羽流之宇于上峰者曰元符万宁宫亦曰宗坛宗坛师许君翼日肃予爲神明之观挥杯倚空引睇无极恨昔之隐居者不获仍丹丘以从予游也下探华阳洞穴玉膏泓渟石发纷绀涓流赴壑浮花与俱过喜客泉泉方井如澈鑑如承以石砥如广袤丈许深衰寻之半缭以四庑固以扃鐍辟阖唯谨罍齐豆箫于以揭虔以祗其泉客至客喜泉则喜沸沫湁潗若跃蚌胎而贯龙髯者殆不可称数谓之泉笑否则否异哉予何以见笑归复憩远师所留山间者既信宿矣主人睠客殊未艾也予诵乐不可极爲解赋诗爲别序以贻之马上微风散薄阴玉笙吹客过华林山中宰相杳何许日暮碧峰鸡犬音涧边瑶草洞中花细水流春带碧沙昨夜山瓢酒初熟道人不暇读南华竹杪飞亭枕石泉松坛香雾趁茶烟鸟声记得夜来雨鹿梦惊回别有天辽天有客访髯龙好事仙人画者侬笑卷云烟收拾去长教函丈在三峯山君满意爲山留故遣清泉笑不休万斛珠玑三尺玉要随诗句过宣州题邹尊师松鹤图翥粉昂丹笔有神道人无梦到鸡羣何时醉拊苍髯客唤超茅山万里云茅山作戊子岁除复如茅山已丑春正月朔举祝釐之典晓登天市坛遂偕崇禧主人过积金中峯留饮松溪方丈复归远师玉气凝润之室海风吹晓上三山手把韶华满意看偶向仙家逢岁朔不知人世有春寒梅边杖屦香随步云际楼台玉作阑万古椒花一杯酒醉来骑鹤问还丹岁旦后四日留别宗坛师松溪许君邹君心远五首霜袍行客再来时不独青山慰所思咽路黄冠定奇士半能歌我步虚词碧溪风日隔人间催出梅花镜里看莫爲轺车太幽独剩分香玉照春寒山头羽客晓相携踏破苍云北斗梯偶向茅君巖畔宿却随猿鹤过松溪袖裹丹砂脚底云尧天甲子汉时春只今句曲游仙梦无复商颜避世人揖云聊与许君辞月下归来访远师半夜竹声嗔客去又教劳动岁寒枝赋得松溪呈许宗师陈钧积金高处拥髯苍下有深清䕶石房渴虎遶林巡琥珀伏龟随鹤闯沧浪惊涛两岸作寒雨明月一滩流翠霜颇似九层台上坐空青树树落圆光登大茅峯梁栋杖藜絶顶穷追寻青山世路争岖嵚碧云遮断天外眼春风吹老人间心大君上天寳剑化小龙入海明珠沉无人更守玄帝鼎有客欲问奏皇金颠崖谁念受辛苦古洞未易潜幽深神光不破黑暗恼山鬼空作离骚吟我来俯仰一慨慷山川良昔人民今安得长松撑日月华阳世界收层阴一声长啸下山去草木爲我留清音登茅山张珪乆矣厌朝市心栖巖壑幽今朝复何朝陟此苍峰秋玉宇正寥廓风籁寒飕飗平生获壮观万里供寸眸烟岚缥缈中青原间平畴琳宫一何丽突出寒巖陬茅君此仙去遐想希前修胡爲尘土踪岁月徒悠悠何当乘云虬八表同周流念念竟忘言凝神入冥搜彷彿鸾鹤音还来故山游喜客泉昔闻喜客泉今来欣见之俯槛一凝盻珠玑拂清池山灵藴神秀出此天下奇嗟予时所忌而泉喜何爲丹忱天自知顾兹谅弗疑晋桧晋代王气终劫灰今几时独余此苍桧郁郁贞秀姿深根盘厚地云汉参高枝风霜固乆历雨露无偏滋一笑媚时荣朝盛夕已衰阴阳井仙人修鍊地玉井着神功日月双轮见阴阳两窍通可堪清彻底那更施无穷尚冀丹砂力当浇尘念空玉晨观怀古赵世延豢龙人去水平池楼废坛荒有所思落日回廊秋寂寂摩挲晋桧读梁碑许长史井因观长史阴阳井始悟混元玄牝门一勺三田勤灌溉无根灵草自春温览苏后湖待月南轩墨蹟白云观即景用韵凉飈集庭柯秋气殊未肃抉云度崇冈访古瞰巖谷午茶琳宇琴清致超冰玉愧尔白云人幽栖非碌碌华阳道院石亭秀石巑峦泓水清云松雪竹护危亭一壶天地开仙境百里风烟簇画屏华表柱头人易换槐安国里梦初醒何当借我东偏屋静掩巖扉学鍊形出茅山宿青元观白云送我出山蹊来宿葛公丹井西莫道归途清兴减夜来和月饮刀圭与存此山上人山行梁大柱一声两声松子落三片五片枫叶飞夕阳下山新月上道人相送一僧归凝神菴菴庐占胜倚巖扃中有高人谢俗名书卷独存标月指松风疑听喝潮声衲摩银鼠花生缬墨洒金鸾草间行回首浮荣空一梦湖光蘸碧远山横计筹秋夕怀茅山道旧林德芳两峯明月各天涯限以具区天渺弥秋声合在飈轮顶借我王轮铁笛吹至大三年代祀茅山宿玉晨观吴全节星驰六辔过华阳晋桧苍苍古道场夜鹤唳风清地肺晓龙阁雨护天香三峰恍惚蓬莱境万象昭回草木光青石坛高天咫尺緑章封事答吾皇登大茅峯第一福地第一峯玉台积翠摩苍空大君成道二弟从还丹返老颜如童绣衣趣召凌天风此事万古将无同山高有仙水有龙龙腹如篆朱砂红蜿蜒变化理莫穷作霖济旱年屡丰神仙爲市坛朝宗眞人涣号芝泥封猿鹤相语千载逢葵心耿耿通宸枫万里六辔驰花骢香飘龙篆江云东瑞凝草木气郁葱稽首峯顶歌玄功他时归奏明光宫三峯午夜瑶坛谒帝还笋舆冲雨两山间客来似觉茅君喜净扫浮云出好山石径松云入步轻垂垂空翠雨初晴风来山阁凉如永小倚阑干听鹿鸣崇禧观曲林古观水西流天遗皇华驷玉虬高士远分龙虎派哲人乆伴凤凰游楼台山色三峯晓池馆泉声五月秋云案凝香浮洞府坐令和气蔼丹丘牧斋眞人华阳道院鳌载三峯拥客槎采眞访古意无涯云山夜雨棠梨树宇宙春风棣萼花龙洞远分丹井水鹤松高映赤城霞宗师应帝光前绪仙馆新开第一家鑑止山泉漱玉雨浪浪渟蓄深开一畆塘若向动中知静体湛然泰宇发天光茅山志卷之三十茅山志正统道藏三家本三十三卷洞真部记传类茅山志卷之三十一火七上清嗣宗师刘大彬造元诗喜客泉客游华阳天山径肩竹舆首登大茅顶天市神仙居回观喜客泉稽首孙仙姑方池鑑止水湛湛涵太虚仙君驱骊龙爲吐万斛珠衮衮出石底拍手相欢唿有情感无情此理妙鼓桴泉喜客亦喜主人当何如我愿㪺一勺万物同霑濡歌诗谢山灵临风重踌躇全清境界境界全清地位高山中尽日乐陶陶旋劖白石开三径可是青山厌二豪眼底浮荣看草露耳根清韵起松涛明朝疋马西湖路回首灵峯耸巨鳌别茅山长松古道翠深深回首层峦耸积金鹤语云峰人换世凤迢仙路客来今连朝晴雨随人意到处烟霞感帝心如此山川歌不足行看褒衮出词林延祐元年五月重祀茅山瑞鹤诗至大庚戌秋百余鹤集大峰一宿宗师刘君以其明年入觐尝图以献兹以上命再祀宗坛比至下泊有鹤十二若相迎导遂赋二絶纪之一雨三峯分外青巖华涧草共欣荣茅君闻道天香至先遗西山羽驾迎图写丹青上九天秋风百鹤驻山前谁知六辔重来日又见排空十二仙重登第一峯重登大峯顶晓色正苍凉华构烟霞壮幽居日月长碧云浮洞户清露沁衣裳永浅玄龙跃林深黑虎藏去天疑咫尺胜地岂寻常屏俯金峯画罏分玉案香会仙犹有市济世得无方药圃多春意丹房耿夜光何时结茅屋稽首礼华阳二峯坛高青石古峯小白云多乐奏仙君喜茶香使客过神丹藏蕋笈清露滴松萝路接金鳌背回軿发浩歌三峯三峯琳字状松老鹤知还江白南徐月楼青北固山浮云通地肺古洞敞天关寄语寻仙者蓬莱只此间重过喜客泉万珠寒涌碧琉璃山色天光湛一池客本喜泉泉喜客阑干倚徧立多时前度题诗重拂尘泉迎熟客喜津津主人不负当年约爲把殊庭总一新震灵方丈赠玉虚宗师晓起南窗看白云道心如水鬓丝银当时宣室前釐席此日仙坛得主人方外烟霞知有喜掌中雷雨信如神夜来亲见茅君说五百年间再世身闲闲眞人奉㫖代祀三茅竣事既归以行卷示予爲诗若干首井集庚戌代祀诗援先虚靖书刘静一诗例求予并书将以传焉矛不见瓢藁乆矣读之释然于登高能赋间而有归美报上之心又皆以王事而从方外之乐眞如坡翁所称羡者是皆宜书也故爲行笔亦以想象同游之意云耳若曰拟虚靖则不敢延祐第一重九日嗣天师张与村敬题送悟侍者游茅山仇远云开三茅古洞天借风一舵荆溪船所思绵绵长在梦此行冉冉如登仙汲泉净洗黄独雪斸石深耕瑶草烟蕙帐香凝蒲坐暖共读南华秋水篇寄梁中砥释觉恩白云明月本无期君子长吟有所思鴈向石头城畔过寄书安用牧鹅儿忆昔吴门商子家小楼吹雪赋兰花人间百番金波满一番清愁百洛叉抹电浮沤岂足凭余生只合付腾腾华阳书出金笼首好是潙山某甲僧伤中砥文溪书到千峯阁报道良常已上升共我偶然成百岁知君乆已伐三彭社中不见丹元子世上空传白石生犹忆去年长别处一蓬春雪让王城初发金陵夜泊龙湾寄华阳道士僧大䜣平生不必行万里不必读尽万卷书愿爲茅山十日客山僧坐列羣仙图大峰扬鬐出天阙小峯万马争奔趋俄顷波涛忽破碎木末飞上金毕逋青书昼驰坛室静玉鞭夜击闻传唿去年独宿丹井下天风扫地迎麻姑今年许入玉柱洞谁遗旅食随樯乌怀人弔古夜寂莫寒江月落号鼪鼯祖龙埋金王气歇梁宫晋苑沉烟芜想见云林映朝日山中宰相良非迂登三峯僧智圆茅氏初成子三分地肺颠丹光时隐见石径逆盘旋黑虎啸清月斑龙驭紫烟陶公如可作欲问普通年登大峯僧惟则白云剪作瑶台雪红旭蒸开玉洞花山北山南看更好炊烟朵朵是仙家天市危阑倚碧空两京山水见冥蒙东来十日风霜路近在寒岚一抹中游陶塘三馆之间一片松林又一宫开门面面看茅峯意行恍惚庐山路归饭僧分上下钟云林清远四时词冯子振花分石径蝶衣裳蜂恼晴襜燕雨香解事野桃吹绮片谁教赚到鹄仙乡脱箨斑筠緑节明霖收梅子麦寒轻诸峯隔截高低树忽报初蝉第二声月湿流萤歇懒烟西南峯缺露原田冰帘不倩匡山瀑万丈银潢泻玉天嘉平腊酿渴茶铛直待龙沙雪水烹舞彻徭台千岁翮鹤丹回施范长生喜客泉倪天奎斯泉定何神客至粲然喜水何预人事是亦气机使坐看百琲珠生灭了无已客问从何来如雷起处超三峯王仁辅三峯伯仲行兹峯独雄尊神霄开黄庭坐受淮江奔华盖垂地肺蔚蓝抱天根稽首大司命泠风假腾骞大峰肩摩天中峰胸荡云无树不古色有花皆仙芬纵目略淮甸游心遗世纷誓将拂金案毕愿从茅君仙仙三神君鼎峙三峯颠小君保民命万灵奉周旋风清石坛月天近香罏烟安得控丹鹤遨游接飞仙山中春日褚环中向阳松下雪泥干野簇催春上客盘一勺红泉人挨骨春风莫作旧年看宗坛秋夕流绮平云彻夜开月明峰顶见楼台璚璈声里天灯近知是三眞谒帝回山绕天坛桂月凉斗牛斜挂曲阑傍清吟未彻金钟奏催上朝元午夜香积金峰访梁道士白珽惊羽穿林看细碎健舆绕石听欹斜道人住近茅峰北一簇楼台五色霞京师赠刘尊师揭徯斯天书三聘出山来南望三茅日几回每说浮名先气短常因佳客暂眉开逢迎半是琴书典留滞空惊岁月催自笑山间林下客四年风雪与尘埃知君用意世难闻常恐山门污白云方朔岂能遗汉主鲁连曾是却秦军已无豪杰平生梦赖有神仙不死勋早晩蒙恩遂归计青山多处礼茅君京师送玉虚宗师还山吴善道人野服鹿皮冠曾约茅君驾紫鸾天外至今风露好人间何处水云宽阴阴木叶藏经榻蔌蔌林华缀石坛欲趁归舟下吴越凌风飞佩不堪攀同前元明善句曲山高奠楚氛神仙初袓大茅君遥天归鹤吟秋月幽壑潜蛟引夜云丹鼎神光松桂室酒壶春色溪芹一从待诏西清阁石发梳香得梦闻题晋杨眞人楷书黄素黄庭经赵孟頫琴心玉文洞玄玄金钮朱锦廼汝传子能得之可长年黄素缜完且坚横理如发约两边从有赤道如朱弦文居其间走玄蛾飞云卷舒相终始大道甚夷非力使无爲自然有至理谁能精专换骨髓明窗之尘不瑕秽目中有神廼识眞白玉爲轵装车轮裹以天上翠织成仙人楼居俨长生鸾鹄翔舞猿猱轻子能得之慎勿惊宫室之中夜自眀上清眞人杨与许焚香清斋接神女手作此书留下土千年留转子爲主东方苍龙右白虎廉不子求贪勿予玄洲倡和句曲外史张嗣眞学道茅君山所居玄洲精舍左右多眞仙古迹曰菌山罗姑洞霞架海鹤台玄洲桐华源紫轩火浣坛隐居松等与赵孟頫同赋小诗以记其处至治二年壬戌岁四月二十三日道吴与溪上复还句曲书使刻石以爲山中故事菌山灵丘状三秀紫云覆其颠易我朝生质閲彼大椿年右张嗣眞结茅依菌山焚香候芝盖眞灵幸悯我冠珮时来会右赵孟頫罗姑洞九疑得道女受事易迁家诗赠金条脱人逢鄂緑华苍梧眇天末闻有緑毛仙却遇华阳路人间九百年霞架海日芒界金色虹梁饮凤阿直把天孙袂乌鹊讵填河衆水会一壑天近发霞光晨兴新沐竟晞发向朝阳鹤台静夜飒灵风神君语帐中至今双白鹄时下五云峯上有白鹤翔下有幽人居幽人道当成白鹤来不虚桐华源华林清散景丹水碧凝脂落叶秋无数宜都懒寄诗伊谁植斯桐萋萋满幽谷鸣凤乆不闻何当一来宿玄洲精舍李基遗故鼎赵啸絶风云悠悠千载下更复属夫君子有鸾鹤想甘同麋鹿游悬榻应待我分我半玄洲紫轩玄窗太霞气赤书洞古文借问轩中主莫是紫阳君林君已仙去紫轩名尚存丹光时或现药鼎夜常温茅山志卷之三十一茅山志正统道藏三家本三十三卷洞真部记传类茅山志卷之三十二火八上清嗣宗师刘大彬造金薤编元诗火浣坛眞火本无候眞人自出现问扫劫灰余几见红莲变眞阳以解形四大何足靳指穷于爲薪火传不知尽隐居松露坛栖妙荫仙籁降灵芬何时三易帔重拂两梢云眞人在山日所至树以松当知千载下遗子以清风玉像龛瑞仪温比德寳帔曲流光稽首大司命料理住金乡我有紫虚像白玉雕琢成贡之华阳天万年蕲降灵耕云锄月二首寄句曲山人周驰买田灵山下石多如羊羣造物爲我耕种之皆白云汹涌初郁勃散漫还氤氲收归方寸间吐作五色文一笑顾妻子未用愁空囷石田不生禾何以养吾拙中宵披白云自起锄明月明月无根株满地散霜雪吾锄不妄挥要使萧艾别惜无植杖翁相对同此洁梦游句曲脩竹垣墻映白沙紫清宫殿閟烟霞一条归路朱弦直三百来年不到家三华树下拜青童语我丹砂九转功缑氏不逢王子晋雷平来访郭仙翁次韵华阳道士孙履道飞神朝钧天飈轮历紫垣再拜三元君帝一㖟祕言眞空寂无声至道了不烦县知往古人妙挈元气根金坛峙华阳寥廓通帝居晨启太霄章寸田茅塞锄纷扰蜉蝣聚人间死如袽天老㖟道毕九光回鸾车先天有神物乆被嗜欲笼浩劫觅无踪清光涵太空出入眉睫间游戏语默中六用混而一大魔从汝攻圣师礼南眞瑶篇启东华丹篆写碧牋龙蛇字欹斜虹梁瞰东溟艮岳天之涯西风鸾背高归路岂惮赊暮春计筹山中寄句曲山人黄石翁松花落粉啼子规山人燕坐春昼迟石泉岂非大韶乐日色犹是鸿荒时筠篮竹杖烟中语青纸丹书林下诗应谢钱唐旧知识白云独往无还期和陆龟蒙朝眞词袁桷往岁在翰苑尝草三茅君制书近句曲外史寄示陆鲁望朝眞词二章盖每岁大茅君十二月二日相传繇天台归茅山春三月十八日复归鲁望所制廼十二月而三月独缺予不揆用韵以补后章卛卛字书即纬字古率字作卛吕道士过三茅因书以寄且爲毕日朝眞之资外史词气清简必以予言爲陋也词曰参差窈窕行云急翠旌飘飘露华湿神君夷犹疑未来矫首精思若山立瑶台章彻星斗冷碧扉丹透红流影春雷迸壑人不知独鹤眠松已先醒右迎眞妙颜朝回寳衣解乘龙高驼赋遄迈山中老人年送迎一酌寒泉过玉薤翠气纷霏森孔盖挟以流铃光卛卛帝子高歌归去来白月迎云送飞珮右送眞寄赠华阳洞隐者尸坐朝日双脸醺寝扉晓入香罏云苔石纵横紫丝障荪花清浅青霓羣北山猿鹤似有约南巖钟磬疑相闻更欲深居入絶壑筑坛夜礼三茅君同前赠虞集独棹扁舟入白苹陶公故宅去寻眞囊盛肘后存丹诀书到人间称道民未觉白云留住晚也知苍术寄来频手栽松上乘飞鹤当是华阳第几人隐居闻道无人迹麋鹿来依积雪深毎占云气得芝术莫怪丹光穿树林茅君自骑一虎下木客或与羣猿吟知尔此时最相忆想予飞硚度千岑次韵僧祖瑛我居东海君句曲道远那知消息眞仙家自有缩地术夫子无意横目民遥应洞草充飱惯不记蟠桃着子频谁与寄书白土埭好在佯狂史道人怱怱一别隔几尘眼见蓬莱浅复深钓鳌每忆任公子放鹤谁同支道林丹就只应长不老诗成多是独狂吟明年就子霞架海先遣飞车候远岑同前赠杨载羡君高举入华阳古洞深蟠石路荒蔽日旌幢朝旎旎飞空环珮夜琅琅飱霞已试登眞诀祀灶还修却老方闻说陶公虽隐遁犹将道德辅齐梁同前薛玄义归去华阳古洞天高情萧爽絶凡縁牵萝石壁书红叶散发云林卧紫烟长史玉经何日降隐居眞诀至今传江东却拟寻君去合景徊风问上玄同前张翥玄洲别坞郁巃踪满谷蜷云养万松外史编图金匮钥隐居留诘玉泥封丹池雨现龙无角瑶草春肥鹿有茸拟借一龛爲洞吏与君来往大茅峯同前刘汶一日书成四海传华阳始信有儒仙神交弘景吹笙夜心在留侯辟谷年重碧拈春瓢贮月硬黄临帖砚分泉山中物色清无限便拟凌云到洞天同前郑元祐一自玄洲手结庐砚泉分得润循除钩题石记修人表笔削山经作志书丹灶晓温松节酒茶瓯春点鞠苗葅残骸若有登眞分亦欲西游候羽车同前倪珽道士朝乘白鹤还楼台金碧锁空山半天华雨飞幢节一壑松风引珮环丹井夜寒光剡剡石坛春静藓斑斑飘然便欲寻高隐分我玄洲一半间同前李楙天上神仙白玉扉春云谁绣六铢衣人间传得新诗句爲有高僧到翠微句容郭里望三峯緑翠芙蓉杳霭中安得与君骑两鹿碧巖深处听松风赠玉虚宗师王理句曲山中老鍊师双瞳如漆鬓如丝自骑玄鹤朝金殿亲奉丹书拜玉墀名姓每承明主问篇章多出内臣辞萧萧风雨归来夜白石苍苔长紫芝赠集虚宗师朝京师茅山道士人不识服气养神三十年此日双凫朝禁阙当春独鹤下遥天若逢物外游方士应问如今第几传龙剑玉函开寳箓何须重说地神仙题一峯王复元五云金紫涌仙宫十八弯尖第一峯木石阴阴风飒飒方池掬看小神龙二峯江浙东西指顾间古鑪重爇鹧鸪斑自怜白发犹凡骨千里来登第二山三峯曾授灵丹二卯君至今春腊火烧云人传随后昇空去仙鹤飞吟月下闻同前萨都剌玉珮丁当下界闻天风吹动碧霞裙刘郎跨鹤游三岛王子吹笙到五云洞府夜光传玉印石坛月黑礼茅君若逢天上吴夫子应问丹砂鍊几分往游茅山山中佳致非一但诗思迟迟未能道其万一既还因尝游之地追咏敬呈集虚宗师游茅峯凯烈拔实笋舆高入碧巑岏爲访仙人白玉坛羽服常来千载鹤霞衣曾驻九宵鸾洞生芝草山藏玉人道琳宫井有丹松下空余处士宅几爲梁帝决时难喜客泉春水澄澄緑满池团沤颗颗涌琉璃江妃解佩珠凌乱渊客当盘泪漫垂坤母由来承博厚冯夷何事现新奇倚阑莫谓曾无喜且玩清泠润恶诗元符山房坐对千巖翠森森万木攒石函留古剑药鼎鍊还丹云逼山窗湿岚开涧树寒春禽知客意啼我暂盘桓全清亭石抱幽亭深复深当轩翠竹弄清音华阳山酒盈樽緑坐对春泉浇醉心赠集虚宗师路入华阳谿水流仙人琼珮綵云裘松阴石灶丹烟煖洞里桃花碧树幽嗟我尘中迥俗驾无心方外访瀛洲何当一假茅君鹤复向三山深处游游茅山月忽难大茅峯顶神仙府石迳崎岖几屈盘老兔幻来呈玉印蛰龙飞去赖金丹乔松白鹤天坛远流水碧桃仙洞寒何处吹笙明月下珊珊环珮欲骖鸾赠集虚宗师王谦已字三峯咫尺天龙池一掬杂岚烟牧斋仙去云江隐留得清名远近传乆客京师喜遂归日长风细扑征衣归来相对青山坐杉顶丹光绕翠微我别华阳岁月长梦中时复到华阳华阳洞府应如昔直至而今喷鼻香同前储能行祖印心传本一眞岂应鹤驭乆风尘清朝大揭无私鑑福地常归有德人瑞泽林原新雨露岁寒坛宇旧松筠瓣香遥况山中相柱石华阳五百春改至元己卯仲夏不雨南台御史驰香命集虚宗师祷雨有感赋诗以述其事金钥大钧播物生万殊孟夏草木何焦枯上天无云乆不雨金陵四境田将芜台端御史贤大夫忧民忧国忠义俱徧请羣神旱尤甚遂令骢马茅峰趋骢马御史如冰壶科头赤脚凌崎岖躬祷茅君辄有应正直自有神明扶贞一眞人王集虚登坛呪水飞灵符骢马还台路才半云有一雨当随车华阳洞天仙所都卧龙不起谁能驱自非精诚通肸蠁何由如此鼓应桴始见霢霂终沾濡不假嗔雷轰九区兰台令史骏奔走报此德泽覃膏腴然烛一炬香一炉坐致三鹄来相唿岂必西江决斗水辙鲋不复爲枯鱼天瓢一滴垂龙胡洪波平地三丈余神功收敛安可测寂然不动如虚无茅山志卷之三十二茅山志正统道藏三家本三十三卷洞真部记传类茅山志卷之三十三火九上清嗣宗师刘大彬造金薤编杂着谢灵运罗浮山赋序曰客夜梦见延陵茅山在京之东南明旦得洞经所载罗浮山事云茅山是洞庭口南通罗浮正与梦中意相会遂感而作罗浮山赋梁武帝记齐中兴元年十二月乙酉甘露绛茅山弥漫数里周氏玄通记梁天监十二年甲午腊月望甘露降周子良解舍坛前松树陶眞人请雨墨词华阳隐居陶弘景道士周子良词窃寻下民之命粒食爲本农功所资在于润泽顷亢旱积旬苗稼焦涸远近嗷嗷瞻天雀息百姓祈请永无感降伏闻雨水之任有所司存愿哀悯黔首霈垂霑渥吁风召云肤寸而合使洪潦溢川水陆咸济则白鹄之咏复兴于今共伸至诚稽颡词请谨词天监十四年太岁乙未六月二十日词诣句曲华阳洞天张理禁赵丞前沈约上隐居书先生糠粃流俗超然独远列霓羽带总辔云霞方当名书绛阙身游玄关凭星夕卧望日朝飱而至理深微瞹然难睹虽欲下风问道未知厥路若夫栖迟闲远咀嚥琼芝出入清都师友灵圣循崖返迹无缺惟心庾肩吾谢隐居赉术煎启窃以緑叶抽条生于首峰之侧紫花缥色出自郑巖之下山精见书华神在箓术荣人谢尽採撷之难启旦移申穷的沥之剂故能竞爽云珠争奇水玉百邪外御六府内充自非身疲掌砚役倦攀桃岂可立致还年坐生羽冀临沅丹井方觉可捐郦县菊泉无劳复汲庶得遨游海岸追涓子之尘驰鹜霍山共陈王爲侣遥俗轻施尚曰难酬出世鸿恩宁知上报又谢术蒸启味重金浆芳踰玉液足使芝惭明丽丹愧失容坐致延生伏深铭戴唐史天寳七载五月诏后汉天师张道陵册赠太师梁贞白先生陶弘景册赠太保良常山苍龙溪新宫铭良常西麓源泽东泄新宫弘弘崇轩䡾䡾雕珉盘础镂檀竦粢碧瓦鳞差瑶阶舫截阁凝瑞雾楼横祥霓驺虞巡徼昌明捧闑珠树规连玉泉矩折灵飈遐集圣日頫晰太上游储无极便阙百神守卫诸眞班列仙翁鹄立道师冰洁饮玉成浆馔琼爲屑桂旗不动兰幄互设妙乐竞奏流铃间发天籁虚徐风箫泠澈凤歌谐律鹤舞会节三变玄云九成绛雪易迁徒语童初讵说如毁干坤自有日月紫阳眞人山玄卿譔五云阁吏蔡少霞书唐史敬宗即位年诏浙西造银粧具进观察使李德裕奏云云昨奉五月二十三日诏书令访茅山眞隐将欲师处谦守约之道发务实去华之美宁无人上塞丹诏而率土已偃皇风岂止微臣独怀抃贺黄华老人雪溪堂法书刻李赞皇眞蹟茅山初置紫阳观勑书于扬州龙兴观李天师旧院取得送还紫阳观开成二年七月二十七日淮南节度使检校户部尚书兼扬州长史李德裕宋会安诸遗使投龙简处建道场三昼夜设醮一百二十分若遣使或差官致祭设斋醮所须之物并检举及时办集若使人过有须索差扰随处具奏江南道名山衡庐茅蒋天目天台会稽四明括苍缙云金华大庾武夷唐地志亦云宋史章圣皇帝遣中使祷茅山遇异人言王眞人已降生当爲宋第四帝使问王眞人何人曰燧人氏章懿李后梦羽衣数百从一仙官自空下及仁宗生宫中火光属天上五六岁常手持桃木以筯钻之曰试钻火耳章圣言所谓燧人信不虚也二十七代养素宗师宣和间洞賔吕公数从游尝㖟言曰修性者先伏其心修命者先澄其神神清心正则邪不干矣心不能自伏则内生奸火犹丹砂不死见火则飞者矣唐玄宗行书有赐李含光勑二批答李含光表修斋二批答李含光表谢赐批答李含光表投璧批答李含光表超居批答李含光表香信批答李含光表谢修功德肃宗行书有赐李含光勑二批答李含光表修斋批答李含光表修功德批答李含光表钖缣见宣和书谱德寿殿紫石茶磨赐凝神菴御制铭曰截汉玉琢苍筠铅连顶汞成尘玉晨观入门有二坛其左即长史坛刻云贞白先生立其右云是隐居埋名坛也三清殿后沐发老君像甚古周眞人池道士王宜言字子谊号王自在年七十汴人徽宗屡授道官不就丹砂泉出丛篠访卧龙松根盘如龙枝如覆屋尝有道人结菴其下喜客泉太元菴嘉祐下六则语见周益公集干道三年游山记后湖苏庠隐居画像赞蕊珠妙言字照编简云霾三馆其人则远世衰道丧完节者鲜临终之叹作世和扁特赐玉印剑还山省札皇帝圣㫖里江浙等处行中书省准中书咨集贤院呈延祐四年十二月二十六日也先帖木儿怯薛第三日嘉禧殿有时分对保儿赤唆南大卿烛赤剌禾里仄留守等本院官曲木太保叔固大学士陈大学士曹大学士奏三茅山掌教眞人文书里说将来在先亡宋徽宗时分赐与本山元符宫宗师玉印一颗上面刊着九老仙都君的篆文更玉靶法剑一口是与他代代宗师传度法箓用的印剑与龙虎山张天师的印剑一般有至元十二年军马渡江时分有翟宗师将玉印玉靶剑藏了在后不知着落至元十六年许宗师寻得玉靶剑了延祐四年七月十八日饷午时分见一个白面兔鼠走入宫里法堂后砖石穴中寻不见兔儿只见有印一颗随即刷洗认辨得即系祖传的玉印爲那般上呈与俺集贤院文书来后头那里建康路总管府将这印剑解赴行省如今差官将到这里有那印剑是他本宗祖来传度法箓好事里行用的有怎生可怜见呵将这印剑发回他本山宗师收掌依旧好事里行用怎生奏呵奉圣㫖昨日省官每也这般说来印和剑将到这里放着有这是先生每法箓里头用的恰待教人与的张上卿去既这般呵如今唤将张上卿这里来分付与他交他发付与三茅山宗师收掌依旧流传法箓好事里用者恁与省家文书交那里官司知道着么道圣㫖了也钦此除外具呈照详都省咨请钦依施行准此省府除已行下建康路钦依施行外合下仰照验钦依施行须议札付者古札付三茅山掌教眞人准此上清传眞图序夫高栖林岭必先抗青云之志涵濡玄味必远寻丹水之源凡学有传孰大于道是以古之学道者以得师爲急爲师者以得人爲难而况仙者非有求于人道者初不假于外准当爰清爰静归心归诚所冀眞灵感应耳信者功德之母惑者进修之贼可不慎欤华阳洞天自汉三茅君飞昇于此魏晋而降仙者接武神君仙人之所主治云裾霞佩之所游集盖地上之天宫人间之仙境故昔人谓道门华阳犹儒门洙泗欲以凡言赞叹弥觉费辞上清玉虚眞人刘君大彬命工传写祖师眞像自紫虚元君凡四十五代俾孟頫又作小传附书其后藏之山中以贻来叶俾知传授之绪希心存目注无坠玄风窃惟兹山之灵异斯道之显杨皆自贞白眞人陶君着书立言网罗搜访不遗余力故茅魏遐躅尚获彷彿于无言之表扬许旧迹犹可追想于既逸之余慨然远怀神情飞越嗟乎安得从陶眞人于雷平柳汧之间执弟子礼以供笔砚之役乎庶几考槃磵阿鑑性泓潭草衣木食以终余年志愿毕矣岂敢觊长生不死神仙轻举耶延祐七年庚申岁九日前翰林学士承㫖荣禄大夫知制诘兼修国史赵孟頫序茅山志卷之三十三