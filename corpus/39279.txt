目录卷首自序诏勅谕祭文谕祭祈海神文谕祭报海神文歴朝使琉球姓氏考琉球过海图卷上题奏使事记礼仪造舟用人敬神卷下羣书质异附旧使录夷语夷字兵科右科事给事中夏子阳编行人司行人泗水王士祯同编题奏礼部爲循职効忠条陈奉使事宜以隆大典事仪制清吏司案呈奉本部送礼科抄出兵科等衙门署科事给事中等官洪瞻祖等题前事等因奉圣旨该部知道钦此钦遵抄出到部送司案呈到部看得兵科等衙门给事中等官洪瞻祖等爲领差琉球开款具疏大都谨愼将事之意内除探倭一节事关兵科已经议覆外其例应本部题覆者四一请留诏勅属国之所以请封者惟借此以爲世寳使臣恭赍以往俟该国请留诚恳应照累朝故事听许其留示以天朝褒钖殊恩坚其向化之志一祈报海神按昔年航海有报无祈今科臣议増祭一坛盖身渉险途礼可义起合无于临行之日听其请勅二通一祈于起行之初一报于回还之后凭借天子宠灵百神効职量増一祭于礼非过也一责成造船人员夫万里水道非一苇可航则督造者诚不可不愼科臣既经条议容臣等移咨福建抚按择贤能有司监造其官属工匠一併随行同舟则同命而复有以疎略塞责者必不然矣一议处从行人员都司所拨指挥及医卜人等选带自有成规其官兵四百名往例虽尝减半今科臣思患豫防併应足额选用壮丁习谙海道者防护若支销钱粮布政司严行稽覈回日使臣会同抚按题知则冒破自杜矣盖论朝廷大一统固不忍拒小国之情而爲使臣虑万全亦当思正大国之体所请诸事皆合允行伏乞圣明裁定等因万暦三十年三月十六日本部尚书兼翰林院学士冯琦等具题十八日奉圣旨依议行钦此钦差兵科等衙门右给事中等官臣夏子阳等谨题爲循旧典効愚忠敬陈奉使事宜以隆君命以重国体事窃照琉球国王介在东海之表世爲荒服之臣嗣位已十五年请封方在前歳荷蒙皇上俯念属国之敬共率循累朝之彝典乃从礼官之请命臣充补正使同臣士祯赍诏勅以往臣拜命知荣抚躬増媿窃念臣子阳猥以愚庸谬叨有从虚糜廪禄曽无补衮之功滥役远夷益切负山之惧盖歴观使职主于宣上徳而壮国威故或以言论风采而耸外国之听闻或以节义忠诚而起殊域之敬畏此其人皆夙抱眞才确持劲节是以使轺所至足以増国家于九鼎之重而益坚外夷慕义之诚臣等何人获与于斯故自闻命以来夙夜凛凛何敢一日而忘祗愼惟是事不避难人臣之义行己有耻使职之先臣等其敢不益矢精白之心愈笃砥砺之节期于不辱君命庶几无旷厥官至于过海事宜着之旧典者已经前使臣洪瞻祖照例条陈奉有成命地方诸臣必能同心体悉共以国体王命爲重协谋宣力期于允济臣无庸再赘但臣既膺新命例得条陈请除｢议留诏勅｣俟其恳请虔切应听请留｢祈报海神｣应撰勅二道同福建布政司官于广石海神庙举祭二坛一祈一报已经该部覆奉钦依无容别议外有事体未尽应参酌时宜稍稍损益者谨开列上请伏乞勅下该部再加详议令臣等得遵照施行庶事有持循而于使职亦可以少尽矣一责成有司夫航海之役乘长风行万里浪则一舟之所关系诚非细矣故採木必须良材造作必须良工督造必须良有司诚愼之也往时委官督造不肖者往往视爲奇货而肆爲侵渔其稍知饬励者又或希节省之虚名而不究利济之实用冀速成以图完事而不务坚固以愼万全此皆由于利害不相关以致督造不如法耳前后使臣目撃心憷惩鉴往事皆议欲精选贤能府佐一员有才略志节者或同知通判等委以监督造船之任而又副以廉干指挥二员使之朝夕协赞俟舶成日官属工匠一併同行则同舟同命自当谋出万全已经前使臣条列礼部覆奉钦依无容复议但臣等万里啣命固臣子奉职之常而効劳员役与之同渉大海履此至险若不稍加优异以示酬劳似非所以激劝人心而使之乐趋也合无请乞于府佐则优以竣事陞迁指挥则优以咨部敍用与夫船中一切总理分管之流系往例所有者果能効有劳绩听臣一体併敍酌量示酬则奉公趋事者均乐有异数之恩庶人心竞劝而事可必其有济矣然臣犹有説焉国家凡有差遣如监兑恤刑典试之类未尝不与之操柄所以重王命而肃人心也以故法可施行而事无龃龉今臣奉使海外异国所以効劳王事非自爲汗漫游也节约谦愼臣等固自有行己法度然在闽首尾竣事动经三四年之久始之以採木继之以造船终之以择人与夫一切物用皆取辧于有司而有司以事不相关漫不加意地方当事者或又以膜外悠悠视之则如一体奉公之义何闻己卯之使甚爲当事者所龃龉虽中间頼有善调停者庶几幸而获济然其费脣吻而分秦越则亦甚矣合无请乞申饬地方抚按官以王事国体爲念同心共济毋分彼此其郡邑有司事相干渉採木造船取用工匠及伙长舵工人役之类经其奉行者事竣之日听臣分别贤否掲荐吏部其或阘茸怠玩苟且塞责营私侵渔或至旷时误事者听臣径行参论重加降出以爲有司不职之戒至于海中或有寇钞警急沿海将吏有隐匿不报者併行究处庶几法行而有联属之势事立而无怠误之虞矣伏乞圣裁一议处人从夫远渉异国閲歴半载其间气候异宜风土异尚故凡飮食物用弓矢器械之类与夫驾船执舵观星占风听水察土以及医卜技艺之流皆例得备带盖王命所关不得不愼重其事如此也査得往时前项人从皆有日用供给而供给所出皆取之编派钱粮其应备人数固不得减少以致缺乏其或冗杂可已者亦不得多带以滋烦费此在闽中藩司皆有旧籍可按臣等宜査照省约至于所用指挥官二员及护送军四百名皆熟于海道者先因海防宁靖减半用之方今浙直闽广处处寇钞则似不得不仍其旧数且得选锋壮丁可资捍御已经前使臣条议礼部覆奉钦依无容议矣但査船中最要莫如伙长舵工阿班等役往例取之海澄县而应募者率非惯熟精练之人则以募资微而人不乐应或豪猾通海者私而庇之所在有司亦视爲故事而不加精求耳今后宜愼加咨访籍名豫报毋令通海豪猾得以藏匿至于给资召募亦宜优给从厚使其乐趋还日并给冠带荣之庶几惯海者可得爲用而不至于临时求索之艰矣他如熟之温台海道则宜选之梅花所定海所军熟于漳泉海道则宜选之鎭东万安所军医卜各带二名则取之所便天文生一名往时取之南京近闻彼实不谙海上风候不若总就闽中择之可也此外或有题请所不及但系前途合用如名色把总省祭官之流爲旧时所有者容臣等从福建布政司酌量取行大抵什物取其精坚人役取其熟练皆贵精不贵多期于应用足备任使而已毋徒徇人皮面滥带贪残冗杂不堪使令之辈以糜官帑以扰外藩总待还日行令布政司将带过人员用过钱粮造过器物等项逐一覈实造册臣等会同抚按题知庶费用有所稽考钱粮不至于冒滥矣伏乞圣裁奉圣旨礼部知道礼部一本爲循旧典効愚忠敬陈奉使事宜以隆君命以重国体事该本部题仪制清吏司案呈奉本部送礼科抄出兵科等衙门右给事中等官夏子阳等题前事等因奉圣旨该部知道钦此钦遵抄出到部送司案呈到部看得勅使渡海事宜先经科臣洪瞻祖等具题本部覆奉钦依通行去后今该科臣夏子阳等复行条奏尤加详愼倶于使事有裨相应如议参酌开列上请伏候圣明裁定臣等通行各该衙门一体遵奉施行计开一责成有司前件臣等看得督造船只既选委府佐一员复副以指挥二员官属工匠一併同行逮及竣事府佐优以陞迁指挥优以敍用与夫船中总理分管之流果能効有劳绩一併酌敍示酬则人心乐趋诚得激劝之道若郡邑有司奉行採木造船取用工匠舟师之类或有怠玩侵渔以致旷时误事者听使臣参奏处治沿海将吏如遇海洋警息重大一体报知不得隐匿至使臣啣命将事抚按司道正頼协心共济岂宜秦越以误使事倶当依拟申饬再照万暦四年止以造船指挥二员并充护送而府佐覆免从行盖府佐系临民之官不惟职役难以擅离而杂之各役则不堪夷于使臣则非体第得廉能之吏用心督造舟楫坚牢其同行与否仍听使臣与抚按官临时斟酌伏乞圣裁一议处人役前件臣等看得船中合用伙长舵工阿班等役须令该县选取惯熟谙练之人其募资宜从优厚回时择其班头有劳者量给冠带如有豪猾私庇及有司漫不加意者听使臣会同抚按官査究又如熟于海道者或取之梅花定海军或取之鎭东万安军又或取之琉球夷梢医卜各二名取之所便天文生一名不用南京取之于闽名色把总省祭官之流以备委用强壮武艺之夫以资御侮倶听于该布政司精选应用启行之曰布政司将带过人员用过钱粮造过器械一面覈实造报抚按一面造册报部俟事竣会本题知再照护送人役例四百名而万暦四年题覆止用其半今海氛未靖已经题准全用是在査照旧规临时伸缩不得拘限名额以图节省亦不得徇情滥收以滋扰费使臣再议及此深得奉使絶域之体倶当依拟申饬伏乞圣裁奉圣旨依拟行诏勅在船着差去官用心安奉合行事宜该抚按悉心料理有违玩的科臣参奏来钦此钦差兵科等衙门右给事中等官臣夏子阳等谨题爲属国信不可爽使臣义当有终谨沥悃诚恳乞圣明允坚成命以慰远夷以光封典事窃惟帝王之驭夷也有不可携之大信人臣之奉职也有不可辞之大义盖事不避难固臣子职分当爲信以怀远尤中国绥柔宏略执此而论则知今日琉球之封使臣之遣有不可轻议改者伏祈皇上试垂听焉先是琉球国中山王世子尚宁请封袭位蒙皇上不遣武臣照旧仍差文官盖念琉球之臣节不替先朝之故典当循一以慰远人祈望之心一以崇四夷观瞻之体徳意盖甚盛也时科臣当应命而往者爲兵科给事中洪瞻祖比偶値浙江抚臣刘元霖海上捕获夷船审有琉夷倭夷并在获中疑其阳顺阴逆礼部题奉圣旨琉球册封着洪瞻祖王士祯去既盘获夷船声息未定有关国体还着遵前旨待该国质审回奏海寇宁息无警方渡海行礼钦此维时之所忧者在海警故使臣洪瞻祖条议疏中亦颇及之迨洪瞻祖以丁父忧去臣乃叨转兵垣礼部题奉钦依以臣补充正使臣感激天恩惟恐不克称任使是惧时从仓场尚书谢杰讲求使事要领盖杰乃己卯使琉球者因知此差之难非特海上风涛之患而且有地方玩视之苦维时臣之所忧惟在地方之不以王事爲重故臣具疏条议独以责成地方及抚按同心爲惓惓而海警稀闻臣时固已略之蒙下部议覆钦奉圣旨依拟行诏勅在船着差去官用心安奉合行事宜该抚按悉心料理有违玩的科臣参奏来钦此臣于是仰见皇上绥怀属国盛心又体念臣等远使殊域至意臣欣戴天恩益増感激誓图报称顶踵倶忘故自万暦三十一年三月陛辞八月抵家即于十月驱车入闽臣谓封事皆有相沿成规具在地方自宜率循而行且蒙天语严重如此所司必且奉行惟谨何意地方人情乖谬纪法陵夷用人者惟私贿是徇谋用者惟谿壑是恣雎者祗凭血气用事比周者鲜知痛痒相关事事掣肘件件龃龉时値抚按缺人臣欲言无所欲行不得困顿抑郁苦不可言臣又念寄命于人宁爲含垢抑情忍受惟时时仰屋窃叹而已及后半年按臣方元彦至臣往会之于邵武爲言其概并移文知会之始爲臣催理而狂逞者犹且变乱黒白颠倒是非以簧鼓其间迢后抚臣徐学聚陞许爲臣担认催督始稍稍事有次第然事既耽误于前一时亦未能趣督于后多臣等躬自料理日夜拮据经营任劳任怨殚心力爲之入今歳来木料渐集船始就绪工完七八但诸务犹未尽备大桅尚未採得臣忧惶无计昨月移书抚臣恳其悬赏购募正在愁切忽接按臣方元彦书并以移会抚臣疏稿见示谓滨海多事警报频仍欲申先年抚臣许孚远之议仍请改遣武臣臣一面移会抚臣求其亟止前议一面遣人驰书按臣求其亟止前疏不意按臣疏巳从建宁先发追之不及矣此其心虽虑海外夷情叵测念明旨国体攸关爲是长虑却顾并爲臣等及五百人私忧过计心非有他但念臣等身爲使臣义不避难既已奉命而出岂可畏难而止且琉夷力请封日久跂望甚殷前年遣正议大夫金仕歴及夷梢二十人具咨来迎去年六月彼国进贡长史蔡朝信等回臣已回咨的许以今年五月渡海行礼及至九月彼国又复遣都通事阮国等来迎是臣等啣命至此琉球固久已知之即海上各国亦莫不宣传闻之若一旦改议武臣不但失信于属国无以慰其仰望之心且恐示怯于外夷亦非堂堂中国所爲崇之体也即或云琉球与倭密迩风传稍有讹言然倭自关酋毙后未见狡焉启疆风传浪语或虚张者以惑听视未可知也亦安足信而安足畏哉臣等愿奉命而往完事而归庶上以报陛下任使之恩下以慰属国云霓之望远以隆中国常尊之体近以全使臣不辱之义此则臣等当爲职分亦是臣等自尽职业不然始受命之谓何终委弃而去之旷官之罪安所逃耶然事不避难臣之义也同心相济地方之责也今人心不古世态愈漓不但以卑凌尊且欲以客事主不但视同秦越甚至酿成冰炭憸人簸弄爲毒已非小矣而且爱憎徇情荡无法纪如曾问大辟贪残极恶指挥叶重光于万暦三十一年八月内鑚谋领银三百五十两採木又于延平府领银七十两运木又先于本年四月内谋领银一百八十两爲厰坞募夫诸费是先后共领封王钱粮银六百余两不爲不多矣採木经年不爲不久矣乃竟侵入私嚢尽爲干没地方官竟不査问及至去年七月臣涓吉兴工竟无木来应用惟臣设法催运一松舟稳去禾到耳又且隔年侵费厰坞诸银临期则又坞厂未备採木无木募夫无夫至苦臣等束手无策只得再易吉期行令各官代爲出银整理设法选募海军代夫应用又不得已行令权借河下商木应急而商人又多藏匿甚费区处彼且借採木爲奇货所过索过山买休等银至綑诈寡妇白骗民木虎噬鸱张无异寇攘曾经童华魏阿南等告证此非侵官剥民大误封事亟宜正法之尤者乎乃至今犹然寛纵上下推诿此非有人焉爲之弥缝捍蔽其间间官怀投鼠之忌畏含沙之毒何爲若此夫误封事者无罪人人争效尤矣凌使臣者见録人人望风旨矣今日封事迟误船工迄今未成物料迄今未备大桅迄今未得总皆由此臣等孤臣耳苦心已极船不得成岂能飞渡况大桅乃一船司命实臣等与四五百人性命所关｢旧録｣所载围长尺寸一以官尺爲凖盖恐人或以意短长之不知海上安危所繋耳今空朽者既无当于用如式者地方又多纵奸民凿坏之然则大桅安得从天降从地出封船安得成而使事又安得完局也嗟嗟使事至此良亦苦矣然苦在人情而风涛未必若是之苦苦在中华而外国未必若是之苦臣等又何惧而不往伏乞勅下礼部覆议上请仍旧遣臣等将命渡海行礼不必更议武臣以滋作舍仍乞天语申饬地方抚按司道同心共济速採桅木造船舶坚固俾臣等速往速归渉险无虞毋致久延传闻外国更生他衅庶几国典使事两有攸頼而臣等亦可以无负厥职矣至背违君命齮龁使臣致误封事贪险文武各官应当参论者与夫忠勤任事不避艰难有功封事应当叙録者总俟竣事当爲陛下陈之伏乞圣慈照鉴刚断主持封事幸甚臣等幸甚干冒天威臣曷胜激切屏营候命之至钦差兵科等衙门右给事中等官臣夏子阳等谨题爲封船已备使事可完谨报渡海日期以隆大典事臣等猥以一介草茅荷蒙皇上任使遣臣等奉诏勅往封琉球国中山王世子尚宁臣等离远阙廷踯躅海滨拮据封事将及四载臣子阳荷蒙皇上擢臣转左又蒙擢臣陞工科都给事中臣感激天恩倶已焚香望阙叩谢讫惟是臣身爲羁旅职在任使无能讽议庙堂之上少效献替之忠惟有驰驱王事不避艰难少毕使臣分义而已先是因地方怠玩人情龃龉桅木未得致误去年行期议者又因风传讹言欲议改遣武职臣等以属国信不可爽使臣义当有终上疏请行并乞勅地方速採桅木以完盛典台省诸臣咸是臣言相继疏请荷蒙皇上明见万里主持刚断奉圣旨册命己颁使臣久出无中止之理礼部便行该省抚按作速完造海艘令差去二员渡海竣事以彰大信仍转谕彼国以后令其领封海上着爲定规钦此臣等仰见皇上崇重国体昭示大信至明至断足以惕励臣工风示四夷矣奉旨之日臣等固额手称庆深窃自幸而地方从此始敬共王事留意採桅第前此官民两乐其败而恶其成堪用巨木砍坏略尽于是不得已议令取中空未甚者更另取一木幇成之以爲大桅此亦甚委曲迁就其间矣而奈之何复有大田县故纵而凿毁者则无法甚矣臣据该县及督造官覆验申文査果被其连砍凿毁臣乃行手本移会抚按二臣中称看得封船大桅乃航海要椇数百人司命也贵在全材关系非细前经购募访报幸有数处堪用及移文知会差役勘验如式已经封号乃有司官故纵刁民阻抗一凿毁于政和县张孙鑑等而已倡其端再砍锯于安溪县呉钦江等而益肆其毒遂致大桅无得耽误今年渡海地方岂得辞责近藩司行令建延泉邵四府访报限以过季参罚法非不善奈何人情藐玩如故仅取旧报空朽之木塞责而已竟无有用心採报者顷督造把总苏道亨议取大田县岭柄中空且凿之木与彼所自访后甲萧子衙坚实之木幇合作桅姑取备用此亦见事势穷蹙不得已爲此迁就权宜之计已非旧制与完策矣何期地方势豪复重加深凿过半且用火烧燬焦脆以致不堪取用看守谓何该县责将谁诿且据该县所申砍伐日期文内亦爲隐护不报此明系县官纵容误害阴设阳施不然岂有不畏院司而畏势豪者似此违玩害将何极有限之木岂能供其无穷之毁乎即今闽省府县咸欲龃龉封事容保刁奸以希合取怜诚爲借资得策但本科司钦奉使命非自爲汗漫游也义难中止非船何济况今日困顿已极迟误已甚若更纵容阻误欲爲禁锢之计即使臣寡不敌衆势莫如何而明年又不得渡海此事如何结局近奉新旨｢礼部便行该省抚按作速完造海艘令差去二员渡海竣事以彰大信｣赫赫纶音中外传播彼该县宁独不闻乎合行移会爲此备用手本前去贵院烦爲査照提究上紧採取施行于是抚按始行提究藩司并行提安溪县豪民呉钦江等追究正法盖呉钦江等乃前年砍坏封号合式巨木最爲害事而可恨者于是人心稍稍知有王事而今所取用大桅则偶闻得之汀州府宁化县山中议者据该县申文咸以爲深阻艰难而必不可出矣时逼歳暮抚臣又在杜门臣等忧惶无计亟恳求之幸而抚臣行道勘验而延平府推官徐久徳还报得其不难之状入今歳正月尽得其实决计取用虽尾围梢小未尽如式幸有前萧子衙一木可以幇之次桅则得之侯官县天仙庙木中空丈余姑取裁用之然此虽云得之甚艰运之则又甚易据运官称上下山坂渉歴险滩运行如飞若有神助此皆仰借皇上威福山川百神奉职故地効其灵天助其顺若此耳从二月间桅木已即运至三月已即安竖今船已完备汛期在迩臣等即择于五月初四日启行由闽省至长乐县祭海祀神事毕即登舟候汛从梅花所开洋行矣臣等仰承钦命宣布皇上恩威诏勅经行神灵默相天威震耀岛夷詟服臣等固可恃以无恐所虑者内地或有奸人官属暗生戎狄包藏祸心潜行勾引窥伺则不可知耳如军门听用探倭把总许豫名爲探倭实爲通倭先年勾引倭僧载回经问大辟去年六月因桅木未得夷官请给咨文回国驰报并求伙舵护送以便熟识山屿臣等以事理可从许之乃许豫濳将常贩日本弟姪许美等及违禁货物贿夷官王立威搭船载去见在日本可据乃怪都通事阮国与之龃龉遂投匿名词于抚臣诬害国等并中伤臣已而又贿通海上把总谢以忠等扶同申报院道以实其言臣察知其奸亟行幅州府海防馆委官盘验尽将伙舵各役发回并留阮国及船只不许出海始免中其毒计夫以此等一介小人近在军门听用犹敢簸弄爲奸螫毒使臣全无忌惮如此若孤处外国彼弟姪惧密迩其间潜行通谋又安可测臣当移书抚臣发其奸状求其惩处抚臣答书亦谓｢许豫其人险不可测第其在闽久在倭亦久彼此情实皆其掌中要机防闲当在封船渡海之日｣故臣昨已具掲恳抚臣求其收禁勒取甘状保结外而意外隐忧总不可测伏乞皇上勅谕抚按司道严禁奸人不许蛊谋阴害严申海禁不许乞船出海交通倭国如有疎虞罪坐地方庶几臣可生还还可无忧耳伏祈皇上留神一览即赐批发非独臣等之幸亦国体之大幸也所有造过船只器械与带过人员用过钱粮査之旧例皆有定数臣今次所带人员通共三百九十一名所支廪给口粮行粮通共银二千三百五十八两六钱与所造器械通共银一千三百六十四两六钱八分虽中间稍有更置损益然总之就中通融一如己卯旧数而巳盖备物备官各事其事自是天朝相沿之体而伙舵缭椗水梢各役又船中之必不可减者臣等固不得浮慕节省而轻汰之也至于造船査布政司旧册及旧题稿上次共用银三千五十三两有奇今次造船皆臣等躬自稽査撙节仅仅二千零三十二两而已虽布政司给发尚不止此然稽其实用与追还实数总不出此如指挥叶重光前后领木价银及厰坞银共六百两爲其干没侵用自是应追之数即使地方官欲姑息寛纵曲准开销第恐公道难掩宪法难私亦当追三四百两还官耳总俟提问完日尚当核实具闻惟是护送海军査歴来取之三卫几及百人己卯之役以海防宁静减用其半今次前差科臣洪瞻祖以海警时间仍题全用已奉钦依但査海军止堪贴驾不堪御侮且军行又欲议给行粮殊难措处故臣等移会抚臣即议选营兵量带三十二名随行则器与人习既可缓急备御而兵有兵粮即以发给又可不劳繁费此则一擧两利之术而诸臣共以爲然者也此外臣等驻箚支费往例待臣还日总行査覈会题则又不必先爲烦渎耳伏乞圣慈査照施行使事幸甚臣等幸甚奉圣旨据奏使船渡海知道了海上情形难测便行抚按官申严禁例不许地方人交通岛夷擅启衅孽该部知道钦差册封琉球兵科等衙门右给事中等官夏子阳等谨题爲渡海册封竣役复命事照得万暦二十九年十一月内该礼部题据琉球国世子尚宁上表请乞袭封王爵钦奉皇上遣臣子阳臣士祯爲正副使各赐臣一品服一袭赍奉诏勅二道及颁赐冠服等件前往琉球封世子尚宁爲中山王仍谕祭前中山王尚永臣随于万暦三十一年三月内陛辞入福建省域督造封舟乃縁地方人情乖谬百端龃龉幸再借天语叮咛申饬于万暦三十四年三月始克成舟遂以本年五月初四日由福建南台解缆至长乐县十九日至广石谕祭海神次日登舟二十四日黎明从梅花所开洋时値顺风凡七昼夜兼行即抵其境次日彼国闻知遣官来迎及率夷舟导引入港遂以六月初二日登岸世子尚宁遣文武陪臣具仪从拜迎诏勅至天使馆安奉择本月三十日行祭王礼七月二十一日行封王礼是日尚宁倶躬率臣民跪拜道周歩行前导至开读一如仪注嵩唿舞蹈执礼弥恭已而请留诏勅极其诚恳臣等令恭捧其先世珍藏者来看则先后宸章煇煌具在因如制许之大礼既毕似可遄归但球琉居闽之东北必待立冬后东北风发始可戒送因守候至十月十五日登舟计住彼国凡一百三十余日其间宴会餽遗之礼与人役供应之资在彼国固皆有相沿旧规在臣等亦多爲之节约浮费至于毎次宴金臣等皆却还之其后临行复致爲赆往返再三臣等卒坚辞不受然亦见尚宁感戴皇恩加礼使臣如此又臣等先未渡海时传闻倭警且恐内地奸谋叵测临行疏请申严海禁盖诚虑国体所系宜切豫防比臣等在琉球果闻倭狂谋汹汹幸而畏疑中寝及九月间有数舶至称爲贸易臣等行令琉球豫爲陈兵备御且严禁从役勿与交通倭知有备亦敛戢不敢肆闻之琉人谓倭酋帖息之状大异往昔此皆頼皇上挞伐余威震乎殊域故臣等不烦指麾而自定耳臣等登舟之后至二十日始得出港次日开洋返棹方尔安行忽二十三日午后飓风大作连日涛涌如山繋舵大索爲一船纲维者连断其四运舟巨舵爲一船主宰者连折其二舟中所存仅一舵矣亟整理易之又复爲巨浪撃去舵叶即合木巨桅亦縁振撼损裂摇拽欲仆如此者又经三昼夜以一无舵之舟簸荡于烈风狂涛中颠危倾仄几覆溺矣幸頼我皇上威福以致神明默佑二十九日三易舵后风伯助顺始得安澜以归三十日抵福建定海所十一月初一日入五虎门港口臣等与阖舟四百余人方私相庆幸喜遂生还乃沿海地方官秦越相视竟违臣等所行之牌无一舟来引港遂至封舟迷礁阁破一番惊恐又几没溺所幸此属内地臣等亟觅小舟避去从行各员役皆扶救登岸仅以身免夫濒危数四殆而复安此非仰借皇上宠灵其焉能有今日哉窃惟环海之外鳞介之属以国称者何虑数百琉球亦东海一夷国耳自昔不通中华爰自我明始慕义来王世修职贡遂获被累朝钖封之典荷皇上植立之恩纶章宠贲于遐荒典礼耸闻于殊域皇仁有脚立登俭歳爲丰年帝徳如春倏令穷陬爲乐国遂使臣等忻逢盛际叨被余荣封豕长蛇覩汉官而畏威惕息冯夷海若钦帝命而呵护生还是臣等自今之年总皆皇上再造之赐忻感无量图报难名琉球国王遣官护送臣等回还者已随臣等同舟至闽其所遣另舟赍谢表谢恩王舅毛凤仪等闻亦于去冬歳暮已抵闽城除听其自行具谢外臣等仰荷天恩叩首阙廷曷胜忻跃感戴之至縁系渡海册封竣役复命事理备将使事本末谨具题知奉圣旨知道了该部知道琉球国中山王臣尚宁谨奏恳存旧礼以谢劳臣事臣宁僻居海国荷蒙圣育封臣爲中山王不胜感戴除具奏谢恩外今有使臣二员――正使兵科右给事中夏子阳副使行人司行人王士祯奉命远使亲督造舟三年劳瘁于闽中万里间关于海外勤劳辛苦倍踰昔日自从入境体恤节省禁令森严民间胥戴擧国啣恩且当倭舶之来风传汹汹二使臣教臣以治兵修器守险戒严倭至贸易亦惧天使先声遵守约束不敢如往年狂跳凡此使臣之徳悉皆圣恩之广大也臣日夜兴思益怀感激臣小国荒野无物将敬宴款之际代物以金虽自知乎菲薄实世縁以爲例兹蒙二使臣屡宴屡辞往返书谕坚持大义不受至临行臣复将各宴席金并代土仪诸金毎员共计黄金九十六两遣法司长史等官马良弼等官臣手书坚恳鉴纳二使臣仍答书返金固辞不受窃惟二使臣清白自励爲圣朝臣节之光外国使臣之表高风大节信超出寻常万万矣但劳苦数年风涛万里小国情礼丝缕未尽臣与通国诚不自安谨将原金二封用印钤记共计黄金一百九十二两今差来王舅毛凤仪同正议大夫阮国等顺赍献奉伏乞天语叮咛勅令二使臣收受庶臣旧礼无缺微敬获伸臣无任激切踊跃之至奉圣旨览奏具见该国诚款但夏子阳等却餽能廉正得使臣等之体其礼金还着来使赍回礼部知道使事纪万暦二十有八年正月琉球国中山王世子尚宁遣长史等官表请袭封距其故中山王尚永之薨已十二年矣所以迟迟者盖惕于日本关白之乱也先是福建抚臣许公孚远议以海警欲令领封业有成命矣嗣以世子表请议改遣武臣往而世子又援礼制及己卯例爲请甚恳礼部上其议遂得旨仍用文臣二人往故事册封琉球正使属科臣而以行人副之大行王君士祯序当行已报部矣而省中坐兵垣一时皆迁转去虚无人至十月洪君瞻祖以馆选补兵垣命下遂举以属焉会浙江盘获夷船称琉球人而译辞颇异部议令琉球使者质认且虞海警未定欲俟査报以便遣使故诸君尚有待未行至次年八月洪君丁外艰去正使且缺阳方承乏戸垣嗣后叨转兵垣右遂有补充正使之命而与王君同事焉时事体递更人情观望诸司辧造仪物既悉未备而序属寒沍遽未可行因得从总督仓储大司徒谢绎翁访求使事要领―ｰ绎翁盖己卯使琉球者余等乃悉此役所急在造船惟坚用人惟练督造有司惟良而其最喫紧者则尤在地方抚按同心协力以约束郡邑有司将事庶乃有济耳洪君未丁忧前已曾循例条列具题请留诏勅祈报海神责成有司选带人从而益以探报海警礼部覆疏倶一一如议奉钦依惟谢绎翁所谭事体洪君疏中或有未及未尽者故余等独摘二款再请幸圣明在上渡海事宜责令地方抚按悉心料理而违玩者许令参奏则实爲明见万里焉癸卯二月余等始领诏勅及颁赐仪物以行蒙各赐大红一品服一袭阳以麒麟祯以白泽带以玉则自备云三月陛辞由潞河南下阳抵家后即以十月驱车入闽祯亦以十二月至时闽中抚按相继物故藩臬二司及郡邑长又皆入觐行署司事者爲右伯徐公学聚署幅州府事则推官阮自华也先是抚按及藩司承礼部咨文后凡编派钱粮措置船厂木料诸务区画已周惟採木之役往例布政司发钱粮贮建延二府就委该府推官一员督之故功有责成而费可稽核左伯王公恩民已发银千两贮福州海防馆移檄建南道刘公毅令其差官领发循往例也有指挥叶重光者新脱大辟婪而且黠意欲窟穴其中初谋爲造船总督即豫领厰坞银一百七十八两以去未餍也乘王方伯入棘闱夤縁阮推官复掣去採木银三百五十两比刘公委官来则固已入重光橐盖爲结纳费矣重光借此得计欲取偿民间故所在猎诈甚至捆捉人妇女迫卖人房屋而所採木则尽强夺无分文给也民间騒然无异寇攘而市井无頼之徒效尤者复趾相错民苦封事爲厉盖怨声载道矣余入境闻之大骇会重光来谒诘之率皆诞谩支吾语而木主童华等受害最剧具词泣诉余乃批行署延平府徐通判令其处分査给以弥民怨而阮推官者实翼重光且又恃有爲己翼者旋以礼节相抗而主者复嗔余不从遂多方掣肘百端龃龉余念王事靡盐姑谨持大体优容之而修隙者谋益工窘困且四面至盖半载间地方之精神智计不用之奉公而用之私鬪威令权力不用之集事而用之偾事故人心观玩事体益弛所报政和县合式桅木遂爲奸民张孙鑑凿毁而坏之矣时悻悻者阳辞封事不与以抗余而阴实操阻坏之柄初牒赴海防郭同知矣旋即申使署福清篆去初以钱粮支应属闽侯二县矣旋复纷纷议革厨早柴米革余等铺陈革答应驿马――即修理天妃宫庙及柔远驿皆先经藩司批允动用别项钱粮者至是亦故尔増入封银数内且借交际爲名欲议额外加派盖将爲余辈窘且使速谤也余以旧额具在裒益通融自不诎乏固不必减亦不必増下檄止之二司诸君咸是余言而悻悻者犹不顾琐琐见侵殊骇观听于是莅事各官人人自危咸欲弃去而事乃益寝阁时维六月余所选七月十五兴工之期逼矣而百无一备皇皇蒿目会直指方公元彦将至余喜甚而方公入境后即驰按邵武余不得已亦就邵武会焉而告之故且移文趣之方公亦讶其所爲许以身任余还省姑以十五日兴工三司诸君亦循旧例擧酒陪于南台然仅仅一舟稳去禾木在焉聊擧以应吉期而已余日望方公之檄庶可集事嗣檄下藩司主者乃故属之阮推官则遂游辞舞文以簧鼓爲戈矛而主者又附和之予始不能堪欲上疏以闻适徐公新得抚闽之命虑余疏不利于彼乃尽委罪于阮推官而力许以身任余念论奏祗爲造舟计业巳许矣其又何求疏遂止不上然事既久误于前亦难趣督于后一时所须船坞未备厂未成木未至夫未募定舟稳去禾期已再易而又迫矣诸项钱粮既尽爲叶重光干没无从追取造船各官束手无策幸而余等前移书与方公谋得市商木五十根应急坞厂则令督造各官代爲捐赀日夜经营夫役则令选募海军代爲应用于是稍稍就绪始得定舟稳去禾盖八月二十二日也然物不素具或作或辍工匠又皆欲解去余乃恳之于抚院求委一官再从商人市木时値起建军门新第土木方兴人惧有他祸又避不应其一时备急得杉木八十余根应用实余所遣官自选择之力也徂冬渉春木料渐集如樟木材大数多次第麕至则福宁守洪君翼圣福安尹金君汝砺宁徳尹区君日振实与有力焉余等夙夜拮据殚厥心力船工粗就冀得遄往乃桅木不得往往恳之当事而竟无爲之督採者时闻安溪县多材而呉钦江之木最鉅委官验之合式已移文抚院求取矣而竟爲吹锯作板且扞罔不出遂致担误会京师讹言岛夷叵测将不利于使事直指方公会疏议欲止余等行而改遣武臣时方公驻建宁余等亟驰书止之则前疏已发余乃抗疏明不可止状台省诸公咸是余言相继疏入得旨仍旧且申饬地方令速具舟赫赫宸断度越千古矣而玩视者复悠悠如故会方伯范公涞至悯余辈株守属意採桅檄行泉建延邵四郡立限立罚以必得木爲事而人心阴怀畏忌卒无应者仅取具文塞责而已时督造官计无复之议欲姑取前所报大田县木围长如式而中空未甚者更择一木幇之余念此非旧制亦非完策但事势至此无可奈何姑听之而方得一幇木其大田之木又寻爲豪家凿毁予乃移会两院语稍讽之于是始行追究而范公逮限比诸役至追原误事之害实由呉钦江遂严下檄拘治盖抚台经年所不能治之奸今始就吏正法闽中远近翕然服范公之断云向使早遇范公其人者将乙巳可以完事又何至多留一年靡费供应而复爲此纷纷哉其后大桅得之汀州宁化县复有以道路岌嶪爲词者頼延平推官徐君久徳勘报言木可致状甚悉迨取道以出木翻然若驰似有神助焉其二桅则侯官县天仙庙木虽中空丈余姑取裁用之亦神之贶也由是丙午三月船工告竣盖距癸卯入闽已歴四载自昔奉使造舟未有若余等之艰苦者也将行余等乃遣家人赍疏以渡海上闻并请申严海禁盖前有疑而后有伏余不得不戒心也遂卜以五月初四日启行抚院饯于南门城楼三司及郷缙绅饯于南台酒各数行别去封舟亦于是日从旺畸发余等暮抵长乐宿于舟中次日入城循故事举醮于神宫十四日藩司呉君至十七日同抵广石封舟重大内河水浅兼値北风难行引港者戒于己卯之失故出港迟十八日夷大夫金仕歴请先往报以慰其国余等许之十九日行谕祭海神礼呉君同与焉抵暮封舟始至先是有传各员役带货多而船重者余等亟出示谕禁复行海防馆盘验至是余等亲往验之乃长年辈称船轻尚欲载石余两人坐小船亲验水痕果离水蛇一尺五寸盖海船欲稳故以水平水蛇爲凖即出汛兵船亦必压石令水蛇平乃能破浪耳次日别呉君登舟舟人各率厥职料理舟中器具已而抵梅花所取水复取石五船压重仍行香天妃宫并散给照身印票逐名清理而一切影射带货者尽驱一空矣二十四日黎明开洋南风迅发一望汪洋渺渺连天海波起伏前激后拥澎湃有声封舟初在内港安然若山至此随波荡漾飘如一叶舟中人晕者呕者昏迷欲倒者纷如矣午过东沙山有渔船遣小𦪠献鱼余令给米赏之次日过鶏笼屿午后过小琉球相去甚远望之如空青一点耳时风顺帆轻水天一色余辈登船楼最高处观之四顾辽廓茫无涯际波翻白浪风送涛声镗鞳噌吰乍远乍近或时浪拍船欹人皆欲仆或时涛涌船立人似登高波纹旋转如织突兀如沸迭宕如奔惊怪如怒大鱼扬鬐鼓鬣隐隐隆隆白鱼横飞水面数丈云爲大鱼所逐或见波底鱼目如镜晶光奕奕映日射人则殊可骇二十六日过平佳山花瓶屿二十七日风忽微细舟不行而浪反颠急舟人以爲怪事请作彩舟禳之而仍请余辈拜祷于神甫拜毕南风骤起人咸异焉午后过钓鱼屿次日过黄尾屿是夜风急浪狂舵牙连折连日所过水皆深黒色宛如浊沟积水或又如靛色忆前｢使録补遗｣称｢去由沧水入黒水｣信哉言矣二十九日望见䊀米山夷人喜甚以爲渐达其家午后有小掉乘风忽忽而来问之爲䊀米山头目望余舟而迎者献海螺数枚余等令少赏之夷通事从余舟行者因令先驰入报是日舟人喜溢眉端其晕船呕哕连日不能兴者亦皆有起色矣三十日过土那奇山复有一小夷舟来迓即令导引前行午后望见琉球山殊爲懽慰然彼国尚未及知比遣官并引港船至时已夜矣舟人疑有礁不敢进即从其地泊焉盖去那霸港四十里也次日爲六月朔世子遣法司王舅等官具猪羊酒果来劳从者并率夷舟十余只布左右以缆挽舟次日始达那霸港登岸询之夷官金仕歴等船尚未至盖漂在北山越二十日始得还国计隔封舟匝二旬矣越三十日行祭王礼七月二十二日行封王礼先是夷中连年荒旱至掘草根树皮而食疫疠并作人多夭札南北山头贡献布米者又屡屡飘溺至是年春米价稍平始不艰食及封舟入境雨旸时若百谷顺成南北米船颷至鳞集莫知其所以然而然民间丰裕懽若更生益信天朝之威徳广大而颂声洋洋矣居使馆数月王候问宴会一如旧礼而余辈唯其诚不惟其物毎次所餽宴金余辈皆往复固却语详在｢礼仪｣中即从行各役供应亦毎稽覈而节省之且严戒无得横扰国中夷衆皆悦服九月间忽夷属有报倭将来寇者地方甚自危余辈召法司等官问计惟云｢恃险与神｣而已予等乃谕之曰若国虽小弱岂可无备御计幸吾等在此当爲尔画策共守因命其选兵砺器据守要害更饬吾衆兼爲増械设防夷国君臣乃令王舅毛继祖率夷衆千余守于国北之地曰米牙矶仁盖倭船所经过处也无何倭数舶至则贺国王及来贸易者也余恐我衆濳通市易或致生端召衅乃下令严禁絶勿与通吾衆凛凛奉法倭闻先声且知吾有备亦惴惴敛戢不敢动及闻余辈将返请愿一见爲荣时左右皆曰倭佩刀性如犬羊请勿与见余曰倭素猖厥不知礼今以吾天朝之威求见若拒之是示怯也如堂堂之体何令陈兵卫开门坐见之彼一见气夺伏地稽颡再拜而出语琉球人曰吾见吾国王未尝惧今见天使吾胆落矣后二日余辈出望见前驱即远避伏覩不复如曩日之逼视恣雎矣是歳十月初八日初冬风未定余辈已择十一日还国王闻先遣官奉留复躬自出饯令法官致恳词款款盖虑飓风欲作海中犹可虞也余等感其意改期慰之遂以十五日祭海登舟王遣法司等官率来跪送是夜初宿舟中见船窻景象忽忆来时诫感萍迹蓬飘韶光隙过也次早风未定舟未即发法司王舅复来见十七日风转暴云霾四塞与归心相违十九日稍息二十日舟遂出港下𦩘泊焉二十一日向晓开洋三法司各驾舟追送至数十里辞之归回望琉球若云若雾而孤舟泛泛恍惚槎在星河也余辈且喜使事毕可计日直抵三山矣二十二日早过䊀米山有二巨鱼逐舟漳人戏垂钓获一重可二百余斤余闻亟令释之时爲衆蹂躏业已先仆遂入舟人釜中殊爲怏恨午后风颇逆舟行倒退䊀米山已过一日矣暮复遥见之二十三日四面无山忽见一麻雀飞入船翎羽稍异衆方疑之复有断虹见于西北旋即北风大发舟荡甚水激入后舱将晡繋舵大索忽断去一舟皆惊人来报余余未之动而舵工辈咸乌乌泣询之乃曰船主于舵而制舵惟索索断则舵无制舵无制则撃撞冲突稍撼金口而船尾分裂不可救矣予闻之竦然时伙长李美辈以铁钩垂捞应手而得因即续焉衆喜若获百朋是夜风狂转厉船欹欲倾坐卧东西颠越如蹶如枪余辈彻晓不能贴席至次日巳刻忽霹然一声舵折去矣举舟惊怖长年辈急使下篷告曰舵虽折副者尚有二风定即可易无忧但冀神明之祐耳各唿天妃求救少顷风稍定衆遂扶舵易之然易未移时风复厉舵牙连折者二两木所合成大桅亦爲震撼损裂至入夜初更霹然一声新易之舵又折去矣时当昏黒策无所施巨浪翻天风涛交激声若奔雷船东侧西欹剌剌然如栋宇将倾之状人心眩瞀号哭震天余辈乃爲致祷于神丙夜稍定次早长年辈复告曰今止一舵矣欲易之则虞风暴不易则虞船裂船摆裂则舵亦无济矣乞请筊于天妃余等从之而神许以午时顾缉整爲艰至酉时始得易风亦微转东北舟稍稍顺行而荡犹未定也二十六日复有麻雀一羣飞集船上顷即飞去衆异之疑爲飓徴次日风果暴剧倏而舵叶又爲巨涛撃去衆思船中止此一舵若此干复折则必无归亟下偏舵将舵干拔起船从兹无主簸扬倾荡倍甚于前怒涛山立涌过船顶势如万骑齐奔水建瓴而下作滩瀬声辘轳运之不能止此时颠危将覆之状眞若一髪之引千钧也长年亦惧甚令将锅灶什物之类尽弃海中擧舟哭声腾沸有剪髪代禳者有束髪待毙者有彷徨求死者有气息奄奄者僵仆狼籍不可爲状所恃者苏道亨及漳人数辈担当维持耳余等思朝廷之宠命在端必无忧乃勉慰衆人无爲汹汹趣令治舵以安人心遂于舟中冶铁爲钉削木爲板但风涛翻侧人难立足一日之功仅成其半二十八日尚未就绪忽有报船裂入水者衆决必死放哭益哀余亦自思必无生理顾谓王君曰仆与君共使虽地方抑郁数年而于君命已幸不辱则使事毕矣今日之遇者天也当与君慷慨受之言未讫李美至前曰舱虽入水船尚未裂小人已令人塞其处幸毋惊但船所以漳水者恃两𦨭耳今𦨭上灰钉颇脱势必分裂宜速绞之乃集取各役所带棉布数百疋于两𦨭节节绞之而浪大风横人益恐惧余等乃爲檄告龙王词用严切顷乃波涛稍定舟亦御风荡行二十九日早隐隐望见一船衆喜谓｢有船则去中国不远且水离黒入沧必是中国之界｣未刻舵成风亦稍定亟令安之而风复厉然此数日舟人望山之切诚不啻饥者之于飮食婴儿之慕慈母也佥曰从䊀米山至此七日矣奈何一山莫覩此一飘也不知将何所底止乎乃令人觇日入处天际犹未见黒影盖谓日下有黒影则明日可见山也余等益厘忧乃复向神虔祷许之立庙并爲奏闻加封顷之风忽转东浪亦随平船行如飞人心始定二更余忽见对面火光如炬光处彷彿见山舟师虏风迅夜昏迷疑莫辨恐遂冲礁复请支于神神示以宜南向乃折而南一转舵而火光遂灭矣人人惊异始知爲神护也不则连日无山惟风是御黒夜触礁必破没矣次日黎明果见福宁州山由是入鼈屿遡官塘泊大屿擧舟懽唿雷动咸谓｢今日乃得生矣｣余辈于此始信神明之呵护非虚而要皆仰借朝廷之宠灵耳虽然危哉一至是乎向余以七昼夜抵中山意谓行路无难者直以坦途视之竟不知人间世之有此危险事也更一事者长一识吾得之海上矣十一月朔日舟入五虎门应定海所及该汛地拨船引港护送时皆玩视不前而吾舟中任事数人连日困顿又莫能兴舟忽负于礁石难以人力胜已而潮退船欹复罹一番警俭余等各觅兵船避去封舟阁损水满其中各员役扶救登岸仅以身免所带回行李尽损失无存矣余等以初三日进城当道诸公及诸缙绅皆来慰劳良苦余见之恍若梦中而诸君之闻余海上事者又莫不惊诧吐舌直以余等爲更生云嗟夫人皆谓渡海难余则谓渡海非难难在于所以渡海耳夫往返可以夏冬计而採取不可以歳月程波涛可以忠信渉而藩篱不可以精诚破杏冥可以君命孚而冠裳不可以大义格鳞介可以天威慑而鬼蜮不可以人理测此余等所以叹息于时事兴漑于世道人心以爲倍难于昔人者也孰谓兹使也而非有天幸哉夏子阳记礼仪夫礼国之干也使事既将国体斯植礼莫大焉･天威不违颜咫尺岂其陨越于外以爲君辱海邦虽夷渐于礼教矣古之人有行之者自姶会以至终别秩秩乎其有章也郁郁乎其有文也吾谨持而加毖焉宣上徳操纪纲严取予而节省其繁褥此礼之所由行乎纪之以着使事之成云封舟以六月初二日至那霸港世子遣衆官大小数十员迎候余二人捧诏勅登岸行至迎恩亭置诏勅于龙亭中夷官北向行五拜三叩头礼前导入天使舘龙亭设堂之正中衆官于甬道上行礼毕问其法司官曰世子不出迎诏勅此系旧规乎对曰旧规也从受封以来凡有诏勅至世子祗候国门外系天子守土之臣不敢越跬歩耳时亦听其从旧也世子遣各官祗候惟谨毎五日问安遣法司一员大夫长吏各一员持米餠二盒酒二瓶及牛羊海味数物跽请曰天使辱临世子以未拜君命不敢先驰走谒惟是候舘庳隘惧无以安从者谨敬遣下臣躬问无恙具有不腆敢爲大庖献又以牛二只遍犒从人余等受之亦循旧例留夷官一饭久之觉其频也改令十日一献而牛羊间多却之夷人欣然便焉凡从行指挥等官廪给并各役船梢人等口粮月粮倶比旧例从减夷官欲増之如例余等再三谕之以爲省一分即免一分之扰吾衆苟可以充用足矣各官铺陈并爲裁节总计省什之二三夷人又欣然便之矣越六月三十日行祭王礼豫令戒事于其寝庙祭品皆钦定之数其纸马等项悉准旧例先一日宿设焉是早世子率百官于庙门候迎遣衆官请龙亭谕祭文出舘余等随行将至庙世子具素服衆官亦具素服跪于道左世子率衆官行五拜三叩头礼进入庙中置龙亭于正中南向余二人立于亭之左右其神主居东西向世子于庙门外露台上北向及衆官序定倶四拜宣谕祭文毕世子及衆官五拜三叩头谢恩世子由庙门右入与余等相见行两拜礼余二人亦答两拜揖至中堂分宾主坐世子令法司跪言曰海岛蜗区辱天使来临尚未敢瞻谒以走下情･今又辱礼于先人存没不胜感矣谨奉杯酒啣懽暂依光于左右余二人以世子入庙有榱桷几筵之感乎且辞世子再恳乃坐酒数行欲起世子仍语法司官恳留余等稍爲款洽始别次日世子遣法司官同衆官至舘谢法司官持折席金二封爲献代致世子悃余等讶而却之贻之书曰昨奉谕祭得觌光仪兼承华宴情礼周至‥既已觇世子肃愼之恭与款洽之敬矣兼金之餽似于货交其何敢承之谨遣官璧上并谢幸爲照察使臣之节断不以利汚义其毋再勤使人则厚幸矣谅谅世子得书啧啧叹服又二日复遣法司持书仍以前金跽恳余二人复爲书却之遂不敢献卜吉于七月二十一日行封王礼是日黎明世子令衆官皆吉服候于舘外余捧诏置于龙亭中取颁赐国王及妃服物置于彩亭中如仪前导之国路旁皆陈兵爲卫肃队而立国里许有坊匾曰｢中山｣进之则｢首里｣坊矣今匾曰｢守礼之邦｣志我中国之声教施及也自舘而东至此地势渐平世子候于守礼坊下望龙亭至行五拜三叩头礼导之国门门曰｢欢会｣其故宫居南北向而其常御之宫则居东西向别宫皆连楹左右而钩抱焉结彩爲幄于宫之前引龙亭入正中世子率百官于阶下行四拜礼余等捧诏勅授官宣读讫仍置龙亭中复取赐物一一传授世子世子更衣服赐服拜舞山唿由东阶升问圣躬万幅又复位四拜礼毕王升降周折肃然如式盖习之豫也复更衣揖余等至北宫行交拜礼旧时以受命之初与国更新即出临羣臣受贺然后宴宾王曰岂有宾至不陪且修君臣仪节乎其以异日即手捧酒爲寿洗爵交错乃即席焉其肴蔌丰洁皆借我从行厨人爲之者王复令法司劝曰海陬不给于鲜不堪爲从者献第以寸心爲将愿鉴瓠叶兔首之意幸依光须臾也余二人称谢小间即辞令指挥官整仪从迎诏勅返王再拜曰幸借天子宠灵以有今日得续世祚表东隅凭恃尺一之恩诏在耳我君臣翘企悬望十有余年于兹今果不弃于覆帱照临之外敢不留鎭国中告庙而珍藏之又再拜请因出其歴代受封诏勅称累朝及今皇帝之恩章倶在愿勿疑也｣余二人知其诚恳又先奉有兪旨遂许之留别后王遣法司长史送宴余等取其肩猪肩羊牲果及刀布少许受之复函书曰窃闻交际有礼而仪之近利者终蹈越礼之诮取予有义而取之伤廉者难免非义之侃言此固士君子居身之珍即平时且不敢少懈检点况今日还将使命中外观瞻其敢苟且冒昧以坏生平乎昨册典告成宾筵既洽已足爲成礼矣席金及代扇布象牙木香诸金果何爲者谨并璧上惟贤王心谅而鉴止焉使不佞辈不愆于礼义之闲以克完其清修之节其爲惠大矣幸甚王见书复令法司还报曰宁以僻壤穷陬仅循故典薄致席金亦曰少将宾筵一缕之忱耳伏蒙鼎翰谕辞益増宁荒菲之媿矣夫台下入境以来即供给之费多荷节省其所以体岬卑国者甚周精忠廉察若掲日月宁即下愚亦安敢以货交哉遣官再献伏乞鉴纳以慰鄙情幸甚余等示以断然不受之意原金付回因爲书以严却之乃止越八月初五日王亲至舘谢是日早即着钦赐弁服乘舆而出以彰君赐夷人观者塞道先拜其寝庙更衣入舘乃称觞稽首以谢尊主及使意也余等亦具酌留焉即以问安供给之物遍犒其从官日暮别去又数日王具启请赏中秋时因风雨辞之越二日复遣法司代请曰国王念天使爱之以徳欲时时受教而未敢频亲也兹逢佳节正欲借以禀教言而爲风雨所阻愿再恳临以少遂亲依焉余等以爲过期矣又一番扰费也复辞之王不敢复请乃具启请于九月重阳日先是国王欲邀飮水亭爲邈龙舟之戯余等豫止之矣时于九日王仍候于水亭揖余等观焉其亭翼然西向水渟泓夹绕上下可泛小舟傍岸松蕉杂植緑荫引凉青苹映水此中之一乐地也法司官跪言遵命不敢邈舟其棹歌亦不堪听但歌音亦已演矣令人以旗招之逦迤而来倶官家子弟各簪花被彩摇旗跳跃一唱衆和初歌有二朝表奏九重天｣之句大抵皆颂徳天朝及祝愿使臣语听之亦若有抑扬节奏者由水亭逦迤北上则圆觉寺也寺右有亭其旁爲土戴石王令人泻水爲瀑布之景时正午亭中具一饭令夷人爲夷舞复爲夷戏云日本曲调也迨日少迁复邀入王宫坐间出其玉炉一枚云｢正徳皇帝赐也｣以见重我中国赐意是日尽欢而别越二十一日余等应吉出行矣国王知之遣法司官具启于二十五日请饯是日适値雷雨辞之二十九日王以累次餽金一无所受不能恝然于临行之际复致所却前金余复爲书固却焉书曰不佞钦奉使命至此承贤王宴款绸缪情文兼至敬而有礼已醉心矣瘘次宴金返璧非敢坚拂雅情诚谓义利之界限甚严辞受之关系匪细欲窃附于礼义之交且以全使臣不辱之节故宁蹈不恭焉耳兹承遣官复以前后宴金送至且遗之书申意惓惓虽用情无已然断不敢堕素节以背初心也谨以原金共二封差官璧上并以申谢所祈相成以徳相亮以心勿复更勤后命可胜幸甚幸甚王得书乃上越十月初四日余二人已戒行矣乃造王城一别王具小酌坐移时复命法司官劝曰辱枉驾感不可胜量极知盘飱爲亵但念指日长别愿加爵少伸缱绻之私也少顷告别王持泥金倭扇二柄以赠余等各以手扇答焉王脉脉有不忍分袂之意其法司官并紫巾官各垂涙不能仰视旁观者亦爲之叹息旧规别王之曰王送之守礼坊遂别是日王命法司官言其恋恋之意欲亲之那覇港送焉续于十一日王亲诣舘再拜仍祖饯于舘之门外又再三恳留同法司等官酌酒致缱绻之意余等不得已许以少留王同百官若懽若悲至日暮而别至十五日遂登舟官民送者猬集于道欲以十七日开洋以连日风未定又迟至二十日乃出港行国王遣大夫一员及夷梢数十人护送又遣法司等官驰餽廪饩而风涛不便令却之回次日法司等官复追送于马齿山而别其国王所遣王舅等官进表谢恩则另驾一舟未同发也夏子阳日琉球我太祖所称守礼之邦也以彼累代弗宾似爲尉陀｢不知汉大｣乃一旦归命眞主毕献方物有来雍雍礼可知矣奕叶相承其仪不忒且能爱人以礼也毋亦先世之教载在守府乎奉以周旋无敢失坠宜其长爲东藩以光昭嗣服也造舟水行资舟古志之矣第中国之水即险犹可依山泊岸不则易而陆焉舟犹长物也浩浩沧溟万里一碧舎舟奚从焉夫奉天子之明命以抚柔远人将国之威徳于是乎布脱有不戒而委君贶于草莽毋亦惟是综理之疎略以自贻伊慼其何以称任使徳意故材有宜制有式工有所费有经凡擧必书非琐也是有最重者也按海船形制与江湖座船不同座船前后调停出入甚便中间窻戸玲珑开明爽朗不异安宅也此则舱口低凹上覆平板爲战棚下爲官舱仅高五六尺悗偻深入下上以梯面虽启牗门然篷桅当前外无所见盖恐太高则冲风故稍卑之耳桅有三大者居中余以次而胪列于前舵在船后之枢舟稳去禾居其底爲船之主凡两𦩔交榛龙艕龙骨通樑参错钤束皆附舟稳去禾以起架龙棚之外有兜舟稳去禾鞠锁梁钉之外有米鎚鞠或铁或木参用之官舱之后爲司钺密室伙长居之又后爲梢舵工在焉梢尾最高处爲黄屋二层中安诏勅上设香火奉海神也两边设𦨭自头至尾如墻壁然所以障波涛也登舟之门左右各一高可容人舵备三用其一副其二甲午以四尤爲有备焉橹置三十六枝大铁锚四约重五千斤大棕索八毎条围尺许长百丈小𦪠二以借往来登岸或输行李水具大柜二载五六百石如大瓮者十数以海水咸不可食故舟中仅二使盥漱余止限给与飮食惧水尽也凡造船必先定舟稳去禾旧例定舟稳去禾日三司诸君率府县官倶往南台陪祭外若竖桅治缆浮水出坞亦皆有祭凡以王事所在诚重之也先是甲午陈高二公使船制不得式頼舵工谢敦齐临时区处始幸免患辛酉己卯二使鉴于前事造船皆躬亲督之其制益周旧爲一层板厚七寸故钉不入后易作二层毎层厚三寸五分钉舟稳去禾爲密意下层或致损漏犹可恃内一层也原爲二十四舱后改爲二十八舱各舱通用樟木贴梁舱狭梁多尤爲硬固原以籐篐匝船盖亦一时权宜之计后易以铁条二十座自舟稳去禾底搭之两舷则外势束缚益严而又加以𦨭柱钉板等料及増重舟感头极交栓等十二件以故渉险无虞大抵海船身太长则软而不就舵头太大则尾偏而损舵尾太大则坠尾而不前故今次船式多依漳匠斟酌损益而尽制曲防颇极周密船身长六丈一尺头终长二丈七尺八寸尾形二丈连头尾虚梢共计十五丈船濶三丈一尺六寸深一丈三尺三寸舱数仍用二十八而附舟稳去禾加増勾栓毎层倍用龙骨及极木串板转舟感正舟稳去禾之类皆多爲之具而详爲之制至于曲𦨭之内尽爲眠篱以褄执事各官舱爲三层以安顿船衆小𦪠安顿棚上不悬𦨭外以免涛浪撼撃上下金及桅座不用钉以防引水渗入更爲得法以故归舟舵数折风涛颠顿五六昼夜而船不致决裂则勾连坚固之力也此皆出于把总苏道亨云封舟所用木桅以杉取其理直而轻也舵以铁力取其坚劲也舟稳去禾以松取其沈实能久渍也其他头尾𦩔桅座鹿耳马口通梁之类皆须樟木爲之取其翕钉而坚实也诸木皆取之闽惟铁力木取之广东先是藩司差官戴朝用往採经年未报余等虑其迟误因令把总陈申再往採焉后督造官合选之共备三舵然率非眞铁力木而陈申者犹彼善于此故舵工首取用焉而返日乃坏戴朝用者则一用辄败折而其一犹令人惴惴惧不免则几致误事后委买者宜愼而选用者尤宜愼不可以司委而曲徇之或如甲午多备一门亦不爲过也舟稳去禾木採自叶重光干没多金仅仅得此然又不以时至余委指挥张维藩守趣之令其五日一报始得赴用惟大桅更多龃龉初报政和县者爲奸民张孙鑑凿毁且殴报木公差地方竟寛之故人人闻风效尤继而安溪又继而大田皆攘臂勃兴而安溪者尤爲可恨盖此最称良材地方官不中阻即可早竣事矣其砍桅则侯官县天仙庙木省祭谢景怀所报也地方官亦多阴阻且爲危言耸余余令祭告于神伐之寂无他异惟中空丈余不中大桅之程故取栽用焉三桅则从商人选买之河下实医官何应晓力也最后宁徳之木有司妄申以爲必不可出上下信其言亦以爲必不可出矣幸而勘验爲延平推官徐君久徳还报具言近水不难致状始获取用仍以萧子衙一木幇合成之不则又几废阁而丙午行期且当再误矣大抵闽山多材桅木处处不乏惟不亏民价多与之値而当事者更以共济眞心求之民间方乐自献而有司亦何敢推诿也兹行议用合桅盖地方大材砍锯略尽而督造官恐中阴祠不得已议用之亦出侥倖计耳其后遭飓风摇捜仅如竹杖而损裂有声人皆危之至不敢挂篷吁亦幸矣后之用者切宜鉴之其次如棕如铁闽省皆有精粗美恶不等解役多黠应封事用者率以滥恶相欺厂官稍选汰之辄抗不应甚且弃掷而去反诬厂官索勒盖皆有所恃而然此任事各官所以人人自危也棕产南平诸邑督催两年不至亦頼徐节推之力始获解用而民间毎里仅出数斤不愿领价复还之藩司尤称节省铁则王君承差许楠所选买亦多精良云造船厂坞地在南台江边中有天妃舍人庙在焉旧爲林尚书业额十亩官府以雪峰寺田十亩五分易之爲造舟之所其来已閲数封矣中深而下爲坞以顿舟庙之左爽垲爲厂以爲科司院道驻临地而坞之两旁则以堆置木料诸物与工匠人等居之左有小沟爲界旧时铁锚尚没其处右则抵路爲界前则临江而后有墻脚界限甚明居民故老皆能言之乃己卯封事后値丈量初起有通事林钟和者以旧管厂之故潜以地盗售之林仲愚开池而左旁地则陈卿请佃于官亦辟爲池遂致材料无所安顿司厰者屡屡爲言竟不问及余移文按院督催中稍及之而狂妄者反变乱黒白谬指爲借民间地后经闽县尹尹君遂祈审勘明实始获返所侵地而详司立石焉吁以官地而指爲民地以民占而反称爲官夺则指鹿爲马何异乎余故详着以告后人且以见龃龉者之悖谬类如此云过海防船器械如大铳镖鎗盔甲弓箭火药等项旧规设有定额余初欲借用之军库以省此一费后海防许君申议谓库中军器火药率皆久顿不堪而防备海外不测尤宜精制余等乃听其另造后至夷国闻有他警亦借此爲有备云造船额派银三千两而今次所费仅二千三十二两则实余辈躬自稽覈而节省者也去时经海防舘许君册报止此数回时又据藩司呉公移会手本亦止如许君之数而已厂中剩料樟杉诸木并桐油荒铁皆檄令海防舘变价还官即木屑棕边督造官倶不敢入私橐故所省寛然有余而指挥叶重光所侵没银数百两至今尚未追还此则又在所剩之外者也往例使臣地方交际酒席皆取诸纲银盖院司道所通用也余辈此行时异势殊簸弄者方以术绐人借口加派故一切应酬酒席竟如余初议即以其人之仪还答其人之礼如抚院税监总戎司道诸公宴会毎以原席原仪答之是也即郡邑诸君经会城谒诸当道有少致程者亦莫不如是答之其或遇旧公祖旧上司而势不免于那用者即令扣日用廪银补还顷藩司呉公以廪银出诸上赐且封银余剩颇多差官将余二人所补廪银一百九十余两送还并以渡海所用金银酒器共二百三十余两追送诸境上余等皆固却之盖宁省费以俭于身毋宁廉用之累地方而速之谤也封事文移凡属封事者科司二使皆得下檄于有司而有司隔属难行势不得不檄于藩司经歴司令之呈堂转行者则惟科使得以行之此皆相沿旧规余閲福州府己卯旧案有藩司印信箚付一纸乃转奉科使之檄令其委官採木而箚行于福州府者是固一明徴也至于有司奉檄从事或有害事作奸应究拟而具详者余以封使无罚赎之例檄令止免其或法难末减则令其径申当道详行此亦造船中文移一事故附记之八月间飓风大作飘瓦折木夷人皆以大绳维屋恐爲风所拔且阴霾四塞暴雨倾盆那霸港水涨浪横封舟几爲荡损余等亟令指挥把总率船衆守护而国王亦遣数百人至协力助守即淋漓风雨中不避也其后连砍皆然相救如左右手乃获无虞余等毎令给牛酒劳之盖舟虽在港安泊而所患之大又如此可不愼乎故列记于｢造舟｣按｢旧録｣载船之尺寸一以官尺爲定盖民尺一尺仅官尺八寸故也今次仍依辛酉己卯议倶用官尺爲凖舟稳去禾身长六丈一尺舵长三丈一尺大桅长七丈二尺围七尺五寸二桅长六丈五尺围六尺二寸然大桅旧式须足官尺八丈乃爲中程今次如式者既屡爲凿毁而长不及数与尾围尖小不满四尺者又不堪用故临期仓皇不得已取两木幇爲合桅外以铁篐束之然回日遭飓风摇拽竟不免损裂之患乃知前人之必用全桅者良有以也夏子阳曰夫封舟费之大者也然以终王事义实在焉市井之徒何知好义以向其利者爲有徳故费在官则竞爲饕费在民则朋爲匿使臣者载义而行者也义不能徇人以欲则任怨徇之不可而拮据卒瘏躬爲经画也则任劳经之而不得柄之必须以日矣积日不能无积费谁实爲之而且以爲口实也则任谤此三任者义之所不能辞也使臣所遇之不获已也而要之以共王之大义则必有任其责者耳用人任事在人授事在择人海艘之役其需人也多矣始而营之惟工师终而操之惟长年其间总理而分效之则惟有司与诸执事是皆有事者也虽然是非直事也吾身以之者也聴羣不习之人而以使事戏一旦有急虽欲悔吾其如人何夫虑其卒安得不慎其初是吾所以択也实见得是何恤于人言吾求济吾事而已济吾事所以济吾身也济吾身所以济君命也志用人按造船以用人爲要故必择有司之贤者而以指挥副之此己卯题准新例也有司属之海防舘初爲同知郭君立言亦能効力往复计议而爲上下所制不敢尽露其长后又去而署篆其事益弛郭寻殁而臬幕李官来署事处于两难然犹知大义以王事爲念后得同知许君在廷则毅然任事从中调停故事无掣肘功有成绪此其品最高而其劳最着时以人情乖异纲纪凌夷渠独率幕属丞簿令其朔望参谒守礼不失谓外夷所观安可不示天朝体统则所见尤得其大者至于选报舟师召幕衆役同心相济期于得人则漳州海防舘陶君拱圣海澄尹姚君之兰督採樟木搜罗巨材孜孜奉公舳艣相望则福宁州守洪君翼圣福安尹金君汝砺宁徳尹区君日振査勘桅木驱驰山谷先之以大田继之以宁化不辞劳瘁克秉公忠则延平节推徐君久徳焉此数君者着绩使事于法皆得不泯而大桅斯得封事斯完徐节推之功尤爲独着云封舟督理分任皆有员役余辈未至之前司府皆已派委但此事歴数十年间一擧行当道所不经见而议事者与出海者利害不相关又往往贿嘱是徇故所用尽无頼子即显犯大辟遣戍城旦舂之徒概议用议允此辈尽爲身谋谿壑是餍一切海上事固懵如也余曾见｢旧録｣言甲午用人多由府县县取具吏书欲行者行欲免者免所以不能得人读高公｢操舟记｣可爲寒心辛酉鉴于前弊遂躬选义民马魁道陈孔成陈宗达等数人授以名色把总令之各擧所知而参以访论皆事属使臣而于其主事者毎厚之以恩初时人犹疑之而卒頼其力己卯亦用此法时陈孔成马魁道尚在遂仍用之所拣舟工皆出其手故称得人然是歳巳増添指挥二员专理其事而谢绎翁爲闽人人与事又其习知故所选指挥覃显宗邢端两人皆可託而都中爲余等言犹念之不置及抵闽询其人则倶已物故无复有识途之马矣故今次所苦其难先在用人访之二司诸君又莫肯擧后访一张维藩复以齮龁委而去之时两指挥倶虚余移会按院月行取用而司府竟不报及后抚院莅任始以维藩补焉而综理稽覈船务终始兢兢畏愼则亦不负所委者也把总苏道亨精于造船熟于航海则曩在都中从太常博士陈君处偶闻之者及半载后工匠舟师迄无端绪始檄漳州海防舘陶君取之道亨惧而他匿余爲陶君言其由始强致之见其貌朴而言皆凿凿中窾遂令充把总以造舟择人委焉凡指画工匠选办长年勘验桅木与一切船务鉅细率皆頼之临行抚院徐公檄海防舘令其以指挥体统行事止余等勿复选补指挥或亦念其劳耳后海洋连値风涛舟竟无恙虽神灵默相而舟坚人练不可谓非其功也第贾人习气不免于费防范则驾驭尤贵于得法云篙工舵师｢旧録｣皆用漳人盖其渉险多而风涛惯其主事者能严能愼其趋事者能劳能苦若臂指相使然者但精能者往往爲海商私匿余因檄漳州海防舘令其俟洋船回日从海商査报籍名送至复使苏道亨等办认其眞伪能否稍汰其老者及冒名者依原额取用伙长六名内惟李美柯鎭爲最眞勤有胆智艰险时多頼焉亦危中之最得力者也舵工十六名皆称所职而潘沂陈诚黄安頼友尤爲最此二役船中关系甚重诚不可不愼择者唯是此辈多乐于商船而不乐于随封盖商船募资厚而获利倍官府则仅仅工食银六两余耳况一经籍名数年不得出海既苦守候之艰而官船带货有限且又禁其贸易不免折资之怨此精良者所以匿不肯应即官府严拘之亦徒得其赝者耳其孰从而辨之故选择之任不可无漳海之人而此辈既借其力亦不可不恤其私而体念之也然兹行失利大拂其情后虽欲招徕之恐精良者亦未易得矣造船舰匠有二在河口者能知尺寸守成规而不能斟酌时宜在漳州者善用料务坚致而不能委曲细腻各有短长余仍旧两用之而使其互相参酌以集其长至于扶艕拽木以幇助舰匠又厰中之最要者时此项工费已爲干没者侵糜无从指处余乃用中军百戸林凤鸣之议选鎭东卫及万安梅花所定海所军共六十二名代之以军有原粮工食可免而他日出海贴驾即以所选者充之庶称两便而扶捜劳苦则日给盐菜银一分以少资之军既乐趋而较之募夫尤省此最称良便云至于催运舟稳去禾木则指挥张维藩主簿刘文楷催採樟料则经歴李应霈趣运则主簿熊立李文熹典史孙朝遇张秉彝杜惟忠而把总钟元和奔走厂务朝夕勤劳至洋中危险水涌入舱乃巡视调度督军戽水与把总王万化倶连夜目不交睫则尤爲得力云过海人数指挥把总伙长舵工之外省祭三名林有源林一洪金廷楷在厂则收放木料至琉球则充爲读赞官引礼通事一名郑玺译语通事三名郑仲和陈仕顺冯应隆民梢总甲哨官四名班手十四名水梢总甲八名护针总甲并管水火旗幔总甲共九名椗手共八名绞手共十四名橹头共十六名车手共三十二名管小𦪠四名听用水梢共四十七名其贴驾军梢并总小甲四十七名即鎭东万安梅花定海扶艕军也此外医画书办门皂行匠亦倶照旧其行粮惟伙长舵工则给以六两余班手亦稍优余则概给以五两三钱大抵此行人数悉如己卯之役而所给行粮较之己卯犹少省焉虽带防御牙兵三十四名亦惟自支营中本粮耳行粮不与给也至于万安所军仍量带七名者则以谢译翁言此不宜革｣故也语具在｢使録补遗｣中兹不复赘然亦即在卫所军四十七名内伸缩通融非额外増设也夏子阳曰封舟之用人其良有司操其纪纲者也吾取其徳且取其才其他皆以长试而已有长则不能无短舍其短所以集其长也善哉乎子思之比于用木也｢杞梓连抱不弃于尺朽｣吾得之以用桅焉中稍空者裁而用之末稍纤者幇而用之吾非不欲用其全无可奈何而姑取焉能使长爲吾用而舟卒頼以济其用人也亦若是则已矣故吾之所弃必臃肿不任縄墨与最爲蠧者也呜唿其长足以济矣吾取其能渡海而已而又安能必以君子概责之小人哉敬神神无不在而于海最灵非神独灵于海也人之神至海而灵也吾所大患谓吾有身有身而生死顺逆夷险交乎前其外鬪故其中驰神弗附也渡海则身直寄耳遗汝形敛汝精收视却听而一禀于固然吾之神凝而触则通之神告我矣在海言海其爲灵之昭昭也亦宜録曰｢敬神｣志神所由通也采集往事并得以览焉嘉靖十三年使臣陈侃高澄行至䊀米山舟刺刺发漏羣譟唿天妃风定塞袽得免于溺归国时値桅舵倶折舟人哭声震天无不剪髪设誓求救于神已而红光烛舟舟果少宁翼日风剧不能易舵乃请珓得吉衆遂跃然起舵舵柄甚重约二千余斤平时百人擧之而不足是时数十人擧之而有余舵既易衆始有喜色忽一蝴蝶绕于舟疑者曰蝶质甚微在樊圃中飞不越百歩安能远渉沧溟此殆非蝶也神也复一黄雀立于桅上令以米饲之驯驯啄尽而去是夕疾风迅发白浪拍天巨舰漂荡如苇风声雷吼而水声助之眞不忍闻船欹侧流汗至踵矣二人乃遂冠服默祷矢以立碑奏闻于上言讫风若少缓彻晓已见闽之三山矣神明之助讵偶然哉嘉靖四十年使臣郭汝霖李际春行至赤屿无风舟不能行当昼有大鱼出跃如鉅舟旁有数小鱼夹之至暮舟荡甚皆谓无风而船如此事诚可怪乃施金光明佛经一部并作彩舟舁之舱口而风忽南来得保无虞居无何开洋回国中见麻雀一双宛宛来泊舱篷须臾巨飓大发舵忽折去郭乃爲文告曰霖等钦奉上命册封琉球仰荷神祐公事既完兹当归国洋中折舵无任惊惶惟尔天妃海若皆国家庙祀正神今朝使危急华夷五百生灵所系岂可不施拯救若霖有贬身之行请即殛之于床无爲五百人之累若尚可改过而自新也神其大显威灵俾风恬浪静更置前舵庶几可以图全神其念之告后风稍息遂易新舵嗟乎鬼神冥邈谭者未有不疑然四无边岸之中宛弱双雀何从而来易舵之后又一鸟常据于桅尾孰谓世间事可尽以恒理臆决哉万暦七年使臣萧崇业谢杰出洋东风相左鍼路舛误舟伥伥莫知所之连行七余日而窾濶窅无山屿但惟孤燕飞绕于前后一细蜻蜒入神舍不去衆咸异焉陈孔成等懑然悒热乃令舰匠作彩舟禳之又听习于巫者諠金鼓降箕又俯伏神前求珓穷祈祝事一无所吝后二日得至叶壁山比归舟将至台洋之前一夕舵叶失去舟漂荡震撼卧者几不能贴席时扶二使君登棚理之二把总问珓卜舵何时可易神许以巳时及期风勐如故诸役恐起舵牙致危不敢任谢乃从神之许主令起之风随息至易新舵抵水风乃厉如故然舵方易新虽风不妨矣次日即望见台洋之山盖神标其奇如此夏子阳曰余覩海神事有感焉夫天妃诞自莆阳五代至今歴着灵异载在｢祀典｣旧矣凡国崇祀以庇民也国以庇民报祀神以庇民食报神无日不爲民庇也特人心自爲有无耳顷者余从海上行初时人犹凛凛及过花瓶屿无风而浪一祷辄安风起天末七昼夜即至其国人视渉沧溟犹渉江耳盖不知其爲神之庇也归舟且稍懈矣乃中洋断舵索者四失舵者三合木大桅亦震撼损裂人始日夜唿救于天妃备极诚恳然而捞舵索则水面现灯示飓徴则异雀再集东风助顺而一瞬千里昏夜迷山而火光烛之其应也如响神果在人心外哉呜唿曷其奈何弗敬兵科右给事中玉山夏子阳编行人司行人泗水王士祯同编羣书质异｢大明一统志｣琉球国在福建泉州之东海岛中其朝贡由福建以达于京师国之沿革未详汉魏以来不通中华隋大业中令羽骑尉朱寛访求异俗始至其国语言不通掠一人以返后遣武贲郎将陈稜率兵至其国虏男女五百人还唐宋时未尝朝贡元遣使招谕之不从本朝洪武中其国分爲三曰中山王山南王山北王皆遣使朝贡嗣是惟中山王来朝其二山盖爲所併矣风俗男子去髭须妇人以墨黥手爲龙虎文皆纻绳缠发从顶后盘至额男以鸟羽爲冠装以珠玉赤毛妇以罗纹白布爲帽织鬪镂皮并杂毛爲衣以螺爲饰而下垂小贝其声如佩无君臣上下之节拜伏之礼父子同床而寝妇人生乳必食子衣食用手无匙筯得异物先进者死者浴其尸以布帛纒之裹以苇草上不起坟无他奇货尤好摽掠故商贾不通不驾舟揖惟缚竹爲筏急则羣舁之泅水而逃俗事山海之神祭以殽酒战鬪杀人即以所杀人祭其神王所居壁下多聚髑髅以爲佳所居曰波罗檀洞堑栅三重环以流水树棘爲藩殿宇多刻禽獣无赋敛有事则均税无文字不知节朔视月盈亏以知时视草荣枯以计歳山川鼋鼈屿在国西水行一日高华屿在国西水行三日彭湖岛在国西水行五日落漈水至彭湖渐低近琉球谓水落漈漈者水趋下不回也凡两岸渔舟至彭湖遇飓风作漂流落漈回者百无一二土产鬪镂树硫黄胡椒熊罴豺狼按琉球以一统舆图｣视之则在东南以闽省视之则实在闽之东北故去必仲夏乘西南风也回必孟冬乘东北风也古无文字其详不可考但隋兵劫之而不服元使招之而不应及我皇祖统一寰区慕义向风首先効款可谓超出诸夷而恭顺足嘉也国昔三分今中山併而爲一其人状貌与华人不甚相远但深目多须上髭剪与唇齐稍爲异未尝尽去也额任质而髻居右其束网而髻居中者则洪永间所赐闽人三十六姓之裔也贵贱所别闲居以簪公谒以手巾手巾者纒首色布圈也紫黄爲贵红緑次之青爲下簪则金爲贵镀金与银次之铜爲下俗尚白男女衣倶纯素间有有男子服青者则以治事于公者也内衣短狭袖仅容肘外衣寛博制类道土服卑下者则以两袖翻结背中贵人腰束文锦大带价可三四金贱者惟束布而已凡屋地多板簟上复荐以厚席故无贵贱皆着草屦入室则脱去一则不欲尘汚其席而一则以跣足爲敬故王见神臣见王及宾主相见皆若是也惟谒余辈悉遵中国礼制服冠裳次第谒见跪拜唯诺惟谨然往往苦之若桎梏不堪状一出使舘外辄亟去冠裳赤脚乘马去亦以素所不习故也妇人至今犹以墨黥手爲花草文髻肖聪角儿絶无簪珥粉黛饰足着草履与男子无异衣亦似道服出见华人挈领覆顶至眉复引襟爲便面止露两目下裳褶细而制长使可覆足名族之妻出皆侧坐马上以数尺白布巾蒙其首随以女仆三四人无罗纹织皮毛衣螺贝之饰询其俗产乳亦未尝食子衣但爲牝难之晨者十室而九盖以男子多仰给于妇人也国王之下法司最尊制立三人国事操纵皆出其手从来率以王亲任之不用三十六姓今用之则自郑迥始亦彼国制之更新云察度非官名唯俗唿公子爲察度奴示｢旧録｣谓司刑名误矣司刑名者毗那官也那霸官唯司贡献之船及管理使臣并从官各员役供给遏闼里官则王近侍之臣耳目官虽云备访问亦託之空名耳此皆随事任官非有文武之别唯大夫长史都通事等官则爲文职以其由秀才歴仕而专司贡献及文移表章也秀才择三十六姓中识汉字汉音者爲之土人不与焉王视朝羣臣具夷服搓手膜拜跪移时不起过圣节长至元旦王统衆官肃冠裳嵩唿祝寿亦彬彬然有礼闻元旦行礼后官各易常服而王亦衣寛博锦衣戴五色锦圈坐阁二层衆官跪堦下唱太平曲卑者按拍和歌尊者奉觞爲寿王亦等级赐之酒殽则夷俗之礼也父子同寝亦以幼时长则异处食用匙筯削素木爲之｢旧録｣｢得异物必先进者居亲丧者数月不食肉｣亦未必尽然人化者浴尸去腐然后收骨布裹置土穴中若王及陪臣之家亦以骸匣藏之林谷裁木板爲羫祭扫则启钥观之至今不改俗有待月之愿凡月二十三日夜修香果立以待月月出则拜拜竟乃敢坐谓可益寿延禧朔望皆向灶拜中无亦请僧诵经荐其先祖过前王庙辄下马搓手而行道遇尊者随伏地下不敢视对上官言事必具酒二壶至其家跪而酌之地无货殖一切所需贸于倭国迩来那霸首里二处亦聚女僧交易然不过蔬谷鱼盐之类女子适市以货顶戴于头而行不用手扶亦不坠也国法窃盗者死今法渐弛间有犯者惟加拷罚然剽掠之事絶无舟舶制与中国颇同如小艇则刳木爲之陪臣入贡航海必创以巨舟缚竹爲筏未之见也国中敬神神有女王者乃王宗姊妹之属世由神选以相代选时神附之言送入女王宫遂倏然灵异虽适配者亦不再合焉惟国当播种先一日王诣其宫拜灶女王以酒觞之余亦不相见也五谷成时女王必渡海至孔达佳山採成熟者数穗嚼之各山乃敢获若女王未尝而先获者食之立毙故盗採之奸不禁自息闻昔有倭来寇神辄化其米爲沙其水爲盐或时人忽爲盲唖而舟倏爲崩裂倭反见困解去毎宴请余辈之时女王夜命女君一二百人各顶草圈携杨柳枝入宫遍视意恐物有误毒所谓女君者皆良家女女王欲命之即降异其身遂能去来不测当入宫时闽役爲王所倩作宴者亲目撃之谓过声隐隐若蚊鸣凡夷官夷人遇之悉叩首拜如国有不良辄指名告王擒罪之如此类皆于其国颇有功即不穷其妄诞而杀人以祭问之无是也国无城池王宫建于山巓国门榜曰欢会｣府门榜曰｢漏刻｣殿门榜曰｢奉神｣并无波罗檀洞之名围堞亦无聚髅者殿墻二重矗矗石壁望之颇似一城云人国门有石梯数层左下甃一小池水自龙口中喷出上榜曰｢瑞泉｣水极清冷专给王宫之用后王闻余辈需清水烹茶亦令夷人日给焉国门外路皆芟夷可容轨设堑树棘在民居近山者或然王所居殿宇朴素浑坚而楼阁与门则间饰以金碧雕绘山颇多名亦未详据其相近而称名者东则有孔达佳山南则有太平山俗唿苗菰复有䊀米山即往来经过处西则有马齿山俗唿溪頼末北则有叶壁山状如丫髻复有土里臣马山即产硫黄处也过则七岛半属日本矣凡山皆星散海中杂出鱼螺海菜之物其人倶种禾苎独太平一带贡献布米爲多彭湖非其所属且相距甚远鼋鼊落漈询之人人不知岂别国岛耶土产闘镂树问之亦不知或言其国有橘小橘可作醯者方言音颇相类意即此物然亦无足据也有凤尾蕉以叶蹁跹似凤尾故名今闽中亦多有之野鲜惟鹿其余则马牛羊豕鶏族类多而价亦廉甚但食之有腥鹅鸭蓄之不蕃故无蓄者絶无犬惟好养异色猫有奇蛇色黒可愈疯所见鸟惟乌鸦麻雀至九月鹰至独多云风飘从日本来人争缴而弋之谷则稻秫黍稷麦菽蔬则瓜茄姜蒜葱韭菔芋更有波菱山药冬瓜薯瓠之属皆闽中种而味实不逮果则芭蕉甘蔗石榴葡萄橘柚而已木有罗汉杉质坚而美宫室器用皆资之松柏棕樟竹箭杨柳列植巖圃萧寺间稍郁葱可玩花亦少见惟茉莉佛桑最盛香艶亦远过于闽中地不宜茶凡茶皆从日本至也虫类不繁独有壁间蝎虎而声似麻雀则大异焉海错龙虾蟳螺颇大余亦未见异种惟鱼有緑鳞而红章者实中国所未覩也至于赋敛稍寓古人遗法上下各食其土无他诛求惟遇世及请封则从其始日即派取谷米苎布于各山头豫爲积贮数年以供宴犒事毕乃止视月知时视草计歳必非奉吾正朔之后要之纪者採听闻多失实或琉球渐濡文教今昔异习亦自不可执一论耳但闻迩来又渐有机械闽人亦往往堕其术中风气虽开浑朴已雕歧矣夏子阳日琉球一单弱国也去闽万里悬立海东地无城池人不习战即所属诸岛浮影波末如晨星错落河汉其不能爲常山蛇势明矣日本素称强狡与之爲邻数数要胁眼中若无之顾山海自若传世永永岂非圣神御极威徳广被爲属国者世守带砺安若覆盂耶耳｢蠃虫録｣琉球当建安之东水行五百里土多山峒峒有小王各爲部队而不相救援国朝进贡不时王子及陪臣之子皆入太学读书礼待甚厚按琉球必自福州梅花所开洋风顺六七昼夜至否则淹荡且踰旬矣以水程计之相去殆将万里乃谓｢当建安之东水行五百里｣抑何谬戻耶况建安爲建宁属邑在幅州西北与海原不相通不知何据而云然耳山多峒不可知第无｢小王各爲部队｣之説闻昔山南山北均有王号与中山鼎峙所谓｢小王｣意或指此今久併于中山各以王亲辖之他所属海外诸山亦分统以黄手巾官盖均是夷属必非不相援也国初入贡无定期今定以二年一擧则率以爲常其土子入太学仅创见于洪武二十二年嗣是惟遣陪臣之子进监授业大司成处以观光之馆教以学礼诵诗而冬裘夏葛朝饔夕歈则加内地儒生一等礼待亦殊厚矣余毎观诸夷官进谒中有拜起雍容礼度不忒者皆尝北学南雍者也乃知礼教之关系甚大即夷士不可无也夏子阳曰余闻诸琉球昔遣陪臣之子进监者率皆三十六姓今诸姓凋谢仅存蔡郑林程梁金六家而族不甚蕃故进监之举近亦寥寥大夫长史昔以诵诗学礼者充之故多彬彬礼让今仅取奔走滥觞匪人则末流渐失矣三十六姓者昔所居地曰｢营中｣今强半邱墟过之殊可概焉｢星槎胜览｣琉球国山形抱合而生一日翠丽一曰大崎一曰斧头一曰重曼高耸丛林田沃谷盛气候常热酋长遵理不科民下酿甘蔗爲酒煮海爲盐能习读中国书好古画铜器作诗效唐体地产沙金黄蜡按琉球诸山虽迤逦联绵而形势不甚抱合所谓翠丽等四山之名倶无可考即国人咸不识也丽林峻谷间亦有之然田多瘠硗谷亦丰歉不齐俗传受封之后必有大有年顷余驻节日谂之果歳丰时和家给人足雨露之泽良不偶耳气候常热以海地卑湿而近于东然闻隆冬时亦间有霜雪焉又云｢酋长不科民｣稍爲笃论以国中令甲本简而操枋者复不责小文耳百姓酿酒非甘蔗惟以米舂爲末置水中仍用曲越宿状如米汁食之颇甜名曰｢米奇｣新谷登时家家酿此相餽然初酿时必妇人将米先嚼数口而后继之以舂米之末传谓始自女神所制故取类如此烧酒酿与中国同第气烈则倍耳僧识番字亦识孔氏书以其少时尝往倭国习于倭僧陪臣子弟十三四歳皆从之习字读书如三十六姓者复从旧时通事习华语以储他日长史通事之用作诗惟僧能之然亦晓音韵弄文墨已尔许以｢效唐｣则过也古书铜器贵家大族颇相尚然所同好者惟铁器棉布盖地不产铁炊爨多用螺壳土不植棉织纴惟事麻缕此二者必资中国今进贡之使稍贸以往其用亦称不乏焉国未谂产金与否往见王府亦有金瓶台盏之类即匙筯亦然黄蜡闻䊀米山略产而未知果否国中所用黒铜钱极轻小如宋季之鵞眼綖环千不盈掬毎五贯折银一钱女僧于市交易者日获二贯则称利有藏有二三百贯则爲中产之家琉球称贫信然矣夏子阳日余闻琉球国王宫之右有寺曰｢圆觉｣制颇宏敞其中所藏有国初所赐｢四书｣｢五经｣｢韵府｣｢通鑑｣｢唐贤三体诗｣诸书佛经如｢华严｣｢法华｣｢楞严｣之类亦间有之但其僧所识诵则止一｢心经｣而所以教陪臣子弟则一｢论语｣也要亦文字之辟未广耳圆觉寺僧视法司尤贵大夫而下见之长跪稽颡则亦尊师意云｢集事渊海｣琉球与泉州之岛曰彭湖者烟火相望其人骁健以刀槊矢剑鼓爲兵器旁有毘舍那国语言不通袒裸雎雎殆非人类按琉球去彭湖不知几千里无论海蜃作雾光景晦冥即云净天空一碧万顷而淼茫浩荡亦莫可穷极讵有｢烟火相望｣而近易若斯者闽中士大夫常曰霁日登鼓山可望琉球盖所望者小琉球也其去梅花所水程仅七更耳若夫琉球则去闽将万里虽离朱之明亦安能独见于无涯之外耶云｢其人骁健｣亦未然但能耐饥寒任劳苦且尚血气不平则露龈裂眦相忿争或持刀剚人腹者亦间有之然自度不免辄引刀反自毙否则即下于理决抵偿而无繋狱如法司紫手巾等官极称贵倨闻昔有犯者亦抵法止令坐地而不绑缚轻则流徒太平山锢之终身今国王仁厚自爲世子至今未尝杀戮一人故刑罚亦甚简焉民间所用兵器惟盔甲与刀颇称坚利余诸矛戟皆脆弱徒具文耳弓长如屋檐射则树之于地以两手弯之发矢不甚远是年九月间夷属传报有倭船若干艘将至问之法司等官曰此事传有数年而未必确然国有灵神可恃以无虞余以倭怀封豕长蛇之心不可无备因稍昼策令之选兵砺器以待之仍命随行铁匠多备坚利器械以资防御后倭来知吾有备亦竟销萌故夷人深徳余辈爲徙薪也其国西南虽云暹罗然相去极远东北则日本颇相近闻东隅有人鸟语鬼形不相往来岂即所谓｢毘舍那国｣耶夏子阳曰余观载记及｢旧録｣言人人殊皆称琉球强意其孤立海岛必有所爲强者比至观之殊未然询其所以守日｢恃险与神｣夫险安足恃神亦岂必能据我然则所恃爲安毋亦効顺天朝而山川神灵实助其顺欤杜氏｢通典｣琉球国王姓欢斯氏名渇剌兜土人唿之爲｢可老羊｣妻曰｢多拔荼｣居舍大十有六间王乘木獣令左右舆之凡宴会执酒者必得唿名而后飮上王酒者亦唿王名然后啣杯共酌歌唿蹋蹄音颇哀怨扶女子上膊摇手而舞又曰民间门戸必安獣头按琉球国王姓尚氏其源委不可得而考惟册封自尚巴志始故着焉其命名则取汉字之美者爲之如尚忠尚思达之类是也妃选自贵族土人称王曰｢敖那｣称妃曰｢札喇｣乃云｢可老羊｣｢多拔荼｣岂方言或以世异乎王之居舎入门向北者七间乃其前王之殿以堪舆家不利乃稍折而东深数十丈许又向西者七间则王所居正殿阁二层上爲安奉诏勅并藏贮仪从之所中爲朝堂臣下传言侍立阁下檐前凡阁门以五色烧土珠爲帘栊桌围如之中三间略加金碧承尘下覆以綵绘地铺重席寸余行之绵软无履声左楼二皆贮钱谷之属右有平屋七间名曰北宫拜祝圣寿筵宴使臣倶于此义取南向也大都广阔宏爽可拟寺观之制而比中国王府则远不逮矣王出入乘肩舆状类中国大神轿扛倶十六人非有木獣伞用五色亦有青碧土珠伞从者千人皆执戈矛先后之舆前伶人鼓吹从官乘马执小团扇并鸟羽扇者各四人提贴金胡芦二人复有武士面蒙铜鬼貌身服漆甲而腰佩刀者数十辈盖以备不虞耳部臣遇吉毎称觞寿王王亦与之坐而酬之虽近似亲狎亦必搓手叩头然后飮岂有上王酒者辄敢唿名耶乐器有金鼓三絃等乐但多不善作尝借吾随从者教之亦有土戏闻皆王宫小从者及贵家子弟习之登台戴大笠加以皂帕蒙面着彩色夷服羣以二十余辈伛偻宛转同声而讴皆如出一人至所谓｢蹋蹄歌唿扶女子膊上｣则所未覩也人居不甚联比往往星散于巖谷中迹若寥落而生聚亦盛闻曩时贵族犬姓始得创瓦屋迩来营窟渐易栋宇斯兴周遭叠石爲墻以爲防卫望之宛然一睥睨堡也至云｢门戸必安獣头｣则无是事矣夏子阳曰尝稽诸夷之俗虽不同轨而其鄙陋朴野则无甚相远如雕题凿齿反踵贯胸裸袒沮颜者可数也琉球亦一夷耳讵能与之甚异哉顾其超然面内歴世弗渝渐渍文教顿洗夷风而蹋蹄媟主之陋或亦浸浸乎爲化所移矣宁可尽诋杜氏之谬耶｢使职要务｣洪武永乐时出使琉球等国者给事中行人各一员假以玉带蟒衣极品服色预于临海之处经年造二鉅舟中有舱数区贮以器用若干又藏棺二副棺前刻｢天朝使臣之柩｣上钉银牌若干两蹀有风波之恶知其不免则请使臣仰卧其中以铁钉锢之舟覆而任其漂泊也庶人见之取其银物而弃其柩于山崖俟后使者因便载归迩者鉴汨没之祸奏准待藩王继立遣陪臣入贡丐封乃命使臣斋诏勅驻海滨以赐之此得华夷安危之道虽万世守之可也按琉球遣文臣往封由来旧矣即议者谓鉴汨没之祸欲令领封海上而毕竟往封加故则以祖制在焉故也余辈此行已抵闽二年台使者乃因讹言议欲改遣武臣余辈念使臣啣命久出无畏难中止之理况天朝不可爽信于属国中国不可示怯于外夷上疏请行而礼部则主领封之议圣明在上遂两用之余辈得以仍往颁封而以后则领封爲定制云夏子阳曰琉球之役以海爲程以鍼爲路出梅花所东涌山则淼渺汪洋茫无涯际一日一日或见絶岛孤山亦惟一点空青半落天外夫幸而济则济矣苟不幸而遇不测风涛则我躬不恤遑恤我后而乃欲以藏棺悬牌冀万之一乎归骨也亦迂矣是以前使者久矣去之要之此役只在造舟用人处最爲喫紧其所足恃则惟式凭国家宠灵与仗平生忠信两者而已如日设桴翼造水带则又浅之乎其爲见也｢大明会典｣琉球自洪武年间其中山王山南王山北王皆遣使奉表笺贡马及方物洪武十六年赐国王镀金银印并文绮等物山南山北王亦如之永乐以来国王嗣立皆请命册封自是惟中山王来毎二年朝贡一次毎船一百人多不过百五十人其贡马硫黄苏木胡椒螺壳海巴生红铜牛皮櫂子扇刀钖玛瑙磨刀石乌木降香木香按琉球贡物惟马及硫黄螺壳海巴牛皮磨刀石乃其土产至于苏木胡椒等物皆经歳易自日本转贩于暹罗者所谓｢櫂子扇｣即倭扇也盍任土作贡宜其惟正之供远取诸物亦其献琛之意不必求备焉可也二年一贡今以爲常第人役过多亦不胜糜费蹀毎船能省其什之三则庶几无滥矣夏子阳曰海岛之国惟琉球最称贫瘠盖地无物产人鲜精能商贾又复裹足不入其境故一切海上奇诡靡丽之珍诎乏焉其贡献方物寥寥固宜尔也然明王慎徳不贵异物彼抵珠投璧却骏焚裘者至今千载而下犹艶称之诚以王者富有四海所重在此不在彼耳故我明于琉球入贡惟録其効顺之悃诚不责其方物之良窳毋亦惟是坚其向风慕义之心焉耳｢书｣曰不宝远物则远人格信哉言乎附旧使録嘉靖甲午使事纪此系｢陈録｣｢使事纪略｣节载之文已见｢萧録｣｢使事纪｣中从略嘉靖辛酉使事纪已见｢萧録｣｢使事纪｣中从略万暦己卯使事纪此即｢萧録｣｢使事纪｣已见前编从略高澄｢操舟记｣已见｢萧録｣｢造舟｣篇从略｢琉球録｣撮要补遗长乐谢杰着｢琉球録｣爲使琉球作也业已备矣然就中有文而烦者有阙而略者余爲撮其要而补其遗盖期于简要工拙非所论云原委琉球于古爲流虬地介万涛间远而望之蟠旋蜿蜒若虬浮水中故因以名后更名曰琉球所辖有䊀米太平马齿七岛诸山并隔海外不相联属合而计之亦不当倭什之一自古不与中国通隋炀帝时曾命将一再至其国仅俘百十人以还不能臣服以其凭险虽武无所用之也明兴慕义来贡高皇帝嘉其款诚封爲中山王以其国有三王曰山南王山北王后爲所併故独称中山封之者仍其旧号也钖以麟枹犀带视二品秩若嫌其与宗藩并者永乐间命使爲盖宫殿制颇闳敞然以板代瓦亦若嫌其与宗藩之宫殿并者洪永二次各遣十八姓爲其纪纲之役多闽之河口人合之凡三十六姓并居彼国之营中子孙之秀者得读书南雍俟文理稍通即遣归爲通事得累陞长史大夫今所存者仅七姓縁所居地狭族类不能蕃故也毎科司出使必以河口土着人充通事谓之｢土通事｣七姓充者谓之｢夷通事｣土通事能夷语夷通事能华语七姓言语衣服与夷无别仅以椎髻别之髻居中者七姓居偏者夷种也七姓男虽贤不爲国壻女虽美不爲王妃盖其祖训然尔国之政事分委于职官其最尊者曰三法司即国相率王之母舅妻父任之其次有察度官以司刑名有耳目官以资访问有哪覇官以理钱谷其法似以｢亲亲兼贤贤｣云大夫长史则专主封贡不与其政事等咸以手巾别之手巾者裹首帛也紫手巾最贵即国相大夫之类黄手巾次之红緑等手巾又次之青者爲下王手巾则兼用五色我使往封彼皆易华服来见不复用彼服色洪永时使者多用内监不时往使有至二三次者宣徳间改用科司始定世及一封至今因之关白之乱闽抚台曾请停封余有疏从臾之比得允闽人皆向余贺余曰未也关白存我不遣封彼亦不敢请关白若平政须别议耳今果然余固知夷之必请又知高庙神灵之必不欲废此典也使礼二使之往也衣则科赐麒麟司赐白泽玉带则倶自备己卯之使科使玉带赠自六科约六十余金时省垣官全且玉价未甚高也余王带本署力不能备曾多方转借絶无应者不得已私市保定石带以行然温润去玉远甚观者咸以爲不雅后本署先辈有任台省者累累爲余叹息其同差张中贵ー号中山者闻之慨然曰谢使君所封中山王偶与吾别号同得非有前縁乎遂解所束带借余同寅徳之羣然造谢渠复盛筵相款盖劳且费云余归仍礼而还之入闽科司之礼稍异以余父母之国不得不异也入夷而后科司之礼同封舟抵浒国相以下跪迎王时爲世子不迎以倭舶在近不免戒心故尔至往祭往封世子始出郊迎然迎封拜迎祭不拜诘之辄以旧典爲解余二人谕之曰礼可义起拜封不拜祭是重己不重亲此自关世子忠孝彝常使者何与焉世子闻言瞿然亟拜因志爲例其贤有足多者甲午辛酉二使凡六七赴王城王滨行仅一造谢科使语余曰封祭上命也不敢不往兹事竣矣宜谢却诸宴高卧舘中以待风汎余曰然王知余二人意遂往拜亲致请启而后余二人如例应之重其款诚也然王来百官空国以从人役约以千计宴犒之需不赀非久积亦不能办实则可一不可再也者王受封后遽束玉带以出诘之曰带赐犀而腰玉何也长史跽禀曰王之玉腰相延已久不然国相大夫束花金长史束光金王如腰犀下人骤见者似爲王之服饰反出国相大夫之下愿稍存国体以释衆惑余辈姑仍之宴之日拜位坐位倶分宾主王至使舘亦然国相等拜二使则并四拜二使不还拜其体与待中国属官稍略王毎宴国相毎问安寒暄等语皆长史辈代致惟议事紧要语国相方自言然数十句译者仅以数句了之以华音一字夷音皆三四字此不得不简彼不得不烦也故始疑而终释然若王跽问圣躬万福及唿｢万歳万歳万万歳｣则备极清朗盖习之旬月而能虽操华音者不能过之矣余则片语不通也封舟使夷航海必资于舟以余所忆舟带虚艄长十七丈濶三丈有奇舱分二十八与｢録｣所载异造时宜酌之询之毎舱多用龙骨欲实而密令坚致可久底必须厚分爲二层钉必须坚务择精铁其铁须买之尤溪价必多给方得上好愼勿轻买轻収己卯之使曾买下铁到厰造船官不收买铁者反讼之军门谓彼索贿刁蹬之军门恚几欲以军法綑打余不得已亲往白之曰毎铁百斤上铁价若干中铁下铁价若干今给上价不翅而反得下铁宜造船者之不收乃具二钉以进上铁钉凿断如纹银下铁钉凿断如峰窝以峰窝之钉钉板不大半折矣船安能坚军门悟乃释造船者不治而改委官另买后船被伤而渡海犹得保全者则以坚厚故也船之材取诸近山处所而建宁爲多船之役招诸近海处所而漳清爲多舟稳去禾木必用松桅木必用杉舵木必用铁力余若樟木杂木亦皆随宜而用但材既大非数百年之木不中程木既巨非数万人之力不能运如木过一郷即以一郷之夫拽之隔一程有夫来换前夫即遣归二程三程以后皆然衆轻易擧原不甚劳但骤览其名则一郷用夫三四百名十郷即三四千名沿途所经府县似有十万之数实则片时数刻而已军门骤闻不胜大怒尽数裁革拨兵六百人代之毎日厚给以工食即舖夫亦代以机兵此辈初往甚喜一日二日运甚捷三日五日稍迟十日以后倶惫告退其言曰从今以往虽三钱一日亦不愿领盖散十万之衆于数百里间借其朝旦之力则人乐于易集虽不给且不怨也萃十万衆之事于数百人责以旬月之久则人苦于难继虽给以厚直不堪也此事之理无异足者又不得已往白之军门幸悟而得稍仍旧盖从容和婉以道之未有不入者也余后序中所云｢功虽迟不夫爲君子正｣｢使録｣中所云｢舟之庀大都多谢君指昼｣者并以此用人航海以船爲命故舟人急焉造船所急在船匠行船所急在船梢船匠有二漳匠善制造凡船之坚致頼之福匠善守成凡船之格式頼之船梢有三伙长司鍼者舵工司舵者阿班司篷缭鍪橹及执诸事者司鍼密室在舵前其室穴一孔与舵相对鍼左则舵左鍼右则舵右舵工听命于伙长焉去时向东北鍼用单卯甲卯乙卯回时向西南鍼用单酉庚酉辛酉吾辈急在择人伙长得人鍼随所用可也舵工用舵亦然舵工名数倍于伙长者以把舵劳而主鍼逸也人必足数乃可行己卯军门欲裁其半余恳请得免及后台洋失舵时舵工八人倶蹶不起向非次班者代之几危矣密室看鍼即白昼亦燃灯总名之曰｢十更船｣昼五更夜五更也然福漳二匠虽兼用而漳匠可量多数名伙长诸役虽多用漳人而福人亦不可尽弃以其各有所用也如万安梅花定海各所军当事者初欲概革余争之力乃得存梅花定海而独革万安后归至台洋阿班等禀曰过洋事毕矣此后礁之有无水之浅深某皆不知吾辈愕然忽梅花定海诸军跃出曰某等幼随父兄钓鱼于此其夷险备知之从此抵家万万可保无虏余叹曰误矣误矣设使当时不挟此二军以行今将安归乎比南行不数程余忽心悟因召梅花军一人诘之曰假使我舟飘入南由闽入广之海路汝知之乎｣曰不知此万安军知之余又怃然广曰误矣误矣万安军可尽革乎我舟之不飘而南天幸也大都海爲危道郷导各有其人看鍼把舵过洋须用漳人由闽以北熟其道者梅花定海人由闽以南熟其道者鎭东南安人至夷熟其道者又须用夷人夷王遣夷梢三十人来接正爲此也南路虽非正途天风不测似不可不豫防者初使夷时曾因南风劲而飘入北则又安知归时不因北风劲而飘入南乎彼万安军之熟于南路者安可去也虽然兵不贵多贵精船中择漳人须试其谙于过洋者择梅花定海人须试其谙于闽浙海道者择万安人须试其谙于闽广海道者又不可徒徇其名而浪收也启行启行由南台渡马江入长乐至广石下船至梅花开船离梅花三十里用铅坠测水绳长百二十丈犹不及底其深可知马江中流阔四十里余亦十里五里不等足称巨浸封舟行其中日不能数十里歴一百八十里程五日方至初甚讶其迟且疑舟之太巨及泛大洋瞬息数百里时而遇风簸弄如一叶方诧其速而犹恨其小也故事引港用闽县县丞或簿尉一员引至长乐界上乐丞来接闽丞方归以爲常时疏新添造船指挥二员当事者即以指挥代之而县丞不行余以爲言不见听比舟入港偶阁浅渚伤其四舱余正愁苦待葺间一父老皤然进曰今次封王县佐貮何不来余告以故父老答曰指挥但能造船岂知行船所以用县佐贰者以其便起郷夫也所以起郷夫者以其善知水性也且问此船入水几何余曰一丈八尺其人遽唿曰幸潮未退此地潮退仅深一丈四五尺舟伤如此何堪再伤乎余惧亟勅舟人移避深处姶得免葺完将发议者不一或谓海洋天险舟伤宜再造或谓封船材料倍蓰战船盐船以此易彼实称两利余颇难初议颇主末议欲易盐船以行以盐船无冒破坚于战船也适又一父老进曰某习知船事希借一观余许之比引入舱其人喜曰不须易也此船坚甚所慯不多稍加粘补虚其四舱即可径渡若易船无论战船ー即盐船亦不可凡船行海中虽若汪洋无际实由南而北或北而南率循汇不远惟封船自西徂东自东还西乃冲横浪万余里去由沧水入黒水归由黒水入沧水此岂盐船力量所能胜乎于是决意不易竟得无恙时冗且悴不及询二夕老姓名归而访之不知所在果父老乎抑神祗之相余也｢旧録｣所不纪旧役所不知何二父老立谈片言歴歴中款也夫县丞之引港军牢之兼用皆系故事但载其事而不明其故以致不知者轻有更张余因详推其始末以告来者庶后人知前事之可循不敢轻于变易也敬神航海水神天妃最着天妃者甫阳人生于五代封于永乐间以处子得道以西洋显蹟莆人泛海者辄唿爲｢姑娘｣盖亲之也使者往还毎値风发必有先徴或爲蜻蜒蛱蝶或爲黄雀红灯笼令人得豫爲之计然亦颇标其奇信之不笃者往往受其惊恐己卯之使衆役初往事神颇虔因得晏然抵浒归日稍有易心不复如前之敬信于是将至台洋之前一夕舵叶失去舟飘荡震撼卧者几不能贴席黎明陈孔成马魁道二把总濳白余曰舵去矣余人见之必忧悸周章幸其尚卧未起禁令毋出惟率漳人扶二使君登棚理之余如其言二把总问珓ト舵何时可易神许以巳时及期风勐如故诸役曰船虽欹而无虞者恃有舵牙挿水也今欲易舵必并起牙颠危之时谁敢任此责乎久之余应曰吉凶在此一擧宜如神所命君子素位而行又将谁怨二把总曰唯唯亟起舵牙风亦随息如坐密室中从巳至未舵易方完一抵水而风厉如故然舵方易新虽风不妨矣次日即望见台洋之山向使神不标其奇归日必各矜其能不复归功于神余是以知神之当敬又不必待标其奇而后敬也夷中之神其灵异亦率类此方舟之将至夷也忽海波顿裂深黒不可测役之老成者曰此龙神迎诏也顷之涎涌如白塔高可数十丈涎尽处突起白虹直至天表且不翅千余丈如是者三有若鼎足然虹尽处结成黒云大可盈亩须臾骎广衆请发牌止之正使以爲幻人心汹汹惧甚啧有烦言余以安衆心爲请始勉爲书｢诏勅在船龙神免朝｣八字牌一发即云散于天涎归于海其去来若可唿而应者盖皆朝廷之宠灵使然也｢威震殊俗百神诃护｣古语不信然乎哉国俗琉球虽夷俗然渐染于中华亦稍知礼义有子居丧数月不食肉者有寡妇不嫁守其二子者毎谆谆对华人道之风尚似胜北虏远甚其人俭而不勤贫而不盗浑朴而有等职官之家有弥旬茹蔬素者女力织作男子反坐而食之耕不用粪衣不用染曾见衆役砌墻十余丈歴四五旬不完其嬾缓可笑民犯剽掠无轻重辄加开腹之刑民房盖用草官房则用瓦王宫外闾阎服色八千爲羣皆缟素可厌土无木棉隆冬亦衣苎苎较闽加密者用以御寒故也富且贵者或衣绵丝贫子衣苎五六重即过一冬我衆十月西归身犹衣葛由气候之煖也天无霜雪或数年而一见产无鹅鸭即鶏豚亦不堪所产硫黄最多値且甚贱从人多窃贩以归然性善传火临行不可不严禁毎宴会或杂用夷乐童子按节而歌抑扬高下或中度可听中有｢人老不得长少年｣之句可译而知亦及时爲乐之意余不审爲何语居常所演戏文则闽子弟爲多其宫眷喜闻华音毎作辄从帘中窥之长史恒跽请典雅题目如｢拜月西厢｣｢买臙脂｣之类皆不演即岳武穆破金班定远破虏亦嫌不使见惟姜诗王祥荆钗之属则所常演夷询知咸啧啧羡华人之节孝云山多蛇无虎前使役人曾撃杀蛇后衆多伤于蛇余初至夜有蛇蟠鼓上鼓人以闻余戒勿撃以后竟无至者若有知然山形回曲亦多似蛇夷中怪异事甚衆姑纪其可述者书籍有｢四书｣无｢五经｣以杜律虞注爲经其善吟者絶句仅可通律与古风以上倶阁笔矣教书教武艺师皆倭人聪警雄俊则不逮倭器械亦钝朽具数而已苟非恃险与中朝之神灵爲倭所图久矣彼国未封之前歳多凶船多坏封后则常丰常宁所以外侮既除之后知其必请封不已也御倭夷与倭爲邻而民贫国小有所不足辄假贷于倭毎遇封使远临在他国或至或不至倭无不至者名称往贺实则索逋于其国也所居舍舘去天使舘不二里而近夷虑我衆之不善于倭又虑倭衆之不利于我毎爲危言以相恐欲迁我衆于营中科使问余余曰此非故事但须严禁诸役勿擅与通自可无虞若无故而亟迁是避倭也岂有堂堂中国而避外夷乎科使如余言不迁久之飓风大作我衆与倭各卫其舟致有争竞倭伤首役一人血流淋漓衆遂大怖扶归哀愬状颇仓皇余验其伤乃刀背非刀口喜曰此急而自救非乱而相戕也宜收衆役入舘徐勅彼之舘伴往谕倭衆必不爲祸科使然之少顷王亦遣彼衆二千余人驰来护舟舟各获完倭亦随息盖其时之天幸如此先是辛酉之使前导驱倭不退以鞭鞭之倭怒操利刀削其鞭立断然亦未尝伤人己卯继往戒诸役曰我使仪卫入城倭夹道而来者乐观其盛耳势不必驱亦不待驱皂辈咸唯唯比往还竟无他衅盖倭号倭奴其曰奴者有主之者也时无主者故不爲乱后之遇此当思所以驭之严于自治而勿与校可也余详｢日东交市记｣以上八条多前録所遗余懐之二十余年不以告人今乃复谆谆者亦｢旧政告新｣之意也览者亮之附日东交市记録未刻故补之使节抵夷适倭舶通市者先期至倭故尝入寇爲中国患夷知辄举以相恐仍请迁羣役入营避之营去署甚远且非故事余辈公出倭或夹道纵观又辄斥曰｢疾去毋令华入惊盖其意欲锢我衆以便己私姑假倭爲词然往来饰説徒示弱耳余察其有巧白于谏议谏议曰足下世海上居宜洞倭情余曰倭性悍而遂无他肠然上下山坂风雨疲劳疾鬪操利兵中国之人弗能与也囮则盗敌则杀非囮与敌固弗盗弗杀也濒海诸恶少者欲愚用其力亟奇货居倭身爲之囮嗾与华人敌倭业已鹰犬于人遂肆剪戮无少忌是直倭罪哉世目倭爲奴倭诚奴也固有主之者也比倭大创去又舶通西南夷利更什倍倭患遂弭斯其故可知已今吾以封临倭偶以市至期与事会无所怨徳非敌也又孰爲之囮者可无恐第境外无私交制也宜葺羣下勿与通足矣谏议然余言召长史迥谕之曰甲午之使倭亦尝至衆弗迁迁衆非便其勿听且胡越一家倭人吾人耳各事乃事其勿拒复号于衆曰倭者国家所弃外禁弗与通诸有辄通倭者罪有赦矧夷伺察甚周若属宜自爱毋贻樛爲使君羞｣令下衆奉法凛凛迄倭去无敢与交一谈倭弗爲害居亦卒得弗迁云谢生曰嗟使难哉方夷之以倭讐我也词甚张义亦近正直其心私耳于时少爲动即堕夷术中乃吾严爲禁徐爲之图不急倭衅不中夷巧不违衆情静重而周悉于使事足称不辱则正大夫之略衆庶之共也不倭有余艶焉敢漫爲之记言琐二则｢琐言｣本不欲言势有不容不言者故仍言之事权天下事假之以权则易集权不在手则难成况使夷航海大事危事乎甲午之使闽未设抚台事皆藩司主之府县任之而统之于按台按台多巡歴且于科使情密分均权盖不待假而专者辛酉则又专于甲午矣以其时倭方内讧破城破所无日无之军门自救不暇且虑爲人所齮龁乃更假以便宜之权且示于民间曰封船战船事同一体诸有违误作弊者并以军法从事故其时事皆不令而行不期而集者以下之有所畏而奉命也己卯则异于是世値昇平官多节省一木一料一夫一役皆军门操之不使科司独专其柄其所在告示曰採木虽系封事不无騒扰民间科司人役不许伐人墓树不许伐人风水树不许拆人篱舍不许伤人田禾有一于此并以军法从事夫此一军法也昔以治乎不事事者今以治乎事事者则其利害难易之相悬岂但天渊哉于是民间刁顽之徒但有木爲有司所号者并累土其旁争以墓树风水树爲解而伤田禾拆篱舍之讼于有司者无日无之论曲直则直常在群姦而航海者爲曲论功罪则功常在捕缉而効劳者爲罪以故役之在官者日就惊危使之在事者日就局促厂中人役得不概坐株连即爲天幸自有使事以来未有掣肘如当日者似亦其遭之阳九使然也此番士使计不至己卯亦不心如辛酉得如甲午足矣盖己卯有所爲而为不念远使之苦失之太过辛酉有所畏而蹙亦非宪体之宜失之不及惟甲午使事官箴两得其中而无失眞令人敬且慕焉今之缙绅大夫所存所行岂殊甲午心能各去成心各存厚道期于共济王事不至矫矫爲名高则前使所苦者其免矣乎其免矣乎恤役利者君子所不道故曰夫子不言有无诸侯不言多寡然所不言者巳之有无多寡也若其爲下爲民则｢周官｢周礼｣所载盖谆谆乎言之矣航海危役吾役即吾民也吾䣊迫于大义分当致身彼役何知焉苟非利以驱之何以结其心而得其力洪武间许过海五百人行李各百斤与夷贸易实以利噉之亦以五万斤实所载也着爲絜令故甲午之使因之得万金总计五百人人各二十金上下多者至三四十金少者亦得十金八金于时莫不洋洋得意辛酉诸役冀仍如前其往者率皆工巧精技二使之警于倭而获免者未必非得人之効也比所获利仅六千金以五百人计之人各十二金耳多者可二十金少者或五六金不无稍觖所望是以己卯招募仅得中才应役不能如前之精工然犹冀其如辛酉也不意値夷贫甚所获仅三千余金虽时所带止四百人亦人各八金耳多者可十五六金少者或三四金或一金亦无不免大失所望吾辈至捐廪助之而后得全师以归盖甲午之使番舶转贩于夷者无虑十余国夷利四倍故我衆之利亦倍辛酉之使番舶转贩于夷者仅三四国夷利稍减故我衆之利亦减巳卯之使通番禁弛漳人自往贩番一舶不至夷利顿减故我衆之利亦絶势使然也今次所招衆役精者未必可致似应稍优其直量加其赏且夷王之立已过十年其所蓄积必已稍充不至如前之贪甚宜示以此意招之庶巧者能者前次効劳者咸乐于趋赴而后可竣厥事也不然诸海滨恶少年而聚之曰是可爲伙长是可爲舵工是可爲阿班军牢而疎于鍼法舵法拙于操舟懵于海道则亦将焉用彼哉此事人所难言诸録不载而今敢于直言而弗隐者时势至此有不得不言者也夷语附天文门天甸尼日飞陆月都急风嗑济云姑木雷刊眉雨嗑乜雪由旗星波世霜失母雹科立雾气力露秃有电波得那霞噶嗑尼起风嗑济福禄姑天阴甸尼奴姑木的天睛甸尼奴法立的下雨嗑乜幅禄下雪由旗福禄明日阿者昨日乞奴风雹嗑济科立地理门地只尼海吾乜江密乃度河嗑哇土足止山牙马奴水民足冰谷亦里路密集石依石井依嗑喇墻拿别城遶泥乜禄沙是那灰活各力桥扒只砖牙及亦石瓦嗑哇喇岸倭嗑远它加撒近即加撒长拿嗑失短密失拿失前马乜后吾失禄左分达里右民急里上吾乜下世莫东加矢西尼失南米南米北乞大时令门春法禄夏拿都秋阿及冬由福冷辟牙撒热嗑子撒寒辟角禄撒暑奴禄撒阴姑木的阳法立的昼皮禄夜由禄早速多晩约姑里的时吐急气亦急年多失节些谷尼即正月烧哇的二月宁哇的三月撒哇的四月升哇的五月恶哇的六月禄谷哇的七月式的哇的八月法只哇的九月谷哇的十月柔哇的十一月失木都及十二月矢哇思花木门茶札花法拿米谷米树拿急果吾乜松马足柏马足拿急竹达急笋达急枣那都乜草谷撒爪吾利菜菜梅吾乜叶尼香藁莲花花孙法拿龙眼龙暗茘枝利是甘蔗翁急胡椒窟受苏木司哇鸟獣门龙达都虎它喇鹿加目马吾马狮失失牛吾失兔吾撒急熊谷马象喳鶏土地鹅喈哪猪哇驴同骡同狗亦奴皮嗑哇鼠聂莺打答噶鱼游羊匹托渣蛇密密猴撒禄龟嗑乜雀由门都里凤凰唿窝麒麟其粦孔雀枯雀枯獬豸害宅仙鹤司禄象牙喳冷其玳瑁嗑乜那各牛角吾失祖奴喜雀孔加査思鹤顶它立奴谷只宫室门门郁窗牙房亦弃楼塔嗑牙御路密集丹墀密集御桥扒只皇城窟宿枯舘骅舘牙瓦嗑喇亦弃于器用门盔嗑坞吐甲幼罗衣刀嗑答拿箭牙弓由乜弦子奴抢牙立臭代盘扒只一名桶盘盆大箣瓶匹乎乎床堕各船莆尼椲花时舵看矢橹罗篷贺筋麦匙带文笔画叶书佐诗笔忿睫字开第墨司默纸堪批砚孙司利锁挿息碗麻佳里屏峰飘布香栌稿炉花瓶抛拿香盒福法各倭扇枉其箱子凯酒钟撒嗑子急茶钟茶麻佳里棋子箴其玉带衣石乞各必金钟孔加尼麻佳里人物门皇帝倭的毎王妃倭男札喇国王倭王嗑吶尸王子倭奴郁勃人夸朝廷倭毎奴大夫大福长史丈司使者使臣通事通资正使申司副使付司唐人大刀那必周师父失农褒和尚褒子父亲一更加乌牙母亲倭奴姑吾牙兄先札弟屋都妻同之子枯哇女乌男姑琉球人倭急拿必周日本人亚马吐必周朝贡使者嗑得那使者大明帝王大苗倭都毎琉球国王倭急拿敖那人事门跪匹含蛮资之説嗑答里拜排失之兴屋起里走迫姑一其行亚立其去亦急来吃之休吾喇我九奴有阿力无妳好幼达撒歹哇禄撒买科的卖屋的睡眠不里请来子盖失之见朝大立叶亦急入朝大立叶密达鞠躬曲尸麻平的底头嗑兰自之立住答止歪叩头嗑蓝自之谢恩温卜姑里朝贡密加妳吸之平身度漫思吾庆贺密由乌牙表章彪乌赏赐吾一加毎奴起来掲知进贡嗑得那进表漂那阿杰的报名包名辞朝畏之谩归回去闷都里一其早起速都密的下程司眉曰尸筵宴札半失勅书倭眉脚都司墨拿来嗑子密的枯好看邱达撒不好哇禄撒放下由六尸作揖利十之给赏乌鸦没谷古里方物木那哇多少亦加撒言语么奴嗑答里晓得识达哇不晓得失蓝圣旨由奴奴失御前谢恩恶牙密温卜姑里且慢走慢的上紧走排姑亦急上御路恶牙密即约里再叩头麻达嗑蓝子其衣服门缎图受里纱撒罗罗绸柔绢活见布木绵棉布奴奴木绵夏布拿都木绵纻布达急木绵葛布嗑布彩缎抛拿图受里改机葢乞官绢活见倭绢活见西洋布尼失木绵靴匹蓝加袜乎袜子鞋皮夜帽冒纱帽沙冒带文必网巾纲巾员领员领衣服岂奴衫冷今裙嗑甲莓里嗑甲马飮食门酒撒其茶札饭汪班尼菜菜果刻纳里粉油诺沽麺皿其诺沽肉失失鱼游酒饭撒其汪班尼喫茶札安急弟喫饭汪班尼安急弟喫肉失失安急弟身体门头嗑蓝子耳米米眉马由目乜口窟之牙诺其鼻抛拿手剃脚匹奢心起模身度髪嗑十蓝其须品其骫子胡品其齿乜珍寳门金孔加尼银南者铜押里嗑尼铁窟碌嗑尼钖石碌嗑尼钱惹钞支尼玉依石珠挞马石一实玛瑙吾马那达马珊瑚牙马那达马珍珠挞马水晶血子挞马玉石挞马一实琥珀它喇犀角吾失祖奴硫黄油哇数目门一的子二答子三腻子四由子五一子孜六亩子七拿纳子八鸦子九酷骨碌子十吐十一吐的子十二吐答子十三吐密子十四吐由子十五吐一子孜十六吐亩子十七吐拿纳子十八吐鸦子十九吐酷骨碌子二十答子吐一钱一止买毎二钱尼买毎三钱山买毎四钱申买毎五钱吾买毎六钱六谷买毎七钱式止买毎八钱法止买毎九钱枯买毎一两就买毎十两撒姑毎一百两撒牙姑一万个麻就吐失千歳森那万万歳麻由吐失通用门看密只求讨答毛里説话么奴嗑达里知道识之不知道失蓝子不敢扬密撒东西加尼尼失闲漫图押里不闲护图奈説谎由沽辣舍实话麻讼沽夷不见送阑快活括其辛苦南及之笑瓦刺的啼其叫院的痛一借沙𤸽课沙明早起身阿者速图拖枚榻支夷字いろはにほへとちりぬるをわかよたれそつねならむうゐのおくやまけふこえてあさきゆめみしゑひもせすん夷国上下文移往来书札止写此数字凡音韵略相类者即通用也自序皇上御暦之二十八年琉球中山王世子尚宁奏请袭封时盖嗣位一纪矣初以关白侵扰海上戒严故乞封稍缓而会前闽抚臣代称｢世子奉正朔守封疆关酋不能胁｣天子嘉其恭顺数下礼臣议所使题覆至再最后从世子请仍遣文臣二人往如令甲于是子阳以兵科右给事中充正使而行人则王君士祯副之癸卯三月陛辞入闽治舟以行凡三年工始告竣遂以丙午仲夏泛海抵中山诹吉册封毕事而旋报命且有日乃採迋使所纪综以时变质以周咨稍修饰之以爲録録成余宜有序盖余于是役而益仰我皇上之明圣也先是余等在闽苦使舟不获就适有讹言倭将爲使事梗者闽中二台臣虑损国威欲请更成命余谓奉命而出海外具瞻奈何｢不信｣示之而使妄窥吾怯其损国威更甚疏上天子主余议趣守臣连爲具舟毋淹朝命已复饬毖内地不得阴通岛夷生戎心比使事往返卒恃无虞嗟乎向非庙谟雄断明见万里则海上之舟几爲道旁舍余等踯躅进退且贻秦越者嗤矣余又追忆畴昔关酋犯顺蹂躏我朝鲜一时掖垣典戎之臣率驰驱视师倥偬无宁晷琉球距日本咫尺尔朝鲜失则琉球亦难独存我东南之地且与夷逼前所讹言将亦可爲隐虑頼国家赫声濯灵倭奴遁迹平壤敉宁以故中山一弹丸区戴天所覆世世奉冠带称爲东海波臣即余承乏兵垣亦凭借宠灵万里作使不以武饬而以文绥大异畴昔驰驱倥偬状遭际明盛何幸如之顷余驻中山时倭舶卒至余爲约束从役谨持天朝大体倭卒敛戢不敢肆至有避道窃观啧啧汉官威仪已复从使舘愿谒稽首而去余甚异焉夫琉球不大于朝鲜也中山世子未变于曩日也嗣位之初倭爲扰受封之会倭爲艶此其故不在倭不在琉球而在我国家耳夫惟天子恩威并畅制驭得宜即犬羊犹然帖服安知海外殊域渐被声教而向慕文明不以中山爲前茅而余列交戟下且终借国家无事之福以伫观重译来王之盛则斯役也以昭明主以表清时以征谹化亦载笔之一快也故诸具録中者不叙而叙余所快覩者歴歴如此语有之｢天子有道守在四夷｣是惟今日哉万暦三十四年十二月钦差兵科右给事中今陞工科都给事中玉山夏子阳谨序诏勅奉天承运皇帝诏曰朕恭承天命诞受多方爰曁海隅罔不率俾声教所讫庆赉惟同尔琉球国僻处东南世修职贡自我皇祖称爲礼义之邦国王尚永祗袭王封恪遵侯度倏焉薨逝良恻朕心其世子宁贤足长人才能驭衆间关请命恭顺有加念其国统攸归人心胥属宜膺宠渥固我藩篱特遣正使兵科右给事中夏子阳副使行人司行人王士祯赍诏往封爲琉球国中山王仍赐以皮弁冠服等物凡国中官僚耆旧尚其殚忠辅导协力匡襄坚事上之小心巩承先之大业永绥海国共享昇平惟尔君臣亦世世永孚于休故兹诏示咸使闻知万暦三十一年钤｢皇帝之寳｣印三月初三日皇帝勅谕琉球国故中山王尚永世子尚宁惟尔上世以来建邦海外代膺封爵长固藩维尔父永恪守王章小心祗畏忠诚茂着称我优嘉遽至长终良深悼恻尔爲冢嗣无忝象贤既允羣臣宜崇位号特遣正使兵科右给事中夏子阳副使行人司行人王士祯赍勅谕封尔爲琉球国中山王并赐尔及妃冠服綵币等物尔宜益虔侯度克绍先猷保乂人民奠安境土庶几恢朕有截之化抑亦贻尔无疆之休钦哉故谕颁赐国王冠服等物纱帽一顶展角全金厢犀束带一条常服罗一套大红织金胸背麒麟圆领一件青褡袴一件緑贴里一件皮弁冠一副七旒皂绉纱皮弁冠一顶旒珠金事件全玉圭一枝袋全五章绢地纱皮弁服一套大红素皮弁服一件素白中单一件纁色素前后裳一件纁色素蔽膝一件玉钩全绶色粧花锦绶一件金钩玉玎珰全红白素大带一条大红素纻丝舄一双袜全丹矾红平罗销金夹包袱四条纻丝二疋黒緑花一疋深青素一疋罗二疋黒緑一疋青素一疋白琅丝布十疋妃纻丝二疋黒緑花一疋深青素一疋罗二疋黒緑一疋青素一疋白模丝布十疋万暦三十一年钤｢广运之寳｣印三月初三日谕祭文维万暦三十四年歳次丙午囗月囗囗朔囗囗日皇帝遣正使兵科右给事中夏子阳副使行人司行人王士祯谕祭于琉球国王尚永曰惟尔奠服东陬作藩海国归诚无贰修贡以时爵土世膺忠勤夙着久闻逝世尝轸朕怀嘉尔嗣之象贤宜郎恩之远霈特颁谕祭尚克歆承祭品牛一只猪一口羊一羫馒头五分粉汤五分蜂糖糕一盘象眼糕一盘高顶茶食一盘响糖五个酥餠酥𩜦各四个纒碗五个降眞香一炷烛一对重一斤焚祝纸一百张酒二瓶谕祭祈海神文皇帝遣正使兵科右给事中夏子阳副使行人司行人王士祯谕祭广石庙海神曰兹者遣使琉球道经海上风涛呵护允頼神府庥爰当启行虔申祀祷惟神鉴佑用俾无虞谨告谕祭报海神文皇帝遣正使兵科右给事中夏子阳副使行人司行人王士祯谕祭广石庙海神曰曩者遣使琉球往来海上式凭灵贶波涛不惊今兹言旋用告成事虔申祭谢神其鉴歆谨告歴朝使琉球姓氏考宣徳三年钦差内监柴山副使阮旧録失査其名勅封国王尚巴志请封自巴志始父思绍系追封正统八年钦差正使给事中兪忭副使行人刘逊勅封国王尚忠正统十三年钦差正使给事中陈傅副使行人万祥勅封国王尚思达景泰三年钦差正使给事中陈谟副使行人董守宏勅封国王尚金福景泰七年钦差正使给事中李秉彝副使行人刘俭勅封国王尚泰久天顺七年钦差正使给事中潘荣漳州府龙溪县人副使行人蔡哲勅封国王尚徳成化八年钦差正使给事中官荣副使行人韩文勅封国王尚圆长子尚宣威传位一年逝未及请封成化十五年钦差正使给事中董旻副使行人司副张祥勅封国王尚眞嘉靖十三年甲午钦差正使给事中陈侃浙江鄞县人副使行人高澄顺天府固安县人勅封国王尚清前此｢使録｣倶无所考刻之自陈高二君始事具载于后嘉靖四十年辛酉钦差正使吏科左给事中郭汝霖江西永丰人吉安之永副使行人李际春河南杞县人勅封国王尚元万暦七年己卯钦差正使戸科左给事中萧崇业云南临安卫籍应天府七元县人副使行人谢杰福建长乐县人勅封国王尚永万暦三十四年丙午钦差正使兵科右给事中夏子阳江西广信府玉山县人副使行人王士祯山东兖州府泗水县人勅封国王尚宁琉球过海图夏子阳曰海何以图志道所由也彼且爲无涯吾亦与之爲无涯而欲以尺幅尽之不几蠡测乎姑以写其似而已夫之琉球者独异诸岛昼夜淼茫无可依泊廑廑恃一指南耳其取向于寸针与取证于尺幅二而一者也远而望之而稍有嶐然苍然者曰是某屿某山也或日一见或间曰再见见则欣然喜不则戚恐迷于所往也按图而索计更而程乘长风破万里浪忽忽焉舍筏而登岸矣夫不出戸知万里则恃有斯图也夫