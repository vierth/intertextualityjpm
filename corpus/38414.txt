上清灵宝大法序卷一开宗明义门卷二经纬修用门卷三经纬修用门卷四十玄修用门卷五修炼吐纳门卷六修练佩服门卷七修练佩服门卷八斋戒禁忌门卷九朝修仟谢门卷十三界所治门卷十一降真召灵门卷十二济世立功门卷十三制魔伏神门卷十四镇禳摄制门卷十五镇禳摄制门卷十六镇禳摄制门卷十七镇禳摄制门卷十八经句符书门卷十九经句符书门卷十二经句符书门卷二十一经句符书门卷二十二经句符书门卷二十三经句符书门卷二十四修斋转诵门卷二十五经句分类门卷二十六经旨训解门卷二十七洞玄仙格门印篆轨范门卷二十八传度仪范门卷二十九传度仪范门卷三十传度科格门卷三十一斋法坛图门卷三十二斋法坛图门卷三十三斋法坛图门卷三十四斋法坛图门卷三十五神虎玄范门卷三十六神虎玄范门卷三十七神虎玄范门卷三十八神虎玄范门卷三十九斋法符篆门卷四十斋法符篆门卷四十一斋法符篆门卷四十二斋法符篆门卷四十三斋法符篆门卷四十四斋法符篆门卷四十五斋法符篆门卷四十六斋法符篆们卷四十七斋法符篆门卷四十八斋法符篆门卷四十九大炼符篆门卷五十大炼符篆门卷五十一大鍊符篆门卷五十二大鍊符篆门卷五十三大鍊符篆门卷五十四斋法宗旨门卷五十五斋法宗旨门卷五十六斋法宗旨门卷五十七斋法宗旨门卷五十八斋法宗旨门卷五十九斋法宗旨门卷六十斋法章奏门预告门卷六十一审奏门卷六十二正奏门卷六十三正申门卷六十四斋法章奏门卷六十五杂用牒割帖关门卷六十六文移杂用门上清灵宝大法卷之一洞微高士开光救苦真人宵全真授上清三洞弟子灵宝领教嗣师王契真纂开宗明义门总叙师曰灵宝大法者贯通三洞总备万法是无上大罗天元始天尊所说玉晨道君五老上帝高真上圣妙行真人十方神王至真大神所授后圣玄元金阙李真天帝降世行教化度凡间得而闻之乃三十六部尊经总计万八千篇衆道之宗玄渊隐奥与万法一贯且天真皇人有八明五译七经八纬十奥四十七章总成一部究其微妙皆曲尽其理夫八明者以法天开八聪以明其幽五译者法五劫开化生五行是气方成世书七经者汲引大道之径路八纬者范围教法之阃域十奥者是谓十玄四十七章训说始末纪纲总成一部尽阐玄奥之旨其于详微分品立门枢贯为一八明一则明元始祖炁从何先化玉字按灵宝玉字内音经云自三炁之先溟涬之后其中真精钦化后生元炁元黑之内有神曰元始天王其炁混凝与元始同生流化结芬非色非相或舒或张至延康开劫一炁分形而为二炁虚无自然而生始炁二炁交结凝相太空弥覆无极字方一丈八角垂芒莫知其理一炁混凝包藏玉字至龙汉开劫元始天王分隶二炁混沌开光炁清高澄成天炁降积滞成地二炁分合中有和炁名曰玄一炁亦曰大梵之炁至赤明劫元始开图中有真阳之一炁化为洞肠之火元始运洞阳之火冶鍊三炁混和玉字而成赤文因而劫号赤明文号赤书玉字是玆理矣二则明生育混沌陶冶万范自混沌开拆三炁成文火鍊为赤书光明之炁阳光之精成日灵光之精成月余光布散分为三清之圣分为三象三炁之神自此之后万范皆出莫非玄元始三炁也三则明灵宝大法自然生成图书总括万象为三才枢纽至开皇劫五劫周启五行全形化生诸真诸仙应五劫之内产生玄中之真精精中之神皆名上皇故劫号上皇也于五劫之中五行正炁流方布形或聚或散或卷或舒或体应云烟火雾或象类星斗金玉成形分虫鱼龙鸟皆出于赤书玉字分形自然生形成三洞四棘之文龙胎石景亿万符书三部千条图局命天真皇人太真玉妃悉书其文录为简箓以正生化之本总括万象之元陶铸羣品之机出产仙真之纽是玆理矣四则明大法为三洞祖教出生一切圣人自五劫开化之后上情洞玄玉清洞真太清洞神三洞之经四辅符箓皆因赤书玉字而化禀受灵宝之炁而成昔自元始天尊命上皇三十九帝九霄天帝各纪经呪而成大洞三十九章明五劫开化混洞之体述和合三炁归一之法付玉晨道君次于诸天说三十六部尊经后自三皇之代金阙后圣玄元老君下化于神农时下化为郁默子说尝百药分五谷而说长生经伏羲时下化为田野子正八方演阴阳说灵宝元阳经丫祝融时下化为郁华子诀修三纲齐七政说灵宝五星混常经黄帝时下化为广成子说灵宝道诚经少昊时下化为随应子说灵宝元藏经高辛时号元阳子说灵宝微言经帝尧时号务成子说灵宝政事经帝舜时号尹寿子说太清经灵宝赤书经夏禹时号真育子说五篇真文经龙娇经周时号郭叔子说灵宝赤精经道德二篇灵宝八威治魔经昊时号太极左仙翁说灵宝祭鬼经业报经汉世名赤松子一说三一经至桓帝时永寿元年正一太清洞神之教下降人间武帝时名呵上公说道德篇章西王母奉元始之命说灵宝三十六部尊经成世书至晋永和十一年玉清洞真之教下降人间方成三洞皆出因灵宝大法生化一切圣人也五则明人身体法元始造立混沌而生圣胎法身父母交精一点含和二黑分坼先生其肾三黑分肇而生神府神府者心也四炁合并华盖成形五炁开光如花五叶即五内备矣如三弄至五劫之象也二炁分判上生泥丸而下生玄谷玄谷水府也三炁火炼上生日月如同二目一身光明如为万象也人身正同其理夫身外分形须知灵宝祖炁是也入沙成金入石成玉禽生鸾凤兽生玄龙草木生灵芝五谷含嘉瑞炁散成和风炁升如庆云炁降为甘露入水生夜光在人生圣贤以此为祖炁乃至和太一之精衆灵之首太宝既有此物如人之分形入大浮黎土丹谷中央也成行九转分形五变而成法身乃元始十遍枯骨更生是也六则明元始祖炁无形之先比拟降质成炁化生万宝今世作何体状复採此炁饵二之登真正所谓灵宝之炁如万类亦有之谓龙珠虎宝牛黄鸦丹之属也今流精玉光丹亦是也所谓灵宝之炁天地者日月对为日中之时身中者神炁会合之初也故太乙真人曰常于太极握枢机动静神珠降幌帏自有灵宝生玄谷黍珠空歌啸咏时是也得此饵之必登真人之位故下仙莫能阶此髻絮矣七则明大法中大洞育物回灵之道则白日登晨次诵咏长生度世尸解得道及经中备有万法所是灵宝经述天中元始天尊说经之旨趣则常理矣上有修真内鍊骨肉同飞之道中有长生度世尸解之法下有昇祖度玄之教大则保镇天地正天宿度愈灾却魔之格小则有治疗沉痾回尸起死之功明则有啸咏风雷变化自然之灵幽则有策役鬼神彻视十天之文故日备有万法八则明大法有三品必成圣真仙道如通玄究微行诸十品上道功德合备则白日飞昇若其余补修得一法救一长生度世为地界洞天仙人之首或朝夕朝礼尊敬奉事供养必获尸解之仙十洲三岛散仙之民矣师曰八明可以开聪而五译始成世书第一译译曰玉字生于虚无之先隐乎空洞之中名大梵玉字至赤明开图火炼成文为赤书玉字元始以大通神威之力开廓五文而生神灵宣纬演秘而成大法也第二译译曰火炼成文赤书之后字方一丈人角垂芒覆于诸天下荫于西元九天之根流云之势玉光金精之明焕耀太空元始命天真皇人悉书其文名八威龙文亦日诸天八会之书秘于上清玄都金阙七宝琼台及紫微上宫兰房金室束西华堂九天太霞之府也第三译译曰元始天尊为道法宗主玉晨道君为灵宝教主撰此灵书五篇真文三十二天玉字成经名云篆光明之章西王母授黄帝龙威丈人授大禹灵宝五符之法并太上后圣授百代帝王灵宝尊经并在三十六部尊经之内更不称译黄帝问道峨媚亲见皇人再蒙授旨及昊左仙翁于太极徐真人降授流布亦更不重叔为译第四译译曰汉元封元年七月七日西王母下降以此经法授汉武帝帝不晓大梵之言王母曰元始是大罗天人道君是西那玉国天人亦与神洲之言不同况大梵之言乎遂以笔书之改天书玉字为今文以大梵之言威仪服御宫名图书名色宫阙甲子卦炁坛式大法之内诸品行用三十六部尊经并从汉制世文之语为古今之法言也第五译译曰自天真皇人悉书其文以为正音妙行真人撰集符书大法修用真定光真人郁罗翘真人光妙音真人集三十六部尊经符图为中盟宝箓以三十六部真经之文为灵宝大法因此流传昊左仙翁授经箓法诀于太极徐真人也仙翁遗于上清真人杨君总其上清洞玄玉清洞真二品之法后世渐有神文见也上清灵宝大法卷之二洞微高士开光救苦真人宵全真授上清三洞弟子灵宝领教嗣师王契真纂经纬修用门七经师曰修用之法而有七经一则洞视百灵吞服混元玉札高玄内讳行元始内观之道如不及行此当行内视中藏法二则参斗割移死籍注生南曹所谓北斗落死南斗上生也三则朝元四则分神治事五则仙曹建邸六则超度玄祖寄治南宫七则选应玄举也吞服玉札洞视隐文师曰上清三洞九品之文分四辅万篇惟灵宝三阶有余绪神章则救死济生为上下奉真之士往往萌始之勤终未见替止缘尘根暗识六慧不通被六天魔惑四邪妄兴作诸变化不能洞了故三洞之文上曰洞真以凡修真洞合形神目睹真人与道合契逮乎中下洞玄洞神迺万法之祖六通之本是以天尊证道眼慧眼真人定法眼慈眼故观三界如居掌中天尊设法以明内观外作洞视以效道慧之眼恫视彻视遥观以体法慈之目是以三洞凡学洞真洞见真人然后成真既曰洞神目击神真然后通神而作神仙凡三洞之万法无不先要三洞自明然后可以通神神灵降身至于洞神洞渊洞灵大洞八史六丁灵飞六甲与光洞观并设通目之道男士之淫女士之邪六根不诤耗失真元望豆洞神纯阳则神仙不隐纯阴财鬼现形是乃真祕授玉札一卷之祖修之百日真仙现迹见之可以役使可致天真功德备合白日飞昇三洞召真现形无此玉札徒劳施用终不洞明昔者不传下世因灵宝教行鬼邪出阴以此洞之不能曲口隐形免惑道士玉札皆上真内讳隐名依法用之克日成真授受之者择三元十直八节之日资玉简二枚上金九两命素千尺信财百千以盟三官师授无不盟信妄泄天宝师伐以风刀之考弟子修之终无所成折筭一纪详其士之丰俭勿失其人不以非材泄之非道罚亦如之耳天地玉字内音右二符并中指中文日吞二枚召二炁父母用日月玉字内音日月帝皇内讳曜道枝正荟条将军梁高骞爽天皇君内音地皇君内音人皇君内音服符呪天地人皇三素元君解结散滞闲塞死门辟非去尸心神宁闲五星讳三天隐讳服符呪元父合雌玄母归雄天地混合人道玉符保命五脏光冲耳目开爽我道兴隆急急如律令三真内讳上帝内讳服符呪太一捧符太初命灵真仙护命三帝司迎炁通玄关魄炼魂英服炁合符洞彻万灵急急如律令七曜内讳服符呪东连扶桑西贯成阳五行相配混合中央急急如律令南斗六司讳北斗七元内讳服符呪南司七政陶魄铸魂顺道而造逆天法轮周旋玄象回死作生七辰内妃夫人隐讳神虎神吏内讳服符呪魁张玄范应化无边掌持青律度魄魂迁飞度五户驿驰风传元皇九丑乐秀三田逵迪察命变摄昌言荀恙持金不信通玄三界总司尽秉吾权三台秘讳服符呪上部八景胎给泥丸中部八景胎盘绛宫下部八景胎解胞根三元辉映台魂鲜明急急如律令中斗正使秘讳二始祕讳服符呪中斗大魁旋斗历箕回度五常逃形天关太一天一二始分张八景冥合司命桃康急急如律令玄女秘讳三师正音秘讳四圣秘讳六甲祕讳六丁秘讳四直功曹阳神内讳四直功曹阴神内讳五帅秘讳三将秘讳三涂玉讳五岳玉讳雷神秘讳总服符呪玄女内妃阴阳合配三师纪律四圣分锐六甲阳神六丁阴吏四直元君五司都帅三涂五苦镇舆坤地巽震雷霆阴阳拘制兑干施光坎离交位下辟鬼门涤垢荡秽飞付仙家独步无畏元亨利贞逆顺神炁师曰凡受持此法于元旦入靖面北设香几陕朱砂雄黄用轻黄纸依前式书高玄内讳毕再拜收安净匣中各打密记才毋令差互以甲子日服三天隐讳天地玉字三渎的讳上帝内讳甲寅日服七曜南北二斗三台中斗内讳甲辰日服三皇内讳五帅三将二始讳三师讳甲＇午日服六甲六丁四直讳甲申日服神虎神史玄女内妃讳甲戌日服雷神内讳凡欲服符须隔夜预备香火水盂剑子帝钟各一及盥漱之具一一周备不使临用有缺方就寝至夜子时后丑时前起行事整肃衣冠盥漱毕入靖焚香明烛汲井花水一盏置在圣前次取玉札内讳符于案上分记之退身入户朝真双手掐玉清诀步斗至圣前春夏自魁步起秋冬自魒步起至魁上香望天门九拜毕长跪密奏上洞视默表一通焚于炉中毕再拜双手玉清诀面北呪水依后法服符朝真密奏维太岁年月日时具位姓谨焚香皈命奏启三清上帝玉皇上帝紫微大帝日月五星南辰北斗三台星君三天上真四圣元帅五岳五帝七晨内妃南昌丈人六丁玉女六甲神君雷神雨部神虎大圣使者一四直功曹四直神将洞观神将彻视童子谨依灵宝大法混元玉札上清隐文每遇六甲之日合服上真内讳隐名玉字斋戒吞服所祈洞视神真役使仙灵追魂摄魄伏望真慈不以渎犯赐谴许服食行持玆值甲子之辰谨当依式吞服上真玉字隐讳乞降正真道炁灌注法眼俾令彻视百灵役使千真左唿六甲右召六丁坐致行司预知未然身生水火变化无方无任祈天望恩之至祝毕焚默表于炉中又九拜次以左手拾五岳诀至中岳拾定上香以右手取水香上度过左手把帝钟摇撼七次以右手倾水七次入盏内念呪七遍倾水北魁呪魁呈灵魁呈圣逢着邪炁必须应劲摄右呪七次取北炁七口吹水中止次络五岳诀托水仗剑念后呪太一神呪谨请太乙天真太初天真真仙真人上应干位六丁左神六甲右军为吾上受天心普救万灵太一神呪南方火轮除邪去病取水勑摄右呪毕存日在水中转念呪七遍取南北炁各一口吹水中以双手持水香上度念呪干元呪干元亨利贞日月与吾明灵泉入五脏六腑得安宁神仙同羽化飞昇朝上清右呪七遍取天门炁七口吹水中放水次以双手自子巡先诀弹水后巡十二支念后呪五岳持身呪五岳持身天地同生日月斡运配分五行周天上真玉讳分明各降真炁灌溉胞根神清炁爽洞彻玄冥急急如律令再拜丁立执符逐句看甚字取炁而吞之取炁例谨依大法但遇六甲之日服诸真炁受天炁臣受地炁日炁月炁五星炁三皇梵炁南斗炁北斗炁三台炁三天真隐内炁三师度我神炁五岳持身妙炁三途总司炁北阴天门六丁柔和真炁六甲武呈之炁太一神变之炁神虎七阴真炁四直所主正炁上帝正真生炁内炼三元之炁九天玄女真炁蕾买雷雨部之炁右吸炁毕再呪曰天为我盖地为我载南辰北斗为我衣裳吾藏身于三界之内太虚之央干不能侵支不能伤即令天地不能见我质日月不能见我形鬼神不能见我身飞行太空出幽入冥千邪万怪逆道魔殃当我者死值我者亡急急如律令摄右呪毕取十方炁拾十千诀弹入水中然后面天门存身为元始天尊默念玉札隐讳以左手取玉札以水吞下吸水三口余水噀天门上右法吞符讫次取神虎玉札七字入左手中右手谄五岳三涂诀至中岳拾定呪曰勑化元聿魄星飞睪降真炁入臣身中急急如律令右呪毕取五方炁各一口欲入水中想七阴夫人降玄光炁入水以左手抛玉札入口右手取水送下次吸余水噀鬼门喝云摄再拜退次置水剑不用却吸鬼门炁一口闭息于静室面南端坐行元始内观之法三涂五岳印五岳印以左右手小指四指仰手相叉各以二中指左右互勾二小指以左右第三指各勾左右手四指直于左右二中指以大指抬中元始内观师曰几行此法于靖室面南端坐焚香以镜一面对面前安吸鬼门炁一口吹镜中次闭室行元始内观须端坐行之先聚卦炁先存五脏心如含莲花如缟英红在肺中下肺如华盖如缟英白肝如金钟八华居左如缟英紫胆如缀珠色如缟英青脾如覆盘如缟英黄紫下覆太仓仓黄肾一六胃之前正对脐之后丹田五色中黄一寸二分排卦如真丹色内观图阳日先六六三十六息为一阳爻如此六爻成干坤次四六二十四息添变阳奇成阴耦一爻如此六爻成坤卦阴日先四六二十四息为一阴爻如此六爻成坤卦后六六三十六息添变阴耦成阳奇一爻如此六爻变成干坤又法阳日洞视卦炁法阴日卦炁法再依前想成坤卦更不引息自下生上漱咽二十四息分作六口咽之使津液自下成一阳爻右如此行毕再澄心静虑闭炁良久使凝神出炁互换导引三二次使上下炁通次平息行彻视之道通视百灵师曰几行此法先默祝百灵伺朝真罢于镜中视现真形方对镜召天神地祇玉女玉童功曹符吏侍立遁遁遁姤先呪水洗耳目前后洞视青玄呪水呪谨请青女灵应真童升降元命急急如青玄天尊勑右法玉清诀托水面东呪九遍取东炁九口并诀弹入水又拾玉清诀以中指洗耳目洗耳目呪青童奉行降勑与臣急急为吾通神卜物占人应灵摄呢毕切镜而视之灵宝玉鑑大呪红杳墨黑磨真袜腊灵宝兴生转独隶迁可韩圣功都愿兴生转独隶迁可韩明功都成切角正聚魂摄功都聚魂摄召八方捷疾使者天神地祇万灵同归合明天帝勑合天地勑摄右法双手先作三涂五岳诀念呪取五方炁吹镜中次一门吹鬼门鬼门吸炁吹东南又念呪吸东南炁吹镜中又一遍吹天门再念呪吸天门炁吹镜中呪曰谨请干坎艮震巽离坤兑八卦大神收摄八方无道邪鬼入吾镜中现形急急疾疾摄右法以笔自干至兑各点一点共八点取方炁吹之照三界鬼物十方百灵现形不知之事闭目少时吹炁入镜中闭目即见每日受持照见一切鬼魅自然不藏真形再呢曰兴生转独隶迁可韩明功都成切角正聚魂摄功都聚魂摄右呪毕取八方炁吹镜中日月受持不劳余力神炁自来现物灵宝玉清洞玄镜呪三十二天三十二帝诸天隐讳诸天隐名天中空洞自然灵章诸天隐韵天中之音天中之尊天中之神天中大魔天中之灵九和十合变化上清无量之奥深不可详敷落神真普度天人今日欣庆受度历关诸天请灭三恶斩绝地根飞度五户名列太玄魔王监举无拘天门东斗注筭西斗记名北斗落死南斗上生中斗大魁总监衆灵青帝护魂白帝侍魄赤帝养炁黑帝通血黄帝中主万神无越青天魔王巴元丑伯赤天魔王负天担石白天魔王反山六目里一天魔王监丑朗馥黄天魔王横天担力五帝大魔万神之宗飞行鼓从总领鬼兵麾幢鼓节游观太空自号赫奕诸天齐功上天度人严摄北郑神公受命普扫不祥八威吐一毒勐马四张天丁前驱帅仗旛掷火万里流铃八冲敢有干试拒遏上真金铁前戮巨天后刑屠割鬼爽风火无停千千截首万万剪形魔无干犯鬼无妖精三官北邓明检鬼营不得容隐金马驿程普告无穷万神咸听三界五帝列言上清急急如元始天尊太上道君律令右法面天门呪吸炁吹十方再呪吸十方炁吹镜中召灵入镜呪天地升降二炁氤氲阴阳二炁日月合明吾今勑召洞视灵神天上天下阴阳神明随吾宝镜立现真形右法拾干坤文面东阮取东南炁西北炁各一口吹照处谓之上玄炁吹之切镜视天神呪吾从何所能切镜视天神阴阳和合顺帝劫差兆身奉行灵宝照乌东赤帝神摄力不可能三元自归镜日月动意轮局中诸灵官随意速现形右法东南炁吹照处催彻视法先书中篇玉字吞之如未朋更书三十二天名吞之仍早晚诵黄庭内景经一卷日一夕更于静室暗处以双手第二指于眼上四向更捍圆光九次呪曰圆光散分绛清紫云三炁徘徊保尔身根彻视百灵洞观万神目中童子明视贤真若有通灵同游上清急急如律令右呪毕次手中以熨目与眉各九次移景通光照法神光神光照见八方上通日月下彻寒乡束南西北普照万邦天神真仙景物山川海江河源鬼物幽渊三光所照无处隐藏神光镜摄无隔毫芒急急如上清三境律令右法存东日西月北斗念呪一遍取炁吹镜或手中心先以麻油涂之举意照如意呪朝太上遣立焕真身凡意神未到童子不降先须念呪以左手从卯巡至午上格定叫云神将速来朝元取南炁三口于其处令童子看有神人至俱现形再念呪曰授正法万灵尽总归凡降童子人未信之即令默吹在其家应小儿俱看现尔洞照幽微灵宝玉鑑红杏墨黑磨真袜腊灵宝兴生转独隶迁可韩明功都成切角正聚魂摄功都聚魂摄八方捷疾使者天神地祇万灵同归合明天帝日合天地勑摄右法望鬼门呪一遍取八方无吹旛上自然重如此三遍先结三涂五苦诀念呪取东南炁吹镜上了以笔自干方起点八点呪曰谨请干坎艮震巽离坤兑八卦大神疾速降临右法取八方炁吹之千目共观日月受持不劳神炁来者自然于其中现形现形呪谨请元上大罗天左玄真人右玄真人闻弟子召请耀金晶开玉户摄现某所荐亡魂某灵魂疾速现形右法中指中呪一次取北炁吹水呷一口噀鬼门想到吸炁吹旛上再念不得容隐三十六遍移景通光元始律令道君勑文召日光童子月光童子星光童子洞阳童子开明童子运三光玄斗日月玄精化为六通神光昭一彻十方世界万景千真移入面前现形占人卜物未来未兆通神应灵摄右法取三光中一炁吹笔或用手指于手中写符一道笔用朱指用麻油写之吹炁再呪用念呪取炁吹如此三次见火一道洞照幽冥及未然之事仙曹案局洞玄宝鑑红杳墨黑磨真袜腊灵宝右呪于空中以左手书本师心印一道以右手望空撮入手中五方炁吹令七次了再压如此三次令见青黄白三色了又呪曰谨请降真召灵符使疾速下降真炁降目勑又取天门炁吹见降真召灵二符丹色现于掌中又呪曰神风鼓吹玉字琳琅又东南炁吹见二符摇动又呪曰谨请东方启道童子南方启道童子西方启道童子北方启道童子中央启道童子与吾速降又取五方炁吹见五方童子了方可一一摄召追降依法施行灵宝洞玄照天地降炁日月合明天上地下乙处现形急急如律令勑又取天地炁吹之如常法速度亡魂诀师曰几临坛按治鬼邪务在存亡俱获利济先为破狱破狱呪元上玄元太上道君教臣行符照破幽狱罪魂出离急急如律令勑右呪出九清梵唱经中面天门密呪九遍吹炁亡魂即得魂神离苦次用水火鍊度水炼呪已枯复荣已灭复生得生天上更禀太灵九天之劫返复胎婴秽累荡灭白日返生右法以水一器北向叩齿九通思玉童三人玉女七人唾津七口呪七遍酒其亡魂火炼呪日光月华徘徊洞阳流火入器炼化阴芒尸秽消灭万炁混康超离五苦飞升天堂右法以火一器南向叩齿三通思存如前呵炁三口吹九遍取邓山真形化为灰焚邓都真形元始符命制魔奉行保举亡魂度品南宫邓都消烬三官懈刑赦缚闭业受化更生随品受鍊上登福庭右呪讫以舌拄上腭存身为元始天尊项上默念隐语一遍存金光满口双手掐玉清诀以灰往束北方放诀其魂立得上生朱宫随品受鍊返生福庭上清灵宝大法卷之三洞微高士开光救苦真人宝全真授上清三洞弟子灵宝领教嗣师王契真纂经纬修用门洞视式入局谓定息入重堂坐谓已坐案桃面前悬镜于坛上镜面水盆阳神在镜阴神在水灵宝真人仰神于此速现形急急如律令局榜式神虎洞视局仰本局应干吏兵功曹使者玉女伺当朝元罢常切于此祇候分明现形卫集听候本局使唤右以牌一面两面写之今日入局今日不入局洞视默表式具法位臣姓稽首再拜上言伏念生居下土夙植良缘佩灵文获亲道域滥司三洞法职以济死度生洗涤尘根精思至道终始修鍊遵守戒条况以秽质凡躯未达玄元至理耳目闭塞身心昏蒙何由彻视鬼神罔能洞达幽显昨蒙度师某传授灵宝大法混元玉札洞视亿文今者恭遇日之辰依法吞服内讳彻视真灵伏望祖师上帝三宝真灵赦原渎犯之愆迄遂陶成之妙特降正真生炁大道慧光三宝法泽六通真炁流入身田之中内涤心镜尘障外除耳目秽氛开通脏腑之光明销鍊百关之阴滞摧伏妖魔罪厄断除结节胎根令吞服内讳神文立照万方坐观三界洞明幽显彻视鬼神度死济人修真学道所欲所向无愿不从期赞真风上裨玄化不敢轻泄漏慢叛道背师如负盟誓甘依玄宪谨伏地密奏心章一通上诣三天门下三宝上帝至尊几前无任祈恩激切屏营之至内铸六丁师曰于每月上六日午时以黄素丹篆六丁真讳六字面当旬之方者为首以次从之各吸炁布之每二字作一符共为三符至七日五更丑初时睡觉披衣面丁立方取一符丸之次呪其名以净水吞下候其时闻初有人作声时急望本方吸炁六口咽之至中七日下三旬并同此法一月受持足后自此几有一切事面本旬方祝名吸炁咽之暝目良久六丁告于心神知意中所起所出言语皆是未来之事无不应者或有邪鬼缠惑之者亦同上法其六神即告以鬼神作祸之由至于服色人数一一皆合其验外直六甲师曰于每月六甲日卯时以白素朱书六甲名面本旬方以西流水吞下或不见三光以井水吞讫双手握固端坐鸣天鼓三十六通叩齿二十四下两手相义鹤啄六度摇转三关九次分手分项水心存丹田有日光赫赫一身洞然如火内外通赤祝名三十六度吸炁吹身常存六神侍之六甲定日未然之事梦中告诣六甲常卫其形久久可见役召任意凡小小妖魔作过朱书其符同金钱火化其邪立被六将遣出海中通章合契师曰于每年除日预于前一日沐浴更衣至来日平旦于密室中端坐面天门持诵三天隐讳霐至十二时足满三十万遍来日元正日不语一日自此之后应章词表奏念法一遍取东炁吹文字上立致通达自有玄报又曰常于晦日要诵十万遍奏章立达三天矣急厄救护师曰自八节日清斋于戌末亥初入靖端坐持念三天内讳累及十万遍每遇虎狼毒物闭炁七息念三十二遍万毒潜伏不为害矣又曰于月朔日要诵一万遍三月应一切灾一切急厄默念三十二遍其灾厄自然解五岳持身师曰于立春后九日立夏后三日立秋后七日立冬后五日每土旺一日后面逐方于子午卯酉寅申巳亥时叩齿如方数存东岳领四岳君官吏面前谄五岳诀念五岳讳吸五方炁咽之一年功足遇求事或恐惧急厄谓贵入山度水也先叩齿五通祝名吸五方炁咽次又吹身又布方即脱厄所向元吉如愿洞明万慧师曰于五月五日朱书北斗讳不计其数以朱膊九之置青竹筒中重纸封固安抱雏鹞柄中同成取之服一日诵万言洞明智慧也或于上七日以黄素朱书用腾裒九之七粒一日一服清心净水吞下七七日外百事预知智慧通神日诵万言开口不忘又曰于上七日夜用乳香一粒朱砂一粒如豆大以西流水或井水一盏浸香朱于中并朱书斗名入水中面束念青童奉命呪取香砂细嚼以水送下次面北念斗名并呪曰北斗太一灵童一吸百应念七遍取斗符丸之以水送下次又念呪曰青童灵明神光玄明念九遍东炁吹余水中洗目来日是八日不用香砂止可用斗名并念前三呪呪水洗目几有人投词只用前三呪取东炁咽了闭门少时心中自觉己意所起信口所言并皆合其来意祕之行持逐日吞符师曰以黄纸朱书一宝字计二十一画念钦敬全收墨漆炁魁至魒责至破计二十一字呪一画一呪书之逐日吞服想灵字在心宝字一在头师曰一应毒物所伤并瘫肿丹瘤五脏大小之疾书四直阴阳讳于病所或内吞外贴不过三字即安师日几一切疾病书南斗讳服之黄上朱书五岳安镇符箓师曰凡书符先念魁呈呪拾辰文取魁呈炁吹现中次念干元呪入笔又念太一呪吹墨上良久左右研墨四十九匝束南炁吹现中次念五岳持身呪拾中指中吹纸上以朱书录默呪一次取西北炁放诀箓中如法封印了令病人将箓焚音祷祝焚烈焰中即有报应其有辅正箓行持一同上清妙行真人岁破箓天地讳日月讳五星讳四直讳阳日六丁阴日六甲讳道宝法宝及真武圣勑摄罗天大将奉请神依勑摄太岁年月日时告下法位姓奉行五岳安镇符师曰应一切兇邪精怪坛席邪庙复连恶地水魁蛟璃朱书于大石上沈之或安埋之五岳安五方天涂西北地涂西南人涂东南功都东北书时拾五岳三涂诀取五岳三涂炁吹之九宫洞视鬼神师曰兆未有定力见一切无道鬼神可依九宫法男起离宫一岁逆行初不用二宫入于坎宫起一岁逆行不用艮并一岁一阳宫至何宫分于年中起月月中起日日中起时又于时上起得病作过鬼神发作岁支月支日支及方即知鬼神情状干象主头沉举体重难任两足俱冷痛祟是一阳人恶病缠身死西北是沉沦旛香有愿誓坎宫身闷乱懒语皂衣乃邪魂腹肠呜水蛊或肢满溺死语难伸正北因游走怪梦足悲吟一鬼阴阳祟细问见其因艮方心胁满喉中哽塞伤狂言并怪行悲笑罔难量群鬼须八数庙社行不臧更有石金怪东北审形光震位瘟黄病寒热传四肢食厌并呪骂犯罪天使之刑伤疫死鬼青碧死魂随红黄女鬼现三日有倾危巽宫颠狂语盲谜不能明家先为阴语外厌是女人魂魄拘鬼手昼夜使呻吟洁斋求大道方始保康宁离祸正南地瘫痛火烧疮上热多黄疸血鬼产伤亡诽紫横死客占亲魂是阳正向火位讨邪鬼见行藏坤乡脾胃疾痢下体廷羸久须难治疗西南有伏尸动土伤岁煞光怪显其时勾引家先母淹廷死魂随兑意劳尸痉喘嗽足述遭葬埋生不利刑伤有复连横天求功德古器在宅边鬼邪三人伴同共致冤愆师曰此法斋戒吞服克白成真周而复始洞视之诀定目如暗窗之中穿度鼠穴百步之外视雾之中物暝目久而视之一意稍失目神引视测灵光不现初如薄雾次如乱色辉照四七之外如影五七日渐明七七日外有形容服象九十日可听语音百日外可以役使仙灵尤务清静如不及行此当行内观中藏法夫灵宝之道有三上则有帝一徊风之道中则有中理五炁混合之法付于五帝下则有十转回灵之文付于诸真三品之外余绪之者以济生度死为功以招真致灵之法夫学上道希慕神仙者莫不载于斯文内视中藏师曰未能百日入室于六甲日平明面南端坐以白素黑书玉札内讳置净瓶中仍取旬中六旬方土各六合亦覆于瓶内玉札之上置瓶于甲方封闭如法次端坐双手巡五岳三涂诀一遍念呪一吹吸六方炁咽之次又祝一遍取甲方炁咽之午时涤滓乃验十日定至次甲日取前玉札火化用青玄水调服之以前旬之土弃长流水中再书玉札复如前取土置瓶中然后巡诀诵呪满六十甲日内视见五脏暝目可以通神洞灵如犯色淫炁则前功并丧促寿一百二十存神参斗师曰参斗之法择不经生死秽地取青竹作棚架之貌其上置曲尺象布斗呈形于曲尺之要处悬明镜八面使光照下随斗呈建以时指方地下以白垩土画斗形于星上明置其灯在地随镜光相照镜以赤缯七尺画七星内名抹于额下服净衣仗剑依图式排列师真择天色清明雨霁之后为妙凡参斗自斗呈交干而步每一星点呪四十九次观三光相合吸炁咽之以水送下掷盏吸水噀鬼门喝摄以剑斫盏如四十九次呪毕方步第二星至七星每星皆如此毕归斗口存伏良久定神七拜视斗口中有二星得见一星即得割移死籍也是夜天真三界万神并临于席上卧斗待报参斗符右此符以绯缯七尺丹书参斗时抹于额脑后系符向外参斗呪俗居小人好道求灵常见尊仪愿赐长生高上玉皇紫微帝君三台生我来三台养我来三台护我来急急如律令又呪中斗大魁总监衆灵中有高圣尊帝二星臣今参斗愿见真形除落死籍断灭恶根飞度五户名注玉清衰病墓绝不干二身北都勾罪录南曹书长生百魔来受事功毕朝至尊大帝付之功玉帝令施行急急如上三天玄都律令勑存神参斗师曰如女子及炁血弱懦不能久立即飞神二真存魂参斗或不及运身步斗当于月三七日亥末入靖面北设席端以香置顶中存神意随香烟径朝斗中思七星焕明北斗一时久即叩齿七通依星诵呪一如参斗遍数毕寝于靖中席上再存斗中尊帝二星明辉照朗即已是夕有异报如未见感格次候更遇一吉日依诀朝斗以待报应方可行持余经七次不明其报更不许参斗乃罪业重大不得割移死籍兆宜端洁精确以伺感通方为效信此法乃召灵之经纬修诵之诀法宜在闭口奉行参斗毕七日勿返几室使人口恐惧以分化几之炁也参斗讫方择日朝元朝元之时面东整肃衣冠端坐靖中以镜照之存思己形如此七日形存照己明爽无别夜半即思己形在泥九日中存居心中哺时存居下丹田七昼夜上下分明即至其夜关告天门及奏三天玉帝东西二炁王母青君方始朝元其法于夜半子时入靖祝运神会道功曹十天承受玉女飞天传言上吏二官直使正一功曹左右官使者阴阳神次吏科车赤符吏呈风骑置吏驿马上章吏飞龙骑吏收神食神吏收炁食炁吏收邪食邪吏三十二天传奏史甲子官君玉文功曹辩魔玉女捧香玉女天骤甲卒天丁力士治中仙曹执职玉女金童驿吏龙骑凤车紫羽芝盖天丁协佐罗列在前一一分明即手握昇度呈风符身佩玉清朝元符顶戴昇天合同大券次端坐以舌抵上腭存三元正官中有三炁三炁中有真人一如己形先闭炁十二息存下元白炁中真人昇入心中与黄炁中真人混合为一又闭炁九息存中黄白炁中真人并炁上昇泥九与青炁中真人混合为一真人青衣皂撰被有五岳四渎次左眼出红炁右眼出白炁二炁交合作一团真炁化为车见前有丹琼羽笔如大车之状又闭炁三九息存真人自顶门出登车亡心形如梦寐之间乘紫炁金光渐渐而上神真引从至呈风界见呈风吏乘天兽执器仗兆以呈风符画车前良久呈风车神引车度呈风如云炁蓊郁旋回九次而出呈风至星界有日月黄道光明如长虹之状两边多有琪花宝树如松杉青叶黄赤之花碧枝绛实风动自然成金玉之音远望四方金楼玉阙在宝云之中皆星官仙府也时有乘轩乘车乘凤乘鹤驾龙麟乘云皆仙真之子也须掩面避道半时觉车登尽万里长虹之路见紫云隐隐中有天门侍卫天人止是门内威神守卫甚威天门相对乃欲界魔王之境乃太清欲界天也自此后分大券付守卫之神入进天门适意而朝昇度歪风符三天朝元符昇天合同大券分神治事师曰朝元已毕即知所领仙职曹局预于前三日关告所治之神克取某日分神治事参谒之礼稍同世务版刺名位一一预告至期一如朝元之礼点检神真仪卫以印置面前并券简亦同良久见所治之所神灵迎引方始如前法混合出神自然乘车至治所判领职务几每日朝元毕须往治事如有几事不便者宜申三天及治局方许不赴若有责即三天呵阻治曹神归或未能治领玄局即仙曹建邸焚修立靖分神治事仙曹建邸师曰受行大法宜崇靖所立名靖局前建仙曹后崇高圣名曰靖局每日朝元罢会仙曹入靖治事几有所治即于靖内施行凡系灵宝洞玄官皆属西元王母内禁灵虚官兆既司仙阶即申天机都省于此中建邸仍立司仪司麾司卫左右府给赐仙衣并服三十二条青被皂撰朱履冠三辰交泰冠二被用五色彩画五岳真形但王母宫中皆服此衣也非朝元治事不许辄用功满迎神上登仙邸下谒童初受书而成三界仙真之官矣超度玄祖师曰前之五经既备方许超度祖玄寄治南昌具有灵宝黄箓斋法更不重叔若能于上元长斋五膊专行拔度诵经告符其功最重不必伺大斋功德也若一身大恶故作重愆则祖考堕落复入鬼趣有功更昇入青阳仙境兆宜审思之选应玄举师曰玄举之道有二十四品大道正法乃上帝玉司皆南司火府天机内省主之内有主者乃元明文举天帝平育举清左相灵虚玉婴大君中央黄老教主主之上帝司举语诏曰元景丹天三界之教我司主之孰能志高万类堪授中主者惟中和独曹亿司举灵虚大君化元广教授二十四庭仙品若非立成功德无以应真师曰既有几质神任真阶无功乏行不能名录丹台升降不定赏罚不时夫举一选便得位封真人二十四阶玉司太清玉司上院正法中央黄老君主之天童经为司举治经高上玉清太极院正司正法高上老君主之消灾经为司举长生保命元生府玉司正法长生保命天尊主之护命经为司举五帝育物天皇玉司正法天皇上帝主之祕授经为司举青罗消灾玉司正法青罗真人主之十一曜消灾经为司举上清护命玉司正法后圣玄元教主主之通神护身经为司举灵宝延寿益算玉司正法延寿益等天尊主之益筭经为司举青玄左府玉司正法太一救苦天尊主之救苦经为司举三元宝简玉司正法太一救苦天尊主之九幽拔罪经为司举太一神局玉司正法中皇帝君主之太元真经为司举太清伏魔天宝坛玉司正法五灵玄老君主之伏魔经为司举太平护国坛玉司正法太平护国天尊主之五老真文经为司举上清洞渊内院玉司正法洞渊天尊主之洞渊龙帝经为司举上清天枢院玉司正法南斗六司真君主之南斗经为司举上清天机内院玉司正法北极紫微大帝主之北魁玄枢经为司举治经紫微诀金玄羽章是也太清八威治魔玉司正法中央黄老君主之老君伏魔经为司举治经灵宝保运玉司正法佑圣真武大神主之玄武经为司举上清九天生神大混玉司正法飞天神王主之九天生神章经为司举灵宝度厄天仙内院玉司正法灵宝天尊主之度厄经为司举九老仙都府玉司正法九老仙都君主之九真真经为司举元始制魔玉司正法元始天尊主之元始制魔经为司举灵宝昇玄玉司正法元始天尊主之昇玄消灾经为司举灵宝天仙玉司正法上清道君主之三皇金紫元神经为司举太清枕中延寿玉司正法中央黄老君主之枕中经为司举师曰已上二十四阶玉司有经法俱降于世者有经法俱未降于世者有以法降而经未降者有经已降而法不降于世者但洞视参斗辑元分神治事仙曹建邸超度玄祖之后须当选应玄举奏诣三天乞降真授经法兆已摄领玉司上天委任治职实有大功冠疱方得位登真人之品修诵八纬师曰修诵之科有八纬密旨泄之一纬余俱不神倘因轻慢永无仙冀岂惟一身立致虫癞玄祖速送火官兆宜内缄于心斧钻汤火所临宁甘赴蹈瘠默勿言虽适其祸身太一五老百神立化景云迎神赴上清也若无信吾言兆试泄之看上玄之影响邈迩灾害于泄纬者灭族百世受风刀立可得也第一宝珠玄化纬师曰宝珠玄化纬者太一含华玉露凝珠是也兆存之诵之不待万遍而登真矣心中元始天尊露珠中自已形如华含露第二狮子威神纬师曰狮子威神纬日司命化生降而复升是也兆存之诵之万遍驰云驾龙白日上升太空第三上宫妙乘纬师曰上官妙乘纬者帝宫分身三元功成是也兆存之诵之万遍足备举身升仙第四中禁证真纬师曰中禁证真纬者丹台内坐中禁成真六十积功德同第五下元初学纬师曰下元初学纬者丹谷潜志神为俱存三千之行名籍玉真者是也第六立应神通纬师曰立应神通纬者三炁生三上合三天造兆一身分形十天形同大帅仪范自然坐御狮子在于空玄日光宝珠五丈宗元十过周回应通玄变是也第七玉音万灵纬内服外诵二十二音心存玉尊泥九帝君神诵玉章俯仰元君万遍已毕无所不功四方三十二天泥丸宫元始天尊心中自己之形朝仰也第八三界招灵纬师曰三界招灵纬者三界三元百千万遍三界可度仙合云軿是也师曰八纬真科得一纬而成仙必待如掌运指泄一纬而望飞不及返沈非道兆宜详悟通究勿妄议泄勤而行之三天至真待子登仙也上清灵宝大法卷之四洞微高士开光救苦真人甯全真授上清三洞弟子灵宝领教嗣师王契真纂十玄修用门十玄修用师曰十玄者所谓十奥也一曰太定神光二曰黍珠入妙三曰中理五炁四曰十转回灵此四玄之旨各有衆真颂讳五曰吐纳正炁六曰玄真隐讳以元炁结秀胎官尺寸明唿吸已叙开图之旨七曰胎化法质明洞阳之火候周天之大数内鍊玉字生化胎仙八曰本始神通应感功德九曰阴丹阳丹流精玉光也已有成规十曰大行梵炁乃己之元炁也洞其奥则升腾有限明其旨则神仙有自矣神光大定经曰七日七夜诸天日月星宿璇玑玉衡一时停轮神风静默山海藏云天无浮翳四炁朗清国地土山川林木缅平一等无复高下土皆作碧玉无有异色衆真侍座元始天尊悬座空浮五色狮子之上师曰此说元始天尊妙用神通化机运感之所致既言七日七夜日月星宿一时停轮何以分其昼夜七日七夜之数又非止是玉清有浮黎土有如比威神妙化道君所言诸天也一时是应三界诸方万天皆如是也此之微妙圣应天尊外化日月不行星宿不运璇玑玉衡停轮不显昼夜其实内运主宰功用未尝暂停故玉晨明七日七夜之数又非玉清玉京说经比人世七日七夜之理言一国则诸天诸地皆统言之则云一国地土也缅平一等则普同万汇神化无不遍及故云无复高下以内言之诸天日月则目不瞬星宿则炁不运也璇玑玉衡则运脉不息也神风静默无出入息也山海藏云阴阳无朝交也天无浮翳内外无物也四炁朗清内外上下一同也一国地土犹一身也山川林木犹四肢百脉毛发九窍肌肤营卫神室骨节也土皆作碧玉入于道定之境也师曰以内言之乃大定神光湛然见玉清境有七日七夜之功七昼七夜日月停轮二目不瞬即非暝目亦非内视亦非临目是七日七夜久视停其目瞬照明三部内外洞然其一身炁朝运于百节经络阴阳营卫皆系于三部息脉其息脉乃人之一身璇玑玉卫也四至为璇玑三部应玉衡既是璇玑不运则日月驻景星宿停轮四至不至则三部不息一身气血俱不运转先要在神风静默无吹嘘出入之声山岳藏云无蔽明妄想之境清明湛寂天无浮翳自然温凉寒燠四炁朗清万物皆同一色况一身内外皆如碧玉无一毫之尘渐至百真守死户万真朝身形可以举身昇空百日神合道妙千日白昼腾飞上昇其天尊空浮乃自己神居玉清宫又曰玉帝官经云自己有天尊何劳上望天又元真赞曰天尊虽远妙近降泥丸宫宫室皆七宝窗牖自然分是也五炁朝绛宫威神之妙化结而成狮子天尊坐而乘之下入丹田左青右白前赤后黑中黄故有五色之称玄座空浮有无化应虚实信感七日七夜湛然见玉清天尊是时太定神光上乘至妙功圆会遇立政轻举可以力取定中魔试水火刀兵王法万种报于丝芒之实皆不得其道旨七日七夜之外所是见者皆未来之事或言之外则前功并丧无望仙冀岂不慎口耶太乙真人颂曰蓊冥无心太渊潜形苍色混同存化凝灵鸿毛不动内外含贞龟啖红虺结秀真精日月朦胧璇玑不升白霓青雾往复交并七日神通自见玉清璇玑玉衡图一唿一吸三寸四至共得六寸一至得一十五分经纬天地纵横十五故上帝付黄帝即河图数也一唿脉再动一吸脉再动唿吸定息脉五动闰以太息则六寸一动一寸一息脉行六寸夫大定之法神惟先于定心心者百神之舍五官之府也心君湛然则声色货利皆不可得而挠之以此则进道不远矣时人慕道虽多达道则少始志虽勤怠者皆由于心不定也定心之法贵斩三尸去六贼命魔以伐其害道之端息炁以造其入神之妙静而定定而应神光内发日月洞明一炁常存万神不散湛然见玉清境矣法曰兆绝虑澄心凝神思道运绛宫赤炁下降玄泉上升心血肾精二炁交合放丹田中孕生婴儿渐长如真人形次运肝中青炁如云下罩真人被青衣青玉冠青圭懽颜和悦次运心火池中有火龙一条跃出乘载真人乘五色云炁自夹嵴大度桥直上泥丸与元始天尊合为一体金楼玉殿法座宝幢一一周备须臾元始运化生一一生二二生三之道化百宝光化生诸天童女官君森然环列元始寂定复放宝光一条洞照北阴之处并化为碧玉色自上而下光明洞达元始勑飞天神吏天丁力士持金玉简金书勑字径到北酆十二河源去处荡除秽浊请灭三恶斩绝地根存肝出青炁一条荡绝诸根飞度五尸随诀召灵官以开五户慾色爱情贪皆令清净元始存洞焕一身皆如赤明境元始再勑诸魔王天丁力士飞天神王径下北酆唿三尸名见三人出即有掷火大神放烈穴烧灭荡然清净亦唿七魄名有白衣七人从肺出再唿三魂名青衣三人从肝出同入火池一煅即化为婴儿玉体光莹内具五色有赤文罗络形体各镇其宫元始即下居赤明之境端静而坐诸官君随光而散了然无物一身照彻内想不出外想不入真造道之境也守而行之则大定神光之道可得而造矣兆于每日清旦静坐寂定存心端谨无内外想先净身口想念如前一段了次叩齿三十六通鼓动华池灌鍊五芽生灵液一口咽入渊元宫以左手剔起十二辰诀飞子午斗上升泥丸以右手剔十二辰目飞子午斗于大丹气枕一穴飞芒过擡头两目高奔日月正取太阳之炁咽入绛宫平一炁不升降定目不瞬混沌一炁子中则炁不运行两手十指交叉平心运脉不息以舌拄上腭合齿生津咽气下归丹田暝目不顾外想内外无物再行一炁周匝四体内外上下一同端坐一身不侧以一身鼓运体节上下内外更不妄想平坐一心朝念观相一身己土皆作碧玉入道定之境也运用已周偃息下座大定神光之图诀曰以耳对肩以鼻对脐收其六根专神于目非外非内观其神光三日之外密室之中见神光一点孜孜定神四日之外渐明渐大神光满室定中百物皆为未然七日之外见一切真灵鬼物方入洞观彻视之道凡行彻视之道需持二品戒行大定三年面朝三清天尊赐券白日飞昇位补天真若不持戒德智慧不生难入大乘之路妙能体合至妙升入玉清此道不问开度济生伐恶朝修保身护命消灾去痼须行此道惟每日昧爽子午之时实可行之是时神清气爽万神同集洞达幽明此一身昼夜运化之妙乃宗师授于玄师皇人口口传授度人若不坐应虚负仙阶天曹地司并无仙籍黍珠入妙经曰十遍週竟十方无极天真大神一时同室一国男女倾心皈仰来者有如细雨密雾迮国一半土皆偏陷非可禁止于是元始悬一宝珠大如黍米在空玄之中去地五丈元始登引天真大神上圣高尊妙行真人无鞅数衆俱入宝珠之中天人仰看惟见勃勃从珠口中入既入珠口不知所在国人廓散地还平正无复欹陷师曰谓十遍说经已竟十方无极大神并天真一时同至感召十品慧力经泽祥应一国皆获护度咸得长生故倾心皈仰倾国来赴说经之所谓如细雨密雾不可称量其数所言无鞅之衆万天普言一国一国并会大浮黎土其地不能厚载天尊经力重德及无鞅广衆则地窄偏陷来者之衆虽已迮国一半尚自不可禁止是以天尊施玄妙大化悬一宝珠大如黍米在空玄之中莫测所悬之系去地五丈离于浊色之表登引天真大神上元之真九品之真上圣高尊中元圣尊九品之圣妙行真人下元仙真九品真人千乘万骑随天尊登引俱入宝珠之中其一切天人非天真上圣真人故难随无为化机不能同入空悬黍珠之妙止仰看而已见勃勃从珠口中入不知所在且如下格小仙有芥纳须弥之妙悬壶天地之境何况大圣天尊敷宣大教示现神变也所言宝珠大如黍米已是微妙更去地五丈能宝珠在空玄之中者非天神亦无此明慧又况见其珠口者实天尊登引圣真入妙有虚无之境当时随天尊入于宝珠之时天人仰看即见珠口既俱入宝珠之中即天人不能见宝珠之内玄妙之化是以国人廓散地还平正无复欹陷此当时说经之境即天尊宝珠之妙也以至道言之大道神通大无不包细无不入聚则成变亿万无鞅之衆俱成毫芥之妙聚则如是散则从无生有遍及万天诸国分形兆亿无所不遍无所不入散则如是也去地五丈则离其五欲五尘五聚五色五香五声五浊在五行数外故能入空悬之妙黍米者五谷之长一国者一身之比欹陷者道有倾迮未全一体难称重玄之妙化天人则万神也上圣天真妙行真人则三元之神也天尊则一身之主也以内境妙道言之乃玉清宝珠神化胎仙之诀以大法言之却粒愈疾之法以修诵言之威神玄化之仪蠲灾召福之品师曰九转十遍功用既周即证从有入无空玄黍珠之妙先召阳精后唿阴华比细雨密雾而入一身周盈祖炁十回神化元谷祖炁一归衆炁同随化黍珠之玄丹镇黄庭之灵府丹成贯日饵之立驾云舆上升玉清位为真人太玄真人颂曰灵盼比天上应太玄三日阳合七朝阴全十三坤位十八运干望朔带符八八为弦二十三夕阴阳宗元名曰常道此会三田一尘有染失于绵联黍珠入妙之图天尊妙化之图中理五炁经曰元洞玉历龙汉延康渺渺亿劫混沌之中上无复色下无复渊风泽洞虚金刚乘天天上天下无幽无冥无形无影无极无穷溟涬大梵寥廓无光赤明开图运度自然元始安镇敷落五篇赤书玉字八威龙文保制劫运使天长存梵炁弥罗万范开张元纲流演三十二天轮转无色周回十方旋斗历箕回度五常三十五分总炁上元八景冥合炁入玄玄玄中太皇上帝高真汎景太霞啸咏洞章金真朗郁流响云营玉音摄炁灵风聚烟紫虚郁秀辅翼万仙千和万合自然成真真中有神长生大君无英公子白元尊神太一司命桃康合延执符把箓保命生根上游上清出入华房八冥之内细微之中下镇人身泥丸绛宫中理五炁混合百神师曰此天尊说造道开天之本五劫生成之始也经曰天上天下无幽无冥无形无影无极无穷溟涬大梵寥廓无光师曰此明大道本末之体也经曰赤明开图运度自然元始安镇敷落五篇赤书玉字八威龙文保制劫运使天长存师曰自天尊五劫闭化之后运洞阳之火冶鍊成文劫号赤明安镇五方保天长存是五帝育物之道付之五老诸真乃中品之道也经曰万范开张元纲流演三十二天输转无色周回十方旋斗历箕回度五常三十五分总炁上元师曰开劫之后惟立万法之范功用造化总于上元经曰八景冥合炁入玄玄玄中太皇上帝高真汎景太霞啸咏洞章金真朗郁流响云营玉音摄炁灵风聚烟紫虚郁秀辅翼万仙师曰前明天地大道之本次说人身内景之道上清八景三部二十四神乃万仙之首众神之主玄中太皇者西元金母此混合大洞玄中之玄妙中之妙上上之道明者神仙修之成上真经曰千和万合自然成真真中有神长生大君无英公子白元尊神太乙司命桃康合延执符把箓保命生根上游上清师曰正是混合五神大洞万化之道是付之玉晨上品者是也经曰出入华房八冥之内细微之中下镇人身泥丸绛宫中理五炁混合百神师曰太乙含华如莲八冥细微比经纬五炁皆由三官混合百神主于五神因化诀曰此二章之一章也乃灵中之宝上品之道正所谓玉晨道君云受元始无量度人上品是斯也造化即非身外根本比于三天上皇三十九帝九霄无上高真普天万帝无极高真咸皆宗仰朝于紫微上官金阙七宝琼台之内灵妃侍香真人典守四万劫一传妄泄此道削名玉清九祖沉于火毒之狱一身永受风刀之考永劫不原七玄世世虫癞之报非己成真人无科可授误泄一言永获考殃非上玄圣师下教天真小仙岂可得明乎妙行真人颂曰一炁朝宗入于八冥天门地户启闭塞通生本太微明梁祖炁天入作阳天开于阴地泄为真纳与邪功水火同来百神回东归于谷室妄泄倾崩太乙含华之图五神混合图十转回灵经云十转回灵万炁齐仙师曰十转之道乃五行生成之道十转之法是天尊十过说经神化者是其理矣经云衆真侍座师曰一身真集可议斯言经云元始天尊说经一遍诸天大圣同时称善是时一国男女聋病耳皆开聪师曰真集常善水数生一普天蒙恩水生上朝遍流山谷沐肾增智聋耳得开病耳得聪至道言之迷者不知音外真病耳不听无声火聪亦曰聋得水之真一流智昇慧开时并耳听也经云说经二遍盲者目明师曰一身光明之主日月精华之根者目也为寻真之户牖见道之灵宗上道禁经日月为首光明者火也中主之瞳荧惑之本日月分晖也火二生数天一真水浴生本始之根上玄真火腾飞于心故复光返明接景三光是盲者目明况生化之本甲坼两肾戌亥之元系水朝元三瞳上凝心生火视三光合并二瞳主目光曰吁员是也至道色盲亦由其类矣经云说经三遍喑者能言师曰木之生数也以至道言之物生五行一色有五彩阴阳互相反覆藏其用其喑者以常道言之肺王音者以五常明之言生金也金主声即天尊三遍木之生数神化理在西方正金之体以木召金返复神变故喑者能言是也经云说经四遍跛痾积逮皆能起行师曰金之生数也跛痾者偏枯肌血四肢挛曲癃痾跛蹇也积逮之疾者世传逮及积沉不愈是也此正是筋脉舒踪血络涩流属于木脉肝气罗络之至即四数神仙正所谓返复五行生成之法也以至道言之法身之病金木互用则昌金木正用则亡正是水火互相须金木互相爱故四遍金之生数而成木之神变此之谓也经云说经五遍久病痼疾一时复形师曰土之生数也一身肌血形体皆属于土五遍复形全于五行之体故盲聋喑哑跛痾积逮久病痼疾一时痊愈复形全质是五行生数也经云说经六遍发白返黑齿落更生师曰水之成数经云说经七遍老者返壮少者皆强师曰火之成数一身光内生五脏之华外改老者返壮少者得之颜貌益强皆水火之功也经云说经八遍妇人怀妊鸟兽含胎已生未生皆得生成师曰木之成数生炁育物皆得生成圣胎凝灵无诸耗损八炁秀结分形胎化无诸耗损木之生炁所主也经云说经九遍地藏发泄金玉露形师曰圣胎九转金之成数形难隐讳金光玉华照耀一身所谓金容玉貌琼肌瑶醴沐溉一身嘘呵万物立生金玉吹炁成金唾地成宝百光千彩映络内外接由五行成用金玉发胎圣胎分形也经云说经十遍枯骨更生皆起成人师曰土之成数所谓十转回灵万炁齐仙回骸起死朽骨变仙更生成人此十遍之道祖于五行生数终于五行成数明此道则长生修其道则神仙脱壳飞升止于此矣若功成行满位登高真八十一日一转八百日小乘三千日大乘不离斯言应出产一切神仙万法路径殊途事归一揆真师曰口诀尽于文焉是下品之道付诸真者是也法空真人颂曰自一至十五行为本阴阳周回出入圣阃日上扶桑月沉玄衮万神朝真得同大混急急如律令吐纳正炁经云引炁三十二过师曰灵宝正炁即三十二天正真道炁若不探纳此炁内修无功成之基外施无感应之验则空尸行上道下鬼诵灵章徒用施为耳太黄天黄炁太明天绿炁清明天青炁玄胎天赤炁元明天苍炁上明天黑炁虚无天碧炁太极天紫炁师曰步斗牛女虚危室壁之罡取炁则八天天君遣真仙侍卫洞观八天之事所适无碍赤明天白炁玄明天绿炁耀明天黄炁竺落天青炁虚元天赤炁观明天苍炁玄明天黑炁太焕天碧炁师曰步角亢氐房心尾箕之罡依色取炁则八天天君遣真仙侍卫能洞观八天之事所适无碍元载天紫炁太安天白炁显定天黄炁始黄天绿炁太皇天青炁无思天赤炁上揲天苍炁无极天黑炁师曰步井鬼柳星张翼轸之罡依色取炁则八天天君遣真仙侍卫能洞观八天之事所适无碍皓庭天碧炁渊通天紫炁太文天白炁太素天黄炁太虚天绿炁太释天青炁龙变天赤炁太极天苍炁师曰步奎娄胃昴毕觜参之罡依色取炁则八天天君遣真仙侍卫能洞观八天之事所适无碍服炁诀曰凡服三十二天之炁并先叩齿九通自天门入上元纲流演图至二十八宿分步之每天存金楼玉殿天帝端坐冠冕衣服随本天之色口降本色炁如丝芒郁郁然布于兆身各从其数吸归身中凡有祈奏依帝玄治罡风中默奏立伺感通四维梵天中斗罡皆取直宿日服兼于四天并行玄真隐讳亶娄阿荟无惒观音须延明首法揽菩昙稼那阿奕忽诃流吟华都曲丽鲜菩育臻答落大梵散烟庆云飞洒玉都明魔上门无行上首回蟅流玄阿陁龙罗四象吁员南阎洞浮玉眸诜诜梵形落空九灵推前泽洛菩台绿罗大千眇莽九丑韶谣缘邅云上九都飞生自骞那育郁馥摩罗法轮霐持无镜揽姿运容馥朗廓奕神缨自宫刀利禅猷婆泥咎通宛薮涤色太眇之堂流罗梵萌景蔚萧嵎易邈无寂宛首少都阿繿郁竺华莫延由九开自辩阿那品首无量扶盖浮罗合神玉诞长桑栢空度仙玃无自育九日导干坤母东覆形摄上玄陁罗育邈眇炁合云飞天大丑总监上天沙陁劫量龙汉瑛鲜碧落浮黎空歌宝珍恶奕无品洞妙自真元梵恢漠幽寂度人师曰此道乃元始所开之图是玉女玄真隐讳之道自甲子日屯卦为首水雷坎上震下阳爻三十六息阴爻二十四息一唿三寸一吸三寸乃为一息也脉来四至一至寸有五分四至六寸真炁老阳重唿阴重吸三十二数二十八数促功六十时以元炁结络真文于丹谷自然玉文秀琼龙章八芒以洞阳真火冶炼成赤书欲知此道龟山元皇之图此乃白日上昇之法未明至理依修诵品吞服一年自然通神以待玄真降格指叙矣胎化法质皇人训曰元始圣胎有十月生形之数有七首五根之道经曰上品妙首无行上首阿那品首须延明首宛首三界稽首群魔束首师曰上品妙首不待九年之功无行上首七年可以成真阿那品首九年指日飞昇须延明首一纪功满神具宛首十八年尸解得道六十五岁地水之仙名注天府故三界稽首七十五岁长生度世无诸魔试故群魔束首已下延寿天年群魔束首也经曰上无色根是为天根斩绝地根保命生根落减恶根师曰上无色根诸尘漏净入于无相无为之品是为天根未达此根先斩绝地根无诸业累苦债即得保命生根二道并以落灭恶根为首又云上法天根中法地根除于色根落灭亚心根师曰既知圣胎七首五根之道方可入元始胎化也元始圣胎生于赤文之后碧落之先产于大浮黎土心胞八脉外应九色鍊于九鼎七首五根之先赤文碧落之初天地起于有数要在口之唿吸之先既有唿吸之砼运于出入之息昼夜三千五百息一息脉朝四至在唿吸之问一唿三寸一吸三寸唿吸之砼六寸出入一至之脉一寸五分是十五分阴阳大数天地之体天三地二三也其真无入九鼎运汞摄铅造化元始圣胎每一时砼长六千七百五十寸十二时通长八万一千寸共计八千一百尺为八百一十丈真砼是十二时也每一时权机八刻二十分十二时计九十六刻内干坤艮巽占四刻通一百刻每一时定一千一百五十息十二时定一万三千八百息每一息定火一铢二十四铢乃定一两三百八十四铢定火一斤一万三千五百息计真火三百十五斤二两半八阴八阳故天地运度定人砼血周流一昼夜百刻中每一刻六十分一时八刻二十分得三百六十息一唿一吸天地运行有六十里一昼一夜运行九十六万一千五百里周天三百六十五度二十五分半周天一百八十二度七十五分七十五杪度一千四百六十四里六寸二十八宿运行皆随天地旋斗历箕进之每刻天地运一万八百里每一刻六十分一分六息一时天地运行八万四千四里一时砼长六千七百五十寸十二时砼行共七十万八百九十寸天地行而砼血行阴阳运而营卫行日月交而内砼交内砼交而产至宝至宝聚而成大丹圆成凝圣胎其走漏之道八邪所攻造化丹之基十干之合配于九鼎合于九色成于九转也元始内观心胞八脉图本始神通经曰通玄究微能悉其章至学之士诵之学士诵之供养尊礼凡诵是经十过上学之士修诵世人受诵正月长斋诵咏七月长斋诵咏十月长斋诵咏八节之日诵咏本命之日诵咏诵之百遍诵之千遍诵之万遍六时行香十遍转经天地否终日月亏盈至圣休否末学疾伤修行香诵经十过亦当修斋行香诵经天地运终星宿错度四时失度国主有灾疫毒流行师友命过凡六条斋戒诵经上消天灾保镇帝王下禳毒害以度兆民生死受赖发心修斋烧香诵经十过有知其音能斋而诵之故诵之师曰已上三十八条皆元始本行神通功德不可思议凡阙一条所感无应不得为真人矣修诵玄感师曰诵经欲知其功德合于上玄有一百五十种玄感既有玄感则去仙登空有日若无玄感更宜忏谢端洁一志以玄感昭应为祯祥诸天遥唱万帝设礼河海静默山岳藏云日月停景璇玑不行群魔束形鬼精灭爽回尸起死白骨成人上圣十种祯祥五帝侍卫三界稽首魔精丧眼鬼妖灭爽济度垂死绝而得生志学六种祯祥伏御地祇束缚魔灵却死而已学士三种桢祥门户兴隆世世昌炽与善因缘万灾不干神明护门供奉诸天齐到亿曾万祖幽魂苦爽皆即受度上昇朱宫格皆九年受化更生得为贵人而好学至经功满德就皆得神仙飞昇金阙游宴玉京也上学之士修诵是经皆即受度飞昇南宫世人受诵则延寿长年后皆得作尸解之道魂神暂灭不经地狱即得返形游行太空凡诵者断地逮役度上南宫正月诵之身得神仙诸天书名黄录白简削死上生七月诵之安镇国祚保天长存世世不绝常为人君安镇其方民称太平十月诵之九宫真人八节诵之魂神澄正万炁长存不经苦恼身有光明三界侍卫五帝司迎万神朝礼名书上天功满德就飞昇上清本命诵之闭目静思身坐青黄白三色云炁之中内外蓊冥有青龙白虎朱雀玄武狮子白鹤罗列左右日月照明洞焕室内项生圆象光映十方入室诵经三五功曹左右官使者侍香金童传言玉女五帝直符直日香官玄局召使洞章万遍天地运度亦有否终日月五星亦有亏盈至圣神人亦有休否末学之夫亦有疾伤祈禳末学道浅或仙品未充运应灭度身经太阴临过之时同学至人为其行香诵经十过以度尸形如法魂神径上南宫随其学功计日而得更生转输不灭便得神仙太阴鍊尸天地运终亦当修斋行香诵经星宿错度日月失昏亦当修斋行香诵经四时失度阴阳不调亦当修斋行香诵经国主有灾兵革四兴亦当修斋行香诵经疫毒流行兆民死伤亦当修斋行香诵经师友命过亦当修斋行香诵经修斋行道诸天记名万神侍卫右别至人克得为圣君金阙之臣诸天记人功过毫分无失天中魔王亦保举尔身得道行功飞天神王下观其身书其功勤上奏诸天万神朝礼地祇侍门大勋魔王保举上仙知音诵之无所不辟无所不禳无所不度无所不成天真自然之音也故诵之致飞天下观上帝遥唱万神朝礼三界侍轩群妖束首鬼精自亡琳琅振响十方肃清河海静默山岳吞烟万灵振伏招集群仙天无氛秽地无妖尘冥慧洞清大量玄玄也说经一遍诸天大圣同时称善一国男女聋病耳皆开聪说经二遍盲者目明说经三遍瘖者能言说经四遍跛痾积逮皆能起行说经五遍久病痼疾一时复形说经六遍发白返黑齿落更生说经七遍老者返壮少者皆强说经八遍妇人怀妊鸟兽含胎已生未生皆得生成说经九遍地藏发泄金玉露形说经十遍枯骨更生皆起成人内诵十种生元始圣胎祯祥阴丹阳丹经曰流精玉光五色郁勃经曰身有光明经曰上品妙首十回度人百魔隐韵离合自然混洞赤文无无上真元始祖劫化生诸天开明三景是为天根上无复祖唯道为身五文开廓普殖神灵无文不光无文不明无文不立无文不成无文不度无文不生经曰玉诞长桑栢空度仙师曰流精玉光者天之灵宝也可以修鍊饵之通真故天真皇人云太空未有一物元始天尊挺生三炁之中混洞赤文冶炼方成玉字开明三景普殖神灵不知今日有此比拟元始之先化生灵宝之炁复採此炁鍊而成丹饵之成真诀曰于高山悬崖之上人迹不及四顾日月通处之照营密一所上圆下方面相去八尺四方一丈离地五尺穿三十二窍布二十八宿之形如窗牖使日光注照于日直角宿之日起首用七宝之器圆面五寸贮西流之水令迎日光下降四十五日之外水中结成五色流精之砂取而饵之面生流精紫光通神致真欲成灵宝大丹于三十二窍之下置三十二器于直宿之日取其方水投以天华四泉四泉者雨露霜雪合之使日照月耀水中四十五日水面生浮砂光明啬啬然常须护净勿令尘翳即安置坛炉八门进火以金十二两作鼎以铁二十四两作釜用阳燧取火昼夜煎之四十五日一开开时以月华灌润下凝白华取之及一斤即用河上姹女丹山白魂绛陵朱儿各二十四铢置鼎中上以灵丹蔽之阴阳炼火七时飞于盖之上增及一斤即入九转九年自然飞凝结胎胞中有绛实朱柯一粒吞之立化飞仙四十五日一沐浴也如金丹之道火炼玉字在于丹谷于本命日依法循窍吞饵日月之华功满内外感化指日而朝玉清玉诞则玉光之精降育于扶桑相空度仙于空界亦大洞内三景妙旨丹成济世后可服之师曰赤文飞落太乙含华似莲花为祖百花为次亦曰灵宝珠光丹可愈百病起死尸久服长于丙丁戌亥辰巳日时左手採未开白莲花右手採红莲花各三十二朵火培才干烈火化成灰次于三月三日七月七日九月九日採百花各一斤同伴次入九节莒蒲人参地黄天门冬苍朮干姜巨胜各五两同治下节以百花醴和如膏丸如大豆大以无灰酒下五七粒採和有祝兆日服一粒百日远知一年无疾永不得死千日五神足立致长生矣大行梵炁经曰八景冥合炁入玄玄玄中太皇上帝高真师曰此西元王母八景玄妙之祖炁也亦曰丹皇君此元始上品至道三界真仙莫不因此人身大梵上应于天度故唿吸之炁息至炁行身中合于太阳炼成大药斯实修真之路进道之阶经曰大行梵炁梵炁弥罗溟涬大梵无色之境梵行师曰人自溟涬大梵而生却自淇津大梵而死若知大行梵炁先修一十二种梵行后别梵炁梵炁之祖者王母也比亦大洞之上道也夫人禀炁而生亦有数之始唿吸之息见于三部四至之脉一唿三寸一吸三寸以尺丈于玑衡合于太阳一日一夜一百刻计六千分每一刻六十分每一时八刻二十分共计一百四十分昼夜计一万三千五百息每一刻三百六十息一唿一吸脉行六寸定太阳行六十里一昼夜太阳共行九千六万一千五百里随天周行照度三百六十五度二十五分半一日得一度半周天是一百八十二度六十二分七十五杪一度计一千四百六十四里六寸四分二十八宿行次缠度大道梵炁流演无穷旋斗历箕回度五常每一刻太阳之真炁流行一万八百里每一刻六十分三百六十二息定太阳流光每一分得六息而流光三百六十里每一时太阳行流真光八万六千四里每一时炁侵六千七百五十寸十二时炁血总行七十万八百九十寸日月交而阴阳交日月行而营卫行而大药成于此矣右古鼎九炁炁中集有一小儿梵炁一日一夜上朝若稍有尘心则失大行梵炁不能弥罗一身则死矣乃死户之首也此乃九炁之根真土之渊府在西北之角戌亥之间与玉清连界通于泥丸也南接通阳绛宫上通肺炁下通内户日月之门丹房金合北在内肾方三寸傍穿十二神室中有梵炁之主雌一真母居焉西龟山图西龟之山一曰龙山言木之道也金母居之言金之体也乃九天之根本人之九宫之根也纽黄炁之渊府乃梵炁之宫土之正府也在天西北亥子之地婴孩之生根也周回千万里是不知其极出常数之量度外也高与玉清连界上通脑也脉通玉帝宫东南接神虎之门接通肺炁也又与大胃交通矣西北交寒穴与肾宫便穴交炁也南极洞阳协于心北指勾陈践中皇宫也上充玉京二十四节重楼十二也平三万里三炁之会也涌金为墙结玉为门真土玉液之阙也金台玉殿同前议也十二神室七政九宫三田十二神室也余云上有流精紫阙金华之堂傍通五穴即是集五脏之精会门也有自然紫炁之云交带凤文九色落练四肢八脉五脏六腑赤华紫英是内生五无也其崖生紫桂岭秀琼林结瑚为条植玉为根骞林含实赤子白环炁行无疵而生此宝也三华耀葩于朱景反香流芳于太玄内视接三明五香生五炁也八炁蓊飇玉籁空唱内之无器之音也元纲流演师曰元纲则元炁之路九天之根以天言之在西北之角与玉清连界东南则接通阳之霞上承清宫神虎之门西北则寒谷之野上通金阙神仙之庭南极于大丹浮黎之乡炁协洞阳之光北则正于勾陈交关华盖炁践广陵中央直充玉京八达交风即西龟之山乃天之灵根也师曰考详元纲者乃天之根纽炁之经缠道源未判元纲已肇此乃天地之大体妙炁之灵枢罗络乎三十二天之中贯通二十八宿之分形而上者谓之道流于末者谓之教行之内则配合于身施之用则旋回有法此乃因天地之自然象人身之体用也且人之幻身结形秽浊受质胚胎一发三毛无用尘腐之物独我之一灵与天地相为终始是均禀祖炁也故头圆似天足方似地目如日月体象干坤炁息周流密应天度人能修此以应彼则可以与天长存超然不泯矣昧者不悟其真不考其用乃曰身中备有天地不假外求非也内炼之法散而三千六百傍门要有金丹正诀其始也追二炁于黄道会三性于元官而其成也阴魄消踪阳神契道随其功业之重轻第其资品之崇卑效职仙曹受书洞府终不谓我身有天地而外无天地内有神形而外无鬼神得一末术便以为有内而无外何其谬哉近者亦有如此论之非者矣所恨不逢师旨揣量莫得其要既不全内又不专外乃自为之说曰谓之不内不外是又去理远矣且苍苍在上天也日月星辰天之文也博厚无根地也山川河岳地之理也人之一身四肢五体乃天地间之一物而性灵于万物尔戴天履地而言外无天地可乎所叙元纲之体乃天之经常也次则叙人一身取法天地配合阴阳言其象也天以刚健而不息故天地以长存也人能会道而澄神人亦可以不泯也此非身中自为天亦不内不外未免误天下后世矣故不得不明辩之元纲者昇神之要诸天阶之绝景道源既判神天居崆峒之上非言可尽非见闻可穷悟其真者因真修真而外真自应识其妙者因妙得妙而外妙自臻惟天神之象则元纲之位其远其近举可知也人之有元纲炁开通骨脉空达于顶上一如天上元纲之路人之魂魄在身一如炁在天中知出入则长生飞腾不知则庸愚之夫不学术业未知仕宦官联之次而求见君也夫元炁融聚魂魄所养爰有真精真精而本根于右肾右肾为命门在嵴骨之穷其下有一大骨骨中之髓透尻骨其穴名龟尾其神为王母面南而治事因帝所向而言之则谓之西龟之山道家託喻为名也又为之金阙以其居西也右为金阙左为玉房言玉在山木润之居东方也又玉水之所本阳精之化精之所着名曰净霐此元纲之炁根本之所发也宝图之设高台起于此郁罗萧台之中尊直当于心所谓灵台也上清之境太清之上际则心之下也心之悬垂其下为肝肝之下二分北斗七星居之其炁达心其原上通舌下名曰涌泉其炁下达右肾炁肾之炁泄者涌泉炁不禁谓之交锋交锋者言斗之罡星太魒所照之地其性肃杀其神即欲界也如知其道者以舌拄上腭直运其炁循嵴而上以嵴通头头上者玉京之要路所谓西龟与玉京为邻界也今人不知便以为西龟在脑后然西龟去玉京之炁四千万重居中炁直达在天则火星最低炁先及也又心属火言上达而相感夫日月与火星齐故游日月参诸一身则两乳与心齐两乳者眼之根源也人之二乳藏精以养目也故年老炁衰目昏而乳无汁肾无精箕斗在天之东北为天关键艮之故也于人则右手肩井穴也人之血气脉以右为始天道之行以西北为始由西行而至牛宿则天事毕矣然未有发生故造化于此起矣言重入火星也人炁虽一周而消息系焉言重入心中心也由火木水金而行者大废也由心肝肾肺者气腧也即背嵴之穴也取嵴穴而观则上下左右见矣求其妙而推之其喉环通于顶门所以为玄玄之妙难以言而殚不可指而名也无色之界在心之下崆峒之中斗魁之左也复自斗口则以舌拄上腭名曰天桥则超上清而至玉清矣如此则玉清之境头也上清之境绛宫也太清之境丹田也心为灵台则灵台之说可见矣于是而守守之在心于是而朝朝之在头此三华离便大有妙庭也故天中之天无英白元之会心也自然成真会于头也修灵宝之道于身中至此而事毕矣不可得而容声矣切谓元纲流演之于天已叙于前体合于人身荐录于此学者宜深知此身之所以贵重者可以配天地可以炼形神可以会神妙乃道家因物象以设比喻法天地以立名称如已育之身而立有为之法自有为而至于无为以有形而升入于无形然后寿齐天地与道合真其事始于身中而不止于身中也元纲流演图按真诰中诸真论五星图所布常南向也以太白在西岁星在东按而施之所以尔者五星隐伏纵横无常不如北斗列象常在故一以定位于五方不得随星之所在也二十八宿罡式诀曰先须存己之神自黄庭乘五色之云径从玉楼直上泥丸中飞步七星节节随星步上觉得身离地上极远在天云炁中将身横步七星旋身入斗口累步六步存身背北面南行到火星存红色过火星向东行存过日宫红色过日宫西行存过月宫白色过月宫向西南行左转七遍却从北出循历东南方天星到东北角却折步循历北西南东四方天星讫再到东北角却望东直从魁星巡一遍径出向火星上行过西方见金星白色过金星向北行至水星黑色自水星过东方木星青色却从木星再回水宫复西自金星过直向中宫土星位黄色再从土星复向金星水星到木星宫望西北角乘云直上望见金阙诀曰谒三十二天自太黄皇曾天为始至平育贾奕天而终然后回谒二十八宿每宿一斗自箕起而斗宿旋身回至箕却望斗魒而去谒五星如式升神上境入北斗之中三台六星盖顶而行步斗一座次六步应三台而出左环四十九步犯火星又东行八十一步至太阳谒孝道仙王复右行六十四步自北入斗至太阴谒孝道明王左旋而出左行复右行七返无色界中定想见诸真仙来往周历十方二十八宿三十二天每宿丁罡十二步次回共三百三十六步至箕之罡直还望北斗大魒之次右旋南向四十九步重入火星经于太阴三十六步谒水星东行至于太阳之侧右行六十四步成木东向谒木星再回而行借水星罡复出太阴之傍八十一步成金西向谒金星东行达于斗口三十五步而入中谒土星反行再入金水之宿直望北方玉京金阙乃入步而进再拜长跪祝曰具位姓幸因宿庆获际真风入靖凝神恭朝天阙身外之身冒抵玉京无任瞻天望圣惶惧屏营之至再拜重启曰凡骨坚顽理难升举幸因师授使遂飞神不避诛夷敢披丹个无任祈恩俟命之至谨言再拜退复元路还神入顶门祝曰吾今朝真上谒青云欲使神人闭债封形举尔以去祕诀灵灵右元纲流演之图乃梵行诸天之妙也始于飞神蹑斗终于谒帝朝元若能精思按行出入既熟证对不乱可以上章奏事役使鬼神以致脱壳升真混合万炁炼形之术朝元之方莫先乎此每于三元八节甲子庚申之日入靖焚香面北平坐临目静思凝神定想炁息绵绵神风不鼓耸身出顶如蝉之蜕壳升陆空玄如法行事自微至着由想念而成真则在乎其人矣上清灵宝大法卷之五洞微高士开光救苦真人甯全真授上清三洞弟子灵宝领教嗣师王契真纂修鍊吐纳门内朝三景金阙师曰修用大法未能洞达天真威化不备魔试交攻神只不钦所召不感当内朝三景飞仙分形之道其法于辰戌丑未四时朝之先存心中中元司命神字玄坚乃中极太一君也下在脾中玉堂宫又曰玉房是太一君偃息之所也主养兆一身真形炁质于四时当叩齿五通存黄炁满脾脾上有一真人如婴儿衣黄衣唿之曰中极玄坚太一真君某欲得真人神仙黄庭之道五唿之同眠暝目五十息此中央司命神丈人下化太一帝君乃九天天神之父也治太极宫知者形不地狱玉童玉女侍之役使入万神常以寅卯午申四时朝上元太一神君号南极老人下在太一宫中主兆魂魄胞神命炁胎府之父也于此四时叩齿九通存头上真人入一寸名太极宫又号太一宫存赤黄炁满宫中炁中有一真人如童子状衣绛衣唿之曰南极元先太一真君某欲得神丹长生不死之道如此九唿之同眠暝目五十息念之九十息止修之者延年不死可变化神仙灭魔试致真仙常以子亥巳酉四时朝下元玄元道母下在双合宫中双合乃肾也对上南极故号北极主兆精炁生死符籍之母也于此四时叩齿四通存肾中有白炁炁中有神龟龟上有玄女青白衣如姹女左有司命君青衣天冠右有司录君白衣天冠唿之曰下元元辰北极玄道母字玄妙某欲得金醴玉泉可饮食者乞勑司录司命削某死籍更注长生役使六丁玉女坐致行厨如此四唿之同眠暝目念之四十息止以时不废日月久行应感无穷九年得补太极仙卿一年便有髣髴役使神灵所欲无不应心常念勿妄独慎其口尅日成仙乃洞玄三皇帝君所行实灵宝之密机亦盟天告师而行矣当佩服五方内音玉字依法修鍊造玄入妙秘之内诵洞章师曰三十二天之根有西元龟山元录内有丹黄飞玄紫文空洞灵章是也故色界魔王章云我有洞章正是此文也飞玄紫文章曰飞玄紫炁凝神根纲维玉灵总万神空中郁勃结自然上有稜层十二传玉楼巍峨耀景云流精紫阙带金轩琼台璋铄绕八骞中有青金九灵仙丹皇真母号精延飞青羽䙱晨缨冠手执玉节握灵婶五色命魔对帝尊把持符籍当生门咀日嚼月吸醴泉离罗吐辉鍊五魂内充外溢绛府欣金光焕焕形正圆从朔入金色沌沌惟有开明晓此言日五月十精北元克见华盖领仙君紫炁左回与斗连历度四七入金门正是丹皇校万仙有明此诀加精勤披形密思每令分妙景感会得要文三年当审保长存九年乘空致羽裙凤衣轻翔升龙山俯仰九灵谒玉晨几修此道自正月止十二月一年每月中取三日五日九日十五日二十五日乃一月五次至日清斋以半夜后诵咏飞玄紫文一过仰视西方金门之上若在人间天阴无光当于室内默念内思如法思紫云自金门左回历斗箕回绕北斗竟还金门之上每令分明思毕当心拜紫云四过叩齿三通仰心祝曰天夜朗清幽虚启真流云徘徊金华四骞丹皇散晖灵飞紫饼是夕开陈清舍校仙成我上愿体应自然结命月华保年日根三灵合景停景龙山密夜请披请如斯言祝毕便以口鼻引日月紫云之炁入身咽液二十八江止存身化为玉虚上帝二十八宿星斗缠络行此三年于夜卧之时别有神真降体及兆寝室中也身有紫云映满一身九天书名列字玉清九年径证上仙此无量度人之功仙道贵哉学仙之士勉力行之毋玷于灵宝之道则幽明仰赖矣师曰天有紫云之炁干于日月五星北斗之分在其方国皆有合道之人得仙之君如此了候其象自见紫云便依文礼视不必须常日也勤加在意克得云降升腾有会也况紫云黄炁光明徘徊于巖谷如茵如盖或赤白黄青紫绛青黄白或五色云炁光明四面丹霞者皆天尊上帝出游在山谷者有得道之人居也又宜往此而修鍊或俯昤仰视真人而会见时急烧香再拜陈其心愿勤而行之爻见帝尊之容立致飞昇止可封之于心不可轻示于人道泄则灵散无复成仙矣如文始三先生尹君侍金阙圣君为标准也勉而行之曰真中有神长生大君元英公子白元尊神太一司命桃康合延师曰此二章之中大洞之道上道禁经有九真中经止议长生大君变化万神几人之生太微降炁生人方始分形蜕胎自生之后三万六千神备而寿至三万六千日神尽归太微中则日鬼也鬼日归也而一生罪咎损炁抛神自取死壤故有不满天年而夭亡襁褓者神不全也神不全则形不固况小罪折一算而北斗追取三目之神大恶灭算一年则拘去三万六千神炁一小善则增一算而三日延生添神一太功则益寿一年而三百六十日延寿降神所以增灭也此之七神乃北斗阴神又曰玄丹太一亦上道禁典若知此道则添神益命万劫长存元尊长生颂曰中元有斗主魂魄玄元太一七阴神手握灵旛摄百神与夺善恶增减形一筭三日除其生一岁三百六十停有人知此运七灵升入玄天开七门三魂鼓舞合一形百神惧悦归无沦欲得此道何所云元谷火起飞七神径入身中开玄关再拜扣搏天地间回元恶逆除死名降神益算保生成可以分形为亿千可以回骸致天仙默默内外万物忌猿马死而阴返阳此道秘而勿妄传守之亿劫永长全刻金列盟奏三天轻泄永闭于河源但须守心使石坚百日神全活根元召祭身神师曰二人之一身之主存乎神炁神炁符合则通真达灵神变气凋祷何能应况一身灵宝五符祕序有召神之法乃万道之首众法之先兆宜动行其法当于甲子本命及月中二日十六日晦日一月五次入靖备我心中所好饮食洁素酒果入品而已先面东正坐收心定息凝神顷时上香三次叩齿二十四通阮曰丹天真人太一真人桃康真人胎光驯真人幽精真人爽灵真人眉神天云脑神元老顶神东玉耳神娇女目神英明发神长寿鼻神通灵口神丹朱舌神丹皇齿神卫士喉棒虎贲肩神郁灵手神魂阴心神陶陶肝神临临肺神祝祝脐神玉灵胃神阻阻脾神裨裨肾神漂漂胆神获获丹田神藏精大肠神託託小肠神梁梁肠神穷英腔神阴阴膝神区区腰神孔男足神天丁力士唿之三遍再祝曰汝等出吾身中各各请坐前后左右自依本位今日吉日祭把汝等任意饮食哺飧醉饱为期祝讫存神如己者百十人揖让兆取饮食随性任量饮食以尽为法又曰汝等既醉且饱欣乐无极每遇吉日祭召即至常日之时勿得离吾未来吉凶汝先报吾知吾身常存汝等亦存善有悲忧汝等亦秋或有仙药致之取之令吾所食令与汝等长生万劫变化为期汝等即还吾身中各安所治急急如律令师曰坐知未然尸解朝元升仙通真以此为先十祭之后与兆受言百祭之余可致神仙金丹灵芝饮食俱全泄之一语折寿十年自致不灵慎勿妄传解结塞死户法师曰几人身中真炁与诸天炁合人以胎生胞中复受邪炁与正无混杂故人身中有十二结三十九死户当先解十二结三十九死户则人之真炁上与天通户解结有经塞死户有大洞三十九章雄一雌一回风混合之道雄一帝君雌一帝君乃两目中瞳人也雄一长四寸在人之下唇内坐以听诵经雌一亦长四寸在上唇内坐以听诵经况人之三田每田有四结并十三死户解结之法诵解结经请道父道母之炁先解下田结去了次解中田后解上田塞死户之法诵大洞真经三十九章请三十六天正炁自下丹田起至中田至上田止逐段请一天真炁上合三十九天正炁归于一身号日帝一即是人之真性归于黄庭几诵经先存白炁次有紫炁自二手心二足心及脐心五处出缠一身满室以至一天周匝毕复归身中混合日月师曰人之三田皆有真土每遇子时后聚左右二肾真炁于下田丹元存如五色缠络一九中含真性以意行十转之法以意送从羊角而升直抵泥丸中真炁混合复从玉楼降下留在黄庭与心炁混合复运从夹嵴而升循泥丸一遍复降在黄庭存黄庭有一天尊如己形服此真炁自子午二时行此法三次午时以后却用心火降在黄庭中想天尊在大火中坐凝然不动依坐忘法归息法每一唿自丹田起即存其息纳在黄庭使天尊纳咽每一吸自鼻入亦存其息纳在黄庭中天尊纳咽几济生度死一切行事便出黄庭天尊居泥丸合五脏炁皆在混元宫默朝鍊顶师曰每日寅午戌三时入靖先以诀鍊其顶通其天门然后变神乃元始亲授妙行真人天真皇人升举之口诀也秘之金寅咤丑金辰咤卯大中力中上劝午出左年为之次两手上靖诀存身为白鹤仙人法存天门开有白鹤至存我身乘鹤飘飘而升直至三天之上见元始顶放九色金光注入我顶中次想己身万窍流光遍照十方世界毕然后再乘鹤回治此乃受元始之灵宝秘诀如有启告即俯伏王墀而奏若上章亦如此法朝元法曰平居无事当居静室焚香精思使神不离身方可飞步朝元朝元之法存上中下三田各有天尊却存中下二天尊乘五色云炁与黄庭中己神同自绛楼而升直至泥九存坐三尊皆在玉局自己却在玉局前长跪奏事毕却存三境中三尊乘三色云炁来泥丸上与己中三田天尊混合共成三尊却存此三尊同成一尊乘五色云炁从绛楼下入黄庭住却行定法真静师曰观心之道须是内观其心心无其心外观其形形无其形远观其物物无其物三者既悟惟见于空观空亦空空无所空所空既无无无亦无无无既无湛然常寂寂无所寂欲岂能生欲既不生即是真静真常应物真常得性常应常静常清静矣人能如是然后身得虚无性回太极可以接物利人超几入圣此是正道切在行持自此蹊径从无入有行日月混合之法安养圣胎全备梦寐之间与日间无异方可行持大洞回风之道得圣身康健出入自在然后可畎巡游诸天瞻礼虚无金阙夜卧法师曰凡胜先展开手足仰卧后存思五脏讫却存天尊在黄庭中凝然而坐放大光明十方照耀当此之时忘去身心留意内观原我当来初生之神如何凝湛如何日用役使我形其神如何而寓他日如何迁神如此沈思初觉神识昏昧少顷心地豁然觉得四炁宁静日月垂光双照玄宫之中所存天尊分明端坐更无一点尘翳历历听得仙宫妙乐及见世界种种奇异可观之事但不可着相怨神流荡此是本性之明经中所谓湛然见玉清境也仍须日月行混合日月之法可以养本性贵得阳神强壮可以倏忽万里初有本欲之时须是把定身心恐身心不定却成颠风告终代形遏厄尸解法师曰灵宝之道有神通策杖以制六天鬼神策役三界万灵造策杖之法须择名山福地净域灵坛用吉日取向阳甘竹一枝长六尺通有十二节者选甲午丙午丁卯日或三月三五月五七月七九月九将观自上第三节右微曲一曲于曲凹中上刊日月下作斗形于顶中开一穴入中央守史符于第二节下开四方四穴入四方守吏符以蜡封固讫下四方刊十方灵宝亿劫应化天尊号功成以黄缯作袋盛之袋之长短随杖为之自初一日为始依十直日时呪面五方诵呪取五方熙吹仍每夜存思一年炁足方可施用又一法长五尺五寸通九节于第二节左曲于第三节下四面开窍入王岳内名符又实以灵书中篇如佩持修用则用灵宝五符入杖中一法杖不曲受持之法坐卧起息常以自随或不可随身之地则置于洁净处受持既久以杖指天天神设礼以杖指地地祇送迎指束北方万鬼束形指破地狱亡魂返生所指灾厄应指崩倾久久精动脱衣盖竹隐形出入也几用杖破狱于第二节下悬一小黄旛长七寸旛上书十方救苦天尊符及十天玄化符别有施用如常行佩受则去旛子凡施为当叩齿三十六通存五帝直符各一人随五方色服五帝玉女各一人侍卫策仗有五色之光映流杖上微呪曰太阳之山元始上精开天张地甘竹通灵直符守吏部卫神兵五色流焕朱衣金缨辅翼二真出幽入冥招天天恭摄地地迎指鬼鬼灭妖魔束形灵符神杖威制万方与我俱成与我俱生万劫之后以代我形是为五解神升上清承符告命靡不敬听右呪毕引五方真炁三十六咽止或以三元八节本命生辰请无行持焚香朝礼或旦旦行持诵呢精神不倦神真现形杖则载人飞行功满德就以杖假形倏欻之间成真人矣夫五解之道乃五行真无夺北斗之权衡脱离死厄尸解得道神升上清木解法每日面东持呪九十遍服香汤一盏存杖作己形九年可以木解呪曰文波画乌鱼波画咖耶波画三台波画此日生身度道七七功德上升千变万化潜身上清杖化我形急急如律令金解法每日面西持呪七十遍服香汤一盏存杖作己形七年可以金解呪曰三台生我传法三台养我逐天三台护我升仙通风度尺断应当义复形本元急急如律令水解法每日面北持呪五十遍服香汤一盏存杖作己形五年可以水解呪曰灵龟散炁入吾杖中吾有大道与俗不同出日入月驱虎逐龙去代我化泉脉相通急急如律令火解法每日面南持呪三十遍服香汤一盏存杖作己形三年可以火解呪曰朱雀居吾前吾握造化权三官护我命五帝注生全支波乌神火化令吾性神两全急急如律令土解法每日仰面向天朝东立持呪十二遍服香汤一盏存杖如己形十二年可以土解呪曰元始黄龙旺在四时中宫正位权首施机主制上司吾奉帝劫汝今代吾以假吾威数执十八戊己之期急急如律令五岳内名符青地红书赤地黄书白地黑书黑地白书黄地白书右五符随方纳于杖中五帝破狱策仗符金阙化身真炁周流慧慧焕景金虎破幽上清灵宝大法卷之六洞微高士开光救苦真人甯全真授上清三洞弟子灵宝领教嗣师王契真纂修鍊佩服门尔时太上于赤明初年命天其皇人传授诸天内音真法安镇万天立干坤文制星辰日月成立万天及诸万圣同万类万物皆受太上灵宝所成受元始天尊真炁方得生成各随本性而受其名谓此法能度天上人间万灵及于一切得道圣真皆禀内音真法大梵之炁而成大道矣学士行之悉得上升之道所谓一切大圣皆得内音真法而成圣也师曰天上天下得此音无所不辟无所不禳无所不度无所不成此是天真自然之音是名诸天内音真法自然成天立地干坤也人若遇此法时须要上合于地中合于人更能举动方圆言不伤物常行损己救人之道方可行诸天内音真法自得飞升上天之道谓明诸天上帝诸王诸圣皆从此法而成仙官之位真法妙重诸天齐功上天度人所宝不传下世所谓内音之法故知元始天尊四万劫一传下世此明八字之音皆是诸天宗范谓明此音是升天之道本入圣之根长生之门上天之路且人万劫遇此音者一身得道升天更能度于九玄七祖皆得神仙之道谓明此法天上人间一切圣贤真圣无有不从此而成高真之道故间此音度人无量为万道之宗得道成真有如雨雾功算不知其数此法古今四百万年再降人间若有遇者独行三界升入金门与天齐年诀曰凡行养命修仙之道常以每月十日望日晦日上下弦日朱书玉字至日清旦以净水服之每一月服八天四月服足也自东方服起周而复始其玉字自有天真皇人昔书其诸天内音玉篆具真文册中佩服东方内音亶娄阿荟无憩观音大黄皇曾天须延明首法揽菩昙太明玉完天稼那阿奕忽诃流吟清明何童天以每月十日书第一第二第三字清旦向壬方佩服更念三天呪诵持如法百日自然百神朝身久之可致长生白日上升之道也华都曲丽鲜菩育臻玄胎平育天答落大梵散烟庆云元明文举天以每月望晦二日书第四第五二字向东方佩服二十四年自得神仙长生不死上升之道生死皆得上升得居帝君南轩游台之上自然飞大罗之天飞洒玉都明魔上门上明七曜摩夷天无行上首回蹶流玄虚无越衡天阿陆龙罗四象吁负太极蒙翳天以每月上弦下弦二日书第六第七第八三字向月服佩诵呢如法八年自然身有光明面生金色生死皆得上升日月之馆身得神仙长生久视与天齐年也佩服南方内音南阎洞浮玉眸谈铣赤明和阳天梵形落空九灵推前玄明恭华天泽洛菩台绿罗大千耀明宗飘天以每月十日书第一第二第三字清旦向壬方佩服更念三天呪持之如法百日自然万神朝身自得长生白日上升之道也眇莽九丑韶谣绿澶竺落皇笳天云上九都飞生自骞虚明堂耀天以每月望晦二日书第四第五字向东方佩服二十四年自得长生不老上升之道生死皆上升得居帝君南轩游堂之上自然身登大罗天也那育郁馥摩罗法轮观明端靖天露持元镜揽姿运容玄明恭庆天馥朗廓奕神缨自宫太焕极瑶天以每月上下弦日书第六第七第八字向月佩服八年身有光明面如金色生死皆得上升日月之馆身得神仙长生之道与天齐年也佩服西方内音刀利禅猷婆泥咎通元载孔昇天宛薮涤色大眇之堂太安皇崖天流罗梵萌景郁萧隅显定极风天以每月十日书第一第二第三字侵晨向壬方佩服更念三天呪持之如法百日自然万神朝身自得长生白日上升之道也易邈无寂宛首少都始皇孝芒天阿舰郁竺华莫延由太皇翁重浮容天以每月望晦二日书第四第五字向东佩服诵此音二十四年自得长生不老上升之道生死皆上升得居帝君南轩游堂之上自然飞身大罗天也九开自辩阿那品首无思江由天无量扶盖浮罗合神上蝶阮乐天玉诞长桑相空度仙无极昙誓天以每月上下弦日书第六第七第八字向月佩服八年身有光明面如金色生死皆得上升日月之馆身得神仙长生之道与天齐年也服北方内音玃无自育九日导干皓庭霄度天坤母束覆形摄上玄渊通元洞天陆罗育邈眇炁合云太文翰宠妙成天以每月十日书第一第二第三真篆字侵晨向壬方珮服更念三天呪诵持如法百日自然万神朝身飞升上清之道也飞天大丑总监上天太素秀乐禁上天沙陀劫量龙汉瑛鲜太虚元上常融天以每月望晦二日书第四第五字向东佩服诵之二十四年自得神仙生死皆上升大圣之天碧落浮黎空歌保珍太释玉隆腾胜天恶奕无品洞妙自真龙变梵度天元梵恢漠幽寂度人太极平育贾奕天以每月上下弦日书第六第七第八字向月佩服呪之八年自然身有光明面如金色生死皆得上升日月之馆与天齐年凡修大道常行慈悲救物物无其物清净其心正直端严无邪无曲洁己斋心常思衆善与人言论常加谦和动合天地言无伤炁勿食荤鲜勿食物命见他命如己命见他非如己非见他之过如思父母之名若遇似此之人方可传授诸天内音飞升之法盖为此法至神至圣四万劫一传如下世今有遇此者乃宿有升天之本人能忘心佩服自然飞升上清万神朝礼地只侍门名书上清功满德就白日升天祕之慎之非人勿传五芽真文师曰灵宝有五方真符赤文祖炁天中灵宝也人身中主内生五色灵芝外招五方云芽和炁乃真液真水在天为五老上帝在经则结炁成文是为五芽真文在五方则为五帝在干象则为五星在地理则为五岳在事则为五常在物则为五行在人身则为五脏也修灵宝之道洞房之法饵服五方正真之生炁以鍊凡躯也神哉青芽真文一十二字赤芽真文一十二字白芽真文一十二字黑芽真文一十二字黄芽真文一十六字右五炁五芽真文以丹书于金漆黑光二板之上行持请炁毕朝奏内诵洞章方可施用法当随方叩齿咽液三过心礼三拜发真升步百花之虹丹朱迎接以舌舐化五色之黑咽入重楼送归绛官化成五方锦纹交结入符五芽元炁灵液之婴体也此乃身中灵宝祖炁学士当勤行之佩服真文师曰五芽内鍊之法请五帝五灵降真及佩真文使其神居五脏之中为致五芽之精也常以立春日鸡鸣时入室东向九拜平坐叩齿九通思束方青帝灵威神以其司春主束方生黑故也身长九寸顶青玉冠九炁青羽衣驾苍龙之辇建颖许从甲乙胡老之官九十万人来降须臾化生青黑如云灌覆己身从己身从己口入直下肝府又思木星焕明在东方照映己身便开口念呪九遍取东炁九口咽液服东方真文一十二字呪曰九炁青天元始上精皇老尊神衣服羽青设御天宫焕明岁星散辉流芳淘溉我形上飡朝霞服引木精固养青芽保镇朽龄肝腑充溢玉芝自生回年亿劫色返童儿五炁和合天地齐并常以立夏日鸡鸣时入室南向三拜平坐叩齿三通思南方赤帝赤标奴以其司夏主南方生气身长三寸顶赤玉冠衣三炁赤羽衣驾丹龙玉笔建釆许从丙丁越老之官三十万人来降须央化照己身又思火星焕明在南方照己身便开目念呪三遍取南炁三口咽液服南方真文一十二字呪曰三炁丹天朱宫灵童元始上帝縿驾赤龙丹羽飞衣锦被光明驱策灵官运道阴阳三炁吐辉溉我绛宫赤子俱镇鍊芳饰容朝飡朱景玉芝满充回停劫年朽骸返童长龄天地永享无穷身生水火变化百方常以立秋日鸡鸣时面西七拜平坐叩齿七通思西方白帝白招矩以其司秋主西方生炁也身长七寸顶白玉冠衣七炁白羽衣驾白龙玉舆建素许从庚辛玄老之官七十万人来降须央化生白如云俄覆己身从己口入直下肺府又思金星焕明在西方照己身便开目念呪七遍取西炁七口咽津服西方真文一十二字呪曰金云七门皓映西华中有素皇元始之家縿驾白龙七炁峨峨徘徊玉门散精朱霞金星吐辉芳芝滂沱玄奥我身养我素芽明石鲜光万劫不俱服以流泉飡以太和九天上必帝给以玉华保年驻白颜景敷罗长存天地三光同遐常以立冬日鶏鸣入室面北五拜平坐叩齿五通思北方黑帝吁光纪以其司冬主北方生炁也身长五寸顶玄玉冠衣五炁玄羽衣驾黑龙玉舆建皂旂从壬癸羌老之官五十万人来降顷刻生黑气如云似流星之光覆己身从口入直下肾府又思水星焕明在北方照己身便开目念呪五遍取北炁五口咽津服北方真文一十二字呪曰北方玄天五炁散灵元精驾龙建旂游宴玉京是日元吉庆云敷荣飞芝流洒滂沱四盈玉女玄奥混我身形肾宫充镇朽芽坚生五府纳真上通神明五老降接仙道早成变化水火衣服羽青飞行太空游造紫庭寿同三景万劫长龄常以春分秋分夏至冬至日鶏鸣入室向五方旺方心拜十二拜平坐叩齿一十二通思中央黄帝含枢纽主五方之旺炁也身长一尺二寸顶黄玉冠衣五色衣驾黄龙玉舆建黄许从戊己苍龙之官十二万人来降须臾化生黄炁如云覆兆己身从口下直入脾府又思土星在中炤兆身即闭目念呪一十二遍吸中炁十二口咽津服中央真文一十六字呪曰中央太山元炁徘徊上有玄老总统四灵胶驾黄老五色羽衣运道九天输转游玑焕明七星流光散辉玉英芳芝流缢四飞淘溉我身脾府光开养芽餐精万神总归检魂制魄仙鍊八威表裹洞清常生不衰通真达灵升入太微服灵芝云液法师曰凡春夏先服云液而后服元炁也秋冬先服元炁而后服云液也常服每日以鶏鸣阳光始分东南向叩齿如其方数东九南三西七北五中央十二通也以双手掌相摩令热拭面目随其方数念呪自东方起一周而止次第饮服五芽真液也五芽曰东方青芽紫云流霞服食青芽饮以朝华青芽肝也朝华者上齿根也便以舌撩上齿之裹以舌舐唇三过漱口令玉泉满口九咽之又引青炁九咽令镇肝中南方朱丹丹焕耀徘徊服食朱丹饮以丹池朱丹心也丹池下齿根也以舌搅下齿之裹以舌舐唇三过漱口令玉芝满口而三咽之又引赤炁三咽令镇心中西方明石皓灵全质服食明石饮以灵液明石肺也灵液唇表之精也以舌撩齿上之表以舌舐唇三过漱口令玉芝满江而七咽之又引白炁七咽令镇肺中北方玄滋玄珠润滋服食玄滋饮以玉饴玄滋肾也玉饴舌也以舌撩下齿之裹以舌舐唇三过漱口令玉芝满口唿吸而咽五次又以鼻引黑炁五口咽之令镇肾中中央戊己昂昂太山服炁守精饮以醴泉戊己脾也太山者前首也以舌撩上下裹表以舌舐唇三过漱口令玉泉满口而十二咽之又引黄炁十二口令镇脾中如此毕叩齿三十六通咽炁三十五过又念都呪呪曰白玉岔岔以次行源泉涌洞似玉浆饮之长生寿命延长呪毕以舌撩上下中央令玉芝满口而三咽之引炁二十五过极炁而咽之其道都毕此法并于夜半子时平旦寅时服之余时卯酉午申巳亥并四土时各只服一灵芽玉液也服元炁法凡服元炁闭屈舌以鼻长引口中炁满胁复鼓腮而咽之半夜八十一咽平日一六十四咽食时四十九咽日中三十六咽哺时二十五咽黄昏一十六咽其余时二十四咽此法行之百日可以换骨易形一年自然彻视还年却老乘云登仙可翘足而俟矣凡逐时服炁咽液讫以竹膜朱书玉婴神变符九而吞之以津液咽下存己神如婴儿之状在丹田中二年在心中三年在泥丸中与前内朝同行三年之外可分形随意玄妙不一应变无极兆自然之炁液并随行转三年之外火应水朝与天地同阴阳与日月同造化九年五老下降迎兆白日上升也师曰天地之中有圣人在其中得其道贤人在其中得其法智人在其中得其卫皆天地会精而成其真也故道不可以言求法不可以情求卫不可以意求皆万物顺天地化生而归于自然也水火图玉婴神变符开明三景师曰灵宝有开明三景之道兆于日初出时平心向太阳祝郁仪呪呪曰日魂朱景昭一韬绿映回霞赤童玄炎飈象呪毕以鼻引日之紫芒八十一咽又于月初出时平心向太阴祝结璘呪呪曰月魄叆萧芬艳翳寥宛虚灵兰郁华结翘淳金清莹炅容台标呪毕以鼻引月光黄色炁一百二十咽又于初夜戌末时仰面视斗极祝北斗讳曰呪毕以口引北斗七星金光四十九咽次服中元三景元炤真符以竹膜朱书作九以津吞之服日符忌午后服月符忌上弦前下弦后服斗符忌辰戌日服此三景真炁可以还精复胎立反少容唿吹万疾随意而愈百魔稽首玉女侍形不待飞升三年功满受书为三景真人中元三景玄炤真符师曰三景符乃三光之正炁上清之正道并用黄纸朱书男服郁仪符女服结璘符或被邪妖染者服中元斗形如危笃者合三符作一道吞之立金生形复肌回颜换骨久服长生亦能飞升郁仪符结璘符中元斗形戌掐至辰推括曜所建冬至戌夏至亥合形鍊服三光师曰每于日出时两结玉帝诀合掌对太阳念日君呪呪曰郁仪之神离宫真精灌服九芒干元利贞呪毕以鼻吸炁九咽以意送下丹元约二九三九以至九九八十一遍再祝曰唵郁畔璃煜贞元辉缚啰喗唎娑婆萨诃呪毕取无如前咽之次于月出时双手玉帝诀合掌对太阴祝月君呪呪曰结璘夫人坎位真精圆曜八芒吉利元亨呪毕以鼻吸炁八咽以意送下丹元约八八六十四遍再呪曰唵结噷哼嚂缚明啰啰娑婆萨诃呪毕取炁如前咽之但自上弦初九日后下弦十六七日取炁行持次于星出时两手玉帝诀合掌对天罡方念天罡呪呪曰唵勑之神斗极真精流辉七芒吽咤勃凝呪毕以鼻吸炁七咽以意送下丹元约七七四十九遍再呪曰唵吽吽迷离奴那婆罗修唎啼咤唎吽呪毕再取炁如前咽之只于戌亥时行持余时不行此法乃三光鍊形或阴雨之日不可行持凡服三光毕叩齿九通而退服三光符师曰每遇三七日双手斗诀面天门步北斗罡回身面南服三光符持上帝三字祕讳曰洞潜气天命长人恒宁呪毕再拜以新水吞下又再拜念总呪呪曰祖道玄真垣赫正神郁仪返质荧惑操形赤明和阳理禁威灵耀明宗飘帝重光明戊己芒英中央镇星扫荡邪炁破灭淫精海逢之沸金逢之镕木逢之烬火逢之空长离之主统摄飞踪迷离奴那唵唵吽吽东海青童总括张罗迷离奴那唵唵吽吽呪毕存三光炁灌注三田九符亦甩此呪玉清天日魂孕珠紫霞真符右符书时面东北念三光一字呪郁离贞又呪曰郁仪之神离宫真精灌服九芒干元利贞想内有紫光九芒有圆光童子如日初出状若车轮默念三字呪九遍计炁纳丹田复自丹田升上吹布符中紫光缠于符上玉清天月魄九灵成真符右符书时面东北方念三字呪结亨坎又呪曰结璘夫人坎位真精圆曜八芒吉利元亨想内有白光十芒有散辉玉女如月初出状如水晶默念三字呪三遍引炁纳丹田复自丹田升上吹布符中白光缠于符上玉清天天罡正炁玄精秘符右符书时面罡方念三字呪唵吽吽又呪曰唵勑之神斗极真精流辉七芒吽咤勃凝暝目仰头想罡星在顶上取苍炁想无中官君童子次分作六炁吹符中玉音摄炁灵书祖道玄真烦赫正神郁仪返质荧惑操形赤明和阳理禁威灵曜明宗飘帝重光明戊己芒英中央镇星扫荡邪黑破减淫精海逢之沸金逢之镕木逢之烬火逢之空长离之主统摄飞踪迷离奴那啼啼眸眸东海青童总括张罗迷离奴那唵唵吽吽师曰于日初出时面太阳先存五脏分明了次对日默念灵章玉音摄炁吹一遍以口对日光拒咽九口又祝一遍暝目以鼻长引暗数九次咽之存日之紫光九芒下入丹田作日状以午前数多为功午后不可行也直至初三日夜月初出时依探日炁法暝目以鼻引十咽之存月之白光十芒下入丹田亦存月状与日合半至二十三日后不复探之月炁比日炁等共一万遍遇春先取木德夏取火德秋取金德冬取水德四季土旺亦各本方色炁却及万遍逢一月五过依洞章法取斗中紫炁万遍名外侍八琼丹一千遍夜月有神光出没二千遍一身有光三千遍满室有光四千遍旧病新疾残靥宿根皆去色返婴童五千遍地司除死名玉清书生录百灵侍卫六千遍举身有光洞照百步夜可细书鬼神不匿预知未来七千遍吹嘘百物可起死尸八千遍呵呪五金皆成至宝光生圆象九千遍丹成如日面生金容骨秀五香三天注仙万遍道备位登真人内朝三天金阙降真召灵师曰大法有降真召灵之道炁运生化之妙真灵升降之变唿吸坐役亿万真仙无所不通先化一身之内次运万方之中动合自然开明三景大行梵炁周回十方造玄入妙实渺渺大罗之上十转回灵之道若外求此道由缘木求鱼徒用神炁学仙之士内修外鍊济显拔幽必从此始须当朝奏请降内朝三景天阙飞真谒帝乃运神会道之功用也若为国为民析禳济度鍊化阴魂修建黄箓大斋拜表上章箓析恩请命当内诵玄报毋堕大缘也施用之法当斋沐入靖调神正炁或坐或跪先内鍊六宫上开八门中运三宫下通内户理发五炁混合百神次登长虹金桥广度诣中天斗内再自中天升桥径诣三天或朝三宝九天天帝三官五师太一南极师尊皆用此法立彰玄报灵宝之道一以神炁修鍊诵谒为主使学士品列仙官侍真金阙若妄乱施为徒误幽明减筭致罚玄宪有格冒禁宣传法曰运真自丹官升绛官次升明堂仰视三天升化自东方清微天为始朝奏如法复还万神先默祝玉清降真朝元祕章了方服三天三境真符次祝内朝金阙秘章玉清降真朝元祕章上清玉符总召万灵灵光普照三界通明玉符飞降合契帝庭臣今启奏上朝玉清云霞飞奏时刻无停径升玉阙与道合并急急如玉清上帝勑十天诀自上清出运化降真召灵宝符飞烟散綵如霞锦透彻三天上下为七宝金楼玉殿森列悬映目前再自三宫出玉清诀于炉中亿乘齐临降矣内朝三天金阙祕章上元太乙守居泥丸中元司命安坐绛宫下元桃康生宫把籍元英公子白元尊神玉章一召万神奉迎玉清祖炁与道合真灵宝天尊降道飞灵升化潜通径朝玉宸左右司卫飞步帝庭急急如玉清上帝勑右密呪毕咽液三过两腋发运神会道金光自两宫出迸注三境符中以舌运盻接炁服符服三境符神灵炁清起接三清六丁六甲威剑无情大道自然拯度群生玉符注笔朝谒至真千邪潜伏万鬼碎形火铃天罡白兽金精周行卫护勇镇三清上帝玉符劝下安形凶魔奸恶道炁长存化运升度上朝帝庭急急如元始上帝勑双手十天诀祖炁吹布以舌卷符通津咽服飞发神化三十二天下座纳真纳真呪天灵九宫太一守房百神参位魂魄安康长生久视日月同辉急急如上帝律令勑右呪乃金口所宣皇人按笔以授下士须当依旨修用以求玄报若自鍊奏谒百神混合洞焕十方万灾不干神明护门子宜精行变条真召灵上道行时先右手玉清诀左五岳诀红杏墨黑磨真袜肠灵宝默念三遍取五方黑剔去不得放炁以五方炁压之若学不笃志则五岳试人慎之慎之青帝护魂符呪曰五行之主九天司方青阳造化赫赫阳晶飞云结篆风马高驯云烟荡瑞育化阳春木宫大惠镇护肝魂右符护得道者三魂使其通灵澄彻呪曰谨召肝为青宫无英制魂君少阳木精岁星之反纳化身中以生肝三魂处之木神九人神吏九千众速降真炁荣卫皮肤主其毫发治肝病魂不附体呪青帝护魂保镇三宫右青书黄上震文东炁吞佩忌酸辛九日以立春日受之若吞服用竹膜三枚书之若佩书白素上青帝符歌东望重拜手苍帝玉皇君灵风鼓祟籥育物布元春云龙辔严驾玉卫拥琼轮枯萌泛霑及大惠无不均万仙歌以道委曲戒天人心根迷自固拱腮戴洪仁赤帝养炁符呪曰五炁运度众肺贯通日运玄珠光运华峰三宫升降往来无穷赫赫阳晶万物发生紫房混合九魂鍊纯披朱始丹萧仞始台通流血炁反胎火庭右符主火能养元炁黄帝曰壮火食无少火生炁得温而后养也呪曰谨召心为绛宫太一司命君太阳火精荧惑之炁纳化身中以生左心左有玉童右玉女处之火神三人从吏三千众主治其中荣卫宫府主其魂魄治心病炁不足呪赤帝养炁万神归身右朱书黑上午文南炁吞佩忌食苦三日愈以立夏日受之若吞服以竹膜二枚书之若佩书黄素上赤帝符歌太景开玉枢洞堂启金除骞林荫瑶砌丹鸾踏琼珠宝房名曲丽明当神所居飞游豁云道引目盼真都天日永不夕重烟锁青庐天上勑印开柏几罗简书裨风树玄化慇辛谅有余白帝侍魄符呪曰白炁混沌三炁之神吐青入玄洞达我身晁晷蜉蝣阴魂返阳七尸燥炼万神侍迎金炁散辉全我清灵此符侍得道者七魄使无散乱闭绝鬼道呪曰谨召肺为素宫白元营魄君少阴金精太白之炁纳化身中以生肺七魄处之金神七人从吏七千众治其身荣卫筋骨主其牙齿治肺病魂狂呪白帝侍魄鍊制阴邪兑文西炁吹符吞佩忌食苦七日辛三日即魄生肺安以立秋日受之吞时以竹膜四枚书若佩书紫素白帝符歌六甲抱金关七政守灵坛流铃掷火化威剑巨龙幡恳彼素灵真明宪孰敢干永制妖鬼魔凛落霄风寒沴炁既已息万天俄而安真俦荷大庇抵颗相歌欢黑帝通血符呪曰混沌元精玄象变通结炁洪蒙真元汗漫通彻三宫黑奕玉帝控驭飞龙沖妙无质至道难终此符育得道之人使血豚通利一身荣盛黑帝乃太玄水帝也水在人身乃血也呪曰谨召肾为玄宫桃康合精君太阴水精辰星之炁纳化身中以生肾左玉童右玉女处之水神五人从吏五千人主持其中荣卫骨血主其生精治肾病血不足呪黑帝通血肾水清渟坎文北炁吞佩忌食酸五日无盛血旺肾病安以立冬日受之若吞用竹膜一枚书若佩书青素上黑帝符歌无质统有物渊兮上帝心不启不发道蕴妙化机深恐尔漏未尽阴想勿浸淫输转无涯波苦道相迷寻万年尝谨约一旦自径沉无沖落鬼境殃谴不可任黄帝中主符呪曰浑沈冥始万范开张三天大有总制中土圆象黄宫帝祚无穷三阳发生逸豫阳春此符卫中符制万机若近取一身则肝藏魂肺藏魄绛宫丹田二炁交媾则赤无下降玄泉上升心藏血肾藏精二炁反覆交相生养黄庭之中神意所在也呪曰谨召脾神为黄庭常化灵君土精之炁纳化身中以生脾处之土神一十二人领从吏万二千众精光神三万六千毛窍神纳灵万炁长存百神混合内外蓊冥反胎复婴上朝帝君治脾病忘魂失神肌瘦饮啄不宁呪黄帝中主万神无越中文上炁吞佩忌食酸十二日甘五日即安炁盛脾病愈以土旺之日受之若吞则以竹膜五枚书之若佩黄书绛素上黄帝符歌万天拱中宸控驾玉化根翘机贯亿历洞朗辟四门大有混皇真札制星宿魂非帝道不运有方赖之存威忿即霜秋和豫为阳春生成握元纪仰荷戴无垠