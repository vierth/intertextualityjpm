淮南鸿烈解提要钦定四库全书子部十淮南鸿烈解杂家类一提要等谨案淮南鸿烈解二十一卷汉淮南王刘安撰安事蹟具汉书本传汉书艺文志杂家淮南内二十一篇外三十三篇颜师古注曰内篇论道外篇杂説今所存者二十一篇盖内篇也晁公武读书志称崇文总目亡三篇李淑邯郸图书志亡二篇其家本惟存十七篇亡其四篇髙似孙子畧称读淮南二十篇是在宋已鲜完本惟洪迈容斋随笔称今所存者二十一卷与今本同然白居易六帖引乌鹊填河事云出淮南子而今本无之则尚有脱文也其註或题许慎或题高诱隋志唐志宋志皆二注并列陆徳明庄子释文引淮南子註称许慎李善文选注殷敬顺列子释文引淮南子註或称髙诱或称许慎是原有二註之明证后慎注散佚传刻者误以诱注题慎名致岐误耳观书中称景古影字而慎説文无影字其不出于慎审矣今故订正题诱名焉诱涿郡人卢植之弟子建安中辟司宫掾厯官东都濮阳令迁河东监并见于自序云干隆四十六年闰五月恭校上总纂官纪昀陆钖熊孙士毅总校官陆费墀序淮南鸿烈解序淮南王名安厉王长子也长髙皇帝之子也其母赵氏女为赵王张敖美人髙皇帝七年讨韩信于铜鞮信亡走匈奴上逐北至楼烦还过赵不礼赵王赵王献美女赵氏女得幸有身赵王不敢内之于宫为筑舍于外及贯髙等谋反发觉并逮治王尽收王家及美人赵氏女亦与焉吏以其得幸有身闻上上方怒赵王未理也赵美人弟兼因辟阳侯审食其言之吕后吕后不肯白辟阳侯亦不强争及赵美人生男恚而自杀吏奉男诣上上命吕后母之封为淮南王暨孝文皇帝即位长弟上书愿相见诏至长安日从游宴骄蹇如家人兄弟怨辟阳侯不争其母于吕后因椎杀之上非之肉袒北阙谢罪夺四县还归国为黄屋左纛称东帝坐徙蜀严道死于雍上闵之封其四子为列侯时民歌之曰一尺缯好童童一升粟饱蓬蓬兄弟二人不能相容上闻之曰以我贪其地耶乃召四侯而封之其一人病薨长子安袭封淮南王次为衡山王次为庐江王太傅贾谊谏曰怨雠之人不可贵也后淮南衡山卒反如贾谊言初安为辩达善属文时武帝方好艺文以安属为诸父甚尊重之诏使为离骚传自旦受诏日早食已上爱而祕之天下方术之士多往归焉于是遂与苏飞李尚左吴田由雷被毛技伍被晋昌等八人及诸儒大山小山之徒共讲论道徳总统仁义而着此书其㫖近老子淡泊无为蹈虚守静出入经道言其大也则焘天载地説其细也则沦于无垠及古今治乱存亡祸福世间诡异瓌奇之事其义着其文富物事之类无所不载然其大较归之于道号曰鸿烈鸿大也烈明也以为大明道之言也故夫学者不论淮南则不知大道之深也是以先贤通儒述作之士莫不援采以验经传以父讳长故其所着诸长字皆曰脩光禄大夫刘向校定撰具名之淮南又有十九篇者谓之淮南外篇自诱之少从故侍中同县卢君受其句读诵举大义会遭兵灾天下棊峙亡失书传废不寻修二十余载建安十年辟司空掾除东郡濮阳令覩时人少为淮南者惧遂陵迟于是以朝餔事毕之间乃深思先师之训参以经传道家之言比方其事为之注解悉载本文并举音读典农中郎将弁揖借八卷刺之会揖身丧遂亡不得至十七年迁监河东复更补足浅学寡见未能备悉其所不达注以未闻唯博物君子览而详之以劝后学者云尔河东髙诱撰御制读淮南子御制读淮南子智过万人谓之英智过千人谓之俊设于林林蠢蠢流纵过亿万非哲濬使遇其智相敌者一人已难无过分英俊惟名智亦殊刻舟求劒失铦刃譬之披圗阅超光不求之马终无骏淮南鸿烈解卷一钦定四库全书淮南鸿烈解卷一汉髙诱注原道训夫道者覆天载地廓四方柝八极髙不可际深不可测包裹天地禀授无形源流泉浡沖而徐盈混混汨汨浊而徐清故植之而塞于天地横之而弥于四海施之无穷而无所朝夕舒之幎于六合卷之不盈于一握约而能张幽而能明弱而能强柔而能刚横四维而含隂阳纮宇宙而章三光甚淖而滒甚纤而微山以之髙渊以之深兽以之走鸟以之飞日月以之明星歴以之行麟以之游凤以之翔泰古二皇得道之柄立于中央神与化游以抚四方是故能天运地滞轮转而无废水流而不止与万物终始风兴云蒸事无不应雷声雨降竝应无穷鬼出电入龙兴鸾集钧旋毂转周而复匝已彫已琢还反于朴无为为之而合于道无为言之而通乎徳恬愉无矜而得于和有万不同而便于性神託于秋毫之末而大与宇宙之总其徳优天地而和隂阳节四时而调五行呴妪覆育万物羣生润于草木浸于金石禽兽硕大毫毛润泽羽翼奋也角觡生也兽胎不贕鸟卵不毈父无丧子之忧兄无哭弟之哀童子不孤妇人不孀虹蜺不出贼星不行含徳之所致也夫太上之道生万物而不有成化像而弗宰跂行喙息蠉飞蝡动待而后生莫之知徳待而后死莫之能怨得以利者不能誉用而败者不能非收聚畜积而不加富布施禀授而不益贫旋县而不可究纤微而不可勤累之而不髙堕之而不下益之而不衆损之而不寡斵之而不薄杀之而不残凿之而不深塡之而不浅忽兮怳兮不可为象兮怳兮忽兮用不屈兮幽兮㝠兮应无形兮遂兮洞兮不虚动兮与刚柔卷舒兮与隂阳俛仰兮昔者冯夷大丙之御也乘云车入云蜺游微雾骛怳忽歴逺弥髙以极往经霜雪而无迹照日光而无景扶摇抮抱羊角而上经纪山川蹈腾崑崙排阊阖钥天门末世之御虽有轻车良马劲策利锻不能与之争先是故大丈夫恬然无思澹然无虑以天为葢以地为舆四时为马隂阳为御乘云陵霄与造化者俱纵志舒节以驰大区可以步而步可以骤而骤令雨师洒道使风伯扫尘电以为鞭策雷以为车轮上游于霄雿之野下出于无垠之门刘览偏照复守以全经营四隅还反于枢故以天为葢则无不覆也以地为舆则无不载也四时为马则无不使也隂阳为御则无不备也是故疾而不摇逺而不劳四支不动聪明不损而知八纮九野之形埒者何也执道要之柄而游于无穷之地是故天下之事不可为也因其自然而推之万物之变不可究也秉其要归之趣夫镜水之与形接也不设智故而方圆曲直弗能逃也是故响不肆应而景不一设叫唿仿彿黙然自得人生而静天之性也感而后动性之害也物至而神应知之动也知与物接而好憎生焉好憎成形而知诱于外不能反已而天理灭矣故达于道者不以人易天外与物化而内不失其情至无而供其求时骋而要其宿小大修短各有其具万物之至腾踊肴乱而不失其数是以处上而民弗重居前而衆弗害天下归之姦邪畏之以其无争于万物也故莫敢与之争夫临江而钓旷日而不能盈罗虽有钩箴芒距微纶芳饵加之以詹何娟嬛之数犹不能与网罟争得也射者扞乌号之弓弯綦卫之箭重之羿逄蒙子之巧以要飞鸟犹不能与罗者竞多何则以所持之小也张天下以为之笼因江海以为罟又何亡鱼失鸟之有乎故矢不若缴缴不若无形之像夫释大道而任小数无以异于使蟹捕䑕蟾蠩捕蚤不足以禁姦塞邪乱乃逾滋昔者夏鲧作三仞之城诸侯背之海外有狡心禹知天下之叛也乃壊城平池散财物焚甲兵施之以徳海外賔伏四夷纳职合诸侯于涂山执玉帛者万国故机械之心藏于胷中则纯白不粹神徳不全在身者不知何逺之所能懐是故革坚则兵利城成则冲生若以汤沃沸乱乃逾甚是故鞭噬狗策蹏马而欲教之虽伊尹造父弗能化欲害之心亡于中则饥虎可尾何况狗马之类乎故体道者逸而不穷任数者劳而无功夫峭法刻诛者非霸王之业也箠策繁用者非致逺之术也离朱之明察箴末于百步之外不能见渊中之鱼师旷之聪合八风之调而不能听十里之外故任一人之能不足以治三亩之宅也修道理之数因天地之自然则六合不足均也是故禹之决渎也因水以为师神农之播谷也因苗以为教夫萍树根于水木树根于土鸟排虚而飞兽跖实而走蛟龙水居虎豹山处天地之性也两木相摩而然金火相守而流员者常转窽者主浮自然之势也是故春风至则甘雨降生育万物羽者妪伏毛者孕育草木荣华鸟兽卵胎莫见其为者而功既成矣秋风下霜倒生挫伤鹰鵰搏鸷昆虫蛰藏草木注根鱼鼈凑渊莫见其为者灭而无形木处榛巢水居窟穴禽兽有芄人民有室陆处宜牛马舟行宜多水匈奴出秽裘于越生葛絺各生所急以备燥湿各因所处以御寒暑竝得其宜物便其所由此观之万物固以自然圣人又何事焉九疑之南陆事寡而水事衆于是民人被发文身以像鳞虫短绻不绔以便涉游短袂攘卷以便刺舟因之也鴈门之北狄不谷食贱长贵壮俗尚气力人不弛弓马不解勒便之也故禹之裸国解衣而入衣带而出因之也今夫徙树者失其隂阳之性则莫不枯藁故橘树之江北则化而为枳鸲鹆不过济貈渡汶而死形性不可易势居不可移也是故达于道者反于清净究于物者终于无为以恬养性以漠处神则入于天门所谓天者纯粹朴素质直皓白未始有与杂糅者也所谓人者偶䁟智故曲巧伪诈所以俛仰于世人而与俗交者故牛歧蹏而戴角马被髦而全足者天也络马之口穿牛之鼻者人也循天者与道游者也随人者与俗交者也夫井鱼不可与语大拘于隘也夏虫不可与语寒笃于时也曲士不可与语至道拘于俗束于敎也故圣人不以人滑天不以欲乱情不谋而当不言而信不虑而得不为而成精通于灵府与造化者为人夫善游者溺善骑者堕各以其所好反自为祸是故好事者未尝不中争利者未尝不穷也昔共工之力触不周之山使地东南倾与髙辛争为帝遂潜于渊宗族残灭继嗣絶祀越王翳逃山穴越人熏而出之遂不得巳由此观之得在时不在争治在道不在圣土处下不争髙故安而不危水下流不争先故疾而不迟昔舜耕于歴山朞年而田者争处墝埆以封壤肥饶相让钓于河滨朞年而渔者争处湍濑以曲隈深潭相予当此之时口不设言手不指麾执𤣥徳于心而化驰若神使舜无其志虽口辩而户説之不能化一人是故不道之道莽乎大哉夫能理三苗朝羽民徙裸国纳肃慎未发号施令而移风易俗者其唯心行者乎法度刑罚何足以致之也是故圣人内修其本而不外饰其末保其精神偃其才智故漠然无为而无不为也澹然无治而无不治也所谓无为者不先物为也所谓无不为者因物之所为所谓无治者不易自然也所谓无不治者因物之相然也万物有所生而独知守其根百事有所出而独知守其门故穷无穷极无极照物而不眩响应而不乏此之谓天解故得道者志弱而事强心虚而应当所谓志弱而事强者柔毳安静藏于不敢行于不能恬然无虑动不失时与万物回周旋转不为先唱感而应之是故贵者必以贱为号而髙者必以下为基託小以包大在中以制外行柔而刚用弱而强转化推移得一之道而以少正多所谓其事强者遭变应卒排患扞难力无不胜敌无不凌应化揆时莫能害之是故欲刚者必以柔守之欲强者必以弱保之积于柔则刚积于弱则强观其所积以知祸福之乡强胜不若己者至于若己者而同柔胜出于己者其力不可量故兵强则灭木强则折革固则裂齿坚于舌而先之敝是故柔弱者生之榦也而强者死之徒也先唱者穷之路也后动者达之原也何以知其然也凡人中寿七十嵗然而趋舍指凑日以月悔也以至于死故蘧伯玉年五十而知四十九年非何者先者难为知而后者易为攻也先者上髙则后者攀之先者踰下则后者蹷之先者隤陷则后者以谋先者败绩则后者违之由此观之先者则后者之弓矢质的也犹錞之与刃刃犯难而錞无患者何也以其託于后位也此俗世庸民之所公见也而贤知者弗能避也所谓后者非谓其底滞而不发凝竭而不流贵其周于数而合于时也夫执道理以耦变先亦制后后亦制先是何则不失其所以制人人不能制也时之反侧间不容息先之则大过后之则不逮夫日回而月周时不与人游故圣人不贵尺之璧而重寸之隂时难得而易失也禹之趋时也履遗而弗取冠挂而弗顾非争其先也而争其得时也是故圣人守清道而抱雌节因循应变常后而不先柔弱以静舒安以定攻大䃺坚莫能与之争天下之物莫柔弱于水然而大不可极深不可测脩极于无穷逺渝于无涯息耗减益通于不訾上天则为雨露下地则为润泽万物弗得不生百事不得不成大包羣生而无好憎泽及蚑蛲而不求报富赡天下而不既徳施百姓而不费行而不可得穷极也微而不可得把握也击之无创刺之不伤斩之不断焚之不然淖溺流遁错缪相纷而不可靡散利贯金石强济天下动溶无形之域而翺翔忽区之上邅回川谷之间而滔腾大荒之野有余不足与天地取与授万物而无所前后是故无所私而无所公靡滥振荡与天地鸿洞无所左而无所右蟠委错紾与万物始终是谓至徳夫水所以能成其至徳于天下者以其淖溺润滑也故老𥅆之言曰天下至柔驰骋天下之至坚出于无有入于无间吾是以知无为之有益夫无形者物之大祖也无音者声之大宗也其子为光其孙为水皆生于无形乎夫光可见而不可握水可循而不可毁故有像之类莫尊于水出生入死自无跖有自有跖无而以衰贱矣是故清静者徳之至也而柔弱者道之要也虚无恬愉者万物之用也肃然应感殷然反本则沦于无形矣所谓无形者一之谓也所谓一者无匹合于天下者也卓然独立块然独处上通九天下贯九野员不中规方不中矩大浑而为一叶累而无根懐囊天地为道关门穆忞隠闵纯徳独存布施而不既用之而不勤是故视之不见其形听之不闻其声循之不得其身无形而有形生焉无声而五音鸣焉无味而五味形焉无色而五色成焉是故有生于无实出于虚天下为之圏则名实同居音之数不过五而五音之变不可胜听也味之和不过五而五味之化不可胜尝也色之数不过五而五色之变不可胜观也故音者宫立而五音形矣味者甘立而五味亭矣色者白立而五色成矣道者一立而万物生矣是故一之理施四海一之解际天地其全也纯兮若璞其散也混兮若浊浊而徐清沖而徐盈澹兮其若深渊汎兮其若浮云若无而有若亡而存万物之总皆閲一孔百事之根皆出一门其动无形变化若神其行无迹常后而先是故至人之治也掩其聪明灭其文章依道废智与民同于公去其诱慕除其嗜欲损其思虑约其所守则察寡其所求则得夫任耳目以听视者劳形而不明以知虑为治者苦心而无功是故圣人一度循轨不变其宜不易其常放凖修绳曲因其当夫喜怒者道之邪也忧悲者徳之失也好憎者心之过也嗜欲者性之累也人大怒破隂大喜坠阳薄气发瘖惊怖为狂忧悲多恚病乃成积好憎繁多祸乃相随故心不忧乐徳之至也通而不变静之至也嗜欲不载虚之至也无所好憎平之至也不与物散粹之至也能此五者则通于神明通于神明者得其内者也是故以中制外百事不废中能得之则外能收之中之得则五藏宁思虑平筋力劲强耳目聪明疏达而不悖坚强而不鞼无所大过而无所不逮处小而不逼处大而不窕其魂不躁其神不娆湫漻寂寞为天下枭大道坦坦去身不逺求之近者往而复反近谓身也迫则能应感则能动沕穆无穷变无形像优游委纵如响之与景登髙临下无失所秉履危行险无忘𤣥仗能存之此其徳不亏万物纷糅与之转化以听天下若背风而驰是谓至徳至徳则乐矣古之人有居巖穴而神不遗者末世有势为万乘而日忧悲者由此观之圣亡乎治人而在于得道乐亡乎富贵而在于得和知大已而小天下则几于道矣所谓乐者岂必处京台章华游云梦沙邱耳听九韶六莹口味煎熬芬芳驰骋夷道钓射鹔鷞之谓乐乎吾所谓乐者人得其得者也夫得其得者不以奢为乐不以廉为悲与隂俱闭与阳俱开故子夏心战而臞得道而肥圣人不以身役物不以欲滑和是故其为懽不忻忻其为悲不惙惙万方百变消摇而无所定吾独慷慨遗物而与道同出是故有以自得之也乔木之下空穴之中足以适情无以自得也虽以天下为家万民为臣妾不足以养生也能至于无乐者则无不乐无不乐则至极乐矣夫建钟鼓列管絃席旃茵傅旄象耳听朝歌北鄙靡靡之乐齐靡曼之色陈酒行觞夜以继日强弩弋髙鸟走犬逐狡兔此其为乐也炎炎赫赫憷然若有所诱慕解车休马罢酒彻乐而心忽然若有所丧怅然若有所亡也是何则不以内乐外而以外乐内乐作而喜曲终而悲悲喜转而相生精神乱营不得须臾平察其所以不得其形而日以伤生失其得者也是故内不得于中禀授于外而以自饰也不浸于肌肤不浃于骨髓不留于心志不滞于五藏故从外入者无主于中不止从中出者无应于外不行故听善言便计虽愚者知説之称至徳髙行虽不肖者知慕之説之者衆而用之者鲜慕之者多而行之者寡所以然者何也不能反诸性也夫内不开于中而强学问者不入于耳而不着于心此何以异于聋者之歌也效人为之而无以自乐也声出于口则越而散矣夫心者五藏之主也所以制使四支流行血气驰骋于是非之境而出入于百事之门户者也是故不得于心而有经天下之气是犹无耳而欲调钟鼓无目而欲喜文章也亦必不胜其任矣故天下神器不可为也为者败之执者失之夫许由小天下而不以已易尧者志遗于天下也所以然者何也因天下而为天下也天下之要不在于彼而在于我不在于人而在于身我身得则万物备矣彻于心术之论则嗜欲好憎外矣是故无所喜而无所怒无所乐而无所苦万物𤣥同也无非无是化育𤣥燿生而如死夫天下者亦吾有也吾亦天下之有也天下之与我岂有间哉夫有天下者岂必摄权持势操杀生之柄而以行其号令邪吾所谓有天下者非谓此也自得而已自得则天下亦得我矣吾与天下相得则常相有已又焉有不得容其间者乎所谓自得者全其身者也全其身则与道为一矣故虽游于江浔海裔驰要褭建翠葢目观掉羽武象之乐耳听滔㓪奇丽激抮之音扬郑卫之浩乐结激楚之遗风射沼濵之髙鸟逐苑囿之走兽此齐民之所以淫泆流湎圣人处之不足以营其精神乱其气志使心憷然失其情性处穷僻之乡侧谿谷之间隠于榛薄之中环堵之室茨之以生茅蓬户瓮牖揉桑为枢上漏下溼润浸北房雪霜瀼灖浸潭苽蒋逍遥于广泽之中而仿洋于山崃之旁此齐民之所为形植黎累忧悲而不得志也圣人处之不为愁悴怨怼而不失其所以自乐也是何也则内有以通于天机而不以贵贱贫富劳逸失其志徳者也故夫乌之哑哑鹊之唶唶岂尝为寒暑燥湿变其声哉是故夫得道已定而不待万物之推移也非以一时之变化而定吾所以自得也吾所谓得者性命之情处其所安也夫性命者与形俱出其宗形备而性命成性命成而好憎生矣故士有一定之论女有不易之行规矩不能方圆钩绳不能曲直天地之永登丘不可为脩居卑不可为短是故得道者穷而不慑达而不荣处髙而不机持盈而不倾新而不㓪久而不渝入火不焦入水不濡是故不待势而尊不待财而富不待力而强平虚不流与化翺翔若然者藏金于山藏珠于渊不利货财不贪势名是故不以康为乐不以慊为悲不以贵为安不以贱为危形神气志各居其宜以随天地之所为夫形者生之舍也气者生之充也神者生之制也一失位则三者伤矣是故圣人使人各处其位守其职而不得相干也故夫形者非其所安也而处之则废气不当其所充而用之则泄神非其所宜而行之则昧此三者不可不慎守也夫举天下万物蚑蛲贞虫蝡动蚑作皆知其所喜憎利害者何也以其性之在焉而不离也忽去之则骨肉无伦矣今人之所以眭然能视䁝然能听形体能抗而百节可屈伸察能分白黑视丑美而知能别同异明是非者何也气为之充而神为之使也何以知其然也凡人之志各有所在而神有所系者其行也足蹪趎埳头抵植木而不自知也招之而不能见也唿之而不能闻也耳目非去之也然而不能应者何也神失其守也故在于小则忘于大在于中则忘于外在于上则忘于下在于左则忘于右无所不充则无所不在是故贵虚者以毫末为宅也今夫狂者之不能避水火之难而越沟渎之险者岂无形神气志哉然而用之异也失其所守之位而离其外内之舍是故举错不能当动静不能中终身运枯形于连嵝列埓之门而蹪蹈于汚壑穽陷之中虽生俱与人钧然而不免为人戮笑者何也形神相失也故以神为主者形从而利以形为制者神从而害贪饕多欲之人漠䁕于势利诱慕于名位冀以过人之智植于髙世则精神日耗而弥逺久淫而不还形闭中距则神无由入矣是以天下时有盲妄自失之患此膏烛之类也火逾然而消逾亟夫精神气志者静而日充者以壮躁而日耗者以老是故圣人将养其神和弱其气平夷其形而与道沈浮俛仰恬然则纵之迫则用之其纵之也若委衣其用之也若发机如是则万物之化无不遇而百事之变无不应淮南鸿烈解卷一淮南鸿烈解卷二钦定四库全书淮南鸿烈解卷二汉髙诱注俶真训有始者有未始有有始者有未始有夫未始有有始者有有者有无者有未始有有无者有未始有夫未始有有无者所谓有始者繁愤未发萌兆牙蘖未有形埒垠堮无无蝡蝡将欲生兴而未成物类有未始有有始者天气始下地气始上隂阳错合相与优游竞畅于宇宙之间被徳含和缤纷茏苁欲与物接而未成兆朕有未始有夫未始有有始者天含和而未降地懐气而未扬虚无寂寞萧条霄雿无有仿彿气遂而大通㝠㝠者也有有者言万物掺落根茎枝叶青葱苓茏萑蔰炫煌蠉飞蝡动蚑行喙息可切循把握而有数量有无者视之不见其形听之不闻其声扪之不可得也望之不可极也储与扈冶浩浩瀚瀚不可隠仪揆度而通光耀者有未始有有无者包裹天地陶冶万物大通混㝠深闳广大不可为外析毫剖芒不可为内无环堵之宇而生有无之根有未始有夫未始有有无者天地未剖隂阳未判四时未分万物未生汪然平静寂然清澄莫见其形若光燿之间于无有退而自失也曰予能有无而未能无无也及其为无无至妙何从及此哉夫大块载我以形劳我以生逸我以老休我以死善我生者乃所以善我死也夫藏舟于壑藏山于泽人谓之固矣虽然夜半有力者负而趋寐者不知犹有所遁若藏天下于天下则无所遁其形矣物岂可谓无大扬攉乎一范人之形而犹喜若人者千变万化而未始有极也弊而复新其为乐也可胜计邪譬若㝱为鸟而飞于天㝱为鱼而没于渊方其㝱也不知其㝱也觉而后知其㝱也今将有大觉然后知今此之为大㝱也始吾未生之时焉知生之乐也今吾未死又焉知死之不乐也昔公牛哀转病也七日化为虎其兄掩户而入觇之则虎搏而杀之是故文章成兽爪牙移易志与心变神与形化方其为虎也不知其尝为人也方其为人不知其且为虎也二者代谢舛驰各乐其成形狡猾钝惽是非无端孰知其所萌夫水向冬则凝而为氷氷迎春则泮而为水氷水移易于前后若周员而趋孰暇知其所苦乐乎是故形伤于寒暑燥湿之虐者形苑而神壮神伤乎喜怒思虑之患者神尽而形有余故罢马之死也剥之若藁狡狗之死也割之有濡是故伤死者其鬼娆时既者其神漠是皆不得形神俱没也夫圣人用心杖性依神相扶而得终始是故其寐不㝱其觉不忧古之人有处混㝠之中神气不荡于外万物恬漠以愉静搀抢衡杓之气莫不弥靡而不能为害当此之时万民猖狂不知东西含哺而游鼓腹而熙交被天和食于地徳不以曲故是非相尤茫茫沈沈是谓大治于是在上位者左右而使之毋淫其性镇抚而有之毋迁其徳是故仁义不布而万物蕃殖赏罚不施而天下賔服其道可以大美兴而难以算计举也是故日计之不足而嵗计之有余夫鱼相忘于江湖人相忘于道术古之真人立于天地之本中至优游抱徳炀和而万物杂累焉孰肯解构人间之事以物烦其性命乎夫道有经纪条贯得一之道连千枝万叶是故贵有以行令贱有以忘卑贫有以乐业困有以处危夫大寒至霜雪降然后知松柏之茂也据难履危利害陈于前然后知圣人之不失道也是故能戴大员者履大方镜太清者视大明立太平者处大堂能游㝠㝠者与日月同光是故以道为竿以徳为纶礼乐为钩仁义为饵投之于江浮之于海万物纷纷孰非其有夫挟依于跂跃之术提挈人间之际撢掞挻挏世之风俗以摸苏牵连物之微妙犹得肆其志充其欲何况懐环玮之道忘肝胆遗耳目独浮游无方之外不与物相弊摋中徙倚无形之域而和以天地者乎若然者偃其聪明而抱其太素以利害为尘垢以死生为昼夜是故目观玉辂琬象之状耳听白雪清角之声不能以乱其神登千仞之谿临蝯眩之岸不足以滑其和譬若钟山之玉炊以罏炭三日三夜而色泽不变则至徳天地之精也是故生不足以使之利何足以动之死不足以禁之害何足以恐之明于死生之分达于利害之变虽以天下之大易骭之一毛无所槩于志也夫贵贱之于身也犹条风之时丽也毁誉之于己犹蚊䖟之一过也夫秉皓白而不黑行纯粹而不糅处𤣥㝠而不闇休于天钧而不䃣孟门终隆之山不能禁唯体道能不败湍濑旋渊吕梁之深不能留也太行石涧飞狐句望之险不能难也是故身处江海之上而神游魏阙之下非得一原孰能至于此哉是故与至人居使家忘贫使王公简其富贵而乐卑贱勇者衰其气贪者消其欲坐而不教立而不议虚而往者实而归故不言而能饮人以和是故至道无为一龙一蛇盈缩卷舒与时变化外从其风内守其性耳目不燿思虑不营其所居神者台简以游太清引楯万物羣美萌生是故事其神者神去之休其神者神居之道出一原通九门散六衢设于无垓坫之宇寂漠以虚无非有为于物也物以有为于己也是故举事而顺于道者非道之所为也道之所施也夫天之所覆地之所载六合所包隂阳所呴雨露所濡道徳所扶此皆生一父母而阅一和也是故槐榆与橘柚合而为兄弟有苗与三危通为一家夫目视鸿鹄之飞耳听琴瑟之声而心在鴈门之间一身之中神之分离剖判六合之内一举而千万里是故自其异者视之肝胆胡越自其同者视之万物一圏也百家异説各有所出若夫墨杨申商之于治道犹葢之无一橑而轮之无一辐有之可以备数无之未有害于用也已自以为独擅之不通之于天地之情也今夫冶工之铸器金踊跃于罏中必有波溢而播弃者其中地而凝滞亦有以象于物者矣其形虽有所小用哉然未可以保于周室之九鼎也又况比于规形者乎其与道相去亦逺矣今夫万物之疏跃枝举百事之茎叶条㮆皆本于一根而条循千万也若此则有所受之矣而非所授者所受者无授也而无不受也无不受也者譬若周云之茏苁辽巢彭濞而为雨沈溺万物而不与为溼焉今夫善射者有仪表之度如工匠有规矩之数此皆所得以至于妙然而奚仲不能为逄蒙造父不能为伯乐者是曰谕于一曲而不通于万方之际也今以湼染缁则黑于湼以蓝染青则青于蓝湼非缁也青非蓝也兹虽遇其母而无能复化已是何则以谕其转而益薄也何况夫未始有湼蓝造化之者乎其为化也虽镂金石书竹帛何足以举其数由此观之物莫不生于有也小大优游矣夫秋毫之末沦于无间而复归于大矣芦苻之厚通于无整而复反于敦庞若夫无秋毫之微芦苻之厚四达无境通于无圻而莫之要御夭遏者其袭微重妙挺挏万物揣丸变化天地之间何足以论之夫疾风㪍木而不能拔毛发云台之髙堕者折嵴碎脑而蟁蝱适足以翺翔夫与蚑蛲同乘天机夫受形于一圏飞轻微细者犹足以脱其命又况未有类也由此观之无形而生有形亦明矣是故圣人託其神于灵府而归于万物之初视于㝠㝠听于无声㝠㝠之中独见晓焉寂漠之中独有照焉其用之也以不用其不用也而后能用之其知也乃不知其不知也而后能知之也夫天不定日月无所载地不定草木无所植所立于身者不宁是非无所形是故有真人然后有真知其所持者不明庸讵知吾所谓知之非不知欤今夫积惠重厚累爱袭恩以声华呕苻妪掩万民百姓使知之䜣䜣然人乐其性者仁也举大功立显名体君臣正上下明亲疏等贵贱存危国继絶世决挐治烦兴毁宗立无后者义也闭九窍藏心志弃聪明反无识芒然仿佯于尘埃之外而消摇于无事之业含隂吐阳而万物和同者徳也是故道散而为徳徳溢而为仁义仁义立而道徳废矣百围之木斩而为牺尊镂之以剞杂之以青黄华藻镈鲜龙蛇虎豹曲成文章然其断在沟中一比牺尊沟中之断则丑美有间矣然而失木性钧也是故神越者其言华徳荡者其行伪至精亡于中而言行观于外此不免以身役物矣夫趋舍行伪者为精求于外也精有湫尽而行无穷极则滑心浊神而惑乱其本矣其所守者不定而外淫于世俗之风所断差跌者而内以浊其清明是故踌躇以终而不得须臾恬澹矣是故圣人内修道术而不外饰仁义不知耳目之宣而游于精神之和若然者下揆三泉上寻九天横廓六合揲贯万物此圣人之游也若夫真人则动溶于至虚而游于灭亡之野骑蜚廉而从敦圄驰于方外休乎宇内烛十日而使风雨臣雷公役夸父妾宓妃妻织女天地之间何足以留其志是故虚无者道之舍平易者道之素夫人之事其神而娆其精营慧然而有求于外此皆失其神明而离其宅也是故冻者假兼衣于春而暍者望冷风于秋夫有病于内者必有色于外矣夫梣木色青翳而蠃瘉蜗睆此皆治目之药也人无故求此物者必有蔽其明者圣人之所以骇天下者真人未尝过焉贤人之所以矫世俗者圣人未尝观焉夫牛蹏之涔无尺之鲤块阜之山无丈之材所以然者何也皆其营宇狭小而不能容巨大也又况乎以无裹之者邪此其为山渊之势亦逺矣夫人之拘于世也必形系而神泄故不免于虚使我可系羇者必其有命在于外也至徳之世甘暝于溷澖之域而徙倚于汗漫之宇提挈天地而委万物以鸿蒙为景柱而浮扬乎无畛崖之际是故圣人唿吸隂阳之气而羣生莫不颙颙然仰其徳以和顺当此之时莫之领理决离隠宻而自成浑浑苍苍纯朴未散旁薄为一而万物大优是故虽有羿之知而无所用之及世之衰也至伏羲氏其道昧昧芒芒然吟徳懐和被施颇烈而知乃始昧昧晽晽皆欲离其童蒙之心而觉视于天地之间是故其徳烦而不能一乃至神农黄帝剖判大宗窍领天地袭九窽重九提挈隂阳嫥捖刚柔枝解叶贯万物百族使各有经纪条贯于此万民睢睢盱盱然莫不竦身而载听视是故治而不能和下栖迟至于昆吾夏后之世嗜欲连于物聪明诱于外而性命失其得施及周室之衰浇淳散朴杂道以伪俭徳以行而巧故萌生周室衰而王道废儒墨乃始列道而议分徒而讼于是博学以疑圣华诬以胁衆弦歌鼓舞縁饰诗书以买名誉于天下繁登降之礼饰绂冕之服聚衆不足以极其变积财不足以赡其费于是万民乃始慲觟离跂各欲行其知伪以求凿枘于世而错择名利是故百姓曼衍于淫荒之陂而失其大宗之本夫世之所以丧性命有衰渐以然所由来者久矣是故圣人之学也欲以反性于初而游心于虚也达人之学也欲以通性于辽廓而觉于寂漠也若夫俗世之学也则不然擢徳性内愁五藏外劳耳目乃始招蛲振缱物之毫芒摇消掉捎仁义礼乐㬥行越智于天下以招号名声于世此我所羞而不为也是故与其有天下也不若有说也与其有説也不若尚羊物之终始也而条达有无之际是故举世而誉之不加劝举世而非之不加沮定于死生之境而通于荣辱之理虽有炎火洪水弥靡于天下神无亏缺于胷臆之中矣若然者视天下之间犹飞羽浮芥也孰肯分分然以物为事也水之性真清而土汨之人性安静而嗜欲乱之夫人之所受于天者耳目之于声色也口鼻之于芳臭也肌肤之于寒燠其情一也或通于神明或不免于痴狂者何也其所为制者异也是故神者智之渊也渊清则智明矣智者心之府也智公则心平矣人莫鑑于流沫而鑑于止水者以其静也莫窥形于生铁而窥于明镜者以覩其易也夫唯易且静形物之性也由此观之用也必假之于弗用也是故虚室生白吉祥止止夫鑑明者尘垢弗能薶神清者嗜欲弗能乱精神已越于外而事复返之是失之于本而求之于末也外内无符而欲与物接弊其𤣥光而求知之于耳目是释其炤炤而道其㝠㝠也是之谓失道心有所至而神喟然在之反之于虚则消铄灭息此圣人之游也故古之治天下也必达乎性命之情其举错未必同也其合于道一也夫夏日之不被裘者非爱之也燠有余于身也冬日之不用翣者非简之也清有余于适也夫圣人量腹而食度形而衣节于己而已贪汚之心奚由生哉故能有天下者必无以天下为也能有名誉者必无以趋行求者也圣人有所于达达则嗜欲之心外矣孔墨之弟子皆以仁义之术教导于世然而不免于儡身犹不能行也又况所教乎是何则其道外也夫以末求返于本许由不能行也又况齐民乎诚达于性命之情而仁义固附矣趋舍何足以滑心若夫神无所掩心无所载通洞条达恬漠无事无所凝滞虚寂以待势利不能诱也辩者不能説也声色不能淫也美者不能滥也知者不能动也勇者不能恐也此真人之道也若然者陶冶万物与造化者为人天地之间宇宙之内莫能夭遏夫化生者不死而化物者不化神经于骊山太行而不能难入于四海九江而不能濡处小隘而不塞横扃天地之间而不窕不通此者虽目数千羊之羣耳分八风之调足蹀阳阿之舞而手㑹緑水之趋智终天地明照日月辩解连环泽润玉石犹无益于治天下也静漠恬澹所以养性也和愉虚无所以养徳也外不滑内则性得其宜性不动和则徳安其位养生以经世抱徳以终年可谓能体道矣若然者血脉无郁滞五藏无蔚气祸福弗能挠滑非誉弗能尘垢故能致其极非有其世孰能济焉有其人不遇其时身犹不能脱又况无道乎且人之情耳目应感动心志知忧乐手足之㩌疾辟寒暑所以与物接也蜂虿螫指而神不能憺蚉蝱噆肤而知不能平夫忧患之来撄人心也非直蜂虿之螫毒而蚉蝱之惨怛也而欲静漠虚无奈之何哉夫目察秋毫之末耳不闻雷霆之声耳调玉石之声目不见太山之髙何则小有所志而大有所忘也今万物之来擢拔吾性攓取吾情有若泉源虽欲勿禀其可得邪今夫树木者灌以瀿水畴以肥壤一人养之十人拔之则必无余㮆又况与一国同伐之哉虽欲久生岂可得乎今盆水在庭清之终日未能见眉睫浊之不过一挠而不察方员人神易浊而难清犹盆水之类也况一世而挠滑之曷得须臾平乎古者至徳之世贾便其肆农乐其业大夫安其职而处士修其道当此之时风雨不毁折草木不夭九鼎重味珠玉润泽洛出丹书河出緑图故许由方回善卷披衣得达其道何则世之主有欲利天下之心是以人得自乐其间四子之才非能尽善葢今之世也然莫能与之同光者遇唐虞之时逮至夏桀殷纣燔生人辜諌者为炮烙铸金柱剖贤人之心析才士之胫醢鬼侯之女葅梅伯之骸当此之时峣山崩三川涸飞鸟铩翼走兽挤脚当此之时岂独无圣人哉然而不能通其道者不遇其世夫鸟飞千仞之上兽走丛薄之中祸犹及之又况编户齐民乎由此观之体道者不专在于我亦有系于世矣夫歴阳之都一夕反而为湖勇力圣知与罢怯不肖者同命巫山之上顺风纵火膏夏紫芝与萧艾俱死故河鱼不得明目穉稼不得育时其所生者然也故世治则愚者不得独乱世乱则智者不能独治身蹈于浊世之中而责道之不行也是犹两绊骐骥而求其致千里也置猨槛中则与豚同非不巧捷也无所肆其能也舜之耕陶也不能利其里南面王则徳施乎四海仁非能益也处便而势利也古之圣人其和愉宁静性也其志得道行命也是故性遭命而后能行命得性而后能明乌号之弓谿子之弩不能无絃而射越舲蜀艇不能无水而浮今矰缴机而在上罟张而在下虽欲翺翔其势焉得故诗曰采采卷耳不盈倾筐嗟我懐人寘彼周行以言慕逺世也淮南鸿烈解卷二淮南鸿烈解卷三钦定四库全书淮南鸿烈解卷三汉髙诱注天文训天墬未形冯冯翼翼洞洞灟灟故曰大昭道始于虚霩虚霩生宇宙宇宙生气气有汉垠清阳者薄靡而为天重浊者凝滞而为地清妙之合专易重浊之凝竭难故天先成而地后定天地之袭精为隂阳隂阳之专精为四时四时之散精为万物积阳之热气生火火气之精者为日积隂之寒气为水水气之精者为月日月之淫为精者为星辰天受日月星辰地受水潦尘埃昔者共工与颛顼争为帝怒而触不周之山天柱折地维絶天倾西北故日月星辰移焉地不满东南故水潦尘埃归焉天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化是故阳施隂化天之偏气怒者为风地之含气和者为雨隂阳相薄感而为雷激而为霆乱而为雾阳气胜则散而为雨露隂气胜则凝而为霜雪毛羽者飞行之类也故属于阳介鳞者蛰伏之类也故属于隂日者阳之主也是故春夏则羣兽除日至而麋鹿解月者隂之宗也是以月虚而鱼脑减月死而蠃硥膲火上荨水下流故鸟飞而髙鱼动而下物类相动本标相应故阳燧见日则燃而为火方诸见月则津而为水虎啸而谷风至龙举而景云属麒麟鬬而日月食鲸鱼死而彗星出蚕珥丝而商弦絶贲星坠而勃海决人主之情上通于天故诛㬥则多飘风枉法令则多虫螟杀不辜则国赤地令不收则多淫雨四时者天之吏也日月者天之使也星辰者天之期也虹蜺彗星者天之忌也天有九野九千九百九十九隅去地五亿万里五星八风二十八宿五官六府紫宫太微轩辕咸池四守天阿何谓九野中央曰钧天其星角亢氐东方曰苍天其星房心尾东北曰变天其星箕斗牵牛北方曰𤣥天其星须女虚危营室西北方曰幽天其星东壁奎娄西方曰昊天其星胃昴毕西南方曰朱天其星觜嶲参东井南方曰炎天其星舆鬼柳七星东南方曰阳天其星张翼轸何谓五星东方木也其帝太皥其佐句芒执规而治春其神为嵗星其兽苍龙其音角其日甲乙南方火也其帝炎帝其佐朱明执衡而治夏其神为荧惑其兽朱鸟其音征其日丙丁中央土也其帝黄帝其佐后土执绳而制四方其神为镇星其兽黄龙其音宫其日戊己西方金也其帝少昊其佐蓐收执矩而治秋其神为太白其兽白虎其音商其日庚辛北方水也其帝颛顼其佐𤣥㝠执权而治冬其神为辰星其兽𤣥武其音羽其日壬癸太隂在四仲则嵗星行三宿太隂在四钩则嵗星行二宿二八十六三四十二故十二嵗而行二十八宿日行十二分度之一嵗行三十度十六分度之七十二嵗而周荧惑常以十月入太微受制而出行列宿司无道之国为乱为贼为疾为丧为饥为兵出入无常辩变其色时见时匿镇星以甲寅元始建斗嵗镇行一宿当居而弗居其国亡土未当居而居之其国益地嵗熟日行二十八分度之一嵗行十三度百一十二分度之五一十八嵗而周太白元始以正月甲寅与荧惑晨出东方二百四十日而入入百二十日而夕出西方二百四十日而入入三十五日而复出东方出以辰戌入以丑未当出而不出未当入而入天下偃兵当入而不入当出而不出天下兴兵辰星正四时常以二月春分効奎娄以五月夏至効东井舆鬼以八月秋分効角亢以十一月冬至効斗牵牛出以辰戌入以丑未出二旬而入晨候之东方夕候之西方一时不出其时不和四时不出天下大饥何谓八风距日冬至四十五日条风至条风至四十五日明庶风至明庶风至四十五日清明风至清明风至四十五日景风至景风至四十五日凉风至凉风至四十五日阊阖风至阊阖风至四十五日不周风至不周风至四十五日广莫风至条风至则出轻系去稽留明庶风至则正封疆修田畴清明风至则出币帛使诸侯景风至则爵有位赏有功凉风至则报地徳祀四郊阊阖风至则收县垂琴瑟不张不周风至则修宫室缮边城广莫风至则闭关梁决刑罚何谓五官东方为田南方为司马西方为理北方为司空中央为都何谓六府子午丑未寅申卯酉辰戌巳亥是也太微者太乙之庭也紫宫者太一之居也轩辕者帝妃之舍也咸池者水鱼之囿也天阿者羣神之阙也四宫者所以为司赏罚太微者主朱雀紫宫执斗而左旋日行一度以周于天日冬至峻狼之山日移一度月行百八十二度八分度之五而夏至牛首之山反覆三百六十五度四分度之一而成一嵗天一元始正月建寅日月俱入营室五度天一以始建七十六嵗日月复以正月入营室五度无余分名曰一纪凡二十纪一千五百二十嵗大终日月星辰复始甲寅元日行一度而嵗有奇四分度之一故四嵗而积千四百六十一日而复合故舍八十嵗而复故曰子午卯酉为二绳丑寅辰巳未申戌亥为四钩东北为报徳之维也西南为背阳之维东南为常羊之维西北为号通之维日冬至则斗北中绳隂气极阳气萌故曰冬至为徳日夏至则斗南中绳阳气极隂气萌故曰夏至为刑隂气极则北至北极下至黄泉故不可以凿地穿井万物闭藏蛰虫首穴故曰徳在室阳气极则南至南极上至朱天故不可以夷丘上屋万物蕃息五谷兆长故曰徳在野日冬至则水从之日夏至则火从之故五月火正而水漏十一月水正而隂胜阳气为火隂气为水水胜故夏至溼火胜故冬至燥燥故炭轻溼故炭重日冬至井水盛盆水溢羊脱毛麋角解鹊始巢八尺之修日中而景丈三尺日夏至而流黄泽石精出蝉始鸣半夏生蟁蝱不食驹犊鸷鸟不搏黄口八尺之景修径尺五寸景脩则隂气胜景短则阳气胜隂气胜则为水阳气胜则为旱隂阳刑徳有七舍何谓七舍室堂庭门巷术野十二月徳居室三十日先日至十五日后日至十五日而徙所居各三十日徳在室则刑在野徳在堂则刑在术徳在庭则刑在巷隂阳相徳则刑徳合门八月二月隂阳气均日夜分平故曰刑徳合门徳南则生刑南则杀故曰二月㑹而万物生八月㑹而草木死两维之间九十一度十六分度之五而升日行一度十五日为一节以生二十四时之变斗指子则冬至音比黄钟加十五日指癸则小寒音比应钟加十五日指丑则大寒音比无射加十五日指报徳之维则越隂在地故曰距日冬至四十六日而立春阳气冻解音比南吕加十五日指寅则雨水音比夷则加十五日指甲则雷惊蛰音比林钟加十五日指卯中绳故曰春分则雷行音比㽔賔加十五日指乙则清明风至音比仲吕加十五日指辰则谷雨音比姑洗加十五日指常羊之维则春分尽故曰有四十六日而立夏大风济音比夹钟加十五日指已则小满音比太簇加十五日指丙则芒种音比大吕加十五日指午则阳气极故曰有四十六日而夏至音比黄钟加十五日指丁则小暑音比大吕加十五日指未则大暑音比太簇加十五日指背阳之维则夏分尽故曰有四十六日而立秋凉风至音比夹钟加十五日指申则处暑音比姑洗加十五日指庚则白露降音比仲吕加十五日指酉中绳故曰秋分雷戒蛰虫北乡音比㽔賔加十五日指辛则寒露音比林钟加十五日指戌则霜降音比夷则加十五日指号通之维则秋分尽故曰有四十六日而立冬草木毕死音比南吕加十五日指亥则小雪音比无射加十五日指壬则大雪音比应钟加十五日指子故曰阳生于子隂生于午阳生于子故十一月日冬至鹊始加巢人气钟首隂生于午故五月为小刑荠麦亭歴枯冬生草木必死斗杓为小嵗正月建寅月从左行十二辰咸池为太嵗二月建卯月从右行四仲终而复始太嵗迎者辱背者强左者衰右者昌小嵗东南则生西北则杀不可迎也而可背也不可左也而可右也其此之谓也大时者咸池也小时者月建也天维建元常以寅始起右徙一嵗而移十二嵗而大周天终而复始淮南元年冬太一在丙子冬至甲午立春丙子二隂一阳成气二二阳一隂成气三合气而为音合隂而为阳合阳而为律故曰五音六律音自倍而为日律自倍而为辰故日十而辰十二月日行十三度七十六分度之二十六二十九日九百四十分日之四百九十九而为月而以十二月为嵗嵗有余十日九百四十分日之八百二十七故十九嵗而七闰日冬至子午夏至卯酉冬至加三日则夏至之日也嵗迁六日终而复始壬午冬至甲子受制木用事火烟青七十二日丙子受制火用事火烟赤七十二日戊子受制土用事火烟黄七十二日庚子受制金用事火烟白七十二日壬子受制水用事火烟黑七十二日而嵗终庚子受制嵗迁六日以数推之七十嵗而复至甲子甲子受制则行柔惠挺羣禁开阖扇通障塞毋伐木丙子受制则举贤良赏有功立封侯出货财戊子受制则养老鳏寡行粰鬻施恩泽庚子受制则缮墙垣修城廓审羣禁饰兵甲儆百官诛不法壬子受制则闭门闾大搜客断刑罚杀当罪息关梁禁外徙甲子气燥浊丙子气燥阳戊子气溼浊庚子气燥寒壬子气清寒丙子干甲子蛰虫早出故雷早行戊子干甲子胎夭卵毈鸟虫多伤庚子干甲子有兵壬子干甲子春有霜戊子干丙子霆庚子干丙子夷壬子干丙子雹甲子干丙子地动庚子干戊子五谷有殃壬子干戊子夏寒雨霜甲子干戊子介虫不为丙子干戊子大旱苽封熯壬子干庚子大刚鱼不为甲子干庚子草木再死再生丙子干庚子草木复荣戊子干庚子嵗或存或亡甲子干壬子冬乃不藏丙子干壬子星坠戊子干壬子蛰虫冬出其乡庚子干壬子冬雷其乡季春三月丰隆乃出以将其雨至秋三月地气不藏乃收其杀百虫蛰伏静居闭户青女乃出以降霜雪行十二时之气以至于仲春二月之夕乃收其藏而闭其寒女夷鼓歌以司天和以长百谷禽鸟草木孟夏之月以熟谷禾雄鸠长鸣为帝候嵗是故天不发其隂则万物不生地不发其阳则万物不成天圆地方道在中央日为徳月为刑月归而万物死日至而万物生逺山则山气藏逺水则水虫蛰逺木则木叶藁日五日不见失其位也圣人不与也日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曾泉是谓蚤食至于桑野是谓晏食至于衡阳是谓隅中至于昆吾是谓正中至于鸟次是谓小还至于悲谷是谓餔时至于女纪是谓大还至于渊虞是谓髙舂至于连石是谓下舂至于悲泉爰止其女爰息其马是谓县车至于虞渊是谓黄昏至于蒙谷是谓定昏日入于虞渊之汜曙于蒙谷之浦行九州七舍有五亿万七千三百九里禹以为朝昼昏夜夏日至则隂乘阳是以万物就而死冬日至则阳乘隂是以万物仰而生昼者阳之分夜者隂之分是以阳气胜则日脩而夜短隂气胜则日短而夜脩帝张四维运之以斗月徙一辰复反其所正月指寅十二月指丑一嵗而匝终而复始指寅则万物螾律受太蔟太蔟者蔟而未出也指卯卯则茂茂然律受夹钟夹钟者种始荚也指辰辰则振之也律受姑洗姑洗者陈去而新来也指巳巳则生已定也律受仲吕仲吕者中充大也指午午者忤也律受㽔賔㽔賔者安而服也指未未昧也律受林钟林钟者引而止也指申申者呻之也律受夷则夷则者易其则也徳以去矣指酉酉者饱也律受南吕南吕者任包大也指戌戌者灭也律受无射无射者无厌也指亥亥者阂也律受应钟应钟者应其钟也指子子者兹也律受黄钟黄钟者钟已黄也指丑丑者纽也律受大吕大吕者旅旅而去也其加卯酉则隂阳分日夜平矣故曰规生矩杀衡长权藏绳居中央为四时根道曰规始于一一而不生故分而为隂阳隂阳合和而万物生故曰一生二二生三三生万物天地三月而为一时故祭祀三饭以为礼丧纪三踊以为节兵重三罕以为制以三参物三三如九故黄钟之律九寸而宫音调因而九之九九八十一故黄钟之数立焉黄者土徳之色钟者气之所种也日冬至徳气为土土色黄故曰黄钟律之数六分为雌雄故曰十二钟以副十二月十二各以三成故置一而十一三之为积分十七万七千一百四十七黄钟大数立焉凡十二律黄钟为宫太蔟为商姑洗为角林钟为征南吕为羽物以三成音以五立三与五如八故卵生者八窍律之初生也写凤之音故音以八生黄钟为宫宫者音之君也故黄钟位子其数八十一主十一月下生林钟林钟之数五十四主六月上生太蔟太蔟之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生㽔賔㽔賔之数五十七主五月上生大吕大吕之数七十六主十二月下生夷则夷则之数五十一主七月上生夹钟夹钟之数六十八主二月下生无射无射之数四十五主九月上生仲吕仲吕之数六十主四月极不生征生宫宫生商商生羽羽生角角生姑洗姑洗生应钟比于正音故为和应钟生㽔賔不比正音故为缪日冬至音比林钟浸以浊日夏至音比黄钟浸以清以十二律应二十四时之变甲子仲吕之征也丙子夹钟之羽也戊子黄钟之宫也庚子无射之商也壬子夷则之角也古之为度量轻重生乎天道黄钟之律脩九寸物以三生三九二十七故幅广二尺七寸音以八相生故人修八尺寻自倍故八尺而为寻有形则有声音之数五以五乘八五八四十故四丈而为匹匹者中人之度也一匹而为制秋分蔈定蔈定而禾熟律之数十二故十二蔈而当一粟十二粟而当一寸律以当辰音以当日日之数十故十寸而为尺十尺而为丈其以为量十二粟而当一分十二分而当一铢十二铢而当半两衡有左右因倍之故二十四铢为一两天有四时以成一嵗因而四之四四十六故十六两而为一斤三月而为一时三十日为一月故三十斤为一钧四时而为一嵗故四钧为一石其以为音也一律而生五音十二律而为六十音因而六之六六三十六故三百六十音以当一嵗之日故律厯之数天地之道也下生者倍以三除之上生者四以三除之太隂元始建于甲寅一终而建甲戌二终而建甲午三终而复得甲寅之元嵗徙一辰立春之后得其辰而迁其所顺前三后五百事可举太隂所建蛰虫首穴而处鹊巢乡而为户太隂在寅朱鸟在卯勾陈在子𤣥武在戌白虎在酉苍龙在辰寅为建卯为除辰为满已为平主生午为定未为执主陷申为破主衡酉为危主杓戌为成主小徳亥为收主大徳子为开主太嵗丑为闭主太隂太隂在寅嵗名曰摄提格其雄为嵗星舍斗牵牛以十一月与之晨出东方东井舆鬼为对太隂在卯嵗名曰单阏嵗星舍须女虚危以十二月与之晨出东方柳七星张为对太隂在辰嵗名曰执除嵗星舍营室东壁以正月与之晨出东方翼轸为对太隂在巳嵗名曰大荒落嵗星舍奎娄以二月与之晨出东方角亢为对太隂在午嵗名曰敦牂嵗星舍胃昴毕以三月与之晨出东方氐房心为对太隂在未嵗名曰协洽嵗星舍觜嶲参以四月与之晨出东方尾箕为对太隂在申嵗名曰涒滩嵗星舍东井舆鬼以五月与之晨出东方斗牵牛为对太隂在酉嵗名曰作鄂嵗星舍柳七星张以六月与之晨出东方须女虚危为对太隂在戌嵗名曰阉茂嵗星舍翼轸以七月与之晨出东方营室东壁为对太隂在亥嵗名曰大渊献嵗星舍角亢以八月与之晨出东方奎娄为对太隂在子嵗名曰困敦嵗星舍氐房心以九月与之晨出东方胃昴毕为对太隂在丑嵗名曰赤奋若嵗星舍尾箕以十月与之晨出东方觜嶲参为对太隂在甲子刑徳合东方宫常徙所不胜合四嵗而离离十六嵗而复合所以离者刑不得入中宫而徙于木太隂所居曰徳辰为刑徳纲曰日倍因柔曰徙所不胜刑水辰之木木辰之水金火立其处凡徙诸神朱鸟在太隂前一钩陈在后三𤣥武在前五白虎在后六虚星乘钩陈而天地袭矣凡日甲刚乙柔丙刚丁柔以至于癸木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也故五胜生一壮五终九五九四十五故神四十五日而一徙以三应五故八徙而嵗终凡用太隂左前刑右背徳击钩陈之冲辰以战必胜以攻必克欲知天道以日为主六月当心左周而行分而为十二月与日相当天地重袭后必无殃星正月建营室二月建奎娄三月建胃四月建毕五月建东井六月建张七月建翼八月建亢九月建房十月建尾十一月建牵牛十二月建虚星分度角十二亢九氐十五房五心五尾十八箕十一四分一斗二十六牵牛八须女十二虚十危十七营室十六东壁九奎十六娄十二胃十四昴十一毕十六觜嶲二参九东井三十舆鬼四柳十五星七张翼各十八轸十七凡二十八宿也星部地名角亢郑氐房心宋尾箕燕斗牵牛越须女吴虚危齐营室东壁卫奎娄鲁胃昴毕魏觜嶲参赵东井舆鬼秦柳七星张周翼轸楚嵗星之所居五谷丰昌其对为冲嵗乃有殃当居而不居越而之他处主死国亡太隂治春则欲行柔惠温凉太隂治夏则欲布施宣明太隂治秋则欲修备缮兵太隂治冬则欲勐毅刚彊三嵗而改节六嵗而易常故三嵗而一饥六嵗而一衰十二嵗一康甲齐乙东夷丙楚丁南夷戊魏己韩庚秦辛西夷壬卫癸越子周丑翟寅楚卯郑辰晋巳卫午秦未宋申齐酉鲁戌赵亥燕甲乙寅卯木也丙丁巳午火也戊己四季土也庚辛申酉金也壬癸亥子水也水生木木生火火生土土生金金生水子生母曰义母生子曰保子母相得曰专母胜子曰制子胜母曰困以胜击杀胜而无报以专从事而有功以义行理名立而不堕以保畜养万物蕃昌以困举事破灭死亡北斗之神有雌雄十一月始建于子月从一辰雄左行雌右行五月合午谋刑十一月合子谋徳太隂所居辰为厌日厌日不可以举百事堪舆徐行雄以音知雌故为奇辰数从甲子始子母相求所合之处为合十日十二辰周六十日凡八合合于嵗前则死亡合于嵗后则无殃甲戌燕也乙酉齐也丙午越也丁巳楚也庚申秦也辛卯戎也壬子赵也癸亥胡也戊戌己亥韩也己酉己卯魏也戊午戊子八合天下也太隂小嵗星日辰五神皆合其日有云气风雨国君当之天神之贵者莫贵于青龙或曰天一或曰太隂太阳所居不可背而可乡北斗所击不可与敌天地以设分而为隂阳阳生于隂隂生于阳隂阳相错四维乃通或死或生万物乃成蚑行喙息莫贵于人孔窍肢体皆通于天天有九重人亦有九窍天有四时以制十二月人亦有四肢以使十二节天有十二月以制三百六十日人亦有十二肢以使三百六十节故举事而不顺天者逆其生者也以日冬至数来嵗正月朔日五十日者民食足不满五十日日减一斗有余日日益一升有其嵗司也摄提格之嵗嵗早水晩旱稻疾蚕不登菽麦昌民食四升寅在甲曰阏蓬单阏之嵗嵗和稻菽麦蚕昌民食五升卯在乙曰旃蒙执除之嵗嵗早旱晩水小饥蚕闭麦熟民食三升辰在丙曰柔兆大荒落之嵗嵗有小兵蚕小登麦昌菽疾民食二升巳在丁曰强圉敦牂之嵗嵗大旱蚕登稻疾菽麦昌禾不为民食二升午在戊曰着雝协洽之嵗嵗有小兵蚕登稻昌菽麦不为民食三升未在己曰屠维涒滩之嵗嵗和小雨行蚕登菽麦昌民食三升申在庚曰上章作鄂之嵗嵗有大兵民疾蚕不登菽麦不为禾虫民食五升酉在辛曰重光掩茂之嵗嵗小饥有兵蚕不登麦不为菽昌民食七升戌在壬曰𤣥黓大渊献之嵗嵗有大兵大饥蚕开菽麦不为禾虫民食三升困敦之嵗嵗大雾起大水出蚕稻麦昌民食三斗子在癸曰昭阳赤奋若之嵗嵗有小兵早水蚕不出稻疾菽不为麦昌民食一升正朝夕先树一表东方操一表却去前表十步以参望日始出北廉日直入又树一表于东方因西方之表以参望日方入北廉则定东方两表之中与西方之表则东西之正也日冬至日出东南维入西南维至春秋分日出东中入西中夏至出东北维入西北维至则正南欲知东西南北广袤之数者立四表以为方一里岠先春分若秋分十余日从岠北表参望日始出及旦以候相应相应则此与日直也辄以南表参望之以入前表数为法除举广除立表袤以知从此东西之数也假使视日出入前表中一寸是寸得一里也一里积万八千寸得从此东万八千里视日方入入前表半寸则半寸得一里半寸而除一里积寸得三万六千里除则从此西里数也并之东西里数也则极径也未春分而直巳秋分而不直此处南也未秋分而直已春分而不直此处北也分至而直此处南北中也从中处欲知中南也未秋分而不直此处南北中也从中处欲知南北极逺近从西南表参望日日夏至始出与北表参则是东与东北表等正东万八千里则从中北亦万八千里也倍之南北之里数也其不从中之数也以出入前表之数益损之表入一寸寸减日近一里表出一寸寸益逺一里欲知天之髙树表髙一丈正南北相去千里同日度其隂北表二尺南表尺九寸是南千里隂短寸南二万里则无景是直日下也隂二尺而得髙一丈者南一而髙五也则置从此南至日下里数因而五之为十万里则天髙也若使景与表等则髙与逺等也淮南鸿烈解卷三淮南鸿烈解卷四钦定四库全书淮南鸿烈解卷四汉髙诱注墬形训墬形之所载六合之间四极之内昭之以日月经之以星辰纪之以四时要之以太嵗天地之间九州八极土有九山山有九塞泽有九薮风有八等水有六品何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土何谓九山㑹稽泰山王屋首山太华岐山太行羊肠孟门何谓九塞曰太汾渑阨荆阮方城殽坂井陉令疵句注居庸何谓九薮曰越之具区楚之云梦秦之阳纡晋之大陆郑之圃田宋之孟诸齐之海隅赵之鉅鹿燕之昭余何谓八风东北曰炎风东方曰条风东南曰景风南方曰巨风西南曰凉风西方曰飂风西北曰丽风北方曰寒风何谓六水曰河水赤水辽水黒水江水淮水阖四海之内东西二万八千里南北二万六千里水道八千里通谷其名川六百陆径三千里禹乃使太章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步凡鸿水渊薮自三百仞以上二亿三万三千五百五十里有九渊禹乃以息土填洪水以为名山掘崑崙虚以下地中有增城九重其髙万一千里百一十四步二尺六寸上有木禾其修五寻珠树玉树琁树不死树在其西沙棠琅玕在其东绛树在其南碧树瑶树在其北旁有四百四十门门间四里里间九纯纯丈五尺旁有九井玉横维其西北之隅北门开以内不周之风倾宫旋室县圃凉风樊桐在崑崙阊阖之中是其疏圃疏圃之池浸之黄水黄水三周复其原是谓丹水饮之不死河水出崑崙东北贯㴾海入禹所导积石山赤水出其东南陬西南注南海丹泽之东赤水之东弱水出自穷石至于合黎余波入于流沙絶流沙南至南海洋水出其西北入于南海羽民之南凡四水者帝之神泉以和百药以润万物崑崙之丘或上倍之是谓凉风之山登之而不死或上倍之是谓悬圃登之乃灵能使风雨或上倍之乃维上天登之乃神是谓太帝之居扶木在阳州日之所建木在都广衆帝所自上下日中无景唿而无向葢天地之中也若木在建木西末有十日其华照下地九州之大纯方千里九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大㝠曰寒泽凡八殥八泽之云是雨九州八殥之外而有八纮亦方千里自东北方曰和丘曰荒土东方曰棘林曰桑野东南方曰大穷曰衆女南方曰都广曰反户西南方曰焦侥曰炎土西方曰金丘曰沃野西北方曰一目曰沙所北方曰积氷曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州而和中土东方之美者有医母闾之珣玗琪焉东南方之美者有㑹稽之竹箭焉南方之美者有梁山之犀象焉西南方之美者有华山之金石焉西方之美者有霍山之珠玉焉西北方之美者有崑崙之球琳琅玕焉北方之美者有幽都之筋角焉东北方之美者有斥山之文皮焉中央之美者有岱岳以生五谷桑麻鱼盐出焉凡地形东西为纬南北为经山为积徳川为积刑髙者为生下者为死丘陵为牡谿谷为牝水圆折者有珠方折者有玉清水有黄金龙渊有玉英土地各以其类生是故山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多寿谷气多痺丘气多狂衍气多仁陵气多贪轻土多利重土多迟清水音小浊水音大湍水人轻迟水人重中土多圣人皆象其气皆应其类故南方有不死之草北方有不释之氷东方有君子之国西方有形残之尸寝居直梦人死为鬼磁石上飞云母来水土龙致雨燕鴈代飞蛤蟹珠龟与月盛衰是故坚土人刚弱土人肥垆土人大沙土人细息土人美耗土人丑食水者善游能寒食土者无心而慧食木者多力而食草者善走而愚食叶者有丝而蛾食肉者勇敢而捍食气者神明而寿食谷者知慧而夭不食者不死而神凡人民禽兽万物贞虫各有以生或奇或偶或飞或走莫知其情唯知通道者能原本之天一地二人三三三而九九九八十一一主日日数十日主人人故十月而生八九七十二二主偶偶以承奇奇主辰辰主月月主马马故十二月而生七九六十三三主斗斗主犬犬故三月而生六九五十四四主时时主彘彘故四月而生五九四十五五主音音主猨猨故五月而生四九三十六六主律律主麋鹿麋鹿故六月而生三九二十七七主星星主虎虎故七月而生二九十八八主风风主虫虫故八月而化鸟鱼皆生于隂隂属于阳故鸟鱼皆卵生鱼游于水鸟飞于云故立冬燕雀入海化为蛤万物之生而各异类蚕食而不饮蝉饮而不食蜉蝣不饮不食介鳞者夏食而冬蛰龁吞者八窍而卵生嚼咽者九窍而胎生四足者无羽翼戴角者无上齿无角者膏而无前有角者指而无后昼生者类父夜生者似母至隂生牝至阳生牡夫熊罴蛰藏飞鸟时移是故白水宜玉黑水宜砥青水宜碧赤水宜丹黄水宜金清水宜龟汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷东方川谷之所注日月之所出其人兑形小头隆鼻大口鸢肩企行窍通于目筋气属焉苍色主肝长大早知而不寿其地宜麦多虎豹南方阳气之所积暑湿居之其人修形兑上大口决窍通于耳血脉属焉赤色主心早壮而夭其地宜稻多兕象西方髙土川谷出焉日月入焉其人面末偻修颈卭行窍通于鼻皮革属焉白色主肺勇敢不仁其地宜黍多旄犀北方幽晦不明天之所闭也寒水之所积也蛰虫之所伏也其人翕形短颈大肩下尻窍通于隂骨干属焉黑色主肾其人惷愚禽兽而寿其地宜菽多犬马中央四达风气之所通雨露之所㑹也其人大面短頥美须恶肥窍通于口肤肉属焉黄色主胃慧圣而好治其地宜禾多牛羊及六畜木胜土土胜水水胜火火胜金金胜木故禾春生秋死菽夏生冬死麦秋生夏死荠冬生中夏死木壮水老火生金囚土死火壮木老土生水囚金死土壮火老金生木囚水死金壮土老水生火囚木死水壮金老木生土囚火死音有五声宫其主也色有五章黄其主也味有五变甘其主也位有五材土其主也是故鍊土生木鍊木生火鍊火生云鍊云生水鍊水反土鍊甘生酸鍊酸生辛鍊辛生苦鍊苦生咸鍊咸反甘变宫生征变征生商变商生羽变羽生角变角生宫是故以水和土以土和火以火化金以金治木木复反土五行相治所以成器用凡海外三十六国自西北至西南方有脩股民天民肃慎民白民沃民女子民丈夫民奇股民一臂民三身民自西南至东南方结胷民羽民讙头国民裸国民三苗民交股民不死民穿胷民反舌民豕喙民凿齿民三头民脩臂民自东南至东北方有大人国君子国黑齿民𤣥股民毛民劳民自东北至西北方有跂踵民句婴民深目民无肠民柔利民一目民无继民雒棠武人在西北陬硥鱼在其南有神二人连臂为帝候夜在其西南方三珠树在其东北方有玉树在赤水之上崑崙华丘在其东南方爰有遗玉青马视肉杨桃甘樝甘华百果所生和丘在其东北三桑无枝在其西夸父耽耳在其北方夸父弃其策是为邓林昆吾丘在南方轩辕丘在西方巫咸在其北方立登保之山𤾉谷抟桑在东方有娀在不周之北长女简翟少女建疵西王母在流沙之濒乐民拏闾在崑崙弱水之洲三危在乐民西宵明烛光在河洲所照方千里龙门在河渊湍池在崑崙𤣥燿不周申池在海隅孟诸在沛少室太室在冀州烛龙在鴈门北蔽于委羽之山不见日其神人面龙身而无足后稷壠在建木西其人死复苏其半鱼在其间流黄沃民在其北方三百里狗国在其东雷泽有神龙身人头鼓其腹而熙江出岷山东流絶汉入海左还北流至于开母之北右还东流至于东极河出积石睢出荆山淮出桐柏山睢出羽山清漳出楬戾浊漳出发包济出王屋时泗沂出台台术洛出猎山汶出弗其流合于济汉出嶓冢泾出薄落之山渭出鸟䑕同穴伊出上魏雒出熊耳浚出华窍维出覈舟汾出燕京衽出濆熊淄出目饴丹水出髙褚股出嶕山镐出鲜于凉出茅卢石梁汝出勐山淇出大号晋出龙山结给合出封羊辽出砥石釡出景岐出石桥唿池出鲁平泥涂渊出樠山维湿北流出于燕诸稽摄提条风之所生也通视明庶风之所生也赤奋若清明风之所生也共工景风之所生也诸比凉风之所生也臯稽阊阖风之所生也隅强不周风之所生也穷奇广莫风之所生也突生海人海人生若菌若菌生圣人圣人生庶人凡突者生于庶人羽嘉生飞龙飞龙生凤凰凤凰生鸾鸟鸾鸟生庶鸟凡羽者生于庶鸟毛犊生应龙应龙生建马建马生麒麟麒麟生庶兽凡毛者生于庶兽介鳞生蛟龙蛟龙生鲲鲠鲲鲠生建邪建邪生庶鱼凡鳞者生于庶鱼介潭生先龙先龙生𤣥鼋𤣥鼋生灵龟灵龟生庶龟凡介者生于庶龟煖湿生容煖湿生于毛风毛风生于湿𤣥湿𤣥生羽风羽风生煗介煗介生鳞薄鳞薄生煖介五类杂种兴乎外肖形而蕃曰冯生阳阏阳阏生乔如乔如生干木干木生庶木凡根拔木者生于庶木根拔生程若程若生𤣥玉𤣥玉生醴泉醴泉生皇辜皇辜生庶草凡根茇草者生于庶草海闾生屈龙屈龙生容华容华生蔈蔈生萍藻萍藻生浮草凡浮生不根茇者生于萍藻正土之气也御乎埃天埃天五百嵗生缺缺五百嵗生黄埃黄埃五百嵗生黄澒黄澒五百嵗生黄金黄金千嵗生黄龙入藏生黄泉黄泉之埃上为黄云隂阳相薄为雷激扬为电上者就下流水就通而合于黄海偏土之气御乎清天清天八百嵗生青曾青曾八百嵗生青澒青澒八百嵗生青金青金八百嵗生青龙青龙入藏生清泉清泉之埃上为青云隂阳相薄为云雷激扬为电上者就下流水就通而合于青海壮土之气御于赤天赤天七百嵗生赤丹赤丹七百嵗生赤澒赤澒七百嵗生赤金赤金千嵗生赤龙赤龙入藏生赤泉赤泉之埃上为赤云隂阳相薄为雷激扬为电上者就下流水就通而合于赤海弱土之气御于白天白天九百嵗生白礜白礜九百嵗生白澒白澒九百嵗生白金白金千嵗生白龙白龙入藏生白泉白泉之埃上为白云隂阳相薄为雷激扬为电上者就下流水就通而合于白海牝土之气御于𤣥天𤣥天六百嵗生𤣥砥𤣥砥六百嵗生𤣥澒𤣥澒六百嵗生𤣥金𤣥金千嵗生𤣥龙𤣥龙入藏生𤣥泉𤣥泉之埃上为𤣥云隂阳相薄为雷激扬为电上者就下流水就通而合于𤣥海淮南鸿烈解卷四淮南鸿烈解卷五钦定四库全书淮南鸿烈解卷五汉髙诱注时则训孟春之月招摇指寅昬参中旦尾中其位东方其日甲乙盛徳在木其虫鳞其音角律中太蔟其数八其味酸其臭羶其祀户祭先脾东风解冻蛰虫始振苏鱼上负氷獭祭鱼候鴈北天子衣青衣乗苍龙服苍玊建青旗食麦与羊服八风水㸑萁燧火东宫御女青色衣青采鼓琴瑟其兵矛其畜羊朝于青阳左个以出春令布徳施惠行庆赏省徭赋立春之日天子亲率三公九卿大夫以迎岁于东郊修除祠位币祷鬼神牺牲用牡禁伐木毋覆巢杀胎夭毋麛毋卵毋聚衆置城郭掩骼薶骴孟春行夏令则风雨不时草木早落国乃有恐行秋令则其民大疫飘风暴雨总至黎莠蓬蒿并兴行冬令则水潦为败雨霜大雹首稼不入正月官司空其树杨仲春之月招摇指卯昬弧中旦建星中其位东方其日甲乙其虫鳞其音角律中夹钟其数八其味酸其臭羶其祀户祭先脾始雨水桃李始华苍庚鸣鹰化为鸠天子衣青衣乗苍龙服苍玊建青旗食麦与羊服八风水㸑萁燧火东宫御女青色衣青采鼓琴瑟其兵矛其畜羊朝于青阳大庙命有司省囹圄去桎梏毋笞掠止狱讼养㓜小存孤独以通句萌择元日令民社是月也日夜分雷始发声蛰虫咸动苏先雷三日振铎以令于兆民曰雷且发声有不戒其容止者生子不僃必有凶灾令官市同度量钧衡石角斗称端权槩毋竭川泽毋漉陂池毋焚山林毋作大事以防农功祭不用牺牲用圭璧更皮币仲春行秋令则其国大水寒气总至冦戎来征行冬令则阳气不胜麦乃不熟民多相残行夏令则其国大旱煗气早来虫螟为害二月官仓其树杏季春之月招揺指辰昬七星中旦牵牛中其位东方其日甲乙其虫鳞其音角律中姑洗其数八其味酸其臭羶其祀戸祭先脾桐始华田䑕化为鴽虹始见萍始生天子衣青衣乗苍龙服苍玊建青旗食麦与羊服八风水㸑萁燧火东宫御女青色衣青采鼓琴瑟其兵矛其畜羊朝于青阳右个舟牧覆舟五覆五反乃言具于天子天子焉始乗舟荐鲔于寝庙乃为麦祈实是月也生气方盛阳气发泄句者毕出萌者尽达不可以内天子命有司发囷仓助贫穷振乏絶开府库出币帛使诸侯聘名士礼贤者命司空时雨将降下水上腾循行国邑周视原野修利隄防导通沟渎达路除道从国始至境止田猎毕弋罝罘罗馁毒之药毋出九门乃禁野虞毋伐桑柘鸣鸠奋其羽戴鵀降于桑具扑曲筥筐后妃斋戒东乡亲桑省妇使劝蚕事命五库令百工审金铁皮革䈥角箭榦脂胶丹漆无有不良择下旬吉日大合乐致欢欣乃合㹎牛腾马游牝于牧令国傩九门磔攘以毕春气行是月令甘雨至三旬季春行冬令则寒气时发草木皆肃国有大恐行夏令则民多疾疫时雨不降山陵不登行秋令则天多沈隂淫雨早降兵革并起三月官乡其树李孟夏之月招揺指巳昬翼中旦婺女中其位南方其日丙丁盛徳在火其虫羽其音征律中仲吕其数七其味苦其臭焦其祀灶祭先胏蝼蝈鸣邱螾出王𤓰生苦菜秀天子衣赤衣乗赤骝服赤玊建赤旗食菽与鸡服八风水㸑柘燧火南宫御女赤色衣赤采吹竽笙其兵㦸其畜鸡朝于明堂左个以出夏令立夏之日天子亲率三公九卿大夫以迎岁于南郊还乃赏赐封诸侯修礼乐飨左右命太尉赞杰俊选贤良举孝悌行爵出禄佐天长养继修增髙无有隳壊毋兴土功毋伐大树令野虞行田原劝农事驱兽畜勿令害谷天子以彘尝麦先荐寝庙聚畜百药靡草死麦秋至决小罪断薄刑孟夏行秋令则苦雨数来五谷不滋四隣入保行冬令则草木早枯后乃大水败壊城郭行春令则螽蝗为败暴风来格秀草不实四月官田其树桃仲夏之月招揺指午昬亢中旦危中其位南方其日丙丁其虫羽其音征律中㽔宾其数七其味苦其臭焦其祀灶祭先肺小暑至螳蜋生鵙始鸣反舌无声天子衣赤衣乗赤骝服赤玊载赤旗食菽与鸡服八风水㸑柘燧火南宫御女赤色衣赤采吹竽笙其兵㦸其畜鸡朝于明堂太庙命乐师修鼗鼙琴瑟管箫调竽篪饰钟磬执干戚戈羽命有司为民祈祀山川百源大雩帝用盛乐天子以雏尝黍羞以含桃先荐寝庙禁民无刈蓝以染毋烧灰毋暴布门闾无闭闗市无索挺重囚益其食存鳏寡振死事游牝别其羣执腾驹班马政日长至隂阳争死生分君子斋戒慎身无躁节声色薄滋味百官静事无径以定晏隂之所成鹿角解蝉始鸣半夏生木堇荣禁民无发火可以居髙明逺眺望登邱陵处台榭仲夏行冬令则雹霰伤谷道路不通暴兵至行春令则五谷不熟百螣时起其国乃饥行秋令则草木零落果实蚤成民殃于疫五月官相其树榆季夏之月招揺指未昬心中旦奎中其位中央其日戊巳盛徳在土其虫蠃其音宫律中百钟其数五其味甘其臭香其祀中霤祭先心凉风始至蟋蟀居奥鹰乃学习腐草化为蚈天子衣苑黄乗黄骝服黄玊建黄旗食稷与牛服八风水㸑柘燧火中宫御女黄色衣黄采其兵劒其畜牛朝于中宫乃命渔人伐蛟取鼍登龟取鼋令滂人入材苇命四监大夫令百县之秩刍以养牺牲以供皇天上帝名山大川四方之神宗庙社稷为民祈福行惠令弔死问疾存视长老行稃鬻厚席蓐以送万物归也命妇官染采黼黻文章青黄白黑莫不质良以给宗庙之服必宣以明是月也树木方盛勿敢斩伐不可以合诸侯起土功动衆兴兵必有天殃土润溽暑大雨时行利以杀草粪田畴以肥土壃季夏行春令则谷实解落多风欬民乃迁徙行秋令则邱隰水潦稼穑不熟乃多女灾行冬令则风寒不时鹰隼蚤挚四鄙入保六月官少内其树梓孟秋之月招揺指申昬斗中旦毕中其位西方其日庚辛盛徳在金其虫毛其音商律中夷则其数九其味辛其臭腥其祀门祭先肝凉风至白露降寒蝉鸣鹰乃祭鸟用始行戮天子衣白衣乗白骆服白玊建白旗食麻与犬服八风水㸑柘燧火西宫御女白色衣白采撞白钟其兵戈其畜狗朝于总章左个以出秋令求不孝不悌戮㬥傲悍而罚之以助损气立秋之日天子亲率三公九卿大夫以迎秋于西郊还乃赏军率武人于朝命将率选卒厉兵简练桀俊専任有功以征不义诘诛㬥慢顺彼四方命有司修法制缮囹圄禁姦塞邪审决狱平词讼天地始肃不可以赢是月农始升谷天子尝新先荐寝庙命百官始收歛完隄防谨障塞以备水潦修城郭缮宫室毋以封侯立大官行重币出大使行是月令凉风至三孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则冬多火灾寒暑不节民多疟疾七月官库其树楝仲秋之月招揺指酉昬牵牛中旦觜嶲中其位西方其日庚辛其虫毛其音商律中南吕其数九其味辛其臭腥其祀门祭先肝凉风至候鴈来𤣥鸟归羣鸟翔天子衣白衣乗白骆服白玊建白旗食麻与犬服八风水㸑柘燧火西宫御女白色衣白采撞白钟其兵戈其畜犬朝于总章太庙命有司申严百刑斩杀必当无或枉挠决狱不当反受其殃是月也养长老授几杖行稃鬻饮食乃命宰祝行牺牲案刍豢视肥臞全粹察物色课比类量小大视少长莫不中度天子乃傩以御秋气以犬麻先荐寝庙是月可以筑城郭建都邑穿窦窖修囷仓乃命有司趣民牧歛畜采多积聚劝种宿麦若或失时行罪无疑是月也雷乃始收蛰虫培户杀气浸盛阳气日衰水始涸日夜分一度量平权衡正钧石角斗称理闗市来商旅入货财以便民事四方来集逺方皆至财物不匮上无乏用百事乃遂仲秋行春令则秋雨不降草木生荣国有大恐行夏令则其国乃旱蛰虫不藏五谷皆复生行冬令则风灾数起收雷先行草木早死八月官尉其树柘季秋之月招揺指戌昬虚中旦栁中其位西方其日庚辛其虫毛其音商律中无射其数九其味辛其臭腥其祀门祭先肝候鴈来宾雀入大水为蛤菊有黄华豺乃祭兽戮禽天子衣白衣乗白骆服白玊建白旗食麻与犬服八风水㸑柘燧火西宫御女白色衣白采撞白钟其兵戈其畜犬朝于总章右个命有司申严号令百官贵贱无不务入以㑹天地之蔵无有宣出乃命冡宰农事备收举五谷之要蔵帝籍之收于神仓是月也霜始降百工休乃命有司曰寒气总至民力不堪其皆入室上下入学习吹大飨帝尝牺牲合诸侯制百县为来岁受朔日与诸侯所税于民轻重之法贡岁之数以逺近土地所宜为度乃教于田猎以习五戎命太仆及七驺咸驾戴荏授车以级皆正设于屛外司徒搢朴北向以赞之天子乃厉服广饰执弓操矢以猎命主祠祭禽四方是月草木黄落乃伐薪为炭蛰虫咸俛乃趋狱刑毋留有罪收禄秩之不当供养之不宜者通路除道从境始至国而后巳是月天子乃以犬尝麻先荐寝庙季秋行夏令则其国大水冬藏殃败民多鼽窒行冬令则国多盗贼边境不宁土地分裂行春令则煗风来至民气解隋师旅并兴九月官候其树槐孟冬之月招揺指亥昬危中旦七星中其位北方其日壬癸盛徳在水其虫介其音羽律中应钟其数六其味咸其臭腐其祀井祭先肾水始氷地始冻雉入大水为蜃虹蔵不见天子衣黑衣乗𤣥骊服𤣥玊建𤣥旗食黍与彘服八风水㸑松燧火北宫御女黑色衣黑采击磬石其兵铩其畜彘朝于𤣥堂左个以出冬令命有司修羣禁禁外徙闭闾大摉客断罚刑杀当罪阿上乱法者诛立冬之日天子亲率三公九卿大夫以迎岁于北郊还乃赏死事存孤寡是月命太祝祷祀神位占龟䇿审卦兆以察吉㐫于是天子始裘命百官谨盖藏命司徒行积聚修城郭警门闾修楗闭慎管籥固封玺修边境完要塞絶蹊径饰丧纪审棺椁衣衾之薄厚营邱壠之小大髙庳使贵贱卑尊各有等级是月也工师効功陈祭器案度呈坚致为上工事苦慢作为淫巧必行其罪是月也大饮蒸天子祈来年于天宗大祷祭于公社毕飨先祖劳农夫以休息之命将率讲武律射御角力劲乃命水虞渔师收水泉池泽之赋毋或侵牟孟冬行春令则冻闭不宻地气发泄民多流亡行夏令则多㬥风方冬不寒蛰虫复出行秋令则雪霜不时小兵时起土地侵削十月官司马其树檀仲冬之月招摇指子昬壁中旦轸中其位北方其日壬癸其虫介其音羽律中黄钟其数六其味咸其臭腐其祀井祭先肾氷益壮地始坼鳱鴠不鸣虎始交天子衣黑衣乗铁骊服𤣥玊建𤣥旗食黍与彘服八风水㸑松燧火北宫御女黑色衣黑采击磬石其兵铩其畜彘朝于𤣥堂太庙命有司曰土事无作无发室居及起大衆是谓发天地之藏诸蛰则死民必疾疫又随以丧急捕盗贼诛淫泆诈伪之人命曰畼月命奄尹申宫令审门闾谨房室必重闭省妇事乃命大酋秫稻必齐麴蘖必时湛熺必洁水泉必香陶器必良火齐必得无有差忒天子乃命有司祀四海大川名泽是月也农有不收藏积聚牛马畜兽有放失者取之不诘山林薮泽有能取䟽食田猎禽兽者野虞敎导之其有相侵夺罪之不赦是月也日短至隂阳争君子斋戒处必掩身欲静去声色禁嗜欲宁身体安形性是月也茘挺出芸始生邱螾结麋角解水泉动则伐树木取竹箭罢官之无事器之无用者涂阙庭门闾筑囹圄所以助天地之闭仲冬行夏令则其国乃旱氛雾㝠㝠雷乃发声行秋令则其时雨水𤓰瓠不成国有大兵行春令则虫螟为败水泉咸竭民多疾疠十一月官都尉其树枣季冬之月招揺指丑昬娄中旦氐中其位北方其日壬癸其虫介其音羽律中大吕其数六其味咸其臭腐其祀井祭先肾鴈北乡鹊加巢雉雊鸡唿卵天子衣黑衣乗铁骊服𤣥玊建𤣥旗食麦与彘服八风水㸑松燧火北宫御女黑色衣黑采击磬石其兵铩其畜彘朝于𤣥堂右个命有司大傩旁磔出土牛命渔师始渔天子亲往射渔先荐寝庙令民出五种令农计耦耕事修耒耜具田器命乐师大合吹而罢乃命四监收秩薪以供寝庙及百祀之薪燎是月也日穷于次月穷于纪星周于天岁将更始令静农民无有所使天子乃与公卿大夫饰国典论时令以待嗣岁之宜乃命太史次诸侯之列赋之牺牲以供皇天上帝社稷之刍享乃命同姓女国供寝庙之刍豢卿士大夫至于庶民供山林名川之祀季冬行秋令则白露早降介虫为四鄙入保行春令则胎夭伤国多痼疾命之曰逆行夏令则水潦败国时雪不降氷冻消释十二月官狱其树栎五位东方之极自竭石山过朝鲜贯大人之国东至日出之次榑木之地青土树木之野太皥句芒之所司者万二千里其令曰挺羣禁开闭阖通穷窒达障塞行优游弃怨恶解役罪免刑开闗梁宣出财和外怨抚四方行柔惠止刚强南方之极自北户孙之外贯颛顼之国南至委火炎风之野赤帝祝融之所司者万二千里其令曰爵有徳赏有功惠贤良救饥渴举力农赈贫穷惠孤寡忧罢疾出大禄行大赏起毁宗立无后封建侯立贤辅中央之极自崑崙东絶两恒山日月之所道江汉之所出衆民之野五谷之所宜龙门河济相贯以息壤堙洪水之州东至于碣石黄帝后土之所司者万二千里其令曰平而不阿明而不苛包裹覆露无不囊懐溥汜无私正静以和行稃鬻养老衰弔死问疾以送万物之归西方之极自崑崙絶流沙沈羽西至三危之国石城金室饮气之民不死之野少皥蓐收之所司者万二千里其令曰审用法诛必辜备盗贼禁姦邪饰羣牧谨着聚修城郭补决窦塞蹊径遏沟渎止流水雝谿谷守门闾陈兵甲选百官诛不法北方之极自九泽穷夏晦之极北至令正之谷有冻寒积氷雪雹霜霰漂润羣水之野颛顼𤣥㝠之所司者万二千里其令曰申羣禁固闭藏修障塞缮闗梁禁外徙断罚刑杀当罪闭闗闾大搜客止交㳺禁夜乐蚤闭晏开以塞姦人已得执之必固天节已几刑杀无赦虽有盛尊之亲断以法度毋行水毋发藏毋释罪六合孟春与孟秋为合仲春与仲秋为合季春与季秋为合孟夏与孟冬为合仲夏与仲冬为合季夏与季冬为合孟春始赢孟秋始缩仲春始出仲秋始内季春大出季秋大内孟夏始缓孟冬始急仲夏至脩仲冬至短季夏徳毕季冬刑毕故正月失政七月凉风不至二月失政八月雷不藏三月失政九月不下霜四月失政十月不冻五月失政十一月蛰虫冬出其乡六月失政十二月草木不脱七月失政正月大寒不解八月失政二月雷不发九月失政三月春风不济十月失政四月草木不实十一月失政五月下雹霜十二月失政六月五谷疾狂春行夏令泄行秋令水行冬令肃夏行春令风行秋令芜行冬令格秋行夏令华行春令荣行冬令耗冬行春令泄行夏令旱行秋令雾制度隂阳大制有六度天为绳地为凖春为规夏为衡秋为矩冬为权绳者所以绳万物也凖者所以凖万物也规者所以贠万物也衡者所以平万物也矩者所以方万物也权者所以权万物也绳之为度也直而不争修而不穷久而不弊逺而不忘与天合徳与神合明所欲则得所恶则亡自古及今不可移匡厥徳孔宻广大以容是故上帝以为物宗凖之为度也平而不险巧而不阿广大以容寛裕以和柔而不刚鋭而不挫流而不滞易而不秽发通而有纪周宻而不泄凖平而不失万物皆平民无险谋怨恶不生是故上帝以为物平规之为度也转而不复贠而不垸优而不纵广大以寛感动有理发通有纪优优简简百怨不起规度不失生气乃理衡之为度也缓而不后平而不怨施而不徳弔而不责常平民禄以继不足㪍㪍阳阳唯徳是行养长化育万物蕃昌以成五谷以实封疆其政不失天地乃明矩之为度也肃而不悖刚而不愦取而无怨内而无害威厉而不慑令行而不废杀伐既得仇敌乃克矩正不失百诛乃服权之为度也急而不赢杀而不割充满以实周宻而不泄败物而弗取罪杀而不赦诚信以必坚悫以固冀除苛慝不可以曲故冬正将行必弱以强必柔以刚权正而不失万物乃藏明堂之制静而法准动而法绳春治以规秋治以矩冬治以权夏治以衡是故燥溼寒暑以节至甘雨膏露以时降淮南鸿烈解卷五淮南鸿烈解卷六钦定四库全书淮南鸿烈解卷六汉髙诱注览㝠训昔者师旷奏白雪之音而神物为之下降风雨㬥至平公癃病晋国赤地庶女呌天雷电下击景公台陨支体伤折海水大出夫瞽师庶女位贱尚葈权轻飞羽然而专精厉意委务积神上通九天激厉至精由此观之上天之诛也虽在圹虚幽闲辽逺隠匿重袭石室界障险阻其无所逃之亦明矣武王伐纣渡于孟津阳侯之波逆流而击疾风晦㝠人马不相见于是武王左操黄钺右秉白旄瞋目而撝之曰余任天下谁敢害吾意者于是风济而波罢鲁阳公与韩搆难战酣日暮援戈而撝之日为之反三舍夫全性保真不亏其身遭急迫难精通于天若乃未始出其宗者何为而不成夫死生同域不可胁陵勇武一人为三军雄彼直求名耳而能自要者尚犹若此又况夫宫天地懐万物而友造化含至和直偶于人形观九钻一知之所不知而心未尝死者乎昔雍门子以哭见于孟尝君已而陈辞通意抚心发声孟尝君为之增欷歍唈流涕狼戾不可止精神形于内而外谕哀于人心此不传之道使俗人不得其君形者而效其容必为人笑故蒲且子之连鸟于百仞之上而詹何之鹜鱼于大渊之中此皆得清净之道太浩之和也夫物类之相应𤣥妙深㣲知不能论辩不能故东风至而酒湛溢蚕咡丝而商弦絶或感之也画随灰而月运阙鲸鱼死而彗星出或动之也故圣人在位懐道而不言泽及万民君臣乖心则背谲见于天神气相应徴矣故山云草莽水云鱼鳞旱云烟火涔云波水各像其形类所以感之夫阳燧取火于日方诸取露于月天地之间巧厯不能举其数手徴忽怳不能览其光然以掌握之中引类于太极之上而水火可立致者隂阳同气相动也此傅説之所以骑辰尾也故至隂飂飂至阳赫赫两者交接成和而万物生焉衆雄而无雌又何化之所能造乎所谓不言之辩不道之道也故召逺者使无为焉亲近者使无事焉惟夜行者为能有之故却走马以粪而车轨不接于逺方之外是谓坐驰陆沈昼㝠宵明以冬铄胶以夏造氷夫道者无私就也无私去也能者有余拙者不足顺之者利逆之者㐫譬如隋侯之珠和氏之璧得之者富失之者贫得失之度深㣲窈㝠难以知论不可以辩説也何以知其然今夫地黄主属骨而甘草主生肉之药也以其属骨责其生肉以其生肉论其属骨是犹王孙绰之欲倍偏枯之药而欲以主殊死之人亦可谓失论矣若夫以火能焦木也因使销金则道行矣若以磁石之能连铁也而求其引瓦则难矣物固不可以轻重论也夫燧之取火于日磁石之引铁蟹之败漆葵之乡日虽有明智弗能然也故耳目之察不足以分物理心意之论不足以定是非故以智为治者难以持国唯通于太和而持自然之应者为能有之故峣山崩而薄落水之涸区冶生而淳钧之劒成纣为无道左强在侧太公并世故武王之功立由是观之利害之路祸福之门不可求而得也夫道之与徳若韦之与革逺之则迩近之则逺不得其道若观儵鱼故圣若镜不将不迎应而不蔵故万化而无伤其得之乃失之其失之非乃得之也今夫调弦者叩宫宫应弹角角动此同声相和者也夫有改调一弦其于五音无所比鼓之而二十五弦皆应此未始异于声而音之君已形也故通于太和者惽若纯醉而甘卧以游其中而不知其所由也纯温以沦钝闷以终若未始出其宗是谓大通今夫赤螭青虬之游冀州也天清地定毒兽不作飞鸟不骇入榛薄食荐梅噆味含甘歩不出顷亩之区而蛇鱓轻之以为不能与之争于江海之中若乃至于𤣥云之素朝隂阳交争降扶风杂冻雨扶揺而登之威动天地声震海内蛇鱓着泥百仞之中熊罴匍匐邱山磛巖虎豹袭穴而不敢咆猨狖颠蹶而失木枝又况直蛇鱓之类乎鳯凰之翔至徳也雷霆不作风雨不兴川谷不澹草木不揺而燕雀佼之以为不能与之争于宇宙之间还至其曾逝万仞之上翺翔四海过崑崙之疏圃饮砥柱之湍濑邅囘䝉汜之渚尚佯冀州之际径蹑都广入日抑节羽翼弱水暮㝛风穴当此之时鸿鹄鸧鸖莫不惮惊伏窜注喙江裔又况直燕雀之类乎此明于小动之迹而不知大节之所由者也昔者王良造父之御也上车摄辔马为整齐而歛谐投足调均劳逸若一心怡气和体便轻毕安劳乐进驰鹜若灭左右若鞭周旋若环世皆以为巧然未见其贵者也若夫钳且大丙之御除辔衔去鞭弃䇿车莫动而自举马莫使而自走也日行月动星燿而𤣥运电奔而鬼腾进退屈伸不见朕垠故不招指不咄叱过归鴈于碣石轶鹍鸡于姑余骋若飞骛若絶纵矢蹑风追猋归忽朝发榑桑日入落棠此假弗用而能以成其用者也非虑思之察手爪之巧也嗜欲形于胷中而精神踰于六马此以弗御御之者也昔者黄帝治天下而力牧太山稽辅之以治日月之行律治隂阳之气节四时之度正律厯之数别男女异雌雄明上下等贵贱使强不掩弱衆不㬥寡人民保命而不天岁时熟而不凶百官正而无私上下调而无尤法令明而不闇辅佐公而不阿田者不侵畔渔者不争隈道不拾遗市不豫贾城郭不闗邑无盗贼鄙旅之人相让以财狗彘吐菽粟于路而无忿争之心于是日月精明星辰不失其行风雨时节五谷登熟虎狼不妄噬鸷鸟不妄抟凤凰翔于庭麒麟游于郊青龙进驾飞黄伏皁诸北儋耳之国莫不献其贡职然犹未及虙戏氏之道也往古之时四极废九州裂天不兼覆地不周载火爁炎而不灭水浩洋而不息勐兽食颛民鸷鸟攫老弱于是女娲錬五色石以补苍天鳌足以立四极杀黑龙以济冀州积芦灰以止淫水苍天补四极正淫水涸冀州平狡虫死颛民生背方州抱圎天和春阳夏杀秋约冬枕方寝绳隂阳之所壅沈不通者窍理之逆气戾物伤民厚积者絶止之当此之时卧倨倨兴眄眄一自以为马一自以为牛其行蹎蹎其视瞑瞑侗然皆得其和莫知所由生浮㳺不知所求魍魉不知所往当此之时禽兽蝮蛇无不匿其爪牙藏其螫毒无有攫噬之心考其功烈上际九天下契黄垆名声被后世光晖重万物乗雷车服驾应龙骖青虬援絶瑞席萝圗黄云络前白螭后奔蛇浮㳺消揺道鬼神登九天朝帝于灵门宓穆休于太祖之下然而不彰其功不扬其声隠真人之道以从天地之固然何则道徳上通而智故消灭也逮至夏桀之时主闇晦而不明道澜漫而不修弃捐五帝之恩刑推蹶三王之法籍是以至徳灭而不扬帝道揜而不兴举事戾苍天发号逆四时春秋缩其和天地除其徳仁君处位而不安大夫隠道而不言羣臣凖上意而懐当疎骨肉而自容邪人参耦比周而隂谋居君臣父子之间而竞载骄主而像其意乱人以成其事是故君臣乖而不亲骨肉疏而不附植社藁而裂容台振而掩覆犬羣嘷而入渊豕衔蓐而席澳美人挐首墨面而不容曼声吞炭内闭而不歌丧不尽其哀猎不听其乐西老折胜黄神啸吟飞鸟铩翼走兽废脚山无峻榦泽无洼水狐狸首穴马牛放失田无立禾路无莎薠金积折亷璧袭无理磬龟无腹蓍䇿日施晩世之时七国异族诸侯制法各殊习俗从横间之举兵而相角攻城滥杀覆髙危安掘坟墓扬人骸大冲车髙重京除战道便死路犯严敌残不义百往一反名声茍盛也是故质壮轻足者为甲卒千里之外家老嬴弱悽怆于内厮徒马圉軵车奉饟道马辽逺霜雪亟集裋褐不完人羸车弊泥涂至膝相携于道奋首于路身枕格而死所谓兼国有地者伏尸数十万破车以千百数伤弓弩矛㦸矢石之创者扶举于路故世至于枕人头食人肉葅人肝饮人血甘之刍豢故自三代以后者天下未尝得安其情性而乐其习俗保其修命天而不夭于人虐也所以然者何也诸侯力征天下合而为一家逮至当今之时天子在上位持以道徳辅以仁义近者献其智逺者懐其徳拱揖指麾而四海賔服春秋冬夏皆献其贡职天下混而为一子孙相代此五帝之所以迎天徳也夫圣人者不能生时时至而弗失也辅佐有能黜䜛佞之端息巧辩之説除刻削之法去烦苛之事屛流言之迹塞朋党之门消知能修太常隳肢体绌聪明大通混㝠解意释神漠然若无䰟魄使万物各复归其根则是所修伏牺氏之迹而反五帝之道也夫钳且大丙不施辔衔而以善御闻于天下伏戏女娲不设法度而以至徳遗于后世何则至虚无纯一而不喋苛事也周书曰掩雉不得更顺其风今若夫申韩商鞅之为治也挬拔其根芜弃其本而不穷究其所由生何以至此也凿五刑为刻削乃背道徳之本而争于锥刀之末斩艾百姓殚尽太半而忻忻然常自以为治是犹抱薪而救火凿窦而出水夫井植生梓而不容瓮沟植生条而不容舟不过三月必死所以然者何也皆狂生而无其本者也河九折注于海而流不絶者崑崙之输也潦水不泄瀇瀁极望旬月不雨则涸而枯泽受瀷而无源者譬若羿请不死之药于西王母恒娥窃以奔月怅然有丧无以续之何则不知不死之药所由生也是故乞火不若取燧寄汲不若凿井淮南鸿烈解卷六淮南鸿烈解卷七钦定四库全书淮南鸿烈解卷七汉髙诱注精神训古未有天地之时惟像无形窈窈冥冥芒芠汉闵澒蒙鸿洞莫知其门有二神混生经天营地孔乎莫知其所终极滔乎莫知其所止息于是乃别为隂阳离为八极刚柔相成万物乃形烦气为虫精气为人是故精神天之有也而骨骸者地之有也精神入其门而骨骸反其根我尚何存是故圣人法天顺情不拘于俗不诱于人以天为父以地为母隂阳为纲四时为纪天静以清地定以宁万物失之者死法之者生夫静漠者神明之宅也虚无者道之所居也是故或求之于外者失之于内有守之于内者失之于外譬犹本与末也从本引之千枝万叶莫得不随也夫精神者所受于天也而形体者所禀于地也故曰一生二二生三三生万物万物背隂而抱阳沖气以为和故曰一月而膏二月而胅三月而胎四月而肌五月而筋六月而骨七月而成八月而动九月而躁十月而生形体以成五藏乃形是故肺主目肾主鼻胆主口肝主耳外为表而内为里开闭张歙各有经纪故头之圎也象天足之方也象地天有四时五行九解三百六十六日人亦有四支五藏九窍三百六十六节天有风雨寒暑人亦有取与喜怒故胆为云肺为气肝为风肾为雨脾为雷以与天地相参也而心为之主是故耳目者日月也血气者风雨也日中有踆乌而月中有蟾蜍日月失其行薄蚀无光风雨非其时毁折生灾五星失其行州国受殃夫天地之道至纮以大尚犹节其章光爱其神明人之耳目曷能久熏劳而不息乎精神何能久驰骋而不既乎是故血气者人之华也而五藏者人之精也夫血气能専于五藏而不外越则胷腹充而嗜慾省矣胷腹充而嗜慾省则耳目清听视达矣耳目清听视达谓之明五藏能属于心而无乖则㪍志胜而行不僻矣㪍志胜而行之不僻则精神盛而气不散矣精神盛而气不散则理理则均均则通通则神神则以视无不见以听无不闻也以为无不成也是故忧患不能入也而邪气不能袭故事有求之于四海之外而不能遇或守之于形骸之内而不见也故所求多者所得少所见大者所知小夫孔窍者精神之尸牖也而气志者五藏之使候也耳目淫于声色之乐则五藏揺动而不定矣五藏揺动而不定则血气滔荡而不休矣血气滔荡而不休则精神驰骋于外而不守矣精神驰骋于外而不守则祸福之至虽如邱山无由识之矣使耳目精明𤣥达而无诱慕气志虚静恬愉而省嗜慾五藏定宁充盈而不泄精神内守形骸而不外越则望于往世之前而视于来事之后犹未足为也岂直祸福之间哉故曰其出弥逺者其知弥少以言夫精神之不可使外淫也是故五色乱目使目不明五声譁耳使耳不聪五味乱口使口爽伤趣舍滑心使行飞扬此四者天下之所养性也然皆人累也故曰嗜慾者使人之气越而好憎者使人之心劳弗疾去则志气日耗夫人之所以不能终其夀命而中道夭于形戮者何也以其生生之厚夫惟能无以生为者则所以脩得生也夫天地运而相通万物总而为一能知一则无一之不知也不能知一则无一之能知也譬吾处于天下也亦为一物矣不识天下之以我备其物与且惟无我而物无不备者乎然则我亦物也物亦物也物之与物也又何以相物也虽然其生我也将以何益其杀我也将以何损夫造化者既以我为坯矣将无所违之矣吾安知夫刺炙而欲生者之非惑也又安知夫绞经而求死者之非福也或者生乃徭役也而死乃休息也天下茫茫孰知之哉其生我也不彊求巳其杀我也不彊求止欲生而不事憎死而不辞贱之而弗憎贵之而弗喜随其天资而安之不极吾生也有七尺之形吾死也有一棺之土吾生之比于有形之类犹吾死之沦于无形之中也然则吾生也物不以益衆吾死也土不以加厚吾又安知所喜憎利害其间者乎夫造化者之攫援物也譬犹陶人之埏埴也其取之地而已为盆盎也与其未离于地也无以异其已成器而破碎漫澜而复归其故也与其为盆盎亦无以异矣夫临江之乡居人汲水以浸其园江水弗憎也苦洿之家决洿而注之江洿水弗乐也是故其在江也无以异其浸园也其在洿也亦无以异其在江也是故圣人因时以安其位当世而乐其业夫悲乐者徳之邪也而喜怒者道之过也好憎者心之暴也故曰其生也天行其死也物化静则与隂俱闭动则与阳俱开精神澹然无极不与物散而天下自服故心者形之主也而神者心之寳也形劳而不休则蹶精用而不已则竭是故圣人贵而尊之不敢越也夫有夏后氏之璜者匣匮而藏之寳之至也夫精神之可寳也非直夏后氏之璜也是故圣人以无应有必究其理以虚受实必穷其节恬愉虚静以终其命是故无所甚䟽而无所甚亲抱徳炀和以顺于天与道为际与徳为隣不为福始不为祸先䰟魄处其宅而精神守其根死生无变于己故曰至神所谓真人者性合于道也故有而若无实而若虚处其一不知其二治其内不识其外明白太素无为复朴体本抱神以㳺于天地之樊芒然仿佯于尘垢之外而消揺于无事之业浩浩荡荡乎机械之巧弗载于心是故死生亦大矣而不为变虽天地覆育亦不与之抮抱矣审乎无瑕而不与物糅见事之乱而能守其宗若然者正肝胆遗耳目心志专于内通达耦于一居不知所为行不知所之浑然而往逯然而来形若藁木心若死灰忘其五藏损其形骸不学而知不视而见不为而成不治而办感而应迫而动不得已而往如光之燿如景之放以道为紃有待而然抱其太清之本而无所容与而物无能营廓惝而虚清靖而无思虑大泽焚而不能热河汉涸而不能寒也大雷毁山而不能惊也大风晦日而不能伤也是故视珍寳珠玊犹石砾也视至尊穷宠犹行客也视毛嫱西施犹䫏欺丑也以死生为一化以万物为一方同精于太清之本而㳺于忽区之旁有精而不使有神而不行契大浑之朴而立至清之中是故其寝不梦其智不萌其魄不抑其䰟不腾反复终始不知其端绪甘暝太宵之宅而觉视于昭昭之宇休息于无委曲之隅而㳺敖于无形埓之野居而无容处而无所其动无形其静无体存而若亡生而若死出入无间役使鬼神沦于不测入于无间以不同形相嬗也终始若环莫得其伦此精神之所以能登假于道也是故真人之所㳺若吹呴唿吸吐故内新熊经鸟伸凫浴蝯躩鸱视虎顾是养形之人也不以滑心使神滔荡而不失其充日夜无伤而与物为春则是合而生时于心也且人有戒形而无损于心有缀宅而无耗精夫癞者趋不变狂者形不亏神将有所逺徙孰暇知其所为故形有摩而神未尝化者以不化应化千变万抮而未始有极化者复归于无形也不化者与天地俱生也夫木之死也青青去之也夫使木生者岂木也犹充形者之非形也故生生者未尝死也其所生则死矣化物者未尝化也其所化则化矣轻天下则神无累矣细万物则心不惑矣齐死生则志不慑矣同变化则明不眩矣衆人以为虚言吾将举类而实之人之所以乐为人主者以其穷耳目之欲而适躬体之便也今髙台层榭人之所丽也而尧朴桷不斵素题不枅珍怪竒味人之所美也而尧粝粢之饭藜藿之羮文绣狐白人之所好也而尧布衣揜形鹿裘御寒养性之具不加厚而增之以任重之忧故举天下而传之于舜若解重负然非直辞让诚无以为也此轻天下之具也禹南省方济于江黄龙负舟舟中之人五色无主禹乃熈笑而称曰我受命于天竭力而劳万民生寄也死归也何足以滑和视龙犹蝘蜓颜色不变龙乃弭耳掉尾而逃禹之视物亦细矣郑之神巫相壶子林见其徴告列子列子行泣报壶子壶子持以天壤名实不入机发于踵壶子之视死生亦齐矣子求行年五十有四而病伛偻嵴管髙于顶下迫頥两脾在上烛营指天匍匐自闚于井曰伟哉造化者其以我为此拘拘邪此其视变化亦同矣故覩尧之道乃知天下之轻也观禹之志乃知天下之细也原壶子之论乃知死生之齐也见子求之行乃知变化之同也夫至人倚不㧞之柱行不闗之涂禀不竭之府学不死之师无往而不遂无至而不通生不足以挂志死不足以幽神屈伸俛仰抱命而婉转祸福利害千变万紾孰足以患心若此人者抱素守精蝉蜕蛇解㳺于太清轻举独往忽然入㝠鳯凰不能与之俪而况斥鷃乎势位爵禄何足以槩志也晏子与崔杼盟临死地而不易其义殖华将战而死莒君厚赂而止之不改其行故晏子可迫以仁而不可劫以兵殖华可止以义而不可县以利君子义死而不可以富贵留也义为而不可以死亡恐也彼则直为义耳而尚犹不拘于物又况无为者矣尧不以有天下为贵故投舜公子札不以有国为尊故让位子罕不以玊为富故不受寳务光不以生害义故自投于渊由此观之至贵不待爵至富不待财天下至大矣而以与佗人身至亲矣而弃之渊外此其余无足利矣此之谓无累之人无累之人不以天下为贵矣上观至人之论深原道徳之意以下考世俗之行乃足羞也故通许由之意金縢豹韬废矣延陵季子不受吴国而讼闲田者慙矣子罕不利寳玊而争劵契者媿矣务光不汚于世而贪利偷生者闷矣故不观大义者不知生之不足贪也不闻大言者不知天下之不足利也今夫穷鄙之社也叩盆拊瓴相和而歌自以为乐矣尝试为之击建皷撞巨钟乃始仍仍然知其盆瓴之足羞也藏诗书修文学而不知至论之㫖则拊盆叩瓴之徒也夫以天下为者学之建皷矣尊势厚利人之所贪也使之左据天下圗而右手刎其喉愚夫不为由此观之生尊于天下也圣人食足以接气衣足以盖形适情不求余无天下不亏其性有天下不羡其和有天下无天下一实也今赣人敖仓予人河水饥而餐之渴而饮之其入腹者不过箪食瓢浆则身饱而敖仓不为之减也腹满而河水不为之竭也有之不加饱无之不为之饥与守其篅𥫱有其井一实也人大怒破隂大喜坠阳大忧内崩大怖生狂除秽去累莫若未始出其宗乃为大通清目而不以视静耳而不以听钳口而不以言委心而不以虑弃聪明而反太素休精神而弃知故觉而若昧以生而若死终则反本未生之时而与化为一体死之与生一体也今夫繇者掲䦆臿负笼土盐汗交流喘息薄喉当此之时得茠越下则脱然而喜矣巖穴之间非直越下之休也病疵瘕者捧心抑腹膝上叩头踡跼而谛通夕不寐当此之时哙然得卧则亲戚兄弟欢然而喜夫脩夜之宁非直一哙之乐也故知宇宙之大则不可劫以死生知养生之和则不可县以天下知未生之乐则不可畏以死知许由之贵于舜则不贪物墻之立不若其偃也又况不为墙乎氷之凝不若其释也又况不为氷乎自无跖有自有跖无终始无端莫知其所萌非通于外内孰能无好憎无外之外至大也无内之内至贵也能知大贵何往而不遂衰世凑学不知原心反本直雕琢其性矫拂其情以与世交故目虽欲之禁之以度心虽乐之节之以礼趋翔周旋诎节卑拜肉凝而不食酒澄而不饮外束其形内总其徳钳隂阳之和而迫性命之情故终身为悲人达至道者则不然理性情治心术养以和持以适乐道而忘贱安徳而忘贫性有不欲无欲而不得心有不乐无乐而弗为无益情者不以累徳而便于性者不以滑和故纵体肆意而度制无以为天下仪今夫儒者不本其所以欲而禁其所欲不原其所以乐而闭其所乐是犹决江河之源而障之以手也夫牧民者犹畜禽兽也不塞其囿垣使有野心系绊其足以禁其动而欲脩生夀终岂可得乎夫颜囘季路子夏冉伯牛孔子之通学也然颜渊夭死季路葅于卫子夏失明冉伯牛为厉此皆迫性拂情而不得其和也故子夏见曾子一臞一肥曾子问其故曰出见富贵之乐而欲之入见先王之道又説之两者心战故臞先王之道胜故肥推此志非能贪富贵之位不便侈靡之乐直宜迫性闭欲以义自防也虽情心郁殪形性屈竭犹不得已自强也故莫能终其天年若夫至人量腹而食度形而衣容身而游适情而行余天下而不贪委万物而不利处大廓之宇游无极之野登太皇冯太一玩天地于掌握之中夫岂为贫富肥臞哉故儒者非能使人弗欲而能止之非能使人勿乐而能禁之夫使天下畏刑而不敢盗岂若能使无有盗心哉越人得蛇以为上肴中国得而弃之无用故知其无所用贪者能辞之不知其无所用亷者不能让也夫人主之所以残亡其国家损弃其社稷身死于人手为天下笑未尝非为非欲也夫仇由贪大钟之赂而亡其国虞君利垂棘之璧而擒其身献公艳骊姬之美而乱四世桓公甘易牙之和而不以时𦵏胡王淫女乐之娱而亡上地使此五君者适情辞余以己为度不随物而动岂有此大患哉故射者非矢不中也学射者不治矢也御者非辔不行学御者不为辔也知冬日之箑夏日之裘无用于己则万物之变为尘埃矣故以汤止沸沸乃不止诚知其本则去火而已矣淮南鸿烈解卷七淮南鸿烈解卷八钦定四库全书淮南鸿烈解卷八汉髙诱注本经训太清之始也和顺以寂漠质真而素朴闲静而不躁推而无故在内而合乎道出外而调于义发动而成于文行快而便于物其言略而循理其行侻而顺情其心愉而不伪其事素而不饰是以不择时日不占卦兆不谋所始不议所终安则止激则行通体于天地同精于隂阳一和于四时明照于日月与造化者相雌雄是以天覆以徳地载以乐四时不失其叙风雨不降其虐日月淑清而扬光五星循䡄而不失其行当此之时𤣥元至砀而运照鳯麟至蓍龟兆甘露下竹实满流黄出而朱草生机械诈伪莫藏于心逮至衰世䥴山石䤿金玉擿蚌蜃消铜铁而万物不滋刳胎杀夭麒麟不游覆巢毁卵凤凰不翔鑚燧取火构木为台焚林而田竭泽而渔人械不足畜藏有余而万物不繁兆萌牙卵胎而不成者处之太半矣积壤而邱处粪田而种谷掘地而井饮䟽川而为利筑城而为固拘兽以为畜则隂阳缪戾四时失叙雷霆毁折电霰降虐氛雾雪霜不霁而万物燋夭菑榛秽聚埓亩芟野菼长苗秀草木之句萌衘华戴实而死者不可胜数乃至夏屋宫驾县聫房植橑檐榱题雕琢刻镂乔枝菱阿芙蓉芰荷五采争胜流漫陆离脩掞曲校夭矫曾桡芒繁纷挐以相交持公输王尔无所错其剞削锯然犹未能赡人主之欲也是以松柏菌露夏藁江河三川絶而不流夷羊在牧飞蛩满野天旱地坼凤凰不下句爪居牙戴角出距之兽于是鸷矣民之专室蓬庐无所归宿冻饿饥寒死者相枕席也及至分山川谿谷使有壤界计人多少衆寡使有分数筑城掘池设机械险阻以为备饰职事制服等异贵贱差贤不肖经诽誉行赏罚则兵革兴而分争生民之灭抑夭隠虐杀不辜而刑诛无罪于是生矣天地之合和隂阳之陶化万物皆乗一气者也是故上下离心气乃上蒸君臣不和五谷不为距日冬至四十六日天含和而未降也懐气而未扬隂阳储与唿吸浸潭包里风俗斟酌万殊旁薄衆宜以相呕咐醖酿而成育羣生是故春肃秋荣冬雷夏霜皆贼气之所生由此观之天地宇宙一人之身也六合之内一人之制也是故明于性者天地不能胁也审于符者怪物不能惑也故圣人者由近知逺而万殊为一古之人同气于天地与一世而优游当此之时无庆贺之利刑罚之威礼义亷耻不设毁誉仁鄙不立而万民莫相侵欺暴虐犹在于混㝠之中逮至衰世人衆财寡事力劳而养不足于是忿争生是以贵仁仁鄙不齐比周朋党设诈谞懐机械巧故之心而性失矣是以贵义隂阳之情莫不有血气之感男女羣居杂处而无别是以贵礼性命之情淫而相胁以不得已则不和是以贵乐是故仁义礼乐者可以救败而非通治之至也夫仁者所以救争也义者所以救失也礼者所以救淫也乐者所以救忧也神明定于天下而心反其初心反其初而民性善民性善而天地隂阳从而包之则财足而人赡矣贪鄙忿争不得生焉由此观之则仁义不用矣道徳定于天下而民纯朴则目不营于色耳不淫于声坐俳而歌謡被髪而浮游虽有毛嫱西施之色不知恱也掉羽武象不知乐也淫泆无别不得生焉由此观之礼乐不用也是故徳衰然后仁生行沮然后义立和失然后声调礼淫然后容饰是故知神明然后知道徳之不足为也知道徳然后知仁义之不足行也知仁义然后知礼乐之不足修也今背其本而求其末释其要而索之于详未可与言至也天地之大可以矩表识也星月之行可以厯推得也雷震之声可以鼓钟写也风雨之变可以音律知也是故大可覩者可得而量也明可见者可得而蔽也声可闻者可得而调也色可察者可得而别也夫至大天地弗能含也至㣲神明弗能领也及至建律歴别五色异清浊味甘苦则朴散而为器矣立仁义修礼乐则徳迁而为伪矣及伪之生也饰智以惊愚设诈以巧上天下有能持之者有能治之者昔者苍颉作书而天雨粟鬼夜哭伯益作井而龙登𤣥云神栖崑崙能愈多而徳愈薄矣故周鼎着倕使衔其指以明大巧之不可为也故至人之治也心与神处形与性调静而体徳动而理通随自然之性而縁不得已之化洞然无为而天下自和憺然无欲而民自朴无禨祥而民不天不忿争而养足兼包海内泽及后世不知为之者谁何是故生无号死无谥实不聚而名不立施者不徳受者不让徳交归焉而莫之充忍也故徳之所总道弗能害也智之所不知辩弗能解也不言之辩不道之道若或通焉谓之天府取焉而不损酌焉而不竭莫知其所由出是谓瑶光瑶光者资粮万物者也振困穷补不足则名生兴利除害伐乱禁暴则成功世无灾害虽神无所施其徳上下和辑虽贤无所立其功昔容成氏之时道路鴈行列处託婴儿于巢上置余粮于畮首虎豹可尾虺蛇可蹍而不知其所由然逮至尧之时十日并出焦禾稼杀草木而民无所食猰貐凿齿九婴大风封豨脩蛇皆为民害尧乃使羿诛凿齿于畴华之野杀九婴于㐫水之上缴大风于青邱之泽上射十日而下杀猰貐断脩蛇于洞庭擒封狶于桑林万民皆喜置尧以为天子于是天下广陜险易逺近始有道里舜之时共工振滔洪水以薄空桑龙门未开吕梁未发江淮通流四海溟涬民皆上邱陵赴树木舜乃使禹疏三江五湖辟伊阙导㕓涧平通沟陆流注东海鸿水漏九州干万民皆宁其性是以称尧舜以为圣晩世之时帝有桀纣为琁室瑶台象廊玊牀纣为肉圃酒池燎焚天下之财罢苦万民之力刳諌者剔孕妇攘天下虐百姓于是汤乃以革车三百乗伐桀于南巢放之夏台武王甲卒三千破纣牧野杀之于宣室天下宁定百姓和集是以称汤武之贤由此观之有贤圣之名者必遭乱世之患也今至人生乱世之中含徳懐道拘无穷之智钳口寝説遂不言而死者衆矣然天下莫知贵其不言也故道可道非常道名可名非常名着于竹帛镂于金石可传于人者其粗也五帝三王殊事而同指异路而同归晩世学者不知道之所一体徳之所总要取成之迹相与危坐而説之鼓歌而舞之故博学多闻而不免于惑诗云不敢暴虎不敢冯河人知其一莫知其他此之谓也帝者体太一王者法隂阳覇者则四时君者用六律秉太一者牢笼天地弹压山川含吐隂阳伸曵四时纪纲八极经纬六合覆露照导普氾无私蠉飞蠕动莫不仰徳而生隂阳者承天地之和形万殊之体含气化物以成埒类赢缩卷舒沦于不测终始虚满转于无原四时者春生夏长秋收冬藏取予有节出入有时开阖张歙不失其叙喜怒刚柔不离其理六律者生之与杀也赏之与罚也予之与夺也非此无道也故谨于权衡准绳审乎轻重足以治其境内矣是故体太一者明于天地之情通于道徳之伦聪明燿于日月精神通于万物动静调于隂阳喜怒和于四时徳泽施于方外名声传于后世法隂阳者徳与天地参明与日月并精与鬼神总戴圎履方抱表懐绳内能治身外能得人发号施令天下莫不从风则四时者柔而不脆刚而不鞼寛而不肆肃而不悖优柔委从以养羣类其徳含愚而容不肖无所私爱用六律者伐乱禁暴进贤而废不肖扶拨以为正壊险以为平矫枉以为直明于禁舍开闭之道乗时因势以服役人心也帝者体隂阳则侵王者法四时则削覇者节六律则辱君者失准绳则废故小而行大则滔窕而不亲大而行小则陿隘而不容贵贱不失其体而天下治矣天爱其精地爱其平人爱其情天之精日月星辰雷电风雨也地之平水火金木土也人之情思虑聪明喜怒也故闭四闗止五遁则与道沦是故神明藏于无形精神反于至真则目明而不以视耳聪而不以听心条达而不以思虑委而弗为和而弗矜㝠性命之情而智故不得杂焉精泄于目则其视明在于耳则其听聪留于口则其言当集于心则其虑通故闭四闗则身无患百节莫苑莫死莫生莫虚莫盈是谓真人凡乱之所由生者皆在流遁流遁之所生者五大构驾兴宫室延楼栈道鸡栖井榦标枺欂栌以相支持木巧之饰盘纡刻俨嬴镂雕琢诡文囘波淌游瀷淢菱杼紾抱芒繁乱泽巧为纷挐以相摧错此遁于木也凿污池之深肆畛崖之远来谿谷之流饰曲岸之际积牒旋石以纯修碕抑淢怒濑以扬激波曲拂邅囘以像湡浯益树莲菱以食鳖鱼鸿鹄鹔鷞稻梁饶余龙舟鹢首浮吹以娱此遁于水也髙筑城郭设树险阻崇台榭之隆侈苑囿之大以穷要妙之望魏阙之髙上际青云大厦增加拟于崑崙脩为墻垣甬道相连残髙增下积土为山接径厯逺直道夷险终日驰骛而无蹟蹈之患此遁于土也大钟鼎美重器华虫流镂以相缪紾寝兕伏虎蟠龙连组焜昱错眩照燿煇煌偃蹇蓼紏曲成文章雕琢之饰鍜钖文铙乍晦乍明抑㣲灭瑕霜文沈居若簟籧蒢纒锦经冗以数而䟽此遁于金也煎熬焚炙调齐和之适以穷荆吴甘酸之变焚林而猎烧燎大木鼓橐吹埵以销铜铁靡流坚鍜无猒足目山无峻干林无柘梓燎木以为炭燔草而为灰野莽白素不得其时上掩天光下殄地财此遁于火也此五者一足以亡天下矣是故古者明堂之制下之润溼弗能及上之雾露弗能入四方之风弗能袭土事不文木工不斵金器不镂衣无隅差之削冠无觚嬴之理堂大足以周旋理文静洁足以享上帝礼鬼神以示民知俭节夫声色五味逺国珍怪瓌异竒物足以变心易志揺荡精神感动血气者不可胜计也夫天地之生财也本不过五圣人节五行则治不荒凡人之性心和欲得则乐乐斯动动斯蹈蹈斯荡荡斯歌歌斯舞歌舞节则禽兽跳矣人之性心有忧丧则悲悲则哀哀斯愤愤斯怒怒斯动动则手足不静人之性有侵犯则怒怒则血充血充则气激气激则发怒发怒则有所释憾矣故钟鼓管箫干鏚羽旄所以饰喜也衰绖苴杖哭踊有节所以饰哀也兵革羽旄金鼓斧钺所以饰怒也必有其质乃为之文古者圣王在上政敎平仁爱洽上下同心君臣辑睦衣食有余家给人足父慈子孝兄良弟顺生者不怨死者不恨天下和洽人得其愿夫人相乐无所发贶故圣人为之作乐以和节之未世之政田渔重税闗市急征泽梁毕禁网罟无所布耒耜无所设民力竭于徭役财用殚于㑹赋居者无食行者无粮老者不养死者不𦵏赘妻鬻子以给上求犹弗能赡愚夫惷妇皆有流连之心悽怆之志乃使始为之撞大钟击鸣鼓吹竽笙弹琴瑟失乐之本矣古者上求薄而民用给君施其徳臣尽其忠父行其慈子竭其孝各致其爱而无憾恨其间夫三年之丧非强而致之听乐不乐食㫖不甘思慕之心未能絶也晩世风流俗败嗜慾多礼义废君臣相欺父子相疑怨尤充胷思心尽亡被衰戴绖戯笑其中虽致之三年失丧之本也古者天子一畿诸侯一同各守其分不得相侵有不行王道者暴虐万民争地侵壤乱政犯禁召之不至令之不行禁之不止诲之不变乃举兵而伐之戮其君易其党封其墓类其社卜其子孙以代之晩世务广地侵壤幷兼无己举不义之兵伐无罪之国杀不辜之民絶先圣之后大国出攻小国城守驱人之牛马傒人之子女毁人之宗庙迁人之重寳血流千里暴骸满野以赡贪主之欲非兵之所为生也故兵者所以讨暴非所以为暴也乐者所以致和非所以为淫也丧者所以尽哀非所以为伪也故事亲有道矣而爱为务朝廷有容矣而敬为上处丧有礼矣而哀为主用兵有术矣而义为本本立而道行本伤而道废淮南鸿烈解卷八淮南鸿烈解卷九钦定四库全书淮南鸿烈解卷九汉髙诱注主术训人主之术处无为之事而行不言之敎清静而不动一度而不揺因循而任下责成而不劳是故心知规而师傅谕导口能言而行人称辞足能行而相者先导耳能听而执正进諌是故虑无失䇿谋无过事言为文章行为仪表于天下进退应时动静循理不为丑美好憎不为赏罚喜怒名各自名类各自类事犹自然莫出于己故古之王者冕而前旒所以蔽明也黈纩塞耳所以掩聪天子外屛所以自障故所理者逺则所在者迩所治者大则所守者少夫目妄视则淫耳妄听则惑口妄言则乱夫三闗者不可不慎守也若欲规之乃是离之若欲饰之乃是贼之天气为魂地气为魄反之𤣥房各处其宅守而勿失上通太一太一之精通于天道天道𤣥黙无容无则大不可极深不可测尚与人化知不能得昔者神农之治天下也神不驰于胷中智不出于四域懐其仁诚之心甘雨时降五谷蕃植春生夏长秋收冬藏月省时考岁终献功以时尝谷祀于明堂明堂之制有葢而无四方风雨不能袭寒暑不能伤迁延而入之养民以公其民朴重端悫不忿争而财足不劳形而功成因天地之资而与之和同是故威厉而不杀刑错而不用法省而不烦故其化如神其地南至交阯北至幽都东至旸谷西至三危莫不听从当此之时法寛刑缓囹圄空虚而天下一俗莫懐姦心末世之政则不然上好取而无量下贪狼而无让民贫苦而忿争事力劳而无功智诈萌兴盗贼滋彰上下相怨号令不行执政有司不务反道矫拂其本而事修其末削薄其徳曾累其刑而欲以为治无以异于执弹而来鸟捭梲而狎犬也乱乃逾甚夫水浊则鱼噞政苛则民乱故夫养虎豹犀象者为之圏槛供其嗜欲适其饥饱违其怒恚然而不能终其天年者形有所劫也是以上多故则下多诈上多事则下多态上烦扰则下不定上多求则下交争不直之于本而事之于未譬犹扬堁而弭尘抱薪以救火也故圣人事省而易治求寡而易赡不施而仁不言而信不求而得不为而成块然保真抱徳推诚天下从之如响之应声景之像形其所修者本也刑罚不足以移风杀戮不足以禁姦唯神化为贵至精为神夫疾唿不过闻百步志之所在踰于千里冬日之阳夏日之隂万物归而莫使之然故至精之像弗招而自来不麾而自往窈窈㝠㝠不知为之者谁而功自成智者弗能诵辩者弗能形昔孙叔敖恬卧而郢人无所害其锋市南冝辽弄丸而两家之难无所闗其辞鞅鞈铁铠瞋目扼掔其于以御兵刃县矣劵契束帛刑罚斧钺其于以解难薄矣待目而照见待言而使令其于为治难矣蘧伯玊为相子贡往观之曰何以治国曰以弗治治之简子欲伐卫使史黯往觌焉还报曰籧伯玉为相未可以加兵固塞险阻何足以致之故臯陶瘖而为大理天下无虐刑有贵于言者也师旷瞽而为太宰晋无乱政有贵于见者也故不言之令不视之见此伏牺神农之所以为师也故民之化也不从其所言而从所行故齐荘公好勇不使闘争而国家多难其渐至于崔杼之乱顷襄好色不使风议而民多昏乱其积至昭竒之难故至精之所动若春气之生秋气之杀也虽驰传鹜置不若此其亟故君人者其犹射者乎于此毫末于彼寻文矣故慎所以感之也夫荣启期一弹而孔子三日乐感于和邹忌一徽而威王终夕悲感于忧动诸琴瑟形诸音声而能使人为之哀乐县法设赏而不能移风易俗者其诚心弗施也寗戚商歌车下桓公喟然而寤矣至精入人深矣故曰乐听其音则知其俗见其俗则知其化孔子学鼓琴于师襄而谕文王之志见㣲以知明矣延陵季子听鲁乐而知殷夏之风论近以识逺也作之上古施及千岁而文不灭况于并世化民乎汤之时七年旱以身祷于桑林之际而四海之云凑千里之雨至抱质效诚感动天地神谕方外令行禁止岂足为哉古圣王至精形于内而好憎忘于外出言以副情发号以明㫖陈之以礼乐风之以歌謡业贯万世而不壅横局四方而不穷禽兽昆虫与之陶化又况于执法施令乎故太上神化其次使不得为非其次赏贤而罚㬥衡之于左右无私轻重故可以为平绳之于内外无私曲直故可以为正人主之于用法无私好憎故可以为命夫权轻重不差蟁首扶拨枉桡不失鍼锋直施矫邪不私辟险姦不能枉谗不能乱徳无所立怨无所藏是任术而释人心者也故为治者不与焉夫舟浮于水车转于陆此势之自然也木击折轊水戾破舟不怨木石而罪巧拙者知故不载焉是故道有智则惑徳有心则险心有目则眩兵莫憯于志而莫邪为下冦莫大于隂阳而枹鼓为小今夫权衡规矩一定而不易不为秦楚变节不为胡越改容常一而不邪方行而不流一日刑之万世传之而以无为为之故国有亡主而世无废道人有困穷而理无不通由此观之无为者道之宗故得道之宗应物无穷任人之才难以至治汤武圣主也而不能与越人乗干舟而浮于江湖伊尹贤相也而不能与胡人骑騵马而服騊駼孔墨博通而不能与山居者入榛薄险阻也由此观之则人知之于物也浅矣而欲以徧照海内存万方不因道之数而専巳之能则其穷不达矣故智不足以治天下也桀之力制觡伸钩索铁歙金椎移大牺水杀鼋鼍陆捕熊罴然汤革车三百乗困之鸣条擒之焦门由此观之勇力不足以持天下矣智不足以为治勇不足以为强则人材不足任明也而君人者不下庙堂之上而知四海之外者因物以识物因人以知人也故积力之所举则无不胜也衆智之所为则无不成也塪井之无鼋鼍隘也园中之无脩木小也夫举重鼎者力少而不能胜也及至其移徙之不待其多力者故千人之羣无絶梁万人之聚无废功夫华骝绿耳一日而至千里然其使之搏兎不如豺狼伎能殊也鸱夜撮蚤蚊察分秋毫昼日颠越不能见邱山形性诡也夫螣蛇游雾而动应龙乗云而举猨得木而㨗鱼得水而鹜故古之为车也漆者不画凿者不斵工无二伎士不兼官各守其职不得相姦人得其宜物得其安是以器械不苦而职事不嫚夫责少者易偿职寡者易守任轻者易权上操约省之分下效易为之功是以君臣弥久而不相猒君人之道其犹零星之尸也俨然𤣥黙而吉祥受福是故得道者不为丑饰不为伪善一人被之而不襃万人䝉之而不𥚹是故重为惠若重为㬥则治道通矣为惠者尚布施也无功而厚赏无劳而髙爵则守职者懈于官而游居者亟于进矣为㬥者妄诛也无罪者而死亡行直而被刑则修身者不劝善而为邪者轻犯上矣故为惠者生姦而为㬥者生乱姦乱之俗亡国之风是故明主之治国有诛者而主无怒焉朝有赏者而君无与焉诛者不怨君罪之所当也赏者不徳上功之所致也民知诛赏之来皆在于身也故务功修业不受赣于君是故朝廷芜而无迹田野辟而无草故太上下知有之今夫桥直植立而不动俛仰取制焉人主静漠而不躁百官得修焉譬如军之持麾者妄指则乱矣慧不足以大宁智不足以安危与其誉尧而毁桀也不如掩聪明而反修其道也清静无为则天与之时㢘俭守节则地生之财处愚称徳则圣人为之谋是故下者万物归之虚者天下遗之夫人主之听治也清明而不闇虚心而弱志是故羣臣辐凑并进无愚智贤不肖莫不尽其能于是乃始陈其礼建以为基是乗衆势以为车御衆智以为马虽幽野险涂则无由惑矣人主深居隠处以避燥溼闺门重袭以避姦贼内不知闾里之情外不知山泽之形帷幕之外目不能见十里之前耳不能闻百步之外天下之物无不通者其灌输之者大而斟酌之者衆也是故不出户而知天下不窥牖而知天道乗衆人之智则天下之不足有也専用其心则独身不能保也是故人主覆之以徳不行其智而因万人之所利夫举踵天下而得所利故百姓载之上弗重也错之前而弗害也举之而弗髙也推之而弗猒主道员者运转而无端化育如神虚无因循常后而不先也臣道员者运转而无方论是而处当为事先倡守职分明以立成功也是故君臣异道则治同道则乱各得其宜处其当则上下有以相使也夫人主之听治也虚心而弱志清明而不闇是故羣臣辐凑并进无愚智贤不肖莫不尽其能者则君得所以制臣臣得所以事君治国之道明矣文王智而好问故圣武王勇而好问故胜夫乗衆人之智则无不任也用衆人之力则无不胜也千钧之重乌获不能举也衆人相一则百人有余力矣是故任一人之力者则乌获不足恃乗衆人之制者则天下不足有也禹决江䟽河以为天下兴利而不能使水西流稷辟土垦草以为百姓力农然不能使禾冬生岂其人事不至哉其势不可也夫推而不可为之势而不修道理之数虽神圣人不能以成其功而况当世之主乎夫载重而马嬴虽造父不能以致逺车轻马良虽中工可使追速是故圣人举事也岂能拂道理之数诡自然之性以曲为直以屈为伸哉未尝不因其资而用之也是以积力之所举无不胜也而衆智之所为无不成也聋者可令嗺䈥而不可使有闻也瘖者可使守圉而不可使言也形有所不周而能有所不容也是故有一形者处一位有一能者服一事力胜其任则举之者不重也能称其事则为之者不难也毋小大脩短各得其宜则天下一齐无以相过也圣人兼而用之故无弃才人主贵正而尚忠忠正在上位执正营事则䜛佞姦邪无由进矣譬犹方员之不相葢而曲直之不相入夫鸟兽之不可同羣者其类异也虎鹿之不同㳺者力不敌也是故圣人得志而在上位䜛佞姦邪而欲犯主者譬犹雀之见鹯而䑕之遇狸也亦必无余命矣是故人主之一举也不可不慎也所任者得其人则国家治上下和羣臣亲百姓附所任非其人则国家危上下乖羣臣怨百姓乱故一举而不当终身伤得失之道权要在主是故绳正于上木直于下非有事焉所縁以修者然也故人主诚正则直士任事而姦人伏匿矣人主不正则邪人得志忠者隠蔽矣夫人之所以莫玉石而㧓𤓰瓠者何也无得于玊石弗犯也使人主执正持平如从绳准髙下则羣臣以邪来者犹以卵投石以火投水故灵王好细腰而民有杀食自饥也越王好勇而民皆处危争死由此观之权势之柄其以移风易俗矣尧为匹夫不能仁化一里桀在上位令行禁止由此观之贤不足以为治而世可以易俗明矣书曰一人有庆万民赖之此之谓也天下多眩于名声而寡察其实是故处人以誉尊而游者以辩显察其所尊显无他故焉人主不明分数利害之地而贤衆口之辩也治国则不然言事者必究于法而为行者必治于官上操其名以责其实臣守其业以效其功言不得过其实行不得踰其法羣臣辐凑莫敢専君事不在法律中而可以便国佐治必参五行之隂考以观其归并用周听以察其化不偏一曲不党一事是以中立而徧运照海内羣臣公正莫敢为邪百官述职务致其公迹也主精明于上官劝力于下姦邪灭迹庶功日进是以勇者尽于军乱国则不然有衆咸誉者无功而赏守职者无罪而诛主上闇而不明羣臣党而不忠説谈者㳺于辩修行者竞于往主上出令则非之以与法令所禁则犯之以邪为智者务为巧诈为勇者务于闘争大臣専权下吏持势朋党周比以弄其上国虽若存古之人曰亡矣且夫不治官职而被甲兵不随南亩而有贤圣之声者非所以都于国也骐骥騄駬天下之疾马也驱之不前引之不止虽愚者不加体焉今治乱之机辙迹可见也而世主莫之能察此治道之所以塞权势者人主之车舆爵禄者人臣之辔衘也是故人主处权势之要而持爵禄之柄审缓急之度而适取予之节是以天下尽力而不倦夫臣主之相与也非有父子之厚骨肉之亲也而竭力殊死不辞其躯者何也势有使之然也昔者豫让中行文子之臣智伯伐中行氏幷吞其地豫让背其主而臣智伯智伯与赵襄子战于晋阳之下身死为戮国分为三豫让欲报赵襄子漆身为厉吞炭变音擿齿易貌夫以一人之心而事两主或背而去或欲身狥之岂其趋舍厚薄之势异哉人之恩泽使之然也纣兼天下朝诸侯人迹所及舟檝所通莫不宾服然而武王甲卒三千人擒之于牧野岂周民死节而殷民背叛哉其主之徳义厚而号令行也夫疾风而波兴木茂而鸟集相生之气也是故臣不得其所欲于君者君亦不能得其所求于臣也君臣之施者相报之势也是故臣尽力死节以与君君计功垂爵以与臣是故君不能赏无功之臣臣亦不能死无徳之君君徳不下流于民而欲用之如鞭蹏马矣是犹不待雨而求熟稼必不可之数也君人之道处静以修身俭约以率下静则下不扰矣俭则民不怨矣下扰则政乱民怨则徳薄政乱则贤者不为谋徳薄则勇者不为死是故人主好鸷鸟勐兽珍怪竒物狡躁康荒不爱民力驰骋田猎出入不时如此则百官务乱事勤财匮万民愁苦生业不修矣人主好髙台深池雕琢刻镂黼黻文章絺绤绮绣寳玩珠玉则赋歛无度而万民力竭矣尧之有天下也非贪万民之富而安人主之位也以为百姓力征强凌弱衆暴寡于是尧乃身服节俭之行而明相爱之仁以和辑之是故茅茨不剪采椽不斵大路不画越席不縁大羮不和粢食不毇巡狩行敎勤劳天下周流五岳岂其奉养不足乐哉举天下而以为社稷非有利焉年衰志悯举天下而传之舜犹却行而脱蹝也衰世则不然一日而有天下之富处人主之势则竭百姓之力以奉耳目之欲志専在于宫室台榭陂池苑囿勐兽熊罴玩好珍怪是故贫民糟糠不接于口而虎狼熊罴猒刍豢百姓裋褐不完而宫室衣绣人主急兹无用之功百姓黎民顦顇于天下是故使天下不安其性人主之居也如日月之明也天下之所同侧目而视侧耳而听延颈举踵而望也是故非澹薄无以明徳非宁静无以致逺非寛大无以兼覆非慈厚无以懐衆非平正无以制断是故贤主之用人也犹巧工之制木也大者以为舟航柱樑小者以为楫楔脩者以为櫩榱短者以为朱儒枅栌无大小脩短各得其所宜规矩方圎各有所施天下之物莫㐫于鸡毒然而良医橐而藏之有所用也是故林莽之材犹无可弃者而况人乎今夫朝廷之所不举乡曲之所不誉非其人不肖也其所以官之者非其职也鹿之上山獐不能跂也及其下牧竖能追之才有所脩短也是故有大畧者不可责以㨗巧有小智者不可任以大功人有其才物有其形有任一而太重或任百而尚轻是故审毫釐之计者必遗天下之大数不失小物之选者惑于大事之举譬犹狸之不可使搏牛虎之不可使搏䑕也今人之才或欲平九州幷方外存危国继絶世志在直道正邪决烦理挐而乃责之以闺合之礼隩㝔之间或佞巧小具謟进愉説随乡曲之俗卑下衆人之耳目而乃任之以天下之权治乱之机是犹以斧毛以刀抵木也皆失其宜矣人主者以天下之目视以天下之耳听以天下之智虑以天下之力争是故号令能下究而臣情得上闻百官修同羣臣辐辏喜不以赏赐怒不以罪诛是故威厉立而不废聪明先而不弊法令察而不苛耳目达而不闇善否之情日陈于前而无所逆是故贤者尽其智而不肖者竭其力徳泽兼覆而不偏羣臣劝务而不怠近者安其性逺者懐其徳所以然者何也得用人之道而不任己之才者也故假舆马者足不劳而致千里乗舟檝者不能游而絶江海夫人主之情莫不欲总海内之智尽衆人之力然而羣臣志达效忠者希不困其身使言之而是虽在褐夫刍荛犹不可弃也使言之而非也虽在卿相人君揄䇿于庙堂之上未必可用是非之所在不可以贵贱尊卑论也是明主之听于羣臣其计乃可用不羞其位其言可行而不责其辩闇主则不然所爱习亲近者虽邪枉不正不能见也䟽逺卑贱者竭力尽忠不能知也有言者穷之以辞有諌者诛之以罪如此而欲照海内存万方是犹塞耳而听清浊掩目而视青黄也其离聪明则亦逺矣法者天下之度量而人主之凖绳也县法者法不法也设赏者赏当赏也法定之后中程者赏缺绳者诛尊贵者不轻其罚而卑贱者不重其刑犯法者虽贤必诛中度者虽不肖必无罪是故公道通而私道塞矣古之置有司也所以禁民使不得自恣也其立君也所以剬有司使无専行也法籍礼义者所以禁君使无擅断也人莫得自恣则道胜道胜而理达矣故反于无为无为者非谓其凝滞而不动也以其言莫从己出也夫寸生于生于日日生于形形生于景此度之本也乐生于音音生于律律生于风此声之宗也法生于义义生于衆适衆适合于人心此治之要也故通于本者不乱于末覩于要者不惑于详法者非天堕非地生发于人间而反以自正是故有诸己不非诸人无诸己不求诸人所立于下者不废于上所禁于民者不行于身所谓亡国非无君也无法也变法者非无法也有法者而不用与无法等是故人主之立法先自为检式仪表故令行于天下孔子曰其身正不令而行其身不正虽令不从故禁胜于身则令行于民矣圣主之治也其犹造父之御齐辑之于辔衘之际而急缓之于脣吻之和正度于胷臆之中而执节于掌握之间内得于心中外合于马志是故能进退履绳而旋曲中规取道致逺而气力有余诚得其术也是故权势者人主之车舆也大臣者人主之驷马也体离车舆之安而手失驷马之心而能不危者古今未有也是故舆马不调王良不足以取道君臣不和唐虞不能以为治也执术而御之则管晏之智尽矣明分以示之则跖硚之姦止矣夫据除而窥井底虽达视犹不能见其睛借明于鑑以照之则寸分可得而察也是故明主而耳目不劳精神不竭物至而观其象事来而应其化近者不乱逺者治也是故不用适然之数而行必然之道故万举之无遗䇿矣今夫御者马体调于车御心和于马则厯险致逺进退周游莫不如志虽有骐骥騄駬之良臧获御之则马反自恣而人弗能制矣故治者不贵其自是而贵其不得为非也故曰勿使可欲毋曰弗求勿使可夺毋曰不争如此则人材释而公道行矣美者正于度而不足者建于用故海内可一也夫释职事而听非誉弃公劳而用朋党则竒材佻长而干次守官者雍遏而不进如此则民俗乱于国而功臣争于朝故法律度量者人主之所以执下释之而不困是犹无辔衘而驰也羣臣百姓反弄其上是故有术则制人无术则制于人吞舟之鱼荡而失水则制于蝼蚁离其居也猨貁失木而擒于狐狸非其处也君人者释所守而与臣下争则有司以无为持位守职者以从君取容是以人臣藏智而弗用反以事转任其上矣夫贵富者之于劳也达事者之于察也骄恣者之于恭也势不及君君人者不任能而好自为之则智日困而自负其责也数穷于下则不能伸理行堕于国则不能専制智不足以为治威不足以行诛则无以与天下交也喜怒形于心者欲见于外则守职者离正而阿上有司枉法而从风赏不当功诛不应罪上下离心而君臣相怨也是以执政阿主而有过则无以责之有罪而不诛则百官烦乱智弗能解也毁誉萌生而明不能照也不正本而反自然则人主逾劳人臣逾逸是犹代庖宰剥牲而为大匠斵也与马竞走䈥絶而弗能及上车执辔则马死于衡下故伯乐相之王良御之明主乗之无御相之劳而致千里者乗于人资以为羽翼也是故君人者无为而有守也有为而无好也有为则谗生有好则䛕起昔者齐桓公好味而易牙烹其首子而饵之虞君好寳而晋献以璧马钓之胡王好音而秦穆公以女乐诱之是皆以利见制于人也故善建者不㧞夫火热而水灭之金刚而火销之木强而斧伐之水流而土遏之唯造化者物莫能胜也故中欲不出谓之扄外邪不入谓之塞中扄外闭何事之不节外闭中扄何事之不成弗用而后能用之弗为而后能为之精神劳则越耳目淫则竭故有道之主灭想去意清虚以待不伐之言不夺之事循名责实使有司任而弗诏责而弗敎以不知为道以奈何为寳如此则百官之事各有所守矣摄权势之柄其于化民易矣卫君役子路权重也景桓公臣管晏位尊也怯服勇而愚制智其所託势者胜也故枝不得大于榦末不得强于本则轻重小大有以相制也若五指之属于臂搏猨攫㨗莫不如志言以小属于大也是故得势之利者所持甚小其存甚大所守甚约所制甚广是故十围之木持千钧之屋五寸之键制开阖之门岂其材之巨小足哉所居要也孔邱墨翟修先圣之术通六艺之论口道其言身行其志慕义从风而为之服役者不过数十人使居天子之位则天下徧为儒墨矣楚荘王伤文无畏之死于宋也奋袂而起衣冠相连于道遂成军宋城之下权柄重也楚文王好服獬冠楚国效之赵武灵王贝帯鵕而朝赵国化之使在匹夫布衣虽冠獬冠帯贝帯鵕而朝则不免为人笑也夫民之好善乐正不待禁诛而自中法度者万无一也下必行之令从之者利逆之者㐫日隂未移而海内莫不被绳矣故握剑锋以离北宫子司马蒯蒉不使应敌操其觚招其末则庸人能以制胜今使乌获借蕃从后牵牛尾尾絶而不从者逆也若指之桑条以贯其鼻则五尺童子牵而周四海者顺也夫七尺之挠而制船之左右者以水为资天子发号令行禁止以衆为势也夫防民之所害开民之所利威行也若发碱咸决塘故循流而下易以至背风而驰易以逺桓公立政去食肉之兽食粟之鸟系罝之网三举而百姓説纣杀王子比干而骨肉怨斮朝涉者之胫而万民叛再举而天下失矣故义者非能徧利天下之民也利一人而天下从风暴者非尽害海内之衆也害一人而天下离叛故桓公三举而九合诸侯纣再举而不得为匹夫故举错不可不审人主租歛于民也必先计岁而收量民积聚知饥馑有余不足之数然后取车舆衣食供养其欲髙台层榭接屋连阁非不丽也然民无掘穴狭庐所以託身者明主弗乐也肥醲甘脆非不美也然民有糟糠菽粟不接于口者则明主弗甘也匡牀蒻席非不宁也然民有处边城犯危难泽死暴骸者明主弗安也故古之君人者其惨怛于民也国有饥者食不重味民有寒者而冬不被裘岁登民丰乃始县钟鼔陈干戚君臣上下同心而乐之国无哀人故古之为金石管絃者所以宣乐也兵革斧钺者所以饰怒也觞酌俎豆酬酢之礼所以效善也衰绖菅屦辟踊哭泣所以谕哀也此皆有充于内而成像于外及至乱主取民则不裁其力求于下则不量其积男女不得事耕织之业以供上之求力勤财匮君臣相疾也故民至于焦脣沸肝有今无储而乃始撞大钟击鸣鼓吹竽笙弹琴瑟是犹贯甲胄而入宗庙被罗纨而从军旅失乐之所由生矣夫民之为生也一人跖耒而耕不过十亩中田之获卒岁之收不过亩四石妻子老弱仰而食之时有涔旱灾害之患有以给上之征赋车马兵革之费由此观之则人之生悯矣夫天地之大计三年耕而余一年之食率九年而有三年之畜十八年而有六年之积二十七年而有九年之储虽涔旱灾害之殃民莫困穷流亡也故国无九年之畜谓之不足无六年之积谓之悯急无三年之畜谓之穷乏故有仁君明王其取下有节自养有度则得承受于天地而不离饥寒之患矣若贪主暴君挠于其下侵渔其民以适无穷之欲则百姓无以被天和而履地徳矣食者民之本也民者国之本也国者君之本也是故人君者上因天时下尽地财中用人力是以羣生遂长五谷蕃植敎民养育六畜以时种树务修田畴滋植桑麻肥墝髙下各因其宜邱陵坂险不生五谷者以树竹木春伐枯藁夏取果蓏秋畜䟽食冬伐薪蒸以为民资是故生无乏用死无转尸故先王之法畋不掩羣不取麛天不涸泽而渔不焚林而猎豺未祭兽罝罦不得布于野獭未祭鱼网罟不得入于水鹰隼未挚罗网不得张于谿谷草木未落斤斧不得入山林昆虫未蛰不得以火烧田孕育不得杀卵不得探鱼不长尺不得取彘不期年不得食是故草木之发若蒸气禽兽归之若流原飞鸟归之若烟云有所以致之也故先王之政四海之云至而修封疆虾蟇鸣燕降而达路除道隂降百泉则修桥梁昬张中则务种谷大火中则种黍菽虚中则种宿麦昴中则收歛畜积伐薪木上告于天下布之民先王之所以应时脩备富国利民实旷来逺者其道备矣非能目见而足行之也欲利之也欲利之也不忘于心则官自备矣心之于九窍四支也不能一事焉然而动静听视皆以为主者不忘于欲利也故尧为善而衆善至矣桀为非而衆非来矣善积则功成非积则祸极凡人之论心欲小而志欲大智欲员而行欲方能欲多而事欲鲜所以心欲小者虑患未生备祸未发戒过慎㣲不敢纵其欲也志欲大者兼包万国一齐殊俗幷覆百姓若今一族是非辐辏而为之毂智欲员者环复转运终始无端旁流四达渊泉而不竭万物并兴莫不向应也行欲方者直立而不挠素白而不汚穷不易操通不肆志能欲多者文武具备动静中仪举动废置曲得其宜无所击戾无不毕宜也事欲鲜者执柄持术得要以应衆执约以治广处静持中运于璇枢以一合万若合符者也故心小者禁于㣲也志大者无不懐也知员者无不知也行方者有不为也能多者无不治也事鲜者约所持也古者天子听朝公卿正諌博士诵诗瞽箴师诵庶人传语史书其过宰彻其膳犹以为未足也故尧置敢諌之鼓舜立诽谤之木汤有司直之人武王立戒慎之鼗过若毫釐而既已备之也夫圣人之于善也无小而不举其于过也无㣲而不改尧舜禹汤文武皆坦然天下而南面焉当此之时鼛鼔而食奏雍而彻巳饭而祭灶行不用巫祝鬼神弗敢祟山川弗敢祸可谓至贵矣然而战战慄慄日慎一日由此观之则圣人之心小矣诗云惟此文王小心翼翼昭事上帝聿懐多福其斯之谓欤武王伐纣发鉅桥之粟散鹿台之钱封比干之墓表商容之闾朝成汤之庙解箕子之囚使各处其宅田其田无故无新唯贤是亲用非其有使非其人晏然若故有之由此观之则圣人之志大也文王周观得失徧览是非尧舜所以昌桀纣所以亡者皆着于明堂于是略智博闻以应无方由此观之则圣人之智员矣成康继文武之业守明堂之制观存亡之迹见成败之变非道不言非义不行言不茍出行不茍为择善而后从事焉由此观之则圣人之行方矣孔子之通智过于苌𢎞勇服于孟贲足蹑郊莬力招城关能亦多矣然而勇力不闻伎巧不知専行孝道以成素王事亦鲜矣春秋二百四十二年亡国五十二弑君三十六采善鉏丑以成王道论亦博矣然而围于匡颜色不变絃歌不辍临死亡之地犯患难之危据义行理而志不摄分亦明矣然为鲁司冦听狱必为断作为春秋不道鬼神不敢専已夫圣人之智固已多矣其所守者约故举而必荣愚人之智固已少矣其所事者多故动而必穷矣呉起张仪智不若孔墨而争万乗之君此其所以车裂支解也夫以正教化者易而必成以邪巧世者难而必败凡将设行立趣于天下舍其易成者而从事难而必败者愚惑之所致也凡此六反者不可不察也偏知万物而不知人道不可谓智偏爱羣生而不爱人类不可谓仁仁者爱其类也智者不可惑也仁者虽在断割之中其所不忍之色可见也智者虽烦难之事其不闇之效可见也内恕反情心之所欲其不加诸人由近知逺由己知人此仁智之所合而行也小有敎而大有存也小有诛而大有宁也唯恻隠推而行之此智者之所独断也故仁智错有时合合者为正错者为权其义一也府吏守法君子制义法而无义亦府吏也不足以为政耕之为事也劳织之为事也扰扰劳之事而民不舍者知其可以衣食也人之情不能无衣食衣食之道必始于耕织万民之所公见也物之若耕织者始初甚劳终必利也衆愚人之所见者寡事可权者多愚之所权者少此愚者之所多患物之可备者智者尽备之可权者尽权之此智者所以寡患也故智者先忤而后合愚者始于乐而终于哀今日何为而荣乎旦日何为而义乎此易言也今日何为而义旦日何为而荣此难知也问瞽师曰白素何如曰缟然曰黑何若曰黮然援白黑而示之则不处焉人之视白黑以目言白黑以口瞽师有以言白黑无以知白黑故言白黑与人同其别白黑与人异入孝于亲出忠于君无愚智贤不肖皆知其为义也使陈忠孝行而知所出者鲜矣凡人思虑莫不先以为可而后行之其是或非此愚智之所以异凡人之性莫贵于仁莫急于智仁以为质智以行之两者为本而加之以勇力辩慧㨗疾劬録巧敏迟利聪明审察尽衆益也身材未修伎艺曲备而无仁智以为表干而加之以衆美则益其损故不仁而有勇力果敢则狂而操利劒不知而辩慧懐给则弃骥而不式虽有材能其施之不当其处之不宜适足以补伪饰非伎艺之衆不如其寡也故有野心者不可借便势有愚质者不可与利器鱼得水而游焉则乐塘决水涸则为蝼蚁所食有掌修其隄防补其缺漏则鱼得而利之国有以存人有以生国之所以存者仁义是也人之所以生者行善是也国无义虽大必亡人无善志虽勇必伤治国上使不得与焉孝于父母弟于兄嫂信于朋友不得上令而可得为也释己之所得为而责于其所不得制悖矣士处卑隠欲上达必先反诸己上达有道名誉不起而不能上达矣取誉有道不信于友不能得誉信于友有道事亲不説不信于友説亲有道修身不诚不能事亲矣诚身有道心不専一不能専诚道在易而求之难验在近而求之逺故弗得也淮南鸿烈解卷九淮南鸿烈解卷十钦定四库全书淮南鸿烈解卷十汉髙诱注缪称训道至高无上至深无下平乎凖直乎绳员乎规方乎矩包裹宇宙而无表里洞同覆载而无所碍是故体道者不哀不乐不喜不怒其坐无虑其寝无㝱物来而名事来而应主者国之心心治则百节皆安心扰则百节皆乱故其心治者支体相遗也其国治者君臣相忘也黄帝曰芒芒昧昧从天之道与元同气故至德者言同畧事同指上下一心无歧道旁见者遏障之于邪开道之于善而民乡方矣故易曰同人于野利渉大川道者物之所导也德者性之所扶也仁者积恩之见证也义者比于人心而合于衆适者也故道㓕而德用德衰而仁义生故上世体道而不德中世守德而弗坏也末世绳绳乎唯恐失仁义君子非仁义无以生失仁义则失其所以生小人非嗜欲无以活失嗜欲则失其所以活故君子惧失仁义小人惧失利观其所惧知各殊矣易曰即鹿无虞惟入于林中君子几不如舎徃吝其施厚者其报美其怨大者其祸深薄施而厚望畜怨而无患者古今未之有也是故圣人察其所以徃则知其所以来者圣人之道犹中衢而致尊邪过者斟酌多少不同各得其所宜是故得一人所以得百人也人以其所愿于上以与其下交谁弗戴以其所欲于下以事其上谁弗喜诗云媚兹一人应侯愼德愼德大矣一人小矣能善小斯能善大矣君子见过忘罚故能谏见贤忘贱故能让见不足忘贫故能施情系于中行形于外凡行戴情虽过无怨不戴其情虽忠来恶后稷广利天下犹不自矜禹无废功无废财自视犹觖如也满如陷实如虚尽之者也凡人各贤其所说而说其所快世莫不举贤或以治或以乱非自遁求同乎己者也己未必得贤而求与己同者而欲得贤亦不几矣使尧度舜则可使桀度尧是犹以升量石也今谓狐狸则必不知狐又不知狸非未尝见狐者必未尝见狸也狐狸非异同类也而谓狐狸则不知狐狸是故谓不肖者贤则必不知贤谓贤者不肖则必不知不肖者矣圣人在上则民乐其治在下则民慕其意小人在上位如寝关曝纩不得须臾宁故易曰乘马班如泣血涟如言小人处非其位不可长也物莫无所不用天雄乌喙药之凶毒也良医以活人侏儒瞽师人之困怼者也人主以备乐是故圣人制其剟材无所不用矣勇士一唿三军皆辟其出之也诚故倡而不和意而不戴中心必有不合者也故舜不降席而王天下者求诸己也故上多故则民多诈矣身曲而景直者未之闻也说之所不至者容貌至焉容貌之所不至者感忽至焉感乎心明乎智发而成形精之至也可以形势接而不可以照誋戎翟之马皆可以驰驱或近或逺唯造父能尽其力三苗之民皆可使忠信或贤或不肖唯唐虞能齐其美必有不传者中行缪伯手搏虎而不能生也葢力优而克不能及也用百人之所能则得百人之力举千人之所爱则得千人之心辟若伐树而引其本千枝万叶则莫得弗从也慈父之爱子非为报也不可内解于心圣王之养民非求用也性不能己若火之自热氷之自寒夫有何修焉及恃其力赖其功者若失火舟中故君子见始斯知终矣媒妁誉人而莫之德也取庸而强饭之莫之爱也虽亲父慈母不加于此有以为则恩不接矣故送徃者非所以迎来也施死者非专为生也诚出于己则所动者逺矣锦绣登庙贵文也圭璋在前尚质也文不胜质之谓君子故终年为车无三寸之鎋不可以驱驰匠人斵户无一尺之楗不可以闭藏故君子行思乎其所结心之精者可以神化而不可以导人目之精者可以消泽而不可以昭誋在混冥之中不可谕于人故舜不降席而天下治桀不下陛而天下乱葢情甚乎叫唿也无诸己求诸人古今未之闻也同言而民信信在言前也同令而民化诚在令外也圣人在上民迁而化情以先之也动于上不应于下者情与令殊也故易曰亢龙有悔三月婴儿未知利害也而慈母之爱谕焉者情也故言之用者昭昭乎小哉不言之用者旷旷乎大哉身君子之言信也中君子之意忠也忠信形于内感动应于外故禹执干戚舞于两阶之间而三苗服鹰翔川鱼鼈沉飞鸟扬必逺害也子之死父也臣之死君也世有行之者矣非出死以要名也恩心之藏于中而不能违其难也故人之甘甘非正为跖也而跖焉徃君子之惨怛非正为伪形也谕乎人心非从外入自中出者也义尊乎君仁亲乎父故君之于臣也能死生之不能使为茍简易父之于子也能发起之不能使无忧寻故义胜君仁胜父则君尊而臣忠父慈而子孝圣人在上化育如神太上曰我其性与其次曰微彼其如此乎故诗曰执辔如组易曰含章可贞动于近成文于逺夫察所夜行周公慙乎景故君子愼其独也释近斯逺塞矣闻善易以正身难夫子见禾之三变也淊淊然曰狐乡丘而死我其首禾乎故君子见善则痛其身焉身茍正怀逺易矣故诗曰弗躬弗亲庶民弗信小人之从事也曰茍得君子曰茍义所求者同所期者异乎击舟水中鱼沉而鸟扬同闻而殊事其情一也僖负覊以壶餐表其闾赵宣孟以束脯免其躯礼不隆而德有余仁心之感恩接而憯怛生故其入人深俱之叫唿也在家老则为恩厚其在债人则生争闘故曰兵莫于意志莫邪为下㓂莫大于隂阳枹鼓为小圣人为善非以求名而名从之名不与利期而利归之故人之忧喜非为蹗蹗焉徃生也故至人不容故若眯而抚若跌而据圣人之为治漠然不见贤焉终而后知其可大也若日之行骐骥不能与之争逺今夫夜有求与瞽师併东方开斯照矣动而有益则损随之故易曰剥之不可遂尽也故受之以复积薄为厚积卑为高故君子日孳孳以成煇小人日快快以至辱其消息也离朱弗能见也文王闻善如不及宿不善如不祥非为日不足也其忧寻推之也故诗曰周虽旧邦其命维新怀情抱质天弗能杀地弗能薶也声扬天地之间配日月之光甘乐之者也茍乡善虽过无怨茍不乡善虽忠来患故怨人不如自怨求诸人不如求诸己得也声自召也貌自示也名自命也文自官也无非己者操鋭以刺操刃以击何怨乎人故筦子文锦也虽丑登庙子产练染也美而不尊虚而能满淡而有味被褐怀玉者故两心不可以得一人一心可以得百人男子树兰美而不芳继子得食肥而不泽情不相与徃来也生所假也死所归也故𢎞演直仁而立死王子闾张掖而受刄不以所託害所归也故世治则以义衞身世乱则以身衞义死之日行之终也故君子愼一用之无勇者非先慑也难至而失其守也贪婪者非先欲也见利而忘其害也虞公见垂棘之璧而不知虢祸之及己也故至道之人不可遏夺也人之欲荣也以为己也于彼何益圣人之行义也其忧寻出乎中也于己何以利故帝王者多矣而三王独称贫贱者多矣而伯夷独举以贵为圣乎则圣者衆矣以贱为仁乎则贱者多矣何圣仁之寡也独专之意乐哉忽乎日滔滔以自新忘老之及己也始乎叔季归乎伯孟必此积也不身遁斯亦不遁人故若行独梁不为无人不竞其容故使人信己者易而蒙衣自信者难情先动动无不得无不得则无莙发莙而后快故唐虞之举错也非以偕情也快己而天下治桀纣非正贼之也快己而百事废喜憎议而治乱分矣圣人之行无所合无所离譬若鼓无所与调无所不比丝筦金石小大脩短有叙异声而和君臣上下官职有差殊事而调夫织者日以进耕者日以却事相反成功一也申喜闻乞人之歌而悲出而视之其母也艾陵之战也夫差曰夷声阳句吴其庶乎同是声而取信焉异有诸情也故心哀而歌不乐心乐而哭不哀夫子曰絃则是也其声非也文者所以接物也情系于中而欲发外者也以文灭情则失情以情灭文则失文文情理通则鳯麟极矣言至德之怀逺也输子阳谓其子曰良工渐乎矩凿之中矩凿之中固无物而不周圣王以治民造父以治马医骆以治病同材而各自取焉上意而民载诚中者也未言而信弗召而至或先之也忣于不己知者不自知也矜怛生于不足华诬生于矜诚中之人乐而不忣如鸮好声熊之好经夫有谁为矜春女思秋士悲而知物化矣号而哭叽而哀而知声动矣容貌颜色理诎倨徇知情伪矣故圣人栗栗乎其内而至乎至极矣功名遂成天也循理受顺人也太公望周公旦天非为武王造之也崇侯恶来天非为纣生之也有其世有其人也教本乎君子小人被其泽利本乎小人君子享其功昔东户季子之世道路不拾遗耒耜余粮宿诸畮首使君子小人各得其宜也故一人有庆兆民頼之凡高者贵其左故下之于上曰左之臣辞也下者贵其右故上之于下曰右之君让也故上左迁则失其所尊也臣右还则失其所贵矣小快害道斯须害仪子产腾辞狱系而无邪失诸情者则塞于辞矣成国之道工无伪事农无遗力士无隐行官无失法譬若设网者引其纲而万目开矣舜禹不再受命尧舜传大焉先形乎小也刑于寡妻至于兄弟禅于家国而天下从风故戎兵以大知小人以小知大君子之道近而不可以至卑而不可以登无载焉而不胜大而章逺而隆知此之道不可求于人斯得诸己也释己而求诸人去之逺矣君子者乐有余而名不足小人乐不足而名有余观于有余不足之相去昭然逺矣含而弗吐在情而不萌者未之闻也君子思义而不虑利小人贪利而不顾义子曰钧之哭也曰子予柰何兮乘我何其哀则同其所以哀则异故哀乐之袭人情也深矣凿地漂池非止以劳苦民也各从其跖而乱生焉其载情一也施人则异矣故唐虞日孳孳以致于王桀纣日怏怏以致于死不知后世之讥己也凡人情说其所苦卽乐失其所乐则哀故知生之乐必知死之哀有义者不可欺以利有勇者不可劫以惧如饥渴者不可欺以虚器也人多欲亏义多忧害智多惧害勇嫚生乎小人蛮夷皆能之善生乎君子诱然与日月争光天下弗能遏夺故治国乐其所以存亡国亦乐其所以亡也金钖不消释则不流刑上忧寻不诚则不法民忧寻不在民则是絶民之系也君反本而民系固也至德小节备大节举齐桓举而不宻晋文宻而不举晋文得之乎闺内失之乎境外齐桓失之乎闺内而得之本朝水下流而广大君下臣而聪明君不与臣争功而治道通矣管夷吾百里奚经而成之齐桓秦穆受而听之照惑者以东为西惑也见日而寤矣衞武侯谓其臣曰小子无谓我老而羸我有过必谒之是武侯如弗羸之必得羸故老而弗舎通乎存亡之论者也人无能作也有能为也有能为也而无能成也人之为天成之终身为善非天不行终身为不善非天不亡故善否我也祸福非我也故君子顺其在己者而已矣性者所受于天也命者所遭于时也有其材不遇其世天也太公何力比干何罪循性而行止或害或利求之有道得之在命故君子能为善而不能必其得福不忍为非而未能必免其祸君根本也臣枝叶也根本不美枝叶茂者未之闻也有道之世以人与国无道之世以国与人尧王天下而忧不解授舜而忧释忧而守之而乐与贤终不私其利矣凡万物有所施之无小不可为无所用之碧瑜粪土也人之情于害之中争取小焉于利之中争取大焉故同味而嗜厚膊者必其甘之者也同师而超羣者必其乐之者也弗甘弗乐而能为表者未之闻也君子时则进得之以义何幸之有不时则退让之以义何不幸之有故伯夷饿死首山之下犹不自悔弃其所贱得其所贵也福之萌也緜緜祸之生也分分祸福之始萌微故民嫚之唯圣人见其始而知其终故传曰鲁酒薄而邯郸围羊羮不斟而宋国危明主之赏罚非以为己也以为国也通于己而无功于国者不施赏焉逆于己便于国者不加罚焉故楚庄谓共雍曰有德者受吾爵禄有功者受吾田宅是二者女无一焉吾无以与女可谓不踰于理乎其谢之也犹未之莫与周政至殷政善夏政行行政善善未必至也至至之人不慕乎行不慙乎善含德履道而上下相乐也不知其所由然有国者多矣而齐桓晋文独名㤗山之上有七十坛焉而三王独道君不求诸臣臣不假之君脩近弥逺而后世称其大不越隣而成章而莫能至焉故孝己之礼可为也而莫能夺之名也必不得其所怀也义载乎宜之谓君子宜遗乎义之谓小人通智得而不劳其次劳而不病其下病而不劳古人味而弗贪也今人贪而弗味歌之脩其音也音之不足于其美者也金石丝竹助而奏之犹未足以至于极也人能尊道行义喜怒取予欲如草之从风召公以桑蚕耕种之时㢮狱出拘使百姓皆得反业脩职文王辞千里之地而请去炮烙之刑故圣人之举事也进退不失时若夏就絺绤上车授绥之谓也老子学商容见舌而知守柔矣列子学壶子观景柱而知持后矣故圣人不为物先而常制之其类若积薪樵后者在上人以义爱以党羣以羣强是故德之所施者博则威之所行者逺义之所加者浅则武之制者小矣铎以声自毁膏烛以明自铄虎豹之文来射猨狖之捷来措故子路以勇死苌𢎞以智困能以智知而未能以智不知也故行险者不得履绳出林者不得直道夜行瞑目而前其手事有所至而明有所害人能贯㝠㝠入于昭昭可与言至矣鹊巢知风之所起獭宂知水之高下晖目知晏隂谐知雨为是谓人智不如鸟兽则不然故通于一伎察于一辞可与曲说未可与广应也寗戚击牛角而歌桓公举以大政雍门子以哭见孟尝君涕流沾缨歌哭衆人之所能为也一发声入人耳感人心情之至者也故唐虞之法可效也其谕人心不可及也简公以懦杀子阳以勐劫皆不得其道者也故歌而不比于律者其清浊一也䋲之外与䋲之内皆失直者也纣为象箸而箕子叽鲁以偶人葬而孔子叹见所始则知所终故水出于山入于海稼生乎野而藏乎仓圣人见其所生则知其所归矣水浊者鱼噞令苛者民乱城峭者必崩岸崝者必陀故商鞅立法而支解吴起刻削而车裂治国辟若张瑟大絃䋎则小絃絶矣故急辔数策者非千里之御也有声之声不过百里无声之声施于四海是故禄过其功者损名过其实者蔽情行合而名副之祸福不虚至矣身有丑梦不胜正行国有妖祥不胜善政是故前有轩冕之赏不可以无功取也后有斧钺之禁不可以无罪䝉也素修正者弗离道也君子不谓小善不足为也而舎之小善积而为大善不为小不善为无伤也而为之小不善积而为大不善是故积羽沉舟羣轻折轴故君子禁于微壹快不足以成善积快而为德壹恨不足以成非积恨而成怨故三代之善千岁之积誉也桀纣之谤千岁之积毁也天有四时人有四用何谓四用视而形之莫明于目听而精之莫聪于耳重而闭之莫固于口含而藏之莫深于心目见其形耳听其声口言其诚而心致之精则万物之化咸有极矣地以德广君以德尊上也地以义广君以义尊次也地以强广君以强尊下也故粹者王駮者霸无一焉者亡昔二皇鳯凰至于庭三代至乎门周室至乎泽德弥麤所至弥逺德弥精所至弥近君子诚仁施亦仁不施亦仁小人诚不仁施亦不仁不施亦不仁善之由我与其由人若仁德之盛者也故情胜欲者昌欲胜情者亡欲知天道察其数欲知地道物其树欲知人道从其欲勿惊勿骇万物将自理勿挠勿撄万物将自清察一曲者不可与言化审一时者不可与言大日不知夜月不知昼日月为明而弗能兼也唯天地能函之能包天地曰唯无形者也骄溢之君无忠臣口慧之人无必信交拱之木无把之枝寻常之沟无吞舟之鱼根浅则末短本伤则枝枯福生于无为患生于多慾害生于弗备秽生于弗䅶圣人为善若恐不及备祸若恐不免蒙尘而欲毋眯渉水而欲毋濡不可得也是故知己者不怨人知命者不怨天福由己发祸由己生圣人不求誉不辟诽正身直行衆邪自息今释正而追曲倍是而从衆是与俗俪走而内行无绳故圣人反己而弗由也道之有篇章形埒者非至者也尝之而无味视之而无形不可传于人大㦸去水亭厯愈张用之不节乃反为病物多类之而非唯圣人知其微善御者不忘其马善射者不忘其弩善为人上者不忘其下诚能爱而利之天下可从也弗爱弗利亲子叛父天下有至贵而非势位也有至富而非金玉也有至寿而非千岁也原心反性则贵矣适情知足则富矣明死生之分则寿矣言无常是行无常冝者小人也察于一事通于一伎者中人也兼覆葢而并有之度伎能而裁使之者圣人也淮南鸿烈解卷十淮南鸿烈解卷十一钦定四库全书淮南鸿烈解卷十一汉髙诱注齐俗训率性而行谓之道得其天性谓之德性失然后贵仁道失然后贵义是故仁义立而道德迁矣礼义饰则纯朴散矣是非形则百性眩矣珠玉尊则天下争矣凡此四者衰世之造也末世之用也夫礼者所以别尊卑异贵贱义者所以合君臣父子兄弟夫妻朋友之际也今世之为礼者恭敬而忮为义者布施而德君臣以相非骨肉以生怨则失礼义之本也故搆而多责夫水积则生相食之鱼土积则生自宂之兽礼义饰则生伪匿之本夫吹灰而欲无眯渉水而欲无濡不可得也古者民童蒙不知东西貎不羡乎情而言不溢乎行其衣致煖而无文其兵戈铢而无刄其歌乐而无转其哭哀而无声凿井而饮耕田而食无所施其美亦不求得亲戚不相毁誉朋友不相怨德及至礼义之生货财之贵而诈伪萌兴非誉相纷怨德并行于是乃有曾参孝己之美而生盗跖庄硚之邪故有大路龙旂羽葢垂緌结驷连骑则必有穿窬柎揵抽箕踰备之姦有诡文繁绣弱緆罗纨必有菅屩跐踦裋褐不完者故高下之相倾也短脩之相形也亦明矣夫虾蟇为鹑水虿为莣皆生非其类唯圣人知其化夫胡人见黂不知其可以为布也越人见毳不知其可以为旃也故不通于物者难与言化昔太公望周公旦受封而相见太公望问周公曰何以治鲁周公曰尊尊亲亲太公曰鲁从此弱矣周公问太公曰何以治齐太公曰举贤而上功周公曰后世必有劫杀之君其后齐日以大至于霸二十四世而田氏代之鲁日以削至三十二世而亡故易曰履霜坚氷至圣人之见终始微言故糟邱生乎象炮烙生乎热升子路撜溺而受牛谢孔子曰鲁国必好救人于患子赣赎人而不受金于府孔子曰鲁国不复赎人矣子路受而劝德子赣让而止善孔子之明以小知大以近知逺通于论者也由此观之廉有所在而不可公行也故行齐于俗可随也事周于能易为也矜伪以惑世伉行以违衆圣人不以为民俗广厦阔屋连闼通房人之所安也鸟入之而忧高山险阻深林丛薄虎豹之所乐也人入之而畏川谷通原积水重泉鼋鼍之所便也人入之而死咸池承云九韶六英人之所乐也鸟兽闻之而惊深谿峭岸峻木寻枝猨狖之所乐也人上之而慄形殊性诡所以为乐者乃所以为哀所以为安者乃所以为危也乃至天地之所覆载日月之所照誋使各便其性安其居处其宜为其能故愚者有所修智者有所不足柱不可以摘齿筐不可以持屋马不可以服重牛不可以追速鈆不可以为刀铜不可以为弩鐡不可以为舟木不可以为釜各用之于其所适施之于其所宜卽万物一齐而无由相过夫明镜便于照形其于以函食不如箪牺牛粹毛冝于庙牲其于以致雨不若黒蜧由此观之物无贵贱因其所贵而贵之物无不贵也因其所贱而贱之物无不贱也夫玉璞不猒厚角䚩不猒薄漆不猒黒粉不猒白此四者相反也所急则均其用一也今之裘与蓑孰急见雨则裘不用升堂则蓑不御此代为常者也譬若舟车楯肆穷庐故有所宜也故老子曰不上贤者言不致鱼于木沉鸟于渊故尧之治天下也舜为司徒契为司马禹为司空后稷为大田师奚仲为工其导万民也水处者渔山处者木谷处者牧陆处者农地宜其事事宜其械械宜其用用宜其人泽皐织网陵坂耕田得以所有易所无以所工易所拙是故离叛者寡而听从者衆譬若播棊丸于地贠者走泽方者处髙各从其所安夫有何上下焉若风之遇箫忽然感之各以清浊应矣夫猨狖得茂木不舎而宂狟狢得埵防弗去而縁物莫避其所利而就其所害是故隣国相望鸡狗之音相闻而足迹不接诸侯之境车轨不结千里之外者皆各得其所安故乱国若盛治国若虚亡国若不足存国若有余虚者非无人也皆守其职也盛者非多人也皆徼于末也有余者非多财也欲节事寡也不足者非无货也民躁而费多也故先王之法籍非所作也其所因也其禁诛非所为也其所守也凡以物治物者不以物以睦治睦者不以睦以人治人者不以人以君治君者不于君以欲治欲者不于欲以性治性者不于性以德治德者不以德以道原人之性芜秽而不得清明者物或堁也羌氐僰翟婴儿生皆同声及其长也虽重象狄騠不能通其言教俗殊也今三月婴儿生而徙国则不能知其故俗由此观之衣服礼俗者非人之性也所受于外也夫竹之性浮残以为牒束而投之水则沉失其体也金之性沉託之于舟上则浮势有所支也夫素之质白染之以湼则黒缣之性黄染之以丹则赤人之性无邪乆湛于俗则易易而忘本合于若性故日月欲明浮云葢之河水欲清沙石濊之人性欲平嗜欲害之惟圣人能遗物而反已夫乗舟而惑者不知东西见斗极则寤矣夫性亦人之斗极也以有自见也则不失物之情无以自见则动而惑营譬若陇西之游愈躁愈沉孔子谓颜回曰吾服汝也忘而汝服于我也亦忘虽然汝虽忘乎吾犹有不忘者存孔子知其本也夫纵欲而失性动未尝正也以治身则危以治国则乱以入军则破是故不闻道者无以反性故古之圣王能得诸己故令行禁止名传后世德施四海是故凡将举事必先平意清神神清意平物乃可正若玺之抑埴正与之正倾与之倾故尧之举舜也决之于目桓公之取寗戚也断之于耳而已矣为是释术数而任耳目其乱必甚矣夫耳目之可以断也反情性也听失于诽誉而目淫于采色而欲得事正则难矣夫载哀者闻歌声而泣载乐者见哭者而笑哀可乐者笑可哀者载使然也是故贵虚故水击则波兴气乱则智昬智昬不可以为政波水不可以为平故圣王执一而勿失万物之情既矣四夷九州服矣夫一者至贵无适于天下圣人託于无适故民命系矣为仁者必以哀乐论之为义者必以取予明之目所见不过十里而欲遍照海内之民哀乐弗能给也无天下之委财而欲遍赡万民利不能足也且喜怒哀乐有感而自然者也故哭之发于口涕之出于目此皆愤于中而形于外者也譬若水之下流烟之上寻也夫有孰推之者故强哭者虽病不哀强亲者虽笑不和情发于中而声应于外故釐负覊之壶餐愈于晋献公之垂棘赵宣孟之束脯贤于智伯之大钟故礼丰不足以效爱而诚心可以怀逺故公西华之养亲也若与朋友处曾参之养亲也若事严主烈君其养一也故胡人弹骨越人囓臂中国㰱血也所由各异其于信一也三苗髽首𦍑人括领中国冠笄越人鬋髪其于服一也帝颛顼之法妇人不辟男子于路者拂之于四逹之衢今之国都男女切踦肩摩于道其于俗一也故四夷之礼不同皆尊其主而爱其亲敬其兄猃狁之俗相反皆慈其子而严其上夫鸟飞成行兽处成羣有孰教之故鲁国服儒者之礼行孔子之术地削名卑不能亲近来逺越王句践劗髪文身无皮弁搢笏之服拘罢拒折之容然而胜夫差于五湖南面而霸天下泗上十二诸侯皆率九夷以朝胡貉匈奴之国纵体拖髪箕倨反言而国不亡者未必无礼也楚庄王裾衣博袍令行乎天下遂霸诸侯晋文君大布之衣䍧羊之裘韦以带劒威立于海内岂必邹鲁之礼之谓礼乎是故入其国者从其俗入其家者避其讳不犯禁而入不迕逆而进虽之夷狄徒倮之国结轨乎逺方之外而无所困矣礼者实之文也仁者恩之效也故礼因人情而为之节文而仁发恲以见容礼不过实仁不溢恩也治世之道也夫三年之䘮是强人所不及也而以伪辅情也三月之服是絶哀而迫切之性也夫儒墨不原人情之终始而务以行相反之制五缞之服悲哀抱于情葬薶称于养不强人之所不能为不絶人之所能己度量不失于适诽誉无所由生古者非不知繁升降槃还之礼也蹀采齐肆夏之容也以为旷日烦民而无所用故制礼足以佐实喻意而已矣古者非不能陈钟鼓盛筦箫扬干戚奋羽旄以为费财乱政制乐足以合欢宣意而已喜不羡于音非不能竭国糜民虚府殚财含珠鳞施纶组节束追送死也以为穷民絶业而无益于藁骨腐肉也故葬薶足以收歛葢藏而已昔舜葬苍梧市不变其肆禹葬㑹稽之山农不易其亩明乎死生之分通乎侈俭之适者也乱国则不然言与行相悖情与貌相反礼饰以烦乐优以淫崇死以害生乆䘮以招行是以风俗浊于世而诽誉萌于朝是故圣人废而不用也义者循理而行宜也礼者体情制文者也义者宜也礼者体也昔有扈氏为义而亡知义而不知宜也鲁治礼而削知礼而不知体也有虞氏之祀其社用土祀中霤葬成亩其乐咸池承云九韶其服尚黄夏后氏其社用松祀戸葬墙置翣其乐夏籥九成六佾六列六英其服尚青殷人之礼其社用石祀门葬树松其乐大濩晨露其服尚白周人之礼其社用栗祀灶葬树栢其乐大武三象棘下其服尚赤礼乐相诡服制相反然而皆不失亲踈之恩上下之伦今握一君之法籍以非传代之俗譬由胶柱而调琴也故明主制礼义而为衣分节行而为带衣足以覆形从典坟虚循挠便身体适行歩不务于奇丽之容隅眦之削带足以结纽收祍束牢连固不亟于为文句䟽短之鞵故制礼义行至德而不拘于儒墨所谓明者非谓其见彼也自见而已所谓聪者非谓闻彼也自闻而已所谓逹者非谓知彼也自知而已是故身者道之所托身得则道得矣道之得也以视则明以听则聪以言则公以行则从故圣人财制物也犹工匠之斵削凿枘也宰庖之切割分别也曲得其宜而不折伤拙工则不然大则塞而不入小则窕而不周动于心枝于手而愈丑夫圣人之斵削物也剖之判之离之散之已淫已失复揆以一旣出其根复归其门已雕已琢遂反于朴合而为道德离而为仪表其转入𤣥冥其散应无形礼义节行又何以穷至治之本哉世之明事者多离道德之本曰礼义足以治天下此未可与言术也所谓礼义者五帝三王之法籍风俗一世之迹也譬若刍狗土龙之始成文以青黄绢以绮绣纒以朱丝尸祝袀袨大夫端冕以送迎之及其已用之后则壤上草而已夫有孰贵之故当舜之时有苗不服于是舜脩政偃兵执干戚而舞之时天下大雨禹令民聚土积薪择丘陵而处之武王伐纣载尸而行海内未定故不为三年之䘮始禹遭洪水之患陂塘之事故朝死而暮葬此皆圣人之所以应时耦变见形而施宜者也今之修干戚而笑䦆挿知三年非一日是从牛非马以徴笑羽也以此应化无以异于弹一絃而㑹棘下夫以一世之变欲以耦化应时譬犹冬被葛而夏被裘夫一仪不可以百发一衣不可以出岁仪必应乎高下衣必适乎寒暑是故世异则事变时移则俗易故圣人论世而立法随时而举事尚古之王封于㤗山禅于梁父七十余圣法度不同非务相反也时世异也是故不法其已成之法而法其所以为法所以为法者与化推移者也夫能与化推移为人者至贵在焉尔故狐梁之歌可随也其所以歌者不可为也圣人之法可观也其所以作法不可原也辩士言可听也其所以言不可形也淳均之劒不可爱也而欧冶之巧可贵也今夫王乔赤松子吹呕唿吸吐故内新遗形去智抱素反眞以游𤣥𦕈上通云天今欲学其道不得其养气处神而放其一吐一吸时诎时伸其不能乗云升假亦明矣五帝三王经天下细万物齐死生同变化抱大圣之心以镜万物之情上与神明为友下与造化为人今欲学其道不得其清明𤣥圣而守其法籍宪令不能为治亦明矣故曰得十利劒不若得欧冶之巧得百走马不若得伯乐之数朴至大者无形状道至眇者无度量故天之圎也不得规地之方也不得矩徃古来今谓之宙四方上下谓之宇道在其间而莫知其所故其见不逺者不可与语大其智不闳者不可与论至昔者冯夷得道以潜大川钳且得道以处崑崙扁鹊以治病造父以御马羿以之射倕以之斵所为者各异而所道者一也夫禀道以通物者无以相非也譬若同陂而溉田其受水钧也而屠牛而烹其肉或以为酸或以为甘煎熬燎炙齐味万方其本一牛之体伐楩柟豫樟而剖梨之或为棺椁或为柱梁披断拨檖所用万方然一木之朴也故百家之言指奏相反其合道一体也譬若丝竹金石之㑹乐同也其曲家异而不失于体伯乐韩风秦牙管青所相各异其知马一也故三皇五帝法籍殊方其得民心钧也故汤入夏而用其法武王入殷而行其礼桀纣之所以亡而汤武之所以为治故剞劂销锯陈非良工不能以制木鑪橐埵坊设非巧冶不能以治金屠牛吐一朝解九牛而刀以剃毛庖丁用刀十九年而刀如新剖硎何则游乎衆虚之间若夫规矩钩绳者此巧之具也而非所以巧也故瑟无絃虽师文不能以成曲徒絃则不能悲故絃悲之具也而非所以为悲也若夫工匠之为连鐖运开隂闭眩错入于冥冥之眇神调之极游乎心手衆虚之间而莫与物为际者父不能以教子瞽师之放意相物写神愈舞而形乎絃者兄不能以喻弟今夫为平者凖也为直者绳也若夫不在于绳凖之中可以平直者此不共之术也故叩宫而宫应弹角而角动此同音之相应也其于五音无所比而二十五絃皆应此不传之道也故萧条者形之君而寂漠者音之主也天下是非无所定世各是其所是而非其所非所谓是与非各异皆自是而非人由此观之事有合于己者而未始有是也有忤于心者而未始有非也故求是者非求道理也求合于己者也去非者非批邪施也去忤于心者也忤于我未必不合于人也合于我未必不非于俗也至是之是无非至非之非无是此眞是非也若夫是于此而非于彼非于此而是于彼者此之谓一是一非也此一是非隅曲也彼一是非宇宙也今吾欲择是而居之择非而去之不知世之所谓是非者不知孰是孰非老子曰治大国若烹小鲜为寛裕者曰勿数挠为刻削者曰致其醎酸而已矣晋平公出言而不当师旷举琴而撞之跌祍宫壁左右欲涂之平公曰舎之以此为寡人失孔子闻之曰平公非不痛其体也欲来谏者也韩子闻之曰羣臣失礼而弗诛是纵过也有以也夫平公之不霸也故宾有见人于宓子者宾出宓子曰子之宾独有三过望我而笑是攓也谈语而不称师是返也交浅而言深是乱也宾曰望君而笑是公也谈语而不称师是通也交浅而言深是忠也故宾之容一体也或以为君子或以为小人所自视之异也故趣舎合即言忠而益亲身疏即谋当而见疑亲母为其子治扢秃而血流至耳见者以为其爱之至也使在于继母则过者以为嫉也事之情一也所从观者异也从城上视牛如羊视羊如豕所居高也闚面于盘水则员于杯则随面形不变其故有所员有所随者所自闚之异也今吾虽欲正身而待物庸遽知世之所自窥我者乎若转化而与世竞走譬犹逃雨也无之而不濡常欲在于虚则有不能为虚矣若夫不为虚而自虚者此所慕而不能致也故通于道者如车轴不运于巳而与毂致千里转无穷之原也不通于道者若迷惑告以东西南北所居聆聆一曲而辟然忽不得复迷惑也故终身𨽻于人辟若俔之见风也无须㬰之间定矣故圣人体道反性不化以待化则几于免矣治世之体易守也其事易为也其礼易行也其责易偿也是以人不兼官官不兼事士农工商乡别州异是故农与农言力士与士言行工与工言巧商与商言数是以士无遗行农无废功工无苦事商无折货各安其性不得相干故伊尹之兴土功也脩胫者使之跖䦆强嵴者使之负土𦕈者使之准伛者使之涂各有所宜而人性齐矣胡人便于马越人便于舟异形殊类易事而悖失处而贱得势而贵圣人总而用之其数一也夫先知逺见逹视千里人才之隆也而治世不以责于民博闻强志口辩辞给人智之美也而明主不以求于下敖世轻物不污于俗士之伉行也而治世不以为民化神机隂闭剞劂无迹人巧之妙也而治世不以为民业故苌𢎞师旷先知祸福言无遗策而不可与衆同职也公孙龙折辩抗辞别同异离坚白不可以衆同道也北人无择非舜而自投清泠之渊不可以为世仪鲁般墨子以木为鸢而飞之三日不集而不可使为工也故高不可及者不可以为人量行不可逮者不可以为国俗夫契轻重不失铢两圣人弗用而县之乎铨衡视高下不差尺寸明主弗任而求之乎浣准何则人才不可专用而度量可世传也故国治可与愚守也而军制可与权用也夫待騕褭飞兎而驾之则世莫乗车待西施毛嫱而为配则终身不家矣然非待古之英俊而人自足者因所有而并用之夫骐骥千里一日而通驽马十舎旬亦至之由是观之人材不足专恃而道术可公行也乱世之法高为量而罪不及重为任而罚不胜危为禁而诛不敢民困于三责则饰智而诈上犯邪而干免故虽峭法严刑不能禁其姦何者力不足也故谚曰鸟穷则噣兽穷则人穷则诈此之谓也道德之论譬犹日月也江南河北不能易其指驰骛千里不能易其处趍舎礼俗犹室宅之居也东家谓之西家西家谓之东家虽臯陶为之理不能定其处故趍舎同诽誉在俗意行钧穷逹在时汤武之累行积善可及也其遭桀纣之世天授也今有汤武之意而无桀纣之时而欲成霸王之业亦不几矣昔武王执戈秉钺以伐纣胜殷搢笏杖殳以临朝武王旣没殷民叛之周公践东宫履乗石摄天子之位负扆而朝诸侯放蔡叔诛管叔克殷残商祀文王于明堂七年而致政成王夫武王先武而后文非意变也以应时也周公放兄诛弟非不仁也以匡乱也故事周于世则功成务合于时则名立昔齐桓公合诸侯以乗车退诛于国以斧钺晋文公合诸侯以革车退行于国以礼义桓公前柔而后刚文公前刚而后柔然而令行乎天下权制诸侯钧者审于势之变也颜阖鲁君欲相之而不肯使人以币先焉凿培而遁之为天下显武使遇商鞅申不害刑及三族又况身乎世多称古之人而高其行并世有与同者而弗知贵也非才下也时弗宜也故六骐骥驷駃騠以济江河不若窽木便者处世然也是故立功之人简于行而谨于时今世俗之人以功成为贤以胜患为智以遭难为愚以死节为戆吾以为各致其所极而已王子比干非不知箕子被髪佯狂以免其身也然而乐直行尽忠以死节故不为也伯夷叔齐非不能受禄任官以致其功也然而乐离世伉行以絶衆故不务也许由善卷非不能抚天下宁海内以德民也然而羞以物滑和故弗受也豫让要离非不知乐家室安妻子以偷生也然而乐推诚行必以死主故不留也今从箕子视比干则愚矣从比干视箕子则卑矣从管晏视伯夷则戆矣从伯夷视管晏则贪矣趍舎相非嗜欲相反而各乐其务将谁使正之曾子曰击舟水中鸟闻之而高翔鱼闻之而渊藏故所趍各异而皆得所便故惠子从车百乗以过孟诸庄子见之弃其余鱼胡饮水数斗而不足鱓鲔入口若露而死智伯有三晋而欲不赡林类荣启期衣若县衰而意不慊由此观之则趣行各异何以相非也夫重生者不以利害己立节者见难不茍免贪禄者见利不顾身而好名者非义不茍得此相为论譬犹氷炭钩䋲也何时而合若以圣人为之中则兼覆而幷之未有可是非者也夫飞鸟主巢狐狸主穴巢者巢成而得栖焉宂者宂成而得宿焉趍舎行义亦人之所栖宿也各乐其所安致其所跖谓之成人故以道论者总而齐之治国之道上无苛令官无烦治士无伪行工无淫巧其事经而不扰其器完不饰乱世则不然为行者相揭以高为礼者相矜以伪车舆极于雕琢器用逐于刻镂求货者争难得以为寳诋文者处烦挠以为慧争为佹辩乆积而不诀无益于治工为竒器歴岁而后成不周于用故神农之法曰丈夫丁壮而不耕天下有受其饥者妇人当年而不织天下有受其寒者故身自耕妻亲织以为天下先其导民也不贵难得之货不器无用之物是故其耕不强者无以养生其织不强者无以揜形有余不足各归其身衣食饶溢姦邪不生安乐无事而天下均平故孔丘曾参无所施其善孟贲成荆无所行其威衰世之俗以其知巧诈伪饰衆无用贵逺方之货珍难得之财不积于养生之具浇天下之淳析天下之朴牿服马牛以为牢滑乱万民以清为浊性命飞扬皆乱以营贞信漫澜人失其情性于是乃有翡翠犀象黼黻文章以乱其目刍豢黍梁荆吴芬馨以嚂其口钟鼓管箫丝竹金石以淫其耳趍舎行义礼节谤议以营其心于是百姓縻沸豪乱暮行逐利烦挐浇浅法与义相非行与利相反虽十管仲弗能治也且冨人则车舆衣纂锦马饰傅旄象帷幕茵席绮绣绦组青黄相错不可为象贫人则夏被褐带索唅菽饮水以充肠以支暑热冬则羊裘解札短褐不掩形而炀灶口故其为编戸齐民无以异然贫冨之相去也犹人君与仆虏不足以论之夫乗竒技伪邪施者自足乎一世之间守正修理不茍得者不免乎饥寒之患而欲民之去末反本由是发其原而壅其流也夫雕琢刻镂伤农事者也锦绣纂组害女工者也农事废女工伤则饥之本而寒之原也夫饥寒并至能不犯法干诛者古今之未闻也故仕鄙在时不在行利害在命不在智夫败军之卒勇武遁逃将不能止也胜军之陈怯者死行惧不能走也故江河决沉一乡父子兄弟相遗而走争升陵坂上高丘轻足先升不能相顾也世乐志平见邻国之人溺尚犹哀之又况亲戚乎故身安则恩及邻国志为之㓕身危则忘其亲戚而人不能解也游者不能拯溺手足有所急也灼者不能救火身体有所痛也夫民有余即让不足则争让则礼义生争则暴乱起扣门求水莫弗与者所饶足也林中不卖薪湖上不鬻鱼所有余也故物丰则欲省求赡则争止秦王之时或人葅子利不足也刘氏持政独夫收孤财有余也故世治则小人守政而利不能诱也世乱则君子为姦而法弗能禁也淮南鸿烈解卷十一淮南鸿烈解卷十二钦定四库全书淮南鸿烈解卷十二汉髙诱注道应训太清问于无穷曰子知道乎无穷曰吾弗知也又问于无为曰子知道乎无为曰吾知道子之知道亦有数乎无为曰吾知道有数曰其数奈何无为曰吾知道之可以弱可以强可以柔可以刚可以阴可以阳可以窈可以明可以包裹天地可以应待无方此吾所以知道之数也太清又问于无始曰乡者吾问道于无穷曰吾弗知之又问于无为无为曰吾知道曰子之知道亦有数乎无为曰吾知道有数曰其数奈何无为曰吾知道之可以弱可以强可以柔可以刚可以隂可以阳可以窈可以明可以包裹天地可以应待无方吾所以知道之数也若是则无为知与无穷之弗知孰是孰非无始曰弗知之深而知之浅弗知内而知之外弗知精而知之粗太清仰而叹曰然则不知乃知邪知乃不知邪孰知知之为弗知弗知之为知邪无始曰道不可闻闻而非也道不可见见而非也道不可言言而非也孰知形之不形者乎故老子曰天下皆知善之为善斯不善也故知者不言言者不知也白公问于孔子曰人可以微言孔子不应白公曰若以石投水中何如曰吴越之善没者能取之矣曰若以水投水何如孔子曰菑渑之水合易牙尝而知之白公曰然则人固不可与微言乎孔子曰何谓不可谁知言之谓者乎夫知言之谓者不以言言也争鱼者濡逐兽者趍非乐之也故至言去言至为无为夫浅知之所争者末矣白公不得也故死于浴室故老子曰言有宗事有君夫唯无知是以不吾知也白公之谓也惠子为惠王为国法已成而示诸先生先生皆善之奏之惠王惠王甚说之以示翟煎曰善惠王曰善可行乎翟煎曰不可惠王曰善而不可行何也翟煎对曰今夫举大木者前唿邪许后亦应之此举重劝力之歌也岂无郑卫激楚之音哉然而不用者不若此其宜也治国有礼不在文辩故老子曰法令滋彰盗贼多有此之谓也田骈以道术说齐王王应之曰寡人所有齐国也道术难以除患愿闻国之政田骈对曰臣之言无政而可以为政譬之若林木无材而可以为材愿王察其所谓而自取齐国之政焉己虽无除其患害天地之间六合之内可陶冶而变化也齐国之政何足问哉此老𣆀之所谓无状之状无物之象者也若王之所问者齐也田骈所称者材也材不及林林不及雨雨不及隂阳隂阳不及和和不及道白公胜得荆国不能以府库分人七日石乙入曰不义得之又不能布施患必至矣不能予人不若焚之毋令人害我白公弗听也九日叶公入乃发大府之货以予衆出高库之兵以赋民因而攻之十有九日而擒白公夫国非其有也而欲有之可谓至贪也不能为人又无以自为可谓至愚矣譬白公之啬也何以异于枭之爱其子也故老子曰持而盈之不如其已揣而锐之不可长保也赵简子以襄子为后董阏于曰无卹贱今以为后何也简子曰是为人也能为社稷忍羞异日知伯与襄子饮而批襄子之首大夫请杀之襄子曰先君之立我也曰能为社稷忍羞岂曰能刺人哉处十月知伯围襄子于晋阳襄子䟽队而击之大败知伯破其首以为饮器故老子曰知其雄守其雌其为天下谿啮缺问道于被衣被衣曰正女形壹女视天和将至摄女知正女度神将来含德将来附若美而道将为女居惷乎若新生之犊而无求其故言未卒啮缺继以讐夷被衣行歌而去曰形若藁骸心如死灰直实不知以故自持墨墨恢恢无心可与谋彼何人哉故老子曰明白四达能无以知乎赵襄子攻翟而胜之尤人终人使者来谒之襄子方将食而有忧左右曰一朝而两城下此人之所喜也今君有忧色何也襄子曰江河之大也不过三日飘风暴雨日中不须㬰今赵氏之德行无所积今一朝两城下亡其及我乎孔子闻之曰赵氏其昌乎夫忧所以为昌也而喜所以为亡也胜非其难者也贤主以此持胜故其福及后世齐楚吴越皆尝胜矣然而卒取亡焉不通乎持胜也唯有道之主能持胜孔子劲杓国门之关而不肯以力闻墨子为守攻公输般服而不肯以兵知善持胜者以强为弱故老子曰道冲而用之又弗盈也惠孟见宋康王蹀足謦欬疾言曰寡人所说者勇有功也不说为仁义者也客将何以教寡人惠孟对曰臣有道于此人虽勇刺之不入虽巧有力击之不中大王独无意邪宋王曰善此寡人之所欲闻也惠孟曰夫刺之而不入击之而不中此犹辱也臣有道于此使人虽有勇弗敢刺虽有力不敢击夫不敢刺不敢击非无其意也臣有道于此使人本无其意也夫无其意未有爱利之心也臣有道于此使天下丈夫女子莫不欢然皆欲爱利之心此其贤于勇有力也四累之上也大王独无意邪宋王曰此寡人所欲得也惠孟对曰孔墨是已孔丘墨翟无地而为君无官而为长天下丈夫女子莫不延颈举踵而愿安利之者今大王万乗之主也诚有其志则四境之内皆得其利矣贤于孔墨也逺矣宋王无以应惠孟出宋王谓左右曰辩矣客之以说胜寡人也故老子曰勇于不敢则活由此观之大勇反为不勇耳昔尧之佐九人舜之佐七人武王之佐五人尧舜武王于九七五者不能一事焉然而垂拱受成功焉善乗人之贤也故人与骥逐走则不胜骥託于车上则骥不能胜北方有兽其名曰蹷䑕前而菟后趋则顿走则颠常为蛩蛩駏驉取丼草以与之蹷有患害蛩蛩駏驉必负而走此以其能託其所不能故老子曰夫代大匠斵者希不伤其手薄疑説卫嗣君以王术嗣君应之曰予所有者千乗也愿以受教薄疑对曰乌获举千钧又况一斤乎杜赫以安天下说周昭文君文君谓杜赫曰愿学所以安周赫对曰臣之所言不可则不能安周臣之所言可则周自安矣此所谓弗安而安者也故老子曰大制无割故致数舆无舆也鲁国之法鲁人为人妾于诸侯有能赎之者取金于府子赣赎鲁人于诸侯来而辞不受金孔子曰赐失之矣夫圣人之举事也可以移风易俗而受教顺可施后世非独以适身之行也今国之富者寡而贫者衆赎而受金则为不廉不受金则不复赎人自今以来鲁人不复赎人于诸侯矣孔子亦可谓知礼矣故老子曰见小曰明魏武侯问于李克曰吴之所以亡者何也李克对曰数战而数胜武侯曰数战数胜国之福其独以亡何故也对曰数战则民罢数胜则主憍以憍主使罢民而国不亡者天下鲜矣憍则恣恣则极物罢则怨怨则极虑上下俱极吴之亡犹晩矣夫差之所以自刭于干遂也故老子曰功成名遂身退天之道也寗越欲干齐桓公困穷无以自逹于是为商旅将任车以商于齐暮宿于郭门之外桓公郊迎客夜开门辟任车爝火甚盛从者甚衆寗越饭牛车下望见桓公而悲击牛角而疾商歌桓公闻之抚其仆之手曰异哉歌者非常人也命后车载之桓公及至从者以请桓公赣之衣冠而见说以为天下桓公大说将任之羣臣争之曰客卫人也卫之去齐不逺君不若使人问之问之而故贤者也用之未晩桓公曰不然问之患其有小恶也以人之小恶而忘人之大美此人主之所以失天下之士也凡听必有验一听而弗复问合其所以也且人固难合也权而用其长者而已矣当是举也桓公得之矣故老子曰天大地大道大王亦大域中有四大而王处其一焉以言其能包裹之也大王亶父居邠翟人攻之事之以皮帛珠玉而弗受曰翟人之所求者地无以财物为也大王亶父曰与人之兄居而杀其弟与人之父处而杀其子吾弗为皆勉处矣为吾臣与翟人奚以异且吾闻之也不以其所养害其养杖策而去民相连而从之遂成国于岐山之下大王亶父可谓能保生矣虽富贵不以养伤身虽贫贱不以利累形今受其先人之爵禄则必重失之所自来者乆矣而轻失之岂不惑哉故老子曰贵以身为天下焉可以託天下爱以身为天下焉可以寄天下矣中山公子牟谓詹子曰身处江海之上心在魏阙之下为之奈何詹子曰重生重生则轻利中山公子牟曰虽知之犹不能自胜则从之从之神无怨乎不能自胜而强弗从者此之谓重伤之人无寿类矣故老子曰知和曰常知常曰明益生曰祥心使气曰强是故用其光复归其明也楚庄王问詹何曰治国奈何对曰何明于治身而不明于治国楚王曰寡人得立宗庙社稷愿学所以守之詹何对曰臣未尝闻身治而国乱者也未尝闻身乱而国治者也故本任于身不敢对以末楚王曰善故老子曰修之身其德乃真也桓公读书于堂轮人斵轮于堂下释其椎凿而问桓公曰君之所读者何书也桓公曰圣人之书轮扁曰其人在焉桓公曰已死矣轮扁曰是直圣人之糟粕耳桓公勃然作色而怒曰寡人读书工人焉得而讥之哉有说则可无说则死轮扁曰然有说臣试以臣之斵轮语之大疾则苦而不入大徐则丼而不固不丼不苦应于手厌于心而可以至妙者臣不能以教臣之子而臣之子亦不能得之于臣是以行年七十老而为轮今圣人之所言者亦以懐其实穷而死独其糟粕在耳故老子曰道可道非常道名可名非常名昔者司城子罕相宋谓宋君曰夫国家之安危百姓之治乱在君行赏罚夫爵赏赐予民之所好也君自行之杀戮刑罚民之所怨也臣请当之宋君曰善寡人当其美子受其怨寡人自知不为诸侯笑矣国人皆知杀戮之专制在子罕也大臣亲之百姓畏之居不至期年子罕遂却宋君而专其政故老子曰鱼不可脱于渊国之利器不可以示人王寿负书而行见徐冯于周徐冯曰事者应变而动变生于时故知时者无常行书者言之所出也言出于知者知者藏书于是王寿乃焚书而舞之故老子曰多言数穷不如守中令尹子佩请饮庄王庄王许诺子佩䟽揖北靣立于殿下曰昔者君王许之今不果徃意者臣有罪乎庄王曰吾闻子具于强台强台者南望料山以临方皇左江而右淮其乐忘死若吾薄德之人不可以当此乐也恐留而不能反故老子曰不见可欲使心不乱晋公子重耳出亡过曹无礼焉釐负羇之妻谓釐负羇曰君无礼于晋公子吾观其从者皆贤人也若以相夫子反晋国必伐曹子何不先加德焉釐负羇遗之壶馂而加璧焉重耳受其馂而反其璧及其反国起师伐曹克之令三军无入釐负羇之里故老子曰曲则全正则直越王勾践与吴战而不胜国破身亡困于㑹稽忿心张胆气如涌泉选练甲卒赴火若灭然而请身为臣妻为妾亲执戈为吴兵先马走果擒之于干遂故老子曰柔之胜刚也弱之胜强也天下莫不知而莫之能行越王亲之故覇中国赵简子死未葬中牟入齐已葬五日襄子起兵攻围之未合而城自壤者十丈襄子击金而退之军吏谏曰君诛中牟之罪而城自坏是天助我何故去之襄子曰吾闻之叔向曰君子不乗人于利不迫人于险使之治城城治而后攻之中牟闻其义乃请降故老子曰夫唯不争故天下莫能与之争秦缪公请伯乐曰子之年长矣子姓有可使求马者乎对曰良马者可以形容䈥骨相也相天下之马者若灭若失若亡其一若此马者絶尘弭辙臣之子皆下材也可告以良马而不可告以天下之马臣有所与供儋纒采薪者九方堙此其于马非臣之下也请见之缪公见之使之求马三月而反报曰已得马矣在于沙邱缪公曰何马也对曰牡而黄使人徃取之牝而骊缪公不说召伯乐而问之曰败矣子之所使求者毛物牝牡弗能知又何马之能知伯乐喟然大息曰一至此乎是乃其所以千万臣而无数者也若堙之所观者天机也得其精而忘其粗在内而忘其外见其所见而不见其所不见视其所视而遗其所不视若彼之所相者乃有贵乎马者马至而果千里之马故老子曰大直若屈大巧若拙吴起为楚令尹适魏问屈宜若曰王不知起之不肖而以为令尹先生试观起之为人也屈子曰将奈何吴起曰将衰楚国之爵而平其制禄损其有余而绥其不足砥砺甲兵时争利于天下屈子曰宜若闻之昔善治国家者不变其故不易其常今子将衰楚国之爵而平其制禄损其有余而绥其不足是变其故易其常也行之者不利宜若闻之曰怒者逆德也兵者㐫器也争者人之所本也今子隂谋逆德好用㐫器始人之所本逆之至也且子用鲁兵不宜得志于齐而得志焉子用魏兵不宜得志于秦而得志焉宜若闻之非祸人不能成祸吾固惑吾王之数逆天道戾人理至今无祸差须夫子也吴起惕然曰尚可更乎屈子曰成刑之徒不可更也子不若敦爱而笃行之老子曰挫其锐解其纷和其光同其尘晋伐楚三舎不止大夫请击之庄王曰先君之时晋不伐楚及孤之身而晋伐楚是孤之过也若何其辱羣大夫曰先臣之时晋不伐楚今臣之身而晋伐楚此臣之罪也请三击之王俛而泣涕沾襟起而拜羣大夫晋人闻之曰君臣争以过为在己且轻下其臣不可伐也夜还师而归老子曰能受国之垢是谓社稷主宋景公之时荧惑在心公惧召子韦而问焉曰荧惑在心何也子韦曰荧惑天罚也心宋分野祸且当君虽然可移于宰相公曰宰相所使治国家也而移死焉不祥子韦曰可移于民公曰民死寡人谁为君乎宁独死耳子韦曰可移于岁公曰岁民之命岁饥民必死矣为人君而欲杀其民以自活也其谁以我为君者乎是寡人之命固已尽矣子韦无复言矣子韦还走北靣再拜曰敢贺君天之处高而听卑君有君人之言三天必有三赏君今夕星必徙三舎君延年二十一岁公曰子奚以知之对曰君有君人之言三故有三赏星必三徙舎舎行七里三七二十一故君移年二十一岁臣请伏于陛下以伺之星不徙臣请死之公曰可是夕也星果三徙舎故老子曰能受国之不祥是谓天下王昔者公孙龙在赵之时谓弟子曰人而无能者龙不能与游有客衣褐帯索而见曰臣能唿公孙龙顾谓弟子曰门下故有能唿者乎对曰无有公孙龙曰与之弟子之籍后数日徃说燕王至于河上而航在一汜使善唿之一唿而航来故曰圣人之处世不逆有伎能之士故老子曰人无弃人物无弃物是谓袭明子发攻蔡踰之宣王郊迎列田百顷而封之执圭子发辞不受曰治国立政诸侯入賔此君之德也发号施令师未合而敌遁此将军之威也兵陈战而胜敌者此庶民之力也夫乗民之功劳而取其爵禄者非仁义之道也故辞而弗受故老子曰功成而不居夫唯不居是以不去晋文公伐原与大夫期三日三日而原不降文公令去之军吏以原不过一二日将降矣君曰吾不知原三日而不可得下也以与大夫期尽而不罢失信得原吾弗为也原人闻之曰有君若此可弗降也遂降温人闻亦请降故老子曰窈兮㝠兮其中有精其精甚眞其中有信故美言可以市尊美行可以加人公仪休相鲁而嗜鱼一国献鱼公仪子不受其弟子諌曰夫子嗜鱼弗受何也答曰夫唯嗜鱼故弗受夫受鱼而免于相虽嗜鱼不能自给鱼毋受鱼而不免于相则能长自给鱼此明于为人为己者也故老子曰后其身而身先外其身而身存非以其无私邪故能成其私又曰知足不辱狐丘丈人谓孙叔敖曰人有三怨子知之乎孙叔敖曰何谓也对曰爵高者士妬之官大者主恶之禄厚者怨处之孙叔敖曰吾爵益高吾志益下吾官益大吾心益小吾禄益厚吾施益博是以免三怨可乎故老子曰贵必以贱为本高必以下为基大司马捶钩者年八十矣而不失钩芒大司马曰子巧邪有道邪曰臣有守也臣年二十好捶钩于物无视也非钩无察也是以用之者必假于弗用也而以长得其用而况持无不用者乎物孰不济焉故老子曰从事于道者同于道文王砥德修政三年而天下二分归之纣闻而患之曰余夙兴夜寐与之竞行则苦心劳形纵而置之恐伐余一人崇侯虎曰周伯昌行仁义而善谋太子发勇敢而不疑中子旦恭俭而知时若与之从则不堪其殃纵而赦之身必危亡冠虽弊必加于头及未成请圗之屈商乃拘文王于羑里于是散宜生乃以千金求天下之珍怪得驺虞鸡斯之乗𤣥玉百工大贝百朋𤣥豹黄罴青犴白虎文皮千合以献于纣因费仲而通纣见而说之乃免其身杀牛而赐之文王归乃为玉门筑灵台相女童击钟鼓以待纣之失也纣闻之曰周伯昌改道易行吾无忧矣乃为炮烙剖比干剔孕妇杀諌者文王乃遂其谋故老子曰知其荣守其辱为天下谷成王问政于尹佚曰吾何德之行而民亲其上对曰使之时而敬顺之王曰其度安在曰如临深渊如履薄氷王曰惧哉王人乎尹佚曰天地之间四海之内善之则吾畜也不善则吾雠也昔夏商之臣反雠桀纣而臣汤武宿沙之民皆自攻其君而归神农此世之所明知也如何其无惧也故老子曰人之所畏不可不畏也跖之徒问跖曰盗亦有道乎跖曰奚适其无道也夫意而中藏者圣也入先者勇也出后者义也分均者仁也知可否者智也五者不备而能成大盗者天下无之由此观之盗贼之心必託圣人之道而后可行故老子曰絶圣弃智民利百倍楚将子发好求技道之士楚有善为偷者徃见曰闻君求技道之士臣偷也愿以技赍一卒子发闻之衣不给帯冠不暇正出见而礼之左右諌曰偷者天下之盗也何为之礼君曰此非左右之所得与后无几何齐兴兵伐楚子发将师以当之兵三却楚贤良大夫皆尽其计而悉其诚齐师愈强于是市偷进请曰臣有薄技愿为君行之子发曰诺不闻其辞而遣之偷则夜解齐将军之帱帐而献之子发因使人归之曰卒有出薪者得将军之帷使归之于执事明又复徃取其枕子发又使人归之明日又复徃取其簮子发又使归之齐师闻之大骇将军与军吏谋曰今日不去楚君恐取吾头乃还师而去故曰无细而能薄在人君用之耳故老子曰不善人善人之资也颜回谓仲尼曰回益矣仲尼曰何谓也曰回忘礼乐矣仲尼曰可矣犹未也异日复见曰囘益矣仲尼曰何谓也曰囘忘仁义矣仲尼曰可矣犹未也异日复见曰囘坐忘矣仲尼遽然曰何谓坐忘颜囘曰隳支体黜聪明离形去知洞于化通是谓坐忘仲尼曰洞则无善也化则无常矣而夫子荐贤丘请从之后故老子曰载营魄抱一能无离乎专气至柔能如婴儿乎秦穆公兴师将以袭郑蹇叔曰不可臣闻袭国者以车不过百里以人不过三十里为其谋未及发泄也甲兵未及锐弊也粮食未及乏絶也人民未及罢病也皆以其气之高与其力之盛至是以犯敌能威今行数千里又数絶诸侯之地以袭国臣不知其可也君重圗之穆公不听蹇叔送师衰经而哭之师遂行过周而东郑贾人弦高矫郑伯之命以十二牛劳秦师而賔之三帅乃惧而谋曰吾行数千里以袭人未至而人已知之其备必先成不可袭也还师而去当此之时晋文公适薨未葬先轸言于襄公曰昔吾先君与穆公交天下莫不闻诸侯莫不知今吾君薨未塟而不弔吾䘮而不假道是死吾君而弱吾孤也请击之襄公许诺先轸举兵而与秦师遇于殽大破之擒其三军以归穆公闻之素服庙临以说于衆故老子曰知而不知尚矣不知而知病也齐王后死王欲置后而未定使羣臣议薛公欲中王之意因献十珥而美其一旦日因问美珥之所在因劝立以为王后齐王大说遂尊重薛公故人主之意欲见于外则为人臣之所制故老子曰塞其兊闭其门终身不勤卢敖游乎北海经乎太隂入乎𤣥阙至于蒙谷之上见一士焉深目而𤣥鬓泪注而鸢肩丰上而杀下轩轩然方迎风而舞顾见卢敖慢然下其臂遯逃乎碑卢敖就而视之方倦龟殻而食蛤梨卢敖与之语曰唯敖为背羣离党穷观于六合之外者非敖而已乎敖幼而好游至长不渝周行四极唯北隂之未闚今卒睹夫子于是子殆可与敖为友乎若士者齤然而笑曰嘻子中州之民宁肯而逺至此此犹光乎日月而载列星隂阳之所行四时之所生其此夫不名之地犹穾奥也若我南游乎冈㝗之野北息乎沉墨之乡西穷㝠㝠之党东开鸿蒙之先此其下无地而上无天听焉无闻视焉无瞩此其外犹有汰沃之汜其余一举而千万里吾犹未能之在今子游始于此乃语穷观岂不亦逺哉然子处矣吾与汗漫期于九垓之外吾不可以乆驻若士举臂而竦身遂入云中卢敖仰而视之弗见乃止驾止柸治悖若有䘮也曰吾比夫子犹黄鹄与蠰虫也终日行不离咫尺而自以为逺岂不悲哉故庄子曰小人不及大人小知不及大知朝菌不知晦朔蟪蛄不知春秋此言明之有所不见也季子治亶父三年而巫马期絻衣短褐易容貌徃观化焉见得鱼释之巫马期问曰凡子所为鱼者欲得也今得而释之何也渔者对曰季子不欲人取小鱼也所得者小鱼是以释之巫马期归以报孔子曰季子之德至矣使人闇行若有严刑在其侧者季子何以至于此孔子曰丘尝问之以治言曰诫于此者刑于彼季子必行此术也故老子曰去彼取此冈两问于景曰昭昭者神明也景曰非也罔两曰子何以知之景曰扶桑受谢日照宇宙炤炤之光辉烛四海阖戸塞牖则无由入矣若神明四通并流无所不及上际于天下蟠于地化育万物而不可为象俛仰之间而抚四海之外照照何足以明之故老子曰天下之至柔驰骋天下之至坚光耀问于无有曰子果有乎其果无有乎无有弗应也光耀不得问而就视其状貌冥然忽然视之不见其形听之不闻其声搏之不可得望之不可极也光耀曰贵矣哉孰能至于此乎予能有无矣未能无无也及其为无无又何从至于此哉故老子曰无有入于无间吾是以知无为之有益也白公胜虑乱罢朝而立倒杖策錣上贯頥血流至地而弗知也郑人闻之曰頥之忘将何不忘哉此言精神之越于外智虑之荡于内则不能漏理其形也是故神之所用者逺则所遗者近也故老子曰不出戸以知天下不窥牖以见天道其出弥逺其知弥少此之谓也秦皇帝得天下恐不能守发边戍筑长城修关梁设障塞具传车置边吏然刘氏夺之若转闭锤昔武王伐纣破之牧野乃封比干之墓表商容之闾柴箕子之门朝成汤之庙发鉅桥之粟散鹿台之钱破鼓折枹㢮弓絶絃去舎露宿以示平易解劒带笏以示无仇于此天下歌謡而乐之诸侯执币相朝三十四世不夺故老子曰善闭者无关键而不可开也善结者无绳约而不可解也尹需学御三年而无得焉私自苦痛常寝想之中夜梦受秋驾于师明日徃朝师望之谓之曰吾非爱道于子也恐子不可予也今日教子以秋驾尹需反走北靣再拜曰臣有天幸今夕固梦受之故老子曰致虚极守静笃万物并作吾以观其复也昔孙叔敖三得令尹无喜志三去令尹无忧色延陵季子吴人愿一以为王而不肯许由让天下而弗受晏子与崔杼盟临死地不变其仪此皆有所逺通也精神通于死生则物孰能惑之荆有佽非得寳劒于干队还反度江至于中流阳侯之波两蛟夹绕其舩佽非谓枻舩者曰尝有如此而得活者乎对曰未尝见也于是佽非瞑目㪍然攘臂㧞劒曰武士可以仁义之礼说也不可劫而夺也此江中之腐肉朽骨弃劒而已余有奚爱焉赴江刺蛟遂断其头舩中人尽活风波毕除荆爵为执圭孔子闻之曰夫善载腐肉朽骨弃劒者佽非之谓乎故老子曰夫唯无以生为者是贤于贵生焉齐人淳于髠以从说魏王魏王辩之约车十乘将使荆辞而行人以为从未足也复以衡说其辞若然魏王乃止其行而䟽其身失从心志而又不能成衡之事是其所以固也夫言有宗事有本失其宗本技能虽多不若其寡也故周鼎着倕而使龁其指先王以见大巧之不可也故愼子曰匠人知为门能以门所以不知门也故必杜然后能门墨者有田鸠者欲见秦惠王约车申辕留于秦周年不得见客有言之楚王者徃见楚王楚王甚悦之予以节使于秦至因见予之将军之节惠王见而説之出舍喟然而叹告从者曰吾留秦三年不得见不识道之可以从楚也物故有近之而逺逺之而近者故大人之行不掩以绳至所极而已矣此所谓筦子枭飞而维绳者丰水之深千仞而不受尘垢投金铁鍼焉则刑见于外非不深且清也鱼鼈龙蛇莫之肯归也是故石上不生五谷秃山不游麋鹿无所隂蔽隐也昔赵文子问于叔向曰晋六将军其孰先亡乎对曰中行知氏文子曰何乎对曰其为政也以苛为察以切为明以刻下为忠以计多为功譬之犹廓革者也廓之大则大矣裂之道也故老子曰其政闷闷其民纯纯其政察察其民缺缺景公谓太卜曰子之道何能对曰能动地晏子徃见公公曰寡人问太卜曰子之道何能对曰能动地地可动乎晏子黙然不对出见太卜曰昔吾见句星在房心之间地其动乎太卜曰然晏子出太卜走徃见公曰臣非能动地地固将动也田子阳闻之曰晏子黙然不对者不欲太卜之死徃见太卜者恐公之欺也晏子可谓忠于上而惠于下矣故老子曰方而不割廉而不刿魏文侯觞诸大夫于曲阳饮酒酣文侯喟然叹曰吾独无豫让以为臣乎蹇重举白而进之曰请浮君君曰何也对曰臣闻之有命之父母不知孝子有道之君不知忠臣夫豫让之君亦何如哉文侯受觞而饮釂不献曰无管仲鲍叔以为臣故有豫让之功故老子曰国家昏乱有忠臣孔子观桓公之庙有器焉谓之宥巵孔子曰善哉乎得见此器顾曰弟子取水水至灌之其中则正其盈则覆孔子造然革容曰善哉持盈者乎子贡在侧曰请问持盈曰益而损之曰何谓益而损之曰夫物盛而衰乐极则悲日中而移月盈而亏是故聪明睿智守之以愚多闻博辩守之以俭武力毅勇守之以畏富贵广大守之以陋德施天下守之以让此五者先王所以守天下而弗失也反此五者未尝不危也故老子曰服此道者不欲盈夫唯不盈故能弊而不新成武王问太公曰寡人代纣天下是臣杀其主而下伐其上也吾恐后世之用兵不休闘争不已为之奈何太公曰甚善王之问也夫未得兽者唯恐其创之小也已得之唯恐伤肉之多也王若欲乆持之则塞民于兊道全为无用之事烦扰之教彼皆乐其业供其情昭昭而道冥冥于是乃去其瞀而载之木觧其劒而带之笏为三年之丧令类不蕃高辞卑让使民不争酒肉以通之竽瑟以娱之鬼神以畏之繁文滋礼以弇其质厚葬乆䘮以亶其家含珠鳞施纶组以贫其财深凿高垄以尽其力家贫族少虑患者寡以此移风可以持天下弗失故老子曰化而欲作吾将鎭之以无名之朴也淮南鸿烈解卷十二淮南鸿烈解卷十三钦定四库全书淮南鸿烈解卷十三汉髙诱注汜论训古者有鍪而绻领以王天下者矣其德生而不辱予而不夺天下不非其服同怀其德当此之时隂阳和平风雨时节万物蕃息乌鹊之巢可俯而探也禽兽可覊而从也岂必襃衣博带句襟委章甫哉古者民泽处复穴冬日则不胜霜雪雾露夏日则不胜暑热蟁䖟圣人乃作为之筑土构木以为宫室上栋下宇以蔽风雨以避寒暑而百姓安之伯余之初作衣也緂麻索缕手经指挂其成犹网罗后世为之机杼胜复以便其用而民得以揜形御寒古者剡耜而耕摩蜃而耨木钩而樵抱甀而汲民劳而利薄后世为之耒耜耰锄斧柯而樵桔臯而汲民逸而利多焉古者大川名谷冲絶道路不通徃来也乃为窬木方版以为舟航故地势有无得相委输乃为靻硚而超千里肩荷负儋之勤也而作为之楺轮建舆驾马服牛民以致逺而不劳为鸷禽勐兽之害伤人而无以禁御也而作为之铸金锻铁以为兵刃勐兽不能为害故民迫其难则求其便困其患则造其备人各以其所知去其所害就其所利常故不可循器械不可因也则先王之法度有移易者矣古之制婚礼不称主人舜不告而娶非礼也立子以长文王舎伯邑考而用武王非制也礼三十而娶文王十五而生武王非法也夏后氏殡于阼阶之上殷人殡于两楹之间周人殡于西阶之上此礼之不同者也有虞氏用瓦棺夏后氏堲周殷人用椁周人墙置翣此葬之不同者也夏后氏祭于闇殷人祭于阳周人祭于日出以朝此祭之不同者也尧大章舜九韶禹大夏汤大濩周武象此乐之不同者也故五帝异道而德覆天下三王殊事而名施后世此皆因时变而制礼乐者譬犹师旷之施瑟柱也所推移上下者无寸尺之度而靡不中音故通于礼乐之情者能作音有本主于中而以知榘彟之所周者也鲁昭公有慈母而爱之死为之练冠故有慈母之服阳侯杀蓼侯而窃其夫人故大飨废夫人之礼先王之制不宜则废之末世之事善则着之是故礼乐未始有常也故圣人制礼乐而不制于礼乐治国有常而利民为本政教有经而令行为上茍利于民不必法古茍周于事不必循旧夫夏商之衰也不变法而亡三代之起也不相袭而王故圣人法与时变礼与俗化衣服器械各因其宜故变古未可非而循俗未足多也百川异源而皆归于海百家殊业而皆务于治王道缺而诗作周室废礼义坏而春秋作诗春秋学之美者也皆衰世之造也儒者循之以教导于世岂若三代之盛哉以诗春秋为古之道而贵之又有未作诗春秋之时夫道之缺也不若道其全也诵先王之诗书不若闻得其言闻得其言不若得其所以言得其所以言者言弗能言也故道可道者非常道也周公事文王也行无专制事无由己身若不胜衣言若不出口有奉持于文王洞洞属属如将不能恐失之可谓能子矣武王崩成王㓜少周公继文王之业履天子之籍听天下之政平夷狄之乱诛管蔡之罪负扆而朝诸侯诛赏制断无所顾问威动天地声慑海内可谓能武矣成王旣壮周公属籍致政北靣委质而臣事之请而后为复而后行无擅恣之志无伐矜之色可谓能臣矣故一人之身而三变者所以应时矣何况乎君数易世国数易君人以其位逹其好憎以其威势供嗜欲而欲以一行之礼一定之法应时偶变其不能中权亦明矣故圣人所由曰道所为曰事道犹金石一调不更事犹琴瑟每絃改调故法制礼义者治人之具也而非所以为治也故仁以为经义以为纪此万世不更者也若乃人考其身才而时省其用虽日变可也天下岂有常法哉当于世事得于人理顺于天地祥于鬼神则可以正治矣古者人醇工龎商朴女重是以政教易化风俗易移也今世德益衰民俗益薄欲以朴重之法治旣弊之民是犹无镝衔橜策錣而御馯马也昔者神农无制令而民从唐虞有制令而无刑罚夏后氏不负言殷人誓周人盟逮至当今之世忍訽而轻辱贪得而寡羞欲以神农之道治之则其乱必矣伯成子高辞为诸侯而耕天下高之今之时人辞官而隐处为乡邑之下岂可同哉古之兵弓劒而已矣槽柔无击脩㦸无刺晩世之兵隆冲以攻渠幨以守连弩以射销车以闘古之伐国不杀黄口不获二毛于古为义于今为笑古之所以为荣者今之所以为辱也古之所以为治者今之所以为乱也夫神农伏羲不施赏罚而民不为非然而立政者不能废法而治民舜执干戚而服有苗然而征伐者不能释甲兵而制疆㬥由此观之法度者所以论民俗而节缓急也器械者因时变而制宜适也夫圣人作法而万物制焉贤者立礼而不肖者拘焉制法之民不可与逺举拘礼之人不可使应变耳不知清浊之分者不可令调音心不知治乱之源者不可令制法必有独闻之耳独见之明然后能擅道而行矣夫殷变夏周变殷春秋变周三代之礼不同何古之从大人作而弟子循知法治所由生则应时而变不知法治之源虽循古终乱今世之法籍与时变礼义与俗易为学者循先袭业据籍守旧教以为非此不治是犹持方枘而周贠凿也欲得宜适致固焉则难矣今儒墨者称三代文武而弗行是言其所不行也非今时之世而弗改是行其所非也称其所是行其所非是以尽日极虑而无益于治劳形竭智而无补于主也今夫圗工好画鬼魅而憎圗狗马者何也鬼魅不世出而狗马可日见也夫存危治乱非智不能道而先称古虽愚有余故不用之法圣王弗行不验之言圣王弗听天地之气莫大于和和者隂阳调日夜分而生物春分而生秋分而成生之与成必得和之精故圣人之道寛而栗严而温柔而直勐而仁太刚则折太柔则卷圣人正在刚柔之间乃得道之本积隂则沉积阳则飞隂阳相接乃能成和夫绳之为度也可卷而伸也引而伸之可直而睎故圣人以身体之夫脩而不横短而不穷直而不刚乆而不忘者其唯绳乎故恩推则懦懦则不威严推则勐勐则不和爱推则纵纵则不令刑推则虐虐则无亲昔者齐简公释其国家之柄而专任其大臣将相摄威擅势私门成党而公道不行故使陈成田常鸱夷子皮得成其难使吕氏絶祀而陈氏有国者此柔懦所生也郑子阳刚毅而好罚其于罚也执而无赦舎人有折弓者畏罪而恐诛则因猘狗之惊以杀子阳此刚勐之所致也今不知道者见柔懦者侵则矜为刚毅见刚毅者亡则矜为柔懦此本无主于中而见闻舛驰于外者也故终身而无所定趋譬犹不知音者之歌也浊之则郁而无转清之则燋而不讴及至韩娥秦青薛谈之讴侯同曼声之歌愤于志积于内盈而发音则莫不比于律而和于人心何则中有本主以定清浊不受于外而自为仪表也今夫盲者行于道人谓之左则左谓之右则右遇君子则易道遇小人则䧟沟壑何则目无以接物也故魏两用楼翟吴起而亡西河愍王专用淖齿而死于东庙无术以御之也文王两用吕望召公奭而王楚庄王专任孙叔敖而覇有术以御之也夫弦歌鼓舞以为乐盘旋揖让以修礼厚葬乆䘮以送死孔子之所立也而墨子非之兼爱上贤右鬼非命墨子之所立也而杨子非之全性保眞不以物累形杨子之所立也而孟子非之趋舍人异各有晓心故是非有处得其处则无非失其处则无是丹宂太蒙反踵空同大夏北户竒肱脩股之民是非各异习俗相反君臣上下夫妇父子有以相使也此之是非彼之是也此之非非彼之非也譬若斤斧椎凿之各有所施也禹之时以五音听治悬钟皷磬铎置鼗以待四方之士为号曰教寡人以道者击鼓谕寡人以义者击钟告寡人以事者振铎语寡人以忧者击磬有狱讼者摇鼗当此之时一馈而十起一沐而三捉髪以劳天下之民此而不能逹善効忠者则才不足也秦之时髙为台榭大为苑囿逺为驰道铸金人发适戍入刍稾头㑹箕赋输于少府丁壮丈夫西至临洮狄道东至㑹稽浮石南至豫章桂林北至飞狐阳原道路死人以沟量当此之时忠谏者谓之不祥而道仁义者谓之狂逮至高皇帝存亡继絶举天下之大义身自奋袂执锐以为百姓请命于皇天当此之时天下雄儁豪英㬥露于野泽前蒙矢石而后堕谿壑出百死而绐一生以争天下之权奋武厉诚以决一旦之命当此之时丰衣博带而道儒墨者以为不肖逮至㬥乱已胜海内大定继文之业立武之功履天子之圗籍造刘氏之貌冠总邹鲁之儒墨通先圣之遗教戴天子之旗乗大路建九斿撞大钟击鸣鼓奏咸池扬干戚当此之时有立武者见疑一世之间而文武代为雌䧺有时而用也今世之为武者则非文也为文者则非武也文武更相非而不知时世之用也此见隅曲之一指而不知八极之广大也故东靣而望不见西墙南靣而视不覩北方唯无所向者则无所不通国之所以存者道德也家之所以亡者理塞也道尧无百户之郭舜无置锥之地以有天下禹无十人之衆汤无七里之分以王诸侯文王处岐周之间也地方不过百里而立为天子者有王道也夏桀殷纣之盛也人迹所至舟车所通莫不为郡县然而身死人手而为天下笑者有亡形也故圣人见化以观其徴德有盛衰风先萌焉故得王道者虽小必大有亡形者虽成必败夫夏之将亡太史令终古先奔于商三年而桀乃亡殷之将败也太史令向艺先归文王朞年而纣乃亡故圣人之见存亡之迹成败之际也非待鸣条之野甲子之日也今谓彊者胜则度地计衆冨者利则量粟称金若此则千乗之君无不霸王者而万乘之国无不破亡者矣存亡之迹若此其易知也愚夫惷妇皆能论之赵襄子以晋阳之城霸智伯以三晋之地擒愍王以大齐亡田单以卽墨有功故国之亡也虽大不足恃道之行也虽小不可轻由此观之存在得道而不在于大也亡在失道而不在于小也诗云乃眷西顾此惟与宅言去殷而迁于周也故乱国之君务广其地而不务仁义务高其位而不务道德是释其所以存而造其所以亡也故桀囚于焦门而不能自非其所行而悔不杀汤于夏台纣居于宣室而不反其过而悔不诛文王于羑里二君处彊大势位修仁义之道汤武救罪之不给何谋之敢当若上乱三光之明下失万民之心虽微汤武孰弗能夺也今不审其在己者而反备之于人天下非一汤武也杀一人则必有继之者也且汤武之所以处小弱而能以王者以其有道也桀纣之所以处彊大而见夺者以其无道也今不行人之所以王者而反益己之所以夺是趋亡之道也武王尅殷欲筑宫于五行之山周公曰不可夫五行之山固塞险阻之地也使我德能覆之则天下纳其贡职者廻也使我有㬥乱之行则天下之伐我难矣此所以三十六世而不夺也周公可谓能持满矣昔者周书有言曰上言者下用也下言者上用也上言者常也下言者权也此存亡之术也唯圣人为能知权言而必信期而必当天下之高行也直躬其父攘羊而子证之尾生与妇人期而死之直而证父信而溺死虽有直信孰能贵之夫三军矫命过之大者也秦穆公兴兵袭郑过周而东郑贾人弦高将西贩牛道遇秦师于周郑之间乃矫郑伯之命犒以十二牛宾秦师而却之以存郑国故事有所至信反为过诞反为功何谓失礼而有大功昔楚恭王战于隂陵潘尫养由基黄衰微公孙丙相与簒之恭王惧而失体黄衰微举足蹵其体恭王乃觉怒其失礼奋体而起四大夫载而行昔苍吾绕娶妻而美以让兄此所谓忠爱而不可行者也是故圣人论事之局曲直与之屈伸偃仰无常仪表时屈时伸卑弱柔如蒲韦非摄夺也刚强勐毅志厉青云非本矜也以乘时应变也夫君臣之接屈膝卑拜以相尊礼也至其迫于患也则举足蹵其体天下莫能非也是故忠之所在礼不足以难之也孝子之事亲和颜卑体奉带运履至其溺也则捽其髪而拯非敢骄侮以救其死也故溺则捽父祝则名君势不得不然也此权之所设也故孔子曰可以共学矣而未可以适道也可与适道未可以立也可以立未可与权权者圣人之所独见也故忤而后合者谓之知权合而后舛者谓之不知权不知权者善反丑矣故礼者实之华而伪之文也方于卒迫穷遽之中也则无所用矣是故圣人以文交于世而以实从事于冝不结于一迹之涂凝滞而不化是故败事少而成事多号令行于天下而莫之能非矣猩猩知徃而不知来干鹄知来而不知徃此脩短之分也昔者苌𢎞周室之执数者也天地之气日月之行风雨之变律厯之数无所不通然而不能自知车裂而死苏秦匹夫徒走之人也靻硚嬴盖经营万乘之主服诺诸侯然不自免于车裂之患徐偃王被服慈惠身行仁义陆地之朝者三十二国然而身死国亡子孙无类大夫种辅翼越王句践而为之报怨雪耻擒夫差之身开地数千里然而身伏属镂而死此皆逹于治乱之机而未知全性之具者故苌𢎞知天道而不知人事苏秦知权谋而不知祸福徐偃王知仁义而不知时大夫种知忠而不知谋圣人则不然论世而为之事权事而为之谋是以舒之天下而不窕内之寻常而不塞使天下荒乱礼义絶纲纪废彊弱相乘力征相攘臣主无差贵贱无序甲胄生虮虱燕雀处帷幄而兵不休息而乃始服属㬰之貌恭俭之礼则必㓕抑而不能兴矣天下安宁政教和平百姓肃睦上下相亲而乃始立气矜奋勇力则必不免于有司之法矣是故圣人者能隂能阳能弱能彊随时而动静因资而立功物动而知其反事萌而察其变化则为之象运则为之应是以终身行而无所困故事有可行而不可言者有可言而不可行者有易为而难成者有难成而易败者所谓可行而不可言者趋舍也可言而不可行者伪诈也易为而难成者事也难成而易败者名也此四策者圣人之所独见而留意也誳寸而伸尺圣人为之小枉而大直君子行之周公有杀弟之累齐桓有争国之名然而周公以义补缺桓公以功㓕丑而皆为贤今以人之小过揜其大美则天下无圣王贤相矣故目中有疵不害于视不可灼也喉中有病无害于息不可凿也河上之丘冡不可胜数犹之为易也水激兴波高下相临差以寻常犹之为平昔者曹子为鲁将兵三战不胜亡地千里使曹子计不顾后足不旋踵刎颈于陈中则终身为破军擒将矣然而曹子不羞其败耻死而无功柯之盟揄三尺之刃造桓公之胷三战所亡一朝而反之勇闻于天下功立于鲁国管仲辅公子糺而不能遂不可谓智遁逃奔走不死其难不可谓勇束缚桎梏不讳其耻不可谓贞当此三行者布衣弗友人君弗臣然而管仲免于累绁之中立齐国之政九合诸侯一匡天下使管仲出死捐躯不顾后圗岂有此霸功哉今人君论其臣也不计其大功总其畧行而求小善则失贤之数也故人有厚德无问其小节而有大誉无疵其小故夫牛蹏之涔不能生鳣鲔而蜂房不容鹄卵小形不足以包大体也夫人之情莫不有所短诚其大畧是也虽有小过不足以为累若其大畧非也虽有闾里之行未足大举夫颜喙聚梁父之大盗也而为齐忠臣段干木晋国之大驵也而为文侯师孟卯妻其嫂有五子焉然而相魏宁其危解其患景阳淫酒被髪而御于妇人威服诸侯此四人者皆有所短然而功名不㓕者其畧得也季襄陈仲子立节抗行不入洿君之朝不食乱世之食遂饿而死不能存亡接絶者何小节伸而大畧屈故小谨者无成功訾行者不容于衆体大者节疏跖距者举逺自古及今五帝三王未有能全其行者也故易曰小过亨利贞言人莫不有过而不欲其大也夫尧舜汤武世主之隆也齐桓晋文五霸之豪英也然尧有不慈之名舜有卑父之谤汤武有放弑之事五伯有㬥乱之谋是故君子不责备于一人方正而不以割廉直而不以切博通而不以訾文武而不以责求于一人则任以人力自修则以道德责人以人力易偿也自修以道德难为也难为则行高矣易偿则求赡矣夫夏后氏之璜不能无考明月之珠不能无颣然而天下寳之者何也其小恶不足妨大美也今志人之所短而忘人之所脩而求得其贤于天下则难矣夫百里奚之饭牛伊尹之负鼎太公之鼓刀寗戚之商歌其美有存焉者矣衆人见其位之卑贱事之洿辱而不知其大畧以为不肖及其为天子三公而立为诸侯贤相乃始信于异衆也夫发于鼎俎之间出于屠酤之肆解于累绁之中兴于牛颔之下洗之以汤沐祓之以爟火立之于本朝之上倚之于三公之位内不慙于国家外不愧于诸侯符势有以内合故未有功而知其贤者尧之知舜功成事立而知其贤者市人之知舜也为是释度数而求之于朝肆草莾之中其失人也必多矣何则能効其求而不知其所以取人也夫物之相类者世主之所乱惑也嫌疑肖象者衆人之所眩耀故很者类知而非知愚者类仁而非仁戆者类勇而非勇使人之相去也若玉之与石美之与恶则论人易矣夫乱人者芎䓖之与藁本也蛇牀之与麋芜也此皆相似者故劒工惑劒之似莫邪者唯欧冶能名其种玉工眩玉之似碧卢者唯猗顿不失其情闇主乱于姦臣小人之疑君子者唯圣人能见微以知明故蛇举首尺而脩短可知也象见其牙而大小可论也薛烛庸子见若狐甲于劒而利钝识矣㬰儿易牙淄渑之水合者尝一哈水而丼苦知矣故圣人之论贤也见其一行而贤不肖分矣孔子辞廪邱终不盗刀钩许由让天子终不利封侯故未尝灼而不敢握火者见其有所烧也未尝伤而不敢握刃者见其有所害也由此观之见者可以论未发也而观小节足以知大体矣故论人之道贵则观其所举富则观其所施穷则观其所不受贱则观其所不为贫则观其所不取视其更难以知其勇动以喜乐以观其守委以财货以论其人振以恐惧以知其节则人情备矣古之善赏者费少而劝衆善罚者刑省而姦禁善予者用约而为德善取者入多而无怨赵襄子围于晋阳罢围而赏有功者五人高赫为赏首左右曰晋阳之难赫无大功今为赏首何也襄子曰晋阳之围寡人社稷危国家殆羣臣无不有骄侮之心唯赫不失君臣之礼故赏一人而天下为忠之臣者莫不愿忠于其君此赏少而劝善者衆也齐威王设大鼎于庭中而数无盐令曰子之誉日闻吾耳察子之事田野芜仓廪虚囹圄实子以姦事我者也乃烹之齐以此三十二岁道路不拾遗此刑省姦禁者也秦穆公出游而车败右服失马野人得之穆公追而及之岐山之阳野人方屠而食之穆公曰夫食骏马之肉而不还饮酒者伤人吾恐其伤汝等徧饮而去之处一年与晋惠公为韩之战晋师围穆公之车梁由靡扣穆公之骖获之食马肉者三百余人皆出死为穆公战于车下遂克晋虏惠公以归此用约而为徳者也齐桓公将欲征伐甲兵不足令有罪者出犀甲一㦸有轻罪者赎以金分讼而不胜者出一束箭百姓皆説乃矫箭为矢铸金而为刄以伐不义而征无道遂霸天下此入多而无怨者也故圣人因民之所喜而劝善因民之所恶而禁姦故赏一人而天下誉之罚一人而天下畏之故至赏不费至刑不滥孔子诛少正卯而鲁国之邪塞子产诛邓析而郑国之姦禁以近谕逺以小知大也故圣人守约而治广者此之谓也天下莫易于为善而莫难于为不善也所谓为善者静而无为也所谓为不善者躁而多欲也适情辞余无所诱惑循性保眞无变于己故曰为善易越城郭踰险塞姦符节盗管金簒弑矫诬非人之性也故曰为不善难今人所以犯囹圄之罪而䧟于刑戮之患者由嗜慾无厌不循度量之故也何以知其然天下县官法曰发墓者诛窃盗者刑此执政之所司也夫法令者网其姦邪勒率随其踪迹无愚夫惷妇皆知为姦之无脱也犯禁之不得免也然而不材子不胜其欲蒙死亡之罪而被刑戮之羞然而立秋之后司冦之徒继踵于门而死市之人血流于路何则惑于财利之得而蔽于死亡之患也夫今陈卒设兵两军相当将施令曰斩首拜爵而屈挠者要斩然而队阶之卒皆不能前遂斩首之功而后被要斩之罪是去恐死而就必死也故利害之反祸福之接不可不审也事或欲之适足以失之或避之适足以就之楚人有乘船而遇大风者波至而自投于水非不贪生而畏死也惑于恐死而反忘生也故人之嗜慾亦犹此也齐人有盗金者当市繁之时至掇而走勒问其故曰而盗金于市中何也对曰吾不见人徒见金耳志所欲则忘其为矣是故圣人审动静之变而适受与之度理好憎之情和喜怒之节夫动静得则患弗过也受与适则罪弗累也好憎理则忧弗近也喜怒节则怨弗犯也故逹道之人不茍得不让福其有弗弃非其有弗索常满而不溢恒虚而易足今夫霤水足以溢壶榼而江河不能实漏巵故人心犹是也自当以道术度量食充虚衣御寒则足以养七尺之形矣若无道术度量而以自俭约则万乘之势不足以为尊天下之富不足以为乐矣孙叔敖三去令尹而无忧色爵禄不能累也荆佽非两蛟夹绕其船而志不动怪物不能惊也圣人心平志易精神内守物莫足以惑之夫醉者俛入城门以为七尺之闺也超江淮以为寻常之沟也酒浊其神也怯者夜见立表以为鬼也见寝石以为虎也惧揜其气也又况无天地之怪物乎夫雌䧺相接隂阳相薄羽者为雏毛者为驹犊柔者为皮肉坚者为齿角人弗怪也水生蠬蜄山生金玉人弗怪也老槐生火乆血为燐人弗怪也山出嘄阳水生罔象木生毕方井生坟羊人怪之闻见鲜而识物浅也天下之怪物圣人之所独见利害之反覆知者之所独明逹也同异嫌疑者世俗之所眩惑也夫见不可布于海内闻不可明于百姓是故因鬼神禨祥而为之立禁总形推类而为之变象何以知其然也世俗言曰飨大高者而彘为上牲葬死人者裘不可以藏相戏以刄者太祖軵其肘枕户橉而卧者鬼神跖其首此皆不着于法令而圣人之所不口传也夫飨大高而彘为上牲者非彘能贤于野兽麋鹿也而神明独飨之何也以为彘者家人所常畜而易得之物也故因其便以尊之裘不可以藏者非能具绨绵曼帛温煖于身也世以为裘者难得贵贾之物也而不可传于后世无益于死者而足以养生故因其资以詟之相戏以刃太祖軵其肘者夫以刃相戏必为过失过失相伤其患必大无渉血之讐争忿闘而以小事自内于刑戮愚者所不知忌也故因太祖以累其心枕户橉而卧鬼神履其首者使鬼神能𤣥化则不待户牖之行若循虚而出入则亦无能履也夫戸牖者风气之所从徃来而风气者隂阳粗捔者也离者必病故託鬼神以伸诫之也凡此之属皆不可胜着于书策竹帛而藏于宫府者也故以禨祥明之为愚者之不知其害乃借鬼神之威以声其教所由来者逺矣而愚者以为禨祥而狠者以为非唯有道者能通其志今世之祭井灶门户箕箒臼杵者非以其神为能飨之也恃頼其德烦苦之无巳也是故以时见其德所以不忘其功也触石而出肤寸而合不崇朝而雨天下者唯太山赤地三年而不絶流泽及百里而润草木者唯江河也是以天子秩而祭之故马免人于难者其死也葬之牛其死也葬以大车为荐牛马有功犹不可忘又况人乎此圣人所以重仁袭恩故炎帝于火而死为灶禹劳天下而死为社后稷作稼穑而死为稷羿除天下之害而死为宗布此鬼神之所以立北楚有任侠者其子孙数谏而止之不听也县有贼大搜其庐事果发觉夜惊而走追道及之其所施德者皆为之战得免而遂反语其子曰汝数止吾为侠今有难果赖而免身而谏我不可用也知所以免于难而不知所以无难论事如此岂不惑哉宋人有嫁子者告其子曰嫁未必成也有如出不可不私藏私藏而富其于以复嫁易其子听父之计窃而藏之君公知其盗也逐而去之其父不自非也而反得其计知为出藏财而不知藏财所以出也为论如此岂不勃哉今夫僦载者救一车之任极一牛之力为轴之折也有如辕轴其上以为造不知轴辕之趣轴折也楚王之佩玦而逐莬为走而破其玦也因珮两玦以为之豫两玦相触破乃逾疾乱国之治有似于此夫鸱目大而睡不若䑕蚈足衆而走不若蛇物固有大不若小衆不若少者及至夫彊之弱弱之彊危之安存之亡也非圣人孰能观之大小尊卑未足以论也唯道之在者为贵何以明之天子处于郊亭则九卿趋大夫走坐者伏倚者齐当此之时明堂太庙悬冠解劒缓带而寝非郊亭大而庙堂狭小也至尊居之也天道之贵也非特天子之为尊也所在而衆仰之夫蛰虫鹊巢皆向天一者至和在焉尔帝者诚能包禀道合至和则禽兽草木莫不被其泽矣而况兆民乎淮南鸿烈解卷十三淮南鸿烈解卷十四钦定四库全书淮南鸿烈解卷十四汉髙诱注诠言训洞同天地浑沌为朴未造而成物谓之太一同出于一所为各异有鸟有鱼有兽谓之分物方以类别物以羣分性命不同皆形于有隔而不通分而为万物莫能及宗故动而谓之生死而谓之穷皆为物矣非不物而物物者也物物者亡乎万物之中稽古太初人生于无形于有有形而制于物能反其所生若未有形谓之真人真人者未始分于太一者也圣人不以名尸不为谋府不为事任不为智主藏无形行无迹游无朕不为福先不为祸始保于虚无动于不得已欲福者㦯为祸欲利者或离害故无为而宁者失其所以宁则危无事而治者失其所以治则乱星列于天而明故人指之义列于德而见故人视之人之所指动则有章人之所视行则有迹动有章则词行有迹则议故圣人揜明于不形藏迹于无为王子庆忌死于剑羿死于桃棓子路葅于卫苏秦死于口人莫不贵其所有而贱其所短然而皆溺其所贵而极其所贱所贵者有形所贱者无朕也故虎豹之彊来射蝯貁之捷来措人能贵其所贱贱其所贵可与言至论矣自信者不可以诽誉迁也知足者不可以势利诱也故通性之情者不务性之所无以为通命之情者不忧命之所无奈何通于道者物莫不足滑其调詹何曰未尝闻身治而国乱者也未尝闻身乱而国治者也矩不正不可以为方规不正不可以为员身者事之规矩也未闻枉己而能正人者也原天命治心术理好憎适情性则治道通矣原天命则不惑祸福治心术则不妄喜怒理好憎则不贪无用适情性则欲不过节不惑祸福则动静循理不妄喜怒则赏罚不阿不贪无用则不以欲用害性欲不过节则养性知足凡此四者弗求于外弗假于人反己而得矣天下不可以智为也不可以慧识也不可以事治也不可以仁附也不可以强胜也五者皆人才也德不盛不能成一焉德立则五无殆五见则德无位矣故得道则愚者有余失道则智者不足度水而无游数虽强必沉有游数虽羸必遂又况託于舟航之上乎为治之本务在于安民安民之本在于足用足用之本在于勿夺时勿夺时之本在于省事省事之本在于节欲节欲之本在于反性反性之本在于去载去载则虚虚则平平者道之素也虚者道之舍也能有天下者必不失其国能有其国者必不䘮其家能治其家者必不遗其身能修其身者必不忘其心能原其心者必不亏其性能全其性者必不惑于道故广成子曰慎守而内周闭而外多知为败毋视毋聼抱神以静形将自正不得之己而能知彼者未之有也故易曰括囊无咎无誉能成霸王者必得胜者也能胜敌者必强者也能强者必用人力者也能用人力者必得人心也能得人心者必自得者也能自得者必柔弱也强胜不若己者至于与同则格柔胜出于己者其力不可度故能以衆不胜成大胜者唯圣人能之善游者不学刺舟而便用之劲䈥者不学骑马而便居之轻天下者身不累于物故能处之太王亶父处邠狄人攻之事之以皮币珠玉而不聼乃谢耆老而徙岐周百姓携幼扶老而从之遂成国焉推此意四世而有天下不亦冝乎无以天下为者必能治天下者霜雪雨露生杀万物天无为焉犹之贵天也厌文搔法治官理民者有司也君无事焉犹尊君也辟地垦草者后稷也决河濬江者禹也聼狱制中者臯陶也有圣名者尧也故得道以御者身虽无能必使能者为己用不得其道伎艺虽多未有益也方船济乎江有虚舟从一方来触而覆之虽有忮心必无怨色有一人在其中一谓张之一谓歙之再三唿而不应必以丑声随其后向不怒而今怒向虚而今实也人能虚己以游于世孰能訾之释道而任智者必危弃数而用才者必困有以欲多而亡者未有以无欲而危者也有以欲治而乱者未有以守常而失者也故智不足免患愚不足以至于失宁守其分循其理失之不忧得之不喜故成者非所为也得者非所求也入者有受而无取出者有授而无予因春而生因秋而杀所生者弗德所杀者非怨则几于道也圣人不为可非之行不憎人之非己也修足誉之德不求人之誉己也不能使祸不至信己之不迎也不能使福必来信己之不攘也祸之至也非其求所至故穷而不忧福之至也非其求所成故通而弗矜知祸福之制不在于己也故闲居而乐无为而治圣人守其所以有不求其所未得求其所无则所有者亡矣修其所有则所欲者至故用兵者先为不可胜以待敌之可胜也治国者先为不可夺以待敌之可夺也舜修之歴山而海内从化文王修之岐周而天下移风使舜趋天下之利而忘修己之道身犹弗能保何尺地之有故治未固于不乱而事为治者必危行未固于无非而急求名者必剉也福莫大无祸利莫美不丧动之为物不损则益不成则毁不利则病皆险也道之者危故秦胜乎戎而败乎殽楚胜乎诸夏而败乎栢莒故道不可以劝而就利者而可以宁避害者故常无祸不常有福常无罪不常有功圣人无思虑无设储来者弗迎去者弗将人虽东西南北独立中央故处衆枉之中不失其直天下皆流独不离其坛域故不为善不避丑遵天之道不为始不专己循天之理不豫谋不弃时与天为期不求得不辞福从天之则不求所无不失所得内无旁祸外无旁福祸福不生安有人贼为善则观为不善则议观则生贵议则生患故道术不可以进而求名而可以退而修身不可以得利而可以离害故圣人不以行求名不以智见誉法修自然己无所与虑不胜数行不胜德事不胜道为者有不成求者有不得人有穷而道无不通与道争则㐫故诗曰弗识弗知顺帝之则有智而无为与无智者同道有能而无事与无能者同德其智也告之者至然后觉其动也使之者至然后觉其为也有智若无智有能若无能道理为正也故功盖天下不施其美泽及后世不有其名道理通而人伪灭也名与道不两明人受名则道不用道胜人则名息矣道与人竞长章人者息道者也人章道息则危不逺矣故世有圣名则衰之日至矣欲尸名者必为善欲为善者必生事事生则释公而就私货数而任己欲见誉于为善而立名于为质则治不修故而事不须时治不修故则多责事不须时则无功责多功鲜无以塞之则妄发而邀当妄为而要中功之成也不足以更责事之败也不足以弊身故重为善若重为非而几于道矣天下非无信士也临货分财必探筹而定分以为有心者之于平不若无心者也天下非无亷士也然而守重寳者必关户而全封以为有欲者之于亷不若无欲者也人举其疵则怨人鑑见其丑则善鑑人能接物而不与己焉则免于累矣公孙龙粲于辞而贸名邓析巧辩而乱法苏秦善说而亡国由其道则善无章修其理则巧无名故以巧闘力者始于阳常卒于阴以慧治国者始于治常卒于乱使水流下孰弗能治激而上之非巧不能故文胜则质揜邪巧则正塞之也德可以自修而不可以使人暴道可以自治而不可以使人乱虽有圣贤之寳不遇暴乱之世可以全身而未可以霸王也汤武之王也遇桀纣之暴也桀纣非以汤武之贤暴也汤武遭桀纣之暴而王也故虽贤王必待遇遇者能遭于时而得之也非智能所求而成也君子修行而使善无名布施而使仁无章故士行善而不知善之所由来民赡利而不知利之所由出故无为而自治善有章则士争名利有本则民争功二争者生虽有贤者弗能治故圣人揜迹于为善而息名于为仁也外交而为援事大而为安不若内治而待时凡事人者非以寳币必以卑辞事以玉帛则货殚而欲不餍卑体婉辞则谕说而交不结约束誓盟则约定而反无日虽割国之锱锤以事人而无自恃之道不足以为全若诚外释交之䇿而慎修其境内之事尽其地力以多其积厉其民死以牢其城上下一心君臣同志与之守社稷斆死而民弗离则为名者不伐无罪而为利者不攻难胜此必全之道也民有道所同道有法所同守为义之不能相固威之不能相必也故立君以一民君执一则治无常则乱君道者非所以为也所以无为也何谓无为智者不以位为事勇者不以位为暴仁者不以位为患可谓无为矣夫无为则得于一也一也者万物之本也无敌之道也凡人之性少则猖狂壮则暴强老则好利一身之身既数变矣又况君数易法国数易君人以其位通其好憎下之径衢不可胜理故君失一则乱甚于无君之时故诗曰不愆不㤀率由旧章此之谓也君好智则倍时而任己弃数而用虑天下之物博而智浅以浅赡博未有能者也独任其智失必多矣故好智穷术也好勇则轻敌而简备自偩而辞助一人之力以围强敌不杖衆多而专用身才必不堪也故好勇危术也好与则无定分上之分不定则下之望无止若多赋歛实府库则与民为讐少取多与数未之有也故好与来怨之道也仁智勇力人之美才也而莫足以治天下由此观之贤能之不足任也而道术之可修明矣圣人胜心衆人胜欲君子行正气小人行邪气内便于性外合于义循理而动不系于物者正气也推于滋味淫于声色发于喜怒不顾后患者邪气也邪与正相伤欲与性相害不可两立一植一废故圣人损欲而从事于性目好色耳好声口好味接而说之不知利害嗜慾也食之不宁于体聼之不合于道视之不便于性三宫交争以义为制者心也割痤疽非不痛也饮毒药非不苦也然而为之者便于身也渇而饮水非不快也饥而大飱非不赡也然而弗为者害于性也此四者耳目鼻口不知所取去心为之制各得其所由是观之欲之不可胜明矣凡治身养性节寝处适饮食和喜怒便动静使在己者得而邪气因而不生岂若忧瘕疵之与痤疽之发而豫备之哉夫函牛之鼎沸而蝇蚋弗敢入崑山之玉瑱而尘垢弗能汚也圣人无去之心而心无丑无取之美而美不失故祭祀思亲不求福飨賔修敬不思德唯弗求者能有之处尊位者以有公道而无私说故称尊焉不称贤也有大地者以有常术而无钤谋故称平焉不称智也内无暴事以离怨于百姓外无贤行以见忌于诸侯上下之礼袭而不离而为论者莫然不见所观焉此所谓藏无形者非藏无形孰能形三代之所道者因也故禹决江河因水也后稷播种树谷因地也汤武平暴乱因时也故天下可得而不可取也霸王可受而不可求也在智则人与之讼在力则人与之争未有使人无智者有使人不能用其智于己者也未有使人无力者有使人不能施其力于己者也此两者常在久见故君贤不见诸侯不备不肖不见则百姓不怨百姓不怨则民用可得诸侯弗备则天下之时可承事所与衆同也功所与时成也圣人无焉故老子曰虎无所措其爪兕无所措其角盖谓此也鼓不灭于声故能有声镜不没于形故能有形金石有声弗叩弗鸣管箫有音弗吹无声圣人内藏不为物先倡事来而制物至而应饰其外者伤其内失其情者害其神见其文者蔽其质无湏臾㤀为质者必困于性百歩之中不㤀其容者必累其形故羽翼美者伤骨骸枝叶美者害根茎能两美者天下无之也天有明不忧民之晦也百姓穿户凿牖自取照焉地有财不忧民之贫也百姓伐木芟草自取富焉至德道者若邱山嵬然不动行者以为期也直己而足物不为人赣用之者亦不受其德故宁而能久天地无予也故无夺也日月无德也故无怨也喜得者必多怨喜予者必喜夺唯灭迹于无为而随天地自然者唯能胜理而为受名名兴则道行道行则人无位矣故誉生则毁随之善见则怨从之利则为害始福则为祸先唯不求利者为无害唯不求福者为无祸侯而求霸者必失其侯霸而求王者必丧其霸故国以全为常霸王其寄也身以生为常富贵其寄也能不以天下伤其国而不以国害其身者为可以託天下也不知道者释其所巳有而求其所未得也苦心愁虑以行曲故福至则喜祸至则怖神劳于谋智遽于事祸福萌生终身不悔己之所生乃反愁人不喜则忧中未甞平持无所监谓之狂生人主好仁则无功者赏有罪者释好刑则有功者废无罪者诛及无好者诛而无怨施而不德放凖循䋲身无与事若天若地何不覆载故合而舍之者君也制而诛之者法也民己受诛怨无所灭谓之道道胜则人无事矣圣人无屈竒之服无瑰异之行服不视行不观言不议通而不华穷而不慑荣而不显隐而不穷异而不见怪容而与衆同无以名之此之谓大通升降揖让趋翔周游不得已而为也非性所有于身情无符检行所不得已之事而不解构耳岂加故为哉故不得已而歌者不事为悲不得已而舞者不矜为丽歌舞而不事为悲丽者皆无有根心者善博者不欲牟不恐不胜平心定意捉得其齐行由其理虽不必胜得筹必多何则胜在于数不在于欲駎者不贫最先不恐独后缓急调乎手御心调乎马虽不能必先哉马力必尽矣何则先在于数而不在于欲也是故灭欲则数胜弃智则道立矣贾多端则贫工多技则穷心不一也故木之大者害其条水之大者害其深有智而无术虽鑚之不通有百技而无一道虽得之弗能守故诗曰淑人君子其仪一也其仪一也心如结也君子其结于一乎舜弹五絃之琴而歌南风之诗以治天下周公殽臑不收于前钟鼓不解于县以辅成王而海内平匹夫百畮一守不遑启处无所移之也以一人兼聼天下日有余而治不足使人为之也处尊位者如尸守官者如祝宰尸虽能剥狗烧彘弗为也弗能无亏爼豆之列次黍稷之先后虽知弗教也弗能无害也不能祝者不可以为祝无害于为尸不能御者不可以为仆无害于为佐故位愈尊而身愈佚身愈大而事愈少譬如张琴小絃虽急大絃必缓无为者道之体也执后者道之容也无为制有为术也执后之制先数也放于术则强审于数则宁今与人卞氏之璧未受者先也求而致之虽怨不逆者后也三人同舍二人相争争者各自以为直不能相聼一人虽愚必从旁而决之非以智不争也两人相鬪一羸在侧助一人则胜救一人则免鬪者虽强必制一羸非以勇也以不鬪也由此观之后之制先静之胜躁数也倍道弃数以求茍遇变常易故以知要遮过则自非中则以为候闇行缪改终身不寤此之谓狂有祸则诎有福则嬴有过则悔有功则矜遂不知反此谓狂人贠之中规方之中矩行成兽止成文可以将少而不可以将衆蓼菜成行瓶瓯有堤量粟而舂数米而炊可以治家而不可以治国涤杯而食洗爵而饮浣而后馈可以养家老而不可以飨三军非易不可以治大非简不可以合衆大乐必易大礼必简易故能天简故能地大乐无怨大礼不责四海之内莫不系统故能帝也心有忧者筐牀衽席弗能安也菰饭犓牛弗能甘也琴瑟鸣竽弗能乐也患解忧除然后食甘寝宁居安游乐由是观之生有以乐也死有以哀也今务益性之所不能乐而以害性之所以乐故虽富有天下贵为天子而不免为哀之人凡人之性乐恬而憎悯乐佚而憎劳心常无欲可谓恬矣形常无事可谓佚矣逰心于恬舍形于佚以俟天命自乐于内无急于外虽天下之大不足以易其一槩日月廋而无溉于志故虽贱如贵虽贫如富大道无形大仁无亲大辩无声大亷不嗛大勇不矜五者无弃而几乡方矣军多令则乱酒多约则辩乱则降北辩则相贼故始于都者常大于鄙始于乐者常大于悲其作始简者其终木必调今有美酒嘉肴以相飨卑体婉辞以接之欲以合欢争盈爵之间反生鬪鬪而相伤三族结怨反其所憎此酒之败也诗之失僻乐之失刺礼之失责征音非无羽声也羽音非无征声也五音莫不有声而以征羽定名者以胜者也故仁义智勇圣人之所备有也然而皆立一名者言其大者也阳气起于东北尽于西南阴气起于西南尽于东北阴阳之始皆调适相似日长其类以侵相逺或热焦沙或寒凝水故圣人谨慎其所积水出于山而入于海稼生于野而藏于廪见所始则知终矣席之先雚蕈樽之上𤣥樽爼之先生鱼豆之先㤗羮此皆不快于耳目不适于口腹而先王贵之先本而后末圣人之接物千变万轸必有不化而应化者夫寒之与煖相反大寒地坼氷凝火弗为衰其暑大热铄石流金火弗为益其烈寒暑之变无损益于己质有之也圣常后而不先常应而不唱不进而求不退而让随时三年时去我先去时三年时在我后无去无就中立其所天道无亲唯德是与有道者不失时与人无道者失于时而取人直己而待命之去不可迎而反也要遮而求合时之去不可追而援也故不曰我无以为而天下逺不曰我不欲而天下不至古之存己者乐德而㤀贱故名不动志乐道而忘贫故利不动心名利充天下不足以概志故廉而能乐静而能澹故其身治者可与言道矣自身以上至于荒芒亦逺矣自死而天地无穷亦滔矣以数杂之夀忧天下之乱犹忧河水之少泣而益之也龟三千嵗浮游不过三日以浮游而为龟忧养生之具人必笑之矣故不忧天下之乱而乐其身之治者可与言道矣君子为善不能使富必来不为非而不能使祸无至福之至也非其所求故不伐其功祸之来也非其所生故不悔其行内修极而横祸至者皆天也非人也故中心常恬漠累积其德狗吠而不惊自信其情故知道者不惑知命者不忧万乗之主塟其骸于旷野之中祀其鬼神于明堂之上神贵于形也故神制则形从形胜则神穷聪明虽用必反诸神谓之太沖淮南鸿烈解卷十四淮南鸿烈解卷十五钦定四库全书淮南鸿烈解卷十五汉髙诱注兵畧训古之用兵者非利土壤之广而贪金玉之畧将以存亡继絶平天下之乱而除万民之害也凡有血气之虫含牙帯角前爪后距有角者触有齿者噬有毒者螫有蹏者趹喜而相戱怒而相害天之性也人有衣食之情而物弗能足也故羣居杂䖏分不均求不赡则争争则强胁弱而勇侵怯人无䈥骨之强爪牙之利故割革而为甲烁铁而为刄贪昧饕餮之人残贼天下万人搔动莫宁其所有圣人勃然而起乃讨强暴平乱世夷险除秽以浊为清以危为宁故不得不中絶兵之所由来者逺矣黄帝尝与炎帝战矣颛顼尝与共工争矣故黄帝战于涿鹿之野尧战于丹水之浦舜伐有苖启攻有扈自五帝而弗能偃也又况衰世乎夫兵者所以禁暴讨乱也炎帝为火灾故黄帝擒之共工为水害故颛顼诛之教之以道导之以德而不聼则临之以威武临之威武而不从则制之以兵革故圣人之用兵也若栉髪耨苗所去者少而所利者多杀无罪之民而养无义之君害莫大焉殚天下之财而赡一人之欲祸莫深焉使夏桀殷纣有害于民而立被其患不至于为炮烙晋厉宋康行一不义而身死国亡不至于侵夺为暴此四君者皆有小过而莫之讨也故至于攘天下害百姓肆一人之邪而长海内之祸此大论之所不取也所为立君者以禁暴讨乱也今乗万民之力而反为残贼是为虎傅翼曷为弗除夫畜池鱼者必去猵獭养禽兽者必去豺狼又况治人乎故霸王之兵以论虑之以䇿图之以义扶之非以亡存也将以存亡也故闻敌国之君有加虐于民者则举兵而临其境责之以不义刺之以过行兵至其郊乃令军师曰毋伐树木毋抉坟墓毋爇五谷毋焚积聚毋捕民虏毋收六畜乃发号施令曰其国之君傲天侮鬼决狱不辜杀戮无罪此天之所以诛民之所以仇也兵之来也以废不义而复有德也有逆天之道帅民之贼者身死族灭以家聼者禄以家以里聼者赏以里以乡聼者封以乡以县聼者侯以县尅国不及其民废其君而易其政尊其秀士而显其贤良振其孤寡恤其贫穷出其囹圄赏其有功百姓开门而待之淅米而储之唯恐其不来也此汤武之所以致王而齐桓晋文之所以成霸也故君为无道民之思兵也若旱而望雨渇而求饮夫有谁与交兵接刄乎故义兵之至也至于不战而止晩世之兵君虽无道莫不设渠壍傅堞而守攻者非以禁暴除害也欲以侵地广壤也是故至于伏尸流血相支以日而霸王之功不世出者自为之故也夫为地战者不能成其王为身战者不能立其功举事以为人者衆助之举事以自为者衆去之衆之所助虽弱必强衆之所去虽大必亡兵失道而弱得道而强将失道而拙得道而工国得道而存失道而亡所谓道者体圎而法方背阴而抱阳左柔而右刚履幽而戴明变化无常得一之原以应无方是谓神明夫圆者天也方者地也天圆而无端故不可得而观地方而无垠故莫能窥其门天化育而无形象地生长而无计量浑浑沉沉孰知其藏凡物有朕唯道无朕所以无朕者以其无常形势也轮转而无穷象日月之运行若春秋有代谢若日月有昼夜终而复始明而复晦莫能得其纪制刑而无刑故功可成物物而不物故胜而不屈刑兵之极也至于无刑可谓极之矣是故大兵无创与鬼神通五兵不厉天下莫之敢当建鼓不出库诸侯莫不慴㥄沮胆其处故庙战者帝神化者王所谓庙战者法天道也神化者法四时也修政于境内而逺方慕其德制胜于未战而诸侯服其威内政治也古得道者静而法天地动而顺日月喜怒而合四时呌唿而比雷霆音气不戾八风诎伸不获五度下至介鳞上及毛羽条脩叶贯万物百族由本至末莫不有序是故入小而不偪处大而不窕浸乎金石润乎草木宇中六合振毫之末莫不顺比道之浸洽滒淖纎㣲无所不在是以胜权多也夫射仪度不得则格的不中骥一节不用而千里不至夫战而不胜者非鼓之日也素行无刑乆矣故得道之兵车不发轫骑不被鞍鼓不振尘旗不解卷甲不离矢刄不尝血朝不易位贾不去肆农不离野招义而责之大国必朝小城必下因民之欲乗民之力而为之去残除贼也故同利相死同情相成同欲相助顺道而动天下为向因民而虑天下为鬭猎者逐禽车驰人趍各尽其力无刑罚之威而相为斥闉要遮者同所利也同舟而济于江卒遇风波百族之子捷捽招杼船若左右手不以相德其忧同也故明王之用兵也为天下除害而与万民共享其利民之为用犹子之为父弟之为兄威之所加若崩山决塘敌孰敢当故善用兵者用其自为用也不能用兵者用其为己用也用其自为用则天下莫不可用也用其为己用所得者鲜矣兵有三诋治国家理境内行仁义布德惠立正法塞邪隧羣臣亲附百姓和辑上下一心君臣同力诸侯服其威而四方懐其德修政庙堂之上而折冲千里之外拱揖指撝而天下响应此用兵之上也地广民衆主贤将忠国富兵强约束信号令明两军相当鼓錞相望未至兵交接刄而敌人奔亡此用兵之次也知土地之宜习险隘之利明竒正之变察行陈解赎之数维枹绾而鼔之白刄合流矢接涉血属肠舆死扶伤流血千里暴骸盈场乃以决胜此用兵之下也今夫天下皆知事治其末而莫知务修其本释其根而树其枝也夫兵之所以佐胜者衆而所以必胜者寡甲坚兵利车固马良畜积给足士卒殷轸此军之大资也而胜亡焉明于星辰日月之运刑德竒賌之数背乡左右之便此战之助也而全亡焉良将之所以必胜者恒有不原之智不道之道难以衆同也夫论除谨动静时吏卒辨兵甲治正行伍连什伯明鼓旗此尉之官也前后知险易见敌知难易发斥不忘遗此候之官也隧路亟行辎治赋丈均处军辑井灶通此司空之官也收藏于后迁舍不离无淫舆无遗辎此舆之官也凡此五官之于将也犹身之有股肱手足也必择其人技能其才使官胜其任人能其事告之以政申之以令使之若虎豹之有爪牙飞鸟之有六翮莫不为用然皆佐胜之具也非所以必胜也兵之胜败本在于政政胜其民下附其上则兵强矣民胜其政下畔其上则兵弱矣故德义足以怀天下之民事业足以当天下之急选举足以得贤士之心谋虑足以知强弱之势此必胜之本也地广人衆不足以为强坚甲利兵不足以为胜髙城深池不足以为固严令繁刑不足以为威为存政者虽小必存为亡政者虽大必亡昔者楚人地南卷沅湘北绕颍泗西包巴蜀东裹郯淮颍汝以为洫江汉以为池垣之以邓林緜之以方城山髙寻云谿肆无景地利形便卒民勇敢蛟革犀兕以为甲胄修铩短鏦齐为前行积弩陪后错车卫旁疾如锥矢合如雷电解如风雨然而兵殆于垂沙衆破于栢举楚国之强大地计衆中分天下然怀王北畏孟尝君背社稷之守而委身强秦兵挫地削身死不还二世皇帝势为天子富有天下人迹所至舟檝所通莫不为郡县然纵耳目之欲穷侈靡之变不顾百姓之饥寒穷匮也兴万乗之驾而作阿房之宫发闾左之戍收大半之赋百姓之随逮肆刑挽辂首路死者一旦不知千万之数天下敖然若焦热倾然若苦烈上下不相宁吏民不相憀戍卒陈胜兴于大泽攘臂袒右称为大楚而天下响应当此之时非有牢甲利兵劲弩强冲也伐棘枣而为矜周锥凿而为刃剡摲筡奋儋䦆以当脩㦸强弩攻城畧地莫不降下天下为之麋沸螘动云彻席巻方数千里势位至贱而噐械甚不利然一人唱而天下应之者积怨在于民也武王伐纣东面而迎歳至汜而水至共头而坠彗星出而授殷人其柄当战之时十日乱于上风雨击于中然而前无蹈难之赏而后无遁北之刑白刃不毕拔而天下得矣是故善守者无与御而善战者无与鬬明于禁舍开塞之道乗时势因民欲而取天下故善为政者积其徳善用兵者畜其怒徳积而民可用怒畜而威可立也故文之所以加者浅则势之所胜者小徳之所施者博则威之所制者广威之所制者广则我强而敌弱矣故善用兵者先弱敌而后战者也故费不半而功自倍也汤之地方七十里而王者修徳也智伯有千里之地而亡者穷武也故千乗之国行文徳者王万乗之国好用兵者亡故全兵先胜而后战败兵先战而后求胜徳均则衆者胜力敌则智者胜愚势侔则有数者禽无数凡用兵者必先自庙战主孰贤将孰能民孰附国孰治蓄积孰多士卒孰精甲兵孰利器备孰便故运筹于庙堂之上而决胜千里之外矣夫有形埓者天下讼见之有篇籍者世人传学之此皆以形相胜者也善形者弗法也所贵道者贵其无形也无形则不可制迫不可度量也不可巧诈也不可规虑也智见者人为之谋形见者人为之功衆见者人为之伏器见者人为之备动作周还倨句诎伸可巧诈者皆非善者也善者之动也神出而鬼行星燿而𤣥逐进退诎伸不见朕㙬鸾举麟振凤飞龙腾发如秋风疾如骇龙当以生系死以盛乗衰以疾掩迟以饱制饥若以水灭火若以汤沃雪何往而不遂何之而不用达在中虚神在外漠志运于无形出于不意与飘飘往与忽忽来莫知其所之与条出与间入莫知其所集卒如雷霆疾如风雨若从地出若从天下独出独入莫能应圉疾如镞矢何可胜偶一晦一明孰知其端绪未见其发固已至矣故善用兵者见敌之虚乗而勿假也追而勿舍也迫而勿去也击其犹犹陵其与与疾雷不及塞耳疾霆不暇掩目善用兵若声之与响若镗之与鞈眯不给抚唿不给吸当此之时仰不见天俯不见地手不麾戈兵不尽拔击之若雷薄之若风炎之若火陵之若波敌之静不知其所守动不知其所为故鼔鸣旗麾当者莫不废滞崩阤天下孰敢厉威抗节而当其前者故凌人者胜待人者败为人杓者死兵静则固专一则威分决则勇心疑则北力分则弱故能分人之兵疑人之心则锱铢有余不能分人之兵疑人之心则数倍不足故纣之卒百万之心武王之卒三千人皆专而一故千人同心则得千人力万人异心则无一人之用将卒吏民动静如身乃可以应敌合战故计定而发分决而动将无疑谋卒无二心动无堕容口无虚言事无尝试应敌必敏发动必亟故将以民为体而民以将为心心诚则支体亲刃心疑则支体挠北心不专一则体不节动将不诚心则卒不勇敢故良将之卒若虎之牙若兕之角若鸟之羽若蚈之足可以行可以举可以噬可以触强而不相败衆而不相害一心以使之也故民诚从其令虽少无畏民不从令虽衆为寡故下不亲上其心不用卒不畏将其形不战守有必固而攻有必胜不待交兵接刃而存亡之机固以形矣兵有三势有二权有气势有地势有因势将充勇而轻敌卒果敢而乐战三军之衆百万之师志厉青云气如飘风声如雷霆诚积踰而威加敌人此谓气势硖路津关大山名塞龙蛇蟠却笠居羊肠道发笱门一人守隘而千人弗敢过也此谓地势因其劳倦怠乱饥渴冻暍推其摿摿挤其揭揭此谓因势善用间谍审错规虑设蔚施伏隐匿其形出于不意敌人之兵无所适备此谓知权陈卒正前行选进退俱什伍抟前后不相捻左右不相干受刃者少伤敌者衆此谓事权权势必形吏卒专精选良用才官得其人计定谋决明于死生举错得失莫不振惊故攻不待冲隆云梯而城拔战不至交兵接刃而敌破明于必胜之攻也故兵不必胜不茍接刃攻不必取不为茍发故胜定而后战铃县而后动故衆聚而不虚散兵出而不徒归唯无一动动则凌天振地抗泰山荡四海鬼神移徙鸟兽惊骇如此则野无校兵国无城守矣静以合躁治以持乱无形而制有形无为而应变虽未能得胜于敌敌不可得胜之道也敌先我动则是见其形也彼躁我静则是罢其力也形见则胜可制也力罢则威可立也视其所为因与之化观其邪正以制其命饵之以所欲以罢其足彼若有间急填其隙极其变而束之尽其节而仆之敌若反静为之出竒彼不吾应独尽其调若动而应有见所为彼持后节与之推移彼有所积必有所亏精若转左陷其右陂敌溃而走后必可移敌迫而不动名之曰奄迟击之如雷霆斩之若草木燿之若火电欲疾以遫人不及步鋗车不及转毂兵如植木弩如羊角人虽衆多势莫敢格诸有象者莫不可胜也诸有形者莫不可应也是以圣人藏形于无而游心于虚风雨可障蔽而寒暑不可开闭以其无形故也夫能滑淖精微贯金石穷至逺放乎九天之上蟠乎黄卢之下唯无形者也善用兵者当击其乱不攻其治是不袭堂堂之冦不击填填之旗容未可见以数相持彼有死形因而制之敌人执数动则就隂以虚应实必为之禽虎豹不动不入陷阱麋鹿不动不离罝罘飞鸟不动不絓网罗鱼鼈不动不擐脣喙物未有不以动而制者也是故圣人贵静静则能应躁后则能应先数则能胜疏博则能禽缺故良将之用卒也同其心一其力勇者不得独进怯者不得独退止如邱山发如风雨所凌必破靡不毁沮动如一体莫之应圉是故伤敌者衆而手战者寡矣夫五指之更弹不若卷手之一挃万人之更进不如百人之俱至也今夫虎豹便捷熊罴多力然而人食其肉而席其革者不能通其知而壹其力也夫水势胜火章华之台烧以升勺沃而救之虽涸井而竭池无奈之何也举壶榼盆盎而以灌之其灭可立而待也今人之与人非有水火之胜也而欲以少耦衆不能成其功亦明矣兵家或言曰少可以耦衆此言所将非言所战也或将衆而用寡者势不齐也将寡而用衆者用力谐也若乃人尽其才悉用其力以少胜衆者自古及今未尝闻也神莫贵于天势莫便于地动莫急于时用莫利于人凡此四者兵之干植也然必待道而后行可一用也夫地利胜天时巧举胜地利势胜人故任天者可迷也任地者可束也任时者可迫也任人者可惑也夫仁勇信廉人之美才也然勇者可诱也仁者可夺也信者易欺也廉者易谋也将衆者有一见焉则为人禽矣由此观之则兵以道理制胜而不以人才之贤亦自明矣是故为麋鹿者则可以罝罘设也为鱼鼈者则可以网罟取也为鸿鹄者则可以矰缴加也唯无形者无可奈也是故圣人藏于无原故其情不可得而观运于无形故其陈不可得而经无法无仪来而为之宜无名无状变而为之象深哉睭睭逺哉悠悠且冬且夏且春且秋上穷至髙之末下测至深之底变化消息无所凝滞建心乎窈㝠之野而藏志乎九旋之渊虽有明目孰能窥其情兵之所隐议者天道也所图画者地形也所明言者人事也所以决胜者钤势也故上将之用兵也上得天道下得地利中得人心乃行之以机发之以势是以无破军败兵及至中将上不知天道下不知地利专用人与势虽未必能万全胜钤必多矣下将之用兵也博闻而自乱多知而自疑居则恐惧发则犹豫是以动为人禽矣今使两人接刃巧拙不异而勇士必胜者何也其行之诚也夫以巨斧击桐薪不待利时良日而后破之加巨斧于桐薪之上而无人力之捧虽顺招摇挟刑徳而弗能破者以其无势也故水激则悍矢激则逺夫栝淇卫箘簵载以银钖虽有薄缟之幨腐荷之矰然犹不能独射也假之䈥角之力弓弩之势则贯兕甲而径于革盾矣夫风之疾至于飞屋折木虚举之下大迟自上髙邱人之有所推也是故善用兵者势如决积水于千仞之隄若转贠石于万丈之谿天下见吾兵之必用也则孰敢与我战者故百人之必死也贤于万人之必北也况以三军之衆赴水火而不还踵乎虽誂合刃于天下谁敢在于上者所谓天数者左青龙右白虎前朱雀后𤣥武所谓地利者后生而前死左牡而右牝所谓人事者庆赏信而刑罚必动静时举错疾此世传之所以为仪表者固也然而非所以生仪表者因时而变化者也是故处于堂上之隂而知日月之次序见瓶中之氷而知天下之寒暑夫物之所以相形者微唯圣人达其至故鼓不与于五音而为五音主水不与于五味而为五味调将军不与于五官之事而为五官督故能调五音者不与五音者也能调五味者不与五味者也能治五官之事者不可揆度者也是故将军之心滔滔如春如夏湫漻如秋典凝如冬因形而与之化随时而与之移夫景不为曲物直响不为清音浊观彼之所以来各以其胜应之是故扶义而动推理而行掩节而㫁割因资而成功使彼知吾所出而不知吾所入知吾所举而不知吾所集始如狐狸彼故轻来合如兕虎敌故奔走夫飞鸟之挚也俛其首勐兽之攫也匿其爪虎豹不外其爪而噬不见齿故用兵之道示之以柔而迎之以刚示之以弱而乗之以强为之以歙而应之以张将欲西而示之以东先忤而后合前㝠而后明若鬼之无迹若水之无创故所乡非所之也所见非所谋也举措动静莫能识也若雷之击不可为备所用不复故胜可百全与𤣥明通莫知其门是谓至神兵之所以强者民也民之所以必死者义也义之所以能行者威也是故合之以文齐之以武是谓必取威仪并行是谓至强夫人之所乐者生也而所憎者死也然而髙城深池矢石若雨平原广泽白刃交接而卒争先合者彼非轻死而乐伤也为其赏信而罚明也是故上视下如子则下视上如父上视下如弟则下视上如兄上视下如子则必正四海下视上如父则必正天下上亲下如弟则不难为之死下事上如兄则不难为之亡是故父子兄弟之冦不可与鬬者积恩先施也故四马不调造父不能以致逺弓矢不调羿不能以必中君臣乖心则孙子不能以应敌是故内修其政以积其徳外塞其丑以服其威察其劳逸以知其饱饥故战日有期视死若归故将必与卒同甘苦俟饥寒故其死可得而尽也故古之善将者必以其身先之暑不张盖寒不被裘所以程寒暑也险隘不乗上陵必下所以齐劳佚也军食熟然后敢食军井通然后敢饮所以同饥渴也合战必立矣射之所及以共安危也故良将之用兵也常以积徳击积怨以积爱击积憎何故而不胜主之所求于民者二求民为之劳也欲民为之死也民之所望于主者三饥者能食之劳者能息之有功者能徳之民以偿其二积而上失其三望国虽大人虽衆兵犹且弱也若苦者必得其乐劳者必得其利斩首之功必全死事之后必赏四者既信于民矣主虽射云中之鸟而钓深渊之鱼弹琴瑟声钟竽敦六博投髙壶兵犹且强令犹且行也是故上足仰则下可用也徳足慕则威可立也将者必有三隧四义五行十守所谓三隧者上知天道下习地形中察人情所谓四义者便国不负兵为主不顾身见难不畏死决疑不辟罪所谓五行者柔而不可巻也刚而不可折也仁而不可犯也信而不可欺也勇而不可凌也所谓十守者神清而不可浊也谋逺而不可慕也操固而不可迁也知明而不可蔽也不贪于货不淫于物不嚂于辩不推于方不可喜也不可怒也是谓至于窈窈㝠㝠孰知其情发必中诠言必合数动必顺时解必中揍通动静之机明开塞之节审举措之利害若合符节疾如彍弩势如发矢一龙一蛇动无常体莫见其所中莫知其所穷攻则不可守守则不可攻盖闻善用兵者必先修诸己而后求诸人先为不可胜而后求胜修己于人求胜于敌己未能治也而攻人之乱是犹以火救火以水应水也何所能制今使陶人化而为埴则不能成盆盎工女化而为丝则不能织文锦同莫足以相治也故以异为竒两爵相与鬬未有死者也鹯鹰至则为之解以其异类也故静为躁竒治为乱竒饱为饥竒佚为劳竒竒正之相应若水火金木之代为雌雄也善用兵者持五杀以应故能全其胜拙者处五死以贪故动而为人擒兵贵谋之不测也形之隐匿也出于不意不可以设备也谋见则穷形见则制故善用兵者上隠之天下隠之地中隠之人隠之天者无不制也何谓隠之天大寒甚暑疾风暴雨大雾㝠晦因此而为变者也何谓隠之地山陵邱阜林丛险阻可以伏匿而不见形者也何谓隠之人蔽之于前望之于后出竒行陈之间发如雷霆疾如风雨巨旗止鸣鼓而出入无形莫知其端绪者也故前后正齐四方如绳出入解续不相越凌翼轻边利或前或后离合聚散不失行伍此善修行陈者也明于竒正賌隂阳刑徳五行望气候星龟䇿禨祥此善为天道者也设规虑施蔚伏见用水火出珍恠鼓譟军所以营其耳也曳梢肆柴扬尘起堨所以营其目者此善为诈佯者也錞钺牢重固植而难恐势利不能诱死生不能动此善为充榦者也剽疾轻悍勇敢轻敌疾若灭没此善用轻出竒者也相地形处次舍治壁垒审烟斥居髙陵舍出处此善为地形者也因其饥渴冻暍劳倦怠乱恐惧窘步乗之以选卒击之以宵夜此善因时应变者也易则用车险则用骑涉水多弓隘则用弩昼则多旌夜则多火晦㝠多鼓此善为设施者也凡此八者不可一无也然而非兵之贵者也夫将者必独见独知独见者见人所不见也独知者知人所不知也见人所不见谓之明知人所不知谓之神神明者先胜者也先胜者守不可攻战不可胜攻不可守虚实是也上下有隙将吏不相得所持不直卒心积不服所谓虚也主明将良上下同心气意俱起所谓实也若以水投火所当者陷所薄者移牢柔不相通而胜相竒者虚实之谓也故善战者不在少善守者不在小胜在得威败在失气夫实则鬬虚则走盛则强衰则北呉王夫差地方二千里带甲七十万南与越战栖之㑹稽北与齐战破之艾陵西遇晋公擒之黄池此用民气之实也其后骄溢纵欲拒諌喜谀憢悍遂过不可正喻大臣怨怼百姓不附越王选卒三千人擒之于隧因制其虚也夫气之有虚实也若明之必晦也故胜兵者非常实也败兵者非常虚也善者能实其民气以待人之虚也不能者虚其民气以待人之实也故虚实之气兵之贵者也凡国有难君自宫召将诏之曰社稷之命在将军即今国有难愿请子将而应之将军受命乃令祝史太卜斋宿三日之太庙钻灵龟卜吉日以受鼓旗君入庙门西面而立将入庙门趍至堂下北面而立主亲操钺持头授将军其柄曰从此上至天者将军制之复操斧持头授将军其柄曰从此下至渊者将军制之将已受斧钺答曰国不可从外治也军不可从中御也二心不可以事君疑志不可以应敌臣既以受制于前矣鼓旗斧钺之威臣无还请愿君亦以垂一言之命于臣也君若不许臣不敢将君若许之臣辞而行乃爪鬋设明衣也凿凶门而出乗将军车载旌旗斧钺累若不胜其临敌决战不顾必死无有二心是故无天于上无地于下无敌于前无主于后进不求名退不避罪唯民是保利合于主国之实也上将之道也如此则智者为之虑勇者为之鬭气厉青云疾如驰骛是故兵未交接而敌人恐惧若战胜敌奔毕受功赏吏迁官益爵禄割地而为调决于封外卒论㫁军中顾反于国放旗以入斧钺报毕于君曰军无后治乃缟素辟舍请罪于君君曰赦之退齐服大胜三年反舍中胜二年下胜期年兵之所加者必无道之国也故能战胜而不报取地而不反民不疾疫将不夭死五谷丰昌风雨时节战胜于外福生于内是故名必成而后无余害矣淮南鸿烈解卷十五淮南鸿烈解卷十六钦定四库全书淮南鸿烈解卷十六汉髙诱注説山训魄问于魂曰道何以为体曰以无有为体魄曰无有有形乎䰟曰无有何得而闻也䰟曰吾直有所遇之耳视之无形听之无声谓之幽㝠幽㝠者所以喻道而非道也魄曰吾闻得之矣乃内视而自反也䰟曰凡得道者形不可得而见名不可得而扬今汝已有形名矣何道之所能乎魄曰言者独何为者吾将反吾宗矣魄反顾䰟忽然不见反而自存亦以沦于无形矣人不小学不大迷不小慧不大愚人莫鑑于沬雨而鑑于澄水者以其休止不荡也詹公之钓千歳之鲤不能避曾子攀柩车引輴者为之止也老母行歌而动申喜精之至也瓠巴鼓瑟而淫鱼出听伯牙鼓琴驷马仰秣介子歌龙蛇而文君垂泣故玉在山而草木润渊生珠而岸不枯螾无筋骨之强爪牙之利上食晞堁下饮黄泉用心一也清之为明杯水见眸子浊之为闇河水不见太山视日者眩听雷者聋人无为则治有为则伤无为而治者载无也为者不能有也不能无为者不能有为也人无言而神有言者则伤无言而神者载无有言则伤其神之神者鼻之所以息耳之所以听终以其无用者为用矣物莫不因其所有而用其所无以为不信视籁与竽念虑者不得卧止念虑则有为其所止矣两者俱亡则至徳纯矣圣人终身言治所用者非其言也用所以言也歌者有诗然使人善之者非其诗也鹦鹉能言而不可使长是何则得其所言而不得其所以言故循迹者非能生迹者也神蛇能㫁而复续而不能使人勿㫁也神龟能见梦元王而不能自出渔者之笼四方皆道之门户牖向也在所从闚之故钓可以教骑骑可以教御御可以教刺舟越人学逺射㕘天而发适在五步之内不易仪也世已变矣而守其故譬犹越人之射也月望日夺其光隂不可以乘阳也日出星不见不能与之争光也故末不可以强于本指不可以大于臂下轻上重其覆必易一渊不两鲛水定则清正动则失平故惟不动则所以无不动也江河所以能长百谷者能下之也夫惟能下之是以能上之天下莫相憎于胶漆而莫相爱于冰炭胶漆相贼冰炭相息也墙之壊愈其立也冰之泮愈其凝也以其反宗泰山之容巍巍然髙去之千里不见埵堁逺之故也秋毫之末沦于不测是故小不可以为内者大不可以为外矣兰生幽宫不为莫服而不芳舟在江海不为莫乗而不浮君子行义不为莫知而止休夫玉润泽而有光其声舒扬涣乎其有似也无内无外不匿瑕秽近之而濡望之而隧夫照镜见眸子微察秋毫明照晦㝠故和氏之璧随侯之珠出于山渊之精君子服之顺祥以安宁侯王宝之为天下正陈成子恒之劫子渊捷也子罕之辞其所不欲而得其所欲孔子之见黏蝉者白公胜之倒杖䇿也卫姬之论罪于桓公子见子夏曰何肥也魏文侯见之反被裘而负刍也儿説之为宋王解闭结也此皆微眇可以观论者人有嫁其子而敎之曰尔行矣慎无为善曰不为善将为不善邪应之曰善且由弗为况不善乎此全其天器者拘囹圄者以日为修当死市者以日为短日之脩短有度也有所在而短有所在而脩也则中不平也故以不平为平者其平不平也嫁女于病消者夫死则后难复处也故沮舍之下不可以坐倚墻之傍不可以立执狱牢者无病罪当死者肥泽刑者多夀心无累也良医者常治无病之病故无病圣人者常治无患之患故无患也夫至巧不用劒善闭者不用关楗淳于髠之告失火者此其类以清入浊必困辱以浊入清必覆倾君子之于善也犹采薪者见一介掇之见青葱则㧞之天二气则成虹地二气则泄藏人二气则成病隂阳不能且冬且夏月不知昼日不知夜善射者发不失的善于射矣而不善所射善钓者无所失善于钓矣而不善所钓故有所善则不善矣钟之与磬也近之则钟音充逺之则磬音章物固有近不若逺逺不如近者今曰稻生于水而不能生于湍濑之流紫芝生于山而不能生于盘石之上慈石能引铁及其于铜则不行也水广者鱼大山髙者木脩广其地而薄其徳譬犹陶人为器也揲挺其土而不益厚破乃愈疾圣人不先风吹不先雷毁不得已而动故无累月盛衰于上则蠃蠬应于下同气相动不可以为逺执弹而招鸟挥棁而唿狗欲致之顾反走故鱼不可以无饵钓也兽不可以虚器召也剥牛皮鞟以为鼔正三军之衆然为牛计者不若服于轭也狐白之裘天子被之而坐庙堂然为狐计者不若走于泽亡羊而得牛则莫不利失也㫁指而免头则莫不利为也故人之情于利之中则争取大焉于害之中则争取小焉将军不敢骑白马亡者不敢夜揭炬保者不敢畜噬狗鸡知将旦鹤知夜半而不免于鼎俎山有勐兽林木为之不斩园有螫虫藜藿为之不采为儒而踞里闾为墨而朝吹竽欲灭迹而走雪中拯溺者而欲无濡是非所行而行所非今夫闇饮者非尝不遗饮也使之自以平则虽愚无失矣是故不同于和而可以成事者天下无之矣求美则不得美不求美则美矣求丑则不得丑求不丑则有丑矣不求美又不求丑则无美无丑矣是谓𤣥同申徒狄负石自沉于渊而溺者不可以为抗弦髙诞而存郑诞者不可以为常事有一应而不可循行人有多言者犹百舌之声人有少言者犹不脂之户也六畜生多耳目者不详䜟书着之百人抗浮不若一人挈而趋物固有衆而不若少者引车者二六而后之事固有相待而成者两人俱溺不能相拯一人处陆则可矣故同不可相治必待异而后成千年之松下有茯苓上有兔丝上有丛蓍下有伏龟圣人从外知内以见知隐也喜武非侠也喜文非儒也好方非医也好马非驺也知音非瞽也知味非庖也此有一槩而未得主名也被甲者非为十步之内也百步之外则争深浅深则达五藏浅则至肤而止矣死生相去不可为道里楚王亡其猨而林木为之残宋君亡其珠池中鱼为之殚故泽失火而林忧上求材臣残木上求鱼臣干谷上求楫而下致船上言若丝下言若纶上有一善下有二誉上有三衰下有九杀大夫种知所以强越而不知所以存身苌𢎞知周之所存而不知身所以亡知逺而不知近畏马之辟也不敢骑惧车之覆也不敢乗是以虚祸距公利也不孝弟者或詈父母生子者所不能任其必孝也然犹养而长之范氏之败有窃其钟负而走者鎗然有声惧人闻之遽掩其耳憎人闻之可也自掩其耳悖矣升之不能大于石也升在石之中夜之不能脩其歳也夜在歳之中仁义之不能大于道徳也仁义在道徳之包先针而后缕可以成帷先缕而后针不可以成衣针成幕蔂成城事之成败必由小生言有渐也染者先青而后黑则可先黑而后青则不可工人下漆而上丹则可下丹而上漆则不可万事犹此所先后上下不可不审水浊而鱼噞形劳则神乱故国有贤君折冲万里因媒而嫁而不因媒而成因人而交不因人而亲行合趋同千里相从趋不合行不同对门不通海水虽大不受胔芥日月不应非其气君子不容非其类也人不爱倕之手而爱己之指不爱江汉之珠而爱己之钩以束薪为鬼以火烟为气以束薪为鬼朅而走以火烟为气杀豚烹狗先事如此不如其后巧者善度知者善豫羿死桃部不给射庆忌死劒锋不给抟灭非者户告之曰我实不与我䛕乱谤乃愈起止言以言止事以事譬犹扬堁而弭尘抱薪而救火流言雪污譬犹以湼拭素也矢之于十步贯兕甲于三百步不能入鲁缟骐骥一日千里其出致释驾而僵大家攻小家则为暴大国并小国则为贤小马非大马之类也小知非大知之类也被羊裘而赁固其事也貂裘而负笼甚可怪也以洁白为污辱譬犹沐浴而抒溷薫燧而负彘治疽不择善恶丑肉而并割之农夫不察苗莠而并耘之岂不虚哉坏塘以取龟发屋而求狸掘室而求鼠割唇而治龋桀跖之徒君子不与杀戎马而求狐狸援两鼈而失灵龟㫁右臂而争一毛折镆邪而争锥刀用智如此岂足髙乎宁百刺以针无一刺一刀宁一引重无久持轻宁一月饥无一旬饿万人之蹪愈于一人之隧有誉人之力俭者舂至旦不中员呈犹讁之察之乃其母也故小人之誉人反为损东家母死其子哭之不哀西家子见之归谓其母曰社何爱速死吾必悲哭社夫欲其母之死者虽死亦不能悲哭矣谓学不暇者虽暇亦不能学矣见窽木浮而知为舟见飞蓬转而知为车见鸟迹而知着书以类取之以非义为义以非礼为礼譬犹倮走而追狂人盗财而与乞者窃简而写法律蹲踞而诵诗书割而舍之镆邪不㫁肉执而不释马氂截玉圣人无止无以歳贤昔日俞昨也马之似鹿者千金天下无千金之鹿玉待礛诸而成器有千金之璧而无锱锤之礛诸受光于隙照一隅受光于牖照北壁受光于户照室中无遗物况受光于宇宙乎天下莫不借明于其前矣由此观之所受者小则所见者浅所受者大则所照者博江出岷山河出崑崙济出王屋颍出少室汉出嶓冢分流斘驰注于东海所行则异所归则一通于学者若车轴转毂之中不运于己与之致千里终而复始转无穷之源不通于学者若迷惑告之以东西南北所居聆聆背而不得不知凡要寒不能生寒热不能生热不寒不热能生寒热故有形出于无形未有天地能生天地者也至深微广大矣雨之集无能霑待其止而能有濡矢之发无能贯待其止而能有穿唯止能止衆止因髙而为台就下而为池各就其势不敢更为圣人用物若用朱丝约刍狗若为土龙以求雨刍狗待之而求福土龙待之而得食鲁人身善制冠妻善织履往徙于越而大困穷以其所修而游不用之乡譬若树荷山上而畜火井中操钓上山掲斧入渊欲得所求难也方车而跖越乗桴而入胡欲无穷不可也楚王有白蝯王自射之则抟矢而熈使养由基射之始调弓矫矢未发而蝯拥柱号矣有先中中者也呙氏之璧夏后之璜揖让而进之以合欢夜以投人则为怨时与不时画西施之面美而不可説规孟贲之目大而不可畏君形者亡焉人有昆弟相分者无量而衆称义焉夫唯无量故不可得而量也登髙使人欲望临深使人欲闚处使然也射者使人端钓者使人恭事使然也曰杀罢牛可以赎良马之死莫之为也杀牛必亡之数以必亡赎不必死未能行之者矣季孙氏劫公家孔子説之先顺其所为而后与之入政曰举枉与直如何不得举直与枉勿与遂往此所谓同汚而异涂者衆曲不容直衆枉不容正故人衆则食狼狼衆则食人欲为邪者必相明正欲为曲者必相达直公道不立私欲得容者自古及今未尝闻也此以善託其丑衆议成林无翼而飞三人成市虎一里挠椎夫游没者不求沐浴己自足其中矣故食草之兽不疾易薮水居之虫不疾易水行小变而不失常信有非礼而失礼尾生死其梁柱之下此信之非也孔氏不丧出母此礼之失者曾子立孝不过胜母之闾墨子非乐不入朝歌之邑曾子立廉不饮盗泉所谓养志者也纣为象箸而箕子唏鲁以偶人塟而孔子叹故圣人见霜而知冰有鸟将来张罗而待之得鸟者罗之一目也今为一目之罗则无时得鸟矣今被甲者以备矢之至若使人必知所集则悬一札而已矣事或不可前规物或不可虑卒然不戒而至故圣人畜道以待时屯犁牛既以决鼻而羁生子而牺尸祝齐戒以沉诸河河伯岂羞其所从出辞而不享哉得万人之兵不如闻一言当得隋侯之珠不若得事之所由得和氏之璧不若得事之所适撰良马者非以逐狐狸将以射麋鹿砥利劒者非以斩缟衣将以㫁兕犀故髙山仰止景行行止乡者其人见弹而求鸮炙见卵而求晨夜见黂而求成布虽其理哉亦不病暮象解其牙不憎人之利之也死而弃其招蔶不怨人取之人能以所不利利人则可狂者东走逐者亦东走东走则同所以东走则异溺者入水拯之者亦入水入水则同所以入水者则异故圣人同死生愚人亦同死生圣人之同死生通于分理愚人之同死生不知利害所在徐偃王以仁义亡国国亡者非必仁义比干以忠靡其体被诛者非必忠也故寒颤惧者亦颤此同名而异实明月之珠出于蠬娠周之简圭生于垢石大蔡神龟出于沟壑万乗之主冠锱锤之冠履百金之车牛皮为贱正三军之衆欲学歌讴者必先征羽乐风欲美和者必先始于阳阿采菱此皆学其所不学而欲至其所欲学者燿蝉者务在明其火钓鱼者务在芳其饵明其火者所以燿而致之也芳其饵者所以诱而利之也欲致鱼者先通水欲致鸟者先树木水积而鱼聚木茂而鸟集好弋者先具缴与矰好鱼者先具罟与罘未有无其具而得其利遗人马而解其羁遗人车而税其轙所爱者少而所亡者多故里人谚曰烹牛而不盐败所为也桀有得事尧有遗道嫫母有所美西施有所丑故亡国之法有可随者治国之俗有可非者琬琰之玉在洿池之中虽廉者弗释弊箄甑瓾在袇茵之上虽贪者不搏美之所在虽汚辱世不能贱恶之所在虽髙隆世不能贵春贷秋赋民皆欣春赋秋贷衆皆怨得失同喜怒为别其时异也为鱼徳者非挈而入渊为蝯赐者非负而縁木纵之其所而已貂裘而杂不若狐裘而粹故人莫恶于无常行有相马而失马者然良马犹在相之中今人放烧或操火往益之或接水往救之两者皆未有功而怨徳相去亦逺矣郢人有买屋栋者求大三围之木而人予车毂跪而度之巨虽可而长不足蘧伯玉以德化公孙鞅以刑罪所极一也病者寝席医之用针石巫之用糈借所救钧也狸头愈鼠鸡头己瘘䖟散积血斵木愈龋此类之推者也膏之杀鼈鹊矢中猬烂灰生绳漆见蠏而不干此类之不推者也推与不推若非而是若是而非孰能通其微天下无粹白狐而有粹白之裘掇之衆白也善学者若齐王之食鸡必食其跖数十而后足刀便剃毛至伐大木非斧不尅物固有以尅适成不逮者视方寸于牛不知其大于羊总视其体乃知其大相去之逺孕妇见兔而子缺脣见麋而子四目小马大目不可谓大马大马之目眇所谓之眇马物固有似然而似不然者故决指而身死或㫁臂而顾活类不可必推厉利劒者必以柔砥击钟磬者必以濡木毂强必以弱辐两望不能相和两强不能相服故梧桐㫁角马氂截玉媒但者非学谩也但成而生不信立慬者非学鬬争也慬立而生不让故君子不入狱为其伤恩也不入市为其侳廉也积不可不慎者也走不以手缚手走不能疾飞不以尾屈尾飞不能逺物之用者必待不用者故所以见者乃不见者也使鼓鸣者乃不鸣者也尝一脔肉知一镬之味悬羽与炭而知燥湿之气以小明大见一叶落而知歳之将暮睹瓶中之冰而知天下之寒以近论逺三人比肩不能外出户一人相随可以通天下足地而为迹暴行而为影此易而难庄王诛里史孙叔敖制冠浣衣文公弃荏席从霉黒咎犯辞归故桑叶落而长年悲也鼎错日用而不足贵周鼎不㸑而不可贱物固有以不用而为有用者地平则水不流重钧则衡不倾物之尤必有所感物固有以不用为大用者先倮而浴则可以浴而倮则不可先祭而后飨则可先飨而后祭则不可物之先后各有所宜也祭之日而言狗生取妇夕而言衰麻置酒之日而言上冢渡江河而言阳侯之波或曰知其且赦也而多杀人或曰知其且赦也而多活人其望赦同所利害异故或吹火而然或吹火而灭所以吹者异也烹牛以飨其里而骂其东家母徳不报而身见殆文王汚膺鲍申伛背以成楚国之治裨谌出郭而知以成子产之事朱儒问径天髙于脩人脩人不知曰子虽不知犹近之于我故凡问事必于近者冦难至躄者告盲者盲者负而走两人皆活得其所能也故使盲者语使躄者走失其所也郢人有鬻其母为请于买者曰此母老矣幸善食之而勿苦此行大不义而欲为小义者介虫之动以固贞虫之动以毒螫熊罴之动以攫抟兕牛之动以觝触物莫措其所脩而用其短也治国者若鎒田去害苗者而已今沐者堕髪而犹为之不止以所去者少所利者多砥石不利而可以利金擏不正而可以正弓物固有不正而可以正不利而可以利力贵齐知贵捷得之同遫为上胜之同迟为下所以贵镆邪者以其应物而㫁割也靡勿释牛车絶辚为孔子之穷于陈蔡而废六艺则惑为医之不能自治其病病而不就药则悖矣淮南鸿烈解卷十六淮南鸿烈解卷十七钦定四库全书淮南鸿烈解卷十七汉髙诱注説林训以一世之度制治天下譬犹客之乗舟中流遗其劒遽契其舟㧪暮薄而求之其不知物类亦甚矣夫随一隅之迹而不知因天地以游惑莫大焉虽时有所合然而不足贵也譬若旱岁之土龙疾疫之刍狗是时为帝者也曹氏之裂布蛷者贵之然非夏后氏之璜无古无今无始无终未有天地而生天地至深微广大矣足以者浅矣然待所不而后行智所知者𥚹矣然待所不知而后明游者以足蹶以手不得其数愈蹶愈败及其能游者非手足者矣鸟飞反乡兔走归窟狐死首邱寒将翔水各哀其所生毋贻盲者镜毋与躄者履毋赏越人章甫非其用也椎固有柄不能自㭬目见百步之外不能自见其眦狗彘不择甂瓯而食偷肥其体而顾近其死鳯凰髙翔千仞之上故莫之能致月照天下蚀于詹诸腾蛇游雾而殆于蝍蛆乌力胜日而服于鵻礼能有脩短也莫夀于殇子而彭祖为夭矣短绠不可以汲深器小不可以盛大非其任也怒出于不怒为出于不为视于无形则得其所见矣听于无声则得其所闻矣至味不慊至言不文至乐不笑至音不叫大匠不斵大豆不具大勇不鬬得道而徳从之矣譬若黄钟之比宫太簇之比商无更调焉以瓦鉒者全以金鉒者䟦以玉鉒者发是故所重者在外则内为之掘逐兽者目不见太山嗜慾在外则明所蔽矣听有音之音者聋听无音之音者聪不聋不聪与神明通卜者操龟筮者端策以问于数安所问之哉舞者举节坐者不期而拚皆如一所极同也日出旸谷入于虞渊莫知其动须㬰之间俛人之颈人莫欲学御龙而皆欲学御马莫欲学治鬼而皆欲学治人急所用也解门以为薪塞井以为臼人之从事或时相似水火相憎在其间五味以和骨肉相爱谗贼间之而父子相危夫所以养而害所养譬犹削足而适履杀头而便冠昌羊去虱而来蚙穷除小害而致大贼故小快而害大利墙之坏也不若无也然逾屋之覆璧瑗成器礛诸之功镆邪㫁割砥砺之力狡兔得而猎犬烹髙鸟尽而强弩藏䖟与骥致千里而不飞无糗粮之资而不饥失火而遇雨失火则不幸遇雨则幸也故祸中有福也鬻棺者欲民之疾病也畜米者欲歳之荒饥也水静则平平则清清则见物之形弗能匿也故可以为正川竭而谷虚丘夷而渊塞脣竭而齿寒河水之深其壤在山钧之缟也一端以为冠一端以为冠则戴致之则履之知己者不可诱以物明于死生者不可却以危故善游者不可惧以涉亲莫亲于骨肉节族之属连也心失其制乃反自害况疏逺乎圣人之于道犹葵之与日也虽不能与终始哉其乡之诚也宫池涔则旱旱则涸江水之原渊泉不能竭盖非橑不能蔽日轮非辐不能追疾然而橑辐未足恃也金胜木者非以一刃残林也土胜水者非以一墣塞江也躄者见虎而不走非勇势不便也倾者易覆也倚者易軵也几易助也湿易雨也设鼠者机动钓鱼者泛杭任动者车鸣也刍狗能立而不能行蛇牀似麋芜而不能芳谓许由无徳乌获无力莫不丑于色人莫不奋于其所不足以兔之走使犬如马则逮日归风及其为马则又不能走矣冬有雷电夏有霜雪然而寒暑之势不易小变不足以防大节黄帝生隂阳上骈生耳目桑林生臂手此女娲所以七十化也终日言必有圣之事百发之中必有羿逢蒙之巧然而世不与也其守节非也牛蹏彘颅亦骨也而世弗灼必问吉凶于龟者以其歴歳久矣近敖仓者不为之多饭临江河者不为之多饮期满腹而已兰芝以芳未尝见霜鼓造辟兵夀尽五月之望舌之与齿孰先礲也錞之与刃孰先弊也绳之与矢孰先直也今鱓之与蛇蚕之与蠋状相类而爱憎异晋以垂棘之璧得虞虢骊戎以美女亡晋国聋者不謌无以自乐盲者不观无以接物观射者遗其艺观书者忘其爱意有所在则忘其所守古之所为不可更则推车至今无蝉匷使但吹竽使氐厌窍虽中节而不可听无其君形者也与死者同病难为良医与亡国同道难与为谋为客治饭而自藜藿名尊于实也乳狗之噬虎也伏鸡之抟狸也恩之所加不量其力使景曲者形也使响浊者声也情泄者中易测华不时者不可食也跖越者或以舟或以车虽异路所极一也佳人不同体美人不同面而皆説于目梨橘枣栗不同味而皆调于口人有盗而富者富者未必盗有廉而贫者贫者未必廉蔏苗类絮而不可为絮黂不类布而可以为布出林者不得直道行险者不得履绳羿之所以射逺中微者非弓矢也造父之所以追速致逺者非辔衘也海内其所出故能大轮复其所过故能逺羊肉不慕螘螘慕羊肉羊肉羶也醯酸不慕蚋蚋慕于醯酸尝一脔肉而知一镬之味悬羽与炭而知燥湿之气以小见大以近喻逺十顷之陂可以灌四十顷而一顷之陂可以灌四顷大小之衰然明月之光可以逺望而不可以细书甚雾之朝可以细书而不可以逺望寻常之外画者谨毛而失貌射者仪小而遗大治鼠穴而坏里闾溃小疱而发痤疽若珠之有颣玉之有瑕置之而全去之而亏榛巢者处林茂安也窟穴者託埵防便也王子庆忌足蹑麋鹿手抟兕虎置之㝠室之中不能抟龟鼈势不便也汤放其主而有荣名崔杼弑其君而被大谤所以为之则同其所以为之则异吕望使老者奋项託使婴儿矜以类相慕使叶落者风揺之使水浊者鱼挠之虎豹之文来射蝯狖之捷来乍行一棊不足以见智弹一弦不足以见悲三寸之管而无当天下弗能满十石而有塞百斗而足矣以篙测江篙终而以水为测惑矣渔者走渊木者走山所急者存也朝之市则走夕过市则歩所求者亡也豹裘而杂不若狐裘之粹白璧有考不得为宝言至纯之难也战兵死之鬼憎神巫盗贼之丑吠狗无乡之社易为黍肉无国之稷易为求福鼈无耳而目不可以瞥精于明也瞽无目而耳不可以察精于聪也遗腹子不思其父无貌于心也不梦见像无形于目也蝮蛇不可为足虎豹不可使縁木马不食脂桑扈不啄粟非亷也秦通崤塞而魏筑城也饥马在廏寂然无声投刍其傍争心乃生引弓而射非弦不能发矢弦之为射百分之一也道徳可常权不可常故遁关不可复亡犴不可再环可以喻贠不可以轮绦可以为繶不必以紃日月不并出狐不二雄神龙不匹勐兽不羣鸷鸟不双循绳而斵则不过悬衡而量则不差植表而望则不惑损年则嫌于弟益年则疑于兄不如循其理若其当人不见龙之飞举而能髙者风雨奉之蠧衆则木折隙大则墻坏悬垂之类有时而隧枝格之属有时而弛当冻而不死者不失其适当暑而不暍者不亡其适未尝适亡其适汤沐具而虮虱相弔大厦成而燕雀相贺忧乐别也栁下惠见饴曰可以养老盗跖见饴曰可以黏牡见物同而用之异蚕食而不饮二十二日而化蝉饮而不食三十日而蜕蜉蝣不食不饮三日而死人食礜石而死蚕食之而不饥鱼食巴菽而死鼠食之而肥类不可必推瓦以火成不可以得火竹以水生不可以得水扬堁而欲弭尘被裘而以翣翼岂若适衣而已哉藁竹有火弗钻不燋土中有水弗掘无泉蠬象之病人之宝也人之病将有谁宝之者乎为酒人之利而不酤则竭为车人之利而不僦则不达握火提人反先之热隣之母死往哭之妻死而不泣有所劫以然也西方之倮国鸟兽弗辟与为一也一䏝炭熯掇之则烂指万石俱熯去之十步而不死同气异积大勇小勇有似于此今有六尺之广卧而越之下材弗难植而踰之上材弗易势施异也百梅足以为百人酸一梅不足以为一人和有以飰死者而禁天下之食有以车为败者而禁天下之乗则悖矣钓者静之者扣舟罩者抑之罣者举之为之异得鱼一也见象牙乃知其大于牛见虎尾而知其大于狸一节见而百节知也小国不鬬于大国之间两鹿不鬬于伏兕之旁佐祭者得尝救鬬者得伤䕃不祥之木为雷电所扑或谓冢或谓陇或谓笠或谓簦头虱与空木之瑟名同实异也日月欲明而浮云盖之兰芝欲脩而秋风败之虎有子不能搏攫者辄杀之为堕武也龟纽之玺贤者以为佩土壤布在田能者以为富予拯溺者金玉不若寻常之纒索视书上有酒者下必有肉上有年者下必有月以类而取之蒙尘而眯固其理也为其不出户而堁之也屠者羮藿为车者步行陶者用缺盆匠人处狭庐为者不得用用者弗肯为毂立三十辐各尽其力不得相害使一辐独入衆辐皆弃岂能致千里哉夜行者掩目而前其手涉水者解其马载之舟事有所宜而有所不施橘柚有乡雚苇有丛兽同足者相从游鸟同翼者相从翔田中之潦流入于海附耳之言闻于千里也苏秦步曰何故趍曰何趍驰有为则议多事固苛皮将弗覩毛将何顾畏首畏尾身凡有几欲观九州之土足无千里之行心无政敎之原而欲为万民之上则难的的者获提提者射故大白若辱大徳若不足未尝稼穑粟满仓未尝桑蚕丝满囊得之不以道用之必横海不受流胔太山不上小人旁光不升俎駠駮不入牲中夏用箑快之至冬而不知去褰衣涉水至陵而不知下未可以应变有山无林有谷无风有石无金满堂之坐视钩各异于环带一也献公之贤欺于孋姬叔孙之知欺于竖牛故郑詹入鲁春秋曰佞人来佞人来君子有酒鄙人鼓缶虽不见好亦不见丑人性便丝衣帛或射之则被铠甲为其所不便以得所便辐之入毂各值其凿不得相通犹人臣各守其职不得相干尝被甲而免射者被而入水尝抱壶而度水者抱而蒙火可谓不知类矣君子之居民上若以腐索御奔马若薄冰蛟在其下若入林而遇乳虎善用人者若蚈之足衆而不相害若脣之与齿坚柔相摩而不相败清之美始于耒耜黼黻之美在于杼轴布之新不如纻纻之弊不如布或善为新或恶为故䩉在颊则好在颡则丑绣以为裳则宜以为冠则讥马齿非牛蹏檀根非椅枝故见其一本而万物知石生而坚兰生而芳少自其质长而愈明扶之与提谢之与让故之与先诺之与己也相去千里污准而粉其颡腐鼠在坛烧薰于官入水而憎濡怀臭而求芳虽善者弗能为工再生者不获华大旱者不胥时落母曰不幸甑终不堕井抽簮招燐有何为惊使人无度河可中河使无度不可见虎一文不知其武见骥一毛不知善走水虿为䗓孑孑为蟁兔啮为螚物之所为出于不意弗知者惊知者不怪铜英青金英黄玉英白黂烛捔膏烛泽也以微知明以外知内象肉之味不知于口鬼神之貌不着于目捕景之説不形于心冬冰可折夏木可结时难得而易失木方盛茂终日采而不知秋风下霜一夕而殚病热而强之餐救暍而饮之寒救经而引其索拯溺而授之石欲救之反为恶虽欲谨亡马不发户辚虽欲豫就酒不懐蓐孟贲探鼠穴鼠无时死必噬其指失其势也山云蒸柱础润伏苓掘兔丝死一家失熛百家皆烧谗夫隂谋百姓暴骸粟得水湿而热甑得火而液水中有火火中有水疾雷破石隂阳相薄汤沐之于河有益不多流潦注海虽不能益犹愈于己一目之罗不可以得鸟无饵之钓不可以得鱼遇士无礼不可以得贤兔丝无根而生蛇无足而行鱼无耳而听蝉无口而鸣有然之者也鹤夀千歳以极其游蜉蝣朝生而暮死而尽其乐纣醢梅伯文王与诸侯构之桀辜谏者汤使人哭之狂马不触木猘狗不自投于河虽聋虫而不自陷又况人乎爱熊而食之盐爱獭而饮之酒虽欲养之非其道心所説毁舟为枤心所欲毁钟为铎管子以小辱成大荣苏秦以百诞成一诚质的张而弓矢集林木茂而斧斤入非或召之形势所致者也待利而后拯溺人亦必以利溺人矣舟能沉能浮愚者不加足骐骥驱之不进引之不止人君不以取道里刺我行者欲与我交訾我货者欲与我市以水和水不可食一絃之瑟不可听骏马以抑死直士以正穷贤者摈于朝美女摈于宫行者思于道而居者梦于牀慈母吟于巷适子怀于荆赤肉悬则乌鹊集鹰隼鸷则衆鸟散物之散聚交感以然食其食者不毁其器食其实者不折其枝塞其源者竭背其本者枯交画不畅连环不解其解之不以解临河而羡鱼不如归家织网明月之珠蠬之病而我之利虎爪象牙禽兽之利而我之害易道良马使人欲驰饮酒而乐使人欲謌是而行之故谓之㫁非而行之必谓之乱矢疾不过二里也步之迟百舍不休千里可致圣人处于隂衆人处于阳圣人行于水衆人行于霜异音者不可听以一律异形者不可合于一体农夫劳而君子养焉愚者言而智者择焉舍茂林而集于枯不弋鹄而弋乌难与有图寅邱无壑泉源不溥寻常之谿灌千顷之泽见之明白处之如玉石见之闇昧必留其谋以天下之大託于一人之才譬若悬千钧之重于木之一枝负子而登墙谓之不祥为其一人陨而两人伤善举事者若乗舟而悲謌一人唱而千人和不能耕而欲黍粱不能织而喜采裳无事而求其功难矣有荣华者必有憔悴有罗纨者必有麻蒯鸟有沸波者河伯为之不潮畏其诚也故一夫出死千乗不轻蝮蛇螫人傅以和堇则愈物故有重而害反为利者圣人之处乱世若夏暴而待暮桑榆之间逾易忍也水虽平必有波衡虽正必有差尺寸虽齐必有诡非规矩不能定方圆非准绳不能正曲直用规矩准绳者亦有规矩准绳焉舟覆乃见善游马奔乃见良御嚼而无味者弗能内于喉视而无形者不能思于心兕虎在于后随侯之珠在于前弗及掇者先避患而后就利逐鹿者不顾兔决千金之货者不争铢两之价弓先调而后求劲马先驯而后求良人先信而后求能陶人弃索车人掇之屠者弃销而锻者拾之所缓急异也百星之明不如一月之光十牖毕开不若一户之明矢之于十步贯兕甲及其极不能入鲁缟太山之髙背而弗见秋毫之末视之可察山生金反自刻木生蠧反自食人生事反自贼巧冶不能铸木工匠不能斵金者形性然也白玉不雕美珠不文质有余也故跬步不休跛鼈千里累积不辍可成邱阜城成于土木直于下非有事焉所縁使然凡用人之道若以燧取火疏之则弗得数之则弗中正在疏数之间从朝视夕者移从枉准直者亏圣人之偶物也若以镜视形曲得其情杨子见逵路而哭之为其可以南可以北墨子见练丝而泣之为其可以黄可以黑趍舍之相合犹金石之一调相去千歳合一音也鸟不干防者虽近弗射其当道虽逺弗释酤酒而酸买肉而臭然酤酒买肉不离屠沽之家故求物必于近之者以诈应诈以谲应谲若披簑而救火毁渎而止水乃愈益多西施毛嫱状貌不可同世称其好美钧也尧舜禹汤法籍殊类得民心一也圣人者随时而举事因资而立功涔则具擢对旱则修土龙临菑之女织纨而思行者为之悖戾室有美容缯为之纂绎征羽之操不入鄙人之耳轸和切适举坐而善过府而负手者希不有盗心故侮人之鬼者过社而摇其枝晋阳处父伐楚以救江故解捽者不在于捌格在于批伔木大者根㩴山髙者基扶跖巨者志逺体大者节疏狂者伤人莫之怨也婴儿詈老莫之疾也贼心尾生之信不如随牛之诞而又况一不信者乎忧父之疾者子治之者医进献者祝治祭者庖淮南鸿烈解卷十七淮南鸿烈解卷十八钦定四库全书淮南鸿烈解卷十八汉髙诱注人间训清浄恬愉人之性也仪表规矩事之制也知人之性其自养不勃知事之制其举错不惑发一端散无竟周八极总一筦谓之心见本而知末观指而睹归执一而应万握要而治详谓之术居知所为行知所之事知所秉动知所由谓之道道者置之前而不错之后而不轩内之寻常而不塞布之天下而不窕是故使人髙贤称誉己者心之力也使人卑下诽谤己者心之罪也夫言出于口者不可止于人行发于迩者不可禁于逺事者难成而易败也名者难立而易废也千里之隄以蝼螘之穴漏百寻之屋以突隙之烟焚尧戒曰战战慄慄日慎一日人莫蹪于山而蹪于垤是故人皆轻小害易㣲事以多悔患至而后忧之是由病者已惓而索良医也虽有扁鹊俞跗之巧犹不能生也夫祸之来也人自生之福之来也人自成之祸与福同门利与害为邻非神圣人莫之能分凡人之举事莫不先以其知规虑揣度而后敢以定谋其或利或害此愚智之所以异也晓自然以为智知存亡之枢机祸福之门戸举而用之䧟溺于难者不可胜计也使知所为是者事必可行则天下无不达之涂矣是故知虑者祸福之门户也动静者利害之枢机也百事之变化国家之治乱待而后成是故不溺于难者成是故不可不慎也天下有三危少德而多宠一危也才下而位髙二危也身无大功而有厚禄三危也故物或损之而益或益之而损何以知其然也昔者楚荘王既胜晋于河雍之间归而封孙叔敖辞而不受病疽将死谓其子曰吾则死矣王必封女女必让肥饶之地而受沙石之间有寑丘者其地确石而名丑荆人鬼越人机人莫之利也孙叔敖死王果封其子以肥饶之地其子辞而不受请有寑之丘楚国之俗功臣二世而爵禄唯孙叔敖独存此所谓损之而益也何谓益之而损昔晋厉公南伐楚东伐齐西伐秦北伐燕兵横行天下而无所绻威服四方而无所诎遂合诸侯于嘉陵气充志骄淫侈无度㬥虐万民内无辅拂之臣外无诸侯之助戮杀大臣亲近导谀明年出游匠骊氏栾书中行偃劫而幽之诸侯莫之救百姓莫之哀三月而死夫战胜攻取地广而名尊此天下之所愿也然而终于身死国亡此所谓益之而损者也夫孙叔敖之请有寑之丘沙石之地所以累世不夺也晋厉公之合诸侯于嘉陵所以身死于匠骊氏也衆人皆知利利而病病也唯圣人知病之为利知利之为病也夫再实之木根必伤掘藏之家必有殃以言大利而反为害也张武教智伯夺韩魏之地而擒于晋阳申叔时教荘王封陈氏之后而霸天下孔子读易至损益未尝不愤然而叹曰益损者其王者之事与事或欲以利之适足以害之或欲害之乃反以利之利害之反祸福之门戸不可不察也阳虎为乱于鲁鲁君令人闭城门而捕之得者有重赏失者有重罪围三匝而阳虎将举劒而伯頥门者止之曰天下探之不穷我将出子阳虎因赴围而逐扬劒提戈而走门者出之顾反取其出之者以戈推之攘祛薄腋出之者怨之曰我非故与子反也为之蒙死被罪而乃反伤我宜矣其有此难也鲁君闻阳虎失大怒问所出之门使有司拘之以为伤者受大赏而不伤者被重罪此所谓害之而反利者也何谓欲利之而反害之楚恭王与晋人战于鄢陵战酣㳟王伤而休司马子反渴而求饮竖阳谷奉酒而进之子反之为人也嗜酒而甘之不能絶于口遂醉而卧恭王欲复战使人召司马子反辞以心痛王驾而往视之入幄中而闻酒臭恭王大怒曰今日之战不谷亲伤所恃者司马也而司马又若此是亡楚国之社稷而不率吾衆也不谷无与复战矣于是罢师而去之斩司马子反为僇故竖阳谷之进酒也非欲祸子反也诚爱而欲快之也而适足以杀之此所谓欲利之而反害之者也夫病温而强之食病暍而饮之寒此衆人之所以为养也而良医之所以为病也悦于目悦于心愚者之所利也然而有道者之所辟也故圣人先忤而后合衆人先合而后忤有功者人臣之所务也有罪者人臣之所辟也或有功而见疑或有罪而益信何也则有功者离恩义有罪者不敢失仁心也魏将乐羊攻中山其子执在城中城中县其子以示乐羊乐羊曰君臣之义不得以子为私攻之愈急中山因烹其子而遗之鼎羮与其首乐羊循而泣之曰是吾子已为使者跪而啜三杯使者归报中山曰是伏约死节者也不可忍也遂降之为魏文侯大开地有功自此之后日以不信此所谓有功而见疑者也何谓有罪而益信孟孙猎而得麑使秦西巴持归烹之麑母随之而嗁秦西巴弗忍纵而予之孟孙归求麑安在秦西巴对曰其母随而嗁臣诚弗忍窃纵而予之孟孙怒逐秦西巴居一年取以为子傅左右曰秦西巴有罪于君今以为子傅何也孟孙曰夫一麑而不忍又何况于人乎此谓有罪而益信者也故趍舍不可不审也此公孙鞅之所以抵罪于秦而不得入魏也功非不大也然而累足无所践者不义之故也事或夺之而反与之或与之而反取之智伯求地于魏宣子宣子弗欲与之任登曰智伯之强威行于天下求地而弗与是为诸侯先受祸也不若与之宣子曰求地不己为之奈何任登曰与之使喜必将复求地于诸侯诸侯必植耳与天下同心而图之一心所得者非直吾所亡也魏宣子裂地而授之又求地于韩康子韩康子不敢不予诸侯皆恐又求地于赵襄子襄子弗与于是智伯乃从韩魏围襄子于晋阳三国通谋擒智伯而三分其国此所谓夺人而反为人所夺也何谓与之而反取之晋献公欲假道于虞以伐虢遗虞垂棘之璧与屈产之乘虞公惑于璧与马而欲与之道宫之竒諌曰不可夫虞之与虢若车之有轮轮依于车车亦依轮虞之与虢相恃而势也若假之道虢朝亡而虞夕从之矣虞公弗聼遂假之道荀息伐虢遂克之还反伐虞又拔之此所谓与之而反取者也圣王布德施惠非求其报于百姓也郊望禘尝非求福于鬼神也山致其髙而云起焉水致其深而蛟龙生焉君子致其道而福禄归焉夫有隂德者必有阳报有隂行者必有昭名古者沟防不修水为民害禹凿龙门辟伊阙平治水土使民得陆处百姓不亲五品不慎契教以君臣之义父子之亲夫妻之辩长幼之序田野不修民食不足后稷乃教之辟地垦草粪土种谷令百姓家给人足故三后之后无不王者有隂徳也周室衰礼义废孔子以三代之道教导于世其后继嗣至今不絶者有隐行也秦王赵政兼呑天下而已智伯侵地而灭商鞅支解李斯车裂三代种德而王齐桓继絶而覇故树黍者不获稷树怨者无报徳昔者宋人好善者三世不解家无故而黒牛生白犊以问先生先生曰此吉祥以飨鬼神居一年其父无故而盲牛又复生白犊其父又复使其子以问先生其子曰前聼先生言而失明今又复问之奈何其父曰圣人之言先忤而后合其事未究固试往复问之其子又复问先生先生曰此吉祥也复以飨鬼神归致命其父其父曰行先生之言也居一年其子又无故而盲其后楚攻宋围其城当此之时易子而食析骸而炊丁壮者死老病童儿皆上城牢守而不下楚王大怒城已破诸城守者皆屠之此独以父子盲之故得无乘城军罢围解则父子俱视夫祸福之转而相生其变难见也近塞上之人有善术者马无故亡而入胡人皆弔之其父曰此何遽不为福乎居数月其马将胡骏马而归人皆贺之其父曰此何遽不能为祸乎家富良马其子好骑堕而折其髀人皆弔之其父曰此何不遽为福乎居一年胡人大入塞丁壮者引絃而战近塞之人死者十九此独以跛之故父子相保故福之为祸祸之为福化不可极深不可测也或直于辞而不害于事者或亏于耳以忤于心而合于实者髙阳魋将为室问匠人匠人对曰未可也木尚生加涂其上必将挠以生材任重涂今虽成后必败髙阳魋曰不然夫木枯则益劲涂干则益轻以劲材任轻涂今虽恶后必善匠人穷于辞无以对受令而为室其始成竘然善也而后果败此所谓直于辞而不可用者也何谓亏于耳忤于心而合于实靖郭君将城薛賔客多止之弗聼靖郭君谓谒者曰无为賔通言齐人有请见者曰臣请道三言而已过三言请烹靖郭君闻而见之賔趋而进再拜而兴因称曰海大鱼则反走靖郭君止之曰愿闻其説賔曰臣不敢以死为熈靖郭君曰先生不逺道而至此为寡人称之賔曰海大鱼网弗能止也钓弗能牵也荡而失水则蝼螘皆得志焉今夫齐君之渊也君失齐则薛能自存乎靖郭君曰善乃止不城薛此所谓亏于耳忤于心而得事实者也夫以无城薛止城薛其于以行説乃不若海大鱼故物或逺之而近或近之而逺或説聼计当而身䟽或言不用计不行而益亲何以明之三国伐齐为平陆括子以报于牛子曰三国之地不接于我踰隣国而围平陆利不足贪也然则求名于我也请以齐侯往牛子以为善括子出无害子入牛子以括子言告无害子无害子曰异乎臣之所闻牛子曰国危而不安患结而不解何谓贵智无害子曰臣闻之有裂壤土以安社稷者闻杀身破家以存其国者不闻出其君以为封疆者牛子不聼无害子之言而用括子之计三国之兵罢而平陆之地存自此之后括子日以䟽无害子日以进故谋患而患解图国而国存括子之智得矣无害子之虑无中于策谋无益于国然而心调于君有义行也今人待冠而饰首待履而行地冠履之于人也寒不能煖风不能障㬥不能蔽也然而冠冠履履者其所自託者然也夫咎犯战胜城濮而雍季无尺寸之功然而雍季先赏而咎犯后存者其言有贵者也故义者天下之所赏也百言百当不如择趋而审行也或无功而先举或有功而后赏何以明之昔晋文公将与楚战城濮问于咎犯曰为柰何咎犯曰仁义之事君子不厌忠信战陈之事不厌诈伪君其诈之而已矣辞咎犯问雍季雍季对曰焚林而猎愈多得兽后必无兽以诈伪遇人虽愈利后亦无复君其正之而已矣于是不听雍季之计而用咎犯之谋与楚人战大破之还归赏有功者先雍季而后咎犯左右曰城濮之战咎犯之谋也君行赏先雍季何也文公曰咎犯之言一时之权也雍季之言万世之利也吾岂可以先一时之权而后万世之利也哉智伯率韩魏二国伐赵围晋阳决晋水而灌之城下縁木而处县釡而炊襄子谓张孟谈曰城中力已尽粮食匮乏大夫病为之柰何张孟谈曰亡不能存危弗能安无为贵智士臣请试潜行见韩魏之君而约之乃见韩之君説之曰臣闻之脣亡而齿寒今智伯率二君而伐赵赵将亡矣赵亡则君为之次矣不及今而图之祸将及二君二君曰智伯之为人也粗中而少亲我谋而泄事必败为之柰何张孟谈曰言出君之口入臣之耳人孰知之者乎且同情相成同利相死君其图之二君乃与张孟谈隂谋与之期张孟谈乃报襄子至其日之夜赵氏杀其守隄之吏决水灌智伯智伯军救水而乱韩魏翼而击之襄子将卒犯其前大败智伯军杀其身而三分其国襄子乃赏有功者而髙赫为赏首羣臣请曰晋阳之存张孟谈之功也而赫为赏首何也襄子曰晋阳之围也寡人国家危社稷殆羣臣无不有骄侮之心者唯赫不失君臣之礼吾是以先之由此观之义者人之大本也虽有战胜存亡之功不如行义之隆故君子曰美言可以市尊美行可以加人或有罪而可赏也或有功而可罪也西门豹治邺廪无积粟府无储钱库无甲兵官无计㑹人数言其过于文侯文侯身行其县果若人言文侯曰翟璜任子治邺而大乱子能道则可不能将加诛于子西门豹曰臣闻王主富民霸主富武亡国富库今王欲为覇王者也臣故稸积于民君以为不然臣请升城鼓之一鼓甲兵粟米可立具也于是乃升城而鼓之一鼓民被甲括矢操兵弩而出再鼓负辇粟而至文侯曰罢之西门豹曰与民约信非一日之积也一举而欺之后不可复用也燕常侵魏入城臣请北击之以复侵地遂举兵击燕复地而后反此有罪而可赏者也解扁为东封上计而入三倍有司请赏之文侯曰吾土地非益广也人民非益衆也入何以三倍对曰以冬伐木而积之于春浮之河而鬻之文侯曰民春以力耕暑以强耘秋以收歛冬间无事以伐林而积之负轭而浮之河是用民不得休息也民以弊矣虽有三倍之入将焉用之此有功而可罪也贤主不茍得忠臣不茍利何以明之中行穆伯攻鼓弗能下餽闻伦曰鼓之啬夫闻伦知之请无罢武大夫而鼓可得也穆伯弗应左右曰不折一㦸不伤一卒而鼔可得也君奚为弗使穆伯曰闻伦为人佞而不仁若使闻伦下之吾可以勿赏乎若赏之是赏佞人佞人得志是使晋国之武舍仁而为佞虽得鼓将何所用之攻城者欲以广地也得地不取者见其本而知其末也秦穆公使孟盟举兵袭郑过周以东郑之贾人弦髙蹇他相与谋曰师行数千里数絶诸侯之地其势必袭郑凡袭国者以为无备也今示以知其情必不敢进乃矫郑伯之命以十二牛劳之三率相与谋曰凡袭人者以为弗知今已知之矣守备必固进必无功乃还师而反晋先轸举兵击之大破之殽郑伯乃以存国之功赏弦髙弦髙辞之曰诞而得赏则郑国之信废矣为国而无信是败俗也赏一人败国俗仁者弗为也以不信得厚赏义者弗为也遂以其属徙东夷终身不反故仁者不以欲伤生知者不以利害义圣人之思脩愚人之思叕忠臣者务崇君之徳谄臣者务广君之地何以明之陈夏征舒弑其君楚荘王伐之陈人听令庄王以讨有罪遣卒戍陈大夫毕贺申叔时使于齐反还而不贺庄王曰陈为无道寡人起九军以讨之征㬥乱诛罪人羣臣皆贺而子独不贺何也申叔时曰牵牛蹊人之田田主杀其人而夺之牛罪则有之罚亦重矣今君王以陈为无道兴兵而攻因以诛罪人遣人戍陈诸侯闻之以王为非诛罪人也贪陈国也盖闻君子不弃义以取利王曰善乃罢陈之戍立陈之后诸侯闻之皆朝于楚此务崇君之徳者也张武为智伯谋曰晋六将军中行文子最弱而上下离心可伐以广地于是伐范中行㓕之矣又教智伯求地于韩魏赵韩魏裂地而授之赵氏不与乃率韩魏而伐赵围之晋阳三年三国隂谋同计以击智氏遂㓕之此务为君广地者也夫为君崇德者霸为君广地者㓕故千乘之国行文德者王汤武是也万乘之国好广地者亡智伯是也非其事者勿仞也非其名者勿就也无故有显名者勿处也无功而富贵者勿居也夫就人之名者废仞人之事者败无功而大利者后将为害譬犹縁髙木而望四方也虽偷乐哉然而疾风至未甞不恐也患及身然后忧之六骥追之弗能及也是故忠臣事君也计功而受赏不为茍得积力而受官不贪爵禄其所能者受之勿辞也其所不能者与之勿喜也辞所能则匿欲所不能则惑辞所不能而受所能则得无损堕之势而无不胜之任矣昔者智伯骄伐范中行而克之又刼韩魏之君而割其地尚以为未足遂兴兵伐赵韩魏反之军败晋阳之下身死髙梁之东头为饮器国分为三为天下笑此不知足之祸也老子曰知足不辱知止不殆可以脩乆此之谓也或誉人而适足以败之或毁人而乃反以成之何以知其然也费无忌复于荆平王曰晋之所以霸者近诸夏也而荆之所以不能与之争者以其僻逺也楚王若欲从诸侯不若大城城父而令太子建守焉以来北方王自収其南是得天下也楚王悦之因命太子建守城父命伍子奢傅之居一年伍子奢游人于王侧言太子甚仁且勇能得民心王以告费无忌无忌曰臣固闻之太子内抚百姓外约诸侯齐晋又辅之将以害楚其事已构矣王曰为我太子又尚何求曰以秦女之事怨王王因杀太子建而诛伍子奢此所谓见誉而为祸者也何谓毁人而反利之唐子短陈骈子于齐威王威王欲杀之陈骈子与其属出亡奔薛孟尝君闻之使人以车迎之至而养以刍豢黍粱五味之膳日三至冬日被裘罽夏日服絺纻出则乘牢车驾良马孟尝君问之曰夫子生于齐长于齐夫子亦何思于齐对曰臣思夫唐子者孟尝君曰唐子者非短子者耶曰是也孟尝君曰子何为思之对曰臣之处于齐也粝粢之饭藜藿之羮冬日则寒冻夏日则暑伤自唐子之短臣也以身归君食刍豢饭黍粢服轻煖乗牢良臣故思之此谓毁人而反利之者也是故毁誉之言不可不审也或贪生而反死或轻死而得生或徐行而反疾何以知其然也鲁人有为父报讐于齐者刳其腹而见其心坐而正冠起而更衣徐行而出门上车而步马颜色不变其御欲驱抚而止之曰今日为父执讐以出死非为生也今事已成矣又何去之追者曰此有节行之人不可杀也解围而去之使被衣不暇带冠不及正蒲伏而走上车而驰必不能自免于千歩之中矣今坐而正冠起而更衣徐行而出门上车而步马颜色不变此衆人所以为死也而乃反以得活此所谓徐而驰迟于歩也夫走者人之所以为疾也步者人之所以为迟也今反乃以人之所为迟者反为疾明于分也有知徐之为疾迟之为速者则几于道矣故黄帝亡其元珠使离朱㨗剟索之而弗能得之也于是使忽怳而后能得之圣人敬小慎㣲动不失时百射重戒祸乃不滋计福勿及虑祸过之同日被霜蔽者不伤愚者有备与知者同功夫爝火在缥烟之中也一指之所能息也塘漏若鼷穴一墣之所能塞也及至火之燔孟诸而炎云䑓水决九江而渐荆州虽起三军之衆弗能救也夫积爱成福积怨成祸若痈疽之必溃也所凂者多矣诸御鞅复于简公曰陈成常宰予二子者甚相憎也臣恐其构难而危国也君不如去一人简公不聼居无几何陈成常果攻宰予于庭中而弑简公于朝此不知敬小之所生也鲁季氏与郈氏鬭鸡郈氏介其鸡而季氏为之金距季氏之鸡不胜季平子怒因侵郈氏之宫而筑之郈昭伯怒伤之鲁昭公曰祷于襄公之庙舞者二人而已其余尽舞于季氏季氏之无道无上乆矣弗诛必危社稷公以告子家驹子家驹曰季氏之得衆三家为一其徳厚其威强君胡得之昭公弗聼使郈昭伯将卒以攻之仲孙氏季孙氏相与谋曰无季氏死亡无日矣遂兴兵以救之郈昭伯不胜而死鲁昭公出奔齐故祸之所从生者始于鸡足及其大也至于亡社稷故蔡女荡舟齐师大侵楚两人搆怨廷杀宰予简公遇杀身死无后陈氏代之齐乃无吕两家鬬鸡季氏金距郈公作难鲁昭公出走故师之所处生以棘楚祸生而不蚤㓕若火之得燥水之得湿浸而益大痈疽发于指其痛遍于体故蠧啄剖梁柱蟁䖟走牛羊此之谓也人皆务于救患之备而莫能知使患无生夫使患无生易于救患而莫能加务焉则未可与言术也晋公子重耳过曹曹君欲见其骿脇使之袒而捕鱼釐负羁止之曰公子非常也从者三人皆霸王之佐也遇之无礼必为国忧君弗聼重耳反国起师而伐曹遂㓕之身死人手社稷为墟祸生于袒而捕鱼齐楚欲救曹不能存也听釐负羁之言则无亡患矣今不务使患无生患生而救之虽有圣知弗能为谋且患祸之所由来者万端无方是故圣人深居以避辱静安以待时小人不知祸福之门戸妄动而絓罗网虽曲为之备何足以全其身譬犹失火而凿池被裘而用箑也且塘有万穴塞其一鱼遽无由出室有百戸闭其一盗遽无从入夫墙之壊也于隟劒之折必有啮圣人见之蚤故万物莫能伤也太宰子朱侍饭于令尹子国令尹子国啜羮而热投巵浆而沃之明曰太宰子朱辞官而归其仆曰楚太宰未易得也辞官去之何也子朱曰令尹轻行而简礼其辱人不难明年伏郎尹而笞之三百夫仕者先避之见终始㣲矣夫鸿鹄之未孚于卵也一指篾之则靡而无形矣及至其筋骨之已就而羽翮之既成也则奋翼挥䎚凌乎浮云背负青天膺摩赤霄翺翔乎忽荒之上徜徉乎虹蜺之间虽有劲弩利矰㣲缴蒲且子之巧亦弗能加也江水之始出于岷山也可攓裳而越也及至乎下洞庭骛石城经丹徒起波涛舟杭一日不能济也是故圣人者常从事于无形之外而不留思尽虑于成事之内是故患祸弗能伤也人或问孔子曰颜回何如人也曰仁人也丘弗如也子贡何如人也曰辩人也丘弗如也子路何人也曰勇人也丘弗如也賔曰三人皆贤夫子而为夫子役何也孔子曰丘能仁且忍辩且讷勇且怯以三子之能易丘一道丘弗为也孔子知所施之也秦牛缺径于山中而遇盗夺之车马觧其槖笥拖其衣被盗还反顾之无惧色忧志驩然有以自得也盗遂问之曰吾夺子财货劫子以刀而志不动何也秦牛缺曰车马所以载身也衣被所以揜形也圣人不以所养害其养盗相视而笑曰夫不以欲伤生不以利累形者世之圣人也以此而见王者必且以我为事也还反杀之此能以知知矣而未能以知不知也能勇于敢而未能勇于不敢也凡有道者应卒而不乏遭难而能免故天下贵之今知所以自行也而未知所以为人行也其所论未之究者也人能由昭昭于𠖇𠖇则几于道矣诗曰人亦有言无哲不愚此之谓也事或为之适足以败之或备之适足以致之何以知其然也秦皇挟録图见其传曰亡秦者胡也因发卒五十万使蒙公杨翁子将筑脩城西属流沙北击辽水东结朝鲜中国内郡輓车而饷之又利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处畨禺之都一军守南野之界一军结余干之水三年不解甲弛弩使监禄无以转饷又以卒凿渠而通粮道以与越人战杀西呕君译吁宋而越人皆入丛薄中与禽兽处莫肯为秦虏相置桀骏以为将而夜攻秦人大破之杀尉屠睢伏尸流血数十万乃发适戍以备之当此之时男子不得修农亩妇人不得剡麻考缕羸弱服格于道大夫箕㑹于衢病者不得养死者不得𦵏于是陈胜起于大泽奋臂大唿天下席卷而至于戯刘项兴义兵随而定若折藁振落遂失天下祸在备胡而利越也欲知筑脩城以备亡不知筑脩城之所以亡也发适戍以备越而不知难之从中发也夫鹊先识岁之多风也去髙木而巢扶枝大人过之则探鷇婴儿过之则挑其卵知备逺难而忘近患故秦之设备也鸟鹊之智也或争利而反强之或聼从而反止之何以知其然也鲁哀公欲西益宅史争之以为西益宅不祥哀公作色而怒左右数諌不聼乃以问其傅宰折睢曰吾欲益宅而史以为不祥子以为何如宰折睢曰天下有三不祥西益宅不与焉哀公大悦而喜顷复问曰何谓三不祥对曰不行礼义一不祥也嗜慾无止二不祥也不聼强諌三不祥也哀公黙然深念愤然自反遂不西益宅夫史以争为可以止之而不知不争而反取之也智者离路而得路愚者守道而失路夫儿说之巧于闭结无不解非能闭结而尽解之也不解不可解也至乎以弗解觧之者可与及言论矣或明礼义推道体而不行或解搆妄言而反当何以明之孔子行游马失食农夫之稼野人怒取马而系之子贡往説之卑辞而不能得也孔子曰夫以人之所不能听説人譬以大牢享野兽以九韶乐飞鸟也予之罪也非彼人之过也乃使马圉徃説之至见野人曰子耕于东海至于西海吾马之失安得不食子之苖野人大喜觧马而与之説若此其无方也而反行事有所至而巧不若拙故圣人量凿而正枘夫歌采菱发阳阿鄙人聼之不若此延路阳局非歌者拙也聼者异也故交画不畅连环不觧物之不通者圣人不争也仁者百姓之所慕也义者衆庶之所髙也为人之所慕行人之所髙此严父之所以教子而忠臣之所以事君也然世或用之而身死国亡者不同于时也昔徐偃王好行仁义陆地之朝者三十二国王孙厉谓楚庄王曰王不伐徐必反朝徐王曰偃王有道之君也好行仁义不可伐王孙厉曰臣闻之大之与小强之与弱也犹石之投卵虎之㗖豚又何疑焉且夫为文而不能达其徳为武而不能任其力乱莫大焉楚王曰善乃举兵而伐徐遂㓕之此仁义而不知世变者也申菽杜茝美人之所懐服也及渐之于滫则不能保其芳矣古者五帝贵德三王用义五霸任力今取帝王之道而施之五霸之世是由乗骥逐人于榛薄而蓑笠盘旋也今霜降而树谷氷泮而求获欲其食则难矣故易曰潜龙勿用者言时之不可以行也故君子终日干干夕惕若厉无咎终日干干以阳动也夕惕若厉以隂息也因日以动因夜以息唯有道者能行之夫徐偃王为义而㓕燕子哙行仁而亡哀公好儒而削代君为墨而残㓕亡削残㬥乱之所致也而四君独以仁义儒墨而亡者遭时之务异也非仁义儒墨不行非其世而用之则为之擒矣夫㦸者所以攻城也镜者所以照形也宫人得㦸则以刈葵盲者得镜则以盖巵不知所施之也故善鄙不同诽誉在俗趍舍不同逆顺在君狂谲不受禄而诛段干木辞相而显所行同也而利害异者时使然也故圣人虽有其志不遇其世仅足以容身何功名之可致也知天之所为知人之所行则有以任于世矣知天而不知人则无以与俗交知人而不知天则无以与道游单豹倍世离俗巖居谷饮不衣丝麻不食五谷行年七十犹有童子之颜色卒而遇饥虎杀而食之张毅好恭过宫室廊庙必趍见门闾聚衆必下厮徒马圉皆与伉礼然不终其寿内热而死豹养其内而虎食其外毅脩其外而疾攻其内故直意适情则坚强贼之以身役物则隂阳食之此皆载务而戯乎其调者也得道之士外化而内不化外化所以入人也内不化所以全身也故内有一定之操而外能诎伸赢缩卷舒与物推移故万举而不䧟所以贵圣人者以其能龙变也今卷卷然守一节推一行虽以毁碎灭沉犹且弗易者此察于小好而塞于大道也赵宣孟活饥人于委桑之下而天下称仁焉荆非犯河中之难不失其守而天下称勇焉是故见小行则可以论大体矣田子方见老马于道喟然有志焉以问其御曰此何马也其御曰此故公家畜也老罢而不为用出而鬻之田子方曰少而贪其力老而弃其身仁者弗为也束帛以赎之罢武闻之知所归心矣齐庄公出猎有一虫举足将抟其轮问其御曰此何虫也对曰此所谓螳螂者也其为虫也知进而不知却不量力而轻敌庄公曰此为人而必为天下勇武矣廻车而避之勇武闻之知所尽死矣故田子方隐一老马而魏国载之齐荘公避一螳螂而勇武归之汤教祝网者而四十国朝文王葬死人之骸而九夷归之武王䕃暍人于樾下左拥而右扇之而天下怀其德越王句践一决狱不辜援龙渊而切其股血流至足以自罚也而战武士必其死故圣人行之于小则可以覆大矣审之于近则可以懐逺矣孙叔敖决期思之水而灌雩娄之野庄王知其可以为令尹也子发辩击剧而劳佚齐楚国知其可以为兵主也此皆形于小㣲而通于大理者也圣人之举事不加忧焉察其所以而已矣今万人调钟不能比之律诚得知者一人而足矣説者之论亦犹此也诚得其数则无所用多矣夫车之所以能转千里也以其要在三寸之辖夫劝人而弗能使也禁人而弗能止也其所由者非理也昔者卫君朝于吴呉王囚之欲流之于海説者冠盖相望而弗能止鲁君闻之撤钟鼓之县缟素而朝仲尼入见曰君胡为有忧色鲁君曰诸侯无亲以诸侯为亲大夫无党以大夫为党今卫君朝于吴王吴王囚之而欲流之于海孰卫君之仁义而遭此难也吾欲免之而不能为奈何仲尼曰若欲免之则请子贡行鲁君召子贡授之将军之印子贡辞曰贵无益于觧患在所由之道歛躬而行至于吴见太宰嚭太宰嚭甚悦之欲荐之于王子贡曰子不能行説于王柰何吾因子也太宰嚭曰子焉知嚭之不能也子贡曰卫君之来也卫国之半曰不若朝于晋其半曰不若朝于吴然卫君以为吴可以归骸骨也故束身以受命今子受卫君而囚之又欲流之于海是赏言朝于晋者而罚言朝于吴也且卫君之来也诸侯皆以为蓍龟兆今朝于吴而不利则皆移心于晋矣子之欲成霸王之业不亦难乎太宰嚭入复之于王王报出令于百官曰比十日而卫君之礼不具者死子贡可谓知所以説矣鲁哀公为室而大公宣子谏曰室大衆与人处则譁少与人处则悲愿公之适公曰寡人闻命矣筑室不辍公宣子复见曰国小而室大百姓闻之必怨吾君诸侯闻之必轻吾国鲁君曰闻命矣筑室不辍公宣子复见曰左昭而右穆为大室以临二先君之庙得无害于子乎公乃令罢役除版而去之鲁君之欲为室诚矣公宣子止之必矣然三説而一聼者其二者非其道也夫临河而钓日入而不能得一鯈鱼者非江河鱼不食也所以饵之者非其欲也及至良工执竿投而擐脣吻者能以其所欲而钓者也夫物无不可奈何有人无奈何铅之与丹异类殊色而可以为丹者得其数也故繁称文辞无益于説审其所由而已矣物类之相摩近而异门戸者衆而难识也故或类之而非或不类之而是或若然而不然者或不若然而然者谚曰鸢堕腐䑕而虞氏以亡何谓也曰虞氏梁之大富人也家充盈殷富金钱无量财货无赀升髙楼临大路设乐陈酒积愽其上游侠相随而行楼下博上者射朋张中反两而笑飞鸢适堕其腐䑕而中游侠游侠相与言曰虞氏富乐之日乆矣而常有轻易人之志吾不敢侵犯而乃辱我以腐䑕如此不报无以立务于天下请与公僇力一志悉率徒属而必以㓕其家此所谓类之而非者也何谓非类而是屈建告白乞曰白公胜将为乱石乞曰不然白公胜卑身下士不敢骄贤其家无筦籥之信闗楗之固大斗斛以出轻斤两以内而乃论之以不宜也屈建曰此乃所以反也居三年白公胜果为乱杀令尹子椒司马子期此所谓弗类而是者也何谓若然而不然子发为上蔡令民有罪当刑狱㫁论定决于令尹前子发喟然有悽怆之心罪人已刑而不忘其恩此其后子发盘罪威王而出奔刑者遂袭恩者恩者逃之于城下之庐追者至踹足而怒曰子发视决吾罪而被吾刑怨之于骨髓使我得其肉而食之其知厌乎追者以为然而不索其内果活子发此所谓若然而不若然者何谓不然而若然者昔越王句践卑下吴王夫差请身为臣妻为妾奉四时之祭祀而入春秋之贡职委社稷效民力隐居为蔽而战为锋行礼甚卑辞甚服其离叛之心逺矣然而甲卒三千人以擒夫差于姑胥此四䇿者不可不审也夫事之所以难知者以其窜端匿迹立私于公倚邪于正而以胜惑人之心者也若使人之所懐于内者与所见于外者若合符节则天下无亡国破家矣夫狐之捕雉也必先卑体弥耳以待其来也雉见而信之故可得而擒也使狐瞑目植睹见必杀之势雉亦知惊惮逺飞以避其怒矣夫人伪之相欺也非直禽兽之诈计也物类相似若然而不可从外论者衆而难识矣是故不可不察也淮南鸿烈解卷十八淮南鸿烈解卷十九钦定四库全书淮南鸿烈解卷十九汉髙诱註修务训或曰无为者寂然无声漠然不动引之不来推之不往如此者乃得道之像吾以为不然尝试问之矣若夫神农尧舜禹汤可谓圣人乎有论者必不能废以五圣观之则莫得无为明矣古者民茹草饮水采树木之实食蠃蠬之肉时多疾病毒伤之害于是神农乃始教民播种五谷相土地宜燥湿肥墝髙下尝百草之滋味水泉之甘苦令民知所避就当此之时一日而遇七十毒尧立孝慈仁爱使民如子弟西教沃民东至黒齿北抚幽都南道交趾放讙兠于崇山窜三苖于三危流共工于幽州殛鲧于羽山舜作室筑墙茨屋辟地树谷令民皆知去巖穴各有家室南征三苗道死苍梧禹沐浴霪雨栉扶风决江疏河凿龙门辟伊阙修彭蠡之防乗四载随山栞木平治水土定千八百国汤夙兴夜寐以致聪明轻赋薄歛以寛民氓布德施惠以振困穷弔死问疾以养孤孀百姓亲附政令流行乃整兵鸣条困夏南巢谯以其过放之厯山此五圣者天下之盛主劳形尽虑为民兴利除害而不懈奉一爵酒不知于色挈一石之尊则白汗交流又况赢天下之忧而海内之事者乎其重于尊亦逺也且夫圣人者不耻身之贱而愧道之不行不忧命之短而忧百姓之穷是故禹之为水以身解于阳眄之河汤旱以身祷于桑山之林圣人忧民如此其明也而称以无为岂不悖哉且古之立帝王者非以奉养其欲也圣人践位者非以逸乐其身也为天下强掩弱衆㬥寡诈欺愚勇侵怯懐知而不以相教积财而不以相分故立天子以齐之为一人聪明而不足以遍照海内故立三公九卿以辅翼之絶国殊俗僻逺幽闲之处不能被德承泽故立诸侯以教诲之是以地无不任时无不应官无隐事国无遗利所以衣寒食饥养老弱而息劳倦也若以布衣徒歩之人观之则伊尹负鼎而干汤吕望鼔刀而入周伯里奚转鬻管仲束縳孔子无黔突墨子无煖席是以圣人不髙山不广河蒙耻辱以干世主非以贪禄慕位欲事起天下利而除万民之害盖闻传书曰神农憔悴尧瘦舜霉黑禹胼胝由此观之则圣人之忧劳百姓甚矣故自天子以下至于庶人四胑不动思虑不用事治求赡者未之闻也夫地势水东流人必事焉然后水潦得谷行禾稼春生人必加功焉故五谷得遂长听其自流待其自生则鲧禹之功不立而后稷之智不用若吾所谓无为者私志不得入公道嗜欲不得枉正术循理而举事因资而立权自然之势而曲故不得容者事成而身弗伐功立而名弗有非谓其感而不应攻而不动者若夫以火熯井以淮灌山此用已而背自然故谓之有为若夫水之用舟沙之用鸠泥之用輴山之用蔂夏渎而冬陂因髙为田因下为池此非吾所谓为之圣人之从事也殊体而合于理其所由异路而同归其存危定倾若一志不忘于欲利人何以明之昔者楚欲攻宋墨子闻而悼之自鲁趍而十日十夜足重茧而不休息裂衣裳裹足至于郢见楚王曰臣闻大王举兵将攻宋计必得宋而后攻之乎忘其苦衆劳民顿兵剉鋭负天下以不义之名而不得咫尺之地犹且攻之乎王曰必不得宋又且为不义曷为攻之墨子曰臣见大王之必伤义而不得宋王曰公输天下之巧士作云梯之械设以攻宋曷为弗取墨子曰令公输设攻臣请守之于是公输般设攻宋之械墨子设守宋之备九攻而墨子九却之弗能入于是乃偃兵辍不攻宋段干木辞禄而处家魏文侯过其闾而轼之其仆曰君何为轼文侯曰叚干木在是以轼其仆曰叚干木布衣之士君轼其闾不已甚乎文侯曰叚干木不趍势利懐君子之道隐处穷巷声施千里寡人敢勿轼乎段干木光于德寡人光于势段干木富于义寡人富于财势不若德尊财不若义髙干木虽以己易寡人不为吾曰悠悠慙于影子何以轻之哉其后秦将起兵伐魏司马庾諌曰段干木贤者其君礼之天下莫不知诸侯莫不闻举兵伐之无乃妨于义乎于是秦乃偃兵辍不攻魏夫墨子跌蹏而趍千里以存楚宋段干木阖门不出以安秦魏夫行与止也其势相反而皆可以存国此所谓异路而同归者也今夫救火者汲水而趍之或以瓮瓴或以盆盂其方员鋭椭不同盛水各异其于㓕火钧也故秦楚燕魏之謌也异转而皆乐九夷八狄之哭也殊声而皆悲一也夫謌者乐之徴也哭者悲之效也愤于中则应于外故在所以感夫圣人之心日夜不忘于欲利人其泽之所及者效亦大矣世俗衰废而非学者多人性各有所脩短若鱼之跃若鹊之駮此自然者不可损益吾以为不然夫鱼者跃鹊者駮也犹人马之为人马筋骨形体所受于天不可变以此论之则不类矣夫马之为草驹之时跳跃扬蹏翘尾而走人不能制龁咋足以噆肌碎骨蹶蹏足以破卢陷匈及至圉人扰之良御教之掩以衡扼连以辔衘则虽厯险超壍弗敢辞故其形之为马马不可化其可驾御教之所为也马聋虫也而可以通气志犹待教而成又况人乎且夫身正性善发愤而成仁帽慿而为义性命可説不待学问而合于道者尧舜文王也沉䤄耽荒不可教以道不可喻于德严父弗能正贤师不能化者丹朱商均也曼颊皓齿形夸骨佳不待脂粉芳泽而性可説者西施阳文也啳哆籧蒢戚施虽粉白黛黒弗能为美者嫫母仳倠也夫上不及尧舜下不及商均美不及西施恶不若嫫母此教训之所喻也而芳泽之所施且子有弑父者然而天下莫疏其子何也爱父者衆也儒有邪辟者而先王之道不废何也其行之者多也今以为学者之有过而非学者则是以一饱之故絶谷不食以一蹪之难辍足不行惑也今日良马不待策錣而行驽马虽策錣之不能进为此不用策錣而御则愚矣夫怯夫操利劒击则不能断刺则不能入及至勇武攘卷一擣则折脇伤干为此弃干将镆邪而以手战则悖矣所为言者齐于衆而同于俗今不称九天之顶则言黄泉之底是两末之端议何可以公论乎夫橘柚冬生而人曰冬死死者衆荠麦夏死人曰夏生生者衆江河之回曲亦时有南北者而人谓江河东流摄提镇星日月东行而人谓星辰日月西移者以大氐为本胡人有知利者而人谓之駤越人有重迟者而人谓之訬以多者名之若夫尧眉八彩九窍通同而公正无私一言而万民齐舜二瞳子是谓重明作事成法出言成章禹耳参漏是谓大通兴利除害疏河决江文王四乳是谓大仁天下所归百姓所亲臯陶马喙是谓至信决狱明白察于人情禹生于石契生于卵史皇产而能书羿左臂脩而善射若此九贤者千岁而一出犹继踵而生今无五圣之天奉四俊之才难欲弃学而循性是谓犹释船而欲水也夫纯钩鱼肠劒之始下型击则不能断刺则不能入及加之砥砺摩其锋㓵则水断龙舟陆剸犀甲明镜之始下型蒙然未见形容及其粉以元钖摩以白旃鬓眉㣲毫可得而察夫学亦人之砥钖也而谓学无益者所以论之过知者之所短不若愚者之所脩贤者之所不足不若衆人之有余何以知其然夫宋画吴治刻刑镂法乱脩曲出其为㣲妙尧舜之圣不能及蔡之㓜女衞之稚质梱纂组杂竒彩抑黒质扬赤文禹汤之智不能逮夫天之所覆地之所载包于六合之内託于宇宙之间隂阳之所生血气之精含牙戴角前爪后距奋翼攫肆蚑行蛲动之虫喜而合怒而鬭见利而就避害而去其情一也虽所好恶其与人无以异然其爪牙虽利䈥骨虽疆不免制于人者知不能相通才力不能相一也各有其自然之势无禀受于外故力竭功沮夫鴈顺风以爱气力衘芦而翔以备矰弋螘知为垤貛貉为曲穴虎豹有茂草野彘有艽莦槎栉堀虚连比以像宫室隂以防雨景以蔽日此亦鸟兽之所以知求合于其所利今使人生于辟陋之国长于穷櫩漏室之下长无兄弟少无父母目未尝见礼节耳未尝闻先古独守专室而不出门使其性虽不愚然其知者必寡矣昔者苍颉作书容成造厯胡曹为衣后稷耕稼仪狄作酒奚仲为车此六人者皆有神明之道圣智之迹故人作一事而遗后世非能一人而独兼有之各悉其知贵其所欲达遂为天下备今使六子者易事而明弗能见者何万物至衆而知不足以奄之周室以后无六子之贤而皆修其业当世之人无一人之才而知其六贤之道者何教顺施续而知能流通由此观之学不可已明矣今夫盲者目不能别昼夜分白黒然而搏琴抚弦参弹复徽攫援摽拂手若蔑蒙不失一弦使未尝鼓瑟者虽有离朱之明攫掇之㨗犹不能屈伸其指何则服习积贯之所致故弓待㯳而后能调劒待砥而后能利玉坚无敌镂以为兽首尾成形磕诸之功木直中绳揉以为轮其曲中规櫽括之力唐碧坚忍之类犹可刻镂揉以成器用又况心意乎且夫精神滑淖纎㣲倐忽变化与物推移云蒸风行在所设施君子有能精摇摩监砥砺其才自试神明览物之博通物之壅观始卒之端见无外之境以逍遥仿佯于尘埃之外超然独立卓然离世此圣人之所以游心若此而不能闲居静思鼓琴读书追观上古及贤大夫学问讲辩曰以自娱苏援世事分白黒利害筹策得失以观祸福设仪立度可以为法则穷道本末究事之情立是废非明示后人死有遗业生有荣名如此者人才之所能逮然而莫能至焉者偷慢懈惰多不暇日之故夫瘠地之民多有心者劳也沃地之民多不才者饶也由此观之知人无务不若愚而好学自人君公卿至于庶人不自彊而功成者天下未之有也诗云日就月将学有缉熈于光明此之谓也名可务立功可彊成故君子积志委正以趣明师励节亢髙以絶世俗何以明之昔者南策畴耻圣道之独亡于己身淬霜露欶硚趹䟦渉山川冐蒙荆棘百舍重跰不敢休息南见老聃受教一言精神晓泠钝闻条达欣然七日不食如飨太牢是以明照四海名施后世达畧天地察分秋毫称誉叶语至今不休此所谓名可彊立者吴与楚战莫嚣大心抚其御之手曰今日距彊敌犯白刃蒙矢石战而身死卒胜民治全我社稷可以庶几乎遂入不返决腹断头不旋踵运轨而死申包胥竭筋力以赴严敌伏尸流血不过一卒之才不如约身卑辞求救于诸侯于是乃赢粮跣走䟦渉谷行上峭山赴深谿游川水犯津闗猎蒙笼蹷沙石跖达膝曾茧重胝七日七夜至于秦庭鹤跱而不食昼吟宵哭靣若死灰颜色霉黒涕液交集以见秦王曰吴为封豨脩蛇蚕食上国虐始于楚寡君失社稷越在草茅百姓离散夫妇男女不遑启处使下臣告急秦王乃发车千乘歩卒七万属之子虎踰塞而东击吴浊水之上果大破之以存楚国烈藏庙堂着于宪法此功之可彊成者也夫七尺之形心致忧愁劳苦肤知痛疾寒暑人情一也圣人知时之难得务可趣也苦身劳形焦心怖肝不避烦难不违危殆盖闻子发之战进如激矢合如雷电解如风雨员之中规方之中矩破敌陷陈莫能壅御泽战必克攻城必下彼非轻身而乐死务在于前遗利于后故名立而不堕此自强而成功者也是故田者不强囷仓不盈官御不厉心意不精将相不强功烈不成侯王懈惰后世无名诗云我马维骐六辔如丝载驰载驱周爰谘谋以言人之有所务也通于物者不可惊以怪喻以道者不可动以竒察于辞者不可燿以名审于形者不可遯以状世俗之人多尊古而贱今故为道者必託之于神农黄帝而后能入説乱世闇主髙逺其所从来因而贵之为学者蔽于论而尊其所闻相与危坐而称之正领而诵之此见是非之分不明夫无规矩虽奚仲不能以定方圆无凖绳虽鲁般不能以定曲直是故钟子期死而伯牙絶弦破琴知世莫赏也惠施死而庄子寝説言见世莫可为语者也夫项託七岁为孔子师孔子有以听其言也以年之少为闾丈人説救敲不给何道之能明也昔者谢子见于秦惠王惠王説之以问唐始梁唐姑梁曰谢子山东辩士固权説以取少主惠王因藏怒而待之后日复见逆而弗聼也非其説异也所以聼者易夫以征为羽非弦之罪以甘为苦非味之过楚人有烹猴而召其隣人以为狗羮也而甘之后闻其猴也据地而吐之尽㵼其食此未始知味者也邯郸师有出新曲者託之李竒诸人皆争学之后知其非也而皆弃其曲此未始知音者也鄙人有得玉璞者喜其状以为寳而藏之以示人人以为石也因而弃之此未始知玉者也故有符于中则贵是而同今古无以聼其説则所从来者逺而贵之耳此和氏之所以泣血于荆山之下今劒或絶侧羸文啮缺卷銋而称以顷襄之劒则贵人争带之琴或拨剌枉桡濶解漏越而称以楚荘之琴侧室争鼓之苖山之鋋羊头之销虽水断龙舟陆剸兕甲莫之服带山桐之琴涧梓之腹虽鸣亷隅修营唐牙莫之鼓也通人则不然腹劒者期于铦利而不期于墨阳莫邪乗马者期于千里而不期于骅骝緑耳鼓琴者期于鸣亷脩营而不期于滥脇号钟诵诗书者期于通道畧物而不期于洪范商颂圣人见是非若白黒之于目辩清浊之于耳聼衆人则不然中无主以受之譬若遗腹子之上陇以礼哭泣之而无所归心故夫㝈子之相似者唯其母能知之玉石之相类者唯良工能识之书传之㣲者唯圣人能论之今取新圣人书名之孔墨则弟子句指而受者必衆矣故美人者非必西施之种通士者不必孔墨之类晓然意有所通于物故作书以喻意以为知者也诚得清明之士执元鑑于心照物明白不为古今易意摅书明指以示之虽阖棺亦不恨矣昔晋平公令官为钟钟成而示师旷师旷曰钟音不调平公曰寡人以示工工皆以为调而以为不调何也师旷曰使后世无知音者则已若有知音者必知钟之不调故师旷之欲善调钟也以为后之有知音者也三代与我同行五伯与我齐智彼独有圣智之实我曾无有闾里之闻穷巷之知者何彼并身而立节我诞谩而悠忽今夫毛嫱西施天下之美人若使人衔腐䑕蒙猬皮衣豹裘带死蛇则布衣韦带之人过者莫不左右睥睨而掩鼻尝试使之施芳泽正娥眉设笄珥衣阿钖曵齐纨粉白黛黒佩玉环揄歩杂芝若笼䝉目视冶由笑目流眺口曾挠竒牙出䩉摇则虽王公大人有志严颉颃之行者无不惮悇痒心而悦其色矣今以中人之才蒙愚惑之智被污辱之行无本业所修方术所务焉得无有睥靣掩鼻之容哉今鼔舞者绕身若环曾挠摩地扶旋猗那动容转曲便媚拟神身若秋葯被风发若结旌骋驰若骛木熈者举梧槚据句枉蝯自纵好茂叶龙夭矫燕枝拘援丰条舞扶䟽龙从鸟集搏援攫肆薎蒙踊跃且夫观身莫不为之损心酸足彼乃始徐行微笑被衣修擢夫鼓舞者非柔纵而木熈者非眇劲淹浸渍渐靡使然也是故生木之长莫见其益有时而脩砥砺䃺监莫见其损有时而薄藜藿之生蝡蝡然日加数寸不可以为栌栋楩柟豫章之生也七年而后知故可以为棺舟夫事有易成者名小难成者功大君子脩美虽未有利福将在后至故诗云日就月将学有缉熈于光明此之谓也淮南鸿烈解卷十九淮南鸿烈解卷二十钦定四库全书淮南鸿烈解卷二十汉髙诱注㤗族训天设日月列星辰调隂阳张四时日以㬥之夜以息之风以干之雨露以濡之其生物也莫见其所飬而物长其杀物也莫见其所䘮而物亡此之谓神明圣人象之故其起福也不见其所由而福起其除祸也不见其所以而祸除逺之则迩延之则踈稽之弗得察之不虚日计无算歳计有余夫湿之至也莫见其形而炭已重矣风之至也莫见其象而木已动矣日之行也不见其移骐骥倍日而驰草木为之靡县熢未转而日在其前故天之且风草木未动而鸟已翔矣其且雨也隂曀未集而鱼已噞矣以隂阳之气相动也故寒暑燥湿以类相从声响疾徐以音相应也故易曰鸣鹤在隂其子和之高宗谅闇三年不言四海之内寂然无声一言声然大动天下是以天心呿唫者也故一动其本而百枝皆应若春雨之灌万物也浑然而流沛然而施无地而不澍无物而不生故圣人者懐天心声然能动化天下者也故精神感于内形气动于天则景星见黄龙下祥鳯至醴泉出嘉谷生河不满溢海不溶波故诗云懐柔百神及河峤岳逆天㬥物则日月薄蚀五星失行四时干乖昼𠖇宵光山崩水涸冬雷夏霜诗曰正月繁霜我心忧伤天之与人有以相通也故国危亡而天文变世惑乱而虹蜺见万物有以相连精祲有以相荡也故神明之事不可以智巧为也不可以䈥力致也天地所包隂阳所呕雨露所濡化生万物瑶碧玉珠翡翠玳瑁文彩明朗润泽若濡摩而不玩乆而不渝奚仲不能旅鲁般不能造此之谓大巧宋人有以象为其君为楮叶者三年而成茎柯豪芒锋杀颜泽乱之楮叶之中而不可知也列子曰使天地一年而成一叶则万物之有叶者寡矣夫天地之施化也呕之而生吹之而落岂此契契哉故凡可度者小也可数者少也至大非度之所能及也至衆非数之所能领也故九州不可顷亩也八极不可道里也太山不可丈尺也江海不可斗斛也故大人者与天地合德日月合明鬼神合灵与四时合信故圣人懐天气抱天心执中含和不下庙堂而衍四海变习易俗民化而迁善若性诸己能以神化也诗云神之听之终和且平夫鬼神视之无形聼之无声然而郊天望山川祷祠而求福雩兊而请雨卜筮而决事诗云神之格思不可度思矧可射思此之谓也天致其髙地致其厚月照其夜日照其昼隂阳化列星朗正其道而物自然故隂阳四时非生万物也雨露时降非养草木也神明接隂阳和而万物生矣故髙山深林非为虎豹也大木茂枝非为飞鸟也流源千里渊深百仞非为蛟龙也致其髙崇成其广大山居木栖巢枝穴藏水潜陆行各得其所宁焉夫大生小多生少天之道也故丘阜不能生云雨涔水不能生鱼鼈者小也牛马之气蒸生虮虱虮虱之气蒸不能生牛马故化生于外非生于内也夫蛟龙伏寝于渊而卵割于陵螣蛇雄鸣于上风雌鸣于下风而化成形精之至也故圣人养心莫善于诚至诚而能动化矣今夫道者藏精于内栖神于心静漠恬淡讼缪胸中邪气无所留滞四枝节族毛蒸理泄则机枢调利百脉九窍莫不顺比其所居神者得其位也岂节柎而毛修之哉圣主在上位廓然无形寂然无声官府若无事朝廷若无人无隐人无轶民无劳役无寃刑四海之内莫不仰上之徳象主之指夷狄之国重译而至非戸辨而家説之也推其诚心施之天下而已矣诗曰惠此中国以绥四方内顺而外宁矣太公亶父处邠狄人攻之杖策而去百姓携㓜扶老负釜甑踰梁山而国乎岐周非令之所能召也秦穆公为野人食骏马肉之伤也饮之美酒韩之战以其死力报非劵之所责也宓子治亶父巫马期往观化焉见夜渔者得小即释之非刑之所能禁也孔子为鲁司寇道不拾遗市买不豫贾田渔皆让长而斑白不戴负非法之所能致也夫矢之所以射逺贯牢者弩力也其所以中的剖㣲者正心也赏善罚㬥者政令也其所以能行者精神也故弩虽强不能独中令虽明不能独行必自精气所以与之施道故摅道以被民而民弗从者诚心弗施也天地四时非生万物也神明接隂阳和而万物生之圣人之治天下非易民性也拊循其所有而涤荡之故因则大化则细矣禹凿龙门辟伊阙决江濬河东注之海因水之流也后稷垦草发菑粪土树谷使五种各得其宜因地之势也汤武革车三百乘甲卒三千人讨暴乱制夏商因民之欲也故能因则无敌于天下矣夫物有以自然而后人事有治也故良匠不能斵金巧冶不能铄木金之势不可斵而木之性不可铄也埏埴而为器窬木而为舟铄铁而为刃铸金而为钟因其可也驾马服牛令鸡司夜令狗守门因其然也民有好色之性故有大婚之礼有饮食之性故有大飨之礼有喜乐之性故有钟鼓筦絃之音有悲哀之性故有衰绖哭踊之节故先王之制法也因民之所好而为之节文者也因其好色而制婚姻之礼故男女有别因其喜音而正雅颂之声故风俗不流因其宁家室乐妻子教之以顺故父子有亲因其喜朋友而教之以悌故长㓜有序然后修朝䀻以明贵贱飨饮习射以明长幼时搜振旅以习用兵也入学庠序以修人伦此皆人之所有于性而圣人之所匠成也故无其性不可教训有其性无其养不能遵道茧之性为丝然非得工女煑以热汤而抽其统纪则不能成丝卵之化为雏非慈雌呕煖覆伏累日积乆则不能为雏人之性有仁义之资非圣人为之法度而教导之则不可使乡方故先王之教也因其所喜以劝善因其所恶以禁姦故刑罚不用而威行如流政令约省而化燿如神故因其性则天下聼从拂其性则法县而不用昔者五帝三王之莅政施教必用参五何谓参五仰取象于天俯取度于地中取法于人乃立明堂之朝行明堂之令以调隂阳之气以和四时之节以辟疾病之菑俯视地理以制度量察陵陆水泽肥墽髙下之宜立事生财以除饥寒之患中考乎人徳以制礼乐行仁义之道以治人伦而除㬥乱之祸乃澄列金木水火土之性故立父子之亲而成家别清浊五音六律相生之数以立君臣之义而成国察四时季孟之序以立长㓜之礼而成官此之谓参制君臣之义父子之亲夫妇之辨长㓜之序朋友之际此之谓五乃裂地而州之分职而治之筑城而居之割宅而异之分财而衣食之立大学而教诲之夙兴夜寐而劳力之此治之纪纲已然得其人则举失其人则废尧治天下政教平徳润洽在位七十载乃求所属天下之统令四岳扬侧陋四岳举舜而荐之尧尧乃妻以二女以观其内任以百官以观其外既入大麓烈风雷雨而不迷乃属以九子赠以昭华之玉而传天下焉以为虽有法度而朱弗能统也夫物未尝有张而不弛成而不毁者也唯圣人能盛而不衰盈而不亏神农之初作琴也以归神及其淫也反其天心夔之初作乐也皆合六律而调五音以通八风及其衰也以沉湎淫康不顾政治至于㓕亡苍颉之初作书以辨治百官领理万事愚者得以不忘智者得以志逺至其衰也为姦刻伪书以解有罪以杀不辜汤之初作囿也以奉宗庙鲜犞之具简士卒习射御以戒不虞及至其衰也驰骋猎射以夺民时罢民之力尧之举禹契后稷臯陶政教平姦宄息狱讼止而衣食足贤者劝善而不肖者懐其徳及至其末朋党比周各推其与废公趍私外内相推举姦人在朝而贤者隐处故易之失也卦书之失也敷乐之失也淫诗之失也辟礼之失也责春秋之失也刺天地之道极则反盈则损五色虽朗有时而渝茂木丰草有时而落物有隆杀不得自若故圣人事穷而更为法弊而改制非乐变古易常也将以救败扶衰黜淫济非以调天地之气顺万物之宜也圣人天覆地载日月照隂阳调四时化万物不同无故无新无䟽无亲故能法天天不一时地不一利人不一事是以绪业不得不多端趍行不得不殊方五行异气而皆适调六艺异科而皆同道温惠柔良者诗之风也淳龎敦厚者书之教也清明条达者易之义也恭俭尊让者礼之为也寛裕简易者乐之化也刺几辩义者春秋之靡也故易之失鬼乐之失淫诗之失愚书之失拘礼之失忮春秋之失訾六者圣人兼用而财制之失本则乱得本则治其美在调其失在权水火金木土谷异物而皆任规矩权衡凖绳异形而皆施丹青胶漆不同而皆用各有所适物各有宜轮贠舆方辕从衡横势施便也骖欲驰服欲歩带不猒新钩不猒故处地宜也闗雎兴于鸟而君子美之为其雌雄之不乖居也鹿鸣兴于兽君子大之取其见食而相唿也泓之战军败君获而春秋大之取其不鼓不成列也宋伯姬坐烧而死春秋大之取其不踰礼而行也成功立事岂足多哉方指所言而取一槩焉尔王乔赤松去尘埃之间离羣慝之纷吸隂阳之和食天地之精唿而出故吸而入新虚轻举乘云游雾可谓养性矣而未可谓孝子也周公诛管叔蔡叔以平国弭乱可谓忠臣也而未可谓弟也汤放桀武王诛纣以为天下去残除贼可谓惠君而未可谓忠臣矣乐羊攻中山未能下中山烹其子而食之以示威可谓良将而未可谓慈父也故可乎可而不可乎不可不可乎不可而可乎可舜许由异行而皆圣伊尹伯夷异道而皆仁箕子比干异趍而皆贤故用兵者或轻或重或贪或亷此四者相反而不可一无也轻者欲发重者欲止贪者欲取亷者不利非其有故勇者可令进鬬而不可令持牢重者可令埴固而不可令凌敌贪者可令进取而不可令守职亷者可令守分而不可令进取信者可令持约而不可令应变五者相反圣人兼用而财使之夫天地不包一物隂阳不生一类海不让水潦以成其大山不让土石以成其髙夫守一隅而遗万方取一物而弃其余则所得者鲜而所治者浅矣治大者道不可以小地广者制不可以狭位髙者事不可以烦民衆者教不可以苛夫事碎难治也法烦难行也求多难赡也寸而度之至丈必差铢而称之至石必过石秤丈量径而寡失简丝数米烦而不察故大较易为智曲辩难为慧故无益于治而有益于烦者圣人不为无益于用而有益于费者智者弗行也故功不猒约事不猒省求不猒寡功约易成也事省易治也求寡易赡也衆易之于以任人易矣孔子曰小辩破言小利破义小义破道小见不达必简河以逶蛇故能逺山以陵迟故能髙隂阳无为故能和道以优游故能化夫彻于一事察于一辞审于一技可以曲説而未可广应也蓼菜成行甂瓯有是秤薪而㸑数米而炊可以治小而未可以治大也贠中规方中矩动成兽止成文可以愉舞而不可以陈军涤盃而食洗爵而饮盥而后馈可以养少而不可以飨衆今夫祭者屠割烹杀剥狗烧豕调平五味者庖也陈簠簋列樽爼设笾豆者祝也齐明盛服渊黙而不言神之所依者尸也宰祝虽不能尸不越樽爼而代之故张瑟者小絃急而大絃缓立事者贱者劳而贵者逸舜为天子弹五絃之琴謌南风之诗而天下治周公肴臑不收于前钟鼓不解于悬而四夷服赵政昼决狱而夜理书御史冠盖接于郡县覆稽趍留戍五岭以备越筑修城以守胡然姦邪萌生盗贼羣居事愈烦而乱愈生故法者治之具也而非所以为治也而犹弓矢中之具而非所以中也黄帝曰芒芒昧昧因天之威与元同气故同气者帝同义者王同力者霸无一焉者亡故人主有伐国之志邑犬羣嘷雄鸡夜鸣库兵动而戎马惊今日解怨偃兵家老甘卧巷无聚人妖菑不生非法之应也精气之动也故不言而信不施而仁不怒而威是以天心动化者也施而仁言而信怒而威是以精诚感之者也施而不仁言而不信怒而不威是以外貌为之者也故有道以统之法虽少足以化矣无道以行之法虽衆足以乱矣治身太上养神其次养形治国太上养化其次正法神清志平百节皆宁养性之本也肥肌肤充肠腹供嗜欲养生之末也民交让争处卑委利争受寡力事争就劳日化上迁善而不知其所以然此治之上也利赏而劝善畏刑而不为非法令正于上而百姓服于下此治之末也上世养本而下世事末此太平之所以不起也夫欲治之主不世出而可与兴治之臣不万一以万一求不世出此所以千歳不一㑹也水之性淖以清穷谷之污生以青苔不治其性也掘其所流而深之茨其所决而髙之使得循势而行乘衰而流虽有腐髊流渐弗能污也其性非异也通之与不通也风俗犹此也诚决其善志防其邪心启其善道塞其姦路与同出一道则民性可善而风俗可美也所以贵扁鹊者非贵其随病而调药贵其擪息脉血知病之所从生也所以贵圣人者非贵随罪而鉴刑也贵其知乱之所由起也若不修其风俗而纵之淫辟乃随之以刑绳之以法法虽残贼天下弗能禁也禹以夏王桀以夏亡汤以殷王纣以殷亡非法度不存也纪纲不张风俗壊也三代之法不亡而世不治者无三代之智也六律具存而莫能聼者无师旷之耳也故法虽在必待圣而后治律虽具必待耳而后聼故国之所以存者非以有法也以有贤人也其所以亡者非以无法也以无贤人也晋献公欲伐虞宫之竒存焉为之寝不安席食不甘味而不敢加兵焉赂以寳玉骏马宫之竒諌而不聼言而不用越疆而去荀息伐之兵不血刃抱寳牵马而去故守不待渠壍而固攻不待冲降而抜得贤之与失贤也故臧武仲以其智存鲁而天下莫能亡也蘧伯玉以其仁宁卫而天下莫能危也易曰丰其屋蔀其家窥其戸閴其无人无人者非无衆庶也言无圣人以统理之也民无亷耻不可治也非修礼义亷耻不立民不知礼义法弗能正也非崇善废丑不向礼义无法不可以为治也不知礼义不可以行法法能杀不孝者而不能使人为孔曽之行法能刑窃盗者而不能使人为伯夷之亷孔子弟子七十养徒三千人皆入孝出悌言为文章行为仪表教之所成也墨子服役者百八十人皆可使赴火蹈刃死不还踵化之所致也夫刻肌肤鑱皮革被创流血至难也然越为之以求荣也圣王在上明好恶以示之经诽誉以导之亲贤而进之贱不肖而退之无被创流血之苦而有髙世尊显之名民孰不从古者法设而不犯刑错而不用非可刑而不刑也百工维时庶绩咸熈礼义修而任贤徳也故举天下之髙以为三公一国之髙以为九卿一县之髙以为二十七大夫一乡之髙以为八十一元士故智过万人者谓之英千人者谓之俊百人者谓之豪十人者谓之杰明于天道察于地理通于人情大足以容衆德足以懐逺信足以一异知足以知变者人之英也徳足以教化行足以隐义仁足以得衆明足以照下者人之俊也行足以为仪表知足以决嫌疑亷可以分财信可使守约作事可法出言可道者人之豪也守职而不废处义而不比见难不茍免见利不茍得者人之杰也英俊豪杰各以小大之材处其位得其宜由本流末以重制轻上唱而民和上动而下随四海之内一心同归背贪鄙而向义理其于化民也若风之摇草木无之而不靡今使愚教知使不肖临贤虽严刑罚民弗从也小不能制大弱不能使强也故圣主者举贤以立功不肖主举其所与同文王举太公望召公奭而王桓公任管仲隰朋而霸此举贤以立功也夫差用太宰嚭而㓕秦任李斯赵髙而亡此举所与同故观其所举而治乱可见也察其党与而贤不肖可论也夫圣人之屈者以求伸也枉者以求直也故虽出邪僻之道行幽昧之涂将欲以直大道成大功犹出林之中不得直道拯溺之人不得不濡足也伊尹忧天下之不治调和五味负鼎爼而行五就桀五就汤将欲以浊为清以危为宁也周公股肱周室辅翼成王管叔蔡叔奉公子禄父而欲为乱周公诛之以定天下縁不得已也管子忧周室之卑诸侯之力征夷狄伐中国不得宁处故蒙耻辱而不死将欲以忧夷狄之患平夷狄之乱也孔子欲行王道东西南北七十説而无所偶故因卫夫人弥子瑕而欲通其道此皆欲平险除秽由𠖇𠖇至炤炤动于权而统于善者也夫观逐者于其反也而观行者于其终也故舜放弟周公杀兄犹之为仁也文公树米曽子架羊犹之为知也当今之世丑必託善以自为解邪必蒙正以自为辟游不论国仕不择官行不辟污曰伊尹之道也分别争财亲戚兄弟搆怨骨肉相贼曰周公之义也行无亷耻辱而不死曰管子之趍也行货赂趣势门立私废公比周而取容曰孔子之术也此使君子小人纷然殽乱莫知其是非者也故百川并流不注海者不为川谷趋行蹐驰不归善者不为君子故善言归乎可行善行归乎仁义田子方段干木轻爵禄而重其身不以欲伤生不以利累形李克竭股肱之力领理百官辑穆万民使其君生无废事死无遗忧此异行而归于善者张仪苏秦家无常居身无定君约从衡之事为倾覆之谋浊乱天下挠滑诸侯使百姓不遑启居或从或横或合衆弱或辅富强此异行而归于丑者也故君子之过也犹日月之蚀何害于明小人之可也犹狗之昼吠鸱之夜见何益于善夫知者不妄发择善而为之计义而行之故事成而功足頼也身死而名足称也虽有知能必以仁义为之本然后可立也知能蹐驰百事并行圣人一以仁义为之凖绳中之者谓之君子弗中者谓之小人君子虽死亡其名不㓕小人虽得势其罪不除使人左据天下之图而右吻喉愚者不为也身贵于天下也死君亲之难视死若归义重于身也天下大利也比之身则小身所重也比之义则轻义所全也诗曰恺悌君子求福不回言以信义为凖绳也欲成霸王之业者必得胜者也能得胜者必强者也能强者必用人力者也能用人力者必得人心者也能得人心者必自得者也故心者身之本也身者国之本也未有得己而失人者也未有失己而得人者也故为治之本务在宁民宁民之本在足用足用之本在于勿夺时勿夺时之之本在于省事省事之本在于节用节用之本在于反性未有能摇其本而静其末浊其源而清其流者也故知性之情者不务性之所无以为知命之情者不忧命之所无柰何故不髙宫室者非爱木也不大钟鼎者非爱金也直行性命之情而制度可以为万民仪今目悦五色口嚼滋味耳淫五声七窍交争以害其性日引邪欲而浇其身夫调身弗能治柰天下何故自养得其节则养民得其心矣所谓有天下者非谓其履势位受传籍称尊号也言运天下之力而得天下之心纣之地左东海右流沙前交趾后幽都师起容闗至浦水士亿有余万然皆倒矢而射傍㦸而战武王左操黄钺右执白旄以麾之则瓦解而走遂土崩而下纣有南面之名而无一人之徳此失天下也故桀纣不为王汤武不为放周处酆镐之地方不过百里而誓纣牧之野入据殷国朝成汤之庙表商容之闾封比干之墓解箕子之囚乃折枹毁鼓偃五兵纵牛马搢笏而朝天下百姓謌讴而乐之诸侯执禽而朝之得民心也阖闾伐楚五战入郢烧髙府之粟破九龙之钟鞭荆平王之墓舍昭王之宫昭王奔随百姓父兄㩦㓜扶老而随之乃相率而为致勇之寇皆方面奋臂而为之鬪当此之时无将卒以行列之各致其死却吴兵复楚地灵王作章华之䑓发干谿之役外内搔动百姓罢弊弃疾乘民之怨而立公子比百姓放臂而去之饿于干谿食莾饮水枕块而死楚国山川不变土地不易民性不殊昭王则相率而殉之灵王则倍畔而去之得民之与失民也故天子得道守在四夷天子失道守在诸侯诸侯得道守在四隣诸侯失道守在四境故汤处亳七十里文王处酆百里皆令行禁止于天下周之衰也戎伐凡伯于楚丘以归故得道则以百里之地令于诸侯失道则以天下之大畏于冀州故曰无恃其不吾夺也恃吾不可夺行可夺之道而非簒弑之行无益于持天下矣凡人之所以生者衣与食也今囚之𠖇室之中虽养之以刍豢衣之以绮绣不能乐也以目之无见耳之无闻穿隙宂见雨零则快然而叹之况开戸发牖从𠖇𠖇见炤炤乎见炤炤犹尚肆然而喜又况出室坐堂见日月光乎见日月光旷然而乐又况登太山履石封以望八荒视天都若盖江河若带又况万物在其间者乎其为乐岂不大哉且聋者耳形具而无能闻也盲者目形存而无能见也夫言者所以通己于人也闻者所以通人于己也瘖者不言聋者不闻既瘖且聋人道不通故有瘖聋之病者虽破家求医不顾其费岂独形骸有瘖聋哉心志亦有之夫指之拘也莫不事申也心之塞也莫知务通也不明于类也夫观六艺之广崇穷道德之渊深达乎无上至乎无下运乎无极翔乎无形广于四海崇于太山富于江河旷然而通昭然而明天地之间无所系戾其所以监观岂不大哉人之所知者浅而物变无穷曩不知而今知之非知益多也问学之所加也夫物常见则识之尝为则能之故因其患则造其备犯其难则得其便夫以一世之寿而观千岁之知今古之论虽未尝更也其道理素具可不谓有术乎人欲知髙下而不能教之用管凖则説欲知轻重而无以予之权衡则喜欲知逺近而不能教之以金目则快射又况知应无方而不穷哉犯大难而不慑见烦缪而不惑晏然自得其为乐也岂直一説之快哉夫道有形者皆生焉其为亲亦戚矣享谷食气者皆受焉其为君亦惠矣诸有智者皆学焉其为师亦博矣射者数发不中人教之以仪则喜矣又况生仪者乎人莫不知学之有益于己也然而不能者嬉戏害人也人皆多以无用害有用故智不愽而日不足以凿观池之力耕则田野必辟矣以积土山之髙修隄防则水用必足矣以食狗马鸿鴈之费养士则名誉必荣矣以弋猎博奕之日诵诗读书闻识必博矣故不学之与学也犹瘖聋之比于人也凡学者能明于天下之分通于治乱之本澄心清意以存之见其终始可谓知畧矣天之所为禽兽草木人之所为礼节制度搆而为宫室制而为舟舆是也治之所以为本者仁义也所以为末者法度也凡人之所以事生者本也其所以事死者末也本末一体也其两爱之一性也先本后末谓之君子以末害本谓之小人君子与小人之性非异也所在先后而已矣草木洪者为本而杀者为末禽兽之性大者为首而小者为尾末大于本则折尾大于要则不掉矣故食其口而百节肥灌其本而枝叶美天地之性也天地之生物也有本末其养物也有先后人之于治也岂得无终始哉故仁义者治之本也今不知事修其本而务治其末是释其根而灌其枝也且法之生也以辅仁义今重法而弃义是贵其冠履而忘其头足也故仁义者为厚基者也不益其厚而张其广者毁不广其基而増其髙者覆赵政不増其德而累其髙故㓕智伯不行仁义而务广地故亡其国语曰不大其栋不能任重重莫若国栋莫若德国主之有民也犹城之有基木之有根根深则本固基美则上宁五帝三王之道天下之纲纪治之仪表也今商鞅之启塞申子之三符韩非之孤愤张仪苏秦之从衡皆掇取之权一切之术也非治之大本事之恒常可博闻而世传者也子囊北而全楚北不可以为庸弦髙诞而存郑诞不可以为常今夫雅颂之声皆发于词本于情故君臣以睦父子以亲故韶夏之乐也声浸乎金石润乎草木今取怨思之声施之于絃管闻其音者不淫则悲淫则乱男女之辨悲则感怨思之气岂所谓乐哉赵王迁流于房陵思故乡作为山水之呕闻者莫不殒涕荆轲西刺秦王髙渐离宋意为击筑而謌于易水之上闻者莫不瞋目裂眦髪植穿冠因以此声为乐而入宗庙岂古之所谓乐哉故弁冕辂舆可服而不可好也大羮之和可食而不可嗜也朱絃漏越一唱而三叹可聼而不可快也故无声者正其可聼者也其无味者正其足味者也吠声清于耳兼味快于口非其贵也故事不本于道德者不可以为仪言不合乎先王者不可以为道音不调乎雅颂者不可以为乐故五子之言所以便説掇取也非天下之通义也圣王之设政施教也必察其终始其县法立仪必原其本末不茍以一事备一物而已矣见其造而思其功观其源而知其流故博施而不竭弥乆而不垢夫水出于山而入于海稼生于田而藏于仓圣人见其所生而知其所归矣故舜深藏黄金于崭巖之山所以塞贪鄙之心也仪狄为酒禹饮而甘之遂疏仪狄而絶嗜酒所以遏流湎之行也师延为平公鼓朝謌北鄙之音师旷曰此亡国之乐也大息而抚之所以防淫辟之风也故民知书而徳衰知数而厚衰知劵契而信衰知械机而实衰也巧诈藏于胸中则纯白不备而神德不全矣琴不鸣而二十五絃各以其声应轴不运而三十辐各以其力旋絃有缓急小大然后成曲车有劳轶动静而后能致逺使有声者乃无声者也能致千里者乃不动者也故上下异道则治同道则乱位髙而道大者从事大而道小者凶故小快害义小慧害道小辩害治茍削伤徳大政不险故民易道至治寛裕故下不相贼至忠复素故民无匿情商鞅为秦立相坐之法而百姓怨矣吴起为楚减爵禄之令而功臣畔矣商鞅之立法也吴起之用兵也天下之善者也然商鞅以法亡秦察于刀笔之迹而不知治乱之本也吴起以兵弱楚习于行陈之事而不知庙战之权也晋献公之伐骊得其女非不善也然而史苏叹之见其四世之被祸也吴王夫差破齐艾陵胜晋黄池非不㨗也而子胥忧之见其必擒于越也小白奔莒重耳奔曹非不困也而鲍叔咎犯随而辅之知其可与至于霸也句践栖于㑹稽修政不殆谟虑不休知祸之为福也襄子再胜而有忧色畏福之为祸也故齐桓公亡汶阳之田而霸智伯兼三晋之地而亡圣人见祸福于重闭之内而虑患于九拂之外者也螈蚕一岁再收非不利也然而王法禁之者为其残桑也离先稻熟而农夫耨之不以小利伤大获也家老异饭而食殊器而享子妇跣而上堂跪而斟羮非不费也然而不可省者为其害义也待媒而结言聘纳而取妇绂絻而亲迎非不烦也然而不可易者所以防淫也使民居处相司有罪相觉于以举姦非不掇也然而伤和睦之心而搆仇讐之怨故事有凿一孔而生百隟树一物而生万叶者所凿不足以为便而所开足以为败所树不足以为利而所生足以为濊愚者惑于小利而忘其大害昌羊去蚤虱而人弗庠者为其来蛉穷也貍执䑕而不可脱于庭者为搏鸡也故事有利于小而害于大得于此而忘于彼者故行棊者或食两而路穷或予踦而取胜偷利不可以为行而智术可以为法故仁知人材之美者也所谓仁者爱人也所谓知者知人也爱人则无虐刑矣知人则无乱政矣治由文理则无悖谬之事矣刑不浸滥则无暴虐之行矣上无烦乱之治下无怨望之心则百残除而中和作矣此三代之所昌故书曰能哲且惠黎民懐之何忧讙兠何迁有苖智伯有五过人之材而不免于身死人手者不爱人也齐王建有三过人之巧而身虏于秦者不知贤也故仁莫大于爱人知莫大于知人二者不立虽察慧㨗巧劬禄疾力不免于乱也淮南鸿烈解卷二十淮南鸿烈解卷二十一钦定四库全书淮南鸿烈解卷二十一汉髙诱注要畧夫作为书论者所以纪纲道德经纬人事上考之天下揆之地中通诸理虽未能抽引元妙之中才繁然足以观终始矣总要举凡而语不剖判纯扑靡散大宗惧为人之惽惽然弗能知也故多为之辞博为之説又恐人之离本就末也故言道而不言事则无以与世浮沉言事而不言道则无以与化游息故着二十篇有原道有俶真有天文有地形有时则有览𠖇有精神有本经有主术有缪称有齐俗有道应有氾论有诠言有兵畧有説山有説林有人间有修务有泰族也原道者卢牟六合混沌万物象太一之容测窈㝠之深以翔虚无之轸託小以苞大守约以治广使人知先后之祸福动静之利害诚通其志浩然可以大观矣欲一言而寤则尊天而保真欲再言而通则贱物而贵身欲参言而究则外物而反情执其大指以内洽五藏瀐濇肌肤被服法则而与之终身所以应待万方览耦百变也若转丸掌中足以自乐也俶真者穷逐终始之化嬴垀无有之精离别万物之变合同死生之形使人遗物反己审仁义之问通同异之理观至德之统知变化之纪説符元妙之中通廻造化之母也天文者所以和隂阳之气理日月之光节开塞之时列星辰之行知逆顺之变避忌讳之殃顺时运之应法五神之常使人有以仰天承顺而不乱其常者也地形者所以穷南北之修极东西之广经山陵之形区川谷之居明万物之主知生类之衆列山渊之数规逺近之路使人通廻周备不可动以物不可惊以怪者也时则者所以上因天时下尽地力据度行当合诸人则刑十二节以为法式终而复始转于无极因循倣依以知祸福操舍开塞各有龙忌发号施令以时教期使君人者知所以从事览㝠者所以言至精之通九天也至㣲之沦无形也纯粹之入至清也昭昭之通㝠㝠也乃始揽物物引类览取挢掇浸想宵类物之可以喻意象形者乃以穿通窘滞决渎壅塞引人之意系之无极乃以明物类之感同气之应隂阳之合形埒之朕所以令人逺观博见者也精神者所以原本人之所由生而晓寤其形骸九窍取象与天合同其血气与雷霆风雨比类其喜怒与昼宵寒暑竝明审死生之分别同异之迹节动静之机以反其性命之宗所以使人爱养其精神抚静其䰟魄不以物易己而坚守虚无之宅者也本经者所以明大圣之德通维初之道埒畧衰世古今之变以褒先圣之隆盛而贬末世之曲政也所以使人黜耳目之聪明精神之感动樽流遁之观节养性之和分帝王之操列小大之差者也主术者君人之事也所以因作任督责使羣臣各尽其能也明摄权操柄以制羣下提名责实考之参伍所以使人主秉数持要不妄喜怒也其数直施而正邪外私而立公使百官条通而辐辏名务其业人致其功此主术之明也缪称者破碎道徳之论差次仁义之分畧杂人间之事总同乎神明之德假象取耦以相譬喻㫁短为节以应小具所以曲説攻论应感而不匮者也齐俗者所以一羣生之短脩同九夷之风气通古今之论贯万物之理财制礼义之宜擘画人事之终始者也道应者揽掇遂事之踪追观往古之迹察祸福利害之反考验乎老庄之术而以合得失之势者也氾论者所以箴缕縩繺之间㩥揳唲齵之郄也接径直施以推本朴而兆见得失之变利病之反所以使人不妄没于势利不诱惑于事态有符曮晲兼稽时势之变而与化推移者也诠言者所以譬类人事之指解喻治乱之体也差择㣲言之眇诠以至理之文而补缝过失之阙者也兵畧者所以明战胜攻取之数形机之势诈谲之变体因循之道操持后之论也所以知战阵分争之非道不行也知攻取坚守之非徳不强也诚明其意进退左右无所失击危乘势以为资清静以为常避实就虚若驱羣羊此所以言兵也说山説林者所以窍窕穿凿百事之壅遏而通行贯扄万物之窒塞者也假譬取象异类殊形以领理人之意懈堕结细説捍抟囷而以明事埒事者也人间者所以观祸福之变察利害之反鑚脉得失之迹标举终始之坛也分别百事之㣲敷陈存亡之机使人知祸之为福亡之为得成之为败利之为害也诚喻至意则有以倾侧偃仰世俗之间而无伤乎谗贼螫毒者也修务者所以为人之于道未淹味论未深见其文辞反之以清浄为常恬淡为本则懈堕分学纵欲适情欲以偷自佚而塞于大道也今夫狂者无忧圣人亦无忧圣人无忧和以德也狂者无忧不知祸福也故通而无为也与塞而无为也同其无为则同其所以无为则异故为之浮称流说其所以能聼所以使学者孳孳以自几也泰族者横八极致髙崇上明三光下和水土经古今之道治伦理之序总万方之指而归之一本以经纬治道纪纲王事乃原心术理情性以馆清平之灵澄澈神明之精以与天和相婴薄所以览五帝三王懐天气抱天心执中含和德形于内以莙凝天地发起隂阳序四时正流方绥之斯宁推之斯行乃以陶冶万物游化羣生唱而和动而随四海之内一心同归故景星见祥风至黄龙下鳯巢列树麟止郊野徳不内形而行其法借专用制度神祗弗应福祥不归四海弗賔兆民弗化故徳形于内治之大本此鸿烈之泰族也凡属书者所以窥道开塞庶后世使知举错取舍之宜适外与物接而不眩内有以处神养气宴炀至和而已自乐所受乎天地者也故言道而不明终始则不知所倣依言终始而不明天地四时则不知所避讳言天地四时而不引譬援类则不识精㣲言至精而不原人之神气则不知养生之机原人情而不言大圣之徳则不知五行之差言帝道而不言君事则不知小大之衰言君事而不为称喻则不知动静之宜言称喻而不言俗变则不知合同大指已言俗变而不言往事则不知道德之应知道徳而不知世曲则无以耦万方知氾论而不知诠言则无以从容通书文而不知兵指则无以应卒已知大畧而不知譬谕则无以推明事知公道而不知人间则无以应祸福知人间而不知修务则无以使学者劝力欲强省其辞览总其要弗曲行区入则不足以穷道德之意故着书二十篇则天地之理究矣人间之事接矣帝王之道备矣其言有小有巨有㣲有粗指奏卷异各有为语今专言道则无不在焉然而能得本知末者其唯圣人也今学者无圣人之才而不为详説则终身颠顿乎混溟之中而不知觉寤乎昭明之术矣今易之干坤足以穷道通意也八卦可以识吉凶知祸福矣然而伏羲为之六十四变周室増以六爻所以原测淑清之道而逐万物之祖也夫五音之数不过宫商角征羽然而五弦之琴不可鼓也必有细犬驾和而后可以成曲今畵龙首观者不知其何兽也具其形则不疑矣今谓之道则多谓之物则少谓之术则博谓之事则浅推之以论则无可言者所以为学者固欲致之不言而已也夫道论至深故多为之辞以抒其情万物至衆故博为之説以通其意辞虽坛卷连漫绞纷逺援所以洮汰涤荡至意使之无凝竭底滞卷握而不散也夫江河之腐胔不可胜数然祭者汲焉大也一盃酒白蝇渍其中匹夫弗尝者小也诚通乎二十篇之论睹凡得要以通九野径十门外天地捭山川其于逍遥一世之间宰匠万物之形亦优游矣若然者挟日月而不烑润万物而不耗曼兮洮兮足以览矣藐兮浩兮旷旷兮可以游矣文王之时纣为天子赋歛无度戮杀无止康梁沉湎宫中成市作为炮烙之刑刳谏者剔孕妇天下同心而苦之文王四世累善修德行义处岐周之间地方不过百里天下二垂归之文王欲以卑弱制强㬥以为天下去残除贼而成王道故太公之谋生焉文王业之而不卒武王继文王之业用太公之谋悉索薄赋躬擐甲胄以伐无道而讨不义誓师牧野以践天子之位天下未定海内未辑武王欲昭文王之令徳使夷狄各以其贿来贡辽逺未能至故治三年之䘮殡文王于两楹之间以俟逺方武王立三年而崩成王在褓襁之中未能用事蔡叔管叔辅公子禄父而欲为乱周公继文王之业持天子之政以股肱周室辅翼成王惧争道之不塞臣下之危上也故纵马华山放牛桃林败鼓折枹搢笏而朝以宁静王室镇抚诸侯成王既壮能从政事周公受封于鲁以此移风易俗孔子修成康之道述周公之训以教七十子使服其衣冠修其篇籍故儒者之学生焉墨子学儒者之业受孔子之术以为其礼烦扰而不悦厚𦵏靡财而贫民服伤生而害事故背周道而用夏政禹之时天下大水禹身执虆垂以为民先剔河而道九岐凿江而通九路辟五湖而定东海当此之时烧不暇撌濡不给扢死陵者𦵏陵死泽者𦵏泽故节财薄𦵏闲服生焉齐桓公之时天子卑弱诸侯力征南夷北狄交伐中国中国之不絶如线齐国之地东负海而北漳河地狭田少而民多智巧桓公忧中国之患苦夷狄之乱欲以存亡继絶崇天子之位广文武之业故管子之书生焉齐景公内好声色外好狗马猎射亡归好色无辨作为路寝之䑓族铸大钟撞之庭下郊雉皆呴一朝用三千钟赣梁丘据子家哙导于左右故晏子之谏生焉晩世之时六国诸侯谿异谷别水絶山隔各自治其境内守其分地握其权柄擅其政令下无方伯上无天子力征争权胜者为右恃连与国约重致剖信符结逺援以守其国家持其社稷故纵横修短生焉申子者韩昭釐之佐韩晋别国也地墽民险而介于大国之间晋国之故礼未㓕韩国之新法重出先君之令未收后君之令又下新故相反前后相缪百官背乱不知所用故刑名之书生焉秦国之俗贪狼强力寡义而趋利可威以刑而不可化以善可劝以赏而不可厉以名被险而带河四塞以为固地利形便畜积殷富孝公欲以虎狼之势而呑诸侯故商鞅之法生焉若刘氏之书观天地之象通古今之事权事而立制度形而施宜原道之心合三王之风以储与扈冶元眇之中精揺靡览弃其畛挈斟其淑静以统天下理万物应变化通殊类非循一迹之路守一隅之指拘系牵连于物而不与世推移也故置之寻常而不塞布之天下而不窕淮南鸿烈解卷二十一