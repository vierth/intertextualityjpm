大事记续编目录钦定四库全书史部二大事记续编目録编年类卷一起汉孝武皇帝征和四年尽汉孝宣皇帝地节元年卷二起汉孝宣皇帝地节二年尽汉孝宣皇帝黄龙元年卷三起汉孝元皇帝初元元年尽汉孝元皇帝竟宁元年卷四起汉孝成皇帝建始元年尽汉孝成皇帝绥和元年卷五起汉孝成皇帝绥和二年尽汉孝哀皇帝元夀元年卷六起汉孝哀皇帝元夀二年尽新莽地皇三年卷七起汉淮阳王更始元年尽淮阳王更始二年卷八起汉世祖光武皇帝建武元年尽汉世祖光武皇帝建武十二年卷九起汉世祖光武皇帝建武十三年尽汉世祖光武皇帝建武中元二年卷十起汉显宗孝明皇帝永平元年尽汉显宗孝明皇帝永平十八年卷十一起汉肃宗孝章皇帝建初元年尽汉肃宗孝章皇帝章和元年卷十二起汉肃宗孝章皇帝章和二年尽汉孝殇皇帝延平元年卷十三起汉孝安皇帝永初元年尽汉孝安皇帝永宁元年卷十四起汉孝安皇帝建光元年尽汉孝顺皇帝永建六年卷十五起汉孝顺皇帝阳嘉元年尽汉孝质皇帝本初元年卷十六起汉孝桓皇帝建和元年尽汉孝桓皇帝延熹元年卷十七起汉孝桓皇帝延熹二年尽汉孝桓皇帝永康元年卷十八起汉孝灵皇帝建宁元年尽汉孝灵皇帝中平五年卷十九起汉孝灵皇帝中平六年尽汉孝献皇帝兴平二年卷二十起汉孝献皇帝建安元年尽汉孝献皇帝延康元年卷二十一起汉昭烈皇帝章武元年尽汉安乐思公建兴十一年卷二十二起汉安乐思公建兴十二年尽汉安乐思公延熙十一年卷二十三起汉安乐思公延熙十二年尽魏元皇帝咸熙元年卷二十四起晋世祖武皇帝泰始元年尽晋世祖武皇帝咸宁五年卷二十五起晋世祖武皇帝太康元年尽晋世祖武皇帝太熙元年卷二十六起晋孝恵皇帝元康元年尽晋孝恵皇帝光熙元年卷二十七起晋孝懐皇帝永嘉元年尽晋孝愍皇帝建兴五年卷二十八起晋中宗孝元皇帝大兴元年尽晋肃宗明皇帝太宁元年卷二十九起晋肃宗明皇帝太宁二年尽晋孝宗穆皇帝永和五年卷三十起晋孝宗穆皇帝永和六年尽晋海西公太和五年卷三十一起晋太宗简文帝咸安元年尽晋烈宗孝武皇帝太元七年卷三十二起晋烈宗孝武皇帝太元八年尽晋烈宗孝武皇帝太元二十一年卷三十三起晋安皇帝隆安元年尽晋安皇帝元兴二年卷三十四起晋安皇帝元兴三年尽晋安皇帝义熙十二年卷三十五起晋安皇帝义熙十三年尽晋恭皇帝元熙元年卷三十六起宋髙祖武皇帝刘裕永初元年尽宋太祖文皇帝元嘉二十九年卷三十七起宋太祖文皇帝元嘉三十年尽宋太宗明皇帝泰始二年卷三十八起宋太宗明皇帝泰始三年尽宋顺皇帝昇明二年卷三十九起齐太祖髙皇帝萧道成建元元年尽齐世祖武皇帝永明九年卷四十起齐世祖武皇帝永明十年尽齐和皇帝中兴元年卷四十一起梁髙祖武皇帝萧衍天监元年尽梁髙祖武皇帝大通元年卷四十二起梁髙祖武皇帝大通二年尽梁髙祖武皇帝中大同元年卷四十三起梁髙祖武皇帝太清元年尽梁敬皇帝太平元年卷四十四起陈髙祖武皇帝陈霸先永定元年尽陈髙宗宣皇帝大建八年卷四十五起陈髙宗宣皇帝大建九年尽陈髙宗宣皇帝大建十二年卷四十六起陈髙宗宣皇帝大建十三年尽陈长城炀公祯明二年卷四十七起隋髙祖文皇帝开皇九年尽隋髙祖文皇帝仁夀四年卷四十八起隋炀皇帝大业元年尽隋炀皇帝大业十三年卷四十九起唐髙祖神尧皇帝武徳元年尽唐髙祖神尧皇帝武徳八年卷五十起唐髙祖神尧皇帝武徳九年尽唐太宗文武皇帝贞观四年卷五十一起唐太宗文武皇帝贞观五年尽唐髙宗皇帝永徽三年卷五十二起唐髙宗皇帝永徽四年尽唐髙宗皇帝𢎞道元年卷五十三起唐则天顺圣皇后武氏光宅元年尽唐则天顺圣皇后武氏神功元年卷五十四起唐则天顺圣皇后武氏圣厯元年尽唐则天顺圣皇后武氏长安四年卷五十五起唐中宗皇帝神龙元年尽唐中宗皇帝景龙三年卷五十六起唐睿宗皇帝景云元年尽唐𤣥宗皇帝先天元年卷五十七起唐𤣥宗明皇帝开元元年尽唐𤣥宗明皇帝开元二十三年卷五十八起唐𤣥宗明皇帝开元二十四年尽唐𤣥宗明皇帝天寳十四载卷五十九起唐肃宗皇帝至徳元载尽唐肃宗皇帝寳应元年卷六十起唐代宗皇帝广徳元年尽唐徳宗皇帝建中三年卷六十一起唐徳宗皇帝建中四年尽唐徳宗皇帝贞元二十年卷六十二起唐顺宗皇帝永贞元年尽迁髙宗主于西夹室卷六十三起唐宪宗皇帝元和元年尽唐宪宗皇帝元和十二年卷六十四起唐宪宗皇帝元和十三年尽唐敬宗皇帝寳厯二年卷六十五起唐文宗皇帝太和元年尽唐文宗皇帝开成四年卷六十六起唐文宗皇帝开成五年尽唐武宗皇帝㑹昌五年卷六十七起唐武宗皇帝㑹昌六年尽唐懿宗皇帝咸通八年卷六十八起唐懿宗皇帝咸通九年尽唐僖宗皇帝干符六年卷六十九起唐僖宗皇帝广明元年尽唐僖宗皇帝文徳元年卷七十起唐昭宗皇帝龙纪元年尽唐昭宗皇帝天祐三年卷七十一起梁太祖皇帝朱晃开平元年尽梁均王龙徳二年卷七十二起唐庄宗皇帝同光元年尽唐庄宗皇帝同光三年卷七十三起唐明宗皇帝李亶天成元年尽唐明宗皇帝长兴四年卷七十四起唐愍帝李从厚应顺元年尽唐潞王清泰二年卷七十五起晋髙祖皇帝石敬塘天福元年尽晋出帝开运三年卷七十六起汉髙祖皇帝刘暠天福十二年尽汉隠帝干祐三年卷七十七起周太祖皇帝郭威广顺元年尽周世宗恭皇帝显徳六年臣等谨案大事记续编七十七卷明王祎撰祎字子充义乌人少游栁贯黄溍之门明初征为中书省掾修元史成拜翰林待制使云南抗节死赠翰林学士追谥忠文事迹具明史本传此书乃续吕祖谦大事记而作体例悉遵祖谦之旧惟解题不别为一书即附于各条之下俞恂称其书自征和迄宋徳祐二年凡一千三百六十五年而今所传本实自汉武帝征和四年至周恭帝显徳六年而止不知恂何据而云然或祎本有此志而未及卒业欤攷何乔新集尝称祎此书予夺襃贬与纲目大不合如纲目以昭烈绍汉统章武纪年直接建安此书乃用无统之例以汉与魏吴并从分注不从朱子而取陈夀裴松之之説又纲目斥武后之号纪中宗之年每嵗书帝所在用春秋公在干侯例而此书乃以武后纪年又李克用父子唐亡称天祐年号以讨贼为辞名义甚正故纲目纪年先晋后梁本春秋存纪存陈之义此书乃先梁后晋㡬于奖簒皆好竒之过所言实切中其失然其间攷订同异如载汉武帝仙人妖妄之言淖方成祸水之説以为出于汉武故事飞燕外传而讥通鑑轻信之失纪光武帝省并十三国而以地志正本纪之误此类亦颇有所见又宋庠纪年通谱刘羲叟长厯今皆不传而此书间引及之亦可以备考证至前贤议论荟萃尤多体例虽乖而蒐採尚博瑕瑜不掩读者节取其长焉可矣其书抄本旧藏蜀王府中成化间始刋行于世云干隆四十五年九月恭校上总纂官纪昀陆钖熊孙士毅总校官陆费墀大事记续编卷一钦定四库全书大事记续编卷一明王祎撰汉孝武皇帝征和四年春正月帝幸东莱欲浮海求神仙羣臣谏弗听大风海涌而止二月丁酉雍县无云如雷者三陨石二三月帝耕于鉅定解题曰武帝一纪征伐宫室祭祀诗乐之事无嵗无之独农桑之务未尝及焉至是始亲耕鉅定是殆悔心之萌乎轮台悔过之诏富民搜粟之封兆于此矣还幸泰山庚寅祀明堂癸巳禅石闾大鸿胪田千秋白斥遣方士候神人者解题曰通鑑载上每对羣臣自叹曰乡时愚惑为方士所欺天下岂有仙人尽妖妄耳节食服药差可少病而已此出汉武故事其言絶不类西汉通鑑误取尔夏六月还幸甘泉丁巳以千秋为丞相先是搜粟都尉桑𢎞羊与丞相御史请田轮台帝乃下哀痛之诏不复出军而封千秋为富民侯以赵过为搜粟都尉教民代田解题曰自武帝初通西域置校尉屯田渠犂征和中李广利以军降匈奴上既悔逺征伐而桑𢎞羊与丞相御史奏言故轮台以东捷枝渠犂皆牧圉地广饶水草有溉田五千顷以上可益通沟渠种五谷与中国同时熟其旁国少锥刀贵黄金綵缯可以易谷食宜给足不乏可遣屯田卒置校尉三人分护各举图本地形通利沟渠以时益种五谷上迺下诏深陈既往之悔曰前有司奏欲益夷赋三十助边用是重困泄弱孤独也而今又请遣卒田轮台轮台西于车师千余里前开陵侯击车师时危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师彊者尽食畜产羸者道死数千人朕发酒泉驴橐駞负食出玉门迎军吏卒起张掖不甚逺然尚厮留其衆曩者朕之不明以军候𢎞上书言匈奴縳马前后足置城下驰言秦人我匄若马又汉使者久留不还故兴师遣贰师将军欲以为使者威重也古者卿大夫与谋参以蓍龟不吉不行乃者以縳马书徧视丞相御史二千石诸大夫郎为文学者迺至郡属国都尉成忠赵破奴等皆以虏自縳其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及太卜龟蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能饥渇失一狼走千羊迺者贰师败军士死略离散悲痛常在朕心今请逺田轮台欲起亭隧是扰劳天下非以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖搜索问以所闻今边塞未正䦨出不禁障候长吏使卒猎兽以皮肉为利卒苦而㷭火乏失亦上集不得后降者来若捕生口虏迺知之当今务在禁苛暴止擅赋力本农脩马复令以补阙毋乏武备而已郡国二千石各上进畜马方略补边状与计对余见通鑑又诏曰方今之务在于力农以赵过为搜粟都尉过能为代田一畮三甽嵗代处故曰代田后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗生叶以上稍耨陇草因溃其上以附苖根故其诗曰或芸或耔黍稷薿薿芸除草也耔附根也薿薿盛也率十二夫为田一井一屋故畮五顷用耦犂二牛三人一嵗之外常过缦田畮一斛以上善者倍之过便教田太常三辅大农置工巧奴与从事为作田器二千石遣令长二老力田及里父老善田者受田器学耕种养苗状民或若少牛无以趍泽故平都令光教过以人輓犂过奏光以为丞教民相与庸輓犂率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东𢎞农三辅大常民皆便代田用力少而得谷多秋八月辛酉晦日有食之不尽如钩汉孝武皇帝后元元年春正月帝幸甘泉郊泰畤遂幸安定解题曰宋庠纪年通谱武帝虽沿文景故事复为后元然始以后元二字加于年上此为异也非史官追书之名昌邑哀王髆薨二月赦天下夏六月御史大夫商邱成有罪伏诛解题曰坐祝诅也古者王官有竒衺之禁而执左道以乱政者杀所以正人心而谨防范也武帝纵诸巫往来上林中而又为方以祠祝匈奴大宛非其道矣晩年意多忌恶羣臣多坐祝诅诛民转相诬死者前后数万至于皇后太子公主皆不相保其祸不可胜言先王维持世道之具其不可踰也如此侍中仆射莽何罗与弟重合侯通谋反侍中驸马都尉金日磾奉车都尉霍光上官桀讨诛之解题曰莽何罗与江充善太子命石徳张光等分将使长安因如侯发长水宣曲胡骑莽通斩如侯入长安发辑濯士以于商邱成景建从通获石徳商邱成力战获张光皆用是得侯江充既诛往往惧及成于孝文庙醉歌曰出居安能郁郁殆必有邪谋成死而何罗兄弟景建皆诛矣余见通鑑秋七月地震是嵗杀倢伃赵氏解题曰后世如元魏立主必杀其母实始于此事见通鑑汉孝武皇帝后元二年春正月帝朝诸侯王于甘泉赐宗室二月幸五柞宫乙丑立皇子弗陵为皇太子年八嵗霍光为大司马大将军金日磾为车骑将军太仆上官桀为左将军桑𢎞羊为御史大夫与田千秋受遗诏辅政丁卯帝崩于五柞宫入殡未央前殿戊辰太子即皇帝位谒髙庙解题曰霍光字子孟河东平阳人为侍中奉车都尉光禄大夫出则奉车入侍左右出入禁闼二十余年小心谨慎未尝有过甚见亲信金日磾字翁叔本匈奴休屠王太子也输黄门养马时年十四武帝游宴后宫满侧金日磾等数十人牵马过殿下莫不窥视至日磾独不敢容貌甚严马又肥好即日拜为马监迁侍中驸马都尉光禄大夫日磾未尝有过失上甚信爱之出则骖乘入侍左右赐出宫女不敢近上欲内其女后宫不肯其笃慎如此上官桀字少叔陇西上邽人也为羽林期门郎从上甘泉天大风车不得行解盖授桀桀奉盖虽风常属车雨下盖輙御上竒其材力迁未央厩令上尝体不安及愈见马多瘦大怒曰令以我不复见马邪桀顿首曰臣闻圣体不安日夜忧惧意诚不在马言未卒泣数行下上以为忠由是为侍中稍迁至太仆武帝之所以取三人者其故如此余见通鑑吕祖谦曰世称汉武拔霍光于宿卫託以幼孤为知人抑不知所谓大臣者非可以寄安危而属存亡者不在此位如周之召毕内则总衆职外则统诸侯君存则辅政君没则託孤所谓受遗者盖其一职也武帝垂没始拔一人而付之平时大臣果安用乎其无具甚矣是时田千秋实为宰相武帝茍以千秋为不足恃赖则易相可也今光以将军辅政而千秋以丞相参焉体统不正甚矣厥后政事壹决大将军而丞相为具员其势然也然武帝平时虽不委任宰相而权犹自己出卫霍虽贵盛未尝敢侵宰相之权今宰相失职如此宜乎外戚相踵当国而汉遂以亡也按礼天子诸侯既葬乃即位是时立太子仓卒故帝崩明日而太子践祚此霍光不学之过也帝姊鄂邑公主益汤沐邑为长公主共养省中霍光秉政领尚书事金日磾上官桀副焉解题曰颜师古曰长公主仪比诸王伏俨曰本为禁中门阁有禁非侍御之臣不得妄入行道豹尾中孝元皇后父名禁故曰省中汉因秦置尚书主殿中发画百官表侍中中常侍得入禁中诸曹受尚书事晋宋官志亦谓武帝时左右曹诸吏分平尚书奏事知枢要者领尚书事盖天下奏事皆下尚书诸曹侍中中常侍诸吏皆加官出入禁闼审察章奏霍光受遗辅政兼管内庭之事故以大司马将军领尚书而平决衆事也光死霍山继之魏相谓其秉枢机恐浸不制白去上书副封以防其患迨霍氏诛则上自省尚书事其所闗系如此其后史髙等领尚书事受遗遂为故事矣班固于百官表阙而不书大赦解题曰刘攽曰是年二月有赦纪失载宣纪及丙吉传可考三月甲辰葬茂陵上谥曰孝武皇帝追尊李夫人为孝武皇后配食解题曰追尊李夫人使配食此霍光不学之过也夏六月赦天下秋七月有星孛于东方济北王寛有罪自杀国除解题曰国除为北安县属泰山郡赐长公主宗室昆弟各有差追尊赵倢伃为皇太后起云陵解题曰颜师古曰云陵在甘泉宫南今土俗人嘑为女陵冬匈奴入朔方汉孝昭皇帝始元元年春二月黄鹄下建章宫太液池中公卿上夀赐诸侯王列侯宗室金钱有差解题曰君在谅闇而称贺上夀非礼也盖自文帝行短丧之制习以为常此公卿不学之过也郊祀志建章宫为千门万户其北治大池渐台髙二十余丈名曰泰液池中有蓬莱方丈瀛洲壶梁象海中神山龟鱼之属帝耕于钩盾弄田解题曰应劭曰钩盾宦者近署臣瓉曰弄田在未央宫中颜师古曰谓游宴之田天子所戏弄益封燕王旦广陵王胥及鄂邑长公主夏云陵起园庙益州夷二十四邑反遣水衡都尉吕破胡募吏民发犍为蜀郡犇命击破之解题曰武帝之后兵有选募有罪徒选募则勇敢犇命伉健豪吏应募私从是也罪徒则谪民恶少亡命徒刑罪人应募罪人是也更河内属冀州河东属井州解题曰地里志武帝初置部刺史河内河东二郡隶司隶校尉盖武帝意好广阔故徙函谷闗广置左右辅昭帝嗣位即割司隶地归之二州与武帝规摹异矣秋七月赦天下解题曰霍光秉政始行寛缓欲以悦天下故赦数下也齐王泽中山王长与燕王旦谋反杀谏者韩义等十五人八月泽等伏诛旦勿治解题曰按史记世家武帝年长老而太子不幸薨未有所立而燕王旦使来上书请身入宿卫于长安孝武见其书怒曰生子当置之齐鲁礼义之乡乃置之燕赵果有争心不让之端见矣于是使使斩其使者于阙下昭帝初旦果作怨而望大臣自以长子当立与齐王子刘泽等谋为叛逆出言曰我安得弟在者今立者乃大将军子也欲发兵事觉当诛昭帝縁恩寛忍抑案不扬公卿大臣请遣宗正与太中大夫公户满意御史二人偕往使燕风喻之到燕各异日更见责王宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐汉家有正法王非纎介小罪过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今帝始立年幼富于春秋未临政委任大臣古者诛罚不阿亲戚故天下治方今大臣辅政奉法直行无敢阿恐不能寛王王可自谨无令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反大将军光与公卿大夫议曰燕王不改过悔正行恶不变于是脩法直断行罪诛旦自杀国除余见通鑑陈瓘曰旦泽之罪一也旦又杀諌者十五人而以至亲不治以恩挠法失之矣九月秺侯金日磾薨闰月遣使廷尉王平等五人行郡国举贤良问民疾苦解题曰此霍光辅政之初政也王平后以治侯史呉狱抵罪盖长者也冬无冰汉孝昭皇帝始元二年春正月以前捕斩反者功封霍光为博陆侯上官桀为安阳侯解题曰武帝遗诏封金日磾为秺侯桀为安阳侯光为博陆侯皆以前捕反者功封时卫尉王莽子忽侍中扬语曰帝崩忽常在左右安得遗诏封三子事羣儿自相贵耳光闻之切让王莽莽酖杀忽当主少国疑之时人言未靖三子秉国大政虽谦让不受封可也而光乃以咎王莽其示人亦不广矣使光而而知学殆不如此举宗室茂材刘辟疆刘长乐为光禄大夫解题曰王介曰此霍光设施也三月遣使振贷秋八月诏所贷勿收责毋出今年田租解题曰杜延年见国家承武帝奢侈师旅之后数为大将军光言年嵗比不豋流民未尽宜修孝文时政示以俭约寛和顺天心悦民意年嵗宜应光纳其言举贤良议罢酒㩁盐铁今考始元六年诏问贤良文学以民所疾苦而传载延年奏记于三年之后盖追述前事耳延年为霍光故吏自光秉政即进善言盖不特议罢盐酒一事也匈奴柧鹿姑单于死子壶衍鞮单于立其国始衰汉孝昭皇帝始元三年春二月有星孛于西北欲募民徙云陵冬十月凤凰集东海遣使祠之十一月壬辰朔日有食之汉孝昭皇帝始元四年春三月甲寅立倢伃上官氏为皇后解题曰上官桀子安取霍光女结婚相亲昭帝始立鄂邑盖长公主居禁中共养盖主私近河间丁外人上与大将军闻之不絶主驩长主内周阳氏女令配耦时上官安有女因光欲内之光不听安説外人曰闻长主内女安子容貌端正诚因长主时得入为后足下何忧不封侯乎外人喜言于长主诏安女入为倢伃月余遂立为皇后光欲后有子因上侍疾医言禁内后宫皆不得进唯皇后颛寝皇后年六嵗而立十三年而昭帝崩遂絶继嗣光执朝政犹周公之摄也昭帝通诗尚书有明哲之性而光秉政九年久于周公上既冠而不归政后遂诛灭有媿于周公之徳逺矣然而立上官氏非光意也而刘向深以咎光何哉盖养君徳保君体大臣之职也人君夀夭皆系于大臣周公作无逸告成王言商之诸君享国有永有不永正此意也武帝亲携昭帝之手而属之光光不能博选师友致之髙明光大之域而使早亲嗜欲贼其天年固有任其咎者矣苏辙曰晋平公有蛊疾医和视之曰是谓近女非鬼非食惑以丧志良臣将死天命不宥国之大臣受其宠禄而任其大节有菑祸兴而无改焉必受其咎赵孟受之而不辞而光又何逃焉赦天下解题曰立后故也词讼在后二年皆勿听治夏六月皇后谒髙庙赐长公主丞相以下及郎吏宗室钱帛有差徙三辅富人云陵秋七月诏民毋出马冬遣大鸿胪田广明击益州廷尉李种坐故纵死罪弃市解题曰任宣谓霍禹曰廷尉李种王平左冯翊贾胜胡及少府徐仁皆坐逆将军意下狱死则传所谓持法严信矣以皇后父骑都尉上官安为车骑将军汉孝昭皇帝始元五年春正月追尊皇太后父赵父为顺成侯夏阳男子张延年诣阙自称卫太子廷尉验治伏诛解题曰程颐曰隽不疑説春秋非是然其处事应机则不异于古人矣胡寅曰蒯瞶卫灵公世子也出奔于宋灵公未尝命废之而更立它子也灵公卒蒯瞶之子輙遂自立拒蒯瞶亦未尝有灵公之命也蒯瞶欲杀南子又忘父丧当黜何疑然輙拒之则失人子之道故春秋于赵鞅纳蒯瞶书曰世子明其位之未絶也于石曼姑围戚书齐国夏为首恶其党輙也然则谓春秋是輙者考实未详而处义未精矣又况与戾园之事非伦乎据称兵阙下与父交战正使不死而父宥之其位不得有矣果来自诣但当以此下令叱吏收縳自足以成狱而议刑不必引春秋也霍光不学故莫之能辨然其言曰公卿当用经术明于大谊者则格言也事见通鑑夏罢天下亭母马及马弩闗解题曰应劭曰武帝数伐匈奴再击大宛马死略尽乃令天下诸亭养母马欲其繁孳又作马上弩机闗今悉罢之孟康曰旧法马髙五尺六寸齿未平弩十石以上皆不得出闗今不禁也六月封上官安为桑乐侯诏三辅太常举贤良郡国举文学髙第赐吏民爵有差罢儋耳真畨郡解题曰臣瓉曰茂陵书儋耳领县五真畨郡治霅县十五县贾捐之传罢儋耳郡并属珠厓应劭曰𤣥菟郡故真畨併真畨入𤣥莬也吕破胡等击益州斩首捕虏三万余人諌大夫杜延年请霍光修孝文时政俭约寛和光从之汉孝昭皇帝始元六年春正月帝耕于上林二月诏有司问贤良文学民所疾苦皆硕罢盐铁酒𣙜均输官于是盐铁之议起桑𢎞羊难之解题曰按桓寛盐铁论文学初言盐铁酒𣙜均输之害桑大夫荅之皆谓不然及再发问则独荅以盐铁均输而已此所以独罢𣙜酤官而盐铁均输未及施行也然汉初羣饮之禁未尝不可行而乃令民自占租又从而升税四钱是亦月攘一鸡者耳其桑大夫之意欤事见通鑑中郎将苏武前使匈奴至是来归以为典属国夏旱大雩秋七月罢𣙜酤官令民得以律占租卖酒升四钱解题曰刘攽曰罢酤占租卖酒共一事耳谓令民卖酒以所得租占而输其利占不以实则论如律也租卖酒之税也卖酒升四钱限民不得原财也王子侯表旁况侯殷坐贷子钱不占租取息过律㑹赦免侯正其事也分天水陇西张掖郡置金城郡解题曰金城郡河兰廓㑹乐肃凉西宁八州积石军之地立钩町侯毋波为王赐田广明爵闗内侯解题曰钩町属牂柯郡上官桀父子与霍光争权诈为燕王旦上书告光罪帝觉之解题曰长公主上官桀父子与霍光争权有隙知燕王旦怨光私与交及桑𢎞羊等皆与旦交通数记疏光过失与旦令上书告之桀欲从中下其章旦闻之喜上疏曰陛下承明继成委任公卿羣臣连与成朋非毁宗庙肤受之愬日骋于廷恶吏废法立威主恩不及下究臣闻武帝使中郎将苏武匈奴见留二十年不降还亶为典属国今大将军长史敞无劳为搜粟都尉又将军都郎羽林道上移跸大官先置且愿归符玺入宿卫察姦臣之变帝觉其有诈遂亲信光而疏桀等余见通鑑汉孝昭皇帝元凤元年解题曰应劭曰三年中凤凰比下东海海西乐乡于是冠元焉春益长公主汤沐邑泗水王贺前薨无子国除后宫有遗腹子煖立之三月郡国所选有行义涿郡韩福等五人赐帛遣归郡县以时存问武都氐反遣执金吾马适建将三辅太常免刑徒击之解题曰苏林曰太常主诸陵县治民也百官表永光五年始分陵邑属三辅鄂邑长公主燕王旦上官桀桀子安等谋反伏诛改元夏六月赦天下秋七月己亥晦日有食之冬十月封告斩反者杜延年等为列侯以韩义子延夀为諌大夫以尚书令张安世为右将军光禄勲杜延年为太仆解题曰王介曰光经变之后持刑稍严故以张安世自副又以杜延年为给事中以其为张汤杜周之子也幸安世志行纯笃延年持论寛厚不类其父不尔殆哉匈奴入冦追获其瓯脱王汉孝昭皇帝元凤二年夏四月帝自建章宫徙未央宫置酒赐百官帛宗室钱六月赦天下诏郡国毋歛今年马口钱解题曰诏曰朕闵百姓未赡前年减漕三百万石颇省乘舆马及菀马以补三辅乘舆传马其令郡国毋歛今年马口钱匈奴求和亲汉孝昭皇帝元凤三年春正月泰山石自起立上林枯柳自起生符节令眭𢎞坐妖言诛罢中牟苑赋贫民解题曰地理志中牟有圃田泽诏使使者振困乏所振贷勿收止四年毋漕解题曰诏曰迺者民被水灾顿匮于食朕虚仓廪使者振困乏其止四年毋漕三年以前所振贷非丞相御史所请边郡受牛者勿收责夏四月少府徐仁廷尉王平左冯翊贾胜胡坐纵反者仁自杀平胜胡要斩解题曰霍光以丞相千秋擅召中二千石以下外内异言遂下平仁狱朝廷皆恐丞相坐之杜延年奏记光光以廷尉少府弄法轻重皆论弃市而不以及丞相盖光尝言于千秋谓光治内君侯治外分内外廷为二宰相已失职矣今又以丞相擅召中二千石为罪则外廷之事併治之宰相特具员而已武帝建置之失其势必至是也事见通鑑吕祖谦曰霍光秉政始者固无可议及经上官桀之变严刑峻法此其大失也光天资浑厚而不知学一有所恐动遂拾武帝已弛之严酷而用以镇压天下虽杜延年左右弥缝不过小节其大纲已失矣宣帝继之刻薄少恩用申韩之法亦光有以导之也冬辽东乌桓反遣度辽将军范明友将北边七郡骑击之解题曰此乌桓初见也按后汉传乌桓本东胡冒顿灭其国余类保乌桓山武帝击破匈奴左地因徙乌桓于上谷渔阳右北平辽东辽西塞外为汉侦察匈奴动静置护乌桓校尉监领之使不得与匈奴交通余见通鑑汉孝昭皇帝元凤四年春正月丁亥帝加元服见于髙庙赐诸侯王至吏民金帛牛酒有差赐吏民爵逋更赋未入者四年五年口赋皆勿收酺五日解题曰颜师古曰元首也冠者首之所着故曰元服如淳曰更有三品有卒更有践更有过更古者正卒无常人皆当迭为之一月一更是为卒更贫者欲得僱更钱者次直者出钱僱之月二千是为践更天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可便往还因便住一嵗一更诸不行者出钱三百入官官以给戍者是为过更律説卒更践更者居也居更县中五月乃更后从尉律卒践更一月休十一月也食货志月为更卒已复为正一嵗屯戍一嵗力役三十倍于古此汉初因秦法而行之也后遂改易有谪乃戍边一嵗耳逋未出更钱者也富民侯田千秋薨二月乙丑御史大夫王䜣为丞相封宜春侯夏四月封范明友为平陵侯平乐监傅介子使楼兰诱杀其王安归封为义阳侯解题曰平定益州田广明之劳多矣止得闗内侯耳而范明友𤨏𤨏之功遂侯之其与傅介子同下诏者恐人之窃议也此霍光之私意也事见通鑑五月丁亥孝文庙正殿火帝及羣臣皆素服发中二千石将五校作治太常及庙令丞等皆劾大不敬解题曰五校后汉官制屯骑歩兵越骑长水射声五营是也前汉之制则异长水校在宣曲歩兵校在上林胡骑校在池阳未即调发今所将五校盖中垒屯骑越骑射声虎贲耳六月赦天下汉孝昭皇帝元凤五年春正月广陵王胥来朝益封夏大旱六月发三辅郡国恶少年吏有告劾亡者屯辽东解题曰备乌桓也秋罢象郡属郁林牂牁冬十一月大雷十二月庚戍宜春敬侯王䜣薨解题曰䜣守扶风武帝数出幸安定北地过扶风宫馆驰道修治供张辨武帝嘉之驻车拜为真其始所以进如此汉孝昭皇帝元凤六年春正月筑辽东𤣥莬城解题曰备乌桓也夏赦天下封张安世为富平侯乌桓复犯塞遣范明友击之冬十一月乙丑御史大夫杨敞为丞相封安平侯汉孝昭皇帝元平元年春二月诏减口赋钱什三解题曰诏曰天下以农桑为本日者省用罢不急官减外繇耕桑者益衆而百姓未能家给朕甚愍焉其减口赋钱有司奏请减十三上许之甲辰有流星大如月衆星皆随西行夏四月癸未帝崩于未央宫无嗣霍光请皇后遣行大鸿胪事史乐成宗正刘徳等迎武帝孙昌邑王贺张安世为车骑将军光禄勲六月丙寅立昌邑王为皇太子即皇帝位尊皇后曰皇太后壬申葬平陵上谥曰孝昭皇帝天隂不见日月二十余日昌邑王有过霍光与张安世大司农田延年定议召丞相御史将军列侯等㑹议未央宫奏皇太后废贺归昌邑赐汤沐邑二千户解题曰皇太后车驾幸未央承明殿被珠襦盛服坐武帐中侍御数百人皆持兵期门武士陛㦸陈列殿下羣臣以次上殿召昌邑王伏前听诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣増后将军臣充国御史大夫臣谊宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣徳少府臣乐成廷尉臣光执金吾臣延夀大鸿胪臣贤左冯翊臣广明右扶风臣徳长信少府臣嘉典属国臣武京辅都尉臣广汉司隶校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜大中大夫臣徳臣卬昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官略女子载衣车内所居传舍始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令髙昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡㑹下还上前殿击钟磬召内泰壹宗庙乐人辇道牟首鼓吹歌舞悉奏衆乐发长安厨三太牢具祠阁室中祀已与从官饮㗖驾法驾皮轩鸾旗驱驰北宫桂宫弄彘鬭虎召皇太后御小马车使官奴骑乘游戏掖庭中与孝昭皇帝宫人蒙等淫乱诏掖庭令敢泄言要斩取诸侯王列侯二千石绶及墨绶黄绶以并佩昌邑郎官者免奴变易节上黄旄以赤发御府金钱刀劒玉器采缯赏赐所与游戏者与从官官奴夜饮湛沔于酒诏大官上乘舆食如故食监奏未释服未可御故食复诏大官趣具无闗食监大官不敢具即使从官出买鸡豚诏殿门内以为常独夜设九賔温室延见姊夫昌邑闗内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡一千一百二十七事文学光禄大夫夏侯胜等及侍中傅嘉数进諌以过失使人簿责胜縳嘉系狱荒淫迷惑失帝王礼谊乱汉制度臣敞等数进諌不变更日以益甚恐危社稷天下不安臣敞等谨与博士臣霸臣隽舍臣徳臣虞舍臣射臣仓议皆曰宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻皇太后诏曰可余见通鑑昌邑之恶诚不可以君天下矣然不审之于始非霍光之罪欤诛昌邑羣臣二百余人惟中尉王吉郎中令龚遂师王式以直諌减死解题曰昌邑羣臣坐亡辅导之谊陷王于恶光悉诛杀二百余人出死号唿市中曰当断不断反受其乱余见通鑑苏轼曰昌邑王废则已矣何至诛其从官二百余人必其中有谋光者光知之故立废贺非专以淫乱故也二百人号唿于市曰当断不断此其有谋明矣特其事秘无縁得之着此者亦欲后人微见其意也武王数纣之罪孔子犹且疑之光等疏贺之恶可尽信耶秋七月霍光奏皇太后遣宗正刘徳迎卫太子据之孙病已庚申入未央宫封为阳武侯已而即皇帝位谒髙庙侍御史严延年劾奏光擅废立主无人臣礼不道解题曰延年奏虽寝朝廷肃焉敬惮之吕祖谦曰大哉延年之奏也自夷齐之后一人而已事见通鑑八月己巳安平敬侯杨敞薨九月大赦天下戊戌御史大夫蔡义为丞相封阳平侯解题曰时大将军光秉政议者或言光置宰相不选贤人用可颛制者光闻之曰以为人主师当为宰相何谓云云此语不可使天下闻也吕祖谦曰甚矣霍光之自恣也十一月壬子立倢伃许氏为皇后赐诸侯王至吏民鳏寡孤独金钱有差皇太后归长乐宫长乐宫初置屯卫解题曰卫太子发长乐宫卫则旧有卫士矣今兹増置故谓之屯卫也汉孝宣皇帝本始元年春正月募郡国吏民訾百万徙平陵遣使者诏郡国谨牧养风徳化霍光归政帝谦让不受以定䇿功増霍光张安世等封邑封御史大夫田广明等五人为列侯赐右扶风周徳等爵闗内侯解题曰诏曰褒有徳赏元功古今通谊也大司马大将军光车骑将军光禄勲富平侯安世宿卫忠正宣徳明恩守节兼谊以安宗庙其以河北东武阳益封光万七千户赏赐前后黄金七千斤钱六千万杂缯三万疋奴婢百七十人马二千匹甲第一区益封安世万六百尸功次大将军光故丞相安平侯敞等居位守职与大将军光车骑将军安世建议定䇿以安宗庙功赏未加而薨其益封敞嗣子忠余各以次受封又诏有司论定䇿功大将军霍光功徳过太尉绛侯周勃车骑将军张安世丞相杨敞功比丞相陈平前将军韩増御史大夫蔡义功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘揭夏四月庚午地震诏内郡国举文学髙第五月凤凰集胶东千乘赦天下赐吏民爵租税勿收解题曰刘攽曰按此赐爵不及中二千石者縁帝即位九卿率已与闗内侯矣胶东今莱潍二州千乘今青淄棣博五州追谥皇太子据曰戾良姊曰戾夫人皇孙曰悼夫人曰悼后置园邑改葬秋七月诏立燕王旦太子建为广阳王广陵王胥少子𢎞为髙密王解题曰广阳故燕国今涿州髙密故胶西国今密潍二州之地廷尉史路温舒上书论刑狱解题曰温舒为狱小吏因学律令转为狱吏太守署决曹史元凤中廷尉光以治诏狱路温舒署奏曹掾守尉史㑹昭帝崩昌邑王废宣帝即位温舒上书言尚徳缓刑盖目睹上官燕王之狱吏为峻诋霍光又以刑罚痛绳羣下故其言剀切如此余见通鑑汉孝宣皇帝本始二年春以水衡钱为平陵徙民起第宅解题曰应劭曰水衡与少府皆天子私耳县官工作仰给司农今出水衡钱言宣帝即位为异政也晋灼曰食货志初大司农管盐铁官布故置水衡欲以主盐铁及杨可告缗上林财物衆乃令水衡主上林上林三官主铸钱也田延年有罪自杀夏五月诏有司议孝武庙乐长信少府夏侯胜坐非议诏书丞相长史黄霸坐不举劾下狱六月尊孝武皇帝庙为世宗庙所幸郡国皆立庙解题曰世宗庙奏盛徳文始五行之舞赐民爵百户牛酒汉孝宣皇帝本始三年春正月癸亥霍光妻显弑皇后许氏戊辰以田广明等为五将军校尉常恵持节护乌孙兵击匈奴夏五月军罢田广明田顺有罪自杀恵克获封长罗侯解题曰汉大发闗东轻鋭士选郡国吏三百石伉健习骑射者皆从军遣御史大夫田广明为祁连将军出西河度辽将军范明友出张掖前将军韩増出云中后将军赵充国为蒲类将军出酒泉云中太守田顺为虎牙将军出五原余见通鑑西河今胜汾石银麟隰六州晋宁之地张掖今甘凉二州之地酒泉今肃甘沙三州之地五原今丰胜盐三州及麟州之地大旱郡国伤甚者毋出租税三辅民就贱者毋收事尽四年解题曰颜师古曰收谓租赋也事谓役使也尽本始四年而止六月己丑阳平节侯蔡义薨甲辰长信少府韦贤为丞相封扶阳侯大司农魏相为御史大夫颍川太守赵广汉为京兆尹冬匈奴击乌孙大雪人畜多死诸国羁属者皆叛其国遂衰汉孝宣皇帝本始四年春正月诏遣使者振贷困乏令大官损膳省宰减乐府人丞相至都官令丞入谷助贷三月乙卯立霍氏为皇后赐丞相至郎吏金帛有差赦天下解题曰霍光既隂知妻之邪谋矣而卒欲贵其女礼秩赏赐又从而侈纵焉无识甚矣王莽曹操皆以女为后盖傚光者也事见通鑑夏四月壬寅郡国地震山崩水出北海瑯邪壊祖宗庙杀六千余人诏丞相御史列侯中二千石博问经学之士三辅太常四郡国举贤良方正地震甚者勿收租赋大赦天下上素服避正殿遣使问吏民解题曰胡寅曰地者妻道也臣道也宜静而动隂盛而反常也然不能终动不过为妻道不得臣道不宁之象耳是时郡国四十九同日地震山崩二郡壊祖宗庙盖霍氏专权又弑许后而立其女以至咎徴着见如此而不知戒宣帝诏问经学贤良亦无的言其所以然者使宣帝恐惧祗戒以象类推求而有以善处之则霍氏异日之祸亦无由而成矣余见通鑑以夏侯胜为諌大夫黄霸为扬州刺史凤凰集北海解题曰北海今青潍密三州之地广川王吉有罪废迁上庸自杀国除解题曰广川故信都国景帝前二年为广川国宣帝甘露四年复为信都郡今深冀保三州之地汉孝宣皇帝地节元年解题曰应劭曰先者地震山崩水出于是改元欲地得其节春正月有星孛于西方三月假郡国贫民田夏六月诏宗室属籍未尽而罪絶者复属冬十一月楚王延夀坐附广陵王胥谋反伏诛国除胥勿治解题曰彭城故楚国今徐沂二州之地十二月癸亥晦日有食之以水衡都尉于定国为廷尉解题曰定国父于公为县史郡决曹定国学法于父亦为狱史郡决曹补廷尉史以选与御史中丞从事治反者狱举侍御史迁御史中丞由水衡都尉超为廷尉十八嵗汉用人之涂如此大事记续编卷一大事记续编卷二钦定四库全书大事记续编卷二明王祎撰汉孝宣皇帝地节二年春三月以中郎将霍禹为右将军庚午博陆宣成侯霍光薨解题曰班固叙传曰博陆堂堂受遗武皇拥毓孝昭末命道扬遭家不造立帝废王权定社稷忠配阿衡懐禄眈宠渐化不祥隂妻之逆至子而亡事见通鑑夏四月凤凰集鲁大赦天下帝始亲政事封奉车都尉霍山为乐平侯领尚书事魏相请损霍氏权去上书副封诏相给事中解题曰御史大夫三公也给事中加官卑者也以三公而兼卑官盖上意欲引以自近故越故事而用之也事见通鑑帝五日一听事丞相以下奉职奏事考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有茍且之意解题曰汉无每日常朝之礼至是始五日一听事也萧望之谓尚书百官之本国家枢机时𢎞恭为尚书令石显为仆射安在其为枢机周密乎余见通鑑以张安世为大司马车骑将军领尚书事匈奴壶衍鞮单于死弟左贤王立汉孝宣皇帝地节三年春三月秩胶东相王成中二千石赐爵闗内侯解题曰颜师古曰汉制秩二千石一嵗得一千四百四十石中二千石一嵗得二千一百六十石举成数言之中者满也事见通鑑内郡国举贤良方正夏四月戊申立子奭为皇太子大赦天下赐御史大夫以下爵诸侯王黄金有差解题曰此宣帝亲政第一事也五月甲申扶阳侯韦贤致仕六月壬辰以魏相为丞相封髙平侯辛丑太子太傅丙吉为御史大夫大中大夫疏广为太子太傅广兄子太子家令受为少傅封许皇后父广汉为平恩侯位特进封中郎将霍云为冠阳侯京师大雨雹大行丞萧望之上书以为谒者解题曰京师雨雹望之上疏以为春秋昭公三年大雨雹是时季氏专权卒逐昭公乡使鲁君察于天变宜亡此害今陛下以圣徳居位思政求贤尧舜之用心也然而美祥未臻隂阳不和是大臣任政一姓擅执之所致也附枝大者贼本心私家盛者公室危唯明主躬万极选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立姦邪塞私权废矣余见通鑑秋九月壬申地震冬十一月诏举贤良方正直言极諌罢车骑右将军屯兵池籞未御幸者假与贫民郡国宫馆勿治流民还归者假公田贷种食勿算事戊戌以张安世为卫将军领尚书事两宫卫尉城门北军兵皆属霍禹为大司马罢其屯兵解题曰罢霍禹屯兵此明年诛霍氏之张本也事见通鑑按百官表左右前后将军皆掌兵及四夷蔡质汉仪汉兴置车骑将军左右前后典京师兵卫四夷屯警盖南北军也太尉本兵柄则总之者又太尉也文帝使周舍为卫将军张武为车骑将军击匈奴景帝使太尉亚夫将三十六将军击呉楚大略可见然皆有事则调发事已则罢故谓之四夷屯警也南军则卫士之屯在宫门内卫尉所统者是也北军则卫士之屯在未央宫之北者也产将南军禄将北军太尉特守虚名而已周勃既入北军尚虑南军必使卫尉毋内吕产驰斩长乐卫尉而后定文帝夜拜宋昌为卫将军镇抚南北军以太尉为相越一年因日食之变罢卫将军盖罢南北军之屯非罢其军也武帝平百粤置中垒屯骑歩兵越骑长水胡骑射声虎贲八校尉则其军常屯矣或谓八校谓之増置又在北军之外是不然以史考之可证者五表称中垒校尉掌北军垒门内故监军御史穿垣垒为贾区则军正丞斩之一也胡建传当选士马日监御史与护军诸校列坐堂皇上诸校谓中垒校尉以下二也霍光之葬发北军五校士季贤注谓不以南军则五校北军也三也王莽以北军中垒为中军北垒大司马养士习射其中后遣九虎将北军精兵尚数万人四也中兴省中垒置北军中候监屯骑越骑歩兵长水射声五营五也特其前后制度不能无损益耳十一月令郡国举孝弟十二月初置廷尉平四人省汶山郡并蜀郡解题曰蜀郡宋成都嘉定崇庆三府彭卬隆雅茂黎威嶲翼静恭当悉十三州永康石泉二军之地侍郎郑吉破车师因田其地汉孝宣皇帝地节四年春二月封外祖母为博平君故鄼侯萧何曾孙建世为侯诏民有大父母父母丧者勿繇事夏五月山阳济隂雨雹如鸡子诏子匿父妻匿夫孙匿大父母勿坐解题曰诏曰父子之亲夫妇之道天性也虽有患祸蒙死而存之诚爱结于心仁厚之至也岂能违之哉自今子有匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻陈瓘曰宣帝之政及于风俗方见于此霍云霍山免秋七月云山等遂与霍禹禹母宣城侯夫人显等谋反丙申云山禹皆伏诛夷三族八月己酉废皇后霍氏九月封告反者五人为列侯解题曰霍禹为大司马称病禹故长史任宣候问禹曰我何病县官非我将军不得至是今将军坟墓未干尽外我家反任许史夺我印绶令人不省死宣曰大将军时何可复行持国权柄杀生在手中廷尉李种王平左冯翊贾胜胡及少府徐仁皆坐逆将军意下狱死史乐成小家子得幸将军至九卿封侯百官以下但事冯子都视丞相亡如也今许史自天子骨肉贵正宜耳大司马欲用是怨恨不可禹黙然数日起视事山阳太守张敞上封事曰迺者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆盛时感动天地侵迫隂阳朝臣宜有明言曰陛下褒宠故大将军以报功徳足矣辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而后许天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非䇿之得也今两侯已出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由陛下省察上善其计然不征也余见通鑑杜延年免解题曰上以延年霍氏旧人欲退之魏相奏延年素贵用事官职多姦遣吏考案但得苑马多死官奴婢乏衣食坐免官削户二千余见通鑑吕祖谦曰以相之贤犹不免于趍附惜哉诏减盐贾郡国嵗上系囚掠笞庾死者丞相御史课殿最十二月清河王年有罪废迁房陵国除解题曰清河故郡景帝为国今恩博冀三州大名府之地以北海太守朱邑为大司农渤海太守龚遂为水衡都尉解题曰班固序循吏汉兴之初反秦之敝与民休息凡事简易禁罔疏阔而相国萧曹以寛厚清静为天下帅民作画一之歌孝惠垂拱髙后女主不出房闼而天下晏然民务稼穑衣食滋殖至于文景遂移风易俗是时循吏如河南守呉公蜀守文翁之属皆谨身帅先居以廉平不至于严而民从化孝武之世外攘四夷内改法度民用凋敝姦轨不禁时少能以化治称者唯江都相董仲舒内史公孙𢎞儿寛居官可纪三人皆儒者通于世务明习文法以经术润饰吏事天子器之仲舒数谢病去𢎞寛至三公孝昭幼冲霍光秉政承奢侈师旅之后海内虚耗光因循守职无所改作至于始元元凤之间匈奴乡化百姓益富举贤良文学问民所疾苦于是罢酒𣙜而议盐铁矣及至孝宣繇仄陋而登至尊兴于闾阎知民事之囏难自霍光薨后始躬万几厉精为治五日一听事自丞相以下各奉职而退及拜刺史守相輙亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将久不可欺罔迺服从其教化故二千石有治理效輙以玺书勉厉増秩赐金或爵至闗内侯公卿阙选诸所表以次用之是故汉世良吏于是为盛称中兴焉汉孝宣皇帝元康元年解题曰改元诛霍氏故也春初为杜陵徙丞相将军列侯吏二千石訾百万者家杜陵解题曰臣瓉曰杜陵在长安南五十里三月凤凰集泰山陈留甘露降未央宫赦天下赐吏民爵鳏寡孤独三老孝弟力田帛所振贷勿收夏五月追尊悼考曰皇考戾夫人曰戾后立寝庙解题曰有司言礼父为士子为天子祭以天子悼园宜称尊号曰皇考立庙因园为寝以时为享尊戾夫人曰戻后置园奉邑范祖禹曰宣帝于昭帝为孙则称其父为皇考可也然议者终不以为是者以其以小宗而合大宗之统也程颐曰为人后者谓其所后者为父母而谓其所生者为伯叔父母此天地之大义生人之大伦不可得而变易者也然所生之义至尊至大虽当专意于正统岂得尽絶于私恩是以先王制礼既明大义降其服以正统绪然不以正统之亲疏而皆为齐衰不杖期以别之则两以明其至重而与诸伯叔父不同也宣帝称其所生为皇考乱伦失礼固已甚矣而后之议礼者又不能推所生之至恩以明尊崇之正礼乃欲奉以髙官大国但如朞亲尊属故事则亦非至当之论也然礼谓为人后者为其父母云者犹以父母称之何也曰既为人后则所生之父母者今为伯叔父母矣然直曰伯叔父母则无以别于诸伯叔父母而见其为所生之父母故其立文不得不尔非谓既为人后而犹得以父母名其所生之父母也胡寅曰礼曰为人后者为其父母降不敢贰尊也孟子曰天之生物使之一本覆载之内非有二本之物也复髙皇帝功臣绛侯周勃等百三十六人家解题曰孟康曰诸复家皆世世无所与得传同产子秋八月诏举通文学者解题曰诏曰朕不明六艺郁于大道是以隂阳风雨未时其博举吏民厥身脩正通文学明于先王之术宣究其意者各二人中二千石各一人赵广汉下廷尉要斩少府宋畴坐议凤凰贬泗水王太传以谏大夫萧望之为平原太守复征守少府解题曰望之为平原太守雅意在本朝上疏曰陛下悉出谏官以补郡吏所谓忧其末而忘其本者也朝无争臣则不知过国无达士则不闻善愿陛下选明经术温故知新通于几微谋虑之士以为内臣与叅政事乃征入守少府余见通鑑吕祖谦曰汲黯萧望之之不欲补外盖心在王室发于至诚非重内轻外之徒也东海太守尹翁归为右扶风解题曰翁归治东海明察郡中吏民贤不肖及姦邪罪名尽知之县县各有记籍自听其政有急名则少缓之吏民小解輙披籍县县收取黠吏豪民案致其罪髙至于死其有所取也以一警百吏民皆服恐惧改行自新东海大治以髙第入守右扶风治如在东海缓于小弱急于豪彊京师畏其威严扶风大治盗贼课当为三府最余见通鑑陈瓘曰翁归贤于广汉逺矣莎车叛卫候冯奉世矫发诸国兵破之以奉世为光禄大夫汉孝宣皇帝元康二年春正月赦天下解题曰与士大夫厉精更始也二月乙丑立倢伃王氏为皇后三月凤凰甘露降集赐吏民爵鳏寡孤独髙年帛夏五月诏二千石察官属治狱不平者郡国疾疫者毋出今年租诏更名询匈奴扰车师田者帝欲击之魏相諌诏卫司马郑吉屯渠犂解题曰魏相上书谏愿陛下与平昌侯乐昌侯平恩侯及有识者详议乃可上从相言乃止余见通鑑平恩侯等许伯王元故王武也彼岂足以计天下事而相固推之此其所以称上意欤萧望之为左冯翊汉孝宣皇帝元康三年春神雀集泰山赐诸侯王将军列侯二千石金郎从官帛有差吏民爵鳏寡孤独髙年帛三月封故昌邑王贺为海昏侯以旧恩封丙吉等为列侯夏六月立子钦为淮阳王解题曰张倢伃所生之子也淮阳宋淮宁开封应天三府拱亳二州之地疏广疏受请老赐金遣归解题曰唐仲友曰人论二疏但以为知足不知广以正论内忤许伯外咈丞相意上以此器重遂为二人所忌不去祸必及兼在位五嵗知元帝资质非能保全师傅者故断然去之不然纵不为许史所害终亦必如萧望之不殖产亦所以避祸也事见通鑑颍川太守黄霸为京兆尹寻罢归故官解题曰先是赵广汉为颍川太守患其俗多朋党故构㑹吏民令相告讦颍川由是以为俗民多怨讐及韩延夀徙颍川欲改更之教以礼让乃厯召郡中长老为陈和睦亲爱销除怨咎之路长老皆以为便因与议定嫁娶丧祭仪品略依古礼不得过法百姓遵用其教数年徙为东郡太守黄霸代延夀居颍川因其迹而大治事见通鑑陈瓘曰延夀改广汉之治黄霸因延夀之政而颍川皆治因革当也汉孝宣皇帝元康四年春正月诏年八十以上非诬告杀伤人勿坐解题曰诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以后诸年八十以上非诬告杀伤人他皆勿坐遣太中大夫彊等循行天下秋八月富平敬侯张安世薨遣光禄大夫义渠安国行边兵比年丰谷石五钱解题曰金城湟中谷斛八钱籴三百万斛羌不敢动正此时也特边郡价直差贵耳汉孝宣皇帝神爵元年解题曰应劭曰前年神雀集长乐宫故改元春正月帝幸甘泉郊泰畤三月幸河东祠后土改元解题曰宣帝即位大将军辅政上共已南面非宗庙之祠不出十二年迺下诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕饬躬斋戒亲奉祀为百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬斋祠之礼颇作诗歌诏曰朕承宗庙战战栗栗惟万事统未烛厥理迺元康四年嘉谷𤣥稷神爵仍集金芝九茎产于函徳殿铜池中九真获竒兽南郡获白虎威凤为寳朕之不明震于珍物饬躬斋精祈为百姓东济大河天气清静神鱼舞河幸万嵗宫神爵翔集朕之不徳惧不能任其以五年为神爵元年宣帝赦令为符而下者居多何其甚似乎武帝也赐吏民爵鳏寡孤独髙年帛诏祠江海雒水諌大夫王吉上书不用谢病归解题曰吉疏言明衣服贵贱之章论男女隂阳之序选贤而除任子之令厚赏以减外戚之权减乐府省尚方此皆宣帝之阙政而三代之先务也宣帝治不本于王道则其迂阔之也宜哉事见通鑑西羌反发三辅中都官徒弛刑及佽飞射士羽林孤儿胡越骑郡国材官骑士诣金城解题曰颜师古曰中都官京师诸官府也汉仪注长安诸官狱三十六所李竒曰弛废也谓若今徒解钳赭衣置任输作也臣瓉曰秦左弋官武帝改曰佽飞官有令丞在上林苑中结缯缴弋凫鴈以供祀宗庙服䖍曰周时度江越人在船下负船将覆之佽飞入水杀之颜师古曰取古勇力以名官熊渠之类是也亦因取其便利轻疾若飞也应劭曰天有羽林大将军之星林喻若林木之盛羽羽翼鸷击之意故以名武官如淳曰百官表取从军死事者之子养羽林官教以五兵少壮令从军汉仪注羽林从官七百人颜师古曰胡越骑之在三辅者也事见通鑑羽林至是始出征夏四月遣后将军赵充国击西羌六月有星孛于东方以侍中许延夀酒泉太守辛武贤为将军与充国等并进秋大旱诏军旅暴露令诸侯王列侯毋朝二年以前将军韩増为大司马车骑将军领尚书事赵充国奏罢骑兵留万人屯田解题曰充国上屯田奏谓羌虏易以计破难用兵碎也愿罢骑兵留弛刑应募及淮阳汝南歩兵与吏士私从者合凡万二百八十一人分屯要害处缮乡亭浚沟渠治湟陿以西道桥令可至鲜水田事出赋人二十畮四月草生发郡骑及属国胡骑伉健各千倅马十二就草为田者游兵以充入金城郡益积蓄省大费上报孰计其便复奏充国上状条不出兵留田便宜十二事因田致谷一也排折羌虏令不得归肥饶之墬以成相畔之渐二也居民得并田作三也罢骑兵以省大费四也至春省甲士卒循河隍漕谷至临羌以示羌虏五也以暇时下所伐木缮治邮亭六也兵不出令虏窜于风寒之地离霜露疾疫瘃堕之患七也亡经阻逺追死伤之害八也内不损威武之重外不令虏得乗间之执九也亡惊动河南大开小开十也治道桥至鲜水以制西域十一也大费既省繇役豫息十二也留屯田得十二便出兵失十二利上复赐报孰计充国奏曰先零精兵不过七八千人失地逺客分散饥冻虏破壊逺在来春骑兵虽罢虏见万人留田从今尽二月虏马羸瘦必不敢捐其妻子于它种中逺渉河山而来为寇又见屯田之士精兵万人终不敢复将其累重还归故地不战而自破之䇿也余见通鑑曾巩曰始观充国䇿先零匈奴情伪何其明也又观遣雕库行羌中告谕沮辛武贤先攻罕开守便宜不出师画屯田十二利专务以恩信积谷招降羌以谓此以义用与逞诈诡疲人于一战者絶矣末观其语诸校曰诸君皆便文自营非为公家忠计也语中郎曰是何言之不忠也吾固以死守之语浩星赐曰吾老矣岂嫌伐一时事以欺明主哉兵执国之大事当为后法老臣不以余命明言兵之利害卒死谁当复言之者呜唿使有位之君子用心皆如充国之不为隐则天下岂有不治者哉魏相条汉兴故事诏书采表易隂阳月令奏之汉孝宣皇帝神爵二年春正月凤凰集祋祤得寳璧玉器起歩寿宫解题曰祋祤冯翊县也二月赦天下夏五月西羌降秋斩其大豪杨玉首初置金城属国匈奴虚闾权渠单于死颛渠阏氏废其子稽侯㹪而立右贤王为握衍朐鞮单于匈奴日逐王先贤掸来降遣郑吉迎之吉都䕶西域九月杀司隶校尉盖寛饶解题曰陈瓘曰宣帝杀赵盖韩杨皆过而寛饶尤为可惜寛饶直箴宣帝用刑法任中书之失使用其言治效当何如也事见通鑑匈奴单于遣名王奉献贺正月汉孝宣皇帝神爵三年春起乐游苑解题曰三辅黄图云在杜陵西北闗中记云宣帝立庙于曲池之北号乐游三月丙午髙平宪侯魏相薨解题曰张栻曰魏相所存不得为正观其有许史之累则可见矣夫欲其説之行而假许史以为重此诡御获禽之心君子不道也然其为相四方有异闻逆贼灾变辄奏言之其谏伐匈奴书有曰今年子弟杀父兄妻杀夫凡二百二十人臣愚以为此非小变也此他人不知为忧者而相独忧之亦槩乎有闻矣惜其进之不以正牵制徇从之意多而感格正救之风鲜耳四月戊戍丙吉为丞相秋七月甲子大鸿胪萧望之为御史大夫八月益小吏俸以东郡太守韩延寿为左冯翊汉孝宣皇帝神爵四年春二月赦天下解题曰为嘉瑞而下也夏四月秩颍川太守黄霸中二千石赐爵闗内侯赐颍川孝弟民三老力田爵及帛令内郡国举贤良冬十月凤凰集杜陵十一月杀河南太守严延年解题曰延年坐怨望诽谤死刑滥甚矣然所谓是杀人多矣宁无及此乎事见通鑑十二月凤凰集上林匈奴稽侯㹪立为唿韩邪单于握衍朐鞮单于自杀左大且渠立日逐王胥薄堂为屠耆单于汉孝宣皇帝五凤元年解题曰应劭曰先者凤凰五至因以改元春正月帝幸甘泉郊泰畤皇太子冠皇太后赐丞相将军列侯中二千石大夫帛又赐列侯嗣子爵五大夫男子为父后者爵一级夏赦徒作杜陵者秋匈奴唿掲王右奥鞬王乌借都尉并立为单于屠耆单于败走之冬十二月乙酉朔日有食之杀韩延寿解题曰陈瓘曰宣帝为魏相杀广汉为萧望之杀延寿岂不知韩赵为可惜哉盖其操术以谓尊信大臣明辨上下不得不然耳事见通鑑汉孝宣皇帝五凤二年春正月帝幸雍祠五畤夏四月己丑龙雒定侯韩増薨五月将军许延寿为大司马车骑将军解题曰自是以后司马将军之任外戚蹑居之矣秋八月诏民嫁娶郡国勿禁酒食左迁萧望之太子太傅以太子太傅黄霸为御史大夫匈奴唿韩邪单于败屠耆单于杀之唿韩邪兄左贤王屠吾斯立为郅支骨都侯单于十二月免平通侯杨恽为庶人汉孝宣皇帝五凤三年春正月癸卯博平定侯丙吉薨二月黄霸为丞相封建成侯三月帝幸河东祠后土诏减天下口钱赦殊死以下遣諌大夫王褒求金马碧鸡之神解题曰通鑑以褒传有宣帝时脩武帝故事之语故载于神爵元年幸甘泉之后按本传神爵五凤之间数有嘉应上颇作歌诗欲兴协律之事知音善鼔雅琴者皆召见待诏于是益州刺史王褒欲宣风化于衆庶使褒作中和乐职宣布诗选好事者令依鹿鸣之声习而歌之久之歌太学下转而上闻褒自奏褒有轶材上迺征褒诏褒为圣主得贤臣颂令褒与张子侨等并待诏顷之擢为谏大夫太子体不安苦忽忽善忘使褒等皆之东宫虞侍太子后方士言益州有金马碧鸡之寳可祭祀致也帝使褒往祀焉道病死则非神爵年间事明矣元后传五凤中太子所幸司马良娣死太子悲恚发病不乐宣帝令皇后择后宫家人子可以虞侍太子者送王政君太子宫以此尤知非神爵年间事今从荀悦汉纪载之于此张敞请逺方士解题曰或言益州有金马碧鸡之神诏遣王褒求之刘更生献淮南枕中鸿寳苑秘方令尚方铸作京兆尹张敞上疏諌后尚方待诏皆罢敞閲一年即免故书于遣褒之后置西河北地属国以处匈奴降者汉孝宣皇帝五凤四年春正月广陵王胥伏诛解题曰广陵故江都国武帝元狩三年更名今扬真泰三州髙邮府之地匈奴唿韩邪单于称臣遣弟谷蠡王入侍减戍卒什二大司农中丞耿夀昌奏籴三辅近郡谷省漕运边郡设常平仓赐爵闗内侯夏四月辛丑朔日有食之遣丞相御史掾循行天下杀杨恽解题曰举寃狱之使方出而恽遽当不道之诛于定国时为廷尉民自以不寃观其奏恽妖言大逆不道是民不寃而士大夫固寃甚也惜哉事见通鑑匈奴郅支单于破唿韩邪单于都单于庭汉孝宣皇帝甘露元年解题曰宋庠纪年通谱元年诏甘露降集京师四年诏凤凰甘露五凤三年祠后土甘露降神爵集至此改元以协瑞春正月帝幸甘泉郊泰畤皇太子奭见上所用多文法吏言宜用儒生帝曰汉家自有制度本以霸王道杂之柰何纯任徳教用周政叹曰乱我家者太子也解题曰张栻曰王者之政皆无所为而为之霸者则莫非有为而然也无所为者天理义之公也有所为者人欲利之私也汉自髙祖取天下固非若汤武弔民伐罪之心其立国规模大抵皆因秦旧而无复三代封建井田公天下之心其合于王道者如约法三章为义帝发丧要亦未免有假之之意其实不孚也则其杂霸固有自来惟文帝天资为近之然亦杂于黄老刑名考其设施动皆有术但其资美而术髙耳至于宣帝则又霸之下者西京之亡自宣帝始盖文景养民之意至是消靡尽矣且帝岂真知所谓徳教者哉王者之政本乎天理建立人纪施于万事仁立义行而无偏弊不举之处此古人之所以制治保邦而垂裕乎无疆者后世未尝真知王道顾曰儒生之説迂阔而难行盖亦未之思矣吕祖谦曰宣帝自以为能知制度所在殊不知汉家大制度自髙恵文景萧曹绛灌养成大规模所谓其政闷闷者帝固未之识也余见通鑑以闗内侯韦𤣥成为淮阳中尉解题曰丞相扶阳侯贤病笃子𢎞以事系狱宗家矫贤令以𤣥成为后𤣥成深知非贤雅意即阳狂不应召大鸿胪奏状章下丞相御史案验丞相御史以𤣥成实不病劾之引拜𤣥成不得已受爵帝髙其节淮阳王明察好法母张倢伃尤幸上有意欲用代太子然用太子起于细微又蚤失母故不忍也久之上以𤣥成阳狂让侯兄乃召拜𤣥成为淮阳中尉欲感谕王辅以推让之道太子由是遂安陈瓘曰是将以絶宪王觊觎之念消患于未萌其事岂细哉匈奴唿韩邪单于遣子右贤王入侍二月丁巳乐成敬侯许延寿薨夏四月黄龙见新丰建章未央长乐宫钟簴铜人皆生毛丙申太上皇庙火甲辰孝文庙火上素服五日冬匈奴唿韩邪单于遣弟左贤王朝贺乌孙王死遣使立大小昆弥汉孝宣皇帝甘露二年春正月立子嚣为定陶王解题曰定陶故梁国景帝中六年别为济隂国赦天下减民算三十解题曰颜师古曰算减钱三十也朱崖郡反夏四月遣兵击之解题曰贾捐之谓自武帝立儋耳朱崖郡二十余年间凡六反叛甘露元年九县反发兵击定之盖去年又反今年始遣护军都尉禄将兵击之耳初元捐之建罢朱崖之议于定国以为前日兴兵击之连年护军都尉校尉及丞凡十一人还者二人卒及转输死者万人以上费用三万万余两尚未能尽降正谓是役也五月己丑于定国为御史大夫秋九月立子宇为东平王解题曰东平故梁国景帝中六年别为济东国武帝元鼎元年为大河郡至是为东平国宋东平袭庆二府沂济二州之地十二月帝幸萯阳宫属玉观解题曰应劭曰宫在鄠秦文王所起服䖍曰观在扶风营平壮武侯赵充国卒汉孝宣皇帝甘露三年春正月帝幸甘泉郊泰畤匈奴唿韩邪单于来朝位诸侯王上称藩臣而不名赐玺绶冠带衣裳车马金缯置酒建章宫二月罢归保幕南光禄城郅支单于遁图画功臣于麒麟阁解题曰颜师古曰汉宫阁疏麒麟阁萧何造凤凰集新蔡赐汝南太守新蔡长吏三老孝弟力田鳏寡孤独帛有差民爵二级毋出今年租三月己丑建成安侯黄霸薨解题曰乐陵侯史髙以外属旧恩侍中贵重霸荐髙可太尉天子使尚书召问霸太尉官罢久矣丞相兼之所以偃武兴文也如国家不虞边境有事左右之臣皆将率也夫宣明教化通达幽隐使狱无寃刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对霸免冠谢罪数日乃决自是后不敢复有所请霸死后乐陵侯髙竟为大司马吕祖谦曰当丙魏为相帝已亲细务权已在外戚特其望重尚可掩覆故君道尚未见其失及黄霸为相帝待之亡如也夫国有重臣故内则姦雄畏惮而不敢发外则夷狄震慑而不敢叛朝廷所以有此重臣者皆由人主虚心屈己养成其徳望今帝之待霸乃如此此自贼其根本也汉自髙恵以来寛大淳厚养成治体至宣帝信赏必罚综核名实至于百工技巧咸精其能譬如元气不实而尽发于外其死可立而待矣班固谓宣帝功光祖宗不知宣帝之治正与汉家相悖固岂足以语此五月甲午于定国为丞相封西平侯诏诸儒讲五经同异于石渠阁帝亲称制临决立梁邱易大小夏侯尚书谷梁春秋博士解题曰时论易则施讐梁丘临论书则欧阳地余林尊周堪张山拊假仓论诗则韦𤣥成张长安薛广徳论礼则戴圣闻人通汉春秋公羊则严彭祖申輓伊推宋显许广谷梁则尹更始刘向周庆丁姓王亥太傅萧望之等平奏其议于是颛门之风自是益长至后汉而甚矣艺文志载尚书议奏四十二篇礼议奏三十八篇春秋议奏三十九篇论语议奏十八篇五经杂议十八篇颜师古曰三辅故事石渠阁在未央殿北以藏秘书冬乌孙公主来归皇孙骜生汉孝宣皇帝甘露四年夏广川王海阳有罪迁房陵国除冬十月未央宫宣室阁灾徙定陶王嚣为楚王匈奴唿韩邪郅支单于俱遣使朝献汉孝宣皇帝黄龙元年解题曰颜师古曰此年二月黄龙见广汉郡故改元春正月帝幸甘泉郊泰畤匈奴唿韩邪单于来朝二月归国郅支单于徙都坚昆解题曰按匈奴传坚昆东去单于庭七千里西去车师五千里唐贾眈四夷述坚昆即戛㸃斯地诏诸请诏省卒徒自给者皆止御史察计簿疑非实者按之解题曰应劭曰时有请云诏使出者省卒徒以其直自给不复取廪假虽有进入于官非旧章也故絶之张晏曰先是武帝以用度不足宜有以益官者或奉使求不受奉禄自省其徒衆以取其廪者或自给于是姦吏縁以为利所得多于本禄故絶之三月有星孛于王良阁道入紫微宫帝寝疾以侍中乐陵侯史髙为大司马车骑将军萧望之为前将军光禄勲太子少傅周堪为光禄大夫受遗诏辅政领尚书事解题曰踵武帝故事也宣帝不信儒学宜于经生学士落落不合然以望之经明持重材任宰相又使之与周堪傅相太子临终选大臣可属者遂付以受遗不可谓无所见者夫何平时所信之史髙乃居其首卒使之表里恭显以危正人诒厥孙谋以燕翼子宣帝岂能知之耶事见通鑑冬十二月甲戍帝崩于未央宫癸巳太子即皇帝位谒髙庙尊皇太后曰太皇太后皇后曰皇太后解题曰太皇太后上官皇后也按上官皇后传虽云皇太后废王贺立孝宣皇帝宣帝即位为太皇太后而本纪不书也至宣帝崩癸巳太子即位乃书之所以元平元年归长乐宫五凤元年赐列侯嗣子爵止书曰皇太后不曰太皇太后通鑑既本外戚传于元平元年书尊皇太后为太皇太后又据本纪于黄龙元年书尊皇太后为太皇太后似为重复今止于黄龙元年书之大事记续编卷二大事记续编卷三钦定四库全书大事记续编卷三明王祎撰汉孝元皇帝初元元年春正月辛丑塟社陵上谥曰孝宣皇帝赐诸侯王公主列侯黄金二千石以下钱帛有差大赦天下以散骑谏大夫给事中刘向为散骑宗正给事中解题曰元帝即位萧望之选白宗室明经达学散骑諌大夫刘更生给事中余见通鑑丙午立倢伃王氏为皇后封其父禁为阳平侯解题曰初济北王安失国齐人谓之王家因以为氏孙贺为武帝绣衣御史徙魏郡元城建公曰昔春秋沙麓崩晋史卜之曰阴为阳雄土火相乘故有沙麓崩后六百四十五年宜有圣女兴其齐田乎今王翁孺徙日月当之后八十年当有贵女兴天下云禁本始三年生政君禁有四女八男政君在身夣月入其怀年十八入掖庭为家人子帝令择后宫家人子虞侍太子政君与在其中送太子宫见于丙殿壹幸有身甘露三年生成帝于甲馆画堂夫王莽变天下以谄伪自谓裔出黄虞其详不可致诘然则沙麓夣月之类皆假神怪以诳愚俗耳班固乃从而尽纪之柳宗元作贞符如𤣥鸟巨迹白鱼流火之异一切排诋之以扶正道固安足以语此以公田及苑可省者赈业贫民赋贷种食封外祖父同产弟子中常侍许嘉为平恩侯夏四月遣光禄大夫褒等十二人循行天下解题曰诏曰朕承先帝之圣绪获奉宗庙战战兢兢间者地数动而未静惧于天地之戒不知所由方田作时朕忧蒸庶之失业临遣光禄大夫褒等十二人循行天下延登贤俊招显侧陋因览风俗之化相守二千石诚能正躬劳力壹明教化以亲万姓则六合之内和亲庶几乎无忧矣书不云乎股肱良哉庶事康哉布告天下使明知朕意诏郡国被灾甚者毋出租赋江湖园池属少府者假贫民赐宗室为三老孝弟力田鳏寡孤独帛吏民五十户牛酒六月以民疾疫损太官膳减乐府员省苑马以振困乏秋八月上郡属国降胡亡入匈奴九月关东郡国十一大水饥令宫馆希幸者勿治减谷食马肉食兽遣使征王吉贡禹吉道病死以禹为谏议大夫解题曰元帝即位召王吉贡禹与武帝召申公枚乘同意不可谓无志于为治者吉死而禹亦耄及不竞惜哉事见通鑑是岁初置戊巳校尉屯田车师故地解题曰颜师古曰甲乙丙丁庚辛壬癸皆有正位惟戊巳寄治耳今所置校尉亦无常居故取戊巳为名有戊校尉巳校尉一説戊巳居中镇覆四方今校尉亦处西域之中抚诸国也按校尉屯田车师前王庭则有常居矣非寄治也西域自有都护校尉特其属尔镇覆四方非其所任况车师王庭亦非西域之中葢戊巳土也屯田畊种以土为事故以名官也余见通鑑诏除减律令解题曰见哀帝建平三年光武建武十四年解题汉孝元皇帝初元二年春正月帝幸甘泉郊泰畤下萧望之周堪刘向狱皆免为庶人解题曰此初逐受遗大臣也初宣帝不甚从儒术任用法律而中书宦官用事中书令𢎞恭乆典枢机明习文法与车骑将军史高为表里论议常独持故事不从望之等望之以为中书政本宜以贤明之选自武帝游宴后廷故用宦者白欲更置士人繇是大与恭显忤余见通鑑陈瓘曰宣帝以兵柄授许史以枢机付恭显而归过于儒不亦悖乎二月丁巳立弟竟为清河王戊午陇西地震毁落太上皇庙败城郭官寺民屋三月立广陵王太子霸为王罢黄门乘舆狗马水衡禁囿宜春下苑少府佽飞外池严籞池田假贫民解题曰晋灼曰塟二世杜南宜春苑中颜师古曰即今京城东南隅曲江池是如淳曰佽飞具矰缴以射凫鴈故有池也蘓林曰严籞射苑也诏灾甚者无出租赋赦天下举茂材直言极谏之士解题曰翼奉奏封事曰臣闻人气内逆则感动天地天变见于星气日蚀地变见于竒物震动所以然者阳府其精阴用其形犹人之有五藏六体五藏象天六体象地故藏病则气色发于面体病则欠申动于貌古者朝廷必有同姓以明亲亲必有异姓以明贤贤今左右无同姓独以舅后之家为亲异姓之臣又疏王后之党满朝非特处位执尤奢潜过度阴气之盛不亦宜乎又闻未央建章甘泉宫才人各以百数皆不得天性及诸侯王国与其后宫宜为设员出其过制者今异至不应灾将随之其法大水极阴生阳反为大旱甚则火灾春秋宋伯姬是矣余见通鑑夏四月丁巳立子骜为皇大子赐御史大夫爵关内侯中二千石右庶长天下当为父后者爵一级列侯钱赐萧望之爵关内侯给事中六月关东饥秋七月地震北海水溢诏公卿陈过失征周堪刘向为中郎寻下狱免为庶人解题曰堪向至是再用而再黜矣冬十二月中书令𢎞恭仆射石显谮萧望之望之自杀解题曰刘更生使其外亲上变事言春秋地震为在位执政太盛也不为三独夫动亦已明矣前𢎞恭奏望之等狱决三月地大震恭移病出后复视事天阴雨雪由是言之地动殆为恭等书奏恭显疑更生所为白请考姦诈辞果服遂逮更生系狱下太傅韦𤣥成谏大夫贡禹与廷尉杂考劾更生前为九卿坐与望之堪谋排车骑将军高许史氏侍中者毁离亲戚欲退去之而独专权为臣不忠幸不伏诛复䝉恩征用不悔前过而教令人言变事诬罔不道更生坐免为庶人而望之亦坐使子上书自寃前事恭显白令诣狱置对望之自杀余见通鑑夫韦𤣥成贡禹世之所谓儒者也岂不知望之更生国之桢榦纵不能如郑昌之讼寛饶庆忌之救刘辅亦何忍𫝊会贵幸而中以深文乎今劾更生罪至不道是殆观望恭显许史之意耳儒者若此岂有益于人之国哉张拭曰望之向辅初政以元帝天资之弱而外有史高总朝廷之事内有恭显制枢机之权可谓孤危之甚要当艰深其虑正固其守诚意恳恻以广上心人才兼收以强国势积之以乆羣心归而理势顺庶几可为此易屯膏小贞之义也今二子绸缪经理未尝有一日之功遽白罢中书宦官其机已尽露而无余既不䝉信用而中外小人并起而乘之以郑朋之倾邪而使之待诏至于华龙之污秽亦欲入其党彼葢有以召之矣袁安任隗当窦宪强横之时非惟不能加害而卒能去之以其所处者正也二子曾不知此至于使外亲上变事与子上书则又其无识之甚者矣𢎞恭死石显为中书令汉孝元皇帝初元三年春令诸侯相位郡守下解题曰颜师古曰诸侯谓诸侯王也弃珠厓郡解题曰扬雄曰珠厓之絶捐之之力也否则介鳞易我衣裳事见通鑑夏四月乙未茂陵白鹤馆灾赦天下解题曰通鑑据本纪作乙未晦刘羲叟长厯四月癸丑晦非乙未也五行志但作乙未今从之旱立长沙王旦弟宗为王六月诏罢甘泉建章宫衞令就农百官条奏省费以周堪为光禄勲堪弟子张勐为光禄大夫给事中汉孝元皇帝初元四年春正月帝幸甘泉郊泰畤三月幸河东祠后土赦汾阴徒汉孝元皇帝初元五年春正月以周子南君为周承休侯三月帝幸雍祠五畤夏四月有星孛于参诏太官所具减半乘舆马无乏正事而已罢角抵上林宫馆希御幸者齐三服官北假田官盐铁官常平仓及博士弟子员省刑罚七十余事解题曰用贡禹诸儒议也诏曰朕之不逮序位不明衆僚又虑未得其人元元失望上感皇天阴阳为变咎流万民朕甚惧之迺者关东连遭灾害饥寒疾疫天下终命诗不云乎凡民有丧匍匐救之其令太官毋日杀所具各减半乘舆秣马毋乏正事而已罢角抵上林宫馆希御幸者齐三服官北假田官盐铁官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田二匹鳏寡孤独二匹吏民五十户牛酒省刑罚七十余事除光禄大夫以下至保同产之令令从官给事宫司马门者得为大父母父母兄弟通籍令民七岁乃出口钱解题曰贡禹上书古民亡赋算口钱起武帝征伐四夷重赋于民民产子三岁则出口钱故民重困至于生子辄杀甚可悲痛宜令儿七岁去齿乃出口钱年二十乃算民产子七岁乃出口钱自此始也六月辛酉以长信少府贡禹为御史大夫冬十二月丁未禹卒以长信少府薛广德为御史大夫解题曰禹在位数言得失初石显闻衆人匈匈言已杀前将军萧望之望之当世名儒显恐天下学士姗已病之是时谏大夫贡禹明经着节显使人致意深自结纳因荐禹厯位九卿至御史大夫礼事之甚备议者于是称显以为不妬谮望之矣余是通鑑匈奴郅支单于杀汉使者西走康居司隷校尉诸葛丰劾侍中许章收丰司𨽻节解题曰丰为司𨽻校尉刺举无所避时侍中许章以外属贵幸奢淫不奉法宾客犯事与章相连丰按劾章欲奏其事适逢许侍中私出丰驻车举节诏章曰下欲收之章迫窘驰车去丰追之许侍中因得入宫门自归上丰亦上奏于是收丰节司𨽻去节自丰始汉孝元皇帝永光元年春正月帝幸甘泉郊泰畤三月诏丞相御史举质朴敦厚逊让有行者光禄岁以此科第郎从官解题曰颜师古曰始令丞相御史举此四科人以擢用之而见在郎及从官又令光禄每岁依此科考校定其第高下用知其人贤否也三月赦天下无田者贷种食解题曰诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍蔽重以周泰之弊民渐薄俗去礼义触刑法岂不哀哉繇此观之元元何辜其赦天下令厉精自新各务农业无田者皆假之贷种食如贫民雨雪陨霜杀桑秋七月史高免九月陨霜杀稼大饥戊子以侍中衞尉王接为大司马车骑将军解题曰荀恱曰接者宣帝舅王无故之子也薛广德免帝欲以太中大夫孔霸代之霸固让乃以太子太傅韦𤣥成为御史大夫解题曰按列传自御史大夫贡禹卒及薛广德免辄欲用霸霸让位自陈至于再三上深知其至诚乃弗用孔丛子载其辞语曰臣世以经学为业家转相承作为训法今俗儒繁法逺本杂以妖妄侍中安国受诏缀集古义臣乞为太常典臣家业与安国纪纲古训帝遂拜太常孔丛子伪书也不足据待诏贾捐之弃市冬十二月于定国免城门校尉诸葛丰免匈奴唿韩邪单于归北庭徙清河王竟为中山王解题曰中山故郡也景帝三年为国今中山府祁州之地左迁光禄勲周堪河东太守光禄大夫张勐槐里令解题曰以石显许史等谮故也于是堪等三用而三黜矣事见通鑑汉孝元皇帝永光二年春二月赦天下解题曰据胡安国通鑑举要厯补遗此后赦之无事义者不载丁酉韦𤣥成为丞相复封扶阳侯右扶风郑𢎞为御史大夫三月壬戌朔日有食之令内郡国举茂材贤良直言夏六月赦天下秋七月西羌反遣右将军冯奉世击之八月以太常任千秋为奋威将军别将五校并进大破之解题曰按后汉列传无弋爰劒曾孙忍忍子研景帝时研种留何率种人求守陇西塞于是徙于狄道安故临洮氐道羌道县武帝开西河四郡隔絶羌胡不得交关先零与封养牢姐与匈奴通遣李息徐自为击平之始置护羌校尉统领焉羌乃去湟中依西海盐池左右宣帝时先零渡湟水郡县不能禁赵充国破平之研十三世孙烧当立元帝时彡姐等七种冦陇西冯奉世破降之按先零之反也充国之计在于招降罕研解散虏谋故虽发三辅中都官徒弛刑及佽飞羽林胡越骑郡国材官郡骑士合六万人用许延寿辛武贤为将军而充国终守罢骑兵屯田之䇿而先零以降彡姐旁种之反也奉世之计在于师不乆暴而天诛亟决故虽已调万二千人必待发三辅河东𢎞农越骑迹射佽飞彀者羽林及唿速㕘嗕种六万余人而后进而彡姐以破其计不同其成功则一而已班固谓奉世为折冲宿将功名次充国其确论哉事见通鑑天雨草有雄鸡生角解题曰荀恱曰本志以为黄龙初元永光鸡变三见王氏僭位之明也汉孝元皇帝永光三年春二月冯奉世还京师以为左将军爵关内侯三月立子康为济阳王解题曰按汉地里志后汉郡国志乐史寰宇记欧阳志舆地广记宣帝甘露二年更济阴为定陶四年复成帝河平复为定陶哀帝复后汉因之晋为济阳郡杜预注曹国在济阴定陶而晋志乃有济阳郡郡更名在预之后也宋兴仁府济濮拱单徐五州广济军之地夏四月平昌考侯王接薨秋七月许嘉为大司马车骑将军冬十一月地震雨水复盐铁官博士弟子员汉孝元皇帝永光四年春三月帝幸雍祠五畤夏六月甲戌孝宣园东阙灾戊寅晦日有食之诏直言无所讳以周堪为光禄大夫领尚书事张勐为太中大夫堪寻卒中书令石显谮勐勐自杀解题曰是时孝宣庙阙灾其晦日食帝召诸前言日变在堪勐者责问皆稽首谢乃下诏曰河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明往者衆臣见异不务自修深惟其故而反晻昧说天託咎此人朕不得已出而试之以彰其材堪出之后大变仍臻衆亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隠非所宜明意疑以类欲以陷之朕亦不取也朕迫于俗不得专心乃者大暑大异朕甚愳焉今堪年衰岁暮恐不得自信排于异人将安究之哉其征堪诣行在所拜为光禄大夫秩中二千石领尚书事勐复为太中大夫给事中余见通鑑堪等于是四任用矣愈用而愈不竞惜哉以帝之知堪如此而卒使之厌抑以死此郭公之所以亡国也欤秋九月戊子罢衞思后园及戾园冬十月乙丑罢郡国祖宗庙诸陵分属三辅作初陵勿置县邑徙民汉孝元皇帝永光五年春正月帝幸甘泉郊泰畤三月幸河东祠后土秋颖川水冬大猎于长杨十二月乙酉毁太上皇孝惠帝寝庙园河决清河解题曰自塞宣防后河复北决于馆陶分为屯氏河东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧地节中光禄大夫郭昌使行河北曲三所水流之势皆邪直贝丘县恐水盛隄防不能禁迺各更穿渠直东经东郡界中不令北曲渠通利百姓安之永光五年河决清河灵鸣犊口而屯氏河絶魏郡宋大名开德隆德三府相磁濬洺四州之地勃海河间安得燕山三府沧霸清棣莫五州永静保定信安三军之地东郡滑濮博济四州济南东平大名开德兴仁信德六府之地汉孝元皇帝建昭元年解题曰宋庠纪年通谱义取建立昭明之义春正月戊辰陨石于梁三月帝幸雍祠五畤秋八月有白蛾羣飞蔽日冬河间王元有罪迁房陵罢孝文太后孝昭太后寝园汉孝元皇帝建昭二年春正月幸甘泉郊泰畤三月幸河东祠后土益三河太守秩户十二万为大都夏六月立子兴为信都王郎中京房奏考功课吏法令公卿议之八月光禄勲匡衡为御史大夫闰月丁酉太皇太后上官氏崩冬十一月齐楚地震大雨雪御史中丞陈咸髠为城旦以京房为魏郡太守寻征下狱弃市解题曰永光建昭间西羌反日蚀乆青亡光阴雾不精房上疏所言屡中天子数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使作其事房奏考功课吏法上令公卿朝臣与房会议皆以房言烦碎不可许上意乡之时部刺史奏事京师上召见诸刺史令房晓以课事刺史复以为不可行唯御史大夫郑𢎞光禄大夫周堪初言不可后善之后上令房上弟子晓知考功课事者欲试用之房上中郎任良姚平愿以为刺史试考功法臣得通籍殿中为奏事以防壅蔽石显五鹿充宗皆疾房欲逺之建言宜试以房为魏郡太守得以考功法治郡房自请愿无属刺史得除用它郡人自第吏千石已下岁竟得乘传奏事天子许焉房自知数以论议为大臣所非内与石显五鹿充宗有隙不欲逺离左右及为太守忧惧未发上令阳平侯凤承制诏房止无乘传奏事房意愈恐去月余竟征下狱弃市余见通鑑胡寅曰君臣之交有浅深交深者圣人犹存不可则止之戒况交浅者乎房事元帝其交固浅陈考功法帝虽向之而公卿朝臣皆以为不可又欲上加亲信而不量帝之庸懦不可恃也亦难乎其免矣房学易不明其义徒以灾变占候为事此易之末也易曰不出户庭何谓也子曰乱之所生也言语以为阶君不密则失臣臣不密则失身房乃每道所对上语于人致石显之言得入又曰乐天知命故不忧房言灾变常中既去朝占曰涌水出道人当逐死知不免矣犹上疏以赵高斤石显冀上还已是不自信其术也故占候前知之学君子不贵焉惟明乎消息盈虚之理语默进退之机以不失乎时中则易之道也汉孝元皇帝建昭五年夏六月甲辰扶阳共侯韦𤣥成薨壬子晦日有食之不尽如钩秋七月癸亥匡衡为丞相封乐安侯衞尉李延寿为御史大夫冬使护西域骑尉甘延寿副校尉陈汤矫发屯田吏士西域胡兵袭击郅支单于于康居杀之汉孝元皇帝建昭四年春正月县郅支首藳街十日告祠郊庙羣臣上寿置酒解题曰晋灼曰藳街在长安城门内颜师古曰蛮夷邸在此街邸若今鸿胪客馆夏四月诏遣谏大夫博士等二十一人循行天下六月甲申中山王竟薨蓝田地震山崩壅霸水安陵岸崩壅泾水逆流解题曰水经霸水从灞陵县西北流注渭水泾水出蓝田县蓝田谷又左合浐水厯白鹿原又北迳轵道上有霸桥又东迳新丰县东北迳霸城南又北合于渭汉地理志注泾水出安定郡泾阳县西东南至冯翊阳陵县入渭泾阳宋原州平高县阳陵宋京兆府高陵县汉孝元皇帝建昭五年春三月赦天下夏六月庚申复戾园壬申晦日有食之秋七月庚子复太上皇寝庙园原庙昭灵后武哀王昭哀后衞思后园徙济阳王康为山阳王解题曰山阳故梁国景帝中六年为山阳国武帝建武五年别为郡宋济州单州袭庆府之地汉孝元皇帝竟宁元年解题曰应劭曰单于愿保塞边竟得以安宁故以冠元颜师古曰应说读竟为境古字实同但此诏云边垂长无兵革之事竟者终极之言既无兵革中外安宁岂止境上依本字读义更𢎞通春正月匈奴唿韩邪单于来朝请罢备塞吏卒郎中侯应陈十不可乃止皇太子冠赐列侯嗣子爵五大夫天下为父后者爵三月丙寅以太子少傅张谭为御史大夫解题曰石显见冯奉世父子为公卿着姓女又为昭仪在内心欲附之荐言昭仪兄谒者逡修敕宜侍帷幄天子召见欲以为侍中逡请间言显颛权天子大怒罢归郎官其后御史大夫阙羣臣比白举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越衆贤私后宫亲以为三公上曰善吾不见是余见通鑑文帝贤皇后弟窦广国欲以为相曰恐天下以吾私广国与此政相类然天下终不以元帝为文帝者文帝断之自已而元帝出于石显也癸未复孝惠皇帝寝庙园孝文太后孝昭太后寝园以河南太守召信臣为少府夏封甘延寿为列侯赐陈汤爵关内侯解题曰初石显欲以姊妻甘延寿延寿不取及丞相御史亦恶其矫制汤素贪所卤获财物入塞多不法既至论功石显匡衡以为延寿汤擅兴师矫制幸得不诛如复加爵土则后奉使者争欲乘危儌幸生事于蛮夷议乆不决刘向上疏言宜除过勿治尊宠爵位以劝有功于是下诏赦延寿汤罪令公卿议封焉余见通鑑陈瓘曰莎车之事望之据所见若衡于郅支则不能无阿石显之嫌张耒曰汉公卿论陈汤斩郅支赏其守常不通者则曰是不当赏且开后奉使者乘危儌幸生事蛮夷而竒其功愤其为庸臣所诎者则称誉赞说宜尊宠以劝有功夫奋不顾身决计出竒以孤军取其单于之头枭之藳街自汉击匈奴以来未有能如此者而以一切矫制生事谓之有罪而赦之不使有尺寸之赏此天下皆知其不近人情然使朝廷遂厚赏之一不问其矫制则人臣不待命而有功者将得以要我故刘向之论善矣而未尽也夫所恶夫赏矫制而开后患者谓其功可以相踵而比肩者也阴山之北凡几单于自汉击匈奴独一陈汤得单于耳若裂地封汤而着之令曰有能矫制斩单于如陈汤者无罪而封侯吾意汉虽欲再赏一人焉虽数十年未有继也何遽有邀功生事之忧哉帝欲废太子立山阳王康驸马都尉侍中史丹泣谏乃止五月壬辰帝崩于未央宫毁太上皇孝惠孝景皇帝庙罢孝文太后孝昭太后昭灵后武哀王昭哀后寝园解题曰初高祖时令诸侯王都皆立太上皇帝庙至惠帝尊高帝庙为太祖庙景帝尊孝文庙为太宗庙所尝行幸郡国各立庙宣帝复尊孝武庙为世宗庙凡祖宗庙在郡国六十八合百六十七所而京师自高祖至宣帝与太上皇悼皇考各居陵旁立庙并为百七十六又园中各有寝便殿日祭于寝月祭于庙时祭于便殿寝日四上食庙岁二十五祠便殿岁四祠又月一游衣冠而昭灵后武哀王昭哀后孝文太后孝昭太后衞思后戾太子戾后各有寝园与诸帝合凡三十所元帝时贡禹言古者天子七庙今孝惠孝景庙皆亲尽宜毁及郡国庙不应古礼宜正定永光四年乃下诏先议罢郡国庙承相𤣥成等七十人以为宗庙在郡国宜无修奏可因罢昭灵后武哀王昭哀后卫思后戾太子戾后园皆不奉祠后月余复下诏曰明王制礼立亲庙四祖宗之庙万世不毁所以明尊祖敬宗者亲亲也惟大礼未备战栗恐惧其与将军列侯中二千石二千石诸大夫博士议𤣥成等四十四人奏议曰礼王者始受命诸侯始封之君皆为太祖以下五庙而迭毁毁庙之主藏乎太祖五年而再殷祭言一禘一祫也祫祭者毁庙与未毁庙之主皆合食于太祖父为昭子为穆孙复为昭古之礼也祭议曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之七庙以后稷始封文武受命而王是以三庙不毁与亲庙四而七臣愚以为高帝宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故大司马车骑将军许嘉二十九人以为孝文皇帝宜为帝者太宗之庙廷尉忠以为孝武皇帝宜为世宗之庙谏大夫更始等十八人以为皇考上序于昭穆非正礼宜毁于是上重其事依违者一年乃下诏曰王者祖有功而宗有德尊尊之大义也存亲庙四亲亲之至恩也高皇帝为汉太祖孝文皇帝为汉太宗世世承祀传之无穷孝宣皇帝为后于义壹体孝景皇帝及皇考皆亲尽其正礼仪𤣥成等奏曰高皇帝为太祖孝文皇帝为大宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁孝文太后孝昭太后寝祠园宜如礼勿复脩奏可后岁余匡衡为丞相上寝疾梦祖宗谴罢郡国庙上少弟楚孝王亦梦焉上议欲复之衡深言不可上疾连年遂尽复诸所罢庙至是元帝崩衡奏言衞思后戾太子戾后园亲未尽孝惠孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉从之厥后成帝以无继嗣河平元年复太上皇寝庙园世世奉祀昭灵后武哀王昭哀后并食于太上寝庙如故哀帝即位丞相孔光大司空何武奏言损益之礼不敢有与迭毁之次当以时定于是光禄勲彭宣等五十三人皆以为孝武皇帝亲尽宜毁大仆王舜中垒校尉刘歆议曰高帝建大业为太祖孝文皇帝德至厚也为文太宗孝武皇帝功至着也为武世宗礼记王制及谷梁传天子七庙七者其正法数可常数者也宗不在此数中宗变也茍有功德则宗之不可预为设数故于殷太甲为太宗太戊曰中宗武丁曰高宗繇是言之宗无数也制曰太仆舜中垒校尉歆议可歆又以为礼去事有杀故春秋外传曰日祭月祀时享岁贡终王祖祢则日祭曾高则月祀二祧则时享坛墠则岁贡大禘则终王德盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于祖出于情矣礼无所不顺故无毁庙自贡禹建迭毁之议惠景及太上寝园废而为墟失礼意矣平帝元始中大司马王莽奏本始元年丞相义等议孝宣皇帝亲曰悼园置邑三百家至元康元年丞相相等奏悼园宜称尊号曰皇考立庙臣愚以为皇考庙不当立又孝文太后南陵孝昭大后云陵园陵名未正谨与大司徒晏等百四十七人议皆曰孝宣皇帝以兄孙继统为孝昭后以数故孝元世以孝景及皇考庙亲未尽不毁此两统贰父违于礼制臣请皇高祖考庙奉明园毁勿修罢南陵云陵为县奏从其议朱熹曰王制天子七庙三昭三穆与太祖之庙而七大夫士降杀以两天子太祖百世不迁一昭一穆为宗亦百世不迁二昭二穆为四亲庙高祖以上亲尽则毁而递迁仪礼所谓以其班祔檀弓所谓祔于祖父者三代之制大略如此汉承秦敝不能深考古制贡禹韦𤣥成匡衡之徒虽欲正之而终不能以尽合旋亦废罢六月己未太子即皇帝位谒高庙尊皇太后曰太皇太后皇后曰皇太后解题曰帝既即位丞相匡衡知帝有酒色之失上疏劝上正妃匹之际究经学之意谨威仪之则以明慎始之道上敬纳其言然谅闇受朝乃末世弊习衡曽不能正其原乃谓今正月初幸路寝临朝贺置酒以飨万方愿留神动静之节使羣下得望盛德休光是不揣其本而齐其末放饭流歠而问无齿决者也以元舅侍中衞尉阳平侯王凤为大司马大将军领尚书事秋七月丙戌塟渭陵上谥曰孝元皇帝大赦天下大事记续编卷三大事记续编卷四钦定四库全书大事记续编卷四明王祎撰汉孝成皇帝建始元年春正月乙丑悼皇考庙灾石显徙长信中太仆丞相御史奏免显官徙故郡自杀觧题曰石显贵幸专权为姦邪丞相匡衡御史大夫张谭皆阿附畏事显不敢言成帝初迁显为长信中太仆不复与权衡谭乃奏显旧恶请免显等司𨽻校尉王尊劾奏丞相御史知显等颛权擅执大作威福为海内患害不以时白奏行罚而阿谀曲从附下㒺上皆不道在赦令前赦后举奏不自陈不忠之罪而反扬着先帝任用倾覆之徒妄言百官畏之其于主上卑君尊臣非所冝称失大臣体余见通鑑有星孛于营室立故河间王元弟良为王罢上林诏狱觧题曰颜师古曰汉旧仪云上林诏狱主治苑中禽兽宫馆事属水衡二月壬子封舅诸吏光禄大夫关内侯王崇为安成侯赐谭商立根逢时爵闗内侯觧题曰按长厯壬子二月也通鑑不书二月恩泽侯表可攷今从之夏四月黄雾四塞愽问公卿大夫王鳯乞骸骨不许御史中丞薛宣论部刺史苛政六月青蝇集未央宫殿中秋罢上林宫馆希幸者八月有两月相承晨见东方九月戊子流星光烛地贯紫宫冬十二月作长安南北郊罢甘泉汾隂祠是日大风拔甘泉畤中大木觧题曰应劭曰天郊在长安城南地郊在长安城北长陵界中按周制冬至祀天于南郊之圆丘夏至祀地于北郊之方泽汉承秦敝自武帝以来祀天于甘泉五畤祀后土于汾隂至是用匡衡等议始作南北郊复古制也详见元始五年觧题汉孝成皇帝建始二年春正月罢雍五畤及陈寳祠辛巳帝始祀南郊诏减赋钱筭四十觧题曰孟康曰本筭百二十今减四十为八十闰月为初陵二月诏三辅内郡举贤良方正三月北宫井水溢出帝祀后土于北郊立妃许氏为皇后罢六厩技巧官夏大旱减乗舆马匡衡奏罢郡国祠四百余所山川羣祠百二十余所匈奴唿韩邪单于死子复株累若鞮单于立觧题曰按匈奴传匈奴谓孝曰若鞮自唿韩邪与汉亲密见汉谥帝为孝慕之故皆称为若鞮汉孝成皇帝建始三年春三月赐孝弟力田爵二级秋闗内大雨讹言大水至八月许嘉免觧题曰嘉自元帝时为大司马车骑将军辅政已八九年及成帝立复以王鳯为大司马大将军与嘉并杜钦以为故事后父重于帝舅乃説鳯曰车骑将军至贵将军冝尊之敬之无失其意卫将军之日盛于盖侯唯将军察焉乆之上欲专委任鳯乃策嘉以特进就朝位九月遣諌大夫等循行天下张谭免冬十月光禄大夫尹忠为御史大夫十二月戊申朔日有食之夜地震未央宫殿中诏举贤良方正直言极谏觧题曰合阳侯梁放举杜钦太常阳城侯刘庆忌举谷永钦延年之子永吉之子也钦对曰日蚀地震阳㣲隂盛也臣者君之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖剌之心闗东诸侯无彊大之国三垂蛮夷无逆理之节殆为后宫日以戊申蚀时加未戊未土也土者中宫之部其夜地震未央宫殿中此必适妾将有争宠相害而为患者唯陛下正后妾抑女宠防奢泰去佚游躬节俭理万事永对曰灾异之发各象过失以类告人日食地震同日俱发厥咎不逺岂陛下志在闺门未䘏政事不慎举错娄失中与内宠太盛女不遵道嫉妬专上妨继嗣与古之王者废五事之中失夫妻之纪妻妾得意谒行于内埶行于外至覆倾国家惑乱隂阳二人所言其指相类越嶲山崩丁丑匡衡免为庶人汉孝成皇帝建始四年春正月癸邜陨石于亳四于肥累二罢中书宦官初置尚书员五人觧题曰臣瓉曰汉初中人有中谒者令孝武加中谒者令为中书谒者令置仆射宣帝时𢎞恭为令石显为仆射至是乃罢其官三月甲申左将军乐昌侯王商为丞相夏四月雨雪复召直言之士对筞白虎殿觧题曰策曰天地之道何贵王者之法何如六经之义何上用人之行何先取人之术何以当世之治何务杜钦对曰臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣唯陞下纯德普施无欲是从则衆庶咸悦继嗣日广万事之是非何足偹言谷永对毕因曰臣前幸得条对灾异之效陛下委弃不纳而更使方正对策背可惧之大异问不急之常论废承天之至言角无用之虚文欲末杀灾异满谰诬天上复问永永对以日食婺女九度占在皇后地震萧墻之内咎在贵妾二者俱发明同事异人共掩制阳将害继嗣也时上委政王鳯议者多归咎焉永隂欲自託乃复曰方今四夷賔服靡有兵革之警诸侯大者乃食数县汉吏制其权柄不得有为百官盘互亲䟽相错骨肉大臣小心畏忌无毛发之辜窃恐陛下归咎乎无辜倚异乎政事重失天心陛下诚奋干刚之威平天覆之施使列妾人人更进益纳冝子妇人以遇天所开右则继嗣蕃滋灾异讫息峕对者数十人永与钦为上第焉五月中谒者丞陈临杀司𨽻校尉于殿中秋桃李寔大雨水河决馆陶及东郡金隄灌四郡解题曰禹所治河凡九道下流䟽通可以分杀水势故河久不为患至汉九河故道尽灭而决屯氏灵鸣犊口通两川分流其后屯氏河塞灵鸣犊口又益不利独一川兼受数河之任故虽髙増隄防而易为泛溢至是遂决馆陶及东郡金隄泛滥兖豫入平原千乗济南凡灌四郡三十二县水居地十五万余顷深者三丈壊败官亭室庐且四万所余见通鑑冬十一月壬戌少府张忠为御史大夫汉孝成皇帝河平元年解题曰宋庠纪年通谱诏王延世隄塞河輙平改元春河隄成三月以河隄使者王延世为光禄大夫爵关内侯改元赐吏民爵解题曰郦道元水经注河北决于馆陶县分为屯氏河成帝之世河决馆陶及东郡金隄上使王延世塞之是水亦断屯氏故渎东北屯氏别河出焉别河故渎东北迳信城县张甲出焉地里志注张甲河及渎首受屯氏别河于信城县张甲河及渎北絶清河于广宗县分为二渎余见通鑑夏四月己亥晦日有食之不尽如钩诏百官陈过失解题曰刘向对曰四月交于五月月同孝惠日同孝昭其占恐害继嗣时许皇后专宠后宫希得进见又数有灾异刘向谷永等皆陈其咎在后宫于是省减椒房掖廷用度皇后上疏以为不可行上采刘向谷永之言以报余见通鑑秋九月复太上皇寝庙园解题曰初韦𤣥成奏罢太上皇寝园至是给事中平当言周公成文武之业而制礼作乐修严父配天之事知文王不欲以子临父故推而序之上极于后稷而以配天髙帝圣徳受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也上纳其言朱熹曰后稷本封于邰而不窟已窜于戎狄公刘太王又再迁而后定文武之兴何尝尽由于后稷但推其本始为出于此故不可不祭而祭之不可以不尊耳岂计其功德之小大有无哉然周人虽以后稷为太祖而祭法亦曰祖文王而宗武王是乃所谓祖有功而宗有德之意故目为世室而百世不迁或谓祖无功业亦当祧是英雄以得天下自己力为之并不与祖也又谓灵芝无根醴泉无源物岂有无本而生者乎诏蠲除苛法解题曰见哀帝建平三年光武建武十四年解题汉孝成皇帝河平二年春正月沛郡鐡飞夏四月楚国雨雹大如釡徙山阳王康为定陶王六月封王谭为平阿侯商为成都侯立为红阳侯根为曲阳侯逢时为髙平侯汉孝成皇帝河平三年春正月楚王嚣来朝二月丙戌犍为地震山崩雍江水逆流秋八月乙夘晦日有食之光禄大夫刘向等校中秘书使谒者陈农求遗书河决平原命王延世塞之刘向奏洪范五行传解题曰欧阳脩五行志序曰万物盈于天地之间而其为物最大且多者有五一曰水二曰火三曰木四曰金五曰土其用于人也非此五物不能以为生而阙其一不可是以圣王重焉夫所谓五物者其见象于天也为五星分位于地也为五方行于四峕也为五德禀于人也为五常播于音律为五声发于文章为五色而搃其精气之用谓之五行自三代之后数术之士兴而为灾异之学者务极其説至举天地万物动植无大小皆推其类而附之于五物曰五行之属以谓人禀五行之全气以生故于物为最灵其于动植之类各得其气之偏者其发为英华羙实气臭滋味羽毛鳞介文采刚柔亦首得其一气之盛至其为变恠非常失其本性则推以事类吉㐫影响其説尤为委曲繁密盖王者之有天下也顺天地以治人而取材于万物以足用若政得其道而取不过度则天地顺成万物茂盛而民以安乐谓之至治若政失其道用物伤夭民被其害而愁苦则天地之气沴三光错行隂阳寒暑失节以为水旱蝗螟风雹雷火山崩水溢泉竭雪霜不峕雨非其物或发为氛雾虹霓光恠之类此天地灾异之大者皆生于乱政而考其所发验以人事徃徃道其所失而以类至然峕有推而不能合者岂非天地之大固有不可知者耶若其诸物种类不可胜数下至细㣲家人里巷之占有考于人事而合者有漠然而无所应者皆不足道语曰迅雷风烈必变盖君子之畏天也见物有反常而为变者失其本性则思其有以致而为之戒惧虽微不敢忽而已至为灾异之学者不然莫不指事以为应及其难合则旁引曲取而迁就其説盖自汉儒董仲舒刘向与其子歆之徒皆以春秋洪范为学而失圣人之本意至其不通也父子之言自相戾可胜叹哉昔者箕子为周武王陈禹所有洪范之书条其事为九类别其説为九章谓之九畴考其説初不相附属而向为五行传乃取其五事皇极庶证附于五行以为八事皆属五行欤则至于八政五纪三德稽疑福极之类又不能附至俾洪范之书失其伦理有以见所谓旁引曲取而迁就其説也然自汉以来未有非之者又其祥眚祸痾之説自其独得之学故畧存之庶几深议愽闻之士有以考而择焉夫所谓灾者被于物而可知者也水旱螟蝗之类是已异者不可知其所以然者也日食星孛五石六鹢之类是已孔子于春秋记灾异而不书其事应盖谨之也以谓天道远非谆谆以谕人而君子见其变则知天之所以谴告恐惧修省而已若推其事应而有合有不合有同有不同则将使君子怠焉以为偶然而不惧此其深意也盖圣人谨而不言如此而后世犹为曲说以妄意天此其不可以传也汉孝成皇帝河平四年春正月匈奴单于来朝赐孝弟力田爵二级三月癸丑朔日有食之遣光禄大夫愽士十一人行濒河郡举敦厚有行能直言之士壬申长陵临泾岸崩壅泾水夏四月壬寅収王商印绶商发病死解题曰商为左将军而王鳯颛权骄僣商议论不能平鳯知之亦疏商建始三年秋民相警大水至长安中大乱天子召公卿议鳯以为太后与上及后宫可御舩令吏民上城以避水商独曰此必讹言也问之果讹言上于是壮美商之固守而鳯大慙商为丞相鳯连昏杨彤为琅邪太守郡有灾害商部属按问鳯重怨商使人上书言商闺门事天子以为暗昧之过不足以伤大臣鳯固争先是皇太后尝诏问商女欲以备后宫商意难之及为鳯所中惶怖乃因新幸李倢伃家白见其女㑹日食太中大夫张匡上书言商诬罔悖大臣节冝穷竟考问制曰勿治鳯固争之商免相三日呕血死余见通鑑吕祖谦曰商之拒鳯者以区区之正也以正获罪虽不免犹足以自立于世奈何改行诡道以不正而济之身名俱辱冝哉六月丙戌光禄大夫给事中领尚书事张禹为丞相封安昌侯解题曰禹善论语上之为太子也受论语于禹及即位赐爵闗内侯拜为诸吏光禄大夫给事中领尚书事峕王鳯专权而上方乡经学敬重师傅禹与鳯并领尚书心自不安数上书乞骸骨欲退避鳯上不许抚待愈厚遂代王商为丞相夫商以忤鳯死则禹之贵显固其冝哉庚戌楚孝王嚻薨以司𨽻校尉王章为亰兆尹山阳火生石中改元汉孝成皇帝阳朔元年解题曰应劭曰时隂盛阳微故改元阳朔欲阳之苏息也颜师古曰朔始也以火生石中言阳气之始春二月丁未晦日有食之冬王章下狱死解题曰章字仲卿泰山人也定陶恭王来朝上谓王我未有子尔长留侍我矣恭王因留国邸大将军鳯心不便恭王在京师㑹日食鳯因言隂盛之象定陶王虽亲于礼当奉藩在国今留侍京师故天见戒冝遣之国王辞去上与相对涕泣而诀章乃奏封事言日食之咎皆鳯专权蔽主之过天子召见章曰陛下以未有继嗣引近定陶王所以承宗庙重社稷上顺天心下安百姓何故致灾异灾异之发为大臣专政者也今闻大将军猥归咎于定陶王建遣之国茍欲使天子孤立于上显擅朝事以便其私非忠臣也且日食隂侵阳臣专君之咎鳯不内自省责反归咎善人且鳯诬罔不忠非一事也前丞相乐昌侯商不肯诎节随鳯委曲卒用闺门之事为鳯所罢又鳯知其小妇弟张美人已尝适人于礼不冝配御至尊託以为冝子内之后宫鳯不可令乆典事冝选忠贤以代之上闻章言感悟谓章曰君试为朕求可以自辅者于是章奏封事荐中山孝王舅琅邪太守冯野王上方倚欲以代鳯时太后从弟子侍中音具知章言以语鳯鳯闻之称病出就第杜钦令鳯上䟽谢罪文指甚哀上少而亲倚鳯太后涕泣为不食弗忍废复起鳯就位鳯心慙欲遂退钦复説之曰将军辅政十年变异不已故乞骸骨归咎于身是无属之臣执进退之分洁去就之节者耳非主上所以待将军将军所以报主上也唯将军不为四国流言自疑于成王以固至忠鳯复起视事上令尚书劾奏章章死诏狱既死衆庶寃之以讥朝廷钦欲救其过复説鳯冝因章事举直言极谏并见郎从官展尽其意以明示四方使天下咸知主上圣明不以言罪下也鳯白行其策余见通鑑吕祖谦曰亡汉者杜钦也罪甚于张禹又曰石显事贡禹而人以为不譛杀萧望之甚矣钦之姦似显也汉孝成皇帝阳朔二年春寒诏务顺四峕月令夏四月丁邜侍中太仆王音为御史大夫解题曰音既列于三公于是王氏愈盛五侯群弟争为奢侈遗赂珍寳四靣而至然皆好士养贤倾财施予以相髙尚賔客满门竞为声誉陈瓘曰武帝之所切齿成帝之所优容秋闗东大水遣谏大夫愽士行视八月定陶恭王康薨诏举愽士是嵗徙信都王兴为中山王汉孝成皇帝阳朔三年春三月陨石东郡八夏六月颍川铁官徒作乱讨平之秋八月阳平敬成侯王鳯薨九月王音为大司马车骑将军领尚书事平阿侯王谭位特进领城门兵冬十一月丁邜光禄勲于永为御史大夫汉孝成皇帝阳朔四年春正月诏二千石劝农桑夏四月雨雪秋九月壬申东平思王宇薨少府王骏为京兆尹汉孝成皇帝鸿嘉元年春正月癸巳薛宣为御史大夫二月壬午帝幸初陵以新丰戏乡为昌陵县奉初陵帝始为微行三月庚戌张禹以列侯朝朔望夏四月庚辰御史大夫薛宣为丞相封髙阳侯王骏为御史大夫六月封王音为安阳侯冬黄龙见真定匈奴复姝累单于死弟搜谐若鞮单于立汉孝成皇帝鸿嘉二年春帝幸云阳三月博士行大射饮酒礼有飞雉升堂而雊复集诸府又集承明殿诏举惇厚有行义能直言者夏徙郡国豪杰赀五百万以上五千户于昌陵五月癸未陨石于杜邮三六月立中山王脩从父弟子云客为广德王是歳城阳哀王云薨无子国除汉孝成皇帝鸿嘉三年夏四月令吏民得买爵大旱五月乙亥天水兾南山大石鸣王氏僣奢诏尚书奏文帝诛薄昭故事王音等借藁谢罪乃已秋八月乙邜孝景庙阙灾冬十一月甲寅废皇后许氏解题曰按通鑑上微行过阳阿主家悦歌舞者赵飞燕召入宫大幸有女弟复召入姿性尤醲粹左右见之皆啧啧嗟赏有宣帝时披香愽士淖方成在帝后唾曰此祸水也灭火必矣姊弟俱为偼伃贵倾后宫于是飞燕譛告许皇后班偼伃挟媚道祝诅后宫詈及主上许后废䖏昭台宫而班偼伃共养太后于长信宫广汉男子郑躬作乱攻官寺汉孝成皇帝鸿嘉四年春正月诏青幽兾部水旱遣使者循行秋雨鱼于新都渤海清河溢解题曰河水湓溢灌县邑三十一败官亭民舍四万余所季寻等奏言议者尝欲求索九河故迹而穿之今因其自决可且勿塞以观水势河欲居之当稍自成川䟽出沙土然后顺天心而图之必有成功而用财力寡于是遂止不塞满昌等数言百姓可哀上数遣使者䖏业振瞻之陈瓘曰此最治河之上策也待朝臣言然后遣使者亦已晚矣胡不早计以顺天心民茍安则所居地不足惜也冬郑躬等犯四县寻伏诛是嵗王谭卒成都侯王商位特进领城门兵解题曰上悔废谭不辅政而薨乃复进商领城门兵置幕府得举吏如将军杜邺见车骑将军音前与平阿侯谭有隙即説音宜承顺圣意加异往峕每事凡议必与及之音由是与商亲密二人皆圣邺汉孝成皇帝永始元年春正月癸丑太官凌室火戊午戾后园阙火夏四月乙亥封偼伃赵氏父临为成阳侯諌大夫刘辅上书諌论为鬼薪解题曰成帝欲立赵偼伃为皇后皇太后嫌其所出微甚难之乃先封偼伃父临为列侯辅上书諌谓触情纵欲倾于卑贱之女欲以母天下不畏于天不媿于人惑莫大焉上使侍御史収縳辅繋掖庭秘狱群臣莫知其故于是中朝左将军辛庆忌右将军㢘褎光録勲师丹太中大夫谷永俱上书曰公卿以下见陛下进用辅亟而折伤之暴人有惧心精鋭销耎莫敢尽节正言臣等窃深伤之迺徙系共工狱减死罪一等论为鬼薪余见通鑑五月乙未封舅子侍中光禄大夫王莽为新都侯六月丙寅立偼伃赵氏为皇后秋七月罢昌陵及故陵勿徙吏民立城阳哀王弟俚为王八月丁丑太皇太后王氏崩解题曰宣帝卭成王后也九月黑龙见东莱丁巳晦日有食之汉孝成皇帝永始二年春正月己丑安阳敬侯王音薨二月癸未夜星陨如雨绎绎未至地㓕乙酉晦日有食之解题曰谷永以亰房易占对曰元年九月日食酒亡节之所致独使京师知之四国不见祸在内也今年日食赋歛不得度民愁怨之所致所以四方皆见京师隂蔽祸在外也诏百寮条奏可省减者又诏关东比嵗不登吏民収食贫民助县官振赡者赐爵有差三月丁酉王商为大司马卫将军红阳侯王立位特进领城门兵京兆尹翟方进为御史大夫光禄大夫刘向上书言王氏帝不用解题曰峕上无继嗣政由王氏灾异寖甚向雅竒陈汤智谋谓汤曰灾异如此而外家日盛其渐必危刘氏吾幸得以同姓末属累世蒙汉厚恩身为宗室遗老歴事三主上以我先帝旧臣每进见常加优礼吾而不言孰当言者遂上封事极谏曰王氏一门乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣逺絶宗室之任不得令给事朝省恐与已分权厯上古至秦汉外戚僣贵未有如王氏者也事执不两大王氏与刘氏亦不并立如下有泰山之安则上有累卵之危冝黜逺外戚毋授以政皆罢令就第使王氏永存保其爵禄刘氏长安不失社稷所以褒睦外内之姓子子孙孙无疆之计也通鑑以此䟽载之阳朔二年王鳯未死之前以䟽言大将军用事故也攷向本传向諌作昌陵又次列女传以讽赵卫之属然后载所上封事则所谓大将军者盖追言曩事耳今附见于王商为卫将军之后且陈汤亦以是年方徙炖煌云余见通鑑左迁侍中张放北地都尉冬十一月己丑薛宣免为庻人翟方进左迁执金吾壬子翟方进为丞相封髙陵侯诸吏散骑光禄勲孔光为御史大夫帝幸雍祠五畤十二月赐常侍王闳侍中卫尉淳于长爵闗内侯徙陈汤炖煌汉孝成皇帝永始三年春正月己邜晦日有食之遣太中大夫等循行天下与部刺史举敦朴逊譲有行义者夏大旱冬十月庚辰复甘泉汾隂雍陈寳祠解题曰初帝用匡衡议罢甘泉泰畤等祠而作南北郊至是复因刘向言罢南北郊而甘泉汾隂诸祠皆复详见元始五年解题尉氏男子樊并山阳铁官徒苏令等作乱杀郡国长吏寻伏诛故南昌尉梅福上书论峕政不报汉孝成皇帝永始四年春正月帝幸甘泉郊泰畤三月幸河东祠后土夏四月癸未长乐宫临华殿未央宫东司马门灾六月甲午覆陵园门阙灾大早诏禁奢僣踰制秋七月辛未晦日有食之冬十一月庚申衞将军王商病免汉孝成皇帝元延元年解题曰宋庠纪年通谱义取元祚而更为延始春正月己亥朔日有食之壬戌王商复为大司马衞将军三月帝幸雍祠五畤夏四月丁酉无云而雷有流星从日下东南行燿燿如雨秋七月有星孛于东井诏内郡国举方正直言极諌北邉二十二郡举勇勐知兵法者封故相国萧何后喜为鄼侯解题曰通鑑载于永始元年本纪载于元延元年今从本纪冬十二月己未王商为大将军辛亥商薨庚申曲阳侯王根为大司马骠骑将军领尚书事吏民上书言灾异讥切王氏帝以问安昌侯张禹禹言天道灾变难见鄙儒新学误人帝由此不疑故槐里令朱云请斩禹帝怒欲诛云寻释之解题曰永始元延之间日食地震尤数吏民多上书言王氏专政所致上惧变异数见意颇然之未有以明见乃车驾至禹第辟左右亲问以天变因用吏民所言王氏事禹自见年老子孙弱又与曲阳侯不平恐为所怨则谓上曰春秋日食地震或为诸侯相杀或为夷狄侵中国灾变之意深逺难见故圣人罕言命不语怪神性与天道自子贡之属不得闻何况浅见鄙儒之所言陛下宜修政事以善应之新学小生乱道误人宜无信用以经术断之上雅信爱禹由是不疑余见通鑑胡寅曰日者衆阳所宗而受侵翳以天喻人非小变也或妾妇侵陵或臣子背叛或政权在下或夷狄乱华人君于此克自饬正则虽有象而无其应矣今禹条陈日食頋归之诸侯相杀夷狄内侵之逺事而不端言臣子背上政权在下之近祸又畏避王氏而委曲其説且外家擅国其势将移衆所共睹安得指为神恠而不语也正君臣之分杜祸乱之门收还主威答塞变异是即性与天道安得指为不可闻而不告也且曰宜修政事以善应之当时善政之宜修孰有大于势隆于主者乎凡禹数言之中老姦偹见尚方剑虽不得加而禹之戮终古不可免矣是嵗昭仪赵氏害后宫皇子匈奴搜谐单于死弟车牙若鞮单于立徴张放寻出为河东都尉汉孝成皇帝元延二年春正月帝幸甘泉郊泰畤二月幸河东祠后土㳺龙门西岳而归解题曰龙门东在绛州龙门县西西在同州韩城县北李复曰禹凿龙门起于唐张仁愿所筑东受降城之东自北而南至此山尽两岸石壁峭立大河盘束千数百里至此山开岸濶豁然奔放夏四月立广陵孝王子宇为王冬帝校猎长杨宫左曹中郎将光禄大夫叚㑹宗杀乌孙小昆弥太子番丘赐爵关内侯汉孝成皇帝元延三年春正月丙寅蜀郡岷山崩壅江三日江水竭解题曰蜀郡秦思王置汉因之东汉之末刘焉为益州牧自广汉之雒移治于成都刘偹取刘璋㩀其地魏咸熈中取之晋为成都国复置蜀郡为益州刺史治唐武德初为益州夭寳又改蜀郡至德二年为成都府又分为剑南西川节度宋太平兴国淳化尝再降为益州寻复故地里志岷山在蜀郡湔道西徼外今茂州汶山县江水所出也二月丙午封侍中卫尉淳于长为定陵侯三月帝幸雍祠五畤中垒校尉刘向上书陈灾异不用解题曰按向传星孛于东井岷山崩向懐不能自已复上奏则在三年以后无疑通鑑以此䟽云自建始以来二十嵗间而日八食故载之元年以合二十嵗之数不知向谓二十嵗间八食耳非谓至此年二十嵗也今从本传载于岷山崩之后汉孝成皇帝元延四年春正月帝幸甘泉郊泰畤中山王兴定陶王欣来朝二月罢司𨽻校尉官三月帝幸河东祠后土甘露降亰师陨石于关东二汉孝成皇帝绥和元年解题曰宋庠纪年通谱绥安也义取安和以冠元春二月癸丑立定陶王欣为皇太子赐诸侯王列侯金天下当为父后者爵戊午左迁孔光廷尉以廷尉何武为御史大夫封殷后孔吉为殷绍嘉侯三月及周承休侯皆进爵公帝幸雍祠五畤夏四月建三公官王根罢将军为大司马御史大夫何武为大司空封氾乡侯解题曰初汉兴袭秦官置丞相御史大夫太尉至武帝罢太尉置大司马以冠将军之号非有印绶官属也何武为九卿建言冝建三公官分职授任以考功効上以问张禹禹以为然于是王根为大司马赐印绶设官属而何武为大司空封列侯朱熹曰汉自古文尚书出方有周官篇伏生口授二十五篇无周官故汉止置太尉司徒司空为三公而无周三公三少古者天子置三公三孤六卿侯国置司徒司马司空牧誓立政所纪周是时方为诸侯及周官篇则周已得天下矣所以不同秋八月庚戌中山王孝王兴薨匈奴车牙单于死弟乌珠留若鞮单于立遣使求其地解题曰王介曰匈奴自宣帝末年欵塞来朝今无故而求其地自是始不诚服矣事见通鑑冬十月王根免十一月立楚王嚣孙景为定陶王遣王立就国淳于长下狱死解题曰翟方进劾奏红阳侯立狡猾不道请下狱上遣立就国方进复奏立党友后将军朱愽鉅鹿太守孙闳皆免官故光禄大夫陈咸归故郡方淳于长用事方进独与长交称荐之及长诛上以方进大臣为之隐讳方进既复视事輙复条奏长所厚善孙寳等免二十余人建平侯杜业素与方进不平方进奏业听请不敬免就国及方进薨业上书言方进本与长深结厚更相称荐长䧟大恶独得不坐故事大逆朋友坐免官无归故郡者今坐长者归故郡已深一等红阳侯立坐子受长货赂故就国耳非大逆也而方进复奏立党友朱博孙闳陈咸皆免官归咸故郡刑罚无平在方进之笔端庶衆莫不疑惑余见通鑑陈瓘曰以大逆诛者乃其所交通推荐之人天子为之隐讳见留輙止无耻已甚又因其事以复私怨号为通明相而其为如此赐废后许氏死王莽为大司马解题曰淳于长死莽以忠直获名王根因乞骸骨荐莽自代遂擢从侍中骑都尉光禄大夫为大司马前此所未有也莽外除定陵之偪内攘曲阳之位姦状已偹见而世犹未觉何哉余见通鑑十二月罢部刺史置州牧秩二千石解题曰丞相方进大司空武议刺史位下大夫而临二千石轻重不相得宜更置州牧以应古制乃罢刺史置州牧秩二千石为郡得古磬刘向因説帝冝兴辟雍设庠序陈礼乐乃议立辟雍长安城南㑹向卒寻寝増博士弟子员三千人嵗余复故大事记续编卷四大事记续编卷五钦定四库全书大事记续编卷五明王祎撰汉孝成皇帝绥和二年春正月帝幸甘泉郊泰畤二月荧惑守心壬子切责翟方进令自杀大水大廐马生角三月帝幸河东祠后土丙戌帝崩于未央宫左将军孔光为丞相封博山侯昭仪赵氏自杀复长安南北郊夏四月丙午太子即皇帝位谒高庙尊皇太后曰太皇太后皇后曰皇太后赐宗室马吏民爵葬延陵上谥曰孝成皇帝高昌侯董宏请立定陶太后傅氏为帝太后免为庶人尊定陶恭王为恭皇五月丙戌立皇后傅氏诏尊定陶太后曰定陶恭皇太后丁姬曰定陶恭皇后封舅丁明舅子丁满皇后父傅晏皇太后弟侍中光禄大夫赵钦等为列侯解题曰陈瓘曰猝暴无渐者不长克已躬行则乆而自化哀帝自少闻王氏骄盛心不能善当克己躬行渐求革正之理猝然以宠贵亲属为先欲隆诸傅以消王氏就使享国长乆此志终遂王衰𫝊盛何以相异且临朝屡诛大臣以则武宣适足以蹙汉之脉而已矣事见通鑑六月罢乐府益封河间王良万戸诏中垒校尉刘歆典领五经歆奏七畧解题曰胡寅曰法家惨刻名家苛娆墨则二本纵横则妾妇之道是皆五经之弃也其归固足取乎若六经则固儒者之所修也今列儒于九家而曰修六艺之术以观九家之言则修六艺者为谁耶歆之言其舛如此事见通鑑诏限诸侯王列侯公主名田关内侯吏民皆毋过三十顷诸侯至吏民奴婢有差犯者没入官㝷寝解题曰苏洵曰三十顷之田周氏三十夫之田纵不能尽如周制一人而兼三十夫之田亦已过矣而期之三年是又廹蹙平民使自壊其业非人情难用吾欲少为之限而不禁其已过吾限者但使后之人不敢多占田以过吾限耳要之数世富者之子孙或不能保其地而复于贫矣或者子孙出而分之以为几矣如此则富民所占者少而余地多余地多则贫民易取以为业夫不惊民不动衆不用井田之制而获井田之利虽周何以逺过此哉事见通鑑齐三服官官织绮绣皆止无作除任子令诽谤诋欺法嫁掖庭宫人免官奴婢益吏三百石以下俸博士弟子父母死予宁三年解题曰应劭曰汉仪注吏二千石以上视事满三年得任同产若子一人为郎秋七月丁夘王莽免㝷以为特进给事中朝朔望庚午左将军领尚书事师丹为大司马封高乐侯遣王根成都侯王况就国况免为庶人九月庚申京师至北邉地震三十余处定世宗为不毁之庙冬十月遣何武就国癸酉师丹为大司空复置司𨽻解题曰按百官表列传哀帝改司𨽻校尉但曰司𨽻冠进贤冠比司直徴陈汤还汉孝哀皇帝建平元年春正月陨石于北地十六免侍中新成侯赵钦成阳侯赵䜣为庶人徙辽西丁酉光禄大夫傅喜为大司马封高武侯太皇太后王氏诏王氏田非冢茔皆以予贫民解题曰厚施于民陈民所以倾齐以私田予贫民王氏所以倾汉盖王氏不师陈氏而事偶合者也哀帝不能明家施不出国之义以裁之岂未察其姦故耶二月举孝弟敦厚直言通政事可亲民者秋九月甲辰陨石于虞二郎中令冷褒等奏尊恭皇太后恭皇后不宜引定陶之名宜为恭皇立庙京师孔光傅喜师丹不可免丹为庶人㝷以为关内侯冬十月壬申京兆尹朱博为大司空傅太后诬中山冯太后祝诅并其弟宜乡侯参等皆自杀司𨽻孙寳请覆治冯氏狱坐下狱汉孝哀皇帝建平二年春正月有星孛于牵牛傅喜免㝷就国三月罢大司空夏四月戊午朱博为御史大夫阳安侯丁明为大司马衞将军乙亥孔光免为庶人朱博为丞相封阳乡侯诏恭皇不宜称定陶尊恭皇太后曰帝太太后恭皇后曰帝太后立恭皇庙于京师解题曰礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母朞尊无二上重正统也当时师丹等议谓成帝既为定陶恭王立后则哀帝继体成帝持重大宗义不可复奉定陶祭而立庙京师其言可谓达制礼之意矣哀帝徇私情废正礼莫之能从惜哉事见通鑑复封董宏为高昌侯免师丹为庶人遣王莽就国解题曰傅太后丁姬皆称尊号有司奏新都侯莽前为大司马不广尊尊之义请免为庶人上曰莽与太皇太后有属勿免遣就国余见通鑑胡寅曰姦人之欲图大事者必託于正以售其术若公道不出于朝清议不本于上则彼得窃而用焉哀帝背违大义悦冷褒段犹董宏之邪说而不用孔光傅喜师丹之正谏于是王莽为大司马先奏免宏次撤傅太后幄坐至于罢政就国而不悔莽他未有建明独惓惓定陶一事莽岂能贤哉政将诡激以遂其姦尔故士大夫以莽为是而天下多寃之再居柄任用儒术平寃狱治诬告黜譛人斯乃哀帝行乖礼义倒持太阿而授之莽也使公道出于朝廷清议本乎人主政事修理忠邪区分则虽百莽亦何能为哉事见通鑑罢州牧复刺史六月帝太后丁氏崩改元太初元将易号陈圣刘太平皇帝解题曰宋庠纪年通谱按本纪诏以建平二年为太初元年王莽传莽自陈符命前孝哀皇帝下诏书更为太初元将元年今官本哀纪但称太初元年太初武帝年号世代未逺不容更袭旧名颜氏无训注非史文之畧盖校雠者不晓其意又不参攷莽传故削去二字但曰元年前朝好本皆有元将二字事见通鑑秋七月为初陵勿徙民八月罢改元易号事待诏夏贺良等伏诛尽复诸神祠甲戌朱博有罪自杀御史大夫赵𤣥减死二等论孔乡侯傅晏削戸四分之一解题曰傅太后怨傅喜不已使孔乡侯晏风丞相令奏免喜侯朱博与御史大夫赵𤣥议𤣥许可博恶独斥奏以故大司空何武坐过免就国即并奏喜武请皆免为庶人上知傅太后素怨喜疑博𤣥承指即召𤣥诣尚书问状𤣥辞服有诏左将军彭宣与中朝者杂问宣等奏博为臣不忠不道𤣥大不敬晏不敬臣请谒者召诣廷尉诏狱制曰将军中二千石诸大夫博士议郎议右将军蟜望等四十四人如宣言谏大夫龚胜等十四人以晏本造谋宜与博𤣥同罪上减𤣥死罪二等削晏户四分之一假谒者节召丞相诣廷尉诏狱博自杀余见通鑑吕祖谦曰傅晏以风指谕朱博朱博奉傅晏之指其罪一也而羣臣之议则以博为不忠不道而晏止为不敬哀帝之用刑则杀朱博而晏止于削戸是法徒行于大臣而不行于外戚也龚胜之议公矣哉九月光禄勲平当为御史大夫冬十月甲寅平当为丞相赐爵关内侯京兆尹王嘉为御史大夫汉孝哀皇帝建平三年春正月立广德王云客弟广汉为广平王癸夘帝太太后所居桂宫正殿灾三月己酉平当薨有星孛于河鼓夏四月丁酉王嘉为丞相封新甫侯河南太守王崇为御史大夫六月立鲁王劲子闵为王冬十一月壬子复泰畤后土祠罢南北郊无盐危山土起瓠山石立东平王云及后谒坐诅祝云自杀谒弃市左迁王崇为大司农轻殊死刑解题曰宣帝置廷平涿郡太守郑昌上䟽言删定律令未及修正元帝初立下诏曰夫法令者所以抑暴扶弱欲其难犯而易避也今律烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏成帝河平中复下诏曰甫刑曰五刑之属三千大辟之罚其属二百今大辟之刑千有余条律令颇多百有余万言竒请它比日以益滋自明习者不知所由欲以晓谕衆庶不亦难乎其与中二千石二千石博士及明习律令者议死刑及可蠲除约者令较然易知条奏有司不能广宣上恩建立明制而徒钩摭㣲细毛举数事以塞诏而已东观记元帝初元五年轻殊死刑哀帝建平三年轻除死刑八十一事其四十二事手杀人者减死一等余见建武十四年解题汉孝哀皇帝建平四年春大旱关东民传行西王母筹二月癸夘封帝太太后从弟侍中傅商为汝昌侯尚书仆射郑崇谏不听丁夘诸吏散骑光禄勲贾延为御史大夫赐侍中驸马都尉董贤爵关内侯解题曰上欲封董贤等心惮王嘉使傅晏持诏书视丞相御史于是嘉与御史大夫贾延上封事言宜暴贤等本奏语言廷问公卿大夫博士议郎暴评其事必有言当封者在陛下所从天下虽不说咎有所分不独在陛下前定陵侯淳于长初封其事亦议大司农谷永以长当封衆人归咎于永先帝不独䝉其讥余见通鑑吕祖谦曰嘉延以一身横当董贤之冲忠矣然其书言暴评其事必有言当封者在陛下所从此乃为董贤画计也使哀帝今日下公卿议则明日董宏冷褒辈争言当封矣大抵事有是非两端事诚是耶则或出于君或出于臣其利一也事诚非耶则或出于君或出于臣其害一也故谷永任咎而成帝之咎不下于永李斯分谤而亡秦之谤不分于斯安得谓之咎有所分乎郑崇下狱死孙寳免为庶人解题曰陈瓘曰封一傅商崇死寳免而赵昌得意人主之祸莫大于杀谏臣崇死则哀帝已矣事见通鑑夏四月雨血山阳胡陵六月尊帝太太后为皇太太后秋八月辛夘封皇太太后同母弟子郑业为阳信侯解题曰王太后之援田蚡而封茍参也成帝犹曰封田氏非正也至是则无复拒之者矣事见通鑑董贤及光禄大夫息夫躬南阳太守孙宠以告东平王封列侯恭皇园北门灾左迁执金吾母将隆沛郡都尉谏大夫鲍宣上书论事语刻切帝优容之汉孝哀皇帝元寿元年春正月辛丑朔傅晏为大司马衞将军阳安侯丁明为大司马骠骑将军是日日有食之不尽如钩诏公卿大夫陈过失举贤良方正直言解题曰杜邺对曰今诸外家昆弟无贤不肖并侍帷幄布在列位或典兵衞或将军屯至乃并置大司马将军之官当拜之日晻然日食不在前后临事而发欲令昭昭以觉圣朝由后视前忿邑非之逮身所行不自镜见则以为可计之过者不报又徴孔光诣公车问日食事光对曰陛下圣德聪明兢兢业业承顺天戒敬畏变异勤心虚已延见羣臣思求其故然后敕躬自约总正万事光所对大抵皆委曲之辞无一语切于事者此所以拜官加秩位次丞相踰月而歴御史至相位也王嘉上封事论董贤帝不悦解题曰嘉奏封事曰恭皇寝庙今始作治而董贤亦起官寺上林中又为贤治大第使者䕶作赏赐吏卒甚于治宗庙为贤治器器成奏御乃行自贡献宗庙三宫犹不至此贤家有宾婚及见亲诸官并共赐使者䕶视发取市物百贾震动道路讙譁羣臣惶惑惟陛下慎已之所独乡察衆人之所共疑往者邓通韩嫣骄贵失度卒陷罪辜所谓爱之适以害之者也贤良周䕶等对䇿讼王莽徴莽还辛亥傅晏罢丁巳皇太太后傅氏崩称孝元傅皇后遣息夫躬孙宠就国躬㝷伏诛孔光为光禄大夫给事中位次丞相鲍宣上书拜为司𨽻上欲益封董贤等王嘉封还诏书奏封事谏召嘉诣尚书责问三月下狱死解题曰按列传汉纪尚书劾王嘉宣帝尝使尚书召问黄覇事下将军中朝者光禄大夫孔光左将军公孙禄右将军王安光禄勲马宫光禄大夫龚胜司𨽻鲍宣等十四人劾嘉应迷国不道法请与廷尉杂治胜独以为嘉备宰相隂阳不和诸事并废咎由嘉生嘉坐荐相等㣲薄以应迷国㒺上不道恐不可以示天下遂可光等奏光等请谒者召嘉诣廷尉诏狱制曰骠骑将军御史大夫等五十人以为如光等言可许议郎龚等以为嘉言事前后相违不任宰相之职宜免为庶人永信少府勐等十人以为圣王断狱必先原心定罪探意立情故死者不抱恨而入地生者不衔怨而受罪明主躬圣德重大臣广延有司议欲海内咸服嘉罪名虽应法圣王之于大臣进之以礼退之以义诔之以行按嘉本以荐相等为罪大臣括髪关械裸体受笞非所以重国襃宗庙也今春月寒气错缪霜露数降宜示天下以寛和余见通鑑汉世每事必议王通遂谓议能尽天下之心然类多逆探风指以为向背其间无所回挠者殆无几尔王嘉之议汉存亡之所关也鲍宣遂至雷同附和若龚胜虽能小异亦未免出入于其间独勐等明白抗论而有重国寛和之意嘉之死天也彼亦奈之何哉夏五月乙夘孔光为御史大夫秋七月丙午孔光为丞相复封博山侯氾乡侯何武为御史大夫八月徙何武为前将军辛夘光禄大夫彭宣为御史大夫鲍宣下狱髠钳九月乙夘丁明免解题曰丁明颇害董贤罢及王嘉死明甚怜之乃册免明曰前东平王祠祭祝诅云后舅伍宏以毉待诏祸甚廹切頼董贤以闻将军位尊任重既不能折消未萌又不深疾云宏之恶反痛恨云等贤等获封嫉妬忠良非毁有功复与丞相王嘉相比令嘉有依得以㒺上其上骠骑将军印绶余见通鑑吕祖谦曰丁明幸託外亲备大臣王嘉之死当正救之坐视不救虽怜无益也东平之寃当正辨之坐视不辨虽恨无益也董贤之盛当正斥之坐视不斥虽疾无益也进退无据虽受黜免亦岂为君子之所予哉冬十一月光禄大夫韦赏为大司马车骑将军己丑薨解题曰赏之用定陶王故也十二月庚子董贤为大司马衞将军领尚书事孝元庙殿门铜龟蛇鸣是歳大月氏使者伊存口授博士弟子秦景浮屠经解题曰此佛法入中国之始也详见永平八年解题大事记续编卷五大事记续编卷六钦定四库全书大事记续编卷六明王祎撰汉孝哀皇帝元寿二年春正月匈奴单于乌孙大昆弥来朝三月壬辰晦日有食之夏五月正三公官董贤为大司马孔光为大司徒彭宣为大司空封长平侯解题曰哀帝始以大司马居大司徒之上自是遂为故事故后汉百官志先太尉而后司徒徐防之徒由司徒而为太尉六月戊午帝崩于未央宫解题曰苏辙曰哀帝在国好礼节俭知成帝权夺于王氏及即位収揽威柄朝廷竦然而傅太后僣窃名号复宠任幸臣虽欲贬损王氏而身既失德朝无重臣所以资之者多矣诗曰无竞维人四方其训之有觉德行四国顺之二者帝皆失之其若王氏何哉太皇太后之未央宫収玺绶诏尚书发兵符节百官奏事中黄门期门兵皆属王莽董贤自杀庚申莽为大司马领尚书事解题曰太后遣使者驰召莽诏尚书诸发兵符节百官奏事中黄门期门兵皆属莽总政机収兵权也按后汉王闳传哀帝临崩以玺绶付董贤曰无妄以予人时国无嗣立内外悚惧闳白元后请夺之即带剑至宣德殿后闼举手叱贤曰宫车晏驾国嗣未立公受恩深重当俯伏号泣何事以持玺绶以待祸至耶贤知闳必死不敢拒之乃跪授玺绶闳驰上后朝廷壮之其事班固不载余见通鑑秋七月遣车骑将军安阳侯王舜等迎元帝孙中山王衎贬皇太后为孝成皇后徙孝哀皇后于北宫贬傅太后为定陶恭王母丁太后为丁姬何武及左将军公孙禄免孔乡侯傅晏等徙合浦遣武及王立就国八月废孝成皇后孝哀皇后为庶人皆自杀彭宣免就国戊午右将军王崇为大司空封扶平侯九月辛酉中山王即皇帝位谒高庙年九歳太皇太后临朝称制王莽秉政百官总已以听孔光为帝太傅位四辅右将军马宫为大司徒封扶德侯冬十月壬寅葬义陵上谥曰孝哀皇帝汉孝平皇帝元始元年春正月益州塞外蛮夷献白雉羣臣言王莽功德比周公宜赐号安汉公赐民爵三月丙辰孔光为太师王舜为太保左将军甄丰为少傅封广阳侯居四辅奉车都尉甄邯封承阳侯莽为太傅干四辅之事号曰安汉公解题曰叶适曰王莽秉政才四月而簒事已成盖承诸父之旧内外无非王氏之人故速㨗如此事见通鑑立故东平王云太子开明为王故桃乡顷侯子成都为中山王封宣帝耳孙信等三十六人为列侯赐太仆王恽等二十五人爵关内侯置羲和官公卿奏言太皇太后不宜亲小事乃下诏令安汉公莽四辅平决州牧二千石茂才吏夏五月丁巳朔日有食之六月拜帝母衞姬为中山孝王后赐帝舅衞寳衞𤣥爵关内侯封周公后公子寛为褒鲁侯孔子后孔均为褒成侯追谥孔子为褒成宣尼公解题曰魏了翁曰古者弟子之于师子孙之于祖父尊之而无以加也则称字以别之字之至贵汉初犹然而新莽不知仲尼之为尊也妄为作谥然宣尼之云未尝削其字也至追崇之典代増则以絫谥为重加封为贵矣汉孝平皇帝元始二年春黄支国献犀牛越嶲郡上黄龙游江中孔光等称安汉公莽功德比周公大司农孙寳斥之坐免官解题曰吕祖谦曰使平帝廷臣皆如寳则汉何自而亡事见通鑑三月癸酉王崇谢病免夏四月丁酉甄丰为大司空右将军孙建为左将军光禄勲甄邯为右将军绍封宗室及功臣后为王侯者百余人郡国大旱蝗安汉公莽四辅三公卿大夫吏民皆献田宅以口赋贫民光禄大夫龚胜大中大夫邴汉谢病归解题曰策曰惟元始二年六月庚寅光禄大夫大中大夫耆艾二人以老病罢太皇太后使谒者仆射策诏之赐帛及行道舎宿歳时羊酒衣衾皆如韩福故事余见通鑑秋九月戊申晦日有食之使谒者大司马掾四十四人持节行邉兵颁四条于匈奴汉孝平皇帝元始三年夏安汉公莽奏定车服制度吏民飬生送终嫁娶奴婢田宅器械之品郡国县乡立学校庠序置经师安汉公莽子宇与帝外氏衞氏有谋宇下狱死尽灭衞氏支属杀章敬长公主红阳侯王立平阿侯王仁汜乡侯何武鲍宣等数百人解题曰自寒浞之后以人臣而簒天子之位自莽始也后世易代往往皆师莽之所为莽诛除异已者曹操杀孔融司马氏杀夏侯𤣥嵇康刘裕杀谢混刘藩至白马而其祸极矣事见通鑑汉孝平皇帝元始四年春正月郊祀高祖以配天宗祀孝文以配上帝改殷绍嘉公曰宋公周承休公曰郑公三月丁未立安汉公莽女王氏为皇后解题曰班固賛外戚曰易着吉凶而言谦盈之效天地鬼神至于人道靡不同之夫女宠之兴繇至㣲而体至尊穷富贵而不以功此固道家所谓祸福之宗也自汉兴终于孝平外戚后庭色宠着闻二十有余人然其保位全家者唯文景武帝太后及卭成后四人而已至如史良娣王悼后许恭哀后身皆夭折不辜而家依託旧恩不敢纵恣是以能全其余大者夷灭小者放流呜唿鉴兹行事变亦备矣吕祖谦曰班固论外戚之成败深切着明然谓许史不敢纵恣亦诬矣杀萧望之盖寛饶皆是物也纵恣有大于此者乎余见通鑑遣太仆王恽等八人行天下观风俗夏四月甲子皇后见高庙加安汉公莽号宰衡赐莽母号功显君子二人为列侯解题曰莽内媚事旁侧长御以下赂遗以千万数白尊太后姊妹为君皆食汤沐邑日夜共誉莽又知太后妇人厌居深宫中莽欲虞乐以市其权廼令太后四时车驾廵狩四郊所至属县輙施恩惠赐民钱帛牛酒歳以为常夫行媚于内而施赂于外愚弄其民而虞羿于田树之诈慝以取其国家此寒浞之所以簒夏也莽不学寒浞而事与之合岂凡簒弑者固同一术耶余见通鑑孔光辞位诏毋朝十日一入省中秋立明堂辟雍灵台筑学舎万区立乐经益博士员徴天下通经异能之士解题曰应劭曰明堂所以正四时出教化明堂上圆下方八窻四达布政之宫在国之阳八窻法八风四达法四时九室法九州十二重法十二月三十六戸法三十六雨七十二牖法七十二风孝经曰宗祀文王于明堂以配上帝黄帝曰合宫有虞曰总章殷曰阳馆周曰明堂辟雍者象璧圜雍言以水象教化流行胡寅曰明堂辟雍灵台杂见于诗礼孝经孟子其制作之详不可闻然以理考之王者向明而治古之堂今之殿也故孝经以为宗祀之所孟子以为王政之堂然则是天子之外朝犹后世大朝㑹之正衙也若吕不韦青阳总章之制刘歆世室重屋之说岂可尽信乎灵台据诗与孟子而言亦燕游之所耳若辟雍则未有明言其义者独诗言于乐辟雍又曰镐京辟雍而已夫辟君也雍和也言人君有和德而天地之和应之天下之心服之也此二诗者亦言与民同乐建立都邑之事而己未遽及学校之政也况其上章又有皇王维辟之云哉王制记天子诸侯之学始有辟雍泮宫之名不知何所本而云泮水之诗亦未有以见其为学校者独取匪怒伊教之句以为证则末矣徴能治河者解题曰莽徴能治河者以百数长水校尉关并言河决率常于平原东郡左右其地形下而土䟽恶闻禹治河时本空此地以为水秦汉以来河决曹衞之域其南北不过百八十里者可空此地勿以为官亭民室大司马史张戎言水性就下行疾则自刮除成空而稍深河水重浊号为一石水而六斗泥民皆引水溉田故使河流迟贮淤而稍浅水暴至溢决而隄塞之稍益高于平地犹筑垣而居水也可各顺从其性毋复灌溉则水道自利矣御史韩牧以为可畧于禹九河处穿之纵不能为九但为四五宜有益大司空掾王横言河入勃海地高于韩牧所欲穿处往天尝连雨东北风海水溢西南出九河之地已为海所渐矣禹之行河水本从西山下东北去周谱定王五年河徙则今所行非禹之所穿也又秦攻魏决河灌其都决处遂大不可复补宜郄徙完平处更开空使縁西山足乘髙地而东北入海莽时但崇空语无施行者陈瓘曰并戎二䇿至今犹可施行也余见通鑑尊孝宣庙为中宗孝元庙为高宗分天下为十二州冬置西海郡解题曰西海今肃州之地后为吐谷浑都余见隋大业五年解题梁王立徙汉中自杀分京师置前辉光后承烈二郡更公卿大夫元士官名位次及十二州名分界大风吹长安城东门瓦屋汉孝平皇帝元始五年春正月祫祭明堂诸侯王列侯宗室子徴助祭益戸赐爵秩金帛补吏有差复南北郊三十余年间天地之祠凡五徙解题曰元帝好儒贡禹韦𤣥成匡衡等相继为公卿禹建言汉家宗庙祭祀多不应古礼上是其言成帝即位丞相衡御史大夫谭奏言帝王之事莫大乎承天之序承天之序莫重于郊祀故祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今常幸长安郊见皇天反北之泰隂祠后土反东之少阳事与古殊制宜可徙置长安愿与羣臣议定大司马车骑将军许嘉等八人以为宜如故右将军王商博士师丹议郎翟方进等五十人以为宜违俗复古天子从之建始元年始于长安定南北郊衡又言泰畤紫坛有文章采镂黼黻之饰及玉女乐石坛仙人瘗鸾路骍驹寓龙马之属宜皆勿修又雍鄜宻上下畤本秦所立及北畤未定时所立不宜复修及陈寳祠由是皆罢明年衡谭复条奏郡国候神方士使者所祠凡六百八十三所其二百八所应礼其余四百七十五所不应礼请皆罢奏可又罢高祖所立梁晋秦荆巫及孝文渭阳孝武泰一孝宣泰山蓬山之属明年衡坐事免官爵又初罢甘泉畤作南郊日大风壊甘泉竹宫折㧞畤中树木十围以上百余天子异之以问刘向对曰家人尚不欲絶种祠况于国之神寳旧畤且甘泉汾隂及雍五畤始立皆有神祗感应然后营之及陈寳祠至今七百余歳矣古今异制经无明文至尊至重难以疑説正也前纳贡禹之议后人相因易大传曰诬神者殃及三世恐其咎不独止禹等上意恨之后上以无继嗣永始三年遂复甘泉泰畤汾隂后土及雍五畤陈寳祠天子复亲郊礼又复长安郡国祠着明者且半帝末年颇好鬼神故多上书言祭祀方术者谷永说上曰臣闻明于天地之性不可惑以神怪知万物之情不可㒺以非类诸背仁义之正道不遵五经之法言而盛称竒恠鬼神及言世有仙人服食不经之药皆姦人惑衆挟左道懐诈伪以欺罔世主惟陛下距絶此类毋令姦人有以窥朝者上善其言绥和二年成帝崩皇太后诏复南北郊长安如故哀帝即位寝疾尽复前世所尝具神祠官凡七百余所一歳三万七千祠建平三年复泰畤后土祠如故逮平帝元始五年安汉公王莽奏言与太师孔光等六十七人议宜如丞相衡等议复长安南北郊莽又颇改其祭祀曰周官天地之祀乐有合有别其合乐曰以六律六钟五声八音六舞大合乐祀天神祭地祗祀四望祭山川享先妣先祖凡六乐奏六歌而天地神祗之物皆至其别乐曰冬日至于地上之圜丘奏乐六变则天神皆降夏日至于泽中之方丘奏乐八变则地祗皆出隂阳之别于日冬夏至其㑹也以孟春正月上辛若丁天子亲合祀天地于南郊以高帝高后配以日冬至使有司奉祠南郊高帝配而望羣阳日夏至使有司奉祭北郊高后配而望羣隂奏可三十余年之间天地之祠五徙焉郡国置宗师夏四月乙未孔光薨以马宫为太师吏民上书荐安汉公莽者前后四十八万七千余人五月策莽以九钖解题曰此权臣受九钖之始也韩诗外传曰诸侯有德天子钖之一钖舆马再钖衣服三钖乐则四钖朱戸五钖纳陛六钖虎贲七钖弓矢八钖鈇钺九钖秬鬯事见通鑑封羲和刘歆等十二人为列侯琅邪太守公孙闳言灾异诛闰月发定陶恭王母及丁姬冢取其玺绶壊恭王庙解题曰时有燕数千衔土投丁姬穿中哀帝尊宠丁傅踰礼过制固当裁定然莽以私意为之遂至逆天理而失人心燕之衔土甚类临江王志壹之动气也余见通鑑封师丹为义阳侯㝷卒秋八月壬午马宫免泉陵侯刘庆上书请安汉公莽居摄冬十一月高帝原庙灾十二月丙午安汉公莽弑帝葬康陵上谥曰孝平皇帝令天下吏六百石以上皆服丧三年解题曰班固曰孝平之世政自莽出褒善显功以自尊盛观其文辞方外百蛮无思不服休徴嘉应颂声并作至乎变异见于上民怨于下莽亦不能文也尊孝成庙曰统宗孝平庙曰元宗长乐少府平晏为大司徒解题曰班固曰自孝武兴学公孙𢎞以儒相其后蔡义韦贤𤣥成匡衡张禹翟方进孔光平当马宫及当子晏咸以儒宗居宰相位服儒衣冠先生语其醖借可也然皆持禄保位被阿䛕之讥彼以古人之迹见绳乌能胜其任乎前煇光谢嚣奏武功得白石丹书告安汉公莽为皇帝王舜请令莽称摄太皇太后许之诏徴宣帝𤣥孙又诏莽居摄践阼汉孺子婴居摄元年春正月莽祀南郊迎春东郊三月己丑立宣帝𤣥孙婴为皇太子年二歳尊皇后曰皇太后以王舜为太傅左辅甄丰为太阿右拂甄邯为太保后承又置四少夏四月安衆侯刘崇起兵讨莽不克死之五月甲辰太皇太后诏莽朝见称假皇帝冬十月丙辰朔日有食之是歳西羗攻西海郡汉孺子婴居摄二年夏五月更造错刀契刀大钱与五铢钱并行秋九月东郡太守翟义起兵讨莽立严乡侯刘信为天子义自号大司马柱天大将军莽以轻车将军孙建等七人为将军击义遣三将军屯诸关塞三辅赵朋霍鸿等起兵应义莽以王级阎迁为将军击朋等冬十月莽作大诰以谕天下诸将至陈留菑与义战破之十二月围义圉城杀义信亡走汉孺子婴初始元年春地震虎牙将军王邑等还引兵西赵朋等皆灭封将帅有功者三百九十五人为侯伯子男莽封子褒新侯安都堂侯临为公秋九月莽母功显君死冬十一月莽奏太皇太后请毋言摄改元梓潼哀章为金匮以献戊辰莽受于高庙即天子位国号新改正朔易服色以十二月癸酉朔为元年朔更太皇太后号为新室文母太皇太后解题曰班彪曰三代以来王公失世稀不以女宠及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽悲夫事见通鑑新莽始建国元年解题曰张衡条上班固所叙与典籍不合者以为王莽本传但应载簒事而已至于编年月纪灾祥宜为元后本纪厥后沈既济以唐武后纪併之中宗盖本于此今据通鑑以莽年接汉统书之从其实也宋庠纪年通谱其正月乃前年之十二月用商正建丑之月耳春莽立妻王氏为皇后子临为皇太子安为新嘉辟封子宇子六人为公废孺子为定安公孝平皇后为定安太后按金匮封拜四辅三公四将更诸官名降汉诸王为公侯为子立祖庙五亲庙四以汉高庙为文祖庙立汉庙于定安国其园寝庙在京师者勿罢禁刚卯刀钱更作小钱与大钱五并行禁民不得挟铜炭夏四月徐乡侯刘快起兵讨莽不克死之名天下田曰王田奴婢曰私属不得卖买秋遣五威将王竒等十二人班符命于天下授新印绶贬勾町王西域王为侯更匈奴单于印冬靁桐华遣谏大夫五十人分铸钱于郡国是歳真定常山大雨雹新莽始建国二年春二月废汉诸公为民立五均司市钱府官𣙜酤卖盐鐡器铸钱禁民不得挟弩铠解题曰刘歆言周有泉府之官収不雠与欲得即易所谓理财正辞禁民为非者也莽乃下诏曰夫周礼有賖贷乐语有五均传记各有斡焉今开賖贷张五均设诸斡者所以齐衆庶抑并兼也遂于长安及五都立五均官皆置交易丞五人钱府丞一人工商皆采金银连钖登龟取贝者皆自占司市钱府又以周官税民凡田不耕为不殖出三夫之税城郭中宅不树艺者为不毛出三夫之布民浮游无事出夫布一匹其有不能出布者冗作县官衣食之诸取鸟兽鱼鳖百虫于山林水泽及畜牧者嫔妇桑蚕织纴纺绩补缝工匠医巫卜祝及他技商贩贾人皆各自占所为于其在所之县官除其本计其利十分之而以其一为贡敢不自占自占不以实者尽没入所采取而作县官一歳诸司市常以四时中实定所掌为物上中下之贾各自用为其市平衆民卖买五谷布帛丝緜之物周于民用而不售者均官考检厥实用其本贾取之万物昂贵过平一钱则以平贾卖与民低贱减平者听民自相与市以防贵庾者民欲祭祀丧纪而无用者钱府以所入工商之贡但賖之民或乏絶欲贷以治产业者均授之除其费计所得受息毋过歳什一匈奴击车师戊巳校尉史陈良等杀校尉刁䕶降匈奴冬十一月罢汉庙在京师者更号定安太后为黄皇室主十二月雷更名匈奴单于曰降奴服于遣将军孙建等率甲卒三十万人击之须毕至同出更作金银龟贝钱布名寳货㝷寝但行大小钱更始将军甄丰自杀杀丰子京兆大尹㝷东通灵将五司大夫刘棻等数百人解题曰初甄丰刘秀王舜为王莽腹心安汉宰衡之号皆丰等所共谋而丰舜秀亦并富贵非复欲令莽居摄也莽意欲称居摄丰等承顺其意莽輙复封丰等子孙以报之丰等爵位已盛又实畏汉宗室天下豪杰而䟽逺欲进者并作符命莽遂据以即真丰子㝷作符命言黄皇室主为㝷之妻莽心疑大臣怨谤欲震威以惧下因是发怒収捕㝷丰自杀辞连秀子棻棻弟泳等连引党亲列侯死者数百人余见通鑑吕祖谦曰三子成王莽居摄之势而不欲莽之居摄荀彧致曹操九钖之功而不欲操之受九钖是犹培其根而恶其实也是嵗起八风台新莽始建国三年匈奴入塞杀太守都尉诸将屯邉郡未进兵将军严尤请令先至者深入不听民苦徴发盗贼始起王舜死遣使者迎龚胜为太子师友祭酒胜死之濒河郡蝗河决魏郡新莽始建国四年夏赤气出东南竟天定五等国邑以图籍未定未授国邑王田私属得自买卖句町杀牂柯大尹周歆高勾骊杀辽西大尹田谭解题曰汉地理志高勾骊𤣥莬郡县也后汉列传在辽东之东千里南与朝鲜濊貊东与沃沮北与扶余接武帝灭朝鲜以为县新莽始建国五年春二月太皇太后王氏崩合葬渭陵而沟絶之解题曰鲁昭公之丧季孙使役如阚公氏将沟焉荣驾鵞曰生不能事死又离之以自旌也纵子忍之后必耻之乃止王莽之恶于是浮于季孙矣冬十一月彗星出是歳乌孙大小昆弥遣使贡献焉耆杀都䕶但钦等除挟铜炭之禁改明年元匈奴乌珠留单于死其弟咸立新莽天鳯元年解题曰宋庠纪年通谱疑有鳯凰之祥因以为号春正月莽将都洛阳遣太傅平晏等先相宅三月壬申晦日有食之夏四月陨霜杀草木六月黄雾四塞秋七月大风㧞树飞北阙直城门屋瓦雨雹杀牛羊置卒正连率大尹州牧部监六乡六尉六队六郊匈奴和亲槛送陈良等燔杀之縁邉大饥人相食益州蛮杀大尹程隆遣将军冯茂击之复下金银龟贝之货作货布货泉罢小钱新莽天鳯二年春二月日中见星民讹言黄龙死改匈奴单于曰恭奴善于五原代郡盗贼起邯郸以北大雨水出新莽天鳯三年春二月地震大雨雪关东尤甚竹栢或枯夏五月庚寅朔始赋吏禄六月戊辰长平舘岸崩壅泾水北行解题曰荀悦纪作长平观如淳曰在池阳南上原之坂有长平观去长安五十里颜师古曰在泾水南原今谓眭城坂戊子晦日有食之秋大司马陈茂免以将军严尤代之冬十月戊辰王路朱鸟门鸣冯茂击句町不克徴还下狱死复遣将军亷丹击之越嶲蛮任贵杀太守自立为卭谷王是歳遣五威将王骏等出西域焉耆袭杀之新莽天鳯四年夏五月封保成师友祭酒唐林为建德侯谏议祭酒纪逡为封德侯六月更授诸侯茅土于明堂是歳临淮琅邪及荆州緑林兵起解题曰李贤曰緑林山在今荆州当阳县东北新莽天鳯五年春正月北军南门灾考吏致富者収其财五分之四以助邉莽孙功崇公宗自杀是歳诸吏中散大夫杨雄卒解题曰雄字子云蜀郡成都人也少时好学博览无所不见为人简易佚荡黙而好深湛之思清静无为少耆欲不汲汲于富贵不戚戚于贫贱不脩亷隅以徼名当世顾尝好辞赋为郎当成哀平间三世不徙官王莽簒位以久次转为大夫莽既以符命自立欲絶其原而甄丰子㝷刘歆子棻复献之莽诛丰父子投棻四裔时雄校书天禄阁上治狱事使者欲収雄雄从阁上自投下几死莽闻之曰雄何故在此间使问其故廼刘棻尝从雄学作竒字雄不知情诏勿问卒年七十一琅邪樊崇兵起解题曰崇起兵于莒同郡人逢安东海人徐宣谢禄各起兵合数万人复引从崇余见通鑑匈奴乌累单于死弟左贤王舆立新莽天鳯六年春亷丹击益州不克徴还遣大司马䕶军郭兴等击之匈奴㓂邉大募丁男及死罪囚吏民奴为锐卒税吏民訾三十取一公卿以下皆保飬军马严尤免解题曰尤素有智略非莽攻伐四夷数谏不从及遣尤与亷丹诛单于而立须卜当尤固言匈奴可且以为后先忧山东盗贼莽大怒䇿免尤盖王莽伐匈奴而不忧盗贼与炀帝伐高丽而不忧盗贼其亡一耳余见通鑑复訾民三十税一新莽地皇元年春正月改元解题曰宋庠纪年通谱按莽传莽见盗贼多乃令太史推三万六千歳厯纪六歳一改元布告天下十二月改元地皇从厯纪也令犯法者论斩毋须时二月壬申日正黒秋七月大风毁王路堂立子安为新迁王临为皇太子㝷改为统义阳王九月起九庙大雨六十余日鉅鹿男子马适求谋举燕赵兵诛莽不克死以予虞唐尊为太傅封平化侯是歳罢大小钱更行货布南郡江夏下江兵起解题曰续汉志南郡编县有蓝口聚即下江也新莽地皇二年春莽妻王氏死谥孝睦皇后统义阳王临谋杀莽事觉自杀新迁王安死遣太师羲仲景尚等击青徐贼转天下谷邉郡以击匈奴解题曰程頥曰古有兵车载糗粮百人须二十五人然止在中国若深入则决无省力秦运海隅之粟以馈邉率三十钟而致一石是二百倍一兵行一夫馈止可供七日耳且以三夫助一兵计之须十五日即回一日不回则一日食乏古人所以不得已而后用之也秋陨霜杀菽关东大饥蝗毁汉高庙是歳南郡秦丰兵起解题曰莽召问羣臣禽贼方畧皆曰此天囚行尸命在漏刻初四方皆以饿寒穷愁起为盗贼稍稍羣聚常思歳熟得归乡里衆虽万数不敢畧有城邑诸长吏牧守皆自乱鬬中兵而死贼非敢欲杀之也而莽终不谕其故荆州牧发奔命二万人讨緑林贼贼帅迎击大破牧军钩牧车屏泥刺杀其骖乘然终不敢杀牧大司马士按章豫州为贼所获贼送付县余见通鑑陈瓘曰莽之贼剥下民可谓极矣然民不以畧城邑为利而以去乡里为重民之本心岂欲乱乎新莽地皇三年春二月霸桥灾樊崇等杀景尚关东人相食夏四月遣太师王匡及亷丹讨赤眉樊崇遣大将军孔仁纳言大将军严尤等击新市平林兵蝗飞蔽天流民入关者数十万人赤眉杀亷丹冬长沙王发六世孙縯及其弟秀起兵舂陵与新市平林兵合攻㧞棘阳解题曰邓晨娶秀姊元秀尝与縯及晨俱之宛与蔡少公等䜩语少公颇学图䜟言刘秀当为天子或曰是国师公刘秀乎秀戯曰何用知非仆耶李通父守好星厯䜟记通素闻守说䜟云刘氏复兴李氏为辅㑹秀避事在宛通遣从弟轶迎秀及相见共语移日因具言䜟文事秀乃与通轶起于宛縯自发舂陵子弟合七八千人余见通鑑李贤曰新市县属江夏郡故城在今郢州富永县东北平林在今随州随县东北宛属南阳郡故城在今邓州南阳县舂陵本属零陵冷道县元帝时以蔡阳白水乡封舂陵侯故城在今枣阳县西南棘阳县属南阳郡古谢国在棘水之阳故城在今唐州湖阳县西北十一月有星孛于张刘縯与前队大夫甄阜属正梁丘赐等战大败还保棘阳大事记续编卷六大事记续编卷七钦定四库全书大事记续编卷七明王祎撰汉淮阳王更始元年解题曰张衡以更始居位人无异望光武初为其将然后即真宜以更始之号建于光武之初春正月刘縯刘秀率下江兵攻甄阜梁丘赐大破斩之縯又破严尤陈茂于淯阳下遂围宛解题曰李贤曰淯阳县属南郡在淯水之阳故城在今邓州南阳县南二月辛巳朔新市平林诸将立长沙王发六世孙更始将军𤣥为皇帝改元以族父良为国三老王匡为定国上公王鳯为成国上公刘縯为大司徒刘秀为太常偏将军解题曰刘縯曰诸将军幸欲尊立宗室其德甚厚然赤眉起青徐衆数十万其中必有诸刘闻南阳立宗室恐赤眉徐有所立如此必将内争王莽未灭而宗室相攻是疑天下而自损权也且首兵唱号鲜有能遂陈涉项羽即其事也舂陵去宛三百里耳未足为功遽自尊立为天下凖的使后人得承吾敝非计之善者也今且称王以号令若赤眉所立者贤相率而往从之必不夺吾爵位若无所立破莽降赤眉然后举尊号亦未晩也余见通鑑伯升虽不乐圣公之立而有是言其实利害甚明未几刘盆子立王莽大发兵攻假号者于是其言验矣夏四月汉兵徇昆阳定陵郾莽遣司徒王㝷司空王邑将四十二万人五月与严尤等围王鳯等于昆阳解题曰李贤曰昆阳县属颍川郡故城在今许州叶县北定陵县属颍川郡故城在今郾城县西北郾县属颍川郡今豫州郾城县宛城降入都之刘秀救昆阳六月大破之杀王㝷王邑严尤陈茂逃解题曰诸将见㝷邑兵盛反走入昆阳皆惶怖欲散归刘秀曰今兵谷既少而外冦彊大并力御之功庶可立如欲分散势无俱全今不同心胆共举功名反欲守妻子财物耶秀使王鳯王常留守夜自与宗佻李轶等十三骑出城南门于外収兵至郾定陵悉发诸营兵而诸将贪惜财货欲分留守之秀曰今若破敌珍寳万倍如为所败首领无余何财物之有秀与敢死者三千人从城西水上冲其中坚㝷邑易之自将万余人行陈敕诸营皆按部毋得动独与汉兵战不利大军不敢擅相救㝷邑陈乱汉兵乗锐崩之遂杀王㝷城中亦鼓譟而出中外合势莽兵大溃余见通鑑㝷邑之师四十二万而败于光武三千之衆苻坚之师百万而败于谢𤣥八千之兵盖大师难用而王㝷苻融又先就毙此固必败之道或者乃归之于天何耶杀刘縯以刘秀为破虏大将军封武信侯解题曰王莽之所忌者伯升刘稷之所推者伯升以此立于昏庸之朝难矣事见通鑑莽大司马董忠国师公刘秀等谋刼莽以降莽杀忠秀自杀秋太白流入太㣲光如月成纪隗嚣起兵据陇前清水长公孙述起兵于成都前钟武侯刘望称帝于汝南以严尤为大司马陈茂为丞相解题曰汝南今蔡光等州之地吕祖谦曰尤长于料事短于择君事见通鑑遣王匡攻洛阳西屏大将军申屠建丞相司直李松等攻武关析人邓晔起兵应汉九月戊申朔汉兵入宣平门王邑等距战北阙下己酉焚未央宫孝平皇后赴火死庚戌三辅豪杰共杀莽脔之解题曰班固曰莽既不仁而有佞邪之材又乘四父歴世之权遭汉中㣲国统三絶而太后寿考为之宗主故得肆其姦慝以成簒窃之祸推是言之亦天时非人力之致矣及其窃位南面乃始恣睢奋其威诈毒流诸夏乱延蛮貉犹未足逞其欲焉是以四海之内嚣然丧其乐生之心中外愤怨逺近俱发城池不守支体分裂遂令天下城邑为虚害徧生民自书传所载乱臣贼子考其祸败未有如莽之甚者也㧞洛阳冬十月奋威大将军刘信击杀刘望严尤陈茂伏诛刘秀行司𨽻校尉使脩整宫府迁都洛阳解题曰王莽地皇三年十月秀与李通李轶等起于宛时年二十八十一月秀将賔客还舂陵伯升招新市平林兵与其帅王鳯陈牧击长聚秀骑牛杀新野尉乃得马进屠唐子乡又杀湖阳尉进㧞棘阳与王莽前队大夫甄阜属正梁丘赐战于小长安汉军大败还保棘阳更始元年正月甲子朔复与阜赐战于沘水之西大破斩之伯升又破莽将军严尤陈茂于淯阳进围宛城二月立刘圣公为天子伯升为大司马秀为太常偏将军三月秀别与诸将徇昆阳定陵郾皆下之多得牛马财物谷数十万斛转以馈宛下莽遣王㝷王邑将甲士四十二万人五月与严尤陈茂合秀与宗佻李轶等収兵至郾定陵发诸营兵六月已夘秀与营部俱进自将步骑千余㝷邑遣兵数千合战奔之斩首数十级秀复进㝷邑兵却诸部共乘之斩首数百千级连胜遂前秀与三千人冲其中坚㝷邑阵乱遂杀㝷莽兵大溃秀因复徇下颍阳㑹伯升为更始所害秀自城父驰诣宛谢更始拜秀为破虏大将军封武信侯九月更始将北都洛阳以秀行司𨽻校尉使前整修宫府于是置僚属作文移从事司察一如旧章此光武初起及北渡河以前二年中所厯也遣使者徇郡国樊崇等降封为列侯㝷亡去庐江连率李宪据郡自称淮南王立故梁王立之子永为梁王解题曰庐江今庐蕲光江安庆无为安丰诸州之地刘秀行大司马事持节廵慰河北解题曰更始欲令亲近大将徇河北未知所使大司徒言诸家子独有文叔可用大司马朱鲔以为不可更始狐疑大司徒赐深劝之乃拜秀行大司马持节过河秀渡河冯异因间进说曰天下同苦王氏思汉乆矣今更始诸将纵横暴虐所至虏掠百姓失望无所依戴今公专令方面施行恩德夫有桀纣之乱乃见汤武之功人乆饥渇易为充饱宜急分遣官属徇行郡县理寃结布惠泽秀纳之至邯郸遣异与铫期乘传抚循属县録囚徒存鳏寡亡命自诣者除其罪隂条二千石长吏同心及不附者上之余见通鑑大司徒刘赐为丞相入关修宗庙宫室刘秀至河北除莽苛政复汉官名南阳邓禹谒刘秀解题曰按列传袁宏汉纪更始立豪杰多荐举禹禹不肯从及闻光武安集河北即杖策北渡追及于邺光武见之甚欢因留宿间语禹进说曰圣人不违时时亦不可失也歴观往古圣明之兴因时立功二科而已天时与人事也今以天时观之更始既立而变方兴人事观之帝王大业非凡夫所任更始既是庸才而其佐无有忠良明智深谋逺虑欲尊主安民者也公推诚接士揔揽英雄天下之人皆乐为驱驰公之德衆所归也初战昆阳破王莽四十万衆公之武衆所服也军政齐肃少长有礼公之文衆所安也以公之威德应民之望収天下英雄而分授之立高祖之业救万民之命河内被山带河足以为固其土地富贵殷之旧都公之有此犹高祖之有关中也进兵定冀州北取幽并胡马之用东举青徐引负海之利三州既集南面以号命天下不足定也光武笑曰且相随北去因勑左右号禹曰邓将军余见通鑑十二月故赵缪王子林立邯郸王郎为帝徇下幽冀解题曰王师古曰行一不义杀一不辜虽得天下不为者圣人所以创业垂统必为可继也光武仗汉遗德以起义兵行天讨正渠魁之罪以图中兴而已岂肯诡诈杀人以侥倖一胜哉刘林请决水以灌赤眉宜光武之不从也事见通鑑汉淮阳王更始二年春正月刘秀北徇蓟以茂陵耿弇为长史解题曰蓟县属涿郡今为州属大兴府二月西迁长安封宗室功臣为王使左大司马朱鲔五威中郎将李轶等镇抚关东徴隗嚣为右将军故广阳王嘉子接以蓟应王郎刘秀走信都发兵移檄击邯郸郡县复响应真定王扬起兵附郎秀遣骁骑将军刘植说降之解题曰秀失军至信都太守任光开门出迎和戎卒正邳彤举郡降秀虽得二郡之助而兵衆未合议者多言可因信都兵自送西还长安邳彤廷对曰吏民歌吟思汉久矣故更始举尊号而天下向应一夫大唿无不捐城遁逃虏伏请降自古以来未有感物动民其易如此者也卜者王郎假名目执驱集乌合之衆遂震燕赵之地明公奋二郡之兵掦响应之威以攻则克以战则服今释此而归岂徒空失河北必更惊动三辅堕损威重若明公无复征伐之意则虽信都之兵犹难㑹也何者明公既西则邯郸势成民不肯捐父母背成主而千里送公其离散亡逃可必也秀善其言而止唐仲友曰光武之谋非误欲发彤之议以一衆论耳延岑据汉中汉中王嘉击降之遣尚书仆射鲍永安集并州尚书仆射谢躬讨王郎上谷太守耿况渔阳太守彭宠遣突骑助秀击王郎夏四月围邯郸五月甲辰㧞之郎伏诛解题曰耿弇走昌平说父况使功曹㓂恂东约彭宠恂与门下掾闵业共说况曰邯郸㧞起难可信向王莽时所难独刘伯升耳大司马伯升母弟尊贤下士可攀附也况曰邯郸方盛力不能独拒如何恂曰今上谷完实控弦万骑恂请东约渔阳齐心合衆邯郸不足图也况乃遣恂到渔阳结谋彭宠各发突骑二千疋步兵千人安乐令吴汉说宠曰渔阳上谷突骑天下所闻也君何不合二郡精锐附刘公击邯郸此一时之功也宠以为然㑹㓂恂至宠乃发步骑三千人以汉行长史及都尉严宣䕶军盖延狐奴令王梁与上谷长史景丹及耿弇将兵俱南所过击斩王郎大将九卿校尉以下首三万级定涿郡中山鉅鹿清河河间凡二十二县乃以景丹㓂恂耿弇盖延吴汉王梁皆为偏将军加耿况彭宠大将军封况宠延皆为列侯时谢躬率六将军讨王郎不能下秀至与之合军东围鉅鹿未下留将军邓满守鉅鹿进军邯郸连战破之郎乃使其谏大夫杜威请降不许急攻之郎少傅李立开门纳汉兵遂㧞邯郸郎夜亡走王覇追斩之余见通鑑封刘秀为萧王令罢兵诣行在所以苗曽为幽州牧秀辞不就徴遣偏将军吴汉北发十郡兵曽不从汉斩之将突骑㑹秀击铜马贼大破降之破赤眉于射犬徇河内降之汉袭杀谢躬于邺解题曰按袁宏汉纪更始遣使封秀为萧王令罢兵将有功者诣行在所遣幽州牧苗曽入部王幸温明殿耿弇请间曰吏士死伤者多愿归上谷益兵王曰王郎已破河北畧平国家今都长安天下大定复用兵何为弇曰王郎虽破天下兵革乃始耳今使者来欲罢兵不可听也铜马赤眉之属数十万人所向无前圣公不能办也败必不乆王曰卿勿妄言我告斩卿弇曰大王哀厚弇如父子故敢披赤心王曰我戯卿耳弇曰百姓患苦王莽复思刘氏闻汉起莫不欢喜从风倒㦸横矢不足以喻更始未都长安时百姓未具责也今都长安灵室为天子而大臣专权贵戚纵横政令不出诸将虏掠甚于盗贼百姓愁怨天下失望是以知必败也明公首事南阳破昆阳下百万衆今复定河北发号响应望风而至天下至重公可自取无令他姓得之王曰卿得无为人道之弇曰此重事不敢为人道于是王谓邓禹曰吾欲取幽州突骑谁可使者禹曰吴汉文能柔未附武足断大事可用之乃拜汉弇俱为大将军持节北发幽州十郡突骑苗曽隂敕诸郡不得应调汉先驰至无终曽出迎于路汉即収斩之弇到上谷亦収斩韦顺蔡充北州震骇于是悉发其兵往击铜马汉将突骑来㑹铜马食尽夜遁王追及大破之于馆陶赤眉别帅与青犊上江大彤鐡胫五幡十余万衆在射犬王引兵进击大破之乃南徇河内河内太守韩歆降初谢躬与王共灭王郎还屯于邺而与王积不相能及王南击青犊使躬邀击尤来于隆虑山躬兵大败因躬在外使汉与岑彭袭据邺城躬不知轻骑还邺汉等収斩之其衆悉降余见通鑑李贤曰续汉志野王有射犬聚故城在今懐州武德县北公孙述自立为蜀王遣使使匈奴赤眉分二部攻长安遣王匡等据河东𢎞农以拒之解题曰赤眉樊崇等将兵入颍川分其衆为二部崇与逢安为一部徐宣谢禄杨音为一部赤眉虽数战胜然皆疲敝愁泣思东归崇等虑东向兵必散乃议西攻长安于是自武关陆浑关两道俱入更始使王匡成丹刘均等分据河东𢎞农以拒之萧王北徇燕赵以邓禹为大将军西入关偏将军㓂恂为河内太守梁王永起兵以贼帅绞彊董宪张步等为将军秦丰自号楚黎王田戎陷夷陵大事记续编卷七大事记续编卷八钦定四库全书大事记续编卷八明王祎撰汉世祖光武皇帝建武元年春正月平陵方望立前定安公婴为帝更始遣丞相李松击斩之赤眉二部㑹𢎞农三月李松大败于蓩乡觧题曰李贤曰续汉志𢎞农有蓩乡葢在今虢州湖城县之间夏四月公孙述称帝改元国号成萧王击尤来大枪五幡于元氏破之又战于顺水北失利归保范阳遣吴汉等追灭之觧题曰李贤曰元氏属常山郡今赵州县顺水即徐水经北平县故城北今在易州作慎者误范阳县属涿郡范水之阳故城在今易州易县东南朱鲔杀李轶攻温平隂㓂恂等大破之觧题曰李贤曰温今洛州县平隂县属河南郡儒生彊华奉赤伏符来六月己未萧王即皇帝位于鄗南改元大赦觧题曰更始元年九月以秀为破虏将军行大司马事十月持节北渡河镇慰州郡考察黜陟如州牧行部事至邯郸故赵缪王子林説曰赤眉今在河东决水灌之百万之衆可使为鱼秀不从十二月林立卜者王郎为天子都邯郸更始二年正月以郎新盛北徇蓟故广阳王子刘接起兵蓟中以应郎大司马乃南奔至饶阳官属乏食晨夜兼行至唿沱河遇氷合得过进至下愽城西不知所之有白衣父老指曰信都为长安守去此八十里驰赴之太守任光出迎因发旁县得四千人先击堂阳贳县皆䧏之和戎卒正邳彤亦举郡䧏昌城人刘植宋子人耿纯各据县邑以奉大司马北䧏下曲阳衆数万人北击中山㧞卢奴所过发奔命兵时真定王扬起兵附郎大司马遣刘植说降扬因留真定南击新市真定元氏防子皆下之攻柏人不下引兵拔广阿㑹上谷太守耿况渔阳太守彭宠各遣突骑来助击郎更始亦遣尚书仆射谢躬讨郎遂东围鉅鹿月余不下郎遣将倪宏刘奉率数万人救鉅鹿逆战于南䜌斩首数千级四月围邯郸五月㧞其城诛郎更始遣侍御史立为萧王令罢兵诣行在所辞不就徴时诸贼铜马大彤髙湖重连䥫胫大枪尤来上江青犊五校檀乡五幡五楼富平获索等各领部曲衆合数百万人秋王击铜马于呉汉将幽州突骑会清阳贼食尽夜遁追至舘陶大破之受䧏未尽而髙湖重连从东南来与铜马余衆合王复与大战于蒲阳悉破降之赤眉别与大彤青犊十余万衆在射大王进击大破之使呉汉岑彭袭杀谢躬于邺青犊赤眉入函谷闗乃遣邓禹引兵而西时更始使朱鲔李轶等屯洛阳令冯异守孟津以拒之建武元年王北击尤来大枪五幡于元氏追至北平连破之又战于顺水北为贼所败散兵归保范阳贼引去大军复进至安次破之贼入渔阳乃遣吴汉等追战于潞东及平谷大破灭之朱鲔遣蘓茂攻温冯异㓂恂与战大破之于是诸将议上尊号马武先进曰天下无主大王虽执谦退奈宗庙社稷何宜且还蓟即尊位乃议征伐王惊曰何将军出是言可斩也乃引军还蓟夏四月至中山诸将复上奏曰汉遭王莽宗庙废絶王与伯升首举义兵更始因其资以据帝位而不能奉承大统败乱纪纲盗贼日多群生危蹙大王初征昆阳王莽自溃后㧞邯郸北州弭定三分天下而有其二跨州据土帯甲百万臣闻帝王不可以乆旷天命不可以谦拒惟大王以社稷为计万姓为心王又不听行到南平棘诸将复固请之王曰㓂贼未平四面受敌何遽正位号乎诸将且出耿纯进言甚切至王曰吾将思之行至鄗先在长安时同舍生彊华自闗中奉赤伏符来群臣复奏命有司设坛场于鄗南千秋亭五成陌六月己未即位燔燎告天禋于六宗望于群神大赦天下此光武渡河北后即位前所歴也髙祖杀羽成功始即帝位光武未成功而遂即位者绍汉统系人心也自此以后凡赦不悉书甲子邓禹击王匡于安邑大破之觧题曰李贤曰安邑县属河东郡今蒲州县赤眉立宗室刘盆子为帝改元觧题曰赤眉军中祠城阳景王以求福助及樊崇欲立帝求军中景王后崇盖城阳人也余见通鑑申屠建隗嚣劝更始避位与张卭等谋劫之归南阳更始斩建卭等距战嚣归天水更始奔新丰觧题曰按袁宏汉纪更始诸将惧赤眉至申屠建隗嚣共劝更始不应谋劫更始司马光通鑑考异不取而从范晔书范书隗嚣传流闻光武即位河北嚣即说更始归政于光武叔父良更始不听诸将欲劫更始东归嚣亦与通谋盖赤眉将至羣情震恐张卭廖湛軰以盗贼规模故欲东归申屠建隗嚣所见差髙故劝之避位及更始不从然后建嚣与卭等通谋耳余见通鑑秋七月辛未邓禹为大司徒封鄼侯丁五以野王令王梁为大司空封武强侯壬午呉汉为大司马封舞阳侯以平原太守伏湛为尚书觧题曰按袁宏汉纪更始立湛为平原太守遭仓卒惊优而湛独晏然教授如故俸禄分以赈乡里来客者百余家时郡中不安湛移书属县不得相侵凌天生蒸民为立君非乆乱也且飬老育幼以待真主门下督欲起兵湛即诛督示百姓又按列传光武即位知湛名儒旧臣欲令干任内职徴拜尚书使典定旧制邓禹渡河觧题曰禹渡汾隂河入夏阳更始中郎将左辅都尉公乗歙引其衆十万与左冯翊兵共拒禹于衙禹复破走之己亥帝幸懐遣建威大将军耿弇等屯五社津呉汉率十一将军围洛阳觧题曰先屯五社津偹荥阳以东而后围洛阳秦汉以来形势所在光武盖熟之矣李贤曰懐县属河内郡在今懐州武陟县西水经曰巩县北五社津有山临河其穴潜通淮浦有渚谓之鲔渚八月壬子祭社稷癸丑祠髙祖太宗世宗帝幸河阳李松赵萌攻王匡张卭于长安更始入之赤眉至髙陵匡卭䧏九月䧟长安更始奔髙陵觧题曰髙陵县属冯翊封更始为淮阳王甲申以前髙宻令卓茂为太傅封褒徳侯觧题曰初茂与同县孔休陈留蔡勲安衆刘宣楚国龚胜上党鲍宣六人同志不仕王莽时并名重当时诏曰夫名冠天下当受天下重赏盖光武尝为诸生受学故能发此论惜其不尊任三公故茂之事业他无闻焉余见通鑑辛卯朱鲔䧏冬十月癸丑帝幸洛阳都之觧题曰洛阳才下光武即入都之盖洛阳非若长安更始赤眉之燬荡此光武所以定都而不迁也宋敏求河南志洛阳即成周敬王之成周也蔡质汉典职仪曰南宫至北宫中央作大屋复道三道行天子从中道从官夹左右十歩一卫两宫相去七里淮阳王䧏赤眉邓禹屯栒邑觧题曰蘓辙曰赤眉之乱光武欲急攻之禹欲缓取之议者见禹之败因以禹为失计是不然赤眉方强急之实难缓之为得逮其自败西走扶风而禹乗之犹能还兵败禹而况其未败也哉光武若审知如此聼禹坚守北道时出挠之而使别将挟持其东东西蹙之磨以岁月而赤眉成禽矣禹之败而西归也要冯异共攻异谓虏余衆尚多难卒用兵破禹又不从而败由此观之禹夲计不失而帝不能用禹亦廹于君命而不能自固耳事见通鑑李贤曰栒邑县属右扶风故城在今豳州三水县东北十一月帝幸懐梁王永称帝十二月丙戌帝至自懐赤眉杀淮阳王隗嚣自称西州上将军据陇右觧题曰按列传嚣天水成纪人也更始立崔广等推嚣为上将军击杀雍州牧安定大尹安定悉䧏长安诛王莽遂分徇陇西武都金城武威张掖酒泉敦煌皆下之其后嚣被徴及自长安再归天水则窦融据河西五郡嚣所有者天水安定陇西北地而已余见通鑑张掖属国都尉窦融自称五郡大将军据河西觧题曰按李贤注班勇传河西四郡盖金城张掖酒泉敦煌今称五郡者併武威言之也事见通鑑卢芳诈称刘文伯据安定称西平王觧题曰芳安定三水人也更始元年隗嚣等杀安定大尹王向降之二年更始徴嚣芳亦被徴为骑都尉使镇抚安定以西三年嚣亡归天水三水豪杰立芳为西平王匈奴立芳为汉帝将胡骑还入安定盖是时嚣未必能复取安定至建武五年芳都九原县掠有五原朔方云中定㐮鳫门然后隗嚣再取安定耳事见通鑑将军冯愔据栒邑反护军黄防执之以䧏上党大守田邑降汉世祖光武皇帝建武二年春正月甲子朔日有食之呉汉击檀乡贼于邺东䧏之觧题曰力子都余党与诸贼会于檀乡檀乡渠帅董次仲起茌平渡河入魏郡清河与五校合庚辰封功臣为列侯大国四县余有差立宗庙社稷郊兆觧题曰立髙庙于洛阳四时祫祀髙帝为太祖文帝为太宗武帝为世宗余帝嵗五祀大社稷在宗庙之右制郊兆于城南七里赤眉焚宫室而西邓禹入长安修复陵庙真定王扬谋反诛二月己酉帝幸修武觧题曰李贤曰修武县属河内郡今懐州县夲殷之寗邑鲍永䧏觧题曰永封上将军列侯印绶悉罢兵但幅巾与诸将及同心客百余人诣河内帝见永问曰卿衆何在永离席叩头曰臣事更始不能令全诚慙以其衆幸富贵故悉罢之帝曰卿言大而意不悦既而永以立功遂见任用余见通鑑范晔曰鲍永守义于故主斯可以事新主矣耻以其衆受宠斯可以大宠矣若乃言之者虽诚而闻之者未譬岂茍进之恱易以情纳持正之忤难以理求乎诚能释利以循道居方以从义君子之槩也王梁免太中大夫宋𢎞为大司空封栒邑侯觧题曰唐仲友曰宋𢎞不易妻之对讽意深矣事见通鑑彭宠反觧题曰光武围邯郸宠转粮食前后不絶王郎死光武追铜马至蓟宠上谒自负其功意望甚髙光武接之不能满以此懐不平而反光武以问幽州牧朱浮浮曰前吴汉北发兵时大王遗宠以所服剑又倚以为北道主人宠谓至当迎合握手交欢并坐今既不然所以失望余见通鑑延岑称王于汉中帝至自修武三月诏议省刑法遣执金吾贾复击郾郾王尹尊䧏遣虎牙大将军盖延等讨刘永夏四月围睢阳遣呉汉撃宛宛王刘赐降甲午封叔父良为广阳王兄子章为太原王兴为鲁王淮阳王子三人为列侯邓王王常䧏五月庚辰封周后姫常为周承休公癸未诏民嫁妻卖子欲归父母者听之六月戊戌立贵人郭氏为皇后觧题曰光武中兴六宫称号惟皇后贵人贵人金印紫绶奉不过粟数十斛又置美人宫人采女三等并无爵秩嵗时赏赐充给而已立子彊为皇太子増郎谒者从官秩一等秋八月帝征五校幸内黄降之觧题曰李贤曰内黄县属魏郡今相州县将军邓隆讨彭宠败绩盖延㧞睢阳刘永走湖陵觧题曰张晏曰湖陵属山阳郡遣太中大夫伏隆安辑青徐张歩等降将军邓奉据淯阳反九月壬戍帝至自内黄赤眉发诸陵邓禹遣兵击之败赤眉入长安禹袭之复败赤眉攻汉中王嘉于谷口大败嘉降邓禹觧题曰李贤曰谷口县故城在今醴泉郡东北四十里水经注泾水东经九嵕山东中山西谓之谷口冬十一月以廷尉岑彭为征南大将军讨邓奉遣偏将军冯异代邓禹觧题曰帝之遣异也敕曰三辅遭王莽更始之乱重以赤眉延岑之酷元元涂炭无所依诉将军今奉辞讨诸不轨非必畧地屠城要在平定安集之耳异受命而西所至布威信羣盗多降遣伏隆拜张歩为东莱太守十二月戊午诏封宗室列侯三辅大饥赤眉东走遣将军侯进屯新安耿弇屯宜阳以要之是嵗野谷旅生野蚕成茧汉世祖光武皇帝建武三年春正月冯异为征西大将军邓禹与赤眉战于回溪异救之俱败觧题曰李贤曰回溪俗名回坈在今洛州永宁县东辛巳立皇考南顿君以上四亲庙邓禹免为右将军闰月冯异大破赤眉于崤底贼南走己亥帝幸宜阳勒六军待之刘盆子奉玺绶䧏觧题曰李贤曰崤山名底坂也一名嵚岺山在今洛州永寕县西北赤眉既䧏帝令县厨赐食十余万人皆得饱饫明旦大陈兵马临洛水令盆子君臣列而观之谓樊崇等曰得无悔降乎朕今遣卿归营勒兵鸣鼓相攻决其胜负不欲强相服也徐宣等叩头曰今日得降犹去虎口归慈母诚欢诚喜无所恨也余见通鑑戊申帝至自宜阳二月己未祠髙庙赐天下长子当为父后者爵一级刘永立董宪为海西王张歩为齐王歩杀伏隆而反觧题曰歩欲留隆与共守二州隆求得反命歩遂执隆而受永封隆遣间使上书曰愿得以时进兵无以臣隆为念臣隆得生到阙庭受诛有司此其大愿若今没身宼手以父母昆弟长累陛下帝得隆奏召其父湛流涕以示之曰隆可谓有苏武之莭恨不且许而遽求还也其后歩竟杀之陈瓘曰伏隆之求还足以成命矣死而无憾安用且许之乎光武之言所以慰其父耳帝幸懐遣呉汉等击青犊于轵西大破降之觧题曰李贤曰轵西县属河内郡故城在今洛州济源县东南三月壬寅以司直伏湛为大司徒封阳都侯觧题曰唐仲友曰伏湛侯覇即后汉宰相规摹蔡茂冯勤赵熹张湛杜林郭丹皆贤德智能之士大抵皆有大臣之节人才非不盛而中兴之美未尽者用人不尽其才故也涿郡大守张丰反彭宠陷蓟自立为燕王帝幸堵阳觧题曰李贤曰水经注堵水南经小堵乡在今唐州方城县夏四月大破邓奉于小长安斩之冯异与延岑战于上林破走之呉汉与刘永将蘓茂战于广乐大破之觧题曰广乐地阙今宋州虞城有长乐故城盖避隋炀帝讳睢阳反迎刘永五月己酉帝还宫乙夘晦日有食之六月耿弇与延岑战于穰大破之觧题曰李贤曰穣县属南阳郡今邓州县秋七月遣岑彭等讨秦丰大破之于黎丘遣将军傅俊徇江东盖延㧞睢阳斩刘永苏茂等复立其子纡于垂惠觧题曰郡国志汝南郡山桑县有垂惠聚一名礼城冬十月壬申帝幸㫪陵祠园庙置酒旧宅耿弇请再发上谷兵许之十一月乙未帝至自㫪陵是嵗李宪称帝隗嚣奉奏汉世祖光武皇帝建武四年春二月壬子帝幸懐壬申还宫邓禹等破延岑于武当岑奔公孙述觧题曰李贤曰武当县属南阳郡今均州县夏四月丁巳帝幸邺遣呉汉击五校于箕山大破之五月辛巳幸卢奴遣将军祭遵等讨张丰斩之六月辛亥还宫觧题曰李贤曰箕山东郡箕山也时彭宠攻朱浮遣邓隆助浮浮以帝怠于敌不能救之上疏曰昔髙祖圣武天下既定犹身自征伐未尝宁居陛下虽兴大业而独逸豫不頋北垂百姓皇皇无所系心三河兾州曷足以传哉诏报曰军资未充故湏后举耳帝幸卢奴将亲征彭宠伏湛諌曰今兖豫青兾中国之都㓂贼从横未及从化渔阳地接外虏岂足先图帝竟不亲征唐仲友曰伏湛諌征彭宠不特以渔阳兵精亦以宠为功臣以嫌隙反不欲光武亲征欲使曲在宠而自毙此宰相之职也秋七月丁亥帝幸谯遣将军马武等围刘纡八月戊午帝幸夀春遣将军马成等讨李宪九月围舒觧题曰夀春乃下蔡也水经注淮水又北经下蔡县故城蔡成公自新蔡迁于州来谓之下蔡东㟁又有一城即下蔡新城二城对据翼带淮流李贤曰夀春今夀州县舒县在今庐州庐江县西以临淮大尹侯覇为尚书令覇奏每春下寛大之诏奉四时之令觧题曰时无典故朝廷又少旧臣覇明习故事收録遗文条奏前世善政法度有益于时者皆施行之陈瓘曰侯覇之于汉事犹伏生之于书也以孝亷为尚书郎冬十月甲寅帝还宫隗嚣遣马援入见觧题曰援至帝在宣徳殿南庑迎笑谓援曰卿遨逰二帝间今见卿使人大慙援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛交㦸而后进臣臣今逺来陛下何知非刺客姦人而简易若是帝复笑曰卿非刺客頋说客耳援曰天下反覆盗名字者不可胜数今见陛下恢廓大度同符髙祖乃知帝王自有真也余见通鑑光武之见马援岸帻迎笑亦以驾御豪杰矫揉为之耳援虽谓帝同符髙祖而又谓髙帝无可无不可今上好吏事动如莭度不喜饮酒未必不有以窥其微也卓茂薨十一月丙申帝幸宛遣建义大将军朱祜等围秦丰十二月冯异与公孙述将程焉战于陈仓隗嚣遣兵助异大破之述遣使招嚣嚣斩其使伏湛奏行乡饮酒礼汉世祖光武皇帝建武五年春正月癸巳帝还宫遣太中大夫来歙送马援归陇右二月马武等㧞垂惠刘纡走乙丑帝幸魏郡封殷后孔安为殷绍嘉公彭宠奴杀宠以降封为不义侯觧题曰隋滑州刺史王轨为奴所杀携其首以奔窦建徳建徳曰奴杀主为大逆我何可纳之命立斩奴而返轨首于滑州吏人感之即日而䧏齐济二州及兖州贼帅皆闻风而下惜哉光武之不出此也事见通鑑以中山太守郭伋为渔阳太守徴上谷太守耿况封牟平侯呉汉耿弇大破富平获索于平原降之三月将军龎萌反岑彭㧞夷陵田戎奔公孙述夏四月旱蝗窦融遣使入贡以为凉州牧六月朱祜㧞黎丘获秦丰帝幸䝉龎萌董宪等攻桃城帝大破之觧题曰李贤曰蒙县属梁国故城在今宋州北任城国有桃聚故城在今兖州任城县北秋七月丁丑帝幸沛祠髙祖幸蕃大破宪于昌虑八月己酉幸剡呉汉㧞之斩刘纡遂围萌宪于朐觧题曰李贤曰蕃县属鲁国故城在今徐州胜县昌虑县属东海郡故城在今徐州滕县东南古邾之滥邑郯县属东海郡故城在今泗州下邳县东北朐县属东海郡故城在今海州胊山县西冬十月还幸鲁使大司空祠孔子耿弇与张歩战于临淄大破之帝幸剧张歩斩蘓茂以降觧题曰李贤曰剧县故城在今青州夀光县南故纪国初起太学立五经愽士十四家帝还幸之觧题曰按陆机洛阳记太学在洛城县开阳门外去宫八里儒林传序立五经愽士易有施孟梁丘京氏书欧阳大小夏侯诗齐鲁韩礼大小戴春秋严颜初起太学稽式古典笾豆干戚之容偹之于列服方领习矩歩者委蛇乎其中十一月伏湛免以侯覇为大司徒十二月西平王卢芳据五郡称汉帝隗嚣遣子入侍交州牧邓譲遣使入贡诏复济阳徭役二年觧题曰李贤曰济阳县故城在今曹州寃句县西南是嵗徴处士严光周党王良等至京师拜光及良为諌议大夫光不受觧题曰光字子陵㑹稽余姚人也少与光武同逰学光武即位以物色求之后齐国言有一男子钓泽中乃偹安车𤣥纁遣使聘之三反而后至舍于北军司徒覇与光素旧遣使奉书光不答乃投札与之口授曰君房足下位至鼎足甚善懐仁辅义天下恱阿谀顺㫖要领絶覇得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理耶光又眠不应良乆乃张目熟视曰昔唐尧着徳巢父洗耳士故有志何至相廹乎帝曰子陵我竟不能下汝耶于是升舆叹息而去复引光入论道旧故相对累日从容问光曰朕何如昔对曰陛下差增于徃因共偃卧以足加帝腹上拜諌议大夫不肯受去耕钓于富春山中党字伯况太原广武人也王莽窃位託病杜门贼暴纵横唯至广武过城不入建武中徴为议郎以病去职被徴不得已乃着短布单衣谷皮绡头待见尚书及引见伏而不谒自陈愿守所志帝许焉时又徴王良逢萌薛子方等良东海兰陵人也王莽时寝病不仕三年徴拜諌议大夫迁沛郡大守乞骸骨徴拜太中大夫六年为大司徒司直在位恭俭妻子不入官舍布被瓦噐以病归一嵗复徴至荣阳疾笃不任进道乃过其友人友人不肯见曰不有忠言竒谋而取大位何其徃来屑屑不惮烦也良慙自后连徴不应萌北海都昌人也之长安学通春秋王莽杀其子宇萌谓友人曰三纲絶矣不去祸将及人即觧冠挂东都城门归将家属浮海客辽东光武即位乃之琅琊劳山诏书徴萌託以老耄述路东西即便驾归连徴不起又按前汉列传薛方齐人也尝为郡掾祭酒徴不至莽以安车迎方方因使者辞谢曰尧舜在上下有巢由莽说其言不强致世祖即位徴方道病卒唐仲友曰光武召隠逸二百年莭义所出也汉世祖光武皇帝建武六年春正月改㫪陵为章陵县复其民比丰沛辛酉诏郡国有谷者给髙年孤寡贫癃者如律觧题曰李贤曰汉律今亡按成帝永始二年诏吏民以义收食贫民入谷物助县官赈赡者已赐直其百万以上加赐爵不更欲为吏补三百石三十万以上赐爵五大夫吏并迁二等民补郎十万以上无出租赋三嵗万钱以上一年岂亦律耶马成等㧞舒获李宪二月呉汉㧞朐获董宪庞萌帝以天下粗定廼休诸将于洛阳分军士于河内置酒赏赐马援郑兴申屠刚杜林自隗嚣所来归以援兴为太中大夫刚林为侍御史三月公孙述遣田戎任满㓂南郡夏四月丙子帝幸长安始谒髙庙遂有事于十一陵遣盖延等七将军从陇道讨公孙述五月己未还宫隗嚣反使其将王元塞陇坻诸将败还觧题曰郭仲产秦州记曰陇山东西百八十里在陇州汧源县西六月辛夘诏省县四百余吏职十置一觧题曰太常省太宰均官都水雍太祝五畤各一尉光禄勲省左右曹黄门郎车户骑三将羽林令卫尉省旅贲令卫士一人丞太仆省太廐家马令丞尉车府路軨骑马骏马令丞六牧师菀令廷尉中都官狱二十六所各令长皆省大鸿胪省驿官别火二令丞郡邸长丞宗正省都司空令丞大司农省均输等少府省五丞场官织室令官者昆䑓佽飞三令二十一丞水衡省属官令长丞尉二十余人执金吾省式道左右中候中垒寺互都舩令丞尉左右京辅都尉八校省中垒胡骑虎贲三校尉此中兴省在内官职之大畧也蝗秋九月丙寅晦日有食之觧题曰执金吾朱浮上疏曰陛下疾徃者上威不行下专国命即位以来不用旧典信举刺之官黜鼎辅之任至于有所劾奏便加退免覆案不闗三府罪谴不蒙澄察陛下以使者为腹心而使者以从事为耳目是为尚书之平决于百石之吏人不自保廹于举劾惧于刺讥故争饰诈伪以希虚誉所以致日月失行之应也愿陛下游意于经年之外望治于一世之后天下幸甚帝采其言自是牧守易代颇简冬十月丁丑诏举贤良方正百寮上封事无𨼆有司遵法度十一月诏王莽时吏人没为奴婢者免为庶人觧题曰髙祖即位即下免奴婢之诏识者谓其得作民主之职光武十年之间奴婢之诏六七下其犹髙祖之意哉十二月壬辰宋𢎞免觧题曰𢎞坐考上党太守无所据免归唐仲友曰进贤退不肖宰相职也𢎞守正疾恶所考必非贤以是免之过矣癸巳诏田租复三十税一觧题曰诏曰顷者师旅未觧用度不足故行什一之税今军士屯田粮储差积其令郡国见收田租三十税一如旧制隗嚣遣行廵王元㓂扶风冯异及祭遵拒破之是嵗罢郡国都尉官觧题曰郡尉秦官掌佐守典武职甲卒景帝更名都尉至是始罢并职太守无都试之役明年遂罢郡国材官矣始遣列侯就国匈奴遣使来献汉世祖光武皇帝建武七年春时民得休息乐吏职而勤农桑乃革王莽伪薄之弊聼言观行明试以功诏申薄𦵏之义三月丁酉诏罢轻车骑士材官楼舡士及军假吏为民觧题曰诏曰今国有衆军并多精勇宜且罢轻车骑士材官楼舡士及军假吏令复还民伍汉官仪曰髙祖命天下郡国选能引闗蹶张材力武勐者以为轻车骑士材官楼舩常以秋后讲肄课试各有员数平地用车骑山阻用材官水泉用楼舡李贤曰军假吏谓军中权置吏也公孙述以隗嚣为朔宁王觧题曰嚣称臣于述述骑都尉荆邯见东方将平兵且西向说述曰汉祖起于行阵之中兵破身困者数矣然军败复合创愈复战何则前死而成功踰于却就而㓕亡也隗嚣割有雍州兵强士附威加山东遇更始复失天下嚣不及此时推危乗胜以争天命而退欲为西伯之事尊师章句賔友处士偃武息戈卑身事汉令汉帝释闗陇之忧专精东伐四分天下而有其三使西州豪杰咸归心于山东发间使召携贰则五分有其四若举兵天水必至沮溃则九分而有其八陛下以梁州之地内奉万乗外给三军百姓愁困臣愚以为宜及天下之望未絶豪杰尚可招诱急以此时发国内精兵令田戎据江陵临江南之㑹倚巫山之固筑垒坚守传檄呉楚长沙以南必随风而靡令延岑出汉中定三辅天水陇西拱手自服如此海内震摇兾有大利余见通鑑陈瓘曰邯之谋于汉则不利于述则忠矣而述以县令之器识近虑狭无能逺也癸亥晦日有食之诏百僚上封事不得言圣郑兴上疏论政事帝多纳用夏四月壬午诏举贤良方正五月前将军固始侯李通为大司空使司𨽻校尉督察三公司空椽陈元諌从之秋隗嚣㓂安定冯异祭遵击却之嚣将王遵降冬汉朔方云中太守降以汝南都尉杜诗为南阳太守汉世祖光武皇帝建武八年春正月中郎将来歙袭据略阳隗嚣攻之不克夏闰四月帝自将征嚣窦融率五郡太守会于髙平嚣将牛邯降嚣衆溃奔西城遣呉汉等围之帝幸上邽遣盖延等攻围上邽封窦融等为列侯觧题曰李贤曰畧阳县属天水郡故城在今秦州陇城县西北髙平县属安定郡今原州县西城县属汉阳郡一名始昌城在今秦州上邽县西南上邽县属陇西郡故邽戎邑今秦州县盗起颕川秋大水八月帝东归九月乙夘还宫庚申南征盗皆䧏戊寅还宫冬十月丙午幸懐十一月乙丑还宫公孙述遣兵救隗嚣呉汉盖延等退却十二月髙勾丽王遣使来贡汉世祖光武皇帝建武九年春正月颍阳成侯祭遵卒于汧诏冯异领其营觧题曰李贤曰汧县属右扶风故城在今陇州汧源县隗嚣死王元立其子纯觧题曰蘓辙曰隗嚣初据陇坻谦恭下士豪杰归之然圣公君臣不改盗贼之旧而嚣束手称臣䧟诸父于死地及光武自河北入洛而嚣惩既徃之祸方拥兵自固谋臣去之义士笑之而嚣与王㨗一二人以死守之始从圣公而不疑终背光武而不悔去就之计无一得者刘表専制荆州曹袁相距于官渡二人皆求助于表表方晏然自守一无所与卒为曹公所并隗嚣刘表雍容风义皆有长者誉于其败也皆以去就不明失之不如张鲁于败亡之余知所归徃犹能保其后嗣也三月公孙述遣田戎任满据荆州觧题曰述遣田戎任满程汎将数万人乗枋箄下江闗击破冯骏等㧞巫及夷陵夷道据荆门虎牙横江水起浮桥鬭楼立攅柱絶水道结营山上以拒汉兵公孙述拒汉兵之西孙皓拒晋兵之东皆于险要置浮桥鬭楼鐡鎻之属然岑彭卒焚之而破蜀王濬亦烧之而灭呉险其可恃哉余见通鑑夏六月丙戌帝幸缑氏觧题曰李贤曰缑氏在洛阳之东遣呉汉等击卢芳将贾览于髙栁匈奴救之汉等不利觧题曰李贤曰髙栁县属代郡故城在今云州定㐮县秋八月遣来歙率冯异等讨隗纯于天水是嵗省闗都尉复置䕶羌校尉封隂就为宣恩侯汉世祖光武皇帝建武十年春正月呉汉等撃贾覧破之夏冯异斩公孙述将赵匡于天水夏阳莭侯冯异卒秋八月帝幸长安祠陵庙遂幸汧隗纯将髙峻降冬十月来歙等大破隗纯于落门纯降王元奔蜀觧题曰李贤曰今渭州陇西县东南有落门山落门水出焉先零羌㓂金城陇西来歙大破之庚寅帝还宫汉世祖光武皇帝建武十一年春二月己夘诏杀奴婢不得减罪三月己酉帝幸南阳章陵祠园陵庚午还宫闰月遣呉汉等发兵与岑彭会彭大破田戎任满于荆门获满遂率舟师讨公孙述留将军冯骏围戎于江州觧题曰田戎等据荆门虎牙彭数攻之不利于是装直进楼舩冐突露桡数千艘彭与呉汉及刘隆臧宫刘歆发南阳武陵南郡兵又发桂阳零陵长沙委输棹卒凡六万余人骑五千疋皆㑹荆门呉汉以三郡棹卒多费粮谷欲罢之彭以蜀兵盛不可遣上书言状帝报曰大司马习用歩骑不晓水战荆门之事一由征南公为重而已彭乃令军中募攻浮桥先登者上赏于是鲁竒应募而前飞炬焚之彭复悉军顺风并进所向无前蜀兵大乱溺死者数千人余见通鑑李贤曰江州县属巴郡今渝州巴县楼舩秦制也秦使尉屠睢将楼舩之士以攻越汉官仪以为髙帝所置误也岑呉伐蜀用楼舩露桡舩纪皆谓之舟师然则楼舩盖舟师之一也七年既罢楼舩士而伐蜀讨交趾皆用楼舩者盖所罢者其士而舩则未罢也水战则徐募櫂卒耳逮永平而楼舩之名始冺夏四月丁夘省大司徒司直官先零羌㓂临洮以太中大夫马援为陇西太守破之六月来歙等破公孙述将王元环安于下辩安使盗杀歙诏以马成代之觧题曰下辩县属武都郡今成州同谷县旧名武街城帝自将征述秋七月次长安八月岑彭破述将侯丹于黄石将军臧宫大破延岑于沈水王元䧏帝还宫觧题曰唐仲友曰光武常以大军随诸将后不特为人才有限亦所以搃揽权纲也事见通鑑李贤曰黄石即黄石滩也水经注曰江水自涪陵东出百里而届于黄石在今涪州涪陵县沈水出广汉县下入涪水冬十月述使盗杀岑彭马成平武都遂与马援击破先零羌徙之天水陇西扶风觧题曰武都今同庆府凤沔阶州之地十二月呉汉率舟师讨公孙述是嵗省朔方牧并并州㫁州牧奏事觧题曰杜佑通典旧制州牧奏二千石长吏不任位者皆先下三公三公遣掾吏按验然后黜退光武即位用法明察不复委三府故权归举刺之吏汉世祖光武皇帝建武十二年春正月呉汉破公孙述将魏党公孙永及其壻史兴于武阳觧题曰李贤曰武阳县属蜀郡故城在今益州成都县东南夏六月黄龙见东阿觧题曰李贤曰东阿今济州县秋七月冯骏㧞江州九月呉汉大破公孙述将谢丰于广都斩之臧宫㧞涪城引兵与汉会觧题曰广都县属蜀郡故城在今益州成都县东南涪城今绵州县按通典于梓州涪城县注臧宫㧞涪城斩公孙恢即此盖两汉涪县东晋立始平郡西魏改郡为涪城县为潼隋改潼为涪城属绵州大歴十三年属梓州所以新唐书𨽻梓州旧唐书𨽻绵州李通免觧题曰陈元以髙才着名辟司空李通府时大司农江冯上言宜令司𨽻校尉督察三公事下三府元上䟽曰臣闻师臣者帝賔臣者覇故武王以太公为师齐桓以夷吾为仲父近则髙帝优相国之礼太宗假宰辅之权及王莽遭汉中衰专操国柄以偷天下况已自喻不信群臣夺公辅之任损宰相之威以刺举为明徼讦为直至乃陪仆告其君长子弟变其父兄网宻法峻大臣无所措手足然不能禁董忠之谋身为世戮今四方尚扰百姓观聼咸张耳目陛下宜劳心下士屈莭待贤不宜使有司有察公辅之名帝从之通性谦恭常欲避权势自为宰相谢病不视事连年乞骸骨帝每优宠之令以公位归第飬疾通复固辞积二嵗乃聼上大司空印绶吕祖谦曰髙祖识大体而莭目未免踈漏光武莭目甚详悉而大体不能无遗所以二汉风声气习厚薄缓急不同髙祖㫁无他技其心休休焉有容故能屈羣策尽衆智规模所以寛光武縁有他技不识大体一时之治非不可观终无余味大抵政事统体上则人主下则大臣相与共持治体者也羣有司百执事奉而行之者也光武不任三公事归台阁而人主下亲簿书期㑹故当人主聪明强力耳目手足之所及事固皆举至后世少惰即衰不可用如西汉诸君何尝尽贤惟其有规模统体故子孙有所慿借东汉自光武之后明章皆贤君论其积累自当深厚才至和帝以后反不若西汉以此知其全无统体西汉辅相如禹光軰多庸缪懐姦若东汉大臣袁安李固杨震之徒过之甚逺然而终不能救天下者正由事不在三公故也冬十一月戊寅呉汉臧宫与公孙述战于成都大破之杀述己夘时延岑以城降辛巳汉灭公孙氏及岑焚宫室大掠诏祠谯𤣥表李业之闾徴费贻等西土归心焉觧题曰建武十一年岑彭上刘隆为南郡太守自率臧宫刘歆长驱入江闗令军中无得虏掠乗利直指垫江攻破平曲到江州留冯骏讨之六月来歙与盖延马成进攻述将王元环安于河池下辩䧟之乗胜遂进蜀人大惧使刺客刺歙马成代歙守中郎将帝自将征述七月次长安述使延岑吕鲔王元及其弟恢率兵拒广汉及资中又遣侯丹率二万余人拒黄石彭乃多张疑兵使䕶军杨翕与臧宫拒延岑等自分兵浮江下还江州泝都江而上袭击侯丹大破之因晨夜倍道兼行二千余里径㧞武阳使精骑驰广都去成都数十里势若风雨初述闻汉兵在平曲故遣大兵逆之及彭至武阳绕出延岑军后蜀地震骇述大惊曰是何神也延岑盛兵于沈水臧宫衆多食少降者皆欲散宫欲引还会帝遣谒者将兵诣岑彭有马七百匹宫矫制取以自益晨夜进兵多张旗帜登山鼓噪右歩左骑挟舩而引岑不意汉军卒至登山望之大震恐宫因纵击大破之斩首溺死者万余人岑奔成都其衆悉降自是乗胜追北军至平阳乡王元降马成等平武都蜀刺客诈为亡奴降夜刺杀彭诏郑兴领其营呉汉装露桡舩将南阳兵及㢮刑募士三万人泝江而上汉并将彭军十二年与述将魏党公孙永战于鱼涪津大破之遂围武阳述遣子壻史兴将五千人救之汉迎击尽殄其衆因出犍为界诸县皆城守汉乃进兵攻广都㧞之武阳东诸小城皆降述将帅离叛虽诛㓕其家不能禁帝必欲降之乃下诏谕述曰勿以来歙岑彭受害自疑今以时自诣则宗族完全诏书手记不可数得述终无降意秋七月冯骏㧞江州汉乗利将歩骑二万余人进逼成都去城十余里阻江北为营作浮桥使将军刘尚将万余人屯于江南相去一十余里述使其将谢丰袁吉将衆十许万分为二十余营并出攻汉使别将万余人刼刘尚令不得相救汉与大战一日兵败走入壁丰因围之汉飨士秣马闭营三日不出乃多树幡旗使烟火不絶夜衔枚引兵与刘尚合军丰等不觉明日乃分兵拒水北自将攻江南汉率兵引战自旦至晡大破之斩丰吉引还广都自是战广都成都之间八战八克遂军于其郭中臧宫㧞绵竹破涪城斩述弟恢复攻繁郫至呉汉营饮酒髙会𫐠募敢死士五千余人以配延岑于市桥伪建旗帜鸣鼔挑战而潜遣竒兵出汉军后袭破汉汉堕水縁马尾得出时汉军余七日粮隂具舩欲遁蜀郡大守张堪驰见汉説述必败不宜退师汉从之乃示弱挑敌冬十一月臧宫军咸门戊寅述自将数万人攻汉使延岑拒宫大战岑三合三胜自旦及日中军士不得食并疲汉因令壮士突之述兵大乱被刺洞胸堕马左右舆入城以兵属延岑其夜死明旦岑降辛巳汉夷述妻子尽灭公孙氏并族延岑放兵大掠焚述宫室帝闻之怒以谴汉又譲刘尚曰城降三日一旦放兵纵火闻之可为酸鼻尚宗室子孙尝更吏职何忍行此良失斩将弔民之义也谯𤣥者巴郡阆中人平帝元始四年为绣衣使者王莽居摄变姓名窜归述连聘不诣乃遣使者偹礼徴之若不肯起便赐以毒药太守自至𤣥庐曰诚不宜复辞𤣥曰保志全髙死亦奚恨遂受毒药𤣥子瑛泣血叩头于太守愿奉家钱千万赎父死太守为请述许之李业广汉梓潼人王莽居摄以病去官述徴为愽士固称疾不起述羞不致之使大鸿胪尹融持毒酒奉诏命以刼业融譬㫖曰今天下分崩孰知是非而以区区之身试于不测之渊乎业乃叹曰古人危邦不入乱邦不居何乃诱以髙爵重饵哉融曰宜唿室家计之业曰大丈夫㫁之于心乆矣何妻子之为遂饮毒而死述闻业死大惊又耻有杀贤之名乃遣使弔祠赙赠百匹业子翚逃辞不受平帝时蜀郡王皓为羙阳令王嘉为郎王莽篡位并弃官归述使徴皓嘉恐不至先系其妻子使者谓皓曰速装妻子可全对曰大马犹识主况于人乎自刎以首付使者述怒诛皓家属嘉闻而叹对使者伏剑而死犍为费贻不肯事述乃漆身为疠阳狂以避之同郡任永冯信述连徴命皆託青肓以避世难建武十一年卒明年天下平诏夲郡祠以中牢其忠莭志义之士并蒙旌显程乌李育以有才干皆擢用之于是西土咸悦莫不归心焉夫以谯𤣥数子不污莽朝其莭固与周党王覇薛方之徒无以大相过至其不为述起则其贞操卓识尤过人逺甚而述以盗贼之行胁之以死是其规模犹出王莽下而欲长有其国难矣光武尊宠而表厉之惟恐不至其知为君之道者哉参狼羌㓂武都马援降之觧题曰按列传爰剑曾孙忍秦献公兵临渭首忍季父卬将其种人南出赐支河曲西数千里与衆羌絶逺其后子孙任随所之或为氂牛种越羗是也或为白马种广汉羗是也或为参狼种武都羗是也忍与弟舞独留湟中徃年先零㓂临洮援既破之其㓂钞拒浩亹隘援与马成又破降之而徙之天水陇西扶风至是参狼羗诸种㓂武都援复击破之而陇右始清余见通鑑范晔论曰先零侵境赵充国迁之内地当煎作㓂马文渊徙之三辅贪其暂安之势信其驯服之情计日用之权宜忘经世之逺畧岂夫识㣲者之为乎故㣲子垂泣于象箸辛有浩叹于伊川也诏邉吏追虏料敌不拘以战守逗留法觧题曰李贤曰説文逗留止也前汉书音义逗是曲行避敌也汉法军行逗留畏愞者斩至是令追虏者或逺或近量敌进退不拘以军法直取胜敌为务也遣骠骑大将军杜茂将死刑等筑北邉亭候诏窦融与五郡太守入朝执金吾雍奴盛侯㓂恂卒觧题曰袁宏曰㓂恂之才足居内外之任虽暂抚河内再绥颕川未足究其逺畧也及在汝南延儒生受左氏何其闲也晚莭从容不得预于治体以世祖之明㓂生之智犹不得自尽于时况庸主乎大事记续编卷八大事记续编卷九钦定四库全书大事记续编卷九明王祎撰汉世祖光武皇帝建武十三年春正月庚申大司徒则乡哀侯侯覇薨觧题曰侯覇荐前梁令阎杨杨素有讥议帝嫌之既见覇奏疑其有姦大怒赐壐书曰崇山幽都何可偶黄钺一下无处所欲以身试法耶将杀身以成仁耶使尚书冯勤奉策至司徒府勤陈覇夲意申释事理帝意稍觧苏辙曰髙帝举天下后世之重属之大臣大臣亦尽其心力以报之风流相接至申屠嘉犹召辱邓通议斩鼌错则髙帝之用人其重如此景武之后此风衰矣武帝将立少主知非大臣不可乃委任霍光故能翊昭建宣至于宣帝虽明察有余而性夲忌刻髙才之士侧足而履其朝陵迟至于元成朝无重臣飬成王氏之祸光武之兴虽文武之畧足以鼓舞一世而不知用人之长以济其所不足幸而子孙皆贤权在人主故其害不见及和帝幼小窦宪兄弟恣横杀都乡侯于朝事发请击匈奴以自赎及其成功又欲立北单于以树㤙袁安任隗皆以三公守义力争而不能胜盖光武不任大臣之积其弊乃见于此其后诛阎显立顺帝功出于宦官黜清河王杀李固事成于外戚大臣皆无所与及其末流梁兾之害复假宦官以去之宦官之害至召外兵以除之外兵既入而东汉之事尽矣戊子诏勿受郡国异味二月遣马武屯虖沱河以偹匈奴卢芳亡入匈奴降赵王良等十一人为公侯觧题曰苏轼曰髙帝既平天下所忧者韩彭英卢而已此四王者皆相继仆㓕而不复续及吕氏之祸则由异姓也吕氏灭而呉楚之忧几至于亡国方韩彭吕氏之祸惟恐同姓之不蕃炽昌大也然至其为变则又过于异姓矣文景之世以为诸侯分裂破弱则汉可以百世而无忧至于武帝诸侯之难少衰而匈奴之患方炽则又以为天下之忧止于此矣及昭宣元成之世诸侯王既无足忧而匈奴又破灭臣事于汉然卒至于中絶而不救则其所不虑之王氏也世祖上惩韩彭之难中鉴七国之变而下悼王氏之祸于是尽侯诸将而不任以事裁减同姓之封而黜三公之权以为前世之弊尽去矣及其衰也宦官之权盛而党锢之难起士大夫相与搤腕而逰谈者以为天子一日诛宦官而觧党锢则天下犹可以无事于是外名诸将而内胁其君宦官既无遗类而董卓曹操之徒亦因以亡汉汉之所忧者凡六变而其乱与亡輙出于其所不忧而终不可偹封宗室絶国者为侯以殷绍嘉公孔安为宋公周承休公姫常为卫公省并十三国觧题曰按夲纪广平属鉅鹿真定属常山河间属信都城阳属瑯邪泗水属广陵淄川属髙宻胶东属北海六安属庐江广阳属上谷李贤以为唯有九国误云十三今以地志考之则淄川髙宻胶东皆属北海夲纪云菑川属髙宻衍一属字耳又西京长沙广陵国今皆为郡实十三国非误也三月辛未沛郡太守扶阳侯韩歆为大司徒夏四月呉汉还京师功臣皆增邑更封左右将军贾复邓禹建威大将军耿弇皆罢并罢左右将军官帝方以吏事责三公故不用功臣兵革既息文书调役简省至十存一焉觧题曰贾复知帝欲偃干戈修文徳不欲功臣拥衆京师乃与邓禹并剽甲兵敦儒学帝深然之遂罢左右将军耿弇上大将军印绶罢以列侯奉朝请禹内文明笃行淳偹天下既定常欲逺形势修整闺门教飬子孙复刚毅多大莭既还私第阖门飬威重朱祜等荐复宜为宰相帝方以吏事责三公功臣并不用余见通鑑张栻曰光武不用功臣为三公盖鉴髙帝之弊而欲保全之是固美矣然用人先以一说横于胸中则为私意非立贤无方之意矣髙祖功臣如韩彭之徒天资皆小人在易之师开国承家小人勿用盖于用师既终之后但当宠之以富贵而不可使之有国家而为政也髙帝正犯此义是以不能保功臣之终光武之功臣则异于是以光武时所用之大臣论之邓㓂贾三子类皆过之与共图政不亦可乎顾乃执一槩之嫌废大公之义是反为私意而已矣抑光武之所责于大臣者特为吏事大臣之职顾如是乎甲寅兾州牧安丰侯窦融为大司空五月匈奴㓂河东不其侯伏湛卒觧题曰按列传袁宏汉纪南阳太守杜诗上书曰臣窃见大司徒伏湛经为人师行为仪表遭时兵凶秉莭持重不可推移陛下深见臧否显以宰相㣲过斤退乆而不用旧制九州五尚书令一郡二人李贤曰旧制九州共选五人以任尚书令则一郡乃有二人故欲以湛代一人之处可以湛代夏徴勑尚书择拜吏日及就位因䜩见中暑病卒唐仲友曰伏湛侯覇宋𢎞皆中兴名相也论其噐业岂在萧曹魏丙之后而功名不及者光武之任宰相非西汉之任宰相也秋九月南徼外蛮夷献白雉白兎汉世祖光武皇帝建武十四年春正月起南宫前殿匈奴遣使奉献夏四月辛巳封孔子后为褒成侯秋莎车鄯善遣使请置都䕶弗许是嵗太中大夫梁统请更定律令不报觧题曰苏轼曰汉仍秦法至重髙惠固非虐主然习所见以为常不知其重也孝文始罢肉刑与参夷之诛景帝复孥戮晁错武帝罪戾有增无损宣帝治尚严因武之旧至王嘉为相始轻减法律东京因而不改嘉贤相也轻刑又其盛徳事班固不记其事乃见于梁统传可谓踈畧矣统言髙惠文景以重法兴哀平以轻法衰因上书乞增重法律頼当时不从其议此如人年少时不莭酒色而安老后虽莭而病便谓酒色可以延年可乎统亦东京名流一出此言遂获罪于天其子松竦皆以非命死冀卒族㓕呜乎悲夫戒哉事见通鑑汉世祖光武皇帝建武十五年春正月韩歆免自杀丁未有星孛于昴汝南太守夜侯欧阳歙为大司徒二月遣呉汉等击匈奴徙邉郡民常山闗居庸闗以东觧题曰前汉地理志代郡有常山闗上谷郡居庸有闗唐幽州昌平县西北二十五里有居庸闗亦谓军都闗夏四月癸丑追谥兄縯为齐武公仲为鲁哀公丁巳封皇子十人为公六月诏州郡检覈垦田顷畆及户口年纪觧题曰周官司民掌豋万民之数自生齿以上皆书于版三年大比以万民之数诏司㓂司㓂登民数自生齿以上登于天府内史司会冡宰贰之以制国用孟冬献民数于王王拜受之以图国用而进退之盖民数定财赋可知而国用可制此王政之先务也光武中兴既不能乗时井画其田而吏恣姦欺田不以实自占则户口年纪岂能得其实乎帝虽盛杀戮而不能正也回视成周上下相与之意无复髣髴可为慨然也哉事见通鑑冬十一月欧阳歙下狱死十二月闗内侯戴渉为大司徒卢芳复居髙栁是嵗杜茂免遣马成缮治障塞汉世祖光武皇帝建武十六年春交趾女子徴侧徴贰反觧题曰李贤曰徴侧麊冷县雒将之女嫁为朱鸢人诗索妻甚雄勇交趾太守以法䋲之故反余见通鑑三月辛丑晦日有食之秋九月河南尹张伋及郡守十余人坐度田不实下狱死觧题曰按列传南郡太守刘隆坐徴下狱其俦軰十余人皆死帝以隆功臣特免为庶人余见通鑑羣盗起冬十月聴盗自相斩除罪官吏委守逗留故纵勿罪惟以禽获为功蔽匿者罪之贼乃觧散卢芳降十二月封为代王行五铢钱汉世祖光武皇帝建武十七年春二月乙未晦日有食之夏四月帝幸章陵五月乙卯还宫冬十月辛巳废皇后郭氏为中山太后立贵人隂氏为皇后觧题曰列传上令郅恽授皇太子韩诗侍讲殿中及郭皇后废恽言于帝曰夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕已量主知我必不有所左右而轻天下也夫恽所居之地与张湛同郭后之废湛称疾不出而恽乃谓夫妇之好人所不敢言岂责难于君之义乎然能引髙宗吉甫之事使太子奉身而退则可谓善处父子之间矣事见通鑑进右翊公辅为中山王其余九国公皆为王觧题曰皇子封王其郡为国毎置傅一人相一人皆二千石傅主导王以善礼如师不臣也相如太守有长史如郡丞中尉一人比二千石职如郡尉主盗贼郎中令一人仆一人皆千石郎中令掌王大夫郎中宿卫官仆主车及驭治书比六伯石夲尚书更名大夫比六伯石无员掌奉王使至京都奉璧贺正月及使诸国谒者比四百石冠长掌冠礼乐长主乐人卫士长主卫士医工长主医药永巷长宦者主宫中婢使祠祀长主祠祀皆比四百石郎中二百石太子太傅张湛称疾免甲申帝幸章陵祠旧宅凤凰见颍川十二月还宫是嵗以㐮贲令祭彤为辽东太守觧题曰叶适曰王覇在上谷二十余年祭彤在辽东二十年匈奴乌桓鲜卑不能为患此任人之效也以虎贲中郎将马援为伏波将军讨交趾汉世祖光武皇帝建武十八年春二月蜀守将史歆反遣呉汉等讨之帝幸长安三月祠陵庙幸蒲坂祠后土马援击徴侧徴贰于浪泊大破之夏四月甲戌还宫帝幸河内戊子还宫五月旱卢芳复入匈奴秋七月呉汉平成都冬十月帝幸宜城还祠章陵十二月乙丑还宫是嵗罢州牧置刺史汉世祖光武皇帝建武十九年春正月追尊孝宣皇帝曰中宗始祠昭帝元帝于太庙成帝哀帝平帝于长安南顿君以上四世于舂陵觧题曰李贤曰汉官仪曰光武第虽十二于父子之次于成帝为兄弟于哀帝为诸父于平帝为祖父皆不可为之后上至元帝于光武为父故上继元帝而为九代故河图云赤九会昌谓光武也然则宣帝为曾祖故追尊及祠之按列传五官中郎将张纯太仆朱浮各奏言陛下兴于匹庻虽实同创革而名为中兴宜奉先帝恭承祭祀者也为人后者则为之子既事大宗则降其私亲今禘祫髙庙陈序昭穆而㫪陵四世君臣并列以卑厠尊不合礼意昔髙帝以自受命不由太上宣帝以孙后祖不敢私亲故为父立庙独群臣侍祠臣愚谓宜除今亲庙以则二帝旧典诏下公卿大司徒戴渉大司空窦融议宜以宣元成哀平五帝四世代今亲庙宣元尊为父可亲奉祠成帝以下有司行事别立皇考庙其祭上至㫪陵莭侯群臣奉祠以明尊尊之敬亲亲之恩帝从之封马援为新息侯夏闰四月戊申进赵齐鲁公爵为王六月戊申废皇太子彊为东海王立东海王阳为皇太子改名荘以骑都尉隂识为执金吾侍中隂兴为卫尉觧题曰后汉外戚掌兵始于此按列传显宗立为皇太子以识守执金吾辅导东宫帝每幸郡国识常留镇守京师委以禁兵显宗永平元年诏曰故侍中卫尉兴典领禁兵从平天下当显受封爵又诸舅比例应蒙㤙泽兴皆固譲其封兴子弟为侯余见通鑑秋九月帝幸汝南南顿县舍置酒复田租二嵗进幸淮阳梁沛觧题曰李贤曰南顿县属汝南郡故城在今陈州项城县西西南夷反遣将军刘尚讨之复置函谷闗都尉觧题曰汉都长安东则函谷南则峣闗西则散闗北则萧闗所谓闗中者在其中也踵秦置函谷闗都尉领兵如郡国多选豪杰贵重吏为之然史或言函谷闗都尉或言闗都尉则诸闗皆置都尉非特函谷也建武九年罢闗都尉至是止复置函谷闗都尉故志言罢闗都尉而不书其复也或谓武帝太初四年徙𢎞农都尉治武闗若武闗已有都尉何必复移𢎞农都尉以治之是不然函谷闗在𢎞农县冲岭元鼎三年徙于新安相去三百里不应再征税故移𢎞农之税于武闗非至是而始有都尉也修西京宫室觧题曰杜笃论都赋曰有诏复函谷闗作大驾宫六王邸髙车廐于长安脩理东都城门桥泾渭徃徃缮离观东临㶚浐西望昆明北登长平规龙首抚未央平乐仪建章是时山东翕然狐疑意圣朝之西都闗门之反拒也客有为笃言彼塪井之潢污固不容夫吞舟且洛邑淳瀯曷足以居乎万乗哉杜笃奏上论都欲令车驾迁还长安耆老闻者皆动懐土之思莫不眷然竚立西望王景以宫庙已立恐人情疑惑会时有神雀诸瑞乃作金人论颂洛邑之美天人之符汉世祖光武皇帝建武二十年春戊子帝还宫夏四月戴渉下狱死窦融免五月匈奴㓂上党天水扶风六月庚寅以广汉太守蔡茂为大司徒太仆武阳侯朱浮为大司空乙未徙中山王辅为沛王城门校尉郭况为大鸿胪冬十月帝幸鲁东海楚沛十二月壬寅还宫匈奴㓂天水省五原郡马援屯㐮国复济阳县六嵗觧题曰李贤曰㐮国县属赵国今邢州龙冈县汉世祖光武皇帝建武二十一年春刘尚平西南夷秋鲜卑㓂辽东祭彤大破之冬匈奴㓂上谷中山鄯善车师等十六国遣侍子请都䕶不许觧题曰唐仲友曰光武闭玉闗故至和帝有都䕶西指之功光武卑辞匈奴故至和帝有空朔庭之功大抵欲速则不逹美成在乆也事见通鑑汉世祖光武皇帝建武二十二年春闰正月丙戌帝幸长安祠庙陵二月还宫夏五月乙未晦日有食之秋九月戊辰地震裂南阳尤甚诏勿输田租刍槀冬十月朱浮免癸丑光禄勲杜林为大司空是嵗青州蝗匈奴单于舆死子左贤王乌逹鞮侯立复死弟左贤王蒲奴立匈奴连年旱疫遣使求和亲乌桓破匈奴匈奴北徙诏罢诸邉亭候吏卒觧题曰天下形势不独中国夷狄相为盛衰虽蛮夷种类亦自相为盛哀方匈奴盛时凡北方氊裘之国无不服从及分为南北乌桓鲜卑遂盛乌桓鲜卑盛则匈奴微矣其散处中国不过列于邉民之间于是左贤王再起自此五胡迭兴以至拓䟦宇文之属更起迭作至蠕蠕突厥囬纥吐蕃契丹女真莫不皆然无他一消一长天道不息之运也置黎阳营兵觧题曰应劭汉官仪曰中兴以幽兾并州兵克定天下故于黎阳立营以谒者监之兵骑千人复除甚重按黎阳魏郡县也建武十九年单臣等据原武帝遣臧宫将北军及营兵数千人围之则是营之得名乆矣郡国志注二十二年始遣中郎将马援谒者分筑烽候堡壁兴立郡县上乃建立三营屯田殖谷弛刑谪徒以充实之今附于罢亭候吏卒之后龟兹鄯善王遣子入侍请都护不许汉世祖光武皇帝建武二十三年夏五月丁夘蔡茂薨秋八月杜林薨九月辛未陈留太守玉况为大司徒觧题曰李贤曰玉音肃冬十月丙申以太仆武始侯张纯为大司空十二月武陵蛮反遣刘尚讨之战于沅水败殁觧题曰李贤曰沅水出牂柯东北过临沅县至长沙入洞庭湖汉世祖光武皇帝建武二十四年春正月匈奴薁鞬日逐王比欵五原塞求扞北虏秋七月武陵蛮㓂临沅遣马援等讨之诏申明阿附藩王法觧题曰李贤曰武帝时有淮南衡山之谋作左官之律设附益之法阿曲附益王侯者将有重法是为旧制今更申明之冬十月匈奴南邉八部立薁鞬日逐王比为南单于始分南北匈奴汉世祖光武皇帝建武二十五年春正月辽东徼外貊人入㓂祭彤招降之鲜卑乌桓入朝贡南单于遣使奉藩称臣击破北匈奴三月戊申晦日有食之马援等破武陵蛮夏援卒诏收其将军印绶觧题曰按袁宏汉纪朱勃上书讼援不报时梁松窦固等在中上问知朱勃乎曰故云阳令也以所上章使读之松固惊相谓曰如是陛下不甚罪伏波也余见通鑑冬十月监军谒者宗均矫制降群蛮觧题曰叶适曰以均事观之马援但志于剪灭而已自负鉴识而贾勇奋鋭乃与臧宫马武同不逮均矣事见通鑑是嵗辽西乌桓内属居塞内复置䕶乌桓校尉汉世祖光武皇帝建武二十六年春正月诏增减百官俸觧题曰按汉志大将军三公奉月三百五十斛中二千石月百八十斛二千石月百二十斛比二千石月百斛千石月八十斛六百石月七十斛比六百石月五十斛四百石月四十五斛比四百石月四十斛三百石月四十斛比三百石月三十七斛二百石月三十斛比二百石月二十七斛一百石月十六斛斗食月十一斛佐史月八斛凡诸受奉钱谷各半作初陵务从省约遣使授南单于玺绶令入居云中觧题曰汉世徙羗于三辅置匈奴于云中至晋而其患始见大抵人之虑患苟不在数百年之后者乌足以处天下事哉事见通鑑始置䕶匈奴中郎将秋縁邉八郡民复归夲土冬南单于徙西河觧题曰南单于既居西河亦别置诸部王即为扞戍使韩氏骨都侯屯北地右贤王屯朔方当子骨都侯屯五原唿衍骨都侯屯云中郎氏骨都侯屯定㐮左南将军屯鴈门栗籍骨都侯屯代郡皆领部衆为郡县侦罗耳目余见通鑑是嵗始定禘祫之制觧题曰按列传祭祀志诏问大司空张纯禘祫之礼不施行几年宜据经典详为其制纯奏礼三年一祫五年一禘毁庙及未毁庙之主皆登合食乎太庙五年再殷汉制三年一祫毁庙主合食髙庙存庙主未尝合元始五年始行禘礼又前十八年幸长安亦行此礼父为昭南向子为穆北向父子不并坐而孙从王父禘之为言谛谛諟昭穆尊卑之意以夏四月阳气在上隂气在下故正尊卑之义祫以冬十月五谷成熟物偹礼成故合聚饮食也斯典之废于今八年今宜以时定上难复立庙遂以合祭髙庙为常后以三年冬祫五年夏禘之时但就陈祭毁庙主而已谓之殷太祖东面惠文武元帝为昭景宣帝为穆惠景昭三帝非殷祭时不祭汉世祖光武皇帝建武二十七年夏四月戊午玉况薨五月丁丑司徒司空去大名改大司马为太尉以太仆赵熹为之赐爵闗内侯大司农冯勤为司徒北匈奴乞和亲不许朗陵侯臧宫杨虚侯马武上书请击匈奴不许觧题曰张栻曰髙祖天资甚髙所不足者学耳雄杰之气不能自歛卒至平城之辱一时功臣处之不得其道徃徃赤族光武天资虽不逮而自其少时从诸生讲儒学谨行义故天下既定则知兵之不可不戢闭玉闗以谢西域之资安南定北以为单于乆逺之计处置功臣全其终始凡此皆思虑缜宻要自儒学中来至于尊礼隐逸褒崇风莭以振起士气尤非后世所能及也事见通鑑冬鲁王兴齐王石始就国汉世祖光武皇帝建武二十八年春正月徙鲁王兴为北海王以鲁益东海夏六月丁卯沛太后郭氏薨诛王侯賔客觧题曰卫尉隂兴新阳侯隂就以外戚贵显深敬重冯衍衍与之交结由是为诸王所聘请帝惩西京外戚賔客故皆以法䋲之大者抵死徙其余贬黜衍由此得罪余见通鑑秋八月戊寅遣诸王就国以愽士张佚桓荣为太子太傅少傅觧题曰帝大会群臣诏问谁可傅太子者群臣承望上意皆言太子舅执金吾隂识可愽士张佚正色曰今陛下立太子为隂氏乎为天下乎即为隂氏则隂侯可为天下则固宜用天下之贤才帝称善曰欲置傅者以辅太子也今愽士不难正朕况太子乎即拜佚为太子太傅而以桓荣为少傅余见通鑑辅导太子则隂识隂兴也受顾命则隂兴也𫝊相之任群臣乌得而不承望上意哉大哉张佚之言乎其真得䟽广所以告宣帝之意矣冬北匈奴乞和亲许之汉世祖光武皇帝建武二十九年春二月丁巳朔日有食之遣使者举寃狱庚申赐民爵鳏寡孤独贫癃粟汉世祖光武皇帝建武三十年春正月鲜卑大人内属朝贺二月帝东狩群臣请封禅诏却之甲子幸鲁济南闰三月癸丑还宫有星孛于紫宫夏五月大水赐民爵鳏寡孤独贫癃粟秋七月帝幸鲁复济阳徭役冬十一月还宫汉世祖光武皇帝建武三十一年夏五月大水赐民爵鳏寡孤独癃贫粟癸酉晦日有食之蝗汉世祖光武皇帝建武中元元年觧题曰宋庠纪年通谱案夲纪是年改元中元又案礼仪志四月以建武三十二年为建武中元元年纪志所载不同必传写脱误官书累经校定学者失于精审輙以意删去斯为谬矣梁武帝大同大通之号俱有中字殆宪章于此洪迈曰倭国传亦云建武中元二年来奉贡盖当时虽别为中元犹冠以建武如文景帝中元后元之类也而夲纪直书为中元元年殆未深考又成都有汉蜀郡太守何君造尊楗阁碑雅州荣经县西蜀郡治道记其末皆云建武中元二年六月援据最明春正月丁卯帝东狩二月幸鲁辛卯封㤗山甲午禅梁父觧题曰胡寅曰登封之事原夲燔柴而失之者也诗书纪狩而燔柴者记所谓因名山也有山则因以为髙无则于郊而坛其义类一也又有大事而告于上帝者武王克商始有天下故柴望而告也舍此则凟矣记以飨帝于郊与升中于天为余事则亦传之者失也然则七十二君之编録诗书礼典畧不经见审有是事乃天下国家之盛举尭舜禹汤周武成康皆身致太平安得阙而弗讲世祖享国至是三十年四陲无虞其心浸满是以告功于天明示得意而不自知其失也不法唐虞三代而法始皇武帝不信六经之言而信河图㑹昌符盖其智勇出伦而学问不足故也事见通鑑三月戊辰张纯薨夏四月癸酉帝还宫己夘改元复嬴愽梁父奉髙勿出今年田租戊子帝幸长安祠长陵五月乙丑还宫六月太仆冯鲂为司空乙未冯勤薨京师醴泉出赤草生甘露䧏郡国秋蝗冬十月辛未司𨽻校尉李䜣为司徒甲申尊薄太后曰髙皇后迁吕太后主于园十一甲子晦日有食之是嵗起明堂灵䑓辟雍宣布图䜟于天下觧题曰按袁宏汉纪初议灵䑓位上问议郎桓谭曰吾欲以䜟决之何如谭黙然良乆曰臣不读䜟上问其故谭言䜟之非帝大怒曰桓谭非圣无法将下斩之叩头流血良乆乃得觧出为六安太守丞又按列传帝以尹敏愽通经记令校图䜟使蠲去崔发所为王莽着録次比敏曰䜟书非圣人所作其中多近鄙别字颇类世俗之辞恐疑误后生帝不纳敏因其阙文増之曰君无口为汉辅帝见而怪之召敏问其故对曰臣见前人增损鄙书敢不自量窃幸万一帝深非之虽不罪而亦以此沉滞不用余见通鑑当时议用三公议郊祀议封禅议辟雍明堂灵䑓议礼议庙乐议歴议律令皆以䜟为据而贾逵至以䜟言经所以六经注䟽至今猥醸而不可䟽剔皆汉儒希世之罪也参狼羗㓂武都陇西太守及郡兵破之南单于比死弟莫立汉世祖光武皇帝建武中元二年春正月辛未初立北郊祀后土二月戊戌帝崩于南宫前殿赵熹及虎贲中郎将梁松受遗诏熹典䘮礼觧题曰是时藩王皆在京师旧典不存皇太子与东海王等杂止同席熹正色横劒殿阶扶下诸王以明尊卑藩国官属出入宫省与百僚无别乃表奏谒者将䕶官属分止他县诸王并令就邸唯朝晡入临整礼仪严门卫内外肃然光武在位三十余年礼制不修国有大䘮唿吸安危乃荡然无一可恃独一赵熹仗劒正色仅克有济不然山阳王荆之邪谋岂待他日而后发哉至此而后知圣贤防虑之周宻也唐仲友曰光武中兴专思先汉所以失故事事革弊鍳叛者九起故不大封功臣鍳吕霍上官王氏故外戚不预政鍳新室之祸故事归䑓阁鍳七国之变故诛诸王宾客鍳恭显之弊故贱宦官鍳平城之辱故礼匈奴使鍳虚耗之患故谢西域之质鍳嫚骂之失故侧席幽人鍳不用儒故爱儒术鍳宫室之侈故从俭约鍳奢广故约官职併州县鍳优㳺故吏事刻深规模大率如此皇太子荘即皇帝位尊皇后曰皇太后三月丁夘𦵏光武皇帝于原陵庙曰世祖觧题曰孝明立世祖庙以明再受命祖有功之义也嗣遵俭不复改立皆藏主其中夏四月丙辰赐民爵鳏寡孤独笃癃粟髙宻侯邓禹为太傅东平王苍为骠骑将军位三公上觧题曰诏曰予末小子奉承圣业夙夜震畏不敢荒寕先帝受命中兴徳侔帝王协和万邦假于上下懐柔百神惠于鳏寡朕承大运继体守文不知稼穑之艰难惧有废失圣㤙遗戒顾重天下以元元为首公卿百僚将何以辅朕不逮其赐天下男子爵人二级三老孝悌力田人三级爵过公乗得移与子若同产同产子及流人无名数欲自占者人一级鳏寡孤独笃癃粟人十斛其㢮刑及郡国徒在中元元年四月己卯赦前所犯而后捕系者悉免其刑又邉人遭乱为内郡人妻在己夘赦前一切遣还邉恣其所乐中二千石下至黄绶贬秩赎论者悉皆秩还赎方今上无天子下无方伯若渉渊水而无舟楫夫万乗至重而壮者虑轻实頼有徳左右小子髙宻侯禹元功之首东平王苍寛愽有谋并可以受六尺之託临大莭而不挠其以禹为太傅苍为骠骑将军太尉熹告谥南郊司徒䜣奉安梓宫司空鲂将校复土其封熹为莭乡侯䜣为安乡侯鲂为杨邑侯秋九月烧当羗㓂陇西谒者张鸿讨之败殁冬十一月复遣马武等讨之觧题曰王容曰今廓州寕塞夲烧当烧何当煎勒姐八种羗所居是嵗南单于莫死弟污立大事记续编卷九大事记续编卷十钦定四库全书大事记续编卷十明王祎撰汉显宗孝明皇帝永平元年春正月帝朝原陵如元会仪觧题曰西都旧有上陵东都之仪百官四姓妇女公主诸王大夫外国朝者侍子郡国计吏㑹陵昼漏上水大鸿胪设九賔随立寝殿前钟鸣就位如仪乗舆自东厢下太常导出西向拜升阼阶拜神座退东厢侍中尚书陛者皆在神座后公卿群臣谒神坐太官上食太常乐奏食举文始五行之舞礼乐阕君臣受赐食毕郡国上计吏以次前当神轩占其郡谷价民所疾苦欲神知其动静孝子尽礼敬爱之心也八月饮酎上陵礼亦如之胡寅曰送死之礼即逺而无退至于墓则终事尽矣人子孝思不忘则专精于庙享而已矣盖墓藏体魄而致生之是不知也庙以宅神而致死之是不仁也此圣人制礼明乎幽明之故仁智合而礼义尽也既已送形而徃安于地下迎精而反主乎庙中又致隆于陵园如元㑹仪是反易陵庙之礼以体魄为有知虚庙祏而不重设复奉庙中之主而终祭于陵所皆违礼也明帝此举盖生于原庙蔡邕不折衷以圣人之制而直论其情情岂有既哉夏五月髙宻元侯邓禹薨戊寅东海恭王彊薨秋七月马武等击烧当羗大破之募士卒戍陇右觧题曰自罢车骑材官之后募士弛刑不絶书矣八月徙山阳王荆为广陵王遣就国觧题曰唐仲友曰荆以飞书与东海王彊殆类管蔡流言罪浮于楚王英显宗严于楚狱而寛于荆者以同母异母而有私情也事见通鑑祭彤使鲜卑击乌桓大破之罢縁邉屯兵觧题曰乌桓赤山乌桓也李贤曰赤山在辽东西北数千里汉显宗孝明皇帝永平二年春正月辛未宗祀光武皇帝于明堂始服冠冕衣裳佩履以行事登灵䑓望云物觧题曰李贤曰汉官仪曰天子冠通天诸侯王冠逺逰三公诸侯冠进贤三梁卿大夫尚书二千石慱士冠両梁二千石已下至小吏冠一梁天子公卿特进诸侯祀天地明堂皆冠平冕天子十二旒三公九卿诸侯七其缨各如其绶色𤣥衣纁裳周礼曰王祀昊天上帝则服大裘而冕祀五帝亦如之三礼圗冕以三十升布漆而为之广八寸长尺六寸前圜后方前髙后下有俛伏之形欲人之位弥髙而志弥下董巴舆服志显宗初祀天地衣裳以𤣥上纁下乗舆偹文日月星辰十二章三公诸侯用山龙九章卿已下用华虫七章皆五色采乗舆刺绣公卿已下皆织成徐广车服注礼记曰天子佩白玉诸侯佩山𤣥玉大夫佩水苍玉世子佩瑜玉周礼屦人掌王赤舃青絇三月帝临辟雍初行大射礼觧题曰李贤曰仪礼大射之礼三将祭射宫择士以助祭也张虎侯熊侯豹侯天子侯中一丈八尺画以云气焉王以六耦射三侯乐以驺虞九节诸侯以四耦射二侯乐以貍首七节孤卿大夫以三耦射一侯乐以采苹五节士以三耦射豻侯乐以采蘩三节袁山松书曰天子皮弁素积亲射大侯令郡国行乡饮酒礼于学觧题曰礼仪志皆祀圣师周公孔子牲以太牢李贤曰郑𤣥注乡饮酒礼曰今郡国十月行乡饮酒礼党正每嵗邦索鬼神而祭祀则以礼属民而饮酒于序以正齿位之礼凡乡党饮酒必于民聚之时欲其见化知尚贤尊长也𤣥冠衣皮弁服与礼异冬十月壬子帝幸辟雍初行养老礼赐五更桓荣爵闗内侯三老五更以二千石禄养终身赐天下三老酒肉觧题曰夲纪诏曰光武皇帝建三朝之礼而未及临飨眇眇小子属当圣业间暮春吉辰初行大射今月元日复践辟雍尊事三老兄事五更安车輭轮供绥执授侯王设醤公卿馔珍朕亲袒割执醤而馈执爵而酳祝哽在前祝噎在后升歌鹿鸣下管新宫八佾具偹万舞于庭朕固薄徳何以克当易陈负乗诗刺彼已永念慙疚无忘厥心三老李躬年耆学明五更桓荣授朕尚书诗曰无徳不报无言不酬其赐荣爵闗内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉余见通鑑古人养老者将以乞言非直为观美而已也诗曰养老乞言以成其福禄焉盖可见矣惜明帝徒事一时之观美而失古人乞言之意反以师道自居而传授于人后周之主亦尝视学以太傅于谨为三老周主幸太学谨入门周主迎拜于门屏之间谨荅拜有司设三老席于中楹南向太师䕶升阶设几谨升席南面慿几而坐大司马升阶正舄周主升阶立于斧扆之前西面有司进馔周主跪设醤亲为袒割谨食毕周主亲跪祓爵以饮有司彻周主乃北面立而访道谨起立于席后对曰木受绳则正后从諌则圣明主虚心纳諌以知得失天下乃安又曰去食去兵信不可去愿陛下守信勿失又曰有功必赏有罪必罚则为善者日进为悪者日止又曰言行者立身之基愿三思而言九虑而行勿使有过天子之过如日月之食人莫不知愿陛下谨之周主再拜受言曽谓明帝而不知此乎甲子帝幸长安祠庙陵十一月癸卯还宫十二月䕶羗校尉窦林下狱死是嵗始迎气于五郊解题曰以礼䜟及月令有五郊迎气服色因采元始中故事兆五郊于雒阳四方之兆各依其方中央之兆在未按祭祀志建武二年正月初制郊兆采元始中故事为圆坛八陛中又为重坛天地位其上其外坛上为五帝位其外为㙺重营皆紫以象紫宫陇蜀平后増广郊祀髙帝配食位在中坛上建武三十二年初营北郊在洛阳城北四里为方坛四陛三十三年正月郊别祀地祗位南面西上髙皇后配西面北上皆在坛上併此迎五帝于五郊是为七郊也少府新阳侯隂就自杀南单于汗死单于比之子适立汉显宗孝明皇帝永平三年春正月癸巳诏劝农桑二月甲寅赵熹李䜣免丙辰左冯翊郭丹为司徒己未南阳太守虞延为太尉甲子立贵人马氏为皇后子炟为皇太子赐民爵有差图画中兴功臣于南宫云䑓觧题曰事见通鑑朱黼曰范史云䑓功臣分为上下二列各十六人经次而横数之上自邓禹呉汉至刘隆下自马成王梁至卓茂其功伐大小名次髙下皆有攸当盖古人编写之法如此通鑑误以范史纬次为纵数以二人为一列故以马成次邓禹王梁次呉汉而冯异耿纯反位其下轻重差紊不可不正也夏四月封皇子二人为王六月丁夘有星孛于天舡北大起北宫尚书仆射钟离意諌乃罢秋八月戊辰诏改太乐曰大予乐觧题曰陈瓘曰光武信䜟而明帝用䜟改大予之官训于子孙可不谨乎壬申晦日有食之觧题曰夲纪诏曰朕奉承祖业无有善政日月薄蚀彗孛见天水旱不莭稼穑不成人无宿储下生愁垫虽夙夜勤思而智能不逮昔楚荘无灾以致戒惧鲁哀祸大天不降谴今之动变倘尚可救有司勉思厥职以匡无徳古者卿士献诗百工箴諌其言事者靡有所讳列传帝性𥚹察好以耳目𨼆发为明故公卿大臣数被诋毁近臣尚书以下至见提拽朝廷莫不悚慄争为严切以避诛责惟尚书仆射钟离意独敢諌争数封还诏书臣下过失輙救觧之㑹连有变异复上䟽曰陛下畏敬鬼神忧恤黎元而天气未和日月不明水泉涌溢寒暑违莭者咎在群臣不能宣化理职而以苛刻为俗吏杀良人继踵不絶百官无相亲之心吏人无雍雍之志至于盛逆和气以致天灾百姓可以徳胜难以力服先王要道民用和睦故能致天下和平鹿鸣之诗必言宴乐者以人神之心洽然后天气和也愿陛下垂圣徳揆万几诏有司慎人命缓刑罸顺时气以调隂阳帝虽不能用然知其至诚亦以此故不得乆留冬十月烝祭光武庙初奏文始五行武徳之舞觧题曰见永平十八年顕宗觧题甲子帝从皇太后幸章陵赐荆州刺史郭贺三公之服戊辰还宫是嵗大水汉显宗孝明皇帝永平四年春帝幸近城欲猎于河内东平王苍諌乃还二月辛亥诏耕籍田冬十月乙夘郭丹冯鲂免丙辰以河内尹范迁为司徒大仆㐲恭为司空十二月陵乡侯梁松下狱死汉显宗孝明皇帝永平五年春二月庚戌东平王苍罢归藩冬十月帝幸邺复元氏田租更赋六嵗还宫十一月北匈奴㓂五原十二月㓂云中南单于击却之是嵗免城门校尉窦穆等官觧题曰百官志城门校尉一人比二千石司马一人千石每门候一人六百石夲注曰雒阳十二门其南一门曰平城门北宫门属卫尉其余上西门雍门广阳门津门小苑门开阳门中东门上东门谷门夏门汉显宗孝明皇帝永平六年春二月王雒山出寳鼎夏四月甲子赐公卿帛禁章奏虚誉觧题曰事见通鑑汉杂事曰凡群臣之书通于天子者四品一曰章二曰奏三曰表四曰駮议章者需头称稽首上以闻谢恩陈事诣阙通者也奏者亦需头其京师官但言稽首言下稽首以闻其中有所请若罪法劾案公府送御史台卿校送谒者䑓也表者不需头上言臣某言下言诚惶诚恐顿首顿首死罪死罪左方下附曰某官臣甲乙上冬十月帝幸鲁祠东海恭王陵十二月幸阳城壬午还宫是嵗南单于适死单于莫之子蘓立数月死单于适之弟长立汉显宗孝明皇帝永平七年春正月癸夘皇太后隂氏崩北匈奴求合市许之汉显宗孝明皇帝永平八年春正月己夘范迁薨二月虞延为司徒卫尉赵熹行太尉事初置度辽营以中郎将呉棠行度辽将军事将黎阳虎牙营士屯五原曼栢觧题曰建武二十七年大司农耿国言宜置度辽将军左右校尉屯五原以防逃亡显宗如其议焉又按汉官仪建武二十二年建立三营虎牙营在长安亦号长安营雍在扶风李贤曰曼栢今胜州银城县也秋雨水冬十月北宫成丙子帝临辟雍养三老五更诏死罪系囚亡命减赎诣度辽营觧题曰亡命入赎始见于此按列传章和元年赦天下系囚在四月丙子以前减死罪一等勿笞诣金城而文不及亡命未发觉者廷尉郭躬谓死罪亡命亡虑万人又自赦以来捕得甚衆而诏令不及皆当衆论肃宗即下诏赦焉帝遣使之天竺求得佛书以来觧题曰按袁宏汉纪西域天竺有佛道焉佛者汉言觉将悟群生其教以修善慈心为主不杀生専务清净其精者号为沙门沙门者汉言息盖息意去欲而归于无为也又以为人死精神不灭随复受形生时所行善恶皆有报应故贵行善修道以錬精神而不已至无为而得为佛佛长一丈六尺黄金色顶中佩日月光变化无方无所不入故能化通万物而大济群生初帝梦见金人长大顶有日月光以问群臣或曰西方有神其名曰佛其形长大而问其道术遂传于中国而图其形像焉有经数千万以虚无为宗包罗精粗无所不统善为宏濶胜大之言所求在一体之内所明在视聴之外世俗之人以为虚诞然归于𤣥微深逺难得而测故王公大人观死生报应之际莫不矍然自失余见通鑑壬寅晦日有食之既诏群司极言班封事示百官北匈奴㓂西河诸郡汉显宗孝明皇帝永平九年春三月辛丑诏死囚减罪诣五原朔方夏四月以公田赐贫人令司𨽻校尉刺史嵗上长吏治状尤异者是嵗大有年置四姓小侯学汉显宗孝明皇帝永平十年春二月广陵王荆有罪自杀国除觧题曰胡寅曰孟子没圣学不传帝王之兴未有能明先王之教以善天下者也设有为文具不过广筑师弟子宫养士数千贠而已至于子孙支属则致诸富贵之地尤不知教光武使钟兴授诸王侯春秋善矣兴之学不传于后世不知其有益于诸王侯否欤学经者必优㳺涵泳乆而后成非一日之暂遽能有功又不知诸王侯之受于兴者日月何如也春秋为诛乱臣贼子而作广陵王楚王皆以悖逆相继诛死何昧于春秋也岂非师道不立之过哉事见通鑑夏闰四月甲午帝幸南阳祠章陵旧宅十二月甲午还宫作唿虖蒲吾渠汉显宗孝明皇帝永平十一年漅湖出黄金麒麟白雉醴泉嘉禾所在出焉汉显宗孝明皇帝永平十二年春正月哀牢夷内属置永昌郡觧题曰李贤曰永昌在今匡州匡川县西夏四月遣王景与将作谒者王呉修汴渠东至海口觧题曰水经注济源出河北济河而南也溢为荥泽大禹塞其淫水于荥阳下引河东南以通淮泗济水分河东南流明帝诏王景与谒者王呉筑堤修堰明年渠成帝亲循行诏濵河郡国置河堤员吏如西京旧制十五年东至无塩嘉景功拜河堤谒者顺帝阳嘉中又自汴口以东縁河积石为堰通淮口曰金堤灵帝建寕中又増修石门以遏渠水盛则通注津耗则辍流五月诏禁百姓䘮葬车服过制秋七月乙亥伏恭罢大司农牟融为司空是嵗天下平安人无徭役粟斛三十牛羊被野汉显宗孝明皇帝永平十三年春二月帝耕借田夏四月汴渠成辛巳帝循河渠遂幸上党壬寅还宫冬十月甲辰日有食之楚王英谋反十一月废迁丹阳所连及死徙者数千人汉显宗孝明皇帝永平十四年春二月甲戌虞延免自杀觧题曰建武二十四年延迁洛阳令隂氏有客马成常为姦盗延收考之信阳侯隂就诉帝帝乃亲录囚徒知延不私成伏诛于是外戚歛手楚王英谋反隂氏欲中伤之使人私以楚谋告延延不然其言及事发诏书切譲遂自杀夏四月丁巳以鉅鹿太守邢穆为司徒故楚王英自杀时治楚狱累年帝幸雒阳狱理出千余人觧题曰故侍御史寒朗与三府掾属共考按楚狱心伤其寃帝召朗入问对曰臣见考囚在事者咸云言妖恶大故臣子所宜同疾故出之不如入入无后责是以考一连十考十连百又公卿朝会陛下问以得失皆长跽言旧制大罪祸及九族陛下大恩裁止于身天下幸甚及其归舍虽不言而仰屋窃叹莫不知其多寃无敢悟陛下者臣今所陈诚死无悔余见通鑑陈瓘曰狱之所以有寃而乆不决者朗之言尽之矣五月作初陵汉显宗孝明皇帝永平十五年春二月庚子帝东狩三月幸孔子宅亲御讲堂命皇太子诸王説经夏四月庚子还宫觧题曰李贤曰孔子宅在今兖州曲阜县故鲁城中归徳门内阙里之中背洙面泗矍相圃之东北封皇子六人为王冬猎于上林苑十二月以谒者仆射耿秉为驸马都尉显亲侯窦固为奉车都尉屯凉州汉显宗孝明皇帝永平十六年春二月遣太仆祭彤等四道伐匈奴窦固留兵屯田伊吾卢城彤坐畏懦下狱死觧题曰窦固与耿忠率酒泉炖煌张掖甲卒及卢水羗胡万二千骑出酒泉塞耿秉秦彭率武威陇西天水募士及羗胡万骑出居延塞祭彤呉棠将河东北地西河羗胡及南单于兵万一千骑出髙阙塞来苗文穆将太原鴈门代郡上谷渔阳右北平定㐮郡兵及乌桓鲜卑万一千骑出平城塞固忠至天山击唿衍王斩首千余级王走追至蒲类海留吏士屯伊吾卢城耿秉秦穆絶漠六百余里至三木楼山来苗文穆至匈奴河水山虏皆奔走无所获祭彤呉棠坐不至涿邪山免为庻人余见通鑑以窦固假司马班超为军司马使于寘西域皆遣子入侍夏五月淮阳王谋反癸丑邢穆下狱死所连及诛死甚衆觧题曰楚狱之滥寒朗激切马后劝止帝为之感悟夜起彷徨多所降宥若有徙仁悔过之机淮阳济南之狱连坐死徙者甚衆终帝之世锢者不释迁者不徙岂其天资之明察至是而复不能自克耶至章帝然后还徙除禁锢耳事见通鑑戊午晦日有食之六月丙寅以大司农王敏为司徒秋七月徙淮阳王延为阜陵王食二县是嵗北匈奴㓂云中济南王康坐谋不轨削五县觧题曰按夲传康在国不循法度交通賔客其后人上书告康招来州郡姦猾渔阳颜忠刘子产等又多遗缯帛案图书谋议不轨事下考有司举奏之显宗以亲亲故不忍穷竟其事但削祝柯隰隂东朝阳安徳西平昌五县建初八年肃宗复还所削地夲纪通鑑皆不载嵗月不可考建初元年杨终以广陵楚淮阳济南之狱徙者数万今因淮阳王之徙牵连书之汉显宗孝明皇帝永平十七年春二月王敏薨三月癸丑以汝南太守鲍昱为司徒甘露仍降树枝内附芝草生殿前五色爵翔集京师西南夷白狼等百余种奉贡班超执䟽勒王兠题立故王弟忠为王夏五月戊子公卿以帝威徳懐逺祥物显应奉觞上夀诏太常告宗庙赐民爵觧题曰陈瓘曰中元有醴泉芝草甘露之瑞群臣请付太史光武谦而不许又郡国所上抑而不当所以训示子孙者如此故群臣举觞上夀帝自以虚薄不能致此策告宗庙归徳于髙祖光武虽出于徳性成以学术亦由取法于前人也事见通鑑冬十一月遣窦固耿秉等出敦煌击西域破之于蒲类海遂入车师复置西域都䕶戊巳校尉汉显宗孝明皇帝永平十八年夏六月己未有星孛于太微焉耆龟兹攻杀西域都护陈睦北匈奴及车师后王围戊巳校尉秋八月壬子帝崩于东宫前殿遗诏无起寝庙藏主于世祖庙便殿觧题曰帝遗诏遵俭无起寝庙藏主于世祖庙更衣孝章不敢违以更衣有小别上尊号曰显宗庙间祀于更衣四时合祭于世祖庙章帝遗诏如先帝故事和帝不敢违后帝承尊皆藏主于世祖庙积多无别是后显宗但为陵庙之号朱熹曰胡宏论汉文之短䘮其失不在文帝而景帝当任其责子于不起寝庙之诏则以为明帝固不为无失然使章帝有魏颗之孝群臣有宋仲几楚子囊之忠则必不以一时之乱命壊千古之彛制况事体之轻重又非如三子所正者而已耶自是更魏晋隋唐其间非无奉先思孝之君据经守礼之臣而皆不能有所裁正其弊至使太祖之位下同孙子既无以见其为七庙之尊群庙之神则上厌祖考而不得自为一庙之主孝子顺孙之心宜亦有所不安于此矣虎贲中郎将马廖受遗诏典门禁觧题曰踵梁松故事也太子即皇帝位尊皇后曰皇太后壬戌塟孝明皇帝于显节陵觧题曰吕祖谦曰汉武汉明文物最盛当时封㤗山禅梁父登明堂立辟雍兴太学大畧相似然武帝过虽多而规模大明帝过虽少而规模狭武帝多欲知人善任使畧识君道政如夫子言卫灵公之无道而不䘮者也明帝恃其察慧以耳目擿发自重之士少立其朝人才逺不及武帝一时虽晏然而培飬根夲欠缺多矣幸而章帝以长者继之其病未见自此后所谓不任大臣者其病尽见一失而为外戚再失而为宦官汉遂以亡由光武明帝任明察未尝培养根夲所以西汉之后犹有东汉东汉之后虽诸葛孔明不能强民以思汉也冬十月以赵熹为太傅牟融为太尉并録尚书事觧题曰録尚书事始此盖取纳于大麓之义谓其大録万几之政也十一月戊戌以蜀郡太守第五伦为司空觧题曰按袁宏汉纪上新即位伦以逺郡入为三公用清能也诏征西将军耿秉屯酒泉遣酒泉太守叚彭救戊巳校尉耿恭甲辰晦日有食之十二月以马廖为卫尉黄门侍郎马防为中郎将黄门侍郎马光为越骑校尉尊孝明庙曰显宗觧题曰东观书章帝赐东平王苍书曰先帝躬履九徳对于八政今廹遗诏诫不起寝庙臣子悲结佥以为虽祀于更衣犹宜有所宗之号以克配功徳公卿议驳今皆并送及太尉喜等奏上尊号曰显宗四时祫食于世祖庙奏武徳文始五行之舞苍上言孝文庙乐曰昭徳之舞孝武庙乐曰盛徳之舞不进与髙庙同乐孝明皇帝主在世祖庙当同乐盛徳之乐无所施如自立庙当作舞乐者不当与世祖庙盛徳之舞同名即不改作舞乐当进武徳之舞上报如王议是嵗大旱觧题曰大旱谷贵肃宗召司徒鲍昱问曰将何以消复灾青对曰陛下始践天位刑政未着如有失得何能致异但臣前在汝南典理楚事系者千余人恐未能尽当其罪大狱一起寃者过半又诸徙者骨肉离分孤魂不祀一人唿嗟王政为亏宜一切还诸徙家属蠲除禁锢死生获所和气可致帝纳其言校书郎杨终以为广陵楚淮阳济南之狱徙者万数又逺屯絶域吏民怨旷上疏曰永平以来仍连大狱有司穷考转相牵引家属徙邉加以北征匈奴西开三十六国转输烦费及逺屯伊吾楼兰车师戊巳民懐土思怨结邉域肃宗下其章第五伦亦同议牟融鲍昱以孝子无改父之道先帝所建不宜回异终复上书曰秦筑长城功役繁兴胡亥不革卒亡四海故孝元弃珠崖光武絶西域不以鳞介易我衣裳鲁文公毁泉台春秋讥之曰先祖为之已毁之不如勿居而已㐮公作三军昭公舍之君子大其复古以为不舍则有害于民也今伊吾之役楼兰之屯乆而未还非天意也帝从之陈瓘曰楚狱虽先朝已行之事改以便民所以为继志述事鲍昱敢言可谓忠矣章帝能聴可谓孝矣至于乆役逺输百姓愁困杨终之论正而不阿昱不论其当改与否而专谓先帝所建不宜回异是不以武王周公继志述事望其君而頋以孟荘子之不改为大也况楚狱亦先帝所行而北征西戍独不可改乎章帝从之其孝䆒矣昱之论可以少媿诏勿收兖豫徐州田租刍槀大事记续编卷十大事记续编卷十一钦定四库全书大事记续编卷十一明王祎撰汉肃宗孝章皇帝建初元春正月丙寅诏二千石劝农桑有司谨选举顺时令理寃狱觧题曰肃宗初承永平故事吏政尚严切尚书决事率近于重陈宠以帝新即位宜改前世苛俗乃上疏曰圣贤之政以刑罚为首者断狱严明所以威惩姦慝姦慝既平必宜济之以寛陛下数诏羣僚𢎞崇晏晏而有司未悉奉承犹尚深刻断狱者急于篣格酷烈之痛执宪者烦于诋欺放滥之文夫为政犹张琴瑟大弦急者小弦絶宜隆先王之道荡涤烦苛之法全广至徳以奉天心帝敬纳宠言每事务于寛厚其后遂诏有司絶鉆钻诸惨酷之科觧妖恶之禁除文致之请谳五十余事叶适曰元帝改宣帝故事章和亦鍳明帝苛察而汉皆由此不振盖人主之徳不至而以政为寛宜其有弛缓之弊叚彭击车师大破之二月耿恭还诏罢戊巳校尉都䕶官徴班超超更还踈勒三月甲寅山阳东平地震己巳诏举贤良方正直言极谏夏五月辛酉初举孝亷郎中补长相秋七月辛亥诏以上林池籞田赋民八月庚寅有星孛于天市九月哀牢夷叛冬十一月阜陵王延谋反贬为侯南单于及乌桓击北匈奴大破之汉肃宗孝章皇帝建初二年春二月辛丑诏禁奢纵僣侈甲辰罢伊吾庐屯兵永昌越嶲益州兵讨哀牢平之夏四月戊子诏还坐楚淮阳徙者四百余家诏齐相省冰纨方空縠吹纶絮觧题曰李贤曰纨素也冰言色鲜㓗如冰释名曰縠绶也方空者纱薄如空也或曰空孔也纶似絮而细吹者言吹嘘可成亦纱也帝欲封诸舅太后固止之六月烧当诸种𦍑反冦金城汉阳秋八月遣行车骑将军马防长水校尉耿恭讨之觧题曰城门校尉马防行车骑将军以长水校尉耿恭副将北军五校士及诸郡积射士征西羌第五伦上疏曰贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后仁恩陛下至孝恐有纎芥难以意爱不省余见通鑑冬十二月戊寅有星孛于紫宫汉肃宗孝章皇帝建初三年春正月己酉宗祀明堂登灵台耿恭破诸羌降之坐忤马防㝷下狱免觧题曰按袁宏汉纪恭到陇西上言宜令车骑将军防屯汉阳以为威重昔窦融懐集羌胡得其驩心子孙今乐闻窦氏前击白山卢水闻窦固至三日而兵合宜复奉大使又荐临邑侯刘复明畧卓异反以微过归国宜令复将乌桓兵由是忤于马防防令谒者李谭奏恭不忧军被诏怨望徴下狱免余见通鑑陈瓘曰耿恭有功无过以忤马防而免官第五伦谓贵戚不宜任以职事盖虑此矣三月癸巳立贵人窦氏为皇后觧题曰窦勲狱死而后其女非礼也赐民爵孤寡癃贫粟夏四月罢虖沱石臼河漕觧题曰永平中理虖沱石臼河从都虑至羊肠仓欲令通漕太原苦役连嵗无成转运所经三百八十九隘前后没溺死者不可胜筭拜邓训谒者使监领其事训考量𨼆括知大功难立是以上言遂罢其役余见通鑑闰月班超击姑墨大破之冬十二月丁酉以马防为车骑将军兼城门校尉有司奏遣诸王归国不许汉肃宗孝章皇帝建初四年春二月庚寅牟融薨夏四月戊子立子庆为皇太子赐民爵孤寡癃贫粟辛卯封皇子二人为王癸卯封马廖马防执金吾马光为侯五月丙辰廖等以特进就第甲戍以鲍昱为太尉南阳太守桓虞为司徒六月癸丑皇太后马氏崩冬十一月壬戍诏诸儒诸生㑹白虎观议五经同异帝亲称制临决觧题曰校书郎杨终言宣帝博徴羣儒论定五经于石渠阁方今天下少事学者得成其业而章句之徒破壊大体宜如石渠故事永为后世则余见通鑑唐仲友曰光武讲论经理明帝正坐自讲章帝称制临决皆一律也汉肃宗孝章皇帝建初五年春二月庚辰朔日有食之诏举直言极谏甲申令二千石理寃狱夏五月辛亥诏直言士任外官觧题曰肃宗可谓有好直言之实矣事见通鑑戊辰赵憙薨冬始行月令迎气乐是嵗班超击䟽勒破之汉肃宗孝章皇帝建初六年夏六月丙辰鲍昱薨辛未晦日有食之秋七月癸巳以大司农邓彪为太尉冬十二月诏以四科辟士觧题曰应劭汉官仪曰建初六年十二月诏书辟士四科一曰徳行髙妙志节清白二曰经明行修能任博士三曰明晓法律足以决疑能案章覆问文任御史四曰刚毅多畧遭事不贰明足照姦勇足决断才任三辅令皆存孝悌清公之行自今已后审四科辟召及刺史二千石察举茂才尤异孝亷务实校试以职有非其人不习曹事正举者故不以实法之也汉肃宗孝章皇帝建初七年夏六月甲寅废皇太子庆为清和王立子肇为皇太子杀庆母宋贵人觧题曰宋杨姑马后之外祖母也后闻杨二女皆有才色迎而训之永平末选入太子宫甚有宠肃宗即位并为贵人大贵人生庆为皇太子贵人长于人事供奉长乐宫身执馈馔太后怜之窦勲尚东海王彊女泚阳公主长女与女弟俱以选例入见长乐宫肃宗先闻后有才色数以讯诸姬𫝊及见雅以为羙马太后亦异焉因入掖庭后性敏给倾心承接称誉日闻遂立为皇后妺为贵人梁贵人者梁竦之女也少失母为伯母舞隂长公主所养年十六与中姊俱入掖庭为贵人生子肇是为和帝窦后无子并疾忌之太后崩后与母谋陷宋氏外令兄弟求其纎过内使御者侦伺得失贵人病思生莵令家求之因诬言欲作蛊道祝诅为厌胜之术日夜毁譛遂渐见䟽庆出居承禄观六月废庆为清河王皇子肇保育皇后以为皇太子余见通鑑宋贵人者马后所怜爱而后有宠于帝窦后者帝先羙其才色而后见异于马后此所以窦氏为后而宋氏不立及马后既崩而宋氏危矣母死子废固其势也光武废郭后及太子已亏夫妇父子之道及再𫝊而章帝遂效其所为正始之道可不谨哉秋八月饮酎禘于高庙九月甲戌帝幸偃师乙酉幸邺复元氏租赋三嵗辛卯还宫觧题曰至河内下诏曰车驾行秋稼观收获因渉郡界皆精骑轻行无辎重不得輙修道桥逺离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书遂覧淇园乙酉进幸邺劳飨魏郡守令已下至于三老门阑走卒赐钱各有差劳赐常山赵国吏人复元氏租赋三嵗冬十月癸丑帝幸长安谒庙陵十二月还宫螟汉肃宗孝章皇帝建初八年春正月东平王苍薨冬十二月甲午帝东狩戊申还宫诏立古文尚书毛诗左氏糓梁春秋讲郎觧题曰按袁宏汉纪古文尚书者鲁恭王壊孔子宅欲广其宫得古文尚书孔安国得其书多于伏生所传六十篇献之毛诗者出于鲁人毛苌自谓子夏所传河间献王好之谷梁者瑕邱江公受之鲁申公董仲舒善説公羊谷梁学浸微后萧望之廷论二家同异多从谷梁汉初张苍贾谊张敞皆修春秋左传谊为训故建武初议立左氏学博士范升以为不宜立帝愍左氏学废乃使贾逵叙明大义于是置弟子叶适曰古文尚书毛诗左氏周官学者借此以知古人统纪源流而西京湮塞不行至东汉乃卒传之岂杜林郑兴陈元贾逵知识实能过于西京诸儒耶特其门户偶相承耳下梁竦狱杀之杀皇太子母梁贵人觧题曰梁窦素交结所以窦后不子宋贵人之子而子梁贵人之子及子肇既立梁氏方私自相庆而窦氏又移其所以陷宋氏者陷梁氏作为飞书置竦死地贵人姊妺亦以忧卒利之所激则深宫之女皆仪秦也吁可畏哉事见通鑑遣马廖马防就国虎贲中郎将窦宪夺沁水公主田帝知之弗治觧题曰太后崩后马氏失势廖性寛缓不能教勅子弟子豫遂投书怨诽光奢侈好树党与有司奏免豫遣廖防光就封诸马得罪归国而窦氏始贵宪为侍中虎贲中郎将笃为黄门侍郎并侍宫省贵宠日盛宪以贱直请夺沁水公主园田主逼畏不敢计肃宗出过园指以问宪宪隂喝不得对后发觉帝大怒召宪切责曰深思前过请主田园时何用愈赵髙指鹿为马乆念使人惊怖贵主尚见枉夺何况小民哉国家弃宪如孤雏腐䑕耳宪大惧皇后为毁服深谢良乆乃得觧余见通鑑汉肃宗孝章皇帝元和元年夏诏议贡举法秋七月丁未诏定箠令八月甲子邓彪罢大司农郑𢎞为太尉癸酉改元帝南狩九月辛丑幸章陵冬十一月己丑还宫十二月壬子诏除妖恶禁锢觧题曰鲍昱之言帝即俞纳至是十年而禁锢始除求以销变异于朝夕难哉事见通鑑复盐铁均输觧题曰见章和二年觧题汉肃宗孝章皇帝元和二年春正月乙酉诏赐胎养谷复其夫勿筭诏戒俗吏矫餙觧题曰诏三公曰方春生养万物莩甲宜助萌阳以育时物其令有司罪非殊死且勿案騐及吏人条书相告不得听受兾以息事宁人敬奉天气立秋如故夫俗吏矫餙外貌似是而非揆之人事则悦耳论之隂阳则伤化朕甚厌之甚苦之安静之吏悃愊无华日计不足月计有余如襄城令刘方吏人同声谓之不烦虽未有他长斯亦殆近之矣间勅二千石各尚寛明而今富姦行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉南单于长死单于泛之子宣立二月甲寅始用四分厯觧题曰自太初元年始用三统厯施行百有余年厯稍后天朔先厯朔或在晦月见考其行日有退无进月有进无退建武八年中太仆朱浮等言厯当改未遑考正永平五年诏令待诏杨岑署弦望月食官复令待诏张盛京房鲍业等以四分法与岑课嵗余盛等所中多岑六事十二年十一月诏书令盛房代岑署弦望月食加时四分之术始颇施行盛房等未能分明厯元综校分度但用其弦望而已元和二年太初失天益逺冬至之日日在斗二十一度未至牵牛五度而以为牵牛中星后天四分日之三晦朔弦望差天一日宿差五度帝召治厯编䜣李𣑽等综校其状二月甲寅下诏改行四分䜣梵犹以为元首十一月当先大欲以合耦弦望命有常日而十九嵗不得七闰晦朔失实帝复使左中郎将贾逵问治厯者卫承李崇及䜣梵等十人以为月当先小春秋经书朔不书晦者朔必有明晦不朔必在其月也即先大则一月再朔后月无朔是明不可必上勅天元始起之月当小定厯数遂正诏议增修羣祀丙辰帝东狩辛未柴告岱宗幸奉髙壬申祀五帝于明堂三月己丑幸鲁庚寅祀孔子及七十二弟子夏四月乙卯还宫庚申假于祖祢秋七月庚子诏毋以十一月十二月报囚冬南单于与北匈奴战于涿邪山破之诏还其所掠生口汉肃宗孝章皇帝元和三年春正月乙酉诏廪婴儿无亲属及有子不能养者丙申帝北廵三月辛卯还宫觧题曰二月乙丑勅侍御史司空曰方春所过无得有所伐杀车可以引避引避之騑马可辍觧辍觧之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意夏四月丙寅郑𢎞以论窦宪免㝷卒觧题曰按袁宏汉纪𢎞敷陈窦宪势太盛言苦切为宪不容奏𢎞洩漏奏事坐诘让收印绶𢎞乞骸未许疾笃上书曰窦宪姦恶贯天逹地海内疑惑贤愚疾恶宪何术以迷主上臣虽命在移晷死不忘忠愿陛下诛四凶之罪以厌人鬼愤结之望余见通鑑吕祖谦曰章帝号为贤君然其失不减得窦宪夺公主园田盖骄纵之渐帝仅责之而不能正其罪其后宪谮郑𢎞免其三公帝省𢎞奏虽温词慰借而终不能去宪若每事如此与元帝相去亦何逺哉以大司农宋由为太尉五月丙子第五伦免太仆袁安为司空觧题曰吕祖谦曰伦本严毅之资及居位反深厌刻薄崇尚寛大縁人主本原寛厚人臣亦从而寛厚唱和之理也又曰章帝慈祥岂弟屈已下贤一时名士多立其朝如袁安之徒尚能于和帝之初正色折姦臣立纪纲皆帝招贤者以遗后之人也秋八月乙丑帝幸安邑观盐池九月还宫冬烧当羗迷吾㓂陇西西域长史班超击斩疏勒王以前廷尉正郭躬为廷尉觧题曰躬家世掌法务在寛平及典官决狱断刑多依矜恕乃条诸重文可从轻者四十一事奏之事皆施行陈瓘曰章帝得郭躬而成其长者之政汉肃宗孝章皇帝章和元年觧题曰宋庠纪年通谱诏曰是因瑞以章显先徳之和故改元春正月诏侍中曹褒定汉礼三月䕶羗校尉傅育击羗败殁夏六月桓虞免袁安为司徒光禄勲任隗为司空秋七月鲜卑击斩北匈奴单于烧当羗迷吾冦金城䕶羗校尉张纡斩之其子迷唐复叛壬戌改元养老赐髙年布帛八月癸酉帝南狩乙未晦日有食之九月复封阜陵侯延为王冬十月丙子还宫北匈奴五十八部来降曹褒奏所撰制度觧题曰显宗即位博士曹充言汉再受命礼乐崩阙下诏改太乐官曰大予乐褒少𫝊充业常感朝廷制度未备慕叔孙通汉礼仪昼夜専思㑹肃宗欲制礼乐褒乃上疏宜定文制着成汉礼太常巢堪以一代大典非褒所定不可作帝知羣僚拘挛难与图治拜褒侍中𤣥武司马班固曰京师诸儒多能説礼宜广招共议得失帝曰谚言作舍道边三年不成㑹礼之家名为聚讼昔尭作大章一夔足矣召褒诣嘉徳门令小黄门持班固所上叔孙通汉仪十二篇勅褒曰此制散畧多不合经今宜依礼条正使可施行于南宫东观褒乃次序礼事依凖旧典杂以五经䜟记之文撰次天子至庶人冠婚吉凶终始制度百五十篇奏上帝以衆论难一故但纳之不复令有司平奏胡寅曰孔子删诗定书系易作春秋而不述礼乐之制盖礼因人情为之节文乐以象功故难立一成不变之制夏商周皆不免于损益其不可一也明矣虽然圣人必因事以明其义盖其数可陈祝史有司之所能与也其义难知非仁且智不能本人情而约之以中道也故或先王有之而不宜于今或古未之有而可以义起神而明之存乎其人而已曹褒盖亦深见叔孙通之义有未当者故愤然欲正之而帝亦以是命之若请博徴名儒迟以年嵗犹庶几乎不大违戾身当重任决以独见才数月间遽成百五十篇又杂以䜟记之文其不纯乎古礼甚矣是嵗班超击莎车大破之觧题曰吕祖谦曰章帝慈祥长者非好大喜功之君而所行之事与武帝相去无几此慈祥之过也班超穷兵西域以慈祥不能夺超之议傅育张纡扰动羌胡亦慈祥不断之所致君徳以刚为主若刚徳有亏虽有慈祥之意不过能谨其小而未免失之于大事见通鑑大事记续编卷十一大事记续编卷十二钦定四库全书大事记续编卷十二明王祎撰汉肃宗孝章皇帝章和二年春正月壬辰帝崩于章徳前殿遗诏无起寝庙二月皇太子肇即皇帝位年十嵗尊皇后曰皇太后临朝改元以遗诏用黄门侍郎窦笃为虎贲中郎将窦璟窦瓌为中常侍三月癸卯𦵏孝章皇帝于敬陵觧题曰吕祖谦曰章帝继明帝之后承以寛大如觧楚淮阳之狱轻徭薄赋与天下休息所以得为贤君然气质甚偏若论其慈祥长者如第五伦之争议朱晖之争均输莫不温辞慰借如崔驷孔僖为人告讦不特恕其罪又从而宠秩之又如郭躬之为廷尉以寛大为上当时天下少穷民其于宗族恩意备至诸王就封迟迟不忍使之去东平王苍名徳重望凡事咨问此皆其长者然其短亦畧相当西都以寛大为治体帝之天资幸而与家法合而东汉规模初未尝变且事在台阁三公具员此最体统不正之大者帝不过持循以度嵗月未尝改其规模所以东汉之治不及西都正以有其资当机而失之故也南单于宣死单于长之弟屯屠河立庚戌邓彪为太傅赐爵闗内侯録尚书事百官总已以聴觧题曰太后临朝窦宪以侍中内干机宻出宣诰命兄弟并在亲要之地宪以邓彪有义让先帝所敬而仁厚委随故尊崇之以为太傅其所施为輙外令彪奏内白太后事无不从屯骑校尉桓郁累世帝师而性和退自守故上书荐之令授经禁中所以内外协附莫生疑异余见通鑑辛酉尊孝章庙曰肃宗诸王始就国夏四月诏郡国罢盐铁觧题曰建初六年郑衆为大司农时议复盐铁官衆谏以为不可诏数切责衆执之不移又元和中谷贵县官经用不足朝廷忧之尚书张林上言谷所以贵由钱贱故也可尽封钱一取布帛为租以通天下之用又盐食之急者虽贵人不得不须官可自鬻又宜因交阯上计吏徃来市珎寳收采其利武帝时所谓均输者也于是诏诸尚书通议尚书仆射朱晖奏不可事遂寝后陈事者复述林前议有诏施行晖复独奏非明主所当行帝以林等言为然切责诸尚书晖等皆自系狱三日出之晖称病笃不肯复署议诸尚书不知所为共劾奏晖帝意觧寝其事诏曰昔孝武皇帝致诛胡越故𣙜收盐铁之利以奉师旅之费自中兴以来匈奴未賔永平末年复修征伐先帝即位务休力役然犹深思逺虑探观旧典复收盐铁欲以防备不虞宁安边境而吏多不良动失其便先帝恨之故遗戒郡国罢盐铁之禁纵民铸煮入税县官如故事其申勅刺史二千石奉顺圣㫖勉宏徳化盐铁均输肃宗行之甚迟疑而遗诏决然去之可见其天资之厚矣五月京师旱长乐少府桓郁侍讲禁中北匈奴饥秋七月南单于请讨之侍中窦宪杀都乡侯畅于屯卫求击匈奴以赎死冬十月乙亥以宪为车骑将军伐北匈奴觧题曰齐殇王子都乡侯畅来弔国忧畅与歩兵校尉邓叠亲属数徃来京师因叠母元自通长乐宫得幸太后被诏召诣上东门宪惧分宫省之权遣客刺杀畅于屯卫之中而归罪于畅弟利侯刚乃使侍御史与青州刺史杂考刚等尚书令韩稜以为贼在京师不宜舎近问逺恐为姦臣所笑太后怒以切责稜稜固执其议何敞説宋由曰畅宗室肺腑茅土藩臣来弔国忧亲在武卫致此残酷主名不立敞备股肱职典贼曹欲亲至发所以紏其变而二府执事以为故事三公不与贼盗公纵姦慝敞请独奏案由乃许焉二府闻敞行皆遣主者随之于是推举具得事实太后怒闭宪于内宫宪惧诛因自求击匈奴以赎死㑹南单于请兵北伐乃拜宪车骑将军以执金吾耿秉为副发北军五校黎阳雍营縁边十二郡骑士及羌胡兵出塞余见通鑑陈瓘曰窦宪尝杀韩纡之子以复私怨无敢谁何狃于前事复杀刘畅轻君自恣无忌惮如此而韩稜以言宪见怒非何敞请徃案而宋由用其议宪贼害之迹其可得乎既得其迹不能诛也又憷其诡计劳师逺伐然则闭宪于内宫者非实怒也宪惧而请行者非真惧也䕶羌校尉邓训击迷唐破之汉孝和皇帝永元元年春邓训罢屯兵袁安任隗等谏伐匈奴不听时又为窦宪等起邸第侍御史何敞谏不省觧题曰窦宪击匈奴安与太尉宋由司空任隗及九卿诣朝堂上书谏书连上輙寝宋由惧遂不敢复署议而诸卿稍自欲止唯安隗守正不移至免冠朝堂固争者十上太后不听衆皆为之危惧安隗正色自若侍御史鲁恭上疏曰陛下新遭大忧人懐恐惧今乃以盛春之月兴发军役扰动天下以事戎夷诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱人者必有天报昔太王重人命而去邠故获上天之祐夫夷狄者四方之异气也蹲夷踞肆与鸟兽无别若杂居中国错乱天气污辱善人是以圣王之制覊縻不絶而已今始徴发而大司农调度不足羣僚百姓咸曰不可陛下独何以一人之计弃万人之命不䘏其言乎臣恐中国不为中国岂徒匈奴而已哉尚书令韩稜骑都尉朱晖议郎乐恢侍御史何敞皆上疏谏太后不从余见通鑑陈瓘曰谏书连上宋由惧矣而安隗守正不移三公者百僚之倡也故宋由不敢书议而诸卿稍自引止安隗固争而鲁恭韩稜朱晖乐恢相继上书尚书仆射郅夀以军旅未休府藏空虚讥刺甚切宪杀之夏六月窦宪等与北单于战于稽落山大破之勒功燕然山觧题曰唐仲友曰勒功燕然本欲借以谋篡秋七月乙未㑹稽山崩九月庚申窦宪为大将军位次太傅封武阳侯时笃为卫尉景瓌皆侍中奉车驸马都尉袁安劾景擅发边兵不报觧题曰景擅使乗驿施檄縁边诸郡发突骑有才力者渔阳雁门上谷各遣吏将送诣景第有司畏惮莫敢言者安劾景擅发边兵惊惑吏人二千石不待符信而輙承檄当伏显诛又奏司𨽻校尉河南尹阿附贵戚无尽节之义请免官案罪不报余见通鑑尚书何敞论窦氏出为济南王太傅觧题曰唐仲友曰窦氏出何敞与公孙𢎞徙董仲舒同敞以道义法度骄王敬惮事亦与仲舒同夫天之相善人固也而二人之学亦足以自保况𢎞宪出于有心而二王初无心耶骄王可以道辅亦可以见性无有不善者矣化百姓特余事耳事见通鑑是嵗大水汉孝和皇帝永元二年春二月壬午日有食之夏五月丙辰封弟三人为王窦宪遣兵取伊吾卢地丁卯封齐武王縯孙无忌为齐王威为北海王月氏攻班超超击降之封窦宪为冠军侯笃景瓌皆为列侯宪辞不受秋七月乙卯窦宪屯凉州九月北匈奴遣使称臣冬十月南单于击北匈奴大破之汉孝和皇帝永元三年春正月甲子帝加元服赐王公以下金帛赐民爵及粟帛二月窦宪遣左校尉耿夔围北单于于金微山大破之鲜卑据北匈奴地袁安任隗奏劾二千石四十余人窦氏恨之窦宪杀尚书仆射乐恢觧题曰唐仲友曰恢不忍素餐去之可也力諌而继之以死可以为忠未可以为中道均死也死于家不如死于职盖在职则未必害何敞韩稜是也事见通鑑冬十月帝幸长安窦宪来㑹十一月祠陵庙班超定西域十二月以为西域都䕶复置骑都尉戊巳校尉庚辰帝还宫汉孝和皇帝永元四年春正月用窦宪议立北匈奴右谷蠡王于除鞬为单于使中郎将任尚屯伊吾如南单于故事三月袁安薨觧题曰陈瓘曰徐齮方以刺客恐周荣而袁安遽亡悲夫事见通鑑闰月太常丁鸿为司徒夏四月丙辰窦宪还六月戊戌朔日有食之地震窦宪谋逆帝与钩盾令郑衆谋庚申幸北宫勒兵屯南北宫遣宪及其弟笃景瓌就国宪笃景㝷皆伏诛併诛长乐少府郭璜卫尉邓叠等觧题曰宪既负重劳陵肆滋甚封邓叠与其弟歩兵校尉磊及母元又宪女壻射声校尉郭举举父长乐少府璜皆相交结元举并出入禁中举得幸太后遂共图为杀害帝隂知其谋乃与近幸中常侍郑衆定议诛之以宪在外虑其惧祸为乱忍而未发㑹宪及邓叠班师诏使大鸿胪持节郊迎宪等既至帝乃幸北宫诏执金吾五校尉勒兵屯卫南北宫以司徒丁鸿行太尉兼卫尉屯南北宫闭城门收捕叠磊璜举皆下狱诛遣谒者仆射收宪大将军印绶更封为冠军侯宪及笃景瓌皆遣就国帝以太后故不欲名诛宪选严明相督察之宪笃景到国皆廹令自杀余见通鑑唐仲友曰惜乎宪诛在袁安既薨之后使安预诛宪之谋则事体正可以收还三公之权矣前中郎将班固下狱死觧题曰固着汉书其八表及天文志未及竟而卒帝诏固女弟昭就东观藏书阁踵而成之唐仲友曰马迁世为史官其法直班固出于外戚其法婉以郑衆为大长秋觧题曰宦官用权自此始秋七月己丑宋由自杀觧题曰按袁宏汉纪窦氏既废天子追覧前议嘉袁安之忠知宋由之不正也乃䇿免由余见通鑑袁安任隗力持正议而由依违其间人莫不以由为得计而为安隗危之也然由不免于死而安隗之嗣各被褒録然则为臣而不忠者亦果何所利哉八月辛亥任隗薨觧题曰隗义行内修不求名誉而以沈正见重于世窦宪击匈奴国用劳费隗奏议徴宪还前后什上独与袁安同心毕力持重处正鲠言直议无所囘𨼆邓彪辞録尚书事癸丑大司农尹睦为太尉録尚书事冬十月以宗正刘方为司空汉孝和皇帝永元五年春正月乙亥宗祀明堂登灵台二月戊戍诏省减内外廐及凉州诸苑马京师离宫上林广成囿以假贫民觧题曰唐仲友曰和帝以苑囿假贫民遣使赈廪劝民蓄䟽食官陂池得采取皆一时惠政但不乆逺耳封弟为王甲寅邓彪罢觧题曰唐仲友曰彪孟子所谓乡原之类也为大臣不能正论则焉用彼相矣事见通鑑三月庚寅遣使者赈贫民夏六月丁酉雨雹大如雁子秋九月于除鞬单于叛归北庭遣任尚讨㓕之觧题曰范晔曰汉初遭冒顿凶黠种衆强炽高祖威加四海而窘平城之围太宗政邻刑措不雪愤辱之耻逮孝武亟兴边畧赫然命将候列郊甸火通甘泉而犹鸣镝扬尘出入畿内至于穷竭武力单用天财厯纪嵗以攘之寇虽颇折而汉之疫耗畧相当矣宣帝值虏庭分争唿韩邪来臣乃权纳懐柔因为边卫罢闗徼之儆息兵民之劳龙驾帝服鸣钟𫝊鼓于清渭之上南面而朝单于朔易无复匹马之踪六十余年矣后王莽陵篡扰动戎夷续以更始之乱方夏幅裂自是匈奴得志狼心复生乗间侵轶害流傍境及中兴之初更通旧好而单于骄踞益横内暴滋深世祖以用事诸华未遑沙塞之外忍愧思难徒报谢而已因徙幽并之民增边屯之卒及闗东稍定陇蜀已清其勐夫悍将莫不顿足攘手争言卫霍之事帝方厌兵间修文政未之许也其后匈奴争立日逐来奔愿修唿韩之好以御北狄之冲奉藩称臣永为外扞天子总揽羣䇿和而纳焉乃诏有司开北鄙择肥羙之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉讐衅既深互伺便隙控弦抗戈觇望风尘至于陷溃创伤者靡嵗或宁而汉之塞地晏然矣后亦颇为出师并兵穷讨命窦宪耿夔之徒前后并进皆用果谲设竒数异道同㑹究掩其窟穴蹑北追奔三千余里遂破龙祠焚罽幕阬十角梏阏氏铭功封石倡唿而还单于震慑屏气䝉毡遁走于乌孙之地而汉北空矣若因其时埶及其虚旷还南虏于隂山归河西于内地上申光武权宜之畧下防戎羯乱华之变使耿国之筭不谬于当世袁安之议见从于后王平易正直若此其𢎞也而窦宪矜三㨗之效忽经世之规狼戾不端専行威恵遂复更立北虏反其故庭并恩两䕶以私已福弃蔑天公坐树大鲠永言前载何恨愤之深乎自后经纶失方叛服不一其为疢毒胡可单言降及后世翫为常俗终于吞噬神乡邱墟帝宅呜唿千里之差兴自毫端失得之源百世不磨矣冬十月尹睦薨十一月乙丑太仆张酺为太尉是嵗䕶羌校尉贯友讨烧当羌羌逺徙南单于屯屠何死单于宣弟安国立汉孝和皇帝永元六年春正月度辽将军朱徽使中郎将杜崇杀安国立单于适之子师子己卯丁鸿薨二月丁未以刘方为司徒太常张奋为司空三月诏举贤良方正直言极谏选补郎吏秋七月京师旱诏减中都官徒丁巳帝幸洛阳寺録囚徒未还宫而雨班超大破焉耆尉犂斩其王觧题曰唐仲友曰班超开西域二十二年然后成功盖乆任之效若任之不终则累年之功一旦皆䘮矣事见通鑑按袁宏汉纪永元中班超遣掾甘英临大海而还具葱岭西诸国地形风俗自炖煌西出玉门阳闗北通伊吾千余里自伊吾北通车师前部高昌壁千二百里自髙昌壁北通后部五百里是匈奴西域之门也伊吾北有栁中皆膏腴之地故汉与匈奴争伊吾卢以制西域鄯善国去洛阳七千一百里北通车师前后王及东且弥卑陆蒲类移支是为车师六国北与匈奴接前部西通焉耆北道后部西通乌孙汉欲隔絶西域匈奴必屯田伊吾焉耆去洛阳八千二百里东南与山离接其余危湏尉黎龟兹姑墨温宿疎勒休修大宛康居大月氏安息大秦乌戈罽賔莎车于阗且弥诸国转相通大月氏去洛阳万六千三百七十里其东南数千里通天竺天竺一名身毒临大水西通大秦从月氏南至西海东至盘越国皆身毒地又有别城数十置王而皆总名身毒西域之远者安息国也去洛阳二万五千里北与康居南与乌戈山离接地方数百西至条支马行六十日临海暑热卑湿与西海接自安息西至阿蛮三千四百里自阿蛮西至斯賔国渡河西南至于罗国九百六十里安息西界极矣其南乗海乃通大秦大秦一名黎轩在海西汉使皆自乌弋还莫能通条支者甘英踰悬度乌弋山离抵条支临大海乃止大秦地方数千自交州塞外檀国诸蛮夷相通又一道与益州塞外通其长老或传言其国西有弱水近日入所矣又云从安息陆道绕海北行出海西至大秦人庶连属十里一亭三十里一署无盗贼而有勐虎狮子遮食又言旁国渡海飞桥数百里山离还自条支东北通乌弋山离可百余日行而乌弋山离罽賔莎车于寘宁弥诸国相接逺者二万一千里近者万余里焉降胡二十余万人立单于屯屠何之子逢侯为单于亡出塞九月遣车骑将军邓鸿等追之不及冬十一月䕶乌桓校尉任尚大破之以大司农陈宠为廷尉汉孝和皇帝永元七年春邓鸿坐逗留朱徽杜崇坐失胡和下狱死夏四月辛亥朔日有食之引公卿问得失选郎补长相秋九月癸卯京师地震汉孝和皇帝永元八年春二月立贵人隂氏为皇后觧题曰袁宏曰原鹿侯识曾孙也夏五月蝗南单于右温禺犊王入冦秋七月行度辽将军龎奋等讨斩之冬十二月丁巳南宫宣室殿火汉孝和皇帝永元九年春三月庚辰陇西地震夏六月旱蝗除田租及山泽税秋八月鲜卑冦肥如觧题曰李贤曰肥如县属辽西郡前书音义曰肥子奔燕封于此今平州也闰月辛巳皇太后窦氏崩烧当羌冦陇西遣将军刘尚等讨破之九月庚申刘方免自杀甲子追尊梁贵人为皇太后冬十月乙酉改塟之追封其父竦为褒亲愍侯竦子三人为侯十一月癸卯以光禄勲吕盖为司徒十二月丙寅张奋罢壬申以太仆韩稜为司空汉孝和皇帝永元十年夏五月京师大水秋七月韩稜薨八月丙子以太常巢堪为司空冬十二月烧当羌诣阙贡献南单于师子死单于长之子檀立汉孝和皇帝永元十一年春二月遣使循行禀贷被灾者除山泽税汉孝和皇帝永元十二年春二月诏贷被灾民种粮赐下贫鳏寡孤独者三月诏赐三老力田及天下男子爵有差鳏寡孤独贫癃者夏四月象林蛮反觧题曰李贤曰象林县属日南郡今林邑国闰月戊辰秭归山崩觧题曰李贤曰秭归县属南郡古之夔国今归州也秋七月辛亥朔日有食之九月戊午张酺免丙寅以大司农张禹为大尉觧题曰酺以事与司隷校尉晏称㑹于朝堂酺从容谓称曰三府辟吏多非其人称归即奏令三府各实其掾吏酺本以私言不意称奏之甚恨㑹复共谢阙下因责让称称语不顺酺廷叱之称乃劾奏酺有怨言诏朝臣㑹议司徒吕盖奏酺知公门有仪反作色大言怨让使臣于是䇿免唐仲友曰三公固失体司𨽻亦乌得无罪而酺以䇿免汉之重刺举轻三公也甚矣汉孝和皇帝永元十三年春正月丁丑帝幸东观秋八月己亥北宫盛馔门阁火䕶羌校尉周鲔击烧当羌破之秋九月壬子诏田租刍藁半入冬十一月丙辰诏縁边举孝亷鲜卑冦右北平渔阳戊辰吕盖请老十二月丁丑以光禄勲鲁恭为司徒汉孝和皇帝永元十四年春安定降羌反二月缮西海郡徙金城西部都尉戍之觧题曰陈瓘曰迷唐既死其子既降之后西海榆谷无复羌冦曹凤请乗此时建复西海郡可谓时然后言功垂立而不成惜哉事见通鑑三月戊辰帝临辟雍飨射夏五月丁未初置象林将兵长史觧题曰阚骃十三州志曰将兵长史居在日南郡又有将兵司马薛季宣曰明帝之初罢沿边屯兵其后北胡有变则置度辽营南蛮或变则置象林兵羌犯三辅则置长安雍二营鲜卑冦居庸则置渔阳营其后盗作縁边縁海稍稍增兵而扶风汉阳三百坞魏郡常山六百十六坞置屯多矣六月辛卯废皇后隂氏后父特进纲自杀后以忧死秋兖豫荆雨水征班超为射声校尉以戊巳校尉任尚代之觧题曰叶适曰班超以三十六人开西域不费汉兵积三十年事成功立古所未有也古之人材必在分限之内上自禹稷下至方召勤智虑縻嵗月至能成天地不及之功然未有踰分超限者虽春秋时尚然及苏张资揣摩之学韩彭起飘扬之思张骞陈汤凿空外国而后世乃有分外人材刘向云千里之镐犹以为逺况万里之外其勤至矣然不知千里为分限之内而欲与陈汤较其短长向之论盖失正矣其后愈降分内者枯竭不继分外者诞谩不酬则亦安所戾止耶事见通鑑冬十月诏三州田租刍藁半入辛卯立贵人邓氏为皇后觧题曰袁宏曰邓训女也丁酉巢堪免十一月癸卯以大司农徐防为司空是嵗封郑衆为鄛乡侯汉孝和皇帝永元十五年夏四月甲子晦日有食之秋九月壬午帝南狩雨水冬十月幸章陵进幸云梦十一月甲申还宫诏太官勿受献是嵗初令郡国以日北至按薄刑汉孝和皇帝永元十六年秋七月旱辛酉鲁恭免庚午以光禄勲张酺为司徒辛巳诏田租刍藁皆半入八月己酉张酺薨冬十月辛卯以徐防为司徒大鸿胪陈宠为司空十一月帝幸缑氏北匈奴请和亲汉孝和皇帝元兴元年春戊午选三署郎补长相髙句骊冦辽东夏四月改元冬十二月辛未帝崩于章徳前殿觧题曰自窦宪诛后帝躬亲万几每灾异延问公卿极言得失前后符瑞八十一所自称徳薄皆抑而不宣旧南海献龙眼荔枝奔腾阻险死者继路时临武长唐羌上书陈状帝下诏太府勿复受献由是遂省焉唐仲友曰论此规模犹有无逸之风而史不载何耶皇后废长子胜立少子隆为皇太子即皇帝位生百余日矣赐三老孝悌力田天下男子爵有差鳏寡孤独贫癃者粟尊皇后曰皇太后临朝汉孝殇皇帝延平元年春正月辛卯以张禹为太傅徐防为太尉参録尚书事百官总已以听封皇兄胜为平原王癸卯以光禄勲梁鲔为司徒三月甲申塟孝和皇帝于慎陵觧题曰刘攽曰纪书塟慎陵李贤注云俗本作顺陵者误按皇后纪和熹皇后合塟顺陵以为后纪误而灵帝父孝仁皇称慎陵世数不逺陵名必不相袭叅校前后孝和实塟顺陵言慎乃更为误耳遣清和王庆就国留其子祐于邸夏四月庚申罢祠官不在祀典者鲜卑冦渔阳丙寅以虎贲中郎将邓隲为车骑将军仪同三司隲弟黄门侍郎悝为虎贲中郎将𢎞阊皆侍中陈宠罢五月壬辰河东垣山崩觧题曰李贤曰垣今绛州县六月丁未以太常尹勒为司空雨水己未诏减服御珍膳靡丽之物丁卯免宗室没入者及遣掖庭宫人秋八月辛亥帝崩太后与兄隲等定策禁中迎清河王子祐封为长安侯癸丑即皇帝位太后临朝觧题曰胡寅曰立天下之主当与三公大臣共议选建贤明岂一家之私哉而乃定䇿禁中公卿不与假如立非其人则无由改悔清河王庆章帝长子尝正位储宫废不以罪年齿益长过失不闻于是迎立以主汉祚岂不善哉而邓太后终利㓜弱欲乆临朝至安帝年二十八犹不归政故自永初而后地震雨水日食风雹之变嵗不絶书母氏常隆阉尹得志接乎桓灵而汉祚遂灭矣事见通鑑检勅外戚賔客九月大水塟孝殇皇帝于康陵西域反围任尚徴尚还以骑都尉叚禧代之冬十月大水雨雹十二月甲子清河孝王庆薨乙酉罢鱼龙曼延百戯大事记续编卷十二大事记续编卷十三钦定四库全书大事记续编卷十三明王祎撰汉孝安皇帝永初元年春二月丙午以广成游猎地被灾郡国公田假贫民觧题曰李贤曰广成在今汝州叶县西二月庚午梁鲔薨三月癸酉日有食之觧题曰本志曰月二日也夏四月封三公及邓隲兄弟为列侯隲等辞不受五月甲戍以长乐卫尉鲁恭为司徒六月壬戌罢西域都䕶及伊吾屯田烧当先零种羌反遣邓隲征西将军任尚讨之丁卯赦诸羌觧题曰续汉书种羌九千余户在陇西临洮谷秋九月庚午以灾异免徐防辛未以雨水免尹勤觧题曰王安石曰世祖能驭大臣所以威名不减于髙祖至于为子孙虑则不然反以元成之后三公之任多胁于外戚竖官廧帷近习之人而致败由是置三公之任而事归台阁台阁之臣位卑事冗无所统一而夺于衆多之口此其为胁于外戚竖官廧帷近习者愈矣至于治有不进水旱不时灾异或起则曰三公不能夑理隂阳而䇿免之甚者至于诛死岂不痛哉壬午诏减黄门皷吹廐马半食庚寅以张禹为太尉太常周章为司空觧题曰汉官仪曰章字次叔荆州随县人也郑衆等预政周章欲废帝而立平原王胜冬十一月丁亥䇿免章自杀觧题曰殇帝崩羣臣以平原王胜疾非痼意咸归之太后以前既不立恐后为怨乃立清河孝王子祐章以衆心不附遂密谋闭宫门诛大将军邓隲兄弟及郑衆蔡伦刼尚书废太后于南宫封帝为逺国王而立平原王事觉䇿免余见通鑑唐仲友曰章为大臣欲尽持危扶颠之道当于议立君之时议之如其不合而死不失为忠正今不廷争之于先而行险以侥倖成则兆乱败则为贼终亦不免而已矣故曰非死之难处死之难也是嵗地震雨水大水大风雨雹汉孝安皇帝永初二年春正月邓隲为钟羌所败觧题曰自爰劒后子孙支分凡百五十种其九种在赐支河首及在蜀汉徼北其五十二种衰小不能自立其八十九种唯钟最强胜兵十余万其余大者万余人小者数千人盛衰无常顺帝时胜兵合可二十万人发羌唐旄等逺未尝徃来釐牛白马在蜀汉其种名号皆不可纪知也夏五月旱丙寅皇太后幸洛阳寺若卢狱録囚徒即日降雨六月大水大风雨雹冬十月任尚与先零羌战于平襄败绩觧题曰李贤曰平襄县属天水郡故襄戎邑十一月辛酉徴邓隲为大将军觧题曰左校令龎㕘坐法输作若卢使其子俊上书曰方今西州流民扰动徴发不絶水潦不休地力不复重之以大军疲之以逺戍农功消于转运资财竭于徴发臣愚以为万里运粮逺就羌戎不若总兵养衆以待其疲车骑将军隲宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织纴然后蓄精鋭乗懈沮出其不意攻其不备则边民之仇报奔北之耻雪矣书奏㑹樊准上疏荐叅太后即擢叅于徒中召拜谒者使西督三辅诸军屯余见通鑑陈瓘曰㕘之言如此虽欲无用得乎先零羌滇零称天子冦三辅犯赵魏入益州是嵗地震汉孝安皇帝永初三年春正月帝加元服遣骑都尉任仁讨先零羌不利三月京师大饥民相食壬寅鲁恭免觧题曰叶适曰鲁恭政理足以致物应而居公位不能弭隂阳之变史称在位不以亮直称自为三公常称病不视事岂固欲蹈明哲保身之计耶其谏伐匈奴论立秋行刑援引根据盖深于经者也唐仲友曰以恭之徳行经学近于王者之佐及为三公乃无可书以是知任而无权与不任等耳夏四月三公以国用不足奏令吏人入钱谷为闗内侯虎贲郎以下有差六月乌桓冦代郡上谷涿郡秋七月海贼张伯路等冦濵海九郡遣侍御史龎雄督州郡兵击之九月雁门乌桓及鲜卑反冬十月南单于反十一月遣行车骑将军何熈讨之十二月乙亥有星孛于天苑是嵗地震雨水并凉大饥汉孝安皇帝永初四年春正月元㑹彻乐辛卯除三辅逋租过更口筭刍藁张伯路攻厌次遣御史中丞王宗督幽冀兵破之觧题曰厌次本富平汉明帝更名今棣州所治度辽将军梁慬等破南单于于属国故城丙午诏减百官及州县俸二月南匈奴冦常山乙丑初置长安雍二营都尉诏谒者刘珍等校定东观五经诸子百家觧题曰邓太后使珍与校书刘騊駼马融及五经博士校定东观五经诸子传记百家艺术整齐脱误是正文字顺帝永和元年复诏侍中伏无忌无与议郎黄景校定中书五经诸子百家艺术三月南单于降先零羌冦褒中征任尚还觧题曰羌冦转盛兵费日广龎参奏记于邓隲曰比年羌㓂特困陇右官负人债数十亿万今复募发百姓调取谷帛千里转粮逺给武都西郡涂路倾阻难劳百端县官不足輙贷于民名救金城而实困三辅三辅既困复为金城之祸矣夫拓境不宁无益于彊多田不耕何救饥敝故善为国务懐其内不求外利务富其民不贪广土三辅民庶稀疏故县邱城可居者多今宜徙边郡不能自存者入居诸陵田戍故县此善之善者也隲欲弃凉州并力北边乃㑹公卿集议隲曰譬若衣败壊一以相补犹有所完若不如此将两无所保议者咸同郎中虞诩説太尉李修曰先帝开拓土宇劬劳而后定而今惮小费举而弃之凉州既弃即以三辅为塞园陵单外此不可之甚也谚曰闗西出将闗东出相观其习兵壮勇实过余州今羗胡所以不敢入据三辅者以凉州在后故也其土人所以推锋执鋭无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东虽贲育为卒太公为将犹恐不及当议者喻以补衣犹有所完诩恐其疽食浸滛而无限极禹曰然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人外以劝厉答其功勤内以拘致防其邪计修善其言更集四府皆从诩议于是辟西州豪杰为掾属拜牧守长吏子弟为郎以尉安之邓隲以诩异其议因此不平欲以吏法中伤诩乃以为朝歌长观后此永建元年龎参为大鸿胪诩荐参有宰相器能夫弃凉州之议参实发之也邓隲以议论不同而恶虞诩诩不以议论不同而沮龎㕘用心之广狭可以观矣徙金城于襄武觧题曰李贤曰襄武县属陇西郡令渭州县戍子杜陵园火夏四月蝗冬十月邓隲罢是嵗地震大水汉孝安皇帝永初五年春正月庚辰朔日有食之丙戍地震己丑张禹免二月先零羌㓂河东河内三月诏徙陇西安定北地上郡于襄武羙阳池阳衙觧题曰杜佑通典汉陇西郡治狄道县今金城郡县安定治临泾羙阳在今京兆三原县汉上郡治肤施县今上郡龙泉县衙今白水县李贤曰北地郡今宁州池阳故城在泾州县北髙句骊㓂𤣥莬夏闰四月青州刺史法雄击张伯路斩之是嵗蝗雨水汉孝安皇帝永初六年春正月甲寅皇太后与皇帝祭于宗庙大臣命妇相觧题曰谒者刘珎上言曰永平初梁松言皇太后宜入庙与陛下交献以彰至孝之心孝明皇帝使公卿愽士议时太傅邓禹奏宜如松言光烈皇后于是入庙皇太后宜入宗庙如光烈皇后故事事下公卿佥曰宜如珎言李贤曰续汉志袁山松谢沈书皆云六年正月甲寅范纪七年庚戍疑误三月蝗夏四月诏绍封邓禹等后九人为侯五月旱丙寅复羣吏秩赐爵有差六月壬辰豫章员谿原山崩是嵗滇零死子零昌自立为天子汉孝安皇帝永初七年春二月地震夏四月乙未平原懐王胜薨丙申晦日有食之秋䕶羌校尉侯霸等破先零羌八月京师大风蝗汉孝安皇帝元初元年春正月改元三月日有食之屯兵河内作坞壁以备羌夏四月旱蝗五月先零羌㓂雍城觧题曰郡国志右扶风有雍县又后魏太武于凤翔府天兴县东五里筑雍城镇今据方舆志滇零㓂及雍城注今懐州北有故城时方屯兵河内以备羌则是懐州之雍城非扶风之雍城也秋九月羌㓂武都汉中冬十月戊子朔日有食之乙卯诏除三辅田租更赋口筭三嵗是嵗地震汉孝安皇帝元初二年春二月诏三辅河内河东上党赵国太原理旧渠觧题曰水经注智伯遏晋水以灌晋阳后人踵其遗迹蓄以为沼分为二派北渎即智氏故渠其渎乗髙东北注入晋阳城以灌溉东南出城注于汾水今所修渠即此三月零昌㓂益州夏四月丙午立贵人阎氏为皇后觧题曰袁宏曰阎氏荥阳人畅之女也五月旱蝗秋九月壬午晦日有食之冬十月遣中郎将任尚屯三辅乙未右扶风仲光等与先零战于丁奚城败没觧题曰李贤曰丁奚城在北地灵州以懐令虞诩为武都太守十一月庚申地震汉孝安皇帝元初三年春二月地震三月辛亥日有食之觧题曰本志月二日也夏四月壬寅封皇后父畅为北宜春侯五月癸酉度辽将军郑遵率南匈奴击先零羗于灵州破之觧题曰李贤曰灵州县属北地郡故城在今庆州马岭县西北六月任尚遣兵破先零羗于丁奚城冬十一月丙戍初听大臣二千石刺史行三年䘮觧题曰诏大臣得行三年䘮服阕还职尚书陈忠因此上言孝宣皇帝旧令人从军屯及给事县官者大父母死未满三月皆勿徭令得塟送请依此制太后从之建光中尚书令祋讽尚书孟兾等以为孝文定约礼之制光武絶告宁之典贻则万世诚不可改宜复建武故事忠上疏曰臣闻孝经始于爱亲终于哀戚上自天子下至庶人其义一也夫父母于子三年乃免于懐抱先圣縁人情而着其节制服二十五月髙祖受命萧何创制大臣有告宁之科合于致忧之义建武之初新承大乱凡诸国政多趋简易大臣既不得告宁而郡司营禄念私鲜循三年之䘮以顾报复之恩者礼义之方实为彫损官竖不便之竟从讽议遂着于令地震十二月任尚遣兵破先零羌于北地汉孝安皇帝元初四年春二月乙巳朔日有食之壬戍武库灾夏四月戊申司空袁敞以失邓氏㫖自杀觧题曰邓隲辞让范晔谓其忠劳王室然袁敞以不阿权势失㫖陈宠以不奉礼而不平岂非富贵生不仁沈溺致愚疾欤事见通鑑己巳鲜卑㓂辽西郡兵与乌桓击破之觧题曰李贤曰辽西郡故城今平州东阳县乐城是六月雨雹如杯秋九月䕶羌校尉任尚使客刺杀零昌冬十二月甲子任尚等与先零羌狼莫战于富平上河大破之䖍人羌降觧题曰富平上河县属北地郡故城在今灵州囬乐县西南水经注河水于此有上河之名东观记曰䖍人种羌大豪恬狼等诣度辽将军降是嵗雨水地震汉孝安皇帝元初五年夏六月髙句骊濊貊㓂𤣥莬觧题曰濊北与髙句骊沃沮南与辰韩接东穷大海西至乐浪濊及沃沮句骊本皆朝鲜之地秋八月丙申朔日有食之鲜卑㓂代郡冬十月㓂上谷邓遵使羌雕何刺杀狼莫封武阳侯任尚坐争功十二月徴弃市觧题曰任尚尝杀零昌矣止三伯户亭侯耳而邓遵以杀狼莫封三千户此其所以争功也事见通鑑是嵗地震汉孝安皇帝元初六年春二月乙巳地震水涌秋七月鲜卑㓂马城邓遵率南单于击破之觧题曰李贤曰马城县属代郡故城在今灵州定襄县十二月戊午朔日有食之既北匈奴役属西域至是车师鄯善来降汉孝安皇帝永宁元年春三月北匈奴率车师后王杀炖煌司马索班等复置西域副校尉沈氐羌㓂张掖觧题曰李贤曰续汉志曰羌在上郡西河者号沈氐夏四月丙寅立子保为皇太子改元六月䕶羌校尉马贤击沈氐于鸾鸟破之觧题曰李贤曰鸾鸟县属武威郡故城在今凉州昌松县北秋七月乙酉朔日有食之冬十二月辽西鲜卑降癸酉以太常杨震为司徒觧题曰震明经愽覧无不穷究不答州郡礼命年五十始仕州郡大将军邓隲闻其贤而辟之举茂才四迁荆州刺史东莱太守元初四年为太仆迁太常余见通鑑胡寅曰邓隲推逹贤能自其羙操要之女主擅朝彼贵戚也被其荐者宜有去就之分岂可茍哉震不荅州郡礼命数十年一旦幡然为隲而起其处义殆未精矣越骑校尉邓康免是嵗大风雨水地震大事记续编卷十三大事记续编卷十四钦定四库全书大事记续编卷十四明王祎撰汉孝安皇帝建光元年春正月幽州刺史讨髙句骊濊貊不克三月癸巳皇后邓氏崩觧题曰范晔论曰孝安虽称尊享御而权归邓氏至乃损彻膳服克念政道然令自房帷威不逮逺始失根统归成陵敝遂复计金授官移民逃㓂推咎台衡以荅天眚既云哲妇亦惟家之索矣邓隲位特进封上蔡侯帝始亲政事戊申追尊清河孝王曰孝徳皇皇妣左氏曰孝徳后祖妣宋贵人曰隐敬后长乐太仆蔡伦自杀夏四月濊貊鲜卑㓂辽东徴薛包为侍中不拜觧题曰包父娶后妻而憎包分出之包日夜号泣不去至被敺杖不得已乃庐于舎外旦入洒扫父怒之又逐之乃庐于里门晨昏不废居嵗余父母慙而还之余见通鑑吕祖谦曰大抵暴戾之性凡人有此根者终必发露惟其本无者虽屡挠而莫能有薛包之事父母自常人之心父母逐之至再至三则必有不能忍者今包终不能去而昬晨之奉益勤盖无暴戾之根故也遣邓隲就国废西平侯邓广宗西华侯邓忠等五人为庶人广宗及忠皆自杀五月隲与子凤从弟河南尹豹舞阳侯遵将作大匠畅皆自杀觧题曰邓氏临朝约己为民号为贤后然安帝之齿长矣而不复子明辟使之蓄忿留恨虽微宫人之诬吾犹为邓宗危之也朱宠上疏谓利口倾险反乱国家彼小人离闲人之子母者亦可畏哉事见通鑑丙申贬平原王翼为都乡侯大司农朱宠诉邓氏廷尉陈忠劾免之觧题曰陈忠不得志于邓氏隲等败忠为尚书数上书陷成其恶大司农朱宠舆榇上疏追讼隲帝意颇悟忠劾宠余见通鑑陈瓘曰陈忠不肖人也其父兼通经书奏议温粹而忠以私灭公𨗳人主于有过之地险薄不肖不亦甚哉以牟平侯耿寳为羽林左军车骑封宋杨子四人为列侯皇后兄宜春侯阎显及其弟景耀晏为乡侯典禁兵觧题曰陈瓘曰邓氏七人死不以命而宋氏之四子封侯诸阎并为卿校矣事见通鑑封中黄门江京李闰为侯京等与中常侍樊丰帝乳母王圣圣女伯荣通姦赂杨震论之不省秋七月己卯改元烧当羌麻奴复反八月马贤击之不利九月鲜卑围乌桓校尉于马城度辽将军耿夔救之戊子帝幸卫尉冯石府雨水冬十一月地震裂除今年田租庚子复断二千石以上三年丧初置渔阳营兵十二月高句骊濊貊围𤣥莬城汉孝安皇帝延光元年春三月丙午改元夏四月癸未雨雹六月蝗秋七月髙句骊降八月阳陵园寝火冬十月鲜卑㓂鴈门定襄十一月㓂太原烧当羗降是嵗雨水大风地震汉孝安皇帝延光二年夏四月戊子爵王圣为野王君觧题曰朱熹曰当时大势如人衰老百病交作小小变动便成大疾如乳母如单超徐璜如张让赵忠畧有权柄便须扰乱此何等时耶余见通鑑北匈奴与车师㓂河西以军司马班勇为西域长史屯柳中秋七月丹阳山崩冬十月甲戍以杨震为太尉时为王圣修第震上疏论之不听聘处士周燮冯良不至是嵗大风雨水地震汉孝安皇帝延光三年二月丙子帝东狩辛卯幸泰山柴告岱宗壬辰祀五帝于明堂三月戊戍祀孔子及七十二弟子于阙里壬戍还京师幸太学杨震免遣归本郡自杀觧题曰樊丰谢恽等见震切谏不从无所顾忌遂诈作诏书调发司农钱谷大匠见徒材木各起冡舎园池庐观役费无度㑹东狩岱宗丰等因乗舆在外竞修第宅震部掾髙舒召大匠令史考校之得丰等所诈下诏书具奏须行还上之丰等惶怖㑹太史言星变逆行遂共譛震及车驾行还夜遣使者䇿收震太尉印绶于是柴门絶賔客丰等复恶之复请大将军耿寳奏震大臣不服罪懐恚望有诏遣归本郡高舒亦得罪以减死论余见通鑑叶适曰两汉之衰大臣与小人争不胜而死亡者萧望之王商王嘉袁安杨震李固陈蕃七人者皆其国之所以存亡也孔子曰天子有争臣七人虽无道不失其天下又曰所谓大臣者以道事君不可则止又曰无求生以害仁有杀身以成仁又曰民之于仁也甚于水火水火吾见蹈而死者矣未见蹈仁而死者也㕘以数端大节可见夏四月戊辰以光禄勲冯石为太尉南单于檀死弟拔立六月鲜卑㓂𤣥莬庚午阆中山崩觧题曰李贤曰阆中县属巴郡今隆州县秋八月辛巳以大鸿胪耿寳为大将军九月丁酉废皇太子保为济隂王太仆来厯等诣鸿都门连日谏尚书令陈忠奏免厯官觧题曰皇太子惊病不安避幸安帝乳母王圣舎太子乳母王男厨监邴吉等以为圣舎新缮修犯土禁不可乆御圣及其女永江京樊丰王男邴吉等互相是非圣永遂诬譛男吉皆幽囚死太子思男等数为太息京丰惧有后害妄造虚无䜛搆太子及东宫官属帝怒召公卿以下㑹议废立耿寳等承㫖皆以为当废厯与太常桓焉廷尉张皓议曰经説年未满十五过恶不在其身且男吉之谋皇太子容有不知宜选忠良保傅辅以礼义废置事重此诚圣恩所宜宿留帝不从是日遂废太子为济隂王时监太子家小黄门籍建中傅髙梵等皆徙朔方厯乃要结光禄勲祋讽宗正刘玮将作大匠薛皓侍中闾邱𢎞陈光赵代施延太中大夫朱伥第五颉中散大夫曹成谏议大夫李尤符节令张敬侍书侍御史龚调羽林右监孔显城门司马徐崇卫尉守丞乐闱长乐未央廐令郑安世等俱诣鸿都门证太子无过龚调据法律明之以为男吉犯罪皇太子不当坐帝与左右患之乃使中常侍奉诏胁羣臣曰父子一体天性自然以义割恩为天下也厯讽等不识大典而与羣小共为讙议外见忠直而内希后福餙邪违义岂事君之礼朝廷广开言事之路故且一切假贷若懐迷不反当显明刑书谏者莫不失色乃各稍自引起厯独守阙连日不肯去帝大怒乃免厯兄弟官余见通鑑安帝惟一子耳因其乳媪而废之者由来厯之谏不获伸也唐徳宗亦惟一子因其妻母欲废之然㝷止者由李泌之论得伸也使汉之三公有如李泌汉之羣僚皆如来厯安有济隂之事耶徳宗谓贞观开元皆易太子何故不亡益知祖宗诒厥之道不可不谨东汉至孝安才五君耳而废太子者三光武安得不任其咎哉庚申晦日有食之冬十月帝幸长安闰月乙未祠庙陵十一月乙丑至自长安是嵗地震雨水风雹汉孝安皇帝延光四年春二月甲辰帝南狩三月戊午朔日有食之庚申帝幸宛不豫而还丁卯崩于叶庚午还宫辛未尊皇后为皇太后临朝觧题曰蔡邕独断曰少帝即位太后即代摄政临前殿朝羣臣太后东面少帝西面羣臣奏事上书皆为两通一诣后一诣少帝余见通鑑大鸿胪阎显为车骑将军定䇿禁中立章帝孙济北王寿子北乡侯懿乙酉即皇帝位夏四月冯石为太傅司徒刘熹为太尉叅録尚书事辛卯耿寳樊丰王圣等坐阿党丰下狱死寳自杀圣母子徙雁门觧题曰丰等媚事阎显共争太子情好方笃及显専朝遽至争权显挟太后之重此丰等所以死徙也连鸡不俱栖信哉事见通鑑己酉塟孝安皇帝于恭陵秋七月班勇击车师后王斩之冬十月丙午越嶲山崩辛亥少帝薨阎显及江京等秘不发䘮闭宫门屯兵十一月丁巳地震中黄门孙程等十九人斩京等迎济隂王于徳阳殿下即皇帝位登南宫云台屯兵南北宫门卫尉阎景率兵入北宫尚书郭镇斩之遣使者取玺绶戊午帝幸嘉徳殿显及其弟城门校尉耀执金吾晏皆伏诛罢屯兵迁太后于离宫觧题曰十月二十七日北乡侯薨阎显白太后徴诸王子简为帝嗣未及至十一月二日孙程遂与中黄门王康等十八人聚谋于西钟下皆截单衣为誓四日夜程等共㑹崇徳殿上因入章台门时江京刘安及李闰陈逹等俱坐省门下程与王康共就斩京安逹以李闰权埶积为省内所服欲引为主因举刄胁闰曰今当立济隂王无得动摇闰诺于是扶闰起俱于西钟下迎济隂王立之召尚书令仆射以下从辇幸南宫云台召公卿百僚使虎贲羽林士屯南北宫诸门程等守省门遮扞内外阎显时在禁中忧廹不知所为小黄门樊登劝显发兵以太后诏召越骑校尉冯诗虎贲中郎将阎崇屯朔平门以御程等诱诗入省太后授之印曰能得济隂王者封万户侯得李闰者五千户侯显以诗所将衆少使与登迎吏士于左掖门外诗因格杀登归营屯守显弟景遽从省中还外府收兵至盛徳门程𫝊召诸尚书使收景尚书郭镇时卧病闻之即率直宿羽林出南上东门逢景从吏士拔白刄唿曰无干兵镇即下车持节诏之景曰何等诏因斫镇不中镇引劒击景堕车左右以㦸义其胷遂禽之送廷尉狱夜死旦日遣使者入省夺得玺绶乃幸嘉徳殿令侍御史收显等送狱于是遂定北乡侯病司徒李郃隂与少府陶范歩兵校尉赵直谋立顺帝㑹程等事先成故郃功不显明年坐吏民疾病赐䇿免将作大匠翟酺上郃潜图大计以安社稷于是録隂谋之功封郃渉都侯辞让不受己卯塟少帝辛巳封孙程等为侯以将作大匠来厯为卫尉十二月改塟故太尉杨震祀以中牢京师大疫汉孝顺皇帝永建元年春正月帝朝太后于东宫辛未太后崩辛巳冯石刘熹免二月丙戍太常桓焉为太傅大鸿胪朱宠为太尉参録尚书事钟羌反马贤讨破之秋七月庚午来厯为车骑将军八月鲜卑㓂代郡司𨽻校尉虞诩按中常侍张防坐输作左校浮阳侯孙程等救之乃赦之觧题曰中常侍张防特用权势每请托受取诩輙按之甚而屡寝不报诩不胜其愤乃自系廷尉防流涕诉帝诩坐论输左校防必欲害之二日之中𫝊考四狱宦者孙程张贤等知诩以忠获罪乃相率乞见程曰陛下始与臣等造事之时常疾姦臣知其倾国今日即位而复自为何以非先帝乎司𨽻校尉虞诩为陛下尽忠而更被拘系常侍张防赃罪明正反构忠良今客星守羽林其占宫中有姦臣宜急收防送狱以塞天变下诏出诩还假印绶时防立在帝后程叱防曰姦臣张防何不下殿程曰陛下急收防无令从阿母求请帝问诸尚书尚书贾朗素与防善证诩之罪帝疑焉于是诩子顗与门生百余人举幡候中常侍高梵车叩头流血诉言枉状梵乃入言防坐徙边贾朗等或死或黜即日赦出诩程复上书陈诩有大功语甚切激帝感悟复徴拜议郎数日迁尚书仆射余见通鑑虞诩得罪而论救之者乃出于孙程张贤之口时事可知矣孙程等坐争功免官十九侯俱就国九月初令三公尚书入奏事冬十月鲜卑犯边増置边郡歩兵汉孝顺皇帝永建二年春二月鲜卑㓂辽东𤣥莬䕶乌桓校尉耿晔率南单于击鲜卑破之三月旱夏六月乙酉追尊母李氏为恭愍皇后班勇及炖煌太守张朗讨焉耆尉犂尼须破之勇后期徴下狱免秋七月甲戍朔日有食之壬午朱宠免徴处士樊英为五官中郎将㝷称病诏以光禄大夫归在所致谷羊酒英辞位时又徴贺纯杨厚黄琼为议郎觧题曰英字季齐南阳人少习京氏易兼明五经隠于壶山之阳受业者四方而至州郡礼请不应公卿举贤良方正有道皆不行安帝初徴为博士建元二年复诏公车赐䇿书徴不至䇿书备礼𤣥纁徴之复固辞诏切责郡县驾载上道英到京称病不肯起虽与入殿犹不以礼屈帝怒谓英曰朕能生君能杀君能贵君能贱君能富君能贫君君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见暴君如见仇讐立其朝犹不肯可得而贵乎虽在布衣之列环堵之中晏然自得不易万乗之尊又可得而贱乎陛下焉能贵臣焉能贱臣臣非礼之禄虽万钟不受若申其志虽箪食不厌陛下焉能富臣焉能贫臣帝不能屈使出就太医养疾四年天子乃为英设坛令公车令𨗳尚书奉引赐几杖待以师傅之礼延问得失拜五官中郎将数月称疾笃诏以为光禄大夫赐告归令在所送谷千斛常以八月致牛酒英辞位不受有诏譬㫖勿聴河南张楷与英俱徴既而谓英曰天下有二道出与处也吾前以子之出能辅是君也济斯人也而子始以不訾之身怒万乗之主及其享受爵禄又不闻匡救之术进退无所据矣贺纯杨厚黄琼俱公车徴李固素慕于琼乃以书逆遗之曰君子谓伯夷隘柳下恵不恭不夷不恵可否之间盖圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为志士终无时矣尝闻语曰峣峣者易缺皦皦者易污阳春之曲其和必寡盛名之下其实难副近樊君初至朝廷设坛席犹待神明虽无大异而言行所守亦无所缺而毁谤布流应时折减者岂非观聴望深声名太盛乎自顷徴聘之士胡元安薛孟尝朱仲昭顾季鸿其功业皆无所採是故俗论皆言处士纯盗虚声愿先生𢎞此逺谟令衆人叹服一雪此言耳左雄论守相长吏数易帝乃申无故去官之禁既而不能行汉孝顺皇帝永建三年夏六月旱秋七月丁酉茂陵园寝灾九月鲜卑㓂渔阳冬十二月己亥桓焉免是嵗来厯罢南单于拔死弟休利立徴孙程等还汉孝顺皇帝永建四年春正月丙子帝加元服夏五月壬辰桂阳太守献大珠还之雨水秋九月复安定北地上郡旧治癸酉以大鸿胪龎参为太尉録尚书事太常王龚为司空冬十一月鲜卑㓂朔方是嵗分㑹稽为吴郡汉孝顺皇帝永建五年夏蝗汉孝顺皇帝永建六年春三月辛亥复伊吾屯田置司马秋九月辛巳起太学耿击鲜卑破之大事记续编卷十四大事记续编卷十五钦定四库全书大事记续编卷十五明王祎撰汉孝顺皇帝阳嘉元年解题曰宋庠纪年通谱时灾异数见水旱相仍故下诏改元阳嘉意欲阳道嘉休以消灾眚又阳以喻君道亦取君道之美云春正月乙巳立贵人梁氏为皇后解题曰袁宏曰梁商女也竦中子雍生商商生三男四女次女即后也二月海贼寇㑹稽屯兵縁海县三月扬州妖贼寇四十九县庚寅帝临辟雍飨射改元夏乗氏侯梁商加特进秋九月鲜卑寇辽东冬尚书令左雄请孝㢘年不满四十郡国不得察举其茂材异等者不拘从之雄公直精明陈蕃李膺陈球等三十余人得拜郎中解题曰雄上言郡国孝㢘古之贡士出则宰民宣协风教若其面墙则无所施用孔子曰四十而不惑礼称强仕请自今孝㢘年不满四十不得察举皆请先诣公府诸生试家法文吏课牋奏副之端门练其虚实以观异能以美风俗有不承科令者正其罪法若有茂才异行自可不拘年齿帝从之于是班下郡国明年有广陵孝㢘徐淑年未及举台郎疑而诘之对曰诏书曰有如颜回子竒不拘年齿是故本郡以臣充选郎不能屈雄诘之曰昔颜回闻一知十孝㢘闻一知㡬耶淑无以对乃遣却之于是济隂太守胡广等十余人皆坐谬举免黜唯汝南陈蕃颕川李膺下邳陈球等三十余人得拜郎中自是牧守畏慄莫敢轻举迄于永嘉察选清平多得其人余见通鑑吕祖谦曰左雄限年之法但使诸生试经学文吏试章奏一切责之以课试而贡举之渐兴矣当时胡广辈以为诏举孝㢘乃捐本而志末及魏氏遂立九品中正之法以名求之则中正之选岂不合古然其流弊之甚至于纯任阀阅不论贤愚反不若左雄之法行之十年号称得人范煜论曰古者诸侯嵗贡进士贤受上赏非贤贬爵土升之司马辨论其才论定然后禄之故王者得其人进士劝其行经邦𢎞务所由乆矣汉初诏举贤良方正州郡察孝㢘秀才斯亦贡士之方也中兴以后复増敦朴有道贤能直言独行髙节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才虽颇有不宻固亦因识时宜而黄琼胡广张衡崔瑗之徒泥滞旧方互相诡駮循名者屈其短筭实者挺其効故雄在尚书天下不敢妄选十余年间称为得人斯亦効实之徴乎顺帝始以童弱反政而号令自出知能任使故士得用情天下喁喁仰其风采遂乃备𤣥纁玉帛以聘樊英天子降寝殿设坛席尚书奏引延问失得急登贤之举虚降已之礼于是处士鄙生忘其拘儒拂巾衽褐以企旌车之招矣至乃英能承风俊乂咸事若李固周举之渊谟𢎞深左雄黄琼之政事贞固桓焉杨厚以儒学进崔瑗马融以文章显吴祐苏章种暠栾巴牧民之良榦龎参虞诩将帅之宏规王龚张皓虚心以推士张纲杜乔直道以纠违郎顗隂阳详宻张衡机术特妙东京之士于兹盛焉向使庙堂纳其髙谋疆场宣其智力帷幄容其謇辞举措禀其成式则武宣之轨岂其逺而诗云靡不有初鲜克有终可为恨哉及孝桓之时硕徳继兴陈蕃杨秉处称贤宰皇甫张段出号名将王畅李膺弥缝衮阙朱穆刘陶献替匡时郭有道奖鉴人伦陈仲弓𢎞道下邑其余宏儒逺智髙心洁行激扬风流者不可胜言而斯道莫振文武陵坠在朝者以正议婴戮谢事者以党锢致灾徃车虽折而来轸方遒所以倾而未颠决而未溃岂非仁人君子心力之为乎十二月庚戍复置𤣥菟郡屯田六郡闰月庚子恭陵百丈庑灾是嵗起西苑汉孝顺皇帝阳嘉二年三月使匈奴中郎将王稠率南匈奴兵撃鲜卑破之封乳母宋娥为山阳君梁冀为襄邑侯冀父商陈让许之夏四月己亥京师地震五月庚子诏公卿直言举敦朴之士左雄以为封爵不可以私人且言九卿不可捶自是始免捶扑戊午王龚免六月丁丑洛阳地陷旱帝引敦朴之士对策以李固为第一即斥宋娥还舍诸常侍悉谢罪擢固议郎寻复出之秋七月己未庞参免八月鲜卑寇代郡其主鞬死抄盗差稀汉孝顺皇帝阳嘉三年夏四月丙寅车师后部司马掩撃北匈奴大破之秋七月钟羌寇陇西汉阳冬十月护羌校尉马续破之汉孝顺皇帝阳嘉四年春二月丙子初聴中官养子世袭爵谒者马贤撃钟羌大破之夏四月戊寅以梁商为大将军庞参为太尉商辟李固为从事中郎解题曰张栻曰李固方举于朝即就梁商之辟商虽未有显过然如固之志业其进也将以正邦殆不可茍也一为之属即涉梁氏賔客事必有所牵制此其失也秋闰八月丁亥朔日有食之冬十月乌桓寇云中十一月围耿晔于兰池发诸郡兵走之解题曰续汉志云中郡沙南县有兰池城汉孝顺皇帝永和元年春正月己巳宗祀明堂登灵台改元解题曰诏曰朕秉政不明灾眚屡臻典籍所忌震食为重今日变方逺地摇京师咎徴不虚必有所应羣公百僚其各上封事指陈得失靡有所讳然则改元以是故也冬十月丁亥承福殿火十一月庞参免十二月象林蛮反乙巳王龚为太尉是嵗以执金吾梁冀为河南尹汉孝顺皇帝永和二年夏五月癸丑收宋娥山阳君印绶发交趾九真兵救象林秋七月二郡兵反冬十月甲申帝幸长安十一月祠陵庙十二月乙亥还宫汉孝顺皇帝永和三年春二月乙亥京师金城陇西地震二郡山崩地陷夏六月九真太守祝良交趾刺史张乔招降叛蛮解题曰象林蛮反侍御史贾昌与州郡并力讨之不利为所攻围嵗余兵谷不继帝召公卿百官及四府掾属问方畧皆议遣大将发荆扬兖豫四万人赴之李固駮曰若荆扬无事发之可也今二州盗贼磐结不散武陵南郡蛮夷未辑长沙桂阳数被徴发如复扰动必更生患不可一也又兖豫之人卒被徴发逺赴万里无有还期诏书廹趣必致叛亡不可二也南州水土温暑加有瘴气致死亡者十必四五不可三也逺涉万里士卒疲劳比至岭南不复堪鬭不可四也军行三十里为程而去日南当九千余里三百日乃到计人廪五升用米六十万斛不计将吏驴马之食但负甲自致费便若此不可五也设军到所在死亡必衆既不足御敌当复更发此为刻割心腹以补四支不可六也九真日南相去千里发其吏民犹尚不堪何况乃苦四州之卒以赴万里之艰哉不可七也宜更选有勇略仁惠任将帅者以为刺史太守悉使共住交趾故并州刺史祝良性多勇决张乔前任益州有破虏之功宜即拜良等便道之官余见通鑑薛季宣曰古人调兵各从其方之便髙宗伐楚裒荆旅武王克商用西士征徐以鲁追貊以韩平淮以汉略见于经可考也汉氏役民独得古意其备胡则上郡陇西北地事越则㑹稽豫章撃朝鲜则齐辽东开西南夷则巴蜀移兵赴逺不过一再自东都兵不能继然后盗起一方而羽檄被于三邉此李固所以愤惋也冬十月烧当羌寇金城护羌校尉马贤破之十二月戊戍朔日有食之汉孝顺皇帝永和四年春正月庚辰中常侍张逵蘧政杨定伏诛解题曰顺帝诛张逵三辈而曾不足以少损宦寺之势者为曹邓曹腾而诛之也事见通鑑夏四月癸夘马贤讨烧当羌大破之冬十月戊子帝猎于上林苑至凾谷闗而还十一月丙寅幸广成苑汉孝顺皇帝永和五年夏四月南匈奴句龙吾斯车纽等反五月诏度辽将军马续讨破之使匈奴中郎将陈龟廹杀南单于坐下狱免己丑晦日有食之且冻羌寇三辅秋九月令扶风汉阳筑陇道坞置屯兵辛未王龚罢且冻羌寇武都句龙吾斯立车纽为单于引乌桓羌胡寇京兆并凉幽冀丁亥徙西河治离石上郡治夏阳朔方治五原解题曰李贤曰西河本都平定至此徙离石县在郡南五百九里按上郡属并州夏阳冯翊县属司翊冬十一月遣使匈奴中郎将张耽撃车纽破降之汉孝顺皇帝永和六年春正月丙子征西将军马贤与且冻羌战于射姑山败殁闰正月巩唐羌寇陇西三辅烧园陵二月丁巳有星孛于营室三月武都太守赵冲讨巩唐羌破之以太仆赵戒为司空夏五月张耽大破乌桓羌胡于天山解题曰东观记耽将吏兵绳索相悬上通天山巩唐羌寇北地秋八月丙辰梁商薨壬戌以其子冀为大将军奉车都尉不疑为河南尹九月诸羌寇武威辛亥晦日有食之冬十月癸丑徙安定居扶风北地居冯翊十一月庚子以行车骑将军张乔屯三辅出李固为荆州刺史解题曰唐仲友曰论治盗在一郡当如羊续守南阳在一路当如贾琮刺交趾在天下当如李固之论三人以吏之不良为盗之源清其源而盗自息事见通鑑汉孝顺皇帝汉安元年春正月癸巳改元秋八月句龙吾斯等复反丁夘遣侍中杜乔守光禄大夫张纲等八人循行天下张纲劾奏梁冀梁不疑诏以俸赎罪杜乔表奏㤗山太守李固徴为将作大匠解题曰按袁宏汉纪固方直不挠好推贤士上疏曰臣闻气之清者为精人之清者为贤治身者以积精为寳治国者以积贤为道陛下初登大位聘樊英徴黄琼杨厚贺纯䇿书嗟叹待以优位是以巖穴幽人莫不弹冠振衣乐为时用四海欢然归服圣徳自顷以来渐更陵迟诸侍中皆膏粱之余势家子弟无宿徳名儒可顾问者愚以为琼等乆处郎署已且十年诚恨陛下隆崇于始而弃之于末也光禄大夫周举侍中杜乔深沈正直当世名臣宜登常伯预闻国政者也天子纳焉以张纲为广陵太守冬十一月壬午大司农胡广为司徒汉孝顺皇帝汉安二年夏四月护羌校尉赵冲等击烧当羌于参䜌破之解题曰李贤曰参䜌县属安定郡六月丙寅立南匈奴守义王兜楼储为南单于冬十月甲辰减百官俸丙午禁沽酒闰十月赵沖撃烧当羌于阿阳破之十一月使匈奴中郎将马寔遣人刺杀句龙吾斯徐扬盗起凉州地百八十震山裂败城寺汉孝顺皇帝建康元年春三月领护羌校尉卫琚追叛羌破之夏四月马寔撃南匈奴左部破之胡羌乌桓悉降辛巳立子炳为皇太子改元秋八月九江范容周生据厯阳遣御史中丞冯绲督兵讨之庚午帝崩于玉堂前殿解题曰洛阳宫殿记南宫有玉堂前后殿太子即皇帝位年二嵗尊皇后为皇太后临朝丁丑太尉赵峻为太傅大司农李固为太尉参录尚书事九月丙午葬孝顺皇帝于宪陵解题曰范晔论曰古之人君离幽放而反国祚者有矣莫不矫鉴前违审识情伪无忘在外之忧故能中兴其业观夫顺朝之政殆不然乎何其效僻之多与是日地震水涌土裂冬十月日南蛮反交趾刺史夏方降之十一月九江贼徐凤马勉寇郡县是嵗盗发宪陵赵冲追叛羌于鹯隂河战殁解题曰李贤曰凉州姑臧县东南有鹯隂县故城因水以为名汉孝冲皇帝永嘉元年春正月戊戌帝崩于玉堂前殿徴章帝𤣥孙清河王蒜及渤海王鸿之子纉至京师李固议立蒜梁冀与太后定䇿禁申丙辰迎纉入南宫丁巳封建平侯即皇帝位太后临朝蒜罢归己未葬孝冲皇帝于懐陵三月马勉称帝九江都尉滕抚讨斩之夏五月下邳人撃徐凤斩之丙辰跻康陵于恭陵之上六月鲜卑寇代郡秋九月庚戌赵峻薨冬十一月督徐扬二州事滕抚撃广陵贼张婴破之又斩九江贼华孟汉孝质皇帝本初元年夏四月庚辰令郡国举明经诣太学自大将军至六百石皆遣子受业嵗满官其髙第自是㳺学増至三万余生五月海水溢闰六月甲申梁冀弑帝李固复议立清河王蒜冀与太后定䇿禁申丁亥策免固戊子胡广为太尉赵戒为司徒与冀参录尚书事解题曰梁冀忌帝聪慧遂令左右进鸩帝若烦甚使促召固固入前问陛下得患所由帝尚能言曰食煮饼今腹中闷得水尚可活冀曰恐吐不可饮水语未絶而崩固伏尸号哭推举侍医冀虑其事泄大恶之固议立嗣引司徒胡广司空赵戒先与冀书冀乃召三公官二千石列侯大议所立固广戒及大鸿胪杜乔皆以为清河王蒜明徳着闻又属最尊亲宜立为嗣先是梁太后徴蠡吾侯志到夏门亭㑹质帝崩冀欲立之衆论既异愤愤不得意而未有以相夺中常侍曹腾等闻而夜往説冀曰将军累世有椒房之亲秉摄万机清河王严明若果立则将军受祸不乆矣不如立蠡吾侯富贵可长保也冀然其言明日重㑹公卿冀意气凶凶言辞激切胡广赵戒以下皆曰惟大将军令而固独与杜乔坚守本议冀厉声曰罢㑹固意既不从犹望衆心可立复以书劝冀冀愈激怒乃説太后先策免固竟立蠡吾侯余见通鑑胡寅曰固身为上公亲闻质帝之言当即时请太后出御前殿召三公中二千石列侯司𨽻期门羽林士大㑹庭中推举尚食穷问崩故可以立得罪人致于廷尉凡与谋者杀无赦自建明徳䇿立清河王不崇朝而汉祚复隆矣梁冀虽乆握兵权然事出仓卒名在弑君其下未必服从出一纸诏书谕以逆顺衆决不动计不出此方且伏尸号哭一再致书比三日间冀策画已立则虽有仲尼之智周公之才亦无及矣庚寅迎章帝曾孙蠡吾侯志入南宫即皇帝位太后临朝秋七月乙夘葬孝质皇帝于静陵九月追尊祖河间孝王为孝穆皇夫人赵氏曰孝穆皇后蠡吾先侯曰孝崇皇冬十月甲午尊母匽氏为孝崇博园贵人大事记续编卷十五大事记续编卷十六钦定四库全书大事记续编卷十六明王祎撰汉孝桓皇帝建和元年春正月辛亥朔日有食之夏四月庚寅京师地震六月郡国地裂水涌胡广免大司农杜乔为太尉秋七月以定策功益封梁冀万三千户封冀孙及弟姪四人为侯胡广赵戒皆封侯又封中常侍刘广等为列侯解题曰按袁宏汉纪太尉乔曰陛下越从藩王龙飞即位万夫侧望不急忠良之赏而先左右之封伤善害徳谗䛕暴兴大将军梁冀兄弟奸邪倾动天下皆有正夘之恶未被两观之诛而横见式叙各受封爵天下惆怅神人皆愤非所为赏必当功罚必有罪也故陈斧钺而民不畏刑班爵位而人不乐善苟遂斯道非徒伤治殄民为乱而已至于䘮身灭国岂不慎哉是时梁氏贵盛羣臣莫不倾意唯乔直道而行在位者皆以为不及也余见通鑑八月乙未立皇后梁氏九月丁夘京师地震杜乔免冬十月赵戒为太尉胡广为司空十一月清河刘文等反欲立清河王蒜为天子事觉伏诛贬蒜为尉氏侯徙桂阳自杀李固杜乔被诬下狱死解题曰按袁宏汉纪大将军长史吴祐伤固之枉与冀争之冀怒不从从事中郎马融主为冀作章表祐时左坐谓融曰李公之罪成于卿手李公若诛何面目见天下人冀怒而起乔固遂死狱中又按列传冀弟河南尹不疑好经书善待士冀疾之转为光禄勲南郡太守马融初除过谒不疑冀讽州郡以他事陷之髠钳徙朔方融自刺不殊余见通鑑融之自结于梁氏以为甚可依也而终不免于祸然则死于朔方孰若正色秉义不草固奏而死哉况祐申固之寃冀初不敢加害耶故为君子未必遽得祸为小人未必遽得福可以鉴矣余见通鑑是嵗南单于兜楼储死伊陵尸逐就单于车儿立汉孝桓皇帝建和二年春正月甲子帝加元服三月戊辰帝从皇太后幸梁冀府白马羌寇广汉属国益州刺史率板楯蛮破之解题曰白马羌在广汉板楯蛮者髙祖发夷人伐三秦既定遣还巴中复其渠帅七姓不输租赋余户乃嵗入窦钱口四十世号为板楯蛮夏四月丙子尊孝崇皇夫人马氏为孝崇园贵人五月癸丑北宫徳阳殿及左掖门火帝幸南宫秋七月京师大水汉孝桓皇帝建和三年夏四月丁夘晦日有食之六月乙夘地震宪陵寝屋秋八月乙丑有星孛于天市京师大水九月地震郡国五山崩冬十月赵戒免是嵗前朗陵侯相荀淑卒汉孝桓皇帝和平元年春正月甲子改元己丑皇太后归政二月甲寅皇太后梁氏崩三月帝还居北宫加封梁冀万户解题曰𢎞农宰宣性佞邪上言大将军有周公之功今既封诸子则其妻宜为邑君封冀妻孙夀为襄城君人以梁冀为周公亦犹颂王莽之功徳也袁宏汉纪冀既贪放而纳赂遗承事左右宦者与之通为姦利任其子弟賔客以为刺史二千石朱穆奏记曰大将军内有贵亲之固外有功业之重诚不可复枉道散财以事左右宦者选举刑赏有干典制輙率公卿诣朝堂按其罪咎则改节从训犹影响也今反越津逾序以大事小从其过言随其失行天下之事受其枉戾伤损财物壊乱纲纪左右近官并以私情干扰天下虽大而民无所容足也毒害流布日夜广逺愿大将军省废他事考按古今如不早悟舟中之人皆敌国也余见通鑑夏五月庚辰尊博园贵人曰孝崇皇后秋七月梓潼山崩解题曰李贤曰县属广汉郡今始州县有梓潼水汉孝桓皇帝元嘉元年春正月朔梁冀带劒入省尚书张陵劾之诏以俸赎癸酉改元以颍阳侯梁不疑为光禄勲襄邑侯梁允为河南尹夏四月己丑帝微行幸河南尹府舍是日大风拔木昼昏北匈奴寇伊吾秋七月武陵蛮叛冬十月胡广致仕十一月辛巳京师地震闰月太常黄琼为司空诏加梁冀殊礼増封十日一入平尚书事解题曰帝欲褒崇冀使中朝二千石以上㑹议其礼特进胡广太常羊溥司𨽻校尉祝恬太中邉韶等咸称冀之勲徳其制度赉赏宜比周公钖之山川土田附庸黄琼建议曰冀前以亲迎之劳增邑三千又其子允亦加封赏昔周公辅相成王制礼化致太平是以大开土宇开地七百今诸侯以户邑为制不以里数为限冀可比邓禹食四县赏赐之差同于霍光朝廷从之余见通鑑叶适曰当时谓广虽无謇谔之风屡有补缺之益夫正议而不能力争故谓之无謇谔若自初回邪无复齐限则无可言矣汉孝桓皇帝元嘉二年春正月西域长史王敬杀于窴王建国人攻敬杀之秋七月庚辰日有食之冬十月乙亥京师地震十一月黄琼免十二月特进赵戒为司空汉孝桓皇帝永兴元年夏五月丙申改元秋七月蝗河水溢百姓流亡数十万户冀州尤甚以侍御史朱穆为刺史宦者赵忠诉之坐徴输作左校太学生刘陶等数千人上书讼穆乃赦之冬十月太常胡广为太尉太仆黄琼为司徒赵戒免是嵗武陵蛮降汉孝桓皇帝永兴二年春二月辛丑复聴刺史二千石行三年䘮解题曰赵岐辟司空掾议二千石得去官为亲行服朝廷从之癸夘京师地震夏六月东海朐山崩解题曰李贤曰朐山在今海州朐山县南乙夘封乳母子马初为列侯秋九月丁夘朔日有食之胡广免黄琼为太尉冬十一月泰山琅邪贼公孙举等反汉孝桓皇帝永夀元年春正月戊申改元夏六月洛水溢太常韩縯为司空巴郡益州郡山崩解题曰巴郡宋巴蓬果阆涪开达渠合忠万䕫州重庆府广安南平二军大宁监之地巴郡治涪州今重庆府巴东治鱼腹今䕫州巴西治阆中今阆州秋南匈奴左薁鞬台耆且渠伯徳等叛安定属国都尉张奂讨降之汉孝桓皇帝永夀二年秋七月鲜卑寇云中时檀石槐据匈奴故地东西万四千余里以故乌桓校尉李膺为度辽将军公孙举等寇青兖徐三州遣中郎将段颕讨斩之冬十二月京师地震汉孝桓皇帝永夀三年夏四月九真蛮叛都尉魏朗撃破之闰五月庚辰晦日有食之冬十一月韩縯为司徒汉孝桓皇帝延熹元年解题曰宋庠纪年通谱字説熹火炽也疑汉火徳义若延其熹盛以冠元又谥法有功安人曰熹故和熹后为谥又有熹平光熹之元或兼取此义夏五月甲戌晦日有食之太史令陈授陈其咎在梁冀冀杀之六月戊寅改元秋七月黄琼免太常胡广为太尉十二月南匈奴诸部叛与乌桓鲜卑寇邉以京兆尹陈龟为度辽将军龟请易守尉除并凉租赋一年使匈奴中郎将张奂讨匈奴破之梁冀譛龟徴还以尚书种暠代之龟自杀大事记续编卷十六大事记续编卷十七钦定四库全书大事记续编卷十七明王祎撰汉孝桓皇帝延熹二年春二月鲜卑宼鴈门三月复断刺史二千石行三年䘮夏六月鲜卑寇辽东李膺破之秋七月丙午皇后梁氏崩梁冀谋为乱八月癸酉帝与中常侍单超等谋诛之丁丑御前殿使尚书令尹勲守省合黄门令具瑗将虎贲等与司𨽻校尉张彪围冀第冀伏诛夷三族解题曰皇后崩帝因如厠独唿小黄门史唐衡问左右与外舍不相得者谁乎衡曰单超左悺前诣河南尹不疑礼敬小简不疑收其兄弟送洛阳狱二人诣门谢乃得解徐璜具瑗常私忿疾外舍放横口不敢道于是帝唿超悺入室谓曰梁将军兄弟专朝廹胁外内公卿以下从其风㫖今欲诛之于常侍意何如对曰诚国姦贼当诛日乆臣等弱劣未知圣意如何耳帝曰审然者常侍宻图之对曰图之不难但恐陛下腹中狐疑帝曰何疑乎于是更召璜瑗等五人遂定其议帝啮超臂出血为盟冀心疑超等乃使中黄门张恽入省宿以防其变具瑗𠡠吏收恽以輙自外入欲图不轨帝于是御前殿召诸尚书入发其事使尚书令尹勲持节勒丞郎以下皆操兵守省合歛诸符节送省中使黄门令具瑗将左右廏驺虎贲羽林都候劒㦸士合千余人与司𨽻校尉张彪共围冀第使光禄勲袁旴持节收冀将军印绶徙封比景都乡侯余见通鑑七十年间去窦宪则郑衆也翊济隂则孙程也诛梁冀则单超也三公不获预谋尚书无所効力权虽欲不归中官得乎免胡广为庶人韩縯下狱斥卖梁氏财减天下税租之半壬午立皇后邓氏解题曰袁宏曰后即邓悉之姑悉禹之孙初后母宣起于微贱生后后适梁纪故后冒姓梁氏纪姊子孙夀冀之妻也进后入掖庭有宠恶梁姓之同改为亳氏后复姓邓氏追废梁皇后陵为贵人冢封超等五人为县侯勲等七人为亭侯以大司农黄琼为太尉初置秘书监官尚书令陈蕃上疏荐处士徐穉姜肱袁闳韦着李昙徴以安车𤣥纁不至时又徴魏桓遂隠不出解题曰陈蕃上疏曰臣闻善人天地之纪政之所由也诗云思皇多士生此王国天生俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人听若使擢登三事协亮天工必能翼宣盛美增光日月矣徴之不至帝因问蕃曰穉闳着孰为后先对曰闳生公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先余见通鑑封中常侍侯览等为侯白马令李云上书諌诏送黄门北寺狱五官掾杜衆上书併下廷尉狱解题曰李贤曰北寺狱名属黄门署即若卢狱也冬十月壬申帝幸长安祠陵庙十一月壬寅以单超为车骑将军十二月还宫烧当等八种羌寇陇右护羌校尉段颎追撃于罗亭破之解题曰李贤曰东观记曰追到积石山即与罗亭相近在今鄯州处士黄宪卒解题曰通鑑于安帝延光二年载王龚为汝南太守引进宪等因言其卒而通鑑纲目乃于是年遂书汝南黄宪卒则遽矣按荀淑周举名辈皆先于宪郭泰名辈后于宪淑年六十七与举俱卒于建和三年泰年四十一卒于建宁二年宪年四十八其终正在淑举之后泰之前又陈蕃为三公叹曰叔度若在吾不敢先佩印绶矣此延熹八年事今因蕃荐五处士併书之汉孝桓皇帝延熹三年春正月丙申诏求李固后丙午单超卒闰月烧当羌寇张掖段颎追撃于积石大破之解题曰李贤曰积石山在今鄯州龙支县南大鸿胪陈蕃太常杨秉等上疏请李云罪坐免云与杜衆皆死狱中解题曰李云之死本纪与杨秉传书于三年而李云传书于二年盖云上书在二年其死则在三年耳今据传书云上疏于前而据纪书云死于后庶不牴牾事见通鑑夏五月甲戌汉中山崩秋长沙零陵蛮反冬十一月日南蛮降勒姐羌围允街段颎撃破之解题曰李贤曰允街县属金城郡太山贼叛十二月遣中郎将宗资讨破之是嵗以议郎陈蕃为光禄勲杨秉为河南尹秉寻输作左校汉孝桓皇帝延熹四年春正月辛酉南宫嘉徳殿火戊子丙署火解题曰李贤曰续汉志曰丙署长七人秩四百石黄绶宦者为之主中宫别处二月壬辰武库火三月黄琼免夏四月以太常刘矩为太尉五月辛酉有星孛于心丁夘原陵长夀门火六月庚子岱山及博尤来山頽裂解题曰李贤曰博今博城县徂来山一名尤来黄琼为司空零吾羌与先零诸种寇三辅秋七月减公卿以下俸貣王侯半租占卖闗内侯以下钱各有差九月黄琼免冬十月先零诸种羌寇并凉段颎讨之湟中义从叛颎坐徴输作左校十一月中郎将皇甫规破降之解题曰湟中义从胡大月氏之别也在张掖酒泉地月氏王为冒顿所杀余种西踰葱岭其羸弱者南入山阻依诸羌与共婚姻霍去病取西河地开湟中月氏来降与汉人错居虽依附县官而首施两端其大种有七胜兵合九千余人分在湟中及令居又数百户在张掖号曰义从胡中平元年反遂寇乱陇右汉孝桓皇帝延熹五年春正月壬午南宫丙署火三月沈氐羌寇张掖酒泉皇甫规讨降之夏四月恭陵东阙火虎贲掖门火五月康陵园寝火长沙零陵贼攻桂阳苍梧南海交阯乙亥京师地震中藏府丞禄署火秋七月己未南宫承善闼火乌吾羌寇汉阳陇西金城解题曰乌吾羌在陇西冬十月武陵蛮寇江陵南郡太守李肃坐奔北伏诛以右校令度尚为荆州刺史辛丑以冯绲为车骑将军讨叛蛮降之假公卿以下奉换王侯租以助军粮十一月冯绲破叛蛮滇那羌寇武威张掖酒泉刘矩免太常杨秉为太尉徴皇甫规为议郎寻坐输作左校汉孝桓皇帝延熹六年夏四月辛亥康陵东署火五月鲜卑寇辽东属国秋七月甲申平陵园寝火武陵蛮复反太守陈奉讨降之八月冯绲免冬十二月卫尉周景为司空与杨秉劾宦官子弟为牧守者五十余人天下肃然以度辽将军皇甫规为使匈奴中郎将武威太守张奂为度辽将军以段颎为护羌校尉尚书朱穆卒汉孝桓皇帝延熹七年春二月邟乡忠侯黄琼卒解题曰事见通鑑后魏崔光随时俛俯尝慕胡广黄琼之为人则琼亦广之流耳安能为国之轻重有无哉秋度尚撃零陵桂阳贼及蛮夷大破平之冬十月壬寅帝南狩幸章陵幸云梦而还段颎撃煎当羌破之十二月辛丑还宫汉孝桓皇帝延熹八年春正月遣中常侍左悺之苦县祠老子勃海王悝谋反徙为廮陶王丙申晦日有食之解题曰按刘羲叟长厯正月丁夘朔本纪丙申晦之下三月之上有己酉癸亥合系之二月不书阙也今补之二月千秋万嵗殿火杨秉劾免中常侍侯览司𨽻校尉韩縯劾奏左悺悺自杀又奏贬中常侍具瑗为都乡侯宦官袭封者降为乡侯解题曰按袁宏汉纪书奏尚书诘掾曰设官分职各有司存三公统外御史察内今越奏左右何所依据其开公具对秉使对曰除君之恶惟力是视邓通失礼申屠嘉召而责让文帝从而请之汉故事三公鼎司无所不统尚书不能诘余见通鑑观尚书之问则后汉三公之失职可知兹光武诒谋之不臧也幸而秉能援古义以对不然岂不贻千万世之笑耶癸亥皇后邓氏废以忧死段颎撃牢姐羌破之三月河南尹李膺廷尉冯绲大司农刘祐以治宦官输作左校夏四月甲寅安陵园寝火丁巳壊诸房祀解题曰李贤曰房谓祠堂也王涣传曰时唯宻县存卓茂庙洛阳留王涣祠壬戌河水清五月丙戌杨秉薨贤良刘瑜上书以为议郎桂阳贼攻零陵遣中郎将度尚等击斩之六月段颎撃煎当羌于湟中大破之秋七月以太中大夫陈蕃为太尉八月戊辰初税田畆钱九月丁未京师地震冬十月周景免辛巳立贵人窦氏为皇后解题曰袁宏曰初宪之诛家属废为庶民武字㳺平少有学行生五男二女十一月壬子徳阳殿西阁黄门北寺火十二月使中常侍管霸之苦县祠老子以李膺为司𨽻校尉汉孝桓皇帝延熹九年春正月朔日有食之三月癸巳京师有火光转行人惊譟司𨽻豫州饥死者十四五夏四月庚午河水清五月以太常胡广为司徒六月南匈奴乌桓鲜卑宼縁邉九郡秋七月沈氐羌寇武威张掖以大司农张奂为护匈奴中郎将撃之帝亲祠黄帝老子于濯龙宫用郊天乐解题曰后世列黄老于天帝其必自此始矣西域传桓帝数祀浮图老子百姓稍有奉者后遂转盛又襄楷传宫中立黄老浮屠之祠此道清虚贵尚无为或言老子入夷狄为浮屠浮屠不三宿桑下不欲乆生恩爱今陛下奈何欲如黄老乎南阳太守成瑨太原太守刘瓆下狱死解题曰太尉陈蕃司徒刘矩司空刘茂共谏请瓆瑨等帝不恱有司劾奏之矩茂不敢复言蕃独上疏曰小黄门赵津大猾张汜等肆行贪虐姦媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长营惑圣听遂使天威为之发怒必加刑讁已而过甚况乃重罚令伏欧刀乎又前山阳太守翟超东海相黄浮奉上不挠疾恶如雠超没侯览财物浮诛徐宣之罪并䝉刑坐不逢赦恕左右羣竖恶伤党类妄相交构致此刑谴闻臣是言当复号诉陛下深宜割塞近习预政之源引纳尚书朝省之事公卿大官五日一朝简练清髙斥黜邪佞如是天和于上地洽于下休祯符瑞岂逺乎哉帝不纳余见通鑑下郡国捕党人陈蕃却之下李膺等于黄门北市狱蕃极谏坐免解题曰按党锢传序初帝为蠡吾侯受学于甘陵周福及即位擢福为尚书时同郡河南尹房植有名当朝乡人为之謡曰天下规矩房伯武因师获印周仲进二家賔客互相讥揣遂各树朋徒渐成尤隙由是甘陵有南北部党人之议自此始矣后汝南太守宗资任功曹范滂南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝𢎞农成瑨但坐啸因此流言转入太学诸生三万余人郭林宗贾伟节为其冠并与李膺陈蕃王畅更相襃重学中语曰天下模楷李元礼不畏强御陈仲举天下俊秀王叔茂自公卿以下莫不畏其贬议余见通鑑王师古曰陈蕃明言党锢非罪固可喜皇甫规自置身于党锢非慕之也正欲帝灼见党锢皆君子为天下之向慕如此一旦悟则党锢事解矣如此然后见规之心九月光禄勲周景为太尉冬十二月以越骑校尉窦武为城门校尉李膺等二百余人受诬为党人并坐下狱书名王府南匈奴乌桓降封鲜卑檀石槐为王不受汉孝桓皇帝永康元年春正月先零羌宼三辅张奂破平之煎当羌宼武威段颎追撃于鸾鸟大破之夏四月先零羌寇三辅五月壬子晦日有食之六月庚申大赦天下改元纵党人禁锢终身秋八月大水勃海海溢冬十月先零羌冦三辅张奂撃破之十二月复廮陶王悝为勃海王丁丑帝崩于徳阳前殿戊寅尊皇后曰皇太后临朝与父武定策禁中迎肃宗元孙解渎亭侯宏于河间解题曰帝崩无嗣武召侍御史河间刘鯈参问其国中王子侯之贤者鯈称解渎亭侯宏武入白太后遂徴立之余见通鑑大事记续编卷十七大事记续编卷十八钦定四库全书大事记续编卷十八明王祎撰汉孝灵皇帝建宁元年春正月壬午窦武为大将军庚子解渎亭侯即皇帝位改元陈蕃为太傅与窦武胡广参录尚书事二月辛酉葬孝桓皇帝于宣陵段颎大破先零于逢义山解题曰李贤曰逢义山在今原州髙平县闰月追尊祖解渎亭侯淑为孝元皇夫人夏氏为孝元皇后嗣侯苌为孝仁皇夫人董氏为慎园贵人夏四月周景薨五月丁未朔日有食之以太中大夫刘矩为太尉六月论定䇿功封窦武及中常侍曹节等十一人为列侯解题曰窦武援立灵帝初秉机政朝议欲加封爵卢植虽布衣以武素有名誉乃献书以规之武不能用余见通鑑张栻曰宦者窃柄已乆人知有此曹而已大臣当深自刻苦至诚恻怛举动无失而后人有以孚信而趋向于我则势立而形成然后可以消弭祸乱而武于灵帝践位之初一门四侯妄自封植其谁心服后来得以借口则可见此曹平日之所窃议而衆志之所不平者矣故虽曰忠义而莫或应之士大夫莫知逆顺之所在则以武平日所为未有以慰其心故也封陈蕃为髙阳乡侯蕃固让不受解题曰蕃上疏曰臣闻让身之文徳之昭也然不敢盗以为名窃推割地之封功徳是为臣熟自思省前后厯职无他异能合亦食禄不合亦食禄臣虽无素洁之行窃慕君子不以其道得之不居也若受爵不让掩面受之使皇天震怒灾流下民于臣立身亦何所寄顾惟陛下哀臣朽老戒之在得窦太后不许余见通鑑张栻曰蕃之疏其辞逹其义正东京之文若此者盖鲜亦足以见其忠义之气然蕃虽辞爵而不能力止窦武之封是亦洁身之为耳任天下之重顾止如是哉破羌将军段颎破先零羌于泾阳解题曰段颎破西羌而东羌先零等自覆没马贤后朝廷不能讨遂数寇扰三辅其后度辽将军皇甫规中郎将张奂招之连年既降又叛桓帝诏问颎曰东羌反逆皇甫规张奂各拥强衆不时辑定欲移兵东讨可参思术略颎上言曰伏见先零东羌虽数叛逆而降于皇甫规者已二万许落善恶既分余寇无㡬今张奂踌躇乆不进者当虑外离内合兵往必惊且自冬践春屯结不散人畜疲羸自亡之势欲更招降坐制强敌耳臣以为狼子野心难以恩纳势穷虽服兵去复动惟当长矛挟胁白刃加颈耳计东种所余三万余落居近塞内路无险折非有燕齐秦赵从横之势而乆乱并凉累侵三辅自云中五原西至汉阳二千余里匈奴诸羌并擅其地是为痈疽伏疾留滞胁下如不加诛转就滋大今若以骑五千步万人车三千两三冬二夏足以破定毋虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永宁无期臣庶竭驽劣伏待节度帝许之悉听如所上建宁元年春颎将兵万余人赍十五日粮从彭阳直指髙平与先零诸种战于逢义山虏兵盛颎衆恐颎乃令军中张镞利刃长矛三重挟以强弩列轻骑为左右翼激怒兵将大唿腾赴颎驰骑于傍突而撃之虏衆大溃斩首八千余级获牛马羊二十八万头太后下诏襃美赐钱二十万勅中藏府调金钱綵物增助军费拜颎破羌将军夏颎复追羌出桥门至马水上寻闻虏在奢延泽乃将轻兵兼行一日一夜二百余里晨及贼撃破之余虏走落川复相屯结颎追之于鲜水上虏复散走颎遂与相连缀及于灵武谷羌遂大败既到泾阳余寇四千落悉散入汉阳山谷间时张奂上言东羌虽破余种难尽颎性轻果虑负败难常宜且以恩降可无后悔诏书下颎颎复上言臣本知东羌虽衆而輭弱易制所以比陈愚虑思为永宁之筭而张奂説虏强难破宜用招降圣朝明监信纳瞽言故臣谋得行奂计不用事势相反遂懐猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流污野伤和致灾臣伏念周秦之际戎狄为害中兴以来羌寇最盛今先零杂种累以反覆攻没县邑剽掠人物上天震怒假手行诛臣动兵涉夏连获甘㴻嵗时丰稔人无疪疫自桥门以西落川以东故宫县邑更相通属非为深险之地车骑安行无应折衂奂自当武职驻军二年不能平寇虚欲修文戢武招降犷敌诞辞空説僣而无徴昔先零作寇赵充国徙令居内煎当乱邉马援迁之三辅始服终叛至今为鲠故逺识之士以为深忧今傍郡户口单少数为羌所创毒而欲令徙与之杂居是犹种枳棘于良田养虺蛇于室内也故臣欲絶其本根不使能殖臣每奉诏书军不内御愿卒斯言一以任臣临时量宜不失权便余见通鑑八月中常侍管覇苏康等伏诛以前庐江太守朱㝢为司𨽻校尉中散大夫刘祐为河南尹窦武奏收曹节及尚食监王甫等九月辛亥节白帝御徳阳殿收武等武屯都亭下甫执陈蕃杀之矫诏以少府周靖行车骑将军与张奂等讨武武走遂自杀併族诛蕃及尚书令尹勲侍中刘瑜屯骑校尉冯述迁皇太后于南宫节为长乐卫尉封育阳侯甫为中常侍胡广为太傅录尚书事虎贲中郎将刘淑故尚书魏朗寻亦被杀解题曰武既辅朝政常有诛翦宦官之意太傅陈蕃亦素有谋时共㑹朝堂蕃私谓武曰中常侍曹节王甫等自先帝时操㺯国权浊乱海内今不诛节等后必难图武深然之蕃大喜以手推席而起武于是引同志尹勲为尚书令刘瑜为侍中冯述为屯骑校尉又徴天下名士废黜者前司𨽻李膺宗正刘勐太仆杜宻庐江太守朱㝢等列于朝廷请前越雟太守荀翊为从事中郎辟颍川陈寔为属共定计策于是天下雄俊知其风㫖莫不延颈企踵思奋其智力㑹五月日食蕃复説武曰昔萧望之困一石显近者李杜诸公祸及妻子况今石显数十辈乎蕃以八十之年欲为将军除害今可且因日食斥罢宦官以塞天变又赵夫人及女尚书旦夕乱太后急宜退絶惟将军虑焉武乃白太后曰故事黄门常侍但当给事省内典门户主近署财物耳今乃使与政事而任重权子弟布列专为贪暴天下匈匈正以此故宜悉诛废以清朝廷太后曰汉故事世有宦官但当诛其有罪岂可尽废耶时中常侍管霸颇有才略专制省内武白诛霸及苏康等竟死武复数白诛曹节等太后冘豫未忍故事乆不发蕃上疏曰今京师嚣嚣道路諠譁言侯览曹节公乗昕王甫郑飒等与赵夫人诸女尚书并乱天下附从者升进忤逆者中伤方今一朝羣臣如河中木耳汎汎东西耽禄畏害今不急诛必生变乱倾危社稷其祸难量愿出臣章宣示左右并令天下诸姦知臣疾之太后不纳朝廷闻者莫不震恐八月以朱㝢为司𨽻校尉刘祐为河南尹虞祁为雒阳令武奏免黄门令魏彪以所亲小黄门山氷代之使氷奏素狡猾尤无状者长乐尚书郑飒送北寺狱蕃谓武曰此曹子便当收杀何复考为武不从令冰与尹勲侍御史祝瑨杂考飒辞连及曹节王甫勲氷即奏收节等侍中刘瑜内奏时武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大唿曰陈蕃窦武奏白太后废帝为大逆乃夜召素所亲壮健者长乐从官史共普等十七人㰱血共盟谋诛武等曺节闻之惊起白帝曰外间切切请出御徳阳殿令帝抜劒踊跃使乳母赵娆等拥卫左右取棨信闭诸禁门召尚书官属胁以白刃使作诏版拜王甫为黄门令持节至北寺狱收尹勲山氷氷疑不受诏甫格杀之遂害勲出飒还共劫太后夺玺书令中谒者守南宫闭门絶复道使飒等持节及侍御史谒者捕收武等武不受诏驰入步兵营与窦绍共射杀使者召㑹北军五校士数千人屯都亭下令军士黄门常侍反尽力者封侯重赏诏以少府周靖行车骑将军加节与护匈奴中郎将张奂率五营士讨武夜漏尽王甫将虎贲羽林廏驺都侯劒㦸士合千余人出屯朱雀掖门与奂等合明旦悉军阙下与武对陈甫兵渐盛使其士大唿武军曰窦武反汝皆禁兵当宿卫宫省何故随反者乎先降有赏营府素畏服中官于是武军稍稍归甫自旦至食时兵降畧尽武绍走诸军追围之皆自杀余见通鑑张栻曰窦武陈蕃虽据权处位而事当至难主弱一也政在房闼二也宦者之势已成三也武等虽渐引类于朝而植根未固上则太后之心未明祸乱之原下则中外之情未识朝廷之尊而武等之谋但欲速决为诛小人之计夫当时宦者虽有罪然岂无先后轻重之伦乃一槩欲诛之举动草草先后失序非天讨矣且使之人人自疑反缔其党与而速其姦谋使蕃武施之有道行之有序则虽此曹盖亦有心服者殱厥渠魁胁从罔治此待盗贼与小人之法而亦天心也况其所自处者又自有失哉冬十月甲辰晦日有食之十一月刘矩免十二月鲜卑及濊貊寇幽并二州乌桓大人称王处士徐穉卒汉孝灵皇帝建宁二年春正月乙巳尊董贵人为孝仁皇后解题曰续汉志置永乐宫仪如桓帝尊匽贵人之礼夏四月壬辰有青蛇见于御座癸巳大风雨雷雹秋七月段颎大破先零羌于射虎塞外谷解题曰范晔论曰永初之间羣种蜂起遂解仇嫌结盟诅招引山豪转相啸聚掲木为兵负柴为械毂马扬埃陆梁于三辅建号称制恣睢于北地东犯赵魏之郊南入蜀汉之鄙塞湟中断陇道烧陵园剽城市伤败踵系羽书日闻并凉之士特冲残毙壮悍则委身于兵场女妇则徽纆而为虏发冢露胔死生涂炭和熹以女君亲政威不外接朝议惮兵力之损情存苟安或以邉州难援宜见捐弃或惧疽食浸淫莫知所限谋夫回遑勐士疑虑遂徙西河四郡之人杂寓闗右之县发屋伐树塞其恋土之心燔破赀积以防顾还之思诸将邓隲任尚马贤皇甫规张奂之徒争设雄规更奉征讨之命东西奔救首尾摇动数州之境日耗千金之资至于假人增赋借俸侯王引金钱缣綵之珍徴粮粟盐鐡之积所以赂遗购赏转输劳来之费前后数十鉅万或枭尅酋健摧破附落降俘载路牛羊满山军士未奏其利害而离叛之状已言矣官人屈竭烈士愤䘮段颎受事专掌军任资山西之勐性练戎俗之态情穷武思尽飈鋭以事之始殄西种卒定东寇陷撃之所殱伤追走之所崩借头颅断落于万丈之山支革判解于重崖之上其能穷窜草石自脱于锋镞者百不一二惜哉寇敌略定矣而汉祚亦衰焉余见通鑑九月江夏蛮反州郡讨平之冬十月丁亥中常侍侯览讽有司奏前司空虞放太仆杜宻长乐少府李膺等为钩党下狱死者百余人于是天下豪杰及学行者皆指为党人解题曰初党人赦归田里禁锢终身而党人之名犹书王府自是正直废放邪枉炽结海内希风之流遂共相标榜指天下名士为之称号窦武刘㳤陈蕃为三君言一世之所宗也李膺荀昱杜宻王畅刘祐魏朗赵典朱㝢为八俊言人之英也郭林宗宗慈巴肃夏馥范滂尹勲蔡衍羊陟为八顾言能以徳行引人者也张俭岑晊刘表陈翔孔昱苑康檀敷翟超为八及言能导人追宗者也度尚张邈王孝刘儒胡母班秦周蕃向王章为八厨言能以财救人者也张俭乡人朱并承望侯览意㫖上书告俭与同乡二十四人别相署号共为部党图危社稷以俭及檀彬褚凤张肃薛兰冯禧魏元徐干为八俊田林张隠刘表薛郁王访刘祗宣靖公绪恭为八顾朱楷田槃疎耽薛敦宋布唐龙嬴咨宣襃为八及刻石立墠共为部党而俭为之魁灵帝诏刋章捕俭等大长秋曹节因此讽有司奏捕前党故司空虞放太仆杜宻长乐少府李膺司𨽻校尉朱㝢颍川太守巴肃沛相荀昱河内太守魏朗山阳太守翟超任城相刘儒太尉掾范滂等百余人皆死狱中自此诸为怨隙者因相陷害滥入党中又州郡承㫖或有未尝交闗亦离祸毒其死徙废禁者六七百人熹平五年永昌太守曺鸾上书大讼党人言甚方切帝省奏大怒即诏司𨽻益州槛车收鸾送槐里狱掠杀之中平元年黄巾贼起乃大赦党人诛徙之家皆归故郡其后黄巾遂盛朝野崩离纲纪文章荡然矣时中常侍张让权倾天下让父死归葬颖川虽一郡毕至而名士无往者让甚耻之陈寔乃独弔焉及后复诛党人让感寔故多所全宥范滂等非讦朝政自公卿以下皆折节下之太学生争慕其风以为文学将兴处士复用申屠蟠独叹曰昔战国之世处士横议列国之主至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢或死或刑者数百人蟠确然免于疑论按列传袁氏汉纪武字㳺平扶风平陵人淑字仲承河间乐承人迁虎贲中郎将上疏宜罢宦官辞甚切直桓帝虽不能用亦不罪焉灵帝即位下狱自杀蕃字仲举汝南平舆人泰字林宗太原介休人为县小吏言于母欲就师问至成皋屈伯彦精庐并日而食衣不盖形人不堪其忧林宗不改其乐三年之后艺兼㳺夏慈字孝初南阳安衆人徴拜议郎道卒肃字恭祖勃海髙城人拜议郎与陈蕃等谋诛阉官坐党禁锢曹节后闻其谋被害馥字子治陈留郡人馥虽不交时官然以声名为中官所惮遂与范滂张俭等俱被诬陷诏下州郡捕为党魁及俭等亡命经厯之处皆被收考辞所连及布徧天下馥顿足而叹曰孽自己作空污良善一人逃死祸及万家何以生为乃自翦须变形入林虑山中隠匿姓名为冶家佣党禁未解而卒滂字孟博汝南细阳人太守宗资先闻其名请署功曹委任政事滂在职严整疾恶显荐异节抽拔幽陋郡中中人以下莫不归怨乃指滂之所用以为范党后宋脩诬言钩党坐繋黄门北寺狱事释南归建宁二年诏下急捕滂等死时年三十三勲字伯元河南巩人转大司农下狱自杀衍字孟喜汝南项人拜议郎疾卒陟字嗣祖太山梁父人党事起免官禁锢卒俭字元节山阳髙平人张耳后也太守翟超请为东部督邮时侯览家在防东所为不轨俭举劾览及其母罪恶请诛之览遏絶章表并不得通乡人朱并素性佞邪为俭所弃遂上书告俭与同郡二十四人为党俭亡命困廹望门投止莫不重其名行破家相容东莱李笃送出塞以故得免中平元年党事解乃还乡里建安初徴为卫尉不得已而起俭见曹氏世徳已萌乃阖门悬车不预政事嵗余卒晊字公孝南阳棘阳人成瑨死亡匿齐鲁之间㑹赦出及李杜之诛复逃窜终于江夏山中表字景升山阳髙平人鲁恭王之后诏捕党人表亡走得免翔字子麟汝南邵陵人补御史中丞考黄门北寺狱以无验见原昱字元世鲁国人七世祖覇昱遭党事禁锢灵帝即位补洛阳令以师䘮弃官卒于家康字仲直勃海重合人迁太山太守是时张俭杀侯览母案其宗党賔客或有迸匿太山界者康穷相收掩毋得遗脱览大怨之诬康与兖州刺史第五种及都尉壶嘉诈上贼降徴诣廷尉减死罪一等徙日南颖隂人及太山羊陟等诣阙为讼乃原还本郡卒敷字文右山阳瑕邱人补䝉令以郡守非其人弃官去卒超为山阳太守没入侯览财物坐髠钳输作左校尚字博平山阳湖陆人为辽东太守延熹九年卒于官邈字孟卓东平人陈留太守考字文祖东平夀张人冀州刺史儒字叔林东郡阳平人拜议郎下狱自杀班执金吾董卓遣譬解袁绍等绍使王匡杀班周字平尹陈留平邱人北海相向字景嘉鲁国人郎中璋字伯仪东莱曲城人彪字伟节颕川定陵人少㳺京师党事起陈蕃争之不能得朝廷莫敢复言彪谓同志曰吾不西行大祸不解乃入洛阳説城门校尉窦武尚书霍谞武等讼之桓帝以此大赦党人李膺出曰吾得免此贾生之谋以党禁锢卒颙字伯求南阳襄乡人少㳺洛阳显名太学陈蕃李膺之败颙以与善遂为宦者所陷变名姓亡匿汝南间袁绍私与往来党事起天下多离其难颙常私入洛阳从绍计议其穷困闭阨者为求援救以济其急有被掩捕者则广设权计使得逃隠全免者甚衆党锢解辟司空府与荀爽王允等共谋董卓爽薨颙以他事为卓所繋忧愤而卒程頥曰后汉名节成于风俗非自得也若一变之则可以至道矣庚子晦日有食之十一月鲜卑寇并州是嵗曹节为车骑将军寻罢封乳母赵娆为平氏君汉孝灵皇帝建宁三年春三月丙寅晦日有食之冬济南盗起汉孝灵皇帝建宁四年春正月甲子帝加元服大赦天下唯党人不赦二月癸夘地震海水溢河水清三月辛酉朔日有食之秋七月立贵人宋氏为皇后觧题曰袁宏曰宋隠从孙也冬十月戊子朔帝朝太后于南宫黄门令董萌讼太后寃曹节王甫杀之鲜卑寇并州汉孝灵皇帝熹平元年春三月壬戌安乐文恭侯胡广薨夏五月己巳改元长乐太仆侯览伏诛六月癸巳皇太后窦氏崩曹节等议欲别葬廷尉陈球太尉李咸固争秋以太后配桓帝解题曰按袁氏汉纪将葬曺节等以窦氏之诛不用太后礼以冯贵人袝桓帝公卿莫敢谏李咸执药上书曰中常侍曹节王甫等因宠乗势贼害忠良谗譛故大将军窦武太傅陈蕃虚遭无刑之衅被以滔天之罪陛下不复省览猥发雷霆之怒海内贤愚莫不痛心武已殁矣无可奈何皇太后亲与孝桓皇帝共奉宗庙母养蒸庶繋乎天心仁风丰霈四海所宗礼为人后者为之子陛下仰继桓帝岂得不以太后为母存既未蒙顾复之报殁又不闻谅闇之哀太后未崩武先坐诛存亡各异事不相逮而恚武不已欲贬太后非崇有虞之孝昭蒸蒸之仁八方闻之莫不泣血臣谨冒昧陈诚左手赍章右手执药诣阙自闻唯陛下复母子之恩崇皇太后园陵之礼如遂不省臣当饮鸩自裁下觐先帝具陈得失终不为刀锯所裁章省上感其言使公卿更议诏中常侍赵忠监临衆官数百人各相顾望无敢下议廷尉陈球曰皇太后以旧姓盛徳选入椒房宜配桓帝是无所疑忠笑曰廷尉宜便操笔球遂下议忠省议作色曰陈廷尉此议甚健欲以蚩球球曰陈窦既寃皇太后无辜被幽臣常痛之今日言之退而受罪乃臣宿昔之愿也诸公卿皆从球议奏御节甫复言曰窦氏罪深无以为比上曰虽犯恶逆后有大徳于朕节甫于是不复言按陈球传太尉李咸时病乃扶舆而起𢷬椒自随谓妻子若皇太后不得配食桓帝吾不生还矣既议坐者数百人各瞻望中官良乆莫肯先言李咸始不敢先发见陈球辞正然后大言曰臣本谓宜尔诚与臣意合㑹者皆为之愧曹节王甫复争咸乃诣阙上疏且咸既𢷬椒与妻子诀不应迟回观望其书凡数有言范𫝊通鑑俱不载止载其后疏故备录之以御史中丞段颎为司𨽻校尉宦者讽颎捕繋太学诸生千余人冬十月宦者诬勃海王悝谋反丁亥悝自杀十一月㑹稽贼许生称越王遣扬州刺史臧旻等讨之十二月鲜卑寇并州是嵗南匈奴车儿单于死子屠特若尸逐就单于立汉孝灵皇帝熹平二年春二月以光禄勲扬赐为司空夏六月北海地震海水溢秋七月杨赐免冬十二月鲜卑寇幽并二州癸酉晦日有食之汉孝灵皇帝熹平三年春二月以太常陈耽为太尉秋洛水溢冬十一月臧旻等破许生斩之十二月鲜卑寇北地并州汉孝灵皇帝熹平四年春三月诏诸儒正五经文字刻石太学门外立三互法解题曰李石曰三互谓婚姻之家及两州不得交互为官也谢承书曰史弼迁山阳太守其妻鉅野薛氏女以三互自上转拜平原相是也事见通鑑夏五月延陵园火鲜卑宼幽州冬改平准为中准列于内署自是诸署悉以宦者为丞令解题曰平准令丞掌知物贾主练染作綵色属大司农汉以司农筦经费少府掌私蔵其职分矣然宫中尽属少府而少府犹属丞相御史自光武以山泽盐铁归郡县宫中私用付之有司章帝以后别立监奄人领之自此器用尽付之宦者而大臣不复问矣帝尝叹桓帝不能作家计曾无私财而专为私稸吕强谓中尚方歛诸郡之寳中御府积天下之缯西园引司农之蔵中廏聚太仆之马而所输之府輙有导行之财势所必至也汉孝灵皇帝熹平五年夏五月陈耽罢闰五月永昌太守曹鸾坐讼党人弃市诏党人禁锢五属冬十一月光禄勲杨赐为司徒是嵗鲜卑寇幽州汉孝灵皇帝熹平六年春二月南宫平城门及武库东垣屋自壊解题曰李贤曰平城门洛阳城南门蔡邕曰平城门正阳之门与宫连郊祀法驾所从出门之最尊者武库禁兵所蔵东垣库之外障夏四月大旱蝗鲜卑寇三邉小民为宣陵孝子者皆除太子舎人秋七月卫尉陈球为司空八月遣鲜卑中郎将田晏等三道伐鲜卑大败冬十月癸丑朔日有食之京师地震十一月陈球免十二月杨赐免太常陈耽为司空鲜卑寇辽西解题曰赵苞迁辽西太守遣使迎母道经栁城值鲜卑入寇劫质苞母载以撃郡苞出战贼出母示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞罪母遥谓曰人各有命何得相顾以亏忠义尔其勉之苞即时进战贼悉摧破其母为贼所害苞归葬讫谓乡人曰食禄而避难非忠也杀母以全义非孝也如是有何面目立于天下遂欧血而死程頥曰以君城降贼而求生其母固不可然亦当求所以生母之方奈何不顾而遽战乎必不得已身往降之可也徐庶于此盖得之矣汉孝灵皇帝光和元年春二月辛亥朔日有食之己未地震置鸿都门学生解题曰李贤曰鸿都名也于内置学诸生皆敇州郡三公举召能为尺牍辞赋及工书鸟篆者相课试至千人焉胡寅曰灵帝好学习春秋而所引以自近者乃文赋小才书篆末技凶丑细人也所力行而不变者则禁锢忠良宠任常侍卖官聚货也人君无髙逺之志则已苟有髙逺之志勿谓世无贤人可备师友求之则至勿谓书无禆补可广徳业讲之则明监汉灵之好文法髙宗之典学师成汤之受教慕成王之缉熈然后知书之不吾欺也三月辛丑改元夏四月丙辰地震侍中寺雌鸡化为雄陈耽免六月丁丑有黒气堕温徳殿廷中秋七月青虹见嘉徳殿前召光禄大夫杨赐议郎蔡邕等诣金商门问灾异邕坐下狱中常侍吕强力请乃徙朔方八月有星孛于天市九月太常陈球为太尉冬十月皇后宋氏废以忧死丙子晦日有食之十一月陈球免是嵗鲜卑寇酒泉开西邸卖闗内侯以下入钱有差大鬻爵至三公南匈奴屠特若尸就逐单于死子唿徴立汉孝灵皇帝光和二年春三月大鸿胪刘郃为司徒夏四月甲戌朔日有食之尚书令阳球为司𨽻校尉劾奏太尉段颎及王甫等下狱伏诛球迁卫尉大长秋曹节领尚书令吕强封都乡侯固辞上疏陈事帝不能用丁酉大赦天下除党人从祖以下禁锢五月护匈奴中郎将张修斩南单于唿徴更立右贤王羌渠为单于秋七月修坐徴下狱死冬十月刘郃阳球永乐少府陈球步兵校尉刘纳谋诛宦者谋泄甲申皆下狱死板楯蛮反十二月光禄勲杨赐为司徒鲜卑寇幽并二州汉孝灵皇帝光和三年夏四月江夏蛮反冬鲜卑寇幽并二州十二月己巳立贵人何氏为皇后是嵗作罼圭灵昆苑解题曰李贤曰东罼圭苑周一千五百步中有鱼梁台西罼圭苑周三千三百步司马康云皆毕罗之象并在洛阳宣平门外也汉孝灵皇帝光和四年春正月置騄骥廏初调民马夏六月庚辰雨雹如鸡子秋九月庚寅朔日有食之闰九月北宫永巷署灾杨赐罢冬十月太常陈耽为司徒鉅鹿张角以妖术遣弟子诳诱四方杨赐请散其党㑹赐罢司徒掾刘陶申前议不省解题曰初顺帝时琅邪宫崇诣阙上其师干吉所得神书百七十卷皆缥白素朱介青首朱自号太平清领书其言以隂阳五行为家而多巫觋杂语有司奏崇所上妖妄不经乃收藏之后张角颇有其术焉余见通鑑鲜卑寇幽并二州檀石槐死子和连立是嵗于后宫作列肆吕彊论私蔵及选举不由三公不省大长秋曹节死中常侍赵忠代之汉孝灵皇帝光和五年春二月诏公卿以謡言察刺史二千石虚纠有惠化者二十六人陈耽上言乃拜议郎三月耽免解题曰汉官仪曰三公听採长吏臧否人所疾苦还条奏之顷者举謡言掾属令史都㑹殿上主者大言州郡行状云何善者同声称之不善者黙尔衔枚魏纪诏书𠡠三府举奏州县政理无效民为作謡者免罢之三公倾邪皆希世见用货赂并行强者为怨不见举奏弱者守道多被陷毁太祖疾之以灾异博问得失上书切谏天子感悟以示三府责让之诸以謡言徴者皆拜议郎余见通鑑夏五月庚申永乐宫署灾解题曰续汉志曰徳阳前殿西北入门内永乐太后宫署秋七月有星孛于太微板楯蛮降八月起四百尺观冬十月以太常杨赐为太尉汉孝灵皇帝光和六年夏大旱秋金城河水溢五原山岸崩汉孝灵皇帝中平元年解题曰宋庠纪年通谱是嵗张角反出兵获其渠帅义取自中而平乱云春二月张角号黄巾贼三月戊申以河南尹何进为大将军屯都亭解题曰李贤曰都亭在洛阳置八闗都尉官解题曰李贤曰八闗凾谷广成伊闗大谷轘辕旋门小平津孟津吕彊请赦党人简刺史二千石能否从之壬子大赦天下还党人徙者遣北中郎将卢植讨张角左右中郎将皇甫嵩朱儁讨颖川黄巾解题曰张角遣弟子八人使于四方以善道教化天下转相诳惑遂置三十六方方犹将军号也大方万余人小方六七千各立渠帅大方马元义等先收荆扬数万人期㑹发于邺数往来京师以中常侍封谞徐奉等为内应角弟子唐周上书告之收元义车裂于洛阳于是以嵩为左中郎将持节与右中郎将朱儁共发五校三河骑士及募精勇合四万余人共讨颖川黄巾帝因怒诘责中常侍张让等曰汝曹常言党人所为不轨皆令禁锢或有伏诛今党人更为国用汝曺反与张角通为可斩未皆叩头云王甫侯览所为帝乃止余见通鑑典畧曰熹平中妖贼大起三辅有骆曜光和中东方有张角汉中有张修曜教民缅匿法角为太平道修为五斗米道后角被诛修亦亡及鲁在汉中因其民信行修业遂增饰之盖自桓帝谄事黄老妖民闻风相挺而起示民之方可不谨乎赵忠等譛吕彊彊自杀南阳黄巾张曼成杀太守夏四月杨赐免朱儁为黄巾波才所败侍中向栩郎中张钧言宦者下狱死汝南黄巾败郡兵广阳黄巾杀刺史太守五月皇甫嵩朱儁与波才战于长杜破之解题曰李贤曰长社许州县故城在长葛县西六月南阳太守秦颉撃斩张曼成交阯屯兵反刺史贾琮降之皇甫嵩朱儁大破汝南黄巾于西华解题曰李贤曰西华县属汝南郡故城在今陈州项城县西卢植破黄巾围张角于广宗小黄门诬奏植坐徴抵罪以中郎将董卓代之秋八月皇甫嵩与黄巾战于仓亭获其帅觧题曰水经河水于范县东北为仓亭津乙巳董卓以无功徴诏皇甫嵩讨张角角病死冬十月嵩与角弟梁战于广宗斩之十一月复斩角弟寳以嵩为左车骑将军冀州牧解题曰按袁氏汉纪嵩既破黄巾威振天下故信都令阎忠説嵩曰夫难得而易失者时也时至而不旋踵者机也故圣人常顺时而动智者必见机而发今将军遭难得之时蹈之而不发将何以权大名乎嵩曰何谓也忠曰天道无亲百姓与能今将军受钺于暮春收功于末秋旬月之间神兵电扫封户刻石南向以报威振本朝声驰海外虽汤武之举未有髙将军者也身立髙人之功乃北面以事庸主何以图安也嵩曰夙夜在公心不忘忠何故不安忠曰昔韩信不忍一飡之遇拒蒯通之説利劒拂其喉乃叹息而悔今主势弱于刘项将军权重于淮隂赫然奋发因危抵頽崇恩以绥前附振武以临后伏徴冀方之士勒七州之衆蹈流漳河饮马盟津诛中官之罪除羣怨之积虽童儿女子可使用命况厉熊罴之卒因迅风之势哉天下已顺乃请唿上帝喻以大命混齐六合南北称制实神机之至决风发之良时方今权宦羣居同恶如市上不自由政出左右庸主之下难以乆居不赏之功谗人侧目如不早图后悔无及嵩惧曰黄巾小孽非秦项之敌也新结易散非我之能民未忘主而子欲逆求之是虚造不冀之功以速朝夕之祸孰与委忠本朝虽有多谗不过放废犹有令名死且不朽逆节之论吾所不敢也忠知计不用乃佯狂为巫湟中义从胡北宫伯玉与先零羌反以金城邉章韩遂为帅癸巳朱儁拔宛城黄巾破散十二月己巳改元豫州刺史王允上中黄门张让客与黄巾交通书让以事中允再徴下狱汉孝灵皇帝中平二年春二月己酉南宫云台灾庚戌乐城门灾广阳门外屋自壊税天下田亩十钱以修宫室铸铜人时刺史二千石茂才孝㢘迁除皆责助军修宫钱盗贼并起常山褚燕号黑山贼乞降拜平难中郎将三月北宫伯玉等寇长安遣皇甫嵩讨之夏四月庚戌大风雨雹六月以讨张角功封中常侍张让等十二人为列侯秋七月皇甫嵩免八月司空张温为车骑将军讨北宫伯玉解题曰温出征凉州将行张元要説温曰天下寇贼云起岂不以黄门常侍无道故乎闻中贵人公卿以下当出祖道于平乐观明公総天下威重握六师之要若于中坐酒酣鸣金皷整行阵召军正执有罪者诛之引兵还屯都亭以次剪除中官解天下之倒悬报海内之怨毒然后显用隠逸忠正之士则邉章之徒宛转股掌之上矣温闻大震不能对良乆曰非不悦子之言顾吾不能行如何元乃叹曰事行则为福不行则为贼今与公长辞矣即仰药欲饮之温前执其手曰子忠于我我不能用是吾罪也子何为当然且出口入耳之言谁今知之元遂去唐仲友曰东汉人大抵鋭于疾恶拙于虑患否九四有命无咎畴离祉若无君命而擅行诛杀虽快一时若非覆国则君子之祸必深元之此言未可为权权以用中非以反中权以辅正非以害正若人臣而专诛不可谓中正道之兴废有命而欲以人力胜之其祸必有不可胜言者张温尚不能以军法诛董卓况能冒大难而诛中官乎元于是为失言矣九月特进杨赐为司空冬十月庚戌薨陈耽及谏议大夫刘陶坐直言下狱死十一月张温破北宫伯玉于美阳参军孙坚说温诛董卓不从解题曰朝廷以温为车骑将军假节执金吾袁滂为副董卓为破虏将军与盪寇将军周慎并统于温并诸郡兵步骑十余万屯美阳以卫园陵邉章韩遂亦进兵美阳温卓与战輙不利十一月夜有流星如火照章遂营中骡马尽鸣贼以为不祥欲归金城卓闻之喜明日乃与右扶风鲍鸿等并兵俱攻大破之斩首千级章遂走榆中卓于望垣北为羌胡所围粮食乏絶乃于所度水中伪立以捕鱼而潜从下过军比贼追之决水已深不得度时衆军败退唯卓全师而还屯于扶风封乡侯鲜卑寇幽并二州是嵗造万金堂于西园以为私藏汉孝灵皇帝中平三年春二月江夏兵赵慈反以张温为太尉解题曰三公在外自温始赵忠为车骑将军夏五月壬申晦日有食之六月荆州刺史王敏斩赵慈赵忠罢冬十月武陵蛮反十二月鲜卑寇幽并二州徴张温还汉孝灵皇帝中平四年春二月荥阳贼起三月河南尹何苗讨破之以为车骑将军韩遂杀北宫伯玉邉章围陇西夏杀凉州刺史耿鄙汉阳太守傅燮扶风马腾汉阳王国寇三辅张温免六月渔阳张纯张举等反护乌桓校尉公綦稠自称天子冬十月零陵观鹄宼桂阳长沙太守孙坚撃斩之封乌程侯十二月休屠各胡反是嵗卖闗内侯世传直五百万前太邱长陈寔卒解题曰许邵少峻名节好人伦多所赏识尝到颍川多长者之㳺唯不候寔又陈蕃䘮妻还葬乡人毕至而邵独不往或问其故邵曰太邱道广广则难周仲举性峻峻则少通故不造也事见通鑑汉孝灵皇帝中平五年春二月有星孛于紫宫黄巾余贼起于西河白波谷三月改刺史为州牧以太常刘焉为益州牧太仆黄琬为豫州牧宗正刘虞为幽州牧解题曰刘昭曰孝武之末始置刺史监纠非法不过六条传车周流匪有定镇秩裁数百威望轻寡得有察举之勤未生陵犯之衅成帝改牧其萌始大世祖中兴还遵旧制因兹弥嵗六合危动四海溃毙而诸侯莫敢入伐岂非干强枝弱控制素重之所致乎至孝灵在位横流既及刘焉矫伪自为身谋盛称宜重牧伯谓足镇压万里挟姦树筭茍罔一时故焉牧益土造帝服于岷峨袁绍取冀下制书于燕朔刘表荆南郊天祀地魏祖据兖遂构皇业汉之殄灭祸源乎此及臻后代任寄弥广委之邦宰之命授之斧钺之重假之都督之威开之征讨之略晋太康之初武帝乃诏省州牧虽有其言不卒其事后汉纉继牧镇愈重据地分争竟覆天下休屠各胡杀并州刺史张懿遂与南匈奴左部胡合杀羌渠单于子右贤王于扶罗立国人复立须卜骨都侯为单于解题曰休屠各胡即休屠地也夏六月益州黄巾马相自称天子州从事撃斩之秋八月初置西园八校尉以小黄门蹇硕为上军校尉统之解题曰事见通鑑薛季宣曰书称太保命仲桓南宫毛俾齐侯吕伋以二干戈虎贲百人逆子剑而诗亦亦曰王命尹氏南仲太祖太师皇父整我六师王谓尹氏命程伯休父左右陈行戒我师旅且太保相也非南宫之使不得专令兵师齐侯将也非太保之命不敢擅兴禁旅至于皇父整师尹氏播令程伯出征则兵无专将将无重权大略可考是以兵满天下居然若无自后兵皆常聚帅多世守文武异途将相争长汉氏兵制庶㡬于古南北二军不能兼万自武帝置大司马以冠诸将军权始偏重于将遂基王莽之祸光武中兴惩剏前事而荡无良法其后戚宦迭将更相倾争然五营畏服中官公卿骈首就戮何进袁绍不胜其怨于是内置园校阳尊黄门外重州牧实召邉将阉竖虽翦而董卓之祸以成义军四起郡牧争政而汉三分矣可不戒夫九月以卫尉董重为骠骑将军冬十一月青徐黄巾复起甲子讲武于平乐观解题曰李贤曰平乐观在洛阳城西讨虏校尉盖勲中军校尉袁绍谋诛宦官蹇硕惧出勲为京兆尹十一月王国围陈仓以皇甫嵩为左将军督前将军董卓救之骑都尉公孙瓉与张纯战于石门大破之解题曰李贤曰石门山名在今营州西南大事记续编卷十八大事记续编卷十九钦定四库全书大事记续编卷十九明王祎撰汉孝灵皇帝中平六年二月皇甫嵩大破王国于陈仓征董卓为少府不就以为并州牧复不从皇甫嵩从子郦説嵩诛卓不能用三月刘虞斩张纯夏四月丙午朔日有食之拜刘虞为太尉丙辰帝崩于南宫嘉德殿戊午皇子辩即皇帝位解题曰何皇后生皇子辩王贵人生皇子恊群臣请立太子帝以辩轻佻无威仪不可为人主然皇后有宠且进又居重权故久不决六年帝疾笃属恊于蹇硕犹唐宣宗之属䕫王于王归长也乌有不召乱者哉尊皇后曰皇太后临朝改元光熹封弟恊为勃海王后将军袁隗为太𫝊与大将军何进参録尚书事庚午蹇硕伏诛五月迁孝仁皇后于河间辛巳董重自杀六月辛亥后暴崩辛酉𦵏孝灵皇帝于文陵秋七月徙勃海王恊为陈留王袁绍説何进召外兵主簿陈琳谏不听乃召董卓侍御史郑泰尚书卢植谏不从以绍为司𨽻校尉从事中郎王允为河南尹八月戊辰中常侍张让等杀进于嘉德殿前虎贲中郎将袁术烧南宫九龙门解题曰袁绍説何进曰前窦武欲诛内宠而反为所害者但坐言语漏泄五营兵士皆畏服中人故也今将军既有元舅之重而兄弟并领禁兵部曲将吏皆英俊名士乐尽力命事在掌握此天賛之时也将军宜为天下除患名埀后世虽周之申伯何足道哉今大行在前殿将军宜受诏领禁兵不宜轻出入宫省进甚然之遂与绍定筹䇿而以其计白太后太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出入号令今不悉发后必为患而太后母舞阳君及何苖数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然中官胶固内外进新当重任素敬惮之虽外収大名而内不能断故事久不决绍等又为画䇿多召四方勐将及诸豪杰使并引兵向京城以胁太后进然之主簿陈琳入谏遂西召前将军董卓屯上林苑又使府掾太山王匡东发其郡强弩并召东郡太守桥瑁屯成臯使武勐都尉丁原烧孟津皆以诛宦官为言太后犹不从进弟苖曰始共从南阳来俱以贫贱依省内以致贵富国家之事亦何容易覆水不可収宜深思之绍惧进变讣胁之进于是以绍为司𨽻校尉假节专命击断从事中郎王允为河南尹促董卓等使驰驿上奏欲进兵平乐观太后乃恐悉罢中常侍小黄门使还里舍惟留进素所私人以守省中诸常侍小黄门皆诣进谢罪惟所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许绍又为书告诸州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门今当远离宫殿愿复一入直暂望太后陛下颜色然后退就沟壑子妇言于舞阳君入白太后乃诏诸常侍皆复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临䘮不送𦵏今倐入省此意何为窦氏事竟复起邪又张让等使人潜听具闻其语乃率常侍叚珪毕岚等数十人持兵窃自侧闼入伏省中及进出因诈以太后诏召进入坐省闼让等语进曰天下愦愦亦非独我曹罪也先帝尝与太后不快几至成败我曹涕泣救解各出家财千万为礼和恱上意但欲託卿门户耳今乃欲灭我曹种族不亦太甚乎卿言省内秽浊公卿以下忠清者为谁于是上方监渠穆㧞剑斩进于嘉德殿前余见通鑑己巳让等以帝及陈留王幸北宫绍闭北宫门诛宦者二千余人解题曰苏轼曰国之有小人犹人之有瘿人之瘿必生于颈而附于咽是以不可去有贱丈夫者不胜其忿而决去之夫是以去疾而得死汉之亡唐之灭由此故也自桓灵权归内署当时议者以为天下之患独在宦官宦官去则天下无事然窦武何进击之不胜止于身死袁绍击之而胜汉遂以亡唐之衰也其迹亦大类此自辅国元振之后天子之废立听于宦官当时士大夫之论亦惟宦官之为去然而李训郑注击之不胜止于身死崔昌遐击之而胜唐亦以亡方其未去是累然者瘿而已矣及其既去则溃裂四出而继之以死何者此侵君之权而不可居之功也故其成则为袁为崔败则为何窦为训注然则忠臣义士亦奚取于此哉事见通鑑庚午让等以帝及陈留王走小平津解题曰李贤曰小平津在今巩县西北尚书卢植追让斩之余投河而死辛未帝还宫卓至改元昭宁使执金吾丁原司马吕布杀原自为司空解题曰事见通鑑朱熹曰权臣擅命例多书以某人为某王某公范晔书曹操自立为魏公故用此例绍奔冀州九月甲戌卓废帝为𢎞农王奉陈留王即皇帝位迁太后于永安宫解题曰李贤曰洛阳宫殿名永安宫周回六百九十八丈故基在洛阳故城中改元永汉丙子弑皇太后初令侍中给事黄门侍郎员各六人解题曰续汉志侍中无员汉官仪侍中左蝉右貂本秦丞相史往来殿内故谓之侍中分掌乘舆服物下至䙝噐虎子之属东京属少府亦无员驾出则一人负传国玺操斩蛇剑乘舆中官俱止禁中又曰给事黄门无员掌侍从左右给事中使关通中外舆服志曰禁中曰黄闼以中人主之故号曰黄门令献帝起居注自诛黄门后侍中侍郎出入禁中机事颇露王允乃奏侍中黄门不得出入不通賔客自此始也赐公卿以下至黄门侍郎家一人为郎以补宦者所领署解题曰李贤曰灵帝建元四年改平准为中准使宦者为令自是诸内署令丞悉以阉人为之今士人代领之乙酉以刘虞为大司马封襄贲侯解题曰大司马与太尉并置始于此事见通鑑卓自为太尉领前将军丙戍以大中大夫杨彪为司空甲午以豫州牧黄琬为司徒卓上书追理陈蕃窦武及党人复其爵位自六月雨至于是月冬于扶罗居平阳湏卜立一年死南庭遂虚解题曰此所以胎刘渊之祸也事见通鑑十一月董卓自为相国加殊礼尚书周毖城门校尉伍琼説董卓用名士乃征荀爽韩融陈纪申屠蟠等蟠不至解题曰朱熹曰荀淑能讥刺梁氏而爽已不敢忤董卓至彧遂为唐衡之壻曹操之役事见通鑑十二月黄琬为太尉杨彪为司徒光禄勲荀爽为司空除光熹昭宁永汉三号解题曰宋庠纪年通谱礼国君即位必踰年然后改元杜预以谓继父之志者不忍有变于中年也今追去三号复为中平葢悟前失而归正礼以袁绍为勃海太守袁术为后将军典军校尉曹操为骠骑校尉术奔南阳操奔陈留解题曰郑泰等与侍中伍琼卓长史何颙共説卓以袁绍为勃海太守以发山东之谋及义兵起卓乃㑹公卿议大发卒讨之羣僚莫敢忤㫖泰恐其衆多溢横㐫狂难制独曰夫政在德不在衆也卓不恱曰如卿此言兵为无用耶泰惧乃诡词更对曰非谓无用以为山东不足加大兵耳今山东合谋非不强盛然光武以来中国无警百姓优逸忘战日久其衆虽多不能为害一也明公出自西州少为国将数践战塲名振当世二也袁本初公卿子弟生处京师张孟子卓东平长者坐不窥堂孔公绪清谈髙论嘘枯吹生并无军旅之才三也山秉之士素乏精悍四也尊卑无序王爵不加若恃衆恬力将各棊峙以观成败不肯同心共胆与齐进退五也关西诸郡颇习兵事顷与羌战妇人犹载㦸操矛挟弓负矢况其壮勇之士以当妄战之人乎六也且百姓所畏者匈奴屠各湟中义从西羌八种而明公拥之为爪牙譬驱虎兕以赴犬羊七也明公将帅皆中表腹心周旋日久以胶固之衆当解合之势犹以烈风扫彼枯叶八也夫战有三亡以乱攻理者亡以邪攻正者亡以逆攻顺者亡今明公以此三德待彼三亡谁敢御之九也东州郑𤣥学该古今北海邴原清髙直亮皆儒生所仰羣士楷式诸将若询其计足知彊弱彼岂讃成其谋哉十也无事征兵以惊天下使患役之民相聚为非弃德恃衆自亏威重卓乃恱叶适曰郑泰劝何进无召董卓是也至于用袁术以发山东之谋使卓惧而西迁则何其明于前而暗于后岂与绍素厚且以其世胄所归遂不悟其能为乱乎扶兴者易为䇿救亡者难为谋信矣汉孝献皇帝初平元年春正月关东州郡起兵讨董卓推袁绍为盟主绍自号车骑将军板授诸将官号董卓弑𢎞农王董卓议大发兵讨山东尚书郑泰止之董卓议徙都杨彪黄琬止之二月乙亥免琬彪以太仆王允为司徒庚辰董卓杀城门校尉伍琼尚书周毖征盖勲为议郎皇甫嵩屯扶风征为城门校尉解题曰李遘曰皇甫嵩朱隽平黄巾威震天下梁衍説之而不肯从陶谦推之而不肯应闻命驰走就拘朝廷其忠不可及矣或曰不有郭子仪乎曰子仪可人也然唐室虽衰人心未去程鱼虽巧言肃代犹出命君命而违不反则叛矣此子仪之所惮也嵩隽则不然卓傕之猖狂无献帝矣因兵威乘衆欲以伐其罪孰不曰宜彼以君命来遂不敢拒哀哉范晔评嵩隽以为舍格天之大业蹈匹夫之小谅卒狼狈虎口为智士笑夫晔鄙也宜乎其笑之矣事见通鑑丁亥董卓劫帝迁都长安自屯罼圭苑三月乙巳帝入长安己酉董卓焚洛阳宫庙居室发诸陵解题曰徙天子都长安焚烧洛阳宫室悉发掘陵墓取寳物余见通鑑戊午董卓杀袁隗夷其族曹操与董卓兵战于荥阳失利关东诸军溃于酸枣夏四月刘虞为太𫝊五月荀爽薨六月遣大鸿胪韩融等五人安集关东袁术等杀之免融壊五铢钱铸小钱冬左中郎将蔡邕议和帝以下不宜称宗从之解题曰按袁宏汉纪礼仪志建武初立宗庙于洛阳祭祀而已不加名号光武崩以中兴之主更为起庙上尊号曰世祖元帝于光武为祢故虽非宗不毁也明帝遗诏无起寝庙藏主于世祖庙更上尊号曰显宗章帝崩遗诏如先帝故事上尊号曰肃宗后帝遵承皆藏主于世祖庙积多无别是后显宗但为陵寝之号和帝崩上尊号曰穆宗安帝崩因陵号恭宗顺帝崩上尊号曰敬宗桓帝崩上尊号曰威宗于是有司奏议宗庙迭毁蔡邕议曰汉宗庙之制不用周礼每帝即位輙立一庙不止于七不列昭穆不定迭毁元帝时匡衡贡禹始请依典礼孝文孝武孝宣皆以功德茂盛为宗不毁孝宣尊崇孝武庙称世宗夏侯胜等犹执异议至成帝议犹不定王舜刘歆据不可毁上从其议光武中兴庙称世祖孝明庙称显宗孝章庙称肃宗皆方前世得礼之宜自此以嗣帝殷勤各欲褒崇至亲而已臣下懐弱莫能执夏侯之直元帝世在第八光武世在第九故以元帝为考庙孝明亦不敢毁孝和以下穆宗恭宗敬宗威宗之号皆宜省去议遂施行是岁孙坚杀荆州刺史王叡南阳太守张咨以北军中候刘表为荆州刺史表表袁术为南阳太守术表坚领豫州刺史以故冀州刺史公孙度为辽东太守度自立为平州牧汉孝献皇帝初平二年春正月帝居长安解题曰程迥曰春秋书王在畿内曰居于狄泉在畿外曰出居于郑诸侯在境曰公在干侯在境外曰居于郓晋史用春秋法书惠帝宜曰帝居于长安懐帝宜曰帝出居于平阳乃援诸侯在他国例论大体则是其考经未精者欤关东诸将议立刘虞为帝虞拒之二月丁丑董卓自为太师位诸侯王上袁术遣孙坚与董卓将胡轸战于阳人大败之又击卓败之遂入洛阳脩塞诸陵夏四月卓入关解题曰孙坚収合散卒进屯梁县之阳人卓遣将胡轸吕布攻之布与轸不相能军中自惊恐坚追击之轸布败走卓遣将李傕诣坚求和坚拒絶不受进军大谷距洛九十里卓自出与坚战于诸陵墓间卓败走却屯黾池聚兵于陜坚进洛阳宣阳城门更击吕布布复破走坚乃埽除宗庙平塞诸陵分兵出函谷关至新安渑池间以截卓后卓乃使董越屯渑池叚煨屯华隂牛辅屯安邑其余布在诸县以御山东卓乃引还长安余见通鑑董卓之西还畏孙坚之偪也使山东诸将人人如坚则灭卓安汉特易为力耳柰何名为义兵自相矛盾坚未及还而周昻已袭夺阳人使坚之志卒不克究天方祸汉固宜人谋之乖哉六月丙戍地震秋七月袁绍胁冀州牧韩馥而代之以广平沮授为将军鉅鹿田丰为别驾馥寻自杀解题曰按袁宏汉纪绍谓授曰今贼臣作变朝廷迁移孤厯世受宠欲竭命致死以复汉室然桓公非夷吾不能成覇越王非范蠡无以存国今欲与君戮力同心共安社稷授曰将军弱冠登朝播名海内值废立之际则忠义愤发卓虽凶暴弗能加兵昔相如叱秦晏婴哭荘方之将军曷足以喻单骑出奔则卓懐怖惧济河而北则勃海稽首拥一郡之卒撮冀州之衆威震河朔名重天下虽黄巾散乱黒山䟦扈举军东向则青州可定还讨黑山则张燕可灭廻师北首则刘虞必䘮震胁戎狄则匈奴顺从横大河之北合四州之地収英雄之用拥百万之衆迎大驾于长安复宗庙于洛邑号令天下以讨未服以此争锋谁敢御之比及数年此功不难绍喜曰此孤之本心也余见通鑑袁绍表奋武将军曹操为东郡太守解题曰曹操始基之地如此以前假司马张扬为河内太守九月蚩尤旗见冬十月壬戍董卓杀卫尉张温解题曰前温屯美阳卓与边章等战无功温召不峕应命既到而辞对不逊时孙坚为温参军劝温陈兵斩之温不从而犹懐忌恨故及于难温少有名誉亦隂与王允共谋诛卓事未及发而见害余见通鑑十一月青州黄巾起泰山太守应劭破之转冦勃海公孙瓉大破之于东光解题曰李贤曰东光今沧州县瓉攻袁绍以宗室刘备为平原相河南尹朱㒞檄州郡讨董卓刘焉断斜谷关解题曰北口曰斜南口曰褒在兴元府褒城县北五十里自褒谷至鳯州界一百三十里始通斜谷唐大中三年郑涯以褒斜旧路脩阻奏开文川谷古道自兴元府抵扶风四百七十里涯谓减十驿孙樵以山关险易逺迩折校谓愈于斜谷髙祖送张良至褒中诸葛亮出斜谷钟㑹从斜谷伐蜀皆由此处士管宁邴原王烈奔辽东曹操以颍川荀彧为司马汉孝献皇帝初平三年春正月帝居长安孙坚袭刘表败之围襄阳战殁解题曰英雄记曰四年正月七日死通鑑载于往年非也今从汉纪董卓遣校尉李傕郭汜张济贾诩击关东牛辅屯陜袁绍击公孙瓉于界桥大败之解题曰李贤曰今贝州宗城县东有古界城近枯漳水则界桥在此也夏四月辛巳王允等使中郎将吕布诛董卓夷其三族王允録尚书事以布为奋武将军仪同三司共秉朝政遣使者张种慰抚关东蔡邕下狱死青州黄巾杀兖州刺史刘岱济北相鲍信迎曹操为兖州刺史操大破黄巾解题曰兖州部陈留东郡东平任城泰山济北山阳济隂八郡国五月丁未以征西将军皇甫嵩为车骑将军贾诩说李㴶郭汜等围长安六月戊午城䧟太常种拂等死之吕布出奔解题曰允初议赦卓部曲吕布亦数劝之既而疑曰此辈无罪从其主耳今若名为恶逆而特赦之适足使其自疑非所以安之之道也吕布又欲以卓财物班赐公卿将校允又不从而素轻布以剑客遇之布亦负其功劳多自夸伐既失意望渐不相平允性刚稜疾恶初惧董卓故折节图之卓既殱灭自谓无复患难及在际㑹每乏温润之色仗正持重不循权宜之计是以羣下不甚附之卓将校及在位者多凉州人允议罢其军或説允曰凉州人素惮袁氏畏关东今若一旦解兵开关必人人自危可以皇甫义真为将军就领其衆因使留陜以安抚之而徐与关东通谋以观其变允曰不然关东举义兵者皆吾徒耳今若距险屯陜虽安凉州而疑关东之心甚不可也时百姓讹言当悉诛凉州人遂转相恐动其在关中皆拥兵自守更相谓曰丁彦思蔡伯喈但以董公亲厚并尚从坐今既不赦我曹而欲解兵今日解兵明日当复为鱼肉矣布乃使李肃以诏命至陜讨牛辅辅等逆与肃战肃败走𢎞农布诛之辅营中无故大惊辅惧踰城走左右斩辅傕汜等以允布杀董卓故忿怒并州人其在军者男女数百人皆诛杀之牛辅既败衆无所依欲各散去傕等恐乃先遣使诣长安求乞赦免允以为一岁不可再赦不许傕等益惧不知所为武威人贾诩时在傕军説之曰诸君若弃军单行则一亭长能束君矣不如相率而西以攻长安为董公报雠事济奉国家以正天下若其不合走未后也傕等然之于是共结盟率军数千晨夜西行胡文才杨整脩皆凉州大人而允素所不善也及李傕之叛允乃唿文才整脩使东解释之不假借以温颜谓曰关东鼠子欲何为邪卿往唿之于是二人往实召兵而还傕随道収兵比之长安已十余万与卓故部曲樊稠李䝉等合围长安城余见通鑑裴松之曰传曰仁人之言其利溥哉然则不仁之言理必反是夫仁功难着而乱源易成是故有祸机一发而殃流百世者矣当是时元恶既枭天地始开致使厉阶重结岂不由贾诩片言乎诩之罪也一何大哉自古兆乱未有如是之甚傕汜自为将军杀司𨽻校尉黄琬甲子杀王允夷其族以贾诩为尚书秋七月庚子太尉马日磾为太傅録尚书事八月遣日磾等慰抚关东皇甫嵩为太尉九月李㴶为车骑将军开府郭汜后将军樊稠右将军张济镇东将军封侯傕汜稠筦朝政济屯𢎞农甲申杨彪为司空録尚书事冬十月刘表遣使入贡以为荆州牧十二月皇甫嵩免曹操追黄巾至济北降之曹操遣使入贡朱儶就征为太仆汉孝献皇帝初平四年春正月甲寅朔帝居长安日有食之袁术入陈留曹操破走之三月术逐扬州刺史陈瑀据其州以为左将军解题曰扬州部九江丹阳庐江㑹稽吴郡豫章六郡夏徐州刺史陶谦遣使入贡以为除州牧六月华山崩朱儶为太尉録尚书事陶谦别将杀前太尉曹嵩秋曹操引兵击谦谦败走操坑男女数十万口冬十月帝幸太学有星孛于天市杨彪免刘虞讨公孙瓉兵败见杀解题曰初虞叹曰朝廷播荡今欲奉使安得不辱命之士乎衆曰田畴虽年少多称其竒虞乃署为从事畴至长安致命还未至虞已为瓉所害畴谒祭虞墓陈发章表哭泣而去余见通鑑胡寅曰东汉风俗士重名节部民为太守致死属吏为主将雠寃君臣之义立矣田畴事虞日亦浅耳感其国士之知曰君雠不报不可立于世其闻子房之风而兴起者乎彼世受国恩当运去物改之时东门迎降西门劝进者亦何人哉十二月辛丑地震是岁孙坚之子䇿见袁术请父兵不许汉孝献皇帝兴平元年春正月帝居长安改元甲子帝加元服二月壬午追尊母王氏为灵懐皇后刘备救陶谦谦表备为豫州刺史解题曰豫州部颍川汝南梁国沛国陈国鲁国六郡国三月韩遂马腾与郭汜樊稠战于长平观败还解题曰按袁宏汉纪是时马腾以李傕等专乱益州刺史刘焉宗室大臣遣使招引共诛傕焉遣子范将兵就腾故凉州刺史种劭拂之子也拂为傕所害劭欲报雠故为此战余见通鑑夏四月曹操攻陶谦陈留太守张邈迎吕布为兖州牧荀彧等完三城以待操解题曰此操失势之时也五月郭汜樊稠开府夏六月丙子分河西四郡为雍州京师地震乙巳晦日有食之秋七月壬子朱儁免戊午太常杨彪为太尉録尚书事甲子镇南将军杨定为安西将军开府自四月不雨至于是月谷一斛直钱五十万曹操攻吕布不克九月还鄄城冬十二月刘焉卒以其子璋为益州牧陶谦卒刘备领徐州解题曰刘备临豫州辟陈羣为别驾陶谦死徐州迎备备欲往羣説备曰袁术尚彊今东必与之争吕布若袭将军之后将军虽得徐州事必无成备东与袁术战布果袭下邳遣兵助术大破备军备恨不用羣言余见通鑑马日磾薨于寿春是岁袁术表孙䇿为懐义校尉以千余人还之解题曰江东之业基于此汉孝献皇帝兴平二年春正月帝居长安拜袁绍为右将军封邟乡侯二月李傕杀樊稠与郭汜相攻三月丙寅刧帝幸其营汜留公卿为质夏四月甲午立贵人伏氏为皇后丙申郭汜攻李傕傕以帝幸北坞大旱五月李傕自为大司马曹操大破吕布㧞定陶布奔刘备张邈使其弟广陵太守超保雍丘解题曰此操势再振之时也陶谦死操欲遂取徐州还定吕布荀彧谏曰昔髙祖保关中先武据河内皆深根固本以制天下进可以胜敌退足以坚守故虽有困败而终济大业将军本以兖州首事故能平定山东此实天下之要地而将军之关河也若不先定之根本将何寄乎宜急分讨陈宫使虏不得西顾乘其间而収熟麦约食畜谷以资一举则吕布不足破也今舍之而东未见其便多留兵则力不胜敌少留兵则后不足固布乘虚㓂暴震动人心纵数城或全其余非复已有则将军尚安归乎余见通鑑胡寅曰荀彧初见曹公曹公曰吾子房也至是彧言髙祖光武根本之基劝曹以兖州为关中河内操信之伯业由此而起司马光乃谓关中河内之比及史氏之文非彧所言不亦固乎六月张济和李傕郭汜秋七月帝东归汜自为车骑将军杨定杨奉董承并为将军送乘舆张济为将军开府屯还陜曹操围雍丘张邈为其下所杀冬十月操为兖州牧壬寅帝幸华隂杨定奔荆州十一月庚午张济李傕郭汜追乘舆于东涧王师败绩杨奉董承招白波帅胡才李乐韩暹击傕等破之十二月帝前进傕等复败之帝渡河幸安邑以胡才为并州牧与李乐韩暹张扬并为将军开府沮授説袁绍迎天子不从解题曰沮授说绍曰将军累叶辅弼世济忠义今朝廷播越宗庙毁壊观诸州郡外託义兵内图相灭未有存主䘏民者且州域粗定宜迎大驾安居邺都挟天子而令诸侯畜士马以讨不庭谁能御之绍恱将从之郭图淳于琼曰汉室陵迟为日久矣今欲兴之不亦难乎且今英雄据有州郡衆动万计所谓秦失其鹿先得者王若迎天子以自近动輙闻表从之则权轻违之则拒命非计之善者也授曰今迎朝廷至义也又于时为宜大计也若不早图必有先人者也将军其图之绍弗能用余见通鑑孙䇿击扬州牧刘繇于曲阿走之解题曰曲阿今镇江府丹阳金坛县地刘繇攻豫章以前太傅掾华歆为太守吴郡都尉朱治据吴郡以从孙䇿雍丘溃张超自杀曹操夷其三族南单于于扶罗死弟唿厨泉立刘虞从事鲜于辅迎虞子和攻公孙瓉于鲍丘破之瓉徙镇易解题曰李贤曰鲍丘水出北塞中南流经九荘山岭东俗谓之大榆河又东南经渔阳故城东是战处见水经注又名潞水袁绍以子谭为青州刺史熈为幽州刺史甥髙干为并州刺史解题曰按袁绍取冀青幽三州皆可攷见惟取并州传记不载葢胡才为并州牧后为怨家所杀绍取之尔当绍取冀州之初沮授固説以横大河之北合四州之地矣谭为青州通鑑载于初平四年今因后汉三国绍本传载于此大事记续编卷十九大事记续编卷二十钦定四库全书大事记续编卷二十明王祎撰汉孝献皇帝建安元年解题曰宋庠纪年通谱正月郊祀上帝于安邑改元建安春正月帝居安邑郊祀上帝改元二月张扬使董承治洛阳宫室刘表遣兵助之六月乙未帝幸闻喜袁术攻刘备备拒之吕布袭破下邳降备布自为徐州牧秋七月甲子帝至洛阳丁丑郊祀上帝八月癸卯张扬为大司马韩暹为大将军杨奉为车骑将军领司𨽻校尉袁术谋称帝孙䇿谏之不从遂与之絶曹操将迎天子杨奉表为镇东将军操至韩暹奔奉辛亥操自领司𨽻校尉録尚书事庚申迁帝于许操自为大将军封武平侯解题曰帝自河东还洛阳操欲奉迎车驾徙都于许衆以山东未定韩暹杨奉负功恣睢未可卒制荀彧劝操曰昔晋文公纳周襄王而诸侯景从汉髙祖为义帝缟素而天下归心自天子蒙尘将军首倡义兵徒以山东扰乱未遑远赴今鸾驾旋轸东京榛芜诚因此时奉主上以从人望大顺也秉至公以服天下大畧也扶𢎞义以致英俊大德也四方虽有逆节其何能为若不峕定使豪杰生心后虽为虑亦无及矣从之操朝天子于洛阳引董昭并坐问曰今孤来此当施何计昭曰将军兴义兵以诛暴乱入朝天子辅翼王室此五伯之功也此下诸将人殊异意未必服从今留匡弼事势不便惟有移驾幸许耳然朝廷播越新还旧京远近企望冀一朝获安今复徙驾不厌衆心夫行非常之事乃有非常之功愿将军算其多者余见通鑑观荀彧劝操之辞与董昭之所以进说则他日九钖之议意向不同可以前知矣立宗庙社稷孙策攻㑹稽降太守王朗自称太守九月杨彪罢冬十月曹操攻杨奉于梁奉奔袁术以袁绍为太尉封邺侯不受十一月丙戍曹操自为司空行车骑将军事百官总已以听荀彧为侍中守尚书令蜀郡太守荀攸为军师征北海太守孔融为将作大匠解题曰融为北海相収合士民起兵讲武贼张饶等二十万衆从冀州还融逆击为饶所败乃収散兵保朱虚县稍复鸠集吏民为黄巾所误者男女四万余人更置城邑立学校表显儒术荐举贤良郑𤣥彭璆邴原等时袁曹方盛而融无所恊附左丞祖者称有意谋劝融有所结纳融知绍操终图汉室不欲与同故怒而杀之融负其髙气志在靖难而才疎意广迄无成功在郡六年刘备表领青州刺史建安元年为袁谭所攻自春至夏战士所余才数百人流矢雨集戈矛内接融隐几读书谈笑自若城夜䧟乃奔东山妻子为谭所虏及献帝都许征以为将作大匠迁少府每朝㑹访对融輙引正定议公卿大夫皆𨽻名而已余见通鑑以羽林监枣祗为屯田都尉袁术求婚于吕布布许之术攻刘备布救之布复攻下邳备奔曹操表备为镇东将军解题曰按三国志本纪程昱説操曰观刘备有雄才而甚得衆心终不为人下不如早图之操曰方今収英雄时也杀一人而失天下之心不可传亦明载通鑑据魏书或谓太祖图备不如本纪明白张济攻穰死族子绣以衆归刘表袁绍䧟东郡杀太守臧洪解题曰开德府朝城县汉东郡东武阳县臧洪据此以拒绍汉孝献皇帝建安二年春曹操击张绣降之绣复袭败操以尚书仆射钟繇为司𨽻校尉督关中军韩遂马腾遣子入侍袁术称帝三月袁绍为大将军督冀青幽并四州解题曰以绍为太尉封邺侯时曹操自为大将军绍耻为之下伪表辞不受操大惧乃让位于绍二年使孔融持节拜绍大将军赐弓矢节钺虎贲百人兼督冀青幽并四州然后受之夏五月蝗吕布絶袁术诏以为左将军术攻布布败之以孙䇿为骑都尉袭乌程侯秋九月曹操讨袁术术走渡淮下杨彪狱既而赦之冬刘备诱杨奉杀之是歳袁术杀陈王宠汉孝献皇帝建安三年春三月曹操围张绣于穰夏四月遣谒者裴茂率中郎将叚煨讨李傕夷其三族郭汜为其将所杀曹操还五月败张绣刘表兵吕布复通袁术秋九月布破刘备于沛城备奔曹操操击布冬十一月张扬将杀扬以应操十二月癸酉操克下邳杀吕布以备为左将军孙䇿遣使入贡以为讨逆将军封吴侯䇿以居巢长周瑜为建威中郎将征郑𤣥为大司农不至汉孝献皇帝建安四年春袁绍攻公孙瓉于易京三月瓉自焚死解题曰李贤曰公孙瓉临易河筑京故号易京其城三重其内城中有土京在幽州归义县南今雄州归信县南汉易县也以渔阳太守鲜于辅为将军都督幽州袁绍承制以乌桓蹋顿等为单于夏袁术将奔袁谭曹操遣刘备邀之术走六月死秋八月曹操以袁绍将攻许军黎阳九月还分兵守官渡解题曰水经注黎侯国也晋灼曰黎山在其南河水迳其东取山之名水之阳以为名竹书纪年梁惠成王十三年郑釐侯使许息来致地我取轵道与郑鹿即是城今城内有鹿鸣台又曰白马津李贤曰官渡在今郑州中牟县北水经注莨荡渠经曹公垒北有髙台谓之官渡台俗谓中牟台冬十一月张绣降曹操以为将军将军贾诩为执金吾曹操使治书侍御史卫觊镇关中复置盐官徙司𨽻校尉治𢎞农孙䇿克皖城庐江太守刘勲走䇿击江夏太守黄祖十二月辛亥刘表遣将救之甲寅䇿大破之徇豫章华歆降分豫章为庐陵郡刘备杀徐州刺史车胄与袁绍连兵时曹操制新科汉孝献皇帝建安五年春正月车骑将军董承等受宻诏诛曹操事洩操夷其三族曹操破刘备备奔袁绍操还官渡二月绍军黎阳夏四月丙午孙䇿卒于丹徒弟权领其衆解题曰按汉书三国志纪传袁宏汉纪江表传吴书吴厯吴録魏畧汉晋春秋孙破虏吴夫人生四男䇿权翊匡一女坚为朱儁佐军留家寿春䇿年十余岁已交结知名声誉发闻有周瑜者与䇿同年亦英达夙成闻䇿声问自舒来造焉便推结分好劝䇿徙居舒推道南大宅以舍䇿升堂拜母有无通共坚薨䇿年十七还𦵏曲阿乃渡江居江都徐州牧陶谦深忌䇿初平三年扬州刺史陈袆死袁术使陈瑀领扬州牧四年术为曹公败于封丘南向寿春瑀拒不纳术保隂陵合军攻瑀瑀走术领其州术上吴景领丹阳太守讨故太守周昕遂据其郡术表孙贲丹阳都尉䇿以母弟委张纮径到寿春见术涕泣而言曰亡父昔从长沙入讨董卓与明使君㑹于南阳同盟结好不幸遇难勲业不终䇿感惟先人旧恩欲自慿结愿明使君垂察其诚术甚异之然未肯还其父兵谓䇿曰孤用贲舅为丹阳太守贤从伯阳为校尉彼精兵之地可还依召募䇿乃载母徙曲阿与吕范孙河俱就景募得数百人而为泾县大帅祖郎所袭几殆兴平元年复往见术太傅马日磾杖节在寿春辟䇿懐义校尉术大将乔蕤张勲皆倾心焉术初许用䇿为九江太守已而更用陈纪后术欲攻徐州从庐江太守陆康求米三万斛康不与术大怒遣䇿攻康谓曰前用陈纪毎恨本意不遂今若得康庐江真卿有也䇿攻康㧞之术复用其故吏刘勲为太守䇿益失望先是刘繇为扬州刺史治寿春术已据之繇欲南渡江吴景孙贲迎置曲阿术攻没诸郡繇遣樊能于麋屯横江张英屯当利口以拒之以景贲术所授廹逐使去术乃自用惠衢为扬州刺史以景为督军中郎将与贲併力攻英能等岁余不下丹阳朱治知术政德不立劝䇿还平江东䇿説术云家有旧恩在江东愿助舅讨横江横江㧞因投本土召募可得三万兵以佐明使君匡济汉室术知其恨而以繇据曲阿王朗在㑹稽䇿未必能定故许之表为折冲校尉行殄㓂将军兵千余骑数十匹賔客愿从者数百人比至厯阳衆五六千周瑜从父尚为丹阳太守䇿驰书报瑜瑜发衆及船粮迎䇿䇿大喜曰吾得卿谐也䇿母先自曲阿徙于厯阳䇿又徙母阜陵攻横江当利皆㧞之渡江攻牛渚营尽得邸阁粮谷战具兴平二年也时彭城相薛礼下邳相笮融依繇为盟主礼据秣陵城融屯县南䇿大破之攻繇别将于梅陵转攻胡孰江乘皆下之䇿善姿颜喜笑语性濶达听受善用人士民见者莫不尽心乐为致死唿为孙郎百姓闻孙郎至皆失魂魄长吏委城郭窜伏及至军士奉令不敢虏掠鸡犬菜茹一无所犯民乃大恱竞以牛酒诣军进入曲阿刘繇同郡太史慈见繇未去㑹䇿至繇使慈侦视轻重独与一骑卒遇䇿䇿从骑十三皆韩当宋谦黄盖辈慈便前鬬正与䇿对䇿刺慈马掔得项上手㦸慈亦得䇿兠鍪㑹两家兵骑各来赴于是解散繇奔丹徒䇿身临行阵张纮谏曰主将筹谋之所自出三军之所寄命也不宜轻脱自敌小㓂愿麾下重天授之姿无令上下危惧䇿劳赐将士遣将陈寳迎母及弟发恩布令告诸县刘繇笮融故乡部曲来降首者一无所问乐从军者一身行复除门户不乐者勿彊旬日之间得见兵二万余人马千余匹威震江东繇将奔㑹稽许劭曰㑹稽富实䇿之所贪且穷在海隅不可往也不如豫章北连豫壤西接荆州若収吏民遣使贡献与曹兖州相闻虽有袁公路在其间其人豺狼不能久也足下受王命孟德景升必相救济繇从之䇿从容与吕范棊范曰今将军事业日大士衆日盛范在远闻纪纲犹有不整者范愿暂领都督佐将军部分之䇿曰子衡既士大夫加手下已有大衆立功于外岂宜复屈小职范曰不然今舍本土而託将军者非为妻子也欲济世务犹同舟渉海一事不牢即俱受其败此亦范计非但将军也䇿笑无以答范出便释褠着袴褶执鞭诣阁下启事自称领都督䇿乃授𫝊委以衆事由是军中肃睦威禁大行䇿命张昭为长史张纮为正议校尉并与参谋常令一人居守一人从征讨䇿谓周瑜曰吾以此衆取吴㑹平山越卿还镇丹阳顷之袁术遣从弟代尚为太守瑜尚俱还寿春刘繇南保豫章驻彭泽笮融至杀太守朱晧入居郡中繇进讨为融所破复招属县攻融融败走诏以华歆为豫章太守朱治为吴郡都尉从钱塘欲进到吴吴郡太守许贡拒之于由拳治与战大破之贡南就山贼严白虎䇿进攻㑹稽乌程邹他及嘉兴王晟等各聚衆万余吴景等欲先击破虎等䇿曰虎等群盗非有大志此成禽尔㑹稽功曹虞翻説王朗以为力不能拒不如避之朗以为宜保城邑拒䇿于固陵䇿数渡水战不能克孙静説䇿曰郎负阻城守难可卒㧞查渎南去此数十里宜从彼据其内所谓攻其无备出其不意者也䇿曰善昏暮然火诳朗夜分军投查浦道袭髙迁屯朗大惊遣周昕等帅兵前战䇿破斩之朗亡走浮海至东冶䇿追击大破之朗乃诣䇿䇿以其儒雅诘让而不害自领㑹稽太守命虞翻为功曹待以交友之礼䇿好游猎翻谏曰明府喜轻出微行从官不暇严吏卒常苦之夫君人者不重则不威故白龙鱼服困于豫且愿少留意策遣刘由髙承奉章诣许献方物建安二年袁术僣号䇿以书责而絶之复以吴景为丹阳太守夏曹公遣议郎王浦奉诏书以䇿为骑都尉袭乌程侯领㑹稽太守勑与吕布及吴郡太守陈瑀共讨术䇿欲得将军号使人讽浦浦便承制假䇿明汉将军时陈瑀屯海西䇿治严行到钱塘瑀隂图袭䇿遣万演渡江持印传三十余纽与丹阳宣城陵阳始安黝歙诸险县大帅祖郎焦已及严白虎等使为内应伺䇿军发攻诸郡䇿觉之遣吕范徐逸攻瑀大破瑀瑀奔冀州袁术欲以周瑜为将瑜观术终无所成故求为居巢长鲁肃署东城长见术不足与立事擕老弱将轻侠少年百余人就瑜瑜欲东归术听之肃因与同行是岁建安三年也䇿自迎瑜授建威中郎将肃留家曲阿曹操表征王朗䇿遣之操问孙䇿何以得至此朗曰䇿勇冠一世有隽才大志张子布民之望也北面而相之周公瑾江淮之杰攘臂而为其将谋而有成所规不细将为天下大贼非狗盗而已䇿逐袁𦙍术深怨䇿乃隂遣使赍印绶与丹阳宗帅陵阳祖郎等使激动山越合衆攻䇿太史慈与刘繇俱奔豫章而遁于芜湖山中称丹阳太守时䇿已定宣城以东惟泾以西六县未服慈进住泾县大为山越所附䇿攻朗于陵阳慈于勇里生获朗谓曰尔昔袭孤斫孤马鞍今创军立事除弃宿恨惟取能用与天下通耳非但汝汝莫恐怖朗叩头谢罪即破械赐衣服署门下贼曹慈为䇿所执即解缚捉其手曰寕识神亭时耶若卿尔时得我云何慈曰未可量也䇿大笑曰今日之事当与卿共之署门下督还吴授兵拜折冲中郎将后刘繇亡于豫章士衆万余人愿奉华歆为主歆以为因时擅命非人臣之宜衆守之连月不从䇿命慈往抚焉谓慈曰刘牧往责吾为袁氏攻庐江其意颇猥先君手下数千人尽在公路许孤志在立事不得不屈意于公路求索故兵再往才得千余人仍令孤攻庐江不得不为行其后自作邪僣事谏之不从丈夫义交茍有大过不得不离孤交公路及絶之本末如此恨不及其生时与共论辩今儿子在豫章不知华子鱼待遇何如卿部曲复依随之否卿往并宣孤意部曲乐来者与俱来不乐者且慰安之并观子鱼所以牧御庐陵鄱阳人亲附之否卿手下兵多少由意慈曰今并息兵不宜多将数十人自足往还左右皆曰慈必北去不还䇿曰子义舍我当复与谁饯送昌门把腕别曰何时能还答曰不过十日议者犹纷纷谓慈与子鱼州里恐留彼为筹䇿或疑慈託黄祖假路还北䇿曰孤断之详矣子义虽气勇有胆烈然非纵横之人其心有士模贵重然诺一以意许知已死亡不相负诸君勿忧也慈还议者乃服慈见䇿曰子鱼良德也然无他方规自守而已又丹阳僮芝自擅庐陵鄱阳民帅别立宗部言已别立郡海昏上缭不受发召子鱼视之而已䇿拊掌大笑有兼并之志矣䇿遣张纮奉章至许曹公表䇿为讨逆将军以弟女配䇿弟匡又为子彰取贲女礼辟䇿弟权翊又命扬州刺史严象举权茂才张纮为侍御史庐江太守刘勲兵彊于江淮之间䇿恶之遣使卑辞厚币説勲曰上缭宗民数欺下国击之路不便愿因大国伐之上缭富实得可以富国请出兵为外援勲信之又得䇿珠寳葛越喜恱外内尽贺刘晔独否勲问其故曰上缭虽小城坚池深不可旬日而举兵疲于外而国内虚䇿乘虚袭我则后不能独守是将军进屈于敌退无所归若军必出祸今至矣勲不从伐上缭到海昏宗帅知之空壁逃匿勲了无所得时䇿西讨黄祖行及石城闻勲轻身诣海昏分遣从兄贲辅率二万人于彭泽待勲自与周瑜率二万人歩袭皖城即克之得部曲三万余人袁术妻子依勲策复収视上用李术为庐江太守给兵三千以守皖皆徙所得人东诣吴贲辅于彭泽破勲勲走从浔阳歩上到置马亭闻䇿已克皖乃投西塞至沂筑垒告急于黄祖刘表祖遣太子射船军五千人助勲䇿就攻大破勲勲北归曹公射亦走䇿収得勲兵二千余人船千艘遂前攻祖十二月八日到沙羡刘表遣从子虎南阳韩晞将长矛五千为祖前锋䇿大破之斩晞已下二万余级溺者二万余口船六千余艘䇿还军欲取豫章请虞翻曰子鱼自有名字然非吾敌也加闻其战具甚少若不开门让城金鼔一震不得无所伤害卿便在前具宣孤意翻到郡见歆曰窃明府与王府君齐名中州海内所宗虽在东华常懐瞻仰歆荅曰孤不如王㑹稽翻复问豫章精兵何如会稽曰大不如也翻曰明府言不如王会稽谦光之谭也且精兵不如会稽实如尊教讨逆智畧超世用兵如神前走刘扬州君所亲见南定鄙郡亦君所闻也今欲守孤城自料资粮已知不足不早为计悔无及也今大军已次椒丘仆便还去明日日中迎檄不到者与君辞矣歆曰久在江表常欲北归孙㑹稽来吾便去也翻还报䇿䇿乃进军歆葛巾迎䇿䇿曰府君年德名望远近所归䇿年㓜穉宜修子弟之礼便向歆拜収载刘繇䘮善遇其家以孙贲为豫章太守分豫章为庐陵郡以孙辅为太守䇿谓贲曰兄据豫章已扼僮芝咽喉当伺形便令国仪仗兵而进公瑾为作势援后闻芝病即如䇿计周瑜到巴丘辅遂据庐陵建安五年曹袁相拒于官渡䇿隂欲袭许迎汉帝宻治兵部署诸将将北袭许衆皆惧郭嘉曰䇿所诛皆英雄豪杰能得人死力者也然䇿轻而无备虽有百万之衆无异于独行中原也若刺客伏起一人之敌耳䇿临江未济果为许贡客所杀䇿性好猎所乘马精骏从骑絶不能及初许贡表汉帝曰孙䇿骁雄与项羽相似宜加贵宠召还京邑若放于外必作世患候吏得表以示䇿䇿请贡责让绞杀之贡奴客潜民间欲报雠猎日䇿与客遇客击伤䇿创甚请张昭等谓曰中国方乱以吴越之衆三江之固足以观成败公等善相吾弟唿权佩以印绶谓曰举江东之衆决机于两陈之间与天下争衡卿不如我举能任贤各尽其心以保江东我不如卿至夜卒时年二十六此孙䇿平江左之始末也吕祖谦曰䇿不死兴固不可知亡亦不可知盖不为保江东之计使待曹操死则可逞其志耳秋七月刘备屯汝南九月庚午朔日有食之袁绍围曹操于官渡冬十月操袭破其辎重于乌巢绍军溃操杀其八万人绍杀田丰解题曰按三国志列传袁绍围操于官渡操粮方尽问贾翊计焉出翊曰公明胜绍勇胜绍用人胜绍决机胜绍有此四胜而半年不定者但顾万全故也必决其机湏臾可定也操曰善乃并兵出围击绍三十里营破之余见通鑑帝之在安邑沮授説绍以西迎大驾即宫邺都此上䇿也绍既失之而为曹氏所先矣及田丰説绍袭许而又不能从操既破袁术平吕布败张绣绍始简兵骑欲以攻许亦既晚矣幸而操自讨刘备田丰曰曹刘连兵未可卒解若举军袭其后可一往而定而绍复以子疾辞及操还军官渡绍乃议攻许田丰曰操善用兵变化无方衆虽少未可轻也今不如以久持之简其精锐分为竒兵乘虚迭出以扰河南救右则击其左救左则击其右使敌疲于奔命民不得安业我未劳而敌已困不及三年可坐克也今释庙胜之䇿而决成败于一战若不如志悔无及也凡此数策绍皆失之则惟有战耳而其失又有甚焉者绍之渡河也沮授谏曰胜负变化不可不详今宜留屯延津分兵官渡若其克获还迎不晩设其有难衆弗可还绍弗从绍遣军运谷使淳于琼将兵送之授复请遣蒋竒别为歩军于表以絶操之钞又弗从许攸曰曹操少兵而悉师拒我许下空弱轻军掩袭可㧞也许㧞则奉迎天子以讨操如其未溃可令首尾奔命绍又不从暨攸改计归操而绍败矣当唿吸安危之秋而坐失机㑹如此方且慙于田丰而杀之其短于从善不已甚乎辛亥有星孛于大梁以司徒掾刘馥为扬州刺史以孙权为讨虏将军㑹稽太守刘表平长沙零陵桂阳立学校郊祀天地解题曰长沙宋潭岳衡鄂吉五州寳庆常德二府武冈军之地零陵宋永全道靖衡潭六州静江寳庆二府武冈军之地桂阳宋郴韶连衡潭南雄六州英德府武冈军之地益州司马张鲁据汉中征东中郎将赵韪攻刘璋汉孝献皇帝建安六年春二月丁卯朔日有食之夏四月曹操破袁绍于仓亭秋九月曹操击刘备备奔刘表赵韪围成都败死张鲁取巴郡以为汉宁太守解题曰汉宁即汉中郡汉孝献皇帝建安七年春正月曹操军官渡夏五月庚戌袁绍薨少子尚领冀州牧长子谭自称车骑将军屯黎阳秋九月曹操攻谭尚救之俱败袁尚遣并州刺史髙干河东太守郭援南单于攻河东钟繇破援斩之曹操责孙权侍子不从解题曰按三国志江表传曹公新破袁绍兵威日盛下书责权质任子权召君臣㑹议张昭秦松等犹豫不能决权意不欲遣质乃独将周瑜诣母前定议瑜曰昔楚国初封不过百里继嗣贤能广土开境遂至荆扬延祚九百今将军承父兄余资兼六郡之衆兵精粮多将士用命铸山为铜煮海为盐境内富饶人不思乱汎舟举帆朝发夕至士风劲勇所向无敌有何逼迫而欲送质质一入不得不与曹氏相首尾与相首尾则命召不得不往便见制于人也极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晩若图为暴乱兵犹火也不戢将自焚将军韬勇抗威以待天命何送质之有权母曰公瑾议是也余见通鑑张秦诸人与公瑾所见不同论议迥别已决于此不待他日而后见也汉孝献皇帝建安八年春二月曹操攻黎阳袁谭袁尚战败夏四月操追至邺解题曰按相台志商河亶甲居相秦属邯郸郡汉为魏郡曹公为魏王都此分为东西部黄初二年以东部为阳平郡西部为广平郡并魏为三魏石虎慕容隽皆都之后魏置相州东魏北齐都焉改为司州又改清都尹后周复置相州及魏郡徙州于安阳故城唐为相州天寳曰邺郡属天雄军后梁为昭德军宋省邺县入临漳县曹操破袁氏因其富强遂居之天下方乱百姓奔赴依以小康久之户口视天下为最民号难治余见晋永嘉七年梁中大同六年解题五月操还许袁谭攻尚败还南皮秋七月令郡国脩学校解题曰叶适曰操令县满五百户者置校官而其辞曰其令郡国各脩文学按操虽窃汉柄号令所行施其统内若兖冀之郡国可也与人主制诏并行于天下可乎荀彧非不见微者犹曰爱人以德何也陈寿虽着魏书然有汉则无魏而事辞错杂后世无别史法不复存矣事见通鑑八月曹操击刘表袁尚攻谭大破之谭奔平原冬十月曹操救谭至黎阳尚走孙权平山越解题曰按三国志贺齐传守剡长又诸葛恪传丹阳地势险阻与吴郡㑹稽新都鄱阳四郡隣接周旋数千里山谷万重盖今宣润徽广德严杭衢饶之境皆是也汉孝献皇帝建安九年春二月袁尚攻谭曹操围邺解题曰操济河遏淇水入白沟以通粮道引漳水以围之周四十里初浅而狭如或可越审配不出争利望而笑之一夜增修广修二丈引漳水注之余见通鑑秋七月尚还救之败奔中山八月操破邺九月令河北毋出今年租赋操自领冀州牧定田租之制解题曰按三国志魏书载公令曰袁氏之治也使豪强擅恣亲戚兼并下民贫弱代出租赋衒鬻家财不足应命欲百姓亲附甲兵彊盛其可得耶其収田租畆四升户出绢二疋绵二斤而已他不得擅兴发郡国守相明检察之无令强民有所隐藏而弱民兼赋也冬十月有星孛于东井高干降解题曰干才志𢎞邈曹操围邺袁尚遣牵招至上党督军粮未还尚破走中山时干为并州刺史招以并州左有恒山之险右有大河之固带甲五万北阻彊胡劝干迎尚并力观变干既不能而隂欲害招招间行而去余见通鑑袁谭攻尚尚奔袁熈曹操讨谭十二月谭保南皮解题曰郡国志南皮勃海郡县是岁公孙度卒子康立汉孝献皇帝建安十年春正月曹操斩袁谭幽州将焦触逐袁熈而降操熈尚奔乌桓夏四月张燕降冬十月髙干叛解题曰按三国志列传荀衍以监军校尉守邺都督河北事操之征袁尚也干宻遣兵谋袭邺衍逆觉尽诛之余见通鑑曹操以西平太守杜畿为河东太守祕书监荀恱上申鑑五篇解题曰时政在曹氏天子恭已恱志在献替而谋无所用故作是书余见通鑑程迥曰恱当献帝时不肯同荀文若辈为曹操用亦不同孔文举为操所忌独以着书见于后世其书有益于治道盖一时之望也然欲使凡噐与颜冉同趋则申商之习也贤如恱尚不能不为习俗所移何望于他人哉汉孝献皇帝建安十一年春正月有星孛于北斗曹操击髙干三月斩之以陈羣梁习为并州刺史汉孝献皇帝建安十二年春三月曹操袭乌桓秋八月大破之斩蹋顿解题曰按魏书列传汉末辽西乌丸大人丘力居衆五千余落上谷大人难楼衆九千余落各称王而辽东属国大人苏仆延衆千余落自称峭王右北平大人乌延衆八百余落自称汗鲁王后丘力居死子楼班年小从子踏顿有武畧代立总摄三王部衆皆从其教令后楼班大峭王率其部衆奉楼班为单于踏顿为王操北征三郡乌丸军次无终方夏雨水濵海洿下泞滞不通虏亦遮守蹊要操患之以问田畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙达于栁城自建武以来陷壊断絶而尚有微径可从今虏将以大军当由无终不得进而退懈弛无备若嘿回军从卢龙口越白檀之险出空虚之地路近而便掩其不备踏顿之首可不战而禽也操曰善乃引军还而署大木表于水侧路傍曰方今暑夏道路不通且俟秋冬乃复进军虏候骑见之诚以为大军去也操令畴将其衆为乡导出卢龙塞壍山陻谷五百余里渉鲜卑庭东指栁城未至二百里虏乃知之蹋顿等将数万骑逆军八月登白狼山卒与虏遇衆甚盛操车重在后被甲者少左右皆惧操登髙望虏阵不整乃纵兵击之虏衆大崩斩蹋顿及名王已下降者二十余万时寒且旱二百里无水军又乏食杀马数千匹以为粮凿地三十余丈乃得水既还科问前谏者人人皆惧操皆厚赏之曰孤前行乘危以侥倖虽得之天所佐也顾不可以为常诸君之谏万安之计是以相赏后勿难言之余见通鑑苏轼曰操既胜乌桓曰前谏我者万全之计也乃赏谏者曰后勿难言袁绍既败于官渡曰诸人闻吾败必相哀惟田别驾不然当幸其言之中也乃杀丰为明主谋而不中不惟无罪乃有赏为庸主谋而忠赏固不可得而祸随之吾今乃知袁曹所以兴亡者袁熈袁尚奔辽东九月公孙康斩送之冬十月辛卯有星孛于鹑尾刘备説刘表袭许不能用是岁刘备三顾处士诸葛亮于隆中解题曰先主诣亮凡三往乃见因屏人曰汉室倾頽姦臣窃命主上䝉尘孤不度德量力欲信大义于天下而智术浅短遂用猖蹶至于今日然志犹未巳君谓计将安出亮答曰自董卓已来豪杰并起跨州连郡者不可胜数曹操比于袁绍则名微而衆寡然操遂能克绍以弱为强者非为天时抑亦人谋也今操已拥百万之衆挟天子而令诸侯此诚不可与争锋孙权据有江东已厯三世国险而民附贤能为之用此可与为援而不可图也荆州北据汉沔利尽南海东连吴㑹西通巴蜀此用武之国而其主不能守此殆天所以资将军岂有意乎益州险塞沃野千里天府之土髙祖因之以成帝业刘璋闇塞张鲁在北民殷国富而不知存䘏智能之士思得明君将军既帝室之胄信义着于四海总覧英雄思贤如渇跨有荆益保其岩阻西和诸戎南抚夷越外结好孙权内脩政理天下有变则命一上将将荆州之军以向宛洛将军身率益州之衆出于秦川百姓孰敢不箪食壶浆以迎将军者乎诚如是则覇业可成汉室可兴矣先主曰善于是与亮情好日宻余见通鑑苏轼曰古之君子如伊尹太公管仲乐毅之流其王覇之略皆定于畎畆中非仕而后学者也诸葛孔明卧草庐中与先主论曹操孙权规取刘璋因蜀之资以争天下终身不易其言此岂口传耳受尝试为之而侥倖其或成者哉汉孝献皇帝建安十三年春正月曹操作𤣥武池肄舟师解题曰水经注淇水又西迳魏武𤣥武故苑苑有𤣥武池肄舟师孙权击黄祖斩之解题曰江夏宋鄂黄光蕲随郢复七州德安府汉阳信阳兴国荆门四军之地祖横两蒙冲挟守沔口以栟闾大绁系石为矴上有千人以弩交射飞矢雨下军不得进前偏将军董袭与别部司马凌统俱为前部各将死士百人被两铠乘大舸突入蒙冲里袭以刀断两绁蒙冲乃横流大兵遂进祖便开门走兵追斩之余见通鑑夏六月罢三公官复置丞相御史大夫癸巳曹操自为丞相以东西曹掾毛玠崔琰典选举河内司马勲为文学掾征前将军马腾为卫尉其子超为偏将军领其衆秋七月曹操击刘表解题曰按三国志列传操将伐表问荀彧䇿安出彧曰今华夏已平南土知困矣可显出宛叶间而间行以轻进掩其不意遂行㑹表死操直趋宛叶如彧计余见通鑑八月壬子杀太中大夫孔融夷其族解题曰事见通鑑黄庭坚曰陈寿叙武侯躬耕陇畆好为梁甫吟语既不尽其意又失载此诗此盖好简之过余观梁甫吟云歩出齐城门遥望荡隂里里中有三坟累累正相似问是谁家冡田彊古冶氏力可排南山文能絶地理一朝被䜛言二桃杀三士谁能为此谋相国齐晏子武侯盖以曹公专国杀杨脩孔融荀彧耳但云好为梁甫吟不知寿意所在岂既作此诗时时为客歌之故云尔乎刘表卒少子琮领荆州牧九月曹操至新野琮降刘备走操追破之于长坂进军江陵解题曰诸葛亮説先主攻琮荆州可有备曰吾不忍也余见通鑑程頥曰孔明有王佐之才道则未尽王者如天地之无私心焉行一不义而得天下不为孔明必求有成而取刘璋圣人宁无成耳此不可为也若刘表子琮将为曹公所并取而兴刘氏可也长坂在今荆门军当阳江陵古郢之南鄙今县北十里汜南城故汉县旧治于郢在县东南今治晋桓温所筑冬十月癸未朔日有食之刘备屯樊口遣诸葛亮求救于孙权十一月曹操舟师东下备以权将周瑜迎击于赤壁大破之操走追至南郡弗及操留将军曹仁等守南郡瑜大破之于夷陵解题曰按三国志列传江表传山阳公载记操破荆州欲顺流东下贾翊谏曰公昔破袁氏今収汉南威名远着军势既大若乗旧楚之饶以享吏士抚安百姓使安土乐业则可不劳衆而江东稽服矣不从鲁肃请奉命吊表二子并慰劳其军中用事者及説备使抚表衆同心一意共治曹操今不速往恐为操所先权遣肃行到夏口闻曹公已向荆州晨夜兼道比至南郡而琮已降曹公备惶遽奔走欲南渡江肃迳迎之到当阳长坂与备㑹腾权㫖及陈江东彊固劝备与权并力备甚恱时诸葛亮与备相随肃谓亮曰我子瑜友也即共交备遂到夏口亮曰事急矣请奉命求救于孙将军时权拥军在柴桑观望成败亮说权曰海内大乱将军起兵据有江东刘豫州收衆汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而取之若能以吴越之衆与中国抗衡不如早与之絶若不能当何不按兵束甲北面而事之今将军外託服从之名而内懐犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才盖世衆士慕之若水之归海事之不济此乃天也安能复为之下乎权勃然曰吾不能举全吴之地十万之衆受制于人吾计决矣非刘豫州莫可当操者然豫州新败之后安能抗此难乎亮曰豫州军虽败于长坂今战士还者及关羽水军精甲万人刘琦合江夏战士亦不下万人操之衆远来疲弊闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚命勐将统兵数万与豫州恊规同力破操军必矣操破必北还如此则荆吴之势强鼎足之形成矣成败之机在于今日权大恱曹公兵数十万将士闻之皆恐权延见羣下问以计䇿咸曰曹公豺虎也挟天子以征四方动以朝廷为辞今日扼之事更不顺且将军大势可以拒操者长江也今操得荆州掩有其地刘表治水军蒙冲鬭舰以千数操悉浮以㳂江兼有歩兵水陆俱东此为长江之险已与我共之矣而势力衆寡又不可论愚谓大计不如迎之鲁肃独不言权起更衣肃追于宇下权知其意执肃手曰卿欲何言肃对曰向察衆人之议专欲误将军不足与图大事今肃可迎操耳如将军不可也肃迎操操当以肃还付乡党品其名位犹不失下曹从事乘犊车从吏卒交游士林累官故不失州郡也将军迎操欲安所归愿早定大计莫用衆人之议也权叹息曰诸人持议甚失孤望今卿廓开大计正与孤同此天以卿赐我也时周瑜受使至鄱阳肃劝追召瑜还瑜曰操虽託名汉相其实汉贼也将军以神武雄才兼仗父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之邪请为将军筹之使北土已安操无内忧能旷日持久来争疆埸又能与我校胜负于船楫可乎今北土未平加马超韩遂尚在关西为操后患舍鞍马仗舟楫与吴越争衡又今盛寒马无藁草驱中国士衆远渉江湖之间不习水土必生疾病此数者用兵之患也而操皆冐行之将军擒操宜在今日瑜请得精兵三万人进往夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以孤授君也㧞刀斫前奏案曰诸将吏敢复有言迎操者与此案同及㑹罢之夜瑜请见曰诸人徒见操书言水歩八十万而各恐慑不复料其虚实便开此议甚无谓也今以实校之彼所将中国人不过十五六万且已久疲所得表衆亦极七八万耳尚懐狐疑夫以疲病之卒御狐疑之衆衆数虽多甚未足畏得精兵五万自足制之愿将军勿虑权抚背曰公瑾卿言至此甚合孤心子布文表诸人各顾妻子挟持私虑深失所望独卿与子敬与孤同耳此天以卿二人賛孤也五万兵难卒合已选三万人船粮战具俱办卿与子敬程公便在前发孤当续发人衆多载资粮为卿后援卿能办之者诚决邂逅不如意便还就孤孤当与孟德决之瑜程普为左右督与备并力逆操肃为賛军校尉助画方畧备住樊口日遣逻吏于水次候望权军吏望见瑜船驰往白备备遣人慰劳之瑜曰有军任不可得委署倘能屈威诚副所望备与关羽张飞曰彼欲致我不往非同盟之意也乃乘单舸往见瑜问曰今拒曹公深为得计战卒有几瑜曰三万人备曰恨少瑜曰此自足用豫州但观瑜破之备欲唿鲁肃等㑹语瑜曰受命不得妄委署欲见子敬可别过之又孔明已俱来不过三两日到也于是与操遇于赤壁时操军衆已有疾病初一交战操军败退引次江北瑜等在南岸瑜歩将黄盖曰今冦衆我寡难与持久然观操军方连船舰首尾相接可烧而走也乃取蒙冲鬭舰数十艘实以薪草膏油灌其中裹以帷幕上建牙旗先书报曹公欺以欲降又豫备走舸各系大船后因引俱前曹公军吏士皆延颈观望指言盖降盖放诸船同时发火时风盛勐悉延烧岸上营落顷之烟炎张天人马烧溺死者甚衆军遂退败操引军从华容道歩归遇泥泞道不通天又大风悉使羸兵负草填之骑乃得过羸兵为人马所踏借陷泥中死者甚衆备之奔吴也论者以为权必杀备程昱料之曰权新在位未为海内所惮曹公无敌于天下初举荆州威震江表权虽有谋不能独当也刘备有美名关羽张飞皆万人之敌权必资之以御我难解势分备资以成又不可得而杀也权果与备兵以御操余见通鑑十二月孙权围合肥刘备徇武陵长沙桂阳零陵下之以诸葛亮为军师中郎将督三郡解题曰武陵今常德江陵沣辰沅岳靖七郡之地汉孝献皇帝建安十四年春三月曹操军谯孙权还秋七月曹操水军自涡合肥屯田芍陂解题曰事见通鑑水经肥水出九江成德县广阳乡西施水别北过其县西北入芍陂注陂周一百三十许里在寿春县南八十里冬十二月操使将军张辽守合肥而还周瑜克南郡曹仁走孙权以瑜领南郡太守刘备表权行车骑将军领徐州牧权以备领荆州牧屯公安解题曰按三国志李通传刘备与周瑜围曹仁于江陵别遣关羽絶北道江表传曹公闻瑜年少有美才谓可游説动也乃宻下扬州遣九江蒋干往见瑜干有仪容才辩独歩于江淮之间乃布衣葛巾自託私行诣瑜瑜出迎之立谓干曰子翼良苦逺渉江湖为曹公作説客耶干曰吾与足下州里中年隔别遥闻芳烈故来叙濶并观雅规而云説客无乃逆诈矣乎瑜曰吾虽不及䕫旷闻絃赏音足知雅曲因延干入为设酒食后三日请干与周观营中行视仓库军资噐仗讫还饮宴视之侍者服饰珍玩之物因谓干曰丈夫处世遇知己之主外託君臣之义内结骨肉之恩言行计从祸福共之假使苏张更生犹将抚其背而折其辞岂足下幼生所能移乎干笑而不言还称瑜雅量髙致非言辞所能间中州之士亦以此多之刘备之自京口还也权乘飞云大船追送之大宴㑹叙别权与备留语因叹瑜曰公瑾筹畧万人之英顾其噐量广大恐不久为人臣耳瑜之破魏军也曹公曰孤不羞走后书与权曰赤壁之役值有疾病孤烧船自退横使周瑜虚获此名瑜威声远着故曹刘咸欲疑譛之苏轼曰孟德所用皆为人役者也以子房待文若然终不免杀之岂能用公瑾之流度外之士哉汉孝献皇帝建安十五年春曹操下令求才二月乙巳朔日有食之冬曹操作铜爵台于邺解题曰魏武立三台铜爵中台也金虎南台也冰井北台也左思魏都赋三台列峙而峥嵘余见建安九年解题十二月刘备见孙权于京口求督荆州周瑜见孙权请取蜀及襄阳还卒于巴丘权以校尉鲁肃领其兵解题曰刘璋为益州牧外有张鲁㓂侵瑜诣京见权曰今曹操新折衂方忧在腹心未能与将军相事也乞与奋威俱进取蜀得蜀而并张鲁因留奋武固守其地与马超结援瑜还与将军据襄阳以蹙操北方可图也权许之瑜还江陵为行装而道于巴丘病卒瑜病因上疏曰当今天下方有事役是瑜乃心夙夜所忧愿至尊先虑未然然后康乐今既与曹操为敌刘备近在公安边境宻迩百姓未附宜得良将以镇抚之鲁肃智畧足任乞以代瑜瑜陨踣之日所懐尽矣即拜肃奋武校尉代瑜领兵瑜士衆数千奉邑四县皆属焉肃初住江陵后下屯陆口威恩大行衆增万余人肃过寻阳令吕蒙屯下诣䝉酒酣䝉问肃曰君受重任与关羽为隣将何计畧以备不虞肃造次应曰临时施宜蒙曰今东西虽为一家而关羽实熊虎也计安可不豫定因为肃画五䇿肃于是越席就之拊其背曰子明吾不知卿才畧所及乃至于此遂拜䝉母结友而别余见通鑑孙权以荆州借刘备分豫章为畨阳郡长沙为汉昌郡解题曰按鲁肃传曹公闻权以土地业备方作书落笔于地唐庚曰汉荆州七郡刘表没南阳入于中原而荆州独有南郡江夏武陵长沙桂阳零陵备之南奔刘琦以江夏从之其后四郡相继归附于是备有武陵长沙桂阳零陵之地曹仁既退关羽周瑜错处南郡而备领荆州牧居公安则六郡之地备已悉据之矣其所以云借者犹韩信之言假也虽欲不子得乎鲁肃之议正合蹑足之机而周瑜独以为不然屡胜之家果不可与料敌哉畨阳今饶州汉昌今岳之平江州刘备以从事龎统守耒阳令孙权以畨阳太守歩隲为交州刺史汉孝献皇帝建安十六年春正月以曹操世子丕为五官中郎将副丞相三月曹操遣钟繇讨张鲁将军韩遂马超等十部反据潼关秋七月操讨之九月战于渭南大破之遂超奔凉州解题曰按三国志列传司𨽻校尉钟繇求以三千兵入关外託讨张鲁内以胁取质任操使荀彧问卫觊觊以为西方诸将皆竖夫崛起无雄天下意茍安乐目前而已今国家厚加爵号得其所志非有大故不忧为变也宜为后图若以兵入关中当讨张鲁鲁在深山道径不通彼必疑之一相惊动地险衆强殆难为虑彧以觊议呈操操初善之而繇自典其任遂从繇议兵始进关右大叛操自亲征仅乃平之死者万计操悔不从觊议马超遂与韩遂杨秋李堪成宜等叛遣曹仁讨之超等屯潼关操饬诸将关西兵精悍坚壁勿与战秋七月操西征与超等夹关而军操急持之而潜遣徐晃朱灵等夜渡蒲坂津据河西为营操自潼关临河先渡兵独与虎士百余人留南岸断后超将歩骑万余人来奔操军矢下如雨操犹坐胡床不起张郃见事急共引操入船军争济船重欲没校尉许禇斩扳船者左手举马鞍蔽操船工为流矢所中死禇右手平立泝船校尉丁斐放牛马以饵贼贼乱取牛马操乃得渡循河为甬道而南贼退拒渭口操乃多设疑兵潜以舟载兵入渭为浮桥夜分兵结营于渭南贼夜攻营伏兵击破之超等屯渭南遣信求割河以西请和操不许九月进军渡渭超等数挑战又不许固请割地求送任子操用贾诩计伪许之韩遂请与操相见操与遂父同岁孝亷于是交马语移时不及军事但説京都旧故拊手欢笑既罢超等问遂操何言遂曰无所言也超等疑之他日操又与遂书多所㸃窜如遂改定者超等愈疑操乃与克日㑹战先以轻兵挑之良久乃纵虎骑夹击大破之斩成宜李堪等遂超走凉州杨秋奔安定余见通鑑冬十二月刘璋迎刘备使讨张鲁备与璋㑹于涪诸葛亮及将军关羽守荆州解题曰龎统言于备曰荆州荒残人物殚尽东有孙车骑北有曹操难以得志益州户口百万土沃财富诚得以为资大业可成也备曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小利而失信义于天下柰何统曰离乱之时固非一道所能定也且兼弱攻昧逆取顺守古人所贵若事定之后封以大国何负于信义今不取终为人利耳备以为然余见通鑑朱熹曰刘备当时无以为资若声刘焉父子之罪而讨之名却正当但彼亦得人情恐未易取圣人处此必有其道宁事之不成后世事欲茍成不暇顾理道也汉孝献皇帝建安十七年春正月曹操还邺自加殊礼夏五月诛马腾夷三族六月庚寅晦日有食之秋七月洧水颍水溢解题曰水经颍水出颍川阳城县西北少室山东南过阳翟县颍阳县颍隂县临颍汝南隐强县北洧水东流注之又过西华汝阳南顿新阳至慎县东南入于淮洧水出河南宻县西南马岭山东南过其县南又至郑县长社新汲茅城县习阳城西折入于颍九月孙权作石头城自京口徙治建业作濡湏坞解题曰濡湏坞在今和州厯阳县西南一百八十里无为军巢县东南二百八里濡湏水出巢湖夹水立坞状如偃月余见建兴元年东兴解题事见通鑑冬十月曹操击孙权侍中光禄大夫参丞相军事荀彧自杀解题曰袁暐献帝春秋董承之诛伏后与父完书言司空杀董承帝方为报怨完得书以示彧彧隐而不言后恐事觉欲自发之因求使至邺劝操以女配帝操曰今朝廷有伏后吾何得以配上彧曰伏后无子性又凶邪往尝与父书言辞愧恶可因此废也操曰卿昔何不道之彧阳惊曰昔已尝为公言也操曰此岂小事而吾忘之彧又惊曰诚未语公邪昔公在官渡与袁绍相持恐增内顾之念故不言耳操曰官渡事后何以不言彧无对谢阙而已操以此恨彧而外含容之故世莫得知至董昭建立魏公之议彧意不同欲言之于操及赍玺书犒军饮享礼毕彧留请间操知彧欲言封事揖而遣之遂不得言彧卒于寿春寿春亡者告孙权言操使彧杀伏后彧不从故自杀权以露布于蜀余见通鑑杨时曰议者谓曹公取汉于天下不取于汉其説非也曹公以强忍之资因乱假义挟主威以令诸侯其包藏祸心天下庸人知之矣荀彧间关河冀从曹氏志欲扶义奋谋以纾倒悬之急迹其行事可谓智勇兼人矣乃独不知曹氏之无君乎其拒董昭之议岂诚有忠贞之节欤抑欲以晩节盖之欤观彧临大议断大谋玩弄强敌于股掌之间辅成曹氏之覇业至其威加海内下陵上逼乃欲潜杜其不轨是犹扬澜溃堤以成滔天之势而后徐以一苇障之尚可得乎而范晔犹谓其有杀身成仁之美吾不知其説也十二月有星孛于五诸侯刘备攻刘璋据涪城汉孝献皇帝建安十八年春正月曹操军濡湏口寻还庚寅并十四州为九州解题曰冀荆豫雍扬兖青徐梁禹贡九州也汉改雍曰凉梁曰益以职方之幽并併交州司𨽻为十三州兴平元年分河西为雍州为十四州按列传操领冀州牧或説宜复古置九州则冀州所制者广大将从之荀彧曰若是则冀州当得河东冯翊西河幽并之地所夺者衆前日破袁尚海内震骇必人人自虑不得保其土地守其兵衆也今使分属冀州将皆动心且人多説关右诸将以闭关之计今闻此以为必以次见夺一旦生变虽有善守者转相胁为非则天下未易图也愿先定河北然后脩复旧京南临荆州则人人自安天下大定乃议古制遂寝至是天下畧平故复行之唐庚曰三桓讽鲁作三军合周礼其志乃欲卑公室而夺之权曹操讽复九州合禹贡其志乃欲广冀州而益其地夫引经术据古谊者固未必皆姦人而姦人之欲济其邪谋者亦未尝不援经术而据古义要在乎察之而已夏曹操徙濵江郡县民东渡江五月丙申曹操自为魏公加九钖刘璋遣将刘璝等拒刘备皆败围洛城解题曰雒城今汉州雒县秋九月魏始建宗庙社稷魏公操纳三女为贵人马超据陇右自称督凉州军事九月凉州参军杨阜攻马超超奔张鲁冬魏公操议复肉刑不克行解题曰程迥曰古者养民以井田故禁民之非以肉刑称其情也后世养之不备故刑罸不轻于笔削救时弊也若礼乐则有圣人之方䇿在焉事见通鑑魏公操使曹仁屯樊汉孝献皇帝建安十九年春马超围祁山征西将军夏侯渊走之进击韩遂破之三月魏公操位诸侯王上夏闰五月孙权取皖城以寻阳令吕䝉为庐江太守诸葛亮与宜都太守张飞破巴郡㑹刘备围成都马超降备克成都自领益州牧以亮为军师将军署左将军府事军议校尉法正为蜀郡太守广汉太守许靖为左将军长史亮政尚严解题曰备分遣赵云从外水定江阳犍为张飞定巴西德阳江阳今泸州巴西今阆州德阳今汉州德阳县外水蜀江也涪江自涪城至潼川与中江合过射洪与梓潼江合过长江与郪水合东流至遂宁入合州与嘉陵江合至重庆府与外江合谓之内水余见晋义熈八年伐蜀解题亮治颇伤严峻人多怨者法正谓亮曰昔髙祖入关约法三章秦民知德今君假借威力跨据一州初有其国未垂惠抚且客主之义宜相降下愿缓刑弛禁以慰其望亮曰君知其一未知其二秦以无道政苛民怨匹夫大唿天下土崩髙祖因之可以𢎞济刘璋闇弱自焉已来有累世之恩文法覊縻互相承奉徳政不举威刑不肃蜀土人士专权自恣君臣之道渐以陵替宠之以位位极则贱顺之以恩恩竭则慢所以致敝实由于此今吾感之以法法行则知恩限之以爵爵加则知荣荣恩并济上下有节为治之要于斯而着矣余见通鑑朱熹曰孔明之学大抵出于申韩秋七月魏公操击孙权留少子临淄侯植守邺解题曰按植传使植留守戒之曰吾昔为顿丘令年二十三思此时所行无悔于今今汝年亦二十三矣可不勉欤植既以才见异丁仪等为之羽翼几为太子者数矣余见通鑑冬十月夏侯渊围宗建于枹罕斩之解题曰枹罕县属金城郡今属河州十一月魏公操废皇后伏氏灭其族杀皇子二人汉孝献皇帝建安二十年春正月甲子立贵人曹氏为皇后省云中定襄五原朔方郡为新兴郡三月魏公操击张鲁夏四月出散关解题曰散关在鳯翔府寳鸡县西今𨽻鳯州梁泉汉髙祖引兵从故道曹操出散关周伐蜀后唐郭宗韬取鳯州石敬塘伐蜀后周王璟趋秦州宋初伐蜀皆出入此道五月西平诸将斩送韩遂首孙权求荆州诸郡于刘备备不从权乃遣吕蒙取长沙桂阳零陵备拒之公安既而求和分荆州以湘水为界解题曰按䝉传蒙移书二郡望风归服惟零陵太守郝普城守不降而刘备自蜀亲至公安遣关羽争三郡权时住陆口使鲁肃万人屯益阳拒备飞书召蒙舍零陵急还助肃初䝉既定长沙过酃载邓𤣥之𤣥之者普之旧也欲令诱普及被书䝉秘之夜召诸将授以方畧晨当攻城顾谓𤣥之曰郝子太闻世间有忠义事亦欲为之而不知时也左将军在汉中为夏侯渊所围关羽在南郡今至尊身自临之彼方首尾倒悬救死不给岂有余力复营此哉今吾计力度虑以攻此曾不移日城必破城破之后身死何益于事而令百岁母戴白受诛度此家不得外问谓援可恃故至此耳君可见之为陈祸福𤣥之见普具宣蒙意普惧而听之普出䝉迎执其手与俱下船语毕出书示之因拊手大笑普见书知备在公安羽在益阳慙恨入地䝉之诈郝普即他日之所以诈关羽者也余见通鑑秋七月魏公操破张鲁阳平屯鲁奔巴中操以夏侯渊及将军张郃守汉中而还解题曰水经沔水又东迳白马戍南浕水入焉注白马城一名阳平关浕水南流入沔谓之浕口在兴元府西去府六十里有白马山按魏志操征张鲁军食颇乏操自引归令刘煜督后诸军使以次出煜䇿鲁可克加粮道不继虽出军犹不能皆全驰白操不如致攻遂进兵多出弩以射其营鲁走汉中遂平煜进曰刘备人杰也有度而迟得蜀日浅蜀人未附也今破汉中蜀人震恐其势自倾以公之神明因其倾而压之无不克也若小缓之诸葛亮明于治而为相关羽张飞勇冠三军而为将蜀民既定据险守要不可犯矣今不取必为后忧居七日蜀降者説蜀中一日数十惊备虽斩之不能安也操问煜曰今尚可克否煜曰今已小定不可击也遂还余见通鑑八月孙权围合肥张辽走之解题曰孙权之所以能成鼎峙之势者赤壁之㨗也所以不能成混一之功者合肥之败也方曹操之入汉中权举十万之衆于合肥乃困于张辽数百人之锋几不自脱英雄之气索尽无余故自是专为保守之规而无复北方之志矣越二年操攻濡湏则甘心请降又二年操使袭关羽则愿立功自効其后虽数举兵不过侵掠边境无进取之谋逮明帝即世之后魏已多故殷札劝之大举权终不能用也孙䇿谓权能保守江东而鲁肃劝以王业亦不过竟长江而止彼固知其分量之所限哉事见通鑑九月巴賨降解题曰今渠州古巴国故賨国城在渠江县东北七十四里廪君子孙秦为黔中郡薄其赋税人出钱四十谓赋为賨遂名冬十月始置名号侯以赏军功解题曰按魏志始置名号侯至五大夫与旧列侯关内侯凡六等十一月张郃徇三巴巴西太守张飞大破之解题曰按飞传郃督诸军下巴西欲徙其民于汉中进军宕渠蒙头盪石与飞相拒五十余日飞率精兵从他道邀郃军交战山道迮狭前后不得相救遂破郃郃弃马縁山独与十余人从间道退引还军南郑余见通鑑汉孝献皇帝建安二十一年夏四月甲午魏公操自进王爵魏王操杀中尉崔琰废尚书仆射毛玠五月己亥朔日有食之秋七月南单于唿厨泉来朝魏王操留之邺使右贤王监其国分其衆为五部解题曰魏武分其衆为五部以于扶罗子左贤王豹左部帅选汉人为司马监督之其余部帅皆以汉人为之魏末复改帅为都尉其左部所统可万余落居太原兹氏左部可六千余落居祁南部可三千余落居蒲子北部可四千余落居新兴中部可六千余落居大陵刘氏虽分居五部然皆家于晋阳汾涧之濵冬十月魏王操击孙权是岁严才攻魏王操于邺不克解题曰按王脩传脩为奉常严才反与其徒属数十人攻掖门脩闻变召车马未至便将官属歩至宫门操在铜爵台望见之曰彼来者必王叔治也相国钟繇谓脩旧京城有变九卿各居其府脩曰食其禄焉避其难居府虽旧非赴难之义按钟繇以是年为相国故系于其后汉孝献皇帝建安二十二年春二月魏王操攻濡湏三月还孙权请降夏四月魏王操设天子旌旗出入警跸冬十月魏王操冕十二旒乘金根车解题曰十七年春诏操賛拜不名加殊礼十八年夏封魏公加九钖十九年春位诸侯王上二十一年进王爵二十二年夏天子旗旄出入警跸是冬冕十有二旒乘金根车魏王操立子丕为太子解题曰丕为五官将植有夺宗之议丕使人问贾诩自得之术诩曰愿将军朝夕孜孜不违于道如此而已丕从之深自砥砺操又尝屏除左右问诩诩黙然不对操曰与卿言而不答何也诩曰属有所思故不即对耳操曰何思诩曰思袁本初刘景升父子也操大笑太子遂定余见通鑑吕祖谦曰诩之委曲调䕶可谓得其道矣若使居汉武帝唐太宗隋文帝父子之间则必无废立之祸大抵惟贤人君子之言有利而无害若游谈捭阖之士言而善则其利固大若其不善则害不细如诩不过游谈之士偶能辩此耳诩劝董卓之党攻城杀王允汉由此亡今于魏父子危疑之时乃能调䕶如此是亡汉者由诩之一言存魏者亦由诩之一言使诩能以其説操者説傕等散兵归农则汉之社稷不亡而诩亦得为全人矣刘备进兵汉中魏王操遣将军曹洪拒之孙权汉昌太守鲁肃卒以左䕶军吕䝉代之孙权使校尉陆逊平山越部伍其民汉孝献皇帝建安二十三年春正月太医令吉本少府耿纪等起兵于许谋诛魏王操不克夷三族三月有星孛于东方夏四月代郡上谷乌桓反魏王操使其子彰行车骑将军讨之解题曰裴潜为魏郡太守北边大震百姓归心三年还为丞相理掾操褒称治代之功潜曰潜于百姓虽寛于诸胡为峻今继者必以潜为理过严而事加寛惠彼素骄恣过寛必弛既弛又将摄之以法此讼争所由生也以势料之代必复叛于是操深悔还潜之速后数十日三单于反问果至余见通鑑后魏陆俟为懐荒镇大将未朞髙车诸莫弗讼俟严急无恩请还前镇将郎孤世祖征俟还既至曰陛下今以郎孤复镇不过周年必败世祖怒明年诸莫弗果杀郎孤而叛世祖即召俟问其知败之意俟曰髙车上下无礼之人难为其上臣所以莅之以威严节之以宪纲欲渐加训导使知分限而恶直丑正实繁有徒故讼臣无恩称孤之美孤获还镇欣其名誉必加恩于百姓讥臣为失专欲以寛惠治之仁恕待之无礼之人易生陵傲不过朞年无复上下然后収之以威则人懐怨怼败乱彰矣世祖曰卿身乃短虑何长也事正类此刘备屯阳平关秋七月魏王操击之九月还长安解题曰备屯阳平关夏侯渊率诸将拒之备遣陈式等十余营絶马鸣阁道徐晃别征破之操闻甚喜假晃节令曰此阁道汉中之咽喉也刘备欲断絶外内以取汉中将军一举克夺贼计善之善者也遂自至阳平引出汉中诸军余见通鑑曹彰击乌桓大破之冬十月宛守将侯音反魏王操使曹仁讨之汉孝献皇帝建安二十四年春正月曹仁斩侯音刘备大败夏侯渊于定军山斩之张郃走解题曰刘备屯阳平郃屯广石备以精兵万余分为十部夜急攻郃郃率亲兵搏战备不能克其后备于走马谷烧都围渊救兵从他道与备相遇交战短兵接刃渊遂没余见通鑑吴之立国者赤壁一战也蜀之立国者汉中一战也二月壬子晦日有食之三月魏王操出斜谷与刘备相持于平阳夏五月还长安徙武都氐于扶风天水解题曰操将㧞汉中守恐备北取武都氐以逼关中问雍州刺史张既既曰可劝使北出就谷以避贼前至者厚其宠赏则先者知利后必慕之操从其䇿乃自到汉中引出诸军令既之武都徙氐五万余落出居天水扶风界叶适曰汉魏之际匈奴氐羗皆居内地兆于汉宣成于魏武张既设䇿当时方以为快不以为虞也使魏稍传世未亡则诸胡之祸亲自当之何待晋哉刘备取房陵上庸秋七月刘备即汉中王位于沔阳立子禅为太子以将军魏延为都督镇汉中备还治成都以许靖为太傅将军法正为尚书令关羽为前将军张飞为右将军马超为左将军黄忠为后将军解题曰按三国志列传平西将军都亭侯臣马超等一百二十人上言曰陛下遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物左将军领司𨽻校尉豫荆益三州牧宜城亭侯备覩其机兆赫然奋发与车骑将军董承同谋诛操将安国家克宁旧都㑹承不宻令操游魂得遂长恶残泯海内臣等以备肺腑枝叶宗子藩翰而爵号不显非所以镇卫社稷光昭万世也輙封备汉中王拜大司马余见通鑑刘备亦上言云臣昔与董承同谋讨操机事不宻承见陷害臣播越失据夫名其为贼敌乃可服兵出无名事故不成此髙祖所以为义帝发䘮也备之谋诛操名义正矣其能鼎据天下盖亦借此为桢干尔房陵今房州竹山县古庸国孙权攻合肥关羽攻曹仁于樊魏王操使左将军于禁等攻之八月大霖雨汉水溢禁降羽围樊襄阳魏王操遣将军徐晃救之九月丞相西曹掾魏讽谋袭邺事泄诛冬十月魏王操还雒阳关羽威震华夏魏王操议徙都以避之军司马司马懿请封孙权使讨羽从之解题曰孙权遣使辞以遣兵西上欲掩取羽江陵公安累重羽失二城必自奔走樊军之围不救自解乞宻不漏令羽有备操诰羣臣咸言宜当宻之董昭曰军事尚权期于合宜宜应权以宻而内露之羽闻权上若还自䕶围则速解便获其利可使两贼相对衘持坐待其弊袐而不露使权得志非计之上又围中将吏不知有救计粮怖惧倘有他意为难不小露之为便操曰善即勑徐晃以权书射着围里及羽屯中围里闻之志气百倍羽闻南郡破即走南还曹仁㑹诸将议咸曰今因羽惧可追擒也赵俨曰权邀羽连兵之难欲掩制其后顾羽还救恐我乘其两疲故顺辞求救乘衅因变以观利钝耳今羽已孤迸更宜存之以为权害若深入追北权则改虞于彼将生患于我矣王必以此为深虑仁乃解严操闻羽走恐诸将追之果疾敕仁如俨所䇿余见通鑑当权之以土地业备也操方作书落笔于地则权之搆隙于备固操之所甚欲也羽之傲桀肆侮诚有不可堪者然同盟之国也无故而为讐敌独不虑卞荘子之乘其利乎权规取羽乞宻勿漏而故漏之使自相持羽走南还其势可擒而故纵之以为权害是操之举措无一不得机便而权则囿其术中而不自知也既忧蜀又忧魏君臣上下岌若不可保吕蒙号为学问开益而计谋乃如此史方称其擒羽之妙陈寿有知其犹在君子之后乎吕䝉称病还权以陆逊镇陆口䝉袭公安江陵降之操救曹仁将军徐晃击羽破之权至江陵羽走权追斩之蒙卒权以将军朱然镇江陵操表权为骠骑将军领荆州牧封南昌侯权上书臣操解题曰按魏畧权上书称臣称説天命王以权书示外曰是儿欲踞吾着炉火上邪侍中陈羣桓阶奏曰汉自安帝已来政去公室国统数絶至于今者惟有名号尺土一民皆非汉有期运久已终非适今日也是以桓灵之间诸明图纬者皆言汉行气尽黄家当兴殿下应期十分天下而有其九以服事汉羣生注望遐迩怨叹是故孙权在远称臣此天人之应异气齐声臣愚以为虞夏不以谦辞殷周不吝诛放畏天知命无所与让也魏氏春秋夏侯惇谓王曰天下咸知汉祚已尽异代方起自古以来能除民害为百姓所归者则民主也今陛下即戎三十余年功德着于黎庶为天下所依归应天顺民复何疑哉王曰施于有政是亦为政若天命在吾吾为周文王矣余见通鑑汉孝献皇帝延康元年春正月庚子魏王操薨于洛阳子丕嗣位于邺改元二月丁未朔日有食之壬戍魏王丕以太中大夫贾诩为太尉御史大夫华歆为相国大理王朗为御史大夫解题曰陈亮曰当曹公之末年天下无复为异者矣及文帝山阳之际虽朗等皆以为真受命也是以甘心相之而无愧色不然身为一时儒宗岂其无耻至此乎然则吴之自立其亦差强人意也哉魏王丕贬其弟植为安乡侯魏宦官不得过诸署令魏尚书陈羣立九品官人法州郡置中正解题曰通典陈胜为楚王朱房为中正而不言职事陈羣以天台选用不尽人才择州郡之才优有昭鑑者除为中正自㧞人才铨定九品州郡皆置吴有大公平亦其任也晋有大小中正夫中正之法贵土着而攷才行犹有乡举里选之遗意然行之数百年卒至大弊者由其出于私情而不参之公论也成周賔兴之法自五比为闾则书其敬敏任恤而知其质之美自四闾为族则书其孝弟睦婣有学行者而知其学之粹至于德行道艺之成则党正书之州长攷之然后于大比之歳乡老及乡大夫帅其史以礼賔之夫举之不专于一人而必参之以衆见所以酌公论而审人才也人才者天之所付而以公天下之用选才者公举而公用之然后不失吁俊尊帝之意中正之法正由主于一人之私而不参衆人之论是以法弊而不可用余见晋太康五年解题黄龙见谯三月汉改元夏五月魏张掖酒泉反寻平六月庚午魏王丕南狩孙权贡于魏汉汉中将军孟达以上庸降魏秋七月魏王丕设伎乐百戏大享于谯解题曰按宋书五行志魏文帝居谅闇之始数出游猎体貌不重风尚通脱故戴凌以直谏抵罪鲍勋以忤㫖极刑天下化之咸贱守节而晋傅𤣥亦谓魏文帝慕通达而天下贱守节故一变而为正始之𤣥虚再变而为阮籍之放达迄乎晋遂以清谈亡国冬十月庚午魏王丕自即皇帝位于繁阳改元十一月癸酉废汉帝为山阳公解题曰按魏氏春秋帝升坛礼毕顾谓羣臣曰舜禹之事吾知之矣余见通鑑宋庠纪年通谱魏以土承火故改元黄初以承其运通王莽更始二汉合四百二十六年追尊皇祖考妣为帝后考武王为武皇帝尊母王太后曰皇太后改相国为司徒御史大夫为司空三公不与政郡县多所改易解题曰曹氏簒汉专以智术防患创立法制每欲征汉之弊宦寺不得过诸郎署惩预政之祸也羣臣不得奏事东宫惩临朝之患也外戚不得封侯辅政惩擅朝之害也至于变异不劾三公选举不拘年齿类皆深惩往事汉世戚宦用事而贤人君子不得以行其志政以事权不出于三公故也而魏代三公之官复不得参预朝政夫三公无所不统故缓急有所倚仗而姦臣无坐移国柄之忧曹氏自恃智术足以雄长一世忽之而不虑故祸变之来潜伏于立国之初不一再传而事权尽归司马氏三公不闻正色于朝以折奸萌者势使然也唐庚曰汉初置丞相御史府后置三公府将帅出征置幕府军罢即废不常置也魏既置三公而司马懿等并为大将军开府京师此何理耶公室之卑自此始矣蜀将李平闻懿等开府辞召以説孔明孔明鄙之十二月魏初营洛阳宫戊午魏主如洛阳解题曰裴松之按诸书纪是时帝居北宫以建始殿朝羣臣门曰承明陈思王植诗谒帝承明庐是也至明帝时始于汉南宫崇德殿处起太极昭阳诸殿大事记续编卷二十大事记续编卷二十一钦定四库全书大事记续编卷二十一明王袆撰解题曰朱熹曰自古亦有无綂时如周亡之后秦未帝之前三国六朝五代天下分裂不能相君臣此谓无綂司马光编年书止合书甲子而附年号于其下如蜀建兴年魏黄初年吴黄武年方是今按通鑑纲目乃以刘备接汉綂又似抑扬太过故用无綂之例书之春三月魏以秘书令刘放为中书监秘书丞孙资为中书令掌机密解题曰杜佑通典后汉尚书为机衡之任尚书郎直宿建礼门为诰令曹公为魏王置秘书令典尚书奏事则秘书之职近密尚书之职踈逺魏文改秘书为中书歴代相沿而后汉尚书郎非今之尚书郎乃中书舍人也按魏书羣臣永宁宫奏中书监令之班微耳而得掌机事自是宰相始得以他官参掌荀朂为中书监侍中毗赞朝政张华为中书令刘卞谓其居阿衡之地殷浩为扬州刺史而参综朝权皆此类也唐侍中尚书令中书令为真宰相其以他官参掌者则有同中书门下三品及平章事知政事参知政事参与政事之名或至十数人同时为之体綂不正葢肇于此魏复五铢钱夏四月丙午汉中王备即汉帝位改元以诸葛亮为丞相许靖为司徒立宗庙祫祭髙皇以下解题曰太傅许靖安汉将军糜竺军师将军诸葛亮太常頼恭等上言今上无天子海内惶惶靡所式仰羣下前后上书者八百余人咸称述符瑞图䜟间黄龙见武阳赤水九日乃去又前围襄阳襄阳男子献玉玺衍濳汉水汉者髙祖本所起定天下之国号也大王袭先帝轨迹亦兴于汉中也伏惟大王出自孝景皇帝中山靖王之胄夲枝百世宜即帝位以纂二祖绍嗣昭穆前部司马费诗上䟽曰殿下以曹操父子偪主篡位故乃覊旅万里纠合士衆将以讨贼今大敌未克而自立恐人心疑惑昔髙祖与楚约先破秦者王及已入关犹逡巡不敢当况今殿下未出门庭耶由是忤指余见通鑑裴松之曰先主虽云出自孝景而世数悠逺昭穆难明既绍汉祚不知以何帝为元祖以立亲庙于时英贤作辅儒生在官宗庙制度必有宪章而载记阙略良可恨哉孙权徙都武昌五月汉主立夫人吴氏为皇后子禅为皇太子解题曰刘瑁纳后瑁死后寡居羣下劝先主聘后先主疑与瑁同族法正进曰论其亲踈何与晋文之于子圉乎于是纳为夫人习凿齿曰婚姻人伦之始王化之夲匹夫犹不可以无礼况人君乎晋文废礼行权以济其业非无故而违礼教者也先主无权事之偪而引前失以为譬非𨗳其君以尧舜之道者从之过矣吴立子登为太子解题曰按吴立登为太子选置师傅铨简賔友于是诸葛恪张休顾谭陈表等入侍讲诗书出从骑射登与恪等或同舆而载或共帐而寐登为皇太子恪为左辅休为右弼谭为辅正表为翼正东宫号为多士史记楚子熊绎鲁公伯禽衞康叔子平齐太公子伋俱事成王权用诸葛张顾诸贤侍太子葢有得于三代之意矣余见通鑑六月甲辰魏祀太祖于建始殿如家人礼解题曰以宗庙未成躬执馈奠如家人之礼丁卯魏杀夫人甄氏戊辰晦日有食之魏诏勿劾三公汉车骑将军张飞为其下所杀秋七月汉主帅师击孙权权请和不许和以将军陆逊为大都督拒之魏筑凌云台八月孙权称臣于魏归于禁等丁巳魏封权为吴王加九钖解题曰魏略孙权闻魏受禅备称帝乃唿问知星者已分野中星气何如遂有僣意而以位次尚少无以威衆又欲先卑而后踞之为卑则可以假宠后踞则必致讨然后可以怒衆衆怒然后可以自大故深绝蜀而专事魏余见通鑑吴城武昌冬十月魏罢五铢钱十一月魏遣使求香犀珠贝于吴时乌桓浸衰鲜卑强盛魏置䕶鲜卑乌桓二校尉春正月丙寅朔日有食之魏诏选士不限年二月魏复通西域汉主进军夷道猇亭使将军黄权督江北军闰六月陆逊大破汉军汉主走呉以逊领荆州牧觧题曰逊遣将军李异谢旌等将三千人攻蜀将詹晏陈鳯异将水军旌将歩兵断絶险要即破晏等生降得鳯文攻房陵太守邓辅南郷太守郭睦大破之秭归大姓文布邓凯等合夷兵数千人首尾西方逊复部旌讨破布凯前后斩获招纳凡数万计诸葛亮与尚书令法正好尚不同以公相取亮每竒正智术汉主将东征孙权臣多諌不从大军败绩还住白帝亮叹曰孝直若在则能制主上令不东行就复东行必不倾危矣余见通鑑朱熹曰先主东征孔眀畧不见之议论事败之后方追恨孝直之不在得君如孔眀犹有不能尽言者乎秋八月黄权降魏九月甲午魏诏群臣不得奏事太后后族不得辅政十一月庚申晦日有食之春二月魏军还三月汉主召诸葛亮与尚书令李平受遗夏四月殂于永安宫五月太子禅即皇帝位尊皇后曰皇太后改元封亮为武乡侯领益州牧解题曰先主病笃召亮于成都属以后事谓亮曰若嗣子可辅辅之如其不才君可自取亮涕泣曰臣敢不竭股肱之力效忠贞之节继之以死遗诏勑后主曰人五十不称夭年已六十有余何所复恨不复自伤但以卿兄弟为念勉之勿以恶小而为之勿以善小而不为惟贤惟徳能服于人汝父徳薄勿效之可读汉书礼记闲暇歴观诸子及六韬商君书益人意智闻丞相为写申韩管子六通已毕未送可自更求闻达临终唿鲁王与语吾亡之后汝兄弟父事丞相今卿与丞相共事而已亮上言于后主曰遗诏事惟太宗动容损益百寮发哀满三日除服到丧期复如礼其郡国太守相都尉县令长三日便除服臣请宣下奉行余见通鑑陈夀评曰先主之强毅寛厚知人待士葢有髙祖之风英雄之气焉及其举国託孤于诸葛亮而心神无贰诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容己非唯竞利且以避害云尔又曰礼国君继体踰年改元而章武之三年则革称建兴考之古义体礼为违又国不置史注记无官是以行事多遗灾异靡书诸葛亮虽达于为政凡此之类犹有未周焉六月汉益州耆帅雍闿反秋九月汉尚书邓芝聘吴吴遂绝魏解题曰亮遣使聘吴因结和亲遂为与国亮集曰是嵗魏司徒华歆司空王朗等各有书与亮陈天命人事欲使举国称藩亮不报书作正议曰世祖创迹旧基奋羸卒数千摧莽强旅四十余万于昆阳之郊夫据道讨淫不在衆寡军诫曰万人必死横行天下昔轩辕整卒数万制四方定海内况以数十万之衆据正道而临有罪可得干拟者哉余见通鑑是嵗汉立妃张氏为皇后魏徴处士管宁为太中大夫不受夏四月魏立太学吴辅义中郎将张温聘汉秋七月魏主如许昌八月以舟师伐吴九月至广陵而还解题曰魏文帝出广陵呉人临江孙权令赵达筭之达曰曹丕走矣然呉衰庚子计五十八年权曰今日之忧不暇及子孙观权此言岂有混一之志哉余见通鑑吴杀尚书暨艶即徐彪废张温解题曰将军骆统表理张温曰温洪雅之素英秀之徳文章之采论温才则可惜言罪则可恕权不纳余见通鑑宋祁曰曹操忌孔融崔琰杀之操之宇为弗裕矣孙权引杀融为比而斥虞翻诛张温权之量又下矣待贤少忌唯刘备为绰绰冬十一月戊申晦日有食之春三月魏并州刺史梁习讨鲜卑轲比能大破之汉诸葛亮讨雍闿魏主为舟师夏五月戊申至谯六月吴以太常顾雍为丞相解题曰初权当置丞相衆议归张昭权曰方今多事职大者责重非所以优之也孙邵卒百寮复举昭权曰孤岂为子布有爱顾丞相事烦而此公性刚所言不从怨咎将兴非所以益之也乃用雍余见通鑑陈亮曰昔吴起与田文论功至主少国疑大臣未亲百姓未附之际吴起屈焉桓王属大皇于张昭更以周瑜遗之后瑜驱驰于颠危之际昭遂废不用何哉江东虽定而国轻矣秋七月诸葛亮平雍闿解题曰益州永昌牂柯越嶲南中四郡皆平南中葢昔夷越之地滇濮句町夜郎榆叶桐师旧堂侯王国以十数益州故滇池国今姚州之地汉武帝置郡东汉明帝分置永昌郡古哀牢国也牂柯故且兰今珍承溱费西髙州之地汉武帝置郡越嶲今黎雅叙三州及姚嶲州之地汉武帝置郡亮平四郡改益州为建寕郡别立益州郡后改为晋宁郡分建宁越嶲置云南郡又分建宁牂柯置兴古郡事见通鑑冬十月魏主至广陵而还十二月吴鄱阳贼彭绮反夏四月魏杀治书执法鲍勋五月魏立子平原王叡为皇太子丙辰召中军大将军曹真镇军大将军陈群征东大将军曹休抚军大将军司马懿受遗辅政丁巳魏主殂太子叡即皇帝位尊皇太后曰太皇太后皇后曰皇太后追谥甄夫人曰文昭皇后解题曰按晋书夲纪懿内忌而外寛猜忌多权变魏武察懿有䧺豪志闻有狼顾相欲騐之乃召使行前令反顾面正后而身不动因谓太子丕曰司马懿非人臣也必预汝家事太子素与懿善每相全佑故免懿于是勤于吏职夜以忘寝至于刍牧之间悉皆临履由是魏武意遂安余见通鑑天之祸败人之国家也岂人之所能为哉以魏武之猜䧺逆睹司马不臣之迹吚嘤以告其子而丕故忘之拥䕶全佑任之託孤于是懿窥伺间便忽起而搤其吭曹氏不血食矣味孟子反尔之言察老氏好还之戒天实为之于丕何尤哉秋八月呉王权攻魏江夏遣将围石阳寻退觧题曰自是呉之有事于魏东不出合肥夀春西不过襄阳江夏而已殷扎尝请权大举谓若不悉军动衆循前轻举则民疲威消时往力竭彼盖知之矣余见通鑑春正月呉获彭绮三月汉下诏伐魏诸葛亮屯汉中觧题曰亮上䟽曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈扵内忠良之士立身于外者盖追先帝之殊遇欲报之于陛下也诚宜开张圣徳以光先帝遗徳恢𢎞志士之气不宜妄自菲薄引喻以塞忠諌之路也宫中府中俱为一体陟罚臧否不宜异同若有作姦犯科及为忠善者宜付有司论其刑赏以昭陛下平明之理不宜偏私使内外异法也侍中郭攸之费祎侍郎董允等此皆良实志虑忠纯是以先帝简㧞以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以衆议举宠为督愚以为营中之事悉以咨之必能使行陈和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣夲布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之务由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命已来夙夜忧叹恐付託不效以伤先帝之眀故五月渡泸深入不毛今南方已定兵甲已足当奖率三军北定中原庶竭驽钝攘除姦㐫兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下託臣以讨贼兴复之效不效则治臣之罪以告先帝之灵若无兴徳之言责攸之祎允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言夏四月乙亥魏复行五铢钱解题曰叶适曰黄初五铢钱未㡬以谷贵罢至是始复行然则建安中物踊但用谷帛非若王莽日改币而禁挟钱也币与物相权从古而然虽操猜诈百出不敢用异説后世以有限逐无涯自坐穷处遂无䇿矣甲申魏初营洛阳宗庙冬十一月魏立贵嫔毛氏为皇后十二月孟达复降汉魏都督荆豫州军事司马懿帅师袭之解题曰降人李鸿诣诸葛亮曰间过孟达许适见王冲从南来言眀公切齿于达欲诛达妻子頼先主不听耳达曰诸葛亮见顾有夲末终不尔也不信冲言委仰明公无复己巳亮欲诱达以为外援与达书达得书数相交通辞欲叛魏魏遣司马懿征之即斩灭达亮亦以达无款诚之心故不救助也余见通鑑春正月魏平孟达汉诸葛亮出祁山降天水南安安定魏遣大将军曹真御之二月魏主如长安亮参军马谡与魏将军张郃战于街亭败绩亮诛谡自贬为右将军解题曰夏侯楙镇长安亮于南郑与羣下计议督前部领丞相司马魏延曰闻夏侯楙少主婿也怯而无谋今假延精兵五千直从褎中循秦岭而东当子午而北不过十日可到长安楙闻延奄至必乘船逃走长安中惟有御史亰兆太守耳横门邸阁与散民之谷足周食也比东方相合聚尚二十许日而公从斜谷来必足以达如此则一举而咸阳以西可定矣亮以为此县危不如安从坦道可以平取陇右十全必克而无虞故不用延计亮扬声由斜谷道取郿使赵云邓芝为疑军据箕谷魏大将军曹真举衆拒之亮率诸军攻祁山戎阵整齐赏罚肃而号令明南安天水安定叛魏应亮关中响应魏帝西镇长安命张郃拒亮亮使参军马谡督诸军在前与郃战于街亭谡违亮节度依阻南山不下据城郃絶其汲道击大破之亮㧞西县千余家虏姜维还于汉中蜀人皆贺亮亮颜色愀然有戚容谢曰普天之下莫非汉氏国家威力未举使百姓困于豺狼之吻一夫有死皆亮之罪以此相贺能不为愧赵云邓芝兵弱敌强失于箕谷然歛衆固守不至大败戮谡以谢衆上䟽曰臣以弱才叨窃非据不能训章明法临事而惧至有街亭违命之阙箕谷不戒之失咎皆在臣授任无方臣明不知人䘏事多闇春秋责帅臣职是当请自贬三等以督厥咎余见通鑑夏呉鄱阳太守周鲂诱魏扬州牧曹休向晥秋八月呉王权至晥以陆逊为大都督大破休于石亭解题曰曹休将歩骑十万至晥城以迎鲂时呉以陆逊为元帅全琮朱桓为左右督各督三万人击休休知见欺当引军还自负衆盛邀于一战桓进计曰休本以亲戚见任非智勇名将也今战必败败必走当由夹石挂车此两道皆险阨若以万兵柴路则彼衆可尽而休可生虏臣请将所部以断之若蒙天威得以休自效便可乘胜长驱进取寿春割有淮南以规许洛此万世一时不可失也权先与陆逊议逊以为不可不施行逊自为中部朱桓全琮为左右翼三道俱进果冲休伏兵因驱走之追亡逐北径至夹石斩获万余牛马骡驴车乗万两军资器械畧尽魏豫州刺史贾逵与休合进度休深入必败乃部署诸将水陆并进行二百里得生贼言休战败权遣兵断夹石诸将不知所为或欲待后军逵兼道进军多设旗鼓为疑兵吴军遂退逵㨿夹石以兵粮给休休军乃振余见通鑑此一役也吴可以大得志而固失之岂陆逊耻其谋之不已出而致然欤推此心以往其害事大矣冬十二月汉诸葛亮出散关围魏陈仓不克退斩魏追将王双解题曰亮闻孙权破曹休魏兵东下关中虚弱上言曰先帝虑汉贼不两立王业不偏安故託臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故託臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀故冐危难以奉先帝之遗意也而议者谓为非计今贼适疲于西又务于东兵法乗劳此进趋之时也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟关羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之愚所能逆睹也张栻曰三代衰五霸起而功利之説盈天下谋国者不复知正谊明道之为贵三老董公独得宏纲以告汉髙帝犹未能尽其用也孔明当汉祚之季乃能执其机而用之其言曰汉贼不两立臣鞠躬尽力死而后已此夏少康四十年经营宗祀而卒以配天之本心也孔明可谓有正大之体矣余见通鑑魏辽东太守公孙恭兄子渊篡恭自立春汉诸葛亮遣将定魏武都隂平二郡复为丞相解题曰隂平今文龙州之地夏四月丙申吴王权即皇帝位改元追尊考妣为帝后立王太子登为皇太子解题曰宋庠纪年通谱改元以恊瑞黄龙本汉宣帝号再用旧元始于此六月汉遣衞尉陈震使吴吴主与盟约中分天下解题曰豫青徐幽属吴兖兾并凉属魏其司州之土以凾谷关为界杜佑通典魏据中原有州十二司𨽻荆豫兖青徐凉秦兾幽并扬雍有郡国六十八东自广陵寿春合肥沔口西阳襄阳重兵以备吴西自陇西南安祁山汉阳陈仓重兵以备蜀蜀主全制巴蜀置益梁二州有郡二十二以汉中兴势白帝为重镇吴主北据江南尽海置交广荆郢扬五州有郡四十有三以建平西陵乐乡武昌晥城牛渚圻濡湏并为重镇其后得沔口邾城广陵魏主追尊髙祖考妣为帝后秋七月魏诏后嗣由诸侯入奉大綂者不得顾私亲九月吴迁都建业使上大将军陆逊辅太子登于武昌解题曰按江表𫝊初权在武昌欲迁都建业而虑水道沂流二千里一旦有警不相赴及以此懐疑及至夏口大㑹百官议之或陈宜立栅于夏口或言宜重设鐡鎻权皆以为非计张梁为小将越席而进曰今宜明树赏罚之信遣将入沔与敌争利形势既成彼不敢干也使武昌有精兵万人付智略者任将常使严整一旦有警应声相赴作甘水城轻舰数十诸所宜用皆使备具如此开门延敌敌自不来矣权以梁计为得权大㑹将相文武特谓严畯曰孤昔叹鲁子敬比邓禹吕子衡方吴汉闻卿诸人未平此论今定云何畯退席曰臣未解指趣权曰昔邓仲华初见光武时受更始使抚河北耳未有帝王之志也禹劝之以复汉业是禹开初议之端矣子敬英爽有殊略孤与一语便及大计与禹稍似吕子衡忠笃亮直性虽如奢然以忧公为先不足为损避袁术自归于兄兄作大将别领部曲故忧兄事乞为都督办䕶修整加之恪勤与汉相类皆有指趣非孤私之也畯乃服冬十月魏置聴讼观又诏司空陈羣等删律解题曰肉刑之议陈羣父子发之也自曹操以来屡议施行特迫于军事不果耳今因衞觊之请删约汉律而使羣辈尸其事不知所谓于正律为增于旁章科令为省者果得圣主制刑之意否耶至晋而又定律矣事见通鑑十一月魏宗庙成迎主于邺解题曰裴松之曰按黄初四年有司奏立二庙太皇帝大长秋与文帝之髙祖共一庙特立武帝庙百世不毁今此无髙祖神主葢以亲尽毁也此则魏初唯立亲庙祀四室而已至景初元年始定七庙之制十一月汉筑汉乐二城解题曰通鑑筑汉城于沔阳乐城于成固今兴元府成固县蜀曰乐城有南北城相对兴元府西县即古沔阳有西乐城周三十里常璩华阳国志蜀以沔阳为汉城城固为乐城史容曰汉乐二城皆在成固故沔阳自号西乐城魏黄门侍郎杜恕论刺史不宜领兵解题曰时公卿以下大议损益恕以为古之刺史奉宣六条以清净为名威风着称今可勿令领兵以専民事俄而镇北将军吕昭又领兾州乃上䟽曰大魏奄有十州之地而承丧乱之弊计其户口不如往昔一州之民今荆扬青徐幽并雍凉縁邉诸州皆有兵矣其所恃内充府库外制四夷者惟兖豫司兾而已臣前以州郡典兵则専心军功不勤民事宜别置将守以尽治理之务而陛下复以兾州宠秩吕昭兾州户口最多垦辟又有桑枣之饶国家徴求之府诚不当复任以兵事也夫天下犹人之体腹心充满四支虽病终无大患今兖豫司兾亦天下之腹心也实愿四州之牧守独修务本之业以堪四支之重春正月吴遣将浮海求夷洲亶洲陆逊等諌不聼解题曰浮海求夷洲亶洲求马辽东求珠崖儋耳吴之势亦有所局矣二月魏立郎吏课试法尚书诸葛诞中书郎邓飏等以浮诞免官夏六月戊子魏太皇太后殂秋七月魏大司马曹真大将军司马懿伐汉汉诸葛亮待之于成固赤坂九月真等还解题曰魏使司马懿由西城张郃由子午曹真由斜谷欲攻汉中诸葛亮待之于成固赤坂余见通鑑按通典洋州西乡兴道洋源县皆汉成固县地非今兴元府成固也赤坂在今洋州东龙亭山当子午谷路是嵗汉督前部魏延破魏雍州刺史郭淮于阳谿吴五谿蛮叛春二月吴使太常潘濬讨叛蛮汉诸葛亮围祁山魏司马懿救之夏五月亮败之于卤城六月引退杀魏追将张郃解题曰按汉晋春秋懿畱精甲四千守上邽余衆悉出西救祁山亮分兵畱攻自逆懿于上邽郭淮费曜等邀亮亮破之与懿遇于上邽之东敛军依险军不得交亮引还懿寻亮至于卤城又登山掘营不肯战贾诩魏平数请战因曰公畏蜀如勐虎奈天下笑何懿病之五月辛巳乃使张郃攻无当监何平于南围自按中道向亮亮使魏延髙翔吴班赴拒大破之懿还保营又按魏畧亮军退懿使张郃追之郃曰军法归军勿追懿不聴郃不得已遂进蜀军乘髙布伏弓弩乱发矢中郃髀余见通鑑秋魏东阿王植上䟽诏寛诸侯王法禁解题曰植上䟽诏报曰葢教化所由各有隆敝非皆善始而恶终也势使之然故忠厚仁及草木则行苇之诗作恩泽衰薄不亲九族则角弓之章刺今令诸国兄弟情礼简怠妃妾之家膏沐疏畧朕纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纲纪本无禁锢诸国通问之诏也矫枉过正下吏惧谴以至于此耳已敕有司如王所诉植复上疏陈审举之义帝复优答报余见通鑑八月汉徙中都䕶李平于梓潼解题曰张栻曰正观政要载孔明语云吾心如秤不能为人作轻重此真孔明语也观廖立李平之事可见矣事见通鑑冬十月吴使人诱魏扬州刺史王凌败其兵十一月戊戌晦日有食之十二月丁邜吴改明年元春正月吴太子登还建康二月魏诏诸侯王以郡为国解题曰葢因东阿王之疏而为之者也王师古曰此诏下矣然未及三世司马専权以至篡夺葢明帝知有封建而不知所以封建虽有名而不得实效也事见通鑑三月吴遣将浮海之辽东秋九月魏邀之成山斩其将大事记续编卷二十一大事记续编卷二十二钦定四库全书大事记续编卷二十二明王祎撰春二月诸葛亮出斜谷约吴大举伐魏三月庚寅山阳公薨于魏夏四月诸葛亮屯渭南魏司马懿拒之亮分兵屯田觧题曰按蜀志晋书夲纪亮悉大衆由斜谷出以流马运亮垒于郿之渭水南原引军而济诸将欲住渭北以待之懿曰百姓积聚皆在渭南此必争之地遂引军而济背水为垒因谓诸将曰亮若勇者当出武功依山而东若西上五丈原则诸军无事矣亮果屯上原诸将渡渭懿遣周当屯阳遂以饵之数日亮不动懿曰亮欲争原而不向阳遂此意可知也遣胡遵郭淮共偹阳遂遂与亮㑹于积石临原而战亮不能进还于五丈原亮每患粮不继使已志不伸是以分兵屯田为久驻之基懿弟孚书问军事懿复书曰亮志大而不见机多谋而少决好兵而无权虽提卒十万已堕吾画中破之必矣余见通鑑五月吴主三道伐魏六月魏主遣兵助司马懿秋七月自率水军东下吴军皆退解题曰权遣陆逊诸葛瑾等屯江夏沔口孙韶张承等向广陵淮阳权率大衆围合肥周鲂𫝊孙韶等入淮全琮朱桓趋合肥诸葛瑾歩隲朱然到襄阳陆逊潘璋等讨梅敷东主自掩石阳孙奂治安陆城余见通鑑八月汉武乡忠武侯诸葛亮卒于军征西大将军魏延与丞相长史杨仪相攻仪斩延率师还左将军吴懿为车骑将军督汉中丞相长史蒋琬为尚书令总国事寻加益州刺史觧题曰晋纪亮卒诸将烧营遁走百姓奔告懿出兵追之亮长史杨仪反旗鸣鼓若将距懿者懿不之逼于是杨仪结阵而去经日懿行其营垒观其遗事获其图书粮谷甚衆懿审其必死曰天下竒才也辛毗以为尚未可知也懿曰军家所重军书密计兵马粮谷今皆弃之岂有人捐其五藏而可以生乎宜急追之追到赤岸乃知亮死审问亮部将杨仪魏延争权仪斩延并其衆懿欲乘隙而进有诏不许余见通鑑王通曰使诸葛亮而无死礼乐其有兴乎陈寿曰备殂嗣子幼弱事无鉅细亮皆専之于是外连东吴内平南越立法施度整理戎旅工械技巧物究其极科教严明赏罚必信至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵邉疆震盪宇内又自以为无身之日则未有能蹈渉中原抗衡上国者是以用兵不戢屡耀其武然亮所与对敌或值人杰加衆寡不侔攻守异体故虽连年动衆未能有克至今梁益之民咨述亮者虽甘棠之咏召公郑人之歌子产无以逺譬也孟轲云以佚道使民虽劳不怨生道杀人虽死不忿信矣袁暐曰亮受六尺之孤摄一国之政事凡庸之君専权而不失礼行君事而国人不疑行法严而国人悦服用民尽其力而下不怨及其兵出入如賔行不冦刍荛者不猎如在国中其用兵也师止如山进退如风兵出日天下震动而人心不忧田畴辟仓廪实器械利蓄积饶朝㑹不譁路无醉人孔子曰雍也可使南面诸葛亮有焉吴以节度诸葛恪为丹阳太守讨山越解题曰江表𫝊曰吴王初置节度官使典掌军粮非汉制也春正月戊子魏以司马懿为太尉解题曰赏御敌之功也魏皇太后以忧殂汉徙中军师杨仪于汉嘉寻自杀解题曰事见通鑑薛季宣曰蜀五军其左右将军督䕶各一人其中师监䕶典参军各一人都䕶一人其前师将军监䕶督军各一人其后督将军兼一人是时户籍士民异号往往充兵之家已非民伍然诸葛治军有法帅十二更张郃之战在者八万去者愿畱亮卒士卒更相重冐姦巧非一蜀兵耗矣夏四月汉蒋琬为大将军录尚书事后军师费祎尚书令魏大营宫殿减将吏俸禄解题曰按水经注谷水东歴大夏门故夏门也陆机与弟书云门有三层髙百尺魏明帝造谷水又东迳广莫门北汉之谷门也北对芒阜连岭修亘魏志曰明帝欲平北芒令登台见孟津侍中辛毗諌乃止其一水自千秋门南流迳神虎门下东对云龙门衡栿之上皆列龙虎之状以火齐薄之又南迳通门掖门西又南流东转迳阊阖门南案礼王有五门魏明帝上法太极于洛阳南宫起太极殿于汉崇徳殿之故处改雉门为阊阖门渠水又枝分夹路南迳太尉司徒两坊间谓之铜駞街明帝置铜駞诸猎于阊阖南街东迳司马门南明帝始筑无阙门余见通鑑秋七月魏崇华殿火八月魏立子芳为齐王是嵗魏幽州刺史王䧺使人刺杀轲比能部落离散魏张掖水涌石负图魏以马易珠翠于吴春吴铸大钱一当五百夏四月汉主如湔观汶水解题曰诸葛亮既死而禅始自纵矣汉徙武都氐王符健于广都冬十月有星孛于大辰又孛于东方十一月己亥彗星见春正月魏黄龙见山荏散骑常侍髙堂隆以为魏得土徳三月改元首建丑之月解题曰按宋礼志魏初正朔依虞夏故事若礼乐服色牲币自当随土徳之数尚书令桓阶等奏国家承汉氏人正之后当受之以地正令从汉正则牺牲不得独改明帝在位便有改正朔之意朝议不决乃下诏公卿以下博议侍中髙堂隆议轩辕髙辛夏后氏汉皆以十三月为正少昊唐殷皆以十二月为正髙阳虞周皆以十一月为正虽百世皆以前代正而复也大尉司马懿尚书仆射衞臻尚书薛悌中书监刘放中书侍郎刁干愽士秦静以为不宜改青龙五年山荏县言黄龙见帝乃诏三公推三统之次魏得地綂当以建丑之月为正改青龙五年春三月为景初元年孟夏四月服色尚黄牺牲用白或问朱熹作纲目之意曰主在正綂三国当以蜀为正而司马光乃云诸葛亮入寇冠屦倒置何以示训縁此遂欲成书熹之主意如此窃谓通鑑以魏为正则景初三年之中故应改蜀建寅之正以从魏建丑之正纲目既以蜀为主乃不能改魏建丑之正以从蜀建寅之正岂未及订定故耶秋七月魏制三祖为不毁之庙魏征公孙渊渊反八月遣幽州刺史毌丘俭讨之不利渊自立为燕王改元汉皇后殂解题曰蜀𫝊书于六月而通鑑载于七月之后误也冬十月魏大水魏杀其后毛氏十一月魏诏汉四百年无禘礼始营圎方丘南北郊吴诸葛恪平山越是嵗魏作都官考课法不果行汉将军王平督汉中解题曰建兴六年属参军马谡先锋谡舍水上山举措烦扰平连规諌谡不能用大败于街亭衆尽星散惟平所领千人鸣鼓自持魏将张郃疑其伏兵不往逼也于是平徐徐收合诸营遗迸率将士而还亮既诛谡等平特见崇显加拜参军綂五部兼当营事九年亮围祁山平别守南围司马懿攻亮张郃攻平平坚守不动郃不能克十二年亮卒军退还魏延作乱一战而败平之功也迁后典军副吴懿住汉中又领汉中太守十五年代懿督汉中延熈元年蒋琬住沔阳平署琬府事春正月汉立皇后张氏改元立子璇为皇太子二月魏遣司马懿伐辽东吴铸大钱一当千六月彗星见于张魏司马懿围襄平丙寅克之斩公孙渊解题曰按晋书夲纪公孙渊遣车骑数万阻辽隧坚壁而守南北六七十里以拒懿懿盛兵多张旗帜欲出其南贼尽锐赴之乃泛舟潜济以出其北与贼营相逼沉舟焚梁傍辽水作长围弃贼而向襄平诸将曰不攻贼而作围非所以示衆也懿曰贼坚营髙垒欲以老我兵也攻之正入其计此王邑所以耻过昆阳也古人曰敌虽髙垒不得不与我战者攻其所必救贼大衆在此则巢窟虚矣我直指襄平必人怀内惧惧而求战破之必矣遂整阵而过贼见兵出其后果邀之懿谓诸将曰所以不攻其营政欲致此不可失也乃纵兵逆击大破之三战皆㨗贼保襄平进军围之余见通鑑始公孙度以中平六年据辽东至渊三世凡五十年秋八月吴改元吴中书郎吕壹伏诛冬十一月汉蒋琬屯汉中以王平为前䕶军魏立夫人郭氏为皇后以燕王宇为大将军刘放孙资荐武衞将军曹爽及司马懿甲申免宇以爽代之十二月丁亥朔立齐王芳为太子懿爽受遗辅政魏主殂太子芳即皇帝位尊皇后曰皇太后加懿爽侍中假节钺都督中外诸军录尚书事诸宫室之役皆以遗诏罢之解题曰按晋书后妃传魏明帝世懿居上将之任诸子并有䧺才大畧师妻夏侯氏知师非魏之纯臣而夏侯氏魏之甥师深忌之青龙二年遂以鸩卒青龙二年明帝即祚之八年也时国未有衅而懿父子逆节已萌其妇与妻知之而举朝莫之知也孙资刘放且荐懿入朝使参顾命天方以典午为曹氏之斤斧固宜人谋之踈哉余见通鑑又按光武征伐四方始置督军御史建安中曹操以曹仁都督七军讨田银魏文即位改监某州诸军事为都督某州诸军事曹仁都督荆扬益州曹真都督雍凉州臧覇都督青州是也杜佑谓始于黄初三年非也都督中外诸军事始黄初三年尔至是爽懿以受遗居此任大和四年懿代蜀遂加大都督矣春正月丁丑魏以司马懿为太傅曹爽弟羲为中领军训为武衞将军彦为散骑常侍爽引散骑侍郎何晏散骑常侍丁谧等为腹心三月汉蒋琬为大司马冬十一月吴将廖式反于临贺讨平之魏复以建寅为正改元春吴零陵太守殷札请大举伐魏不能用夏四月吴遣四将入魏境解题曰汉晋春秋殷札言于权曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举彊羸之数使强者执战羸者转运西命益州军于陇右授诸葛瑾朱然大衆指事襄阳陆逊朱桓别征夀春大驾入淮阳歴青徐襄阳以西困于受敌长安以西务对蜀军许洛之衆势必分离掎角瓦解民必内应将军对向或失便冝一军败绩则三军离心便当秣马脂车陵蹈城邑乘胜逐北以定华夏若不悉军动衆循前轻举则不足大用易于屡退民疲威消时往力竭非出兵之䇿也五月吴太子登卒吴围樊六月魏司马懿帅师拒之吴师遁是嵗魏屯田淮南北开漕渠解题曰时欲广田畜谷使邓艾行陈项已东至寿春艾以为田良水少不足以尽地利宜开河渠引水浇溉大积军粮又通运漕之道又以为昔破黄巾因为屯田积谷许都以制四方今三隅已定事在淮南每大军征举运兵过半功费巨亿陈蔡之间土下田良可省许昌左右诸稻田并水东下令淮北屯二万人淮南三万人十二分休常有四万人且田且守计除衆费嵗完五百万斛六七年间可积三千万斛此则十万之衆五年食也事皆施行余见通鑑叶适曰以今约之则收少而食多未知当时调度如何然作田计夫军食计口古今所同不能一夫耕百畆而食六十斛也管宁卒于魏解题曰苏轼曰曹操既得志士人靡然归之文若盛徳犹为之经营谋虑一旦小异便为所杀孔文举竒逸博闻志大而才踈每所建辄中操病况肯为用乎然终亦不免桓温谓孟嘉曰人不可无势我乃能驾御卿温之才百倍于嘉所以云尔者自知其隂贼险狠不为髙人胜士所比数尔管幼安懐寳遯世龙骧海表其视曹操父子真穿窬斗筲而已终身不屈既不可得而用其可得而杀乎贤于文若文举逺矣春正月吴立子和为皇太子秋七月吴击儋耳珠崖解题曰按吴传权欲遣偏师取夷州及珠崖皆以谘陆逊逊上䟽曰今兵兴歴年见衆损减陛下忧劳圣虑忘寝与食将逺规夷州以定大事臣惟万里袭取风波难测民易水土必致疾疫今驱见衆经渉不毛欲益更损欲利反害又珠崖絶险民犹禽兽得其民不足济事无其兵不足亏衆但当育养士民寛其租赋衆克在和义以劝勇则河渭可清矣全琮曰殊方异域隔绝瘴海水土气毒自古有之兵入民出必生疾病转相汚染往者惧不能返所获何可多致权不听余见通鑑八月吴封子覇为鲁王夏四月魏立皇后甄氏五月朔日有食之既冬十月汉蒋琬还涪王平为前监军督汉中十一月费袆为大将军录尚书事解题曰琬以诸葛亮数闚秦川道险运艰竟不能克乃作舟船欲由汉沔袭魏兴上庸㑹疾未行而衆论咸谓如不克㨗还路甚难于是遣费袆等喻指琬承命上䟽曰自臣奉辞汉中已经六年规方无成夙夜忧惨今魏跨带九州平除未易若东西并力首尾掎角虽未能速得如志且当分裂蚕食先摧其支党然吴期二三连不克果輙以袆等议以凉州胡塞之要进退有资且羌胡乃心思汉如渇宜以姜维为凉州刺史若维征行䘖持河右臣当帅军为继今涪水陆四通惟急是应若东北有虞赴之不难由是遂还住涪张栻曰琬非应变之才也魏曹固上䟽论封建曹爽不能用春正月吴上大将军陆逊为丞相镇武昌二月魏曹爽帅师伐汉三月汉王平据兴执以拒之閠三月复遣费袆救之解题曰左䕶军刘敏与镇北大将军王平俱镇汉中曹爽袭蜀或谓但可守城不出拒敌必自引退敏以为男女布野农谷栖畆若听敌入则大事去矣遂率所领与平据兴势多张旗帜绵亘百余里余见通鑑夏四月朔日有食之五月魏军退走是嵗冬汉费袆为益州刺史侍中董允守尚书令春正月吴太子和与鲁王覇礼秩如一陆逊上䟽諌呉主切责之二月逊自杀子建武校尉抗代领其衆解题曰按呉録权见杨竺辟左右而论覇之才竺深述覇有文武英姿宜为嫡嗣权许焉有给使伏于牀下具闻之以告太子陆𦙍当至武昌往辞太子太子不见而微服至其车上与共宻议欲令陆逊表諌既而逊有表极諌权疑竺泄之竺辞不服权使竺出寻其由竺白顷惟𦙍西行必其所道又遣问逊逊言𦙍所述召𦙍考问𦙍为太子隐曰杨竺向臣道之遂共为狱竺不胜痛毒服是所道乃斩竺晋春秋萧方三十国春秋云逊自缢死抗年二十以父丧还遂絶賔客权所赐一无所领及权意解使抗屯柴桑泣涕与别曰吾前用䜛言与汝父大义不笃以此负汝前后之事一皆焚也抗流涕不答时人髙之余见通鑑秋八月汉皇太后殂解题太后呉氏通鑑云甘太后未见所出冬十二月汉费袆行汉中围守解题曰时王平以武将镇汉中故袆自行围守至明年六月而还春二月呉车骑将军朱然攻魏柤中破之解题曰按汉晋春秋柤中民吏万余家渡沔司马宣王谓曹爽曰若便令还必复致冦宜权留之爽曰今不修守沔南留民沔北非长策也宣王曰不然凡物置之安地则安危地则危故兵书曰成败形也安危势也形势御衆之要不可不审设令贼二万人断沔水三万人与沔南诸军相持万人陆钞柤中君将何以救之爽不听卒令还然后袭破之袁淮言于爽曰呉楚之民脆弱寡能英才大贤不出其土不足与中国相抗然常爲中国患者葢以江汉为池舟楫为用利则陆钞不利则入水攻之道逺中国之长技无所用也孙权十数年来大畋江北缮治甲兵精其守御数出盗窃敢逺其水陆次平土此中国所愿闻也夫用兵者贵以饱待饥以逸击劳师不欲久行不欲逺守少则固力専则强今宜捐淮汉已南退却避之若贼入居中央来侵边境则随其所短中国之长技得用矣若不敢来则边境得安无钞盗之忧我国富兵强政脩民一矣今襄阳孤在汉南贼循汉而上则断而不通一战而胜则不攻而自服故置之无益于国亡之不足为辱遂不徙叶适曰权是时不止于守江而又欲为取淮汉以比之规故也孙氏及五代江淮攻守大略类此自呉扬氏无争淮北之势而淮不可守唐李氏割淮臣周不敢窥江以北而江不可守宋建炎绍兴则以淮守淮以江守江而孙氏及五代之故实遂不及讲魏毋丘俭讨髙句骊夏讨濊貊破之秋九月呉骠骑将军歩隲为丞相分荆州为二部镇南将军吕岱为上大将军督武昌以西将军诸葛恪为大将军镇武昌呉罢大钱冬十一月汉安阳恭侯蒋琬卒汉董允卒解题曰按蜀志琬与董允俱以延熙九年卒通鑑载于八年而目录书于九年疑编写之误春二月朔日有食之解题曰以长歴考之庚午朔也三月呉作太初宫解题曰南朝宫苑记太初宫方五百丈本长沙桓王故府黄龙元年都建业因居故府不改北直䑓城西掖门路魏曹爽迁太后于永宁宫夏五月魏司马懿称疾不与政解题曰丁谧毕轨等既进用数言于爽曰宣王有大志而甚得民心不可以推诚委之由是爽恒猜防焉礼貎虽存而诸所兴造皆不复由宣王宣王不能争且惧其祸故避之余见通鑑是嵗汉以选曹郎陈祇为侍中黄门令黄皓始用事解题曰陈祇代董允为侍中则在允既卒之后也通鑑亦误于八年书之汉凉州刺史姜维为衞将军録尚书事解题曰十年维迁衞将军与大将军费祎录尚书事通鑑载于九年魏雍凉羗胡降汉汉姜维出陇右与魏雍州刺史郭淮战于洮西夏四月魏以光禄大夫徐邈为司空不受解题曰卢钦着书称邈曰或问徐公当武帝之时人以为通自在凉州及还京师人以为介何也答曰往者毛孝先崔季珪等用事贵清素之士于时皆变易车服以求名髙而徐公不改其常故人以为通比来天下奢靡转相倣效而徐公雅尚自若不与俗同故前日之通乃今日之介也是世人之无常而徐公之有常也余见通鑑五月汉费祎屯汉中解题曰王平卒故也大事记续编卷二十二大事记续编卷二十三钦定四库全书大事记续编卷二十三明王祎撰春正月甲午魏主谒明帝陵曹爽兄弟从司马懿以皇太后令闭城门勒兵奏免爽等魏主还戊戌懿杀爽兄弟及尚书丁谧邓飏何晏大司农桓范等皆夷三族丁未懿自为丞相加九钖辞不受右将军夏侯覇奔汉解题曰按晋书本纪世语正始六年大将军曹爽毁中垒营以兵属其弟中领军羲懿禁之不可八年爽迁太后于永宁宫专擅朝政兄弟并典禁兵屡改制度懿不能禁爽兄弟数俱出逰司农桓范谓曰总万机典禁兵不宜并出若有闭城门谁复纳人者爽曰谁敢尔耶由此不复并行天子谒高平陵爽兄弟皆从懿于是奏太后废爽兄弟时懿子师为中护军将兵屯司马门懿列阵阙下假司徒高柔节行大将军事领爽营谓柔曰君为周勃矣命太仆王观行中领军摄羲营懿帅太尉蒋济等勒兵出迎天子屯于洛水浮桥余见通鑑叶适曰曹操三世诸将未有擅兵于外者盖人主自执其权也司马懿累立大功年当垂七十欲取其兵柄而不能忽值齐王童㓜爽羲子弟晏飏文吏皆莫以为意故懿父子得募士于外以逆行之然亦可谓至危矣使晏等有一人知出于此苐不至弃军逰荡懿父子何由得肆其志正与吕须事同矣夏四月乙丑魏改元秋汉姜维攻魏雍州不克解题曰史容曰建安中复禹贡九州置雍州魏文帝分河西为凉州陇右为秦州三辅属司𨽻晋地理志通典皆云晋初置雍州而此时已有雍州则不始于晋矣大抵晋书言晋所置州郡往往已多见于魏冬十二月辛卯魏以司空都督扬州军事王凌为太尉解题曰按列传晋春秋凌外甥令狐愚为兖州刺史舅甥并典兵专淮南之重宻恊计谓齐王不任天位楚王彪长而才欲迎立彪都许昌九月愚遣将张式至白马与彪相问往来凌又遣舎人劳精诣洛阳语子广广曰凢兴大事应本人情今曹爽以骄奢失民何平叔虚而不治丁毕桓邓虽并有宿望皆专竞于世加变易朝典政令数改所存虽高而事不下接民习于旧衆莫之从故虽势倾四海声震天下同日斩戮名士减半而百姓安之莫之或哀失民故也今懿情虽难量事未有变而擢用贤能广树胜已修先朝之政令副衆心之所求爽之所以为恶者彼莫不改夙夜匪懈以恤民为先父子兄弟并握兵要未易亡也凌不从余见通鑑秋八月吴废太子和赐鲁王覇死冬十一月吴立子亮为皇太子吴作堂邑涂塘解题曰涂塘在今真州六合县西二十五里盖塞滁水以为塘也后周置瓦梁郡陈吴明彻平之有上瓦梁下瓦梁堰上瓦梁一名石梁在天长下瓦梁在六合南塘何延钖曰由滁河而上数百里五十四流辐凑吴堰李氏发炀帝陵石封滁口欲揖长源西流指高岸横亘未及就宋景德元年毁之十二月魏征南将军王昶袭吴破之魏罢校事官解题曰时校事放横黄门侍郎程暁上疏曰周礼云设官分职以为民极春秋传曰天有十日人有十等愚不临贤贱不临贵明试以功九载考绩各修厥业思不出位斯诚为国要道也秦汉虽官名改易职司不同初无校事之官干预庶政者也武皇帝大业草创衆官未备而军旅勤苦民心不安乃有小罪不可不察故置校事取其一切此覇世之权宜其后渐䝉见任上察宫庙下设衆司官无局业职无分限随意任情惟心所适法造于笔端不依科诏狱成于门下不顾覆讯其选官属以谨慎为粗疏以詷为贤能其治事以刻暴为公严以循理为怯弱外则託天威以为声势内则聚羣奸以为腹心大臣耻与分势含忍而不言小人畏其锋芒郁结而无告至使尹模公于目下肆其奸慝今外有公卿将校总统诸署内有侍中尚书综理万机司𨽻校尉督察京辇御史中丞董摄宫殿皆高选贤才以充其职申明科诏以督其违者此诸贤犹不足任校事小吏益不可信于是遂罢校事官夏魏王凌谋立楚王彪司马懿帅师讨之五月甲寅凌自杀併其党夷三族解题曰颕州颖丘县吴魏之际关防莫谨于此事见通鑑魏扬州刺史诸葛诞为镇东将军都督扬州军事吴立夫人潘氏为皇后六月魏赐楚王彪死録诸王公于邺汉费祎还成都秋七月壬戌魏皇后甄氏殂八月戊寅魏舞阳宣文侯司马懿卒其子卫将军师自为抚军大将军録尚书事解题曰苏辙曰世之説者曰司马仲达之于魏即曹孟德之于汉也二人智勇权畧则同而所䖏则异汉自董卓之后内溃外畔帝王之势尽矣独其名在且曹公假其名号以服天下拥而植之许昌建都邑征畔逆皆曹公也仲达则不然明帝之末曹氏之业固矣虽明帝以淫虐失衆曹爽以骄纵得罪而颠覆之形未见天下未畔魏也仲达因其隙而乗之拊其背而夺其成业事与曹公异矣事见通鑑冬十月吴徴诸葛恪领太子太傅汉费祎屯汉夀解题曰今利州绵谷县蜀王弟所封史记所谓直蜀相攻者也春正月癸卯魏司马师自为大将军吴封故太子和为王二月魏立皇后张氏吴改元神鳯吴杀其后潘氏吴主召诸葛恪㑹稽太守滕𦙍受遗辅政夏四月殂太子亮即皇帝位改元闰五月以恪为太傅太常滕胤为卫将军领尚书事吕岱为大司马解题曰吴书权寝疾意颇感悟欲徴太子和还立之全公主及孙峻孙𢎞固争之乃止余见通鑑苏辙曰任人莫难于託国汉武帝因文景之后虐用其民㡬䘮天下晩岁託国于霍光知用兵之害与民休息而天下复安固蜀先主知嗣子之暗弱举国而付之孔明孔明又废李严杨仪援蒋琬而授之虽后主之不明而守国三十余年其君臣过于魏吴逺甚吴大帝方其属任贤将抗衡中原曹公惮之及其老也贤臣死亡畧尽喜诸葛恪之劲悍越衆而付以后事恪乘用兵劳民之后继起大役兵折于外既归而不能自克时复肆志于僚友既以丧其躯而孙氏因之三世絶统国随以亡彼以进取之资用进取之臣以徼一时之功可耳至于託六尺之孤寄千里之命而亦属之斯人其势必至是㢤冬十月吴诸葛恪城东兴十一月魏三道击吴十二月恪大破之解题曰东兴一名东关在今和州含山县无为军巢县吴武昌端门内殿灾解题曰吴録诸葛恪有迁都意更起武昌宫今灾者恪所新作春正月朔盗杀汉费祎解题曰事见通鑑陈亮曰亮死汉事不可为蒋琬费祎亦相继沦谢汉之区区遗文犹不使之自託地上耶天命果可畏㢤吕祖谦曰诸葛亮治蜀之规模其耕战之法立国之纪纲赏罸之信必人所共知亮死后其䂓模犹足以维持二十年以刘禅之庸而蜀不乱此后人所不能知也盖亮能收拾人才故亮死蒋琬代之琬之后董允费祎代之此亮之䂓模也丙寅吴立皇后全氏庚午魏军退魏诸葛诞为镇南将军都督豫州毌丘俭为镇东将军都督扬州军事二月吴加诸葛恪荆扬牧督中外军事夏四月汉姜维出石营围魏南安解题曰按蜀书列传姜维出石营围魏南安通鑑云围狄道乃明年事夏四月吴诸葛恪攻魏五月围新城魏遣太尉司马孚救之汉姜维还秋七月吴军还冬十月将军孙峻杀诸葛恪夷其三族自为丞相大将军都督中外诸军事杀南阳王和十一月吴改明年元解题曰通鑑不书阙也解题曰宋庠纪年通谱五鳯本汉宣帝年号吴有大鳯五故改元宋书五行志吴人改元五鳯汉桓帝时有五色大鸟司马彪云政治衰缺无以致鳯乃羽孽耳孙亮殆与桓帝同欤春二月魏司马师杀中书令李丰太常夏侯𤣥光禄大夫张缉等夷其三族三月废皇后张氏夏四月立王氏为皇后解题曰按三国志列传魏畧世语𤣥以曹爽抑绌内不得意中书令李丰虽宿为大将军所亲待然私心在𤣥遂结皇后父张缉谋欲以𤣥辅政丰既内握权柄子尚公主又与缉俱冯翊人故缉信之嘉平六年二月当拜贵人丰等欲因御临轩诸门有陛兵诛大将军以𤣥代之以缉为骠骑将军丰宻语黄门监苏铄永宁署令乐敦冗从仆射刘贤等曰卿诸人居内多有不法大将军严毅累以为言张当可以为诫铄等皆许从命丰为中书令二岁帝比每独召与语不知所说大将军知其议已舍人王羕请以命请丰丰若无备情屈势迫必不来若不来羕一人足以制之若知谋泄以衆挟轮长㦸自卫径入云龙门挟天子登陵云台台上有三千人衆鸣皷㑹衆如此羕所不及也乃遣羕以车迎之丰见劫迫随羕而至余见通鑑汉姜维加督中外军事六月攻魏陇西秋九月甲戌魏司马师废其主为齐王太宰中郎范粲称疾不出丁丑师迎立文帝孙高贵卿公髦冬十月庚寅即皇帝位改元迁齐王于河内癸巳魏司马师自加殊礼解题曰按魏志假大将军司马景王黄钺入朝不趋奏事不名劒履上殿通鑑不书阙也汉姜维㧞魏河间临洮而还解题曰河间今熈州史容曰河间当作河关今西宁州龙支城临洮西和州大潭县东临洮城春正月魏毋丘俭及杨州刺史文钦起兵讨司马师戊午师帅师拒之闰月吴孙峻等袭魏寿春己亥师破钦于乐嘉钦降吴俭走死夷其三族诸葛诞为镇东大将军都督扬州军事师卒于许昌二月丁巳其弟卫将军昭自为大将军録尚书事吴以文钦为都护镇北大将军解题曰水经注颍水入东南迳愽阳县城东城在南顿县北四十里王莽更名乐嘉今淮宁府宛丘县四十里有博阳城三月魏立皇后卞氏夏汉姜维攻魏秋八月大破魏雍州刺史王经于洮西围狄道不克遂屯钟提解题曰或作钟题未详其地冬十二月吴始作太庙是岁吴城广陵解题曰按孙韶为广陵太守权为吴王迁将军为邉将数十年青徐汝沛颇来归附淮南濵江屯候皆撤兵逺徙徐泗江淮之地不居者各数百里则吴初疑已得广陵及考杜佑通典注乃谓嘉平后属吴三国志吴传五鳯二年使卫尉冯朝城广陵拜将军吴穰为广陵太守则孙韶盖遥领耳通典建兴元年冯朝城亦非也春正月汉以姜维为大将军夏四月庚戌魏司马昭服衮冕赤舄丙辰六月丙午魏改元解题曰宋庠纪年通谱甘露本汉宣帝年号五月邺上谷并言甘露降故改元秋七月汉姜维攻魏八月魏将军邓艾大破之于段谷魏以艾为镇西将军都督陇右军事汉贬维为卫将军解题曰通典秦州上邽有段谷水天水军庚午魏司马昭自加大都督奏事不名假黄钺吴孙峻遣文钦及将军吕㩀等图魏青徐九月丁亥峻卒其从弟偏将军綝自为侍中领中外军事召㩀等还㩀等表骠卫将军滕𦙍为丞相冬十月綝杀𦙍夷其三族己酉改元辛亥㩀自杀十一月綝自为大将军夏四月甲子魏徴诸葛诞为司空不就五月降吴六月司马昭奉魏主及太后讨之吴遣文钦等救诞魏围夀春秋七月吴孙綝屯镬里使将军朱异救之不克九月杀异而归冬汉姜维出骆谷至芒水以攻魏解题曰镬里在今安丰之夀春县骆谷在凤翔府盩厔县西南汉魏旧道自鄠县入谷出洋州兴势县界夏侯𤣥入汉中钟㑹伐蜀晋司马勲破后赵唐李元奕高崇文趋梓州德宗僖宗韦兴元出入皆由此道姜维连岁出师不过陇西今出陇东者盖魏分关中兵以赴淮南维欲乘其虚也春正月诸葛诞杀文钦二月魏克夀春杀诞夷其三族解题曰事见通鑑周端朝曰司马篡势定矣淮南三臣皆婴锋先死诸葛诞麾下数百人拱手为列不降每降一人辄斩之卒不变以至于尽此与田横之士何异不闻一言表而出之通鑑徒举习凿齿史论呜唿习生不耻为司马氏颂功德千百年后当有回易此论者反表而出之尊叛逆而排死节高篡夺而抑寃忠显叛臣贼子为功髙业大去春秋大义不已逺乎所谓使扬土懐愧不知扬土当愧晋乎抑晋愧扬土乎彼诞麾下数百人盖扬土之人而反使愧昭呜唿甚哉汉姜维复为大将军夏五月司马昭自为相国晋公加九钖复让不受秋八月吴主谋诛孙綝九月綝废之为㑹稽王尚书桓彛死之己未迎立琅邪王休冬十月己卯即皇帝位改元綝自为丞相己丑封故南阳王和子皓为乌程侯十二月戊辰綝伏诛夷其三族是岁汉改元解题曰宋庠纪年通谱史官言景星见故改元通鑑不书阙也汉黄皓为中常侍奉车都尉汉撤汉中兵屯乐夀及汉乐二城解题曰曹爽之入汉中蜀诸将欲退守汉乐城王平谓贼若得闗便为深祸乃屯兴势而爽不得前盖要害之地当尺寸争之今无故撤围而退此钟㑹所以得缀王含蒋斌而趣阳安口也事见通鑑春正月乙酉朔日有食之夏五月己丑魏主讨司马昭见弑尚书王经死之昭迎立武帝曽孙常道卿公璜更名奂甲寅即皇帝位改元解题曰按魏氏春秋戊子夜帝自将冗从仆射李昭从官焦伯等下陵云铠仗授兵欲因际会自出讨昭㑹雨有司奏却日遂见王经等出黄素诏于懐曰是可忍也孰不可忍也今日便当决行此事入白太后遂㧞劒升辇率殿中宿卫苍头官僮击战皷出云龙门贾充自外入帝师溃散犹称天子手剑奋击衆莫敢逼充帅厉将士骑督成倅弟济以矛进帝崩于车余见通鑑吴黜㑹稽王亮为候官侯亮自杀是岁鲜卑索头部拓䟦力㣲迁定襄之盛乐解题曰此元魏之先也水经注曰渠水西北迳成乐固北魏土地记云中城东八十里有成乐城今云中郡治也又西南迳云中故城赵武侯筑也秋八月乙酉吴立皇后朱氏戊子立子雨单为皇太子解题曰吴録音如湖水湾澳之湾冬十月汉姜维攻魏洮阳邓艾大破之于侯和维退屯沓中解题曰晋恵帝分临洮立洮阳县今洮州临潭县有洮阳城张骏収河南地至于狄道置武街石门侯和漒川甘松五屯则侯和盖和南地也王勐救陇西李俨使王抚守侯和则侯和盖近秦州也邓艾自狄道趣沓中至隂平则沓中正在狄道隂平之间崔鸿十六国春秋乞伏炽磐讨彭利和于漒川师次沓中漒川沓中相近也甘松沓中为古松州去文州三百里维退沓中此邓艾所以得缀其军也事见通鑑吴卫将军濮阳兴为丞相与尤将军张布用事魏嵇康等放逸司马昭杀康解题曰按晋书列传虞预雅好经史憎疾𤣥虚其论阮籍裸袒比之伊川被髪所以胡虏遍于中国以为过衰周之时余见通鑑魏司𨽻校尉钟㑹为镇西将军都督闗中军事汉姜维请备阳安闗口及桥头黄皓启寝其事解题曰韩子中曰闗口即闗城在武兴南汉水上水经注汉水西南注闗城北太平寰宇记三泉县治嘉陵江闗城仓陌可推闗城所在水经注曰水东南迳隂平故城南又东南迳桥头诸葛绪邀姜维于此事见通鑑夏五月吴交趾吕兴反降魏魏遣钟㑹邓艾及雍州刺史诸葛绪伐汉廷尉卫瓘监其军秋八月汉遣将张翼廖化等拒之改元九月㑹入汉中㧞闗口艾败姜维于漒川维退屯劒阁冬十月吴攻魏夀春沔中以救汉解题曰按魏蜀志魏使征西将军邓艾督帅诸军趣甘松沓中以罗取维雍州刺史诸葛绪㑹诸军趣武都高楼首尾踧讨若禽维便当东西并进又命镇西将军钟㑹由骆谷伐蜀㑹将向骆谷艾将入沓中遣廖化诣沓中为维援张翼董厥等诣阳安闗口为诸军外助至隂平闻诸葛绪向建威故住待之月余改元炎兴令诸军皆不得战退还汉乐二城魏兴太守刘钦趣子午谷诸军数道平行至汉中监军王含守乐城护军蒋斌守汉城兵各五千㑹使护军荀恺前将军李辅各统万人围汉乐城㑹经过西出阳安口使护军胡烈等行前攻破闗城得库藏积谷维自沓中还至隂平合集士衆欲赴闗城未到闻其已破退趣白水与翼化等合守劒阁拒㑹余见通鑑魏司马昭自为相国晋公加九钖癸卯魏立皇后卞氏钟㑹併将诸葛绪军邓艾凿隂平道破汉卫将军诸葛瞻于绵竹瞻及子尚死之十一月汉主降北地王谌死之姜维等皆降解题曰艾至隂平简选精鋭欲从汉德阳入江油左担道诣绵竹趣成都㑹遣将军田章等从劒阁西径出江油未至百里章先破蜀伏兵三校艾自隂平道行无人之地七百余里凿山通道造作桥阁山高谷深至为艰险又粮将匮濒于危殆艾以氊自褁推转而下将士攀木縁崖鱼贯而进先登至江油蜀守将马邈降瞻自涪还绵竹艾大破之斩瞻及尚书张遵等进军到雒后主使羣臣㑹议或以为蜀之与吴本为和国冝可奔吴或以南中七郡斗絶易以自守冝可奔南光禄大夫谯周以为自古以来无寄他国为天子者今若入吴国亦当臣服且治政不殊则大能吞小魏能并吴吴不能併魏明矣茍为称臣为小孰与为大再辱之耻何与一辱且若欲奔南则当早为之计然后可今大敌已近祸败将及羣小之心无可保恐发足之日其变不测何至南之有乎或曰今艾已不逺恐不受降如之何周曰方今东吴未賔事势不得不受受之后不得不礼若陛下降魏魏不裂土以封陛下者周请身诣京都以古义争之后主犹疑于入南周上疏遂从周䇿余见通鑑孙盛曰禅虽庸主实无桀纣之酷战虽屡北未有土崩之乱纵不能君臣固守背城借一自可退次东鄙以思后图是时罗宪以重兵㩀白帝霍弋以强卒镇夜郎蜀土险狭山水峻隔絶岩激湍非歩卒所渉者若悉収舟楫保㩀江州徴兵南中乞师东国如此则姜廖五将自然云从吴之三师承命电赴夫何投寄之无所而虑于必亡耶且屈伸有㑹情势代起何为匆匆遽自囚虏下坚璧于敌人致斫石之至恨哉葛生有云事之不济则已耳安能复为之下壮哉斯言可以立懦夫之志矣禅既闇主周实驽臣方之申包田单范蠡大夫种不亦逺乎汉亡上距刘备即汉中王位二主四十五年吴罢兵魏攻吴五谿武陵太守钟离牧平之十二月壬子魏分益州为梁州解题曰分广汉巴涪陵以北诸郡为梁州治沔阳县李绘曰禹贡华阳黒水惟梁州其山川有岷蔡䝉江沱皆在今成都府路盖成都则古梁州之域汉改益州魏分益州置梁州益州治成都梁州治南郑自此专谓汉中为梁州成都失梁州本名己卯魏以邓艾为太尉钟㑹为司徒魏皇太后殂春正月魏槛车徴邓艾晋公昭以其主如长安卫瓘执艾钟㑹反衆诛之瓘杀艾二月丙辰魏主还解题曰㑹十五日至明日悉请护军郡守牙门骑督以上及蜀之故官为太后发丧于蜀朝堂矫太后诏使㑹起兵废司马昭皆班示坐上人使下议讫书版署置更所亲信代领诸军所请羣官悉闭着益州诸曹屋中于是士卒思归内外骚动㑹留瓘谋议乃书版云欲杀胡烈等举以示瓘瓘不许因相疑贰瓘如厠见胡烈故绐使使宣语三军言㑹反㑹逼瓘定议经宿不眠各横刀膝上在外诸军已潜欲攻㑹瓘既不出未敢先发㑹使瓘慰劳诸军瓘心欲去且坚其意曰卿三军之主冝自行㑹曰卿监司且先行吾当后出瓘便下殿㑹悔遣之使唿瓘瓘辞眩疾动诈仆地比出阁数十信追之瓘至外廨服盐汤大吐瓘素羸便似困笃㑹遣所亲人及医视之皆言不起㑹由是无所惮及暮门闭瓘作檄宣告诸军诸军并已唱义凌旦共攻㑹㑹率左右距战诸将击败之唯帐下数百人随㑹绕殿而走尽杀之瓘于是部分诸将羣情肃然余见通鑑吴遣将军陆抗等围巴东解题曰罗宪所将不过三千人加以病者大半歩恊陆抗之兵奚翅十倍恊不足道也而抗亦不能办此耶盖抗专以西陵为重魏兵既在西陵此抗之所以速退也事见通鑑三月己卯魏晋公昭自进王爵南中六郡降魏丁亥魏封汉主刘禅为安乐公夏五月庚申魏复五等爵甲戍魏改元魏攻吴西陵以救巴东秋七月吴师退魏晋王昭使司空荀恺定礼仪中护军贾充正法律尚书仆射裴秀议官制太保郑冲裁之解题曰按晋志传文帝命荀顗因魏代前事撰为新礼㕘考古今更其节文羊祐任恺庾峻应贞并共刋定成百六十五篇奏之贾充定法律令与太傅郑冲等十四人典其事就汉九章增十一篇仍其族类正其体号律合二十篇六百二十条二万七千六百五十七言律令合二千九百二十六条十二万六千三百言六十卷泰始三年表上秀改官制议立五等之爵吴分交州置广州吴主休殂尊皇后为皇太后濮阳兴骠骑将军张布迎乌程侯皓即皇帝位改元解题曰不俟踰年改元八月庚寅魏中抚军司马炎副相国事九月戊午自为抚军大将军吴主贬皇太后为景皇帝后追谧父和为帝母何氏为皇太后冬十月魏遣使聘吴丙午魏晋王昭以炎为世子吴封故太子雨单为王立妃滕氏为皇后十一月杀濮阳兴及张布夷三族是岁魏罢屯田官解题曰以均政役诸典农皆为太守都尉皆为令长大事记续编卷二十三大事记续编卷二十四钦定四库全书大事记续编卷二十四明王祎撰晋世祖武皇帝泰始元年解题曰论三国之正统者以魏受汉禅则推而属之魏以蜀为汉裔则推而属之蜀以其莫相统一故以无统之例书之以及晋武既受魏禅而蜀汉亦以前年亡于是天下之统复合故自泰始元年复大书之明正统也春三月吴聘魏夏四月吴改元解题曰宋庠纪年通谱甘露汉宣魏髙贵乡公年号蒋陵甘露降故改元五月魏晋王昭用天子冕旒旌旗秋七月吴弑景皇后寻杀其二子八月辛卯魏晋王昭薨太子炎嗣位冬吴徙都武昌解题曰按诸葛恪尝治武昌宫杜预亦虑孙皓怖而生计徙都武昌聚大舩于夏口则皓之徙都未为失计当时谋国如陆抗乃不及此何耶然人心之去吴已甚纵得地利亦岂足恃㢤事见通鑑十二月丙寅魏晋王炎自即皇帝位改元国号晋丁卯废魏主为陈留王迁之于邺解题曰魏亡上距黄初之元共五帝四十六年追尊祖考妣已下为帝后尊太妃玉氏曰皇太后惩魏氏孤立之敝封叔祖父孚等二十七人为王授以职任解题曰按职官志本纪王置传友文学改太守为内史省相及仆有即中令中尉大农为三卿余有差封皇叔祖父孚为安平王叔父干为平原王亮为扶风王伷为东莞王骏为汝隂王彤为梁王伦为琅邪王弟攸为齐王鍳为乐安王机为燕王余见通鑑叶适曰晋武惩创魏氏尊任宗室付授乖缪开路屠戮转则数四而盗贼诸胡乗之譬如无病之人既服毒药自当致死所以犹未尽亡㓕者帝素寛厚未至得罪于民尔不然则晋之余号安能尚存耶以骠骑将军石苞为大司马太保郑冲为太傅太尉王祥为太保晋国丞相何曾为太尉余増封爵有差戊辰诏出御府珠玉赐王公以太傅安平王孚为太宰车骑将军陈骞为大将军与司徒司空凡八公解题曰太师太傅太保则古之三公太尉司徒司空则汉魏之所谓三公而其外又置大司马大将军也太师改为太宰避讳也晋志曰八公同辰攀云附翼者也惟无丞相焉其后为之者非复寻常人臣之职赦王凌邓艾家除魏宗室禁锢罢将吏质任初置諌官侍中荀朂为中书监晋世祖武皇帝泰始二年春正月丁亥庙祭七室丙午立皇后杨氏郊祀除五帝座解题曰羣臣议五帝即天地王气时异故殊其号虽名有五其实一神明堂南郊冝除五帝之座五郊改五精之号皆同称昊天上帝各设一座而已余见通鑑二月除汉宗室禁锢三月戊戌吴遣使来吊祭既而复絶吴杀散骑常侍王蕃秋七月丙午晦日有食之解题曰按通鑑作六月丙午晦攷之刘羲叟长厯七月丁丑朔则六月晦非丙午通鑑目録云本志七月丙午晦食今从之八月吴改元解题曰宋庠纪年通谱八月所在言得大鼎故改元帝以䟽素终丧吴陆凯万彧为左右丞相冬十月丙午朔日有食之十一月并圆方丘于南北郊十二月吴还都建业散骑常侍傅𤣥论虚诞解题曰帝初即位广纳直言开不讳之路散骑常侍傅𤣥皇甫陶共掌谏职𤣥上疏曰臣闻先王之临天下也道化隆于上清议行于下近者魏武好法术而天下贵刑名魏文慕通逹而天下贱守节其后纲维不摄而虚无放诞之论盈于朝野使天下无复清议今陛下龙兴受禅惟未举清逺有礼之臣以敦风节未退虚鄙以惩不恪臣是以犹敢有言诏报使𤣥草诏进之𤣥复上疏曰臣闻舜举五臣无为而化用人得其要也典谟曰无旷庶官诸有疾病满百日不差冝令去职臣不废职于朝国无旷官之累臣闻先王分士农工商以经国制事各一其业而殊其务自士以上子弟为之立学校以教之选明师以训之各随其才而用之农以丰其食工以足其器商贾以通其货故虽天下之大无有一人㳺手汉魏不定其分百官子弟不脩经艺而务交㳺未知事而坐享天禄农工之业多废或逐淫利而离其事今散官衆而学校未设㳺手多而亲农者少工器不尽其宜臣以为亟定其制通计天下若干人为士足以副在官之吏若干人为农三年足有一年之储若干人为工足其器用若干人为商贾足以通货而已前皇甫陶上事今文武之官既衆而拜赐不在职者人多加以服役为兵不得耕稼当农者之半南面食禄者㕘倍于前使冗散之官农而収其租税家其实而天下之糓可以无乏矣计文武之官足为副贰者使学余皆归之于农若百工商贾有长者亦归之农务农若此何有不赡乎晋世祖武皇帝泰始三年春正月丁卯立子𠂻为皇太子下诏不赦解题曰叶适曰武帝时大议论恵帝定嗣一也贾后为冢妇二也贾充荀朂进退三也齐王攸去留四也晋之治乱虽在此四者然不过一本昔周子有兄而无慧不能辨菽麦故不可立恵之无慧帝自知之而终不决者恃愍懐尔又明见充女不可然竟纳为妇以成愍懐之酷实朂辈弥缝其间末年恐攸挟衆望夺嫡又为逐之以速其毙原于一事之差故四事无不然遂至举天下弃之惜哉事见通鑑二月戊寅令二千石终三年丧司𨽻校尉李熹劾故立进令刘友前尚书山涛等占官稻田友伏诛涛等勿问以李熹为太子太傅徴犍为李宻为洗马不至吴万彧镇巴丘夏六月吴作昭明宫解题曰按太康三年地记昭明宫方五百丈吴立云昭明在太初之东宫苑记在东宫城前路南秋九月甲申增吏俸禁星气纎纬之学晋世祖武皇帝泰始四年春正月丙戍律令成帝自临讲诏河南尹杜预立考课之法不果行丁亥帝耕籍田解题曰是时江南未平朝廷厉精于稼穑三月戊子皇太后王氏崩帝遵素三年秋七月太山石崩衆星流如雨而陨九月大水冬十月吴袭江夏襄阳不克而还交趾太守杨稷大破吴兵晋世祖武皇帝泰始五年春正月吴主立子瑾为太子二月分雍凉梁州置秦州以荆州刺史胡烈为刺史镇抚鲜卑降者解题曰傅𤣥疏曰胡夷兽心鲜卑最甚邓艾茍取一时之利使鲜卑数万散于人间此必为害之势也胡烈素有恩信于四方今烈往诸胡必且消弭然兽心难保恐胡虏东入安定西赴武威外名为降可动复动此二郡非烈所制则恶胡有窟宂浮㳺之地宜更置一郡于高平川因安定西州都尉募乐徙民以充之以通北道渐以实邉详议此二郡及新置郡皆使并属秦州烈得专御邉之宜余见通鑑雍州统郡国七京兆冯翊扶风安定北地始平新平凉州统郡八金城西平武威张掖酒泉敦煌西海西郡梁州统郡八汉中梓潼广汉新都涪陵巴巴西巴东秦州统郡六陇西南安天水略阳武都隂平大水以尚书左仆射羊祐都督荆州军事征东大将军卫瓘都督青州军事镇东大将军王伷都督徐州军事解题曰为㓕吴之张本也荆州统郡国二十二江夏南郡襄阳顺阳义阳新城魏兴上庸建平冝都南平武陵天门长沙衡阳湘东零陵邵陵桂阳武昌安成郡南阳国青州统郡国六齐国济南郡乐安国城阳东莱国长广郡徐州领郡国七彭城下邳东莞广陵临淮琅琊国己未録用蜀臣子孙夏四月地震秋九月有星孛于紫宫冬十月吴改元解题曰宋庠纪年通谱厯家以斗杓衡所建为四时之纪疑取斯义吴陆凯卒吴击交趾晋世祖武皇帝泰始六年春正月吴万彧还建康夏四月吴镇军大将军陆抗都督诸军镇乐乡解题曰拜抗都督信陵西陵夷道乐乡公安诸军事治乐乡六月戊午胡烈讨鲜卑秃发树机能败死解题曰南凉之先也冬十一月立子柬为王吴夏口督孙秀来犇以越骑校尉冯紞为左卫将军解题曰按晋宋官志领军将军掌内军魏武帝置主五校中垒武卫等三营武帝使中军将军统二卫前后左右骁卫等七军营罢置北军中候永嘉改中领军护军将军掌外军左卫右卫二卫将军掌宿卫营兵文帝初置中卫及卫武帝分为左右卫骁骑㳺击将军为六军左右前后军为四军屯骑歩兵越骑长水射声等校尉为五校二卫始制前驱由基强弩为三部司马左卫熊渠虎贲右卫佽飞虎贲二卫各五部督其命中虎贲骁骑㳺击各领之又置虎贲羽林上骑异力四部并命中为五督更制殿中将军中郎校尉司马陈勰有才用蜀破后令勰受诸葛亮围阵用兵倚仗之法又甲乙校摽帜之制晋世祖武皇帝泰始七年春正月匈奴右贤土刘勐叛解题曰按载记汉高祖以宗女为公主妻冒顿约为兄弟故其子孙冒姓刘氏中平中单于羗渠使子于扶罗将兵助汉平黄巾留汉自立为单于冦掠太原河东屯于河内于扶罗死弟唿厨泉立以于扶罗子豹为左贤王即渊之父魏武分其衆为五部以豹为左部帅其余部帅皆以刘氏为之㩀此则匈奴自前汉已冒刘姓通鑑云魏武居五部于并州与中国民杂居自谓汉氏外孙因改刘氏岂载记有未足㩀耶吴主举兵西上遇大雪而还夏四月凉州刺史牵𢎞讨北地叛胡胡与树机能围之杀𢎞五月立子宪为王秋七月癸酉以侍中尚书令车骑将军贾充都督秦凉军事既而留行解题曰先是羊祜宻启留充及是帝以语充充谢祜曰始知君长者余见通鑑李夀曰帝忧闗辅而任恺庾纯得成其去佞之谋殆天祐晋假手以除其祸乱之根也而祜排羣议削藁飞奏以留充充既留而晋无以存矣赫赫宗周褒姒㓕之祜不得不执其咎也吴平交趾以苍梧太守陶璜为交州牧解题曰交州统郡七合浦交趾新昌武平九真九德日南郡八月分益州南中四郡置宁州解题曰益州统郡八蜀犍为汶山汉嘉江阳朱提越嶲䍧柯宁州统郡四云南兴古建宁永昌冬十月丁丑朔日有食之十一月刘勐冦并州解题曰并州统郡国六大原西河上党鴈门新兴乐平荀朂等请以贾充女为太子妃充复留是岁安乐思公刘禅卒呉改明年元解题曰宋庠纪年通谱吴志前年西苑言鳯凰集故改元晋世祖武皇帝泰始八年春正月刘勐败死夏益州杀刺史广汉太守王濬讨平之以濬为刺史秋七月以贾充为司空八月吴主徴西陵督歩阐阐㩀城来降冬十月辛未朔日有食之遣车骑将军羊祜攻江陵荆州刺史杨肇迎歩阐十二月吴陆抗破肇走祜㧞西陵夷阐三族解题曰抗部分诸军赴西陵𠡠军营更筑严围自赤谿故市内以围阐外以御冦昼夜催切如敌已至诸将咸谏曰今及三军之锐亟以攻阐比晋救至阐必可㧞何事于围以敝亡民之力抗曰此城势固粮足且备御之具皆抗所宿规今反身攻之非可卒克且北救必至至而无备表里受难何以御之围始合晋车骑将军羊祜率师向江陵诸将咸以抗不宜上抗曰江陵城固兵足无所忧患假令敌得江陵必不能守所损者小如使西陵槃结则南山羣夷扰动所虑难可言也吾宁弃江陵而赴西陵况江陵牢固乎初江陵平衍道路通利抗𠡠江陵督张咸作大堰遏水渐渍平中以絶冦盗祜欲因所遏水浮舡运粮扬声将破堰以通歩军抗闻使咸亟破之诸将屡谏不听祜至当阳闻堰败乃改舡以车运大费功力晋巴东监军徐胤率水军诣建平荆州刺史杨肇至西陵抗令咸固守其城公安督孙遵巡南岸御祜水军督留虑镇西将军朱琬拒胤身率三军慿围对肇余见通鑑是岁吴万彧自杀左将军留平以忧死徙大司农楼𤣥寻杀之解题曰按三国志列传武昌左部督薛莹徴下狱陆抗上疏曰夫俊乂者国家之良宝社稷之贵资也故大司农楼𤣥散骑中常侍王蕃少府李朂皆当世秀颕既䝉初宠从容列位而旋受诛殛或圯族替祀或投弃荒裔盖周礼有赦贤之辟春秋有宥善之义蕃等罪名未定大辟以加心经忠义身被极刑岂不痛㢤且已死之刑固无所识至乃焚烁流漂弃之水濵惧非先王之令典也是以百姓哀耸士民同慼蕃朂永已诚望陛下赦召𤣥出而项闻薛莹率见逮録莹父综纳言先帝传弼文皇及莹承基内厉名行今之所坐罪在可宥臣惧有司未详其事乞垂天恩原赦莹罪余见通鑑羊祜与吴陆抗交欢吴数盗邉抗谏不听晋世祖武皇帝泰始九年春吴以陆抗为大司马荆州牧三月立子祇为王夏四月戊辰朔日有食之五月吴杀侍中韦昭秋七月丁酉朔日有食之选女备六宫权禁天下嫁娶解题曰胡安国春秋狄入卫传尝谓河南刘奕曰班固载诸王淫乱事尽削去可也奕曰如墻有茨桑中诸篇仲尼何以不削乎后以问杨时时曰此载卫为狄所㓕之因也故在定之方中之前因以是攷于厯代凢有淫乱者未有不至于杀身败家而亡其国者也然后知古诗垂戒之大然则晋武选女之事固五胡乱华之本欤吕祖谦曰自古淫乱必召夷狄周幽卫宣以来厯厯可数也是岁吴杀中郎将陈声晋世祖武皇帝泰始十年春正月乙未日有食之闰月丁亥诏自今不得以妾媵为正嫡分幽州置平州解题曰幽州綂郡国七范阳燕国北平上谷广寗代辽西平州綂郡国五辽东国昌黎乐浪𤣥莵带方三月癸亥日有食之夏吴杀章安侯奋及其子秋七月丙寅皇后杨氏崩解题曰既葬帝及羣臣除丧即吉愽士陈逵议以为今制所依盖汉帝权制兴于有事非礼之正皇太子无有国事自宜终服诏更详议尚书杜预以为古者天子诸侯三年之丧始同齐斩既葬除服谅闇以居心丧终制不与士庶同礼汉氏承秦天下为天子修服三年文帝见其下不可久行而不知古制更以意制祥禫除丧即吉魏氏直以讫塟为节嗣君皆不复谅闇终制学者非之久矣然竟不推究经传考其行事专谓王者三年之丧当以衰麻终二十五月则羣臣皆不得除丧虽志在居笃更通而不行至令世主皆从汉文轻典由处制者非其制也今皇太子与尊同体宜复古典卒哭除衰麻以谅闇终制于是尚书仆射卢钦尚书魏舒问预证㩀所依预云传称三年之丧自天子逹此谓天子絶朞唯有三年丧也非谓居丧衰服三年与士庶同也故周公不言高宗服丧三年而云谅闇三年此释服心丧之文也叔向不讥景王除丧而讥其燕乐已早明既塟应除而违谅闇之节也丧服诸侯为天子亦斩衰岂可谓终服三年耶钦舒命预造议于是太子遂以厌降之议从国制降衰麻谅闇终制吕祖谦曰预但见春秋时制不识古制古者三年之丧自天子逹于庶人故孟子曰古之人皆然此谓三年之丧也吴陆抗卒吴主使其诸子分将其兵九月作河桥解题曰水经注孟津又曰富平津晋阳秋曰杜预造桥于富平津所谓造舟为梁也是岁邵陵厉公曹芳卒晋世祖武皇帝咸宁元年春正月戊午朔改元吴改元解题曰宋庠纪年通谱吴郡言得银上有年月字故改元义取天之册命以为瑞吴杀中书令贺邵夏六月鲜卑拓䟦力㣲遣子入贡秋七月甲申晦日有食之冬十二月丁亥追尊祖宗庙晋世祖武皇帝咸宁二年夏六月吴京下督孙楷来奔吴临平湖自开秋七月吴改元有星孛于大角吴杀郡守张咏车浚尚书熊睦八月己亥以贾充为太尉镇军大将军齐王攸为司空有星孛于大㣲吴厯阳石印发改明年元冬十月以平南将军羊祜为征南大将军祜请伐吴贾充荀朂等以为不可解题曰苏辙曰晋厉公与楚争郑晋人知楚有可乘之隙栾武子为政欲出兵击之范文子不欲请释楚以为外惧武子不能用夫文子非茍自安者也厉公侈而多嬖宠诸大夫富而陵上国有大功而君臣不相安乱之所自生也既胜反国曰乱将作矣使其祝宗祈死逾年而厉公杀三郄立胥童栾书杀胥童弑厉公文子虽死而免于大难晋武帝既受禅中原冨强吴孙皓以淫虐失衆晋人习于长江之险以为未可取也羊祜陈可取之策又进王濬杜预以成㓕吴之功后世皆称其贤尝论羊祜巧于䇿吴而拙于谋晋武帝之为人好善而不择人茍安而无逺虑虽贤人满朝而用贾充荀朂之流以为腹心使彼吴尚在相持而不敢肆虽为贤君可也吴亡之后荒于女色蔽于庸子疎贤臣近小人去武备崇藩国所以兆亡国之祸者不可胜数此则㓕吴之所从致也孟子曰入则无法家拂士出则无敌国外患国恒亡故人常生于忧患而死于安乐祜不虑此而鋭于㓕吴祜之将死也武帝欲使卧护诸将祜曰㓕吴不须臣自行但吴平之后当劳圣虑耳推祜此言盖亦忧在平吴而勇于㓕吴其不若范文子逺矣事见通鑑立皇后杨氏十二月以后父镇东将军骏为车骑将军晋世祖武皇帝咸宁三年解题曰宋庠纪年通谱鄱阳言岩文理成字故改元义取天命之纪春正月丙子朔日有食之立子裕为王征北大将军卫瓘讨鲜卑力㣲三月平虏护军文鸯讨树机能并破之夏五月戊子吴将邵顗夏祥来降秋七月有星孛于紫宫以豫州都督王浑都督杨州军事解题曰豫州綂郡国十颕川汝南襄城汝隂谯鲁弋阳安丰梁沛国杨州綂郡十八丹阳宣城淮南庐江毗陵吴吴兴㑹稽东阳新安临海建安晋安豫章临川鄱阳庐陵南康八月诏诸王皆置军出就国解题曰卫将军杨珧与中书监荀朂以齐王攸有时望惧恵帝有后难因追故司空裴秀立五等封建之㫖从容共陈时宜以为古者建侯所以藩卫王室今吴冦未殄方岳任大而诸王为帅都督封国既各不臣其綂内于事重非宜又异姓诸将居邉宜参以亲戚而诸王公皆在京师非扞城之义帝初未之察下诏议其制有司奏从诸王公更制户邑皆中尉领兵其平原汝南琅琊扶风齐为大国梁赵乐安燕安平义阳为次国余为小国益满万户为郡公如小国王郡侯如不满五千户王置一军一千二百人自此非皇子不得为王而诸王之支庶亦各以土推恩受封大国中军贰千人上下军各千五百人次国上军二千人下军千人及吴平后齐王攸遂之国立子四人为王冬十二月呉袭江夏汝南晋世祖武皇帝咸宁四年春正月庚午朔日有食之秋七月以左将军胡奋都督江北军事大水度支尚书杜预请决兖豫诸陂以牛给民解题曰兖州綂郡国八陈留济阳泰山濮阳高平任城东平济北九月以太傅何曾为太宰解题曰初曾侍宴退而告其子遵等曰国家应天受禅创业垂统吾每宴见未尝闻经国逺图惟説平生常事非贻厥孙谋之兆也及身而已后嗣其殆乎此子孙之忧也呉杀中书令张尚冬十月吴人大佃晥城王浑遣兵破之十一月甲申诏毋献竒技异服辛卯以杜预为镇南大将军都督州军事鉅平成侯羊祜卒解题曰按沈约宋书赞山涛举羊祜为太子太傅盖欲以后事委之而羊公短世余见通鑑以祜留贾充之事观之纵使其居杨骏之任亦乌能已晋之乱乎晋世祖武皇帝咸宁五年春正月树机能䧟凉州乙丑以司马督马隆为武威太守讨之齐王攸请除匈奴左部帅任子刘渊不从㑹其父豹死以渊代之夏四月除部曲督以下质任秋七月有星孛于紫宫吴广州督将郭马等反八月遣兵讨之解题曰广州统郡十南海临贺始安始兴苍梧郁林桂林高凉高兴宁浦吴以军师张悌为丞相冬十月汲郡人得竹简小篆古书藏之秘府解题曰按杜预左氏后序云汲冢师春纯集左氏传卜筮事上下次第及其文义皆与左传同师春杪集者名也王濬杜预表请伐吴中书令张华赞之贾充等固争十一月大举代吴贾充假黄钺为大都督屯襄阳十二月马隆大破树机能斩之诏议省官吏兵大事记续编卷二十四大事记续编卷二十五钦定四库全书大事记续编卷二十五明王祎撰晋世祖武皇帝太康元年春二月庚申龙骧将军王濬等克吴西陵甲戌杜预克江陵乙亥以濬都督梁益州军事贾充移屯项濬克武昌解题曰项宋淮宁府项城县古项国也王濬之克武昌也贾充遣使表曰吴未可悉定方夏江淮下湿疾疫必起宜召诸军以为后图虽腰斩张华不足以谢天下华预平吴之䇿故充以为言中书监荀朂奏冝如充表帝不从陆㳺曰祸机乱萌伏于𨼆㣲识者逆见而力止之王勐之于秦是也投机之㑹转眄已移而常人闇于事机私忧过计冯道之于周是也至于贾充之沮伐吴何説哉盖自汉之季数十年间庸人习见南北分裂谓为故常赤壁之役以魏武之雄而大败涂地终身不敢南乡充之心盖窃料吴未可下因为先事之言以徼后日之福而不料天下之遂一也道不足道也若充与勐所谓差毫厘而缪千里者也二月吴张悌与杨州刺史周浚战死之解题曰按列传干宝晋纪王浑遣参军陈慎都尉张乔攻寻阳瀬乡张悌孙震沈莹帅衆三万济江围张乔于杨荷乔衆才七千闭栅告降诸葛靓欲屠之悌曰强敌在前不宜先事其小且杀降不祥靓曰此等以救兵未至而力少故且伪降以缓我非来伏也因其无战心而尽坑之可以成三军之气若舍之而前必为后患悌不从与周浚成阵相对沈莹领丹阳鋭卒刀楯五千驰淮南军三冲不动退引衆乱薛胜蒋班因其乱而乗之呉军土崩将帅不能止张乔又出其后大败吴军余见通鑑壬寅濬至石头呉主皓降夏四月甲申封皓为归命侯解题曰吴自大帝黄武元年更四主有国五十九年自汉初平元年岁在庚午闗东兵起天下大乱分为三国凢九十一年至庚子而复一皇甫谧曰三帝鼎立不足方汉之二郡以二郡之民供三帝之用斯已勤矣又况三辅流民收于蜀郡江淮商旅募为吴卒而魏武制错役之法分离天下使人役户各居一方其离逖转徙之辈又何可胜言哉乙酉改元遣使抚慰荆扬除吴苛政五月擢吴旧望将吏渡江者复十年百姓复二十年安东将军王浑表濬违节度有司请槛车徴濬帝弗许进浑爵为公以濬为辅国大将军封襄阳县侯余赏赐有差解题曰成王濬之功者杜预也攘王濬之功者王浑也预于濬未就之功悬以许之浑于濬垂成之功必欲掩之人情之相逺也如此事见通鑑秋九月庚寅贾充等请封禅弗许解题曰计有功曰晋之祸始于武帝之怠荒怠荒故致姦䛕之祸姦䛕擅权故致宫阃之蛊宫闱用事故致藩王之变外失藩垣之固而疆场亡备则逺夷乘隙而祸起于夷狄内有交侵之警则悍将矜功而祸起于权臣自武帝平吴浸淫蔓衍至隋开皇而天下始一侈心一动而海内分裂者三百二十四年可不畏哉钱勰曰是岁以司𨽻所统置司州凡十九州解题曰按晋地理志宋州郡志禹制九州兾兖青徐扬荆豫梁雍周以徐并青以梁并雍分兾为幽并汉立徐梁二州武帝南置交趾北置朔方改雍曰凉改梁曰益为十三州司𨽻三辅三河东京无朔方改交趾曰交州凡十二州司𨽻如故三国吴得扬荆交三州蜀得益州魏犹得九焉并司𨽻言之也吴分交为广魏平蜀分益为梁太康一统凢十六州后又分凉雍为秦荆扬为江益为宁幽为平而为二十矣凡增置郡国二十有三省司𨽻置司州别立梁秦宁平四州仍吴之广州凡十九州郡国一百七十三以为冠带之国尽有殷周之土今按司州统郡十二河南荥阳𢎞农上洛平阳河东汲河内广平阳平魏顿邱通典司州治洛阳兖治廪邱豫治项兾治房子并治晋青治临淄徐治彭城荆初治襄阳后治江陵杨初治夀春后治建业凉治武威分三辅为雍治京兆陇山之西为秦治上邽益治成都分巴汉之地为梁治南郑分云南为宁治云南幽治涿辽东为平治昌黎交治昌编分合浦之北为广治畨禺诏罢州郡兵刺史不领兵山涛諌不聴解题曰叶适曰汉光晋武销兵本欲休息百姓而学者尤以其弛备致患然则左射貍首右射驺虞禆冕搢笏明堂耕籍此成周销兵节次也销兵未必非视其君思治进德何如耳不然则后世能不忘战者岂少耶事见通鑑侍御史郭钦请徙羗胡于邉不听制户调之式解题曰武帝平吴之后制户调之式丁男之户岁输绢三匹緜三觔女及次丁男为户者半输邉郡或三分之二逺者三分之一夷人输賨户男子人占田七十亩女三十亩其外丁男课田五十亩丁女二十亩次丁男半之女则不课男年十六至六十为正丁十五至十三六十一至六十五为次丁十二已下六十六已上为老小不事其官品第一至于第九各以贵贱占田成帝始度百姓田取十分之一率亩税米三升哀帝减田租亩收二升孝武除度田收租之制公王以下口税三斛八年又增税米口五石晋世祖武皇帝太康二年春三月诏选孙皓宫人五千人入宫冬十月鲜卑慕容渉归冦昌黎解题曰燕之先也是岁扬州刺史移治秣陵晋世祖武皇帝太康三年春正月丁丑朔帝亲祀南郊解题曰程逈曰周王冬至祀昊天上帝于圆丘鲁侯启蛰而郊以祀五方帝武帝天子也从鲁人之祭之时非礼也车骑司马傅咸上书论奢侈甲午出尚书张华都督幽州军事夏四月庚午鲁武公贾充薨荀朂等请遣齐王攸之国冬十二月甲申以攸为大司马都督青州军事汝南王亮为太尉録尚书事领太子太傅征东大将军王浑光禄大夫李熹中护军羊琇等请留攸不听解题曰浑上书曰攸于大晋姬旦之亲也宜赞皇朝与闻政事实为腹心不贰之臣今出攸之国假以都督虚号而无典戒干方之实伤至亲之体亏友于之义惧非陛下追述先帝太后待攸之宿意也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃厯观古今茍事之轻重所在无不为害也不可事事曲设疑防虑方来之祸也若以智计猜物虽亲见疑至于疏者亦何能自保乎人懐危惧非为安之理此最国家之深忌也愚以为太子太保阙宜留攸居之与汝南王亮杨珧共为保傅干理朝事三人齐位足相持正余见通鑑苏辙曰浑之言天下之至言也帝不能用而用王佑之计使太子母弟秦王柬都督闗中楚王玮淮南王允并守要害以强帝室然晋室之乱实成于八王如攸之亲贤夺嫡之祸非其志也不幸至此天下所宗宗社之计犹有頼也如佑之计使子弟㩀兵以捍外患如梁孝王之御吴楚尚可若变从中起而使人握兵以救内难此与何进袁绍召丁原董卓以除宦官何异古人有言择福莫若重择祸莫若轻如帝之择祸福可谓不审矣晋世祖武皇帝太康四年春正月诏太常议崇钖齐王攸之物慱士庾旉祭酒曹志以为攸宜辅政坐除名免官三月辛丑朔日有食之齐献王攸薨冬十一月大水归命侯孙皓卒晋世祖武皇帝太康五年春二月壬辰地震冬十二月庚午大赦闰月当阳成侯杜预卒是岁塞外匈奴胡降处之西河罢宁州入益州尚书仆射刘毅等请罢郡国中正更用土断不果行解题曰按魏晋史通典魏文帝为王时三方鼎立士流播迁四民错杂详覈无所吏部尚书陈羣乃立九品官人之法州郡皆置中正以定其选择州郡之贤有识鉴者为之区别人物䇿其高下其武官之选俾护军主之夏侯𤣥为中护军太傅司马懿问以时事𤣥议以为官人国之柄也故铨衡专于台阁上之分也孝行存乎闾巷优劣任之乡人下之叙也夫欲清教审选在明其分叙不使相渉而已若令中正但考行伦辈辈当行均斯可官矣奚必使中正平铨衡之机于下而执柄者有所倚仗于上哉衆职之属各有官长但使官长各以其属能否献之台阁则㩀官长能否之䇿㕘以乡闾德行之次勿使偏颇中正则唯考其行迹勿使升降台阁总之官长所第中正辈拟比随次率而用之如其不称则内外相𠫭得失有所矣晋制内官吏部尚书司徒左长史外官周有大中正郡国有小中正皆掌选举若吏部选用必下中正徴其人居及父祖官名其后中正任久爱憎由己而法渐弊遂计官资以定品格唯以居位者为贵刘毅上疏曰立中正定九品高下任意荣辱在手一人之身旬日异状是以上品无寒门下品无势族一也置州都者取州里清议所归将以镇异同一言议不谓一人之身了一州之才一人不审便坐之二也本立格之体为九品者谓才德有优劣伦辈有首尾今乃使优劣易地三也陛下赏善罚恶无不裁之以法独置中正委以一国之重无赏罚之防四也前圣敦风俗隆乡党之义故天下之人退而脩本今一国之士多者千数或流徙异邦或取给殊方面犹不识况尽其才五也凡所以立品设状者求人才以理物也今于限当报虽职之高迁还附卑品无绩于官而获高叙是为抑功实而崇虚名六也凡官不同事人不同能今品不状才能之所宜而以九等为例以品取人或非才能之所长以状取人则为本品所限徙结白论以为虚誉七也九品所下不彰其罪所上不列其善废褒贬之义任爱憎之断人焉得不懈德行而鋭人事八也疏奏优诏答之卫瓘与汝南王亮上疏曰魏氏承颠覆之运人士流移详考无地故立九品之制今九域同规臣等以为自公卿以下皆以所居为正无复悬客逺属异土者尽除九品之制使举善进才各由乡论则奔竞自息矣始平王文学李重上疏曰九品始于丧乱军中之政诚非经国不刋之法今仕无常朝人无定处即吏蓄于军府豪右聚于都邑事体驳错与古不同谓九品既除冝先开移徙听相并就且明贡举之法不滥于境外则冠带之伦将不分而自均土断之实行矣晋世祖武皇帝太康六年秋八月丙戌朔日有食之是岁慕容廆冦辽西晋世祖武皇帝大康七年春正月甲寅朔日有食之夏慕容廆冦辽东秋匈奴胡降冬十二月始制大臣终三年丧解题曰郑黙拜大鸿胪遭母丧旧制既葬还职黙自陈恳至遂改法定令听大臣终丧自黙始也晋世祖武皇帝太康八年春正月戊辰朔日有食之太庙殿䧟秋九月改营之是岁匈奴都督率种落来降解题曰北狄以部落为类其入居塞者凡十九种皆有部落不相错杂屠各最豪贵故得为单于綂领诸国武帝不惟不能听郭钦之言駈之境外方且抚纳降胡源源不絶曾不数年而都散叛矣史臣谓生灵涂地凶族滔天武皇之失也谅哉事见通鑑晋世祖武皇帝太康九年春正月壬申朔日有食之夏四月地震六月庚子朔日有食之大旱秋八月壬子星陨如雨晋世祖武皇帝太康十年夏四月太庙成乙巳祫祭慕容廆降五月以为鲜卑都督冬十月复郊祀五帝位解题曰诏曰孝经郊祀后稷以配天宗祀文王于明堂以配上帝而周官云祀天旅上帝又曰祀地旅四望望非地则明堂上帝不得为天徃者除明堂五帝位攷之礼文不正且诗序曰文武之功起于后稷故推以配天焉宣帝创业既以配天复以先帝配天于义亦所不安其复五帝位杨骏排汝南王亮十一月甲申以亮为大司马假黄钺大都督豫州军事秦王柬楚王玮淮南王允之国各督方州军事封子五人孙三人为王淮南相刘颂上疏论政不听以刘渊为匈奴北部都尉晋世祖武皇帝太熈元年春正月辛丑朔改元杨骏恶司空尚书令卫瓘诏瓘以太保就第三月帝疾笃诏留汝南王亮与杨骏同辅政骏匿之夏四月辛丑骏为太尉太子太傅都督中外诸军事録尚书事解题曰苏辙曰汉高帝始谓恵帝仁弱欲废之而立如意既而知人心之在太子也则寝废立之议而用平勃平勃皆贤而权任均故恵帝虽没产禄虽横而援立文帝汉室不病也武帝既老知燕王旦广陵王胥之不可用也废之而立少子任霍光金日磾上官桀桑宏羊以后事当是时昭帝之贤否未可知而四人枉直相半也幸而昭帝明哲霍光忠良桀羊虽欲为乱而不遂其后复废昌邑立宣帝而朝廷晏然无患盖人君不幸而立幼主当如二帝属任贤臣乃免于乱魏明帝疾笃而立齐王始欲辅以曹宇曹肇而刘放孙资不便劝帝易以司马仲逹曹爽齐王既非天下之望而爽又以庸才与仲逹为对数年之间遂成簒弑之祸武帝亲见之矣恵帝之不肖羣臣举知之而牵制不忍忌齐王攸之贤而恃愍懐之慧以为可以消未然之忧独有一汝南王亮而不早用举社稷之重而付之杨骏至于一败涂地无足恠也事见通鑑己酉帝崩于含章殿皇太子𠂻即皇帝位改元解题曰宋庠纪年通谱不俟踰年改元尊皇后曰皇太后立妃贾氏为皇后五月辛未塟孝武皇帝于峻阳陵庙号世祖丙子诏加羣臣封爵杨骏为太傅大都督假黄钺録朝政百官总已以听秋八月壬午立子广陵王遹为皇太子冬十月辛酉以刘渊为将军匈奴五部大都督大事记续编卷二十五大事记续编卷二十六钦定四库全书大事记续编卷二十六明王祎撰晋孝惠皇帝元康元年春正月乙酉朔改元永平解题曰宋庠纪年通谱永平汉明帝年号二月癸酉楚王玮淮南王允来朝三月辛卯皇后遣殿中兵杀杨骏兄弟其党皆夷三族解题曰晋二衞始制前驱由基强弩为三部司马二衞各五部督其衞镇四军如五校各置千人更置殿中将军中郎校尉司马武帝甚重兵官军校多选清望之士居之以陈勰为殿中将军每出入持白兽幡在乗舆左右壬辰改元解题曰宋庠纪年通谱元康汉宣帝年号废皇太后杨氏为庶人徙之金墉城解题曰按太平寰宇记宋敏求河南志金墉城在故洛阳城西北角魏所筑晋恵帝曰永昌宫有小城永嘉兵乱筑为垒余见通鑑壬寅汝南王亮为太宰与衞瓘并録尚书事镇南将军楚王玮为衞将军领北军中候论诛骏功侯者千余人解题曰时亮辅政御史中丞傅咸致书曰骏之见讨发自天聪孟观李肇与知宻言耳圣上论功宁厚此羣下所冝以实裁量而遂东安封王孟李郡公侯伯子男既妄有加复又三等超迁自古以来封赏未有若此者也无功而厚赏莫不乐国有祸祸起当复有大功也人而乐祸其可极乎厥后楚王玮之诛亮瓘赵王伦之废贾后以至齐王长沙成都河间东海之更相鱼肉皆乐祸而为之咸之言不诬也事见通鑑夏六月皇后使楚王玮杀亮瓘乙丑复杀玮车骑司马贾模为侍中散骑常侍张华为侍中中书监将军裴頠为侍中辅政秋七月分荆扬州为江州解题曰有司奏荆扬二州疆土旷逺于是割扬州之豫章鄱阳庐陵临川南康建安晋安荆州之武昌桂阳安成合十郡置江州晋孝恵皇帝元康二年春二月己酉弑故太后杨氏晋孝恵皇帝元康三年夏六月𢎞农雨雹深三尺晋孝恵皇帝元康四年夏五月匈奴郝散反秋八月伏诛是歳大饥山崩地震陷水涌晋孝恵皇帝元康五年夏四月彗星见于西方孛于奎至轩辕六月东海雨雹深五尺冬十月武库火十二月丙戌新作之是歳大水鲜卑拓跋氏分其国为三部晋孝恵皇帝元康六年春正月地震张华为司空夏匈奴羌胡俱反征西大将军梁王肜都督雍梁州军事秋八月氐帅齐万年称帝冬十一月遣将军周处等讨之关中饥疫十二月略阳氐杨茂搜还保仇池解题曰仇池见梁天监五年东益州解题是嵗以将军赵廞为益州刺史解题曰此乱蜀之始也晋孝恵皇帝元康七年春正月梁王肜逼周处攻齐万年癸丑战于六陌死之解题曰按列传时贼屯梁山周处攻万年于六陌盖近梁山符登自六陌以趋废桥魏元志发雍从六陌道将取高平亦此地也秋七月雍梁旱疫九月右仆射王戎为司徒时尚书令王衍河南尹乐广皆为清谈朝野慕之解题曰宗书五行志元康中贵逰子弟相与为散髪祼身之饮对弄婢妾逆之者伤好非之者负讥希世之士耻不与焉盖胡翟侵中国之萌也岂徒伊川之民一被髪而祭者乎苏辙曰易曰形而上者谓之道形而下者谓之器礼与形皆器也孔子生于周末其言及于道盖寡非不能言谓道之不可以轻授人也夫道以无为体而入于羣有在仁而非仁在义而非义在礼而非礼在智而非智惟其非形器也故目不可以视而见耳不可以聴而知惟君子得之于心以之御物应变无方而不适其正则所谓时中也小人不知而窃其名与物相遇輙捐理而徇欲则所谓无忌惮也故孔子不以道与人其所以语人者必以礼非吝之也盖曰君子上达小人下达君子由礼以达其道则自得而不眩小人由礼以达其器则有守而不狂若规之以礼而不格然后导之刑辟而圣人之所以御物者尽矣魏晋虚无放荡之论盈于朝野何邓导其源阮籍父子涨其流而王衍兄弟卒以乱天下要其终皆以济邪佞成淫欲恶礼法之绳其姦故蔑弃礼法而以道自命小人便之君臣奢纵于上男女淫佚于下风俗大壊至于中原为墟而不悟相随渡江而此风不改世无孔孟使杨墨塞路而莫之辟悲夫事见通鑑拓跋猗㐌西略降三十余国晋孝恵皇帝元康八年秋九月大水巴氐李特与略阳六郡流民入蜀晋孝恵皇帝元康九年春正月将军孟观讨齐万年大破擒之太子洗马江统论徙戎不聴解题曰叶适曰江统徙戎论叙上世事虽畧已得其理叙两汉事极详不独汉魏人能为此议论者絶无而能知此本末者絶少也汉宣光魏武号为有识然皆身以戎狄之患遗后使其国尚未亡则子孙自当之盖天下利害国家大体思患预防非圣人不能也何去非曰晋之亡大率中原半为夷居元海匈奴也而居晋阳石勒羯人也而居上党姚氏羌也而居扶风符氏氐也而居临渭慕容鲜卑也而居昌黎种族日繁其居处饮食皆趋华矣而其桀暴贪悍乐鬭喜乱之志态则无时而变也是以元海一倡而并雍之胡乗时四起自长淮之北无复晋土而为战国者几二百年事见通鑑成都王颕为平北将军镇邺河间王颙为镇西将军镇关中夏六月贾模卒秋八月尚书裴頠为仆射冬十一月甲子朔日有食之十二月壬戌废太子遹为庶人解题曰叶适曰刘卞狂谋欲以子胁父而废其母此非权道之所许张华拒之是也及愍懐既废衆怒集于贾后华于是时以人主命废后复太子以安人情此权道之所许也犹且安常袭故既不能去复不能谋坐视伦秀成其逆节大柄外移身既夷灭而国亡遂不可救可哀也夫事见通鑑晋孝恵皇帝永康元年春正月癸亥朔改元解题曰宋庠纪年通谱永康汉桓帝年号西戎校尉司马阎纉上书讼故太子寃不省解题曰李遘曰纉讼太子之枉太孙立复上疏焉夫以恵帝之愚贾后之贼安能听言曰上听言人谁不敢言佳哉纉也是难能也其言欲使着令诸有废兴仓卒东宫兵马皆得辄严须録诣殿前面授口诏然后为信听其臣子得如邴吉拒诏书周昌不遣王田叔孟舒隠亲左右所以固储副安后嗣谅哉人主有喜怒宫掖多姦诈怒解而后悔诈行而后觉无及矣如纉岂一世之言万世之言也事见通鑑三月尉氏雨血妖星见南方太白昼见中台星拆杀故太子遹夏四月辛夘朔日有食之癸巳右军将军赵王伦废皇后贾氏为庶人杀张华裴頠等侍中贾谧及党与皆诛解题曰伦矫诏𠡠三部司马中宫与贾谧等杀吾太子今使车骑入废中宫汝等皆当从命赐爵关中侯不从诛及三族衆皆从之伦又矫诏开门夜入陈兵道南遣翊军校尉齐王冏将三部司马百人排合而入华林令骆休为内应迎帝幸东堂遂废贾后为庶人幽之于建始殿余见通鑑甲午伦自为都督中外军事相国侍中孙秀为中书令追复故太子遹己亥杀庶人贾氏五月己巳立临淮王臧为皇太孙秋八月中护军淮南王允讨伦不克见杀游击将军齐王冏为平东将军镇许昌伦自加九钖吏部尚书刘须止之不可解题曰伦加九钖加世子荂抚军将军领军将军馥镇军将军领护军将军䖍中军将军领右卫将军翊为侍中増相府兵为二万人与宿卫同又隠匿兵士衆三万余见通鑑薛季宣曰晋武惩创魏氏内强宿衞领之贵戚外削州牧统于宗藩未几宗王横肆而宿衞散于私府禁卫单虚而州牧转为强镇是以关门无结草之固晋阳有屡举之甲欲强而反弱将削而滋大者何哉事不师古急于矫弊崇私废公而患生于所偏也冬十一月甲子立皇后羊氏诏徴赵廞廞反以李特等为爪牙十二月赵廞自称大都督益州牧晋孝恵皇帝永宁元年解题曰宋庠纪年通谱建始汉成帝年号春正月以散骑常侍张轨为凉州刺史乙丑赵王伦自即帝位改元建始丙寅废帝为太上皇迁之金墉城废皇太孙臧为濮阳王孙秀为侍中中书监仪同三司癸酉杀臧李特攻成都杀赵廞诏以梁州刺史罗尚为益州刺史解题曰此十六国乱之始也三月镇东大将军齐王冏起兵讨伦征北大将军成都王颕征西大将军河间王颙等应之闰月丙戌朔日有食之自正月至于是月五星縦横无常夏四月成都王颕大破伦兵于溴水解题曰按杜预左氏传注溴水出河内轵县东南至温入河水经注溴水南迳原城西春秋㑹于溴梁谓是水之梁也辛酉左衞将军王舆等诛孙秀帝复位癸亥改元丁卯伦父子伏诛成都王颕至己巳河间王颙至五月立㐮阳王尚为皇太孙六月乙卯齐王冏至甲戌以冏为大司马如宣文辅魏故事成都王颕为大将军都督中外诸军録尚书事并加九钖河间王颙为侍中太尉颕辞九钖还邺东莱王𬎼与王舆谋废齐王冏秋八月废㽔为庶人诛舆三族九月以李特及其弟流为将军罗尚逼遣流民皆归特冬十月特据广汉攻尚晋孝恵皇帝太安元年解题曰宋庠纪年通谱诛齐王故改元春二月太孙尚薨夏四月彗星画见五月李特自称大将军益州牧癸卯以清河王遐子覃为皇太子秋七月大水八月广汉太守张㣲讨李特败死罗尚遣军击之亦败冬十月地震十一月丙戌复置宁州河间王颙起兵攻齐王冏十二月骠骑将军长沙王乂杀冏改元乂为太尉都督中外军事朝政皆谘成都王颕是嵗陈留王薨谥曰魏元皇帝晋孝恵皇帝太安二年春正月李特据少城改元罗尚保太城二月袭特斩之李流领余衆攻成都解题曰宋庠纪年通谱建初汉成帝年号太城在城都府华阳县张仪所筑谓之仪城筑少城于其西成都县治也夏五月义阳蛮张昌据江夏改元杀荆州都督新野王歆诏以荆州刺史刘𢎞都督荆州军事秋七月昌党石冰冦扬州据荆江扬豫徐五州境𢎞遣大都护陶侃讨昌八月走之解题曰周端朝曰河南淮北诸郡不闻蛮扰魏晋始有之亦二汉末造所有也事见通鑑河间王颙成都王颕起兵攻长沙王乂帝讨颕九月颙将张方大掠都城解题曰永宁之初洛中尚有锦帛四百万珠寳金银百余斛恵后北征荡隂反驾布衾两幅囊钱三千以为车驾之资而已余见通鑑李流死李雄为大都督治郫城冬十月壬寅帝还宫戊申长沙王乂奉帝败成都王颕将陆机于建春门又攻张方败之解题曰宋敏求河南志都城十二门南面四门曰平昌门开阳门宣阳门建阳门东面三门曰清明门东阳门建春门西面三门曰广阳门西明门阊阖门北面二门曰广莫门大夏门十二月议郎周玘等起兵讨石氷闰月李雄攻罗尚走之入成都幽州都督王浚表鲜卑叚务勿尘为辽西公晋孝恵皇帝永兴元年春正月癸亥司空东海王越执长沙王乂改元永安丙寅张方杀乂而还解题曰通鑑阙永安二字成都王颕入京师复还邺以为丞相东海王越加尚书令解题曰按宋书百官志汉献帝复置丞相魏及晋初又废赵王伦以梁王肜为丞相永兴元年以颕为丞相诏罗尚权统巴涪解题曰统巴东已郡涪陵涪陵今涪州余见通鑑二月乙酉废皇后及皇太子覃广陵度支陈敏与周玘破石氷于建康三月氷伏诛戊申以成都王颕为皇太弟居邺河间王颙为太宰雍州牧解题曰宋书五行志恵帝立颕为皇太弟犹加侍中大都督领丞相备九钖封二十郡如魏王故事既为副职不应复开封土兼领庶职此言之不从帝既播越颕亦不终事见通鑑秋七月丙申朔东海王越奉帝讨颕戊戌复皇后皇太子己未帝败于荡隂侍中嵇绍死之解题曰萧方曰父母之雠不同天下兄弟之雠不同国嵇绍之于晋室有私雠矣天不可雠理无容报继之以死何其过乎轻于鸿毛延祖之谓事见通鑑庚申帝幸邺改元建武越奔归国范阳王虓以北军中候茍晞为兖州刺史王浚及并州刺史东嬴公腾起兵攻颕八月张方入洛阳废皇后皇太子颕遣刘渊发五部攻浚渊自称大单于浚腾大败颕兵颕奉帝奔洛阳腾以拓拔猗㐌击渊破之张昌伏诛冬十月李雄称成都王改元解题曰宋庠纪年通谱建兴刘禅孙亮年号刘渊即汉王位于左国城改元解题曰汉离石县属西河郡后汉末废为南单于左国城魏黄初三年复置后陷刘渊石勒改为永石郡十一月乙未张方劫帝幸长安尚书仆射荀藩为留䑓承制年号永安辛丑复皇后十二月丁亥废太弟颕以豫章王炽为皇太弟改元河间王颙都督中外军事张方为中领军録尚书事解题曰宋庠纪年通谱一年三易号永安吴孙休年号建武汉光武年号永兴汉桓帝年号按恵帝九改元而六同汉年一用吴号纪年颁朔政之大者皆事出仓卒安袭曩名庸非天厌恵德趣衰启乱俾发号施令皆前王之刍狗传曰其壊不可支也斯之谓欤晋孝恵皇帝永兴二年春正月甲午朔帝出居于长安夏四月张方废皇后解题曰羊后于是三废矣河间王颙矫诏以后屡为姦人所立遣尚书田淑勅留台赐后死诏书累至司𨽻校尉刘暾与尚书仆射荀藩河南尹周馥驰奏曰羊庶人门戸残破废故空宫门禁峻宻无縁得与姦人构乱衆无愚知皆谓不然陛下更深与太宰叅详勿令逺近疑惑取谤天下颙大怒遣收暾暾奔青州后遂免帝还洛迎后复位洛阳令何乔又废后及张方首至其日复后位余见通鑑叶适曰幽王之诗称周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕盖是时幽王见杀太子外迁而其辟公贵人首鼠自便莫以倾覆为念故人怨刺之如此暾为留台而能抗拒强臣存活废后视是诗所称过之逺矣六月成都王雄改元秋七月东海王越领徐州都督起兵攻河间王颙成都王颕故将公师藩起兵于赵魏八月越以豫州刺史刘乔为兾州刺史范阳王虓领豫州刺史乔拒虓解题曰乔成都王之党也虓东海王之党也冀州统郡国十三赵鉅鹿安平平原乐陵勃海章武河间高阳慱陵清河中山常山壬子颙都督河北军事冬十月刘𢎞请颙越释怨不纳乔袭许虓奔河北有星孛于北斗𢎞受东海王越节度十二月颕入洛阳虓领冀州刺史济河击颕将败之乔衆溃右将军陈敏反于歴阳据江东刘𢎞遣江夏太守陶侃讨之是嵗汉王渊徙黎亭解题曰按后汉郡国志上党郡壶关县有黎亭故黎国晋孝恵皇帝光熙元年春正月戊子朔帝出居于长安日有食之河间王颙杀张方请和于东海王越越不许成都王颕奔长安夏四月己巳越屯温五月遣兵入长安颙颕走己亥帝还洛阳六月丙辰朔复皇后辛未改元颙复入长安解题曰皇后三废而三复矣成都王雄即帝位改元国号成秋七月乙酉朔日有食之八月太傅东海王越録尚书事九月顿邱太守冯嵩执成都王颕范阳王长史刘舆杀之解题曰宋开德府清丰县晋顿邱郡也兖州刺史茍晞斩公师藩冬十月以范阳王司马刘琨为并州刺史十一月庚午东海王越弑帝解题曰按帝纪司马越鸩之癸酉皇太弟炽即皇帝位尊皇后曰恵皇后立妃梁氏为皇后十二月壬午朔日有食之河间王颙就徴镇南将军南阳王模杀之己酉塟孝恵皇帝于太阳陵大事记续编卷二十六大事记续编卷二十七钦定四库全书大事记续编卷二十七明王祎撰晋孝懐皇帝永嘉元年春正月癸丑改元解题曰宋庠纪年通谱永嘉汉沖帝年号二月东莱王弥冦青徐二州陈敏伏诛三月丁卯改塟杨太后谥曰武悼庚午立豫章王诠为皇太子庚辰东海王越出镇许昌南阳王谟为征西大将军开府都督秦雍梁益四州军事镇长安夏五月马牧帅汲桑羯胡石勒陷邺杀司冀二州都督新蔡王腾进攻兖州东海王越使茍晞讨之解题曰石勒上党武乡羯人其先匈奴别部羌渠之胄按匈奴传有力羯种然则勒其力羯种欤事见通鑑秋七月己未以平东将军监徐州军事琅邪王睿为安东将军都督扬州江南军事镇建业睿以司马王导为谋主侍中顾荣为军司㑹稽相贺循为吴国内史导説睿谦以接士俭以足用抚绥新旧江东归心焉修八月分荆州江州为湘州解题曰分长沙衡阳湘东零陵邵陵桂阳及广州之始安始兴临贺置湘州九月茍晞击汲桑石勒大破之勒寻奔汉桑走死解题曰汲桑之破邺也东海王越出次官渡以讨之命茍晞为前锋桑素惮晞于城外为栅以自守晞将至顿军休士先遣单骑示以祸福桑衆大震弃栅宵遁婴城固守晞陷其九垒遂定邺而还西讨吕郎灭之后从高宻王泰讨青州贼刘根破公师藩败石勒于河北威名甚盛时人拟之韩白余见通鑑辛亥有大星如日小者如斗自西方流东北天尽赤俄有声如雷冬十一月戊申朔日有食之十二月癸卯东海王越自为丞相领兖州牧解题通典晋司徒与丞相通职未尝并立永嘉元年始两置焉余见通鑑以抚军将军茍晞为征东大将军都督青州军事青州刺史慕容廆自称鲜卑大单于时帝始亲郊祀解题曰挚虞为太常卿时懐帝亲郊自元康以来不亲郊祀礼仪弛废虞考正旧典法物粲然晋孝懐皇帝永嘉二年春正月丙午朔日有食之汉王渊遣将军刘聪据太行石勒下赵魏二月辛卯东海王越杀清河王覃庚子汉石勒冦常山骠骑大将军王浚破之三月东海王越徙镇鄄城解题曰鄄城属濮阳国夏四月丁亥王弥入许昌五月甲子冦洛阳败走归汉解题曰弥谓其党刘灵曰晋兵尚彊归无所厝刘渊昔为质子我与之周旋京师深有分契今称汉王归之可乎灵然之乃渡河归渊余见通鑑秋七月汉王渊徙都蒲子解题曰刘琨至晋阳元海在离石相去三百里许琨宻遣离间其部种虏降者万余落渊甚惧遂城蒲子而居之余见通鑑八月东海王越屯濮阳冬十月甲戌汉王渊即帝位改元解题曰夷狄僣号自渊始十二月汉石勒冦魏汲顿邱晋孝懐皇帝永嘉三年春正月汉徙都平阳改元解题曰今平阳路平阳县有刘元海城晋地理志蒲子平阳皆属平阳郡统于司州盖逼畿甸矣三月丁巳东海王越入京师杀中书令缪播等以中书监王敦为扬州刺史解题曰潘滔説越曰今树处仲于江外使其肆豪彊之心是见贼也不从东海王越领司徒王衍为太尉越奏罢宿卫以国兵代之汉陷黎阳大旱江汉河洛皆竭夏汉石勒冦鉅鹿常山以赵郡张賔为谋主秋七月汉陷壶关解题曰上党郡故治长子县董卓作乱移治壶关刘渊虽徙居壶关之黎亭未能得郡也至是王弥刘聪石勒共攻壶关降上党大守而刘琨始即襄垣以为郡矣余见通鑑八月汉楚王聪冦洛阳九月𢎞农太守垣延袭败之王浚遣将大破石勒于飞龙山解题曰今真定有飞龙山冬十月汉楚王聪等冦洛阳败还成天水訇琦以梓潼降十一月汉石勒陷长乐解题曰长乐属魏郡十二月汉王弥遣长史曹嶷徇青州晋孝懐皇帝永嘉四年春二月汉石勒陷鄄城成将文硕以巴西降夏四月大水成复取梓潼五月大蝗秋七月罗尚卒以长沙太守皮素代之己卯汉主渊卒太子和立和弟聪弑而代之改元以北海王乂为太弟解题曰宋庠纪年通谱嘉平魏高贵乡公年号氐蒲洪称略阳公汉陷河内九月流民王如反于南阳降于汉冬十月汉河内王粲等冦洛阳石勒围仓垣陈留内史王讃走之解题曰仓垣城在宋开封府开封县东北水经注济水东迳仓垣舆地志城南临汴水刘琨表鲜卑拓跋猗卢为大单于代公解题曰杜延业晋春秋云猗卢匈奴之别种也族类数千各立称号索头其一也猗卢受琨节度欲遣索头万骑卫京师太𫝊越以洛中荒俭弗聴余见通鑑壬子王浚为司空平北将军刘琨为平北大将军进叚勿务尘为大单于京师饥遣使徴天下兵不至汉石勒破王如军冦襄阳十一月甲戌东海王越讨石勒以王衍为军司东屯项越自领豫州牧解题曰朱黼曰越始领司徒凡宿卫有侯爵者尽奏罢之止以国兵数百宿衞后知京师单弱遂出屯于项帅甲士四万且以行台自随朝贤素望悉为佐吏名将劲卒咸入其府宫省无复守衞此刘聪所以谈笑而取之也幽王之诗曰皇父孔圣作都于向择三有事亶侯多藏不憗遗一老俾守我王择有车马以居徂向小人之败国家专为深谋者宛然同一轨也事见通鑑扬州都督周馥请迁都寿春东海王越召馥馥不至十二月皮素为其下所杀以巴东监军韩松为益州刺史晋孝怀皇帝永嘉五年春正月壬申汉曹嶷陷青州茍晞走癸酉汉石勒陷江夏乙亥成取涪城巴西改元湘州流人杜弢据长沙反镇东大将军开府琅邪王睿遣将攻周馥馥走死以军谘祭酒王敦为扬州刺史解题曰程逈曰馥以京师倾危故抚寿春请车驾幸之已而帝果陷贼其先见如蓍龟所以不从姦臣假托之召者欲保有寿春以待君父上以鉴皇甫规朱隽轻从董卓之召致国家之殄亡下亦自附于祖逖刘琨之烈光以自见于世而琅邪害之剪国家之羽翼以増乱人之气见雠不讨而动干戈于邦内江左不竞此其兆朕也事见通鑑三月诏讨东海王越以茍晞为大将军督青徐兖豫六州军事越薨建平都尉暴重杀韩松领三府事益州将吏杀重以巴郡太守张濯行三府事濯战死平西司马王异代之解题曰按载记罗尚为平西将军领护西夷校尉益州刺史实开三府故三府官属表韩松等而暴重张罗王异张启皆领三府事至向沈兰维浸就削弱但行西夷校尉而已事见通鑑夏四月汉石勒追东海王越䘮败之苦县杀王衍及王公已下十余万人害宗室四十八王于洧仓解题曰按晋春秋三十国春秋王衍将死顾谓刘望曰吾曹虽不如古人向令不共祖尚浮虚戮力悉心以治天下犹可不至今日余见通鑑苏辙曰晋世高谈揖譲而无慷慨感激之操大言无当不适于用而畏兵革之事姦雄知其所忌而窃乘之是以颠沛陨越而不能以自存且夫刘石姦诈雄武譬如山林之人生于草木之间大风烈日之所咻而雪霜饥馑之所劳苦其筋力骨节之所尝试者亦已至矣而使王衍之伦清谈而当其冲譬如千金之家居于高堂之上食肉饮酒不习寒暑之劳而欲以之捍御山林之勇夫固姦雄之所乐攻而无难者也富而不能劳贵而不能治此其所以丧天下之故哉五月杜弢陷长沙汉前军大将军唿延晏入冦六月丁酉王弥及始安王曜等陷洛阳戊戌杀太子诠及王公士民三万余人迁帝于平阳丁未汉改元茍晞立豫章王端为皇太子置行台自领尚书令屯蒙城解题曰梁国䝉县山桑古城在县北司徒荀藩等建行台于宻奉吴王晏子秦王业趣许昌镇东大将军琅邪王睿辟渡江贤俊琅邪王睿遣兵攻江州刺史华轶斩之秋七月王浚承制假立太子自领尚书令八月汉围长安九月杀太尉南阳王模以中山王曜镇长安汉石勒袭执茍晞及豫章王端冬十月汉石勒杀王弥屯葛陂解题曰勒于葛陂缮室宇课农造舟将冦建邺㑹霖雨三月不止元帝使江南之衆大集寿春勒军中饥疫死者大半檄书朝夕继至勒㑹诸将议之勒发葛陂使石虎率骑二千距寿春大败于巨灵口奔退百里及于勒军军中震扰谓王师大至勒阵以待之晋惧有㐲兵退还寿春勒所过皆坚壁清野採掠无所获军中大饥士衆相食余见通鑑勒号为善用兵然困于阳平败于赤桥狼狈于飞龙仓垣亦几危矣江汉虽能蹂躏河之南北固未容足之地至是饥疫濒死此天亡之时而琅邪诸臣特幸其去曽不能乘机奋发以蹙之使得安行而据襄国卒之奄有天下大半鸱张大语以汉高光自拟呜唿使勒得以称雄于时者诸贤之罪也世遂从而信之可发千载一慨哉十一月拓跋猗卢入太原刘琨徙五县百姓以避之解题曰按晋书列传宋书索虏传后魏书本纪初单于猗㐌以救东嬴公腾之功琨表其弟猗卢为代郡公王浚以琨侵已之地数击琨猗卢以封邑去国悬逺民不相接率部落自云中入雁门从琨求句注陉北之地琨不能制且欲猗卢为援乃徙马邑隂馆楼烦繁畤五县民于新安以其地处之猗卢徙十万家以充之安定太守贾疋冯翊太守索綝等大败汉中山王曜于黄邱豫州刺史阎鼎奉秦王业趋武关解题曰按载纪列传刘曜既据长安安定太守贾疋及诸氐羌皆送质任唯雍州刺史麴特新平太守竺恢固守不降护军麴允频阳令梁肃自京兆南山将奔安定遇疋任子于隂宻拥还临泾推疋为平西将军率衆五万攻曜于长安扶风太守梁综及麴特赵染来距败蹟而还曜衆大败中流矢退保甘渠疋帅戎晋二万余人将伐长安西平太守竺恢亦固守刘粲闻之使刘曜刘雅赵染距疋先攻恢不克疋邀击大败之曜退走疋追之至于甘泉旋自渭桥袭彭荡仲杀之通鑑冯翊太守索綝等共推贾疋为平西将军率衆五万向长安雍州刺史麴特新平太守竺恢皆不降于汉汉河内王粲在新丰使其将刘雅赵染攻新平不克索綝救新平大小百战雅等败退中山王曜与疋战于黄邱大败疋遂袭汉梁州刺史彭荡仲杀之耀州云阳县汉甘泉宫本秦林光宫武帝立泰畤开山图汉官仪注晋灼皆云云阳甘泉黄帝以来圆丘祭天处黄丘殆以此得名王浚以崔毖为东夷校尉晋孝懐皇帝永嘉六年春正月帝䝉尘于平阳解题曰聪引帝入䜩谓帝曰卿为豫章王时朕常与王武子相造武子称朕于卿卿言闻其名乆矣以卿所制乐府欲示朕谓朕曰闻君善为辞赋试为看之朕时与武子俱为盛德颂卿称善者久之乂引朕射于皇堂朕得十二筹卿与武子俱得九筹卿赠朕柘弓银研卿颇忆否帝曰臣安敢忘之但恨尔日不早识龙颜余见通鑑以藩王而结交外夷任子晋之纪纲荡然久矣二月壬子朔日有食之汉石勒将攻建业以大雨止琅邪王睿上尚书檄讨勒夏贾疋等败汉中山王曜走之秦王业入长安秋七月汉石勒据襄国解题曰襄国属广平郡宋信德府汉袭取晋阳八月庚戌刘琨奔常山解题曰刘越石志槩英果亦以忠义自许独惜其无学是以纽于奢豪而无深沈之度方其﨑岖兵间此何如时而流连音律以忠谏杀士岂望尘之余习犹未除耶卒于境土不保依栖戎狄功业竟无一成然则有志于事功者可不以学问为先哉事见通鑑九月辛巳雍州刺史贾疋等奉秦王业为皇太子建宗庙社稷以阎鼎为太子詹事总摄百揆加疋征西大将军冬十月代公猗卢遣兵救刘琨大败汉中山王曜十一月琨保阳曲解题曰阳曲太原国县始平太守麴允冯翊太守梁纬等攻阎鼎鼎走死十二月羣胡攻贾疋杀之允领雍州刺史解题曰京兆尹梁综与鼎争权鼎杀综鼎首建大谋立功天下始平太守麴允抚夷护军索綝心害鼎功且䂓权势冯翊太守梁纬北地太守梁肃并综母弟綝之姻乃证其有无君之心专戮大臣遂攻鼎鼎奔雍为氐所杀夫首建入关之谋者阎鼎也与贾疋谋兴复晋室者梁肃等也帅十万衆㑹之者梁综也今秦王辅入关而鼎以争权杀综麴允辈又欲专权而杀鼎疋亦毙于群胡之手欲帝业之定也难哉事见通鑑王浚遣督护王昌帅段疾陆眷等攻汉石勒大败段氏遂附于勒是歳王敦杀其从兄军谘祭酒澄澄将玉机据广州王如降于敦江阳太守张启杀王异而代之寻卒三府表涪陵太守向沈行西夷校尉羌姚弋仲称扶风公晋孝愍皇帝建兴元年春正月帝蒙尘于平阳二月丁未汉主聪弑帝三月向沈卒成取巴陵解题曰初成都之失守也罗尚犹统巴涪暨尚卒于巴郡而巴乱矣故韩松治巴东而成亦遂取涪向沈兰续退保涪陵终为成所併而已事见通鑑夏四月壬申皇太子业即皇帝位改元解题曰宋庠纪年通谱建兴刘禅孙亮李雄年号愍帝虽草创继世而建元合前三号不祥甚矣以麴允及京兆太守索綝为左右仆射汉石勒使从子虎据邺解题曰按晋春秋曰石勒背汉之谋始于此又按载记勒谓张賔曰邺魏之旧都风俗殷杂谁可任也賔曰晋故东莱太守赵彭有佐时良干于是徴为魏郡太守彭泣辞以石虎镇邺三䑓石虎篡夺之萌兆于此相台志邺在今相州东三十里本魏地城冢记云狄灭邢卫齐桓公筑邺城以卫诸侯管子亦曰筑五鹿中牟邺以卫诸夏今此城在邺东一里半东西七里南北五里齐所筑也汉置魏郡于此曹操建都凡七门南面三门东面一门西面一门北面二门余见通鑑琅邪王録事参军陈頵数论事睿出之为谯郡太守五月壬辰琅邪王睿大司马南阳王保为左右丞相大都督陜东西军事石勒取山东郡县秋诏琅邪王睿进军睿辞八月以长史刁恊为丞相左长史从事中郎刘隗为司直军谘祭酒祖逖为豫州刺史屯淮隂武昌太守陶侃大破杜弢王敦表为荆州刺史九月荀藩薨汉中山王曜败麴允于黄白城解题曰黄白城在今耀州三原县西南竟陵太守杜曽反冬十月击败陶侃侃击杜弢大破之氐扬难敌取梁州自称刺史十一月麴允袭汉中山王曜大败之十二月汉石勒奉表于王浚解题曰昔智伯欲袭卫遗之乘马先之以璧卫君大恱诸大夫皆喜而南文子独有忧色卫君问之南文子曰无方之礼无功之赏祸之先也我未有徃而彼有以来是以忧也于是衞君修梁津捍邉城智伯不敢伐浚岂未之知乎事见通鑑是嵗琅邪王睿遣世子绍镇广陵代公猗卢城盛乐及平城解题曰元和郡县志续通典汉末匈奴扰邉定襄以西云中雁门西河遂空曹公始立平城县晋改属雁门猗卢都平城道武建都东至军都关西至河南至中山隘门塞北至五原为甸服孝文迁都为恒州唐正观自朔州北定襄城移云州及定襄县于此天寳升大同军节度使后魏云州在郡北三百余里定襄故城齐立朔州在西南一名平城晋孝愍皇帝建兴二年春正月己巳黒雾着人如墨辛未有如日陨于地又有二日相承出西方而东行扬难敌去梁州地归于城二月壬寅镇西将军张轨为太尉凉州牧王浚为大司马都督幽冀军事司𨽻校尉荀组为司空行留台事刘琨为大将军都督并州军事汉石勒遣使刘琨请讨王浚三月壬申勒袭执浚杀之使燕国刘翰戌蓟翰归段匹磾解题曰勒纂兵戒期将袭浚而惧刘琨及鲜卑乌丸为其后患沉吟未发张賔曰夫袭敌国当出其不意军严经日不行岂顾有三方之虑乎勒曰为之奈何賔曰今三方未谓将军便能悬军千里以征幽州也轻军徃返不出二旬就使三方有动势足旋趾且琨浚虽同名晋藩其实仇敌若修牋于琨送质请和琨必欣于得我喜于浚灭终不救浚而袭我也于是宵行遣张虑奉牋于琨陈已过深重求讨浚以自效琨素疾浚乃檄诸州郡説勒知命思愆收累年之咎求拔幽都效善将来今听所请受任通和余见通鑑琨尝归勒毋授以大将军郡公之号勒方嬉笑靳侮谢而絶之今其势日张何畏于琨而卑辞请和乎直畏我之拟其后耳而琨恬不之怪真谓其若有思愆念咎之意者勒遂得以袭取王浚略无后忧琨乃上表朝廷谓浚受其伪和为勒所虏勒势转盛欲来袭臣东北八州勒灭其七先朝所授存者惟臣是以勒朝夕谋虑以臣为计岂琨至是而后悟耶琨诮浚受其伪和而已乃复受其和其相去几何是亦目睫之论也乐陵太守邵续附石勒寻归琅邪王睿以为平原乐安太守夏五月己丑西平武穆公张轨薨世子寔立汉中山王曜赵染冦长安六月败还秋七月染攻北地麴允杀之冬十月张寔都督凉州军事凉州刺史晋孝愍皇帝建兴三年春二月丙子琅邪王睿为丞相大都督督中外军事南阳王保为相国大将军荀组为太尉豫州牧刘琨司空都督并冀幽三州军事进代公猗卢爵为王杜弢别将陷豫章三月寻阳内史周访平之汉改元解题曰宋庠纪年通谱建元汉武帝年号汉青州刺史曹嶷尽得齐鲁之地秋八月陶侃克长沙杜弢走死琅邪王睿以王敦为镇东大将军都督江扬荆湘交广六州军事江州刺史敦以王机为交州刺史陶侃为广州刺史从弟军谘祭酒廙为荆州刺史杜曽迎荆州刺史第五猗以拒廙王机谋据广州侃讨之机走死九月汉中山王曜冦北地冬十月拔冯翊晋孝愍皇帝建兴四年春正月赠吴王晏太保谥曰孝二月汉杀少府陈休等七人太宰河间王易御史大夫陈元达等谏不听三月易恚死元达自杀代王猗卢为其子六脩所弑其将箕澹等归刘琨夏六月丁巳朔日有食之大蝗秋七月汉中山王曜围北地大都督麴允救之衆溃九月曜陷长安外城冬十月乙未帝出降御史中丞吉朗死之丁酉迁帝于平阳允死之解题曰帝之继皇统也属永嘉之末天下崩离长安城中戸不盈百墻宇頽毁蒿棘成林朝廷无车马章服惟桑版署号而已公私有车四乘器械多阙运馈不继巨猾滔天帝京危急诸侯无释位之志征镇阙勤王之举故君臣窘迫以至杀辱云余见通鑑汉以曜为秦王大都督督陜西军事改元刘琨遣箕澹攻石勒于坫城自屯广牧勒大破之解题曰按晋书地理志乐平郡有沾县今石勒围乐平太守韩据于坫城沾之为坫殆字画之讹也又按晋书地理志并州新兴郡有广牧县水经注河东迳广牧故城北十二月乙邜朔日有食之并州降石勒己未刘琨奔段匹磾琅邪王睿刻日北征以漕运稽期诛督运令史淳于伯而还解题曰按列传及宋书五行志后将军禇裒镇广陵丞相扬声北伐淳于伯以督运稽留及役使赃罪依征军法戮之其息忠诉称伯督运事讫无所稽乏受赇役使罪不及死军是戍军非为征军自四年以来运漕租调皆有稽停不以军兴论至于伯也何独明之司直刘隗弹劾衆官右将军王导引咎请解职元帝无所问于是频旱三年干寳以为寃气之应余见通鑑朱熹曰元帝无意于复中原託以督运稽期归罪令史血逆柱流至二丈余天理真不隔毫分琅琊王睿以邵续为冀州刺史晋孝愍皇帝建兴五年春正月帝䝉尘于平阳庚子三日并照张寔遣兵击汉不能进而还二月汉刘畅攻荥阳太子李矩大败之三月辛夘琅邪王睿即晋王位改元解题曰按本纪𤣥石图有牛继马后故宣帝深忌牛氏遂为二榼共一口以贮酒焉帝先饮佳者以毒酒鸩其将牛金而恭王妃夏侯氏竟通小吏牛氏而生元帝亦有符云余见通鑑胡寅曰魏明帝青龙三年寳石负图有石马七及牺牛之象司马懿始封晋王至愍帝七世此石马之数也前史载元帝之父牛其姓与夏侯妃通而生帝帝实姓牛而冒晋姓晋之君臣所以安之而不革者正以胡羯交侵江左㣲弱倘不慿依旧业无以系属人心是以不得已而为之尔宋庠纪年通谱建武汉光武晋恵帝年号帝虽草创江左而再用恵元可谓亡其典矣立世子绍为太子以征南大将军王敦为大将军扬州刺史王导为骠骑将军领中书监録尚书事刁恊为左仆射刘隗为御史中丞刘琨等遣司马温峤奉表劝进于晋王睿解题曰事见通鑑张栻曰温峤孝友笃至一旦奉刘琨之檄将命江左毋崔固止之不可至于絶裾而行太真有母此身固不得以许琨矣若既已委质为臣当危难而无避可也将命之举岂无他人独不得辞乎投富贵之机赴功名之㑹而其所丧若此惜哉夏四月汉杀太弟义五月壬午日有食之荀组等上表劝进于晋王睿解题曰按刘琨传元帝称制江左琨乃令温峤劝进于是河朔征镇夷夏一百八十人连名上表荀组传西都不守组乃遣使移檄天下共劝进事见通鑑祖逖入谯城六月汉石虎围之己巳晋王睿传檄遣琅琊王裒等讨虎寻还解题曰张栻曰为国有大几大几一失则其弊随起而不可禁大几者三纲之所存是也元帝初以懐帝之命来临江左当时以时事艰难分建屏翰其责盖不轻矣而其规模盖有自为封殖之意而无慷慨谋国之诚懐帝䝉尘不闻勤王之举愍帝之立増重寄委制诏深切而亦自若也愍再蒙尘惧天下之议已则阳为出师之势迁延顾望终归辜于运饷令史以塞责受君父之委託而坐视其祸变因时事之艰难而觊幸以自利三纲沦矣故其规摹亦复不竞王敦辈不旋踵而起也事见通鑑秋七月大旱蝗河汾溢解题曰按水经汾水出太原汾阳北管涔山东南过晋阳县又南过大陵县东又南入河东界过永安县西又南过平阳县又屈从临汾县西流至汾隂县北西注于河荀组为司徒八月汉荆州刺史赵固以洛阳降李矩九月戊寅武昌太守赵诱等攻杜曽败死豫章太守周访击曽破之冬十一月己酉朔日有食之丁夘刘琨为太尉十二月戊戌汉主聪弑帝解题曰西晋四帝共五十二年汉太子粲遣将攻洛阳赵固走是嵗置史官立太学解题曰此晋之所以即安于江左也命课农功诸军佃作即以为禀大事记续编卷二十七大事记续编卷二十八钦定四库全书大事记续编卷二十八明王祎撰晋中宗孝元皇帝大兴元年春三月丙辰晋王睿即皇帝位改元解题曰周嵩上疏曰古之王者应天顺时义全而后取让成而后得是以享世长久重光万载今议者以殿下化流江汉泽被六州欲推崇尊号臣谓今梓宫未反旧京未清义夫泣血士女震动冝先雪社稷大耻尽忠言嘉谋之助以时济𢎞仁之功推后已之诚谁敢不从由是忤旨出为新安太守余见通鑑程逈曰鲁昭公三十二年十二月己未薨于干侯次年夏六月癸亥公之丧至自干侯戊辰定公即位不于闻丧之日即位必俟丧至五日之后如始薨既歛之时然后即位此成周之典礼也周嵩之言必有依据乃以忤㫖而出之尸是责者非王导乎必谓愍帝之丧不可卒至姑从嵩言少俟祥除岂不可也以蜀先主之贤犹不容费诗之论自古辅佐之臣抚事机之㑹知问学者少此君子所以抚卷而屡叹也庚午立太子绍为皇太子李矩使郭黙等救洛阳大破汉兵解题曰汉太子粲遣刘稚生攻赵固于洛固奔阳城山矩遣郭诵屯洛口以救之诵使将张皮简精卒千人夜渡河粲候者告有兵至粲恃其衆不以为虞既而诵等掩至十道俱攻粲衆奔溃杀伤大半因据其营获其器械军资不可胜数及旦粲见皮等人少更与稚生悉余衆攻之聪闻粲败使太尉范隆率骑赴之苦战二十余日不能下矩进救之使壮士三千泛舟迎皮贼临河列阵数日不得渡皮选精骑千余杀所获牛马焚烧器械突围奔虎牢追之不及聪因愤恚发病而死帝嘉其功除矩都督河南三郡军事封修武县侯余见通鑑汉螽斯则百堂灾烧杀汉主聪子二十一人夏四月丁丑朔日有食之荀组来归汉曹嶷来降五月叛归石勒癸丑广武愍侯刘琨为段匹磾所害解题曰琨为匹磾所拘自知必死神色怡如也为五言诗赠其别驾卢湛曰幄中有悬璧本自荆山球惟彼太公望昔是渭濵叟邓生何感激千里来相求白登幸曲逆鸿门赖留侯重耳凭五贤小白相射钩能隆二伯主安问党与雠中夜抚枕叹想与数子逰吾衰久矣夫何其不夣周谁云圣达节知命故无忧宣尼悲获麟西狩涕孔丘功业未及见夕阳忽西流时哉不与我去矣如云浮朱实陨劲风繁英落素秋狭路倾华盖骇驷摧双辀何意百鍊刚化为绕指柔琨诗託意非常摅畅幽愤用以激湛湛素无竒略以常词酬和殊乖琨心重以诗赠之乃谓琨曰前篇帝王大志非人臣所言矣然琨既忠于晋室素有重望被拘经月逺近愤叹匹磾所署代郡太守辟闾嵩与琨所署雁门太守王据后将军韩据连谋袭匹磾韩据女为匹殚儿妾闻其谋而告之匹磾于是执王据辟闾嵩及其徒党悉诛之余见通鑑六月旱甲申刁恊为尚书令庚寅李矩都督司州诸军事司州刺史秋七月汉主聪寝疾召秦王曜石勒辅政不至癸亥聪卒甲子太子粲即位改元八月大将军靳凖弑之发渊陵斩聪尸刘氏男女无少长皆斩之解题曰胡寅曰五胡之魁其才亦有过人者而不能辅之以学矫揉成就故其所为虽有幸中于善而暴戻之气禀于所赋者终不可得而掩刘聪弑主而力蹀血神州擒二帝而杀之腥羶淫汚薫染河华斩戮忠谏矫诬上天专以无道而行未十年乃为昏㭬之徒变易耳目而不知也至于杀其子屠其族戮其尸祸及父陵火逮宗庙天之报也亦称其施圣人所为谨华夷之辨不使入居中土禁其猾夏之渐岂非为后世深思而逺计哉事见通鑑凖称汉天王遣使来降曜勒讨之冬十月曜称帝改元以勒为大将军赵公加九钖十一月乙夘日夜出高三丈加江州牧王敦为荆州牧御史中丞熊逺上疏论时政复州郡秀孝试经策之法十二月汉将乔泰等杀靳凖降汉彭城内史周抚叛降石勒诏下邳内史刘遐等讨之石勒克平阳晋中宗元皇帝大兴二年春二月泰山太守徐龛斩周抚立郊丘三月辛夘合祭天地解题曰胡寅曰周礼大司乐凡乐以圜钟为宫黄钟为角太簇为徴姑洗为羽冬日至于地上之圜丘奏之六变以祀天神以函钟为宫太簇为角姑洗为徴南吕为羽夏日至于泽中之方丘奏之八变以祭地示又大宗伯以禋祀实柴槱燎祀其在天者而以苍璧礼之以血祭貍沈疈羣祭其在地者而以黄琮礼之皆所以顺其隂阳辨其时位设其形色而以气类求之此礼之不得不异者也汉元始中姦臣附㑹周官大合乐之説谓宜合祭故天地共犊礼之失自此始晋元帝乘乱离之余因陋就简遂行合祭之说而不自以为渎也由汉歴唐千有余年之间而以五月亲祀北郊者惟魏文之太和周武之建德隋高祖之开皇唐睿宗之先天皆希阔一时之举然而随得随失卒无所定典礼废坠可胜叹哉夏四月将军陈川以浚仪叛徐龛亦叛降石勒汉主曜斩石勒使者勒与之絶汉主曜都长安立妃羊氏为后南阳王保称晋王改元建康解题曰宋庠纪年通谱建康本汉顺帝年号徐扬蝗吴郡大饥诏百官言事益州刺史应詹论𤣥虚祖逖攻陈川于蓬关石勒遣石虎救之逖退屯淮南解题曰今汴梁尉氏县俱有蓬池陈川为蓬陂坞主疑即此地石勒陷幽州段匹磾犇邵续曹嶷赂石勒以河为境梁州刺史周访击杜曽斩之加安南将军六月汉改号赵秋八月遣将军羊鉴讨徐龛冬十一月戍寅石勒自称赵王十二月慕容廆䧟辽东平州刺史崔毖奔髙句骊是嵗蒲洪降赵晋中宗元皇帝大兴三年春正月赵中山公虎围厌次二月执邵续诏以续子缉为冀州刺史赵将尹安等以洛阳降李矩三月以慕容廆为安北将军平州刺史夏五月庚寅地震晋王保为其将张春所杀徐龛请降不受除羊鉴名以徐州刺史蔡豹领其兵六月丁酉盗杀凉州刺史西平元公张寔其弟茂立氐羌巴羯叛赵赵以光禄大夫游子逺为征讨都督破降之祖逖屯雍邱秋七月加逖镇西将军河以南多来归解题曰苏辙曰敌国相图必审于彼已将彊敌弱则利于进取将弱敌彊则利于自守东晋渡江中原虽屡有变而南兵不出出亦无功皆夷狄自相屠灭而已石勒之死庾亮为北伐之计石虎之老庾翼为徙镇之役皆无成而死及符坚之败谢安父子有席卷之意终以兵将奔溃无尺寸之得其后宋文自谓富强以兵挑元魏梁武志于并吞失信于高氏陈宣乘高氏之衰攘取淮南皆继之以亡败者何东南地薄兵脆将非命世之雄其世固如此也自江南建国惟桓温西征符健东讨慕容兵锋所及敌人震动及宋武破广固䧟长安所至荡定有弔伐之风此二人者诚非常将也然桓温终以败衂宋武未能定秦狼狈而反况其下者乎晋元帝初定江南以祖逖为豫州刺史进据谯城然未尝为深入计也石勒遣兵攻逖逖辄破其衆自河以南尽为晋土方将经畧河北而帝使戴若思拥节直据其上逖怏怏不得志死盖敌强将弱能知自守之为利者惟逖一人夫惟知自守之为进取而后可以言进取也哉事见通鑑八月周访卒以湘州刺史甘卓为梁州刺史解题曰访卒而王敦之难迫矣徐龛降后赵败蔡豹冬十月丙辰杀豹解题曰豹在徐土内抚将士外懐诸衆甚得近逺情闻其死多悼惜之余见通鑑十二月以左将军谯王丞为湘州刺史晋中宗元皇帝大兴四年春二月徐龛复降夏四月后赵中山公虎䧟厌次执邵续叚匹磾寻杀之五月庚申免中州良民为扬州僮客者以备征役解题曰薛季宣曰自用刁恊议后皆以奴为兵庾翼发所部六州奴征伐何充悉发二州编户奴㑹稽王道子发诸郡奴号曰乐属移置京师往往百姓怨嗟遇敌奔败是时虽尝从贺循之议欲严分界多亭候时畨休以备冦然竟无成绩也终南山崩秋七月甲戌尚书仆射戴渊都督司兖豫并冀雍六州军事司州刺史镇合肥丹阳尹刘隗都督青徐幽平四州军事青州刺史镇淮隂解题曰按世说新语戴渊少游侠不治行检常在江淮间攻掠商旅陆机还洛辎重甚盛渊使少年掠刼渊处鄙事神气犹异机遥谓之曰卿才如此亦复作刼邪渊便泣涕投劒归机机重之作笔荐焉晋阳秋祖逖性通济不拘小节又宾从多是桀黠勇士逖待之如子弟永嘉中流民万数扬土大饥宾客攻剽逖辄拥护全卫谈者以此少之然则渊逖皆所谓不羁之士特逖才气又差高尔壬午开府仪同三司王导为司空録尚书领中书监九月祖逖卒冬十月以其弟侍中约为豫州刺史解题曰逖卒而王敦之难愈迫矣叶梦得曰潘佑得辜于逖以其将归石勒勒斩之以归逖自是得勒降亦拒不纳阻晋民归心使坚事虏以一时之感而失天下之望勒斩一亡将而换河北之民以为逖堕勒计中而不悟古之为国者必视民之所向背其向不可遏其背不可挽虽汤武亦不过东征西怨西征东怨曰徯我后后来其苏而已宁有人归我反不纳而可以得之者乎佑又谓勒自知其危故修逖先茔而还其叛将以求媚诚得之矣羊陆之事盖彼此相图而各知其谋故文虽为好而实伺其间两境并猎获其禽即归之此殆儿戏耳胡为歩阐降而晋不辞乎世常恨逖有志不遂以是观之纵逖不死亦未见其能得勒也事见通鑑十一月后赵禁民酿酒十二月以慕容廆为都督幽平二州东夷军事辽东公晋中宗元皇帝永昌元年春正月乙夘改元戊辰王敦举兵武昌将军沈充起兵于吴以应之解题曰敦构逆太子中庶子温峤谓周顗曰大将军此举似有所在当无滥耶顗曰君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎处仲刚愎强忍狼抗无上其言宁有恨耶余见通鑑谯王承甘卓移檄讨王敦解题曰甘卓遣㕘军罗英至广州与陶侃克期侃得信即遣㕘军高寳率兵下余见通鑑二月赵以仇池公杨难敌为武都王秦州刺史陈安叛赵氐羗皆附之征戴渊刘隗还三月以王导为前锋大都督解题曰元帅三军之司命也而王导之言一则曰如导之徒心思外济二则曰徃年之事臣等有识皆所未悟然则功何由而成乎此周札所以开门而延冦也事见通鑑王敦㨿石头渊隗等攻之败绩隗奔后赵刁恊出奔见杀解题曰李遘曰鲁昭不忍季氏薨于干侯晋元不忍王敦忧愤告谢子家驹谏而刘隗劝焉隗之罪着矣帝终不悟雪涕而遣之闇矣事见通鑑敦自为丞相都督中外诸军録尚书事复不受杀骠骑将军戴渊左仆射周顗沈充䧟吴国内史张茂死之甘卓至猪口而还解题曰陈敏之叛卓为之表里及周玘倡义顾荣邀卓卓闻陈昶死惧而从荣王敦发难卓初依违顾望迫于邓骞乐道融之正义既出师攻讨矣及王敦使王卭求和又适王师败绩遂还襄阳始之懐惧则自逆而之顺终之懐惧即自顺而之逆亦终于不能保其身而已矣事见通鑑夏四月敦还武昌南蛮校尉魏又䧟湘州谯王承死之解题曰按水经注公安县有油水东有澋口即武陵郡界东有沦口沦水南与澋水合又南通澧水及诸陂渊湖池相接悉是南蛮府屯故侧江有大城相承云仓渚城即邸阁也五月敦使襄阳太守周虑袭杀卓秋七月后赵中山公虎㧞泰山执徐龛寻杀之兖州刺史郗鉴退屯合肥冬十月后赵围谯祖约退屯夀春新昌太守梁硕反十一月罢司徒并丞相府闰月己丑帝崩于内殿王导受遗辅政庚寅皇太子绍即皇帝位尊所生母荀氏为建安郡君解题曰胡寅曰汉文尊薄氏与太后比自是帝王妾母按例推崇以为常典其能矫制私情祈合正义者十无一二若明帝之与荀氏可谓事亲以道者矣十二月后赵濮阳景侯张宾卒张茂取赵陇西南安之地是嵗大旱晋肃宗明皇帝太宁元年春正月成冦台登降越嶲汉嘉二郡解题曰按韦斋休云南行记黎州至台登城五百余里至嶲州百余里二月庚戌葬孝元皇帝于建平陵庙号世宗三月戊寅朔改元后赵陷下邳徐州刺史卞敦退保盱眙诏征王敦夏四月加敦殊礼敦屯于湖自领扬州牧以王导为司徒五月成冦宁州刺史王逊大破之梁硕䧟交州刺史王谅死之六月壬子立妃庾氏为皇后以后兄中领军亮为中书监陶侃平梁硕加征南大将军开府秋七月赵平陈安以姚弋仲为平西将军解题曰按萧方三十国春秋姚弋仲烧当羌也以尚书郗鉴都督扬州江西军事扬州刺史八月为尚书令解题曰淮南庐江二郡属扬州三国以来谓之江西者以其在大江之西也刘裕欲拓河南义熈九年始割扬州大江以西大靁以北悉属豫州后赵石虎击青州曹嶷降杀之赵主曜击张茂降之封为凉王冬十一月王敦以其兄荆州刺史含为征东将军都督扬州江西军事大事记续编卷二十八大事记续编卷二十九钦定四库全书大事记续编卷二十九明王祎撰甲申晋肃宗明皇帝太宁二年春正月王敦杀其従事周嵩周筵及会稽内史周扎一门后赵陷东莞东海兖州刺史刘遐退保泗口解题曰杜佑曰临淮郡宿迁县界宋属淮阳军后赵攻赵河南夏五月甲申张茂卒兄子骏立王敦以其子应为武衞将军以自副解题曰按本纪敦将举兵内向帝密知之乃乘巴滇骏马微行至于湖察敦营垒而出有军士疑帝非常人又敦正昼寝梦日环其城惊起曰此必黄须鲜卑奴来也帝母荀氏燕代人帝状类外氏须黄敦故谓帝云于是使五骑物色追帝帝亦驰去马有遗粪辄以水灌之见逆旅卖食妪以七宝鞭与之曰后有骑来可以此示也俄而追者至问妪妪曰去已逺矣因以鞕示之五骑传玩稽留久又见马粪冷以为信逺而止帝仅而获免司马光疑无是事通鑑删去然帝实英鋭其为太子也尝欲与敦决战明年王含至江宁帝又欲亲将撃之故知有于湖之行也六月丁卯诏加王导大都督讨敦解题曰按王敦以温峤为丹阳尹欲使觇伺朝廷峤犹惧钱凤为之姦谋因敦饯别峤起行酒至凤前凤未及饮峤伪醉以手版撃凤帻堕作色曰钱凤何人温太真行酒而敢不饮敦以为醉两释之临去言别涕泗横流出阁复入如是再三然后即路及发后凤説敦曰峤于朝廷甚密而与度亮深交未必可信敦曰太真昨醉小加声色岂得以此便相谗贰由是凤谋不行峤得还都乃具奏敦之逆谋请先为之备余见通鑑秋七月壬申骠骑大将军王含及参军钱凤等奄至建康帝出屯南皇堂癸酉诸将大破之敦死沈充举兵举含军合乙未北中郎将刘遐临淮内史苏峻等大破之丙申含等遁帝还宫分遣诸将悉平其党发敦瘗斩之冬十月以遐监淮北军事徐州刺史峻为历阳内史后赵司州刺史石生屯洛阳祖约退保夀春解题曰按本纪永昌元年十月书石勒攻陷襄城城父遂围谯破祖约别军约退据夀春今年十月又书石勒将石生屯洛阳豫州刺史祖约退保夀阳约前既退据矣今又奚退耶盖约往年虽自谯退据犹未委谯于贼也故戴洋説约还守谯城约既不従所以今年遂保夀阳洋又谓平西在夀春可得五年自今年至约奔历阳正系五年今従本纪再书保夀春庶不没事实晋肃宗明皇帝太宁三年春复三族刑二月张骏收赵河南地三月戊辰立子衍为皇太子夏四月诏太宰司徒以下诣都坐议政道又诏求直言解题曰太宰羕也司徒导也所议未闻惟温峤所条七事见于传耳后赵中郎将王腾据并州降赵五月陶侃为征西大将军都督荆湘雍梁四州军事荆州刺史后赵石生逼河南李矩等降赵后赵尽陷司豫徐兖之地赵中山王岳围生于金墉后赵中山公虎败之赵主曜救岳军溃而还六月虎擒岳遂攻王腾杀之李矩来归道卒自正月不雨至于是月秋七月辛未郗鉴为车骑将军都督徐兖青三州军事兖州刺史解题曰元帝渡江以后西北州县率多侨寓司幽并冀皆置于徐益置于荆秦置于梁梁置于雍雍置于襄阳青置于广陵皆遥置郡县徐兖或居京口或居广陵若徐州治钟离治朐山兖州治盱眙治山阳豫州治夀春治芜湖治姑孰治历阳治邾城治武昌治马头治谯多随时迁徙兖豫青徐又尝立南北州分合废置亦皆不常闰八月壬午召太宰西阳王羕司徒王导尚书令卞壸将军郗鉴庾亮陆晔丹阳尹温峤等受遗戊子帝崩于东堂解题曰帝尝独引纪瞻于广室慨然忧天下曰社稷之臣欲无复十人如何因屈指曰君便其一瞻辞让帝曰方欲与君善语复云何崇谦让耶叶适曰大哉斯言可以兴邦矣惜其早世不然东晋不止如此也事见通鑑己丑皇太子衍即皇帝位尊皇后为皇太后秋九月辛丑葬明皇帝于武平陵庙号肃宗癸卯太后临朝王导録尚书事与中书令庾亮辅政事皆决于亮冬十一月癸巳朔日有食之晋显宗成皇帝咸和元年春二月丁亥改元夏六月癸亥郗鉴领徐州刺史卞壸劾王导解题曰时贵游子弟多慕王澄谢鲲为达壸厉色于朝曰悖礼伤教罪莫斯甚中朝倾覆实由于此欲奏推之王导庾亮不従乃止然闻者莫不折节余见通鑑胡寅曰西晋以清谈亡东晋宜革而不革虽然犹有陈頵熊逺卞壸之徒务欲矫正而郗鉴温峤陶侃诸公以实才拯难而救时不若洛下之波荡而不反也不幸庾亮耽味老庄重为之倡而刘惔殷浩辈亹亹继出虽雅量如谢安亦未免有清谈之习故其余弊终不可革向使诸贤以洙泗为师表言行相顾华不踰质岂特五世而斩哉余见通鑑秋八月温峤为平南将军都督江州刺史冬十月杀车骑将军南顿王宗免西阳王羕降为县王后赵世子𢎞守邺十一月后赵石聪攻夀春苏峻遣兵击走之自六月不雨至于是月十二月下邳降于后赵后赵定九流立秀孝试经之制晋显宗成皇帝咸和二年夏五月甲申朔日有食之张骏复称晋凉州牧赵使其子彻击之冬十月畧河南地解题曰颜师古注西汉当北地郡之北黄河之南程大昌曰河自盐泽西来达潼关凡四大折其初由积石而迳湟中则鄯兰也及至灵州遂转北而行凡千余里此河西岸即为凉肃甘沙北流千里而遥至九原豊州又转而东流豊州之东为胜州従州之东又转而南直至潼关上郡北地陇西朔方西河皆在三河之南故曰河南也上郡唐之宁鄜坊延丹绥也北地灵庆盐宥也陇西秦渭兰会河岷鄯也西河银川也朔方麟夏也事见通鑑征苏峻不至十一月峻与镇西将军祖约反解题曰苏辙曰王敦苏峻二衅皆王导之所不欲而刘隗庾亮不忍以速其变以隗亮为是耶敦峻之祸发不旋踵以导为是耶使人主终身含垢何以为国鲁自宣公政在季氏更三世至昭公不能忍将攻之子家羁曰舍民数世求以克事不可必也公不従而出隗亮之败则昭公之举也子产为郑国小而偪族大多宠子产患之有事伯石赂以其邑又使为卿以次己位郑乃少安及其政成大人之忠俭者従而予之泰侈者因而毙之逐丰卷戮子晢郑乃大治如导所为知赂伯石以全其始矣未知予忠俭毙泰侈以成其终也以为贤于隗亮则可以论子产则逺矣事见通鑑十二月苏峻遣将陷姑孰䕶军将军庾亮为征讨大都督宣城内史桓彛与峻将战于芜湖败绩郗鉴遣其将赴难解题曰姑孰今太平府治当涂县芜湖县今亦𨽻太平按齐州郡志刘备谓孙权曰江东先有建业次有芜湖又献帝春秋备劝孙权据芜湖曰芜湖近濡湏亦佳后陆逊亦尝屯焉晋显宗成皇帝咸和三年春正月温峤赴难军寻阳解题曰寻阳晋初治江北之寻阳在蕲州罗田县兰城温峤始移于湓城之南在今城西十五里亦汉寻阳梁萧大心因侯景乱移盆浦城以保险今江州德化县是也丁未苏峻济横江二月庚戌卞壸战于西陵父子死之庾亮奔寻阳峻陷台城解题曰按列传苏峻反左丞孔坦与司徒司马陶囘白王导曰及峻未至宜急断阜陵之界守江西当利口彼少我衆一战决矣若峻未来可往逼其城今不先往峻必先至先人有夺人之功时不可失导然之庾亮以为峻脱径来是袭朝廷虚也故计不行峻率衆万人乘风济自横江囘复谓亮曰峻知石头有戌不敢直下必向小丹扬南道歩宜伏兵要之可一战而擒亮不従峻果由小丹扬经秼陵迷失道逢郡人执以为乡导时峻夜行甚无部分亮闻之深悔不従囘等之言峻据蒋陵覆舟山因风放火台省及诸营寺署一时荡尽遂陷宫城余见通鑑丁巳峻以祖约为太尉尚书令西阳王羕为太宰自为骠骑将军与羕録尚书事后赵改元解题曰宋庠纪年通谱太和本魏明帝年号三月皇太后以忧崩夏四月后赵陷南阳五月温峤以陶侃讨苏峻乙未峻迁帝于石头呉兴太守虞潭等起兵郗鉴会侃于茄子浦六月峻兵陷宣城桓彜死之侃筑白石垒使鉴还京口解题曰侃与峤亮同赴京师戎卒六万旌旗七百余里钲鼔之声震于百里指石头次于蔡洲侃屯查浦峤屯沙门浦余见通鑑茄子浦在建康西南十余里白石垒在建康北十五里苏峻湖在石头城正北垒在其东岸按建康实録诸军尽会石头城西北贼盛未即决战议于查浦筑垒监军李根固争曰查浦地下又在水南唯白石垒固修之灭贼之术也许之后赵攻夀春秋七月祖约奔歴阳后赵中山公虎攻蒲坂八月赵主曜击破之围石生于洛阳解题曰按载记勒命石堪石聪及豫州刺史桃豹等各统见衆会荥阳使石虎进据石门勒统歩骑四万趣金墉济自大堨顾谓徐光曰曜盛兵成皐关上策也阻洛水其次也坐守洛阳者成禽也诸军集成皐见曜无守军大悦举手指天又自指额曰天也乃卷甲䘖枚诡道兼路出于巩訾之间知曜陈其军十余万于城南弥悦谓左右曰可以贺我矣余见通鑑九月戊申王导奔白石陶侃欲归温峤止之庚午侃峤攻石头苏峻败死其弟逸领其衆解题曰陶侃温峤未能破贼侃欲率衆南还毛宝谓峤曰下官能留之乃往説侃曰公本应镇芜湖为南北势援前既已下势不可还且军政有进无退非直整齐三军示衆必死而已亦谓退无所据终至灭亡往者杜弢非不强盛公竟灭之何至于峻独不可破耶贼亦畏死非皆勇徤公可试与宝兵使上岸断贼资粮出其不意使贼困蹙若宝不立效然后公去人心不恨侃然之宝烧峻句容湖孰积聚峻颇乏食侃遂留不去余见通鑑冬十一月后赵主勒救洛阳十二月己卯大败赵兵执赵主曜以归杀之晋显宗成皇帝咸和四年春正月帝在石头苏逸将匡术以苑城降逸杀侍中钟雅右衞将军刘超戊辰将军赵允遣兵败祖约约奔后赵赵太子熙南阳王允奔上邽关中降后赵二月诸军克石头乙未苏逸伏诛杀西阳王羕时宫阙灰烬议欲迁都王导不可乃止解题曰按晋书建康实録时宗庙宫室并为灰烬帝居止兰台甚卑陋欲宫建平园温峤议迁都豫章三呉之豪请都会稽二论纷纭未有所适王导曰建康古之金陵旧为帝里孙仲谋刘𤣥德俱言王者之宅古之帝王不必以丰俭移都茍宏衞文大帛之冠则无往不可若不绩其麻则乐土为墟矣且北冦游魂伺我之隙一旦示弱窜于蛮越求之望实惧非良计今宜镇之以静羣情自安由是峤等谋并不行余见通鑑苏轼曰春秋时楚大饥羣蛮叛之申息之北门不启楚人谋徙于坂高蒍贾曰不可我能往㓂亦能往于是以秦人巴人灭庸而楚始大魏惠王畏秦迁于大梁楚昭王畏吴迁于鄀顷襄王畏秦迁于陈考烈王畏秦迁于夀春皆不复振有亡徴焉贤哉导也可谓能定大事矣壬寅以湘州并荆州三月壬子陶侃为太尉加都督交广宁州军事郗鉴为司空温峤为骠骑将军开府庾亮为平西将军都督豫州扬州之宣城江西军事豫州刺史镇芜湖解题曰晋于是乎失刑矣陶侃移镇巴陵夏四月乙未始安忠武公温峤卒平南军司刘𦙍为江州刺史秋八月赵南阳王允趋长安九月后赵中山公虎大破之遂屠上邽尽灭刘氏蒲洪姚弋仲降之解题曰按载记始元海以怀帝永嘉四年僭位至曜三世凡二十七载以成帝咸和四年灭冬十二月壬辰右将军郭黙杀刘允据江州陶侃率衆讨之晋显宗成皇帝咸和五年春二月后赵王勒称大赵天王石虎为太尉中山王解题曰后赵自是皆称赵赵族诛祖约夏五月乙卯郭黙伏诛陶侃兼江州刺史镇武昌凉州张骏复收河南地六月初税田畆三升赵以丁零翟斌为句町王秋八月赵王勒即帝位改元都临漳立其妻刘氏为皇后解题曰事见通鑑宋庠纪年通谱建平本汉哀帝年号水经注漳水对赵临漳宫按东魏始分邺置临漳县当勒时临漳即邺也然载记既载勒自襄国都临漳又载勒起明堂辟雍灵台于襄国亲授规模令任注张渐等监营邺宫盖勒虽营邺宫实居襄国也赵入襄阳迁其民于樊城九月造新宫缮苑城解题曰按建康实録注江左所筑但有宣阳门成帝始开陵阳等五门今谓六门也南最西广阳门次正中宣阳门对苑城门次最东开阳门东面最南清明门正东面建阳门正西面西明门东对建阳门即宫城大司马门前横街北面宫城无别门冬十月成㧞巴东张骏称臣于赵时陶侃聘于赵解题曰苏峻将冯铁杀侃子奔于石勒勒以为戌将侃告勒以故勒召而杀之侃之聘勒岂以此故耶然祖逖之在雍丘勒尝修其母墓与逖书求通使交市逖不报其书诚不忍忘君父之讐而外交也侃岂不知出此者哉事见通鑑晋显宗成皇帝咸和六年春三月壬戌朔日有食之夏赵起明堂辟雍灵台秋七月成将李夀侵隂平武都杨难敌降之九月赵营邺宫以洛阳为南都晋显宗成皇帝咸和七年夏四月赵戍襄阳赵右仆射程遐中书令徐光请除中山王虎赵主勒不従命太子𢎞省尚书事解题曰勒酒酣谓徐光曰朕方自古开基何等主也对曰陛丁神武筹略迈于汉高雄势卓荦超絶魏祖自三王以来无可比也其轩辕之亚乎勒笑曰人岂不自知卿言亦以太过朕若逢汉高当北面事之与韩彭竞鞭而争先耳脱遇光武当并驱于中原未知鹿死谁手大丈夫行事当礌礌落落如日月皎然终不能如曹孟德司马仲达欺他孤儿寡妇狐媚以取天下也朕当在二刘之间耳轩辕岂所拟乎余见通鑑胡寅曰勒谓遇高祖则与彭韩争先遇光武则并驱中原是以光武为韩彭之流乎高祖开四百年基业自后之虑付之平勃王陵勒肉未及冷妻子已不自保徐光乃谓其过于高祖主有侈心臣进䛕说其不长世也宜哉秋陶侃遣子参军斌及南中郎将桓宣取襄阳冬十一月壬子朔加陶侃大将军殊礼固辞十二月庚戌帝迁于新宫晋显宗成皇帝咸和八年春正月丙子赵遣使修好诏焚其币三月成陷宁州夏五月甲寅慕容廆卒六月子皝立秋七月戊辰赵主勒卒太子宏即帝位中山王虎杀程遐徐光石聪来降为虎所杀解题曰按列传石勒新死石虎专恣石聪及谯郡太守彭彪等各遣使请降侍中孔坦与聪书彭谯使至知将军忿疾丑类翻然同举将军出自名族诞育洪胄遭世多故国倾家覆生离亲属假养异类虽逼伪宠将亦何赖若谕纳往言宣之同盟率关右之衆辅河南之卒申威赵魏为国前驱虽窦融之保河西黥布之去项羽比诸古今未足为谕今六军诫严水陆齐举熊罴踊跃龁噬争先自求多福惟将军图之朝廷遂不果北伐人皆怀恨余见通鑑八月虎自为丞相大单于魏王加九钖九月杀彭城王堪弑太后刘氏冬十月河东王生起兵关中遣使来降石朗起兵洛阳虎击生及朗俱斩之徙秦雍民及氐羌于关东以蒲洪居枋头姚弋仲居滠头督之解题曰清河博州博平县有聂城晏子所谓聊摄者疑即此司马康通鑑释文谓滠水名在西阳按光州光山县古西阳界滠水出焉至汉阳军滠口入江康盖误以此为滠头也慕容皝兄翰奔鲜卑段部闰月其弟仁据辽东十二月石生将郭权据上邽来降镇西大将军张骏遣従事张淳上表解题曰石勒僭号此骏所以臣勒也今勒死矣此骏之所以上表于晋也甲午晋显宗成皇帝咸和九年春正月赵改元解题曰宋庠纪年通谱延熙本刘禅年号以郭权为镇西将军雍州刺史二月丁卯以张骏为大将军慕容翰以段兰攻栁城大破燕兵夏四月赵平郭权解题曰石勒之死石聪以谯城宗降晋救未至而聪诛石生石朗起兵洛关遣使来降晋不暇应而朗生诛权生之将也尝杀石挺而走虎兵矣生既失据权遂据上邽来降而京兆新平扶风冯翊北地皆为之响应当时陶侃拥强兵于荆州设为之应援声势聮属则权未遽亡也而晋曾不闻遣一禆一旅以应之使权竟毙于豪族之手惜哉蔡谟号为通达时务者其止庾亮之北向也曰虎一攻而㧞金墉再战而斩石生禽彭彪杀石聪灭郭权谟欲止亮可也而遂以此为石虎之能不㡬于誉贼矣乎事见通鑑六月乙卯长沙桓公陶侃薨解题曰侃疾笃上表逊位曰臣欲为陛下西平李雄北吞石季龙是以遣母丘奥于巴东授桓宣于襄阳图良未叙于此长乖侃尝梦生八翼飞而上天见天门九重已登其八唯一门不得入阍者以杖击之因坠地折其左翼及寤左腋犹痛及都督八州据上流握强兵潜有窥窬之志毎思折翼之祥自抑而止余见通鑑丁卯成主雄卒太子班即帝位大旱辛未庾亮都督江荆等六州军州事江豫荆州刺史镇武昌秋八月以慕容皝为平州刺史辽东公冬十月成将军李越李期弑其主班期即帝位十一月赵魏王虎废其主𢎞自称居摄天王寻弑𢎞及太后程氏弑秦主宏南阳王恢慕容皝克辽东晋显宗成皇帝咸康元年春正月庚午朔帝加元服改元成赵皆改元解题曰宋庠纪年通谱建武本汉光武晋惠帝元帝年号三月出侍中孔坦为廷尉赵王虎㓂历阳夏四月癸丑加王导大司马假黄钺都督中外军事寻解严大旱秋九月赵迁于邺赵听其民事佛解题曰石虎倾心事佛图澄尊敬莫与为比百姓故多奉佛皆营造寺庙相竞出家虎下书料简着作郎王度奏曰佛外国之神非诸华所应奉汉代初传其道唯听西域人立寺都邑以奉其神汉人皆不得出家魏承汉制亦循前轨今可断赵人悉不听诣寺烧香礼拜其赵人为沙门者还服百姓虎下书曰朕生自邉戎忝君诸夏至于飨祀应従本俗佛是戎神所应兼奉其夷赵百姓乐事佛者特听之盖虎虽听其民事佛然犹以戎夷自居也而中国亦变于夷何哉冬十月乙未朔日有食之是岁张骏上疏请北伐解题曰按列传骏遣参军麴䕶上疏曰晋室遭家不造宗庙有黍离之哀园林有殄废之痛普天咨嗟含气悲伤臣专命一方职在斧钺遐陬僻峤势极秦陇勒雄既死人怀反正谓季龙李期之命曾不崇朝而皆篡继凶逆鸱目有年是以臣前章恳切欲齐力时讨而陛下雍容江表坐观祸败怀目前之安替四祖之业驰檄布告徒设空文臣所以宵吟荒漠痛心长路者也且兆庶离主渐冉经世先老消落后生靡识怀君恋故日月告流虽时有尚义之士畏逼首领哀叹穷庐臣闻少康中兴由于一旅光武嗣汉衆不盈百况以荆扬慓悍臣州突骑吞噬遗羯在于掌握哉愿陛下敷𢎞臣虑永念先绩勅司空鉴征西亮等汎舟江沔使首尾俱至也余见通鑑韩淲曰此言不见于晋之公卿大夫而见于割据自立之诸侯哀哉晋显宗成皇帝咸康二年春正月辛巳彗星见于奎慕容皝诛慕容仁二月辛亥立皇后杜氏冬十一月成取汉中十二月赵襄国大武殿邺东西宫成晋显宗成皇帝咸康三年春正月赵王虎称大赵天王辛卯立大学解题曰按宋礼志国子祭酒袁瓌太常冯怀上疏曰陛下以圣明临朝百官以䖍恭莅事朝野无虞江外静谧如之何泱泱之风邈然无闻洋洋之美坠于圣世乎疏奏帝有感焉由是议立国学征集生徒而世尚老庄莫肯用心儒训胡寅曰有天下国家者必建学非以是为美观也君子学道则立身事君不违乎义理小人闻孝弟之训亦将迁善逺罪不犯于有司此教养之所以为急务也老庄之言反经悖道以礼法不足尚事务不足理超然放旷以空虚相尚而不究其实子何以为孝臣何以为忠余无责矣东晋请建学校者惟戴邈与袁冯三君子恳恳言之而终不能革清谈之俗还孔孟之教任是责者其庾亮乎秋七月赵杀其太子邃立子宣为太子冬十月丁卯慕容皝称燕王十一月称藩于赵请伐段辽晋显宗成皇帝咸康四年春三月赵王虎燕王皝击段部虎抜令攴段辽走解题曰按载记列传辽左右长史刘羣卢谌崔悦等封其府库请降虎得公卿人士多杀之其见擢用者惟河东裴宪渤海石璞荥阳郑系颕川荀绰北地𫝊畅及羣悦谌等十余人而已余见通鑑夏四月成汉王夀废其主期自即帝位改国号汉改元五月弑期赵王虎围燕燕慕容恪大败之乙未王导为太傅中外大都督解题曰叶梦得曰都督中外诸军事非僣叛自图者未尝付人惟王导以大司马为之贼退解大司马复转中外大都督虽谢安亦止为征讨大都督但总军之在行者也其后都督荆扬等十五州亦未尝加大都督也事见通鑑郗鉴为太尉征西将军庾亮为司空导罢司徒拜丞相六月改元亮遥执朝权约鉴起兵废导鉴不听解题曰时王导辅政主幼时艰务存大纲不拘细目委任赵𦙍贾宁等诸将并不奉法大臣患之陶侃尝欲起兵废导而郗鉴不从乃止至是亮又欲率衆黜导又以咨鉴而鉴又不许亮与鉴牋曰昔于芜湖反覆谓彼罪虽重而时弊国危且令方岳道胜亦足有所镇压故共隠忍解释陶公自兹迄今曾无悛改主上自八九岁以及成人入则在宫人之手出则在武官小人读书无受音句顾问未尝遇君子秦政欲愚其黔首天下犹知不可况欲愚其主哉主之少也不登进贤哲以辅导圣躬春秋既盛冝复子明辟不稽首归政辅居师傅之尊多养无赖之士成人之主方受师臣之悖万乘之君寄坐上九亢龙之爻有位无人公与下官并荷託付之重大姦不扫何以见先帝于地下鉴久不许故其事得息余见通鑑庾亮据上流之势动欲起兵以废执政盖习见晋事而然耳当时赖有郗鉴弥缝其间不然则又一王敦苏峻王恭殷仲谌也亮谓导欲愚其主此加之罪之辞耳既并为辅相若欲养成君德自可荐进贤才朝夕切劘否则亦当申展情欵与导议之不此之图而谋动干戈果何理也冬十一月代什翼犍即王位改元十二月段辽降燕晋显宗成皇帝咸康五年春三月取汉宁州将军毛宝为豫州刺史戍邾城夏四月庾亮请移镇石城不许解题曰邾城在今黄州西北一百十二里呉赤乌四年城石城在今郢州燕杀段辽秋七月庚申始兴文献公王导薨辛酉吏部尚书何充为䕶军将军振威将军会稽内史庾氷为中书监扬州刺史叅録尚书事解题曰充妻明穆皇后之妹也氷明穆皇后之弟也任相而必于母家其涂狭矣事见通鑑八月南昌文成公郗鉴薨太尉军司蔡谟都督徐兖青州军事徐州刺史九月赵陷沔南及邾城毛宝死之冬凉州张骏立明堂辟雍晋显宗成皇帝咸康六年春正月庚子朔都亭文康侯庾亮薨何充为中书令庚戌辅国将军南郡太守庾翼都督江荆等六州军事荆州刺史镇武昌二月庚辰有星孛于太微三月代都云中解题曰李绘曰旧唐地理志云州云中县隋云内县之恒安镇也武德置恒州贞观自朔州北定襄城移云州于此开元改定襄为云中县又单于大都䕶府秦汉时云中郡城龙朔置云中都䕶府麟德改单于大都䕶府东北至朔州三百五十里盖云中郡县类多迁改秦汉云中唐单于都䕶府也唐云中后魏所都平城也隋志云内县注后魏都此与旧志合新唐志单于都䕶府金河县注谓后魏所都盖误余见汉景曜三年定襄晋永嘉七年平城解题冬燕王皝袭赵冬赵太子宣与秦公韬迭省尚书奏事晋显宗成皇帝咸康七年春二月甲子朔日有食之以慕容皝为大将军燕王解题曰按萧方三十国春秋杜延业晋春秋慕容皝之称燕王也遣使求册命有司不听闻王导庾亮薨遂上疏请庾氷何充奏许之盖慕容廆蒲洪姚弋仲父子其初未尝不假晋名字及羽翼既成则翩然翺翔不可复制燕之王不王无关于晋之盛衰刘翔之论殆如战国䇿士不过为其主游説耳然谓宴安江沱肆情縦欲以奢美为荣以敖诞为贤蹇谔之言不闻征伐之功不立将何以尊主济民乎此则中晋之膏盲也事见通鑑三月戊戌皇后杜氏崩夏四月正土断白籍解题曰参之隋食货志晋至梁陈百姓之自拔南奔者谓之侨人皆取旧名侨立郡县往往散居无有土着其军国所须杂物随土所出临时折课市取乃无恒法其无贯之人不乐州县编戸者谓之浮浪人乐输亦无定数任量准所输终优于正课焉都下人多为正宫贵人佃客典计衣食客之类无课役第一品至九品佃客自四十户至五户止其佃谷与大家量分典计第一品至六品置三人以至一人皆通在佃客数中六品以上并得衣食客三人第七第八二人九品一人客皆注家籍按司马元显传称王公以下日廪七升而范甯亦言起廨舎置兵仗之弊虽赋禄少而得占多比后世自为优尔晋显宗成皇帝咸康八年春正月己未朔日有食之二月豫州刺史庾怿有自杀三月初以武悼皇后配武帝庙夏六月诏以母弟司徒琅邪王岳为嗣壬辰庾氷何充等受遗癸巳帝崩于西堂解题曰南朝宫苑记正殿曰太极殿次西有西堂七间甲午琅邪王岳即皇帝位己亥封兄子丕为琅邪王奕为东海王秋七月丙辰葬成皇帝于兴平陵庙号显宗解题曰帝少而聪敏有成人之量为舅氏所制不亲庶政及长颇留心万㡬务在简约尝欲于后园作射堂计用四十金以劳费乃止雄武之度虽有愧于前人恭俭之德足追踪于往烈矣己未何充都督徐州扬州之晋陵军事徐州刺史冬十月燕王皝迁都龙城解题曰龙城今营州之地商时孤竹国也汉为柳城县皝自徒河之青山徙于此后改为龙城慕容宝冯䟦亦都焉事见通鑑十一月燕入高句丽十二月壬子立妃禇氏为皇后赵营长安洛阳宫赵征诸州兵晋康皇帝建元元年春正月改元解题曰宋庠纪年通谱建元本汉武刘聪年号按通鑑不书阙也秋七月以司州刺史桓宣都督司雍梁荆州之四郡军事梁州刺史八月汉主夀卒太子势即帝位赵以段兰屯今支冬十月安西将军庾翼为征讨大都督镇襄阳解题曰翼向襄阳朝廷不许故以安陆为辞帝及朝士皆遣使譬止翼遂违诏辄行至夏口复上表请镇襄阳翼之违诏而行此禇裒桓温之所以拜表辄行也杜佑通典曰祖逖死境宇殊蹙以合肥淮隂夀阳泗口角城为重镇每因刘石符姚衰乱之际则进兵屯戍于汉中襄阳彭城大抵上明江陵夏口武昌合肥夀阳淮隂常为镇守计有功曰庾氏之势盛矣亮翼区区北伐非为万全计也独以门户之故茍困事力邾城丹水之败所䘮㡬何而国歩危矣拨乱致治渠其人耶事见通鑑辛巳车骑将军庾氷都督荆江等七州军事江州刺史镇武昌骠骑将军何充为中书监扬州刺史録尚书事徐州刺史禇裒为衞将军领中书令琅邪内史桓温都督青徐兖州军事徐州刺史甲辰晋康皇帝建元二年春正月赵大閲罢兵汉改元解题曰宋庠纪年通谱太和本魏明帝石勒年号二月燕灭鲜卑宇文部夏桓宣击赵兵于丹水败绩秋八月宣卒解题曰丹水今邓州内乡县丹水镇闰八月丁巳禇裒都督兖州徐州之琅邪军事兖州刺史镇金城解题曰金城去建康三十五里吴所筑九月丙申立子𥅆为皇太子戊戌帝崩于式干殿解题曰南朝宫苑记后宫有式干殿己亥皇太子𥅆即皇帝位年二歳尊皇后为皇太后壬寅临朝称制禇裒为特进都督徐兖青扬州之四郡军事徐兖二州刺史冬十月乙丑葬康皇帝于崇平陵十一月庚辰庾氷卒征西将军庾翼为江州刺史镇夏口晋孝宗穆皇帝永和元年夏四月壬戌会稽王昱録尚书六条事解题曰宋百官志晋康帝世何充让録表曰咸康中分置二録王导録其一荀崧陆晔各録六条事然则似有二十四条若止有十二条则荀陆分録六条导又何所司乎若导总录荀陆分掌则不得复云导録其一也其后每置二録辄云各録六条事又止有十二条事也不知悉何条晋江右有四録则四人参録也江右张华江左庾亮并经关尚书七条亦不知皆何事也何充解録又参关尚书庾翼请以子爰之为荆州刺史弗许秋七月庚午翼卒解题曰翼表子爰之行辅国将军荆州刺史委以后任彼盖习见庾亮之死已既以弟代兄故已之死亦欲以子代父翼犹且然何责于唐世之藩镇哉事见通鑑八月豫州刺史路永叛奔赵解题曰按庾翼传称赭圻路永则其时豫州治赭圻也辅国将军桓温为安西将军都督荆司等六州军事领南蛮校尉荆州刺史冬张骏降焉耆十二月自称假凉王解题曰按地理志及后魏书列传骏分武威武兴西平张掖酒泉建康西郡西海湟河晋兴广武十一郡为凉州以长子重华为刺史兴晋金城武始南安永晋大夏武成汉中八部为河州以宁戎校尉张瓘为刺史敦煌晋昌高昌西域都䕶戊巳校尉玉门大䕶军三郡三营为沙州以西戎校尉杨宣为刺史余见通鑑燕王皝始不用晋年号晋孝宗穆皇帝永和二年春正月己卯都乡文穆侯何充卒二月癸丑以左光禄大夫蔡谟领司徒録尚书六条事与抚军大将军会稽王昱辅政三月丙子前司徒长史殷浩为建武将军扬州刺史夏四月朔日有食之解题曰按本纪四月己酉朔刘羲叟长厯是月甲午朔非己酉也又宋五行志亦不载此年日食姑阙其疑五月丙戌西平忠成公张骏卒子重华立六月赵伐凉凉将军谢艾大破之七月禇裒为征北大将军开府冬汉太保李奕以晋夀叛败死汉改元解题曰宋庠纪年通谱平李奕因大赦改元十一月辛未桓温伐汉拜表輙行晋孝宗穆皇帝永和三年春三月桓温及汉主势战于笮桥破之遂克成都丁亥势降解题曰按载记列传温率水军伐势次青衣势大发兵拒守又遣李福与昝坚等数千人従山阳趣合水距温谓温従歩道而上诸将欲设伏于江南以待昝坚不従率诸军従江北鸳鸯碕向犍为温次彭模乃命叅军周楚孙盛守辎重自将歩卒直指成都李福及従兄权等攻彭模楚等御之福退走温又击权等三战三㨗贼衆散自间道归成都昝坚到犍为方知与温异道乃逥従沙头津渡及坚至温已造成都十里陌坚衆自溃势悉衆与温战于笮桥势衆大溃余见通鑑李特以惠帝太安元年起兵至此六世凡四十六年以穆帝永和三年灭晋三用师于蜀刘敬宣朱龄石皆以偏师往而温以元帅自行李氏之势非谯縦乍起之比故也敬宣扬声外水由势江进达黄浒无功而还龄石疑兵出内水中水自外水破彭模城舎船歩进遂平成都所歴大略与温相似但温五月而成功龄石八月而成功迟速异耳林邑范文陷日南夏四月丁巳故汉将邓定等据成都赵伐凉凉以谢艾为军师将军大破之秋七月邓定立范贲为帝八月戊午凉谢艾击赵将麻秋大败之冬十月乙丑以张重华为大将军凉州刺史晋孝宗穆皇帝永和四年秋八月赵太子宣杀太尉秦公韬赵王虎杀之桓温为征西大将军开府殷浩叅综朝权与桓温浸相疑贰秋九月丙申燕王皝卒冬十一月燕世子隽立改元解题曰宋庠纪年通谱按后魏书称隽年号元平今检范亨燕书燕载记无元平之目元平本汉昭帝年号十二月以蔡谟为侍中司徒固辞不拜晋孝宗穆皇帝永和五年春正月赵王虎即帝位改元赵高力督梁犊反攻下辨掠荥阳赵主虎以燕王斌为大都督破斩之夏四月平西将军益州刺史周抚击范贲斩之封慕容隽为燕王赵主虎以燕王斌为丞相録尚书事将军张豺为镇衞大将军受遗皇后使豺杀斌豺都督中外诸军録尚书事己巳虎卒太子世即帝位五月庚寅彭城王遵杀豺废世而自立遂弑世及太后沛王冲起兵于蓟遵遣都督中外军事冉闵擒之赵车骑大将军蒲洪来降六月桓温屯安陆遣诸将讨河北赵扬州刺史王浃以夀春降秋七月禇裒为征讨大都督伐赵裒将王龛等败于代陂八月裒还解题曰按纪传载记后魏书列传石虎死子世嗣五月石遵废世而自立六月桓温屯安陆遣诸将经营北方遵扬州刺史王浃以夀阳降西中郎将陈逵进据夀春禇裒上表请伐之即日戒严直指泗口朝议以裒事任贵重不宜深入可先进偏师裒重陈遣前锋督䕶王頥之等径造彭城示以威信后遣督䕶麋嶷进军下邳贼即奔溃今宜速发以成声势于是除征讨大都督徐兖青扬豫五州诸军事裒率衆三万径进彭城河朔士庶归降者日以千计裒抚纳之甚得其欢心遣督䕶王龛伐沛获伪相攴重郡中二千余人归降鲁郡五百余家亦建义请援裒遣龛李迈领鋭卒三千迎之裒次丁邳遵以李农为南讨大都督率骑二万来距龛次代陂为农所败死伤大半执龛送邺又杀迈龛裒之骁将三军䘮气乃引还陈逵闻之惧遂焚夀阳积聚毁城而还余见通鑑赵雍州豪杰遣使告晋建威将军梁州刺史司马赴之九月张重华称凉王司马破赵长城璧冬十月还解题曰水经注渭水东迳郿坞南董卓筑坞高与长安城等渭水之东水出南山洛谷北流迳长城西甘露二年蜀姜维出骆谷围长城即斯地也十一月赵冉闵弑其主遵立义阳王鉴为帝闵自为大将军秦雍流民推蒲洪为主赵以洪为征西大将军都督诸军事十二月己酉都乡元穆侯禇裒卒赵新兴王祗举兵于襄国冉闵遣汝隂王琨讨之闵杀胡羯二十余万人大事记续编卷二十九大事记续编卷三十钦定四库全书大事记续编卷三十明王祎撰晋孝宗穆皇帝永和六年春正月赵冉闵更其国号曰衞改元青龙赵汝隂王琨等讨之大败闰二月闵弑其主鉴尽灭石氏自即帝位改元国号魏解题曰事见通鑑按载记勒以成帝咸和三年僣立二主四子凡二十三年以永和五年灭宋庠纪年通谱青龙本魏明帝年号永兴本汉桓帝惠帝年号陈亮曰晋自元帝息心于一隅而胡羯鲜卑氐𦍑迭起中国无岁不寻干戈而江左卒亦不得一日宁然渊勒遂无遗种而愍怀之痛犹有所诿以自安也晋之植根本无可言者而江左诸臣若祖逖周访之徒皆有虎视河洛之意而桓温之师西至灞上东至枋头又于其间修陵寝于洛阳盖未尽置中国于度外也故刘裕竟能一平河洛而后晋亡百年之间其事既已如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左非复天命人心之所系矣是以一天下者卒在西北而不在东南天人之际岂不甚可畏哉丁丑彗星见于亢己丑中军将军殷浩都督扬豫徐兖青五州军事蒲洪都督河北军事其子健监征讨前锋军事洪自称三秦王改姓苻氏解题曰李舜臣曰往年以燕王之号命慕容隽今年以信都襄国之号命蒲洪及其子健明年以高陵太原之号命姚弋仲及其子襄客主初不相通而但以方州遥授此曹窘于变故应时受命旋则背去苻健则自枋头以入关慕容隽则自蓟以入冀姚襄则自颍昌以入洛前日之愿受封爵者今皆起为敌国于关河许洛之间矣可胜叹哉事见通鑑三月燕伐赵取幽州徙都蓟故赵将麻秋鸩杀苻洪苻健斩之赵新兴王祗即帝位于襄国改元解题曰宋庠纪年通谱永宁本汉安帝晋惠帝年号夏四月遣汝隂王琨伐魏五月取魏合肥六月魏败赵兵秋七月段龛据广固称齐王解题曰事见通鑑水经注浊水一名溷水出广固县为山东北流迳广固城城四周絶涧岨水深隍晏谟齐地记城曹嶷所筑有大涧甚广因之为固八月故赵司马杜洪据长安自称晋征西将军苻健称晋征西大将军帅衆入关故赵统衞军张贺度等攻邺魏主闵大败之九月燕王隽循冀州冬十月杜洪出奔十一月魏主闵围襄国十二月免蔡谟为庶人解题曰程逈曰孟子曰无罪而杀士则大夫可以去无罪而戮民则士可以徙若无罪而诛三公此亡国之证也纣杀比干是也桓温谓浩仪刑百揆亦过论也事见通鑑晋孝宗穆皇帝永和七年春正月丁酉日有食之段龛来降丙辰苻健即天王位国号秦改元魏主闵围襄国姚弋仲燕王隽遣兵救赵三月赵汝隂王琨会之闵大败而还赵遣其将刘显伐魏闵败之杜洪召司马夏四月与苻健战于五丈原败还解题曰往年出骆谷畏石苞王朗之衆而还及苞朗退杜洪苻健各借晋名字以相图此勲进取之时也乃恬若不闻健入长安而苻氏国矣方始赴杜洪之招不亦晩乎其败宜也事见通鑑赵刘显弑其主祗以降魏秋七月显复叛魏称帝八月魏豫州牧张遇及徐兖荆洛州皆来降燕慕容恪取魏中山冬十一月姚弋仲遣使来降以为车骑将军督江北军事其子襄为平北将军都督并州军事十二月辛未桓温北伐拜表輙行军次武昌会稽王昱谕之乃止晋孝宗穆皇帝永和八年春正月辛卯朔日有食之秦王健即帝位杜洪为司马张琚所杀刘显攻常山魏主闵败之取襄国诛显赵汝隂王琨来奔斩之解题曰按载记季龙十三子五人为冉闵所杀八人自相残害琨至此又死于是石氏遂絶程逈曰石勒囚执天子妻辱妃主涂炭生灵石虎继之凶暴尤甚易曰积不善之家必有余殃琨当余殃之报其祸方兴晋氏斩之合天心也胡寅指以为敌彼贼也何敌之云又岂一人之惠怨乎哉事见通鑑殷浩北伐中军将军王羲之谏止之不听解题曰浩将北伐王羲之以为必败以书上之言甚切至浩遂行果为姚襄所败复图再举又遗浩书曰知安西䘮败公私惋怛不能须㬰去怀以区区江左所营综如此天下寒心固已久矣而加之䘮败此可熟念往事岂复可追愿思宏将来令天下寄命有所自隆中兴之业政以道胜寛和为本力争武功作非所当自冦乱以来处内外之任者未有深谋逺虑而疲竭根本各従所至竟无一功可论忠言嘉谋弃而莫用遂令天下将有土崩之势任其事者岂得辞四海之责更宜虚已求当与有识共之不可复令忠允之言屈于当权今军破于外资竭于内保淮之志非复所及莫过还保长江都督将各复旧镇自长江以外羁縻而已任国钧者引咎责躬深自贬降以谢百姓更与朝贤思布平政除其烦苛省其赋役与百姓更始庶可以救倒悬之急使君起于布衣当董统之任而䘮败至此恐阖朝羣贤未有与人分其谤者若犹以前事为未工复求之于分外宇宙虽广自容何所复被州符增运千石征役兼至皆以运期对之䘮气㒺知所厝又与会稽王昱牋陈浩不宜北伐并论时事曰今虽有可欣之会内求诸已而所忧乃重于所欣传云自非圣人外宁必有内忧今外不宁内忧以深且千里馈粮自古为难况今转运西输许洛北入黄河虽秦政之弊未至于此以区区吴越经纬天下十分之九不亡何待而不度德量力不弊不已此封内所痛心叹悼而莫敢吐诚愿殿下蹔废虚逺之怀以救倒悬之急可谓以亡为存以祸为福矣计有功曰自陶侃之死慷慨图复河洛者庾亮庾翼禇裒殷浩也庾禇以帝戚之重保宠惧祸其总戎外御侥倖一切之功特弭谤固位尔商浩区区出于简文之谬举而浸淫以䘮邦尤为可哀简文惧桓温之不可制而引浩以为腹心浩知温有不臣之迹必西伐蜀北伐胡以张其威使朝廷无可谁何于是先启北伐之谋浩之料温则明矣而暗于审已夫以一夫之隙而欲经营天下以伐其谋何其大也竭江淮之力经营天下十之九而乃蝇营狗茍委情刺侠又何其小也如是而图中原所谓不度德不量力矣余见通鑑以豫州刺史谢尚为安西将军北中郎将荀羡屯夀春张遇反于许昌浩不能进三月姚弋仲卒襄帅衆来降屯谯城夏四月燕慕容恪大败魏主闵五月辛卯杀之六月闵子智以邺降获传国玺谢尚姚襄攻许昌秦主健遣兵救之丁亥尚等大败于诫桥殷浩退屯夀春解题曰按晋惠帝纪云许昌之诫桥秋八月庚午燕取邺镇军大将军武陵王晞为大宰九月殷浩屯泗口以军兴罢太学生徒冬十月谢尚遣兵克许昌十一月戊辰燕王隽即帝位改元晋孝宗穆皇帝永和九年春凉张重华遣兵伐秦败归夏五月重华复伐秦诏以为凉州牧秋八月遣河间王钦修复五陵姚襄屯歴阳殷浩遣客刺之不克冬十月浩北伐以襄为前锋襄败浩于山桒十一月丁卯西平王敬烈公张重华卒其子耀灵立其都督中外军事张祚弑之自立殷浩遣将攻山桒兵败姚襄据盱眙尚书仆射谢尚都督豫扬江西军事前将军豫州刺史镇歴阳是岁燕以给事黄门侍郎慕容垂镇常山甲寅晋孝宗穆皇帝永和十年春正月凉张祚称王改元故魏将周成反袭取洛阳桓温表废殷浩为庶人内外大权一归之矣温二月遂伐秦前会稽内史王述为扬州刺史三月姚襄降燕夏四月己亥桓温及秦太子苌战于蓝田败之北海王勐説温渡灞水不能用以勐为军谋祭酒解题曰按载记勐字景略瓌姿隽伟博学好兵书谨重严毅气度雄逺细事不干其虑浮华之士咸轻而笑之勐悠然自得不以屑怀惟徐统见而竒之召为功曹不应隠于华隂山桓温入关勐被褐诣之一面谈当世之事扪虱而言旁若无人温察而异之问曰吾奉天子之命率鋭师十万仗义讨逆为百姓除残贼而三秦豪杰未有至者何也曰公不逺数千里深入冦境长安咫尺而不渡灞水百姓未见公心故也所以不至温黙然无以酬之余见通鑑燕衞将军慕容恪为大司马録尚书事五月江西流民郭敞执陈留内史降姚襄桓温及秦丞相苻雄战于白鹿原败绩六月丁丑还温欲以王勐归勐辞解题曰按王勐传温之将还赐勐车马拜高官督䕶请以俱南勐还山咨师师曰卿与桓温岂并世哉在此自可富贵何为逺乎勐乃止北史列传薛强字威明与王勐友善桓温入关勐谒之温曰江东无卿比也秦国定多竒士如生辈尚有㡬人吾欲与之俱南勐曰公求可与拨乱济时者薛威明其人也温曰闻之久矣强闻之自商山来谒与勐皆署军谋祭酒强察温有大志而无成功乃劝勐止俄而温败余见通鑑晋孝宗穆皇帝永和十一年夏五月姚襄据许昌六月乙酉秦主健卒丙戌太子生即帝位改元秋八月凉张祚弑张耀灵其将军宋混河州刺史张瓘弑之立其弟𤣥靓复称建兴年九月秦主生杀其后梁氏及太傅毛贵等冬十月谢尚督并冀幽州军事镇西将军镇夀春十一月燕太原王恪击段龛是岁以蔡谟为左光禄大夫开府谟寻卒谥文穆晋孝宗穆皇帝永和十二年春正月丙申燕慕容恪围广固镇北将军段龛大败之三月桓温请移都洛阳不许三月以温为征讨大都督讨姚襄夏五月秦太后强氏以忧卒姚襄攻周成于洛阳秋八月己亥桓温及姚襄战于伊水大败之执周成而归遣兖州刺史荀羡救段龛冬十月癸巳朔日有食之十一月丙子段龛降于燕诏修洛阳五陵十二月缌服临于太极殿三日晋孝宗穆皇帝升平元年春正月壬戌朔帝加元服太后归政改元二月癸丑燕改元夏五月秦大败姚襄于三原斩之降其弟苌解题曰按载记姚襄帅衆万余攻平阳太守苻产于匈奴堡符柳救之为襄所败引还蒲坂襄遂克之杀苻产遣使従苻生假道将还陇西生将许之苻坚谏曰姚襄人杰也今还陇西必为深害不如诱以厚利伺隙而击之生乃止遣使拜襄官爵襄不受斩其使者焚所送章䇿冦掠河东生怒命其大将军张平讨之襄乃卑辞厚币与平结为兄弟平更与襄通和襄寻徙北屈将图关中进屯杏城遣其従兄姚兰畧地鄜城兄益生及将军王钦卢招集北地戎夏归附者五万余戸生遣其将苻飞拒战兰败为飞所执襄率衆西引生又遣苻坚邓羌等要之襄将战沙门智通固谏宜厉兵收衆更思后举襄曰二雄不俱立冀天不弃德以济黎元吾计决矣会羌来逼襄怒遂长驱而进战于三原襄败为坚所杀时年二十七余见通鑑六月东海王坚弑其主生自称天王改元以王勐为中书侍郎解题曰宋庠纪年通谱永兴本汉桓帝晋惠帝魏冉闵年号事见通鑑燕杀段龛秋七月秦冀州牧张平来降以为并州刺史八月丁未立皇后何氏冬十一月癸酉燕徙都邺秦王坚杀其兄丞相録尚书事清河王灋解题曰按载记初坚母以灋长而贤又得衆心惧终为变至此遣杀之坚性仁友与灋诀于东堂恸哭呕血余见通鑑杀灋者坚也借曰出于太后之意独不能力争而脱其死乎凡若此类史家多为之文饰未可凭也十二月秦以王勐为尚书左丞举异才修废职课农桑恤困穷立学校旌节义秦民大悦解题曰按王勐传苻坚将有大志闻勐名遣吕婆楼招之一见便若平生语及废兴大事异符同契若元徳之遇孔明也及坚僣位以勐为中书侍郎时始平多枋头西归之人豪右縦横刼盗充斥乃转勐为始平令勐下车明法峻刑澄察善恶禁勒强豪鞭杀一吏百姓上书讼之有司劾奏槛车徴下廷尉诏狱坚亲问之曰为政之体德化为先莅位未㡬而杀戮无数何其酷也勐曰臣闻宰宁国以礼治乱邦以法陛下不以臣不才任臣以剧邑谨为明君揃除凶猾始杀一姦余尚万数若以臣不能穷残尽暴肃清轨法者敢不甘心鼎镬以谢孤负酷政之刑臣实未敢受之坚谓羣臣曰王景略故是夷吾子产之流也于是赦之迁尚书左丞相余见通鑑晋孝宗穆皇帝升平二年春正月会稽王昱归政不许二月秦王坚讨张平三月降之夏五月有星孛于天船秋八月壬申吴兴太守谢万为西中郎将监司豫冀并州军事豫州刺史九月秦杀特进樊世解题曰苏轼曰诸葛亮之治蜀王勐之治秦使人悚然不敢饰非务尽其心凡此者皆庸人之所大恶而谗言之所由兴也是故先主拒关张之间而后孔明得以尽其才苻坚斩樊世黜席宝而后王勐得以毕其功事见通鑑燕取并州冬略地河南十二月荀羡取山荏遂与燕战兵败征还以散骑常侍郄昙为北中郎将都督徐兖青冀幽州军事徐兖二州刺史镇下邳晋孝宗穆皇帝升平三年夏六月秦改元解题曰宋庠纪年通谱甘露汉宣帝魏高贵乡公吴孙皓年号时以甘露降安邑故改元凉尚书仆射宋混杀都督中外军事张瓘请𤣥靓去凉王之号秋八月泰山太守诸葛攸击燕败绩冬十月遣谢万郄昙击燕昙病还万遁废为庶人许昌颍川谯郡皆入于燕解题曰往年荀羡既败今年诸葛攸谢万又败则昔之以地来归者尚安系其心哉事见通鑑十二月秦以仆射王勐为辅国将军司𨽻校尉仆射詹事侍中中书令领选如故晋孝宗穆皇帝升平四年春正月甲午燕主隽卒太子暐即帝位改元解题曰按载记隽寝疾谓慕容恪曰吾疾惙然当恐不济脩短命也复何所恨但二冦未除景茂沖幼虑其未堪多难吾欲逺追宋宣以社稷属汝恪曰太子虽幼冲天縦聪圣必能胜残刑措不可以乱正统也隽怒曰兄弟之间岂虚饰也恪曰陛下若以臣堪荷天下之任者宁不能辅少主乎隽曰若汝行周公之事吾复何忧余见通鑑二月燕以太原王恪为太宰专録朝政太师慕舆根伏诛三月燕以前平州刺史吴王垂都督河南军事镇蟸台解题曰水经注司马彪郡国志睢阳县卢门亭城内续述征记逥道似蟸故谓之蟸非也按关尹子称宋景公登虎圏之台蟸台即虎圏台秋八月辛丑朔日有食之既桓温以谢安为征西司马晋孝宗穆皇帝升平五年春二月燕河内太守吕䕶来降三月太原王恪围之夏四月桓温镇宛使其弟黄门郎豁为建威将军督沔中七郡军事取许昌凉都督中外军事宋混卒其弟澄为领军辅政五月丁巳帝崩于显阳殿解题曰王容曰魏明帝青龙三年昭阳殿也避司马昭改元名庚申琅邪王丕即皇帝位秋七月戊午葬穆皇帝于永平陵庙号孝宗燕克野王九月戊申立妃王氏为皇后凉司马张邕杀宋澄为中䕶军张天钖为中领军同辅政秦灭张平冬十月吕䕶复奔燕十一月凉张天钖杀张邕为都督中外军事十二月凉用升平年号诏加张𤣥靓大都督西平公解题曰宋庠纪年通谱张轨传寔茂骏重华耀灵祚𤣥靓天钖晋传述其始末皆世袭州牧西平公之位元帝中兴江左而凉州但称愍帝建兴年号其门惟张祚簒僣改建兴四十二年为和平元年不及三周而被戕及𤣥靓立去帝制复称建兴至四十九年始奉穆帝升平正朔讫天钖不闻有改元事近世龚颕作厯运图述张氏年号张寔永安张茂永元张骏太元重华永乐𤣥靓太始天钖太清颇有伦贯询之诸儒或云出崔鸿十六国春秋疑张氏于国则私用已年通朝廷则明奉王厯而崔书卷帙多散乱莫得稽证永安孙休晋惠帝永元汉和帝太元孙权太始汉武帝和平汉桓帝年号秦举孝悌廉直文学政事四科解题曰此王景略之政也事见通鑑晋哀皇帝隆和元年春正月壬子改元甲寅减田税畆收二升二月辛未辅国将军吴国内史庾希为北中郎将徐兖二州刺史镇下邳龙骧将军袁真为西中郎将监豫司并冀四州军事豫州刺史镇汝南燕吕䕶攻洛阳夏五月桓温遣兵救洛阳因请迁都不果行解题曰永和之末温尝请都洛矣事既不行六年之间不知温之所以植根者何如而复有此议也此心以为有鸿鹄将至固宜其屡发而不中节也哉事见通鑑秦王坚亲临太学解题曰按崔鸿十六国春秋坚考学生经义优劣品而第之问难五经博士多不能对谓易博士王寔曰朕一月三临太学躬亲厉奖庶㡬周孔微言不由朕而坠汉之二武其可追乎寔曰自刘石之扰儒生罕有或存坟籍灭而莫纪经纶学废奄若秦皇陛下开庠序之美𢎞儒教之风化盛隆周垂馨千祀汉之二武焉足论哉自是每月一临太学冬十二月戊午朔日有食之庾希退屯山阳袁真退屯夀阳晋哀皇帝兴宁元年春二月改元夏四月燕陷荥阳五月加桓温大司马都督中外诸军録尚书事假黄钺袁真都督司冀并州军事庾希都督青州军事秋八月有星孛于角亢入天市闰月凉张天钖弑其主𤣥靓而自立九月桓温帅师北伐冬十一月汝南太守朱斌袭许昌克之甲子晋哀皇帝兴宁二年春三月庚戌朔大閲戸口令所在土断辛未帝不豫皇太后复临朝夏四月燕陷许昌汝南陈郡解题曰慕容恪将取洛阳先遣人招纳土民逺近诸坞皆归之通鑑纲目既书燕陷许昌汝南陈郡又书燕陷河南诸城似为重复事见通鑑五月戊辰以王述为尚书令衞将军征桓温为扬州牧秋八月温城赭圻而居之秦杀故秦王生之弟汝南公腾解题曰生以弑死故腾缪栁双庾武等皆嚣然有欲叛之心勐教坚以杀人为事所谓民不见徳惟戮是闻亦弗思之甚矣事见通鑑九月秦诏非命士不得乘车马工商皂𨽻不得服金银锦绣解题曰此王景略之政也晋哀皇帝兴宁三年春正月庚申皇后王氏崩桓温镇姑孰三月右将军桓豁监荆州扬州义城雍州京兆军事荆州刺史桓冲监江州荆州二郡豫州四郡军事南中郎将江州刺史丙申帝崩于西堂丁酉琅邪王奕即皇帝位秦改元解题曰宋庠纪年通谱建元本汉武帝刘聪晋康帝年号三月燕太原王恪吴王垂陷洛阳将军沈劲死之垂都督荆扬等州军事镇鲁阳解题曰按地理志南阳国有鲁阳县颜师古谓淮南子云鲁阳公与韩战日反三舎者也唐为汝州鲁山县壬申葬哀皇帝于安平陵夏六月戊子镇西将军建城襄公周抚卒以其子犍为太守楚为益州刺史秋七月壬子立妃庾氏为皇后冬十月秦淮南公幼反伏诛司马反十一月乙卯围成都桓温遣江夏相朱序救之晋海西公太和元年春二月己丑以张天钖为大将军西平郡公丙申以辅国将军宣城内史桓秘监梁益州军事夏五月皇后庾氏崩朱序周楚击司马斩之秋七月秦冦荆州冬十月司徒会稽王昱为丞相録尚书事加殊礼凉张天钖告絶于秦燕陷兖州数郡是岁改元解题曰晋纪不书改元通鑑因之宋庠纪年通谱太和本魏明帝石勒李势年号晋海西公太和二年春正月庾希有罪出走夏四月凉张天钖攻叛将李俨于抱罕秦将军王勐等败之取抱罕五月燕太原桓王恪卒解题曰按载记范亨燕书恪临终暐亲临问以后事恪曰臣闻报恩莫大荐士版筑犹可而况国之懿藩吴王文武兼才管萧之亚陛下若任之以政国其少安不然臣恐二冦必有闚𨵦之计言终而死余见通鑑昔史鳅以不能进蘧伯玉而退弥子瑕故有身后之谏彼疎逺之臣诚有不能尽如其意者矣恪以叔父之尊居受遗之任非鳅比也知慕容评之庸琐则当退之而援垂以同任国事顾乃每事推评未尝专诀逮临絶然后惓惓以垂为言垂不用而燕亡矣吾恐恪之目终不得瞑于地下也余见通鑑冬十月秦并州牧晋公栁秦州刺史赵公双洛州刺史魏公庾雍州刺史燕公武反秦遣兵讨之解题曰按地理志苻坚姚兴赫连勃勃并州并徙置河东晋海西公太和三年春二月秦魏公庾以陜城降燕请兵应接不纳解题曰燕用慕容评自无久存之理然亦可谓失机矣事见通鑑三月丁巳朔日有食之秋七月秦诛赵公双燕公武九月诛晋公栁燕尚书仆射悦绾出䕃戸冬十二月秦诛魏公庾加桓温殊礼是岁以仇池公杨世为秦州刺史晋海西公太和四年春三月桓温领徐兖二州刺史夏四月温帅舟师伐燕六月败其大都督慕容厉于黄墟燕求救于秦秋七月温至枋头燕主暐谋奔和龙呉王垂止之八月秦遣将军茍池等救燕九月丙申温陆道奔还燕大都督吴王垂大破之于襄邑秦师又破之于谯冬十月温还归罪于袁真而废之真以夀春降燕解题曰按列传载记范亨燕书温率弟南中郎冲西中郎袁真歩骑五万北伐郄超谏以道逺汴水又浅运道不通温不従军次胡陆攻慕容暐将慕容忠获之进次金乡时亢旱水道不通乃凿鉅野三百余里以通舟运自清水入河超又进䇿于温曰清水入河无通运理若冦不战运道又难因资无所实为深虑盛夏悉力径造邺城彼服公威略必望阵而走退还幽朔矣若能决战则唿吸可定设欲城邺难为功力百姓布野尽为官有易水以南必交臂请命但恐此计轻决明公必务其持重耳若此计不従便当顿兵河济控引粮运令资储充备足及来夏虽如賖迟终亦济克若舎此二䇿而连军西进不速决退必愆乏贼因此势日月相引僶俛秋冬船道澁滞且北土早寒三军裘褐者少恐不可以渉冬此大限阂非惟无食而已温不従燕遣其将慕容厉与温战于黄墟大败单马奔还高平太守徐翻以郡归顺前锋人朱序又破暐将傅颜于林渚七月温次武阳阳平人孙元举衆反遂至枋头暐惧谋奔和龙慕容垂曰臣请击之若战不㨗走未晩也乃以垂为使持节南讨大都督慕容徳为征南将军率衆五万距温使散骑侍郎乐嵩乞师于苻坚坚遣将军茍池率衆二万出洛阳师于颍川燕行台封孚问行台左丞申𦙍曰温衆强士整乘流直进而大军徒逡廵高岸风马不交无克殄之理君谓将如何𦙍曰温虽似能有为然终于破败不能成功方今晋室衰弱势在强家袁桓王谢俱执兵权温之得志彼所不愿必将乖阻以败其事而温虐而恃衆拙于知变大衆深入值可乘之会反更逍遥不出赴利欲望持久坐致广胜若粮廪愆悬情见力屈不战而败此左车所谓二将之头必悬麾下者也始温遣袁真伐谯梁开石门以通运真讨谯梁平之而不能开石门慕容徳屯石门豫州刺史李邽率州兵五千断温餽运温频战不利粮运复絶及闻坚师之至九月乃焚舟歩退自东燕出仓垣经陈留凿井而饮行七百余里徳劲骑四千先温至襄邑东伏于涧中与垂前后夹击王师大败死者二万余人茍池邀击于谯温衆又败死者万计温甚耻之归罪于真表废为庶人真怨温诬已据夀阳以自固潜通苻坚慕容暐余见通鑑燕呉王垂奔秦王勐请杀之秦主坚不従解题曰刘备奔曹操或劝操杀之郭嘉曰备有英雄名以穷归已而害之则智士将日疑公谁与定天下乎操曰君得之矣王勐之教苻坚其识在嘉之下矣事见通鑑十一月秦遣王勐等伐燕十二月攻洛阳解题曰吕祖谦曰王勐之于慕容垂长孙无忌之于吴王恪若此者自以为有意于忠国而不知非所以为忠也事见通鑑桓温镇广陵晋海西公太和五年春正月秦取燕洛阳而还二月癸酉袁真死子瑾代领其衆夏四月燕秦遣兵助之秦王勐复代燕秋七月癸酉朔日有食之八月秦克燕壶关桓温败袁瑾围夀阳九月辛巳秦入燕晋阳冬十月甲子秦王勐大破燕太傅上庸王评于潞川丁卯围邺十一月秦王坚赴邺戊寅克之燕主暐奔龙城追获之勐为车骑大将军都督关东六州军事镇邺十二月迁暐及鲜卑四万戸于长安封暐为新兴侯解题曰潞川今潞州潞城县水经注县北对故壁台朱熹曰坚之遣王勐也尝欲亲督继发勐谓臣仗威灵不烦銮舆及邺之围倐然而至盖恐其功大亟欲分之耳器量亦小矣他时急欲亡晋以绍正统扫境而出一败涂地亦急躁之过也事见通鑑燕自慕容廆始徙河之青山及皝由棘城而迁龙城至隽迁蓟迁邺始据有中土恪死踰年而晋伐之又踰年而秦灭之何其兴之难而亡之速也一国以一人存以一人亡有以哉按载记始廆以武帝太康六年称公至暐四世以太和五年灭通廆皝凡八十五年是岁杨世卒子纂立始与秦絶大事记续编卷三十大事记续编卷三十一钦定四库全书大事记续编卷三十一明王祎撰晋太宗简文帝咸安元年春正月秦援袁瑾桓温遣兵大破之丁亥㧞夀春瑾伏诛秦徙闗东豪杰及杂夷十五万户于闗中二月秦复置雍州以长乐公丕为雍州刺史解题曰按地理志苻健都长安于雍州置司𨽻校尉以豫州刺史镇许昌秦州刺史镇上邽荆州刺史镇豊阳洛州刺史镇宜阳并州刺史镇蒲坂苻坚分司𨽻为雍州分京兆为咸阳郡洛州刺史镇陜城㓕燕之后分幽州置平州镇龙城幽州刺史镇蓟城河州刺史镇枹罕并州刺史镇晋阳豫州刺史镇仓垣雍州刺史镇蒲坂于是移洛州居豊阳以许昌置东豫州以荆州刺史镇㐮阳徐州刺史镇彭城及姚兴克洛阳以并兾二州牧镇蒲坂豫州牧镇洛阳兖州刺史镇仓垣分司𨽻领北五郡置雍州刺史镇安定三月冠军将军建城公周楚卒秦伐仇池夏四月降之凉张天钖称藩于秦冬十一月丁未桓温入建康废帝为东海王己酉立㑹稽王昱为皇帝改元庚戌尊皇太后为崇徳太后癸丑杀东海王二子乙夘废徙武陵王晞族诛着作郎殷㳙太宰长史庾倩等辛酉还姑孰十二月庚寅降东海王为海西公是嵗鲜卑乞伏司繁降秦晋太宗简文帝咸安二年夏四月徙海西公于呉县六月秦王勐为丞相司𨽻校尉阳平公融都督闗东六州军事兾州牧庾希举兵入京口秋七月伏诛帝不豫己未立子㑹稽王昌明为皇太子道子为琅邪王遗诏桓温依周公居摄故事侍中王坦之改令依诸葛亮王导故事觧题曰帝不豫诏温入一夜频有四诏温上䟽曰盛衰常理过偹无害故汉髙枕疾吕后问相孝武不豫霍光启嗣呜噎以问身后盖所存者大也今皇子幼穉而朝贤时誉惟谢安王坦之才识智能皆简在圣鑑内辅幼君外御彊㓂实群情之大惧然理尽于此陛下便宜崇授使臣下知所寄而安等奉命陈力公私为宜至如臣温位兼将相如陛下垂布衣之顾但朽迈疾病惧不支乆无所复堪托以后事䟽未及奏而帝崩余见通鑑帝崩太子昌明即皇帝位崇徳太后复令温居摄尚书仆射王彪之封还之八月秦加王勐都督中外军事冬十月丁夘𦵏简文帝于髙平陵庙号太宗是嵗秦䧟仇池晋烈宗孝武皇帝宁康元年春正月己亥朔改元二月桓温来朝三月甲午还姑孰夏温求九钖吏部尚书谢安王坦之迟之秋七月己亥南郡宣武公桓温薨以少子𤣥为嗣觧题曰张栻曰使温不死必受九钖既受九钖必称兵向阙谢安当此时惟当以忠义率人与之一战恐有可胜之理耳事见通鑑庚戌以南中郎将江州刺史桓冲为中军将军都督扬豫江州军事扬豫二州刺史桓豁为征西将军督荆扬雍交广州军事竟陵太守桓石秀为寕逺将军江州刺史八月崇徳太后复临朝梁州刺史杨亮遣兵袭仇池秦将杨安定败走之九月丙申王彪之为尚书令谢安为尚书仆射共掌朝政冬十月秦㧞汉中十一月䧟梓潼梁益二州刺史周仲孙奔南中丹扬尹王坦之为中书令是嵗彗星出箕尾经太㣲扫东井甲戌晋烈宗孝武皇帝宁康二年春二月癸丑王坦之为北中郎将都督徐兖青州军事徐兖二州刺史三月彗星见夏五月蜀人张育等起兵围成都秋七月秦攻㓕之八月以择后权停婚姻晋烈宗孝武皇帝寕康三年夏五月蓝田献侯王坦之卒甲寅桓冲为镇北将军都督徐豫兖青扬州军事徐州刺史谢安领扬州刺史秋七月秦清河武侯王勐卒临终告其主坚晋虽僻处江南正朔相承愿勿以为图鲜卑西羗宜渐除之觧题曰苏辙曰坚灭慕容姚襄及二姓之子弟録其才能而官使之布满中外若以世俗言之则以渐除之如勐之计得矣若以帝王之事言之则坚之意未必过也大雅之称文王曰殷之孙子其丽不亿上帝既命侯于周服侯服于周天命靡常殷士肤敏祼将于京厥作祼将常服黼哻文王用人其广如此而坚何尤焉徳虽不若文王而窃慕焉顾其所以处之何如耳周公成王之际殷之遗孽犹与管蔡间周之隙曰予复反鄙我周邦故周公克殷改封微子于宋而迁其顽民于洛保釐东郊作多士而抚寕之所以虑其变者至矣至君陈毕公皆迭居成周而董帅之故康王之命毕公曰周公毖殷顽民迁于洛邑宻迩王室式化厥训既歴三纪世变风移四方无虞予一人以寕然犹曰邦之安危惟兹殷士由此观之文王之用殷人岂茍然而已哉今坚蓄飬豺虎于其腹心而贪心务胜不顾其后宜其毙于苌垂也使坚信勐之策南结邻好保境息民虽百苌垂安能动之文王虽未可觊然亦非勐之所能及矣事见通鑑八月癸巳立皇后王氏冬十月癸酉朔日有食之秦置聼讼观禁老荘图䜟之学晋烈宗孝武皇帝太元元年春正月壬寅朔帝加元服皇太后归政甲辰改元觧题曰宋庠纪年通谱太元夲孙权年号桓冲为车骑将军都督豫江州之六郡军事镇姑孰乙卯加谢安中书监録尚书事夏五月秦伐凉九月除度田收租之制公王以下口税米三斛蠲在役之身觧题曰朱黼曰因等级而授之田因田而为之赋古法也自阡陌之开田无定赋民无定田履畆而受税者尚为良法晋自穆宗始自王公以下口税三石不复以畆计而授田之法无闻岂良法乎今孝武以酒禁病民特除去之更于民税增米二石亦岂良法乎夫民可以无酒不可以无食古之所以禁酒者以其縻谷米以害民食今欲去𣙜酤之弊而重赋以病民是使民食愈艰国赋愈重也后世聚歛之臣不顾赋税之增併复𣙜酤之法是三倍而取之民也忍言之哉事见通鑑秋八月秦败凉兵甲午降张天钖觧题曰自轨为凉州至天钖九世七十六年冬十月秦伐代十一月代御秦兵大败十二月代王什翼犍为其子实君所弑秦分其国为二部以属匈奴刘库仁刘卫辰什翼犍之孙珪依于库仁是嵗乞伏司繁卒子国仁立晋烈宗孝武皇帝太元二年春秦大修舟舰秋七月加谢安都督扬豫徐兖青州军事八月征西大将军桓豁卒冬十月桓冲都督江荆等七州军事荆州刺史镇上明征西司马谢𤣥为兖州刺史监江北军事觧题曰上明在今江陵府松滋县西五里壬寅王彪之卒晋烈宗孝武皇帝太元三年春二月乙巳作新宫秦王坚遣长乐公丕等四道攻㐮阳夏四月围之秋七月新宫成觧题曰按建康实録内外殿宇大小三千五百间秦攻盱眙八月攻彭城魏兴冬十月秦豫州刺史北海公重谋反执而赦之晋烈宗孝武皇帝太元四年春二月秦䧟㐮阳执南中郎将梁州刺史朱序秦䧟彭城三月壬戌诏疆场多虞事从俭约廪俸减半夏四月戊申秦䧟魏兴五月乙丑秦䧟盱眙秦围三阿征虏将军谢𤣥败走之六月𤣥大破秦师于君川加𤣥徐州刺史觧题曰按列传载记十六国春秋三年秋七月坚遣后将军俱难后禁毛盛陵江邵保等歩骑七万㓂淮阳盱眙八月杨武彭超㓂彭城攻将军戴将军毛虎生帅衆五万距之与难等相持于淮南四年兖州刺史谢𤣥率东莞太守髙衡后军将军何谦次于泗汭将救彭城超置辎重于留城𤣥扬声遣谦等向留城超引军赴之率衆奔于𤣥先是兖州治中徐褒言于超曰呉人用兵陆战不如中国而善于舟艥若泝淮而上从泗口分军南救淮隂北救戴则邵保孤危彭城守固江淮之间陆路数百水道迂囬几将一千又下邳南北水浅岸狭可宻遣歩骑三万陈兵要之彼既无援彭城孤弱今以七万之衆坐守一城甲士思奋且此行也非取彭城而已将欲还清江浦事之济否在此役也宜展将士之力与邵保势相交超不从故何谦等得觧围遁超留徐褒守彭城复㓂盱眙俱难既克淮隂留邵保戍之进师而南四月右将军毛当与强弩王显率衆二万自㐮阳会攻淮南五月超䧟盱眙获髙宻内史毛璪之围幽州刺史田洛于三阿山阳志在寳应府黄莆之南白马湖之东今宝应东北十里有三阿村京都大震临江列戍诏征虏将军谢石率水军次涂中右卫将军毛安之㳺击将军王昙之次堂邑谢𤣥自广陵救三阿毛当毛盛驰袭安之军人惊散何谦觧田洛围𤣥率衆三万次于白马塘俱难遣其将都颜逆战于塘西𤣥大败之斩颜𤣥进兵与难超战超等又败退保盱眙𤣥进次石梁六月戊子𤣥洛率衆五万攻盱眙难超出战复败退屯淮隂𤣥遣何谦率舟师乗潮而上夜焚淮桥又与难等合战斩邵保超难引退𤣥率谦洛追之战于君川复大破之参军刘牢之攻破浮航白船督䕶诸葛侃单父令李都又破其运舰难等北走仅以身免难归罪超斩其司马栁浑坚大怒槛车徴超下狱超自杀难免为庶人以毛当为徐州刺史镇彭城毛盛为兖州刺史镇胡陆王显为扬州刺史戍下邳赏堂邑之功诏殿中将军慰劳𤣥进号冠军加领徐州刺史还广陵世多谓谢𤣥淮淝之战出于幸胜是不然彭超俱难席累胜之锋蹂践三阿如入无人之境𤣥起而麾之追亡逐北所失不旋踵而复间歳遂有淮淝之功非善用兵而能尔乎是故未可以轻议也余见通鑑冬闰十二月己酉朔日有食之是嵗秦大饥晋烈宗孝武帝太元五年春三月秦幽州刺史唐公洛镇北大将军北海公重反夏四月秦讨之五月斩重擒洛司徒谢安为卫将军与桓冲并加开府仪同三司觧题曰秦兵攻㐮阳桓冲拥衆七万于上明惮其强而不敢进及㐮阳䧟上䟽送莭觧职朝廷免其罚已云幸矣而又可赏乎谢安镇庙堂诸镇相继䧟没今仅能复一盱眙亦非受赏之时也事见通鑑六月秦平阳公融为中书监都督中外诸军録尚书事尚书令长乐公丕都督闗东军事兾州牧秋七月秦徙诸氐十五万户于方镇九月癸未皇后王氏崩是嵗立国学觧题曰按宋书臧焘传太元中卫将军谢安始立国学徐兖二州刺史谢𤣥举焘为明教安以今年为卫将军而𤣥以徃年为徐兖州刺史故载于此晋烈宗孝武皇帝太元六年春正月立精舍于内殿以奉佛二月东夷西域六十二国入贡于秦夏六月庚子朔日有食之冬十一月秦㓂竟陵桓冲遣兵拒之十二月大破之晋烈宗孝武皇帝太元七年秋八月秦以諌议大夫裴元略为巴西梓潼太守具舟师九月秦遣将军吕光伐西域冬十月秦王坚议入㓂太子宏阳平公融仆射权翼太子卫率石越諌独京兆尹慕容垂兖州刺史姚苌劝之觧题曰按十六国春秋苻坚伐晋徴乞伏国仁前将军领先锋骑既而叔父歩頽叛于陇西坚遣仁讨之歩頽迎仁于路仁置酒髙会攘𬒮大言曰苻氏徃因赵石之乱遂妄窃名号穷兵极武跨僣八州疆宇既寕宜绥之以徳方虚广威声勤心逺畧搔动生民疲弊中国违天怒民将何以济且物极则亏祸盈则覆者天之道也以吾量之是役也难以免矣当与诸君成一方之业事见通鑑观国仁与其叔大言欲成一方之业则慕容垂姚苌之所以劝坚南伐其情可知矣是嵗秦大熟大事记续编卷三十一大事记续编卷三十二钦定四库全书大事记续编卷三十二明王祎撰晋烈宗孝武皇帝太元八年夏五月桓冲伐秦攻㐮阳遣将军杨亮伐蜀取秦五域六月秦兵救之觧题曰明年于是亮再岀师矣秋七月加冲江州刺史八月秦王坚大举入㓂以阳平公融慕容垂等为前锋诏尚书仆射谢石为征讨大都督冠军将军谢𤣥为前锋都督以拒之桓冲遣兵入援谢安却之九月司徒琅邪王道子録尚书六条事冬十月癸酉秦阳平公融䧟夀阳秦主坚轻骑就之十一月谢𤣥遣广相刘牢之击斩秦卫将军梁成于洛涧𤣥等遂杀融于肥水秦兵大败时慕容垂所将独全坚单骑赴之至渑池遣垂安集闗东觧题曰按列传载记坚东西万里水陆齐进运漕万艘自河入石门逹于汝颕融等攻䧟夀春执平虏将军徐元喜安丰太守王先慕容重攻䧟郧城谢𤣥使胡彬刘牢之距之师次硖石不敢进卫将军梁成等率衆五万屯于洛涧以遏东军频败王师谢石谢𤣥等去洛涧二十五里惮成不进胡彬为融所逼粮尽诈扬沙以示融军潜遣使告石等曰今贼盛粮尽恐不见大军融军人获之驰使白坚曰贼少易俘但惧其越逸宜速进军坚大恱恐石等遁舍大军于项城以轻骑八千兼道赴之初谚曰坚不出项群臣劝坚停项为六军声镇不从令军人曰敢言吾至夀春者㧞舌故石等弗知坚遣尚书朱序说石等以衆盛欲胁而降之序谓石曰若坚百万悉到莫可与敌及其未集击之可以得志闻坚在夀春而惧谋不战以疲之谢琰劝从序言许之𤣥遣牢之率参军刘袭诸葛永等直进渡水临阵斩成及其弟云分兵㫁其归津贼歩骑崩溃争赴淮水杀获万余人尽收其噐械石等水陆继进坚与苻融登城而望王师见部阵齐整将士精鋭又北望八公山上草木皆类人形顾谓融曰此亦勍敌也何谓小乎怃然有惧色时张蚝败谢石于肥南𤣥琰勒卒数万阵以待之蚝乃退列阵逼淝水师不得渡遣使谓融曰君悬军深入置阵逼水此持乆之计岂欲战者乎若小退师令将士得周旋仆与君缓辔而观之不亦美乎坚衆皆曰宜阻肥水莫令得上我衆彼寡势必万全坚曰但却军令得过而我以鐡骑数十万向水逼而杀之融亦以为然遂麾使却阵军遂奔退制之不可止𤣥与谢琰桓伊等以精鋭八千渡水融驰骑畧阵马倒被杀军遂大败王师乗胜追击至于青冈死者相枕坚为流矢所中单骑宵遁征虏司马毛璩与田次之共蹑坚至中阳不及而归闻风声鹤唳皆以为王师已至草行露宿重以饥冻死者十七八余见通鑑张栻曰淮淝一战夷夏离合之大机也苻氏初假晋名字以立国及其馘姚㐮墟慕容㓕凉㓕代且取蜀于晋矣然坚虽操把握之权而无坚凝之策事特可虑耳王勐垂絶拳拳愿勿图晋而深以鲜卑西羗为忧盖知其机之所在矣而坚莫之知也伐晋之役通国皆諌惟慕容垂姚苌劝其行及秦衆皆败惟垂三万人独全是果何心哉未几而即叛去姚苌效之而乞伏吕光亦皆纷然四起独惜晋之君相既相猜疑而规恢之功迄不可觊秦分为三燕分为二凉分为四披披借借五十余年而后畧定皆自淮淝之役始也十二月开酒禁增民税米口五石秦将军乞伏国仁反于陇西前句町王翟斌举兵于河南秦长乐公丕遣慕容垂讨之垂叛时帝踈忌谢安晋烈宗孝武皇帝太元九年春正月慕容垂至洛阳翟斌降之垂自称燕王改元庚戌围长乐公丕于邺觧题曰王容曰燕载记杜延业晋春秋宋庠记年通谱皆曰燕元元年通鑑阙元字将军刘牢之克秦谯城桓冲遣兵克秦新城魏兴上庸二月辛巳豊城宣穆公桓冲卒振武将军梁郡太守桓石明为西中郎将荆州刺史冠军将军河东太守桓石䖍为卫州刺史西中郎将豫州刺史桓伊都督江荆豫州军事江州刺史觧题曰按世说新语桓车骑在上明政猎东信至传淮上大㨗语左右云羣谢年少大破贼因发病薨余见通鑑吕祖谦曰冲忧晋室之危而谓吾其左袵乃事理之当然初不足为过淝水之㨗冲于此喜而不寐可也尚何惭耻之有冲之所以惭耻者不过自咎其言之不中耳然推是心而充之则其害事甚矣杨国忠之于禄山是已此诚可为深戒使冲之言果验吾意其未必能死也三月谢安为太保觧题曰按桓伊传安壻王国宝专利无检行安抑制之及孝武末年嗜酒好内而会稽王道子昏醟尤甚惟狎昵謟邪于是国宝䜛谀之计稍行于主相之间而好利险诐之徒以安功名盛极而构㑹之嫌隙遂成帝召伊饮䜩安侍坐帝命伊吹笛伊即吹为一弄请以筝歌乃抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔反流言声节慷慨俯仰可观安泣下霑襟乃越席而就之捋其须曰使君于此不凡帝甚有愧色余见通鑑秦北地长史慕容泓起兵于华隂秦主坚遣将军符叡姚苌讨之平阳太守慕容冲起兵遣将军窦冲讨之夏四月泓败秦兵杀叡苌奔渭北自称秦王改元窦冲大破冲冲奔泓泓改元觧题曰按载记苌惧奔于渭北遂如马牧西州豪族尹详赵曜王钦卢牛双狄广张干等率五万余家咸推苌为盟主苌将距之天水尹纬説苌曰今百六之数既臻秦亡之兆已见以将军威灵命世必能匡济时艰故豪杰驱驰咸同推仰明公宜降心从议以副群望不可坐观沉溺而不拯救之苌乃自称大将军大单于万年秦王称制行事时慕容冲与苻坚相攻衆甚盛苌将西上恐冲遏之遣使通和以子崇为质于冲进屯北地厉兵积粟以观时变余见通鑑五月梁州刺史杨亮伐秦燕降信都六月癸丑朔崇徳太后崩西燕将髙盖杀慕容泓立冲为皇太弟燕㧞秦常山秋七月克中山秦豫州牧平原公晖奔长安桓石民遣兵戍洛阳取秦涪城觧题曰明年遂平益州矣慕容冲败秦兵据阿房城燕王垂杀翟斌斌兄子真领其衆秦吕光破龟兹定西域八月燕觧邺围谢安请开拓中原以谢𤣥为前锋都督伐秦取彭城九月彭城内史刘牢之克鄄城甲午加安大都督扬江等十五州军事假黄钺觧题曰六月之卒章曰侯谁在矣张仲孝友盖非张仲则无以成吉甫之功也晋之君相既自不和则虽百日而复河南何益哉事见通鑑冬十月辛亥朔日有食之秦青州刺史苻朗降匈奴刘库仁将救秦爲其下所杀弟头眷领其衆谢𤣥遣将克黎阳秦长乐公丕来请救兖青司豫皆平加谢𤣥都督徐兖等七州军事十二月秦杀慕容暐尽诛鲜卑燕复围邺谢𤣥遣刘牢之救之取秦汉中晋烈宗孝武皇帝太元十年春正月西燕慕容冲即帝位改元觧题曰宋庠纪年通谱更始夲刘𤣥年号秦王坚与西燕连战大破之燕取秦蓟三月秦荥阳郡降夏四月刘牢之至邺燕王垂遁牢之追之大败秦长乐公丕就食枋头牢之入邺寻坐徴还觧题曰桓温西至覇上东战枋头俱以持重失之其后牢之遂以轻易得之谢安欲乗苻氏倾败开拓中原但狃刘牢之轻易之得而不思桓温之所惧也遂以失利燕秦合而温败适其隆也晋秦合而牢之败际其衰也事势大辽絶矣事见通鑑琅邪王道子与谢安有隙壬戌安出镇广陵取秦益州翟真屯行唐为其下所杀其弟成立翟辽奔黎阳五月西燕主冲攻长安秦王坚奔五将山六月冲入长安觧题曰五将山在凤翔府岐山县西北秋七月旱饥后秦王苌执秦王坚寻弑之秦太子宏来奔秦长乐公丕复入邺癸酉翟成长史执成降燕八月谢安还建康丁酉建昌文靖公谢安薨庚子司徒琅邪王道子领扬州刺史録尚书都督中外军事秦长乐公丕奔晋阳称帝改元燕取邺觧题曰王容曰载记宋庠纪年通谱秦改元皆作太安通鑑作大误也太安夲晋惠帝年号匈奴刘显弑刘头眷而自立将杀拓䟦珪珪奔贺兰部九月秦吕光还凉州杀刺史梁熈而代之乞伏国仁自称秦河二州牧改元觧题曰按载记国仁置武城武阳安固武始汉阳天水畧阳漒川甘松匡朋白马苑川十二郡筑勇士城以居之余见通鑑冬十二月燕都中山晋烈宗孝武皇帝太元十一年春正月戊申拓䟦珪即代王位建元觧题曰宋庠纪年通谱登成也羙国政之成以冠元诗云登是南邦此其义也燕王垂即帝位立子宝为太子翟辽据黎阳二月燕改元觧题曰宋庠纪年通谱建兴夲刘禅孙亮李雄晋愍帝年号西燕弑其主冲立其将叚随为王改元代徙都盛乐三月泰山太守张愿降翟辽谢𤣥还淮隂觧题曰石氏之乱殷浩尝北出许洛矣张遇一以许昌叛则师不能尺寸进苻氏之乱谢𤣥尝经畧中原矣张愿一据黎阳则逡廵而还淮隂盖晋之君臣夲无坚凝之志则失色于蜂虿而夺心于鸿鹄者皆是也欲求中原块土讵可得哉事见通鑑西燕仆射慕容恒等杀叚随立慕容顗为王而东复见杀立冲之子瑶为帝改元尚书慕容永杀之立泓之子忠称帝于闻喜改元建武觧题曰宋庠纪年通谱忠改元建武夲汉光武晋惠帝元帝石勒年号余见通鑑夏四月后秦取长安代改称魏后秦王苌即帝位改元觧题曰宋庠纪年通谱建初夲汉章帝李特年号余见通鑑六月庚寅以前辅国将军杨亮为雍州刺史桓石民遣将取𢎞农西燕弑其主忠立太尉慕容永为河东王称藩于燕觧题曰西燕一嵗而易六主乱亦甚矣事见通鑑秋七月秦狄道长苻登取南安以登为南安王刘显迎故代王什翼犍之子窟咄以逼魏魏王珪北奔请救于燕冬十月吕光改元秦主丕攻燕王永大败于㐮陵丕奔东垣将军冯该斩之永据长子称帝改元觧题曰㐮陵今平阳会县长子隆德府长子县甲申海西公薨燕魏破拓䟦窟咄窟咄走死十一月秦南安王称帝改元觧题曰宋庠纪年通谱太初夲汉武帝年号事见通鑑十二月吕光自称凉州牧酒泉公晋烈宗孝武皇帝太元十二年春正月乙巳以谢𤣥为会稽内史龙骧将军豫州刺史朱序为青兖二州刺史镇淮隂燕师济河二月燕大破张愿于瓮口青兖徐州县多降之觧题曰瓮口在济南府禹城县三月秦以乞伏国仁为苑川王秋七月燕魏㓕刘显八月辛巳立子徳宗为皇太子晋烈宗孝武皇帝太元十三年春正月康乐献武公谢𤣥卒二月翟辽称魏天王改元夏四月戊午征虏将军朱序都督司雍梁秦州军事雍州刺史戍洛阳五月翟辽徙滑䑓六月乞伏国仁卒弟干归自称河南王改元觧题曰宋庠纪年通谱太初夲汉武帝苻登年号余见通鑑秋八月魏使拓䟦仪使燕晋烈宗孝武皇帝太元十四年春正月秦以河南王干归为金城王二月吕光称三河王改元觧题曰后汉西羗传羗爰剑亡入三河间李贤曰三河黄河赐支河湟河也宋庠纪年通谱时麟见金泽县光以为已瑞乃僣号称王改元麟嘉夲刘聪年号夏四月翟辽䧟荥阳六月左将军桓石民卒秋七月以骠骑长史王忱都督荆益寕州军事荆州刺史觧题曰按列传桓石民为荆州刺史桓石䖍为豫州刺史未尝更易也夲纪书荆州刺史桓石䖍卒误也余见通鑑八月后秦破秦军获其后毛氏冬侍中王国寳讽八座请进琅邪王道子丞相加殊礼帝大怒道子譛中书侍郎范寗出之觧题曰帝威权已出雅有人君之量既而溺于酒色为长夜之饮醒日常少不亲万几太白连年昼见地震水旱为变者相属而傍无正人但与会稽王道子酣歌为务姏姆尼僧尤为亲䁥并窃弄其权凡所幸接皆出自小竖郡守长吏为道子所树立中书令王国寳性卑佞特所宠昵官以贿迁政刑谬乱又崇信浮屠之学用度奢侈下不堪命太元以后为长夜之宴蓬首昏目政事多阙左卫领营将军许荣上疏不省国寳讽八座启以道子为丞相加殊礼䕶军将军车𦙍曰此乃成王所以尊周公也今主上当阳非成王之地相王在位岂得为周公乎乃称疾不署䟽奏帝大怒而甚嘉𦙍中书侍郎范寗甚被亲爱指斥朝士直言无讳国宝寗之甥也寗尤疾其阿䛕劝帝黜之国寳惧使陈郡袁恱之因尼妙音致书太子母陈淑媛説国宝忠谨宜见亲信帝知之託以他罪杀恱之国宝大惧遂因道子讃寗由是出为豫章太守余见通鑑晋烈宗孝武皇帝太元十五年春正月西燕王永向洛阳朱序败之于太行还击翟辽走之序还㐮阳二月辛巳中书令王恭都督青兖等五州军事青兖二州刺史觧题曰按王雅传帝以道子无社稷噐干乃选时望以为藩屏将擢王恭殷仲堪等先以访雅雅以恭等无当世之才不可大任乃从容曰王恭风神简贵志气方严既居外戚之重当亲贤之寄然其禀性峻隘无所包容执自是之操无守节之志仲堪虽谨于细行以文义着称亦无宏量且干畧不长若委以连率之重据形胜之地今四海无事足能守职若道不常隆必为乱阶帝以恭等为当时之望谓雅疾其胜已故不从二人皆被升用其后竟败有识之士称其知人余见通鑑雅当时所谓佞幸之人其议论乃如此夏四月秦将军魏掲飞攻后秦杏城后秦主苌斩之觧题曰姚苌在五胡中亦英雄之靡尔然其用兵亦有髣髴曹孟徳者符登进逼安定诸将劝苌疾战苌曰与穷㓂竞胜兵家之下吾将以计取之于是留其尚书令姚旻守安定夜袭登辎重于大界克之此亦孟徳袭乌巢辎重之意也魏掲飞率氐胡数万人攻姚当成于杏城镇东将军雷恶地应之攻姚汉得于李润苌潜军赴之苌衆不满二千掲飞恶地衆至数万氐胡赴之者首尾不絶苌每见一军至輙有喜色群下怪而问之苌曰今同悪相济皆来会集吾得乗胜席卷一举而覆其巢穴东北无复余也掲飞等以苌兵少尽衆来攻苌固垒不战示之以弱潜遣子崇率骑数百出其不意以乗其后掲飞兵扰乱苌遣王超谭亮率歩骑击之斩掲飞及首级万余恶地请降是亦得于孟徳待马超韩遂等十部之意也苌以崛起之姿而能坐定闗河要亦非偶然而致此者事见通鑑秋七月壬申有星孛于北河经太微入北斗八月戊戌入紫微乃㓕朱序遣刘牢之攻翟辽于滑䑓大败之张愿降九月王国宝为中书令晋烈宗孝武皇帝太元十六年夏四月秦王登攻后秦五月后秦主苌大破之六月燕赵王麟请摄魏王珪还朝不从秋七月珪遣其弟觚如燕燕留之魏与燕絶九月以右仆射王恂为左仆射太学愽士范𢎞之请赠殷浩黜桓温恂黜之为余杭令觧题曰盖自简文父子继袭之后咸谓废昏立明当时议论无复以桓温为贼者此𤣥所以敢抗䟽以自陈也谢安王坦之軰方幸温之死而弥缝桓氏况敢正名定罪乎如恂者无青尔矣余见通鑑冬十月魏王珪大破柔然徙其部于云中觧题曰柔然东胡之苗裔姓郁乆闾氏车鹿舍始自号柔然后魏太武以其无知状类于虫改其号为蠕蠕社㖮始并诸部西则焉耆东则朝鲜北穷瀚海南临大碛其常所会庭则敦煌张掖之北翟辽卒子钊立改元匈奴刘卫辰攻魏十一月魏破灭之十二月其子勃勃奔薛于部晋烈宗孝武皇帝太元十七年夏五月丁夘朔日有食之六月燕主垂击翟钊败之钊奔西燕秋七月秦主登逼安定八月后秦主苌拒却之冬十月王忱卒朱序病免十一月癸酉黄门侍郎殷仲堪都督荆益寕州军事荆州刺史仲堪崇侍南郡公桓𤣥觧题曰按世説新语王忱死西镇未定朝贵人人有望时仲堪虽居机要资名轻小人情未以方岳相许孝武欲㧞亲近腹心遂以殷为荆州诏未出王恂问殷曰陜西何故未有处分殷曰已有人王歴问公卿咸云非王自计才地必应在已复问非我耶殷曰亦似非其夜诏出用殷王语所亲曰岂有黄门郎而受如此任仲堪此举乃是国之亡徴余见通鑑十二月清河李辽请脩兖州孔子庙不报觧题曰胡寅曰辽谓事有如賖而实急者智足以及此矣晋朝合从其言而命之以学校之事辽必继有建明增光儒者武帝道子方与沙门逰异端惑心宜正论之不入也晋烈宗孝武皇帝太元十八年夏六月秦丞相窦冲自称秦王改元元光觧题曰宋庠纪年通谱冲改元元光夲汉武帝年号事见通鑑秋七月秦主登讨冲后秦太子兴救之冬十一月燕主垂伐西燕十二月后秦主苌卒太子兴伐秦晋烈宗孝武皇帝太元十九年春正月三河王光以秃髪乌孤为河西鲜卑大都统夏四月秦主登与后秦战于废桥大败奔平原觧题曰按载记苻登自六陌向废桥始平太守姚详据马嵬堡拒登始平马嵬皆在京兆府兴平县则废桥亦应在此事见通鑑五月燕主垂与西燕主永战大破之取晋阳后秦太子兴即帝位改元觧题曰宋庠纪年通谱时败苻登故改元皇初余见通鑑六月追尊会稽王太妃郑氏曰简文宣太后觧题曰朱熹曰简文郑太后与僖公成风一也皆所以着妾母之义国朝真宗崩始以三后并配当时群臣亦争之以其创见也其后习以为常矣事见通鑑秦主登请救于金城王干归封之为梁王秋七月后秦主兴邀登而杀之太子崇奔湟中即帝位改元觧题曰事见通鑑后秦自是称秦按载记始健以穆帝永和七年僣立至登五世凡四十四年后秦执窦冲八月己巳尊皇太妃季氏为太后燕主垂克长子杀西燕王永冬十月梁王干归逐秦主崇崇奔仇池杨定干归杀定及崇杨盛自称仇池公来称藩燕主垂略地青兖十二月梁主干归称秦王晋烈宗孝武皇帝太元二十年春三月庚辰朔日有食之夏五月魏叛燕燕太子宝伐魏秋七月三河王光伐西秦西秦王干归称藩于光九月魏王珪临河拒燕冬十月辛未燕师遁十一月丙戌魏王珪大破之于参合陂十二月燕以清河公会领幽州刺史镇龙城晋烈宗孝武皇帝太元二十一年春三月庚子燕主垂袭魏闰月取平城以疾还夏四月癸未卒于沮阳壬寅太子宝即帝位改元五月弑其太后叚氏觧题曰按晋书地理志上谷郡有沮阳县宋庠纪年通谱永康夲汉桓帝晋惠帝年号六月三河王光即天王位国号凉改元秋七月魏王珪改元觧题曰宋庠纪年通谱皇始夲苻健年号八月大举伐燕九月败辽西王农取并州贵人张氏弑帝皇太子徳宗即皇帝位㑹稽王道子位太傅摄政觧题曰春秋君弑贼不讨不书𦵏以为无臣子也孝武弑死而会稽王不能推问崩故舍贼不讨三纲废矣无怪乎王恭仲堪之徒接轸而起也魏初建䑓省置百官封公侯刺史尚书郎已下用文人冬十月甲申𦵏孝武皇帝于隆平陵魏主珪取燕常山十一月遣兵攻邺信都戊午自将攻中山丁卯乃退十二月以杨盛为仇池公秦取蒲坂大事记续编卷三十二大事记续编卷三十三钦定四库全书大事记续编卷三十三明王祎撰晋安皇帝隆安元年春正月己亥朔帝加元服改元会稽王道子归政领军将军王国宝为左仆射魏师溃于邺燕都督中外军事范阳王徳大破之癸亥魏王珪降信都秃髪乌孤称西平王改元攻凉金城克之觧题曰宋庠纪年通谱太初夲汉武帝苻登乞伏干归年号二月魏王珪欲还永和于燕燕主宝不许邀之于滹沱河大败魏复围中山三月清河王会引兵至蓟燕卫大将军赵王麟作乱出奔壬子燕主宝奔会军开封公详守中山甲寅尊皇太后为太皇太后立妃王氏为皇后魏追燕主宝及之夏谦泽清河王会败之夏四月甲戌宝至龙城㑹反败奔中山开封公详杀之觧题曰水经注幽州潞县鲍丘水东南入夏谦泽地理志寳迁和龙自幽州至于庐溥镇以南地入于魏事见通鑑王恭及豫州刺史庾楷反觧题曰按列传恭抗表曰后将军国宝得以姻戚频登显列不能感㤙効力而专宠肆威将危社稷先帝登遐夜乃犯阁欲矫遗诏頼皇太后聪明相王神武故逆谋不果又割东宫见兵以为己府䜛疾二昆甚于雠敌与其从弟绪同党凶狡共相扇动此不忠不义之明白也以臣忠诚必亡身殉国是以譛臣非一頼先帝明鑑浸润不行昔赵鞅兴甲诛君侧之恶臣虽驽劣敢忘斯义表至内外戒严余见通鑑胡安国曰春秋书晋赵鞅归于晋先儒或谓言归者以地正国也其说误矣鞅取晋阳之甲以逐君侧之恶人以地正国而可是人主可得而胁人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者则此说启之也观王恭始为乱阶而桓𤣥遂以篡晋安国之论可谓得春秋之㫖矣甲申会稽王道子杀王国宝将军王绪以恱之乃罢兵殷仲堪复抗表举兵至巴陵而还会稽世子元显为征虏将军卢水胡沮渠蒙逊㧞凉临松郡觧题曰王容曰卢水胡有在杏城者杏城卢水胡郝奴是也有在冯翊北地者冯翊北地胡是也此云张掖卢水胡则胡之在张掖者也事见通鑑五月燕开封公详称帝改元建始燕主宝奔黄龙觧题曰宋庠纪年通谱改元建始夲汉成帝司马伦年号事见通鑑沮渠男成推凉建康太守叚业为凉州牧改元沮渠蒙逊归之秋七月燕赵王麟袭杀慕容详称帝九月秦太后蛇氏卒既葬秦主兴以素服临朝秦主兴取𢎞农至陜城遣将㓂洛阳冬十月甲戌魏王珪与慕容麟战于义䑓大破之麟奔邺甲申魏克中山觧题曰义䑓在中山府新乐县西南十三里按后魏书列传自太祖平中山多置军府以相威摄凡有八军军各配兵五千食禄主师军各四十六人自中原稍定八军之兵渐割南戍余见通鑑晋安皇帝隆安二年春正月燕范阳王徳徙滑䑓魏取邺徳称燕王改元觧题曰滑䑓今滑州夲卫之漕邑州城即滑䑓城水经注即郑廪延邑下有延津孔悝载伯姫于平阳行于延津是也廪延南故城即卫之平阳亭也事见通鑑慕容麟谋反燕王徳杀之魏王珪置行䑓于邺中山辛酉北还徙山东六州民夷十余万口以实代二月乙亥燕主宝引军南壬午卫兵叚速骨作乱衆溃而还骠骑司马王愉都督江州豫州之四郡军事江州刺史三月叚速骨䧟龙城燕主寳奔黎阳庚子尚书兰汗杀速骨夏四月宝还汗弑之自称昌黎王改元青龙觧题曰事见通鑑宋庠纪年通谱青龙夲魏明帝石鍳年号北凉取凉西郡晋昌敦煌秋七月燕长乐王盛攻兰汗斩之改元摄行统制觧题曰事见通鑑宋庠纪年通谱建平夲汉哀帝石勒慕容瑶年号魏都平城始营宫室庙社庾楷说王恭殷仲堪广州刺史桓𤣥南蛮校尉杨佺期举兵反八月䧟江州王愉走魏王珪命正封畿标道里平权衡审度量黜陟守宰九月辛夘加㑹稽王道子黄钺会稽世子元显为征讨都督讨桓𤣥等乙巳桓𤣥大破王师于白石王恭司马刘牢之袭恭恭伏诛牢之都督兖青等六州扬州晋陵军事𤣥等至石头而还以𤣥为江州刺史杨佺期为雍州刺史殷仲堪为广州刺史觧题曰白石即白石垒冬十月丙子燕长乐王盛即帝位壬午桓𤣥殷仲堪杨佺期盟于寻阳俱不受命诏复以仲堪为荆州刺史乃还𤣥屯夏口十一月辛亥魏王珪命立官制恊音律制礼仪定律令考天象十二月魏王珪即帝位改元魏徙六州守宰豪杰二千家于代妖人孙㤗伏诛其兄子恩逃入海西平王乌孤称武威王觧题曰元和郡县志乌孤徙都西平方舆志鄯州鄯城县夲汉西平郡之地晋安皇帝隆安三年春正月庚午魏主珪袭髙车寻大破之觧题曰髙车古赤狄之余种初号为狄歴北方以为敕勒诸夏以为髙车丁零癸未燕改元二月建康公业即凉王位改元三月魏置五经博士增国子太学生员大索书籍南燕王徳出讨叛将滑䑓降魏徳引而南夏四月乙未会稽世子元显为扬州刺史秋七月秦㓂洛阳八月魏救之武威王乌孤卒弟利鹿孤立南燕王徳䧟青州杀将军辟闾浑都广固觧题曰慕容徳自邺而奔滑䑓自滑䑓而南走犹能取青社而定都则晋人前日之不能开拓中原谢𤣥朱序不得不执其咎也事见通鑑九月秦主兴降称王改元冬十月秦䧟洛阳十一月甲寅孙恩䧟会稽杀内史王凝之八郡应之诏徐州刺史谢琰辅国将军刘牢之讨之十二月恩逃入海㑹稽世子元显録尚书事桓𤣥袭江陵殷仲堪请救于杨佺期佺期败死仲堪自杀凉王光传位太子绍光卒大司马太原公纂弑绍而代之改元觧题曰宋庠纪年通谱咸寕夲晋武帝年号事见通鑑晋安皇帝隆安四年春正月壬子朔燕王盛贬号为庶人天王武威王衍鹿孤改元觧题曰宋庠纪年通谱建和夲汉桓帝年号二月燕破髙丽三月彗星见太微桓𤣥都督荆江等八州军事荆江二州刺史𤣥以其兄南蛮校尉伟为雍州刺史凉王纂杀其弟大都督録尚书事常山公𢎞夏四月北凉効谷令李暠自为炖煌太守觧题曰効谷县属炖煌郡五月己夘孙恩破㑹稽杀都督五郡事谢琰觧题曰按列传琰以资望镇越土议者谓无复东顾之忧及至郡无绥抚之能而不为武偹将帅皆諌曰强贼在海伺人形便宜开其自新之路琰曰苻坚百万尚送死淮南况孙恩奔衂归海何能复出若其复至正是天令速就戮耳不从其言恩后果复㓂浃口入余姚破上虞进及刑浦去山隂北三十五里琰遣恭军距破恩既而上党太守张䖍硕战败群贼鋭进人情震骇咸谓宜持重严偹且列水军于南湖分兵设伏以待之琰不聼贼既至尚未食琰曰要当先灭此㓂而后食也跨马而出广武将军桓宝为前锋杀贼甚多而塘路窄狭琰军鱼贯而前贼于舰中傍射之前后断絶琰至千秋亭败绩帐下都督张勐于后斫琰马坠地与二子俱被害事见通鑑琰之取败有二焉一则师其父之矫情镇物而不知其综理二则狃于淮淝之㨗而不思敌无小而不可忽况变生于肘腋史谓其无绥抚之能信矣秦伐西秦西秦王干归拒之六月庚辰朔日有食之秋七月壬子太皇太后崩西秦王干归败奔南凉又奔秦冬十一月以刘牢之都督㑹稽等五郡击孙恩走之㑹稽世子元显后将军开府都督扬豫等十六州军事徐州刺史十二月戊寅有星孛于天市㑹稽世子元显杀吏部尚书车𦙍御史中丞江绩觧题曰按列传元显专政夜开六门御史中丞江绩宻启会稽王道子欲以奏闻道子不许吏部尚书车𦙍亦曰元显骄纵宜禁制之道子黙然元显闻而谓衆曰江绩车𦙍间我父子逼令自裁朝野悼之叶适曰元显一日而杀御史中丞吏部尚书晋安得而不亡耶余见通鑑是嵗李暠自称大将军凉公改元觧题曰叶适曰地志凉州户三万七百而张轨世袭号称大邦至李暠秃髪沮渠三方分割争为雄覇人衆土地几何干戈日寻攘夺嵗异生齿不加益余民靡孑遗可悲也事见通鑑南燕王徳即帝位改元更名偹徳觧题曰宋庠纪年通谱建平夲汉哀帝石勒慕容瑶慕容盛年号余见通鑑晋安皇帝隆安五年春正月武威王利鹿孤称河西王觧题曰按载记利鹿孤立三年龙见于长寕麒麟㳺于经𦍑郡臣劝进僣称河西王其时鍮勿崘进曰若我先君肇自幽朔被髪左袵无冠冕之仪迁徙不常无城邑之制用能中分天下威振殊境今建大号诚顺人心然寕居乐土非贻厥之规仓府粟帛生敌人之志且首兵始号事必无成宜置晋人于诸城劝课桑农以供军国之用我则习战法以诛未賔若东西有变长筭以縻之如其敌强于我徙而避其锋不亦善乎利鹿孤然其言于是率师伐吕隆大败之自此居者专耕出者专战余见通鑑髙欢入魏每令军士其语鲜卑则曰汉民是汝奴夫为汝畊妇为汝织输汝粟帛令汝温饱何为陵之其语华人则曰鲜卑是汝作客得汝一斛粟一疋绢为汝击贼令汝安寕汝何为疾之夫惟兵农之不相入则其患至于相陵且相疾也先王之法其为虑也逺矣二月丙子孙恩㓂句章镇北将军刘牢之使其恭军刘裕破走之秦归乞伏干归于苑川觧题曰苑川在天兴县西四十二里凉畨禾太守吕超中领军吕隆弑其王纂隆自立改元觧题曰畨禾令凉州天宝县宋庠纪年通谱吕超得小鼎于畨禾以为瑞乃纪年三月甲寅衆星西流歴大㣲夏五月北凉西安太守沮渠蒙逊弑其主业秦伐凉六月甲戌孙恩至丹徒刘裕破之恩别将䧟广陵沮渠蒙逊称张掖公改元觧题曰宋庠纪年通谱永安孙休晋惠张寔年号秋七月魏徇许昌彭城秦大破凉军西凉河西张掖皆入贡以刘裕为下邳太守讨孙恩于郁州大破走之觧题曰郁州海州东海县有鬰洲燕弑其王盛其叔父河间公熈即天王位闰月改元觧题曰宋庠纪年通谱建始夲汉成帝司马伦慕容详年号秦围姑臧九月凉王隆请和冬十一月刘裕追击孙恩破之十二月桓𤣥以桓伟为江州刺史镇夏口晋安皇帝元兴元年春正月庚午朔改元觧题曰宋庠纪年通谱元兴夲汉和帝孙皓年号以㑹稽世子元显为骠骑大将军征讨大都督加黄钺刘牢之为前锋都督前将军谯王尚之为后部讨桓𤣥桓𤣥举兵东下二月沮渠蒙逊攻凉姑臧盟而还觧题曰姑臧武威郡治也丁夘桓𤣥至姑熟谯王尚之军溃三月己巳朔刘牢之叛辛未元显军溃壬申𤣥入建康自为都督中外诸军丞相録尚书事寻自为太尉扬州牧总百揆癸酉徙会稽王道子于安成杀元显等刘牢之为会稽内史牢之自杀觧题曰王容曰宋齐志皆无成安通鑑据南史书之疑当作安成改元大享孙恩伏诛衆推其将卢循为主桓𤣥以为永嘉太守河西王利鹿孤卒弟傉檀立更称凉改元夏四月桓𤣥屯姑熟五月卢循㓂东阳抚军中兵参军刘裕走之秦伐魏秋七月魏主珪击之冬十月取秦军于柴壁觧题曰绛州太平县东三十里有子竒垒子竒秦将姚平字也其侧尚有柴村冀州刺史刘轨邀㐮城太守司马休之将军刘敬宣广陵相髙雅之据山阳起兵不克乃奔南燕将军袁䖍之刘夀等奔秦燕王熈弑太后丁氏十二月杀㑹稽王道子是时柔然社崘据漠北自号可汗觧题曰杜佑谓称可汗始于此晋安皇帝元兴二年春正月卢循司马徐道覆㓂东阳二月辛丑建威将军刘裕破之夏四月癸巳朔日有食之秋七月南凉北凉攻凉凉王隆请降于秦八月秦取姑臧觧题曰按载记吕光以孝武太元十二年守凉州十五年僣位至隆凡十有三载以安帝元兴二年㓕刘裕追卢循至晋安连破之九月丙子大将军桓𤣥自为相国楚王加九钖冬十二月壬辰𤣥自即皇帝位改元永始废帝为平固王戊戌𤣥入建康辛亥迁帝于寻阳觧题曰宋庠纪年通谱永始夲汉成帝年号是嵗魏始制冠服大事记续编卷三十三大事记续编卷三十四钦定四库全书大事记续编卷三十四明王祎撰晋安皇帝元兴三年春正月帝出居于寻阳二月益州刺史毛璩起兵讨桓𤣥屯白帝乙夘刘裕帅沛郡刘毅东海何无忌等起兵讨桓𤣥丙辰斩徐州刺史脩于京口青州刺史桓𢎞于广陵丁巳𤣥遣扬州刺史桓谦拒之南凉王傉檀去其年号三月戊午朔刘裕击桓𤣥将呉甫之皇甫敷己未大破桓谦于覆舟山𤣥挟帝西上庚申裕立留䑓百官遣诸将追𤣥左仆射王瑜及子荆州刺史绥谋袭刘裕辛酉裕族诛之觧题曰按宋书夲纪绥江左冠族有重名以髙祖起自布衣甚相陵忽绥桓氏甥亦有自疑之意裕悉诛之余见通鑑壬戌以桓𤣥司徒王谧领扬州刺史録尚书事刘裕都督扬徐等八州军事徐州刺史刘毅为青州刺史何无忌为琅邪内史桓𤣥至寻阳辛未逼帝西上丙戌大将军武陵王遵承制总百官行事刘敬宣司马休之来归夏四月司马休之监荆雍等六州军事荆州刺史庚寅帝至江陵庚戌右将军何无忌等大破桓𤣥将于桑落洲取寻阳𤣥挟帝东下五月癸酉冠军将军刘毅等大破桓𤣥于峥嵘洲己夘𤣥以帝入江陵庚辰𤣥走壬午伏诛帝复位闰月己丑𤣥故将桓振䧟江陵毅等大败于灵溪退守寻阳觧题曰桑落洲在江州徳化县东北十五里峥嵘洲在夀昌军西俗讹为新生洲桑落峥嵘之战衆寡不敌而皆能取胜者心之专气之鋭也桓振收合余烬殆无几耳而无忌等乃以败闻气既骄而用心轻也兵故无常形也事见通鑑六月毛璩斩梁州刺史桓希自领之秋七月戊申永安皇后崩九月魏改补百官冬十月壬戌卢循䧟畨禺徐道覆䧟始兴觧题曰畨禺今广州始兴今南雄南安之地辛巳魏改元十一月魏命宗室置宗师州郡置师如中正之职十二月刘毅等克巴陵晋安皇帝义熈元年春正月帝出居于江陵南阳太守鲁宗之袭㐮阳刘毅等克江陵桓振走戊戌改元觧题曰宋庠纪年通谱熈兴也意取因义师而天下兴以宗之为雍州刺史毛璩都督益梁等五州军事秦命僧鸠摩罗什译西域经论觧题曰蘓辙曰姚兴区区一隅招致缁素译经谈妙至者凡数千人而姚氏之亡曾不旋踵梁武继之江南佛事前世所未尝见至舍身为奴𨽻郊庙之祭不荐毛血父子皆䧟于侯景而国随以亡观秦梁之败则佛法之不足頼信矣西凉公暠改元遣使奉表觧题曰宋庠纪年通谱建初夲汉章帝李特姚苌年号二月帝东还平西恭军谯纵杀毛璩自称成都王杨盛据汉中三月桓振复䧟江陵司马休之败走振寻伏诛甲午帝至自江陵刘裕为车骑将军都督中外军事夏四月裕还京口壬申以卢循为广州刺史徐道覆为始兴相五月以刘毅都督淮南五郡军事豫州刺史六月秦伐仇池秋七月杨盛降之刘裕遣使请南乡等郡于秦秦割十二郡归之九月南燕主备徳立兄子超为皇太子备徳卒超即帝位改元西凉公暠徙酒泉晋安皇帝义熈二年夏六月秦以秃髪傉檀为凉州刺史镇姑臧魏筑灅南宫觧题曰按魏书夲纪天兴六年幸南平城规度灅南面夏屋山背黄𤓰堆将建新邑余见建兴元年盛乐觧题遣将军毛修之讨谯纵秋九月自宕渠还白帝觧题曰宕渠今渠州古賨国也冬十月论建义功封刘裕等有差裕固辞觧题曰按宋书夲纪裕上言曰始平京口广陵二城臣及抚军将军毅等二百七十二人并赴义出都縁道大战所余一千五百六十六人又辅国将军长民故给事中王元徳等十人乞正封赏于是尚书奏裕封豫章郡公余见通鑑十一月西秦王干归朝于秦十二月何无忌都督荆江豫三州八郡军事江州刺史晋安皇帝义熈三年春正月燕改元秦留西秦王干归以其子炽磐监其部闰二月族诛东阳太守殷仲文前中书令桓𦙍等夏四月杨盛使将军苻宣入汉中寻复来通秦以刘勃勃镇朔方六月勃勃自称大夏天王改元秋七月戊戌朔日有食之燕将军冯䟦髙云作乱乙丑云即天王位改元执其王熈弑之觧题曰按载记垂以孝武太元八年僣立至熈四世凡二十四年以安帝义熈三年㓕南燕主超称藩于秦以求母妻秦归之八月遣冠军将军刘敬宣伐蜀燕以冯䟦都督中外诸军録尚书事九月谯纵称藩于秦冬十月夏王勃勃侵秦岭北十一月击秃髪傉檀大破之觧题曰岭洪池岭也晋安皇帝义熈四年春正月刘裕为扬州刺史録尚书事徐兖二州刺史如故觧题曰按宋书列传扬州刺史王谧薨裕次应入辅刘毅等不欲裕入议以中领军谢混为扬州或欲令裕于丹徒领州以内事付尚书仆射孟昶遣尚书右丞皮沈以二议谘裕沈先见穆之具说朝议穆之伪起如厠即宻䟽白裕曰皮沈始至其言不可从裕既见沈且令出外唿穆之问曰卿云沈言不可从其意何也穆之曰昔晋朝失政非复一日加以桓𤣥篡夺天命已移公兴复皇祚勲髙万古既有大功便有大位位大勲髙非可持乆公今日形势岂得居谦自弱遂为守藩之将邪刘孟诸公与公俱起布衣共立大义夲欲匡主成勲以取富贵耳事有前后故一时推功非为委体心服宿定臣主之分也力敌势均终相吞咀扬州根夲所系不可假人前者以授王谧事出权道岂是始终大计必宜若此而已哉今若复以他授便应受制于人一失权柄无由可得而公功髙勲重不可直置疑畏交加异端互起将来之危难可不熟念今朝议如此宜相酬答必云在我措辞又难惟应云神州治夲宰辅崇要此事既大非可悬论便蹔入朝共尽同异公至京彼必不敢越公更授余人明矣裕从其言由是入辅观穆之之言如此则刘毅诸葛长民之徒寕有容足之地乎桓温未必遽有废立之心也而郗超启之刘裕未必遽萌入辅之想也而穆之发之彼以国输人之軰亦何所不至哉余见通鑑夏秦袭南凉讨夏皆败而还秋秦救谯纵刘敬宣至黄虎而还觧题曰黄虎名黄浒自潼川府东闗县流至通泉合涪江宋遂寕郡领广汉县今通泉即其故地宋白续通典通泉有黄浒川冬十月乞伏炽磐叛秦十一月秃髪傉檀复称凉改元觧题曰宋庠纪年通谱嘉平魏髙贵郷公刘聪年号晋安皇帝义熈五年春正月庚戌抚军将军刘毅为卫军将军开府秦以谯纵为蜀王二月南燕㓂宿豫乞伏炽磐取枹罕干归自秦逃归三月刘裕帅师伐南燕夏六月震于太庙刘裕大败南燕王超于临朐围广固秋七月乞复干归复称秦王改元觧题曰宋庠纪年通谱更始夲刘𤣥慕容冲年号九月秦王兴击夏王勃勃大败之冬十月戊辰燕弑其王云冯䟦即天王位于昌黎改元觧题曰昌黎在营州元魏尝立昌黎郡宋庠纪年通谱太平夲孙亮年号事见通鑑魏主珪为子清河王绍所弑绍兄齐王嗣诛之壬申即帝位改元觧题曰宋庠纪年通谱不俟踰年改元永兴夲汉桓帝晋惠帝冉闵慕容儁年号事见通鑑晋安皇帝义熈六年春二月丁亥刘裕克广固杀燕王公以下三千人执燕主超以归斩之觧题曰按晋书纪传载记宋书纪传裕将伐慕容超朝议皆谓不可丹阳尹孟昶賛行刘毅时镇姑孰固止裕以为苻坚侵境谢太傅犹不自行宰相逺出倾动根夲谢裕独曰公建桓文之烈应天人之心虽业髙振古而徳刑未树宜推亡固存广振威畧平定之后养鋭息徒然后观兵洛汭脩复园寝岂有纵敌贻患者哉裕从之五年四月舟师发京都泝淮入泗至下邳留船舰辎重歩军进琅邪所过皆筑城留守初议者以为贼闻大军逺出必不敢战若不㫁大岘当坚守广固刈粟清野以絶三军之资非唯难以有功将不能自反裕曰我揣之熟矣鲜卑贪不及逺计进利尅获退惜粟苗谓我孤军逺入不能持乆不过进据临朐退守广固我一得入岘则人无退心驱必死之衆向懐贰之虏何忧不克彼不能清野固守为诸君保之超引见群臣于东阳殿议距王师公孙五楼曰呉兵轻果所利在战初锋勇鋭不可争也宜据大岘使不得入旷日延时沮其鋭气可徐简精骑二千循海而南絶其粮运别敕叚晖率兖州之军縁山东下腹背击之上䇿也各命守宰依险自固校其资储之外余悉焚荡坚壁清野以待其衅中策也纵贼入岘出城逆战下䇿也超曰京都殷盛户口衆多非可一时入守青苗布野非可卒芟设使芟苗城守以全性命朕所不能今据五州之彊帯山河之固战车万乗鐡马万群纵令过岘至于平地徐以精骑践之此成擒也贺頼卢苦諌不从退谓五楼曰上不用吾计亡无日矣慕容镇曰若如圣㫖必湏平原用马为便宜出岘逆战而不胜犹可退守不宜纵敌入岘自贻窘逼昔成安君不守井陉之闗终屈于韩信诸葛瞻不据束马之崄卒擒于邓艾臣以为天时不如地利阻守大岘策之上也超不从镇出谓韩曰主上既不能芟苗守险又不肯徙人逃㓂酷似刘璋矣今年国㓕吾必死之卿等中华之士复为文身矣超闻而大怒收镇下狱乃摄莒梁父二戎脩城隍简士马蓄鋭以待之裕既入岘举手指天曰吾事济矣王师次东莞超遣其左军叚晖辅国贺頼卢等六将歩骑五万进据临朐城王师度岘超惧率卒四万就晖等临朐有巨蔑水去城四十里超告五楼曰急徃据之晋军得水则难击也五楼驰进龙将军孟龙符领骑居前奔徃争之五楼乃退衆军歩进有车四千両分车为两翼方轨徐行车悉张幔御者执矟又以轻骑为逰军军令严肃行伍齐整未及临朐数里贼鐡骑万余前后交至裕命兖州刺史刘藩等齐力击之参军胡藩言于裕曰贼屯军城外留守必寡今徃取其城而斩其旗帜此韩信所以克赵也裕乃遣檀韶率向弥胡藩驰徃即日䧟城斩其牙旗悉虏超辎重超闻临朐已㧞引衆走裕亲鼓之贼乃大奔超遁还广固获超马伪辇玉玺豹尾等送于京师斩其大将叚晖等十余人其余斩获千计明日大军进广固即屠大城超退保小城于是设长围守之围髙三丈外穿三重堑停江淮转输舘谷于齐土抚纳降附华戎惟悦援才授爵因而任之超使其尚书郎张纲乞师于姚兴赦慕容镇进録尚书都督中外诸军事引见群臣谢之镇曰百姓之心系于一人陛下既躬率六军身先奔败群臣觧心士庶䘮气内外之情不可复恃如闻西秦自有内难恐不暇分兵救人正当更决一战以争天命今散卒还者犹有数万可悉出金帛宫女饵令一战天若相我足以破贼如其不济死尚为美不可闭门坐受围击司徒慕容惠曰不然今晋乗胜有陵人之气败军之将何以御之秦虽与勃勃相持不足为患且二国连横势成唇齿今有㓂难秦必救我但自古乞援不遣大臣则不致重兵尚书令韩范徳望燕秦所重宜遣乞援于是遣范与王蒲乞师于姚兴七月超大将垣遵遵弟苗并率衆归顺人有窃告裕军曰若得张纲为攻具者城乃可得纲从长安还㤗山太守申宣执送之裕令纲周城大唿曰勃勃大破秦军无兵相救超怒伏弩射之于是使纲大治攻具超忧惧乃请称藩求割大岘为界献马千疋不听围之转急河北居民荷戈负粮至者日以千数姚兴遣使告裕云慕容见与隣好又以穷告急今当遣鐡骑十万径据洛阳晋军若不退者便当长驱而进裕唿兴使而荅曰语汝姚兴我定燕之后息甲三年当平关洛今能自送便可速来録事参军刘穆之闻有羗使驰入而裕发遣已去以兴所言并答具语穆之穆之尤裕曰常日事无大小必赐与谋之此宜善详之云何卒尔便答公所言未能威敌正足怒彼耳若燕未可㧞羗救奄至不审何以待之裕笑曰此是兵机非卿所觧故不语耳夫兵贵神速彼若审能遣救必畏我知宁容先遣信命此是见我伐燕内已懐惧自张之辞耳尚书张俊自长安还降裕説裕曰燕人所以固守者外仗韩范兾得秦援若勃勃败后秦必救燕宜宻信诱范㗖以重利范来则燕人絶望自然降矣裕从之表范为散骑常侍遗范书以招之时兴遣其将姚强率歩骑一万随范就其将姚绍于洛阳并兵来援会赫连勃勃大破秦军兴追强还长安范叹曰天其㓕燕平会得裕书遂降于裕裕将范循城由是人情离骇无复固志左右劝超诛范家以止后叛超知败在旦夕又弟尽忠无贰故不罪焉张纲为裕造冲车覆以版屋䝉之以皮弁设诸竒巧城上火石弓矢无所施用又为飞楼悬梯木幔之属遥临城上超大怒悬其母而支觧之明年尚书令董锐劝超出降超大怒繋之于狱于是贺頼卢公孙五楼为地道出战王师不利河间人𤣥文説裕曰昔超攻曹嶷望气者以为渑水带城非可攻㧞若塞五龙口城必自䧟石季龙从之而嶷降后慕容恪之围叚龛亦如之而龛降降后无几又震开之今旧基犹在可塞之裕从其言至是城中男女患脚弱病者大半超辇而升城尚书恱夀言于超曰天地不仁助㓂为虐战士尫病日就凋殒守困穷城息望外援天时人事亦可知矣茍歴运有终宜存宗庙之重超叹曰废兴命也吾宁奋剑决死不能衘璧求生城中出降者相继裕四面进攻杀伤者甚衆悦夀遂开门以纳王师超与左右数十骑出亡为裕军所执裕数之以不降之状超神色自若一无所言惟以母託刘敬宣而已送建康市斩之此刘裕㓕燕之夲末也南燕徳至超二主十二年自垂燕元元年至宝永康三年十五年而徳称王通二十七年又通廆至暐之年共一百一十三年燕徳尽矣卢循㓂长沙徐道覆㓂南康䧟卢陵豫章三月南凉王傉檀伐北凉及其王蒙逊战于穷泉大败遂迁乐都觧题曰今西宁州湟河一名乐都水壬申镇南将军江州刺史何无忌与徐道覆战于豫章死之夏四月癸未刘裕至建康五月刘毅及卢循战于桑落洲大败乙丑循等至淮口刘裕屯石头觧题曰按宋书纪传贼至裕策之曰贼若于新亭直进其锋不可当宜且囬避胜负之事未可量也若廻泊西岸此成擒耳道覆欲自新亭白石焚舟而上循多疑少决毎欲以万全为虑谓道覆曰大军未至孟昶便望风自裁以大势言之自当计日溃乱今决胜负于一朝既非必克之道且杀伤士卒不如按兵待之裕登石头城以望循军初见引向新亭顾左右失色既而廻泊蔡洲道覆犹欲上循禁之自是衆军转集修治越城筑查浦药园廷尉三垒守以实衆冠军刘敬宣屯北郊辅国孟懐玉屯丹阳郡西建武王仲徳屯越城广武刘黙屯建阳门外使宁朔李邈领鲜卑具装虎班突骑千余疋贼遣十余舰来攻石头栅裕命神弩射之发輙摧䧟乃止不攻栅设伏兵于南岸使羸老悉乗舟向白石裕忧其从白石歩上乃率刘毅诸葛长民北出拒之又裕留参军沈林子与徐赤特㫁拒查浦林子曰此言妖诈未必有实宜深为之防裕曰石头城险且淮栅甚固留卿在后足以守之大军既去贼果上赤特将击之林子曰贼声徃白石而屡来挑战其情可知贼飬鋭待期而吾衆不盈二旅今距崄足以自固若贼伪计不立大军寻反君何患焉赤特鼓譟而出贼伏兵齐发赤特军败弃军奔北岸林子率军收散兵进战道覆乃更出鋭卒㳂塘数里林子㫁塘而闘裕率诸军驰归衆忧贼过淮咸谓裕当径还拒战裕先分军还石头衆莫之暁觧甲息士洗浴饮食之乃出列阵于南塘以赤特违处分斩之命参军诸葛叔度朱龄石率劲勇千余人过淮群贼数千皆长刀矛鋋奋跃争进龄石所领多鲜卑善歩矟并结阵以待之短兵弗能抗死伤数百人乃退走余见通鑑六月刘裕为太尉中书监加黄钺裕受黄钺余辞秋七月卢循还循阳甲子刘裕遣将追之八月刘裕遣将军孙处沈田子自海道袭畨禺谯纵使桓谦会秦将军茍林㓂荆州刺史刘道规击斩之冬十月癸巳刘裕击卢循徐道覆㓂江陵刘道规大破走之十一月庚戌孙处拔畨禺十二月刘裕及卢循战于大雷大败之丙申复败之于左里循走遣兖州刺史刘藩等追之觧题曰安庆府望江县有大雷口小雷口左里在南康都昌县西北四十里晋安皇帝义熈七年春正月西秦王干归降秦秦以为河南王觧题曰按载记秦以勃勃之难权宜许之余见通鑑二月壬午克始兴徐道覆伏诛北凉王蒙逊取姑臧围乐都三月刘裕受太尉中书监之令觧题曰三十国春秋裕既拜朝贤毕至仆射谢混后来衣冠倾纵弛慢之容裕甚不平谓之曰谢仆射今日可谓傍若无人混曰明公将隆伊周之化使四海虚襟谢混何人而敢独异乎乃以手板拨其襟领悉皆觧散裕大悦时人莫不竒之卢循围畨禺不克夏四月沈田子破之循奔交州伏诛秋七月河南王干归伐南凉八月败之晋安皇帝义熈八年春二月河南王干归徙谭郊觧题曰兰州兰泉县有苑川县嵻㟍山乞伏炽磐城嵻㟍山干归攻姚兴徙四千余户于苑川三千余戸于谭郊乞伏公府走追擒于嵻㟍南山轘之于谭郊皆兰州境也夏四月刘毅都督荆宁秦雍四州军事荆州刺史觧题曰三十国春秋谢混会之屏人累日余见通鑑六月河南王干归为将军乞伏公府所弑秋七月干归子平昌公炽磐讨诛之八月即王位改元都枹罕觧题曰宋庠纪年通谱永康夲汉桓帝晋惠帝慕容宝年号皇后王氏崩九月己夘刘裕杀右将军刘藩左仆射谢混帅衆袭刘毅冬十月裕参军王镇恶䧟江陵杀毅以前会稽内史司马休之都督荆雍等六州军事荆州刺史觧题曰毅与裕俱举大义兴复晋室自谓京城广陵功业足以相抗虽权事推裕而心不服也毅既有雄才大志厚自矜许朝士素望者多归之与尚书仆射谢混丹阳尹郗僧施并深相结及镇江陵豫州旧府多割以自随请僧施为南蛮校尉裕知毅不能居下终为异端宻图之毅至西称疾笃表求从弟兖州刺史藩以为副贰伪许焉九月藩入朝裕命收藩及谢混并于狱赐死自表讨毅裕与刘穆之谋讨毅而王智在焉他日穆之白曰伐国重事也公云何乃使王智知裕笑曰此人髙简岂闻此軰议论余见通鑑氐扬盛叛秦秦讨之不克北凉王䝉逊迁于姑臧十一月即河西王位改元十二月以西阳太守朱龄石为建威将军益州刺史伐蜀觧题曰按宋书列传初裕与龄石宻谋进取曰刘敬宣徃年出黄虎无功而退贼谓我今应从外水徃而料我当出其不意犹从内水来也如此必以重兵守涪城以备内道若向黄虎正堕其计今以大衆自外水取成都疑兵取内水此制敌之竒也而虑此声先驰虏审虚实别有凾书全封龄石署函邉曰至白帝乃开诸军虽进未知处分所由至白帝发书曰衆军悉从外水取成都臧熈朱林于中水取广汉使羸弱乗髙舰十余由内水向黄虎衆军乃倍道兼行谯纵果偹内水使大将谯道福以重兵戍涪城遣其秦州刺史侯晖蜀郡太守谯诜等率衆万余屯彭模夹水为城衆号三万龄石至彭模去成都二百里诣刘钟谋曰今天时盛热而贼严兵固险攻之未必可㧞祗增疲困且欲养鋭息兵伺其隙而乗之卿意谓何钟曰不然前扬声言大衆向内水道福不敢舍涪城今重兵出其不意蜀人已破胆矣贼今阻兵守险是惧不敢战非能持重坚守也因其汹惧尽鋭攻之其势必克鼓行而进成都必不能守矣若缓兵相守彼将知人虚实涪军忽来并力拒我人情既安良将又集此求战不获军食无资当为蜀子虏耳龄石从之明日进攻䧟其二城斩侯晖谯诜诸营守以次土崩衆军乃舍舡歩进臧熹病卒朱林至广汉复破谯道福别军乗船䧟牛脾斩其大将谯抚縦闻诸处尽败奔涪城道福闻平模不守率精鋭五千兼行来赴闻纵已走衆亦散乃逃于獠中巴西民杜瑶縳送之斩于军门余见通鑑水出江油自涪城至潼川过遂宁入合州至重庆与大江合此内水也水自汶山自汉州金堂崃歴懐安军富顺监至泸州与大江合此中水也大江出岷山由眉州嘉定叙泸至重庆此外水也桓温之伐李势由外水也刘敬宣之讨谯纵则偏师在外水而躬由内水也至龄石则三道并进而重兵又在外水也分荆州置湘州晋安皇帝义熈九年春二月乙丑晦刘裕还建康三月丙寅朔杀豫州刺史诸葛长民及其诸弟刘裕请申土㫁省流寓郡县夏王勃勃改元筑统万城改姓赫连夏四月南凉王傉檀伐河西河西王蒙逊败之遂围乐都降湟河秋七月壬申朱龄石克成都谯纵伏诛以龄石监梁秦六郡军事是嵗以前淮陵内史索邈为梁州刺史苻宣还仇池晋安皇帝义熈十年春正月辛酉魏改元秦尚书令广平公弼谋乱诸镇欲起兵诛之夏五月免弼乃罢兵南凉王傉檀伐乙弗部大破之河南王炽磐袭䧟乐都六月傉檀降之觧题曰乌孤以安帝隆安元年僣立至傉檀三世凡十八年以义熈十年㓕秋八月魏主嗣以相州刺史书闻于刘裕九月丁巳朔日有食之冬十月河南王炽磐称秦王是嵗城东府觧题曰按南朝宫苑记城于十年宋大明移扬州其中景明罢陈初又为扬州廨魏愽士祭酒崔浩与军国之谋晋安皇帝义熈十一年春正月刘裕帅师攻司马休之鲁宗之举兵应休之三月裕克江陵休之宗之奔㐮阳寻奔秦觧题曰叶适曰裕有一天下之资其时亦易然卒以不就者既除刘毅司马休之自应止此规小意狭又再费日月故也事见通鑑夏王勃勃㧞秦杏城夏五月甲申彗星二见刘裕自加殊礼河西王蒙逊奉表秋七月丙戌京师大水壊太庙辛亥晦日有食之八月刘裕还建康魏荐饥晋安皇帝义熈十二年春正月秦王兴疾笃广平公弼作乱伏诛兴卒太子泓即帝位改元觧题曰宋庠纪年通谱姚泓不俟踰年改元永和夲汉顺帝晋穆帝年号事见通鑑二月刘裕自加中外大都督夏四月壬子魏改元六月杨盛攻秦祁山㧞之夏㧞秦上邽隂宻安定雍城安定寻复为秦觧题曰隂宻今泾州灵䑓县有隂宻城秋七月刘裕帅师及太尉琅邪王徳文伐秦以世子义符为中军将军监太尉留府左仆射刘穆之领监军中军司觧题曰裕伐南燕以孟昶任留务明年追卢循则昶已死遂以刘毅任留务又二年讨刘毅以诸葛长民任留务而以刘穆之防之又三年讨司马休之则长民已死遂以其弟任留务而事皆决于刘穆之明年伐秦以其子任留务而使穆之总摄内外及穆之死则裕仆仆南还矣事见通鑑将军檀道济王镇恶歩向许洛沈林子等水军出石门沈田子等趋武闗兾州刺史王仲徳督前锋开鉅野入河九月裕至彭城仲徳取魏滑台冬十月道济进洛阳丙寅秦将军陈留公洸降十一月裕自加九钖十二月壬申自为相国扬州牧宋公复辞不受秦并州牧姚懿反于蒲坂东平公绍击诛之省湘州觧题曰通鑑义熈八年永初三年俱载分荆州置湘州而其间省湘州不书阙也大事记续编卷三十四大事记续编卷三十五钦定四库全书大事记续编卷三十五明王祎撰晋安皇帝义熙十三年春正月甲戌朔日有食之秦将军齐公恢反于安定东平公绍击诛之刘裕发彭城留其子彭城公义隆镇之二月西凉公暠卒子歆立改元解题曰宋庠纪年通谱曰不俟踰年改元秦都督中外军事鲁公绍守潼闗三月檀道济沈林子等与战大破之绍退屯定城庚辰刘裕自清河入河魏师救秦与裕夹河而行王镇恶说𢎞农百姓送义租给军食夏四月刘裕遣兵破魏河北军遂至洛阳秦鲁公绍卒五月魏置六部大人秋七月沈田子等入武关屯青泥八月秦主泓袭之大败而还辛丑刘裕至潼闗王镇恶水军入渭大破秦军遂入长安癸亥秦主泓降其子佛念死之解题曰按载记姚苌以孝武太元九年僣立传兴至泓三世以安帝义熈十三年灭凡三十二年九月裕至长安执泓以归杀之夏人据安定降秦岭北郡县冬十一月辛未刘穆之卒以太尉司马徐羡之掌留任刘裕以其子桂阳公义真都督雍凉秦州军事雍东秦二州刺史太尉㕘军王修为安西长史王镇恶为安西司马沈田子为安西中兵㕘军十二月庚子裕发长安夏王勃勃遣兵攻长安晋安皇帝义熙十四年春正月沈田子王镇恶拒夏兵田子杀镇恶王脩杀田子雍州治中从事史傅𢎞之破夏兵却之壬戌刘裕至彭城刘裕以其子彭城公义隆都督荆益等六州军事荆州刺史三月遣使聘魏夏五月魏袭燕围和龙不克六月刘裕受相国宋公加九钖之命秋七月癸亥彗星出太微进扫紫微冬十月以西凉公歆为酒泉公桂阳公义真杀王脩宋公裕以相国司马朱龄石镇长安十一月义真东还龄石亦走夏兵追之青泥大败之获傅𢎞之龄石奔潼关见杀解题曰按晋书宋书魏书南史纪传义熙十二年三月加裕中外大都督初裕平齐仍有定闗洛之意值卢循侵逼故其事不谐荆雍既平方谋外畧㑹姚兴死子泓立兄弟相杀闗中扰乱裕乃戒严北讨加领征西将军司豫二州刺史以世子义符为徐兖二州刺史裕欲以义声懐逺奉琅邪王北伐五月加裕北雍州刺史以义符为中军将军监太尉留府事刘穆之为左仆射监领军中军二府军事入居东府总摄内外以征虏王仲徳为前锋诸军事遣冠军檀道济龙骧王镇恶步向许洛宁朔刘遵考建武沈林子出石门从汴入河宁朔朱超石胡藩向半城咸受统于仲徳仲徳率龙骧朱牧等开鉅野入河建威傅𢎞之振武沈田子等自武闗入八月丁巳发京师九月裕次彭城加领徐州刺史道济镇恶自淮淝攻漆丘项城泓将王茍生以漆丘降镇恶徐州刺史姚掌以项城降道济遂入颍口所至多降服惟新蔡太守董遵固守道济攻破杀之进克许昌获颍川太守姚坦及大将杨业林子从汴入河攻仓垣克之秦兖州刺史韦华降仲徳将逼滑台魏兖州刺史尉建弃城济河仲徳入滑台魏主嗣遣叔孙建公孙表自河内向枋头渡河曜威斩尉建于城下唿仲徳军人诘其侵境之意仲徳遣竺和之答曰王征虏为刘太尉所遣入河西行将取洛城扫山陵之冦非敢侵犯魏境魏河内镇将于栗磾筑垒于河上禁防严密裕甚惮之不敢前裕遗栗磾书求假道西上裕舟师自淮泗入清欲泝河西上泓乞师于魏魏主诏羣臣议之咸曰函谷闗天险刘裕舟船步兵何能西入若北上河岸其行为易扬言伐姚意或难测冦不可纵宜先发军断河上流勿令西过崔浩曰兴死子劣乘其危而伐之臣观其意必欲入闗若塞其西路裕必上岸北侵如此则姚无事而我受敌今蠕蠕内冦民食又乏发军赴南则北冦进击救北则南州复危未若假之水道纵裕西入然后兴兵塞其东归之路此卞庄刺虎之势也使裕胜必徳我假道之惠姚氏胜亦不失救隣之名纵使裕得闗中县逺难守终为我物假令国家弃恒山以南裕必不能发吴越之兵与官军争河北居然可知乃遣黄门郎娥清冀州刺史乙旃眷襄州刺史长孙道生青州刺史阿薄干步骑十万屯河北常有数千骑缘河随大军进止裕以冠军向弥留戍碻磝进屯石门柏谷初裕与镇恶等期若尅洛阳须大军至未可轻前既而镇恶等迳向潼闗为姚绍所拒不得进军乏食驰告裕求遣粮援时虏屯据河岸军不得前镇恶乃亲到𢎞农督上民租百姓竞送义粟军食复振时军人缘南岸牵百丈河流迅急有漂流北岸者辄为虏所杀畧遣军过岸虏便退走军还复来裕乃遣白直队主丁旿率七百人及车百乘于河北岸上去水百余步为却月阵两头抱河车置七仗士事毕使䜿一白眊虏见数百人步牵车上不解其意并未动裕先命朱超石驰赴之幷赍大弩百张一车益二十人设彭排于辕上虏见营阵既立乃进围营超石先以软弓小箭射虏虏以衆少兵弱四面俱至又遣长孙嵩三万骑至遂肉薄攻营于是百弩俱发又选善射者丛箭射之虏衆多不能制超石初行别赍大鎚幷千余张矟乃断矟长三四尺以鎚鎚之一矟辄洞贯三四虏虏不能当一时奔溃临阵斩阿薄干虏退还畔城超石率胡藩刘荣祖等追之复为虏所围奋击尽日杀虏千计虏乃退走魏主闻之恨不用崔浩计秦征南姚洸镇洛阳驰使请救泓遣越骑校尉阎生率骑三千以赴之武衞姚益男将步卒一万助守洛阳又遣幷州牧姚懿南屯陜津为之声援洸部将赵𤣥说洸曰今冦逼已深百姓骇惧衆寡势殊难以应敌宜摄诸戍兵士固守金墉以待京师之援金墉既固吴冦终不敢越金墉而西困之坚城之下可以坐制其弊司马姚禹潜通于道济主簿阎恢杨䖍等皆禹之党嫉𤣥忠诚咸共毁之固劝洸出战洸从之乃遣𤣥率精兵千余南守柏谷坞广武石无讳东戍巩城𤣥泣谓洸曰明公不用忠臣之言为姦孽所误后必悔之㑹阳城成皋荥阳虎牢诸城悉降冬十月道济等长驱而至无讳至石闗奔还𤣥与晋将毛徳祖战于柏谷以衆寡而败死于阵姚禹踰城奔于王师道济进至洛阳洸降阎生益男遂不进裕修复五陵置守卫以冠军将军毛脩之为河南河内二郡太守行司州事戍洛阳脩治城垒十二月进裕相国封宋公备九钖之礼乞伏炽磐遣使诣裕求效讨羌姚懿举兵僣号东平公姚绍入蒲坂执懿十三年正月征北姚恢率安定镇户三万八千焚室宇以车为方阵自北雍州趣长安自称大都督建义大将军移檄州郡欲除君侧之恶扬威姜纪率衆奔之建节毛完都弃新密奔长安恢至新支纪说曰国家重将在东京师空虚公轻兵径袭可必克矣恢不从南攻郿城镇西姚谌为恢所败长安大震泓驰遣姚裕及辅国胡翼度屯沣西绍率轻骑先赴难使姚洽司马国璠将步卒三万赴长安绍与恢相持于灵台姚讃留宁朔尹稚为𢎞农太守守潼闗率诸军还长安恢见诸军悉进惧其将黄齐等弃恢而降恢进军逼绍讃自后要击大破之杀恢及其三弟裕以舟师进讨留彭城公刘义隆镇彭城镇恶进次渑池遣毛徳祖攻秦𢎞农太守尹稚于蠡城镇恶领𢎞农太守方轨径据潼闗道济林子攻拔襄邑堡建威薛帛奔河东道济自陜北渡攻蒲坂使将军荀早攻匈奴堡为泓宁东姚成都所败辛酉荥阳守将傅洪降魏求军赴接泓进绍太宰大将军都督中外诸军事假黄钺率武卫姚鸾等步骑五万距潼闗武卫姚驴与并州刺史尹昭表里夹攻道济道济深壁不战林子说道济曰蒲坂城坚池浚不可旬月而尅攻之则士卒伤守之则引日久不如弃之还援潼闗若潼闗事捷尹昭可不战而服道济从之三月既至绍举闗右之衆设重围围林子及镇恶等时悬师深入粮输难逺道济议欲度河避其锋或欲捐弃辎重还赴裕林子按劒曰许洛已平闗右将定事之济否所系前锋今舍已捷之形弃垂成之业大军尚逺虽欲求还岂可复得下官受命前驱誓在尽命今日之事自为将军辨之率麾下数百人犯其西北绍衆小靡乘其乱而薄之绍大溃俘虏以千数绍退保定城留姚鸾断兵守险絶道济粮道时裕别将姚珍入自子午窦霸入自骆谷衆各数千泓遣姚万拒霸姚疆拒珍鸾遣将尹稚与道济司马徐琰战于闗南为琰所获绍谓诸将曰道济等衆旅不多婴垒自固者正欲旷日持久以待继援耳吾欲分军径据阌乡以絶其粮道不至一月道济之首可悬之麾下矣诸将咸以为然其将胡翼度曰军势宜集不可以分若偏师不利人心骇惧胡可以战绍乃止薛帛据河曲以叛绍遣胡翼度据东原姚鸾营大路与晋军相接林子简精锐衔枚夜袭鸾衆溃战死绍复遣抚军姚讃屯河上絶水道垒堑未立林子邀击连破之讃奔定城姚绍遣长史姚洽宁朔安鸾䕶军姚黒蠡河东太守唐小方率骑三千屯河北之九原欲絶道济诸县租输裕以通津阻要兵粮所急复遣林子争据河源林子率衆八千要洽大破之斩洽黒蠡小方绍忿恚託姚讃以后事使姚难屯闗西呕血而死裕至洛阳五月齐郡太守王懿降魏上书称刘裕在洛以军絶其后路可不战而克魏主善之崔浩在前讲书𫝊问曰刘裕前军已至潼闗事得济否浩曰昔姚兴好养虚名而无实用子泓又病衆叛亲离裕乘其危兵精将勇克之必矣裕还必簒其主秦地戎夷混幷虎狼之国裕亦不能守之风俗不同人情难变欲行荆扬之化于三秦之地不得也若留衆守之必资于冦且可治戎束甲息民备境以待其归秦地亦终为国有嗣笑曰卿量之审矣又敕长孙嵩简精兵为战备若裕西过者便率精锐南出彭沛如不时过但引军随之于是叔孙建等寻河趣洛遂入闗秋七月裕至陜城沈田子傅𢎞之从武闗屯据青泥泓使姚裕率步骑八千距之裕至阌乡泓欲自御大军虑田子袭其后欲先平田子然后倾国东出乃率步军数万奄至青泥田子本为疑兵所领才数百欲击之傅𢎞之曰彼衆我寡难可与敌田子曰师贵用竒不必在衆𢎞之犹固执田子曰衆寡相倾势不两立若贼围既固人情䘮沮则事去矣及其未整薄之必克独率所领鼔而进合围数重躬勒士卒前后奋击江东勇士便习短兵皷譟奔之贼衆溃散所杀万余人裕虑衆寡不敌遣林子步自秦岭接援比至泓已摧破复共追讨泓乃奔灞西裕至潼闗遣朱超石徐猗之㑹薛帛于河北以攻蒲坂姚讃距裕于闗西姚难屯于香城裕遣王镇恶王敬自秋社西渡渭以逼难军镇东姚璞及姚和都击败猗之等超石奔潼闗姚讃遣司马休之司马国璠引魏兵以蹑裕后姚难为镇恶所逼引师而西时大霖雨渭水汎溢讃等不得北渡镇恶水陆兼进追及难泓自灞上还屯石桥以援之讃退屯郑城镇北姚彊与难阵于泾上拒镇恶镇恶遣毛徳祖击彊彊死难遁还长安裕进据郑城泓使姚洸屯沣西姚丕守渭桥胡翼度屯石积姚讃屯灞东泓军逍遥园镇恶所乘皆蒙冲小舰行船者悉在舰内羌见舰进舰外不见有行船人北土素无舟楫莫不惊惋镇恶既至令将士食毕便弃船登岸渭水流急倐忽间诸舰悉逐流去时泓犹数万人镇恶抚慰士卒曰卿诸人并家在江南此是长安城北门外去家万里而舫乘衣粮并已逐流去岂复有求生之计邪唯宜死战可以立大功不然则无遗类矣乃身先士卒衆腾踊争先破姚丕于渭桥泓赴之逼水地狭遂相践而退姚谌等皆死泓单马还宫镇恶入自平朔门泓与姚裕等数百骑奔石桥讃闻泓败大泣胡翼度先与刘裕隂通是日弃衆奔裕讃将㑹泓于石桥不得入衆皆惊散泓将妻子诣垒门而降讃率宗室子弟百余人降于裕裕尽杀之送泓于建康斩之裕欲迁都洛阳衆议咸以为宜王仲徳曰非常之事常人所骇今暴师日久士有归心俟文轨大同然后议之可也裕深纳之夏王勃勃谓羣臣曰刘裕伐秦水陆兼进裕有髙世之畧姚泓岂能自固又其兄弟内叛安可以距人裕既克长安利在速返正可留子弟及诸将守闗中待裕发轸吾取之若拾芥耳于是秣马厉兵进据安定姚泓岭北镇戍郡县悉降裕遣使遗勃勃书约为兄弟长孙嵩等自成皋南济晋屯戍皆奔溃冬十月己酉魏主召嵩等还诏进宋公爵为王十一月刘穆之卒以左司马徐羡之代掌留任大事昔决于穆之者悉以谘裕裕欲息驾长安经畧赵魏㑹穆之卒乃归留子桂阳公义真都督雍梁秦三州诸军事安西将军领雍秦二州刺史义真时年十二太尉谘议参军王修为长史王镇恶领司马冯翊太守委以扞御之任沈田子毛徳祖为中兵参军傅𢎞之为雍州治中从事史三秦父老诣门流涕诉曰残民不霑王化于今百年始覩衣冠方仰圣泽长安十陵是公家坟墓咸阳宫殿是公家屋宅舍此欲何之裕为之愍然慰譬之曰受命朝廷不得擅留感诸君恋本之志今以第二儿令文武贤才共镇此境十二月庚子裕发长安自洛入河开汴渠以归勃勃谓王买徳曰朕将图长安卿试言取之方畧买徳曰刘裕灭秦所谓以乱平乱未有徳政以济苍生闗中形胜之地而以小儿守之狼狈而返者欲速成簒事耳无暇有意于中原青泥上洛南师之冲要宜置游军断其去来之路然后杜潼闗塞崤陜絶其水陆之道声檄长安申布恩泽三辅父老皆壶浆以迎王师矣义真独坐空城逃窜无所一旬之间必面缚麾下勃勃以子璝都督前锋诸军事率骑二万伐长安前将军赫连昌屯兵潼闗以买徳为抚军右长史南断青泥勃勃率大军继发十四年正月璝至渭阳降者属路义真遣沈田子拒之虏甚盛田子屯刘回堡遣使还报镇恶谓王脩曰公以十嵗儿付吾等当各思竭力而拥兵不进虏何由得平使还具说镇恶言田子益激怒田子镇恶俱出北地论者谓镇恶欲尽杀南人以数十人送义真南还因据闗中反田子宗人敬仁有勇力田子于𢎞之营内请镇恶计事使敬仁杀之又于镇恶营内杀镇恶兄基弟鸿道渊及从弟昭郎𢎞凡七人𢎞之奔告义真义真率王脩被甲登横门以察其变俄而田子至言镇恶反脩执田子以専戮斩焉壬戌裕至彭城解严义真赐与左右不节王脩常裁减之左右并怨义真曰镇恶欲反故田子杀之脩杀田子是又欲反也义真乃使左右刘乞等杀脩脩既死人情离骇无相统一悉召外军入于城中闭门拒守闗中郡县悉降璝夜袭长安不克勃勃进据咸阳长安樵採路絶裕闻之召义真东归遣朱龄石镇闗中使义真轻兵疾发中书侍郎朱超石慰劳河洛诸将竞歛财货子女方轨徐行赫连璝帅衆三万追义真将军蒯恩断后不能禁至青泥后军大败诸将悉被俘虏义真在前日暮虏不穷追中兵参军段宏负之而归百姓逐朱龄石龄石焚长安宫殿奔潼闗超石至蒲坂值龄石至曹公垒济河就之俱没初裕闻青泥败未得义真审问怒甚尅日北伐侍中谢晦奉常郑鲜之上表諌及知义真已免乃止登城北望慨然不恱命羣僚诵诗谢晦咏王粲诗曰南登灞陵岸回首望长安悟彼泉下人喟然伤心肝裕流涕不自胜于是夏王勃勃为坛于灞上僣即帝位此刘裕灭秦之本末也夏王勃勃即帝位于灞上改元十二月戊寅宋公裕弑帝立大司马琅邪王徳文为皇帝是嵗以北凉王蒙逊为凉州刺史晋恭皇帝元熙元年春正月壬辰朔改元解题曰宋庠纪年通谱元熙本刘渊年号立妃禇氏为皇后宋公裕还朝戊戌有星孛于太微庚申葬安皇帝于休平陵夏陷蒲坂二月夏王勃勃还统万改元秋七月宋公裕自进王爵八月移镇夀春冬十月宋王裕以其子司州刺史义真为扬州刺史十一月丁亥朔日有食之十二月宋王裕自加殊礼大事记续编卷三十五大事记续编卷三十六钦定四库全书大事记续编卷三十六明王祎撰解题曰欧阳脩正统论絶晋于建兴而复不与魏阮逸作元经絶南于齐之初进魏于孝文太和五年司马光通鑑以宋齐梁陈为正统及隋灭陈然后以统归之宋庠纪年通谱絶南于晋亡进魏于明元帝泰常五年朱熹曰刘聪石勒诸人皆晋之故臣故东晋以君临之宋齐何可比东晋自古亦有无统时南北止当并书今从朱氏及纪年通谱春正月秦王炽磐改元解题曰西秦自是称秦夏四月宋王裕以其子义康都督豫司雍幷州军事豫州刺史六月裕至建康丁卯即皇帝位解题曰髙祖有受禅意而难于发言乃集朝臣宴饮从容言曰桓𤣥暴簒鼎命已移我首倡大义兴复皇室南征北伐平定四海功成业着遂荷九钖今年将衰暮崇极如此物戒盛满非可久安今欲奉还爵位归老京师羣臣唯盛称功徳莫晓此意日晩坐散傅亮还外乃悟云余见通鑑大赦改元其犯乡论清议一皆涤荡解题曰朱黻曰自昔帝王皆采求乡论以为取士之本培埴清议以善风俗之原不以朝廷之都俞而弃比闾之私语公卿之训诰而废羣下之清谈彼诚知务也哉刘裕落拓无行不为当世之所推许虽已极富贵犹未免介然于其心故始初肆赦犯清议乡论之人一切荡涤而与之更始使取士不复以乡论士大夫肆行不复畏清议者裕实启之也宋废晋帝为零陵王迁之秣陵追尊考妣为帝后尊继妣王太后萧氏为皇太后宋废晋封爵置王𨗳谢安温峤陶侃谢𤣥后戊寅宋量増百官俸秋七月辛卯宋复置五校三将官増殿中将军员宋交州刺史杜慧度击林邑大破之解题曰交州汉治龙编献帝治苍梧广信县后徙治南海畨禺县还治龙编领交趾武平新昌九真九徳日南义昌宋平郡八北凉王䝉逊伐西凉西凉公歆袭张掖蒙逊大败之杀歆入酒泉八月宋立太子义苻为皇太子九月壬子朔宋置东宫殿中将军十人炖煌人迎前太守李恂为凉州刺史解题曰宋庠纪年通谱时改元永建本汉顺帝年号春正月辛酉宋主祀南郊大赦解题曰郊赦始于此宋庐陵王义真为司徒尚书仆射徐羡之为尚书令扬州刺史中书令傅亮为尚书仆射解题曰扬州后汉治厯阳魏晋治夀春平吴治建业宋治京邑领丹阳尹㑹稽吴吴兴淮南宣城东阳临海永嘉新安郡十二月宋亲策试秀才孝㢘河西王蒙逊攻炖煌三月乙丑宋初限荆州将吏解题曰初限荆州府置将不得过二千人吏不得过一万人州置将不得过五百人吏不得过五千人兵士不在此限薛季宣曰晋兵不竞惟北府有功方桓𤣥簒窃义师之兴不过一千七百人卒定天下髙祖代晋亦惟内弱外强之故首置五校殿中东宫诸兵而限荆州置将不得过二千人且以扬州兵本不付长沙正以享国日浅欲为贻后之业以荆居上流甲兵半朝廷遗诏诸王遍居之此髙祖之畧也按州郡志荆州汉治江陵汉寿魏晋治江陵武昌沔阳襄阳夏口上明领南南平天门宜都巴东汶阳南义阳新兴南河东建平永宁武宁郡十二河西王蒙逊陷炖煌李恂自杀解题曰按列传暠以安帝隆安四年立至宋少帝景平元年灭凡二十四年则炖煌之陷似在后两年当攷夏四月己卯宋毁淫祠五月己酉宋置东宫屯骑步兵翊军三校尉秋七月河西王䝉逊遣将伐秦秦大败之九月宋弑零陵王谥曰恭皇帝葬沖平陵解题曰弑旧君自此始世道又一变矣春正月癸丑宋加徐羡之司空录尚书事二月丁丑宋分豫州淮以东为南豫州分荆州置湘州解题曰分淮东为南豫州淮西为豫州南豫州所领厯阳南谯庐江南汝隂南梁晋熈弋阳安丰汝南新蔡陈南顿颍川西汝隂汝阳陈留南陈左郡边城左郡光城左郡豫州所领汝南新蔡谯郡梁郡陈郡南顿颍川汝阳汝隂陈留十郡淮东自永初至大明便为南豫虽乍有离合而分立居多自泰始失淮西后于淮东分立两豫南豫以淮东为境不复更列二州览者按此推寻之则可得泰始两豫分域湘州领长沙衡阳桂阳零陵营阳湘东邵陵广兴临庆始建十郡元嘉七年又分豫州南豫州泰始二年合九月又分三年五月又合四年以淮南宣城为南豫州五年罢七年复分厯阳淮隂南谯南兖州之临江立南豫州元嘉八年省湘州十七年又立二十九年又省孝建元年又立分合不常今皆畧而不书三月宋以䕶军将军檀道济为南兖州刺史解题曰南兖州晋成帝立寄治京口元嘉割江淮治广陵二十八年治盱眙其后还广陵宋末领广陵海陵山阳盱眙秦南沛新平北淮隂北济隂北下邳东莞十一郡宋庐陵王义真都督南豫豫六州军事车骑将军南豫州刺史夏四月乙亥宋封杨盛为武都王五月宋诏后世母后不临朝宋徐羡之傅亮领军将军谢晦镇北将军檀道济受遗癸亥宋主殂解题曰上不豫羣臣请祈祷神祇上不许唯使侍中谢方明以疾告庙而已上疾甚召太子诫之曰檀道济虽有干畧而无逺志非如其兄韶有难御之气也徐羡之傅亮当无异图谢晦数从征伐颇识机变若有仝异必此人也小却可以㑹稽江州处之又为手诏曰朝不须复有别府宰相带扬州可置甲士千人若大臣中任要宜有爪牙以偹不祥人者可以台见队给之有征讨悉配以台见军队行还复旧后世若有幼主朝事一委宰相母后不烦临朝仗既不许入台殿门要重人可详给班劒昔汉髙帝将终吕后问曰萧相国既死令谁代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘氏者必勃也可令为太尉宋武帝垂絶之际评议其臣若无愧髙帝之知人矣然髙帝言如蓍龟武帝之肉未寒而徐傅诸人戕贼嗣君几无遗育岂非武帝所处置不及髙祖故欤至若遗诏母后不许临朝则万世不易之论也皇太子义符即皇帝位尊皇太后曰太皇太后立妃司马氏为皇后魏皇子太平王焘临朝解题曰刘恕校正后魏书太宗纪四月封皇子焘为太平王五月诏皇子临朝聴政世祖纪四月封太平王五月为监国亦不言曾立为皇太子惟北史书立太平王焘为皇太子临朝听政高氏小史修文殿御览亦无立皇太子事今从之六月壬申宋傅亮为中书监尚书令谢晦领中书令秋九月魏遣司空奚斤等攻宋冬十一月庚戌陷滑台解题曰按北史列传宋武帝殂帝欲取洛阳虎牢滑台崔浩曰陛下不以刘裕歘起纳其使贡裕亦敬事陛下不幸今死乘丧伐之虽得之不令春秋晋士丐侵齐闻齐侯卒乃还君子大其不伐丧今国家未能一举而定江南宜遣人弔祭恤其凶灾义风于天下令徳之事也且裕新死党与未离不如缓之待其恶稔如其强臣争权变难必起然后命将扬威可以不劳士卒而收淮北之地帝锐意南伐曰刘裕因姚兴死而灭其国裕死我伐之何为不可浩固执曰兴死二子交争裕乃伐之帝大怒不从遂遣奚斤等南伐余见通鑑通典宋初强盛南郑襄阳悬瓠彭城厯城东阳皆为藩扞明帝时淮北四州豫州西境陷殁则长淮为北境侨徐兖于淮南青冀二州寄治赣榆后十余年而亡十二月丙戌魏主至冀州遣将军叔孙建徇青兖宋兖州刺史徐琰弃尹卯走己丑宋遣檀道济等救之解题曰冀州义熈治青州文帝分青州立厯城领广川平原清河乐陵魏河间顿丘髙阳勃海九郡青州治临淄江左治广陵义熈治东阳城孝武移厯城大明还治东阳明帝于郁州侨立齐北海西海郡旧领齐济南乐安髙密平昌北海东莱太原长广郡九兖州后汉治山阳昌邑魏晋治廪丘武帝治滑台文帝治邹山又治彭城复治瑕丘宋末兖州寄治淮隂领泰山髙平冀东平阳平济北郡六按宋书索虏𫝊虏将娥青二千南渡于碻磝东下至泗渎口去尹卯百许里兖州刺史委军镇走水经注济水侧岸有尹卯垒南去鱼山四十余里是谷城县界春秋之小谷城也春正月己亥朔宋改元癸卯魏取宋洛阳己未宋征豫章太守蔡廓为吏部尚书不受解题曰征廓为吏部尚书廓因傅隆问亮选事若悉以见付不论不然不能拜也亮以语録尚书徐羡之羡之曰黄门郎以下悉以委蔡吾徒不复厝懐自此以上故宜参同异廓曰我不能为徐干木署纸尾遂不拜羡之亦以廓正直不欲使居权要徙为祠部尚书叶适曰魏晋吏部即已専用人之柄况尚书乎后世尽夺吏铨归庙堂宰相事但有此一条是其上者皆沦灭不复见矣二月戊辰魏筑长城备柔然丁丑宋太皇太后殂三月魏将军公孙表攻宋虎牢不克伏诛魏叔孙建攻宋青州刺史竺䕫于东阳不克夏四月魏主攻虎牢不克而还闰月魏陷虎牢执宋冠军将军司州刺史毛徳祖取司兖豫郡县解题曰晋太康天下一统州为二十自司冀雍凉青并兖豫幽平诸州沦没遗民南渡侨置牧司江右又分荆为湘或离或合凡有扬荆湘江梁益交广其徐州则有过半豫州唯有谯城而已宋分扬为南徐徐为南兖扬州之江西悉属豫州分荆为雍分荆湘为郢分荆为司分广为越分青为冀分梁为南北秦太宗初索虏南侵青冀徐兖及豫州淮西并皆不守于是于钟离置徐州淮隂为北兖而青冀二州治赣榆之县冬十月己未有星孛于氐解题曰按宋书本纪指尾贯摄提向大角仲月在危季月扫天仓而后灭是嵗魏主薨十一月魏取宋许昌汝阳魏主殂太平王焘即皇帝位十二月魏封司徒长孙嵩为北平王奚斤为宜都王蓝田公长孙翰为平阳王解题曰王爵之轻自此始至唐而卒伍皆王矣通鑑载于魏太延元年书封穆夀等非事始也魏起道士冦谦之道塲谦之合老庄神仙符呪为一解题曰崔浩少好学博览经史𤣥象隂阳百家之言无不阂综研精义理性不好老庄之书毎读不过数十行辄弃之曰此矫诬之说不近人情必非老子所作老耼习礼仲尼所师岂设败法文书以乱先王之教浩尤不信佛常谓虚诞为世患害左右忌浩正直共排毁之世祖虽知其能不免羣议故浩以公归第浩纎妍洁白如妇人常自比张良谓已稽古过之既得归第因欲修服食养性之术时道士冦谦之好仙道少修张鲁之术居嵩岳有李谱文来临云老君之𤣥孙授文录六十余卷号曰图箓真经付汝奉持辅佐北方太平真君出天宫静轮之法能兴造克就则起真仙矣李君手笔有数篇谦之奉其书而献之朝野未全信也浩独异其言因师事之授其法术上书賛明其事曰臣闻圣王受命则有天应而河图洛书皆寄言于虫兽之文未若今日人神接对手笔粲然辞㫖深妙自古无比岂可以世俗常谈而忽上灵之命世祖欣然乃使谒者奉玉帛牲牢祭嵩岳崇奉天师显扬新法起天师道场于京城之东南重坛五层给道士百二十人衣食月设厨㑹数千人甲子春正月癸巳朔日有食之魏改元宋徐羡之等废庐陵王义真为庶人徙之新安前吉阳令张约之諌寻被杀解题曰按列传徐羡之将废庐陵王以告檀道济道济意不同屡陈不可不见纳余见通鑑夏四月宋召檀道济及江州刺史王𢎞入朝解题曰江州领寻阳豫章鄱阳庐陵安成南康南新蔡建安晋安郡九五月乙酉徐羡之傅亮谢晦废其主为营阳王迁之吴郡六月遣傅亮迎宜都王义隆于江陵癸丑弑营阳王解题曰按列传傅亮帅百僚奉迎宜都王蔡廓亦俱行至寻阳遇疾不前亮诣廓别廓曰营阳在吴宜厚加供奉不幸营阳卿诸人有弑主之名欲立于世将可得耶时亮已与羡之议害少帝乃驰信止之信至已不及羡之大怒曰与人共计议奈何裁转背便卖恶于人余见通鑑昔伊尹之告太甲反覆恳到惟恐其陷于过其以欲纵败度礼则放之既又从而复之营阳失徳羡之辈居受遗之任未闻一语諌教殆养成其恶以为借手之资废徙未几旋行戕贼岂非不学之过欤郑鲜之方谓观徐傅议论不复以学问为长岂其然乎杀前庐陵王义真解题曰羡之等连毙二王有若刲孤豚盖习见零陵王之事而不以为怪也事见通鑑谢晦都督荆湘等州军事荆州刺史解题曰薛季宣曰宋镇荆州者十一人唯谢晦朱修之沈攸之三异姓耳初髙祖用义隆次谢晦晦元嘉三年反诛次义康次义恭次义庆次义宣义宣孝建元年反诛次朱修之次子顼以应子勋诛次休佑次休若泰始七年皆诛次沈攸之反诛秋八月丙申宋宜都王义隆至建康丁酉即皇帝位改元解题曰事见通鑑宋庠纪年通谱元嘉本汉桓帝年号癸夘徐羡之为司徒其余除拜有差宋以镇西长史王昙首为侍中右卫将军司马王华为侍中南蛮校尉到彦之为中领军解题曰文帝既以王华为领军将军又以彦之为中领军葢用汉文任宋昌张武故事也虽人情事势之所使然其示天下亦不广矣事见通鑑九月丙子宋立妃袁氏为皇后冬十二月夏太子璝杀其弟酒泉公伦伦兄太原公昌袭璝杀之春正月宋徐羡之傅亮归政三月丙寅魏主尊保母窦氏为保太后魏以长孙嵩为太尉长孙翰为司徒奚斤为司空夏六月武都王杨盛卒秋八月夏主勃勃卒太子昌即帝位改元冬十月癸夘魏伐柔然十一月宋以武都世子杨𤣥为王春正月宋徐羡之傅亮伏诛遣到彦之征北将军檀道济讨谢晦丁夘宋车骑大将军江州刺史王𢎞为司徒录尚书事扬州刺史骠骑将军开府南徐州刺史彭城王义康都督荆湘等八州军事荆州刺史解题曰按州郡志晋永嘉大乱流民过淮亦有过江在晋陵者郄鉴又徙流民之在淮南者于晋陵诸县其徙江南及留江北者并侨立郡县徐兖或治江南或治江北江北又立幽冀青幷四州义熈七年始分淮北为北徐淮南为徐州后又以幽冀合徐青并合兖永初二年加徐曰南徐而淮北曰徐元嘉八年以江北为南兖江南为南徐故南徐备有徐兖幽冀青并扬七州郡邑领南东海南琅琊晋陵义兴南兰陵南东莞临淮淮陵南趋城南清河南髙平南平昌南济隂南濮阳南泰山南济阳南鲁郡十七二月庚申宋主讨谢晦戊辰到彦之等大破晦军丙子宋主还晦寻伏诛解题曰按列传晦至江口到彦之已到彭城洲庾登之据巴陵畏懦不敢进㑹霖雨停军十五日乃攻萧欣于彭城洲中兵参军孔延秀率三千人进战甚力欣于阵后拥盾自卫又委军还船于是大败延秀又攻洲口栅陷之彦之退保隠圻初晦与徐羡之傅亮谋为自全之计晦据上流而檀道济镇广陵各有彊兵以制朝廷羡之亮于中秉权可得持久及太祖将行诛王华之徒咸云道济不可信太祖曰道济止于胁从本非事主杀害之事又所不闗吾召而问之必异于是诏道济入朝授之以衆委之西讨晦闻羡之等死谓道济必不独全及闻率衆来上惶惧无计道济既至与彦之军合牵舰縁岸晦始见舰数不多轻之不即出战至晩因风㠶上前后连咽西人离阻无复鬭心台军至忌置洲尾列舰过江晦大军一时溃散余见通鑑夏五月乙未宋南兖州刺史檀道济都督江州之江夏豫州四郡军事征南大将军江州刺史到彦之为南豫州刺史六月宋以王华为中䕶军时宰相无常官尚书令仆中书监令侍中侍郎给事中凡帝所与论政事者皆要官当时号华与侍中刘湛王昙首殷景仁黄门侍郎谢𢎞微为五臣解题曰按通典宋齐梁陈丞相相国多非常人臣之职或掌机密或录尚书或综朝权或筦朝政或为侍中或给事中或受顾命皆为宰相然中书机务之司不必他名亦为宰相其有侍中兼外官若王𢎞侍中兼内官若沈演之其例不少即非宰相并在当时委任而已又按列传上欲封昙首等㑹䜩集举酒劝之因拊御床曰此坐非卿兄弟无复今日时封诏已成出以示昙首昙首曰近日之事赖陛下英明速断故罪人斯戮臣等虽得仰凭天光效其毫露岂可因国之灾以为身幸陛下虽欲私臣当如直史何上不能夺余见通鑑胡寅曰易曰圣人之大寳曰位又曰崇髙莫大乎富贵此非以利言也中天下而立负黼扆而朝所谓天位也普天之下莫非王土非私富也天生民而立之君非私贵也以天徳居天位贵为天子而富有天下天地之常经古今之通义也王者之迹熄而正心诚意之学不𫝊于是乎由欲而灭理徇利而忘义以富贵寳位为己私于是位不为寳富贵不足以崇髙而人之大彝泯矣文帝拊床自庆一何其所见之褊而度量之隘乎昙首之对亦微足以警之矣秋八月秦攻河西夏袭秦秦师还宋大旱蝗九月魏攻夏蒲坂陜城冬十月丁巳魏主袭夏十一月壬午入统万城别将克蒲坂长安是嵗魏以漏户属郡县春正月乙酉魏主还夏五月魏主伐夏宋王华卒六月癸夘朔日有食之甲辰夏主昌及魏战于城下军溃奔上邽乙巳魏取统万秋八月魏主还九月丁酉夏安定降魏冬十一月魏封杨𤣥为南秦王晋前彭泽令陶潜卒解题曰按宋书列传陶潜字渊明或云渊明字元亮侃之曽孙少有髙趣甞着五栁先生𫝊以自况亲老家贫起为州祭酒不堪吏职少日自解归州召主簿不就躬耕自资遂抱羸疾江州刺史檀道济请候之谓曰贤者处世柰何自苦如此对曰潜也何敢望贤志不及也道济馈以粱肉麾而去之为彭泽令不以家累自随郡遣督邮至县吏曰应束带见之潜叹曰我不能为五斗米折腰向乡里小人即日解印绶去赋归去来以遂其志义熈末征着作佐郎不就潜弱年薄宦不㓗去就之迹自以曽祖晋世宰辅耻复屈身后代自宋武帝王业渐隆不复肯仕所着文章皆题年月义熈以前则书晋氏年号自永初以来唯云甲子而已卒号靖节先生春正月戊子宋大火二月魏改元解题曰按灵证志时定州获白䴥故改元夏主昌自平凉进攻安定兵败被擒其弟平原公定奔平凉即帝位改元魏兵追之三月败于马髦岭夏复取安定长安解题曰马髦岭在今渭州平凉县西载记苻登奔平凉集遗衆入马毛山元和郡县志寰宇记作马屯山字之讹也夏五月秦王炽磐卒子暮末立改元宋王𢎞逊位降为卫将军开府解题曰按列传左光禄大夫范泰谓𢎞曰天下务广而权要难居卿兄弟盛满当深存谦挹彭城王帝之次弟宜征入朝共参朝政时旱灾未巳加以疾疫𢎞引咎逊位平陆令成粲与𢎞书曰周之宗盟异姓为后权轴之要任归二南彭城王道徳昭备上之懿弟所应推先𢎞本有退志由是固有陈请胡寅曰亲贤并用古今通义也然用亲故亦以贤为尚非専取其亲也取亲而不择贤晋之事可鑑矣义康吏能足称岂有道徳可居辅相之地耶泰粲忠于王𢎞宜劝使博求贤人与共天位乃猥以义恭为言于是乎志正而识近矣六月河西围秦乐都秦请和乃还冬十一月乙未朔日有食之十二月河西复侵秦春正月宋彭城王义康都督扬南徐兖州军事司徒录尚书事平北将军徐州刺史抚军将军徐州刺史江夏王义恭为散骑常侍都督荆湘等八州军事荆州刺史解题曰按列传义恭涉猎文义而骄奢不节太祖与书诫之曰汝以弱冠便亲方任天下艰难国家事重虽曰守成实亦未易岂可不感寻王业深自砥砺思而后行开布诚心厝懐平当亲礼国士友接佳流识别贤愚鑑察邪正然后尽君子之心收小人之力汝性褊急性之所滞其欲必行意所不在从物回改此最弊事豁达大度汉祖之徳猜忌𥚹急魏武之累卫青遇士大夫以礼与小人有恩西门安于矫性齐美闗羽张飞任偏同弊深宜鑑此若事异今日嗣子幼蒙司徒便当周公之事汝不可不尽祇顺之理尔时安危天下决汝二人耳汝一月日自用不可过三十万若能省此益美西楚殷旷常宜早起接对賔佐勿使留滞府舎住止计当无须改作凡讯狱多决当时难可逆虑此实为难讯前一二日取讯簿密与刘湛辈共详至讯日虚懐博尽慎无以喜怒加人能择善者而从之美自归已不可专意自决以矜独断之明也刑狱不可拥滞一月可再讯人有至诚所陈不可漏泄以负忠信之款也名器深宜慎惜不可妄以假人昵近爵赐尤应裁量吾于左右虽为少恩如闻外论不以为非声乐嬉游不宜令过蒲酒渔猎一切勿为供用奉身皆有节度竒服异器不宜兴长宜数引见佐吏非唯臣主自应相见不数则彼我不亲无因得尽人也观此书则元嘉之规模畧可见矣三月丁巳宋立劭为皇太子夏四月魏命太常卿崔浩为国书庚寅魏主伐柔然解题曰事见通鑑林之竒曰违衆议而用人之䇿以决大事此诚天下之至难善用人之策则如晋武之于杜预魏太武之于崔浩隋文帝之于贺若弼不善用之则如晋显宗之于庾亮苻坚之于慕容垂晋出帝之于薛文遇五月壬辰朔日有食之河西伐秦六月秦败之魏大破柔然秋七月武都王杨𤣥卒其弟难当废其子保宗自立八月魏主击髙车降之冬十月徙柔然髙车降民于漠南十一月己丑朔日有食之不尽如钩星昼见十二月河西吐谷浑遣使贡宋解题曰水经注阚骃十三州志广大坂在抱罕西北罕开在焉吐谷浑自燕厯隂山西驰而居于此秦地震是嵗河西改元解题曰通鑑目录是嵗河西王蒙逊改元承𤣥通鑑不书春三月戊子宋遣将军到彦之王仲徳等自清水入河以伐魏甲寅宋前军中领军殷景仁为领军将军夏六月己夘宋以扬难当为武都王秋七月宋到彦之至须昌魏摄碻磝滑台虎牢洛阳戍兵北渡彦之缘河屯守八月丙寅遣将渡河魏将军安颉破之解题曰须昌故城在今东平府须城县东三十里事见通鑑九月燕王跋卒其弟司徒𢎞杀太子翼而自立甲辰魏主伐夏冬十月戊午宋铸四铢钱丙子魏安颉取洛阳辛巳取虎牢秦王暮末逼于河西走保南安地入吐谷浑十一月己酉魏主围夏主定于鹑觚原解题曰今泾州良原县本汉鹑觚县地古密国有白石原首起县西南三十里东下分为两原壬辰宋遣檀道济督诸军北讨甲午魏军济河到彦之走解题曰殿中将军垣护之随到彦之北伐彦之将回师䕶之为书諌曰残虏畏威望风奔迸八载侵地不战克复方当长驱朔漠穷扫遗丑况乃自送无假逺劳宜使竺灵秀速进滑台助朱脩之固守节下大军进拟河北则牢洛遗冦自然奔退昔人有连年攻战失衆乏粮者犹张胆争前莫肯轻退况今青州丰穰济漕流通士马饱逸威力无损若空弃滑台坐䘮成业岂是朝廷受任之㫖彦之不纳余见通鑑李舜臣曰宋文帝大举北伐而魏人遽歛戍相避此岂其情也哉观崔浩欲纵使北来徐取于秋髙马肥之际而魏主亦欲躬自往击于冬寒地凈之时此其谋甚不可忽也使彦之辈励兵秣马以攻为守东道冲冀西道指邺如此则敌常备我之不暇而何暇于攻哉列守河南东西二千里一处不过数千祗足为敌人之饵尔而谓之知兵可乎方魏之伐蠕蠕也其国人皆谓宋师南侵而舍之北伐此危道也当时既不知𢷬其虚及魏之伐赫连也其国人又谓宋师皆在河中若舍之西行则失山东矣又不能乘其隙魏人既举蠕蠕赫连旁无后忧然后致疾于我虽有智者不知所以为计矣夏主定走保上邽魏取安定陇西辛丑魏攻滑台魏叔孙建都督冀青等四州军事己酉魏主围夏主定于鹑觚原十二月丁夘魏克夏平凉取关中宋到彦之王仲徳下狱免官宋王昙首卒春正月壬午朔燕改元解题曰宋庠纪年通谱太兴本晋元帝年号宋檀道济救滑台丁酉大破魏师于夀张解题曰夀张今东平属县夏取南安执秦王暮末以归杀之解题曰按载记始国仁以晋太元十年僣位至暮末四世凡四十六载而灭二月辛酉魏取滑台癸酉魏主还宋檀道济军还丁丑青州刺史萧思话奔平昌解题曰按宋书州郡志平昌郡魏文帝分城阳立今密州夏六月夏主定击河西吐谷浑邀而执之闰七月魏请昏于宋自是聘使不絶宋抚军长史刘湛为太子詹事给事中参知政事秋九月庚申魏特进光禄大夫崔浩为司徒癸亥魏以河西王蒙逊为凉王解题曰北凉自是称凉壬申魏征世胄名士解题曰本纪诏曰顷方夏未宁戎车屡驾今二冦摧殄将偃武修文理废职举逸民拔起幽穷延登隽乂昧旦思求想遇师辅虽殷宗之梦版筑罔以加也访诸有司咸称范阳卢𤣥博陵崔绰赵郡李灵河间邢颖勃海髙允广平游雅太原张伟等皆贤隽之胄冠冕州邦皆羽仪之用诗不云乎鹤鸣于九皋声闻于天庶得其人任之政事共臻邕熈之化易曰我有好爵吾与尔縻之如𤣥之比隠迹衡门不耀名誉者尽敕州郡以礼发遣遂征𤣥等及州郡所遣至者数百人皆差次叙用明年髙允同征卢𤣥崔绰广甯燕崇常陟勃海髙毗李歆博陵许堪京兆杜铨韦阖赵郡李诜李灵李遐太原张伟范阳祖迈祖侃中山刘策常山许琛西河宋宣燕郡刘遐河间邢颖勃海高济雁门李熈广平游雅博陵崔建西河宋愔长乐潘天符杜熈中山张纲上谷张诞鴈门王道雅闵弼中山郎苗上谷侯辩赵郡吕季才冬十月戊寅魏崔浩更定律令是嵗凉改元解题曰宋庠纪年通谱蒙逊受魏凉州牧凉王之号故改元春正月丙午魏尊保太后为皇太后立贵人赫连氏为皇后子晃为皇太子改元解题曰按魏书皇后传序太祖追尊祖妣皆从帝谥为皇后始立中宫余妾或称夫人多少无限然皆有品次世祖稍増左右昭仪及贵人椒房中式数等后庭渐已多矣又世祖髙宗缘保母劬劳之恩并极尊崇之义髙祖改定内官左右昭仪位视大司马三夫人视三公三嫔视三卿六嫔视六卿世妇视中大夫御女视元士后置女职以典内事内司视尚书令仆作司大监女侍中三官视二品监女尚书美人女史女贤人书史书女小书女五官视三品中才人供人中使女生才人恭使宫人视四品春衣女酒女飨女食奚官女奴视五品二月壬申吐谷浑送故夏主定于魏魏杀之解题曰按晋书载记自勃勃至定凡二十有六载而亡夏六月戊寅宋彭城王义康改领扬州刺史宋分青州置冀州吐谷浑王慕璝告捷于宋封为陇西王庚寅魏主伐燕秋七月庚午宋以殷景仁为尚书仆射刘湛为领军将军宋妖贼赵广反于蜀魏主围燕和龙取十部九月乙夘还赵广推程道养为蜀王围成都解题曰程道养改元泰始宋庠纪年通谱泰始本晋武帝年号冬十二月燕故太子崇以辽西降魏宋益州参军裴方明破赵广解题曰益州领蜀广汉巴西梓橦遂宁江阳懐宁宁蜀越嶲汶山南隂军犍为始康晋熈晋原宋宁安固南汉中北隂平武都新城南新巴南晋夀宋兴南宕渠天水东江阳沈黎郡二十九春二月庚午魏封冯崇为辽西王宋裴方明击程道养大败走之夏四月凉王蒙逊卒子牧犍立改元魏封为河西王五月宋裴方明军涪城赵广等奔散秋九月戊午魏封杨难当为南秦王冬十一月丁未杨难当陷汉中解题曰杨难当改元建义宋庠纪年通谱建义本乞伏国仁年号汉中自晋建兴二年陷于李雄三十三年而复康宁元年陷于苻坚十三年而复义熈元年杨盛据之九年而复宋元嘉十年杨难当陷之未几而复梁天监四年元魏陷之三十一年而复承圣元年西魏复陷之厯陈而不能复十二月宋前临川内史谢灵运伏诛解题曰灵运家世为晋元勲屈身刘氏非其本心也观其诗云韩亡子房奋秦帝鲁连耻又临终作诗云龚胜无余生李业有终尽其意亦略可观矣广州之刑野史谓灵运舎司马协少子正寝酣笑不止文帝闻而𨼆之讽主者劾以渎货史皆没而不书余见通鑑魏立徐州于外黄解题曰外黄在今开封雍丘县东六十里甲戌春二月丁夘魏寛徭赋宋梁南秦二州刺史萧思话破杨难当闰三月复汉中魏杀赫连昌辛巳燕王𢎞称藩于魏夏五月戊寅宋以沮渠牧犍为河西王六月辛亥魏伐燕春正月己未朔日有食之燕王𢎞称藩于宋癸酉诏封之甲申魏改元夏四月宋加殷景仁中书令中䕶军六月戊申魏伐燕宋大水赈恤禁酒冬宋禁擅铸佛像造塔寺春宋徴司空檀道济三月己未併其诸子杀之解题曰以讨谢晦之事观之文帝未必有杀道济之心杀之者刘湛也事见通鑑魏伐燕杨难当称秦王改元夏五月乙夘燕王𢎞奔髙丽解题曰跋以晋安帝义熈五年僣号至𢎞二世凡二十八载秋七月魏伐杨难当九月走之夏四月赵广降宋二月己丑魏诏吏民得告守令罪是嵗西域十六国朝贡于魏解题曰按三国志注西戎𫝊汉初开西域道时有三十六国后分为五十余建武以来更相吞灭今有二十従炖煌玉门闗入西域前有二道今有三道従玉门西出经婼羌转西越䓗岭经悬度入大月氏为南道従玉门西出发都䕶并回三陇沙北头经居卢仓従沙西井转西北过龙堆到故接兰转西诣龟兹至䓗岭为中道従玉门西北出经横坑辟三陇沙及龙堆出五船北到车师界戊巳校尉所治髙昌转西与中道合龟兹为新道后魏西域传散骑侍郎董琬髙明等出鄯善凡所经见及传闻太延中十六国分其地为四域自黄岭以东流沙以西为一域黄岭以西海曲以东为一域者舌以南月氏以北为一域两海之间水泽以南为一域内诸小渠长葢以百数其出西域本有二道后更为四出自玉门渡流沙西行二千里至鄯善为一道自玉门渡流沙北行二千二百里至车师为一道従莎车南行一百里至䓗岭䓗岭西一千三百里至伽倍为一道自莎车西南五百里䓗岭西南一千三百里至沙路为一道南史列传隋裴矩西域图记自炖煌至西海凡三道北道従伊吾经蒲类海铁勒部突厥可汗庭渡北流河至拂菻国达西海中道従髙昌焉耆龟兹疎勒度䓗岭又经䥽汗苏勒沙那国康国曹国何国安国穆国至波斯达西海南道从鄯善于阗朱俱波喝盘陀度䓗岭又经护密吐火罗挹忛延漕国至北波罗门达西海春三月癸未魏罢沙门年五十已下冯𢎞遣使求迎于宋髙丽杀之秋七月魏主伐柔然冬十一月丁夘朔日有食之十二月宋立𤣥史文儒四学宋主仁厚恭俭勤于为政百官乆于其职守宰皆六朞四境晏安户口蕃息后之言治者称元嘉焉春正月庚寅宋彭城王义康为大将军领司徒三月杨保宗奔魏庚寅魏以为武都王守上邽夏六月甲辰魏主伐河西秋九月丙戌魏拔姑臧河西王牧犍降酒泉太守沮渠无讳奔炖煌解题曰按载记蒙逊以晋安帝隆安元年称州牧义熙八年僣位元嘉十年死子为魏所擒合三十九载而灭王容曰匈奴之后兴于晋末惟赫连沮渠至是灭矣五胡之后宋初尚有六国至是秦燕凉夏之地皆入于魏魏独盛矣戊子柔然袭魏不克而还冬十月癸亥魏张掖王秃髪保周叛十二月宋东宫置兵与羽林等解题曰胡寅曰善养太子者使之近正人见正事闻正言凡异端诡道无自入焉否则汉武为戾园置博望苑而败矣太子之职舎问安侍膳守军监国余无事焉否则楚成为商臣置宫甲而败矣此二端前监甚明文帝皆犯之使太子延賔客盛兵卫是𨗳之于乱也薛季宣曰时北伐再败邑里萧条唯荆州尚存衆卒十万帝深思所以制之乃更东宫之兵至与羽林相若不知一旦祸起于父子之间非独劭兇忍亦势之使然也事见通鑑魏除田禁魏以凉州索敞为中书博士常爽为河西右相时魏方尚武功贵游不以讲学为意敞勤于诱𨗳爽置馆教授儒风始振春三月沮渠无讳陷魏酒泉遂冦张掖夏四月戊午朔日有食之六月魏改元解题曰宋庠纪年通谱皇孙生故大赦改元魏讨秃发保周杀之秋七月丙申魏太后殂壬子宋皇后殂八月甲申沮渠无讳降于魏冬十月戊午宋诛刘湛父子及其党八人解题曰按列传湛所生母亡伏甲于室以待上临弔谋又泄竟弗之幸十月诏收付廷尉余见通鑑彭城王义康罢为江州刺史镇豫章司空征北将军开府南兖州刺史江夏王义恭为司徒录尚书事护军将军殷景仁为扬州刺史十一月癸丑景仁卒十二月宋后军长史范煜吏部郎沈演之为左右卫将军后将军司马庾炳之为吏部郎参机密解题曰按列传左卫将军范煜任参机密吏部尚书何尚之察其意趣异常白太祖宜出为广州若在内衅成不得不加鈇钺屡诛大臣有亏皇化上曰始诛刘湛等方欲超昇后进煜事迹未彰便豫黜斥万方将谓卿等不能容才以我为信受谗说但使共知如此不忧致大变也余见通鑑程頥易传曰姤初六系于金柅贞吉有攸往见凶羸豕孚蹢躅姤隂始生而将长之卦制之当于其微而未盛之时豕隂躁之物虽羸而在下然其心常在乎蹢躅而消阳止之以金柅而又系之使不得进则吉使之进而往则害阳见凶矣晔之事是也是嵗杨难当复称武都王春正月癸夘魏以沮渠无讳为酒泉王甲辰宋彭城王义康都督江交广三州军事前龙骧参军扶令育諌赐死夏四月魏伐酒泉冬十一月庚子拔之杨难当冦蜀十二月宋遣梁秦二州刺史刘真道将军裴方明讨之解题曰按州郡志梁州汉为益治广汉雒县魏立梁州治汉中江左于襄阳侨立李氏灭复旧谯縦刺史治魏兴纵灭治汉中苞中县元嘉十年治南郑领汉中魏兴新兴新城上庸晋寿华阳新巴北巴西北隂平南隂平巴渠懐安宋熈白水南上洛北上洛安康南宕渠懐汉郡二十秦州晋治天水冀县孝武寄治襄阳安帝在南郑领武都略阳安固西京兆南太原南安冯翊陇西始平金城安定天水西扶风北扶风郡十四春正月甲申魏主至道坛受符箓自是毎帝即位行之夏四月沮渠无讳据鄯善李暠孙寳据炖煌五月庚寅宋刘真道裴方明平仇池立扬保炽扬难当奔魏秋七月丙寅魏救之甲戌晦日有食之九月沮渠无讳据髙昌宋封为河西王冬十月甲申柔然聘宋十二月丙申宋诏兖州修孔子庙魏封李寳为炖煌公宋雍州蛮叛解题曰雍州晋孝武于襄阳侨立领襄阳南阳新野顺阳京兆始平扶风南上洛河南广平义成冯翊南天水建昌华山北河南𢎞农郡十七魏杀尚书李顺解题曰按魏书南史列传世祖将讨赫连昌谓崔浩曰朕前北征李顺献策数事实合经略大计今欲使总摄前驱之事卿以为如何浩曰顺智足周务然性果于去就不可専委乃止沮渠蒙逊内附世祖欲精简行人崔浩曰李顺即其人也以为太常策拜蒙逊使还世祖问蒙逊往复辞及其政得失顺曰蒙逊不复周矣既而蒙逊死宠待弥厚政之巨细无所不参浩恶之顺使凉州十有二返世祖称其能而蒙逊数与顺游晏颇有悖言恐顺洩之以金寳纳顺懐中故蒙逊罪衅不闻浩知之密言于世祖未之信太延三年顺复使凉州及还世祖问以将平河右计顺以民劳既久不可频动従之五年议征凉州顺以凉州乏水草与浩廷诤世祖从浩议及至姑臧甚丰水草世祖谓浩曰卿昔所言今果验矣浩曰臣之所言虚实皆如此类犹以宠旧未加其罪诏顺差次群臣赐以爵位顺颇受纳品第不平凉州人发其事浩又毁之云顺不忠若是反言臣谗之于陛下世祖大怒遂刑之于城西后数年浩诛世祖谓其从父弟孝伯曰卿兄虽误国朕意亦未便至此由浩譛毁朕忿遂盛杀卿兄者浩也春二月魏取仇池夏四月魏杀杨保宗杨文徳自号仇池公六月庚寅魏复民赀赋三年秋七月癸丑宋以杨文徳为武都王甲子宋杀前雍州刺史刘真道梁南秦二州刺史裴方明解题曰按索虏𫝊魏主焘与太祖书曰彼前使裴方明取仇池既得疾其勇功不能容有臣如此尚杀之乌得与我校耶前日檀道济之死魏既有吴子辈不足惮之言今又杀裴方明以快敌人之心借曰藏匿金寳罪在不贷独无议功之法乎欲图中原乃先自废其人此所以召饮江之祸也事见通鑑九月魏主袭柔然冬十一月宋将军姜道盛及杨文徳攻魏败绩甲子魏诏太子晃总百揆功臣归第甲申春正月戊申魏禁私养沙门巫觋庚戌魏诏王公已下子诣太学百工驺卒之子不听私立学校二月己丑宋江夏王义恭为太尉领司徒夏六月宋大水沮渠无讳卒弟安周立魏罢胡神祀秋八月戊辰宋以征西大将军荆州刺史衡阳王义季为征北大将军开府南兖州刺史征北将军南徐州刺史南谯王义宣为车骑将军荆州刺史魏伐吐谷浑其王奔白兰冬十月宋徙兖州镇须昌冀州镇厯下解题曰今济南府厯城县齐厯下城也是嵗李寳朝于魏魏留之春正月辛夘朔宋始用元嘉厯壬辰宋以抚军将军南豫州刺史武陵王骏为雍州刺史解题曰按本纪自晋江左以来襄阳未有皇子重镇时帝欲经略闗河故有此授列传二十三年何承天上表称去嵗三王出镇思振逺图则武陵南谯衡阳之出镇皆伐魏之张本也余见通鑑二月魏诏中书以经义决疑狱夏四月魏击吐谷浑魏伐鄯善六月戊子朔日有食之宋罢南豫州入豫州辛亥南豫州刺史南平王铄为豫州刺史秋七月宋平羣蛮八月壬辰鄯善降魏西域复通吐谷浑王走据于阗九月魏卢冰胡葢呉反于杏城河东薛永宗聚衆应之冬十一月庚午魏讨之魏掠宋青徐民以实河北癸未魏主西狩十二月乙未宋太子詹事范晔等谋反伏诛丁酉废彭城王义康为庶人徙安城是嵗宋始备郊庙之乐春正月魏主平薛永宗二月丙戌至长安诸将大破葢呉宋救之宋遣交州兵讨林邑三月魏坑沙门解题曰按释老志下诏曰昔汉荒君信惑邪伪妄假睡梦事胡妖鬼以乱天常自古九州之中无此也夸诞大言不本人情由是政教不行礼义大壊鬼道炽盛五服之内鞠为丘墟朕欲一切盪除胡神灭其踪迹问今胡神共言皆是前世汉人无赖子弟刘元真吕伯疆之徒乞胡之诞言用老庄之虚假附而益之皆非真实葢大姦之魁也余见通鑑及咸通十四年解题魏攻宋兖豫青冀州夏五月宋破林邑六月癸未朔日有食之甲申魏筑塞围秋八月魏盖吴伏诛是嵗宋大有年宋立𤣥武湖筑景阳山时宋王谢族盛北人晚渡者以伧荒目之不得践清涂吐谷浑复还旧土春三月魏杀沮渠牧犍夏六月宋铸当两大钱冬十月壬午宋胡诞世据豫章反讨平之十二月杨文徳据葭芦五郡氐应之解题曰葭芦今文州曲水县卢北故城是也春正月魏击杨文徳文徳奔汉中二月魏山东饥罢塞围作闰二月宋吏部尚书庾炳之免夏四月乙夘宋加抚军将军武陵王骏为徐州刺史解题曰按列传王𤣥谟领汝隂太守时虏攻陷滑台执朱修之𤣥谟上疏曰王途始开随复沦塞非惟天时抑亦人事虎牢滑台岂惟将之不良抑亦本之不固本之不固皆由民惮逺役臣请以西阳之鲁阳襄阳之南乡发甲卒分为两道直趣淆渑征士无逺徭之思吏士有屡休之歌若欲以东国之衆经营宋洛道途既逺独克实难𤣥谟毎陈北征之策上谓殷景仁曰闻王𤣥谟陈说使人有封狼居意后为彭城太守上表以彭城要兼水陆请以皇子抚临州事乃以孝武出镇事见通鑑按州郡志徐州后汉治东海郯县魏晋宋治彭城明帝侨立治钟离泰豫移治朐山元徽分南兖州之钟离豫州之马头秦郡之谷孰厯阳之鄼立新昌郡徐州还治钟离旧领彭城沛下邳兰陵淮阳东海东莞东安琅邪阳平济隂北济隂郡十二钟离马头新昌郡五月己夘宋罢大钱秋九月魏击焉耆大破之冬十二月魏主伐柔然春正月甲戌魏主复伐柔然走之秋七月辛未宋以南徐州刺史广陵王诞为雍州刺史罢江州军府配雍州湘州入台租税给襄阳以广其资力九月魏主伐柔然大获柔然自是不敢犯塞冬十月癸夘彗星入太微宋雍州蛮反春正月乙酉魏主如洛阳宋雍州蛮降二月魏大治宫室魏主冦宋围悬瓠三月宋减百官俸夏四月魏主还宋以左卫将军江湛为吏部尚书六月己亥魏崔浩坐史事夷五族秋七月庚午宋遣青冀二州刺史萧斌等伐魏江夏王义恭次彭城统诸军宋贷富民赀乙亥魏碻磝戍走宋将军王𤣥谟围滑台冬闰十月乙丑魏主渡河𤣥谟走碻磝魏主至东平萧斌退保厯城辛未宋随王诞遣军克魏𢎞农十一月甲午克陜城至潼闗而还解题曰按水经注开山图曰冲山在函谷山西南水东注厯涧东北出谓之开方口宋将军鲁方平薛安都等与栁元景北入军次方伯堆者即方伯所筑也又东北迳邑川城南在函谷闗南七里又东北流迳故丘亭是安都军所従城也余见通鑑魏拔悬瓠癸夘杀宋将军刘康祖于尉武解题曰宋书刘康祖传尉武去夀阳数十里余见通鑑魏主攻彭城不克十二月庚午至𤓰步请昬于宋宋报之春正月丁亥魏退师宋杀庶人义康宋王𤣥谟还厯城魏取碻磝魏主攻盱眙将军臧质却之二月丙辰至彭城江夏王义恭遣兵追之不及时南兖徐兖豫青冀州杀掠无余邑里萧条元嘉之政衰矣宋江夏王义恭降为骠骑将军开府镇军将军武陵王骏为北中郎将三月庚子以辅国将军臧质为雍州刺史夏四月魏荆州刺史鲁爽及其弟秀归宋五月彗星入太微逼帝座解题曰按宋书天文志彗星见卷舌入太微逼帝座犯上相拂屏出端门灭翼轸六月壬戌宋南兖州刺史武陵王骏都督江州荆州之江夏豫州四郡军事江州刺史魏改元魏更定律令魏中常侍宗爱譛太子晃以忧卒秋七月宋萧斌王𤣥谟免官冬十月宋聘魏魏报之十二月宋吏部郎中王僧绰为侍中解题曰按列传殷景仁与王华王昙首刘湛四人为侍中皆以风力局干冠冕一时谢𢎞微与华等五臣㕘预机密湛诛景仁卒委任沈演之庾炳之范煜等后又有江湛何瑀之煜诛炳之免演之瑀之卒江湛为吏部尚书与徐湛之并居权要元嘉末太祖颇以后事为念以王僧绰年少欲大相付託朝政大小皆与参焉观帝所委任如此则元嘉之治大畧可想矣春二月甲寅魏宗爱弑其主焘杀东平王翰迎立南安王余改元永平尊皇后为皇太后爱为宰相専政夏六月己酉宋遣将军萧思话等三道伐魏秋七月宋太子劭征北将军开府始兴王濬巫蛊事发赦不诛解题曰君亲无将将而诛焉而文帝犹豫不断以稔大祸由辩之不早也事见通鑑八月宋萧思话攻碻磝不克丁夘退屯厯城解题曰文帝凡三用大师于魏到彦之之出魏人至摄四镇以相避虽其计叵测然是时虏之得河南尚新守备未固犹有畏惧之心也暨王𤣥谟之出则相去二十年矣虏方席其灭夏灭凉灭燕之余威非前比也故当时仅能取碻磝而力屈于滑台适以召饮江之耻耳及今年之役盖因魏主焘之死欲乘䘮以取偿然轻举妄动虽碻磝亦不可复得力愈用而愈屈文帝曷亦奠而后发也哉事见通鑑九月宋冠军司马栁元景至潼闗司州刺史鲁爽攻虎牢皆还解题曰王𤣥谟之伐魏也栁元景辈取𢎞农潼闗闗中响应及萧思话之再行也元景亦进据洪闗然无损于魏者以𤣥谟思话之无功也使元景败于闗陜当无害于𤣥谟思话𤣥谟思话败则元景无能为矣势之缓急轻重异也事见通鑑冬十月丙午朔魏宗爱弑其主余羽林郎中刘尼等诛爱迎皇孙濬即皇帝位改元追尊父妣为帝后保母为保太后解题曰宋庠纪年通谱不俟踰年而改元宋西阳蛮反十二月乙夘魏复佛法魏用𤣥始厯大事记续编卷三十六大事记续编卷三十七钦定四库全书大事记续编卷三十七明王祎撰春正月戊子宋武陵王骏讨叛蛮二月甲子宋太子劭弑其父杀尚书仆射䕶军将军徐湛之吏部尚书江湛而自立改元太初解题曰沈约曰太祖㓜年特秀顾无保𫝊之严而天授和敏之姿自禀君人之德及正位南面厯年长乆纲维备举条禁明密罚有恒科爵无滥品故能内清外晏四海谧如也昔汉氏东京常称建武永平故事自兹厥后亦每以元嘉爲言斯固盛矣授将遣师乖分阃之命才谢光武而遥制兵畧至于攻日战时莫不仰听成筭虽覆师丧旅将非韩白而延冦蹙境抑此之由及至言漏衾衽难结商竖虽祸生非虑盖亦有以成之呜唿哀哉宋庠纪年通谱太初本汉武帝苻登乞伏干归秃髪乌孤年号三月魏尊保太后爲皇太后宋杀侍中王僧绰庚寅宋武陵王骏举兵讨劭司空南谯王义宣及雍州刺史臧质同州刺史鲁爽皆应之乙未武陵王骏发寻阳夏四月甲子前锋柳元景大破劭兵于新亭丁卯江夏王义恭出奔己巳武陵王骏即皇帝位以义恭爲太尉都督徐南徐二州军事太尉领司徒义宣爲中书监丞相扬州刺史并录尚书六条事解题曰按宋书百官志王导爲丞相罢司徒府义宣爲丞相司徒府如故臧质爲车骑将军江州刺史将军沈庆之爲领军将军五月丙子克台城劭及卫将军开府始兴王濬等伏诛甲申尊所生母路淑媛爲皇太后乙酉立妃王氏爲皇后壬辰以义恭爲太傅领大司马六月丙午还宫置殿门上合屯兵己酉以鲁爽爲南豫州刺史解题曰薛季宣曰孝武谓前日之衅近在东宫东宫藏甲与禁旅竞殆也乃增殿合诸屯而併省太子营卫闰月乙亥魏太皇太后殂甲午宋丞相南郡王义宣都督荆湘等分州军事荆湘二州刺史宋置卫尉官解题曰按宋书列传晋氏过江不置城门校尉及卫尉官孝武欲重城禁故复置卫尉卿卫尉之置自恢始也秋七月辛丑朔日有食之既宋诏求直言中军録事参军周朗上书忤㫖宋郡县以三周爲满己巳宋杀司空南平王铄宋南海太守萧简反九月丁卯讨平之冬十二月癸未宋省太子率更令等官减中庶子等员春正月己亥朔宋改元解题曰宋庠纪年通谱义取诛灭㐫逆克用孝道壬戌宋更铸四铢钱解题曰王容曰用年号爲钱文自此始宋立子子业爲皇太子二月宋南郡王义宣及臧质鲁爽兖州刺史徐遗宝反解题曰宋庠纪年通谱爽改元建平本汉哀帝石勒慕容盛慕容德白亚栗斯年号己卯以领军将军柳元景爲抚军将军辛卯左卫将军王𤣥谟爲豫州刺史讨义宣癸巳𤣥谟进据梁山丙申以安北司马夏侯祖欢爲兖州刺史三月遗宝奔爽夏四月南兖州刺史沈庆之讨爽于厯阳爽伏诛五月甲寅质攻梁山𤣥谟大破走之义宣走六月戊辰质伏诛于武昌解题曰按寰宇记太平州当涂县西南三十里有东梁西梁山宋孝武诏曰层岫云峙流间海岳天表象魏以旌国形仍以二山爲立阙故曰天门焉初晋以扬州爲京畿谷帛所资皆出焉荆江爲重镇甲兵所聚皆在焉宋主恶其强癸未分扬州置东扬州分荆湘江豫州置郢州罢南蛮校尉解题曰按州郡志分扬州之㑹稽东阳新安永嘉临海五郡爲东扬州分荆州之江夏竟陵随武陵天门湘州之巴陵江州之武昌豫州之西阳又以南郡之州陵监利二县属巴陵立郢州戊子宋省録尚书事解题曰大难甫夷外则置东扬郢州以夺扬荆江之势内则省録尚书事以削宰相之权岂亦有所惩戒而然乎庚寅宋南郡王义宣伏诛秋七月丙申朔日有食之既辛丑魏改元春二月丙寅宋沈庆之以始兴公就第解题曰庆之之请老盖亦畧窥孝武之所爲矣然竟亦不免于子业之世明哲保身岂易言哉事见通鑑夏六月壬戌魏改元解题曰宋庠纪年通谱太安本晋惠帝苻丕吕光年号秋八月宋杀征虏将军雍州刺史武昌王浑宋郊庙初设备乐冬十月宋江夏王义恭领扬州刺史己未宋裁损王侯制度二十四条春正月乙卯魏立贵人冯氏爲后二月丁巳魏立子宏爲太子秋七月丙子宋南兖州刺史西阳王子尚爲扬州刺史解题曰子尚子业之母弟也冬十月丙午宋江夏王义恭爲太宰领司徒十一月魏陇西王源贺请宥死刑轻者守边十二月宋移青州并镇厯城春正月辛亥朔宋改元二月魏攻宋兖州寻退夏六月丁亥宋出丹阳尹颜竣爲东扬州刺史秋八月甲辰宋以司空南徐州刺史竟陵王诞爲南兖州刺史太子詹事刘延孙爲南徐州刺史解题曰按列传先是髙祖遗诏京口要地去都密迩非宗室近戚不得居之延孙与帝室虽同彭城人由来不序昭穆不应有此授时竟陵王诞爲徐州上深相畏忌不欲使居京口迁之广陵与京口对岸欲使腹心爲徐州以防诞故以授延孙而与之合族余见通鑑春正月魏设酒禁増内外候官三月魏中书侍郎髙允爲中书令夏六月戊寅宋吏部置尚书二人解题曰帝又夺选部之权也秋宋诏沙汰沙门寻寝八月丙戍宋杀中书令王僧逹冬十月魏攻宋清口败退解题曰水经注济水又北汶水注之戴延之所谓清口也郭縁生述征记清河首受洪水北流济或谓清即济也禹贡济东北㑹于汶今枯渠注巨泽北则清济与汶㑹也详见晋太宁二年泗口解题十一月魏主伐柔然时宋主亲览朝政不任大臣委寄南台侍御史中书通事舍人戴法兴戴明宝等春二月乙卯宋扬州六郡爲王畿以东扬州爲扬州解题曰按州郡志扬州管郡十既分五郡爲东扬州扬州止有丹杨吴郡吴兴淮南宣城五郡不知何以谓之六郡当攷夏四月宋司空竟陵王诞反以沈庆之爲车骑大将军南兖州刺史讨之解题曰按宋史列传及后魏书列传诞表曰徃年元凶祸逆陛下入讨臣背凶赴顺可谓常节及丞相构难臧鲁恊从朝野怳忽咸懐忧惧陛下欲建百官羽仪星驰推奉臣前后固执方赐允俞社稷获全是谁之力右军宣简爰及武昌皆以无罪并遇枉酷时帝淫乱无度烝其母路氏颜竣恃旧每戱㺯之惭怒杀竣余见通鑑五月宋杀颜竣秋七月宋竟陵王诞伏诛解题曰按宋史列传上闻广陵平舆驾出宣阳门敕左右文武呌称万岁侍中蔡兴宗时陪辇帝顾曰卿独不呌兴宗从容正色答曰陛下今日政应涕泣行诛岂得军中皆称万岁帝不恱余见通鑑吕祖谦曰王子頽享五大夫乐及徧舞郑伯见虢叔曰哀乐失时殃咎必至郑伯享王乐备原伯曰郑伯效尤其亦将有咎子頽奸王之位固不应用此乐郑伯纳王之后正功成之时用之似未害而谓之效尤者盖子頽王之叔父初杀其叔岂宜用乐宋竟陵王败死武帝令左右皆唿万岁蔡兴宗正色言之盖此意也九月宋筑上林苑春正月甲子朔魏改元夏六月魏伐吐谷浑魏复置史官冬十月宋杀前庐陵内史周朗是岁宋征青兾二州刺史颜师伯爲侍中柔然攻髙昌灭沮渠氏夏四月丙午宋雍州刺史海陵王休茂反伏诛魏大旱复羣祀秋九月甲寅朔日有食之冬十二月甲戍宋制民戸岁输布四疋是岁宋诏士族杂昬者补将吏春二月乙卯宋复百官禄三月丁未宋杀前广陵太守沈怀文夏四月宋贵妃殷氏卒解题曰按宋史列传南郡王义宣女也义宣败后帝密取之宠冠后宫假姓殷氏或云殷琰家人入义宣家义宣败入宫云事见通鑑冬十月壬申宋塟殷贵妃是岁宋南徐州从事史祖沖之上新厯不果用解题曰叶适曰自蔡邕杜预用新术治厯至何承天祖沖之攷索愈精承天以月蚀之冲推日躔次沖之定古术之作在汉初周末所谓求详于未差之前盖刘歆班固所不能到也事见通鑑春正月庚寅宋以晋安王子勋爲前将军江州刺史夏四月甲子宋诏非军陈不得专杀冬十二月辛丑魏制丧塟嫁娶条格己未宋江夏王义恭加尚书令时宋大脩宫室夏闰五月壬寅宋江夏王义恭领太尉庚申宋主殂太子子业即皇帝位江夏王义恭解尚书令加中书监骠骑大将军柳元景领尚书令辅政大事与沈庆之参决甲子义恭录尚书事元景开府秋七月庚戍宋尊皇太后曰太皇太后皇后曰皇太后乙卯罢孝建以来所改制度宋江夏王义恭避事政归戴法兴等八月己丑宋皇太后殂是歳宋青州移治东阳春正月乙未朔宋改元永光解题曰宋庠纪年通谱永光本汉元帝年号二月庚寅宋更铸二铢钱初魏世祖经营四方国颇虚耗重以内难髙宗与时消息怀集中外民心复安夏五月癸卯魏主殂甲辰太子𢎞即皇帝位尊皇后曰皇太后戊申魏车骑大将军乙浑杀司徒平原王陆丽等己酉自爲太尉录尚书事六月魏开酒禁魏上谥曰文成皇帝庙号髙宗秋七月癸巳魏乙浑自爲丞相八月魏塟金陵辛酉宋杀越骑校尉戴法兴等癸酉杀江夏王义恭柳元景尚书仆射颜师伯等改元景和宋并东扬州于扬州九月辛丑宋杀南徐州刺史新安王子鸾己酉宋主讨征北将军徐州刺史义阳王昶昶出奔魏甲寅宋以安西长史袁顗爲雍州刺史宋听民私铸钱冬十一月宋宁朔将军何迈谋立镇军将军江州刺史晋安王子勋宋杀太尉沈庆之壬寅宋立皇后路氏宋主拘录诸父南豫州刺史湘东王彧等于殿内赐晋安王子勋死长史邓琬奉子勋反于寻阳戊午宋主杀南平王铄三子彧弑之己未杀司徒扬州刺史豫章王子尚十二月癸亥骠骑大将军建安王休仁爲司徒尚书令扬州刺史丙寅彧即皇帝位改元解题曰宋庠纪年通谱泰始本晋武帝程道养年号戊寅尊太皇太后爲崇宪皇太后立妃王氏爲皇后解题曰按后妃传晋武帝採汉魏之制置贵嫔夫人贵人是爲三夫人位视三公淑妃淑媛淑仪脩华脩容脩仪婕妤容华充华是爲九嫔位视九卿其余有美人才人中才人爵视千石以下至宋髙祖省二才人世祖省夫人脩华脩容置贵妃位比相国进贵嫔位比丞相贵人位比三司以爲三夫人又置昭仪昭容昭华以代脩华脩仪脩容又置中才人充衣以爲散位太宗省淑妃昭华中才人充衣复置脩华脩仪脩容才人良人又省贵人置贵姬以备三夫人之数又置昭华增淑容承徽列荣以淑媛淑仪淑容昭华昭仪昭容脩华脩仪脩容爲九嫔婕妤容华充华承徽列荣凡五职亚九嫔美人中才人才人三职爲散役其后拟外百官备位置内职宋罢二铢钱禁鹅眼綖环钱宋雍郢荆州㑹稽皆应晋安王子勋春正月己丑朔魏改元甲午宋建安王休仁都督征讨军事乙未子勋即皇帝位改元义嘉徐司豫青冀湘广梁益州皆应之兖州刺史殷孝祖赴建康遣都督前锋加抚军将军时吴郡吴兴义兴晋陵山阳并应子勋宋主分军讨寿阳㑹稽解题曰按州郡志广州领南海苍梧晋康新宁永平海昌宋熈宁浦晋兴乐昌郡十壬子宋主弑崇宪皇太后解题曰按宋史列传初明帝少失所生爲太后所抚养抚爱甚笃及即位供奉礼仪不异旧日及闻义嘉难作太后心幸之延上饮酒置毒以进侍者引上衣上悟起以其巵上寿是日太后崩秘之二月己未朔宋将军吴喜平义兴庚申魏乙浑谋反伏诛太后临朝高允等参大政宋吴喜平㑹稽定二吴宋晋安王子勋前锋据赭圻三月庚寅殷孝祖战死之辛卯抚军将军沈攸之大破之贼保浓湖壬子宋断新钱专用古钱夏四月辛酉宋拔赭圻秋七月丁酉宋以仇池太守扬僧嗣爲武都王己亥宋将军张兴世城钱溪八月浓湖军溃辅国将军沈攸之等克寻阳杀子勋解题曰按宋书齐书本纪列传泰始元年十二月镇军将军江州刺史晋安王子勋反长史邓琬爲其谋主雍州刺史袁顗率衆赴之二年正月甲午司徒建安王休仁都督征讨诸军事王𤣥谟除大将军江州刺史副建安王于赭圻沈攸之爲寻阳太守率军据虎槛乙未子勋即皇帝位四方贡计皆归寻阳朝廷所保唯丹阳淮南数郡兖州刺史殷孝祖入卫京都仍遣孝祖前锋南伐二月邓琬遣孙沖之帅将军薛常宝等前锋一万攻赭圻沖之于道与子勋书曰舟檝已办器械亦整人争效命便欲㳂流挂帆直取白下愿速遣陶亮衆军兼行相接分据新亭南洲则一麾定矣乃加沖之左卫将军以陶亮爲右卫将军统州兵俱下亮本无干畧闻休仁自上殷孝祖又至不敢进屯军鹊州三月三日水陆攻赭圻亮等率衆来救殷孝祖爲流矢所中死建安王休仁遣将军江方兴刘灵遗各领三千赴赭圻攸之以爲孝祖既死贼有乘胜之心明日若不更攻则示之以弱方兴名位相亚必不爲已下军政不一致败之由乃率诸军主诣方兴曰四方并反国家所保无复百里之地唯有殷孝祖爲朝廷所委頼锋镝才交舆尸而反文武丧气事之济否唯在明旦一战战若不捷则大事去矣诘朝之事诸人咸谓吾应统之自卜懦薄干畧不办及卿今輙相推爲统但当相与戮力耳方兴甚恱攸之既出诸军主并尤之攸之曰吾本以济国活家岂计彼此之升降且我能下彼彼必不能下我共济艰难岂可自厝同异沖之谓陶亮曰殷孝祖袅将一战便死天下事定矣不须复战便当直取京都亮不从明旦大破贼于城外追奔至姥山冲之等于湖白口筑二城爲张兴世所拔寻假沈攸之节代孝祖督前锋诸军事陶亮闻二城䧟大惧急唿沖之还鹊尾畱薛常宝代守先于姥山及诸冈分立营砦亦败还共保浓湖邓琬又遣豫州刺史刘胡率衆三万铁骑二千屯鹊尾攸之等甚惮之胡入鹊尾无他权畧将军吴喜平三吴率所领五千人至赭圻于战鸟山筑垒攸之分遣水军乘势进讨常宝在赭圻食尽刘胡以囊盛米系流查及船腹阳覆船顺风流下以饷赭圻攸之疑其有异遣人取船及流查大得囊米刘胡率步卒一万夜斫山开道以布囊运米饷赭圻平旦至城下犹隔小堑未能入攸之帅衆军攻之殊死战胡衆大败舍粮弃甲縁山走追获甚衆常宝惶惧无计四月开城突围走攸之率诸军击之赭圻城䧟建安王休仁自虎槛进屯赭圻刘胡遣陈绍宗出鹊外挑战吴喜等击之追至鹊里而还攸之等与胡相持久不决上又遣将军任农夫等领兵继至六月雍州刺史袁顗率楼船千艘来入鹊尾张兴世建议曰贼据上流兵彊地胜我今虽相持有余而制敌不足今若以兵数千潜出其上因险自固随冝断截制贼之奇莫过于此攸之吴喜并賛其计兴世乃令轻舸泝流而上旋复回还三日辄复如此使不爲之备刘胡笑之兴世曰上流唯有钱溪可据地既险要江又甚狭去大衆不逺江有洄洑船下必来泊岸有横浦可以蔵船乃夜渡湖口至鹊头因复回不疑之四更值风直前贼再遣胡灵秀诸军于东岸相翼而上夕住景洪浦宿贼亦不进夜潜遣黄道标领七十舸径据钱溪立城砦明旦兴世与军齐集停一宿刘胡自领二十六军平旦来攻将士欲迎击之兴世禁之曰贼来尚逺而气盛矢骤骤既力尽盛亦易衰治城如故贼来转近乃命寿寂之任农夫率壮士击之胡败走时城垒未固建安王休仁虑贼并力攻钱溪命攸之等攻浓湖苦战连日是日胡果率衆军欲更攻钱溪未至数十里袁顗以浓湖之急遽追之钱溪城由此得立刘亮率衆所领至胡砦下胡遣其副孙迟取亮不能得亮左右斩迟袁顗曰贼入我肝臓里何由得活兴世粮尽爲贼所逼将军李安民主舟乘数百越贼五城送米与兴世刘胡帅轻舸四百由鹊头内路欲攻钱溪既而谓其长史王念叔曰吾少习步战未闲水鬬非万全之计吾不爲也乃託疟疾住鹊头不进遣将军陈庆领三百舸向钱溪戒不须战庆于梅根立砦胡遣王起领百舸攻兴世兴世大破之胡驰还顗更使胡攻兴世休仁命攸之等攻浓湖造皮舰千乘拔其营栅苦战移日大破之顗急召胡还寻阳遣军至南陵不敢下贼衆渐饥胡遣安北府司马沈仲玉领千人步取南陵迎粮仲玉领米三十万斛钱布数十舫竖榜爲城规欲突过行至贵口不敢进胡遣重军援接兴世寂之农夫安民等三千人至贵口击之仲玉走还顗营悉虏其资实胡衆骇惧胡诳顗云更帅步骑二万上取兴世兼下大雷余餫令顗悉度马配之其夜委顗趣梅根先令薛常宝办船悉发南陵诸军烧大雷诸城而走顗闻胡走亦弃衆西奔至青林见杀余见通鑑九月宋杀郢州刺史安陆王子绥荆州刺史临海王子顼湘州刺史邵陵王子元己酉魏初立郡学冬十月乙卯宋杀永嘉王子仁等十人世祖二十八子至是遂尽宋徐州刺史薛安都汝南太守常珍奇等降乙亥命将军张永等迎之安都珍奇降魏解题曰太宗谓蔡兴宗曰顷日人情云何事当济否兴宗曰今商旅断絶而米甚丰贱四方云合而人情更安以此卜之清荡可必但臣之所忧更在事后禇渊以手版筑兴宗兴宗言之不已上曰如卿言今事犹未平也至是帝之念虑已异前日贾勇示威遂使降者转侧兴宗之虑岂不逺哉事见通鑑戊寅宋立子昱爲太子魏救彭城悬瓠十一月壬子宋兖州刺史毕衆敬降之解题曰按魏书列传安都以城入魏衆敬不同其谋子元宾以母并百口悉在彭城恐交致祸日夜啼泣遣请衆敬衆敬犹未从之衆敬先已遣表谢授兖州刺史而以元宾有他罪独不舍之衆敬拔刀斫柱曰皓首之年唯有此子今不原贷何用独全遂以城降魏夫以他罪杀一毕元宾而兖州丧败则前日蔡兴宗所谓普天同逆冝镇以静以至信待人逆徒亲戚布在宫省宜明罪不相及之义者岂非至言也哉事见通鑑十二月宋豫州刺史殷琰益州刺史萧惠开梁州刺史柳元怙降益州刺史刘勔克寿阳是岁宋侨立兖州于淮隂徐州于钟离青冀二州于欝洲大事记续编卷三十七大事记续编卷三十八钦定四库全书大事记续编卷三十八明王祎撰春正月癸巳魏都督诸军尉元大破张永等于吕梁东遂取淮北及豫州淮西之地解题曰按通鑑考异索虏传曰永攸之败退虏攻青兾二州执文秀道固又下书曰淮北三州民自天安二年正月三十日壬寅昧爽已前罪一切原免按青州破在五年淮北三州盖徐司豫壬寅二十日壬子三十日也闰月宋青州刺史沈文秀兾州刺史崔道固降魏二月复降宋三月魏征南大将军慕容白曜督诸军攻之秋八月壬寅宋遣中领军沈攸之攻彭城魏拒之攸之败走魏取下邳宿豫淮阳磐阳解题曰按宋州郡志淮阳郡属徐州宿豫属淮阳磐阳属青州齐郡戊申魏改元解题曰通鑑不载阙也魏冯太后还政冬十二月常珎奇降宋时宋断内外百官俸春正月魏攻宋豫州刺史刘勔破之魏尉元都督徐南北兖三州军事徐州刺史解题曰按魏书地形志南北兖州宋治瑕邱魏领泰山鲁髙平任城东平东阳平郡六既有南兖州则兖州爲北兖州矣二月崔道固降魏宋交州人李长仁据州反夏四月丙子朔日有食之己卯宋减郡县田租之半解题曰王容曰宋自孝建以来用度奢侈安得有蠲赋减租之事宋书废帝纪永光元年二月减州郡县田租之半谓州郡县官公田及奉禄也明帝泰始三年复郡县公田故今年又减其租入之半然则田租乃废帝纪所书田禄也通鑑偶不书减田禄复公田二事故难稽其端绪尔秋七月庚申宋以骁骑将军萧道成爲南兖州刺史以本冬十月癸酉朔日有食之十一月李长仁降宋宋将军阮佃夫中书通事舍人王道隆员外散骑侍郎杨运长预政解题曰按齐书倖臣传晋令中书舍人九品江左置通事郎管司诏诰其后郎爲侍郎而舍人亦称通事宋孝武以来士庶杂选明帝世专爲佞倖矣齐初关谳表启发署诏𠡠侍郎之局复见侵矣建武世诏令殆不关中书专出舍人省内舍人四人所置四省其下有主书令史人数无员莫非左右要密天下文簿版籍入副其省万机严祕有如尚书春正月乙丑魏执沈文秀青冀尽入于魏解题曰通典魏自太武以后渐更强盛宋明以后及于齐梁国土渐蹙自守不暇虽时有侵掠而退不旋踵故魏之城鎭少被攻围二月己卯魏上党公慕容白曜都督青齐东徐三州军事开府青州刺史封济南王魏立输租法除杂调夏五月魏立僧祗佛图戸解题曰沙门统昙曜奏平齐户及诸民有能岁输谷六十斛入僧曹者即爲僧祗户粟爲僧祗粟至于俭岁赈给饥民又请民犯重罪及官奴以爲佛图戸以供诸寺扫洒岁兼营田输粟并许之于是僧祗戸粟及寺戸徧于州镇矣朱黼曰先王度地而授民料民以制食因口之多寡而赋之地故有夫井之定数因歳之登耗而给之食故有鬴钟之定法惟其品节剂量于细微之中故地无旷土民无失业自佛教入中国民之游惰者尽归沙门于是天下多不畊之人自魏显祖听民入粟爲僧祗戸于是天下有不耕之地听民之犯罪者得入爲浮屠戸于是天下有不得役使之人然昙曜始初输粟之请犹以遇凶歳即以赈给今虽凶歉不得而用也始初洒扫之请犹以民有重罪及没入官奴者今虽平民不得而止也流弊日甚可胜叹哉六月魏立子宏爲皇太子宋杀车骑将军开府南豫州刺史庐江王祎冬十月丁卯朔日有食之十一月丁未魏复修好于宋十二月戊戌宋建安王休仁解杨州刺史宋置三巴校尉春正月乙亥宋制岁祀明堂间祀南郊夏六月癸卯宋以镇南将军江州刺史王景文爲左仆射杨州刺史秋九月柔然侵魏魏伐柔然大败之冬十月魏杀慕容白曜春二月戊戍宋分交广州置越州解题曰按州郡志越州分交之合浦宋寿广之临漳又新立百梁壠苏永宁安昌富昌南流六郡甲寅宋杀骠骑大将军南徐州刺史晋平王休祐夏五月戊午宋杀太尉领司徒建安王休仁解题曰休仁爲计诛鉏孝武诸子至无遗育终亦不能自免而已矣事见通鑑庚午宋以右仆射袁粲爲尚书令吏部尚书禇渊爲左朴射宋杀太子屯骑校尉寿寂之秋七月乙丑宋杀车骑大将军江州刺史巴陵王休若以骠骑大将军桂阳王休范爲江州刺史宋杀前督豫州军事吴喜宋征萧道成爲散骑常侍八月丙午魏太子宏即皇帝位改元丁未尊魏主爲太上皇帝縂大政春正月甲寅朔宋改元一月己丑宋杀中书监扬州刺史王景文解题曰苏轼曰明帝答景文诏曰有心于避祸不若无心于任运千仞之木既摧于斤斧一寸之草亦悴于践蹋晋将军毕万七战皆获死于牖下蜀将费祎从容坐谈毙于刺客故甘心于履危未必逢祸纵意于处安未必全福此言近于达者然明帝竟杀景文哀哉景文之死也手敕曰与卿周旋欲全卿门户故有此处分敕至景文与客棊棊竟歛子纳奁毕徐曰有诏见赐以死酒至未饮门生焦度在侧发酒覆地曰大丈夫安能坐受死州中文武足以一奋景文曰知卿至心若见念者爲我百口计乃作墨启答敕致谢死生亦大矣而景文安之岂贪权窃国者乎明帝可谓不知人矣余见通鑑夏四月己亥宋袁粲及护军将军禇渊右仆射刘勔荆州刺史蔡兴宗郢州刺史沈攸之受顾命渊荐萧道成爲右卫将军共掌机事宋主殂庚子太子昱即皇帝位乙巳以安成王凖爲扬州刺史解题曰道成之自南兖被徴也尝以兵动虏逡巡而不至矣及在北兖被徴也又尝有骨肉相残祸难将兴方与卿等戮力之言矣使渊而不知是不智也知而荐之是不忠也天方厌刘氏厚其毒而降之罚于渊何尤哉事见通鑑六月乙巳宋尊皇后曰皇太后立妃江氏爲皇后秋闰七月甲辰宋鎭西将军沈攸之都督荆湘梁宁等八州军事荆州刺史解题曰按州郡志宁州领建宁晋宁牂柯平蛮夜郎朱提南广建都西平西河阳东河阳云南兴宁兴古梁水郡十五八月戊午宋开府乐安宣穆公蔡兴宗卒冬十一月魏上皇击柔然己亥宋平西将军郢州刺史刘秉爲左仆射宋中书通事舍人阮佃夫加给事中辅国将军魏诏非天地宗庙社稷勿用牲春正月戊寅朔宋改元二月吐谷浑寇魏夏四月戊申魏伐之秋七月魏诏河南六州戸收绢一匹绵一斤租三十石八月吐谷浑降魏冬十月武都王杨僧嗣卒从弟文度自立降魏十一月宋袁粲罢固辞起复十二月癸卯朔日有食之夏五月壬午宋太尉桂阳王休范反平南将军萧道成屯新亭壬辰休范攻之死其将攻朱雀桁镇军将军刘勔死之东府䧟丙申始平六六月庚子以道成爲中领军鎭南将军南兖州刺史解题曰道成振旅凯入百姓縁道聚观曰全国家者此公也以道成爲中领军赏其功也道成之得兵权始于此而篡宋之基亦始于此余见通鑑南朝宫苑记朱雀门吴所立名大航门南临淮水北直对宣阳门去台城可七里晋咸和中改朱雀门郢州刺史晋熈王爕克寻阳魏罢门房之诛魏不赦春三月宋以车骑将军张敬儿都督雍梁州军事雍州刺史秋七月宋以开府卫将军袁粲爲中书监开府领司徒中军将军禇渊爲尚书令八月魏置河东盐官解题曰按魏书食货志河东郡盐池旧立官司以收税利是时罢之而民有富强者专擅其用贫弱者不得资益延兴末复立监司量其贵贱节其赋入公私兼利世宗即位政存寛简复罢其禁与百姓共之其国利所须别爲倐制取足而已自后豪贵之家复乘势占夺近池之民又輙障吝强弱相陵神龟初太师高阳王雍太傅清河王怿等奏绕池之民尉保光等擅自障禁取与自由贵贱任口请依先朝之诏禁之为便于是复置监官以监检焉其后更罢更立以至于永熈夏六月辛未魏皇太后冯氏弑太上皇壬申改元乙亥宋以左仆射刘秉爲中书令加萧道成左仆射戊寅魏尊皇太后曰太皇太后临朝称制谥太上皇献文皇帝秋七月戊子宋征北将军南徐州刺史建平王景素起兵乙未败死春正月乙酉朔魏改元解题曰太和本魏明帝石勒晋海西公李势年号夏四月宋南豫州刺史阮佃夫等谋废立甲戍伏诛秋七月戊子宋萧道成弑其主追废爲苍梧王壬辰安成王凖即皇帝位改元甲午宋萧道成镇东府丙申自爲録尚书事袁粲爲中书监禇渊开府刘秉迁尚书令加中领军加沈攸之车骑大将军开府八月癸亥粲镇石头解题曰按齐书列传髙祖坐东府高楼纪僧眞侍侧上曰诸将劝我诛袁刘我意不欲便耳袁刘在道成掌握中久矣事见通鑑丙子魏诏工商皂𨽻有役者止本部丞九月乙酉魏定律令冬十月杨文度取仇池十二月魏击走之宋沈攸之举兵讨萧道成壬申宋袁粲刘秉谋诛萧道成不克死之解题曰按列传粲与萧道成禇渊刘秉入直平决万机时谓之四贵粲闲黙寡言不肯当事主书每往谘决或高咏对之时立一意则衆莫能改好饮酒善吟讽独酌园庭以此自适居负南郭门无杂客及受遗当权四方辐凑闲居髙卧一无所接顺帝即位迁中书监司徒侍中如故时道成居东府使粲镇石头粲自以身受顾託不欲事二姓密有异图丹阳尹刘秉宋代宗室前湘州刺史王藴太后兄子素好武事并虑不见容于道成皆与粲相结将帅黄回任候伯孙昙瓘王宜兴彭文之卜伯兴等并与粲合余见通鑑王师古曰沈攸之之讨道成以爲少帝昬狂宜与诸公密议共白太后下令废之柰何交结左右亲行弑逆其言当矣盖人臣弑逆之罪夫人皆得以讨之况受遗之大臣乎方道成召袁粲刘秉入议其心犹有所顾忌二子当正色明义而不爲兇𦦨所胁可也乃退缩畏沮拱手而付之道成及簒弑已成乃行茍简之计欲以一死报国所谓匹夫匹妇之爲谅也岂大臣之义哉闰月乙未宋沈攸之攻郢州壬寅魏斩杨文度以杨文𢎞爲武都王乙巳宋萧道成假黄钺屯新亭春正月沈攸之衆溃于郢张敬儿袭据江陵攸之自杀二月癸未宋萧道成自加太尉都督十六州军事卫将军禇渊爲中书监司空吏部郎王俭爲太尉长史夏四月辛卯宋杀前郢州刺史黄回五月魏禁皇族贵戚与非类昬偶六月丁酉宋以杨文𢎞爲武都王秋八月乙未宋以散骑常侍中领军萧嶷爲江州刺史江州刺史萧赜爲领军将军九月乙巳朔日有食之丙午宋萧道成自加太傅大都督中外军事加殊礼辞不受冬十月壬寅宋立皇后谢氏十二月宋尚书令王僧䖍奏补缀礼乐大事记续编卷三十八大事记续编卷三十九钦定四库全书大事记续编卷三十九明王祎撰春正月甲辰宋以萧嶷爲镇西将军都督荆湘等八州军事荆州刺史辛亥以萧赜爲尚书仆射中军大将军开府三月癸卯朔日有食之甲辰宋萧道成自爲相国齐公加九钖庚戌宋齐公道成杀临川王绰夏四月壬申朔宋齐公道成自进王爵甲戌宋齐王道成杀武陵王賛丙戌宋齐王道成自加殊礼甲午即皇帝位大赦改元解题曰按本纪有犯乡论清议一皆荡除盖遵宋高祖之旧也宋庠纪年通谱建元本汉武帝刘聪晋康帝苻坚年号曹操司马氏刘裕皆出身任人之事辛勤数十年而后得之未有如萧道成杨坚初无功德在民徒恃其姿相扼吭而攘人之国者也故齐隋运祚亦最促数诗曰皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅天命其果僭哉事见通鑑废宋帝爲汝隂王迁之丹扬奉朝请裴顗死之戊戌齐以子嶷爲尚书令杨州刺史齐命羣臣言事魏罢候官五月辛亥齐断衆募齐封功臣禇渊等有差解题曰晁说之曰自开辟以来未有比肩近臣一旦北面称翊賛佐命以本朝输人者实自渊始事见通鑑己未齐弑汝隂王寻谥曰宋顺帝辛酉杀宋宗室解题曰宋宗室之受祸尤烈于晋矣事见通鑑丙寅齐尊考妣曰帝后齐徙兖州刺史垣崇祖爲豫州刺史六月甲申齐立王太子赜爲皇太子秋七月丁未齐赦交州以李长仁弟叔献爲刺史九月丙午齐司空禇渊领尚书令冬十一月癸丑魏遣梁郡王嘉等奉前义杨王昶伐齐春正月齐王俭爲左仆射二月丁卯魏攻齐寿阳垣崇祖破走之齐定簿籍齐分荆益州置巴州夏五月齐立六门都墙秋八月魏冦齐九月甲午朔日有食之闰九月魏围朐山败还冬十月徐兖州民叛魏魏讨之十一月戊子齐以杨后起爲武都王十二月戊戍齐禇渊爲司徒豫章王嶷爲中书监司空杨州刺史春正月魏攻齐淮阳败走解题曰按魏虏传初虏至縁淮驱略江北居民惩佛貍时事皆惊走不可禁止乃于梁山置二军南置三军慈姥置一军洌洲置二军三山置二军白沙洲置二军蔡洲置五军长芦置二军菰浦置二军徐浦置一军余见通鑑二月癸丑齐罢南蛮校尉秋七月己未朔日有食之齐聘魏九月魏徐兖州平冬魏新律成春三月庚申齐禇渊王俭受遗壬戌齐主殂解题曰按齐纪帝少沈深有大量寛严清俭喜怒无色即位后身不御精细之物敕中书舍人桓景真曰主衣中似有玉介导此制始自大明末泰始尤增其丽畱此政是兴长病源可即时打碎凡复有可异物皆冝随例也毎曰使我治天下当使黄金与土同价欲以身率天下移变风俗蘓轼曰帝之意则善矣然岂有此理者哉孟子曰物之不齐物之情也巨屦小屦同价人岂爲之哉而孟子亦自忘其言爲菽粟如水火之论金之不可贱如土犹土之不可使贵如金也余见通鑑太子赜即皇帝位乙丑渊录尚书事俭爲尚书令夏六月甲申朔齐主立子南郡王长懋爲皇太子秋七月齐南康文简公禇渊卒九月杨文宏卒魏以杨后起爲武都王冬十一月魏祀庙牲牢器服依古制春正月辛亥齐改元齐诏治民之官复田秩解题曰按齐史列传宋武以来州郡秩俸及杂供给多随土所出无有定凖豫章王嶷上表请明立定格班下四方永爲恒制夏四月壬午齐改塟袁粲刘秉沈攸之丁亥齐杀五兵尚书垣崇祖散骑常侍荀伯玉五月齐杀车骑将军开府张敬儿秋七月魏聘齐冬十二月朔日有食之癸丑魏始禁同姓爲㛰是歳齐省巴州齐中书舍人茹法亮吕文显等縂重权夏六月壬寅封法亮望蔡男解题曰事见通鑑按齐史列传法亮与㑹稽吕文庆临海吕文显并以姦謟事武帝文显爲外监专制兵权领军将军守虚位而已法亮文庆并势倾天下太尉王俭谓人曰我虽有大寄权寄岂及茹公武帝之治其体统乃如此丁卯魏増调帛谷始颁禄论赃春正月戊寅魏禁䜟纬巫觋齐复立国学夏五月开学士馆冬十月丁未魏均给田解题曰按魏书纪传志及通典太和元年三月诏曰去年牛疫死太半今东作既兴人须肄业有牛者加勤于常歳无牛者倍佣于余年一夫制治四十亩中男二十亩无令人有余力地有遗利给事中李安世上䟽曰窃见州郡之人或因年俭流移弃卖田宅事渉数世三长既立始复旧墟强宗豪族肆其侵凌争讼迁延连纪不判良畴委而不开冝更均量令力业相称又所争之田宜限年断事久难明悉属今主帝深纳之均田之制始于此矣九年给天下民田诸男夫十五以上受露田四十亩妇人二十亩奴婢依良丁牛一头受田三十亩限四牛所授之田率倍之三易之田再倍之以供耕作及还受之盈缩诸民年及课则受田老免及身没则还田奴婢牛随有无以还受诸桑田不在还受之限但通入倍田分于分虽盈不得以充露田之数不足者以露田充倍初受田者男夫一人给田二十亩课莳余种桑五十树枣五株榆三根非桑之土夫给一亩依法课莳余果及多种桑榆者不禁诸应还之田不得种桑榆枣果种者以违令论地入还分诸桑田皆爲世业身终不还恒从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课别给麻田十亩妇人五亩奴婢依良皆从还受之法诸有举戸老小癃疾无受田者年十一已上及癃者各受以半夫田年踰七十者不还所受寡妇守志者虽免课亦授妇田还受民田恒以正月诸土广民稀之处随力所及官借民种莳后有来居者依法封授诸地狭之处有进丁受田而不乐迁者则以其家桑田爲正田分又不足不给倍田又不足家内人别减分无桑之鄊凖此爲法乐迁者听逐空荒不限异州他郡唯不听避劳就逸其地足之处不得无故而移诸民有新居者三口给地一亩以爲居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者常从所近诸宰民之官各随地给公田刺史十五顷太守十顷治中别驾各八顷更代相付春正月癸亥朔魏朝㑹始服兖冕解题曰按魏志髙祖畱意文史文章百篇冠絶终古太和已后诏诰并自运笔事见通鑑闰月杨后起卒齐魏皆以杨集始爲武都王二月甲戌魏立党里邻三长定民户籍解题曰王通曰民不里居田不井授终茍道也魏孝文之治国也庶乎其不茍矣事见通鑑夏四月辛酉魏始置五等公服秋九月辛卯魏作明堂辟雍是岁魏分置州郡春正月丁亥魏定乐章戊子齐以太尉豫章王嶷爲大司马车骑将军竟陵王子良爲司徒卫将军王俭中军将军王敬则并加开府魏咸阳文公高允卒魏攻齐沘阳雍州刺史陈显达大破之解题曰按州郡志广平郡有沘阳县属今唐州夏魏大旱秋七月己丑听民出关就食八月柔然寇魏魏大破之九月魏出宫人冬十月罢工作散府藏夏四月魏据隔城齐将军曹虎大破之陈显达拔魏醴阳城解题曰按水经注醴水出南阳雉山东流厯唐山下南迳唐城又东南迳叶县故城北又东与叶西陂水㑹又东注叶陂又东迳潕阳故城北东迳郾县故城南入汝春正月辛亥魏主祀南郊始备犬驾夏五月乙巳齐南昌文宪公王俭卒秋八月魏聘宋冬十二月宋报之秋八月齐杀荆州刺史巴东王子响九月癸丑魏太皇太后殂魏主欲行三年之丧羣臣諌乃服朞解题曰事见通鑑胡宏曰晋武魏文徒能知母而不知父岂礼也哉春正月魏主始听政齐太庙荐亵味别祀于故宅夏四月己卯魏经始明堂改太庙五月己亥魏主更立律令亲决疑狱丙辰魏造五辂秋闰七月己卯魏始定庙祧之制八月戊戌魏废道坛乙巳魏定祭礼解题曰按礼志帝临皇信堂引见羣臣诏曰礼记祭法称有虞氏禘黄帝大传曰禘其祖之所自出称不王不禘论曰禘自既灌诗颂长发大禘尔雅曰禘大祭也夏殷四时祫禘烝尝周改禘爲祠王制称犆祫祫禘祫尝祫烝郑𤣥解天子祭圆丘曰禘祭宗庙太祭亦曰禘三年一祫五年一禘鲁礼三年丧毕而祫明年而禘祭有两禘明也王肃称天子诸侯皆禘于宗庙非祭天之祭禘祫一名也合而祭之故称祫审禘之故称禘三年一祫五年一禘縂而互举之故称五年再殷祭卿等便可议其是非尚书游明根等对曰郑氏之议禘者大祭之名宗庙禘祫并行圆丘一禘而已依礼春废犆祫于尝于烝则祫不于三时皆行禘祫之礼中书监高闾等对圆丘之禘于郑义同宗庙禘祫之祭与王义同长发大禘也殷王之祭斯皆非诸侯之礼诸侯无禘礼唯夏殷夏祭称禘又非宗庙之禘鲁行天子之仪不敢专行圆丘之禘改殷之禘取其禘名于宗庙因先有祫遂生两名据王氏之义祫而禘祭之故言禘祫禘祫止于一时帝曰王以禘祫爲一祭王义爲长郑以圆丘爲禘与宗庙大祭同名义亦爲当今互取二义着之于令冬十一月己未朔魏主禫于太和庙始即吉解题曰胡寅曰方孝文之欲三年也在廷之臣莫不沮遏帝心所陈每下非帝之至情先定几何不爲邪说所惑丧礼曰百官备百物具不言而事行者扶而起齐衰之丧盖对而不言也若夫八事之权非经礼也今孝文百官备矣是宜三日而粥三月而沐期十三月而练冠三年而禘使礼废而复起而羣臣狃于汉制杂以国俗使其君不得由改期而禘改月而禫是用古者父在爲母之服不中节矣无乃不得其本遂杀其末邪惜哉事见通鑑乙亥魏定官品乙酉魏始正四时迎气十二月辛亥魏脩乐官大事记续编卷三十九大事记续编卷四十钦定四库全书大事记续编卷四十明王祎撰春正月己未魏宗祀显祖于明堂遂登灵台辛酉以太祖配南郊齐竟陵王子良领尚书令壬戌魏承晋爲水德甲子魏罢租课乙丑魏诏踈属异姓王公递降一等二月甲午魏主朝日于东郊丁酉魏祀尧舜禹文王周公丁未亲祠孔子夏四月辛丑齐豫章文献王嶷卒解题曰永明末车驾数游幸唯嶷陪从上出新林苑同辇夜归至宫门嶷下辇辞出上曰今夜行无使爲尉司所呵也嶷对曰京辇之内皆属臣州愿陛下不垂过虑上笑每临幸辄极日尽欢嶷谓上曰古来言愿陛下寿偕南山或称万岁此殆近貌言如臣所怀实愿陛下极寿百年亦足矣上曰百岁复何可得止得东西一百于事亦济叶适曰萧氏父子智识凡猥曽无毫髪爲民请命之念放饭于大物流啜于高位国阼短促皆其自取民生其间受祸迫数可胜叹哉五月己巳尚书令竟陵王子良爲扬州刺史秋八月乙未魏伐柔然破之魏主养三老五更于明堂九月杨集始冦齐汉中魏以爲武兴王冬十二月癸未朔日有食之春正月丙子齐太子长懋卒三月乙亥齐雍州刺史王奂有罪伏诛其子肃奔魏夏四月甲午齐立南郡王昭业爲皇太孙戊戌魏立冯氏爲皇后秋七月癸丑魏立子恂爲皇太子戊辰齐遣镇军大将军江州刺史陈显达镇樊城解题曰按通典齐始全盛南郑樊城襄阳义阳寿春淮阳角城涟口朐山爲重镇其后频爲魏所侵至东昬永元初沔北诸郡相继败没又失寿春三年齐亡事见通鑑戊寅齐主殂中书郎王融谋立竟陵王子良左仆射西昌侯鸾迎太孙昭业即皇帝位八月壬午鸾爲尚书令癸未子良爲太傅解题曰按齐书列传融文辞辩捷尤善仓卒属缀子良特相友好晩节大习骑马才地既华兼借子良之势倾意宾客文武翕习辐凑之招集江西伧楚数百人并有干用世祖不豫诏子良甲仗入延昌殿侍医药子良日夜在殿内太孙间日入参承世祖疾笃蹔絶太孙未入内外惶惧百僚皆已变服融戎服绛衫于中书省阁口断东宫仗不得进欲矫诏立子良诏草已立上重蘓问太孙所在因召东宫器甲皆入遗诏子良辅政西昌侯鸾知尚书事萧衍谓范云曰主上大渐国家自有故事道路籍籍将有非常之举卿闻之乎云不敢答俄而帝崩融乃处分以子良兵禁诸门西昌侯闻急驰至云龙门不得进乃曰有勅召我排而入奉太孙登殿命左右扶出子良指麾部署音响如钟融知不遂乃释服还省叹曰公误我欝林深怨融余见通鑑胡寅曰武皇不豫融欲矫诏立子良而子良不知戎服绛衫断东宫仗而子良不知上殂融以子良兵禁诸门而子良又不知诚不知邪是不智也佯不知邪是不忠也危疑之际间不容穟而一听融诪张爲幻畧无可否至于迹渉疑似恐惧而殒乃自取之安得独罪融哉己丑魏主将伐齐以太尉东阳公丕等畱守齐王融伏诛九月魏聘齐辛酉齐主追尊考爲文皇帝庚午魏主至洛阳遣抚军大将军任城王澄谕畱司以迁都之意冬十月戊寅朔魏营洛都解题曰按河南志东西二十里南北十五里庙社宫室㑹府以外方三百歩爲一里开四门置里正四人门士八人縂二百二十里宣武景明二年筑坊三百二十各周一千二百叶适曰孝文迁洛不止慕古人居中土盖欲身在近地经营江左尔明年遣卢昶等使齐诏昶曰江扬不早当晩㑹是朕物卿等欲言便言无相疑难盖可见矣事见通鑑壬寅齐尊太妃爲皇太后立妃何氏爲皇后魏以王肃爲大将军长史十一月魏邺宫成徙御焉春正月丁未齐改元隆昌癸亥魏主南狩三月至平城夏四月庚辰魏罢西郊祭天戊子齐竟陵文宣王子良以忧卒解题曰按齐史列传子良既亡故人皆来奔赴陆惠晓于邸门逢袁彖问曰近者云云定复何谓王融见杀而魏凖破胆道路籍籍复云竟陵不永天年有之乎答曰齐氏微弱已数年矣爪牙柱石之臣都尽今之所余政风流名士耳若不立长君无以镇安四海王融虽爲身计实安社稷恨其不能断事以至于此道路之谈自爲虚说耳苍生方涂炭矣政当沥耳听之余见通鑑闰月丁卯齐镇军大将军西昌侯鸾自爲开府三月戊辰以中军将军新安王昭文爲扬州刺史五月甲戍朔日有食之秋七月乙亥魏以宋王刘昶爲大将军镇彭城壬辰齐西昌侯鸾弑其主追废之爲欝林王丁酉奉新安王昭文即皇帝位改元延兴鸾自爲骠骑大将军录尚书事扬州刺史解题曰宋庠纪年通谱延兴本魏孝文年号九月壬申朔魏主临朝堂攷百官解题曰按后魏书列传初魏自公侯以下迄于选臣动有万数冗散无事吏部尚书任城王澄品爲三等量其优劣尽其能否之用咸无怨者余见通鑑齐萧鸾杀司徒鄱阳王锵等七人冬十月齐萧鸾自爲太傅大将军都督中外军事宣城郡王加殊礼杀江夏王锋等五人甲辰魏主以东阳公丕爲太傅録尚书事辛亥发平城齐宣城王鸾废其主爲海陵王癸亥自即皇帝位改元解题曰周端朝曰荀彧以酖死刘穆之以忧死唐武宗深仇李珏杨嗣复事㑹之间略有先后便关生死齐高宗之容谢朏不杀卞彬亦乱世一难事事见通鑑宋庠纪年通谱建武本汉光武晋惠帝元帝石虎慕容忠年号十一月癸酉齐以西中郎长史始安王遥光爲扬州刺史丙戌以西中郎将闻喜公遥欣爲荆州刺史戊子齐立子寳卷爲皇太子魏主至洛阳置牧场于河阳齐弑海陵王十二月辛丑魏攻齐襄阳义阳钟离南郑壬寅魏禁胡服辛亥魏主伐齐春正月壬申齐遣兵拒魏癸酉魏禁侵掠乙未魏围钟离齐徐州刺史萧惠休破之二月魏主至寿阳丙辰至钟离齐遣将军裴叔业救之义阳师退己未齐司州刺史萧诞破之丁卯魏主遣使临江数齐主罪三月师还夏四月南郑师退庚申魏主如鲁城祠孔子襄阳师退齐太子右卫率垣厯生追破之五月癸未魏主还洛阳甲申减冗官之禄六月己亥魏禁北语癸丑魏求遗书戊午魏法度量壬戌齐杀领军将军萧谌及抚军将军西阳王子明等秋八月乙巳魏选武勇爲羽林虎贲魏立国子太学四门小学九月庚午魏六宫文武迁洛阳丙戍幸邺冬十月丙辰魏主至自邺壬戌魏诏州牧品官属得失以闻十一月甲申魏主祀圜丘十二月丁酉齐置晋诸陵宿卫甲子魏赐羣臣冠服魏铸太和五铢始用钱春正月魏改姓元氏并改羣臣姓解题曰叶适曰书称别生分类而传有赐姓命氏之文盖帝王诸侯各爲族姓义不相袭后世封建法废既无专国不爲自族姓而天子亦无赐姓命氏之法至传国数百年而臣下仍用旧氏与编戸齐民无别盖以兵力崛起而无德势不暇尔虽然尊前代而慕圣贤使其后人以风流相命则犹可言也及魏起深北不毛以九十九姓爲部落姓改氏易流布诸华至隋唐凡胡邱周伊穆陆刘贺梁冦罗葛楼鲍何高潘薛甄杜之类皆夷种而三代汉魏之氏族荡不可识矣余见通鑑魏诏定诸州士族二月壬寅魏听羣臣终三年丧三月壬午齐去乗舆金银饰夏五月魏禁汉魏晋诸陵樵苏丁亥魏主祀方泽秋七月魏废皇后冯氏冬十月戊戌魏以代迁之士皆羽林虎贲司州民十二夫调一爲四年更卒岁开畨假以供力役闰十二月丙寅魏废太子恂爲庶人戊辰魏置常平仓魏恒州刺史穆泰定州刺史陆叡等谋反遣吏部尚书任城王澄执之解题曰恒州领代郡善无梁城繁畤髙柳北灵邱内附灵邱八郡定州领中山常山鉅鹿博陵北平五郡春正月丙申魏立子恪爲皇太子乙巳魏主北巡丙辰齐杀尚书令王晏二月甲子以左仆射徐孝嗣爲尚书令癸酉魏主至平城穆泰陆叡伏诛免并州刺史新兴公丕爲民解题曰穆泰爲定州刺史辞以疾病土温则甚请恒州自效髙祖许之乃以恒州刺史陆叡爲定州泰代焉泰不愿迁都叡未及发而泰已至遂潜相扇诱图爲叛乃与叡及安乐侯隆抚冥鎭将鲁郡侯业骁骑将军超鎭北将军乐陵王思誉等谋推朔州刺史阳平王颐爲主颐不从伪许以安之密表其事高祖乃遣任城王澄率并肆兵以讨之澄先遣治书侍御史李焕单车入代出其不意泰等惊骇计无所出焕晓谕逆徒示以祸福于是凶党离心莫爲之用泰自度必败乃率麾下数百人攻焕冀以一捷不克单马走出城西爲人擒送澄寻亦到穷治党与高祖幸代亲见罪人问其反状泰等伏诛余见通鑑叶适曰泰与陆叡元丕遂诱子恂爲逆皆縁迁都乃知盘庚委曲告谕非畏其臣也夏四月魏杀故太子恂解题曰按齐书魏虏传初伪太后冯氏兄昌黎王冯莎二女大冯美而有疾爲尼小冯爲皇后生伪太子恂后大冯疾差纳爲昭仪宏初徙都恂意不乐思归桑干宏制衣冠与之恂窃毁裂解髪爲编服左衽大冯有宠日夜谗恂宏出邺城马射恂因是欲叛北归密选宫中御马三千匹置河隂渚皇后闻之召执恂驰使告宏宏徙恂无鼻城寻杀之立大冯爲皇后余见通鑑冯太后亲弑髙宗者也而孝文乃立其二姪女爲后既废小冯而立大冯复因大冯之谮而杀其子而大冯亦卒以滛乱废死以孝文之贤生性过人独于大伦之际顾弗加察岂夷之爲俗不能遽除故邪六月庚申魏主迁洛阳秋七月甲午魏立昭仪冯氏爲皇后八月庚辰魏主伐齐氐帅杨灵珍袭杨集始九月丁酉魏遣河南尹李崇讨之魏攻齐南阳魏李崇克武兴以爲梁州刺史冬十月丁巳魏主攻齐新野甲戌齐遣太子中庶子萧衍等救雍州十一月齐以杨灵珍爲武都王十二月丁丑齐遣度尚书崔慧景救雍州齐将军鲁康祚豫州刺史裴叔业侵魏魏豫州刺史王肃败之春正月丁亥魏拔新野齐沔北诸戍皆遁乙未齐遣太尉陈显达救雍州丁未齐杀河东王铉等十人高武子孙遂尽解题曰叶适曰魏晋取人之国甚酷多杀贤士大夫而其子孙独得免知废兴存亡之要不在此故也至刘裕惩创司马复兴遂残灭无遗育而萧道成效之及其甚也鸾以庶代宗亦然哀哉事见通鑑二月甲子魏拔南阳三月壬午朔齐崔慧景萧衍败于邓城解题曰今襄阳府襄阳县有旧邓城鎭即汉旧县辛亥魏主如悬瓠王肃攻义阳齐裴叔业围涡阳以救之大破魏师叔业军亦溃解题曰涡阳今亳州䝉城县夏四月甲寅齐改元丁卯齐大司马㑹稽太守王敬则反五月伏诛秋七月壬午魏减宫掖近属费以给军赏癸卯齐太子中庶子萧衍爲雍州刺史解题曰按梁史列传张𢎞䇿𢎞胄从武帝宿酒酣语及时事帝曰天下方乱舅知之乎冬下魏军方动则亡汉北王敬则猜嫌己乆当乘间而作𢎞䇿曰敬则张两红眼容能立事帝曰敬则庸才爲天下唱先尔主上运祚尽于来年国权当归江刘而江甚隘刘又闇弱都下当大乱死人如麻齐之厯数自兹亡矣梁楚汉当有英雄兴𢎞䇿曰瞻乌爰止于谁之屋帝笑曰安知非仆𢎞䇿起曰今夜之言是天意也请定君臣之分帝曰舅欲效邓晨乎是冬魏攻新野明帝密诏武帝代曹虎监雍州事𢎞䇿闻之心喜谓帝曰夜中言当验帝笑曰且勿多言𢎞䇿从帝西行余见通鑑己酉齐主殂太子宝卷即皇帝位九月己亥魏以不伐丧退师冬十一月戊子齐立妃禇氏爲皇后春正月戊寅朔齐改元解题曰宋庠纪年通谱永泰以疾不瘳望气者云冝改元永元本汉和帝张茂年号齐遣太尉陈显达等击魏癸未魏前将军元英拒之戊戌魏主至洛阳二月癸亥魏以中军上将军彭城王勰爲司徒齐陈显达破中山王英取马圈解题曰按齐书列传马圈城去襄阳三百里方舆志在邓州穰县北后魏立爲镇即汉沮阳县地三月庚辰魏主发洛阳显达大败而还夏四月丙午朔魏主殂于谷塘原赐皇后冯氏死彭城王勰奉丧至鲁阳丁巳太子元恪即皇帝位解题曰魏氏之兴且百年矣至孝文始兴礼乐修制度又慕中华迁居洛邑然不过一再传国遂分裂以底于亡或者遂谓去乎夷狄而未能合乎中国则足以速其亡而已盖魏之所以乱者始于世宗政事之不修继以胡后之淫乱元禧元雍之辅相无状刘腾元乂之黩货稔衅兴礼乐修制度慕中华何预焉事不察其原而猥其迹则儒者之论几于可废矣事见通鑑五月魏以侍中北海王详爲司空鎭南将军王肃爲尚书令镇南大将军广阳王嘉爲左仆射尚书宋弁爲吏部尚书与太尉咸阳王禧右仆射任城王澄等辅政勰都督冀定等七州军事定州刺史六月戊辰魏主追尊母高氏爲文昭皇后封后兄肇爲平原公齐始安王遥光抚军大将军开府徐孝嗣右仆射江祏中领军萧坦之侍中江祀卫尉刘暄更直内省萧衍闻之修武备祏议废立秋八月杀袥及祀乙卯遥光据东府起兵己未败死解题曰按梁元帝金楼子遥光将败都不识人孙乐祖曹树生常心腹委付问孙卿是谁树生曰是孙乐祖仍复问卿是谁曹以名答于时名士偕在侧见不识人沈昭略昭光之徒一时皆去余见通鑑齐之始安犹宋之建安也建安教明帝杀孝武诸子而寻亦见及始安教明帝杀髙武子孙而卒亦无所容不但身受其害而国亦随之哀哉己巳齐以孝嗣爲司空坦之爲右仆射暄爲领军将军闰八月杀坦之及暄冬十月乙未齐杀孝嗣及将军沈文季十一月丙辰齐太尉江州刺史陈显达反十二月甲申袭宫城乙酉伏诛解题曰按齐书列传自江祏始安王遥光等诛后左右应敕捉刀之徒并专国命人间谓之刀敕权夺人主时徐世尤见宠信自殿内主帅爲直合骁骑将军陈显达事加崔慧景侍中护军将军平南将军都督衆军事屯中堂加世辅国将军专势号令慧景备员而已余见通鑑薛季宣曰世祖任外监则领军但守虚位东昬信直合则都督实不领兵甚者御刀用事谓之八要故萧衍谓以昬主役刀敕之徒爲不足畏者此也魏制官品春正月乙巳魏改元齐冠军将军豫州刺史裴叔业叛降魏丁未魏遣骠骑大将军彭城王勰等赴寿阳二月戊戌勰爲扬州刺史己亥叔业死三月乙卯齐遣平西将军崔慧景讨之夏四月慧景至广陵反南徐兖二州刺史江夏王宝𤣥入之慧景围宫城征虏将军豫州刺史萧懿赴难慧景败死丙申彭城王勰败齐将军骠骑司马陈伯之于硖石取合肥建安五月己酉宝𤣥死六月勰进大司马秋七月伯之攻寿阳八月乙酉勰大破之于肥口淮南入于魏解题曰按齐书州郡志郢州有建安左郡又按水经注淮水迳寿阳县西北肥水从县城西北入淮谓之肥口在今安丰军寿春县应劭注西汉肥陵云夏水出城父城东南至此与肥合故曰合肥唐卢潘云肥水出鸡鸣山北流二十里分爲二其一东南流经合肥县南东南入巢湖其一西北流二百里出寿春西投于淮尔雅归异出同曰肥冬十月己卯齐杀尚书令萧懿丁亥魏大司马彭城王勰录尚书事十一月齐萧衍及西中郎长史行荆州事萧颕胄奉荆州刺史南康王宝融举兵十二月颖胄遣将军杨公则降湘州魏罢盐禁解题曰见魏孝文延兴五年解题春正月乙巳齐萧衍等奉南康王宝融爲相国戊申衍发襄阳庚戌魏主亲政罢彭城王勰咸阳王禧爲太保北海王祥爲大将军録尚书事恒州刺史于烈爲领军魏主年少倖臣外戚用事魏政浸衰二月齐萧衍围鲁山攻郢城解题曰萧衍之攻郢城无异沈攸之之攻郢城而成败不同何也天命之向背人心之去就先后有不同故也事见通鑑三月乙巳南康王宝融即皇帝位于江陵改元丙午废其主爲涪陵王以尚书令萧颕胄行荆州刺史加左仆射萧衍都督征讨军事假黄钺解题曰宋庠纪年通谱中兴本慕容年号夏五月魏咸阳王禧谋反伏诛齐巴西巴东郡遣兵击萧颕胄涪陵王遣军主吴子阳等救郢州秋七月甲午雍州刺史张欣泰等谋废涪陵王不克死丁酉萧衍遣兵袭破子阳丁巳鲁山降己未郢城降八月江州刺史陈伯之降九月魏筑洛阳诸坊己亥魏立皇后于氏冬十月甲戌齐萧衍大败将军王珍国等于朱雀航围宫城十一月丁酉魏北海王祥爲太𫝊领司徒壬寅齐巴东公萧颕胄卒解题曰按齐史列传武帝年垂强仕方有冢嗣时徐元瑜降而又颖胄暴卒时人谓之三庆则武帝之存心可见矣余见通鑑魏鎭南将军元英请南伐不报解题曰按后魏书列传平南将军荆州刺史元嵩表萧宝卷骨肉相残忠良先戮流闻宝卷荆州刺史萧衍兄懿于建康阻兵与衍相持荆郢二州刺史并宝卷之弟臣若遣书相闻并力除衍平衍之后彼必旋师赴救丹阳当不能固全汉沔臣之兵威已得临据则沔南之地可一举而收竚兵观衅若其零落之形已彰便可顺流摧锋长驱席卷既而衍克建康乃止通鑑止载元英源怀之请而不及此十二月丙寅齐王珍国等弑涪陵王萧衍以宣徳太后令废之爲东昬侯衍自爲大司马録尚书事扬州刺史承制潘贵妃及外监茹法珍等伏诛大事记续编卷四十大事记续编卷四十一钦定四库全书大事记续编卷四十一明王祎撰春正月戊戌齐宣德太后临朝称制萧衍自为都督中外军事加殊礼甲寅自为相国梁公加九钖二月杀太常湘东王宝眰等三人丙寅以骠骑司马沈约为吏部尚书兼右仆射黄门侍郎范云为侍中丙戌衍进王爵三月辛丑杀中将军邵陵王宝攸等三人衞将军鄱阳王宝寅奔魏齐主东归夏四月丙寅梁王衍自即皇帝位改元丁卯废齐主为巴陵王迁之姑熟治书侍御史颜见逺死之解题曰宋庠纪年通谱天监取诗云天之降监初齐和帝镇荆州以颜见逺为录事参军及即位以为治书侍御史兼中丞髙祖受禅见逺乃不食发愤数日而卒帝闻之曰我自应天从人何预天下士大夫事而颜见逺乃至于此也余见通鑑梁主追尊考妣为帝后封功臣十五人为公侯沈约为尚书仆射范云为散骑常侍吏部尚书戊辰梁弑巴陵王解题曰齐自髙帝至和帝五世通郁林王昭业海陵恭王昭文为七世凡二十四年梁议赎刑解题曰朱熹曰赎刑盖本舜典金作赎刑之语实则不然舜典所谓赎者官府学校之刑尔若五刑则固未甞赎也五刑之寛惟处以流鞭扑之寛方许其赎汉张敞以讨羌兵食不继为入谷赎罪之法初未甞及杀人与盗之罪而萧望之等犹以为如此则富者得生贫者独死恐开利路以伤治化曾谓唐虞之世而有是赎法哉惟周穆盘游无度财匮民劳至其末年无以为计乃为赎刑之法以敛民财后世当戒而不当遵也事见通鑑齐宗室南康侯子恪等仕梁以寿终解题曰姚察曰昔魏借兵威而革汉运晋因宰辅乃移魏厯异乎古之禅授以德相传故抑前代宗枝用絶民望然刘煜曹志犹显于朝及宋遂为废姓而齐之戚属一皆殱焉其祚不长抑亦由此有梁革命弗取前规髙祖之𢎞量度越前代矣胡寅曰梁武虽以兵取而其资非残忍之人也故于子恪等能保全之向使沈约不进邪説则必封巴陵于小国俾主齐祀矣帝以利害所迫狃于弊俗未受命间先杀宝攸等以胁中外既受命又惑于约而有郑伯禽之事是皆不知命之所为诗曰商之孙子其丽不亿上帝既命侯于周服侯服于周天命靡常夫惟顺天而受命则命在我矣何虞乎商之复得而𠞰其后裔哉向使武帝移待子恪之心以待巴陵王与宝攸等岂不为五朝盛德之主耶事见通鑑梁征前中书令谢朏处士何㸃㸃弟前国子祭酒𦙍涂朏𦙍不至梁镇军大将军江州刺史陈伯之反五月戊子遣领军将军王茂讨之六月梁以杨绍先为武都王陈伯之攻豫章不克遂奔魏梁益州刺史刘季连反秋八月梁定律令制钟律冬十一月甲子梁立子统为皇太子魏洛阳宫室始成是岁梁大旱春正月乙卯梁沈约范云为左右仆射梁刘季连降夏四月癸未朔魏以萧宝寅都督东扬等三州军事东扬州刺史齐王陈伯之都督淮南军事江州刺史五月丁巳梁霄城文侯范云卒尚书左丞徐勉右衞将军周舍秉政梁断郡县献奉六月梁以谢朏为司徒尚书令秋七月庚午魏复盐池之利辛未魏以彭城王勰为太师八月庚子魏以元英都督征义阳诸军事司州刺史冬十一月杨集始卒己未魏立其子绍先为武兴王癸亥魏侍中左仆射源怀行北边六镇三州怀奏损镇官解题曰梁载言十道四蕃志六镇在灵州怀逺县杜佑通典既于灵州怀逺县注云汉富平县魏六镇在此又于马邑云中单于界注六镇在焉岂灵州与云中封壤相错耶李吉甫元和郡县志丰州天德军城北六十里沃野故城即六镇从西第一镇东受降城光禄城东北有怀朔古镇即六镇从西第二镇东受降城武川城即六镇从西第三镇按魏本纪太和十八年魏主幸怀朔武川抚㝠柔𤣥四镇诏赐六镇及御夷城民粟是御夷在六镇之外也又明帝改沃野怀朔薄骨律武川抚㝠柔𤣥怀荒御夷诸镇为州岂怀荒御夷为州而沃野怀朔薄骨律武川抚㝠柔𤣥自为六镇欤魏纳贵嫔髙氏春正月丙寅魏改元解题曰宋庠纪年通谱正始本魏髙贵乡公髙云年号二月魏任城王澄攻梁钟离夏四月乃退五月丁未朔魏免太傅录尚书北海王详为庶人寻杀之解题曰按北史列传帝密令害之故书杀秋七月梁将军马仙琕救义阳大败八月乙酉魏降义阳取三闗封元英为中山王解题曰三闗者平靖闗一曰行者坡在信阳军南武阳闗一曰大寨广岘闗一曰九里闗亦属信阳军界左传蔡侯呉子伐楚还塞大隧直辕㝠阸乃武阳平靖冬十一月戊午魏营国学解题曰按北史儒林传序魏道武初定中原立太学置五经博士天兴增国子太学生员太武天安初诏立乡学太和建明堂辟雍尊三老五更又开皇子之学及迁都洛邑诏立国子太学四门小学大抵南北所为章句好尚互有不同江左周易则王辅嗣尚书则孔安国左传则杜元凯河洛左传则服子慎周易则郑康成诗则并主于毛公礼则同遵于郑氏余见通鑑甲子梁除金赎罪之科十二月己亥魏议定律令春正月癸卯朔梁置五经博士开五经馆解题曰按儒林传序江左草创日不暇给迄于宋齐国学时或开置而劝课未博建之不及十年废之多厯世祀髙祖诏求硕学治五礼定六律天监四年置五经博士广开馆宇招内后进于是以平原明山賔吴国沈峻建平严植之㑹稽贺玚补博士各主一馆馆有数百生其射䇿通明者即除为吏十数月间怀经负笈者云㑹又选学生如㑹稽受业于何𦙍分遣博士祭酒到州郡立学七年又诏大启庠斆博延胄子命皇太子皇子宗室王侯就业髙祖亲释奠于先师先圣申之以䜩语劳之以束帛济济焉洋洋焉大道之行也如是盖武帝孜孜学问博通经术故于庠序知所崇尚然其于圣经岂真有所得哉不然何委身释氏竟以亡天下也余见通鑑梁汉中太守夏侯道迁降魏魏以尚书邢峦为镇西将军赴之二月取汉中夏四月入劒阁梁益州刺史萧渊藻杀前刺史邓元起坐贬六月庚戌梁初立孔子庙秋七月魏军逼梁涪城冬十月丙午梁大举伐魏以扬州刺史临川王宏都督军事杨绍先称帝十一月戊辰朔魏讨之魏邢峦请取蜀不从是歳梁大有年春正月壬申魏灭杨氏以其地为东益州解题曰按通典汉建安中氐酋杨滕为部落大帅滕子驹始据仇池后有名千万者魏拜为百顷氐王孙飞龙渐盛晋武帝假西平将军还居畧阳茂捜元康初还保百顷苻坚克之茂捜孙宋奴二子佛奴佛狗佛奴子定有秦州之地后与乞伏干归战见杀佛狗子盛袭位至绍先为魏所灭以为武兴镇后改为东益州地形志东益州领武兴仇池槃头洛聚广苌广业梓潼七郡三月丙寅朔日有食之丁亥陈伯之自寿阳归梁夏四月乙未魏罢盐池禁庚戌魏以中山王英为征南将军拒梁军五月梁取魏宿预梁城合肥羊石霍丘等城六月取朐山城秋七月魏安将军都督东讨军事邢峦败梁师九月取宿预己丑梁临川王宏军溃于洛口冬十月魏中山王英围钟离十一月梁遣将军曹景宗救之解题曰水经注淮水北注下蔡县故城东又东径八公山北又东迳梁城四渎编案两淮对境图濠州㙭涧镇黄团新城之间有梁城滩北对欧村二十里洛河二十五里羊石魏书列传彭城王勰至寿春东定城戍至于阳石则阳石盖在寿春之东也又东闗枞水阳石合肥有急悬之切则阳石盖迩于合肥也寰宇记霍邱县本梁所置霍邱戍隋开皇为县春二月梁遣豫州刺史韦叡救钟离三月与曹景宗大破魏军中山王英走秋八月英坐除名解题曰叶适曰江南自刘裕后惟韦叡邵阳洲之捷最伟时魏号百万连城数十不止为一钟离也昔徐晃救曹仁破堰城四冡屯陷入围里遂全樊城叡于曹景宗营前立城致敌来攻装舰为水军拔栅斫桥魏人崩溃而钟离自解晃以勇夺敌气叡以勇夺敌势故皆能取胜也事见通鑑冬闰十月乙丑梁骠骑将军开府临川王宏为司徒左仆射沈约为尚书令丁卯魏尚书令髙肇弑皇后于氏春正月梁定品班解题曰按梁史列传天监初官名互有省置徐勉撰立选簿奏之有诏施用开九品为十八班自是贪冒茍进者以财货取通守道沦退者以贫寒见没矣二月庚午梁置州望郡宗乡豪掌捜荐三月戊子魏髙肇杀皇子昌秋七月甲午魏立贵嫔髙氏为后八月魏冀州刺史京兆王愉反乙丑遣镇北将军李平讨之解题曰宋庠纪年通谱改元建平本汉哀帝石勒慕容盛慕容德白亚栗斯刘义宣年号丁卯魏改元解题曰宋庠纪年通谱永平本汉明帝晋惠帝年号九月戊戌魏杀彭城王勰魏京兆王愉伏诛梁取三闗魏遣中山王英救之冬十月悬瓠降梁梁取魏宿豫安陆诸城十二月己未魏镇南将军都督南讨军事邢峦拔悬瓠解题曰通典梁氏雍州下溠戍夏口白茍堆硖石城合州钟离淮隂朐山为重镇及景平后江北悉陷髙齐汉蜀没于西魏安陆梁置南司州是歳柔然佗汗可污为髙车王弥俄突所杀春正月梁令诸儒草封禅仪着作郎许懋议古无封禅纳之解题曰梁武于是贤于汉唐之君逺矣事见通鑑魏取三闗三月魏侵梁雍州刺史吴平侯昺大破之冬十一月己丑魏主讲佛书解题曰帝于式干殿为诸僧及朝臣讲维摩诘经帝笃好佛理常于禁中亲讲经论沙门条录为内起居上既崇之下弥企尚至延昌中州郡僧尼寺积有一万三千七百二十七所余见通鑑朱熹曰佛教初入中国止有四十二章经是古书至东晋有谈义如今讲师作议一篇总説之今则文字至多余见天监十五年求佛书于西域解题春正月庚寅梁新作缘淮塘三月己丑梁主幸国子学诏皇太子以下皆入学夏四月丁巳梁诏尚书令史用士流解题曰朱黼曰周官太宰小宰宰夫之属上士八人中士十有六人下士三十有二人凡天下之务百官羣有司之事无不闗决总督也今行文书之史仅十有二而士乃五十六何贱者寡而贵者多乎盖掌官法官常以相切磋而出政令者非奔走服力小夫之所当与也使小夫足以办此则茍可以为利行奸者乌得而尽察之不若付之贤士虽文书阔略不足虑也汉自萧何以刀笔致相位遂谓天下大事茍知文书者皆足以相参考于是特立诵书九千文之科用以择吏曹参继之择郡国史亦不过木讷淳谨而已自是以徃令史虽非士流然相府掾属尚择人也魏晋以下遂专以国事委之吏胥武帝全用士流要不为无意也是岁梁始行大明厯春三月盗杀梁东莞琅琊太守以胊山降魏魏遣徐州刺史卢昶赴之夏四月梁遣将军马仙琕击之冬十一月朐山降十二月昶走仙琕追击大破之解题曰按魏书列传自经理江左唯中山王英败于钟离昶于朐山失利最为甚焉余见通鑑是后南北州名不可胜纪解题曰按宋书州郡志地理参差其详难举实由名号骤易境土屡分或一郡一县割成四五四五之中亟有离合千囘百改巧厯不算寻校推求未易精悉叶适曰时代迁换南北割裂而地之去留无常是人事不能免至于乐变慕广不求于政而求于地则后世之通患也其后又不止此或州增复名郡累冗号无益而祗为异去古逾远矣书地之法当存旧系雅削浮没猥而已春正月丙辰魏以车骑大将军尚书令髙肇为司徒尚书仆射清河王怿为司空夏四月乙丑魏改元冬十月乙亥魏立子翊为皇太子十一月梁五礼成行之解题曰普通五年中军将军徐勉上修五礼表伏寻所定五礼起齐永明三年太子歩兵校尉伏曼容表求制一代礼乐于时参议置新旧学士十人止修五礼军火散失天监元年尚书左丞何佟之启审省署之宜敕使外详时尚书叅详欲省礼局併还尚书仪曹诏即撰次于是尚书仆射沈约等请五礼各置旧学士一人各自举学士二人相助抄撰乃以右军记室参军明山賔掌吉礼中兵骑兵参军严植之掌㓙礼中军田曹行参军贺玚掌賔礼征虏记室参军陆琏掌军礼右军参军司马聚掌嘉礼何佟之总其事后以镇北谘议参军伏暅代之更使镇军将军沈约太常卿张充及臣三人同参厥务又使中书侍郎周舍庾于陵复豫参知大凡一千一百七十六卷八千一十九条余见通鑑叶适曰虽去取得失之中不可知然一时君臣不可谓不尽其心矣考之隋经籍志惟存吉礼十卷賔礼九卷春二月庚辰盗杀梁青冀二州刺史张稷以降魏梁北兖州刺史康绚讨平之解题曰按齐州郡志建元初以东海一郡属冀州全领一郡治连口通典泗州涟水县齐冀州寄治于此北兖州宋置于淮阴闰三月乙丑梁建昌隐侯沈约卒夏六月癸巳梁新作太庙秋魏恒肆二州频年地震山鸣解题曰肆州治九原领永安秀容鴈门宋白续通典秦始皇移楼烦郡于善无县今句注山北下馆城是也故续汉书云鴈门郡治阴馆魏文帝移郡南度句注置广武城后魏明帝移置广武东古上馆城初太平二年置肆州寄治忻州秀容城周宣帝移于此为代州三郡冬十月辛亥魏以髙肇为大将军大都督攻梁益州中䕶军元遥为征南将军都督遏梁楚梁初堰淮春正月丁巳魏主殂皇太子诩即皇帝位己未魏罢兵魏以右仆射任城王澄为尚书令与太保髙阳王雍秉政御史中丞王显弗从领军将军于忠诛之二月庚辰尊皇后为皇太后召髙肇还辛巳伏诛解题曰按列传于忠与门下议以肃宗幼年未亲机政太尉髙阳王雍属尊望重宜入居西栢堂省决庶政任城王澄明德茂亲可为尚书令总摄百揆奏中宫请即敕授御史王显欲逞其奸与中常侍给事中孙伏连等厉色不听寝门下之奏伏连等欲矫太后令以髙肇録尚书事显与渤海公髙勐同为侍中忠即于殿中收显杀之余见通鑑先是中书尚书之权迭为轻重至是女主临朝则门下之权重矣是年髙阳王雍为太师録尚书事与太傅怿等入居门下同釐庶政熙平二年太师髙阳王雍正元四年太尉汝南王悦入居门下参决尚书奏事又王遵业传时政归门下世谓侍中黄门侍郎为小宰相皆胡后临朝时后世三省并称遂为故实癸未魏髙阳王雍为太傅领太尉清河王怿为司徒骠骑大将军广平王怀为司空己亥魏尊胡贵嫔为皇太妃三月甲辰朔废皇太后魏于忠专朝政魏复百官禄罢绵麻税夏四月梁淮堰溃复作之秋八月乙亥魏于忠杀左仆射郭祚尚书裴植免髙阳王雍丙子魏尊胡太妃为皇太后以其父国珍为光禄大夫己丑清河王怿为太傅领太尉广平王懐为太保领司徒任城王澄为司空庚寅车骑大将军于忠为尚书令特进崔志为车骑大将军并仪同三司壬辰员外郎元义为通直散骑常侍九月魏太后临朝称令于忠为征北大将军冀州刺史任城王澄领尚书令梁将军赵祖悦袭据魏西硖石癸亥魏遣将军崔亮攻之解题曰西硖石见晋孝武太元八年解题冬十月乙酉魏胡国珍为中书监仪同三司闰十二月魏以髙阳王雍为太师録尚书事盗杀魏晋寿太守以降梁益州刺史鄱阳王恢遣巴西梓潼太守张齐赴之魏胡太后摄行祭事春正月戊辰朔魏改元魏以吏部尚书李平为镇东大将军行台二月乙丑克硖石平将攻浮山堰崔亮称疾师还三月戊辰朔日有食之夏四月梁淮堰成梁张齐破魏兵围武兴魏以镇南军司𫝊竖眼为西征都督秋七月击齐败之复取东益州九月梁淮堰壊魏任城王澄请重北边镇将选举不听是岁魏作永宁寺求佛书于西域解题曰太后好事佛民多絶户为沙门髙阳王友李玚上言三千之罪莫大于不孝不孝之大无过于絶祀孔子云未知生焉知死安有弃堂堂之政而从鬼教乎都统僧暹等忿玚谓之鬼教以为谤佛泣诉于太后太后责之玚曰天曰神地曰祇人曰鬼传曰明则有礼乐幽则有鬼神然则明者为堂堂幽者为鬼教佛本出于人名之为鬼愚谓非谤熙平元年诏遣沙门惠生使西域採诸经律正光三年冬还京师所得经论一百七十部行于世神龟元年冬司空尚书令任城王澄奏曰髙祖定鼎嵩瀍城内唯拟一永宁寺地郭内唯拟尼寺一所余悉城郭之外景明之初微有犯禁世宗爰发明㫖城内不造立浮屠僧尼寺舍正始三年沙门统惠深违禁前诏仍卷不行迩来十年私营转盛城郭之内垂五百寺夺民居三分且一昔如来阐教多依山林今此僧徒恋着城邑当由利引其心莫能自止非但京邑如此天下州镇僧寺亦然侵夺细民广占田宅如臣愚意都城中有营造麤功可改者请在郭外任择所便若僧不满五十者小就大寺未几丧乱加以河阴之祸朝士死者其家多舍宅以施僧尼京邑第舍略为寺矣今不复行柔然伏跋可汗大破髙车杀其王弥俄突春正月魏诏五铢钱与古钱通行巧伪者罪之魏考核军功寻止夏四月戊申魏中书监开府胡国珍为司徒梁宗庙以面代牲冬十月荐脩用蔬果春二月己酉魏改元解题曰宋庠纪年通谱获神龟于九龙殿灵芝池故改元神龟夏四月丁酉魏秦文宣公胡国珍卒号太上秦公魏复税绵麻解题曰諌议大夫张普惠上疏以为髙祖废大斗去长尺改重秤以爱万姓从薄赋知军国须绵麻之用故绢上税绵八两布上税麻十五斤万姓歌舞以供其赋自兹以降所税绢布渐渐长阔百姓怨嗟宰辅不寻其本革其弊存其可存而特放绵麻之调以悦天下之心尚书知国少绵麻便欲去天下之大信奏求还复以充国用不思库中大有绵麻而羣官共窃之何者今绢布匹有丈五之盈丝绵斤兼百铢之剰未闻依律罪州郡或一匹之滥一斤之恶则鞭户主连三长百官请俸之人乐长阔厚重无复准极不闻嫌长恶广求计还官者今若必复绵麻宜明立严禁复本幅度依太和之税使天下知二圣之心爱民惜法如此则髙祖之轨中兴于神龟矣夫髙祖增绵麻之初正以民之病于大斗长尺重秤有甚于绵麻故也然绵麻既取之后安能保后世幅度铢合不复增乎未几何时浸复长阔则虽蠲绵麻已无益矣况复从而征之乎天下之事固有以善意为之而反作俑于后日者此类是也魏主始月一视朝解题曰孝文临朝堂谓穆亮曰三代之礼日出视朝汉魏以降礼义渐杀晋令有朔望集公卿于朝堂而论政事亦无天子亲临之文今因卿等日中之集中前则卿等自论政事中后与卿等共议可否葢自孝文之后论政之礼又废矣至是始因张普惠之言而行之事见通鑑五月戊寅梁司徒骠骑大将军扬州刺史临川王宏免秋七月癸未朔魏以宦者侍中刘腾为卫将军仪同三司戊申魏弑故太后髙氏冬十月乙亥梁中军将军中书监临川王宏为司徒是岁魏复㩁盐春正月丁亥魏胡太后称诏二月庚午魏羽林虎贲杀征西将军张彛不复穷治解题曰识者于是知魏之将乱也按齐书本纪髙湖子谧仕魏至侍御史坐法徙懐朔镇生树树生欢累世北边故习其俗遂同鲜卑长而深沉有大度给镇为队主函使自洛阳还倾产以结客亲故怪问之曰宿将羽林相率焚领军宅朝廷惧其乱而不问为政若此事可知也财物岂可常保耶自是乃有澄清天下之志余见通鑑魏吏部尚书崔亮初立停年格选举失人自亮始解题曰通典亮奏为年格制官不问愚贤以停解日月为断虽复官须此人停日后者终不得取庸才下品年月久者则先擢用时沉滞者皆称其能后甄琛元脩义城王徽相继为吏部尚书利其便已踵而行之自是贤愚同贯魏之失才从亮始也及辛雄为吏部郎中上疏曰神龟以来专以停年为选士无善恶岁久先叙职无剧易名到授官执案之吏以差次日月为功能铨衡之人以简得老旧为平直且庸劣之人莫不贪鄙货贿是求肆心纵意致徭役不均发调违谬盖助陛下治天下者唯在守令宜须简置以康国道请上等郡县为第一清中等为第二清下等为第三清选补之法妙尽才具如不可并后地先才不得拘以停年竟无铨革三载黜陟有称者补在京名官如前代故事不厯郡县不得为内职则人思自勉书奏㑹帝崩夏五月戊戌魏以任城王澄为司徒骠骑大将军仪同三司魏赏赐无节府库渐虚乃减百官禄力冬十二月癸丑魏任城文宣王澄卒春正月乙亥朔梁改元丙子日有食之秋七月丙子魏领军将军元义及刘腾幽太后于北宫杀清河王怿己卯梁江淮海溢辛卯魏改元解题曰宋庠纪年通谱加元服故改元魏相州刺史中山王熙起兵诛元义刘腾不克八月见杀甲子梁车骑将军永昌严侯韦叡卒九月戊戌魏以髙阳王雍为丞相与元义同决庻务解题曰十月以汝南王悦为侍中太尉十二月以京兆王继为司徒通典曰后魏旧制有大将军不置太尉有丞相不置司徒自正光以后始俱置之然又重门下官多以侍中辅政则侍中为枢密之任柔然可汗阿那瓌奔魏冬十月魏以汝南王悦为侍中太尉十二月辛酉魏京兆王继为司徒魏聘梁复通好春正月魏纳阿那瓌于柔然弗克三月魏右将军奚康生谋迎太后不克见杀刘腾为司空夏四月京兆王继为太保崔光为司徒六月梁琬琰殿火秋七月梁将军裴邃为豫州刺史解题曰时以合肥为豫州髙车破柔然可汗婆罗门降魏冬十月魏分处阿那瓌婆罗门于边夏五月壬辰朔日有食之既冬十一月丙午魏初行正光厯十二月京兆王继为太傅崔光为太保柔然婆罗门叛魏亡归寻见擒是岁梁西丰侯正德奔魏春二月柔然阿那瓌入魏境三月魏刘腾卒夏四月阿那瓌北遁魏尚书令李崇请改縁边诸镇为州不从魏懐荒镇民及沃野镇民破六韩拔陵反改元冬十一月癸未朔日有食之十二月戊午梁始铸铁钱是岁梁西丰侯正德自魏逃归复其封爵解题曰正德逃归而复其封爵所以基他日叛逆之祸也事见通鑑春三月魏遣临淮王彧讨破六韩㧞陵夏四月敕勒酋长胡琛应拔陵武川懐朔镇陷五月彧败壬申以李崇开府为讨北大都督讨之六月梁遣裴邃伐魏魏秦州莫折大提反遣雍州刺史元志讨之大提死其子念生自称天子改元秋七月甲寅遣吏部尚书元脩义为西道行台讨之魏将军崔暹败于白道李崇还云中解题曰冀州图云云中郡北去阴山八十里南去通汉长城百里即白道川也当原阳镇北八月甲午魏元志大败于陇口解题曰按太平寰宇记唐元载云原州当陇山之右武经揔要今镇戎军故原州城东西部敕勒皆附破六韩拔陵丙申魏始改镇为州魏秀容人反别将尔朱荣讨平之九月梁拔魏诸城裴邃袭寿阳弗克壬申魏以左仆射萧宝寅为西道行台大都督冬十月魏营州就德兴反解题曰营州领昌黎建德辽东乐浪冀阳营兵六郡梁裴邃进兵魏守将多弃城走十一月戊申莫折天生陷魏岐州杀元志十二月壬辰魏以京兆王继都督西道讨之解题曰岐州治雍城镇领秦平武都武功三郡梁取魏三关围颕州弗克解题曰郢州领安阳城阳汝南三郡是岁梁太子詹事周舍免散骑常侍朱异代掌机密春正月梁破魏南乡郡及马圈等城庚申魏徐州刺史元法僧称帝改元魏讨之法僧降梁梁以为司空魏征西将军西道都督崔延伯及萧宝寅大破莫折天生于黒水走之以京兆王继为太尉解题曰按水经注谓水自落门东至黒水崃东有黒水出南山北流入海癸酉梁裴邃大败魏河间王琛于寿阳二月魏元义为骠骑大将军开府尚书令三月乙丑梁遣豫章王综督彭城军召元法僧还魏京兆王继班师柔然阿那瓌讨破六韩拔陵破之夏四月自称可汗辛卯魏胡太后临朝发刘腾墓赐元义死以开府属郑俨前鴈门太守徐纥为中书舍人壬辰胡琛遣将万俟丑奴等冦魏泾州崔延伯击之败死五月梁夷陵烈侯裴邃卒壬子以中䕶军夏侯亶督寿阳军事六月庚辰梁豫章王综降魏魏取彭城立综为丹阳王更名赞梁召夏侯亶还癸未魏改元西部鉄勒降魏广阳王深大败破六韩拔陵秋八月魏杜洛周反于上谷改元冬魏二荆西郢州蛮反梁将曹义宗围荆州解题曰按水经注东荆州治沘阳县通典后魏置东荆州于唐州荆州于邓州魏书列传裴绚为郢州刺史以蛮酋地居险要表为西郢州刺史后周纪改西郢州为鸿州十二月戊子梁邵陵王纶有罪免官削爵土魏山胡刘蠡升自称天子改元解题曰按通典稽胡一曰歩落稽晋时匈奴别种或云赤狄之后自离石以西安定以东方七八百里居山谷间蠡升居云阳谷春正月魏鲜于脩礼反于定州夏四月魏鲜于阿胡反于朔州遣左光禄大夫长孙稚为都督讨之鲜于脩礼败稚五月以吏部尚书广阳王渊为北讨大都督解题曰懐荒民叛而沃野应之髙平民叛而秦州应之秀容民叛而和龙上谷定朔诸州相延而动卒使尔朱得之以为资其所由来者渐矣按地形志朔州领大安广宁神武太平附化五郡后并省隋地理志代公猗卢都代即朔州后魏为懐朔镇孝文于州北定襄故城置朔州齐天保六年于州西南四十七里置朔州八年移于马邑城即今城也广阳王渊北史避唐髙祖讳改作深按魏收书作渊而通鑑从北史今改从收书秋七月魏行台常景破杜洛周别帅戊申鲜于阿胡陷魏平城梁遣颕州刺史元树及夏侯亶伐魏八月癸巳贼帅元洪业杀鲜于脩礼以降魏贼党葛荣杀洪业而自立魏恒朔州都督尔朱荣袭取肆州九月辛亥葛荣杀魏都督章武王融自称天子国号齐改元又杀广阳王渊就德兴陷魏平州莫折念生降魏既而复反破六韩拔陵杀胡琛万俟丑奴併其衆冬十一月辛巳魏寿阳降梁梁以夏侯亶为豫南豫二州刺史解题曰按舆地志梁克寿春立淮南梁西汝阴武安四郡通典自齐永元陷后魏至是二十七年始复胡寅曰梁武三筑淮堰至是十年死者数十万人然后能取寿阳才得七万五千口是十年劳费以三四人而易一人其愚甚矣事见通鑑杜洛周陷魏幽州执常景魏豫徴六年租调解题曰王师古曰魏自北方诸镇选举既轻守令率以暴赋横歛为先故其乱相寻而不息魏之君臣不深推其本而欲恃力以求胜连岁征讨国用耗竭于是豫歛六年租调以给征讨之费甚至入市有税邸店有征既以重歛失六镇之心又恣虐取以重中土之怨是以手足之疾而使心腹俱受其蠧其亡不亦宜乎事见通鑑春正月乙丑梁徐勉为尚书仆射辛未魏葛荣陷殷州解题曰殷州统赵南赵南鉅鹿三郡莫折念生大败魏司空萧宝寅于泾州遂陷岐豳北华州宝寅免为庶人解题曰豳州领西北地赵兴襄乐三郡方舆记大统十四年分泾州新平县置南豳州废帝三年去南为豳州北华州领中部敷城二郡通典魏置东泰州于鄜州后改北华州余见升平元年解题辛卯梁谯州刺史湛僧智围魏东豫州司州刺史夏侯䕫取魏平静穆陵阴山关解题曰按地形志东豫州治广陵即新蔡郡长陵县领汝南东新蔡新蔡弋阳长陵阳安六郡隋书地理志蔡州新息后魏置东豫州又魏书曹世表传世表行豫州刺史值萧衍将湛僧珞陷东豫州州民刘获郑辩反于州界朝廷以源子恭代世表为东南道行台率元显伯等讨之时贼衆强断小殷关诸将咸欲保城自固世表时患背肿舆病唿统军是云宝谓曰僧珞所以敢深入为冦者以辩获皆州民之望为之内应译知刘获移军欲迎僧珞去此八十里今出不意一战可破获破则僧珞自走乃简士马付宝暮出城比晓兵合一战破获僧珞退走元庆和传庆和东豫州刺史为梁将所攻举城降之梁书夏侯䕫传䕫司州刺史谯州刺史湛僧智围魏东豫州刺史元庆和于广陵入其郛显伯率军赴援䕫自武阳㑹僧智断魏军归路䕫至遂请降显伯夜遁衆军追斩获不可胜数诏以僧智领东豫镇广陵䕫引军屯安阳遣偏将屠楚城由是义阳北道遂与魏絶余见通鑑穆陵阴山关在黄州麻城县余见天监三年三关解题二月莫折念生据魏潼关既而西走三月辛未梁主没身同泰寺解题曰南朝宫苑记同泰寺武帝造在𤣥武门内逼路东寺南门直对宫城大通门甲戌梁改元解题曰宋庠纪年通谱梁创同泰寺开大通门对之取反语以协同泰也改元符寺及门名也秋七月魏相州刺史乐安王鍳降葛荣魏讨之八月丁未伏诛九月魏秦州杜粲杀莫折念生据其州魏将军元显伯救东豫州冬十月庚戌东豫州降梁显伯败走魏以卫将军讨虏大都督尔朱荣为车骑将军仪同三司梁东宫直阁陈庆之取魏涡阳大败魏兵魏以中尉郦道元为关右大使甲寅征西将军雍州刺史开府西讨大都督萧宝寅杀之而反自称齐帝改元魏遣尚书仆射长孙稚为行台讨之十一月丁卯梁以䕶军萧渊藻为都督镇涡阳葛荣陷魏冀州十二月戊申杀刺史源子邕秦州杀杜粲以降魏大事记续编卷四十一大事记续编卷四十二钦定四库全书大事记续编卷四十二明王祎撰春正月杜洛周陷魏定瀛二州乙丑魏皇女生胡太后诈言皇子丙寅改元武泰丙子魏长孙稚克潼关宝寅败奔万俟丑奴魏以稚为雍州刺史二月葛荣杀杜洛周併其衆魏主召并肆汾广恒云大都督尔朱荣兵以胁太后癸丑太后与郑俨弑之甲寅立皇女为帝既而立临洮王世子钊始生三岁解题曰并州领太原上党乐平襄垣乡五郡汾州领西河吐京五城定阳四郡云州领盛乐云中建安真兴四郡三月癸未葛荣陷魏沧州魏尔朱荣举兵于晋阳夏四月戊戌立魏长乐王子攸为皇帝自为都督中外军事大将军开府尚书令领军将军太原王徐纥郑俨亡走庚子荣沉太后㓜主于河杀髙阳王雍以下二千余人辛丑入洛阳改元建义解题曰汉之召董卓也卓兵不过三千人而汉以亡魏之召尔朱荣也荣兵不出万人而魏以亡是故太阿不可以授人也事见通鑑宋庠纪年通谱建义本乞伏国仁杨难当雍道晞年号魏郢州降梁改为北司州魏太尉汝南王悦太傅相州刺史北海王颢奔梁魏北青南荆州降梁解题曰南青州治国城北青州治东阳领齐北海乐安勃海髙阳河间乐陵郡七五月魏立肃宗嫔尔朱氏为后解题曰按北史列传荣女先为明帝嫔荣欲立为后帝疑未决给事黄门侍郎祖莹曰晋文公在秦懐嬴入侍事有反经合义陛下独何疑焉上遂从之余见通鑑胡寅曰反经合道先儒释经者徃徃有此言反背也经常也既已背常安能合道乎或曰如舜不告汤放桀武王伐纣周公杀管叔仲尼出妻若此者非反经乎曰此圣人处事之变是之谓权权者犹衡之石焉进退前却与所悬之物轻重适等故虽权也乃所以为经也故权者道之中处也岂变诈乱伦之谓哉祖莹之言违道甚矣正家者治国之本初政者治乱之原魏子攸惑于邪説而不能辩惕于强臣而不能正早坠厥命于是乎在矣辛酉尔朱荣还晋阳以太尉并州刺史上党王天穆录尚书事京畿大都督领军将军梁曹义宗围荆州癸未魏遣将军费穆救之六月魏邢杲反于北海自称汉王改元解题曰北海宋潍州秋七月万俟丑奴称天子改元八月魏泰山太守羊侃降梁解题曰泰山宋袭庆府葛荣围魏相州九月壬申尔朱荣讨擒之乙亥改元解题曰宋庠纪年通谱魏比年三易号永安本孙休晋惠张寔沮渠蒙逊年号辛巳魏尔朱荣自为大丞相都督河北畿外军事以城阳王徽为司徒冬十月丁亥葛荣伏诛梁以北海王颢为魏主遣将军陈庆之送之据铚城解题曰通鑑考异梁魏纪皆云以颢为魏主唯颢传作魏王魏封刘昶为宋王萧宝寅为齐王萧詧为梁王皆俟得国然后使称帝若颢在南已称帝当行即位之礼盖王字与主字止欠一㸃故致缪误是不然若使之还北主魏虽以王主之可也纪书元颢元悦元法僧元贞皆书还北主魏及齐书载元悦及魏书元悦传皆然惟元显传书魏王通鑑疑㸃画之误安知非主字之误为王字乎今从本纪魏费穆获曹义宗魏豫州降梁解题曰豫州领汝南颕川汝阳义阳新蔡初安襄城城阳广陵郡九十一月魏复取梁泰山戊寅魏以上党王天穆为大将军开府世袭并州刺史十二月魏韩楼据幽州反春二月甲午魏主追尊考妣为帝后以髙祖为伯考夏四月梁陈庆之拔荣城魏北海王颢即皇帝位于睢阳改元孝基魏邢杲伏诛五月戊辰魏主颢克梁国大破上党王天穆甲戌魏主子攸奔河内丙子颢入洛阳改元建武解题曰按梁史王规传陈庆之北侵陷洛阳百僚称庆规退曰可弔也又何贺焉道家有云非为功难成功难也昔桓温得而复失宋武竟无成功我孤军无援深入冦境将为乱阶俄见覆没余见通鑑费穆降六月诛之颢与陈庆之相忌閠月尔朱荣渡河颢走死庆之奔还庚午魏主入洛阳壬申荣自为天柱大将军甲戌以上党王天穆为太宰荣还晋阳秋七月魏铸五铢钱魏巴州降梁九月癸巳梁主复没身同泰寺癸卯羣臣以钱一亿万奉赎魏平韩楼万俟丑奴陷魏东秦州解题曰东秦州见孝昌三年解题冬十月己酉梁改元解题曰宋庠纪年通谱大通加中字也十一月就德兴降魏十二月魏以第三镇酋长髙欢为晋州刺史春正月己丑魏复取巴州夏四月丁巳魏以太尉丹阳王萧赞都督齐济兖三州军事开府齐州刺史魏骠骑大将军尔朱天光左右大都督贺拔岳侯莫陈悦取安定万俟丑奴萧宝寅皆伏诛六月丁巳梁遣魏汝南王悦还北主魏秋七月魏以贺拔岳为泾州刺史侯莫陈悦为渭州刺史将军宇文泰行原州事九月长星见魏尔朱荣上党王天穆至洛阳戊戌荣父子及天穆等皆伏诛己亥仆射尔朱世隆据北中城冬十月乙卯退走与车骑大将军仪同汾州刺史尔朱兆立行并州事长广王晔为皇帝改元建明三徐州刺史尔朱仲远亦起兵十二月甲辰兆陷洛阳执魏主子攸迁之于晋阳杀司徒临淮王彧等甲子弑魏主魏大将军尔朱兆使髙欢领六镇部衆魏齐州乱萧赞走死魏汝南王悦自东徐州南还春二月魏尚书令尔朱世隆废其主晔更立仪同广陵王恭改元庚午诏但称帝魏河北大使髙干邕袭据冀州迎髙欢三月癸酉魏封故主晔为东海王加尔朱兆十州都督世袭并州刺史封髙欢为勃海王徴之不至己丑魏以贺拔岳为岐州刺史侯莫陈悦为秦州刺史夏四月乙巳梁太子统卒五月丙申立晋安王纲为皇太子六月癸丑立统之子欢为豫章王誉为河东王詧为岳阳王庚申魏勃海王欢起兵讨尔朱氏秋七月魏太保尔朱世隆杀前太保杨椿夷其族冬十月壬寅魏勃海王欢立勃海太守元朗为皇帝改元中兴欢自为丞相都督中外诸军大将军录尚书事辛亥大破尔朱兆于广阿解题曰按北齐书列传战于韩陵欢将中军髙敖曹将左军髙岳将右军中军败绩贼乗之岳以五百骑冲其前斛律敦收散卒蹑其后敖曹以千骑自栗园出横击兆军欢方得囘师表里奋击兆衆大败是日微敖曹等髙祖几殆又后周书列传兆率铁骑陷阵出欢之后将乗其背而击之尔朱度律恶兆之骄悍惧其陵已勒兵不肯进贺拔胜以其擕贰遂率其麾下降于欢度律军以此先退遂大败余见通鑑是岁魏南兖州降梁春正月梁立西丰侯正德为临贺王梁送魏汝南王悦入洛壬午魏勃海王欢取相州二月壬寅梁以太尉元法僧还北主魏梁扬州刺史邵陵王纶有罪免为庶人甲子魏勃海王欢自为大丞相柱国大将军太师三月丁丑魏主朗入邺闰月壬寅魏仪同尔朱世隆召尔朱兆大司马雍州刺史尔朱天光太宰徐州刺史尔朱仲远等攻邺壬戌勃海王欢大败之于韩陵夏四月世隆伏诛仲远奔梁魏贺拔岳侯莫陈悦宇文泰取长安魏勃海王欢入洛阳废其主恭又废其主朗于河阳戊子立仪同左仆射平阳王脩为皇帝改元太昌欢自为大丞相魏征关西大行台贺拔岳为冀州刺史不至壬辰魏勃海王欢还邺魏尔朱天光伏诛五月魏封故主朗为安定郡王丙申魏弑其故主恭秋七月甲辰星陨如雨魏勃海王欢击尔朱兆走之遂据晋阳冬十一月甲辰魏弑其故主朗及晔十二月梁以元法僧为郢州刺史魏杀大司马汝南王悦魏改元解题曰宋庠纪年通谱永兴本汉桓帝晋惠帝冉闵苻坚魏元明帝年号以同元明号寻改永熙魏主纳勃海王欢女为后春正月魏勃海王欢袭秀容尔朱兆伏诛魏罢行台己酉长星见魏侍中贺拔胜都督三荆等七州军事荆州刺史解题曰三荆州者荆州北荆州东荆州也按魏书地形志荆州领南阳顺阳新野东恒州汉广襄城北清恒农八郡隋志所谓南阳郡旧置荆州者也北荆州领伊川新城汝北三郡隋志所谓河南陆浑县襄城郡东魏置北荆州者也隋志又云淮安郡后魏置东荆州舂陵郡后魏置南荆州又通典释三荆谓北荆州东荆州荆州而南不与焉三月辛卯魏勃海王欢复为大行台魏骠骑大将军开府徐州刺史髙干邕伏诛大都督髙敖曹奔晋阳夏四月魏青州人杀胶州刺史五月东徐州人杀刺史降梁解题曰胶州领东武髙密平昌三郡秋八月魏以贺拔岳都督雍华等二十州军事雍州刺史岳以行台左丞宇文泰为夏州刺史冬十二月魏贺拔胜冦梁雍州破沔阳魏勃海王欢遣使间贺拔岳侯莫陈悦春二月魏贺拔岳侯莫陈悦讨灵州刺史曹泥悦袭杀岳于河曲岳衆迎宇文泰魏以泰为大都督三月泰引兵讨悦解题曰唐武德中突厥牙帐在于河曲数十万骑将过原州今岳衆散还平凉即此河曲也夏四月癸丑朔日有食之侯莫陈悦奔上邽自杀魏以宇文泰为骠骑大将军开府关西大都督承制六月魏勃海王欢反魏主以宇文泰兼仆射为大行台秋七月己丑魏主屯河桥戊申奔长安己酉欢入洛阳八月推司徒清河王亶为大司马承制决事魏主以泰为大将军雍州刺史尚书令欢追魏主九月取潼关还使行台侯景取荆州贺拔胜奔梁冬十月丙寅勃海王欢立清河世子善见为皇帝改元是为东魏魏始分为二解题曰范祖禹曰拓跋氏乗后燕之衰蚕食并冀蹀血三十余年而国中略定其始也公卿方镇皆故部落酋长虽参用赵魏旧族徃徃以猜忌夷灭爵而无禄故吏多贪墨刑法峻急故人相残贼不贵礼义故士无风节货赂大行故俗尚倾夺迁洛之后稍用夏礼宣武柔弱孝明幼冲母后乱于内羣盗挠其外祸始于六镇衅成于尔朱国分为二而亡矣虽享国百余年典章制度内外风俗大抵与刘石慕容苻姚略同道武大武暴戾甚于聪虎孝文之彊不及苻坚其文章儒学之流既无足纪谋臣辩士将帅功名又不可希望前世丁卯梁以将军元庆和为骠骑大将军伐东魏魏宇文泰克潼关进位大丞相丙子东魏迁邺勃海王欢还晋阳解题曰相台志邺自苻丕失守慕容农入之以城广难固乃筑凤阳门大道之东为隔城自是残毁髙欢以城窄隘天平二年发衆营新宫元象元年九月城邺二年魏帝徙御新宫即南城也东西六里南北八里六十歩凡十一门南靣三门东四门西四门四民辐辏里闾填溢有四百余坊其制度大扺取之洛阳邺自欢营之洋饰之奢侈徃徃甚于石赵胡寅曰迁国大事也必君与民皆不宁厥居然后迁然民情犹安土重迁也则必丁宁告谕使之晓然知安危大计寛其期日制其先后卫其道途饥馁盗贼之虞立其坊里巷曲屋庐之所不使之生怨嗟伤和气也魏都洛四十年以尔朱之暴初欲迁都见帝居之盛叹息而止而髙欢于三日之内逼逐四十余万户狼狈入邺虽躯牛羊犬豕不至若是烈也其不仁亦甚矣哉事见通鑑十二月魏击曹泥闰十二月癸巳魏宇文泰弑其主脩立太宰南阳王宝炬是时魏取荆州东魏寻袭取之春正月戊申朔梁改元魏主宝炬即皇帝位改元魏克灵州己酉魏宇文泰自为都督中外军事大行台魏主立妃乙弗氏为皇后子钦为皇太子己巳东魏勃海王欢自为相国加殊礼复辞不受二月戊戌梁司州刺史陈庆之伐东魏不利而还三月东魏平刘蠡升魏宇文泰为新制二十四条以着作郎苏绰为大行台左丞参典机密解题曰泰与公卿徃昆明池观渔行至城西汉故仓池顾问左右莫有知者或曰苏绰博物多通请问之泰乃召绰具以状对泰大悦因问天地造化之始厯代兴亡之迹绰应对如流泰与绰并马徐行至池竟不设网罟而还遂留绰至夜问以治道泰卧而聼之于是指陈帝王之道兼述申韩之要泰乃起整衣危坐不觉膝之前席语遂达曙不厌余见通鑑夏四月魏元庆和攻东魏遣司徒髙敖曹等拒之解题曰按丘悦三国典略魏制曰逆贼髙欢初从尔朱荣入洛劝荣簒位罪一孝庄幽辱实欢之由无辞可反诈为建议罪二废杀建明罪三废杀中兴罪四废杀普泰罪五废杀汝南王罪六虽尊先帝然实轻凌举兵逼逐罪七先帝尝使舍人元士弼诣欢论事欢露髪袒体见士弼直问何物来士弼曰有勅欢曰何物勅取书裂之肆口恶骂罪八毁撤宫庙焚除塔寺户口百万驱拥北迁死者过半罪九烝孝庄皇后逼令为尼罪十取普泰皇后列在私房罪十一改嫁孝武皇后与彭城王更相拟以图废置罪十二髙干兄弟起义立勲欢忌其豪强密令诛杀帝不获已而从之欢见敖曹哭称其枉死罪十三兄事贺拔允令看额上有天子相否允不敢答由是害之罪十四武卫伊林先帝亲委欢收斩之罪十五欢上事天柱下承儿姪衔沥余血誓同生死乃背尔朱尽加诛灭罪十六从叔自南归国欢忌而杀之罪十七尚书崔孝芬辛雄等国家勲旧责以驾行不从一时屠害罪十八永熙中求并州城营起台殿诈云诱贼刘蠡升中㫖频抑终不肯停罪十九欢逐先帝之后扶清河王嫌其长大难制复废之立其㓜男犹忌清河寻行酖毒罪二十欢有莫大之罪未伏天诛朕将亲帅六军龚行薄伐丞相董兹戎律计日殱定勃海王自以爵位署其檄曰告宇文黑獭逆徒等汝拥逼乗舆远遁关陇予秉丹诚龚行天罚今遣相州刺史孙腾自潼关西入都督济州刺史窦泰为南靣都督前冀州刺史司徒公髙昻直截陇口前济州刺史蔡擕领鲁阳蛮兵从盐池西渡为西靣开府定州刺史十二州大行台侯景领四海雄豪为后军克十一月三十日大集西雍州余见通鑑五月魏宇文泰自加柱国秋七月魏东益州降梁八月甲午东魏营新宫冬十一月丁酉梁侍中中卫将军徐勉卒梁北梁州刺史兰钦攻魏梁州降之解题曰按通典天监二年失汉州四十二年始复今考之天监四年魏取汉州至是始三十一年通典误也隋书地理志及通典梁于普安郡置南梁州复改为安州于西城郡置梁州寻改曰南梁州寰宇记梁于魏兴郡置北梁州寻改为南梁州西城即魏兴也兰钦称北梁州刺史其时未改为南梁州也又钦传云密敕钦向魏兴经南郑而寰宇记亦云钦克梁州复移治在南郑县尤明白也魏书地形志梁州领晋昌褒中汉中华州四郡十二月甲午东魏始量给百官禄是岁魏与柔然和亲春正月东魏勃海王欢袭取魏夏州拔灵凉二州以归解题曰按魏书地形志夏州领化政阐熙金明代名四郡凉州领武安临松建昌番和泉城武兴武威昌松东泾梁宁十郡又按灵州前汉北地郡富平县地后汉废晋乱为夏果园城后魏置薄骨律镇太和更为沃野镇寻复孝昌中改置灵州移治胡地城以在河渚上故亦取汉县为名天平中又置寄治汾州隰城县界隋为灵武郡𨽻雍州今为灵州回乐县静州保静县后周书列传欢袭䧟夏州宇文泰虑其南下与朝臣议之郭贤曰髙欢兵士虽衆智勇已竭䇿其举措必不敢远来昔贺拔公薨关中振骇而欢不能因利乗便进取雍州是无智及銮驾西迁六军寡弱毛鸿丧败关门不守又不能乗此危机以要一战是无勇今上下同心欢宁敢送死且豳夏荒阻千里无烟纵欲南侵资粮莫继欢果退余见通鑑叶适曰欢趦趄过放于狼狈汹涌之时而乃噤齘决死于安徐已定之后宜其屡进而屡却哉二月丁酉东魏勃海王欢世子大行台并州刺史澄为尚书令加领军京畿大都督入邺辅政解题曰通鑑考异曰魏纪为尚书令大行台大都督北齐文襄纪天平元年为尚书令大行台并州刺史入朝辅政光疑尚书令不在外大行台不在内不知欢遣其子自并入邺辅政事固有出于故常之外者也夏五月癸卯梁以尚书右丞江子四封事付尚书检括秋七月贺拔胜等复归于魏九月壬寅东魏以定州刺史侯景兼右仆射南道行台攻梁冬十月梁陈庆之破走之冬十二月壬申东魏请和于梁自是交聘不絶东魏勃海王欢杀大司马清河王亶解题曰通鑑考异国典云亶为髙欢所酖典略周太祖数欢罪亦云杀亶魏帝纪云亶薨今从之夫魏收齐人也其作魏史固为齐讳国典典略则公言也通鑑不从此而从彼何耶丁丑东魏勃海王欢伐魏次蒲津遣髙敖曹趣上洛车骑大将军窦泰趣潼关是岁魏大饥死者十七八春正月癸丑魏宇文泰袭败窦泰杀之勃海王欢遁髙敖曹亦还秋八月丁丑魏宇文泰伐东魏庚寅拔恒农闰九月甲子梁以扬州刺史武陵王纪都督梁益等州军事益州刺史东魏勃海王欢趋蒲津魏宇文泰还师冬十月癸巳大破欢于渭曲泰自为柱国大将军取蒲坂洛阳荥阳降颍梁广三州十一月降阳豫二州解题曰按魏书地形志颍州领汝阴弋阳北陈留颕川顿邱梁兴西恒农陈南东郡汝南清河南阳东恒农新蔡南陈留荥阳北通汝南太原新兴二十郡阳州领宜阳金门二郡春正月辛酉朔日有食之丁卯东魏改元二月魏南汾颕豫广州复入东魏解题曰按梁载言十道志慈州西魏为南汾州魏书地形志南汾州领北吐京南吐京五城西五城定阳西定阳北乡中阳龙门九郡广州领南阳定陵鲁阳汝南汉广襄城顺阳七郡三月魏废其后乙弗氏立柔然女郁久闾氏为后魏宇文泰屯华州秋七月东魏侯景围洛阳魏宇文泰奉魏主救之八月庚寅景退辛卯泰追之不利而还关中大扰泰讨平之东魏取洛阳九月魏主入长安冬十二月魏袭取东魏洛阳广州魏正光后僧尼至二百万东魏始禁立寺魏南兖州刺史韦孝寛取东魏宜阳行台王思政城玉壁解题曰通典曰玉壁今绛郡稷山县东魏髙澄摄吏部尚书始改年劳之制解题曰胡寅曰澄既改年劳之制铨擢贤能而他日辛术筦铨取士必以才器然则停年之法髙澄髙洋尚知其弊而通变之况明君贤相而反不能乎事见通鑑春正月乙卯梁以丹阳尹何敬容为尚书令自晋末宰相皆以文义自逸敬容独勤簿领以纲维为己任解题曰姚察曰魏正始及晋之中朝俗尚虚𤣥贵为放诞尚书丞郎以上簿领文案不复经懐皆成于令史逮乎江左此道弥扇惟卞壸以台阁之务颇欲综理阮孚谓之曰卿常无闲暇不乃劳乎宋世王敬𢎞身居端右未尝省牒风流相尚其流遂远望白署空是称清贵恪勤匪懈终滞鄙俗是使朝经废于上职事隳于下永嘉不竞戎马生郊何国理之识见讥薄俗惜哉魏宇文泰置华州行台学解题曰泰于行台置学取丞郎及府佐德行明敏者充之悉令旦理公务晩就讲习先六经后诸子夏五月甲戌东魏主纳勃海王欢女为后秋九月甲子东魏城邺冬十月癸亥东魏改元十一月东魏行兴光厯梁分州为五品时方恢拓境宇建置纷纶州郡虽多而户口日耗春正月庚戌魏朝羣臣礼乐稍备二月柔然侵魏魏主杀其故后乙弗氏未几郁久闾氏亦殂夏闰五月丁丑朔日有食之是时吐谷浑始称可汗秋魏省官屯田九月魏颁六条解题曰按后周书列传苏绰为六条诏书奏施行之其一先治心治民之本莫若守宰之最重也治民之要在清心而已心气清和志虑端静则邪僻之虑无因而作以临其民孰不从化其次又在治身凡人君之身乃百姓之表故人君必心如清水形如白玉躬行仁义孝弟忠信礼让亷平俭约继之以无倦加之以明察行此八者以训其民不待家教日见而自兴行矣其二敦教化曰性无常守随化而迁化于敦朴者则质直化于浇伪者则浮薄凡诸守牧令长宜洗心格虑上承朝㫖下宣教化扇之以淳风浸之以太和被之以道德示之以朴素使百姓亹亹日迁于善而不知此之谓化教之以孝悌仁顺礼义使慈爱和睦敬让此之谓教其三尽地利曰人生天地之间以衣食为命是以圣王先足其衣食然后教化随之诸州郡县每至岁首必戒敕部民但能操农器者皆令就田及布种既讫嘉苗须理麦秋在野蚕停于室皆宜少长悉力男女併功若有游手怠惰者则随事加罚罪一劝百此则明宰之教也夫三时者农之要也若不务省事而令民废农者是絶民之命驱以就死农隙又当教民种桑植果艺其菜蔬畜育鸡豚以备生生之资其四擢贤良曰刺史府官则命于天朝其州吏以下并守牧自置州郡大吏但取门资多不择贤良今之选举者当不限资䕃唯在得人求材艺者必先择志行善者举之不善者去之凡求贤之路自非一途然所以得之审者必由任而试之考而察之起于居室至于乡党访其所以观其所由则贤不肖别矣其五䘏狱讼曰治狱之官精心悉理推究事源先之以五听参之以证验使姦无所容罪人必得然后消息情理斟酌礼律此则善之上也有疑则从轻未审不妄罚随事断理狱无停滞此亦其次其六均赋役曰三五以来皆有征税之法虽轻重不同而济用一也今军用资广虽未遑减省以䘏民瘼然令平均使下无匮夫不舍豪强而惩贫弱不纵姦巧而困愚拙之谓均又差发徭役多不在意贫弱者重徭而远戍富强者轻使而近防此王政之罪人也泰甚重之令百官诵习其牧守令长非通六条及计帐者不得居官冬十月甲寅东魏颁行麟趾格十二月交州李贲反梁遣兵击之是岁魏颁十二条制东魏勃海王欢命濵河积谷转漕傍海煮盐连岁大稔民稍甦息解题曰自迁邺后傍海煮盐沧州置灶一千四百八十四瀛州置灶四百五十二幽州置灶一百八十青州置灶五百四十六又于邯郸置灶四终岁收盐二十万九千七百八十斛四升军国所资得以周赡葢魏前此止𣙜池盐至是始𣙜海盐春正月梁安成妖贼反改元三月江州司马王僧辨斩之魏置六军秋八月东魏以吏部尚书侯景兼仆射河南大行台冬十月东魏勃海王欢伐魏围玉壁弗克而还十二月梁卢子略等反攻广州参军陈霸先讨平之春正月壬戌东魏改元解题曰宋庠纪年通谱欧阳脩语宋靖国曰魏武定元年当在大统九年不当在八年二月壬申东魏北豫州刺史髙仲密以虎牢降魏魏宇文泰应之三月围河桥戊申东魏勃海王欢大败之于邙山己酉泰遁欢追至陕而还夏四月取北豫洛州解题曰东魏改司州为洛州领洛阳河阴新安中川河南阳城六郡冬十一月东魏筑长城于肆州春正月魏诏公卿以下月上封事三条李贲称越帝改元解题曰按三国典略贲兴建䨇阙立二十四镇郡县百余三月壬子魏以髙澄为大将军领中书监侍中太原公髙洋为左仆射门下机事皆归中书秋七月魏更权衡度量损益新制三十六条冬十月丁巳东魏括隐户春二月魏遣使如突厥夏六月魏命苏绰作大诰梁交州刺史杨㬓讨李贲败之秋八月东魏髙欢纳柔然女冬十月梁复赎刑解题曰程大昌曰古者金作赎刑或百锾或五十锾至汉又以金价计赃自唐至今例皆以绢始自北齐髙叡等定律变古赎刑之制以中绢代之至唐赎罪虽用铜而计赃遂用绢价开元十五年敕定为五百五十余见天监元年梁议赎刑解题十二月梁散骑常侍贺琛陈四事诏诘责之解题曰胡寅曰武帝谓公车谠言日关聴览今考之独江子四尝上封事而琛继之四十年间谠言止此尚以日闻答塞臣下可乎夫琛目击时事粗条其目帝诚聴纳而召问之则暴横姦猾之名可得矣夫风俗侈靡饥寒之本也善为国者虽躬行节俭必为制度使不得踰越令出必行又何有苛扰之患诚使礼节既定则虽太牢而祭大烹养贤乃人主所当为又何以蔬菜为哉今礼制不立而风俗侈靡守宰贪残为良民害则虽粗衣粝饭无益也凡臣庶则有私藏人主岂有私藏哉武帝谓不食公食其用徒匠资于佣借是有私藏也是非天降地出不谓国家之制而谓之何哉周公作无逸戒成王自古圣贤之君㒺或不勤武帝夜半而起日昃而食勤亦至矣而国破身辱何也所治者事而非政也偏聴生姦独任成乱此言是也如赵髙王莽固不可也如得贤人君子而用之不专亦不能成治功矣武帝虽并置三公而所信惟朱异人誉侯景为忠臣虽指鹿为马不是过也然则屈折贺琛率皆强辩又安能服琛之心哉事见通鑑梁主疎简刑法公卿不以鞠狱为意枉滥者多春正月李贲奔獠中解题曰按魏史方舆记蜀本无獠李势时诸獠始出巴西渠川广汉阳安资中犍为梓橦布在山谷十余万落攻破郡县为益州大患自桓温破蜀之后力不能制又蜀人东流山险之地多空獠遂挟山旁谷与人参居者颇输租赋在深山者仍为匪人三月庚戌梁主讲佛书于同泰寺夏四月丙戌解讲改元是夜同泰浮图灾复作之魏凉𤓰州乱五月讨平之六月庚子东魏以司徒侯景为河南大将军大行台秋七月丙寅梁用足陌钱人不从解题曰八月东魏迁洛阳石经于邺魏以晋州刺史韦孝寛守玉壁九月东魏勃海王欢围之解题曰通典当齐神武之时与周文帝抗敌十三四年间凡四出师大举西伐周师东讨者三焉自文宣之后才守境而已李贲自獠中出梁陈霸先败之冬十月乙亥梁前东扬州刺史岳阳王詧为雍州刺史东魏勃海王欢攻玉壁弗克十一月庚子还以其子太原公洋镇邺澄还晋阳魏以韦孝寛为骠骑开府魏宇文泰屯同州十二月大行台度支尚书司农卿苏绰卒大事记续编卷四十二大事记续编卷四十三钦定四库全书大事记续编卷四十三明王祎撰春正月己亥朔日有食之不尽如钩壬寅梁江州刺史湘东王绎都督荆雍等州军事荆州刺史丙午东魏勃海献武王髙欢卒解题曰按北齐书梁史纪传侯景言于髙欢请兵三万横行天下要须济江縳取萧衍老公以作太平寺主欢壮其言使拥兵十万专制河南杖任若己之半体景右足短弓马非其长所在惟以智谋欢部将髙昻彭乐皆雄勇冠时景常轻之言似豕突势何所至素轻世子甞谓司马子如曰王在吾不敢有异王无吾不能与鲜卑小儿共事子如掩其口至是世子为欢书召景景先与欢约得书书背微㸃乃来书无㸃景不至又闻欢疾遂拥兵自固欢谓世子曰我虽疾尔靣更有余忧色何也世子未对又问曰岂非忧侯景叛耶曰然欢曰景专制河南十四年矣常有飞扬跋扈志顾我能养岂为汝驾御也今四方未定勿遽发哀厍狄干鲜卑老公斛律金𠡠勒老公并性遒直终不负汝可朱浑道元刘丰生远来投我必无异心贺拔焉过儿朴实无罪潘相乐本作道人心和厚汝兄弟当得其力韩轨少戆宜寛借之彭乐心腹难得宜防䕶之少堪敌侯景者唯有慕容绍宗我故不贵之留以与汝宜深加殊礼委以经畧余见通鑑苏轼曰齐神武寝疾告其子曰侯景专制河南惟慕容绍宗可以制之我故不贵留以遗汝而唐太宗亦谓髙宗汝于李勣无恩我今责出之汝当授以仆射古之人君所以为其子孙长计远虑者宁其身不受知人之明而使其子孙专享得贤之利类皆如此胡寅曰伊尹称成汤曰敷求哲人俾辅于尔后嗣成王将崩召太保等同受顾命葢平日储养贤才以遗子孙推诚尽礼各得其道岂用私意小智屈之而使子孙以利禄诱之使其臣利禄之人也则可使其臣不以三公易其介也又安得而用之彼绍宗勣皆利禄之人故绍宗逐侯景不尽其力而李勣事髙宗不竭其忠其君臣得失岂不明且验耶辛亥东魏侯景以河南叛降魏遣司空韩轨讨之二月魏除宫刑庚辰侯景降梁侍中朱异请纳之壬午以为大将军河南王大行台承制三月甲辰遣司州刺史羊鸦仁等赴悬瓠解题曰按梁书列传景遣其行台郎中丁和上表请降曰臣与豫广颕荆襄兖南兖济东豫洛阳北荆北扬刺史等隂结私图待时即发函谷以东瑕邱以西咸愿归诚圣朝惟有青徐数州仅须折简黄河以南臣之所职易同反掌若齐宋一平徐事燕赵髙祖召羣臣廷议尚书仆射谢举等皆云非宜初帝以是岁正月乙卯于善言殿读佛经因谓左右曰我昨梦天下太平尔其识之及和至校景实以正月乙卯日定计甞夙兴至武德阁口独言我国家犹若金瓯无一伤缺承平若此今便受地讵是事宜脱致纷纭悔无所及中领军朱异探帝微㫖应声答曰圣明御宇上应苍𤣥北土遗黎谁不慕仰为无机㑹未达其心今侯景分魏大半远归圣朝岂非天诱其衷人奖其计今若不容恐絶后来之望愿陛下无疑帝深纳异言又感前梦遂纳之余见通鑑胡寅曰梦固非一端武帝之梦想所生也然国家大计当以义理断其可否岂有凭一梦而决者乎帝既不能自克朱异又謟以成之悲夫夏四月壬申东魏髙澄入邺丁亥梁改元解题曰宋庠纪年通谱太清本张天钖年号五月甲辰东魏以髙洋为尚书令领中书监徐州刺史慕容绍宗为左仆射东魏韩轨围侯景于颍川魏遣荆州刺史王思政等救之六月魏征景景辞遂专附梁东魏以髙洋为京畿大都督髙澄还晋阳秋七月澄自为都督中外诸军录尚书事勃海王八月乙丑梁以南豫州刺史萧渊明为大都督伐东魏解题曰七月方改寿春为南豫州辛未东魏勃海王澄入邺戊子梁以侯景录行台尚书事解题曰按丘悦三国典略澄欲间景于梁又与景书而谬其辞云本使景阳畔欲与图西西人知之故景更以图南为事漏其书于梁人亦不之信余见通鑑东魏勃海王澄幽其主壬辰杀侍读蒋济等九月辛丑还晋阳梁萧渊明围彭城冬十一月东魏以慕容绍宗为东南道行台击之擒渊明解题曰按北齐书列传武定八年辛术除东南道行台尚书东徐州刺史郭志杀郡守髙洋敕术自今所统十余州地有犯法者刺史先启聴报以下先断后表闻齐代行台兼总民事自术始事见通鑑十二月东魏慕容绍宗击侯景于涡阳败绩春正月己亥东魏慕容绍宗击侯景景衆溃甲辰梁羊鸦仁遁侯景奔寿阳乙卯梁以为南豫州牧光禄大夫萧介諌不聼二月东魏求通于梁朱异请许之司农卿𫝊岐谏不聴三月屈洞獠斩李贲夏五月魏宇文泰自为太师秋七月庚寅朔日有食之八月东魏以慕容绍宗为大行台攻魏王思政于颍州东魏略梁淮北二十三州梁合州刺史鄱阳王范请讨侯景朱异沮之戊戌景反甲辰遣开府邵陵王纶督衆军讨之冬十月景陷谯州丁未陷厯阳尚书羊侃请守采石袭寿阳朱异沮之戊申以临贺王正德都督京师军事己酉景济江诏以扬州刺史宣城王大器都督城内军事羊侃副之辛亥正德降景景围台城十一月戊午朔正德称帝改元正平己巳湘东王绎遣兵赴难庚辰邵陵王纶还军赴难乙酉败于𤣥武湖丙戌鄱阳王范遣兵与西豫州刺史裴之髙赴难十二月南兖州刺史南康王㑹理赴难癸巳羊侃卒湘东王绎遣世子方赴难丙辰司州刺史柳仲礼前衡州刺史韦粲前司州刺史羊鸦仁并赴难推仲礼为大都督解题曰合州去年以合肥改谯州今滁州清流县西豫州迁置不一按隋书地理志汝南郡新息县魏置东豫州梁曰西豫州又曰淮州南齐书州郡志宋分淮东为南豫州治厯阳而淮西为豫州泰始五年省淮西没虏七年复分淮东置南豫齐建元二年太祖以西豫吏民寡省南豫永明二年复置南豫州四年冠军长史沈宪启二豫分置以桑堁子亭为断颍州汝阳在南谯厯阳界内属西豫庐江居晋熙汝隂之中属南豫求以颍川汝阳属南豫庐江还西豫七年南豫州别驾殷弥称颍川汝阳寄治谯厯实应属南豫庐江属南豫实为便利远踰西豫非其所愿郡领灊舒及始新左县竹产採伐为益不少府州新创希得庐江诏可余见宋永初二年解题春正月丁巳侯景攻梁韦粲粲死之柳仲礼击景破之仲礼被伤不复战庚申梁朱异卒解题曰程頥易传曰明夷之六四以阴居阴而处近君之位是阴邪之人居髙位以柔邪顺于君者也六五明夷之君位阳明之主也四以主柔邪顺从之以固其交夫小人之事君未有由显明以道合者也必以隐僻之道自结于上故云入于左腹谓其交深也其交之深故得其心出于门庭既信之于心而后行之于外也邪臣之事闇君必先蛊其心而后能行于外朱异之谓矣戊辰梁封山侯正表以北徐州叛降东魏解题曰北徐州今濠州癸未梁髙州刺史李迁仕天门太守樊文皎赴难文皎战死解题曰隋地理志梁于髙凉郡置髙州梁寿阳降东魏二月侯景请和梁中领军傅岐諌不聴以景为大丞相都督江西四州军事南康王㑹理等赴难至白下移之南岸湘东王绎军武城湘州刺史河东王誉军青草湖信州刺史桂阳王慥军崃口敕止之景复反三月戊午南康王㑹理等进军东府北大败丁卯台城陷景自为大都督中外诸军録尚书事邵陵王纶奔㑹稽景废萧正德为大司马解题曰武城水经注江之右有武口水上通安陆之延头江水东迳若城南注庾仲雍江记若城至武城口三十里信州今䕫州梁湘东王绎杀桂阳王慥壬午侯景遣将陷梁广陵梁吴郡降侯景东魏取梁青冀东徐北青州淮阳山阳淮阴郡解题曰按隋地理志梁于东海郡懐仁县置南北二青州今海州县也于下邳郡置东徐州今淮阳军也于下邳郡淮阳县置淮阳郡属今淮阳军下邳县也夏四月东魏慕容绍宗攻魏颍川溺死五月丙辰梁主以忧殂辛巳太子纲即皇帝位魏诏代人改姓者复旧六月丁亥梁立宣城王大器为皇太子东魏拔魏颍川执王思政梁湘东王绎假黄钺大都督中外军事司徒承制癸丑侯景杀萧正德梁湘东王绎使其世子方等攻河东王誉方败死解题曰方之母徐氏失爱于绎故方亦无宠其所着三十国春秋于父子骨肉之际輙反覆极论亦固有所感慨而然乎方谓是行吾必死之死得其所吾复奚恨其志可悲也已事见通鑑梁广州刺史元景仲附侯景秋七月甲寅西江督䕶陈覇先诛之迎定州刺史萧勃为刺史解题曰按隋书地理志黄州麻城县陈置定州梁湘东王绎使信州刺史鲍泉攻湘州梁鄱阳王范归合州于东魏以乞师八月辛卯东魏立子长仁为太子盗杀东魏勃海王澄于邺其弟太原公洋以太尉髙岳等守邺遂如晋阳九月癸丑侯景遣将陷梁吴兴太守张嵊死之梁岳阳王詧伐江陵以救湘州湘东王绎遣兵袭襄阳詧遁绎使将军王僧辩攻湘州冬十一月梁岳阳王詧附庸于魏湘东王绎遣兵攻詧魏遣开府杨忠救之十二月庚寅侯景陷梁㑹稽尽没三吴之地梁始兴太守陈覇先起兵讨侯景东魏降梁司州尽有淮南之地春正月辛亥朔梁改元戊辰东魏髙洋自为丞相都督中外诸军録尚书事齐郡王庚午梁邵陵王纶至郢州自称都督中外军事承制魏杨忠执梁司州刺史柳仲礼尽有汉东之地癸酉梁前江都令祖皓袭取广陵二月魏杨忠至石城梁湘东王绎请盟而还解题曰此亡江陵之张本也侯景遣其将任约于庆等攻梁诸藩侯景遣将屠广陵三月东魏齐郡王洋自为王夏四月辛巳梁王僧辩克湘州杀河东王誉壬寅湘东王绎始发丧五月东魏齐王洋入邺甲寅自为相国加九钖戊午即皇帝位改元始给百官禄己未废其主为中山王追尊父兄为皇帝王太后娄氏为皇太后乙丑降魏封爵六月封功臣及弟十三人为王梁武陵王纪遣其世子圆照赴难湘东王绎止之于白帝齐立李氏为皇后子殷为太子魏立岳阳王詧为梁王秋七月辛酉詧朝于魏戊辰任约陷梁江州于庆陷梁豫章魏宇文泰帅师讨齐八月甲午梁湘东王绎遣将军王僧辩逼郢州齐定律立九等户解题曰朱黼曰古有授田之制故天下有常业之民其贫富髙下未甚相远也周官地有上中下三等之辨而农亦有上中下三等之差阡陌既开取予无制富者占田无艺以赀力而刼假贫者谋生无术以饥寒而流落髙下敻絶制赋调役讵可复以三等分之髙洋始立九等以别民户富者税其钱贫者役其力更隋唐莫之变也虽锱分铢析不能皆一而类推彚比或可相附授田之制至天宝亡矣今之立法乃曰赀力五十万以下谓之丙等一百万以下谓之乙等是二等相去犹不甚远今曰田一百万以上以至累数千巨万皆谓之甲等无乃大相辽乎太史公曰凡编户之民富相埒则卑下之百则畏惮之千则役万则仆今豪宗巨室所积不知几百千万也而使百万者与之比肩受赋役是奴𨽻而抗封君也安得不摧折颠覆哉必欲均一赋役当以九等为正九月辛酉梁邵陵王纶奔齐昌降于齐齐以为梁王解题曰齐昌在蕲春县北通典义阳郡钟山县齐置齐昌郡庚午齐主如晋阳解题曰李璋晋阳事迹齐太原郡属并州移居汾水东任约据梁西阳武昌解题曰按杜佑通典黄州宋为西阳郡齐分置齐安郡齐州郡志西阳郡有西阳县隋地理志黄州麻城县有西阳县乙亥侯景自为相国汉王加殊礼冬十月乙未景自加宇宙大将军都督六合军事十一月魏师至建州而还河南自洛阳河北自平阳已东入于齐解题曰通典文宣之后守境而已大抵西则姚襄城洪洞晋州武平关栢崖轵关河阳南则虎牢洛阳北荆州孔城防汝南郡鲁城置兵以防周南境要害未遑制置也魏书地形志建州领髙都长平安平泰宁四郡胡寅曰宇文泰为髙洋篡国而兴师则不患于无名矣乃逡巡而退何也无诸已而后可以非诸人泰弑君之人也参度彼此尚何髙洋之问哉使泰无弑君之事当此机㑹举师东伐则齐未可知也古之人所以大过人者无他焉不行不义不杀不辜不作茍免不事茍得而已事见通鑑梁秦州刺史徐文盛大破任约于贝矶解题曰水经注江水东迳贝矶北在武昌峥嵘洲之下侯景杀梁南康王㑹理等十二月齐主还邺解题曰齐以晋阳得国自是徃来如别都然今后非有他役不书魏作租庸调府兵解题曰按魏书列传初魏孝庄帝拜尔朱荣柱国大将军位丞相上荣败后此官遂废大统三年文帝复以宇文泰为之其后功参佐命望实俱重者亦居此职宇文泰督中外军广陵王欣懿戚从容禁闼而已此外赵郡公李弼陇西公李虎河内公独孤信南阳公赵贵常山公于谨彭城公侯莫陈崇各督二大将军分掌禁旅今之称门阀者咸推八柱国家十二大将军广王赞淮王育齐王廓章武公宇文导平原公侯莫陈顺髙阳公达奚武阳平公李远范阳公豆卢宁化政公宇文贵博陵公贺兰祥陈雷公杨忠忠武公王雄各统开府二人每一开府领一军是为二十四军北史列传十二大将军十五日上则门拦陛㦸警昼巡夜十五日下则教旗习战无他赋役每兵唯办弓刀一具月简閲之甲槊戈弩并资官给余见唐贞观十年府兵解题朱熹曰魏代汉晋代魏皆仍旧物至六朝相代率皆祖述弊法不可变更元魏北齐后周中原生灵死于兵祸几尽故宇文泰蘓绰能立租庸调隋唐因之齐始行天保厯齐以相国府骑兵外兵曹为省掌机密解题曰按北齐书列传齐朝因髙祖作丞相府外兵曹骑兵曹分掌兵马及天保受禅诸司监咸归尚书惟此二曹不废令唐邕白建主治谓之外兵省其后邕建位望转隆各为省主令中书舍人分判二省事春二月乙亥魏拔汝南执邵陵王纶杀之解题曰按本纪纶走至安陆董城死隋地理志安陆郡吉阳县梁立汝南郡西魏改郡为董城吉阳属德安应山县董城属德安孝感县三月庚戌魏主殂太子钦即皇帝位乙卯梁徐文盛等克武昌己未齐以湘东王绎为梁相国承制闰月侯景西上癸卯梁徐文盛击破之夏四月丙午景袭陷郢州文盛军溃湘东王绎遣大都督王僧辩军于巴陵景攻之五月绎遣将军胡僧祐救之六月擒任约乙巳景遁解题曰按岳阳志江水西来㑹洞庭湖并流迳巴陵北过射猎矶与侯景港合中有平阜上为城门四达前为戍楼髙出城上景之所筑胡僧祐陆法和败景巴陵景宵遁故曰侯景港事见通鑑于庆攻梁鄱阳弗克退走梁王僧辩克郢州秋八月壬寅朔克寻阳戊午侯景废梁主为晋安王杀皇太子诸王侯壬戌立豫章王栋为帝改元大正冬十月壬寅侯景弑晋安王梁湘东王绎割南郑与魏刺史宜丰侯循拒守侯景将刘神茂以东阳应湘东王绎十一月己卯侯景自加九钖己丑称帝改元太始废梁主栋为淮阴王解题曰宋庠纪年通谱太始本汉武帝张𤣥靓年号十二月齐弑中山王解题曰宋庠纪年通谱时魏复周制但称元年春正月魏取梁东梁州解题曰按寰宇记梁于魏兴郡置北梁州寻改为南梁州魏置东梁州西魏大统元年梁兰钦取诸郡罢梁州废帝元年东梁州刺史李迁哲降魏魏又置东梁州地形志东梁州领金城安康魏明三郡突厥土门大破柔然杀头兵可汗自号伊利可汗二月梁江州刺史王僧辩击侯景与东扬州刺史陈霸先盟于白茅湾解题曰按晋宋书向韶魏咏之刘藩破桓石绥于白茅疑即此地今江州彭泽县有白茅马驿霸先自南康而出故僧辩㑹之于此也侯景陷东阳三月丁丑梁王僧辩等大败侯景兵于姑熟丁亥僧辩及陈霸先大败景于西州景走吴戊子僧辩遣将侯瑱追之己丑僧辩上表劝进于湘东王绎且请还都不许辛卯梁湘东王绎杀豫章王栋齐取梁广陵夏四月梁王僧辩启陈霸先镇京口解题曰王僧辩出霸先于京口亦犹刘毅不欲刘裕居中也刘裕入为扬州而刘毅危矣霸先袭石头而僧辩死矣事见通鑑乙巳梁武陵王纪称帝改元天正解题曰宋庠纪年通谱天正之号暗与萧栋合皆未几而灭侯景伏诛盗以传国玺归齐解题曰按唐六典徐令言玉玺记秦始皇取蓝田之玉刻之其书李斯所制靣文曰受命于天既寿永昌上隐起为盘龙文曰受天之命皇帝寿昌方四寸纽五龙盘传汉至少帝失位掌玺者投于井中为孙坚所得袁术夺之术死荆州刺史上之传魏至晋懐帝没于刘聦后冉闵以玺送建业侯景败为将侯子监盗玺走江东栖霞寺僧得之陈永定三年僧普智奉献传于隋又晋阳秋晋孝武十九年雍州刺史郄恢于慕容永处得玺送建业文字巧妙与传国玺同但玉色不逮自晋至梁谓之镇玺侯景败兖州刺史郭元建以送于齐隋平江南得真传国玺乃改前所得大者名神玺隋末没于宇文化及窦建德平裴矩奉传国玺神玺六玺以献五月甲申齐吏部尚书杨愔为右仆射梁开府王僧辩为司徒陈霸先为开府侯景仆射王伟等伏诛丙戌齐取梁厯阳齐围梁秦郡陈霸先大破之解题曰秦郡今真州六合县魏取梁汉中解题曰汉中之复且十七年而遽失之明年遂失蜀矣事见通鑑秋八月梁武陵王纪伐湘东王绎冬十月齐筑长城戊申梁湘东王绎执湘州刺史王琳其长史陆纳据州反十一月丙子梁湘东王绎即皇帝位改元己卯立太子方矩为皇太子春正月梁遣王僧辩讨陆纳陈霸先镇扬州二月魏宇文泰去丞相大行台自为都督中外军事突厥伊利可汗死子乙息记可汗立三月又死其弟木扞可汗立梁主患武陵王纪求救于魏魏遣大将军尉迟逈伐蜀解题曰侯景之逼江陵也绎归南郑而求援于魏魏既遣达奚武将兵而取汉中绎亦可以悟矣今武陵王之东下绎复贻魏书而使之甘心观魏之诸将皆难其事则魏固未必遽有伐蜀之心也绎既招冦而蜀事去矣诗曰兄弟䦧于墻外御其侮绎胡不思之甚乎事见通鑑夏五月甲子魏取梁潼州解题曰潼州今绵州梁王僧辩大败陆纳己丑梁武陵王纪军西陵梁城硖口以御之六月梁赦王琳陆纳降秋七月梁武陵王纪败死八月戊戌梁益州降魏魏以尉迟逈为大都督益潼等州军事庚子梁下诏将还建康寻止九月庚午王僧辩还建康陈霸先还京口解题曰胡寅曰荆州用武之国何不可都之有然于萧绎则不可也宗庙社稷皆在建康髙祖愤崩简文弑殒所当营奉陵寝伸至痛之情粪除祊祧修乏享之祀如不及也正使内无襄阳之难外无齐魏之虞江陵全盛犹不可宴安而处今孝诚不昭义声不播第欲保其故有偷为尊显率此为道虽使据百二之势犹将为人图取又何江陵建康之择乎事见通鑑契丹冦齐齐主北巡冬十月齐袭梁齐主大破契丹遂如晋阳齐以肆州刺史斛律金为太师十一月突厥攻柔然柔然主奔齐癸亥齐主击突厥迁柔然于马邑十二月齐宿预降梁闰十二月丁丑梁南豫州刺史侯瑱大败齐师于东关解题曰按刘义叟长厯梁闰十二月戊午朔丁丑二十日也当时南北置闰多有不同长厯气朔置闰最为详明司马光虽载之通鑑目录而本文不能按以为据葢修通鑑时未见长厯后乃收拾之于目录耳今据其显然者畧铨次之春正月癸巳齐主洋讨山胡屠之自是始为威虐梁陈霸先围齐广陵魏宇文泰作九命九秩之典改置州郡魏宇文泰废其主钦立齐王廓为皇帝去年号称元年复姓拓拔氏解题曰按后周纪夏四月帝大飨羣臣魏史柳蚪执简于朝曰废帝文皇帝之嗣子年七岁文皇帝託于安定公曰是子才由于公不才亦由于公公既受兹重寄遂纳女为皇后不能训诲乃成致令废黜负文皇帝付属之意此咎非公而谁泰乃令太常卢辩作告谕公卿按柳蚪传为丞相府记室上疏曰南史抗节表崔杼之罪董狐书法明赵盾之愆是知直笔于朝其来久矣而汉魏已还密为记注徒闻后世无益当时请皆当朝显言其状然后付之史阁事遂施行叶适曰髙贵乡公谓司马昭之心路人所知泰举动如此欲以谁欺王莽篡而大诰作泰用周礼亦然岂从周者固当尔耶三月甲辰梁王僧辩为太尉夏四月柔然冦齐齐主大破之癸酉梁陈霸先为司空魏弑其故主钦五月魏取梁巴信二州梁以衡州刺史王琳为广州刺史六月齐冀州刺史段韶定淮南陈霸先遁韶拔宿预秋七月齐主还邺八月齐杀太保录尚书事髙隆之及其诸子解题曰按齐书北史列传文襄委任右仆射崔暹黄门郎崔季舒等文襄崩隆之启文宣欲害之不许文宣以隆之旧齿委以政事隆之子婬于杨遵彦前妻帝妹也故遵彦䜛毁日至季舒谮隆之每见诉讼者輙加哀矜之意以示非已能裁文宣以其委过要名非大臣义余见通鑑九月辛卯梁主讲老子于龙光殿冬十月魏遣柱国于谨等伐梁十一月谨及梁王詧围江陵城陷十二月辛未杀梁主以江陵资詧取其襄阳解题曰按后周书列传梁元帝嗣位于江陵外敦隣睦内懐异计荆州刺史长孙俭密陈攻取之谋于是徴俭入朝问其经畧对曰今江陵既在江北去我不远湘东即位已渉三年观其形势不欲东下骨肉相残民厌其毒荆州军资器械储积已久且兼弱攻昧武之善经国家既有蜀土若更平江汉收其贡赋以供军国天下不足定也太祖深然之乃令俭还州密为之备梁王僧辩陈霸先奉江州刺史晋安王方智为太宰承制是岁魏加益州刺史尉迟逈六州承制解题曰叶适曰梁树本根比宋齐为厚所以速亡者武帝纳侯景一失也元帝能克景而不归建康二失也王僧辩畏齐立贞阳侯陈霸先因之而起三失也或谓元帝猜嫌非继世之君其理则然然使即归旧都僧辩霸先当无异志而并获其用北人不能径渡必不身遭屠戮僧辩之心固不在篡梁若不以立君为举棊霸先虽姦凶无自而发梁祚尚可延也十年之间积三大失而国安有不亡者哉事见通鑑春正月梁王詧即皇帝位改元是为后梁立子岿为皇太子梁王琳救江陵不及遣兵伐后梁齐取梁郢州辛丑齐遣兵纳梁贞阳侯渊明二月梁晋安王至建康即梁王位以王僧辩为中书监録尚书都督中外军事加陈霸先征西大将军三月丙戌齐克梁东关王僧辩屯姑熟梁萧勃复据广州夏五月丙午梁王僧辩立萧渊明为帝改元天成以梁王方智为太子解题曰胡寅曰齐之纳萧渊明亦犹魏之立梁王詧也其视江南犹外府姑使为之主尔王僧辩执义不坚之人也事湘东临危而不救奉晋安有急而改图立身处国轻摇易变如此安得不为人所取耶事见通鑑六月庚戌齐筑长城齐归梁郢州秋七月齐主自将伐柔然大破之梁王琳屯长沙齐使道士为沙门九月甲辰梁陈霸先袭杀王僧辩于石头冬十月己酉陈霸先奉方智即皇帝位改元称藩于齐以萧渊眀为司徒壬子梁陈霸先自为尚书令都督中外军事扬南徐二州刺史戊午梁主立妃王氏为皇后梁震州刺史杜龛攻将军陈蒨于长城义兴太守韦载应之辛未陈霸先讨之丙子谯秦二州刺史徐嗣徽降齐与南豫州刺史任约袭据石头十一月庚寅霸先还解题曰震州今湖州长城今湖州之长兴州据梁史列传徐嗣徽任约引齐兵据石头帝问计于韦载载曰齐若分兵先据二吴之路畧定东境则时事去矣今可急于淮南即侯景故垒筑城通东道转输别令轻兵絶其粮运使进无所虏退无所资则齐将之首旬日可致余见通鑑叶适曰当时为谋于急迫中反暇豫若此宜其不能立事也齐杀太保清河王岳徐嗣徽徃采石十二月丙辰梁陈霸先破石头栅齐军至梁将军侯安都破之徐嗣徽等奔齐梁以晋安陈宝应为太守是岁魏降宗室诸王为公突厥灭柔然春正月丁丑魏初行周礼建六官解题曰按后周纪魏列传以宇文泰为太师大冡宰李弼为太傅大司徒赵贵为太保大宗伯独孤信为大司马于谨为大司冦侯莫陈崇为大司空初泰以汉魏官繁思革前弊大统中乃命苏绰卢辩依周礼改创其事寻亦置六官然撰次未成衆务犹归台阁至是始毕乃行之宣帝嗣位事不师古官员班品随情变革于时虽行周礼内外衆职又兼用秦汉等官其纪传内更有余官而不载者史之阙文也苏辙䇿问曰周官分建六职各帅其属以治百事仰以奉天地鬼神外以御诸侯四夷下以治士农工商至于草木鸟兽无不咸在宇文氏虽叅考其旧以命庶工而典籍亡逸不可究知其兵戎之官多设于六卿之外梁陈蒨斩杜龛二月斩东扬州刺史张彪江州刺史侯瑱拒命癸亥齐徐嗣徽任约袭采石三月丙子梁罢东扬州壬午梁诏杂用古今钱戊戌齐遣仪同萧轨等伐梁陈霸先遣兵破之于梁山齐师屯芜湖夏五月癸未梁太傅萧渊明卒六月乙卯霸先大败齐师于幕府山获萧轨徐嗣徽等解题曰叶适曰晋宋相承四方之兵累鬭都下率常不支徐嗣徽任约引齐师五月再至数十里内尽为敌场危亡在眼中矣陈霸先决死鬭再败其衆遂以得国后世专倚一江敌一得渡则鸟兽散甚者或未渡已望风惊溃何脆怯之甚也事见通鑑梁山即东西梁山幕府山在建康城北十里梁王琳遣使如齐又如魏秋七月丙子梁陈霸先自为中书监司徒扬州刺史梁侯瑱降丁亥以为司空解题曰按陈书列传瑱趋湓城投其将焦僧度劝瑱以陈霸先有大量必能容己乃诣阙请罪霸先复其爵位余见通鑑九月壬寅梁改元解题曰宋庠纪年通谱太平孙亮冯跋柔然豆崙年号梁陈霸先自为丞相録尚书事冬十月壬申梁王琳取江夏乙亥魏安定文公宇文泰卒丙子世子觉嗣为太师大冡宰镇同州解题曰按后周书北史泰寛仁罕猜忌元氏戚属并保全之内外任使布于列职孝闵明武亦遵先志虽魏命已迁枝叶荣茂足逾于前代矣叶适曰自元伟已下十四人皆有大位于周与髙氏相絶矣十一月梁徴王琳为司空辞不至壬子齐併省州郡十二月魏宇文觉自为周公梁临川周迪据郡齐筑长城大事记续编卷四十三大事记续编卷四十四钦定四库全书大事记续编卷四十四明王祎撰春正月辛丑魏周公觉自称天王废其主为宋公柱国宇文䕶为大司马二月庚午梁萧勃及前郢州刺史欧阳頠反遣将军周文育讨之丁亥周宇文䕶杀大冢宰赵贵免太保独孤信癸巳梁周文育擒欧阳頠萧勃寻伏诛周宇文䕶弑宋公谥曰恭皇帝三月甲辰梁以司空王琳为湘郢二州刺史己酉周宇文䕶杀柱国独孤信夏四月己卯梁铸四柱钱丙申禁细钱解题曰洪遵泉志四柱钱面文上下有四柱左右有五铢二字齐斛律金为右丞相尚书令常山王演为司空録尚书事长广王湛为尚书令梁以欧阳頠为衡州刺史平岭南五月梁王琳将攻陈霸先六月戊寅遣开府侯安都及周文育讨之秋八月丁卯周归故梁主绎之柩于王琳甲午梁陈霸先自为太傅加黄钺殊礼九月辛丑自为相国封陈公备九钖周宇文䕶废其主觉为洛阳公迎立岐州刺史宁都公毓甲子即天王位杀柱国大将军李逺解题曰按周史列传晋公䕶废愍帝召羣臣议之户部中大夫薛端颇有同异䕶不悦出为蔡州刺史余见通鑑冬十月戊辰陈公霸先自进王爵己亥即皇帝位改元废梁主为江阴王解题曰诏曰礼陈杞宋诗咏二客弗臣之重厯代所敦其奉梁主为江阴王余见通鑑周弑畧阳公陈以给事黄门侍郎蔡景厯为秘书监兼中书通事舍人政事皆由中书省置二十一局以当尚书诸曹解题曰通典魏晋重中书之官居喉舌之任则尚书之职稍以疎逺至梁陈举国机要悉在中书献纳之任又归门下尚书但听命受事而已事见通鑑庚辰陈主设无遮大㑹亲膜拜解题曰膜拜出穆天子传如今之礼拜一曰胡礼拜也辛巳陈主追尊考妣为帝后立夫人章氏为皇后梁王琳大败侯安都周文育擒之琳屯郢城遣将据江州是岁齐于长城内筑重城春正月梁王琳屯白水浦乞师于齐解题曰今江州东有白水港陈以欧阳頠都督交广等州军事广州刺史周宇文䕶自为太师二月齐北豫州刺史司马消难奔周齐纳梁永嘉王庄于王琳琳奉庄即梁帝位改元天启解题曰齐之纳萧庄也犹渊明之故也僧辩死而渊明卒王琳败而庄逃矣事见通鑑宋庠纪年通谱天启本元法僧年号夏四月乙丑陈弑江阴王追谥曰敬皇帝五月辛丑齐长广王湛録尚书事甲辰以前左仆射杨愔为尚书令六月乙丑齐主北巡立大都督府与尚书省分治衆务秋八月侯安都周文育复归于陈梁王琳还湘州冬十一月齐减禄廪十二月齐杀永安王浚上党王涣后梁取长沙武陵南平郡解题曰按隋地理志澧阳郡孱陵县旧置南平郡春正月己酉周宇文䕶归政周改都督军事为总管解题曰通典有大都督都督隋并以为散官炀帝改大都督为校尉帅都督为旅帅都督为队正则都督之名微矣夏闰四月戊子周更定新厯齐杀右仆射高德政五月丙辰朔日有食之齐主杀元氏七百余人陈豫章内史熊昙朗杀周文育于军六月丙午陈主殂召临川王蒨于南皖甲寅即皇帝位秋七月丙辰尊皇后为皇太后辛酉以司空侯瑱为太尉侯安都为司空解题曰胡寅曰陈高祖虽享国日浅其过举亦少所可恨者无宰相也自古圣人为天下亦必求贤为辅相以助己宰相又广求人材布之内外然后治道可立岂可役其耳目运其心思以当万几之衆独委共事五六武夫而能开物成务者哉岂世衰道微无名世之士可为时用耶抑高祖不知古今不能求而致之也八月周称皇帝改元九月辛酉陈立子伯宗为太子乙亥立妃沈氏为皇后冬十月甲午齐主殂于晋阳太子殷即皇帝位解题曰王通曰甚矣齐文宣之虐也姚义曰何以克终子曰有阳遵彦者实掌国命视民如伤奚为不终梁王琳屯濡须口齐师援之十一月陈遣侯瑱侯安都御之齐以斛律金为左丞相常山王演为太傅长广王湛为太尉春正月癸丑朔陈改元齐改元干明二月丙申陈侯瑱败梁王琳于梁山败齐兵于博望琳及其主皆奔齐解题曰博望在太平当涂县顾野王舆地志云博望梁山东西隔江相对如门己亥齐常山王演为太师録尚书事长广王湛为大司马并省録尚书事乙巳陈以侯瑱都督湘巴等州军事镇湓城齐常山王演杀杨愔等以中书令赵彦深总机务戊申演自为大丞相都督中外诸军録尚书事长广王湛为太傅京畿大都督周袭梁郢州弗克三月郢州降陈陈江州刺史周迪攻熊昙朗杀之陈高祖世子昌自周来归丙子杀之江中陈聘周夏四月辛丑周宇文䕶弑其主壬寅鲁公邕即皇帝位六月壬辰陈葬梁元帝于江宁八月壬午齐常山王演废其主为济南王自即皇帝位于晋阳改元戊子以长广王湛为右丞相九月周将贺若敦独孤盛攻陈冬十月侯瑱袭败盛于杨叶州解题曰曹大宗郡国志杨叶州在岳州巴陵县今在潭州湘阴县十一月辛亥齐主立妃元氏为皇后子百年为太子十二月己亥陈取周巴陵独孤盛遁齐屯田春正月戊申周改元大冢宰宇文䕶自为都督中外军事解题曰纪年通谱保定其取诗天保定尔之义乎辛未陈取周湘州贺若敦遁陈取周武陵天门南平义阳等郡解题曰按隋志澧阳郡安乡县旧义阳郡二月周以小司徒韦孝寛为勋州刺史守玉璧解题曰按通典河南自洛阳之东之北河东自平阳之界属齐全盛战争之际则玉璧邵郡齐子岭通洛防黄栌三城宜阳郡陜州土刬三荆三鵶镇置兵以备东军三月丙寅周改八丁兵为十二丁兵解题曰薛季宣曰刘曜河上之役戎卒二十八万五千自以为畏威而来居三之二其调民可见石虎五丁取三四丁取二凡士五人车一乗牛一头米各十五斛绢十匹又括民马四万余匹百姓穷窘鬻妻子以供军须盖合邺中兵常五十余万州郡造甲者称是船夫十有七万不与焉慕容氏精覈隐漏户畱一丁欲满一百五十万虽以刘贵极谏复用三五后燕畧有齐岱步兵七十余万车一万七千乗铁骑五万三千大抵诸胡之兵空国而作败亡之祸特不相逺王勐用秦而十丁一兵之制犹见于身后宇文泰造周其子犹能改八丁兵为十二丁兵民庶几其有瘳乎夏四月丙子朔日有食之六月乙酉周聘陈秋七月周更铸当五钱与五铢并行九月齐弑济南王冬十月甲戌朔日有食之十一月甲辰齐主殂长广王湛至自邺癸丑即皇帝位改元周聘陈陈报之齐主废太子百年为乐陵王十二月陈赋盐榷酤解题曰叶适曰梁陈之间穷匮极矣至此方敛及盐酒是公家尚有遗利未取不如后世虽无事之时已竭而无继也事见通鑑陈遣侯安都讨缙州刺史畱异于东阳解题曰缙州今处州之缙云县春二月乙亥齐主至邺丙戌立妃胡氏为皇后子纬为太子丁未以领军大将军平秦王归彦为太宰冀州刺史解题曰按长厯齐置闰于徃年十二月故正月辛未朔周置闰于今年正月陈置闰于今年二月故二月辛未朔乙亥本齐正月若因其本纪旧文则厯法龎杂姑从陈正改作二月闰二月齐以参军和士开为侍中解题曰士开説世祖云自古帝王尽为灰烬尧舜桀纣竟复何异陛下宜及少壮恣意作乐纵横行之即是一日快活敌十年国事分付大臣何虑不办无为自勤苦也世祖大悦余见通鑑叶适曰李斯赵高用此诈二世与士开智愚有异其词意皆不约而同也齐始聘陈甲子陈改铸五铢钱后梁主殂太子岿即位改元三月丙子陈安成王顼自周来归陈诏周迪镇湓城不至丁丑遣将讨之陈畱异败奔闽州刺史陈宝应夏四月辛丑齐皇太后殂齐改元秋七月齐冀州刺史平秦王归彦反伏诛陈聘齐九月戊辰朔日有食之冬十月戊戌陈诏减省用度春正月甲申陈周迪衆溃奔陈宝应二月庚子周颁大律解题曰朱黼曰周齐继魏之后以暴虐为常今年周颁律曰杖鞕徒流杀凡五则自轻而之重明年齐颁律曰死流徒鞭杖亦五则自重而之轻度其讨论固未尝不稽之书礼也朴作敎刑庠序之用也鞭作官刑施之胥吏也五刑有服五服三就五流有宅五宅三居其重轻逺近之差如此周条狼所掌有屋杀轘鞭墨屋刑者或以为三夫之诛郑𤣥曰此罄于甸人之事是矣车轘之説以为车裂秦用之枭首秦法汉用孰谓周人忍开其端哉师旅之誓详于鲁费御右之不供命严于夏甘今誓车右以杀誓御以车轘何也刑不上大夫太史掌邦之典册而竟杀之至小史则墨高下隆杀俱不可考是岂周公成王之法哉今周齐死刑有罄有轘有枭盖取诸此是殆未深考古之过也事见通鑑三月乙丑朔日有食之齐筑轵关城夏四月周主养老于太学六月陈杀司空侯安都秋七月周主如原州九月壬戌陈欧阳頠卒以其子纥为广州刺史周主自原州如同州周迪入东兴岭陈讨之解题曰东兴岭在建昌新城县北三十里旧抚州东兴县戊子周及突厥伐齐齐主御之冬十一月辛酉周迪败走十二月讨陈宝应十二月周主还长安春正月庚申朔齐并州刺史段韶大败周师于晋阳突厥遁二月庚寅朔日有食之三月辛酉齐颁律令齐制租调立义租解题曰按通典令男子率以十八受田输租调二十充兵六十免力役六十六退田免租调一夫受露田八十畆妇人四十畆奴婢依良人丁牛一头受田六十畆限止四牛余见通鑑庚辰周百官初执笏夏六月齐杀乐陵王百年秋八月丁亥朔日有食之九月丁巳周封陇西公李昞为唐公解题曰唐之业基于此突厥冦齐冬十月周宇文䕶分三道伐齐十一月陈克晋安陈宝应畱异伏诛甲午周围洛阳甲辰齐败周师于轵关周围悬瓠十二月取豫永二州齐主自晋阳赴洛阳壬戌齐太师段韶及并州刺史兰陵王长恭等大败周师于邙山周师遁己巳以韶为太宰长恭为尚书令司徒斛律光为太尉解题曰按隋书地理志汝南郡城隍县齐曰永州夏四月甲寅陈以安成王顼为司空辛酉彗星见丙子齐太子纬即皇帝位于晋阳改元立妃斛律氏为皇后尊齐主为太上皇帝以散骑常侍祖珽为祕书监五月突厥聘齐六月庚申彗星出秋七月辛巳朔日有食之陈周迪伏诛冬十月周宇文䕶杀中州刺史贺若敦解题曰隋书地理志河南郡新安县后周置中州即通洛防春正月己卯日有食之癸未周改元二月丙子陈改元夏四月癸酉陈主殂太子伯宗即皇帝位尚书令扬州刺史安成王顼中书舍人刘师知尚书仆射到仲举受遗辅政五月庚寅顼自为司徒録尚书都督中外军事秋七月丁酉陈主立妃王氏为皇后是岁齐始用士人为县令春正月癸酉朔日有食之乙亥陈改元二月陈刘师知到仲举等谋出安成王顼不克见杀夏四月陈湘州刺史华皎叛附于周五月癸巳以丹阳尹吴明彻为湘州刺史与征南大将军淳于亮等讨之六月周主尊母叱奴氏为皇太后辛巳齐咸阳武王斛律金卒秋七月戊申陈立子至泽为皇太子九月周梁㑹华皎侵陈吴明彻大破之于沌口皎奔梁陈别将取周军于巴陵克周沔州解题曰沌口汉阳府汉阳县界出江陵之建宁镇皆沌也冬十一月戊戌朔日有食之是时齐徙祖珽于光州解题曰隋书地理志东邺郡旧置光州春正月己亥陈安成王顼自为太傅领司徒加殊礼三月周纳突厥女阿史那氏为后戊午周燕文公于谨卒陈吴明彻攻梁江陵寻退夏五月癸卯齐中书监和士开为右仆射六月丁卯彗星见秋七月壬寅周隋公杨忠卒子坚袭爵解题曰隋之业基于此八月齐周通和冬十一月壬辰朔日有食之甲寅陈安成王顼废其主为临海王寻杀始兴王伯茂十二月辛未齐上皇殂齐主自晋阳还邺丙子尊太上皇后为太后春正月甲午陈安成王顼即皇帝位改元立妃柳氏为皇后世子叔宝为太子二月齐太尉赵郡王叡谋出和士开不克见杀士开为侍中左仆射夏齐以祖珽为海州刺史秋九月陈欧阳纥反冬十月辛未遣车骑将军章昭达讨之十二月周齐王宪围齐宜阳周陈复通好春正月乙酉朔齐改元齐太傅斛律光屡破周军二月己巳以为右丞相并州刺史陈欧阳纥伏诛阳春太守冯仆母洗氏以功封石龙太夫人三月丙午陈太后殂夏四月乙卯陈弑临海王解题曰通鑑不书阙也秋七月甲寅齐中领军和士开为尚书令淮阳王陈司空章昭达攻梁江陵周救之乃还九月齐立子恒为太子冬十月辛巳朔日有食之十二月周平越巂齐筑汾北城周大司马齐公宪还救之春二月壬寅齐録尚书事兰陵王长恭为太尉赵彦深为司空和士开録尚书事夏四月戊寅朔日有食之庚子周取齐宜阳等九城斛律光赴之六月齐取周汾州秋七月庚午齐太保琅邪王俨杀和士开九月齐出赵彦深为兖州刺史以祖珽为侍中俨见杀冬十月齐主幽其太后胡氏十一月癸酉齐斛律光为左丞相春正月齐并省尚书令领军大将军高阿那肱侍中领军韩长鸾女侍中陆令萱及子穆提婆用事二月己卯祖珽为左仆射解题曰李百药曰甚哉齐末之嬖幸也盖书契以降未之有焉心利锥刀居台鼎之任智昏菽麦当机衡之重刑残阉宦苍头卢儿西域丑胡龟兹杂伎封王者接武开府者比肩非直独守弄臣且复多干朝政赐予之费帑藏以虚杼轴之资剥掠将尽纵鼎龟之祚卜世灵长属此淫昏无不亡之理齐运短促固其宜哉事见通鑑三月癸卯朔日有食之丙辰周宇文䕶及其子弟党与皆伏诛丁巳改元夏四月庚寅周追尊略阳公为孝闵皇帝癸巳周立子赟为太子六月齐杀丞相咸阳王斛律光併其子弟解题曰按韩凤传祖珽曾与凤于后主前论事珽语凤云彊弓长矟容相推谢军国谋算何由得争凤云各出意见岂在文武优劣后主将诛斛律光凤固执不从珽有谗言既诛光数日后主不与语余见通鑑秋八月庚午齐废其后斛律氏以兰陵王长恭为大司徒戊子立昭仪胡氏为后九月庚子朔日有食之冬十月甲午齐立昭仪穆氏为右后十一月周集东西诸军而赐之闰十二月辛丑齐废其后胡氏是岁突厥木杆可汗死弟佗钵可汗立复分立东西二可汗春正月戊寅齐高阿那肱録尚书事二月乙巳齐立右后穆氏为皇后丙午齐祖珽奏置文林馆三月壬午陈遣将军吴明彻都督诸军伐齐夏四月戊申齐兰陵王长恭为太保开府宜阳王赵彦深为司空辛酉陈吴明彻大破齐师于吕梁齐使侍中巴陵郡王王琳赴寿阳五月陈取齐庐江厯阳合肥齐陆令萱等出祖珽为北徐州刺史齐杀兰陵王长恭六月庚戌陈取齐沐阳淮阳郡齐主游南苑杀从官六十人以高阿那肱为司徒陈克齐泾合仁三州解题曰按通典扬州天长县齐于石梁置泾州隋书地理志彭城郡蕲县后齐置仁州秋七月陈败齐师于巴蕲八月降山阳盱眙城九月甲子降阳平城甲戌降齐安城丙子克广陵城解题曰隋书地理志黄州黄冈县后齐曰巴州壬午周纳大将军杨坚女为太子赟妃冬十月辛丑齐侍中崔季舒等谏齐主如晋阳见杀齐行台仆射皮景和救寿阳不进乙巳陈吴明彻攻拔之杀王琳景和走丙辰以明彻都督豫合等州军事豫州刺史十一月己丑克北徐州十二月齐以高阿那肱为右丞相乙未齐谯城降陈复江北之地春周进大冢宰齐公宪等十三人爵为王二月壬辰朔日有食之齐朔州行台南安王思好反伏诛三月癸酉周太后叱奴氏殂周主行三年之丧解题曰胡寅曰自汉文短丧之后能断然行三年者惟晋武帝魏孝文周高祖可谓难得矣然春秋之义责备贤者晋武既为裴杜所惑行礼不备魏孝文之礼若备矣而服非所服周高祖衰麻苫块卒三年之制最为贤行然推明通丧止于五服之内不及羣臣非所以教天下着于君臣之义也而又在丧频出游幸无门庭之冦兴师伐隣皆礼所不得为者由高祖不学左右无稽古之臣以辅成之也事见通鑑夏四月庚子彗星见齐以婢冯氏为淑妃五月丙子周废佛道教淫祀六月壬子周更铸当十大布钱戊午周立通道观秋七月乙酉周大司徒卫王直反八月伏诛春二月丙戌朔日有食之戊申陈克齐下邳等城三月周聘齐齐人畱之秋七月丁丑周主大举伐齐八月丁未拔河阴大城攻金墉不克九月乃有疾而还齐以赵彦深为司徒闰九月陈吴明彻攻彭城壬辰败齐师于吕梁齐税关市舟车山泽盐铁店肆解题曰按隋志武平之后权幸并进赐予无限加之旱蝗国用转屈乃料六等富人调令出钱而给事黄门侍郎颜之推奏请立关市邸店之税开府邓长颙赞成之后主大悦于是以其所入供御府声色之费未几而亡邓长颙不足道也颜之推世之所谓儒者亦复逢君之恶他何责焉冬十二月辛亥朔日有食之春二月齐括杂户女未嫁者壬申陈开府吴明彻为司空夏六月戊申朔日有食之陈户部尚书江总为太子詹事庚申齐宜阳王赵彦深卒秋八月丁卯陈吴明彻为南兖州刺史齐主如晋阳冬十月己酉周主伐齐癸酉克晋州十一月还齐主攻晋州丁酉周主复伐齐十二月齐师溃齐主奔晋阳丁巳改元奔邺穆提婆降周陆令萱自杀戊午晋阳人立相国并州刺史安德王延宗为帝改元德昌辛酉周拔之大事记续编卷四十四大事记续编卷四十五钦定四库全书大事记续编卷四十五明王祎撰春正月乙亥朔齐主传位于太子恒改元甲午周主入邺乙未齐幼主传位于大丞相任城王湝父子将奔陈高阿那肱召周师追获之齐灭解题曰北齐自文宣帝而至后主五世通幼主恒为六世凡二十八年按通典后魏起自阴山尽有中夏明帝正光以前时惟全盛户口之数比晋太康倍而余矣及尔朱之乱政移臣下遂分为东西二国战争不息官司文簿又多散弃今按旧史户三百三十七万五千三百六十八北齐承魏末丧乱虽开拓淮南而郡县褊小文宣暴虐而能委政宰辅十数年间亦称为理及为周所灭有户三百二万二千五百二十八口二千万六千八百八十二月齐任城王湝太宰广宁王孝珩起兵冀州周齐王宪擒之齐北朔州前长史迎定州刺史范阳王绍义起兵败奔突厥梁主朝周主于邺乙卯周主还三月壬午周举山东明经干治者夏四月戊申周以高纬为温公六月周主东巡秋七月周举山东有才者八月壬寅周颁权衡度量周放杂户为民九月戊寅周制衣禁冬十月陈吴明彻攻周彭城戊午破徐州总管梁士彦解题曰按陈书列传高宗鋭意河南以为指麾可定通直散骑常侍蔡景厯谏称师老将骄不宜过穷逺畧高宗恶其沮衆大怒又问五兵尚书毛喜曰我欲进兵彭汴于卿意如何对曰淮左新平边氓未乂周氏始吞齐国难与争锋岂宜以弊卒疲兵复加深入且弃舟檝之工践车骑之地去长就短非吾所便不若安民保境寝兵复约然后广募英竒顺时而动斯久长之术也不从余见通鑑叶适曰明彻初北出疑沮满朝后争取河南乃无以为不可盖畏怯于未形奋迅于已验常人之情无不然景厯之言非止小事乃江左三百年兴亡所系也周族诛高纬杀穆提婆等解题曰按北齐书纪传周武帝以提婆为柱国宜州刺史建国七年云将据州起兵与后主相应诛死高阿那肱至长安授大将军封公为隆州刺史大象末在蜀从王谦起兵诛死韩长鸾仕隋位终于陇州刺史十一月周遣上大将军王轨救彭城周稽胡反讨平之解题曰见魏孝明帝孝昌元年山胡解题周减妃嫔之数己亥晦日有食之周初行刑书要制十二月周徙幷州四万户于关中齐北营州刺史高宝宁请高绍义称帝从之改元武平解题曰宋庠纪年通谱武平乃其本朝武成帝之年再用之者将有意耶抑乱亡之无法耶春二月周王轨据淮口吴明彻遁军溃见执解题曰按周史列传达奚长儒与王轨围明彻于吕梁陈援军至轨令长儒拒之长儒取车轮数百系以大石沈之清水连毂相次以待之舰碍轮不得进长儒纵竒兵大破之获明彻余见通鑑叶适曰江左自刘裕后未有明彻之功所以能然者乗齐政乱也及齐灭而周人方鋭明彻不量时度力轻弃根本贪进无继岂惟已得复失败弃前功而南北两立之势自此不完不然叔宝未遽亡也三月甲戌周主初服常冠解题曰胡寅曰周家纱幞此后世巾帻朝冠之所自始也纱幞既行诸冠渐废纱而用漆为两带上结两带后垂唐以来则然矣此四脚之变也其后则又以其垂者左右横之而其顶则起后平前方为六角稽之法象果何所则求之意义果何所据然而行之数百年莫有以为非也治天下莫大于礼必欲尽善其必放古而立制夫亦何独冠为然哉壬辰周改元夏四月壬子周令遭丧者听终制五月己丑周主伐突厥有疾而还六月丁酉朔殂戊戌太子赟即皇帝位尊皇后为皇太后以吏部下大夫郑译为开府仪同大将军委以朝政甲子杀齐王宪闰月乙亥立妃杨氏为皇后秋七月壬戌以亳州总管杨坚为上柱国大司马解题曰唐勋级自武骑尉十二转而至上柱国前代皆为正官自宇文高齐日寻干戈始于正官外加勋官以宠军功后遂及文臣普加之是岁周以太师蜀公尉迟迥为相州总管周𣙜盐酒解题曰按隋食货志周末官置酒场収利盐池盐井皆禁百姓採用今载于孝静帝即位之初春正月癸巳周王始服汉衣冠改元大成置四辅戊午周立子鲁王阐为太子二月周以洛阳为东京治洛阳宫解题曰按周书洛阳宫殿虽未成毕其规摹壮丽逾于汉魏逺矣周主杀徐州总管王轨司卫上大夫宇文孝伯等周以赵王招女妻突厥辛巳周主传位于太子阐改元自称天元皇帝夏五月陈初用大货六铢钱周遣赵王招陈王纯越王盛代王达滕王逌之国秋七月周天元帝立四后八月周行刑经圣制法益深矣九月周遣大司空郧公韦孝寛为行军元帅侵陈解题曰李绘曰晋作三军谋元帅虽有元帅之称而非官名元帅之名始于周事见通鑑冬十月壬戌周复佛老像十一月周取陈寿阳黄城广陵解题曰江北要害在此三城故孝寛等三将自攻之取三城而江北举矣水经注柴水又东迳黄城西今黄州黄陂县周铸当千钱与五行大布并行十二月周初作乞寒胡戏解题曰通典乞寒者西蕃之乐也陈江北三州九郡之民还江南周取其地解题曰江北之复仅六年尔而遽失之按周书列传初韦孝寛到淮南所在皆密送诚𣢾然彼五门尤为险要陈人若开放塘水即津济路絶孝寛遽令分据守之陈刺史吴文立果遣决堰已无及于是陈人退走江北悉平余见通鑑春正月乙卯周税入市者人一钱三月周大司徒行军总管杞公亮反袭韦孝寛不克戊子伏诛周天元帝立五后夏五月乙未周天元帝殂御正下大夫刘昉内史上大夫郑译等矫诏以前大疑杨坚总知中外兵马事御正中大夫颜之仪请召赵王招不克坚征赵陈越代滕五王丁未坚自为左丞相假黄钺以郑译为相府长史刘昉为司马内史下大夫高颎为司録行寛政罢入市税钱解题曰按隋书列传郑译刘昉谋引高祖入受顾託既而译宣诏文武百官皆受高祖节度时颜之仪与宦者谋引大将军宇文仲辅政仲已至御座译知之遽率开府杨惠及刘昉皇甫绩柳裘俱入仲与之仪见译等愕然逡巡欲出高祖因执之周史列传宣帝崩文帝入禁中将总朝政令子勇召滕王瓒瓒素与帝不恊不从曰作隋国公恐不能保何乃更为族灭事邪余见通鑑六月庚申周复佛道二教周尉迟回起兵讨杨坚坚遣行军元帅韦孝寛将关中兵击之周杨坚杀毕王贤突厥执高绍义送于周秋七月青州总管尉迟勤荥州刺史宇文胄皆应尉迟回周遣清河公杨素击胄丁未杨坚自加都督中外军事己酉郧州总管司马消难应尉迟回周以柱国王谊为行军元帅击之解题曰隋书地理志荥阳郡汜水县后周置荥州郧州宋德安府壬子周杨坚杀赵王招越王盛司马消难以九州八镇降陈八月益州总管王谦举兵周以柱国梁睿为行军元帅击之庚午周韦孝寛破尉迟回于邺回死之司马消难奔陈周宇文胄败死九月周杨坚以其世子为洛州总管统旧齐之地壬子周杨坚自为大丞相冬十月甲寅日有食之周杨坚杀陈王纯周王谦败死十一月周郧襄公韦孝寛卒十二月周诏诸改姓者悉复旧甲子周杨坚自为相国隋王加殊礼九钖辛巳周隋王坚杀代王达滕王逌大事记续编卷四十五大事记续编卷四十六钦定四库全书大事记续编卷四十六明王祎撰春正月壬午周改元大定春二月甲子周隋王坚自称皇帝改元除周六官置三师三公省台寺府勋散官相国司马高颎为左仆射兼纳言相国内郎李德林为内史令乙丑追尊考妣为帝后丙寅立王后独孤氏为皇后世子勇为皇太子己巳废其主为介公寻灭宇文氏解题曰叶适曰易周氏官仪依汉魏之旧簒位第一事也虽庸谄相遇知在扫灭前迹亦由茍慕虚名人情不顺有以使之矣胡寅曰虞庆则请除宇文氏非惟逢迎隋主忌克之心亦习闻前世弊风以为故常尔李德林正言而不见信者国移君废已无仗节死难之义而欲全彼破亡之宗宜隋主之忽其言也若乃以书生斥之云者猾胥险吏固疾儒士此则杨坚之本态也隋之所以亡国者有二焉一曰隋文以胥吏治国上曰独孤氏以妬忌治家如是而已余见通鑑隋前开府仪同三司苏威为太子少保丁丑隋晋王广为幷州总管三月戊子隋上开府贺若弼为吴州总管和州刺史韩擒虎为庐州总管解题曰隋书地理志后周改南兖州为吴州戊戌隋苏威兼纳言度支尚书与高颎参掌朝政威奏减简赋役夏四月隋放散乐禁杂戏五月隋弑介公秋八月吐谷浑冦隋凉州隋败之九月庚午陈取隋胡野解题曰胡野在滁州来安县本纪作胡野通鑑作故野而明年正月又书归胡野可见其误辛未隋蜀王秀为益州总管壬申隋遣高颎侵陈隋铸五铢钱悉禁古钱及私钱隋上柱国郑译除名隋定律冬十月行之十一月隋聘陈是岁隋听民出家赋钱营佛像书解题曰韦述两京记曰隋文帝承周武之后大崇释氏以収人望隋褒廉吏以岐州刺史梁彦光为相州刺史相州刺史樊叔畧为大司农新丰今房恭懿累迁德州司马隋太子左庶子卢贲柱国刘昉除名突厥佗钵可汗死沙钵畧可汗立与高宝宁伐隋春正月甲寅陈主殂扬州刺史始与王叔陵反伏诛丁巳太子叔宝即皇帝位解题曰按陈书本纪陈主以二月葬显宁陵通鑑书于明年隋以晋王广秦王俊蜀王秀为河北河南西南行台尚书令解题曰隋书列传高祖初即位毎惩周世诸侯微弱以致灭亡由是分王诸子权侔王室以为磐石之固余见通鑑陈以长沙王叔坚为骠骑将军开府扬州刺史陈尊皇后为皇太后戊辰陈归胡野以和隋己巳陈立妃沈氏为皇后二月己丑隋以不伐丧高颎退师夏四月丙申陈立子𦙍为皇太子五月己未高宝宁以突厥五可汗之兵伐隋六月甲申隋遣使弔陈隋败突厥丙申隋作长安新都解题曰按隋志京兆大兴县旧曰万年高祖封号大兴故改焉城东西十八里一百一十五步南北十五里三百七十五步东面通化春明延兴三门南面启夏明德安化三门西面延平金光开逺三门北面光化一门里一百六市二新唐志前直子午谷后枕龙首山左临灞岸右抵沣水程大昌曰秦孝公都咸阳正渭北汉都长安在渭南咸阳之东南也隋都又在汉城东南十三里秋七月陈自京口至荆州江水如血八月癸未夜天有声如风水相击乙酉夜亦如之解题曰叶适曰天地示变盖江东之事尽矣九月陈主设大㑹舍身冬十月癸酉隋太子勇屯咸阳以备突厥春正月壬寅陈改元陈出长沙王叔坚为江州刺史解题曰陈史上阴令人造其厌媚又令人告之余见通鑑二月己巳朔日有食之陈聘隋三月丙辰隋迁于新都隋减役调罢𣙜酒盐解题曰隋食货志帝入新宫初令军人以二十成丁减十二畨毎岁为二十日役减调绢一疋为二丈先是尚依周末之弊置酒坊盐池盐井皆禁至是罢与百姓共之逺近大悦夫榷酒盐者后周末年之政然则茍未至于大不得已固未忍出于此也故隋文汲汲而弛之后世乃夺民衣食之奉以为经常之法而不可变盍亦少思哉隋求遗书夏四月隋八道伐突厥己卯大破之于白道击高宝宁宝宁奔碛北寻奔契丹死己丑陈郢州降隋隋不纳遣使聘陈自是不絶隋左右仆射分判六部解题曰唐德宗欲令军旅粮储事李泌主之吏礼委张延赏刑法委柳浑李泌曰宰相之职不可分也非如给事则有吏过兵过舍人则有六押至于宰相天下之事咸共平章若各有所主是乃有司非宰相也帝笑而止隋高祖方以胥吏之习为治故不足与语治体也事见通鑑五月隋秦州总管窦荣定破突厥阿婆可汗沙钵畧可汗与阿波连兵各求援于隋秋八月丁卯朔日有食之解题曰通鑑考异曰隋纪作七月丁卯盖厯差冬十月隋废河南道行台十一月隋罢郡为州解题曰通典初齐制州为上中下三等毎等又有上中下之差凡九等隋州置刺史亦同九等之制总管刺史加使持节至罢郡以州统县自是刺史之名存而职废后虽有刺史皆太守之互名理一郡而已十二月隋复删律解题曰叶适曰自高叡等上齐律当时称其法令明审科条简要而齐人多晓法律者至髙颎造隋律苏威牛𢎞再定然皆本于齐也由唐及今虽有增损然皆本于隋也是岁隋置沿河仓漕粟给长安隋治书侍御史柳彧论烦碎春正月甲子朔日有食之梁主朝于隋壬辰隋颁张宾厯二月突厥达头可汗降于隋夏五月陈吏部尚书江总为尚书仆射六月隋凿渭水至潼关秋八月乙卯陈将军夏侯苗降隋隋不纳隋关中饥九月甲戌隋主如洛阳隋禁词华突厥沙钵畧可汗请和于隋是岁陈起临春结绮望僊阁中书舍人沈客卿责关市之税以给之陈主与江总及都官尚书孔范散骑常侍王瑳日事游宴春正月戊午朔日有食之戊辰隋颁五礼三月戊申隋主还长安夏五月甲申隋閲户口置义仓作输籍法解题曰杜佑曰时承西魏丧乱周齐分据赋重役勤人不堪命多依豪室姦伪允滋高颎覩流冗之病建输籍之法定其名轻其数使人知为浮客被强家収大半之赋为编甿奉上蒙轻赋之征蒸庶怀惠姦无所容隋氏资储遍于天下颎之力焉事见通鑑梁主殂太子琮即位阿波可汗别为西突厥隋遣使抚之秋八月突厥居漠南九月陈侵隋冬十月壬辰隋以上柱国杨素为信州总管陈杀中书通事舍人傅縡春正月梁改元二月隋始令刺史上佐岁暮上课隋筑长城解题曰隋书列传令司农少卿崔仲方发丁三万于朔方灵武筑长城东至黄河西距绥州南至勃出岭绵亘七百里明年上复令发丁十五万于朔方已东縁边险要筑数十城以遏胡冦秋闰八月丁卯隋太子勇镇洛阳隋上柱国梁士彦宇文忻柱国刘昉皆伏诛冬十月癸丑隋以秦王俊为山南行台尚书令春正月戊寅陈改元乙未隋制诸州岁贡士三人二月隋筑长城夏四月隋开山阳渎解题曰寰宇记旧水道屈曲多诸梁埭隋文帝重加修掘通利焉五月乙亥朔日有食之秋八月隋征梁主入朝以兵戍之九月梁安平王巖等以江陵户口降陈隋封梁主为莒公是时陈临平湖自开陈杀大市令章华突厥沙钵畧可汗死其弟处罗㬋立为莫何可汗击阿波擒之春正月陈遣散骑常侍周罗㬋屯崃口解题曰通典注隋军来伐戚欣守狼尾滩将仲肃据荆门顾觉镇安蜀城陈纪镇公安巴陵已下风靡退散余见通鑑二月陈侵隋夏五月陈废太子𦙍为吴兴王立始安王深为太子冬十月己未隋以晋王广为淮南行省尚书令甲子广及秦王俊清河公杨素为行军元帅伐陈高颎为晋王元帅长史十二月突厥莫何可汗死都蓝可汗立杨素水军东下陈中书舍人施文庆等不以闻将军樊毅请备京口采石不纳大事记续编卷四十六大事记续编卷四十七钦定四库全书大事记续编卷四十七明王祎撰隋高祖文皇帝开皇九年春正月乙丑朔贺若弼济自广陵韩擒虎济自横江甲申若弼败陈师于蒋山攻宫城擒虎执陈主叔宝丙戌晋王广至建康施文庆沈客卿等皆伏诛癸巳遣巡抚陈州郡周罗㬋等亦降陈亡解题曰陈自武帝霸先至后主叔宝五世凡三十三年王凝问于王通曰元经书陈亡而具五国何也曰江东中国之旧也衣冠礼乐之所就也永嘉之后江东贵焉而卒不贵无人也齐梁陈于是乎不与其为国也及其亡也君子犹怀之故书曰晋宋齐梁陈亡具五以归其国且言其国亡也呜唿弃先王之礼乐以至是乎凝曰晋宋亡国久矣今具之何谓也曰晋衣冠文物之旧君子不欲其先亡宋尝有树晋之功有复中国之志亦不欲其先亡也故具齐梁以归其国也其未亡则君子夺其国焉曰中国之礼乐安在其已亡则君子予其国焉曰犹我中国之遗人也观通之抑扬感嘅其志亦可悲也已二月丙申置乡正里长陈湘州刺史岳阳王叔慎起兵败死遣柱国韦洸安抚岭外降之解题曰安抚之名始于此平建康城于石头城置蒋州夏四月己亥帝幸骊山劳还师乙巳献俘太庙赏赐将士故陈境内给复十年余州免租赋一年己未流孔范王瑳等于边以江总为上开府仪同三司陈都督鲁广达死之解题曰胡寅曰孔范等亡陈之臣也帝既知之当戮之江南以谢三吴之人既贷其死又置诸边刑寛而义不类矣江总身为宰相惟以诗酒陪从邪慝盖孔宁仪父之徒楚子不杀仲尼所非者也乃宠以爵禄是训臣子败人家国而无后忧也岂不惜哉事见通鑑秦王俊为杨州总管四十四州军事壬戌诏寝兵六月吏部苏威为右仆射闰月以荆州总管杨素为纳言秋七月羣臣请封禅弗许冬十二月诏太常牛𢎞参定雅乐隋高祖文皇帝开皇十年春二月庚申帝幸并州夏四月至自并州出李德林为湖州刺史五月乙未诏军人悉属州县解题曰按本纪诏曰魏末丧乱寓县𤓰分役车岁动未遑休息兵士军人权置坊府南征北伐居处无定家无完堵地罕苞桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式罢山东河南及北方縁边之地新置军府叶适曰按李繁家传载苏绰初置府兵与此利害优苦殊不同然诏文乃当时实事盖绰虽创始而地狭民寡加以长征不归故未能尽行其説至平陈后乃修完成法尔六月辛酉制民年五十免役収庸秋七月癸卯杨素为内史令冬十一月辛卯帝幸国学有事于南郊江南盗起遣杨素讨平之并州总管晋王广为扬州总管秦王俊为并州总管畨禺夷反给事郎裴矩讨平之高凉洗氏置幕府隋高祖文皇帝开皇十一年春二月丙子以临颍令刘旷为莒州刺史辛巳晦日有食之秋八月壬申杀弟滕王瓒解题曰按列传瓒见高祖执政羣情未一恐为家祸阴有图高祖之计余见大建十二年周天元帝殂解题上柱国沛达公郑译卒隋高祖文皇帝开皇十二年秋七月乙巳苏威免官爵礼部尚书卢恺除名有事于太庙壬申晦日有食之八月甲戌制死罪令大理覆治冬十二月乙酉杨素为右仆射与高颎专掌朝政免右领军大将军贺若弼官府藏皆满免河东北功调减田租一年解题曰李焘曰古今之富者莫如隋而所以卒为隋祸者亦惟其富尔夫帝王之所谓富而教之者岂曰盈其仓廪则羣黎百姓徧为尔德也哉惟在布大利于天下而吾无所私焉使斯民安居乐业养生丧死而无憾相与从事于孝弟忠信之际则吾之礼乐刑政可以四达而不悖矣高祖躬履俭约而户口日滋此固致富之道始高祖疾山东之巧伪重谪其正长而开相纠之科以出齐民隐户于是丁口益增而高颎复为输籍法使豪强不能以容其奸此隋之所以富也君臣方自以为得计而不知其恶殆与贼虐者无异高祖在位虽省徭寛赋然取之者固已深而推以予之者盖未数数然也不然何天之于隋遽泯然弃而不知耶遣使均田隋高祖文皇帝开皇十三年春正月壬戌帝幸岐州二月作仁寿宫三月至自岐州禁藏谶纬解题曰按列传着作郎王邵表言符命又引民间歌謡引图书谶纬依约符命捃摭佛经撰皇灵感书三十卷奏之上令宣示天下劭集诸州朝集使焚香而读之上益喜赏赐优洽其所令反其所好而民不从其是之谓矣事见通鑑秋七月戊辰晦日有食之隋高祖文皇帝开皇十四年夏四月乙丑行新乐六月丁卯给公卿以下职田秋七月乙未以苏威为纳言关中大旱帝幸洛阳解题曰李焘曰古者三年耕而后有一年之储九年耕而后有三年之储以三十年之通制国用则虽有凶旱水溢民无菜色今隋之为隋仅十余年而粟帛之入至于仓廪府库已无所容然而一有天灾则关中之民至于屑豆杂糠而食流离迁徙救死不暇然则隋之所谓富者独其仓廪府库而余食遗货之在天下者殆无几尔为富不仁谅其然矣事见通鑑冬闰十月甲寅诏给北齐梁陈祭祀器物齐州刺史卢贲除名羣臣请封禅十二月乙未帝东狩隋高祖文皇帝开皇十五年春正月壬戌帝幸齐州庚午以岁旱谢咎泰山二月丙辰収天下兵器三月乙未至自东方丁亥帝幸仁寿宫解题曰通鑑考异隋书北史皆曰宫成上令高颎前视奏称颇伤绮丽大损人丁帝不悦杨素惧即于北门启独孤后曰帝王法有离宫别馆今天下太平造一宫何足损费后以此理谕上上乃解今从唐书然唐书所载不如隋史北史为得其实事见通鑑夏六月庚寅焚相州所贡绫文布于朝堂秋七月戊寅至自仁寿宫冬十月戊子以吏部尚书韦世康为荆州总管与并杨益州为四总管十一月辛酉帝幸温汤乙丑还宫十二月戊子勅盗边粮一升皆斩己丑诏文武官四考受代汴州刺史令狐熙考绩为天下最赐帛旌之隋高祖文皇帝开皇十六年夏六月甲午制工商不得仕进秋八月丙戌诏死罪三覆奏解题曰刑者侀也成也一成而不可变故君子尽心焉文帝初有隋国遂定新律尽除魏周苛刻以从寛简初令死罪大理覆治又令死罪三奏然后行刑诚得古帝王好生恶杀之意矣然盗边粮一升以上者皆斩一钱以上者弃市则虽三奏而后行亦何补哉冬十月帝幸长春宫十一月还以公主妻吐谷浑可汗隋高祖文皇帝开皇十七年春二月癸未遣太平公史万岁讨南宁羌平之帝幸仁寿宫桂州俚帅反遣兵讨平之以令狐熙为桂州总管三月丙辰诏诸司得于律外杖属官令盗一钱以上弃市夏四月戊寅颁张胄𤣥厯秋七月桂州人反遣右武侯大将军虞庆则讨平之丁亥并州总管秦王俊免以宗女公主妻突厥突利可汗九月帝至自仁寿宫冬十二月杀虞庆则隋高祖文皇帝开皇十八年春正月辛丑诏江南民船长三丈者入官二月高丽冦辽西乙巳遣汉王谅讨之遇疫秋九月己丑师还解题曰隋伐高丽始于此冬十二月置离宫于仁寿宫道上南宁羌复反史万岁坐除名隋高祖文皇帝开皇十九年春二月遣汉王谅为元帅三道伐突厥都蓝可汗都蓝与达头可汗袭突利破之夏四月突利来降诸军大破突厥兵六月杀凉州总管王丗则秋八月高颎除名九月乙丑以太常卿牛𢎞为吏部尚书解题曰按通典开皇七年制诸州岁贡三人工商不得入仕十八年又诏京官五品以上及总管刺史并以志行修谨清平干济二科举人牛𢎞为吏部尚书高搆为侍郎最为称职当时尚书举其大者侍郎铨其小者则六品以下官吏咸吏部所掌自一命以上之官州郡无复辟署矣杜佑曰文帝素非学术盗有天下不欲权分罢州郡之辟废乡里之举内外二命悉归吏曹才厠班列皆由执政则执政参吏部之职吏部总州郡之权罔征体国推诚代天理物之本意是故铨综失叙受任多滥岂有万里封域九流丛凑论材授职仰成吏曹以俄顷之周旋定材行之优劣求其无失不亦谬欤尔后有司尊贤之道先于文华辩论之方择于书判所以閲佐号为倒拔征词同乎射覆置循资之格立选数之制压例示其定限平配絶其逾涯或煳名考覈或十铨分掌茍济其末不澄其源诚宜详酌古今拯勘刓弊实为大政可不务乎冬十月甲午以突利为启民可汗处之五原遣杨素等击都蓝可汗十二月都蓝为其下所杀达头立为步迦可汗隋高祖文皇帝开皇二十年夏四月壬戌突厥步迦可汗犯塞晋王广等击之太平公史万岁大破之六月丁丑秦王俊以忧薨废其国晋王广结杨素赞帝废立冬十月乙丑废太子勇及其诸子为庶人己巳杀左卫大将军元旻等素又谮杀史万岁十一月戊子立广为皇太子天下地震禁毁佛天尊及神像隋高祖文皇帝仁寿元年正月乙酉朔改元杨素苏威为左右仆射二月乙卯朔日有食之夏六月废太学四门及州县学前殿内将军刘炫谏不听冬遣杨素击突厥隋高祖文皇帝仁寿二年春三月杨素大破步迦可汗秋七月征蜀王秀还八月己巳皇后独孤氏崩解题曰按后妃传序开皇二年着内官之式畧依周礼减省其数嫔三员世妇九员女御三十八员又採汉晋旧仪置六尚六司六典初文献皇后怀嫉妬之心虚嫔妾之位不设二妃防其上逼自嫔以下置六十员又抑损其服章降其品秩文献崩后始置贵人三员增嫔九员世妇二十七员御女八十一员贵人等闗掌宫闱之务六尚以下皆分𨽻焉炀帝参详典故制嘉名着之于今贵妃淑妃徳妃为三夫人顺仪顺容顺华修仪修容修华充仪充容充华为九嫔婕妤十二员美人才人十五员为世妇寳林二十员御女二十四员采女三十七员为女御总一百二十又有承衣刀人皆趋侍左右又増置女官准尚书省以六局管二十四司叶适曰六尚六司六典掌宫中之政此汉晋旧事也至炀帝置女官准尚书省则出于创建内外分庭人臣不得分毫预矣晋杨后以立惠基乱而天下为之分裂者数百年隋独孤后以立炀稔祸而编氓十丧八九诗首二南有以也夫九月大水冬闰十月甲申诏修五礼十二月癸巳废蜀王秀为庶人诏杨素三五日一入省论大事交州俚帅反遣瓜州刺史刘方为行军总管平之隋高祖文皇帝仁寿三年秋九月壬戌置常平官是岁龙门王通献太平䇿罢归教授于河汾之间解题曰通字仲淹河汾人文帝征之不至大业元年一征又不至乃续诗书正礼乐修元经赞易道朱熹曰通见识高明説治体甚高特本领欠阙如古人明德新民至善等处固未之讲也突厥步迦可汗降于启民可汗启民归碛石解题曰按元和郡县志丰州东受降城北至碛口八百里中城至碛口五百里西城至碛口三百里碛口至囘纥衙帐一千五里隋高祖文皇帝仁寿四年春正月甲子帝幸仁寿宫夏四月不豫秋七月命兵部尚书柳述黄门侍郎元巖召故太子勇太子广囚述巖丁未弑帝乙卯即皇帝位杀勇八月丁卯丧还京师解题曰胡寅曰述巖亲逢事㑹则当白帝倂召杨素杨广入合质问陈夫人正其罪而废广出诸外熟论故太子可立则召之否则别命子孙之贤者素若不从降诏以军法从事登时而宗社定矣乃出合为诏出以示素反受制贼手俄顷之间福祸判焉述巖死有余辜矣事见通鑑汉王谅起兵于晋阳以杨素为并州总管讨之素执谅以归杀之解题曰胡寅曰举兵必有其名立事不可行诈隋文之崩当时中外颇有异论谅独不闻耶借曰未审而所被玺书不如高祖所约则可用此声问晏驾不明之故以十九州附从之衆用王頍长駈之䇿既近京师则情实必彰天不共戴死生以之岂不忠孝两得乎而诡言为素反举兵是诈也诈而无名是自为逆也可乎事见通鑑冬十月己卯葬文皇帝于太陵庙号高祖解题曰苏辙曰昔者三代之君享国长久后世莫能及然而亡国之暴未有如秦隋之速二世而亡者也夫秦隋之亡其弊果安在哉自周失其政诸侯用事而秦独得山西之地不过千里韩魏压其冲楚胁其肩燕赵伺其北而齐掉其东秦人被甲持兵七世而不得解寸攘尺取至始皇然后合而为一秦人见其取天下若此其难也而以为不急持之则后世且复割裂以为敌国是以销名城杀豪杰铸锋镝以絶天下之望其所以备虑而固之者其密如此然而海内愁苦无聊莫有不忍去之意是以陈胜项籍因民之不服长唿起兵而山泽皆应由此观之岂其重失天下而防之太过之弊欤今夫隋文之世亦见天下之久不定而重失其定也盖自东晋以来刘聪石勒慕容苻坚姚兴赫连之徒纷纷而起者不可胜数至于元氏并吞灭取畧已尽矣而南方未服元氏自分而为周齐周并齐而授之隋隋文取梁灭陈而后天下为一彼亦见天下之久不定也是以既得天下之衆而恐其失之享天下之乐而惧其不久立于万民之上而常有猜防不安之心以为举世之人皆有曩者英雄割据之怀制为严法峻令以杜天下之变谋臣旧将诛灭畧尽而独死于杨素之手终于炀帝之际天下大乱涂地而莫之救由此观之则夫隋之所以亡者无以异于秦也悲夫除妇人及奴婢部曲之课令男子二十成丁十一月乙未帝幸洛阳丙申掘堑自龙门至临清关度河抵上洛壬子陈叔宝卒赠长城炀公癸丑以洛阳为东京大事记续编卷四十七大事记续编卷四十八钦定四库全书大事记续编卷四十八明王祎撰隋炀皇帝大业元年春正月壬辰朔改元立妃萧氏为皇后废总管府丙申立晋王昭为太子二月己卯杨素为尚书令诏天下公除三月营东京徙商贾数万家以实之营显仁宫开通济渠自河入淮自䢴沟入江置离宫造龙舟解题曰按寰宇记开济渠开封府开封县南二里隋以汴水迂曲自大梁城西南凿渠引汴水入号通济渠夏四月将军刘方破林邑五月筑西苑解题曰按杜宝大业杂记苑内造山为海周十余里水源数丈中有方丈蓬莱瀛洲诸山相去各三百步山高出水百余尺秋七月丙午徙卫王集于边八月壬寅帝御龙舟幸江都契丹冦营州遣通事谒者韦云起䕶突厥兵讨之是岁西突厥处罗可汗击铁勒铁勒叛之自立为莫何可汗隋炀皇帝大业二年春正月辛酉东京成解题曰按洛诰周公将宅洛邑使召公先相宅乃卜涧水东瀍水西所谓王城今宫城西唐苑内故城是也周平王都之周公又卜瀍水东谓之成周今河南府东故洛阳城也周敬王居焉后汉魏晋隋初并都之炀帝始徙新都东去故城十八里唐以来皆都之元和郡县志按华延隽洛阳记洛阳城东西七里南北九里城内宫殿台观府藏寺舍凡一万一千二百一十九自刘曜入洛官署里闾鞠为茂草后魏孝文太和十七年幸洛阳定迁都而经营洛京炀帝尝登邙山观伊阙顾曰此非龙门耶自古何因不建都于此苏威对曰自古非不知以俟陛下帝大悦遂议都焉诏杨素营之大业二年成徙都之其宫北据邙山南直伊阙之口洛水贯都有河汉之象其宫室台殿皆宇文恺所创恺巧思絶伦制造颇穷奢丽前代都邑莫之比焉余见通鑑丁卯倂省州县二月丙戌作舆服仪卫解题曰大业杂记辇路舆车并朱丝碧油网络装以金玉填以杂宝珠珰红翠极天下竒妙文物羽仪自三代以降书记未有也夏四月庚戌帝还东京六月壬子杨素为司徒秋七月建进士科制百官不得计考增级解题曰萧子显曰自宋谢灵运颜延年以文章彰于世谢庄袁淑又以才藻继之衣冠莫不仰其风流竞为诗赋之事而五经文句无复通其义者朱熹曰进士更唐三百年以至国初大抵皆尚文辞事见通鑑甲戌太子昭薨解题曰按大业杂记始太子与杨素同侍宴帝深忌素因宴寘毒太子及素并起二杯同至侍酒者误进太子饮三日而毒发下血太子知之叹曰吾乃代杨素死乎命也数日而薨后素亦以毒毙余见通鑑乙亥楚景武公杨素薨冬置洛口囘洛仓解题曰杜佑曰隋西京太仓东京含嘉仓洛口仓华州永丰仓陜州太原仓储粟多者千万石少者不减数百石天下义仓又皆充满京都及并州库布帛各数千万亦魏晋以降之未有余见通鑑集天下散乐解题曰按隋志有鱼龙烂漫俳优侏儒山车巨象拔井种瓜杀马剥驴等竒怪异端百有余物名为百戏余见通鑑隋炀皇帝大业三年春正月突厥启民可汗来朝丙子长星竟天二月己丑彗星见三月辛亥帝还西京杀故太子勇之子八人夏四月甲申颁新律解题曰牛𢎞刘炫修律令𢎞尝从容问曰周礼士多而府史少今令史百倍于前判官减则不济其故何也炫曰古人委任责成岁终考其殿最案不重校文不繁悉府史之任掌要目而已今之文簿恒虑覆治锻鍊若其不密万里追证百年旧按故谚云老吏抱按死事繁政弊职此之由𢎞又问魏齐之时令史从容而已今则不遑宁舍其事何由炫曰齐氏立州不过数十三府行台递相统领文字行下不过十条今州三百一也往者州唯置纲纪郡置守丞县唯令而已其所具僚则长官自辟受诏赴任毎州不过数十今大小之官悉由吏部纎芥之迹皆属考功二也省官不如省事省事不如清心官事不省而望从容可得乎𢎞善其言而不能用胡寅曰炫之答𢎞是矣而未尽也其不敢正言耶夫令史数多而不遑宁处者良由隋文之治皆吏道也繁文有覆治之虑旧按有追证之虞官尽属铨曹事悉循条例则权必归于令史而簿书日多簿书既多则令史势必加衆欲其简省从容何可得也然后知隋文勤劳旰食者大抵法律文按而已此乃老胥吏用以困眩长官者而以人主之重自弊精神其末流如𢎞所问固宜也壬辰改州为郡改上柱国以下官为大夫增省台寺监十六府废伯子男爵丙申帝北巡六月戊子次榆林郡丁酉突厥启民可汗及公主皆来朝解题曰榆林郡今胜州北距黄河五里秋七月筑长城解题曰发丁男百余万筑长城西距榆林东至紫河一旬而罢死者十五六至明年秋又发丁男十余万筑长城自榆谷而东大业杂记长城北边自崑崙塞以东有居延五原鸡鹿高阙渔阳鴈门楼烦柳城西南又有龙勒总十塞并筑城置镇镇兵五百人余见通鑑丙子杀太常卿高颎礼部尚书宇文㢸光禄大夫贺若弼免苏威八月帝厯云中乙酉幸突厥启民可汗帐见高丽使者吏部侍郎裴矩请胁其王入朝壬寅至太原营晋阳宫九月己巳还东京冬以裴矩为黄门侍郎使通西域隋炀皇帝大业四年春正月己巳开永济渠自河通涿郡解题曰御河之役王通闻之曰人力尽矣按列传将兴辽东之役自洛口开渠达于涿郡以通运漕殿内丞阎毗董其役三月帝幸五原巡长城夏四月营汾阳宫帝幸之解题曰按大业杂记勅于汾州北四十里临汾水起汾阳宫即管涔山汾河所出之地在岚州静乐县秋七月辛巳筑长城翊卫大将军宇文述破吐谷浑郡县其地九月戊寅彗星见冬十月将军薛世雄降伊吾城之隋炀皇帝大业五年春正月丙子改东京为东都突厥启民可汗来朝癸未诏均田戊子帝西还三月己巳自西京西狩夏五月击吐谷浑六月壬子至燕支山西域诸国来朝献地癸丑置西海河源鄯善且末等郡谪罪人戍之解题曰燕支山即焉支山属凉州天宝县按隋书地理志西海古伏俟城吐谷浑国都河源古赤水城鄯善古楼兰城且末古且末城通典汉武帝置西海郡在今酒泉郡北千二百里又曰今西平郡之西张掖酒泉郡之北隋置西海且末河源等郡是时郡一百九十县一千二百五十五户八百九十万有竒隋氏之盛极于此矣解题曰杜佑曰后周静帝有户三百九十九万九百六十四至平陈得户五十万及是才十六七年直增四百八十万七千九百三十二炀帝承其全盛遂肆荒淫登极之初即建洛邑毎月役丁二百万人导洛至河及淮又引沁水达河北通涿郡筑长城东西千余里皆征百万余人丁男不充以妇人兼役而死者大半及亲征吐谷浑驻军青海遇雨雪士卒死者十二三又三驾征辽皆兴百余万衆餽运者倍之又逆征数年之赋穷奢极侈举天下之人十九为盗贼身丧国灭实自取之秋九月癸未帝还西京冬十一月丙子幸东都是岁民部侍郎裴蕴奏令貌閲户口凡进丁二十四万三千新附口六十四万有竒解题曰朱黼曰隋氏貌閲户口至大业初富庶之盛几汉元始而裴蕴献议犹以民间版籍脱漏户口诈增老小为言复令貌閲一人不实则官司解职纠得一丁令代赋役于是进丁二十四万有竒其以老癃为丁壮废疾为平人必矣唐世聚歛之臣多以括丁为急务民益无聊可不监哉事见通鑑擢蕴御史大夫与宇文述裴矩内史侍郎虞世基参掌机密突厥启民可汗死子始毕可汗立杀司隷大夫薛道衡隋炀皇帝大业六年春正月丁丑以蕃酋毕集于端门街盛陈百戏遣将破流求二月乙卯诏旧五等爵非有功者除之庚申以散乐配太常三月癸亥帝幸江都宫以郡丞王世充领宫监冬十二月穿江南河解题曰陆游曰京口至钱塘梁陈以来不通漕至隋始凿渠八百里皆阔十丈是岁始令从驾者戎衣着紫绯緑袍隋炀皇帝大业七年春二月乙亥帝御龙舟入通济渠夏四月庚午至临朔宫征天下兵㑹涿郡伐高丽解题曰按唐志临朔宫在幽州蓟县秋山东河南大水冬十月乙卯底柱崩拥河逆流裴矩诱西突厥酋射匮逐处罗可汗十二月处罗来朝更号为曷娑那可汗常从巡幸羣盗起漳南窦建德举兵解题曰漳南属今恩州厯亭县隋炀皇帝大业八年春正月壬午伐高丽兵发凡一百十三万人三月围辽东城弗克夏六月右翊卫大将军来䕶儿水军败于平壤城秋七月左翊卫大将军宇文述等溃于萨水癸卯帝班师九月庚寅至东都冬十一月诸将除名解题曰平壤在安东府即汉辽东郡襄平城寰宇记以为即汉乐浪郡王险城非也自慕容皝来伐后徙国内城移都此城其地后汉时南北二千里至后魏才千余里至隋东西六千里萨水去平壤城三十里是岁大旱疫前御史大夫张衡伏诛隋炀皇帝大业九年春正月丁丑征天下兵募民为骁果集涿郡己亥命刑部尚书卫文昇辅代王侑守西京二月复宇文述等官爵三月丁丑城太兴戊寅帝伐高丽命吏部尚书樊子盖辅越王侗守东都齐郡丞张须陀击羣盗破之夏四月庚午帝渡辽水遣宇文述等趣平壤解题曰按水经寰宇记大辽水源出靺鞨西南山南流至安市入海小辽水出辽山西南入大辽水六月乙巳礼部尚书杨𤣥感反于黎阳蒲山公李密説以䇿不从丙辰围东都庚午帝班师遣宇文述等讨𤣥感秋七月余杭刘元进起兵应𤣥感壬辰𤣥感趣潼关八月败死杀其党三万余人解题曰大业杂记樊子盖既斩裴𢎞䇿达官子弟募出征者并不敢入悉投𤣥感韩擒虎子世萼等十人观王子恭道虞世基子柔来䕶儿子渊裴蕴子爽郑善果子俨周罗㬋子仲隐蔺达通子世直等二十余人或父从驾子入贼受𤣥感重任帝在辽东城下闻事起曰𤣥感无帝王之量直欲乱朕天下耳又闻达官儿郎皆入贼益忧惧计无所出冬十月勅大理卿郑善果御史大夫裴蕴刑部侍郎滑仪等还东都与樊子盖推绳𤣥感徒党近逺连及杀三万余人枉死者大半僧尼道士及河南百姓被流徒者亦七八千人残酷之甚致四方骚动冦贼蜂起国家空虚虽屡出兵不能制敌卢明月起淮南杀守令江都赞治王世充讨平之王薄起青兖聚衆长白频征不克厯山飞起河北四方结聚皆𤣥感之徒惧诛起而为贼余见通鑑叶适曰炀帝簒弑之事杨素终始左右之而祸乱之端乃发于𤣥感所谓寡助之至亲戚叛之大抵天下将乱之时人物气象自异如𤣥感李密皆功臣之子其少年意趣已自异常及人君失德政繁赋重人心已摇不计亲疎逺近皆得乘间而起𤣥感入黎阳取布为牟甲政与胜广挈干为旗相类胜广𤣥感密皆不足以乱天下而天下之乱由之而生要之天下之势不在瓦解而在土崩秦隋之亡皆土崩之势也闰九月帝幸博陵冬十月遣屯卫大将军吐万绪讨元进十二月王世充平之解题曰博陵今博州章邱是岁诏籍没为盗者家章邱杜伏威临济辅公祐举兵淮南解题曰今济南属县有临济镇本汉朝阳县隋炀皇帝大业十年春二月戊子诏征天下兵三月壬子帝幸涿郡秋七月癸丑次怀逺镇兵多不至甲子高丽请降八月己巳帝班师冬十月丁卯还东都己丑还西京解题曰按新唐志营州有怀远守捉十一月祀南郊帝不齐于次十二月帝幸东都以张须陀为黜陟讨捕大使隋炀皇帝大业十一年春正月增秘书省官百二十员二月庚午城郡县亭坞三月丁酉族诛骁卫大将军李浑将作监李敏己酉帝幸太原夏四月幸汾阳宫以卫尉少卿唐公李渊为山西河东抚慰大使秋八月乙丑帝北巡癸酉突厥始毕可汗围帝于鴈门帝下令重赏格停伐高丽募兵赴难九月甲辰围解冬十月壬戌帝还东都减赏格仍议伐高丽东海李子通据海陵城父朱粲掠汉南解题曰城父亳州县隋炀皇帝大业十二年春正月作毗陵宫夏四月大业殿火五月丙戌日有食之既纳言蓟威除名秋七月帝幸江都命越王伺与光禄大夫叚逹太府卿元文都揔留后事杀谏者建节尉任宗奉信郎崔民象王爱仁冬十月己丑许恭公宇文述卒以其子太仆少卿化及为屯卫将军前东都法曺翟让为盗李宻归之譲杀荥阳通守张湏陀十二月壬辰鄱阳林士𢎞称楚帝扵豫章改元以骁卫将军唐公李渊为太原留守虎贲郎将王威虎牙郎将髙君雅副之太仆卿杨义以破降河北贼数十万虞世基奏罢其兵侍御史韦云起劾世基裴藴隐蔽盗贼坐左迁贼将髙开道起兵扵燕虎贲郎将罗艺起兵涿郡觧题曰隋涿郡即幽州隋炀皇帝大业十三年春正月杜伏威据歴阳丙辰窦建徳称长乐王改元辛巳兖州徐圎朗䧟东平二月壬午朔方鹰扬郎将梁师都起兵连突厥马邑鹰扬府校尉刘武周起兵附于突厥虎贲郎将刘长恭讨李密兵败密自称魏公城洛口仓陷河南郡县解题曰按元和郡志河南府巩县本与成皐中分洛水西则巩东则成皋后魏倂焉李密自颍川袭据巩城断洛川包南北山周三十余里事见通鑑三月刘武周取汾阳宫突厥立为定杨可汗武周即帝位改元解题曰杨隋姓也言能定隋也梁师都称梁帝改元引突厥居河南地夏四月癸未金城校尉薛举自称西秦霸王改元河南讨捕大使裴仁基以虎牢降魏公密密据囘洛仓五月甲子唐公渊杀王威高君雅䕶军柴孝和説魏公密袭长安不从丁丑东都遣兵击密大破之密奔洛口六月唐公渊举兵尊代王侑遣晋阳令刘文静使突厥己丑渊子建成世民拔西河郡癸巳建大将军府以晋阳宫监裴寂为长史刘文静为司马解题曰范祖禹曰匹夫欲自立于乡党犹不可不自重也况欲图王业举大事而可以不正启之乎太宗陷罪于父而胁之以起兵高祖昵裴寂之邪受其宫女而不辞又称臣于突厥倚以为助何以示后世乎夫创业之君其子孙则而象之如影响之应形声尤不可不慎举也是以唐世人主无正家之法戎狄多猾夏之祸盖高祖以此始也按通鑑考异温大雅创业起居注云命大郎二郎率衆讨西河高祖太宗实録但云命太宗徇西河盖史官没建成之名耳唐殷峤传从隐太子攻西河今从起居注余见通鑑又按李璋晋阳事迹晋阳宫齐天保元年置周武平废大业三年又置在干阳门直北秋七月壬子遣江都通守王世充赴东都癸丑唐公渊发晋阳代王侑遣虎牙郎将宋老生屯霍邑武候大将军屈突通屯河东㑹积雨渊欲还世民谏止之解题曰河中府唐为河东郡武威鹰扬府司马李轨起兵称河西大凉王薛举称帝八月辛巳唐公渊败宋老生斩之拔霍邑解题曰平阳有霍邑县癸巳刘文静以突厥兵㑹唐公渊九月括江都妇女配从兵魏公密取黎阳仓彗星见戊午唐公渊围河东庚申济河丙寅遣建成屯永丰仓世民徇渭北渊女李氏从弟神通各起兵以应渊关中羣盗皆降世民引隰城尉房𤣥龄为谋主冬十月辛卯围长安解题曰窦苹音训曰永丰仓在渭南仓之东太原仓之西丙申罗今萧铣起兵巴陵称梁王改元解题曰按隋纪作罗新唐纪作罗山隋志巴陵郡有罗县旧唐志罗县即古汨罗之地新志武德八年废入湘阴罗山自属申州新纪盖误通鑑云罗川亦非也今从隋纪王世充大败魏公密于洛北既而败于黑石解题曰黑石在河南府巩县十一月丙辰唐公渊克长安约法十二条除隋苛禁下马邑郡丞李靖狱既而赦之解题曰按隋书新旧唐书纪传高祖太宗实録温大雅创业起居注柳芳唐厯陈岳唐统纪大业十二年渊为太原畱守时羣盗蜂起高祖子世民知隋祚已尽阴有安天下之志推财养士结纳豪杰咸得其欢心长孙顺德刘𢎞基等皆因事亡命匿之又与晋阳令刘文静尤善文静坐李密事系狱世民私入视之文静喜挑言曰丧乱方剧非高光不能定世民曰安知无其人哉今过此非儿女之情直欲共大计宜筹其事文静曰今李密围洛邑主上流播淮南贼盗以十万数须真主取而用之则四海不足定也今汾晋避盗者皆入此城文静为令数年知其豪杰一朝号召立可数万人尊公所领之兵复且数万一言出口谁敢不从乗虚入关号令天下不盈年岁帝业可成世民笑曰卿言差合人意于是部署宾客阴图起义欲白渊虑必不从欲窃发又恐惊渊沈吟久之渊领太原宫监而所善客裴寂为副监文静谋因寂説引寂交于世民世民出私钱数百万饷龙山令高斌亷与寂博阳不胜寂大喜日滋昵世民以情告之许诺寂因选晋阳宫人私侍渊渊过寂饮酒酒酣寂具以大事告之渊大惊寂曰正为宫人奉公事发当诛为此尔未几突厥冦马邑渊令郡丞高君雅与马邑太守王仁恭幷力拒之不利渊惧为炀帝所谴甚忧之世民因进曰今主上无道百姓愁怨城门之外皆已为贼若守小节必旦暮死亡若起义兵可因机转福天与不取忧之何益渊大惊曰何意敢发此言吾将执汝告官世民复曰见天时人事如此所以敢言必欲告执不敢辞死渊曰岂能告汝慎勿出口且去明日更来明日复进説曰此万全之䇿以救灭族之事今盗贼遍天下大人受命讨捕其可尽乎贼既不尽自当获罪且又世传李氏姓纂应图録李金才隆贵一朝族灭大人能平贼即有功当不赏以此求活莫可得渊意少解曰我一夜思汝言亦有大理今日破家灭身亦由汝化家为国亦由汝突厥数犯边渊兵出无功帝遣使者执渊诣江都渊素被猜忌及是大惧世民流涕曰奉事国家惟忠与孝今国乱主昏尽忠何益倾家絶嗣非孝所宜事急矣须早为大计又遣文静及寂进説曰晋阳士马精鋭宫库丰饶以兹举事可立大功关中天府代王沖幼酋豪并起未有适从愿公引兵西诛暴除乱乃受单使囚乎渊然之世民与文静等议尅日举事已而帝复驰使者赦止渊其事遂已文静谓寂曰先发制人后发制于人唐公名载图谶闻天下尚可帖帖以待祸哉公为监以宫人侍客公死何憾奈何累唐公寂惧乃劝起兵世民教文静伪为诏发太原西河鴈门马邑男子年二十至五十悉为兵期岁尽集涿郡以伐辽繇是人心愁扰益思乱㑹马邑人刘武周杀王仁恭举兵反攻汾阳宫世民复曰大人受委镇守而贼徒窃据不能捍御不早举大计身陷祸机悔无所及渊因集将佐谓之曰贼据汾阳宫我辈不能制自当族灭将如之何王威高君雅及僚吏咸请集兵渊欲观威等之意曰朝廷出师皆禀诏勅今贼称尊号近在数百里内江都悬隔若待奏报还期未测复将何计威等咸曰公地居贤戚务尽丹诚逡巡听奏岂及事机渊曰善于是命世民与文静长孙顺德刘𢎞基等各募兵旬日间衆且一万密遣使召子建成元吉于河东威君雅等见兵大集疑惧请祷雨晋祠将为不利渊知其谋阴为之备五月甲子旦渊与威君雅等同坐视事世民严兵在外以备非常文静导开阳府司马刘政㑹入告变云二人谋反阴引突厥将覆太原渊阳惊曰岂有是耶徐以文书示之曰人告公反宜受勘当君雅诟曰反人欲杀我耳文静叱左右执之丙寅突厥数万骑冦城下渊令开门偃旗帜虏不测所为引兵掠城外而去渊令曰人告威君雅勾致此贼效矣遂杀之以起兵甲戌遣刘文静连和于突厥六月己卯建成与元吉至自河东裴寂等请准伊尹放太甲霍光废昌邑故事尊炀帝为太上皇立代王以安隋室传檄郡县渊曰如此所作可谓掩耳盗铃事相逼不得不尔甲申命建成世民将兵徇西河郡下之获郡丞高德儒数之曰卿见野鸟谬称是鸾以谄时主义兵之举正欲诛佞人耳斩之余皆慰抚尽复其业百姓大悦癸巳开大将军府置三军以建成为陇西公左领军大都督左军隷焉世民为炖煌公右领军大都督右军隷焉元吉为姑臧公中军隷焉裴寂为长史刘文静为司马石艾长殷开山为掾刘政㑹为属长孙顺德王长谐刘𢎞基窦琮为统军开仓库赈穷乏逺近响应七月壬子渊杖白旗誓于野有兵三万以元吉为太原畱守癸丑发太原遣将张纶徇稽胡离石龙泉文城三郡隋将宋老生屯霍邑屈突通镇河东议者惮之世民曰天实弃隋老生之辈当如我何壬戌霖雨甚营于贾胡堡老生拒险师不得进己巳李密遣使致书请合从渊览书谓所司曰密夸诞宜卑辞以骄其志使不虞于我密得书甚悦议者以老生通相去不遥密姦谋难测突厥见利而行武周事胡者也太原一郡之㑹义兵家属在焉愚夫所虑渊谋于衆世民曰武周突厥外虽相附内实相猜突厥必利太原宁肯近忘马邑武周悉其此势未必同谋京都畱守特畏义旗所以骁将精兵鳞次而进今若却还诸军恐动必有变生若突厥武周不谋同至老生屈突追奔竞来还无所入往无所之今禾菽被野人马无忧李密恋于仓粟未遑逺畧老生轻躁破之不疑本兴大义以救苍生不顾煞身以安百姓当先入咸阳号令天下雨罢进军若不杀老生取霍邑敢以死谢渊不纳促令引发世民将复谏㑹暝渊已寝世民不得入号泣声闻于内问其故曰今以义动进战则尅退还则兵散于前敌乗其后死亡须臾是以悲耳渊乃悟曰兵马已去如何世民曰右军严而未发左军去犹不逺请自追之渊曰吾成败在汝知复何言世民亲与建成分路追兵囘八月己卯雨霁辛巳引师从傍山细道趋霍邑渊曰老生若婴城自守当即攻之主客势悬卒难致力建成世民曰老生勇而无谋以轻兵挑之必当出战战必擒矣世民以数骑诣其城下举鞭指麾若将围城者老生怒开门出兵渊曰兵疲未食且欲停营世民曰机不可失渊谓建成曰汝看两阵将交引左军趋东门命世民引右军趋南门断其归路老生背城而阵渊与建成合阵于城东世民及柴绍阵于城南老生麾兵先薄渊建成坠马老生乗之中军左军咸却世民与军头段志𤣥驰下埈坂冲断其军出其阵后手杀数十人刀尽缺血流入袖洒而复战表里齐譟响若崩山隋师大溃老生不得入城弃马投堑军士斩首于麾下流血数里四面进薄其城时无攻具士卒縁矟攀堞无敢当者遂平霍邑抚其余衆而用之丙戌下临汾郡辛卯克绛郡癸巳营于龙门县河东户曹任瓌请见渊曰吾此举其济乎瓌曰公仗顺而起军令严明所下城邑无秋毫之犯关中起兵者跂踵而待何不济乎瓌在冯翊久悉其人情愿入关宣布威灵以収左辅繇梁山济河趣韩城逼郃阳徇朝邑萧造文吏势当自下次招诸贼然后皷行据永丰积粟虽未得京师关中固已定矣渊曰是吾心也与刘文静㑹于麾下渊谓文静曰吾已及河突厥始至马多人少甚惬本怀己亥营于壶口通絶津梁水滨居人竞进舡舫前后数百乃置水军壬寅冯翊贼帅孙华土门贼帅白𤣥度具舟于河以济师渊命华及王长谐等引兵先渡以任瓌为慰抚大使説下韩城九月乙卯张纶自离石下龙泉文城等郡初王长谐之济河也渊戒之曰屈突通相去五十余里不敢与我争锋其势可知但其惧罪必当伺便相袭宜为之备通果遣虎牙郎将桑显和率精兵数千夜袭长谐义军不利隋人逐北史大柰以游兵掩其后显和败绩仅以身免丙辰冯翊太守萧造降戊午渊率衆攻河东不克将吏劝领太尉加置僚属从之通未下而三辅多归者渊欲先取京师恐通犄其后裴寂曰不若破通而后趋京师世民曰不然兵尚权权利于速今乗机度河以夺其心关中羣贼处处屯结抚而有之何向不济通自守贼耳何能患我一失其机胜负未可知也渊两从之华阴令李孝常以永丰仓归义以少牢祀河乃济甲子次长春宫士庶至者日有万数渊礼之人人喜悦丙寅遣建成刘文静王长谐屯永丰仓以拒潼关世民率刘𢎞基长孙顺德等数万人往高陵泾阳云阳武功盩厔鄠诸县屈突通畱鹰扬郎将尧君素守蒲将自武关援长安至潼关阻文静兵不得进渊从父弟神通起兵于鄠柴氏妇渊女也亦起兵于司竹皆与世民㑹郿贼邱师利李仲文盩厔贼何潘仁向善志宜君贼刘昊等各率衆数千来降庚午渊观永丰仓开仓大赈穷乏壬申次冯翊乙亥世民屯阿城建成自新丰趋霸上是日延安上郡雕阴郡并遣使来降丙子渊自下邽西上所经隋宫苑悉罢之出宫女还其家十月辛巳至长乐宫时京师畱守卫文昇阴世师挟代王以拒义师渊屯春明门外衆二十余万各依壁垒不入村居无为侵暴遣使谕以匡复之意再三皆不报辛卯世民帅师顿城西建成顿城东分朱雀大街连营围之甲辰围城下令曰犯隋七庙及宗室者罪三族十一月丙辰军头雷绍吉先登京师平命主符郎宋公弼収图籍杀人劫盗背军叛者死戊午以阴世师黩货郡丞骨仪苛酷并斩之连坐者十余人渊击突厥马邑郡丞李靖察渊有四方之志因自锁上变将诣江都至长安道塞不通而止渊已定京师将斩之靖唿曰公起兵为天下除暴乱以私怨杀谊士乎世民亦为请得释癸亥率百僚备法驾尊代王为天子大赦改义宁元年十一月甲子渊自长乐宫入京师以渊为相国假黄钺进封唐王此高祖平长安之本末也王世充与魏公密战于石子河败绩解题曰石子河在河南府巩县戊午魏公密杀翟让壬戌唐公渊立代王侑为皇帝改元义宁尊帝为太上皇解题曰朱熹曰汉高祖取天下正当为其直截做去无委曲囘䕶处隋大乱如此唐高祖太宗因羣盗之起直截做去止是诛独夫为其中不能无慊又立恭帝假援突厥囘䕶委曲如此所以不及汉之创业也事见通鑑甲子渊假黄钺大都督内外军事大丞相唐王己巳以子建成为世子世民为秦公元吉为齐公荥阳郡降李密十二月薛举遣其子仁杲围扶风秦公世民击败之唐王渊以光禄大夫李孝恭为山南招慰大使破朱粲降三十余州屈突通降唐王渊招河东通守尧君素不下王世充袭仓城魏公密大败之唐王渊遣丞相司马刘文静定新安以西云阳令詹俊等下巴蜀梁王铣袭取豫章林士𢎞保余干大事记续编卷四十八大事记续编卷四十九钦定四库全书大事记续编卷四十九明王祎撰唐高祖神尧皇帝武德元年春正月丁未朔加唐王渊殊礼魏公宻大败王世充取金墉戊辰唐王渊以世子建成秦公世民为左右元帅徇东都解题曰按新唐书百官志注高祖起兵置左右领军大都督及定京师置左右元帅太原道行军元帅西讨元帅皆亲王领之天寳末置天下兵马元帅都统朔方河东置诸军行营兵马都元帅兴元置副都统㑹昌置灵夏六道元帅黄巢之乱置行营都都统二月己夘唐王渊遣使徇邓㐮三月己酉唐王渊以齐公元吉为太原道行军元帅丙辰隋宇文化及等率骁果弑太上皇于江都右御卫将军独孤盛死之尽杀宗室外戚及虞世基裴藴等化及自称大丞相立秦王浩为帝戊辰唐王渊位相国加九钖不受解题曰胡寅曰天道诚圣人亦诚人非生知安行必勉于思诚思而不息亦能学知而利行矣汤武之德不及尧舜而列于圣人者由此也故桀纣尚为君则臣之天命殛之则伐之固不虚为匡之之名而实为伐之之事也唐王惟不正名杨广为弑君父之贼而举兵故节目䌓多诡正并用兴王之术駮而不懿也夫殊礼固不可自加也前日都督丞相唐王之命果岀于恭帝耶能言汤武之言而不晤在己之多伪由不学之过也事见通鑑壬申宇文化及𤼵江都西归呉兴太守沈法兴据丹阳解题曰呉兴郡宋安吉州也据地理志通典旧以乌程县置呉兴郡仁寿为湖州大业初废入余杭及呉郡而此云法兴为呉兴太守盖大业末复置史失书也今仍为湖州夏四月戊寅唐世子建成等军还萧铣称帝于江陵五月甲子唐王渊即皇帝位于太极殿遣刑部尚书萧造告天于南郊大赦改元解题曰叶适曰天下有难取者有易取者自周衰天下分裂已六七百年正当欲合之时故先合于秦秦不足以受之而后合于汉故汉取之易西晋之后天下分裂又三四百年亦当欲合之时故先合于隋隋不足以受之而后合于唐故唐取之亦易若三国十六国皆是乘天下之始分所以难也要之分合之际皆天理也定为土德色尚黄罢郡置州以太守为刺史解题曰按通典武徳改郡为州改太守为刺史加号持节后加号使持节诸军事而实无节但颁铜鱼符而已天寳元年改州为郡刺史为太守自是州郡太守更相为名其实一也隋越王侗即帝位于东都改元突厥来聘修律令置学校解题曰隋文既一天下而废学校唐高祖草创之初而令郡县学置生员兴亡之迹于此判矣六月甲戍朔秦公世民为尚书令裴寂为右仆射知政事刘文静为纳言司録窦威隋民部尚书萧瑀为内史令己夘立四亲庙庚辰立世子建成为皇太子世民为秦王元吉为齐王宗室王者九人解题曰孙甫曰立太子必以嫡长者使天下之心有所系以止争夺之患也行之平世固为常法若大公之世子不贤尚求圣人以传位况长子不贤次子贤乎安得局于常法也秦王功德海内属望其势可终为人臣乎建成无一可称但以年长使居贤子上至愚者知其不可也虽秦王以礼譲胡不虚其位以待天命之归况受禅之初天下未定何汲汲于立子也善乎宁王之言曰时平则先嫡长世难则归有功不易之论也癸未秦主举冦泾州以秦王世民为西讨元帅遣使招慰山东置缘邉总管府乙酉废隋帝为国公而用其宗室解题曰范祖禹曰诗曰商之孙子其丽不亿上帝既命侯于周服侯服于周天命靡常武王数纣曰昬弃厥遗王父母不迪故致讨焉诛其罪人之身而立其子天下之公义也况其父兄宗族乎后世强臣篡夺除君之族而代其位以非道得之亦以非道失之易姓之祸如循一轨唐高祖始即位而录隋之子孙由汉以来最为忠厚其享国长世宜哉事见通鑑丁酉以万年县法曹孙伏伽为治书侍御史解题曰范祖禹曰天下之势如人一身必气血周流无壅而后能存谏者使下情上通上意下达如气血周流于一身也故言路开则治言路塞则亡高祖鉴隋之所亡首辟言路可谓知所先务矣唐室之兴不亦宜乎事见通鑑辛丑延安靖公窦威薨黄门侍郎陈叔达判纳言将作大匠窦抗兼纳言宇文化及取黎阳隋主侗以魏公宻为太尉撃之秋七月宻败化及解题曰窦苹音训曰宻既列炀帝之罪以彰义举天下莫不震动而反受侗官爵宜其败也事见通鑑壬子元帅长史刘文静与秦主举战于浅水原大败秦王世民还长安举取高墌解题曰元和郡县志浅水原即邠州宜禄县治所有故城在县北五里疑即高墌城隋纳言王世充杀内史令元文都自为左仆射总督中外军事庚申废隋离宫长乐主建德降河北郡县壬申刘文静除名八月辛巳薛举卒其子仁杲即帝位己丑命秦王世民讨之庚子追赠隋高颎贺若弼等李轨降以为凉王九月始置军府甲寅王世充击魏公宻于通济渠大败之宻来降解题曰荀卿曰以诈遇诈巧拙有幸焉者其是之谓矣唐仲友曰世充毎捷必归功于下虏获尽以予士卒故人争为用宻骄不䘏士素无府库战胜无所赐予人心始离此胜负之分也事见通鑑遣使如突厥突厥来报癸亥行戊寅厯辛未追谥隋太上皇为炀帝宇文化及弑其主浩自称许帝于魏县改元冬十月壬申朔日有食之以李宻为光禄卿上柱国庚辰以淮安王神通为山东安抚大使朱粲称楚帝改元丙戍王世充自为太尉尚书令窦抗罢十一月乙巳凉王轨称帝改元秦王世民大败秦兵围折墌薛仁杲降寻伏诛解题曰事见通鑑呉缜曰按高祖纪武德元年六月癸未薛举冦泾州秦王世民为西道元帅七月壬子刘文静及薛举战于泾州败绩八月辛巳薛举卒己丑秦王世民为西讨元帅以讨薛仁杲十一月己酉败薛仁杲执之然则举以六月癸未冦泾州至八月辛巳卒共五十九日今本纪乃云八月太宗疾间复屯于高墌城相持六十日已而举死参较高纪前后无与举相持及六十日之处似失考究通鑑不当以此为据以魏州魏徴为祕书丞安集山东徐世勣以黎阳降赐姓李解题曰世勣初赐姓李后避太宗讳但称李勣辛未遣李宻收抚山东长乐王建德改元国号夏十一月壬申秦王世民为太尉陜东大行台癸酉西突厥曷娑那可汗自宇文化及所来降丙子蒲州人杀尧君素以降其将王行本拒守癸未以罗艺为幽州总管庚子李宻反于桃林伏诛解题曰桃林陜州灵寳县治高开道据渔阳自称燕王改元以舞胡乐工为散骑侍郎礼部尚书李纲谏不听唐高祖神尧皇帝武德二年春正月淮安王神通击宇文化及走之甲子陈叔达兼纳言二月乙酉初定租庸调法令文武官终丧丙戍州置宗师丁酉夏王建德攻宇文化及于聊城斩之解题曰聊城愽州县闰二月朱粲降以为楚王甲辰帝第羣臣以李纲孙伏伽为第一宇文士及封德彛来降以士及为上仪同德彛为内史舎人甲寅夷陵郡丞许绍降以为崃州刺史突厥始毕可汗死其弟处罗可汗立三月辛巳王世充自为相国郑王加九钖夏四月庚子齐王元吉及刘武周战于榆次败绩解题曰榆次太原属县辛丑朱粲奔东都郑王世充废其主侗自称帝改元夏王建德立杨政道为郧公五月凉将执其主轨以降轨寻伏诛六月郑王世充弑其主侗谥曰恭皇帝戊戍立周公孔子庙于国子监丁未刘武周䧟介州癸亥遣裴寂为行军总管讨之解题曰汾州介休县武徳曰介州贞观废秋七月壬申初置十二军统闗内诸府解题曰通典高祖以天下未定事资武力将举闗中之衆以临四方乃置十二军分闗中诸府以𨽻焉万年道为叅旗军长安道为皷旗军冨安道为𤣥戈军醴泉道为并钺军同州道为羽林军华州道为骑官军宁州道为折威军岐州道为平道军豳州道为招揺军麟州道为苑㳺军泾州道为天统军宜州道为天节军毎军将一人副一人取威名素重者为之督耕战之备自是士马强劲无敌于天下徐圆朗降乙酉西突厥高昌入贡时西域皆臣西突厥八月丁酉国公薨谥曰隋恭帝解题曰此曹丕司马炎之所不忍为也而谓高祖为之乎殆习见陈隋近事而效之尔旧史隐而不书岂为贤者讳耶九月梁王铣冦崃州许绍拒破之辛未杀民部尚书刘文静沈法兴称梁王改元李子通称呉帝改元杜伏威降裴寂军败辛巳齐王元吉走刘武周取并州纵突厥使者杀曷婆那可汗戊子礼部尚书太子詹事李纲兼太子少保冬十月己亥黄门侍郎凉州总管杨恭仁遥领纳言赐罗艺姓李氏刘武周将宋金刚䧟浍州遣永安王孝基等讨之帝欲弃河东秦王世民请兵复汾晋从之解题曰此唐室安危之机也㣲太宗破武周则败矣事见通鑑十一月丙子夏王建德䧟黎州虏淮安王神通李勣尽有河北徙治洺州解题曰新地理志卫州黎阳县武德二年置黎州贞观十七年废十二月永安王孝基等及刘武周将尉迟敬德战于夏县兵败见执秦王世民败敬德等解题曰夏县陜州县唐高祖神尧皇帝武德三年春正月己巳帝猎于渭濵戊寅王行本降辛巳帝幸蒲州斩之癸巳至自蒲州甲午李勣复归二月庚子帝幸华隂甲寅工部尚书独孤怀恩谋反伏诛突厥立杨政道为隋王三月庚午改纳言为侍中内史令为中书令甲戍内史侍郎封徳彛兼中书令解题曰按通典侍中中书令为真宰相尝加为左右相他官参者无定员但加同中书门下三品及平章事知政事参知机务参与政事及平章军国重事之名者并为宰相亦汉行丞相事之例也先天之前其员颇多景龙中至十余人开元以来常以二人为限多则三人夏四月丙申帝祠华山壬寅至自华隂秦王世民及宋金刚战于雀䑕谷大败之尉迟敬徳降刘武周奔突厥死五月立老子庙解题曰范祖禹曰唐之岀于老子由妖人之言而謟䛕者附㑹之高祖启其源高宗明皇扇其风又用方士之説跻之于上帝卑天诬祖悖道甚矣事见通鑑六月壬辰以东南道行台尚书令楚王杜伏威为杨州刺史封呉王辅公祏为行台左仆射丙午立子三人为王甲寅显州长史田瓉降于王世充解题曰按隋地理志淮安郡后魏置东荆州西魏为淮州隋改显州秋七月壬戍秦王世民讨王世充甲戍皇太子屯蒲州以备突厥九月田瓉以二十五州降郑尉把等七州降解题曰把州开封之雍丘县冬十月高开道降赐姓李氏郑管荥汴三州降解题曰管州今郑州管城县十一月梁主铣罢兵为农突厥处罗可汗死其弟颉利可汗立十二月辛夘郑许亳等十一州降是歳李子通取梁京口杜伏威遣辅公祏击之子通走伏威徙居丹阳子通袭杀沈法兴取其地唐高祖神尧皇帝武德四年春二月辛夘以赵郡王孝恭为䕫州总管开府李靖为行军总管夏王建德䧟曹州执孟海公秦王世民围东都三月夏王建德救郑世民拒之夏四月戊申突厥冦并州甲寅封子五人为王五月己未秦王世民大破夏兵于板渚执其王建德戊辰郑主世充降秋七月丙寅诛建德流世充于蜀寻杀之解题曰按新旧唐书纪传实録隋义宁元年李宻逼东都炀帝诏江都通守王世充为将军以兵屯洛口大小百余战无大胜负武德元年正月戊辰唐王世子建成秦公世民兵七万徇地东都四月置新安宜阳二郡而还五月唐王即帝位东都立隋越王侗为帝九月李宻归闗中十月世充为太尉尚书令十二月围谷州刺史任瓌却之二年闰二月冦伊州陟州三月䧟殷州复冦谷州世充为相国郑王四月世充将以陟州来降乙巳世充称帝癸亥䧟伊州五月䧟义州七月冦谷州任瓌大破之世充甘州刺史赵智逺来降十月汴州亳州降之三年四月怀州总管黄君汉击世充子𤣥应于西济州大破之熊州行军总管史万寳邀之于九曲又破之辛酉世充䧟邓州六月显州长史田瓉杀行台降世充七月壬戍秦王世民讨世充壬午至新安世充以精兵三万拒战王率轻骑挑之相遇于慈涧被围数重衆大惧王驰射应弦而倒贼乃退自谷州营慈涧宻遣黄君汉夜从河中下舟师袭回洛城克之置守以㫁河桥世充北路既㫁河南城堡相次归降洧州来降八月邓州来降王陈兵青城宫世充悉兵来拒隔涧言曰隋乱天下分崩长安洛阳各有分地世充不敢西侵熊谷二州在度内不取敦隣好也王乃逺入吾地将何求王曰四海之内皆承正朔唯公独阻声教东都士民请师我是以来若降则冨贵可保如欲相抗无假多言世充约割地不许九月王屯孝水命诸军屯北邙连营以逼之田瓉以所部二十五州降王以五百骑观战地卒遇世充将万余人王进击其骑破之又冲步卒岀其阵后贼披靡㑹衆军继至合击破之世充仅以身免尉州刺史帅所部七州降世充东道粮运絶于是分遣总管史万寳据龙门刘徳威自太行围河内王君廓屯洛口罗士信取千金堡屈突通守之世充攻堡通请救王出援之以两骁将西通表里奋击世充大败俘斩六千余人冬十月管荥汴州降十一月安抚大使李大亮取沮华二州始窦建德与世充有隙至是建徳遣使结好并陈赴援意十二月世充遣其兄报且乞师许亳等十一州降随州降四年正月梁州降王围东都辛丑营青城世充自方诸门岀以御大军诸将大惧王以精骑阵于北邙登魏宣武陵以望贼军谓左右曰贼势迫矣悉衆而岀利在一战今日破之后不能岀矣令屈突通率步兵五千渡水当之或通兵交放烟王率马军南下与通合势贼殊死鬭散而复合者数焉地险贼多排骑战稍难王射之应弦而倒自辰及午乃溃俘斩七千人傅城堑而守之河阳城降世充将单雄信裴孝达等与王君廓相持于洛口王率步骑五千援之次轘辕雄信走君廓追败之怀州降戊午世充郑州司兵沈忱降君廓夜袭虎牢忱为内应遂克之世充粮尽人相食建徳兵十余万来援䧟管州世充弟世辩遣将领兵数千人从之四月王遣齐王元吉围东都亲率精骑拒之壬寅单雄信犯官军元吉撃之反为所败玉州降世充犯官军元吉败之五月王擒建徳世充穷蹙不知所为欲溃围而岀将帅莫有应者率将吏降军门王受之以属吏此唐平王世充之本末也义宁元年正月建德筑坛场于河间乐夀自称长乐王年号丁丑武徳元年降河间十一月称夏改元五鳯宇文化及至魏县建徳引兵连城破之二年化及保聊城二月建徳攻䧟之与王世充结好遣使朝隋越王侗后世充自立乃絶之䧟邢州四月封齐王暕子政道为郧公依倚突厥𫝊化及首以献六月䧟沧州八月䧟洺州九月䧟相州赵州十月䧟黎州执淮安王神通总管李世勣卫滑州降齐济二州及兖州贼帅徐圆朗皆下三年九月围幽州孟海公据周桥城十一月建徳击之㑹秦王伐东都其中书舍人刘斌献説曰唐有闗内郑有河南夏居河北此鼎足相持势也今唐兵临郑首尾二年郑势日蹙势必举郑郑灭则夏有唇寒之忧为大王计莫若援郑郑抗其内夏攻其外破之必矣若却唐全郑常保三分之势郑可图则内而灭之总二国之衆乘唐军之败长驱西入闗中可有也建徳大悦遣使䀻世充与和㑹世充亦令其臣李大师等来请解郑围秦王留之不荅十二月建徳济河诏并州刺史刘世譲率兵自土门攻洺州以扼山东四年二月建徳虏孟海公三月刘世譲攻世充黄州克之建徳悉发孟海公徐圆朗之衆救世充至滑州世充行台仆射韩洪纳之逼兖梁管三州䧟之王议拒之诸将皆以为宜且退军以观贼势郭孝恪曰世充力尽计穷靣缚可待建徳逺来助虐粮运阻絶此天丧之时请固虎牢屯军汜水随机应变则易为尅殄主簿薛収曰世充府库填积其兵皆江淮精鋭所患在于乏食是以为我所持求战不可建徳亲总军旅来拒我师亦当尽彼骁雄期于奋决若纵其至两冦相连转河北之粮以相资给则伊洛之间战鬬不已今宜分兵守营深其沟防即世充欲战慎勿岀兵大王先据成皐之险以待其至彼以疲敝之师当我堂堂之阵一战必尅建徳破世充自下矣不过两旬二君可靣缚麾下若退兵自守计之下也萧瑀屈突通封徳彛皆以腹背受敌请退师谷州以观之王曰世充粮尽内外离心我当不劳攻击坐收其弊建徳新破海公将骄卒惰吾据虎牢扼其襟要贼若持胜冐险争锋破之必矣如其不战旬月间世充当自溃彼败我振足以临之若不速进贼入虎牢诸城新附必不能守二贼併力将若之何通又请解围就险以观其变王不许于是留通辅齐王元吉以围世充亲率步骑三千五百人趍虎牢昼日岀军厯北邙渡河阳而去世充登城目见莫之测也四月至虎牢建徳自荥阳西上筑垒于板渚王坚壁不动相持二十余日建徳数不利将帅思归国子祭酒凌敬説宜悉兵济河攻取怀州河阳使重将居守更鸣皷建旗踰太行入上党渐趍壶口稍骇蒲津行此有三利一则蹈无人之境师有万全二则拓地得兵三则郑围自解建徳将从之而世充之使长孙安世阴赍金玉㗖其诸将以乱其谋咸谏曰凌敬书生岂可与言战乎建德谢敬曰衆心甚鋭天賛我矣因此决战必将大捷不得从公言敬固争建徳怒扶出焉其妻曹氏言于建徳曰祭酒之言可从何不纳也请自滏口乘唐之虚连营渐进以取山北又因突厥西抄闗中唐必还师以自救则郑围解矣今顿兵虎牢日月淹乆事恐无功建德曰此非女子所知且郑国悬命朝暮待吾来岂可见难而退示天下以不信将军王君廓袭建德粮餽大破之五月谍者曰建德伺官军刍尽牧马于河北将袭虎牢王遂牧马以诱之建徳果悉衆而南西薄汜南属鹊山亘二十里世充将郭士衡阵于其南诸将大惧王将数骑升高丘以望之谓诸将曰贼起山东未尝见大敌今度险而嚣是无政令逼城而阵有轻我心我按兵不岀彼迺气衰阵久卒饥必将自退追而击之无往不克约以午后破之不然为无谋矣建德遣兵涉汜水王令君廓以少击之待河北马渡方与战建德列阵自辰至午兵士饥倦皆坐列又争饮水逡巡欲退王命宇文士及将三百骑经贼阵西驰而南贼衆动欲退王曰可击亲率轻骑追而诱之衆继至建德回师而阵未及整列王先登击之所向皆靡俄而衆军合战嚣尘四起王帅史大奈程知节秦叔寳宇文歆等纒幡而入出其阵后张我旗帜贼顾见之大溃追奔三十里斩首三千余级建德中枪窜于牛口渚车骑将军白士譲杨武威生获之虏其衆五万七月斩长安市此唐平窦建徳之本末也丁夘以示天下略定大赦百姓给复一年废五铢钱行开通元寳钱甲戍夏将刘黒闼反于漳南丁丑以淮安王神通为山东道行台右仆射八月丙戍朔日有食之兖州总管徐圆朗反应刘黒闼九月辛酉自称鲁王以赵郡王孝恭为行军总管李靖摄长史伐梁淮安王神通与刘黒闼战于饶阳败绩冬十月己丑以秦王世民为天䇿上将领司徒陜东大行台尚书令世民开馆延文学之士兵曹杜如晦补外官房𤣥龄白留之赵郡王孝恭等围梁主铣于江陵铣降以归杀之解题曰按新史岑文本传河间王孝恭平荆州其下欲掠敓文本説孝恭曰自隋无道四海救死延颈以望真主萧氏君臣决䇿归命者意欲去危就安大王诚纵兵剽系恐江岭以南向化心沮观此则铣不当杀明矣余见通鑑唐初多遣子弟宗室征伐四方惟李靖建方靣之功然必以孝恭主兵而靖副之十一月甲申祀圆丘杜伏威执李子通李靖为岭南抚慰大使李开道叛附突厥刘黒闼䧟定州十二月䧟兾州甲子击黎州总管李勣败之尽复夏旧境诏秦王世民齐王元吉讨之唐高祖神尧皇帝武德五年春正月刘黒闼自称汉东王改元三月丁未秦王世民破之于洺水上黒闼奔突厥夏六月辛亥复以突厥冦山东秋七月世民讨徐圆朗杜伏威请入朝黒闼至定州甲午以淮阳王道𤣥为行军总管讨之丁酉岭南酋长冯盎降八月辛亥以洛荆交并幽州为大总管府解题曰胡寅曰由朝廷制藩屏临州县治百姓如挈裘振领政出于一而禀承者无二三之惑今唐全有四海置邮传命虽万里之逺不踰时而至矣而建二三行台于外使大臣承制补授是政出于朝廷又出于行台矣岂国无异政之体哉事见通鑑改塟隋炀帝于扬州乙夘突厥冦并州命太子建成秦王世民御之戊寅突厥䧟大震闗遣太常卿郑元璹使之解题曰大震闗在陇州汧阳县大中更名安戎闗九月破突厥兵太子班师冬十月壬子以齐王元吉为并州大总管讨刘黒闼乙丑淮阳王道𤣥与刘黒闼战于下博死之黒闼尽复故地解题曰唐仲友曰窦建德所谓盗亦有道民亦怀之唐起河东泽未施于河北故黒闼再乱无不响应者其势然也事见通鑑林士𢎞请降寻走死十一月太子中允王珪洗马魏徴説太子建成讨刘黒闼解题曰按新旧唐史列传王珪魏徴以帝初兴建成不知谋而秦王数平剧冦功冠天下英豪归之阴许为皇太子㑹黒闼乱河北珪等进説曰殿下特以嫡长居东宫非有功德为人所称道今黒闼率破亡之余衆不盈万加以粮运阻絶若大军一临可不战而禽也愿请讨之因结山东英俊以自封植建成遂请行余见通鑑朱熹曰王魏教太子立功结君后又不能死难止为祇见功利全不知以义理处之又曰太宗功高天下所系属縁高祖不善处置建成乃欲立功盖之如𤣥宗诛韦氏有功睿宗欲立宋王成器成器便能归事坚不受帝幸宜州猎于冨平十二月猎于万寿原庚申至自宜州诏高丽还中国民唐高祖神尧皇帝武徳六年春正月刘黒闼伏诛二月庚戍帝幸温汤甲寅还宫解题曰温汤在京兆府昭应县骊山西北张衡尝为之赋贞观置宫咸亨名温泉宫天寳更华清宫林邑入贡徐圆朗伏诛李艺入朝废十二军三月乙巳洪州总管张善安反夏四月己未以故第为通义宫祭元皇帝元贞皇后于旧寝解题曰高祖旧第在京兆高陵县西德宗以为修真观又奉义监为龙跃宫㑹要云即高祖旧居也壬申封子三人为王癸酉裴寂萧瑀为左右仆射封德彛为中书令杨恭仁为吏部尚书兼中书令检校凉州军事解题曰按六典尚书令不置国政枢宻皆委中书秋七月己亥遣太子建成秦王世民备突厥八月辅公祏反称宋帝于丹阳乙丑诏㐮州行台仆射赵郡王孝恭及李靖等讨之冬十月丙午杀广州都督刘世譲解题曰孙甫曰刘世譲既以知邉机使偹突厥方制其要害突厥使人入朝言其有异谋不知世譲已有功効何故与突厥通谋况突厥入冦本以马邑为便今扼其入冦之路戎人反言与已通谋其情固易察耳高祖不察而杀之何也事见通鑑十二月壬寅朔日有食之癸夘张善安降唐高祖神尧皇帝武德七年春正月州置大中正二月封高丽王建武为辽东王己酉州县乡皆置学丁巳帝幸国子学释奠于先圣先师戊午改大总管府为大都督府解题曰按新史百官志武德初邉要之地置总管以统军加号使持节盖汉刺史之任有行台有大行台其员有尚书省令仆左右丞以下七年改总管曰都督贞观二年去大字然都督又兼刺史而不检校州事其后都督加使持节则为将诸将亦通以都督称圣厯元年以夏州都督领盐州防御使及禄山反郡当贼冲者皆置防御守捉使干元元年置团练守捉使都团练守捉使大者领州十余小者二三代宗废防御使唯山南西道如故元载秉政刺史皆兼团练守捉使杨绾罢团练守捉使唯澧朗崃兴鳯如故建中后行营亦置节度使防御使都团练使大率节度观察防御团练使皆兼所治州刺史都督府则领长史都䕶府则领都䕶亦或别置都䕶余见开元二年解题己未李开道伏诛太保呉王杜伏威薨三月初定三公省台寺监卫府内外官及勲散之制解题曰按六典三师太师太傅太保也三公太尉司徒司空也隋废三师贞观复置与三公皆不设官属曰尚书曰门下曰中书是为三省尚书有令次仆射次丞又分六部长贰郎曹之属门下有侍中次侍郎中书有令次侍郎舍人散骑常侍谏议大夫补阙拾遗四官皆分左右二省均之给事中起居郎典仪城门符寳郎𢎞文馆学士校书郎则门下之属也起居舍人通事舍人集贤殿学士直学士侍读学士修撰官校书史馆修撰则中书之属也曰秘书曰殿中曰内侍皆有监少监秘书殿中有丞内侍不置丞有内侍秘书之属则秘书郎着作郎佐郎校书郎正字殿中之属则尚食尚药尚衣尚乘尚舍尚辇六局内侍之属则内常侍内给事内谒者监内谒者内寺伯寺人掖庭令宫教监作宫闱奚官内仆内符太子内坊等局各有令丞贵妃以下至才人是为内官尚宫尚仪尚服尚食尚寝尚功六局是为宫官太子内官之属亦预焉御史台有大夫中丞其属三院侍御史殿中侍御史监察御史是也司天台有监少监丞簿其属五官正保章正灵台郎是也太常光禄卫尉宗正太仆大理鸿胪司农太府为九寺自卿少卿丞簿以下各有其属国子少府将作军器都水为五监自祭酒司业监少监丞簿以下亦有其属左右卫骁卫武卫威卫领军金吾监门卫千牛卫各分左右是为十六卫有上将大将军将军五府三卫有中郎将左右郎将诸卫有折冲都尉果毅都尉皆其属也东宫官则有三师三少賔客詹事等官以至左右率府司御清道监门内率府王府官则有𫝊及长史司马邉要之地曰大都督征伐则曰大总管西都东都北都则有牧有尹都䕶则有大都䕶副大都䕶副都䕶长史司马上州则有刺史职同牧尹又有别驾长史司马之属京畿则有县令及丞簿尉之属上中下镇皆有将有副以至五岳四渎上中下闗皆有令自开府仪同三司至将仕郎二十八阶为文散官吏部职之自骠骑大将军至陪戎副将三十一阶为武散官兵部职之爵自王至开国县男凡九等司封郎中掌之勲级自上柱国至武骑尉凡十二转司勲郎中职之虽后世増损不同此其大略也又按通典尚书省以统㑹衆务举持绳目门下省以侍从献替规駮非宜中书省以献纳制册敷扬宣劳祕书省以监録图书内侍省以承㫖奉引御史台以肃清僚庶九寺五监以分理羣司六军十六卫以严其禁御詹事春坊三寺十率俾乂储宫牧守监䕶分临畿服设官以经之置使以纬之六品以下率由选曹居官者以五岁为限于是百官具举庶职咸理亦一代之制辅公祏伏诛夏四月庚子颁新律令初定给田世业口分租庸调乡保丁籍之制解题曰按新旧唐书食货志㑹要通典度田之制五尺为步歩二百四十为畆畆百为顷凡民始生为黄四岁为小十六为中二十一为丁六十为老授田之制丁及男年十八以上者人一顷八十畆为口分二十畆为世业老及笃疾癈疾者人四十畆寡妻妾三十畆当户者増二十畆田多可以足其人者为寛乡少者为狭乡狭乡授田减寛乡之半岁一易者倍授之寛乡三易者不倍授工商者寛乡减半狭乡不给凡庶人徙乡及贫无以塟者得卖世业田自狭乡徙寛乡者得并卖口分田已卖者不复授世业之田身死则承户者授之口分则收入官以授无田者凡田乡有余以给比乡县有余以给比县州有余以给近州赋役之法丁岁输粟二斛谓之租随乡所岀绫绢絁各二丈输绫绢絁者绵三两输布者麻三斤谓之调用人之力岁二十日闰加二日不役者日为绢三尺谓之庸有事而加役旬有五日者免调三旬则租调俱免通正役不过五十日若岭南诸州则税米上户一石二斗次户八斗下户六斗若夷獠之户皆从半输蕃人内附者上户丁税钱十次户五下户免自王公以下皆有永业田凡主户内有课口者为课户若老及男废疾笃疾寡妻妾部曲客女奴婢及视九品以上官不课凡里有手实岁终具民之年与地之濶陿为乡帐又有计帐水旱霜蝗耗十四者免其租桑麻尽者免其调田耗十六者免租调耗十七者诸役皆免凡人户资产定为九等百户为里五里为乡四家为隣五隣为保邑居者为坊田野者为村村坊邻里递相督察士农工商四民各业林勲本政书曰按周制步百为畆唐以二百四十步为畆周之百畆仅得唐之四十余畆耳今唐之口分人八十畆则倍于古矣盖贞观之盛户不及三百万永徽之初亦不过三百八十万若周则王畿千里已有三百万家之田列国不与焉是以唐制受田倍于周而地亦足以给之其狭乡虽裁其半犹可以当成周之制然按一时之户口而不为后日计则后日守吾法难矣此周公所以酌其中制以为永乆之计也五月丙戌作仁寿宫解题曰仁寿宫在鳯翔府麟游县西本隋宫贞观更名九成宫永徽曰万年宫干封曰九成宫西三十里有永安宫六月辛丑帝幸仁寿宫庆州都督杨文干反遣秦王世民讨之解题曰按唐统纪王从内岀夜经建成幕度建成侍卫唯有十人并跪捧太宗足云今日之事一听王㫖若遣屏除今其时也王叱而止之既而向府僚説其事衆僚并曰文干为储君作逆天下共知假手宫臣正合天意王曰寡人始奉㤙㫖何忍即违卿与之言必无此理府僚又请终拒不听余见通鑑流太子中允王珪天䇿左卫率韦挺兵曹杜淹于嶲州秋七月癸酉杨文干伏诛甲午帝至自仁寿宫突厥入冦帝将迁都以避之秦王世民谏乃止解题曰此唐室安危之机也非太宗力争则事危矣事见通鑑八月突厥颉利突利二可汗至城西秦王世民拒却之突厥请和冬十月辛未帝猎于南山丙子谒老子祠癸未祭隋文帝陵十一月庚午幸龙跃宫庚辰还宫十二月太子詹事裴矩权检校侍中唐高祖神尧皇帝武德八年春正月许突厥吐谷浑互市夏四月甲申帝幸鄠县猎于甘谷作太和宫丙戌还宫解题曰太和宫在京兆府长安县南五十里太和谷贞观十年废二十一年复置曰翠㣲宫元和为寺西突厥请昬许之解题曰唐之许昬于夷狄不惟突厥吐蕃回纥南诏而已虽如突骑施奚契丹亦结姻矣纵曰取他姓女号公主然假人以名宁不为国之羞乎此所以不可不谨始也范祖禹曰自汉以女嫁匈奴而后世习为故常不以为耻而以为法以为畏之耶则是以天下之大而畏人至于纳女耻也以为谋之耶则是以女为间而欲夺人之国亦耻也高祖不谋于衆贤而谋于亡国之臣宜其不知耻也终唐之世人君行之不以为难其臣亦不以为非则高祖实启之事见通鑑复十二军六月甲子帝幸太和宫秋七月丙午还宫突厥入冦丁巳秦王世民屯蒲州八月复入冦请和而退冬十一月裴矩罢天䇿司马宇文士及权检校侍中十二月㐮邑王神符检校扬州大都督始自丹阳徙江北大事记续编卷四十九大事记续编卷五十钦定四库全书大事记续编卷五十明王祎撰唐高祖神尧皇帝武德九年春正月己亥诏定雅乐甲寅裴寂为司空二月丙子初令郡县祀社稷戊寅亲祀社稷夏四月辛巳沙汰僧道限寺观六月丁巳太白经天庚申秦王世民杀皇太子建成齐王元吉及其诸子大赦复僧道癸亥立世民为皇太子听政觧题曰按新旧史实録太子建成齐王元吉将起难王以洛州形胜之地一朝有变将岀保之令大行台工部尚书温大雅镇洛阳以俟变大雅数陈秘䇿甚䝉嘉赏遣秦府车骑将军张亮统左右千余人之洛阳隂结山东豪杰多岀金帛恣其所用元吉告亮欲图不轨属吏诘讯终无所言事释还洛阳王尝从高祖幸齐王第元吉伏其䕶军宇文寳于帐内将刺王建成恐事不成止之元吉愠曰为兄计耳于我何害建成等召王夜宴毒酒而进之王暴疾吐血数升淮安王狼狈扶还西宫帝问疾因敕建成秦王素不能饮母夜聚又谓王曰𤼵迹晋阳尅平宇内皆尔力欲升储位汝固譲不受以成汝美志建成居东宫多厯年所今不忍夺之观汝兄弟不和同在京邑必有忿竞汝还行台居洛阳自陜以东悉主之仍令汝建天子旌旗如梁孝王故事王泣奏不能逺离膝下帝曰天下为家东西两宫涂路咫尺忆汝即往无劳悲也将行建成等谋曰秦王往洛阳得土地甲兵必为后患留之京师一匹夫耳宻令数人上封事曰秦王左右皆山东人闻往洛阳非常欣跃观其意不复来矣事果寝王中毒府中震骇行台考功郎中房𤣥龄谓比部郎中长孙无忌曰令嫌隙已成祸机将发非直祸及府朝正恐倾危社稷莫若遵周公之事外宁区夏内安宗祏申孝养之礼无忌曰久怀此谋未敢披露公今所説深㑹宿心无忌乃入白之王召𤣥龄谓曰将若之何对曰大王功盖天地神賛所在匪借人谋因与府属杜如晦同心戮力建成日夜与元吉连结后宫譛诉愈切高祖惑之纳言陈叔达极意救辩乃止内史令封德彛数从秦王征讨特蒙頋遇亦潜劝王图之王以为诚横赐累万而徳彛又宻言于高祖曰秦王既有大功终不为太子下若不立之愿早为之所又説建成曰为四海不顾亲汉高乞羔此之谓矣建成元吉宻致书招秦府左二副䕶军尉迟敬德赠以金银器物一车敬德辞曰敬德起幽贱㑹天下丧乱久䧟逆地实荷秦王惠以生命今又𨽻名藩邸唯当以身报㤙于殿下无功不敢谬当重赐若私许殿下便是二心徇利忘忠殿下亦何所用建成怒是后遂絶敬德以闻王曰公心如山岳虽积金至斗知公不移送来但取不然恐公身不安且知彼阴计足为良䇿元吉等令壮士往刺之敬德知其计重门洞开安卧不动贼立其庭终不敢入元吉乃譛敬德于高祖下诏狱讯騐将杀之王固争得免譛秦府左一马军总管程知节岀为康州刺史知节白王曰大王去左右手矣身必不久知节以死不去愿速自全㑹突厥郁射设屯河南建成荐元吉代王督军北讨秦府右三统军秦叔寳尉迟敬德程知节段志𤣥等并同行又追秦府帐简閲骁勇以益其府又譛杜如晦房𤣥龄逐令归第高祖知其谋而不制元吉因宻请害王高祖曰是有定四海之功罪迹未见何以为辞元吉曰秦王常违诏勅初平东都顾望不还散钱帛以树私惠岂非反逆但须速杀何患无辞高祖不对元吉遂退建成谓元吉曰既得秦王精兵统数万之衆吾与秦王至昆明池宴别但令壮士拉之于幙下因云暴卒主上宜无不信吾当使人进説令付吾国务正位以汝为太弟敬德等既入汝手一时坑之孰敢不服率更丞王晊闻其谋宻告王王召府僚告之皆曰大王若不正位社稷非唐所有使建成元吉肆其毒心羣小得志元吉狼戾终亦不事其兄往者䕶军薛寳上符録云元吉合成唐字齐王喜曰但除秦王取东宫如反掌耳为乱未成预怀相夺以大王之威袭二人如拾地芥王叹曰今二宫离阻寡人虽被猜忌祸在须臾然情终未忍欲待其先起然后以义讨之公意以为如何敬德曰人情畏死衆人以死奉王此天授也天予不取反受其咎虽存仁爱之小情忘社稷之大计失人臣临难不避之节乏先贤大义灭亲之事非所闻也王若不从敬德请奔逃亡命不能交手受戮王犹豫未决长孙无忌曰今不从敬德之言事败矣王曰寡人之言未可全弃公更图之敬德曰处事有疑非智临难不决非勇王纵不从敬徳言如家国何如身命何且在外勇士八百余人今悉入宫控弦被甲事势已就王得何辞衆又曰大王以舜为何如人曰为子孝为君圣安可议乎府僚曰使舜浚井不岀自同鱼鳖之毙焉得为孝子乎涂廪不下便成煨烬之余焉得为圣君乎小杖受大杖避良有以也王于是定计使卜者灼龟占之幕府张公谨自外来遽投于地曰卜以决疑不疑何卜卜之不吉势不可已愿大王思之时房𤣥龄杜如晦皆斥岀秦府不得复入王令无忌宻召之报曰有勅不许更事王今若私谒必至诛灭不敢奉命王大怒谓敬德曰𤣥龄如晦岂背我耶取所佩刀授敬德曰公且往观其无来心斩其首持来也敬德与无忌喻曰王已决计公宜即入筹之我等四人不宜羣行于是𤣥龄如晦着道士服随无忌入敬徳别道亦至五月太史令傅奕宻奏太白见秦分秦王当有天下高祖以状授秦王六月三日王宻奏建成元吉滛乱后宫因自陈曰臣于兄弟无丝毫负今欲杀臣似为世充建德报雠臣今枉死永违君亲魂归地下实亦耻见诸贼高祖省之愕然报曰明当勘问汝宜早参四日王将无忌敬徳侯君集张公谨刘师立公孙武达独孤彦云杜君绰郑仁㤗季孟尝等入𤣥武门讨建成元吉张婕妤驰语建成建成召元吉谋曰请勒宫甲託疾不朝建成曰善然不共入朝事何由知迟明乘马至𤣥武门高祖已召裴寂萧瑀陈叔达封伦宇文士及等欲穷覈其事建成元吉至临湖殿觉变即回马将归宫府王随而唿之元吉张弓再三不彀王射建成应絃而毙敬徳将七十骑继至元吉东奔左右射之坠马王所乘马逸于林下横为所絓坠不能兴元吉遽来夺弓垂欲相扼敬徳跃马叱之元吉步走武德殿敬徳奔射杀之其宫府诸将薛万彻冯立等率兵屯𤣥武门张公谨有勇力独闭闗以拒之宫府兵战不解敬徳持建成元吉首示之乃去时高祖汎舟于海池王命敬徳侍卫高祖敬德擐甲持矛直至高祖所高祖大惊问曰今日作乱为谁尔来此何也对曰秦王以太子齐王作乱举兵诛之恐陛下惊动遣臣宿卫高祖大惊谓裴寂等曰今日之事如何萧瑀陈叔达进曰建成元吉义旗草创之际并不预谋建立已来又无功徳常自怀忧相济为恶衅起萧墻遂有今日之事秦王功盖天下率土归心若处以元良委之国务陛下如释重负高祖曰善此亦吾之夙心也南衙北门兵与府兵尚杂鬭敬德请降手勅令诸军并受秦王处分内外遂定高祖召王抚之曰近日已来几有投杼之惑王哀号久之建成子安陆王承道河东王承徳武安王承训汝南王承明鉅鹿王承义元吉子梁郡王承业渔阳王承鸾普安王承奨江夏王承裕义阳王承度皆坐诛癸亥立王为皇太子听政余见通鑑太子世民命纵鹰犬罢贡献陈治道废益州大行台置大都督府庚辰幽州都督庐江郡王瑗反伏诛七月杨恭仁罢以太子右庶子高士㢘为侍中左庶子房𤣥龄及宇文士及为中书令萧瑀封徳彛为左右仆射八月癸亥皇太子世民即皇帝位尊帝为太上皇解题曰朱熹曰高祖以军国事付之太宗亦岀于不得已尔唐世内禅者三若肃宗固不待论睿宗之于𤣥宗亦以其诛韦氏有功出于不得已尔事见通鑑给复天下一年丙子立妃长孙氏为皇后解题曰皇后而下有贵妃淑妃徳妃贤妃是为夫人昭仪昭容昭媛脩仪脩容脩媛充仪充容充媛是为嫔婕妤美人才人各九合二十七是代世妇寳林御女采女各二十七合八十一是代御妻自余六向分典乘舆服御皆有员次后世改复不常开元以后以下复有四妃非是乃置惠丽华三妃六仪四美人七才人而尚宫尚仪尚服各二参合前号大抵踵周官相损益云癸未放宫女解题曰孙甫曰隋炀荒虐强取良家女置后宫者无数高祖入闗放离宫之人还亲属得美事之一节及受禅安然有其后宫欲不荒恣得乎頼太宗承之立矫其过出三千之衆使天下耸动歌謡唐之盛徳也以太子詹事主簿魏徴王珪韦挺为谏议大夫解题曰范祖禹曰闻之程頥齐桓公杀公子纠召忽死之管仲不死又相桓公以霸而孔子取之何哉桓公子纠皆以公子岀奔子纠未尝为世子也桓公先入而得齐非取之子纠也桓公既入而杀子纠恶则恶矣然纳桓公者齐也春秋书公伐齐纳纠不称子不当立者也齐小白入于齐以小白繋之齐当立者也是以管仲不得雠桓公而得以之为君建成为太子且兄也秦王为藩王又弟也王魏受命为东宫之臣则建成其君也岂有人杀其君而可北靣为之臣乎以弟杀兄以藩王杀太子而夺其位太宗亦非可事之君矣食君之禄而不死其难朝以为雠暮以为君于其不可事而事之虽曰不为利吾不信也事见通鑑突厥颉利突利可汗入冦至便桥帝自将御之请盟而退九月丁未引诸卫将卒习射于殿庭壬子禁滛祀杂占置𢎞文馆冬十月丙辰朔日有食之追封故太子建成为息隐王齐王元吉为海陵王癸亥立子中山王承干为皇太子癸酉定功臣封户庚辰萧瑀陈叔达罢十一月庚寅降宗室郡王非有功者为县公解题曰唐仲友曰有封建之名而无其实则王䟽属以填天下降䟽属以示至公皆随时之宜尔初不为大利害也事见通鑑十二月己巳益州大都督窦轨请𤼵兵讨獠弗许以景州録事张𤣥素为侍御史解题曰按通典自贞观初以法理天下尤重宪官故侍御史复为雄要其将除拜皆吏部与台长官宰相议定然后依选例补奏其内诏别拜者不在其限麟徳以来用人尤重选受之命不由铨管及李义府掌大选宠任既重始得补之自后无岀于吏部者前幽州记室张藴古上大寳箴以为大理丞是岁进子郡王二人为王唐太宗文武皇帝贞观元年春正月乙酉改元己亥制中书门下三品以上入阁谏官随之有失輙谏解题曰孙甫曰天下之务至广军国之机至要虽明主贤相亦不能无失议事之际使忠良之士预闻有阙失从而正之岂不美哉若以小臣不得预闻必衆知阙失方许谏正事或已行而不可救过或已彰而不可言故刚直之臣有矫讦不顾以争之者君从之或掩其过君不从则其过大臣之罪亦大矣太宗命谏官入阁李义府废之至明皇而复李林甫又废之至肃宗而复程元振又废之至德宗而复卢把又废之至宪宗而复元和之后奏事虽在阁中论事者久絶长庆初郑覃崔郾始于羣臣退后论宴乐游畋之失穆宗问此何人宰相以谏官对虽是法在庸主未必有益其闗国体岂不大哉事见通鑑更定律令辛丑李艺反于泾州伏诛二月併省州县分为十道三月癸巳皇后亲蚕闰三月癸丑朔日有食之壬申命五品以上更宿中书内省夏四月癸巳凉州都督长乐郡王㓜良有罪伏诛六月辛巳封徳彛薨壬辰太子少师萧瑀为左仆射山东旱免今年租秋七月壬子长孙无忌为右仆射八月戊戌高士㢘罢九月庚戌朔日有食之宇文士及罢御史大夫杜淹检校吏部尚书参预朝政解题曰他官豫政自此始盖太宗以宰相下行有司之事又以他官上任宰相之职杜如晦既摄吏部又监东宫兵马魏徴戴胄岑文本张亮禇遂良之徒皆自下位参预朝廷或専典机宻无有一定之统终唐世宰相无常职亦无常员乃至守本官为之而有守如故判如故之目坐政事堂而分决本司事以自便或至十数人同时为之又以授帅臣而谓之外宰相其不可取法盖非一端太宗但能责房杜日阅讼牒为非宜不知下兼他职已失其宜房杜但知逊谏臣直为得大体不知下行选部参掌考功监修国史兼领学官皆非体也当时陈师古上拔士论谓一人不可总衆职而太宗斥之岭表史称太宗能柄任大臣不知谓之宰相自然无所不总何烦又兼他职而后谓之柄任耶师古之论非轻宰相也正以重宰相也时君既以贻谴史臣又以归曲宜其论之不传也辛未幽州都督王君廓叛奔突厥死冬十二月壬午萧瑀罢以孙伏伽为谏议大夫省官留六百四十三员薛延陀回纥叛突厥解题曰按新史列传回纥其先匈奴也元魏时号高车部或曰敕勒其部落曰袁纥薛延陀契苾羽都播骨利干多滥葛仆骨拔野古同罗浑思结斛薛奚结阿跌白霫十有五种散居碛北袁纥隋曰韦纥大业中自为俟斤称回纥姓药罗葛氏居薛延陀北娑陵水上距京师七千里薛延陀姓一利咥氏事见通鑑冯盎遣子入朝唐太宗文武皇帝贞观二年春正月长孙无忌罢兵部尚书杜如晦检校侍中总监东宫兵马事置六司侍郎左右司郎中庚午刑部尚书李靖检校中书令三月戊申朔日有食之壬子命中书门下五品以上及尚书议决死罪己巳遣使巡闗内赎饥民鬻子者庚午以旱蝗责躬大赦癸酉雨夏四月己夘瘗隋人暴骸遣右卫大将军柴绍等围朔方壬寅梁师都伏诛六月乙酉太常少卿祖孝孙等奏新乐蝗帝吞之蝗不为灾流辰州刺史裴䖍通于驩州秋七月戊申徙其余党于邉八月甲戍朔省寃狱于朝堂九月壬子有年赐酺三日冬十月庚辰杜淹卒戊子杀瀛洲刺史卢祖尚十一月辛酉祀圆丘十二月壬寅黄门侍郎王珪守侍中䟽都督刺史名于屏风举堪为县令者解题曰唐仲友曰当时有循吏无酷吏与汉文相若宣帝比之駮矣事见通鑑册薛延陀夷男为真珠可汗吏部侍郎刘林甫请以四时听选解题曰按旧史列传㑹要林甫言隋制以十一月为选始至春乃毕今选者衆请四时听选随到注拟当时以为便始州府及诏使以赤牒授官至是停省集吏部将万余人通典㑹要皆云正观二年通鑑载于元年非也通典时太宗谓吏部尚书杜如晦曰今吏部取人独举其言辞刀笔而不详才行如之何对曰昔两汉取人必本于乡闾选之然后入官每歳选集动踰数千人厚貌饰辞何可知也选曹但校其阶品而已若抡材辨行未见其术上由是将依汉法令本州辟召㑹议行封建事乃寝他日上又曰吾将使人自举如之何魏徴曰是长浇竞也不可是时吏部之法行始二十余年虽弊而未甚故或未之觉至永徽中官纪已紊迨麟德之后不胜其弊栁芳唐厯杜如晦参掌选事旧制内外官皆吏部启奏授之大则署置三公小则惣覈流品自隋五品已上官中书门下访择闻奏然后下制授之唐制尚书铨掌六品七品选侍郎铨掌八品九品三年一大集毎年一小集其后尚书侍郎通掌六品下选其员外郎监察御史亦吏部唱讫尚书侍郎为之典自太宗已后员外郎制授矣则天已后御史制授矣其铨综也南曹惣覈之废置与夺之铨曹注拟之尚书仆射同异之门下详覆之覆成而后过官至肃宗强冦在郊始令中书以功状除官非旧制也唐太宗文武皇帝贞观三年春正月戊午享于太庙癸亥耕籍田辛未裴寂罢寻坐贬解题曰欧阳脩曰寂始为晋阳宫监私以宫人馈高祖因见亲暱可谓贰隋矣及太宗以愽奕㗖之遂开义师之谋卒成唐室武周为冦请行自败不即就诛者非特佐命有功岂非曩时私狎之恩哉坐交沙门法雅虽免官见放复有所陈太宗数之曰计公勲庸不至于此数以武徳时政之谬皆归其人又闻妖言不自明乃欲杀人缄口遂被流放列其四罪贷不致理盖由进身之私恩衰即败也事见通鑑二月戊寅房𤣥龄杜如晦为左右仆射右丞魏徴为祕书监参预朝政解题曰按旧史列传𤣥龄䖍恭夙夜尽心竭节不欲一物失所闻人有善若已有之明达吏事饰以文学审定法令意在寛平不以求备取人不以己长格物随能收叙无隔卑贱如晦与𤣥龄共掌朝政台阁规摹典章文物皆二人所定又云世传太宗尝与文昭图事则曰非如晦莫能筹之及如晦至竟从𤣥龄䇿盖房知杜之能㫁大事杜知房之善建嘉谋禆谌草创东里润色相须而成俾无悔事余见通鑑夏四月乙亥太上皇徙居大安宫甲午帝始御太极殿申明中书门下省审駮正之制解题曰武徳五年高祖建𢎞义宫以居秦王至是徙居之改名大安宫在宫城之西六月旱壬午诏文武官言事以茌平马周直门下省解题曰事见通鑑通典始马周以布衣有诏令于监察御史里行遂以为名高祖时王立本自忻州定㐮尉为之秋八月己巳朔日有食之丁亥以兵部尚书李靖为行军大总管冬率六总管兵伐突厥解题曰事见通鑑韩元吉曰唐踵隋旧文武各置散官文职隷于三省六部武职隷于诸府十六卫未尝相侵然自武徳初武臣大功重任或加文职故李靖平辅公祏则为东南道行台兵部尚书继授刑部尚书复改兵部为定㐮道行军总管遂正迁仆射而为相太宗之时武臣为尚书者例皆拜相李勣张亮侯君集是也惟屈突通除刑部尚书自以不习文法固辞中叶以后武臣致仕或除尚书身后或赠尚书唐末武臣任藩镇者必兼台省长官而其僚佐亦遥领台省之职正官不足又増检校由是仆射司徒之称逮于皂隷祭酒賔客之号加于将校迄五代而不可攷矣十二月戊辰突厥突利可汗入朝癸未杜如晦罢是歳治书侍御史权万纪劾房𤣥龄王珪帝命推之魏徴谏乃止解题曰唐仲友曰太宗能斥陈师古不能知万纪之姦能谕萧瑀不能不以万纪为直使辅骄子激成悖逆万纪亦以丧身大与息夫躬类浸润肤受不行可谓逺也矣斯言犹信事见通鑑唐太宗文武皇帝贞观四年春正月丁夘朔日有食之乙亥李靖袭定㐮破之颉利可汗遁于碛口解题曰按元和郡县志豊州东受降城北至碛口八百里中城至碛口五百里西城至碛口三百里西至回纥衙帐一千五里二月己亥帝幸温汤丙午还宫御史大夫温彦愽为中书令王珪为侍中民部尚书戴胄检校吏部尚书参预朝政太常卿萧瑀为御史大夫参议朝政解题曰参预朝政始于此三月甲申蔡成公杜如晦卒甲午李靖俘颉利可汗以献夏四月戊戌西北君长请帝号为天可汗解题曰唐仲友曰突厥既平若分其故地衆建酋长使为外臣中国可以息肩喜功不已复受天可汗之号此最处置之失也盖既为之主则叛服必劳中国终唐世受夷狄之患职此之由也事见通鑑处突厥降衆于塞下州县其地五月辛未以突利为顺州都督壬申以阿史那思摩为北开州都督统其衆解题曰按新旧史传颉利之亡其下或走薛延陀或入西域而来降者尚十余万诏议所宜咸言突厥扰中国久今天丧之非慕义自归请悉籍降俘内兖豫闲处使习耕织百万之衆可化为齐人是中国有加户而漠北遂空也中书令温彦愽曰汉建武时置降匈奴于五原塞下全其部落得为捍蔽又不离土俗因而抚之若遣向河南则乖物性祕书监魏徴建言突厥世为中国仇今其来降当遣还河北彼鸟兽野心非我族类弱则伏强则叛其天性也且秦汉击取河南地为郡县者不欲使近中国也陞下奈何以河南居之降者十万若令数年孳息略倍近在畿内腹心疾也彦博曰天地养万物覆载全安之今突厥破灭余种归命不加哀怜而弃之非天地蒙覆之义臣谓处以河南彼世将怀德何叛之为徴曰魏时有胡落分处近郡晋已平呉郭钦江统劝武帝逐岀之不能用刘石之乱卒倾中夏陛下必欲引突厥居河南所谓养虎自遗患也彦愽曰圣人之道无所不通故曰有教无类彼以穷归我我收处内地将教以礼法职以耕农又选酋长入宿卫何患之䘏且光武置南单于卒无叛亡于是中书侍郎颜师古给事中杜楚客礼部侍郎李百药等皆劝帝不如使处河北树酋长俾统部落视地多少令不相臣国小权分终不得亢衡中国夏州都督窦静上封曰外裔僻处遐荒不可以刑法威不可以仁义教衣食仰给不务耕桑徒损有为之民以资无益之虏彼首邱之情未易忘也恐一旦变生犯我王畧莫如因其破亡之余加其无妄之福假以贤王之号妻以宗室之女分其土地析其部落使其权弱势分易为覊制此长辔逺御之道帝主彦愽语卒度朔方地自幽州属灵州建顺祐化长四州为都督府剖颉利故地左置定㐮都督右置云中都督二府统之擢豪酋为将军郎将者五百人奉朝请者且百员入长安自籍者数千户议者尤以为不便欲建突厥国于河外彦博又奏曰既以纳之无故遣去深为可惜与魏徴等争论数年不决其后突厥可汗弟结杜谋反帝始悔云余见通鑑唐仲友曰江统郭钦在晋朝最为有识彦愽儒者也猥以后汉事处降虏窦静外戚邉将乃能力争一书所言曲尽虏情与魏徴暗合太宗不用静言而徒嘉其忠可谓善善而不能用矣丁亥萧瑀劾李靖御军无法赦而赏之六月乙夘修洛阳宫张𤣥素谏而止秋七月甲子朔日有食之癸酉萧瑀罢解题曰按新旧史列传太宗即位瑀迁尚书左仆射封伦为右仆射伦素险诐与瑀商量将为可奏者至太宗前尽易之时房𤣥龄杜如晦新用事疎瑀日亲伦瑀不能平遂上封事论之而辞㫖寥落由是废于家未几复为左仆射坐不敬免岁余为晋州都督徴御史大夫与宰臣参议朝政瑀多辞辩毎有评议𤣥龄等不能抗然心知其是不用其言瑀弥怏怏𤣥龄魏徴温彦愽尝有㣲过瑀劾之而罪竟不问因此自失罢为太子少傅张唐英曰房杜贤相也经纶草昧以启天下之业竭忠悉虑以成天下之务不以求备责人不以己长格物贞观之治诚有力焉而尚失于瑀岂瑀之褊忿议论之际以直气自豪而不能从容委曲详悉评议故房杜自以持天下之政耻其不能卑论忽有不容其説然二公才过于人虽不从一瑀无害为贤相后之执政者倘心知其是而不用其言则国家之政蔽而不通矣八月诏定常服差等解题曰胡寅曰朝服当以正色绿近于青犹之可也恶紫夺朱而加于绯上可乎青者色之正也绿为间也而加于青上可乎必欲归诸正必则古昔师先王可也事见通鑑甲寅李靖为右仆射九月己夘帝幸陇州冬十月辛丑猎于贵泉谷甲辰猎于鱼龙川解题曰鱼龙川在陇州汧源县十一月右卫大将军侯君集检校吏部尚书参预朝政解题曰按新纪君集为兵部尚书参预朝政新传君集先为兵部尚书后检校吏部尚书参预朝政通鑑从纪今从传甲子帝至自陇州十二月禁鞭囚背甲辰帝猎于鹿苑乙巳还宫解题曰寰宇记在雍州高陵县三辅黄图安陵有果园鹿苑此也甲寅高昌王曲文泰入朝西域将入贡帝遣人迎之魏徴谏而止是歳大稔流散者咸归乡里米斗不过三四钱断死刑二十九人外户不闭行旅不赍粮解题曰按新旧史列传先是帝尝叹曰今大乱之后其难治乎魏徴曰大乱之易治譬犹饥人之易食也帝曰古不云善人为邦百年然后胜残去杀耶曰此不为圣哲论也圣哲之治其应如影响期月而可盖不其难封德彛曰三代之后浇诡日滋秦任法律汉杂霸道皆欲治不能非能治不欲徴书生好虚论徒乱国家不可听徴曰五帝三王不易民以教行帝道而帝行王道而王顾所行何如尔黄帝逐蚩尤七十战而胜其乱因致无为九黎乱德颛顼征之已克而治桀为乱汤放之纣无道武王伐之汤武身及太平若人渐浇诡不复返朴今当为鬼为魅尚安得而化哉德彛不能对然心以为不可帝纳之不疑至是天下大治蛮夷君长袭衣冠带刀宿卫东薄海南踰岭户阖不闭行旅不赍粮取给于道帝尝谓长孙无忌曰朕即位之初上书者或言人主必须威权独运不得委任羣下或欲耀兵慑服四夷唯魏徴劝朕偃革兴文布徳施惠中国既安逺人自服朕从其语天下大宁絶域君长皆来朝贡九夷重译相望于道此皆徴之力也胡寅曰一治一乱天地之大数也乱极人少则气厚而人淳治极人伙则气漓而人浇盖或三二百歳或五六百歳淳漓一变盈虚消息后世诚不及古逺矣若人之本心不可泯灭者则古犹今尔故可怀之以仁理之以义先之以敬譲示之以好恶魏徴有见于饥渇者易为饮食而无见于人心之未亡者故其效止是则无以进矣固不能使人人有士君子之器也今观元年闗中饥二年蝗三年大水帝勤而抚之盖以儆畏存心也至是而骄心启矣所以明年有杀张藴古之事也大事记续编卷五十大事记续编卷五十一钦定四库全书大事记续编卷五十一明王祎撰唐太宗文武皇帝贞观五年春正月诏僧尼道士拜父母癸酉帝猎于昆明池丙子还宫癸未朝集使请封禅弗许二月封弟五人子七人为王夏五月乙丑以金帛赎隋人没于突厥者秋八月甲辰遣使髙丽瘗隋人战亡者戊申杀张藴古解题曰按旧史刑法志河南人李好德风疾瞀乱有妖妄之言诏按其事大理丞张藴古奏好德癫病有征法不当坐治书侍御史权万纪劾藴古贯相州好德兄厚德为刺史情在阿纵奏事不实太宗曰吾尝禁囚于狱内藴古与之奕棊今复阿纵好德是乱吾法也遂斩于东市既而悔之又交州都督卢祖尚以忤㫖斩于朝堂帝亦追悔下制凡决死刑虽令即杀仍三覆奏寻谓侍臣曰人命至重一死不可再生昔世充杀郑颋既悔追止不及今春府史取财不多朕怒杀之后亦寻悔皆由思不审也比来决囚虽三覆奏须㬰之间三奏便讫都未得思三奏何益自今以后冝一日中五覆奏又古者行刑君为彻乐减膳朕庭无常设之乐然对食即不啖酒肉且曹司断狱多据律文虽在可矜而不敢违法或恐有寃自今门下覆理有据法合死而情可宥者冝録状奏自是全活者甚衆其五覆奏以决前一日二日决日又三覆奏惟犯恶逆者一覆奏而已着之于令九月修九成宫及洛阳宫解题曰将复修洛阳宫民部尚书戴胄上表谏曰比关中河北尽置军团富室强丁并从戎旅重以九成作役余丁向尽去京二千里内先配司农将作假有遗余势何足纪乱离甫尔户口单弱一人就役举家便废籍军者督戎仗课役者责粮赍七月已来霖潦未止滨河南北田正洿下年之有无未可知壮者尽行赋调不给则帑藏虚矣洛阳宫殿足蔽风雨数年功毕亦谓非晩帝览奏罢役洛阳宫之修常以张𤣥素之谏而止今复修缮亦由骄心之萌也不然明年温彦博何以愿帝常如贞观初魏征亦以营缮微多为言耶冬十月议封建解题曰按新旧史列传通典㑹要二年太宗谓公卿朕欲使子孙长久社稷永安其理如何萧瑀对曰臣观前代国祚长久者莫不建诸侯以为磐石之固秦罢侯置守二代而亡汉郡国参建年余四百魏晋废之不能永久封建之法实可遵行上然之始议封建礼部侍郎李百药以为祚之长短必在天时政或盛衰有关人事而着述之家多守常辙欲以百王之季行三代之法请待斵琱成朴刑措之教一行登封之礼云毕然后定疆理之制中书侍郎颜师古以为莫如分置王国不得过大间以州县错杂而居互相维持为置官僚一皆省选法令之外不得擅作威刑朝贡礼仪具为条式魏征曰隋民离乱黎元始蒙𤣥泽一朝弃之为诸侯之隶未可一也既立诸侯当建社庙礼乐仪卫顿阙则理必不安粗修则事有未暇未可二也大夫卿士咸资禄俸薄赋则官府困穷厚敛则人不堪命未可三也王畿千里征税不多贡赋所资在侯甸之外今并为国邑府藏必虚诸侯朝宗无所取给未可四也燕秦赵代俱带蕃夷追兵内地逺赴边亭将有他变未可五也由是罢不复议至名儒刘秩建论以为设爵无土署官不职非古之道故权移外家宗庙絶而更存存之之理在取顺而难逆絶之之原在单弱而无所惮至谓郡县可以小宁不可以久安大抵与曹陆相上下而杜佑柳宗元深探其本据古援今而反复焉佑之言曰夫为人置君欲其蕃息则在郡县然而主祚常促为君置人不病其寡则在建国然而主祚常永建国利一宗列郡利百姓且法未有不敝者圣人在度其患之短长而为之建国之制初若磐石然敝则鼎峙力争凌迟而后已故为患也长列郡之制始天下一轨敝则土崩俱溃然而戡定者易为功故其为患也短宗元曰封建非圣人意也然而更尧舜禹汤文武莫能去之非不欲去之势不可也秦破六国列都㑹置守宰据天下之图摄制四海此得也二世而亡有由矣暴威刑竭人力天下相合刼令杀守圜视而并起时则有叛民无叛吏汉矫秦枉剖海内立宗子功臣数十年间奔命扶伤不给时则有叛国无叛郡唐兴制州县而桀黠时起失不在州而在于兵时则有叛将无叛州以为矫而革之垂二百年不在诸侯明矣至宋祁之论则曰建侯置守如质文逓救亦不可一概责也救土崩之难莫如建诸侯削尾大之势莫如置守宰唐有镇帅古诸侯比也故王者视所救为之勿及于敝则善矣唐仲友曰封建在古可行后世一废而不复者一则风俗坏一则法制异不原风俗不知法制妄以世祚短长国势理乱议之以古帝王万世之法与秦世茍简之制度长挈大职由道丧学絶无三代之佐太宗区区有三代之心而道学不足既知不封建不足以大治衆议纷然喑嘿而止可胜叹哉十一月丙子祀圆丘十二月开党项地十六州解题曰按旧五代史列传党项古析支之地汉西羌别种其地东至松州南接诸羌连吐浑处山谷间亘三千余里丁亥制决死囚五覆奏下诸州者三覆奏死罪可矜者以闻壬寅帝幸温汤癸卯猎于骊山戊申还宫康国求内附却之是嵗冯盎入朝唐太宗文武皇帝贞观六年春正月乙卯朔日有食之羣臣复请封禅魏征谏止之解题曰按旧史志㑹要贞观初羣臣并请封禅惟魏征以为不可太宗曰朕欲卿极言之岂功不髙耶德不厚耶诸夏未始安耶夷狄不慕义耶嘉瑞不至耶年谷不登耶何谓而不可对曰陛下功髙矣而民未怀惠德厚矣而泽未滂流诸夏安矣未足以供事逺夷慕义矣无以供其求符瑞虽臻罻罗犹宻积嵗丰稔仓廪尚虚且陛下东封万国咸萃要荒之外莫不奔走今伊洛以东暨于海岱人烟断絶道路萧条岂可引彼夷狄示以虚弱太宗不能夺乃止六年文武官以平突厥年谷屡登表封泰山太宗谓侍臣曰朕每闻衆议以封禅为盛事频劝行之如朕本心但使天下太平虽阙封禅亦可比德尧舜若百姓不足夷狄内侵纵修封禅之仪亦何异桀纣王珪对曰陛下𤼵德音明封禅本末非臣愚短之所能及魏征进曰隋末大乱黎民遇陛下始有生望养之则至仁劳之则未可升中之礼千乗万骑供帐之费动役数州户口萧条何以能给太宗虽纳征言而藩臣犹抗表劝请上问礼官两汉封禅仪注遣中书侍郎杜正论行泰山上古七十五帝坛是年两河水潦事乃寑范祖禹曰古者天子巡守至于方岳必告祭柴望所以尊天而怀柔百神也后世学礼者失其传而诸儒之謟䛕者为说以希世主谓之封禅实自秦始古无有也人主不法三代而法秦亦已谬矣太宗方明朝多贤臣而佞者犹倡其议惟魏征以为时未可而亦不以其事为非也后议其礼征亦预焉髙宗明皇遂踵行之终唐之世惟栁宗元以封禅为非呜唿礼之失也久矣世俗之失可胜救哉二月丙戌置三师官三月戊辰帝幸九成宫夏五月以魏征为检校侍中秋七月己巳诏天下行乡饮酒九月己酉帝幸庆善宫冬十月乙卯还宫十二月辛未録囚纵死罪还家解题曰吴缜曰案太宗纪贞观四年天下断死罪者二十九人何其少也今六年十二月太宗躬自虑囚而京师死罪系者已三百九十人举京师之数而推之天下不又多乎多寡辽絶盖出于史氏归美太宗之故而实则不然此三百九十人乃録囚之时归京师轻重系者非实皆死罪也太宗以其盛冬缧系故矜而纵之使明年就刑如期既至则怜而宥之若谓三百九十人实皆死罪而太宗释之必不然也是嵗大省内外官解题曰新史百官志序太宗省内外官定制为七百三十员曰吾以此待天下贤才足矣然是时已有员外置其后又有特置同正员至于捡挍兼守判知之类皆非本制又有置使之名或因事而置事已则罢或遂置而不废其名类繁多莫能徧举中世以后盗起兵兴又有军功之官遂不胜滥矣唐太宗文武皇帝贞观七年春正月更破阵乐曰七德舞三月戊子王珪罢庚寅魏征为侍中癸巳直太史李淳风造浑天黄道仪成夏五月癸未帝幸九成宫六月戴胄卒秋九月大水纵囚来归赦之解题曰按宋书齐书南北史晋谢方明为南郡相年终江陵县狱囚悉散听归家使过正还到罪重者二十余人一时遣之囚以就死无恨竟无逃者齐王志为东阳太守有重囚十余人冬至日悉遣还家过节皆返惟一人失期明旦果自诣狱辞以妇孕萧撝为周刺史尝至元日狱中系囚悉放归家听三日然后赴狱主者不可撝曰吾获罪所甘心也诸囚依限而至隋王伽为齐州参军州使送流囚等诣京师并枷锁传送伽次荥阳谓之曰枷锁亦大辛苦吾欲与汝等脱去能不违期不皆拜谢悉脱其枷停援卒期某日至京师依期而至太宗之纵死囚殆亦迹古人之所已行而为之尔故欧阳修讥之曰尧舜三代之治必本于人情不立异以为髙不逆情以干誉事见通鑑冬十月庚申帝还宫十一月辛丑颁新定五经于天下壬辰开府仪同三司长孙无忌为司空十二月丙辰帝猎于少陵原戊午还宫唐太宗文武皇帝贞观八年春正月癸未颉利可汗卒壬寅命李靖等十三人循省天下三月庚辰帝幸九成宫夏五月辛未朔日有食之六月骁卫大将军叚志𤣥等为行军总管伐吐谷浑秋七月大水冬十月作大明宫解题曰大明宫地本太极宫之后苑东西面射殿也地在龙首山上太宗初于其地营永安宫以备太上皇清暑虽尝改名大明宫然太上仍居太安宫未徙入也髙宗厌西内湫湿龙朔二年始大兴葺曰蓬莱宫咸亨改含元宫宫南端门名丹凤在平地门北三殿相望第一殿曰含元殿后即宣政门门内曰宣政殿殿之左门下省𢎞文馆右中书省史馆殿后即紫宸门门内曰紫宸殿蓬莱池在其北东为蓬莱殿又紫宸之东有延英殿甲子帝还宫十一月辛未李靖罢为特进每三两日平章政事解题曰平章政事之名始此事见通鑑甲申吐蕃入贡解题曰此吐蕃通唐之始也按新史列传吐蕃本西羌种属盖百有五十种散处河湟江岷间未始与中国通居析支水西祖曰鹘提勃悉野稍并诸羌据其地蕃𤼵声近故其子孙曰吐蕃而姓勃窣野或曰南凉秃发利鹿孤之后子樊尼臣沮渠䝉逊为临松太守䝉逊灭樊尼率兵西济河逾积石遂抚有羣羌云十二月辛丑李靖为行军大总管率五总管兵伐吐谷浑中书舎人髙季辅请给外官卑品禄秩唐太宗文武皇帝贞观九年春三月分民户为九等夏闰四月丙寅朔日有食之五月庚子太上皇崩于大安宫壬子李靖等奏平吐谷浑杀其王伏允秋七月甲寅修太庙为六室杨恭仁罢冬十月庚寅葬太武皇帝于献陵庙号髙祖解题曰窦苹音训献陵在三原县东十八里唐太宗文武皇帝贞观十年春三月癸丑以荆王元景等十二人为诸州都督解题曰按新旧史列传谏议大夫褚遂良上疏曰皇子㓜年或授刺史陛下诚以至亲扞四方如臣愚见刺史郡帅民仰以安得一善人部内苏息遇一不善合州劳弊陛下儿子内年齿尚㓜未堪临人者且留京师教以经学养成德器审堪临州然后敦遣太宗深纳之唐仲友曰王为虚名而都督刺史世袭则名实不相副矣宗室岂可例为都督刺史失古者亲贤并建之意矣此其所以不能久也事见通鑑皇子魏王泰置文学馆解题曰陈𫝊良曰建成为太子太宗为天䇿上将此正如承干为太子而泰为魏王时也太宗开天䇿府作文学馆学士逓宿阁下给珍膳访政事讨论文典此正如泰之即府置馆引学士卫尉供帐光禄给食时也太宗收人杰纳馆中卒以此攘建成之位泰亲太宗之子得无动心乎况日廪所入过于太子逺甚则泰岂肯甘心复为太子下故曰启泰之邪心者太宗也非泰之罪也事见通鑑夏六月壬申以温彦博为右仆射太常卿杨师道为侍中魏征罢为特进知门下省事己卯皇后长孙氏崩秋八月禁上书告讦者冬十二月萧瑀罢黜治书御史权万纪是嵗定十道府兵之制解题曰按㑹要关内置府二百六十一积兵士二十六万举关中之衆以临四方又置折冲府二百八十通计旧府六百三十三河东府额亚于关中河北人多壮勇故不置府每嵗十二月以卫士帐上于兵部以俟征𤼵天下卫士六十万余见通鑑杜牧原十六卫曰贞观中内以十六卫蓄养戎臣外开折冲果毅府以储兵伍有事则戎臣提兵居外无事则放兵居内其居内也富贵恩泽以奉养其身所部之兵散舎诸府上府不越千二百人三时耕稼一时治武籍藏将府伍散田亩力解势破人人自爱虽有虽尤为帅亦不可使为乱耳及其居外也縁部之兵被檄乃来斧钺在前爵赏在后飃暴交椊岂暇异畧虽有虽尤为帅亦无由为叛也自贞观至开元百三十年间戎臣兵伍未始逆簒此圣人所以能柄统轻重制鄣表里圣术神算也开元末府兵内剷边兵外作戎臣兵伍湍奔矢徃内无一人矣尾大中干成燕偏重而天下掀然萌根烬然七圣旰食求欲除之且不能也由此观之戎臣兵伍岂可一日使出落铃键哉然为国者不能无兵居外则叛居内则簒使外不叛内不簒古今已还法术最长其置府立卫乎唐太宗文武皇帝贞观十一年春正月作飞山宫房𤣥龄等定律令格敕解题曰叶适曰太宗房杜诸公参酌轻重着为刑统之书人之情伪无不周法之比例无不该虽云古者议事以制不为刑辟子产铸刑书叔向非之然古今之变不同古者有礼乐之器庠序次第之法以教化天下不为刑辟惟恐民知争端后世治天下既与古不同则必着为成书使天下有所依据故古者不待刑书以为治后世必待刑书而后治可成刑统既成天下更不可易余见周显德五年解题以孔子为先圣颜囘配二月甲子豫为山陵终制帝幸洛阳宫壬午猎于鹿台岭三月丙戌朔日有食之丙午行新修五礼辛亥帝猎于广成泽癸丑还洛阳羣臣请封禅帝使议之夏六月虞恭公温彦博薨以宗室荆王元景功臣长孙无忌等世袭刺史秋七月癸未朔大雨谷洛溢诏百官言事废明德宫及飞山宫之𤣥圃院给遭水家解题曰中书侍郎岑文本封事言今虽亿兆乂安方隅宁谧既承丧乱之后又接凋弊之余户口减损尚多田畴垦辟犹少覆焘之恩着矣而疮疾未复德教之风被矣而资产屡空古人譬之种树年祀绵逺则枝叶扶疎若种之日浅根本未固一人摇之必致枯藁今之百姓颇类于此常加含养则日就养滋暂有征役则随而凋耗凋耗既甚人不聊生怨气充塞则离叛之心生矣此载于旧史新史不録九月河溢冬十一月辛卯帝幸怀州猎于济源麦山以故荆州都督武士彟女为才人唐太宗文武皇帝贞观十二年春正月定氏族解题曰唐仲友曰古者重氏族故有同姓异姓庶姓之别奠世系辨昭穆史氏掌之岂容少有混淆自秦罢侯封而命氏别族之礼废自元魏有中原而华夷之姓杂然无辨唐承南北之弊氏族之书安得不作不幸遭许李挟艶后以焚信书至见目为勲格使太宗之美意不传可胜叹哉事见通鑑二月癸亥帝如河北观砥柱乙亥猎于河滨闰二月庚辰朔日有食之丙戌帝还宫秋七月癸酉吏部尚书髙士亷为右仆射八月吐蕃冦松州以吏部尚书侯君集为大总管率三总管兵伐之解题曰吐蕃之祸始于此九月辛亥濶水道行军总管牛进达败吐蕃于松州癸酉以薛延陀真珠可汗二子为小可汗冬十月己卯帝猎于始平乙未还宫十一月丁未初置𤣥武门飞骑是嵗西突厥分为两可汗唐太宗文武皇帝贞观十三年春三月乙巳朔帝谒献陵丁未还宫房𤣥龄为太子少师自领度支解题曰太宗尝责房杜以求贤而不使之亲细务似得任相之道矣今𤣥龄之领度支无乃下行有司之职乎借曰制国用者冡宰之事而名之不正亦甚矣事见通鑑永宁懿公王珪卒二月庚子停世封刺史解题曰唐仲友曰太宗以诸王为都督刺史又欲世封功臣二事乃法制根本欲行周典当自是始惜乎羣臣不足以语此诸王守土遂良方以为非功臣世封无忌等自同于迁徙二事既无所成本末俱弱武氏得以谈笑簒之惜哉事见通鑑夏四月戊寅帝幸九成宫甲申中郎将阿史那结社率犯御营伏诛壬寅云阳火然五月旱甲寅避殿诏五品以上言事减膳罢役理囚赈乏乃雨魏征上疏论十渐解题曰按新史列传征上疏极言曰陛下贞观初清净寡欲今万里遣使市骏马访珍怪此不克终一渐也贞观初护民之劳喣之如子不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败何有逆畏其骄而为劳役哉此不克终二渐也贞观初役已以利物比来纵欲以劳人虽忧人之言不絶于口而乐身之事实切于心此不克终三渐也贞观初亲君子逺小人比来轻亵小人礼重君子重君子恭而逺之轻小人狎而近之此不克终四渐也贞观初不贵异物不作无益而今难得之货杂然并进玩好之作无时而息此不克终五渐也贞观初求士如渴贤者所举即信而任之取其所长常恐不及比来由心好恶以衆贤举而用以一人毁而弃虽积年任而信或一朝疑而斥此不克终六渐也贞观初无田猎毕弋之好数年之后志不克固鹰犬之贡逺及四夷晨出夕返驰骋为乐此不克终七渐也贞观初遇下有礼羣情上达今外间奏事颜色不接间因所短诘其细过此不克终八渐也贞观初孜孜治道常若不足比恃功业之大长傲纵欲无事兴兵问罪逺裔此不克终九渐也贞观初频年霜旱畿内户口并就关外无一户亡去由矜育抚宁故死不擕贰比者疲于徭役关中尤甚脱有一谷不收恐不能如前日之帖泰此不克终十渐也疏奏帝曰朕今闻过矣愿改之以终善道有违此言当何施颜面与公相见哉乃以所上疏列为屏障朝夕见之兼録付史馆使知万世君臣之义唐仲友曰征之言条目虽多然不过修己用人听言安民四事而已蔼然如伊傅周召之戒其君大禹之训后世非虑之至忠之尽安能及此六月丙申封弟为王秋八月辛未朔日有食之遣突厥还碛南庚辰立阿史那思摩为可汗赐姓李解题曰唐仲友曰思摩之立在延陀之后故突厥终见逼于延陀盖颉利之亡其下多走延陀若北庭早建则可以收抚散亡延陀既受唐号而思摩复立故劳口舌之谕而延陀终亦叛涣亦不蚤从魏征之过也事见通鑑冬十月甲申帝还宫十一月辛亥杨思道为中书令戊辰尚书左丞刘洎为黄门侍郎参知政事解题曰参知政事之名始此十二月以侯君集为大总管伐髙昌己亥立皇子为王壬辰猎于咸阳癸巳还宫唐太宗文武皇帝贞观十四年春正月庚子令有司读时令二月丁丑幸国子监时増筑学舎千二百间学生三千余员命祭酒孔颕达等撰五经正义解题曰范祖禹曰古之教者家有塾党有庠遂有序国有学士修于家而后升于乡升于国达于天子其教之有素养之有渐升之有序故贤才不可胜用后世乡里之学废人君能教者不过聚天下之士而乌合于京师眩曜于一时而已非有教养之实也唐之儒学惟贞观开元为盛其所成就者则亦可覩矣孟子曰学所以明人伦也故有国者以为先然为学而不复三代之制亦未知其可也吕祖谦曰传注之学汉之诸儒专门名家以至魏晋梁隋全经固失然郑𤣥王肃之徒其说犹存犹有可见之美自孔颕达集衆家之说为正义后之观经者但知有正义而诸儒之说无复存矣事见通鑑壬午帝幸温汤辛卯还宫秋八月庚午作襄城宫解题曰新史地志汝州临汝县有清暑宫在鸣臯山南即襄城宫癸酉侯君集克髙昌擒其王九月以其地为西州乙卯置安西都护府魏征及黄门侍郎褚遂良諌不听唐地东极于海西至焉耆南尽林邑北抵大漠皆为州县解题曰按新旧史列传太宗欲以髙昌为州县魏徴諌曰陛下初临天下髙昌夫妇先来朝谒自后商胡被其遏絶贡献王诛载加罪止文泰可矣未若抚其人而立其子伐罪弔民威德被于遐外今若利其土壤以为州县常须千余人镇守数年一易每徃交畨死者十三四遣办衣资离别亲戚十年之后陇右空虚陛下终不得髙昌撮谷尺布以助中国散有用而事无用臣未见其可不从以其地为西州褚遂良上疏曰古者哲王必先华夏而后夷狄务广德化不事遐荒陛下诛灭髙昌以为州县嵗遣千余人逺事屯戍去者资装自须营办既卖菽粟假其机杼经途死亡复在言外兼遣罪人増其防遏所遣之内复有逃亡官司捕捉为国生事河西方已腹心髙昌他人手足岂得縻费中华以事无用冝择髙昌可立者而立之长为藩翰不省余见通鑑唐仲友曰太宗志在西域自髙昌始故得其地而守之不暇顾劳费魏征遂良之諌万世之长䇿也太宗不暇顾省欲谷设之降又以其地为庭州此后焉耆龟兹之伐继行遂置四镇而中国之民万里征戍自兹始矣冬闰十月乙未帝如同州猎于尧山庚戌还宫十一月甲子朔祀南郊诏増服制十二月下侯君集狱既而赦之解题曰按新史侯君集传君集平髙昌还为有司所劾诏诣狱簿对中书侍郎岑文本諌余见通鑑唐太宗文武皇帝贞观十五年春正月丁丑以公主妻吐蕃解题曰唐仲友曰太宗得志四夷独于吐蕃终以和解者太宗之兵力尽于东北故不暇及于吐蕃一也夷狄之势离则弱合则强太宗灭西域破吐谷浑为吐蕃殴民所以终为唐患二也中国不可轻假借夷狄太宗得之于薛延陀失之于吐蕃使得借中国之势以服其种人三也以太宗之智筭而犹有遗虑其为中国患亦有天数耶事见通鑑辛巳帝幸洛阳次温汤卫士作乱伏诛三月戊辰帝幸襄城宫罢之夏四月辛卯朔诏以来嵗二月有事于泰山六月己酉有星孛于太㣲丙辰诏罢封禅秋七月甲戌遣使立西突厥沙钵罗叶护可汗遣职方郎中陈大德使髙丽解题曰去年得志于西域今又遣人观衅于东夷矣事见通鑑冬十月帝猎于伊阙幸洛阳宫十一月薛延陀攻突厥命兵部尚书李勣等为四道行军总管伐之十二月戊子帝还京师唐太宗文武皇帝贞观十六年春正月魏王泰上括地志泰居武德殿魏征諌遣归第辛未中书舍人兼中书侍郎岑文本为侍郎夏六月庚寅追复建成皇太子元吉巢王甲辰诏皇太子用库物有司勿为限期秋七月戊午长孙无忌为司徒房𤣥龄为司空九月丁巳魏征为太子太师西突厥咄陆可汗杀沙钵罗叶护可汗而骄诸部请废之遣使立射匮可汗冬十月丙辰帝猎于武功壬戌猎于岐阳幸庆善宫庚午还宫十二月癸卯幸温汤甲辰猎于骊山乙巳还宫是嵗髙丽大人泉盖苏文弑其王建武唐太宗文武皇帝贞观十七年春正月戊辰郑文贞公魏征卒解题曰按新旧史列传太宗尝临朝谓侍臣曰征亡后朕遣人至其家得书一纸始半藁其可识者曰天下之事有善有恶任善人则国安用恶人则国乱公卿之内情有爱憎憎者惟见其恶爱者惟见其善爱憎之间所冝详慎若爱而知其恶憎而知其善去邪勿疑任贤勿贰可以兴矣其遗表如此朕顾思之恐不免斯事公卿侍臣可书之于笏知而必諌也征状貌不逾中人而素有志胆每犯颜进諌虽逢帝怒甚神色不徙而天子亦为霁威议者谓贲育不能过尝上冡还奏曰向闻陛下有关南之行既办而止何也帝曰畏卿遂停耳余见通鑑唐仲友曰諌臣有三长曰学曰识曰气徴三者兼有而气最胜故以直着征諌诤甚多然亦有纲领以尧舜为凖以仁义为本以修身知人安民为说可触类而通也二月戊申图功臣于凌烟阁解题曰南部新书凌烟阁在西内三清殿侧画功臣皆北面事见通鑑齐州都督齐王佑杀长史权万纪而反三月丙辰遣李勣将兵讨之伏诛夏四月乙酉废皇子承干为庶人汉王元昌侯君集驸马都尉杜荷等皆伏诛幽魏王泰丙戌立晋王治为皇太子丁亥杨师道罢己丑长孙无忌兼太子太师房𤣥龄兼太傅萧瑀为太保李勣为詹事瑀勣并同中书门下三品解题曰同三品自此始宋敏求曰时中书令侍中皆正三品大厯升为二品癸巳降魏王泰为郡王六月己卯朔日有食之壬辰葬隋恭帝丁酉髙士亷同三品平章政事闰六月丁巳诏皇太子典左右屯营兵薛延陀来纳币絶其昏遣使册封髙丽王藏秋七月罢魏征子叔玉尚主踣墓碑解题曰征既亡帝思之不已登凌烟阁观画像赋诗悼痛闻者之毁短百为指其与杜正伦侯君集为阿党又言征尝録前后諌诤语示史官褚遂良帝滋不悦先许以衡山公主降其子叔玉于是手诏停昏仆所为碑余见通鑑曽巩曰太宗尝屈己以从羣臣之议而魏公之徒感知己之遇事之大小无不谏诤唐之所以治其源盖出于此能知其有此者以其书存也及观魏征以諌诤事付史馆而太宗怒之每恨其不思而益知公之为贤夫君之使臣与臣之事君大公至正之道而已大公至正之道非灭人言以掩已过取小亮以私其君此其不可者也又有甚不可者夫以諌诤为当掩是以諌诤为不美也则后世谁复当諌诤乎况前代之君有纳谏之美而后世不见则非惟失一时之公又将使后世之君谓前代无諌诤之事是启其怠且忌矣丁酉房𤣥龄罢八月庚戌兵部尚书张亮为工部尚书参豫朝政九月庚辰新罗乞兵伐髙丽遣使谕之徙庶人承干黔州顺阳王泰均州冬十月丁巳房𤣥龄起复十一月己卯祀圆丘黜封德彜赠谥帝疑太子仁弱宻谓长孙无忌曰吴王恪英果类我立之何如无忌固争乃止唐太宗文武皇帝贞观十八年春帝欲征髙丽李勣劝之褚遂良諌不聴解题曰按新旧史列传太宗谓侍臣曰髙丽莫离支贼杀其王虐用其民夫出师当乗机便今诛之甚易褚遂良对曰陛下手平冦乱西北诛夷徼外慑伏今将兴师辽东臣意荧惑何者兵既渡辽指期克㨗万一差跌无以示逺方若再𤼵忿兵则安危难测太宗深然之李勣曰近者延陀犯边陞下必欲追击聴魏徴之言遂失机㑹若如圣䇿可五十年间疆域无事帝曰诚如卿言由征计误朕不欲以一计不当而尤之遂良翌日上疏曰譬诸身两京腹心也四境手足也殊裔絶域殆非支体所属髙丽杀其主陛下讨逆收地斯实乗机但命二三勇将𤼵兵四五万唾手可取今太子新立年实㓜小自余藩屏陛下所知一旦弃金汤之全渡辽海之外叵忽三思愁烦并集东京太原迳路非逺为其节度以设军谋实安全之上计不纳余见通鑑唐仲友曰髙丽之举起于裴矩温彦博之谏滋于陈大德之使𤼵于新罗之侵定于李勣之议𤣥龄遂良之諌皆不欲也拏兵十数年海东丘墟天下骚动仁人之言其利溥哉不仁之言其害亦大矣夏四月辛亥帝幸九成宫秋七月甲午遣营州都督张俭率兵及契丹奚伐髙丽八月壬子以安西都护郭孝恪为行军总管伐焉耆甲子帝还宫丁卯散骑常侍刘洎为侍中岑文本为中书令中书侍郎马周守中书令九月以褚遂良为黄门侍郎参预朝政解题曰按新旧史列传太宗尝谓无忌等曰人苦不自知公冝面论攻朕得失无忌曰陛下武功文德冠卓千古臣将顺之不暇实不见陛下有所愆失帝曰朕冀闻过公等乃相䛕悦朕今面谈公等得失以为鉴诫因目无忌曰善避嫌疑应对敏速求之古人未有其比而总兵攻战非所长也髙士亷涉猎古今心术聪悟临难不改节为官无朋党所少者骨鲠规諌耳唐俭言辞俊利善和解人事朕三十载遂无一言论国家事杨师道性行纯善自无愆过而情实怯懦缓急不可得力岑文本性道敦厚文章是其所长而持论常据经逺自当不负于物刘洎性最坚贞言多利益然其意尚然诺于朋友马周见事敏速性甚贞正论量人物直道而行朕比任使多所称意褚遂良学问稍长性亦坚正既写忠诚亲附于朕譬如飞鸟依人自加怜爱郭孝恪平焉耆冬十月辛丑朔日有食之甲寅帝幸洛阳房𤣥龄留守京师十一月遣张亮李勣马周为行军大总管率十六总管兵伐髙丽仍诏亲征解题曰按新旧史列传太宗将伐辽东召靖入谓曰公南平吴北破突厥西定慕容惟东有髙丽未服公意如何对曰徃凭天威薄展㣲效今残年朽骨惟拟此行陛下诚不弃疾且瘳矣太宗愍其老不许太宗欲取髙丽若委之靖固能办之然太宗方欲以髙丽为己功故弃靖不用耳所以无功之可纪也余见通鑑十二月壬寅庶人承干卒戊午突厥部落南渡河李思摩来奔唐太宗文武皇帝贞观十九年春二月庚戌帝伐髙丽萧瑀留守洛阳解题曰按南蛮传贞观时林邑与㜑刹罗刹二国使者偕来林邑言不恭羣臣请问罪太宗曰昔苻坚欲吞晋衆百万一战而亡隋取髙丽嵗调𤼵人与为怨乃死匹夫手朕敢妄议𤼵兵耶赦不问伐髙丽之失太宗非不知之也一憷于陈大德之观衅再激于新罗之求救遂扫境而属之而不暇他顾也岂非所谓知之非艰行之惟艰耶事见通鑑赠殷比干太师谥忠烈三月帝至定州皇太子监国命摄太子太傅髙士亷左庶子刘洎马周等辅皇太子监国长孙无忌摄侍中吏部尚书杨师道摄中书令及岑文本从行夏四月丁未文本薨右庶子许敬宗捡挍中书侍郎李勣克盖牟城五月张亮拔沙卑城解题曰窦苹音训卑沙城今朔庭南海府在梁水南三百里甲申帝克辽东城置辽州六月丁酉朔克白巖城置巖州己未大败髙丽于安市城解题曰窦苹音训白巖城今戎人以为巖州在梁水西北四十里安市城在梁水城南百八十里夷人亦唿为鐡州秋七月壬申薛延陀真珠可汗死子拔灼自立为多弥可汗李勣攻安市城不克癸未帝乃班师冬十月命祀魏征复立所踣碑解题曰唐仲友曰髙丽之役褚遂良諌不听帝所狎也辽东之还谓魏征在吾无此行帝所惮也古人言成王畏相以此事见通鑑戊午次汉武台刻石纪功十一月丁亥贬杨师道为工部尚书十二月戊申帝次并州薛延陀冦河南领军大将军执失思力大败之庚申杀刘洎解题曰按新旧史列传帝征辽东诏刘洎兼太子左庶子检校民部尚书辅皇太子监国太宗谓洎曰我今逺征使卿辅太子安危所寄卿冝深识我意洎曰愿陛下无忧大臣有愆失臣谨即行诛帝以其妄发颇怪之谓曰卿性疎而太健恐以此败深冝戒慎帝还不豫洎与马周入候洎周出褚遂良问起居洎泣曰上体患痈殊可惧遂良诬奏之曰国家不足虑正当辅少主行伊霍事大臣有异志者诛之自定矣帝愈召洎问状洎以实对又引马周以自明周对与洎所陈不异遂良执不已乃赐洎自尽洎临引絶索笔牍欲有所奏有司不敢与帝后知之有司皆得罪显庆中其子𢎞业诣阙诉遂良谮死状李义府右之髙宗告近臣乐彦祎曰辨之是暴先帝过刑事寝余见通鑑马周摄吏部尚书始罢四时选唐太宗文武皇帝贞观二十年春正月夏州都督乔师望等击薛延陀大破之丁丑遣大理卿孙伏伽等二十二人以六条察四方解题曰王容曰按百官志监察御史十道巡按一察官人善恶二察户口流散籍帐隐没赋役不均三察农桑不勤仓库耗减四察妖猾盗贼生业为公私蠧害五察德行孝悌茂材异等藏器晦迹应时用者六察黠吏豪宗兼并纵暴贫弱寃苦不能自伸者此言巡察四方或者即此六条欤余见通鑑三月己巳帝还京师己丑张亮谋反伏诛闰三月癸巳朔日有食之戊戌罢辽州巖州囘纥攻薛延陀六月乙亥遣江夏王道宗李勣伐薛延陀囘纥杀多弥可汗据其地秋八月甲子立皇孙为王囘纥诸部并降己巳帝幸灵州受之九月诸部上号为可汗冬十月萧瑀罢丙戌帝还京师唐太宗文武皇帝贞观二十一年春正月壬辰申文献公髙士亷薨丙辰以囘纥诸部为州府其酋长为都督刺史解题曰范祖禹曰中国之有夷狄犹昼之有夜阳之有隂君子之有小人也中国失政四夷交侵先王所以御之者曰而难任人蛮夷率服曰无怠无荒四夷来王盖柔逺能迩治内安外而殊俗之向慕不以利诱不以威胁而自至矣故不劳民不费财至于后世之君或讐疾而欲殄灭之或爱悦而欲招来之二者皆非也何则彼虽夷狄亦人类也王者于天地间无所不养况人类而欲残之乎残之尚不可况不胜而欲自残其民乎仁人之所不为也为之者秦始皇是也山川之所限风气之所移得其地不可居得其民不可使列为州县是崇虚名而受实弊也且得之既以为功则失之必以为耻其失不在于己则在于子孙故有征讨之劳馈饷之烦民不堪命而继之以亡隋炀帝是也人君类忽近而喜逺厌故而喜新虽或未至于亡而常与之同事其累德岂细哉事见通鑑丁酉诏以来嵗二月有事于泰山丁丑皇太子释菜于太学三月戊子遣武卫大将军牛进达等为行军大总管率三总管兵伐髙丽夏四月乙丑作翠微宫丙寅置燕然都䕶府五月戊子帝幸翠微宫庚戌李勣克南苏木底城六月癸亥长孙无忌遥领扬州都督秋七月乙未牛进达克石城庚子作玉华宫庚戌还宫解题曰玉华宫在坊州冝君县北四十里凤凰谷永徽废为寺县治古杸栩城北谷盖因凤凰集杸栩得名也八月壬戌河北水灾停封禅解题曰晁补之曰太宗始排羣议欲守俭约贤君仁人之言也请者不已后卒议行徒以星变水灾而止太宗好大喜功不惮万里伐髙丽况封禅耶使其本心薄之而不为虽举天下以劝我何有哉既行而以事辍则特不得已耳语曰智及之仁不能守之太宗之谓矣事见通鑑立子明为曹王寻以为巢刺王元吉后解题曰唐仲友曰观魏征辰嬴王珪郭亡之谏知后世必有武氏杨氏之事矣事见通鑑戊戌发江南所造船伐髙丽冬十月癸丑褚遂良罢十一月突厥车鼻可汗入贡癸卯徙顺阳王泰为濮王十二月戊寅遣骁卫大将军契苾何力为行军大总管率三总管兵伐龟兹唐太宗文武皇帝贞观二十二年春正月庚寅马周薨解题曰唐仲友曰周锐敏多中机㑹与太宗性合其得君过房杜而人才不及矣戊戌帝幸温汤己亥中书舍人崔仁师为中书侍郎参知机务丙午遣武卫大将军薛万彻为大总管伐髙丽长孙无忌检校中书令知尚书门下省事戊申还宫二月褚遂良起复乙亥帝幸玉华宫流崔仁师于连州三月充容徐惠以帝东征西讨营缮相继服玩华靡上疏諌解题曰唐仲友曰数调兵讨定四夷稍稍治宫室劳役百姓隋亡以此二事之极也惟魏征尝言之然于用兵亦不极谏而惠之疏乃及于此可谓切中时病矣事见通鑑夏四月丁巳武侯将军梁建方破松州蛮五月右卫率长史王𤣥䇿平天竺秋七月命劒南造船伐髙丽解题曰唐仲友曰昔汉武平四夷惟匈奴天下共其劳其他各止一方太宗征辽之役固已天下共劳矣今舟檝粮械之役齐蜀与越皆同其扰信乎兵者民之残财之蠧也事见通鑑壬辰杀华州刺史李君羡癸卯梁文昭公房𤣥龄薨解题曰按旧史列传𤣥龄谓诸子曰今天下清谧惟东讨髙丽不止为国患主上含怒意决臣下莫敢犯颜吾知而不言则衔恨入地遂抗表谏曰臣闻兵恶不戢武贵止戈今上古所不臣者陛下皆臣之矣惟髙丽歴代逋诛陛下责其弑逆亲总六军问罪辽碣未经旬月即拔辽东虏获数十万计比功较德万倍前王且陛下抜将于行伍之中取士于凡庸之末逺夷之使一见不忘小臣之名未尝再问加以留情坟典属意篇什笔迈钟张辞穷班马抚万姓以慈遇羣下以礼褒秋毫之善解吞舟之网逆耳之谏必听肤受之诉斯絶降乗吮思摩之疮登堂临魏征之柩哭战亡之卒则哀动六军负填道之薪则精感天地衆美兼备臣深为陛下惜之重之爱之寳之易曰知进退存亡而不失其正者其惟圣人乎传曰知足不辱知止不殆陛下威名功德亦可足矣拓地开疆亦可止矣边夷贱类古者以遐荒视之冝从阔絶若必欲絶其种类恐兽穷则抟且陛下每决一死囚必三复五奏进素食停音乐以人命之重为之感动也今士无一罪驱之行阵委之锋刃肝脑涂地魂魄无归老父孤儿寡妻慈母望轊车而掩泣抱枯骨以摧心足以变动隂阳感伤和气使髙丽违失臣节诛之可也侵扰百姓灭之可也长能为中国患除之可也今无是三者而坐敝中国为旧主雪耻新罗报仇非所存者小所损者大乎愿下沛然之诏许髙丽自新焚凌波之船罢应募之衆自然华夷庆赖逺肃迩安臣死且不朽余见通鑑宋祁賛曰太宗取孤隋攘羣盗天下已平用𤣥龄如晦兴大乱之余纪纲彫弛而能兴仆植僵使号令典刑粲然罔不完具虽数百年犹䝉其功可谓名宰相然求所以致之之蹟殆不可见何哉唐栁芳有言帝定祸乱而房杜不言功王魏善諌而房杜让其直英卫善兵而房杜济以文持衆美效之君是后新进更用事𤣥龄身处要地不吝权善始以终此其成大名者谅其然乎如晦任事虽浅观𤣥龄许与及帝所亲欵则谟谋果有大过人者方君明臣良志叶议从相资以成事固千载一遇萧曹之勲不足进焉虽然宰相所以代天者也辅賛弥缝而藏诸用使斯人由而不知唐仲友曰太宗与房杜君臣之契谓之明良相逢可矣而古之王者必有师臣汤之于伊尹武王之于尚父是也故能以道正君格其非心以登尧舜之盛房杜之于太宗可以为名相矣未可以为畏相也故髙丽之伐危惙之疏不能已也至于魏征辅賛弥缝虽未可与房杜比而畏相之风则颇有之经世之材佐之创业正君之道辅之守成兹其所以为太宗二子之不能相兼亦其所以止于太宗欤八月己酉朔日有食之九月庚辰崑立道行军总管阿史那杜尔及薛延陀余部战败之己亥褚遂良为中书令壬寅眉卭雅三州獠反冬十月癸丑帝还宫十二月阿史那社尔平龟兹闰月擒其王唐太宗文武皇帝贞观二十三年夏四月己亥帝幸翠微宫五月戊午出李勣为叠州都督解题曰按新史列传勣既忠力帝谓可托大事后留宴顾曰朕思属㓜孤无易公者公昔不遗李宻岂负朕哉勣感涕因囓指流血俄大醉帝因解衣覆之帝疾谓太子曰尔于李勣无恩今以事出之我死冝即授以仆射彼必致死矣乃授叠州都督辛酉卫景武公李靖卒解题曰唐仲友曰靖自囚上急变君臣之义也勣不负李密意气之交也太宗逆取顺守不过假仁义是以重意气之交深託李勣至于知君臣大义如靖者不免于谗毁赖靖忠智有以自明耳太宗之知人失于此矣己巳帝崩长孙无忌禇遂良受遗诏辅太子解题曰按新旧史列传帝疾甚召长孙无忌入卧内帝引手扪无忌頥无忌哭帝感塞不得有所言翌日与遂良入受诏谓之曰汉武寄霍光刘备託诸葛朕之后事一以委卿太子仁孝卿之所悉须尽诚辅佐永保宗社谓太子曰无忌遂良在汝无忧矣顾遂良曰无忌尽忠于我我有天下多此人力尔辅政无令䜛毁者害之因命遂良草诏余见通鑑唐仲友曰汉髙祖谓陈平智有余王陵可以辅之安刘氏者必周勃故虽有吕氏之难而社稷不摇髙祖知人之审盖以大度得之太宗属意于李勣用无忌遂良而以许敬宗李义府参之敬宗卒附武氏李勣劝成其事唐祚几移太宗素有知人之鉴盖闇于多欲也庚午奉大行还京师辛未礼部尚书兼太子少师于志宁为侍中太子少詹事张行成兼侍中捡挍刑部尚书兼右庶子髙季辅兼中书令六月甲戌朔皇太子治即皇帝位以遗诏罢辽东及土木之役丁丑李勣为特进捡挍洛州刺史癸未长孙无忌为太尉癸巳勣为开府仪同三司参掌机宻秋八月河东地震晋州尤甚庚寅葬文帝于昭陵庙号太宗解题曰曽巩曰太宗屈己从谏仁心爱人可谓有天下之志以租庸任民以府卫任兵以职事任官以才能任职以尊本任衆操于上者要而不繁取于下者寡而易供民有农之实而兵之备存兵有兵之名而农之利在事之分有归而禄之出不浮材之品不遗而治之体相承其亷耻日以笃其田野日以辟其法修则安且治废则危且乱可谓有治天下之材行之数嵗粟米斗至数钱居者有余蓄行者有余赀人人自厚几于刑措可谓有治天下之效然而不得与先王并者法度之行拟之先王未备也礼乐之具田畴之制拟之先王未备也躬亲行阵之间战必胜攻必克天下莫不以为武而非先王之所尚也四夷万国古所未及以政者莫不服从天下莫不以为盛而非先王之所务也太宗之为政于天下者得失如此九月乙卯李勣为左仆射同中书门下三品解题曰仆射同三品自此始孙甫曰唐采魏晋之制以仆射侍中中书令为正宰相仆射二品侍中中书令三品李勣自尚书授詹事詹事卑于尚书借其辅翼太子故授之同中书门下三品使得与闻国政此侍中中书令之任也今勣授开府仪同三司从一品又改仆射从二品而反同三品故苏冕㑹要駮其事曰岂不与立号之意乖乎永隆崔知温薛元超除中书令而曰同中书门下三品又大乖也杜佑以裴炎为正议大夫守侍中崔知温为正议大夫中书令刘景先为中大夫侍中并同中书门下三品当以阶卑官髙令所给禄秩同三品耳据此似非位署后同三品者止记初命率不以为位号也冬十一月乙丑晋州地震唐髙宗皇帝永徽元年春正月辛丑改元丙午立妃王氏为皇后张行成为侍中日引刺史十人入阁问民疾苦时长孙无忌禇遂良同心辅政有贞观之风二月立子三人为王夏四月己巳朔晋州地震解题曰胡寅曰隋炀帝立为太子天下地震其事未逺髙宗必闻之矣即位才逾两月而地震于晋阳又荐震于晋州天之示戒深矣髙宗曽无恐惧修省之心使其推类而求克正厥事则武氏必不入宫祸原自弭矣当时大臣亦无一言致戒欲销去之者兹非阙失之大欤六月庚辰晋州地震秋九月置单于瀚海二都护府冬十月戊辰李勣罢左仆射十一月己未褚遂良罢为刺史唐髙宗皇帝永徽二年春正月乙巳黄门侍郎宇文节中书侍郎柳奭同三品瑶池都督阿史那贺鲁叛自称可汗秋七月贺鲁冦庭州武卫大将军梁建方骁卫大将军契苾何力为行军总管以讨之明堂以髙祖配五天帝太宗配五人帝八月己巳于志宁张行成为左右仆射同三品髙季辅为侍中九月癸巳废玉华宫更命九成宫为万年宫十月晋州地震十二月壬子处月朱耶孤注叛附于贺鲁唐髙宗皇帝永徽三年春正月梁建方等大破处月朱耶孤注于牢山解题曰此后唐之先也详见元和二年解题新史地理志坚昆部落有牢山黠戞斯传牢山亦曰赌蒲距囘鹘旧衙度马行十五日己巳褚遂良为吏部尚书同三品二月甲寅帝御安福门观百戱解题曰范祖禹曰髙宗即位之初问民疾苦尊礼辅相蔡道裕希㫖而自责行己之不足覩胡人进戱而知所好之不可不谨岂不足为贤君哉不数年而悖缪昏惑卒成武氏之簒何哉初亲贤后用佞也可不戒哉事见通鑑三月宇文节为侍中柳奭守中书令夏四月兵部侍郎韩瑗为黄门侍郎同三品秋七月丁巳立陈王忠为皇太子解题曰按旧史列传王皇后无子后舅柳奭以忠母微立之必亲己后然之奭以褚遂良韩瑗讽长孙无忌于志宁等固请立忠为储后帝许之夫立子以嫡否则以贤今忠既非嫡又非贤而强欲立之柳奭不足道也遂良韩瑗亦何不思之甚耶余见通鑑九月中书侍郎来济同三品冬十月癸巳濮王泰薨大事记续编卷五十一大事记续编卷五十二钦定四库全书大事记续编卷五十二明王祎撰唐髙宗皇帝永徽四年春二月甲申驸马都尉房遗爱薛万彻柴令武髙阳巴陵公主谋反伏诛杀司徒荆王元景吴王恪流宇文节太常卿江夏王道宗于岭表废恪母弟蜀王愔为庶人解题曰胡寅曰唐起晋阳裴刘之谋太宗承统房杜之䇿也是其富贵安荣当与有唐相终始而祸败之及或在其身或在其子孙何也裴寂以孤贫为叹文静在缧绁之中賛唐公父子起事非有拯乱救时之畧亦欲自免因图富贵而已房杜固非裴刘所敢班然太白经天之际密进筹画使太宗手剪兄弟并杀其子此不但陈平之隂谋而已其宗嗣不延冝哉故四族既殒而唐之子孙亦几殱于武氏善恶之积各以其类讵不信夫无忌因遗爱之狱滥及吴王遂良所冝救止也既不能然复以素不相协而斥道宗其不能保终而来谗口有以哉事见通鑑己亥李勣为司空秋八月己亥陨石十八于冯翊有声如雷解题曰髙宗问此何祥也朕欲悔徃修来以自戒若何志宁对曰春秋陨石于宋五内史过曰是隂阳之事非吉凶所生物固有自然非一系人事虽然陛下无灾而戒不害为福也唐仲友曰唐人大抵不谨天戒故言灾异多操适然之説志宁之论即姚崇之言也以姚崇之说告明皇犹不可而况以志宁之说告髙宗乎志宁不諌武后之事已兆于此九月壬戌北平定公张行成薨甲戌褚遂良为右仆射冬十月庚子帝幸温汤乙巳还宫十一月癸丑兵部尚书崔敦礼为侍中丁巳柳奭为中书令十二月庚子蓚宪公髙季辅薨以太宗才人武氏为昭仪唐髙宗皇帝永徽五年春三月戊午帝幸万年宫次凤泉汤解题曰凤泉汤在凤翔府郿县武昭仪欲追赠其父士彟庚申加赠武德功臣等夏闰四月丁丑大雨漂溺麟游县民及卫士三千余人六月癸亥柳奭罢丙寅河北大水秋九月丁酉帝还宫冬十月癸卯筑京师外郭三十日罢解题曰按唐六典宋敏求河南志京城南三门中明德左启夏右安化东三门中春明北通化南延兴西三门中金光北开逺南延平皇城在京城之中南三门中朱雀左安上右含元东二门北延喜南景风西二门北安福南顺义宫城在皇城之北北抵苑南三门中承天东长乐西永安太极宫南六门南承天承天门东长乐次东广运北重明次东永春承天门西永安大明宫在禁苑之东南接凤城之东北隅南五门正南丹凤东望仙次延政西建福次兴安紫宸殿东太和门西日营门北𤣥武门当皇城朱雀门有南北大街万年领街东五十四坊及东市长安领街西五十四坊及西市是嵗大稔帝幸长孙无忌第官其三子议立武昭仪为后无忌不可唐髙宗皇帝永徽六年春正月壬申朔帝谒昭陵甲戌还宫庚寅立子二人为王二月乙丑营州都督程名振等伐髙丽夏五月癸未遣屯卫大将军程知节等为行军大总管伐贺鲁壬辰韩瑗为侍中来济为中书令秋七月乙酉崔敦礼为中书令中书舎人李义府请废皇后立武昭仪迁中书侍郎参知政事八月初置员外同正员解题曰按通典以蒋孝璋为尚药奉御员外特置仍同正员自是员外官复有同正员者九月戊辰以许敬宗为礼部尚书解题曰唐仲友曰太宗好兵之祸天道好还故以武后斵丧唐室而敬宗义府为之羽翼殆有不可得而去者岂人力哉帝欲立武昭仪褚遂良韩瑗来济争之李勣曰陛下家事何必问外人庚午贬遂良为潭州都督冬十月己酉废皇后为庶人乙卯立武氏为皇后解题曰语曰涓涓不止将成江河两叶不去将用斧柯遂良当武氏入为昭仪之时既不能引礼廷静以絶其萌及掖庭怙宠之际又不能陈义力諌以决其去至于恶熖既成且将夺嫡然后言其託体先帝虽叩头流血无及矣事见通鑑是冬皇后杀王庶人唐髙宗皇帝显庆元年春正月辛未废皇太子忠为梁王立子代王𢎞为皇太子壬申改元解题曰宋庠纪年通谱立太子故改元孙甫曰人君即位之年谓之元年汉文惑方士之言始乱古制孝武因事别立年号厯代因之唐武德贞观虽为年号亦终其身髙宗不奉祖宗之法而改元何也二月辛未赠武士彟司徒周国公三月户部侍郎杜正伦为黄门侍郎同三品夏六月辛亥以髙祖配圆丘太宗配明堂秋七月癸未崔敦礼为太子少师同三品八月丙申薨辛丑程知节败贺鲁所部于榆慕谷侍御史王义方劾李义府贬为莱州司户九月程知节败贺鲁于怛笃城唐髙宗皇帝显庆二年春闰正月壬寅帝幸洛阳庚戌遣屯卫将军苏定方等为行军总管伐贺鲁二月封子显为周王三月癸丑褚遂良徙桂州都督李义府兼中书令夏五月丙申帝幸明德宫庚子始隔日视事秋七月丁亥朔帝还洛阳八月许敬宗诬韩瑗来济与褚遂良谋反并柳奭皆贬逺州刺史诏废六天之祀合方丘神州为一祭辛未许敬宗为侍中九月庚寅兼度支尚书杜正伦兼中书令冬十一月戊戌帝如许州十二月乙卯帝还洛阳丁巳苏定方败贺鲁于金牙山执之分西突厥地为两可汗丁卯以洛阳为东都解题曰按新史地理志注皇城长千八百一十七步广千三百七十八步周四千九百三十步其崇三丈七尺曰太㣲城宫城在皇城北长千六百二十步广八百有五步周四千九百二十一步其崇四丈八尺曰紫微城武后号太初宫都城前直伊阙后据邙山左瀍右涧洛水贯其中东五千六百一十步南北五千四百七十步西连苑北自东城而东二千五百四十步周二万二千五十步其崇丈有八尺武后号曰金城禁僧尼受父母及尊者拜吏部侍郎刘祥道以每年入流过一千四百请年别入流者五百人不报解题曰按通典新史列传祥道父林甫知选事既世职乃釐补敝阙上疏一曰今选司取士入流嵗千四百多也杂色入流未始铨汰滥也经生时务等比杂色人三分不居其一其杂色应入流人切责有司试判为四等第一等付吏部第二等付兵部第三等付主爵第四等付司则官不杂矣二曰内外官一品至九品万三千六百四十五员不过三十年畧尽若年别入流者五百人足充所须之数今入流嵗千四百其倍两之又停选常六七千人复年别新加望请釐革三曰入流以三分论二分取明经进士一分取杂色人四曰庠序五曰唐有天下未尝举秀才请加捜访六曰请四考进阶八考听选以减迎新送故之弊七曰三省都事主事主书皆取流外有刀笔虽欲用士流率以俦类为耻冝稍革之杜正伦亦言入流者衆诏与祥道参议而执政惮改作又以勲戚子进取无他门遂格唐髙宗皇帝显庆三年春正月戊子颁新礼二月甲戌帝还京师夏五月癸未徙安西都护府于龟兹以旧安西府为西州都督府解题曰王容曰明年以庭州司马崔智于西州分置州县龟兹国内置西夜罽陵虞泉崦嵫冩凤鸟飞犂凡七州九县改龟兹为都护府王为都护都督境内一千五百里冬十一月乙酉贬李义府杜正伦为刺史戊戌许敬宗为中书令大理卿辛茂将兼侍中是嵗禇遂良卒唐髙宗皇帝显庆四年夏四月于志宁为太子太师黄门侍郎许圉师并同三品许敬宗诬长孙无忌谋反戊辰流之黔州追削褚遂良官爵除柳奭韩瑗名罢于志宁解题曰胡寅曰人主之惑谗言由不知其人之为蔽耳髙宗于许敬宗非不知其人也如敬宗修实録移威凤赋事明知不足信况鞫狱之际于事外言所嫉之人大罪讵可信乎无忌亲则元舅位则三公忠亮许国一姦人譛之不自临问遂窜遐裔此非不知敬宗之诬谤正快嬖者之意尔不惟昏塞之过实不孝不仁之甚也事见通鑑五月丙申兵部尚书任雅相度支尚书卢承庆参知政事杀凉州刺史赵持满六月更修姓氏録秋七月杀长孙无忌柳奭韩瑗已死并褚遂良皆籍之解题曰唐仲友曰甚矣家法之当正而天道之好还也隐巢之事太宗适处其不幸髙祖不早为之定分事势急迫而无忌决其谋太宗为之太过至承干以逆泰以窥望两弃晋王以母弟次立太宗病其柔懦属意吴王竟以无忌諌止吴王初无觊心也无忌诬而杀之太宗之子贤者死才者废而髙宗竟以昏懦政归武氏唐宗室连颈受戮者数千百人无忌始以舅甥立晋王而敬宗之诬昏不省録无忌族灭竟如呉王临终之言悲夫事见通鑑八月壬子李义府为吏部尚书同三品冬闰十月戊寅帝幸东都十一月丙午许圉师为散骑常侍捡挍侍中戊午辛茂将卒贺鲁部悉阙结俟斤都曼反骁卫大将军苏定方伐之卢承庆同三品是嵗苏定方擒都曼唐髙宗皇帝显庆五年春正月甲子帝幸并州二月甲午祠旧宅三月丙午皇后宴亲族邻里于朝堂㑹命妇于内殿遣武卫大将军苏定方为行军大总管率三将军及新罗兵伐百济解题曰按通典新史东夷传百济即汉末夫余王尉仇台之后直京师东六千里而赢西界越州南倭北髙丽皆踰海乃至东新罗余衆后渐寡弱土地尽没于新罗靺鞨百济遂絶夏四月癸巳帝还东都五月造合璧宫戊辰定襄都督阿史德枢宾等为行军总管伐契丹六月庚午朔日有食之秋七月乙巳废梁王忠为庶人徙黔州戊辰卢承庆罢八月庚午苏定方等平百济擒其王冬十月始命皇后决政事十一月甲寅帝如许州十二月辛未猎于安乐川己卯如东都壬午遣骁卫大将军契苾何力等行军三大总管伐髙丽唐髙宗皇帝龙朔元年春二月乙未改元解题曰宋庠纪年通谱益绵等州皆言龙见故改元以协瑞三月百济故王子丰据故地夏四月庚辰遣任雅相等行军六总管率三十五军伐髙丽甲午晦日有食之秋八月甲戌平壤道总管苏定方败髙丽兵于浿江围平壤城解题曰窦苹音训浿江出乐浪郡平壤依浿水立城今髙丽以为西京冬十月帝畋于陆浑又畋于非山囘纥犯边遣武卫大将军郑仁泰等行军三大总管伐之解题曰囘纥侵犯始于此事见通鑑唐髙宗皇帝龙朔二年春二月甲子改官名甲戌任雅相卒于军苏定方等还三月庚辰郑仁泰等败铁勒于天山夏四月庚申帝还京师辛巳作蓬莱宫解题曰石定叟曰贞观八年置永安宫九年曰大明龙朔始大兴葺曰蓬莱宫咸亨元年曰含元宫上元元年复曰大明宫第一殿曰含元第二殿曰宣政紫宸又在其后延英在紫宸殿之东在西内东北故曰东内六月乙丑初令僧道致敬父母秋七月右威卫将军孙仁师为行军总管伐百济八月壬寅许敬宗为太子少师同三品冬十月丁酉帝幸温汤丁未还宫庚戌西台侍郎上官仪同三品十一月辛未许圉师罢癸酉封子为王十二月右卫将军苏海政为行军总管伐龟兹与西突厥继徃絶可汗杀兴昔亡可汗其衆归吐蕃是嵗西突厥冦庭州刺史来济死之唐髙宗皇帝龙朔三年春正月乙丑李义府为右相二月减百官俸一月赋雍同等十五州民钱作蓬莱宫徙燕然都护府于囘纥更名瀚海徙故瀚海都护于云中更名云中分主碛北南解题曰程大昌曰唐太宗降灭北虏不止一国皆列郡县遥羁縻之小则为州大则为都督府皆用其酋长其或欵塞内附亦度边障而居之贞观二十一年置燕然都护府凡州与都督皆统之龙朔三年两都护府夹碛而立碛北隶瀚海领颉利车鼻囘纥之衆碛南隶云中领来降之在塞内者瀚海直丰胜二州间总章改为安北大都护府云中麟德改为单于大都护府是后改易尚多史纪其效曰自立府二十年北方无戎马警事见通鑑夏四月流李义府于隽州丙午帝移御蓬莱宫更命故宫曰西内五月吐蕃撃破吐谷浑遣凉州都督郑仁泰为行军大总管救之解题曰吐谷浑自晋永嘉有国至吐蕃取其地凡三百五十年及此封嗣絶矣事见通鑑秋八月癸卯彗星出于左摄提罢三十六州所造船遣大使按察十道九月孙仁师败百济平之冬十二月庚子改来年元唐髙宗皇帝麟德元年春正月甲子改云中都护府为单于大都护府解题曰宋庠纪年通谱前嵗麟再见故改元二月戊子帝如万年宫秋七月诏以三年正月封禅八月壬午还宫丁亥司列太常伯刘祥道兼右相大司宪窦德𤣥为司元太常伯兼检校左相皇后专恣帝与上官仪议废之事洩冬十二月丙戌归罪于仪而杀之戊子杀庶人忠罢刘祥道自是上每视事则后垂帘于后大权归中宫矣太子右中护乐彦玮西台侍郎孙䖏约同知军国政事唐髙宗皇帝麟德二年春二月壬午帝幸东都三月甲寅司戎太常伯姜恪同东西台三品辛未东都干元殿成解题曰河南志干元门内正殿隋之干阳殿麟德造干元殿长寿三年改造明堂开元元年改干元殿十年为明堂闰三月癸酉日有食之夏四月戊辰左侍极陆敦信检校右相孙处豹乐彦玮罢五月辛卯颁麟德厯冬十月壬戌带方州刺史刘仁轨为大司宪兼知政事丁卯帝如泰山大有年唐髙宗皇帝干封元年春正月戊辰朔封泰山庚午禅社首皇后亚献壬申改元解题曰宋庠纪年通谱干字读作干坤之干封以封禅为义孙甫曰太宗以功德平治天下贤才在位法度施张刑罚几措嵗时屡穰四夷帖服尚以封禅盛德之事虑己所为未当天心髙宗在位虽赖先帝遗德生民安业奈姦人乱政忠贤窜戮太子废杀中宫垂帘有何功德可以告成盖徇后之欲举希濶仪物夸耀天下耳登封之后嵗饥民困日食彗见岂非功德之薄妄告于天劳费民力干动和气所致欤姦人预虑天时不顺先引汉干封故事建为年号以嵗旱为干封则民之饥困灾变频仍果天祐哉事见通鑑赐文武官阶勲爵解题曰十月之交曰皇甫卿士畨维司徒家伯冢宰仲允膳夫棸子内史蹶维趣马楀为师氏艶妻煽方䖏幽王之时小人之所以满朝而官爵所以多滥者由艶妻之方处也文武之朝有任姒以居内则官爵曷至是哉贞观之初内治有长孙皇后虽以无忌之贤而皇后尚请不使久居宠位则朝廷之名器冝其无汎加者矣永徽之际内有武后而义府敬宗之徒聚于朝廷之上则官有汎阶而末年服绯者满朝以败太宗之典刑亦其冝也事见通鑑李义府卒辛卯帝幸曲阜祠孔子赠太师二月己未至亳州祠老子追号太上𤣥元皇帝夏四月甲辰至京师庚戌陆敦信罢五月庚寅铸干封泉寳钱一当十髙丽泉盖苏文死子男生男建相攻六月壬寅诏武卫大将军契苾何力将兵援男生秋七月庚午刘仁轨兼右相八月辛丑窦德𤣥薨丁未皇后杀其从兄刺史武惟良武怀运冬十二月己酉遣李勣为行台大总管率六总管兵伐髙丽唐髙宗皇帝干封二年春正月帝耕籍田罢干封泉寳钱二月辛丑万年宫复名九成宫禁工商乗马三月戊寅废生羌十二州夏六月乙卯西台侍郎杨𢎞武戴至德东台侍郎李安期司列少常伯赵仁本同东西台三品东台舎人张文瓘参知政事秋八月己丑朔日有食之辛亥李安期罢九月李勣拔髙丽十七城唐髙宗皇帝总章元年春正月壬子刘仁轨为辽东道副大总管二月戊寅帝幸九成宫三月庚寅改元解题曰宋庠纪年通谱颁明堂之制故改元夏四月丙辰彗星出于五车辛巳杨𢎞武薨秋八月癸酉帝还宫九月癸巳李勣抜平壤城执其王髙丽平冬十月献于太庙十二月州府其地置安东都护府统之解题曰髙丽自隋唐以来国数被兵炀帝太宗至于亲临辽东皆无功而归而髙宗卒克之贾言忠对髙宗谓先帝所以不得志者虏未有衅也谚曰军无媒中道囘今男生兄弟阋狠为我乡导虏之情伪我尽知之将忠士力是行不再举矣其说固然然髙丽地止四郡唐自贞观以来七伐其国何以支梧纵其国无内衅亦终于亡况男生与其王皆举国内附乎此所以能收前人未集之功也丁卯祀南郊甲戌姜恪检校左相司平太常伯阎立本守右相是嵗旱唐髙宗皇帝总章二年春二月辛酉张文瓘及右肃机李敬𤣥为东西台侍郎同三品同三品始入衔三月丙戌东台侍郎郝䖏俊同三品丁亥诏定明堂制度夏四月己酉帝幸九成宫徙髙丽民于江淮山南京西六月戊申朔日有食之秋八月甲戌改瀚海都护府为安北都护府解题曰长夀元年陈子昻为乔补阙论突厥臣比在同城接居延海西逼近汉南去月勅于同城权置安北都护府以招纳亡叛扼匈奴之喉其地东西及北皆是大碛碛并石卤水草不生突厥所入道莫过同城今居延泽接张掖河中间堪营田处数百顷水草蓄牧足供具万人又甘州诸屯犬牙相接所蓄粟麦积数十万田园水利种无不收居延海多有渔盐强兵用武之国也冬十月帝还宫十二月戊申英贞武公李勣薨司列少常伯裴行俭设铨注长名姓厯牓解题曰手揣轻重则无事乎权衡目量多寡则无事乎斗斛然手揣目量之人不可以多得也故权衡斗斛不可一日废行俭名姓牓亦铨法之斗斛权衡耳此唐家铨选之法遂可为后世之永制欤事见通鑑唐髙宗皇帝咸亨元年春正月丁丑刘仁轨致仕三月甲戌朔改元丁丑建蓬莱宫为含元宫壬辰许敬宗致仕夏四月癸卯吐蕃䧟龟兹拨换城废安西四镇辛亥遣威卫大将军薛仁贵为行军大总管伐之解题曰龟兹治白山之南去𤓰州三千里贞观二十二年闰十二月朔阿史那社尔执龟兹王以归始徙安西都护于其都统于阗碎叶疏勒号四镇于阗在葱岭北二百里贞观二十二年闰十二月内附焉耆去𤓰州二千里贞观十八年郭孝恪灭之疏勒在白山之南去𤓰州四千六百里贞观九年内附安西西出拓厥关四百二十里至拨换城一曰威戎城又七百六十里至碎叶城城北有碎叶水自碎叶西南渡浑河八百四十里至疏勒镇自拨换南而东九百三十里至于阗镇自焉耆西六百三十里至安西都护府帝幸九成宫髙丽酋长叛遣监门卫大将军髙偘等为行军总管伐之六月壬寅朔日有食之秋七月薛仁贵大败于大非川解题曰十道图大非川在青海南八月帝还宫闰九月壬子赠武士彟为太原王甲寅姜恪为行军大总管伐吐蕃冬十月乙未赵仁本罢十二月庚寅官名复旧是嵗大饥唐髙宗皇帝咸亨二年春正月甲子帝幸东都冬十一月甲午朔日有食之是嵗姜恪为侍中阎立本为中书令唐髙宗皇帝咸亨三年春二月辛丑徙吐谷浑于灵州其地入吐蕃己卯姜恪薨秋八月许敬宗卒冬十月戊子朔日有食之甲辰帝还京师十二月刘仁轨为太子左庶子同三品唐髙宗皇帝咸亨四年春三月丙戌诏刘仁轨等改修史夏四月帝幸九成宫冬十月壬午阎立本薨乙巳帝还宫唐髙宗皇帝上元元年春正月遣刘仁轨为行军大总管伐新罗三月辛亥朔日有食之秋八月壬辰帝称天皇后称天后追尊六代五代祖妣为帝后増髙祖太宗及后谥改元解题曰孙甫曰谥所以尊名也古之天子诸侯卿大夫善名虽多惟取大善为称不使名浮于实也厯代帝王谥号虽不能尽如古制然必以祔庙之始一二字为定髙祖太宗庙号久定而増其名岂礼乎哉二后号圣神尤乖其实武后欲自尊大妄称天后髙宗遂称天皇因追尊祖宗以掩其迹此髙宗之过也亦由大臣有司不守经义逢君之恶所致尔事见通鑑宋庠纪年通谱追崇祖帝后自称天帝天后故改元九月癸丑复长孙无忌官爵冬十一月丙午朔帝幸东都十二月蒋王恽被诬自杀壬寅天后上便冝十二条其一请加母服唐髙宗皇帝上元二年春二月刘仁轨败新罗兵于七重城三月帝欲使天后摄政郝处俊諌乃止夏四月己亥天后杀皇太子𢎞五月戊申追谥为孝敬皇帝解题曰按新旧史列传义阳宣城二公主以母得罪幽于掖庭太子见之惊恻遽奏请令出降武后怒即以当上卫士配之由是失爱又请以同州沙苑地分假贫民又诏诣东都纳右卫将军裴居道女为妃帝尝语侍臣𢎞仁孝宾礼大臣未尝有过而后将骋志𢎞奏请数咈㫖从幸合璧宫遇酖薨余见通鑑胡寅曰太子𢎞㓜有美质尝爱春秋至商臣事废书叹曰经籍圣人垂训而至此何耶郭瑜对曰春秋义存褒贬故商臣千载而恶名不灭𢎞曰非惟口不可道耳亦不忍闻愿受他经瑜请读礼从之𢎞方志学而心志如此岂非贤乎其死也非有他过特以奏请咈㫖呜唿为人臣子而不知春秋之义者必䧟诛死之罪𢎞之谓矣太子之职问安侍膳此外非所预也君父懦昬母后専忍尤当遵飬时晦以絶疑忌之萌而轻用其智不自韬黙此春秋所禁也使瑜知此教𢎞以为太子之道岂至于一言违忤而见酖哉范祖禹曰皇帝者有天下之号非所以为赠也父没而后子立今父在而追尊其子岂礼也哉盖武后谋簒国酖太子而加之尊名以掩其迹李泌之言信矣六月戊寅立子雍王贤为皇太子秋八月张文瓘为侍中郝䖏俊为中书令刘仁轨戴至德为左右仆射冬十月壬午彗星出于角亢唐髙宗皇帝仪凤元年春二月甲戌移安东都护府于辽东三月癸卯黄门侍郎来恒中书侍郎薛元超同三品闰三月己巳吐蕃入冦乙酉以洛州牧周王显为行军元帅领左卫大将军刘审礼等并州大都督相王轮为行军元帅领契苾何力等伐之二王竟不行夏四月戊申帝还京师甲寅中书侍郎李义琰同三品六月癸亥黄门侍郎髙智周同三品秋七月辛亥彗星出于东井九月以大理丞狄仁杰为侍御史冬十月帝还京师丁酉祫享太庙十一月壬申改元解题曰宋庠纪年通谱凤皇见故改元庚寅李敬𤣥为中书令十二月戊午来恒薛元超为河南北道大使唐髙宗皇帝仪鳯二年夏四月左庶子张大安同三品秋八月辛亥刘仁轨为洮河军镇守使冬十月壬辰徙封王显为英王更名哲唐髙宗皇帝仪凤三年春正月辛酉百官朝天后于光顺门解题曰新史传昭仪为皇后命羣臣及四夷酋长朝后肃义门内外命妇入谒朝皇后自此始兹踵前事而为之也事见通鑑丙子李敬𤣥代刘仁轨为行军大总管解题曰方仁轨之自百济召还也计其非便与刘仁愿议请留仁愿难之仁轨曰人臣茍利于国知无不为岂恤其私乃表陈便冝其拳拳体国如此及出镇洮河忿为李敬𤣥所抑知其非将帅才而故荐以代己遂覆其师视前日几若二人之为盖仁轨虽有知识而未必知学问一时慷慨自许固能输其忠力及有所忿懥则不得其正矣此所以见天资之不足恃也事见通鑑五月帝幸九成宫秋九月还宫癸亥张文瓘薨丙寅李敬𤣥及左卫大将军刘审礼败于青海审礼死之解题曰新史列传吐谷浑居甘松山之阳洮水之西有青海周八九百里冬十一月壬子来恒薨唐髙宗皇帝调露元年春正月帝幸东都庚戌道恭公戴至德薨夏四月辛酉郝䖏俊为侍中五月戊戌作紫桂宫解题曰按新史地理志注河南府渑池县西有紫桂宫六月辛亥改元解题曰宋庠纪年通谱甘露降故改元事见栁芳唐厯遣吏部侍郎裴行俭伐西突厥秋九月执其可汗都支冬十月突厥温传奉职二部反败单于大都护府长史萧嗣业十一月戊寅髙智周罢甲辰礼部尚书裴行俭为行军大总管伐突厥唐髙宗皇帝永隆元年春三月裴行俭大破突厥于黒山擒奉职解题曰窦苹音训黒山在云州西北六百里夏四月戊辰黄门侍郎裴炎崔知温中书侍郎王德真同三品秋七月己卯吐蕃冦河源辛巳李敬𤣥大败于湟川武卫将军黒齿常之撃却之以为河源军经畧大使时吐蕃尽据羊同诸羌之地方万余里解题曰按新旧史本纪仪凤三年正月李敬𤣥为洮河道行军大总管以伐吐蕃九月李敬𤣥刘审礼及吐番战于青海败绩审礼被俘永隆元年七月吐蕃冦河源李敬𤣥及吐蕃战于湟川败绩贬敬𤣥为衡州刺史前战青海后战湟川自是再战新史吐蕃传敬𤣥率刘审礼击吐蕃青海上审礼战没敬𤣥顿承风岭碍险不得纵吐蕃压王师屯将军黒齿常之率死士五百夜斧其营虏惊自相轥借而死者甚衆乃引去敬𤣥仅脱虽不及后一战然李敬𤣥传则云拜洮河道大总管兼检校鄯州都督统兵十八万与吐蕃将论钦陵战青海使刘审礼为先锋鏖虏敬𤣥按军自如审礼战没尚首鼠不进乃顿承风岭虏压其营偏将黒齿常之率死士夜撃贼敬𤣥始得至鄯州又战湟川遂大败黒齿常之传则云仪凤三年从李敬𤣥刘审礼撃吐蕃审礼败敬𤣥欲引还阻泥沟兵不得出常之夜率敢死士五百人掩其营杀掠数百人贼酋跋地设弃军走帝叹其才擢左武卫将军进为河源军副使调露中吐蕃使賛婆等入冦屯良非川李敬𤣥之败常之引精骑三千夜袭其军斩首二千级获羊马数万賛婆等单骑去即拜河源道经略大使事迹前后自是分明但多李敬𤣥之败五字是衍文所以通鑑考异疑其止是一战也八月丁巳李敬𤣥贬刺史甲子废皇太子贤为庶人乙丑立英王哲为皇太子改元解题曰广平王使李泌献㨗与帝从容语曰陛下尝闻黄台瓜乎髙宗八子天后所生者四人自为行而睿宗最㓜长曰𢎞为太子后方图临朝鸩杀之而立次子贤贤日忧惕每侍上不敢有言乃作乐章使工歌之欲感悟上及后曰种瓜黄台下𤓰熟子离离一摘使瓜好再摘令瓜稀三摘尚云可四摘抱蔓归而贤终为后斥死余见通鑑立皇太子故改元宋庠纪年通谱永隆本梁师都年号己巳张大安贬刺史九月甲申王德真罢十一月壬申朔日有食之唐髙宗皇帝开耀元年春正月乙亥突厥入冦癸巳遣裴行俭为行军大总管伐之三月辛卯郝䖏俊罢夏五月己丑黒齿常之败吐蕃于良非川秋七月甲午刘仁轨罢左仆射闰七月丁未裴炎为侍中崔知温薛元超守中书令裴行俭大破突厥擒其可汗及温𫝊九月丙申彗星出于天市乙丑改元冬十月丙寅朔日有食之十一月癸卯徙庶人贤于巴州唐髙宗皇帝永淳元年春二月作万泉宫解题曰新史地理志注万泉宫在京兆府蓝田县癸未改元西突厥反三月戊午立孙重照为皇太孙夏四月甲子朔日有食之丙寅关中饥帝幸东都以裴行俭为行军大总管率三总管伐西突厥未行闻喜宪公行俭卒安西副都护王方翼大败西突厥于热海遂平之解题曰自安西出柘厥关九百五十里至碎卜水又五十里至热海丁亥黄门侍郎郭时举兵部侍郎岑长倩秘书员外少监郭正一吏部侍郎魏𤣥同与中书门下同承受进止平章事自是外司四品以下知政事者始以平章事为名六月蝗人相食秋七月己亥作奉天宫监察御史里行李善感諌不纳解题曰新史地理志注奉天宫在河南府登封县冬十月丙寅黄门侍郎刘景先同平章政事唐髙宗皇帝𢎞道元年春正月帝幸奉天宫二月突厥入冦三月庚子李义琰致仕解题曰范祖禹曰髙宗责义琰为宰相而陵其母家不可以率天下斯言当矣然已以谗杀元舅而不自知其恶何以责臣下之薄于母党乎由此观之自古人主能知其过鲜矣事见通鑑丙午彗星出于五车癸丑崔知温薨夏四月帝幸东都壬申郭时举郭正一同平章政事秋七月甲辰封相王轮为豫王更名旦薛元超罢八月乙丑皇太子朝于东都冬十月帝幸奉天宫十一月戊戌右武卫将军程务挺为安抚大使以伐突厥丁未帝如东都十二月丁巳改元帝崩于贞观殿裴炎受遗诏废万泉芳桂奉天等官甲子皇太子哲即皇帝位尊天后为皇太后政事咸取决焉甲戌刘仁轨为左仆射裴炎为中书令刘景先为侍中同三品戊寅郭时举魏𤣥同岑长倩同三品癸未郭正一罢大事记续编卷五十二大事记续编卷五十三钦定四库全书大事记续编卷五十三明王袆撰唐则天顺圣皇后武氏光宅元年春正月甲申朔改元嗣圣立太子妃韦氏为皇后二月戊午皇太后废帝为庐陵王己未立豫王旦为皇帝居别殿妃刘氏为皇后永平郡王成器为皇太子改元文明皇太后仍临朝称制庚申废皇太孙重照为庶人觧题曰胡寅曰中宗之废世徃徃归咎武氏而不知事起裴炎也炎但知韦𤣥贞与政必分己权不若倚后为重而不知为唐逺虑以启革命屠戮之祸其罪又不止废君而已武氏包藏祸心自髙宗中世其迹益彰炎茍不能识是不智也识其意趋而劝成废立此其情为何如他日刘景先胡元范辈以炎为不反者吾不信也事见通鑑宋庠纪年通谱文明本梁简文帝年号刘仁轨留守西京丁丑中书侍郎刘祎之同三品三月杀庶人贤甲子皇帝率羣臣上尊号于武成殿丁卯册皇帝夏四月癸酉迁庐陵王于房州又迁之于均州闰五月甲子礼部尚书武承嗣为太常卿同三品秋七月彗星出于西方八月庚寅葬天皇大帝于干陵庙号髙宗解题曰欧阳修曰小雅曰赫赫宗周褒姒灭之是时幽王虽亡而太子立而诗人乃言灭之者以为文武之业于是荡尽东周虽在不复能兴矣其曰灭者甚疾之之辞也武氏之乱唐之宗室戕杀殆尽其贤士大夫不免者十八九以太宗之治其遗德余烈在人者未逺而几于遂絶其为恶岂一褒姒之比耶以太宗之明昧于知子废立之际不能自决卒用昬童髙宗溺爱袵席不戒履霜之渐而流毒天下贻祸邦家呜唿父子夫妇之间可谓难哉可不慎哉丙午武承嗣罢九月甲寅改元及服色官名以东都为神都解题曰此革命之渐也事见通鑑己巳追尊武氏五世祖考妣裴炎諌不听解题曰按新旧史列传武承嗣请立七庙及追王父祖炎諌曰太后天下母以盛德临朝当存至公不容追王祖考示自私且独不见吕氏之败乎太后曰吕氏之王权属生人今追崇先世存没殊迹安得同哉炎曰蔓草难图渐不可长太后不悦而止据此则止是追崇五世若立七庙之事犹以炎之言而止至天授元年乃立七庙于神都通鑑乃云太后不从则是并追崇五世亦不从也余见通鑑丁丑柳州司马李敬业起兵于扬州冬十月甲申遣玉钤卫大将军李孝逸为扬州大总管拒之裴炎请皇太后反政坐下狱解题曰按新史列传豫王虽为帝未尝省天下事炎谋乗太后出游龙门以兵执之还政天子㑹久雨太后不出而止余见通鑑壬辰敬业克润州丙申杀裴炎侍中同三品刘齐贤贬刺史十一月敬业兵败于下阿走死解题曰下阿谿在今髙邮军西北又谓平阿渡十二月癸卯杀单于道安抚大使程务挺解题曰按新史列传太后方怫忿一日召羣臣廷让曰朕于天下无负若等知之乎羣臣唯唯太后曰朕辅先帝踰三十年忧劳天下爵位富贵朕所与也天下安逸朕所养也先帝弃羣臣以社稷为託朕不敢爱身而知爱人今为戎首者皆将相何见负之遽且受遗老臣伉扈难制有若裴炎乎世将种能合亡命若徐敬业乎宿将善战若程务挺乎彼皆人豪不利于朕朕能戮之公等才有过彼早为之不然谨以事朕无诒天下笑羣臣顿首不敢仰视曰惟陛下命此正武氏箝制天下之术也通鑑谓其轻浅弃而不取余见通鑑唐则天顺圣皇后武氏垂拱元年春正月丁未朔庐陵王出居于均州改元解题曰唐史臣沈既济曰中宗以始年登大位季年复大业虽尊名中夺而天命未改是以首事表年昔鲁昭公之出春秋书其居曰公在干侯君虽失位不敢废也今请併太后纪合中宗纪每于嵗首必书中宗所居曰某年春正月皇帝在某太后某事改某制则纪称中宗而事述太后名不失正礼不违常矣按此盖朱熹所祖以为纲目者也然吕祖谦大事记之作无所褒贬若用既济之法而黜武氏是用褒贬也故每嵗正月惟书庐陵王皇太子居于某而表年则因史之旧文昔孔子作春秋而乱臣贼子惧其于弑君簒国之主皆不黜絶之岂以其盗而有之者莫大之罪不没其实所以着其大恶而不隐欤自司马迁班固皆作髙后纪吕氏虽非篡汉然盗执其国政遂不敢没其实岂其得春秋之意欤唐之旧史因之列武后于本纪盖其所从来逺矣宋庠纪年通谱徐敬业平故改元新旧史传春官尚书李思文诡言周书有垂拱天下治为受命之符后喜皆班示天下稍图革命二月乙巳春官尚书武承嗣同三品突厥冦边三月丙辰迁庐陵王于房州辛酉武承嗣罢辛未颁垂拱格制官民皆得自举秋七月己酉文昌左丞魏𤣥同为鸾台侍郎同三品冬十一月癸卯天官尚书同三品韦待价为行军大总管撃突厥时开告宻之门擢胡人索元礼为逰击将军于是周兴来俊臣之徒继起解题曰按新史列传徐敬业兵兴武后患之见大臣常切齿欲因大狱去异已元礼揣㫖即上书言急变召对擢逰撃将军则此事当在垂拱之初通鑑因作铜匦牵连书之若太缓今载于此唐则天顺圣皇后武氏垂拱二年春正月庐陵王出居于房州二月辛未朔日有食之右卫大将军李孝逸左迁刺史三月戊申作铜匦冬十月己巳有山出于新丰县唐则天顺圣皇后武氏垂拱三年春正月庐陵王出居于房州闰正月丁卯封皇帝子四人为王夏五月庚午杀刘祎之解题曰胡寅曰祎之受知武氏位为宰相茍有所见面陈之可也况返政大议乎而与人言之是不知害成之戒也虽然不经凤阁鸾台何名为勅此则宰相之言也命令之出治乱安危系焉虽小事不可不谨况杀宰相乎是时与政者六七人无敢执议岂数使然耶抑人不能配三才而斡之也事见通鑑秋七月丁卯冀州雌鸡化为雄八月壬子魏𤣥同兼检校纳言九月乙卯虢州人杨初成矫制迎庐陵王于房州不果见杀冬十二月壬辰韦待价为行军大总管击吐蕃罢监军御史解题曰胡寅曰武后不置监军为可法矣自明皇肃代德宪皆不免此蔽贤良劝諌终莫肯囘用是见后智术之髙控勒四海奇才硕德皆不能出其笼络岂偶然哉事见通鑑是嵗大饥唐则天顺圣皇后武氏垂拱四年春正月庐陵王出居于房州甲子増七庙立髙祖太宗髙宗庙于神都立崇先庙祀武氏庚午毁干元殿为明堂夏四月戊戌杀太子通事舎人郝象贤武承嗣献瑞石命曰寳图五月乙亥加尊号圣母神皇解题曰甚矣武氏之似王莽也事见通鑑六月丁亥朔日有食之秋八月丙午博州刺史琅邪郡王冲起兵遣金吾卫大将军邱神勣拒之戊申冲死之庚戌豫州刺史越王贞起兵九月遣凤阁侍郎同平章事张光辅统诸军拒之贞死之杀韩王元嘉鲁王灵䕫范阳郡王蔼黄国公譔东莞郡公融及长乐公主冬十一月辛酉杀济州刺史薛顗及其弟十二月乙酉杀霍王元轨江都郡王绪及殿中监裴承光大杀唐宗室㓜者流岭南乙亥杀左台大夫同平章事骞味道乙酉拜洛受图辛亥改明堂为万象神宫僧薛怀义以功拜威卫大将军梁国公唐则天顺圣皇后武氏永昌元年春正月庐陵王出居于房州乙卯享于万象神宫改元解题曰宋庠纪年通谱瑞石文云圣后临人永昌帝业故改元己未朗州雌鸡化为雄二月尊考曰周忠孝太皇妣曰周忠孝太后三月癸酉天官尚书武承嗣为纳言夏四月甲辰杀江南郡王炜鄱阳公諲等宗室十二人己酉杀天官侍郎邓𤣥挺五月己巳以薛怀义为行军大总管伐突厥秋七月丁巳流纪王慎于巴州韦待价兵败于寅识迦河流绣州解题曰按新纪垂拱三年十二月书待价为安息道行军大总管撃吐蕃旧纪于今年五月始书之通鑑考异曰实録垂拱三年十二月壬辰命待价撃吐蕃至永昌元年五月又云命待价撃吐蕃本传不云两曽将兵遂载于永昌元年今考旧纪及传皆云待价坐迟留不进若待价以五月出师七月而败谓之仓卒则可谓之迟留则不可盖待价实以三年出师至是以其迟留命其进撃旧史误于此年始书之尔八月甲申杀内史张光辅及洛州司马弓嗣业乙未松州雌鸡化为雄辛丑杀陜州刺史郭正一九月庚戌杀恒山王承干之子厥壬子以薛怀义为行军大总管伐突厥闰九月甲午杀魏𤣥同夏官侍郎崔詧冬十月戊午杀武威卫大将军黒齿常之鹰郎卫将军赵怀节己未杀嗣王璥等六人唐则天顺圣皇后武氏天授元年春正月庚辰朔庐陵王出居于房州改元载初以十一月为正月十二月为臈月正月为一月解题曰将改国号故用周正与王莽之改商正同宋庠纪年通谱亲享明堂以建子为月故改元改诏曰制乙未除唐宗室属籍臈月杀刘齐贤一月戊子左肃政大夫同三品王本立罢寻杀之武承嗣同三品凤阁侍郎武攸宁为纳言甲午流地官尚书同三品韦方质于儋州寻杀之二月辛酉䇿贡士于廷解题曰廷试贡士自此始胡寅曰汉䇿贤良非试之也延于大廷访以理道其事重矣若贡士既试于南宫而又试之殿庑是以南宫为不足信也故富弼请罢殿试其说甚当然未能焉则亦悦其名而未察其实尔况其事始于武后尤不可以不革也按新史选举志唐取士之科多因隋旧然其大要有三由学馆者曰生徒由州县者曰乡贡皆升于有司而进退之其科之目有秀才明经俊士进士明法明字明算一史三史开元礼道举童子而明经之别有五经三经二经学究一经三礼三传史科此嵗举之常选也其天子自诏者曰制举所以待非常之才焉五月戊子杀春官尚书尚平章事范履氷己亥杀梁郡公李孝逸七月壬午杀豫章郡王亶以侯思止为游撃将军丁亥杀泽王上金许王素节寻又杀素节诸子八月甲寅杀纳言裴居道癸亥杀尚书右丞张行廉辛未杀安南郡王颕鄅国公昭及宗室十二人杀庶人贤二子九月壬午改国号曰周改元解题曰宋庠纪年通谱天授本刘获年号乙酉加尊号曰圣神皇帝以皇帝为皇嗣赐姓武氏皇太子为皇孙丙戌立武氏七庙于神都并称帝后封伯父及兄弟之子为王堂兄为郡王解题曰新旧史列传承嗣元爽之子三思元庆之子兄弟之子也攸宁攸归攸望士让之孙懿宗嗣宗仁范士逸之孙攸暨士稜之孙堂姪也攸冝攸绪惟良之子载德仁范之子延基延秀承嗣之子崇训崇烈三思之子延晖延祚承业之子姪之子也又攸止重规皆从子也无所谓堂兄为郡王者旧纪书堂姪十二人为郡王新纪书堂兄当作堂兄弟之子为是十月检校内史宗秦客贬遵化尉辛未内史邢文伟贬刺史改唐太庙为享德庙武氏七庙为太庙以前秋官郎中徐有功为侍御史唐则天顺圣皇后武氏天授二年正月庐陵王出居于房州甲戌改置社稷旗帜尚赤戊寅杀雅州刺史刘行实弟姪等四人戊子武承嗣为文昌左相乙未杀丘神勣庚子杀纳言史务滋二月右丞周兴流岭南死索元礼后亦坐死四月壬寅朔日有食之七月庚午徙关内数十万户实神都八月戊申武攸宁罢九月壬辰杀鸾台侍郎同平章事傅游艺癸巳羽林卫大将军武攸宁守纳言洛州司马狄仁杰为地官侍郎同平章事十月杀右相同三品岑长倩司礼卿兼纳言欧阳通地官尚书同平章事格辅元鸾台侍郎同平章事乐思晦解题曰张九成曰岑长倩以则天革命请改皇嗣姓武则天悦之及张嘉福请立武承嗣为皇太子长倩不从以谓皇嗣已立东宫不可更立以此获诛人皆以长倩为不忠于唐冝获此报张唐英独言其所以存皇嗣者固欲存唐室也其不欲立承嗣者恐皇嗣不得立也其意与陈平顺吕后之意同人之不察乃真以为不忠误矣事见通鑑唐则天顺圣皇后武氏长寿元年正月庐陵王出居于房州一月引见存抚使所举人悉加擢用始有试官筑神都外城庚午贬凤阁侍郎同平章事任知古及狄仁杰为县令流冬官侍郎同平章事裴行本于岭南四月丙申朔日有食之改元如意解题曰宋庠纪年通谱如意本释书语八月戊寅武承嗣武攸宁罢夏官侍郎李昭德为凤阁侍郎同平章事解题曰夺人位者必忌人之夺其位盗人权者必恶人之盗其权理固然也武后猜阻鸷悍奄唐神器而有之其心岂能一日自安也哉鳃鳃然惟恐人以己之所以施于唐者而施于己承嗣辈虽其亲姪要不过羁縻而已非有恩交义结之情也昭德惟深探其情故能以片言去之而代其位殆如范睢之于穰侯也胡寅曰其为武氏计不思昭德前后所陈如姪不祔姑之説姑姪何如母子之説议论正大是果为武氏计耶为李氏计耶史称其区区一情抑武兴唐必有能辨之者矣事见通鑑九月庚子改元以并州为北都癸丑流冬官尚书同凤阁鸾台平章事李游道秋官尚书袁智𢎞夏官尚书同凤阁鸾台平章事王濬司宾卿同平章事崔神基文昌右丞同平章事李元素于岭南十月丙戌武威道行军总管王孝杰大败吐蕃复四镇流监察御史严善思于驩州寻复召之右补阙朱敬则侍御史周矩上疏治狱稍衰唐则天顺圣皇后武氏长夀二年正月庐陵王出居于房州戊申文昌左丞同平章事姚璹请令宰相撰时政记月送史馆腊月癸亥杀皇嗣妃刘氏德妃窦氏丁卯降皇孙五人为郡王一月庚子夏官侍郎娄师德同平章事二月乙亥侍御史侯思止有罪伏诛杀诸道流人九月丁亥朔日有食之乙未加尊号金轮圣神皇帝唐则天顺圣皇后武氏延载元年正月庐陵王出居于房州突厥可汗骨笃禄卒弟黙啜立腊月甲戌冦灵州一月甲午娄师德为河源等军营田大使二月己卯王孝杰败吐蕃于冷泉及大岭三月以薛怀义为行军大总管率十八将军击突厥凤阁侍郎同平章事苏味道检校内史李昭德为司马长史四月王孝杰同三品五月甲午加尊号改元七月癸未山人武什方为正諌大夫同平章事八月罢流鸾台侍郎同平章事崔元综于振州九月壬午朔日有食之殿中丞来俊臣坐贬壬寅贬检校内史李昭德为南宾尉唐则天顺圣皇后武氏天册万嵗元年解题曰宋庠纪年通谱南郊受天册金轮圣神之号司饩局人于水际得石函有玉册云神皇万忠辅圣母长安故改元天册万嵗与孙皓天册同义正月庐陵王出居于房州辛巳加尊号改元证圣丙申万象神宫火二月己酉朔日有食之壬子薛怀义伏诛四月建大周万国颂徳天枢七月辛酉以王孝杰为行军大总管伐吐蕃九月甲寅祀南郊改号天册金轮大圣皇帝改元以崇先庙为崇尊庙十月突厥请降唐则天顺圣皇后武氏万嵗通天元年正月庐陵王出居于房州腊月甲申封神岳改元万嵗登封丁亥禅少室癸巳复于神都一月甲寅娄师徳为行军副总管撃吐蕃己巳改崇尊庙为太庙二月壬寅王孝杰娄师徳败于素罗汗山解题曰见汉永平十六年解题丁巳复作明堂曰通天宫改元四月免王孝杰为庻人贬娄师徳为司马五月壬子契丹首领李尽忠孙万荣反陷营州乙丑遣鹰扬卫将军曹仁师等击之七月辛亥以春官尚书武三思为安抚大使以备之八月丁酉仁师等败于黄麞谷九月庚子以同州刺史武攸冝为行军大总管击之突厥黙啜求婚十月辛夘李尽忠死孙万荣领其衆陷冀州以彭泽令狄仁杰为冀州刺史以夏官郎中姚崇为侍郎唐则天顺圣皇后武氏神功元年正月庐陵王出居于房州族诛凤阁侍郎同平章事李元素夏官侍郎同平章事孙元亨等三十六家甲子娄师德守凤阁侍郎同平章事三月庚子王孝杰及孙万荣战于东硖石谷兵败死之解题曰新史地理志平州有西硖石东硖石立突厥黙啜可汗四月铸九鼎癸未金吾卫大将军武懿宗为行军大总管五月癸卯娄师德为行军副大总管撃契丹六月辛卯司仆少卿来俊臣伏诛亦杀监察御史李昭德解题曰王莽以符命而簒汉既已得志遂禁符命之说以掩前日之迹武后以刑诛而篡唐既已改物则以刑诛为周兴等之过而掩前日之非事见通鑑突厥袭契丹孙万荣兵溃死戊子特进武承嗣春官尚书武三思同三品辛卯娄师德安抚河北七月武承嗣三思罢九月壬寅改元解题曰宋庠纪年通谱平契丹故改元庚戌娄师德守纳言闰十月甲寅检校司刑卿幽州都督狄仁杰为鸾台侍郎同平章事置员外官数千人大事记续编卷五十三大事记续编卷五十四钦定四库全书大事记续编卷五十四明王祎撰唐则天顺圣皇后武氏圣厯元年正月甲子朔庐陵王出居于房州改元解题曰宋庠纪年通谱将复召庐陵王故改元三月己巳召庐陵王于房州戊子庐陵王至自房州解题曰按新旧史列传后欲以武三思为太子以问宰相衆莫敢对狄仁杰曰臣观天人未厌唐德今欲继统非庐陵王莫可后怒罢议久之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以儆陛下乎文皇帝身蹈锋镝勤劳而有天下传之子孙先帝寝疾诏陛下当国陛下掩神器而取之十有余年又欲以三思为后且姑姪与母子孰亲陛下立庐陵王则千秋万嵗后常享宗庙三思立庙不祔姑内史王及善宻赞其谋后亦渐悟右肃政台中丞吉顼素与张易之兄弟亲善俱为控鹤监内供奉易之兄弟以宠盛思自全问顼计安出顼曰公家以倖进非有大功于天下势必危吾有不朽䇿愿効之非止保身且世世不絶胙易之流涕请顼曰天下思唐久矣庐陵斥外相王幽闭上春秋髙须有付託武氏诸王殊非属意公盍从容请建立庐陵及相王以副人望易弔为贺之资也易之昌宗然其言遂乗间奏请后知顼预谋召见问状顼曰庐陵相王皆陛下子先帝顾託于陛下当有主意后意乃定遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降阶泣贺已奏曰太子归未有知者人言纷纷何所信后然之更令太子舍龙门具礼迎还中外大悦余见通鑑初王庆之等请立武承嗣为太子宰相岑长倩格辅元陈其不可竟以坐死赖李昭德发明未闻姪为姑立庙之论又进姑姪何如父子之说后始畧为之感动然有私谒皇嗣而斩者告皇嗣有异图者诬皇嗣庐陵与南北牙同反者犹踵见此承嗣三思所以营求愈切也仁杰每从容言文皇天下当传之子孙取昭德姑姪立庙之意兼举而力陈之后方且对以家事不当预知及吉顼为二张谋承间屡言后意乃定顼之精忠虽未必如仁杰然当机之发不费辞而事济固不可以人废言也旧史亦称中宗在房陵吉顼李昭德皆有匡复谠言固未有非之者而犹或讥其假善以济私盍亦深攷其故也四月辛丑娄师德为陇右诸军大使八月突厥冦边豹韬卫将军阎知微降之戊戌太子太保武承嗣卒庚子春官尚书武三思检校内史狄仁杰兼纳言遣司属卿武重规等为大总管四道击突厥九月甲子夏官尚书武攸宁同三品壬申庐陵王立为皇太子复名显甲戌为河北道行军元帅击突厥狄仁杰副之时突厥据地万里西北诸夷皆附之十月命河内王武懿宗九江王武攸归领都下屯兵癸卯狄仁杰为河北安抚大使夏官侍郎姚崇同平章事夷阎知微三族唐则天顺圣皇后武氏圣厯二年正月皇太子在东宫壬戌以皇嗣为相王甲子司卫卿张易之为控鹤监银青光禄大夫张昌宗为控鹤监内供奉腊月戊子左肃政台中丞吉顼为天官侍郎右肃政台御史中丞魏元忠为凤阁侍郎并同平章事辛亥赐皇太子姓武氏二月庚申武攸宁罢三月娄师德为纳言四月吐蕃论赞婆降壬辰魏元忠为天兵军大总管娄师德副之以备突厥八月娄师德薨戊申武三思为内史唐则天顺圣皇后武氏久视元年正月皇太子在东宫戊午贬吉顼为琰州尉壬申武三思罢腊月丁酉狄仁杰为内史一月作三阳宫五月己酉朔日有食之癸丑改元罢天册金轮太圣号解题曰宋庠纪年通谱疾平改元故取老子久视长生之语六月改控鹤为奉宸府以张易之为令闰七月丁酉吐蕃冦凉州陇右诸军大使唐休璟败之于洪源谷八月庚申魏元忠为陇右诸军大总管击吐蕃九月辛丑梁文惠公狄仁杰薨所荐荆州长史张柬之监察御史桓彦范秦州刺史敬晖等数十人解题曰范仲淹曰商有三仁弗救其灭汉有四皓正于未夺呜唿武暴如火李寒如灰何心不随何力可囘我公哀伤拯天之亡逆长风而孤骞遡大川以独航金可革公不可革孰为乎刚地可动公不可动孰为乎方一朝感通羣隂披攘天子既臣而皇天下既周而唐七世发灵万年垂光噫非天下之至诚其孰能当余见通鑑十月甲寅复唐正月解题曰皇太子既在东宫所以用唐正月也唐则天顺圣皇后武氏长安元年春正月皇太子在东宫丁丑改元大足解题曰宋庠纪年通谱成州有大人之迹故改元大足五月魏元忠为灵武道大总管以备突厥九月壬申杀皇太子子邵王重润等丙申以相王旦知左右羽林卫大将军事十月壬寅如西京辛酉改元丙寅魏元忠同三品十一月壬申武三思罢戊寅改含元宫为大明宫以主客郎中郭元振为凉州都督唐则天顺圣皇后武氏长安二年春正月皇太子在东宫乙酉设武举突厥入冦九月乙丑朔日有食之不尽如钩十月姚元崇同平章事十一月命监察御史苏颋按覆来俊臣等所推狱雪免者甚衆十二月戊申置北庭都护府于庭州唐则天顺圣皇后武氏长安三年春正月皇太子在东宫三月壬戌朔日有食之七月壬寅正谏大夫朱敬则同平章事九月庚寅朔日有食之既解题曰胡寅曰吕后末年日食既后恶之曰此为我也未几而卒武后至是日食再既明年亦卒日者至阳之精人君之表今乃为女主之应乎夫阳不竞而隂慝作理固然也今武氏反隂为阳居中履极掩唐虞之旧域颁正朔于八荒其气燄所感上致日星之变不亦宜乎丁酉贬魏元忠为髙要尉十月丙寅如神都是嵗西突厥为突骑施所併唐则天顺圣皇后武氏长安四年春正月皇太子在东宫丁未毁三阳宫作兴泰宫二月壬申朱敬则罢三月出凤阁侍郎韦嗣立等二十人为刺史六月辛酉姚崇罢乙丑天官侍郎崔𤣥暐为鸾台侍郎同平章事壬午相王府长史姚崇兼夏官尚书同三品十月辛酉姚崇为灵武道安抚大使崇举秋官侍郎张柬之甲戌柬之同平章事解题曰鼌补之曰按狄仁杰传则天尝问仁杰朕要一好汉任使仁杰曰岂非文士龌龊思得竒才用之以成天下之务乎则天曰此朕心也仁杰曰荆州长史张柬之其人虽老宰相才也乃召拜洛州司马它日又求贤仁杰曰前言张柬之未用也则天曰已迁矣仁杰曰臣荐宰相今为司马非用之也又迁为秋官侍郎竟召为相果兴复中宗而柬之传乃专言姚崇荐之以其时攷之仁杰初荐在荆州时再荐乃为秋官侍郎逮崇之荐时已在秋官矣或者则天闻仁杰之言已深知柬之因崇继荐遂至大用非崇一言便为相也又传曰仁杰所拔用至公卿者数十人崇自是仁杰荐用则天信重二人固自有间旧史未深攷尔余见通鑑御史中丞宋璟请下张昌宗狱不从大事记续编卷五十四大事记续编卷五十五钦定四库全书大事记续编卷五十五明王祎撰唐中宗皇帝神龙元年解题曰宋庠纪年通谱古者人君即位嵗中不改元所以申孝道踰年必改元所以正君统二者国体之本以礼为界虽圣哲愚乱皆勉企及中宗遭罹废黜中兴唐祚既踰年而不改武周之朔非无法之甚欤春正月壬午朔皇太子在东宫改元癸卯麟台监张易之春官侍郎张昌宗谋作乱张柬之崔𤣥暐及羽林卫将军敬晖桓彦范司刑少卿袁恕己等率羽林兵入禁中诛之併其兄司礼少卿同休等洛州长史薛季昶请诛武三思不从甲辰皇太子监国袁恕己为凤阁侍郎同平章事丙午皇太子复位相王旦为安国相王太尉丁未迁武氏于上阳宫戊申上尊号曰则天大圣皇帝庚戌张柬之袁恕己同三品崔𤣥暐守内史敬晖为纳言桓彦范守纳言余官赏有差二月甲寅复国号唐郊庙百官服色皆如故以神都为东都北都为并州解题曰按新旧唐书纪传栁芳唐厯实録则天不豫张易之昌宗恐后为皇太子所诛入阁侍疾潜图逆乱张柬之与桓彦范敬晖等建䇿将诛之柬之谓右羽林大将军李多祚曰将军居北门几何曰三十年曰将军贵宠当代非大帝恩乎多祚泣数行下曰死且不忘柬之曰今在东宫乃大帝子而嬖竖擅朝危逼宗社国家废兴在将军将军诚有意乎曰茍利国家惟相公处分不敢顾身及妻子因指天地以自誓遂定谋初柬之代扬元琰共乗舻江中私语外家革命元琰悲沸慷慨志在王室柬之执政引为右羽林将军谓曰江上之言君讵忘之今可以勉又以彦范敬晖李湛并为左右羽林将军委以禁兵易之等疑惧灵武大总管姚崇自屯所还遂参计议以武攸宜为羽林大将军易之乃安时太子于北门起居彦范晖因得谒见宻陈大计太子从之癸卯𤣥晖柬之彦范晖湛左威卫将军薛思行等率左右羽林兵及千骑五百余人讨易之昌宗令湛多祚太子典膳部王同皎就东宫迎太子至𤣥武门指麾将士太子拒不许同皎曰逆竖反道显肆不轨诸将与南衙执事刻期诛之须殿下到以系衆望太子曰上方不豫得无不可乎同皎曰将相毁家族以安社稷奈何欲内之鼎镬乎太子自出谕之衆乃止太子犹豫同皎即扶上马从至𤣥武门殿中监田归道押千骑宿卫𤣥武门晖等遣使就索千骑拒不与斩闗入斩易之等庑下湛率所部兵直至太后所寝长生殿环绕侍卫因奏臣等奉令诛逆臣易之昌宗恐漏大谋不获预奏顿首请归死后曰我于而父子不薄亦豫是耶后见中宗曰乃汝耶竖子诛可还宫彦范进曰太子今不可以归往天皇弃羣臣以爱子託陛下今久居东宫羣臣思天皇之德不血刃清内难此天意人事归李氏惟陛下传位万世不絶后乃卧不复言又令金吾将军收易之兄汴州刺史昌期司礼少卿同休从父弟通事舍人景雄悉斩之并枭首天津桥南士庶见者莫不相贺或脔割其肉一夕都尽袁恕己从相王统南衙兵以备非常甲辰皇太子监国大赦天下恕己为鳯阁侍郎平章事乙巳传位皇太子丙午即皇帝位赦天下惟易之党与不在原限为周兴来俊臣所枉陷者咸令雪免内外文武官加两阶三品已上加爵二等入五品等特减三考相王拜太尉同凤阁鸾台三品公主加镇国太平公主丁未太后徙上阳宫戊申帝率百官上尊号曰则天大圣皇帝庚戌柬之为夏官尚书同凤阁鸾台三品𤣥晖为内史恕己同凤阁鸾台三品敬晖桓彦范为纳言李多祚封辽阳郡王同皎为右千牛将军琅邪郡公李湛为羽林大将军赵国公余封各有差余见通鑑孙甫曰旧史书武后传位于中宗盖史官讳其事也然彦范传书武三思以武后为彦范等所废常深愤怨是废之为实唐之天下髙祖太宗之天下也髙宗以子託后后夺其位僭窃大号毒流内外踰二十年不道至此若终身无祸何以垂戒于后况实废之安可讳也若以彦范等奉子而废母于事不顺是不达其理春秋庄公元年夫人孙于齐以悖乱之事去其氏而贬之春秋之法可见矣用春秋之法为唐贬絶罪人则可以垂戒于后矣贬凤合侍郎同平章事韦承庆为髙要尉流正谏大夫同平章事房融于髙州姚崇罢甲子复皇后韦氏赠其父𤣥贞上洛王大赦复宗室死于周者官爵丙寅太子賔客武三思为司空同三品贬谯王重福为濮州刺史寻徙之均州丁卯散骑常侍武攸暨为司徒解题曰按新旧史列传二张之诛也张柬之勒兵景运门将遂夷诸武洛州长史薛季昶劝曰二凶虽诛产禄犹在请除之㑹日暮事遽彦范不欲广杀因曰三思机上肉尔留为天子借手季昶叹曰吾无死所矣朝邑尉刘幽求谓桓彦范敬晖曰三思尚存公辈终无𦵏地若不早图噬脐无及不从事见通鑑辛未安国相王旦罢丁丑武三思武攸暨罢立子二人为王三月甲申诏昭洗文明后破家者夏四月辛亥桓彦范为侍中袁恕己为中书令以方士郑普思为秘书监尚衣奉御叶静能为国子祭酒丁卯魏元忠为卫尉卿同平章事辛未敬晖为侍中甲戌魏元忠崔𤣥暐检校益府长史韦安石并为吏部尚书凉州都督唐休璟为辅国大将军同三品乙亥张柬之为中书令五月壬午迁武氏神主于崇恩庙乙酉立太庙社稷于东郊甲午敬晖等五人罢为郡王寻出崔𤣥暐为梁州刺史降河内王武懿宗等十二人爵为公甲辰特进豆卢钦望唐休璟为左右仆射六月癸亥钦望共平章军国重事是后专拜仆射者不复为宰相韦安石为中书令魏元忠为侍中秋七月辛巳太子賔客韦巨源同三品出张柬之为襄州刺史追册妃赵氏为皇后九月癸巳韦巨源罢冬十月帝幸龙门猎于新安辛未魏元忠为中书令十一月戊寅上帝后尊号己丑帝幸洛城南门观泼寒胡戏壬寅则天大圣皇后崩废崇恩庙唐中宗皇帝神龙二年春正月戊寅吏部尚书李峤同三品闰正月丙午制公主开府出敬晖桓彦范袁恕己为诸州刺史三月乙未礼部尚书韦巨源为刑部尚书同三品丙申遣十道巡察使解题曰按㑹要通典贞观十八年遣十七道巡察二十年遣二十一人以六条巡察四方垂拱二年诸道巡察使科目四十四件神龙置一道二人再朞而代景云改按察使道各一人开元十年省十七年复置二十二年改置採访处置使三月甲辰韦安石罢户部尚书苏瓌守侍中戊申唐休璟罢庚戌杀光禄卿驸马都尉王同皎等解题曰按新旧史列传武三思烝浊王室同皎恶之与张仲之祖延庆周璟李悛冉祖雍谋须武后灵驾发伏弩射杀三思㑹播州司兵参军宋之愻以外妹妻延庆延庆辞之愻固请乃成昏延庆不复疑故之愻子昙得其实之愻兄之问尝舍仲之家亦得其谋令昙宻语三思遣俊上急变且言同皎欲拥兵阙下废皇后帝殊不晓大怒斩同皎于都亭驿余见通鑑大置员外官夏四月杀处士韦月将黄门侍郎宋璟争之寻出为具州刺史解题曰范祖禹曰自古杀谏臣未有不亡国者中宗愚闇足以取亡而髙祖太宗德泽未逺人心天命未厌唐也故祸及其身而已矣事见通鑑五月庚申合𦵏则天大圣皇后于干陵六月戊寅贬敬晖桓彦范袁恕己崔𤣥晖张柬之为逺州司马秋七月戊申立卫王重俊为皇太子丙寅魏元忠为右仆射兼中书令李峤守中书令流敬晖桓彦范袁恕己崔𤣥暐张柬之于远州武三思寻杀之冬十月癸巳苏瓌为侍中戊戌帝至自东都十一月戊午流郑普思于儋州十二月己卯突厥入冦灵武大总管沙咤忠义败于鸣沙解题曰按元和郡县志神龙二年鸣沙为默啜所冦遂移县于废丰安城即今县治西枕黄河人马经此沙随有声故号丙申魏元忠为左仆射时帝女安乐公主用事解题曰按新史列传公主私请废太子求为皇太女帝以问左仆射魏元忠元忠曰公主而为皇太女驸马都尉当何名主恚曰山东木彊安知礼阿母子尚为天子天子女有不可乎元忠固称不可自是语塞余见通鑑唐中宗皇帝景龙元年春二月丙戌复武氏庙陵置韦氏庙陵夏四月辛巳以公主妻吐蕃六月丁卯朔日有食之秋七月辛丑皇太子重俊与羽林大将军李多祚等诛武三思及其子崇训兵溃重俊等见杀解题曰按新旧史列传元忠嫉三思专权用事思有以诛之㑹节愍太子起兵与闻其谋太子已诛三思引兵走阙下遇元忠子太仆少卿昇于永安门胁使从战太子兵至𤣥武楼下多祚等犹豫不战元忠又持两端由是不克昇为乱兵所杀帝以其尝有功且为髙宗武后素所礼置不问宗楚客纪处讷大怒固请夷其族不聴元忠不自安上政事及国封诏以特进齐国公致仕余见通鑑八月丙戌上帝后尊号魏元忠罢寻贬死九月丁酉吏部侍郎萧至忠为黄门侍郎兵部尚书宗楚客左卫将军纪处讷同三品庚子改元解题曰宋庠纪年通谱受尊号即位涉三年始改元云辛亥韦巨源纪处讷为侍中苏瓌罢壬戌改羽林千骑为万骑冬十月戊寅杀习艺馆内教苏安恒壬午彗星出于西方十二月乙丑朔日有食之唐中宗皇帝景龙二年春二月癸未有星陨于西南三月丙辰朔方大总管张仁愿筑三受降城于河上解题曰按新史地理志在丰州元和郡县志东城本汉云中郡地在胜州榆林县东北八里后属振武节度中城本汉五原郡有天德军西城汉朔方郡地在豊州西北八十里秋七月癸巳朔张仁愿同三品冬十一月庚申西突厥突骑施酋婆葛犯塞杀使者癸未将军牛师奖战于火烧城败死安西陷以娑葛为可汗解题曰按新史突厥传突骑施乌质勒西突厥别种贺鲁灭屯碎叶西北稍攻得碎叶居之谓碎叶川为大牙弓月城伊丽水为小牙其地东隣北突厥西诸胡东直西庭州神龙封怀德郡王其子娑葛袭封余见通鑑是嵗皇后妃主昭容卖官行墨敕斜封唐中宗皇帝景龙三年春二月己丑帝及后幸𤣥武门观宫女拔河为宫市壬寅韦巨源为左仆射同三品三月戊午宗楚客为中书令萧至忠为侍中太府卿韦嗣立守兵部尚书并同三品中书侍郎崔湜守兵部侍郎赵彦昭为中书侍郎同平章事戊寅礼部尚书韦温为太子少保同三品太常少卿郑愔守吏部侍郎同平章事夏五月出崔湜为襄州刺史郑愔江州司马秋七月丙辰娑葛降八月乙酉李峤同三品萧至忠为中书令特进韦安石为侍中九月吏部尚书苏瓌为右仆射同三品冬十一月乙丑祀南郊皇后亚献甲戌豆卢钦望薨十二月壬辰唐休璟为太子少师同三品大事记续编卷五十五大事记续编卷五十六钦定四库全书大事记续编卷五十六明王祎撰唐睿宗皇帝景云元年春正月帝及后为微行三月以河源九曲予吐蕃解题曰按㑹要天宝十三载以黄河九曲置洮阳郡及神䇿军于临洮之西二百里置浇河郡及宛秀军于积石军之西百里以实河曲之地洮阳今洮州浇河城赵充国所筑在廓州达化县西夏四月杀定州郎岌五月丁卯杀许州司兵燕钦融六月壬午皇后韦氏及安乐公主弑帝秘不发丧以温王重茂为皇太子征府兵屯京师韦温总知兵马刑部尚书裴谈工部尚书张钖同三品吏部尚书张嘉福中书侍郎岑羲吏部侍郎崔湜同平章事甲申发丧皇后自立为皇太后临朝摄政太子重茂即皇帝位改元唐隆安国相王为太尉封其子寿春郡王成器为王庚子临淄郡王隆基率万骑入北军诛韦氏及安乐公主等辛丑封隆基为平王朝邑尉刘幽求为中书舍人总苑监钟绍京为中书侍郎参知机务黄门侍郎李日知同三品绍京寻罢纪处讷韦温宗楚客张嘉福诸韦武党皆伏诛出萧至忠韦嗣立赵彦昭崔湜为诸州刺史平王隆基同三品甲辰相王旦即皇帝位废重茂为温王解题曰按新旧史纪传志实録景龙文馆记陆贽𤣥宗编遗録初武三思通于韦氏欲行簒逆国子祭酒叶静能善符禁小术散骑常侍马秦客闲医药光禄少卿杨均以调膳皆出入宫掖得幸于后燕钦融直言其事虽杀钦融而中宗怏怏不乐韦氏恐变生安乐公主欲后临朝而求为皇太女丁丑遂鸩帝六月壬午帝觉鸩发召马秦客因是又持鸩毒焉帝崩于神龙殿后惧秘不发丧引所亲入禁中谋自安之䇿召郎将萧璇等二十余人各令守捉诸门征卫兵千余分屯重城以刑部尚书裴谈工部尚书张钖并同中书门下三品依旧东都留守又命左金吾大将军赵承恩左监门大将军薛简帅兵五百人备谯王重福立温王重茂为太子安国相王旦为太子太师癸未召府兵五万屯京城分为左右营以吏部尚书张嘉福中书侍郎岑羲吏部侍郎崔湜并同中书门下平章事甲申发丧于太极殿西内正殿遗制皇后知政事安国相王参谋政事宗楚客谓韦温曰皇后临朝相王辅政嫂叔不通问难为仪注理全不可仆射苏瓌曰遗制是先帝意安可更改楚客及温大怒遂削相王辅政而宣行焉大赦天下改元唐隆进相王旦为太尉韦温总知内外兵马立妃陆氏为皇后壬辰遣使诸道巡抚纪处讷闗内道张嘉福河北道岑羲河南道韦温宗楚客武延秀等说后託图䜟韦氏当受命谋害少主驸马韦捷韦濯分掌左右屯营武延秀及温从子播族弟璇外甥髙崇共典羽林军及飞骑中书舍人韦元徼循六街广招不逞连结中外宗楚客与弟将作大匠晋卿及太常少卿李曳少匠李守贞日夜速令延秀起事楚客温深惮相王太平公主属尊欲先除之然后发相王子隆基常隂引材力之士以自助初太宗择官户蕃口中少年骁勇者百人每出游猎令持弓矢于御马前射生令骑豹文鞯着画虎文衫谓之百骑则天时谓之千骑分𨽻左右羽林营孝和谓之万骑亦置使领之隆基接其豪俊或赐饮食财帛以此归心焉时楚客为朋党崔日用附之骤迁兵部侍郎恐祸及己乃因沙门普润道士王晔宻报隆基隆基乃与公主及苑总监钟绍京前朝邑尉刘幽求长上折冲麻嗣宗等定䇿诛之韦播韦璇拜官日鞭督万骑士怨不为之用果毅葛福顺陈𤣥礼诉于隆基讽之皆愿效死或曰先启大王隆基曰请而从是王与危事不从则吾计失矣庚子乙夜福顺李仙凫至隆基曰与公等除大逆安社稷各取富贵在于俄顷何以取信福顺等请号而行攻𤣥武门斩韦璇韦播髙嵩于寝帐令曰韦氏酖杀先帝欲危社稷今韦氏马鞭以上皆斩立相王以安天下敢有助逆者罪及三族衆欢叫大集攻白兽𤣥德等门斩闗而进左万骑自左入右万骑自右入㑹于凌烟阁前隆基自苑南入钟绍京率丁匠百余以从太极殿前有宿卫梓宫万骑闻譟声皆被甲应之韦后惶惑遁入殿前飞骑营为乱兵所害武延秀与安乐公主在内宅格战良久皆斩之斩内将军贺娄氏于太极殿西始上官婉儿从母子王昱为拾遗戒婉儿母郑曰上往囚房陵武氏得志矣卒而中兴天命所在不可幸也三思虽乗衅天下知必败今昭容上所信而附之且灭族郑以责婉儿不从节愍诛三思果索之始忧惧及草遗制即引相王辅政临淄王兵起被收婉儿以诏草示刘幽求幽求言之王王不许遂诛之少帝时在太极殿刘幽求曰衆期今夜立相王何不早定临淄王止之分遣诛马秦客叶静能杨均比明驰谒相王谢不先启之罪相王泣曰宗社安定汝之力不然吾且及难皇城及京城门并闭相王奉少帝御安福门大赦分遣万骑捕诸逆党斩韦温宗楚客宗晋卿赵履温诸韦无少长皆斩之并悬首于市左仆射韦巨源为乱兵所杀进封临淄王为平王兼知内外闲廏兼押左右万骑钟绍京守中书侍郎刘幽求守中书舍人并参预机务麻嗣宗云麾将军行左右金吾卫翊府中郎将薛崇简太仆卿立节郡王余封拜有差追戮纪处讷于华州遣使分行诸道宣谕仍往均州慰劳谯王壬寅以宋王成器衡阳王成义为左右卫大将军巴隆王隆范彭城王隆业为左右羽林卫大将军绍京及黄门侍郎李日知并同中书门下三品中书令萧至忠为许州刺史兵部尚书韦嗣立为宋州刺史中书侍郎赵彦昭为绛州刺史吏部侍郎崔湜为华州刺史癸夘平王隆基同中书门下三品钟绍京行中书令张嘉福伏诛于怀州王公百寮上表咸以国家多难宜立长君相王衆望所归宜即尊位甲辰少帝令太平公主请让于相王王固辞其夜幽求谓宋王成器平王隆基曰相王昔临天下讴歌所属今不即位祸难不息平王以为王性虚淡不以世事婴心况子姪之间必不忍代位幽求曰衆望所归岂不为社稷计平王等极言于王乃从之王出太极殿少帝于东隅西面王于梓宫侧东向太平公主曰皇帝欲以此位让叔父合否幽求跪曰家国事重有此推让诚为至公是日少帝制请王即皇帝位少帝逊于别宫王即位御承天门大赦封少帝为温王余见通鑑丙午太常少卿薛稷为黄门侍郎参知机务丁未立平王隆基为皇太子复则天大圣皇后号曰天后追削武三思武崇训爵谥斵棺暴尸戊申许州刺史姚崇为兵部尚书同三品韦嗣立萧至忠为中书令赵彦昭为中书侍郎崔湜为吏部侍郎同平章事帝妹太平公主用事赠郎岌燕钦融谏议大夫秋七月庚戌朔封子三人为王赠韦月将宣州刺史癸丑兵部侍郎崔日用为黄门侍郎参知机务追复故太子重俊位号敬晖桓彦范崔𤣥暐张柬之袁恕己李多祚等官爵丁巳洛州长史宋璟检校吏部尚书同三品璟与姚崇协心革弊政进忠良退不肖赏罚尽公有贞观永徽之风岑羲罢贬萧至忠韦嗣立赵彦昭张钖李峤为刺史崔湜罢苏瓌为左仆射丁夘唐休璟张仁愿罢改元解题曰宋庠纪年通谱景云见故改元以协瑞孙甫曰古之人君即位必踰年而改元者先君之年不可不终也继大位不可无年也一年不可二君也先君之年不终则后嗣急于为君而忘孝心矣继大位无始则布政立事无以正本矣一年二君则国统不一而民聴惑矣典法如是之重人君可不谨其事欤睿宗于中宗虽兄弟之序然继其位则同于先君安可不待踰年而改元盖大臣昧于经义而然也崔日用薛稷罢乙亥废武氏庙陵追废韦后为庶人安乐公主为悖逆庶人谯王重福及汴州刺史郑愔入东都八月伏诛置羽林飞骑罢斜封官凡数千人贬裴谈为刺史赠苏安恒谏议大夫冬十月追号天后曰大圣天后解题曰鼌补之曰武氏之恶非其子嗣立则为世大戮无复列于唐宗庙矣今追尊其无名之号以为爱亲是播其恶于衆也谥太子重俊曰节愍十一月戊申姚崇为中书令己酉葬定陵庙号中宗解题曰欧阳脩曰吉凶之于人犹影响也而为善者得吉常多其不幸而罹于凶者有矣为恶者未始不及于凶其幸而免者亦时有焉而小人之虑遂以为天道难知为善未必福而为恶未必祸也武后之恶不及于大戮所谓幸免者也至中宗韦氏则祸不旋踵矣然其亲遭母后之难而躬自踵之所谓下愚之不移者欤壬子苏瓌韦安石罢是嵗初置河西节度支度营田大使解题曰节度使始于此按通典㑹要并云景云二年四月以贺拔延嗣为河西节度使为节度使之始方镇表景云元年置河西诸军州节度支度营田督察九姓部落赤水军兵马大使通鑑考异以实録所载薛讷先是已为幽州镇守经畧节度大使则节度之名不始于延嗣今考新旧史薛讷𫝊讷为幽州都督盖永徽以后都督带使持节即为节度使讷之所以为节度使者盖带使持节尔若节度使定名则实自延嗣始也河西节度大使领凉甘肃伊𤓰沙西治凉州副使治甘州开元二年兼陇右羣牧都使七年领经畧大使天宝四载张掖太守领节度副使大厯元年徙治沙州咸通四年置凉州节度领凉洮西鄯河临治凉州唐睿宗皇帝景云二年春正月癸丑突厥请和亲己未太仆卿郭元振中书侍郎张说同平章事甲子徙封重茂为襄王乙丑追尊妃刘氏窦氏为皇后二月太平公主蒲州安置丁丑皇太子监国甲申贬姚崇宋璟为外州刺史丙戌太子少保韦安石为侍中刘幽求罢以左右万骑羽林为北门四军解题曰按兵志天子禁军者南北衙兵也南衙诸卫兵是也北衙禁军也龙朔二年始取府兵置左右羽林军𤣥宗以万骑平韦氏改为左右龙武军至德二载置左右神武军总曰北衙六军又择便骑射者置衙前射生手千人曰殿前射生分左右厢初哥舒翰临洮西置神䇿军禄山反卫伯玉将千人赴难屯于陜广德元年代宗幸陜鱼朝恩举在陜兵与神䇿军迎扈悉号神䇿军贞元二年为左右神䇿军三年改殿前左右射生军曰左右神威军总曰左右十军元和二年省神武军明年废左右神威军合为一曰天威军八年分隶神䇿军昭宗诛宦官神䇿军废皆隶六军名存而已复墨敕斜封官三月癸丑作金仙玉真观夏四月韦安石为中书令李日知为侍中甲辰作𤣥元皇帝庙五月召太平公主还京师复武氏陵壬戌殿中监窦怀贞为御史大夫同平章事闰六月初置十道按察使自后废置不常秋八月庚午韦安石为左仆射同三品九月乙亥窦怀贞为侍中冬十月甲辰吏部尚书刘幽求为侍中散骑常侍魏知古太子詹事崔湜为中书侍郎并同三品中书侍郎陆象先同平章事韦安石李日知郭元振窦怀贞张说罢十一月令百姓二十五入军五十免唐𤣥宗皇帝先天元年春正月辛巳合祭天地于南郊己丑改元太极解题曰宋庠纪年通谱籍田故改元壬辰陆象先同三品乙未户部尚书岑羲御史大夫窦怀贞同三品夏五月戊寅祭北郊辛巳改元延和解题曰宋庠纪年通谱延和本魏太武年号六月癸丑岑羲为侍中以刑部尚书郭元振为行军大总管伐突厥幽州都督孙佺等袭奚败于冷陉山解题曰新书地理志檀州燕乐县北有吐䕶真河奚王衙帐蓟州傍吐䕶真河五百里至奚契丹衙帐旧五代史列传奚本匈奴别种即东胡之地凡五部其大首领号奚王居隂凉州东去营州五百里西南去幽州九百里后徙居琵琶川在幽州东北数百里天祐初契丹渐盛奚为契丹戍守边上暨虏政苛虐其首领以别部徙妫州故有东西奚之号武经总要贾耽说妫州西北八百里至陉山新唐书传契丹之地西至冷陉事见通鑑秋七月辛未彗星出西方入太微乙亥窦怀贞为右仆射平章军国重事八月庚子立皇太子隆基为皇帝自尊为太上皇大事聴之解题曰按新史列传帝传位太子左拾遗韩朝宗与将军龎承宗谏曰太子虽睿圣宜且养成盛德帝不聴孙甫曰睿宗以次子贤而有功取内外属望之意从长子辞让之诚立为太子又以时多难上象示变知行事不当天意遂传位焉实大公之心安宗社之计也柰何为一妹所惑虽传位而不授以政使太子称帝而主细务自称太上皇而断大事此体岂正乎故养成一妹之恶致姦人党附遂生逆谋由明断之不足也余见通鑑壬寅上大圣天后尊号为圣帝天后甲辰改元丁未立妃王氏为皇后戊申封子二人为王庚戌窦怀贞刘幽求为左右仆射同三品魏知古为侍中崔湜检校中书令戊午流刘幽求于封州九月丁夘朔日有食之辛夘立子为王冬十月癸夘猎于骊山十一月诰遣皇帝巡边后竟不行大事记续编卷五十六大事记续编卷五十七钦定四库全书大事记续编卷五十七明王祎撰唐𤣥宗明皇帝开元元年春正月乙亥吏部尚书萧至忠为中书令二月以髙丽大荣祚为渤海郡王夏六月丙辰兵部尚书郭元振同三品秋七月甲子岑羲萧至忠窦懐贞伏诛解题曰𤣥宗为太子乆矣即位又一年矣彼羣臣之党附公主者邪谋亦可息矣而宰相七人五出其门文武大半附之潜谋废立不至于殄灭不止也亦如贞元二十一年三月宪宗为太子七月监国八月即位而伾文之党方依慿为姦由此观之小人假之以尺寸之柄何所不至哉事见通鑑十二月庚寅改元改三省官名解题曰宋庠纪年通谱受开元神武之号故改元开元壬寅姚崇兼紫㣲令癸丑贬张説为刺史刘幽求罢甲寅黄门侍郎卢懐慎同平章事解题曰按通典先天之前宰相之员颇多景龙中至十余人开元以来常以二人为限多则三人唐𤣥宗明皇帝开元二年春正月丙寅姚崇奏沙汰僧尼壬寅定内外官出入之式置左右教坊甲申并州节度大使薛纳同三品代契丹解题曰按桞芳唐厯唐制命将赐旌节得以専征曰大总管总管髙祖制也镇军曰大都督都督行军曰大总管总管太宗制也都督持节则为将不持节则不为将髙祖制也诗节将曰都督朔方曰大总管邉剧之州别置经畧使沃衍之州别置营田使则天制也镇军曰节度大使节度使亲王行军总统大将曰元帅𤣥宗制也其后渐加命数以崇其权邉将大开元中诸道节度兼经畧支度营田使或兼採访使季年尽领之而又益官与使朔方自四使外又有塩池使押诸蕃部落使六城水陆使单于安北二都䕶河东兼大同军使范阳兼水陆运使平卢兼陆运使押两蕃并渤海黑水等四府使河北海运使河西节度兼长行转运使九姓等使赤水军使剑南节度兼山南西道採访使北庭兼瀚海军使陇右兼河源军使凡命将则曰持节不书从简也事见通鑑十二月甲子置陇右节度大使解题曰按方镇表陇右节度开元置亦曰陇西节度兼经略大使领秦河渭鄯兰临武洮岷廓叠宕治鄯州至徳天水太守兼防御守捉使大中三年陞为秦成两州经略天雄军使伍年置归义军节度使领沙甘瓜肃鄯伊西河兰岷廓治沙州咸通四年河鄯西𨽻凉州伍年陞秦成为天雄军节度观察等使増领阶州文徳成州𨽻威戎军唐𤣥宗明皇帝开元三年春正月丁亥立子郢王嗣谦为皇太子癸卯卢懐贞检校吏部尚书兼黄门监贬御史大夫宋璟为刺史突厥十姓部落降二月以河南地处之夏四月以羽林大将军薛讷为大总管居凉州右卫大将军郭䖍瓘为大总管居并州备突厥五月山东蝗秋七月庚辰朔日有食之初置侍读官解题曰𤣥宗可谓有志于学矣惜懐素无量章句陋儒不知帝王之学问不能致之于髙明光大之地也事见通鑑唐𤣥宗明皇帝开元四年春正月癸未杀尚衣奉御长孙昕丙午鄫王嗣真遥领安北大都䕶陜王嗣昇遥领安西大都䕶诸王遥领节度自此始二月丙辰帝幸温汤丁邜还宫夏五月庭试县令以治民䇿遣监察御史杨范臣求海南珠翠范臣谏乃止六月癸亥太上皇崩于百福殿觧题曰宋敏求长安志百福殿在西内公主殿之西唐𤣥宗明皇帝开元五年春正月癸邜太庙四室壊避殿辍朝解题曰按新旧史列传帝将幸东都而太庙屋壊召宋璟苏颋问其故对曰三年之䘮未终不可以行幸壊压之变天所以示戒宜停东幸脩徳以荅至谴以问姚崇对曰隋取苻坚故殿以营庙而唐因之乆来枯木壊与行㑹不縁行而壊且四海为家两京相接陛下以闗中无年因幸东都百司已戒不可失信望移神主于太极殿改造新庙以申诚敬帝曰卿言正合朕意赐绢二百匹车驾乃幸东都因令崇五日一参仍入合供奉右散骑常侍禇无量上疏曰王者阴盛阳㣲则先祖见变今后宫非御幸者宜悉出之以应变异举畯良撙奢靡轻赋慎刑纳谏争察謟谀继絶世则天下和㑹灾异讫息帝是崇语惟先格王正厥事此自昔臣子警君之至情也𤣥宗畏天之诚本自不笃而崇又逢其恶撤其防而破其钥则亦何所不至哉末年之事崇不得不执其咎也唐𤣥宗明皇帝开元六年春正月辛酉禁恶钱秋八月令州县嵗十二月行乡饮酒礼始加赋以给官俸觧题曰叶适曰自五胡之乱北方相承百官无俸以户自给虽太宗之治犹未及规画也唐之常赋不为轻矣又加赋焉崔沔之论过矣公廨钱在京官之俸也故有税钱令史事见通鑑冬十一月辛邜帝至自东都唐𤣥宗明皇帝开元七年夏五月己丑朔日有食之秋八月敕五服并从礼传是嵗置劒南节度使解题曰按方镇表开元七年益州长史领劒南支度营田松当姚嶲州防御处置兵马经略使节度使领益彭蜀汉眉绵梓遂卭劒荣陵嘉普资嶲黎戎雄茂简龙雅泸合二十二年兼山南西道採访处置使号山劒西道増领文扶姚二十八年増领奉天寳増领霸至徳更号西川节度増领果梓遂绵劒龙阆普陵泸荣资简𨽻东川节度寳应剑南又领松当悉柘翼恭静环真广徳复领东川十五州大厯元年复还东川三年劒南増领干兴元果𨽻山南西道永贞西川増领古州元和三年涪𨽻黔中节度四年复领资简咸通八年置定邉军节度观察处置等使领嶲眉蜀卭雅嘉黎十一年废复𨽻西川中和二年置保胜军防御使绵汉皆置防御使置彭州防御使文徳置平军节度使领卭蜀黎雅陞彭州防御为威戎军节度使领彭文成龙茂大顺废复𨽻西川景福元年彭州𨽻龙劒节度三年文州𨽻兴文节度唐𤣥宗明皇帝开元八年春正月辛巳宋璟苏颋罢京兆尹源干曜为黄门侍郎并州长史张嘉贞为中书侍郎同平章事弛钱禁夏五月丁邜源干曜为侍中张嘉贞为中书令六月庚寅洛瀍谷水溢秋九月壬申突厥入冦败河西兵毗伽可汗复振冬十月帝幸长春宫壬午猎于下邽庚寅温汤十一月乙邜还宫唐𤣥宗明皇帝开元九年春正月以监察御史宇文融为覆田使解题曰程逈曰杜佑理道要诀记宇文融检责客户除每州计㑹归本贯外更令所在编附其寛乡有剩田者约三四十州其浮户任其亲戚乡里相就每十户以上共作一坊每户给五畆充宅并造一两间屋宇开巷陌立闾伍种桑枣筑园蔬使亲隣不失丁别量给五十畆以上为私田任其自营种率十丁于近坊更共给一顷以为公田共令营种每丁一月役功三日十丁一年得三百六十日营公田不啻得足计平收一年不减百石便纳随近州县仓更无租税既是营田户且免征行按堵有余必不流散逈据此説葢以征戍挠壊租调法故以是救之夏四月兰池胡康待賔冦邉戊戌举县令秋七月己酉幽州都督节度河北诸军大使王晙擒康待賔九月乙巳朔日有蚀之丁未梁文献公姚崇卒癸亥天兵军节度使张説为兵部尚书同三品唐𤣥宗明皇帝开元十年春正月丁巳帝幸东都癸亥收公廨税钱充官俸解题曰按新史食货志中书舍人张嘉贞陈其不便遂罢天下公廨本钱充税户以给百官夏四月己亥张説兼朔方节度使解题曰宰相兼节度使人谓始于张説非也武徳六年杨恭仁以中书令检校凉州军事其来非一日矣五月辛酉伊汝水溢解题曰按水经伊水出南阳县西荀渠山东北过陆浑县南又东北过新城县南又东北过伊阙中又东北至洛阳南北入于洛汝水出河南梁县勉卿西天息山东南过其县北又东南迳颕川郏县南又东南过定陵县北又东南过郾县北又东南过汝南上蔡县西又东南过平舆县南又东至原鹿县南入于淮唐𤣥宗明皇帝开元十一年春正月庚辰帝幸潞州以故第为飞龙宫辛邜次并州以并州为北都二月己酉张嘉贞贬刺史壬子祭后土于汾阴三月庚午至自汾阴夏四月甲子张説为中书令吏部尚书王晙为兵部尚书同三品五月乙丑复中宗于大庙己丑王晙兼朔方节度大使置丽正书院秋八月戊申尊宣皇帝曰献祖光皇帝曰懿祖祔大庙九室冬十月作温泉宫十一月戊子初置长从宿卫解题曰按兵志始以彍骑分𨽻十二卫总十二万为六畨每卫万人京兆六万六千同州九千蒲州万三千三百绛州二千六百晋州千五百岐州六千河南府三千陜虢汝郑懐汴六州各六百内弩手六千会要十六年彍骑弩手改为左右羽林骑事见通鑑十二月庚申贬王晙为刺史是嵗改政事堂曰中书门下唐𤣥宗明皇帝开元十二年夏六月以兵部员外郎宇文融为劝农使山东旱选近臣五人为刺史秋七月癸亥杨思朂平溪州蛮己邜废皇后王氏为庻人冬十月卒八月己亥宇文融为御史中丞十一月庚午帝幸东都閠十二月丙辰朔日日有食之唐𤣥宗明皇帝开元十三年春二月庚申宇文融兼户部侍郎乙亥更命长从宿卫曰彍骑选诸司长官十一人为刺史三月皇太子及王四人更名立八人为王丙申禁锢酷吏来俊臣等二十三人子孙夏四月丁巳改丽正书院为集贤殿书院冬十月辛酉帝如兖州十一月庚寅封㤗山辛邜禅社首癸巳加内外闲廐使王毛仲开府仪同三司丙申帝幸孔子宅以太牢祭墓十一月己巳如东都唐𤣥宗明皇帝开元十四年春邕州獠反二月遣杨思朂讨之夏四月丁巳户部侍郎李元纮为中书侍郎同平章事庚申张説罢解题曰按新旧史列传説为右丞相兼中书令停中书令罢政事又乞停右丞相不许余见通鑑唐𤣥宗明皇帝开元十五年春正月辛丑凉州都督王君㚟大破吐蕃于青海二月出宇文融为刺史夏五月癸酉以皇子领州牧刺史都督节度大使自是不复出阁秋七月甲戍震兴教门观灾庚寅洛水溢八月涧糓溢九月丙子吐蕃冦𤓰州闰九月庚子围安西庚申回纥袭甘州杀王君㚟冬十月己邜帝至自东都唐𤣥宗明皇帝开元十六年春正月乙邜泷州獠反遣杨思勗讨之二月壬辰改彍骑为左右羽林军飞骑秋七月乙巳河西节度使萧嵩等大破吐蕃克其大莫门城八月辛邜复败之于祁连城解题曰洮州有莫门军甘州张掖县有祁连山唐𤣥宗明皇帝开元十七年春三月戊戍𤓰州都督张守珪大破吐蕃于大同军甲寅朔方节度使信安王袆克吐蕃石堡城解题曰会要石堡城在鄯州鄯城县西本吐蕃铁仭城改为武军二十九年䧟吐蕃天寳八载拔之改为神武军余见通鑑夏四月乙亥大风震蓝田山崩六月甲戍源干曜杜暹李元纮罢萧嵩兼中书令户部侍郎宇文融为黄门侍郎兵部侍郎裴光庭为中书侍郎同平章事秋八月癸亥立千秋节宇文融始置诸史九月坐贬汝州刺史唐𤣥宗明皇帝开元十八年春正月辛邜裴光庭为侍中二月丙寅大雨雷震左飞龙廐灾癸酉初令百官选胜行乐夏四月乙邜筑京师外郭乙丑裴光庭兼吏部尚书始用循资格解题曰杜佑曰此起于后魏崔亮停年之制也事见通鑑五月乙酉奚契丹叛附突厥六月甲子彗星出于五车冬十月吐蕃和亲是嵗天下奏死罪止四十二人唐𤣥宗明皇帝开元十九年春正月壬戍贬王毛仲为瀼州别驾寻杀之夏四月丙申立太公庙秋九月辛未许吐蕃互市冬十月丙申帝幸东都唐𤣥宗明皇帝开元二十年春正月乙邜以信安王祎为河东河北行军副元帅伐契丹二月甲戍朔日有食之三月己巳信安王祎败奚契丹于蓟州秋八月辛未朔日有食之九月乙巳行开元礼冬十月帝幸潞州十一月如北都祠后土于汾阴十二月辛未至自汾阴解题曰鼌补之曰祠后土非古也旷代不讲而明皇行之行之十年不复讲矣而萧嵩劝之惜哉事见通鑑唐𤣥宗明皇帝开元二十一年春三月乙巳裴光庭薨甲寅尚书右丞韩休为黄门侍郎同平章事闰三月癸酉幽州副总管郭英杰及契丹战于都山败死解题曰都山在易州满城县东北五百里奚地也秋七月乙丑朔日有食之九月立子七人为王冬十二月丁巳萧嵩韩休罢京兆尹裴耀卿为黄门侍郎起复前中书侍郎张九龄同平章事是时天下官一万七千六百余员吏五万七千四百余人分天下为十五道置採访使解题曰京畿治京城内闗内以京官领都畿治东都河南治汴州河东治蒲州河北治魏州山南东道治襄州山南西道治梁州陇右治鄯州淮南治扬州江南东道治苏州江南西道治洪州黔中治黔州劒南治葢州岭南治广州按通典初节度与採访各置一人天寳中始一人兼领之九年勑採访使但举大纲郡务并委郡守至徳之后改为观察皆并领都团练使分天下为四十余道大者十余州小者二三其职若古之刺史云监察御史杨慎矜知太府始徴布帛折钱唐𤣥宗明皇帝开元二十二年春正月己巳帝幸东都夏五月戊子裴曜卿为侍中张九龄为中书令黄门侍郎李林甫为礼部尚书同三品是日大风拔木解题曰按新旧史列传林甫善音律舅姜皎爱之源干曜执政与皎为姻家而干曜子挈为林甫求司门郎中干曜曰歌奴岂郎中材耶歌奴林甫小字也授以谕徳累迁国子司业宇文融为御史中丞引与同列稍厯吏部侍郎时武惠妃宠倾后宫子夀王盛王以母爱宠异林甫因中人白妃愿保䕶夀王妃徳之裴光庭妻武三思女也与林甫私中官髙力士本出三思家光庭卒武氏祈力士请林甫代其夫位力士未敢𤼵而帝因萧嵩言自用韩休方具诏力士漏于武氏乃令林甫白休休既相甚徳林甫而与嵩隙乃荐林甫堪为宰相妃阴助之即拜黄门侍郎通鑑疑而不取孙甫曰帝王之命辅相或自知其人或大臣所荐必才徳素着始协天下之望林甫先图郎官干曜不许则其人可知矣及宇文融引为中丞侍郎无一善可称虽为韩休所荐休之言亦未必取信于主但武妃力士内为之助遂至大用尔辅相之人不择其才徳之素但取嬖宠之言而任之此所以致天下之乱也唐𤣥宗明皇帝开元二十三年春正月加张守珪羽林大将军御史大夫解题曰吕祖谦曰郝灵筌得黙啜之首宋璟抑其赏而不与逾年始受郎将况御史大夫而可授之守珪乎宋璟之于灵九龄之于守珪其意一也然璟当开元之初明皇之心术犹未蠧则其靳之也易当此之时明皇开邉之心已纵小人蠧壊之疾已深则其靳之也难若其欲用牛仙客以为相则九龄于此不惟不可靳而且为所乱矣事见通鑑冬十月戊申突骑施冦邉闰十一月壬午朔日有食之大事记续编卷五十七大事记续编卷五十八钦定四库全书大事记续编卷五十八明王祎撰唐𤣥宗明皇帝开元二十四年春二月庚午更太子及诸子名帝欲废太子张九龄谏之三月壬辰始委礼部侍郎试贡举张守珪使讨击使骁卫大将军安禄山讨奚契丹败绩夏四月奏请斩之敕以白衣领职解题曰苏轼曰齐桓公不杀敬仲楚成王不杀重耳汉髙祖不杀刘濞晋武不杀刘渊苻坚不杀慕容垂明皇不杀安禄山皆盛德事也彼五人者皆无罪何名而杀禄山则有死罪矣明皇不能按法行辟而愎諌养姦何得为盛德耶事见通鑑六月初分月给百官俸秋八月壬子张九龄上千秋金镜録冬十月戊申京师地震丁夘帝至自东都十一月辛丑东都地震壬寅裴耀卿张九龄罢李林甫兼中书令朔方节度副大使牛仙客为工部尚书同三品领朔方节度使解题曰崔融对宪宗曰𤣥宗用姚崇宋璟张九龄韩休李元纮杜暹则理用李林甫杨国忠则乱人皆以天宝十五年禄山自范阳起兵是理乱分时臣以为开元二十四年罢贤相张九龄任奸臣李林甫理乱自此已分矣唐𤣥宗明皇帝开元二十五年春正月初置𤣥学博士三月河西节度副大使崔希逸袭吐蕃破之夏四月辛酉杀监察御史周子谅贬右丞相张九龄为刺史解题曰范祖禹曰古之杀谏臣者必亡其国明皇亲为之其大乱之兆乎开元之初谏者受赏及其末也而杀之非独此也始抑外戚焚珠玉诋神仙禁言祥瑞其终也惑女宠极奢侈求长生恱禨祥一人之身而相反如此由有所陷溺其心故也事见通鑑乙丑废太子瑛鄂王瑶光王琚为庶人杀之五月癸未募丁壮长充边军解题曰按邺侯李泌家传唐旧制戍边者三年一代后以其劳于道路乃募吏住三年者赐物二十段开元中遂令诸军皆募谓之健儿李林甫又请诸军召募长征健儿以息山东兵士于是师不土着无家族之顾杀帅自擅之兆生矣事见通鑑秋七月己夘大理寺奏断死刑五十八有鹊来巢百官表贺庚辰封李林甫牛仙客国公解题曰范祖禹曰明皇一日杀三子而宰相以刑措受赏谗谀得志天理灭矣能无乱乎事见通鑑九月壬申颁新脩律令格式戊子行和籴法停江淮北河运冬十月广平文贞公宋璟卒十二月丙午惠妃武氏薨追册为皇后是嵗初令庸调租皆输土物唐𤣥宗明皇帝开元二十六年春正月乙亥牛仙客为侍中令天下州县里置学壬辰李林甫兼陇右节度副大使二月乙夘牛仙客兼河东节度副大使三月吐蕃冦河西崔希逸破之夏五月乙酉李林甫兼河西节度副大使六月庚子立忠王玙为皇太子解题曰孙甫曰太子瑛之废虽由武妃林甫亦张说之过也初忠王出见百官说有貌类太宗之言盖昭成方娠时说侍读东宫知其异事谓王当受天命故因事言之以广于衆耳说事明皇情意至厚言从计行于忠王岂无宻议也使明皇之意已移嬖宠之言易入说无以逃其过矣事见通鑑突骑施分为两可汗秋九月丙午朔日有食之庚子益州长史王昱及吐蕃战于安戎城败绩解题曰安戎城后改平戎城在重庆府南戊午册南诏蒙归义为云南王解题曰南诏本哀牢夷后乌蛮别种也其先渠帅有六自号六诏蒙舍诏在诸部南故称南诏居永昌姚州之间王都羊苴咩城余见通鑑是嵗作东西都道上行宫分左右羽林置龙武军唐𤣥宗明皇帝开元二十七年春二月己巳上尊号秋八月乙亥碛西节度使盖嘉运擒突骑施两可汗甲申追谥孔子为文宣王冬十二月更定禘祫之制唐𤣥宗明皇帝开元二十八年春二月始兴文献公张九龄卒三月丁亥朔日有食之剑南节度使章仇兼琼克吐蕃安戎城冬十一月牛仙客罢朔方河东节度副大使是嵗两都米斛不满钱三百绢匹亦如之海内富安行万里不持寸兵解题曰叶适曰史称𤣥宗始终之异性习相逺以开元治而天宝乱也开元不得言治但盛耳韩愈言髙祖太宗既除既治髙宗中睿休养生息至于𤣥宗受报收功极炽而丰物衆地大蘖芽其间是唐人之论本以开元为盛不以为治也髙宗中睿六十年中父母骨肉相戕杀几尽存者性命如丝发尔𤣥宗以诸王杀韦后便超冢嫡以监国诛太平径擅天下家祸惨烈如此君臣皆以为功不以为畏也姚宋旧相止三数嵗自用李林甫遂至二十年盖𤣥宗以豪俊之资用人主利势享国既久盛极而衰正自当尔不得言始终异而性习逺也唐𤣥宗明皇帝开元二十九年春正月丁酉立𤣥元皇帝庙夏五月求明道德经庄列文子者六月吐蕃入冦秋七月乙亥伊洛溢八月乙未特进羽林大将军平卢兵马使安禄山为营州都督平卢军使冬十月壬寅分北庭安西为二节度十一月辛未宁王宪薨谥曰让皇帝十二月乙巳吐蕃陷石堡城唐𤣥宗明皇帝天宝元年春正月丁未朔改元壬子分平卢为节度以安禄山为节度使时天下置十节度经略使以备边镇兵四十九万人解题曰按旧史地理志大凡镇兵四十九万人戎马八万余疋每嵗经费衣赐则千二十万疋军食则九十万石安西节度抚宁西域统龟兹焉耆于阗疎勒四国北庭节度防制突骑施坚昆管瀚海天山伊吾三军河西节度断隔羌胡统赤水大斗建康宁冦玉门墨离豆卢三守捉朔方节度捍御北狄统经畧军丰安军定逺城西受降城东受降城安北都护振武军七军河东节度掎角朔方统天兵大同横野岢岚四军忻代岚三州云中守捉范阳节度临制奚契丹统经畧威武清夷静塞恒阳北平髙阳唐兴横海九军平卢军节度镇抚室韦靺鞨统平州卢龙二军榆闗守捉安东都护府陇右节度备羌戎统临洮河源白水安人振威威戎莫门宁塞积石镇西十军绥和合川三守捉剑南节度西抚吐蕃南抚蛮獠统团结营及松维蓬恭雅黎姚悉八州兵天宝平戎昆明宁逺澄川守捉南江等六军镇岭南五府经略使绥静夷獠统经略清海二军桂管容管安南邕管四经略使长乐经略使东莱守捉东牟守捉至德之后中原用兵刺史皆治军戎遂有防御团练制置之名要冲大郡皆有节度之额冦盗稍急则易以观察之号陈王府参军田同秀言𤣥元皇帝降于丹凤门得灵符于故函谷闗二月丁亥加上尊号辛夘享𤣥元皇帝于新庙甲午享于太庙丙申合祭于南郊改三省官名东都北都为京州为郡刺史为太守三月以长安令韦坚为陜郡太守领江淮租庸转运使监察御史王鉷为户部员外郎秋七月癸夘朔日有食之辛未牛仙客薨八月丁丑刑部尚书李适之为左相突厥阿布思等来降冬十二月陇右节度使皇甫惟明河西节度使王倕破吐蕃唐𤣥宗明皇帝天宝二年春正月乙夘作昇仙宫丙辰加号𤣥元皇帝曰大圣祖改西京𤣥元庙曰太清宫东京曰太微宫夏四月丁亥皇甫惟明克吐蕃洪济城解题曰通典洪济城在达化西二百七十里五月辛丑以赞善大夫杨慎矜为谏议大夫六月甲戌震东京应天门灾唐𤣥宗明皇帝天宝三载春正月丙申朔改年曰载纪二月庚寅皇太子更名亨三月己巳安禄山兼范阳节度使秋八月突厥拔悉宻杀乌苏可汗国人立白眉可汗回纥葛逻禄攻拔悉宻杀之自称可汗冬十二月纳夀王瑁妃杨氏于后宫初令百姓十八为中二十三成丁唐𤣥宗明皇帝天宝四载春正月回纥攻突厥白眉可汗杀之尽有其故地解题曰突厥国于后魏太统时至是灭后朝贡皆旧部九姓云二月己酉朔方节度使王忠嗣兼河东节度使秋八月杨氏为贵妃大水九月御史中丞杨慎矜为江淮租庸转运使安禄山扰奚契丹奚契丹叛是嵗以户部郎中王鉷为御史中丞京畿闗内采访黜陟使唐𤣥宗明皇帝天宝五载春贬刑部尚书韦坚皇甫惟明为太守寻杀之王忠嗣为河西陇右节度使兼朔方河东节度使夏四月庚寅李适之罢丁酉门下侍郎陈希烈同平章事适之寻贬死五月壬子朔日有食之冬十二月杀赞善大夫杜有邻骁卫兵曹栁勣等唐𤣥宗明皇帝天宝六载春正月杀北海太守李邕淄川太守裴敦复戊寅安禄山兼御史大夫王忠嗣数言禄山必反李林甫恶之三月甲辰陈希烈为左相夏四月王忠嗣解河东朔方节度使冬十月改温泉宫为华清宫征王忠嗣十一月辛夘以陇右节度副使哥舒翰为节度使朔方节度使安思顺为河西节度使丁酉杀户部侍郎杨慎矜兄弟解题曰按旧史列传慎矜兄少府少监慎余弟洛阳令慎名新纪皆以为弟误也事见通鑑十二月己巳以安西副都护髙仙芝为安西四镇节度使李林甫欲杜边帅入相之路奏用寒族胡人至是诸道节度尽用胡人精兵咸戍北边天下之势偏重卒使禄山倾覆天下解题曰范祖禹曰蔽于吞灭四夷欲求一切之功是以林甫得行其计人君茍不能以义制欲迷而不复何所不至哉事见通鑑唐𤣥宗明皇帝天宝七载夏四月辛丑髙力士加骠骑大将军解题曰按旧史力士传李林甫李适之盖嘉运韦坚杨慎矜王鉷安禄山安思顺髙仙芝因之而取将相髙位其余不可胜纪春宫唿为兄诸王公主唿阿翁驸马辈唿为爷新史列传李林甫牛仙客知帝惮幸东都乃赋粟助漕及用和籴法数年国用稍充力士侍帝曰我不出长安且十年海内无事朕将吐纳导引以天下事付林甫若何力士对曰天子顺动古制也赋粟充漕臣恐国无旬月蓄和籴不止则私藏竭逐末者衆又天下柄不可假人威权既振孰敢议者帝不悦力士顿首自陈狂易语谬当死帝为置酒由是还内宅不复与事事见通鑑胡寅曰力士审能为明皇忠计者宻主张九龄而去李林甫佐佑王忠嗣而去安禄山可也既不能然反使安李因己以取将相他日虽有大柄假人拥兵太重之说亦安能回二人已成之势哉不谨于大而谨于小知所以保身而不知所以保国此固小人之常态但力士得誉于当时无疾之者故不可不辨五月壬午加上尊号六月赐安禄山铁券甲辰以度支郎中杨国忠为给事中御史中丞判度支事王鉷加户部侍郎唐𤣥宗明皇帝天宝八载夏四月杀咸宁太守赵奉璋五月癸酉李林甫奏停折冲府上下鱼书六月乙夘哥舒翰克石堡城解题曰石堡之陷八年矣至是乃复至德初又失之闰六月丙寅帝谒太清宫加𤣥元皇帝号及诸帝后谥丁夘加上尊号始禘祫于太清宫唐𤣥宗明皇帝天宝九载春正月羣臣请封西岳许之既而闗中旱西岳祠灾乃罢夏五月乙夘爵安禄山东平郡王唐将帅封王自此始秋八月安禄山兼河北採访处置使解题曰按理道要诀开元已来每道主兵处方有节度使别置度支营田使以给军须其按俗澄清又别有採访处置使更相检制各得竭尽因有节将立勲承宠朝廷嘉尚复务简省度支营田事务悉以兼之其后便为成规续又总採访之任所以外权日重成幽陵之兇势此事已罢五十余年固不可再复但如宝应永泰之际有事委租庸兼之不必明下制勅因事渐收外权朔方军殴其判官癸亥贬节度使张齐邱为济隂太守解题曰自募丁壮长充边军而其弊见矣事见通鑑冬十月得妙宝真符时所在争言符瑞解题曰尹喜宅之符人固谓田同秀之所为也紫微山之符则按问而知其诈矣今妙宝真符殆亦前日之类尔而帝犹不之悟耶事见通鑑安禄山诱杀奚契丹辛未入朝献俘庚辰复张易之兄弟官爵十二月髙仙芝诱虏石国王南诏凤阁罗反唐𤣥宗明皇帝天宝十载春正月壬辰朝献太清宫癸巳朝享太庙甲午祀南郊丁酉李林甫兼朔方节度副大使二月丙辰安禄山兼河东节度使夏四月壬午剑南节度使鲜于仲通讨南诏败绩复募兵击之解题曰天下之祸莫大于用兵成败而主不知汉武帝轮台之诏万里外如家人父子对面语所以行兵三十年而国不亡明皇丧师十万而国忠更以捷闻壅蔽如此宜其养成大祸也事见通鑑秋七月髙仙芝击大食败绩八月丙辰武库灾安禄山击契丹大败冬十一月杨国忠领剑南节度使唐𤣥宗明皇帝天宝十一载春安禄山欲夺朔方节度副使阿布思兵二月庚午阿布思叛三月乙巳改吏兵刑部为文武宪部夏四月乙酉户部郎中王銲京兆尹邢縡谋反伏诛丙戌杀御史大夫王鉷庚子以安思顺为朔方节度使五月丙辰京兆尹杨国忠加御史大夫京畿採访等使冬十一月乙夘李林甫薨庚申杨国忠为右相兼文部尚书解题曰洪迈曰国忠为度支郎领十五余使至宰相领四十余使第署一字不能尽胥吏恣为姦欺新旧史皆不载其职案其拜相前衔云御史大夫判度支权知太府卿事兼蜀郡长史剑南节度支度营田等副大使本道兼山南西道採访处置使两京太府司农出纳监仓祠祭木炭宫市长春九成宫等使闗内道及京畿採访处置使拜右相兼吏部尚书集贤殿崇𤣥馆学士脩国史太清太微宫使余自所领又有管当租庸铸钱等使唐𤣥宗明皇帝天宝十二载春正月杨国忠注选人于都堂一日而毕解题曰通典按格令内外官万八千八十五员而合入官自诸馆学生以降凡十二万余员其外文武贡士及应制挽郎辇脚军功使劳征辟奏荐神童陪位诸以亲䕃并艺术百司杂直或恩赐出身受职不为常员者不可悉类大率八九人争官一员余见通鑑二月癸未追削李林甫官爵剖其棺夏哥舒翰兼河西节度使秋八月爵哥舒翰东平郡王解题曰理道要诀十载翰入朝制以其兵马使张濯为剑南节度副使节度使则宰相杨国忠领之濯官已至列卿诣翰第辞杖煞其不忌之甚亦凌上之渐矣九月甲寅葛逻禄叶护擒阿布思唐𤣥宗明皇帝天宝十三载春正月安禄山入朝加左仆射兼闲廏陇右羣牧等使兼总监事二月壬申朝献太清宫加𤣥元皇帝号癸酉享太庙増祖宗谥甲戌加上尊号解题曰崔鶠曰唐十八君其不加尊号者髙祖太宗睿宗文宗而已而开元天宝之间至六上尊号其臣之谀亦甚矣而明皇安受而不辞其播越流离非不幸也事见通鑑丁丑杨国忠为司空是日雨土安禄山奏超加将士赏解题曰通典开元二十年以后邀功之将务恢封略以甘上心将欲荡灭奚契丹剪除蛮吐蕃丧师者失万而言一胜敌者获一而言万宠钖云极骄矜遂増哥舒翰统西方二师安禄山统东北三师践更之卒俱受官名郡县之积罄为禄秩于是骁将锐士善马精金空于京师萃于二统边陲势强既如此朝廷势弱又如彼姦人乗便乐祸觊欲胁之以善诱之以利禄山称兵内侮未必素畜凶谋地逼则势疑力侔则乱起事理然也三月哥舒翰复河源九曲寻置神䇿军夏六月乙丑朔日有食之不尽如钩剑南节度留后李宓击南诏败死解题曰胡寅曰杨国忠鲜于仲通开南诏之隙丧师几二十万髙仙芝击大食丧师三万安禄山讨奚契丹丧师六万前此杨思勗讨安南所杀十一万夫为天养人者天子之职也将帅杀之如此而明皇不知失职久矣其能免乎事见通鑑秋八月丙戌陈希烈罢文部侍郎韦见素为武部尚书同平章事瀍洛水溢九月扶风太守房琯言水灾坐贬冬闰十月壬寅贬武部侍郎吉温为长史解题曰按旧史传明年温又坐赃七千匹及夺人口马奸秽事发贬端州髙要尉温止于始兴郡八月遣大理司直蒋琬鞠之死狱中初温之斥𤣥宗在华清宫谓朝臣曰吉温是酷吏子姪朕被人诳惑用之至此屡劝朕起刑狱以作威福朕不受其言今去矣卿等可安枕也余见通鑑是嵗天下户九百余万口五千余万解题曰按理道要诀隋大业户仅九百万国家至天宝末百三十年图籍所收才如隋氏旧数唐之盛合踰西汉元始间而少三百万直以选授多在艺文才职相乖因习生弊亲簿领谓之浅俗务根本目以迂阔职事委于羣胥货财行于公府而至此也通典天宝中计帐户约有八百九十余万计租税庸调每嵗钱粟绢绵布约得五千二百二十余万端疋贯石诸色资课及勾剥所获不在其中其度支嵗计粟则二千五百余万石布绢绵则二千七百余万端屯疋钱则二百余万贯自开元及天宝开拓边境多立功勲每嵗军用日増其费籴米粟则三百四十万疋段给衣则五百二十万别支计则二百一十万而钖赉之费不与焉其时钱谷之司唯务割制府藏虽丰闾阎困矣唐𤣥宗明皇帝天宝十四载春二月辛亥安禄山请以蕃将代汉将从之解题曰禄山表请蕃将三十三人代汉将帝许之同平章事韦见素不悦谓国忠曰禄山反状暴天下今又以蕃代汉难将作矣国忠不应见素曰知祸之牙不能防见患之形不能制焉用彼相明日当恳论之即入帝迎谕曰卿等有疑禄山意耶国忠见素趍下具陈禄山反状明甚诏复位因以禄山表置帝前乃出帝命中官袁思艺传诏曰此姑忍朕徐图之由是奉诏窦苹曰禄山有精兵十万收西北良马纳之闲中而两都无谁何之夫禄山虽无反心其可已耶惜乎见素但争禄山之叛而不能告明皇以守备不脩外重太甚又以蕃代汉縦禄山不反贻后世子孙忧段秀实未甞言朱泚反而请完禁卫何害为明达君子哉若以知人反叛为明而不知经国之大闲是王衍识石勒贤于江统也余见通鑑夏六月征禄山入朝不至冬十月庚寅帝幸华清宫十一月甲子禄山反使节度副使贾循守范阳平卢节度副使吕知诲守平卢乙丑袭杀太原尹杨光翙解题曰按新史列传实録包胥河洛春秋李匡文幸蜀记杨国忠谋授禄山同中书门下平章事召还朝以贾循代为范阳节度使吕知诲代为平卢节度使杨光翙为河东节度使制未下帝使中官辅璆琳赐大柑因察非常禄山厚赂之还言无他帝遂不召未几事洩帝託他罪杀之自是始疑然禄山亦惧朝廷图己每使者至称疾不出严卫然后见黜陟使裴士淹行部至范阳再旬不见既而使武士挟引无复臣礼士淹宣诏还不敢言帝赐庆宗娶宗室女手诏禄山观礼辞疾甚献马三千疋驺靮自倍车三百乗乗三士因欲袭京师河南尹达奚珣极言无内驺兵诏可帝赐书曰为卿别治一汤可㑹十月朕待卿华清宫使至禄山踞牀曰天子安穏否乃送使者别馆使还言曰臣几死冬十一月反范阳诡言奉宻诏讨杨国忠腾榜郡县以髙尚严庄为谋主孙季哲髙邈张通儒为腹心以同罗契丹室韦等衆号曰曳落河犹言健儿以范阳平卢河东忠檀蓟等衆号曰父子军马步相兼十五万号二十万师行日六十里使贾循主留务吕知诲守平卢髙秀岩守大同燕老人扣马谏禄山使严庄好谓曰吾忧国之危非私也礼遣之因下令有沮军者夷三族凡七日反书闻帝方在华清宫中外失色车驾还京师斩庆宗赐其妻康死荣义郡主亦死下诏切责禄山许自归禄山答书慢甚叵可忍遣髙邈臧均以射生骑二千驰入太原刼取尹杨光翙杀之以张献诚守定州禄山谋逆十余年凡降蕃夷皆接以恩有不服者假兵胁制之所得士释缚给汤沐衣服或重译以达故蕃夷情伪悉得之邈最有谋劝禄山取李光弼为左司马不纳既而悔之忧见颜色久而曰史思明粗当之矣贼之未反邈为谋声进生口直取洛阳无杀光刿天下当未有知者不从何千年亦劝令髙秀巖以兵三万从大同取振武下朔方诱诸蕃取盐夏鄜坊使李归仁张通义以兵二万道云中取太原团弩士万五千人取蒲关以动闗中劝禄山自将兵五万梁河阳取洛阳使蔡希德贾循以兵二万絶海收淄青以揺江淮则天下无复事矣时兵暴起铠仗皆穿朽钝折不可用持挺鬭弗能亢吏皆弃城还禁卫皆市井徒既授甲不能脱弓襡剑䌘乃发左藏库缯帛大募兵余见通鑑壬申诏以安西节度使封常清为范阳平卢节度使丙子帝还宫太仆卿安庆宗伏诛以九原太守郭子仪为朔方节度副大使卫尉卿张介然为河南节度使解题曰九原丰州按方镇表河南节度使至德置领陈留睢阳灵昌淮阳汝隂谯济隂濮阳淄川琅邪彭城临淮东海干元元年废置汴州都防御使寻以滑濮𨽻青宻节度亳州𨽻淮西节度二年废都防御使置汴滑节度领滑濮汴曹宋又置河南节度领徐泗海亳颍以濮𨽻兖郓节度颍亳𨽻郑陈节度上元元年海𨽻青宻节度废二节度以徐泗汴宋曹𨽻淮西节度滑州𨽻滑卫节度宝应复置河南节度治汴州领汴宋曹徐颍兖郓濮大厯领泗州颍州𨽻泽潞节度十一年废曹兖郓濮徐𨽻淄青节度宋颍泗𨽻永平节度汴𨽻淮西节度建中置宋颍亳节度号宣武军兴元徙治汴州丁丑金吾大将军髙仙芝为兵马副元帅屯陜禄山陷河北诸郡常山太守颜杲卿起兵讨贼十二月辛夘禄山陷陈留郡张介然死之壬辰制征朔方河西陇右兵癸巳禄山陷荥阳郡太守崔无诐死之丙申封常清与战于罂子谷败绩丁酉陷东京留守李憕御史中丞卢弈等死之髙仙芝退守潼关己亥颜杲卿杀贼将克赵鉅鹿等十四郡解题曰窦革音训罂子谷在汜水西赵宋庆源府鉅鹿宋信德府也三辅记潼闗隋大业七年移闗于南北镇城门杭槛谷去旧闗四里余天授二年移近北临河为路开元十三年御制碑立于华岳祠前癸夘杀常清仙芝以哥舒翰为兵马副元帅守潼闗解题曰李匡文幸蜀记人臣为元帅自哥舒翰郭子仪房琯李光弼始事见通鑑禄山将郭秀岩冦振武子仪遣都知兵马使李光弼武锋使仆固怀恩等败之解题曰宋祁曰杜牧称安思顺为朔方节度使时郭汾阳李临淮俱为牙门都将二人不相能虽同盘饮食常睇相视不交一言及汾阳代思顺临淮欲亡去计未决旬日诏临淮分半兵东出赵魏临淮入请曰一死固甘乞免妻子汾阳趍下持手上堂曰今国乱主迁非公不能东伐岂怀私忿时邪及别执手涕泣相勉以忠义讫平剧盗实二人之力知其心不叛知其心难也忿必见短知其材益难也唐仲友曰按颜真卿所作临淮碑言天宝十三载为安思顺朔方兵马使思顺请为婚辞不获免託疾罢官哥舒翰奏归京师十四年十一月禄山反明年正月起为河东节度使又按新书汾阳以十四载十一月以节度朔方临淮以十五载正月节度太原则杜牧所载汾阳代安思顺旬日复诏临淮持节诏至临淮入请死汾阳持手上堂曰今国乱主迁非事实也临淮居京师安有欲亡去事哥舒尚守潼闗安有主迁事汾阳临淮之命相去两月亦非旬日也按李𫝊言郭子仪荐其能诏持节河东节度碑言临淮以朔方马步八千人出土门则临淮入朔方军汾阳分之兵皆当时实有之李郭不相能亦当如牧之所载汾阳弃怨举能执手上堂及别执手涕泣相勉以忠义皆事实不如是无以为李郭也其曰欲亡去相免妻子者饰词也济南太守李随单父尉贾贲平原太守颜真卿东平太守嗣吴王祗起兵讨贼解题曰济南今济南路单父宋州县平原今德州也河朔尽陷独平原城守具备使司平参军李平驰奏𤣥宗始闻乱叹曰河北二十四郡无一忠臣耶及平至帝大喜谓左右曰朕不识真卿何如人所为乃若是余见通鑑苏轼曰古之任人无内外轻重之异唐开元天宝间重内轻外当时公卿名臣非以罪责不出守郡虽藩镇帅守以为不如寺监之僚佐故郡县多不得人禄山之乱河北皆降贼独有一颜真卿而明皇初不识也此重内轻外之弊不可不为鉴贾循谋以范阳归国见杀大事记续编卷五十八大事记续编卷五十九钦定四库全书大事记续编卷五十九明王祎撰唐肃宗皇帝至德元载春正月乙卯安禄山称燕帝改元丙辰以李随为河南节度使壬戌贼将史思明陥常山颜杲卿死之邺广平等郡复䧟解题曰禄山既反至藁城常山太守颜杲卿力不能拒与长史袁履谦往迎之禄山輙赐杲卿金紫质其子弟使仍守常山杲卿归途中指其衣谓履谦曰何为着此履谦悟其意乃隂与杲卿谋起兵讨禄山参军冯䖍前真定令贾深藁城尉崔安石郡人翟万德内邱丞张通幽等皆预谋遣人语太原尹王承业宻与相应㑹颜真卿自平原遣杲卿甥卢逖潜告杲卿欲连兵断禄山后路以缓其西入之谋于是杲卿以计擒贼将李钦凑髙邈何千年千年谓杲卿曰太守欲输力王室既善其始当慎其终此郡应兵乌合难以临敌宜深沟髙垒勿与争锋俟朔方军至併力齐进传檄赵魏断燕蓟腰膂彼贼成擒矣今且声言李光弼引步骑一万出井陉且张献诚方将五郡团结兵围饶阳宜使人説献诚云足下所将皆团练之人无坚甲利兵难以当山西劲卒彼必解围遁去此亦一竒也杲卿用其计献诚果遁去杲卿乃使人入饶阳城慰劳将士并徇诸郡云大军已下井陉朝夕当至先平河北诸郡先下者赏后至者诛河北响应者十七郡皆归朝廷兵合二十余万其附禄山者范阳卢龙宻云渔阳汲邺六郡而已至德元载杲卿使其子泉明贾深献李钦凑首及何千年髙邈于京师张通幽泣请曰通幽兄陥贼乞与泉明偕行以救宗族杲卿哀而许之至太原杲卿欲自託于承业乃教以留泉明等更其表自以为功而毁短杲卿别遣使献之杲卿起兵才八日守偹未完史思明蔡希德引兵至城下杲卿告急于承业承业既窃其功拥衆不救杲卿昼夜拒战粮尽矢竭城遂陥杲卿及履谦皆被执王承业使至京师𤣥宗大喜拜承业为羽林大将军征杲卿为卫尉卿朝命未至而城已䧟杲卿至洛阳禄山数杲卿反罪杲卿瞋目骂曰汝本营州牧羊羯奴天子擢汝为三道节度使恩幸无比何负于汝而反我世为唐臣禄位皆唐有岂从汝反耶我为国讨贼恨不斩汝何谓反也臊羯狗何不速杀我禄山大怒并履谦等缚于中桥柱剐之二人比死骂不虚口颜氏一门死于刀锯者三十余人癸亥李光弼为河东节度使甲子加哥舒翰左仆射同平章事解题曰按新史志贞观八年仆射李靖三两日一至中书门下髙祖已后为宰相者必加同中书门下三品当时武帅得此者絶希今翰以左仆射同平章事盖责任方重故也及宪宗时王锷为河东节度使求兼宰相权德舆等执不可以为方镇𢃄宰相必有大忠若勲否则强不制者不得与之事乃止懿僖以后用以宠方镇虽桀贼奴材不问可以观世道矣事见通鑑南阳太守鲁炅为南阳节度使解题曰是载置襄阳南阳防御使寻升南阳为节度使置兴平节度使领上洛安康武当房陵二载废升襄阳为山南东道节度领襄邓随唐安均房金商上元废兴平节度寳应金商𨽻京畿兴元置金商都防御使贞元元年邓州𨽻都畿三年山南东道领复州十年安州𨽻奉义元和十年置唐随邓节度治唐州十一年治随州十二年废还山南东道光启升金商都防御使为节度是年罢为昭信军防御使文德赐山南东道号忠义军光化升昭信军为节度天祐赐号戎昭军増领均房又更曰武定军三年忠义军复为山南东道废武定军均房𨽻山南东道乙丑安禄山遣其子庆绪冦潼闗哥舒翰击却之二月李光弼取常山史思明救之败走真源令张廵守雍丘解题曰真源亳州县庚子贾贲与贼将令狐潮战死之三月廵败之戊辰以灵昌太守嗣吴王祗为河南节度使壬午李光弼为范阳长史河北节度使加户部侍郎河北防御使颜真卿为採访使真卿克魏郡夏四月甲午郭子仪李光弼与史思明战于九门大败之庚子克赵郡解题曰九门常山郡县或曰土门以平卢逰奕使刘正臣为节度使安东将王𤣥志为副大都䕶五月丁巳鲁炅溃于滍水以夷陵太守虢王巨为河南节度使解题曰郑樵曰滍水出汝州鲁山县东过犫县故城北疑犫后来并入叶西北过定陵入于汝定陵颕昌府舞阳也壬午郭子仪李光弼击史思明于嘉山大破之河北十余郡复降解题曰窦苹音训嘉山属定州河洛春秋光弼顿军恒阳樵採往来难赵州司户包处遂曰昔秦赵争山先居者胜宜出有膂力者五万被甲两重陌刀各一东山髙峻先令五千上设伏后出二千人山东取粮贼追之奔山上伏兵与鼓一百面山上避贼百姓壮者亦与器械令随大军贼必围山城内出五万人将二人各领二万人一将于南靣一将于北门贼营在山东其军夜出去贼三十里行张左右翼以天晓合围每二十五人为队每队置旗二皷子一围落才合则动皷子然后于城东门出一万人布掌底陈山上亦击皷而下齐攻之光弼然此计乃出人取粮贼果来袭即奔山上依前计大破贼于嘉山余见通鑑杨国忠逼哥舒翰进兵六月庚寅与贼将崔干祐战于灵寳西原大败翰降贼解题曰王师古曰翰之败虽曰制于朝廷而明皇用国忠之计置翰于死地要之翰不能守所见以畏法而行殊不知行亦死不行亦死与其行而死以败国事不若不行而死以全百万之师为国家计也使李牧赵充国李忠嗣处之吾知其必不堕姦人术中以败国殄民矣事见通鑑乙未帝西幸丁酉次马嵬杨国忠及贵妃皆伏诛解题曰按新史列传安禄山反𤣥礼谋诛杨国忠阙下不果至马嵬卒诛之余见通鑑留太子讨贼西京䧟陈希烈等降贼丙午次河池郡以剑南节度副大使崔圆为中书侍郎同平章事戊申安禄山遣其将孙孝哲入长安太子自丰宁趍灵武解题曰庚戌次丰宁见大河之险将保之㑹大风回趍灵武余见通鑑刘正臣袭范阳史思明击败之秋七月甲子帝次普安郡以宪部侍郎房琯为文部侍郎同平章事解题曰普安宋隆庆府太子亨即皇帝位于灵武尊皇帝为上皇天帝大赦改元御史中丞裴冕为中书侍郎同平章事解题曰往年𤣥宗尝欲使太子监国贵妃衘土请命而止今太子之东也又尝宣㫖传位特逡巡未敢受尔韦见素诸人懵不见事既无以启𤣥宗之断而裴冕辈急于富贵又未免陥太子于欲速之域他日永王璘之反未必不以是借口也事几一差使父父子子兄兄弟弟俱不得其正可不畏哉事见通鑑宋庠纪年通谱至德本陈长城公年号丁卯上皇以太子为天下兵马元帅都统朔方河东河北平卢节度使永王璘盛王琦丰王珙皆为诸道节度惟璘之镇解题曰按司空图诗注云禄山见诏书令诸王分镇抚膺叹曰吾不得天下矣图当时必有所闻新史通鑑皆遗阙此语余见通鑑平卢见开元二年幽州节度使解题安禄山杀妃主皇孙庚午上皇次巴西郡以太守崔涣为门下侍郎同平章事韦见素为左相解题曰巴西今绵州贼冦扶风太守兼防御使薛景仙击却之庚辰上皇次蜀郡令狐潮围雍邱张廵大破之颜真卿为工部尚书兼御史大夫郭子仪李光弼将兵至灵武八月壬午朔以子仪为武部尚书灵武长史光弼为户部尚书北都留守并同平章事光弼杀侍御史崔衆解题曰按新旧史列传时节度王承业军政不修侍御史崔衆主兵太原慢易承业光弼闻之素不平至是衆交兵于光弼衆素狂易见光弼长揖又不即交兵光弼怒收系之㑹中使至拜衆御史中丞懐其勑问衆所在光弼曰衆有罪收系之矣中使以勅示光弼光弼曰今日祗斩侍御史若宣制命斩中丞若拜宰相亦斩宰相中使惧而还翌日斩衆威振三军余见通鑑孙辅曰将帅专阃外之寄固当行法尚威以制服将士若天子所遣之使则非可以将士例待也当是时灵武初基将帅尽忠以奉王室尚虑不能起盛大之势安得为强横之态以轻朝廷也衆骄慢信有罪矣曷不论奏乞行国法而遽以军法从事朝廷方擢其人乃坚拒王命何强横之甚也光弼功髙诸将晩以谗间大节㣲亏由不能去强横之态也贼将逼雍丘张廵击破之己亥上皇命韦见素房琯崔涣奉皇帝册诣灵武九月壬子史思明䧟赵郡常山以广平王俶为天下兵马元帅京兆李泌为侍谋军国元帅府长史遣使请兵回纥解题曰叶适曰禄山始乱起于仓猝虽极可畏然未至无可经营就使巴蜀奔播灵夏单弱若处置得宜年嵗自定无故増立诸节度使次徧满四方不知天下本何甞分裂而自作分裂借回纥诸蛮兵与禄山交鬭不知夷狄本未至侵凌而召其侵凌坐此二失百六十年与之始终禄山安能壊唐唐自壊尔事见通鑑南诏陥越嶲冬十月辛巳朔日有食之癸未帝次彭原解题曰彭原今宁州初令御史谏官言事不先白大夫宰相宰相分直政事笔始鬻爵度僧尼江淮租庸使第五琦加山南等五道支度使作𣙜盐法解题曰按新史列传琦迁司金郎中兼侍御史诸道盐铁钱使盐铁名使自琦始余见通鑑以房琯招讨西京以贺兰进明为河南节度使甲申贼将令狐潮攻雍丘张廵大败之房琯及贼将安守忠战于陈涛斜败绩解题曰按新旧史列传琯分三军杨希文将南军自宜夀又刘悊将中军自武功入李光进将北军自奉天入琯身为中军先锋庚子次便桥辛丑中军北军遇贼陈涛斜战不利琯欲持重有所伺中人邢延恩促战故败琯用春秋战法以车二千乘缭营骑歩夹之贼顺风扬尘鼓譟牛皆震骇因纵火焚之人畜挠败杀四万余人存者数千而已癸卯琯又率南军即战复败希文悊并降贼余见通鑑史思明陥河北颜真卿南走十一月戊午郭子仪以回纥兵击同罗部于榆林河破之解题曰榆林河即胜州河也遣崔涣宣慰江南知选举十二月甲辰遣山南东道岭南黔中江南西道节度都使永王璘朝于蜀遂反自江陵东下淮南节度使髙适淮南西道节度使来瑱江东节度使韦陟讨之废璘为庶人解题曰山南见是年南阳节度使解题岭南元载升五府经略使为节度使领广韶循潮康泷端新封春勤罗潘髙思雷崖琼振儋万安藤治广州咸通分为东西道改曰岭南东道节度干宁号清海军黔中天寳十四载五溪经略使増领守捉使大厯四年置辰溪巫锦业都团练守捉观察处置使置辰州十二年置黔州经畧招讨观察使领黔施夷辰思费溆播南溱珍锦治黔州贞元増领奖溪元和领涪州大顺赐号武泰军节度光化溆州𨽻武贞节度又复徙治涪州江南西道至德置江东防御使治杭州干元元年置浙江西道节度使领昇润宣歙饶江苏常杭湖治昇州寻徙苏州副使治杭州二年废置观察处置都团练守捉使治苏州上元徙治宣州罢领昇州大厯元年罢领宣歙十四年合浙江东西道置都团练观察使以所管州𨽻西道建中二年合二道置节度使治润州寻号镇海军贞元三年分为二道复置都团练观察使领润江常苏杭湖睦治苏州四年江州𨽻江西大中复置镇海节度文德置忠国军节度使治湖州龙纪置杭州防御使景福元年杭州号武胜军防御使二年陞为都团练观察使寻废徙镇海节度使治杭州淮南至德元载置领扬楚滁和寿庐舒光蕲安黄申沔治扬州寻以光州𨽻淮西干元沔州𨽻鄂岳寿州𨽻淮西永泰蕲黄𨽻鄂岳建中増领泗州四年置寿州团练使兴元罢领豪寿庐升寿州为都团练观察使领寿豪庐贞元淮南复领庐寿以泗州𨽻徐泗废寿州为团练使十六年置舒庐滁和都团练使𨽻淮南元和泗州𨽻武宁节度使十三年淮南増领光州长寿増领宿州大和宿州𨽻武宁咸通増领濠州十年濠州𨽻武宁天祐废舒庐滁和都团练使置光州防御使张巡移守宁陵与睢阳太守许逺击贼大破之以巡为河南节度副使解题曰宁陵宋州县是嵗吐蕃陥威戎等军石堡等城岭南獠梁崇牵䧟容州唐肃宗皇帝至德二载春正月帝出居于彭原上皇诰宪部尚书李麟同平章事遣崔圆赴彭原河西兵马使盖庭伦杀节度使周祕度支判官崔偁平之安庆绪弑其父禄山称帝杀子建宁王倓张廵奔睢阳破贼将尹子竒刘正臣卒二月戊子帝次凤翔陇右河西安西西域之兵皆㑹李泌请先取范阳不从解题曰按新史列传李邺侯家传初帝从容问破贼期泌对曰贼掠金帛子女悉送范阳有茍得心渠能定中国耶华人为之用者独周势髙尚等数人余皆胁制偷合不出二年无冦矣陛下无欲速王者之师当务万全图久安肃宗曰何谓也曰逆胡将则史思明安守忠田干真阿史那承庆张志忠皆善战有谋今已令李光弼守太原出井陉郭子仪取冯翊入河东则思明志忠不敢离范阳常山守忠干真不敢离长安是以三地禁其四将随禄山者独承庆耳贼亦不能东南略地矣使子仪毋取华令贼得通闗中则北守范阳西救长安奔命数千里其精卒劲骑不逾年而弊我以逸待劳来避其锋去剪其疲以所徴之兵㑹扶风与太原朔方军共击之来春命建宁王为范阳节度大使北竝塞与光弼南北掎角以取范阳贼失巢穴当死河南诸将手帝然之既逹扶风旬日而安西北庭及大食宁逺诸国兵皆㑹江淮庸调亦至梁洋成都信使络绎长安人闻车驾至从贼中自拔而来日夜不絶泌请如前䇿收归檀南取范阳帝欲得长安曰战必胜攻必取何暇千里先事范阳乎泌曰必得两京则贼再强我再困且我所恃者碛西突骑西北诸戎耳若先取京师期必在春闗东早热马且病士皆思归不可以战贼得休养士徒必复南来此危道也莫若用于寒乡皆除巢穴使贼无所归帝曰朕切于晨昏之恋不能待此决矣复两京后当更图之余见通鑑郭子仪取河东郡贼将蔡希德等围太原李光弼大破走之丁酉闗西节度兵马使郭英乂及安守忠战于武功败绩安庆绪以史思明为范阳节度使解题曰贾循既死禄山以牛廷介知范阳军事今庆绪更以廷介领安阳军而思明节度范阳以其有定河北之功也余见通鑑戊戌庶人璘伏诛解题曰通鑑考异云新旧纪传实録唐厯皆不见璘败时在何地唯云璘进至当涂若在当涂不应登城望见瓜歩李白永王歌云龙盘虎踞帝王州帝子金陵访古邱似已据金陵但诸书别未有所见今按新旧传所载璘兵败于新丰遂南奔鄱阳璘败在金陵显然陆势𤣥宗遗编録亦载永王璘于江宁将为逆而考异云然何邪事见通鑑庚子郭子仪破贼于潼闗既而复败三月韦见素裴冕罢宪部尚书致仕苗晋卿为左相上皇遣使祭张九龄郭子仪败安守忠于河东夏四月戊寅朔以郭子仪为司空闗内河东副元帅庚寅郭子仪败贼将李归仁于留运桥五月癸丑子仪及安守忠战于清渠败绩解题曰窦苹音训子仪军潏水西守忠军清渠北越七日王师不进贼乘桴以逼我军子仪使壮士持陌刀于岸以俟之贼军伪遁子仪帅师逐之贼以鋭卒九千为长蛇阵守忠为首从延平门路入安太清为尾从金光门路入各四千人而以千人趣平川当官军而横击之首尾翼张前后奔冲王师不虞贼之暴至遂大溃余见通鑑丁巳房琯罢谏议大夫张镐为中书侍郎同平章事鲁炅奔襄阳张廵败尹子竒秋七月贼将䧟陜郡八月甲申崔涣罢己丑张镐兼河南节度使都统淮南诸军事解题曰旧史传镐兼河南节度使持节都统淮南等道诸军事事见通鑑新史志天寳末置天下兵马元帅都统朔方河东河北平卢节度使招讨都统之名始于此旧史志都统干元中置或总三道或总五道盖李峘以干元元年统淮南江东江西节度使则三道也李光弼以上元二年统河南淮东西山南东荆南则五道也建中初李勉以汴州节度使充河南汴州宋滑亳河阳等道都统使都统置使始于此元和中髙崇文以节度使充京西诸军都统一路都统始于此韩𢎞以节度使充淮西诸军行营兵马都统兵马都统始于此干符后又置都都统闰八月丁卯广平王俶为天下兵马元帅郭子仪副之以回纥南蛮兵讨安庆绪九月丁丑上党节度使程千里为蔡希德所执解题曰至德置泽潞节度使上元増领沁州寳应増领郑州又増领陈邢洺广德置相卫节度使治相州増领贝邢洺又増领河阳三城泽潞节度増领懐州大厯元年相卫赐号昭义军后田承嗣盗取相卫洺贝五年郑州𨽻泾原建中元年昭义节度兼领泽潞二年罢领懐卫河阳三城二年増领洺州赵州𨽻深赵贞元陈州𨽻陈许中和孟方立徙昭义于邢州而兼领潞州五州有二节度使天复合为一复领泽州壬寅广平王俶大败安守忠等于沣水癸卯复京师安庆绪奔陜解题曰按通典天寳末年盗贼奔突克复之后府库一空又所在屯师用度不足于是遣御史康云间出江淮陶鋭往蜀豪商富户皆籍其家资所有财货蓄产或五分纳一谓之率贷所收巨万计盖权时之宜其后诸道节度观察使多率税商贾以充军资杂用或于津要及市肆交易之处计钱至一千以上者皆以分数税之自是商旅多失业矣余见通鑑甲辰遣使迎上皇冬十月戊申广平王俶大败安庆绪于新店克陜郡解题曰窦苹音训新店今陜府西四十里癸丑睢阳陥张巡等死之解题曰按新旧史列传李翰张巡传巡为真源令与单父尉贾贲各召募豪杰同为义举时雍邱令狐潮举县附贼遂自将东败淮阳兵虏其衆反接在廷暂出行部淮阳囚更解縳迎贲等入潮不得归巡屠其妻子磔城上吴王祗承制授贲监察御史潮怨贲还攻雍邱贲趍门为衆躏死士乃奉巡主军祗乃举兖以东委巡经畧潮以衆四万薄城人大恐巡分千人乘城分千人为数队出身前驱直薄潮军军却积六旬大小数百战士带甲食褁疮鬬潮遂败走追之几获潮怒复率衆来城中矢尽巡縳藁为人千余被黒衣夜缒城下潮兵争射之久乃藁人还得箭数十万其后复夜缒人贼笑不设偹乃以死士五百斫潮营军大乱焚垒幕追奔十余里贼慙益兵围之巡徐谓潮曰君须此城归马三十匹我得马且出奔潮归马巡悉以给骁将约曰贼至人取一将潮怒欲战阵未成三十骑突出擒将十四斩百余级潮遁还陈留不复出七月潮率贼将攻城围四月贼常数万而巡衆才千余每战辄克于是河南节度使虢王巨屯彭城假巡先锋俄而鲁东平陥贼济隂太守髙承义举郡叛巨走临淮贼将杨朝宗谋趍宁陵絶巡饷路巡拔衆保宁陵至睢阳与太守许逺城父令姚誾等合乃遣将雷万春南霁云等领兵战宁陵北斩贼将二十杀万余人朝宗夜遁诏拜巡主客郎中副河南节度使巡籍将士有功者请于巨巨才授折冲果毅巡曰宗社尚危渠可吝赏与赀巨不听禄山死庆绪遣尹子竒将同罗突厥奚劲兵十余万攻睢阳巡励士固守日中二十战气不衰逺自以材不及巡请禀军事而居其下巡受不辞逺专治军粮战具诏拜巡御史中丞逺侍御史誾吏部郎中子竒复围城巡语其下曰吾蒙上恩贼若复来政有死尔诸君虽捐躯而赏不直勲以此痛恨乃椎牛大飨悉军战贼望兵少大笑巡逺亲皷之贼溃追北数十里其五月贼刈麦乃济师巡夜鸣皷严队若将出贼申警俄息皷贼觇城上兵休乃弛备巡使南霁云等开门径抵子竒所斩将拔旗七月复围城初睢阳谷六万斛可支一嵗而巨发其半饟濮阳济隂逺固争不听济隂得粮即叛至是食尽士日赋米一勺龁木皮鬻纸而食才千余人皆癯劣不能彀救兵不至贼知之以云冲传堞巡出钩干柱之使不得进篝火焚梯贼以钩车木马进巡辄破碎之贼服其机不复攻穿壕立栅以守士多饿死存者皆痍伤气乏巡出爱妾曰诸君经年乏食而忠义不少衰吾恨不割肌以啖衆宁惜一妾而坐视士饥乃杀以大飨坐者皆泣巡疆令食之逺亦杀僮奴以哺卒至罗雀掘鼠煮铠弩以食贺兰进明代巨节度屯临淮许叔冀尚衡次彭城皆观望莫肯救巡使霁云如叔冀请师不应遗布数千端霁云嫚骂马上请决死鬬叔冀不敢应巡复遣如临淮告急引精骑三十冒围出贼万衆遮之霁云左右射皆披靡既见进明进明曰睢阳存亡已决兵出何益霁云曰城或未下如已亡请以死谢大夫但睢阳既拔即及临淮皮毛相依理须援助何得宴安自处殊无救恤之心进明爱霁云壮士欲留之为大飨乐作霁云曰昨出睢阳将士不粒食已弥月今大夫兵不出而广设声乐义不忍独享虽食弗下咽今主将之命不逹霁云请置一指以示信归报中丞也因拔佩刀断指一坐大惊为出涕卒不食去次宁陵得城使亷坦兵三千夜冒围入贼觉拒之且战且引兵多死所至才千人方大雾巡闻战声曰此霁云等声也乃启门将士相持泣贼知外援絶围益急初进明与房琯不相协琯为相用进明为河南节度使兼御史大夫复用灵昌太守许叔冀为进明都知兵马使亦兼御史大夫虢王受代之时尽将部曲而行叔冀恃部下精鋭又名位等不受进明节制进明惧叔冀见袭又忌巡声威恐成功初无出师意衆议东奔巡逺议以睢阳江淮保障也若弃之贼乘胜鼓而南江淮必亡且帅饥衆行必不逹十月癸丑贼攻城士病不能战巡西向拜曰臣生不报陛下死为鬼以疠贼城遂陥与逺俱执子竒谓巡曰闻公督战大唿輙眦裂血靣嚼齿皆碎何至是答曰吾欲气吞逆贼顾力屈耳子竒怒以刀抉其口齿存者三四巡骂曰我为君父尔附贼乃犬彘也安得久子竒服其节将释之或曰彼守义者乌肯为我用且得衆心不可留乃与姚誾雷万春等三十六人遇害巡前后大小战四百余阵斩贼大小将三百人杀贼卒十二万人多蕃兵劲卒余见通鑑宋祁賛曰张巡许逺可谓烈丈夫矣以疲卒数万鲠其喉牙使不得抟食东南牵掣首尾豗溃梁宋间大小数百战虽力尽乃死而唐得全江淮财用以济中兴引利偿害以百易万可矣巡先死不为遽逺后死不为屈巡死三日而救至十日而贼亡天以完节付二人畀名无穷不待留生而后显也壬戌复东京安庆绪奔河北解题曰严庄挟安庆绪弃东京北度河回纥大掠东都三日姦人导之府库穷殚广平王欲止不可而耆老以缯锦万匹赂回纥止不剽叶䕶还京师帝遣羣臣劳之长乐帝坐前殿宴且劳之人赐锦绣缯器叶䕶顿首言留兵沙苑臣归料马以收范阳除残盗诏进司空爵忠义王嵗给绢二万匹余见通鑑癸亥给复凤翔五载贼党严庄降以为司农卿丁卯帝至自灵武飨于太庙三日哭十一月张镐帅五节度徇河南河东郡县皆下之十二月丙午上皇至自蜀居兴庆宫甲寅苗晋卿为中书侍郎同平章事戊午大赦以广平王俶为太尉楚王苗晋卿侍中崔圆中书令李麟同三品郭子仪司徒李光弼司空余功臣进阶赐爵加封追赠李憕颜杲卿等复诸州及官名封子九人为王乙丑史思明降以为范阳节度使归义郡王河北皆降壬申陈希烈等伏诛是嵗故妃韦氏卒置左右神武军为北牙六军及置英武军置河中节度使分剑南为东西川解题曰按方镇表至德元载置河中防御守捉蒲闗使二载升节度使领蒲晋绛隰慈号同干元虢州𨽻陜华上元同州𨽻镇国广德废为河中五州都团练使兴元复置节度领河中同绛虢陜贞元罢领陜虢四年置晋慈隰防御观察使元和罢三州𨽻河中长庆置晋慈都团练观察使太和二州𨽻节度光启赐号䕶国军又按𤣥宗初分剑南为两节度使百姓弊于调度髙适上疏曰剑南虽名东西川其实一道今裂梓遂等八州专为一节度西川可税赋者独成都彭蜀汉四州而已以四州耗残当十州之役其弊可见愿罢东川以一剑南併力从事帝不纳余见开元七年剑南节度解题唐肃宗皇帝干元元年春正月戊寅上皇加帝尊号二月乙巳上上皇尊号丁未大赦改元免今载租庸复以载为年赐文武官阶爵三月甲戌徙楚王俶为成王戊寅立淑妃张氏为皇后解题曰胡寅曰故妃韦氏无罪被废为尼尚在禁中肃宗宜如何若以家事听上皇之命则上皇无㫖使立张淑妃盖时移事变于韦氏必有悯恻之意矣至德二载韦氏卒史亡其月日干元元年三月始册张氏为后若如肃宗初问李泌之言岂至纡缓如此无乃上皇欲复韦氏久而不果此固张后辅国之所以深怨上皇者欤余见通鑑夏四月辛亥祔新主于太庙五月停采访使改黜陟使为观察使戊子张镐罢庚寅立成王为皇太子乙未崔圆李麟罢解题曰按旧史传李辅国势倾朝野宰相苗晋卿崔圆已下倾心事之唯麟正身谨事无所依附辅国不悦罢知政事余见通鑑太常少卿王玙为中书侍郎同平章事玙请置太乙坛赠颜杲卿太子太保谥忠节六月丁巳行新厯太子少师房琯贬邠州刺史解题曰通鑑作豳州误也李光弼隂图史思明思明杀节度副史乌承恩以反解题曰按新旧史列传思明外顺命内实通贼益募兵帝知之以其尝事乌承恩父知义冀其无嫌即擢承恩为河北节度副大使使图思明承恩至范阳羸服夜过诸将隂谂以谋诸将返以告思明疑未有以騐㑹承恩与中人李思敬奏事还宣恩命毕将归私第思明留承恩于馆中明当有所议帏所寝状伏二人焉承恩小男先留范阳思明令省其父夜语其子曰吾受命除此逆胡便授吾节度使矣二人呌唿而出以告思明执之探衣囊得赐阿史那承庆铁劵及光弼牒又得薄纸书数畨皆先所从反军将名贼大诟曰我何负于尔而至是耶承恩称死罪此光弼之谋也思明集将吏百姓西向大哭曰臣以十三州之地十万之兵降国家赤心不负陛下何至杀臣因榜杀承恩父子及支党二百余人囚思敬以闻帝遣使谕曰非朕与光弼意乃承恩所为杀之善也又闻三司议陈希烈等死思明惧曰希烈等皆大臣上皇弃而西既复位此等宜见劳反杀之况我今从禄山反乎诸将皆劝贼表天子诛光弼思明使耿仁智张不矜上疏请斩光弼不然且攻太原疏入于函仁智輙易去左右宻白思明执二人曰若负我耶命斩之既复召责曰仁智事我三十年今日我忘尔耶仁智怒曰人生㑹有一死须存忠节今大夫纳邪説为反逆之计纵延旬月不若早死思明大怒乱捶杀之脑流于地余见通鑑孙甫曰光弼谋思明事何不度事机不顾国体之甚耶思明罪固不容诛但能以范阳归命朝廷天子既命之节帅封之王爵矣若以其险诈之情必不可留亦必国威兵力足以制服其心赫然命将诛之何至方降国命之际乃遣人为之副介使潜结部曲图之此岂国体也况河北残冦方观国之恩信厚薄以为向背之计思明既以归顺被宠随而图之使叛者决其计此又岂事机也使思明复叛大乱两河由兹失策矣秋七月丙戌初铸当十大钱丁亥册回纥毗伽阙可汗以公主妻之八月丙辰加郭子仪中书令李光弼侍中九月庚寅命郭子仪等九节度讨安庆绪宦官鱼朝恩为观军容宣慰处置使解题曰易师之六三师或舆尸凶六五长子帅师弟子舆尸贞凶程頥曰师旅之事任当专九二既以刚中之才为上信倚必专其事乃有成功若或更使衆人主之凶之道也舆尸衆主也盖指三也又曰任将授师之道当以长子帅师二在下而为师之主长子也若以弟子衆主之则所为虽正亦凶也弟子非长者也相州之役有子仪光弼在择取焉用之则得长子之义矣衆节度纷纭而又以观军容宣慰处置之其为舆尸也甚矣其覆师非不幸也事见通鑑冬十月甲辰皇太子更名豫郭子仪破安庆绪于卫州拔之遂围邺十一月河南节度使崔光逺拔卫州十二月置浙江东西道节度使解题曰是年置浙江东道节度使领越睦衢婺台明处温治越州大厯五年废置都团练守捉及观察处置等使十四年废以所管州𨽻浙西贞元分浙江东西为二道广明升浙东道节度为义胜军节度使光启改为威胜军干宁改为镇东余见至德元载江南西道解题丁卯史思明䧟魏州平卢军乱立禆将侯希逸为军使诏以为节度副使节度使由军士废立自此始唐肃宗皇帝干元二年春正月己巳朔羣臣上尊号史思明称燕王三月壬申史思明救邺九节度之师溃史思明杀安庆绪寻还范阳甲午兵部侍郎吕諲同平章事乙未苗晋卿王玙罢京兆尹李岘为吏部尚书舍人李揆为中书侍郎户部侍郎第五琦并同平章事丙申郭子仪为东畿等道兵马元帅东京留守殿中监李辅国专掌禁兵口为制敕李岘陈其乱政夏四月壬寅制罢口敕诸务各归有司解题曰按旧史列传李辅国每日于银䑓门决天下事须处分便称制敕禁中符印悉佩之出入纵有敕辅国押署然后施行余见通鑑史思明称帝改元囬纥毗伽阙可汗死子登里可汗立五月辛巳李岘贬为刺史秋七月召郭子仪还辛巳以子越王系为天下兵马元帅李光弼副之辛卯爵朔方节度副使仆固懐恩大宁郡王八月乙巳襄州将康楚元等逐刺史九月䧟荆州戊辰铸当五十大钱汴滑节度使许叔冀降于史思明李光弼退守河阳庚寅思明䧟东京冬十月乙巳光弼败之于河阳解题曰汴滑节度见至德元年河南节度解题十一月庚午第五琦贬为刺史十二月乙巳康楚元伏诛史思明遣兵冦陜州神策军将卫伯玉败之唐肃宗皇帝上元元年春正月辛巳加李光弼太尉中书令四月戊申襄州军乱己未以陜西节度使来瑱为山南东道节度使讨平之解题曰晁补之曰去年襄州逐刺史今年襄州杀节度使将吏逐帅阻兵自此始时大冦嗣兴余党未殄朝廷置不暇问譬方搏虎救噬而豺攘其猪舍之宜也然因是以萌藩镇戕主帅擅相立之患惜哉事见通鑑是月彗星出于娄胃夏闰四月辛酉朔彗星出于西方丁卯加河东节度使王思礼司空解题曰不为宰相而拜三公自是始己卯改元解题曰旧纪星文变异大赦改元宋庠纪年通谱纪年建号不能无袭然必异代他姓失于详讨至若本朝旧朔无容忘悮而帝中兴未几复用祖宗之年与晋元帝魏孝武同弊实一朝之巨失焉五月丙午太子太傅苗晋卿为侍中壬子吕諲罢癸丑以京兆尹刘晏为户部侍郎度支铸钱盐铁等使六月乙丑凤翔节度使崔光逺破羌浑党项诏开元干元钱一当十当五十钱当三十秋七月丁未李辅国迁上皇于西内刑部尚书颜真卿帅百僚问起居坐贬解题曰苏轼曰鲁公湖州放生池碑载其所上表云一日三朝大明天子之孝问安侍膳不改家人之礼鲁公知肃宗有愧于是也故以此陈孰谓公区区于放生者哉事见通鑑丙辰开府仪同三司髙力士流巫州八月庚午以卫伯玉为神策军节度使九月以邠宁鄜坊节度使郭子仪为诸道兵马都统自朔方取范阳事沮不行解题曰鱼朝恩素害子仪之功因其邺城失律遂加譛诉既解其兵柄而授之李光弼矣及河洛再䧟西戎侵逼始授子仪邠宁鄜坊两节度然尚居京师也至是起为诸道兵马都统使率禁军及河西河东镇兵由邠宁朔方大同横野径趋范阳可谓庙算矣而复为朝恩沮止迄使范阳不可取而他日仆固懐恩遂树李懐仙以胚祸根岂不惜哉余见通鑑冬十一月甲午宋州刺史刘展反䧟扬润昇等州李光弼拔懐州擒贼将安太清唐肃宗皇帝上元二年春正月癸卯史思明改元乙卯刘展伏诛二月己未奴刺党项冦寳鸡侵凤州戊寅李光弼及史思明战于北邙败绩河阳懐州䧟解题曰按新旧史列传思明使谍宣言贼将士皆北人讴吟思归观军容使鱼朝恩信然屡上贼可灭状朝㫖令光弼速收东京光弼固言贼锋尚鋭未可轻动朔方节度使仆固懐恩雄毅寡言而刚决犯上始居偏禆意有不合虽主将必诟折麾下皆蕃汉劲卒恃功多不法郭子仪每事优容之行师用兵倚以辑事及光弼代子仪持法严少假贷初㑹军汜水朔方将张用济后至斩纛下懐恩常邑邑不乐又害光弼之功潜附朝恩言贼可灭由是中使督战光弼不得已令李抱玉守河阳出师次北邙光弼使传山阵懐恩请阵诸原光弼曰有险可以胜可以败阵于原败斯殱矣懐恩不从贼据髙原以长㦸七百壮士执刀随之委物伪遁懐恩军争剽获伏兵发官军大溃军资器械并为贼所有光弼度河保闻喜抱玉弃河阳光弼请罪帝以懐恩违令覆军优诏召入朝抗表请罪诏释之余见通鑑癸未李揆贬袁州长史河中节度使萧华为中书侍郎同平章事三月甲午史思明遣其子朝义冦陜州卫伯玉败之戊戍史朝义弑其父思明称帝解题曰按姚汝能禄山事迹平致美蓟门纪乱朝义杀思明以张通儒为燕京留守寻为髙鞠仁所杀推阿史那承庆为留守承庆与鞠仁接战不敌奔潞县鞠仁令城中杀胡者皆重赏于是羯胡尽殪其衆复以鞠仁为燕京都知兵马使五月朝义以李懐仁为范阳节度自春至夏相杀者四五余见通鑑李光弼罢副元帅开府侍中河中节度使夏四月己未吏部侍郎裴遵庆为黄门侍郎同平章事五月梓州刺史段子璋反寻伏诛史朝义将令狐彰降甲午以滑卫为节度使解题曰滑卫节度是年置领滑卫相魏贝博广德増领亳更号滑亳节度増领德州卫𨽻泽潞析相贝置防御魏博节度大厯四年増领陈七年为永平节度十一年増领宋泗十四年増领汴颕建中増领郑析宋亳颕别置节度泗𨽻淮南兴元汴𨽻宣武贞元元年更号义成军増领许州三年许𨽻陈许长庆领颕州光启改为宣义军庚子以李光弼为河南副元帅太尉侍中都统河南等五道行营镇泗州解题曰按新旧史纪传光弼都统河南淮南东西山南东道荆南五道节度行营通鑑増江南西浙江东西为八道今从纪传秋七月癸未朔日有食之既大星皆见八月癸丑朔李辅国为兵部尚书九月甲申置道场于三殿解题曰三殿在东内韦述两京记宋敏求长安志云即麟德殿此殿三靣故以为名壬寅去尊号及年号以建子月为嵗首月以斗所建辰为名建子月丁亥刘晏贬通州刺史戊子御史中丞元载为户部侍郎度支盐铁铸钱等使己亥帝朝上皇于西内建丑月平卢范阳相攻连年援絶侯希逸引兵而南唐肃宗皇帝寳应元年建寅月李光弼克许州建卯月癸丑河东杀其节度使邓景山请以都知兵马使辛云京为代从之乙丑河中行营兵乱杀其节度使都统诸道李国贞于綘杀镇西北庭节度使荔非元礼于翼城请以禆将白孝德为代从之解题曰翼城綘州县辛未爵郭子仪汾阳郡王知朔方河中北庭潞仪泽沁节度行营兴平定国军副元帅建辰月戊申萧华罢户部侍郎元载同平章事建巳月壬子楚州献定国寳玉十有三帝不豫命皇太子监国皇后恶李辅国召太子欲图之太子不许乃与越王系谋之丁卯皇后召太子入宫飞龙副使程元振以告辅国辅国止太子无入率兵杀系及兖王僴幽皇后于别殿是夜帝崩于长生殿杀后己巳皇太子豫即皇帝位解题曰长生殿长安志在东内甲戌以子奉节郡王适为天下兵马元帅郭子仪罢副元帅解题曰帝即位六日而子仪罢副元帅由程元振之譛也通鑑不书阙也乙亥李辅国号尚父程元振为监门卫将军知内侍省事五月庚辰郭子仪诛綘州乱军壬午李辅国为司空兼中书令爵李光弼临淮郡王甲申以侯希逸为平卢淄青节度使解题曰至德元载置青宻节度使领北海髙宻东牟东莱治北海置郓齐兖都防御使治齐州干元元年青宻増领滑濮二年増领淄沂海以滑𨽻汴滑濮𨽻郓齐兖升郓齐兖为节度使上元置淄沂节度使领淄沂沧德棣平卢节度侯希逸保青州授青宻节度使废淄沂节度并所管州号淄青平卢节度増领徐州广德沧德𨽻魏博寳应郓兖濮徐𨽻河南登莱沂海泗𨽻淄青平卢大厯十年淄青平卢领德州十一年领郓曹濮徐兖以泗州𨽻永平建中废节度使置淄青都团练观察使领淄青登莱齐兖郓置曹濮都团练观察使兴元废复淄青平卢节度领青淄登莱齐兖郓徐海沂宻曹濮贞元徐州𨽻徐泗元和十四年领青淄齐登莱置郓曹濮节度沂海观察使领沂海兖宻十五年郓曹濮号天平军长庆升沂海为节度太和元年齐州𨽻横海二年淄青平卢増领𨽻八年废沂海为观察使大中复为节度咸通三年沂海増领徐州五年天平増领齐棣沂海罢领徐十三年淄青平卢复领齐棣干宁沂海号泰宁军大小钱皆当一李光弼使兖郓节度使田神功击史朝义于宋州大破之解题曰兖郓节度见是年平卢淄青节度使解题封子二人为王追复庶人王氏为皇后六月辛亥追废皇后张氏越王系兖王僴为庶人乙未李辅国罢元帅行军司马以程元振为元帅行军司马辛酉辅国罢中书令封博陆王乙亥以刘晏为户部侍郎京兆尹度支转运盐铁等使秋八月袁晁反于台州徙封适为雍王九月庚辰来瑱为兵部尚书同平章事仍为山南东道节度使乙未程元振加骠骑大将军兼内侍监冬十月辛酉雍王适㑹诸道及回纥兵讨史朝义加朔方节度使仆固懐恩同平章事领节度行营以副之解题曰按新旧史列传代宗立程元振自谓于帝有功忌宿将难制离构百计因罢郭子仪副元帅加实户为肃宗山陵使子仪惧谗且成尽裒肃宗所赐诏勅千余篇上之因自陈诉初帝与子仪同患难复两京至是悔悟眷礼弥重史朝义尚盗洛帝欲使副雍王率师东讨为朝恩元振交訾之乃止余见通鑑壬戌盗杀李辅国乙亥雍王适大败史朝义于横水复东京解题曰窦苹音训横水在洛阳北郊十一月丁丑史朝义将薛嵩以相卫洺邢张忠志以恒赵深定易等州降皆已受代仆固懐恩复其位丁酉以忠志为成德节度使赐姓名李寳臣解题曰成德节度是年置领恒定易赵深广德増领冀州大厯増领沧州建中罢置恒冀都团练观察使深赵都团练观察使兴元废二观察复置节度使领恒冀赵深贞元増领德棣元和德棣𨽻横海天祐更号武顺军己亥以仆固懐恩为左仆射中书令朔方河北副元帅是嵗召李泌大事记续编卷五十九大事记续编卷六十钦定四库全书大事记续编卷六十明王祎撰唐代宗皇帝广德元年春正月癸未刘晏为吏部尚书同平章事壬寅流来瑱于播州寻杀之史朝义奔幽州其将田承嗣以莫州李懐仙以范阳降朝义自杀闰月以薛嵩为相卫节度使懐仙为卢龙节度使承嗣为魏博都防御使仆固懐恩恐贼平宠衰故留嵩等以为党援朝廷因而授之解题曰按新史藩镇传承嗣降于仆固玚厚以金帛反间玚将士玚虑下生变即约降承嗣诈疾不出玚欲驰入取之承嗣列千刀为备玚不得志余见通鑑相卫节度使见干元二年汴滑解题又按方镇表置魏博防御领魏博贝瀛沧治魏州是年升节度使増领德贝𨽻洺相大厯増领澶州十年瀛𨽻卢龙沧𨽻义武德𨽻淄青平卢十一年领衞相洺贝贞元置横海节度领沧景大和元年増领齐州三年更号齐沧德节度四年省景州五年赐号义昌军天祐魏博号天雄军藩镇传序曰安史乱天下至肃宗大难略平君臣皆幸安故瓜分河北付授叛将䕶养孽萌以成祸根乱人乘之遂擅署吏以赋税自私不朝献于廷效战国肱髀相依以土地传之子孙胁百姓加锯其颈利憷逆污遂使其人自视犹羌狄然一冦死一贼生讫唐亡百余年卒不为王土当其盛时蔡附齐连内裂河南地为合从以抗天子杜牧至以山东王不得不王霸不得不霸贼得之故天下不安又曰厥今干戈朽铁钺钝含引混贷煦育逆孽殆为故常而执事大人曽不厯筭周思以为宿谋方且嵬岸抑扬自以为广大繁昌莫已若也呜唿其不知乎其俟蹇硕颠倾而后为之支计乎且天下几里列郡几所自河以北蟠城数百角奔为冦伺吾人顦顇天时不利则将与其朋伍骇乱吾民于掌股之上今者及吾之壮不图擒取乃偷处恬逸以为后世子孙背胁疽根此复何也议者曰倔彊之徒吾以良将劲兵为衘䇿髙位美爵充饱其腹安而不挠外而不拘犹豢虎狼而不拂其心则忿气不萌此大厯贞元所以守邦也何必疾战焚煎吾民然后为快也愚曰大厯贞元之间有城数十千百卒夫则朝廷贷以法故于是濶视大言自植一家破制削法角为尊奢天子不问有司不呵王侯通爵越録受之觐聘不来几杖扶之逆息虏嗣皇子嫔之地益广兵益彊僣拟益甚侈心益昌土田名器分划大尽而贼夫贪心未及畔岸滛名越号走兵四略以饱其志赵魏燕齐同日而起梁蔡吴蜀跻而和之其余混澒轩嚻欲相效者往往而是运遭孝武前英后杰夕思朝议故能大者诛鉏小者恵来大抵生人油然多欲欲而不得则怒怒则争乱随之是以教笞于家刑罚于国征伐于天下裁其欲而塞其争也大厯贞元之间反此提区区之有而塞无涯之争是以首尾指支几不能相运掉也凡今者不知非此而反用以为经将见为盗者非止于河北而已呜唿大厯贞元守邦之术永戒之哉余见通鑑三月山南东道兵马使梁崇义据襄州甲辰以为留后解题曰晁补之曰代宗时连遭大丧寇亦未殄崇义之罪不惟不暇讨遂因以节与之姑息之政始于此矣按刘裕平原口向建康以孟昶为长史总摄后事及讨司马休之以刘道怜监留府事皆留后之任也李林甫领陇右节度副大使杜希望始知留后事见通鑑辛酉葬泰陵庙号𤣥宗庚午葬乔陵庙号肃宗迁献懿二祖于夹室夏四月庚辰李光弼奏擒袁晁六月癸酉礼部侍郎杨绾请罢明经进士察孝亷解题曰胡寅曰绾初议请县令察孝亷取行着乡闾学知经术荐之于州刺史考试升之于省是犹彷彿乡举里选之意及上贡举条目则徒有问经对策之目而无县察州升之文或者犹沮止之建议之难如此事见通鑑庚寅以田承嗣为节度使秋七月壬寅上尊号壬子改元册回纥可汗吐蕃尽取河西陇右之地解题曰新史地理志唐地东西九千五百一十一里南北一万六千九百一十八里天寳盗起中国用兵而河西陇右不守䧟于吐蕃至大中咸通始复陇右干符以后天下大乱至于唐亡然举唐之盛时开元天寳之际东至安东西至安西南至日南北至单于府盖南北如汉之盛东不及而西过之自古为天下者务广德而不务广地德不足矣地虽广莫能守也呜唿盛极必衰虽曰势使之然而怠忽骄满常因盛大可不戒哉事见通鑑八月仆固懐恩反于汾州九月壬戌遣裴遵庆谕之不受命乙丑泾州刺史髙晖降于吐蕃冬十月辛未吐蕃冦武功奉天壬申以雍王适为闗内兵马元帅郭子仪副之丙子帝幸陜州解题曰按新旧史列传自变生仓卒天下皆咎程元振又以郭子仪复立功不欲天子还京説帝都洛阳帝可其计子仪奏曰雍州古称天府地方数千里带甲十余万兵强士勇雄视八方秦汉因之卒成帝业故髙祖先入闗定天下太宗以来居洛亦鲜先帝兴朔方诛庆绪陛下席西土戮朝义虽天道助顺亦地势则然比土蕃慿陵而不能抗者以六军皆市井人窜虚名逃实赋及驱以就战百无一堪又宦竖掩迷庶政荒夺遂令陛下徬徨暴露斯委任失人岂秦地非良哉今道路流言咸谓且都洛阳洛阳自大盗以来焚埃略尽百曹榛荒畿内不满千户人烟断絶千里萧条何以奉万乘牲饩供百官次舍哉陛下意者不以京畿新罹剽蹂国用不足乎昔卫为狄灭文公庐于曹衣大布之衣大帛之冠卒复旧邦况赫赫天子躬俭节用宁为一诸侯下哉愿斥素餐去冗食掩阉寺任直臣薄征弛役䘏隐抚鳏委宰相以简贤任能付臣以训兵御侮则中兴之功日月可冀惟时迈亟还以幸天下帝得奏泣谓左右曰子仪真社稷臣也可亟还京师此疏与王导説元帝不可迁都意同可谓系唐之安危矣通鑑不载戊寅吐蕃入京师立广武王承宏为帝改元癸巳吐蕃溃郭子仪复京师十一月辛丑朔太常博士柳伉上疏论程元振诏削元振官爵放归田里十二月甲午帝至自陜州鱼朝恩为天下观军容宣慰处置使总禁兵乙未苗晋卿裴遵庆罢检校礼部尚书李岘为黄门侍郎同平章事丙申放承宏于华州吐蕃䧟松维保及西山诸州解题曰按通鑑䧟松维保三州及云山新笼城又按唐茂州号西山中北路管内有松翼静宕悉当维保霸恭十州威戎通化两军后分维保霸通化为南路唐代宗皇帝广德二年春正月壬寅流程元振于溱州癸卯合剑南东西川为一道解题曰合剑南东西川为一道偹吐蕃也乙卯立雍王适为皇太子戊午郭子仪兼河东副元帅河中节度使癸亥刘晏李岘罢散骑常侍王缙为黄门侍郎太常卿杜鸿渐为兵部侍郎同平章事二月仆固懐恩军溃奔灵武以李光弼为东都留守光弼归徐州解题曰张唐英曰王忠嗣曰假如明主见责岂失一金吾羽林而归宿卫其次岂失一黔中上佐又鱼朝恩遣人发郭子仪父墓子仪入朝中外甚忧子仪入言臣久在军中不禁兵士残人坟墓多矣此臣不忠不孝所致朝廷乃安以忠嗣子仪而观光弼之识浅矣事见通鑑三月己酉以太子賔客刘晏为河南江淮转运使夏五月癸丑初行五纪厯郭子仪请罢诸节度自河中始六月庚辰罢其节度使解题曰胡寅曰子仪忠谋为国反见黜削不明之君胡可与言哉是时河南诸镇兵罢之易尔若河北不受命子仪必有以处之代宗一切不问而独罢河中此乃鱼朝恩计也朝恩屯兵守渭桥鄠县若朝廷从子仪所请则渭桥鄠县之兵必还禁旅不得外屯矣故为是谓可以抑子仪不知于子仪无损而国计则大谬矣赦仆固懐恩以为太保中书令不受命秋七月庚子初税青苗给百官俸解题曰按新史食货志大厯元年诏天下苗一畆税钱十五市轻货给百官手力课以国用急不及秋方苗青即征之又有地头钱每畆二十通名为青苗钱畆加一倍而地头钱不在焉己酉临淮武穆王李光弼薨解题曰张耒曰光弼提孤军与安史健虏百鬬百胜其治军行兵风采出子仪之右而当时诸将皆望风伏子仪如敬君父而光弼之任彭城诸将已不为之使子仪能使吐蕃谓父而史思明乃请诛光弼大抵光弼之实不及子仪之名子仪安坐而有余光弼驰骋而不足甞思其故子仪之为人至诚不欺其胷中洞然大人也故静则人安其德动则人伏其义光弼用乌承恩使袭史思明此虽狡夫猾虏之常态意其人雄悍慓勇而中有不可保信者市井之智盗贼之谋有时而用也不然何以召思明之侮而田承嗣之膝独为子仪屈欤事见通鑑八月丙寅王缙都统河南淮南山南东道节度行营仆固懐恩引回纥吐蕃入冦郭子仪屯奉天九月剑南节度使严武破吐蕃当狗城冬十月仆固懐恩等逼奉天寻自溃冬十二月乙丑衆星陨是嵗吐蕃䧟凉州户二百九十余万口一千六百九十余万唐代宗皇帝永泰元年春正月癸巳朔改元解题曰宋庠纪年通谱永泰本齐明帝年号三月庚戌吐蕃请和夏五月平卢兵马使李懐玉逐侯希逸秋七月壬辰以懐玉为留后赐名正己时李寳臣田承嗣薛嵩李懐仙自署将吏不供贡赋交结梁崇义及正己朝廷姑息不能复制八月庚辰王缙为河南副元帅九月庚寅朔置髙座讲仁正经仆固懐恩与吐蕃杂虏入冦解题曰叶适曰独孤及言减江淮山南诸道兵以赡国用谓今天下惟朔方闗西有吐蕃仆固之虞邠匡凤翔之兵足以当之自此东泊海南至番禺西尽巴蜀无䑕窃之盗而兵不为解倾天下之货竭天下之谷以给不用之军为无端之费自可以粮储屝屦之资充疲人贡赋嵗可以灭国租半陛下迟疑于改作率土之患日甚一日此正肃代之间无故变天下皆为兵之实録也事见通鑑丁酉仆固懐恩死冬十月吐蕃退至邠州复与回纥入冦郭子仪挺身见回纥使击吐蕃癸酉子仪大破吐蕃于灵䑓西原闰十月辛卯朔方副将李懐光克灵州辛亥剑南西山兵马使崔宁杀其节度使郭英义解题曰宁本崔旴后赐名宁唐末赐姓名猥多假子名氏尤为淆乱今皆归一其赐姓名无闗于大体者不载事见通鑑十二月戊戌流华原令顾繇于绵州唐代宗皇帝大厯元年春正月乙酉复补国子学生丙戌户部尚书刘晏为都畿河南等道转运常平盐铁铸钱使侍郎第五琦为京畿闗内等道转运等使分理财赋解题曰按方镇表至德元载置东畿观察使领懐郑汝陕干元元年陜𨽻陜虢华汝𨽻豫许汝二年置陜虢华节度使上元元年改为陜西节度寻置观察都防御使二年罢领华广德元年懐𨽻昭义増领虢二年罢大厯复置领汝州建中二年置河阳三城节度以东畿观察使兼之领懐郑汝陜寻置使増领卫州亦曰懐卫节度四年罢观察置东畿汝州节度贞元元年废置都防御使増领唐邓置陜虢都防御观察陆运使罢河阳节度置都团练使二年升东都畿汝州防御使为都防御观察使三年唐邓𨽻山南东道五年罢观察使置都防御使汝州别置防御使十二年复置河阳懐节度治河阳元和三年罢东都畿汝州都防御使九年河阳节度増领汝十三年汝𨽻东畿复置东畿汝州都防御使罢河阳节度大和三年罢陜虢都防御使开成元年复置都防御使观察使㑹昌三年复置河阳节度四年増领泽州中和升陜虢防御观察使为节度光启置东畿观察兼防遏使三年升为佑国军节度龙纪赐陜虢节度为保义军节度干宁汝𨽻忠武光化复置东畿观察使兼防遏使罢佑国军河阳节度罢领泽州天祐罢东畿观察防遏使又按方镇表至德置京畿节度使领京兆凤翔同岐金商是年金商岐𨽻兴平凤翔同𨽻商州上元华州置镇国节度亦曰闗东节度寳应废京畿广德罢镇国二年置京畿观察使建中置京畿商州节度兴元罢京畿以同州为奉诚军节度领同晋慈隰是年罢华州置潼闗节度贞元九年罢干宁元年干州置威胜军节度二年升同州为匡国军节度光化元年华州置镇国军节度领华同三年罢天复升陇州防御为保胜军节度天祐元年以京畿置佑国军节度领金商三年罢匡国军置义胜军节度领耀鼎元载令百官论事先白长官宰相刑部尚书颜真卿争之二月乙未真卿坐贬壬子以杜鸿渐为山南西道剑南东西川副元帅西川节度使解题曰按方镇表至德置山南西道防御守捉使干元置兴凤都团练守捉使广德升山南西道节度寻为观察使领梁洋集壁文通巴兴凤利开渠蓬建中元年升节度兴元二年増领果阆光启元年升兴凤防御使置武定节度二年升兴凤感义军节度使文德感义増领利州大顺武定増领阶扶景福増领果州干宁更感义曰昭武军光化元年蓬壁𨽻武定三年巴州置防御使天复二年昭武罢领利州三年置利州节度天祐二年山南西道罢领巴渠开升为三州团练观察使三年利州増领阆陵荣果蓬通更号利阆节度置兴文节度领兴文集壁秋八月壬寅以茂州刺史崔宁为成都尹节度行军司马甲辰鱼朝恩判国子监事解题曰按新史宦者传鱼朝恩怙贵诞肆凡诏㑹羣臣计事折愧坐人出其上虽元载辩彊亦拱黙唯礼部郎中相里造殿中侍御史李衎酬诘徃返未始降屈朝恩不怿黜衎以动造又谋将易执政以震朝廷乃㑹百官都堂且言今水旱不时屯军馈运困竭天子卧不安席宰相何以辅之不逺避贤路尚何頼乎宰相俛首坐皆失色造徙坐从之因曰隂阳不和五谷踊贵皆军容事宰相何预哉且军帑不散故天降之沴今京师无事六军可相维镇又屯十万馈粮所以不足百官无稍食军容为之宰相行文书而已何所归罪朝恩拂衣去曰南衙朋党且害我余见通鑑冬十月乙未帝生日节度使献金帛为夀十一月甲子改元十二月己亥彗星出于瓠瓜癸卯同华节度周智光反解题曰同华节度使见元年京畿解题唐代宗皇帝大厯二年春正月郭子仪讨周智光甲子伏诛夏六月召杜鸿渐还秋七月丙寅以崔宁为西川节度使九月吐蕃围灵州郭子仪屯奉天唐代宗皇帝大厯三年春二月庚子以后宫独孤氏为贵妃三月乙巳朔日有食之夏四月崔宁入朝泸州刺史杨子琳入成都宁还镇五月乙卯追号齐王倓为皇帝六月壬辰幽州兵马使朱希彩等杀李懐仙自为留后秋七月剑南留后崔寛克成都八月吐蕃冦灵州王缙兼河东节度使九月士申郭子仪移屯奉天冬十一月以朱希彩为幽州卢龙节度使十二月己酉徙邠宁节度马璘为泾原节度使解题曰按方镇表大厯三年置泾原节度使五年遥领郑颕十四年郑𨽻永平贞元领四镇北庭行军节度元和増领行渭州干宁号彰义军増领渭武唐代宗皇帝大厯四年夏六月戊申王缙罢副元帅都统解题曰新纪广德二年王缙都统河南等道节度行营永泰元年王缙为河南副元帅通鑑载其为都统而为副元帅则不书至是年乃书缙表让副元帅何也郭子仪兼邠宁节度使解题曰按方镇表邠宁节度干元置领邠宁庆泾原鄜坊丹延上元罢领鄜坊丹延大厯三年罢十四年复置邠宁庆节度大中五年増领武州光启号静难军时元载患吐蕃故徙马璘以四镇北庭兵镇泾州子仪以朔方兵镇邠州未几议城原州移京西军戌之而移子仪于泾不从解题曰按凌凖邠志初吐蕃既退诸侯入觐是时马公镇西川四镇兼邠宁李公军泽潞以防秋军盩厔元载使人讽诸将责己曰今中外未宁公执国柄有年矣安危大计一无所闻如之何载莞然曰安危系于大臣非独宰相也先王作兵置之四境所以御戎狄也今内地无虞朔方军在河中泽潞军在盩厔王畿之内岂假是耶必令损益须自此始郭李曰宰相但图之载曰今若徙四镇于泾朔方于邠泽潞于岐则三边有偹三贤之意何如三公曰惟所指挥三月诏马公领泾原寻以郑颕资之李公兼领山南犹以泽潞资之郭公兼领邠宁以河中资之朔方军自此大徙于邠郭公虽统数道军之精甲悉聚邠府其子弟分居蒲灵通鑑考异三年立此议四年子仪迁邠秋九月吐蕃冦灵州冬十一月杜鸿渐罢丙子左仆射裴冕同平章事十二月戊戌冕薨唐代宗皇帝大厯五年春三月癸酉鱼朝恩伏诛解题曰李德裕穷愁志元载之图鱼朝恩也以崔昭尹神州俾昭日诣苑中以牢醴为朝恩馔因与北门大将军王驾鹤等结欢共筹隂计又按柳抗疏悉出内使𨽻诸州持神策兵付大臣及诛朝恩赦释其党与曰北军将士皆朕爪牙并宜仍旧勿有忧惧是北军未尝不可收也及以范希朝为神䇿京西行营节度使欲收其柄而不可得矣余见通鑑己丑罢度支使以宰相领之亦罢诸道转运常平盐铁使夏四月庚子湖南兵马使臧玠杀其团练使崔灌解题曰按方镇表至德置衡州防御使领衡涪岳潭郴邵永道干元元年罢领郴二年涪𨽻荆南岳𨽻鄂岳上元废广德置湖南都团练观察处置等使领衡潭邵永道中和升为钦化军节度光启改为武安以王缙为门下侍郎同平章事彗星出于五车五月己卯出于北方冬以李泌为江西观察判官解题曰按方镇表干元置洪吉都防御团练观察处置使领洪吉䖍抚袁上元増领信州广德更号江南西道建中升为节度贞元元年废置都团练观察使四年増领江咸通升镇南军节度干符废置江南西道观察使龙纪复镇南军节度唐代宗皇帝大厯六年春三月容管经略使王翃擒梁崇牵平容州解题曰按方镇表天寳置容管经略领容白禺牢绣党窦亷义欝林汤岩办平琴十四州干元増都防御使上元升观察使建中元年増领顺藤二年省平琴元和办𨽻岭南岩𨽻桂管省汤咸通废以所管十一州𨽻邕管未几复干宁升宁逺军容州之䧟十七年矣至是始平事见通鑑夏五月戊申杀殿中侍御史陆珽成都府司録李少良大理评事韦颂秋八月丙子以浙西观察使李栖筠为御史大夫解题曰按新史列传元载当国久益恣横代宗不能堪隂引刚鲠大臣自助欲收纲权以黜载㑹御史大夫敬括卒即召栖筠与河南尹张延赏择可为大夫者延赏先至遂代括㑹李少良陆珽等上书劾载隂事诏御史问状延赏称疾不敢鞫少良珽覆得罪死帝殊失望出延赏为淮南节度使拜栖筠为御史大夫始栖筠见帝敷奏明辩不阿附帝心善之故制自中授中外竦然余见通鑑是嵗以尚书右丞韩滉为户部侍郎判度支唐代宗皇帝大厯七年秋幽州卢龙将杀朱希彩经略副使朱泚自称留后冬十月辛未以泚为节度使唐代宗皇帝大厯八年春正月薛嵩卒其叔父㠋自为昭义留后解题曰昭义见至德二年上党节度使解题相䑓志薛嵩统相卫邢洺治相州号昭义军田承嗣统贝博沧瀛治魏州赐军号天雄承嗣以诈力动朝廷又建其军为大都督府帅即授长史嵩死弟萼为裴志清所逐以衆归承嗣于是相统于魏迁昭义军于潞州后又徙昭义于邢州河朔人号邢相曰东昭义潞曰西昭义余见通鑑二月戊申司空田承嗣进太尉秋八月己未吐蕃冦灵州朱泚遣其弟滔将兵防秋泾州解题曰按新旧史列传泚使滔将劲兵三千请率先诸军备塞安史后山东虽外臣顺实傲肆不庭泚首效欵帝嘉之持诏勒兵贯王城而出置酒开逺门饯之通鑑谓将五千精骑今从本传九月壬午循州刺史哥舒晃杀岭南节度使吕崇贲以反冬十月壬寅朔方兵马使浑瑊及吐蕃战于宜禄败绩马璘败吐蕃于潘原解题曰宜禄邠州县潘原泾州县旧史吐蕃传吐蕃之衆自潘口东分为三道一趍陇州一趍汧阳之东一趍钓竿原唐代宗皇帝大厯九年春三月永乐公主许适田承嗣之子华夏六月癸未胡僧不空卒赠司空肃国公秋九月朱泚入朝唐代宗皇帝大厯十年春正月田承嗣诱昭义兵马使裴志清逐薛蕚承嗣䧟相州朱泚请留以滔知幽州卢龙留后解题曰按新史列传泚之来滔摄后务稍稍剪落泚牙角泚自知失权为滔所卖不得志乃请留京师帝因授滔节度留后分防秋兵使各有统河阳永平兵郭子仪统之决胜军杨猷兵李抱玉主之淮南凤翔兵马璘主之汴宋淄青兵泚主之癸丑田承嗣䧟洺州乙卯崔宁大破吐蕃于西山二月乙丑田承嗣䧟卫州辛未封子十二人为王河阳军乱逐三城使常休明三月甲午朔陜州军乱逐观察使李国清夏四月贬田承嗣为永州刺史癸未遣河东节度使薛兼训及诸道兵讨之五月乙未磁州降六月甲戌李寳臣及田承嗣战于冀州败之秋九月吐蕃入冦凤翔节度使李抱玉及马璘败之解题曰按方镇表上元置兴凤陇节度建中号保义军贞元领临洮军使元和升陇右经略使为节度复旧名増领灵䑓良原崇信三镇大中四年领秦州五年陇州置防御使咸通秦州𨽻天雄军冬十月辛酉朔日有食之甲子昭义留后李承昭大破田承嗣兵于清水既而承嗣行反间李正己李寳臣遂不用命丙寅贵妃独孤氏薨丁卯追册为皇后十一月丁酉瀛州降丁未岭南节度使路嗣恭克广州哥舒晃伏诛唐代宗皇帝大厯十一年春正月辛亥崔宁奏大破吐蕃二月赦田承嗣三月李栖筠卒解题曰按新史列传帝比比欲召相惮载輙止然有进用皆宻访焉多所补助栖筠见帝依违不断亦内忧愤卒夏五月汴宋都虞候李灵曜杀兵马使孟鍳六月戊午以灵曜为留后灵曜复反秋八月诏淮南节度使李忠臣等讨之冬十月田承嗣遣兵救之不克甲寅灵曜伏诛解题曰汴宋见天寳十四载河南节度使解题按方镇表淮西节度至德置领义阳弋阳颍川荥阳汝南干元元年増领陈颕亳别置豫许汝节度二年废陈颕亳𨽻陈郑是年复置领申光夀安沔蕲黄上元二年増领陈郑颕亳汴曹宋徐泗寻以亳𨽻滑卫徐𨽻兖郓寳应元年増领许隋唐郑州𨽻泽潞颕汴宋曹𨽻河南泗𨽻兖郓申𨽻蔡汝永秦沔蕲黄𨽻沔鄂大厯八年废蔡汝节度十一年増汴州十四年号淮宁军寻更号申光蔡节度汝𨽻东都汴𨽻永平兴元夀州别置观察使贞元元年唐𨽻东都许𨽻义成三年安𨽻山南东道元和十二年复为淮西节度十三年废十四年号彰义军大中置蔡州防御使中和升奉国军节度干宁増领申州唐代宗皇帝大厯十二年春三月辛巳元载伏诛併杀其妻子贬王缙栝州刺史夏四月壬午太常卿杨绾为中书侍郎礼部侍郎常衮为门下侍郎同平章事癸巳诏谏官献封事勿限时己酉诏加京官俸解题曰按旧史本纪加京官料钱文官一千八百五十四员武官九百四十二员嵗加给一十五万六千贯并旧给凡二十六万贯余见通鑑罢诸州团练守捉使定诸州兵官健团结秋七月己巳杨绾薨九月庚午吐蕃冦坊州冬十二月丁亥崔宁奏大破吐蕃庚子朱泚兼陇右节度使唐代宗皇帝大厯十三年春正月戊辰回纥冦并州夏四月甲辰吐蕃冦灵州唐代宗皇帝大厯十四年春二月癸未田承嗣卒其兄子悦自称魏博留后三月丁未淮西将李希烈逐李忠臣自称留后夏五月辛酉帝崩于紫宸内殿解题曰西内宣政殿北有紫宸门内有紫宸殿癸亥太子适即皇帝位闰月壬申贬中书舍人崔祐甫为河南少尹甲戌贬常衮为河南少尹以祐甫为门下侍郎同平章事解题曰按旧史列传杨绾卒无中书侍郎舍人崔祐甫领省事衮以同中书门下平章事兼综中书祐甫不能平累至忿竞遂令祐甫分知吏选事所拟官又多駮下代宗崩衮与礼官议礼为君斩衰三年汉文权制犹三十六日太宗遗诏亦三十六日羣臣不忍既葬而除及𤣥宗肃宗崩始变为二十七日遗诏虽曰吏人三日释服羣臣宜如皇帝服二十七日乃除祐甫曰遗诏朝臣庶人之别朝野中外何非天下凡百执事谁非吏职是皇帝宜二十七日而羣臣三日也衮曰公卿大臣膺受宠禄故宜异数今与黔首同信宿而除于尔安乎祐甫曰若遗诏何诏而可改孰不可改意气殊厉衮方入临遣从吏扶立殿墀上祐甫持之谓衆曰臣哭君所有扶礼乎衮不胜怒乃劾祐甫率情变礼请贬潮州刺史德宗以为重改河南少尹初肃宗时天下事殷宰相更直堂事若休沐还第则听直者代署以闻是时郭子仪朱泚俱以平章事当署勅尾而不行宰相事衮如故事代署子仪泚入言祐甫不宜贬帝曰卿向何所言今云非耶二人对初不知帝以衮为欺罔是日羣臣直绖序立月华门外即两换职祐甫至昭应徴还胡寅曰方丧三年短为二十七日矣而祐甫犹以为多祐甫非不忠不孝者特狃于遗诏而又通吏人于百执事则过矣自古未有以宰相为吏人者此强辩也遗诏从薄臣子从厚不亦可乎祐甫素恶常衮是故立异设若衮初为祐甫之説则祐甫拒之必如衮议盖徒以虚气加衮而不核义理之真也使其説可行则既相之后可以行矣而卒从衮岂非理有难乎罢贡献不急者及梨园乐工甲申郭子仪为尚父太尉中书令罢其兵解题曰按崔龟从续唐厯崔祐甫相以子仪年老久掌兵权其下偏禆皆已崇贵虑一旦子仪没而难相统摄遂罢子仪而命李懐光常谦光浑瑊分将其兵论者伏焉事见通鑑丙戌禁言祥瑞丁亥出宫人放禽兽解题曰范祖禹曰德宗即位之初思致太平知天下厌代宗之政涤其烦秽决其底滞四海之内闻风震悚以为不世出之主也不数年而致大乱何哉烛理不明而所任非人求欲速之功役其独智而不本于人情故也孟子曰其进鋭者其退速其德宗之谓乎戊子以李希烈为节度使京兆尹黎干伏诛吏部尚书刘晏判度支盐铁转运等使六月禁置寺观度僧尼封子弟九人为王丙午诏六品以上清望官日二人待制秋七月戊辰朔日有食之罢𣙜酒乙未以翰林学士张渉为散骑常侍甲辰道州司马杨炎为门下侍郎懐州刺史乔琳为御史大夫同平章事解题曰按通鑑考异曰崔祐甫与炎皆自门下迁中书是时中书在上也宪宗以后门下在上中书在下不知何时升改乙巳遣使和吐蕃协律郎沈既济上选举议解题曰舜端拱无为而其载在舜典言其所用之人惟九官而已盖置九官于朝廷之上使之择人以列于执事之中则天下举皆贤人非必在上之人一一以择之也陆贽请令䑓省长官各举其属沈既济欲使羣司长官宰臣进叙六品以下或僚佐之属许州府辟用或选用非公则吏部兵部得察而举之罪其私冒不慎举者此皆执要御繁之术为上者端拱无为而天下莫非贤人矣事见通鑑冬十月丁酉朔吐蕃南诏入冦朱泚等败之己酉葬元陵庙号代宗十一月壬午乔琳罢十二月乙卯立子宣王诵为皇太子丙寅晦日有食之以大盈内库财赋归之左蔵唐德宗皇帝建中元年春正月丁卯改元上尊号初定两税解题曰按新旧史志传㑹要大厯四年杨炎上疏曰初定令事租赋庸调法自开元承平久不为版籍人户寖溢隄防不禁丁口转死非旧名矣田畆移换非旧额矣贫富升降非旧第矣户部嵗以空文上之旧制戍邉者蠲其租庸六嵗免归𤣥宗事夷狄戍者多死邉将讳不以闻故贯籍不除天寳中王鉷为户口使以籍存而丁不在是隠课不出乃按旧籍除当免者积三十年责其租庸人苦无告至德兵起因以饥疠百役并作人戸凋耗军国之用仰给于度支转运二使四方征镇又自给于节度团练使赋歛之司数四莫相统摄朝廷不能覆诸使诸使不能覆诸州四方贡献悉入内库权臣猾吏因縁为姦重兵处皆厚自奉养生赋所入无几百姓竭膏血鬻亲爱输送无休息富人多丁率为官为僧以色役免贫人无所入则丁存是以地着者百不四五今请作両税法凡百役之费一钱之歛先度其数而赋于人量入制出户无主客以见居为簿人无丁中以贫富为差行商者在郡县税三十之一与居者均役居人之税秋夏两入之其租庸杂徭悉省而丁额不废田税租大厯十四年垦田之数为定嵗终以户赋増失进退长吏而以度支统之帝喜之使谕中外议者以租庸调行数百年不可轻改帝不听天下果利之旧户三百八十万五千使者按比得主户三百八十万客户三十万天下之民不土断而地着不更版籍而得其虚实嵗敛二千五十余万缗米四百万斛以供外钱九百五十余万斛缗米千六百余万斛以供京师税法既行民力未及寛而朱淊王武俊田悦叛用益不给陆贽论曰国家参考厯代之制法制均一虽欲转徙莫容其姦故人无揺心事有定制天寳季嵗兆庶云扰赋法隳于奉军执事者知弊之宜革而所作兼失其源知前之可从而所操不得其要旧患虽灭新沴复滋兵兴之后供亿不恒此时之弊非法弊也更扫庸调之成规创两税之新制分命使臣搜摘郡邑劾验簿书取大厯中科率钱谷数最多者以为定额先王之制赋入必以丁夫为本不以务穑増其税不以辍稼减其租则播种多不以植产厚其征不以流寓免其调则地着固不以饬励重其役不以窳怠蠲其资则功力勤如是然后能使人安其居尽其力两税惟以资产为宗不以丁身为本曽不寤资产之中有蔵于襟懐囊箧物虽贵而人莫能窥有积于场圃囤仓直虽轻而重以为富流通蕃息之货数虽寡而计日取赢庐舍器用之资价虽髙而终嵗无利一槩计估筭缗宜其失平长伪务轻赍而乐转徙者忻脱于徭役敦本业而树居产者每困于徴求请举其尤者㧾杂徴虚数以为恒规计奏一定有加无除一也新法既行旋属征讨国用不充复以供军每贯加徴二百二也定税之数皆计缗钱纳税之时多配绫绢往纳绢一匹当钱三千二三百今当钱一千五六百往输其一今过于二三也税物送至上都度支颁给羣司例皆増长本价抑使剥徴四也税法之重既无以拯之复有进奉宣索之繁尚在其外变徴役以召顾之目换科取以和市之名其为科抑特甚常徭五也大厯中非法赋歛急备供军之类既併收入两税后又并存六也田里荒芜户口减耗牧守罕尽申闻所司莫肯矜恤七也量土地之沃瘠计物产之少多伦比诸州定为两等州等下者每户取钱之数少州等髙者每户取钱之数多委观察使更于当今所取钱数之内均融处置务尽事宜既免扰人且不变法又曰凡国之赋税必量人之力任土之宜故赋入者惟布麻缯纩与百谷焉先王惧物之失平而人之交易难凖又立货泉之法节轻重之宜歛散驰张必由于是谷帛者人之所为也钱货者官之所为也国朝着令租出谷庸出绢调出缯绢布麻曷常有僸人铸钱而以钱为赋者也今两税但估资产为差便以钱谷定税临时折徴杂物每嵗色目颇殊惟计未得之利宜靡论供办之难易遂或増价以置其所无减价以卖其所有一増一损耗损已多宜令所司勘㑹州府初纳两税年绢布定估比类当年时价加贱减贵酌取其中总计合税之钱折为布帛之数依庸调旧制各随乡土所宜某州某年定出税布若干端定出税绢若干疋其有絁绵杂货亦随所出定名勿更计钱以为税数如此则土有常制人有常输为薄何益乎吕祖谦曰杨炎变租庸调但求一时之便不知古法自此变坏租庸调犹略有二代之意炎正以暴赋横歛名色之多皆在租庸调之外故举而均之二税二税之外不许诛求一钱炎能保后来之不诛求乎孟子言粟米之征租也布缕之征调也力役之征庸也自古源流如此古者或缓其二或缓其一至唐太宗则尽从而征之且如租庸调之外有暴赋横歛正以军兴窘急及暴君汚吏为之耳使贤君出无军兴之患去之不难也安可举旧法扫地而壊之乎大抵治财最不可者壊旧法也併省名目也名目既省则后来复置之易矣此作俑所以至今日也刘晏罢钱谷皆归金仓部二月癸卯以泾原节度使段秀实为司农卿癸亥朱泚兼泾原节度使三月辛未张渉放归田里解题曰吕祖谦曰窦太后以魏其武安交通賔客卖弄权势谓儒者不可信而甘心于黄老之言德宗以张涉薛邕之赃败亦谓儒者不可信惑于宦官武将之説是以噎而废食以蹶而废行者也事见通鑑癸巳以谏议大夫韩洄为户部侍郎判度支金部郎中杜佑权江淮水陆转运使如旧制解题曰按新史佑传建中初上议曰咎繇作士今刑部尚书大理卿则二咎繇也垂作共工今工部尚书将作监则二垂也契作司徒今司徒户部尚书则二契也伯夷为秩宗令礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲廐使则四伯冏也古天子六军汉前后左右将军四人今十二卫神策八军将军六十员汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有事实哉神龙中置员外官二千人自是以为常天寳中编户九百余万帑蔵盈溢虽有浮费不足有忧今天下户比天寳三分之一就中浮寄又五之二安可不革且应权省别驾参军司马州县额内官约户置尉当罢者有行义在所以闻不省夏四月乙未朔四镇北庭行军别驾刘文喜据泾州反寻伏诛癸丑诏不受生日贡献六月甲午崔祐甫薨辛丑城奉天回纥顿莫贺杀登里可汗自立乙卯册为武义成功可汗秋七月杀忠州刺史刘晏解题曰胡寅曰庾凖言刘晏与朱泚书书必可验也召兵拒命兵必可覈也遣公正御史往忠州鞫治如其不妄晏何辞焉一闻谗言乃命中使宻杀之非政刑矣故来瑱死于前而仆固懐恩叛刘晏死于后而田悦李正已以为惧由杀之不以其罪也事见通鑑八月甲午振武留后张光晟杀回纥使者解题曰振武见开元九年朔方节度使解题丁巳遥尊母沈氏为皇太后冬十月左丞薛邕以赃贬连山尉州县始知畏唐德宗皇帝建中二年春正月戊辰李寳臣卒解题曰按谷况燕南记李建中河朔记李寳臣末年唯纳妖妄之人争献图䜟称有尊位诈作朱草灵芝凿石上作名字又于后堂结坛塲清斋菜食置金杯玉斚银盘云甘露神酒自至又言天符下降将吏罔有谏者牒告州县知委妖妄者矫云不日当有天神持金箱玉印而至然后即大位天所授也四方不待征讨而定矣寳臣大悦多以金银罗锦异物赏之妖妄者自知虚伪恐事泄见诛共言相公宜服甘露灵芝草汤即天神降速遂于汤中着毒药饮毕失音三日而卒旧传亦以为然通鑑考异以为方士酖杀寳臣身在府中安能免死虽愚必不为此盖时人见寳臣曽饮其汤遇疾而死以为所酖耳然以寳臣平日狂妄之迹观之盖有此理未可断其为无此事也寳臣子惟岳自称成德留后与田悦李正己反命朱㴞讨惟岳神策都虞候李晟河东节度使马燧昭义节度使李抱真等讨悦永平节度使李勉为汴滑等节度都统解题曰德宗之心未尝一日不在藩镇不胜其愤鋭于遣三将以出伐而朱泚之变则终身不敢复言藩镇文宗之心未尝一日不在宦官不胜其忿任训注以一决而生甘露之祸则终身不敢复言宦官永平节度使见干元二年滑卫节度使解题余见通鑑二月乙巳御史大夫卢把为门下侍郎同平章事解题曰范祖禹曰君子与小人莫不引其类而聚于朝人君得一贤者而相之为之相者举其类而进之后之进者亦举其类而继之是百姓被其泽数十年而未已也茍任小人其患亦然德宗既相卢把而复引裴延龄以自助则其国可知把相于建中之初而延龄用于正元之后是始终之以小人也故德宗之世贤人君子常阨穷而道不得行由小人彚进而不已也事见通鑑移京西防秋兵九万余人戍闗东梁崇义反五月丙寅増商税为什一田悦攻临洺守将张伾破之六月癸巳爵李希烈南平郡王汉南北兵马招讨使讨梁崇义辛丑汾阳忠武王郭子仪薨秋七月以伊西北庭节度使李元忠为北庭大都䕶四镇留后郭昕为节度使安西大都护庚申杨炎罢前永平节度使张镒为中书侍郎同平章事辛巳邠宁节度使李懐光兼朔方节度使癸未马燧李抱真大破田悦于临洺李正已卒其子纳自称平卢留后梁崇义伏诛九月李纳䧟宋州李惟岳将张孝忠以易定二州降以为成德节度使冬十月乙未杨炎贬崖州司马寻杀之解题曰孙甫曰杨炎懐元载私恩雠刘晏而害之诛之宜矣惜其诛之非公法也始炎譛晏附独孤妃欲立韩王德宗不察遽杀晏后以忠州叛罪之中外寃惜炎惧人言之多奏遣腹心使于四方言杀晏事本由君怒以解己罪德宗若下诏书述听䜛之过正炎之罪犹可明国常宪反擢用卢把加炎他罪而杀之此岂公心哉君相逞私欲如是欲求免于乱难矣事见通鑑癸卯祫于太庙献祖复东向戊申李纳将以徐州降解题曰按新旧史列传李正己反将断江淮路令兵守埇桥涡口江淮进奉船泊涡下不敢过以张万福为濠州刺史驰至涡口立马岸上发进奉船淄青兵倚岸睥睨不敢动李洧以徐降地迫于㓂常困蹙不支李泌言东南漕自淮逹汴徐之埇桥为江淮津口今刺史甚少脱为纳所併以梗饷路是失江淮也请以张建封代之益与濠泗二州十一月辛丑宣武节度使刘𤣥佐等大破李纳田悦兵于徐州解题曰宣武节度使见天寳十四载河南节度使解题唐德宗皇帝建中三年春正月马燧等大败田悦于洹水悦奔魏州攻之弗克解题曰按新旧史纪传实録建中初黜陟使洪经纶谕河北闻悦养士七万輙下符罢其四万归田畆悦即奉命因大集将士激怒之曰而等籍军中久仰缣廪养父母妻子今罢去何恃而生衆大哭悦乃悉出家赀给之各令还部自此魏人惑悦而怨朝廷居无何𫝊言帝且表封李勉城汴州而李正己惧率兵万人屯曹州乃遣人説悦同叛悦因与梁崇义等连和以王侑扈㠋许士则为腹心邢曹俊孟希祐李长春符琇康愔为爪牙二年镇州李惟岳淄青李纳求袭节度不许悦为请不答遂合谋同叛时朝廷遣张孝忠等讨恒州悦将孟希祐等率衆五千援之又遣康愔率衆八千围邢州杨朝光以兵五千壁卢疃絶昭义饷道悦自将兵数万继进又使朝光攻临洺守将张伾伾固守食且尽赏赐不足乃饰爱女示衆曰库廪竭矣愿以此女代赏士感泣请死战大破悦军诏河东马燧昭义李抱真神策兵马使李晟合军救之曹俊老而多智为贝州刺史悦未得志召问计安出对曰兵法十则攻今公以逆干顺势不敌也宜于口置兵万人以遏西师则河北二十四州惟公所命今攻临洺粮竭卒老不见其可悦昵㠋希祐等皆訾短之故不听其言燧出口未过险移书抵悦示之好语悦谓燧畏之十一月师次邯郸悦使至皆斩之朝光于临洺南双冈东列二栅以御燧燧率军营二垒间其夜东栅走燧进营狗明山悦计曰朝光坚栅不下万人未可以数日下且杀伤必衆吾此必抜临洺飨士以战必胜术也即分恒州兵五千助朝光燧令大将李自良李奉国将骑兵合神策军于双冈御之戒曰令悦得过者斩燧乃推火车焚其栅斩朝光禽其将卢子昌斩首五千级虏八百余人居五日进军临洺悦悉军战燧以鋭士当之凡百余返士皆决死悦大败斩首万余级虏九百人得谷三十万斛悦夜遁邢州围亦觧三年正月悦求救于青恒兾李惟岳李纳合兵万三千人救悦裒散兵二万壁洹水淄青军其东恒兾军其西燧进屯邺奏请益兵诏河阳李芃以兵㑹次于漳悦遣将王光进以兵守长桥筑月城以为固燧乃于下流维车数百絶河戴土囊遏水而后度悦知燧食乏深壁不战燧令士赍十日粮进营仓口与悦夹洹水而军造三桥踰洹日挑战悦不出隂伏万人将以掩燧燧令诸军夜半食光鸡鸣时鸣鼓角而潜师并洹趍魏州令曰闻贼至则止为阵又令百骑吹鼓角于后持火待军毕发匿其旁须悦衆渡即焚桥军行十数里悦率淄青恒州歩骑四万余人乘风纵火譟而前燧令士无动除榛莽广百歩为场募勇士五千人阵而待比悦至火止气少衰乃纵兵击之悦军大败时神策昭义河阳军小却河东军胜诸军还鬭合击又大破之悦军走桥桥已焚衆赴水死者不可计斩首二万级虏三千人淄青兵几殱抱真芃问曰粮少而深入何也燧曰粮少则速战兵法善于致人今悦与淄青恒兾三军为首尾欲不战以老我师若分击左右未可必破悦且来救是前后受敌也法有攻其必救故趍魏以破之皆曰善悦收合残卒奔魏大将李长春拒闗不纳以须官军三帅顿兵于魏州南平邑浮图迟留不进长春乃开门纳之悦得入杀长春持佩刀立军门流涕曰悦借伯父余业与卿等同事今军旅败亡士民涂炭皆悦之罪也悦正縁老母不能自刭愿公等斩悦首以取富贵无庸俱死乃自投于地衆怜皆抱持之曰今士马之衆尚可一战事脱不济死生以之悦收涙曰诸公不以悦丧败誓同存亡纵身先地下敢忘厚意乎乃自割一髻以为要誓将士亦断发约为兄弟乃率家财及府库所有大行赐予而李再春及其子瑶以博州降悦从兄昂以洺州降悦族昂等家悦自视兵械单耗惧不知所出复召曹俊与之谋曹俊为整军完垒人心复坚余见通鑑孙甫曰燧与抱真不合迁延不进致悦婴城固守且诱朱滔等同叛盖燧窥朝廷之事卢把所为险薄专报怨雠必无公平之法以御于外故少所忌惮敢乘私忿而不顾国事也丙寅朱滔张孝忠败李惟岳兵于束鹿解题曰束鹿属深州本汉鄡县地辛未复𣙜酒闰月乙未李惟岳将康日知以赵州降甲辰惟岳伏诛深州降解题曰李寳臣再世凡二十年以朱滔为节度使田悦愽洺二州降二月戊午李惟岳将以定州降甲子以张孝忠为易定沧节度使成德兵马使王武俊为恒兾都团练观察使康日知为深赵都团练观察使解题曰易定沧节度使按方镇表建中三年置义武军列传定州置军名义武以张孝忠为节度易定沧等州观察使孝忠牙将程日华假沧州刺史参军李宇曰此军本号横海能絶易定自为一州请为天子言之日华遣宇西帝大喜拜御史中丞沧州刺史复置横海军即以为使旧史地理志义武节度治定州领定易祁三州岂沧州分𨽻之后以祁州𨽻之欤夏四月戊午李纳德棣二州降朱滔反解题曰按新史列传李惟岳拒命滔与张孝忠再破之束鹿取深州赐德棣二州康日知为深赵团练使滔失深州不平又请恒定七州所赋供军不许愈怨时马燧围田悦悦穷间滔与王武俊同叛滔姑子刘怦为涿州刺史以书谏曰司徒身节制太尉位宰相恩遇极矣今昌平有太尉乡司徒里不朽业也能以忠顺自将则无不济比忘上乐战不顾成败如安史者今复何有司徒图之无贻后悔滔不从连兵救悦又惧张孝忠之袭使怦壁险而军滔激其衆曰士蹀血鬭既下坚城朝廷乃见夺奏赏不报君等疾趍破马燧以取赀粮可乎军中不应三号之乃曰幽人死于南者骸撑不掩痛藏心髓奈何复欲暴骨中野乎司徒兄弟受国宠士各蒙官赏愿安之不䘏其他滔罢潜杀不可共乱者数十人日知发其情天子以悦未下重起两冦即封滔通义郡王滔愈悖分兵与武俊屯赵州胁日知矫诏散其粮贮即引兵救悦次束鹿军大譟曰天子令司徒北还而南救赵宁有诏耶滔惧走匿传舍禆将蔡雄好谕士曰天子约取成德所得州县赐有功者抜深州者燕也本镇常苦无丝纩兾得深州以佐调率今顾不得又天子以帛赐有功士为马燧掠去今引而南非自为也军中悔谢复曰虽然司徒南行违诏书莫如还滔回次深州诛首变者二百人衆惧乃率兵南壁宁晋与武俊合事见通鑑范祖禹曰民皆有常性饥食渇饮以养其父母妻子而终其天年此人情之所欲也岂乐为叛而沉其族哉然自古治少而乱多由上失其道而民不知所从故姦权得以诡其衆而用之也天寳以后幽蓟为反逆之区中国视之无异戎狄朱滔刼其民如此不得已而后从之亦足见其本非好乱也人君茍行仁政使民亲其长爱其上驱之为乱莫肯从也姦雄岂得而诈之哉甲子借商括质解题曰按旧纪新志朱滔王武俊田悦合从而叛用益不给初太常博士韦都賔陈京请借富商钱大率每商留万贯余并入官不一二十大商则国用济矣杜佑曰合诸道用兵月费度支钱一百余万贯若获五百万贯才可支给数月乃以户部侍郎赵賛判度支代佑行借钱令约罢兵乃偿之京兆少尹韦祯长安令薛苹搜督甚峻人不胜鞭笞乃至自缢家若被盗然总京师豪人田宅奴婢之估裁得八十万缗又取僦樻纳质钱及粟麦粜于市者四取其一长安为罢市市民相率遮邀宰相哭诉卢把疾驱而过韦祯乃请钱不及万缗粟麦不及五十斛者免而所获才二百万缗按杜佑所对谓今月费百万得五百万才足数月言其无益故罢祐而用賛新志乃云德宗以问度支杜佑以为军费裁支数月幸得商钱五百万缗可支半嵗乃以赵賛判官度支代佑借钱令似失其实召朱泚还戊寅张镒罢为凤翔陇右节度使解题曰按崔延光奉天録泚在京师私第絶朝谒日给酒肉而已内侍一人监之通鑑不取者疑无是事尔攷之赵元一奉天録羣盗谋曰太尉朱泚久囚必生异志又泚伪赦亦云幽囚之中神器自至则非无是事也余见通鑑五月丙寅増两税及盐𣙜钱乙巳杜佑罢以中书舍人赵賛为户部侍郎判度支六月辛巳王武俊反李懐光马燧等及田悦朱滔王武俊战于惬山败绩秋七月退保魏州解题曰惬山在今大名府大名县西汉成帝时王延世于此塞决河故曰惬山癸巳停借商钱八月置汴东西水陆运两税盐铁使辛酉以泾原留后姚令言为节度使九月癸巳税商货茶漆竹木冬十月丙辰吏部侍郎闗播为中书侍郎同平章事十一月朱滔田悦王武俊李纳称王十二月丁丑李希烈自称天下兵马都元帅建兴王更造正元厯大事记续编卷六十大事记续编卷六十一钦定四库全书大事记续编卷六十一明王祎撰唐德宗皇帝建中四年春正月丁亥张镒及吐蕃尚结賛盟于清水庚寅李希烈䧟汝州甲午遣太子太师颜真卿宣慰之戊戌以龙武大将军哥舒曜爲东都汝州节度使讨李希烈二月丁卯复汝州觧题曰东都汝州节度使见干元二年东畿解题三月戊寅江西节度使曹王臯败李希烈兵取黄蕲二州夏四月命神䇿军使白志贞召募禁兵庚申加李勉淮西招讨使哥舒曜副之甲子京师地震五月京师地震六月庚戌税屋间架筭除陌钱七月马璲为魏博澶相节度招讨使秋八月丁未李希烈冦襄城乙卯李希烈将以随州降发泾原诸道兵救襄城冬十月丁未泾原节度使姚令言作乱于京师戊申帝幸奉天令言等奉朱泚为帅庚戌段秀实欲诛泚不克死之觧题曰李希烈围哥舒曜于襄城诏泾原节度使姚令言督镇兵五千东救曜泾师多携子弟而来望获厚赏及上路一无所赐次浐水诏京尹王栩犒军唯粝食菜餤衆怒覆而不顾羣譟曰国家琼林大盈寳货如山尚何徃乃尽甲反旗而皷居人狼狈走窜乱兵唿勿走不夺汝商货僦质矣不税汝间架矣帝遣使者开谕贼已阵通化门杀使者帝遣普王姜公辅载金綵慰抚贼薄丹凤门诏集六军无至者先是闗东河北战不利禁兵悉东卫士内空而神䇿军使白志真借市人𨽻兵听其居肆私取庸自入故遽迫皆不至余见通鑑范祖禹曰周公作立政以戒成王自左右常伯至于缀衣虎贲皆选忠良而勿以憸人晋悼公使弁纠御戎荀賔爲右使训诸御知义羣驺知礼故可用也至汉宿卫者犹以忠力之臣与公卿之子盖古之遗法也夫以天子之尊必使诸侯与天下之贤者共扞卫之训其徒旅使知礼义不如是不足以为国也后世茍简人君多疑宁与小人而不与君子德宗所任尤非其人至于变起京邑而无一卒之卫其后惩前之失委之宦者而其祸愈深夫聚天下不义之人使执利器而环天子之居不以付之忠贤之臣是以知后世人主之不尊国家之无法也辛亥以金吾卫大将军浑瑊爲行在都虞候壬子凤翔将李楚琳杀张镒自爲节度使降朱泚朱泚自称秦帝改元杀郡王王子王孙七十七人癸丑李希烈䧟襄城乙卯杀右仆射崔宁解题曰庾凖言刘晏与朱泚书怨望召兵拒命德宗不加按验既命中使宻杀之矣及王翃使康湛诈为崔宁遣朱泚书复匆匆杀之何以服人心乎事见通鑑丁巳户部尚书萧复为吏部尚书吏部郎中刘从一为刑部侍郎翰林学士姜公辅为諌议大夫并同平章事朱泚围奉天浑瑊与邠宁兵马使韩游瓌拒之龙武大将军吕希倩将军髙重杰死之十一月灵武留后杜希全渭北节度使李建徽等入援败于漠谷解题曰灵武见开元九年朔方节度使觧题按方镇表渭北节度使上元置渭北郛坊节度使并领丹延永泰罢领丹延増领绥州丹延别置都团练使寻升为观察使大厯六年更名渭北节度使领丹延庆观察使十四年罢节度置都团练观察使建中四年复置渭北节度使寻罢置都团练观察防御使贞元复置渭北节度绥州𨽻银夏元和析丹州置防御使中和渭北号保大军増领翟州延州置保塞军光化更名宁塞后又更卫国军罢丹州防御𨽻卫国军又按漠谷水出醴州永夀县髙要山幕谷过武功奉天李懐光及神䇿河北行营节度使李晟入援癸巳李懐光败朱泚于醴泉泚遁懐光将入朝卢把沮之以为中书令诸道兵马副元帅解题曰醴泉县属醴州翰林学士祠部贠外郎陆贽上䟽解题曰苏轼进贽奏议状曰贽才本王佐学为帝师论深切于事情言不离于道德智如子房而文则过辩如贾谊而术不疎上以格君心之非下以迪天下之志但其不幸仕不遇时德宗以苛刻为能而贽諌之以忠厚德宗以猜忌为术而贽劝之以推诚德宗好用兵而贽以销兵为先德宗吝用财而贽以散财为急至于用人听言之法治边取将之方罪已以収人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使德宗尽用其言则贞观可得而复十二月壬戌贬卢把白志贞赵賛为逺州司马李希烈陷汴郑二州称帝改元解题曰按通鑑考异谓希烈称帝实録旧希烈传颜真卿传皆无年月据奉天録幸天记及实録闰月庚午诏谓在兴元元年正月初今以新旧史列传攷之建中四年冬议改元加尊号陆贽奏僣帝者二竖则其时希烈已僣号矣不待至兴元也况新旧史皆载希烈入汴州僣号改元岂不可攷癸酉闗播罢以李楚琳为节度使六军各置统军解题曰按新史兵志会要龙朔二年置左右羽林军开元二十七年析置左右龙武军以左右万骑营𨽻焉至德二载置左右神武军緫曰北衙六军新史官志左右羽林大将军各一人正三品将军各二人从三品左右龙武大将军各一人正二品綂军各一人正三品将军三人从三品左右神武大将军各一人正二品綂军各一人正二品将军三人从三品龙武神武军皆视羽林者也大将军犹正二品而羽林大将军乃正三品又无统军此史于大将军各一人之下缺正二品统军各一人八字显然唐德宗皇帝兴元元年春正月癸酉朔下诏罪已大赦改元去圣神文武号复李希烈田悦王武俊李纳官爵罢间架垫陌钱竹木茶漆税人心大恱朱泚更号汉王武俊田恱李纳去王号丙戌吏部侍郎卢翰为兵部侍郎同中书门下平章事立琼林大盈库陆贽谏罢之戊子萧复出为山南等道宣慰安抚使辛卯以王武俊为恒冀深赵节度使庚子遣祕书监崔汉衡使吐蕃二月戊申赠段秀实太尉谥忠烈李晟会李懐光于陈涛斜既而移军东渭桥解题曰秦汉唐架渭者凡三桥咸阳西十里者名便桥汉武帝造在咸阳二十二里者为中渭桥秦始皇造在万年县四十里者为东渭桥三桥之外以船渡者十一处李懐光夺郛坊京畿金商节度使李建徽神䇿兵马使阳惠元兵惠元死之甲子以怀光为太尉加李晟河中节度使同中书门下平章事丁夘帝幸梁州李懐光以兵来追不及解题曰凌凖邠志二十六日懐光又使持书促韩游瓌浑公获而奏之且使其卒物色我军游瓌不知不得以闻又怒瑊之虞己也嫚骂于途上疑其变即日幸梁州余见通鑑三月癸酉魏博兵马使田绪杀田恱自称留后甲戌李懐光杀兵马使张名振石演芬归河中解题曰韩愈董晋行状曰晋宣慰恒州还懐光反公造懐光言曰公之功天下无以与敌公之过未有闻于人晋至上所言公之情上寛明将无不赦宥焉乃能为朱泚臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将掩焉如公则谁敢议语已懐光拜曰天赐公活懐光之命喜且泣公亦泣则又语其将卒如语懐光者将卒唿曰天赐公活吾三军之命拜且泣公亦泣故懐光卒不与朱泚余见通鑑己亥浑瑊为朔方邠宁等道行营兵马副元帅解题曰按新史列传陆贽上䟽曰开元天寳时制西北二蕃则朔方河西陇右三节度而已尚虑权分或诏兼领之中兴未遑外讨则侨四镇𨽻安定以陇右附扶风所当二蕃则朔方泾原陇右河东四节度而已以闗东戍卒属之虽任未得人而措置之法存焉自贼泚乱以诱泾原懐光反以污朔方则分朔方为三节度其镇军且四十皆特诏任之各有中人监军咸得相抗既无军法临下莫能禀属边书告急方使闗白可谓力分于将多矣余见通鑑夏四月壬寅以韩游环为邠宁节度使甲辰李晟为京畿渭北商华兵马副元帅庚戌以田绪为节度使吐蕃遣兵助浑瑊破朱泚寻引去甲寅姜公辅罢泾原兵马使田希鉴杀其节度使冯河清自称留后李抱真会王武俊于南宫解题曰叶适曰朱泚既反朱滔连四叛围贝州将絶河津窥东都与泚合时李懐光据河中李希烈自汴逼江汉李纳田绪猖狂未巳唐号令所及十才二三然而天下卒不至土崩者李抱真结王武俊之力抱真所以能说囬武俊者赖贾林之词也存唐之功过于烛之武矣德宗初立运动天下事出万全及其荒忽缪计自取迁辱而以存亡俯仰之势寄于辩士之口为人主者可不鉴哉事见通鑑五月丙子抱真武俊大败朱滔于贝州滔还幽州乙未李晟移军光泰门外戊戌大败朱泚复京师六月癸夘姚令言伏诛甲辰泚伏诛解题曰宋敏求长安志禁苑东二门南曰光化外郭城东二门北曰通化光泰门在通化门东北小城之东门窦苹音训遂谓为苑城之东北门非也事见通鑑己酉以李晟为司徒中书令余迁官有差田希鉴为节度使甲寅浑瑊为侍中伪署官李忠臣等伏诛秋七月壬午帝至自梁州丁亥李懐光害宣慰使给事中孔巢父乙未以杭州刺史李泌为㪚骑常侍八月壬寅李希烈害颜真卿甲辰李楚琳罢为金吾大将军解题曰按郭元一奉天録朱泚攻奉天楚琳供应及泚守长安楚琳势穷遂进贡奉天后懐光阻兵帝幸洋梁楚琳又与泚通耗帝闻深不平还京楚琳从驾至长安诏授将军表请出家诏依请愁愤而卒余见通鑑癸夘李晟兼凤翔陇右节度等使泾原四镇北庭行营副元帅爵西平王马燧为奉诚军节度使浑瑊为河中节度使并为管内行营副元帅讨李懐光解题曰奉诚军见大厯元年京畿解题冬十月辛丑李勉检校司徒同平章事戊辰宦官窦文玚王希迁为神䇿军左右兵马使解题曰栁芳唐厯李晟自山东来诏加神䇿行营节度使晟镇凤翔始分神䇿为左右厢令内官窦文王希迁分知两厢兵马贞元二年始置神䇿军大将军官员十二年又置䕶军中尉官员余见通鑑闰月田希鉴伏诛李希烈将以滑州降闰十二月刘𤣥佐等大败李希烈兵于陈州希烈走戊午复汴州郑州降乙丑萧复罢十二月庚辰加镇海节度使韩滉检校左仆射同平章事江淮转运使解题曰镇海节度见至德元年江南西道节度解题是歳蝗大饥唐德宗皇帝贞元元年春正月丁酉朔改元解题曰宋庠纪年通谱李泌云元嘉麟德寳应多以年号为厯陛下即位用贞元厯年号贞元而用贞元厯则相应矣皇朝之盛无若贞观开元各取一字以明则效遂用之癸丑赠颜真卿司徒谥文忠帝欲用吉州长史卢把为饶州刺史给事中袁高补阙陈京等諌壬戌以把为澧州别驾寻卒解题曰按新旧史列传张献恭检校吏部尚书卢把移饶州刺史袁髙论其不可献恭入对言高所奏至当帝不答复前曰高是陛下一良臣望特优异上遂不徙把世咨其不挠余见通鑑三月丁未李希烈陷邓州夏六月朱滔卒涿州刺史刘怦自称幽州卢龙留后辛夘劒南西川节度使张延赏为中书侍郎同平章事金吾卫大将军韦臯为西川节度使秋七月陜虢兵马使达奚抱晖杀节度使张劝辛丑以李泌为都防御观察水陆运使平之解题曰陜虢节度见大厯元年东畿解题壬子以刘怦为节度使大旱八月甲戌李懐光伏诛马燧为侍中张延赏罢九月刘从一罢刘怦请以其子济权知幽州军府事怦卒以济为节度使唐德宗皇帝贞元二年春正月壬寅卢翰罢吏部侍郎刘滋为散骑常侍给事中崔造中书舍人齐映同平章事崔造奏罢水陆运使度支廵院江淮转运等诸道租赋委观察使刺史解题曰胡寅曰财赋出于县而总于州使观察刺史任贡赋之责何患乎不办而多张使名衆建官吏若非委以聚敛则安所用哉利聚于上怨兴于下其弊不可胜言造所建明非特当时可行后世固可行也顾革弊之初事难遽集四相在内未必恊谋韩滉力行沮止故造不能独济耳事见通鑑宰相分判六曹夏四月丙寅李希烈伏诛甲申以淮西衙将陈仙竒为节度使秋七月淮西兵马使呉少诚杀陈仙竒自为留后八月丙戌吐蕃寇邠宁泾陇四州九月吐蕃寇好畤李晟遣兵败之解题曰好畤醴州县冬十一月甲午立淑妃王氏为皇后丁酉崩辛丑吐蕃陷盐州十二月丁巳以韩滉兼度支诸道盐铁转运等使吐蕃陷夏州庚申崔造罢是歳李勉罢解题曰按新史纪表勉罢相皆失书惟列传云居相二歳辞位以太子太师罢故书于此唐德宗皇帝贞元三年春正月壬寅左仆射张延赏同平章事壬子刘滋罢齐映贬䕫州刺史兵部侍郎栁浑同平章事韦臯招南诏二月戊寅韩滉卒分浙江东西道为三以果州刺史白志贞为浙西观察使三月丁未以李晟为太尉中书令罢其兵夏五月丁亥以浑瑊为吐蕃会盟使闰月庚申省州县官寻复之辛未吐蕃刼盟于平凉六月马燧为司徒罢其兵李泌为中书侍郎同平章事泌请罢宰相分判六曹从之复盐夏二州秋七月遣使勾检两税张延赏卒解题曰按旧史列传延赏与栁浑同列延赏怙权矜已而嫉浑守正俾其所厚谓浑曰相公旧德但节言于庙堂则重位可久浑曰为我谢张公浑头可断舌不可禁也自是为其所挤余见通鑑胡寅曰此林甫之所以待陈希烈卢把之所以待闗播者也而延赏亦以此施之栁浑何哉李泌议复府兵请募戍卒屯田京西解题曰李焘曰戍卒因屯田致富则安于其土不复思归旧制三年而代及期将满下令有愿留者即以所开田为永业家人愿来者听遣之据应募之数移报本道河朔诸帅得免更代之烦亦喜闻矣不过数畨则戍卒皆土着乃悉以府兵之法理之变闗中之疲弊为富强此易成也夫不复府兵则已如欲复之舍此䇿安出乎使张说少有智虑此䇿必行于开元矣开元可行而不行贞元将行而复废此愿治者所为太息也余见通鑑及贞观十年府兵解题八月辛巳朔日有食之己丑栁浑罢帝欲废太子李泌救之解题曰德宗之答李泌谓此朕家事非他人所预而泌以为天子以四海为家则莫非家事可谓大臣之言矣狄仁杰之对武后曰王者以四海为家四海之内孰非臣妾何者不为陛下家事仁杰之言泌有取云尔乃若李勣之答髙宗李林甫之语宦人彼不学之人何足以语此余见通鑑戊申吐蕃寇陇州九月李泌请罢贡献歳供宫中钱百万缗囬纥和亲吐蕃陷泾州连云堡冬十月甲申寇丰义城乙酉寇长武城城故原州而屯之解题曰宁州彭阳县本隋丰义城寰宇记长武城在邠州宜禄县西五十里郭子仪置兵备西戎旧史列传李懐光频歳城长武城据原首临泾水俯瞰通道吐蕃不敢南侵唐德宗皇帝贞元四年春正月増京官俸夏四月乙未改殿前射生军曰左右神威军与左右羽林龙武神武神䇿为十军南诏内附五月吐蕃寇泾邠宁庆鄜五州六月封子为王徴处士阳城为谏议大夫秋七月邠宁军乱都虞候杨朝晟败之九月罢勾检两税冬十月戊子囬纥可汗来迎咸安公主请改号回鹘吐蕃寇西川韦臯遣兵破之册回鹘长寿天亲可汗十一月以寿庐豪都团练使张建封为徐泗豪节度使解题曰按地理志元和郡县志濠初作豪元和三年改又按方镇表建中置徐海沂密都团练观察使兴元元年废是年复置徐泗豪节度使贞元废未几置泗豪观察使徐州领本州留后元和二年废观察使置武宁节度领徐泗濠四年増领宿州长庆宿𨽻淮南大和复领宿咸通三年罢节度使置徐州团练防御使𨽻兖海又置宿泗都团练观察使四年罢防御使濠州𨽻淮南五年置徐泗团练观察处置使十年置徐泗节度使是年复置都团练防御使增领濠宿十一年置徐泗观察使寻号感化军节度干符二年罢领泗州天复二年罢节度横海节度使程日华卒其子懐直自为留后是歳京师地震二十唐德宗皇帝贞元五年春正月甲辰朔日有食之二月程懐直请分置景州廷授刺史帝嘉其忠以为横海留后解题曰按新史传懐直使参军李宇入朝愿于东光景城二县置景州且请刺史河朔刺史不廷授几三十年帝嘉其忠以徐申为刺史昇横海军为节度使其后横海节度使乌重胤请以支郡兵马并令刺史领之盖本于怀直也余见元和十四年支郡兵马解题庚子大理卿董晋为门下侍郎御史大夫窦参为中书侍郎同平章事三月甲辰李泌薨解题曰宋祁賛曰泌之为人也异哉其谋事近忠其轻去近髙其自全近智卒而建上宰近立功名者肃宗时泌于献纳为不少又佐代宗收两京犹不见録宁二主不以宰相器之耶德宗晚好鬼神事乃获用盖以怪自置而为之助也则知当时议者切而不与有为而然至劝帝先事范阳明太子无罪亦不可诬也冬十月韦臯遣将破吐蕃克嶲州十二月回鹘天亲可汗死戊寅册其子为忠贞可汗寻为其弟所弑是歳以吴少诚为节度使解题曰通鑑不书阙也唐德宗皇帝贞元六年春迎佛骨于岐山夏吐蕃陷北庭安西亦陷秋八月辛丑杀太子妃萧氏解题曰按新史列传郜国公主贞元四年以厌蛊废六年薨子位坐为蛊祝囚端州佩儒偲囚房州前生子驸马都尉裴液囚锦州主女为皇太子妃帝畏妃怨望将杀之未发㑹主薨太子属疾乃杀妃以厌灾是岁程怀直为节度使唐德宗皇帝贞元七年春二月遣使册回鹘奉诚可汗三月癸未张孝忠卒秋七月戊寅以其子定州刺史茂昭为义武留后八月丙午陆贽解翰林学士为兵部侍郎解题曰胡寅曰贽自李泌相后不复谏说岂帝访问之遗欤抑推尊长源而然也以吾度之正谓长源周旋二帝间已为后进嫌有争材竞能之意耳或问贽何如人也曰孟子所谓有安社稷臣以安社稷为恱者欤不然道合则留不合则去乃天民矣事见通鑑唐德宗皇帝贞元八年春三月庚午刘𤣥佐卒夏四月其子士宁自称宣武留后寻以为节度使杀谏议大夫知制诰呉通𤣥乙未贬窦参为彬州别驾左丞赵憬兵部侍郎陆贽为中书侍郎同平章事壬子吐蕃寇灵州五月陆贽请䑓省长官举其属从之寻复止癸酉李纳卒其子师古自称平卢留后寻以为节度使六月吐蕃寇泾州秋七月己未司农少卿裴延龄判度支大水冬十一月壬子朔日有食之十二月神䇿大将军柏良器左迁右领军军政始专掌于宦官唐德宗皇帝贞元九年春正月癸夘初税茶二月甲寅以张茂昭为节度使辛酉城盐州解题曰按后梁实录干化元年降盐州刺史髙行存其下云盐州与吐蕃党项犬牙相接又乌池盐鹾之利戎羌意未甞息唐建中初为吐蕃所陷由是银夏宁延洎于灵武岁以河南河东山南淮南青徐江浙等道兵士不啻四万分䕶其地谓之防秋贞元九年命浑瑊总兵三万复取其地边患遂止事见通鑑三月贬窦参驩州司马寻杀之解题曰按陆贽奏议希颜宣进止窦参结朕左右兼有隂谋皆有凭据事不暧昧只縁连及处多不可推按卿等宜更商量若恐事体不稳即且流贬向絶逺恶处窦申窦荣李则之首未同恶冝便商量处置其窦参等所有朋党亲密并不可容在侧近可便条流尽发遣向僻逺无兵马处盖唐朋党之名始于太宗疑魏徴阿党继以肃宗疑李岘德宗指窦参迄宪宗而牢不可解矣余见通鑑夏五月甲辰义成节度使贾耽为右仆射右丞卢迈同平章事解题曰义成节度使见干元二年汴滑节度使解题韦臯平吐蕃五十余堡丙午董晋罢裴延龄为户部侍郎判度支秋七月令宰相旬更秉笔未几日易之八月庚戌西平忠武王李晟薨解题曰蘓轼賛曰以吾观西平王提孤军自北方赴行在走懐光斩朱泚如反掌及其后帅凤翔与陇右瞰河湟兵益振谋既臧终不能取寻常堕贼计困平凉卒罢兵仆三将谁之咎在庙堂斩马劔诛延赏为葅醢不足偿览遗像涕泗滂冬十二月乙夘宣武军将李万荣逐刘士宁自称留后陆贽奏均节财赋六条解题曰范祖禹曰谷帛出于民而官不可为也钱出于官而民不可为也取其所有而予其所无则上下皆济矣是故以谷帛为赋则民不得不耕织以奉公上此駈之于农桑也如不取其所有而取其所无则民之所有弃之必贱矣官之所无收之必贵矣谷帛轻则民为之者少钱重则物甚贱者多是以利壅于上民困于下至于田野荒杼轴空由取其所无故也然则以钱为赋官岂得其利乎为法者必使民去末而反本则富国之道也事见通鑑唐德宗皇帝贞元十年春正月壬辰南诏大破吐蕃来献㨗夏六月南诏王遣其弟入贡遣使赐之印解题曰胡寅曰李泌力劝德宗与回纥和亲而诏云南大食天竺以分吐蕃之势于是韦臯遣使要结累年而异牟寻弃吐蕃向中国此后吐蕃为边患益稀岂非其国盛衰自有数耶然后数十年唐之祸不起于吐蕃而起于云南以此知中国当自治以为强而外夷之离合非所计也事见通鑑秋八月西原蛮陷钦横浔贵四州冬十一月壬申陆贽上书论裴延龄罪十二月壬戌罢唐德宗皇帝贞元十一年夏四月壬戌贬太子宾客陆贽为忠州别驾帝意不测阳城率谏官上疏论裴延龄明贽无罪解题曰事见通鑑蘓辙曰贽始事德宗从之出奔而与之反国弥缝其闗而济其危亡比其老也功业定矣而卒毙于裴延龄之手何也贽以有常之德而事德宗之无常以巫医之明而治无常之疾是以承其羞耳帝初好名而贪功河朔三畔父子相袭帝将以力胜之田恱惊疑而起朱滔王武俊和之帝使马燧李抱真往迎其锋复使李晟出禁卫之兵李怀光举朔方之衆萃于魏郊而李希烈乗间而起兵连祸结常赋所不能赡于是为之抽贯筭间假贷商贾闗中已乱而帝不知也贽曰今为祸乱之首者独四五凶人而已其间必有旁遭诖误内蓄危疑而计不能止者而况于胁从之党乎陛下若能招懐以礼悔祸以诚使来者必安安者必久人知获免则谁为恶者帝忽其言而不用而泾原之变起仓皇避寇半年而归帝亦老而厌兵矣于是一切以姑息养蕃镇凡节度使将佐之得士心者皆就命留后虽以簒夺请命者亦如之宣武刘士宁以暴慢失衆贽曰万荣搆乱之日诸郡守将固非其同谋也一城士衆亦未必皆其党也方成败逆顺之势交战于中其肯捐躯与之同恶乎今若选命贤将降诏军中奖万荣抚定之功别加宠任褒将士辑睦之义例赐恩赏使衆知保安则谁肯复助其乱万荣纵欲䟦扈势亦无所至矣帝方茍安无事竟亦不许由此观之帝持无常之心故前勇而后怯贽持有常之心故勇怯各得其当君臣之间异同至此虽欲上下相保不可得矣回鹘奉诚可汗死其相骨咄禄立五月册为怀信可汗以李万荣为节度使秋七月丙寅阳城左迁国子司业八月辛亥北平庄武王马燧薨解题曰宋祁賛曰唐史臣称燧沈雄忠力常先计后战每战亲令于衆无不感慨用命鬪必决死未尝折北名盖一时然力能得田恱而不取虏不可信而决信之故河北三盗卒不臣平凉大臣奔辱燧之罪也唐德宗皇帝贞元十二年春正月加方镇中书令同平章事及检校官三月癸巳朔以闲廐宫苑使李齐运为礼部尚书裴延龄为户部尚书每宰相对罢则齐运次进解题曰按新史列传德宗临御久益不假备宰相自窦参陆贽斥罢中书取充位白居易张平叔户部侍郎判度支制坐而决事丞相以下不过四五而主计之臣在焉蘓轼曰以此知唐制主计盖坐而论事也不知四五者悉何人事见通鑑夏四月庚午田绪卒其子魏博节度副大使季安自称留后六月乙未以监句当左右神䇿窦玚玚霍仙鸣为䕶军中尉解题曰按旧史宦官传李辅国从幸灵武程元振翼卫代宗怙宠邀君至守三公封王爵干预国政亦未全握兵权代宗时子仪北伐亲王东讨遂特立观军容宣尉使令鱼朝恩为之然自有统帅亦监领而已德宗以禁军委白志贞志贞多纳豪门赂补为军士取其佣直身无在军者泾师之乱帝诏禁军无至者唯窦文玚霍仙鸣诸宦者及亲王左右从行志贞贬官左右禁旅悉委文玚主之从幸山南两军渐集还京颇忌宿将凡握兵多者悉罢之文玚仙鸣分统焉贞元十二年以文玚仙鸣为左右神䇿䕶军中尉内谒者监焦希望右神威军使张尚进为左右神䇿中䕶军自是神䇿亲军之权全归于宦者矣窦霍之权震于天下藩镇节将多出禁军䑓省清要时出其门余见通鑑李万荣子兵马使迺自称宣武兵马使秋七月乙未以东都留守董晋为节度使丙申万荣卒迺伏诛八月己未朔日有食之以田季安为节度使赵憬薨九月丙午裴延龄卒冬十月甲戌諌议大夫崔损给事中赵崇儒同平章事十一月乙未以右补阙韦渠牟为諌议大夫唐德宗皇帝贞元十三年秋九月乙丑卢迈罢冬十二月张建封入朝諌宫市弗听唐德宗皇帝贞元十四年夏闰五月辛酉长武城军乱逐其使韩全义秋七月壬申赵崇儒罢工部侍郎郑余庆为中书侍郎同平章事八月初置神䇿统军九月吴少诚侵寿州己巳贬阳城为刺史唐德宗皇帝贞元十五年春二月丁丑宣武军节度使董晋薨乙酉宣武军乱杀其行军司马陆长源等宋州刺史刘全谅自称留后以常州刺史李锜为浙西观察使诸道盐铁转运使己丑以刘全谅为节度使三月甲寅吴少诚陷唐州秋八月乙未吴少诚寇陈许二州九月庚戌刘全谅卒兵马使韩𢎞自称宣武留后寻以为节度使丙辰诏发十六道兵讨吴少诚冬十二月辛未咸宁忠武王浑瑊薨乙未诸道兵溃于小溵河解题曰小溵河在颖昌府郾城县北唐德宗皇帝贞元十六年春二月乙酉以夏绥节度使韩全义为蔡州招讨处置使解题曰夏绥节度使见开元八年朔方节度使解题夏五月庚戌韩全义及吴少诚将战于广利原败绩解题曰窦苹音训广利城在溵水县之南壬子张建封卒其子愔自称徐泗豪留后秋七月吴少诚败韩全义于五楼解题曰窦苹音训今商水东有五楼村九月庚戌郑余庆贬郴州司马庚申太常卿齐抗为中书侍郎同平章事冬十月戊子赦吴少诚唐德宗皇帝贞元十七年春二月大雨雹己亥霜戊申大雨雪震雹庚戌大雪雨雹夏五月壬戌朔日有食之乙酉朔方邠宁庆节度使杨朝晟卒六月兵马使高固自称知军事浙西崔善贞论宫市进奉盐铁之弊送李锜杀之解题曰范祖禹曰德宗本恶崔善贞直言故使李锜甘心善贞之死非特以告锜也钳天下之口而长姦臣之威实德宗杀之是朝廷杀諌者非锜杀告者也事见通鑑己酉以髙固为节度使丁巳王武俊卒其子成德节度副大使士贞自称留后秋七月辛巳以为节度使己丑吐蕃陷麟州九月韦臯大破吐蕃冬十月庚子加臯中书令爵南康王唐德宗皇帝贞元十八年秋七月乙亥罢正衙奏事唐德宗皇帝贞元十九年春三月壬子淮南节度使杜佑检校司空同平章事丁夘迁献懿二祖于德明兴圣庙解题曰按新史礼乐志唐兴以景帝为太祖而世近在三昭三穆之内至禘祫乃虚东向之位而太祖列于昭穆代宗祔𤣥宗肃宗而迁献祖懿祖于夹室于是太祖居第一室禘祫得东向而献懿不合食建中二年太学博士陈京请献懿立别庙至禘祫则享礼仪使颜真卿议曰太祖居百代不迁之尊而禘祫之时暂居昭穆屈己以奉祖宗乃引蔡谟议以献祖居东向而懿祖太祖以下左右为昭穆贞元十七年太常裴郁议以非是请下百寮议工部郎中张荐议与真卿同太子左庶子李嵘等七人曰献懿二祖宜藏夹室以合祭法逺庙为祧而坛墠有祷则祭无祷则止之义吏部郎中栁冕等十二人曰周礼有先公之祧迁主藏于后稷之庙又有先王之祧其迁主藏于文武之庙今懿献犹周先公也请筑别庙以居之司勲员外裴枢曰建石室于寝园以藏神主至禘祫之岁则祭之考功贠外郎陈京同官尉仲子陵皆曰迁神主于德明兴圣庙京兆少尹韦武曰祫则献祖东向禘则太祖东向十一年左司郎中陆淳曰议者多矣一曰复太祖之正位二曰并列昭穆而虚东向三曰祫则献祖禘则太祖迭居东向而复正太祖之位为是然太祖复位则献懿之主宜有所归一曰藏诸夹室二曰置之别庙三曰迁于园寝四曰祔于兴圣唯祔于兴圣为是至十九年左仆射姚南仲等献议五十七封付都省集议户部尚书王绍等五十五人请迁懿祖祔兴圣庙议遂定由是太祖始复东向之位乙亥司农卿李实兼京兆尹秋七月己未齐抗罢自正月不雨至是月甲戌始雨翰林待诏王伾王叔文侍太子翰林学士韦执谊等与之交结解题曰范祖禹曰古之教太子者必选天下之贤使与之共处左右前后皆正人也其后嗣犹或不能成德而小人之依德宗不能选贤以辅导东宫而惟使技艺博奕之人入侍岂不愚其子乎夫有十金之产者必欲其子守之有一命之爵者必欲其子继之此常人之情也而况天下至大祖业至重可不求贤以传其子而愚之乎诗曰其谁知之盖亦勿思昔之人君疑贤者导其子之为非而不疑于小人因之不教其子者亦不思而已矣事见通鑑冬闰十月崔损卒十二月太常卿髙郢为中书侍郎吏部侍郎郑珣瑜为门下侍郎同平章事贬监察御史韩愈为阳山令解题曰按新旧史韩愈之贬皆以为论宫市事方崧卿云李翺所作行状但云为幸臣所恶皇甫湜神道碑亦止云闗中旱饥专政者恶之则非为宫市明矣公诗云或疑自上疏上疏岂其由是未必皆上疏之罪也又诗云伾文未揃崖州炽虽得赦宥常愁猜是其为叔文等所排明甚不知新旧史何以不取唐德宗皇帝贞元二十年夏六月昭义节度使李长荣卒兵马使卢从史自立秋八月己未以为节度使大事记续编卷六十一大事记续编卷六十二钦定四库全书大事记续编卷六十二明王祎撰唐顺宗皇帝永贞元年春正月癸巳帝崩于会宁殿丙申太子诵即皇帝位有疾解题曰范祖禹曰先王于其即位也必以礼正其始于其将没也亦以礼正其终顾命之书所以为万世帝王之法也后世之君以富有天下为心惟恐失之大利所在天理灭焉故父子相疑以终事为讳以后嗣为忌是以继承之际鲜有能正其理者顺宗为太子二十余年既有壮子一旦病不能言而德宗亦寝疾弥留中外隔絶大臣不得闻知德宗既崩宦者犹有他议或太子幼弱储位未定几何而不乱也德宗将没不能召宰相而属以社稷储君废置繋于宦者次公等特以草诏得至禁中遂沮其谋不然几有赵髙之事后之人主可不鑑哉事见通鑑二月癸夘始朝见百官辛亥吏部郎中韦执谊为尚书左丞同平章事辛酉李实贬壬戌以殿中丞王伾为散骑常侍蘓州司功参军王叔文为起居舍人翰林学士甲子大赦罢进奉宫市乙丑罢盐铁使月进三月辛未王伾为翰林学士壬申追陆贽郑余庆阳城等赴京师贽与城已卒寻赠贽兵部尚书谥曰宣城左散骑常侍以李锜为镇海节度使加杜祐度支诸道盐铁转运使王叔文副之以张愔为节度使癸巳立子广陵郡王纯为皇太子夏四月壬寅立子弟二十一人为王五月辛未以金吾大将军范希朝为神䇿京西行营节度使欲夺宦官兵柄不克解题曰叶适曰王叔文収宦者兵权不就韩愈着于实録方以为幸其曰六军百万虎与貔天子自将非他师一朝夺印付私党凛凛朝士何能为盖知目前之祸未知他日之祸也事见通鑑辛夘王叔文为户部侍郎六月癸丑韦臯表请太子监国丁巳王叔文以母丧去位秋七月乙未皇太子权句当军国政事太常卿杜黄裳为门下侍郎金吾卫大将军袁滋为中书侍郎同平章事郑珣瑜髙郢罢八月庚子帝自称太上皇辛丑徙居兴庆宫改元立良娣王氏为太上皇后壬寅贬王伾开州司马王叔文渝州司户叔文寻伏诛乙巳太子纯即皇帝位庚戌罢献祥瑞珍竒癸丑南康忠武王韦臯薨行军司马刘辟自称西川留后己未以袁滋为劒南东西川山南西道安抚大使併别库于正库癸亥尚书左丞郑余庆同平章事九月己巳罢教坊乐工正员官己夘贬神䇿行军司马韩泰司封郎中韩晔员外郎栁宗元刘禹钖为诸州刺史冬十月丁酉贾耽薨戊戌袁滋罢为西川节度使己酉𦵏崇陵庙号德宗解题曰宋祁賛曰德宗猜忌刻薄以彊明自任耻见辱于正论而忘受欺于姦䛕故其疑萧复之轻已谓姜公辅为卖直而不能容用卢把赵賛则至于败乱而终不悔及奉天之难深自惩艾遂行姑息之政由是朝廷益弱而藩镇愈彊至于唐亡其患以此十一月迁髙宗主于西夹室壬申韦执谊贬崖州司马夏绥留后杨惠琳反回鹘懐信可汗死遣使册其嗣为腾里録可汗十二月己酉以给事中刘辟为西川节度副使壬戌翰林学士郑絪同平章事以考功郎中李吉甫为中书舎人员外郎裴洎为考功郎中并充翰林学士大事记续编卷六十二大事记续编卷六十三钦定四库全书大事记续编卷六十三明王祎撰唐宪宗皇帝元和元年春正月丙寅上上皇尊号丁夘改元解题曰宋庠纪年通谱元和本汉章帝年号刘辟求兼领西川不得围梓州癸未以长武城使髙崇文为神䇿行营节度使率京西行营兵马使李元奕等讨之解题曰按林恩补国史刘辟举兵扼鹿头闗下东蜀帅李康弃城走上临轩赫怒勅宰相选将讨伐杜丞相曰保义节度刘㴩长武城节度髙崇文皆刚毅忠勇冠武臣上曰卿谓二人谁为上曰澭自涿州拔城归阙将士扶老携幼万人就路饮食舒惨与衆共之法令严整付以专征必着勲绩上曰澭固良将性本倔强且与济不恊危急归命河朔气习宛然尽在若征代有功须且令镇西川全蜀地重控制戎夷硕德名臣方当委任澭向者幽絷幙客数杀县吏若使镇西川是自掇心腹之疾崇文久将亲军立功塞上寛和得衆其他谋畧不下澭且务俭任真必竭诚节乃命为西川行营节度使余见通鑑甲申太上皇崩刘辟陷梓州三月髙崇文克之辛巳杨惠琳伏诛夏四月丁未杜佑为司徒解度支盐铁转运等使以兵部侍郎李巽领之五月庚辰郑余庆罢辛夘尊太上皇后为皇太后六月丁酉髙崇文破贼于鹿头闗解题曰按元和郡县志鹿头闗在汉州德阳县北闰月壬戌朔李师古卒其弟师道自称淄青留后秋七月壬寅𦵏丰陵庙号顺宗解题曰按新旧史韩愈顺宗实録顺宗为人寛仁喜学艺善𨽻书礼重师傅见輙先拜从幸奉天常执弓矢居左右于父子间慈孝交洽无嫌毎以天下为忧德宗在位久稍不假权宰相左右倖臣如裴延龄李齐运韦渠牟等以姦佞相次进用延龄尤狡险判度支务刻剥聚敛以自为功天下皆怨怒每进见候颜色輙言其不可至陆贽张滂李充等以毁谴朝臣惧阳城等伏阁极论德宗怒甚将加城等罪无敢救者独开解之城等頼以免卒不任延龄渠牟为相甞侍宴鱼藻宫张水嬉綵舰宫人为櫂歌衆乐间发德宗驩甚顾太子曰今日何如太子引诗人好乐无荒为对毎于敷对未甞以颜色假借宦官居储位二十年天下隂受其赐惜乎寝疾践祚近习弄权而能传政元良克昌运祚贤哉八月壬戌以妃郭氏为贵妃丁夘立子七人为王九月辛亥髙崇文克成都冬十月丙寅以髙崇文为西川节度使以李师道为节度副使戊子刘辟伏诛十一月郑余庆罢丙辰以内常侍吐突承璀为神䇿中尉唐宪宗皇帝元和二年春正月乙巳杜黄裳罢解题曰按新旧史始德宗创艾多难务姑息藩镇每帅臣死遣中人伺其军观衆所欲立者故大将私金币结左右以求节制晏年尤甚方镇选不出朝廷黄裳毎从容具言陛下宜鉴贞元之弊整法度肃诸侯则天下治宪宗然其言由是用兵诛蜀夏剪齐灭蔡复两河以机秉还宰相纪律设张赫然号中兴自黄裳启之余见通鑑己酉戸部侍郎武元衡为门下侍郎翰林学士李吉甫为中书侍郎同平章事监察御史李绛兼翰林学士解题曰按新史郑絪传始卢从史隂与王承宗连和有诏归潞从史辞潞乏粮请留军山东李吉甫密譛絪漏言于从史帝怒诏学士李绛语其故且曰若何而处绛曰诚如是罪当族然谁以闻陛下者曰吉甫为我言绛曰絪任宰相识名节不当如犬彘枭獍与姦臣外通恐吉甫势轧内忌造为丑辞以怒陛下帝良久曰几误我吴缜纠缪但见吉甫以三年九月罢相絪以四年二月罢相三月王士贞卒其子承宗自称留后朝廷始讨承宗纪传年表皆不合遂疑绛之门生故吏撰集绛事者务多书其事以为美谈史臣展转失实今考李绛论事集曰绛奏从史比来事彰露颇多意不自安务欲生事所以曲陈利害频献计谋兾许用兵以求姑息今请亲领士马欲往邢洺以就粮赍去就之际情状可知又贬卢从史制辞云况顷年上请就食山东及遣旋师不时恭命致动其衆觊生其心然则当李郑未罢之前士真未死之日从史实尝就食邢洺朝廷亦尝使之旋师而託辞拒命宪宗亦尝以此而疑郑絪漏言特新史不当云与承宗连和耳今因绛为学士载之又按绛集上尝御浴堂从容问曰贞观开元之化备在青史朕不量菲薄欲庶几仰承祖宗之道将延拔俗之士致济代之才举兹凋瘵纳诸仁寿何行而可以致是绛曰陛下诚能正身励己尊贤贵德亲信端士逺弃邪佞尽忠进直者奖之希合从䛕者斥之与大臣言敬而信之不使小人参其事与贤士游亲而礼之不令不肖者搆其隙唯义所比不论亲踈唯仁是行不论贵贱去冗官无益于时者则禄及才能矣出宫女之希御者则时无怨旷矣简繁数之仪则礼得其节矣除靡慢之奏则乐得其和矣将帅亷则士卒勇矣官师公则治化洽矣法令行则下不违矣教化笃则俗必迁矣如此则圣闻周达德声遐宣唯陛下勤行之尔上曰美哉斯言当书于绅四年因有㫖检自古君臣事迹造屏风图画美恶题其事状施于便殿坐卧观阅用为鉴戒绛等检讨五十余事造屏风三合进入上大恱以示宰臣即日张于便殿冬十月李锜反命诸道兵讨之丁夘武元衡罢十一月甲申李锜伏诛十二月山南东道节度使于頔入朝是岁李吉甫上元和国计簿解题曰按续通典旧史传簿十卷緫计天下方镇凡四十八道管州府二百九十五领县一千四百五十三见户二百四十四万二千五十四其凤翔鄜坊邠宁振武泾原夏银灵盐河东易定魏愽镇冀范阳沧景淮西淄青等十五道七十一州不申户口每岁赋入倚辨止于浙西东宣歙淮南江西鄂岳福建湖南等八道合四十九州一百四十四万户比量天寳供税之户则四分有一天下兵戎仰给县官者八十三万余人比量天寳士马则三分加一率以两户资一兵其他水旱徴科又在常役之外比较天寳州郡三百一十五今二百十八州府上供钱米计少九十七天寳户八百三十八万五千二百二十三今五百三十二万五千八百一十八在见供税赋三十一道州府管内元和见在户二百四十四万二千五十四计少天寳百九十四万四千九百六十九天寳租税庸调计钱粟绢布丝绵五千二百三十余万端疋屯贯石元和两税𣙜酒盐茶等緫三千五百十五万一千二百三十八贯石计少一千七百一十四万八千七百七十贯石天寳卫兵彍骑边将等五十八万四千九百四十三人元和军八十三万三百二十一人多二十四万五千三百七十人叶适曰唐人仓猝不知以田养兵而以税养兵故流害相承至此之极夫以田养兵亩四十至百而养一以税养兵亩四百至千而养一以田养者可至百万以税养兵过十万则困竭矣唐宪宗皇帝元和三年春正月癸巳上尊号以神威军为天威军城临泾解题曰按续唐厯庚子以将城临泾诏麟游灵䑓良原崇信归化等五镇修整士马掎角相应城直泾州西北九十里余见通鑑三月回鹘腾里可汗死夏四月䇿试贤良牛僧孺皇甫湜李宗闵李吉甫恶其言直考官翰林学士王涯吏部员外郎韦贯之户部侍郎杨于陵皆坐贬五月丙午册回鹘保义可汗六月沙陀酋长朱邪执宜诣灵州降朔方灵盐节度使范希朝置之盐州解题曰欧阳修五代史后唐賛曰李氏之先盖出于西突厥本号朱邪拔野古为始祖其自序云沙陀者北庭之碛也唐太宗破西突厥诸部分同罗仆骨之人于此碛置沙陀府而以㧞野古为都督考于传记太宗分其诸部置十三州未尝有沙陀府时西突厥铁勒阿史那之类最大其别部有同罗仆骨拔野古等以十数又有处月处密诸部其小者也朱邪者处月别部之号太宗二十二年降拔野古其明年阿史那贺鲁判至髙宗永徽二年处月朱邪孤注为契苾何力所败后百五六十年有朱邪尽忠及子执宜见于中国而自号沙陀矣至尽忠孙始赐姓李氏云事见通鑑秋七月辛巳朔日有食之九月庚寅于頔为司空同平章事丙申戸部侍郎裴垍为中书侍郎同平章事戊戌李吉甫罢解题曰按新旧史列传先是天下赋法有三曰上供曰送使曰留州建中初定两税时货重钱轻是后货轻钱重民输率倍其初其留州送使所在又降省估就实估而重赋于人及垍为相奏留州送使物一切令依省估观察使得用所治州租调不足乃取资郡以赡故送使之钱悉为上供江淮稍息肩余见通鑑冬十二月南诏异牟寻死子寻合劝立唐宪宗皇帝元和四年春二月丁夘郑絪罢给事中李藩为门下侍郎同平章事三月乙酉王士真卒其子节度副使承宗自称成德留后闰月己酉以旱降繋囚蠲租税出宫人絶进奉禁掠卖丁夘立子邓王宁为皇太子夏六月以范希朝为河东节度使处沙陀于定襄川解题曰按新史列传希朝镇太原诏沙陀举军从之希朝乃料其劲骑千二百号沙陀军而处其余衆于定襄川朱邪执宜乃保神武川之黄花堆秋八月王承宗献德棣二州九月庚戌以为节度使冬十月承宗反以吐突承璀为招讨宣慰使讨之解题曰按白居易题海图屏风诗海水无风时波涛安悠悠鳞介无小大逐性各沈浮突兀海㡳鳌首冠三神邱钩网不能制其来非一秋或者不量力谓兹鳌可求负赑牵不动纶絶沉其钩一鳌既顿颔诸鳌齐掉头白涛与黒浪唿吸浇咽喉喷风激飞亷鼓波怒阳侯鲸鲵得其便张口欲吞舟万里无恬鳞百川多倒流遂使江海水朝宗意亦休苍然屏风上此意亦少休注云时方讨淮蔡蘓轼曰仁人君子之于兵盖不忍轻用如此淮蔡且欲以德懐况欲弊所恃以动无用乎事见通鑑十一月己巳吴少诚卒其将呉少阳自称淮西留后是岁南诏王寻合劝死子劝龙晟立唐宪宗皇帝元和五年春正月己巳神䇿军大将军郦定及王承宗战败死之卢从史与王承宗通谋三月吐突承璀执之寻贬之为驩州司马夏四月丁亥范希朝张茂昭大破王承宗兵于木刀沟解题曰元和郡县志木刀沟在定州新乐县东南义丰县南三十二里陉邑县南二里秋七月丁未赦王承宗以德棣二州与之乙夘刘緫弑其父济与兄绲自为幽州卢龙留后九月以为节度使解题曰按新史列传緫已毒父即领军政朝廷不知其姦故诏嗣节度通鑑失书降吐突承璀为军器使丙寅太常卿权德舆为礼部尚书同平章事冬十月张茂昭请入朝归易定二州以左庶子任迪简为义武行军司马都虞候扬伯玉等作乱伏诛壬辰以迪简为节度使十一月庚申裴垍罢唐宪宗皇帝元和六年春正月甲辰以吴少阳为节度使庚申淮南节度使李吉甫为中书侍郎同平章事二月壬申李藩罢李绛解翰林学士为户部侍郎夏六月丁夘李吉甫请省吏员併州县减仕涂秋九月甲寅省内外官八百余员诸司流外七百余员冬十一月丙申出左卫上将军吐突承璀为淮南监军十二月己丑李绛为中书侍郎同平章事闰月辛亥皇太子薨唐宪宗皇帝元和七年夏六月癸巳杜祐罢秋七月乙亥立子遂王宥为皇太子改名恒解题曰按新旧史列传吐突承璀恩宠特异惠昭太子薨议立储副承璀独排羣议属澧王欲以威权自树赖宪宗明断不惑将建东宫诏翰林学士崔羣代澧王作让表羣奏大凡已当得则让不当得之乌用让今遂王嫡冝为太子帝从其议八月戊戌田季安卒其子魏博节度副大使懐諌自称知军府事冬十月乙未魏博以其将田兴知军府事兴以六州来归甲辰以为节度使十一月辛酉给复一年赏其军士解题曰按新旧史列传田季安疾甚李吉甫请任薛平为义成节度使以重兵控邢洺因图上河北险要所在帝张于浴堂门壁毎议河北事必指吉甫曰朕日按图信如卿料矣季安卒懐諌母元氏召诸将立懐諌吉甫议讨之李绛曰不然两河所惧者部将以兵图已也故委诸将緫兵皆使力敌任均以相维制不得为变若主帅彊则足以制其命今懐諌乳臭不能事必假权于人权重则怨生向之权力均者将起事生患矣衆所归必在寛厚简易军中素所爱者彼得立不倚朝廷亦不能安惟陛下蓄威以候之懐諌幼不能事政皆决于私奴蒋士则数易置诸将军中怒取田𢎞正为留后𢎞正廷玠之子学颇通兵法勇而有礼为衙内兵马使季安不䘏军务屡行杀罚𢎞正从容规切军中赖之李安内忌出于临清镇将欲因罪诛之𢎞正阳痺痼炙灼满身乃免懐諌召还旧职衙兵诣𢎞正第陈请𢎞正拒闗不出衆譁于门𢎞正出衆拜之胁还府𢎞正度不免即令于军曰尔属不以吾不肖使主军今与公等约能听命否皆曰惟公命因曰吾欲守天子法举六州版籍请吏于朝茍天子未命敢有请吾旂节者死杀人及掠人者死皆曰诺遂到府杀士则等十余人图魏博相卫贝澶之地籍其人以献不敢署僚属而待王官先时诸将出屯质妻子里民不得相往来𢎞正悉除其禁听民通馈谢庆弔服玩僣侈者即日彻毁之承嗣时正寝华侈𢎞正避不敢居宪宗嘉之吉甫复请命中人宣慰因刺其变徐议所宜绛谓不如推诚抚纳即假旌节他日使者持三军表来请与𢎞正则制在彼不在此可奏与特授安得同哉帝重违吉甫欲诏张忠顺特节往而授𢎞正留后绛固请由是即拜𢎞正节度使绛复曰王化不及魏博久矣一日挈六州来归不大犒赏人心不激请斥禁钱百五十万缗赐其军有言太过者绛曰假令举十五万衆朞岁而得六州计所转给三倍于费今𢎞正天挺忠义首变汚俗破两河之胆可啬小费隳事机哉从之遣司封郎中知制诰裴度宣慰赉其军钱六州民给复一年赦见囚存问髙年惸独废疾不能自存者度明辩具陈朝廷厚意𢎞正不胜自失乃深相结纳奉上益谨复请度徧行其部宣示天子恩诏因令布衣崔懽奉表陈谢且言山东奥壤化为戎墟国家含垢垂六十年臣若假天之龄奉陛下宸筭兾洗濯伪风然后退归邱园死不恨田氏自承嗣至懐諌四世凡四十九年余见通鑑营田振武天德解题曰按新食货志初度支岁市粮于北都以赡振武天德灵武盐夏之军费钱五六十万缗泝河舟溺甚衆元和中振武军饥李绛请开营田宪宗称善乃以韩重华为振武京西营田和籴水运使起代北垦田二百顷出赃罪九百余人给以耒耜牛假种粮使偿所负粟二岁大熟因募为十五屯每屯百三十人人耕百亩就髙为堡东起振武西逾云州极于中受降城凡六百余里列栅二十垦田三千八百余里岁收粟二十万石省度支钱二千余万缗重华入朝奏请益开田五千顷法用人七千可尽给五城会绛罢而止唐宪宗皇帝元和八年春正月辛未权德舆罢二月辛夘赐田兴名𢎞正丁酉贬于頔为恩王传三月甲子西川节度使武元衡为中书侍郎同平章事夏六月大水辛丑出宫人秋七月徙天德军于大同故城解题曰通鑑考异曰实録云李光进请修东受降城兼理河防又云以中受降城及所管骑士𨽻于天德军旧传卢坦与李绛恊议以为西城张仁愿所筑不可废三者不同今但云受降城阙疑也今按元和郡县志天德军本安北都䕶开元十年移理中受降城天寳十三年于大同川西筑城置军干元后西南移三里权居永清栅其治所又移西受降城元和八年黄河泛滥城南面坏防御使请修筑李吉甫陈便宜曰西城河水已毁其半不堪重修其子城犹坚牢量留一千足得居住天德军士抽归旧城旧城在西城正东微南一百八十里即隋氏大同城去本城三里已下城甚牢小安思顺所置居大同川中当北戎大路南接牟那山钳耳觜山牟那山南又是麦泊其地良沃于是移天德军治于旧城元和郡县志乃吉甫所正所载甚明白无足疑也废天威军𨽻神䇿军冬十二月庚辰振武军乱逐其节度使李进贤羣臣请立后弗许解题曰按新旧史列传八年十二月羣臣三请立后上以岁暮来年有子午之忌时后宫多嬖艶以后门族华盛虑正位之后不容嬖幸故章报闻罢窦苹音训曰古者宗子年虽七十不无主妇以族人不可无统祭祀不可无助尔宪宗立八年而不立后乱典礼甚矣唐宪宗皇帝元和九年春正月乙亥诛振武乱兵二月癸夘李绛罢甲辰以吐突承璀为神䇿中尉夏六月壬寅河中节度使张𢎞靖为兵部尚书同平章事秋闰八月丙辰呉少阳卒其子元济自称知淮西军事遣山南东道节度使严绶等讨之冬十月丙午李吉甫薨十二月戊辰尚书右丞韦贯之同平章事唐宪宗皇帝元和十年春正月乙酉加韩𢎞守司徒召栁宗元等至京师三月以为逺州刺史解题曰蘓轼曰刘禹钖既败为书自解言王叔文工言治道能以口辩移人既得用所施为人不以为当太上久疾宰相及用事者不得对宫掖事秘建桓立顺功归贵臣由是及贬后汉宦者传论云孙程定立顺之功曹腾参建桓之䇿与梁兾比舍清河而立蠡吾此汉所以亡也与广陵王监国岂可同年而语哉禹钖以此为比以此知小人为姦虽已败犹不悛也其可复置之要地乎事见通鑑田𢎞正遣其子布将兵讨吴元济王承宗李师道请赦吴元济不许夏五月遣御史中丞裴度宣慰淮西行营忠武节度使李光颜败淮西兵六月癸夘盗杀武元衡戊申京师大索乙丑裴度为中书侍郎同平章事解题曰孙辅曰知裴度之贤足以破贼明之至也京师㓙贼窃发杀害宰相不能挠用兵之计断之至也宜乎不数年而两河略定也事见通鑑秋七月甲戌絶王承宗朝贡八月己亥朔日有食之李师道遣兵袭东都捕得伏诛乙丑李光颜败于时曲解题曰时曲壁名亦曰洄曲在蔡州西北近溵水窦苹音训在悬瓠西北三十里九月癸酉以韩𢎞为淮西行营都统冬十一月壬申李光颜及河阳节度使乌重胤败淮西兵于小溵河解题曰河阳节度使见大厯元年都畿解题戊寅盗焚献陵寝宫武宁节度使李愿破淄青兵解题曰武宁节度使见贞元四年徐泗濠节度使解题韩𢎞守司徒解题曰实録兴元初德宗方以公相宠勲臣宰相虚列官氏于制勅者多至八九及元和初平章在藩镇不过一二而已至三年始加𢎞检校司空同平章事后王锷检校司徒及在太原李吉甫奏授同平章事𢎞在锷下每咎吉甫吉甫卒乃致书于武元衡以露其忿自处将帅二十年未甞朝觐朝廷亦未以诚信待𢎞方欲用其势以临淮西故命守司徒加锷上焉唐宪宗皇帝元和十一年春正月己巳张𢎞靖罢庚辰中书舎人钱徽驾部郎中萧俛请罢兵解内职癸未发河东卢龙义武横海魏博昭义兵讨王承宗甲申盗断建陵门㦸二月乙巳中书舍人李逢吉为门下侍郎同平章事三月庚午皇太后崩夏四月庚子李光颜乌重𦙍败淮西兵于陵云栅解题曰陵云栅在郾城县北辛亥司农卿皇甫镈兼御史中丞判度支六月甲辰淮西大败随唐邓节度使髙霞寓于铁城解题曰唐随邓节度使见至德元载南阳节度使解题铁城在随州应山县西北秋七月壬午韩𢎞破淮西兵于郾城八月壬寅韦贯之罢冬十二月丁未工部侍郎王涯为中书侍郎同平章事甲寅以太子詹事李愬为唐随邓节度使唐宪宗皇帝元和十二年春正月戊子彗星出于毕三月乙丑李愬屯冝阳栅降文城栅解题曰蔡州吴房县元和改遂平县于栅南置夏四月李光颜败淮西兵于郾城五月辛酉李愬败淮西兵于张柴丙子罢讨王承宗秋七月裴度为门下侍郎同平章事兼彰义节度使淮西宣慰处置使户部侍郎崔羣为中书侍郎同平章事解题曰王师古曰宪宗削平藩方之志甚鋭裴度以辅相之任亲从事于矢石其意盖谓淮蔡既平则天下可以无事不知君心已移则始勤终怠其弊有不可胜言者方其罢李绛而召承璀则忠邪之涂已紊用皇甫镈而宠程异则聚敛之端已萌而度方以征伐自任本末内外之际岂尚有未思者乎方其初也承璀李巽用事志虑尝一偏矣杜黄裳李绛为相消息调伏卒使正人进用而邪佞以息此元和之所以治也度不知此晚岁见其怠荒始纂述用兵机畧来上冀以感悟之然则何益矣事见通鑑翰林学士令狐楚罢九月丁未李逢吉罢冬十月辛未李愬袭破蔡州癸酉擒吴元济寻伏诛解题曰按新旧史纪传实録凉公平蔡録吴少阳据蔡州五年不朝觐地多原泽益蓄马时掠寿州茶山刼商贾招四方亡命以实其军元和九年死子元济匿不发丧以病闻表请元济主军务上遣医往而不问元济医工至则称疾愈不见而反自蜀平帝鋭意取淮西李吉甫在淮南闻少阳上下携泮自请徙寿州以天子命招懐之会讨王承宗未及用后田𢎞正以魏归吉甫知魏人谓田进诚才而唐州又蔡喉袷请拔进诚为刺史汝州捍蔽东都兵寡不足惮寇而河阳乃魏博之津𢎞正归国则为内镇不宜戌重兵请徙屯汝州闰八月辛酉以河阳节度使乌重𦙍兼汝州刺史九月以洺州刺史李光颜为陈州刺史忠武都知兵马使泗洲刺史令狐通为寿州团练使山南东道节度使袁滋为荆南节度使严绶为山南东道节度使少阳判官蘓兆杨元卿及其将侯惟清尝劝少阳入朝元济缢兆囚惟清元卿先奏事在京师见宰相李吉甫具言淮西事且请蔡使在道者随在所系之少阳死四十日帝不为辍朝易将増戍以须变董重质者少诚婿也善为兵元济倚之因说元济请以精骑三千由寿之间道取扬州东约李思道以舟师袭润州遣竒兵掩商邓进守襄阳以揺东南则荆衡黔巫传一矢可定又请精兵五百自崿领三日袭东都则天下骚动元济犹豫不能用吉甫以为淮西内地不同河朔且四无党援国家常宿数十万兵以为守御冝因时取之平章事张𢎞靖请先遣使者弔赠待不恭乃加兵诏可元济不得命乃焚舞阳及叶掠鲁山襄城阳翟许汝居人皆窜伏荆榛间剽系千余里闗东大恐弔使至弗克入而还十月以李光颜为忠武节度使严绶充申光蔡等州招抚使仍令内常侍崔潭峻监其军尚书右丞吕元膺为东都留守十年正月乙酉宣武节度使韩𢎞守司徒丙申严绶次于蔡州西鄙己亥削夺元济官爵令宣武太原武宁淮南宣歙等道兵马合埶山南东道及魏愽荆南江西劒南东川兵马与鄂岳计会东都防御使与怀汝郑节度及义成兵马掎角相应同期进讨元济不能有所指授诸将赵昌凌朝江董重质李佑李宪王览赵晔王仁清等以便宜人自为战抗王师有少诚少阳旧风二月严绶败于磁邱退保唐州韩𢎞遣子公武以兵二千余𨽻李光颜令狐通为贼攻焚廥聚破屯栅诏金吾大将军李文通代之田𢎞正遣子布率兵三千讨李师道师道不敢显助元济光颜战于临颕败之四月甲辰又败之于南顿元济遣人求援于镇郓王承宗李师道上表请赦元济不从诏兴诸道兵不及郓师道选卒二千抵寿春阳言为王师助实欲援蔡也亡命少年为师道计曰河隂者江淮委输河南帝都请烧河隂敖库募洛壮士刼宫阙则朝廷救腹心疾此解蔡一竒也师道乃遣客烧河隂漕院钱三十万缗米数万斛人情骇扰五月以御史中丞裴度视行营诸军还奏攻取䇿与帝意合且问诸将才否度对光颜义而勇当有成功不三日光颜破时曲兵帝叹度之知人乃以度兼刑部侍郎自是中外相贺决不赦贼初贼衆晨压光颜之垒而阵光颜不得出乃自毁其栅之左右出骑以突之光颜将数骑冐坚以冲之出入者数四贼衆尽识光颜矢集于身如猬人争奋跃贼大溃死者数千人门下侍郎武元衡上称为长者李吉甫卒淮蔡用兵悉以机务委之承宗遣使请赦元济请事于宰相辞礼悖慢元衡叱之承宗因飞章诋元衡又有说师道曰讨蔡谋皆出宰相而元衡得君愿为袁盎事后宰相必惧请罢兵是不用师蔡围解矣六月癸夘盗夜伏于靖安坊元衡入朝害之批颅骨持去又遣盗于通化坊刺裴度伤首而免庚戌神䇿将士王士则王士平以盗名上且言王承宗所使乃捕得张晏等八人鞠于内仗遂付京兆府鞠之议者欲罢度安二镇反侧帝怒曰度得全天也若罢之是贼计适行吾倚度足破二贼度亦以王室陵夷常愤愧无死所自行营归知赋曲折帝益信仗乙丑度为中书侍郎同平章事张晏等处斩七月絶承嗣朝贡初师道置邸东都多买田伊阙陆浑间以舍山棚遣将訾嘉珍门察部分浮屠圆静为之谋大飨士邸中椎牛酾酒既衷甲矣其徒白官发之八月留守吕元膺以兵掩邸贼突出转略畿部入山中数月夺山棚所占山棚怒道官军袭撃尽杀之及穷治嘉珍乃害元衡者八月李光颜败于时曲严绶无威略经年无尺寸功裴度屡言绶非才九月以韩𢎞充淮西兵马都统冬十月庚子析山南东道为两节度以户部侍郎李逊充襄复均郢房节度使右羽林将军髙霞寓充唐隋邓节度使承宗数出兵掠邻鄙田𢎞正上言承宗宜诛十一月李文通奏败元济之衆三千戊寅贼焚献陵寝宫光颜重𦙍破元济之衆于小溵河平其栅韩𢎞素蹇纵隂挟贼自重恶光颜力战隂图挠屈乃饰名姝教歌舞六博襦䙱珠琲举止光丽费百鉅万遣使以遗光颜兾一见恱感而怠于军政也使者曰公以君暴露于外恭进侍者光颜约旦日纳焉乃大合将校置酒引使者以侍姝至秀曼都雅一军惊视光颜徐曰我去室家久以为公忧诚无以报德然光颜受国恩深誓不与贼同生今战卒数万皆弃妻子蹈白刄光颜奈何犹以女色为乐因呜咽泣下将卒数万皆感激流涕乃厚赂使者还之于是士气益励𢎞令诸军齐攻贼城贼攻重𦙍之垒重𦙍中数枪驰请救于光颜光颜以小溵桥贼之堡也乗其无备使田颕宋朝隂袭取之由是不克救重𦙍𢎞以光颜违令取颕朝隐将戮之光颜不敢留会中使景忠信至乃矫诏令所在械繋之驰以闻诏释之𢎞及光颜迭以表论帝谓𢎞使曰违都统令当死但以功可赎𢎞不悦乙亥以严绶为太子少保帝欲讨承宗张𢎞靖曰戎事并兴鲜有济者不如悉力淮西已平乃治河朔十一年正月𢎞靖罢为河东节度使庚辰翰林学士钱徽萧俛以请罢兵各守本官癸未削夺承宗官爵令河东义武卢龙横海魏愽昭义六节度兵进讨甲申盗断建陵门㦸二十七竿韦贯之请释镇州等专力淮西且言陛下岂不知建中事乎始于蔡急而魏应也齐赵同起故朱泚乗以为乱今陛下独不能少忍邪帝不聼二月李光颜次于翟城三月壁于堂河髙霞寓破贼于郎山四月庚子光颜重𦙍破贼于陵云栅五月破贼于陵云栅次于栅东霞寓虽悍而寡谋始引兵趋萧陂战小胜六月进至文城栅贼伪北逐之为伏所掩遂大败才以身免人情悚骇宰相多请罢兵上曰胜负兵家常势不可以一将失利便沮成计今但议用兵方略朝廷庶务制置可否耳霞寓退保唐州七月丁丑贬为归州刺史李逊左迁恩王傅以河南尹郑权为山南东道节度使袁滋为彰义节度使以唐州为理所壬午宣武军奏破郾城之衆二万杀二千余人八月壬寅韦贯之罢昭义节度使郄士美大破贼下三营环栢乡时诸镇合兵十余万多玩寇犯法独士美兵鋭整最先有功承宗大震惧九月乙酉光颜拔陵云栅丙戌拔蔡州石越二栅寿州奏破光州殷城县收栅六李师道惧伪贡欵诚冬十一月加检校司空辛巳命内常侍梁守谦监淮西行营军仍以空名告身五百通及金帛付之庚寅光颜检校左仆射重𦙍检校右仆射田布兼御史中丞韩公武兼御史大夫辛夘李文通奏破贼于固始十二月甲寅以太子詹事李愬充唐隋邓节度使初置淮颕水运使运杨子院米自淮隂泝流入颖口至项城县入溵河输于郾城得米五十万石茭一千五百万束十二年正月甲申贬袁滋为抚州刺史李愬以军初伤夷士气未寛乃不为斥候部伍令于军曰天子知愬能忍耻故委以抚养战非吾事也衆信而安之士伤夷疾病亲为营护贼以尝败髙袁二帅又愬名非夙所畏者易之不为备二月己亥淮西行营奏克古葛伯城甲寅鄂岳团练使李道古攻申州尅罗城贼力战道古之衆大败三月光颜败元济之衆三万于郾城杀贼十二三李愬谋袭蔡请济师诏益河中鄜坊二千骑由是完葺器械隂计戎事甞获贼将丁士良与语不挠署捉生将士良谢曰呉秀琳以数千兵不可破者陈光洽为之谋也我能为公取之擒以献秀琳举文城栅降署为牙将四月李愬至嵖岈山郾城守将邓懐金降光颜元济始惧尽发左右及守城卒属董重质以抗光颜重𦙍五月李愬袭破朗山执戍将梁希果平汶淃等三壁诏罢河北用兵专事淮西呉秀琳为愬䇿曰必破贼非李祐无与成功者祐贼健将也守兴桥栅其战尝易官军愬候祐护获于野遣史用诚以壮骑三百伏其旁见羸卒若将燔聚者祐果轻出用诚禽而还诸将素苦祐请杀之愬不听以为客待间召祐及李忠义屏人语至夜艾忠义亦贼将所谓李宪者军中多諌此二人不可近愬待益厚六月元济上表请东身归朝时连破三栅贼势廹蹙而制于左右不果行财殚力屈宰相三人唯度独言贼可灭上亦病之因使三相俱陈利害度独不言惟请身自督战帝目度留曰果为朕行乎度俯伏流涕曰臣誓不与贼偕存上为之动七月丙辰度守门下侍郎同平章事彰义军节度淮西宣慰招讨处置使以韩𢎞领都统乃上还招讨以避𢎞然实行都统又制诏有异辞欲激贼怒𢎞者度请易其辞窒疑间之嫌于是表马总为宣慰副使韩愈行军司马李正封冯宿李宗闵备幕府入对延英曰主忧臣辱义在必死贼灭则朝天有日贼在则归阙无期上为之流涕李愬将袭元济会雨水自五月至七月不止不可出师军吏咸以不杀李祐为言愬无以止之乃持祐泣曰岂天不欲平贼乎何见夺者衆耶则械而送之朝表言必杀祐无与共诛蔡者诏释以还愬愬乃令佩刀出入帐下署六院兵马使六院者随唐兵也凡三千人皆山南竒材鋭士故委祐统之祐捧檄呜咽诸将乃不敢言旧令舍谍者族愬除其令因使厚之谍反以情告愬愬益知贼中虚实八月三日裴度赴淮西帝御通化门临遣赐通天御带𤼵神䇿骑三百为卫以郾城为治所光颜重胤谓梁守谦曰若俟度至而有功则非我利六日出兵战于贾店为贼所败度至郾城巡抚诸军时诸道兵皆有中使监阵进退不由主将战胜则先使献捷偶衂则凌挫百端度至行营奏去之衆皆喜恱九月丁未李逢吉罢十月李愬围吴房县贼以枭骑追愬愬下马㨿胡床令于衆曰敢回戈者斩衆力战射杀贼将孙献忠贼乃退或劝愬遂拔吴房愬曰㧞则贼力专不若留之以分其力度率宾从于沲口观版筑贼以竒兵自五沟至注弩挺刃势将及度光颜力战却之先是光颜密遣田布伏精骑沟下扼其归贼弃骑越沟坠而死者千余人由是贼悉鋭士屯洄曲以抗光颜李愬知其隙可乗乃遣从事郑澥告师期于裴度十月以李祐率突骑三千为先锋李宪副之愬率中军三千田进诚以后军三千殿出文城栅衆请所向愬曰东六十里止袭张柴殱其戍敕士少休益治鞍铠发刃彀弓会大雨雪天晦凛风偃旗裂肤马皆缩慄士抱戈冻死于道十一二张柴之东陂泽阻奥衆未尝蹈也始发吏请所向愬曰入蔡州取吴元济士失色监军使者泣曰果落李祐计然业从愬人人不敢自为计道分五百人断洄曲路桥又分五百人断朗山路行七十里夜半至悬瓠城雪甚城旁皆鵞鹜池愬令撃之以乱军声贼恃吴房朗山戌晏然无知者祐等坎墉先登衆从之杀门者发闗留持柝传夜自如黎明雪止愬入驻元济外宅蔡吏惊曰城陷矣元济曰是洄曲子弟归求寒衣耳及闻号令曰常侍传语始惊曰何常侍得至此率左右登牙城田进诚兵薄之愬计元济且望救于董重质乃访其家慰安之使以书召重质重质以单骑白衣降进诚火南门元济请罪梯而下槛送京师申光诸屯尚二万衆皆降愬不戮一人其为贼执事帐内厨廐厮役悉用其旧使不疑乃屯兵鞠场以待裴度初重质自洄曲还蔡州光颜跃马入贼营大唿衆万余人皆投甲请命度先遣马搃入城安抚明日度建彰义军节领洄曲降卒继进愬具櫜鞬候度将避之愬曰此方不识上下之分久矣请因以示之度以宰相礼受愬谒衆耸观明日军还文城栅度以蔡卒为牙兵或谓反侧未安不可去备度笑曰吾为彰义节度元恶就禽蔡人即吾人也衆感泣初元济禁偶语于道夜不然烛酒食相馈遗者以军法论度下令唯盗贼鬬死抵法余一蠲除往来不限昼夜民始知有生之乐甲申诏淮西立功将士委韩𢎞裴度条疏闻奏淮西军人一切不问给复二年十一月丙戌朔帝御兴安门受俘以元济徇两市斩于独栁之下吴少诚以贞元二年为留后传三世凡三十一年李愬检校左仆射山南东道节度使封凉国公加韩𢎞侍中李光颜乌重𦙍并检校司空韩公武检校左常侍鄜坊节度使田布右金吾将军度自蔡州入朝留马搃为彰义军留后淮西之平凡三年而后成功由宪宗之能断也故韩愈碑铭曰凡此蔡功惟断乃成甲戌淮南节度使李鄘为门下侍郎同平章事十二月壬戌爵裴度晋国公复知政事大事记续编卷六十三大事记续编卷六十四钦定四库全书大事记续编卷六十四明王祎撰唐宪宗皇帝元和十三年春正月乙酉大赦免元和二年以前逋负修麟徳殿二月浚龙首池三月戊戍李鄘罢庚子御史大夫李夷简为门下侍郎同平章事己酉横海节度使程权入朝归沧景二州觧题曰程懐直以建中三年为横海军节度副大使传四世三十六年夏四月甲寅王承宗归徳𨽻二州庚辰赦承宗觧题曰张耒曰魏镇兵强国富屹然大镇非可易攻者也徳宗始使马燧李抱真攻之二将之力弊于田恱而王武俊朱滔相煽而起四方诸侯始轻京师淮西虽积于判然数郡之地也元济昏童倔强其间岂河朔诸镇比哉宪宗乘其机察其时一举而㓕李师道王承宗之徒或诛或臣而四方靡然效顺矣无他徳宗先攻其坚敌未亡而已之气先索而力先弊此朱泚懐光所以陆梁而下忌者也宪宗先攻其易既碎其巢穴戮其鲸鲵兵虽犹未出而制胜之气业已威震扵天下则是师道与承宗攻一时而不得者所以消沮而不能抗也事见通鑑六月癸丑朔日有食之秋七月以鳯翔节度使李愬统武宁横海军讨李师道辛丑李夷简罢八月壬子朔王涯罢九月甲辰戸部侍郎皇甫鏄诸道盐铁转运使程异爲工部侍郎同中书门下平章事判使如故解题曰按新旧史列传帝以天下略平亦欲崇䑓沼宫观自娱乐镈与程异知帝意数贡羡余隂佐所欲又赂吐突承璀爲奥援帝以异镈平蔡时供馈不乏并拜平章事诏书既下物情骇异虽市道皆嗤之崔羣裴度以物议上闻帝不聴度乃表罢政事因论之曰华夏安否系于朝廷朝廷轻重在于宰相如臣驽钝不能増日月之明广天地之徳遂使每事皆劳圣心所以平贼安人费力如此方期陛下博探人朢致之辅弼而乃忽取㣲人列于重地鏄自掌财赋唯事割剥应仰给度攴之处无不切齿愿食其肉比者淮西诸军粮料所破五成钱只与一两成士卒怨怒臣到行营慰喻方小安今旧兵悉向淄青讨伐忽闻此人入相必相与惊忧以爲更有前日之事异虽人品凡俗心事和平处之烦剧或亦得力升之相位实亦非宜今者臣若不退天下谓臣有负恩宠今退既未许言又不听如火烧心若箭攅体今淮西盪定河北咸宁承宗歛手削地程权束身赴阙韩𢎞舆疾讨贼非力能制之祗是朝廷能服其心今继关中兴陛下何忍却自破除使四方解体帝以爲朋党竟不省览镈知公论不可益以巧媚自固奏减内外官俸以赡国用给事中崔植封还诏书乃止帝斥内帑所余诏度支评直售之以给邉兵缯綵触手輙壊士怨怒聚而焚之度以事闻鏄因引其足奏曰此靴乃内库出者臣以钱二千买之劳韧可服彼言不可信诈也帝以爲然由是鏄益无忌惮帝尝语度事君当励善底公朕恶夫树党者度曰君子小人以类而聚未有无徒者君子之徒同徳小人之徒同恶外甚类中实逺在陛下观所行则辨帝曰言者大抵若此朕岂易辨之度退喜曰上以爲难辨则易以爲易辨则难君子小人行判矣已而卒爲异镈所构冬十一月丁亥以山人桞泌爲台州刺史以求仙药十二月庚戍迎佛骨于风翔唐宪宗皇帝元和十四年春正月刑部侍郎韩愈谏迎佛骨癸巳贬爲潮州刺史丙申田𢎞正大败李师道兵于东阿二月戊午师道伏诛分淄青等十二州爲三道庚午以淄青都知兵马使刘悟爲义成节度使解题曰李正己以永泰元年爲留后传四世凡五十四年夏四月丙寅从横海节度使乌重𦙍之请诏节度等使所统支郡兵马并令刺史领之解题曰旧五代史职官志重𦙍以所管徳棣景三州各还刺史軄分州兵并𨽻分管是后虽幽镇魏自相传袭唯沧州一道独禀命受代重𦙍制置使然也余见通鑑孙之宏曰贾谊分封之䇿至武帝卒能寛同姓之忧乌重𦙍欲杀节镇之权至我宋实用以弭五代之祸变而通之存其人而已辛未程异薨丙子裴度罢秋七月戊寅韩𢎞入朝归汴宋亳颍四州解题曰孙辅唐史记宪宗元年诛杨惠琳收夏州诛刘辟收劔南三年诛李锜收浙西于頔入朝得山南东道五年擒卢从史收泽潞张茂昭入朝得易定七年得魏慱十一年诛吴元济收淮西十三年王承宗伏罪得徳棣程权入朝得沧景十四年诛李师道析十三州爲三镇韩𢎞入朝得汴宋亳颍己丑加上尊号辛邜沂海卒王弁杀其观察使王遂自穪留后解题曰沂海见贞元四年徐泗豪节度解题丁酉河阳节度使令狐楚为中书侍郎同平章事秋八月丁酉韩𢎞守司徒兼中书令九月戊寅王弁伏诛冬十月壬戌安南将杨清杀都䕶李象古癸酉吐蕃冦盐州帝服柳泌药起居舍人裴潾切谏十一月己亥坐贬十二月乙卯崔羣罢解题曰按新史列传度支禀赐邉士不时物多弊恶李光颜忧甚至欲引佩刀自决中外皆恐皇甫鏄奏邉鄙无事乃崔羣鼓动欲以卖直归怨天子于是罢爲湖南观察使余见通鑑裴延龄之䧟陆贽也言贽等怨望显言嵗饥民流度支粮刍乏以激怒衆士㑹帝畋苑中而神䇿军诉度支不赋刍帝惑其言诏斥贽等小人之䧟君子如出一辙可不畏哉唐宪宗皇帝元和十五年春正月庚子宦者陈𢎞志等弑帝于中和殿杀吐突承璀及澧王恽赐内外诸军钱闰正月丙午太子恒即皇帝位解题曰范祖禹曰陈𢎞志杀宪宗而穆宗不讨贼故旧史于宪宗之崩疑以传疑其后文宗谋诛宦官本讨元和之乱宣宗追怨穆宗以爲预谋穷治逆党诛之殆尽其子孙皆以爲弑则无疑也故曰爲陈𢎞志所弑按旧史本纪敬宗即位诏赏神䇿诸军士人赐绢十匹钱十千畿内诸军镇绢十匹钱五千其余军镇有差穆宗初即位在京军士人获五十千在外军镇差降无㡬至是宰臣奏议请量国力颁赏故差减如先朝余见通鑑丁未贬皇甫镈爲崖州司户辛亥御史中丞萧俛中书舍人段文昌爲中书侍郎同平章事俛等以两河畧定乃议销兵解题曰按新史列传穆宗初两河底定俛与段文昌当国谓四方无虞遂议太平事以爲武不可黩劝帝偃革尚文乃宻诏天下镇兵十之嵗限一爲逃死不补谓之销兵既而籍卒逋无生业曹聚山林间爲盗贼㑹朱克融王庭凑乱燕赵一日悉收用之朝廷调兵不充乃召募市人乌合战輙比遂复失河朔矣余见通鑑壬子柳泌伏诛乙卯尊母郭贵妃爲皇太后丁卯帝与羣臣皆释服二月丁丑幸丹鳯门肆赦观俳优丁亥幸神䇿军观角觝壬辰废邕管入容管解题曰天寳十四载置邕州管内经畧使领邕贵横钦澄賔严罗淳瀼山田笼州干元元年兼都防御使二年升以爲节度上元复爲都防御经畧使广徳废𨽻桂管大厯五年复置都防御使八年增领桂管诸州贞元罢领桂管增领浔州永贞省瀼田山州元和元年邕州都防御观察经畧使领懐逺军使严州𨽻容管罗州𨽻岭南十五年废经畧使长庆二年复咸通三年升爲岭南西道节度使增领䝉州韩愈状併邕容两管爲一道深合事宜然邕州与贼逼近容州则甚悬隔经畧使若置在邕州则与贼隔江兵镇所处物力必全一则不敢轻犯一则易逐便措置今置在容则邕州兵马必少贼易生姦心请移经畧使于邕容州但置刺史三月杨清伏诛夏五月庚申𦵏景陵庙号宪宗解题曰蒋系曰宪宗嗣位之初读列圣实录见贞观开元故事竦慕不能释卷顾谓丞相曰太宗之创业如此𤣥宗之致理如此既览国史乃知万倍不如先圣当先圣之代犹须宰执臣僚同心辅助岂朕今日独能爲理哉自是延英议政昼漏率下五六刻方退自贞元十年已后朝廷威福日削方镇权重徳宗不委政宰相细务多自临决姦佞之臣如裴延龄辈数人得以钱谷术数进宰相备位而已上自临御讫于元和军国枢机尽归之于宰相由是中外咸理纪律再张果能翦削乱阶诛除羣盗睿谋英断近古鲜俦然任异镈之聚歛逐裴度于藩方政道国经未至衰紊惜乎服食过当阉竖窃发苟天假之年庻几于理矣六月丁丑韩𢎞罢秋七月丁卯令狐楚罢八月戊戍御史中丞崔植爲中书侍郎同平章事九月庚子大合乐于鱼藻宫解题曰宋敏求长安志鱼藻宫去宫城十三里冬十月庚辰王承宗卒其弟成徳观察支使承元归镇赵深冀四州解题曰按王武俊以建中三年爲观察使传三世凡三十九年癸未吐蕃冦泾州发神䇿军及八镇军御之解题曰神䇿八镇见永贞元年神䇿京西行营节度使解题乙酉以田𢎞正爲成徳节度使王承元爲义成节度使刘悟爲昭义节度使十一月己未帝幸华清宫十二月庚辰猎于城南壬午猎于城西甲申猎于苑北唐穆宗皇帝长庆元年春正月辛丑改元壬戍萧俛罢二月刘緫归卢龙道八州解题曰刘怦以贞元元年爲留后传三世三十六年壬申段文昌罢户部侍郎杜元颕同平章事囘鹘保义可汗死刘緫奏分所属爲三道请除节度观察使遣都知兵马使朱克融等入京时帝不留意庻务宰相不知大体三月以緫爲天平节度使宣武节度使张𢎞靖爲卢龙节度使权知京兆尹卢士玫爲瀛莫观察使㝷遣克融等归本军戊午立弟九人子五人爲王己未以屯田员外郎李徳裕爲考功郎中左补阙李绅爲员外郎充翰林学士解题曰按旧史列传元和初用兵伐叛始于杜黄裳诛蜀吉甫经画两河方欲出师而卒继之元衡裴度而韦贯之李逢吉沮议深以用兵爲非而韦李相次罢相故逢吉常怒吉甫度而德裕于元和时逢吉僧孺宗闵以私意排摈之时徳裕与李绅元稹俱在翰林情颇欵宻逢吉之党深恶之其月罢学士出爲御史中丞通鑑考异云此际元稹入相逢吉在淮南岂能排摈徳裕葢出于党人之语传固云逢吉僧孺宗闵不独云逢吉也夏四月丁丑贬礼部侍郎钱徽中书舍人李宗闵爲外州刺史右补阙杨汝士爲开江令解题曰按新旧史列传初李吉甫在相位时牛僧孺李宗闵对直言䇿深诋时政之失吉甫泣诉于上有司皆得罪遂与爲怨徳裕元和时乆不调僧孺宗闵恒排摈之钱徽爲礼部侍郎宰相段文昌学士李绅以所善诿徽求致第籍徽不能如二人请自取杨殷士苏巢巢宗闵壻殷士汝士弟皆与徽厚文昌怒方帅西川入辞奏徽所放进士郑朗等十四人皆子弟艺薄不当在选中李徳裕李伸元稹有宠于帝共白徽纳干丐取士不以实诏王起白居易覆试朗等十人皆落下贬徽江州刺史宗闵劔州刺史汝士开江令汝士等劝徽出文昌绅私书自直徽曰茍无愧心得丧一致脩身慎行安可以私书相证耶令焚之人称徽长者因是列爲朋党两相倾轧垂四十年余见通鑑范祖禹曰汉之党锢始于甘陵二部相讥而成于太学诸生相誉海内涂炭二十余年唐之朋党始于僧孺宗闵对䇿而成于钱徽之贬皆自小致大因私以害公皆由主听不明君子小人杂进于朝不分邪正忠䜛以黜陟之而听其自相倾轧以养成之也汉之党尚风节故政乱于上而俗清于下及其亡也人犹畏义而有不爲唐之党趍势利势穷利尽而止故其衰季士无操行不足称也爲国家者可不防其渐㦲丙戌册囘鹘宗徳可汗五月以太和长公主妻之六月彗星出于昴秋七月甲辰朱克融囚张𢎞靖自爲卢龙留后解题曰刘緫以卢龙归朝廷六月而复乱事见通鑑壬子上尊号壬戍成徳兵马使王廷凑杀田𢎞正自爲留后解题曰孙甫曰一贤者相凡四年平定天下数庸人相不二年河北复乱天下安危皆系于相岂不明乎事见通鑑八月乙亥起复前泾原节度使田布爲魏愽节度使丙子州军乱逐卢士玫丁丑命魏博横海昭义河东义武兵讨王庭凑己邜以深州刺史牛元翼爲深冀节度使解题曰深冀节度见寳应元年成徳节度使解题己丑河东节度使裴度爲幽镇招讨使癸巳王庭凑围深州九月乙巳相州军乱杀其刺史邢楚吐蕃请盟许之冬十月丙寅盐鐡转运使刑部尚书王播爲中书侍郎同平章事裴度爲镇州行营都招讨使裴度论翰林学士元稹与知枢宻魏𢎞简交结稹罢爲工部侍郎解题曰按新旧史列传稹迁翰林承㫖学士数召入礼遇益厚自谓得言天下事中人争与稹交魏𢎞简在枢宻尤相善虽与裴度无憾然颇忌前达加于已上度方用兵山东处置军事有所论奏每多爲稹辈所持度上疏论之曰逆竖搆乱震惊山东姦臣作萌挠败国政陛下欲扫荡幽镇宜肃清朝廷何者爲患有大小议事有先后河朔逆贼秪乱山东禁闱姦臣必乱天下是河朔患小禁闱患大小者臣与戎臣必能剪灭大者非陛下制断觉悮无计駈除令文武中外有心者无不愤怒有口者无不咨嗟直以奨用方深不敢抵触恐事未行而祸已及不爲国计且爲身谋臣自兵兴以来所陈章疏事皆切要所奉书诏多有参差惜陛下委付之意不轻被姦臣抑损之事不少臣素知佞倖亦无雠嫌秪是昨者臣请乗传诣阙面陈戎事姦臣惧臣悉数其过百计止臣臣又请领兵齐进逐便攻讨姦臣恐臣或有成功进退皆受覊牵意见悉遭敝塞复共憸狡同辞合力或两道招抚逗遛旬时或遣蔚州行营拖曵日月但欲使臣无成则天下理乱山东胜负悉不顾矣以臣愚见若朝中姦臣尽去则逆贼不讨自平若朝中姦臣尚在则逆贼纵平无益傥陛下未信忠言乞出臣此表与百僚集议彼不受责臣合伏辜继上三章穆宗虽不悦然惧大臣正议乃以𢎞简爲弓箭库使罢稹内軄然宠稹之意不衰余见通鑑范祖禹曰昔宣王使文武之臣征伐于外而左右前后得孝友正良之士以善君心此所以能成功也穆宗庸昏姦謟在侧裴度欲先正其本而后治其末先图其大而后忧其小此辅相之职业也而其君多僻卒无成功盖自古命将出师而小人沮之于内未有能克胜者也可不戒哉十二月庚午深州行营节度使杜叔良大败于博野戊寅以鳯翔节度使李光颜爲忠武节度使代之解题曰博野永宁军县按方镇表至徳置淮南西道节度领义阳弋阳颍川荥阳汝南干元置郑陈节度领郑陈亳颍上元废州𨽻淮南贞元三年置陈许节度十年赐号忠武军元和十二年增领溵州十三年增领蔡州长庆省溵州中和蔡州置奉国军干宁元年增领汝州光化三年汝𨽻东都赦朱克融以为节度使唐穆宗皇帝长庆二年春正月庚子魏博军溃于南宫癸卯田布自杀兵马使史宪诚自爲留后己酉以爲节度使解题曰王容曰魏博自田𢎞正徙镇嵗余而复乱苏过曰𢎞正有恩于魏故使布恒世其官魏人以河北旧事逼之岂有害之之心㢤布盍请于军中曰先将军以六州归天子使汝一方不䧟叛逆宣慰之言在耳今㡬日而忘之布不能从诸君爲乱上负君父取笑天下请诸君杀布而后反则魏人素徳其父宁忍杀其子也昔𢎞正遣布以兵讨蔡上议使人代之而士卒爱布愿留乃止则布亦素有徳于魏人也此辈宁忍杀布也哉若以忠义激之祸福动之戮一宪诚军自定矣而后举兵讨镇雪𢎞正之寃克融势孤不战而擒矣万一死宪诚之手使朝廷以杀帅之罪讨魏岂不贤于自经沟渎之爲谅哉故曰河北再乱者布之死也事见通鑑二月甲子赦王庭凑以爲节度使兵部侍郎韩愈爲宣慰使辛巳崔植罢元稹同平章事丁亥裴度爲东都留守三月乙巳武宁节度副使王智兴逐其节度使崔羣㝷以智兴爲节度使解题曰按旧史智兴传羣累表请追智兴授以他官事未行诏班师智兴师衆斩闗而入羣传以智兴早得士心表请因授智兴旄钺不报智兴回鎭城内皆是父兄开关延入裴度崔羣神道碑云幽朔兴乱发武宁劲卒五千俾王智兴由沂州刺史爲公之二将以北征逮帅将反公亟请于朝以智兴宿将仍嵗立功得士卒心今拥衆在外爲末而大臣所守在中爲本不若速处智兴于征镇不尔移臣所受而授之则师人知归必免叛戾连表不报盖旧史两传互见而神道碑则偹言之也戊午司徒淮南节度使裴度同平章事王播罢夏四月辛酉朔日有食之壬戌成徳节度使牛元翼奔京师王庭凑䧟深州六月甲子裴度元稹罢兵部尚书李逢吉爲门下侍郎同平章事解题曰按旧裴度传初度与李逢吉素不协度自太原入朝而恶度者以逢吉善于隂计足能搆度乃自襄阳召逢吉爲兵部尚书度既复知政事而魏𢎞简刘承偕之党在禁中逢吉用族子仲言之谋因毉人郑注与中尉王守澄交结内官皆爲之助余见通鑑通鑑考异以恶度者不过元稹与宦官彼欲害度其术甚多何必召逢吉也叶梦得曰李逢吉遣于方刺裴度事逢吉元稹传皆不详载其实稹欲立竒功令方募士反间王庭凑以出牛元翼尔而刺度事则出于逢吉之诬韩臯郑覃既杂治无迹度与稹宜无罪乃反遭罢逢吉以兵部尚书与治此狱故得自隠其始谋不然逢吉正当独坐况得相乎臯与覃皆号端士亦不能暴之何也唐史但书其事殊不别白其所以然亦可恨云戊子复邕管秋七月壬辰宣武将李臣则逐其节度使李愿都押衙李㝏自爲留后丙辰兖海节度使曹华等败之八月丙子㝏伏诛冬十一月庚午皇太后幸华清宫辛未帝迎太后猎于骊山十二月癸巳立子景王湛爲皇太子是嵗初行宣明厯唐穆宗皇帝长庆三年春正月壬戌御史中丞牛僧孺爲户部侍郎同平章事解题曰按旧史列传李逢吉既得权位鋭意报怨时李徳裕与牛僧孺俱有相望逢吉欲引僧孺惧李绅与徳裕从中沮之九月出徳裕浙西㝷引僧孺同平章事由是交怨愈深通鑑考异谓德裕以此疑怨逄吉未必皆出逢吉之意则待逢吉过厚矣余见通鑑秋九月壬子朔日有食之冬十月己丑杜元颕罢唐穆宗皇帝长庆四年春正月壬申帝崩于清思殿丙子皇太子湛即皇帝位解题曰韦述两京记清思殿在大明宫二月癸未贬户部侍郎李绅爲端州司马解题曰绅李徳裕之党也按新旧史列传绅改户部侍郎李逢吉终欲䧟之绅族子虞有文学名隠居华阳时来省绅虞与柏耆程昔范善及耆爲拾遗虞以书求荐书悞达于绅绅痛诮之虞失望后至京师以绅所言逢吉姦邪傅㑹之语告逢吉逢吉大怒乃用张又新李续等计擢虞昔范与刘栖楚皆为拾遗以伺绅隙内结王守澄自助㑹敬宗立逢吉知绅失势可乘虑嗣君复用之使守澄从容奏言先帝始议立太子杜元颕李绅劝立深王独逢吉请立陛下而李续李虞助之帝虽冲年亦疑其事㑹逢吉奏李绅尝不利于陛下请逐之帝不能自执乃贬绅端州司马栖楚等怒得善地皆切齿惟韦处厚屡言绅枉折逢吉之姦天子亦稍开悟㑹禁中检㝷旧事得穆宗封书一箧发之得裴度元颕绅疏请立帝爲嗣帝感悟兴叹悉焚逢吉党所上谤书绅党得保全余见通鑑胡寅曰敬宗既得裴度李绅之疏则逢吉守澄诬㒺明白于是罢逢吉而相绅置守澄于法岂不伟哉然使绅诚有动揺之罪穆宗发觉治之可也敬宗既爲天子矣又何治焉今以逢吉谗绅谋不利于己则欲杀之得绅立己疏则嗟叹之是其喜怒皆私己而发不以公道行之此所以来䜛贼之口也己亥尊皇太后爲太皇太后乙巳尊帝母王氏爲皇太后丁未帝幸中和殿击鞠自是游宴击鞠奏乐不可悉纪夏四月丙申帝击鞠于清思殿染匠张韶作乱伏诛五月乙卯吏部侍郎李程户部侍郎窦易直同平章事冬十一月庚申𦵏光陵庙号曰穆宗十二月韩愈卒解题曰愈尝着原道一篇深明圣贤仁义道德之説以辟异端汉魏以来诸儒之论未有能及之者也其辞曰老子之小仁义非毁之也其见者小也坐井而观天曰天小非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓德也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋宋齐梁魏隋之间其言道徳仁义者不入于杨则入于墨不入于墨则入于老不入于老则入于佛入于彼必出于此入者主之出者奴之入者附之出者污之噫后之人其欲闻仁义道德之説孰从而听之古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立教之相生养之道为之君为之师驱其虫蛇禽兽而处之中土寒然后为之衣饥然后为之食木处而顚土处而病也然后为之宫室为之工以赡其器用为之贾以通其有无为之医药以济其夭死为之𦵏埋祭祀以长其恩爱为之礼以次其先后为之乐以宣其湮郁为之政以率其怠劝为之刑以锄其强梗相欺也为之符玺斗斛权衡以信之相夺也为之城郭甲兵以守之今其言曰圣人不死大盗不止剖斗折衡而民不争呜唿其亦不思而已矣如古之无圣人人之类㓕乆矣何也无羽毛鳞介以居寒热也无𤓰牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也今其法曰必弃而君臣去而父子禁而相生养之道以求其所谓清净寂灭者呜唿其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之于王其号虽殊其所以爲圣一也夏葛而冬裘渇饮而饥食其事虽殊其所以爲智一也今其言曰曷爲不爲太古之无事是亦责冬之裘者曰曷不爲葛之之易也责饥之食者曰曷不爲饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有爲也今也欲治其心而外国家天下灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之今也举夷狄之法而加之先王之教之上几何其不胥而爲夷也夫所谓先王之教者仁义道徳其文诗书易春秋其法礼乐刑政其民士农工商其位君臣父子师友賔主昆弟夫妇其服丝麻其居宫室其食粟米蔬菓鱼肉其爲道易明而其爲教易行也斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨择焉而不精语焉而不详由周公而上上而爲君故其事行由周公而下下而爲臣故其说长然则如之何其可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庻乎其可也宋程颢曰韩愈亦近世豪杰之士如原道中语虽不能无病痛然自孟子后能将大见识寻求者才见此人至如断曰孟氏醇乎醇荀与杨择焉而不精语焉而不详若无所见安能由千载之后见得若是之明也朱熹曰愈之于道知其用之周于万事而未知其体之具于吾之一心知其可行于天下而未知其本之当先于吾之一身也是以其言尝详于外而畧于内其志常极于逺大而其行未必能谨于细㣲虽知文与道有内外浅深之殊而终未能审其缓急轻重之序以决取舍虽知汲汲以行道济时抑邪与正爲事而或未免杂乎贪利慕禄之私此其见于文字中得失有不可掩者是嵗回鹘崇徳可汗死弟曷萨特勒立唐敬宗皇帝寳厯元年春正月辛亥改元乙卯牛僧孺罢三月辛酉册回鹘昭礼可汗夏四月癸巳上尊号秋九月壬午刘悟卒其子从谏自称昭义留后解题曰实录从谏以金币赂当权者旧史列传李逢吉王守澄受其赂曲爲致请通鑑考异以事有无难眀故不取也冬十一月立子爲王唐敬宗皇帝寳厯二年春二月丁未山南西道节度使裴度守司空同平章事解题曰僧孺罢则度相矣孙甫曰韦处厚爲郎官日尝爲裴度贬官李逢吉亦所深怨也处厚犯权臣之威称其所怨复不念已之隙力言其贤是公忠之性过人而益之以至明也事见通鑑三月横海节度使李全畧卒其子同㨗自称留后夏四月戊申以刘从谏爲节度使五月卢龙军乱杀朱克融立其子延嗣爲节度使六月遣使诣润州迎周息元秋八月卢龙兵马使李载义杀朱延嗣自称留后㝷以爲节度使九月壬申李程罢冬十一月甲申李逢吉罢解题曰度相则逢吉罢矣通鑑考异谓宰相之门何常无特所亲爱之士数蒙引接询访得失其间忠邪溷殽固亦多矣其疎逺不得志者则从而怨疾之巧立名目以相机诮此乃古今常态非独逢吉之门有八关十六子也旧史逢吉传以爲有求于逢吉者必先经此八人纳赂无不如意亦恐未必然但逢吉之门险陂爲多耳刘栖楚敢与王承宗争事此乃正直之士何得爲侫邪之党哉此皆出于李让夷敬宗实录让夷徳裕之党而栖楚逢吉所善故深诋之考异此论若无区别而又以栖楚爲正直之士何也十二月辛丑宦官刘克明弑帝立绛王悟壬寅枢宻使王守澄等诛克明杀绛王流道士赵归真于岭南乙丑奉江王涵即皇帝位更名昻解题曰范祖禹曰裴度位上相安危所系君弑不讨贼君立不预谋二日之间宦者三易主而不关宰相唐之纲纪于是大壊以度之勲徳处之犹如此而况不贤者乎事见通鑑戊申尊母萧氏爲皇太后王太后爲寳厯太后庚戌兵部侍郎韦处厚爲中书侍郎同平章事解题曰按新旧史列传文宗勤于听政然浮于断决宰相奏事得请徃徃中变处厚当独论奏曰言不见纳宜先罢即趍下顿首帝矍然曰何至是处厚趍出帝复召问所欲言处厚对数百言又言裴度忠可乆任帝嘉纳之自是无复横议者胡寅曰人之性无有不善而材有愚明柔强之异知学以反之则无䧟于一偏之失矣文宗恭俭寛勤其质甚美年十有八正讲明道义增益徳慧之时裴韦二公宜敷求名儒寘之左右使得以二帝三王正心修身之学辅导启沃使知义理之正忠邪之别是非可否之处先后缓急之序然后勉以有爲则虽愚亦明柔亦强矣植木而不培其根浚水而不自其源乃欲则效于章疏望治于颊舌不亦逺乎庚申诏出宫人省乐工伎术纵鹰犬停贡纂组雕镂解题曰按旧史本纪诏曰朕以𦕈薄遭逢内难刷君父之仇耻摅亿兆之哀寃而股肱大臣羣卿庻士引义抗请至于再三以图宗社之安以荅华夷之望俯从衆欲夙夜震惊思所以克己复礼脩政安人宵兴匪宁旰食劳虑夫俭过则酌之以礼文胜则矫之以质庻乎俗登太古道浃生灵仪刑家邦以化天下内庭宫人非职掌者放三千人任从所适长春宫斛斗诸物依前户部收管鄠县渼陂鳯翔府骆谷地还府县教坊乐官翰林待诏伎术官并緫监诸色职掌内冗员者共一千二百七十人并宜停废緫监中一百二十四人先属诸军并各归本司余七百三人勒纳牒身放归本管先供教坊衣粮一百分厢家及诸司新加衣粮三千分并宜停给五坊鹰鹞并解放今年新宣附食度支粮小儿一百人并停给别诏宣索纂组雕镂不在常贡内者并停度支盐鐡户部及州府百司应供宫禁年支一物以上并准贞元元额爲定先造供禁中床榻以金筐瑟瑟寳钿者悉宜停造东头御马坊毬塲宜却还龙武军其殿及亭子所司毁拆余舍赐本军应行从处张陈不得用花蜡结綵华饰今年已来诸道所进音声女人各赐束帛放还城外坟墓先有开斸以备行幸处宜晓示百姓任其脩塞其大逆魁首苏佐明等二十八人并已处斩宗族籍没妖妄僧惟真道士赵归真等或假于卜筮或託以医方疑衆挟邪已从流窜其情非奸恶迹渉诖误者一切不问帝在藩邸知两朝之积弊此时釐革并出宸衷士民相庆喜理道之复兴矣大事记续编卷六十四大事记续编卷六十五钦定四库全书大事记续编卷六十五明王祎撰唐文宗皇帝太和元年春二月乙巳改元三月壬戌朔王守澄爲右神䇿中尉夏五月戊辰罢宰臣奏事监搜丙子以李同捷爲兖海节度使六月癸巳淮南节度使王播爲左仆射同平章事兼盐鐡转运使秋七月癸酉𦵏庄陵庙号敬宗解题曰胡寅曰敬宗免崔发之死聴韦处厚而悟李绅宣慰李渤而擢刘栖楚纳李程而罢营殿赏㳺宴之谏而赐锦綵闻瑶台之讽而宥李汉览夫丁之奏而禁度僧受丹扆之箴而优荅诏从北门之奏而寛量移用张仲方之説而减船费沮逢吉所引而伸李绛采言者所陈而礼裴度知洛宫荒废而罢东行凡此十余条方之徳宗岂不优哉其恶在于狎暱羣小好戱逰妄赐予而已然裴度无能改于其徳使至于遇弑何也曰帝之习爲不义其日已乆度固忠贤若伊尹告祖甲之道当有所不及况在位日浅耶李同捷不受命八月庚子发诸道兵讨之唐文宗皇帝太和二年春三月辛巳亲䇿制举昌平刘蕡对䇿以极言宦官黜解题曰按新旧史列传及唐文粹蕡对䇿其畧曰春秋元者气之始也春者嵗之始也春秋以元加于嵗以春加于王明王者当奉若天道以谨其始也又举时以终嵗举月以终时春秋虽无事必书首月以存时明王者当奉若天道以谨其终也王者动作终始必法于天者以其运行不息也臣闻不宜忧而忧者国必衰宜忧而不忧者国必危陛下宜先忧者宫闱将变社稷将危天下将倾海内将乱此四者国家已然之兆故臣谓圣虑冝先及之春秋人君之道在体元以居正继故必书即位所以正其始也终必书所终之地所以正其终也春秋阍弑吴子余祭不书其君春秋讥其踈贤士昵刑人有不君之道陛下发正言履正道居正位近正人逺刀锯之贱亲骨鲠之直辅相得以専其任庻职得以守其官奈何以亵近五六人总天下大政外専陛下之命内窃陛下之权羣臣莫敢指其状天子不得制其心祸稔萧墻奸生帷幄臣恐曹节侯览复生于今日此宫闱将变也春秋定公元年春王不言正月者春秋以爲先君不得正其终则后君不得正其始故曰定无正也今忠贤无腹心之寄阍寺専废立之权䧟先帝不得正其终致陛下不得正其始皇储未建郊祀未修此社稷将危也春秋王子札杀邵伯毛伯两下相杀不书书者重其专王命也天之所授者在君君之所授者在命操其命而失之是不君也侵其命而专之是不臣也君不君臣不臣此天下所以将倾也春秋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄陵夷藩臣跋扈或有不逹人臣之节首乱者以安君爲名不究春秋之微穪兵者以逐恶爲义则典刑不由天子征伐必自诸侯此海内之将乱也春秋晋狐射姑杀阳处父书㐮公杀之者以其君漏言也㐮公不能固隂重之机处父所以及残贼之祸夫上漏其情则下不敢尽意上泄其事则下不敢尽言今公卿大臣非不欲爲陛下言之虑陛下不能用也陛下既忽而不用必泄其言臣下既言而不行必婴其祸是以裴囘郁塞以须陛下感悟然后尽其启沃陛下何不聴朝之余时御便殿召当世贤相老臣访持变扶危之谋求定倾捄乱之术塞隂邪之路屏亵狎之臣制侵陵迫胁之心复门户扫除之役戒其所宜戒忧其所宜忧既不得治其前当治于后既不得正其始当正其终矣昔秦之亡也失于强暴汉之亡也失于微弱强暴则贼臣畏死而害上微弱则奸臣窃权而震主伏见敬宗皇帝不虞亡秦之祸不剪其萌伏惟陛下深轸亡汉之忧以杜其渐今海内困穷处处流散饥者不得食寒者不得衣鳏寡孤独者不得存老㓜疾病者不得养加以国之权柄专在左右贪臣聚歛以固宠奸吏因縁而㺯法寃痛之声上达九天下流九泉鬼神怨怒隂阳愆错君门万里而不得告诉士人无所归化百姓无所归命官乱人贫盗贼并起土崩之势忧在旦夕昔汉元帝即位之初更制七十余事其心甚诚其穪甚美然而纪纲日紊国祚日衰奸宄日强黎元日困者以其不能择贤明而任之失其操柄也陛下诚能揭国权以归其相持兵柄以归其将去贪臣聚歛之政除奸吏因縁之害唯忠贤是近惟正直是用内宠便僻无所听焉选清慎之官择仁恵之长敏之以利煦之以和教之以孝慈𨗳之以徳义去耳目之塞通上下之情俾万国欢康兆民苏息则心无不达行无不孚矣法冝画一官宜正名今分外官中官之能立南司北司之局或犯禁于南则亡命于北或正刑于外则破律于中法出多门人无所措实由兵农势异而中外法殊也今夏官不知兵籍止于奉朝请六军不主兵事止于养勲阶军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以剪除兇逆而诈足以抑扬威福勇不足以镇卫社稷而暴足以侵轶里闾羁绁藩臣干陵宰辅隳裂王度汩乱朝经张武夫之威上以制君父假天子之命下以御英豪有藏奸观衅之心无伏节死难之义岂先王经文纬武之㫖邪是时第䇿官左散骑常侍冯宿太常少卿贾餗库部郎中龎严见蕡对嗟伏以爲过古晁董而畏中官眦睚不敢取士人读其辞至感槩流涕谏官御史交章论其直于时被选者二十有三人所言皆冗龊常务类得优调河南府叅军事李郃曰蕡逐我留吾颜其厚邪乃上䟽曰蕡所对敢空臆尽言又引春秋爲据汉魏以来无与蕡比有司以言渉讦忤不敢闻自诏书下万口籍籍诚恐忠良道穷纲纪遂絶况臣所对不及蕡逺甚乞囘臣所授以旌蕡直帝不纳始帝恭俭求治志除兇人然懦而不睿臣下畏祸不敢言故蕡对极陈晋㐮公杀阳处父以戒帝又引阍杀吴子隂賛帝决帝后与宋申钖谋诛王守澄不克守澄废帝弟漳王而斥申钖帝依违其间不敢主也贾餗王涯李训舒元舆位宰相以谋败皆爲中官夷其宗而宦者益横帝遂以忧崩秋七月甲辰彗星出于右摄提八月己巳王庭凑反九月甲午发隣道兵讨之冬十月癸酉窦易直罢十二月乙丑魏博行营兵作乱壬申韦处厚薨戊寅兵部侍郎路隋爲中书侍郎同平章事唐文宗皇帝太和三年春正月丁亥平魏博乱兵三月义武兵马使张璠自穪节度使诏从之夏四月戊辰沧景节度使李祐克徳州李同捷伏诛六月甲戌魏博军乱杀史宪诚兵马使何进滔自穪留后秋八月辛亥割相卫澶三州𨽻相卫节度不受命壬子以进滔爲节度使壬申赦王庭凑甲戌吏部侍郎李宗闵同平章事解题曰宗闵僧孺之党也按韩愈勐虎行赠李宗闵注云宗闵初爲裴度所引后度荐徳裕相宗闵遂怨九月辛巳命宦官毋得衣纱縠绫罗冬十一月禁献竒巧纎丽布帛南诏䧟嶲卭二州十二月南诏冦成都梓州唐文宗皇帝太和四年春正月戊子封子永爲王辛邜武昌节度使牛僧孺爲兵部尚书同平章事解题曰僧孺宗闵所荐也按方镇表干元元置鄂岳沔都团练使治鄂州上元岳𨽻荆南永㤗陞爲观察使增领岳蕲黄大厯年罢建中置贞元十五年置安黄节度观察使治安州十九年赐号奉义军元和元年罢陞观察使爲武昌节度领安黄五年罢置鄂岳都团练观察使十三年增领申州寳厯省沔州大中元年复节度使二年罢四年复六年罢文徳复置甲午王播薨二月乙邜山南西道军乱害节度使李绛三月己邜节度使温造平之解题曰按裴度撰绛神道碑益部爲蛮㓂掠有诏发兵赴救既行而贼去不逺而军回监军杨叔元者惮公守正不可寄私因是遣间者迎劳回军言公将收责所募之帛令占着田畞瓦合之衆信然遂相惊譟疾入爲乱部校请公且避兇锋之逼由他门止近县彼无宿恶偶爲所嗾少顷自定当可行公嶷然不受遂握节登城以至薨落新史取以传绛实録则云绛召诸卒以诏书谕而遣之发廪麦以赏衆皆怏怏而退出垒门有请辞监军者而监军使杨叔元贪财怙宠素与绛隙至是因以赏薄激之散卒遂作乱似不如新史之有据夏六月丁未以裴度爲司徒平章军国重事秋七月癸未尚书右丞宋申钖同平章事九月壬午裴度罢唐文宗皇帝太和五年春正月庚申幽州卢龙军乱逐李载义兵马使杨志诚自穪留后三月庚子宋申钖罢癸邜降漳王凑爲县公贬申钖开州司马夏四月己丑以杨志诚爲节度使秋九月吐蕃维州降西川节度使李徳裕据之牛僧孺请勿受解题曰朱熹曰司马光以徳裕所言爲利僧孺所言爲义徳裕以利害言虽若爲利然意却在爲国僧孺所言虽义然却在济其己私且德裕既受其降矣虽义有未安亦须爲之区处乃縳送悉怛谋使得甘心焉果何爲也事见通鑑唐文宗皇帝太和六年春正月壬子上尊号不受三月囘鹘可汗爲其下所杀从子胡特勒立夏六月戊寅右仆射王涯条流士庻衣服车马第舍之制事竞不行解题曰按旧纪敕下后浮议沸腾杜悰于勅内条件易施行者寛其限事竟不行公议惜之明年册皇太子永降诏皇太子方从师傅授六经一二年后当令齿胄国庠以兴坠典宜令国子选名儒置五经博士各一人其公卿士族子弟明年已后不先入国学习业不在应明经进士限其进士举宜先试帖经并畧问大义取经义精通者放及第卿大夫者下人之所视逺方之所傚若非恭俭克己廉贞任人而望其服从固不可得况朕不寳珠玉不御纎华逮于六宫皆务俭薄卿大夫得不叶朕此志率先兆人比年所颁制度皆约国家令式去其甚者稍谓得中而士大夫茍自便身安于习俗因循未革以至于今百官士族起今年十月其衣服舆马并宜凖太和六年十月七日勅如有故违重加黜责胡寅曰文宗清约俭素终始不变其可与爲善无疑矣而旦夕承弼之人无伊傅周召之业遂使其君有祖甲成王之质而懐周赧汉献之愤圣学不传岂细故哉冬十月甲子立鲁王永爲皇太子十二月乙丑牛僧孺罢乙亥刘从谏入朝唐文宗皇帝太和七年春正月甲午刘从谏同平章事遣归镇二月丙戌兵部尚书李徳裕同平章事解题曰僧孺罢则徳裕相矣夏四月丙戌册囘鹘彰信可汗六月乙亥李宗闵罢解题曰徳裕相则宗闵罢矣秋七月壬寅王涯同平章事兼度支盐鐡转运使八月庚寅诏诸王出合进士停诗赋㝷复不行唐文宗皇帝太和八年春二月壬午朔日有食之秋九月辛亥彗星出于太微冬十月辛巳卢龙兵马使史元忠逐杨志诚自爲留后庚寅山南西道节度使李宗闵爲中书侍郎同平章事甲午李徳裕罢解题曰宗闵相则徳裕罢矣以国子四门助教李训爲国子博士翰林侍讲学士十一月癸丑王庭凑卒其子都知兵马使元逵自穪成徳留后丁邜流杨志诚于岭南寻伏诛唐文宗皇帝太和九年春正月乙邜以王元逵爲节度使癸亥巢公凑薨三月丙辰以史元忠爲节度使夏四月癸巳以昭义节度副使郑注爲太仆卿兼御史大夫丙申路隋罢戊戌浙西观察使贾餗爲中书侍郎同平章事庚子贬太子賔客李徳裕爲袁州长史五月乙丑以领军将仇士良爲左神䇿中尉辛未王涯爲司空六月壬寅贬李宗闵爲明州刺史秋七月辛亥御史大夫李固言爲门下侍郎同平章事甲子以李训爲兵部郎中知制诰八月丁丑郑注爲兵部尚书翰林侍讲学士训注所恶朝士皆以李宗闵徳裕之党逐之九月癸邜朔下诏人情稍安王涯增茶税解题曰按新旧史志初徳宗纳赵賛议税天下茶漆竹木十取一以爲常平本钱及出奉天乃罢之贞元九年张滂奏立税茶法嵗得钱四十万緍然水旱亦未尝拯之也穆宗即位盐铁使王播增天下茶税率百钱增五十其后王涯判二使置搉茶使徙民茶树于官场焚其旧积者天下大怨太和九年令狐楚兼𣙜茶使复令纳𣙜加价而已李石爲相以茶税皆归盐铁复贞元之制大中初盐铁转运使裴休立税茶之法十二条增倍贞元癸亥陈𢎞志伏诛解题曰欧阳脩曰春秋之法君弑而贼不讨则深责其国以爲无臣子也宪宗之弑厯三世而贼犹在至于文宗不能明𢎞志等罪恶以正国之典刑仅能杀之而已是可叹也穆敬昏童失徳以其在位不乆故天下未至于败乱而敬宗卒及其身是岂有讨贼之志哉事见通鑑丁邜李固言罢以郑注爲鳯翔节度使己巳御史中丞舒元舆爲刑部侍郎兵部郎中李训爲礼部侍郎同平章事冬十月辛巳左右神䇿观军容使王守澄伏诛解题曰文宗之诛王守澄也必先解其枢宻使以爲神䇿观军容使而后天讨可得而加武宗之于仇士良也亦然神䇿中尉既爲观军容使则请老而罢矣不然固未可以直致也事见通鑑十一月壬戌李训舒元舆等伏兵诛宦官不克右仆射郑覃权知户部侍郎李石同平章事仇士良杀王涯贾餗舒元舆李训河东节度使王璠邠宁节度使郭行余御史中丞李孝本及郑注等十一族自是天下事皆决于北司宰相行文书而已解题曰按新旧史列传甘露之事王涯等仓惶歩至永昌里茶肆爲禁兵所擒并其家属皆系于狱仇士良鞠涯反状涯实不知谋榜笞不胜其酷乃令手书反状自诬与训同谋羣臣朝至建福门从者不得入光范门尚闭乃繇金吾右仗至宣政衙兵皆露持是时无宰相御史中丞羣臣不能班帝初未知涯等被繋犹迟其不朝既而士良白涯与训谋逆将立郑注遽召仆射令狐楚郑覃等至帝对悲愤因付涯讯牒曰果涯书邪楚曰然涯诚有谋罪应死然外有三司御史不则大臣杂治内仗非宰相繋所也帝颔之既草诏以王涯贾餗寃指其罪不切士良等怨之始帝许相楚乃不果更用李石余见通鑑十二月罢榷茶唐文宗皇帝开成元年春正月辛丑朔日有食之改元三月刘从谏三上疏请王涯等罪名仇士良等沮恐天下差以自强夏四月甲午山南西道节度使李固言爲门下侍郎同平章事秋九月庚辰复宋申钖官爵唐文宗皇帝开成二年春二月丙午彗星出东方夏四月戊戌工部侍郎陈夷行同平章事六月丙午河阳军乱逐其节度使李泳秋八月立兄子四人子一人爲王冬十月国子监石经成戊申李固言罢唐文宗皇帝开成三年春正月甲子盗伤李石戊辰户部尚书杨嗣复户部侍郎李珏同平章事解题曰嗣复珏党于僧孺者也按新旧史列传嗣复辅政与宗闵善欲复用而畏郑覃乃託宦人讽帝帝因紫宸对曰宗闵乆斥应授一官覃曰陛下徙令少近则可若再用臣请先退陈夷行曰宗闵之罪不即死爲幸寳厯时李续张又新等朋比姦险㡬倾朝廷李珏曰此李逢吉罪夷行曰朝廷何惜数纎人使乱纪纲嗣复曰事贵得中不可但徇憎爱帝曰与一郡可也覃请授洪州别驾夷行曰宗闵养成郑注之恶几覆邦家嗣复曰陛下向欲官郑注宗闵不奉诏覃曰嗣复党宗闵臣观宗闵之恶甚于李林甫嗣复曰覃语太过林甫妒贤害能破人家族宗闵固无之始宗闵与徳裕俱得罪徳裕再徙镇而宗闵故在贬地夫惩劝宜一不可谓党翌日以宗闵爲杭州刺史丙子李石罢冬十月乙酉张璠卒其子元益自穪义武留后杀太子永解题曰漳王之死帝既悔之矣永之死帝又悔之悔其可数乎事见通鑑乙巳彗星出于轸十二月诏裴度入知政事是嵗吐蕃賛普逹磨立荒滛残虐灾异相继其国益衰唐文宗皇帝开成四年春正月癸酉彗星出于羽林闰正月丙午出于卷舌三月丙寅晋文忠公裴度薨解题曰宋祁賛曰宪宗讨蔡出入四年元济外连姦臣沮骇朝谋惟天子赫然排羣议任度政事倚以破贼身督战遂平淮西非度破贼之难任度之爲难也韩愈颂其功曰凡此蔡功惟断乃成其知言哉穆敬不君憸人腐夫乗衅镌诋而度遂无显功非前智后愚用不用势当然矣前史穪度晚节颇沉浮爲自安计是不然大雅曰既明且哲以保其身度何訿云夏五月丙申郑覃陈夷行罢秋七月甲辰太常卿崔郸同平章事冬十月丙寅立兄子陈王成美爲皇太子是嵗囘鹘弑彰信可汗廅馺特勒立㑹疾疫大雪羊马多死其国遂衰大事记续编卷六十五大事记续编卷六十六钦定四库全书大事记续编卷六十六明王祎撰唐文宗皇帝开成五年春正月戊寅帝不豫杨嗣复李珏欲奉皇太子成美当国己邜左右神䇿军中尉鱼𢎞志仇士良立颕王瀍爲皇太弟废成美爲陈王辛巳帝崩于太和殿太弟即皇帝位癸未杀成美及安王溶贤妃杨氏解题曰胡寅曰昔成王不以病疾困殆而正衣冠就公卿出经逺保世之格言女子小人姦谋慝计何由得乗其隙此固周召作圣之功而成王敬徳之效也文宗有美质而无圣学故始终大节懵懵焉不然当疾病时自力御殿引召宰执靣命太子临见羣臣仇士良辈亦安得而移易之哉故孔子作春秋公薨必书其所垂教之意深矣事见通鑑追尊母爲皇太后以仇士良爲开府仪同三司左卫上将军二月庚申彗星出于室壁夏五月己邜杨嗣复罢刑部尚书崔珙同平章事秋八月内枢宻刘𢎞逸薛季谋因山陵杀仇士良不克见杀解题曰按旧纪八月十七日𦵏章陵知枢宻刘𢎞逸薛季稜率禁军䕶灵驾二人素爲文宗奨遇仇士良恶之心不自安因是欲倒戈诛士良陈𢎞志卤簿使王起山陵使崔郸觉其谋先谕卤簿诸军是日𢎞逸季稜伏诛贾纬唐年补録亦同旧王起传八月充山陵卤簿使刘𢎞逸薛季稜惧诛欲因山陵兵士谋废立起与山陵使知其谋宻奏伏诛旧杨嗣复传五年九月贬湖南明年诛季稜𢎞逸通鑑以旧纪王起传与杨嗣复传嵗月异同谓若已诛𢎞逸季稜不当至明年始贬嗣复等故从实録于㑹昌元年三月贬嗣复时始书𢎞逸季稜之诛葢𢎞逸季稜谋因山陵起兵其事甚明不可以嗣复传之误遂致疑于其间若谓𢎞逸季稜已诛不应㑹昌元年始贬嗣复则嗣复李珏之罢与𢎞逸季稜之诛相去止数十日耳实録明年固云有再以其事动帝意者帝赫怒欲杀之始再及贬无可疑也壬戌葬章陵庙号文宗庚午李珏罢九月丁丑淮南节度副大使李徳裕爲门下侍郎同平章事黠戞斯攻杀囘鹘可汗冬十月囘鹘嗢没斯内附诏备之十一月彗星出于东方何进滔卒其子都知兵马使𢎞敬自穪魏博留后十二月封子爲王唐武宗皇帝㑹昌元年春正月辛巳改元二月囘鹘十三部立乌介可汗三月甲戌御史大夫陈夷行爲门下侍郎同平章事帝欲诛杨嗣复李珏宰相救之乃贬爲逺州刺史夏六月以何𢎞敬爲节度使帝受法箓于赵归真秋七月彗星出于羽林八月仇士良加观军容使统神䇿左右军九月癸巳卢龙军将陈行泰杀史元忠自穪知留务闰月军将张绛杀行泰自穪主军务雄武军使张仲武请讨绛冬十月以爲留后解题曰苏辙曰唐徳宗老而厌兵凡节度使将佐之得志者皆就命留后宣武刘士宁以暴慢失衆其将李万荣因其出畋闭门逐之帝将命以其位陆贽曰如士宁之恶万荣弃而违之可也讨而逐之可也惟伺隙而篡取其位则不可何者方镇之臣事多专制欲加之罪谁无辞者若使倾夺之徒輙得其处则四方诸将无复安者矣且万荣搆乱之日诸郡守将固非其同谋也一城士衆亦未必皆其党也方成败逆顺之势交战于中其肯捐躯与之同恶乎今若选命贤将降诏军中奖万荣抚定之功别加宠任褒将士辑睦之义例赐恩赏使衆知保安则谁肯复助其乱万荣纵欲跋扈势亦无所至矣帝竟不许㑹昌中卢龙诸将连害帅臣最后张绛杀陈行泰李德裕以爲河朔请帅皆报下太速故军得以安若稍缓之必且有变既而囘鹘乌介可汗扰天徳塞军使张仲武请以本军击之徳裕问知仲武可用言之武宗举以爲帅张綘既为其下所杀而仲武遂以功名终德裕之谋即贽之故智也事见通鑑十一月壬寅彗星出于营室癸邜崔郸罢唐武宗皇帝㑹昌二年春正月以张仲武为节度使二月丁丑淮南节度副大使李绅为中书侍郎同平章事夏四月甲申嗢没斯降丁亥上尊号五月囘鹘逼幽州张仲武遣兵破之六月陈夷行罢秋七月尚书右丞李让夷为中书侍郎同平章事八月囘鹘冦大同川庚午诏𤼵兵御之九月甲辰以左司员外郎白敏中为翰林学士冬十月丁邜封子二人为王十一月猎于白鹿原十二月立子二人为王是嵗吐蕃逹磨賛普死其妃之兄子乞离胡立其国内乱唐武宗皇帝㑹昌三年春正月庚子天徳行营副使石雄大破囘鹘于杀胡山迎太和公主以归二月庚申朔日有食之辛未崔珙罢黠戞斯遣使贡马夏四月乙丑刘从谏卒其姪都知兵马使稹自穪昭义留后仇士良罢爲左卫上将军内侍监寻卒解题曰按新史列传帝明断虽士良有援立功内实嫌之阳示尊宠李徳裕得君士良愈恐以疾辞罢爲内侍监知省事因请老中人举送还第谢曰诸君能聴老夫语乎衆唯唯士良曰天子不可令闲暇暇必观书见儒臣则又纳谏智虑深吾属恩且薄而权轻矣莫若殖财货盛鹰马日以毬猎声色蛊其心极侈靡使悦不知息则必斥经术闇外事万机在我恩泽权力欲焉徃㢤衆再拜余见通鑑范祖禹曰小人莫不养其君之欲以济己之欲使其君动而不静爲而不止则其计行矣岂独奢靡之娱足以荡其心㢤或殖货利或治宫室或开边境或察臣下随其所好以窃权宠人君乐得其欲而不知其爲天下害是以政日乱而不自知惟能亲正直逺邪佞则可以免斯患矣五月辛丑以王元逵何𢎞敬爲招讨使及河中节度使陈夷行河阳节度使王茂元河东节度使刘沔讨刘稹壬寅中书舍人崔铉爲中书侍郎同平章事筑望仙观秋七月遣刑部侍郎李囘宣慰河北三镇以丰州都防御使石雄爲晋绛行营节度副使九月辛邜忠武节度使王宰兼河阳行营攻讨使冬十月石雄破昭义兵于乌岭解题曰乌岭今平阳有乌岭山党项入冦十二月丁巳王宰克天井关解题曰天井关一名太行关在泽州晋城县南唐武宗皇帝㑹昌四年春正月乙酉河东将杨弁逐其节度使李石寻伏诛二月甲寅朔日有食之夏四月戊寅左仆射王起同平章事充山南西道节度使解题曰文臣直除使相自此始六月减州县官一千二百一十四员削仇士良官爵籍其家秋七月淮南节度副大使杜悰爲右仆射同平章事闰月壬戌李绅罢昭义邢洺磁三州降八月军将郭谊杀刘稹以降谊寻伏诛戊申加司徒李徳裕太尉卫国公解题曰按新旧史纪传实録及李徳裕集李训约刘从谏诛郑注及甘露事宰相皆夷族传言死非其罪从谏不平三上章请涯等罪时宦竖得志天子弱郑覃李石新执政借其论执以立权纲中人惮而怨之又劾奏萧本非太后弟仇士良积怒倡言从谏志窥伺从谏亦妄言清君侧因与朝廷猜贰从谏蓄马髙九尺献之帝不纳疑士良所沮怒杀马自是招纳亡命缮完兵仗志益跋扈又闻士良宠方渥愈忧惑因被病㑹昌三年四月疾甚谓妻裴曰吾父子有忠勲向虽遭飞语实无分寸反状今军事付之他人即一家便爲所卖乃以弟子稹主军事观朝廷之㫖如不许更在此军徐图一家出计以稹爲衙内都知兵马使堂姪匡周中军兵马使孔目官王协爲押衙亲事兵马使刘守义守忠董可武崔𤣥度将兵马语竟而卒稹祕不发丧协谋遣将姜岑请医于朝中使解朝政领医官至稹云相公不任拜诏朝政欲入刘武徳刘可武等蹑帘而立勅使走出遣衙将梁叔文谢问疾使薛士干入境都不问疾直作从谏已亡之意武徳可武乃大出军迎候都押衙郭谊等见勅使言河朔事体遂见监军崔士康士康懦不敢拒乃至丧次扶稹出见三军士干还云不得入衙门诏从谏从弟从素令以书喻稹䕶丧还东都稹不奉诏诏羣臣议宰臣百寮以塞上用兵不宜中原生事潞府请以亲王遥领令稹权知兵马事李徳裕曰泽潞内地不同河朔前后命帅皆用儒臣顷李抱真成立此军徳宗犹不许承袭及刘悟死敬宗方怠于政遂以符节付从谏自后跋扈难制规胁朝廷及有狗马疾谢医拒使便以兵属稹舍而不讨何以令四方若因循授之则威令去矣帝曰卿算用兵必尅否对曰稹所恃者河朔三镇耳但得魏镇不与稹同破之必矣请使近臣明告以泽潞命帅不同三镇自艰难已来列圣许三镇嗣袭已成故事今欲加兵诛稹邢洺磁境连魏镇王师不欲轻出山东请两藩收山东三郡令喻将校许贼平厚加爵赏帝曰吾与徳裕同之保无后悔乃令御史中丞李回使三镇谕㫖又以忠武节度使王茂元爲河阳节度使邠宁节度使王宰爲忠武节度使五月茂元以兵屯万善河东刘沔守昻车关壁榆社魏博何𢎞敬栅肥鄊侵平恩成徳王元逵次临洺任畧尧山向城河中陈夷行营翼城侵冀氏制刘从谏刘稹官并削夺元逵充北靣招讨使𢎞敬充东靣招讨使先时河北诸将死皆先遣使弔祭次册赐次近臣宣尉度军中便宜乃与即军中不许出乃用兵大扺不半嵗不能定故皆得爲之偹稹初不意即见讨及茂元録诏示稹举族号恸武宁节度使李彦佐爲晋绛行营节度使六月茂元奏遣兵马使马继领马歩二千人到天井关南科斗店稹遣衙内十将薛茂卿领亲军二千人至天井关诏元逵彦佐沔茂元𢎞敬取七月中旬五道齐进刘稹归降并不得纳又诏沔取昻车关路临贼境七月以山南东道节度使卢钧爲昭义节度使徳裕奏曰贞元大和间有所讨伐诸道兵出境即仰给度支供饷或与贼约令懈守备得一县一屯以报天子故师无大功请处分元逵收邢州𢎞敬收洺州茂元收泽州彦佐刘沔同收潞州勿攻县帝然之彦佐踰月未出师乃以天徳军防御使石雄爲之副稹表臣亡父以李训等名䧟大逆累献封章虽遏颠危祸衅遂深呌天莫闻虽死何补伏乞稍囘宸虑活臣一方𢎞敬亦表论雪稹皆不报囘使河朔𢎞敬元逵具櫜鞬郊迎俯偻从命元逵出师屯赵州张仲武以幽州兵攻囘鹘与刘沔不协囘至谕以大义仲武欣然释憾元逵抜宣务壁破援军尧山加平章事八月稹牙将李丕降用爲忻州刺史𢎞敬逗遛持两端徳裕建遣王宰以陈许精甲假道于魏以代磁仍诏元逵𢎞敬以河阳太原皆隔山险进军未得之故己邜薛茂卿破科斗寨执四将火十七栅懐州相去只十余里以无稹命不敢入中外交章皆曰悟功高不可絶其嗣又从谏蓄兵十万粟支十年未可破他宰相亦媕阿趍和徳裕曰胜负兵家之常惟圣䇿先定不以小利钝爲浮议所揺则有功矣如不利臣请以死塞责帝忿然曰爲我语于朝有沮吾军议者先诛之羣议遂息徳裕言河阳兵寡以忠武爲援既以捍洛并制魏博诏宰速发五千人援河阳仍领余军继进稹遣将张巨刘公直与薛茂卿同取万善茂元欲走㑹日暮贼自溃去九月辛巳魏博奏请自渉漳取磁𢎞敬惧陈许兵入界军中有变遂仓皇出师魏博奏守肥乡收平恩杀伤甚衆𢎞敬加检校左仆射以王宰兼河阳行营攻讨使茂元卒以河南尹敬昕爲河阳节度使宰代总万善之师以石雄爲行营节度使代李彦佐雄受命即越乌岭破贼五砦斩获千计时王宰屯万善刘沔屯石㑹相顾未进帝闻㨗大悦曰今将帅义而勇罕雄比者十月移刘沔爲郑滑节度使以前荆南节度使李石爲河东节度使陈许士票武贼衆素惮畏薛茂卿负战胜冀厚赏或言其兵犯王畧深朝廷且怒节益不可至稹然之茂卿失望乃与宰通十一月茂卿伪挑战亟北委天井关去左右七营皆溃茂卿奔泽州使谍言于宰曰泽可取吾应于内宰疑不进失期茂卿扼腕怅恨稹闻其贰召诛之以刘公直代茂卿泽州西界乌岭安全庆守之又西北凋黄岭兵马使李佐尧守之西北界接太原石㑹关兵马使郭寮守之次南武郷县兵马使康良佺守之王宰进兵欲围泽州公直拒战忠武军小却公直乗胜取天井关宰进破公直刘沔又取石㑹关李石代沔稹因石兄洺州刺史恬移书乞降石以闻右拾遗崔碣表请纳之帝怒斥碣邓城令令石荅书许稹靣缚石驰徃受之稹不出初刘沔破囘鹘以兵三千人戌横水王逢军榆社乞济师诏太原助逢军石起横水戍千五百人令别将杨弁领之当日军兴人赐二缣治装㑹财匮给以半又将及嵗除促令上路衆愈不悦弁乗隙激衆以乱四年正月还兵逐石与稹连和稹诸将建议我求承袭彼叛卒若与之是与反者械其使送京师使康良佺屯鼓腰岭败太原兵帝犹不赦帝遣中人马元实徃太原宣谕觇其所爲诏太原军尽留榆社易定军一千骑宣武兖海歩兵各二千人王逢自领收太原王元逵以兵五千扼土门张仲武扼鴈门延英对宰臣帝曰泽潞用兵方有次第忽有太原事莫妨进军否宰臣曰太原兵马在外诸州城镇必不应接惟速令王逢进军到城下必自有变徳裕奏曰縁横水犹有数千人曽经杨弁将领与乱军同处恐弁招唿至太原又代州有度支钱物尚多得忻州断其路即保无虑又横水官健何清朝所管清朝极好将兼侧近有仲武行营兵料弁招唿亦不动弁厚赂中人还奏曰弁兵极多徳裕奏弁微贱决不可恕如国力不及宁舍刘稹弁太原军恐妻孥无孑遗尽留客军自收太原从五月七日至二十八日而擒弁帝谓徳裕曰太原之平实卿之功徳裕逊谢因奏王宰未收泽州縁宰与石雄不叶恐进兵缀却昭义大军雄轻兵径入功归雄縁宰有男晏实任磁州刺史爲顾望计帝有诏切责三月丁巳李石爲太子少傅分司河中节度使崔元式爲河东节度使石雄爲河中节度使雄破贼砦三堡一壬申徳裕曰凡事皆有激发之势令其自急陛下令王宰直抵磁𢎞敬惧而全军赴行营又令王逢领客军收太原兵士急功自取杨弁今请刘沔移河阳令将滑州劲兵二千人直抵万善即在王宰肘腋之下宰知朝廷此意必不遑安若便进攻得沔声势亦壮戊寅以沔爲河阳节度使宰惧急攻陵川破贼石㑹关四月宰进攻泽州始从谏将死命稹无笞辱羣奴故季士贵等与王协尤用事士战有功不赏下无鬭志财货山积而协请税商人使刘溪等分出检实溪并齐民閲其赀十取二百姓始怨从谏妻弟裴问守邢州有募兵五百号夜飞将多豪家子其家以输赀不时爲溪所囚问以爲言溪大怒闰七月问囚杀溪与刺史崔自归成徳军王钊守洺州士㠿布一端稹檄代嵗禀钊谓衆曰库物尚多欲发以爲赏可乎士皆喜悉所有给之送欵魏博军磁州将髙玉尧山将魏元谈等以次降成徳八月宰臣穪贺帝曰山东既顺泽潞无能爲宜乗此速有制置徳裕曰臣等议三州当置一留后且管领三州不尔恐爲立功大将所占若有请即难爲可否给事中卢𢎞止素谙军旅性又通敏帝曰只令主百姓不要领兵取潞州恐与裴问争功诏卢钧乗驿赴镇稹闻三州降大惧郭谊王协等遂议图稹时刘匡周兼押衙在院谊白稹云十三郎在衙院人皆不敢发言卒致山东如此稹召匡周纳且请假匡周奋曰吾在院中人人不敢他议吾若请假族矣撃指而出谊令董可武入说云山东叛只是五舅今城内何人不自疑留后欲如何稹曰城中尚有五万人闭门且过可武曰亦是未了义今束身入朝朝廷只左降一刺史从他郭谊知留后平宁后别求土地此上计也稹言谊安肯如此可武言已与之盟不负心可武即引谊谘事稹屏人约定入白其母裴母曰入朝大好只已迟耳吾弟尚如此郭谊安可保一切任汝稹遂素衣出门作母意令谊充都知兵马使协辈戒大将㕔前祇候谊谢稹即入大㕔见大将稹遂居内㕔谊补置更易一夕事定明日令可武入谒稹云有公事商量稹曰何不便言曰恐惊夫人遂歩歩引出至北宅学院大饮半酣言今日之事欲全太尉一家愿留后自图去就朝廷必恻悼稹曰如所言稹之心也即执稹崔𤣥度斫之悉取从谏子在襁褓者二十余并匡周等杀之诛张谷张㳂陈掦庭李仲京王渥王羽韩茂章茂实贾庠郭台甄戈十一族夷之张谷张㳂陈扬庭皆有文仲京训之兄渥璠之子羽涯族孙茂章茂实约之子庠餗子台行余子甘露难作皆奔从谏衣食之军中大乱素有小嫌者即杀之流血成泥缄稹首送泽州过刘公直营砦中恸哭丙申宰臣陈贺李徳裕曰今不必置三州留后卢𢎞止便充三州宣慰使元逵𢎞敬两道亦遣𢎞止去帝曰郭谊如何处置徳裕曰稹庸下乱繇谊始及穷蹙乃图稹邀荣不诛无以惩姦臣及兵在境宜悉取逆党送京师论如法诏石雄入潞缚谊及王协刘公直武徳董可武等送京师并诛死杖崔士康杀之卢钧停山东道节度使戊戌王宰𫝊稹首京师诏泽潞五州给复一年近昭义及当路州县今年秋税并免刘从谏暴赋加徴并免刘稹招收团练官健并放归谊日朢旌节移书责雄雄大怒与监军中使同入潞州剽刼杀戮至甚谊等参贺了勅使张仲清即云郭都知告身明日当到诸高班告身即见在晚衙入来诸将及谊稍安又云晚衙㸃名唤宣之恐不得相识今且欲相见仰同赴阙遂便收缚谊等于是朝廷以王元逵兼太子太师何𢎞敬同平章事刘沔检校司徒王宰检校司空崔元式检校吏部尚书石雄检校兵部尚书丁未刘从谏暴尸潞州市戊申徳裕守太尉卫国公先是韩全义败于蔡杜叔良败于深皆监军宦人制其权将不得专进退诏书一日三四下宰相不豫又诸道锐兵票士皆监军取以自随毎督战乗髙建旗自表师小不胜輙卷旗去大兵随以北繇是所向多负至讨回鹘泽潞徳裕建请诏书付宰司乃下监军不得干军要率兵百人取一以爲卫自是号令明壹将乃有功三镇每奏事徳裕引使者戒敕爲忠义指意丁宁使归各为其帅道之故河朔畏威不敢慢初刘悟以元和十五年爲昭义节度使传三世凡二十五年帝既数讨叛有功徳裕虑忲于武不可戢奏言陛下征伐无不得所欲愿以兵爲戒乃可保成功帝嘉纳其言冬十月猎于鄠县十二月猎于云阳再贬太子太傅东都留守牛僧孺爲循州长史湖州刺史李宗闵流封州解题曰按实录初僧孺宗闵亦尝交连爲声援一旦以谋危社稷逺窜时论寃之余见通鑑唐武宗皇帝㑹昌五年春正月己酉上尊号筑望仙台于南郊庚申义安太后王氏崩解题曰敬宗之母也夏五月壬戌杜悰崔铉罢乙丑户部侍郎李囘爲中书侍郎同平章事解题曰悰铉党于僧孺者也秋七月丙午朔日有食之山南东道节度使郑肃检校右仆射同平章事八月壬午大毁佛寺勒僧尼爲民解题曰按旧纪时道士赵归真特承恩礼谏官上疏论之归真自以渉物论遂举罗浮道士邓元起有长年之术帝遣中使迎之由是与衡山道士刘𤣥靖及归真胶固排毁释氏而拆寺之请行焉余见通鑑胡寅曰一身正气爲邪气所伤必以五谷六味养生之物辅之然后邪去而正复若盗跖伏于室内乃召阳虎而去之是重自伐也庸何愈此元魏用冦谦之㑹昌用赵归真去释氏之类也释氏蠧民心而耗其财诚宜废絶武宗君臣以公道行之夫岂不可而待归真乎事见通鑑九月李徳裕请置备邉库大事记续编卷六十六大事记续编卷六十七钦定四库全书大事记续编卷六十七明王祎撰唐武宗皇帝㑹昌六年春三月帝改名炎不豫左神䇿中尉马元贽立光王怡爲皇太叔甲子帝崩于大明宫太叔即皇帝位改名忱解题曰韦昭度续皇王寳运录宣宗宪皇第四子早合绍位乃与姪文宗文宗崩武皇虑有他谋宻令幽之宦者仇公武慜之乃奏武宗武宗唯唯公武取出将归家宻养之三年后武皇晏驾百官奉迎于玉宸殿立之擢公武爲观军容使尉迟偓中朝故事敬宗文宗武宗相次即位宣皇叔父也武宗深忌焉一日㑹鞠禁苑武宗召之目中官仇士良士良跃马前曰有㫖王可下马士良命中官舆出军中奏云落马已不救矣寻请爲僧㳺行江表间㑹昌末中人请还京遂即位通鑑不之取然释氏传灯录具载宣帝爲僧时问荅之语则其尝浪迹江湖明矣即位之后追仇前事至于武宗诸子皆不保其终宋敏求补宣宗实录谓自大中后皆宣宗子孙继世故唐人不敢道则昭度偓辈所纪未可以其鄙妄而弃之也夏四月辛未尊母郑氏爲皇太后丙子李徳裕罢赵归真伏诛流山人轩辕集于岭南五月乙巳复僧寺解题曰按旧纪明年闰三月勅应㑹昌五年所废寺有僧能脩创不得禁止兵部侍郎白敏中同平章事解题曰敏中党于僧孺者也立子五人爲王六月太庙爲九代十一室秋七月李让夷罢囘鹘杀乌介可汗立其弟特勒遏捻爲可汗八月壬申𦵏端陵庙号武宗以牛僧孺爲衡州长史李宗闵爲郴州司马九月郑肃罢兵部侍郎卢商爲中书侍郎同平章事冬十月甲申帝受法箓于道士刘𤣥静十二月戊辰朔日有食之唐宣宗皇帝大中元年春正月甲寅改元二月癸未以旱理京师囚罢太常教坊习乐损百官食出宫女放五坊鹰犬停飞龙粟卢商罢刑部侍郎崔元式爲门下侍郎户部侍郎韦琮爲中书侍郎同平章事夏四月己酉积庆太后萧氏崩六月遣使册黠戛斯可汗秋八月丙申李囘罢十二月贬太子少保分司东都李徳裕爲潮州司马复增州县官三百八十三员唐宣宗皇帝大中二年春正月甲子上尊号右补阙丁柔立讼李徳裕贬南阳尉囘鹘可汗西走黠戛斯俘其余衆以归三月封子爲王夏五月己未朔日有食之崔元式罢兵部侍郎周墀刑部侍郎马植同平章事六月皇太后郭氏以忧崩解题曰叶适曰新史记其爲宣宗不礼欲自殒是夕暴崩及贬礼官王皥白敏中周墀皆诘怒甚详而旧史乃言宣宗即后之诸子恩礼愈异于前朝无一语类新史岂唐故史之所讳遂承用之耶事见通鑑秋九月甲子贬李徳裕爲崖州司户解题曰实录九月甲子勅徳裕动多诡异之谋潜懐僣越之志又云擢尔之髪数罪无穷载窥罔上之由益验无君之意帝素恶徳裕及是谴斥命内外制各撰词而择用者乃翰林学士令狐绹所作余见通鑑冬十一月韦琮罢唐宣宗皇帝大中三年春二月吐蕃以秦原安乐三州及七关来归解题曰按旧纪新地志传行原州治临泾大中收复归治平高县县有木崃石门驿藏制胜石崃木崝六盘七关泾原节度使康季荣奏收复原州石门驿藏木崃制胜六盘石崃六关邠宁张君绪奏收复萧关新纪载萧关而不载木崝吐蕃陷河陇八十八年始复三月马植罢夏四月乙酉周墀罢御史大夫崔铉爲中书侍郎兵部侍郎魏扶同平章事癸巳张仲武卒其子幽州卢龙节度副使直方自称留后五月武寕军乱逐其节度使李廓六月戊申以张直方爲节度使冬十月改备邉库爲延资库解题曰按新史夷狄传置备邉库收度支户部盐铁钱物宣宗更号延资库初以度支郎中判之至是属宰相其任益重取吐蕃维州十一月封弟爲王闰十一月以克复河湟加上顺宗宪宗谥号解题曰宋祁曰唐兴四夷有弗率者皆利兵移之蹷其牙犂其庭而后已惟吐蕃囘鹘号彊雄爲中国患㝡乆賛普遂尽盗河湟薄王畿爲东境犯京师掠近辅残馘华人谋夫虓帅圜视共计卒不得要领晚节二姓自亡而唐亦衰焉卢龙军逐张直方衙将周綝自爲留后李徳裕卒解题曰范祖禹曰裴度李徳裕皆有功烈爲唐贤相无能继之者徳裕才优于度而徳器不及也葢度不爲党而徳裕爲党是以度虽爲小人所倾而能以功名终徳裕一失势而斥死海上也虽牛僧孺之党多小人徳裕之党多君子然其因私以害公挟埶以报怨则一而已孔子曰克伐怨欲不行焉可以爲难矣又曰君子矜而不争羣而不党徳裕克伐怨欲必行焉矜而争羣而党其能免乎唐宣宗皇帝大中四年夏六月戊申魏扶薨户部尚书崔龟从同平章事秋八月周綝卒衙将张允伸自称卢龙留后冬十月辛未兵部侍郎令狐绹同平章事解题曰按通鑑上临朝接对羣臣如賔客虽左右近习未尝见其有惰容每宰相奏事旁无一人立者威严不可仰视奏事毕忽怡然曰可以闲语矣因问闾阎细事或谈宫中游宴无所不至一刻许复整容曰卿辈善爲之朕常恐卿辈负朕日后不复得再相见乃起入宫令狐绹谓人曰吾十年秉政最承恩遇然每延英奏事未尝不汗霑衣也范祖禹曰古者君臣交脩所以勤于徳也宣宗视辅相之臣体貎虽恭而心实防之如遇胥史惟恐其欺也拘之以利禄惮之以威严故所用多流俗之人而贤者不能有所设施白敏中令狐绹之徒崇极将相持宠保位二十余年其相如此则其君之功烈亦可知矣十一月党项入冦以张允伸爲节度使唐宣宗皇帝大中五年春三月白敏中爲司空招讨党项行营兵马都统制置使兼邠宁节度使夏六月封子爲王秋八月党项平冬十月白敏中罢戊辰户部侍郎魏謩同平章事沙洲人张义潮以瓜沙等十一州来归十一月以爲归义军节度使解题曰归义军节度使见开元二年陇右节度使解题崔龟从罢唐宣宗皇帝大中六年春三月彗星出于觜参秋八月甲子礼部尚书裴休同平章事冬十一月封弟爲王十二月复禁私度僧尼唐宣宗皇帝大中七年唐宣宗皇帝大中八年春正月丙戌朔日有食之秋九月封子三人爲王冬十月诏雪王涯贾餗等唐宣宗皇帝大中九年春正月甲申王元逵卒其子成徳节度副使绍鼎自爲留后夏五月丙寅以爲节度使秋七月丙辰崔铉罢浙东军乱逐其观察使李讷唐宣宗皇帝大中十年春正月丁巳御史大夫郑朗爲工部尚书同平章事秋九月封子爲王冬十月裴休罢十二月壬辰户部侍郎崔慎由爲工部尚书同平章事唐宣宗皇帝大中十一年春二月辛巳魏謩罢夏五月容管军乱逐其经畧使王球六月立子二人爲王秋七月庚子兵部侍郎萧邺同平章事王绍鼎卒其弟成德节度副大使绍懿自爲留后九月彗星出于房冬十月郑朗罢遣使迎轩辕集于罗浮山解题曰赵归真既放矣而武宗复信之轩辕集既放矣而宣宗复迎之甚矣异端之易以惑人也事见通鑑十一月以王绍懿爲节度使唐宣宗皇帝大中十二年春正月以康王𫝊王式爲安南都䕶经畧使解题曰按方镇表天寳十载置安南管内经畧使领交陆等十一州治交州干元元年升爲节度使广徳元年改爲大都䕶防御观察经畧使咸通七年升爲静海军节度使又地志列传都䕶府本交趾郡经太平至甘棠州皆生獠也又至龙武州皆爨蛮安南境也又至曲江劔南地也又至晋宁驿戎州地也又至羊苴咩城南诏王所都也户部侍郎刘瑑同平章事二月废穆宗忌日停光陵朝拜崔慎由罢夏四月庚子岭南军乱逐其节度使杨发戊申兵部侍郎夏侯孜同平章事五月丙寅刘瑑薨湖南军乱逐其观察使韩琮六月丙申江西将毛鹤逐其观察使郑宪安南都䕶李涿贪暴羣蛮爲邉患秋七月丁邜右补阙张潜论藩府奏羡余南方数有不寕帝嘉纳之八月大水解题曰胡寅曰三川震而知周将亡岷山崩江水竭而知汉将亡龎勋乱徐土芝巢起山东唐自是亡则河南淮南大水而徐泗爲甚天之示戒明矣夫天理高明悠乆非如人喜怒报施之促狭也祸在十年之后则目前之异诚非浅丈夫之所经意于是置而不䘏至于国家败壊则亦无如之何矣宣歙将康全泰逐其观察使郑薫冬十月全泰伏诛十二月毛鹤伏诛甲寅兵部侍郎蒋伸同平章事唐宣宗皇帝大中十三年春三月武寕军乱逐其节度使康季荣秋八月帝不豫以子䕫王滋属内枢宻王归长等左军中尉王宗实立帝长子郓王温爲太子更名漼癸巳帝崩于咸宁殿太子即皇帝位杀归长等解题曰窦苹音训载卢氏杂説中官持其议至中书他相有异同者夏侯孜曰三十年前外大臣犹得预禁中大议三十年后禁中大议惟内大臣主之但得所立者爲李氏则外臣北靣而已又何问焉乃定所谓三十年前者立顺宗宪宗之时也自立穆宗以来权皆在宦竖矣余见通鑑胡寅曰立嗣天下至重事也必贤必长必嫡必豫必公然后祸乱不作宣宗反之其乱冝矣王宗实非能以正义奉长君葢素不爲上所厚事势所激耳使王归长等意属郓王安知其不以䕫王友爱而立之耶不可不辨也癸邜令狐绹爲司空尊皇太后爲太皇太后九月追尊母爲皇太后冬十一月戊午萧邺罢十二月甲申兵部侍郎杜审权同平章事丁酉令狐绹罢解题曰按列传统纪咸通三年绹子滈迁右拾遗诏下左拾遗刘蜕起居郎张云交疏指其恶又劾绹大臣当调䕶国本而大中时乃引谏议大夫豆卢籍刑部侍郎李邺等爲䕫王侍读乱长㓜序使先帝贻厥之谋几不及亟下陛下受天昭命羣臣定䇿宫禁之事则臣不知但欲册䕫王便可知绹臣节绹之罢或者以此也荆南节度使白敏中爲司徒门下侍郎同平章事解题曰按方镇表至徳元载置䕫州防御守捉使二载置荆南节度领荆澧朗郢复䕫崃忠万归州治荆州干元䕫崃忠归万𨽻䕫州上元元年复领忠崃二年增涪衡潭岳郴邵道永连广徳罢领忠涪衡潭邵永道𨽻湖南置䕫忠涪都防御使永泰荆南罢领岳州大厯复领澧朗涪元和涪𨽻黔中大和废节度置都团练观察使开成复置光化罢爲武贞军节度领澧朗淑天祐升䕫忠涪爲镇江节度使是嵗南诏酋龙穪帝改元国号大礼唐懿宗皇帝咸通元年春正月浙东贼裘甫反以王式爲浙东观察使讨之二月丙申葬贞陵庙号宣宗解题曰宋祁曰唐亡诸盗皆生于大中之朝太宗之遗徳余泽去民也乆矣而贤臣斥死庸懦在位厚赋天下愁苦方是时也天将去唐诸盗并出厯五姓兵未尝少解至宋然后天下复安汉之亡也天下大乱至晋然后稍定晋之亡也天下大乱至唐然后复安治少而乱多者古今之势盛王业业以求治可少忽哉秋七月封宪宗子爲王夏四月右拾遗薛调论赋歛无度从之八月己邜裘甫伏诛九月白敏中爲中书令冬十月丁亥追复李徳裕太子少保卫国公己亥夏侯孜罢户部尚书毕諴爲礼部尚书同平章事十一月丁丑改元解题曰宋庠纪年通谱宣宗制泰邉陲乐曲有海晏咸通之句及改元颇爲符协十二月戊申南诏䧟交趾枢宻使始得与宰臣延英同奏事解题曰按韩偓金銮宻记天复元年正月勅近宰臣延英奏事枢宻使侍侧争论纷然既出又穪上㫖未允复有改易挠权乱政自今并依大中旧制俟宰臣奏事毕方得升殿承受公事癸邜韩全诲等令上入阁召百官追寝勅书悉如咸通以来近例是日开延英全诲等即侍侧同议政事唐懿宗皇帝咸通二年春二月白敏中罢左仆射杜悰兼门下侍郎同平章事解题曰按新史列传懿宗遣枢宻使杨庆诣中书独揖悰他宰相毕諴杜审权蒋伸不敢进乃授悰中人请弟监国奏因谕悰劾大臣名不在者抵罪悰遽封授使者复命谓庆曰上践祚未乆君等秉权以爱憎杀大臣祸无日矣庆色沮去帝怒亦释大臣遂安通鑑云一日两枢宻使诣中书宣徽使杨公庆继至独揖悰受宣三相起避之西轩公庆出斜封文书以授悰发之乃宣宗大渐时宦官请郓王监国奏也且曰当时宰相无名者当以反法处之悰反复读良乆曰圣上登极万方欣戴今日此文书非臣下所宜窥复封以授公庆曰主上欲罪宰相当于延英靣示圣㫖明行诛谴公庆去悰复与两枢宻坐谓曰内外之臣事犹一体宰相枢宻共叅国政今主上新践阼未熟万机资内外禆补固当以仁爱爲先刑杀爲后岂得遽賛成杀宰相事若主上习以性成则中尉枢宻权重禁闱岂得不自忧乎悰受恩六朝所望致君尧舜不欲朝廷以爱憎行法两枢宻相顾黙然徐曰当具以公言白至尊非公重徳无人及此慙悚而退三相复来见悰㣲请宣意悰无言三相惶怖乞存家族悰曰勿爲他虑既而寂然无复宣命及开延英上色甚悦此多取之林恩补国史按杜审权以大中十三年十二月相毕諴以咸通元年十一月相当请命监国时二人未相也唐书误载故吴缜纠其缪洪迈谓懿宗即位之日宰相令狐绹萧邺夏侯孜蒋伸三人已罢惟伸在耳諴及审权乃懿宗自用无由有斯事盖野史之误通鑑新史误采之今观懿宗即位未㡬邺等三人相继罢逐伸明年亦去盖不能不以徃事爲念也帝虽不欲诛諴审权安知其无诛邺等意乎又安知諴等以宣命独下悰而不及他相故仓皇而请宣意乎杜悰之救诸人亦犹李徳裕之救杨嗣复李珏也安得谓无斯事通鑑所载大体甚详但欠明指三相名氏尔夏六月复交趾唐懿宗皇帝咸通三年春正月戊寅上尊号蒋伸罢二月杜悰爲司空以前湖南观察使蔡袭爲安南经畧招讨使三月以左庻子蔡京充荆襄山南宣慰安抚使夏五月分岭南爲东西道东道治广州西道治邕州岭南东道节度使蔡京请罢安南戍兵秋七月武寕军乱逐其节度使温璋乙亥以王式代之西川节度使夏侯孜爲左仆射门下侍郎同平章事八月王式诛骄兵三千人解题曰此龎勋之叛所以招之而不信也事见通鑑九月岭南西道军乱逐蔡京京㝷伏诛冬十月丙申封子三人爲王杜悰爲司徒十一月封叔祖及叔爲王南诏冦安南唐懿宗皇帝咸通四年春正月庚午南诏䧟安南蔡袭死之三月张义潮克凉州夏四月毕諴罢以义武节度使康承训爲岭南西道节度使五月兵部侍郎杨收同平章事废容管戊子杜审权罢闰六月杜悰罢兵部侍郎曹确同平章事秋七月辛邜朔日有食之冬十二月乙酉昭义军乱杀其节度使沈询唐懿宗皇帝咸通五年春正月南诏冦嶲州三月冦邕州夏四月兵部侍郎萧寘同平章事五月己亥彗星出于娄秋七月康承训罢复容管以骁卫将军高骈爲安南都䕶八月夏侯孜爲司空冬十一月罢兵部侍郎路巖同平章事唐懿宗皇帝咸通六年春正月始以懿安郭后配飨宪宗室三月萧寘薨夏四月东川节度使高璩爲兵部侍郎同平章事六月璩薨御史大夫徐商爲兵部侍郎同平章事秋七月封子爲王冬十二月壬子太皇太后郑氏崩唐懿宗皇帝咸通七年春三月王绍懿卒其兄子都知兵马使景崇自穪成徳留后闰月吐蕃冦邠寕夏六月何𢎞敬卒其子左司马全皥自穪魏博留后高骈大破南诏于交趾冬十月杨收罢高骈复交趾十一月以爲静海节度使解题曰按新史列传安南都䕶府爲静海军授骈节度使范祖禹曰戎狄自古爲中国患由秦以来未有得志于南蛮者也盖以瘴毒险阻不得天时地利所恃人和者而已而民从征役皆知必死则是三者皆亡矣明皇之末南诏盛强至于懿宗䧟安南围成都中国首尾疲于奔命唐室之衰宦者蠧其内南诏扰其外财竭民困海内大乱而国以亡矣事见通鑑十二月以王景崇爲节度使吐蕃衰絶唐懿宗皇帝咸通八年春正月以何全皥爲节度使二月张义潮入朝命其族子惟深守归义秋七月懐州民乱逐其刺史刘仁规甲子兵部侍郎于琮同平章事大事记续编卷六十七大事记续编卷六十八钦定四库全书大事记续编卷六十八明王祎撰唐懿宗皇帝咸通九年春正月彗星出于娄胃夏六月凤翔少尹李师望请分蜀爲定邉军从之解题曰定邉军见开元二年劔南节度使解题秋七月武宁粮料判官龎勋反于桂州冬十月庚午䧟宿州丁丑䧟徐州执观察使崔彦曾十一月䧟濠州诏以金吾卫大将军康承训爲徐泗都招讨使帅沙陀朱邪赤心等讨之十二月勋䧟滁和二州解题曰宋祁曰懿宗任相不明藩镇屡畔南诏内侮屯戍思乱龎勋乗之倡戈横行虽凶渠殱夷兵连不解唐遂以亡易曰丧牛于易有国者知戒西北之虏而不知患生于无备汉亡于董卓而兵兆于冀州唐亡于黄巢而祸基于桂林易之意深矣事见通鑑唐懿宗皇帝咸通十年春二月杀驩州流人杨收康承训大败贼军夏四月壬辰庞勋杀崔彦曾等承训复败之于桞子解题曰按旧纪王晏权智兴之犹子也故授以武宁节制以招之以冀招懐徐人怨王式之诛相扇搆乱数月招携㗖之以利民吏卒无革心者余见通鑑桞子去宿州九十里六月陜州民乱逐其观察使崔荛徐商罢户部侍郎刘瞻同平章事秋八月彗星出于大陵九月徐州降龎勋伏诛冬十月康承训爲河东节度使同平章事赐朱邪赤心姓名李国昌以爲大同军节度使解题曰大同军节度使见开元九年天兵军解题十二月南诏破定邉军唐懿宗皇帝咸通十一年春正月甲寅朔上尊号康承训坐贬癸酉废定邉军南诏围成都㝷退解题曰按张云解围录自天寳庚寅阁罗凤杀姚州都督张䖍陀明年败鲜于仲通又败李谧至大和三年虽造成都不甚残夷井邑至是暴掠尤剧自天寳至咸通甲子再周矣事见通鑑三月曹确罢夏四月丙午兵部侍郎韦保衡同平章事五月光州民乱逐其刺史李弱翁秋八月魏博军乱杀何全皥其将韩允中自称留后九月庚戌从之解题曰按新史列传自进滔至全皥三世四十二年丙辰刘瞻罢㝷贬驩州司户京兆尹温璋贬振州司马自杀冬十一月辛亥兵部尚书王铎爲礼部尚书同平章事十二月以金吾上将李国昌爲振武节度使唐懿宗皇帝咸通十二年春正月以韩允中爲节度使夏四月癸邜路巖罢冬十月兵部侍郎刘邺爲礼部尚书同平章事唐懿宗皇帝咸通十三年春正月丙申张允伸卒其子节度副大使简㑹自称卢龙留后解题曰旧史允伸镇幽州二十三年二月丁巳于琮罢刑部侍郎赵隠爲户部侍郎同平章事三月平州刺史张公素逐张简㑹自称卢龙留后夏四月封子三人爲王五月乙亥杀国子司业韦殷裕解题曰晁补之曰论妃戚家私而当大逆不道之戮桀纣之暴不过于此唐之亡自此兆矣事见通鑑六月以张公素爲节度使秋八月张义潮卒以沙州长史曹义金爲归义节度使是后中原多故河湟多爲羌胡所据解题曰按五代史四夷附録甘凉𤓰沙等州五代时吐蕃已㣲弱囘鹘党项诸羌夷分侵其地而不有其人民值中国衰乱不能抚有惟甘凉𤓰沙四州常自通于中国甘州爲囘鹘牙而凉𤓰沙三州将吏犹称唐官数来请命自梁太祖时尝以灵武节度使兼领河西节度使而观察甘肃威等州然虽有其名而凉州自立守将唐长兴四年凉州留后孙超遣大将求旌节明宗拜超节度使清泰元年留后李文谦来请命后数年凉州人逐文谦灵武冯晖遣吴继勲代文谦晋高祖遣押衙陈延晖安抚凉州凉州刼以爲刺史汉隠帝时凉州留后折逋嘉施来请命即以爲节度使周广顺二年嘉施请命帅拜申师厚河西节度使世宗时师厚留其子而逃归凉州遂絶于中国沙州梁开平中有节度使张奉自号金山白衣天子唐荘宗时留后曹义金遣使附囘鹘以来荘宗拜爲归义节度使晋天福五年义金卒子元徳立七年沙州曹元忠𤓰州曺元深皆遣使来周世宗以元忠爲归义节度使元恭爲𤓰州团练使十一月王铎爲司徒韦保衡爲司空十二月徙李国昌爲大同防御使不赴其子克用执云中防御使段文楚解题曰详见广明元年解题唐懿宗皇帝咸通十四年春正月李克用杀段文楚自称留后诏太原幽州兵讨之三月癸巳迎佛骨解题曰宋祁曰人之惑怪神也甚㢤若佛者特西域一藁人耳裸颠露足以乞食自资癯辱其身屏营山樊行一槩之苦本无求于人徒属稍稍从之然其言荒茫漫靡夷幻变现善推不验无实之事以鬼神死生贯爲一条据之不疑掊嗜欲弃亲属大抵与黄老相出入至汉十四叶书入中国蹟夫生人之情以耳目不际爲竒以不可知爲神以物理之外爲畏以变化无方爲圣以生而死死复生囘复偿报歆艳其间爲或然以贱近贵逺爲憙鞮译差殊不可研诘华人之谲诞者又攘荘周列御冦之説佐其高层累驾腾直出其表以无上下可加爲胜妄相夸胁而倡其风于是自天子逮庻人皆震动而祠奉之初王缙以业縁事佐代宗于是始作内道场昼夜梵呗冀禳冦戎盂兰肖祖宗像分供塔庙爲贼臣嘻笑至宪宗世迎佛骨于凤翔内之宫中韩愈指言其弊帝怒窜愈濒死宪亦弗获天年幸福而祸无亦左乎懿宗不君精爽夺迷复蹈前车而覆之兴哀无知之场丐庇百解之以死自誓无有顾借流泪拜伏虽事宗庙上帝无以进焉屈万乗之贵自等于古胡数千载而逺以身爲殉呜唿运痑祚殚天告之矣懿不三月而爼唐徳之不竞厥有来哉悲夫夏五月南诏䧟黔中六月王铎罢秋七月戊寅帝疾大渐庚辰左右军中尉刘行深韩文约立少子普王俨爲皇太子改名儇辛巳帝崩于咸宁殿太子即皇帝位解题曰改名通鑑不书阙也范质五代通鑑梁李振谓陜州监军韩彛范曰懿皇初升遐韩中尉杀长立㓜以利其权遂乱天下今将军复欲尔耶彛范即文约孙也懿宗八子僖宗第五余子新旧书不言其所终不知所杀者何也事见通鑑八月丁未追尊母爲皇太后韦保衡爲司徒九月贬爲贺州刺史㝷赐死冬十月乙未左仆射萧倣爲门下侍郎同平章事十二月贬荆南节度使路巖爲新州刺史㝷赐死唐僖宗皇帝干符元年春二月甲午葬简陵庙号懿宗赵隠罢华州刺史裴坦爲中书侍郎同平章事夏五月乙未坦薨刑部尚书刘瞻爲中书侍郎同平章事秋八月辛未瞻薨兵部侍郎崔彦昭爲中书侍郎同平章事冬十月刘邺罢吏部侍郎郑畋爲兵部侍郎户部侍郎卢携并同平章事十一月上尊号改元萧倣爲司空韩允中卒其子节度副使简自称魏博留后㝷从之十二月党项囘鹘冦天徳军南诏冦黎雅二州商州民殴其刺史王枢是嵗濮州人王仙芝尚君长起于长垣唐僖宗皇帝干符二年春正月丙戌以天平节度使髙骈爲西川节度使南诏请和左军中尉田令孜专政请籍商旅三月以韩简爲节度使狼山镇遏使王郢䧟苏常二州夏五月萧倣薨六月吏部尚书李蔚爲中书侍郎同平章事王仙芝等䧟曹濮二州寃句人黄巢聚衆应之解题曰范祖禹曰自古贼盗之起国家之败未有不由暴赋重歛而民之失职者衆也唐之季世政出阉尹不惟赋歛割剥复贩鬻百物尽夺民利故有私盐之盗使民无衣食之资欲不亡其可得乎事见通鑑卢龙将李茂勲逐张公素自称留后秋八月以爲节度使冬十月昭义军将刘广逐其节度使髙湜自爲留后诏以金吾大将军曹翔爲节度使十二月以平卢节度使宋威爲招讨草贼使唐僖宗皇帝干符三年春三月李茂勲致仕立其子左司马可举爲卢龙留后崔彦昭罢左仆射王铎兼门下侍郎同平章事夏五月以李可举爲节度使秋七月宋威大破王仙芝于沂州九月乙亥朔日有食之王仙芝䧟汝州冬十一月䧟郢复二州十二月䧟申光庐夀舒通六州忠武节度使崔安潜爲行营都统宫苑使李琢爲招讨草贼使青沧戍卒逐桂州观察使李瓉解题曰按方镇表开耀置桂州管内经畧使领桂梧贺连桞富昭䝉严环融古思唐龚治桂州广徳二年置桂邕都防御观察等增领邕管诸州大厯五年罢邕管诸州八年罢观察使以诸州𨽻邕管贞元元年复置经畧使元和元年增领巖州光化三年升静江军节度使唐僖宗皇帝干符四年春正月崔彦昭爲司空二月王仙芝䧟鄂州南诏酋龙死子法立闰月崔彦昭罢王郢伏诛宣武军节度使王铎爲检校司徒兼门下侍郎同平章事三月黄巢䧟郓沂二州夏四月壬申朔日有食之陜州军乱逐其观察使崔碣六月王铎爲司徒贼帅桞彦璋䧟江州秋九月王仙芝䧟随州冬十月河中军乱逐其节度使刘侔十一月王仙芝使尚君长请降宋威杀之十二月桞彦璋伏诛唐僖宗皇帝干符五年春正月丁酉朔王仙芝䧟江陵外郛招讨草贼副使曾元裕大破王仙芝于申州以爲招讨使宋威罢解题曰胡寅曰僖宗诸相幸有郑畋若专守其䇿贼必可平矣虽然秦有赵髙而后闗东兵起汉有十常侍而后黄巾贼作正使畋计得行芝巢破灭而田令孜在内畋独且奈何哉亦必亡而已矣事见通鑑二月李克用䧟遮虏军解题曰按旧史列传昭义李钧充招讨使太原幽州赫连铎攻蔚州国昌御之克用以一军南抵遮虏城拒李钧实录太祖纪年录大顺元年闰月幽州李匡威下蔚州赫连铎引吐蕃黠戛斯之衆冦北鄙攻遮虏军克用营浑河川战于乐安镇破之则遮虏军当在云中之南岢岚之北窦苹音训谓即汉遮虏障彼在甘州非此也王仙芝伏诛其党䧟洪州黄巢䧟沂濮二州三月湖南军乱逐其观察使崔瑾黄巢䧟䖍吉等州崔安潜罢都统夏四月以李国昌爲大同节度使诏河南贷商旅富人钱谷除官有差五月丁酉郑畋卢携罢户部侍郎豆卢瑑爲兵部侍郎吏部侍郎崔沆爲户部侍郎同平章事六月以荆南节度使髙骈爲镇海节度使秋八月黄巢䧟杭州九月李蔚罢吏部尚书郑从谦爲中书侍郎同平章事黄巢䧟越州冬十月诏昭义节度使李钧及李可举讨李国昌十一月丁未以河东宣慰使崔季康爲河东节度代北招讨使十二月甲戌黄巢䧟福州庚辰崔季康李钧及李克用战于洪谷大败钧死之解题曰洪谷在今岢岚军东十余里接契丹界是嵗天平节度使张裼卒衙将崔君裕自知州事唐僖宗皇帝干符六年春正月髙骈遣将击黄巢屡破之巢趣广南以骈爲江淮盐铁转运使解题曰按新史列传巢南䧟广州骈建遣张隣以兵五千屯郴扼贼西路留后王重任以兵八千并海进援循潮自将万人繇大庾击贼广州且请起荆南王铎兵三万壁桂永以邕管兵五千壁端州则贼无遗类余见通鑑胡寅曰高骈所建良䇿也而朝廷不从由崔沆豆卢瑑昧于制胜之道耳爲宰相而不知兵轻用人国以致倾危安得专归罪于北司哉凡人才气当及其锋而用之高骈既不得所请又移镇淮南知朝廷不足禀畏其精鋭亦自销耎不复能振矣二月甲戌河东军乱杀崔季康三月淄州刺史曹全晸平崔君裕夏四月庚申朔日有食之以王铎爲荆南节度使南靣招讨都统秋九月黄巢䧟广州冬十月以高骈爲淮南节度使盐铁转运使闰十月黄巢䧟潭澧二州王铎奔㐮阳其守将刘汉宏大掠北归十一月丙辰两日并出而鬭黄巢陷江陵山南东道节度使刘巨容大破之于荆门纵贼不追巢䧟鄂池等州十二月王铎罢兵部尚书卢携爲门下侍郎同平章事大事记续编卷六十八大事记续编卷六十九钦定四库全书大事记续编卷六十九明王祎撰唐僖宗皇帝广明元年春正月乙夘改元奉宁军将刘汉宏反淮南将张璘及黄巢战于大云仓败之二月李国昌冦忻代二州河东军乱杀其节度使康传圭杀左拾遗侯昌业三月庚午以金吾大将军陈敬瑄为西川节度使辛未郑从谠罢为河东节度代北招讨使解题曰按实録初李国昌方强属大同军军储不继乃密引沙陀部攻杀段文楚遂据振武云朔等州令其子克用合诸部侵忻代窦瀚李偘李蔚相继镇并部皆不能遏康传圭为三军所杀军士益骄朝廷重于谋帅故辍从谠自辅臣临制之余见通鑑以髙骈为诸道行营都统夏四月丁酉以太府卿李琢为蔚朔招讨都统壬寅张璘克饶州黄巢请降于髙骈骈散诸道兵巢请战五月璘败死解题曰按旧史骈传骈怨朝议有不附己者欲贼纵横河洛令朝廷耸振则从而诛之大将毕师铎説骈妖乱百万所经镇戍若迹无人之境今朝廷所恃者都统破贼要害之地唯江淮为首彼衆我寡若不据津要以击之北渡长淮何以振束中原蹈覆必矣骈骇然即令出军有吕用之者以左道媚骈骈颇用其言惧师铎等有功则夺己权从容谓骈曰明公勲业髙矣妖贼未殄朝廷已有间言贼若盪平则威望震主功居不赏公安税驾耶为公良画莫若观衅自求多福骈然之乃止七月黄巢自采石北渡直抵天长时城内土客诸军尚十余万皆良将劲兵议者虑狂贼有奔犯闗防之患悉愿尽力死战然竟不议出军巢遂至白马初巢冦广陵江东诸侯以骈屯数道劲卒居将相重任巢江海一逋逃耳固可折箠而擒之及闻安然度淮方镇莫不解体徴东方兵讨刘汉宏丙子以宣徽使李顺融为枢密使始用白麻解题曰按林恩补国史徳宗命神䇿监军为中尉又置六军统军为节制徊翔地上方姑息功臣窦文场为中尉谓中尉古之重任不可以统军为此皆当麻制文塲加官潜请宰相进内状请准统军例草制上不谛览及翰林进白麻郑絪密䟽封王命相即降白麻付中书门下宣告罢节除统军亦降白麻今中尉加官降白麻未知祗奖文塲出自权宜为复以此为例上览䟽封制畱中谓文场曰髙祖太宗创业内臣止于内侍诸卫将军同正赐绯者六七十人自朝恩峻秩崇阶因縁渐多我任卿不谓无私今更越旧规白麻除授天下谓卿有胁君意非优宠也文场叩地待罪上取麻焚之下中书草词自此罢镇除统军亦不降麻制按文场以贞元十二年为中尉至是八十三年而白麻复用六月黄巢䧟婺睦宣三州李琢率李可举及吐谷浑都督赫连铎等讨李国昌朔州降遣宗正少卿李龟年使南诏秋七月黄巢䧟滁和二州发河南诸道兵屯溵水以泰宁节度使齐克让为汝郑把截制置使解题曰泰宁节度使见干元二年平卢淄青节度使解题刘汉宏降以为宿州刺史李可举大破李国昌李琢攻蔚州国昌及克用奔鞑靼以赫连铎为大同防御使解题曰按旧纪新五代史纪张昭逺功臣列传朱耶赤心以从破龎勋功拜单于大都护振武节度使赐姓名李国昌沙陀素彊而国昌恃功益横恣懿宗患之咸通十三年徙国昌云州刺史大同军防御使国昌称疾拒命乃以太仆卿卢简方检校刑部尚书云州刺史大同军防御等使上召简方谓之曰卿以沧州节镇屈转大同然朕以沙陀退浑挠乱边鄙卿曽在云中惠及部落且忍屈为朕此行具逹朕㫖安慰国昌勿令有所猜嫌国昌已拒命克用乃杀大同军防御使段文楚据云中自称留后康君立为云中牙校事防御使段文楚时天下将乱代北仍嵗阻饥诸部豪杰咸有啸聚之志文楚法令稍峻军食不给戍兵咨怨沙陀兵马使李尽忠谓君立等曰段公儒者难与共事今四方云扰丈夫不能于此时立事非人豪也李振武父子官髙功大勇冠诸军吾等合势推之则代北之地旬月可定时克用为沙陀三部落副兵马使在蔚州尽忠令君立往图之曰天子付将臣以边事嵗偶饥荒便削储给我家安能守死公家父子素以威惠及五部当共除虐帅以谢边人克用曰予家尊在振武俟予禀命君立曰事机已泄迟则变生十二月夜尽忠帅牙兵攻牙城执文楚及判官栁汉璋陈韬等系之遂自知军州事克用与退浑突厥三部落衆万人趋云中十四年正月至鬭鸡台械文楚等五人军人乱食其肉克用权知畱后三军表请授克用大同防御使懿宗不悦赐简方诏曰李国昌久懐忠赤显着功劳朝廷宠遇实寡比伦昨徴发兵师又令克让将领惟嘉节义固絶嫌疑近知大同军不安杀害文楚国昌男克用主领兵权事虽出于一时心岂忘于长久文楚若实刻剥但可申论遽加惨毒殊可惊骇若克用暂勿主兵务束手待朝廷除人则事出权宜不足猜虑若便欲奄有大同则患系久长固难依允料国昌效节必当已有指挥如卿两任恩及国昌父子宜殷勤譬晓噼析指明切令大节无亏勿使前功併弃简方谕之国昌不奉诏乃诏太原节度使崔彦昭幽州节度使张公素出师讨之三月以简方为单于大都䕶振武节度麟胜等州观察等使简方至岚州卒军溃由是沙沱侵掠代北为边患矣干符元年十一月以宣慰沙陀六州部落检校兵部尚书李钧为灵武节度初钧父业镇太原能安集代北部落时国昌父子据大同振武吐浑契苾幽州诸道之军攻之不利故假钧节钺率师招谕之拜克用大同军防御使居久之国昌出击党项吐浑赫连铎袭破振武克用闻之自云州往迎国昌而云州人亦闭闗拒之国昌父子无所归掠蔚朔间得兵三千国昌入保蔚州克用还据新城四年十月诏昭义李钧幽州李可举吐浑赫连铎白义诚沙陀安庆萨葛部落合兵讨国昌父子于蔚州五年正月丁酉朔李尽忠䧟遮虏军八月沙陀䧟岢岚军十一月以河东宣慰使权知代北行营招讨崔季康检校户部尚书充河东节度使代北行营招讨使沙陀攻石州季康救之十二月季康北面行营招讨使李钧与克用战于洪谷王师大败钧中流矢而卒广明元年正月沙陀进逼忻州二月逼太原节度使康传圭遣大将拒之于秦城驿为沙陀所败三月沙陀冦忻代四月丁酉以检校吏部尚书李琢为光禄大夫检校尚书右仆射御史大夫充蔚朔等行营都招讨使应东北面行营李孝昌李元礼诸葛爽王重荣朱玫等兵马及忻代州土团并取琢处分六月李琢李可举赫连铎等军讨克用于云州时克用大将𫝊文逹守蔚州髙文集守朔州铎遣人说文集令归国文集与沙陀首领李友金萨葛都督米海万安庆都督史敬存以蔚州归欵于琢克用率衆御燕军于雄武军九月沙陀三部落李友金等开门迎天军克用亟来赴援可举追至药儿岭大败之李琢赫连铎又败之于蔚州降文逹克用部下皆溃独与国昌及诸兄弟北入鞑靼部乃以赫连铎为云州刺史大同军防御使白义诚为蔚州刺史萨葛米海万为朔州刺史加可举检校司徒同平章事今按克用以咸通十三年执段文楚十四年据云州为畱后至广明元年败奔鞑靼首尾八年旧纪所载差为详备通鑑因新纪乃于干符五年始书克用杀段文楚考异又云克用既杀段文楚岂肯晏然安处必更侵扰边陲朝廷亦须发兵徴讨而自干符四年以前皆不见其事九月忠武将周岌杀其节度使薛能自称留后齐克用还兖州屯兵散冬十月黄巢䧟申州十一月甲寅以刘汉宏为浙东观察使河中都虞候王重荣逐其节度使李都以为权知留后壬戌䕶军中尉田令孜为诸道兵马制置招讨使忠武监军杨复光副之丁夘黄巢䧟东都以周岌为节度使岌以忠武牙将秦宗权为刺史十二月壬午黄巢䧟潼闗王重荣降于黄巢甲申卢携贬分司东都尚书左丞王徽为户部侍郎户部侍郎裴澈为工部侍郎同平章事携自杀行在咸阳丙戌黄巢䧟西京大杀宗室壬辰称齐帝改元夏绥节度使诸葛爽屯栎阳丙申降于黄巢鳯翔节度使郑畋举兵讨贼丁酉帝次兴元庚子黄巢杀豆卢瑑崔沆于琮刘邺等将作监郑綦库部郎中郑系死之义武节度使王处存举兵入援王重荣复拒黄巢巢遣其将朱温击之重荣大破之唐僖宗皇帝中和元年春正月帝出居于兴元壬子帝如成都壬申兵部侍郎萧遘为工部侍郎同平章事二月己夘朔太子少师王铎为司徒门下侍郎同平章事加髙骈太尉东面都统三月辛亥黄巢将朱温䧟邓州辛酉郑畋为京城西面行营都统解题曰按新史纪传旧纪皆作西面通鑑作四面笔之悞也畋请以泾原节度使程宗楚为副都统前朔方节度使唐𢎞夫为行军司马黄巢遣将冦鳯翔𢎞夫大败之于龙尾陂解题曰龙尾陂在鳯翔府岐山县东十五里王徽罢诸葛爽以河阳降以为节度使夏四月以宥州刺史拓跋思恭权知夏绥节度使解题曰此西夏之先也程宗楚唐𢎞夫薄长安壬午黄巢遯于㶚上还袭宗楚𢎞夫杀之以王重荣为节度使赦李国昌克用以讨黄巢六月戊戌郑畋为司空门下侍郎同平章事李克用䧟忻代二州自称大同畱后秋七月丁巳改元庚申兵部侍郎韦昭度同平章事田令孜杀左拾遗孟昌图八月己丑夜星交流如织大如杯椀至丁酉乃止感化军将时溥杀其节度使支详自称畱后解题曰按方镇表咸通三年罢武宁军节度使十一年号感化军节度使通鑑合书感化军将乃云武宁军将误也今从新纪余见三年解题以秦宗权为奉国防御使霍丘镇使王绪䧟夀光二州以王潮为军正以拓跋思恭为节度使石镜将董昌据杭州解题曰石镜在临安府临安县昭义军将成麟杀其节度使髙浔戍将孟方立杀麟自称畱后寻以为节度使解题曰按五代史列传方立闻乱引兵自天井入据潞州唐因以为昭义节度使又旧史列传方立入潞州自称畱后以潞州地形险阻屡簒主帅人心劲悍将渐弱之乃以邢州为府迁昭义军于龙冈冬十月天平节度使曹全晸与贼战死之其兄子存实自为畱后鳯翔行军司马李昌言逐郑畋十一月以昌言为节度招讨使畋及裴澈罢十二月安南戍将闵顼逐湖南观察使李裕自称畱后以时溥为节度使唐僖宗皇帝中和二年春正月帝出居于成都髙骈罢都统以王铎为诸道行营都都统承制封拜以王处存拓跋思恭鄜延节度使李孝章为京城东北南面都统二月己夘太子少傅分司东都郑畋为司空门下侍郎同平章事朱温䧟同州以李昌言为京城西面都统三月卭州蛮阡能反夏四月抚州刺史钟传䧟洪州自称江西畱后五月髙骈罢盐铁转运使贡赋遂絶六月己亥荆南监军朱敬玫杀其节度使段彦谟少尹李燧自称畱后秋八月刘汉宏军西陵董昌遣将钱镠大破之韩简䧟河阳九月丙戌朱温以同州降以为同华节度使解题曰按新史列传忠武监军杨复光率陈蔡兵万人屯武功王重荣与连和击贼将李详于华州执以徇贼使尚让来攻而朱温将劲兵居前败重荣兵于西闗门于是出兵夏阳掠河中漕米数十艘重荣选兵三万攻温温惧悉凿舟沉于河遂举同州降复光欲斩之重荣曰今招贼一切释辠且温武锐可用杀之不祥表为同华节度使诏即副河中行营招讨赐名全忠巢丧二州怒甚将精兵数万壁梁田重荣军华隂复光军渭北犄角攻之贼大败执其将赵璋巢中流矢走余见通鑑岭南西道军乱逐其节度使张从训平卢将王敬武逐其节度使安师儒自称畱后冬十月贼帅韩秀昇断崃江路韩简攻郓州杀曹存实诏以都将朱宣为天平畱后解题曰新史列传作宣注云今流俗以宣弟瑾于名加玉者非也事见通鑑赐朱温名全忠杨复光招李克用讨黄巢十一月黄巢以华州降朱敬玫以衙将陈儒为荆南畱后十二月以忻代等州畱后李克用为鴈门节度使解题曰通鑑考异曰中和元年赦其辠复为大同防御使及䧟忻代自称畱后朝廷再召之始除鴈门新表中和二年更大同为鴈门节度以忻代二州𨽻鴈门徙治代州明年更为代北节度余见开元九年天兵军解题孟方立迁昭义军于邢州是嵗庐州将杨行密逐刺史郎㓜复和州刺史秦彦逐观察使窦潏自立唐僖宗皇帝中和三年春正月帝出居于成都以李克用为京城东北面行营都统乙亥王铎罢解题曰按新史列传先是诸将虽环贼莫肯先及铎檄至号令殷然士气皆起争欲破贼故巢战数蹙田令孜䇿贼必破欲使功出于己乃搆铎于帝罢为检校司徒以义成节还屯铎功危就而谗见夺然卒因其势困贼数月复京师䇿勲居闗东诸镇第一以田令孜为十军十二卫观军容使王景崇卒其子成徳节度副使镕自为留后二月壬子李克用及黄巢将尚让战于梁田陂大破之黄巢袭据华州诸葛爽取河阳魏博军乱杀其节度使韩简其将乐彦祯自称留后解题曰按新史列传允中再世凡十二年吴缜纠缪韩君雄咸通十一年有魏博至中和三年实十四年云十二年误也以陈儒为留后三月壬申李克用败尚让于零口以杨行愍为庐州刺史己丑以朱全忠为宣武节度使解题曰此梁植根之始也癸巳李克用取华州眉州防御使髙仁厚平韩秀昇夏四月李克用败黄巢于渭桥复京师巢遁解题曰按旧纪杨复光露布王重荣屯田待敌率土当冲收百姓十万余家降贼党三万余衆自收同华进逼京师李克用自遣本军南下与臣同力前驱今月八日遣前锋杨守忠等三十二都随克用自光泰门先入京师又遣河中将刘让等七十都继进贼尚有坚阵来抗官军李克用率励骁雄整齐金革杨守宗等齐驱直入合势夹攻自夘至申羣兇大溃自望春宫䠞杀至昇阳殿合围其贼即时奔遁散入商山自收平京国三面皆立大功若破敌摧兇鴈门实居其首其余将佐同効驱驰余见通鑑五月奉国节度使秦宗权降于黄巢六月围陈州解题曰奉国军节度使见至徳元年淮南节度使解题以岭南将刘谦为封州刺史秋七月以李克用为河东节度使解题曰此后唐植根之始也郑畋为司徒东都留守郑从谠为司空同平章事骁卫上将军杨复光卒以王镕乐彦祯朱宣为节度使郑畋罢兵部尚书裴澈同平章事八月以李国昌为代北节度使以闵顼为钦化节度使解题曰钦化节度使见大厯四年湖南解题九月以时溥为东面兵马都统解题曰按方镇表感化军光化元年始复为武宁军未几复为感化新史书武宁军节度使时溥误也以陈儒为节度使冬十月辛亥李克用据潞州解题曰此克用规度之始也以宗室女为公主妻南诏刘汉宏军西陵钱镠大破之十一月西川行军司马髙仁厚平阡能十二月忠武大将鹿晏𢎞逐山南西道节度使牛朂自称畱后以刘汉宏为义胜节度使解题曰义胜节度使见干元元年浙江东西道解题朱全忠据亳州解题曰此全忠规度之始也唐僖宗皇帝中和四年春正月帝出居于成都朱全忠求救于李克用三月甲子东川节度使杨师立反寻以髙仁厚为畱后讨之夏五月朱全忠败黄巢李克用败黄巢还过汴朱全忠袭之克用遁解题曰按旧史纪克用班师甲戌次汴州朱全忠馆克用于上源驿以克用兵力寡弱遂图之实録克用次汴州驻军近郊全忠请馆于上源驿乃以腹心三百余自衞全忠以克用兵从简少大军在逺谋害之是夜置酒宴罢以兵围驿纵火焚之旧五代史后唐武皇纪曰班师过汴汴帅迎劳于封禅寺请武皇馆于上源驿是夜张乐陈宴席武皇酒酣戱诸侍婢与汴帅握手叙破贼事以为乐汴帅素忌武皇乃与其将杨彦洪密谋窃发攻传舎通鑑考异谓全忠是时所与为敌者非特患克用一人盖克用恃功轻慢全忠出于一时之忿耳夫克用乗醉任气固其所失然以为全忠素无忌克用之心亦非也余见通鑑六月杨师立伏诛以髙仁厚为东川节度使秋七月黄巢伏诛李克用请讨朱全忠不许封陇西郡王以悦之解题曰孙甫曰巢贼之平克用为功臣之首全忠出于巢党力屈来降王铎崇奖过分已受同华节帅又与宣武大镇克用追贼全忠密谋杀害克用既免不举兵报怨奏对甚得人臣之体以降贼害功臣是贼心不悛况帅宣武未久若乘克用兵锋诏近镇助之破之必矣兇贼既除诸镇亦未必敢为相噬之计天下或未至横流也一失此机诸镇交乱巨盗肆逆末如之何矣事见通鑑八月以李克脩为昭义节度使解题曰李克用既请以麟朔蔚三州𨽻河东又请克修节度昭义其规置益广矣冬十月萧遘为司空十一月鹿晏𢎞䧟许州周岌走晏𢎞自称忠武畱后以为节度使解题曰以晏𢎞为节度使他书不见惟实録云晏𢎞弃兴元归乡里周岌闻其至遁去晏𢎞自称畱后朝廷因以节旄命之今载于此十二月盗杀义昌军节度使王铎福建团练副使陈巖逐其观察使郑镒壬寅以为观察使解题曰按方镇表开元二十一年置福建经畧使领福建漳泉治福州二十二年増领汀漳潮𨽻岭南干元元年改为都防御使上元升为节度使大厯废置都团练观察处置使干宁升威武军李昌言卒以其弟昌符为鳯翔节度使武昌军将杜洪䧟岳州唐僖宗皇帝光启元年春正月帝出居于成都荆南行军司马张环逐其节度使陈儒自称畱后三月丁夘帝至自成都己巳改元解题曰按旧纪时李昌符据鳯翔王重荣据蒲陜诸葛爽据河阳洛阳孟方立据邢洺李克用据太原上党朱全忠据汴滑秦宗权据蔡许时溥据徐泗朱宣据郓齐曹濮王敬武据淄青髙骈据淮南八州秦彦据宣歙刘汉宏据浙东皆自擅兵赋迭相吞噬朝廷不能制江淮转运路絶两河江淮赋不上供但嵗时献奉而已国命所制者山南劔南岭南西道数十州大约郡将自擅常赋殆絶藩侯废置不自朝廷王业于是荡然秦宗权称帝以时溥为四面行营都统讨之萧遘为司徒韦昭度为司空夏四月田令孜兼两池榷盐使五月徙王重荣为泰宁节度使王处存为河中节度使解题曰按新史列传田令孜恶克用与重荣合建言不可处近辅请授王处存河中而徙重荣则易定孤矣帝从之余见通鑑上尊号六月卢龙军将李全忠杀李可举自称畱后壬戌秦宗权䧟东都秋七月乙巳杀右补阙常濬解题曰范祖禹曰杀谏臣者其国必亡故侯昌业孟昭图常濬皆以谏死而唐亡之兆着矣何必天变彗孛之为妖乎夫忠臣欲救社稷之危人君不惟弃其言而又戮其身不祥莫大焉此其国所以为墟也事见通鑑义昌军乱逐其节度使杨全玫立衙将卢彦威为畱后解题曰义昌军见贞元三年横海节度解题以陈州刺史赵犫为蔡州节度使王重荣不受命九月诏遣朱玫李昌符攻之冬十一月李克用救河中解题曰按新史列传重荣上书劾令孜离间方镇令孜遣朱玫进讨壁沙苑重荣诒克用书且言奉宻诏须公到使我图公此令孜朱玫之惑上也因示伪诏克用方与全忠有隙信之请讨全忠及玫余见通鑑十二月癸酉败玫昌符于沙苑乙亥克用逼京师丙子帝幸鳯翔是嵗王绪至漳州王潮执之围泉州唐僖宗皇帝光启二年春正月李克用请诛田令孜戊子令孜劫帝西幸二月郑从谠为太傅三月丙申帝次兴元戊戌御史大夫孔纬兵部尚书杜让能并为兵部侍郎同平章事以神䇿军使王建遥领璧州刺史解题曰将帅遥领州镇自此始陈敬瑄害髙仁厚夏四月壬子朱玫以嗣襄王煴入于京师以田令孜为西川监军事枢密使杨复恭为左神䇿中尉出王建为利州刺史五月朱玫自加侍中大行封拜解题曰按新旧史列传僖宗仓卒出城夜中百官不及扈从玫怒令孜弄权并望帝不谅其心谓萧遘曰上奔播六年中原士庶与贼血战肝脑涂地十室九空比至收复京都遗老残民方喜车驾还宫上曾不念以诸侯勤王功为敕使之宠今姦臣与国生事召戎结怨昨奉指踪径来奔问不蒙见信翻类胁君羣臣报国极矣战力殚矣安能垂头塌翅惴惴于阍寺之手哉丧君有君公徐思其宜改图可也遘曰上临御十余年未闻过行顾为令孜掣肘每言流涕数行下昨去陈仓上无行意令孜陈兵迫行不容俟且公诚有忧王室意止有归兵还镇拜表迎銮改图之言未敢闻命玫曰李家王子极多有天下者岂一王哉遘曰废立危事伊霍尚贻后悔如公始谋未见其利玫退曰我择一王为帝不从者斩乃立嗣襄王请遘为册文苦辞乃命郑昌图为之玫滋不悦及还长安以昌图为相署遘太子太保乃移病满百日退居河中之永乐县余见通鑑六月诏以扈跸都将杨守亮为金商节度使与王重荣李克用讨朱玫解题曰金商节度使见至徳元年南阳节度使解题新表光唘元年升金商都防御使为节度使是年罢误也淮西将黄皓杀钦化节度使闵顼衡州刺史周岳䧟潭州自称节度使秋七月戊寅秦宗权䧟许州杀鹿晏𢎞以周岳为武安节度使李全忠为卢龙节度使八月全忠卒其子匡威自称畱后解题曰全忠为节度使通鑑不载旧史云光启元年春误也新史云为节度使未几卒今因命周岳併书之王潮䧟泉州以为刺史冬十月丙午朱玫等立嗣襄王煴为帝改元诸葛爽卒其子仲方自称河阳畱后朱全忠䧟滑州十一月钱镠克越州十二月辛酉王行瑜斩朱玫以降煴奔河中寻伏诛台州刺史执刘汉宏降董昌昌自称浙东观察使以钱镠知杭州秦宗权将孙儒䧟河阳自称节度使是嵗天平衙将朱瑾逐齐克让自称泰宁留后杜洪䧟鄂州自称武昌留后诏并以为节度使唐僖宗皇帝光启三年春正月帝出居于兴元以静难军将王行瑜为节度使解题曰静难见大厯三年邠宁节度使解题扈跸都头李茂贞领武定节度使金商节度使杨守亮为山南西道节度使解题曰武定节度使见大厯二年山南西道解题辛巳以董昌为浙东观察使钱镠为杭州刺史二月戊辰流田令孜于端州不果行李国昌卒三月癸未萧遘裴澈等伏诛壬辰帝幸鳯翔郑从谠罢镇海军将刘浩逐其节度使周寳度支催勘使薛朗自称知府事王建据阆州夏四月秦宗权遣将攻汴州朱全忠大破之解题曰此全忠之所以卒㓕宗权也甲子淮南兵马使毕师铎䧟扬州执髙骈五月丙申秦彦入于扬州杨行宻攻之秦宗权䧟郑州六月䧟孟州河阳将李罕之入于孟州张全义入于东都己酉李昌符反庚戌犯大安门不克奔陇州以李茂贞为招讨使甲寅河中衙将常行儒杀王重荣诏以重荣弟陜虢节度使重盈为䕶国节度使解题曰䕶国节度使见上元二年河中节度使解题秋七月李昌符伏诛八月以李茂贞为鳯翔节度使韦昭度为太保九月户部侍郎张濬为兵部侍郎同平章事秦彦杀髙骈冬十月封子为王十一月杨行密克扬州秦彦毕师铎奔孙儒行密自称淮南畱后孙儒攻之闰十一月朱全忠兼淮南节度使解题曰按新五代史全忠为蔡州四面行营都统讨蔡州围之百余日不克时溥已为东南面都统全忠统行营而溥犹称都统乃上书论溥讨蔡无功而不落都统欲激怒溥以启兵端新唐史传贼平与全忠争功嫌忌日搆孙儒与杨行密争扬州诏全忠为淮南节度使平其乱溥自以先起功名显朝廷位都统顾不得而全忠得颇怅恨此方挑其隙彼乃成其怨则全忠可谓狡而溥可谓愚已此成败之所以异也事见通鑑王建攻成都不克十二月淮西将赵徳諲䧟江陵朱全忠䧟濮州解题曰全忠又将经营郓兖也髙若拙后史补曰全忠到梁园深有大志然兵力不足常欲外掠又虞四境之难每有郁然之状时有荐敬秀才于门下乃白曰明公方欲图大事轻动必为四境所侵但令麾下将士诈为叛者而逃即明公奏于主上及告四隣以自袭叛徒为名全忠曰天降竒人以佐于吾通鑑考异曰盖翔为温画䇿诈令军士叛归宣以为衅端也余见通鑑唐僖宗皇帝文徳元年春正月帝出居于鳯翔甲寅孙儒杀秦彦毕师铎癸亥以朱全忠为蔡州四面都统丙寅薛朗伏诛二月己丑帝至自鳯翔庚寅改元魏愽军乱杀乐彦桢其将罗𢎞信自称权知畱后解题曰乐彦祯中和三年二月有魏博至文徳元年共六年新传称七年误也三月戊戌朔日有食之既壬寅帝大渐十军十二卫观军容使杨复恭立帝弟夀王杰为皇太弟更名敏癸夘帝崩于灵符殿乙巳太弟即皇帝位解题曰范祖禹曰宦者利于㓜弱欲专威权以长而立则己无功故必有所废置谓之定䇿夫立君以为天下而宦者以私一己既以援立为功未有不乱国家者也事见通鑑夏四月乙亥张全义袭河阳李罕之奔泽州壬午孙儒䧟扬州自称淮南节度使杨行密奔庐州追尊母为皇太后韦昭度为中书令孔纬为司空李克用遣兵攻河阳朱全忠救之张全义以河阳洛阳附全忠解题曰此克用之所以不得志于河南也归州刺史成汭䧟江陵自称留后寻以为荆南节度使五月赵徳諲降六月韦昭度罢以张全义为祐国节度使解题曰祐国节度使见大厯元年东畿解题秋七月以罗𢎞信为节度使冬十月陈敬瑄反辛夘葬靖陵庙号僖宗解题曰欧阳修曰唐自穆宗以来八世而为宦官所立者七君然则唐之衰亡岂止藩镇之患盖朝廷天下之本也人君者朝廷之本也始即位者人君之本也其本始不正欲以正天下其可得乎懿僖当唐政之始衰而以昏庸相继干符之际嵗大旱蝗民愁盗起其乱遂不可复支盖亦天人之㑹欤十一月朱全忠遣兵击时溥大破之取宿州解题曰此全忠之初经营徐州也辛酉奉国将军申丛执秦宗权十二月王建为永平节度使解题曰永平节度使见开元七年劔南节度使解题韦昭度为招讨使讨陈敬瑄是嵗赠孟昭图起居郎常濬礼部贠外郎解题曰洪迈曰方时艰危救亡不暇而初政及此而通鑑失书之亦可惜也大事记续编卷六十九大事记续编卷七十钦定四库全书大事记续编卷七十明王祎撰唐昭宗皇帝龙纪元年春正月癸巳改元兵部侍郎刘崇望同平章事壬子宣武军将郭璠杀申丛自称奉国畱后二月戊辰朱全忠俘秦宗权以献己丑宗权伏诛解题曰按旧五代史全忠请判官韦震奏事且疏时溥之罪愿委讨伐仍降沧兖二帅之命时溥破黄巢功第一又与兖郓连衡结中官为内援时溥忌全忠者复右之左拾遗徐彦枢亦请所在斩宗权不必陈献俘之礼盖以溥献黄巢止凾首故也震往复论列于天子前敢大言所请多允旧纪黄巢与宗权合巢虽平而宗权之兇徒大集西至金商陜虢南极荆襄东过淮甸北侵徐兖汴郑数十州民无耕织千室之邑不存一二嵗既凶荒皆脍人而食宗权既平而朱全忠连兵十万蚕噬河南兖郓青徐之间血战不解唐祚以亡余见通鑑三月孔纬为司徒杜让能为司空六月李克用拔磁洺二州解题曰此克用始得山东也昭义节度使孟方立自杀其弟迁自称畱后杨行密䧟宣州以为宣歙观察使孙儒䧟庐州冬十月王敬武卒其子师范自称平卢畱后十一月帝改名晔己酉有事于南郊宦者始以法服侍祠十二月孔纬为太保杜让能为司徒是嵗以天威军使李顺节为天武都头领镇海节度使以钟传为镇南节度使解题曰按新五代史列传以洪州为镇南军拜传节度使龙纪元年始复节度故书于此方镇表干元元年置洪吉都防御团练使观察处置使领洪吉䖍抚袁治洪州宣歙饶观察使治饶州二年废宣歙饶观察使上元洪吉増领信州广徳更号江南西道大厯元年复置宣歙池等州都团练观察处置等使十四年置团练使建中升江南西道为节度使贞元元年废置都团练观察使四年増领江州咸通升为镇南军节度使干符废置江南西道观察使龙纪复为镇南节度使景福升宣歙为宁国军节度使天复废为都团练观察使唐昭宗皇帝大顺元年春正月戊子上尊号改元孟迁降于李克用三月李克修卒李克用以决胜军使李克恭为昭义畱后以杨行密为宁国节度使解题曰宁国节度使见龙纪元年镇南节度使解题五月以张濬为河东都招讨宣慰使京兆尹孙揆为昭义节度使副之以讨李克用解题曰新史赞昭宗初亦有志于兴复而外患已成内无贤佐颇亦思得非常之材而用匪其人徒以益乱唐中世以来其为大患者藩镇宦官而已使昭宗得贤相如裴度徳裕犹惧不济而付之张濬之徒帝与濬论治乱濬曰陛下英睿如此而中外制于强臣此臣所以痛心疾首也上问以当今所急曰莫若强兵以服天下于是募兵至十万人旋兴太原之役一败而不可收拾唐卒以亡昔子家羁之告鲁昭公终始谓不可求多于季氏昭宗之君臣曽未之前闻乎孙甫曰昭宗即位世已乱矣虽志欲兴复而大臣竭忠者杜让能一人而已其他无不与方镇相结孔纬有名望尚交通朱全忠崔昭纬辈固宜交邠岐矣大势横流而昭宗轻信易动动而无谋何以制服诸镇哉太原有平贼大功但为全忠所图蓄忿不解若加之恩意虏性劲直感恩必深太原顺则河东近辅镇魏旧帅必顺使让能经营于内复引同心之贤赞助时政则朝廷渐治国威可振矣奈何不用其言而听张濬之计许全忠举兵致太原拒命让能虽以死许国自是诸镇交乱车驾不能宁处唐祚迄亡哀哉事见通鑑壬寅昭义军将安居受杀李克恭附于朱全忠解题曰此李克用之失潞州也六月辛未朱全忠兼宣义节度使解题曰宣义节度使见干元二年汴滑节度使解题河东将安知建以邢洺磁三州附于朱全忠解题曰按旧纪是年六月李克用大将权知邢洺兵马畱后安知建上表请以三州归顺遣中使劳之此克用之始失山东也秋八月李克用将李存孝执孙揆杀之朱全忠为中书令九月李克用取潞州解题曰此李克用之再得潞州也冬十月李克用䧟邢洺磁三州解题曰此克用之再得山东也按旧五代史纪传晋邢洺节度使安知建叛归青州天子以为神武统军自棣州沂河归朝郓州朱宣邀斩于河上传首晋阳克用令存孝定邢洺因授之节钺则克用之失三州与复三州正在大顺二年新旧唐史误书于元年合以旧五代史为据十一月张濬及李克用战于隂地败绩解题曰胡寅曰昭宗即位三年外诸侯虽擅兵未有问鼎者及伐河东不胜然后侵叛四起昭宗坐不安席矣事见通鑑十二月李克用䧟晋绛二州孙儒据苏润二州是嵗置昇州唐昭宗皇帝大顺二年春正月丙辰朱全忠遣将攻罗𢎞信大败之于永定桥降之庚申孔纬张濬罢兵部侍郎崔昭纬御史中丞徐彦若为户部侍郎同平章事二月濬再贬为绣州司户三月赦陈敬瑄以王师范为节度使李克用以李存孝为邢洺节度使夏四月庚辰彗星入于太微王建逐韦昭度守劔门闗封子为王秋七月李克用䧟云州赫连铎奔吐谷浑孙儒焚扬州渡江以逃解题曰按十国纪年朱全忠屡遣使渡江约杨行密同讨儒儒衆虽盛畏行密与全忠合而已力分欲先平行宻然后北讨全忠七月儒焚扬州庐舎掠吏民及女口尽室南渡杀其老弱以给军食使沈文昌草牒暴行密全忠罪告诸藩俟平宣汴当帅兵除君侧之恶余见通鑑八月癸夘王建䧟成都执陈敬瑄自称西川畱后九月东川节度使颜彦朗卒其弟彦晖自知留后冬十月癸未以王建为节度使帝以李顺节等讨杨复恭复恭奔兴元杨守亮等拒命李克用攻王镕大破之十二月宦官杀李顺节是嵗陈巖卒都将范晖自称福建畱后王潮攻之唐昭宗皇帝景福元年春正月己未朱全忠䧟孟州丙寅改元王镕李匡威攻尧山李克用大破之二月以李茂贞为山南西道招讨使讨杨守亮朱全忠冦郓州丁亥朱宣大破之杨行密䧟常润二州刘崇望罢忠义节度使赵徳諲卒其子匡凝自立解题曰忠义节度使见至徳元年南阳节度使解题三月户部侍郎郑延昌为中书侍郎同平章事李克用王处存攻王镕戊午镕击败之新市夏四月杜让能为太尉乙酉以钱镠为武胜防御使解题曰武胜军见干元元年浙江东西道解题六月杨行密大败孙儒杀之秋七月还扬州八月以杨行密为淮南节度使李匡威赫连铎攻云州丁酉李克用大破走之辛丑李茂贞拔兴元杨复恭杨守亮等奔阆州冬十月李存孝附于朱全忠解题曰此李克用之再失山东也十二月行崇𤣥厯是嵗以顾彦晖为节度使唐昭宗皇帝景福二年春正月徐彦若罢以李茂贞为山南西道武定节度使不受命三月李匡威为其弟匡筹所逐匡筹自称卢龙畱后夏四月乙亥陈敬瑄田令孜伏诛乙酉彗星入于太微丁酉王镕杀李匡威戊子朱全忠䧟徐州杀时溥解题曰自是而全忠之势益张矣五月王潮䧟福州杀范晖自称畱后闰月以扈跸都头曹诚等为诸道节度使六月诸王代掌禁兵解题曰按新史兵志唐㑹要僖宗幸蜀田令孜募新军五十四都每都千人左右神䇿各二十七都分为五军令孜为左右神䇿十军兼十二卫观军容使以左右神䇿大将军为左右神䇿诸都指挥使诸都领都将亦曰都头昭宗以藩臣跋扈天子孤弱以宗室典禁兵及伐李茂贞悉发五十四军屯兴平已而自溃干宁元年同州节度使王行实入迫神䇿中尉请天子幸邠州帝御承天门敕诸王率禁军捍之捧日都头李筠以其军卫楼下帝幸筠军扈跸都头李君实亦至帝出石门月余乃还诏诸王阅亲军收拾神䇿亡散得数万益置安圣捧宸保宁安化军曰殿后四军三年李茂贞再犯阙昭宗幸华州明年韩建畏诸王有兵请归十六宅于是四军二万余人皆罢俄遂杀十一王及还长安神䇿军复稍置之以六千人为定是嵗中尉刘季述王仲先以其兵千人废帝季述等诛昭宗召朱全忠兵入诛宦官宦官刼天子幸鳯翔全忠围之嵗余天子乃诛中尉等二十余人以解梁兵乃还长安悉诛宦官而左右神䇿军废矣诸司悉归尚书省郎官两军兵皆𨽻六军六军者左右龙武神武羽林名存而已八月丙申以嗣覃王嗣周为京西招讨使讨李茂贞九月丁未以苏杭观察使钱镠为镇海节度使李茂贞王行瑜拒官军壬午嗣覃王嗣周败绩甲申茂贞犯京师太尉杜让能再贬为雷州司户寻赐死以东都留守韦昭度为司徒御史中丞崔𦙍为户部侍郎同平章事昇州降于杨行密冬十月以王潮为福建观察使十一月以李茂贞为鳯翔山南西道节度使中书令秦王王行瑜为太师号尚父十二月韦昭度为太傅邵州刺史邓处讷䧟潭州杀周岳自称钦化畱后唐昭宗皇帝干宁元年春正月乙丑朔改元李茂贞以兵来朝以李臣筹为节度使二月朱全忠大破兖郓兵于鱼山解题曰鱼山在东平府东阿县一名吾山散骑常侍郑綮为礼部侍郎同平章事以邓处讷为武安节度使解题曰武安节度使见大厯四年湖南解题彰义节度使张钧卒其兄磻自为畱后解题曰彰义节度使见大厯三年泾原节度使解题三月甲申李克用克邢州杀李存孝解题曰此克用之再收山东也夏五月孙儒将刘建锋马殷䧟潭州杀邓处讷建锋自称武安畱后丙子王建克彭州杀威戎节度使杨晟解题曰威戎节度使见开元七年劔南解题郑延昌罢六月李克用大破吐谷浑杀赫连铎戊午礼部尚书李磎同平章事庚申罢御史大夫徐彦若为中书侍郎同平章事秋七月郑綮罢李茂贞克阆州八月杨复恭等伏诛解题曰范祖禹曰小人无功犹不可长况其有功何以堪之故小人而有非常之功者国之不幸也复恭刑臣至与天子为敌昭宗亲战用大师而后克之其不臣如此由其恃援立之功故也岂不足为戒哉余见通鑑冬十月立子四人为王十一月以张璠为节度使十二月李克用大破李匡筹据幽州是嵗刘谦卒寻以其子隐为封州刺史唐昭宗皇帝干宁二年春正月己巳给事中陆希声为户部侍郎同平章事壬申王重盈卒其子珂自称䕶国畱后二月董昌称帝乙未太子太傅李磎为户部侍郎同平章事李克用以其将刘仁恭为卢龙留后三月崔𦙍李磎罢户部侍郎王搏为中书侍郎同平章事夏四月宗室诸王罢掌禁兵解题曰胡寅曰昭宗欲使诸王将兵虽非上䇿然亦足以外摄藩镇内制中官矣北司不便可也而南牙亦请罢之此必崔昭纬与邠岐为腹心耳小人姦邪视人主昏明刚柔而作止者也李克用有劳则伐之杜让能忠计则杀之李顺节出死力去叛奄则戮之然则大臣何所恃于君父哉昭纬崔𦙍张濬各倚藩镇以为外援盖由此也事见通鑑陆希声韦昭度罢戊戌以刘建锋为节度使五月甲子王行瑜李茂贞及镇国节度使韩建以兵来朝杀韦昭度李磎留邠宁鳯翔兵各二千人宿衞解题曰镇国节度使见大厯元年京畿解题李克用讨王行瑜等克绛州六月庚寅以钱镠为浙东招讨使癸巳孔纬为司空门下侍郎同平章事秋七月丙辰李克用屯河中匡国节度使王行约走解题曰匡国节度使见大厯元年京畿解题辛酉左右神䇿军中尉骆全瓘刘景宣等谋劫帝幸邠歧辛酉行在莎城甲子次石门解题曰莎城镇在启夏门外属京兆府万年县石门镇在京兆府蓝田县西南四十里以前䕶国节度使崔𦙍为中书侍郎同平章事八月克用屯渭桥全瓘景宣等伏诛辛丑以克用守太师邠宁招讨使辛亥帝至自石门壬子崔昭纬罢以王珂刘仁恭为节度使九月徐彦若为司空癸亥孔纬薨冬十月贬崔昭纬梧州司马京兆尹孙偓为兵部侍郎同平章事王处存卒其子义成节度副使郜自称留后寻以为节度使解题曰通鑑不载旧史列传郜为留后朝廷从而命之授以旄钺新史畧同今併书之十一月李克用克邠州王行瑜伏诛丁丑王建䧟利州十二月王建攻东川乙未爵李克用晋王晋王克用请讨李茂贞不许解题曰按新五代史晋兵破王行瑜还军渭北请击茂贞昭宗以谓晋逺而茂贞近因欲庇之以为徳而冀缓急之可恃也茂贞杀其子自赎乃诏罢归晋军克用叹曰不诛茂贞忧未巳也余见通鑑是嵗安州防御使宣晟䧟桂州自称知军府事唐昭宗皇帝干宁三年春闰正月晋王克用遣兵救兖郓罗𢎞信袭之军溃二月置殿后四军以通王滋判侍卫诸军事夏四月晋王克用败魏博兵遂攻之武安军乱杀刘建锋马殷自称畱后五月董昌去帝号戊子崔昭纬伏诛钱镠充越州董昌伏诛朱全忠救魏博晋王克用还六月庚戌李茂贞犯京师嗣延王戒丕御之败绩秋七月壬辰行在渭北甲午韩建来朝丙申次华州茂贞焚京师解题曰按新五代史列传昭宗将奔太原次渭北韩建遣子允请幸华州是时天子孤弱独有殿后军及定州三都将李筠等兵千余人为卫以诸王将之建巳得昭宗幸其镇遂欲制之因请罢诸王将兵散去殿后诸军累表不报昭宗登齐云楼顾望京师酒酣与从臣悲歌泣下建心尤不説因遣人告诸王谋杀建劫天子幸他镇昭宗召建将辩之建称疾不出乃遣诸王自诣建建不见送诸王十六宅昭宗难之建乃率精兵数千围行宫请诛李筠昭宗大惧遽诏斩筠悉散殿后及三都卫兵幽诸王于十六宅昭宗益悔幸华遣延王戒丕使晋以谋兴复戒丕还建与中尉刘季述诬诸王谋反以兵围十六宅诸王皆登屋唿呌遂见杀昭宗无如之何建营南庄起楼阁欲邀昭宗游幸因废之而立徳王裕其叔父丰谓建曰汝陈许间一田夫尔遭时之乱䝉天子厚恩至此欲以两州百姓之地行大事覆族之祸吾不忍见不如先死因泣下歔欷李茂贞朱全忠皆欲发兵迎天子建稍恐惧乃止余见通鑑宦者张承业监河东军乙巳崔𦙍罢丙午尚书左丞陆扆为户部侍郎同平章事八月甲寅王搏罢乙丑国子博士朱朴为谏议大夫同平章事九月庚辰以王潮为威武节度使解题曰威武节度使见大顺二年福建解题乙未武安节度使崔𦙍为中书侍郎兵部侍郎崔逺同平章事丁酉陆扆贬刺史冬十月晋王克用及罗𢎞信战于白龙潭败之解题曰窦苹音训白龙潭在魏县西今名万嵗潭以孙偓为鳯翔行营节度都统招讨处置使李茂贞请罪师不果出戊午威胜节度使王搏为吏部尚书同平章事解题曰威胜见干元元年浙江东西道解题以钱镠为镇海威胜节度使是嵗以刘隐为清海行军司马解题曰清海见至徳元年岭南解题唐昭宗皇帝干宁四年春正月帝出居于华州乙酉韩建围行宫罢诸王领兵及殿后军杀扈跸都将李筠解题曰诸王于是再领兵而再罢矣朱全忠䧟郓州执朱宣以归杀之二月䧟兖州朱瑾奔淮南己未立徳王裕为皇太子马殷䧟邵州以为武安节度使夏四月遣使和两川五月丙戌王建攻东川六月甲寅贬建为南州刺史乙夘以李茂贞为西川节度使嗣覃王嗣周为鳯翔陇右节度使茂贞不受命嗣周及茂贞战于奉天败绩晋王克用徴兵于刘仁恭不从秋八月击之韩建杀诸王解题曰胡寅曰御得其道则昆虫草木无札瘥夭阏之患不然一身无所容于天地之间况妻子哉古之明君所以不敢不敬徳不敢不教子不敢用小人不敢失大柄为末流之至此也唐室至此岂非祖宗诒谋有未逺欤事见通鑑九月晋王克用攻刘仁恭大败以彰义节度使张琏为鳯翔行营招讨使复以王建为节度使朱全忠屯宿州遣武宁畱后龎师古泰宁畱后葛从周击杨行密解题曰按新旧纪传文徳元年以兼有济孟之地无西顾之患将大整师徒毕力诛蔡九月知宗权残孽不足为患遂移兵伐徐景福二年拔彭城命龎师古移兵攻兖州干宁四年九月以兖郓既平军士雄勇大举南伐事见通鑑冬十月以韩建为镇国匡国节度使遂州叛降于王建建䧟东川杀顾彦晖以卬州刺史王宗涤为留后立子三人为王十一月癸酉杨行宻大败龎师古于清口杀之又败葛从周于渒水朱全忠遁戊寅立淑妃何氏为皇后十二月丁未王潮卒其弟审知自称威武畱后是嵗贬右拾遗张道古为施州司户唐昭宗皇帝光化元年春正月帝出居于华州徐彦若为司徒下诏罪已息兵二月复以李茂贞为鳯翔节度使三月朱全忠兼天平节度使其从事李振为副使解题曰按旧史本纪朱全忠遣判官韦震奏事求兼领郓州时全忠军败之后欲自大其权以柅藩隣之变余见通鑑刘仁恭袭逐卢彦威遂取沧景徳三州以其子守文为义昌留后夏四月朱全忠䧟洺州五月䧟邢磁二州解题曰李克用于是三失山东矣秋七月壬戌帝至自华州甲子改元八月以太子賔客张有孚为河东汴州宣慰使朱全忠不受命九月罗𢎞信卒其子魏博节度副使绍威自称畱后冬十月癸夘以王审知为节度使丁巳以王宗涤为节度使十一月以罗绍威为节度使封子二人为王十二月昭义节度使薛至勤卒泽州刺史李罕之据潞州附于朱全忠解题曰此李克用之再失潞州也唐昭宗皇帝光化二年春正月丁未崔𦙍罢兵部尚书陆扆同平章事杨行密攻徐州朱全忠救之刘仁恭䧟贝州遂攻魏州三月朱全忠遣将救之仁恭大败丁巳全忠䧟泽州夏四月遂攻太原晋将周徳威败走之晋王克用攻潞州六月保义军乱杀王珙其将李璠自称留后解题曰保义军见大厯元年东畿解题秋八月己巳晋王克用䧟泽潞懐三州解题曰克用于是三得潞州矣九月癸夘以李茂贞为鳯翔彰义节度使以汾州刺史孟迁为昭义留后冬十一月徐彦若为太保王搏为司空马殷䧟郴连二州尽据湖南辛丑保义军将朱友谦杀李璠自称畱后唐昭宗皇帝光化三年夏四月朱全忠遣葛从周击刘仁恭五月己亥围沧州六月丁夘以清海节度使崔𦙍为左仆射同平章事王搏罢己巳杀之葛从周大破刘仁恭于老鵶堤晋王克用遣李嗣昭攻邢洺以救之解题曰老鵶堤在干宁军秋七月庚戌以孟迁为节度使九月乙巳徐彦若罢丙午崔逺罢戊申刑部尚书裴贽为中书侍郎同平章事朱全忠攻镇州不克遣将击刘仁恭䧟瀛州冬十月䧟景莫二州辛巳䧟祁州解题曰全忠于是服河北矣以朱友谦为节度使朱全忠遣兵攻定州义武兵马使王处直御之大败甲申王郜奔晋阳处直自为畱后附于全忠刘仁恭遣兵救定州大败由是河北诸镇皆服全忠十一月庚寅左右神䇿军中尉刘季述王仲先等作乱帝居少阳院辛夘立太子裕为帝是嵗马殷䧟桂宜巖栁象五州唐昭宗皇帝天复元年春正月乙酉朔神䇿军将孙徳昭等讨乱帝复位刘季述等伏诛黜太子裕为徳王戊戌以徳昭为静海节度使赐姓名李继昭解题曰按新旧史列传神䇿军大将军孙徳昭常忿阉尹废辱天子崔𦙍伺知之令判官石戬与㳺伺其深意每酒酣徳昭泣下𦙍乃使戬説曰今中外大臣自废立己来无不含怒至于军旅亦懐愤惋今反者独季述仲先耳君能诛此二竖复帝寳位垂名万代今正其时即不早计功落他人之手徳昭谢曰予军吏耳社稷大计不敢自专如相公委使不敢避也𦙍割带纳蜜丸通意徳昭邀别将周承诲期十二月晦伏士安福门待旦仲先肩舆造朝徳昭等劫之斩东宫门叩少阳院唿曰逆贼斩矣帝疑未信皇后曰可献贼首徳昭掷仲先头以进宫人毁扉出御长乐门羣臣称贺承诲驰入左军执刘季述王彦范至楼前帝诘季述未巳已为乱棒击死乃尸之两军支党死者数十人中官奉太子遁入左军收传国玺季述等夷三族以徳昭检校太保静海军节度使同中书门下平章事赐氏李曰继昭承诲检校司徒邕管节度使皆号扶倾济难功臣图形凌烟阁余见通鑑癸巳爵朱全忠东平王壬子崔𦙍为司空李茂贞来朝进爵歧王守尚书令解题曰景福二年茂贞逼京师朝廷不获已为之杀宰相始肯罢兵明年来朝大陈甲兵遂唘问鼎之端明年挟韩建行瑜偕来遂谋废立之举又明年兵逼京畿则播越华州矣及光化之末茂贞亟来遂劫迁鳯翔矣况尚书令之官太宗由之以登大位未尝轻以授人前日不以俾王行瑜而茂贞偃然居之充是以往将何所不至哉事见通鑑崔𦙍陆扆请分主左右军不从以枢密使韩全诲鳯翔监军张彦𢎞为左右神䇿军中尉解题曰按新史列传刘季述之诛崔𦙍陆扆见武徳殿右庑𦙍曰自中人典兵王室愈微臣请主神䇿左军扆主右则四方藩臣不敢谋昭宗意不决李茂贞语人曰崔𦙍夺军权未及手志灭藩镇矣帝闻召李继昭等问以𦙍所请对曰臣世世在军不闻书生主卫兵且罪人已得持军还北司便帝谓𦙍曰议者不同勿庸主军乃以全诲为左神䇿中尉彦𢎞为右袁易简周敬容为枢密使余见通鑑胡寅曰崔𦙍之言其心虽私其䇿则是冢宰六卿之长于事无所不统况兵权有国之司命而可不豫知乎但不当分为左右通掌可也彼三武夫固北司之𨽻也夫岂足与谋乎畱歧兵三千人宿卫谏议大夫韩偓谏不听解题曰按程匡柔唐补纪其月八日李茂贞朝觐畱二千人左右街侍卫而回崔𦙍申朱全忠请三千人在南坊宅侧安下新史列传韩全诲等知崔𦙍必除己乃己因讽茂贞畱选士四千宿卫以李继筠继徽总之𦙍亦讽朱全忠内兵二千居南司以娄敬思领之韩偓闻汴歧交戍数谏止𦙍𦙍曰兵不肯去耳偓曰初何为召耶𦙍不对通鑑考异据韩偓金銮密记谓𦙍召茂贞入朝仍畱其兵若如补纪所言则昭宗西幸时两道兵必先鬭于阙下否则汴兵皆为宦官所诛否则皆先遁去今皆无此事𦙍所以欲畱茂贞兵者盖以茂贞自以诛季述为己功必能与己同心讐疾宦官耳今从之又据密记九月偓又奏云本驻侍卫兵马制伏宦者今𠡠使卫兵合为一体甚难为计乞差使宣示茂贞且说其僭慢之状速令抽退衞军兼遣人密与李继徽语使其止遏具言人情忿怒如此则东诸侯之师旦夕必至于国家何利于卿家亦何利继徽必竭力匡扶今日状候臣春初已知必至此盖𦙍为一二人所误不计其所终当驻兵之时臣屡与𦙍力争𦙍无以对臣与𦙍言累日言于令狐滈请极力发遣滈云若无歧军则上公必为内官所图臣曰无兵则国家俱安有兵则国家难保𦙍良久谓臣曰必当万计断送翌日臣又见𦙍𦙍云且喜歧兵只驻三千人臣曰只数十人便可为患况三千人耶𦙍不乐而罢上下无不痛惜此事今朕兆已成悔之无及臣料𦙍之谋急则召东诸侯两镇之兵鬬于阙下朝廷危矣上曰只有且用继徽又十月上曰全忠军势恐必来若到阙下两军相见必大段不安熟为筹之对曰全忠亦未便轻进必且往河中或驻陜府以候勑分乞陛下处分崔𦙍飞书与全忠贻书茂贞云宦官叛逆圣上不安勑分处分皆不遵承天下人情以为不可某今领兵以进君侧必望令公同成勲烈便请抽却侍卫兵士并便擒捉罪人致于明庭䖍候圣㫖茍茂贞不肯抽军诏全忠赴阙下观此则当时不曽畱汴兵新传补纪之言未可凭也东平王全忠䧟绛晋二州解题曰按实録全忠既服河朔三镇欲窥王室簒代之谋益露以李克用在太原惧兵犄角乃袭河中余见通鑑二月戊辰䧟河中执王珂封全忠梁王解题曰全忠自是以河中为巢穴矣按旧五代史自王重荣帅河中至珂三世二十年又云克用自是不能援京师覇业由是中否户部侍郎王溥为中书侍郎吏部侍郎裴枢为户部侍郎同平章事三月梁王全忠䧟沁泽二州攻潞州降孟迁夏四月丁巳䧟辽州己未抜承天军解题曰克用于是三失潞州矣丁丑大赦改元雪王涯等十七家解题曰韩偓金銮密记上问崔𦙍请于两军取盐曲如何对曰盐曲本度支课利张濬判使日杨复恭奏请权借一年自此索未得今度支庶事不济若复旧制公用稍寛上然之按此系盐曲二事通鑑止云卖曲之利何也汴兵围太原不克五月还梁王全忠自为宣武宣义天平䕶国节度使六月梁王全忠如河中晋王克用䧟隰慈二州崔𦙍召梁王全忠秋七月还汴冬十一月己酉朔梁王全忠䧟同州解题曰全忠又兼并闗中矣壬子韩全诲等劫帝西幸解题曰范祖禹曰崔𦙍本与韩全诲有隙故各倚强藩以为外援而歧汴亦凭宦官宰相以制朝廷故𦙍召全忠而全诲劫帝西幸唐室之亡由南北司相吞灭而人主受其祸岂不足为将来之永鉴哉事见通鑑梁王全忠徙韩建为忠武节度使取华州壬戌帝至自凤翔丁夘兵部侍郎卢光启为谏议大夫叅知机务戊辰梁王全忠军鳯翔甲戌崔𦙍裴枢罢丁丑梁王全忠䧟邠州降节度使杨崇本是嵗清海节度使徐彦若卒刘隐自称畱后解题曰自是河东不敢出兵者五年遣金吾将军李俨拜杨行密为东面都统中书令吴王以讨朱全忠夏四月卢光启罢五月爵钱镠越王六月丙子中书舎人苏检为兵部侍郎同平章事丁丑梁王全忠军虢县歧王茂贞击之大败解题曰按新旧史传全忠攻鳯翔𦙍居华州为全忠画王之䇿先是全忠虽据河南惮强诸侯未敢萌问鼎之志及得𦙍为郷导乃电击潼闗始谋移国自古与盗合从覆亡宗社无如𦙍之甚余见通鑑吴王行密䧟昇州吴王行密发兵讨梁至宿州而还秋七月梁王全忠䧟成陇二州解题曰全忠又兼併秦陇矣八月韦贻范起复越将徐绾作乱王建䧟兴元九月丁未歧王茂贞及梁王全忠战于槐林败绩解题曰按敬翔朱梁开创遗编録李茂贞于东门大出兵步卒皆于槐林排阵全忠出军杀戮骑兵奔入北门则槐林止在鳯翔府门外尔癸亥以歧王茂贞为鳯翔静难武定昭武节度使解题曰昭武节度使见大厯二年山南西道解题吴将田頵攻杭州冬十月吴王行密建制敕院王建䧟兴州十一月癸夘朔保大节度使李周彞救鳯翔解题曰保大节度使见建中四年渭北节度使解题梁王全忠䧟坊鄜二州韦贻范薨十二月李周彞降于梁吴王行密召田頵頵以徐绾归唐昭宗皇帝天复三年春正月帝出居于凤翔王师范起兵讨梁王全忠丙午其行军司马刘鄩取兖州戊申韩全诲等伏诛甲子帝幸梁王全忠营丁夘工部尚书崔𦙍为门下侍郎同平章事乙巳帝至自鳯翔哭于太庙解题曰王容曰帝在鳯翔凡一年有余而还朱全忠自是窃国柄矣庚午崔𦙍以全忠杀宦官七百余人解题曰欧阳修曰自古宦者乱人之国其源深于女祸女色而已宦者之害非一端也盖其用事也近而习其为心也专而忍能以小善中人之意小信固人之心使人主必信而亲之待其已信然后惧以祸福而把持之虽忠臣硕士列于朝廷而人主以为去已踈逺不若起居饮食前后左右之亲为可恃也故前后左右者日益亲则忠臣硕士日益踈而人主之势日益孤势孤则惧祸之心日益切而把持日益牢安危出其喜怒祸患伏于帷闼则向之所谓可恃者乃所以为患也患已深而觉之欲与踈逺之臣图左右之亲近缓之则养祸而益深急之则挟人主以为质虽有圣智不能与谋谋之而不可为为之而不可成至其甚则俱伤而两败故其大者亡国其次亡身而使姦豪得借以为资而起至抉其种类尽杀以快天下之心而后已此前史所载宦者之祸常如此者非一世也夫为人主者非欲养祸于内而踈忠臣硕士于外盖其渐积而势使之然也辛未𦙍判六军十二卫事吴王行密遣兵击杜洪二月甲戌陆扆贬为沂王傅丙子王溥罢梁王全忠杀苏检及吏部侍郎卢光启己夘以辉王祚为诸道兵马都元帅庚辰梁王全忠自为守太尉副之崔𦙍为司徒以检校礼部尚书敬翔为太府卿解题曰按新五代史列传昭宗自歧还长安召翔与李振升延喜楼劳之拜太府卿初全忠常侍殿上昭宗意卫兵有能擒之者乃徉为鞋结解以顾全忠全忠跪而结之而左右无敢动者全忠流汗洽背自此稀复进见昭宗迁洛阳宴崇勲殿酒半起使人召全忠入内殿将有所託全忠益惧辞以疾昭宗曰卿不欲来可使敬翔来全忠遽麾翔出亦佯醉去事见通鑑癸未贬翰林学士承㫖韩偓为濮州司马解题曰按偓诗集自贬濮州后其诗皆以甲子自记所在岂亦欲效陶潜之于宋耶乙丑天祐二年也在袁州得人贺除承㫖有诗丁夘梁开平元年也闻再除前职又有诗皆言不往之意是两召皆辞癸酉干化二年也载其在南安之作终身不食梁禄大节与司空图畧相等乙未清海节度使裴枢为门下侍郎同平章事梁王全忠畱兵万人于京师戊戌还镇解题曰茂贞畱兵三千而昭宗迁鳯翔全忠畱兵万人而昭宗迁洛阳矣事见通鑑三月梁王全忠遣兵围兖州自将围青州成汭及马殷救杜洪夏四月梁王全忠判元帅府事五月马殷遣将袭江陵庚戌䧟之成汭及吴将战于君山败死崔𦙍募卫兵解题曰昭宗再使诸王掌兵而茂贞韩建间之崔𦙍召募卫兵而朱全忠忌之犹太阿之倒持也事见通鑑六月王师范以吴兵击梁将朱友宁大破斩之秋八月戊辰朔梁王全忠留其将杨师厚攻青州而还庚辰爵王建蜀王守司徒吴宣润二州作乱遣将讨之九月癸夘杨师厚大破王师范降之遂䧟淄青二州解题曰按旧五代史李振至青州王师范即日受代而疑挠特甚屡挥泣求贷其族振谕之曰公不念张绣事耶绣与曹公为敌袁绍遣使招绣贾诩曰曹公不以私讐为意不宜疑之今梁王亦岂以私害忠贤耶师范大悟梁王表振为青州畱后余见通鑑冬十月蜀王建䧟䕫州刘鄩降梁赵匡凝袭荆南取之以其弟匡明为畱后歧王茂贞及杨崇本兵逼京畿十二月乙亥吴克宣州杀宁国节度使田頵裴贽罢礼部尚书独孤损为兵部侍郎同平章事丙申梁王全忠杀致仕张濬唐昭宗皇帝天祐元年春正月乙巳梁王全忠表罢崔𦙍为太子少傅兵部尚书崔逺为中书侍郎右拾遗栁璨为右谏议大夫同平章事戊申𦙍等伏诛解题曰按新旧史列传初天子还宫全忠东归𦙍以事权在己虑全忠急于簒代乃与郑元规谋招致兵甲以扞李茂贞为辞全忠知其意许之元规为六军诸卫副使陈班为威逺军使毁浮图取铜铁为兵仗全忠隂令汴人数百应募以其子友伦入宿卫㑹为毬戱坠马死全忠疑𦙍隂计大怒时传𦙍将挟帝幸荆襄而全忠方谋胁乘舆都洛惧其异议密表𦙍专权乱国请诛之即罢为太子少傅令其子友谅以兵围开化坊第杀𦙍汴士皆出市人争投瓦砾击其尸元规班皆死余见通鑑己酉梁王全忠屯河中刧帝迁都洛阳二月乙亥帝至陜全忠来朝解题曰按汴水滔天録銮舆幸陜州其夕宿寳应县夜分雪甚冻死者万余人余见通鑑封子五人为王三月丁未全忠兼判左右神䇿及六军诸卫以长安为佑国军韩建为节度使解题曰通鑑考异曰河南府先已为佑国军今京兆府乃与同名者盖车驾既在河南则无用军额故移其治于京兆耳天祐三年郑賨犹为西京畱守判官然则虽立军额京名尚在吴遣兵击杜洪闰四月甲辰帝自西都至洛阳乙巳改元戊申以宫苑使蒋𤣥晖为宣徽南院使兼枢密使爵钱镠吴王爵长沙郡王罗绍威邺王五月辛未梁王全忠还镇六月歧王茂贞晋王克用蜀王建杨崇本等传檄讨梁王全忠秋七月壬申全忠屯河中八月壬寅使蒋𤣥晖等弑帝癸夘立辉王祚为皇太子更名柷丙午即皇帝位九月己巳尊皇后为皇太后辛未全忠还镇解题曰按新五代史列传当杀昭宗时诸王宗属数百人皆遇害而同为一坎瘗于龙兴寺北余见通鑑范祖禹曰唐末藩镇惟李克用最为有功虽尝跋扈而终不失臣节若倚为藩翰使太原之势常重则诸镇未敢窥唐也而唐以其戎狄之人疑而不信是以不竞于汴而全忠独强吞噬诸镇卒灭唐室自古忠者不见信而信者不忠岂有不亡者乎冬十月辛夘朔日有食之癸巳梁王全忠来朝归罪于左右龙武统军朱友恭氏叔琮而杀之乙巳还镇解题曰孙愐唐韵氏字子盈切狋氏县名十二月以刘隐为节度使唐昭宗皇帝天祐二年解题曰宋庠纪年通谱不敢改元忌全忠之逼也春正月吴王行密克润州庚子吴克鄂州杀杜洪二月戊戌梁王全忠杀徳王裕等九人己酉葬和陵庙号昭宗解题曰欧阳修赞曰自古亡国未必皆愚庸暴虐之君也其祸乱之来有渐积及其大势已去适丁斯时虽有智勇有不能为者矣可谓真不幸也昭宗为人明隽初亦有志于兴复而外患已成内无贤佐颇亦慨然思得非常之材而用匪其人徒以益乱自唐之亡更五代五十余年至于天下分裂大壊极乱而后止迹其祸乱其积渐岂一朝一夕哉三月裴枢独孤损罢礼部侍郎张文蔚同平章事甲申崔逺罢吏部侍郎杨涉同平章事夏四月庚子彗星见西北甲辰出于北河五月梁王全忠贬裴枢独孤损崔逺陆扆王溥为外州司户六月戊子朔杀枢等三十余人解题曰范祖禹曰白马之祸至今悲之欧阳修有言一太常卿与社稷孰为重使枢等不死尚惜一卿其肯以国与人乎虽枢等之力不能存唐必不亡唐而独存也是不然昭宗返自鳯翔簒夺之势成矣枢乃被其荐引为宰相全忠之劫迁也昭宗未及下楼枢受贼㫖已率百官出长安东门昭宗卒以弑殒而唐遂亡由此观之枢为忠于李氏乎忠于朱氏乎且长安与一太常卿孰重国亡君弑与流品不分孰急枢不惜长安以与全忠乃惜一卿不与廷范不恤国亡君弑而恤流品之不分其愚岂不甚哉夫枢非有忠义之心能为社稷也不胜利欲之心畏全忠而附之弑其君父既从之矣以为除太常卿小事也持之不与未必咈全忠之心欲微示人以至公而不意全忠之怒至此也全忠以为此小事也犹不从己其肯聴己取天下乎是以肆其诛锄无所不至不知枢等实非能为唐轻重乃全忠疑之过也使枢等有存唐之心当全忠之劫迁端委而受刃于国门天下忠义之士闻之必有奋发而起者矣枢不为此而惜一卿不死于昭宗之弑而死于廷范之事处身如此岂能为国虑乎白马之祸盖自取之也事见通鑑秋七月卜郊八月徴前礼部员外郎司空图寻放还山梁王全忠击赵匡凝九月䧟襄阳匡凝奔淮南丁夘赵匡明奔成都梁王全忠䧟荆南解题曰全忠又规度汉南也事见通鑑封弟二人为王乙酉改卜郊冬十月丙戌朔梁王全忠自为诸道兵马元帅改昭宗庙号曰襄宗梁王全忠攻吴弗克十一月还庚午三卜郊庚辰吴王行密薨其子淮南畱后渥自称节度大使东面都统𢎞农郡王辛巳梁王全忠自为相国魏王加九钖十一月自为天下兵马元帅复不受蒋𤣥晖伏诛栁璨为司空己酉梁王全忠弑皇太后辛亥罢郊癸丑贬司空栁璨为登州刺史甲寅璨及太常卿张廷范伏诛唐昭宗皇帝天祐三年春正月庚午邺王绍威以梁王全忠诛牙兵三月戊寅梁王全忠自为盐铁度支户部三司都制置使复不受解题曰三司之名始此夏四月癸未朔日有食之镇南节度使钟𫝊卒其子匡时自称畱后解题曰按新五代史列传傅居江西三十余年盖自干符四年已䧟抚州矣天雄军乱梁王全忠讨平之秋八月克相州而还九月梁王全忠攻沧州杨偓克洪州自兼镇南节度使杨崇本以鳯翔泾原鄜延秦陇之兵攻夏州解题曰按新纪书杨崇本㑹鳯翔泾原鄜延秦陇兵以讨朱全忠盖六镇也通鑑书静难节度使以鳯翔保塞彰义保义之兵攻夏州则五镇也保塞延州也彰义泾原也保义陜虢也鄜州时为保大军秦陇时为保胜军通鑑盖阙保胜而又误以保大为保义也刘仁恭救沧州兵始文面解题曰胡寅日伊训曰臣下不匡其刑墨孔安国曰凿其额以墨涅之吕刑曰苖氏淫为劓刖㭬黥孔安国曰黥其面也然则涅其额者乃五刑之正而黥其面者乃五虐之法也至刘仁恭朱全忠籍民为兵无罪而黥之使终身不能去非至不仁者孰忍为也其可以为故常而无改易耶事见通鑑冬十月丙戌蜀王建承制封拜晋王克用攻潞州以救燕梁王全忠遣匡国节度使刘知俊救夏州大败杨崇本于美原解题曰同州唐曰匡国梁改忠武后唐复匡国美原京兆府县梁王全忠以颕州防御使髙季兴为荆南畱后闰十二月晋王克用䧟潞州昭义节度使丁㑹降晋梁王全忠还解题曰李克用于是三得泽潞矣大事记续编卷七十大事记续编卷七十一钦定四库全书大事记续编卷七十一明王祎撰解题曰欧阳修职方考曰唐之盛时虽名天下为十道而其势未分既其衰也置军节度号为方镇镇之大者连州十余小者犹兼三四故其兵骄则逐帅帅彊则叛上土地为其世有干戈起而相侵天下之势自兹而分自僖昭以来日益割裂梁初天下别为十南有吴浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十州以灭梁岐王称臣又得其州七同光破蜀已而复失惟得秦凤阶成四州而营平二州陷于契丹其增置之州一合一百二十三州以为唐石氏入立献十有六州于契丹而得蜀金州又增置之州一合一百九州以为晋刘氏之初秦凤阶成复入于蜀隠帝时增置之州一合一百六州以为汉郭氏代汉十州入于刘旻世宗取秦凤阶成瀛莫及淮南十四州又增置之州五而废者三合一百一十八州以为周宋兴因之此其大略也其余外属者彊弱相并不常其得失至于周末闽已先亡而存者七国自江以南二十一州为南唐自劒以南及山南西道四十六州为蜀自湖南北十州为楚自浙东西十三州为吴越自岭南北四十七州为南汉自太原以北十州为东汉而荆归崃三州为南平合中国所有二百六十八州而军不在焉春三月梁遣将击幽州夏四月刘守光击却之守光因其父仁恭自称卢龙留后壬戌梁王全忠更名晃甲子称皇帝戊辰改元废唐帝为济隂王迁之曹州解题曰按新史六臣传唐哀帝逊位迁于梁遣中书侍郎同中书门下平章事张文蔚为册礼使礼部尚书苏循为副中书侍郎同中书门下平章事杨渉为押传国寳使翰林学士中书舍人张䇿为副御史大夫薛贻矩为押金寳使尚书左丞赵光逢为副甲子文蔚等自上源驿乘辂车导以金吾仗卫太常卤簿朝梁于金祥殿王衮冕南面臣文蔚臣循奉册升殿进读已臣渉臣䇿奉传国玺臣贻矩臣光逢奉金寳以次升殿进读已降率文武百官北面舞蹈再拜贺呜唿唐之亡也贤人君子既与之共尽其余在者皆庸懦不肖倾险狯猾趋利卖国之徒也不然安能䝉耻忍辱于梁庭如此哉余见通鑑以汴州为开封府曰东都以故东都为西都废京兆府为雍州解题曰吴缜五代史纂误案职方考梁初改京兆府曰大安佑国军曰永平殊无以京兆为雍州之事与纪不同今按职方考有雍州范质五代通録亦云废京兆府为雍州非误也辛未梁以马殷为楚王梁追尊髙祖考妣已来为帝后梁作建昌院掌金谷解题曰叶梦得曰宋之大内梁建昌宫本唐宣武节度治所晋号大宁宫今新城是也周世宗始展外罗城晋岐淮南蜀用唐年号余皆臣于梁岐王茂贞开府五月丁丑朔梁以张文蔚杨渉为门下侍郎御史大夫薛贻矩为中书侍郎同平章事契丹主安巴坚遣使聘梁梁报之己卯梁以吴王镠为呉越王刘隐为大彭王癸未以权知荆南留后髙季兴为节度使壬辰梁遣保平节度使康怀贞会魏博攻晋潞州甲午废枢宻院入崇政院知院事敬翔为使𢎞农王渥遣兵攻楚六月楚大败之拔岳州晋王克用遣蕃汉都指挥使周徳威等救潞州甲寅梁平卢节度使韩建为司徒同平章事秋七月甲午梁以刘守光为节度使解题曰于是知梁有子祸矣八月丁巳梁遣亳州刺史李思安为潞州行营都统九月己亥蜀王建称皇帝冬十一月戊子刘守文降于梁春正月壬午蜀主建改元解题曰宋庠纪年通谱武成本周明帝李希烈年号辛卯晋王克用薨子存朂嗣位二月壬戌诛其振武节度使李克宁癸亥梁弑济隂王追谥曰唐哀皇帝三月壬申朔梁主如泽州壬午以匡国节度使刘知俊为潞州招讨使蜀主建杀其养子太师王宗佶夏四月壬子梁主至自泽州五月壬申晋王存朂大破康怀贞于夹寨归命州县举贤才黜贪残寛租赋抚孤穷伸寃滥禁姦盗练士卒解题曰此晋王之初政也及志得之后则非复前日矣事见通鑑晋王存朂承制封拜戊寅淮南左右牙指挥使张颢徐温弑𢎞农王渥其弟隆演立丁亥温杀颢专军府事戊戌梁立唐三庙楚王殷取朗州永贞节度使雷彦恭奔淮南殷陷沣州蜀岐晋攻梁雍州六月壬寅梁遣刘知俊拒之己酉梁族诛金吾卫上将军王师范丙辰梁刘知俊大破岐兵于幕谷晋蜀兵还蜀立遂王元膺为太子秋七月壬辰梁封王审知为琅琊王李俨承制以杨隆演为淮南节度使东面都统𢎞农王九月淮南将周本围苏州晋攻梁晋州丁丑梁主如陜州以救之晋师退冬十月华原贼温韬发唐诸陵丁巳梁主至自陜州十一月梁定难节度使李思谏卒其子彛昌自为留后吴越改元解题曰按临安府崇化寺尊胜幢云天寳四年岁次辛未又明庆寺白伞盖陀罗尼幢云天寳五年太岁壬申吴越国女弟子建其发愿文序曰生忝霸朝则非唐天寳明矣盖梁以丁卯簒唐吴越犹用天祐年号次年则自建元矣癸酉岁后复用梁纪元故钱塘湖龙王庙碑云贞明二年建登圣寺磨崖龙徳元年建春正月甲戌梁迁于西都二月丁酉朔日有食之三月甲戌梁主如河中解题曰徐无党曰以髙万兴降刘知俊兵攻鄜延故也淮南徐温以其养子知诰治昇州夏四月庚子梁以王审知为闽王刘隐为南平王辛亥呉越大破周本走之五月己卯梁主至自河中刘守文以契丹吐谷浑兵攻刘守光见执梁族诛佑国节度使王重师六月刘知俊执佑国节度使刘捍降于岐解题曰改佑国曰永平由刘捍之执也庚戌梁遣兵讨刘知俊辛亥梁主如陜州乙卯知俊奔岐抚州刺史危全讽攻洪州淮南遣周本救之秋七月甲子梁以刘守光为燕王乙亥梁主至自陜州庚辰周本大败危全讽于象牙潭擒之尽取江西解题曰王颜后唐烈祖开基志注象牙潭去洪州百余里八月晋攻梁晋州弗克冬十一月岐遣中书令刘知俊攻梁灵州梁攻岐邠宁以救之十二月知俊大败之于昇平觧题曰今坊州宜君县有昇平镇即故县春二月岐王茂贞承制加𢎞农王隆演吴王三月定难军乱杀李彜昌夏四月甲子梁以其族父仁福为节度使五月癸丑邺王绍威卒梁以其子周翰为天雄留后秋七月岐晋㑹邠泾兵攻梁夏州八月梁以刘守光兼义昌节度使解题曰通鑑考异曰实录是岁五月以义昌留后刘继威为义昌节度使八月又云以守光兼义昌节度使不言置继威于何地或者复为留后不然守光兼幽沧节度使继威但为沧州节度使皆不可知今两存之丙寅梁主如陜州辛未以镇国节度使杨师厚为招讨使救夏州解题曰按旧史唐纪凤翔李茂贞邠州杨崇本皆遣使来会兵同讨灵夏帝令周徳威将兵万人西渡河以应之呉越筑捍海石塘广杭州城九月甲午梁主至自陜州冬十一月己丑梁以宁国节度使王景仁为招讨使屯魏州袭据赵深冀二州晋遣周徳威救赵解题曰燕不救赵而晋救之则守光存朂所存较然可知矣事见通鑑十二月蜀改明年元解题曰宋庠纪年通谱永平本汉明帝晋惠帝魏宣武李宻年号晋王存朂救赵义武王处直会之春正月丙戌朔日有食之丁亥晋王存朂大破王景仁于柏乡癸巳梁以杨师厚为北面招讨使己亥晋遣兵攻邢州二月己未存朂攻魏州不克而还二月乙酉朔梁以罗周翰为节度使丁亥南平王隐卒其弟巖立解题曰僣伪诸国若奉正朔臣事于人则书卒不然则书薨蜀伐岐岐攻梁长安寻退夏四月岐攻兴元蜀击却之五月甲申朔梁改元解题曰通鑑不书阙也甲辰梁以刘巖为清海节度使蜀主建如利州秋八月甲子燕王守光称帝改元解题曰宋庠纪年通谱应天本朱泚年号乙亥岐大败蜀兵于清泥岭围安逺军九月庚子梁主如魏州蜀大破岐兵于安逺军戊申燕攻易定十二月甲子晋攻燕以救易定刘巖取楚容髙二州春二月甲子梁主如魏州以救镇定夏四月梁主至东都五月梁主如西都晋败燕兵于龙头冈六月戊寅梁郢王友珪弑其父晃归罪于养子博王友文而杀之自即帝位解题曰欧阳修曰梁之恶极矣自其起盗贼至于亡唐其遗毒流于天下豪杰四面并起孰不欲揕刃于胷然卒不能少挫其锋以得志梁之无敌于天下可谓虎狼之强矣及其败也困于一二女子之娱至于洞胷流肠刲若羊豕祸生父子之间乃知女色之能败人矣事见通鑑丙申梁匡国军乱杀节度使韩建解题曰按自开平二年以同州匡国军为忠武许州忠武军为匡国通鑑纲目是年以许州为忠武当别有所据梁宣义节度使杨师厚屯魏州秋七月逼罗周翰而代之徙周翰为宣义节度使解题曰罗𢎞信以唐文徳元年为魏博节度使传三世二十四年至周翰而为杨师厚所逐甲子梁以均王友贞为东都留守丙寅梁废建昌宫使置国计使解题曰按旧史本纪应诸道茶盐酒曲商税悉还州郡八月戊戌梁攻䕶国节度使冀王友谦友谦降晋九月庚午梁以敬翔为中书侍郎同平章事壬申戸部尚书李振充崇政院使冬十月晋王存朂救朱友谦梁兵退十一月梁杨师厚破赵兵春正月丁巳晋拔燕顺州甲子梁改元凤厯二月戊子梁均王友贞举兵讨乱庚寅友珪伏诛友贞即皇帝位于东都更名锽复称干化三年追废友珪为庶人解题曰旧史帝遇弑之际冯延谔亲犯御幄而友珪复死于延谔之手天之报应可知事见通鑑三月冀王友谦复归梁夏五月梁杨师厚攻赵以救燕晋分兵拒之六月丙子蜀以道士杜光庭为諌议大夫议政事秋七月己酉蜀杀其太子元膺梁封髙季昌渤海王刘巖南海王解题曰按世家末帝即位悉以隐官爵授巖袭封南海王通鑑不载今因封髙季兴并书之冬十月甲子蜀立子衍为太子燕卢龙巡属皆入于晋请救于契丹弗许燕王守光请降于晋十一月晋王存朂诣幽州不克成进攻克幽州执守光父子梁遣王景仁为淮南招讨使侵庐夀十二月吴镇海节度使徐温大败之于霍邱晋以周徳威为卢龙节度使春正月晋王存朂杀刘守光用其父仁恭于雁门晋王存朂开府置行台秋七月晋赵攻邢州梁杨师厚拒却之解题曰按唐新旧史纪传梁传范质通録唐天祐三年李克用遣周徳威李嗣昭以嗣昭为留后四年五月太祖命康怀英率兵十万围潞州怀英筑垒环城浚凿池堑飞走路絶克用遣徳威将兵赴援首锋挑战日有俘获怀英不敢战太祖乃以李思安代之思安引军将营于潞州徳威以五千骑搏之梁军大败思安退保坚壁别筑外垒谓之夹寨梁发山东之民供馈运徳威日以轻骑掩之思安乃自东南山口筑夹道连接夹寨以通馈运六年正月克用卒子存朂立太祖遣人招降嗣昭嗣昭斩其使者徳威尚在乱栁思安屡为所败闭壁不出三月梁祖自将兵至泽州以刘知俊为招讨使代思安存朂新立杀其叔父克宁国中未靖而晋之重兵悉属德威于外晋人皆恐存朂使人以丧及克宁之难告且召其军徳威闻命即日还太原留其兵城外徒歩而入伏哭几絶羣情释然汴人以为潞州必取遂停斥候梁祖亦归洛阳存朂谓诸将曰晋之所以能敌梁而彼所惮者先王也今闻吾王之丧谓我新立未能出兵其意必怠若简练兵甲倍道兼行出其不意以击之非徒解围亦足以定霸乃与徳威等疾驰六日至北黄碾距潞四十五里五月朔天大昬雾伏兵三垂岗下诘旦复昬雾直趋夹城时李嗣源总帐下亲军攻东北隅李存璋王霸率丁夫烧寨斸夹城为二道周徳威李存审各分道进攻军士鼔譟三道齐进嗣源率先掩击梁军大恐投戈委甲俘馘万级获其副招讨符道昭及大将三百人刍粟百万怀英以百骑遁归克用临终谓存朂曰梁军围潞而徳威与嗣昭有隙以吾命谕之若不解重围殁有遗恨存朂遣达于徳威徳威感泣竟破强敌与嗣昭欢爱如初泽州将䧟河南尹张宗奭召龙虎统军牛存节谋之存节帅本军及右神武羽林等军徃应接上党回至天井闗即引衆前救泽州比至州人已焚外城将降晋闻存节至乃稍定存节入城助泽人守晋人穴地道以攻之存节选勇士数十亦穴地以应之隧中敌不得入晋人解去存朂班师于晋阳告庙饮至赏劳有差下令国中禁盗贼恤孤寡徴隠逸止贪暴设隄防寛狱讼期月之间其俗丕变六月凤翔李茂贞邠州杨崇本合王建之师五万攻长安遣使㑹兵存朂遣张承业帅师赴之九月三镇复大举存朂遣嗣昭徳威攻青州以应之丁丑梁帝如陜州十月己丑赴晋州晋军去帝至东都七年三月杨师厚为潞州招讨使六月同州节度使刘知俊叛梁附于岐辛亥帝发西都幸蒲坂七月邠岐及知俊告大举以伐灵夏八月存朂自将至隂地闗遣徳威攻晋州乙亥帝至西都师厚领兵赴援徳威收军而退赵王王镕祖母丧诸镇皆弔梁使者见晋使在馆还言赵王有二志是时魏博罗绍威卒梁因欲尽取河北八月帝如陜杨师厚为招讨使以伐岐九月至自陜十月攻上党遣杜廷隠监魏将夏諲以兵三千袭深冀二州镇人惧乞师于晋义武王处直亦遣人至晋愿絶梁以自效诸将皆疑镕诈未可出师存朂不听遣徳威先屯晋州十二月丁巳朔梁命王景仁为北面招讨使韩勍为副李思安为前锋将魏滑汴宋兵七万人攻赵丁丑景仁营于栢乡赵人告急存朂自将兵出賛皇处直以五千从会徳威于石桥进距柏乡五里营于野河北晋兵少而景仁所将神威龙骧拱宸等军皆梁精兵人马铠甲饰以组绣金银其光耀日晋人望之色动徳威勉其衆曰此汴宋佣贩儿饰其外耳其中不足惧也其一甲直数十千适足为吾资当勉之退而告晋王曰梁兵甚锐未可与争宜少退以待之王曰吾提孤军出千里其利速战今不乘势急击之使敌知吾之衆寡则吾无所施矣徳威曰不然赵人能城守而不能野战吾之取胜利在骑兵平川广野骑之所长今军于河上迫贼营门非用长之地也王不悦退卧帐中诸将无敢入见徳威谓张承业曰王怒老兵不速战者非怯也且吾兵少而临贼营门所恃者一水隔耳使梁得舟栰渡河吾无类矣不如退军鄗邑诱敌出营扰而劳之可以䇿胜也承业入言曰徳威老将知兵愿无忽其言王遽起曰吾方思之已而徳威获梁游兵问景仁何为曰治舟数百将以为浮梁徳威引与俱见王笑曰果如公所料乃退军鄗邑八年正月丁亥徳威晨遣三百骑叩梁营挑战自以劲兵三千继之景仁怒悉其军与徳威战至于鄗南梁军为方阵分其兵为二汴宋军居左魏滑军居右王䇿马登髙望曰平原浅草可前可却真吾之胜地使告徳威曰吾当为公先公可继进徳威曰梁军轻出而逺来与吾转战其来必不暇赍粮纵其能赍亦不暇食不及日午人马俱饥因其将退而击之胜诸将亦以为然徳威击其左史建瑭击其右至未申时梁军东偏尘起徳威鼔譟而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至栢乡横尸数十里景仁韩勍李思安等以数十骑夜遁是役也斩首二万级获马三千匹铠甲兵仗七万擒将二百八十五人自梁与晋争凡数十战其大败未尝如此梁人弃深赵二州而遁癸巳梁以杨师厚为北面招讨使己亥晋王遣建瑭徳威徇地邢魏王至洺州张承业李存璋以歩兵攻邢州徳威建瑭将三千骑长驱至澶魏王与嗣源率亲军继进二月戊午徳威进至临河己未魏罗周翰出兵塞石灰窑口徳威以骑掩击周翰闭壁自守王攻之城几陷乙丑徳威自临清徇地贝郡攻博州下东武朝城澶州刺史张可臻弃城遁遂击黎阳临河淇门庚午梁帝闻晋将攻河阳率亲军屯白马陂燕刘守光闻晋攻梁深入乃大治兵声言助晋晋王乃令嗣昭掠相卫而还乙未至晋阳六月梁遣杨师厚将兵三万屯邢州七月王㑹赵王于承天军八月守光称帝九月庚子梁帝自洺渡河至相州闻晋军未出乃止十一月燕侵易定王处直来告难十二月遣徳威将三万人㑹镇定之兵以攻燕入祁沟关守光求救于梁九年二月梁帝大举河南之衆以援守光遣李周彜攻枣强贺徳伦攻蓨县三月帝自督军攻枣强甲申屠之时晋精兵皆北攻燕独符存审史建瑭以三千骑屯赵州相与谋曰梁军若下蓨城必西攻深冀吾王方北伐以南鄙之事付我辈岂可坐观其弊乃以八百骑趋下博桥建瑭分其麾下五百骑为五队一之衡水一之南宫一之信都一之阜城而自将其一约各取梁刍牧者十人㑹下博至暮擒梁兵数十皆杀之各留其一人纵使去告之曰晋王大军且大至明日建瑭率百骑为梁旗杂其刍牧者暮叩梁营杀其守门卒纵火大唿斩击数十百人而梁刍牧者所出各遇晋兵有所亡失其纵而不杀者归而皆言晋军且至梁帝夜拔营去蓨县人追击之梁军弃其辎重铠甲不可胜计帝方病由是増剧丁亥疾驱而还四月己巳至东京戊寅如西都五月己卯朔周徳威大破燕军自涿州进兵于幽州六月戊寅梁帝为其子友珪所杀以杨师厚为魏博节度使未几镇人晋人侵魏北鄙师厚率军至唐店斩首五千级八月朱友谦以河中叛梁附于晋梁遣韩勍康怀英击友谦十月癸未晋王出泽潞以救之遇懐英于解县大败之追至白迳岭怀英又败十年一月朱友珪为其将袁象先所杀均王友贞即位友谦复臣于梁而亦不絶晋晋军尽下燕诸县刘守光被围经年累战常败晋王如幽州十一月攻破之十一年正月壬子至晋阳是月赵王王镕北平王王处直奉册推晋王为尚书令始建行台七月晋王东下会镇人进军邢洺战于张公桥晋军大败八月还晋阳此庄宗未取魏博之前与梁相攻本末也八月梁武宁节度使蒋殷叛附于吴九月命天平节度使牛存节等讨之冬十一月南诏冦蜀十二月蜀大败之岐静难节度使杨崇本为其子彦鲁所弑彦鲁自称留后春二月梁蒋殷自焚死三月梁天雄节度使杨师厚卒以平卢节度使贺徳伦代之分相澶卫三州为昭徳军以宣徽使张筠为节度使遣镇南节度使刘鄩将兵胁之军乱夏四月刼徳伦以附晋岐杨崇本之养子李保衡杀杨彦鲁自称留后降于梁呉徐温以其子知训为淮南行军副使六月晋王存朂兼领天雄节度使以孔目吏孔谦为支度务使袭取梁徳州解题曰自是晋以魏州为根本矣秋七月梁刘鄩袭晋晋阳不至还守莘县八月晋围梁贝州蜀攻岐庚戌吴徐温守润州以知训秉政冬十月辛亥梁康王友敬作乱伏诛十一月乙丑梁改元解题曰宋庠纪年通谱即位三年始改元夫踰年之规天下之达礼况继故诛乱自当新正朔以隆王祚而三年无改可谓失其㫖蜀取岐阶成秦凤四州刘知俊奔蜀解题曰按新史列传茂贞拜武定军节度使徙山南西道节度使初取兴元邠宁鄜坊皆附之有地二十州其被梁围也兴元入于蜀开平已后邠宁鄜坊入于梁秦凤阶成入于蜀当梁末年所有七州而已十二月岐义胜节度使温韬降于梁解题曰按职方考李茂贞建耀州置义胜军梁改为崇州曰静胜后唐复耀州曰顺义丁未蜀改明年元解题曰宋庠纪年通谱通正盖取四时和为通正之义梁主锽更名瑱春二月梁刘鄩袭晋魏州大败于故元城解题曰汉元城县属魏郡今大名元城县有故城梁匡国节度使王檀袭晋晋阳不克三月晋取梁卫磁二州夏四月取洺州秋八月蜀伐岐晋取梁相邢二州契丹陷晋蔚州解题曰通鑑考异曰开元中振武军在朔州西北单于都䕶府城内𨽻朔方节度使干元元年置振武节度使领镇北大都䕶麟胜二州后唐振武节度带安北都䕶麟胜二州等使以后皆带朔州刺史据此虏振武节度使李嗣本乃治蔚州不知迁徙年月九月晋王存朂还晋阳晋取梁沧贝二州晋王存朂如魏州冬十一月呉伐梁以应晋十二月戊申蜀改明年元国号汉解题曰宋庠纪年通谱天汉本汉武帝年号是岁契丹称帝改元春二月晋新州将卢文进杀防御使李存矩奔契丹解题曰按舆地广记新州唐末置唐明宗实録庄宗未即位文进王郁继入胡皆驱率幽蓟数州士女为虏南藩教其织絍工作中国所为虏中悉备契丹所以强盛侵凌中国者以得文进郁之故也同光之世为患尤深文进在平州安帐率奚劲骑倐来忽徃幽蓟荆榛满目寂无人烟余见通鑑三月陷新州晋遣周徳威攻之败走契丹围幽州夏四月晋遣安国节度使李嗣源救之解题曰通鑑考异五代会要旧史地理志乐史寰宇记皆云梁建保义军唐同光元年改为安国军而唐庄宗明宗实録列传旧史存审传皆云天祐十三年授安国军节度使恐才属晋即改军额不待同光也会要等书误尔五月呉徐温徙昇州以徐诰为润州团练使秋八月癸巳南海王巖称越帝改元庚子晋李嗣源大败契丹幽州围解冬十月晋王存朂还晋阳十一月如魏州十二月辛亥蜀杀都招讨使刘知俊癸丑蜀改明年元丁卯梁以龙虎统军贺环为北面招讨使晋王存朂渡河取梁杨刘解题曰窦苹曰杨刘唐时大河渡口也今在东阿东北古堤上己巳梁主如洛阳郊春正月乙亥朔蜀复国号蜀梁不克郊己卯梁主至自西都夏五月蜀以宣徽使宋光嗣为枢密使自是宦者始用事六月壬寅蜀主建薨癸卯子衍即帝位改元解题曰按孙光宪北梦𤨏言蜀先主以雅王肖己将立之为张妃所诉且止徐妃外结宰相希立己子衍既立终非先主素心一旦自夹城过闻诸子諠譟鬭鸡筑毬大怒于时太子在焉吁嗟曰我今日骑虎不得下此豚犬辈将来如何自此常有废立之意唐扆为东宫使与徐妃张格隂谋进鸡烧饼而殂疾困大臣魏𢎞夫等请诛扆允之乃曰徐氏昆弟勿与兵权许存者如不能控御即杀之侯宗彻赵宗勉莫遣戍邉长吁而瞑吴静淮节度使朱瑾杀徐知训而自杀甲子晋王存朂大败梁兵于河上秋七月戊戌吴以徐诰为淮南节度使秉政八月己酉梁泰宁节度使张万进叛附于晋冬十一月越改号汉吴取楚䖍州十二月辛酉蜀改明年元解题曰宋庠纪年通谱干徳本辅公祏年号壬戌梁贺环与晋王存朂战于胡栁周徳威死之存朂复败环等甲子取濮阳解题曰按后唐实録胡栁之战两军俱挠李嗣源日夕不知所向泣曰吾兵安归万一参差家国何寄济河欲保安阳俄闻庄宗大军复集从珂卫庄宗夺晚阵既旋斾濮阳庄宗以嗣源北渡不悦曰公谓吾死耶渡河安往嗣源待罪曰晡暝渡河冀全余衆庄宗以其子立功赐大钟酒以罚之自是宠待元行钦于嗣源稍薄頼从珂先登陷阵小足解愠余见通鑑春正月晋筑徳胜南北城于河上解题曰王容曰此后晋天福三年徙澶州跨徳胜津则徳胜渡属今之开徳府也晋王存朂兼卢龙节度使以知岚州孟知祥为河东魏博中门使教练使郭崇韬为副使夏四月戊戌朔呉王隆演即吴国王位改元以徐温为大丞相都督中外军事徐诰为左仆射叅政事呉越击吴破之狼山梁贺瓌攻晋徳胜南城弗克秋七月吴越攻吴常州大败而还晋王存朂还晋阳以巡官冯道为掌书记八月乙未朔梁贺瓌卒以开封尹王瓉为北面招讨使冬十月晋王存朂如魏州梁兖州安抚制置使刘鄩克兖州族诛张万进十二月晋败梁兵复取濮阳解题曰通鑑考异曰庄宗实録去年十二月已拔濮阳至此又云攻下濮阳旧史梁纪去年十二月晋人攻濮阳陷之今年十二月又云晋人陷濮阳唐纪去冬拔濮阳今年四月追袭贺瓌至濮阳无下濮阳事非实録梁纪重复则是去冬唐虽得濮阳弃不守今冬复拔之也时契丹陷唐营州解题曰按秦再思洛中纪异卢文进投契丹説按巴坚徴诸路甲马冦幽州设围攻之庄宗召募救之契丹退以赵思温为营州团练使北面沿边巡检都指挥使未期契丹围营州踰年朝廷未暇救粮草俱尽兵刃亦无思温欲自杀左右谏止安巴坚誓不杀乃南拜遥辞而倒戈余见天成三年陷平州解题夏四月梁冀王友谦袭逐忠武节度使程全晖附于晋五月己丑呉王隆演薨六月其弟溥立解题曰按路振九国志隆演嗣位政在徐氏恭已而已李球马谦朱瑾等皆欲挟王以除执政隆演终无异辞余见通鑑梁以泰宁节度使刘鄩为招讨使攻同州秋七月晋遣兵救之八月蜀主衍北巡九月梁刘鄩败还冬十一月戊子朔蜀伐岐寻退十二月梁以天平节度使霍彦威为北面招讨使解题曰按通鑑贞明五年八月贺瓌卒以开封尹王瓉为北面招讨使十二月召瓉还天平节度使戴思逺代为招讨使新纪八月瓉为招讨使十二月天平节度使霍彦威为招讨使又二年始以天平节度使戴思逺为招讨使又列传云瓉与晋相持经年大小百余战若瓉以八月为招讨使十二月还则不得为经年又云瓉无功末帝遣戴思逺代瓉则不得为霍彦威此通鑑所以削去彦威一节也然旧史本纪龙徳元年五月丁亥诏行营将士赏赉宜令招讨使霍彦威副招讨使王彦章晓示诸军旧传云彦威移镇郓州兼北面行营招讨总大军于河上新传亦云彦威为招讨使与晋军相持河上则尽没其实不可也但月日不可考今载之于龙徳元年以前春正月甲午蜀主衍还成都魏州人献唐受命寳于晋蜀呉劝晋王存朂称帝张承业谏之二月呉改元赵将张文礼杀其主王镕灭其族自为留后解题曰王廷凑以长庆元年为留后传五世一百年三月梁陈州刺史惠王友能反夏五月丙戌朔梁改元梁杀刘鄩六月乙卯朔日有食之秋七月赦梁恵王友能降封房陵侯梁以天平节度使戴思逺为北面招讨使八月晋讨张文礼文礼死其子处瑾拒守冬十月晋王存朂败戴思逺于戚城王处直为其养子王都所囚都自称义武留后处直寻以忧死十一月晋王存朂讨镇州十二月辛未契丹攻幽州陷涿州进冦定州晋王存朂救之春正月戊戌晋王存朂大破契丹于望都走之解题曰望都中山府县在东北六十里梁戴思逺袭徳胜北城二月晋王存朂救之思逺还秋八月梁取晋卫州又克淇门共城新乡解题曰卫州共城县去州五十五里新乡县去州四十八里冬十月丁未晋克镇州杀张处瑾晋王存朂兼领成徳节度使十一月戊寅晋特进张承业卒是岁契丹改元天賛髙丽统军王建自称王大事记续编卷七十一大事记续编卷七十二钦定四库全书大事记续编卷七十二明王祎撰春二月梁册吴越王镠为国王三月晋潞州留后李继韬降于梁其将裴约据泽州自守解题曰徐无党曰唐末泽潞皆属晋梁初已得泽州至此又属晋中间不见晋得泽州年月盖旧史阙不书五代之乱彼此得失常多类如此夏四月晋王存朂即皇帝位国号唐改元尊母曹氏为皇太后嫡母刘氏为皇太妃行台左丞相豆卢革为门下侍郎右丞相卢程为中书侍郎同平章事郭崇韬为枢密使天雄掌书记张宪为租庸使孔谦副之解题曰按新史列传革虽唐名族而素不学凡除拜官吏多失其序常为尚书郎萧希甫驳正革颇憾之庄宗已灭梁革乃荐韦説为相革以説能知前朝事故引以佐已而説亦无学术徒以流品自髙是时庄宗内畏刘皇后外惑宦官伶人郭崇韬虽尽忠于国而亦无学术革説俯仰黙黙无所为唯诺崇韬而已欧阳修曰予读梁宣底见敬翔李振为崇政院使凡承上之㫖宣之宰相奉行之宰相有非其见时而事当上决者与其被㫖而复请者则具记事而入因崇政使以闻得㫖则复宣而出之是崇政使乃唐枢密之职盖出纳之任也唐常以宦者为之而戒其祸始叅用士人其备顾问参谋议于中则有之未始有行事于外也至崇韬重诲为之始复枢密之名然权侔于宰相矣后世因之遂分为二文事任宰相武事任枢密枢密之任既重而宰相自此失其职也又按新史列传梁兴始置租庸使领天下钱谷废盐铁戸部度支之官庄宗灭梁因而不改事见通鑑唐以魏州为东京太原为西京镇州为北都闰四月唐追尊曾祖以来考妣为帝后合髙祖太宗懿宗昭宗为七庙癸卯唐横海节度使李嗣源袭取梁郓州以为天平节度使五月梁以宣义节度使王彦章为北面招讨使滑州兵马留后段凝副之取徳胜南城己巳进攻杨刘唐主存朂救之六月筑城于马家口彦章攻之弗克解题曰马家口在博州唐卢程罢秋八月壬申梁克泽州杀裴约梁决滑州河注曹濮郓以限唐兵梁王彦章罢以段凝为招讨使使王彦章屯兖郓九月唐李嗣源败王彦章于递坊解题曰递坊属东平府旧史作递公镇冬十月辛未朔日有食之壬申唐主存朂如郓州甲戌败王彦章于中都彦章死之解题曰中都东平府县去府六十里戊寅梁主瑱自杀己卯唐主入汴敬翔自杀壬午段凝降丙戌族诛敬翔李振等追废朱温朱友贞为庶人解题曰按新旧史纪传实録故时魏牙兵骄数为乱罗绍威尽诛之扬师厚据魏州复置牙兵二千天祐十二年三月师厚死租庸使赵巖与判官邵瓉议曰魏为唐患百有余年先帝常切齿绍威前恭后倨今师厚复为陛下忧所以然者地大而兵多也陛下不以此时制之宁知后人不为师厚也不若分相卫为两镇则无北顾之忧矣帝以为然乃分相澶卫为昭徳军以张筠为节度使魏博贝为天雄军以贺徳伦为节度使遣刘鄩以兵六万渡河声言攻镇定王彦章以骑兵五百入魏州屯金波亭以虞变分魏牙兵之半入昭徳租庸使遣孔目吏阅魏兵籍检校府库徳伦促牙兵上道牙兵亲戚相诀别哭声盈路有效节军将张彦者最为粗暴胆气服人谋于其衆曰朝廷以我军府强盛设法残破之况我六州旧为藩府未尝逺出河门一旦离亲戚去乡里生不如死二十九夜攻金波亭彦章走出迟明魏兵攻牙城杀五百余人执徳伦置之楼上纵兵大掠彦止其剽掠四月帝遣供奉官扈异驰谕彦许以刺史彦曰但以六州还魏而诏刘鄩反兵皇帝可以髙枕异还言彦狂獗不足畏宜促鄩击之帝使人谕彦以制置已定使者三返彦怒曰佣保儿敢如是耶乃召罗绍威故吏司空颋曰为我作奏若复依违则渡河虏之耳帝优诏荅之言王镕死镇人请降遣鄩以兵定镇州非有他也若魏不便之即召鄩还戒彦勿为朝廷生事彦以杨师厚镇魏州尝带招讨使逼徳伦论之帝不许谕以诏书彦裂诏书抵于地曰愚主听人穿鼻难与共事矣今城中扰攘未有所依我兵甲虽多须资势援晋王可以託附遂迫徳伦奉书求援于太原五月晋王率兵赴魏州藩汉马歩都指挥使符存审自赵州帅师屯临清晋王东下徳伦遣司空颋宻启张彦狂悖之状不除乱阶恐贻后悔王黙然进军永济张彦谒见以银枪效节五百人从皆被甲持兵王登楼谕之曰汝等滥杀平人夺人妻女数日来迎诉寃者百余辈当斩汝以谢邺人遽斩彦及同恶者七人军士股栗翌日王轻裘缓䇿而进张彦部下环马而从因命为帐前银枪衆心大服刘鄩以精兵万人自洹水趋魏县王命符存审御之王率亲军于魏县西北夹河为栅六月王入魏州兼魏州节度使以贺徳伦为大同军节度使张源徳为鄩守贝州诸将欲先击贝州晋王曰贝城小而坚攻之难卒下且源徳虽恃刘鄩之兵然与沧州相首尾今徳州居其中而无备不如先取之则沧贝之势分而易图乃袭破徳州七月澶州刺史王彦章弃城遁刘鄩军于洹水王率百骑觇其营是日隂晦鄩伏五千兵于河曲丛木间王至伏兵俱起大譟而来围王数十重王驰突奋击贼衆辟易决围而出有顷援军至乃解王顾谓军士曰几为贼所笑鄩谓晋兵悉赴魏而太原可袭潜军出黄泽闗初鄩数日不出寂无声迹遣游骑觇之无斥候者城中无烟火有鸟止于垒上但有旗帜巡堞徃来王曰我闻刘鄩用兵一歩百变必以诡计误我使视城中乃缚旗于刍偶之上使驴负之而行得城中羸老者诘之军去已三日矣发骑追之时霖雨积旬鄩军倍道兼行皆腹疾足肿加以山路险阻崖谷泥滑死者十二三至乐平糗粮将竭晋军蹑于后太原之衆在前鄩收合其衆还自邢州陈家口渡漳水而东驻于宗城时魏之军储已乏临清积粟所在鄩引军据之初鄩军之西周徳威自幽州率千骑至土门及鄩东下急趋南宫知鄩在宗城遣十余骑迫其营擒斥候者断其腕而还徳威军至临清鄩起军驻贝州王率亲骑次博州鄩军堂邑徳威率五百骑蹑之是日鄩军莘县筑甬道及河以馈军王营于莘西一舍日夕交鬭八月梁贺瓌袭取澶州王遣符存审率兵五千攻贝州堑而围之数挑战鄩闭壁不出末帝以书责鄩曰阃外之事全付将军河朔诸州一旦沦没今仓储已竭飞輓不充将军与国同心宜思良画如闻冦敌兵数不多宜设机权以时剪扑鄩报曰臣深沟髙垒日夜戒严侦视营垒兵数极多最为勍敌未可轻谋帝复问鄩必胜之䇿鄩曰臣无竒术请人给米十斛米尽则敌破矣帝大怒诮鄩曰将军蓄米将疗饥乎将破贼乎乃遣使者督其军鄩召诸将谋曰主上深居禁中与白面儿谋必败人事今敌盛未可轻动诸君以为如何诸将皆欲战鄩乃悉召诸将坐之军门人以河水一盃饮之诸将莫测或饮或辞鄩曰一盃之难犹若此滔滔河流可尽乎诸将皆失色帝又数促鄩使出战鄩不肻出王与诸将谋曰刘鄩学六韬本欲示弱以袭我今其见迫必求速战十三年二月王命符存审守魏阳为西归潜兵贝州鄩报帝曰晋王西归魏无备可击三月鄩遣其将杨延直自澶州率兵万人会于城下夜半至南门外城中潜出壮夫五百人突入延直军譟声动地迟明鄩自莘引军至城东与延直会鄩之来也存审率兵踵其后李嗣源自魏出战俄而王自贝州至鄩忽见晋军惊曰晋王耶兵稍却至故元城西存审大军已成列矣前后为方阵鄩为圆阵御晋兵再合鄩引骑军突西南而走王以骑军追击之梁歩兵合战晋军鼔譟围之数重埃尘涨天嗣源以千骑突入其间其衆披靡相如积晋军四面斩击弃甲之声闻数十里骑军追及于河上十百为羣赴水而死歩兵七万歼亡殆尽鄩奔滑州是月梁主遣匡国节度使王檀以竒兵出隂地袭太原晋兵皆从王于河上太原无备监军张承业大恐率诸司工匠登城捍御而外攻甚急代北安金全以疾居于太原强起谓承业曰太原晋之根本不守则大事去矣老夫诚惫矣然尚能为公破贼承业喜授以甲兵金全率子弟及故将吏得百余人夜出北门击檀于羊马城中檀军惊溃昭义李嗣昭遣骑三百赴援檀惧乃烧营而遁梁主闻之曰吾事去矣三月攻梁衞州降其刺史克磁州杀其刺史四月克洺州五月王还晋阳六月围邢州七月王自晋阳至八月进攻邢州张筠弃相州走邢州以城降九月王还晋阳戴思逺弃沧州而逃是月贝州平河朔悉为晋矣王至魏州十四年二月王闻刘鄩保黎阳率师攻之十月王还晋阳十一月如魏州十二月帝幸洛阳为来年郊礼时梁据扬刘城列栅相望王率军履河冰而渡进攻扬刘城城中守兵三千人王率骑军环城驰射又令歩兵斧其鹿角负葭苇以堙堑王自负一围而进诸军譟鼔而登遂拔其垒帝闻之惧遂停郊礼十五年正月至自西都敬翔上疏曰故时河朔半在以先帝之武御貔虎之臣犹不得志于晋今晋日强梁日削陛下处深宫之中所与计事者非近习则亲戚之私而望成事乎臣闻晋攻扬刘李亚子负薪渡水为士卒先陛下委蛇守文儒雅自喜而遣贺瓌为将岂足当彼之锋乎臣虽惫矣受国恩深若其乏材愿得自效赵岩等以为怨言遂不用二月梁将谢彦章帅衆数万迫杨刘筑垒自固又决河水以隔晋军六月王至扬刘率诸军渉水而进梁人临水拒战晋军小却俄而鼔譟复进梁军退因击之交鬬于中流梁军大败彦章仅免八月大阅于魏郊河东魏博幽沧镇定邢洺鄜胜云朔十镇之师及奚契丹室韦吐浑之衆十余万歩阵严整王自魏州次扬刘畧地至郓濮而还遂营于麻家渡诸镇列营十数贺瓌谢彦章屯行台村结垒相持百余日王以数百骑摩垒求战彦章帅精甲五千伏于堤下王以十余骑登堤伏兵发围王十数重俄而王之骑军继至攻于围外王于围中跃马奋击决围而出存审兵至梁军方退十二月王进军迫行台寨十里而止瓌善用歩卒而彦章与孟审澄侯温裕皆善将骑兵审澄温裕所将不过三千彦章多而益办瓌心忌之彦章与瓌行视郊外瓌指一地语彦章曰此营栅之地已而晋兵栅之瓌疑彦章隂以告晋益恶之彦章故与马歩都虞候朱珪有隙瓌欲速战彦章请持重以老敌珪乃诬彦章以为反瓌享士使珪伏甲杀之审澄温裕皆见害王喜曰将帅不和梁亡无日矣戊午王下令军中归老疾于邺悉兵趋汴辛亥次临濮梁军舍营踵于后癸亥次胡栁陂黎明候骑报曰梁军至矣王戒军曰歩军辎重俱行吾自殿后破贼徳威奏曰贼倍道而来未成营垒我营栅已固守备已余须决万全之䇿此去汴州信宿而近梁军父母妻子皆在其中梁人家国系此一举吾以深入之兵当其必死之战可以计胜难与力争也王宜按军无动臣请以骑军扰之使不得下营樵爨不暇给因其劳乏而乘之可以胜也王曰吾军河上终日挑战恨不遇贼今见敌不击复何为乎顾存审曰公以辎重先吾为公殿遽督军而出徳威谓其子曰吾不知死所矣前遇梁军而陈王与存审总河东魏博之衆居中镇定之军居左德威之军居右而辎重次右之西兵已接王率银枪军驰入梁陈贺瓌王彦章单骑走濮阳王辎重见梁朱旗皆惊溃徳威军乱梁军乘之徳威父子皆战死尽取其辎重军已胜陈无石山王至山下望梁阵坚而整唿其军曰今日之战得山者胜因驰骑犯之王建及将银抢效节继进梁军遽下阵于山西晋兵遂得土山梁军复于土山西结阵数里时日已晡诸将皆溃兵未集阎寳曰夫决胜料势决战料情情势既得断在不疑今梁兵窘蹙其势可破胜而骄怠其情可知彼阵山上吾在其下尚能击之况以髙而击下不可失也白王曰请登髙臣即破敌王谢曰微公几败吾事于是李嗣昭领军自土山北以逼梁军建及唿衆曰今日所失辎重皆在山西盍徃取之即驰犯梁军诸军继之梁军大败时元城令吴琼贵乡令胡装各部役徒于山下曳柴扬尘助其势梁军不之测自相腾借奔归汴者不满千人晋拔濮阳遂军徳胜为南北城于河上十六年正月三日王还魏州三月兼领卢龙军节度使四月贺瓌攻南城百道攻击以竹笮维战舰于河晋兵不得渡王驰而徃阵于北岸南城告急王积金帛于军门募能破梁战舰者至于吐火禁呪莫不皆有建及重铠执矟唿曰梁晋一水间耳何必巧为吾今破之矣乃以巨索连十艘选效节勇士三百人持斧被铠鼓枻而进至中流梁楼船三层蒙以牛革悬板为楯建及率持斧者入艨艟间斩竹笮破悬楯又于上流取瓮数百用竹笮围之积薪于上灌以脂膏火发烜空又以巨舰载甲士随之斧其竹笮梁兵皆去晋军乃得渡救南城瓌解围去七月王归晋阳八月瓌卒开封尹王瓉代为行营招讨使瓉自黎阳渡河攻澶州不克退屯杨村扼河上流与晋相持时晋军徳胜南北舟兵来徃颇以为劳而河北无竹石振武节度使李存进以苇笮维大舰为浮梁王大喜十月至如魏州广徳胜北城日与梁军接战十二月戊戌王军河南夜伏歩兵潘张村梁军寨下以骑军掠其饷运擒其斥候王瓉结阵以待王以铁骑突之梁军大奔赴水甚衆瓉保北城十七年四月朱友谦袭同州梁遣泰宁军节度使刘鄩击友谦友谦求救七月遣存审嗣昭救之九月击鄩大破之鄩遁追击于渭河又败之十八年正月魏州人传真献唐受命寳一王已诺诸将即皇帝位张承业方卧病闻之自太原肩舆至魏谏曰大王父子与梁血战三十年本欲雪家国之讐而复唐之社稷今元兇未灭而遽以尊名自居非王父子之初心且失天下望不可王谢曰此诸将之所欲也承业曰不然梁唐晋之仇贼而天下所共恶也今王诚能为天下去大恶复列圣之深讐然后求唐后而立之使唐之子孙在孰敢当之使唐无子孙天下之士孰可与王争者王不听承业知不可谏乃仰天大哭曰王自取之悞老奴矣肩舆归太原自是病日加卒二月赵张文礼弑其君镕时王方与诸将宴酒酣乐作闻镕遇弑投觯而泣曰赵王同盟分如金石何负于人覆宗絶嗣文礼遣使请旄节王曰文礼之罪期于无赦敢邀旄节左右曰方今事繁不欲与人生事王乃承制授文礼镇州兵马留后河中朱友谦昭义李嗣昭横海符存审义武王处直安国李嗣源成徳张文礼天平阎寳大同李存璋振武李存进匡国朱令徳请王即位王三辞友谦等三请王曰予当思之左右亦劝王早副人望王撝挹久之初王镕令偏将符习从王屯于徳胜文礼既行弑逆忌镕故将遣使欲代习归镇习惧请留帝令传㫖于习且言尔等从征葢縁君父之故衔寃思报谁无人心吾当给尔粮助尔兵于是习等率诸将三千余人哭于牙门请讨文礼八月王授习成徳军兵马留后以部下致讨又遣阎寳助之以史建瑭为前锋甲子攻赵州刺史王鋋迎寳遂引兵至镇州城下文礼惧卒子处瑾祕丧拒守九月建瑭战于城下为流矢所中而卒十月己未戴思逺攻徳胜北城王命李嗣源设伏于戚城令骑军挑战梁军大至王御中军以御之歩兵渐至李嗣源以铁骑三千乘之梁军大败俘斩二万计王处直叛附于契丹其子都幽处直十一月王至镇州城下筑土山以攻其垒十二月契丹冦幽州遂攻涿州冦定州王都告急王率五千骑赴之十九年正月王至新城契丹前锋三千骑至新乐戴思逺乘虚袭魏州军至魏店李嗣源自顿邱驰入魏州梁人乃西渡洹水陷成安而去时契丹渡沙河诸将相顾失色又闻梁人内侵皆欲旋师王以为不可败契丹于新城望都追奔至于幽州是日戴思逺冦徳胜北城昼夜攻击存审极力拒守城中危急王自幽州倍道兼行梁人闻晋王至烧营而遁三月阎寳败于镇州以李嗣昭代之四月镇兵出掠九门嗣昭击之镇军且尽嗣昭为贼射中脑而卒以李存进代之八月梁段凝陷衞州刺史李存儒被擒戴思逺又陷共城新乡等邑自是澶渊之西相州之南皆为梁所据九月张处球率兵奄至东垣渡李存进战没乃以符存审为招讨使丙午夜赵将投缒以接王师诸军毕入镇州平王兼领成徳节度同光元年三月李继韬以潞州叛附于梁王筑即位坛于魏州四月即帝位大赦改元国号唐以魏州为东京太原为西京镇州为北都所管节度十三州五十县继韬叛帝有忧色有自郓来者言戴思逺领兵在河上州城无守可袭而取帝召李嗣源帐中谓曰昭义阻令而梁急攻泽州吾出其不意攻其郓州以断梁右臂可乎嗣源对曰夹河之兵久矣茍非出竒则大计不决臣请独当之乃以歩骑五千袭郓州髙行周将前军夜遇雨军中欲止行周曰此天賛我也郓人恃雨不备吾来宜出其不意即夜渉济入其城郓人方觉遂取之即拜嗣源天平节度使梁人大恐敬翔顾事急以绳纳靴中入见末帝泣曰先帝取天下不以臣为不肖所谋无不用今强敌未灭陛下弃忽臣言臣身不用不如死乃引绳将自缢末帝使人止之问所欲言翔曰事急矣非王彦章不可五月乃遣王彦章代思逺问破贼之期对曰三日左右皆失笑彦章出驰两日至滑州置酒大会隂遣人具舟于杨村命甲士六百人皆持巨斧载冶者具鞴炭乘流而下彦章会饮酒半佯起更衣引精兵数千沿河以趋徳胜舟兵举鎻烧断之因以巨斧斩浮桥而彦章引兵急击南城浮桥断南城遂破葢三日矣是时帝在魏以朱守殷守徳胜闻彦章为招讨使惊曰彦章骁勇吾尝避其锋非守殷敌也然彦章兵少利于速战必急攻我南城即驰骑救之行二十里而得夹寨报者曰彦章兵已至比至而南城破矣骂曰驽才果悞予事撒北城屋木攻具浮河而下增固杨刘与彦章俱浮于河各行一岸每舟栰相及辄战一日数十接比及杨刘殆亡其半匡霸指挥使李周守杨刘梁人以巨舰絶河断晋饷道周遣人趋求救请日行百里以赴急帝笑曰周为我守何忧日行六十里且行且猎比至周已絶粮三日梁兵解去结营于杨刘之南延袤十数栅六月帝登垒望见彦章为重堑以絶唐军笑曰欲持久弊我也即排短兵出战为彦章伏兵所射败而归问郭崇韬计安出对曰彦章围我于此其志在取郓州也臣愿得兵数千据河下流筑垒于必争之地以应郓州为名彦章必来争既分其兵可以图也然板筑难卒就陛下日以精兵挑战使彦章兵不得东十日垒成矣梁先锋将康延孝隂送欵于李嗣源求可以通于帝麾下范延光请行乃怀延孝蜡九书见帝且曰今延孝虽有降意而梁兵扼杨刘者甚盛未可图也不如筑垒马家口以通汶阳帝以为然乃遣崇韬与毛璋将数千人夜行所过驱掠居人毁屋伐木渡河筑垒于博州东昼夜六日垒成彦章引兵急攻之时方大暑彦章列骑环城使歩军堙壕登堞又于上流下巨舰十余扼断济路攻击百端城中危急帝引军阵于西岸城中望之大唿帝将渡梁军解围退保邹家口七月帝沿河而南彦章弃邹家口复至杨刘己未自杨刘退保杨村寨帝幸杨刘段凝与赵岩张汉杰交通彦章素刚愤梁日削而嫉岩等所为尝谓人曰俟吾破贼还诛姦臣以谢天下岩等闻之惧叶力倾之其破南城也彦章与凝各用捷书以闻凝遣人告岩等匿彦章书而上已书末帝初疑其事已而使者至军独赐劳凝而不及彦章军士皆失色及杨刘之败凝乃上书言彦章使酒轻敌而至于败岩等日夜从中毁之八月梁克泽州守将裴约死之帝自杨刘归邺梁罢彦章以凝为招讨使彦章驰至京师入见以笏画地自陈胜败之迹岩等讽有司劾彦章不恭勒还第凝帅衆五万营于王村自酸枣决河东注郓以隔絶唐军庚寅唐军朝城戊戌康延孝以百骑奔于唐帝解御衣金带以赐之拜博州刺史南面招讨指挥使帝屏人问延孝梁事延孝言末帝懦弱赵张用事段凝姦邪以入金多为大将故将皆出其下梁主每一𤼵军即令近臣监䕶进止可否悉取监军处分小人进任而忠勇皆见疎斥必亡之势也又闻梁计如何曰窃闻其议期以仲冬大举遣董璋以陜虢泽潞之衆出石会以攻太原霍彦威以闗西汝洛之兵掠邢洺以趋镇定王彦章以京师禁卫击郓州段凝以河上之军当陛下帝惧曰将何以御之延孝曰梁兵虽衆分则无余臣请待其既分以铁骑五百自郓趋汴出其不意𢷬其空虚不旬日必下矣帝壮其言梁闻晋将自兖州路出师急召彦章领保銮骑士数千于东路守捉令张汉杰监其军唐自李继韬以泽潞叛契丹数犯幽涿又闻梁欲大举帝患之以问诸将皆曰唐得郓州隔河难守不若弃郓与梁而西取卫州黎阳以河为界与梁约罢兵毋相攻庶几以为后图帝不恱退卧帐中召郭崇韬问计崇韬曰陛下兴兵仗义将士疲战争生民苦转饷者十余年矣今大号已建自河以北人皆引首以望成功而思休息今得一郓州不能守而弃之纵欲指河为界谁与陛下守之且唐未失徳胜时四方商贾征输必集薪刍粮饷其积如山自保杨刘道路转徙耗亡大半而魏博五州秋稼不稔不支数月此岂按兵持久之时乎自康延孝来尽得梁之虚实此正天亡之时愿陛下分兵守魏固杨刘而自郓长驱𢷬其巢穴不出半月天下定矣帝大喜曰此大丈夫之事也九月戊辰王彦章渡汶李嗣源遣军侦视至递坊镇梁军挑战嗣源击败之帝大恱下令军中归其家属于魏十月壬申帝发杨刘癸酉至郓州嗣源为前锋时彦章守中都甲戌帝攻之衆溃擒彦章等将吏二百余人斩馘二万夺马千匹翌日彦章见杀彦章虽败而段凝悉将梁兵屯河上帝未知所向诸将多言乘胜以取青齐嗣源曰彦章之败凝犹未知使其闻之定计三日纵使料吾所向亟发救兵必渡黎阳数万之衆舟檝非一日具也此去汴州不数百里前无险阻方阵而行信宿可至汴州已破凝岂足顾哉而郭崇韬亦劝帝入汴帝嘉之是夜嗣源率前军死进丁丑取曹州梁帝闻晋军长駈将至遣张汉伦驰驲召段凝于河上汉伦中道坠马伤不能进帝唿敬翔曰朕居常忽卿言今急矣勿以为怼我当安归翔曰臣从先帝三十余年今虽为相实朱氏老奴尔事陛下如郎君以臣之心敢有所爱陛下初用段凝臣已争之今凝不来敌势已迫欲为陛下谋则小人间之必不见听请先死不忍见宗庙之亡君臣相向恸哭时禁军尚有四千人朱珪请以拒唐帝不从召开封尹王瓉谓之曰段凝未至社稷系卿方畧瓉駈军民登城为备帝登建国楼以问羣臣或曰晋孤军逺来势难持久虽使入汴不能守也宜幸洛阳保崄以召天下兵徐图之胜负未可知也赵岩曰势已如此一下此楼何人可保帝置传国寳于卧房内俄失所在已为左右所窃迎唐军矣召控鹤都将皇甫麟谓之曰吾与唐世讐不可俟彼刀锯卿可尽我命勿落讐人之手麟不忍帝曰将卖我耶麟将自刎帝持之戊寅夕麟弑帝即自裁迟明嗣源攻封丘门王瓉开门迎降帝军继进瓉迎帝自梁门入见嗣源手揽其衣以头触之曰天下与尔共之辛巳凝率兵五万降此庄宗取魏博以后灭梁本末也后梁自太祖开平元年至均王龙徳二年凡二世十六年己丑唐诏梁节度观察使下至将校并不改更甲午唐以郭崇韬守侍中无成徳节度使戊戌加李嗣源中书令楚王殷遣子希范上将吏籍于唐渤海王季兴朝于唐十一月唐以滑州留后段凝为泰宁节度使乙巳唐复北都为镇州太原为北都戊申唐省文武官丙辰唐复东京为宣武军汴州丁巳唐礼部侍郎韦说同平章事辛酉唐复永平军为西都京兆府甲子唐迁都于洛阳十二月唐复藩镇旧名辛巳唐李继韬伏诛壬辰唐主畋于伊阙甲申春正月唐河南尹张全义及诸镇进暖殿物分财赋为内外府岐王茂贞称臣遣子贡于唐唐召宦官诣阙复置内诸司使诸道监军二月唐以宣徽使马绍宏为内勾使辛巳唐进岐王茂贞爵秦王癸未唐立夫人刘氏为皇后时皇太后诰皇后教与制敕交行于藩镇觧题曰陆游曰庄宗欲立刘氏为后而韩夫人正室也伊夫人位次在刘氏上庄宗虽出夷狄承天下大乱之际然顾典礼人情未知所出羣臣无敢当其议者将相豆卢革郭崇韬上章言刘氏当立庄宗从之刘氏既立黩货蠧政天下大乱庄宗弑死李氏子孙殱焉革不足言矣崇韬佐命大臣其请立刘氏不过谓天子所宠昵而自结焉将以頼其功而已然唐之亡实由刘氏是亡唐者崇韬也同光之初海内几可指挥而定崇韬以覆其社稷宗庙之灵其肻赦之乎崇韬以尽忠赤族而革亦诛死岂非天哉昔唐髙宗立武昭仪为后褚遂良等力争以为不可皆得祸独李勣劝成之穷极富贵而死及武氏得志太宗之子孙诛戮几尽勣亦以子敬业故发墓夷族遂良得祸不至此也天理之不可逃也如此事见通鑑三月丙午唐进渤海王季兴爵南平王庚申唐遣使按视诸陵解题曰温韬逋诛则虽按视诸陵无益也夏四月己巳朔唐上尊号唐遣客省使李严使于蜀秦王茂贞卒其子从曮权知凤翔军府事唐潞州将杨立反五月壬寅唐以梁教坊使陈俊内园使储徳源为刺史壬戌唐以李从曮为节度使六月丙子唐杨立伏诛壬辰唐以李嗣源为宣武节度使蕃汉马歩总管解题曰此他日嗣源入汴之张本也秋八月癸酉唐以孔谦为租庸使时使帖直下支郡天平节度使李存霸等以为言不从解题曰程大昌曰按旧史梁太祖之开国也属黄巢大乱之余以夷门一镇外严烽候内辟污莱厉以耕桑薄其租赋士虽苦战民则乐输二纪之间俄成霸业乃末帝与庄宗对垒于河上河南之民虽困于辇运亦未至流亡无他赋歛轻而邱园可恋故也及庄宗平梁任孔谦为租庸使峻法以剥下厚歛以奉上民产虽竭军食尚亏加之以兵革因之以饥馑不四三年以至颠殒无他赋役重而寰区失望故也此事新史既不书通鑑亦不载殆恶朱梁之过也冬十月吴越王镠遣使贡于唐十一月癸卯唐主畋于伊阙蜀聘唐尽罢北邉屯兵丁巳唐加朱守谦太师尚书令赐铁劵十二月庚午蜀以宦者宣徽使王承休为天雄节度使解题曰蜀以秦州为天雄军辛卯蜀改明年元是岁契丹冦唐解题曰按隂山杂録梁灭阿保机率兵直抵涿州时幽州安次潞三河渔阳怀柔宻云等县皆为所陷俘其民而归置州县以居之不改中国州县之名余见通鑑吴越王镠改元解题曰按九里松观音尊胜幢寳大二年嵗次乙酉建乙酉乃唐同光三年其元年当在甲申又平江横山寳积寺吴越碑亦称寳大二年葢自壬申以后用梁纪元至唐革命复自立正朔也春正月庚子唐主如魏州二月唐郭崇韬解节度使庚辰以李嗣源为成徳节度使汉遣使贡于唐三月唐令宦者伶人择妃嫔庚申唐主至自魏州辛酉唐改东京为邺都洛京为东都夏四月癸亥朔日有食之五月唐大早秋八月癸未唐杀河南令罗贯九月蜀主衍与太后游青城山庚子唐以魏王继岌为行营都统郭崇韬为招讨等使以伐蜀大水冬十月癸亥蜀主衍东游至利州而还戊寅唐取蜀鳯州辛巳取兴州大败蜀兵于三泉蜀诸镇皆送欵十一月丙辰蜀主衍至成都中书令判六军十二卫王宗弼刼之寻出䧏解题曰蜀自王建以唐大顺二年入成都天祐七年建号传子衍至同光三年而灭凡三十五年苏辙曰国无衅而后可以伐人冒衅以伐人敌无衅则己受其灾敌有衅则我与敌皆毙唐庄宗与梁人夹河相攻十战九胜渉河取郓不十日而克梁五代用兵未有神速若此者也然克敌之后幸一日之安沉湎声色之娯宦官伶人交乱其政府库之积罄于耳目之奉民怨兵怒国有土崩之势而不知也一时功臣皆武夫倔起未有识安危之机者惟郭崇韬知其不可力言而不见听求去而不见许中外佞倖视之仄目崇韬深病之矣时方欲伐蜀崇韬欲立功为自安计议以魏王为元帅而己为之副将兵六万以去不逾时而克成都然崇韬知蜀之易与不知唐之已乱挈其良将劲兵西行数千里虽立大功而不免谗死征蜀之兵未还而赵在礼为乱河朔明宗北征遂与在礼皆反帅兵南向无一人能御之向使西师不出蜀虽未下而京师有重兵崇韬不死叛臣心有所畏不敢妄动庄宗不亡崇韬不死祸福未可知也其冒衅以伐人盖有智而未始学也事见通鑑十二月唐以右厢马歩都虞候董璋为东州节度使解题曰按新史左右厢起于唐用李靖兵法诸军各分左右厢统之自府兵坏京师变为彍骑谓之禁兵诸道变为长征谓之镇兵昭宗之亡禁旅尽矣朱全忠以方镇建国遂以镇兵之制用之京师是后京师军有四厢而诸军两厢其厢使各掌城郭烟火之事而军旅渐有厢军之名自周世宗于方镇寄招禁军别立部曲由是州郡始有禁军宋太祖作阶级法专治禁军而天下镇兵通谓之厢军教阅踈畧浸为役卒矣唐魏王继岌族诛王宗弼等辛未闽王审知卒子延翰自称威武留后丙子唐以北都留守孟知祥为西川节度使唐以伶人武徳使史彦琼为魏博监军己卯唐主猎于白沙汉改元唐李嗣源入朝解题曰按新史明宗自镇州入觐奉朝请于京师庄宗颇疑其有异志隂遣李绍宏伺其动静绍宏以情告明宗明宗自魏而反天下皆知祸起于魏孰知其启明宗之二心者自绍宏始也事见通鑑闰月唐吏部尚书李琪请除折纳纽配之法不行大事记续编卷七十二大事记续编卷七十三钦定四库全书大事记续编卷七十三明王祎撰春正月唐朱友谦入朝甲子唐魏王继岌以皇后教杀郭崇韬及其子参预兵机任圜总军政唐主杀郭崇韬诸子又杀弟睦王存义族诛朱友谦二月唐魏博军将赵在礼反于贝州癸巳陷邺都命归徳节度使元行钦招抚之解题曰魏牙兵刼贺徳伦西降而庄宗因以㓕梁及赵在礼叛李嗣源入魏而唐亦亡兴唐者牙兵也亡唐者亦牙兵也作使作敌唿吸间尔可不畏哉事见通鑑丁酉唐保义节度使康延孝反于劒州魏王继岌遣任圜讨之唐邢州兵赵太反遣东北面招讨使霍彦威讨之唐命李嗣源讨魏州唐任圜大破康延孝于汉州寻诛之三月丁巳朔唐赵太伏诛唐以王延翰为节度使乙丑唐李嗣源入于魏与赵在礼俱反唐诸道多杀监军唐左射军使石敬瑭説李嗣源取汴州嗣源使为先锋唐族诛王衍乙亥唐主如汴州壬午李嗣源入汴唐主还夏四月丁亥朔从马直指挥使郭从谦弑之己丑嗣源入洛阳甲午监国解题曰按新旧史实录二月六日赵在礼据魏州庄宗遣元行钦将兵攻之不利退保澶州丁未行钦以诸道之师再攻邺都贼无降意命李嗣源统亲军赴邺帝素倚爱元行钦邺城军乱即命为招讨使久而无功时赵太据邢州诏霍彦威讨之王景戡据沧州帝欲亲征枢宻使宰臣言四方有变但命将出征奚烦躬御士伍帝曰无可将者断在自行马绍宏等曰李嗣源陛下宗臣威名振于夷夏若委以专征冦不足平帝素寛大无疑于物自诛崇韬友谦之后阉竖伶官交搆䜛谄由是渐多猜惑不欲大臣典兵乃曰当择其次者又奏非嗣源不可张全义亦奏宜令总管进兵乃命嗣源行营三月丁巳朔彦威收复邢州嗣源至魏军城西行钦军城南彦威还以兵属嗣源八月命诘旦进攻是夜从马直军吏张破败谋杀都将纵火烧营迟明逼嗣源营亲军拒战乱兵益盛嗣源叱之曰自吾为帅十有余年何负尔辈今贼城破在旦夕乃尔辈立功名取富贵之时况尔天子亲军反效贼耶对曰将士十年血战于国有功昨贝州戍卒思归主上不垂原宥又从马直两人醉竞而欲尽诛其衆且闻破魏之后尽坑魏博之军某等初无叛心直畏死耳今宜与城中合势击退诸道之师欲主上帝河南令公帝河北且与军民为主嗣源泣谕之曰余与主上位则君臣亲则骨肉尔不从吾命任尔所为自归朝当取上㫖乱兵抽刀露刃环绕嗣源曰今公欲何之安重诲霍彦威蹑嗣源足请诡之乱军拥嗣源彦威入邺赵在礼迎嗣源谢曰军士负令公敢不惟命是听皇甫晖擒张破败斩之部兵在外者闻嗣源反皆溃散嗣源谓在礼曰欲建大事非兵不集此辈不可令散卿等守城吾于城外招抚之嗣源得出夜宿魏县亲军稍有至者元行钦歩骑万人营城南嗣源宻令张䖍钊戒之曰且坚壁勿动计㑹同杀乱军行钦不听弃甲而退嗣源部下不满百人时彦威将镇州兵独全闻嗣源得出相率归嗣源嗣源掩泣曰来日归藩上章请罪一任圣裁重诲彦威曰此䇿非宜国家付以阃外之事不幸为贼惊奔元行钦未闻战声无故弃甲如到阙之后信彼奏陈何所不至若归藩听命便是强据邀君正当星行归阙以沮间谋嗣源曰善翌日之相州获官马二千匹始得成军行钦保退衞州奏曰镇帅入贼军终不为国家用嗣源一日之中上章申理者数辈嗣源长子从审为金枪指挥使帝谓从审曰吾深知尔父忠厚因遣内官白从训与从审宣诏谕嗣源行钦将杀之从审曰我父为乱兵所迫公等不亮其心而更加离间如此我亦不能省父愿归宿衞乃许之嗣源章奏不逹旬日之间音驿㫁絶嗣源忧疑左射军石敬瑭曰犹豫者兵家大忌必若求诉宜决其行某愿率三百骑先趋汴水以探虎口如遂其志请大军速进夷门天下要害得之可以成事康义诚曰主上不虑社稷阽危不思战士劳苦禁骨肉于宫中囚功臣于阙下荒耽禽色沉溺酒乐今从衆则有归守节则将死嗣源纳其言李从珂在横水率其军趋常山会王建立倍道而南嗣源以行钦在衞州自白臯渡河遣敬瑭将三百骑为先锋从珂军其后癸酉上遣怀逺指挥使白从晖领骑扼河阳桥甲戌行钦率兵归京上幸鹞店劳之行钦曰邺都乱兵已据博州翟建自为刺史将渡河袭汴郓请车驾幸关东招讨之乙亥次石桥丁丑次汜水关戊寅令行钦沿河东向将士多亡于道独李从审不去左右或劝其逃不听帝闻嗣源已渡黎阳复欲遣从审通问行钦以为不可遂杀之上至荥泽东曹州刺史西方邺方以兵屯汴州嗣源渡河而帝东幸汴州汴州节度使孔循使北门迎嗣源西门迎帝供帐委积如一曰先至者入之邺责循曰主上破梁而得公有不杀之恩奈何欲纳总管而负国循不荅邺度循不可争而石敬瑭妻嗣源女也时方在汴邺欲杀之以坚人心循知其谋取藏其家邺无如之何壬午嗣源入汴邺将五百骑西迎帝于汜水呜咽泣下帝亦为之嘘唏龙骧指挥使姚彦温三千骑为前军彦温奔汴州曰京师危迫主上为行钦所惑事势已离难与共事嗣源曰汝自不忠何言之悖也即夺其师时王村寨有刍粟数万潘环保其垒上令骑军急视之环亦归汴州上神色沮丧至万胜镇即命旋师是夜次汜水关帝出关从驾兵二万五千及复至汜水已失万余人甲申还宫初衞兵散走京师恐骇及帝至人情稍安嗣源命敬瑭前军入汜水收抚乱兵而房知温杜晏球自北靣继至丙戌马绍宏与宰相同奏魏王西军将至车驾且宜控汜水赍诏抚诸军以俟魏王上从之出上东门亲阅骑军戒以诘旦东幸四月丁亥朔从驾马军陈于宣仁门外歩兵陈于五鳯门外从马直指挥使郭从谦自本营露刀大唿与黄甲两军射兴教门上率诸王近卫骑军御之逐乱兵出门歩人始乱蕃汉马歩军都虞候朱守殷将骑兵阵门外急召守殷守殷不动乱兵焚门縁城而入登宫墻讙譟上御亲军格鬭俄而楼上流矢犯御崩于绛霄殿之廐下皇后与元行钦皇弟存渥焚嘉庆殿自师子门遁去守殷在北邙憇于茂林闻㐫问即驰入宫中选载嫔御寳货以归恣军士刼掠翌日方定嗣源入罂子谷闻衅恸哭谓诸将曰君父如此吾安所归守殷遣人驰报京城大乱燔剽不息愿令公速救乱己丑嗣源至洛阳止于旧宅命诸将止焚剽谓守殷曰公善巡徼以待魏王淑妃徳妃在宫供膳尤宜丰厚吾奉山陵毕社稷有奉则归藩为国家当北面之事是日豆卢革率百僚拜牋劝进嗣源靣谕之曰吾奉命讨贼不幸部曲离散及单骑归朝又被行钦阻构倒行逆施吾本无心诸君遽此见推殆非相悉吾执心有素勿复再言马绍宏等言庙社无依愿俯徇乐推不从壬辰三笺请行监国之礼从之甲午朝羣臣于兴圣宫丙午自兴圣宫赴西宫服斩衰于柩前即帝位余见通鑑王禹偁五代史阙文曰世传武皇临薨以三矢付庄宗曰一矢讨刘仁恭一矢击契丹且曰阿保机与吾结为兄弟誓复唐社稷今背约附梁汝必伐之一矢灭朱温汝能成吾志死无恨矣庄宗藏三矢于武皇庙庭及讨刘仁恭命幕吏以少牢告庙请一矢盛以锦囊使亲将负之以为前驱凯旋之日随俘馘纳矢于太庙伐契丹灭朱氏亦如之欧阳脩曰方其系燕父子以组函梁君臣之首入于太庙而告以成功其意气之盛可谓壮哉及仇讐已灭天下已定一夫夜唿乱者四应仓皇东出未及见贼而士卒离散君臣相顾不知所归至于誓天断髪泣下沾襟何其衰也岂得之难而失之易欤抑本其成败之迹而皆自于人欤书曰满招损谦受益忧劳可以兴国逸豫可以亡身自然之理也故方其盛也举天下之豪杰莫能与之争及其衰也数十伶人困之而身死国灭为天下笑夫祸乱常积于忽㣲而智勇多困于所溺岂独伶人也哉又曰传曰君以此始必以此终庄宗好伶而弑于门髙焚以乐器可不信哉乙未以中门使安重诲为枢宻使杀元行钦解题曰按新史列传行钦出奔至平陆野人执送虢州刺史折其两足槛车送京师明宗见之骂曰我儿何负于尔行钦瞋目直视曰先皇帝何负于尔乃斩于洛阳市市人皆为之流涕欧阳脩曰呜唿死之所以可贵者以其义不茍生尔故曰主在与在主亡与亡者社稷之臣也方明宗兵变于魏诸将未知去就而行钦独以反闻又杀其子至于断髪自誓言其诚节有足嘉矣及庄宗之崩不能自决而反逃死以求生终于被执而见杀其言虽不屈而死非其志也乌足贵哉以石敬瑭为陜州留后孔谦伏诛废租庸使及内勾司仍为三司杀诸道监军唐魏王继岌至渭南自杀任圜将其军而东解题曰胡寅曰任圜参预军机而主帅一旦至此是谁之过欤崇韬死圜即代总军政继岌死圜即将其衆而东其周身之智则贤于钟㑹矣当变故时隂谋如此他日无故死于重诲之手非不幸也李愚职与圜同而寂无所施亦不得为无罪矣欧阳脩以为向使张籛不断桥使继岌得东明宗未必能自立是不然继岌受制从袭莫能可否使其有立岂以皇后教杀郭崇韬既闻大变整比六师倍道赴难岂断桥所能遏乎以彼之才政使东行夫岂嗣源之敌也事见通鑑辛丑唐监国嗣源放温韬段凝归田里壬寅以前知汴州孔循为枢宻使丙午唐监国嗣源始奠于西宫即皇帝位解题曰徐无党曰曰始奠见其缓也自己丑入洛至此二十余日矣柩前即位嗣君之礼也反逆之臣自立而用嗣君之礼见其犹有自愧之心而欲逃大恶之名也事见通鑑庚戌杀太原尹张宪解题曰欧阳脩曰宪之志诚可谓忠矣当其不顾其家絶在礼而斩其使涕泣以拒昭逺之説其志甚明至欲与存霸俱死及存霸被杀反弃太原而出奔然犹不知其心果欲何为也而旧史书宪坐弃城而赐死予为之痛惜也事见通鑑杀皇后及诸王解题曰新五代史传当庄宗过弑时太祖子孙在者十有一人明宗入立其四人见杀其余皆不知所终太祖之后遂絶余见通鑑甲寅大赦改元解题曰宋庠纪年通谱天成本萧渊明操乞师髙开道安庆绪年号留后宫百人宦官三十人废诸司使务遣诸军就食近畿除夏秋税省耗裁节度防御贡奉五月丙辰朔唐以太子賔客郑珏工部尚书任圜为中书侍郎同平章事唐初令百官常朝外五日起居转对奏事解题曰按五代史列传唐末丧乱天子未尝视朝而入合之制亦废常叅之官日至正衙者传闻不坐即退独大臣奏事一见便殿而侍从内诸司再朝而已御史中丞李琪谓非唐故事请罢五日起居而复朔望入合明宗曰五日起居不可罢而朔望入合可复唐故事天子日御殿见羣臣曰常叅朔望荐食诸陵寝有思慕之心不能临前殿则御便殿见羣臣曰入合宣政前殿也谓之衙衙有仗紫宸便殿也谓之合其自正衙唤仗由合门而入百官俟朝于衙者因随以入见故谓之入合然衙朝也其礼尊合宴见也其事杀干符已后天子不能日见羣臣而见朔望故正衙常日废仗而朔望入合有仗其后遂以入合为重至出御前殿犹谓之入合其后亦废至是而复然羣臣五日一入见中兴殿便殿也此入合之遗制而谓之起居朔望一出御文明殿前殿也反谓之入合琪皆不能正也琪又建言入合有待制次对官论事而内殿起居一见而退其欲言者无由而陈明宗乃诏起居曰有言事者许出行自陈又诏百官以次转对戊辰唐以赵在礼为义成节度使魏博卒皇甫晖赵大为刺史解题曰按后周实録晖附传明宗即位以晖有唱义功授陈州刺史自后累为名郡明宗之本心如此他日从荣从厚之事其祸至惨天理真可畏哉事见通鑑乙亥唐以翰林学士冯道赵凤为端明殿学士丙子唐听郭崇韬归𦵏复朱反谦官爵六月丁酉唐汴州军乱庚子以孔循知汴州诛之唐以䕫忠万三州𨽻南平秋七月唐豆卢革韦説罢辛巳契丹主安巴坚殂唐孟知祥増营兵八月乙酉朔日有食之九月契丹主徳光立冬十月己丑土延翰自称大闽国王契丹卢龙节度使卢文进奔于唐己酉唐以客省使李严为西川都监十一月唐罢告身朱胶绫轴钱时试衔帖号正以宠将校长兴以后卒伍胥吏皆得银青阶及宪官告身以万数十二月闽建州刺史王延禀泉州刺史王延钧弑其王延翰延钧自为威武留后契丹改元是岁吴越王镠改元解题曰欧阳脩曰按世家年谱五代十国称帝改元者七吴越荆楚常行中国年号然予闻故老谓吴越亦尝称帝改元而求其事迹不可得颇疑吴越后自讳之及旁採闽楚南汉诸国之书与吴越徃来者多矣皆无称帝之事独得其封落星石为寳石山制书称寳贞六年辛卯即知其尝改元矣辛卯长兴二年乃镠之末世也钱氏讫五代尝外尊中国岂其张轨之比乎今考临安府水月寺幢云寳贞元年钱镠建又招贤寺小昭庆金牛码碯等十幢皆二年至五年寳石山制书称六年次年天竺日观庵幢称长兴三年则复用唐正朔矣其年三月武肃薨方疾语其子元瓘曰子孙善事中国勿以易姓废事大之礼于是以遗命去国仪用藩镇法然则吴越有天寳寳大寳贞三号不止寳贞而已春正月癸丑朔唐主更名亶癸亥唐兵部侍郎冯道太常卿崔协为中书侍郎同平章事庚午唐初令长吏每旬虑囚解题曰汉书录囚颜师古注省录之知其情状有寃滞与否今云虑囚本录声之去者耳而俗讹为思虑之虑失矣集韵录省也通作虑以太𤣥蹛于狴狱三岁见録王涯说为据唐孟知祥杀李严二月丙申唐以郭从谦为景州刺史既而族之南平王季兴袭取䕫州唐遣山南东道节度使刘训讨之三月唐卢台戍军作乱夏四月庚寅讨诛之五月癸丑唐以王延钧为节度使琅琊王唐攻南平弗克庚午罢兵六月丙戌唐任圜罢丙申唐封楚王殷为楚国王唐复取䕫忠万三州秋七月癸酉唐杀豆卢革韦说八月己卯朔日有食之冬十月乙酉唐主如汴州宣武节度使朱守殷反寻伏诛乙未唐杀太子少保致仕任圜辛丑吴徐温卒十一月庚戌吴杨溥称帝改元吴以镇海宁海行军司马徐知询为节度使加徐诰都督中外军事解题曰按大中祥符间太常博士许载吴唐拾遗録吴顺义年中差官兴版簿定租税厥田上上者每一顷税钱一贯一百中田一顷税钱一贯八百下田一顷千五百皆见钱如见钱不足许依市价折以金银并计丁口课调亦科钱宋齐邱时为贠外郎上䇿曰江淮之地唐季战争之所今兵革乍息黎甿始安而必率以见钱折以金银此非民耕凿可得也无非兴贩以求之是为教民弃本逐末耳是时绢每疋市卖五百䌷六百绵每两十五文请绢每疋擡为一贯七百䌷为二贯四百绵为四十丁口课调亦请蠲除朝议喧然谓亏损官钱万数不少齐邱致书于徐诰曰明公总百官理大国督民见钱金银求国富庻所谓拥篲救火挠水求清欲火灭水清可得乎诰得书曰此劝农上䇿也即行之自是不十年间野无间田桑无隙地自吴变唐归宋民到于今受其赐而九国志齐邱𫝊中畧不书通鑑亦佚此事今因诰都督附见之十二月丙午唐追尊髙祖考妣已下为帝后别立庙于应州旧宅春正月契丹陷唐平州解题曰按旧史列传同光中安巴坚欲大举虑渤海踵其后三年讨渤海之辽东令托诺卢文进据营平等州扰我燕蓟徳光天显元年陷平州易州西北金坡关昌平县西居庸关顺州北古北口景州东北松亭关平州东渝关所以限蕃汉之势契丹陷营平入于关内所以易为边患二月丁丑朔日有食之乙未唐孔循罢三月楚击南平大破之汉改元解题曰宋庠纪年通谱术者卜祚得火天大有故改元大有夏四月吴攻楚大败庚子唐以归徳节度使王晏球为义武招讨使五月王都以奚契丹及晏球战于曲阳大败秋七月契丹复遣兵救都晏球大败之于唐河北解题曰按新史列传王都反以晏球为招讨与宣徽南院使张延朗等讨之都遣人北招契丹契丹遣秃馁萴刺将万骑救都晏球闻秃馁等兵且来留张延朗屯新乐自逆于望都而契丹从他道入定州与都出不意击延朗军延朗大败收余兵㑹晏球趋曲阳都乘胜追之晏球先至水次方坐胡床指麾而都衆掩至晏球与左右十余人连矢射之都衆稍却而后军亦至晏球立髙冈号令诸将皆橐弓矢用短兵回顾者斩符彦卿以左军攻其左髙行珪以右军攻其右中军骑士抱马项驰入都遂大败自曲阳至定州横尸弃甲六十余里都与秃馁入城不敢复出契丹又遣惕隠赫邈益秃馁骑七千晏球遇之唐河追击至满城斩首二千级获马千疋契丹自中国多故强于北方北方诸夷皆畏服而中国之兵遭契丹者未尝少得志自晏球击败秃馁又走惕隠其余奔溃村落之人以锄耰臼梃所在击杀之无复遗类惕隠与数十骑走至幽州西为赵徳钧所执晏球攻破定州擒秃馁萴刺皆送京师明宗斩秃馁等六百余人而赦赫邈契丹后数遣使至中国之威几于大震而契丹少衰伏矣自晏球始也余见通鑑唐以王延钧为闽王九月乙未唐温韬段凝伏诛己亥唐复伐南平冬十二月丙辰南平王季兴卒其子行军司马从诲自为荆南节度使唐史馆脩撰张昭逺请㨂皇子师傅辨嫡庶不能用春二月癸丑唐克定州王都自焚死庚午唐主至自汴州夏四月壬子唐以子河东节度使从荣为河南尹判六军诸卫事河南尹判六军诸卫宣武节度使从厚为河东节度使解题曰按新史列传从荣于诸皇子次最长又握兵柄然其为人轻隽而鹰视颇喜儒学为歌诗多招文学之士赋诗饮酒故后生浮薄之徒日进䛕佞以骄其心自将相大臣皆患之明宗颇知其非而不能裁制尝问曰尔军政之余习何事业对曰有暇读书与诸儒讲论经义尔明宗曰经有君臣父子之道然须硕儒端士乃可亲之吾见先帝好作诗汝将家子文章非素习传于人口徒取笑也吾老矣于经义虽不能晓然尚喜闻之其余不足学也余见通鑑甲寅唐兵部侍郎赵凤为门下侍郎同平章事五月乙酉唐追谥少帝曰昭宣光烈孝皇帝六月唐罢邺都秋七月甲申唐以髙从诲为节度使九月癸巳唐制钱镠以太师致仕冬十一月吴徐知询自金陵入朝徐诰留之诰始专国政壬辰吴改元解题曰宋庠纪年通谱太和本文宗年号春二月乙卯唐改元三月壬申唐以李从曮为宣武节度使解题曰李茂贞以唐光启元年节度凤翔传子凡四十四年庚寅唐立淑妃曹氏为皇后夏四月戊戌唐河中衙内指挥使杨彦温逐节度使李从珂辛亥杀彦温解题曰逐从珂安重诲之意也按新史列传时明宗春秋已髙从珂于诸子次最长重诲谓从珂非李氏子后必为国家患乃欲隂图之通鑑止载帝在真定时从珂尝殴重诲重诲衔之遂疑其尽出于私意故不取新史戊午唐上尊号五月唐孟知祥请以云安等盐监𨽻西川六月癸巳朔日有食之秋八月唐以前忠武节度使张延朗充三司使解题曰三司使始于此按旧史㑹要戸部度支盐铁唐以宰相各判一司不带使额干符后兵兴随处置租庸使以掌调发兵罢则停梁租庸使总天下征赋庄宗踵梁故事以孔谦充租庸使明帝思革其弊乃削去使名重臣一人专其事曰判三司余见通鑑唐立子从荣为秦王从厚为宋王九月唐董璋与孟知祥反庚辰陷阆州杀节度使李仁矩指挥使姚洪死之丙戌唐遣天雄节度使石敬瑭讨董璋汉取交州冬十月唐族诛董璋之子光业陷东川璋陷徴合巴蓬果五州十一月孟知祥陷渝泸二州楚王殷卒其子希声自立始去国号乙亥孟知祥陷黔涪二州丙戌契丹东丹王突欲奔唐十二月唐石敬瑭屯剑门不进庚戌唐以马希声为武安静江节度使癸丑唐遣安重诲督蜀军春正月庚午西川孟知祥陷遂州唐武信节度使夏鲁竒死之唐召安重诲还二月己丑朔石敬瑭还两川兵追之孟知祥据利州辛丑重诲罢孟知祥陷忠州三月陷万䕫二州唐以李从珂为左卫大将军乙酉复吴越国王镠官爵解题曰于是知安重诲之祸迫矣欧阳脩曰重诲既以天下为己任遂欲内为社稷之计而外制诸侯之强然其轻信韩政之譛而絶钱镠之臣徒陷彦温于死而不能去潞王之患李严一出而知祥贰仁矩未至而董璋叛四方骚动师旅并兴如投膏止火适以速之耳事见通鑑丁亥唐太常卿李愚为中书侍郎同平章事夏四月闽奉国节度使王延禀率建州兵袭福州寻败死五月己卯唐以宣徽使孟汉琼知内侍省事闰月唐杀太子太师致仕安重诲及其妻子丙午唐使谕西川以重诲专命致讨之罪解题曰按五代阙文李从璋奋一击重诲于地重诲曰重诲死无恨但不与官家诛得潞王他日必为朝廷之患言终而絶新史亦有取焉通鑑考异谓重诲自以私憾欲杀从珂时从珂未有跋扈之迹重诲何以知其为朝廷之患此恐清泰簒立之后誉重诲者造此语夫重诲于从珂固有私憾然养子之祸不待智者而知况重诲乎欧阳脩掊击重诲不遗余力独于从珂一节为之抑扬感慨葢有深意事见通鑑六月丙子唐均田税秋九月吴以徐知询为镇南节度使冬十一月甲申朔日有食之吴徐诰为镇海宁国节度使镇金陵以其子叅政事璟为司徒右仆射致仕宋齐邱并同平章事十二月甲寅朔唐初听民铸田器收农具钱汉爱州将杨廷艺据交州春二月唐爵髙从诲渤海王三月庚戌吴越王镠卒子元瓘立孟知祥屡説董璋表谢不从夏四月璋袭知祥五月知祥至汉州御之璋败走死六月知祥兼领东川节度使秋七月辛卯马希声卒其弟镇南节度使希范自立庚子唐以李从珂为凤翔节度使九月壬午唐以马希范为武安节度使冬十月己酉朔唐诏孟知祥得除剑南节度使以下官十一月丁亥唐以河阳节度使石敬瑭为河东节度使大同彰国振武威塞等军蕃汉马歩总管解题曰按新史四夷附録距幽州七百里有余渝关东临海北有兎耳覆舟山山皆斗絶并海东北有路狭仅通车其傍地可耕植唐置东西狭石等戍以扼契丹于此戍兵常自耕植惟衣绢岁给幽州久之皆有田宅养子孙以坚守为己利自唐末幽蓟戍兵废散契丹因得出陷平营而幽蓟之人岁苦冦钞自涿州至幽州百里人迹断絶转饷常以兵䕶送赵徳钧镇幽州置良乡县又于幽州东五十里筑城及破赫邈等又于其东置三河县幽蓟之人始得耕牧而输饷可通耶律徳光乃西徙横帐居摖刺泊出冦云朔之间明宗患之以石敬瑭镇河东总大同彰国振武威塞等军御之唐蔚州刺史张彦超降契丹唐石敬瑭以部将刘知逺为都押衙春正月闽王延翰称帝改元更名鏻二月乙卯以马希范为武安武平节度使戊午唐李仁福卒其子彛超自称定难留后癸亥唐以孟知祥为东西川节度使蜀王三月癸未唐以彰武节度使安从进为定难留后李彛超为彰武留后彛超不奉诏命从进讨之夏五月戊寅唐立子从益为许王从珂潞王秋七月壬午唐召安从进还乙酉唐优赐在京诸军丁亥唐爵钱元瓘吴王八月戊申唐加上尊号优给内外将士唐太仆少卿致仕何泽请立皇太子辛未以秦王从荣为天下兵马大元帅解题曰大位姦之窥也危病邪之伺也明宗既病不立太子之位国本曷自而定今假以天下兵马元帅之名则兵权徒重而已施之一差祸不旋踵而至矣事见通鑑九月戊戌唐以侍中枢宻使赵延夀为宣武节度使山南东道节度使朱𢎞昭为枢宻使同平章事冬十月庚申枢宻使范延光为成徳节度使三司使同中书门下二品冯赟为枢宻使壬戌唐以李彛超为节度使十二月己丑唐主大渐壬辰秦王从荣以兵入宫不克死甲午召天雄节度使宋王从厚戊戌唐主殂十二月癸卯宋王从厚即皇帝位解题曰欧阳脩曰明宗晚而多病王淑妃专内以干政宦者孟汉琼因以用事秦王入视明宗疾已革既出而闻哭声以谓帝崩矣乃谋以兵入宫者惧不得立也大臣朱𢎞昭等方图其事议未决汉琼遽入见明宗言秦王反陷秦王大恶而明宗以此饮恨而终又曰予闻长老为予言明帝虽出夷狄而为人纯质寛仁爱人于五代之君有足称也尝夜焚香而祝曰臣本蕃人岂足以治天下世乱乆矣愿天早生圣人自初即位减罢宫人伶官废内藏库四方所上物悉归之有司广夀殿火灾有司理之请加丹雘喟然叹曰天以火灾戒我岂宜増以侈耶岁尝旱已而雪暴坐庭中诏武徳司宫中无埽雪曰此天所以赐我也数问宰相冯道等民间疾苦道等言谷帛贱民无疾疫则欣然曰吾何以堪之当与公等作好事以报上天吏有犯赃辄置之死曰此民之蠧也以诏书褒㢘吏孙岳等以风示天下其爱人恤物盖亦有意于治矣其即位时春秋已髙不迩声色不乐游畋在位七年兵革粗息年屡丰登生民頼以休息然夷狄性果仁而不明屡以非辜诛杀臣下至于从荣父子之间不能虑患为防而变起仓卒陷之以大恶帝亦由此饮恨而终事见通鑑大事记续编卷七十三大事记续编卷七十四钦定四库全书大事记续编卷七十四明王祎撰春正月戊寅唐改元壬午唐河阳节度使侍衞亲军都督指挥使康义诚判六军诸衞事唐枢宻使朱𢎞昭同二品冯赟兼侍中唐以马希范为楚王勃海王髙从诲为南平王吴王钱元瓘为吴越王闰月唐册皇后为皇太后淑妃王氏为皇太妃己巳蜀王知祥称帝二月己夘唐徙石敬瑭为成徳节度使潞王从珂为河东节度使庚寅从珂反解题曰按新史列传权知天雄后事孟汉琼请入朝朱𢎞昭冯赟乃议徙成徳范延光代汉琼北京留守石敬瑭代延光鳯翔潞王从珂代敬瑭三人者皆唐大臣以汉琼故轻易其地又不降制书第遣使者监之上道从珂遂反余见通鑑辛夘诏以西京留守王思同为西面都部署三月乙夘围鳯翔思同军溃庚申从珂入西京辛酉唐杀侍衞亲军马步都督指挥使朱𢎞实解题曰欧阳脩曰唐末方镇兵一军有指挥使一人而合一州之诸军又有马步军都指挥使一人盖卒伍之长也自梁以宣武军建国因其旧制有在京马步军都指挥使明宗始更为侍衞亲军马步军都指挥使当是时天子自有六军诸衞之职六军有统军诸衞有将军而又以大臣宗室一人判六军诸衞事此朝廷大将天子国兵之旧制也而侍衞亲军者天子自将之私兵也天子自为将则都指挥使乃其卒伍之都长耳然自汉周以来其职益重汉有侍衞司狱史𢎞肇为都指挥使与宰相枢宻使并执国政而𢎞肇尤专任以至于亡亲军之号始于明宗其后又有殿前都指挥使亦亲军也皆不见其更置之始癸亥以康义诚为都招讨使义诚降从珂戊辰朱𢎞昭自杀京城巡检使安从进杀冯赟唐主奔衞州宣徽使孟汉琼降从珂从珂杀之唐兴元武定两镇降蜀夏四月壬申从珂入洛阳癸酉监国废唐主从厚为鄂王乙亥从珂即皇帝位丁丑僦民屋直以赏军戊寅弑鄂王于衞州磁州刺史宋令询死之解题曰按后唐实录少帝出奔于魏石敬瑭承诏赴阙相遇覃懐之东帝以敬瑭黙无所陈虞其有变因㑹于郡驿将不利于敬瑭左右觉之少主从骑百余人悉为敬瑭所擒少主知事不济以符玺授帝长恸而别敬瑭遣刺史王𢎞贽置少主公舍寻为潞王所害敬瑭后长以此愧其心焉欧阳脩曰安重诲区区独见潞王之祸而谋之不臧至于殒身赤族其隙自滋及愍帝之亡也穴于徽陵其土一壠路人见者皆为之悲使明宗有知其有愧于重诲矣胡寅曰欧阳脩死节死事传不及令询岂以其君微其事畧而遗之欤夫闵帝虽不为储副国固其国也所以不终者身乏股肱朝无桢榦年在㓜沖胡能有定乎令询不以其微而废君臣之义以死立志不事潞王虽王彦章裴约何以加哉事见通鑑己夘唐石敬瑭入朝辛巳蜀改元唐散关以南皆入于蜀乙酉唐改元戊子唐族诛康义诚朱𢎞昭冯赟五月丙午唐端明殿学士韩昭𦙍为枢宻使庄宅使刘延朗为枢宻副使解题曰按新史列传初废帝起于鳯翔与共事者五人节度判官韩昭𦙍掌书记李专美牙将宋审䖍客将房暠而刘延朗为孔目官帝反使专美作檄书遣使驰告诸镇皆不应独陇州防御使相里金遣其判官薛文遇计事帝得文遇大喜而延朗调率城中民财以给军帝既立昭𦙍暠为枢宻使延朗为副使审䖍为侍衞步军都指挥使而薛文遇亦为枢宻直学士由是审䖍将兵专美文遇主谋议而昭𦙍暠及延朗掌机宻余见通鑑欧阳脩曰废帝之起所与图议者此五六人而已攷其逆顺之理虽有智者为之谋未必不败况如此五六人者哉唐遣石敬瑭归河东庚戌唐冯道罢以天雄节度使范延光为枢宻使唐以李从曮为鳯翔节度使吴徐知询卒六月唐立沛国夫人刘氏为皇后解题曰刘氏应州人也秋七月甲子蜀主知祥薨丁夘太子昶即帝位九月契丹冦唐冬十月唐李愚罢蜀杀武信节度使中书令判六军事李仁罕十一月徐知诰召其子璟还金陵为镇海宁国节度副大使次子牙内马部都指挥使景迁为左仆射辅政十二月乙亥唐雄武节度使张延朗为中书侍郎同平章事春正月丙申朔闽改元解题曰宋庠纪年通谱永和本汉顺帝晋穆帝姚泓年号二月唐以定难行军司马李彞殷权知军州事彞超寻卒以彞殷为节度使三月辛丑唐忠武节度使赵延夀兼枢宻使夏四月唐韩昭𦙍加中书侍郎同平章事宣徽使刘延皓为枢宻使五月契丹冦唐六月唐诏窃盗行极法解题曰刑统诸窃盗不得财笞五十一尺杖六十一疋加一等五疋徒一年五疋加一等五十疋加役流秋七月唐武信节度使张敬达为北面副总管屯代州九月丙申吴改元冬十月庚辰闽王继鹏弑其父鏻及后而即帝位更名昶吴加徐知诰尚父大丞相大元帅齐王备殊礼辞尚父丞相殊礼不受十二月唐以前匡国节度使冯道为司空解题曰按旧史职官志唐以来三公无职事自亲王不恒置于宰相为加官无单置者道在位带司空及罢镇未命官议者不练故事悉意行之言议纷然及就列无故事乃不就朝堂叙班两省官入就列方入宰相退踵后退刘煦罢相出入就列一与道同议者非之晋李鏻周窦贞固为司徒苏禹珪为司空遂以为例大事记续编卷七十四大事记续编卷七十五钦定四库全书大事记续编卷七十五明王祎撰春三月唐端明殿学士李崧吕琦请和契丹枢宻直学士薛文遇沮之闽改元夏五月辛夘唐徙石敬瑭为天平节度使敬瑭反以建雄节度使张敬达为太原都招讨使义武节度使杨光逺副之壬子唐天雄捧圣都虞候张令昭逐节度使刘延皓六月甲戌以宣武节度使范延光为四面都招讨使秋七月唐杀石敬瑭子若弟丁未唐张令昭伏诛石敬瑭称臣于契丹且请纳地以求救刘知逺谏不从八月己未唐以范延光为天雄节度使唐张敬逹围晋阳九月契丹主徳光救之辛丑败敬逹于汾曲遂围之于晋安戊申唐主从珂如河阳辛亥如懐州解题曰胡寅曰龙敏之䇿必可以解晋之围而唐之君臣不能用岂天固亡之先禠其魄乎事见通鑑冬十月唐括马籍民兵十一月戊子以卢龙节度使赵徳钧为行营都统其子延夀及范延光为招讨使唐前坊州刺史刘景岩杀彰武节度使杨汉章自为留后契丹立石敬瑭为皇帝国号晋晋主割幽蓟等十六州以赂之嵗输三十万疋解题曰欧阳脩塞垣论曰汉唐之世东自辽海碣石榆关渔阳卢龙飞狐鴈门云中马邑定襄西抵五原朔方诸郡每匈奴犯境据险而出竒持重而待外冦晋髙祖以幽蓟山后诸郡为耶律之夀自沧海干宁雄霸顺安广信由中山距并代自兹关东无复关险故契丹奄有幽陵遂絶古北之隘径度常山陵猎全魏民不聊生矣事见通鑑昔辛有适伊川见被发而祭于野者曰不及百年此其戎乎而秦晋果迁陆浑之戎于伊川幽燕经安史之乱其人自视犹犬豕然终唐之世不复知有朝廷甚者称安史父子为四圣则虽未为夷狄已胥而为夷久矣此所以至石晋竟陷左衽至今数百年而未复也己亥晋改元以河东掌书记桑维翰为翰林学士知枢宻使事军城都巡检使刘知逺为侍衞亲军都虞候客将景延广为步军都指挥使立晋国长公主为皇后闰月甲子杨光逺杀张敬达降契丹丙寅晋翰林学士承㫖赵莹为门下侍郎维翰为中书侍郎同平章事权枢宻使光逺为侍衞马步军都指挥使知逺为保义节度使侍衞马步军都虞候晋主契丹主至潞州赵徳钧父子降契丹执之契丹主还解题曰按秦再兴洛中记异契丹主破团拍谷得赵延夀北归情甚狎宻复用之秉政晋祖患之潜遣使上表述赵父子事清泰于上党拥重兵窥翫神器清泰亡国不忠不孝天下所知请勿用戎主以示赵赵览讫曰晋主不欲令皇帝用臣者欲负皇帝之厚恩也戎主曰何也对曰臣在中原日掌枢机此辈方守外镇常为臣之所制中原土地河山人民甲马子女玉帛津梁要害内外帑藏舟车转输臣并知之恐皇帝用臣即为晋主之患也戎主甚悦乃曰卿在中原日所为之事我不能知自卿事我以来即未有过乃火其书曰我誓不疑汝赵再拜复命兼镇幽州后晋之灭皆赵賛而成之余见通鑑丁丑唐主从珂至自懐州辛巳举室自焚死惟王淑妃许王从益免解题曰后唐自庄宗同光元年称帝至废帝清泰三年亡凡十四年晋主入洛阳甲申杀张延朗刘延皓刘延朗十二月乙酉朔晋主如河阳晋追废唐主从珂为庶人丁亥晋冯道兼中书门下侍郎同平章事己丑晋曹州指挥使石重立杀刺史癸巳镇州牙将祕琼逐节度副使李彦珂辛丑唐安逺节度使卢文进奔吴髙丽击破新罗百济东夷诸国皆附之春正月乙夘日有食之解题曰通鑑目录曰本志正月乙夘朔晋正月甲寅朔盖用马重绩调元小厯五年而差通鑑考异又曰十国纪年蜀乙夘朔日食盖晋人避三朝日食改厯耳晋以前招收指挥使安重荣为成徳节度使晋范延光杀齐州防御使祕琼戊寅晋兵部侍郎李崧为中书侍郎同平章事枢宻使三月庚辰晋主如汴州汉交州将皎公羡杀杨延艺而代之夏五月晋追尊髙祖已下考妣为帝后六月晋范延光反丁未以侍衞步军都指挥使杨光逺为魏府四面都部署东都巡检使张从賔副之从賔反遣奉国都指挥使侯益䕶圣都指挥使杜重威讨之从賔陷洛阳解题曰按新史列传髙祖取天下不顺常以此惭藩镇多务为姑息而藩镇之臣或不自安或心慕髙祖所为谓举事可成故在位七年而反者六起然皆不免也余见通鑑秋七月晋义成节度使符彦饶杀戍将侍衞马步军都指挥使白奉进甲寅戍将卢顺宻执彦饶诏杀之解题曰按新史列传范延光反白奉进以侍衞兵屯滑州兵士犯法奉进捕得五人其三人义成兵也并斩之彦饶怒明日奉进从数骑过彦饶谢不先告而杀彦饶曰军士各有部分义成兵卒岂公所得斩耶何无客主之礼也奉进怒曰军士犯法安有彼此且仆已谢过而公怒不息岂欲与延光同反耶拂衣而起彦饶不复留之其麾下大譟追奉进杀之彦饶不之止也已而屯驻军将马万等闻乱以兵擒彦饶送之京师遂以彦饶应延光反闻行至赤岗髙祖使人杀之彦饶与晋初无衅隙以一旦之忿不能驭其军杀奉进已非其本意以反见诛非其罪也朱熹纲目书彦饶举兵反似与欧阳脩意异乙夘晋以光逺为都招讨使辛酉重威克汜水关从賔走死晋安州将王晖杀节度使周瓌遣领军上将军李金全讨之晖寻伏诛冬十月甲申吴齐王徐诰废其主溥为让皇自称唐帝改元解题曰杨行宻以景福元年为淮南节度使传三世而为徐诰所篡凡四十六年十一月戊辰晋封吴越王元瓘为国王十二月戊申蜀改明年元解题曰宋庠纪年通谱孟昶广政嗣位涉五年乃改元虽区区陋邦理均自郐然此之不省其何国之有是嵗契丹改元国号大辽以赵延夀为枢宻使寻兼政事令春正月戊申朔日有食之解题曰通鑑目录晋本志正月戊申朔南唐正月己酉朔通鑑作己酉用南唐厯也二月戊戌晋诸镇进助国物解题曰欧阳脩曰五代之民其何以堪之哉上输兵赋之急下困剥歛之苛自庄宗以来方镇进献之事稍作至于晋而不可胜纪矣其添都助国之物动以千数计至于来朝奉使买宴赎罪莫不出于进献而功臣大将不幸而死则其子孙率以家资求刺史其物多者得大州善地盖自天子皆以贿赂为事矣则其民何以堪之哉秋七月辛酉晋作受命寳八月晋上辽主徳光及太后尊号九月范延光降晋以为天平节度使辛未晋以杨光逺为天雄节度使冬十月戊寅辽加晋主尊号晋建东京于汴州以汴州为开封府东都为西京西都为晋昌军晋杨光逺论执政过失桑维翰李崧罢枢宻使杨延艺故将吴权杀皎公羡据交州十一月丙午晋以闽主昶为闽国王晋以杨光逺为西京留守兼河阳节度使辛亥晋升广晋府为邺都置彰徳军于相州以澶衞𨽻之置永清军于贝州以博冀𨽻之徙澶州城跨徳胜军解题曰按寰宇记徳胜本汉顿邱县地在魏州之南今县北古隂安城是也唐置州晋于此夹河造舟为梁汉干祐元年移就徳胜寨故基周又移今治甲寅晋范延光以太子太师致仕癸亥晋聴民自铸钱唐弑让皇溥解题曰通鑑考异据旧史唐余录皆云溥禅位逾年以幽卒刘恕十国纪年曰辛丑唐人弑让皇新史但云卒路振国志云溥能委运授终不罹篡杀之祸亦云溥卒今据薛史唐余录十国纪年书之从其多者也春正月甲寅晋以义成节度使冯晖为朔方节度使解题曰唐地理志夏州朔方郡灵州灵武郡新五代史职方考灵州朔方节度唐主诰复姓李更名昇不受尊号解题曰按刘恕十国纪年帝欲祖太宗子吴王恪议者以恪诛欲祖髙宗子郑王元懿命有司检讨二王苗裔有司言吴王后宰相岘见于国史恪生琨琨生祎祎生岘岘生涣涣生倬倬生超超生志志生荣荣生帝乃为吴王苗裔余见通鑑夏四月甲申晋废枢宻院宰相分判解题曰按旧史职官志先是宰臣桑维翰兼枢宻使恳求免职只在中书遂以刘处让代之每有奏议多不称㫖及处让丁忧乃以枢宻院印付中书门下晁补之曰枢宻院自唐以宦者为之内持权胁制人主其患非一日之故也庄宗改用武臣而安重诲之徒实制朝廷髙祖夺以付宰相名实称矣虽其初宦者武臣不悦至于罢维翰等然卒废枢宻使不畀近习握兵之人自此始余见通鑑秋七月庚子朔日有食之丙辰晋复禁铸钱闰月壬申晋桑维翰罢解题曰去年维翰之罢枢宻使出于杨光逺之意也今年维翰之罢相又以光逺之疏也强蕃跋扈如此使贤相不得安于厥位国其能久乎事见通鑑闽弑其主昶及后昶叔父延羲自称闽国王更名曦改元解题曰宋庠纪年通谱永隆本梁师都唐髙宗年号八月河决晋博州解题曰按新史职方考晋无薄州通鑑作薄州误也辛丑晋冯道守司徒兼侍中九月晋以唐许王李从益为郇国公奉唐祀十二月晋禁创造佛寺春二月闽王曦攻建州刺史王延政吴越遣兵救之夏五月延政与闽合击吴越大破之晋安逺节度使李全金叛附于唐六月癸夘唐将李承裕入之全金奔唐晋安逺节度使马全节大破承裕丁未克安州秋八月晋杨光逺杀范延光解题曰按新史列传初祕琼杀董温而取其赀延光又杀琼而取之而终以赀为光逺所杀而光逺亦不能免也余见通鑑九月辛未晋李崧奏仓粮有余晋主敬瑭曰法外税民罪同枉法痛惩之甲申晋徙杨光逺为平卢节度使爵东平王冬十月晋以闽王曦为闽国王春二月闽以建州为镇安军王延政为节度使夏六月晋安重荣执辽使者请击之晋主不能制秋七月己巳晋以邺都留守刘知逺为河东节度使八月以天平节度使侍衞马步副都指挥使杜重威为都指挥使解题曰胡寅曰晋祖为杨光逺而出桑维翰为杜重威而出刘知逺此亡国之本也契丹之事维翰知逺任之有余矣委付不专则心不固施设不久则政不坚他日契丹入冦维翰无权而知逺顾望盖晋祖使然也事见通鑑壬辰晋主如邺都吴越王元瓘卒九月庚申子𢎞佐立辛酉河决晋滑州冬十月闽主曦称帝十一月晋山南东道节度使安从进反丁丑以西京留守髙行周为都部署讨之监军张从恩大败从进于花山解题曰按旧史李建崇传从进冦南阳张从恩焦继勲㑹建崇拒贼至湖阳县之花山遇从进军大败之十二月晋安重荣反以杜重威为招讨使戊戌大败之于宗城汉主龚更名䶮庚戍晋以吴越王𢎞佐为国王春正月丁巳晋克镇州安重荣伏诛二月唐左丞相宋齐邱知尚书省事既而复罢夏四月晋谏议大夫郑受益刑部郎中李涛等请诛右武衞大将军张彦泽止削阶降爵丁丑汉主䶮薨子秦王玢立改元五月晋尊太妃刘氏为皇太后晋主寝疾属㓜子重睿于冯道六月乙丑晋主敬瑭殂道与侍衞马步都虞候景延广奉其兄子齐王重贵即皇帝位丁夘尊皇太后曰太皇太后皇后曰皇太后晋告哀于辽称孙不称臣自此有隙秋七月晋加景延广同平章事兼侍衞马步都指挥使八月晋克襄州安从进伏诛冬晋官自卖盐复収食盐钱春二月己未晋主如东京唐主昪薨闽王延政称殷帝改元三月己夘朔晋中书令赵莹罢以晋昌节度使桑维翰为侍中解题曰按孔平仲续世説出帝之初浸用景延广维翰恐与虏失欢上疏曰议者以陛下于契丹有所供亿谓之耗蠧有所卑逊谓之屈辱微臣所见则曰不然汉祖英雄犹输货于冒顿神尧武畧尚称臣于可汗此谓达于权变善于屈伸所损者微所利者大必若因兹遂成衅隙自此嵗嵗调发日日转输困天下之生灵空国家之府藏此为耗蠧不亦甚乎兵戈既起将帅擅权武吏功臣过求姑息邉藩逺郡得以骄矜外刚内柔上陵下替此为屈辱又非多乎议论虽不止此其揣度事势深切着明唐齐王璟即帝位改元以镇南节度使宋齐邱为太保中书令汉晋王𢎞熈弑其主玢自称帝更名晟改元应干夏四月戊申朔日有食之晋旱蝗大起晋冯道罢秋七月己丑晋括民谷杀藏者冬十月戊申晋立吴国夫人冯氏为皇后解题曰冯氏叔母也新史世家契丹薄京师暴帝之恶于天下曰纳叔母于宫中乱人伦之大典虽闻者犹知愧而帝不知愧乎事见通鑑十一月丁亥汉改元十二月晋杨光逺反唐宋齐丘罢解题曰宋庠纪年通谱开运即位三年始改元与梁贞元同失春正月甲戍朔辽主徳光冦晋晋以归徳节度使髙行周为北面都部署乙酉晋主如澶州甲午以刘知逺为幽州道招讨使辛丑知逺败辽兵于秀容二月丙午辽围行周于戚城晋主自将救之戊申前军都虞候李守贞败之于马家口三月癸酉朔辽逼澶州行周与战于戚城辽兵遁晋封刘知逺为太原王乙酉闽都将朱文进弑其主曦自立晋籍乡兵夏四月甲寅晋主至自澶州辛酉晋景延广罢为西京留守以髙行周为侍衞马步都指挥使晋括民财五月戊寅晋命李守贞讨杨光逺六月癸夘晋冯道罢丙午晋复置枢宻院以桑维翰为中书令兼枢宻使丙辰河决晋滑州戊午晋以府州刺史折从阮为团练使秋七月辛未晋改元八月辛丑朔晋以刘知逺为北面都统顺徳节度使杜重威为都招讨使督十三节度使以备辽解题曰按新史职方考镇州故曰成徳梁改武顺唐复成徳晋改顺徳汉复成徳通鑑以顺徳为顺国当攷九月庚午朔日有食之冬十一月闽泉州指挥使留从效陷泉州殷漳汀二州亦降之闽遣兵攻之寻大败十二月癸丑晋封知闽国事朱文进为王丁巳晋莱州防御使杨承勲囚其父光逺以降殷攻闽唐代殷以救之闰月晋杨光逺伏诛丙戌起复杨承勲汝州防御使闽杀其主文进以降殷辽主徳光冦晋屯元氏春正月殷以同平章事王继昌镇福州辽陷晋泰州至相州而还解题曰按乐史太平寰宇记保州莫州清苑县地蕃戎立泰州开运元年复二年陷乙丑晋主如澶州殷改号闽二月晋端明殿学士户部侍郎冯玉为户部尚书兼枢宻使唐败闽兵围建州三月福州李逹杀王继昌己亥立僧卓岩明为帝奉晋正朔庚戍晋取泰州辽复入冦己未杜重威等败之于阳城甲子大败之于衞村解题曰泽州有阳城县县有衞村夏四月甲申晋主至自澶州晋封刘知逺为北平王己丑晋以邺都为天雄军五月晋杜重威入朝桑维翰请废之不从丁巳李逹杀卓岩明自称留后奉唐正朔六月癸酉晋以杜重威为天雄节度使晋遣军将张晖奉表称臣于辽秋八月甲子朔日有食之丙寅晋加冯玉中书侍郎同平章事唐克闽降王延政九月泉漳汀三州亦降解题曰宋庠纪年通谱王延政上距延钧僣号四主十四年通延翰审知王潮五主六十年冬十二月晋桑维翰罢以开封尹赵莹为中书令李崧为枢宻使春正月唐以镇海节度使宋齐邱为太傅中书令不预政事二月壬戌朔日有食之夏五月留从効自领泉州六月丙寅晋以步军都指挥使冯晖为朔方节度使辽冦晋己丑晋以李守贞为北面都部署秋七月河决晋杨刘八月唐枢宻使陈觉使福州矫命攻李逹九月辽冦河东壬辰晋刘知逺败之于阳武谷解题曰方舆志忻口东北三十里至代州界阳武驿甲午晋以李逹知闽国事晋彰徳节度使都排阵使张彦泽败辽于新兴解题曰入塞图云从晋阳西北一百八十里至新兴通典隋新兴郡改为忻州唐克闽外城丙辰河决晋澶州辽刘延祚诈以瀛州降冬十月晋以杜重威为北面都招讨使李守贞为兵马都监壬午吴越救闽十一月辽主徳光冦晋杜重威张彦泽等至中渡辽围之十二月壬戍奉国都指挥使王清战于滹沱河死之重威彦泽李守贞降辽解题曰欧阳脩曰晋之事丑矣而恶亦极也其祸乱覆亡不暇盖必然之理尔使重威等虽不叛以降虏亦未必不亡然开虏之隙自一景延广而卒成晋祸者此三人也重威彦泽之死晋人至于争已戮之尸脔其肉剔其髓而食之撦裂蹈践斯须而尽何其甚哉此自古所未有也然当是时举晋之兵皆在北面国之存亡系此三人之胜败则其任可谓重矣盖天下恶之如彼晋方任之如此而终以不悟岂非所谓临乱之君各贤其臣者欤事见通鑑癸酉彦泽入汴晋主重贵降辽彦泽杀开封尹桑维翰解题曰按新史耶律徳光犯京师遣张彦泽遗太后书问维翰延广在否可使先来而帝以维翰尝议毋絶盟而已违之也不欲维翰见徳光因讽彦泽图之而彦泽亦利其赀产维翰坐府中彦泽以兵入问维翰何在维翰厉声曰吾晋大臣自当死国安得无礼耶彦泽股慄不敢仰视退而谓人吾不知桑维翰何如人今见之犹使人恐惧如此其可再见乎乃以帝命召维翰新史书此事最得晋出帝杀维翰之情旧史帝思维翰在朝时累贡谋画请与虏和虑戎主到京则显彰已过欲杀维翰以灭口因令张彦泽杀之范质陷蕃记亦云帝使彦泽羁縻桑维翰于侍衞司通鑑疑彦泽是时未必肯从出帝之命不取此説余见通鑑大事记续编卷七十五大事记续编卷七十六钦定四库全书大事记续编卷七十六明王祎撰春正月丁亥朔辽主徳光入汴戊子杀杨承勲己丑杀张彦泽庚寅景延广自杀癸夘晋主重贵北迁解题曰欧阳脩曰自古祸福成败之理未有如晋氏之明验也其始以契丹而兴终为契丹所灭方其以逆抗顺孤城被围外无救援而徒将一介之命能使契丹空国兴师应若符契出危解难遂成晋氏当是时维翰之力为多及少主新立衅结兵连败约起争发自延广然则晋氏之事维翰成之延广坏之二人之用心者异而受祸也同其故何哉盖本末不顺而与夷狄共事者常见其祸未见其福也可不戒哉事见通鑑辽主徳光除诸镇节度使彰义史匡威不受代雄武何重建以秦成阶三州降蜀势稍沮晋昌节度使赵在礼自杀辽纵胡骑剽掠括借士民钱帛内外怨愤刘知逺奉表于辽唐虞部员外郎韩熈载上疏请恢复二月辽主徳光行朝贺礼辽主徳光以赵延夀为恒州留守大丞相辛未刘知逺即皇帝位于河东用晋天福年号解题曰欧阳脩正统论曰梁唐晋汉周皆黜之而论者犹以汉为疑以谓契丹灭晋天下无君而汉起太原徐駈入汴与梁唐晋周其迹异矣而今乃一概可乎曰较其心迹小异而大同尔且知逺晋之大臣也方晋有契丹之乱竭其力以救难力所不胜而不能存晋出于无可奈何则可以少异乎四国矣契丹与晋战者三年矣汉独髙拱而视之如齐之视越人也卒幸其败亡而取之及契丹之北也以中国委之许王从益而去从益之势虽不能存晋然使忠于晋者得而奉之可以冀于有为也汉乃杀之而后入以是而较其心其异于四国者几何又曰梁太祖以干化二年遇弑明年末帝已诛友珪黜其鳯翼之号复称干化三年尚为有説至汉髙祖建国黜晋出帝开运四年复称天福三年者盖其于出帝无复君臣之义而幸祸以为利者其素心也宋庠纪年通谱汉髙祖既有天下而追用晋氏已往之元于义则非忠于礼则非孝进退无据其衰季乱制乎徐无党曰髙祖初建国无国号盖其制诏皆无明文故阙不书然称天福十三年则国仍号晋可知下书改国号汉则未改之前冝有所称可以推知也知逺以弟河东马步军都指挥𢎞倧为特进太原尹武节都指挥使史𢎞肇攻代州杀其刺史王晖三月丙戌朔辽主徳光行入合礼晋遣使安集农民保聚山谷者吴越大败唐兵取福州闽地遂三分辽主徳光以其将萧翰为宣武节度使壬寅北还夏四月晋主知逺以从弟北京马军都指挥使信为侍衞马军都指挥使史𢎞肇为亲军步军都指挥使都押衙杨邠权枢宻使蕃汉兵马都孔目官郭威权枢宻副使两使都孔目官王章权三司使解题曰按新史列传王章财赋聚敛急刻旧制田税每斛更输二升谓之雀鼠耗王章始令更输二斗谓之省耗又按陶岳五代史补录后唐明宗幸仓场每石加二斗耗以雀䑕侵蠧谓之雀鼠耗仓场加耗自此始余见通鑑癸亥晋立魏国夫人李氏为皇后甲子晋河东节度判官苏逢吉观察推官苏禹珪为中书侍郎同平章事解题曰按新史列传是时制度草创朝廷大事皆出逢吉然素不学问随事裁决出其意见故汉世尤无法度而不施徳政民莫有所称焉髙祖既定京师逢吉与苏禹珪同在中书除吏多违旧制逢吉尤纳货赂市权鬻官谤者讙譁然髙祖方倚信二人故莫敢有告者事见通鑑晋以折从阮为永安节度使解题曰按新史职方考府州晋置永安军汉罢之周复晋史𢎞肇取潞州戊辰奉国指挥使武行徳以河阳来归丙子辽主徳光道死其衆入于恒州五月乙酉辽东丹王之子永康王乌云执赵延夀而自称帝壬辰楚王希范卒其弟希广立甲午晋以刘崇为北京留守丙申晋主知逺如汴京史𢎞肇取泽州萧翰北遁以郇国公李从益知南朝军国事从益遣使迎晋主知逺辽主乌云北归以安国节度使达尔玛守恒州六月吴越国王𢎞佐卒其弟𢎞倧立丙辰晋主知逺次洛阳杀李从益及王太妃于汴解题曰按新史列传契丹至京师赵延夀所尚明宗公主已死耶律徳光乃为延夀娶从益妹是为永安公主公主养于王淑妃妃至京师主婚礼徳光拜从益为彰信军节度使从益辞不之官与妃俱还洛阳徳光北归留萧翰守汴州汉髙祖起太原翰欲北去乃使使者迫之以东遂以从益权知南朝军国事从益御崇元殿翰率契丹诸将拜殿上晋羣臣拜殿下羣臣入谒太妃妃曰吾家子母孤弱为翰所迫此岂福邪祸行至矣乃以王松赵上交为左右丞相李式翟光邺为枢宻使燕将刘祚为侍衞亲军都指挥使翰留契丹兵千人属祚而去汉髙祖拥兵而南从益遣人召髙行周武行徳等为拒不至乃与王松谋以燕兵闭城自守妃曰吾家亡国之余安敢与人争天下乃遣人上书迎髙祖髙祖闻其尝召行周而不至遣郭从义先入京师杀妃母子妃临死唿曰吾家母子何罪何不留吾儿使毎嵗寒食持一盂饭洒明宗坟上闻者悲之余见通鑑甲子晋主知逺至自太原戊辰改国号汉辽太后发兵拒辽主乌云兵败见囚乌云改元秋七月甲午汉封马希广为楚王天雄节度使杜重威天平节度使李守贞归命汉徙重威归徳节度使以归徳节度使髙行周代之䕶国节度使赵匡賛为晋昌节度使守贞代之闰月重威反庚午以行周为招讨使辛未杨邠郭威王章皆为正使庚辰汉立髙祖光武二庙追尊髙祖考妣以下为帝后凡六庙洺州归汉八月控鹤指挥使李荣等逐达尔玛以恒州归汉汉敕盗皆抵死汉封吴越王𢎞倧为吴越王唐宋齐丘罢南汉主晟杀其诸弟解题曰按路振九国志晟杀其弟浩昌等十四人䶮之诸子尽矣余见通鑑九月甲戌汉以吏部尚书窦贞固守司空兼门下侍郎翰林学士李涛为中书侍郎同平章事庚寅汉主如魏州赵匡賛降蜀解题曰匡賛延夀之子契丹所立也冬十一月丁丑杜重威降汉以为太傅中书令己夘汉史𢎞肇领归徳节度使兼马步都指挥使刘信领忠武节度使兼马步副都指挥使解题曰宋州故属宣武军后唐曰归徳十二月癸巳汉主至自魏州吴越诛李达汉鳯翔节度使侯益降蜀解题曰益契丹所署也吴越将胡进思废其主𢎞倧立𢎞倧之弟俶汉敕犯私盐曲皆抵死春正月乙夘汉改元赵匡賛侯益复降汉己未汉主更名暠汉以前威胜节度使冯道为太师丁丑汉主大渐杨邠遣忠武节度使刘信之镇汉主暠殂解题曰邠专辄之端见矣庚辰汉诛杜重威及其三子二月辛巳朔皇子周王承祐即皇帝位丁亥尊皇后曰皇太后汉鳯翔巡检使王景崇及蜀人战于大散关败之三月汉永兴军将赵思绾据城李守贞反自称秦王甲戌汉以王景崇为邠州留后不受命辽节度使耶律忠弃定州遁晋末所陷州县皆复于汉汉李涛请出杨邠郭威丁丑罢夏四月汉以杨邠为中书侍郎同平章事兼枢宻使郭威为枢宻使王章同平章事解题曰按新史列传是时汉方新造承契丹之后京师空乏而西三叛作周太祖用兵西方章供馈军旅未尝乏絶然征利剥下民甚苦之往时民租章増省耗緍钱出入皆以八十为陌章减其出者陌三县民诉田者必至州县覆之以括其陷田天下由此重困余见通鑑壬午汉以镇宁节度使郭从义为永兴都部署戊子保义节度使白文珂为河中都部署解题曰澶州故属天雄军晋置镇宁军六月戊寅朔日有食之乙酉汉王景崇降蜀亦受李守贞官爵秋七月庚申汉郭威同平章事蜀以茶酒使王昭逺知枢宻使八月壬午汉以郭威为西面招慰安抚使乙未汉封吴越王俶为国王冬十月蜀遣兵救王景崇汉鳯翔节度使赵晖破走之癸夘南平王髙从诲卒其子保融知荆南留后十一月甲寅汉族诛太子太傅李崧十二月丁丑汉以髙保融为节度使解题曰宋庠纪年通谱隠帝即位三年卒不建元以至亡国虽天命有改亦人礼之先亡乎徐无党曰五代乱世以嗣君即位者五而改元不依古者四梁末帝晋出帝即位逾年宜改元而不改又明年然后改汉隠帝周世宗皆仍称先帝年号终其世不改帝名承祐年名干祐举国臣民共称而不改避当时莫大之失夏五月乙丑赵思绾降汉寻杀之六月癸酉朔日有食之秋七月壬戌汉李守贞自杀八月汉郭威以头子命白文珂代西京留守王守恩楚武平节度使马希蕚攻潭州败还汉郭威入朝九月乙巳溥加执政藩镇恩解题曰威此举盖推广冯道不爱官物以赏士卒之意不待他日即位班赏已收中外之心矣事见通鑑吴越募垦荒田者勿收其税冬十月辽冦赵魏己丑汉遣郭威御之十一月辽兵遁十二月癸巳汉王景崇自杀是嵗留从効取漳州唐以为清源节度使春正月唐罢招讨使夏四月壬午汉以郭威为天雄节度使领枢宻使解题曰按新史列传周太祖出镇魏州史𢎞肇议带枢宻行苏逢吉杨邠以为不可与𢎞肇争于是卒如𢎞肇议𢎞肇恨之明日㑹饮窦贞固第𢎞肇厉声举爵属太祖曰昨日廷论何为异同今日与公饮此逢吉与邠亦举大爵曰此国家事也何必介意乎遂俱饮釂余见通鑑胡寅曰国有异政则变风作政无二门则上下治故善致理者政事必出于中书五代轻宰相而重枢宻使是政出于二矣又命枢宻使兼节度使是政出于三矣其后又诏河北兵甲但见郭威文书立皆禀应是政出于四矣废君易国反覆如奕棋不亦宜乎五月己亥汉以府州蕃汉马步都指挥使折徳扆为团练使冬十一月甲子朔日有食之辛未楚王马希蕚攻潭州丙子汉族诛杨邠史𢎞肇王章使诛郭威弗克丁丑威反辛巳义成节度使宋延渥降之壬午泰宁节度使慕容彦超屯于七里甲申汉主劳军于刘子陂彦超击威弗克解题曰七里今河南府洛阳县有七里涧刘子陂在七里店之北乙酉汉主承祐奔赵村自杀苏逢吉自杀解题曰按实录郭允明知事不济抽刃犯跸而崩旧史帝纪郭允明知事不济乃剚刃于帝而崩允明自杀周太祖纪允明弑汉帝于北郊新史本纪郭允明弑帝列传帝走赵村郭允明从后追之弑帝于民舍乃自杀刘恕曰允明帝所亲信何由弑逆盖郭威兵杀帝事成之后讳之因允明自杀归罪耳通鑑遂谓弑帝未必是允明要之皆臆决也不如以实录新旧史为据丙戌威入京师大掠己丑威请立武宁节度使赟为嗣遣冯道迎之解题曰按九国志隠帝遇弑周祖驻兵京师将谋篡代恐人心未洽于是议立嗣君五代史阙文新史列传周祖入京师百官谒之周祖见道犹设拜意道便行推戴道受拜如平时徐曰侍中此行不易周祖意沮故禅代之谋稍缓遂阳立湘隂公赟为汉嗣遣道迎赟于徐州赟未至太祖将兵北至澶州拥兵而反遂代汉通鑑考异曰周祖既克京城所以不即为帝者盖以汉之宗室崇在河东信在许州赟在徐州若遽代汉虑三镇举兵以兴复为辞则中外必有响应者故阳称辅立宗子信素庸愚不足畏赟乃崇子故迎赟立之使两镇息谋俟其离徐已逺去京稍近然后併信除之则三镇去其二矣然后自立则所与为敌者惟崇而已此其谋也岂冯道受拜之所能沮乎道之所以受拜如平时者正欲示器宇凝重耳事见通鑑壬辰太后临朝以宣徽使王峻为枢宻使侍衞步军都指挥使王殷为侍衞亲军都指挥使解题曰按五代史阙文郭威自邺起兵刘铢尽诛周祖之家子孙妇女十数人极其惨毒及隠帝遇害威以汉太后令收铢下狱使人责铢杀其家对曰铢为汉家戮叛族尔不知其他周世宗朝史官脩汉隠帝实录讳铢之忠言而不载故通鑑不取惟畧见于新史云辽冦汉十二月甲午朔郭威击之甲辰楚马希蕚陷潭州杀马希广自立癸丑汉郭威至澶州而旋己未废赟为湘隂公其将巩廷美杨温据徐州威杀忠武节度使信庚申监国大事记续编卷七十六大事记续编卷七十七钦定四库全书大事记续编卷七十七明王祎撰春正月丁夘汉监国威即皇帝位国号周改元大赦减耗米罢羡余窃盗及姦并依天福以前刑名非反逆毋得诛亲族籍家赀己巳周上汉太后尊号曰昭圣皇太后周开封尹刘勲卒癸酉周王峻同平章事乙亥周以王殷为天雄节度使戊寅周杀湘隂公赟于宋州解题曰按新五代史世家列传髙祖二弟曰崇曰信三子曰承训承祐承勲从弟信崇子赟承训长而贤髙祖方属以为嗣承训薨髙祖悲哀疾剧乃以承祐属诸将相杨邠等不欲领许州信在京师乃遣信就镇信涕泣而去隠帝遇弑太祖入京师谓汉大臣必相推戴及见宰相冯道等道殊无意太祖素不拜道因不得已拜之道受之如平时徐劳之曰公行良苦太祖意色皆沮知汉未可代因白汉太后择立汉嗣太后诰曰河东节度使崇许州节度使信皆髙祖之弟徐州节度使赟开封府尹承勲皆髙祖之子其择嗣君周太祖与王峻入见太后言承勲宜立太后以承勲久病不任为嗣太祖与羣臣请见承勲视起居太后命以卧榻舁承勲出见羣臣视之信然乃奏曰赟髙祖爱之以为子宜立乃遣太师冯道率羣臣迎赟道揣周太祖意不在赟谓太祖曰公此举由衷乎太祖指天为誓道既行谓人曰吾平生不为谬语人今谬语矣道见赟传太后意召之期以来年正月五日即帝位赟乃具天子仗衞赴京师左右皆称万嵗至睢阳太祖自澶州拥兵而反王峻王殷遣马军指挥使郭崇之宋州申州刺史马铎之许州以伺变崇领七百骑奄至赟登楼问所以来之意对曰澶州军变惧未察之故郭公遣兵来衞非恶意也赟召之不入冯道出与语方登楼赟执手泣下崇以周祖意开谕之初赟令䕶圣指挥使张令超以部兵从徐州判官董裔説赟曰崇视速言而嗄有异图矣人皆言郭公已帝大梁陛下犹深入不止祸且至矣请急召张令超率所部兵夜劫郭崇夺其兵明日畧睢阳取金帛以赏募士东还晋阳观衅而动郭威方定京邑未暇追我此䇿之上也赟犹豫未决是夕郭崇宻招令超以兵属焉赟大惧太祖以书召道先归赟谓道曰寡人此来所恃者公三十年旧相是以不疑今郭崇夺吾衞兵事危矣公意以为何如道黙然亲将贾贞数目道欲杀之赟曰勿草草岂关令公事俄而郭崇幽赟于外馆诛董裔及贾贞等太后下诰降封赟湘隂公周祖即位遂害之马铎巡检许州信自杀承勲后以疾卒余见通鑑刘崇称汉帝于太原用干祐年号解题曰欧阳脩曰十国之封爵外而不书则东汉之立何以书曰吾于东汉帝异其辞于九国也或谓刘旻尝致书于周求其子赟不得而后自立然则旻之志不以亡汉为讐而以失子为讐也曰汉尝诏立赟为嗣则赟为汉国之君不独为旻子也旻之大义宜不为周屈其立虽未必是而义当不屈于周此其所以异乎九国矣终旻之世犹称干祐至承钧立然后改元则旻之志岂不可哀也哉事见通鑑己夘周以冯道为中书令庚辰周诏罢贡献珍食求直言二月丁酉周以养子天雄衙内指挥使荣为镇宁节度使校书郎王朴为掌书记三月周克徐州巩廷美杨温死之解题曰欧阳脩曰予既悲湘隂公之事又嘉廷美温之所为赟于汉非嫡长特以周氏移国畏天下而难之故假赟以俟间尔当是时天下皆知赟之必不立也然廷美温之区区为赟守孤城以死其始终之迹何愧于死节之士哉然史氏不着其何以死予因嘉二人之忠而悲其志然不得列于死节之士惜哉事见通鑑夏五月周追尊髙祖以来考妣为帝后六月辛亥周王峻为左仆射兼门下侍郎枢宻副使范质为户部侍郎李谷为中书侍郎并同平章事苏禹珪罢癸丑范质参知枢宻院事楚朗州指挥使王逵逐武平节度使马光惠以辰州刺史刘言为留后辽册东汉主崇为大汉皇帝更名旻秋九月东汉主旻冦周辽弑其主乌云立徳光之子齐王舒噜改元戊寅楚马希崇囚其主希蕚于衡山自为武安留后希蕚据衡山希崇召兵于唐冬十月唐信州刺史边镐至醴陵希崇降十一月辛酉唐迁马氏于金陵解题曰按徐无党五代史注马殷自唐干宁三年入湖南至周广顺元年凡五十七年东汉以辽冦晋州甲子周遣王峻救之丙寅南汉取楚桂州尽有岭南之地十二月东汉辽兵败归唐封留从效为晋江王春正月周慕容彦超反甲子以侍衞步军都指挥使曹英为兖州都部署唐遣兵救之败走夏四月丙戌朔日有食之五月庚申周主讨慕容彦超乙亥伏诛六月乙酉朔周主如曲阜谒孔子庚子至自兖州周朔方节度使冯晖卒其子继业自知军府事以为留后周始诏犯盐曲以斤两定刑解题曰按㑹要广顺二年九月敕犯盐曲一斤已下至一两杖八十配役五斤已下一斤已上徒三年配役五斤已上并决重杖一顿处死冬十月刘言遣王逵攻唐武安节度使边镐走之复马氏岭北地辛亥周制诉讼先厯县州观察使乃诣台省刘言徙治朗州春正月丙辰周以刘言为武平节度使王逵为武安节度使朗州指挥副使周行逢为行军司马乙丑周以营田务𨽻州县周王峻领平卢节度使解题曰按新史列传峻为枢宻使兼宰相又求兼领平卢已受命暂之镇余见通鑑周更作二寳二月甲子周贬王峻为商州司马三月甲申周以养子荣为开封尹晋王解题曰安重诲之欲去潞王以明宗有子故也周太祖无亲子而王峻惎间荣其意安在哉使峻不贬则荣之得立未可知也事见通鑑夏王逵袭朗州执刘言而代之秋八月逵移治潭州以周行逢知朗州九月周大水周始立圆丘社稷太庙迎神主于洛阳冬十二月乙丑周王殷入朝壬申杀之解题曰按唐末汎闻录十二月将有事于南郊时髙祖久不豫又闻王殷潜谋不轨召之恐不从命乃谋因郊祀肆觐方镇殷果不自疑来朝明年正月朔助祭毕命归本镇缢之于夷门山余见通鑑春正月丙子朔周祀圜丘改元戊寅周罢邺都解题曰王殷既诛故也庚辰周晋王荣判内外兵马事戊子周以冯继业为节度使河决周灵河渔原武等八口分遣使者塞之壬辰周端明殿学士户部侍郎王溥为中书侍郎同平章事以殿前都指挥使李重进领武信节度使马军都指挥使樊爱能领武定节度使步军都指挥使何徽领昭武节度使是日周主威殂丙申晋王荣即皇帝位二月东汉主旻以契丹冦周潞州三月乙酉周主自将攻之癸巳战于髙原大败之追至髙平又败之丁酉周主如潞州己亥樊爱能何徽伏诛以赵匡𦙍为殿前都虞候壬寅天雄节度使符彦卿为河东都部署夏四月庚申周太师中书令瀛王冯道卒壬戌周立衞国夫人符氏为皇后庚午周主如太原五月甲戌朔王逵徙治朗州以周行逢知潭州辽救东汉丙申周符彦卿及辽战于忻口败绩解题曰方舆记忻州北三十里至范池驿又北二十五里至忻州口驿辛丑周以折徳扆为永安节度使六月庚午周主至自太原冬十月周大简诸军募壮士诣阙选为殿前诸班戊辰周罢捕盗使臣専委州县十一月东汉主旻殂子钧即帝位解题曰宋庠纪年通谱世宗即位凡六年不改元恭帝踰嵗而亡亦仍故号一元三世古未之闻兹礼之失始于唐中宗厥袭其迹者真伪八君而汉周二朝尤为巨谬刘以干祐兴灭郭柴以显徳始终庸非丧乱荐臻礼法前壊天厌其祸将启圣人若曰受命而王者乃能改元布度为天下正此建隆所以承五代之弊而克复旧章颁朔之文于是乎正矣春正月庚辰周诏漕运给耗辛夘周初令翰林学士两省官举令录周浚胡卢河解题曰今冀州信都县有胡卢河即衡漳水别名李晏口二月庚子朔日有食之壬戌周求直言夏四月乙夘周广汴京外城解题曰按宋敏求东京记旧城唐李勉筑周二十里一百五十五步宋号关城东面二门曰望春丽景南面三门曰朱雀保康崇明西面二门曰宜秋阊阖北面三门曰景龙安逺天波新城周四十八里二百三十二步东面二门南延春北含辉南面三门东朱雀中景风西畏景西面二门南迎秋北肃政北面三门西𤣥徳中长景东爱景实录朱梁建国都城制度未备好利者复恣侵占九衢之中容轨者才一两街上命开拓以绳直洞豁为务居人保其第者惟一二周比部郎中王朴献开边䇿寻擢为谏议大夫知开封府事五月辛未周遣宣徽南院使向训鳯翔节度使王景伐蜀甲戌周大毁佛寺禁私度僧尼秋九月丙寅朔周置钱监毁铜器佛像闰月周取蜀秦成阶三州冬十一月乙未朔周以李谷为淮南都部署伐唐周䟽汴河解题曰见汉永平十二年解题戊申周取蜀鳯州唐清淮节度使刘仁赡守夀州李谷攻之春正月壬寅周主伐唐唐都部署刘彦贞救夀州李谷退保正阳侍衞亲军都指挥使李重进大破彦贞于正阳东斩之甲寅以重进为淮南都招讨使解题曰今颖州颖上县有正阳镇或云西正阳盖安丰又有东正阳也丙辰周主围夀州二月壬申取滁州壬午唐主景使其臣钟谟称臣请平丙戌取唐扬州唐杀吴让皇之族于泰州辛夘取唐泰州周岳州团练使潘叔嗣袭朗州杀王逵迎周行逢行逢杀之三月唐主景遣司空孙晟表请罢兵周取唐光舒蕲三州吴越克唐常州唐龙武都虞候柴克宏大败之唐主景遣齐王景逹救夀州夏四月复泰州己巳周主循淮而东景逹至六合败还五月乙夘周主至自淮南六月唐以驾部员外郎朱元将兵复江北秋七月辛夘周以周行逢为武平节度使周皇后符氏殂唐复取光舒蕲和滁扬等州八月戊辰周行钦天厯九月周以端明殿学士王朴为户部侍郎枢宻副使冬十月丙子周诏夏税六月秋税十月起征周山南东道节度使安审琦入朝以为太师遣还镇甲申周以赵匡𦙍为定国节度使殿前都指挥使匡𦙍表渭州军事判官赵普为节度推官十一月周杀孙晟周召华山隠士陈抟戊申遣还山春正月己丑朔东汉改元二月乙亥周主如夀州三月辛夘唐朱元降周周大破唐军于紫金山齐王景逹走解题曰紫金山在安丰夀春县北与八公山相连唐刘仁赡疾甚其将以夀州降周仁赡卒徙夀州于下蔡夏四月己巳周主至自夀州乙酉周通汴于五丈河解题曰按李焘长编五丈河泥淤不利行舟宋建隆元年诏陈承昭于京城西夹汴河造斗门自荥阳凿渠百余里引京索二水通壕入斗门以大木架汴流导水以过其上北注为河广五丈贯曹郓以入黄河嵗运京东刍粟唐濠州都监郭廷谓断涡口浮梁秋八月乙亥周李谷罢周以王朴为枢宻使九月周中书舍人窦俨请脩礼乐冬十月壬申周主攻淮南十二月唐泗濠二州降复取扬泰二州春正月唐改元中兴丁未周克唐海州壬辰克静海军丁未克楚州三月丁亥唐改元交泰唐献庐舒蕲黄四州于周江北悉平周浚汴口逹于淮夏四月壬申周主至自淮南解题曰按新旧史纪传世家实录刘恕十国纪年陆游南唐书自杨氏有吴嵗暮淮涸辄増戍以备侵轶监军吴廷绍以为无事徒费粮糗罢之清淮节度使刘仁赡表陈不可罢未及行世宗显徳二年十一月乙未诏以宰臣李谷为淮南道行营都部署许州节度使王彦超为副侍衞马军都指挥使韩令坤以下十二将各带征将之号攻自夀州始报至唐上下失色仁赡独部分号令闲暇如平时唐以神武统军刘彦贞为北面都部署帅师三万赴夀州奉化节度使皇甫晖为应援使常州团练使姚鳯为应援都监帅师三万屯定逺唐召镇南军节度使宋齐丘入朝谋难齐丘请征诸郡兵屯淮泗以裨将有才畧者主之声言偏师敌人不测其实必难轻进春水时至粮道阻隔悬军日久自当遁去然后遣使请平庶可无大丧败议者不同遂止壬戌李谷奏先锋破贼于来逺镇十二月甲戌奏破贼二千人于夀州己夘奏破贼千余人于山口镇三年正月丁酉奏破贼于上窑戊戌发丁夫十万城京师庚子诏幸淮南以宣徽南院使向训权东京留守端明殿学士王朴为副壬寅发京师武平节度使王逵南面都统入淮南界先是李谷军城下晓夕攻击既而淮南援军大至乃与将佐谋曰贼舟䑲将及正阳吾无水战之具才一桥梁不守则大军隔絶矣不如退守正阳浮桥以俟銮辂诸将皆以为然遂焚粮草而退兵囘无复严整多失亡帝闻之遣侍衞都指挥使李重进率师赴之曰唐兵且至宜急击之谷又请大驾且驻陈颖以观贼势上不悦刘彦贞旌旗辎重数百里闻谷退军急追之仁赡以为不可彦贞不聴仁赡独按兵城守发战棹百艘泝淮而上且张断桥之势彦贞列阵而进比及正阳而重进先至壬寅率诸将渡桥与贼遇合势击之斩彦贞擒偏将咸师朗已下斩首万余级伏尸三十里获戈甲三十万降者三千人上大悦甲寅车驾至正阳以重进为淮南道都招讨使李谷判夀州行府事乙夘车驾渡淮丙辰营于淝水之阳移正阳浮桥于下蔡丁巳命赵匡𦙍领兵赴濠州城下征宋亳陈颖徐宿许蔡等州丁夫数十万以攻城庚申耀兵城下壬戌匡𦙍奏破贼万余衆于涡口斩兵马都监何延钖等获战船五十艘二月丙寅幸下蔡王逵上言入淮南界戊辰庐夀巡检使司超奏破贼三千人于盛唐获都监髙弼景遣皇甫晖姚鳯守清流关上命匡𦙍倍道袭之晖等阵于山下将战匡𦙍领所部兵出山后乗之晖等走入滁州匡𦙍麾兵涉水踰城而入尽戮其党擒晖鳯以献景惧遣泗州牙将王知朗赍书至徐州称唐皇帝奉书于大周皇帝愿以兄事嵗献方物甲戌本州以闻不答戊寅命前邓州节度使侯章攻贼水寨己夘韩令坤袭扬州壬午景遣其臣钟谟李徳明奉表称臣为附庸之国嵗贡百万献犒军牛五百头酒二千石金银罗绮及衣带茶药诏吴越国王钱俶攻常宣二州以牵景韩令坤奏下扬州执副留守冯延鲁辛夘匡𦙍表伪天长军制置使耿谦降韩令坤言泰州降癸巳荆南言王逵为部将所杀遣人诣潭州请周行逢为帅三月丙申行光州刺史何超奏光州都监张承翰以城归顺行舒州刺史郭令图奏下舒州丁酉取和州丙午景遣司空孙晟等奉表进金银罗绮赏给将士茶绢等愿割濠夀泗楚光海六州之地乞罢攻讨庚戌吴越王俶言领兵入淮南界李徳明等见周师急攻夀春虑不能保乃奏云寛臣五日之诛容臣等往江南取本国表章尽献江北地上许其行赐景书曰必若尽淮甸之土地为大国之提封犹且逺图岂同迷复但存帝号何爽嵗寒倘坚事大之心终不迫人于险俟诸郡之悉来即大军之立罢又赐其将佐书徳明盛称世宗英武景不悦宋齐丘陈觉等皆以割地无益而徳明卖国以图利景斩徳明遣元帅齐王景逹与陈觉边镐许文稹帅兵趋夀春吴越陷常州之郭燕王𢎞冀遣龙武都虞侯柴克宏救常州壬子大败吴越兵夏四月甲子以侍衞亲军都指挥使归徳节度使李重进等为庐州都招讨使徐州节度使武行徳为濠州城下都部署世宗攻夀州围之数重以方舟载礮自淝河中流击其城又束巨竹数万竿上施版屋号为竹龙载甲士以攻之又决其水皆入于淝河攻之百端自正月至于四月不能下而嵗大暑霖雨弥旬周兵营寨水深数尺淮淝暴涨礮舟竹龙皆飘南岸为景兵所焚周兵多死己巳车驾发夀春乙亥驻跸于濠州城下齐王景逹由𤓰步济江距六合一舍而设栅居数日弃栅来迫我军匡𦙍击之贼兵大败己夘韩令坤奏败楚州万余衆于湾头殿前都指挥使张永徳言败贼于曲溪丙戌以向训为淮南节度使㳂江招讨使韩令坤为副丁亥车驾幸涡口景乗常州之捷遣陆孟俊迫泰州王师不守韩令坤欲弃扬州帝怒急遣张永徳帅亲兵援之又命赵匡𦙍领步骑二千屯六合惟留偏师数千守夀春命李重进总之俄而孟俊抵扬州令坤擒孟俊匡𦙍又败二万余人于六合五月壬辰以涡口为镇淮军戊戌发涡口乙夘至自淮南六月壬申赦淮南见禁罪人先时非理科配一切停罢步军都指挥使李继勲营于夀州之南攻贼垒贼自城中来攻破栅而入将士死者数百人攻具并为所焚李重进在东呰不能救时城坚未下师老于外加之暑毒粮运不继诸将欲退军匡𦙍自六合归过其城下为留旬日王师复振七月辛夘朔以周行逢为武平军节度使庚子李重进奏破贼千余人丁未武行徳奏破贼二千人向训班师囘夀春时江南贼盗充斥而舒蕲光和滁等州复为唐所据训上言欲抽扬州之师併力夀春上可之八月永徳奏破贼下蔡先是景遣其将林仁肇郭廷谓率水陆军夺浮梁以舟实薪刍乗风纵火永徳御之风势倒指贼衆却因败冬十月癸酉李重进奏破贼盛唐壬午永徳言败贼下蔡甲申授赵匡𦙍定国军节度使殿前都指挥使先是永徳守下蔡素与重进不协一日乗醉大言重进潜蓄姦谋将校无不惊骇重进自夀阳去其部从直诣永徳帐下宴饮终日而去人情稍安景知之因宻令人赍蜡书遗重进重进以其书进呈世宗览之皆斥讟反间之言孙晟随驾到阙礼遇殊优毎召见问江南事但言唐畏陛下神武永保无二世宗怒晟前言失实十一月收晟下狱与其从者百余人皆诛之十二月壬申以张永徳为殿前都㸃检发陈蔡宋亳颖兖曹单等州工夫数万城下蔡戊子李重进奏破贼塌山北四年正月丁未重进奏破贼五千人于夀州北先是朝廷所得州郡分兵镇守地湿时暑颇为敌窥伺继而李继勲以南呰失守重进抽军近外张从恩焦继勲屯镇淮军武行徳屯定逺县为淮军所袭皆披靡挫衂敌人复振齐王景逹遣许文稹朱元领军数万泝淮而上至紫金山设十余寨与城内烽火相应连延夹道抵夀春为运粮之路至是为重进所败二月向训奏破贼于黄蕃呰乙亥车驾发京师命右骁衞大将军王环率舟师数千以从乙酉至下蔡三月庚寅旦上率诸军击贼于紫金山赵匡𦙍击先锋呰一鼓破之余衆保山寨攻之未下匡𦙍击紫金山北一呰破之初朱元恃功或违景逹节制监军使陈觉与元有隙屡表元不可信不宜付以兵柄景乃命杨守忠代之景逹檄元计事元欲自杀其客曰丈夫乃为妻子死耶遂举呰万余人降翌日尽陷诸呰获万余人许文稹边镐杨守忠皆被擒其余沿流东奔景逹遁归金陵是役也所丧四万人上率亲骑沿淮北岸追贼命诸将纵舟师顺流击之匡𦙍于淮南岸追击晡至镇淮军杀溺之外擒数千人夺舰粮船数百钱帛器仗不可胜数刘仁赡闻援兵既败计无所出但扼吭浩叹甲午城镇淮军仍构浮梁于淮戊戌授向训徐州节度使淮南行营都监屯镇淮军己亥复幸下蔡刘仁赡病甚已不知人其副使孙羽诈为仁赡书以城降戊申幸夀州城北世宗命舁仁赡至帐前嗟叹久之赐以玉带御马复使入城养疾庚戌移夀州于下蔡以故州为夀春县曲赦夀州辛亥仁赡为特进检校太尉兼中书令郓州节度使是日卒追封彭城郡王丙辰车驾发下蔡四月己巳至自下蔡五月癸巳李重进加检校太傅兼侍中向训为徐州节度使加检校太尉同平章事张永徳为澶州节度使检校太尉赵匡𦙍为滑州节度使加检校太保六月己未以钟谟为衞尉少卿十月前徐州节度使检校太师兼中书令武行徳为左衞上将军先是行徳屯定逺为冦所袭死者数百人帝惩偾军之咎故以环衞处之前河阳节度使李继勲为右衞大将军责南呰之败也壬申发京师十一月丙戌至濠州戊子亲破十八里滩呰在州东北淮水之中上令甲士数百人跨駞以济癸巳上亲率诸军攻贼垒夺关城破小呰焚战舰七十余斩首二千级进攻羊马城丙申夜濠州团练使郭廷谓上表愿请命于唐而后降辛丑帝率水陆军循淮而下癸夘大破贼于涡口斩首五千级降二千余人夺战船三百鼓行追奔昼夜不息江淮城栅所至皆下乙巳攻泗州十二月乙夘降戊午帝率衆东下赵匡𦙍领兵南岸夹淮而进己未至清口追及贼且战且行鼓譟之声闻数十里辛酉至楚州西北大破贼衆贼顺流而逸匡𦙍追之数十里擒应援使陈承昭以献获船三百余艘将士七千余人初帝之渡淮也无水战之备每遇贼战舰无如之何敌亦以此自负有轻我意帝即于京师集工徒脩作楼舰踰嵗得数百艘兼得江淮舟船令所获南军教北人水战未几舟师大备至是水陆克捷江南大震壬戌濠州归顺乙丑涟水归顺景駈扬州士庶渡江焚州郭而去丁丑泰州平五年正月乙酉诏韩令坤权知扬州丙戌取海州庚寅发楚州管内丁壮开鹤河以通运路壬辰取静海军楚州未下乙巳亲攻丙午克之防御使张彦卿死之六军大掠军民死者万余人二月甲寅天长归顺戊午车驾发楚州丁夘诏城扬州乙亥司超奏破贼擒舒州刺史三月壬午朔幸泰州丁亥复幸广陵辛夘幸迎銮江口初王师已临长江景大发舟师顺流至海口以扼苏杭之路上遣右神武统军宋延渥率战棹百艘袭之令殿前都虞候慕容延钊以骁骑缘岸而行至东㳍州与贼遇战于江中大破之丙申景遣其臣陈觉奉表贡方物请传位太子以国附庸觉覩楼船战棹已泊江岸以为自天而降愕然大骇时江北唯庐舒蕲黄未下世宗谓觉曰国主若能以江北之地尽归则朕亦不至穷兵黩武觉闻命忻然丁酉荆南髙保融奏舟船已至鄂州戊戌钱俶奏发战棹四百艘水军万七千人泊江岸请师期己亥景遣刘承遇上表称唐国主尽献江北郡县之未陷者鄂州汉阳汊川二县在江北亦献焉嵗输土贡数十万而乞海陵盐监南属不许庚子上报畧曰既能如此又复何求其常润一路及沿江兵掉已指挥抽退两浙荆湖湖南水陆兵士各合罢兵庐黄蕲三路将士亦抽近外候彼中起掲了毕交割许奉正朔罢兵而不许传位太子丙午景遣宰相冯延已献犒军银十万两绢十万疋钱十万贯茶五十万斤麦二十万石庚戌诏故淮南节度使杨行宻故昇府节度使徐温各给守冢户应江南臣僚墓在江北者委长吏检校四月乙夘车驾发扬州壬申至自淮南五月唐去帝号称国主去交泰年号称显徳五年置进奏邸于汴都诏诸军将士等第优给行营将士殁于王事者各赠官子孙量才录用淮南及徐宿宋亳陈颖许蔡等州欠去年夏秋税并放辛夘以赵匡𦙍为忠武军节度使己酉以太府卿冯延鲁充江南国信使钟谟为副赐御衣玉带锦绮罗帛十万疋金器千两银器万两士卒俘于周者皆遣还凡五千七百五十人别赐书曰已下三司逐年支拨供军食盐二十万石又赐厯日一轴九月以延鲁为刑部侍郎谟为给事中并放归江南十月甲午遣许文稹边镐周廷构归江南初帝之南征也唐人大惧陈觉李征古皆齐丘门人因説景请委国事于齐丘景衘之及钟谟李徳明奉表至行在徳明复命説景割江北之地求和而觉征古等以为卖国请戮之景杀徳明钟谟徳明之党也及归谮齐丘等故齐丘等得罪齐丘归九华山觉等贬官寻害之四月乙夘车驾发扬州壬申至自淮南此世宗取江北之大畧也陆游论曰元宗举闽楚之师境内虚耗及契丹灭晋中原有隙可乗而南唐兵力国用弗支熟视而弗能出世以为恨不然唐有江淮比诸国地大力强人材衆多若用其人乗闽楚昬乱一举而平之然后取吴越五岭成南北之势中原岂易动哉不幸诸将失律国势遂弱且陈觉冯延鲁軰用师闽楚犹丧败若北乡而争天下其祸可胜言哉五月辛巳朔日有食之辛夘周以赵匡𦙍领忠武节度使唐主更名景去帝号称国主用周正朔解题曰按南唐书南唐开国子监复有庐山国学其徒不下数百时废君如吴越弑主如南汉叛亲如闽楚乱臣贼子无国无之唯南唐兄弟辑睦君臣奠位此好儒之效也余见通鑑秋七月丙戌周行刑统解题曰按六典注魏李悝集诸国刑书造法经六篇一盗法二贼法三囚法四捕法五杂法六具法商鞅改为律増相坐之法造参夷之诛大辟加凿颠抽胁镬亨车裂之制汉萧何加事律擅兴廐戸三篇谓之九章九律文帝除肉刑景帝定律武帝时张汤赵禹増律令条章宣帝时于定国删定成帝时律令烦多百余万言魏命陈羣为魏律十八篇増萧何律劫掠诈伪毁亡造劾系讯断狱请财惊事偿赋等九篇晋命贾充等増损为二十篇梁命蔡法度等増损为二十篇后魏孝文时定律凡八百三十二章北齐武成时赵郡王叡等造律成凡十二篇大抵採魏晋故事后周造律凡二十五篇比于齐律烦而不当宣帝广刑法要制为刑经圣制谓之法经隋开皇定律凡十二篇炀帝以律令犹重更制大业律十八篇一名例二衞宫三违制四请求五户六婚七擅兴八告劾九贼十盗十一鬬十二捕亡十三仓库十四廐牧十五关市十六杂十七诈伪十八断狱唐武徳定律令其篇目一准开皇之律贞观初又命釐正比古死刑殆除其半至宋建隆四年窦仪等进一名例二禁衞三职制四户婚五廐库六贼盗七鬬讼八诈伪九杂律十捕亡十一断狱大抵皆因乎周之旧也八月辛巳南汉主晟薨子衞王鋹立改元冬十月周均田解题曰朱熹曰周世宗可谓有天下之量矣事见通鑑十二月己亥唐放宋齐丘春正月周王朴正乐律唐宋齐丘伏诛解题曰按南唐书宋齐邱陈觉李征古冯延鲁魏岑查文徽为一党孙晟常梦钖万严韩熈载江文蔚钟谟李徳明为一党余见通鑑二月庚申周王朴卒甲戌周主伐契丹夏四月壬辰取干宁军辛丑取益津癸夘取益津关瓦桥关淤口关降莫州五月乙巳降瀛州丙午议取幽州周主有疾乃止戊申取易州己酉以瓦桥关为雄州益津关为霸州甲戌周主至自雄州解题曰按新史附录世宗北伐以保大军节度使田景咸为淤口关部署右神武统军李洪信为合流口部署前鳯翔节度使王晏为益津关部署侍衞亲军马步都虞候韩通为陆路都部署世宗自干宁军御龙舟楼船战舰首尾数十里至益津关降其守将而河路渐狭舟不能进乃舍舟陆行瓦桥淤口关瀛莫州守将皆迎降方下令进攻幽州世宗遇疾乃置雄州于瓦桥关霸州于益津关而还周师下三关瀛莫兵不血刃述律闻之谓其国人曰此本汉地今以还汉又何惜耶余见通鑑欧阳脩曰予读周日厯见世宗取瀛莫定三关兵不血刃而史官讥其以王者之师驰千里而袭人轻万乗之重于萑苇之间以侥倖一胜夫兵法决机因势有不可失之时世宗南平淮甸北伐契丹乗其胜威击其昏殆世徒见周师之出何速而不知述律有可取之机也是时述律以谓周之所取皆汉故地不足顾也然则十四州之故地皆可指麾而取矣不幸世宗遇疾功志不就然瀛莫三关遂得复为中国之人而十四州之俗至今陷于夷狄彼其为志岂不可惜而其功不亦壮哉唐主景遣其子贡于周周主令其修守备解题曰陆游曰司马光以为大邦畏其力小邦懐其徳是比之文王也是时世宗将有事燕晋其谋以为若南方有变虽不能为大害然北伐之师势亦不得不还故先思有以安江南之心又疲其力于大役使不得动比北伐成功江南折谓之近于文王岂不过哉然世宗则诚竒谋心之患不乗胜取吴蜀楚粤而举胜兵以取幽州平四方何足定哉甫得三关而以疾归则天也其后中国先取蜀江南吴越太原最后取幽州而兵已弊矣故虽得诸国而中国之势终弱然后知世宗之本谋为善也事见通鑑癸未周立皇后符氏周立子宗训为梁王周范质王溥参知枢宻院事枢宻使魏仁浦为中书门下平章事赵匡𦙍兼殿前都㸃检癸巳周主荣殂梁王宗训即皇帝位解题曰欧阳脩曰世宗五六年间取秦陇平淮右复三关威武之声震慑夷夏而方内延儒学文章之士考制度脩通礼定正乐议刑统其制作之法皆可施于后世其为人明达英果议论伟然即位之明年废天下佛寺三千三百三十六是时中国乏钱乃诏悉毁铜佛像以铸钱尝夜读书见元稹均田图叹曰此致治之本也乃诏颁其图法使吏民先习知之期以一嵗大均天下之田其规为岂小哉其伐南唐问宰相李谷以计䇿后克淮南出谷疏使学士陶谷为賛而盛似锦囊置之坐侧其英武之材可谓雄杰及其虚心聴纳用人不疑岂非所谓贤主哉秋七月赵匡𦙍领归徳节度使大事记续编卷七十七