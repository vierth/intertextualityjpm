诚斋杂记旧题元林坤底本据津逮秘书本以宛委山堂说郛本为校本诚斋杂记叙余家藏诚斋杂记记事甚奇目所未见者什九第不着集者姓名近览狐穴余编有会稽林太史载卿者少好程朱之学以诚意为入道之要诀故额其斋曰诚后在翰苑与同官不相中遂挂冠而归郁郁不自得乃日事歌舞畅饮无复有用世志矣其所着书并诗文凡十二种杂记其一也秖以其中多艳异事非宿士所宜述故遂隐其名昔孔子删诗淫奔仍载释迦说法摩登弗遣安在其讳且君子之过如日月之食况非过乎故特表而出之使后世君子知太史之厚于才而薄于位不得已而逃于是与魏之信陵共称之也是为序太史讳坤字载卿丙戌嘉平望日永嘉周达观撰卷上萧仙宣王之末史籍散乱萧仙能文着本末以备史之不及人以史称之实无名也长安士女游春野步遇名花则借草而坐解裙四周遮绕如奕碁谓之裙幄禹治水过轘辕山化为熊谓涂山氏女曰闻鼓声乃来饷禹排石误中鼓涂山氏往见禹作熊惭而去至嵩山下化为石方孕启后魏曹彰性倜傥偶逢骏马爱之其主所惜也彰曰彰有美妾可换惟君所择焉马主因指一妓彰遂换之马名白鹊故后人作爱妾换马诗奏之弦歌焉燕太子丹质于秦秦王遇之无礼乃求归秦王为机置之桥欲以陷丹丹过之蛟龙捧轝而机不发蔡州丁氏女精于女红每七夕祷以酒果忽见流星坠筵中明日瓜上有金梭自是巧思益进白乐天有姬善舞名春草吴潘章少有美容仪时人竞慕之楚国王仲先闻其美名故来求为友因愿同学一见相爱情若夫妇便同衾共枕交游无已后同死家人大哀之因合葬于罗浮山冢上忽生一树柯条枝叶无不相连时人异之号为共枕树阮简字茂弘为开封令县侧有劫贼外白甚急数阮方围碁长啸吏云劫急阮曰局上有劫亦甚急其耽乐如是黄昌为州书佐妻遇贼相失后会于蜀复修旧好张员妻黄氏女也名帛员乘舟覆没求尸不得帛至没处滩头仰天而叹遂自沉渊积十四日帛持员手于滩下出汉末零陵太守有女甚娃窥门下书佐悦之使婢取盥手水窃饮而有娠生子能行太守抱儿使求其父儿直上书佐膝书佐推之儿仆地为水桓玄宠丁期朝贤论事宾客聚集桓在背后坐食毕便回盘与之期虽被宠而谨约不敢为非玄临死之日期乃以身捍刃曹着见庐山夫人夫人命女婉与着相见婉见着欣悦命婢琼林取琴出婉抚琴而歌歌毕便还去洞庭有二穴东南入洞幽邃莫测昔阖闾使令威丈人寻洞秉烛昼夜而行继七十日不穷而返韦洵美宠姬为罗绍威所夺姬名素娥姓崔氏善谐谑洵美夜宿一寺长吁而寝曰何处人能报不平事寺有行者排闼而入曰先辈有何不平事洵美具语之歘然出门而去至三更忽掷一皮囊入门乃贮素娥而至后遂不知所之锦瑟令狐楚家青衣也有书生遇神女见胡僧指之曰此西王母第三女玉巵娘也炀帝将幸江都东都宫女半不随驾泣留帝帝意不回因戏题二十字赐之云我梦江都好征辽亦偶然但存颜色在离别只今年真腊有石塔塔中一铜卧佛脐中常有水流味如中国酒易醉人吴人薛昙舍宅为慈悲寺杨素有美妾姿色绝伦时有千牛桑和有妖蛊异术常一见妇人即便能致炀帝使窃之素宅深邃和朝奉诏夜便窃以送帝帝奇其能诏素赐之吁和之术何异昆仑奴乎安知非剑仙也海人鱼状如人眉目口鼻手足皆为美丽女子无不俱足皮肉白如玉灌少酒便如桃花发如马尾长五六尺阴形与丈夫女子无异临海鳏寡多取养池沼交合之际小不异人王纶女为鬼所凭自称为燕华君有雪诗云何事月娥期不在乱飘瑞叶落人间谓天上瑞木开花六出崔生入山选仙女为妻还家得隐形符潜游宫禁为术士所知追捕甚急生逃还山中隔洞见其妻告之妻掷锦袜成五色虹桥度崔追者不及孔子使子贡出久而不来孔子命弟子占之遇鼎皆言无足不来颜回掩口而笑子曰回也哂谓赐来乎对曰无足者乘舟而至也果然焦先日入山伐薪以布施先从村头一家起周而复始神女杜兰香降张硕硕问祷何如香曰消摩自可愈疾淫祀无益消摩药也沈羲为仙人所迎见老人以金按玉盘赐之后授官为碧落侍郎李陶交趾人母终陶居于墓侧躬自治墓不受邻人助羣乌衔块助成坟吴郡沈丰为零陵太守到官一年甘露降五县流被山林膏草木时人歌之锺陵西山有游帷观每至中秋车马喧阗十里若阛阓豪杰多召名姝善讴者夜与丈夫间立握臂连踏而唱惟对答敏捷者胜太和末有书生文箫往观覩一姝甚妙其词曰若能相伴陟仙坛应得文箫驾彩鸾自有绣襦并甲帐琼台不怕雪霜寒生意其神仙植足不去姝亦相盻歌罢独秉烛穿大松径将尽陟山扣石冒险而升生蹑其踪姝曰莫是文箫耶相引至绝顶坦然之地后忽风雨裂帷覆机俄有仙童持天判曰吴彩鸾以私欲泄天机谪为民妻一纪姝乃与生下山归锺陵为夫妇先主入蜀权遣船迎妹妹回至焦矶溺水而死今俗唿为焦矶娘娘卢虔后妻元氏升堂讲老子道徳经虔弟元明隔纱帷听之杨玠娶崔季让女崔家富图籍殆将万卷成婚之后颇亦游其书斋既而告人曰崔氏书被人盗尽曾不知觉崔遽令检视之玠扣腹曰已藏之经笥矣海盐陆东美妻朱氏有容止夫妻相重寸步不相离时人号为比肩人后死合葬冢上生梓树同根二身相抱而合成一树每有双雁常宿于上孙权封其里曰比肩墓曰双梓后子弘与妻张氏亦相爱慕吴人又唿为小比肩桃源女子吴寸趾夜恒梦与一书生合问其姓氏曰仆瘦腰郎君也女意其休文昭略入梦耳久之若真焉一日昼寝生忽见形入女帐既合而去出户渐小化作蜂飞入花丛中女取养之自后恒引蜜蜂至女家甚众其家竟以作蜜兴富甲里中寸趾以足小得名天宝中事也唐末有乔子旷者能诗喜用僻事时人谓之狐穴诗人阳县地多女鸟新阳男子于水次得之遂与共居生二女悉衣羽而去豫章间养儿不露其衣言是鸟落尘于儿衣中则令儿病故亦谓之飞夜游女沈文季为吴兴太守饮酒至五斗妻王锡女饮酒亦三斗文季与对饮竟日而视事不废荆轲之燕太子东宫临池而观轲拾瓦投龟太子令人奉盘金轲用抵抵尽复进轲曰非为太子爱金但臂痛耳辽东人以白头豕为奇兽献之天子鹤头书古者用之以招隐士张堪物故南阳饥朱晖闻堪妻子贫穷乃自往候视其困厄分所有以赈给之岁送谷五十斛帛五匹以为常注曰堪尝云欲以妻子托朱生辽东马仲叔王志都相知至厚叔先亡忽见形谓志都曰吾不幸先亡心恒相念念卿无妇当为卿得妇遂与之期至日大风昼昏向暮果有妇人在寝室中志都问其由曰我河南人父为清河太守临当见嫁不知何得至此志都告之故遂成夫妇往诣其家大喜以为天相与也志都后为南郡太守汾阴女子吴淑姬未嫁夫亡未亡时晨兴靧面玉簪坠地而折已而夫亡其父以其少年欲嫁之女誓曰玉簪重合则嫁居久之见士子杨子治诗讽而悦之使侍儿用计觅得一卷心动欲与之合启奁视之簮已合矣遂以寄子治结为夫妇焉后嫁子治优于内治里中称之子治仕至兰陵太守扶风马元正妻尹氏天水人也元正早死欲从者久之其父劝之嫁尹氏哭指铁井阑曰此上生花我则再醮三年而黄芝生于阑上遂嫁为李暠继室尹氏幼好学清辨有志节以再醮之故三年不言抚前妻子踰于己生暠之创业也谋谟经略赞毗居多事与吴淑姬颇同汉武帝时有竹王兴于豚水有一女子浣于水滨有三节大竹流入女子足间推之不去闻有声持归破之得一男儿遂雄夷濮氏竹为姓所捐破竹于野成林王祠竹林是也王尝从人止大石上命作羹无水王以剑击石出水后南越王尉佗举众攻安阳王安阳王有神人名皋通为安阳王治神弩一张一发杀三百人南越王知不可战却军住武宁县遣太子始降服安阳王称臣安阳王不知通神人遇之无道通便去安阳王有女名眉珠见始端正与通始问珠令取父弩视之始见弩便盗以锯截弩讫便逃归报王王进兵攻之安阳王发弩弩折遂败李子昂长七寸郑玄师马融三载无闻融遣还玄过树阴下假寐梦一人以刀开其心谓曰子可学矣于是寤而即返遂洞精典籍沈璞字道真童孺时神闲意审有异于众年十许岁智度便有大成之资好学不倦善属文时有忆识之功尤谙究万事经耳过目人莫能欺之权武能倒投入井未及泉复跃而出赵王李德诚镇江西有日者自称世人贵贱一见辄分王使女妓数人与其妻滕国君同妆梳服饰偕立庭中请辨良贱客俯躬而进曰国君头上有黄云羣妓不觉皆仰首日者曰此是国君也王悦而遣之秦始皇时有人进守宫云能典钥人不敢窃发又云置于宫中宫人之有异志者即吐血污其衣此二说与茂先博物志异龙编县功曹左飞曾化为虎数月还作吏则公牛哀事真有之矣晋中朝时县人有使者至洛其使讫将还忽有一人寄以书云吾家在观前石间悬藤即其处也但扣藤自当有人取之使者谨依其言果有二人出取书并延入水府衣不沾濡此与近日柳毅之事何异乎顾恺之善丹青尝悦一邻女挑之弗从乃图形于壁以棘针其心女遂患心病恺之因致其情女从之遂密去其针而愈明德马皇后美发为四起大髻但以发成尚有余绕髻三匝眉不施黛独眉角小缺补之如缥天庆观主聂碧窗有哀被虏妇诗为一时称诵诗曰当年结发在深闺岂料人生有别离到底不知因色误马前犹自买臙脂顾恺之痴信小术桓玄尝以柳叶绐之曰此蝉翳叶也以自蔽人不见己恺之引叶自蔽玄就溺焉恺之信其不见己以珍重之宋武帝节俭张妃房惟碧绢蚊帱鄢阳陈忠女名丰邻人葛勃有美姿丰与村中数女共聚终日共相谓曰若得壻如葛勃无所恨也班孟嚼墨一喷皆成字竟纸各有意义陶侃尝捕鱼得织梭挂壁有顷雷雨梭变成赤龙飞上元遗山妹为女冠文而艶张平章当揆欲娶之使人达裕之裕之辞以可否在妹妹可则可张喜遂往访觇其所向至则方自手补天花版辍而迎之张询近日所作应声答曰补天手段暂施张不许纤尘落画堂寄语新来双燕子移巢别处觅雕梁张悚然而出吴隐之为度支尚书以竹篷为屏风坐无毡席舒州潜山最奇绝而山麓尤胜志公与白鹤道人皆欲之因禀武帝帝以二人俱有灵通俾各以物识其地得者居之道人云某以鹤止处为记志公云某以卓锡处为记而鹤先飞去至麓将止忽闻空中锡飞声志公之锡遂卓于山麓而鹤惊止他所庵罗是果树之名其果似桃此树开花花生一女国人以园封之至年十五颜色端正国王收为妃子陈诜饯别妓江柳云鬓边一点似飞鸭休把翠钿遮二年三载千拦百就今日天涯杨花又逐东风去随分入人家要不思量除非酒醒休照菱花沈处黙清静有至行慕黄叔度徐孺子为人独处一室人罕见其面韩凭为宋康王舍人妻何氏美王欲之捕舍人筑青陵台何氏作乌鹊歌歌曰乌鹊双飞不乐凤凰妾是庶人不乐宋王吴王夫差小女名紫玉悦士子韩重欲嫁之不得乃结气而死重游学归知之往吊于墓侧玉见形抱重延颈而歌弦超梦神女从之自称天上玉女东郡人姓成公字智琼蚤失母天帝怜其孤苦令得下嫁超当其梦也嘉其非常觉悟钦想如此三四夕一旦显然来驾辎軿车从八婢服罗绮之衣状若飞仙自言年十七遂为夫妇贞元中许商舟行湖中青衣迎入一府女郎请书江海赋碧玉砚银水玻黎为匣汉时王朗为会稽太守子肃随之郡住东斋中夜有女子从地出称越王女与肃欢晓别赠墨一丸肃方欲注周易因此便觉才思开悟沈友字子正吴郡人弱冠博学多所贯综善属文兼好武事注孙子兵法又辩于口每所至众人默然莫以为对咸言其笔之妙舌之妙刀之妙三者皆过绝于人吴大帝以礼聘之既至论王道之略当时之务大帝敛容敬焉韩熙载北人仕江南致位通显不防闲婢妾侍儿往往私客客赋诗有最是五更留不住向人枕畔着衣裳之句王逸少三十七书黄庭经讫空中有语卿书感我而况人乎吾是天台丈人刘穆之少时家贫尝往妻父家乞食每食毕求槟榔江氏兄弟戏之曰槟榔消食君乃常饥何忽须此及为丹阳尹召妻兄弟令厨人以金盘贮槟榔一斛以进之王彦伯善鼓琴至吴邮亭维舟中渚乘烛理琴见一女坐于东床取琴调之乃楚光明曲迟明女取锦绣赠别彦伯以玉琴答之而去桂阳张硕为神女杜兰香所降出薯橡子三枚大如鸡子云食此令君不畏风波辟寒温言本为君作妻精无旷达以年命未合有小乖太岁东方卯当来嫁君曹毗作诗嘲硕共十二首甚有文彩卷下伪蜀辛夤逊梦掌中抽笔占者曰君必迁翰林学士果然殷秘书愿夜梦牛皮上有二土又有赤玉在其上其子年十六解曰牛皮革也二土是圭字是鞋字也赤朱色朱是珠字也大人当得珠履乎果然杨华少有勇力容貌雄伟魏胡太后逼通之华惧及祸乃率其部曲降梁太后追思之不能已为作杨白华歌使宫人连臂踏足歌之声甚凄惋其词曰阳春二三月杨柳齐作花春风一夜入闺闼杨花飘荡落谁家含情出户脚无力拾得杨花泪沾臆秋去春还双燕子愿衔杨花入窠里东冶亭在汝南湾东南乃士大夫送行之地李后主猎青龙山一牝狙触网见主雨泪稽颡屈指其腹主悯之戒虞人保守之是夕生二狙南徐一士子从华山畿往云阳见客舍有女子年十八九悦之无因遂感心疾母问其故具以启母母为至华山寻访见女具说女闻感之因脱蔽膝令母密置其席下卧之当已少日果差忽举席见蔽膝而抱持遂吞食而死气欲绝谓母曰葬时车载从华山度母从其意比至女门牛不肯前打拍不动女曰且待须臾妆点沐浴既而出歌曰华山畿君既为侬死独活为谁施欢若见怜时棺木为侬开棺应声开女遂入棺家人叩打两家相庆配为夫妇吴故宫有香水溪乃西施浴处人唿为脂粉塘飞燕骄逸体微病辄不自饮食须帝持匕箸真腊王身嵌圣铁纵使利刃斫之不能为害韩信约陈豨从中起乃作纸鸢放之以量未央宫远近欲穿地入宫中梁羊侃妾孙荆玉能反腰贴地衔席上之珍谓之弓腰彭城金氏少昊金天氏之后王珉与嫂婢通嫂知挞之珉好持白团扇婢制白团扇歌赠珉云团扇复团扇许持自障面憔悴无复理羞与郎相见滕王湛然善画蝴蝶广西妇人衣裙其后曳地四五尺行则以两婢前携马光祖尹京之日不畏贵戚豪强庭无留讼有士人踰墙偷人室女事觉到官勘令当厅面试光祖出踰东墙搂处子诗士人秉笔云花柳平生债风流一段愁踰墙乘兴下处子有心搂谢砌应潜越韩香计暗偷有情还爱欲无语强娇羞不负秦楼约安知汉狱囚玉颜丽如此何用读书求光祖判云多情多爱还了半生花柳债好个檀郎室女为妻也不妨杰才高作聊赠青蚨三百索烛影摇红记取媒人是马公犯奸之士既幸免罪反因此以得佳偶此光祖以礼待士也唐玄宗时柳婕妤适赵氏性巧使雕工镂板为杂花打为夹襭初献皇后一疋代宗赏之梁太尉从事江从简年十七有才思为采荷调以刺何敬容敬容览之不觉嗟赏爱其巧丽敬容时为宰相其词曰欲持荷作柱荷弱不胜梁欲持荷作镜荷暗本无光王播客扬州木兰寺僧厌苦之饭后击钟播惭题诗壁上云上堂已了各西东惭愧阇黎饭后钟后二纪镇扬州访旧诗已碧纱笼之矣援笔续云三十年来尘土里于今始得碧纱笼杜牧诗云钿尺裁量减四分纎纎玉笋裹轻云五陵年少欺他醉叹把花前出画裙若曰纎纎玉笋似此时已纒足矣响屧廊以楩梓板铺于地上西施行则有声故名范蜀公居许下于长啸堂前作荼縻架每春季花时宴客其下有花堕酒中者饮一大白微风过则举坐无遗当时谓之飞英会沈后者望蔡侯君理女也以张贵妃权宠动经半年不得御陈主当御沈后处暂入即还谓后曰留人不留人不留人也去此处不留人自有留人处后答云谁言不相忆见罢倒成羞情知不肯住教我若为留贾知微曾城夫人杜若兰以秋云罗帕裹丹五十粒与之曰此罗帕是织女采玉茧织成后大雷雨失帕所在崔氏有词翰结缡之后以卢校书年暮微有嫌色卢因请赋诗以述懐为戏崔立成诗云不怨卢郎年纪大不怨卢郎官职卑自恨妾身生较晚不及卢郎年少时大笑为乐太真夫人王母小女也讳婉罗字勃遂临淄有马明生字君宝少为贼伤殆死遇夫人见而悯之与药一丸立愈明生随神女禹章入石室金床玉几弹琴有一弦五音并奏孟宗少游学其母制十二幅被以招贤士共卧庶得闻君子之言李靖以布衣谒杨司空有一妓殊色执红拂立于前独目公公既去而临轩指吏问曰处士第几住何处吏具以对公归逆旅其夜五更初忽闻扣门声低者起问焉乃紫衣戴帽人杖揭一囊公问谁曰妾杨家执拂妓也公遽延入脱衣去帽乃十八九佳丽人也李靖与张氏乘马而去将归太原行次灵石旅邸既设床炉中烹肉且熟张氏以发长委地立梳床前公方刷马忽有一人中形赤髯而虬乘蹇驴而来投革囊于炉前取枕欹卧看张氏梳头公怒甚未决犹自刷马张氏熟视其面一手映身摇示公令忽怒急急梳头毕敛袵前问其姓客曰姓张张氏曰妾亦姓张合是妹遽礼问第几曰第三因问妹第几曰最长遂喜曰今多幸逢一妹张氏遥唿曰李郎且来见三兄遂礼之崔生谒一品既别命红绡送出院时生回头妓立三指又反掌者三然后指胸前小镜子云记取余更无言〖原注红绡事第一段〗崔生既归学院神迷意夺语减容沮怳然凝思日不暇食但吟诗曰误到蓬山顶上游明珰玉女动星眸朱扉半掩深宫月应照琼芝雪艳愁〖原注红绡第二段〗孔明征孟获人曰蛮地多邪用人首祭神则出兵利孔明杂以羊豕之肉以麫包之以像人头此为馒头之始楚会诸侯鲁与赵俱献酒楚吏怒赵乃以鲁之薄酒易赵之厚酒以奏楚王王怒遂围邯郸崔生忧怀无已家中有昆仑奴磨勒顾瞻郎君曰心中有何事如此抱恨不已生曰汝辈何知而问我襟怀心事磨勒曰但言当为郎君释解远近必能成之生骇其言异遂具告之磨勒曰此小事耳何不早言而自苦耶〖原注红绡第三〗崔生喜不自胜磨勒曰后夜乃十五夜请深青绢两疋为郎君制束身之衣一品宅有勐犬常人辄入必噬杀之其勐如虎非老奴不能毙之至三更携炼锤而往食顷而回曰犬已毙矣是夜与生衣青衣遂负而踰十重垣乃入歌妓院内止第三门绣户不扃金釭微明惟闻妓长叹而坐若有所伺翠鬟初坠红脸才舒幽恨方深殊愁转结但吟诗曰深谷莺啼恨院香偷来花下解珠珰碧云飘断音书绝空倚玉箫愁凤凰生遂掀帘而入姬跃下榻执生手曰郎君有何神术而至此生具告磨勒之谋姬深感之召入以金瓯酌之以酒〖原注红绡第四〗红绡谓生曰妾家本居朔方主人拥旄逼为姬侍不能自死尚且偷生脸虽铅华心颇郁结纵玉筯举馔金炉泛香云屏而每进绮罗绣被而常眠珠翠皆非所愿如在桎梏贤爪牙既有神术何妨为脱狴牢所愿既申虽死不悔请为仆隶愿侍光容生闻愀然不语磨勒曰娘子既坚确如是此亦小事耳请先为姬负其囊橐妆奁如此出入再三遂负生与姬飞出峻垣十余重〖原注红绡第五〗赵师雄迁罗浮日暮于林间酒肆傍自见美人素妆出迎与语言极清丽芳香袭人与之扣酒家共饮一绿衣童子歌于侧师雄醉寐东方既白起视大梅花树上有翠羽剌嘈相顾所见盖花神也唐牛相国僧孺有子名繁与其同乡人蔡生同举进士蔡生欲以女弟适之蔡以有妻赵氏力辞不得牛氏与赵相与甚欢蔡后至节度副使姜廉夫祖寺丞一夕方就枕忽闻夜间呵欵声一女子绝色自竹乔出上堂拜姜母启焉曰妾与郎君有嘉约愿得一见姜闻欣然而起妻时引避女请曰吾久弃人间事不可以我故间汝夫妇之情妻亦相拊接欢如姊妹女事姑甚谨值端午节一夕制彩丝百副尽饷族党其人物花草字画点缀历历可数自是皆以仙姑称之居无何与姑言新妇有大厄乞暂适他所避之再拜出门遂不见姜尽室惊忧顷之一道士来问姜曰君面不祥奇祸将至何为而然姜具以曲折告之道士令于净室设榻明日复来使姜径就榻坚卧戒家人须正午乃启门久之寒气逼人刀剑击戛之声不绝忽若一物坠榻下日午启门道士已至姜出迎笑曰亡虑矣视坠物乃一髑髅如五斗大出箧中刀圭药渗之悉化为水姜问其怪道士曰吾与此女皆剑仙先与一人绸缪遽舍而从汝以故怀忿欲杀汝二人吾亦相与有宿契特出力救汝今事幸获济吾去矣才去女即来同室如初杨威少失父事母至孝尝与母入山采薪为虎所逼自计不能御于是抱母且号且行虎见其情遂弭耳而去有妇人名沙台居于牢山捕鱼水中触沉木若有感因懐孕产十子后沉木化为龙出水九子惊走小子不能去背龙而坐龙因拕之其母鸟语谓背为九谓坐为隆因名为九隆及长诸兄遂相共推九隆为王后牢山下有一夫一妇生十女九隆皆以为妻遂因孳育皆画身像龙文衣皆着尾九隆死世世不与中国通张道陵母梦天人自魁星中以蘅薇香授之遂感而孕东坡云岁行尽矣风雨凄然纸窻竹屋灯火青荧时于此间得少佳趣沈攸之晚好读书手不释书尝叹曰早知穷达有命恨不十年读书惠州有温都监女名超超颇有色年十六不肯嫁人闻子瞻至喜谓人曰此吾壻也每夜闻子瞻讽咏则徘徊窗外子瞻觉而推窻则超超踰垣而去子瞻从而物色之温具言其然子瞻曰吾当唿玉郎与子为婣未几子瞻过海此议不谐其女遂卒故子瞻思念之为作卜筭子词中有云拣尽寒枝不肯栖谓其择偶也子瞻有小妹善词赋敏慧多辩其额广而如凸子瞻尝戏曰莲步未离香阁下梅妆先露画屏前妹即应声曰欲叩齿牙无觅处忽闻毛里有声传以子瞻多须髯遂亦戏答之时年十岁闻者莫不绝倒〖原注齐东野语不足信〗孝绰屏门不出为诗十字以题其门曰闭户罢庆吊高卧谢公卿令娴续之曰落花扫更合丛兰摘复生沈冲仕齐为御史中丞兄淡深名誉有优劣世号腰鼓兄弟淡深并历中丞兄弟三人并为司直晋宋所未有也唐大历中有人行到凤凰台见一男子与一妇人相和而歌声彻云际妇人歌曰深闺寒锁难成梦那得同衾共绣床一自与郎江上别霜天更自觉宵长男子和曰纤阿敛照窻风起渐觉霜寒逼玉床幽恨从来无早暮不知宵漏向人长又歌曰愁听黄莺唤友声空闺曙色梦初惊窻前总有花笺纸难寄妾心字字明和曰遥知把笔怯禽声密语书来屡自惊若道花笺传不尽幽情含处已分明又歌曰寂静璇闺度岁华并头莲叶又如钱愁人独处那堪此安得君来共枕眠和曰愁多四月日如年金错囊无买醉钱满地落花愁不寐非关明月夜迟眠又歌曰卧病匡床香屡添夜深犹有一丝烟懐君无计能成梦更恨砧声到枕边和曰寒灯未减夜愁添轻帐垂罗薄似烟忘却闺中病无寐空教魂梦到君边歌罢其人迫而视之乃二兽焉一类猪而体特高蔚有文彩一类龙而小徧体纯黄色其人惊而走行者问之因语其故共往观之寂然无所见惟竹书一束在地取视简策几毁文不可辩惟首策隶书地出梓桐伪失其众邪去立言灌平获诵于古有文乍得斯人慈心匆用笔冠日轮三十二字毛晋跋余初从书目见诚斋杂记误谓伊洛渊源之类贮之宋儒道学簏中未曾寓目偶披伊席夫琅嬛记援凤凰台唱和及吴淑姬杨子冶合簪二则注云出诚斋杂记因复览而阅之凡二卷所纪百二十余条皆小碎杂事新异可喜绝无腐气颇似太平广记又不堕于蹈袭迂诞真小说家不多见者急付梓人以公同耆按周达观序云林载卿所着书并诗文凡十二种恨未窥其全耳湖南毛晋识补齐娄逞乃东阳女子变服为丈夫能奕又解文义仕至扬州从事后事发始作妇人服语曰有如此技还作老妪〖仅见于重编说郛本〗附四库全书总目诚斋杂记二卷内府藏本旧本题元林坤撰前有永嘉周达观序称坤字载卿会稽人曾官翰林所着书凡十二种此乃其一诚斋坤所自号也作序年月题丙戌嘉平不署纪元书中引聂碧窻诗与古人并列聂为元初道士则是书在后矣中皆剽掇各家小说饾饤割裂而不着出典如昆嵛奴磨勒一事分于五处载之其弇陋可知也