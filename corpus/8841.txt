净土圣贤录续编X卍XXX净土圣贤录续编发凡是录体例悉准前录如出家二众书一名在家者书二名唯二林居士除本传外凡所引证概以字称尊所主也以前录系居士所定故前录首标教主次阐教圣众系探本穷源之意兹则既称续编首二层可以不赘而有明以前诸书前录引用略备故兹之分门别类以比邱居先纪月编年以国初为始但叙事之前后不论品之高低唯是所採有限挂漏必多愿诸君子惠我遗珠俟编三录染香集诸书凡临终正念者辄从登记夫往生瑞应虽或隐或显未可一定然必征诸素行如其愿力未深功夫未熟直待临终念佛难保决定回心录中如王贞生施静巖辈虽亦十念之诚实有百倍之勇必如是者生西可卜否则名实不符恐有鱼目混珠之虑因略加芟汰以归一致近来载往生者每经引用递有增加二林居士深痛其习故前录中每一传后皆注原书以作证明兹仍其体例但稍易其俚鄙之句间有近今故事必出自不妄语人之口复向故老咨访再三始敢笔之于书其或净行可传而临终无正念者概弗X滥登云栖往生集传后间有赞词晰其隐义而前录但有总论赞词概从简略兹则有义不明者亦用赞词发之非敢妄生知见也聊以导初机云尔净土圣贤录续编偈净业弟子胡珽述我观真性海妙湛本不动世出世间法无一不具足上齐一切佛下同含识类平等绝思议离诸分别相真俗皆无碍理事悉圆融剎那不觉了揑目忽生华无明为系缚障蔽智慧日故于一相中妄起净秽见忘本唯逐物念念入轮回由是颠倒心沈沦难脱离随业而流转圣凡从此隔岂知十方剎皆是一心生大觉如虗空世界如浮云聚散本无迹空生而空灭但随心净垢剎剎各差别业浊现五浊众苦所逼恼心净感净土七宝为庄严迷人但执境东西自不同譬如梦幻者还受梦苦乐觉知梦非真苦乐自然灭我佛大慈悲示此异方便一句阿弥陀能截生死流不出娑婆界稳坐紫金莲弥陀及心土非一亦非二若能如是解决定入无生我今辑斯录X普劝诸有情愿见者闻者悉发菩提心修诸福善业回向无上觉仰祈三宝力冥薰而加护令我及众生同生极乐国净土圣贤录续编目次卷一往生比邱第一性修行修忍生仁筏实𤤯常智络丝僧广志道证千一彻迷嵩安迈春律净慧明一禅际醒起信真传达纯灵彻道守列权佛度觉源正真东瓜和尚定基悟灵圆融悟开方海昌茂往生比邱尼第二湖上老尼本印遂钦律宗佛琦莲芳X朗然妙成道干兰若庵尼道悟卷二往生王臣第三张师诚章攀桂往生居士第四之一黄武城吴如庵俞有光苏起凤恽又騑王贞生蔡鹏九唐沤和陈君魁陆士铨马荣祖彭希涑彭绍升吕蔚若曾庚陆西桥凌树沈畅蒋龟蒙曹圣友冯庭桂浦文荣郑兆荣吴濂沈廷瑜施静巖张孝林方刚潘万宗沈舒华沈虞尊马敬修许仁熟卷三往生居士第四之二裴永度钟九思周光路坤吴允升范元礼孙复元张清新丁繁桂李勤张惇五曹谐和潘遵懋宋莱周庆孙X陈居士余邱丘贤吴宗魏张齿延金庭栋徐僖钱万镒华汉槎方步瀛朱麟书陈锽郭观光往生杂流第五吴生沈承先周绚堂姚生宋宝官陈德心东门匃者痴头道士周耀发瞿晋槐孙松亭陈画叟丁童子卷四往生女人第六田婆蒋氏黄氏女王荆石女陆氏徐氏兵家妇曹媪陶氏汪氏费孺人许节妇宋孺人郑氏百不管老媪陆氏吴氏沈媪姚氏汪氏王氏吴媪倪妪潘氏汝氏祁氏王氏潘氏朱氏朱氏罗氏王氏女邵媪张家妇俞媪吴婆X钱孺人沈婆陆安人往生物类第七鸡种莲集第八善隆达禅王君荣唐景垣沈载元王际良夏耀文曹居士邵媪张氏丁氏高士横丁世济陆孺人邱逢泰钱氏钱文彬钱文灿净土圣贤录续编目次净土圣贤录续编卷一往生比邱第一性修性修不详其所出大清顺治中住常德府圆照庵布衣蔬食日课弥陀万声寒暑不闲遇歉年将所有钱米布帛尽施饥寒孤苦之人徒众交责修唯含泪X念佛而已年七十一月前自知时至届期含笑坐逝天乐迎空闻于远近室内异香经月不散西史氏曰不惜布施则贪业尽含泪念佛则瞋业尽自奉俭约则痴业尽三业尽而往生品位必高异香天乐非其梵行芬芳心声嘹亮之所致乎行修行修姓陈泰州沙村人业农不识一丁无以自活一日赴水求死有白衣人救之出年三十一出家为僧冬夏一衲苦行数年朝普陀山中道路绝遇老人引至家止宿迨天明见荒墟而已归后龛坐南关外荒冢中尝五七日不食参向上事一日夜深有击龛者曰若可受法修隔龛见桥下有大船灯火鼓吹过遂大悟后移住觉印寺精修净业者六年康熈四年春谓人曰明年六月二日吾行矣次年初夏皆来问讯州主恐其惑众遣兵守之曰至期不验必置诸法六月朔犹无恙人为危慄明日晨起书偈曰慧日中天照大千昼行礼拜夜参禅眉间斜挂吹毛剑地狱天堂任我前遂端坐龛中命人舁至一桥曰不可此地人皆畜形也舁至东坝桥曰为我南向手一鱼念佛轻烟一缕起自鼻端须臾火炽鱼声佛声琅琅达云表忽闻龛内訇然龛顶飞堕百步火余遗一物状如莲华坚白不碎西史氏曰出火焚身非扭揑装饰之谓也着魔办道者审之X忍生忍生姓李山西平阳府世家子也自幼厌俗年四十四出家参禅深有悟入崇念佛法门行脚至泰州遇下河杨居士建庵供养即闭关清修净业化导各庄善信后因下河被水又至本州劝化家家念佛康熈八年正月初预知时至偏辞檀越十九日沐浴更衣属大众念佛紧要遂趺坐逝异香满室中至二十六日举龛野外出火自焚仁筏仁筏姓裴常州北郭人父母早逝家业彫零为人佣作年三十余闻净土法门遂发心出家募刊净土经书广施四众后受华山具足戒习禅定每夜必坐香数炷康熈十九年七月忽示疾二十一日诀别诸友次夕五鼓谓其徒曰吾行矣乃整衣趺坐有僧在旁䭾诵佛号筏曰佛须朗念乃高称佛号一声而化实𤤯实𤤯字珍辉姓陈凤阳府霍邱县人诞生时祥光烛邻异香满室幼有奇相肤不受垢性慈恕喜闻僧诵经塾师授学过目如流师甚爱之谓其父母曰此子实非尘俗之流乃佛门法器勿相错误也父母许之遂送本邑大悲庵从心开和尚祝发旋受具戒研究华严涅槃诸大部宛如宿习者后移住龙潭下院一意修持净业历三十年如一日康熈六十一年春示微疾自知缘尽属付院事毕唯注念净域至三月四X日早命具汤洗浴集众同称佛号数百声奄然而化阇维时火光如五色云霞散布四山世寿四十八僧腊三十一常智常智字闻慧淮安沐阳人幼喜礼观音大士既长披缁投闻思寺禀具一日随众课诵至心经之无圭碍句月中凝结一时涣然遂渡江徧游名剎参诸知识久之无所契归而专修净业精严戒行凡人有过必循循化诱有不逊者亦必委婉遣之终无愠色又与诸同志结社修忏数月前即知寂期告诸同社至期集众礼佛命汤沐浴跏趺而逝阇维有紫色莲华大如斗自火光中涌出上有重光影影如智状久之方散人皆见之西史氏曰明师无逾弥陀善友谁如补处昔人尝言之矣顾后世沙门轻视净土往往指为着相菩提借非宿具慧眼洞明大道者鲜不为其所摇惑闻慧徧参不契其庶几乎络丝僧络丝僧不知何许人也住杭城之东园俗以络丝为业弃而出家故名独居破庵昼夜念佛不辍顾无以自活谓其旧主曰但饭我仍为主络丝可乎主从之既得食则手轧轧口喃喃他无所事矣如是数年一日𢹂零纸满筐向西泠居士吴树虗欲易百钱诘其故僧徐答曰老居士前不敢隐我今日西归拟市柴X一担耳树虗曰果尔余供师柴僧合掌谢担柴归并期某时一临为作证明树虗至时往则僧已积柴为座趺坐其上四面火然僧于火中举手作别忽以手抹面一过顿现黄金色顷刻化尽树虗喟然叹曰古德奇纵再见于今日矣西史氏曰叠薪自烬与行修之鼻端出火类而不类虽然安知其所焚者非三昧火乎广志广志字尔立会稽人出家后结茅天台黄金洞专修净业苏州殷天成诣天台饭僧服其道行延住吴山接引庵垂三十余年随机化导指归净土从受戒者累百人尝结期念佛昼夜不绝声其弟子造之见志经行之地大书阿弥陀佛放金色光讶之以问志志曰汝自本光发现耳干隆二十六年四月望要弟子四人诣庵供佛临别谓曰明日午前当来送我及期众至焚香诵佛千声端坐而逝道证道证杭州人住郡东大椿禅院性诚实专修净土每日三时炷香为度长跪佛前虔持名号年八十一日谓众曰来年二月十二日我西归矣及期无恙或戏之曰今日是二月十二矣师何不西归证惊曰今果华朝耶即沐浴焚香集众而化有僧梅松者与证同修净土住妙严寺其夜梦中有人告曰道证师坐化尔何不一送耶梅松觉而趋视之抚其背曰平日相X知临去何无消息虽然我亦不久于世矣归三日亦坐化事在干隆三十年西史氏曰至期而忘西归临去而无消息葢无心于生死也梅松随步后尘岂非有宿愿而然哉千一千一字远人姓王海甯人住西湖昭庆寺谨持戒律精勤念佛志乐寂静颜其居曰庐山僻处潜修其中干隆四十三年秋法侣过访一谓曰公来恰好正我西归可作证明也说偈坐化塔于院左彻迷彻迷姓钟嘉兴人为人扑实中年投海甯护国院定高和尚薙染一心净业后移住延恩寺出入持珠默观余无所长人多忽之一日谓寮众曰我将辞别诸公众问何往曰往西方众共笑之后数日从外归又谓曰今日决意去矣顷之更衣趺坐大声云我去也遂寂然众唿之逝矣时在干隆五十六年嵩安嵩安不详其所出住舒邑白衣庵性椎鲁秉戒于慈济履实和尚信根宿具荎村道人教诵法华经颇有悟入后锐志念佛昼夜不辍晚年得腹鼓疾自知定业恬不介意念佛如常时疾垂革徒众往视安止之乃屈指曰当于某日来候及期沐浴更衣诫徒辈勿哭泣须高声念佛助我往生顷之怡然而逝迈春X迈春姓周桐县人幼读书聪慧好内典年十九游灵隐寺登法堂见心空及第额有省出家天竺延寿堂徧参名山入福严室树莲和尚知为法器一日问曰烦恼起时将何止息春曰本性湛然有何烦恼莲深契之遂付大法春虽得法禅宗而崇尚净业既住云峰寺率众念佛克二十一日为期周而复始数年不懈既复结期百日昼夜持念不展牀褥嘉庆十二年冬沐浴端坐谓众曰顷见鹦鹉念佛法僧其音微妙殊可乐也合掌而终律净律净字明彻姓钱湖州德清人年四十出家抗之慈圣庵嗣往东园德宁庵以诵法华经为日课二十年不闲一日法侣戒乘语之曰汝道心如此坚固若加以念佛回向更佳矣如智者大师得法华三昧尚求往生净土汝何不然因出十疑论示之净瞿然有省自是诵经毕即念佛回向又年余嘉庆十一年七月告其徒增秀曰吾中秋前当往西方八月二日复谓曰初七日卯时行矣问何以知之净笑曰水到渠成及期往视已新衣趺坐时邻僧多来念佛相助净止之曰用功全在平日临渴掘井何为乃移坐龛中说偈云吾年六十九真实不虗口放下者双手直往西方走合掌而寂西史氏曰前仁筏继嵩安皆令高声唱佛明乎助缘紧要矣而兹谓临渴掘井者正其功臻纯熟勉人精X进耳三昧未成者勿以是借口慧明慧明甯波鄞县人住杭州报国寺性质直唯知念佛每执持洪名声若潮沸香尽不知也得施即放生随放随称佛名必回向西方见人不作寒暄语但云死到哉快些念佛越中缁白知其名者每居病危即延之念佛助往生缘或叩其所谓曰忆昔患热病日甚几不能支幸意根中佛号一句顶一句而出连緜不已病魔消却竟仗此而痊自此以后无论语默动静皆有一佛号从意根中一句顶一句而出也嘉庆十二年颈后患疽绝不呻吟临终色和悦手作捻珠状念佛移时而逝先是杭城某梦所识已故黄和尚语曰我劝汝归依慧明师汝因循不果今明师月内欲西归再迟无及矣汝当速往求之汝法名大通已与汝定醒而异之天明起诣寺明已疽发甚剧急邀同伴五人求归依明许之及授法名明手书五字作阄置香台旁谓曰我病中不及一一属付法名下一字皆通字派汝等各随缘自取上一字某适拈得大字宛若梦中故事云西史氏曰归依而能预定法名何也昔世尊于无量劫前闻古释迦文讲涅槃经得经中一偈乃至卖身供养愿来世成佛亦同此号是故今日如来亦号释迦文今明师与某亦无量劫前愿重缘深之所致耳然则欲生安养而虑其不遂者从可想矣X一禅一禅海甯人俗业屠年四旬痛悔前非思唯出家可解此业遂于本邑海音寺祝发旋受具任监院职诵经念佛发露忏悔回向净土诚恳翘勤二十余载不倦嘉庆十二年年六十八退监院闭关数月至腊月二十八日命众念佛一昼夜次早沐浴礼佛而化阇维得白色舍利数十粒际醒际醒字彻悟号讷堂姓马京东丰润县人幼通经史薙染后徧历讲席博贯性相两宗而于法华三观十乘之旨尤为心得参广通粹如纯禅师明向上事师资道合乃印心焉后纯公迁万寿寺醒继席广通䇿励后学宗风大振每谓永明寿禅师乃禅门宗匠尚归心净土况今末代尤宜遵承于是专修净业主张莲宗日限枝香晤客过时则礼念而已嗣迁觉生寺住持寻退居红蠡山资福寺衲子依恋追随日众遂成丛林醒为法为人心终无厌但一以净土为归每当开演如来救苦摄乐之恩或至泪随声落听者亦未尝不涕泗沾衣也其语录二卷尤为切至略言吾人生死关头唯二种力一者心绪多端重处偏坠此心力也二者如人负债强者先牵此业力也业力最大心力尤大以业无自性全依于心故心重能使业强今以重心而修净业则净业强他日报尽命终定生西方不生余处矣如大树大墙寻常向西而歪他X日若倒决不向余处也何为重心我辈修习净业信贵于深愿贵于切以信愿深切故一切邪说莫能摇惑一切境缘莫能引转假若正修净业时达摩祖师忽现在前令我舍净趋禅可以立地成佛我不敢从命即释迦如来忽尔现身谓更有异方便胜于净土令我舍此从彼我亦不敢依教此之谓深信假如赤热铁轮旋转顶上不以此苦退失往生之愿又若轮王胜妙五欲现前亦不以此乐退失往生之愿如此逆顺至极尚不改所愿此之谓切愿信深愿切是谓重心以是修净净业必强业强则熟极乐净业若熟娑婆染缘便尽临终时虽欲轮回境界再现在前不可得矣虽欲弥陀净土不现在前亦不可得矣然此信愿要在操之于素到时自不入于岐路如古德临欲命终六欲天童次第接引皆不去专心待佛佛现乃去夫四大分张此何时也天童接引此何境也苟素常信愿不到十分坚固当此时对此境而能强作主宰乎又云有禅者问曰一切诸法悉皆如梦娑婆固梦也极乐亦梦也同是一梦修之何益答曰不然七地以前梦中修道无明大梦虽等觉犹眠唯佛一人始称大觉当梦眼未开之时苦乐宛然与其梦受娑婆之苦何若梦受极乐之乐况娑婆之梦从梦入梦展转沈迷者也极乐之梦从梦入觉渐至于大觉者也梦虽同而所以梦者实不同也可概论乎嘉庆十五年二月预知时至辞诸外护属曰幻缘不久虗X生可惜各宜努力念佛他年净土好相见也临寂半月前示疾命众助称佛号见空中幢旛无数自西而来告众曰净土相现吾将西归至十二月十七日申刻复告众曰昨见文殊观音势至三大士今复蒙佛亲来接引吾去矣众称佛号愈厉醒面西端坐合掌凝眸曰称一声洪名见一分相好言毕结印而逝众闻异香浮空露龛七日貌如生发白变黑阇维获舍利百余粒世寿七十僧腊四十九西史氏曰修禅修净而独归心于安养迹其梵行之精严导人之切至抑何与莲宗尊宿如同一辙欤为人师作佛祖吾于是见之矣起信起信字香海姓单富春人父华藏博通内典明向上也令信出家往南屏求戒教看谁字话信穷参力究尝彻夜不寐兀坐一室如木偶然嘉庆元年七月望登吴山值夜分见灯光互暎晃乎心目有省归语华藏华藏复令徧参知识至苏州遇会一传公示念佛法门信即返杭闭关古梅庵日课弥陀十万声偶为诗都指归净土有念佛歌曰念佛好念佛好万事从头一笔埽几回背父走风尘旅邸神魂多颠倒不参禅不矜教一鑪香篆萦缭绕奔波肩担没来由访友寻师何日了休外求只内照衣里摩尼无价宝应声现色忒分明六道神光谁欠少水自流山自峭静里观来都入妙笑他名利日忙忙自在真修谁能造月X沈西钟报晓漫说容颜未衰老古来贤哲若河沙谁非白骨埋荒草独此心无寿夭脱离苦海无烦恼百年身世等空华空华勘破一长啸钵囊悬柱杖抝撇却尘缘归路早人生定数已安排佛本天真非矜造闲住庵嬾谈道吏难役兮君难召禅牀镇日坐忘机碧眼胡僧覤儿丘不到曝晴檐补破袄一盂脱粟随缘饱敢云闭户慕清高亦非目视诸方藐生寡交死绝弔气尽皮囊便撇掉土埋火葬总由他不賸儿孙免不肖苦莫悲喜莫笑总是浮生梦未觉大家抛却瓜葛藤刀环请唱还乡调有一言最简要世人如入罗网鸟欲脱罗网何处求唯有劝君念佛好十七年十月十九日卒于东园隐修庵临终盥沐易衣念佛坐逝逾时顶可灼手举体入龛轻如一毛华藏赞以联句云顶煖决生安乐剎身轻显示涅槃心年三十七真传真传字会一姓何苏州吴县人年十九遇嬾珙和尚指示佛乘受五戒彭二林居士招入文星阁传执贽称弟子共修念佛三昧年二十八投杭州崇福寺出家研究楞严唯识大义为人讲说词旨明畅后住嘉兴楞严寺矢志募修大藏经版工兴有日矣忽疾作退隐苏州凤巢庵一意西归嘉庆十七年正月杪谓其徒曰尔等勿讶明日余将去矣至夜分蹶然起坐西向念佛含笑而逝年五十三X西史氏曰刊经助缘也念佛正行也疾作而专务正行固宜矣达纯达纯字粹修号悉檀姓朱嘉兴桐乡县人自幼薙染住嘉兴觉海寺精修净业一十六年建西方三圣殿春冬启念佛期远近观感缁素云集尝行般舟三昧二次一夕梦中见大莲华从空而降自此知见超卓辩才无碍彭二林居士逖闻道行延住流水居及文星阁领众念佛日课严密常演讲云栖弥陀疏钞及天台教观历十载不倦嗣开法南禅寺百废具兴净业无间旋退隐殊胜庵愈精念佛嘉庆十八年冬示疾次年春料理院务毕时其徒悟灵在南禅手书促至曰余将长往需汝一诀二月十三日集众念佛沐浴更衣跏趺说偈曰多生浊苦缠緜一旦逍遥变迁快覩弥陀影现廓然别有一天合掌而终年六十三僧腊五十七灵彻灵彻杭州人于郡之宝寿寺出家精进念佛十余载年踰五旬得疾集众念佛以七日为期自亦力疾随之至三日谢众曰吾得净土生矣诸公勉之言讫而逝时嘉庆二十年道守道守凤阳人出家九华山三十年徧历丛林缾钵萧然恬淡自得后住嘉兴钟埭镇古剎杜门念佛者四X载嘉庆二十三年春忽扁舟入城徧劝檀越专心念佛意极恳切次日相契数人往候见寮门未启排闼视之已趺坐化去矣列权列权字天圣海𡩋人归定高和尚为弟子与彻迷同居延恩念佛精进嘉庆二十三年冬谓人曰吾将逝矣走别四邻众共惊异欲送之归辞曰勿尔时尚未至翌日晚课如常时至二鼓始归寮及寺众晓起则趺坐终矣佛度佛度安徽歙县人住苏州南禅寺过午不食胁不贴席专修净业嘉庆二十三年春有疾辞诸道友端坐而化有僧绝相者嘉禾人亦居南禅与度道谊颇洽貌极陋人多轻之终日不言持过午不食戒晨礼四十八愿及大悲忏余时佛声不绝口夜则面西危坐如是二十年及度化去乃曰渠去我亦随之矣沐浴焚香面西合掌化觉源觉源字性海安徽定远张氏子也幼颕异九岁五经俱成诵弱冠入邑庠文名日甚顾无心仕进每作出世想阅华严法华多有契语亡何父母相继没遂决志出家依金陵耆阇律师祝发礼封崇皓清律师受具足戒时年已四十矣自以出家迟暮行苦行坚持戒律不妄语不非时食手不触金银宝物身不着兽X毛蚕吐尝于投子阅藏毕行二时头陀徧参知识闻焦山借庵禅师为洞下名德特往参叩机缘契合遂承印记复住山中阅藏愈深入教海于华严奥旨独有心得口诵手披不下数百过乃至背诵不遗一字常为缁白开演大义抉幽剔微听者豁然因自别其号曰一真法界已而栖心安养日课西方佛名十万声胁不着席者数十年晚年石谷成公延居高旻寺素患足疾虽至增剧而六时礼拜无少间复加礼普明忏及弥陀四十八愿礼已即诵佛名不歇口见人不谈他语唯以西方净业谆谆劝勉而已计居十余载缁白多钦其品嘉庆二十四年六月忽欲归焦山成公坚留不可归甫逾月示微疾八月二十六日晨起索浴竟端坐念佛如入禅定阇维时瑞云盘空有光五色从火际透起获舍利三大粒莹净如玉现藏本山世寿六十九着有净土诗百首行世西史氏曰昔人谓乘戒俱急生品最高若有乘无戒流入鬼神趣中源如是持戒如是参修非乘戒并急者乎彼轻视木又而高谈般若呜唿危矣正真正真字达宗湖广湘潭县人曾参高旻昭月贞公荐绅延主鹫峰古剎初至则頺垣老屋人不堪其忧而真则晏如也已而檀施普集百废咸新次第建诸殿阁复置田数百顷率众念佛凡来求法者虽臧获所不忍弃示以持名法门维时宰官荐绅远近缁素皆X服其品太史姚姬傅观察章淮树尤为宏护淮树一日邀真相对据榻出其二妾令受经真曰受经之法须正几中庭焚香恭敬而后可不然是慢法也淮树如所教既离榻则梁坠而榻碎淮树异之率二妾同秉戒法后舍二妾为尼精修净土未几真慨然有隐志屏绝诸缘着净土偈若干首道光元年正月九日令嗣法脱凡至寮剧谈安养乐趣貌和神恬旋自鸣鱼念佛时许命凡过堂食粥及复至则真已新衣逝矣东瓜和尚东瓜和尚遗其名姓孙杭州人嗜食东瓜故名出家华严庵为人缄默竟日游行街市寒暑无间经十余年人莫测之与邻庵僧慧照友将寂之前月告照曰新正六日吾行矣汝合来送我届期和尚赴法慧庵斋返见照先在曰汝何来照笑曰汝与我约特来相送耳和尚曰微子言几忘却了遂盥沐新衣礼佛竟谓照曰既行不可无偈为我书之偈云终日走街坊心中念佛忙世人都不识别有一天堂怡然而终西史氏曰时至而忘归期前有道证至此再见何其生死自如乎而究其所以致此者无他心即佛故也今人念佛之功日仅片时且不能一其心于安养而亦欲冀临终之瑞应难矣哉定基X定基字琳琇临海人出家于天台山受戒后徧参知识晚居苏州静室掩关九载誓不食咸味刺舌血书华严经八十一卷日诵阿弥陀佛为常课道光元年诣鄮山礼阿育王塔臂香供养塔中舍利现黄白二珠大如莲子光耀炫目既归得蛊疾医药罔效法侣乘戒往视之䇿以一心念佛求生净土基曰然即于卧榻前供接引佛像令庵内僧众轮流念佛至七日忽起坐索浴易衣曰速邀乘公来其徒从之乘戒至基谢曰蒙君示我念佛今晨见大势至菩萨接引我得中品中生矣遂敛目合掌而逝众闻异香弥时方息年五十八悟灵悟灵字轶羣号幻如浙之海昌金氏子也幼有出尘志见佛辄膜拜洎九龄善病亟请于父母求出家许之乃脱白于本城安国寺西房礼象陇上座为师旋圆具于杭州昭庆寺时悉檀纯公方开念佛堂于苏州流水居灵裹具从之六时持念不懈复逐字礼华严法华金刚圆觉等经纯公见灵脚根稳密即授衣拂灵于净土法门谛信不贰父早殁劝母周氏发往生愿母后果无疾念佛而脱其兄莲隐感而出家纯公寂后灵继席南禅三年引退居松江韦陀庵精舍数楹尘嚣不到与莲隐同居以念佛为日课尝于中夜禅观中见天上众星由四方翕聚成忆佛念佛四字字大寻丈晶光晃耀自是目炯炯有光凡缁白闻X人以及农贩牧竖皆见而生敬感化念佛者不下数千人灵既专志净业念从上往生诸人自净土圣贤录以后无有续集而高人辈出不可湮没无传于是广採博访辑为染香集一卷自嘉庆以来凡染香于此法门者罔弗纪载越五年而书成刻行于世道光八年春患噎隔集缁白交好告以别期不久诸君幸各自爱专志念佛以图后会也自制影堂联句云泥牛吼落江心月木马嘶归海上云绝医药一意西归入五月而剧人来问疾但曰生死事大各自努力便口佛喃喃而已十七日西向趺坐持名或问临行一句作么生曰阿弥陀佛良久声渐微泊然归寂世寿六十一坐三十五夏三日合龛貌如生西史氏曰导母往生感兄出家可谓极孝悌之大者矣至其见星成字葢精诚之极心光发现耳修净业者勿怀疑贰焉圆融圆融字竺峰姓姚湖州德清人年二十出家薙染于杭州石屋岭烟霞寺旋于昭庆律寺受具足戒持守无缺而笃好礼念以往生净土为一生决定志愿不自住庵恒依人以修谓可免杂用心也亦不定居一处合则留不合则去意气洒落不为胶执其所住处不乐随众作务常静掩一关礼念并行不礼则念不念则礼无一时间断亦不少参以他法竟以此二事终其身尝于一日午间念阿弥陀佛名鱼声朗朗相X应彻一夜直至次日晡时人见其终无休歇大声唤之始止自谓才如半日耳问其饥否则曰我口中甜水如蜜常盈常嚥受用无量更不思食也胁不贴席者数十年故少梦偶有梦亦不离礼念更无异缘其梦中常见佛菩萨活动如生间作奖励之语有时韦䭾尊天导引念佛葢其所梦皆类此道光十年三月十九日寂于杭城东园之天华庵前数日示微疾自知时至略属庵主数语即默自持念更无他言寂后示顶煖相阇维于龙庆寺之普同塔香柴无多顷刻化尽世寿六十四不畜徒西史氏曰居无常者真解脱也不畜徒者真干净也阇维速化谓非不恋世缘之明征哉悟开悟开字豁然号水云道人姓张苏州木渎人幼孤读书聪慧喜经史根柢之学而淡于功名家贫弃儒为贾一日见僧背负警䇿生死文句市中行鱼劝人念佛即勐省遂受三归五戒已而辞亲礼祥峰文公脱白旋秉具于高旻如鑑和尚留住过夏结冬穷参力究苦不得入一日偶触踏破铁鞵无觅处得来全不费工夫语本参一句廓然顿现复阅古德誵讹公案皆据实供通旋开法于荆南显亲寺未几引退历居云间练川支硎等处皆水边林下有所修建檀施不足即自罄其钵囊不住则包裹以行无贪恋心也后归住灵巖之宝藏庵所至白衣向化尤伙一以净土X指归着有念佛百问开示后学自题偈曰我以大悲心阐扬念佛法仰祈三宝尊慈悲加护我假此萤火光化作智慧灯照耀于世间引之深入佛念佛愿往坐还来度含识西方不退转直至成菩提道光十年入夏疾作寄书远道诸友谆谆以生死事大为勗且有秋尽当西归之语常住事宜以次了毕绝药食九月二十日凌晨向西趺坐合掌诵楞严呪竟接佛号观音号良久声微奄然而化恰在立冬前二日次日入龛顶相犹温送者数百人咸赞叹焉方海方海字普澄号西台姓崔湖州乌程人年二十一入天台华顶寺祝发旋受具于清凉寺际云禅师专心阅藏淹贯诸论已而驻钖苏州杯渡庵纯提净土广劝缁白从而信向者甚众先后遭父母丧日礼华严法华诸大乘经代亲回向生平所着净土诗及书写经论无算道光二十一年七月忽语人曰我月内将行诸未了愿属付汝等翌日而病至二十七日见幢旛招引曰佛来迎矣索笔作偈据几疾书曰七十年来梦幻多弥陀一句尽消磨而今直入如来地空有双忘礼宝陀遂掷笔而逝世寿七十僧腊四十九昌茂昌茂字在经绍兴人年二十五出家于南海积善堂诣鄮山舍利塔前然指供佛徧参名山知识晚年住X苏州松云庵终身供奉阿弥陀佛及地藏菩萨见人辄谈因果劝修净土归依者盈千生平不放𦦨口曰无德行故受人银钱随受随施尝刊佛经数种及万善同归等书又铸大钟三具发愿度地狱众生道光二十八年正月二十三夜忽患胃疾自知将终礼佛诵经益加严密命邀归依弟子某某来时夜将半侍者劝待天明曰白菩萨至吾定四更时去矣口中念佛不绝令沐浴更衣果至四更危坐而逝年八十三阇维得青白色舍利十余粒西史氏曰人疑白菩萨为无常恶鬼故师之生西疑信者各半余昔闻师言江河社稷之神不敢僭受菩萨之号夫神且不可况鬼乎白菩萨者或观音应现也观其舍报安详合诸素行往生无足疑者总论曰自莲宗之教行有志之士闻风向化者盛矣顾念佛者如牛毛往生者如麟角究其病根信行愿不切故耳如上诸公或明向上而理事圆融或专净行而戒忍坚固卒乃出轮回登圣域甚哉其善牖后人也彼身作沙门而心非沙门者覩此当何如愧奋耶往生比邱尼第二湖上老尼湖上老尼不详其人念佛诵经极虔谨精严戒律有道人每岁一来来则剧谈弥日然后去一日尼预与道人约待之不至自言将逝不得与此友别柰何复X待数日又不至乃命一舁龛断桥上手执线香一枝从容入龛顷之火发遂自焚观者如堵至身已焦黑念佛声犹不绝云本印本印字松岐吴县人幼多病因发愿出家年二十五父母送之城中圆通庵薙染寻受具戒别买屋数间以居名曰观幻戒行洁清勤修福业历诸名剎供佛饭僧回向净土干隆四十五年八月自九华归结期礼大悲忏甫逾二七忽感微疾曰吾生缘其尽乎遂辍忏专持佛名至十月初旬卧牀七日右胁西向念佛无间已而属付后事毕命其徒诵阿弥陀经至三周寂然而逝遂钦遂钦字越成无钖人九岁出家稍长遇一尼师激发专持佛名行住无间寻住苏州南园白衣庵兴复殿堂念佛益切年五十始受具戒至五十五其年三月鸡初鸣召其徒曰吾将去矣徒曰师无他恙何出此言因泣下钦曰痴人哭我何益认真念佛可尔遂趺坐西向同称佛名尽炷香乃逝事在干隆五十三年律宗律宗字圣可嘉定人三岁失母其祖母擕至苏城圆通庵寻薙染受具戒少好礼佛长诵法华经苦不能解义因诣金山及杭州崇福参究累冬归而专修净X业屡诣诸名山供佛饭僧年五十三得咳疾遂闭关不出以西方为期至年六十四正月望集诸缁白同称佛名至日昃顾视左右劝勉修行语剧苦切寻举手称西方极乐世界大慈大悲阿弥陀佛如是者三趺坐而逝莲华香满室中事在干隆五十五年佛琦佛琦字见琳长洲县人自少不愿有家既长其母送阊门外雨华庵薙染寻受具戒已而受城中崇佛庵尼道坚属付继为庵主募金千余两造西方三圣旃檀像高八尺岁结七日期场集净行僧为念佛会历诸名山供佛饭僧为常州天宁寺置田三十亩晚而专修净业将逝前三日见菩萨现身两童子侍或言闻菊花香琦曰此青莲华香也干隆五十六年八月晦有近事女问疾琦令扶起集众焚香称佛名可二千声遂逝西史氏曰饭僧作福在家人恒有之今出家女众亦屡见焉谓非能破悭贪者乎虽然女众可以修福而号为沙门者愈当精进若夫但图人之供养而不知己之承事呜唿其亦可以已矣莲芳莲芳不详其所出居崇佛庵目击琦往生事迹遂亦密密行持年三十余得疾念力益坚临终亦正念分明面西趺坐合掌而逝事在嘉庆十三年X朗然朗然姓沈嘉善人年十八见嫂氏产难之苦自誓不字求父母出家于邑之陶庄净池庵专志净土行持既久闲忙无间嘉庆十三年谓其徒福缘曰吾三月中已三梦宝池跏趺华中往生有分矣汝当笃志念佛自然水到渠成功不唐捐慎母错过至三月念五日无疾坐脱年七十一妙成妙成湖州菰城何氏女生有慧性髫年即容止端庄不同常儿母故奉佛每见母举佛号便合掌相和年二十一适同里王生未半载夫亡翁亦信心念佛顾家贫成勤纺绩以供菽水朝暮则诵华严持佛号为常课如是十余年后翁出家为僧姑继亡成亦投本城北门外广严庵为尼旋受具戒持守严恪益专志诵经念佛甘栖淡泊绝意攀援嘉庆十九年示微疾语侍者曰吾生缘已尽后三日当西去若辈幸自努力修持或有见期勿忘吾言至第三日正趺坐诵佛忽举首曰接引佛已到吾行矣即瞑目而化年四十七道干道干字世禅嘉禾双溪陈氏女年十七出家于秀州之萝庵喜清净自居看古德机缘遂发明向上志圆具后诣天台国清寺参宝林珍公见时便问如何是大人相珍曰待汝除却五障来即向汝道干曰与么X则瞒和尚去也珍曰汝那里学得这虗头来干不觉汗流浃背便礼拜珍复问曰如何是大人相干展两手示之珍公印可旋受衣拂干既得旨罢参住南湖之草庵庵破败不堪处之晏如也操履真实顺逆一如平居一字一礼三转华严课大般若经数十部由是道风远着施者云集次第建诸殿堂其庵居偈曰学道殷勤年复年从今不着有无边归家莫便家中坐好为人耕劫外田又于庵中设念佛堂昼夜鱼声不绝者垂四十年嘉庆二十五年冬示微疾十一月十一日谓其徒曰吾明日寅时当去矣至时说偈曰八十八年无贪无恋归去来兮水清月现命众同声念佛吉祥而逝西史氏曰自古及今禅净双修而出自女众者葢鲜矣至其居不求安殷勤办道宛具大人之相苟非真实了当其可勉强为之耶兰若庵尼兰若庵尼失其名姓陈𡩋国郡西世家女西禅寺僧某未出家时聘为室后某弃家为僧尼亦出家于三乘庵旋移居兰若日则随众作苦夜则独坐念佛性甘淡泊其兄时遗衣食卒乃却之曰我既出家若常与在家昆季往还仍如未出家矣后念佛坐化时当酷暑七日肉身不腐道悟道悟字慧心姓汪松江华亭人早丧父寡兄弟与祖X母母氏同居家甚贫守贞不字已而投吉祥庵出家旋诣地藏院受具戒念佛精进道光十三年六月母氏念佛而逝七月祖母亦逝悟于八月五日请戒师道生和尚告曰大事了毕吾欲西归恳置龛一具明日邀众念佛一天以为助缘是晚香汤澡浴及旦集众念佛一𣱳日至夜告曰佛来接引矣跏趺而逝总论曰或谓女人有三隔五碍何以得生净土是不知众生之身皆由业造视业轻重而分男女今以女身而决志出家斯其宿业决定消除以是而登清泰之乡成菩提之果而女身男身了不可得复何有所隔碍哉净土圣贤录续编卷一净土圣贤录续编X卍XXX净土圣贤录续编卷二往生王臣第三张师诚张师诚字心友号兰渚湖州归安人父梦日轮照窗寤而生师诚母早故事父以孝闻少年登科第历任封疆为江苏巡抚见苏城杀业甚伙屡出示劝戒遇放生河等处则严捕鱼之禁署中不宴客不杀生已X而长斋奉佛栖心净土自号一西居士择前贤净土论说辑径中径又径一书后附净土歌咏其自作数十首最为警切今录其八首一云佛缘幸遇识鸿名火急西归此一生不向此生拼力去胞胎再入堕无明一云才提佛号众魔侵降伏云何到一心口耳相闻心应手牟尼历历字推寻一云全抛名利与悲欢切已无如此一端斫断爱绳凭慧剑云栖七笔万回看一云船乘大愿度尘寰自利利他念一般先借枝栖莲界稳羽毛丰满任飞还一云执持无间矢初衷尤在临时一念融堪惜坡公公据在未能着力弃前功一云最怕临终神识迷舌根坚硬气难提若非平日心专一那得资粮助往西一云唯心自性理难明水火镜观取譬精念到一心心佛合临时自有佛来迎一云稍留一爱未全捐便恐临时被此牵欲出娑婆除必尽次公名论许重诠道光八年年六旬余乞假归里静居斗室一意西驰逾年卒临终时诵弥陀经毕才与佛号至第五声寂然而逝X章攀桂章攀桂不详其人干隆间服官在外笃信净业自号宝严居士与投子沙门世惺辑莲宗集要一书自为序曰净名云随其心净则佛士净华严云应观法界性一切唯心造皆唯心净土之旨也乐邱丘苦域金宝泥沙垢净心生麤妙境现此理唯禅净双修者可以默契初机浅学何由得其门哉永明料拣云但得见弥陀何愁不开悟而云栖谓持名一法彻上彻下大小兼收所以修净土者当以持名为正课以修一切善法为助因正助既分而后修行之路较然不惑莲池大师疏弥陀经以信愿行判为一经资粮而以一心不乱专持名号为宗旨洵确论与余素慕佛乘主心西极虽宦游几三十年夷险备历而十念定课未尝一日忘也己酉春与投子憨公游浮山至华严寺偶于案头见龙舒净土文理明词达诚为净土津梁但篇帙稍繁读者或不终卷而废乃与憨公徧取净土诸篇细心商确重加编集冗者节之缺者补之分门别类略如蘧庵之净土指归而大旨一主阿弥陀经以持名为宗旨故开卷即以此经冠首俾行人知先守约二六时中专持名号以为正行而以深信发愿为往生前茅信愿行三者相须净业乃成葢净土为佛门之异方便而持名又异方便中之方便世书凡六卷帙虽半于龙舒义实该乎莲藏爰付剞劂质之四方净侣倘以为不背教理不越净规愚者暂得X心开智士益增净行斯愿足矣若夫唯心净土则在当人默契固无须门外汉之饶舌也后莫知其所终总论曰向来载宰官往生不下数十人然皆古记所传而近代者无闻余广採博访寥寥然仅得二人焉何夙因之易昧若斯也呜唿豪贵学道自古为难况当像季不更宜然今者一则居尊贵而不恋世荣一则历夷险而不废定课有志净业者当以二人为轨则所谓案牍虽忙姑少置朝朝十念不宜亏不觉深味乎其言哉往生居士第四之一黄武城黄武城泰州姜堰人世业儒遇法宗和尚导以念佛康熙十年染微恙沐浴更衣请法宗至决择临终四关忽勐省顿断恩爱不容妻孥相见一心念佛三日后趺坐合掌而逝吴如庵吴如庵徽州人入籍常州宜兴县生平信向佛乘参璞中和尚遂修净业康熙十二年夏示微疾以数珠分给子女教之修持其姻亲俞有光往省之与如庵谈及念佛法门如庵曰念佛之法须间也念忙也念行坐也念梦寐也念乃至鬼哭神号无不念才是真念佛的人欲得此真念者只在一信字汝当紧信汝当紧信乃说偈曰参禅念佛本非歧三圣慈悲引我X西普劝世人勤念佛白莲台上见阿弥遂命家人朗念佛号趺坐而逝愈有光俞有光新安人幼居宜兴与吴如庵同修净业日持佛号五千金刚经三卷发愿往生后见如庵西归益加精进书念佛紧要四字于牀右以自警策康熙二十三年三月三日徧别亲友作偈曰西方净土是吾家一句弥陀度岁华清磬数声明月上此身隐坐白莲华初八日示微疾谓家人曰吾去汝等切莫啼哭当念佛相送十二日闭目寂然眷属围绕忽张目曰念佛紧要言讫而逝年七十八苏起凤苏起凤字岐山崑山人幼年矢志宗乘徧参知识有所悟入一生戒杀虫蚁不伤晚年笃修净土四威仪中未尝间缺康熙三十八年年已八十时值严寒拥被而坐十一月二十六日午间谓其孙甸方曰净土之缘熟矣三日前即见佛来吾不欲显言耳今夜子时吾往矣更余披衣而起焚香然烛端坐向西命家中人念佛自亦随之将三更声音渐低寂然而化有吴敬山者与起凤同里为莲社友年逾七十发愿参学甸方以其年老劝之专修净土可以一生成就敬山信之昼夜念佛不辍未及一载其至戚友来谓旬方曰今早敬山见护法神现接引往生临行安然坐脱属我致谢是以来耳X恽又騑恽又騑常州人素诵金刚经长子嗣曾季子臯闻皆修净业其年春又騑疾作二子呈莲藏一函又騑甚喜二子曰大人既信净业何不从此修持又騑遂以佛诞日茹素日持佛号万声至五月二十六日诸子进参剂又騑不服曰药医不死病乃举念珠云佛度有缘人时举家忽闻莲华香诸子惊异请曰大人此际意况若何答曰月白风清香烟满路遂面西端坐而逝事在康熙三十九年西史氏曰修净业者不在时之久而在信之笃又騑发心才一月耳一念坚勇疾证菩提游移莫决者此诚可为龟鑑也王贞生王贞生崑山人父彦敷为崑庠善友崇奉三宝而贞生多习气不甚信奉一日得病见有长大黑鬼谓是前世怨仇贞生怖甚遂勇勐念佛求生西方念佛稍懈鬼形遂现由是往生益切念佛益锐念至数日鬼不复现临殁时至气尽力竭其声渐低隐隐向西去西史氏曰临终善友最为难值贞生所见恶鬼明为怨仇实则善友也且贞生既得往生恶鬼必能度脱一得两全不可谓非幸也蔡鹏九蔡鹏九字资万苏州西洞庭山人世为贾鹏九则好X二氏书与高人逸士游后遇唯然和尚劝修净业始诵佛经举放生会已而持长斋自号虗白居士亡何得疾以干隆四十五年八月八日终于家先一夕洗浴将旦集家人与诀谓曰世间眷属报尽则离图久长者当结法缘若辈勉之众哭曰勿哭为我齐声唱阿弥陀佛复谓其子曰吾蔬食者一年矣丧中设祭享宾勿用肉汝若忆我须常断杀能断杀者是为孝子勉之遂转面向西而逝及将敛迁尸于堂向西如故其子跪而祝之面始仰卒年五十西史氏曰往生者首重慈心不杀经有明文今汝若忆我一语直身众生之身心菩萨之心矣悲哉言乎唐沤和唐沤和不详其出身列武庠初不信因果晚年与鉴机子游始信向因教以受持十念法精进不懈年九十六示微疾忽跃起合掌曰佛来迎我溘然而逝陈君魁陈君魁池阳贡生也遇净川老僧指示念佛遂长斋戒杀精勤礼念昼夜不辍发愿印施龙舒净土文结菩提缘未半年两覩阿弥陀佛身满虗空末后又见自知往生时至沐浴焚香手执数珠端坐而化陆士铨陆士铨字近堂苏州元和人始习扶鸾术归玉坛为弟子后为坛友祈疾神教礼梁皇忏士铨因礼忏发X心遂诣天宁庵受菩萨戒会有寂根菩萨自极乐国来降于玉坛开阐净土法门教人痛念生死屏绝歧趋一心念佛先后凡十一会由是与会者始知回向极乐然故习未忘多有出入唯士铨一意持名修观诵法华经长斋一二年寻得疡疾漏下减食遂开肉戒而疾亟卧牀不能起自知将终愧悔甚切先歾前七日屏荤腥连称阿弥陀佛有女年十余戒以持斋念佛去时勿哭及病革目光上烛若有所见口称白莲白鴳女隹及诸上善人复连称佛佛右胁而逝异香满室中时干隆五十二年五月十八日也年三十九已而诸友诣坛叩士铨生处王天君报曰陆子大幸若非临终正念几至堕落现已得生西方边地矣其明年五月朔士铨降坛示诸子曰有一件最切己事人人不能逃人人多忘却者汝知之乎现前尔等四大轻安精神强健曾不思一旦卧病于牀魂离魄散东西不辨南北不分前路茫茫毫无把握随业轮转受苦无穷唯有平生虔修净业者到时自见佛来接引生莲华中受诸快乐寿命无量诸子有志斯道者当讲信行愿三事耳信者信西方之有净土犹此城之有阊胥娑婆在东犹此城之有娄葑娑婆既实实是有净土岂不实实是有同在圆明觉海之中举念可到亦犹同处一城之内举足可到也既信得净土决定可到又须信念佛法门如穿衣喫饭一般穿衣免冻喫饭免饥念佛免生死今日信明日不信未为真X信终身信一念忽不信未为真信从今日去直至命终一信到底更无纤毫疑惑方为真信既信有西方矣又信有念佛法门矣空言赞叹何益生死故凡发信心者即当如教奉行今日信今日即行明日信明日即行切不可曰我今后生且待耄年未晚不见道青冢多埋红粉骨黄泉半是黑头人何耄年之可待也又不可曰我父母之事未完儿女之债未了且待闲暇无事时未晚岂知无常迅速鬼使临门不可向他道我父母之事未完儿女之债未毕且待闲暇无事时然后来也又有勇勐一时懈弛一时是谓人而无恒譬如鸡之抱卵必其息息不离于卵俾热气相续方能生育若今日抱之明日去之未有能生者也涵养莲胎亦复如是至愿之一字尤为紧要世间信佛念佛者固不乏人然或求现生富贵或求来世福寿得好人身不至堕落此为背佛意指佛教你出生死你偏要入生死佛教你生极乐你偏要住娑婆一生信行尽付东流譬如耕田下了稗子而望其生苗也有是理乎故发真信者当行真行行真行者当发真愿尽此一生决定不生天上人间决定要生西方净土如此念佛方为随顺佛语不至唐丧光阴诸子勉之其后四年尝再降黄敬敷家勖勉同坛语多切至马荣祖马荣祖字宁良浙江秀水人少能文弱冠补诸生父X母早逝事继母甚谨年三十得咯血疾又五年疾甚进食辄吐有僧祥峰者未出家时与荣祖习及是参学还宿慧顿开信解通利荣祖心异之语及却病方祥峰曰子病殆非药石所能疗子能放下万缘观佛念佛日久功深坐断无明无量劫来生死重病直下解脱复何身病之患乎荣祖瞿然有省遂长斋修净业病良已先是夜梦虗空中涌出寿字不可算数光明烂然已而阅梵书云阿弥陀一名无量寿亦名无量光适与梦符益自喜以为宿缘在是矣寻读六祖坛经默契法原愧悔交切后诣山阴大觉林受三归五戒日持佛名三万阿弥陀经金刚经各一周兼修净观暇辄邀诸梵侣昼夜课佛名其年正月下旬自苏归阅月病作三月初卧牀不能起谓所亲曰我从三十五岁发菩提心唯求严净佛土利益众生虽卿相之荣视同敝踪矣今即沉疴在体然一念欢喜心未曾少变庶几临终正念直往西方耳或问数口嗷嗷何以善后曰此有天焉非吾所及也至十八日晚云明日要大忏悔晨起搭衣礼佛向西端坐诵阿弥陀佛名数百及云栖发愿文尽炷香乃就寝又三日云三圣现前为我说法我常在大光明中其明日又云菩萨以净水沐我洗我夙垢顿获清凉乐不可言向晚有友沈鸿调来视问念佛否曰念鸿调曰不可着相曰即心即佛何着之有遂屏诸谷食日饮茶二醆已而唯饮净水者二日方向午谓家人曰佛来迎X我连举阿弥陀佛右胁而逝时干隆五十六年三月二十九日也年四十八无子遗命不立后时祥峰和尚方闭关苏州文星阁修念佛三昧其年冬夜梦三人入室南向坐其一僧服旁两居士神仪俨然上有白光覆顶祥峰礼足已问三大德何来僧服者曰西方来祥峰曰莫非阿弥陀佛国中人否曰然因问何名三人同声曰汝名甚么祥峰曰弟子法名达文僧服者曰却来妄语祥峰曰真也非妄僧服者又问汝名甚么祥峰曰弟子法名达文僧服者云还要妄语祥峰曰弟子实非妄语如何上座云我妄语僧服者曰一切众生以妄为真执假为实故受轮转若有智者知是妄语即无轮转汝莫自迷失本真心当知真心无心真知无知觉知乃魔佛无知觉汝当信受莫怀疑惑祥峰言下开悟复进曰上座之说的是佛法不可思议请问上座既自阿弥陀佛国中来可曾见阿弥陀佛否左一人答曰我向汝说汝终不信汝须亲见始得三人齐起各向祥峰顶上一拍为说偈曰应当勤精进修诸清净业因深则果实慎勿生疑惑又曰诸法从心生诸法从心灭心法本来空取舍不可得又曰生佛心法等譬如梦中镜如幻三摩提汝已知少分偈毕忽见马荣祖严整威仪顶礼三人三人即腾空向西而去空中乐音嘹亮佛声朗然荣祖更向祥峰三拜曰蒙师劝我修净业归依三宝今已生净土得大安乐故求菩萨来演妙法以报深恩又X向祥峰三拜合掌念佛向西而去适晨钟乍发遽然而觉向晨书之为纪梦篇祥峰后隐娄江福城院临终预知时至念佛坐脱西史氏曰前近堂以降坛而勖同学今宁良以托梦而谢深恩孰谓一生安养杳无信息乎虽然机缘未熟者不可一槩例也彭希涑彭希涑字乐园号兰台苏州元和廪生即二林居士从子也年二十六举于乡少喜蔬食成童后即长斋五年已而得咯血疾始开肉禁然因病发心遂信向佛乘持六斋诵华严经日课西方佛名求生净土虽舟车南北未尝废忘尝作回向诗十首一云辗转因缘十二支尘沙劫数了何时空王足下勤稽首双泪潜流不自知二云风力吹人岂自由幻缘牵引惹闲愁病魔天遣重重逼垂死方悲不早修三云由来色相尽空虗万劫贪痴未易除何似弥陀一句子六根收拾了无余四云营营逐逐不如闲人命须知唿吸间却恐修行迷正路临歧回首黑漫漫五云静观深时落日斜了知极乐路非赊十年荡子无归处一念回光便是家六云疏风林下百千乐好鸟枝头和雅音一百八粒菩提子种得莲根十丈深七云心心相续忆弥陀万事浮云一任他何待命终生彼国现前先已出娑婆八云尘障空时法身现潭心月暎为波清大千无尽音声海收拾闻根绝送迎九云佛心念X佛原无隔六字緜緜觉亦忘我已千生病烦恼醍醐此日灌焦肠十云我为菩提发宏誓不求福利与生天尽虗空际普贤愿未到莲邱丘怎得圆二林居士以云栖往生集事词太略欲重加採葺续以近今故事甫创其凡希涑欣然任之与妻顾氏篝灯钞写成书九卷名曰净土圣贤录刻行于世又尝手书法华经一周累年始竣干隆五十八年十月三日病疟且痢自房中出就母寝绝口不及家事日唯劝母念佛曰他日西方好相见也先歾前三日请澄谷和尚至牀前设几案受三归五戒忏悔发愿益加恳至自言一二日间净念现前宝池莲华宛然可掇也十三日早命家人张接引佛像移榻向西仍请澄谷和尚至曰烦师助我念佛至晚口喃喃诵佛名右胁而逝异香满室中年三十三二林居士赠以诗曰徧界莲华扑鼻香翛然撒手便还乡昌黎不识西方路孤负当年十二郎顾氏名韫玉早慧能诗年二十九得疾亦念佛坐逝彭绍升彭绍升法名际清字允初一字尺木苏州长洲人幼聪颖年十六为诸生明年举于乡又明年捷南宫以名进士终于家初不信佛好世间文字志存利济忽自省曰吾未明吾心柰何或告以道家修鍊法习之三年不效后读佛书爽然曰道之所归在是矣始信向佛乘慕梁谿高忠宪庐山刘遗民之为人故又号X曰二林以两公修学地同名东林也性纯孝居母丧宿殡侧者三年父殁建念佛道场又愿以平日所诵华严经十部弥陀经一千部金刚经一千部佛号一千万声代父回向西方已而尽弃所习专心竺教好方山永明之书尤推莲池憨山为净土之前导年二十九断肉食又五年从闻学定公受菩萨戒自是不复近妇人以知归子自称尝言志在西方行在梵网其自誓文云若我际清既受戒已还复破戒增长恶法毁坏善根唯愿护法诸天速行诛殛为世鉴戒若我际清克厉身心护持戒品尽此形寿必生安养十方三宝为我证明俾我速得念佛三昧临命终时远离尘垢亲见弥陀脱然西迈更无遮障见者闻者如我发心生极乐国获无生忍回入娑婆普度有情俱成正觉后闭关文星阁修一行三昧颜所处曰一行居作闭关诗十首一云福德门头事孰真脚边狼籍几多春而今回向无生国蜨梦龛中瞌睡频二云我佛真身徧十虗尘尘寂灭更无余休将知见重分别一念回光识得渠三云轮珠一串无头尾念念明时粒粒圆六字打开无尽藏拈来放去只如然四云园居深处悄如山长日何人更扣关报与诸公勤护惜休从门外苦追攀五云尧峰山下云深处闻说幽人䇿短蔾多事东风轻漏泄经声又度小楼西六云一枝梅蕚破寒林得意春风枝上禽声色堆中休错过焚香为尔念观音七云举首低头放下看莲池不隔X一毫端迦陵音里分明说常寂光中休自瞒八云闲话闺中破寂寥人传此夕是元宵法华课罢无余事龙井新茶试一瓢九云重向尼山访旧盟铿然点瑟话无生莲华脚下如轮大沂水春风掉臂行十云香山老子最清真每到歧涂一问津莫怅华原消息断谿边依旧十分春又令画工绘极乐世界图悉本净土三经依正庄严凡四易稾阅半载乃成自题偈曰若人欲了知三世一切佛应观法界性一切唯心造我读华严偈信入净土门由诸佛净愿成就妙庄严净愿如虗空不拒种种相无边功德水涌现宝莲华一华一众生具有如来藏宝池及宝树围绕宝阑楯重重妙楼台充满虗空界或浴香水流或享上妙味或趺坐经行或诵经听法或衣裓盛华供养十方佛或上善同会毕入菩提场众鸟共天乐畅发和雅音从闻入思修一念总超越况乃无量寿安坐宝华台慈云覆人天诸根普一雨闻法得解脱直至次补处如斯利益事思议何可穷亦如彼画师一心所转变不离毫端量现此宝王居非我复非渠一即徧一切画与能画人毕竟了无有愿见者闻者如我所发心𠙥兹一念功自致不退转何论万亿程当处悉具足又悯末法众生不具正眼互相抵触着一乘决疑论以通儒释之阂着华严念佛三昧论以释禅净之诤着净土三经新论以畅从上莲宗未竟之旨其居士传善女人传净土圣贤录随机接引X世多传而诵之又尝醵金万两权入出息以剏佛宫刊教典饭僧众开近取堂以周穷乏置润族田以赡贫族举恤𨤲会以济孀居立放生会以全物命各有发愿文回向净土于苏杭僧舍屏居十余年日有课程预为终制俾无立后干隆六十年秋下痢仍居文星阁入冬精神渐耗将诸善会赀一一属付其姪祝华令以后永久勿替有僧真清问曾见瑞应否绍升曰有何瑞应我大事在来年开印日耳至嘉庆元年正月二十日清晨作辞世偈云出没阎浮尘点身流离琐尾竟何因而今蓦直西方去瞥眼收回万劫春遂西向趺坐念佛而脱时果为署中开印日年五十七西史氏曰余闻二林不若一林好就了庐山去钖山窃深然其语及读一行书而叹其去就之得宜读决疑念佛两论觉非一非二无我无渠乃爽然自失矣吕蔚若吕蔚若钱塘人乐善好施笃修净业茄素二十余年晨夕课诵无间嘉庆三年二月朔抱疾时苕溪章铨因事至杭舍其家夜梦一僧趺坐庭中唱佛因问念佛何为僧曰吕某有善根不日当归极乐国土君未之知耶觉而异之晨告其子文燕愀然曰吾父正月下旬即属付后事谓于二月七日往生净土今公梦如此信矣至初六日其卧室徧满莲华香经宿不散翌日清晨香愈烈自云阿弥陀佛与诸菩萨皆来矣X乃趺坐合掌唱佛号而逝章铨为之传曾庚曾庚江苏宝山人印显观察之子也壮年举贤良不求仕进好善乐施尤喜放生家中绝宰杀有僧授以念佛法门遂笃信力行嘉庆十三年九月下痢自知不起念佛愈切至十月二日告家人曰我归期在今日矣汝等为我称佛名一切事不许告我自起作书别其归戒师智照和尚踰刻令家人焚香合掌正念而逝陆西桥陆西桥以字传苏州人年少有才而省试屡黜乃慨然发出世心与妻周氏同修净业膝前止一女未嫁一日西桥示疾谓周氏曰后七日吾行矣汝勿令我女知之恐其哭泣乱人正念周氏曰诺至期盥沐更衣面西端坐诵阿弥陀经至白鴳女隹孔少隹句举目仰面若有所见寂然而逝此嘉庆六七年间事也凌树凌树字吉人松江娄县庠生喜讲性理之学言行笃实乡党敬之晚年阅云栖法彚遂发信心常静坐念佛晨夕有定课时松人多未知念佛法门凌树实倡之继起者遂众嘉庆十二年秋得疾谓所亲曰我去必趁中秋好月色至中秋夜果念佛而逝时月明如昼沈畅X沈畅字紫林元和武生为人沈静以训蒙自给既而归心净土凡念佛七期必与焉节间解馆及岁终辄居南禅寺念佛一日忽谓其子曰吾欲归去其子讶之越日示微疾招沙门数人助念合掌而逝有顾居士者亦居南禅念佛先畅而去西归时家人皆闻莲华香欲为延僧助念居士曰无庸我已坐莲华中见佛放光照我我时在光中不须灯烛也如是三日吉祥而蜕香三日始歇事在嘉庆十五年蒋龟蒙蒋龟蒙会稽人壮年游幕四方乐行善事尤注意净土一门嘉兴楞严寺念佛堂及放生会皆其侣建晚年旋家作净室三间为栖息地中供阿弥陀佛像日课洪名十万声数年不闲嘉庆十六年某月预知时至临终前三日徧辞亲友至期邀僧十人于静室念佛白趺坐庭中僧众绕行持名日将午正当行香合掌而逝曹圣友曹圣友嘉善人尝患风病手足瘫痪进香杭之天竺于佛前发愿念佛求生誓不退转从此行住坐卧佛声不绝念至切处必痛哭流涕如是者十年嘉庆十六年七月十一日令其子到北港荻秋庵请僧六人来家念佛十四日僧至圣友曰吾十六日当西去请师等三日相助感谢不浅即于是日始每日念香十枝行坐相半圣友日随之至十六日晚坐香甫及二X寸遂化去西史氏曰昔人念佛痛哭流涕今则钓誉沽名即使勇勐一时旋复怠弛用力多而成功少者职是故也慎之哉冯庭桂冯庭桂苏州元和人受持五戒尝于普福禅院礼华严法华两经每日千拜寒暑不闲后居南禅亦然礼经之暇即念佛不辍如是二十余载嘉庆十八年春预知时至徧辞亲故安然念佛而逝异香三日浦文荣浦文荣吴江人中年归依接待寺僧祥谦秉受五戒发心念佛求生西方数十年日课佛号不辍有二子一出家胥江禅院亦常至父舍父子兄弟同心念佛嘉庆十八年文荣年七十感微疾自知时至命二子同称佛号合掌而逝室中异香竟日不散郑兆荣郑兆荣字廷勋吴江盛泽人自幼茄斋好善中年贾于汉口家渐起而善心益厚先是有同事妻某氏因病入冥神责不孝欲夺其命氏急求免神曰尔欲消罪须向善人徐大均商之乃可氏醒如其言乃获免其徐大均者素修净业兆荣至戚也兆荣闻其事遂信向念佛日渐加功慨然捐赀万金开善堂济贫困回向净土客至无事不交一言晚年自将久备杪枋寿木售人时怀数珠及钱往诸贫里施劝念佛遇隆X冬号寒虽解衣衣人所不惜也嘉庆十八年十二月染微疾至望日子欲辞之他往兆荣曰去宜速归吾行有日矣至期面西趺坐眷属环立兆荣曰为我念佛菩萨降临矣众闻异香移时而化年七十八西史氏曰世俗愚人生前不修安养但知预备寿木以为安顿一生及其身入棺中无钱财者付之一堆野火有体面者埋之万里荒山其为计亦左矣今廷勋以寿木售人其亦有鉴于此夫吴濂吴濂字𦬊谋元和庠生父奉佛与师林寺某僧善父病僧频来问疾开示念佛法门濂在旁闻之恍然有省遂栖心净业为人简默虽念佛无间人不知也年三十余家贫以教读为业试前列无喜色尝语所知曰我之志固有大者在也一日小腹忽起一瘤医治罔效瘤溃血流不止因赋诗二绝一云赘瘤还系赘瘤身自叹今生半废人四大本来无我相皮囊虽好不多春一云不用良方不用医自家有病自家知从今昼夜弥陀佛证到金刚不坏时卧病两月病苦日剧念力益坚临没前三日预知时至屏家人勿近至期请名僧数人助念跏趺合掌而终时在嘉庆十九年二月二十三日沈廷瑜沈廷瑜嘉兴北版人性端谨遇事必躬为之而信口佛声滔滔不绝人或笑之皆所不顾也如是数十年X自云念佛愈能熟处事愈详明年七十三示微疾忽语家人曰佛来也为我炳烛手自焚香而绝时嘉庆十九年三月十九日也西史氏曰念佛愈能熟处事愈详明此真动静一如深入三昧者也营心名利者动云我处事纷心无暇念佛直至生死到来放下空手是谁之过与施静巖施静巖华亭人性端谨作事周密为人谋必尽心亲族多赖之嘉庆二十三年春卧病药饵罔效入夏病剧其表兄郑慧葊来视悯之曰弟病亟矣何不念阿弥陀佛经云临终十念亦得往生静巖曰我恨平日未知念佛今不能念矣奈何遂大哭慧葊曰无妨弟听我念心中观想可也即朗唱佛名静巖亦高声随诵才数十声忽曰阿弥陀佛并诸菩萨多在目前言毕而逝张孝林张孝林号鹿泉华亭人奉佛甚䖍好施与告急者无弗应日诵金刚弥陀诸经并持佛号万声嘉庆二十三年晨起告家人曰吾梦莲华开矣明年正月某夜炷香向西朗诵弥陀经及心经各一周复顶礼者三趺坐合掌默持佛号至夜半含笑而逝异香满室先是孝林第四子名骥钟随父修净业施与周急亦如孝林自奉甚薄蔬食终年不厌事亲孝母死哀毁骨立呕血数升曰父有三兄在我去矣即趺坐母柩前X默持佛号阅三日捻珠而逝载入郡志方刚方刚字铁华华亭庠生与莲生庵主洵庵为方外交知念佛法门由是长斋念佛精进数年嘉庆二十三年秋染疾自知不起绝食饮水命其弟邀洵庵夜话谓曰承师开示念佛法门遵以修行今我于十五日去矣感不去心故相邀一别耳至期能来一助为望遂口占一联云十念堪凭休放过临终一念众生可悯先了却自己三生届期洵庵至刚曰顷已见大和尚接引可急焚香念佛千声即去矣众称佛名果至千声合掌而瞑潘万宗潘万宗吴江黎泾港人中年丧子发出世心诣南海佛顶山求藏悟和尚薙染悟公曰尔有母在未可也况修行不在出家得一良友不时熏习足矣万宗乃已晚年长斋奉佛下体素患癣疾至是忽升头面甚重欲赴水自尽方外友定川止之曰疾从业起业由心生如其含怨沈波则迷根深植后生益苦可不惧耶若能悔悟自责随缘忍受益其进修则祸为福基所以经叹修行正念而临终尤甚祇为心力难思故也万宗言下豁然由是念佛愈勤一载后疾良已嘉庆二十四年仲夏时见净室门上油云盘旋隐露葫芦放光状心窃异之是年十月朔示微疾又三日沐浴更衣端坐绳牀令妻助称佛号移时而寂妻为焚X衣火灭后厂火烬中现三圣像眉目分明衣折毕具又于招魂日化一衬衫厂火上现大字数十皆赤色惜为无知者埽去远近叹异年六十六沈舒华沈舒华号苎茶钱唐孝廉自幼敬信三宝力行善事尝刊佛经及诸善书印施戒杀放生等事尤实力奉行中年受五戒长斋奉佛专心净土日诵弥陀名号五万声数十年无间晚选甯郡教职辞不赴绘趺坐莲台图以见志一夕五鼓忽睹室中光明以为天晓遽起礼拜未几复暗阅半月早诵甫毕觉体惫倦仍默持佛名不辍明日晚合掌而逝时在嘉庆二十四年十二月十五日西史氏曰古人有镜光现于壁端者有月光现于塔上者往生集谓身心莹彻之明验室中光明得毋类是沈虞尊沈虞尊震泽麻园濵人自幼至老念佛日课无有间断临终前一日徧召亲友告别届期澡浴易衣出坐堂中合掌念佛而逝卒时室中异香达于邻里年六十七马敬修马敬修松江金山县人中年好道与里中同志数人共修净业行愿切实乐善不倦戒杀放生尤为勇勐会参一和尚暨松涛和尚相与提持益切求生之愿X即受优婆塞戒苦志数年后病颐肿转侧维艰然志不稍懈适松涛和尚来问疾留之念佛相助三日后自见牀前有金小塔凌空而下兼有四色莲华鲜盛异常乃合掌谢众曰导师来矣连称佛号而瞑许仁熟许仁熟丹徒南乡人性湻厚父悟诚精修净业仁熟亦笃信三宝常诵准提呪既冠肄业城中每得修赀辄放生济苦悟诚欲为聘妻辞之年二十二赴院试得咯血疾后数年渐入沈疴呻吟牀第悟诚晓之曰病乃宿业所招西方阿弥陀佛是无上医王汝能往生彼国万劫沉疴一朝脱去矣仁熟恍然遂请竹林寺雪谷和尚庭中设座受三归五戒发露忏悔刻志西方至四月八日令延僧念佛以七日为期期满即薙发披缁眷属悲甚仁熟曰尔等速去勿乱我正念自此持诵益力五月一日又令延僧念佛七日遂绝粒饮水直身仰卧莫能举转至初六日晚谓悟诚曰今夜圆满可耳遂上灯起香至夜半忽窗外红光烛天连放二次仁熟自力转身右脇合掌微笑而逝年二十五悟诚者字心僧有咏道诗偈行世今录其四首一云心似浮云到处闲本来不住有无边黄华翠竹皆真谛一着研求便落诠一云勤修净业脱尘缘不用思维自了然若是狐疑生识见密云浓雾障青天一云谈宗讲教世滔滔竞说聪明见地高何似坚修真实行弥陀一句斩魔刀一云万劫沈迷悔悟迟X今朝始识路多歧幻缘报尽成无漏七宝池莲占一枝净土圣贤录续编卷二净土圣贤录续编X卍XXX净土圣贤录续编卷三往生居士第四之二裴永度裴永度江南泰州人世居曲塘镇耕稼为业性恬淡无所好而见善必为幼即笃信佛法长斋课佛名无间既而归依高旻古光和尚受满分优婆塞戒行持严洁未尝缺漏其妻亦信向念佛法门受优婆夷戒夫妇虽同居一室数十年中履践纯白人无得而议焉早年无子唯一女亦斋素奉佛未几恳求出家许之为薙发披缁受苾刍尼大戒永度舍宅为庵令妻女同修净业自则别搆静室独居念佛者数十年后年近七旬一日告其亲族曰吾五日后当相别矣幸以吾遗蜕焚化此身如幻勿错相爱惜也至期端坐持佛名而逝家人从其遗命阇维得舍利百余粒如豆五色晶莹遂贮以瑠璃缾供奉庵中时道光初年事也钟九思X钟九思杭州人家西溪为人长厚笃信三宝邻近僧舍茅蓬数十九思一一护持供养不怠或以事故亏其多金亦无怨色与人交易无分毫欺诈妇沈氏同修净业九思作诸功德恒乐助之一子一女皆朴素勤谨道光六年初夏九思示微疾至二十四日清晨告其妻曰我以平日忠实不欺净愿肫切蒙佛菩萨接引今午当西去尔等好事量力常作其慎守我志也及午曰为我然香烛复谓沈氏曰尔来日无多念佛紧要言讫而逝年五十二岁明年七月沈氏亦示疾邀其夫兄将家事交付毕静坐念佛至二十一日谓子女曰做好人洎然而逝年五十四岁周光周光字西莲江甯诸生天性纯厚淡于荣利虽家世贵显绝无纨袴习中年长斋奉佛日诵金刚般若经佛号数万声求生净土每朋友相见寒暄数语外即提唱净土法门谆谆劝勉集赀重刊弥陀经疏钞手自校讐流通江淮间耄年神气矍铄念佛益锐嘉庆二十二年秋患疝疾甚危而执持名号不辍疾旋已人或以此称之则云我于尔时初亦痛苦难忍继想身既是假则苦亦非真况身之与心精麤判然彼身自痛苦我无如彼何我心自念佛彼亦无如我何始犹身心角立渐渐只知有心不知有身而痛苦遂绝矣寻卒尝作净土诗百余首刊行于世一云早投清泰为捿息休向浊尘论有无烦恼炽时征定力念头X起处作工夫尺香勤课三千佛趁意随轮百八珠慈母倚闾虗眼望可怜逝子尚迷涂一云娑婆障道事纵横说着莲邱丘梦亦清一息不来千劫恨寸阴肯舍六时名如鸡抱卵温相续似火镕金鍊愈精当下情根除却尽自然真性现圆明西史氏曰佛言苦莫过于有身是故有身即有罪业有罪业即有痛苦洵能知身假苦不真斯返本穷源罪亡心灭西莲其智矣乎路坤路坤江𡩋人性慈善信三宝其弟某服官他处坤尝至其署见厨中日事宰割恻然伤之常以因果劝谕其弟而仍复不断坤遂发愿茹素即于署中刺舌血书阿弥陀经求生净土旋辞归读书教子以道自乐未几子入邑庠乃令教读自活自此不问家事一心念佛虽寒暑疾病无少间与周光交好常以净业互相淬厉坤体素肥缘茹素刻苦日渐减瘦至晚年形消骨立而课诵益密无时无事不回向西方素喜诵金刚经每于佛前跪诵虽困顿俯伏卷未终不起也偶染病垂危家人为备身后事坤于恍惚间见梵僧八人身皆丈余入其室中舖设坛场代作佛事坤方随诵弥陀经遽醒经声犹喃喃在口而病若失矣逾年无疾而逝吴允升吴允升字常导徽州歙县人少年贸易苏杭间偶于X虎邱遇一僧熟视之谓曰子颇有善根惜二十九岁有水戹当柰何允升甚恐求解免之䇿僧良久曰从今以往戒杀放生每日䖍诚念佛持大悲呪或可免耳允升信受奉行并常以此劝人至二十九岁因归里道由杭州于江干附舟同舟十七人开行数十里而潮适至巨浪汹涌势濒危忽忆前僧言急合掌念佛未几舟覆允升堕水于昏瞀中闻人语曰吴允升劝人念佛有功可免此难开目顾视则身已登岸乃为渔人捞救而出也冠履尽被水冲去唯平日念佛十八子数珠一串犹牢持手中其同舟十六人已漂没无踪矣自是益信念佛功德不可思议不复还里于吴山开相馆谓借此可与人谈因果自愈精进尝然臂香作求生西方四字以表行愿杭人承云栖之遗风多知信向念佛法门但从事者祇属老年每月一日于寺中念佛谓之老儿会少年则否会中亦不敢多集人恐涉异教之嫌允升慨然曰念佛之法无分老少佛为正教我朝崇尚乃一一为开导之是时延公俭田方主盐政于杭允升与有旧因募捐二百金为倡于紫阳山宝成寺启念佛会每植会期为诸人开演利益广说因果未发心者劝其发心已发心者勉其精进又于城中仙林寺等处皆举会劝化信从者日众每期不下千余人率皆恂恂恭谨绝无喧嚣之习寺中西方殿并丈六像亦是时所重新者一日清晨人共见大势至菩萨鼻中放白光如绳蜿X蜒殿庭逾数刻始灭自是以来杭城念佛之风大行城乡之间互相感化男女老幼手数珠口喃喃者习见为常不复诧异允升之名妇孺皆知每值会期无不延伫其来西湖有灵峰寺伏虎禅师遗迹也穨废已久允升于道光初年发愿重兴经营数载始告厥成年六十六卒临终时正念分明自言见无数菩萨经行于前趺坐泊然而化时在道光九年五月朔日西史氏曰路坤念佛本求往生而兼免现生之病苦常导念佛本图脱难而复获瑞应于临时孰谓念佛功德但利身后乎顾彼二公者皆实力奉行谛信不贰今人以少时之力逞意贪求不能徼倖于万一遂谓佛无灵验尽弃前功良可慨也夫范元礼范元礼字用和钱塘人幼习儒履践笃实事亲孝父有疾刲股和药以进遂霍然母余氏病复刲之而愈迨父母没妻随亡时甫壮年慨然却尘缘从养真家游经十余年颇着功效后阅云栖书有省遂于云栖受五戒壹志坚持乃至兽毛蚕吐不以着体尽弃所习专修净土于观想一法尤为精密先是其母临终时弥留瞀乱元礼劝以专心观想观世音其母从之一日忽谓曰我见菩萨接引将到胜妙处矣言讫安然而终故元礼深信观想之效性慈善好施与作放生恤贫等事审慎周详不惜劳瘁遇贫难僧众供养X不缺一时缁白无不耳其名者道光八年夏掩关城南大洞阁为百日念佛期一日方静息间壮岁玄功忽现觉天地之气于虗空中缕缕然汩汩然从口鼻贯入直至丹田与己之元气和合此时轻安之境不可言喻顷有婴儿长数寸由顶门出游漾于前经时许仍由顶门入自此以后每至静极忘念之际辄有婴儿出入如前初意甚喜既转念曰此得非如楞严五十种阴魔之谓耶若作奇特将受羣邪且念佛者志在西方圣境不现奚以此为遂时时觉照正念现前婴儿乃不复出从此于唯心之旨深有契悟信行愿力愈加纯挚常语人曰此乃生平第一险关少不省觉便堕旁门以知修行不可不慎也十一年夏养静于清泰门外寂照寺其地有瞽目沈妪志念佛而为媳所阻元礼闻之曰是可转也彼所患者贫耳若助以资粮自当无辞遂入城为募月米数斗妪取给外有余则逮其媳乃欢然不阻元礼复为演说念佛利益并教以忏悔发愿阅数月其邻人来告曰曩者念佛老妪生西去矣问其由具言自得供养后如何精勤念佛如何忏悔发愿至某月预知去期以告媳及期沐浴更衣合掌坐逝曾遗言致谢范公唯尚无棺殓媳将卖女营办奈何元礼即谋诸善友得殓资若干交其邻人持去旬日后元礼诣其家访之至则有手数珠口喃喃持佛名者其媳也一见元礼欢然迎谢甫坐次其邻舍人麕至争欲识范公面旋交口X为述老妪近事一如向者邻人之言复指一幼女曰此即蒙恩免卖者也问妪安柩在则曰自棺殓后邻里共议彼城中人尚肯远来作善我等邻舍岂可坐视遂集赀买地并其子久停之棺同日安葬矣元礼欣然归是年冬其所经纪善事促了之明年正月法侣所以次过从殷殷叙谈若将远别者其子有松江之行语之曰汝出外好自作务吾年老倘有变故慎勿仓皇遽抛正事负人委任其子领之谓是老年人过虑语也至二十四日早起谓家人曰今日殊觉气急然又如常食粥粥后复诣邻舍盘桓刻许归家则就堂中端坐念佛姪辈有问摇手止之至午气渐微遂终次日酉时入殓其顶犹温年六十三时在道光十二年西史氏曰观用和示子别友先期了结诸务不可谓非预知时至矣然则何不明言之曰所贵预知者贵其自知以稳心地耳非图称美于人也况至时而善友齐临或有助道之益设使眷属围绕涕泪哭泣岂非欲成反败耶和之不言良有以也孙复元孙复元字敏斯仁和庠生性慈善幼喜读感应篇阴隲文立愿遵行所居与屠肆相对一日晨起见屠豕遂发愿戒杀买猪放云栖虽不能断肉食而常茹素蚊蚋蚤蝨亦不偶伤壮年后日课佛号金刚经大悲忏兼记功过格甫二载夜行无烛目前辄有光明愈X自奋勉行诸功德尤以济贫放生为急务事无巨细皆尽力为之嗣因襄理鹾务尘扰纷纭夜行光明渐隐乃矍然曰吾自误大矣遂辞归黾勉如前光明复显益信感应不虗念佛观想一意西驰数十年无间七旬外弥加精进屡感瑞应或梦大星如盌烛照己身或梦长跪白莲对佛持诵一夕才就枕闻人语曰德由己积福自天来开眼无所覩而语音历历在耳道光十二年二月二十一日正礼拜时恍惚见一披袈裟者立于蒲团前顶礼时首着其衣及举首则又见其据高座越三日觉精力惫倦卧持佛号牟尼妙相复现于窗牗间至三月二日早起神志怡悦随意行坐略无病态迨晚谕家人曰明日为我买螺蛳二担鳝鳗数百斤散放河池且曰我死汝等务须念佛放生力行善事勿忘此语时方坐绳牀即灯下握管亲书放生文疏字画端楷无少舛错书毕安卧微声持佛号而终年七十五西史氏曰观想功深而屡感瑞应宜矣至其闻人语于虗空覩圣容于礼拜虽云一诚所感不几邻于魔事乎姑录之以俟有识者正焉张清新张清新字六华金山附贡生少孤事母孝及长徧游名胜乐与方外交名利淡如也年三十余归依轶羣灵公法名真倓旋礼豁然开公奉荤酒戒长斋念佛戒杀放生一门眷属咸欣从事晨夕佛声浩浩三十X年如一日所居洙泾镇皆熏其德而善良暇则手数珠称佛名者比比然也清新尝于崇福寺结净制二七日解制后朝山礼海徧参诸识心性益彻励志西归以其余闲着薝卜居诗集若干卷与佛旨相契道光十一年冬示微疾命子诣崇福建水陆道场明年五月病剧曰吾三日内当西归眷属等勿得悲恼命请洪基和尚至令家人同声念佛至初四日沐浴趺坐而逝顶煖一昼夜寿六十二丁繁桂丁繁桂字小山金山庠生自幼攻举子业不谈佛法亦不毁谤唯父母欲为聘室决志不从曰吾行吾志也所亲或伺察之乃知其密行净业已久向者特不露相耳道光十二年夏𨺗发血症延至八月十六夜忽微笑谓父母曰报缘已尽吾得西方去矣朗诵佛号千声而绝年二十二李勤李勤字香台仁和人生而醇厚与人无忤颕悟好学经史子集靡不周覧顾淡于名利无意进取思出世笼从元学家游志意清洁皎然不污中年后信向佛乘受在家五戒法名妙净由是进修緜密于宗门中事颇有省发而特以净土为归宿尝曰一知半解终归无济吾宁守稳当法不敢大言自欺也勤家故不丰而布施罔惜且能不矜不伐于三宝中事尤极意尊崇尝镌旃檀佛像及金刚经塔互石廾二座立于海X潮寺中工费不敷则质典以足其数继又镌极乐世界全图一石廾以志信愿一日因斋僧宿寺中贼乘间踰垣入其室天明方觉门户洞启竟未失物信为鬼神呵护国清寺鑑堂和尚为近今丛林杰出早卒于杭有遗槀一卷勤收拾而刊传之初未尝识鑑公也道光十二年夏其姪女杏姑病将革勤日夕顾之提其正念卒能念佛化去未几勤亦病医者曰是积劳伤气所致宜善静摄不尔恐益深医去勤曰是正令我取小失大也乌乎可愈精勤念佛并手了一切功德事至十月病剧十一日中夜趺坐持佛名泊然而逝先是三日前向家人索僧帽一顶急制与之遽戴头上喜曰缦衣吾固有之所少者此耳今得顶戴以觐弥陀吾愿足矣幸即此成殓以遂吾志次日就木时所亲试启帽视之煖气氤氲如揭釜上葢云年四十七张惇五张惇五一名爻泰字叙堂长洲学附生晚年笃信净业与善庆庵德公习久之净业益纯持长斋后因年高减食长女劝开斋少女曰小孝无益以是作往生劵可矣未几少女抱病病中绝不念佛惇五讶曰病重力劣诚可惧也吾可不自省乎乃日课佛号十万声一日忽谓德公曰缓急之秋非时相招幸必援我越数日夜扣德公门欲延净侣数人德公意谓惇五并未有疾必其女逝先遣数僧去德公继往则惇五X已趺坐逝矣踰旬其女亦念佛而逝始知其病重不念正以励其父之努力也时在道光十四年西史氏曰全父斋戒激父勇勐成父往生孝之至矣少女固善于启发叙堂亦乐于信从叙堂没而少女随逝岂非因缘会遇乘宿愿而来者哉曹谐和曹谐和法名广智字声五江南上元人业染绛于苏家焉道光七年秋延夏文荣视其妻病文荣教以净土法门从之既而疑焉谓文荣曰人说君以念佛诳人何故文荣曰诱人以惑业受苦果轮转三涂是流落他乡也谓之诳可劝人以戒定慧往生极乐究竟菩提乃劝人归家也何诳焉谐和言下有省问如何可以归家曰持戒为基作福为助执持名号到一心不乱是归家消息也遂欣跃而去既归依杯渡海公明春受五戒于灵鹫义公一夕忽梦黑山在前欲上而溪水隔之有红日西沉之象遂醒悟尘缘将尽功益进家资三千金不数年而布施罄矣十四年四月以资罄辍业归先是谐和劝母修净业母以其无子命之纳妾谓母曰愿母同生净土足矣五浊多造业事嗣续可不计也既而奉母还乡未几其母念佛而逝是年六月谐和示疾越六日亦念佛安坐而逝其女见之发深信心念佛四十九日吉祥坐脱西史氏曰百日之内亡其三人在世俗岂无物议而一门眷属同託莲胎实堪庆幸此诚可为知者道X潘遵懋潘遵懋字意兰吴县人小业贾丱角后即归心佛乘修净土法门力行之日有程课仁慈好施恤孤穷护生命饭僧修寺诸功德无不随喜平居自奉泊如也年三十得咯血疾乃发心刺舌血书法华经经毕而疾闲自是屏绝尘累专心禅诵一室之内鑪香缾水萧然寒衲日与家人辈说无生法每风日晴美出游名蓝萧寺与一二禅慧结林下契善庆德公尤所莫逆尝随德公诣鄮山于阿育王塔前设涅槃供获睹舍利瑞相臂香翘敬求生安养道光十五年春旧疾复作自知不起语德公曰病亟矣立意作西归计愿诸净侣日来我家为我助念我以持名切故能两三时不起杂念唯不见佛来奈何自恨障深缘浅痛哭责励泪涔涔下德公多方开示越日谓德公曰西方有大白光来照我身心乐不可言持念益切一夕梦游莲池境界庄严胜妙如经所说明日忽起曰见佛无数徧满虗空我以念力勇勐得中品生矣寄语同学努力进修早来净土毋自阻也合掌念佛而逝家人得其日课之簿持经念佛按日登记葢二十年如一日云宋莱宋莱字望山苏州人年六十余闻净土法门日持佛号数万曰我凭仗六字了当一生矣后馆钱万里桥江氏馆主以其持斋念佛故禁之不可遂辞之已而X移席他所师生相得谓其徒曰学堂甚好我设终于此可乎一日学徒入塾见莱方合掌念佛顷复入如故即之逝矣砚下得一纸葢三日前所书期也室有异香经宿不散事在道光十五年周庆孙周庆孙字云田苏州国学生事母孝娶曲阜孔氏既而孔氏招之将为之援例得官率其妻子往舟覆于河妻子俱死庆孙仅以身免遂意绝进取奉母家居虔修净业自号夷白居士为人谨而葸戒恐破不敢受斋恐开不敢持经论畏深不敢阅时铁君定公与庆孙善谓曰佛门修持当不知足君如此自馁几生能了生死耶庆孙默然一日忽到定公处投地顶礼曰今日始知君之善也近阅藏经获无量妙益决意长斋矣持名亦甚得力微君则不及此精进数载道光十五年八月望早啜粥一盂箸忽落地无疾而终僧觉阿在朱泾即是菴于是月下旬忽梦张惇五及庆孙庆孙不言惇五谓觉阿曰我竭力仅能到西方耳不及渠品位高也醒而异之九月其弟到庵觉阿述其梦始知庆孙之已卒也陈居士陈居士遗其名常熟人世英茂才之从父也平日晨起爇香默然诵经课佛家人莫之知者葢密行也风雨寒暑不间历有年所道光十五年七月自言九月二十三日西归家人以其无疾弗信及逝之前三日X示微疾而起居如常至期坐脱家人环唿乃开目略数言旋曰吾行矣遂瞑异香发自毛孔既殓室犹三日香也西史氏曰修密行者蕴酿必深体发异香所以显之也余邱丘贤余邱丘贤绍兴人少业贾年六十余辍业与妻同修净土念佛之外尝各礼华严经八部道光十八年年八十六矣妻先示疾邱丘贤亦病一日妻谓其媳曰为我辞汝翁吾欲行矣媳讶之以告邱丘贤邱丘贤曰姑缓三日可与同行妻闻曰诺果至三日同时化去时为六月二十三吴宗魏吴宗魏字秋亭元和人父濂修净业往生事载本传母周氏故有肝疾宗魏侍奉极孝病剧刲股以进疾旋已既而母殁宗魏于七七日中刺血书地藏本愿经遂归心佛乘宗教兼通诸方老病亟称之已而专修净土自号一如居士长斋受五戒于寄叶庵结莲社其于放生施衣舍槥诸善事皆尽力助行一日示疾自知不起遗书诸道友一以净土相勗自谓平日功夫病中祇存一半有退无进甚难甚难诸君子切切谓我平日且作世事待病时用功悔之无及自误不小其沈痛若此殁之前一日其友钱文灿省之问念佛否时宗魏言已艰涩索笔书曰死苦如是往生X愿力愈坚翌日遂逝遗言不焚衣不接煞不绘遗容时道光十八年七月二十六日张齿延张齿延常熟国学生素善饮自命不凡听人谈及佛典即声色俱厉一日偶阅因果轮回之说忽明生死大事遂戒杀屏饮日持金刚经大悲呪佛号回向生西忏悔病业已而断荤血时方患风疾右体偏枯有劝食肉调养者笑谢而已道光十九年春手书普门品数册刊印散施谓人曰苦海慈航勿觌面错过也是秋梦吞莲华自是益精进告其弟尔旦曰吾诵普门品须满一万二千方酬我愿尔旦诘其故太息曰世间四苦生老病死吾历其三所未可预克者死耳然亦骎骎迫矣可弗早备资粮耶二十年正月十一夜尔旦卧不成寐闻齿延诵普门品声琅琅然问之则齿延正在熟睡并未出声葢梦中诵也明日晨起常诵毕以事往姻戚家忽痰涌塞㗋急送之归卧牀不醒十三日晚其友谢凤梧来视疾令爇香然烛于榻前以其平日数珠授之手忽举掐珠至胸前目光上烛举体皆动而气遂绝众决之曰此善逝也必生西方独妻不信向棺祝曰果尔当于梦中相报越五日夜梦有人传语曰勿哭勿哭汝家此人已往越十万亿佛土矣醒而异之然平生未诵弥陀经不知十万亿佛土五字为何义次日问诸大众始知其夫往生有明验矣尔旦字眉叔亦修净业刊往生近验录X行世金庭栋金庭栋字友兰苏州人笃修净业道光二十年冬得疾自知将终邀其归依师亮宽和尚及善友数人来告之曰吾生死将判愿诸公助成胜缘耳众举声唱佛号良久曰此时吾目前所现之地皆七宝合成然踏之柔輭耳中所闻之声则微妙难状且极西见金色八字甚分明一友正之曰汝误矣今所诵者六字耳庭栋以手指曰极乐世界阿弥陀佛非八字耶又久之合掌告师曰弟子行矣遂逝徐僖徐僖字梦白吴庠增广生少游黔滇揽江山之胜胸襟旷如遇节孝等事辄为表彰中年游幕于外四旬余遇朱麟书以龙舒净土文𢹂赠遂信奉佛乘更号梦莲茄十斋立净课矢愿往西诣尊胜庵归依亮宽和尚法名如超六旬余业益专依灵鹫义公受菩萨戒时城中卢师庵方募建大通阁僖极力赀助道光二十一年夏忽清釐家务谓家人曰人生七十已庆古稀吾七十有二今秋殆必归矣着反本琐言数则诫临终诸事一则云人生如寄生必有死死固人之常事唯妻孥儿女情长以为从此永别不禁痛哭哀号殊不知全受全归令终为福且吾辈既修净业正欲脱离苦海直往乐邱丘所望临终一心不乱庶可如愿往生若闻哀哭之声必至为情爱所牵寸心散乱X则平日之修持都属无用是眷属之爱吾哭吾适所以恶吾害吾矣切记于气将断绝时各人助吾念佛不可混叫乱哭须俟瞑目一二时方可举动易衣转尸宁迟毋速昔邵康节先生父伊川丈人临终谓家人曰侯吾就殓方哭勿急叫号俾吾失路语见康节外传是可法也又作禅净四料云念佛不参禅老实做钝汉念到佛即心胜把话头看参禅不念佛直须桶底脱倘有一点疑尽头难着力念佛复参禅是二即是一参念要胶黏否则易放佚不念亦不参得法可舍法若未到岸时欲渡苦无筏其年秋果遘疾日邀僧人善友到家念佛牀前供像拈香自七月二十一日起病至八月二十一日帀月粒米未进但饮水浆而已延医进药坚不服口疾革时合掌朗念而逝妻严氏平居亦持呪课佛名年七十三下痢卧牀不起素患耳聋一日忽聪听身中痛苦俱绝其子立方以西方之说进曰余固时时念佛未尝废忘也至夜二鼓时谓家人曰我天明去矣遂起坐朗念轮珠一串至力竭不能支复就寝迨天明曰时至矣复起坐合掌立方劝直往西方决然应曰诺遂终钱万镒钱万镒字翼山常熟人居梅里镇世业酤已而戒杀修净业力改前行膝下止一子病瘵念佛而终旁人诽笑之万镒奉佛如故一夕店屋失火望空祝曰吾业应焚烧愿勿伤邻舍扑灭后邻果无恙初万镒劝X母吴氏长斋念佛母从之旋复自断荤血然余习未除善饮酒其至戚谢凤梧劝戒力除之道光二十二年春妻亡处之淡然有劝续娶者万镒拒之曰有子而殇续复何为且吾志在出世岂屑屑于嗣续哉是年夏患咯血疾念佛加励生死心益切至七月初病剧进食辄吐凤梧往视之告以古德断食见佛之事欣然曰有此大便宜事吾当勇为即于次日盥沐诣佛前拈香发誓持七日斋出赀放生求生净土日夜念佛不辍渴则噉瓜而已人问彻夜不睡得不疲乏乎曰利其不睡得多念佛我无病时不得安闲今病得闲正好着力何疲乏之有及七日期满神识瞀乱进以薄糜即苦胀闷久之瞀乱益甚大惧合掌枕上命然指凤梧曰君此时发此愿与然指同不如一意西方之为愈也遂闭目念佛初若勉强用力勐励神志安定复得助缘者十数人昼夜佛声相续初十日晚自言见一人至牀前令瓜果俱勿食问之曰吾上界使人也言讫不见明日忽见西方三圣光明相好住立于前欲涌身入金台闻空中声言汝身未净即命香汤沐浴浴毕三圣现前如故又谓家人曰吾已游净土见无数莲华吾坐其中乐不可言复自指身曰此非吾身也十二日清晨告其母曰佛盈室矣面西趺坐合掌而逝年三十八西史氏曰遭逆境而初心不退缠疾苦而正念坚持卒乃瑞感金台神游莲域其高登品位也无疑呜唿X勇矣哉华汉槎华汉槎字以传苏州人年七旬余遇善士蒋文勋开示念佛法门且招之供养信心笃实归依在经茂公一日礼佛时倐见莲华徧满虗空自是念力益纯道光二十四年正月十九日晚课佛名至夜半声不绝口人诘之曰将往西方明晨自着衣冠欲往蒋文勋家辞别因天雨而止人以其无疾不介意顷入视之趺坐合掌逝矣方步瀛方步瀛字小湘崑山人善书画多艺能既习扶鸾术神教诵大悲呪从之每晨起定课数十徧已而遇张尔旦劝修净土始专心西迈一日示微疾起居如常向晚谓其仆曰吾逝期在明日汝慎勿告女主仆曰吾不以告恐事后有怨曰设有怨汝言生死之事非他人所可预知也仆颔之明日有友过从步瀛延之坐曰为我诵弥陀经友曰吾未习学如何步瀛取经授之曰吾教汝遂从容诵经终卷才举佛号目光上烛掀髯微笑趣视之已化去矣朱麟书朱麟书字文泉新阳庠生年近五旬遘危疾生大怖畏遂栖心内典手不释卷常以劝善诸书赠人志存利济时亮宽和尚自师林退院住尊胜庵有梵行麟书归依受五戒法名如因结社尊胜月一集礼四明X忏法与社诸人互相䇿励讲演净土法门后两目蒙卄一眬不能看书而课诵益勤行住坐卧间默诵西方佛号不辍年七十示疾数月临逝前数日梦寐中见白光述偈言三首一云一入尘劳名利牵忙忙营逐不知愆室人交谪怨盈耳生计无聊度老年乐道安贫知有命存心养性俟诸天随缘应世了前业幻境空华任变迁一云旅泊他乡七十秋升沈变态岂无由回头觉岸径归去不变随缘自在游一云业报今已尽自性幸不迷踏着无生路引心已到西及革起坐念佛而逝气绝逾时掌犹紧合不释时在道光二十五年冬月陈锽陈锽法名广声字西堂嘉兴石门人业贾苏州长斋奉佛为人鲠直归依杯渡海公复从灵鹫义公受五戒日与朱麟书结念佛社于定慧寺虽宂忙不辍道光二十五年十月下痢至初六日有友谈云屏往省之锽曰子来恰好我明日一早欲行为我往小普陀邀朱寅堂作别时寅堂以路远时晚不至复顾其弟曰汝学医试为余诊脉自后凡衇象似此者不可再示方也顷之从容念佛至夜半声渐厉人问见佛否曰见大和尚特远耳迨天明泊然而寂年五十五越四载苏州有薛绍基者锽在日常主其家劝之念佛后亦发心信行年六旬疾笃神识瞀乱忽作锽口音云此刻紧要何故不念佛且须向西卧绍基遂自举X转家人往视宛然是锽声吻顷之绍基念佛而逝此道光二十八年三月中事也西史氏曰借助缘而往生者屡闻之矣至若没经数载而乃念故旧之深情显灵踪而接引斯诚极千古之异事哉郭观光郭观光字尚宾一字仰山苏州元和人为人醇谨业医不与人计利病者招之辄往中年奉西方教从杯渡海公受归戒法名广仁每晨起静埽斗室默诵佛号寒暑无间祖遗有鱼荡一所在陆墓北芜塘租人捕鱼为祭埽费观光再三向族人商议解囊金代之请示勒石捐作放生河活生灵无算常与家人言己酉八月有凶道光二十九年岁次己酉春间病笃家人为之恐惧观光摇手曰勿虑木樨香未闻余命未绝也至八月复病命延僧唱佛初五日家人问逝期观光竖二指至初七日晚合掌而逝顶上煖气勃发良久乃散年五十六西史氏曰余识仰山于谈道会和蔼之风溢于眉宇及叩其净业之修余固决其必定生也而卒能不出所料其化族捐河一节不尤足多乎总论曰古今来才人杰士讲道论德者不少概见求其临逝安详现诸瑞应则什百千万中未有一人也独此念佛往生之人或闻异香盈室或见化佛迎空种种休祥未易悉数而世之颠倒凡夫不此之警觉X反自附于儒者之列毁之斥之卒至沈沦于苦海中而莫之救也悲夫往生杂流第五吴生吴生杭州人祖父俱庠生大清顺治初年大兵围城父母失散生被掠送张将官标下服役时年方十三自叹吾本儒家子今下贱若此必是宿业遂于佛前立誓持斋念佛日诵金刚经回向生西年十六本官发粮充丁即将粮银买香供佛跪诵阿弥陀圣号至十四年十月二十二日忽告本官欲往西方本官不信诃为妖言次日又到提督前乞假提督怒批本官捆打十五毫无怨言又向各营作别自限十一月一日归西是日五更沐浴焚香礼佛毕仍至本官船上叩辞本官大怒遣兵迹之见其西向三拜端坐说偈曰身在营中心出家身披铠甲是袈裟刀刀亲见弥陀佛箭箭射着白莲华偈毕自吐火焚其躯合营官长皆遥望罗拜本官合门斋戒沈承先沈承先崑山人住宣化坊业木工年七十余持斋念佛专修净土手不停斧斤而佛声亦不绝口康熙十年三月预知时至三日前徧别亲友谓将往西方此后不复相见告家人曰明日十五当行矣明晨澡浴易衣向西趺坐取一净几置前焚香念佛而终周绚堂X周绚堂潜阳人始办事公门既而勘破世情立除浇恶静坐一室诵白衣呪持斋放生广行方便见贫而无归者随力救护后遇旵庄道人劝修净土遂锐志念佛六时不懈并转以教友朋从中多信向者曾刻极乐津梁广为施送干隆五十一年春荒邑中募赈粥糜绚堂殚精竭力昼夜从事一日五鼓忽起索浴更衣谓妻子曰吾生西时至矣汝等勿效世俗但一心念佛言毕端坐而逝略无一语及家事是早犹有人见绚堂在粥厰中往来捡视云西史氏曰绚堂既已往生何以复在粥厰意者虑人疑谤故示奇踪耳其愿力之宏不益见哉姚生姚生为长洲县役家贫聘妻卒不复娶役事让诸人寺院中事竭心力为之为人正直能面斥人过夜定必坐持佛号万声无间年二十余以疾卒端坐而逝香盈室顶如灼也铁君定公赞以诗曰醴泉及芝草本无根与原居士西方来广度诸有缘缘尽便归去脚跟绝牵缠斯人难最得高望长睪然宋宝官宋宝官华亭人家贫卖酱度日事母孝奉养甘旨不诿昆季闻人说净土法门遂笃信遵行一日告其母曰母有兄在儿将西归即念佛坐逝时在嘉庆十六年陈德心X陈德心字大坤苏州农夫也夏日纳凉偶遇村馆见敬信录乞塾师讲解有省沿街收拾字纸彭二林居士闻之招入文星阁劝修念佛三昧德心素不识字奉教静笃后渐能书未几为苏郡妙济堂司放生掩埋等事每见髑髅频生嗟叹悟世非常于是念佛益勤终身不娶年六十九身健如常忽自知时至走别亲友至期于堂中寂然闭户久之同事推门入视见案上供佛一尊双烛辉煌香烟满室德心面西坐逝矣时嘉庆十八年八月望日事也东门匃东门匃者住松江明星桥一破屋中日向市门诵心经一卷乞一钱与之则连声称谢诃之亦不介意但足供一日穅𥝖即阖扉念佛蔡西斋方伯异之亲餽钱米欲葺其庐匃者却之西斋曰我所施皆廉俸岂盗泉乎匃者曰素知公操守严洁我惧为衣食房屋移我素志耳无已请为公饮僧即𢹂所赠往东禅修供已则仍归破庐念佛如故嘉庆中无疾坐脱里人葬之桃华庵后痴头道士痴头道士姓王直隶人极愚亲亡乏食困卧敝庐无所为计或与之钱亦莫辨数之多寡京邑陈道人收为徒令日埽地拾柴晚则课弥陀佛号数百礼拜炷香为度痴头诵佛不成韵每昏沈欲睡道人以长竿击之曰汝愚昧若此尚不知精进耶如是者三载一X夕呵呵大笑道人复击之痴头曰今日打我不得矣诘其故曰师枯坐十八年不知修法若能如我老实礼念早生西方见佛矣道人奇之而莫测其所谓翌日痴头登峭崖西向合掌屹立而化阇维得舍利二粒西史氏曰道士往生古传罕闻今痴头以愚昧之子为千古特出之人而黄冠者流则曰我学神仙念佛乃愚夫所为岂非反被聪明误耶周耀发周耀发苏州伶人也为演剧不唱淫辞暇则默诵佛号家中绝宰杀晚年念佛礼拜益勤谨额间成叩印且逢人即劝优伶中间有为其所感发者年六十六示疾卧牀月余念佛不辍一日忽令妻子掖起曰吾欲行矣为我取涤肠汤来妻子不解问之曰净水耳遂饮水一盏腹中滃然作声久之令家人称佛名端坐向西随诵数声合掌而终移时鼻筯下垂长尺许久之方隐事在道光六年十一月西史氏曰笃信念佛固佳矣但未知其回向净土与否往生未可定也第其端坐向西从容而逝即不生不远矣瞿晋槐瞿晋槐常熟人素不信佛以求生西方为大愚道光十七年三月病咯血渐剧服药不效忽梦神告曰汝之病唯孙姓者可治醒而忆及戚友中有孙旃林延X之诊衇旃林曰病深矣投药不过尽人事君能念佛回向即是妙方否则非吾所治也晋槐遂持佛名忽谓家人曰吾今戒杀为我买生命放之且曰今悟矣当诣和尚处受戒以忏宿业然独言独语从未有与之言此事者及卒前两日以家事属母料理积逋若将远行者至四月十四日强起凭几忽仰首若有所见急称阿弥陀佛连唱十余声首俯而绝西史氏曰或疑晋槐既已缘熟神曷必借口于孙姓噫佛世一城人难化独与目连有缘宁不闻之乎孙松亭孙松亭钱唐人素奉斗道光十七年秋病亟见旌葢舆马来迎谓人曰吾从之行矣其季弟又村止之曰此鬼神趣非大善处不可从也良久曰若辈悉灭形矣吾将安归又村以净土法门进松亭奋然欲诵佛名而舌本强涩格格不能成六字又村助诵之始琅然出声至千余声乃寂陈画叟陈画叟绍兴人以善画游滇家焉长斋奉佛历数十年邻有善女人为叟所敬服有疑必谘习为常道光十九年夏年六十余忽厌斋素临饭减食且渐形声色子妇邀其敬服者来相劝勉遂愧而自责曰余为舌根所误矣谓家人曰今后供馔勿问余随缘而已又何择哉由是仍复如常一日忽命设祭于寝子妇异之曰余将西归与先灵别无他故也问其期曰三X日后从之至期晨沐衣冠西向趺坐爇香朗诵佛名顾子妇曰尚有属付可邀邻女来家人佯诺之而未往叟顾日影太息曰缘止如是吾不欲久稽矣遂合掌而终此事范西民孝廉在滇中得于邻女所自述者丁童子丁童子常熟人居梅里镇七岁时闻其父母持佛名亦每朝持之未几有微疾晨卧忽蹶然兴曰今日未课佛名自误大矣遂盥漱礼诵毕复就寝至晚告母曰吾随佛西去愿勿惊讶乃连诵佛名良久晕绝母出不意犹望其苏闻喉中作声若欲有言唤之不应忽大声称大慈大悲四字遂绝次日就殓举体皆冷而顶则尚煖也总论曰或疑杂流往生纯是净土圣贤随机化导言虽近理而画地自限者多矣观是录中若皂隷若伶人若勾者乃至阐提外道但得发心都能成就猥曰下愚根钝不足以及上智乎哉净土圣贤录续编卷三X净土圣贤录续编X卍XXX净土圣贤录续编卷四往生女人第六田婆田婆泰州野田庄人夫妇俱信三宝造像放生斋僧布施其夫日诵法华经婆独念佛如是二十余年婆忽于顺治十四年八月二十三日向子言可将二妹领回我今日西方去矣子从之家人都为泪下婆说偈曰五十六年大事毕丈夫儿女休啼泣我今撒手往西方摩诃般若波罗蜜端坐而逝蒋氏蒋氏兴化县东乡人年四十夫亡葬毕向子泣曰无常到来莫能替代譬如我今亦死汝亦无奈从今以后我持斋念佛不管闲事矣子顺母命宅旁葢一茅舍禁足念佛经历五载至顺治十七年五月二十日忽向子言可买木作龛吾于二十三日午时西方去矣遂往邻家辞别届期念佛而逝顷之出火自焚西史氏曰夫亡而修成净业则夫必借以超生理实可推近世有青年丧偶而自尽其躯者纵节烈可风失利益矣孰若蒋氏之为得计耶贺氏贺氏常州魏村人与夫潘尚高同修净业日诵金刚经晨夕礼拜念佛回向西方康熙十九年七月有疾预期二十九日午刻辞世届期子女毕集又延诸善X友至齐声念佛而终黄氏女黄氏女名峻不详其里居自幼失怙随其祖母顾礼佛诵经年十四受陵某聘甫五日而病且剧乃决意出家命扶掖起向佛膜拜忏悔宿业壻闻来候家人欲引至榻前峻摇手止之日暮延僧受戒讫朗唿陆某曰自今姻缘断绝勿复为念尔亦及早回头毋久迷也遂令僧祝发从之合掌三谢翛然坐脱逾时不倾次日家人为更衣体发异香眉颊间红光赫然王荆石女王荆石女江苏太仓人许字徐景韶年十七忽长斋受戒朝夕礼大士像后景韶病死闻讣日即布衣草履别筑一室焚修五年一日与家人别期重九日当行届期左手结印卓立而逝陆氏陆氏太仓人大西关外张季思妻也年十七即长斋念佛且诵金刚经大悲呪回向西方见杀物命者即发愿救度康熈四十二年九月空中见舆舟西往其肩舆运舟者皆僧不三日安然念佛而脱时为九月二十六徐氏徐氏松江人归本郡杨拂斋年三十二茹素念佛并䖍持大悲神呪期生安养每晨兴必盥洗焚香念佛X千声持呪二十一遍然后理家事如是数十年干隆三十五年夏微疾至六月八日课诵如常持呪刻许渐觉声出户外视之已含笑坐逝矣时值酷暑三日后颜色如生焚化衣衫火𦦨皆成五色莲华见者叹异兵家妇松江一兵家妇失其姓氏寡居无子女住普照寺南性质直见妇女有过必面斥其非以故妇女辈多敬惮之妇日有常课晓起诵金刚经数卷毕始经理纺绩资生等事夜则阖扉念佛至老不倦一日有高行老僧过其门妇合掌问曰我闻金刚不坏身诵此经者肉身亦可不坏信乎僧曰然妇随坐脱时当盛暑贫无以敛三日尸不腐异香满室中提督杨公捷夫人亲临其丧即其地建坐化庵漆其身至今尚存后有镇江某氏妇随宦松城青年夫死自誓守贞焚修此庵以念佛为日课五十年足不踰阈年荒煑草为食妇女辈或周之非其人一毫不受先后致徒数人不堪其苦辄散去年五十语其所契某斋婆曰我既归向佛门不可不闻戒律遂偕往大雄山礼谿谷和尚禀受戒法既归行持益励年近九旬念佛吉祥而逝事在干隆中西史氏曰盛暑不腐必其净业已久色身坚固者能然而往生净土之人或不尽是勿取相以求可也曹媪X曹媪常州柏天佑母也天佑平生乐善事吕真人谨尝设鸾问仙术退辄冥心端坐已而至苏或诒以西方确指一书辟仙术指归净土始回向佛乘然颇疑与仙术异以问真人真人曰尔何疑哉三灾到时我辈亦无别路可走乐邱丘安隐尔其勉之因令兼诵金刚般若经天佑意遂释然先是媪年六十四病热天佑自苏驰归视母气已绝唯胸前微温家人为治棺衾天佑悲恸祷于白衣大士诵白衣呪一万二千愿减己寿一纪以益母涕泪并下其明日索饮阅数日病起言始死时为两吏所引历土地城隍诸司寻诣东岳府府君言汝有子为汝诚祷仗大士力贷汝死命吏引出放还天佑由是劝母修净业媪遂长斋日以初中后分掐数珠课西方佛名回向净土居十二年年七十六九月既望晨兴谓天佑曰吾将去矣可召诸亲属为别越三日起坐洗沐易衣就枕而逝又天佑有外姑许氏母家居亦长斋念佛而未能专一天佑迎之至家教以放下万缘一心念佛母如其言时年六十五矣自三月至六月未尝有间一日向天佑拜惊问其由曰吾生六十余年颠倒梦想中未尝获一日安乐自子导我以念佛吾旦而念焉俄然而夜矣夕而念焉俄然而旦矣世间安乐何以过之微子则不及此是以拜天佑因为称说极乐庄严且曰但得一心圣境自现圣境现时亦勿生着又三月方夜坐忽见金莲华现前已而化作百千万亿鄂不层X出上升虗空光耀无极向晨复拜天佑言其事母自是容色腴润如三十许人终日无他言夜卧更许即起坐念佛时干隆四十二年后不详其所终西史氏曰观真人此语则修净土其急务矣世有崇仙术而讥佛理者将谁欺乎陶氏陶氏名善字庆余一字琼楼苏州长洲人彭二林居士从子希洛之妻也幼颕敏通等韵之学与妹仁晨夕酬倡性爱萧寂遇佳山水一往有遗世志时见于诗亡何妹得羸疾以殁遂辍诗不复为读大报恩经感如来往昔苦行因缘遂发大愿愿证无生法忍手书是经及金刚弥陀诸经楷法端整日诵西方佛名不辍着惭愧吟数十首多近里之言既嫁日与家人说苦空无常之法晨兴仍课净业以次阅法华楞严华严诸大乘经信解益利其年秋和二林居士闭关诗十首一云无相光中自有真慈风披拂四时春而今一着通消息回向莲邱丘稽首频二云原来无实亦无虗论道谈禅事也余一句弥陀空自性孰为是我孰为渠三云𣲙泮波塘水影定照空万象慧光圆须知行满功成后鸟语花香也自然四云亭俯清流屋倚山绿萝影里掩松关闲来好认归家路免得临时无处攀五云净域神游明似日杖头何用夜然藜漫论十万八千路楼阁虗空更在西六云行树何殊七宝林枝头也得听灵禽自然说法东风里演出百千X微妙音七云夙夜惺惺彻底看几番生灭总无端前村雪后梅花放露出春光不可瞒八云九十风光易寂寥然灯朗照度春宵烹茶非为清香味适兴何妨一饮瓢九云此土结得莲华盟八功德水莲华生一心不乱超凡品定向乐邱丘净处行十云勘破重关触处真从今不入旧迷津轮回六字无终始流水行云总是春入冬感疾自知不起时诵西方佛名殁之前请母为别已而曰大和尚来吾去矣侍者曰如老人何曰西方好吾他日当迓老人去也遂瞑时为干隆四十五年正月二十三日年二十五四十九年春有西方大士降于玉坛为诸弟子宣扬净土法门一日二林居士往造焉问异时师友所生诸处大士一一答之某生兜率某归福报其生净土者四人香山老人旅亭誓愿二师沈居士敬孚也最后问及陶氏大士曰陶氏已生西方边地矣未几陶氏至题诗曰雨歇闲阶芳草多五年消息等流梭洞中深闭烟霞迹一任薰风送客过因语众曰子等归向极乐全要打得一副金铁心肠外不为六尘所染内不为七情所锢污泥中便有莲华出现也一句佛号便有一光千句佛号便有千光光自内生非从外得以无相故阿弥陀佛在尔诸人面门随处出现才有丝毫隔碍此光便不能发现矣念佛心要时时觉照方发得不退念头念佛声要心心悲切方发得无上愿力心声互融光明四彻无处不X是佛无时不念佛方为得手佛号无量要知智慧无量神通无量慈悲无量摄受无量苟不发无量心安能亲见本师顶相悲哉众生欲念未除道根日坏佛之视尔将何以堪快快念佛去也踰月二林居士复往致札陶氏曰闻卿得生净土不负生平志愿大善但罗台山朱仲君清斋宏誓甚为希有尚羁福报而卿戒品未全功夫未熟乃能直往无碍此何故也其往生时光景既生后如何享用如何进修亦已见佛否已登不退地否试一一言之俾闻者起欣慕心起精进心斯亦度人之本愿也其曰大士降报云前月予适从西方边地行化而来故陶氏亦得随到今日彼不能至矣彼平日功夫戒力虽不及台山辈然临终正念远胜台山故感观音接引终时见金莲华现前即觉身变男子已到西方七宝世界衣食自然虽不能见佛每日诸大菩萨说法二会精进者渐登九品懈怠者寿五百岁娑婆百年边地一日陶氏自往生以来颇精进将来可得上品下生其时尚须娑婆二千年耳大士者号寂根无量寿维摩诘诸经皆尝与法会其证果久如未能详也汪氏汪氏自号镜智道人吴县人归李景熹为继室年二十六而寡子甫七月汪氏既痛其夫适有以枯髅图相示者瞿然发出世心既复从有些和尚受念佛法门遂长斋晨夕向西忏悔发愿誓毕此生决生安养X导诸族姻里党下及园丁灶婢同归佛法从而起信者百余人其长斋修净业者十余人已而参闻学定公闻是心是佛之旨有省年三十四从旅亭会公受菩萨戒诵梵网经发心刺血书法华弥陀二经苦舌血不继有僧教以子午二时应候取之始克终事焉故有肝疾岁秋辄发至是血既枯疾发益剧或劝以补养曰此间学道多致退缘得速舍报身见佛闻法吾之愿也复何求哉干隆四十九年十一月下痢卧牀数日默观不辍至初十日语侍者云明日吾当西方去矣问生何品曰中品上生明日有方氏妇省之汪氏曰子来大好可为我洗沐洗沐毕趺坐顷之命同举佛名方午合掌而逝旃檀香满室中年三十八其后三年有同里何氏女病死至三更而苏自言到冥王殿中王令鬼卒取鎚欲打忽见旛幢拥护一道人自西方来在冥教化端正严洁世无与比审视之即万年桥李家姆也冥王跪迎称菩萨姆令释我引我历观诸地狱苦且谓持斋念佛一意西方时至迎汝遂命舆送归以是得醒翌日病间其兄子性三书其事而传之费孺人费孺人名兰襄世居吴江县即彭二林居士妻也居常未尝詈人有不如意事默默而已先是在家时庶祖母王氏好作佛事孺人辄心慕奉持斋禁既嫁不辍自归居士五六年连举二女已而居士修西方之X业每道出苦之要孺人遂屏荤血独宿小园日与二女讲读大乘经回向净土干隆五十五年秋病肺呕血消损异常时遂诣文星阁请祥峰和尚受优婆夷戒礼诵益䖍平生偶有私蓄辄作佛事至是罄所藏属居士诣云栖建水陆大斋愿与一切有情同生净土启经之日家中人皆闻异香已而疾亟卧牀五日日向西祝云阿弥陀佛当来迎我居士自杭归䇿之曰资粮已具撒手便行勿恋此残生也孺人曰吾何恋哉但患不能速去耳其夜过半忽朗唱佛名可十声顷之遂逝时九月八日也后数年普门大士降乩司乩者黄敬敷叩孺人生处大士示云一念能回向送心先到西功修久已积终不退菩提现生懈慢国将来可登九品西史氏曰自二林居士宣扬净土法门眷属中随顺修持先后往生录至此葢五人焉善人并萃一门良非偶然矣许节妇许节妇太仓钱氏女也年二十归太学生许照六载而寡干隆三十七年有司上闻以节妇旌节妇自幼信西方之教母遘危疾节妇祷于佛日诵佛名千声病寻愈既寡事佛益䖍时出所藏济贫拯厄惠及禽畜日诵金刚经回向生西晚而断荤血者六年先殁前半月梦观世音现身接引及期命侍者焚香合掌诵西方佛名趺坐而逝时干隆五十七年二月四X日也年七十二宋孺人宋孺人长洲人归太学生顾文耀事姑谨姑故奉观音大士既即世遗宋甆大士像孺人供奉日䖍垂十余年已而其子晋芳梦两大士身衣破衲如有所乞旦遇一舟子𢹂两轴来售一旧刻吴道子画僧相观音一绣像送子观音也急偿以直属工庄新送贮里中月声庵逾年晋芳复梦两大士云将有行急往视之则庋置之壁间久矣遂赍还家张挂净室孺人日侍像旁诵西方佛名及诸经呪瞻拜无虗日一日室中甎面忽现僧相大士如道子画其后八日又现一尊作送子像善财龙女先后迸出遂发甎刻像金容烂然自此迸除荤血一心净业晚得痺疾日扶掖下牀课诵不辍已而感热增剧卧病半月临终训勉诸子各敦本行命同称佛名勿哭遂合掌至顶诵所习呪忽闻异香满室中泊然而逝时在干隆五十七年五月年五十四西史氏曰潘万宗居士衣厂火现三圣今孺人甎面现大士皆精诚之凝结也而或疑其荒诞试问蛤蜊壳中猪牙齿臼等之变现独何与郑氏郑氏松江人适吴姓少寡矢志柏舟别搆净室闭户诵经念佛者数十年至嘉庆初年七十九庭前石上忽生大莲华一茎适其母舅蔡鸿业司冠寸ㄆ致仕归见X而奇之为文勒石记其事是年腊月谓家人曰我将西归踰旬无疾而逝百不管老媪百不管老媪失其姓杭州人尝问于孝慈庵道源和尚曰修何法门一生决离苦海和尚曰无过念佛然念佛不难而难于持久持久不难而难于一心汝若能一切不管专心持名至诚发愿往生临终佛来接引即得离苦海矣媪欢然拜谢归即将家事委子妇等辟净室供佛修持其中年余复问和尚曰自蒙开示弟子弃舍家务专事念佛自问亦可谓久而不懈但苦一心之难师当复有以教我和尚曰汝虽抛却家务而儿孙眷属不无厪念此则爱根未托七友如何一心汝今加功先托七友去爱根将一切放下然后能得一心也媪叹曰师言是也我虽不管于身不能不管于心从此真当百不管矣遂愈加精进爱心偶动即默持此百不管三字以自躯除或咨以家事亦依此三字拒之于是百不管之名播传亲党间如是者又年余一日诣庵谢曰师不我欺也弟子西行有日矣数日后无疾而逝嘉庆初年事西史氏曰百不管浑名也推言之则百至千千至万皆所不管矣约言之即一且不管何有于百能如是而后尘缘可断能如是而后净业可成呜唿安得世间人士咸如此百不管耶陆氏X陆氏娄县人适周姓中年茹素受五戒遇西禅寺僧迈春示念佛法门即依教行持三十年不倦夫死依壻袁退葊家栖止嘉庆十一年感微疾一心念佛期生净土临终右胁而卧如入禅定室中异香直透中堂及殓犹有余香吴氏吴氏苏州元和人适张姓中年奉佛归依画禅寺道林和尚茹素戒杀专心净业后因梦中见观音大士教以跪念于是每念必跪香烬始起未尝稍懈晚年有微疾命子眉山延僧数人念佛至三日乃曰我见空中有两和尚招手僧曰此二大士也正宜一心向往言未竟已吉祥逝矣眉山亦因母教遂长斋奉佛云沈媪沈媪法名善月吴江黎里人归陈士坊为室生子二年二十五修念佛三昧四十断荤血屏家务勤行放生诸功德既丧少子旋孀居功益进日诵华严行愿品一卷大悲呪五十徧佛号三万声为正课暮年从子迁居城中辟一静室不越户限寝食于斯栖心净土数十年如一日年七十五染恙緜延佛名不辍临终唿眷属扶起索汤盥身易衣趺坐面西合掌而逝俄而几现莲华影像不灭时嘉庆二十一年十月二十八日姚氏X姚氏松江人平日从夫张某奉斗甚䖍已而姚氏患病其姊省之教以专心念佛从之甫半日忽笑曰我见莲华无数大如斗语竟即逝西史氏曰见莲华不见化佛持诵之功未深耳而一生安养终当见佛矣汪氏汪氏华亭人年十六归周文荣家赤贫文荣游幕远方汪氏女红自活长斋奉佛后文荣客死湖北久无耗汪氏抚子方容成立乃命寻父方容徒步数千里卒负父骨归学使採风以母节子孝表其闾方容故善书画人重其孝行争搆之以是甘旨无缺汪氏晚年念佛益䖍愿父母翁姑及夫齐生莲界嘉庆某年得疾曰闭户念佛不问家事临终谓方容曰我昨梦汝祖父母外祖父母及汝父俱住莲华世界现前五色云拥一瓣莲大如舟我殆乘此往生乎言讫怡然长逝室中香气如兰殓时未散西史氏曰前发是愿卒符其梦然则夫殁而修净业夫必借以超生顾不足征欤愿法界众生同归安养回入娑婆必能度脱又不足征欤乃今之节妇不明乎是小则哀伤得疾大则随夫长往不知一尽今形各随其白业黑业而报之纵能相见黄泉亦祇同于陌路唯西方净土诸上善人俱会一处其间利害实霄壤焉唯智者思之王氏X王氏金山县人适张姓善事父母舅姑尝两次刲股夫殁柏舟节橾家法肃然每见丧家接眚甚怖因问人曰何能免此或告以念佛法门遂发心茹素礼诵不辍教诸子妇阖门信奉力行放生掩骼诸善事后患脾疾求参一和尚受优婆夷戒经年病革行愿益诚临终诵弥陀经以次称佛号移时而逝遗命不迎眚神不以荤酒设祭子妇皆从之西史氏曰用荤酒而设祭享宾于亡者失大利益智者弗为也至于迎眚之举尤属不经而积习成风深堪痛恨修行人力挽穨靡此其可法矣吴媪吴媪江𡩋人夫早丧遗一子抚之成立婚娶数年子又亡乃与寡媳共抚弱孙孤苦度日后笃信净土法门长斋奉佛受优婆夷戒洁小楼供佛像每晨起盥漱后即炷香礼拜持佛名三千定为日课课毕始理家事如是数十年同里有朱本愿者素与其子善故常往还嘉庆二十二年春媪忽谓之曰却后某日子幸过我有一紧要事须託办也本愿诺之至期往媪已搭缦衣趺坐牀上逝矣问其媳云近日课诵如常精神亦佳昨夜索浴毕即安卧不知何时坐化也本愿因为料理丧葬事焉倪妪倪妪法名显真嘉善人住北港村归依佛门茹素念佛村中旧有观音像妪早晚礼拜必诚每供佛饭僧X俱亲自任劳嘉庆二十二年九月数覩菩萨现相随示疾谓其子曰我数见菩萨唤我去殆将去矣子云既菩萨降临应备斋供儿亲往城中买蔬供奉如何曰亦好但恐不及耳子遂往及归妪已趺逝念珠犹在手也潘氏潘氏娄县人适孙某生四女智求智禅福庵德庵俱奉佛受优婆夷戒劝母发心嘉庆二十三年潘氏年七十九矣会西林寺传戒四女复劝受戒卧病未能往因代求之钖法名曰印莲潘氏知之即断肉食一意西归是冬南禅寺起念佛七期四女同往念佛至第六日潘氏命促之归曰速焚香佛来矣遂吉祥而脱汝氏汝氏名季婉吴江黎里人适王枚为继室夫妇相敬如宾五十余载未有所出为人静厚居常一以念佛为事嘉庆二十四年二月三日病笃语家人曰大士来临吾其逝矣即合掌垂目诵大悲呪旋闻旃檀香满室中殁后慈容含笑颜色转少年八十二祁氏祁氏法名德济江南兴化人归同里王生年未四旬慨然以浊世为厌誓愿求生安养日诵佛名三万声归依溪谷和尚旋受优婆夷戒年八十九染微疾其年三月八日告所亲曰我十六日当西去或谓之曰X十六乃红沙日不吉祁氏曰我修行人不依俗忌有何不吉耶虽然勿令俗人议我致退善心即以十四日去何如至十四日晨起披缦衣持佛名而逝时在嘉庆中王氏王氏鄞县东乡树桥人生不茹荤自幼归依三宝法名净隆既嫁信向念佛法门其夫性暴时加詈辱王氏唯忍受而已年六十余益精进一夕其舍被邻隙放火旋经扑灭后赴宝林佛会僧问倘尔时被焚将若之何曰此身可厌被焚即乘之而去矣越岁其邻复放火舍遂被燎王氏竟不走避唯缓声持佛名鱼声朗朗火光中隔河人家初见烟𦦨幕其居忽有金光一道直沖霄汉彷彿见王氏现身火灭家人寻视见其遗骨若趺坐地上者然又鄞邑下殷有张氏者与王氏同师法名净音其信向念佛而不得于夫亦与王氏略似虽百般磨折道心不退后患瘫症卧牀数年念佛无间临终合掌而逝异香满室经数刻乃已又鄞邑定桥有陈氏者亦与王氏同师法名净瑞为人扑实念佛求生无少疑贰常自言我决定能生净土临终熈怡端坐念佛而逝西史氏曰王张二氏宿业甚重故自生至死备尝诸苦卒以净愿坚牢咸感瑞应乃知前世之余殃不能累今生之胜果也至若陈氏虽宿业轻微易成道业不及二氏之忍力坚定然其一往之意气绝不跂路X亡羊令人覧而神壮可谓一门三杰矣潘氏潘氏苏州吴县人松江诸生刘熈妻也性仁慈见人急难恒周之虽家贫不顾也晚年戒杀放生日课西方佛名数千声兼诵心经大悲呪如是数载道光四年闰七月有疾谓家人曰我死切勿哭泣当念佛助送绝不及家事日唯合掌诵经念佛临终目将瞑忽厉声曰阿弥陀佛来矣遂逝时为二十二日年五十九逝后阅半月忽附家人身言我今依旧修行作出家人矣问曾往西方否答尚未问曾至阴司否答不往西方不能不至阴司但与常人不同耳我今特来相报此后不复来矣言讫而寂西史氏曰临终见佛而不即往生者何也良由修行时于是心作佛之理未及透明深切故阴境得而乘之然以女人五障之体遂能转作出家人身即此一转力重万钧来生由出家修行上径登极乐理可必矣是录专载往生因此传足为修行者励故登之朱氏朱氏法名妙德嘉兴人素患血疾适许姓年二十八夫故一子复夭以鍼黹自活家虽贫见人饥寒辄罄囊与之道光六年春同姑母妙圆表妹立修于精严寺受五戒长斋念佛求生净土一夕在妙圆佛堂内添灯油见灯华结成荷叶一片叶上立佛一尊即邀妙圆立修至皆见之九年正月因母歾过哀血疾复X发不能营作常至乏食性介不轻干求同里人知之请诵大悲呪与度日之赀至七月十八日病剧立修来视之曰他人皆言姊念佛精进吾谓汝心尚未切所以病不能愈佛不来迎耳朱氏涕泣忏悔益自努力自后他人问言皆不答手唯合掌眼唯流泪夜将半忽笑曰西方三圣至矣焚香洗沐念佛数十声而终年四十四朱氏朱氏法名妙圆即节妇妙德之姑母也归许蔗如道光元年夫故诸子已成立即将家产分析其第三女法名立修幼字徐姓未婚而夫亡后归徐门守贞而常居母宅设立佛堂母女同修早晚课佛外日礼大悲净土忏各一时诵金刚经三卷余时念佛不谈杂事遇放生济贫等事竭力皆为之九年七月妙德先逝现往生瑞相朱氏曰吾寿不永亦欲去矣至八月二十九夜唿女曰顷闻钟鸣已交寅时今日吾神气稍疲不能进佛堂礼诵汝可朗诵佛号吾闻尔声运想可也立修早课毕进药糜曰服之何益吾别无他事只待佛来吾即去矣其季子泣告曰儿等罔极未报全赖吾母教训今何遽忍舍去耶笑曰吾儿女虽多吾修净业尘事毫不系心久矣命延僧数人轮流念佛僧集净水盥沐自未至亥随众默念忽张目曰接引佛来矣尔等速焚香顶礼即含笑垂目而逝时窗外忽有白光一道徐徐向西去人皆异之年五十X九罗氏罗氏甯波慈谿人长斋数十年礼拜持名无一日间嘉庆初随夫姚惠成徙居杭州北新关货烟筒为业贸易之暇勉夫念佛惠成由是亦持长斋道光九年三月四日黎明谓夫曰可入城招女壻来为我念佛其壻张怀静向师吴允升奉佛维谨惠成往招适因事稽阻至日午曰吾不能待壻矣具汤洗沐趺坐念佛日将昃安然化去面有笑容年七十八王氏女王氏女常熟人素持白衣呪及观音名号年二十余得瘵疾一日告其母曰儿命本于八月中谢世因疾苦缠身不能待祷于菩萨已许先一月迎我矣母弗信及期晨起而有喜色曰菩萨来矣母疑其见崇以刀挥之女夺刀告曰嘻菩萨也速拜尚不尔罪母从之拜起视女已合掌逝矣邵媪邵媪不详其人贫而寄食于姻戚家念佛精进曾于道光十七年秋夕暗室面西忽心开见西方胜境明年秋复覩菩萨金像晃耀心目又明年五月十四日以微疾逝逝时人不及见唯医生范姓入为诊衇见其目光如生面容犹笑而鼻已无息范出而叹曰此善逝也吾见亦罕矣张家妇X张家妇常熟人素念佛一日示微疾晨课已毕仍诵佛名不辍异于他日谓家人曰吾今日逝矣家人不信顷之珠落而逝异香郁然达于邻里咸集其门惊叹希有时道光十九年正月七日也俞媪俞媪常熟王效曾之母也性和淑效曾素奉三宝劝母断荤血从之长斋三年道光二十年春得疾卧牀不起入夏病剧效曾劝以默观西方媪由是发心念佛然不能无杂念因循数月屡入冥界初则有两童子唤之回继则菩萨命回末后则梦中闻佛语若其前世固僧因昧本而堕女身者自是渐却饭食已奄然垂绝矣忽于夜半朗唱佛名三四声合掌西顾曰佛来矣右胁而逝时五月二十五日也后其所爱长孙梦至一境行树楼观不同人间但有阑楯限之曲折缭绕而不得踰入其限忽见妪方游行来问从何入媪曰汝欲入非念佛不可其孙闻言遂寤述其梦如此吴婆吴婆苏州人自幼笃信佛法夫家姓郏寿七十余持斋诵佛历有年所道光二十一年正月十二夜忽通宿命知其长子前世为僧次子则已三世为母子所言皆绝异既而曰吾今归西方永绝尘世矣遂西向合掌而化西史氏曰业缘尽而智慧开其理至常无足异者X钱孺人钱孺人名瑞云常熟人夫谢凤梧患病孺人祷于佛愿持长斋而痊自归凤梧数载举一子一女未尝噉以荤血已而知净土净门遂偕凤梧受净戒断情爱道光二十二年其兄万镒往生孺人目击其瑞信向益笃其年冬子殇哭之恸既而曰天其欲断爱缘乎渐不介意闺中相对唯䇿励而已母吴氏有疾误于医至不起孺人念佛送其终至二十五年六月自患咯血疾渐剧其女亦病凤梧恐其复萌爱念䇿之曰未有心恋娑婆口称净土而能往生者子其勉之孺人瞿然兴作礼曰赖君开示吾知警矣遂向西忏悔涕泪并下意极恳切病中时闻异香至七月二十日后其女殁孺人曰今爱障绝矣我历尽诸苦转得自在从此往生不大快哉遂屏谷食渴唯噉瓜延至八月九日仅存一息其夜过半忽厉声唿凤梧曰障重速为我然臂香凤梧从之初若昏倦继则目光炯炯正念分明人问一心不乱否孺人点首者再忽命扶掖起坐两目上视而逝年三十一越日就殓顶门犹煖貌如生沈婆沈婆法名悟通吴江黎里人年三十九长斋念佛矢愿生西受菩萨戒六时皆有定课六旬余一夕忽梦空中现五色云涌舟西来观音大士坐于舟中活动如生庄严奇妙世无与比醒而念佛益锐虽老病不X减程课后以念佛七期用力过勐病遂剧居邑之地藏菴至四月八日谓侍者曰今日为佛诞扶我起坐吾行矣侍者劝曰婆病甚宜善养息厉声曰佛来接引我遂耸身欲起侍者力助之更衣而逝遗命以龛敛用阇维法从之时在道光二十七年寿六十八陆安人陆安人名岫梅苏州元和人归理问君吴昌濂举一子殇年二十而寡悲痛不已得咯血疾有以龙舒净土文𢹂示者遂回向佛乘晨夕有定课家中戒杀食三净肉虫蚁木草咸所爱护道光十四年铁君定公校大乘经数十种设局刊印五年始毕延其事既从定公受三归五戒定公名之曰师寿已而诣鄮山礼阿育王塔见塔中舍利现光自是行善举益力尝出赀三万两造像修寺作诸功德而尤勤于放生岁出千金不吝也或有讥之者曰财产匪坚胜缘难值仗此功德与四恩三有早证无上菩提吾愿足矣复奚恋哉年三十四疾大作医药罔效乃誓放生命一千万于师林寺建水陆大斋以作往生资粮病半载自愈越五年炼臂发愿断荤血祭先祀神悉用蔬果四旬生日又于师林寺供饭僧亲友祝嘏者以所刊法华华严等经施赠其年秋梦至一处水流华放逈非尘境身立一桥异香扑鼻窃自念言此其为七宝池乎何不见我佛也俄而金容宝相徧满遥空心大喜X方顶礼间蘧然而觉晨起以告家人未几疾作医者劝食肉弗从沈吟数月疾垂革谓所亲曰吾之始愿志在出家今不果矣我死汝等勿哭殓必披僧伽黎丧中设祭享宾勿用荤酒吾姑年逾八旬生死亦旦暮事耳异日寿终亦如吾法为我延比丘尼六人念佛助往生从之临逝前二日令家人代受菩萨戒已而神识瞀乱不克自主大惧乃迎佛像一尊供牀畔几上注目默观者一昼夜至五月四日清晨念命掖起曰大和尚已行吾西方去矣令同称佛号手自拈香敬佛人问大和尚何在曰坐几上者遂面西趺坐结印而逝年四十一时在道光二十八年西史氏曰余之归心佛乘也自安人之刊经始而安人之闻净土法门则自先君子劝诱始善哉因缘之迭相化导也迨先君子既殁而安人行善益勤立誓益切虽须眉丈夫犹愧之其直往西方固宜矣总论曰阿弥陀佛于十方女人有大誓愿其词曰若有女人闻名信乐厌恶女身寿终之后复为女相者不取正觉则闺阁贤豪乘此方便门开亟须争先捷足横截生死之流直取菩萨之岸否则轮回六道安能保其不堕余次诸贤之传深幸韦提希之遗风今犹未泯也安得起而徧示闺阁哉往生物类第七鸡X明崇祯间有吴雪崖者为福州司理生平虔奉佛法其地开元寺僧多食肉不守戒行雪崖请示立石以禁之一日坐禅堂有鸡作唱佛声索得之谓僧曰若辈谓寺中久不养生物如何有鸡今观畜生尚有佛性汝薙染破戒不及此君多矣寺僧始立誓斋戒遂𢹂养署中恒念佛不辍后迁官过丹阳送至海会庵中以其为接众所使远近生信也鸡至庵即念佛立化为建塔供焉又中州僧觉圆发愿庐山东林寺斋僧立关募缘时护关僧至华氏托钵回有雄鸡随至中涂僧送还华氏因闭其门鸡从屋上飞出追赴关所旋绕不去同立关三年后𢹂往东林为之受戒大众上堂念佛鸡忽随之踰年斋僧缘毕鸡即坐化瘗于寺傍又传载江西有听法蛇庐州坐化猫崃中有有坐化猴巢县柘臯镇有立化少隹黄大参庭翠有放生坐化猪种种灵异不可殚述总论曰五浊恶世染心易炽净德难成故经言娑婆勇勐一日胜于净土百年今以物类而较人类抑又其难焉者矣而一念投诚三涂解脱物类且然况于人乎净土圣贤录续编卷四X种莲集序莲归居士辑净土圣贤录续编採访往生事实共有百数十条而续得于书成之后者正复不少余为另列一编不分门类不序先后随闻见而记之名曰种莲集取思齐大师句与君同作种莲人之意以俟后之辑三编者採取焉道光三十年秋九月净业学人陈本仁识善隆善隆台州临海县人年十六出家于苏州白龙寺参念佛是谁话有省夜坐不卧过午不食茹淡斋三年刺舌血书华严法华二经日持佛名六万莲华经一部礼佛一千六百拜准为定课冬夏一衲不妄谈力行致疾益加精进一夕于禅观中闻空中报曰汝当得中品生慎勿退息遂屏诸药石一心西迈至四月六日端坐而逝时在道光二年年二十六达禅达禅姓狄嘉善人出家于本邑景德寺尝两修般舟三昧后住北港荻秋庵佛声常彻户外见人即警䇿生死一日谓其徒净玉曰我明年定去矣汝等勿忘净土法门也次年诣清净庵主念佛期至第三日示X疾仍入堂念佛逾时端坐化去王君荣王君荣太仓人自幼持戒参学见地超卓后修净土日课佛号万声康熈五十六年八月二日预知时至请净名庵干行长老至令作证明日方午干师曰归期盍于后日答曰吾决定今日矣遂索笔作偈合掌而逝遗命以龛敛其女抱以入龛力不能胜因默祷之忽然轻举年八十一唐景垣唐景垣字筠谷元和国学生勤修净业每持名时以指代珠年七十四无疾而卒气绝逾时犹指动作屈数状沈载元沈载元字桂蕚自号可僧吴江人中年业贾六旬余辍业潜心净土长斋课佛日满万余性慈恕有所余辄济贫放生嘉庆十六年秋有僧贸然而来直趣卧所略谈数语洞彻元微并属他日临终戒眷属勿哭言讫而去载元感之炷香门外遥申敬礼其年冬示疾佛声不绝口绝粒饮水者七日至十二月六日清晨令然烛四十八对堂中设香案洗体易衣端坐合掌朗诵佛名唿眷属同声助之顷之鼻气如烟声渐微而绝年七十二及殓貌如生王际良王际良金山县人年五旬归依三宝念佛放生笃志X不倦其年二月初有疾屏诸医药日夜持名绝口不言家事唯曰日望我其行矣至期果然死二日索取数珠殁后犹紧捻不脱夏耀文夏耀文华亭人持斋念佛一心净土四十余年举家不茹荤酒道光四年十月微疾至十四日命掖起合掌念佛而逝遗命龛殓入龛时体软项温颜色不变年七十五曹居士曹居士不详其人持斋念佛精进有年而虗怀汲汲若恐临终之不获效者道光二十年冬微疾一日其子晨省见其面色有异指空中曰汝见佛及众菩萨乎吾不图持名功德之至于斯也汝作证明吾随佛西归矣言讫而化邵媪邵媪常熟邵子寅茂才之母也素奉佛道光十八年十二月微疾忽谓子寅曰尔于明日迎妹归子寅从之而莫测其所谓次日妹归媪曰吾今日欲逝以了母女因缘耳女闻而哭媪笑曰死生一幻相也遂与言他事至午曰时至矣子寅问何往媪以手指空曰佛来遂逝张氏张氏金山县人归王生其伯姑王氏修净业往生事见净土圣贤录续编张氏自幼即信净土为人淡朴X素善病而念佛不辍受三归五戒不愿有家缘幼已许字遂于嘉庆二十年于归年余归甯母氏适病剧延道俗行人同声念佛亡何喘急属扶起面西坐诵弥陀经及佛名目荧荧上瞩面含笑容顷之乃瞑丁氏丁氏金山人即张氏姒也其伯姑王氏劝之念佛同日秉受归戒王先逝丁氏见其临终正念愈自感奋克时课诵回向西方居常作诸功德并戒杀放生一师王氏遗法有女适太原病瘵教之念佛安然化去逾年丁氏病中满转侧维艰临终力疾起面西坐唿家人诵弥陀经及佛号甫百余声观其若有注视问见佛菩萨否首微颔之顷之声息俱灭时在道光八年五月九日高士桢高士桢字延三钱唐人其先世居山阴梅里故自号梅溪道人年五十一病入冥中游视地狱有冥官属云尔今回去要一心念佛一心行善定能出苦士桢识之三日而苏病良已发心念佛行诸善法回向西方并转以教人如是二十五年至年七十五临终三日前自知时至曰今离苦恼矣奉劝世人及早修持无诒后悔泊然而逝时在干隆三十五年十二月丁世济丁世济字子沂元和庠生年五十归依杯渡海公法名广如精修净业历十载不倦道光二十五年冬有X疾每夜必念佛千声弥陀经三卷发愿文一徧一夕诵至净光照我之句忽微笑曰我今见佛净光矣十一月十三日夜将半诸眷属环坐榻前忽闻异香浮空而至渐满一室共异之次日世济索笔作偈礼似七绝二首而字迹糢煳但识其末后句有我便回家见佛六字而已至夜合掌念佛而逝年六十一陆孺人陆孺人苏州人归太学生包心愚事姑孝尝侍疾不解带者累月心愚故勇于为善凡造桥修路施衣放生诸事恒戚然于心孺人必尽力赞成幼尝浮海参普陀中年后足不踰阈晨起诵经呪及佛号四十年中无一日闲道光二十七年四月初感微疾告子妇曰夜梦古衣冠三人相招谓我念佛至诚即日令我见佛矣初八日凌晨西向念佛而逝年八十五邱逢泰邱逢泰字星阶长洲廪生少有咯血疾其年夏疾大作忽信佛乘延在经茂公牀前诵佛号疾有间杜门不出徧阅净土诸书道光二十九年夏疾复作念佛不辍趺坐合掌而逝父维洛副贡生素行善修净业未几亦念佛而逝钱氏钱氏名兰贞苏州人幼即居止端庄适顾淦为妻后因怀孕遘疾甚危半体皆冷神识瞀乱有至戚省之劝其夫立誓戒杀诵观音圣号从之三日汗下其疾X若失自是钱氏归心净业每夜焚香诵大士号虽严寒酷暑勿间也道光二十八年冬染咯血疾渐增剧延至二十九年十月八日忽曰苦海茫茫三日可出矣初十日清晨令设香案于牀右曰今日决定往矣口中仍诵大士号顷之忽称阿弥陀佛至申刻声渐微向西吉祥而逝翌日天明顶相犹温年二十九钱文彬钱文彬字养愚苏州长洲县人每日晨起默修十念法作善事皆隐行尝出千金放诸鱼鸟素患咯血疾年四十一病剧请在经茂公归依病中喜听诵佛声临殁前一日延灵鹫福海和尚至牀前供佛设座受菩萨戒留僧数人轮流念佛次日晡时亟命扶掖起坐谛视佛像而逝时在道光二十八年二月二十五日钱文灿钱文灿法名空相字安轩即文彬弟也弱冠时遇吴宗魏指示净业归依见心和尚从灵鹫义公受菩萨戒长斋念佛二十余年尝刊念佛警䇿广为施送灵鹫募建丈六三圣像绌于赀文灿赞成之虞山有古剎亦募建三圣则独任之天台国清寺铸铜钟亦半赖其力也放生济贫岁以为常道光三十年夏下痢令人往虞山延道友张元祺至曰吾与君系生死交病亟矣请君一助元祺曰诺日与念佛每昏沈欲睡即䇿励之已而元祺欲返家文灿曰吾四日中可无X恙过此不能待矣元祺如其言及四日后复至则昏沈益甚元祺以闻启初传与之细论文灿涕泪并下遂勐力念佛自未至亥神识顿清彻夜无倦天将旦手作莲华状示张遂右脇而逝时七月初四日也遗言丧中不用荤酒年四十三定意定意未详其所出中岁出家精持戒律主钖丹阳嘉山隆庆寺同治纪元避地楚水宝严提倡莲宗率众念佛精纯靡间日诵佛名五万净忏二时虽寒暑不逾四众归心咸以嘉山老人尊之乙丑元日豫刻逝期日饮清水两盏至初七日平明礼净土忏毕趺跏西向端坐而逝隣人闻莲华香经时不散明舟明舟秦邮毛氏子幼从观音净全薙染年十八受具临泽安乐寺以赴应为业后遇永清主人授以净土法门遂发心念佛嗣往来秦塘日研深义信心益固常率众持名虽烛䟦香销犹自哀吁佛前愿速生安乐利济有情故遐迩倾心虽阐提辈亦稽首归依也同治乙丑三月返别知交五月朔示疾至十二日平明礼佛入龛同众念佛名者定香四炷至午声渐微视之逝矣秦邮僻处湖濵二十年来莲宗之振至家絃户诵葢舟有以启之也汪善庆汪善庆字阆仙号法如淛之仁和人少孤随母氏庄X就傅外家性至孝极聪慧年方舞勺即入頖宫及母卒丧葬尽礼聘朱氏未娶遭粤匪之乱孑然一身逃至江北吕泗场值同里清修之许灵虗者延为西宾居恒尝作出世想会西来徐居士授以持诵法门由是精心内典一切经义过目无遗迨许返淛移住扬州藏经院茹素十余年每静坐寡交游凡来问道者无不倾心开导体素瘠经禅劳惫輙头眩咳𠻳然犹念佛不懈同治九年闰月疾笃聚诸友告曰西方境界好吾于二十三日长往矣至期果逝神色不变越日将殓抚其顶气尚温时年四十有二所着藏龙集见珠集台宗四教断证图颂及病中吟百首行世静波静波草堰场人年二十薙染于义阡寺专心净土受戒后往来常州天寗扬州高旻藏经等寺性情淡定终身无异兼能念佛不懈常礼佛七屏心息虑人罕能企嗣往金山数载楼居足不踰桄忽一日沐浴更衣亲诣丈室拜辞曰七日后吾西归矣果于同治十三年四月初十日毫无疾苦念佛趺跏而逝斯诚无有去住者年八十有二易特墨太夫人易特墨太夫人法名莲如满洲正红旂人勤俭仁慈睦族情殷惠周婣党相夫教子孜孜不倦故依太守勒通阿札分转拉芬阿二公出仕卓着政声秉母训也太夫人中年茹素潜心净业每日定课诵佛号两X万数无间寒暑者二十余年光绪元年寿六十二岁忽于冬月望后神气不爽告家人曰我见佛像数尊泉童男女手执幡幢均来接我已自定期于二十七日午时往生西土因将存储衣饰俵散媳女诸人竝嘱持身处世俱以方便为本余无他言届期趣令阖宅眷属环跪诵佛遂即合掌趺坐朗宣佛号而逝余慎行余慎行法名净阿扬州甘泉人夙精骨董学遂业以谋生眷属缘尽孑然独处同治乙丑闻藏经院开念佛道场善知识云集焉聆音仰慕持念茹素皈依入院护持道场以放生物礼佛七为事终岁无惰容光绪乙亥冬忽染微疾念佛倍切除夕对众曰速具香花供佛吾将逝矣迨力微细坚令侍者臮诸善众助念而寂时年六十九岁玉峯法师古崑字玉峯一号恋西志净土也江西广信人年十余龄投普甯寺出家灵根宿具初读诸大乘经即了大意继受具戒于天台国清志遵梵网随众参禅力究宗旨忽闻钟声恍然有省后阅幽溪圆中钞密符自心增益法喜遂立坚固誓愿严持戒律一心念佛求生净土自行化他惟诚惟恳僧俗从而化者甚众开示后学生死之苦其言痛切闻者流泪教人念佛日有定课持名计数或一万二万乃至十万随人心力中无间断毕命为期如此不退命终之后定生净X土此是前人已验之法可信无疑又复着书多种阐扬净土法门易行易成功超众行若肯遵行决不相赚仍复刊印大乘经律石刻弥陀宝典流通正法用报佛恩及余种种胜行难以尽述光绪十五年明州西方寺僧净果请居西方寺以寺名合于本愿遂定居焉师自发心直至临终日持佛名六万二时回向寒暑无间永为定课光绪十八年七月初六午饭后觉腹微胀次日净果延医诊视医云脉已全无不须用药而师面西趺坐念佛并无他语精神爽健过于平时医生叹为希有净果云请众师念佛相助可否师应诺于是请僧八人向西长跪称念弥陀圣号约一枝香甫至申刻见师合掌勐力念佛数百声怡然而叙初九日入龛面色津润顶上犹温次年二月望日茶毗僧俗送者数百人火既发龛门先脱见师趺坐俨然如生勐𦦨既炽众见顶上现佛十尊两手各现佛像一尊葢师生前尝于顶上燃香十炷供养十方诸佛两手各燃一指一供释尊一供弥陀故于阇维之际顶手现佛实为真诚所致希有之瑞于戏生为净土领袖殁后胜品往生无可疑者前有沈朱吴三太史就师问道极赞师之道行实为末世津梁云云愿登师思岸字愿登杭州钱塘谢氏子少业儒为诸生觉世无常皈心三宝宗教知识参扣略徧后听玉峯法师X开示欲求脱苦惟有念佛一法最易成就遂乃发心日持佛名六万为定课平生所作功德悉皆回向净土同治壬申受五戒于海潮寺复深厌尘劳早求解脱于光绪九年乃将家务付嘱二子径往郡西护国寺礼僧敬峯出家是冬受具戒于萧山祇园寺仍回护国专精净业积劳既久忽染病魔虽经医治旋愈旋发二子思慕迎养于家别除一室以为修净之所迨至光绪十五年秋忽患痢疾医药罔效然饮食虽减而念佛愈切至九月初十日忽谓其子曰吾往生期至可请僧于家起佛七助我西归自定十二日起一谓僧朗峯曰还有七日至十五日执僧廷山手曰止有三日吾当去也至十七日四更问何时其子答云丑时也曰丑时是十八日子是我往生之期可请诸师念佛相助遂随众念佛约香一枝半忽瞑目无声良久忽开眼合掌向众人称谢云我已亲到西方亲见阿弥陀佛及二大士仰荷佛慈赐我净衣观音大士水洒我顶又见莲池大师为众说法又覩七宝池中众宝莲中有我生处承佛慈悲命我回来告知众人我已得生净土奉劝诸位专精念佛他日净土相见可也复索净水三饮吉祥而卧念佛数十声泊然长往次日入棺顶犹温手杭城数十年来专勤念佛往生净土者固不乏人昭明显着征信无疑惟愿登师一人而已于戏若非夙具灵根焉能有如是哉书此以为修净业者劝X谢春华谢春华杭州钱塘人习卖衣业禀性和直与人无争事亲至孝未尝忤颜凡遇善举竭力相助所谓茹素念佛则未能行光绪十年忽染虫胀之疾医祷无效呻吟待尽而已有表弟朱居士金伯者久亲佛法参叩知识禅宗旨趣多所发明一日来谓春华曰观兄所患病苦实是宿世业障若不立大善愿念佛忏悔恐难消除春华首肯遂立愿终身戒杀放生志心念佛既立愿已朱居士教之共念阿弥陀佛四十九日为期是晚梦僧与一药丸令吞之既寤觉腹中响动连下数次当即身安不三日病尽痊愈自此信心恳切念佛靡间凡有佛会无不身预迨至光绪十五年夏初偶染微疾饮食少进而念佛益切至四月二十六日梦中亲见西方三圣知是往生之兆遍告亲友将生净土谓姚居士明斋云二十八日我当西去可来念佛相助曰二十八日不暇不能来又云二十九可否曰二十九亦不暇复云若如此定于五月初一去如何曰初一当来送行可也至期澡沐更衣面西端坐谓诸子曰汝等若有孝心者念佛助我慎勿哭泣既而善友俱集同称佛号约半枝香举手合掌谢众助道仰目视空若有所见合掌向空含笑而逝殁后众闻异香数日不散实为希有者也种莲集