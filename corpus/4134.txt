道德真经传正统道藏三家本四卷洞神部玉诀类道德眞经传序必一序曰大道隐世教衰天下方大乱当是时天必生圣人圣人忧斯民之不底于治而扶衰救乱之术作周之末世其几矣于是仲尼阐五代之文以扶其衰老氏据三皇之质以救其乱其揆一也盖仲尼之术兴于文文以治情老氏之术本于质质以复性性情之极圣人所不能异文质之变万世不能一也易曰显诸仁以文爲教之谓也文之爲教其事彰故坦然明白坦然明白则雅言者详矣易曰藏诸用以质爲教之谓也质之爲教其理微故深不可识深不可识则妄作者衆矣夫唯老氏之术道以爲体名以爲用无爲无不爲而格于皇极者也杨朱宗老氏之体失于不及以至于贵身贱物庄周述老氏之用失于太过故务欲絶圣弃智申韩失老氏之名而弊于苛缴刻急王何失老氏之道而流于虚无放诞此六子者皆老氏之罪人也而世因谓老氏之指其归不合于仲尼故訾其名则曰搥提仁义絶灭礼学病其道则曰独任清虚何以爲治于乎世之迷其来远矣是使老氏受诬于千载道德不行于当世良有以也且老氏本原天地之始历陈古今之变先明道德次说仁义下陈礼乐之失刑政之烦语其驯致而然耳其秉要执本在乎情性之极故其道始于身心形于家国以施于天下如此其备也而或者尚多云云岂不谓厚诬哉昔伏羲画八卦象万物穷性命之理顺道德之和老氏亦先天地本阴阳推性命之极原道德之奥此与伏羲同其元也文王观大易九六之动贵刚尚变而要之以中老氏亦察大易七八之正致柔守静而统之以大此与文王通其宗也孔子祖述尧舜宪章文武导斯民以仁义之教老氏亦拟议伏羲弥纶黄帝冒天下以道德之化此与夫子合其权也此三君子者圣人之极也老氏皆变而通之反而合之研至变之机探至精之赜斯可谓至神者矣而王弼以爲圣人与道合体老氏未能体道故阮籍谓之上贤亚圣之人盖同于辅嗣岂以老氏经世之迹未足充其所言耶斯不然也于乎圣人之在世也有有迹有无迹故道之不行也或俛身历聘以天下爲其忧或藏名飞遯示世故不能累有迹无迹殊途同归斯实道义之门非徒相反而已然则仲尼之所以出老氏之所以处老氏之所以默仲尼之所以语盖屈伸隐显之极也二子安能识之哉司马迁统序衆家以道德爲首可谓知本末矣班固作古今人表乃绌老氏于第三品虽其名可诎而道可贬乎哉于戏老氏之术见弃于当代乆矣斯数子者之由也且仲尼亲见老氏叹其道曰犹龙乎从之问礼无间然着在记传后世不能通其意是以异端之说纷然盖述之者不穷其源故非之者不尽其致噫斯传之不作则老氏之指或几乎息矣今故极其致显其微使昭昭然与群圣人意相合有能体其道用其名执古以御今致治如反掌耳自昔言老氏术者独太史公近之爲治少得其道唯汉文耳其他诐辞诡说皆不足取吴郡陆希声序道德真经传正统道藏三家本四卷洞神部玉诀类道德眞经传卷之一吴郡陆希声传经道可道非常道名可名非常名无名天地之始有名万物之母故常无欲以观其妙常有欲以观其徼此两者同出而异名同谓之玄玄之又玄衆妙之门传夫道者体也名者用也夫用因体生而体本无用名因道立而道本无名体本无用则用无不可故曰可道所可道者以体当用耳以体当用是物之理非道之常故曰非常道也道本无名则名无不可故曰可名所可名者以名求体也夫以名求体是物之变非名之常故曰非常名也始所谓道者常道名者常名非可道之道可名之名何则常道常名不可道不可名唯知体用之说乃可玄通其极耳然则体道者皇顺物之理也用名者帝适物之变也顺理适变而下及其上者王故上得之爲神中得之爲圣下得之爲哲偏得之爲贤才无所得爲衆人所谓无名者道之体动静之先也有名者道之用善恶之元也体爲名本故能离动静原之则天地之始也名因用立故能生善恶极之则万物之母也故皇者守无名而帝者行有名守无名故无爲而无不爲行有名故爲之而无以爲皇者顺物之理因其无欲而守以清静故曰常无欲以观其妙妙谓静以照理微妙玄通者也帝者适物之变因其有欲而行以节文故曰常有欲以观其徼徼谓动以照事殊涂同归者也所谓此两者言始与母也即无名有名之术也同于体而异于用者也玄也者事理俱照者也能知夫无名之术微妙玄通有名之术殊涂同归静以制变动以归根动静不殊则事理玄会矣夫事理玄会则物不能累故退藏于密吉凶与民同患鼓天下不与圣人同忧斯至神之赜也出则爲衆入则爲妙未有不由斯道也经天下皆知美之爲美斯恶已皆知善之爲善斯不善已故有无之相生难易之相成长短之相形高下之相倾音声之相和前后之相随是以圣人处无爲之事行不言之教万物作而不辞生而不有爲而不恃功成不居夫唯不居是以不去传夫人之所谓美恶皆生于情以适情爲美逆情爲恶以至善不善亦然然所美者未必美所恶者未必恶所善者未必善所不善者未必不善如此者何情使然也夫人之性大同而其情则异以殊异之情外感于物是以好恶相缪美恶无主将何以正之哉在乎复性而已向则情之所生必由于性故圣人化情复性而至乎大同所谓有无之相生者情性也情性之相因犹难易之相成也夫爲治者以情乱性则难成以性正情则易成所谓长短之相形者美恶也美恶之相夺犹高下之相倾也所谓音声之相和者善不善也善不善之相资犹先后之相随也于平世之多故由此六者天下所以不治万物莫得遂性圣人将复其性先化其情善者因己善不善者吾亦因而善之使善信者因己信不信者吾亦因而信之使信故用无弃物教无弃人使在物无恶在人无不善而天下不治者未之有也易曰其道甚大百物不废此之谓也是以圣人体无名则无爲而事自定用有名则不言而教自行使万物各遂其性若无使之然者如天地之生万物而不有其用如百工之爲器用而不恃其成如四时之成岁功而不居其所夫唯如此是以其道可常其名不去也经不尚贤使民不争不贵难得之货使民不爲盗不见可欲使心不乱是以圣人之治虚其心实其腹弱其志强其骨常使民无知无欲使夫知者不敢爲也爲无爲则无不治矣传夫情所贵尚则物徇其欲徇则生伪伪则生姦故尚贤则争夺之心萌贵货则盗贼之机作夫唯以性正情者不见贵尚之欲从事于道而无姦伪之心故圣人之治人也散有余之货所以虚贪盗之欲心粪甚芜之田所以实饥民之腹胃不尚争能之贤以弱其志意不劳兵役之力以强其筋骨常使天下之民无知于知无欲于欲虽有知其贵尚者亦不果于所行以兵不敢爲也爲无爲者用有名而体无名则天下莫不臻于治矣经道冲而用之或不盈渊兮似万物之宗挫其锐解其纷和其光同其尘湛兮似或存吾不知其谁之子象帝之先传道以眞精爲体冲虚爲用天下归之未尝盈满万物宗之渊深不测得其用则可以挫俗情之锋锐解世故之糺纷得其体则可以上和光而不皦下同尘而不昩虽湛兮不可得窥而绵绵乎若存故前称或似而后言似或吾终不能知其所始象若先天地而生焉经天地不仁以万物爲刍狗圣人不仁以百姓爲刍狗天地之间其犹橐籥乎虚而不屈动而愈出多言数穷不如守中传万物资天地而生天地无取于万物也百姓仰圣人而治圣人无假于百姓也犹刍狗因神明而成神明无用于刍狗也夫唯无用则无私无私则无恩是以天地无恩而大恩生圣人不仁而大仁成故百姓不辞德于圣人万物不谢生于天地何以知其然哉吾观天地之间犹橐籥之无心也橐籥无心故其声不屈其气愈出天地无心故生成而不息故爲治不至多言多言而无敬则动而数穷矣未若处无爲之事行不言之教此爲抱道之实保生之质乃守中之术也经谷神不死是谓玄牝玄牝之门是谓天地之根绵绵若存用之不勤传谷者象道之体神者况道之用体眞用妙应物不穷故曰谷神不死夫唯谷神不死则可以尽天地之体用玄者天之体也牝者地之用也体玄而用牝圣人之术也故曰是谓玄牝焉夫玄牝之术乃阴阳开阖变化不侧者也开阖即阴阳之道阴阳乃干坤之本故曰玄牝之门是谓天地之根绵绵乎不知所终极其体而不亡其用不劳此谓王法地地法天天法道道法自然者也经天长地乆天地所以能长且乆者以其不自生故能长生是以圣人后其身而身先外其身而身存非以其无私耶故能成其私传天地生万物而不自生故能长存不毁恒乆不已圣人养百姓而不自养故其教长乆与天地相似是以不敢爲天下先则乐推而不厌不敢有其身则殁身而不殆诚以其不私于身而后能有天下也经上善若水水善利万物而不争处衆人之所恶故几于道居善地心善渊与善仁言善信政善冶事善能动善时夫唯不争故无尤传从道之人无所不善故谓之上善夫水常处污下不与物争故万物莫不得其利盖近于道矣故上善之人若此水德其居世若水之在地其用心若水之渊回其施与若水之润泽其言语若水之信实其爲政若水之清静其行事若水之任器其变动若水之应时夫唯常处污下故人莫得而挫夫唯不与物争故物莫与之争易曰谦者德之柄水得之矣经持而盈之不如其已揣而锐之不可长保金玉满堂莫之能守富贵而骄自遗其咎功成名遂身退天之道传持大器而满盈虽惧之不如早止居大位而亢极虽忧之不如早退揣势利而锐意虽得之不可求保贪金玉而满堂虽有之莫能长守贵而骄则得其祸富而骄则益其过骄生乎心咎自于己岂可怨天尤人乎故有道之士功成不居名遂不留退身以全其归让位以免其危若四时之运寒暑代谢而万物以成岂非天之道乎经载营魄抱一能无离乎专炁制柔能如婴儿乎涤除玄览能无疵乎爱民治国能无爲乎天门开阖能爲雌乎明白四达能无知乎生之畜之生而不有爲而不恃长而不宰是谓玄德传载犹夫也发语之端也夫魄者生之始一者道之子营其始抱其子则神与形不相离矣专其冲和之用致其柔静之志则性与炁如婴儿矣洗心遗照何思何虑则道与德无疵病矣爱民如赤子治国如小鲜人各自正则可以无爲矣顺天应变一阖一辟物当自化则可以守雌矣道不昏昩德乃旁行百姓注其耳目圣人皆孩之则可以无知矣上三者可以修身下三者可以治国所谓修之身其德乃眞修之天下其德乃溥夫如此乎乃可以生成万物畜养百姓矣唯能生之而不执有能爲之而不矜恃能长之而不宰制则道之用被于物深矣故谓之玄德经三十辐共一毂当其无有车之用埏埴以爲器当其无有器之用凿户牖以爲室当其无有室之用故有之以爲利无之以爲用传夫形而上者谓之道形而下者谓之器道者以无爲其用器者以有爲其利然则有之所利利于无无之所用用于有故车有辐毂以象天室有户牖以象地车室之所以全其利常在于空虚之处耳岂非天地之间其犹橐籥之谓平至于蜒埴以爲器实资于水火而后利用之理可得而言犹圣人成器长必本于道德而后教化之术可得而行也是以蜒埴之器象之于人处乎天地之间以明道器之际也经五色令人目盲五音令人耳聋五味令人口爽驰骋畋猎令人心发狂难得之货令人行妨是以圣人爲腹不爲目故去彼取此传目不覩无体之礼谓之盲耳不闻无声之乐谓之聋口不食大道之味谓之爽此三病之所生皆以五色五音五味之所惑惑于外则迷于内故圣人病之圣人所以不病以其病病耳于乎欲之盛者莫大于禽荒作之则心若病狂货之重者莫甚于满堂守之则行有所妨将去其行妨则如勿多藏将治其狂病惟克念作圣是以爲腹则知止足不爲目则不见可欲故去彼大惑取此玄德经宠辱若惊贵大患若身何谓宠辱宠爲下得之若惊失之若惊是谓宠辱若惊何谓贵大患若身吾所以有大患者爲吾有身及吾无身吾有何患故贵以身爲天下若可寄天下爱以身爲天下若可託天下传宠辱者荣悴之恒情若惊者得失之常心也夫道德充于内则外物不能移故宠辱之来心未尝动斯士之上也如内不自得外感于物情存乎宠辱得失皆若惊此其次也以心之所动异于震惊故谓之若耳夫高必以下爲基辱必以宠爲本故辱之与宠犹响之寻声福兮祸所伏宠兮辱所倚声发则响应宠至则辱随俗情趋末则惊辱而不惊宠道心观本故惊宠而甚于辱故曰宠爲下者言宠爲辱本所以偏可惊也始言宠辱若惊犹似齐至后独以宠爲下而得失若惊者明以惊宠爲本也且大患者吉凶之事有身者大患之本是以执有其身则有大患故知贵其身者乃贵大患也嘻贵彼大患惑已甚矣语常情之迷复犹未及于贵身故言贵患若身讥其贵身之甚也夫世之所谓吉者富贵庆赏也常患于失之世之所谓凶者贫贱刑罚也常患于得之患得之患失之则忧之矣故天下之忧患莫大于吉凶圣人以百姓心爲心故亦以吉凶爲忧患然忧患之本皆由于身世人孰有我身不冥于物群分类聚爱恶相攻吉凶旣生忧患斯作至人体道无己与物皆宜和光同尘长而不宰故虽与民同患不与圣人同忧若夫以得失动其心物我存乎怀则宠辱不暂宁吉凶未尝息安足爲天下之正居域中之大乎唯能贵用其身爲天下爱用其身爲天下者是贵爱天下非贵爱其身也夫如此则得失不在己忧患不爲身似可以大位寄託之犹不敢使爲之主而况据而有之哉此大道之行公天下之意也经视之不见名曰夷听之不闻名曰希搏之不得名曰微此三者不可致诘故混而爲一其上不皦其下不昧绳绳兮不可名复归于无物是谓无状之状无物之象是谓惚怳迎之不见其首随之不见其后执古之道以御今之有能知古始是谓道纪传视之可见者色也听之可闻者声也搏之可得者形也天地万物皆有之唯道在天地万物之间非色声与形故不可以耳目手足得然以非形能形形色色而声声故强名之曰希夷微而复非诘责之可得则混此三者谓之爲一上有日月齐照而其光不皦下与瓦砾同寂而其明不昩绳绳然运行不絶不可得而名之虽千变万化复归于无物然道体眞精本非无物但不可以视听搏执而得耳故谓之无质之状无形之象言其状则忽然若无言其象则怳然若有莫知其始故迎之不见其首莫知其终故随之不见其后唯能执古无爲之道御今有爲之名者乃可以遗淳反朴复于太古之初矣能知太古之初淳朴之性斯乃大道之纲纪教化之都要也经古之善爲士者微妙玄通深不可识夫唯不可识故强爲之容豫若冬涉川犹若畏四邻俨若客涣若冰将释敦兮其若朴旷兮其若谷浑兮其若浊孰能浊以静之徐清孰能安以动之徐生保此道者不欲盈夫唯不盈故能弊不新成传夫德用微妙道体玄通以其深隐难知是以强爲之象其进也豫然若涉川之无涯其止也犹然若畏邻之有知其肃也俨然若賔主之在观其舒也涣然若春冰之方泮其质敦兮若材之尚朴其器旷兮若山之有谷其心浑兮若水之处浊斯皆善爲士者道德之形容故衆人莫得而识也孰能从世俗之混浊而澄静之使其流徐清乎孰能即世俗之宴安而发动之使其教徐生乎唯能深识玄妙消息盈虚者乃可以保持此道合天之行耳夫唯其德不盈其道不倾从其浊而致其清即其安而观其生者然后可因弊而能致治不必取新而后化成也经致虚极守静笃万物并作吾以观其复夫物芸芸各归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃乆殁身不殆传致虚玄而妙极者有德之用也守静专而笃实者得道之体也其用无方故万物并作其体湛然以观其复雷在地中者天地之复也动在静中者圣人之复也复其见天地之心乎天地以圣人心爲心也故凡物芸芸复则归于根庶事靡靡复则归于理理者事之源也静者动之君也性者情之根也夫人生而静天之性感物而动人之情情复于性动复于静则天理得矣易曰穷理尽性以至于命故能穷天之理则能尽人之性能尽人之性则能知天之命故曰归根曰静静曰复命也自天命而观之则万物之性可见矣故曰天命之谓性性命之极谓之至赜然则性命之理由赜而生也故能率其性则入于赜矣赜可以通理通理之谓道能修其道则复于性矣可以接物接物之谓教故曰率性之谓道修道之谓教然则继可传之教者在于善成可常之道者在乎性至赜之体深不可识仁智则滞于所见百姓则用而不知故体道君子盖亦希矣故曰继之者善也成之者性也仁者见之谓之仁智者见之谓之智百姓日用而不知故君子之道鲜矣显诸仁藏诸用鼓万物而不与圣人同忧盛德大业至矣哉此仲尼极言道德之奥性命之赜也夫道之所以爲常者以其善应万物而万物不能累也唯能知道之常则能常善救物而不爲万物所累其用也微其理也彰故能知其常则谓之袭明矣不知救物之善道乃欲妄作于法教者则天下之民斯被其害矣唯能知夫常道明于善救则如天地之覆载无所私于万物故百姓归而往之推而戴之乃可以合道之常而终身无吝也经太上下知有之其次亲之誉之其次畏之侮之信不足有不信犹其贵言功成事遂百姓谓我自然传太古有德之君无爲无迹故下民知有其上而已谓帝力何有于我哉德旣下衰仁义爲治天下被其仁故亲之懐其义故誉之仁义不足以治其心则以刑法爲政故百姓畏之刑法不足以制其意则以权谲爲事故衆庶侮之于乎心之有孚谓之诚言之可复谓之信诚旣不孚言则不复而犹贵重爽言谓之诚信可乎哉道德旣隐仁义乃彰仁义不行刑法斯作而犹尊尚末术谓之道德可乎哉圣人则不然执古御今斲雕爲朴功成而不执事遂而无爲有法无法因时爲业使百姓咸遂其性皆曰我自然而然则亲誉畏侮之心皆不生于世矣经大道废焉有仁义智慧出焉有大伪六亲不和有孝慈国家昏乱有忠臣传夫老氏之指执古御今故辨其必然之理盖不得已而爲之者后世不能通其意乃谓不合于仲尼在此与后章也于乎老氏之受诬乆矣吾今乃阐而明之记不云乎大道之行也人不独亲其亲不独子其子货恶其弃于地不必藏于己力恶其不出诸身不必爲己故姦谋不兴乱贼不作外户不闭是谓大同当此时也凿井而饮耕田而食日出而作日入而息帝何力于我哉下知有之而已岂容行仁义于其间哉大道旣隐人各亲其亲各子其子货力爲己仁义爲治以正君臣以笃父子以睦兄弟以和夫妇百姓亲而誉之而仁义始彰矣由此言之朴散爲器岂非大道废焉有仁义耶是以仲尼兴叹于䄍賔老氏垂文于道论其指一也夫圣人智周万物而不以饰行慧利天下而不以示义方此之时人未知爲智慧也逺世下衰争夺滋生用智以行其姦用慧以贼其义然后智慧之术显而姦伪之迹匿矣岂非智慧出焉有大伪耶是以两观之诛少正卯春秋之书楚子虔然则仲尼之意与老氏何异至若父子之道天性也率天之性薰然大和父子相亲孰知慈孝及爲外物所诱性化爲情情生而物或间之则有离其天性者矣圣人修道爲教以顺天下使父子交相爱而孝慈之名显矣故曰六亲不和有孝慈是以瞽叟顽而舜称大孝曾晳严而参称能养斯必然之理也岂老氏非之哉至如飞龙在天贤人在位股肱元首无所间然乃其君昏于上民乱于下然后亡身徇国之节着拂心逆耳之言发故曰国家昏乱有忠臣是以夏癸立而龙逄彰殷辛亡而比千显斯不得已而爲之者又岂老氏非之耶学者能统会其㫖则孔老之术不相悖矣经絶圣弃智民利百倍絶仁弃义民复孝慈絶巧弃利盗贼无有此三者以爲文不足故令有所属见素抱朴少私寡欲传夫圣智所以利物而物有因利受害者则反责于圣智故或者乃谓絶而弃之则可以利百倍矣仁义所以和民而民有因和得怨者则顾尤于仁义故或者复谓放而弃之则可以和六亲矣巧利所以资人而人有因资致盗者则归过于巧利故或者又谓絶而弃之则可息𣀮矣夫利害之相生犹形影之相随自然之理不可灭也或者覩世俗衰渐之事不能达弊不新成之始则谓絶而弃之乃可以复于古始是犹恶影者不知处阴而止遂欲灭去其形也老氏病世人迷道已乆举或者过差之论皆谓文教不足以致治遂欲絶而弃之故特云此三者以爲然明非老氏之指也我则不然圣智者成器之长也仁义者群伦之美也巧利者工用之善也苟其事将弊吾必因而救之所谓弊不新成常善救物之道也陈救之道故令有所属在乎浊以静之徐清安以动之徐生盖因而变之渐而化之即见素抱朴少私寡欲是矣于乎夫能见素抱朴则木讷而近仁矣少私寡欲则质直而好义矣自此以反其渐可知老氏之术焉有不合于仲尼者且此章之末在少私寡欲耳然则絶仁弃义岂老氏之指哉经絶学无忧唯之与阿相去几何善之与恶相去何若人之所畏不可不畏荒兮其未央哉衆人熙熙若享太牢如登春台我独怕兮其未兆如婴儿之未孩儽儽兮若不足似无所归衆人皆有余而我独若遗我愚人之心也哉纯纯兮俗人昭昭我独若昏俗人察察我独闷闷澹兮其若海飂兮似无所止衆人皆有以我独顽似鄙我独异于人而贵食母传此章之深㫖与前章略同夫圣人之学所以爲道道胜则世治俗人之学所以爲利利胜则世乱或者恶俗学之乱世因谓絶之则无忧遂使墻面之徒因此莫能知道老氏举其宗要而论其失得且曰夫人之应对均以一言言唯则人谓之恭言阿则人谓之慢然以慢爲恭言不加多而不能以阿爲唯遂爲失礼之对亦犹世之学者均于爲学学道则世以爲善学利则世以爲恶以利爲道反念则是而不能以恶爲善遂爲乱世之事耳夫唯之与阿相较讵几而善之与恶相远何如今于至易之理可致至难之事而不能反而行之此老氏所以兴叹也故历陈世俗之所失正以有道之所得焉夫刑法之威世人所常畏也虽有道之士亦安得不畏之哉何则世教旣衰祸乱方作淫刑以逞将及善人荒乎未央吁可畏也夫爵赏之庆世人所熙喜也得其欲也如列鼎而飨太牢遂其志也如登台以望春物彼有道之士亦安得辞之但得之泊然无所喜若赤子之未孩笑也处之儽儽然如不足若丧家而无所归也夫世俗之人尚于智力常若有所余焉而有道之士复于愚弱常若有所遗焉夫岂如冥顽之人心无所知哉乃其性纯粹而不尚智耳夫世俗之人以昭昭然自显爲明而有道之士独昏昏然以晦用爲德世俗之人以察察然知姦爲能而有道之士独闷闷然以知常爲道是以其静也澹澹然若海之不可测其动也飂飂然若风之无所息衆人有爲莫不有所以我独无爲似乎顽且鄙故衆皆逐于末所爱哺其子我独反于本所贵养其母耳夫所谓母者道也子者一也爱哺其子者以嗜欲资其神贵养其母者以清静归于道也道德眞经传卷之一道德真经传正统道藏三家本四卷洞神部玉诀类道德眞经传卷之二必二吴郡陆希声传经孔德之容唯道是从道之爲物惟怳惟惚惚兮怳兮其中有象怳兮惚兮其中有物窈兮冥兮其中有精其精甚具其中有信自古及今其名不去以閲衆甫吾何以知衆甫之然哉以此传夫虚空其德以容物者唯眞精之道是从事乎然道之爲物也怳兮若有惚兮若无不可得而定言之何者谓其寂寥无形不可爲有而兆见万象谓其千变万化卒归于无物虽怳怳惚惚有无不定窈窈冥冥阴阳不侧而精眞之信存乎其间夫纯粹谓之精自然谓之眞至诚谓之信故至诚爲之用粹精谓之体体用玄合则谓之自然所谓道法自然也吾何以知其自然之眞哉以其上自往古下及来今道之爲名常在不去耳以其常在不去是故能閲衆甫衆甫者谓观閲衆物之某甫者耳吾何以知衆物之名可閲乎以此衆物之名非常名故其名随世而迁灭唯道之常名不去故能閲可名之名耳夫唯知道之名者乃可以抚运应务虽万物日作于前而我故无爲而治也经曲则全枉则直洼则盈弊则新少则得多则惑是以圣人抱一爲天下式不自见故明不自是故彰不自伐故有功不自矜故长夫唯不争故天下莫能与之争古之所谓曲则全者岂虚言哉故诚全而归之传曲成而不遗则事全枉己以伸物则理直少其欲则事自复故洼则盈静其浊则理自清故弊则新事归于理故少则得理乖于事故多则惑圣人知道之纪抱道之子以理会事以事会理事理冥会故可以爲天下法则也不自见而弊人则事自明不自是而非人则理自彰不自伐其才则事归于实故治有功不自矜其能则理得其当故道可长夫唯顺道之理不与物争则天下之事莫不从己故能曲成万物而不遗微隐乃古之所谓曲则全者岂徒言哉诚能曲而成之则天下全而归之矣经希言自然飘风不终朝骤雨不终日孰爲此者天地天地尚不能乆而况于人乎故从事于道者道者同于道德者同于德失者同于失同于道者道亦得之同于德者德亦得之同于失者失亦得之故信不足有不信传老氏将行不言之教以契自然之理故标而目之经曰听之不闻名曰希然则希言犹不言也仲尼曰天何言哉四时行焉百物生焉又曰天不言而信此天道之自然也夫自然之理道之常也若四时之运天地之常是以能恒乆不已终则复始夫飘风暴雨非天地之常也是以其发作也勃焉其霁止也忽焉夫以天地之广大犹不能乆爲此则况于人世其能乆于非常乎道德旣隐仁义不行曲礼烦刑不得已而爲之耳而惑者不能知礼以时爲大刑期于无刑之指乃欲执其一方谓可行于百世斯过矣噫飘风暴雨有时而息四时之常未始有极自然之理不可易也故从事于道体道者也法乎自然不失常道故道亦得之则同于道矣从事于德用德者也虽失常道未失常德故德亦得之则同于德矣从事于失者旣失于道德又失于仁义故失亦得之则同于失矣记曰爲善不同同归于治爲恶不同同归于乱盖近是矣于乎信不足有不信斯不得已而爲之苟得已而犹爲之诚亦惑之甚也经跂者不立跨者不行自见者不明自是者不彰自伐者无功自矜者不长其于道也曰余食赘行物或恶之故有道者不处传跂于利者不可以立于常道跨于欲者不可以行于常名欲利之本不忘而曰我可以爲治无由也故自见而蔽人则事不明自是而非人则理不彰自伐其才则治无功自矜其能则道不长此四者与跂跨同病皆不足以致治以道论之若弃余之食不足致饱负赘之行亦孔之丑凡物犹或恶之有道者焉可以处也经有物混成先天地生寂兮寥兮独立而不改周行而不殆可以爲天下母吾不知其名字之曰道强爲之名曰大大曰逝逝曰远远曰反故道大天大地大王亦大故域中有四大而王居其一焉人法地地法天天法道道法自然传易曰易有太极是生两仪则知混成之物生于天地之先也寂兮无兆独立于万化之外而其体不改寥兮无状周行于万物之内而其用不殆故能生成品类爲万事之主中庸曰其爲物也不贰则其生物也不测是以太极爲大衍之始混成爲天下之母焉其体不可以名得故不知其名其用不可谓无名故字之曰道夫字因名立名因用生旣与之爲字则知其有名矣寻其名未知所谓究其用见其极大因强名其用谓之爲大焉于其用则名爲大矣于其体则实已逝矣名去实其逺乎曰其去不远在知其反以名反实以事反理大施于家国小施于身心不能反躬则天理灭矣故记曰道不远人人自远道而逺人不可以爲道又曰道也者不可斯须离可离非道故始所谓有物混成先天地生者无名之道也末所谓逝曰远逺曰反者有名之道也故举域中之四大而王者居其一焉以明王者参天地之道而赞万物之化育也于乎域中之云者明道非六合之外也故爲人之主者必法地之静以爲体能静矣然后法天之动以爲用能动矣然后法道之无爲无不爲旣能无爲无不爲矣然后能法自然而然而天下莫知所以然也经重爲轻根静爲躁君是以君子终日行不离辎重虽有荣观燕处超然奈何万乘之主而以身轻天下轻则失本躁则失君传夫物芸芸各复归其根故重能爲轻之本也天下之动贞夫一故静能爲躁之主也夫行迈之人终日靡靡然而未尝逺离其辎车之重载者以衣食之资所在也苟远而弃之则必委困于道路矣是以君子之心常志于道虽外有纷华盛丽荣观之娱而内常安处贞素超然不滞此以重爲本以静爲主之术也夫所谓万乘之君以天下爲重故也如之何轻用其身不顾天下是犹逺行之人弃其辎重则危殆之机立可待矣夫民惟邦本本固邦宁百王之常道也抚我则后虐我则雠天下之常情也苟爲人之主者轻用其身纵欲无已虐用其民不顾天下则天下之民相率而去之矣不惟率而去之且将从而戕之矣故老氏恻然悯之反覆兴叹曰治身心者轻则失于归根躁则失于贞一治天下者轻则失其宁邦之本躁则失其法地之君于平万乘之主安可不重且静哉经善行者无辙迹善言者无瑕谪善计者不用筹算善闭者无关键而不可开善结者无绳约而不可解是以圣人常善救人故无弃人常善救物故无弃物是谓袭明故善人不善人之师不善人善人之资不贵其师不爱其资虽知大迷是谓要妙传善行者以道道大则德广故无轨辙可踵迹善言者以名名正则实得故无瑕类可指谪善计者以度度明则数简故不用筹策而能爲巧历善闭者塞其兊则心不生故无关键而不可辟善结者结以信则心不离故无绳约而不可释故记曰墟墓之间未施哀于民民哀社稷宗庙之间未施敬于民而民敬殷人作誓而民始叛周人作会而民始疑苟无忠信诚悫之心以涖之虽固结之民其不解乎是以此五善者皆圣人善救之要也夫人之不善何弃之有乎故立天子置三公将以教之也善者吾善之不善者吾亦善之是以教无弃人用无弃物斯乃密用知常之术故谓之袭明焉何者夫世之所贵者莫如师世之所爱者莫如资然而善人所以爲不善人之师者正以不善人爲善人之资也苟无不善人爲之资则善人亦无以爲其师矣噫天下皆知善之爲善斯不善矣天下皆不知善之爲善斯尽善矣今不贵其师者不欲就衆人之所善而彰彼不善不爱其资者不欲因他人之不善而成己之善也虽知此不贵爱师资之言大与当世迷谬然其实爲善救之术乃要约之妙用也经知其雄守其雌爲天下谿爲天下谿常德不离复归于婴儿知其白守其黑爲天下式爲天下式常德不忒复归于无极知其荣守其辱爲天下谷爲天下谷常德乃足复归于朴朴散则爲器圣人用之则爲官长故大制不割传夫天地之间万物之用雄强而雌弱牡动而牝静至于尊卑先后莫不如此老氏深原物理法而爲术知弱胜于强故以弱爲用知静胜于动故以静爲主是以后其身而身先卑其道而道尊故处前而民不厌居上而民不重是故知雄强之不可乆而以雌弱自守则可以爲天下谿矣夫谿者以卑爲用也夫唯能用其卑则常德不去离德不去离乃可与道期故能复归于婴儿泊然若无知唯能无知则其心明白虽知其明白而守以玄默故可以爲天下式所谓式者可法而则者也夫唯可法则故常德不差忒德不差忒则与道相得故能复归于无极而深不可识虽不可识则闇然日彰故其道显荣虽知其荣显而守以溷辱故能爲天下谷谷者体实而用虚者也唯体实而用虚则常德乃充足德旣充足则可以复归于无名之朴亦将不欲于不欲终乎大道废而有仁义大朴散而爲成器圣人能用其器故可以爲群材之帅夫唯大道不器故能用此成器大制不割故能宰此群物若未冥于道而欲用天下之器见制于物而欲宰天下之材吾必见其殆已记曰利与义智与仁霸王之器也用之者得不以斯道乎经将欲取天下而爲之吾见其不得已天下神器不可爲也爲者败之执者失之故物或行或随或呴或吹或强或羸或载或隳是以圣人去甚去奢去泰传夫天下者天下之天下非圣人之天下也故尧不能以天下与舜禹不能以天下与启此乃天下与舜与启故尧禹亦因而与之耳若天下不与欲强取而爲之吾未见其有得之者而况能执而有之者哉是何也天下者犹神明之大器非人智力可取而爲之苟非天下所与强取爲之其功必败苟非天下乐推强执有之其身必失何者夫物有行之在前则有随之于后者矣有煦之爲温则有吹之以寒者矣有用壮爲强则有用力而挫之者矣有因栽而培则有因阙而堕之者矣是故有强取而爲之则有强夺而有之者矣是以圣人知天下不可以智力取故以无事取天下道成德着而天下与之是以天下乐推而不厌圣人无爲而致治故去甚者不强取也去奢者不执有也去泰者不辞让也易曰亢龙有悔亢之爲言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎亦其指也经以道佐人主者不以兵强天下其事好还师之所处荆棘生焉大军之后必有凶年故善者果而已不敢以取强果而勿矜果而勿伐果而勿憍果而不得已是果而勿强物壮则老是谓不道不道早已传夫以道辅人主者当以德服人心不以甲兵之力取强于天下何者取强于人人必恶之天下之人恶之则天下之兵加之矣故我取强于人人亦取胜于我出乎己者反乎己是以其事好还复焉凡师旅所居农耕必废则荆棘生于田亩杼轴空于都鄙重以杀害生民感伤和炁则必水旱洊臻凶荒仍岁矣人事旣如彼天意又如此然则兵可去乎曰天生五材废一不可谁能去兵兵不可去用之有道故古之善用兵者果而已矣不以取强何谓果哉勿矜其能勿伐其功勿憍其心虽果于三者须不得已而后用复果于济虽而不止犹不敢以取强焉则是果而勿强矣夫矜其能则好战好战则不能安民伐其功则易争易争则不能和衆憍其心则生事生事则不能阜财三果不存七德尽废好胜弗已怙力取强亡之道也于乎物壮必老兵强必败自然之势可不戒哉且道以弱爲用而兵以强取胜斯不合于道也明矣不远而复故无祇悔不道早已则无大败易曰迷复凶有灾眚用行师终有大败以其国君凶至于十年不克征不知早已之谓也经夫佳兵者不祥之器物或恶之故有道者不处君子居则贵左用兵则贵右兵者不祥之器非君子之器不得已而用之恬淡爲上胜而不美而美之者是乐杀人夫乐杀人者不可得志于天下吉事尚左凶事尚右偏将军处左上将军处右言以丧礼处之杀人衆多以悲哀泣之战胜则以丧礼处之传夫佳尚兵谋之人非祥善之材器凡物犹或恶其意有道者岂可安其事哉何者天地之道左阳而右阴阳主德主生阴主刑主杀故君子平居则以有德者居左斯贵左也即戎则以有勇者爲右斯贵右也君子以好生爲德武人以多杀爲功故知兵者是不祥之器用非君子之器用也若夫蛮夷猾夏寇贼姦宄则不得已而用之然未尝爲起戎之首故曰不敢爲主而爲客不敢进寸而退尺以恬于见利淡于欲胜爲上不以敢于勇进嗜于多杀爲贵善在不战而屈人不以战胜而爲美何也凡战以多杀人爲胜美之者是乐杀人乐杀人者人亦将乐杀之岂唯人将杀之天亦将杀之何哉生者天地之大德也乐杀人者逆天德若使乐杀人者得志于天下则天下之人几尽矣天必不助而况于人乎且吉事则拱而尚左凶事则拱而尚右偏将军者兵之佐故居于左上将军者兵之主故居于右所以居于右者居其上势也居上势者尚于右是以丧礼处之也夫战而胜者杀人多也杀人多者必以悲哀泣之是战而胜者则以丧礼处之也前言不祥之器后言丧礼处之皆再叹其辞恶杀人之甚也经道常无名朴虽小天下不敢臣侯王若能守万物将自賔天地相合以降甘露人莫之令而自均传道之所以能常者无名之体也夫无名之体亦谓之无名之朴其体甚微眇其道甚尊大故爲天地之始而天下莫之敢臣也侯王能守此无名之朴则万物莫不賔服故山高则牂羊至矣水深则蛟龙至矣山之不高水之不深神物且犹不至而况于衆物哉夫天地中和之气合则膏露降于万物万物均被其泽莫有使之而然侯王能法天地之中和以守冲用之道则德泽普于天下天下莫知所以然所谓侯王若能守万物将自賔也经始制有名名亦旣有夫亦将知止知止所以不殆譬道之在天下犹川谷之与江海传所谓始者即无名也夫唯无名之体故能制有名之用亦旣有名名将游矣故亦将知止止其所也游止其所名止其实事止其理知止而止故不至危殆然则所谓名止其实亦实其名也故循名而督实按实而定名名实相当则国治名实不当则国乱名生于实实生于名名实相生反相爲情故有道之君操契以责名名者天下之网圣人之符张天下之网用圣人之符则万物之情无所逃矣故审其名以复其实考其实以正其名则是非之见若白黑故判爲两合爲一是非随名实赏罚随是非是以见其象致其形循其理正其名故曰名自命则事自定也因名命之随事正之故尧之治天下也以名其名正而天下治桀之治天下也亦以名其名倚而天下乱故名者圣人之所重也仲尼曰必也正名乎名不正则人主忧劳人主忧劳则官职烦乱白之顾益黑求之而愈不得名正则人主无忧劳无忧劳则不役其耳目之主而百度惟贞因形而任不制于物无爲而治清静以公神通乎六合意观乎无穷所谓知止不殆也夫江海者川谷之所归无名者有名之所止譬诸天下之事其归于道如此经知人者智自知者明胜人者有力自胜者强知足者富强行者有志不失其所者久死而不亡者寿传知出于外谓之智如日火之外光知反于内谓之明如金水之内景用弱以胜人之暴爲有道之力守柔以自胜其躁爲有德之强知足于利欲者不亡其大业故谓之富强行于仁义者可至于盛德故谓之有志动而不失其所恒故可乆身死而道不亡故爲寿经大道汎兮其可左右万物恃之以生而不辞功成而不居有爱养万物而不爲主常无欲可名于小万物归之不爲主可名于大是以圣人终不爲大故能成其大传大道之用其犹鬼神之德乎汎汎乎可在乎左可在乎右洋洋乎若在乎上若在其前后爲万物之母故恃之以生与天地合德故其功易成以其亲之至故不谢厥德以其大之极故不称有功慈育万类长而不宰故常无欲以观其妙则可以名其朴爲小万物归之不爲其尊主若川谷之与江海则可以名其道爲大夫川谷之赴江海受之而不厌是未尝自尊天下皆归圣人圣人容之而不倦是终不爲大圣人守无名之小朴终不自以爲大所以爲万物之所賔卒能成其大经执大象天下往往而不害安平泰乐与饵过客止道之出口淡乎其无味视之不足见听之不足闻用之不可旣传大象者道也夫能执古之道以御今之有则天下万物皆归而往之矣夫圣人视民如赤子唯恐其伤而况有事伤之乎未尝有以伤之则归而往之者莫有受其伤矣莫受其伤则天下皆安其夷泰矣夫乐可以悦耳饵可以适口则旅人爲之留连行客爲之欢餍虽即时有感然非其所安不可乆处故易曰鸟焚其巢旅人先笑后号咷也夫执大象者则不然不以欲乐示于人故言之出口淡乎其无味教之入心泊乎其不美希乎夷乎虽不足以听视然用之不穷酌之不竭弥乎千万年而不可以旣经将欲歙之必固张之将欲弱之必固强之将欲废之必固兴之将欲夺之必固与之是谓微明柔弱胜刚强鱼不可脱于渊国之利器不可以示人传夫圣人之渊奥莫妙于权实实以顺常爲体权以反经爲用权所以济实实所以行权权实虽殊其归一揆老氏旣以实导人立知常之教又以权济物明若反之言易所谓曲成万物而不遗范围天地而不过者也夫欲除强梁覆昏暴者必因其利欲之心以行歙张之术术之用曰彼利欲之心方盛必且足之令张喜其足则获其情然可歙之以正在易明夷六四入于左腹获明夷之心不岀门庭是也夫足之令足所以极其张也张则侈心愈益故爲衆之所歙也此术甚微而明圣人所以密用也至于将弱其志炁者必且强其嗜欲甚爱则大费欲极则志衰小用之于身心大用之于天下废兴与夺覆却相资斯自然之理以反爲合者也经曰反者道之动弱者道之用能以柔弱制刚强是用而反者也用而反者实能制权也易曰巽以行权又曰巽称而稳夫巽之爲象风也风能应四时挠万物而万物莫见其形权能乘天机适世变而人莫知其用夫巽之爲义顺也巽顺可以行权权行则能制物故柔弱可以制刚强则义甚彰而用甚隐矣何以明之昔者文王二天下之三而犹诎伏殷纣乃献漆沮之地请去炮烙之刑夫纣之贪心方炽故文王请献之地是足之令张也纣旣得地而喜故文王请去其刑是歙之以正此文王之权也昔武王观兵盟津曰纣之恶未极于是还师二年然后兴牧野之役夫遗于盟津是足其张令极也兴于牧野是致其衆之所歙此武王之权也昔文王以文柔之道虽念殷人不胜其酷需尽去纣而后受之此文王之实也昔武王以刚武之德遽痛殷人之不胜其虐遂亟诛纣而后取之此武王之实也伯夷叔齐辅文王之实正武王之权谓以臣伐君不可以训将以整三纲于后世故相率而弃武王饿死于首阳太公相武王之权反文王之实谓诛独夫纣天下乃定将以拯兆民于当代故鹰扬而从武王肆伐于大商周公召公成文武之业将欲密救乱之权显治安之实于是休牛放马倒载干戈问洪范于箕子迁顽民于洛邑制礼作乐偃武修文流二南之化致八百之祚此又以权反实之大者也易曰一阖一辟谓之变往来不穷谓之通此皆微明之㫖以权实相济者也于乎圣人行权所以合乎道小人窃权所以济乎姦鱼脱于渊则不可行权离于实则不可用夫权之爲物国家之利器也必深藏之密用之不可显示于人惧其窃以爲乱也故孔子曰可与适道未可与立可与立未可与权在易干之九四曰或跃在渊无咎子曰上下无常非爲邪也进退无恒非离群也君子进德修业欲及时也故无咎坤之六四曰括囊无咎无誉子曰天地变化草木蕃天地闭贤人隐括囊无咎盖言谨也愼不害也然则权之爲用圣人所难且愼也可不谨乎可不谨乎经道常无爲而无不爲侯王若能守万物将自化化而欲作吾将镇之以无名之朴无名之朴亦将不欲不欲以静天下将自正传道之所以爲常者以其体无名故无爲用有名故无不爲侯王能守此始与母之术则万物之理得而天下之事正所谓我无爲而民自化也德化旣淳天下清静苟利欲之情将有萌兆吾必以此大道之质奠而正之使无得动矣夫上德无爲而无以爲则同于道矣下德爲之而有以爲则同于德矣得于德者必失于道故有无爲之心者必有无爲之迹后世将寻其迹而忘其本故爲无爲而至有爲故云无名之朴亦将不欲者将使心迹兼忘则至于玄之又玄矣夫能心迹兼忘事理玄会则天下各正其性命而无累于物之迹焉首篇以常道爲体常名爲用而极之于重玄此篇以无爲爲体无不爲爲用而统之以兼忘始末相贯而尽其体用也道德眞经传卷之二道德真经传正统道藏三家本四卷洞神部玉诀类道德眞经传卷之三必三吴郡陆希声传经上德不德是以有德下德不失德是以无德上德无爲而无以爲下德爲之而有以爲上仁爲之而无以爲上义爲之而有以爲上礼爲之而莫之应则攘臂而仍之故失道而后德失德而后仁失仁而后义失义而后礼夫礼者忠信之薄而乱之首前识者道之华而愚之始是以大丈夫处其厚不处其薄居其实不居其华故去彼取此传上德合道不以德称无以而爲故有常德下德失道而同于德有以而爲故无常德上德之用法乎自然故无以爲而无爲也下德之用法乎无爲故有以爲而爲之也夫仁者兼爱皆有爲而爲能无以仁爲功者上也义者禁非亦有爲而爲能有以义爲利者上也何则若以仁爲功则滞于爲仁矣若不以义爲利则徇于非义矣夫礼之上者所以辨上下定民志至于陈玉帛尚往来斯礼之末节也今礼敬于人人未之答彼诚失礼之微者我乃艴然变色奋肱而引之则失礼复甚于彼矣夫礼所以防争失之于末则反以起争斯乃世俗之常情不达礼之大本故也老氏举其失礼之甚讥其起争之由将使人反礼之本复归于太一者耳记曰爱人而不亲则反其仁礼人而不答则反其敬故克己复礼而不尤于人易曰谦以制礼又曰谦德之柄苟能执谦之柄复礼之始则指撝而无不利安有攘仍之失哉且上德无爲自然合道失于上德法乎无爲故曰失道而后德耳夫法乎无爲德业着矣有爲而爲仁功见矣裁而利之上义明矣制而防之上礼立矣故曰失德而后仁失仁而后义失义而后礼也夫失于彼者得于此此天下之常理也故忠信之质衰于中而祸乱之机兆则制礼以防其乱故礼居乱之首大道之华发于外而愚昩之情或则崇智以导其愚故智爲愚之始也前识者智也智爲先见之眀而照于未形之理者也然则仁义礼智皆圣人适时之用所以与世污隆随时升降者耳故执古御今则以道德爲之本礼智爲之末化今复古则以礼制爲其始道德爲其终所谓损之又损之以至于无爲者也夫豢豕爲酒非以爲祸而酒之流祸生焉仁义礼智非以爲乱而治之弊乱至焉惑者不知利欲之爲乱乃欲归罪圣智因谓絶而弃之则可以复于上古之治一何过哉一何过哉故曰论礼于淳朴之代非狂则悖忘礼于浇漓之日非愚则诬在于寻流还源去末归本正礼义以反仁德用有名而体无名则自然之道不逺而复矣所谓大丈夫者且将断此而不疑安处于道德之本不滞于礼智之末者耳何爲其然乎作法于治其弊犹乱作法于乱弊将若何故去彼华薄取此厚实斯乃执古御今之深㫖也于乎礼亦有之祭天一献贵质也器用陶匏贵素也明酒之用而玄酒之尚筦箪之安而藁秸之设皆贵本也安可忽之哉经昔之得一者天得一以清地得一以宁神得一以灵谷得一以盈万物得一以生侯王得一以爲天下贞其致之一也天无以清将恐裂地无以宁将恐发神无以灵将恐歇谷无以盈将恐竭万物无以生将恐灭侯王无以贞而贵高将恐蹶故贵必以贱爲本高必以下爲基是以侯王自谓孤寡不谷此其以贱爲本也非乎故致数舆无舆不欲琭琭如玉珞珞如石传夫一者道之子物之始也能抱其子复其始则万物莫不遂其生之理矣虽天道之与神明地道之与山谷莫不以得一之故而能清灵宁盈耳易曰天下之动贞夫一故侯王得之则爲天下贞所以致之其道一也然唯其致之不可恃之故戒其无以此爲也苟恃其清灵宁盈则必将裂发歇竭矣于乎万物恃其生天理必灭侯王恃其贞贵高必蹶特加贵高之言将戒侯王之深㫖也亦旣戒之而又演之曰其所以得贵爲王侯必以贱者爲根本也其所以高居大位必以下民爲基址也至于孤寡不谷皆下贱之称也而侯王以此自称者此以下贱爲本之谓也穷极其致何以明之夫士农工商具于民然后有国焉轮辕箱轴备于用然后有舆焉今指舆而数之则皆轮辕箱轴耳不见有舆也指国而数之则士农工商耳不见有国也然则士农工商国之贱下者也国之所以存以贱下爲本耳故侯王当以贵自戒不欲琭琭然如玉之贵异当以贱下爲本故宜珞珞然如石之凡贱也经反者道之动弱者道之用天下之物生于有有生于无传夫权也者以反爲动而合于正者也实也者以弱爲用而制于强者也天下之物皆生于有形有形之物必生于无形天下之事皆生于有兆有兆之事必生于无兆故知反之爲动必生于弱之爲用则动微之几必生于静冥之理然则几生于理终归于理权生于实终反于实此皆道之通变覆却相济者也经上士闻道勤而行之中士闻道若存若亡下士闻道大笑之不笑不足以爲道建言有之明道若昧进道若退夷道若类上德若谷大白若辱广德若不足建德若偷质眞若渝大方无隅大器晚成大音希声大象无形道隐无名夫唯道善贷且成传易曰形而上者谓之道道也者通乎形外者也形而下者谓之器器也者止乎形内者也上士知微知彰通乎形外故闻道而信则勤行之中士在微彰之际处道器之间故闻道而疑信相半故若存若亡下士知彰而不知微止乎形内故闻道则大笑之不唯笑之且将非之矣夫道也者微妙玄通深不可识苟不爲下士所非笑则不足以爲眞精之道矣然则爲下士所非笑者岂不以立言有云乎夫体道者与曰月合其贞明而其光不耀斯明道若昩也与天地合其易简而其用不可爲典要斯夷道若颣也与四时合其运行而其动必反于玄妙斯进道若退也常处卑下而终不可渝斯上德若谷也常居溷浊而终不可涅斯大白若辱也衣被天下而不有其仁斯广德若不足也生畜万物而不显其功斯建德若偷也复其性以御其情斯质眞若渝也正乎内而行乎外斯大方无隅也以若拙之匠陶甄天下而不爲近功斯大器晚成也以不言之教鼓动万物而不事小说斯大音希声也事无事莫覩其用斯大象无形也爲无爲莫识其体斯道隐无名也夫唯善济贷于万物而不责其报是以万物受其生成而不知其德故下士闻此道而笑之不信其能若此耳经道生一一生二二生三三生万物万物负阴而抱阳冲炁以爲和人之所恶唯孤寡不谷而王公以自称故物或损之而益或益之而损人之所教亦我义教之强梁者不得其死吾将以爲教父天下之至柔驰骋天下之至坚无有入于无间吾是以知无爲之有益不言之教无爲之益天下希及之传夫眞精之体生妙物之用炁形旣具万物生焉夫阴阳相交而爲冲炁冲炁运化而成万物然万物之生也莫不背阴而向阳冲炁行其中所以和顺其生理也圣人立教之指必原夫天地之道穷万物之理然后知人之生也亦以冲炁爲主焉何以明之夫人受天地之中以生所谓命也其始有精爽谓之魂魄魄者阴也魂者阳也阴阳化淳而冲和之炁行乎其间所以成形神也故冲和之炁全则神与形相得神与形相得则爲生冲和之炁散则神与形相离神与形相离则爲死死者不可复生散者不可复全故必能养其浩然之炁然后可以合于自然之道易不云乎天地之大德曰生生也者盖圣人之所重也圣人之所以重其生者何将以行道也道也者域中之所尊也虽大包天地细入毫芒要而言之在于身心而已是以爲道之人务治身心之要治身心之要在处衆人之所恶然则孤寡不谷皆衆人之所恶而王公自以爲称者将以损身心之强梁而求益于道德者也在易损之爲善莫善于惩忿窒慾惩忿窒慾则其心日明其心日明则可以益于理矣爲益之美莫美于迁善改过迁善改过则其身日正其身日正则可以损其事矣所谓物或损之而益或益之而损也夫人之所以教教人日益我亦教人教人日损故损之又损之以至于无爲也夫道以柔弱爲用不与物争故物莫能与之争所谓不损益之者也强梁者以暴害物物亦害之故不得尽其生理所谓莫益之或击之也吾知彼强梁爲万物所恶故以此柔弱爲衆教之父何以明之夫水以至柔爲用而穿于石之至坚炁以无形爲体而入于物之无间是知有爲之教本于事以刚健爲主无爲之教本于理以柔顺爲先吾见水之攻至坚炁之入无间是以知无爲之有益有爲之有损也夫行多言之教滞有爲之事则有爲之有损也行不言之教通无爲之理则无爲之有益也多言之教有爲之损举天下皆是也不言之教无爲之益则天下希及之于乎知我者希则我者贵信矣经名与身孰亲身与货孰多得与亡孰病是故甚爱必大费多藏必厚亡知足不辱知止不殆可以长乆传夫名者立身之表也有其实则身见尊于当时名亦扬于后世苟以矫激爲之不足施于事实则名虽闻人身必弃于有道矣货者发身之资也得所用则身以好施见重货不爲己而积苟以贪冒得之不能散于仁惠则货虽满堂身必薄于有德矣得窃名黩货之讥而亡其修身约己之道二者孰爲病乎故甚爱名者必生伪则大伤其实矣多藏货者必招盗则厚失其资矣故知足则不贪货知止则不贪名不贪货则不辱不贪名则不殆夫唯如此则其名可以长有其货可以乆守矣经大成若缺其用不弊大盈若冲其用不穷大直若屈大巧若拙大辩若讷躁胜寒静胜热清静爲天下正传夫圣人道济天下而犹虑一物不得其所则成衆务而不弊矣德充四海而不敢介然自矜于怀则应万机而不穷矣行至易之道而不径庭因自成之器而不雕镌陈至当之理而不文饰夫如此则物遂其性人尽其能天下之事不劳而自定矣究其所以然者皆自然而胜耳犹躁作者胜祁寒静正者胜祁暑非有心于寒暑而寒暑不能侵之故我无爲而民自化我好静而民自正天下之动贞夫一故清静可以爲天下正也经天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足矣传夫天下有道之世天子则守在四夷诸侯则守在邻国虽有甲兵无所用虽有健马无所乘百姓顺其教化复于农桑辟污莱以艺树粪田畴而播殖故民咸安其土而敦其亲矣天下无道之时天子则外攘四夷诸侯则外侵邻国故兵甲动于境内戎马驰于四郊百姓困于力役失其本业桑梓尽于樵薪荆棘生于陇亩民咸去其乡而叛其君矣于乎无道之君毒痛天下原其所以其恶有三心见可欲非理而求故罪莫大焉求而不已必害于人故祸莫大焉欲而必得其心愈炽故咎莫重焉然自非圣人不能无欲欲则不能无求求而不知足祸之甚者也于乎未有多求而多得之者故求而知足者其求必寡则易供故其求常足矣经不出户而知天下不窥牖而见天道其出弥远其知弥少是以圣人不行而知不见而名不爲而成传夫圣人之爲治也必推其身心以及于天下故当食而恩天下之饥当衣而思天下之寒爱其亲以及天下之老爱其子以及天下之幼夫如此不俟出户而天下可知矣夫圣人之治也必反诸身心以合于天道故己好生则知天道之生万物也己成务则知天道之成四时也己乐善则知天道之与善人也天以悬象示其道圣人亦以身心合于道又安用窥牖而后见天道哉夫不能反推于身心而嚣嚣然自以天下爲己任劳其神苦其形孜孜矻矻有爲于天下之事者吾见其不能爲治矣何者夫天下之事一日万机不能秉要执本而务治其末则形神劳矣夫神大劳则竭形大劳则弊形神俱劳则危殆及之矣徒勤劳于末流竟不得其万一是以其出弥逺其知弥少故记曰欲治天下先治其国欲治其国先治其家欲治其家先治其身欲治其身先治其心欲治其心先诚其意故君子不诚无物皆反推于身心之谓也夫不行天下而能察知人情不见天象而能名命天道则不爲勤劳之事而能成乎至治反推身心故也孔子曰唯天爲大唯尧则之又曰无爲而治者其舜也欤此之谓也经爲学曰益爲道日损损之又损之以至于无爲无爲而无不爲取天下常以无事及其有事不足以取天下传夫爲学者博闻多识以通于理故日益爲道者秉要执本以简于事故日损夫理明则事定故学之日益实资道之日损也夫浊于乱政静之可以徐清故损之在渐不可顿去则损之又损之也安于弊俗动之可以徐生故损之至乎无爲则能无不爲矣夫有爲者縁人情而作之法制故有事有事则民劳民劳则叛之无爲者因物性而辅之自然故无事无事则民逸民逸则归之夫圣人之心常虑一物失其所将欲救弊乱之要在于取天下人之心取天下人之心在使其自来归之耳故爲无爲事无事俗化清静则民皆乐推而不厌若有爲有事政烦民劳则百姓望而畏之故不足以取天下之心也经圣人无常心以百姓心爲心善者吾善之不善者吾亦善之得善矣信者吾信之不信者吾亦信之得信矣圣人在天下惵惵爲天下浑其心百姓皆注其耳目圣人皆孩之传圣人体道无爲物感则应应其所感故无常心然百姓之心常欲安其生而遂其性圣人常使人人得其所欲岂非以百姓心爲心乎苟百姓有好善之心圣人亦应之以好善其本善者吾因以善辅之苟有不善之心吾亦因而善待之使感吾善亦化而爲善则天下无不善百姓皆得所欲之善矣至于百姓有好信之者吾亦以此化之则百姓皆得所欲之信而天下无不信矣故圣人在天下惵惵然应于物感未尝少息而其心浑然与天下爲一未尝自有所爲故仲尼之所絶者有四谓毋意毋必毋固毋我是以能无可无不可无爲无不爲故百姓皆注其耳目于圣人若婴儿之仰慈母圣人视之唯恐其伤也经出生入死生之徒十有三死之徒十有三人之生动之死地亦十有三夫何故以其生生之厚盖闻善摄生者陆行不遇兕虎入军不避甲兵兕无所投其角虎无所措其爪兵无所容其刃夫何故以其无死地传夫生必有死理之常也达生死之理则能安其常苟违其常则越于生理越于生理则陷于死地必矣然则知生有常理不违理以存其生者十中有三人耳知死亦常理不违理以避其死者十中亦三人耳若乃爱其生违理而存之则反失恶其死违理而避之则反得者亦如之何爲其然求生之厚越于生理是以动而乖常则之于死地故善摄生者则不然知生有常理则守道抱德而不厚其生知死亦常理则乐天知命而不忧其死生死不能动其心患难不能夺其志则陆行遇挚兽而不惊入军冒白刃而不詟虽处患难与不遇同何以致其然耶有心害物物亦害之有信及物物亦信之我无心害物故兕虎无所投其爪角有信及人故甲兵无所容其锋刃是知生理不存于中则死地不见于前仲尼曰忠信则水火可蹈盖近之矣经道生之德畜之物形之势成之是以万物莫不尊道而贵德道之尊德之贵夫莫之爵而常自然故道生之畜之长之育之亭之毒之养之覆之生而不有爲而不恃长而不宰是谓玄德传夫物生而后畜畜而后形形而后成其所由生者道也其所以畜者德也形其材者事也成其用者势也万物以能生故尊道以能畜故贵德道德以生畜之故自然爲万物所仰岂有授之爵位而后见尊贵哉然道者眞精之体德者妙物之用体可以兼用用不可以兼体道可以兼德德不可以兼道故禀其精谓之生含其炁谓之畜遂其形谓之长字其材谓之育权其成谓之亭量其用谓之毒保其和谓之养护其伤谓之覆此之谓大道旣生之而不执有旣爲之而不矜恃旣长之而不宰制此之谓玄德营魄章言人同于道德今此章言道德同于人是以其辞同而其理通也经天下有始以爲天下母旣得其母以知其子旣知其子复守其母殁身不殆传天下万物固有所始始天下者其唯无名乎天下万物固有所生生万物者其唯有名乎然则无名爲天下之始有名爲万物之母夫无名有名存乎体用用因体生故复以无名爲有名之母也故曰天下有始以爲天下母即道生一也夫一爲道之子道爲一之母道谓眞精之体一谓妙物之用旣得其体以知其用旣得其用复守其体体用冥一应感不穷然后可以无爲而治故能殁身不殆也经塞其兊闭其门终身不勤开其兊济其事终身不救见小曰明守柔曰强用其光复归其明无遗身殃是谓袭常传兊者嗜慾所之生也门者云爲之所由也以性正情则嗜慾之原塞矣以理正事则云爲之路闭矣夫如此然后可以无爲无不爲故终身不复劳也开其源而弗塞则长其嗜欲之情通其路而弗闭则济其云爲之事如此则形神俱劳终身不可救矣知塞兊闭门之术是见于微小也挫嗜慾之锐解云爲之纷是守其柔弱也守柔弱则物不能加可谓强矣见微小则事不能昏可谓明矣明者内景谓体也光者外照谓用也出应于事反归于理是以用归体故曰用其光复归其明也以用归体则与道合道用柔弱嗜慾不生故能驰骋云爲而不爲万物所害若嗜慾不除强梁于事事烦则害理是自贻其灾殃故能以见微守柔爲用即是密用眞常也经使我介然有知行于大道唯施是畏大道甚夷而民好径朝甚除田甚芜仓甚虚服文彩带利剑餍饮食资货有余是谓盗夸非道也哉传老氏言若吾嚣然略无知道之心始欲希于当世则唯所行之爲务务其苟合于当世也使我介然微有知常之明方将行于大道则唯所施而是畏畏其不合于大道也夫大道之云犹亨衢也亨衢平易无往不达以其大直不患小迂而世人欲速由于捷径是以崎岖迷惑不达所趋故圣人病之愼所施教畏其导民于邪路终不合于大道焉噫入其国其政教可知也观朝阙甚修除墻宇甚雕峻则知其君好土木之功多嬉游之娯矣观田野甚荒芜则知其君好力役夺民时矣观仓廪甚空虚则知其君好末作废本业矣观衣服多文彩则知其君好淫巧蠹女工矣观佩带皆利剑则知其君好武勇生国患矣观饮食常餍饫则知其君好醉饱忘民事矣观资货常有余则知其君好聚歛困民财矣凡此数者皆盗用民力以爲夸毗故谓之盗夸盗夸者非有道之治也然则盗用之云阴取之而民不知也所谓唯施是畏其在此乎经善建者不拔善抱者不脱子孙祭祀不辍修之身其德乃眞修之家其德乃余修之乡其德乃长修之国其德乃丰修之天下其德乃普故以身观身以家观家以乡观乡以国观国以天下观天下吾何以知天下之然哉以此传善建者以道镇国本则深根固蔕而不可挺拔善抱者以德怀民心则无绳约而不可解脱夫如此则子孙享祚长乆故祖宗祭祀无辍絶也故脩道于身则其德用淳眞修道于家则其德行有余修道于乡则其德教乆长脩道于国则其德化丰大修道于天下则其德施周普故以治身之道反观吾身心身心能体于道则德乃眞矣以治家之道反观吾家人家人能睦于亲则德有余矣以治乡之道反观吾乡党乡党能信于友则德乃长矣以治国之道反观吾国民国民能遂其生则德乃丰矣以治天下之道反观吾天下之人天下之人能无欲则德乃普矣吾何以知天下国家以及身心之然哉以此反观之乃知耳易曰观我生观民也其是之谓乎经含德之厚比于赤子毒虫不螫勐兽不据攫鸟不搏骨弱筋柔而握固未知牝牡之合而䘒作精之至终日号而不嗄和之至知和曰常知常曰明益生曰祥心使炁曰强物壮则老是谓不道不道早已传夫至人性含淳厚情无嗜欲泊然未兆有如赤子赤子者无心害物物亦无心害之故蜂虿虺蛇经之而不蠹螫攫鸟勐兽遇之而不搏据虽筋骨至弱而拳握甚固虽情慾未萌而阳德自作虽终日啼唿而声无嘶嗄皆以纯精不散和炁常存故能至此耳至人之德神矣又何以异于此乎故能知婴儿之和柔而法之乃德之常也能知和柔爲常德而用之乃心之明也夫生爲常理德之大也能顺常理福之首也苟厚其生而益其福旣失常理必致凶灾故益生曰祥也志能动炁炁能动志以心任炁炁盛心强故心使炁曰强也夫物之壮者必至于老心之强者必至于暴道以柔弱爲用故强壮者谓之不道知其不道则可早已易曰不远复无祇悔此之谓也经知者不言言者不知塞其兊闭其门挫其锐解其纷和其光同其尘是谓玄同故不可得而亲亦不可得而疏不可得而利亦不可得而害不可得而贵亦不可得而贱故爲天下贵传知道者以心而不以辩谭道者以辩而不以心故大丈夫去彼辩说取此心悟塞其嗜慾之端闭其云爲之路挫俗情之锋锐解世故之纷糺上和光而不皦下同尘而不昩是谓微妙玄通与物大同者也上交于道而不謟故不可得而亲暱下交于器而不渎故亦不可得而疏隔澹泊无欲故不可得而利诱卑顺不争故亦不可得而陷害处上而不重故不可得而贵宠处卑而不污故不可得而鄙贱道德自尊非人使然此所以爲天下之至贵经以正治国以奇用兵以无事取天下吾何以知其然哉夫天下多忌讳而民弥贫民多利器国家滋昏民多智慧邪事滋起法令滋彰盗贼多有故圣人云我无爲而民自化我无事而民自富我好静而民自正我无欲而民自朴传夫正名则不滥可以治国矣奇谋则不穷可以用兵矣二者才足救患而已非可乆可大者也将欲可乆可大者莫过于取天下之心夫唯取天下之心莫过于无事及其有事则不足以取天下之心矣吾何以知其如此哉夫天下有事则多其禁忌避讳将以治万民也万民以其有事不得安其业故弥贫百姓有欲则多其利用器具将以助国家也而国家以其有欲不得静其治故滋昏民多智慧欲以防狡猾狡猾益有以欺之故邪事滋起法令滋彰欲以防姦宄姦宄愈得以取之故盗贼多有此皆不塞其源而务壅其流故其弊愈益而不可止旣此有事不足以取天下人之心是知唯无事者则可以取天下之心矣故老氏举圣人之言云者以示不敢自专其所举之言盖三坟之文也老氏爲周柱下史遍观上世之遗书故举其言以证其必然耳传序云弥纶黄帝盖此类也我无爲则人遂其生故其俗自化我无事则民复其业故其家自富我好静则人保天眞之性故其事自正我无欲则人絶夸企之情故其质自朴苟有事有欲而望致民于富寿之域吾未见其可也经其政闷闷其民淳淳其政察察其民缺缺祸兮福所倚福兮祸所伏孰知其极其无正耶正复爲奇善复爲妖民迷其日固以乆矣是以圣人方而不割廉而不刿直而不肆光而不耀传夫有道之君闷闷然以宽大含容爲政民皆乐其生而遂其性故淳淳然归于朴厚无德之君察察然以聪明苛急爲政民皆失其业而丧其本故缺缺然至于凋弊则闷闷之政世人爲之慢政而其民实乐察察之政世人谓之能政而其民实弊亦犹世之所谓祸者莫不畏恶之以其畏恶之则福立其中矣世之所谓福者莫不喜好之以其喜好之则祸藏其间矣虽祸福相因莫知所极考其善恶岂无正耶夫政宽民淳可谓正道祸中生福可谓善训而世人之迷其日固乆知正道而不遵反爲奇衺闻善训而不信复爲妖孽斯至人之所叹也是以圣人以大方爲德而无所割正以至廉爲行而无所刿伤以大直爲心而无所肆讦以天光爲用而无所炫曜此所谓闷闷之政岂同于察察之治乎道德眞经传卷之三道德真经传正统道藏三家本四卷洞神部玉诀类道德眞经传卷之四必四吴郡陆希声传经治民事天莫若啬夫惟啬是谓早复早复谓之重积德重积德则无不克无不克则莫知其极莫知其极可以有国有国之母可以长乆是谓深根固蔕长生乆视之道传夫治民事天之要莫如于啬啬也者俭约之至也啬于事则素约于理则质质以事天则天降休祐所谓诚则能着也素以治民则民跻富寿所谓俭则能广也夫唯能守质素则速反淳德是以早复也早复者斲雕成朴化浇爲淳是谓重积常德重积常德则可以有爲故无所不克无所不克则可以无爲故莫知终极莫知终极则殁身不殆故可以有国者也有国者所以治民事天之本皆在于啬故啬爲有国之母焉能守有国之母则其道可长其德可乆以爲国本则根深而不可拔柢固而不可掘以爲国命则生长而不夭絶视乆而不昏懵经治大国若烹小鲜以道莅天下者其鬼不神非其鬼不神其神不伤人非其神不伤人圣人亦不伤人夫两不相伤故德交归焉传夫治万乘之国若烹肤寸之鲜虽调其水火要在不挠之挠之则鱼伤鱼伤则糜烂于鼎矣以道莅天下亦若是已虽和其政教要在不扰之扰之则民伤民伤则溃乱于国矣然则圣人之治天下其要在于不伤人如此则鬼神皆感圣德亦不敢伤于人今举以道莅天下乃言其鬼不神者夫利物于明者莫如圣害物于幽者莫如鬼故举其极暌而求其反合所以究幽明之故也在易睽之上九曰见豕负涂载鬼一车先张之弧后说之弧此之谓也夫不伤之德自圣人始今先言其鬼不神盖欲反归于圣人耳夫鬼以害物爲神今所以不能害物者以明神之不伤人故鬼不能爲神所以不伤人者以圣人不伤人故也夫圣人不伤人故鬼神亦不伤人今旣先举鬼神不伤人故反言圣人亦不伤人夫圣人者岂唯致鬼神不伤人亦使人不伤鬼神人神相依两不相伤则幽明之感皆归德于圣人故曰德交归焉经大国者下流天下之交天下之交牝牝常以静胜牡以静爲下故大国以下小国则取小国小国而下大国则取大国故或下以取或下而取大国不遇欲兼蓄人小国不过欲入事人两者各得其所欲故大者宜爲下传大国者衆国之所归下流者衆流之所会衆流之所会故爲天下之交衆国之所归故爲天下之牝牝之爲言以卑静自守而爲衆牡所悦者也夫牝之所以常胜于牡者非以其柔且静复能爲物之下乎然则雌静卑下之术果可以胜躁动强梁者也故大国之君得此术则取小国小国之君得此术则取大国大国下小国是道之动故曰或下以取小国下大国是道之用故曰或下而取大国之意不过欲兼畜小国以成其大小国之意不过欲入事大国以存其小将使小大各得其所愿则大国之君宜先下小国小国之君必欣然而入于大国夫如此则眞所谓天下之交牝矣夫小国而下大国不过自全而已大国以下小国则天下归之是以大国宜先下也经道者万物之奥善人之寳不善人之所保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不日求以得有罪以免耶故爲天下贵传道者广大包容故爲万物之渊奥善人得道之用若怀其寳不善人赖道以全故爲所保护夫美其言者可以市于衆尊其行者可以加于人况道之微妙玄奥无所不可善人得以爲寳不善人得其所保如之何善则贵之不善则弃之也老氏以至慈爲心故举而叹之夫不善之人何弃之有乎所以立天子置三公正以教不善者耳若善则贵之不善则弃之则不善之人无复迁于自新之善长见弃于世矣又安用天子三公之教化哉由是言之虽奉其合拱之璧先以驷马之乘徒遑遑而求贤才不如安坐而进于此道也然则自古及今所以贵此道者何哉不日求之必可得有罪可以免耶何爲其然夫道在近而人求诸逺则不可得矣故求道不逺在知其反能反诸身心则求而斯得矣岂非求之必可得乎然人之所以多罪恶者以不知道也苟能知道之体得道之用则解纷挫锐攻坚胜强而人莫与争物莫能害岂非有罪可以免乎故记曰道也者不可须臾离可离非道也自非若此之善又安足以爲天下之至贵哉经爲无爲事无事味无味大小多少报怨以德传夫体道之士微妙玄通应世之爲而本无爲应时之事而本无事应物之味而本无味其体虽大而朴甚小其用虽多而要甚少其术在于澹泊清静不爲万物所挠耳夫唯如此则无欲无欲则无私矣夫恩者私之所畜怨者恩之所萌唯圣人能无私无私故无私恩无私恩故无私怨衆人则不然以其有私故有恩怨然则天下有怨圣人以德德之人之不善圣人以善善之故民用和睦而上下无怨矣以德报怨此之谓乎记所谓宽身之仁者盖以衆人言之耳仲尼曰行满天下无怨恶曾谓圣人而有怨于物者乎经图难于其易爲大于其细天下难事必作于易天下大事必作于细是以圣人终不爲大故能成其大夫轻诺必寡信多易必多难是以圣人犹难之故终无难矣传夫枢机之发天下之至易也及其动天地天下之至难也诚明之至天下之至细也及其致悠乆天下之至大也故欲动天地者必以愼言爲要将致悠乆者必以致曲爲本秉要执本而天下之理得矣皆始于易者小者而成乎难者大者是以圣人终不爲大而能成其大也夫轻于然诺者必寡于期信由始多容易则终多艰难故与其有诺责也宁有己怨与其言浮于行不若行浮于言如此者虽圣人犹难之而况于衆人乎夫唯其始不易是以其终无难故始不轻诺则终不寡信必然之理可不勉乎经其安易持其未兆易谋其脆易破其微易散爲之于未有治之于未乱合抱之木生于毫末九层之台起于累土千里之行始于足下传天下尚安则易持其盈家国已危则难定其倾姦心未兆则易谋消灭恶状已形则难图泯絶糵芽尚脆则其患易破枝榦旣成则其祸难挫悔悋尚微则其忧易散凶咎旣彰则其孽难逭故圣人爲之于未有则其恶不萌治之于未乱则其害不生是以圣人之治无知无欲见其机愼其微使百姓日用而不知若不豫爲之防早爲之治其犹植木始于毫末足可搔而絶及其合抱以至于不可伐筑台起于累土足可蹷而圮及其九层以至于不可毁逺行始于足下足可踵而旋及其千里以至于不可还易曰履霜坚冰至此之谓也经爲者败之执者失之是以圣人无爲故无败无执故无失民之从事常于几成而败之愼终如始则无败事是以圣人欲不欲不贵难得之货学不学复衆人之所过以辅万物之自然而不敢爲传夫位者圣人之大寳国者天下之神器神器者不可取而爲之取而爲之者必败大寳者不可执而有之执而有之者必失故圣人之享天下也乐推而不厌故无所取爲无所取爲故无败圣人之据大寳也功成而不居故无所执有无所执有故无失凡民之情则好于有爲有爲则多事多事故有败故其从事于世也常于垂成而败之何爲其然不愼其始故也苟能愼其始虑其终则莫若于少欲少欲则少事少事则无败以其愼之于始则能终无败事本其愼始之心故使愼终如始所以两举败与无败者以明凡圣之相逺然则衆人之所欲者货色也所不欲者清静也圣人则欲其所不欲是以不贵难得之货衆人之所学者事迹也所不学者无爲也圣人则学其所不学所以反衆人之所过厚其所以然者将以辅万物之自然耳故不敢爲不敢执是以能无败无失也经古之善爲道者非以明民将以愚之民之难理以其智多故以智治国国之贼不以智治国国之福知此两者亦楷式常知楷式是谓玄德玄德深矣远矣与物反矣然后乃至大顺传夫古之善爲道以治天下者非以发民聪明使益其巧智也将以涂民耳目使反于愚拙也是何也夫民之所以难治者以其多智也若又发其聪明则智益多而巧愈甚故所务塞其兊闭其门使无知无欲而已苟发其聪明则姦诈渐作姦诈旣作则必爲法令以禁制之法出而姦愈生令下而诈愈起以至刑罚不足畏其意杀戮不能服其心于是乎天下大乱此民以智知国之贼害也苟能涂其耳目则姦伪不生而乱贼不作民跻富寿之域斯乃天下之福此民不智知国之福善也能知民以智知国之爲贼则绌聪明以愚之能知民不以智知国之爲福则敦朴厚以镇之是乃稽古之法式能知稽古之法式则是玄妙之常德常德深远与物俱反然后天下各复其性以至于大顺矣经江海所以能爲百谷王者以其善下之故能爲百谷王是以圣人欲上人以其言下之欲先人以其身后之是以处上而人不重处前而人不害是以天下乐推而不厌以其不争故天下莫能与之争传易曰天道亏盈而益谦地道变盈而流谦鬼神害盈而福谦人道恶盈而好谦谦之爲德卑以自牧故江海以谦爲德而爲百谷所归往圣人以谦爲德故爲天下所先上圣人岂欲先上哉天下乐推而不厌耳所以言欲先上者举圣人以劝衆人耳然则圣人之处先上者岂争而得之耶书曰汝唯不争故天下莫与汝争能汝唯不矜故天下莫与汝争功此之谓也经天下皆谓我道大似不肖夫唯大故似不肖若肖乆矣其细也夫我有三寳保而持之一曰慈二曰俭三曰不敢爲天下先夫慈故能勇俭故能广不敢爲天下先故能成器长今舍其慈且勇舍其俭且广舍其后且先死矣夫慈以战则正以守则固天将救之以慈卫之传天下皆以老氏道德广大不显明智似乎不肖之人老氏自以爲唯我道至大故能似彼不肖若使人世以爲肖则吾道之细也乆矣又安得称爲大哉传所谓甯武子其智可及其愚不可及盖近之矣然吾道虽似不肖而其所寳可三保而持之可以爲治则慈与俭不敢爲天下先是矣夫慈愍于物者必能勇于拯救所谓仁者必有勇也俭约于用者必能广于振施所谓节用而爱人也不敢先于天下则必能成器用之长所谓用九见群龙无首吉也今世之所谓肖者则不然舍其慈愍而苟爲勇义以陷物则过涉灭顶矣舍其俭约而苟爲广施以费用则伤财害民矣舍所以后其身而苟欲先于天下则犯上作乱矣夫如此者皆不合于道自取灭亡者也然此三寳最以慈爲贵夫慈于物则忧爱之矣爱人者人亦爱之忧人者人亦忧之人忧之则助之故以阵则行列自正人爱之则保之故以守则城池自固是知天将救斯人也必以慈爱赋之人有慈爱则阵必正守必固是以慈爱爲卫也易曰自天佑之吉无不利此之谓也天将弃斯人也则必以凶德厚之人有凶德则阵必乱守必亡是以凶德爲蹶也语曰天厚其恶恶厚将崩此之谓也经善爲士者不武善战者不怒善胜敌者不争善用人者爲之下是谓不争之德是谓用人之力是谓配天古之极也传善治士卒者慈以爱人不先犯物故不爲刚武善于战鬬者唱而后应不好凌敌故不至威怒善于胜敌者不以利动因势而取故不爲先举善于用人者卑身损己与下者齿故常爲之下用师则以和而克故爲不争之德使民则悦以犯难故爲用人之力如此者所谓天道自然其间无巧乃可以克配上帝乃古者之至极经用兵有言吾不敢爲主而爲客不敢进寸而退尺是谓行无行攘无臂执无兵仍无敌祸莫大于轻敌轻敌则几丧吾寳故抗兵相加哀者胜矣传老氏痛当世用兵以好杀爲本故举古之军志以明不得已之征夫用师之法爲主者以起戎爲谋爲客者以应敌是务进虽少渐近于杀退虽多转近于生故不敢爲主而爲客不敢进寸而退尺犹勇于敢则杀勇于不敢则活也故将前趾于顺行则若无行可列将奋臂而先登则若无臂可奋将操其兵则若无兵将引其敌则若无敌常以慈爱爲本不乐杀人人感其慈爱争爲之用若手之救头若子之救父卒至无敌于天下夫无敌于天下者是战而胜也战而胜者必多杀人多杀人者莫大之祸夫如此则近于丧吾所寳之慈矣旣多杀人不慈甚矣而曰几亡吾寳者何也我本以慈爱不乐杀人不得已而至无敌非吾志也旣非本志则爲丧矣犹未大失故曰几亡由此言之则举兵相加若胜负未定者能爱其民则必全其胜矣何者夫爱其民者必哀其死民知君之哀民之死必反哀君之亡故相率用命以致其胜始以爱民爲本终以哀死致胜故曰哀者胜焉经吾言甚易知甚易行天下莫能知莫能行言有宗事有君夫唯无知是以不吾知也知我者希则我者贵是以圣人被褐怀玉传老氏言吾所言之言必有物故甚易行而天下之人昏于欲故莫之能行然吾所行之事必有君君谓理也夫唯天下之人无能知此者是以不知我也若夫微妙玄通深不可识则知我者希矣夫唯人所不识而我独能有之则在我者贵矣是以圣人被褐以晦其外懐玉以贞其内经所谓质眞若渝此之谓也经知不知尚矣不知知病矣夫唯病病是以不病圣人不病以其病病是以不病传明白四达若不知者其知尚矣不知此明白四达者其知病矣夫唯能病其所病是以其病不能病圣人所以不爲知所病者以其能病其知之病是以其知不能病也经民不畏威则大威至矣无狎其所居无厌其所生夫唯不厌是以不厌是以圣人自知不自见自爱不自贵故去彼取此传易曰小人不见利不劝不威不惩小惩而大戒此小人之福也故曰履校灭趾无咎小人以小恶爲无损而弗去故恶积不可掩罪大不可解故曰荷校灭耳凶此民不畏威则大威至之谓也夫小人之所以不畏威而弗去恶者心之过也大威至而不可解者身之祸也圣人则不然知其心所以去其过爱其身所以畏其祸故能养其生而全其形矣夫心者神之所常居也无以嗜欲亵之则不狎矣神者形之所以生也无以多事劳之则不厌矣夫唯人不厌神是以神不厌人则所谓知其心有过则去之不自见能养其生也自爱其身有祸则畏之不自贵能全其形也若贵能全其形若见能养其生是教民以非道养生非理全形矣故去彼见贵取此知爱经勇于敢则杀勇于不敢则活此两者或利或害天之所恶孰知其故是以圣人犹难之天之道不争而善胜不言而善应不召而自来繟然而善谋天网恢恢疏而不失传勇于果敢杀之道也勇于不果敢生之道也此两者俱勇而所施各异勇于敢则害物之命勇于不敢则利物之生然则天之所恶其勇敢乎其强梁乎勇敢者杀物强梁者杀己谁知天恶勇敢强梁者之故能以巽顺柔弱爲用乎书曰高明柔克故天以柔弱爲德也何以明之天不与万物争而万物自伏此善胜也不与百姓言而百姓自信此善应也不与四时期而四时自至此自来也虽有三德不爲物先然而垂象见吉凶知之于未兆福善祸淫不差毫发可谓善谋者矣故天之禁网虽恢恢然疏缓而反道败德者未尝失之书曰爲善天降之百祥爲不善天降之百殃此之谓也经民常不畏死柰何以死惧之若使人常畏死而爲奇者吾得执而杀之孰敢常有司杀者杀而代司杀者杀是代大匠斲夫代大匠斲希有不伤其手矣传天下之民常爲利欲所陷虽之于死而犹不止如之何当世之君作爲严刑酷法趋欲以死惧之哉若使民常惧死吾得奇邪者杀戮之则人当谁敢更爲奇者今虽得杀之而爲者不已则知民不畏死亦已眀矣然则作爲严刑酷法旣不可以威衆则天下有罪者宜付之于至当故圣人法天明威以制五刑主至当之刑谓之司杀者书曰天讨有罪五刑五用哉故刑期无刑惟刑之恤若世主不使司杀者以至当之理议谳罪人而苟任其情自专杀戮是犹代大匠斲朴矣夫不善于斲而苟以代人则必齾斤析指而功用不就则所谓希有不伤其手者矣故管仲曰人君修官上之道而不言其中故人君下及官中之事则有司不任无代马走无代鸟飞此之谓也经民之饥以其上食税之多是以饥民之难治以其上之有爲是以难治民之轻死以其求生之厚是以轻死夫唯无以生爲者是贤于贵生也传古者公田籍而不税后世什一而税亦天下之中也今之在上取民食税之多则民不得不饥矣古之在上者无爲无欲是以其民少事各遂其性今也其上有爲有欲是以其民多事不得安其生故至于难以致治也民之生也盖有常理不可厚也苟厚其生必过于理过理生生必得其死是以轻至于死由于生生夫唯无以其生爲生者是以外其身而身存也外其身而身存则贤于贵其生者逺矣经人之生也柔弱其死也坚彊万物草木之生也柔脆其死也枯藁故坚彊者死之徒柔弱者生之徒是以兵彊则不胜木彊则共彊大处下柔弱处上传夫生则柔弱死则坚彊人与万物同归于此是以圣人守柔弱恶坚彊故兵彊于衆则诸侯共加其国矣木彊于干则枝叶共生其上矣故彊干大本常处于下柔条弱枝常处于上木犹如此况于人乎况于国乎经天之道其犹张弓乎高者抑之下者举之有余者损之不足者补之天之道损有余而补不足人之道则不然损不足而奉有余孰能以有余而奉于天下其唯有道者乎是以圣人爲而不恃成功而不居其不欲见贤耶传易曰立天之道曰阴与阳阳主昇阴主降阳昇极天则降阴降极地则昇此则抑高举下盖张弓之象也天道盈虚一章七闰损日之有余补月之不足人道则不然损其不足之民而奉有余之君孰能法天之道以爲人道损己之有余以奉天下之不足其唯有道之士乎在易损下益上曰损损上益下曰益以下爲本也是以圣人能爲之而不恃其事能成功而不居其所以其不欲见贤于人故天下谓之似不肖皆损有余奉不足之㫖也经天下柔弱莫过于水而攻坚彊者莫之能胜其无以易之故柔之胜刚弱之胜彊天下莫不知莫能行故圣人言受国之垢是谓社稷主受国不祥是爲天下王故正言若反传夫熘之细可以穿石是用其柔弱无物可以易之则知柔弱胜刚彊其理明矣天下莫不明知其如此而莫能效而行之故老氏举圣人之言以劝之盖亦三坟之遗文也能受国之垢污乃可爲社稷之主能受国之不善乃可爲天下之王斯言甚正而观之若反传曰山泽纳污国君含垢盖近之矣经和大怨必有余怨安可以爲善是以圣人执左契而不责于人故有德司契无德司彻天道无亲常与善人传夫上下相亲民则无怨民之不亲大怨作矣虽能和之其伤不复旣有余怨安足以爲善哉必也使无怨乎古者结绳爲约而民不欺破木爲契而民不违何者圣人无常心以百姓心爲心故圣人之心与百姓心犹左右契耳契来则合而不责于人故上下相亲怨用不作后世不能执左契以应物而守常彻以轨民用此求和必有余怨是知有德之君则司心契以无怨斯得善矣无德之君则司彻迹以和怨安足以爲善乎夫天道无所私唯善人是与犹圣人执左契唯以与物爲心也经小国寡民使民有什伯之器而不用使民重死而不远徙虽有舟舆无所乘之虽有甲兵无所陈之使民复结绳而用之甘其食美其服安其居乐其俗邻国相望鸡犬之声相闻民至老死不相往来传夫小国寡民势不足以自存者使有道莅之犹能使民虽有什伯之器终不用之于戎事故民乐其生而重其死安乎土而不转徙不逺交以求援故虽有舟舆无所乘不近攻以取利故虽有甲兵无所陈上下相安幽明不欺使民复结绳之约用之而不违嗜欲甚寡故甘其粝食美其俭服征税甚薄故安其常居兴其淳俗与国比邻相望于逺近鸡呜犬吠相闻于都鄙如此其密迩也然而无欲无求各得其所有以至老死而不相往来者治之极也老氏所以陈道德之教其志于此乎经信言不美美言不信善者不辩辩者不善知者不博博者不知圣人无积旣以爲人己愈有旣以与人己愈多天之道利而不害圣人之道爲而不争传信实之言不必美者以其质也美好之言不必信者以其华也善于心者不必辩本乎朴也辩于口者不必善贵乎言也知其要者不必博少则得也博于事者不必知多则惑也圣人唯善是与而无私利故无所藴积尽以善爲人而己得善斯愈有也尽以利与人而己得利斯愈多也天之道春夏生之畜之秋冬成之熟之是利而不害圣人之道顺物之理而不与物争盖法天而然也道德眞经传卷之四