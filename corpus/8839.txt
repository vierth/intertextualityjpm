诸上善人咏X卍XXX诸上善人咏目次文殊师利菩萨普贤菩萨普慧菩萨天亲菩萨马鸣菩萨龙树菩萨五通菩萨庐山慧远法师慧持法师道珍法师昙鸾法师南岳思大禅师慧命禅师静霭禅师僧厓禅师天台智者大师道喻禅师洪法师登法师道绰禅师善导和尚法照禅师少康法师慈恩窥基法师怀玉禅师英法师衍法师僧惟岸僧惟恭怀感法师智廉上人藏禅师X僧昙鑑大行禅师道昂法师集维那宪章法师僧志通僧法智僧雄俊僧自觉永明智觉禅师四明法智法师慈云遵式法师昭庆省常法师灵芝元照律师龙井元净法师孤山智圆法师天衣义怀禅师圆照宗本禅师黄龙悟新禅师大通善本禅师长芦宗赜禅师真歇清了禅师慈受怀深禅师白莲咸教主晦菴慧明法师樝菴有严法师桐江择瑛法师喻弥陀石芝宗晓法师慈照宗主忧昙宗主寂堂师元禅师天目中峯和尚玉冈蒙润法师云屋善住和尚天如惟则禅师旨观主西斋梵琦禅师二沙弥尼大明尼净真尼悟性乌场国王宋世子刘遗民张杭学士庾诜居士宋满X黄打铁汾阳老人张馗韦文晋观察使元子平房翥张善和柳宗元剌史白居易少传文潞公苏文忠公杨杰提荆王古侍郎马玕侍郎江公望司谏冯揖给事王以宁待制王日休上舍晁悗之待制陈瓘待制百钟离少师王仲回司士胡闉宣义王阗孙如珪季秉御药金奭张纶总管阎邦荣承务王哀朝散吴子章何昙迹韦提希夫人随皇后上党姚婆荆王夫人姚行婆广平夫人朱氏如一黄长史女李氏十四娘陶氏十六娘X诸上善人咏吴郡沙门道衍文殊师利菩萨智德巍巍七佛师金猊为座六铢衣因中曾受迦文记报尽还从净土归梵语文殊师利此云妙德乃过去七佛之师释迦会中示菩萨形助扬圣化居众菩萨之首又称法王子观佛三昧经佛记文殊当生极乐世界文殊发愿经偈云愿我命终时灭除诸障碍面见弥陀佛往生安乐剎生彼佛国巳成满诸大愿阿弥陀如来现前授我记文殊为过去七佛之师本来是佛然其发广大愿求生极乐者龙树论云八十翁之舞为教儿孙故也普贤菩萨同体悲兴出世间愿深如海行如山一毛孔里经尘剎犹往西方见圣颜普贤亦云徧吉在华严逝多林末会发十大愿普为法界众生临命终时同生极乐偈曰愿我临欲命终X时尽除一切诸障碍面见彼佛阿弥陀即得往生安乐剎我既往生彼国巳现前成就此大愿一切圆满尽无余利乐一切众生界大心菩萨虽妙悟本明顿同诸圣然犹力用未充未及如来出现普利众生故依极乐世界亲近弥陀蒙彼授记方能化身无数普利一切众生界也普慧菩萨善哉徧吉是伊兄尘劫之前觉道成悲愿度生无有尽苇江会里亦彰名普慧普贤弟也其行愿有同于兄长芦赜禅师集万人念佛建莲花胜会亲感二大菩萨预会证明此说具载禅师传云天亲菩萨三昧圆成道外降论明唯识世无双不惟白日昇兜率又欲超生向乐邦天亲菩萨北天竺人也多造论有唯识金刚般若等虽昇兜率内院亲近弥勒然着无量寿论有求生净土偈及五门修法若人依此力行超往极乐有何疑乎马鸣菩萨通宗造论贵全成系念弥陀甚发明五浊众生能起信定超乐国证无生马鸣菩萨西天第十二祖也甞着起信论发明系念西方最为切要菩萨三贤位满巳入初地如佛记龙X树住于初地生净土等也龙树菩萨妙用无方显大中论成能破有无宗释尊昔日曾悬记极乐真归始奏功龙树菩萨第十四祖也南天竺人受具后于九旬中诵通三藏深入法忍造中观论智度论十住毗婆沙等多赞西方劝人念佛有偈云若人愿作佛心念阿弥陀即得为现身故我归命礼若人欲疾得不退转地者应以恭敬心执持称名号若人种善根疑则华不开信心清净者花开即见佛大乘菩萨尚欲求生故世尊悬记具缚凡夫何所恃而不信哉五通菩萨度生无尽积功多遥往西方请佛陀五十大心随圣像丹青从此遍娑婆五通菩萨天竺鸡头摩寺僧也往安乐世界请阿弥陀佛陈云娑婆众生愿生净土无佛形仪请垂降许佛言汝且前去寻当现彼及五通还圣仪巳至一佛五十菩萨各坐莲华在树叶下五通取叶所在图写流布后以丹青摸徧于娑婆界也载在南山律师历代三宝感通录庐山慧远法师不出庐山种白莲开坛立社集群贤圣容三睹金池上知与弥陀大有缘东晋慧远法师俗贾氏鴈门人学通儒老年二十余X见道安法师因听讲般若豁然开悟曰九流异仪皆糠粃耳后入庐山剌史桓伊创东林居焉影不出山者三十年每送客以虎溪为界时刘遗民雷次宗等一十八人依远游止拉一百二十三人为莲社远于净土六时礼诵精进不退十年三睹弥陀圣相于金池上后十九年七月晦夕于般若台定起见弥陀佛身满虗空圆光之中有诸化佛观音势至左右侍立又见水流光明分十四支流注上下演说苦空佛告远曰我以本愿力故来安慰汝汝后七日当生我国又见佛陀耶舍慧持昙顺在佛之侧前揖远曰师志在吾先何来之迟既而与其徒曰吾始居此幸于净土三睹圣相今复再见吾往生决矣七日后果令终弟子举葬西岭谢灵运作铭张野作序大宋追谥圆悟大师有杂文十卷号庐山集行于世师为莲社之始祖云慧持法师爱绳掣断志西方度量冲深道果香远老是兄同结社埙篪迭奏韵悠扬慧持法师远公之弟也度量冲深风神俊爽与兄集一百二十三人结莲社一日辞兄入蜀远留之不可叹曰人生爱聚汝独乐离也持曰若滞情爱聚本不应出家今既割爱求道正以西方为期耳于是怅然而别先兄往生矣道珍法师X匡庐迁化远尘埃崖谷明如列炬开五苦才离终见佛来迎奚必用金台梁道珍法师天监中憩钖庐山闻昔远公结社净修之地心甚慕之然其初心犹预异时忽梦海上数十人橹舟前迈珍问何之对曰将适弥陀国也珍曰愿随往得否曰以子之意孰敢相拒但于此一日之修功超永劫弥陀一经子未之诵如何求往也珍觉后叹媿若于圣法有差焉遂专诵此经后二年俄堂虗户扃有捧银台而至者曰法师报尽当昇此台又曰师之功行当乘金台奈何初心犹预故一此耳珍谢曰果能超三界出五苦则珍也见佛之基有渐奚必金台耶珍亡之夕崖谷光明洞然若干炬交辉乡民惊异及旦即山问之乃知珍亡往生之验昙鸾法师弃却仙书受观经长生何似学无生齐声念佛看迁化白日空中奏乐迎后魏昙鸾法师鴈门人少游五台因感灵异遂求出俗三乘教典俱能涉覧性嗜方术闻江南陶隐居有长生法千里就之陶即授以仙经十卷鸾喜以谓神仙可必致也后还洛下遇三藏菩提流支问曰佛道有长生乎支叹曰长生不死吾佛道也道家何有焉遂以十六观经授之曰汝可诵此依而行之则舍秽土取净邦寿命无量获一切胜妙功德也鸾深信其言遂焚仙经而专观经虽寒暑疾病不懈一日正持X诵次忽一梵僧入室曰吾龙树也所居净土以汝有净土之心故来见汝鸾曰何以教我树曰巳去不可及未来未可追现在今何在白驹难与回言讫而失鸾以所见胜异死期至即集众教诫令高声唱阿弥陀佛鸾乃西向瞑目而终一众同闻管絃丝竹之声自西而来良久乃巳南岳思大禅师禅坐衡山迹尚存弥陀形梦道弥尊休言不化众生去三世如来一口吞后周慧思禅师武津人也姓李氏顶有肉髻一夕梦梵僧劝出俗思乃辞亲入道及受具戒日习坐一食诵法华等经至满千遍闻北齐慧文禅师有徒数百其道盛行乃往求法经三七日获宿智通得法华三昧时居南岳行方等忏法发愿往生梦中感弥陀说法于是陈主屡致慰劳因为大禅师将欲顺世谓门人曰汝当不惜身命常修法华般若念佛三昧方等忏法无常迅速宜各勉之师泊然而逝异香满室颜色如生思存日或劝之曰何不下山化度众生去师曰三世诸佛被我一口吞却何处更有众生可化师之机用如此其禀法弟子甚众惟天台智者大师弘阐教观大其家光云慧命禅师南岳齐心礼佛龛愿于净土作同参一朝合掌如蝉蜕谁道俱年八十三X慧命禅师深通教法长习禅观与南岳思禅师俱行方等忏法悉愿往生当命终时跏趺面西唱佛来也合掌而蜕俱年八十三时人见天神幢旛唱言善哉来迎而去静霭禅师抽膓拔肺愿无边为法之心䥫石坚舍此秽形生净土一花开向觉王前静霭禅师性刚果惟习禅理因武帝灭佛霭恨无力护法告弟子曰吾无益于世当舍此身自割手足布于石上挂膓胃于树枝割心捧之而卒仍述偈以示众曰舍此秽形愿生净土一念花开弥陀佛所僧厓禅师访道多年悟大乘烧燃五指岂难能临终天雨花无数西上联翩六百僧僧厓禅师住益州多宝寺其道大行甞于城西烧上下五指供养净土三圣道俗十万余人拥之人问痛否答曰心既无痛指何痛也乃谓弟子曰我灭度后汝当善事病人及丑陋者凡斯徒辈多是大心菩萨权化自非悟平等理何能一切恭敬厓往生时或见天花如雨身被斑衲携钖杖与六百僧乘空西没天台智者大师一心三观妙难思净土犹能论十疑坐卧面西终不易香台宝树有归期陈朝智者大师者讳智顗荆州华容人俗陈氏生时X灵瑞不一幼有奇相肤不受垢七岁入果愿寺闻僧诵法华普门品即随诵之忽自忆记七卷之文宛如宿习十五礼佛像誓志出家十八于果愿依僧绪薙落二十进具天嘉元年谒光州大苏山慧思禅师思一见谓曰昔灵鹫同听法华今复来即示以普贤道场说四安乐行师入观三七日宿通潜发惟自明了以所悟白思思曰汝所证非吾莫识此法华三昧旋陀罗尼纵令义学之师千万不能穷汝之辩汝可传灯莫作最后断佛种人大建元年辞思往金陵阐化凡说法不立文字以妙辩才无有碍尽七年遣徒众之天台佛泷峯陈宣帝创修禅居之割租充众费至隋炀帝请师授菩萨戒赐号智者师常披一坏衲往来天台二十余年以五时八教判释如来一代所说及示一心三观圆顿之旨建寺造像写经度僧不可胜数笃志西方劝人进修着十疑论历代诸师于净土述作虽多究其要妙无越此书师临终时焚香命笔作观心偈令弟子唱十六观名诫众曰四十八愿庄严净土香台宝树易到无人火车相现一念改悔者尚得往生行道力终不唐捐梵音声终不诳人言巳趺坐而化寿六十异蹟甚多广如本传道喻禅师栴檀三寸造如来徧满虗空亦异哉要是佛随心所现棘林中有觉花开随道喻禅师出家于开觉寺深信净土念阿弥陀佛X造栴檀像长三寸后忽死经七日而甦曰我往西方见阿弥陀佛言曰汝造我像因何太小喻白言心大即大心小即小言讫其像徧满虗空告言汝且还本国香汤沐浴明星出时我来迎汝至期果感化佛来迎光明照室即便命终开皇八年也洪法师毗尼法相巳坚持况是西方念日驰内院不生生净土此心能有几人知洪法师者并州人一生净业手不执钱宝临命终时见兜率陀天童男童女来迎洪曰我期西方不生天上令徒众念佛口云西方佛来迎也言讫而逝当仁寿四年登法师高据猊床讲涅槃听徒围绕尽生欢劝称佛号生安养遍界香云信可观登法师者深明教典于并州兴国寺讲涅槃经道俗来听若长若幼皆令口念阿弥陀佛名号劝共往生至开皇十二年将徂之夕异香迎接及殡之时光明香云遍诸聚洛道绰禅师观经讲罢坐匡床善导相资行益彰豫感佛言临灭度白毫三道照东方道绰禅师居西河时日讲观经薰修三昧自穿槵珠劝人念佛甞令善导入定观得生安养否佛言其道X绰亡日当放白毫远照东方此光现时来生我国果绰亡日三道白毫照于房内梵音声终不诳人也明矣善导和尚念佛长安化盛行一声出口一光明写经𦘕壁难思议无尽资粮助往生唐善导不知何许人贞观中见西河绰禅师九品道场讲说观经导大喜曰此真入佛之要津修余行业迂僻难成惟此观门速超生死于是常勤精进每入佛室念佛胡跪合掌非力竭不休虽苦寒日又须流汗续至京师普化四众三十余年念佛者不计其数诸有布施用写弥陀经十万余卷画净土变相三百余壁和尚甞自念佛一声则有一道光明从其口出十至于百光亦如此后谓人曰此身可厌诸苦变易乃登高柳向西祝曰愿佛接我菩萨助我令我不失正念不生退堕言巳投身自绝世传少康即和尚后身法照禅师五会缘兴感五云佛声遥使帝宫闻当年不受文殊教历劫何由获妙薰法照禅师大历四年于衡州胡东寺启五会念佛道场感五色祥云覆其寺云中有楼阁睹阿弥陀佛及二菩萨其身高大满虗空中后往五台见竹林寺照入寺之讲堂见文殊在西普贤在东为众说法照遂X作礼曰末代凡夫知识浅陋佛性心地无由显现未审何等法门最为其要文殊曰汝所请问今正是时诸修行门无如念佛我于过去因念佛故得一切种智照又问云当云何念文殊曰此世界西有阿弥陀佛愿力难思汝当系念毋令间断命终时决定往生说巳为照摩顶而退遂来并州广劝人念佛德宗于宫中常闻东北方有念佛之声遣使寻覔至于大康见照劝化之盛回奏勑迎入内教宫人念佛又及五会少康法师自是弥陀大导师一钱一念诱群儿化行新定如杳益多少迷流上宝池少康法师缙云仙都人贞元初至洛下白马寺见殿内文字屡放光明探取之乃善导和尚西方化导文康曰若于净土有缘当使此文再放光明言未巳光复闪烁康曰劫石可磨我愿无易遂至长安善导影堂礼荐之余倐见遗像昇于空中谓曰汝依吾事利乐有情借汝之功同生安养又路逢一僧云汝欲化人当往新定即今严州也康至彼人无识者乃以钱诱小儿曰阿弥陀佛是汝本师若念一声与汝一钱后经月余俟钱者多康曰可念十声与一钱如是一年无少长贵贱念佛之人盈于道路于乌龙山建净土道场筑坛三级集众午夜行道康高声唱佛众共和之师一唱佛声众见一佛出口若贯珠焉康曰汝X见佛者决定往生又有竟不见者康临终时放光数道奄然而化慈恩窥基法师宗阐慈恩道不偏三车随后是虗传弥陀通赞垂方便报满终期托九莲窥基法师姓尉迟代郡人敬德之犹子也少颕异倜傥经书疏记过目成诵三藏法师玄弉丐其出家遂为僧入道从弉受瑜伽唯识宗旨着论凡百部号百本论师甞有弥陀通赞示西方要义劝人念佛修净土有谓基性豪侈以酒肉妇女三车常随其后目之曰三车法师赞宁僧统修僧史极非此说慈恩一宗至今有焉怀玉禅师涌泉真境属天台长坐松龛绝往来课诵圣经三十万迎归直得紫金台怀玉法师台州人也执持律法名节峭然布食长坐不卧日念弥陀佛名五万声通诵弥陀经三十万卷一日忽见西方圣众数如恒沙内有一人擎一银台从窓而入玉曰我欲得金台往生于是而隐玉倍复精进后闻空中有声云师头上有光晕请跏趺结印时佛满室遂说偈含咲而终英法师卷帙随身不暂抛寻文证义只徒劳当来欲得无生忍不若回心系念高X英法师居东都讲华严经四十遍因入绰禅师道场深入三昧乃叹曰自恨多年空寻文疏劳身心耳盍期念佛不可思议遂竭力净业终归安养衍法师道绰垂慈讲观经等闲心月忽开明五年专念弥陀佛即得黄金地上行衍法师遇西河绰禅师讲观经始知观心念佛法门遂捐文字建立道场日礼千拜专念阿弥陀佛名号五年功成报归净土僧惟岸目瞻二圣果然殊复记慈容写作图童子愿随归净土像前香沐即跏趺惟岸并州人也专修妙观出定观音势至二菩萨现于空中久而不灭岸顶礼叹泣曰幸由肉眼得见圣容所恨后生无传焉忽有二人自称𦘕工未展臂间圣相克就而巳二人不见岸曰吾之西行乃其时也吾徒有从我者当明言之有小童子云愿随师往岸曰必能从我可归告父母父母闻而笑骂之遂归寺香浴于弥陀像前跏趺而去岸即焚香像前索笔书偈亦逝僧惟恭酒徒愽侣日相交行拟灵岿众尽嘲不入泥梨非自力只缘大觉愿王高惟恭山家荆州法性寺慢上吞下亲狎非类或时暂X暇则讲诵经文期生安养然而酒徒愽侣日盈其室寺僧灵岿其行肖之荆人戏而嘲曰灵岿作尽业惟恭蹑其迹地狱千万重莫厌排头入恭闻之曰我既造业焉能讳也然赖西方教主愍我愆尤拔我涂炭干宁二年恭病死人未知岿出寺百步路逢年少子弟六七人衣綵执乐若龟兹部问其何来年少曰来自西尔惟恭上人所居何处岿即指之少年于怀中出一金瓶瓶中取一莲华其合如拳渐渐开敷其大如盂叶叶之下迭出光明望寺而驰岿乃大惊不得回顾次日岿还寺闻钟声又见寺僧咸集门下则曰惟恭夕且死死之夕寺僧有梦莲华光相以临其室久而去岿因感悟遂守名节亦成高迈云怀感法师巳知善导是良师净土求生信不疑欲启后人还造论临终合掌向西驰怀感法师居长安千福寺因善导和尚所劝若能专念阿弥陀佛当自有证遂建三七日道场未有其应自恨罪深欲绝食毕命善导止而不许三年专至乃得见佛金相玉毫始证三昧造往生决疑论七卷普化四众修此法门临终佛迎合掌而逝智廉上人身心廉洁道为依有口何曾论是非无灭无生端的别莲华国里是真归上人讳智廉性纯确是非不挂脣吻遍参尊宿于道X汲汲然一意西方净土年八十二岁无病书偈曰雁过长空影沉寒水无灭无生莲华国里次日黎明告众曰我巳见阿弥陀佛身长八尺金相玉毫海众围绕而说法言诸上善人者当起大信心修诸善法来生我国说巳即隐我既见佛往生必矣言讫回身向西右脇而逝藏禅师六念精勤道巳成果然末后睹光明诸天奏乐皆虗往化佛来迎即启行藏禅师汾州人早岁出游四方徧礼塔庙至老不受道俗礼拜心诚行若不忘净土命终之日诸天奏乐次第来迎请皆不赴及西方化佛来迎辞众而去僧昙鑑定里弥陀为洗心缾中莲现感诚深励声称号巡廓去应上香台听法音昙鉴江陵人也常愿身昇极乐面见阿弥陀佛虽修一毫之善亦回向庄严净土一日定中佛以水洒其面曰涤汝尘垢清汝心念又于瓶中出一莲华与之出定与寺僧叙别夜深巡廓励声念佛及旦依常问讯趺坐而寂大行禅师松食荷衣不外求法华三昧更精修瑠璃地现开心眼三世如来笑点头大行禅师齐州人入泰山草衣木食修法华三昧憾X普贤现身教师念佛经三七日夜将半忽见瑠璃地心眼开明覩十方佛遂右脇而终异香数日不散道昂法师法花讲罢道圆成音乐从空直下迎天趣有生还有死何如净土证无生道昂法师于相州讲法华经闻众乐音从空而来报云此兜率宫故下相迎昂曰天道生死根本从来不愿所期西方若音乐旋转自西来迎吾当往言讫香炉坠手于高座上端坐而去集维那梁上传言岂热谩求生净土本无难临终念佛随超生点铁成金一粒丹集维那者苏人于万寿禅寺纲维多众染患垂革以衣盂之资二次请众念佛命终后居众寮放参时至闻梁上云集维那生净土堂众惊骸疑集无净业何以得生斯须梁上复云临终两度请大众念佛故得往生观集维那事世人临终请人念佛实为要道也出宝珠集宪章法师教观该通德业优人称虎子更无俦法堂设坐跏趺去不取金台誓不休宪章法师讳仲悯三衢人少年即通大小部教苑中以虎子称之后主浮石甞大其言曰吾座无五百众则不讲大部不能如其言故一生惟讲小部洎章之X终急归本业寺集大众于法堂登师子座方跏趺忽见西方银台自空至乃唱曰吾平生解第一义誓取金台往生何为不然瞑目而终僧志通净土精修仰昔贤事仪如法教遵圆莲华开合灵禽集即是西方境现前志通凤翔人见智者大师净土仪式深自庆幸于是不敢西唾不背西坐如法修进后见白鹤孔雀成行西下又见莲花光明开合于前通曰净土现乃起礼佛而终荼毗时五色祥云覆其棺上僧法智不拘细律徇凡情一念回心即往生金色祥光中夜发鸡鸣人起讶天明法智居天台山中念佛为业性多率略不拘律仪于国清寺兜率台昼夜念佛时人多不信忽一日徧辞道俗我欲往生令亲识设斋终时金光照野野鸡惊鸣江上舟人谓言天晓僧雄俊戒德全亏念不迷阎王曾判入泥犁须知佛力难思议大火坑成白藕池雄俊城都人善讲说无戒行所得施利用之非法又曾还俗入军营中后逃难再复僧相大历年间忽死见阎罗王判入地狱俊高声曰雄俊若入地狱三世诸佛即成妄语观经云下品下生者造五逆罪临终X十念尚得往生俊虽造罪不作五逆况平日念佛罔知其数言巳再甦俄顷跏趺乘华台西往僧自觉净土慈尊坐宝莲大悲引见岂无缘幸舒金手来摩顶决定西昂愿弗悛自觉真州人发愿往生一日似梦之间大悲观音接见阿弥陀佛遂举念化钱铸造大悲圣像高四十九尺造寺居之一夕忽有金色祥光二道阿弥陀佛自光中乘云而至垂金手按摩觉首曰汝守愿弗悛利物为先宝池生处孰不如然后十年七月望日一人在云间现半身若毗沙门天王谓觉曰安养之期于斯至乃于大悲像前端坐而去永明智觉禅师化旺南屏孰与伦诵经万善妙严身径登上品莲台去直得阎王敬礼勤宋智觉禅师讳延寿丹阳人姓王氏后迁余杭总角之岁诵法华经五行俱下甞为北郭税务专知官见鱼虾輙买放生侵盗官钱并为放生事发坐死俾赴市曾钱王使人视之若悲惧即杀之否则舍之而彼澹然无异色乃舍之投翠岩寺出家参韶国师发明心要初往天台智者岩九旬习定有鸟如尺鷃巢于衣裓中甞于国清行法华忏夜见神人持戟而入师呵之对曰久积净业方到此中又中夜旋绕次见普贤前供养莲花忽然在手因思夙有二愿一愿终身X常诵法华二愿毕生广利群品忆此二愿复乐禅寂进退迟疑莫能自决遂上智者禅院作二阄一曰一心禅定一曰诵经万善庄严净土冥心自期曰于此二途有一切行必成者须七返拈着为证遂精祷佛祖信手拈之七度并得诵经万善庄严净土阄由此一意专修每日昼夜行一百八件佛事初住雪窦晚诏住永明寺徒众二千学者参问指心为宗以悟为决有宗镜录一百卷行世有四偈劝禅人兼修净土及撰神栖安养赋开宝八年二月二十六日晨起焚香告众跏趺而逝后杭州一僧死入冥界见阎罗王殿供养一𦘕巾登王晨昏顶礼僧问主吏曰此何人也王日奉之曰此杭州永明寿禅师也世人未有不经王按而得生者此禅师径往西方至上品上生王故敬奉其僧再甦遂往杭州永明寻礼遗像乃具言之塔建于大慈山四明法智法师三昧薰修岂有涯妙宗演出自名家要期毕命生安养不是焚身学外邪法智法师讳知礼字约言金姓四明人从宝云通师传天台教观出世承天继住延庆道化炽行学徒如林力行法华般舟三昧期生安养甞与十僧结社约忏修三载自焚其身决取净土扬文公亿以书劝请住世传法度人师答以书极谈法要必欲如愿公再四劝留始改其辙天台一宗万世之下以师为准的X着指要妙宗二钞金光诸记讲座谈尘曾无虗日后于岁旦结光明忏七日为往生之期至五日趺座而去实天圣六年也赵清献公抃铭其塔慈云遵式法师燃指陈词徧吉前力行三昧自长年临终请像为明证直占西方上品莲慈云法师名遵式字知白台州人叶姓二十受具学律于守初继入国清于普贤像前烬一指誓传天台教观雍熈初谒宝云通师北面受业未几智解秀出智者大师讳日燃顶终朝誓力行四修三味淳化初众请居宝云讲说无间灵异之迹具于本传师惟以净土劝人制大小本弥陀忏法晨朝十念法往生坐禅观法念佛方法十六观颂念佛三昧诗其他着述不复缀焉寿六十九明道元年十月十八日令徒弟请弥陀像以证其终葬于月桂峯下昭庆省常法师心比西湖水更清造修慕远悟无生缙绅贤士同成社千古犹存净行名省常法师者住钱唐南昭庆院克志净业廼自剌指血和墨书花严净行品每书一字三拜三围绕三称佛名刊板印成千卷分施千人又以栴檀香彫毗卢舍那佛像成跪地合掌发愿云我与一千大众结净行社始从今日发菩提心穷未来际行菩萨行愿尽此报身生安养国王文正公且为社首翰林承旨宋X白撰碑翰林学士苏易简作净行品序状元孙何题社客于碑阴社友八十比丘一千同修念佛三昧庐山莲社同其高风焉灵芝元照律师洞彻毗尼更立言广慈得法领芝园故乡清泰思归切妙观才成即返辕元照律师字湛然余杭人少依祥符东藏惠鑑师学毗尼及见神悟谦公讲天台教观愽究群宗以律为本常披布伽梨杖钖持钵乞食于市四主群席晚居灵芝三十年众常数百着十六观经及弥陀经疏外有芝园等集自号安忍子临命终时讽普贤行愿品趺坐而去龙井元净法师天竺山中解外魔晚居龙井友东坡净修七日无他障即往莲邦礼佛陀元净法师字元象杭人姓徐氏十二出家就学于慈云传天台教观住上天竺广聚学徒教庠之盛冠两浙元丰间有利山门施资之厚者倚权而夺之众亦随散逾年其人以散闻朝廷复令师住众又集焉三年谢去居南山之龙井在朝名士如赵清献公抃苏文忠公轼及其弟辙未莃泰观等咸为方外友将终之时入方园奄宴坐谢宾客招参寥子告之曰吾净业将成若七日无障吾愿遂巳七日出偈告众右脇而化号辨才法师X孤山智圆法师以文鸣道是僧豪独坐孤山行更高但得众生开慧目圣经笺疏肯辞劳智圆法师自号中庸子从奉先源清师传天台氏学居西湖孤山与林和靖为邻友笺註文字虽病不癈于弥陀教法尤克意焉遂造弥陀经疏并西资钞以劝发将来及亡以陶器二合而󰢍之立石志名字年月不用谒有位求铭以虗美我此师预戒门人也葬后十五年积雨山颓开视陶器肉身不坏爪发俱长乃更袭新衣屑众香散其上复󰢍之崇宁二年赐谥法慧大师天衣义怀禅师五迁名剎萃英贤净土兼修不碍禅竖起拳头推枕化宝花池上绽青莲义怀禅师温州乐清人也父以渔为业怀稚时坐船尾随父渔得鱼即付怀怀不忍串之私投江中父怒捶骂乐而无悔遂辞亲出家依景德寺僧天圣中试经得度禀法于翠峰显禅师凡五住道场晚居池州栖山菴化人念佛有劝修净土说示寂之夕其徒智才问卵塔巳毕如何是毕竟事怀竖拳示之推枕而逝圆照宗本禅师延和殿里阐宗乘人主称为福慧僧报尽西归登上品非惟名字续传灯X禅师讳宗本常州人性质直少缘饰貌豊碛言无枝叶蚤服勤苦参怀禅师言下契悟初住苏之瑞光杭州太守陈公襄以净慈恳请之曰借师三年为此邦植福不敢久占本遂赴之未几禅宗辟相国寺六十有四院诏本住慧林召对延和殿既退上自送之谓左右曰真福慧僧也老居灵岩闭户密修净业曦律师甞神游净土见一莲座问彼土之人曰此何人之座曰大宋国僧宗本之座元符二年十二月甲子沐浴告众右脇若熟睡然撼之巳去门弟子塔全身于灵嵓黄龙悟新禅师三关巳透继黄龙系念西方复用功可谓有禅兼净土于兔戴角更威雄悟新禅师少以气节盖众好面折人初谒栖贤秀铁面不契次参黄龙宗觉禅师大悟玄旨自号死心叟榜其居曰死心室继住黄龙丛席大振犹专意净业有劝念佛文其说明简切要读之令人发哀起信固知其为深得净土之旨者也大通善本禅师俨临于众屼如山道誉扬扬蔼世间不是虗承圆照后须知接武向西迁善本禅师姓董氏汉仲舒之后其先家大康仲舒村后迁于颕遂为颕人博通内外书操履清修参圆照本公坐定公特日口页之本默契其旨一时辈流俱列其X下后住净慈继圆照之席众辏如云时号大小本神孝闻其名诏住上都法云寺赐号大通禅师所至凡见佛菩萨立像不敢坐齐馔以鱼胾名者不食其防心离过专志净业盖有所从来示寂之际光明甚炽长芦宗赜禅师宗说俱通世共闻莲华胜会䇿全勋后人欲报劬劳德修行须遵劝孝文宗赜禅师者号慈觉住真州长芦寺禅理洞悟愿力弥深然笃勤化物乃遵庐阜之规建莲华胜会劝修念佛三昧其法日念阿弥陀佛或百声千声万声回向往生净土各于日下以十字记之有莲华胜会录赜一夕梦一男子乌巾白衣年甚少风貌清美揖告赜曰欲入公弥陀会乞书一名赜乃取录秉笔问曰公何名白衣者曰名普惠赜书巳又曰家兄亦曾上名赜曰令兄何名曰家兄名普贤白衣者遂隐赜觉而询诸耆宿皆云华严经离世间品有二大菩萨名赜以为佛子行佛事必有圣贤幽赞故录以二大菩萨为首有苇江集内有劝孝文一百二十篇多教人劝父母修净土为出世间之孝灵芝照公称为近代大乘师信然真歇清了禅师洞下诸师务密修往生端的是良筹称扬净土重重说莽荡狂徒见合羞真歇禅师讳清了左绵雍氏嗣丹霞淳公博究群典X行解相应洞下一宗至师大振历主名剎因慕南海补怛洛伽山孤绝之处遂卓菴隐焉名曰孤绝继住宝陀寺革律为禅务于密修有净土说以劝四众极为切要大皇后韦氏建宋先显孝禅寺于杭之高亭山诏师开山未几示寂塔于山中慈受怀深禅师落落禅林第一流如何净土又精修只缘深会无生旨东去西来总自由怀深禅师得法于长芦信公学究三乘毗尼尤谨日以净土为怀宣和初住惠林每苦口语人曰修行捷径莫越净方常建西方道场集众念佛郡民翕然从化真末世之良导也白莲咸教主东掖山中阐化权洞明三观行应圆衣盂散尽还安养动地香风起白莲咸教主住台州东掖山白莲寺传天台教观常修法华三昧系心极乐元祐七年七月十一日召大众出衣盂以散之曰吾二十三日当还净土至日于方丈门外坐脱杨次公赞其真有云遗书封了跏趺坐不住白莲生白莲晦菴惠明法师惠光轮下悟台宗晚托菁山友叶公日诵法华期往化宝池金地乐无穷晦菴法师杭之盐官人于上竺慧光僧录轮下听讲X二十年间洞达一家教观之旨有声于教庠晚年引退投菁山常照与叶公为友共话无生为净土之计日课法华诸大乘经弥陀圣号日计万数一日示疾召徒属曰吾平生学大乘求净土今幸至此必遂我愿泊然而去常照大众毕集闻天乐沸空自西来迎盘桓顶上道俗莫不惊异荼毗获五色舍利不筭岂非平生净法薰鍊所致耶樝菴有严法师行若氷霜系念专金池奏乐忽来前迷人不信生安养看取临行自饯篇有严法师号樝菴戒检如氷霜善文好辨专志净业一夕见在金池上执乐者数人举音以迓其来乃作自饯一篇不数日而化也桐江择瑛法师杰出桐江畅本怀日加净业复清齐现前十愿能成就即是当来不退阶择瑛法师富春人传天台教观行业过人化道大炽专注西方有往生净土十愿及横竖二出辨具载乐邦文类喻弥陀亲睹慈容慧眼开笔端三昧果奇哉光明相好重重现赢得嘉名徧九垓喻弥陀讳思净钱唐人舍妻孥为如来徒自号净土子早侍瑛法师讲法华及授净土教法常念弥陀及X𨵃观经暇则𦘕圣像极为精妙凡𦘕圣像先于净室中澄寂其心想念西方必得弥陀光明现前方敢下笔多𦘕丈六大像奇妙入品俗姓喻于是世称为喻弥陀云建立妙行伽蓝干杭之北门廷摄云水饭僧三百万建十莲华藏绍兴丁巳端坐室中目想西方一七日燃香供佛奄然而化石芝宗晓法师刻意台衡讲日新乐邦归志劝多人有能横截娑婆去方得名为报佛恩宗晓法师嗣月堂惠询法师洞彻教部一以弥陀行法化人甞集大藏经论诸宗祖师方外士大夫所着文颂凡发挥净土之旨者编成鉅帙名曰乐邦文类现行于世又曰乐邦归志观法师之用心其生净土尚何言哉慈照宗主听得鸦鸣万事休何期夙障遣江州导师顺逆皆方便只要众生信解修慈照宗主讳子元自号万事休平江昆山茅氏子投延祥寺志通出家习诵法华修止观一日正定中闻鸦声悟道乃慕庐山远公之风劝人念佛编白莲忏仪后往临淀山湖上剏白莲忏堂与四众同修净业四十六岁障临江州于逆顺境未甞动念随方劝化有西行集干道二年宋孝宗诏至德寿殿演说净土法门特赐白莲导师慈照宗主后于铎城倪普建家X告诸徒曰吾化缘巳毕时将行言讫合掌而寂塔舍利于松江之力反市优昙宗主莲社宗风力挽回匡庐山势更崔嵬谁知五浊众生界又见优昙一朵开元优昙宗主讳普度江州庐山东林寺白莲宗善法堂主也着莲宗宝鑑十卷元之至大间奉太子令旨板行天下于是中兴莲教其行业始终自有纪录兹不复述也寂堂师元禅师密菴会里得单传佛制毗尼守愈坚自向十州行化徧好看陆地出红莲师元禅师姓祝氏华亭人甞学禅于密菴杰公戒律甚严笃行念佛三昧感金甲神自天而降梦红莲华从地而出由是十州行化大阐莲宗普劝一切人念佛往生感验者不可筭数剏白莲寺于湖之弁山又剏延圣院于苏之陈湖碛沙遂终碛沙焉天目中峯和尚天目山中独坐时王臣膜拜道巍巍禅心不离莲华国净土诗成阐化机中峯和尚钱唐人讳明本得法于天目山高峯和尚其道德巍巍如泰山北斗王臣归命龙象交参朝廷屡遣使者降赐金帛勑号普应国师和尚惠辨无碍应接来机之暇复密修净业有怀净土诗百篇春秋X六十二示寂之日光明异发塔全身于天目山中玉冈蒙润法师妙入台宗解行圆化仪四教演无边限修亡倦成三昧不上青莲定白莲蒙润法师字玉冈得法于古源永清法师解行俱圆道德兼重行道于杭之天竺山中晚居风篁岭之白莲菴杜门谢客精修念佛三昧临寂之时化佛来迎异香满室云屋善住和尚行门清净玉壶氷的是苏台福慧僧天上人间俱不愿华开见佛是真乘云屋和尚讳善住苏人也受业于郡之善庆院习贤首学于卧佛和尚性禀高洁不近声剎学通华梵能文善书方外大夫士无不崇敬掩关不出昼夜六时称念阿弥陀佛万声读诵大乘礼拜忏悔坐卧向西虽病久不易吴中之修净土者惟和尚为最故缁白多取则焉有安养传及谷响集行世临终异香满室倐然而去天如惟则禅师狮子嵓前得指南卧云立雪验来参老禅末上生莲界念佛休言落二三天如惟则禅师庐陵人得法于中峯和尚妙悟玄辨居于人上建师子林菩提正宗寺于苏城有卧云立雪二室禅师日坐其间宰官长者清净四众参学之X人接武而集禅师以单提独弄之外复着净土或间劝人念佛发明西方教法最为切着春秋六十九临终灵瑞甚异塔全身于水西之原旨观主戒检如霜自立期法华三昧暂无亏观成识托莲胎去看取芝云行业碑旨观主者杭人也字别宗戒德甚严自幼至艾不离天台行法剏观室于龙山之阳岁集同志克期修证杭民翕从多发菩提之心修行念佛三昧旨于行法虽避兵窜逐亦不暂废临终无疾沐浴端坐而化芝云仁法师行业记备详西斋梵琦禅师默坐西斋观佛境缘师实证面无慙声香味触常三昧多少禅流只解谈西斋禅师讳梵琦字楚石自幼知有西方教清晨十念求生净土未甞一日暂废说法海盐天宁脱退筑室西偏设小床于室中日修观佛三昧甞撰三十二相颂八十种好颂四十八愿偈十六观赞化生赞折善导和尚观念偈及怀净土诗七言长律一百十标名者一百八韵者一复以娑婆苦西方乐为题拟渔家傲三十二总为一帙名曰西斋净土集师临终书偈曰真性圆明无生无灭木马夜鸣西方日出二沙弥同心念佛固为嘉慧眼开时路不差X菩萨来迎齐往化地摇六种雨天花沙弥二人并州开元寺居失其名氏同志念佛经五六年当舍寿之时俄然心眼开明同见菩萨来接地即震动天花雨空俱坐脱去尼大明净服严身饰外仪口含沈水念阿弥阎浮报尽超莲土香气来迎也太奇大明居西河遇绰禅师讲无量寿经明即发愿往生凡念佛时先着净衣口含沈水及终之时大众见光明满室有沈水香气众甚奇之念佛果因昭灼若此可不信欤尼净真颛修净业自无嗔十万金刚诵亦勤两见莲华童子戏定知上品去栖身净真长安人积善寺衲衣乞食一生无嗔诵金刚般若十万卷庄严净土显庆五年染疾告弟子曰吾于五日内十度见阿弥陀佛两度见极乐世界莲华上童子嬉戏吾得上品故无疑言巳而终尼悟性自入庐山不染尘精修愿往即归真巡看池内莲华上多是同盟念佛人悟性洛阳人于衡州遇照阇黎教以发愿念佛大历六年入庐山忽染疾闻空中乐音谓人曰我得中品上生何以知然畴昔神游极乐见同会念佛人尽有X莲华也遂合掌而逝身皆金色时年二十四乌场国王万机之暇念如来奏乐斋僧日几回因悟无常终不免愿将龙椅抟莲台乌场国王好佛法万机之暇谓侍臣曰朕为国主虽享福乐不免无常闻西方净土可以栖神朕当发愿求生彼土也于是六时念佛行道每日奏乐供佛饭僧王与夫人躬行其膳三十余年临崩神色怡和亲感化佛菩萨来迎祥瑞不一载在往生传宋世子父子三人喜共修莲华巳出宝池头儿归报母须生信他日同乘般若舟宋魏世子父子三人俱修西方唯妻不修女年十四死后七日更生启母曰儿见西方父兄三人巳有莲华后当化生惟母独无儿今暂归相报言讫而化母依儿言日念西方亦生安养刘遗民浊世簪缨不受抅相依远老住匡庐六时三昧行无间一品莲台看即除东晋刘遗民者讳程之字仲思彭城人才藻绝群不委气于时俗虽威福当前其意泊如也丞相桓玄大尉刘裕等咸嘉其贤欲荐于朝縻以爵禄程之辞乃入匡阜谒远法师远曰官禄巍巍何以不为程之曰君臣相疑疣赘相亏晋室无磐石之固物情有累卵X之危吾何为哉远然其言时程之与雷次宗等同依于远远曰诸君之来岂宜忘净土之游乎于是谢灵运为远凿池种莲拉一百二十三人共结莲社行念佛三昧远俾程之为莲社誓文程之居十五年精修净业甞于定中见佛光明地皆金色将往生之年又见阿弥陀佛身紫金色毫光发照垂手下接以临其室程之悲泣自陈曰安得如来为我摩顶以衣覆我佛乃为摩其顶引袈裟以覆之又一日想念佛时见自身入七宝大池莲华青白相间其水湛湛照人眉目佛指水曰八功德水汝可饮之程之掬食甘美盈口异香发于毛孔是日对佛祝香罢与众话别面西端坐而去年五十九桓玄等高之议以遗民为号云张杭学士风流儒雅岂庸常巨笔如椽孰可当呪诵大悲成十万临终随愿往西方张杭平生信佛誓课大悲神呪十万遍愿生西方年六十忽寝疾惟念阿弥陀佛谓家人曰西方净土元只在堂屋西间阿弥陀佛坐莲华上翁儿在莲华池金沙池上礼佛嬉戏言巳良久奄然而化翁儿其孙方三岁而殇歹孑庚诜居士林谷闲居乐暮年六时礼诵豫栽莲人传上行先生去留得清名照简编梁庚诜字彦宝新野人幼聦警该通经史性嗜林泉X有十亩之宅山池居半蔬食布衣不治生业武帝起兵署为平西府记室至普通间诏为黄门侍郎皆不就晚年遵释教宅内建道场六时礼诵忽于后夜见一道人自称愿公容止甚美唿诜为上行先生授香而去后四年愿公复来云不可久住言终而亡年七十八举室咸闻空中唱上行先生巳生阿弥陀佛国巳武帝敬之谥贞节处士见南史宋满净邦曾未了唯心念佛精勤愿亦深计数豆满三十石临终三圣果亲临常州宋满归诚西方以豆为数念佛满三十石庆赞之际散与斋人弥陀观音势至化为三人形容憔悴自云乞食答曰弟子愿生西方更无可疑师来乞食深副本心斋后命终惟闻天花异香乘空而去当隋开皇八年九月也黄打䥫念佛时时不绝声青莲华巳载芳名须知一块邠州䥫不用工夫鍊不成黄打䥫潭州人本军匠也打䥫为业常念阿弥陀佛一日无疾托邻人写颂云日夜丁丁当当久鍊成钢大平将近我往西方即化去自是湖南人多念佛者汾阳老人老来事佛虑应消法忍山中守寂寥一念便能超往去不愁十万路迢迢X汾阳老人贞观五年于法忍山借一空房止宿常念阿弥陀佛临命终时大光徧照面西而终人见其乘莲台而去张馗贩鸡为业匪良徒形影相随报岂无不得临终称佛号宝池那有觉花敷张馗同州人贩鸡为业永徽九年临终时见屋南群鸡集忽一人着绯皂衣驱鸡唱言啄啄其鸡四交上啄两眼出血叫嘷痛苦在床至酉时值善光寺僧来令铺圣像念阿弥陀佛少顷忽闻异香奄然而去韦文晋观察使志诣西方建道场观心念念暂无忘忽然合掌跏趺去满室氛氲感异香韦文晋立行孤洁常建西方道场念佛三昧佛前发愿志诣西方行菩萨道守护佛法转正法轮广度含识至六月内面西跏趺合掌念阿弥陀佛六十声忽然而化异香满室内外皆闻元子平三月持经性地开往生一事绝疑猜异香满室催西迈麤乐迎兼细乐来元子平者大历九年于润州观音寺发心读诵阿弥陀经三月忽染患夜闻空中香气乐音有人告日麤乐巳过细乐续来君当行良久念佛命终室中异香数日不散X房翥劝念弥陀发善荄幽冥感格信奇哉往生净土为真乐差胜持经礼五台房翥者一日暴死至阴府见阎罗王王曰据案簿汝曾劝一老人念佛巳生净土汝承此福又令生净土故召来相见翥曰吾甞诵金刚经万卷巡礼五台未欲往生王曰诵经巡礼固为好事不如早生净土翥再恳言王遂释还不久念佛而终张善和世业屠牛报岂轻临终十念为倾诚慈尊应现诸冤释不涉冥途即往生张善和者杀牛为业命终时见牛数头作人言曰汝杀我善和怕怖告其妻曰急请僧来救我僧至为言十六观经云若人临终地狱相现十称南无阿弥陀佛即得往生净土善和云便入地狱也不暇取香炉以手擎香向西念佛未满十声乃云我见阿弥陀佛从西来迎言讫而去柳宗元剌史才高不独冠儒宗海若雄文扫断空一念即超安养国潮阳迁客逈难同柳宗元字子厚柳州剌史极工于文章与韩愈并名于时性嗜佛道通天台教观甞撰岳州无姓和尚碑有云佛道逾远异端竞起惟天台大师为得其说为永州时龙兴寺修净土院宗元为之周延四阿环以X廓庑缋二大士像缯盖幢幡以成就之并造记以垂不朽着东海若一篇其词痛扫沈空滞寂不假修证之徒其意一遵西方教法自非宿昔与佛有大因缘何能信仰如此其生净土盖无疑矣白居易少傅暮年开合放婪姬归命弥陀宜暂离不独姓名垂百世巳将神识托莲池白居易字乐天能文词风流蕴籍冠于一时官至太子少傅暮年侍妾尽遣居于香山命工𦘕西方净土巾登日对修念佛三昧发愿往生甞有偈曰余年七十二不复事吟哦看经费眼力作福畏奔波何以度心眼一声阿弥陀行也阿弥陀坐也阿弥陀纵饶忙似钻不废阿弥陀日暮而迩远吾生巳蹉跎旦暮清净心但念阿弥陀达人应咲我多却阿弥陀达人又作么生不达又如何普劝法界众同念阿弥陀自号香山居士文潞公匡君治国戋经纶胜会同修十万人大愿不违生净土后来扬马继芳尘宋文彦愽太子大保封潞国公甞于京师与净严法师集道俗十万人为净土会临终安然念佛而薨苏文忠公天下东坡第一名喜从吾道乐余生要知当日南迁去惟有弥陀作伴行X苏文忠公字子瞻号东坡居士深信佛乘归依西方与辨才参寥诸师为方外友母夫人程氏死以簪珥遗物命匠胡钖𦘕阿弥陀佛像施与钱唐元照律师令其普劝道俗归诚净土追荐冥福复以偈赞曰佛以大圆觉充满十方界我以颠倒想出没生死中云何以一念得往生净土我造无始业一念便有余既从一念生还从一念灭生灭灭尽处则我与佛同如投水海中如风中鼓橐虽有大圣智亦不能分别愿我先父母及一切众生在处为西方所遇皆极乐人人无量寿无去亦无来其室王氏死于京师亦使其子迈等为阿弥陀佛像奉安于金陵之清凉寺亦有赞词公南行日箧中有一轴人问曰此何𦘕也公曰吾西方公据耳展而观之乃阿弥陀佛像甞弔海月大师有诗云生死犹如臂屈伸情钟我辈一酸辛乐天不是蓬莱客凭仗西方作主人观公念念不忘西方其往生决杨杰提刑少林禅味巳参甞净土玄门复赞扬不越阎浮生极乐佛前莲蘂吐香光杨杰提刑字次公无为人号无为子官至尚书主客郎提点两浙刑狱事尊崇佛法明悟禅宗宣扬弥陀教观接诱方来公作天台大师十疑论序王古直指净土决疑集序法宝僧监弥陀宝阁记安乐国赞三十章备陈西方要津实为万世往生之龟镜也晚年X守郡𦘕丈六弥陀像随行观念寿终化佛来迎辞世颂曰生亦无可恋死亦无可舍太虗空中之乎者也唯将错就错西方极乐宣和中荆王夫人神游净土见公坐莲华上王古侍郎次公同志觉无为惟有西方日念驰净土立言曾直指至今留决后人疑王古侍郎字敏仲与杨次公同志归命西方甞着直指净土决疑集次公为序极伸赞美朝士大夫有净土之志颇多然其弘赞净方入正定聚者惟古与次公而巳讵非大菩萨现宰官身而为说法者欤马玕侍郎净业传家道大亨儿郎女婢亦修行房栊气出如青盖应有家人梦往生马玕侍郎其先祖少师忠肃公守杭州日慈云忏主以安养佛事授之自是举族遵奉侍郎乃其孙也字东王元丰中有僧广益授以天台智者十疑论公大喜曰吾得所依以慈云十念法行之二十五年崇宁中感疾经夏盥栉易衣念佛端坐而逝有气如青盖出户腾空而上家人长幼贵贱皆梦公往生上品八月中有婢卧疾亦念佛而终荆王夫人神游极乐见公与杨杰衣冠济济坐莲华上夫人传记甚详江公望司谏直言极谏显当时晚向弥陀信不疑X方便文成还刻石池莲准拟占高枝江公望司谏钓台人智识高朗崇宁中为谏官直言为讳名着一时酷嗜宗门参善知识晚年专修净业悟入念佛三昧选念佛方便文刻石流布指导往生宣和末知广济军一日不疾而终知其为净土归冯揖给事通儒解道复参禅归命弥陀意更专清泰故乡思不巳追吟陶令赋归篇冯揖蜀中遂宁府人字济川号不动居士好佛法场屋中文字多用圆觉经语明悟理性钦伏士论徧参禅林知识洞达五家宗旨然笃行弥陀教法作西方礼文三卷弥陀忏一集在乡郡建净土会甞感香炉中舍利应现光明照室舍俸资造大藏经其功德回向庄严净土揖于老年怀归西方甚切追和陶沟潜归去词一篇见乐邦文类王以宁待制曾参雪峤了师禅始向宗乘见不徧系念弥陀生心信华池先巳绽青莲王以宁官至翰林待制深慕佛法僧劝其读起信论窃有疑焉是书为大乘人说破有荡空一法不留之书而末章以系念弥陀求生净土为言其旨何也因过雪峯以此疑质于清了禅师了曰实际理地不受一尘万行门中不舍一法子欲坏世间相弃有着空然后证菩提耶以宁曰诚有是也了曰如是则净土X之修于道何损遂释其疑修念佛法门自称阿弥陀佛弟子号正信菴主王日休上舍讲道龙舒海内闻精修安养建殊勋青衣俄引西归后人世惟留净土文王日休字虗中国学进士龙舒人号龙舒子笃行念佛法门编净土文十卷孜孜勉人进修一日讲书罢如常礼念至三鼓忽励声称阿弥陀佛数声唱言佛来接我屹然立化有人梦二青衣引公西行信非妄丞相益国公周必大睹日休奇迹制词以赞载于本传晁悗之待制洧上从容老法华洞明三观入山家果然神识拪安养寿量光明岂有涯晁悗之官至待制留心内典事理洞彻号老法华亦曰天台教僧初从明智法师而生信晚年专修净土与灵芝照律师最友善至于答赵子和问西方净土书是为真语实语唿其可不信矣乎陈瓘待制蚤从明智论台宗一念三千绝异同瞻部报终归净土四华池上礼金容陈瓘字莹中号了翁深得天台宗旨与明智法师论台宗三千法其开示净土之义深切着明又撰四明延庆寺净土院记备陈西方净土固知瓘于念佛三X昧必能专注其于往生尚何说焉钟离少师净业工夫巳服勤三年庐墓不忘亲峩冠整服跏跌去应作青莲座上人钟离少师讳瑾字公瑜会稽人咸平三年陈尧启榜登第历官至龙图合待制累赠少师忠绩显着喜祐名臣传载之详瑾至孝母夫人任氏卒亡遂庐显墓熏修不辍服除游䆠日课利益二十事罔有缺失寻迁浙西路提刑被旨修杭州北山下竺为慈云忏主道场一见慈云究论西方指要清修弥笃未几诏知开封府出则尽瘁国事入则不𥧌念佛忽夜未央促家人起乃告以趍朝尚早瑾曰昨日母夫人报安养期巳至索薰汤沐盥振衣峩冠趺坐而逝举家见瑾乘青莲花座仙乐海众迎引西去王仲回司士性地开明感次公系心净域日无空临终识托莲胎去极乐阎浮信不同王仲回无为郡人官至光州司士参军天衣怀禅师住䥫佛道场仲回甞请问佛法乡里以善人称之杨次公乞守丹阳待次锦绣溪上仲回数往适问曰经典多教念弥陀生净土祖师则曰心即是净土不用更求生西方其不同何也答曰实际理地无佛亦无众生无乐苦寿夭有何净秽之分以生不生为心耶然或未出众生之境乐苦寿夭净秽相形安可不信X教典念弥陀求生净土哉此则无念中起念无生中求生也维摩经云虽知诸佛国及与众生空而常修净土教化于众生正谓是也又曰如何得念不间断曰一信之后更不再疑即是不间断也仲回忻跃转加精进豫知死期与乡旧告别而终次公曾梦仲回过谢曰向蒙指示净土今巳得生特来礼谢次公翌日召丹徒令陈安止语其梦安止从此又信净土也次公传记备详胡闉宣义自恨平生被理迷弥陀净土不思惟无边罪灭有超往只在临终念少时胡闉宣义字达夫平生虽信佛乘以理障故不曾修行至命终时其子告清照律师曰大人感疾请师垂访师往见之曰惠亭平日与达夫相善未曾语及末后一着大事快须念佛生净土若不求生净土阴境现前未知何往达夫曰心净则佛土净也师曰宣义时中曾有杂念染污否既处世间宁免杂念师曰若如是又安能心净土净也一称洪名灭八十亿劫生死重罪犹如赤日销霜露耳当知阿弥陀佛发愿度生光明神力不可思议达夫大省遂念佛名亦请僧助念俄顷安然而殂年八十四所谓一念回光立即翻为正因此人也王阗一心西土显金身最是无功认得亲X此说非惟能自信录成犹足劝他人王阗自号无功叟深信佛乘愽究藏典极谙净土修证之道甞着净土自信录最为明白切要录成发愿若人或见或闻或依或赖不动娑婆即归乐国以阗之用心若此其不往生耶孙如珪蚤辞尘鞅老龙门净念西方共子孙三十余人来结社未应庐阜独名存孙如珪富春人子应辰犹子应祥俱习儒业观父之志兼修净业遂率同辈三十余人结社名龙门社常有言劝人曰三界无安犹如火宅九莲超往自有法门又曰莫待老来方学道要知忙里好偷闲东阳吴克巳有龙门莲社诗载于乐邦文类李秉御药志在幽闲慕释宗终朝系念与儿同临行手结弥陀印赢得金莲满室中李秉御药性好闲静志在于佛壮年参自得禅师有省后得净土教法其子元美乘父之志偕林师文师数十贤士効庐山遗则结净业会于传法寺御药忽染疾不起梦中感阿弥陀佛现相又见金华满室凌晨二子掖起趺坐书偈置笔结印而去金奭弃纲投竿不茹荤精勤念佛彻宵分临终三圣亲迎引天乐鸣空远近闻X金奭会稽人以渔为业一日勐省遂改业持戒日课阿弥陀佛万声无有间断后无疾苦语家人云我见西方三圣在门前我今归净土也索香炉安坐而化乡村远近闻天乐妙音时政和六年张纶总管妻子同修不暂闲大兴莲社拟庐山幸逢圣主亲挥翰从此芳名播世间张纶高宗时为均州防御使充两浙西路副都总管性好佛乘晚年辟宅东偏为道场凿池种莲傚惠远结社之遗意日率妻子课佛万声礼诵罔懈春秋年月就精舍建会信道者云集唱佛之声如潮汐之腾江也高宗宠之大书莲社二字为赐有记文存焉阎邦荣承务诵呪功成仅廿年等闲拂袖即归元青衣咲揖弥陀引始信慈尊不食言阎邦荣承务池州人偶一僧劝修西方教持往生呪邦荣一闻即信受每旦向西诵一千徧如此者二十年临终之夕家人梦二青衣笑揖侍立其侧阿弥陀佛放大光明接引及旦邦荣向西瞑目跏趺至于日西矍然起曰我去也便拂袖行数步舒手结印微咲而立妻惊扶之巳去王哀朝散白莲社结拟匡庐不问尊卑与智愚自利利人功莫大宝池争看一华敷X王哀嘉禾人居钱唐西湖甞结莲社不问贤愚尊卑贵贱僧俗但发心愿西归者普请入社有劝修文一篇自利利佗行愿无尽后果不疾面西化哀官至左朝散大夫吴子章医中积德岂能论云屋亲传念佛门珍重难兄复难弟青莲双绽本同根元吴子章者苏人也世业医以利生之心为务与兄子才同参云屋和尚授念佛法门精进系念寒暑不废至于举家持戒依法修行子章临终无疾倐然念佛而化时至正间也何昙迹昔年持戒巳专精净业工夫一旦成瞻部报终亲见佛幡华缭绕满空迎何昙迹年十八持菩萨戒事含禅师修净土一夜四鼓即起念诵师惊问答曰见佛金黄色相幡华满空自西而来倐然逝韦提希夫人峨峨爱业岂能平哀恳如来意巳诚二八观门亲得授侍姬五百共西行韦提希夫人释迦如来在世之日夫人白言世尊教我观于清净业处尔时世尊放眉间光其光金色徧照十方无量世界一切国土皆于中现韦提希白佛言世尊我今乐生极乐世界阿弥陀佛所唯愿世尊X教我思惟教我正受世尊为说十六观门当时夫人与五百侍女闻佛所说皆发阿耨多罗三藐三菩提心佛咸记一时往生极乐隋皇后净土求生誓在怀虽居帝室厌裙钗异香一夕从空至即证西方不退阶隋文帝后虽居王宫深厌女质常念阿弥陀佛求生西方至临终时异香满室从空而至文帝恠之问阇提斯那是何祥瑞答曰西方有佛号阿弥陀皇后业高神求生彼国故有斯瑞于戏世间乐莫越王宫而后厌之求生西方草野穷民鄙夫贱妇众苦炽然交煎而不思回光返省者其愚之甚上党姚婆发愿修行岁月多空中接引睹弥陀暂留云驭无他恋此去应当别范婆姚婆上党人贞观间因范婆劝念阿弥陀佛临终见佛来迎乃告曰未与范婆别请佛暂驻佛处虗空俟范婆至手执香炉而逝荆王夫人越国恩封世念灰不贪五欲事如来神游极乐元非妄池上莲华巳𤼭开荆王夫人恩封越国姓王氏厌五欲而倾心净土躬率内外富贵之人同修三昧夫人精悋端素至于给侍嬖使之人无有异念惟一庶媵懈怠夫人训之曰X我尽室皆勤惟尔懈怠不从人言幻惑在会恐失道心不可在吾左右也其媵悚悟精进思惟净念相继一日谓同事曰吾其行异香满室无疾而终明日同事之妾告夫人言夜梦化去妾托致起居夫人训责我勤修西方令获往生夫人曰使我又梦乃可信尔是夜夫人果梦其妾来谢夫人曰西方可至乎妾曰第从其行夫人随之见二池塘白莲大小间错荣瘁不同夫人问曰何以如此曰此世间人发念修西方者即成一华唯其勤怠故华有荣瘁也因见杨杰马玕俱在华上夫人曰我当生何许妾导夫人前迈将数里妾请夫人延望惟见一坛金碧光明妾曰此夫人往化之地乃上品上生也既觉访杨杰马玕杰巳死而玕无恙夫人始生之日秉炉然香望观音阁而立子孙左右促夫人受献寿之仪则巳立化荆王哲宗叔也姚行婆行婆心只在西方观想澄凝不暂忘巳感弥陀亲摄受日轮中现紫金光姚行婆者钱唐人老年惟念阿弥陀佛无顷刻忘一日日落西岭行婆面坐想念俄日轮中现佛像妙相毕具临终之时化佛来迎而往广平夫人不传鈆华即靘糚起居食息尽西方志刚力果逾男子直上金台礼觉皇X广平夫人姓冯氏名法信政和门司赠少师讳珣之女适镇洮军承宣使陈思恭夫人多病体力尪孱及归陈氏病日以剧数唿医而药不能疗时兹受深禅师为王城法施主夫人径造其室求巳病之方兹受怜之教以持斋念佛夫人谛信不疑即屏荤血却膏粉专念西方起居食息皆西方也病遂愈十年后未疾语侍人曰吾巳神游净土面礼三圣海众佛子稽首庆我来生其国境界胜妙唯证方知难语汝曹也明日右脇吉祥而逝室中闻妙香数日不散其念佛者不独往生现世病苦亦拔佛之神力可思议耶朱氏如一绣佛书经不惮劬劝人念佛复为图临终西面倐然去好是人间列丈夫朱氏如一归于薛氏之门年二十余即告其夫清净自居道装素服萧然林下明窓净几绣妙法华经七轴一句一字凡唱礼者三及绣弥陀三圣像极为奇妙诸大乘经诵若建令并甞锓木为图劝人念佛所化之数盈二十万年三十七示微疾医进丹砂如一曰吾往生决丹砂何为遂不服右脇而终橘州昙禅师作如一传黄长史女心膓䥫石行氷霜口念洪名遂立亡道果既成应有验灰盆莲蘂吐红光黄长史女四明人蚤嫁乐氏丧其夫誓不再适居夫X舍修安养之业临终时手结弥陀印口称名号履地而行屼然立化火后徇俗筛灰于地以验生处及开盆灰中生莲华一朵观者如堵僧皓鳞目击乃为作赞至今存焉李氏十四娘孀居念佛巳多年身死何妨大火然舍利光明那有数齿牙如雪舌如莲李氏十四娘上虞县永豊乡西潜村人适胡氏人称长婆性刚烈绍兴初夫死不再嫁惟念阿弥陀佛及经见僧则礼余人不接临终七日前见僧戴绯繖来告曰汝今月十五夜子时死问曰师何人曰我是汝念者至期光明满屋奄然而尽火化后牙如雪舌如红莲花其明验如此陶氏十六娘贞守闺门德可嘉白衣人送白莲华诵经念佛方三稔灵瑞昭然道岂賖陶氏十六娘常熟徐村人年二十六寡居无子愿生净土再不事人常念观音普门品忽梦一白衣人椀中盛水养白莲华一朵与食之觉后颇异一日又梦僧令装小阁朝西诵弥陀经念弥陀佛如僧言甫及三年见佛光明经函上有火团如弹子大初恐烧其经以手扑之乃得舍利一颗其现生感应若此临终化佛来迎有何疑乎诸上善人咏X独菴禅师净业之暇取佛世至于今天竺震旦修行念佛三昧获往生而有征验者悉纪其盛绩而赞咏之凡一百二十一首欲以古圣贤之风广被于无穷也华严末会普贤大士说十大愿王统摄一切行愿一切菩萨靡不由之而趣佛果然依之而修学者法尔皆生极乐世界见弥陀世尊得受记莂徧十方界广度众生然则净土者圆顿行人之都会者欤百丈建立丛林为天下后世法凡禅僧送终无问其道之明昧皆修十念之法以助往生然则净土者又天下禅僧之渊薮也吾徒之学佛法了生死明心复本者其有舍此而得道者乎宜乎诸佛共赞而诸教共谈也是诗之作会诸上善人于一处古今圣贤之道如指诸掌俾一切人见贤思齐悉登不退转地比世之嘲风咏月劳神苦思取媚于一时者草木荣华之飘风鸟兽好音之过耳奚足尚哉辛酉岁七月初吉法空道人大佑敬白X兹睹独菴禅师所编净土简要录赋诸上善人咏披诵再四不忍释手观禅师之用心直欲使十方恒河沙数世界一切众生同趣极乐国土厥功厥德难思难议讵言说所能赞美者哉故募缘镂板印施流通伏愿在在处处善男信女若见若闻依是修学此报命终生于净土盖无疑矣洪武十六年龙集癸亥二月八日前燕山圣安禅寺住持比丘性深谨识念佛愿文宋杨次公笃志净业不辍念佛甞作文劝人云大愿圣人从净土来来实无来深心凡夫从净土去去实无去彼不来此此不往彼而其圣凡会遇两得交际弥陀光明如大圆月遍照法界念佛众生摄取不舍诸佛心内众生尘尘极乐众生心中净土念念弥陀若能发心念彼佛号即得往生河沙诸佛有同舌之赞十方菩萨有同往之心佛言不信何言可信不生净土何土可生自弃巳灵谁之咎公临终时见金台X从空而至即说偈而逝偈曰生亦无可恋死亦无可舍太虗空中之乎者也将错就错西方极乐