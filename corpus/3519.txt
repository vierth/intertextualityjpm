九天应元雷声普化天尊玉枢宝经集注正统道藏三家本二卷洞真部玉诀类九天应元雷声普化天尊玉枢寳经集註上海琼白眞人注祖天师张眞君解义五雷使者张天君释纯阳孚佑帝君讃註曰九者阳数也乃天道也主于震宫故东南有九炁之说也即雷师出入之地也天者至大至圣无极无爲之炁也应者无物不承天命而生也元者至大也又曰万善之长也乃四时之首也五行之先也雷者乃天令也掌生生杀杀之权动静人莫可测万神之奉行也声者生也万物得雷震声而萌也又曰天不言以雷代言也普者上天下地四维八荒无形有形也化者天道隂阳运行则爲化又自无而有自有而无则爲化万物生息则爲化老子云我无爲而民自化又云以德化是也天尊者至大至贵之称也说者讃扬也阐教也解隐释奥也玉者天地日月之精华隂阳水火之结秀也润而温寳而贵万载之不可朽灭也枢者机也轴也乃生杀之始由也寳者珍重也经者径也乃修眞入道之要路也义曰斯经以玉枢而名者乃天地之消息隂阳之动静也元数乃干元用九之説而普化天尊居其上爲三界之尊十方之灵明矣释曰天尊发愿广大化及羣生其德不可量而机不可测也故以雷声代化玉枢爲𢖍则善善恶恶杀杀生生皆听于九炁之眞王所以三界万灵十方诸天莫不皆賛我天尊之元化也讃曰祖炁氤氲满太虚九天元是九天居驱雷役雨飞金篆活物生人备玉枢三界有情同得道十方无路不通车大哉普化明元始日月齐光信不诬尔时九天应元雷声普化天尊註曰九天者乃统三十六天之总司也始因东南九炁而生正出雷门所以掌三十六雷之令受诸司府院之印生善杀恶不顺人情盖以九天之名者取其阳刚而不泯者之谓也应元者仰惟元始祖劫一炁分眞玉清眞王应元之体雷者隂阳二炁结而成雷既有雷霆遂分部隷九天雷祖因之以剖析爲五属神霄眞王用之以宰御三界眞王所居神霄玉府其道在乎巽巽者天中之地也东南乃九阳之炁结清朗光元始父祖化神霄玉清眞王玉府在碧霄梵炁之中去雷城二千三百里雷城髙八十一丈左有玉枢五雷使院右有玉府五雷使院天有四方四隅分爲九霄惟此一霄居于梵炁之中在心曰神故曰神霄乃眞王按治之所天尊临莅之都卿师使相列职分司主天之灾福持物之权𢖍掌物掌人司生司杀检押启闭管钥生成上自天皇下自地帝非雷霆无以行其令大而生死小而枯荣非雷霆无以主其政雷霆政令其所隷焉三清上圣雷霆祖也十极至尊雷霆本也昊天玉皇上帝号令雷霆也后土皇地祇节制雷霆也北极紫微大帝掌握五雷也五雷者天雷地雷水雷龙雷社令雷又有十雷一曰玉枢雷二曰神霄雷三曰大洞雷四曰仙都雷五曰北极雷六曰太乙雷七曰紫府雷八曰玉晨雷九曰太霄雷十曰太极雷又有三十六雷一曰玉枢雷二曰玉府雷三曰玉柱雷四曰上清大洞雷五曰火轮雷六曰灌斗雷七曰风火雷八曰飞捷雷九曰北极雷十曰紫微璇枢雷十一曰神霄雷十二曰仙都雷十三曰太乙轰天雷十四曰紫府雷十五曰铁甲雷十六曰邵阳雷十七曰歘火雷十八社令蛮雷十九曰地祇鸣雷二十曰三界雷二十一曰斩圹雷二十二曰大威雷二十三曰六波雷二十四曰青草雷二十五曰八卦雷二十六曰混元鹰犬雷二十七曰啸命风雷二十八曰火云雷二十九曰禹歩大统摄雷三十曰太极雷三十一曰劒火雷三十二曰内鑑雷三十三曰外鑑雷三十四曰神府天枢雷三十五曰大梵斗枢雷三十六曰玉晨雷有三十六神曩尝陈之于太上之前雷法有七十二阶天地赏善罚恶发生万物皆雷也虽隂阳之激剥亦由神人之兴动雷鸣则雨降矣声者天地之仁声也春分五日雷乃发声可闻百里震九天而动九地惊四海而飜四溟太上曰吾不发隂阳之声吾之大音无以召故鼓之以雷霆以声召气也雷帝之前有雷鼔三十六面凡行雷之时雷帝亲击本部雷鼓一下即时雷公雷神兴发雷声也普化天尊者自浮黎元始天尊生九子玉清眞王化生雷声普化天尊天尊以历劫应化随时示号本元始祖劫一炁分眞乃玉清眞王九霄主宰一月四辰监观万天浮游三界九州万国赏善録愆是爲普化至大至贵也义曰九天虽曰干数阳刚而不柔实乃九炁之生处也于是结英聚灵成我玉清眞王之化形也应元者天地一炁隂阳五行上布下流无一物不承天命而得隂阳之炁以所生也故曰应元又何疑矣雷之爲雷大矣哉故三界十方天圣地眞各有司焉惟九天玉清眞王总治其令也声乃炁之用炁乃声之令明是辩非震萌起蛰非雷之令何能生也普化天尊者天即我我即天发愿广大化形十方凡诸衆生能皈心向道我当以身身之非天尊普化而何释曰是时九炁成形结爲九天在三十六天之上十方三界之祖炁也所以用九之故其炁元本乎三清之体而用乎九天之名宜矣应元者天阳地隂理之然也盖我天尊生乎阳而居于天其健而刚也所以万物生乎地莫不皆听命于天尊使物物各得其宜世人不知其故而本元皆出乎天尊之余炁也天尊欲人人皆爲天尊者何故惜其炁而应其本元之妙道也雷者类也是以出万类而起羣品也孰不知雷乃隂阳二炁之激剥却有所司馘恶诛邪驱风役雨者何耶凡俗无知岂识元始生杀之机玉清眞王之妙用也声者令也听也天无声则雷霆不行地无声则草木不萌人无声则清浊难明所以声爲一身之本乃隂阳之元炁也天无私日月垂明天有德人物俱生是故我天尊代天行道德施三界使清者爲圣浊者爲贤凡诸有情有形者俾跻仙阼共成一炁讃曰九天九天玄之又玄忽尔我后倏焉我前二炁虽分隂与阳玉清髙处化眞王上天下地能相合閳教分形徧十方二炁之正五行之令斩鬼诛邪天人响应广宣帝德起羣生三界英灵侧耳听莫道老天无一语须知司令有雷鸣好生之德不能量阐教诸天及十方髙处玉清治雷府万神朝服礼眞王普在玉清天中与十方诸天帝君㑹于玉虚九光之殿鬰萧弥罗之舘紫极曲密之房阅太幽碧瑶之笈考洞微明晨之书交头接耳细议重玄诸多陪臣左右踧踖天尊宴坐朗诵洞章诸天帝君长吟歩虚綵女仙姝散花旋绕复相引领游戏翠宫羣仙导前先节后钺龙旂鸾辂飘飖太空并集于玉梵七寳层台註曰在者其时也天尊游于玉清天中与十方诸天帝君宴会于玉虚殿舘紫极之房是时天尊检观太幽碧瑶之箱稽考洞微明晨之纪交头接耳者盖诸天帝君列坐有次圣圣相传共听微密玄玄之言彼时诸天帝君亦各有衆多家臣左右踧踖恭谨侍焉天尊安然髙座朗诵洞章诸天帝君深有所悟各各起座长吟歩虚讃咏天尊之教綵女仙姝散花盘绕于天尊之座复请天尊徃诣翠宫之七寳层台欲望天尊大演妙法也层台即龙凤之座有七级皆珍寳饰之故名七寳层台天尊驾兴白鹤师子威仪节仗引导其前青龙白虎六甲六丁侍衞左右九天仙女十二溪眞陈奏仙乐诸天大帝神君神王太极眞人副从凤辇龙舆经游翠宫仙仗节钺龙旂鸾辂飘飖太空集聚寳台义曰是时游玉清驻寳台大阐玄文广宣要语天人左右皆得开心受化而功行又崇也释曰是时我天尊在自居之阙阙中有九光之殿舘阁房位阅法考书欲化十方天眞帝君明其大道于是天眞帝君被德服膺不知舞蹈天尊大悦欲游外宫诸天羣仙左右前后仗钺排旗引我天尊驻鸾辂于翠宫翠宫者玉清之行宫也雷师心怀奏疑无由以陈幸值我天尊登寳台手举金光明之如意俯察万类讃曰故把玄玄一窍开十方三界应时来琼书细阅存元炁寳笈重宣飬本胎侍女交头心自㑹陪臣踧踖意能裁须臾演教天花舞鸾凤飘飖七寳台时有雷师皓翁于仙衆中越班而出面天尊前頫顖作礼勃变长跪上白天尊言天尊大慈天尊大圣爲羣生父爲万灵师今者诸天咸此良觌适见天尊阅寳笈考琼书于中祕𧷤不可缕计唯有玉霄一府所统三十六天内院中司东西华台玄舘妙阁四府六院及诸有司各分曹局所以总司五雷天临三界者也天尊至皇心亲庶政此等小兆以何因縁得以趋服愿告欲闻註曰雷师皓翁乃帝臣元老卿师重臣也玉霄府即髙上神霄天中玉清眞王府居三十六天之上天中有五殿东曰蘂珠西曰碧玉北曰青华南曰凝神中曰长生又有太一内院可韩中司东西二台四曹四局外有大梵紫微之阁仙都火雷之舘皆有玉府左玄右玄金阙侍中仆射上相眞仙眞伯卿监侍宸仙郎玉郎玉童玉女左右司麾诸部雷神官君将吏上统三十六天东方八天谓髙上道寂天髙上阳歧天髙上洞光天髙上紫沖天髙上玉灵天髙上清虚天髙上微果天髙上正心天南方八天髙上道元天髙上太皇天髙上玄沖天髙上极眞天髙上梵炁天髙上辅帝天髙上玄宗天髙上历变天西方八天髙上左罡天髙上主化天髙上符临天髙上保华天髙上定精天髙上青华天髙上景琅天髙上丹精天北方八天髙上安墠天髙上广宗天髙上浩帝天髙上希玄天髙上庆舍天髙上天娄天髙上变仙天髙上昇玄天东北方髙上敬皇天东南方髙上移神天西南方髙上琼灵天西北方髙上昇极天下镇三十六垒毎方有九阳梵炁以应一年三十六炁毎十日一炁上应天有一帝统治一炁天仙神鬼功过付与本天校勘功者列名本天过者囚于本天天狱凡善恶事三十六垒皇君奏上神霄玉府而紏察也毎天各有龙神兴雷生杀伐暴诛邪罔不由之四府者九霄玉清府东极青玄府九天应元府洞渊玉府六院者太一内院玉枢院五雷院斗枢院氏阳院仙都火雷院诸有司者天部霆司蓬莱都水司太一雷霆司北帝雷霆司北斗征伐司北斗防衞司玉府雷霆九司及诸曹院子司凡世间亢阳爲虐风雨不时干戈妄动饥馑荐臻皆请命玉府经由玉枢大布分野兼判三司将兵三界鬼神功过匡济黎民应雷霆诸司院府并佐玉枢之令禀听施行至于雷霆斧钺庆赏刑威有条不紊悉有分司或曰兼司行司巡察官司皆设曹局官僚任职是以玉霄一府总司五雷天临三界者也义曰天尊以琼书瑶笈故化天眞雷师黙㑹天尊之旨上请方便之门一时君臣体异心同无非活羣生之径路也诵经君子至此当以雷师之心爲心其功有自归矣释曰时我天尊登寳台察羣品似言不语适雷师皓翁职专雷府班越天眞以己心而识上心故白之于天尊之前我天尊德化无边眞元有自其玄书祕箓不可条请故启三十六天东西二台府院诸司之政莫不皆总之于玉霄一府其雷师皓翁以此举而发我天尊之未宣者雷师启天尊至大至圣心及万品臣以微陋之材以何縁由得侍玉宸愿告天尊明我前劫以賛元化并玉霄一府之事当屏气而恭听之讃曰勃然长跪上启眞宗诸司院府台阁尊崇三十六所云雷雨风何神不备何圣不从职专生杀事在吉凶欲闻至说必启丹衷仁哉仁哉雷师皓翁天尊言雷师皓翁尔等仙卿储勋夙世累行昨生故得玉府登庸琼宫简録今兹勲行视夙昨多尔其悉力雷司委心火部日复日岁复岁勋崇行着性霁神融克证髙眞即阶妙道惟是雷部鬼神昼劳夕役动有捶楚大则考戮屑云雕雪无有已时檄龙命鸦此息彼作彼所因故尔其耳焉雷师皓翁及诸天诸仙耸耳而黙天尊所坐九凤丹霞之扆手举金光明之如意琅风清微𦂶云郁丽天尊寂然良久註曰雷司布令行事疾如风火不可留停降泽之处有方震雷之声有数可旱即旱可雨即雨必奉帝勑其雷司所行鬼神何以致也盖此等之人居尘世之上不忠不孝不仁不义不礼三寳不修五常不惜五谷所以身没之后听我雷司之驱役实此等罪报也闻天尊所说善恶因縁雷师皓翁及诸天诸仙启耳悚惧天尊所坐之时其神风琅琅然而清微彩云鬰鬰然而华丽沉静良久欲对仙衆再演玄文也义曰善根宜种恶业莫生天眞尚然累功积行何况后学君子可不尽心乎释曰雷师皓翁与天地同体日月齐明是以天尊言储勋夙世有大功于初始之先行既累着而得精炁遂化成形故得玉府进用琼宫有名矣今又掌善司恶分化济人其功不少所以尽心于火部者乃雷师皓翁之本情也加之日积月増名髙行显以全元炁则性霁神融之不虚言也以是能与髙上眞王爲明证之臣遂列大道之阶天尊以善恶两途谕诸天眞复引雷部鬼神昼劳夕役周而复始无有休息所言屑云谓其奔走四方搏云作阵之劳雕雪者其冒冻乗风凝雨作花之苦也至于入海檄其龙走林命其鸦东作西止东伏西兴无有息时此善恶之因故明矣天尊是时语雷师曰吾得权大化位上眞盖心先缝此道故得如是也尔等欲昇仙阼讃化玄文以吾之功爲功则道自成矣尔今听焉诸天帝君闻如是说皆耸耳而敬听也天尊之威仪不可宣説即有神风𦂶云清朗郁丽天尊与九炁复合爲一寂然而不动也讃曰善恶两途特如影响善爲天眞恶爲魍魉天尊言吾昔于千五百劫以先心缝此道遂位上眞意醸此功遂权大化尝于大罗元始天尊前以清凈心发广大愿愿于未来世一切衆生天龙鬼神一称吾名悉使超涣如所否者吾当以身身之尔等洗心爲尔宣説註曰心缝此道者谓如裁叚布帛若不缝就焉能爲衣且天地一㸃元炁散徧太虚六合人禀父母一㸃元炁在身即是祖宗之遗体也若修之智慧定观清浄之心收聚七寳结成还丹是谓以心缝合成其大道而位证上眞又以天地化醇之炁大道混合沖和之妙醸成巨功遂权大化提挈天地隐显莫测天尊于大罗元始天尊前发广大愿愿一切衆生天龙鬼神一称名者悉使超涣如所否者天尊当以身身之此足见天尊普䕶人天发弘誓愿也义曰幸得人身不可蹉过当守是道而诵是经日就月将与道合体非小补哉释曰得道之难合道之不易也我天尊昔于五百劫之初心先合此道即九炁之生形也故称曰眞王遂掌大化我天尊曽向大罗元始天尊前以九天不杂之眞发三界无边之愿期在未来之世但受九炁之物有能归吾化称吾名者皆能起死回生或不信从者我当以元始一炁化成九炁以复其初也天尊谓诸天帝君曰尔等当净其心吾今爲汝等开大道之宻绪也讃曰道乃天地心愚痴不解寻破衣要缝补须用水磨针天尊言尔诸天人欲闻至道至道深窈不在其他尔既欲闻无闻者是无闻有见即是眞道闻见亦泯惟尔而已尔尚非有何况于道不闻而闻何道可谈註曰至道者不在其他在自已也尔既欲闻若明自己之道即是不必闻也是云无闻者是无闻有见即是眞道若闻他人之説自己有见即是眞道闻见亦泯皆不必闻见矣若谓非有既不闻道而欲闻不可与谈道矣义曰大道无形无我无彼有无无有即是眞道也有爲有形道在何处入道之士当于无无处着脚讃曰道道道道説着可笑天地我人一家一窍天尊言道者以诚而入以黙而守以柔而用用诚似愚用黙似讷用柔似拙夫如是则可与忘形可与忘我可与忘忘入道者知止守道者知谨用道者知微能知微则慧光生能知谨则圣智全能知止则泰定安泰定安则圣智全圣智全则慧光生慧光生则与道爲一是名眞忘惟其忘而不忘忘无可忘无可忘者即是至道道在天地天地不知有情无情惟一无二註曰道者乃三界所由之路也然入则有由守必有方其用固有理也盖道乃天地无爲之称即人之眞常也诚者端恪不移无妄之理也故惟以无妄之诚而入于眞常之道然眞常之道悟者自得故黙识心融而后能守雍容不迫而后能用夫入不能守则非所谓入守不能用则非所谓守故用眞实者如愚而黙雍和而不刚暴是亦如拙者何异焉然其爲愚讷拙也特如之而己亦岂眞愚讷拙哉人能入之守之用之如是者则不特可与忘物而亦可以忘我至于物我俱忘亦忘其所谓忘矣何言乎忘形我者心不之动湛然常寂无彼此之间也知者识之明者见之眞之谓也入道而知止守道而知谨则固循于道而不离用道而知微则能反约而不惑于逺大此其道体之本原在是而一心之妙用所由生也则凡所谓无所不通无所不知乃本性之所具者至此亦复全于我矣原其所自则又皆本诸知止知止而后有定定而后能静静定日天聪明日全天光内烛心纯乎道与道合眞抑不知孰爲道孰爲我但觉其道即我我即道彼此相忘于无忘可忘之中此所谓至道也至道在乎天地之间而反不知其道之所在要知道者则凡有情之物我蠢动无情之山河草木岂出于至纯而不杂之外耶其惟抱一爲天下式者知此凡人修眞鍊道帷守一而不杂则进德无魔昇举有日也义曰此章乃玉清眞王入道守道体道之端绪也奉玉枢大教之志士于此再三研穷自有所得则玉清眞王之语不虚设矣释曰大道无言有言非道是故我天尊言前章至道深窈不可得闻也若此之论后人皆不被天尊之化其道有起有止无见无闻起止见闻皆由心造昔我天尊九炁生而九炁成有何见耶有何闻耶此章乃天尊教学道修眞之士用功守成之路必以己诚而合天地之诚也盖诚者一也夫道一而生二二生三三生万物莫不自诚一而来者人能用诚而入用黙而守用柔而用然后得诚者似愚得黙者似讷得柔者似拙诚黙柔爲体爲用愚讷拙爲道爲玄如是方可与道混然忘形忘我忘忘此乃道之实而眞之妙也入必要知止守必要知谨用必要知微知微者则九炁之光足矣能知谨者则万灵之圣全矣能知止者则三元之神安矣神安则智必备智备则灵光生灵光生则本元之炁合矣故名之曰眞忘帷其忘而不忘忘无可忘者即是眞一之大道也讃曰守一守一当用谨黙无我无人却有一贼若还捉住湛然凝碧天尊言吾今于世何以利生爲诸天人演此妙寳得悟之者俾跻仙阼学道之士信有气数夫风土不同则禀受自异故谓之气智愚不同则清浊自异故谓之数数系乎命气系乎天气数所囿天命所梏不得眞道愚可以智浊可以清惟命俾之愚昏昏浊㝠㝠亦风土禀受之移之天地神其机使人不知则曰自然使知其不知则亦曰自然自然之妙虽妙于知而所以妙则自乎不知然于道则未始有以愚之浊之诸天闻已四衆咸悦註曰凡人生处若土厚水深地气多寒万物晚成造化之功厚故多寿也若土薄水浅地气多热万物速成造化之功薄故多夭也此风土不同禀受之异也若人禀胎气清者爲人慈善端正忠孝智慧聪明乐仙慕道之人也禀气浊者爲人兇恶邪佞狠毒愚痴悖逆无道不仁不义之人也智愚不同清浊之异也气数所囿如花木之开发亦各有时皆禀天地之气天命所梏乃天令施于桎梏不善之人长沦恶趣不得眞道也愚者可以智慧门化之浊者可以清净门化之愚者常自昏昏浊者常自㝠㝠此乃自然而然也皆风土禀受之分配定矣盖天地之生杀万物亦随其四时之气候也若智人得五行之气隂阳之精修之鍊之以保固其身命便与天地同久日月齐明愚人只知声色滋味而不知反以害其命也是以学道之人当黙而思之义曰天之生物皆得二气之威形清气多而贤淑浊气重而姦恶岂非风土之不齐禀受之自异者也释曰夫风土之不齐实气数之所系也是故我天尊举此一章列大道之后者何也盖世人失于调飬肆意轻生孰不知轻清之气爲天重浊之气爲地凡爲人身得天气成精成津成液得地气成骨成肉成筋者也既禀二气而生何故有修短贤愚之分耶岂非风土之厚薄隂阳之偏塞耶盖天之命如梏气之数如囿言人人不可逃天命而越气数惟我学道之士能崇此经则出于天命而拔气数之外也我天尊说是言毕两班卿师使相诸天帝君雷师皓翁踊跃讃叹至于天龙鬼神亦皆不知手舞足蹈之悦也讃曰风土所宜亦由气血水各有源人皆有劫轻清还玄重浊不白道本无二此心似月天尊言吾今所说即是玉枢寳经若未来世有诸衆生得闻吾名但㝠心黙想作是念言九天应元雷声普化天尊或一声或五七声或千百声吾即化形十方运心三界使称名者咸得如意十方三界诸天诸地日月星辰山河草木飞走蠢动若有知若无知天龙鬼神闻诸衆生一称吾名如有不顺者馘首刳心化爲微尘註曰夫玉枢者即玉清之气也玉爲至尊至贵故元始天尊称玉清昊天上帝称玉皇太上道君称玉晨太上老君称髙上玉帝也三清之都号玉京神霄眞王称玉清玉者寳中之尊贵也枢者天之枢纽也雷霆者天地之枢机天枢地机枢隂机阳天本阳曰枢者乃顚倒之理也虽曰天阳地隂盖天一生水也北斗贪狼星号枢星贪狼配天元乃七政之首也如枢宻院亦朝纲之枢机也总国之机宻政务掌杀伐之目也玉枢之经乃天府之雷文也如有不顺之人当刳心斩首皆在雷司之主令也义曰天尊以好生之心爲心化形十方不使一物不被其泽也如有毁谤之者雷司馘首刳心宜矣释曰此章天尊发广大之愿明矣天尊念念生生无文可明故垂玉枢之灵文以化衆生其或衆生得化成眞之后一称我天尊之号篆天尊之符至于世间山河草木飞走蠢动但禀二气之物即当悚尔而听毋敢少逆如不顺者雷司不容则碎爲微尘也讃曰天尊天尊发愿广大毁谤玄文雷司有害天尊言吾是九天贞明大圣毎月初六及旬中辛日监观万天浮游三界若或有人欲学道欲希仙欲逭九玄欲释三灾当命正一道士或自同亲友于楼观于家庭于里社釂水馈花课诵此经或一过三五过乃至数十百过即得神清气爽心广体胖凡所希求悉应其感註曰天尊号贞明大圣夫贞者贞观其天地贞胜其吉凶而乃天地变化圣人效之吉凶垂象圣人则之夫易干元亨利贞贞者四时爲冬四方爲北令亦属北天一生水玉清之祖气也天尊毎月初六及辛日下降初六者六阳降而生干六隂胜而生坤消息升降周流六虚以爲道极圣功生焉神明出焉盖天地生数一成数六天地得之润泽济世六辛者天之水数天数当先号六辛辛数干天也天一生水皆先天一气之义万天者自大罗清微禹余大赤王境之天周徧诸天无不监观其天人功过至于三界无不浮游察録其万灵功过也若人诵此经者凡所希求悉应其感义曰天尊言有情无情有知无知咸得成眞以宣大化自见其功德不可称量也叩之必应奉道之人可不勉哉释曰天尊降监之日恐世人不知误犯天律天尊惜羣生之念至于如此如或学道希仙之士酌水献花或亲友或道士一诵此经其得仙班有位天府标名或有一等下愚忽起诚心课诵此经使之心广体胖或有孝子顺孙斋心涤虑建置坛场请诵此经即得超昇所以释三灾逭九玄皆得如愿无不感应讃曰诚不用物以气相臻一称尊号天地回春天尊言身中九灵何不召之一曰天生二曰无英三曰玄珠四曰正中五曰子丹六曰回回七曰丹元八曰太渊九曰灵童召之则吉身中三精何不唿之一曰台光二曰爽灵三曰幽精唿之则庆五心烦懑六脉抢攘四肢失宁百节告急宜诵此经註曰九灵者人身中之本神也天生者玄牝也无英者婴儿也玄珠者谷神也正中者泥丸夫人子丹者灵台神也回回者贵券神也丹元者心神也太渊者肾宫列女水府神也灵童者主制五脏神也台光者男女搆精胞胎始荣爽灵者魂也幽精者魄也凡爲人既知身中有此神灵何不时时唿召鍊成一家则学道希仙无诸障碍也若五心烦懑六脉抢攘诵此经则身中诸神咸得以宁则使人安逸也义曰三精九灵非外物也住我本家愼勿放出当令常侍左右朝眞礼圣则易见而易得也乃天尊恐人不知大道所在故以此指之也释曰天有九曜人有九灵天有三台人有三魂天之九曜失度三台迁位则水旱隂晦人之九灵失守三魂妄行则灾害生矣如有此三者至心诵经焚符则三魂安九灵息五心静六脉和四肢泰百节无恙也讃曰九灵九灵是我之精时时唿召永保长生天尊言若或有人五行竒蹇九曜嵚㠌年逢刑冲运值克战孤辰寡宿羊刃劒锋劫煞亡神鬼门钩绞禄遭破败马落空亡动用凶危行藏坎𡒄即诵此经上请天官解天厄地官解地厄水官解水厄五帝解五方厄四圣解四时厄南辰解本命厄北斗解一切厄註曰凡人五行不通九曜失度又值刑冲及诸神煞动用行藏皆不顺利大则天谴地责䘮身陨命皆由三官五帝四圣二斗以主之归命此经诵呪焚香告符则一切厄难皆能解释义曰三界之中爲人最灵不知向上一歩致使星辰战克行止轗轲急宜归奉眞文则三元五帝以消其罪也此章天尊令人知忌避而欲禳之释曰此言人之五行不利九曜作挠是也所以诸多神杀皆听我天尊之勑如或有人遭此祸患诵此经则天尊命本人之家司命六神上请天官解天厄地官解地厄水官解水厄五帝解五方厄四圣解四时厄南辰解本命厄北斗解一切厄盖縁此三官五帝四圣南辰北斗亦乃天尊之有司也故云上请者欲人知天尊之所司之广设也讃曰地网天罗不可逃凶星临併若爲消诚心诵取天尊号玉篆金符急急烧天尊言沉痾伏枕痼疾压身积时弗瘳求医罔效五神无主四大不收或是五帝三官之前泰山五道之前日月星辰之前山林草木之前灵坛古迹之前城隍社庙之前里巷井灶之前寺观塔楼之前或地府三十六狱㝠官七十二司有诸冤枉致此牵缠或盟诅呪誓之所招或债垜负偿之所致三世结衅异劫兴仇埒其咎尤厍其执对皆当首谢即诵此经註曰沉痾痼疾伏枕牀蓐医祷无效盖三官五帝泰山岱岳日月星辰城隍社庙里巷井灶灵坛古迹寺观塔楼五道诸司地府㝠官至于山川草木皆有神祇故误冒犯或夙有冤牵负财致命或被人呪诅或自设誓违盟累劫以来兴仇结衅皆当悔过发露罪尤请诵经呪焚此篆符而悉得消愈也义曰此章专言人之积病及禁忌相刑当称天尊之号则祸去而福来何必疑也释曰凡人病染沉痾痼疾弗瘳世药无功隂神作挠或自呪或他诅或积垜或私愆则㝠府欲问究由欲追执对何以赦免即诵寳经焚灵符即时安逸也讃曰隂谴阳罪沉痾是报禁忌犯之经符是祷天尊言天官符地官符年月日时各有官符方隅向背各有官符大则官符小则口舌是有赤口白舌之神以主之凡诸动作兴举出入起居不知避忌如遇官符口舌则使人击聒暁夜煎煼多招唇吻面是背非动致口牙盟神诅佛始于谤讟终于诟诋由是狱讼生焉刑宪存焉若欲脱之即诵此经遂得口舌潜消官符永息註曰此章天尊言诸官符赤口白舌之神者乃天省下之恶曜也盖因世人不修正道不畏公法渎雷䙝雨故遣此神以挠之若人犯者急诵此经焚诸符篆即得应时消灭矣义曰人之行藏各有可否但自不能识其机而造其理也如或犯之此经能免也释曰天尊发愿广大施化无方此章専言诸官符者盖此神易犯难释以致庶人一或干之则赤口白舌乗势而生也而世人何不预诵寳经焚玉篆则此祸自灭矣讃曰天符地符人不可触欲释讼凶经篆三告九天应元雷声普化天尊玉枢寳经集註上九天应元雷声普化天尊玉枢寳经集註下海琼白眞人註祖天师张眞君解义五雷使者张天君释纯阳孚佑帝君讃天尊言土皇九垒其司千二百神土侯土伯土公土母土子土孙土家眷属若太岁若将军若鹤神若太白若九良若劒锋若雌雄若金神若火血若身黄若撞命若三煞若七煞若黄旛豹尾若飞廉刀砧如是等土家神煞若人兴修卜筑一或犯之即致病患以迄丧亡巉谓此经则万神皆起天无忌地无忌隂阳无忌百无禁忌註曰凡人动作兴工不无有犯神煞其祸立至大则丧命小则官非可不愼欤依仪书篆行持诵经祈祷则百无所忌也义曰天尊惜羣生至于如斯也亦云生亦土而死亦土殊不知土之爲害大尤甚也盖土宜静不宜动之谓也释曰天覆其地人孰不知盖我天尊爲九天之尊统制三界而九垒皇君眷属家臣诸多恶煞害人不轻天尊用玉文寳篆以鎭禳之使世间上士下愚凡动作之时百无禁忌也讃曰万物皆从戊己来偶然相犯即爲灾若非普化眞文力处处皆爲白骨堆天尊言世人夫妇其于婚合或犯咸池或犯天狗三刑六害隔角交加孤隂寡阳天罗地网艰于嗣息多是孤独若欲求男即诵此经当有九天监生大神招神摄风遂生贤子于其生产之时太一在门司命在庭或有冤愆或有鬼魅或有禁忌或有凶厄致令难产请诵此经即得九天衞房圣毋黙与抱送故能临盆有庆坐草无虞凡有婴孩在于襁褓爲栴檀神王座下一十五种鬼加诸恼害因多惊癎宜诵此经註曰世人婚合产育皆有神煞不知方向不避太岁偶尔犯之其祸不浅急宜诵经焚符以禳之则自安荣也义曰凶吉两途互相齿之如或不谐不育天尊之号宜诵之必自然而释矣释曰此章爲人间婚姻子嗣系于天尊所属凡嗣息聘嫁飬育非小事也世俗罔知而窒于勘合之私其误多矣如或犯之夫北妻南子息艰得宜诵寳经焚灵符以释之则自然夫妻和睦子孙昌泰也讃曰夫妇人伦事儿男骨肉恩要令家道睦归敬玉枢文天尊言若人居止鸟鼠送妖蛇虫嫁孽抛砖掷瓦惊鸡弄狗邀求祭祀以至影胁梦逼及于姦盗而敢据其所居以爲巢穴遂使生人被惑庭户不清夜啸于梁昼瞰其室牛马犬豕亦遭瘟疫祸连骨肉灾及孳生淫祠祅社党庇神姦弔客频仍丧车叠出若诵此经即使鬼精灭爽人物咸宁註曰盖此等之家不崇纲常理道不畏天地神明口味厌秽荤羶身履邪淫杀道不遵公法惟务私荣肆毒逞兇恣行不善是致鬼妬神憎祅邪竞起若能悔过首谢诵经焚符即得祸乱不生人物安宁也义曰壁坏盗入业重鬼来致使六畜兴灾家神不利天尊不以小故亦垂大恩多诵经文其祸止矣释曰正气如天邪魔敢犯盖因世人治家不理干渎神聦以致六神不居则邪气乗间而入或鼠精蛇魈抛掷惊弄血隂无时甚至染昩家人其祸不测或盗人家财物移东易西皆此类也致使弔客丧门挟灵肆忘即诵寳经焚玉符则人物俱得以安宁也讃曰自作恶时邪亦作我行善处即天行世人忽有如斯难宜篆灵符诵寳经天尊曰九天雷公将军五方雷公将军八方云雷将军五方蛮雷使者雷部总兵使者莫赚判官发号施令疾如风火有庙可伐有坛可击有祅可除有祟可遣季世末法多诸巫觋邪法流行隂肆魇祷是故上清乃有天延禁鬼録姦之庭帝由束祅考邪之房能诵此经其应如响註曰经中凡二十一叚皆天尊言惟此章云天尊曰盖称扬雷公将军使者判官发号施令应响威德故不直言也巫觋之徒务行邪术安搆妖言魇祷夫妇分离蛊媚女流苟合值此妖巫诵寳经焚符篆则雷司勦除应报如响人得安宁义曰天地无私惟德是辅善恶之报动如影响学道之士体天心而明己心则祸患蠲消而福禄臻矣释曰此章乃天尊自賛雷司之圣也如此所以诛鬼斩邪兴云降雨皆我天尊勑下方行今世道俗难分或以不正之术坏人伦而犯天律诵此寳经焚符则立应如响岂不敬乎畏乎讃曰雷司明善恶善拔恶常诛邪法相侵害惟多诵玉枢天尊言天瘟地瘟二十五瘟天蛊地蛊二十四蛊天瘵地瘵三十六瘵能诵此经即使瘟㾮清净蛊毒消除劳瘵平复亦有其由或者先亡复连或者伏尸故气或者塜讼墓注或者死魂染惹或者尸气感招凡此鬼神或悲思或恚恨牵连执证并縁注射乗隙伺间乃得其便故此经者上通三天下彻九泉可以追荐魂爽超度祖玄太上遣素车白马大将军以监之註曰凡人患瘟蛊瘵疾者皆有所致甚至絶灭一门牵连六亲若能诚心诵经焚烧符篆则雷司差素车白马之将以拔之使人不陷此苦也义曰瘟蛊瘵疾有自来矣但能诚心洁己诵眞文礼天尊则不罹此苦也释曰瘟乃不正之气蛊乃无影之虫瘵乃难愈之疾盖此三者我天尊之言有自来矣秖縁复连相染尸气相薫塜讼相唿之所致也复连者乃人之大厄也世人不知禳解故有絶门亡没者也塜讼者七祖冤牵之所致也尸气者地上原有远年棺柩化成小虫或飞入饮食之中或落在器皿之内食之令人作蛊凡人迁居当诵经焚符以勦絶之讃曰天地瘟蛊瘵疾大苦祸有其由亦人自取若诵玄文可拔七祖白马将军能爲作主天尊言若或有人治装远行贼盗骋姦五兵加害陆行则虎狼魈蜮磨其牙水行则蛟龙𪓣鼍张其頣或难赖有幽枉之魂或风涛有劫数之会前亡后化捉生代死能于此经归命投诚故得水陆平康行藏恊吉註曰凡人岀陆遇贼迎兵或逢蛇虎恶蜮山魈水行或值蛟龙鼋鼍作浪兴风滞魄沉魂求生捉替或遭劫会或飘堕他方常预备符篆防之可水可火化去亦急诵寳号立免诸厄也义曰岀入动静宜愼宜谨若能平昔奉持此经则此患何由而至也释曰动静行藏须当愼之所以吉凶晦吝生乎动是故一动只一吉字其三字皆非美也出入可不谨乎凡欲逺行必须先诵寳经佩符命则吉无不利讃曰水陆行藏世不无鬼神作耗暗潜图一称普化天尊号佩带眞王玉篆符天尊言亢阳爲虐雨泽愆期稽颡此经应时甘澍积隂爲厉雨水浸淫稽颡此经应时朗霁祝融扇祸飞火民居赤鼠游城惊爇黎庶此经可以禳之海若失经鱼鼈妄行洪水稽天民生垫溺此经可以止之註曰此章天尊爱羣生之心切切久旱久阴实天地之气不和乃人民之业难释以致三界震怒水涝山崩祝融扇祸赤鼠兴祅黎庶不安若人遭此嵗时宜诵此经焚此符篆晴雨得宜人民自安也义曰阴阳失律如旱逞势莫非出入于天司之令盖恶业之气不消正眞之道不崇也天尊斡旋造化以生生之心长飬羣品其不可讃叹耶释曰隂晴晦明非细事也上系天庭下关洞府亦由二气之不和故也凡遇此水旱之时志士严置道场诵灵文而焚玉篆则旱可雨而雨可晴矣讃曰水旱爲灾可关天地诚心诵经睛明甘霈天尊言世人欲免三灾九横之厄即于静夜稽首北辰北辰之上上有三台其星并躔形如双目叠爲三级以覆斗魁是名天阶若人见之生前无刑囚之忧身后不沦没之苦斗中复有尊帝二星大如车轮若人见之留形住世长生神仙归命此经投心北极即有㝠感斗爲天枢中有天罡在内则爲廉贞在外则爲破军雷城十二门并随天罡之所指罡星指丑其身在未所指者吉所在者凶余位皆然若人见之寿可千岁註曰北辰者北极星也辰星五位乃帝座星也居常不动而衆星皆共之也此北斗居天之中爲天之枢纽斡运四时凡天地日月五星列曜六甲二十八宿诸仙衆眞及下元生人上自天子下及黎庶寿禄贫富生死祸福幽㝠之事无不属于北斗之总统也太上授以天师张眞君北斗经诀若有危厄急告北斗礼诵本命眞君方获安泰又得三台生三台飬三台护也三台星有六座上中下台名天阶者太上昇降之道也其势横亘北斗第二𩲃星上台虚精中台六淳下台曲生乃星君内讳知星名者衆恶消除诸善备至见星象者生无刑忧死无诸苦凡于静房端坐思三台覆头次思两肾气从胷岀与三台相连久久思毕啄齿二七鼻微微出气闭口满咽而毕乃呪曰节节荣荣愿乞长生太玄三台常覆我形出入徃来万神携荣歩之五年仙骨自成歩之七年合药皆精歩之十年上昇天庭急急如律令可叩头瞻仰拜礼则百事皆遂又北斗乃隂阳之精神也精曜九道光䕃十天七现二隐世人惟见七星不见尊帝二星此二星即辅弼帝皇太尊晨君乃天地魂魄之威神辅星主天曰常弼星主地曰空空者九天之魂精常者九地之魄灵天休地泰空常隐藏天否地激空常焕明变化万气攺易隂阳四时代谢莫不由焉二星尊贵隐伏华晨九天亦祕其灵音不行于世诸得道髙仙贵眞乃得见之其营名逐利流俗秽浊之人星光所不临照难可得见也曩亦有误见之者今俗人脱有误见者切不可言泄则身被兵火卒形获考地狱生死父母皆受罪于三官瞻礼之法常以每月初三日二十七日夜勿令人知隂下中庭烧香礼诵呪曰尊帝二星北极之灵愿臣早见见即长生福庆无穷天与长龄诚心更念此经黙有感通久久自当见也亦不可泄其天罡名在斗枢之内星形与破军星相对此星红色稍大每一时辰随斗杓照临地支一方位时时运转无有停息经云天罡所指昼夜常轮是也雷城按地支有十二门雷欲发声却随天罡其时所指方位之门乃发声也且如天罡坐于未对指丑宫何故却有吉凶盖天罡正气能生能杀若所指向之处即是生方故有生气取之则可以治病补虚安神旺气却祸消灾延生度厄也所在之处则有杀气用之可以斩鬼驱邪夷兇禁暴馘毒制魔故曰所指者吉所在者凶也义曰九曜三台乃一身之主宰爲万象之枢机也学者当依法而朝奏之无不应响释曰三台之星尊之大之其斗中二尊帝之星者何也乃天地之魂魄造化之枢机也矢学道之士徒知朝眞礼斗之诚而不解瞻仰尊帝二星之捷径也又有天罡之星在北斗之后随雷门开处而指雷门十二者乃十二时经旨明言所指者吉所在者凶即是雷门也学者欲朝斗瞻星则法见于註内见之则人寿永而福厚也讃曰玄门之妙人言深奥功行成时当朝九曜天尊言世衰道微人无德行不忠君王不孝父母不敬师长不友兄弟不诚夫妇不义朋友不畏天地不惧神明不礼三光不重五谷身三口四大秤小斗杀生害命人百已千姦私邪淫妖诬叛逆从微至着三官鼔笔太一移文即付五雷斩勘之司先斩其神后勘其形斩神诛魂使之顚倒人所鄙贱人所嫌害人所怨恶以至勘形震尸使之崩裂驱其卷水役其驱车月覈旬校复有考掠一闻此经其罪即灭若或有人爲雷所瞋其尸不举水火不受即称九天应元雷声普化天尊作是念言万神稽首咸听吾命註曰人一有犯理应诛灭岂雷司天府一一轰之即今伏法遭刑刀兵水火但死于非命者皆是也盖人始以小恶爲之不改日积月増遂成大咎罪已彰着又不悔悟三官太一考覈文移五雷之司先斩神魂伺其时至然后施行其死魂却听雷司驱役捶考也若人攺过迁善归命此经其罪即灭凡有男女爲雷所瞋冠帻须发不被燎去亦可归告天尊取自圣裁万神皆听其命令也义曰三纲五常乃万古不易之理岂容悖逆而妄行耶谷乃民之命国之寳岂可不珍惜而爱护耶近世浅薄不忠不孝不义不仁崇奢侈而恶清淡贱道德而习姦诈致使横祸叠至何不思之天尊幸开大路宜履之行之则诸恶不生矣释曰人生天地之间禀二气备五常履仁义而守忠孝何故恣意轻生爲诸不道之事大则雷司震怒暴尸于市小则官府加刑于身是故善可爲而恶不可作也雷司以不仁之人驱役作善之士自当保拔也如有称天尊之号者则万神无有不拱听者也讃曰忠孝当爲本隂阳即我家要消诸恶业不必诵南华天尊言此经功德不可思议徃昔劫中神霄玉清眞王长生大帝所曽宣説至士授经皆当剸金置币盟天以传雷师皓翁长跪拜兴重白天尊言是经在处当令土地司命随所守䕶雷部按临以时稽审若人家有此经至诚安奉即得祥烟满庭庆云䕃轩祸乱不萌吉福来萃于其亡没不经地狱所以者何死即徃生生归善道承天尊力有此灵通出入起居佩带此经衆人所钦鬼神所畏遇诸险难一心称名九天应元雷声普化天尊悉得解脱註曰天尊发大慈悲说是寳经上利诸天下济羣品至士受经必用金帛爲信以质其心告盟十天然后傅付其金帛者但欲质心盟天岂较多寡金帛虽微盟约实重大圣非吝惜而不普及恐人轻慢故谆切以谕雷师宜令土地司命在处守护也若人侍奉天尊持诵经号致感圣眞降庭故祥云缭绕生奉眞诠则死归善道更能依式篆符书写此经至诚佩带诸难不生人神敬畏也义曰此章之意令人诚信不欺后学君子当依经而行则庶几其不差也释曰雷师皓翁拱听天尊至化喜不自胜于是长跪再白天尊曰自今而后至士受经当以金帛盟心以传其文是经在处宜令土地司命随所守护雷部按临以时稽审如此奉诵则门庭有庆宗祖超昇佩带之者人所钦敬鬼神畏服遇难则称诵天尊之号悉得解脱故此经功德则不可思议也讃曰不贵黄金贵赤心初眞学道外魔侵至诚肯与盟天地克日教君听玉音于是雷师皓翁对天尊前而説偈曰无上玉清王统天三十六九天普化君化形十方界披发骑麒麟赤脚蹑层冰手把九天炁啸风鞭雷霆能以智慧力摄伏诸魔精济度长夜魂利益于衆生如彼银河水千眼千月轮誓于未来世永扬天尊教时雷师皓翁说是偈已註曰此章雷师皓翁顿有所得故说是偈以称扬天尊好生大徳之万一所以文义熘亮语言华泽其功德力可胜言哉义曰天尊之德无可以体雷师皓翁故以银河喻之乃言其天尊之元气至清至贵至圣至明者也释曰雷师皓翁心服神通无以賛叹遂作此偈然我天尊所统三十六天之尊化十方世界之广游诸天时披绀发而骑麒麟破九泉时赤其足而蹑层冰手把九天炁者即金光明之如意也啸风鞭霆乃天尊之号令也斩鬼除妖济物利人此乃天尊利益于衆生也银河之水人不可见不可测之玄玄也千眼千月轮者使诸有情归教之士犹如天尊之在目前也发愿广大永阐天尊之教讃曰賛叹天尊诚哉是偈普化无边祖劫一气天尊言此经得世世人未如吾今所治九天应元府府有九天雷门使者以紏録典者廉访典者佐之复有四司一曰掠剰司二曰积逮司三曰幽枉司四曰报应司各有大夫以掌其事吾之所理卿师使相咸賛元化註曰天尊自言所治之司官兵将吏善恶各付其职所以生杀之枢皆由天尊之命令三界万灵莫不皆奉行也义曰此章天尊自言善恶功业各有所司皆賛成元化也释曰此章经问已毕虑后学之士不知所治之属所以列言凡所祈求诸司官吏将兵闻吾之号令咸賛元化也讃曰设司分属掌雷霆风火飞廉号令明善赏恶诛如影响九天元不顺人情天尊说是经毕玉梵七寳层台天花缤纷琼香缭绕十方诸天帝君咸称善哉天龙鬼神雷部官衆三界万灵皆大欢喜信受奉行註曰说经已矣诸天帝君雷部鬼神悉皆賛叹踊跃而去凡我同志信士善人得遇寳经当洗心涤虑至诚朗诵眞文则祸难不萌永保长生者也义曰宣经賛化三界十方皆得如意夫学者得遇寳经玉篆可斋心涤虑酌水献花如法诵之篆之则诸祸不生衆善骈集也今至士体天心而洗己心阅眞文而造玄文岂可不尽力奉持以广大其化也哉释曰寳经玉篆非奉三清上境之勑玉清眞王之令则不能垂示于世而化诸有情者也今经旨校正註释分明玉篆金章灿然烁目凡祈请之士可不斋心洁涤以阅玄文也耶至士道龄职守都功位居左院用己神元结之英成天尊普化之德是日文成沗列圣眞之左而诵经者不可䙝凟大则天诛小则祸及也讃曰寳经圎满咸称善哉消灾赦罪祸去福来九天应元雷声普化天尊玉枢寳经集註下圆满吉祥灵章向来诵经念念存诚千眞拱听万圣通灵应元合无普化分形九天有命三界遵行消灾谢过请福延生功圆行满大道证明符篆凡书一篆当焚香起大敬心至诚课诵自正经首至于三章并所祈本章毕然后心存天尊寳相口诵天皇神呪书之常时仍用黄纸贴护篆文用则展启以后符文一体如之学道希仙第一章召九灵三精第二章解五行九曜克战刑冲第三章沉痾痼疾呪诅冤牵第四章消口舌唇吻第五章禳土皇神煞禁忌第六章求嗣息衞产难保婴孩第七章灭鸟妖蛇孽第八章遣崇除妖灭邪巫魇祷第九章消除蛊瘵超度祖玄第十章水陆行藏第十一章祷雨祈晴止禳水火第十二章瞻呈礼斗第十三章闻经灭罪第十四章佩奉萃福人钦鬼畏第十五章续婚合章凡有婴孩在于襁褓爲栴檀神王座下一十五种鬼加诸恼害因多惊癎宜诵此经谨按释藏护诸童子经中载栴檀神王座下一十五种鬼形常游行世间恐怖婴孩及小儿作诸怖畏之相人能诚心诵经焚符则免此祸也第一名弥洲迦鬼形如牛着诸小儿眼晴回转第二名弥迦王鬼形如师子着诸小儿数数呕吐第三名骞陀形如鸠摩罗天怖诸小儿其两肩动第四名阿波悉魔罗形如野狐着诸小儿口中沫岀第五名牟致迦形如猕猴着诸小儿把拳不展第六名魔致迦形如罗刹女着诸小儿自囓其舌第七名阎弥迦其形如马着诸小儿喜啼喜笑第八名迦弥尼形如妇女着诸小儿乐着女人第九名黎波坻其形如狗着诸小儿现种种杂相第十名富多那其形如猪着诸小儿眠中惊怖啼哭第十一名曼多难提形如猫儿着诸小儿眠中喜啼喜笑第十二名舍究尼其形如鸟着诸小儿不肯饮乳第十三名犍咤波尼其形如鸡着诸小儿咽喉声塞第十四名目佉曼茶形如熏狐着诸小儿时气热病下痢第十五名蓝婆其形如蛇着诸小儿数噫数哕玄阳子所遇雷霆玉经本末如是如是其必有自来矣不以自祕方将梓而广之其所以与人爲善之志甚蔫予虽未识其爲人固已先识其爲心知其非寻常人也虽然至道无言至言无迹神而明之存乎其人子既有得于言语文字中矣推致其功乃复有得于言语文字外无宁使人谓子爲泥象执文者是则予之至望也子其勉之至顺癸酉上元日嗣三十九代天师太玄子书