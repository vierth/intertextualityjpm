我闻春秋大一统所以明正始之义粤我先太王肇基南服神传圣继垂二百载顷者西山倡乱黎祚告终数十余年国内无统我播越偏方深以庙社生民为念卧薪尝苦思大辑宁庚子初在嘉定城为将士推戴既即王位以繋人心惟旧京未复犹因旧号今仰荷皇天眷佑列圣垂庥收复故疆光回旧物在廷文武百执交章劝我即正改元我念余孽未除海宇未一岂可遽登尊位惟袭既往之元布更新之令非所以明示法度其允建元之请以今年五月初一日昭告天地次日昭告列圣纪元嘉隆以一统纪新视听爰降恩典凡六条一十二月以前官税钱粟留欠在民者竝赦一赦文到日凡诸衙所欠官钱粟竝赦一现禁囚徒不论已处未处竝赦惟杀人及行劫首党不赦一正户客户别纳属军各色差余税钱自以后减十分之二一屯田粟光绫黑绫勐火油木炭黄蜡白布豆油橄榄脂簟帆各项及一切杂税自癸亥年以后减十分之二于戏涣汗其大号兹既与天下而维新革就以有孚尚伫衍基图于不拔二月二十二日上谕兹奉充史馆总裁之顾命良臣辅政大臣太保勤政殿大学士领兵部尚书充机密院大臣兼理钦天监兼领国子监事务绥盛郡公张登桂御前大臣太子太保东阁大学士管理吏部事务兼管国子监事务兼管漕政印务武春谨太子少保协办大学士领户部尚书充机密院大臣何维藩纂修之署礼部右参知杜光署翰林院掌院学士苏珍署詹事府詹事范有仪署鸿胪寺卿陈着等奏敍钦修世祖高皇帝寔录正编告成请行镌刻览奏深慰朕怀且国有正史所以昭明统纪垂示将来自古帝王有兴修明制作莫此为大我国家受天眷命南服肇基神传圣继二百余年造商兴周其来有所自矣钦惟世祖高皇帝德侔汤武略大高光当天造之云雷躬百战之旄钺三灵协眷率土归心克复旧京奄有全越周邦虽旧天命维新光列圣皇帝缔造之初基大丁李陈黎相传之正统天下旣定十有八年安养休息制度纪纲之法仁义道德之风所以启佑后人咸正罔缺我国家亿万年之业皆本于此盖其成之甚艰故燕谋之垂裕者甚远惟其谋之甚远故规模之经画者甚宏求之自古帝王中兴而兼创业未有如此之艰且久详且备也我皇祖圣祖仁皇帝景仰前功明示世法明命二年开设史馆命官钦修列圣寔录钦定各纪自太祖嘉裕皇帝至孝定皇帝爲前编明世德之所自也世祖高皇帝中兴以后爲正编大一统之义也权衡义例断自圣心寔千古之折衷爲万世之取法者矣我皇考宪祖章皇帝遹追来孝思阐前徽嗣服之初博求遗书首开史局命儒臣在馆编纂以专其责总裁大臣往来订正以要其成节次恭修样本进呈钦奉裁定益致精详列圣寔录前编告成经奉钦命付梓装潢成帙尊藏于皇史宬矣惟我世祖高皇帝寔录正编且奉再三训勅细加考究润订以俟继梓遡自迄于经二十七年节次纂辑始克成编臻兹完备仰惟圣人畱意纂述尤若是其愼重也肆子凉德光受丕基思创业之惟艰凛守成之不易敬念是编经奉我皇祖皇考先后鉴定其于我世祖高皇帝创业垂统之大经大法神功圣德之至厚至高固已炳如日星掀揭穹壤允宜寿之梨枣于以昭垂景烁于无穷庶少伸朕孝思之不匮嗣奉我皇祖圣祖仁皇帝我皇考宪祖章皇帝寔录正编编辑告成取次敬谨剞劂登之册府用增光我大南显谟承烈于万世无疆也其此次钦修世祖高皇帝寔录正编成书若干卷应行镌刻着卽由太史诹吉于馆内开局起办仍交该纂修等员详加检核字画款式务得一一周妥该总裁大臣亦须加心检照用期早完鉅典传播来兹所有应需工料着有司各敬谨应办钦此大南寔录正编第一纪凡例一本纪中书元年三有正例有特例壬戌夏五月帝初建元书嘉隆元年正例也未建元之前戊戌春初摄国政书元年庚子春初卽王位书又元年一以系大统一以昭正始此特例也一壬戌夏四月以前犹仍旧用黎年号今于戊戌庚子起书元年而黎与清年号分註其下以征世代一大定之后制度纪纲次第具擧凡事之创始者皆书曰初一纶音颁下曰勅曰谕公同遵旨传示者亦以勅谕书之一纪事以月系序序系年凡事不书日惟大事则谨而日一凡一事始末相距颇远而其事当串书者或于初见一条备言其终或于最后一条追叙其始仍用先是字至是字初字寻字以别之一地名更改隶属俱于首见处註明后不复赘一地名遇庙讳诸尊字或从今名或缺一笔至于人名皆改别字一皇亲远近支系原着国姓今从尊谱以尊室书之一官名军号后来多有改定未改之前仍书旧名存其寔也一西山乱贼伪称名号二十余年肆意妄爲者不一今据凡事与我相关者存之余削不书大南寔录正编第一纪凡例止大南寔录正编第一纪卷之一世祖高皇帝寔录世祖开天弘道立纪垂统神文圣武峻德隆功至仁大孝高皇帝讳又讳又讳圣诞壬午年兴祖孝康皇帝第三子也母孝康皇后阮氏乙酉秋兴祖崩帝年甫四岁潜龙私邸及长聪睿夙成睿宗深器重之居之宫中癸巳西山贼起甲午冬郑人来侵帝随睿宗幸广南乙未春南幸嘉定授掌使将左翊军每有军事睿宗与帝谋多奇中诸将皆属心焉帝从驾不离左右一日行间猝闻贼至睿宗谓帝曰事急矣赐以御马趣之前帝辞不受睿宗泣曰今遭此屯步我才非拨乱庙社之重系于吾姪姪存则国存矣帝不得已受命行半晌立马以待既而贼竟他去睿宗随至帝迎于道左睿宗谓诸将曰吾姪此心天寔鉴之丙申冬帝往三埠招集东山兵丁丁酉春西贼阮文惠入寇柴棍睿宗幸橙江帝将东山兵应援奉睿宗幸芹苴寻幸龙川秋九月贼兵追逼庚辰睿宗徇难崩帝独脱乘舟泊科江欲乘夜驾海以避贼有鳄鱼横过舟前阻之者三乃止明日探知是夜前路有贼游船帝遂移跸于土朱屿西贼阮文惠退兵归仁留其党总督朱虎将罕司寇威调遣和该奇振分守嘉定诸营冬十月帝举兵龙川进至沙的外右掌营杜清仁与其属该队黎文匀纠合三埠义勇檄告诸道统戎阮文弘掌营宋福匡宋福良调遣杨公澄该奇胡闻璘各以兵会三军素服军声大振十一月袭击贼调遣和于龙湖营大破之十二月进克柴棍戊戌元年春正月帝驻跸于柴棍杜清仁与诸将尊帝为大元帅摄国政帝率诸将上睿宗尊谥曰聪明宽厚英敏惠和孝定王皇考尊谥曰慈祥澹泊宽裕温和孝康王光化道守御该队黎褚奉先朝册宝以进帝嘉赏之二月贼总督朱以水兵扰掠镇边藩镇沿江诸地方贼护驾范彦复自归仁至和义道陈凤拒战于福禄江不利大南寔录正编第一纪总目世祖高皇帝寔录卷之一戊戌元年至壬寅三年卷之二癸卯四年至丙午七年卷之三丁未八年至戊申九年卷之四己酉十年春正月至庚戌十一年夏六月卷之五庚戌十一年秋七月至辛亥十二年冬十二月卷之六壬子十三年春正月至癸丑十四年冬十二月卷之七甲寅十五年春正月至乙卯十六年夏六月卷之八乙卯十六年秋七月至丙辰十七年秋九月卷之九丙辰十七年冬十月至丁巳十八年冬十二月卷之十戊午十九年春正月至己未二十年夏六月卷之十一己未二十年秋七月至冬十二月卷之十二庚申二十一年春正月至冬十二月卷之十三辛酉二十二年春正月至夏四月卷之十四辛酉二十二年夏五月至秋七月卷之十五辛酉二十二年秋八月至冬十二月卷之十六壬戌二十三年春正月至夏四月卷之十七壬戌嘉隆元年夏五月至六月卷之十八壬戌嘉隆元年秋七月至九月卷之十九壬戌嘉隆元年冬十月至十二月卷之二十癸亥嘉隆二年春正月至三月卷之二十一癸亥嘉隆二年夏四月至六月卷之二十二癸亥嘉隆二年秋七月至冬十二月卷之二十三甲子嘉隆三年春正月至三月卷之二十四甲子嘉隆三年夏四月至六月卷之二十五甲子嘉隆三年秋七月至冬十二月卷之二十六乙丑嘉隆四年春正月至夏六月卷之二十七乙丑嘉隆四年秋七月至冬十二月卷之二十八丙寅嘉隆五年春正月至夏四月卷之二十九丙寅嘉隆五年夏五月至六月卷之三十丙寅嘉隆五年秋七月至冬十二月卷之三十一丁卯嘉隆六年春正月至三月卷之三十二丁卯嘉隆六年夏四月至六月卷之三十三丁卯嘉隆六年秋七月至冬十二月卷之三十四戊辰嘉隆七年春正月至三月卷之三十五戊辰嘉隆七年夏四月至闰六月卷之三十六戊辰嘉隆七年秋七月至冬十二月卷之三十七己巳嘉隆八年春正月至三月卷之三十八己巳嘉隆八年夏四月至六月卷之三十九己巳嘉隆八年秋七月至冬十二月卷之四十庚午嘉隆九年春正月至夏六月卷之四十一庚午嘉隆九年秋七月至冬十二月卷之四十二辛未嘉隆十年春正月至夏六月卷之四十三辛未嘉隆十年秋七月至冬十二月卷之四十四壬申嘉隆十一年春正月至夏六月卷之四十五壬申嘉隆十一年秋七月至冬十二月卷之四十六癸酉嘉隆十二年春正月至夏六月卷之四十七癸酉嘉隆十二年秋七月至冬十二月卷之四十八甲戌嘉隆十三年春正月至夏六月卷之四十九甲戌嘉隆十三年秋七月至冬十二月卷之五十乙亥嘉隆十四年春正月至夏六月卷之五十一乙亥嘉隆十四年秋七月至冬十二月卷之五十二丙子嘉隆十五年春正月至三月卷之五十三丙子嘉隆十五年夏四月至闰六月卷之五十四丙子嘉隆十五年秋七月至冬十二月卷之五十五丁丑嘉隆十六年春正月至夏六月卷之五十六丁丑嘉隆十六年秋七月至冬十二月卷之五十七戊寅嘉隆十七年春正月至夏六月卷之五十八戊寅嘉隆十七年秋七月至冬十二月卷之五十九己卯嘉隆十八年春正月至夏六月卷之六十己卯嘉隆十八年秋七月至冬十二月大南寔录正编第一纪总目止大南寔录正编第一纪奉勅开载诸臣职名总裁顾命良臣辅政大臣太保勤政殿大学士领兵部尚书充机密院大臣管理钦天监兼领国子监事务绥盛郡公臣张登桂御前大臣太子太保东阁大学士管理吏部事务兼充皇亲师保兼领国子监事务臣武春谨副总裁太子少保协办大学士领户部尚书充机密院大臣臣何维藩纂修原署礼部右参知今调署定祥巡抚臣杜光詹事府詹事臣范有仪署翰林院掌院学士臣苏珍原鸿胪寺卿今补授翰林院直学士充办内阁事务臣武范启原鸿胪寺卿今补授永隆布政使臣阮祥永原鸿胪寺卿今补授光禄寺卿充如清乙副使臣阮𠈅署鸿胪寺卿臣陈着编修原翰林院侍读学士今补授山西按察使臣范芝香原翰林院侍读今补授广南按察使臣黄仲𤔲原翰林院侍读今调补河内督学臣杨惟清原翰林院侍读今补授光禄寺卿办理礼部事务臣潘辉泳翰林院侍读加侍讲学士衔臣黎孝友原翰林院侍讲学士今署户部南圻司郎中臣武功度署翰林院侍读臣阮金钏翰林院修撰臣杜辉琰翰林院修撰臣阮辉璠原翰林院修撰今补授建瑞府同知府臣范邻考校翰林院编修臣黎文辉翰林院检讨臣宋文万翰林院检讨臣阮仲球署翰林院检讨臣黎光勋誊录翰林院检讨臣阮公瑞翰林院典簿臣阮祥讲原翰林院待诏今补授典簿充内阁行走臣裴隆翰林院待诏臣阮文瑾翰林院供奉臣阮德懿翰林院供奉臣陈曰开翰林院供奉臣裴文着翰林院供奉臣刘廷增收掌翰林院典簿臣黎光詅翰林院供奉臣黄德治翰林院供奉臣阮廷遶翰林院供奉臣阮文利表一奉充国史馆总裁副总裁纂修臣等谨奏为钦修世祖高皇帝寔录正编书成请行镌刻用昭景烁事窃惟自古帝王继天立极代有制作各有一代之史而史之有正编者大一统之义也天命玄鸟降而生商自契以后相传十有三世至于帝命武汤正域彼四方为商纪正统之始周自后稷公刘太王王季建笃基勤千数百年至于文王受命有此武功武王代商而有天下为周纪正统之始我越丁李陈黎之兴莫不具有载籍而求其肇造于前光大于后以诞膺正统与商周比隆者盖未有如熙朝之盛美也我国家受天眷命太祖嘉裕皇帝肇基南服神传圣继二百余年积德累仁其来远也自西山煽变黎祚告终天启圣人之兴钦惟世祖高皇帝应天顺人拨乱反正恢复旧京奄有全越舆图一统规模宏远以中兴兼创业光前烈裕后昆我大南亿万年无疆之业肇于此矣猗欤庥哉粤我圣祖仁皇帝祗遹前徽作求世德明命二年开设史馆命官钦修寔录钦定各纪自太祖嘉裕皇帝至睿宗孝定皇帝为前编世祖高皇帝中兴之后为正编义例指意悉奉权衡而折衷之然犹假之岁月使之博访旁搜用昭信史所以迟告厥成良有以也迨奉我宪祖章皇帝道隆继述念笃觐扬绍治元年首开史局持命臣等钦修寔录前编正编继修圣祖仁皇帝寔录正编准定章程丁宁训敕盖所以重其事而要其成也臣等遵奉按次编纂嗣于绍治四年奉列圣寔录前编书成经奉奏准寿之梨枣登之史宬矣恭照世祖高皇帝寔录正编原样本凡六十卷臣等奉稽考在馆故典册籍及诸地方所献志录详加搜採有应补改者逐款登载缮具样本恭呈圣览钦奉勅下是编经朕恭阅其中次第各已联属事蹟亦已明备惟昭代信史必须细加考究以致其周朕将付梓焉钦此仰惟圣人留意纂述尤若此其慎重也臣等敬谨悉心研究所有应行润订各款奉已补着续进矣伏思天造之始圣武龙兴二十三年之间由一成一旅以至于有天下自古帝王之创业中兴未有如此之艰且久也天下既定十有八年之区画措置制度纪纲之法所以启佑后人咸正罔缺自古帝王之身兼创守亦未有如此之纤悉而详备也惟壬戌纪元以后事事具有典籍辛酉以前兵革之间记载罕存其中不无阙略之处遡自明命二年迄今二十七年节次编纂经奉鉴定其于圣人创业垂统神功圣德布之方策者固已炳如日星奉今我皇上嗣统云初绍庭继序率作省成请应遹追圣志奉世祖高皇帝寔录正编见成样本钦准先行择吉起工镌刻嗣奉圣祖仁皇帝寔录正编纂辑告成以次恭镌用完鉅典继奉钦修宪祖章皇帝寔录正编以贲庥光而追盛轨将见显谟承烈之隆前作后述之孝竝垂示于无穷矣臣等不胜翘望之至谨奏嗣德元年二月二十一日题臣张登桂臣武春谨臣何维藩臣杜光臣苏珍臣范有仪臣陈着表二奉充国史馆总裁副总裁纂修臣等谨奏为钦修世祖高皇帝寔录正编镌刻告成玉简扬徽琅函启瑞臣等诚懽诚忭谨奉表随进者伏以天开鼎祚永凝磐泰之尊云焕瑶编光揭球图之宝煌煌要典炳炳明征臣等窃惟帝王之兴有立国之规模体统书籍所载为垂世之纪纲文章故尧典首乎尚书而帝纪着于正史我国家神传圣继泽厚仁深二百年王迹肇基明德其来也远四七际天心启圣旧邦其命维新鸿惟世祖高皇帝禀睿聪之资济英雄之志帝德圣神文武皇天申眷命之庥干爻濳见跃飞万物覩圣人之作方其西山煽变黎祚告终属国步之多艰以妙龄而遘闵翠英南幸烟冈无震涌之怒涛帅节东巡科江有效灵之驯鳄天命所在戴推允协于舆情神器有归传授默符于国宝龙川载旆克振军声鹿野挥戈递行天讨戎衣战笠间关阅历风尘野麦山芋仓卒备尝辛苦置危而福履险如夷神牛护跸于橙江灵蛇负舟于富国崑崙重围而大风溃贼海中七日而淡水饮军惟神武赫然有兴故征应不一而足望阁囬銮之日云集同仇嘉定克复之年河清表瑞王者之师养晦动在万全天下之民归仁殆非一日神思反德怀南兴百姓之歌帝谓询仇平西贾三军之勇一驾而收顺化恢复旧京再驾而克昇龙扫清遗孽罪人斯得武烈告成复庙社之雠雪神人之愤顺广以南𤅷江以北归大南一统之舆图鸿厖以后陈黎以前大我越相传之正统成功卓乎冠古施为大有过人黎运已终者十四年而始建元海内已一者越五年而始即正更新之义正大光明立国之规从容整暇筑都城立朝市建郊庙社稷制度焕然一新差田赋兴学校颁律令章程纪纲灿然毕备以至兴灭继绝义立而仁昭杜渐防微思深而虑远丕庥哉以中兴之圣武兼开创之艰难三十年之草昧经纶一成一旅以有天下十八载之太平制作有典有则以贻后人光列圣缔造之初基衍邦家无疆之历服仰惟圣德神功之莫可名状宜与皇编帝典而同垂无穷粤我圣祖仁皇帝祗若前猷首开史局迨我宪祖章皇帝遹追先志申命钦修自明命二年至绍治七年阅二十有七年之纂辑起元年戊戌迄嘉隆己卯成正编第一纪之信书惟作述之致详斯阐扬之有待奉今我皇上嗣膺大统润色鸿基精一执中得传心之要恭默思道殷稽古之求成编景仰于前徽付梓载敭夫鉅典布诸缃帙登之史宬继列圣前编而告完为大南正编之自始巍巍乎峻德茂功之盛美炳两间之至厚至高洋洋乎嘉言景范之昭垂揭万世之大经大法于以贲显承之懿烁于以弘继述之徽猷臣等备列章缝叨司载笔典故存诸册府廑效编摩义例裁自圣心式钦鉴定覩就编而欢庆承美命以对敭伏愿我皇上念笃绍庭道隆法祖观于武之迟而久思创业之惟艰监成宪其永无愆念守成之不易觐光扬烈用敷贲于前庥绥禄保民俾缉熙于纯嘏臣等不胜瞻仰忻忭之至谨将此次恭镌寔录正编第一纪六十卷目录二卷合六十二卷上进竝奉表随进以闻嗣德元年十二月初二日题臣张登桂臣武春谨臣何维藩臣杜光臣范有仪臣苏珍臣陈着朕惟君德象日王者是以向明干道统天圣人因而取法洪惟我国家奄有南服列先圣王建笃基勤二百余载圣贤世出功德表见顷者天造草昧国步式微朕沖龄遘闵播越偏壁乃自嘉定进摄王位思维线图权繋舆望夙夜兢业深惟忝厥前庥赖庙社之灵羣帅之力歼雠复物恢拓疆宇辅朕以成厥志继述朕职其敢居此勋伐亲公鼎臣诵言于朝奏章屡上以谓宠绥之责天既命朕无疆大历服亦惟朕嗣敦请朕帝以明统纪是用俯谐佥请以本月初七日虔告天地初九日虔告宗庙十二日膺受晋尊册文正皇帝位号诸有制册冠用承天兴运等字于以弘先圣之业正我越之统中外遐迩咸与维新特降恩赦八条一诸营镇公私田土今年租粟蠲十之五一官田官屯田庄官寨与寓禄及伪犯田土已入官今年粮粟钱例蠲十之五一正户客户壮军民别纳别併老疾民丁各项今年身庸税钱蠲十之五一嘉定诸营前经有诏蠲免癸亥甲子乙丑丙寅丁卯五年差余税钱今复蠲戊辰一年凡六年一平和平顺二营前经有诏蠲减癸亥甲子乙丑丙寅丁卯五年差余税钱十之二其应征八分今复蠲其半一乂安清华北城诸镇今年身庸税钱蠲十之五一北城诸镇蛮人侬人清人辅导六区陇侬人雇功今年银钱例蠲十之五一配役囚徒各照年限减半有拟徒满代者年到六十五岁竝行放释其余轻犯勾监诸囚竝从宽赦至如犯十恶故杀人侵盗官物首党行劫彊姦犯姦故烧人房屋发冢诈伪勅书印信故出入人罪受枉法不枉法贜及案拟留监待毙者俱不在宽赦之例于戏皇建极钖民以福载稽洪范之文天申休眷我有邦永奠金瓯之祚