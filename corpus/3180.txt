柴氏四隐集提要钦定四库全书集部八柴氏四隠集总集类提要等谨案柴氏四隠集三巻宋柴望及其从弟随亨元亨元彪之诗文也望有丙丁龟鑑已着录随亨字瞻屺登文天祥榜进士歴知建昌军事元亨字吉甫与随亨同举进士歴官朝散大夫荆湖㕘制元彪字炳中号泽曜居士尝官察推宋亡以后兄弟俱遁迹不仕时称柴氏四隠望所着有道州台衣集咏史诗凉州鼔吹元彪所着有袜线集随亨元亨着作散佚其集名皆不可考明万厯中其十一世孙复贞等捜罗遗稿元亨之作已无复存因合望与随亨元彪诗文共为一集仍以四隠为名因旧称也世所行者仅望秋堂一集而实非足本钱塘呉允嘉始得刻本抄传之又据江山志及呉氏诗永益以集外诗五首遂为完书其诗格颇近晚唐无宋人桠之习随亨元彪所作差逊其兄然亮节髙风萃于一门虽遗编零落而幽忧悲感之意托诸歌吟者往往犹可考见存之足以励风教正非徒以文章重矣干隆四十三年五月恭校上总纂官纪昀陆钖熊孙士毅总校官陆费墀原序柴复贞柴氏四隐集原序余绾墨绶而莅江山盖尝俯察民俗以需渐摩闻有长台里者共城侯裔居之是为柴氏着名也非着封也代有贤隽奕叶相辉映为江之望族时于公暇披邑乘稽之以论其世道学则国史禹声与兄禹功待制中行节义则铨部天钖水部德载政事则殿中侍御史瑾大理寺正卫叅议重文学则国史望建昌守随亨制㕘元亨神童则蒙亨而随亨元亨一乳所诞俱以神童科登文文山榜进士非惟后先相望踔武云霄而家学渊源贞规树德抑且流芳竹素矣万厯己丑余以赈贷饥民即其家在所得四隐公集而读之以攷镜其所由即国史望建昌守随亨制㕘元亨其一则察推元彪也仕当革命之际上疏直諌忤权奸意相继斥逐未几元氏混一物色旧臣而下弓旌公等守节西山采薇明志遯迹于榉林九磜之巅而黍离悠悠之怀毎形于伯仲赓咏间如所谓翠华海上知何似白首山中空自惊之句虽流落不偶而一饭之顷未尝忘君直与杜子美同一轨躅使人读之靡不惨怛悽惋感叹欷歔廼其感愤激烈之怀则见于寄谢叠山二诗慨然有渊明咏荆轲报强嬴之志而且坚叠山以不仕之节盖诗之有关系世教者非徒览物冩景以舒情愫而为章句絺绘者也纪乘者不察廼以文学而掩其节义使本传不列其何以树风教于不穷乎余为之太息者久公十一世孙复贞乞言弁于篇首以阐幽德因索笔书此畀之而复命公裔汝招汝贵刋布永垂之不朽沛上紫垣张斗序尝闻截肪拱璧不终韫于方流照乘𤣥珠岂久沦于赤水盖圆穹方祗之精粹孕为珍竒以须人世虽时有晦蚀而灵光旁达必有识者起而蒐索为之辨䚡理而第甲乙矧贞义在宇宙间上扶天纲下植人纪树德立言足称不朽有不遘夫知音之赏者乎是以波流雅调慨叹于钟期至德徽音揄扬于吴札神感神应之道不以形骸旷逺而隔若此又何疑于四隐公之遗集乎四隐公者宋国史秋堂公建昌大夫瞻屺公制叅吉甫公察推泽臞公也四公仕当革命之际鶗鴂悲鸣衆芳萎歇各抱杞国之忧流涕陈列而为权奸所摈逐廼相与遯迹林莽叹时事之已去悲故宫之寂寞黍离悠悠之怀毎形于伯仲赓咏人以是称为柴氏四隐云已而旧社既非新朝聿起物色旧臣抱琵琶过别船者殆纷如焉公等自以宋室遗黎耻事二姓并不应征辟益深潜逺引于攑林九磜之巅论者以为得仲连义不帝秦之心自宋迄今几三百余禩矣而孤忠伟节有如绵葛明兴嘉靖年间大司马克斋李襄敏公守衢日博稽故实尚论一方先哲以光郡乘未几迁官去逖想髙义躬挥史笔以纪其事念菴罗太史书之用勒于坚珉其文载在郡志中万厯丙戌宗师紫溪苏公按衢当品藻俊髦之暇谘访乡贤以树风教移文查取四公实行遗文族衆各蒐之蠧简中得其诗文若干首而吉甫公集屡经兵燹无复传焉缮冩成帙以僃呈请丁亥初秋男日新复于试事毕后具状敦请于宗师行台至䝉面命学师责取通学勘结而族之镜者方援旌傃室不余譓也阴纬繣之事遂寝焉嗟嗟夫以四公之内美脩能不售于世而侘傺无聊似屈大夫虽遭摈逐而爱君忧国念念不忘似杜少陵却元氏物色而避地守贞似陶彭泽故其发之诗歌感愤激烈大都足以凄泪千古真所谓节义文章宜与三公并传矣顾廼掩悬黎之夜色韬垂棘之清光直至苏李二公始昭揭于穾奥间盖虽未登俎豆而一经题品亦不可不谓之知音之赏矣叔氏汝招汝贵盖尝寘力于乡贤之举冀孝思有所慰也而弗竣厥事乃谋垂之于不朽因捐赀命剞劂氏刻之庶几后之贤而有力者遡祖德之幽光而于乡贤之祀或再举焉则斯集也亦少为之一助云万厯戊子十一世孙柴复贞序原序杨仲弘宋国史柴望诗集原序诗莫盛于唐尚矣唐之诗燕许陈宋肇其源髙岑王孟畅其流嗣后累累迭出争相轧胜非不杰然皆名家也然言唐诗者类以李杜为称首何哉盖天宝之间国事颠覆太白少陵目击时艰激烈于心而託之辞直述兴致迫切情实其间虽出入驰骤于烟霞水月之趣而爱君忧国其所根柢者居多是故上㕘天道下植人纪中扶世道风雅以后不可少也二家以后言诗者吾惑焉西崑香奁纎秾妖冶之音作于是抽黄对白掇花拾草者寖以昌焉诗道于是乎亡矣嗟乎其尚有知诗者哉余读宋纪柴国史诗集而知诗道之有在也公诗秉于忠义而摅于危迫摛词琢句动谐音律雄豪超逸如天马之腾空潇洒清扬如春花之映日就其所造之深直能卑视近代而与唐之诸名家相上下矣至其诗之所以至者则又上抒李杜之精英而性情法度不啻自其胷中流出盖虽声气所钟各自为家而其志之所之则皆出于时事之所激而伦理之所闗固有旷世而相感者也诚以宋之季视唐之天寳为逾危而公之所遭遇于嫠纬黍离之思为尤恫焉宜其发之愤且激也然则公之诗岂可以浅浅观哉知公之诗者要当知公之心则太白少陵不足问矣予过江郎访公遗迹公从姪季武出公集若干巻祈予叙余素慕公髙义又嘉季武之请因遂书之公诗有道州台衣集咏史诗凉州鼔吹在公生时已盛传于世兵燹日久散逸不次兹录其遗存者若此云至正四年七月既望襄阳杨仲𢎞叙柴氏四隐集卷一钦定四库全书柴氏四隐集巻一宋柴望撰五言律吴樵溪山居老子无家计萧然屋数间头边惟白髪眼底是青山棊急鸟声散琴低鹤睡闲片云长似伴朝去暮飞还金台泊舟欲谋归去计归去更匆匆王化何时北江流日夜东片帆山共水竟夕雨和风时事只如此相催成老翁宿湖外懒入城中去来维柳下舟空江明月上残雨夕阳收好景多归夜他乡易得秋倚梧吟不尽樽酒更登楼山居老来无一事僮与鹤相随绕屋疎疎竹编墙短短篱起来花换影知巳睡多时莫厌山居寂山人祗自宜七言律诏许出狱呈京尹节斋赵公臣子狂愚献直言圣明寛大度如天十封应诏皆焚藁一片忧时祗似弦数象逢丁阳九厄元龟为鑑后千年今朝有㫖从天下不到长沙到席前灵芝寺别祖席诸友落日寒城暮雨余满斟离酒意何如见妻还指张仪舌痛国谁怜贾谊书羸马病僮旋僱倩寺禽山獠亦欷歔长安可是深居处更向深山深处居富阳道中几年只向长安去今日囊书被㫖囘马首独行秋叶路鲈鱼时共菊花杯黄昏钟动雁初下夜半月明潮正来我自不归归便得故园早晚早梅开和周居易见寄韵十年为客上长安人指冰山不㑹寒开口尽言投老易到头只是挂冠难低栖屋宇居常稳巧小园池坐尽寛别有前溪鱼可钓也须栽竹傍栏干钱唐不记钱王建国年尚遗强弩射潮痕地回王气归吴分山挟潮声出海门南渡几年犹昨日西湖疎影自黄昏客来独凭栏干处时听渔歌过逺村越王勾践墓秦望山头自夕阳伤心谁复赋凄凉今人不见亡吴事故墓犹传霸越乡雨打乱花迷复道鸟翻黄叶下宫墙登临莫向髙台望烟树中原正渺茫送马太初之越一去山阴一冉溪如何还只恁分携雨无聊赖人无寐水又潺湲鸟又啼明日不知君上马中宵谁与共闻鸡去时应有兰亭句为我临池援笔题戒珠寺右军宅苍树寒烟两渺茫后来谁此弔兴亡晋朝风物今流水萧寺钟声几夕阳话燕梁空春雨急爱鵞人去暮山长学书弟子知何在风过池塘墨尚香和王景阳越中寄别韵故人书只问平安已分还山岂愿官猿鹤不惊松迳梦貂蝉难换竹皮冠长安落叶秋深见故国斜阳雨后㸔莫道剡中吟不尽不成吟处亦停鞍金山寺荻花芦叶正珊珊山在长江寺在山门迳但从船出入僧房多住水中间江空落日斜犹照夜半秋潮去复还吟兴未䦨天欲曙一行斜雁起苍湾凤皇台洒尽梧桐酒一杯兴亡前事独徘徊乌衣冉冉斜阳下白鹭茫茫江水来凤去不知经几载客来惟只见髙台闲于登眺成孤啸五百年间王气囘石头城和王宁翁韵懐乡弔古易伤心絶顶危亭共客临朝市曾经兵火后山川转觉树云深百年歌舞空台沼六代豪华漫陆沉惟有乱鸦归去晚夕阳无限暮城阴多景楼早被垂杨系去舟五更潮落大江头闗河北望几千里淮海南来第一楼昔日最多风景处今人偏动黍离愁烟沙澒洞翻苹末欲倚西风问仲谋山阴兰亭寂寂山阴事已尘至今亭址尚嶙峋落花时节朝朝雨挿栁人家处处春曲水自流寒食酒茂林无复永和人昭陵茧纸今何在空有梅花㸃翠珉别故人便未成名也自归不应猿鹤更猜疑冷㸔世事频移局懒与仙人共奕棋南渡只今惟有酒西兴临别是谁诗行藏正要知时节却是时人未得知送叶若矶之金陵谒信菴一片斜阳落渡头青衫乌帽独登楼江流建业三千里山色淮南数百州都督正开羊祜府谁人得上李膺舟此行不为扬州鹤一字犹堪万户侯呈中书权直程沧洲玉㫖传宣夜直扉制麻侵晓进呈归三槐龙影连青琐千栁莺声度紫薇袖惹炉香飘雾霭砚传盘露映旌旗承恩更赐金莲炬犹胜清光太乙藜富春严子陵祠桑田何处海漫漫耕垄传闻建武间真主不縁符白水先生安可饭青山至今衰草遗寒烧此日秋江起暮鷴万里﨑岖祠下路不知行役几人闲归来归计年来付酒杯任他猿鹤自相猜东家种竹西隣㸔前日移花昨夜开钟送夕阳归草木风吹凉月上楼台老来嬾听他家曲惟㸔柴门长绿苔越山吴越山分两岸青遥遥帆影是西兴江花厯乱如红雨云树髙低似画屏钱氏古乡迷鸟道越王芳草上诸陵已知太乙临吴分晓㸔祥乌夜㸔星寄徐编校近传丹诏下彤墀夜鹤寒猿也自疑江上晚风终自急山中白石最相宜潮生潮灭鸥先见花落花开蝶未知懐玉山人如问我烂柯山下㸔围棋重到都门傚辘轳体两年不作京华梦重到湖山事已非栁外晚风寒食节花间天气雨晴时䦨干独凭莺飞去帘幙低垂燕未归欲託焦桐理心事满庭芳草又斜晖金陵秋赋别江夀翁忆向西风折翅归毎忻黄菊满疎篱十书诣阙无知已千里离家有路岐嵗月易惊孤客梦文章难比少年时荻花芦叶休凄怨自有新开窦桂枝竒气楼此斋全占崧髙胜更尽楼前第一竒芳草碧连天水处数峰青断暮烟时山川不逐阴晴换宇宙闲㸔嵗月移琴已嬾弹书嬾读一帘花影咏春迟髙斋晚望才是青山便卜隣世情那得较纷纭露含逺岫分为雨烟起人家去作云栁色晴光扶槛入莺声人语隔忩闻髙斋独卷重帘坐花落棋床日未曛西湖年年栁眼青归处门外游人可自闲天气又晴晴又雨楼台依寺寺依山酒边歌拍穿花外船上箫声落水间光景留连空自惜鹧鸪啼罢暮城闗客中夜雨离情先怯向边州寒叶敲窓更报秋几㸃搅残千里梦一声滴作两乡愁苦縁杨栁沾离席偏傍梧桐溅小楼惟有孤灯照明灭夜深无语揽重裘江心寺寺比金焦彻夜开一山恰似小蓬莱塔分两岸波中影潮长三门石上苔遗老为言前日事上皇曽渡此江来中流滚滚英雄恨输与髙僧入定囘重题黄鹤楼自从崔颢题诗后更有何人弔祢衡芳草不知鹦鹉恨晴天惟见汉阳城楼头月落酒方醒岸口风髙雁正鸣五百年前黄鹤去闲寻鸥鹭订诗盟送朱南山开蜀阃殿上传宣内引官一封厯厯奏忠肝八千里路先声至百万都人夹道观节度晋公先授钺淮阴韩信旧登坛擎天正要中流柱莫拟人间蜀道难别永嘉使君赵致轩一畨出处计何如流泊中川不为渔落日凄凉秋老矣西风浩荡客归欤吟成白髪逢知已费尽黄金买古书明发灞桥桥上路借君帆力更吹嘘蕲州别友客中逢客上夷陵辗转凄凉睡不成无酒送君之逺道有谁吹角向江城白髪乱生人渐老青灯相对雨无情诘朝共发蕲州路知到江山更几程送监丞弟元亨㕘江陵阃塞外才闻郭子仪上流决有退师期诸公但酾临江酒老子祗围别墅棋露布夜传收下蔡蜡丸便递破苻离书生已办平淮表先寄鹡鸰原上诗即事澒洞风尘莽未明天翻地覆刼将盈翠华海上知何似白首山中空自惊哭向莺花非世界梦迷弓剑绕皇陵谁知薇蕨同盃酒为酹兴亡终古灵和通判弟随亨书感韵风沙万里梦堪惊地老天荒只此情世上但知王蠋义人间惟有伯夷清堂前归燕春何处花外啼鹃月几更莫话凄凉当日事剑歌泪尽血霑缨中秋待月用弟察推元彪韵待月南楼月不明百年虚负此宵情浮阴乱向空中起圆影偏从塞外清江国潇潇凄露气山城处处动笳声何人独抱琵琶坐泪滴冰絃暗恨生七言絶句梦傅说傅说为霖寤寐中髙宗一念与天通后来亦有君王梦不是阳台便月宫西施十二金钗对对铺三千粉黛腻如酥君王莫道六宫丑一箇西施已壊吴范蠡五月菰蒲八月秋年年清酒酹江头伍胥忿怒三闾怨争似䲭夷一钓舟长城漠漠沙塲万里遥千夫一日起临洮若无道德为干橹更是秦人筑欠髙沛中歌秦时日月汉山河家计今谁与仲多天子不知天下贵酒中惟唱沛中歌云梦纪生尚可称皇帝韩信何妨作假王今日伪游真是伪只因一蹑误髙皇长生武皇何事驾虚空金阙求仙路未通王母不来方士去茂陵可是广寒宫苏武十九年间不辱君论功何独后诸臣若教倒数凌烟像也是当时第一人子陵台曽与刘郎共起居如何不肯受除书最怜人笑先生错正好为官却钓鱼昭阳殿祸水流来汉火亡白头宫女恨昭阳至今人见飞来燕犹为君王暗断膓淝水想见西风对垒时目中先已料安危淮淝百万兵虽衆未抵东山一局棋除夕对梅青春无复驻年华几度江梅暗忆家惆怅新愁添白髪鬓边如雪映寒花上忠斋丞相世事篙人一叶舟长歌短棹发中流今朝正得东风便才是西风便转头烂柯山下採樵民尽日观棋局局新黒白两般都着过后来一着要髙人江南江北路迢迢往事东风恨未消昨夜杜鹃啼不了始知春在洛阳桥九陌红尘扑帽纱囊书几度进官家近来不甚知时事只是栽桑不种花古风塞下行赠韦士颕归鄂渚上江陵谒阃相夫运筹帷幄草军前檄毋但曰白面书生之未学也马上扑鞭随从军乐后诵弔古战塲文使惊涛乱石相顾骇愕者此重食武昌鱼后㑹公案长安二月春正浓长江二月风正急城头杨栁雪絮飞道傍黏雨沱潦湿邯郸谁家侠少年上马意气挥金鞭下马扫笔大如椽兴来一石未能醉剧饮数斗口流涎玉山跌倒扶未起金鞭留当酒家里隔楼彷彿画眉人相邀夜宿鸳鸯被睡魔不醒五更钟笛声吹断相思泪嘐嘐鸣鸡将度闗欲去未去踟蹰间道逢项庄把劔舞楼上美人歌玉环划然掣电蛟龙怒便指南楼问归路二千三百里更长尔备衣粮我屝屦青衫着破不堪典典到青衫共谁语世上岂无虬髯汉散财结客千千万岂无燕昭万黄金筑作髙台礼瓌彦秦坑汉骂不肯收自是一畨遭薄贱唐人科举更煳名天下英雄消沮尽生儿不学去封侯锥毛弄秃成霜鬓世无荆轲樊于期只今谁复是男儿我闻兵凶战危事愁杀天上蚩尤旗人心承平易思乱中原块土争驱汉蔡城未下辟未诛机来一髪不容间三边未即妖祲清天河何时能洗兵送君不作断肠客三尺一骑君西征临岐酌酒再三语今日君王自神武此行投笔事班超不必区区问儿女上流夜夜雨如箭下流砲火惊淮甸襄师重屯郢州北淮师未解长江面劝君莫赋横槊诗楼头正要筹边算军前一着天下竒夜斩楼兰无人知露布直到天子墀六宫懽动龙颜怡维清象武献太庙未央前殿称玉巵搴旗斩将不足道运筹帷幄果谓谁曰何功第一参次之噫吁嘻帝命我公归衮衣白云庄四首掬泉轩好山深处静开轩目送孤云手弄泉枕石堂无金玉富濯缨家有子孙贤初寻旧隐逢三伏已发新吟仅百篇闻説夜分烦暑散凉飇浑似素秋天平溪堂亭号休休古退藏岂如溪上搆虚堂坐邀城市真潇洒却谓江湖太渺茫下笔新题无俗事擕笻野服是家常临流最有清风快未见古人心已凉晚望台治圃我依浮石滩筑台君占白云山三秋一日登临外百里同风咫尺间峯黛阴晴常黯黯熘琴朝夕自潺潺休官谁道何曽见林下如今两处闲嬾归阁溪流囘合逗方池轩槛前临面翠微紫陌红尘行不顾白云青嶂坐忘归方荣即隐谁能继未老休官世所稀我昔凌云登阁㑹主翁留饮见蟾晖月夜溪庄访旧山山明月路何处认梅花石色冷如水溪流白似沙清吟幽客梦华髪故人家相见即归去已应河汉斜道州台衣集自叙道州台衣云者短而不佳之谓也台衣可着道州者不可着台衣可卖道州者不可卖不可着不可卖谓之短而不佳也亦宜侏儒着戯衫俳优曵练裙观者适以捧腹余诗类是故曰台衣嗟乎学诗四十年吟咏数千首求其优柔和平哀乐中节可以诏来兹而有闗世教者盖百不一二也但其间所以有可存者则以感时对物抚景伤情于嫠不恤纬之心彼黍离离之懐非此无以自託有不可已者在焉是则犹有取也诗凡三变丙午归田为一变壬子渡江为一变庚午泛舟赤壁又一变二十七年间凡三变数千首中删余仅二百暇日取删藁更阅之犹未尽惬初意况望追风雅之万一乎然则诗难矣哉安得不以道州台衣名宋逋臣柴望识诗余摸鱼儿问长江几分秋色三分浑是烟雨何人折尽丝丝栁此日送君南浦帆且驻试説着羊裘钓雪今何许鱼虾自舞但一舸芦花数声霜笛鸥鹭自来去年年事流水朝朝暮暮天涯长叹飘聚衾寒不转钧天梦楼外谁歌白纻君莫诉君试按秦筝未必如钟吕乡心最苦算只有娟娟马头皓月今夜照归路齐天乐青青杨栁丝丝雨他乡又逢寒食几度刘郎当年曼倩迢逓水村烟驿寻踪访迹正马上相逢杏花狼借惟有沙边旧时鸥鹭似相识天涯流浪最久十年何所事幽愫厯厯换字鹅归㸔梅鹤去囘首征衫泪渍新懽旧忆笑客处如归归处如客独倚危栏乱山无数碧祝英台小船儿双去橹红湿海棠雨燕子归时芳草暗南浦自从翠袖香销明珰声断怕囘首旧寻芳处向谁语可怜金屋无人冷落凤箫谱翠入菱花蛾眉为谁妩断膓明月天涯春风海角恨不做杨花飞去阳闗三叠西风吹鬓残髪早星星叹故国斜阳断桥流水荣悴本无凭但朝朝才雨又晴人生飘聚等浮萍谁知桃叶千古是离情正无奈黯黯离情渡头烟暝愁杀渡江人伤情处送君且待江头月人共月千里难并笳鼓发戍云平此夜思君肠断不禁尽思君送君立尽江头月奈此去君出阳闗纵有明月无酒酌故人奈此去君出阳闗明朝无故人摸鱼儿这情懐怎生消遣思量也只是凄怨一春长为花和栁风雨又还零乱君试㸔便杜牧风流也则肠先断更深漏短更听得杜宇一声声切流水画桥畔人间世本只阴晴易换斜阳衰草何限悲欢毕竟年年事千古谩嗟脩短无处问自闲倚帘栊尽日厌厌闷浮名尽嬾但笑拍䦨干连唿大白心事付归燕念奴娇匆匆别去算别来又是几畨春暮酒债不偿还似可负了若干吟句渭北春天江南夜雨总是伤情处黯然消歇緑杨一阵莺语空记十载嬉游如今蓦地两处成离阻纵是相逢天涯路难覔年时懽侣寄语东君嵗华不驻谁为留春住小楼昨夜东风依旧飞絮摸鱼儿便无他杜鹃催去匆匆春事能几㸔来不见春归路飞絮又随流水留也是怎禁得东风红紫还飘坠天涯万里怅燕子人家沈沈夜雨添得断肠泪嬉游事早觉相如倦矣谢娘庭院犹记闲情已付孤鸿去依旧被莺唿起谁料理正乍暖还寒未是晴天气无言自倚想旧日桃花而今人面都是梦儿里满江红载酒何人登临处沧洲空濶凭䦨外晴杨两㟁晚烟泼泼水鸟不知梁燕去溪山半属冬青阁有小舟隐约载歌姝调新曲留与去如何得风又雨催行色共白苹红蓼好生飘泊别后三年重㑹面人生几度三年别正乡心客梦两绸缪城头角贺新郎满酌西湖酒觉湖山依然未老游人如旧数过清明才六日欲暖未晴时候正画舫春明波透记得名园曽驻马锦鞍鞯浅映堤桥栁寻胜赏重囘首不妨旋摘枝头有喜青青垂丸带子脆圆如豆想是和羮消息近报与醉翁太守道玉铉有人启奏红药当阶明似锦觉娇莺舞燕皆称夀唱此曲付红袖念奴娇登髙囘首叹山河国破于今何有台上金仙空已去零落逋梅苏栁双塔飞云六桥流水风景还依旧凤笙龙管何人膓断重奏闻道凝碧池边官槐叶落舞马衔盃酒旧恨春风吹不断新恨重重还又燕子楼髙乐昌镜逺人比花枝痩伤情万感暗霑啼血襟䄂念奴娇春来多困正晷移帘影银屏深闭唤梦幽禽烟栁外惊断巫山十二宿酒初醒新愁半解恼得成憔悴髼松云鬓不忺鸾镜梳洗门外满地香风残梅零落玉糁苍苔碎乍暖乍寒浑莫拟欲试罗衣犹未鬭草雕䦨买花深院做踏青天气晴鸠鸣处一池昨夜春水凉州鼓吹诗余自叙凉州鼔吹山翁诗余藁也诗余以鼓吹名取谐歌曲之律云耳夫诗可以歌功德被金石而垂无穷其来尚矣自蒉桴土鼓泄而韶濩桑间濮上转而郑衞玉树后庭变而霓羽于是亡国之音肆正雅之道熄悲夫词起于唐而盛于宋宋作尤莫盛于宣靖间美成伯可各自堂奥俱号称作者近世姜白石一洗而更之暗香疎影等作当别家数也大抵词以隽永委婉为尚组织涂泽次之唿嘷呌啸抑末也惟白石词登髙眺逺慨然感今悼往之趣悠然託物寄兴之思殆与古西河桂枝香同风致视青楼歌红忩曲万万矣故余不敢望靖康家数白石衣钵或髣髴焉故以鼔吹名亦以自况云尔幸同志者谅之宋逋臣柴望识文类进丙丁龟鑑表臣望伏以正次王王次春颁万民之治象史载事事载道有前代之元龟匪明气数之兴亡曷示始终之劝戒言非所当罪不容诛臣实惶实惧稽首顿首伏念臣赋性至愚读书甚少自怜孤苦获际休明念先世之孝㢘本故家之崇义嫠不恤纬忧在宗周值灾见行夏之朔正运当晋厄之年是殆水阴几胜火德信知有数决匪偶然茍曰无之胡为至此痛思今日莫返頽波尚论古人具垂成鉴秦汉之君以下千有余年方册之政可寻十常九矣栖灯勘义滴露研朱姑援实以断时宜非饰说以欺天听矧君子难进而小人之根未痛絶天理难明而人欲之蠧未尽消中国或厄于外藩大纲未聨于小纪四方戚戚之靡闻万民嗸嗸而不安辅成有赖于大臣所重尤关于太子伏望皇帝陛下体纯干之一法震主之宜阐大学之明谨中庸之独必安国本以安社稷必正君心以正朝廷当自九重首图励精之治毋使亿兆玩闻梗化之言臣忍死吁天措身无地今来古往治日少而乱日多主圣臣贤前车覆而后车戒臣无任瞻天望圣激切屏营之至谨具表奉诣天庭上进以闻丙丁龟鑑序臣望闻以铜为鑑可知妍丑以人为鑑可知得失以古为鑑可知治乱人主任社稷之重寄系亿兆之休戚其于厯代之盛衰尤当究心者故人主不可不观史观史则儆省之功深而是非之鑑明其禆益于治道可胜言哉昔唐仇士良教其党以固权宠之术曰天子不可令闲常宜以奢靡娱其耳目无暇他事则吾辈可以得志勿使读书亲近儒生彼见前代兴亡心知忧惧则吾辈斥矣士良为计不欲人主读书正欲愚人主之耳目蔽人主之聪明也巧矣哉臣区区忠赤无以自见毎有嫠不恤纬忧在宗周之心况当丙午丁未之厄嵗而又日蚀元旦昭示谴告殆如杞国忧天不遑宁处臣不佞遂遍搜诸史窃以为是嵗为厄从古而然帝王之世史籍畧而不书今自秦汉而下数之至于五代为丙午丁未者凡二十有一上下通一千二百六十载灾异变故不可枚举独汉延禧丙午朔日有食晋太康丙午丁未朔日皆蚀信乎阴阳之有数也然数生于理理有是非得失则数有吉凶祸福自昔灾异之变未有不兆于人为者帝王盛时格心有道则灾异疎帝王以后格心无术则灾异宻丙丁之厄皆厄也其厄于延禧者以延禧之时小人之厄君子也其厄于太康者以太康之朝外藩之厄中国也臣故採摭其实目曰丙丁龟鑑釐为十巻巻各有事事各有断凡所以致变之因与销变之由皆了然在目则求天于天者果不若求天于我求数于数者果不若求数于理是为得之亦知有天下者知天根于我数根于理必以是书而尽见且知人主不可一日不观史也臣故总其说而为之序淳祐六年正月望日衢州孝㢘七世孙中书省奏名臣柴望序和归去来辞陶靖节辞岂易和哉归去一篇悠然自得之趣也无其趣和其辞辞而已坡仙之作皆寓所寓各适其适有趣焉不为辞也余动心忍性于归田之后视得丧荣辱若将凂焉暇日趺坐栁阴吟咏陶作与滩声风籁互相应答知山水之乐不知声利之为役也悟而得焉遂和其韵归去来兮买山无钱吾何归望故乡以迢逓对秋风而堪悲觉吾老之将至难年少之复追知今日之计得视昨事而俱非春悠悠兮无际絮冉冉兮沾衣奚浮沤之上下随朝露之霏微人生过隙如驹斯奔堂有白髪终朝倚门故山无恙猿鹤犹存晨兴剪韭时乎开樽邀明月以同饮对春花以酡颜问梅友之消息报竹君以平安水循除而㶁㶁鸟幽鸣而闗闗寄白日之笑傲何浮云之足观曽无得而无丧任飞去而飞还将羲皇之向上又何为乎齐桓归去来兮若秉烛而夜游殆形骸之役役果何竞而何求知乐吾之所乐奚忧人之所忧扣白石之朝歌而饭牛于云畴名若飘瓦身如虚舟一死生为大幻委尘世乎糟丘观今昔以随化付长江之自流思游者之既倦盍闻早而休休已矣乎亦视夫行藏之时以决吾之去留胡为乎莫知其所之趣舍无所适贤否同襟期譬殖者之必获乃稂莠而弗耔聊一觞而一咏抚良辰而赋诗以静观乎物表奚复疑人之我疑启谢大尹节斋赵公诏刘蕡以应贤良万死触雷霆之怒放范滂而归田里再生䝉天地之恩方忧危于黒风大海之中忽吹送于黄河崑崙之上道将行而吾知有命人欲杀而公独怜才是为顶踵之知夫岂毫髪之惠惊魂浪定感涕雨流尝观天子声名文物之区实为多士衣冠礼乐之地甫游长安市吟累千余愈在京师时书凡三上二鸟感潼闗之赋一驴出蜀道之难使醉成狂严府尹容而不杀哀穷见屈李京兆惜其有才固能养成二子之名抑且仰见三生之造论前贤之至此宜近世之所无谁肯如公加惠于我兹所恃以无恐故又为于此来望无大过人自少好学以孝亷之世谱继崇义之家声字不充饥清至彻骨屡掇主司冬烘之诮已无举子秋风之心每浩浩以长歌或飘飘而引去白苹红蓼几穷吟咏之情绿水青山半是经行之处虽非子长之厯览亦为李贺之伟观人笑其狂自谓之得昼长寝熟卧芦花之絮衣夜半灯残膏松明而读史理乱成败之迹如覩艰难变故之虑转深舵向东风颇识㟁移之势扇遮赤日亦因路熟而来方诵元和圣德之诗忽覩建武诏书之下奏呈龟鑑敢撄龙颔之鳞事忤琱珰致触螳车之臂白璧初不疑其刖足青蝇亦何意于刺谗衆煦漂山冷灰燃豆堪笑指乌为鸾之误深恨握蛇骑虎之惊咎在转喉罪当犁舌系季膺而下寺狱夫亦何辞谓真卿之讪朝廷乌有是事寘祸福死生于度外安吉凶悔吝于目前他人不激则不深先生再言而再笑刀山汤鼎已觉凛乎其傍箪食豆羮廼肯嘑尔而与朝掩满函之墨暮烧盈籍之书奉㫖出闗即刻就道解骖击筑大唱故乡之歌袅缆垂杨满酌阳闗之酒羸马逐青僮而去明公多白雪之篇此行岂是无名一归尽自不恶寺禽识面咸唿谪士之来山獠无知亦诧儒冠之异虽嵇康之交絶觉渊明之兴佳合眼咏离骚何心时事支頥听蟋蟀满耳寒声闲领妻儿摘黄精而寻术时佣僮仆採青蔓而锄芋愿希陋巷以安贫无致长安之羞泪一丘一壑可以忘情山北山南聊用卒嵗缅思昔也以狂触而万死岂分于今得公言以再造终身佩鼎彞之恩髙压华岳没齿存衔结之报深仰星河惟谨丹衷西属敢即酬献知已敷陈罔既悚憷増洁某月某日望顿首附录宋国史柴望墓志铭秋堂公殁且有年矣有宋革命公为旧臣避地守贞其故交遗朋非无行义秉文之士可以志公者顾潜徳遯迹晨星落落纪公之实者非草野外史乎公之志节昭着宇宙知之者非一人也乃谋垂之于不朽以俟夫后之知公者则余辱公知最深又乌得不铭公姓柴氏讳望字仲山号秋堂其先卫人始祖承事公讳仲谨避五代之难徙居江山四代祖讳元瞻以孝亷着称辟于朝先从祖司封公讳天钖与弟天因同年进士能以风节立朝不附权贵嗣后太史公讳禹声待制公讳中行侍御公讳瑾大理公讳卫承务公讳复皆以理学政事伯仲后先柴氏盖奕奕有声矣承务公生朝奉公讳伯之朝奉公生廸功公讳可用廸功公生秋堂公公生而颕异五歳能诵诗书辄不忘甫成童博通经史诸子百家无不研究属文葩藻兴致所逼聫珠贯玉豪迈逸发涌若云波盖方闭户力学而篇传什播流遍江左咸推为天下士矣理宗嘉熈间为太学上舎除中书省奏名公倜傥不覊所交皆当世知名士相与谈论古今时变及经国要务皆凿凿中的人是以服之淳祐六年丙午元旦日蚀诏求中外直言公素明象数每夜瞻星斗时复惨怛悲歌慷慨左右莫知其所为也及闻诏乃撰丙丁龟鑑一十巻起周威烈王五十二年丙午止后汉髙祖天福十二年丁未自秦汉五代上下通一千二百六十年为丙午丁未二十有一数其吉凶祸福于前指其治乱得失于后正月书成上进忤时相意秋七月诏下府狱逮诘几不免时大尹尚书节斋赵公素知公忠直上疏言柴望忠诚恳切所述根据史传未可重以为愆得㫖放归田里京师之人谓公谠论不容无不叹惜在时名公设祖道涌金门外时与公为文字交者三山郑震绍武呉陵建安叶元素松溪朱继芳钱塘翁孟寅田井陈麟黄溱南康冯去辨西江赵崇嶓曽原一旴江黄载汶阳周弜咸在焉晚色涵岫商飈振林各赋诗为别公神思澹然不以得失介意爱君忧国眷恋不忘而桑梓松菊之懐托之声律者蔼然有度既抵家和渊明归去辞以自遣隐长台之髙斋有楼扁曰奇气㕔曰百客读书鼓琴时或焚香宴坐终日賔友至则相与笑傲物外阶下兰蕙宛然清气逼人就之逰者挹其神采飘飘起驭风之想公性至孝早丧父太夫人毛氏孀节授公学业公在太学时虽晨逰结驷无一夕不问安否解职后益加䖍谨于所居重构堂曰瑞萱堂承欢甘㫖百尔务竭其衷居丧哀毁成疾蔬食庐墓块然骨立人莫能堪盖其天性如此咸淳初元兵已炽国事穷蹙公闻之辄徬徨流涕如当事者及闻为国难死事者必为文望空以酹之观者耸动公家居声名借甚当途屡荐之时太师贾似道専政公弗平之遂弗起乃肆意名胜登天台雁荡之巅由呉江陟庐阜泛湘流探赤壁居武夷山中踰嵗乃还景炎二年端宗登极三山孔大谏举奏荐公以布衣直疏前殿特㫖授迪功郎史馆国史编校屡进疏论是时颠覆益甚忠志不遂郁郁成疾遂归山中及宋亡元朝物色旧臣公杜门谢容独卧一榻而感慨激烈每于吟咏间见之其即事诗曰翠华海上知何似白首山中空自惊又书感曰堂前旧燕归何䖏花外啼鹃月几更其悽惋忠愤读之可为下泪公从弟通判随亨制叅元亨察推元彪俱宋旧臣与公同志遯迹不事二姓赓咏于烟露之间耸动江湖称柴氏四隐云公生于宋嘉定五年壬申卒于至元十七年庚辰年六十有九葬髙斋之奇气楼下即公所居也公娶王氏生一子希浚为宋太学生今不仕公孝友忠义笃于好古而练达时事简于修饰而砥砺大节平居浩歌樽酒意气闲逸势利纷华一毫不入其胸襟至死生得丧旁午于前亦莫为之动处宗族曲尽恩意孤嫠丧葬力为周恤与人交始终不爽其髙谊厚徳真古之豪杰也为诗文率效古法而出以已见今所存者驰骋晋魏驾轶盛唐工小词醖借风流每每与辛黄诸名家并可谓彬彬之作矣其大者则能韬晦终身不忘故君黍离悠悠之懐未尝少释彼有抱琵琶过别船者视公亦可以少愧矣公所着有丙丁龟鑑道州台衣集咏史诗凉州鼓吹皆行于世铭曰两仪奇气迺萃哲灵少耽文学长益精明匡时龟鑑疏奏彤庭时与志违蒙难艰贞诏归田里奕有芳声辞赓彭泽律倣杜陵鳯翔鸾耀再起䇿名頽波返照国运倐倾耻仕二姓遯迹林垧文章节义彪炳可徴士林传诵庆云景星深不可量髙匪尽称后之稽者其视斯铭里人苏幼安撰柴氏四隐集巻一柴氏四隐集卷二钦定四库全书柴氏四隐集巻二宋柴随亨撰五言律宿袁州枫林邸维舟烟栁外风健布帆轻雁过家千里鹃啼月五更山川行客梦风雨故乡情问宿枫林晚袁州第一程旅舍听雨夜长难得寐况复雨淋淫百事不如意一时都上心客程歧路逺归兴海涛深赖有东林社招揺赋赏音题白云庵散䇿入禅扉愁城酒解围泥黄肥客屦云淡䕶僧衣心事溪相照吟情雨带归未盟泉石隐林鹤背人飞七言律偶倚西风独凭䦨干处可是愁人鬓易华老木不生秋后叶孤灯空结夜来花中原落日无归雁故国青山有去鸦欲向清尊消旧恨路迷行客正思家江行即事读罢骚经手自抄纫兰归计胜诛茅新蚕食叶将成茧旧燕衔泥旋补巢菜老花随黄麦落草长色与緑杨交一春过尽三之二闲倚东风忆孟郊过道州谒周濓溪故居迢迢豸岭水萦纡知是元公此结庐老屋至今图太极古碑犹在勒通书落花啼鸟春无恙忩草池莲景自如闲立钓游矶上石光风霁月满庭除晚春即事又见东风吹路尘伤心红紫易因循杜鹃啼歇三更雨燕子衔归一半春近水夕阳凭逺树东家飞絮落西隣小舟撑出前村去忽听人声不见人越镇山楼百尺䦨干最上头杯中旗影动奎娄海通蛮岛三千国山镇东南数百州草木更含天子气衣冠不洗晋人羞旧来越战吴争事一曲渔歌起暮鸥客中春晚依依官栁暗闗情况复听人唱渭城半夜客楼闻杜宇一年春事又清明帆开别浦潮如雪花落东风雨又晴光景不留人老去浮生空自叹云萍金陵懐古梦觉钟山夜半钟自怜寒月照山翁曲从玉树歌声断数逐金陵王气终故老更思王化北南人惟唱大江东凭䦨不见豪华事只是江豚夜起风春词采蘩春日咏迟迟何事于今咏黍离夜到子中分旦气嵗从寅上授人时野花啼鸟般般意流水孤村岸岸移且向醉中歌一曲自怜吾及共吾儿偶题人世阴晴了未知一僮一鹤自相随已无少小尊前梦惟有老来乱后诗花落鸟啼眠几觉水流云散醒多时蟠桃结实三千嵗知熟黄粱几度炊和姜居仁感时韵十年泉石痼烟霞吟㸔浮荣过眼花归去五株彭泽栁困来七椀玉川茶功名得失藏蕉鹿身世煳涂篆壁蜗我亦厌喧求静者故园且种邵平𤓰五言絶句感题伯夷耻周粟仲连岂帝秦清风千载上林下一闲身昭君图红颜虽命薄犹是汉宫人一上玉闗道天涯沦落身七言絶句九日客金陵菊雨凄凄江露凉客中无酒对重阳去年黒髪今年白不似黄花嵗嵗黄春日芳草晴时春日低樱桃花发乱莺啼也应船上㸔山色不似青山送马蹄春词炉烟爇尽冷衣篝长乐钟声半入楼燕子不归春梦断刺桐花月上帘钩钱唐寒食絮花如雪草如茵寒食清明处处春惆怅钱塘门外路今年人哭去年人题赵苇江雁荡图家住温州雁荡巅归帆曽载买山钱江山寂寂芦花白好似今朝纸上船寄叠山谢年丈几人同抱杞天忧戮力支撑不自由却恨杜鹃啼血处楚囚相对泣难收短劔悲歌浙水湾疾风吹梦到西山应知薇蕨同滋味莫道匡时更辙环移松移种青松数寸苗俯㸔微小识孤标他年夭矫擎寒重莫引闲藤上碧霄雨舂稻粱收尽水田空闾舍翁妪雨后舂颗粒拟输官府税只留糠覈过穷冬唤渡溽风吹暑透人肌我仆云痡我马疲隔岸渡船唿不应栁阴深处立多时濯清世间何水独流清惟有箕山此一泓祗恨许由曽洗耳却怜无处濯吾缨古风忆昔忆昔长安都㑹地草木晴辉钟王气襟带江湖气象雄自是天王兴复际春风楼阁五凤城玉漏声催香雾盈戸外昭容鹤禁开殿前执政鹓班行栁绿桃红湖水曲尽日欢娱犹不足画船箫鼓绕云深彩仗旌旗吹月色谁知世道互翻覆沧海倐变为桑田胡笳哀怨动朝市麋鹿来游旧陌阡汉宫明妃空艳丽苑外铜仙亦洒泪古来社稷有兴亡岂识于今不平事禾黍离离迹可怜伤心囘首古苔边清明寒食谁家酹痛哭深山闻杜鹃和赵元鼎钱塘懐古韵向来钱塘歌舞地绣鞍玉勒鸣金辔风络栁丝莺织翠春风一曲杜韦娘梨花窈窕歌霓裳落花缓步弓鞋香千金买笑正踟蹰囘首烟浪翻五湖禾黍伤心周大夫韶声变作笳声长逋梅苏栁何凄凉夜半唿天热中肠但见燕麦揺春风富贵荣华一梦中无言咄咄谩书空吴越青山落照里铜驼陌上栖荆杞翻思往事徒血指花兮对人花转羞人兮对花人转愁花老无香人白头附录宋建昌郡大夫柴随亨墓碑往余守衢以志籍多缺而文献之靡征也则尝博稽故实收葺散逸以为郡乗虽简编未就然一方之士余盖得以尚论而近友之矣其在宋有四柴者建昌公其一也公家学有承筮仕不茍登寳祐四年进士知建昌军事守已爱民时称循吏而仕当革命之际乃与其兄国史望弟制㕘元亨察推元彪俱隐于榉林九磜之间盖知时事已去不欲禄仕人称柴氏四隐云已而元氏物色旧臣公自以宋室遗黎耻事二姓并不应征辟而感愤激烈时于兄弟唱酬中见之黍离麦秀悠悠之懐盖终其身不一日释也呜唿士何不幸而遭遇若此耶余读宋史见其当国事流离之际一时忠臣义士効命毕力至沈江溺海曾不悔恨盖虽时移事去犹㓕名遯世恋恋旧君故国之思论者以为宋礼贤养士之报果然则感遇酬知宜自要近乃或奋起孤逺期于自靖而偷生南窜忍耻北面顾平日尊宠贵势者为之何感应之不类耶盖君子之仕也以行君臣之义是故或逺或近或死或不死盖均有见于义无所逃而分当自尽而彼以为为利禄而効忠者亦浅之乎知士矣建昌公审已揆时守贞遂志识微于几先而允蹈乎事后虽志节未彰抑亦文谢之流亚也墓在九磜口近苦侵越县令侯祖德直其讼责公子孙世守之公八世孙惟道乞言树石以纪先烈余于惟道师友之谊且守衢未毕之志故为述其大概如此公名随亨字刚中其世系履厯详于柴氏家谱云赐进士第中顺大夫南京都察院右佥都御史奉勅提督操江兼管巡江前知衢州府事丰城李遂撰柴公随亨墓志往余守衢以志籍多缺而文献之靡征也则尝懐稽古实收辑散轶以为郡乗虽简篇未就然一方之士余盖得以尚论而近友之矣其在宋有四柴者建昌公其一也公家学有承筮仕不茍登寳祐四年进士知建昌军事守已爱民时称循吏而仕当革命之际乃与其兄国史望弟制㕘元亨察推元彪俱隐于榉林九磜之间盖知时事已去不欲禄仕人称柴氏四隐云已而元朝物色旧臣公自以宋室遗黎耻应征辟而感愤激烈时于兄弟唱酬中见之黍离麦秀悠悠之懐盖终其身不一日释也呜唿士何不幸而遭遇若此耶余读宋史见其当国事流离之际一时忠臣义士効命毕力至沈江溺海曾不悔恨虽时移事去犹灭名遯世恋恋旧君故国之思论者以为宋礼贤士之报果然则感遇酬知宜自要近乃或奋起孤逺期于自靖顾偷生隐忍甘懐二心平日贵宠尊显之谓何何报国之悖耶盖君子之仕也以行其义义无所逃分当自尽耳彼以为为利禄而效忠者亦浅之乎知士矣建昌公审已揆时守贞遂志识微于几先而允蹈乎事后虽志节未彰抑亦文谢之流亚欤李遂撰柴氏四隐集巻二柴氏四隐集卷三钦定四库全书柴氏四隐集巻三宋柴元彪撰五言律诗姜林居别业结庐尘外境流水绕平田三迳故人菊一池君子莲墖悬当尸月钟翳隔溪烟自得平生趣渔竿老渭川钱塘怀古百年朝市旧登览若为情落日铜驼陌东风夹马营路随荆刺断城与黍离平可惜西湖月烧灯两度晴丁丑偶成燕山形势地从古是京师宇宙人俱换山川影不移马谙朝北路梅报向南枝腊尽春来候荣枯各有时别江湖友人相见还相别相逢未有期田园归去日风雨正来时算驿客程逺牵帆崃路危寄书难到处明月两天涯僧房夜冷山冷没禁当那堪更漏长寒欺秋后扇风试夜来霜茭白心如墨冬青子亦黄祗宜煨芋栗啮引对缁郎七言律诗游江郎山世事无情几变迁郎峯万古只依然移来渤海三山石界断银河一字天云卷前川龙挂雨风生隂洞虎跑泉羣仙缥缈来笙鹤石顶天香堕玉莲及第留吴门访史君黄松冈西江草木转精神山谷松冈一様清东海拾遗来汲黯道州谏议得阳城棠开春雨花千里角动姑苏月五更笑指齐云天已近金銮又听玉珂声登衡山宿上封寺祝融峯厯井扪参上祝融半空烟霭数声钟地连云汉九千丈天柱东南七十重石磴悬崖翻瀑布海门碾日上髙峯翛然身世青冥表俯立雷池㸔玉龙别茶陵士友自来承檄到云州恰恰星霜又一周握手心知千里月满懐诗思一江秋毎慙铸错伤完锦多谢衔杯送别舟未说河阳花满县夜来风雨打田畴勉制干姪克家归乡五年不得共团栾放浪东吴一苇间客路风波如蹈海人心劎㦸甚于山逢春囘雁南应北到海归潮去复还今是昨非浑一梦庭柯园菊可怡颜秋日江郎道中豆花疎雨浥轻埃野店新凉入酒杯草带淡烟栖古道树含断霭翳荒台湖光隐见萍分合山色有无云去来满眼秋光无尽意三峯万古碧崔嵬和同年徐清溪韵深隠柯云第几峯一庭春草緑丛丛西风白髪催人老少日青袍与子同买犊只因耕荦确拂龟何必问穷通蔗浆一洗相如渇赖有新诗送逺鸿寄括苍李察院武夷山下棹归舠九曲萦纡涨碧桃两字功名如草芥十年身世付蓬蒿广陵古调知音少柯洞残棋不着髙今日孤忠在何许挑灯自读楚人骚和僧啸云双插法藏寺韵我来扣角二峯前此寺因知五百年草木尚涵唐雨露钟鱼犹镇宋山川世情苍狗浮云外客思孤鸿落日边闲拂旧题追往事我须僧髪两皤然和僧彰无文送兰花韵脱簮归隐白云深不遂时芳事枉寻闲向草亭图太极重盟莲社续东林春风分到灵均种臭味如同惠逺心一巻离骚清彻骨跫然空谷足徽音和克家姪谢周凤隐雪中留宿韵遥指龟峯拟问津芒鞋踏碎玉嶙峋去程暮雪留行客囘首春风有故人三酌茅柴斟白堕一炉榾柮当乌薪饶他势利相倾絶管鲍交情正在贫和姜元哲中秋有感韵乌飞兔走两悠悠世事惊心易白头月影空余圆缺恨人心不尽古今愁江流东去波涛险王气南收草树秋囘首夕阳亭上望青山一髪渺神州游璩源寺和韵游人剔藓认坚珉谁是开山第一人知有法諲留虎钖元来璩叟是龙神云屏翠列悬崖树雪瀑声飞断壑津又见生公重说法祖师巖下草长春送刚中兄之官山阴为爱鵞池可稧兰朅来松下驻吟鞍一家昆弟皆台宪两世翁孙此县官风渡潮声来海口雁将秋色下长安白云凝竚山阴近笑筞潘舆奉母欢钱吉甫弟之维扬别驾风樯留燕暮呢喃行李催程春又三幕府来迎晁别驾油幢曽识李淮南江都今古英雄㑹宇宙中间化育参见说监州簮芍药早乗华步趣朝骖七言絶句观梅冷蘂疎花带晓寒骚翁白首淡相㸔风饕雪虐天地闭皦皦孤芳良独难沤麻金鞍玉勒绮罗茵梦寐何縁到老身辛苦沤麻补衾铁谁知布缕又频征灌花小圃辛勤植衆芳年年雨露借恩光近来天意髙难问抱瓮从朝到夕阳里社涤灶炮牲献腯肥一巵滴酹纸钱飞提壶挈馌分肴酒村北村南祭社归上中斋相公年年长是客天涯几向天涯梦到家归到故家无一字兔葵莺粟正开花古风和周凤隐止酒韵邃古奠堪舆狉狉羣鹿豕由蒙以至需生人饮食始世值勲华初人文日以起民用非酒醴无以供祭祀遡求饮之源日星着经史礼乐所以兴寓意乎樽簋不讲乡饮仪孰序燕毛齿不歌既醉篇孰颂太平美时哉世味醇泰和其在是人情纵则流此弊何涯涘鲁薄攻邯郸商湎祸妲己歌沈玉树荒舞罢花钿委鸩毒死宴安惜不慎坤履繁华有憔悴髙台倐荆杞恭惟崇伯子垂训在恶㫖戒荒明圣事榷酤非所弛再挽浇漓俗追轶鸿蒙轨宴乐止污杯熙熙大庭氏展也漉酒人赋诗聊自止千古独醒魂抚掌汨罗水纸帐吟有斐楮先生覆冒逈襟度澡身清泚泉被世轶于布置之山斋中朔风嵗云暮无分媚其奢可寳色惟素媿彼锦步障荣华尘一聚永此雪霜洁不识羔羊污影横月忩梅香透地炉芋道人何太寂新故谩纳吐勿为袁卧高勿为庄梦栩愿均燠寒心以散隆寒沍同朱山长游江郎屃赑开天风三峯互参峙一如植躬圭两峯拱而侍削玉石为笔书空云作纸岚光动九天翠色照千里上有碧玉莲中有黄金鲤壁界一字天松老千年乳鹰旋磨云根虎跑流石髓禅师久入定色相如不死灵石剖鸿荒开山自晋始威显三直神肸蠁百世祀刼风俄扇扬梵宇忽頽圯僧来自懐玉被荆营故址笙鹤宴羣仙钟鱼饭德士佳客贲而思空谷跫然喜一笻事幽讨万象归俯视山茗澹以清村醪薄而㫖对奕覆危枰投壶响飞矢盘桓苍翠间酬酢笑谈里欹枕自逍遥凭䦨时徙倚泉琴浣我心松筝清我耳庐山乐天翁敬亭谪仙子今昔虽殊时其乐亦如此留为他日观嵗月端可纪人心吟长江万顷深风静波自止人心仅一寸日夜风波起桑田倐沧海汩没势未巳安得今人心常如古井水老农吟袯田家翁矍铄须眉白问渠年几许不记年庚甲自言身世居此村三十得儿儿复孙伤哉儿孙巳露电朝昏只影空断魂生来只是种田土田土祇今易几主乡村成败厯能言英雄磨灭不知数尽日垄亩力耕耘饷馌炊舂倩比隣归来薄暮饭牛罢索绹织屦宵犹勤吁嗟兮既絶望乎鸠杖与糜粥曽不见富人之哀我茕独但愿年丰醉鸡豚重见太平死亦足纵如颜都尉马伏波老来恩宠成蹉跎蚁穴一梦今如何贫富夭夀总如此我莫愁君莫喜好将荣辱哀乐是非得失付与东流水宝镜吟荆山已童若耶涸若耶可採山可凿金精少皥不敢秘鑑坏飞就欧冶错祝融煽熖千丈芒𤣥冥洗光万里烁冷侵鸾镜影自舞泓澈鬼神胆欲落圆象曜灵绛气浮玉台悬处风飕飕山人一玩一心骇毛骨竦𥪡难竚留直征千金就我卖拂拭髙堂向人挂我行镜中人亦行我拜镜中人亦拜向前试问镜中人一我何縁有两身知是傍人知是我一笑问君谁假真人在镜中亦一笑惟我与君同一照照人照我休照形照出人心方是明击壤歌击壤歌击壤歌仰观俯察如吾何西海摩月镜东海弄日珠一声长啸天地老请君听我歌何如君不见丹溪牧羊儿服苓餐松入金华又不见武陵捕鱼者舣舟緑岸访桃花髙人一去世运倾或者附势类饥鹰况是东方天未白非鸡之鸣苍蝇声朝集金张暮许史蠛蠓镜里寄死生犀渠象弧谐时好干将镆鎁埋丰城失固不足悲得亦不足惊秋花落后春花发世间何物无枯荣十年漂泊到如今一穷殆尽猿投林平生舒巻云无心仪舌纵存甘喑喑噫吁嘻豪猪鞾青兕裘一谈笑顷即封侯后鱼才得泣前鱼予之非恩夺非讐眼前富贵须年少吾将老矣行且休休休休俯视八尺躯沧海渺一粟忆昔垂九龄牵衣覔李栗囘头华髪何萧萧百年光阴如转烛乃歌曰不编茅兮住白云不脱蓑兮卧黄犊仰天拊缶兮唿乌乌手持鸱夷兮荐醽醁乃𢋫载歌曰招夷齐兮採薇拉园绮兮茹芝折简子陵兮羊裘披移文灵均兮佩琼枝敢问诸君若处庙廊时食前方丈侍妾数百得志为之而弗为送姪一斋游武林舸鹢退飞杭不鱼沧海翻覆桑田墟长安草木成焦枯黯黯落日栖平芜凄凉往事増欷歔子长一部太史书寄在名山大泽区之子安肯侣樵渔有琴一张酒一壶胸中云梦八九潴啮雪奔电千里途大鹏击水九万图十年骑鹤来上都宫莺陌燕相喧唿囘首一梦今何如太行羊肠九折迂出门欲往如挛拘顾予老矣仆马痡甘心首阳採薇夫之子春风曳长裾西湖为我问讯学士苏孤山为我起居处士逋二仙笑我犹故吾杨柳黯淡梅花癯之子此行出有车抱材珍重如璠玙青萍出匣蛟可屠白髪倚门望不孤不妨早赋归来乎归来兮老莱斑衣膝下相欢娱袜线稿自叙袜线无寸长见者短之余兄归田翁泛沅渡淮游赤壁登庐阜客西湖三十年以吞吐山川之竒靡与干坤清气诸老交盟以诗晚年仅仅得删余二百篇曰道州台衣犹未免乎短而疎劣之嫌也余侍归田翁吟几间又三十年虽家庭矩彟粗绳三尺其如伎俩短之又短何非诗之难而工之难也昔韩昭以文名乎蜀李台嘏嘲之曰韩八座事艺如折袜线无一寸长吁余诗类是因以袜线名吾稿而后知台衣之言未若吾袜线之短为之甚云宋逋臣柴元彪炳中甫识诗余唱金楼春到云州蚤恰梅花雪后锁忩寒悄鼓吹喧天灯市閙在处鳌山蓬岛正新嵗金鸡唱晓一㸃魁星光燄里这水晶庭院知多少鸣凤舞洞箫袅太平官府人嬉笑道紫微魁星聚㑹参差联照借地栽花河阳县桃李芳菲正好暖沁入东风池沼百里楼台天不夜㸔祥烟瑞霭相缭绕生意满翠庭草水龙吟秋云元自无心那曽系得归心住阳闗酒尽灞桥人逺也须别去有哀雁声声愁蛩切切俏俏地听人语囘首琵琶旧恨叹西风兴如许江左百年风流云散不堪重举怎得归来樵歌互答自相容与又何须三五蟾光重阳风雨踏莎行淡栁平芜乱烟疎雨雁声呌彻芦花渚亭前落叶又西风断送离怀无着处切切归期盈盈尺素断魂正在西兴渡满船空载暮愁来潮头一和推将去蝶恋花去年走马章台路送酒无人寂寞黄花雨又是重阳秋欲暮西风此恨谁分付无限归心归不去却梦佳人约我花间住蓦地觉来无覔处雁声呌断潇湘浦苏幕遮晚晴初斜照里逺水连天天外帆千里髙楼谁独倚滴落梧桐一片相思泪马又嘶风又起断续寒砧又送黄昏至明月照人人不睡愁雁声声更切愁人耳海棠春阳闗可是登髙路算到底不如归去时节近重阳那更黄花雨酒病恹恹羇愁缕缕且是没人分诉何似白云深更向深深处惜分飞候馆天寒灯半灭对着灯儿泪咽此恨难分说能禁几度黄花别乍转寒更敲未歇蛩语更添凄恻今夜归心切砧声敲碎谁家月髙阳台丹碧归来天荒地老骎骎华髪相催见说钱塘北髙峯更崔嵬琼林侍宴簮花处二十年满地苍苔倩阿谁为我起居坡柳逋梅凄凉往事休重省且凭䦨感慨抚景衔杯冷暖由天任他花谢花开知心只有西湖月尚依依照我徘徊更多情不间朝昏潮去潮来柴氏四隐集巻三柴氏四隐集后序柴氏四隐集后序曩探汉乗迄新莽窃据炎鼎也征聘之车轨接毂击当时贡符献瑞者充溢于度惟龚胜以杀身明节薛方以诡辞免祸虽死生异状而舍迹谛心均之皎皎不降不辱也从而追惟祖德若四隐公者丁宋阳九怀才抱德彚征于谗謟蔽明之朝编国史而烛象纬于几先守建昌而戒衣袽于保障设授以指纵委之干城岂不能鞠躬王事骋舟履险折箸为械以当一面而与张陆文山辈殒身厓海丧首柴市也哉廼丙丁之鑑一上触忤权奸寘之于理遂使鹡鸰之巢同毁于飈举鸿渐之羽髙出于云逵已无官守之责矣是以玉马之奔与剖心者殊辙而孔父俱称其仁诚有以原其心也四隐公抱杞国之忧则忠犯主怒伤禾黍之离则悲形赓咏恋旧君之怀则横集涕泪虽庖人耻其独割欲漫之腥羶而樽俎之志靡越盖放而不怨非若知苏台游鹿而抉目以观也系而莫逃非若知智氏将亡而易姓以避也逖想其髙义即武罗扬清于羿浞元亮标洁于季奴殆无以过矣至于绪言遗什有如兰菊不以幽僻不芳而松栢雅节足以希踪张陆比之薛方尤为贞而不诡者未有阐而扬之故畧其文不论而论其大俾千百载之后闻之者皆因之以有立云尔万厯戊子仲冬望日十一世孙复贞书于万巻楼中夫守西山之节者不挫飘杵之威蹈东海之髙者岂憷吞鲸之势盖志义脩则生不知爱死不知恶奚啻铢视轩冕巳耶猗柴氏之有四隐公也树德臣隣绳规往哲参之夷连异世同轨顾故老之口巳絶传闻而青简之编复多残缺云礽来昆泽斩于服尽遗言在系昩者视为管蒯达者比之丝麻是以若没若存断而复续余为此惧用登之副墨庶几幽德之光久而不冺而仪刑之志一触目而如在矣万厯戊子孟冬朔十一世孙时秀书于清溪碧沼馆中