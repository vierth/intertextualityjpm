三十代天师虚靖先生语录正统道藏三家本七卷正一部三十代天师虚靖真君语録序席一宇宙之间钟光岳灵淑之气者惟人而人之修乎身也有诸内必形诸外固凡藴蓄之素者其能已于言乎虽老庄氏之学堕肢体黜聦明凡役乎外者一切斥絶务一返乎内而至于垂世立教之道亦必因言而后达且着焉由是观之游方之外者岂尽以言爲无所用者哉盖其于言也若太空行云澄渊微澜随其动止而成文不可以迹见之也若儒之于言也达则雄迈放逸之情肆穷则羁愁感慨之语发者异矣虽然其道隆神化之久与天爲徒久岂必以言之有无而后谓之至哉三十代祖虚靖真君以灵悟宿植遭熙洽之朝在崇宁靖康间徽庙崇道尤笃而真仙辈出与真君上下一时者若徐神翁王文卿林灵素也凡驱禁祟平潮孽验萦禬往往有异征暨国运艰否预达灾朕及致风霆晹雨特指顾间其道神行着诚足以羽仪天朝泽被含品矣虽相去数百载迨今人犹道慕之岂惟夸一时而后竟泯泯无闻者比哉旧传应化録载述勋行详矣凡真君流示世教之语陶冶性灵之篇又皆足以警迷启蔽非游神于胚腪坱比之初蝉蜕于胶轕尘滓之表无毫忽足以介其中者其所造诣能若是哉四方传诵愿见者惜不获其全往尝刋行久亦遗缺因采之名山重锓诸梓以广其传庶俾冠褐之士慕向之流探索于言外意表以悟火符之祕穷铅汞之妙有余师矣以是而进乎道德之域若所谓广漠之野虚无之滨当层峰高林之间风清月霁之夕哦咏其空歌灵韵林唱泉答又焉知其霓旌霞珮之不来降也哉其可不与老庄氏之言而并传乎宇初忝嗣匪才岂足以尽其讃颂扬美尝惧有所逸坠姑序其槩于首以俟诸大手笔焉岁洪武二十八年乙亥中元后上吉日正一嗣教道合无为阐祖光范真人领道教事嗣汉四十三代天师嗣孙宇初斋沐再拜谨序三十代天师虚靖先生语录正统道藏三家本七卷正一部三十代天师虚靖真君语録卷之一嗣孙四十三代天师宇初编次文心说夫心者万法之宗九窍之主生死之本善恶之源与天地而并生爲神明之主宰或曰真君以其帅长于一体也或曰真常以其越古今而不坏也或曰真如以其寂然而不动也用之则弥满六虚废之则莫知其所大无外则宇宙在其间而与太虚同体矣其小无内则入秋毫之末而不可以象求矣此所谓我之本心而空劫以前本来之自己也然则果何物哉杳兮冥恍兮惚不可以智知不可以识识强名曰道强名曰神强名曰心如此而已由是观之岂不大乎岂不贵乎然而轮廻于三界出入于生死而不能自巳者何也盖一念萌动于内六识流转于外不超乎善而超乎恶故有天堂地狱因果之报六道轮廻无有出期可不痛哉可不悲哉若夫达人则不然也故斋戒以神明其德一真澄湛万祸消灭老子曰致虚极守静笃万物并作吾以观其复夫物芸芸各归其根归根曰静静曰复命复命曰常知常曰明不知常妄作凶所谓常者越古今而不坏者是也所谓妄者一念才起者是也庄子曰既以爲物矣欲复归根不亦难乎在易也其爲大人乎自兹以往慎言语节饮食除垢止念静心守一虚无恬惔寂寞无爲收视返听和光同尘瞥起是病不续是药不怕念起惟恐觉迟譬如有发朝朝思理有身有心胡不如是行住坐卧勿使须臾离也无何有之乡华胥氏之国吾其游焉开坛法语君不见千丈梯倚于峻岭蹑之可至颠峰临于陆地则数尺墻不可越梯非不及所立者非万斛之舟安于大川济之可涉江海委于湫水则数步溪不可渡舟非不能所安者非吾家法箓上可以动天地下可以撼山川明可以役龙虎幽可以摄鬼神功可以起朽骸修可以脱生死大可以镇邦家小可以却灾祸然得之在修失之在堕故匠者与䂓绳不能使必巧师者与模范不能使必行但人之恩情魔阻名利障难罪衅日增未尝少息生形无父母身外谁亲度日不过衣粮积之何用荣华富贵秉烛当风恩爱妻儿同枝宿鸟高车大马难将长夜之游美妾艳妻宁救九幽之苦雕墻峻宇白玉黄金偶尔属君不可长守茫茫三界碌碌四生一逐逝波永沉苦海莫待酆都使至黑簿勾名到此悔之何及今日汝去父母国来亲师匠门蹑硚担簦冲霜冒雨倾肝涤胆来瞻太上之真风赍信投名拜受天师之祕箓从兹已去革故日新名虽奏于高穹身尚拘于世网从前恩爱割絶渐休日后冤憎相逢莫结惟是解纷挫锐济物救人养性安恬存神静虑攀缘既断火必息于心猿妄想不生内自停于意马知身是患见命爲真阳不煦生阴不幽死自是大风不动劫火难烧念既絶于三尸性岂着于五慾瑶台阆苑爲自己之家乡爱海恩山是他人之活计人生何定白首难期日月迅速下手犹迟若更蹉跎空成潦倒此生幸到寳山不得回时空手伏愿皇基永固圣寿延长四夷不战来王万国无私自化然后十方三界六道四生一切有情俱登道岸今则玄坛已就开度俄临不敢久立学人伏惟珍重答池州太守书马休粮来特承附书复审已移成都虽跋涉少劳所履泰定法箓且竢盟申谨须躬临盟佩以全仪式因风聊布手诚休粮去别奉状六月十三日某上望之太守答真定府太守书久远氷表遽损琼缄喜闻起居克臻冲适欣惟安府侍郎结发从道奋身守儒浩乎学海之巨波卓尔文林之伟杰伫看大用以副群心即遂参承但深欣怿上真定府太守答汤明权启启久服徽名阻亲玄论仰斗每劳于梦寐披风远隔于烟霞云会未遑琼缄首辱荷至诚之尤甚顾鄙野以何堪共惟明权玉阙高仙瑶台上客弃利名之缰锁务道德之枢机罔象存神探玄珠于赤水恬和养性合至理于华胥更宜拯济难危提引愚下全尽真人之德发挥太上之风庶几羽盖龙鳞共访华阳之境云旌霓辇同游太极之天答太守林公书曩者所授功法乃得圣师口诀更在勤行虽然不白日轻举亦得身色无遗在世延年长生不死矣奉祝奉祝上林公道友答林灵素书瓢笠无情云烟奚取金门红雾漫爲天上之游白石清泉方保山中之适萍梗偶成于会合云泥各致其逍遥一隔江山屡移寒暑闲名日起浪迹时睽靖惟道本自然神非别有明月周流碧汉光本无形白云来去青山色非有迹蚕入茧而蛾去雀赴水而蛤生变化斯须循环影响趋向不干于模拟浮沉自得于方圆万象有杀有生春花秋落一气互消互息夜露朝晞五湖放浪于扁舟三岛翺翔于玄鹤升高须远就下无难不昧先机方爲逹者远承梅驿径复华笺幸閟冲和适符欵记传天师与弟青词昔三天之后父往而子来今诸箓之师兄辞而弟受当小臣之披戴祈太极以鉴知将储福于微躬实难忘于大赐无任谢官职表时不迨人悮蒙天眷恩沾同气庆洽私门自愧宠惊实增欣抃诚惶诚恐伏念臣顷当总角获奉清光七换岁华三颁诏节构漏楶云眉之宇以便焚修赐宣和御礼之经俾成功行俄下漏泉之泽及同产之兄遭遇踰涯报称何地兹盖伏遇特崇教范无间颛蒙义重天伦推及臣子虽缘故例实骇当时犬马之心所当自竭凤鸾之宇何极其荣中殚香火之诚上祝冈陵之寿瞻天望圣激切屏营之至谨言三十代天师虚靖真君语録卷之一三十代天师虚靖先生语录正统道藏三家本七卷正一部三十代天师虚靖眞君语録卷之二嗣孙四十三代天师宇初编次五言古诗同石元规讲鵾鹏偶书翺翔数仞间何异九万里大道荡无名无彼亦无此倬哉元䂓翁斯言迨尽矣一物自太极志士标高拟鹏乎与蜩鸠涉辩非至理有形相变化不出六合里飞跃涉程途底用嘲远迩廼识逍遥游潨远发玄旨讲罢四窻间忘言空隐几运使徐中奉寻李隐者于本部因临访上清遂得煑茶欵话至夜分乃散明自悦耳信有瑰伟崇高变通之论山川之秀亦有增明日分袂时宣和五年其略于是篇也西风初飘飘白露仍瀼瀼有人浮大川东巡抵饶阳实受九重书因之访丹房山气龙虎明青林云表长与予适相值议论清氷霜已暮更秉烛坐偶新月凉玉蟾翳烟景金飈扇天香影落如卿云烂然献奇祥六合无异色五峰同秋光锦袍谪尘世骑鲸隔川梁君期践玄约缈缈空中翔汤明权挈家入道佳汝久虚淡有才弗愿仕鸡犬白云间挈家从游此所藴既超特玄理可坐致倬哉明主命不以夺我志一变江海才緫无尘土气闻之旌阳令拔宅脱凡世此事在精修勉旃汤氏子书龙变轩事廼成颂白青城道伯一室絶尘埃和风撼瑶竹满几惟琴书潇然异尘俗时时操寸毫节篆数囊箓或同务玄子楸枰两三局夜对隔林月膝上奏神曲更深兴未阑徐徐启缄轴好来青城君云开远山緑和元䂓拜违才到巍峨畔还登翠碧重调青赓白雪琴静抚黄钟履践古人道追游仙者踪自来多福力相信各疏慵何处不爲乐此心知所从还如一片月挂在万年松思青城翁一别青城翁今经数旬朔天炎春气阑山花旋零落时时与攀慕西眺步瑶阁无乃恋人间笙歌正酣乐归来方外俦践我緑巖约回照闪余辉芙蓉出金削和元䂓见勉观君词语中具引先贤事了然道在兹不行而善至君今真至矣奏乐求真知一言见吾子固难尽于辞知君贯老庄亹亹蹈大荒剧谈玄中玄豁落无边旁有学必有待不与诸魔对涉景若与知何尝讶谲恠疑论涣已释则信爲善士主善以爲师天真坐可致人间犹论分仙事宜任运有命终出伦盍死即待尽大道非罔象明明万物上使我一闻知应是快神爽休更论浅深斯言尽诚心时哉且落魄此语吾所钦傍听亦㗛嗤不责于仁慈所幸异流俗事物中思惟和张知县省食费韵食馔不须丰古人贵量腹一饱尚何求八珍非所欲犀筋猒未下但折平生禄造物赋人料多少有数目更思途中殍皆缘食不足庄叟重鹁食此篇时一读又省衣衣服贵适宜冬裘与夏葛睠兹修行人初不事精洁轻纱并丽帛样新价亦别每缣数千钱拙工乱裁截些小未称身中心已不悦曾知有贫者冬夏皆皮裂三十代天师虚靖真君语録卷之二三十代天师虚靖先生语录正统道藏三家本七卷正一部三十代天师虚靖真君语録卷之三嗣孙四十三代天师宇初编次歌行大道歌道不远在身中物则皆空性不空性若不空和气住气归元海寿无穷欲得身中神不出莫向灵台留一物物在身中神不清耗散精神损筋骨神驭气气留形不须杂术自长生术则易知道难悟既然悟得不专行所以千人万人学毕竟终无一二成神若出便收来神返身中气自回如此朝朝还暮暮自然赤子产真胎虚空歌虚空荡荡无边岸日月东西互賔饯东賔西饯几时休生死场中如掣电本来真性同虚空光明朗耀无昏蒙偶因一念落形体爲他生死迷西东堪叹世人全不觉死即哀兮生即乐不知生是死根由只喜东升怕西落东升西落理当然休将情识相牵缠不信但看日与月朝昏上下常周天生非来兮死非去无有相因随所寓六道轮廻浪着忙真人止在虚空住真人住处无室庐邻风伴月同清虚莫谓灵光只𣆟子包罗法界无遗余法界包罗大无外密入纤尘小无内饥寒灾祸不能加物物头头归主宰一堆尘土百年形如舟泛水凭人行忽朝舟坏人登岸枯木无主从沉倾莫腐莫回顾万水千江几番渡这回到岸好焚舟不须更说波涛苦有缘舟居不居舟终不虞昨夜风雷撼山岳虚空不动常如如识得真空方不昧古往今来镇长在掀翻世界露全身尽度衆生超苦海真空消息非顽空纵横变化无终穷听我一歌空里曲铁蛇飞上崑崙峰休歇歌休休休歇歇休休歇歇无分别千般要妙万般玄只是教人各休歇既能休复能歇一切情缘皆断絶饥飡渴饮困时眠万死千生没交涉古圣贤及明哲一性绵绵周浩劫光明相照合真空休歇之余更无别地狱种作冤业六识炽然如火热立我争人昧休歇甘受碎身并拔舌休与歇真口诀无愚无智无工拙从上师真只恁修不遇知心谁肯泄休非休歇非歇大用现前无扭捏主张元化絶形踪囊括虚空超起灭亦无休亦无歇歇歇休休皆强说欲知真歇与真休一轮皎洁中秋月钱塘有作红霞映朱栏白云隐青山尘中人不到双鹤舞柴关瑶琴一曲诗数篇山童煑茗炉无烟爲思尘世去游乐一别洞天今几年湘江江上月初白湘浦浦边风色清断肠声咽玉笛碎愁杀霜堤多少情人生緫浮云仙家依旧春归去来兮乐吾真和元䂓任从他歌任从他尽教他莫管他他是他非奈我何尽日闲同方外友高吟落笔如悬河世上无心结凡累匣中有劒降阴魔长生已悟玄关旨从教乌兔走如梭尘劳汨没诚堪恶孰肯飘荡随蹉跎静处每思喧处事到头空自竞嘘呵任从他尽教他莫管他但从元气养冲和有时恣把丹书读无事闲寻玉轸歌我心非石不可动任从俗论生乖讹松簪布褐且自乐岂恋浮华张绮罗神炉交媾鍊金液混乎湛湛而日多功行圆成共归去飘飘飞盖拂霄河任从他尽教他莫管他橐籥歌休言大道无爲作须向房中明橐籥过时不动片时间紫雾红光乱灼灼青龙喜白虎恶赤蛇纒定乌龟殻纵然过得尾闾关又被曹溪路隔着两条直上絜丹田决言上有三清阁阁下分眀有玉池内有长生不死药依时下手採将来服了蓬莱受快乐靖通庵歌吾结草庵山之中旁人笑我名靖通都来方寸间田地大包世界同虚空我庵非通亦非靖玲珑八面无形影盈虚消息任天机庵内主人都不省有时风雪三冬天山前尽日无人烟顽空墨黑昼如夜庵中光耀长周圆有时风雷平地起山沉江涌流云气龙吟虎啸万形喧庵内情缘无止起环庵松竹连天青冬不悴兮春不荣人来谩笑庵居苦彻骨贫来彻骨清清贫生理十分好翻忆朱门多饿殍君能认得自家珠终身岂羡他人寳庵似身兮主似心欲明庵主须参寻驴胎马腹河沙梦那知铁矿藏精金高着眼睛速下手只今觅取无中有言穷理絶妄缘空无毛狮子撩天吼庵前大厦皆蘧庐知音有几同庵居若非捩断县崖手谁解伊边认得渠间中有乐无人识静处工夫闲里得自然妙用自然真向上神仙皆此出浮生短景甚悠悠一切庵坏便须休溥劝吾门诸学者不昧此庵须早修野轩歌四海鲸鱼不足钓纵使上钩吾不要三岛神仙不足夸长生不死数如麻惊人名誉不足恃万古英雄一场戏些些富贵不足欣何如野轩卧闲云洞然刼火纤芥尽此时睡着都不闻野轩野轩在何处宇宙茫茫无入路十千仙子浪中潜百万搏鹏地底度此一轩实奇特神不知鬼不测东彻西南彻北中心一窍尘沙国尘沙国界有微尘一一微尘一真人一真人一真源威仪队仗数亦然时人若见野轩叟正眼一觑皆奔走呵呵呵千古万古野轩歌寄林太守长生门户谁不爱只要自己下功夫九宫台上黄芽生白玉池边蟠桃在撞动天关鬼神伏拨转地轴阴魔败河车搬上九重天日月鍊成金世界怀鬼谷山思真洞天因咏以赠元䂓思真洞兮云水深道人居兮鬼神钦山花笑兮松竹阴巖熘潺潺兮千古音何时一造兮清神襟攀石萝兮共笑吟三十代天师虚靖真君语録卷之三三十代天师虚靖先生语录正统道藏三家本七卷正一部三十代天师虚靖真君语録卷之四嗣孙四十三代天师宇初编次五言律诗得请还山元规远迓遂成山颂喜见石浑沦忘言意独真还寻石桥约一洗客京尘香篆丹炉静诗篇彩笔新高霞不孤暎携手洞门春和浑沦庵超然即事韵自得逍遥趣从来乐静居水边红杏小烟外翠篁踈有物真常应忘形内本虚人间役尘虑到此尽消除简元䂓泰定二公傍水絃歌者当檐执卷人人心各有趣天乐一何真畏日初交夏闲花尚是春不随寒暑变只有刼初身立秋之夕对酒成章粗遣清景以招佳咏闪闪秋光好行行万寳成松高孤鹤唳竹密一蝉鸣大醉衣襟湿空歌风度清腰琴宜更作楚泽有余情送元䂓游麻姑拂袖麻源景飘飘逸兴清不辞千里远独步五云轻自有琴书乐应无世俗萦我惭阻追逐回首谩驰情和元䂓拂云轩韵踈翠拥高轩虚徐欲出云两楹清荫共西有龙变轩故云一阵好风分偏暎琴书席难栖燕雀群主人怜直节孰敢巧操斤元䂓道人览予心说作颂见寄次韵奉答新文博不繁披诵已清魂意在诸缘外心爲万法源犹龙谁可测牧马自微言三复难穷处重来得细论听元䂓琴万物纷然在浑沦声不流昔人絃上取今我意中求水激崖边石风高岛上秋相看得真乐天地共优游喜晴芍药都零落山泉遂有声尽知春去晩深喜夜来晴高柳拂檐净闲花照坞明松间携好酒今日思方清邓程二子传法于予清坛事毕赋诗以遗之不闭三天道难回二子诚露章招有感裂帛喜爲盟神劒一日试法灯千古明内观当自悟至理本无情送正之法师道貌古昂藏声名万里香紫霞衣缥缈丹佩玉琳琅寂寞居巖馆殷勤咏洞章伫看功行满飞盖上寥阳晒经迟日满高台书囊云锦开梅蒸阳气透林隐景光回洞究千神恍高吟万恶摧殷勤能启祕须仗出群材晩步山间有作宿鸟频来语寻巢未得间小星明更近高桂冷初攀拂露松都在因风信未还岂无虚歇处青及谢家山和元䂓寄杨子寓真巖韵应到最高处翘思上古人风来多柏子云去净嚣尘溽暑不到处天花自在春仙踪欲无着流俗谩寻津次韵上勉元䂓优游且消遣认取本来人痛苦边是妄杳冥中有真煎烦徒自累恬惔即长春君岂知予念予身非子身题度仪堂四首屡赏中秋月山堂亦怅哉暂居行百日常觉近三台大木声深夜脩篁荫静阶倘非能自度何以见归来近户皆林杪元非粧㸃成山中行不遍雨后看尤清桃向天边种云从岭上生不通鸡犬到时听度鸾笙骤尔升堂者同乎白日仙崇深邻圣像超卓愧吾年微月兼寒露乔松间野田宫成方数载犹使扣钟钱正向西窗处两峰苍翠排白云清画入玄鹤几时回剪猒如毛竹锄嫌绕砌苔有时不开户烟雨蔽阳台联句翛然元䂓夜坐酌畲德儒所惠酒因成共饮名家酒三杯亦未辞张摅怀谈道妙举笔赋新诗石虽病仍牵率爲欢信渺弥张踈星联远汉緑水湛前池石未及裴君句惭教乐所知张翛然清且慧泰定默如痴石有美新荷近无尘皓月随张山风来细细银烛耿离离石青眼便爲览朱帘莫下垂张睡魔浑散释吟思愈清奇石万态付一笑千春緫片时张此情能共适得志任人嗤石道重皆相契心机独耻爲张瞿昙作良友老圣是真师石四海无余事诸公足自怡张仙巖拏钓艇云锦种丹芝石世俗爲无谓吾人还有宜张红尘聊应迹紫府去非迟石终始怀观子友持愧伯慈张功成当并驾六合恣傲嬉又酒猒高阳价人怀中古情张把杯聊共乐对景发新声石十二分清气三千外世荣张天真聊所适俗礼莫相婴石韵微微近松声宛宛生张林风侵坐冷山月照人明石籁静神尤爽宵分气尚横张星文玉烛焕虎力紫毫轻石得志非轩冕游神必海瀛中元聊醉此寓意笑虚名七言再咏醉倒尚夸云液美吟看尤觉羽毛轻张松轩怅望情何限竹槛留连兴愈清石水草远含青翠色野花仍吐细微英张风来画榻消残暑雨过秋蝉送晚声石仙境每看天路近风骚不许世纷萦张饶君先驾云间鹤顾我还骑海上鲸石白帝气刚群动肃道人心正百魔惊张共欣淡泊居林石翻笑驱驰到市城石溪上且同三笑乐饮中要与八仙争莫言酒量全输我会是诗名数石𡖖同游栖真兴爲栖真来情因昔人动张昔人道非孤今人心乃共石静有物外乐清无世间梦至论超形神谈歌彻巖洞张野色杂茶瓯松声入琴弄石未可赋归欤更揭流霞瓮祷雨应时喜而联句何以慰黎民山川朝出云精诚动天地丹恳在词文张南亩苗初藁西郊雨已纷林峦添郁郁草木共欣欣石休怪芝田茂其如羽服勤穹苍岂私曲流俗足妖氛张途路尘埃息轩窗暑气分丰年慰农叟盛德谢吾君石枝润惊林鸟厨清絶楚蚊张上真何以报惟把寳香焚浑沦庵成翛然子亲庆因以何字为韵共酌联句作室观灵境功成事若何张琴书消日月畊钓老烟萝石爲羡云踪远时将酒共过张东巖开玉洞西涧泻银河石整珮思天柱观碁悟烂柯张真情敦澹薄世业信蹉跎石絶迹求无累澄心到不波张浑沦甘宴息真率谢浇讹石尘秽千峯隔风流万气和张干坤堪比寿乌兔任如梭石仙至不无谶鹤来信有他张煮茶留客话种药救民痾石竹露延清荫兰风动妙歌张闲寻仙传读静把玉经科石大道犹衣袂嚣尘自网罗张有生如石火移世似灯蛾石欲入高仙调毋教下鬼唆张茅檐无一事时复动吟哦饮罢联西江月此夜月华如昼东池不让西江月明人静满庭芳酒兴诗情贪长张未忍茅堂归去濡毫且趁吟狂灯前高咏对幽䆫却笑青春流宕石三十代天师虚靖真君语録卷之四三十代天师虚靖先生语录正统道藏三家本七卷正一部三十代天师虚靖真君语録卷之五嗣孙四十三代天师宇初编次七言律诗次御制赐于真人韵玉篆金章咏洞真真中高妙孰能伦世缘拨去神常静精食休来甑已尘且爲圣明常讃化未应栖遯便终身自循多幸因君命得往琳宫见一人京师夜坐怀浑沦庵有作寄之独坐空庐静可知江城意味岂如斯君看凤实初成处自称蟾华欲妙时酒兴愿同云叟乐风尘无取庆宗诗山中林壑虚明境不得归吟有所思次韵答赵尚书炎蒸时节别家山霜雪如今却渐寒恨我虚名徒涉世忆君高语共凭栏比因厌客连朝卧长是援琴终夜弹已得明春归去旨预惊灵鹤整翎翰送于真人仰慕清声实积时前朝因幸拜彤闱稍瞻风致频相见又恨霜天遽告归至德谩劳中下笑高才须信古来稀自惭功行亏杨许安得南真太微新荷败荷已尽小荷圆照眼含香尚忍怜月帝来寻青玉匣金童立认碧铜钱已凝重露资清气何幸轻风扫淡烟远有华峰全美在花开般捧烂红鲜钱塘几万人家水绕城白云开处见丹青地连金色三千界山暎瑶峰六尺屏晓凭阑干披宿露夜收帘幙透寒星淛江风物端无赛半拟蓬莱半洞庭恒甫以新茶战胜因咏歌之人言青白胜黄白子有新芽赛旧芽龙舌急收金鼎火羽衣争认雪瓯花蓬瀛高驾应须发分武微芳不足夸更重主公能事者蔡君须入陆生家题皇仙宝积观仙去仙人往结庐我来自喜驻云车秋阳今日七月九花蕊长春千载余一泒松前流水出数行沈约戏题书围碁注酒飡莲实聊复有无谈太初京师七夕率赋七夕风光岂易阑一年一度巧相干不惊高处流星过尽向今宵仰面看花月有情天阙冷胭山随分酒杯寒从兹肃肃秋阴后却恐衣衾未复单自京还始来龙变轩觅故年幽致闲成长句粗写虚心寻得故年香翠团共将真赏倚阑干几随白日飞仙变半爲今朝寳黑干光冷未粘春物笑影踈来趁月华看江南秋景犹繁剧赖此一襟风月寒还山长年京国甚羁囚丘壑归来始自由流水有声如共语闲云无迹可同游猿依松影看丹灶鹤与芦花入钓舟如此栖迟良不恶红尘何事辱鸣驺答太守虞察院游仙巖诗累年林下意何长巖谷风霜亦备尝俗客不曾交得到达人应未以爲狂江亭昔造怀宁海石屋今居似濑乡谁拟上饶新太守却因朝谒到山阳翫月翛然堂密林崇岫往留连十载官非上士班赤帝御龙行末伏嫦娥分月入深山关津洞达干戈后食息将安州里间今也柳堤真吏隐清流华薄地宽闲题冲虚堂养其冲气以全生栖息虚堂只数楹南浦道高坊号美太微风暖木兰清百章爲爱青林密三体应书老子成未有紫宸朝觐日两余几处白云轻琴斋乃予旧居以琴名斋吾为之也项先生与诸生居之谈庄讲老有佳趣向尝造焉而忆往事廼亦有分胜多捄之处成诗呈项先生者书其实耳琴斋高致有真风山合延賔未折中来问死生非碌碌爲谈庄老肯匆匆喜今可与君还往惜昨曾留客许同处士或将方寸比斯人爲不殢焦桐浑沦庵庆成高斋忽已庆成功赤石苍厓入眼中贞节由来拘世业稚川随处是家风红金柜隐书尤祕碧玉壸清酒不空崑阆归期应可展我来时欲笑歌同仙巖寺依然仙迹倚巖开真馆何年竟草莱今日梵宫方得到旧时玄鹤也飞来一条涧水琉璃合万叠云山紫翠堆禅客夜深能共坐满䆫明月正徘徊汪玄降睡有作万籁沉沉月满空一枰初胜玄翁金壶饮罢前村酒玉轸闲歌太古风羡我无眠神已爽笑渠贪睡意何浓回头爲报孤云道清浊由来自不同和答周提刑试于闲处寻闲境松竹无言緑满秋方外每烦勤下谕山隅何幸偶来游一帘芳草庭前长千载遗书圯上求得请南还乐居此清谈深感圣恩优本竹治有兴来登最上山真风长在可跻攀世间浊质能相信云外清游岂肯闲怪石欲飞明落落惊湍直下响潺潺寻常衆目应难见云拥真人暗往还蒙秦治紫垣佳客有灵踪独木爲桥处处同一自浑家参太极更谁连步上青空槛前怪木冬长碧巖下灵光夜久红真泽不随时世斩出尘人世入神功平盖治昔人已去附龙鳞神炁犹存録籍真洞口记曾三拜日云间别是一家春钓丝无迹龟鱼静樵客忘机虎豹驯金井未经新汲引已无胸次一纤尘云台治汉朝人与道翺翔是处遗踪属静方烟外桃花非俗种风前柏实有余香杖穿翠霭通深窅舟驾洪波入渺茫千八百年三十代云台空碧珮琳琅浕口治真真相袭养真材万木深沉一水廻珠逞夜明秋浪定磬含霜韵晓霞开二仙已远教谁遇三粒还能待我来若遣青童验轮迹断烟无影落苍苔后城治近枕长河即化坛拟超坛侧到河干丹砂在地经冬暖玉竹成林入夜寒水鹤应思冥象外山翁愁不到眉端杖头已指丹霞景密有尘罗络我难公慕治一坛幽古万松阴意爲寻真特地深翳翳野云披緑岸时时踈雨洒青林真图未落前朝手短褐堪求古圣心鹤辇近过游息处桃花流水尚堪寻平冈治千松万竹荫真祠多少寻真不记归枕石池台全似古穿云溪涧一如飞玄猿夜久鸣寥閴黄鹤风高入太微直自六天浑屏静圣功何代不皈依主簿治映尽朝阳与暮霞苦无轩冕送尘沙旧闻灵草千年种近有幽人一两家彩凤每来寻竹实灵禽时复啄仙花伟哉往昔轻腾客岂有心贪五马车玉局治座隅依约有余香威丧如存动悚惶笋石并抽擎天阏金泉一带自汪洋因谈妙有开迷迳直指无何入故乡季世孰能稽万一日随诸境愈忙忙北邙治满坛明月化宫春千古依依杨柳津碧沼不容生俗物玉毫宁复示俦人幽寻已与三玄约静乐谁知一㸃亲世外清游堪准拟轮蹄无迹辗香尘金丹诗四十八首金鼎玄珠夜半功纷纷五彩满房中只爲日月交加合却被龟蛇取次攻乍见容仪方恍惚久看相貌即朦胧慇懃爲报阳人道此箇真空不是空假法人间有万般君宜求取紫金丹崑崙山上楼台耸北海炉中龙虎攒此箇药中爲贵寳将来鍊就作天官玉皇数下金玄诏始信云衢去不难流俗纷纷不悟真不知求己却求人只贪世上无穷色忘却人间有限身鼎内药成堪益寿水中金尽化轻尘北邙山下累累土緫是人间不了民不觉年年捻指过急如催浪转长河鼎中日月知人少世上阴阳识者多尽爲资财损真性皆因女色逐流波半有归泉路忍把真元乱鬼魔堪笑愚人被色萦拟将唿吸要留精神仙清静方爲道男女腥膻本俗情秽浊岂堪充上品还丹方可保长生房中之术空传世迷杀寰中多少人採阴丹法起何时后汉刘晟亦自迷不免轮回归复道岂将淫慾益愚痴狗猪行状称爲妙神鬼阴谋不可欺争似无爲清静道一炉金就养婴儿婴儿头上栽莲花诈伪迷人乱似麻不道修行从一鼎却言般运有三车泥丸有路蒸方透紫府无涯价莫加爲劝尘中迷路者好寻元本莫咨嗟火急寻师指水金依时用火採浮沉九回照见如来相一纪方开处士心虚驾輙翻铅易就龙车推转汞难禁自从饮着醍醐酒便觉身居紫府深扰扰浮生一梦间几人回首锁三关黄婆压定分全易白虎飞来投下难朱雀入炉三畆静黑龟伏鼎一生闲昭昭妙理余知得只欲藏机隐旧山莫论仙骨莫求丹此理玄玄有正门迷者少能知返本教人借此以爲根龟蛇大小宜频给日月精华且緫吞只自明师分剖后难爲荒野作丘坟神仙妙用最难窥学道多因慾道迷向此若能明水火这回方得识东西真铅莫把凡铅杂真妇休将世妇齐离坎自交身自泰恁时方见是夫妻黄芽至宝莫轻论白雪通玄敢谩言不是野人藏祕诀大都仙药俗难吞浮沉卯酉玄分路变化龟蛇别有门万万学徒无一二浪称道友满干坤存神认取本来身此理幽玄可学人无漏实成除有漏迷津才出是通津浮生难保千年寿仙世轻翻万劫春堪叹茫茫迷路者甘将神作北邙尘学佛回心又学仙两头扪摸不能专大都错路生迷惑便见迷途易变迁得事只烹身上药痴心莫望火中莲但能求己兼求命休说三千与大千炁龙津虎不难分下手须从神定门白雪鍊多齐日月黄芽服久出干坤四神鼎内堪逃死五色浆中可返魂世上蜉蝣能几许莫将财色败元根急认浮沉水内金若能烹鍊鬼神钦四神守卫神炉固九转工夫转色深龙虎翻施双入路龟蛇腾焰两边侵但知五色纷纷起满室荧煌可照心周天火候诳凡人胎息萦爲亦未真紫府聚金龙火种崑丘走玉虎泉新三莲折处分神力一子生时出俗尘爲报忙忙求事者真铅真汞不离真崑崙宫里紫金丹不是仙材不可观有分得飡延寿命自然无恋免饥寒虎龙铅汞庚辛鼎大小龟蛇太乙坛烹鍊一丸飞五彩上天消息不爲难劳生扰扰去知梭火急修真逐鬼魔好把浮沉翻北海莫将梦幻恋南柯甲庚鼎内金非少卯酉坛中土亦多只自荧煌光一室斋心服了脱微痾贪着浮名浮利身不思光景走频频只贪眼下红颜好不觉头中白发新药鼎坚牢延寿命情思放恣损天真劝君求取金丹诀养箇婴儿脱俗尘瞥然光景几时休出入轮廻去复收只爲贪痴缘底事不思清静学真修虎龙便是昇天驾铅汞元爲出世舟多少神仙哀俗辈故留丹诀救凡流乘龙驾鹤不须惊此是金丹一粒灵五色云龙腾海底九回风虎到天庭琼花合处看壬癸紫府交时借丙丁此理要明非下士除非名是少微星劳生扰扰疾如风急杀三彭及五虫不使狐狸侵药灶须教龙虎守真空鼎中寳物时添火腹内婴儿貌转丰善女善男寻此语莫贪花酒堕迷中大都奇怪惑人深一见邪淫便动心只是欹倾身内宝何能坚固水中金天堂有路无人到地狱无门衆却寻寄语世间男女道收踪火宅隐山林阿尔多淫上帝嗔罚爲狐兽尾随身只言五百年方变岂谓三千日化神雷火不知何处用犬牙同此作教亲冤魔眷属狐狸肖变化妖容惑几人刘晨阮肇事多非今日凭君子细推谩使仙宫由色慾却将紫府贮姦欺洞中清净难容杂穴里幽冥易变奇大是世人迷不悟几人丧命爲狐狸子真坛下紫微边深夜风光俗好传不道求铅堪益寿却言药物可延年仙丹未必离身内人意何须立户前或是山精迷弄汝故将杂色等闲看真铅真汞最堪凭此理昭昭却少行白虎鼎中成玉液螣蛇宫里养金精坎男离女分三位日月东西合一程若向此中寻得路婴儿相貌自然成金丹换骨不相欺大抵凡流性易迷若使赤蛇腾海北自然玉兎走天西㦳莲使者行真水种火龙王启大蹊好向此中寻捣鍊飞腾只在一刀圭幸得修真趣理深勤勤烹鍊水中金若知紫府莲堪种始信崑崙路可寻日月合来光上下白青交后彩浮沉自从得此真消息荣辱人间惣不侵少年何事学诗书争似求真保玉壶更不劳神游赤水只知存性养玄珠鼎中日月何人有炉内丹砂世所无人笑此中多寂寞此中寂寞与人殊既悟今生与后生何须苦苦强谈禅华池水号昇天药金鼎莲爲出世筌下乎始知深妙妙功成方见理玄玄自从一得明师指始信云车出俗鄽三清门户出无猜自是凡夫不肯来月魄日魂爲道路虎泉蛇火作梯媒三田勤固元精种一鼎坚牢后却开无质自然生有质真胎能解结灵胎绛桥行气緫爲非自是凡夫着相迷北海鼎炉分造化南溟宫殿合天倪虚无只就还丹力恍惚身成妙道齐若向浮生能见得浮生只可比醯鸡尘寰道友万千人几箇虚名几箇真不悟汞铅爲至寳却将炉灶学烧银内中採药方端的外里求丹谩苦辛何况迷途有迷者不爲自误误他人九真山下有华池此水延年世不知金橘生成光色透弹丸小大彩霞飞送归北海深藏密般上南溟事怪奇只候此中功力就黄云片片拥婴儿九真山上接楼台日月浮生紫气堆北海下生金芍药南溟宫产玉玫瑰三清门户三田奥九转工夫九辙回当此鍊成无价寳从教人笑我痴騃扰扰寻师苦苦忙但求神水是仙乡荧煌一鼎镕金汁灿烂三田湛玉浆夜半只知真火焥房中不觉彩霞光超凡一粒真堪重始信蓬莱去路长鼎中大药世难知日月双投姤不迷未必妙光方火枣始思玄理号交梨溶溶朱粉飞云远湛湛神辉满室齐一纪烹煎才得了便乘鸾辂上天梯隐迹人间数十年不令衆觉种丹田五行聚会生俄尔一颗圆明出自然湛湛神炉开白雪依依铅鼎泻红莲近来不觉浮名起多被人来叩妙玄金丹饵了骨毛轻便觉蓬莱去有程澄湛药炉分玉粉凄凉气海彻三清崑崙宫殿年年耸紫府楼台日日成只此便乘云鹤驾笑人笑我学长生学道多多少悟真真成便见自家身三田有路纵横去万类无缘变换因土内养金金色重鼎中进火火功新若于财色全无动便是蓬莱洞里人忍辱多多日苦辛闭门又被鬼偷精不知牢锁丹田固争奈魂狂紫府倾阳气旋衰难保寿阴邪浸长易消兵劝君火急寻师去莫爲冤魔破道情只见神炉当子夜岂知火力散阴邪忽于金鼎凝寒玉倐尔真身现彩霞沆薤露中分白雪华池水内养黄芽此中便见真消息莫浪驱驰觅鹿车人有金丹可返魂常流迷道不知吞朱禽若启巖前地白鹿须投海底门欲得必先调气马由来宜急锁心猿善男善女寻真诀莫把形容化土坟静坐焚香念念中念中须见已形容生成本籍铅中汞变化端由火里龙二八莫辞频採造一三还用苦交冲此中有路通天去可把尘踪继赤松莫嫌野客漏机微要接仁人至上蹊悟者便从言下悟迷途终是意中迷甲庚一判龙归左卯酉双投虎在西若见玄玄玄里事不离真箇是夫妻我身我命与天齐只得金丹便出迷灵质长来居玉殿圣胎生就步云梯蜉蝣世界何须恋螮蝀衣裳不必携烹鍊虽然劳日月出尘宜假一刀圭三十代天师虚靖真君语録卷之五三十代天师虚靖先生语录正统道藏三家本七卷正一部三十代天师虚靖真君语録卷之六嗣孙四十三代天师字初编次词祐陵问所带葫芦如何不开口对御作㸃绛唇小小葫芦生来不大身材矮子儿在内无口如何恠藏得干坤此理谁人会腰间带臣今偏爱胜挂金鱼袋蔡师元疑予及神翁侍宸师元发问予如何是修鍊之术予走笔成小词以答之忆桃源长生之话口相传求丹金液全混成一物作神仙丁宁说与贤休嚥气莫胡传岂知造化玄用铅投汞汞投铅分明颠倒颠白云堆里探芙蓉枝枝香艳浓灵龟岸畔起祥风楼高十二重黄金殿碧云笼丹砂透顶红神机运处鬼神通清真达上宫邓恒甫昼六鹤于浑沦庵请予题遂作临江仙莫怪精神都素淡全谙千载松头羽人幽意苦相投殷勤争㸃写展转动吟酬况有咸阳兄弟事教人闻见忘忧我生曾是眷仙标一从挥洒后相继未能休降魔立治沁园春劫运将新天书降恩圣师命魔正阴阳错忤鬼神淆混依凭城市绵亘山河杀气闭空阴容夺昼万姓罹殃日已多青城上现琉璃高座忽起巍峨群妖忿怒扬戈竞奔走攻山若舞梭感神光一瞬龙摧虎陷威音一动电掣霆呵立治化民摄邪归正生息熙熙享大和风云静见天连碧汉月浸澄波真一长存太虚同体妙门自开既混元初判两仪布景复还根本金籍灵台浩气冲开谷神滋化渐觉神光空际来幽絶处听龙吟虎啸蓦地风雷奇哉妙道难精解㸃化愚还成大材试与君说破分明状蚌含渊月秋兎怀胎壮志男女当年高士莫把身心惹世埃功成后任身居紫府名列仙阶急急修行细算人生能有几时任万般千种风流好柰一朝身死不免抛离蓦地思量生死事大使我心如刀劒挥难留住那金乌箭疾玉兎梭飞早觉悟莫教迟我清净谁能婚少妻便假饶月里姮娥见任从他越国有貌西施此箇风流更无心恋且宽怀免是非蓬莱仗三千行满独跨归和元䂓临江仙蠢动含灵天赋与逍遥性分元均莫生异见乱吾真只今中有主浑与化爲人那更徽词清彻底轻埃欲染无因惟应得此便凝神百魔咸息战六道永停轮满庭芳闲里工夫无中妙用切休拟议参详龙降虎伏真土自中黄行动起居寝食随缘度莫动真阳归根处神凝脉住玉界发天光风高鹏翼远水深舟运物理昭彰但眀心是道专役天罡信口唿神召鬼旸不是颠狂痴迷者风霆在手应用反乖张和元䂓览杨羲传临江仙自古清真灵妙降安妃来就杨君因缘冥会异常伦仙风聊设相真道本无亲惟有元䂓能访问深将此意相闻大家宜赏缀新文免教尘秽士诮笑上天人用于真人满庭芳韵和元䂓心境双清古今同乐胜缘休道无媒天门高妙应伏至人开岂比寻常意绪方寸地不贮纤埃仍须信金坚石确一志断无回真元真可爱真师真友且喜无猜就中更夺脱洒不顾形骸可是正容而悟凭真趣改易凡胎神明会尘婴世网莫共话由来洞仙歌孤峰絶顶更无人能到万里虚空没边彻正秋高景静雾卷云收风露里惟有月华高照浮生纷过客好天良夜醉舞狂歌错昏晓有谁知一性圆满恒河亘万古光明不老竞对月论利与谈名全不想驹阴暗催年少对酒成渔家傲呈介辅草草开樽资一笑微生病苦随缘了友义交情如地厚心相照今人莫遣前人诮灯火荧荧山悄悄芝兰佳气松筠茂得便盘桓尘世表香初透邻鸡且莫催清晓和元䂓天和堂更漏子因元精收视物外身无死地接子谬季真非无爲翻有爲但心虚教腹实密与寥天爲一华阳洞广寒宫人人方寸中题郭南仲庵壁深源密坞问牧竖樵童俱迷方所蓬藋纵横蛇龙出没玉崃搀空无路不恋雁塔荣名解守鱼渊寒素这勤苦但坚心自有神灵呵护勐悟无回顾一㸃虚明万刼无今古胎息根深灵泉穴祕静里运调阳火莫问地久天长管取收因结果休轻负把天谷真基与君说破情纒识缚叹时人不悟酒中真乐纵口招愆迷心失行却道爲他狂药须信醉舞狂歌也有良知真觉无依泊任暖气周流三关三络落魄清闲客醉乡深处风月长酬酢空花消息光明显露人我事皆忘却不问市醖村醪尽可浅斟低酌从鄙薄竞口口谈醒言言成错雪夜渔舟晩风歇谩自棹扁舟顺流观雪山耸瑶峰林森玉树高下尽无分别性情澄彻更没箇故人堪说恍然身世如居天上水晶宫阙万尘声影絶透虚空无外水天相接浩气冲盈真功深厚永夜不愁寒洌愧怜鄙劣只解赴炎趋热停桡失笑知心都付野梅江月鹤鸣奉旨玉土平平正海息波澜岳歛云烟三景虚明八表澄清一月普照诸天有流霞洞焕暎黍珠徐下空玄絶形言见千真拱极万炁朝元当时鹤鸣夜半感真符寳篆特地亲传碧湛龙文红凝龟篆绛衣无鬛蹁跹计功成果就垂真教廓景飞仙已千年亘灯灯续焰光朗无边用于真人更漏子韵是和非双打过免共相魔生火谈有相损顽空齐居看望中圣贤风行处在巧智争如休卖诗与酒且乘闲随缘发笑颜元宵庆寿天开景运记建武中兴炎刘重盛明良际会八表风雨调顺甚一时岳降生申正千载河清诞圣祥云拥流霞映飞仙拱魁星炯佳应是师真毓瑞人天交庆蘅薇香满元宵景耀天目神光如镜现龙章凤质降伏群魔归正禀玄元立教开先悟至道心空神领昌玄嗣明真境同无有怡清静绵永度三途六道神仙同证用介辅韵赋风入松深耕易耨寸田中看真箇英雄夜来犹上星台望全不厌水緑云红便是清交素友频相视笑晴空玉阶瑶甃翠重重带萱草葱葱流霞尽饮何辞醉休更数尘里千钟晓夜朝元去也怎忍舍大夫松对竹赋惜时芳虚心劲节争箫散无冬夏钩栏侧畔霜风雪色沉沉晩残不了细枝纤榦情中意里尘沙恨试与聆絃歌急慢无嫌青翠开青眼相看似太原家惯清平乐天先天后真土藏灵秀妙用自然循火候节节熏蒸教透不分龙麝檀沉都能入鼻通心待得烟消息住浑身变现真金用伍先生韵和元䂓苏幕遮先天生后天久道有真诠谛听当时受恰是迷天迷望斗只恐微躯薄幸随枯朽又和西江月蓬户横开寥寂寒䆫侧暎清晖竹风偷入五香帏还有好音相惠须信毫芒可入明珠胎里忘机宵狂夜宴是和非月府仙人无媿和元䂓南郷子无奈这群迷味色声中若系羁尽任改头兼换面何悲不染伊时不管伊春去又秋兮莫遣空踰十二时好把自然真妙旨修爲尘事劳仍道甚夷又久不上春台直待将身跨九垓懒向人间深有谓氛埃难趁邪风触圣胎水槛映山斋赏遍从容首自回长谢故人书曲意微哉争得腰琴拂袂来观棊作望江南秋枰静黑白两奁匀山水最宜情共乐琴书赢得道相亲一局一番新松影里经度几回春随分也曾施手段争先还恐费精神长是暗饶人西源好十二首次元规韵某一喜西源壁立竣峙无一俗状踈松密竹四通九达青玉交辉天作高山地灵若此常相谓曰身处真人之墟而不知也登戏珠峰以见虎蹲龙跃远壁遥岑皆在其下考室立靖建名榜之水中花圃中蔬山光竹新日屋逾静得其居矣昔之思归见十二篇之曲同声相应故和之西源好仙构占仙峰一鹤性灵清我宇万龙风雨乱霜空高静太踈慵天地乐山水静流通行坐卧怜尘外景虚空寂是道家风非细乐相从西源好龙首虎头高风雨每欣清宇宙林峦长似涌波涛吟咏有诗豪成大乐美称适相遭醮斗清筵投羽札启元喜会执金刀身净隔纷搔西源好巖馆凿松厓五斗洞前斟玉斝半酣䆫外抚金杯无累自悠哉青翠色玉竹自新栽风到莫来摇老木雨霖时复洗苍苔如此恼诗才西源好春日日初长不看人间三月景常思天上万花乡幽赏一时狂歌笑也空洞大歌章千业浄来风谷秀三云归后月林光沉麝似兰香西源好迎夏洒炎风红锦石边怜一派老张巖上恋群峰时得化龙笻琴振玉晓色倚梧桐黼黻文章朝内盛山川林木野亭空朱火焕明中西源好秋景道人怜时至自然天气肃夜深犹喜月华圆长啸碧厓巅须信酒难别咏歌边是处伐薪爲炭后此时尝稻庆丰年童子舞胎仙西源好冬日雪中松携手石坛承爱景静观天地入清宫恰似大茅峰襟袂冷琴里意浓浓吹月洞前含碧玉动人佳趣转黄钟情绪发于中西源好幽径不成斜山谷隐连无改色池塘空静㸃无瑕人钓水之涯仙舫小人欲盻君家归棹日回如览镜放船星落似乘槎风雨乱寒沙西源好神洞自相求傍水垦田流涧急斫山开径小花浮踪迹旧人留忘万物爽气白云收司命暂曾寻寝静紫阳真是步条幽思继此公游西源好人在水晶宫长愿玉津名濯鼎恰如龙井到天峰的的好遗风清彻底岂忤李唐隆自浸巖前厓石洁不笼天外岭云浓澄彻莹怀中西源好雨霁歛红纱碧水静招摇钓叟緑巖寒迫起渔家携驾会春茶风浩浩锦荫石屏华濯鼎上方敲翠竹辘轳西去碎丹砂休问乐津涯西源好还向观庭西看晚菊开方丈外傍寒梅放六花飞三鹤会同时清净宇虚一贵无爲戴月夜中仍是别御香原上不须迷于此振衣归再次韵于真人更漏子诵真经期万过未灭无明心火宜回首探真空融怡惔寞中自古人何处在谩记声名沽卖抛尘累养清闲琼浆自驻颜苏幕遮抱孤琴弹小操独坐幽轩尽日无人到唯乐烟霞长啸傲明月清风今古长爲友识干坤知牝牡懒共尘劳汩汩争奔骤爱高着眼消白昼一任他家玉兎金乌走减字木兰花呈鉴义王介辅严寒冬月前日阳生几降雪松栢凌霄森耸亭中叹后凋昔人犹豫身入山林深处今古同符好趁笙歌且自娱又上满庭芳调理三关安和四体静无忧挠相煎太微冥契元始语诸仙玉字重修妙典西台南岳题篇偏崇好身田在世心向太清天云边曾降圣金坛夜拜高驾留连论琼华灵液形与神全形体须凭妙气神来舍黄阙丹田真精旨明光辅相天地保长生望江南寄明权秋夜事月里竹亭亭清籁与谁喧地水微风遣我下檐楹圆缺若爲情终南道累寄笑歌声丹阙夜凉通马去黄河天晓照舟横联辔去还成江神子彩云楼阁瑞烟平雨初晴月笼明夜静天风吹下步虚声何处朝元归去晩双凤小五云轻落花流水两关情恨无凭梦难成倚遍阑干依旧楚风清露滴松梢人静也开寳篆诵黄庭鹊桥仙寄明权神清心妙山长水远有分何年瞻望晴空一片彩云飞又起我无穷想像一易门径九华恩露唯愿分明指向竹风频起紫微烟似有意许归乡水调歌头高真留妙诀达士济群迷心清行洁天人凡圣尽皈依不在般精运气不在飞罡蹑斗心乱转狐疑但要除邪妄心地合神祇悟真空离世网絶关机养吾浩气驱雷役电震天威混合百神归一一念通天彻地方始了无爲叱咤生风雨挟世佐明时度清霄一更一㸃一更初城门半掩行人踈茅庵潇洒一事无孤灯相对光清虚蒲团安稳身不拘跏趺大坐心如如月轮微出天东隅空中露出无名珠二更二㸃二更深宫钟声絶夜沉沉明月满天如写金同光共影无昏沉起来闲操无絃琴声高调古惊人心琴罢独歌还独吟松风涧水俱知音三更三点三更中烟开云歛静无风月华迸入水晶宫四方上下同一空光明遍转华胥同千古万古无初终铁蛇飞舞如流虹倒骑白风游崆峒四更四㸃四更长伏牛送鼠心不忙丹炉伏火生新香群阴剥尽回真阳金娥木父欢相当醍醐次进无停觞主賔倒置情不伤更阑别去还相忘五更五㸃五更残青冥风露迫人寒扶桑推出红银盘城门依旧声尘喧明暗二景交相搏生来死去纷纷换道人室中天宇宽日出三竿方启关独自行兮独自坐独自歌兮独自和日日街头走一过我不识吾谁识我人间旦暮自四时玄中消息不推移觌面相呈知不知知时齐唱啰啰哩沁园春用伍先生韵呈元䂓况有夷途正透玄关衆所共传愿万魔披散诸尘荡净琴心和雅天性清圆未信凡流可回高步留恋形声情更延真消息定如何唤醒聊发言筌虽由宿命回缘达世士何曾无慨然筭静专爲妙闲多乐少一成潇洒永絶忧煎影照澄潭声流虚谷业火消亡都瑞莲安平泰看坚完如地长久如天颂泗洲尸解颂一面青铜镜数重苍玉山恍然船夜发移迹洞天间寳殿香云合无人万象闲西山下红日烟雨落潸潸三十代天师虚靖真君语録卷之六三十代天师虚靖先生语录正统道藏三家本七卷正一部三十代天师虚靖真君语録卷之七嗣孙四十三代天师宇初编次五言绝句鸡鸡德灵居五峨冠凤彩新五更大张口唤醒梦中人鍊丹巖留题鹤来松有客苔去石无衣黄金浮世在白发故人稀戏吟落魄正当年人皆笑我颠干坤时运动沧海渺无边竹雨过江臯净风来庭槛清此君故人好入夜听秋声书林管辖扇九鸾陪玉兽八凤荐金芝青童歌妙曲玄女唱清词青城洞阳大人青城老洞翁名籍丹台上日日诵黄庭感得祥云降野轩偶书日月双萤火干坤一鹊巢野轩有凉户谁敢等闲敲六言绝句题崇仙观知足轩此性本无一物涓水亦自圆明借问先生足处轩前月白风清静室偶书贫有清风明月富无红粉膏脂子午凤朝元始去来雷电相随七言绝句钟金晶铸就斗星悬挂向琼楼知几年好是五更残梦里一声敲透白云天咏䆫无意殷勤遮皓月有心特地隔红尘从兹虚室长生白占得桃源洞里春白菊陶家篱下未开时曾得西风借力吹月影夜深笼素艳分明残雪两三枝题濯鼎泉演法观崇真之院一方池清泉不竭昔汉天师尝濯鼎于此池故得名焉比即池傍作小轩书名以揭之庶几幽光不泯灵景常清故申之以颂几千年浪碧澄澄对景难忘我祖情乐就也知曾借力轩成方见不辜名浩然子观笻竹杖本是子猷园里枝今朝分取手中携自怜高节虚无物野外山行得共伊赠青城洞翁二首神仙抱一养玄微九载功成白日飞道在当人须顺授今朝何必祕天机人间久矣喜相倍道术参同岂吝哉他日功成果轻举爲吾天上作梯媒妙应大师往钱塘欲予赠行太真宫室上方新归去先垂紫诏人天目洞霄期过处星冠应不冐风尘庵居襍咏九首甓瓦完齐土壁坚籓篱周匝没踈穿人来谩笑无华旆风雨须教安稳眠庵前桃李春争开雪里见花惟有梅莫谓枝梢有分别根本自异非人㘽春蚕丝尽即生蛾秋燕雏成不泥窠山雉经时藏窟穴也能龙化入烟波长松偃蹇不依林枝榦高盘千畆阴昨夜酒醒风雨急半空彷彿听龙吟南山雨过北山出昨夜月明今日晴云气自舒还自卷太虚万古常清明莫羡庵居景物清须知乐自苦中生山前尽日幽寻客多说荒蹊不可行柴门虽设不曾关賔客从他自往还连日山寒声影絶蒲团危坐更安闲晴日暖风时出游冷烟凄雨便归休云还樵斧溪边牧不似畸人得自由钟声鼓声朝夕鸣茶烟炊烟先后生云衣霞珮栖山客兀兀穷年无一营寄元䂓白日未中气色明玉壸兴入西源行草台羡我不共往竹风爲汝致幽清莲花淡淡红生细细香半闲人折寄山房只缘清净超尘垢须似风流压衆芳勉弟子还山颂昔刼因缘今刼会昨日颜容今日改世间沧海尽桑田慎勿重来呈傀儡示汤弟子子欲济民非爲己我贪修道不忧贫直须勉强方成业只恐因循易老人传庆后作道人愿力如天溥度尽衆生方自度若还纤芥未蒙恩我终不舍升天路送九龙徐正之归麻姑步冲晴雪过前滩鹤迹云踪孰可攀也似来时无一物却凝归去是三山对月分韵得清字碧霄澄彻素芒清一片多情四海明花院空庭冷香里羽人心胆欲寒生访友不遇题庵里人行庵外路庵外人来庵里坐遮头茅草欠坚牢年年风雨年年破三十代天师虚靖真君语録卷之七