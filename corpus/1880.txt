冷斋夜话提要钦定四库全书子部十冷斋夜话杂家类三提要等谨案冷斋夜话十卷宋僧恵洪撰恵洪一名徳洪字觉范筠州人大观中游丞相张商英之门商英败恵洪亦坐累谪朱厓是书晁公武读书志作十卷与今本相合然陈善扪蝨新话谓山谷西江月词日侧金盘坠影一首为恵洪赝作载于冷斋夜话又引宋百家诗选云冷斋夜话中伪作山谷赠洪诗韵胜不减秦少觌气爽絶类徐师川云云今本无此两篇盖已经后人删削非其完本又每篇皆有标题而标题或冗呇过甚或拙鄙不文皆与本书不类其最刺谬者如洪驹父诗话一条乃引洪驹父之言以正俗刻之误非攻洪驹父之误也其标题乃云洪驹父评诗之误显相背触又䢼亭湖庙一条捧牲请福者乃安世髙之舟人故神云舟有沙门乃不俱来耶非世髙自请福也又追叙汉时建寺乃为秦观作维摩賛縁起非记世髙事也其标题乃云安世髙请福䢼亭庙秦少游宿此梦天女求賛既乖本事且不成文又苏轼寄邓道士诗一条用韦应物寄全椒山中道士诗韵乃记苏诗非记韦诗也而其标题乃云韦苏州寄全椒道人诗更全然不解文义又恵洪本彭氏子于彭渊材为叔侄故书中但称渊材不系以姓而其标题乃皆改为刘渊材尤为不考此类不可殚数亦皆后人所妄加非所本有也是书杂记见闻而论诗者居十之八论诗之中称引元祐诸人者又十之八而黄庭坚语尤多盖恵洪犹及识庭坚故引以为重其庭坚梦逰蓬莱一条山谷集题曰记梦洪驹父诗话曰余尝问山谷云此记一段事也尝从一贵宗室擕妓游僧寺酒䦨诸妓皆散入僧房中主人不怪也故有晓然梦之非纷纭句恵洪乃称庭坚曽与共宿湘江舟中亲话有梦与道士游蓬莱事且云今山谷集语不同盖后更易之是殆窜乱其说使故与本集不合以自明其暱于庭坚独知其详耳晁公武诋此书多诞妄伪托者即此类欤然恵洪本工诗其诗论实多中理解所言可取则取之其託于闻之某某置而不论可矣干隆四十四年三月恭校上总纂官纪昀陆钖熊孙士毅总校官陆费墀冷斋夜话卷一钦定四库全书冷斋夜话卷一宋释惠洪撰江神嗜黄鲁直书韦诗王荣老尝官于观州欲渡观江七日风作不得济父老曰公箧中必蓄寳物此江神极灵当献之得济荣老顾无所有惟玉麈尾即以献之风如故又以端砚献之风愈作又以宣包虎帐献之皆不验夜卧念曰有黄鲁直草书扇头题韦应物诗曰独怜幽草涧边生上有黄鹂深树鸣春潮带雨晚来急野渡无人舟自横即取视之戃恍之际曰我犹不识鬼宁识之乎持以献之香火未收天水相照如两镜展对南风徐来张帆一饷而济予观江神必元祐迁客之鬼不然何嗜之深邪秦少游作东坡笔语题壁东坡初未识秦少游少游知其将复过维扬作坡笔语题壁于一山中寺东坡果不能辨大惊及见孙莘老出少游诗词数百篇读之乃叹曰向书壁者岂此郎邪罗汉第五尊失队予往临川景徳寺与谢无逸辈升阁得禅月所画十八应真像甚竒而失第五轴予口占嘲之曰十八应真解脱根少丛罗汉乱山门不知何处进斋去未见云堂第五尊明日有女子来拜叙曰儿南营兵妻也寡而食素夜梦一僧来言曰我本景徳僧因行失队烦相引归寺可乎既觉而隣家要饭入其门壁间有画僧形状了然梦所见也时朱世英守临川异之使迎还为合藏之予方少年时罗汉且畏予嘲及其老也如梵吉者亦见侮可怪也东坡梦铭红靴东坡倅钱塘日梦神宗召入禁宫女环侍一红衣女捧红靴一双命轼铭之觉而记其中一聮云寒女之丝铢积寸累天歩所临云蒸雷起既毕进御上极叹其敏使宫女送出睇视裙带间有六言诗一首曰百叠漪漪水皱六铢縰縰云轻植立含风广殿微闻环珮揺声诗出本处东坡作海棠诗曰只恐夜深花睡去髙烧银烛照红粧事见太真外传曰上皇登沈香亭诏太真妃子妃子时卯醉未醒命力士从侍儿扶掖而至妃子醉颜残粧鬓乱钗横不能再拜上皇笑曰岂是妃子醉真海棠睡未足耳作尼童诗曰应将白练作仙衣不许红膏污天质事见则天长寿二年诏书曰应天下尼当用细白练为衣作橄榄诗曰待得微甘囘齿颊已输崖蜜十分甜事见鬼谷子曰照夜青萤也百花醲蜜也崖蜜樱桃也作赠举子诗曰平生万事足所欠惟一死事见梁僧史曰世祖宴东府王公毕集诏䟦陀罗至䟦陀罗皤然清痩世祖望见谓谢庄曰摩诃衍有机辩当戏之䟦陀趋外陛世祖曰摩诃衍不负逺来惟有一死在即应声曰贫道客食陛下三十载恩徳厚矣无所欠所欠者惟一死耳李太白诗曰昔作芙蓉花今为㫁肠草以色事他人能得几时好陶𢎞景仙方注曰㫁肠草不可食其花美好名芙蓉花宋神宗诏禁中不得牧豭豘因悟太祖逺略陈莹中为予言神宗皇帝一日行后苑见牧猳㹠者问何所用牧者对曰自祖宗以来长令畜之自稚养以至大则杀之又养稚者前朝不敢易亦不知果安用神宗沈思久之诏付所司禁中自今不得复畜数月卫士忽获妖人急欲血浇之禁中卒不能致神宗方悟太祖逺略亦及此东坡南迁朝云随侍作诗以佳之东坡南迁侍儿王朝云者请从行东坡佳之作诗有序曰世谓乐天有鬻骆马放杨枝词佳其至老病不忍去也然梦得诗曰春尽絮飞留不得随风好去落谁家乐天亦云病与乐天相伴住春同樊素一时归则是樊素竟去也予家有数妾四五年相继辞去独朝云随予南迁因读乐天诗戏作此赠之云不学杨枝别乐天且同通徳伴伶𤣥伯仁络秀不同老天女维摩縂解禅经卷药炉新活计舞裙歌板旧因縁丹成随我三山去不作巫阳云雨仙盖绍圣元年十一月也三年七月十五日朝云卒葬于栖禅寺松林中直大圣塔又和诗曰苖而不秀岂其天不使童乌与我𤣥驻景恨无千嵗药赠行惟有小乗禅伤心一念偿前债弹指三生断后縁归卧竹根无逺近夜灯懃礼塔中仙又作梅花词曰玉骨那愁瘴雾者其寓意为朝云作也秦少游曰唐诗闺怨词曰绣合开金锁银台㸃夜灯长征君自惯独卧妾何曾此正语病之着者而选诗自谓精之果精乎参寥子曰林下人好言诗才见诵贯休齐已诗便不必问东坡书壁前辈访人不遇皆不书壁东坡作行不肯书牌其特地止书壁耳候人未至则扫墨竹古人贵识其真东坡每曰古人所贵者贵其真陶渊明耻为五斗米屈于乡里小儿弃官去归久之复游城郭偶有羡于华轩汉髙帝临大事铸印销印甚于儿戏然其正直明白照映千古想见其为人问士大夫萧何何以知韩信竟未有答之者东坡得陶渊明之遗意东坡尝曰渊明诗初看若散缓熟看有竒句如日暮巾柴车路暗光已夕归人望烟火稚子候檐隙又曰採菊东篱下悠然见南山又霭霭逺人村依依墟里烟犬吠深巷中鸡鸣桑树顚大率才髙意逺则所寓得其妙造语精到之至遂能如此似大匠运斤不见斧凿之痕不知者困疲精力至死不之悟而俗人亦谓之佳如曰一千里色中秋月十万军声半夜潮又曰蝴蝶梦中家万里子规枝上月三更又曰深秋帘幕千家雨落日楼台一笛风皆如寒乞相一览便尽初如秀整熟视无神气以其字露也东坡作对则不然如曰山中老宿依然在案上楞严已不看之类更无龃龉之态细味对甚的而字不露此其得渊明之遗意耳鳯翔壁上题诗东坡曰予少官鳯翔行山求邸见壁间有诗曰人间无漏仙兀兀三盃醉世上没眼禅昏昏一觉睡虽然没交渉其奈略相似相似尚如此何况真箇是故其海上作浊醪有妙理赋曰尝因既醉之适方识人心之正然此老言人心之正如孟子言性善何以异哉卢橘东坡诗曰客来茶罢空无有卢橘微黄尚带酸张嘉甫曰卢橘何种果类荅曰枇杷是矣又问何以验之答曰事见相如赋嘉甫曰卢橘夏熟黄甘橙榛枇杷橪柿亭奈厚朴卢橘果枇杷则赋不应四句重用应劭注曰伊尹书曰箕山之东青鸟之所有卢橘常夏熟不据依之何也东坡笑曰意不欲耳东坡论文与可诗东坡尝对欧公诵文与可诗曰美人却扇坐羞落庭下花欧公笑曰与可无此句与可拾得耳世徒知与可扫墨竹不知其髙才兼诸家之妙诗尤精絶戏作鹭鸶诗曰颈细银钩浅曲脚髙緑玉深翘岸上水禽无数有谁似汝风标的对东坡曰世间之物未有无对者皆自然生成之象虽文字之语但学者不思耳如因事当时为之语曰刘蕡下第我辈登科则其前有雍齿且侯吾属何患太宗曰我见魏征常妩媚则徳宗乃曰人言卢把是姦邪东坡留题姜唐佐扇杨道士息轩姜秀郎几间东坡在儋耳有姜唐佐从乞诗唐佐朱崖人亦书生东坡借其手中扇大书其上曰沧海何曾断地脉朱崖从此破天荒又书司命宫杨道士息轩曰无事此静坐一日是两日若活七十年便是百四十黄金不可成白发日夜出开眼三十秋速于驹过隙是故东坡老贵汝一念息时来登此轩望见过海席家山归未得题诗寄屋壁有蛮女揷茉莉嚼㯽榔戏书姜秀郎几间曰暗麝着人簮茉莉红潮登颊醉㯽榔其放如此换骨夺胎法山谷云诗意无穷而人之才有限以有限之才追无穷之意虽渊明少陵不得工也然不易其意而造其语谓之换骨法窥入其意而形容之谓之夺胎法如郑谷十月菊曰自縁今日人心别未必秋香一夜衰此意甚佳而病在气不长西汉文章雄深雅健者其气长故也曾子固曰诗当使人一览语尽而意有余乃古人用心处所以荆公菊诗曰千花万卉彫零后始见闲人把一枝东坡则曰万事到头终是梦休休休明日黄花蝶也愁又如李翰林诗曰鸟飞不尽暮天碧又曰青天尽处没孤鸿然其病如前所论山谷作登达观台诗曰瘦藤拄到风烟上乞与游人眼界开不知眼界濶多少白鸟去尽青天回凡此之类皆换骨法也顾况诗曰一别二十年人堪几回别其诗简㧞而立意精确舒王作与故人诗云一日君家把酒盃六年波浪与尘埃不知乌石冈边路到老相逢得几回乐天诗曰临风杪秋树对酒长年身醉貌如霜叶虽红不是春东坡南中作诗云儿童悞喜朱颜在一笑那知是醉红凡此之类皆夺胎法也学者不可不知诗用方言诗人多用方言南人谓象牙为白暗犀为黒暗故老杜诗曰黒暗通蛮货又谓睡美为黒甜饮酒为软饱故东坡诗曰三杯软饱后一枕黒甜余老妪解诗白乐天每作诗令一老妪解之问曰解否妪曰解则録之不解则易之故唐末之诗近于鄙俚采石渡鬼欧阳文忠公庆厯末宿采石舟人甫睡潮至月黒公方就寝微闻唿声曰去未舟尾有答者曰有叅政船宿此不可擅去斋料幸为携至五鼓岸上猎猎驰骤声舟尾者唿曰斋料幸见还有且行且答者曰道场不清浄无所得公异之后游金山与长老瑞新语新曰某夜建水陆有施主携室至忽乳一子俄觉腥风灭烛大衆恐使人问其时公宿采石之夜其后蔡州求退之鋭者亦其前知然耶时公自叅知政事除蔡州黄鲁直熈宁初宿石塘寺寺有鬼灵异僧敬信之一夕梦曰分宁黄刑部至僧曰侍郎乎尚书乎曰侍郎也鲁直南迁已六十亲故忧其祸大又南方瘴雾非菜肚老人所宜鲁直笑曰宜州者所以宜人也且石塘鬼侍郎之言岂欺我哉鲁直竟殁于宜州较采石之鬼何愚智相去三十里岂鲁直痴絶故欺之耶李后主亡国偈宋太祖将问罪江南李后主用谋臣计欲拒王师法眼禅师观牡丹于大内因作偈讽之曰拥毳对芳丛由来趣不同发从今日白花似去年红艶曵随朝露馨香逐晚风何须待零落然后始知空后主不省王师旋渡江冷斋夜话卷一冷斋夜话卷二钦定四库全书冷斋夜话卷二宋释惠洪撰韩欧范苏嗜诗韩魏公罢政判北京作园中行诗风定晓枝蝴蝶闹雨匀春圃桔橰闲又尝谓意趣所见多见于嗜好欧阳文忠喜士为天下第一尝好诵孔北海坐上客常满樽中酒不空范文正公清严而喜论兵尝好诵韦苏州诗兵卫森画㦸燕寝凝清香东坡友爱子由而性嗜清境每诵何时风雨夜复此对牀眠山谷寄傲士林而意趣不忘江湖其作诗曰九陌黄尘乌帽底五湖春水白鸥前又曰九衢尘土乌靴底想见沧洲白鸟双又曰夣作白鸥去江湖水贴天又作演雅诗曰江南野水碧于天中有白鸥似我闲陈无已挽诗予问山谷今之诗人谁为冠曰无出陈师道无已问其佳句如何曰吾见其作温公挽词一聮便知其才不可敌曰政虽随日化身已要人扶洪驹父评诗之误洪驹父曰桞子厚诗曰霭一声山水緑音奥而世俗乃分为二字误矣如老杜诗曰雨脚泥滑滑世俗为两脚泥滑滑王元之诗曰春残叶密花枝少睡起茶亲酒盏疎世以为睡起茶多酒盏疎多此类留食戏语大笑喷饭予与李徳修游公义过一新贵人贵人留食予三人者皆以左手举箸贵人曰公等皆左转也予遂应声曰我辈自应须左转知君岂是背匙人一座大笑喷饭满案欧阳黄牛庙东坡钱塘诗欧阳公黄牛庙诗曰石马系祠门东坡钱塘诗曰我识南屏金鲫鱼二句皆似童稚语然皆记一时之事欧阳尝梦至一神祠祠有石马缺左耳及谪夷陵过黄牛庙所见如梦西湖南屏山兴教寺池有鲫十余尾金色道人斋余争倚槛投饼饵为戏东坡习西湖久故寓于诗词耳古乐府前辈多用其句予尝馆州南客邸见所谓尝卖者破箧中有诗编冩本字多漫灭皆晋简文帝时名公卿而诗语工甚有古意乐府曰绣幕围香风耳节朱丝桐不知理何事浅立经营中䕶惜加穷袴隄防託守宫今日牛羊上丘壠当时近前靣发红云云前辈多全用其句老杜曰意象惨淡经营中李长吉曰罗帏绣幕围春风山谷曰牛羊今日上丘壠当时近前左右瞋予见鲁直未得此书穷袴汉时语也今裆袴是也雷轰荐福碑范文正公镇鄱阳有书生献诗甚工文正礼之书生自言天下之至寒饿者无在某右时盛行欧阳率更书荐福寺碑墨本直千钱文正为具纸墨打千本使售于京师纸墨已具一夕雷击碎其碑故时人为之语曰有客打碑来荐福无人骑鹤上扬州东坡作穷措大诗曰一夕雷轰荐福碑立春王禹玉口占一絶欧公王禹玉俱在翰苑立春日当进诗贴子㑹温成皇后薨阁虚不进有旨亦令进欧公经营中禹玉口占便写曰昔闻海上有三山烟锁楼台日月闲花似玉容长不老只应春色胜人间欧公喜其敏速禹玉欧公门生也而同局近世盛事其诗略曰当年叨入武成宫曾看挥毫气吐虹梦寐闲思十年事笑谈今此一樽同喜君新赐黄金带顾我今为白髪翁云云稚子老杜诗曰竹根稚子无人见沙上凫雏并母眠世或不解稚子无人见何等语唐人食笋诗曰稚子脱锦䙀骈头玉香滑则稚子为笋明矣赞宁杂志曰竹根有䑕大如猫其色类竹名竹豚亦名稚子予问韩子苍子苍曰笋名稚子老杜之意也不用食笋诗亦可耳老杜刘禹钖白居易诗言妃子死老杜北征诗曰唯昔艰难初事与前世别不闻夏商衰终自诛褒妲意者明皇鉴夏商之败畏天悔过赐妃子死也而刘禹钖马嵬诗曰官军诛佞幸天子舍夭姬羣吏伏门屏贵人牵帝衣白乐天长恨词曰六军不发争奈何宛转蛾眉马前死乃是官军廹使杀妃子歌咏禄山叛逆耳孰谓刘白能诗哉其去老杜何啻九牛毛耶北征诗识君臣之大体忠义之气与秋色争髙可贵也馆中夜谈韩退之诗沈存中吕惠卿吉甫王存正仲李常公择治平中在馆中夜谈诗存中曰退之诗押韵之文耳虽健美富赡然终不是诗吉甫曰诗正当如是吾谓诗人亦未有如退之者正仲是存中公择是吉甫于是四人者相交攻久不决公择正色谓正仲曰君子羣而不党公独党存中正仲怒曰我所见如此偶因存中便谓之党则君非党吉甫乎一坐大笑予尝熟味退之诗真出自然其用事深密髙出老杜之上如符读书城南诗少长聚嬉戏不殊同队鱼又脑脂葢眼卧壮士大招挂壁何由弯皆自然也襄阳魏㤗曰韩退之诗曰剥苔吊斑林角黍饵沈塜竹非墨㸃之斑也楚竹初生藓封之土人斫之浸水中洗去藓故藓痕成紫晕耳昭州崇宁寺观音竹永州澹山狐邹志完南迁自号道乡居士在昭州江上为居室近崇宁寺因閲华严经于观音像前有修竹三根生像之后志完揭茅出之不可乃垂枝覆像有如今世画寳陀山巖竹今犹在昭人扄锁之以俟过客游观比还过永州澹山岩岩有驯狐凡贵客至则鸣志完将至而狐辄鸣寺僧出迎志完怪之僧以狐鸣为对志完作诗曰我入幽岩亦偶然初无消息与人传驯狐戏学仙伽客一夜飞鸣报老禅僧赋蒸豚诗王中令既平蜀捕逐余㓂与部队相逺饥甚入一村寺中主僧醉甚箕踞公怒欲斩之僧应对不惧公竒而赦之问求蔬食僧曰有肉无蔬公益竒之餽之以蒸猪头食之甚美公喜问僧止能饮酒食肉耶为有他技也僧自言能为诗公令赋食蒸豚诗操笔立成曰觜长毛短浅含臕久向山中食药苖蒸处已将蕉叶裹熟时兼用杏浆浇红鲜雅称金盘荐软熟真堪玉筯挑共把羶根来比并羶根只合喫藤条公大喜与紫衣师号东坡元祐初见公之𤣥孙讷夜话及此为记之王平甫梦至灵芝宫王平甫熈宁癸丑嵗直宿崇文馆梦有人挟之至海上见海中央宫殿甚盛其中作乐笙箫鼓吹之伎甚衆题其宫曰灵芝宫平甫欲与俱往有人在宫侧谓曰时未至且令去他日当迎之至此恍然梦觉时禁中已钟鸣平甫颇自负不凡为诗记之曰万顷波涛木叶飞笙歌宫殿号灵芝挥毫不似人间世长乐钟来梦觉时安世髙请福䢼亭庙秦少游宿此梦天女求赞安世髙者安息国王之嫡子也为沙门汉桓帝建和初至长安灵帝末闗中大乱谓人曰我有道伴在江南当往省之人曰游宦乎沙门乎曰以嗔故为神然吾亦往广州偿债耳世髙舟次庐山宫亭湖庙下庙甚灵能分风送往来之舟世髙舟人捧牲请福神辄降曰舟有沙门乃不俱来耶世髙闻之为至庙下神复语曰我果以多嗔至此业今家此湖千里皆所辖以虽嗔而好施故多寳玩以缣千疋黄白物付君为建佛寺为㝠福今洪州大安寺是也秦少游南迁宿庙下登岸纵望久之归卧舟中闻风声侧枕视微波月影纵横追绎昔常宿云老惜竹轩见西湖月色如此遂梦美人自言维摩诘散花天女也以维摩诘像来求賛少游爱其画黙念曰非道子不能作此天女以诗戏少游曰不知水宿分风浦何似秋眠惜竹轩闻道诗词妙天下庐山对眼可无言少游梦中题其像曰竺仪华梦瘴面囚首口虽不言十分似九天笑覆大千作狮子吼不如博取妙喜如陶家手予过雷州天宁与戒禅夜话问少游字画戒出此传为示少游笔蹟也冷斋夜话卷二冷斋夜话卷三钦定四库全书冷斋夜话卷三宋释惠洪撰诸葛亮刘伶陶潜李令伯文如肺腑中流出李格非善论文章尝曰诸葛孔明出师表刘伶酒徳颂陶渊明归去来辞李令伯陈情表皆沛然从肺腑中流出殊不见斧凿痕是数君子在后汉之末两晋之间初未尝以文章名世而其意超迈如此吾是知文章以气为主气以诚为主故老杜谓之诗史者其大过人在诚实耳诚实着见学者多不晓如玉川子归醉诗曰昨夜村饮归健倒三四五摩挲青莓苔莫嗔惊着汝王荆公用其意作扇子诗曰玉斧修成寳月团月边仍有女乗鸾青㝠风露非人世鬓乱钗横特地寒池塘生春草舒公云池塘生春草园桞变鸣禽之句谓有神助其妙意不可以言传而古今文士多从而称之谓之确论独李元膺曰予反覆观此句未有过人处不知舒公何从见其妙盖古今佳句在此一聮之上者尚多古之人意有所至则见于情诗句盖其寓也谢公平生喜见惠连梦中得之盖当论其情意不当泥其句也如谢东山喜见羊昙羊叔子喜见邹湛王述喜见坦之皆其情意所至不可名状特无诗句耳诗説烟波缥缈处予自并州还故里馆延福寺寺前有小溪风物类斜川予儿童时戏剧处也尝春深独行溪上作小诗曰小溪倚春涨攘我钓月湾新晴为不平约束晚见还银梭时拨刺破碎波中山整约背落中一叶软红间又尝暮寒归见白鸟作诗曰剰水残山惨淡间白鸥无事钓舟闲箇中着我添图画便似华亭落照湾鲁直谓予曰观君诗説烟波缥缈处如陆忠州论国政字字坦夷前身非篙师沙户种类耶有诗其略曰吾年六十子方半藁项螺巅度嵗年脱却衲衣着簔笠来佐涪翁刺钓船予尝对渊材诵之渊材曰此退之赠澄观我欲收敛加冠巾换骨句也山谷集句贵拙速不贵巧迟集句诗山谷谓之百家衣体其法贵拙速而不贵巧迟如前辈曰晴湖胜镜碧衰栁似金黄又曰事治闲景象摩挲白髭须又曰古瓦磨为砚闲砧坐当牀人以为巧然皆疲费精力积日月而后成不足贵也东坡美谪仙句语作讃晓披云梦泽笠钓青茫茫又曰暮骑紫云去海气侵肌凉东坡曰此语非李太白不能道也尝作賛曰天人几何同一沤谪仙非谪乃其游挥斥八极隘九州化为两鸟鸣相酬一鸣一止三千秋开元有道为少留縻之不可矧肯求西望太白横峩岷眼髙四海空无人大儿汾阳中令君小儿天台坐忘身生平不识高将军手汚吾足乃敢嗔作诗大笑君应闻韦苏州寄全椒道人诗东坡曰罗浮有野人山中隠者或见之相传葛稚川之𨽻也有邓道士者尝见其足蹟予偶读韦苏州诗寄全椒道士云今朝郡斋冷忽念山中客涧底束荆薪归来煑白石遥持一樽酒逺慰风雨夕落叶满空山何处寻行蹟味其风度则全椒道士亦邓君之流乎因以酒往问依苏州韵作诗寄之曰一盃罗浮春逺饷採薇客遥知独酌罢醉卧松下石幽人不可见清啸闻月夕聊戏菴中人飞空本无蹟碁隠语舒王在钟山有道士求谒因与棋辄作数语曰彼亦不敢先此亦不敢先惟其不敢先是以无所争惟其无所争故能入于不死不生舒王笑曰此特棋隠语也李元膺䘮妻长短句许彦周曰李元膺作南京教官䘮妻作长短句曰去年相逢深院宇海棠下曾歌金缕歌罢花如雨翠罗衫上㸃㸃红无数今嵗重寻携手处物是人非春莫回首青门路乱红飞絮相逐东风去李元膺寻亦卒秦国大长公主挽词秦国大长公主薨神考赐挽词三首曰海濶三山路香轮定不归帐深空翡翠珮冷失珠玑明月留歌扇残霞散舞衣都门送车返宿草自春菲又曰晓发城西道灵车望更遥春风空鲁馆明月断秦箫尘入罗衣暗香随玉篆销芳魂飞北渚那复可为招又曰庆自天源发恩从国爱申歌钟虽在馆桃李不成春水折空还沁楼髙已隔秦区区会稽市无复献珠人元丰初臣魏泰载之于诗话中虽穆王黄竹汉髙大风之词莫可拟其髣彿噫岂特前代帝王盖古今词章之工者无此作也荆公钟山东坡余杭诗山谷云天下清景初不择贤愚而与之遇然吾特疑端为我辈设荆公在钟山定林与客夜对偶作诗曰残生伤性老躭书年少东来复起予夜据藁梧同不寐偶然闻雨落堦除东坡宿余杭山寺赠僧曰暮鼓朝钟自击撞闭门欹枕有残缸白灰旋拨通红火卧听萧萧雪打牕人以山谷之言为确论少游鲁直被谪作诗少游调雷悽怆有诗曰南土四时都热愁人日夜俱长安得此身如石一时忘了家乡鲁直谪宜殊坦夷作诗云老色日上面懽情日去心今既不如昔后当不如今轻纱一幅巾短簟六尺牀无客白日静有风终夕凉少游钟情故其诗酸楚鲁直学道休歇故其诗闲暇至于东坡南中诗曰平生万事足所欠惟一死则英特迈往之气不受梦幻折困可畏而仰哉活人手叚司马温公童稚时与羣儿戏于庭庭有大瓮一儿登之偶堕瓮水中羣儿皆弃去公则以石击瓮水因穴而迸儿得不死盖其活人手叚已见于龆齓中至今京洛间多为小儿击瓮图诗未易识唐诗有竹迳通幽处禅房花木深之句欧阳文忠公爱之每以语客曰古人工为发端心虽晓之而才莫逮欲倣此为一聮终莫之能以文忠公之才而谓不能诗盖未易识也冷斋夜话卷三冷斋夜话卷四钦定四库全书冷斋夜话卷四宋释惠洪撰诗话妄易句法之病司马温公诗话曰魏野诗云烧叶炉中无宿火读书牕下有残灯而俗人易叶为药不止不佳亦和下句无气味鲁直曰老杜诗云黄独无苗山雪盛黄独者芋魁小者耳江南名曰土卵两川多食之而俗人易曰黄精子美流离亦未有道人剑客食黄精也如渊明曰採菊东篱下悠然见南山其浑成风味句法如生成而俗人易曰望南山一字之差遂失古人情状学者不可不知也五言四句诗得于天趣吾弟超然喜论诗其为人纯至有风味尝曰陈叔寳絶无肺肠然诗语有警絶者如曰午醉醒来晚无人梦自惊夕阳如有意偏傍小牕明王维摩诘山中诗曰溪清白石出天寒红叶稀山路元无雨空翠湿人衣舒王百家夜休曰相看不忍发惨澹暮潮平欲别更携手月明洲渚生此皆得于天趣予问之曰句法固佳然何以识其天趣超然曰能言萧何所以识韩信则天趣可言予竟不能诘叹曰微超然谁知之梦中作诗崇宁元年元日粥罢昏睡梦中忽作一诗既觉尚能记之曰无赖东风试怒号共乗一叶傲惊涛不知两岸人皆愕但觉中流笑语髙三月七日偶与莹中济湘江是日大风当断渡而莹中必欲宿道林小舟掀舞向浪中两岸聚观胆落而莹中笑声愈髙予䌷绎梦中诗以语莹中莹中云此叚公案三十年后大行丛林也西崑体诗到李义山谓之文章一厄以其用事僻澁时称西崑体然荆公晚年亦或喜之而字字有根蔕如作雪诗曰借问火城将策探何如云屋听牕知又曰未爱京师传谷口但知乡里胜壶头其用事琢句前辈无相犯者昔李师中作送唐介谪官诗曰去国一身轻似叶髙名千古重于山并游英俊颜何厚未死姦䛕骨已寒云云已而闻介赴月首上官李大敬以书索其诗唐公笑曰吾正不用此无寸马落颜诗遂以还之李大敬久之乃悟一身千古非挟对与荆公措意异矣诗比美女美丈夫前辈作花诗多用美女比其状如曰若教解语应倾国任是无情也动人诚然哉山谷作酴醿诗曰露湿何郎试汤饼日烘荀令炷炉香乃用美丈夫比之特若出类而吾叔渊材作海棠诗又不然曰雨过温泉浴妃子露浓汤饼试何郎意尤工也道潜作诗追法渊明乃十四字师号道潜作诗追法渊明其语逼真处数声柔橹苍茫外何处江村人夜归又曰隔林彷彿闻机杼知有人家住翠微时从东坡在黄州京师士大夫以书抵坡曰闻公与诗僧相从真东山胜游也坡以书示潜诵前句笑曰此吾师十四字师号耳元章瀑布诗米芾元章豪放戏谑有味士大夫多能言其作止有书名尝大字书曰吾有瀑布诗古今赛不得最好是一条界破青山色人固以怪之其后题云苏子瞻曰此是白乐天奴子诗见者莫不大笑诗句含蓄诗有句含蓄者如老杜曰勲业频看镜行藏独倚楼郑云叟曰相看临逺水独自上孤舟是也有意含蓄者如宫词曰银烛秋光冷画屏轻罗小扇扑流萤天街夜色凉于水卧看牵牛织女星又嘲人诗曰怪来妆合闭朝下不相迎总向春园里花间笑语声是也有句意俱含蓄者如九日诗曰明年此会知谁健醉把茱萸子细看宫怨诗曰玉容不及寒鸦色犹带朝阳日影来是也满城风雨近重阳黄州潘大临工诗多佳句然甚贫东坡山谷尤喜之临川谢无逸以书问有新作否潘答书曰秋来景物件件是佳句恨为俗氛所蔽翳昨日闲卧闻搅林风雨声欣然起题其壁曰满城风雨近重阳忽催租人至遂败意止此一句奉寄闻者笑其迂濶天棘王仲正言老杜诗江莲揺白羽天棘蔓青丝天棘非烟雨自是一种物曾见于一小説今忘之髙秀实曰天棘天门冬也一名颠棘非天棘也王元之诗曰水芝卧玉腕天棘舞金丝则天棘盖栁也琥珀韦应物作琥珀诗曰曾为老茯苓元是寒松液蚊蚋落其中千年犹可觌旧説松液入地千年所化令烧之尚作松气尝见琥珀中有物如蜂然此物自外国来地有茯苓处皆无琥珀不知韦公何以知之诗误字老杜诗曰白鸥没浩荡万里谁能驯今误作波浩荡非唯无气味亦分外闲置波字舒王曰道人北山来问松我东冈举手指屋嵴云今如许长今误作问松栽东冈与波浩荡当併按也王荆公东坡诗之妙对句法诗人穷尽其变不过以事以意以出处具备谓之妙如荆公曰平昔离愁寛带眼迄今归思满琴心又曰欲寄荒寒无善画赖传悲壮有能琴乃不若东坡征意特竒如曰见説骑鲸游汗漫亦曾扪蝨话辛酸又曰蚕市风光思故国马行灯火记当年又曰龙骧万斛不敢过渔舟一叶从掀舞以鲸为蝨对以龙骧为渔舟对小大气熖之不等其意若玩世谓之秀杰之气终不可没者此类是也诗忌今人之诗例无精彩其气夺也夫气之夺人百种禁忌诗亦如之富贵中不得言贫贱事少壮中不得言衰老事康强中不得言疾病死亡事脱或犯之人谓之诗䜟谓之无气是大不然诗者妙观逸想之所寓也岂可限以绳墨哉如王维作画雪中芭蕉自法眼观之知其神情寄寓于物俗论则讥以为不知寒暑荆公方大拜贺客盈门忽㸃墨书其壁曰霜筠雪竹钟山寺投老归欤寄此生坡在儋耳作诗曰平生万事足所欠惟一死岂可与世俗论哉予尝与客论至此而客不然予论予作诗自志其略曰东坡醉墨浩琳琅千首空余万丈光雪里芭蕉失寒暑眼中骐骥略𤣥黄云云诗言其用不言其名用事琢句妙在言其用不言其名耳此法唯荆公东坡山谷三老知之荆公曰含风鸭緑鳞鳞起弄日鹅黄袅袅垂此言水栁之用而不言水栁之名也东坡别子由诗犹胜相逢不相识形容变尽语音存此用事而不言其名也山谷曰管城子无食肉相孔方兄有絶交书又曰语言少味无阿堵氷雪相㸔有此君又曰眼见人情如格五心知世事等朝三格五今之蹙融是也后汉注云常置人于险处耳然句中眼者世尤不能解语言者盖其徳之候也故曰有徳者必有言王荆公欲革歴世因循之弊以新王化作雪诗其略曰势合便疑包地尽功成终欲放春回农家不验丰年瑞秪欲青天万里开贾岛诗贾岛诗有影略句韩退之喜之其渡桑干诗曰客舍并州三十霜归心日夜忆咸阳如今更渡桑干水却望并州是故乡又赴长江道中诗曰䇿杖驰山驿逢人问梓州长江那可到行客替生愁诗用方言句法欲老健有英气当间用方俗言为妙如竒男子行人羣中自然有颕脱不可干之韵老杜八仙诗序李白曰天子唿来不上船方俗言也所谓襟纫是也家家养乌鬼顿顿食黄鱼川崃路人家多供祀乌蛮鬼以临江故顿顿食黄鱼耳俗人不解便作养畜字读遂使沈存中自差乌鬼为鸬鹚也夜阑更秉烛相对如梦寐更互秉烛照之恐尚是梦也作更字读则失其意甚矣山谷每笑之如所谓一霎杜公雨数畨花信风之类是也江左风流久已零落士大夫人品不髙故竒韵灭絶东晋骚人胜士最多皆无出谢安石之右烟飞空翠之间乃携娉婷登临之与夫雪夜访山阴故人兴尽而返下马据胡牀三弄而去者异矣舒王女能诗舒王女呉安持之妻蓬莱县君工诗多佳句有诗寄舒王曰西风不入小牕纱秋气应怜我忆家极目江山千里恨依然和泪看黄花舒王以楞严经新释付之有和诗曰青灯一㸃映牕纱好读楞严莫忆家能了诸縁如幻梦世间惟有妙莲花冷斋夜话卷四冷斋夜话卷五钦定四库全书冷斋夜话卷五宋释惠洪撰赌输梅诗罚松声诗王文公居钟山尝与薛处士棋赌梅诗输一首曰华发寻香始见梅一枝临路雪培堆鳯城南陌他年忆杳杳难随驿使来又尝与俞秀老至报宁公方假寐秀老私跨驴入法云谒寳觉禅师公知之有顷秀老至公佯作睡起遣秀老下阶曰为僧子乃敢盗跨吾驴秀老叩头愿有以自赎其罪寺僧亦为之解劝公徐曰罚松声诗一首秀老立就其词极佳山中人忘之予为补曰万壑揺苍烟百滩渡流水下有跨驴人萧萧吹醉耳东坡藏记舒王在钟山有客自黄州来公曰东坡近日有何妙语客曰东坡宿于临臯亭醉梦而起作成都圣像藏记千有余言㸃定才一两字有写本适留舟中公遣人取而至时月出东南林影在地公展读于风檐喜见眉须曰子瞻人中龙也然有一字未稳客曰愿闻之公曰日胜日贫不若曰如人善博日胜日负耳东坡闻之拊手大笑亦以公为知言荆公梅诗荆公尝访一髙士不遇题其壁曰墙角数枝梅凌寒特地开遥知不是雪为有暗香来诗置动静意荆公曰前辈诗云风定花犹落静中见动意鸟鸣山更幽动中见静意山谷曰此老论诗不失解经旨趣亦何怪耶唐诗有曰海日生残夜江春入旧年者置早意于残晚中有曰惊蝉移别栁鬭雀堕闲庭者置静意于喧动中东坡作眉子研诗其略曰君不见长安画手开十眉横云却月争新竒游人指㸃小颦处中有渔阳胡马嘶用此微意也舒王山谷赋诗舒王宿金山寺赋诗一夕而成长句妙絶如曰天多剰得月月落闻归鼓又曰乃知像教力但渡无所苦之类如生成山谷在星渚赋道士快轩诗㸃笔立成其略曰吟诗作赋北牕里万言不及一盃水愿得青天化为一张纸想见其髙韵气摩云霄独立万象之表笔端三昧游戏自在也王荆公诗用事舒王晚年诗曰红棃无叶庇华身黄菊分香委路尘嵗晚苍官才自保日髙青女尚横陈又曰木落冈峦因自献水归洲渚得横陈山谷谓予曰自献横陈事见相如赋荆公不应用耳予曰首楞严经亦曰于横陈时味如嚼蜡苏王警句唐诗有曰长因送人处忆得别家时又曰旧国别多日故人无少年荆公用其意作古今不经人道语荆公诗曰木末北山烟冉冉草根南涧水泠泠缲成白雪桑重緑割尽黄云稻正青东坡曰桑畴雨过罗纨腻麦陇风来饼饵香如华严经举因知果譬如莲花方其吐华而果具蘂中句中眼造语之工至于荆公东坡山谷尽古今之变荆公曰江月转空为白昼岭云分暝与黄昏又曰一水䕶田将緑遶两山排闼送青来东坡海棠诗曰只恐夜深花睡去髙烧银烛照红妆又曰我携此石归袖中有东海山谷曰此皆谓之句中眼学者不知此妙语韵终不胜舒王编四家诗舒王以李太白杜少陵韩退之欧阳永叔诗编为四家诗集而以欧公居太白之上世莫晓其意舒王尝曰太白词语迅快无疎脱处然其识汚下诗词十句九句言妇人酒耳欧公今代诗人未有出其右者但恨其不修三国志而修五代史耳如欧公诗曰行人仰头飞鸟惊之句亦有佳趣第人不解耳范文正公蚊诗范仲淹少时求为秦州西溪监盐其志欲吞西夏知用兵利病耳而廨舍多蚊蚋文正戏题其壁曰饱去樱桃重饥来栁絮轻但知离此去不用问前程虽戏笑之语亦恺悌浑厚之气逼人况其大者乎栁诗有竒趣栁子厚诗曰渔翁夜傍西巖宿晓汲清湘然楚竹烟消日出不见人蔼一声山水緑回看天际下中流巖上无心云相逐东坡云诗以竒趣为宗反常合道为趣熟味此诗有竒趣然其尾两句虽不必亦可蔼三老相唿声也东坡属对子游儋耳及见黎民表为予言东坡无日不相从乞园蔬出其临别北渡时诗我本儋耳民寄生西蜀州忽然跨海去譬如事逺游平生生死梦三者无劣优知君不再见欲去且少留其末云新醖佳甚求一具临行写此诗以折菜钱又登望海亭柱间有擘窠大字曰贪看白鸟横秋浦不觉青林没晚潮又谒姜唐佐唐佐不在见其母母迎笑食予㯽榔予问母识苏公否母曰识之然无奈其好吟诗公尝杖而至指西壁木榻自坐其上问曰秀才何往我言入村落未还有包灯心纸公以手拭开书满纸祝曰秀才归当示之今尚在予索读之醉墨欹倾曰张睢阳生犹骂贼嚼齿穿龈颜平原死不忘君握拳透爪林和靖送遵式诗王冀公镇金陵以书致钱塘讲师遵式遵式以病辞及愈将谒公乃过孤山和靖先生林逋逋以诗送之曰虎牙熊轼隠铃斋棠树阴阴长碧苔丞相望崇賔谒少清谈应喜道人来丁晋公和东坡诗韩子苍曰丁晋公海外诗曰草解忘忧忧底事花能含笑笑何人世以为工读东坡诗曰花非识面尝含笑鸟不知名时自唿便觉才力相去如天渊上元诗予自并州还江南过都下上元逢符寳郎蔡子因约相国寺未至有道人求诗且曰觉范尝有寒巖寺诗懐京师曰上元独宿寒巖寺卧看青灯映薄纱夜久雪猿啼岳顶梦回山月上梅花十分春痩縁何事一掬归心未到家却忆少年行乐处软风香雾喷东华今当为作京师上元懐山中也予戏为之曰北游烂熳看幷山重到皇州及上元灯火楼台思往事管絃音律试新翻期人未至情如海穿市归来月满轩却忆寒巖曾独宿雪牕残夜一声猿东坡滑稽有村挍书年已七十方买妾馔客东坡杖藜相过村挍喜延坐其东起为寿且乞诗东坡问所买妾年几何曰三十乃戏为诗其略曰侍者方当而立嵗先生已是古稀年此老滑稽故文章亦如此又曰世间事无有无对第人思之不至也如曰我见魏征尝妩媚则对曰人言卢把是姦邪又曰无物不可比类如䗶花似石榴花纸花似罂宿花通草花似梨花罗绢花似海棠花冷斋夜话卷五冷斋夜话卷六钦定四库全书冷斋夜话卷六宋释惠洪撰曾子固讽舒王嗜佛舒王嗜佛书曾子固欲讽之未有以发之也居一日会于南昌少顷潘延之亦至延之谈禅舒王问其所得子固熟视之已而又论人物曰某人可秤子固曰弇用老而逃佛亦可一秤舒王曰子固失言也善学者读其书惟理之求有合吾心者则樵牧之言犹不废言而无理周孔所不敢从子固笑曰前言第戏之耳称甘露灭陈了翁罪予不当称甘露灭近不逊曰得甘露灭觉道成者如来识也子凡夫与仆辈俯仰其去佛地如天渊也奈何冒其美名而有之耶予应之曰使我不得称甘露灭者如言蜜不得称甜金不得称色黄世尊以大方便晓诸衆生令知根本而妙意不可以言尽故言甘露灭灭者寂灭甘露不死之药如寂灭之体而不死者也人人具焉而独仆不得称何也公今闲放且不肯以甘露灭名我脱为宰相宁能饰予以美官乎莹中愕然思所为折难予不可得乃笑而已大觉禅师乞还山大觉琏禅师学外工诗舒王少与游尝以其诗示欧公欧公曰此道人作肝臓馒头也舒王不悟其戏问其意欧公曰是中无一㸃菜气琏䝉仁庙赏识留住东京浄因禅院甚久尝作偈进呈乞还山林曰千簇云山万壑流闲身归老此峰头慇懃愿祝如天寿一炷清香满石楼又曰尧仁况是如天濶乞与孤云自在飞靓禅师溺流诗靓禅师有道老宿也主筠之三峰尝赴供民家渡溪涨靓重迟为溪流所陷童子掖至岸坐沙石间垂头如雨中鹤童子意必怒且遭斥逐不敢仰视靓忽指溪作诗曰春天一夜雨霶𩃱添得溪流意气多刚把山僧推倒却不知到海后如何靓后往汝州香山无疾而化靓禅师化人题壁三峰靓禅师初住寳云邑有巨商尚气不受僧化曰施由我耳岂容人劝靓宣言唯吾独能化之其人闻靓至果不出靓题其壁而去曰去年巢穴画梁边春暖双双遶槛前莫讶主人帘不卷恐啣泥土汚花砖其人喜不怒特自追还厚施之靓笑谓人曰吾果能化之诵智觉禅师诗智觉禅师住雪窦之中嵓尝作诗曰孤猿呌落中嵓月野客吟残半夜灯此境此时谁得意白云深处坐禅僧诗语未工而其气韵无一㸃尘埃予尝客新呉车轮峰之下晓起临髙阁窥残月闻猿声诵此句大笑栖鸟惊飞又尝自朱崖下琼山渡藤桥千万峰之间闻其声类车轮峰下时而一笑不可得也但觉此时字字是愁耳老杜诗曰感时花溅泪恨别鸟惊心良然真佳句也亲证其事然后知其义永庵嗣法南禅邓峰永庵主南禅师子也未尝问法南禅公所至辄随之鲁直闻其风而悦之眼不及识有自庆者事永甚久即以庆主黄龙宜州为作疏语特竒峻丛林于庆改观又见之与语多解休又嗣法南公宜州过永旧庵题其壁曰夺得蕃儿马便休休嗟李广不封侯当时射杀南山虎子细看来是石头东坡和惠诠诗东呉僧惠诠佯狂垢汚而诗句清婉尝书湖上一山寺壁曰落日寒蝉鸣独归林下寺柴扉夜未掩片月随行屦唯闻犬吠声又入青萝去东坡一见为和于后曰唯闻烟外钟不见烟中寺幽人夜未寝草露湿芒屦象外句唐僧多佳句其琢句法比物以意而不指言某物谓之象外句如无可上人诗曰听雨寒更尽开门落叶深是以落叶比雨声也又曰微阳下乔木逺烧入秋山是以微阳比逺烧也僧清顺十竹林下诗西湖僧清顺怡然清苦多佳句尝赋十竹诗云城中寸土如寸金幽轩种竹只十个春风慎勿长儿孙穿我阶前緑苔破又有林下诗曰久从林下游颇识林下趣纵渠緑阴繁不碍清风度闲来石上眠落叶不知数一鸟忽飞来啼破幽寂处荆公游湖上爱之称扬其名坡晚年亦与之游亦多唱酬东坡称赏道潜诗东呉僧道潜有标致尝自姑苏归湖上经临平作诗云风蒲猎猎弄轻柔欲立蜻蜓不自由五月临平山下路藕花无数满汀洲坡一见如旧及坡移守东徐潜往访之馆于逍遥堂士大夫争欲识面东坡馔客罢与俱来而红妆拥随之东坡遣一妓前乞诗潜援笔而成曰寄语巫山窈窕娘好将魂梦恼㐮王禅心已作沾泥絮不逐春风上下狂一座大惊自是名闻海内然性偏尚气憎兄子如仇尝作诗云去嵗东风上苑行烂窥红紫厌平生如今眼底无姚魏浪蘂浮花懒问名士论以此少之僧景淳诗多深意桂林僧景淳工为五言诗规模清寒其渊源出于岛可时有佳句元丰之初南国山林人多传诵居豫章干明寺终日闭门不置侍者一室淡然闻邻寺斋钟即造焉坐同海衆食堂前饭罢径去诸刹皆敬爱之见其至则为设钵其或阴雨则诸刹为送食住二十年如一日四时不出谓大风雨极寒热时景福老衲为予言淳诗意苦而深世不可遽解如曰夜色中旬后虚堂坐几更临溪猿不呌当槛月初生又曰后夜客来稀幽斋独掩扉月中无旁立草际一萤飞有深意予时方十六七心不然之然闻清修自守是道人活计喜之耳钟山赋诗余居钟山最久超然山水间梦亦成趣尝乗佳月登上方深入定林夜卧松下石上四更自寳公塔路还合妙斋月昃虚幌浄几兀然童仆憨寝甫鼾凭前槛无所见时有流萤穿户牖风露浩然松声满院作诗曰雨过东南月亮清意行深入碧萝层露眠不管牛羊践我是钟山无事僧又曰未饶拄杖挑山衲差胜袈裟裹草鞋吹面谷风冲过虎归来风雨撼空斋僧可遵好题诗福州僧可遵好作诗暴所长以盖人丛林貌礼之而心不然尝题诗汤泉壁间东坡游庐山偶见为和之遵曰禅庭谁立石龙头龙口汤泉沸不休直待衆生尘垢尽我方清冷混常流东坡曰石龙有口口无根龙口汤泉自吐吞若信衆生本无垢此泉何处觅寒温遵自是愈自矜伐客金陵佛印元公自京师还过焉遵作诗赠之曰上国归来路几千浑身犹带御炉烟鳯凰山下敲篷咏惊起山翁白昼眠元戏答曰打睡禅和万万千梦中趍利走如烟劝君打快修禅定老境如蚕已再眠元诗虽少藴借然一时快之冷斋夜话卷六冷斋夜话卷七钦定四库全书冷斋夜话卷七宋释惠洪撰苏轼衬朝道衣哲宗问右珰陈衍苏轼衬朝章者何衣衍对曰是道衣哲宗笑之及谪英州云居佛印遣书追至南昌东坡不复答书引纸大书曰戒和尚又错脱也后七年复官归自海南监玉局观作偈戏答僧曰恶业相纒册八年常行八棒十三禅却着衲衣归玉局自疑身是五通仙东坡庐山偈东坡游庐山至东林作偈曰溪声便是广长舌山色岂非清浄身夜来八万四千偈他日如何举似人般若了无剰语横看成岭侧成峯逺近看山了不同不识庐山真面目只縁身在此山中鲁直曰此老人于般若横説竖説了无剰语非其笔端有舌安能吐此不传之妙哉船子和尚偈华亭船子和尚偈曰千尺丝纶直下垂一波才动万波随夜静水寒鱼不食满船空载月明归丛林盛传想见其为人宜州倚曲音成长短句曰一波才动万波随簔笠一钩丝金鳞正在深处千尺也须垂吞又吐信还疑上钩迟水寒江静满目青山载月明归东坡和陶诗东坡在惠州尽和渊明诗时鲁直在黔南闻之作偈曰子曕谪海南时宰欲杀之饱喫惠州饭细和渊明诗渊明千载人子瞻百世士出处固不同风味亦相似寻又迁儋耳久之天下盛传子瞻已仙去矣后七年北归时章丞相方贬雷州东坡至南昌太守云世传端明已归道山今尚尔游戏人间耶东坡曰途中见章子厚乃廻反耳东坡戏作偈语东坡自海南至䖍上以水涸不可舟逗留月余时过慈云寺浴长老明鑑魁梧如所画慈恩然丛林以道学与之东坡作偈戏之曰居士无尘堪洗沐老师有句借宣扬牕间但见蝇鑚纸门外时闻佛放光遍界难藏真薄相一丝不挂且逢场却须重説圆通偈千眼薫笼是法王又尝要刘器之同叅玉版和尚器之每倦山行闻见玉版欣然从之至㢘泉寺烧笋而食器之觉笋味胜问此笋何名东坡曰即玉版也此老师善説法要能令人得禅悦之味于是器之乃悟其戏为大笑东坡亦悦作偈曰丛林真百丈嗣法有横枝不怕石头路来叅玉版师聊凭栢树子与问箨龙儿瓦砾犹能説此君那不知东坡留戒公疏东坡镇维扬幕下皆竒豪一日石塔长老遣侍者投牒求解院东坡问长老欲何往对曰归西湖旧庐即令出别候指挥东坡于是将僚佐同至石塔令击鼓大衆聚观䄂中出疏使晁无咎读之其词曰大士何曾出世谁作金毛之声衆生各自开堂何闗石塔之事去无作相住亦随縁戒公长老开不二门施无尽藏念西湖之久别亦是偶然为东坡而少留无不可者一时稽首重听白槌渡口船廻依旧云山之色秋来雨过一新钟鼔之声谨疏予谓戒公甚类杜子美黄四娘耳东坡妙观逸想託之以为此文遂与百世俱传也负华严入岭及大雪偈陈莹中谪合浦时予在长沙以书抵予为负华严入岭有偈曰大士游方兴尽回家山风月絶尘埃杖头多少闲田地挑取华严入岭来予和之曰因法相逢一笑开俯看人世过飞埃湘江庙外休分别常寂光中归去来又闻岭外大雪作二偈寄之曰传闻岭下雪压倒千年树老人拊手笑有眼未尝覩故应润物林一洗瘴江雾寄语牧牛人莫教头角露又曰遍界不曾藏处处光皎皎开眼失却踪都縁大分晓园林忽生春万瓦粲一笑遥知忍冻人未悟安心了梦迎五祖戒禅师苏子由初谪髙安时云菴居洞山时时相过聪禅师者蜀人居圣寿寺一夕云菴梦同子由聪出城迓五祖戒禅师既觉私怪之以语子由未卒聪至子由迎唿曰方与洞山老师説梦子来亦欲同説梦乎聪曰夜来辄梦见吾三人者同迎五戒和尚子由拊手大笑曰世间果有同梦者异哉良久东坡书至曰已次奉新旦夕可相见二人大喜追笋舆而出城至二十里建山寺而东坡至坐定无可言则各追绎向所梦以语坡坡曰轼年八九嵗时尝梦其身是僧往来陜右又先妣方孕时梦一僧来託宿记其颀然而眇一目云菴惊曰戒陜右人而失一目暮年弃五祖来游髙安终于大愚逆数盖五十年而东坡时年四十九矣后东坡复以书抵云菴其略曰戒和尚不识人嫌强颜复出真可笑矣既法契可痛加磨砺使还旧规不胜幸甚自是常衣衲衣张文定公前生为僧张文定公方平为滁州日游琅琊周行廊庑神观清浄至藏院俛仰久之忽唿左右梯梁间得经一函开视之则楞伽经四卷余其半未写公因㸃笔续之笔蹟不异味经首四句曰世间相生灭犹如虚空花智不得有无而兴大悲心遂大悟流涕见前世事盖公前生尝主藏于此病革自以写经未终愿再来成之故也公立朝正色自庆厯以来名臣为人主所敬者莫如公暮年出此经示东坡居士坡为重写题公之名于其右刻于浮玉山龙游寺悦禅师作偈戏诜公云峰悦禅师丛林敬畏为明眼尊宿与兴化诜公友善诜城居三十余年老矣犹迎送不已悦尝诫曰公乃不袖手山林中去尚此忍垢乎郡僚爱诜多久不果一日送大官出郊堕马损臂呻吟月余以书哀诉于悦悦恨其不听言作偈戏之曰大悲菩萨有千手大丈夫儿谁不有兴化和尚折一支犹有九百九十九南华恭长老同嗣大愚然少丛林有书来叙法礼悦作偈戏之曰与师萍迹寄江湖共忆当年在大愚堪笑堪悲无限事甜瓜生得苦葫芦触背闗寳觉禅师老庵于龙峰之北鲁直丁家难相从甚久馆于庵之旁两年寳觉见学者必举手示之曰唤作拳是触不唤拳是背莫有契之者丛林谓之触背闗张丞相奉使江西日将造其庐至兜率见悦禅师遽甚称其门人及见寳觉乃作偈曰久向黄龙山里龙到来只见住山翁须知背触拳头外别有灵犀一㸃通灵源叟时为侍者廼作賛其略曰闻时富贵见后贫穷年老浩歌归去乐从他人唤住山翁鲁直大笑曰天觉所言灵犀一㸃此䖃苴为虚空安耳穴灵源作賛分雪之是写一字不着画毛僧説偈呉有异比丘号毛僧日游聚落饮食无所择轻薄子多狎玩之贵势要之不诣忽谓人曰吾其死矣乃危坐説偈曰毛僧毛僧事事不能死了烧了却似不生言毕遽化嗟乎异哉其端师子戒阇梨之徒乎谢无逸佳句谢逸字无逸临川人胜士也工诗能文黄鲁直读其诗曰晁张流也恨未识之耳无逸诗曰老鳯垂头噤不语枯木槎牙噪春鸟又曰贪夫蚁旋磨冷官鱼上竹又曰山寒石发瘦水落溪毛凋为鲁直所称赏洪觉范朱世英二偈朱世英以徳行荐于朝当入学意不欲行不得已诣之信宿而返所居一堂生涯如龎藴予尝过之少君方炊稚子宗野汲水而无逸诵书扫除顾见予放帚大笑曰聊复尔耳予作偈曰老妻营炊稚子汲水龎公扫除丹霞适至弃帚迎朋一笑相视不必灵照多説道理世英闻之亦作偈曰提篮灵照扫地谢公一般是麫做作不同不假语黙通透玲珑更若不会换手搥胸冷斋夜话卷七冷斋夜话卷八钦定四库全书冷斋夜话卷八宋释惠洪撰刘跛子説二范诗刘跛子青州人拄一拐每嵗必一至洛中看花馆范家园春尽即还京师为人谈噱有味范家子弟多狎戏之有范老见之即与之二十四金曰跛子喫碗羮于是以诗谢伯仲曰大范见时二十四小范见时喫碗羮人生四海皆兄弟酒肉林中过一生陈莹中赠跛子长短句初张丞相召自荆湖跛子与客饮市桥客闻车马过甚都起观之跛子挽其衣使且饮作诗曰迁客湖湘召赴京车蹄迎迓一何荣争如与子市桥饮且免人间宠辱惊陈莹中甚爱之作长短句赠之其略曰藁木形骸浮云身世一年两到京华又还乗兴闲看洛阳花説甚姚黄魏紫春归后终委泥沙忘言处花开花谢都不似我生涯云云予政和改元见于兴国寺以诗戏之曰相逢一拐大梁间妙语时时见一斑我欲从公蓬岛去烂银堆里见青山予姻家许中复大夫宜人赵叅政槩之孙女云我十许嵗时见刘跛子来觅酒喫笑语终日而去计其寿百四十五年许尝馆于京师新门张婆店三十年日坐相国寺东廊邸中人无有识之者野夫长短句刘野夫留南京久未入都渊材以书督之野夫答书曰跛子一生别无路展手教化三饥两饱回视云汉聊以自诳元神新来被刘法师徐神翁形迹得不成模様深欲上京相觑又恐撞着文人泥沱佛蓦地被干拳湿踢着甚来由其不覊如此尝自作长短句曰跛子年年形容何似俨然一部髭须世上诗大拐上有工夫逹南州北县逢着处酒满葫芦醺醺醉不知来日何处度朝晡洛阳花看了归来帝里一事全无若还与匏羮不託依旧再作门徒蓦地思量下水轻船上芦席横铺呵呵笑睢阳门外有箇好西湖刘渊材南归布槖渊材游京师贵人之门十余年贵人皆前席其家在筠之新昌其贫至饘粥不给父以书召其归曰汝到家吾倒悬解矣渊材于是南归跨一驴以一黥挟以布槖槖黥皆斜绊其腋一邑聚观亲旧相庆三日议曰布槖中必金珠也予雅知其迂濶疑之乃问亲旧闻渊材还相庆曰君官爵虽未入手必使父母妻儿脱冻馁之厄槖中所有可早出以观之渊材喜见眉须曰吾富可敌国也汝可拭目以观乃开槖有李廷珪墨一丸文与可竹一枝欧公五代史草藁一巨编余无所有云庵活盲女云庵住洞山时尝过檀越家经大林间少立闻哀声杂流水临涧下窥有蹲水中者使两夫下扶猿臂而上乃盲女子年十七八许问其故曰我母死父佣于逺方兄贫无食牵我至此勐推下我而去云庵意恻不自知涕下顾其人力曰汝无妇可畜以相活我给与一世力拜诺即以所乗笋兜舁归山云庵歩随之盲女后生三子皆勤院事云庵虽领衆他山嵗时遣人给衣食如子姪然云庵髙世之行若此之类甚衆钱如蜜仲殊初游呉中自负一盖见卖饧者从乞一钱饧与之即就买饧食之而去尝客馆古寺中道俗造之辄就觅钱皆相顾羞缩曰初不多办来奈何殊曰钱如蜜一滴也甜道士畜三物万安军南并海石崖中有道士年八九十嵗自言本交趾人渡海船壊于此崖因庵焉养一鸡大如倒挂日置枕中啼即梦觉又畜王孙小于虾蟆风度清癯以线系几案间道士唤则跳踯登几唇危坐分残颗而食之又有龟状如钱置合中时掲其盖使出戏衣袖间予谒之示此三物从予乞诗予熟视曰公小人国中引道者吾诗俚讵能摹冩髙韵梦游蓬莱黄鲁直元祐中昼卧蒲池寺时新秋雨过凉甚梦与一道士褰衣升空而去望见云涛际天梦中问道士无舟不可济且公安之道士曰与公游蓬莱即袜而履水鲁直意欲无行道士强要之俄觉大风吹鬓毛骨为戦慄道士曰且歛目唯闻足底声如万壑松风有狗吠开目不见道士唯见宫殿张开千门万户鲁直徐入有两玉人𨗳升殿主者降接之见仙官执玉麈尾仙女拥侍之中有一女方整琵琶鲁直极爱其风韵顾之忘揖主者主者色庄故其诗曰试问琵琶可闻否灵君色庄伎揺手顷与予同宿湘江舟中亲为言之与今山谷集语不同盖后更易之耳周贯吟诗作偈周贯者不知何许人雅自号木鴈子治平熈宁间往来西山时时至髙安与予大父善日酣饮畜一大瓢行旅夜以为溺器工作诗诗成癖尝宿奉新龙泉观半夜搥门道士惊科发披衣启问其故贯笑曰偶得句当奉道士殊不意已问之因使口诵贯以手指画吟曰弹琴伤指甲盖席损髭须是夜贯寒甚以席自覆故尔又至袁州见市井李生者有秀韵欲携以同归林下而李嗜酒色意欲无行贯指画药铛作偈示之曰顽钝天教合作铛纵生三脚岂能行虽然有耳不听法只爱人间恋火坑寻死于西山方将化人问其几何嵗贯曰八十西山作酒仙麻鞋轧断布衣穿相逢甲子君休问太极光阴不计年后有人见于京师桥付书与袁州李生云我明年中秋夕时当上谒也至时果造李生生时以事出乃以白土大书其门而去曰今年中秋夕来赴去年约不见破铁铛弹指空剥剥李生后竟堕马折一足石学士石曼卿隠于酒谪仙之流也善戏谑尝出报慈寺驭者失控马惊曼卿堕地从吏惊遽扶掖据鞍市人聚观意其必大诟怒曼卿徐着一鞭谓驭者曰赖我石学士也若瓦学士顾不破碎乎白土埭髙僧传有神仙史宗者着麻衣加袖其上号袖衣道喜怒不常体㾾疮日往广陵白土埭讴歌自适夜不知归宿处江都令檀祗召至与语词多无畔岸索纸赋诗曰有欲若不足无欲即无忧求其清虚者带索披麻裘浮游一世间汎若不系舟要当毕尘累栖息老山丘檀祗异之陶潜渊明所记曰白土埭逢三异比丘此其一也有狂道借海盐令所畜小儿登小山山有屋数椽道人三四辈相劳苦其言小儿一不解但得食一塸如熟艾有问道士者谪者何时竟答曰在徐州江北广陵白土埭上计其谪行当竟矣问者作书授道士曰为逹之即系小儿衣带还海盐令喜问曰衣中有何曰书疏耳又唿问小儿至何处小儿曰前为道士捉杖飘然去但闻足下波浪声至山中山中人寄书与白土埭上即引衣带示令令亦不能晓小儿诣史宗史宗大惊曰汝乃蓬莱山中来耶神仙之有无吾不能知然观其诗句脱去畛封有超然自得之气非寻常介夫所能作也范尧夫揖客对卧范尧夫谪居永州闭门人稀识面客苦欲见者或出则问寒暄而已僮扫榻奠枕于是揖客解带对卧良久鼻息如雷霆客自度未可起亦熟睡睡觉常及暮而去李伯时画马李伯时善画马东坡第其笔当不减韩干都城黄金易得而伯时马不可得师譲之曰伯时为士大夫而以画行已可耻也又作马忍为之耶伯时恚曰作马无乃例能荡人心堕恶道乎师曰公业已习此则日夕以思其情状求为神骏系念不忘一日眼光落地必入马胎无疑非恶道而何伯时大惊不觉身去坐榻曰今当何以洗其过师曰但画观音菩萨自是画此像妙天下故一时公卿服师之善巧也房琯前身为永禅师东坡集中有观宋复古画序一首曰旧説房琯开元中宰卢氏与道士邢和璞过夏口村入废佛寺坐古松下和璞使人凿地得瓮中所藏娄师徳与永禅师书笑谓琯曰颇忆此耶因怅然悟前生之为永禅师也故人栁子玉寳此画盖唐本宋复古所临者退静两忘尹师鲁谪官过大梁与一老衲语师鲁曰以退静为乐衲曰孰若退静两忘师鲁顿若有所得及移邓州时范文正守南阳师鲁手书与文正别文正驰至则师鲁已沐浴衣冠而坐少顷而化文正哭之甚哀师鲁忽举首曰已与公别安用复来文正惊问所以师鲁笑曰死生常理也何文正不逹此又问后事曰此在公耳乃揖希文复逝俄顷又举手谓文正曰亦无鬼亦无恐怖言讫长逝沈存中曰师鲁所养至此可谓有力然尚未脱有无之见何也得非退静两忘尚存胸中乎独无为子杨次公曰存中识药矣然未识药之忌也冷斋夜话卷八冷斋夜话卷九钦定四库全书冷斋夜话卷九宋释惠洪撰草书亦自不识张丞相好草书而不工当时流辈皆讥笑之丞相自若也一日得句索笔疾书满纸龙蛇飞动使姪録之当波险处姪罔然而止执所书问曰此何字也丞相熟视久之亦自不识诟其姪曰胡不早问致予忘之当出汝诗示人沈东阳野史曰晋桓温少与殷浩友善殷尝作诗示温温玩侮之曰汝慎勿犯我犯我当出汝诗示人昌州海棠独香李舟大夫客都下一年无差遣乃受昌州议者以去家逺乃改受鄂倅渊材闻之吐饭大歩往谒李曰今日闻大夫欲受鄂倅有之乎李曰然渊材怅然曰谁为大夫谋昌佳郡也奈何弃之李惊曰供给丰乎曰非也民讼简乎曰非也然则何以知其佳渊材曰天下海棠无香昌州海棠独香非佳郡乎闻者传以为笑刘渊材迂濶好怪渊材迂濶好怪尝畜两鹤客至指以夸曰此仙禽也凡禽卵生而此胎生语未卒园丁报曰此鹤夜产一卵大如梨渊材面发赤诃曰敢谤鹤也卒去鹤辄两展其胫伏地渊材讶之以杖惊使起忽诞一卵渊材嗟咨曰鹤亦败道吾乃为刘禹钖佳话所误自今除佛老子孔子之语予皆勘验予曰渊材自信之力然读相鹤经未熟耳又尝曰吾平生无所恨所恨者五事耳人问其故渊材歛目不言久之曰吾论不入时听恐汝曹轻易之问者力请説乃答曰第一恨鲥鱼多骨第二恨金橘太酸第三恨莼菜性冷第四恨海棠无香第五恨曾子固不能作诗闻者大笑而渊材瞠目曰诸子果轻易吾论也课术有騐无騐灵源禅师住龙舒太平精舍有日者能课使之课莫不竒中苏朝奉者至寺使课无验非特为苏课无验凡为逹官要人言皆无验至为市井凡庸山林之士课则如目见而言灵源问其故答曰我无徳量凡见寻常人则据术而言无所縁饰见贵人则畏怖往往置术之实而务为谀词其不验要不足怪郭注妻未及门而死韩魏公客郭注者才而美然求室则病行年五十未有室家魏公怜之百计赒恤为求婚将遂其人必死公以侍儿赐之未及门而注死郭注殆可与范公客同科也韩范功名富贵如太山黄河日月所不能老两客乃尔可笑耶痴人説梦梦中説梦僧伽龙朔中游江淮间其迹甚异有问之曰汝何姓答曰姓何又问何国人答曰何国人唐李邕作碑不晓其言乃书传曰大师姓何何国人此正所谓对痴人説梦耳李邕遂以梦为真真痴絶也僧賛宁以其传编入僧史又从而解之曰其言姓何亦犹康会本康居国人便命为康僧会详何国在碎叶东北是碎叶国附庸耳此又梦中説梦可掩卷一笑不欺神明徐铉曰江南处士朱真每语人曰世皆云不欺神明此非天地百神但不欺心即不欺神明也予闻司马温公曰我平居无大过人但未尝有不可对人言者耳此不欺神明也闻逺方不死之术孔丛子有言昔有人闻逺方能不死之术者裹粮往从之及至而其人已死矣然犹叹恨不得闻其道予爱其事有中禅者之病佛法浸逺真伪相半唯死生祸福之际不容伪耳今目识其伪犹惑之可笑也自以宗教为己任髙仲灵作逺公影堂记六件事且罪学者不能深考逺行事以张大其徳着明于世予曰仲灵宁尝自考其事乎谢灵运欲入社逺拒之曰是子思乱将不令终卢循反而逺与之执手言笑谓逺知人则何暗于循谓不知人则何独明于灵运逺自以宗教为己任而授诗礼于宗雷辈与道安谏苻坚勿伐洛阳同科父子于释氏其可为纯正而知大体者耶牛逐虎筠溪快山有虎尝搏牧牛童子为两牛所逐虎既去牛捍䕶之童子竟死石门老衲文公为予言之为作诗记之以讽含齿被发而不义者然予徒能讽之其能已之哉快山山浅亦有虎时时妥尾过行路一竖坐地牧两牯以捶捶地不复顾虎抟竖如鹰搦兎两牛来奔虎弃去因往荷痒挨老树牯则喘视同守䕶虎竟不能得此竖竖虽不救牯无负一村嚣然共鸣鼓而虎已逃不知处嗟哉异哉两大武髙义可与贯髙伍今走仁义名好古临事真情乃愧汝此事可信文公语为君落笔敏风雨刘野夫免徳庄火灾龚徳庄罢官河朔居京师新门刘野夫上元夕以书约徳庄曰今夜欲与君语令合必尽室出观灯当清浄身心相候徳庄雅敬其为人危坐三鼓矣家人辈未还野夫亦竟不至俄火自门而烧徳庄窘持诰牒犯烈焰而出顷刻数百舍为瓦砾之塲明日野夫来弔且欣曰令合已不出是吾忧幸出可贺也徳庄心异野夫然不欲诘之也三十六计走为上计绍圣初曾子宣在西府渊材往谒之论边事极言官军不可用用士为良子宣喜之既罢与余过兴国寺河上食素分茶甚美将毕问奴杨照取钱奴曰忘持钱来奈何渊材色窘予戏曰兵计将安出渊材以手捋须良久目予趋自后门出若将便旋然予追逐渊材以手拏帽褰衣走如飞予与奴杨照追逐二相公庙渊材乃敢回顾喘立面无人色曰鞭虎头撩虎须几不免于虎口哉予又戏曰在兵法何如渊材曰三十六计走为上计冷斋夜话卷九冷斋夜话卷十钦定四库全书冷斋夜话卷十宋释惠洪撰作诗准食肉例陈莹中谪通州夜读洛浦録乃大有所悟敛目长息曰此句唯觉范可解然渠在海外吾无定光佛手何能招之又曰吾甥李郁光祖者觉范所爱当唿来授以此句觉范倘有生还之幸而吾以去死不逺恐隔生则託光祖授之如太阳直掇付逺録公耳于是光祖自邵武跰足至通莹中熟视弥月曰非寄附所可姑置之明年予还自朱崖馆于高安大愚莹中自台州载其家来漳浦过九江庐山因家焉督予兼程来予以三日至湓城莹中曰自此公可禁作诗无益于事予曰敬奉教然予儿时好食肉母使持斋予叩头乞先饫食肉一日母许之今亦当准食肉例先吟两诗喜吾二人死而复生如何莹中许之予诗曰雁荡天台看得足尽搬儿女寄篷牕径来漳水谋二顷偶爱庐山家九江名节逼真如醉白生涯领略似襄龎向来万事都休理且听楼钟一夜撞与公灵鹫曾听法游戏人间知几生夏口瓮中藏画像孤山月下认歌声翳消已觉华无蒂矿尽方知珠自明数抹夕阳残雨外一番飞絮满江城莹中喜而谓曰此诗如岐下猪肉也虽美无多食后三年予客漳水见莹中姪胜柔自九江来出诗示予曰仁者虽逢思有常平居慎勿示何妨争先世路机闗恶近后语言滋味长可口物多终作疾快心事过必为伤与其病后求良药不若病前能自防予谓胜柔曰公痴叔诗如食鲥鱼唯恐遭骨刺耳与岐下猪肉不可同日而语也蠧文不通辩译景祐中光梵大师惟浄以梵学着闻天下皇祐中大觉禅师懐琏以禅宗大振京师浄居传法院琏居浄因院一时学者依以扬声景灵宫锯佣解木木既分有虫镂纹数十字如梵书字旁行因进之上遣都知罗宗译经润文夏英公竦诣传法院𨗳译冀得祥异之语以䜟国浄焚香𨗳译逾刻乃曰天竺无此字不通辩译右珰恚曰诸大师且领上意若稍成译馆恩例不浅而英公以此意讽之浄曰幸若蠧纹稍可笺辩诚教门光也异日彰谬妄万死何补上又尝赐琏以龙脑钵盂琏对使者焚之曰吾法以壊色衣以瓦钵食此钵非法使者归奏上佳叹之浄琏辈何可少富郑公每语客此两道人可谓佛弟子也倘使立朝必能尽忠以其人品不凡故随所寓辄尽其才今则浄琏辈何其少也耶石崖僧予游褒禅山石崖下见一僧以纸轴枕首跣足而卧予坐其旁久之乃惊觉起相向熟视予曰方听万壑松声泠然而梦梦见欧阳公羽衣折角巾杖藜逍遥颍水之上予问师尝识公乎曰识之予私自语曰此道人识欧公必不凡乃问曰师寄此山如今几年矣道具何在伴侣为谁僧笑曰出家欲无累公所言衮衮多事人也曰岂不置钵耶曰食时寺有椀又曰岂不畜经卷耶曰藏中自备足曰岂不备笠耶曰雨即吾不行曰鞋履亦不用耶曰昔有之今弊弃之跣足行殊快人予愕曰然则手中纸轴复何用曰此吾度牒也亦欲睡枕头予甚爱其风韵恨不告我以名字乡里然识其呉音也必湖山隠者南还海岱逢佛印禅师元公出山重荷者百夫拥舆者十许夫巷陌聚观喧吠鸡犬予自叹曰使褒禅山石崖僧见之则子为无事人耶三生为比丘唐忠义传李澄之子源自以父死王难不仕隠洛阳惠林寺年八十余与道人圆观游甚密老而约自崃路入蜀源曰予久不入繁华之域于是许之观见锦裆女子浣泣曰所以不欲自此来者以此女也然业影不可逃明年某日君自蜀还可相临以一笑为信吾已三生为比丘居湘西岳麓寺寺有巨石林间尝习禅其上遂不复言已而观死明年如期至锦裆家则儿生始三日源抱临明檐儿果一笑却后十二年至钱塘孤山月下闻扣牛角而歌者曰三生石上旧精魂赏月吟风不要论惭愧情人逺相访此身虽壊性常存东坡删削其传而曰圆泽而不书岳麓三生石上事賛宁所録为圆观东坡何以书为泽必有据见叔党当问之禅师知羊肉毗陵承天珍禅师蜀人也巴音夷面真率不事事郡守忘其名初至不知其佳士未尝与语偶携客来游珍亦坐于旁守谓客曰鱼稻宜江淮羊面宜京洛客未及对珍辄对曰世味无如羊肉大美且性极暖宜人食守色变瞋视之徐曰禅师何故知羊肉性暖珍应曰常卧氊知之其毛尚尔暖其肉不言可知矣如明公治郡政美则立朝当更佳也日延一僧对饭赵阅道休官归三衢作髙斋而居之禅诵精严如老烂头陀与钟山佛慧禅师为方外友唱酬妙语照映丛林性喜食素日须延一僧对饭可以想见其为人矣邪言罪恶之由法云秀闗西铁面严冷能以理折人鲁直名重天下诗词一出人争传之师尝谓鲁直曰诗多作无害艶歌小词可罢之鲁直笑曰空中语耳非杀非偷终不至坐此堕恶道师曰若以邪言荡人淫心使彼逾礼越禁为罪恶之由吾恐非止堕恶道而已鲁直颔之自是不复作词曲三君子瑕疵可笑徐师川曰予于东坡山谷莹中三君子俱知敬畏者也然其瑕疵予能笑之如东坡议论谏诤真所谓杀身成仁者其视死生如旦夜尔安能为哉而欲学长生不死山谷赴官姑孰既至未视事闻当罢不去竟俯就之七日符至乃去问其故曰不尔无舟吏可迁夫士之进退大体欲分明不可茍也岂以舟吏为累耶莹中大节昭着其能必行其志者视爵禄如粪土然犹时对日者説命此皆颠倒也吾故笑之欧阳修何如人临川谢逸字无逸高才江南胜士也鲁直见其诗叹曰使在馆合当不减晁张朱世英为抚州举入行不就闲居多从衲子游不喜对书生一日有一贡士来谒坐定曰每欲问无逸一事辄忘之尝闻人言欧阳修果何如人无逸熟视久之曰旧亦一书生后甚显逹尝叅大政又问能文章否无逸曰也得无逸之子宗野方七嵗立于旁闻之匿笑而去证道歌宣公塔大通禅师言吾顷过南都谒张安道于私第道话一夕安道曰景徳初西土有异僧到都下閲永嘉证道歌即作礼顶戴久之译者问其故僧曰此书流播五天称真丹圣者所説经发明心要者甚多又问大律师宣公塔所在吾欲往礼谒译者又问此方大士甚衆何独求宣公哉曰此师持律名重五天宁安不视秀僧书洪州武宁安和尚者天衣懐禅师之嗣也与秀闗西为同行秀已应诏住法云寺其威光可以挟其友登云天而翔也而安止荒村破院单丁五十年秀时以书致安安未尝视弃之侍者不解其意因间问之安曰吾始以秀有精彩乃今知其痴夫出家儿冢间树下办那事如救头然无故于八逹衢头架大屋养数百闲汉此真开眼尿牀也何足复对语哉吾宗自此盖亦微矣子曹犹当见之馔器皆黄白物王荆公居钟山时与金华俞秀老过故人家饮饮罢少坐水亭顾水际沙间有馔器数件皆黄白物意吏卒窃之故使人问司之者乃小儿适聚于此食枣栗食尽弃之而去荆公谓秀老曰士欲任大事閲富贵如羣儿作息乃可耳圣人多生儒佛中朱世英言予昔从文公定林数夕闻所未闻尝曰子曾读游侠传否移此心学无上菩提孰能御哉又曰成周三代之际圣人多生儒中两汉以下圣人多生佛中此不易之论也又曰吾止以雪峰一句语作宰相世英曰愿闻雪峰之语公曰这老子尝为衆生自是什么有缝浮屠石㙮长老戒公东坡居士昔赴登文戒公迓之东坡曰吾欲一见石塔以行速不及也戒公起曰这着是砖浮屠耶坡曰有缝奈何曰若无缝争容得世间蝼蚁坡首肯之麦舟助䘮范文正公在睢阳遣尧夫于姑苏取麦五百斛尧夫时尚少既还舟次丹阳见石曼卿问寄此久近曼卿曰两月矣三䘮在浅土欲举之西北归无可与谋者尧夫以所载舟付之单骑自长芦㨗径而去到家拜起侍立良久文正曰东呉见故旧乎曰曼卿为三䘮未举留滞丹阳时无郭元振莫可告者文正曰何不以麦舟付之尧夫曰已付之矣读传灯録东坡夜宿曹溪读传灯録灯花堕卷上烧一僧字即以笔记于牕间曰山堂夜岑寂灯下读传灯不觉灯花落茶毘一箇僧梵志诗曰城外土馒头饀草在城里一人喫一箇莫嫌没滋味鲁直曰既是饀草何縁更知滋味易之曰显儿以酒浇且图有滋味诗当作不经人语盛学士次仲孔舍人平仲同在馆中雪夜论诗平仲曰当作不经人道语曰斜拖阙角龙千丈澹抹墙腰月半稜坐客皆称絶次仲曰句甚佳惜其未大乃曰看来天地不知夜飞入园林总是春平仲乃服其工岭外梅花岭外梅花与中国异其花几类桃花之色而唇红香着东坡词曰玉质那愁瘴雾氷姿自有仙风海仙时遣探芳丛倒挂緑毛么鳯素面常嫌粉涴洗妆不褪唇红髙情已逐晓云空不与梨花同夣鲁直词曰天涯也得江南信梅破知春近夜阑风细得香迟不道晓来开徧向南枝玉箫弄粉人应妬飘到眉心住平生箇里倾盃深去国十年老尽少年心诗忌深刻黄鲁直使余对句曰呵镜云遮月对曰啼妆露着花鲁直罪余于诗深刻见骨不务含蓄余竟不晓此论当有知之者耳蔡元度生殁髙邮蔡元度焚黄余杭舟次泗州病亟僧伽塔吐光射其舟万人瞻仰中有棺呈露士大夫知元度不起矣至髙邮而殁元度生于髙邮而殁于此亦异耳世言元度盖僧伽侍者木义之后身初以为诞今乃信然冷斋夜话卷十