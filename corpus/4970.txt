太上感应篇笺注太上感应篇序汉眞人魏伯阳着参同契荀爽虞翻干宝诸儒采以注易后之言易者未能或之先也盖魏晋以前道家之学未尝不原本圣人惟是圣人赞化育以天地万物爲坎离道家鍊精魄以一身爲坎离爲较异耳然玉钤经言求仙者必以忠孝友悌仁信爲本故道藏有太上感应篇一卷卽抱朴子所述汉世道戒皆君子持已立身之学其中如三台北斗司命灶神之属证诸经传无不契合劝善之书称爲最古自此以下无讥焉雍正之初先慈抱病不肖栋日夜尝药又祷于神发愿注感应篇以祈母疾天诱其衷母疾有间因念此书感应之速欲公诸同好而未果余友杨君石渔见之叹曰此书得此注不惟可以劝善且使后世道家知魏晋以前求仙之本初未尝有悖于圣人反而求之忠孝友悌仁信之间而致力焉是亦圣人之徒也其诸君子亦有乐于是欤旣锓诸版而问序于余余嘉杨君之好善因述注书之由起而爲之序己巳冬日东吴惠栋太上感应篇持诵仪则凡受持之士先须盥漱焚香严整衣冠洗心涤虑至诚礼念圣号毕然后调声正气字字句句分明念诵心慕身行自然灾消福集一切祈求无不感应焚香拜毕跪而启曰寂然不动感而遂通太音希声叩之则应恭焚道德宝香虔诚上启供养太上弥罗无上天妙有玄眞境渺渺紫金阙太微玉淸宫无极无上圣廓落发光明寂寂浩无宗玄范总十方湛寂眞常道恢漠大神通穹苍眞老妙圆淸静智慧辨才至道至尊三界师混元祖无爲圣主四生慈父高天上圣大慈仁者十号圆满万德周身无量度人拔生死苦众圣之王诸佛之师太上开天执符御厯含眞体道金阙云宫九穹厯御万道无爲通明大殿昊天金阙玉皇大天尊玄穹高上帝大罗天上朱景宫中尊居十极之高体干出治位正三才之上御德行权寒肃暑火平六气而咸甯万国旦明宵晦驾六龙而统治十华司善恶予夺之柄照临赫奕定功过显微之迹感应昭彰号令雷霆迅除邪祟大悲大愿大圣大慈日宫太阳郁仪帝君威光布德如来慈辉朱日天尊大罗天上七宝苑中秉金水之精华姿容绰约本坤仪之柔顺瑞相端严开玉烛之神光家沾淸泽炼紫房之灵药人钖长年虽朓朒而眞体罔亏任满盈而明辉不溢考核诸仙之升降主持司禄之权衡命玉𡚱而滋甘露催开万谷春容咨靑女而降玄霜收歛千仓秋实化被人天恩敷三界大悲大愿大圣大慈月府太阴结璘皇君宝光幽照如来妙果素月天尊西天竺国大智光中眞空妙相法王师无上玄元天母主金光烁处日月潜辉宝杵旋时鬼神失色显灵踪于尘世衞圣驾于阎浮众生有难若称名大士寻声来救苦大悲大愿大圣大慈圣德巨光天后摩利攴天大帝圆明道姥天尊紫微宸极勾陈天宫九光宝苑之中五炁玄都之上体元皇而佐司玄化总两极而共理三才主持兵革之权衡广推大德统御星辰之躔次无失常经上象巍峩眞元恢漠大悲大愿大圣大慈勾陈上宫天皇大帝大罗天阙紫微星宫尊居北极之高位正中天之上佛号金轮炽盛道称玉斗玄尊璇玑玉衡齐七政总天经地纬日月星㝛约四时行黄道紫垣万象宗师诸天统御大悲大愿大圣大慈万星教主无极元皇中天紫微北极大帝靑华长乐界东极妙巖宫七宝方骞林九色莲花座万眞环拱内百亿瑞光中玉淸天宝尊应化玄元始浩刼垂慈济大千甘露门妙道眞身紫金瑞相随机赴感誓愿无边大悲大愿大圣大慈十方化号普度众生亿亿刼中度人无量寻声赴感太乙救苦天尊靑玄九阳上帝九天应元府无上玉淸王化形而满十方谈道而趺九凤三十六天之上阅宝笈考琼书千五百劫之先位正眞权大化手举金光如意宣说玉枢宝经不顺化作微尘发号疾如风火以淸净心而宏大愿以智慧力而伏诸魔总司五雷运心三界羣生父万灵师大圣大慈至皇至道九天应元雷声普化天尊混元六天传法教主修眞悟道济度羣迷普惠众生消除灾障八十二化三教祖师大慈大悲救苦救难三元都总管九天游奕使左天罡北极右垣大将军鎭天助顺眞武灵应福德衍庆仁慈正烈协运眞君治世福神玉虚师相玄天上帝金阙化身荡魔天尊高上神霄府凝神焕照宫会元始祖炁以分眞应妙道虚无而开化位乎九霄之上统理诸天总乎十极之中宰制万化宣金符而垂光济苦施惠泽而覆育兆民恩溥干元仁敷浩劫大悲大愿大圣大慈玉淸眞王南极长生大帝统天元圣天尊金天弻教太华流光修眞学道于峩嵋炼性昇玄于碧汉制伏天魔主持下界之刀兵调燮阴阳典摄眞空之水火七关总制八海朝元太白顺从乎躔度瑶池邀赴乎蟠桃西陲教主昭化神王大悲大愿大圣大慈紫微碧玉宫太一大天帝保制劫运天尊紫府洞天靑阳化炁掌握诸仙之籍开阐法门之始撰着黄庭与道德经相爲表里提衡阆苑佐神宝君宻以维持靑云结葢紫炁联城大悲大愿大圣大慈靑阳起派紫府东华帝君辅元立极天尊黄芽得道白雪成眞配水火于一炁之中运阴阳于三华之顶无无虚寂𣺌𣺌凝玄胎息刀圭孰悟本来之体婴儿姹女谁知灵府之台度众生于慾海之波钖蕊珠于云霄之表洪愿不穷好生常念大悲大愿大圣大慈正阳继派终南洞天帝主飞行救劫天尊玉淸内相金阙选仙化身爲三教之师掌法判五雷之令黄梁梦觉忘世上之功名宝劒光腾扫人间之妖怪四生六道有感必孚三界十方无求不应黄鹤楼中留圣蹟玉虚殿内炼丹砂存芝像于山崖显仙踪于古洞衍法门之香火作玄嗣之梯航大圣大慈大仁大孝开山启教元应祖师天雷上相灵宝眞人纯阳主派警化孚佑帝君兴行妙道天尊不骄帝境玉眞庆宫现九十八化之行藏显亿千万种之神异飞鸾开化于在在如意救劫以生生至孝至仁功存乎儒释道教不骄不乐职尽乎天地水官功德难量威灵莫测大悲大愿大圣大慈九天辅元开化主宰司箓职贡举眞君七曲灵应保德宏仁大帝谈经演教消劫行化更生永命天尊太上神威英文雄武精忠大义高节淸亷协运皇图德崇演正掌儒释道教之权管天地人才之柄上司三十六天星辰云汉下司七十二地土垒幽酆秉註生功德延夀丹书执定死罪过夺命黑籍考察诸神监制羣仙高证妙果无量度人至灵至圣至上至尊三界伏魔大帝关圣帝君大慈大愿大圣大仁眞元显应昭明翊汉天尊白雪丹霄黄芽旧蹟文章星斗老君授三五飞步之玄机玉局箓符汉祖传正一斩邪之妙旨惟名登于紫府常掌握乎雷霆伐疵疠于靑城灭怪妖于下界巍巍荡荡妙妙玄玄作太极而生两仪聚三华而朝五炁随机格物闲邪存诚大悲大愿大圣大慈祖师地祗教主三十代天师虚靖宏悟妙道张眞君天官内相文华无极眞人碧霄演教天尊无上玄功玉枢妙果昭灵应于十方运慈心于一切开坛启教赖洪力之护持济困扶危建殊勋于烜赫受玉淸元始之诰命赞九天应元之神功仁风遐畅宇宙蔼春日之和祥光遍覆天人瞻慈云而集道极无爲玄通莫测大悲大愿至神至仁左辅元化无上极尊天仙二祖玉枢右宰宏教眞君道融三教理会百家髫龄笃孝子之眞诚壮嵗成忠臣之奇节艰难跋涉拱衞潜龙慷慨都俞擒缚孽虎得神禹之遗法平步可以凌空授玄祖之心传飞劎还能蔽日纲维百世大儒者之宗风表率羣贤阐玄门之要诀双修道法结小隐于黄山两现神功留异形于白岳利人济物宝鼎镕金飮酒赋诗珠编屑玉风流奇士节义神仙首领南宫协司东岱掌风雷之号令统丁甲天兵握阴阳之枢机管水火鬼卒大慈大愿至圣至仁斗府总管雷部侍郎玉宸校书少宰丹霄签判仙卿隆恩宏济眞君虚静天师颂曰人之一性湛然圆寂涉境对动种种皆慾一念失正卽是地狱敬诵斯文发立汗下煨烬心火驯服气马旣以自镜且告迷者太上老君每月十眞斋戒日凡遇初一日念无量太华天尊初八日念玄上玉晨天尊十四日念度仙上圣天尊十五日念玉宝皇上天尊十八日念好生度命天尊二十三日念玄眞万福天尊二十四日念太灵虚皇天尊二十八日念太妙至极天尊二十九日念眞皇洞神天尊三十日念玉虚明皇天尊以上十日乃诸天下降观人善恶察人功过之辰若能皈依遵行坚持斋戒可免劫狱之苦及超度先亡功德不可思议重刋道藏辑要太上感应篇东吴惠栋定宇笺註太上者最上之称曲礼曰太上贵德春秋传曰太上以德抚民又云太上有立德经传言太上者皆谓五帝以前上圣之人真诰・甄命授曰太上者道之子孙审道之本洞道之根是以爲上淸眞人爲老君之师又云昔太上以德教老子是以老子道经云太上下知有之顾懽堂诰以爲太古上德之人是也是书乃修眞者述太上之㫖而爲之当在玉钤经易内戒赤松子经河图记命符诸书中而此篇言道戒尤关日用尚德者用兹无悔乃君子之光背义者以此思忧实小人之福是以昔人表而出之名之曰感应夫倡而不和动而不随中必有不全者矣故必愼所以感之者有感必有应自然之道也太上曰祸福无门惟人自召虞仲翔注易以坤爲鬼祸干爲神福是知祸属阴福属阳阳爲善阴爲恶故祸福以类相从字皆从示示神事也天者神然则祸福皆天也而不知转移之者人也福兮祸伏祸与福隣吉凶同域忧喜聚门降之者天召之者人祸重于地福轻于羽有福不及祸来速我自作难活天作犹可善恶之报如影随形虎啸而谷风起龙兴而景云属击庭钟于外而黄钟应于内物类之相感精神之相应若响之应声影之象形吉凶之于善恶亦犹是也作善降之百祥作不善降之百殃积善之家必有余庆积不善之家必有余殃圣人之言感应祸福速哉是以天地有司过之神依人所犯轻重以夺人算算减则贫耗多逢忧患抱朴子案易内戒及赤松子经及河图记命符皆云天地有司过之神随人所犯轻重以夺其算算减则人贫耗疾病屡逢忧患算尽则人死又对俗篇云上天司命之神察人过恶其行恶事大者司命夺纪小过夺算合二文观之司过卽司命之属也是以礼记・祭法曰王爲羣姓立七祀曰司命曰中霤曰国门曰国行曰泰厉曰戸曰灶郑康成注云小神居人之间司察小过作谴告者七祀皆主察小过故总谓之司过其或谓之司命者七祀首司命故也人皆恶之下流乃君子弗居多言爲诗人所畏玷汝南之月旦先注难除殊洛邑之井疆终身不齿岂非三代之直道尚在于斯民四㐫之不才载谣于人口乎刑祸随之罹外刑者金木讯之罹内刑者阴阳食之宥人之行事夫各有所当矣兵在其颈焉避害也天夺之魄孰逃威也吉庆避之易道以干爲善爲祥爲福爲禄坤爲丧爲恶爲杀爲乱圣人赞易扶阳抑阴以阳爲君子阴爲小人积恶之徒与阴同类故吉庆避之阳称吉称庆也恶星灾之嵗在豕韦苌洪识蔡侯之祸星出婺女裨灶知晋国之㐫葢德隆则晷星星隆则晷德惟天时与人事相参斯六贼与五残并㑹德之不修禳之何益终逮于丧亡而已算尽则死抱朴子曰凡人之受命得夀自有本数所禀本多则纪算难尽而迟死若所禀本少而所犯者多则纪算速尽而早毙是则占平公之疾无过十年验伯有之亡不能五稔算之尽也何日之有又有三台北斗神君在人头上录人罪恶夺其纪算武陵太守星传云三台一名天柱上台司命中台司中下台司禄案天官书文昌宫第四星曰司命五曰司中六曰司禄是司命卽三台三台卽文昌也祭法王立七祀一曰司命皇侃礼疏以爲文昌第四星非也司命有二楚辞有大司命少司命七祀之司命乃少司命也在虚北封禅书荆巫祠司命汉律祠䃾司命皆谓少司命也其大司命乃文昌第四星卽星传之上台矣张君房云笈七籖曰北斗九星第五丹元星天之北斗君主命箓籍上总九天诸箓中统鬼神簿目下领学眞兆民命籍诸天诸地无不总统陶宏景眞诰曰鬼官北斗君乃是北斗之考官此鬼一官又隷九星之精上属北晨玉君耳又云鬼官别有北斗君以司生杀葢上天北斗有所司察故鬼官亦置此职是北斗神君亦有二也窃谓颜超所遇斗君亦鬼官所置者非必天上星辰也汉赵壹谢友人书曰收之于斗极还之于司命则三台北斗之说其来久矣又有三尸神在人身中太上三尸中经曰人之腹中各有三尸九虫爲人大害常以庚申之日上造天帝以记人之造罪分毫录奏欲絶人生籍减人禄命令人速死上尸名彭倨在人头中中尸名彭质在人腹中下尸名彭矫在人足中玉枢经注云上尸名靑姑中尸名白姑下尸名血姑抱朴子案易内戒等书言身中有三尸三尸之爲物虽无形而实魂灵鬼神之属也欲使人早死此尸当得作鬼自放纵游行飨人祭酬是以每到庚申之日辄上天白司命道人所爲过失每到庚申日辄上诣天曹言人罪过眞诰・协昌期曰凡庚申之日是尸鬼竞乱精神躁秽之日也不可与夫妻同席及言语面会当淸斋不寝警备其日遣诸可欲太上律科曰庚申日北帝开诸罪门通诸鬼神诉讼羣魔併集以司天下兆人及诸异类善恶之业随其功过多少赏劳谪过毫分不遗月晦之日灶神亦然淮南子・万毕术曰灶神晦日归天白人罪陆龟䝉祀灶解曰灶鬼以时录人功过上白于天当祀之以祈福祥段成式酉阳杂爼曰灶神名隗又姓张名单夫人字卿忌有六女皆名察洽常以月晦日上天白人罪状大者夺纪小者夺算故爲天帝督使下爲地精己丑日日出卯时上天禺中下行署此日祭得福其属神有天帝娇孙天帝大夫天帝都尉天帝长兄硎上童子突上紫官君太和君玉池夫人等一曰灶神名壤子也杂五行书曰灶神名禅字子郭衣黄衣夜披发从灶中出知其名唿之可除凶恶凡人有过大则夺纪小则夺算抱朴子曰但有恶心而无恶迹者夺算若恶事而损于人者夺纪纪算之说其来远矣初学记引河图曰黄帝曰凡人生一日天地赐算三万六千赐纪二十圣人得三万六千七百二十凡人得三万六千一纪主一嵗圣人加七百二十又云孝顺二亲得算二千天司禄所表事赐算中功抱朴子曰纪者三百日也算者三日也李昌龄传云纪之爲说一云十二年一云三百日算之爲说一云百日一云一日栋谓人上夀百二十依河图之说算主百年纪主二十年合于上夀则算爲一日近之其过大小有数百事欲求长生者先须避之抱朴子曰诸应夺算者有数百事不可具论玉铃经曰欲求仙者当以忠孝友悌仁信爲本若行不修而但求元道无益也又云立功爲上除过次之是道则进非道则退薰莸不同器邪正不并容目不两视而明耳不两听而聪不揆于是非则有多歧之患不审于进退则有羸角之凶是以君子务以道爲折衷也不履邪径野庐氏禁野之横行径踰者爲防奸也君子之所由有义路有礼门唯其行之卓卓故能履之坦坦若大道甚夷而人偏好径射邪趋疾横奔失路一蹉足时终身莫赎矣不欺暗室室有屋漏天有旦明审尔动静及尔出王事无幽而不显行无隐而不彰是以颜回不改容于夜浴蘧瑗不变节于宵行夫唯莹灵台之方寸自能止虚室之吉祥也积德累功无愤愤之志者无昭昭之明无绵绵之事者无赫赫之功葢德不积不崇功不累不广积土成山风雨兴焉积水成渊蛟龙生焉积善成德而神明自得圣心备矣慈心于物毛之在躬拔之则痛指之在臂龁之则啼身且如此物亦宜然爱本之爲慈推之爲恩施诸民则爲仁及于物则爲爱皆心爲之也心和则气和气和则形和仁者之夀考美意之延年非其验欤忠孝友悌臣之事君无逃于天地子之爱亲不可解于心兄弟者其初一人之身也臣忠子孝兄友弟悌所谓天之经也地之义也民之行也虽然吾窃谓君子之道四教孝爲先天下之大戒二安亲爲始孝经纬曰求忠臣必于孝子之门春秋传曰子之能仕父教之忠未有孝而不忠者也书曰孝乎惟孝友于兄弟未有孝而不弟者也汉制使天下诵孝经选吏举孝亷而当时人才特盛忠孝成俗非崇本之效欤正已化人表曲则影邪源淸则流洁其身不正而能化及天下者未之有也素书曰释已而教人者逆正已而化人者顺是故正已而物正大人之事也矜孤恤寡藐孤之意曾不知悲恤纬之心每怀无告是以君子之絜矩务在恤孤先王之启监至于属妇惟施恩于不报其利溥哉知发政之必先爲惠大矣敬老怀幼贵老谓其近于父也慈幼谓其近于子也举斯心而加诸彼乃谓推恩己不欲而勿施人方能行恕葢老安少怀之志天子非有余匹夫非不足惟力行何如耳昆虫草木犹不可伤帝舜使伯禹掌草木鸟兽名其官曰朕虞葢以万物爲一体也草木有生而无知昆虫有知而无义而皆秉天地之大德而生是故虫舍蚳蝝山不槎蘖圣王以之立政启蛰不杀方长不折君子以之律身宜悯人之凶惟狂未闻克念遂入禽门怙恶莫有悛容流爲凶族第思饥年之多暴非天殊于降才夜气之牿亡是岂人之本性是故作凶事爲凶人常人之所畏也贤人之所恶也圣人之所悲也乐人之善君子已能亦乐人之能也已善亦乐人之善也龎士元拔十失五犹足爲叹孔文举去短称长尚堪同调唯秉彝之良不异斯懿德之好无私鹤之在阴自相鸣和兰之同臭岂有差池宏长道业其在斯乎济人之急救人之危枯鱼在肆仰升斗之无由穷鸟入怀望弹丸而知畏物犹如此人何以堪虽君子之固穷相赒爲义唯善人之在患弗救不祥昔人所云饥食而寒衣生死而肉骨非仁心爲质者曷能如此哉见人之得如己之得见人之失如己之失有虞之君使天下贡善其治天下见人有善若己有善见人有过如己有过此有虞氏盛德也夫舜之立心如此所以和五典而无违教賔四门而无凶人亦思舜何人也予何人也有爲者亦若是而已不彰人短葢失数美人之恒情是故接物之道不贵其能察贵其能容君子贤而能容罢知而能容愚博而能容浅粹而能容杂惟有容而后知德之大也惟能容而后知量之远也不衒己长人各有能物各有伎深则藏浅则露舒张贸物行而且买市人皆掉臂而不顾乃知一得之不足称偏长之不足恃也吾闻良贾深藏若虚君子盛德容貌若愚矧伎能非全才尤当宏此远谟也遏恶扬善火天之象无所不照大有之义无所不包君子法卦象以察物而分善别恶人无遁情师卦义以容人而遏匿褒扬人皆喻志此顺天休命之道也推多取少让德之主也争乱之端也鲁国男儿尚知棃小安邱博士岂识羊肥当由欲者不多是以取之忘少知此者可以息争可以兴让受辱不怨以白造缁曰辱身不洁白而随以污辱宜其怨矣虽然有义辱者有势辱者犯分乱理辱由中出谓之义辱詈侮捽搏辱自外至谓之势辱义辱爲辱势辱不足辱何怨之有夫惟不怨是以寡怨受宠若惊高位实疾偾厚味实腊毒子家怀思于鲁人亦谋之公子惧选于秦天所赞也葢贤者宠至而益戒不足者爲宠骄虽危而无咎者其三之干干乎以恐而致福者其初之虩虩乎施恩不求报此太上之行也天地有覆载之恩父母有鞠育之恩然物不答施于天地子不谢生于父母者以天地之量大父母之情深也太上具天地父母之心夺之不以爲损予之不以爲益爱之不自以爲仁利之不自以爲利所谓下知有之者也其次夺之知损予之知益爱之爲仁利之爲义所谓亲之誉之者也与人不追悔易曰有孚惠心勿问元吉葢爲益之大莫大于信爲惠之大莫大于心益而有孚惠而以心何悔之有唯不追悔是以无悔吉又何之矣所谓善人禹称善人爲无恶也行恶见乐爲恶未熟至其恶熟自见受苦行善见苦爲善未熟至其善熟自见受乐然则季氏之恶已熟其中必苦东平之善最乐亦在乎熟也人皆敬之人无有不善善人者民之望也君子见而改容小人闻而革面敬人者人恒敬之盛德之所致也天道佑之天道无亲常与善人善人天地之纪也是以自天祐之吉无不利也福禄随之福者天所钖也禄者人所受也好德钖福令德受禄天之道也众邪远之义厌不惠德胜不祥鬼不神于有道妖不作于守常乃知庶疫刚瘅不在逐鬽之毅巳支而在制行之直方也神灵衞之神者聪明正直而一者也唯仁是福唯德是依昔者三苖之乱天命殛之夏后受之天神降而辅之司禄益食而民不饥司金益富而国家实司命益年而民不夭是其事也所作必成同心爲善善必成同心爲恶恶必成名将成而物败之者伪也有所欲而天必从者诚也至德之贵何往不遂至德之荣何往不成神仙可冀抱朴子曰览诸道戒无不云欲求长生者必欲积善立功慈心于物恕已及人仁逮昆虫乐人之吉愍人之苦赒人之急救人之穷手不伤生口不劝祸见人之得如己之得见人之失如己之失不自贵不自誉不疾妬胜己不嫉謟阴贼如此乃爲有德受福于天所作必成求仙可冀也文王陟而在上殁爲神明黄帝合而不死去抱朴子曰览诸道戒无不云欲求长生者必欲积善立功慈心于物恕已及人仁逮昆虫乐人之吉愍人之苦赒人之急救人之穷手不伤生口不劝祸见人之得如己之得见人之失如己之失不自贵不自誉不疾妬胜己不嫉謟阴贼如此乃爲有德受福于天所作必成求仙可冀也文王陟而在上殁爲神明黄帝合而不死去而上仙岂虚语哉欲求天仙者当立一千三百善欲求地仙者当立三百善天数十二言一千三百非其次三当爲二字之误也抱朴子曰闻之先师云仙人或昇天或住地要于俱长生玉铃经曰人欲地仙当立三百善欲天仙当立千二百善若有千一百九十九善而忽复中行一恶则尽失前善乃当复更起善数耳眞诰・甄命授曰积功满千虽有过故得仙功满三百而过不足相补者子仙功满二百者孙仙子无过又无功德籍先人功德便得仙所谓先人余庆其无志多过者可得富贵仙不可冀也苟或非义而动背理而行自此至杀龟打蛇皆承上大小数百事而言此统言之下乃析言之种树蓄养不见其益有时而大磨砻砥砺不见其损有时而尽积德累行不知其善有时而用弃义背理不知其恶有时而亡然则何以辨之曰福生有基祸生有胎纳其基絶其胎祸何自来以恶爲能忍作残害以苛爲察以切爲明以刻爲忠以计多爲功以聚歛爲良此中行氏之所以先亡也韩商之道其用民也残其养民也狭施之于乱世可以⬤利事平则受其祸矣昔人譬之廓革者廓之大则大矣裂之道也阴贼良善伯宗晋之善人而三却害之郄宛楚之良也而无极谗之阴贼之祸烈矣然长鱼伪讼而却氏尸朝进胙兴谤而费氏族灭天怨不旋日人怨不旋踵信哉暗侮君亲万石俯尝君食固西汉之家风子通跪读父书实东吴之遗教唯敬诚之兼尽斯忠孝之无亏故戒以勿欺本纯臣之事见其不是乃逆节之阶名义大防安得不于此谨之慢其先生先生者先醒也譬犹俱醉而独先发也故世有先醒者有后醒者有不醒者少年喜谤前軰新进每狎老成此何异醉而新寐殊无足与言者乎叛其所事牛马维娄委巳者也而柔焉而况人乎纳弃妻而论前壻之恶买仆虏而毁故主之暴斧钺刀锯之民犹知鄙夷而不屑之甯有轻狡反覆负恩徼利如汉之吕奉先晋之刘牢之者诳诸无识矜不能而教不及长者之行也若朝三而暮四朝四而暮三名实不亏而能御众狙之喜怒岂所以笼羣愚者哉子其愚我也子其聋我也子其盲我也善乎楞严经之语曰眩惑无识死后当堕无间矣谤诸同学君子之与人也面诵其短而退称其长葢责善爲朋友之道故不厌箴规如内不相训而外相谤非亲睦也况明友之薄而已不得厚扬友之辱而已不得荣此一举而两失也记曰君子絶交不出恶声交絶犹然况投分之友乎虚诬诈伪诗云神之弔矣诒尔多福民之质矣日用饮食夫使机械日生而姦伪并起上下相遁神奚自而降福乎有起信险肤之族则高后崇降弗祥有诪张爲幻之民则嗣王罔或克夀是故有道之世人醕工龎商朴女重上下皆有嘉德至治馨香感于神明矣虚而爲盈或承之羞诬善之人其辞必游魏惩变诈垂爲定律无载尔伪心劳日拙攻讦宗亲宗有远近同此渊源亲有亲疎无非瓜葛所当致其敬爱处以忠诚若因一事之乖片言之忤遂翻然易志倐尔甘心甚者加之攻击发彼阴私以此施诸宗是自蹷其本也施诸亲是自翦其翼也㨗则非功败爲有丧反义悖德莫大于是刚强不仁齿之坚也六十而尽相靡也天爲刚德犹不干时彊毅果敢而甚不仁知伯之所以灭其宗也昔人谓不仁之质胜则彊勐爲祸梯信哉李昌龄传曰孔子以刚爲近仁太上以刚爲不仁言岂相戾哉圣人所取之刚刚于理者也太上所戒之刚刚于气者也很戾自用迷者不问路溺者不问遂亡人好独是以君子不镜于水而镜于人镜于水见面之容镜于人则知吉与凶不是师法而好自用譬之是犹以盲辨色以聋辨声舍乱妄无爲矣羸角之羊穷于进退焚巢之鸟终见号咷虽狠戾何益耶是非不当向背乖宜怀迷罔之疾者行非以爲是视白以爲黑天地四方无不倒错若犹是人也亦道其常而已好人所恶而恶人所好则拂性适以取灾厚其所薄而薄其所厚则处家适以致乱是非向背之间可不审哉虐下取功謟上希㫖君子之所当抚恤者下也所当匡正者上也以不教杀人谓之虐以不善先人谓之謟浚民膏以课最岂是良臣揆主意以扶非定非俊物一事增制永爲故事之循一语耸惥养成在上之恶蠧国病民谁之咎欤受恩不感念怨不休先轸未报秦施致罹狄难子常惟思旧怨遂覆荆尸葢艾人必丰是爲有礼旧恶不念惟在古贤是故大德灭小怨宽身之仁也小怨置大德刑戮之民也轻蔑天民天生民而立之君使司牧之勿使失性故职曰天职爵曰天爵民曰天民秋官司民献民数于王王拜受之登于天府重之至矣抚我则后虐我则雠天之爱民甚矣岂其使一人肆于民上而弃天地之性必不然矣扰乱国政利不什不易业功不百不变更是以古之人君谋事必就祖发政占古语重作事也乃或求治太急用人太骤以聪明乱其旧章愆忘易其成宪譬烹鲜而挠之治丝而棼之害家凶国所伤实多陆象先尝谓天下本自无事但庸人扰之爲烦耳赏及非义刑及无辜善爲国者赏不僣而刑不滥赏僣则惧及淫人刑滥则惧及善人不僣不滥成汤之所以获天福也赏无功谓之乱罚无罪谓之酷乱则举枉错直而民不服酷则颇类放纷而民无所措手足杀人取财倾人取位杀人取财心计之臣也倾人取位倾危之士也心计之臣酷以济其贪倾危之士奸以行其险此传所云以谗慝贪惏事君而多杀不辜怨雠已多其能免乎诛降戮服圣人不得已而用兵所以除草窃靖边疆也当其助虐侵凌罪当诛戮苟泥首归诚宜推心置腹令反恻子自安弄潢池之兵谅非民志烈崑冈之火亦岂君心古人云诛降者殃及三世又云祸莫大于杀已降爲将者思之贬正排贤人臣莫难于无妬而进贤是故进贤达能谓之大夫大夫之爲言大扶进人者也蔽公者谓之昧隐良者谓之妬妬昧之人国家有之则爲薉孼仁人见之屏诸四夷庄氏之酒酸抑有由也东闾之行乞岂徒然哉凌孤逼寡青灯嫠妇有子未孩蓬室孀妻遗男始龁无中人之恒产卽天下之穷民帝王且欲施仁行路岂能无恻夫因利而弱人之孤虐人之媰是之谓贱丈夫人如此者狗猪不食其余弃法受赂古文尚书・吕刑曰五过之疵维货维求马融曰求请赇也汉法・盗律有受赇枉法之科罪至死又贜吏子孙不得察举唐睿宗太极元年制官典主司枉法贜一匹已上并先决一百而改元及南郊赦文大辟罪已下咸赦除之官典犯贜不在此限宋初南郊大赦十恶故劫杀及官吏受贜者不原是知乱政同位商后作其丕刑贪以败官夏书训之必杀三代以来罔不由此道者彼黩货厉民之徒卽不顾天理独不畏国法耶以直爲曲以曲爲直直者刑所不加曲者法所不宥有如王子争囚而州犂上下伯舆坐狱而范宣左右遂使直如矢者周内以深文曲如钩者亏除于漏网卽絶请寄而凭臆断五听已颇倘受狱货而府辜功庶尤必报入轻爲重廷尉者天下之平也壹倾天下用法皆爲之轻重民安所错其手足乎是以古之人邮罚丽事决狱折中所以卽天伦也如生议而予之死比下刑傅以上刑辑小过成大辟加诋欺违明诏圣王不以怒加刑天罚不极其在是乎见杀加怒死者不可复生刑者不可复属古之圣王或下车而泣之或彻乐以悲之诚不忍之至也乃成狱报囚辄加严暴祥刑之意安在乎孔子曰用法一也思仁恕则树德加严暴则树怨可不愼乎知过不改知善不爲易・系辞曰善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩罪大而不可解易曰荷校灭耳凶自罪引他却克与韩厥分谤高允爲崔浩引罪古人直谅不以生死易其辞夫犯祸对曹乃其自取不思痛心刻骨反欲虚引他人以图自免究之良奥之家虽遭毒手贯盈之罪终伏欧刀亦何益之有耶壅塞方术墨子游齐道逢日者中行在晋梦值巫皋会方士于旗亭问楚人于东市皆能探抽冥赜叅验人区若乃斥以卑污比之贱简至使知星㝛者无望覆衣索廷篿者几爲夺糈亦通人之蔽而盛德之累也宋忠贾谊前事可鉴者矣讪谤圣贤仲任小子偏成问孔之篇孙况老师独有贱儒之论亦思非圣无法经有科条訾讏蔽明传垂大戒且朝士之毁何伤日月羣儿之谤空笑蚍蜉祇见其不知量也侵凌道德有物混成先天地生曰道德者得也道生万物有得获有故名德道生之德畜之长之育之成之熟之养之覆之是以万物莫不尊道而贵德下士闻道大笑之此侵凌之所由至也抱朴子作伤残道士义亦相近戮鼓琴之于吉孙策谬诛捕屈膝之左慈曹瞒无识葢异术之士亦有不可诬者也射飞逐走发蛰惊栖塡穴覆巢伤胎破卵宋齐邱化书曰禽兽虫蚁之于人也何异有巢穴之居有夫妇之配有父子之性有死生之情乌反哺爲仁隼悯胎爲义蜂有君爲礼羊跪乳爲智雉不再接爲信若夫焚其巢穴非仁也夺其亲爱非义也以斯爲享非礼也教民残暴非智也使万物怀疑非信也夫羶臰之慾不止杀害之机不已羽毛虽无言必状我爲贪狼之与封豕鳞介虽无知必名我爲长鲸之与巨虺也何爲自安焉得不耻吁直疑自古无君子愿人有失愿人有得未必得也愿人有失未必失也而臧否分矣今有燎者于此一人奉水将灌之一人操火将益之功皆未至虽然吾嘉彼奉水者之意而恶夫操火者之心也愿人有失亦犹是耳毁人成功陈汤斩郅支班超定西域厥功茂矣而匡衡一言卒从吏议李邑盛毁遂去其妻小人之好议论不乐成人之美如此哉然史称伟绩高此两人人笑李匡至今齿冷毁人者安在耶危人自安势有难全者则濒人于危而弗顾非憎人也自安之道在乎此也岂知天道好还危人适以自危越絶书曰危人自安君子弗爲抱朴子曰背仁义之正途苟危人以自安者凶人也减人自益孔子言不祥有五损人而益己一不祥也盗爱其室不爱异室故窃异室以利其室贼爱其身不爱人故贼人以利其身损人而益己乃盗贼之心也吾闻釜皷满者人概之人满者天概之可不惧哉以恶易好好读爲和好之好数世之与国一朝而背之盟心之宻友转眼而讐之非惑于利卽搆于谗独不思同好而弃恶福之基也与恶而弃好祸之胎也迨乎兵已交而莫解怨已积而难排后虽悔之不可及已以私废公仓颉之作书也自营者谓之厶背私者谓之公公厶之相背也仓颉已知之矣是故君子不以一己之私情妨天下之公理忘私者直也灭私者德也害公者逆也废公者慝也托公济私者贼也窃人之能蔽人之善人有能而吾窃之可耻孰甚焉人有善而吾蔽之不祥莫大焉且而不闻攘善者无续扬善者有后乎以伯宗之贤而遇谗三却攘辇者之言也以张汤之酷而珥貂七叶扬儿宽之奏也形人之丑讦人之私因戏而形容人之丑行戏而虐矣因争而攻发人之阴私争而乱矣状之逼眞令人失笑能无折终身之福乎揭之无遗令人掩耳能无启杀身之祸乎耗人货财富无经业则货无常主有耗之者也手编叶子产尽于今朝巧笑市门资穷于夜合惟匪人之是比岂之子之无良治彼罢民应坐周官之嘉石方之硕鼠宜传汉室之爰书离人骨肉骨肉相爱谗贼间之而父子兄弟相倾也子翚谋桓鲁隐危竖牛奔仲叔孙卒费忌纳女楚建走伊戾坎盟宋痤死江克造蛊太子杀息夫作姦东平诛皆自小覆大繇踈陷亲可不惧哉可不惧哉侵人所爱货不好不能爲祸古人以不贪爲宝譬之烟云之过眼百鸟之感耳非不欣然接之去而不复念也虞叔之劒枑魋之诛玩之者岂非丧志求之者适启戎心助人爲非佐雝者尝佐鬬者伤故君子成人之美不成人之恶成人之恶是佐鬬也无乃伤乎且小人爲不善未必披猖惟有助之者则同恶相济如市贾焉几于无忌惮矣汉律名有功有意助人爲非功意俱恶抽肠衅皷非不幸也逞志作威其爵弥高其志益下志安可逞威如之吉反身之谓也若依势作威志乃逞矣语曰君子得时如水小人得时如火傲不可长其能久耶辱人求胜胜人者有力自胜者强况辱人以求之乎屈王孙于胯下困张禄于厠中非愚则妄易不云乎无平不陂无往不复吾见多陵人者皆不在矣败人苖稼水有曲壅王法所惩田卒污莱诗人所叹葢良苖肥稼上可荐宗庙下以厚民生重之至也若种稻而夺诸水牵牛以蹊人田此何异草宅而禽飨也犯禁受罚固其宜耳破人婚姻媒氏掌万民之判氷人合二姓之欢虽两喜何惜两誉然非耦必多丧耦所当愼之始也若夫初聘而强委禽已归而嗟分镜非辱于强暴卽夺于乱离更有丝萝将结一语而致参商伉俪方谐片辞而兴雀角皆害伦亏义不可之甚者也苟富而骄孝经曰满而不溢所以长守富也家敦而富志高而扬天夺之鉴鬼瞰其室矣史䲡言富而不骄者鲜矣骄而不亡者未之有也富斯骄骄斯乱乱斯亡苟免无耻成仁取义烈士之壮心寡廉鲜耻人臣之大戒三代以来其风甚卓后世不知此义而文章之士多护李陵智计之家或称谯叟此说一行则国无守臣人无植节反颜事讐行若狗彘而不知媿也何怪乎五代之长乐老序平生以爲荣灭廉耻而不顾者乎认恩推过恩非已出而妄仞之过实在我而强推之任德不任怨已掠其名谁执其咎窃恐居德者德之凉也避怨者怨之府也嫁祸卖恶共仲杀子般而归狱于仆人孟德行小斛而借死于主者古来机械变诈之事甚深而难测然孟氏之贼曹氏之姦天下莫不闻者抗辀食糟之祸不在其身则在其子孙可不畏哉沽买虚誉羊质虎皮覩草则悦见豺则战鱼质龙文遭水卽喜遇獭卽悲名实之辨也先軰谓好名与好利其相去不远葢沽名亦以爲利也然虚名一败万事瓦裂其害有甚于谋利者故荀子谓盗名不如盗货包贮险心书难壬人畏孔壬壬者象人怀妊之形包藏凶恶之人也壬人之行潜姦隐智厚貌深情其藏之也如含沙伏弩虽明者不能然也其发之也则入肉贯胸虽强者无不弊也其术之工虽杀数十百人而主名不立甚矣其险也挫人所长䕶己所短良相之爱才也一艺必庸小善卒录君子之制行也瑕不掩瑜瑜不掩瑕夫夸己之长乃挫人长扬人之短始䕶己短谓幽兰不可佩服艾盈要苏粪壤以充帏众芳芜秽贤士无名徒工谣言豕不善是揜如见肺肝卒亦何益之有哉乘威迫胁威者权也势也权势之所在爲福固易爲祸亦烈逐君侧之恶人志父岂能无罪徙雒都之黎庶太师莫怨然脐至于武安请魏其之田破石夺五百之妇皆跋扈鸱张不义之甚者也纵暴杀伤杀人者死伤人者刑古之道也乃有人头罗剎殿上苍鹰任雕而恶少爲爪牙召名祸猾吏与从事芟夷若草论报如屠岂知天道神明人不可独杀也虞定安之家门不增一口王温舒之族灭岂踰三冬戒之戒之无故翦裁圣人爲衣服适身体和肌肤而足矣非荣耳目而观愚民也今则不然女工作文采男工作刻镂其爲衣服不爲身体皆爲观好单财劳力毕归之于无用此贾谊所谓百人作之不能衣一人欲天下之无寒不可得矣非礼烹宰燕以四膳养用三牲礼之所在烹宰所不废也至于平居当遵约俭重卿鱼飱终能免祸大夫玉食必害而家况乎多列庶羞兼罗珍怪舍灵龟而观朶颐弱之肉而强之食郑子公之指唯堪染鼎赵稚长之腹止用监厨揆之古人无故不杀之礼不已悖乎左道中有屠牛爲业者其人不食犬豕惟日宰太牢血糢煳悬肉格莫敢谁何者此无他禁之之法寛也案淮南子・说山篇曰杀罢牛可以赎良马之死莫之爲也杀牛必亡之数以必亡赎不必死未能行之者矣高诱註云牛者所以植谷养民之命是以王法禁杀牛民犯禁杀之者诛故曰必亡之数然则汉法杀牛与杀人同科也故其时人不敢犯今法轻于汉而欲使植谷之牛不入屠伯之手乌可得哉李叔则爱牛说曰肉牛者十之三革牛者十之三角牛者十之四天下于是无全牛矣此论可谓痛切散弃五谷席间之饭仲堪噉而无余盘中之餐公垂咏而弥重葢食乃民天货恶弃地其有太仓之粟屡见因陈亩首之粮或多遗滞岂知俭嵗之饥康生于丰年之狼戾乎念及此几欲量腹而食数米而炊矣劳扰众生君子之爲治也官府若无吏亭落若无民闾里不讼于巷老幼不愁于庭邮驿无夜行之吏乡闾无夜召之征犬不夜吠乌不夜鸣在朝者忠于君在家者孝于亲呜唿仁哉若小人之在上也如寝关暴纩不得须臾甯岂知水浊则无掉尾之鱼政苛则无逸乐之人故令烦则民诈政扰则民不定不治其本而务其末譬如拯溺锤之以石救火投之以薪破人之家取其财宝眞诰言郗回父无辜戮人百口取其财宝殃考深重怨主恒讼天曹早已申对回法应灭门但其修德旣重一身免脱子孙岂得全耶回当保其天年但仙道之事去之远矣夫以郗道徽之贤一事不方幅犹䝉冢讼况其下焉者乎决水放火以害民居水能反壤火可燎原失则爲灾蹈之者死是以汉魏入毁亡之律帝王巖决放之条若夫开积水于万仞烈勐火于积薪非奸吏盗以营私卽仇家借之洩忿漂民居之室其伤必多焚旅人之巢爲祸甚烈夫夫也虽投𢌿河伯焚居平庄非过也紊乱规模以败人功损人器物以穷人用君子不坏旧防大人必矜细行东靑齐之亩难言物土之宜毁重邱之瓶未免闭门之訽是知法不易常怨不在大唯有礼者可以免见他荣贵愿他流贬见他富有愿他破散名位相轧也货财相倾也兽恶其网民怨其上自然之理虽然达而在位岂非稽古之荣贤而多财乃是善人之赏若旷贵不久出自天公奸富致殃何干卿事设虚愿而幸人灾非愚则惑也见他美色起心私之贪色爲淫淫爲大罚见色而说谓之曰逆庆封易内负之斧钺巫臣窃妻罪至族赤私于庚宗叔孙不食淫于鲁宫邾颜伏锧申池之祸贼由阎职子貉之妹终丧羊舌呜唿今人宜鉴斯辙天有六气降生六疾乱自女戎女爲阳物晦时生蛊日入作慝夭年丧志非鬼非食人生实难受之以节淸心窒慾附远厚别逸则忘善愆则有辟送目冶容授情国色惟厉之阶惟家之索嫠有先夫季诚弱息不以义交是爲惑溺公卿宣淫兄弟争室烝报姘通罪大恶积生不若死死有余责呜唿上天天威咫尺福仁祸淫不爽杪忽远则子孙近在目睫淫而无罚未闻其说负他货财愿他身死平时匮乏仰升斗之水则活是贷我以财者乃缓我以死者也惠孰大焉恶人而欲其死是惑也负人而欲其死是贼也贼人者天必反贼之千求不遂便生呪恨先軰言自家犹不能自快自家如何他人却能尽快吾意交富人而与之称贷交贵人而丏其竿牍恒人之所贱也安能望其必遂欲不足而忿售谓之小人不亦宜乎见他失便便说他过人偶失便或值于时或啬于数未必皆其自取也若不揆其素行而辙指其生平以爲是固应尔也岂不悖哉且人卽有过得志则括囊失时则横议亦有识者所深鄙也见他体相不具而笑之戚施不可使仰籧篨不可使俯天刑之也天刑之爲不幸人笑之爲不仁且踊棓而闚萧同几于作质登楼而笑爱妾遂丧其元岂计之得哉见他才能可称而抑之人有才能卽未尝识面犹当题拂而扬诩之况目验而心知者耶谷梁子曰心志旣通而名誉不闻友之罪也名誉卽闻有司不举有司之罪也然则知柳下之贤乏祢衡之荐谁之罪欤埋蛊厌人蛊者损坏之名淫溺惑乱之所生也古训爲事易有蛊卦谓坏极而有事也于文皿虫爲蛊先儒谓虫食器皿巫行邪术损坏于人故亦谓之蛊其法以桐木人以鍼剌之埋之地以厌人人辄死卽周书所谓左道也汉时巫蛊之祸最烈故贼律有云敢蛊人卽教令者弃市延及后世蛊人之罪并编十恶赦令所不宥法至重矣而其术不衰乃知少皞之乱家爲巫史宋襄之覇鬼有淫昏召之而至又何尤焉圣王在上分民神职絶地天通此嘉祥所以日降蛊气所以不作也用药杀树风咏甘棠雅歌行苇楚楚可怜之树濯濯易尽之枝皆当广以慈心全其生意况丛亡七日未必非神栎大百围偏能见梦也用药者无斧斤而夭厥志不仁不斩伐而枯其毒太苦恚怒师傅师无当于五服然左右就养有父道焉服勤至死有君道焉故栾共子曰民生于三事之如一也汉重经师其上章也必称闻诸师曰以明所受于其死也则必自表师丧弃官行服故经义莫明于汉人材亦莫盛于汉自经师亡而仲山之古训不存夫子之雅言亦絶于是有施悖求佛而疾其师者矣有燕朋燕辟而逆其师者矣荀卿言倍师之人明君不纳诸朝士大夫不与之言葢师道不立则经义不明经义不明人材所以日下也抵触父兄武王胜殷得二虏而问焉曰而国有妖乎一虏曰昼见星而两血此吾国之妖也一虏曰此非其大者吾国之妖其大者子不听父弟不听兄此妖之大者夫骄子傲弟其教不先其率不谨轻简父母凌忽长者小则兆门衣＋乍之衰大则贻风俗之患虽欲不谓之妖而不得也强取强求好侵好夺市金可探取之伤廉白珩非宝求之有道侵欲崇侈饕餮乃尔夺攘矫虔蚩－一尤殱旃穷途思返违道不远静言自悼从我所好虏掠致富本富爲上末富次之姦富最下攻剽椎埋掘冡铸弊意钱搏揜而曲叔以之起桓发用以饶皆姦富也虽然善人富谓之赏淫人富谓之殃是故家有不宜之财则伤掘藏之家其后必亡天殆富淫人此说诚荒唐也巧诈求迁马安巧宦而四至九卿翟酺诈懿而先据要路倖进之端开纯臣之节堕矣何以谨愼爲欺谩居右职何以礼仪爲便巧爲尊官今人之所喜者昔人之所叹也且也舐痔而结驷何辱如之遭睡而探珠其危甚矣赏罚不平古者爵赏不踰德刑罚不过罪是以爲善者劝而不善者沮惟其平也如赏所爱而罚所恶则不平不平则怨怨则争争则劝惩不立而爵赏刑罚穷矣逸乐过节益戒舜曰罔游于逸罔淫于乐故君子无逸作所良士好乐无荒乃逸乃谚周公所以咏叹也式号式唿大雅所以流连也且吾闻之狂者无忧溺人必笑逸乐未终而死亡继之亦何以异于是乎苛虐其下天有十日人有十等下所以事上上所以使下也鞭朴施于家庭固爲终吝僮仆取其迟钝无可深求苛虐者重爲任而罚不胜远其涂而诛不至夫力不足则伪智不足则欺鸟穷则啄兽穷则啮人穷则诈自古及今未有穷其下而不危者也恐赫于他失羣之鴈故疮末息虚弓可以下之在患之人惊魂未定浮言可以动之葢百端恐怖强者股弁弱者引决岂不痛哉按以周刑应在造言之律稽之汉法当依恐猲之条怨天尤人人之受于天也有三命焉受命以保度遭命以摘暴随命以督行君子之于人也有三自反焉自反而仁矣自反而有礼矣自反而忠矣三命皆天也三自反皆不求诸人也故荀子曰自知者不怨人知命者不怨天怨人者穷怨天者无志诃风骂雨天有风雨霜露无非教也飌师雨师帝王之所祀好风好雨日月之所从帝天且弗违之而况于人乎咨祁寒而怨暑雨乃黔首之无知讼风伯而诘雨师实文人之游戏有识者蹈之是获罪于天也鬬合争讼鬬而不胜集众以要之伤必重争而不已速讼以成之室必残案汉律鬬有保辜辜外以伤人论辜内以杀人论功意所必辨也周官讼有明禁旣入之以束矢又申之以钧金曲直所必分也功意辨而曲直分彼好鬬建讼之徒亦何所措其手足乎妄逐朋党东汉之末京师游士汝南范滂等非讦朝政自公卿以下皆折节下之太学生争慕其风以爲文学将兴处士复用陈留申屠蟠独叹曰昔战国之世处士横议列国之君至爲拥篲先驱卒有阬儒烧书之祸今之谓矣乃絶迹梁砀之间因树爲屋自同佣人居二年滂等果罹党锢或死或刑者数百人蟠确然免于疑论周易泰之九二曰朋亡得尚于中行涣之六四曰涣其羣元吉孔子作小象皆以光大言之光大者周而不比公尔忘私之谓也夫洪范・九田夀必严比德周官八成用戒邦朋则朋党之禁其来久矣迹哲士之征言攷先圣之逸典乃知有党必有讐丧朋终获庆非知几达节之人大雅不羣之彦其孰能与于此哉用妻妾语违父母训发子不笞冠子不言慈训不易闻也袖中之简三嵗可以出之千里之书终身可以诵之何爱敬之深笃而勿逆勿怠也虽然妻子具而孝始衰矣谗言兴而阶之厉矣夫必先用其妇言乃敢侮厥父母于是一转瞬而姑妇勃谿者有之不移时而父子异部者有之此其无行义之尤所谓维弔兹不于我政人得罪天维与我民彝大泯乱者矣得新忘故贵易交富易妻此人情之不美非有道之宜言也衣莫若新人莫若故贵如光武犹思濑下之贤富若孝宣尚索微时之劒若乃公孙怀诈莫遇故人司马褊心重憎老物其与少原之妇悲悼亡簪晋国之臣兴嗟弃席者不可同年而语明矣口是心非口能言之身能行之国宝也口不能言身能行之国器也口能言之身不能行国用也口言善身行恶国妖也治国者敬其宝爱其器任其用除其妖贪冒于财欺罔其上季文子相三君无衣帛之妾无食粟之马君子以爲忠诸葛武侯自表云臣死之日不使内有余帛外有赢财以负陛下夫廉不过人臣之一节而左氏称之爲忠孔明自谓无负诚以人臣之欺君误国必自贪于货赂始也临下乃与盗跖爲伍陈情则以曾史自居偷儿获廉名诚计之得矣岂知高后降之弗祥民人生其怨诅其究也乃与国而同败耶管子曰家富而国贫爲人臣者之大罪也造作恶语谗毁平人鸟之美羽勾啄者鸟畏之鱼之哆口垂腴者鱼畏之人之利口赡辞者人畏之是以君子避三端笔端之文成是贝锦舌端之语猾以齿牙诬毁生人名节堕地无余如彼纠弹同之禁锢武士锋端方之蔑毁人称直骂神称正直者不毁正者唯神吹毛索疵流闻不谊不可爲直投龟诟天中无敬心不可爲正展禽有言犯人道者不祥犯鬼道者有殃毁人诬神其不祥莫大焉天将殃之也弃顺效逆背亲向疎二者之义备于石碏之谏庄公孔子之教曾子也碏之言曰君义臣行父慈子孝兄爱弟敬所谓六顺也贱妨贵少陵长远间亲新间旧小加大淫破义所谓六逆也去顺效逆所以速祸也子之言曰不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德也指天地以证鄙怀引神明而鑑猥事古者天道不通民神异业所以防戏豫而絶矫诬也曰明曰旦奉而不违曰觋曰巫敬而不渎葢天地至尊神明至正尊不亲小事正不干邪僻郑庄公之誓黄泉能无后悔中里徼之盟齐社莫挽前愆夫至天神不蠲其爲斯乃民庶莫尽其气九黎三苖非前辙乎施与后悔太上贵德其次务施报是施固爲报地也将欲取之必姑与之是与乃爲取计也往而不来赠而不荅未有不悔其过施而滥与者语曰其就义若𤍠则其去义若渴此之谓也假借不还泉府之法凡賖祭祀无过旬日丧纪无过三月汉元以来有假借不廉之条着于杂律孝文三年河阳侯陈信坐不偿人债过六月免王府亦言永平时诸侯负债辄有削黜之罚葢汉尚廉耻故举士曰孝廉举吏曰廉平所以重廉也重廉则必罚不廉且假而不返不特伤廉近于无耻廉耻不立风俗日偷启争速讼犹其细也分外营求子臣弟友分内之事也富贵利达分外之事也君子毕力于人伦故思不出位而行无越思小人罔识义命不能耕而欲黍粱不能织而喜釆裳亏其分内之事而营其分外之求岂知所性不存而所求无益乎力上施设持心计权子钱治产积居俯拾仰取趋时若勐兽之发得利如鸟鹊之争此有知尽能索耳终不余力而让财矣然而识者嫌其铜臭天下谓之膏肓实士君子所羞称也淫欲过度国风之好色也盈其欲不愆其止葢阳性纯而能施阴体顺而能化以礼济乐以谷伏蛊故能丰子孙之祥致老夀之福若夫不节不时失仪失度燕好每形于动静晦明常失于节宣非尤物之移人卽冶容之丧志且也兹心不爽夀命不究于高年其生不蕃肌肤莫传于来体思之能无动念言之可爲寒心此三戒之所先十愆之必儆也心毒貌慈面狠不害心狠败国酷虐用刑垂涕终无所活置人死地柔懦不异平时何中之恶而外之婉乎乃知枭䲭不鸣要非祥也豺狼不噬要非仁也有王者起屏诸远方投诸四裔可也秽食餧人盃多渍酒之蝇匹夫爲之弗飮饭有涉筐之鼠君子所以不尝昔人以食不洁爲膓洿诚憎之也况以之餧人乎餧之言饲也如以莝豆饲马牛贱之甚矣此人之阴过天之大恶也左道惑众卢子干注礼曰左道谓邪道地道尊右右爲贵故汉书云右贤左愚右贵左贱故正道爲右不正道爲左僻左之道以之事君则诛以之乱政则杀若夫疑众在四诛之条王制之所不听乱民居八刑之次周官之所必纠此皆不待天诛而自罹国法者也短尺狭度轻秤小升以譌杂眞採取姦利周官之法同其度量壹其湻制察其诈伪饰行儥慝者而诛罚之法至重也贾而欲盈物无中度人而近市势必假眞以此获利则爲姦利以此致富则爲姦富此商贾所不齿乞人所不屑也压良爲贱因贫而作赘子情已堪怜从坐而入县官法诚难逭若家本良奥系属衣冠或乘机而攫取或依势而胁从视若人奴役同饿隶岂不闻畧人之法定自汉朝和卖之条彰于魏世自昔称严于今爲烈虽旅之琐琐斯其取灾恐震之苏苏仆将自丧也谩蓦愚人谩者诡而䝉之蓦者陵而上之愚人胸无识故可谩生无才故可蓦虽然以有识谩无识以有才蓦无才是伎力皆害器矣不仁孰甚焉贪婪无厌返厫仓者不爲之多飮临江河者不爲之多飮期满腹而已咎莫大于欲得祸莫大于不知足谿壑可盈而心不可餍此何异周鼎之铸饕餮食人未咽而害及其身也呪诅求直苏成遇暴辛之谗则出三物以自诅屈原遭子兰之谤则吿五帝以折中枉结思申烦𡨚求理惟其直也若乃言多僭嫚事近矫诬讵可吿彼司盟呵之楚壁中理之辞未半卒陨其身三苖之信罔中无世在下葢未直而求直适足握水宫之笔鸣三官之皷耳嗜酒悖乱古之人制酒醴几萍氏立监史将以德维令仪辞不腆称须臾规初筵在刚断过三爵不及乱今之人乃酒荒仪不令德不将濡其首侧我弁旣怭怭复僊僊扉有桷门有莠齐庆封郑伯有就壑谷奔雍梁迁内实殱朱方吿尔士无崇飮百日醉三日醒酒旣入舌必出舌旣出言必失失尔言弃尔身由欢伯由贤人尧千钟路百榼惟齐圣能温克骨肉忿争父子不和其世破亡兄弟不和不能久同夫妻不和家室大凶虫有蚘者一身两口争相龁遂相食因自杀今之薄于骨肉者皆蚘类也男不忠良女不柔顺不和其室不敬其夫每好矜夸常行妒忌无行于妻子失礼于舅姑男正乎外女正乎内夫和妻柔姑慈妇听此天地之大义制礼之善物也有如脱輹之舆不能正室几望之月戒在征凶或矜此妇人而宫中絶脰或夫人不偻而国外稽留刑于之化无闻併倨之风屡见遗礼义弃人伦其不同禽兽者无几耳轻慢先灵君子生则敬养死则敬享致爱则存致悫则着着存不忘乎心夫安得不敬乎是以祭则受福孝能钖类若夫荐而矫诬立而跛踦类公索之亡牲近殷民之攘窃岂惟鬼神不飨兼之孤疾夭昏皆僭慢之所致也违逆上命惟天子受命于天士受命于君故君命顺则臣有顺命君命逆则臣有逆命虽然逆命而利君谓之忠逆命而不利君谓之簒称诏书而不用空留挂壁之文格上令而弗行遂有屯膏之事咈哉方命之鲧至于用刑蠢兹逆命之苖乃絶厥世作爲无益书曰不作无益害有益作者创造之词无益多矣不可徧举爲事有所害故爲无益作淫巧以荡上心岂惟丧德咈百姓以从己欲不独伤财葢作无益未有不害有益也怀挟外心策名筮仕精白所以承休巾栉事人靡他用以自矢臣无畔质妇内夫家而外其心其何贰如之行姦礼于隣主下臣何敢卽安学积聚于衞人子妇岂容私货礼有放臣诗称弃妇良有以也自呪呪他指九天以爲正怅望灵修出三物以明心咨嗟维暴骚人顑颔而何伤小雅怨诽而不乱也若遇人不淑涕泗滂沱觏闵旣多寤言摽辟冀余身之有悔愿及汝而偕亡祇加怼耳唯女子与小人爲难养也其谓是乎偏憎偏爱其母恶者其子释其母好者其子抱丈夫之爱憎生自妇人也岂无芒茆之妻情亲假子珠崖之义哀感傍人亦各其志耳然而佩申生之玦已见集枯牵孺子之牛何妨折齿是则偏之爲害而家之所以不齐也越井越灶吹箫之女载于白泽之图老妇之盆出于淹中之记故耿恭再拜而井水飞扬阴氏晨炊而灶神形见神明之也越之者有短垣而自踰之如陈侯之忘大德郑国井堙岂智伯之甚不仁晋阳沉灶赤眉无道宜折箠以笞之童子何知当执戈而逐之也跳食跳人惟食八政之首惟人万物之灵故春秋必记有年君子不诬十室重之故也若夫暴殄爲心狎侮自用旣蹴尔于一箪复屈人于两胯唿首山之庚癸安知稼穑之维艰见兄弟之顚连岂识一夫之予胜若小人也足与治乎损子堕胎人道下生通于易气诞弥值㝛应于天文在母不忧肇始揆于皇览先生如羍惧弗子于庚辰天地父母之心其理同其情一也孩虫有禁孟春犹重其文刳剔用刑君子讳伤其类矧自残其骨肉乎岂生有咎征而必弃诸隄下或合而非礼以致委诸梦中不然何用心逆人道也多行隐僻爲不善于显明之中者人得而诛之爲不善于幽暗之中者鬼得而诛之故不由明坦之途者谓之宵人宵人之心险于山川难于知天隐僻乃其性也以隐僻爲性则不义以隐僻爲行则无礼多行不义必自毙多行无礼必自及也晦腊歌舞朔旦号怒杜预左传注曰晦月终阴之尽故以爲忌云笈七籖曰腊日宜修斋祭祀先祖金书仙志戒曰勿以月朔日怒恚禁忌篇曰旦起勿嗔恚旦下床勿叱唿勿恶言夫喜怒以类者鲜矣易者实多晦腊爲终朔旦爲始吉人由之视履君子于是履端岂溢喜溢怒之时乎狂者非不歌也醉者非不怒也然而死亡疾病随之矣哀乐失时者殃咎安得而不至耶对北唾涕及溺对灶吟咏及哭云笈七籖・禁忌篇曰凡人不可北向唾北向尿又靑律戒曰不得北向便溺触忤玉晨老君曰向灶骂詈三不祥禁忌篇曰勿举足向火对灶骂勿咨嗟唿奈何声此名请祸特忌之又以灶火烧香秽柴作食以夫遂取火于日萧爇用升䆃一茎六穗于庖吉蠲爲炽故火禁掌于司烜薪蒸守诸虞人古人之所愼也臭阳达于墻屋岂容秽得腥闻玉食荐于君王尚恶劳薪作爨大则鬼神弗飨小则賔客不欢皆不敬之所致也夜起裸露云笈七籖・说戒篇曰天尊十戒第八戒不得裸露三光当终身奉持老君曰夜起裸形一不祥古人处必掩身卧必拱手故武王带之铭曰火灭修容愼戒必恭恭则夀露而触三光则不恭裸而冒风露则不夀可于向晦宴息而忽之乎八节行刑眞诰・协昌期曰八节之日当斋戒谋诸善事以营于道之方也愼不可以其日忿争喜怒及行威刑皆天人大忌爲重罪也云笈七籖曰凡八节之日是上天八会大庆之日也金书仙志诫曰勿以八节日行威刑葢顺时之法五者所遵贼莽春夏斫人亡新由是忽焉建安寛缓诏絶汉室由是衰焉若刑不须时是谓变天之道絶地之理乱人之纪必有天殃者也唾流星指虹蜺天事恒象失度爲飞流二气爲虹蜺敬天之渝无敢驰驱况敢唾而指之乎追诵蝃蝀之章以爲太息辄指三光久视日月云笈七籖・养生延命录曰凡小儿不用令指月两耳后生疮名月食疮又曰勿怒目久视日月使目睛失明天有三辰地有五行日合于天统月合于地统斗合于人统五星合之于五行故王者父天母地兄日姊月类于上帝宜于社禋于六宗精意以享敬之至也不敬三光是不敬天地也河图帝视萌曰侮天地者凶可不惧乎春月燎猎尔雅宵田爲燎郭氏谓夜猎载鑪照也蔡邕月令章句曰猎者捷取之名也昆虫未蛰王制有火田之禁弋不射㝛圣人垂爱物之心蒐不以时曰伤天和田不以礼曰暴天物燎猎毕弋管子所谓无道之君也甯于物也而可忽诸对北恶骂云笈七籖・禁忌篇曰凡人勿北向唾骂犯魁罡神金书仙志戒曰勿向北唾骂犯破毁王破谓嵗下辰也王谓王炁之所在也无故杀龟打蛇云笈七籖・禁忌篇曰大凡一切翾飞蠢动不可故杀伤损至于龟蛇异于他族杀有灵者或阴精害人深当愼之之二虫者居于宰路出自泉宫南龟却而东龟前内蛇鬬而外蛇死皆能通元王而见梦负涸泽而爲神倘属异十朋横遭刳剥类非岐首辄见椎埋岂仁人君子之用心乎孔瑜之功章于铸印隋侯之德报在衔珠窃谓作不善者反是如是等罪司命随其轻重夺其纪算算尽则死春秋纬・佐助期曰司命神名灭党长八尺小鼻望羊多髭癯瘦通于命运期度风俗通曰今民间祀司命刻木长尺二寸爲人像行者担箧中居则作小屋汝南余郡亦多有皆祀以腊率以春秋之月曲礼曰君子曰终小人曰死郑氏曰死之言澌也事卒爲终消尽爲澌言算与形骸俱尽也死有余责乃殃及子孙易・文言曰积不善之家必有余殃虞仲翔据纳甲卦气之说而申之曰坤积不善以干通坤极姤生㢲爲余殃阳极姤生履霜坚氷猖蹷而活先人余烈贞良而亡先人余殃天之道也抱朴子・据道戒曰若乃憎善好杀口是心非背向异辞反戾直正虐害其下欺罔其上叛其所事受恩不感弄法受赂纵曲枉直废公爲私刑加无辜破人之家收人之宝害人之身取人之位侵克贤者诛戮降伏谤讪圣贤伤残道士弹射飞鸟刳胎破卵春夏燎猎詈骂神灵教人爲恶蔽人之善危人自安佻人自功坏人佳事夺人所爱离人骨肉辱人求胜取人长钱还人短陌决放水火以术害人迫脇尫弱以恶易好强取强求掳掠致富不公不平淫佚倾斜凌孤暴寡拾遗取施欺伪诳诈好说人私持人短长牵天援地詋诅求直假借不还换贷不偿求欲无已憎拒忠信不顺上命不敬所师笑人作善败人苖稼损人器物以穷人困以不淸洁飮饲他人轻秤小升狭幅短度以伪杂眞採取姦利诱人取物越井跨灶晦歌朔哭凡有一事辄是一罪随事轻重司命夺其算纪算尽则死但有恶心而无恶迹者夺算若恶事而损于人者夺纪若算纪未尽而自死者皆殃及子孙也又诸横取人财者乃计其妻子家口以当之渐至死丧若不死丧则有水火盗贼遗亡器物疾病口舌诸事以当妄取之直抱朴子・据道戒曰诸横夺人财物者或计其妻子家口当塡之以致死丧但不卽至耳其恶行若不足以煞其家人者久久终遭水火劫盗及遗失器物或遇县官疾病自营医药烹牲祭祀所用之费要当令足以尽其取之者也又枉杀人者是易刀兵而相杀也孟子所谓一间公羊所谓推刃也取非义之财者譬如漏脯救饥鸩酒止渴非不暂饱死亦及之抱朴子・据道戒曰道家言枉杀人者是以兵刃而更相杀其取非义之财不避怨恨譬若以漏脯救饥鸩酒解渴非不暂饱而死亦及之又良规篇曰无异乎渴者之资口于云日之酒饥者之取饱于郁肉漏脯也云日卽运日鸩鸟也夫心起于善善虽未爲而吉神已随之或心起于恶恶虽未爲而凶神已随之老君曰无谓幽冥天知人情无谓闇昧神见人形心言小语鬼闻人声犯禁满千地收人形曾子曰人而好善福虽未至祸其远矣人而不好善祸虽未至福其远矣关尹子曰心蔽吉凶者灵鬼摄之心蔽男女者淫鬼摄之心蔽幽忧者沉鬼摄之心蔽放逸者狂鬼摄之心蔽盟诅者异鬼摄之心蔽药饵者物鬼摄之彼以其精此以其精两精相搏则神应之久之或死木或死金或死绳或死井葢神体物而不遗心随感而辄动吉凶善恶之间可不愼哉其有曾行恶事后自改悔诸恶莫作众善奉行久久必获吉庆所谓转祸爲福也抱朴子・据道戒曰及其有曾行诸恶事后自改悔者若曾枉煞人则当思救济应死之人以解之若妄取人财物则当思施与贫乏人以解之太平广记九十六卷引酉阳杂爼曰释道钦住陉山有问道者率尔而对皆造宗极刘忠州晏常乞心偈令执罏而听再三称诸恶莫作众善奉行晏曰此三尺童子皆知之钦曰三尺童子皆知之百嵗老人行不得至今以爲名理夫人有祸则心畏恐心畏恐则行端直行端直则思虑熟思虑熟则得事理行端直则无祸害无祸害则尽天年得事理则必成功尽天年则全而夀必成功则富与贵全夀福之谓福而福本于有祸易曰不远复旡祇悔元吉此之谓也故吉人语善视善行善一日有三善三年天必降之福凶人语恶视恶行恶一日有三恶天必降之祸胡不勉而行之吉人惟善惟日不足凶人爲不善亦惟日不足视听言皆动是也善无近福故以三年爲断恶不言三年者凶人不终祸之至也何日之有末复言此勉人及时迁善改过也