天朝九门御林忠正京卫军侍王李为剀切谆谕太平子民各知效顺以免惊扰亊照得顺天者自获祯祥逆天者徒取祸败是诚千古不易之理也溯自明运祚终胡奴乘隙窃踞中原之天下欺虐中国之人民以致中国之人含羞忍辱被胁两百余年臣服胡妖异种天人共愤士庶兴嗟幸蒙天降圣明特生我主奉天承运恢复中原倡义西粤大兴仁义之师定鼎金陵永固金汤之业誓扫八旗之胡狗抚绥九有之黎元而本藩钦奉圣命总统百万雄师收复疆土惟存保赤之怀时切爱民之念尝思普天下之人民谁非上苍之赤子但愿王师所到民知向化来归即使兵不扰民民不知兵而后已又何必妄加杀戮也自于今夏本藩克取金花处严三郡即经发派大队下取杭湖攻克宁绍亲率大队收复台州以图温衢而安荃浙自于吾克台郡因见民俗尚淳是以兵未血刃俾民安业又据黄太之民赴台纳款故派玱天福率领一旅之师镇抚黄岩又派新授丞相邱善潮等率领义兵收服太平原期善加善抚此皆本藩体念民情因恐遣发大队前来则官兵众多难免扰民之弊仅遣一旅之众以示招安俾使民无惊悸殊不知民心叵测自取愆尤遂敢藐视王师单薄起匪跳梁致有黄邑之苏品珊率匪犯城而太平之民亦敢附随作怪攻犯太平城垣诚属罪难宽宥想我忠厚待民民反起匪为逆此皆天心造就黄邑欲罹兵火之劫亦非人力所能挽回故特统率雄师先铲黄邑匪逆于月之初八日克复黄邑所有匪类概行铲毁以彰天讨而儆愚顽后因四乡之民痛悔前非哀求安抚故又体天好生之德赦其前愆善加抚卹矣本因遣发大队进克太平以问附随抗逆之罪因闻尔等地方虽有梗顽亦多良善所以暂止兵戈檄谕尔邑是否归诚以观后效兹据尔太平子民林秉钧等贡献马匹洋银恳求安抚等情具见贤愚有别未能玉石俱焚惟是本藩慈爱为怀视民若赤今时开拓土宇原因恢复山河是与民间毫无干涉尔民人等在妖朝亦是百姓归顺天朝亦是百姓只须安守本分自得老幼无惊各安常业慎勿惑信妖言团练土匪致取败亡之祸试观我朝倡义十有余载妖清与我抗衡之妖不下百万无不败亡丧尽以咸丰妖合天下之人力竭天下之赋财尚难与天抗扼则尔区之民匪何能违抗王师岂非自取灭亡之咎乎是练匪之一端乃妖胡无计可施故以妖言惑民同归于死并非真实保民之计也尔民以此细思自知损益矣今据你邑既有投诚之辈为此剀切谆谕尔太平一邑子民若果倾心归诚即限于三日内各乡各村民间铺面均要备办饷银马匹洋枪火药速速来黄先行进贡纳款迎师当按户给与护照各乡安业如常后当遣派一旅老兵委以公正大员前来太平镇抚使民秋毫无惊倘有团练匪民即须早早解散免遭杀戮灭亡之惨如若迟疑观望三日以内不行齐来纳款输诚则我大军一到难免滋扰之弊尔民其自思量而行勿谓本藩言之不预也特此谆谕咸使遵知十一月二十三日