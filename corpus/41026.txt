序经史之外有诸子亦羽翼世教者而或议之说铃以不要诸六经之道也汉有陆生贾着书十二篇号新语至今传之者亦以善着古今存亡之征继新语者有说苑世说他如笔语艾说夷坚侯鲭杂俎丛语桯史墨客夜话野语等书虽精粗泛约之不同亦可备稽古之万一若幽冥青琐祆诡婬佚君子不道之已吾宗老山居太史归田后着书名山居新语凡若干首其备古训类说苑摭国史之阙文类笔语其史断诗评绳前人之愆天菑人妖垂世俗之警视祆诡婬佚败世教者远矣其得以说铃议之乎好事者梓行其书征予首引予故为之书夏四月十有六日李黼榜第二甲进士今奉训大夫江西等处儒学提举会稽杨维祯叙卷一累朝于即位之初故事须受佛戒九次方登大宝而同受戒者或九人或七人译语谓之暖答世一日今上入戒坛中见马合哈剌佛前以羊心作供上向沙剌班学士曰此是何物班曰此羊心也上曰曾闻用人心肝为供果有之乎班曰闻有此说未尝目击问之刺马可也刺马即帝师上命班叩之答曰有凡人萌歹心害人者事觉则以其心肝作供耳遂以此言复奏上曰人有歹心故以其心肝为供此羊曾害何人而以其心为供耶刺马竟无以答太府少监阿鲁奏取金三两为御鞾刺花之用上曰不可金岂可以为鞾用者因再奏请易以银线裹金上曰亦不可金银乃首饰也今诸人所用何线阿鲁曰用铜线上曰可也伯颜太师之子甫十岁余为洪城儿万户乃邀驾同往託以三不剌之行为辞本为其子也至中途有酒车百余乘从行其回车之兀剌赤多无御寒之衣致有披席者有一小厮无帽雪凝其首若白头僧帽者望见驾近哭声震起上亦为之堕泪遂传命令遣之伯颜不从上亟命分其酒于各爱马即各投下及点其人数死者给钞一定存者半定众乃大悦遂唿万岁而散揭曼硕傒斯天历初为授经郎时上自北来一日揭梦在授经郎厅忽报接驾急出门迎之恍如平日及入厅坐定视之乃今上也时奎章阁官院长忽都鲁笃鲁迷失供奉学士沙刺班揭以二公谨愿笃实遂以此梦告之后果相符班公以揭公梦事闻之于上遂得召见二月十五日黜逐伯颜太师之诏瑀与范汇同草于御榻前草文以其各领所部诏书到日悉还本卫上曰自早至暮皆一日也可改作时改正一字尤为切至于此可见圣明也三月二十九日瑀在内署退食余暇广惠司卿聂只儿也里可温人言去岁在上都有刚哈剌咱庆王今上皇姊之驸马也忽得一证偶坠马扶马则两眼黑睛俱无而舌出至胸诸医束手惟司卿曰我识此证因以翦刀翦去之少顷复出一舌亦翦之又于其舌两侧各去一指许用药涂之而愈翦下之舌尚存亦异证也广惠司者回回医人隶焉朔方缣缣州其西南有二石洞一洞出石盐皆红色今湮没矣一洞出青黑色者尚存缣人皆食之石文麤砺如南方青石然调味甚适口他处亦皆有捞盐海子或出青盐或红盐或方而坚或碎而松或大块可旋成盘者大营盘处亦以此为课程抽分不假人力乃天成也予友完者经历夏石巖经历皆曾以此盐遗余彼亦尝亲历其地缣缣州即今南城缣州营是其子孙也自大都至彼一万四千里与怯里吉思为邻境过此即海都家望高处也天历太后命将作院官以紫绒金线翠毛孔雀翎织一衣段赐伯颜太师其直计一千三百定亦可谓之服妖矣罗国器总管尝董其工云大都金玉局忽满地皆现钱文视之如印成者其中居人陶小三尝以有文之土数块遗予数年后看之文皆不见令通用铜钱岂非先兆耶松江府青村盐场有林清之者后空中有芦一枝在前继有钞随而飞之村中见者皆焚香有乞降之意竟坠于林清之之家排置于神阁被版之上其家迄今温饱按幽冥录载海陵黄鄩先贫风雨中飞钱至其家触园篱误落无数余处皆拾得后富至十万擅名江北以此观之诚有此事桑哥丞相当国擅权之时同僚张左丞董参政者二公皆以书生自称凡事有不便者多沮之桑哥欲去之而未能是时都省告状撺箱乃暗令人作一状投之箱中至午收状当日省掾须一一读而分拣之中有一状无人名事实但云老书生小书生二书生坏了中书省不言不语张左丞铺眉搨眼董参政也待学魏征一般俸读作捧请读作倩桑哥佯为不解其说趣省掾再读之不已张起身云大家飞上梧桐树自有傍人话短长一笑而罢语虽鄙俚亦一时机变也聂以道江西人为县尹有一卖菜人早往市中买菜半路忽拾钞一束时天尚未明遂藏身僻处待曙检视之计一十五定内有五贯者乃取一张买肉二贯米三贯寘之担中不复买菜而归其母见无菜乃叩之对曰早于半途拾得此物遂买米肉而回母怒曰是欺我也纵有遗失者不过一二张而已岂有遗一束之理得非盗乎尔果拾得可送还之训诲再三其子不从母曰若不然我诉之官子曰拾得之物送还何人母曰尔于何处拾得当往原处候之伺有失主来寻还之可也又曰吾家一世未尝有钱买许多米肉一时骤获必有祸事其子遂携往其处果有寻物者至其卖菜者本村夫竟不诘其钞数止云失钱在此付还与之傍观者皆令分赏失主靳之乃曰我失去三十定今尚欠其半如何可赏既称钞数相悬争闹不已遂闻之官聂尹覆问拾得者其词颇实因暗唤其母复审之亦同乃令二人各具结罪文状失者实失去三十定卖菜者实拾得十五定聂尹乃曰如此则所拾之者非是所失之钞此十五定乃天赐贤母养老给付母子令去喻失者曰尔所失三十定当在别处可自寻之因叱出闻者莫不称善至元闲有一御史分巡民以争田事告之曰此事连年不已官司每以务停为词故迁延之御史不晓务停之说乃谕之曰传我言语开了务者闻者失笑又至正闲松江有一推官提牢至狱中见诸重囚因问曰汝等是正身耶替头耶狱卒为之掩口又一知府到任村民告里正把持者怒曰以三十七打罢这厮若此三人者卤莽如此昔宋仁宗朝张观知开封府民犯夜禁观诘之曰有见人否众传以为笑一语之失书诸史册百世之耻可不慎欤至顺闲余与友人送殡见其铭旌粉书云答刺罕夫人某氏遂叩其家人云所书答剌罕是所封耶是小名耶答曰夫人之祖世祖皇帝收附江南时引大军至黄河无舟可渡遂驻军夜梦一老曰汝要过河无船当随我来引之过去随至岸边指视曰此处可往遂以物记其岸及明日至其处蹲躇闲有一人曰此处可往想其梦遂疑其说上曰你可先往我当随之其人乃先行大军自后从之果然此一路水特浅可渡既平定上欲赏其功其人曰我富贵皆不愿但得自在足矣遂封之为答刺罕与五品印拨三百户以养之今其子孙尚存余每以此事叩人皆未有知者李朵儿只左丞至元闲为处州路总管本处所产荻蔗每岁供给杭州砂餹局煎熬之用餹官皆主鹘回回富商也需索不一为害滋甚李公一日遣人来杭果木铺买砂餹十斤取其铺单因计其价比之官费有数十倍之远遂呈省革罢之又箭竹亦产处州岁办常课军器必资其竹每年定数立限送纳杭州军器提举司及其到司跋涉劳苦何可胜言而司官头目箭匠方且刁蹬否则发回再换李公到任知有此弊乃申省云竹箭固是土产为无匠人可知故不登式乞发遣高手头目匠人来此选择起解庶免往返之劳从之迄今无扰此皆仁政之及民者如此左丞唐兀人汉名希谢号贺兰官至江西左丞余按周世宗时王祚为随州刺史汉法禁牛革辇送京师遇暑雨多腐坏祚请班铠甲之式于诸州令裁之以输民甚便之适与二事相同漫书于此观者或可触类而长则利民之事足有为也北庭王夫人举月思的斤乃阿怜帖木儿大司徒北庭文贞王之妻也一日有以马鞭献王制作精最王见而喜之鞭主进云此鞭之内更有物藏其中乃拔靶取之则一铁简在焉王益喜持归以示夫人取钞酬之夫人大怒曰令亟待去汝平日曾以事害人虑人之必我害也当防护之若无此心则不必用此闻者莫不韪之阿怜帖木儿文贞王一日为余言我见说娄师德唾面自干为至德之事我思之岂独说人虽狗子亦不可恶它且如有一狗自卧于地无故以脚踢之或以砖投之虽不致咬人只叫唤几声亦有甚好听处脱脱丞相即倚纳公康里人氏延祐闲为江浙丞相有伯颜察儿为左平章咨保宁国路税务副使耶律舜中为宣使一日平章谕该吏曰我保此人乃风宪旧人及其才能正当选用嘱之再三曰汝可丞相前覆说之丞相曰若说用则便用之若说选则不必提也只分别用选二字言简而意尽姑书之以备言行录之釆择焉公又访知杭州过浙江往来者不便乃开旧河通之此河钱王时古河也因高宗造德寿宫湮塞之公相视已定州果与富豪通交沮以太岁之说为疑至日公自持䦆一挥而定往年每行李一担费脚钱二两五钱今以一担之费买舟则十担一舟能尽其利可谓博矣应中甫本钱唐人壮年笃志学道得请仙降笔法甚验每在杭州万松岭上同志家为之过数日欲设祭将之供适无钱降仙告归不许漫以借钱叩之乃允降笔云适有壑翁平章即贾似道在此可立约借汝遂写契以金纸甲马同焚炉中复书曰汝二人可往葛岭相府故居大银杏树下稍西有草一茎长而秀者就此处掘之可得二人遂买舟过湖至其所不见是草因以瓦半片祝之曰大仙果有此钱则当引而去之祝毕其瓦即有动意中甫乃以手扶瓦随其所往行至树西静视之果有长草在焉遂掘深二尺许唯见粗石屑数块余无他物因再祝曰恐此即是瓦卓地应之遂持以回复叩仙曰此石当何为之仙书曰当用炉作汁二人因借炉投石鍊之少顷闻炉中如淬水声视之则熘汁下炉取出皆白银也往三桥银铺货得钞三十两以为祭物用数月后因别事忽仙书云应生所借之钱免汝还有元约可向炉中取之如言而往炉中拨其灰则元约止烧去上下空纸有字者俱在岂谓无仙耶中甫儒者也外貌矍铄为人敦笃有膂力能手搏无与敌者所传乃刘千和尚之派每欲以此事教人非忠孝者不传不得其人遂无传焉卒于时年七十有八七月二十四日松江府上海李君佐偕张四洎同行者六人过上海浦东待渡时日已西矣见一青色鸡朝北立于日上独不见其足李下马六人俱拜竚观至没而去吴巽宇叔巽当应天历己巳举至都对余言某初两举皆不第忽得一梦有人言黄常得时你便得遂改名为黄常亦不中即复今名至此举乡试乃黄常为本经诗魁省试则黄常与吴巽榜上并列其名其吴黄常解据亦併在箧中梦之验有如此者厉周卿婺州人能卜术天历闲游京师一日余写一上字卜之厉即对本钞录姓名出处之说皆如见后一段云商量更改事佳会喜金羊寅巳同申主好事喜非常其应果在十年后岂非万事皆分定也刺剌拔都儿乃太平王将佐后杀唐其势大夫于宫中外未之觉也因其余党皆在上都东门之外伯颜太师虑其生变亲领三百余骑往除之刺刺望见尘起疑有不测乃入帐房中取手刀弓箭带之上马遇诸途短兵相接而以其手刀挥之将近伯颜太师之马而刀头忽自坠地遂逃以北乃追回杀之且刺刺名将也岂有折刀之说后询其故乃半月前此刀曾坠地而折家人惧其怒虚装于鞘中事非偶然岂人力可致徐子方琰至元闲为陕西省郎中有一路申解到省内误漏落一圣字案吏欲问罪指大不敬徐公改云照得来解内第一行脱漏第三字今将元文随此发去仰重别具解申来前辈存心如此亦可为吹毛求疵之戒孙子耕者杭人与新城豪民骆长官为友元统闲骆犯罪流奴儿干孙以友故送至肇州而回交谊如此诚不减古人也元统闲余为奎章阁属官题所寓春帖曰光依东壁图书府心在西湖山水闲时余嵏山为江浙儒学提举写春帖付男垧寘于山居则曰官居东壁图书府家住西湖山水闲偶尔相符亦可喜也韩子中中曹州定陶人至正初为大都路知事乃父在家一日忽移家去河六十里人问其故答曰井水北流则泉脉近矣不久当有水患未及半年定陶之地半为水矣惟韩公无遗失之患亦可谓先见之明者陈云峤柏泗州人陈平章之孙也倜傥不羁人以为陈颠称之后为余姚州同知因病求医于杭稍愈值重阳日遂邀张伯雨及余同登高是时云峤寓赤山李叔固丞相先茔余二人往焉乃扶杖游水乐洞憩石屋寺前露坐闲谈云峤因自言曰我前身僧也泗州塔寺有住持者皆名之为老佛斋戒精严一日唿侍者令作血脏羹欲食之侍者曰老佛一世持斋何故有此想乃不从遂怒之拂袖而去见陈平章曰我特来索血脏羹喫平章亦以斋戒为答佛曰元来你也是不了事汉平章遂作此羹噉之即归寺乃别大众而作偈曰撞开平屋三层土踏破长淮一片冰遂趺坐而逝茶毗之日舁其龛至淮河岸冰合已久举火之次忽大响一声则河冰自裂时平章在府中见老佛入于堂问之则后堂报生一子即某也言毕回饮于寓所而散明日伯雨送登高诗而颈联有百年身付黄花酒万壑松加赤脚冰之句余和韵云方外弟兄存晚节人闲富贵似春冰云峤曰我无冰字且只以长淮一片冰答之不数日云峤告殂岂非说破话头而致然也余家藏竹龟一乃古人以老竹片所制首尾四足皆他竹外来者窍小两头倍大可转动而不可出故用纵横之竹纹理显然背载三截碑牌一两侧有转轴十亦外来之轴首大腰细不知何法得入徧叩匠者皆莫晓所谓特以鬼工称之余为太史院官时吏云本院库中有汉高祖斩白蛇剑藏焉余按晋太康中武库火已燬此剑何缘更有每欲过目因循未克又闻官库有昭君琵琶天历太后以赐伯颜太师妻今不知何在又大都钟楼街富民家藏宣圣履在焉胆巴师父者河西僧也大德闲朝廷事之与帝师并驾适德寿太子病癍而薨不鲁罕皇后遣使致言于师曰我夫妇以师事汝至矣止有一子何不能保护耶师答曰佛法譬若灯笼风雨至则可蔽若尔烛尽则灯笼亦无如之何也可谓善于应对余家藏石子一块色青而质粗大如鹅弹形差匾上天然有兜尘观音像在焉虽画者亦莫能及或加以磨洗则精神愈出诚瑞应也上海县士人庄蓼塘者藏书至七万卷其子欲售之买者积年无有好事者可见其鲜余外祖英德路治中冯公世安园中茶花一本其花瓣颜色十三等固虽出人为亦可谓善夺造化之巧者余任太史同佥特旨令知天象事后七月朔灵台郎张某来请甚急及同到院则李院使者肃襟以侍曰夜来景星见此祥兆也可即往奏闻我辈当有厚赐余乃以奏目画图考之志书殊异余曰虽见于晦日形则少异且景星之现当有醴泉出凤凰来朱草生庆云至而相副之今陕西灾疫腹里盗贼福建反叛恐非所宜何天道相反如是耶李公之意颇坚折之不已余曰今见者惟灵台监候六人也万一或有天下共见之兇兆当何如耶遂答曰伺再见即闻乃止越九日太白经天由是言之凡事不可造次也如此卷二余幼侍坐于赵子昂学士席闲适写神陈鑑如持赵公影草来呈公援笔与之自改且言所以未然之故笔至脣乃曰何以为之人中若以一身之中言之当在脐腹闲指此名之曰中何也盖自此而上眼耳鼻皆双窍自此而下口洎二便皆单窍成一泰卦耳由是之故因以此名中也满座为之敬服皇元累朝即位之初必降诏诞布天下惟西番一诏用青纻丝粉书诏文绣以白绒穿珍珠网于其上宝用珊瑚珠盖之如此赍至其国张于帝师所居殿中可谓盛哉铜虎符好事之家多珍藏者不过或左或右止存一边独余家所藏全体具在背上各有篆书某处发兵符一行腹下真书十干唯戊癸二字合全余八字皆半于腹内作牝牡五窍鬭合之古人关防之密如此余因见河南盗杀省臣之事屡欲以此言之事乃不偶且深藏以待举行当致诸有司以取制作之度翟运使霆发上海巨室也尝有贫士伪作张文质运使书持以干公公得书即命干者以钞三定助行干者知其伪沮之未与越数日贫士复见公于轿前公乃驻轿命即取五定加以温言慰而遣之干者白其语于公公曰汝知之乎人何不作书干你何怪之有闻者咸服其度量云瑀于二月十五日夜御前以牙牌宣入玉德殿亲奉纶音黜逐伯颜太师之事瑀首以增粜官米为言时在侧者皆以为迂瑀曰城门上钥明日不开则米价涌贵城中必先闹噪抑且使百姓知圣主恤民之心伯颜虐民之迹恩怨判然有何不可上允所奏命世杰班殿中传旨于省臣增米铺二十钞到即粜都城之人莫不举手加额以感圣德大都长春宫有桃核半箇其大如掌至今以为常住镇库之物余尝观之诚希有也蟠桃之说宁或果有之乎古者王遇仙与桃核大如斗磨而服之愈疾延年今则未闻也桃核扇之说是其类耳不鲁罕皇后出居东安州日其地多蛙朝夕喧噪不已苦其烦聒乃遣人喻旨令止之众蛙为之屏息迄今蛙不鸣亦异事也瑀尝以简易小日晷进之于上其大不过三寸许可以马上手提测验深便于出入上命太史院官重为校勘比之江浙日晷多半刻再以上都校之又长半刻南北地势不同者如此后因伯颜太师称寿百官填拥中丞耿焕年迈踬于地踏伤其胁而出后至元年闲阿怜帖木儿大司徒知经筵事乃子沙刺班亦为奎章阁侍书学士兼经筵官班公以父子辞避之上终不允所请乃并列焉社稷署太祝张从善都城巨室也方四十即致仕尝预营寿室解石版为穴门石中忽有纹成松石雕绘画者不如也观者填门因以为碑而寘坟墙之中翰林学士欧阳玄侍讲学士揭傒斯皆为寿松记刻石以表瑞后附致碑本示余求诗漫以一绝赋之曰举世纷纷名利闲达生轻禄古今难天生端兆为君寿寄我山中作画看鲜于伯机枢一日宴客唿名妓曹娥秀侑尊伯机因入内典馔未出适娥秀行酒酒毕伯机乃出客曰伯机未饮酒娥秀亦应声曰伯机未饮座客从而和之曰汝何故亦以伯机见称可见亲爱如是遂佯怒曰小鬼头焉敢如此无礼娥秀答之曰我称伯机固不可只许你叫王羲之乎一座为之称赏上海县农家一老妪被雷击死少顷复甦里中咸往视之问其故妪云唯闻错了余无所见时口中有药一丸尚存因吐出手中示人邻人俞生者夺而吞之越一年俞生病喉痛数载一日因怒咳痰于地闻有声乃拨痰寻之内有一物状如李核光莹而黄色以斧凿击之不碎喉痛遂止杭州盐商施生者其家猪栏中母猪自噉其子餵猪者往箠之忽为人言曰因你不餵我自食我子干你何事餵猪者大惊往报施生生往视之傍观者或曰可杀或曰货之猪复言曰我只少得你家三十七两五钱卖我还你便了何必闹遂卖之果得三十七两五钱而止古有中宵牛语之说诚不诬也沙剌班学士者乃今上之师也日侍左右一日体倦于便殿之侧偃卧因而睡浓上自以所坐朵儿别真即方褥也亲扶其头而枕之又班公尝于左额上生小疖上亲于合钵中取佛手膏摊于纸上躬自贴之比调羹之荣可谓至矣镔铁胡不四世所罕有乃回回国中上用之药制作轻妙余每询之铁工皆不能为也今归平江巨室曹氏阔阔歹平章之次妻高丽人也寡居甚谨其子拜马朵儿赤知伯颜太师利其家所藏答纳环子遂以为献伯颜即与闻之于上乃传旨命收继之高丽者款以善言至暮与其亲母逾垣削发而避之伯颜怒奏以故违圣旨之罪遂命省台洎侍正府官鞫问之奉命唯务锻鍊适有侍正府都事帖木儿不花汉名刘正卿者深为不满时问事中秉权者阔里吉思国公正卿朝夕造其门委曲致言曰谁无妻子安能相守至死得守节者莫大之幸反坐之罪非盛事也遂悟而止正卿蒙古人廉直寡交家贫至孝平日未尝嬉笑与余至契公退必过门言所以故知此为详至正初拜御史而卒冬仲皇帝亲祀太庙期迫创制衮冕猝不能办适有英庙元制二副已用一副未经用者一副见存皆以旧物为不宜而沮之惟余与欧阳学士所言相同解之曰若以此物为不宜则玉玺宫殿龙牀未尝更易何独以此为忌也众议遂息乃独易一中单余皆就用之枢密院同知帖木达世后至元六年中书右丞缺众议欲以某人为之近侍世杰班力以帖木达世为荐至甚恳切上乃允其请后累迁官至左丞相卒不知世杰班之举班亦未尝齿及之可谓厚德人也余至鹤砂访旧馆于草堂张梅逸之家因动问梅逸去年得疾之由后服何剂而愈曰始因气而得之方当危困之际忽于清旦似梦非梦有神语之曰一闻异事其病立差次日壻偕门僧来问疾语及场前龙降一事极其异常闻之矍然疾乃如失予因问所以异有乡中豪强之家平日恃富凌贫靡所不为累挟官势排陷平人者多矣先一日有佃户来诉作商为人所负欲报之其主因唿场吏欲诬以在逃灶户藏于其家而挤陷之吏曰若然必破其家非阴骘事不允固啗以利吏亦不从乃遣爪牙名某者往迫之吏不得已许以来日从事是日忽二龙降于豪强之家凡厅堂所有牀椅窗户皆自相奋击一无完者摄一舟决颐如口衔于爪牙者当门之槛牢不可脱讼者之舟摄覆平地谋讼者压折左肱几死龙所过之地作善之家分毫无犯凡平日之强梁者多破产焉豪强寻亦遭讼今渐费荡呜唿龙之有神古所闻也龙能彰善瘅恶古所未闻也愚民自以为天道冥冥今观斯事神岂远乎哉闻之者足以为戒也七月十八日中书省奏准禁补秃鹙盖因扬州淮安管内蝗虫为害忽有秃鹙五干余恬不惧人以翅打落蝗虫争而食之既饱吐而再食遂致消弭迄今着于禁令载之至正条格伯颜太师所暑官衔曰元德上辅广忠宣义正节振武佐运功臣太师开府仪同三司秦王答刺罕中书右丞相上柱国录军国重事监修国史兼徽政院侍正昭功万户府都总使虎符威武阿速卫亲军都指挥使司达鲁花赤忠翊侍卫亲军都指挥使奎章阁大学士领学士院知经筵事太史院宣政院事也可千户哈必陈千户达鲁花赤宣忠斡罗思扈卫亲军都指挥使司达鲁花赤提调回回汉人司天监羣牧监广惠司内史府左都威卫使司事钦察亲军都指挥使司事宫相都总管府领太禧宗禋院兼都典制神御殿事中政院事宣镇侍卫亲军都指挥使司达鲁花赤提调宗仁蒙古侍卫亲军都指挥使司事提调哈刺赤也不干察儿领隆祥使司事计二百四十六字此系五月所署之衔也范舜臣天助汴人世为名医博学多能尤精于天文之书至顺闲为永福营膳司令尝与余言影堂长明灯每灯一盏岁用油二十七箇此至元闲官定料例油一箇该一十三斤总计三百五十一斤连年着意考之乃有余五十二斤则日晷之差短明矣永福营膳司所掌青塔寺影堂也天历初建奎章阁于西宫兴圣殿西廊择高明者三间为之南间以为藏物之所中间学士诸官候直之地北间南向中设御座两侧陈设祕玩之物命羣玉内司掌之阁官署衔初名奎章阁学士阶正三品隶东宫属官后文宗复位乃陞为奎章阁学士院阶正二品置大学士五员并知经筵事侍书学士二员承制学士二员供奉学士二员并兼经筵官幕职置参书二员典签二员并兼经筵参赞官照磨一员内掾四名内二名兼检讨宣使四名知印二名译史二名典书四名属官则有羣玉内司阶正三品置监羣玉内司一员司尉一员亚尉二员佥司二员典簿一员令史二名典吏二名司钥二名司膳四名给使八名专掌祕玩古物艺文监阶正三品置太监兼检校书籍事二员少监同检校书籍事二员监丞参检校书籍事二员或有兼经筵官者典簿一员照磨一员令史四名典吏二名专掌书籍鉴书博士司阶正五品置博士兼经筵参赞官二员书吏一名专一鉴辨书画授经郎阶正七品置授经郎兼经筵译文官二员专一训教怯薛官大臣子孙艺林库阶从六品置提点一员大使一员副使一员司吏二名库子一名专一收贮书籍广成局阶从七品置大使一员副使一员直长二员司吏二名专一印书籍已上书籍乃皇朝祖宗圣训及番译御史箴大元通制等书特恩创制牙牌五十于上金书奎章阁三字一面篆字一面蒙古字畏吾儿字令各官悬佩出入无禁学士院凡与诸司往复惟札书参书厅行移又命侍书学士虞集撰奎章阁记文宗御书刻石禁中先时燕帖木儿太平王为丞相系衔署奎章阁大学士领学士院事后伯颜秦王为丞相系衔亦如之奎章阁记大统既正海内定一乃稽古右文崇德乐道以三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训毋忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑择高明而有容不加饰乎采斲不重劳于土木不过启户牖以顺清燠树庋阁以栖图画而已至于器玩之陈非古制作中法度者不得在列其为处也跬步户庭之闲而清严邃密非有朝会祠享时巡之事几无一日而不御于斯于是宰辅有所奏请宥密有所图回诤臣有所绳纠侍从有所献替以次入对从容密勿益终日焉而声色狗马不轨不物者无因而至前矣自古圣明叡知善于怡心养神培本浚源泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙黎民于无穷哉孟春三日御书于奎章阁瑀被赐墨本特以天历奎章二宝印识于其上皇朝昔宝赤即养鹰人也每岁以初按海青获头鹅者即天鹅也赏黄金一定皇朝贵由赤即急足快行也每岁试其脚力名之曰放走监临者封记其发以一绳拦定俟齐去绳走之大都自河西务起至内中上都自泥河儿起至内中越三时行一百八十里直至御前称万岁礼拜而止头名者赏银一定第二名赏段子四表里第三名赏二表里余者各一表里江西廉访佥事哈刺书吏毕宗远奏差陈汝楫巡按至瑞州路一日看卷之际佥事见鼓楼上红衣人往来问他人皆不见之少顷雷雨大作电光直入厅事旋绕随至卷所宗远亟踰杈栏而出髭鬓悉为雷火所燎文卷被羊角风掣去旋入云霄竟不知落于何处陈汝楫击死于地泰定间宗远侍父毕敬之来松江为庸田使亲言此事八月十二日上海浦中午潮退未几复至人皆异之费子伟万户亲为余言松江府下砂场第四灶盐丁顾寿五妻王氏始笄适顾生子女五人复有孕及期临蓐七日不娩仍如故腹亦不加长每嘱之家人曰我死后焚我勿待尽必取腹中物视之以明此疾何也十月二十五日因胎动腹痛而死越二日火化家人果取物视之则胞带缠束甚紧剖之乃一男胎其肋骨如铁之坚计之怀胎四十年矣其妇甲戌生死年七十有七至正间别儿怯不花为江浙丞相尽以本省所管土人不得为掾史时左丞佛住公曰若如此回避则都省掾当以外国人为之至元闲乃颜叛以其余党徙居于庆元之定海县延祐初倚纳脱脱公为江浙丞相其党人屡以水土不安乞迁居善地诉之不已公曰汝辈自寻一箇不死人的田地来说当为汝迁之遂绝揭曼硕学士有题秋鴈诗云寒向江南暖饥向江南饱莫道江南恶须道江南好新月每见于大二小三之说盖为前月小则后月初三见前月大则初二日见九月小忽十月初二日已见漫识于此以问诸保章恐历法之差尔丁亥十二月朔旦虹见于西北竟天至东南少顷微两是岁九月二十四日至十月初一日五日骤雨雷电大作初二日大风极冷而止变在嘉兴城中未知他郡同否小寒后七日即十二月望申正刻四黑龙降于南方云中取水少顷又一龙降东南方良久而没俱在嘉兴城中见之正月十八日钱塘江潮比之八月中潮倍之数丈沿江民舍皆被不测之漂一时移居者甚众图画见闻志载张文懿公有玉画叉余家藏有古玉画叉一枚是非文懿公之物耶姑识于此余屡为滦京之行每宿于李老峪酒肆其家比之他屋稍宽敝焉其屋东大楣中发一灵芝茎长三尺余斜倚其上人以为常及余山居宝云山上不时生芝不以为奇余思大成殿瑞芝及宋徽宗时进芝称贺以此观之何足为贺也湖南益阳州每有人夜半忽自相打莫晓所谓名之曰沙魇土人知此证者唯以冷水浇泼稍定以汤水饮之徐徐方醒二三日即如醉中不知者殊用惊骇上海县达鲁花赤兀讷罕至正初为本州同知因造漆器匠者八人一夕作闹亲历此事尝与余言之卷三十一月癸酉冬至后三日即二十七日夜雨至四更时霹雳雷电大作其雨如註天明乃止时侨居松江下砂后闻十二月初二日杭州又复雷电大雨徐子方琰为浙西宪使南台札付为根捉朱九即朱张之子行移海道府回文言往广州取藤柂去了以此回宪司再行催发海道府复云已在大都台复驳前后所申不一取首领官吏招伏缴申徐公乃云先言远而后言近远者虚而近者实依实而申焉敢不一所据取招一节乞赐矜免台官为之愧服李和钱塘贫士也国初时尚在鬻故书为业尤精于碑刻凡博古之家所藏必使之过目或有赝本求一印识虽邀之酒食惠以钱物则毅然却之余生晚矣失记其颜貌先父枢密洎姻家应中父常称道之漫书于此以砺仕宦者之志云余家藏万年宫碑阴题名后有李和鉴定石刻印识见存尚酝蒲萄酒有至元大德闲所进者尚存闻者疑之余观西汉大宛传富人藏蒲萄酒万石数十年不败自古有之矣图画见闻志载唐刺史王倚有笔一管稍粗于常用笔管两头各出半寸中闲刻从军行一铺人马毛发亭台远水无不精绝每一事刻从军诗两句似非人功其画迹若粉描向明方可辨之云用鼠牙彫刻崔鋋文集有王氏笔管记其珍重若此余尝闻大都钟楼街富室王氏有玉箭桿圆环一如钵遮环之状差小上碾心经一卷及闻先父枢密言先见竹龟一枚制作与余所藏相同但其碑牌中以乌木作牌象牙为字嵌孝经一卷于其上其碑不及一食指大以此观之二物尤难于笔管多矣人皆以为鬼工也酉阳杂俎载齐日昇养樱桃至五月中皮皱如鸿柿不落其味数倍人不测其法今西京每岁冬至前后进花红果子色味如新其地酷寒比之内地尤难收藏诚可珍也余屡拜赐焉夏余于松江普照寺僧房见一敝帚开花僧云此帚已七八年矣今似此者甚多嘉兴路儒学阍人陶门者其家磨上木肘忽发青条开白花时应才为学正陶持以示其家人吴江州分湖陆孟德言其邻铁匠庞氏者其家一柳桩坫铁砧十余年今岁忽发长条数茎如苇帚开花皆以为常余观宋史‧刘光世传光世以枯稭生穗闻于朝帝曰岁丰人不乏食朝得贤辅佐军有十万铁骑乃可为瑞此外不足信时也以时事观之岂非草木之妖欤罗世荣字国器钱唐人后至元丙子为行金玉府副总管有匠者慢工案具而恕之同僚询其故罗曰吾闻其新娶若挞之其舅姑必以妇为不利口舌之余则有不测之事存焉姑寘之余按宋曹彬知徐州日有吏犯罪既具案逾年而杖之人莫知其故彬曰吾闻此人新娶妇若杖之彼其舅姑必以妇为不利而朝夕笞詈之使不能自存吾故缓其事然法亦未尝屈焉二事适相符併识于此抑亦仁人之用心也畏吾儿僧闾闾尝为会福院提举乃国朝沙津爱护持汉名总统南的沙之子世习二十弦即箜篌也悉以铜为弦余每叩乐工皆不能用也唐人贺怀智以鵾鸡筋为弦欧阳文忠公诗杜彬皮作弦后人多疑之以此观之或者亦可为尔铜弦则余亲见闻也庸田监司左答那失里乃闾闾之亲弟丁卯进士萨都剌天钖宫词深夜宫车出建章紫衣小队两三行石阑干畔银镫过照见芙蓉叶上霜人莫不脍炙之予以为拟宋宫词则可盖北地无芙蓉宫中无石阑干擎执宫人紫衣大朝贺则于侍仪司徒物库关用平日则无有也宫车夜出恐无此理又京城春日诗燕姬白马青丝缰短鞭窄袖银镫光御沟饮马不回首贪看柳花飞过墙国朝有禁御沟不许洗手饮马留守司差人巡视犯者有罪故宋显夫御沟诗有行人不敢来饮马稚子时能坐钓鱼之句可谓纪实矣皇朝设内八府宰相八员悉以勋贵子弟为之禄秩章服并同二品例不受宣唯奉照会礼上寄位于翰林院官埽邻即宫门外会集处也所职视草制词如诏赦之文又非所掌院中选法杂行公事则不与也余山居西濒湖有养乐园乃贾似道之故居今则江州路同知西域人居之至正九年夏其家生一鸡骈首恶而弃之于水十二年红巾燬其屋残其家亦妖孽之先兆也欤大德闲回回富商以红刺一块重一两三钱申之于官估直十四万定嵌于帽顶之上累朝每于正旦与圣节大宴则服用之瑀尝拜观焉冬上海县十九保村中鸡鸣不鼓翼民谣曰鸡嗁不拍翅鸦鸣不转更汉书中有录囚唐书中有虑囚集韵载录音力居切分晓是录囚其义且明白盖北音录为虑高丽人写私书皆以乡音作字中国人观之皆不可知余尝见绦环二字写作唾环余皆类此唐书一时书手误写后人因而讹之延祐闲都城有禁不许倒提鸡犯者有罪盖因仁皇乙酉景命也至元末年尚有火禁高彦敬克恭为江浙省郎中知杭民借手业以供衣食禁火则小民屋狭夜作点灯必遮藏隐蔽而为之是以数致火患甚非所宜遂弛其禁杭民赖之以安事与廉叔度除成都火禁之意一也余因书之俾后人知公之德政利人者如此后至元闲伯颜太师擅权尽出太府监所藏历代旧玺磨去篆文以为鹰坠及改作押字图书分赐其党之大臣独唐则天一玺玉色莹白制作一如官印璞仅半寸许不可改用遂付艺文监收之一时阁老诸公皆言则天智者特以其把手高耸于上璞薄而文深使后人不可改作故能存之国朝凡官至一品者得旨则用玉图书押字文皇开奎章阁作二玺一曰天历之宝一曰奎章阁宝命虞集伯生篆文今上皇帝作二小玺一曰明仁殿宝一曰洪禧命瑀篆文洪禧小玺即瑀所上进者其璞纯白上有一墨色龟纽观者以为二物相联实一段玉也上颇喜之王叔能参政题一钱太守庙诗云刘宠清名举世传至今遗庙在江边近来仕路多能者学得先生要大钱北庭文定王沙剌班号山斋字敬臣畏吾人今上皇帝之师也上尝御书山斋二大字赐之至元后庚辰为中书平章一日公退为余言曰今日省中有一江西省咨曾某告封赠者吏胥作弊将曾字添四点以为鲁字中闲亦有只作曾字者欲折咨之余曰即照行止簿便可明也簿载曾姓相同吏弊显然僚佐执以为疑公曰为人在世得生封者几人何况区区七品虚名又非真授纵吏不是改亦何妨若使往返非一二年不可安知其可待否且交为父母者生拜君恩不亦悦乎力主其说而行之诚可谓厚德君子也余观中兴系年录载魏矼字邦达为考功员外郎选案不存吏缘为姦川陕官到部者多以微文沮抑往返辄经年矼请细节不圆处悉先放行人以为便教坊司仪凤司旧例依所受品级列于班行文皇朝令二司官立于班后至正初仪凤司复旧例教坊司迄今不令入班蒙古人有能祈雨者辄以石子数枚浸于水盆中玩弄口念咒语多获应验石子名曰鲊答乃走兽腹中之石大者如鸡子小者不一但得牛马者为贵恐亦是牛黄狗宝之类国朝有禁每岁车驾巡幸上都从驾百官不许骑坐骟马唯骑答罕马答罕二岁驹也延祐闲拜住丞相尝骑骡子出入今则此禁稍缓四月十九日杭州火灾总计烧官民房屋公廨寺观一万五千七百五十五闲六所七披民房计一万三千一百八闲官房一千四百二十四闲六所七披寺观一千一百三十闲功臣祠堂九十三闲被灾人户一万七百九十七户大小三万八千一百一百十六口可以自赡者一千一十三户大小四千六十七口烧死人口七十四口每口给钞一定计七十四定实合赈济者计九千七百八十四户大口二万二千九百八十三口每口米二斗计米四千五百八十一石八斗小口一万一千六十六口每口米一斗计米一千一百六石六斗总计米五千六百八十八石四斗时江浙行省只力瓦歹平章移咨都省云光禄大夫江浙平章政事切念当职荷国荣恩受寄方岳德薄才微不能宣上德意抚兹黎民到任之初适值阙官独员署事一月有余政事未修天变遽至乃四月十九日丑寅之交灾起杭城自东南延上西北近二十里官民闾舍焚荡迨半遂使繁华之地鞠为蓁芜之墟言之痛心孰甚其咎衰老之余甘就废弃当此重任深愧不堪已尝移文告代未蒙俞允诚不敢久稽天罚以塞贤路仅守职待罪外乞赐奏闻早为註代生民幸甚明年四月一日又复火灾宋正月己卯温州火烧民屋一万四千闲死者五千人松江夏义士者乃甲户也其家房门上有一西蕃塔影盖松江无西蕃塔不知此影从何而得人以为异酉阳杂俎云扬州东市塔影忽倒老人言海影翻则如此又沈存中以谓大抵塔有影必倒陆放翁云予在福州见万寿塔成都见正法塔蜀州见天目塔皆有影亦倒也然塔之高如是而影止三二尺纤悉皆具或自天窗中下或在廊庑闲亦未易以理推也以上之说因其塔所见影然松江无此塔而有影见者其理又不可得而究之予尝游平江虎丘寺阁上槛窗下裙板中有一节孔阁僧以纸屏照之则一寺殿宇廊庑悉备见于屏上其影皆倒余山居与保叔塔邻峯也朔望点灯之夕遇夜观之一塔灯光倒插于段桥湖中大抵塔影皆倒沈存中之说是也皇朝开科举以来唯至正戊子举王宗哲元举乡试省试殿试皆中第一称之曰三元宋自仁宗庆历复明经科称三元者王巖叟一人而已彻彻都郯王帖木儿不花高昌王二公被害都人有垂涕者伯颜太师被黜都人莫不称快笔记载张德远诛范琼于建康狱中都人皆鼓舞秦桧杀岳飞于临安狱中都人皆涕泣是非之公如此秦桧孙女封崇国夫人爱一狮猫忽亡之立限令临安府访求及期猫不获府为捕系邻居民家且欲劾兵官兵官皇恐步行求猫凡狮猫悉捕致而皆非也乃赂入宅老卒询其状图百本于茶肆张之府尹因嬖人祈恳乃已浙宪贴书卢姓者忽失一猫令东北隅官搜捕之权势所在一至于此可不叹乎元统闲革去羣玉内司併入艺文监通掌其事监官依怯薛日数更直于奎章阁盖羣玉内司所管宝玩贮于阁内时揭曼硕为艺文监丞寓居大都双桥北程雪楼承旨故廨到阁中相去十数里之遥揭公无马每入直必步行以往比之僚吏又且早到晚散都城友人莫不以此为言一日揭公为余言曰我之不敢自漫入直者亦有益也近日在阁下忽传太后懿旨问阁中有谁复奏有揭监丞再问莫非先帝时揭先生耶遂赐酒焉又一日再问是某以古玉图书一令辨之详註其文而进亦赐酒焉是时阁下悄然余者皆是应故事而已多有累怯薛不入直者此公晴雨必到终日而散后十余年予归老西湖上每遇同志之友清谈旧事屡及此者莫不以长厚老成称之余观归田录载枢密王畴之妻梅鼎臣女也景德初夫人入朝德寿宫太后问夫人谁家子对曰梅鼎臣女太后笑曰是圣俞家乎由是始知圣俞名闻于宫禁也揭公之际遇尤可尚矣士大夫因其闻见之广反各有所偏致有服丹砂者服凉剂者服丹砂者为害固不待言余以目击服凉剂者言之友人柯敬仲陈云峤廿允从三人皆服防风通圣散每日须进一服以为常一日皆无病而卒岂非凉药过多销铄元气殆尽急无所救者欤可不戒之老学庵笔记载石藏用名用之高医也尝言今人禀受怯薄故案古方用药多不能愈病非独人也金石草木之药亦皆比古力弱非倍用之不能取效故藏用喜用热药得谤至有藏用担头三斗火人或畏之惟晁之道悦其说故多服丹药然亦不为害后因伏石上书丹为石冷所逼得阴毒伤寒而死盖因丹气热毒所攻终为所服丹药过多之故也视过服凉剂者亦由是欤范玉壶作上都诗云上都五月雪飞花顷刻银妆十万家说与江南人不信只穿皮袄不穿纱余屡为滦阳之行每岁七月半郡人倾城出南门外祭奠妇人悉穿金纱谓之赛金纱以为节序之称也平江漆匠王者至正闲以牛皮制一舟内外饰以漆拆卸作数节载至上都游漾于滦河中可容二十人上都之人未尝识船观者无不叹赏又尝奉旨造浑天仪可以折叠便于收藏巧思出人意表可谓智能之人今为管匠提举凡有搏刀斧伤者但以带须葱炒熟捣烂乘热盦患处速愈频换热者尤妙凡有疯狗毒蛇齩伤者只以人粪涂伤处极妙新粪尤佳诸药皆不及此破伤风能死人用桑条如筯长者十数茎阁起中用火烧接两头滴下树汁以热酒和而饮之可愈集贤大学士王彦博约为副枢日有兄弟争袭万户者弟有父命兄不肯让二十余年而不能决公曰父命行之一家君命施之天下遂令其兄袭之又英庙为东宫礼上枢密使例须新制铺陈事毕工部复欲取发还官回文皆不为准公为副枢首回此文曰照得上项铺陈难同其余官物本院除已尊严安置外行下都事厅回呈遂绝其事又湖广省咨蛮洞相杀合调军马征之公回咨云蛮夷相雠中国之幸行下合属固守边防毋得妄动军马公之所行大槩如此姑识其一二云公泰定天历闲为三老商议中书省事后至元闲伯颜太师擅权谄佞者填门略举其尤者三事漫识于此余者可知矣有一王爵者驿奏云薛禅二字往日人皆可为名自世祖皇帝尊号之后遂不敢称今伯颜太师功德隆重可以与薛禅名字时御史大夫帖木儿不花乃伯颜之心腹每阴嗾省臣欲允其奏近侍沙刺班学士从容言曰万一曲从所请大非所宜遂命欧阳学士揭监丞会议以元德上辅代之加于功臣号首又典瑞院都事建言凡省官提调军马者必佩以虎符今太师功高德重难与诸人相同宜造龙凤牌以宠异之遂制龙凤牌三珠以大答纳嵌之饰以红刺鸦忽杂宝牌身脱钑元德上辅功臣号字嵌以白玉时急无白玉有可督责甚急缉闻一解库中有典下白玉朝带取而磨之此牌计直数万定事败毁之即以其珠物给主盖厥价尚未酬也又京畿都运纳速刺言伯颜太师功勋冠世所授宣命难与百官一体合用金书以尊荣之宛转数回遂用金书上天眷命皇帝圣旨八字余仍墨笔以塞其望明年黜为河南左丞相行事之夕虽纸笔亦不经省房取用恐泄其事遂于省前市铺买札付纸写宣与之余尝以否泰之理灼然明白因举似于用事者可不戒欤梁冀跋扈止不过比邓禹萧何霍光而已曹操之僭固不容诛薛禅之说又过于九钖多矣余家人病疟邻家有藏雷斧者借授病人禳之其斧如石若斧状脑差薄而无光恐是楔尔正与笔谈所说相同后四月黄雾四塞顷刻黑暗对面不见人油坊售之一空余于都城亲历此事古有书昏恐若此也卷四壬辰七月初十日徽贼入寇杭城时樊时中执敬为浙省参政亟出御贼北行至岁寒桥遇害先浙省以杭州路总管宝哥惟贤摄参政调守御崑山之太仓领军而往驻于崑山旧州山寺离太仓州治三十余里终于不往闻寇至遂遁匿于杭之寓舍适值贼破杭乃挈家潜于西湖舟中越三日邻居无赖之徒利其所将恐之遂与次妻氏连结其衣袂溺水而死时潭州路总管鲁至道作二诗挽之以寓襃贬之意漫书于后挽樊时中参政主将无谋拂众情贤参有志惜言轻狐羣冲突成妖孽黔首惊惶望太平奋志从军全节义杀身殉国顾忠诚岁寒桥下清泠水夜夜空闻哽咽声挽宝哥参政香魂俊骨堕深渊无智无谋亦可怜妖寇猖狂如有祟生民彫瘵似无天芳名茍得十年在死节应当二日先欲向西湖酹尊酒凄风冷雨浪无边丙子正月廿二日伯颜丞相入杭城二月廿二日起发宋三宫赴北四月廿七日到上都五月初二日拜见世祖皇帝十一日命幼主为检校大司徒开府仪同三司进封瀛国公十二日内人安康夫人安定陈才人又二侍儿失其姓氏浴罢肃襟闭门焚香于地各以抹胸自缢而死解下衣中有清江纸书一卷云不免辱国幸免辱身不辱父母免辱六亲艺祖受命立国以仁中兴南渡计三百春身受宋禄羞为北臣大难既至劫数回轮妾辈之死守于一贞焚香设誓代书诸绅忠臣义士期以自新丙子五月吉日泣血书十三日奏闻露埋四尸取其首悬于全后寓所以戒其余在上都时济门予尝闻之先父枢密因观周草窗日钞亦载此事又得祈清使日记官严光大续史所说相同二书皆写本恨三朝政要钱塘遗事板行于世皆失此一节惜哉若此贞烈可不广传乎因笔之于此汉成帝时孔光领尚书典枢机十余年沐日归休兄弟妻子燕语终日不及朝省政事或问光温室省中树皆何木也光默不应更答以他语其不泄如此予因追忆高昌世杰班字彦时北庭文定王沙刺班大司徒之子为尚辇奉御上新制洪禧小玺贮以金函青囊命世杰班掌之悬于项寘于袖中经年其母不知亲友或叩之内廷之事则答以他说其慎密如此时年十五岁方之孔光尤可尚矣皇朝御膳日用五羊今上皇帝即位以来日减一羊可见圣德仁俭也若此郊祀祭庙天子御衮冕百官皆法服凡披秉须依歌诀次第则免颠倒之劳漫识歌诀于左袜履中单黄带先裙袍蔽膝绶绅连方心曲领蓝腰带玉佩丁当冠笏全至元闲行省左丞史公弼号紫微老人能写大字有神力平开二石五斗弓以三指背可悬五十两银定七片初攻扬州有功然心服姜才之忠勇黄子久公望自号大痴吴人博学多能之士阎子静徐子方赵松雪诸名公莫不友爱之一日与客游孤山闻湖中笛声子久曰此铁笛声也少顷子久亦以铁笛自吹下山游湖者吹笛卜山乃吾子行也二公略不相顾笛声不辍交臂而去一时兴趣又过于桓伊也叶子澄以清号雪篷吴人也贫而尚义之士与黟县达鲁花赤伯颜为厚交至正壬辰寇起江东浙省调兵守昱岭关时颜在遣中没于王事其家旧居嘉兴崇德州讣音至家人招黄冠巖隐者追荐摄召之颜云旦夕杭城受危尔辈宜速往吾弟处逃生母妻以无弟可依再叩之云即松江叶子澄乃我存日生死交也可往依之其即备船东行比至前三日叶夜梦伯颜相见以家属为託叶即为留居供给不怠后杭城果陷此得非颜平日正心不昧故能灵悟若是亦由叶之与人交情不渝真诚相感之所致也宋仁宗时有託公书之事颇相冥合信有之矣颜子谦斋唐兀人也江西胡存斋参政平日好客四方之人往来无不馆谷之虑阍人倦于通报但不出即于门首挂一本官在宅之牌近年浙闲富室无一家不帖却客之榜较之亦可怜哉巙巙平章字子山号正斋恕叟又号蓬累叟康里人一日与余论书法及叩有人一日能写几字余曰曾闻松雪公言一日写一万字巙曰余一日写三万字未尝辍笔余窃敬服之凡学一艺不立志用工可传远乎江浙参政赫德尔公字本初尝云向任留守司都事时本司诸先辈同谈内苑万岁山大液池本非我朝创建乃亡金之沼囿也初圣朝起朔庭绝塞土有一山形势雄壮峯峦秀异金人望气者言此山有王气当出异人非金之利谋欲倾圮之计无从出时金已衰微因通好託以入贡为辞愿求此山之土为报众皆鄙笑而许之金人遂掘其山自备车马挽载运至幽州城北积累成山开挑海子栽植花木营搆台殿以为游幸之所未几金亡世祖皇帝登大宝改筑京城山适在禁苑之中至今塞土遗迹尚存其土赤润草木不生乃知帝王之宅都会之京兴衰之兆天已默定岂人力之所能力也公因和万岁山诗韵有水泝颠崖流自转山移绝塞势尤雄之句史册必载之详姑录其略以广闻见耳延祐闲武神童尝为中瑞司典簿善写小字一粒芝麻上写天下太平四字江南野史载应用尝于一粒麻上写国泰民安四字法令书其别有四敕令格式也神宗圣训曰禁于未然之谓敕禁于已然之谓令设于此以待彼之至谓之格设于此以待彼效之谓之式律文有贱避贵少避老轻避重去避来之说余以为去者为主来者为客是以避之后有一宋法司老吏云谓如人方去忽有人仓忙自后而来必有急事也故当避之漫识此以俟知者正之王衍以铜钱为阿睹物顾长康画神指眼为阿睹中二说于理未通今北方人凡指此物皆曰阿的即阿睹之说明矣余尝见周草窗家藏徽宗在五国城写归御批数十纸中闲有云可付体己人者即今之所谓梯己人因方言之讹书手之误无疑江西吕道山师夔至元闲分析家私作十四分本家一分朝廷一分省官一分尊长吕平章文焕一分亲戚馆客一分每分金二万两银十万两玉带十八条玉器百余件布二十万匹胆矾五瓮只此是江州府库见管鄂州他处者又不预焉以此观之石崇又何足数也宋岁大旱杭之西湖为平陆茂草生焉李霜涯作谑词云平潮百顷生芳草夫容不照红颠倒东坡道波光潋灔晴偏好管司捕治遂逃避之唐卢从愿为刑部尚书占良田数百顷时号多田翁松江下砂场瞿霆发尝为两浙运使延祐闲以松江府拨属嘉兴路括田定役榜示其家出等上户有当役民田二千七百顷并佃官田共及万顷浙西有田之家无出其右者此可为多田翁矣读书诀云生则慢读明经句熟则紧读贪遍数未熟莫要背念既倦不如且住浙西科鹅翎为箭羽督责甚急一羽卖三钱后至五钱者且以集庆一处言之比年杭州一运解一百六十万根共发三运本路止有匠人二十名日造箭八百只该用翎一千六百根周岁用翎五十七万六千根如此则一运可供三年盖此物经过塺蒸皆成无用然而催运不已本路自科者可胜言哉傥肯计会而索之则民无害矣宋王济为龙溪主簿时调福建输鹤翎为箭羽鹤非常有物有司督责急一羽至直百钱民甚急之济谕民取鹅翎代输仍驿奏其事因诏旁郡悉如济所陈诏曰作坊工官造弓弩用牛筋岁取于民吏督甚急或杀耕牛供官非务农重谷之意自今后官造弓弩其从理用牛筋悉以羊马筋代之皆载之史策都城豪民每遇假日必有酒食招致省宪僚吏翘杰出羣者款之名曰撤和凡人有远行者至巳午时以草料饲驴马谓之撤和欲其致远不乏也又江南有新官来任者巨室须远接以拜见钱与之叩之则答以穿鼻来如江西浙西数大郡长官非千定不可闲有一二能者诈及三千定者佐贰各等第皆有定价或有于都下应付盘缠同出就与之管事名之曰苗儿头余切恨赃污之徒要拜见钱与因一事取受者大不相侔按律文反有终非因事取受之条失之远矣且以江西萧刘松江朱管嘉兴王氏皆遭此显戮非拜见钱而致之何以得此所谓负国害民以致于天下不宁讵可言哉因观江邻几杂志载士阳豪民邵者指缙绅来借贷者乞与二百缙便可作驴骑腰金拖紫不为豪子以长耳视之鲜矣余曰若以借贷者便作驴骑取觅者指以撤和穿鼻又何多耶钱唐韩介石巨室也延祐夏忽风雨骤至令庖僮往楼上闭窗雨过不见此僮楼上寻之则已毙矣因取所带刀而验之绦鞘皆如故刀刃则销铄过半事为笔谈所载内侍李舜举家暴雷所震人以为堂屋已焚窗纸皆黔有一宝刀极钢坚就刀室中镕为汁而室亦俨然二事皆相同此理殊不可强解也国朝尚食局上供麫磨磨寘楼上机在楼下驴之蹂践人之往来皆不相及且远尘土臭秽叩之乃巧人瞿氏所作也国朝镇殿将军凡请给衣粮名之曰大汉但年过五十者方许出官因话录云昔有德音搜访怀才抱器不求闻达者有人逢一书生奔驰入京问求何事答曰将应不求闻达科因念延祐间陈伯敷绎曾到都每见晦迹丘园者数多遂有诗云处士近来恩例别麻鞋一对当蒲轮之讥余儿时闻先父枢密言尝于宋官库中见孟蜀王锦衾其阔一梭径过被头作二穴织成云板样盖而叩于项下如盘领状两侧余锦拥覆于肩此之谓鸳衾也三月上海县十九保往字围李胜一家鸡伏七雏一雏作大鸡状鼓翼长鸣余按文献通考鸡祸类无此鸣者始识于此正月初三日钱唐卢子明家白鸡伏雏九只内一集三足二足在前一足在后越三日而死三月闲诸暨袁彦诚家一雏四足二足在翼下时余访旧到诸暨适见此事常州鸡翼生距龙广寒江西人居钱唐挟预知之术游食于诸公之门一日居佑圣观陈提点房陈叩以明日饮食之事答曰写了不可看陈俟其出乃窃视之书云来日羊肉白麪老夫亦与其列适有人送活鲫鱼者陈属仆明日以鱼为食诸物不用至五更钟末住侍吴月泉遣人招陈来方丈相陪高显卿参政盖高公避生日也陈为吴言房中有活鱼取来下饭高曰我都准备了也诸物皆不用陈自念龙之语有验因及龙广寒者在房中住高曰我识之可请同坐是日羊肉白麪亦与其列皆应其说尝自言我已一百八岁故贯酸斋赞其象云有客名广寒自号一百岁更活二百年恰好三百岁以此戏之卒于延祐末年尝闻先父枢密言宋末有富春子能风角鸟占之术名闻贾秋壑一日贾招之叩以来日饮食之事富写而封之明日贾作宴于西湖舟中至晚贾行立于船头自歌月明星稀乌鹊南飞之句座客廖莹中乃言此时日已暮可以取所书观之拆封诸事不及唯有月明星稀乌鹊南飞八字众皆惊赏余按蒋逸史载李宗回食五般馄饨李栖筠食两拌餻糜二十碗橘皮汤之事相同万事莫非前定也欤巴思八帝师法号皇天之下一人之上开教宣文辅治大圣至德普觉真智祐国如意大宝法王西天佛子大元帝师的达巴思八八合失杭州开元宫住持元览真人王眉叟寿衍有铜水滴一枚贮水在内遇潮汛则水涌应时欲以此进上后携至都潮候不应遂已之可见气候不同浙间凡造酱醋糟淹之物收藏不避潮汛则及时必须涌出至有封泥瓶瓮者亦为之破裂或取清明日门上所插柳条寘之瓶上禳之其涌即止江北则无此说所以见方贡土物药材道地之分凡事岂可一槩论之漫书于此以为仕宦中固执己见不察地方不顺人情者补其闻见之万一云朝野佥载云御史李审请禄米送至宅母遣量之賸三石问其故令史曰御史例不槩又问脚钱又曰御史例不还脚钱母怒送賸米及脚钱以责审诸御史皆有惭色吁贤哉李母若以当令之世岂无如此母之贤者恨见闻不广录此以告来者而得书之因追忆奉化知州祝居宝尝为余言曰彼为浙省译史时屡因公差赴都经镇江必为其友回回千户者相见而往一日留作午饭食罢其妻出见之千户云今次见伯伯之迟者盖家贫无人此饭皆媳妇为之故出迟尔幸勿见罪每岁赖此妇织绵䌷二匹卖以助俸之不给者皆此妇之力也本妇拜而责其夫曰何以为贪我赖汝之贵傥有筵会处寘我上坐称之以夫人金绣者皆列之于下未尝因贫而贱我或者乐人之金珠锦绣使汝有所犯我安得复坐于上乎祝视之所衣粗布也头绣上有补顶可谓至贫也操守如此不谓之贤妇可乎辄书此以追配之文宗好食蛤蜊中有碎破不裂者上焚香祝之俄顷自开中有螺髻璎珞衣履菡萏谓之菩萨上置之金粟檀香合赐与善寺令致敬焉余于杭城故家见蚌壳二扇内有十八尊大阿罗像纤粟悉备后归之答里麻思的左丞欲求其理又不可强言曲解也唐李景略尝宴僚佐行酒者误以醯进判官京兆任迪简知景略性严恐行酒者获罪强饮之阿怜帖木儿北渡访西镇国吉刺失的长老长老迎之甚喜留坐嘱侍者后好酒一尊为礼长老执杯王尽饮之长老曰尊客远临当进两杯王复饮之回盏及脣长老大惊乃酽醋也即欲捶侍者王曰酒醋皆米为者我不厌之何怒耶怒不能释王曰欲留我坐须勿怒我有佳酝取来共饮寻欢而散较之任迪简尤可重矣松江曹云西知事善书画杭士李用之访之殁于馆中云西敛之正堂葬之善地亦希有也可与范云迎王畡丧还家营敛之事相同漫识于此以励薄俗后序国家承平日久制度文物礼乐之盛无不着在大典布之成书其底治于累朝实比隆于三代予归老山中习阅旧书或友朋清谈举凡事有古今相符者上至天音之密勿次及名臣之事蹟与夫师友之言行阴阳之变异凡有益于世道资于谈柄者不论目之所击耳之所闻悉皆引据而书之积岁月而成帙名之曰山居新话其不敢饰于文者将欲使后之览者便于通晓抑且为他日有补于信史云三月既望中奉大夫浙东道宣慰使都元帅杨瑀识