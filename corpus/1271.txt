史通史通序续校史通序唐长安景龙间刘子玄在东观商榷诸史着史通二十卷传刻弗广余家有抄本齐六赵肖十居一二以故宦辙所至必先购求复得二三抄本虽各有舛譌而叅稽互正庶几可读兹承乏江臬同寀诸公一时士望聚会之间纵言至于史方伯莆田吴公曰此有史通太史陆俨山氏守藩时刻也子其雠之余念俨山先生才雄学博其于是刻用心良勤然恨无别本叅对若有望于后人余岂敢辞因岀箧中本更爲校勘篇章有应合应岐者合之岐之书名有应删应益应定者删之益之定之曲笔篇爲增四百卅余字鍳识篇增三百余字而去其自它篇羼者六十余字因习上卷巳亡刻中数行宜削而不削者愼之也它无可㨿者姑仍其旧校竣窃喟然曰嗟乎史职之难久矣左史以降作者比肩靡不自谓鞭挞狐南睥睨游夏而子玄横加诃诋所与完璧者仅王君懋一人而巳由斯以谈柳子厚之不就岂无见乎然子玄身秉史笔不自成家龙姿美业未闻光阐鸡晨秽德未闻昭戒至其论史则信冡书而疑坟典讥尧舜訾汤文诽周孔不少顾忌故宋子京有工拙之讥柳炤之有析微之论刻之不广大率爲此要以序体法朙典要爲作史者凖绳则是书亦岂可少哉夫其上自唐虞下及陈隋网罗千禩贯穿百家虽谓前无古人可矣此徐坚所以有座右之许也观所上萧至忠书虽苦积薪与𧖟室然读白首有期汗青无日之语其志有足谅者余深悲之故于兹编三致意焉万历壬寅冬十月谷旦后学长洲张鼎思譔史通序录唐刘子玄知㡬撰长安二年余以着作佐郎兼修国史寻迁左史扵门下撰起居注会转中书舎人暂停史任俄兼领其职今上即位除着作郎太子中允率更令其修史皆如故又属大驾还亰以留后在都无㡬驿徴入亰专知史事仍迁秘书少监自惟歴事二主从官两亰遍居司籍之曹乆处载言之职昔马融三入东观汉代称荣张华再典史官晋朝称羙嗟予小子兼而有之是用职司其忧不遑启处甞以载削余暇商搉史篇下笔不休遂盈筐箧扵是区分类聚编而次之昔汉世诸儒集论经传定之扵白虎阁因名曰白乕通予旣在史舘而成此书故便以史通为目且汉求司马迁后封为史通子是知史之称通其来曰乆慱采衆议爰定兹名凢为廿卷列之如左合若干言于旹嵗次庚戌景龙四年仲春之月也刋正史通序昔人谓史通一书宜置座右史法存焉耳我蜀藩司板册照新以属来哲其意一也然人虽得而葆之不免蒙翳之患舛讹烦乱龃龉惟艰脱简缺文坐令荒惑不有先觉将为聚饮之书也俨山先生顷膺方伯莅蜀省阅是本悯其乱亡乃乗公暇肆笔裁订或考同辨异辑类次编或㑹文䟽义聮属血脉或衍去支离芜秽以就凢例反复内外诸篇有所谓足其所未尽𥙷其所未圆白其所未莹贯其所未一者嘉惠之意可浅言㢤夫隷古定着有禆壁经石鼓剔苔㶢价百倍愚也嘉史通之遭经先生之笔文旣足徴史法于是焉在慱雅者可以无憾矣赐进士出身中宪大夫前奉勅提督学政云南按察司副使成都门生王阁撰史通目録史通上卷内篇第一卷六家第一第二卷第三卷第四卷第五卷第六卷第七卷第八卷第九卷第十卷右定凢三十六篇并前序及志第七篇共三十八篇史通札记札记补史通札记补此书初校原刻显误之字有迳依校笔上石者今悉复原刻之旧别补校文于后庶端绪可寻以存前贤傅校古籍点画不苟之榘矱云丁卯七月吴县姜殿扬补校幷记卷一于卷二于其卷三折折事卷四照肰免博卷五御列诞志卷六爲介范仝刑卷七百卷八一于隋力于卷九柝于一卷十周于快卷十二十八卷十三爲卷十五上卷十六秋卷十八则失此汉赞纪卷十九十一由卷二十诋史通史通卷第一史通卷第一内篇自古帝王编述文籍史言之备矣古徃今来质文逓变诸史之作不恒厥体㩁而为论其流有六一曰尚书家二曰春秋家三曰左传家四曰国语家五曰史记家六曰汉书家今略陈其义列之扵后尚书家者其先出扵太古易曰河出图洛出书圣人则之故知书之所起逺矣至孔子观书扵周室得虞夏商周四代之典乃删其善者定为尚书百篇孔安国曰以其上古之书谓之尚书尚书璇玑铃曰尚者上也上天垂文以布节度如天行也王肃曰上所言下为史所书故曰尚书也推此三说其义不同盖书之所主本扵号令所以宣王道之正义发话言扵臣下故其所载皆典谟训诰誓命之文至如尧舜二典直序人事禹贡一篇惟言地理洪范揔述灾祥頋命都陈䘮礼玆亦为例不纯者也又有周书者与尚书相类即孔氏刋约百篇之外凢为七十二章上自文武下终灵景甚有明允笃诚典雅高义时亦有浅末恒说滓秽相叅殆似后之好事者所増益也至若职方之言与周官无异时训之说比月令多同斯百王之正书五经之别録者也自宗周既殒书体遂废迨乎汉魏无能继者至晋广陵相鲁国孔衍以为国史所以表言行昭法式至扵人理常事不足备列乃删汉魏诸史取其羙词典言足为龟镜者定以篇第纂成一家由是有汉尚书后汉尚书汉魏尚书凢为二十六卷至隋秘书监太原王邵又録开皇仁寿时事编而次之以类相从各为其目勒成隋书八十卷寻其义例皆准尚书原夫尚书之所记也若君臣相对词㫖可称则一时之言累篇咸载如言无足纪语无可述若此故事虽脱略而观者不以为非爰逮中叶文籍大备必剪截今文摸拟古法事非改辙理涉守株故元舒所撰汉魏等篇不行扵代也若乃帝王无纪公卿缺传则年月失序爵里难详斯并昔之所忽而今之所要如君懋隋书虽欲祖述啇周宪章虞夏观其体制乃似孔氏家语临川世说可谓画虎不成反类犬也故其书受嗤当代良有以焉春秋家者其先出扵三代按汲冡璅语记太丁时事目为夏殷春秋孔子曰䟽通知逺书教也属辞比事春秋之教也知春秋始作与尚书同时璅语又有晋春秋记献公十七年事国语云晋羊舌盻习扵春秋悼公使传其太子左传昭二年晋韩宣子来聘见鲁春秋曰周礼尽在鲁矣斯则春秋之目事匪一家至扵隐没无闻者不可胜载又按竹书纪年其所记事皆与鲁春秋同孟子曰晋谓之乗楚谓之梼杌而鲁谓之春秋其实一也然则乗与纪年梼杌其皆春秋之别名者乎故墨子曰吾见百国春秋盖皆指此也逮仲尼之修春秋也乃观周礼之旧法遵鲁史之遗文据行事仍人道就败以明罚因兴以立功假日月而定历数借朝聘而正礼乐微婉其说隠晦其文为不刋之言着将来之法故能弥历千载而其书独行又按儒者之说春秋也以事系日以日繋月言春以包夏举秋以兼冬年有四时故错举以为所记之名也苟如是则晏子虞卿吕氏陆贾其书篇第本无年月而亦谓之春秋盖有异扵此者也至太史公着史记始以天子为本纪考其宗㫖如法春秋自是为国史者皆用斯法然时移世异体式不同其所书之事也皆言罕褒讳事无黜陟故马迁所谓整齐故事耳安得比扵春秋哉左传家者其先出扵左丘明孔子旣着春秋而丘明授经作传盖传者转也转授经㫖以授后人或曰传者示也所以传示来世按孔安国注尚书亦谓之传斯则传者亦训释之义乎观左传之释经也言见经文而事详传内或传无而经有或经阙而传存其言简而要其事详而慱信圣人之羽翮而述者之冠冕也逮孔子云没经传不作于时文籍唯有战国䇿及太史公书而已至晋着作郎鲁国乐资乃追采二史撰为春秋后传其始以周贞王续前传鲁哀公后至王赧入秦又以秦文王之继周终扵二世之㓕合成卅卷当汉代史书以迁固为主而纪传互出表志相重扵文为烦颇难周览至孝献帝始命荀恱撮其书为编年体依左传着汉纪三十篇自是每代国史皆有斯作起自后汉至扵髙齐如张璠孙盛于寳徐贾裴子野吴均何之元王邵等其所着书或谓之春秋或谓之纪或谓之略或谓之典或谓之志虽名各异大抵皆依左传以为的凖焉国语家者其先亦出扵左丘眀旣为春秋内传又稽其逸文纂其别说分周鲁齐晋郑楚吴越八国事起自周穆王终扵鲁悼公列扵春秋外传国语合为二十一篇其文以方内传或重出而小异然自古名儒贾逵王肃虞翻韦耀之徒并申以注释治其章句此亦六经之流三传之亚也暨纵横互起力战争雄秦兼天下而着战国䇿其篇有东西二周秦齐燕楚三晋宋卫中山合十二国分为三十三卷夫谓之䇿者盖録而不序故即简以为名或云汉代刘向以战国㳺士为䇿谋因谓之战国䇿至孔衍又以战国䇿所书未为尽善乃引太史公所记叅其异同删彼二家聚为一録号为春秋后语除二周及宋卫中山其所畱者七国而已始自秦孝公终扵楚汉之际比扵春秋亦尽二百三十余年行事始衍撰春秋时国语复撰春秋后语勒成二书各为十卷今行扵世者唯后语存焉按其书序云虽左氏莫能加世人皆尤其不量力不度徳寻衍之此义自比扵丘明者第谓国语非春秋传也必方以类聚岂多嗤乎当汉氏失驭英雄角力司马彪又録其行事因为九州春秋州为一篇合为九卷寻其体统亦近代之国语也自魏都许洛三方鼎峙晋宅江淮四海幅裂其君虽号同王者而地实诸侯所在史官记其国事为纪传者则规模班马创编年者则议拟荀袁为是史汉之体大行而国语之风替矣史记家者其先出扵司马迁自五经间行百家竞列事迹错揉前后乖舛至迁乃鸠集国史採访家乗上起黄帝下穷汉武纪传以统君臣书表以谱年爵合百三十卷因鲁史旧名目之曰史记自是汉世史官所续皆以史记为名迄乎东亰着书犹称汉纪至梁武帝又勅其群臣上自太初下终齐室撰成通史六百二十卷其书自秦以上皆以史记为本而别採他说以广异闻至两汉已还则全録当时纪传而上下通逹臭味相依又吴蜀二主皆入世家五胡及拓㧞氏列扵夷狄传大抵其体皆如史记其所为异者惟无表而已其后元魏济隂王晖业又着科録二百七十卷其断限亦起自上古而终扵宋年其编次多依放通史而取其行事尤相似者共为一科故以科録为号皇家显庆中符壐郎陇西李延寿抄撮近代诸史南起自宋终扵陈北始自魏卒扵隋合一百八十篇号曰南北史其君臣流例纪传羣分皆以类从各附扵本国凢此诸作皆史记之流也寻史记疆宇辽阔年月遐长而分以纪传散以书表每论家国一政而胡越相悬叙君臣一时而参啇是隔此为其体之失者也兼其所载多聚旧记时採杂言使览之者事罕异闻而语饶重出此撰録之烦者也况通史以降芜累尤深遂使学者宁习本书而怠窥新録且撰次无㡬而残缺遂多可谓劳而无功述者所宜深诫也汉书家者其先出扵班固马迁撰史记终扵今上自太初已下阙而不録班彪因之演成后记以续前篇至子固乃断自髙祖尽于王莽为十二纪十志八表七十列传勒成一史目为汉书昔虞夏之典商周之诰孔氏所撰皆谓之书夫以书为名亦稽古之伟称寻其创造皆准子长不为世家改书曰志而已自东汉以后作者相仍皆其名号无所变革唯东观曰记三国曰志然称谓虽别而体制皆同历观自古史之所载也尚书记周事终秦缪春秋述鲁史止定公记年下逮扵魏亡史记唯论扵汉始如汉书者究西都之首末穷刘氏之废兴包举一代撰成一书言皆精练事甚该密故学者寻讨易为其功自古迄今无攺斯道扵是考兹六家商㩁千载盖史之流品亦既乆废所可祖述者唯左氏及汉书二家而已史通卷第一史通札记一卷史通札记序录司日张之象本无夹注二十四字何氏以朱笔补入目録颐识弛张下何云末三篇俱亡或云体统篇卽自敍也毓修按羣书拾补云宋本阙外篇目录张之象本有之非是史通卷第一铃文推号甚殒邵张之象本无夹注此疑有脱四字毓修按拾补云宋本亦然元舒按盻传者示也拾补云宋本作传者传也顾千里云此风风也之例耀爲字下有之字爲揉名目梁下有世字以上例类字下有相字遂史哀公书史通卷第二得已秩世爲史而皆倣左传也贞阑于纪之杨伯庄王国国瓜班爵今册序字下张本有事字不可得也或曰迁纪五帝十字衍文皇胟媸纪邵遗虚班史传史通卷第三斜合臣切书下有记字折帙星隋颕百者彗十梁柱树雀雨霜赐或晋楚来聘脱地札火在夹定桑下有谷字成厉公下有诛四大夫四大夫欲杀厉公十一字莒大爲国一昼象夷狄不乌第三知字作智䈮番夷从华夏主思殿字当衍方思格魏太和中旣定氏族高下按此以选举者史通卷第四误淡薄无味于归人君序字上有自字彼小击难逮起官之岂遂摸字行瑰惟察反篇尽字下有者字陈标置缪各赞覊胡帙二肖昭原必不爲宣字上有文字王国虚杀作者慕揔赞史通卷第五苑下有并字加诬语劭下有曰字收因此有议过恢糠粃聚博悦字下有于字谍颕呕韦泉宗下有故作者三字丧伪缪戾蒙断同字下顾引拾补无取字戾殒代复眞王劭齐志切补注篇阙下半採其所捐下乃因习篇文也今据张之象本补之如下以爲补注言尽非要事皆不急譬夫人有吐菓之核弃药之滓而愚者乃重加捃拾洁以登荐持此爲工多见其无识也孝标善于攻缪博而且精固以察及泉鱼辨穷河豕嗟乎以峻之才识足堪远大而不能探赜彪峤网罗班马方复留情于委巷小说锐思于流俗短书可谓劳而无功费而无当者矣自兹已降其失逾甚若萧杨之璅杂王宋之鄙碎言殊拣金事比鸡肋异体同病焉可胜言大抵撰史加注者或因人成事或自我作故记录无限规检不存难以成一家之格言千载之楷则凡诸作者可不详之至若郑玄王肃述五经而各异何休马融论三传而竞爽欲加商榷其流实烦斯则义涉儒家言非史氏今并不书于此焉因习上第十八盖闻三王各异礼五帝不同乐故传称因俗易贵随时况史书者记事之言耳夫事有贸迁而言无变革此所谓胶柱而调瑟刻舩以求剑也古者诸侯曰薨卿大夫曰卒故左氏传称楚邓曼曰王薨于行国之福也又郑子产曰文襄之伯君薨大夫弔卽其证也按夫子修春秋实用斯义而诸国皆卒鲁独称薨者此略外别内之旨也马迁史记西伯已下与诸列国王侯凡有薨者同加卒称此岂略外别内邪何贬薨而书卒也盖着鲁史者不谓其邦爲鲁国撰周书者不唿其上曰周王如史记者事总古今势无主客故言及汉祖多爲汉王斯亦未爲累也班氏旣分裂史记定名汉书至于述高祖爲公王之时皆不除沛汉之字凡有异方降款者以归汉爲文肇自班书首爲此失迄于仲豫仍踵厥非积习相传曾无先觉者矣又史记陈涉世家称其子孙至今血食汉书复有涉传乃具载迁文按迁之言实孝武之世也固之言今当孝明之世也事出百年语同一理卽如是岂陈氏苗裔祚流东京者乎斯必不然汉书又云严君平旣卒蜀人录之字下有爲字歴是字下有则字符李季偶因习下第十九本居得乎类下顾引拾补云有是字平昌琰下脱传义琰三字竟卑原西字上有陇字寻遂数字不空乐史通卷第六监字下无于字涌瓦用转者字下无则字以喜诸字下有方字类字下张本有也字谓损稽唇久长事而特愼伐焉字下有足字产私字上顾引拾补有阴字尔朱畅受畅财贿今多其恶书字下有元伟二字世故令狐德棻周书传称文如归命出字下有于字直史钞本无幷序作简要隐晦妄饰三条二行八字于故趐无又岂自士尼之代哉字下有故字记骊公曰以将食之坟啼字下有唿字吾君之乎者其此则下有脱文公字下有羊谷二字爲其字下有有字者必字上有若字言字下有于字猎者渔者下有脱误秩秩三昔古宋人醢之萧溃抚而勉之文作容貌已敍事属一病奇琛虞䡺符父銮草降二史齐字下有记字牛首椟团圆万千史通卷第七颐步欲几六纪颇邈字下有得字郁迹字下人字下脱四字行由小人屈幸获而全是始沉帝鸟何从而书之世此义安可言于史耶下何氏从冯本增入夫史之曲笔诬书至盗憎主人之甚乎十一行刻本误入鉴识篇中顾千里云此一百九十九字不当入曲笔李百药以魏收爲实录魏征以王劭爲有惭正直皆子玄所擿鉴识之谬者耳若曲笔者载事而失其实鉴识者评史而乖其理二篇之别在此是母康犹者体永克悉观者以爲甲于太史公囗囗也罕同收六庄子作事苺垂来于马氏常爲典书刘伦可俯而就耳闽东晋之史史通卷第八关于之且正字下侧注征字其谢承人尝彼亦犹速肖平徐湛于子臧是畅字下有曰字方字下有等字张字下有亮字上眞诰但字下有近字朝可谓纯数字上有此字调掌明王祥仰乃若职预乃字上有而字谍载熊残谁世祯杨于宗通传传宽㦥竿史通卷第九目方朔过西论直蹐职假令下张本有其字玄有字下有云字谱每日三者吾玠裴谍赵採书常日事字下有者字牀纪体炳鍊驷故聚王识称必于史职求眞特劝戒佚获喜代览使下有夫字致乐笑知中爲爱爲谍来旋腑回之不长安下顾引拾补无中字所牴牾知纯往字下有固字慸踆奥字下有理字以史通卷第十一总十四条蝣俱其一条也佚赵字上有盖字缶占哀平司涉旻盖校荣或孙常谷纂秩功槩诏曰至国史等之事一百又二字张本作双行夹注集唐氏属字下有者字弼搦施行下冯评疑有佚文以旣而至相副五十五字舜之事史通卷第十二典册尧舜上有案字採马字上有谓字愼以或合容字下张本有合之二字而颕逮襄政趾篇字下有迁字会稽糺伪新表字下有尤字传字下有体字世至◍本故字下有汉字大一七十三二族十三范袁可峻孚营曜营广昭请字下顾引拾补有召字最纪钤墨讫二编后字下有晋字爲记宝生杂史字下有始字以史篇字下有梁天监中萧子显启撰齐史爲十二字篇字下有表奏之诏付祕阁七字帝恶其实诏燔之行旻卢修奏或苞字下有撰字宴蜀字下张本有李字晖南步氏至爲十记字下有唯字嘉维亨隐字下顾引拾补有所字光字下有王字武寳靖书靖杨宗逮令史所志三初字下有又字抵忤定其不人与自作释纪达申二偏史通卷第十三总十二条后述以可字下有使字四因其美而美之不言然字下有后字谓详峻与此但峻某近有姦雄领复实柳始王受并覈独不祝冷语减竟至狥殊其陵设体蔿字下有见字其自代字下有之字一公之抵覆故尽信武成下顾引拾补有之字二三史通卷第十四二十条僖公下有脱文麋顽字上有髠字皆岂其乞弑顾云弑字下脱正文瓶水下有以字曷空娱二耶之故与齐纳北燕伯者何之别邑子曰齐之事张本无齐之事三字琐语下张本无晋字张本均作大字正文刺字下有曰字能云弥戒盻五一孟或书文字下有冈而亡而字下有班字也衆善焉必察之孔字下有子字彼议自也至疑首字下脱一字应有◍书字下有爲字服昭字下有公字以辨义之精者无他无者字之时于毕托先字下有者字竟书字下张本有录字带行父下有宣字词子服上有鲁字他经云下顾云有脱文胜负之理下有脱文凡无而而简牍之记具有失得襄代流矢之祸下顾云脱注堂贤字下张本有者字其女爲荆昭夫人焉周字下有子字荀碁及事字下有多字史记云十四字钞本无旨传史通卷十五繁侧注十一条三字当衍贼虏之虚实势其字下有烦字雄别则必是非移臣字下有者字三十氏纠纠父下张本有公字切央字下有宫字下衘史臣与中二千石臣贺等汤等下有宜奉义遵职愚蠢不逮事方今盛夏吉时臣青翟臣汤等廿二字蒸嘉弱字下有方字平原下无君字重围观称帝之害也甚焉各救赵击秦军三元里公乘阳庆庆与以药医所字下何有旣字位渤所顷受今子从愿以卒壻字下有陃字史通卷第十六无侧注二十五条一行叱谠字下有者字斯字下有亦字伊尹下有共伯名和四字王文类今字下有当然二字服邓通传以下三十三字何云当在下一条顾云当与十三行连治字下有诏字服游夏冉季下何云无二之字公十遂寘惟稠魏溥各家字下有人字寸书云字下有右字全固字上有寻字常史通卷第十七无侧注十三条三字氏沙漠勔昇晔字上有谓范二字舜虽与篇字下有按外戚篇四字以輙议柱哀宜下草藁末二武字下张本有以字何欺羞卢长烬等字下有事字于谄孰史通卷第十八无侧注二十五条四字灭李齐于后主纪举天斯不然矣更宗矣六此字下有则字宗梁字下有后字帝天阍之字下有于字至字下有荆字靖也逊诏字下拾补有乃字注始无字下拾补有复字夫以累易辞后字下有矣字事具风俗通神氏用立杂议主燩炳技颜褕裌水字下有也字二撰良有以焉下张本有迁史编于李传中斯爲缪矣十一字称所悮遁地圭璧缉汝何则下有修字甚于鑑搜辨字下脱茗酪二字饿字下有死字其记也常皇家五史下张本有夹注五史谓五代史六字史通卷第十九牴牾志分后灾常威捐室子毙得字下有土字帝字下有意字而讫年字下拾补有又字其重言事微字上有其字责一夫常按公祈假贷与之困之则字上张本有九字夫字下有人字从字下拾补有大字升至字下有于字哺由蜚辅私者字下张本有夹注云弟与兄争嫂字以其名鄙故稍文饰之歆字上有刘字各被两在纪所字上拾补有此字它多永和绥和四年四十皇武都下有道字鸣甲字下有持字李字下有枣字应字下有也字元陵亢阳下张本有爲怪二字杀隗叔闻字下有下字昭字下有王字公盟是世𣏌字下张本有按字尔宋此字后有前字相续三申郑禆灶之说斯灾也亡字下张本有此其効也四字有字下不空格史字下有者字史通卷第二十无侧注总十四条四字人祸所遂今古伦字下张本有所字明篡事瞿字下拾补有年字更有若避字下邓本有之字宰我言语先新伋问下有曰字绶常人卧也餧缣字下张本有之字则川贷夫侍客酒二斗穴輙于六十六诠偾娼荀颐费籍着不该深纪实劭例令草铭传志切利鎗鎗铰铰上刍第辄宦仕撄勉蔕合蜀本第五卷第七卷皆有错误此本于第五卷已刋正惟此曲笔篇中十一行误在鉴识篇中赖得冯氏阅本正之后有重刻史通者可取徴也康熙丙戌中秋焯识后见万历中郭氏刋本已正其违错书固须遍观也癸巳冬至又识曲笔鉴识二篇并无错简冯氏阅本万历所刻皆误而何氏跋语尙失之颜黄门云挍定书籍亦胡容易洵然道光癸未观于扬州洪氏之绩学并记六月一日思适居士顾千里先王父有节录内篇乙亥夏得之箧衍用以参校后改数字焯书甲申冬日重阅又改数字戊戌春日重阅又改数字仍多疑而未定者可以验吾学之陋老而无闻矣书示余儿庶用爲鉴诫早自鞭策也甲戌十二月归自临沂整比家中旧书因抽此帙以消残臈按张氏谓曾得宋代刻本乃譌舛正待点勘何欤爲卽其显着者雌黄数处疑者则仍阙焉廿又八日焯书于贞志居观玉海中所引史通亦有譌字脱文乃知此书自宋时卽尠善本或不至若此甚耳甲申除夕重阅尽此卷因而识之时住八贝勒邸中焯已丑重阳从钱楚殷借得孱守居士阅本因录其评语其在行侧者录之阑下议论亦多英快虞山学者极矜重之仅季沧苇侍御一人尝通假尔非楚殷好我末由见也始误以爲牧翁初入史馆时所阅故阑上下皆写钱评详质之楚殷乃改正云焯钱遵王读书敏求记云陆文裕公刻蜀本史通其补注因习曲笔鉴识四篇残脱疑误不可复读文裕题其篇末而无从是正举世罕覩全书云云卽此本也予向收得别本是万历时长洲张鼎思据此重刻曾经同时人孙潜潜夫用叶石君校定本对读者亦旣于脱简处一一补录完好矣错误处仍皆移正洵善本也因照临一过黄荛圃蓄沈宝研家本未知相校若何他日借勘之涧薲居士记时寓无爲州无爲寓馆了无一书可检向所雌黄多是义门诸氏所已有当推还之独存其新知耳然于此颇自喜其暗合古人处九月重阅记于城南草堂沈宝研家本系其所临冯巳苍评何义门校也借勘一过九月十四日涧薲记卢氏羣书拾补引宋本附采卅许条于此甲子七月朔日重阅评书此史通孙潜潜夫手校本于明刻多所是正并足以订近时通释之失今年予携之行箧寻览数过每叹其佳五砚主人见而爱之因照临一通而以其眞归焉涧薲居士顾广圻记时在秦淮寓中嘉庆甲子八月三日也史通明时第一刻爲嘉靖乙未陆俨斋蜀本因习曲笔两篇并有阙文万历三十年壬寅张鼎思复校陆本曲笔篇增四百卅余字鉴识篇增三百余字而去其自他篇羼入者六十余字并删去俨斋两跋较爲可读而譌误尙多涵芬楼藏张本经孙潜夫顾千里勘过已胜刻本丛刋旣据张本付印孙顾校语儗爲别录闻江安传沅叔总长有何义门校本又有过录顾千里校本不费一瓻居然借到何氏自跋谓据孱守居士评本其底本则万历五年丁丑张之象刻本也而曲笔篇后亦有顾氏手跋则此本千里曾见之千里别有校本藏上元邓正闇太史家保山吴慈培借录于张之象本上顾校外更有何校并不知姓名者一家丹黄杂糅精审不苟今亦爲沅叔总长所有一旦尽得爲予借读左右逢源殊爲快事何校自佳顾则时採羣书拾补以证之亦有直下已意讥弹旧校如曲笔篇者此类尚多其于子玄之书用力可谓勤矣今据各本录爲札记其不岀姓氏者何氏语也曰邓本者不知姓氏之一家也史通校本向以抱经爲最精今复得此洵足订正通释之误矣壬戌八月孙毓修跋史通史通卷第二史通卷第二内篇二体载言本纪世家列传二体第二三五之代书有典坟悠㦲邈矣不可得而详自唐虞已下迄于周是为古文尚书然世犹淳质文从简畧求诸备体固已缺如旣而丘明传春秋子长着史记载笔之体扵斯备矣后来继作相与因循假有攺张变其名目区域有限孰能踰此盖荀悦张璠丘明之党也班固华峤子长之流也惟二家各相矜尚必辩其利害可得而言之夫春秋者系日月而为次列世歳以相续中国外夷同秊共世莫不备载其事形于目前理尽一言语无重出此其所以为长也至扵贤士贞女高才隽德事当冲要者必盰衡而备言迹在沉冥者不枉道而详说如绛县之老𣏌梁之妻或以酬晋卿而获记或以对齐君而见录其有贤如桞惠仁若颜囬终不得彰其名氏显其言行故论其细也则纎芥无遗语其麄也则丘山是弃此其所以为异也史记者纪以包举大端传以委曲细事表以序其秊爵志以总括遗漏逮扵天文地理国典朝章显隐必该洪纎靡失此其所以为长也若乃同为一事分在数篇断续相离前后屡出扵髙纪则云语在项传扵项传则云事具髙纪又编次同类不求年月后生而擢居首秩先辈而抑归末章遂使汉之买谊将楚屈原同列鲁之曹沬与燕荆轲并编此其所以为短也考兹胜负互有得失而晋世干寳着书乃盛誉丘明而深抑子长其义云能以三十卷之约括囊二百四十秊之事靡有遗也寻其此说可谓劲挺之词乎按春秋时事入扵左氏所书者盖三分得其一耳丘明自知其略也故为国语以广之然国语之外尚多亡逸安得言其括囊靡遗者㦲向使丘明世为史而皆倣左传也至扵前汉之严君平郑子贞后汉之郭林宗黄叔度眺错董生之对䇿刘向谷永之上书斯并德冠人伦名驰海内识洞幽显言穷军国或以身隐位卑不预朝政或以文烦事慱难为次序皆略而不书斯则可也必情有所恡不加刋削则汉氏之志传百卷併列扵十二纪中将恐碎璅多芜䦨单失力者矣故班固知其若此设纪传以区分使其历然可观纲纪有别荀悦猒其迂濶又依左氏成书剪截班史篇才三十历代保之有踰本传然则班荀二体角力争先欲废其一固亦难矣后来作者不出二途故晋史有王虞而副以于纪宋书有徐沈而分为裴略各有其羙并行扵世异夫令昇之言唯守一家而已载言第三古者言为尚书事为春秋左右二史分尸其职盖桓文作覇紏合同盟春秋之时事之大者也而尚书阙纪秦师败绩缪公诫誓尚书之中言之大者也而春秋靡録此则言事有别断可知矣逮左氏为书不遵古法言之与事同在传中然而言事相兼烦省合理故使读者寻绎不倦览讽忘疲至扵史汉则不然凡所包举务存恢慱文辞之记繁富为多是以贾谊晁错董仲舒东方朔等传唯尚录言罕逢载事夫方述一事得其纲纪而隔以大篇分其序叙遂令披阅之者有所懵然后史相承不攺其輙交错纷扰古今是同按迁固列君臣扵纪传统遗逸扵表志虽篇名甚广而言独无录愚谓凢为史者冝扵表志之外更立一书若人主之制册诰令群臣之章表移撽收之纪传悉入书部题为制册章表书以类区别他皆放此亦犹志之有礼乐志刑法志又诗人之什自成一家故风雅比兴非三传所取自六义不作文章生焉若韦孟讽谏之诗杨雄出师之颂马卿之书封禅贾谊之论过秦诸如此文皆施纪传切谓冝从古诗例断入书中亦犹舜典列元首之歌夏书包五子之咏者也夫能使史体如是庻㡬春秋尚书之道备矣晋于寳议撰晋史以为冝准左丘明其臣下委曲仍为谱注于时议者莫不宗之故前史之所未安后史之所冝革是用敢同有识爰立兹篇庻世之作者覩其利害如谓不然请俟来哲本纪第四昔汲冢竹书是曰纪年吕氏春秋肇立纪号盖纪者纲纪庶品网罗万物考篇目之大者其莫过扵此乎及司马迁之着史记也又列天子行事以本纪名篇后世因之守而勿失譬夫行夏时之正朔服孔门之教义者虽地迁陵谷时变质文而此道常行终莫之能易也然迁之以天子为本纪诸侯为世家斯诚谠矣但区域旣定而疆理不分遂令后之学者罕详其义按姬自后稷至扵西伯嬴自伯翳至扵庄王爵乃诸侯而名隷本纪若以西伯庄王以上别作周秦世家持殷纣以对武王㧞秦缪以承周赧使帝王传授昭然有别岂不善乎必以西伯以前其事简约别加一目不足成篇则伯翳之至庄王其书先成一卷而不共世家等列辄与本纪同编此尤可恠也项羽僣盗而死未得成君求之扵古则齐无知卫州吁之类也安得讳其名字唿之曰王者乎春秋吴楚僣拟书如列国假使羽窃帝名正可抑同羣盗况其名曰西楚号止霸王者乎霸王者即当时诸侯诸侯而称本纪求名责实再三乖缪盖纪之为体犹春秋之经繋日月以成歳时书君上以显国统曹武虽曰人臣实同王者以未登帝位国不建元陈志权假汉年编作魏纪亦犹两汉书首列秦莽之正朔也后来作者宜准扵斯而陆机晋书列纪三祖直序其事竟不编年年旣不编何纪之有夫位终北面一㮣人臣傥追加大号止入传阼是以弘嗣其史不纪孙和缅求故实非无往例逮伯起之次魏乃编景穆扵本纪以戾国虚谥间厠武昭𣣔使百世之中若为鱼贯又纪者旣以编年为主唯叙天子一人有大事可书者则见之扵年月其书事委曲付之列传此其义也如近代述者魏着作李安平之徒其撰魏齐二史扵诸帝篇或杂载臣下或兼言他事巨细毕书洪纎备录全为传体有异纪文迷而不悟无乃太甚世之读者幸为详焉世家第五自有王者便置诸侯列以五等䟽为万国周之东迁王室大坏扵是礼乐征伐自诸侯出迄乎秦世分为七雄司马迁之记诸国也其编次之体与本纪不殊盖𣣔抑彼诸侯异乎天子故假以他称名为世家其为义也岂不以开国承家世代相续至扵陈胜起自群盗称王六月而死子孙不嗣社稷靡闻无世可传无家可宅而以世家为称岂当然乎夫史之篇目皆迁所创岂以自我作古而名实无凖且诸侯大夫家国本别三晋之与田氏自未为君而前齿列陪臣屈身藩后而前后一统俱归世家使君臣相杂升降失序何以责季孙之八佾舞庭管氏之三归反坫又列号东帝抗衡西秦地方千里髙视六国而没其本号唯以田完制名求之人情孰谓其可当汉氏之有天下也其诸侯与古不同夫古者诸侯皆即位建元专制一国绵绵瓜瓞卜世长乆至扵汉代则不然其宗子称王者皆受制亰邑自同州郡异姓封侯者必从官天朝不临方域或传国唯止一身或袭爵才经𢾗世虽名班爵胙土而礼异人君必编为世家实同列传而马迁强加别录以类相从虽得画一之冝讵识随时之义盖班汉知其若是釐革前非至如萧曹茅土之封荆楚葭莩之属并一槩称传无复世家事势当然非矫枉也自兹已降年将四百及魏有中夏而杨益不賔终亦受屈中朝见称伪主为史者必题之以纪则上通帝王牓之以传则下同臣妾梁主敕撰通史定为吴蜀世家持彼僣君比诸列国去太去甚其得折中之䂓乎次有子显齐书北编魏虏牛弘周史南记萧詧考其传体宜曰世家但今古着书通无此称用使马迁之册湮没不行班固之名相传靡易者矣列传第六夫纪传之兴肇扵史汉盖纪者编年也传者列事也编年者历帝王之歳月犹春秋之经列事者录人臣之行状犹春秋之传春秋则传以觧经史汉则传以释纪寻兹例草创始自子长而朴略犹存区分未尽如项王立传而以本纪为名非唯羽之僣盗不可同扵天子且推其序皆作传言求谓之纪不可得也或曰迁纪不可得也或曰迁纪五帝夏殷亦皆列事而已子曽不之恠何独尤扵项纪㦲对曰不然夫五帝之与殷夏也正朔相承子孙逓及虽无年可着纪亦何伤如项羽者事起秦余身终汉始殊夏氏之后羿似皇帝之蚩尤譬诸閠位容可列纪方之骈胟难以成编且夏殷之纪不引他事夷齐谏周实当纣日而扸为列传不入殷篇项纪则上下同载君臣交杂纪名传体所以成媸夫传纪之不同犹诗赋之有别而后来继作亦多所未详按范晔汉书纪后妃六宫其实传也而谓之为纪陈夀国志载孙刘二帝其实纪也而唿之曰传考𢾗家之所作其未逹纪传之情乎苟上智犹且若斯则中庸故可知矣又传之为体大抵相同而述者多方有时而异耳如二人行事首尾相随则有一传兼书包括令尽若陈余张耳合体成篇陈胜吴广相叅并录是也亦有事迹虽寡名行可崇寄在他篇为其摽冠若啇山四皓事列王阳之首庐江毛义名在刘平之上是也自兹已后史氏相承述作虽多斯道多废其同扵古者惟有附出而已寻附出之为义攀列传以垂名若纪季之入齐颛臾之事鲁皆附庸自託得厠扵朋流然世之求名者咸以附出为小盖以其因人成事不足称多故也窃以书名竹素岂限详略但问其事竟如何耳借如邵平纪信沮授陈容或运一异谋树一竒节并能传之不朽人到于今称之岂假编名作传然后播其遗烈也嗟乎自班马以来获书扵国史者多矣其间则有生无令问死无遗迹用使㳺谈者靡徴其事讲习者罕记其名而虚班史传妄占篇目若斯人者可胜纪㦲古人以没而不杇为难盖为此也史通卷第二史通史通卷第三史通卷第三内篇表历书志表历第七盖谱之建名起扵周氏表之所作因谱象形故桓君山有云太史公三代世表旁行斜上并効周谱此其证欤夫以表为文用述时事施彼谱历容或可取载诸史传未见其宜何则易以六爻穷变化经以一字成褒贬传包五始诗含六义故知文尚简要语悪烦芜何必欵曲重沓方称周备覩马迁史记则不然矣天子有本纪诸侯有世家公卿已下有列传至扵祖孙昭穆年月职官各在其篇具有其说用相考覈居然可知而重列之以表成其烦费岂非谬乎且表次在篇第编诸卷轴得之不为益失之不为损用使读者莫不先㸔本纪越至世家表在乎其间缄而不视语其无用可胜道㦲旣而班东二史各相祖述迷而不悞无异逐狂必曲为铨择强加引进则列国年表或可存焉何者当春秋战国之时天下无主群雄错峙各自年世若申之扵表以统其时则诸国分年一时尽见如两汉御暦四海成家公卿旣为臣子王侯才比郡县何用表其年𢾗以别扵天子者㦲又有甚扵斯者异㦲班氏之人表也区别九品网罗千载论世则异时语姓则他族自可方以类聚物以群分使善恶相从先后为次何籍而为表乎且其书上自庖牺下穷嬴氏不言汉事而编入汉书鸠居鹊巢茑施松上附生疣赘不知剪截何断而为限至法盛书载中兴攺表为注名目虽巧芜累亦多当晋氏播迁南据杨越魏宗勃起北雄燕代其间诸伪十有六家不附正朔自相君臣崔鸿着表颇有甄明比扵史汉群篇其要为切者矣若诸子小说编年杂记如韦昭洞纪陶弘景帝王历皆因表而作用成其书旣非国史之流故存而不述书志第八夫刑法礼乐风土山川求诸文籍出扵三礼及班马着史别裁书志考其所记多効礼经且记传之外有所不尽只事片文扵斯备录语其通博信作者之渊海也原夫司马迁曰书班固曰志东观曰记华峤曰典张勃曰录何法盛曰说名目虽异体綂不殊亦犹楚谓梼杌晋谓之乗鲁谓之春秋其义一也扵其编次则有前曰平准后云食货古号河渠今称沟洫折郊祀爲宗庙分礼乐爲威仪悬象出扵天文郡国生扵地理如斯变革不可胜计或名非而物是或小异而大同但作者爱竒耻扵仍旧必寻源讨本其归一揆也若乃五行艺文班𥙷子长之阙百官舆服谢拾孟坚之遗王隐后来加以瑞异魏收晚进弘以释老斯则自我作古出乎胸臆求诸歴代不过一二者焉大抵志之为篇其流十五六家而已其间则有妄入编次虗张部帙而积习已乆不悟其非亦有事应可书冝别摽题而古来作者曾未觉察今畧陈其义列扵下云夫两曜百星丽扵玄象非如九州万国废置无恒故海田可变而景纬无易古之天犹今之天也今之天即古之天也必𣣔刋之国史施扵何代不可也但史记包括所及区域绵长故书有天官读者竟忘其误㩁而为论未见其宜班固因循复以天文作志志无汉事而隷入汉书寻篇考限覩其乖越者矣降及有晋迄于隋氏或地止一隅或年才二世而彼苍列志其篇倍多流宕忘归不知纪极方扵汉史又孟坚之罪人也切以国史所书冝述当时之事必为志而论天象也但载其时彗孛氛祲薄食晦明禆灶梓愼之所占京房李郃之所候至扵荧惑退舎宋公延龄中台告拆晋相速祸星集颕川而贤人聚月犯少微而处士亾如斯之类志之可也若乃体分蒙澒色着青苍丹曦素魄之躔次黄道紫宫之分野旣不预扵人事辄编之扵策书故曰刋之国史施扵何代不可也其间唯有袁山松沈约萧子显魏收等𢾗家颇觉其非不遵旧例凢所记录多合事冝寸有所长贒扵班马逺矣伏羲已降文籍始备逮扵战国其书五车传之无穷是曰不朽夫古之所制我有何力而班汉定其流别编爲艺文志论其妄载事等上篇续汉已还祖述不暇夫前志已录而后志仍书篇目如旧频烦互出何异以水济水谁能饮之者乎且汉书之志天文艺文也盖𣣔广列篇名示存书体而已文字旣少披阅易周故虽乖节文而未甚秽累旣而后来继述其流日广天文则星占月㑹浑圗周髀之流艺文则四部七录中经秘阁之辈莫不各踰三箧自成一家史臣所书冝其輙简而近世有着隋书者乃广包衆作勒成二志骋其繁富百倍前修非唯循覆车而重轨亦复加濶眉以半额者矣但自史之立志非复一门其理有不安多从㳂革唯艺文一体古今是同详求厥义未见其可愚谓凢撰志者宜除此篇必不能去当变其体近者宋孝王关东风俗传亦有坟籍志其所录皆邺下文儒之士雠校之司所列书名唯取当时撰者习兹楷则庶免讥嫌语曰虽有丝麻无弃管蒯扵宋生得之矣夫灾祥之作以表吉凶此理昭昭不易诬也然则麒麟闘而日月蚀鲸鲵死而彗星出河变应扵千年山崩由扵朽壊又语曰太歳在丑乞浆得酒太歳在已贩妻鬻子则知吉㐫逓代如盈缩循环此乃关诸天道不复繋乎人事且周王决疑龟焦蓍折宋皇誓衆竿壊幡亡枭止梁师之营鵩集贾生之舎斯皆妖灾着象而福禄来钟愚智不能知晦明莫之测也然而古之国史闻异则书未必皆审其休咎详其羙恶也故证候相轧有异不为灾见扵春秋其事非一洎汉兴儒者乃考洪范以释隂阳其事也如江璧传扵郑客逺应始皇卧桞植扵上林近符宣帝门枢白发元后之祥柱树黄雀新都之䜟举夫一二良有可称至扵蜚蜮蝝螽震食崩拆陨雨霜雹大水无氷其所证明实皆迂阔故当春秋之世其在扵鲁也如有旱雩舛候螟伤苗之属是时或秦人归禭或毛伯赐命或滕邾入朝或晋楚来聘皆持此恒事应彼咎徴旻穹垂謪厥罚安在探赜索隐其可略诸且史之记载难以周悉近者宋氏年唯五纪地止江淮书满百篇号为繁富作者犹广之以拾遗加之以语录况彼春秋之所记也二百四十年行事夷夏之国尽书而经传集解卷才三十则知其所略盖亦多矣而汉代儒者罗灾青扵二百年外讨符㑹扵三十卷中安知事有不应扵人应人而失其事何得苟有脱变而必知其地者㦲若乃採前文而攺易其说谓王札子之作乱在彼成年夏徴舒之构逆当夫昭代楚严作霸荆国始僣称王髙宗谅隂亳都实生桑谷晋悼临国六卿专政以君事臣鲁僖末年三桓世官杀嫡立庶斯皆不慿章句直取胷怀或以前为后以虗为实移的就箭曲取相谐掩耳盗钟自云无觉讵知后生可畏来者难诬者邪又品藻群流题目庶类谓莒大为国菽为强艹鹙着青色负蠜匪中国之䖝鹦鹆爲夷狄之鸟如斯诡妄不可殚论而班固就加纂次曽靡铨择因以五行编而爲志不亦惑乎且每有叙一灾推一恠董京之说前后相反向歆之解父子不同遂乃双载其文两存要理言无准的事益烦费岂所谓撮其机要收彼菁华者乎自汉中兴已还迄于宋齐其间司马彪臧荣绪沈约萧子显相承载笔竞志五行虽未能尽善而大较多实何者如彪之徒皆自以名慙汉儒才劣班史凢所辩论务守常途旣动遵绳墨故理絶河汉兼以古书从畧求徴应者难该近史尚繁考祥符者易洽此昔人所以言有乖越后进所以事不精审也然则天道辽逺禆灶焉知日蚀不常文伯所对至如梓愼之占星象赵逹之明风角单飏识魏祚扵黄龙董飬徴晋乱扵苍乌斯皆肇彰先觉取验将来言必有中语无虚发苟志诸竹帛其谁曰不然若乃前事已徃后来追证课彼虗说成此㳺词多见其老生常谈徒烦翰墨者矣子曰盖有不知而作之者我无是也又曰君子扵其所不知盖阙如也又曰知之为知之不知为不知是知也呜唿世之作者其鉴之㦲谈何容易驷不及舌无为强着一言受嗤千载也或以为天文艺文虽非汉书所宜取而可广闻见难为删削也对曰苟事非其限而越理来书自可触类而长于何不录又有要扵此者今可得而言焉夫圆首方足含灵受气吉㐫形扵相貌贵贱彰扵骨法生人之所𣣔知也四攴六府痾瘵所缠苟详其孔穴则砭灼无悞此养生之尤急且身名并列亲踈自明岂可近昧形骸而远求辰象旣天文有志何不为人形志乎茫茫九州言语各异大汉輶轩之使译导而通足以验风俗之不同示皇威之广𬒳且事当灾运尤相关涉尔雅释物非无徃例旣艺文有志何不为方言志乎但班固缀孙卿之词以序刑法探孟轲之语用裁食货五行出刘向洪范艺文取刘歆七畧因人成事其目遂多至若许负相经杨雄方言并当时所重见传流俗若加以二志幸有其书何独舍诸深所未晓历观衆史诸志列名或前畧而后详或古无而今有虽遍𥙷所阙各自以为工搉而论之皆未得其最盖可以为志者其道有三焉一曰都邑志二曰氏族志三曰方物志何者京邑翼翼四方是则千门万户兆庻仰其神威虎踞龙蟠帝王表其尊极兼复土堦卑室好约者所以安人阿房未央穷奢者由其败国此则其恶可以诫世其善可以劝后者也且宫阙制度朝廷轨仪前王所为后王取则故齐府肇建诵魏都以立宫代国𥘉迁写吴京而树阙故知经始之义卜揆之功经百王而不易无一日而可废也至如两汉之都咸洛晋宋之宅金陵魏徙伊瀍齐居漳滏隋氏二世分置两都此并规模宏远名号非一凢为国史者宜各撰都邑志列扵舆服之上金石艹木缟纻丝枲之流鸟兽䖝鱼齿革羽毛之类或百蛮攸税或万国是供夏书则编扵禹贡周书则託扵王㑹亦有圗形九牧之鼎列状四荒之经观之者擅其愽学闻之者骋其多识自汉氏拓境无国不宾则有卭竹传节䈮酱流味大宛献其善马条攴致其巨雀爰及魏晋迄于周隋咸亦遐迩来王任土作贡异物归扵计吏竒名显扵职方凢为国史者宜各撰方物志列扵食货之首帝王苖裔公侯子孙余庆所钟百世无絶能言吾祖郯子见师扵孔公不识其先籍谈取诮于姬后故周撰世本式辩诸宗楚置三闾实掌王族逮乎晚叶谱学尤烦用之扵官可以品藻士庶施之扵国可以甄别华夷自刘曹受命雍豫为宅世胄相承子孙番衍及永嘉东渡流寓杨越代氏南迁夷从华夏扵是中朝江右南北混淆华壤邉民虏汉相杂隋有天下文轨大同江外山东人物殷凑其间髙门贵族非复一家郡正州都世掌其任凢为国史者宜各撰氏族志列扵百官之下盖自都邑已降氏族而徃实为志者所宜先而诸史竟无其录如休文宋籍广以符瑞伯起魏篇加之释老徒以不急为务曽何足云惟此数条粗加啇畧得失利害从可知矣庻夫后来作者择其善而行之或问曰子以都邑氏族方物冝各纉次以志名篇夫史之有志多慿旧说苟世无其录则阙而不编此都邑之流所以不果列志也对曰按帝王建国本无恒所作者记事亦在相时逺则汉有三辅典近则隋有东都记扵南则有宋南徐州记晋宫阙名于北则有洛阳伽蓝记邺都故事盖都邑之事尽在是矣谱谍之作盛扵中古汉有赵岐三辅决录晋有挚虞姓族记江左有两主百家谱中原有方思殿格盖氏族之事尽在是矣自沈莹着临海水土周处撰阳羡土风厥类衆伙谅非一族是以地理为书陆澄集而难尽水经加注郦元编而不穷盖方物之事尽在是矣凢此诸书代不乏作必聚而为志奚事无文譬夫涉海求鱼登山採木至扵鳞介脩短柯条巨细盖在择之而已苟为渔人匠者何虑山海之贫罄㦲史通卷之三史通史通卷第四史通卷第四内篇论賛序例题目断限编次称谓论賛第九春秋左氏传每有发论假君子以称之二传云公羊子糓梁子史记云太史公旣而班固曰讃荀恱曰论东观曰序谢承曰诠陈寿曰评王隐曰议何法盛曰述杨雄曰譔刘昞曰奏袁宏裴子野自显姓名皇甫谧葛洪列其所号史官所撰通称史臣其名万殊其义一揆必取便扵时者则揔归论着所以辩疑惑释凝滞若愚智共了固无俟商㩁丘明君子曰者其义实在扵斯司马迁始限以篇终各书一论必理有非要则强生其文史论之烦实萌扵此夫拟春秋以成史持论尤宜阔畧其有本无疑事輙误论以裁之此皆私徇笔端苟衒文彩嘉辞羙句寄诸简册岂知史书之大体载削之指归者哉必寻其得失考其异同子长淡薄无味承祚懦缓不切贤才间出隔世同科坚辞惟温雅理多惬当其尤羙者有典诰之风翩翩弈弈良可咏也仲豫义理虽长失在繁富自兹已降流宕忘返大扺皆华多扵实理少扵文鼓其雄辞夸其俪事必择其善者则于寳范晔裴子野是其最也沈约臧荣绪萧子显抑其次也孙安国都无足採习凿齿时有可观若袁彦伯之务归玄言谢灵运之虚张髙论玉巵无当曾何足云王邵志在简直言兼鄙野苟得其理遂忘其文观过知人斯之谓矣大唐修晋书作者皆当代词人逺弃史班近宗徐庾夫以饰彼轻薄之句而编为史籍之文无异加粉黛扵壮夫服绮纨扵髙士者矣史之有论也盖欲事无重出省文可知如太史公曰观张良貌如羙妇人耳项羽重瞳岂舜苖裔此则别加他语以𥙷书中所谓事无重出者也又如班固賛曰万石君之为父浣衣君子非之杨王孙祼葬贤扵秦始皇逺矣此则片言如约而诸义甚备所谓省文可知也及后来赞语之作多録纪传之言其有所异唯加文饰而已至扵甚者则天子操行具诸纪末继以论曰接武前修纪论不殊徒为再列马迁序传后历冩诸篇各叙其意旣而班固变为诗体号之曰述范晔攺徃述名唿之以賛寻述賛为例篇有一章事多者则约之以使少理小者则张之以令大名实多爽详畧不同且欲观人之善恶史之褒贬盖无假扵此然固之緫述合在一篇使其条贯有序历然可阅蔚宗后书实同班氏乃各附本事书扵卷末篇目相离断絶失次而后生作者不悟其非如萧李南北史大唐新修晋史皆依范书误本篇终有賛夫每卷立论其烦已多而嗣论以賛为黩弥甚亦犹文士制碑序终而续以铭曰释氏演法义尽而宣以偈言苟撰史若斯难与议夫简要者矣至若与夺乖宜是非失中如班固之深排贾谊范晔之虚羙隗嚣陈寿谓诸葛不逮管萧魏收称尔朱可方伊霍或言伤其实或拟非其伦必备加击难则五车难尽故畧陈梗槩一言以蔽之序例第十孔安国有云序者所以序作者之意也窃以书列典谟诗含比兴若不先叙其意难以曲得其情故每篇有序敷畅厥义降逮史汉以记事为宗至扵表志杂传亦时复立序文兼史体状若子书然可与诰誓相叅风雅齐列矣迨华峤后汉多同班氏如刘平江革等传其序先言孝道次述毛义养亲此则前汉王贡传体其篇以四皓为始也峤言辞简质叙致温雅味其宗㫖亦孟坚之亚欤爰洎范晔始革其流遗弃史才矜衒文彩后来所作他皆若斯扵是迁固之道怱诸微婉之风替矣若乃后妃列女文苑儒林凡此之流范氏莫不列序夫前史所有而我书独无世之作者以为耻愧故上自晋宋下及陈隋每书必序课成其数盖为史之道以古传今古旣有之今何为者滥觞肇迹容或可观累屋重起无乃太甚譬夫方朔始为客难续以賔戯觧嘲枚乘首唱七发加以七章七辨音辞虽异㫖趣皆同此乃读者所厌闻老生之恒说也夫史之有例犹国之有法国之无法则上下靡定史之无例则是非莫官盖夫子作经始发凡例左氏立传显其区域科条之辩彪炳可观降及战国迄乎有晋年逾五百史岂乏才虽其体屡变而斯文终絶惟令升先觉逺述丘明重立凢例勒成晋纪邓孙已下遂蹑其踪史例中兴于斯为盛若沈宋之志序萧齐之序録虽皆以序为名其实例也必定其臧否徴其善恶于寳范晔理切而多功邓粲道鸾词烦而寡要子显虽文塲蹇踬而义甚优长斯一二家皆序例之羙者夫事不师古匪说攸闻苟摸楷曩贤理非可讳而魏収作例全取蔚宗贪天之功以为已力异夫范依政骏班习子长攘袂公行不䧟穿窬之罪也盖凡例旣立当与纪传相符按唐朝晋书例云凡天子庙号惟书扵卷末依检孝武崩后竟不言庙曰烈宗又按百药齐书例云人有本字行者今并书其名依捡如高愼斛律光之徒多所仍旧谓之仲宻明月此并非言之难行之难也及晋齐史例皆云坤道卑柔中宫不可为纪今编同列传以戒牝鸡之晨切惟録皇后者旣为传体自不可加以纪名二史之以后为传虽云允惬而解释非理成其偶中所谓画蛇而加足反失杯中之酒也至扵题目失据褒贬多违斯并散在诸篇此可得而略矣题目第十一上古之书有三坟五典八索九丘其次有春秋尚书梼杌志乗自汉已下其流渐繁大抵史名多以书记纪略为主后生祖述各从所好㳂革相因循环逓习盖区域有限莫踰扵此焉至孙盛有魏氏春秋孔衍有隋尚书陈寿王邵曰志何之元刘璠曰典此又好竒猒俗习旧捐新虽得稽古之宜未逹从时之义㩁而论之其编年月日者谓之纪列记传者谓之书取顺于时斯为最也夫名以定体为实之賔苟失其途有乖至瑰按吕陆二氏各着一书惟次篇章不系时月此乃子书杂记而皆号曰春秋鱼豢姚察着魏梁二史巨细毕载芜累甚多而俱牓之以畧考名责实奚其䘮欤若乃史传杂篇区分类聚随事立号谅无恒规如马迁撰皇后传而以外戚命章按外戚凭皇后以得名犹宗室因天子而显称若编皇后而曰外戚传则书天子而曰宗室纪可乎班固撰人表以古今为目寻其所载也皆自秦而徃非汉之事古诚有之今则安在子长史记别剙八书孟坚既以汉为书不可更摽书号改书为志义在反文而何氏中兴易志为记此则贵于革旧未见其能取新夫战争方殷雄雌未决则有不奉正朔自相君长必国史为传宜别立科条至如陈项诸雄寄篇汉籍董袁羣贼附列魏志既同臣子之例孰辨彼此之殊惟东观以平林下江诸人列为载记顾后来作者莫之遵効逮新晋始以十六国主特载记表名可谓择善而行巧扵师古者矣观夫旧史列传题卷靡恒文少者则具出姓名若司马相如东方朔是也字烦者惟书姓氏若母将盖陈卫诸葛传是也必人多而姓同者则结定其数若二袁四张二公孙传是也如此标格足为详审至范晔举例始全録姓名歴短行扵卷中丛细字扵标外其子孙附出者注扵祖先之下乃类俗之文按孔目药艹经方烦碎之至孰过扵此切以周易六爻义存象内春秋万国事具传中读者研寻篇终自晓何必开帙觧带便令照肰满目也自兹已降多师蔚宗魏收因之则又甚矣其有魏世隣国编扵魏史者扵其人姓名之上又列之以邦域申之以职官至如江东帝王则云僣晋司马叡岛夷刘𥙿河西酋长则云私置凉州牧张寔私署凉王李暠此皆篇中所具又扵卷首具列必如收意使其撰两汉书三国志题诸盗贼传亦当云僣西楚覇王项羽伪宁朔王隗嚣自余陈涉张歩刘璋袁术其位号皆一一具言无所不尽也盖法令滋章古人所愼若范魏之裁篇目可谓滋章之甚者乎苟忘彼大体好兹小数难与议夫婉而成章一字以为褒贬者矣断限第十二夫书之立约其来尚矣如尼父之定虞书也以舜为始而云粤若稽古帝尧丘明之传鲁史也以隐为先而云惠公元妃孟子此皆正其疆里开其首端因有㳂革遂相交互事势当然非为滥轶也过此已徃可谓狂简不知所裁者焉夫子曰不在其位不谋其政若汉书之立表志其殆侵官离局者乎考其滥觞所出起乎司马氏按马记以史制名班书持汉摽目史记者载数千年之事无所不容汉书者纪十二帝之时有限斯极固旣分迁之记判其去取纪传所存惟留汉目表志所录乃尽牺年举一反三岂其若是胶柱调瑟不亦缪欤但固之踳駮旣往不谏而后之作者咸习其迷宋史则上括魏朝隋书则仰包梁代求其所书之事得十一扵千百一成其例莫之敢移永言其理可为叹息当魏武乗时拨乱电扫羣雄锋镝之所交网罗之所及者盖惟二袁刘吕而已各进鸩行弑燃脐就戮揔关王室不涉覇圗而陈寿国志引居传首夫汉之有董卓犹秦之有赵高昔东令之诛旣不列于汉史何太师之毙遂独刋扵魏书乎兼复臧洪陶谦刘虞孙讃生扵季末自相吞噬其扵曹氏也非唯理异犬牙固亦事同风马汉典所具而魏册仍编岂非流宕忘归迷而不悟者也亦有一代之史上下相交若已见它记则无宜重述故子婴降沛其详取验扵秦纪伯符死汉其事断入扵呉书沈录金行上覊刘主魏刋水运下列高王惟蜀与齐各有国史越次而载孰曰攸宜自五胡称制四海殊宅江左旣承正朔斥彼魏胡故互相有录索虏成传魏本出扵杂种窃亦自号眞君其史党附本朝思欲凌驾前作遂乃南笼典午北吞诸伪比扵群盗尽入传中但当有晋元明之时中原秦赵之代元氏膜拜稽首自同臣妾而反列之扵传何厚颜之甚耶又张李诸姓据有凉蜀其扵魏也校年则前后不接论地则参商有殊何预魏氏而横加编载夫尚书者七经之冠冕百氏之襟䄂凢学者必先精此书次览羣籍譬夫行不由径非所闻焉修国史者若旁採异闻用成慱物斯则可矣如班书地理志首遂全冩禹贡一篇降为后书持续前史盖以水济水床上施床徒有其烦竟无其用岂非惑乎昔春秋诸国赋诗见意左氏所载惟録其章名如地理为书论自古风俗至扵夏世宜云禹贡已详何必重述古文益其辞费也若夷狄本系种落所兴北貊起自淳维南蛮出扵盘瓠高句丽以鳖桥获济吐谷浑因马闘徙居诸如此说者求之历代何书不有而作之者曾不知前撰已着而后修宜辍遂乃百世相传一字无攺盖骈指在手不加力扵千钧附赘居身非广形扵七尺为史之体有若扵斯苟滥引它事丰其部帙以此称慱异乎吾党之所闻陆士衡有云虽有爱而必捐善㦲斯言可谓达作者之致矣夫能明彼断限定其折中历选自古惟萧子显近诸然必谓都无其累则吾未许也编次第十二昔尚书记言春秋记事以日月为逺近年世为前后用使阅之者鴈行鱼贯皎然可寻至马迁始错综成篇区分类聚班固踵武仍加祖述扵其间则有统体不一名目相违朱紫以之混淆冠屦扵焉颠倒盖可得而言者矣寻子长之列传也其所编者惟人而已矣至扵龟筴异物不类肖形而輙与黔首同科俱谓之传不其恠乎且龟筴所记全为志体向若与八书齐列而定以书名庶㡬物得其朋同声相应者矣孟坚每一姓有传多出附余观其事迹尤异者则分入它部故慱陆去病昆弟非复一篇外戚元后妇姑分为二録至如元王受封扵楚至孙戊而亡按其行事所载甚寡而能独载一卷者实由向歆之助耳但交封汉始地啔列藩向居刘末职才卿士昭穆旣踈家国又别适使分楚王子孙扵高惠之世与夫荆代并编析刘向父子扵元成之间与王京共列方扵诸传不亦类乎又自古王室虽㣲天命未攺故䑓名逃债尚书周王君未系颈且云秦国况神壐在握火德犹存而居摄建年不编平纪之末孺子主祭咸书莾传之中遂令汉余数岁湮没无覩求之正朔不亦厚诬当汉氏之中兴也更始升坛攺元寒暑三易世祖称臣北靣诚节不亏旣而兵败长安祚归高邑兄亡弟及历数相承作者乃抑圣公扵传内登文叔扵纪首事等跻僖位先不窋夫东观秉笔容或謟扵当时后来所修理当刋革者也盖逐免争捷瞻乌靡定群雄僣盗为我駈除是以史传所分眞伪有别陈胜项籍见编扵高祖之后隗嚣孙述不列扵光武之前而陈寿蜀书首摽二牧次列先主以继焉璋岂以蜀是伪朝遂乃不遵恒例但鹏鷃一也何大小之异哉春秋嗣子谅闇未踰年而废者旣不成君故不别加篇目是以鲁公十二恶视不预其流及秦之子婴汉之昌邑咸亦因胡亥而得记附孝昭而获闻而呉均齐春秋乃以欝林为纪事不师古何滋章之甚与观梁唐二朝撰齐隋两史东昏犹在而遽列和年炀帝未终而已编㳟纪原其意㫖岂不以和为梁王所立㳟乃唐氏所承所以黜永元而尊中兴顕义宁而隐大业苟欲取恱当代遂乃轻侮前朝行之一时庶叶权道播之千载未为格言寻夫本纪所书列传仍显表志异体必不相涉旧史以表志之帙分扵纪传之间降及蔚宗肇加釐革沈魏继作相与因循旣而子显齐书颕逹隋史不依范类重遵班法盖择善而行何有逺近闻义不徙是吾忧也若乃先黄老而后六经后外戚而先夷狄老子与韩非并列贾诩将荀彧同编孙弘慱讃宜居宣武纪末宗庙迭毁枉入玄成传终如斯舛缪不可胜纪今畧其尤甚者耳故不复一一而详之称谓第十四孔子曰唯名不可以假人又曰名不正则言不顺必也正名乎是知名之折中君子所急况复列之篇籍传之不朽者耶昔夫子修春秋呉楚称王而仍旧曰子此则褒贬之大体为前修之楷式也马迁撰史记项羽僣盗而纪之曰王此则眞伪莫分为后来所惑者也自兹已降讹谬相因名讳所施轻重莫等至如更始中兴汉室光武所臣虽事业不成而历数终在班范二史皆以刘玄为目不其慢乎古者二国争盟晋楚并称侯伯七雄力战齐秦俱曰帝王其间虽胜负有殊大小不类未闻势竆者即为匹庶力屈者乃成㓂贼至于近古则不然当汉氏云亡天下鼎峙论王道则曹逆而刘顺语国祚则魏促而吴长但以地处凾夏人传正朔度长挈大魏实居多若方之扵七国亦犹秦缪楚庄与文襄而并覇逮作者之书事也乃没吴蜀号谥唿权备姓名方于魏邦悬隔顿尔惩恶劝善其义安归续以金行版荡戎羯称制各有国家实同王者晋世臣子党附君亲嫉彼乱华比诸群盗此皆苟徇私忿忘夫至公自非坦懐爱憎无以定其得失至萧方等始存诸国名谥僣帝者皆称之以王此则赵犹人君加以王号𣏌用夷礼贬同子爵变通其理事在合宜小道可观见扵萧氏者矣古者天子庙号祖有功而宗有德始自三代迄于两汉名实相允今古共传降及曹氏祖名多滥必无惭德其惟武王故陈夀国志独唿武曰祖至扵文明但称帝而已自晋已还窃号者非一如康穆两帝刘萧二朝梁简文兄弟齐武成昆季斯或承家之僻王或王国之庸主不谥虚谬为幸巳多犹曰祖宗孰云其可而史臣载削曾无辨明每有所书必存庙号何以申劝沮之义杜偷滥之源者乎又位乃人臣迹参王者如周之亶父季历晋之仲逹师昭追尊建名比诸天子可也必若当涂所出宦官携飬帝号徒加人望不惬故国志所録无异匹夫应书其人直云皇之祖考而已至如元氏𧺫于沙朔其君乃一部之酋长耳道武追崇所及凡二十八君自开辟以来未之有也而魏书序纪袭其虚号生则谓之帝死则谓之崩何异沭猴而冠腐鼠称璞者矣夫历观自古称谓不同縁情而作本无定凖至若诸侯无谥者战国已上谓之今王天子见出者汉魏已后谓之少帝周衰有共和之相楚杀有郏敖之主赵佗而曰尉佗英布而曰黥布豪杰则平林新市宼贼则黄巾赤眉园绮友朋共云四皓奋建父子都称万石皆出于当代史臣编録无复弛张盖取叶随时不借稽古及后来作者颇繤斯流亦时採新名务成篇题若王晋之处士寒隽沈宋之二凶索虏即其事也唯魏收逺不师古近非因俗自我作故无所宪章其撰书也乃以平阳王为出帝司马氏为僣晋桓刘已下通曰岛夷夫其謟齐则轻抑关右党魏则深诬江外爱憎出于方寸与夺由其笔端语必不经名惟骇物昔汉世原涉大修坟墓乃开道立表署曰南阳阡欲以继迹京兆齐声曹尹而人莫之肯从但云原氏阡而已故知事非允当难以遵行如收之苟立诡名不依故实难复形诸竹帛终罕传于讽诵也抑又闻之帝王受命厯数相承虽旧君已没而致敬无攺岂可等之凡庶便书之以名者乎近代文章实同儿戏有天子而称讳者若姬满刘庄之类是也有匹夫而不名者若歩兵彭泽之类是也史论立言理当雅正如班述之叙圣卿也而曰董公惟亮范賛之言季孟也曰隗王得士习谈汉王则谓昭烈为玄徳裴引魏室则目文帝为曹丕夫以淫乱之臣揔隐其讳正朔之后乃唿其名意好竒而辄为文逐韵而便作用舍之道其例无恒但近代为史通多此失上才犹其若是而况中庸者乎今畧举一隅以存标格云尔史通卷第四史通史通卷第五史通卷第五内篇採撰载文𥙷注因习上因习下採撰第十五子曰吾犹及史之阙文是知史文有缺其来尚矣自非慱雅君子何以𥙷其遗逸者哉盖珍裘以衆腋成温广厦以羣材合构自古探穴藏山之士怀鈆握椠之客何尝不徴求异说採摭羣言然后能成一家传诸不朽观夫丘明授经立传广包诸国盖当时有周志晋乗郑书楚杌等篇遂乃聚而编之混成一録向使专慿鲁䇿独询孔氏何以能殚见洽闻若斯之慱也马迁史记採世本国语战国䇿楚汉春秋至班固汉书则全同太史自太初已后又杂引刘氏新序说苑七畧之辞此皆当代雅言事无邪僻故能取信一时擅名千载但中古作者其流日烦虽国有册书杀青不暇而百家诸子私存撰録寸有所长实广闻见其失之者则有茍出异端虗益新事至如禹生启石伊产空桑海客乗槎以登汉姮娥窃药以犇月如斯踳駮不可殚论固难以污南董之片简霑班晔之寸札而嵇康髙士传好聚七国寓言玄晏帝王纪多採六经圗䜟引书之误其萌始扵此矣至范晔増损东汉一代自谓无慙良直而王乔凫履出扵风俗通左慈羊鸣传扵抱朴子朱紫不别秽莫大焉沈氏着书好诬先代扵晋则故造竒说在宋则多出谤言前史所载已讥其谬矣而魏收党附北朝尤甚南国承其诡妄重加诬语遂云司马叡出扵牛金刘骏上滛路氏可谓助桀为虐幸人之灾寻其生絶㣧嗣死遭割㫁盖亦隂过之所致也晋世杂书谅非一族若语林世说幽明録搜神记之徒其所载或恢谐小辨或神鬼恠物其事非圣杨雄所不观其言乱神宣尼所不语唐朝所撰晋史多採以为书夫以于邓之所粪除王虞之所糠粃以为逸史用𥙷前传此何异魏朝之撰皇览梁世之修遍畧务多为羙聚慱为功虽取恱小人终见嗤扵君子矣夫郡国之记谱谍之书务欲矜其州里夸其氏族读之者安可不练其得失明其眞伪者乎至如江东五隽始自会稽典録颕川八龙出扵荀氏家传而修晋汉史者皆徴彼虚誉定为实録苟不别加研覈何以详其是非又讹言难信传闻多失至如曾参杀人不疑盗嫂翟义不死诸葛犹存此皆得之扵行路传之扵衆口傥无明白其谁曰然故蜀相薨扵渭濵晋书称呕血而死魏君崩扵马圈齐史云中矢而亡沈烱荐书河北以为王韦魏收草檄关西谓之邢邵夫同说一事而分为两家盖言之者彼此有殊故书之者是非无定况古今路阻视聼壤隔而谈者或以前为后或以有为无泾渭一乱莫之能辨而后来穿凿喜出异同不慿国史别讯流俗及其记事也则有师旷将轩辕并世公明与方朔同时尧有八眉䕫唯一足乌白马角救燕丹而免祸犬吠鸡鸣逐刘安以高蹈此之乖滥徃徃有故作者恶道听途说之违理街谈巷议之损实观夫子长之撰史记也殷周已徃採彼家人安国之述阳秋也梁益旧事访诸故老夫以蒭荛鄙说刋为竹帛正言而輙欲与五经方驾三志竞爽斯亦难矣呜唿逝者不作㝠漠九泉毁誉所加逺诬千载异辞疑事学者宜善思之载文第十六夫观乎人文以化成天下观乎国风以察兴亡是知文之为用逺矣大矣若乃宣僖善政其羙载扵周诗怀襄不道其恶存扵楚赋读者不以吉甫奚斯为謟屈平宋玉为谤者何也盖不虚羙不隐恶故也是则文之将史其流一焉固可以方驾南董俱称良直者矣爰洎中叶文体大变树理者多以诡妄为本饰辞者务以滛丽为宗譬以女工之有绮縠音乐之有郑卫盖语曰不作无益害有益至如史氏所书固当以正为主是以虞帝思理夏后失御尚书载其元首禽荒之歌郑庄至孝晋献不明春秋録其大隧狐䘮之什其理傥而切其文简而要足以惩恶劝善观风察俗者矣若马卿之子虚上林杨雄之甘泉羽猎班固两都马融广成喻过其体词没其义繁华而失实流宕而忘返无禆劝奖有长奸诈而前后史汉皆书列传不其谬乎且汉代词赋虽云虚矫自余它文大抵犹实至扵魏晋已下则伪缪雷同㩁而论之其失有五一曰虚设二曰厚颜三曰假手四曰自戾五曰一槩何者大道爲公以能而授故尧咨尔舜舜以命禹自曹马已䧏其取之也则不然若乃上出禅书下陈让表其间劝进殷勤敦谕重沓迹实同扵莽卓言乃类扵虞夏且始自纳陛迄于豋坛彤弓卢矢新君膺九命之钖白马侯服旧主䝉三恪之礼徒有其文竟无其事所谓虚设也古者两军为敌二国争雄自相称述言无所隐何者国之得䘮如日月之蚀焉非由饰辞矫说所能掩蔽也逮扵近古则不然至如曹公叹蜀主之英畧曰刘备吾俦周帝羙齐宣之强盛云髙欢不死或移都以避其锋或斵氷以防其渡及其申诰誓降移檄便称其智昏菽麦识昧玄黄列宅建都若鹪鹩之巢苇临戎贾勇犹螳螂之拒辙此所谓厚颜也古者诏命皆人主所为故汉光武时第五伦为督铸钱掾见诏书而叹曰此圣主也一见决矣至扵近古则不然凢有诏敕皆责成羣下但使朝多文士国富辞人肆其笔端何事不録是以每发玺诰下纶言申恻隐之渥恩叙忧勤之至意其君虽有反道败德惟顽与暴观其政令则辛癸不如读其诏诰则勋华再出此所谓假手也天子无戏言苟言之有失则取尤天下故汉光武谓龎萌可以託六尺之孤及闻其叛也乃谢百官曰诸君得无笑朕乎是知褒贬之言哲王所愼至扵近古则不然凢百具寮王公卿士始有褒崇则谓其珪璋特逹善无可加旋有贬黜则比之斗筲下才罪不容责夫同为一士之行同取一君之言愚智生扵倐忽是非变扵俄顷帝心不一皇鍳无恒此所谓自戾也夫国有否泰世有汚隆作者形言本无定凖故观猗欤之颂而验有殷方兴覩鱼藻之刺而知宗周将殒至扵近代则不然夫谈主上之圣明则君尽三五述宰相之英伟则臣皆二八国止方隅而言併吞六合福不盈时而称感致百灵虽人事屡攺而文理无昜故善之与恶其说不殊欲令观者畴爲凖的此所谓一槩也扵是考兹五失以寻文义虽事皆形似而言必凭虚夫镂氷爲璧不可得而用也画地爲饼不可得而食也是以行之扵世则上下相䝉传之扵后则世人不信而世之作者复不之察聚彼虚说编而次之剙自起居成扵国史连章毕録一字无废非复史书更成文集若乃类选衆作求其秽累王沉鱼豢是其甚焉裴子野何之元抑其次也陈寿于寳颇从简约犹时载浮讹罔尽机要唯王邵撰齐隋二史其所取也文皆谙实理多可信至扵悠悠餙词皆不之取此实得去邪从正之理捐华摭实之义也盖山有木工则度之况举世文章岂无其选但苦作者书之不读耳至如诗有韦孟讽谏赋有赵壹嫉邪篇则贾谊过秦论则班彪王命张华述箴扵女史张载题铭扵剑阁诸葛表主以出师王昶书家以诫子刘向谷永之上䟽晁错李固之䇿荀伯子之弹文山巨源之启事此皆言成轨则为世龟镜求诸历代徃往而有苟书之竹帛持之不刋则其文可与三代同风其事可与五经齐列古犹今也何逺近之有哉昔夫子修春秋别是非申黜陟而贼臣逆子惧凢今为史而载文也茍能拨浮华採眞实亦可使夫彫䖝小技者闻义而知徙矣此乃禁淫之隄防持雅之管辖凢为载削者可不务乎𥙷註第十七昔诗书旣成而毛孔立传传之时义以训诂为主亦犹春秋之传配经而行也降及中古始名传曰注盖传者转也转授扵无穷注者流也流通而靡絶惟此二名其归一揆如韩戴服郑鑚仰六经裴李应晋训解三史开导后学发明先义古今传授是曰儒宗旣而史传小书人物杂记若贽虞之三辅决録陈寿之季汉辅臣周处之阳羡土风常据之华阳士女文言羙辞列扵章句委曲叙事存扵细书此之注释异夫儒士者矣次有好事之子思广异闻而才短力㣲不能自逹庶慿骥尾千里絶羣遂乃掇衆史之异词𥙷前书之所阙若裴松之三国志陆澄刘昭两汉书刘彤晋纪刘孝摽世说之类是也亦有躬为史臣手自刋削虽志存该慱而才阙伦叙除烦则意有所恡毕载则言有所妨遂乃定彼榛楛列为子注若萧大圜淮海乱离志杨衘之洛阳伽蓝记宋孝王关东风俗传王邵齐志之类是也㩁其得失求其利害少期集注国志以广承祚所遗而喜聚异同不加刋定恣其击难坐长烦芜观其书成表献自比蜜蜂兼採但丼苦不分难以味同萍实者矣陆澄所注班史多引司马迁之书若乃此缺一言彼增半句皆採摘成注标为异说有昬耳目难以披览切惟范晔之删后汉也简而且周踈而不漏盖云备矣而刘昭採其所捐以今称之皇甫谧全録斯语载于髙士传夫孟坚士安年代悬隔至今之说岂可同云夫班之习马其非旣如彼谧之承固其失又如此迷而不悟奚其甚乎何法盛中兴书刘隗録称其议狱事具刑法志依检志内了无其说旣而臧氏晋书梁朝通史扵大连之传并有斯言志亦无文传仍虚述此又不精之咎同扵玄晏也寻班马之列传皆具编其人姓名如行状尤相似者则共归一称若刺客日者儒林循吏是也范晔旣移题目扵传首历姓名扵卷中而犹扵列传之下注爲列女髙隐等目茍姓名旣书题目又显是邓禹宼恂之首当署为公辅者矣岑彭吴汉之前当摽为将帅者矣触类而长实繁其徒何止列女孝子髙隐独行而已魏收着书标牓南国桓刘诸族咸曰岛夷是则自江东西尽为卉服之地至扵刘昶沈文秀等传叙其爵里则不异诸华岂有君臣共国父子同姓阖闾季札便致土风之殊孙䇿虞翻仍成夷夏之隔求诸徃例所未闻也当晋宅江淮实膺正朔嫉彼羣雄称爲僣盗故阮氏七録以田范裴叚诸记刘石符姚等书别剏一名题爲伪史及隋氏受命海内爲家国靡爱憎人无彼我而世有撰隋书之经籍志者其流别羣书还同阮録按国之有伪其来尚矣如杜宇作帝勾践称王孙权建鼎峙之业萧詧爲附庸之主而杨雄撰蜀纪子贡着越絶虞裁江表传蔡述后梁史考斯衆作咸是伪书自可类聚相从合成一部何止取东晋一世十有六家而已乎夫王氏将崩覇国云搆必有忠臣义士捐生殉节若乃韦耿谋讨曹武钦誔问罪马文而魏晋史臣书之曰贼此乃迫于当世难以直言至如苟济元瑾兰摧于李靖之末王谦尉廻玉折扵宇文之季而季刋齐史颜述隋篇时无逼畏事湏矫在而皆仍旧不攺谓数君为叛逆书事如此褒贬何施昔汉代有修奏记于其府者遂盗葛龚所作而进之旣具録它文不知攺易名姓时人谓之曰作奏虽工冝去葛龚及邯郸氏撰笑林载之以为口实嗟乎歴观自古此类尤多其有冝去而不去者岂直葛龚而已何事于斯独致解頥之诮也凢为史者茍能识事详审措辞精宻举一偶以三隅反告诸徃而知诸来庶㡬可以无大过矣因习上第十八古者诸侯并争胜负无惧而他善必称已恶不讳逮乎近世无闻至公国自谓为我长家相谓为彼短至如朝廷贵臣必父祖有传考其行事皆子孙所为而访彼流俗询诸故老事有不同言多爽实而魏收以元氏出扵邉裔见侮诸华遂髙自摽举比夷朝扵姬汉之国曲加排抑同建业扵蛮貊之邦夫以敌国相雠交兵结怨载诸移檄用可致诬列诸缃素寔为妄说茍未逹此义安可言扵史耶张晏云迁殁后亡龟史职故灾祥靡闻按黄气见扵柹归群乌堕扵江水成都言有景星出益州言无宰相气若史官不置此事安得从而书之盖由父辱受髠故加兹谤议者也按史通十卷旧本定为三十八篇篇系一事惟因习分为上下篇上篇旧称文缺今本存三十七篇比因订正曲笔鉴识二篇错简乃类为一篇以还之扵此未必其本书也而文亦烦缀矣知㡬之为此书也高自摽致尝谓国史以叙事为工叙事以简为主故自子长丘明而上皆涉抨弹然此书之冗长亦不少矣笑前人之未工亡己事之已拙呜唿修辞之难也如此深谨记因习下第十九昔五经诸子广书人物虽氏族可验而邑里难详逮太史公始革兹体惟有列传先述太古至于国有弛张乡有併省随时而载用明审实按夏侯孝若撰东方朔賛云朔字曼倩平原厌次人魏建安中分厌次为乐陵郡故又为郡人焉夫以身没之后地名改易犹复追书其事以示后来则知在生之前故冝详録者矣异哉晋氏之有天下也自雒阳荡覆衣冠南渡江左侨立州县不存桑梓由是斗牛之野郡有徐雍吴越之鄊州编冀䂊欲使南北不乱淄渑可分得乎系虚名扵本土者虽百代无易旣而天长地乆文軓大同州郡则废置无恒名目则古今各异而作者为人立传每云某所人也其地皆取旧号施之于今欲求实録不亦难乎且人无定所因地而化生于荆者言皆成楚居于晋者齿便从黄涉魏而东已经七叶历江而左非唯一世而犹以本国为是此乡为非是则孔父里于平昌隂氏家于新野而系纂㣲子源承管仲乃为齐宋之人非曰鲁邓之士求诸自古其义无闻且自世重髙门人轻寒族竟以姓望所出邑里相矜若仲逺之寻郑玄先云汝南应邵文举之对曹操自谓鲁国孔融是也爰及近古其言多伪至于碑颂所勒茅土定名虚引他邦冒为已邑若乃称袁则饰之陈郡言杜则系之京邑姓卯金者咸曰彭城氏禾女者皆云鉅鹿在诸史传多与同风此乃寻流俗之常谈志着书之旧体矣又近世有班秩不着姓者始以州壤自摽若楚国龚遂渔阳赵壹是也至于名位既隆则不从此列若萧何邓禹贾谊董仲舒是也观周隋二史每述王庾诸事髙杨数公必云瑯琊王褒新野庾信弘农杨素渤海髙频以此成言岂曰省文从而可知也凡此诸失皆由积习相传寝以成俗迷而不返盖语曰难与虑始可与乐成夫以千载遵行持为故事而一朝紏正必惊愚俗此庄生所谓安得妄言之人而与之言斯言已得之矣庶知音君子详其得失者焉史通卷之五史通史通卷第六史通卷第六内篇言语浮辞叙事言语篇二十盖枢机之发荣辱之主言之不文行之不逺则知饰词専对古之所重也夫上古之世人惟朴畧言语难晓训释方通是以寻理则事简而意深考文则词难而义释若尚书载伊尹立训臯陶之谟洛诰康诰牧誓泰誓是也周监于二代郁郁乎文大夫行人尤重词命语微婉而多切言流靡而不淫若春秋载吕相絶秦子产献捷臧孙谏君纳鼎魏绛对戮扬干是也战国虎争驰说云涌人持弄瓦之辩家挟飞钳之术剧谈者以谲诳爲宗利口者以寓言爲主若史记载苏秦合从张仪连衡范雎反间以相秦鲁连解纷而全赵是也逮汉魏已降周隋而徃世皆尚文时无専对运筹画䇿自具于章表献可替否总归于笔札宰我子贡之道不行苏秦张仪之业遂废矣假有忠言切谏答戯解嘲其可称者若朱云折槛以抗愤张纲埋轮而献直秦宓之酬吴客王融之答虏使比之小辩曾何足云是以歴选载言而布诸方册自汉已下无足观焉寻夫战国已前其言皆可讽咏非但笔削所致良用体质素美何以覈诸至如鹑贲鸜鹆童竖之謡也山木转车时俗之谚也皤腹弃甲城者之讴也原田是谋舆人之诵也斯皆刍词鄙句犹能温润若此况乎束带立朝之士加以多闻博古之说者哉则知时人出言史官入记虽有讨论润色终不失梗槩者也夫三传之说既不习于尚书两汉之词又多违于战䇿足以验甿俗之逓改知歳时之不同而后来作者通无逺识记其当世口语罕能从实而书方复追效昔人示其稽古是以好丘明者则偏模左传爱子长者则全学史公用使周秦言辞见于魏晋之代楚汉应对行乎宋齐之日而爲脩混沌失彼天然今古以之不纯真伪由其相乱故裴少期讥孙盛録曹公平素之语而全作夫差亡灭之词虽言以春秋而事殊乖越者矣然自晋咸洛不守龟鼎南迁江左爲礼乐之乡金陵实图书之府故其俗犹能语存䂓检言喜风流颠沛造次不忘经籍而史臣脩饰无所费功其于中国则不然何者于斯时也先王桑梓剪爲蛮貊被发左袵充牣神州其中辩若驹支学如郯子有时而遇不可多得而彦鸾修伪国诸史收弘撰魏周书必谓彼夷音变成华语等杨由之听雀如介葛之闻牛斯亦可矣而于其间则有妄益文彩虚加风物援引诗书宪章史汉遂使且渠乞伏儒雅比于元封拓跋宇文徳音同于正始华而失实过莫大焉唯王宋着书叙元髙时也抗词正笔务存直道方言世语由此毕彰而今之学者皆尤二子以言多滓秽语伤浅俗夫本质如此而推过史臣犹鑑者见嫫姆多媸而归罪于明镜也又世之议者咸以北朝衆作周史爲工盖赏其记言之体多同于古故也夫以枉饰虚言都损实事便号以良直师其模楷是以董狐南史齐目可求班固华峤比肩皆是者矣近有炖煌张太素中山郎余令并称述者自负史才郎着孝传张着隋后略凢所撰人语皆依倣旧辞若选言可以効古而书杂类者则忽而不取料其所弃可胜纪哉盖江芊骂商臣曰唿役夫宜君王废汝而立职汉王怒郦生曰竖儒㡬败乃公事单固谓稽康曰老奴汝死自其分乐广叹卫玠曰谁家生得宁馨儿斯并当时侮嫚之词流俗鄙俚之说必播以唇吻传诸讽诵而世人皆以爲上之二言不失清雅而下之两句殊爲鲁朴者何哉盖楚汉世隔事已成古魏晋年近言犹类今已古者即谓其文犹今者乃惊其质夫天地乆长风俗无恒后之视今亦犹今之视昔而作者皆怯书今语勇効昔言不其惑乎茍纪事则约附五经载语则依凭二史是春秋之俗战国之风亘两仪而并存经千载而如一奚以今来古徃质文之屡变者哉盖善爲政者不择人而理故俗无精麄咸被其化工爲史者不选事而书故言无羙恶尽传于后若事皆不谬言必近真庶㡬可与古人同居何止得其糟粕而已浮词第二十一夫人枢机之发亹亹不穷必有余音足句爲其始末是以伊惟夫盖发语之端也焉哉矣兮断句之助也去之则言语不足加之则章句获全而史之叙事亦有时类此故将述晋灵公厚敛彫墙则且以不君爲称欲云司马安四至九卿而先以巧宦摽目所谓说事之端也又书重耳伐原示信而续以一战而覇文之教也载匈奴为偶人象郅都令驰射莫能中则云其见惮如此所谓论事之助也昔尼父裁经义在褒贬明如日月特用不刋而史传所书贵乎传録而已至于本事之外时寄抑扬此乃得失禀于片言是非由于一句谈何容易可不慎欤但近代作者溺于烦富则有发言失中加字不愼遂令后之览者难以取信盖史记世家有云赵鞅诸子无恤最贤夫贤者当以仁恕为先礼让居本至如伪㑹隣国进计行伐俾同气女兄摩笄引决此则诈而安忍贪而无亲鲸鲵是俦犬豕不若焉得谓之贤哉又汉书云萧何知韩信贤按贤者处世夷险若一不陨获于贫贱不充诎于富贵又传曰知进退存亡者其唯圣人乎如淮阴初在仄微堕业无行后居荣贵满盈速祸躳爲逆臣名隷恶徒周身之防靡闻知足之情安在美其善将唿爲才畧则可矣必以贤爲目不其谬乎又云严延年精悍敏捷虽子贡冉有通于政事不能絶也夫以编名酷吏列号屠伯而輙比孔门达者岂其伦哉且以春秋至汉多歴年所必言貌取人耳目不接又焉知其才术相类锱铢无爽而云不能絶乎盖古之记事也或先经张本或后传终言分布虽踈错综逾密今之记事也则不然或隔卷异篇遽相矛盾或连行接句顿成乖角是以齐史之论魏收良直邪曲三说各异周书之评太祖寛仁好杀二理不同非惟言无准的固亦事成首鼠者矣夫人有一而史辞再三良以好发芜音不求谠理而言之反覆观者惑焉亦有开国承家美恶昭露皎如星汉非磨涅所移而轻事尘㸃曲加粉饰求诸近史此类尤多如魏书称登国以鸟名官则云好尚淳朴逺师少皥述道武结婚蕃落则曰招携荒服追慕汉髙自余所说多类于此按魏氏始兴边朔少识典坟作俪蛮夷抑惟秦晋而鸟官创置岂关郯子之言髦头而偶奚假奉春之䇿奢言无限何甚厚颜又周史称元行恭因齐灭得回庾信赠其诗曰虢亡垂棘灭齐平寳鼎归陈周弘正来聘在舘赠韦敻诗曰徳星犹未动直车讵肯来其爲信弘正所重如此夫文以害意自古而然拟非其伦由来尚矣必以庾周所作皆爲实録则其所褒贬非止一人咸宜取其指归何止採其四句而已若乃题目不定首尾相违则伯药令徳棻是也心挟爱憎词多出没则魏收牛弘是也斯皆鉴裁非逺智识不周而轻弄笔端肆情髙下故弥缝虽洽而厥迹更彰取惑无知见嗤有识夫词寡者出一言而已周才芜者须数句而方浃按左传称绛父论甲子隠言于赵孟班书述楚老哭龚生莫识其名氏茍举斯一事则触类可知至嵇康皇甫谧撰髙士记名爲二叟立传仝採左班之録而其传论云二叟隠徳容身不求名利避逺乱害安于贱役夫探揣古意而广足新言此犹子建之咏三良延年之歌秋妇至于临宂泪下闺中长叹虽语多本传而事无异说盖凫胫虽短续之则悲史文虽约增之返累加减前哲岂容易哉昔夫子断唐虞已下迄于周剪截浮词撮其机要故帝王之道坦然明白嗟乎自去圣日逺史籍逾多得失是非孰能刋定假有才堪釐革而以人废言此绕朝所谓勿谓秦无人吾谋适不用者也叙事第二十二并序夫史之称美者以叙事爲先至若书功过记善恶文而不丽质而非野使人味其滋㫖懐其徳音三复忘疲百遍无斁自非作者曰圣其孰能与于此乎昔圣人之述作也上自尧典下终获麟是为属词比事之言䟽通知逺之㫖子夏曰书之论事也昭昭然若日月之代明杨雄有云说事者莫辨于书说理者莫辩乎春秋然则意复深奥诰训成义微显阐幽婉而成章虽殊途异辙亦各有美焉谅以师范亿载䂓模万古为述者之冠冕实后来之龟鑑既而马迁史记班固汉书继圣而作抑其次也故世之学者皆先曰五经次云三史故经史之目于此分焉甞试言之曰经犹日也史犹星也夫杲日流景则列星寝耀桑榆既夕而辰象粲然故史记之文当乎尚书春秋之世也则其言浅俗涉乎委巷垂趐不举懘籥无闻逮于战国已降去圣弥逺然后能露其锋颕倜傥不羁故知人才有殊相去若是校其优劣讵可同年自汉已降㡬将千载作者相继非复一家求其善者盖亦无㡬矣夫班马执简既五经之罪人而晋宋杀青又三史之不若譬夫王覇有别粹驳相悬才难不其甚乎然则人之着述虽同出一手其间则有善恶不均精粗非类若史记苏张蔡泽等传是其美者至于三王本纪日者大仓公龟筴传故无所取焉又汉书之帝纪陈项诸篇是其㝡也至于淮南王司马相如东方朔传又安足道哉岂绘事以丹素成妍帝京以山水为助故言媸者其史亦拙事美者其书亦工必时乏异闻世无竒事英雄不作贤隽不生区区碌碌抑惟恒理而责史臣显其良直之体申其微婉之才盖亦难矣故杨子有云虞夏之书浑浑尔商书灏灏尔周书噩噩尔下周者其书憔悴乎观丘明之记事也当桓文作覇晋楚更盟则能饰彼词句成其文雅及王室大壊事益纵横则春秋美词㡬乎翳矣观子长之叙事也自周已往言所不该其文阔畧无复体统自秦汉已下条贯有伦则焕炳可观有足称者至若荀恱汉纪其才尽于十帝陈夀魏书其美穷于三祖触类而长他皆若斯夫识寳者稀知音盖寡近有裴子野宋略王邵齐志此二家者并长于叙事无愧古人而世人议者皆雷同誉裴而共诋王氏夫江左事雅裴笔所以専工中原迹秽王文由其屡鄙且㡬原务餙虚词君懋志存实録此美恶所以为异也设使丘明重出子长再生记言扵贺六浑之朝书事扵士尼之代将恐辍毫栖牍无所施其徳音而作者安可以今方古一概而论得失夫叙事之体其流甚多非复片言所能覼缕今輙区分类聚定为三篇列之于下夫国史之美者以叙事为工而叙事之工者以简为主简之时义大矣㢤歴观自古作者权舆尚书发踪所载务于寡事春秋变体其言贵扵省文斯盖浇淳殊致前后异迹然则文约而事丰此述作之尤美者也始自两汉迄乎三国国史之文日伤烦富逮晋已降流宕逾逺寻其冗句摘其烦词一行之间必谬增数字尺纸之内恒虚费数行夫聚蚊成雷群轻折轴况于章句不节言词莫限载之兼两曷足道哉盖叙事之体其别有四有直纪其才行者有唯书其事迹者有因言语而可知者有假赞论而自见者至于古文尚书称帝尧之徳标以允恭克让春秋左传言子太叔之状目以美秀而文所称如此更无他说所谓直纪其才行者又如左氏载申生为骊姬所譛自缢而亡班史称纪信为项籍所围代君而死此则不言其节操而忠孝自彰所谓唯书其事迹者又如尚书称武王之罪纣也其誓曰焚炙忠良刳剔孕妇左传记随㑹之论楚也其词曰荜簵蓝缕以启山林此则才行事迹莫不阙如而言有关涉事便显露所谓因言语而可知者又如史记卫青传后太史公曰苏建甞责大将军不荐贤待士汉书孝文纪末其讃曰吴王诈病不朝赐以几杖此则记之与传并所不书而史臣发言别出其事所谓假赞论而自见者然则才行事迹言语赞论凡此四者皆不相湏若兼而毕书则其费尤广能获免者盖十无一二又叙事之省其流有二焉一曰省句二曰省字左传宋华耦来盟称其先人得罪于宋鲁人以为敏夫以钝者称敏则明贤达所嗤此为省句也春秋经曰陨石于宋五夫闻之陨视之石数之五加以一字太详减其一字太略求诸折中简要合理此为省字也其反于是者若公羊称郄克眇季孙行父秃孙良夫跛齐使跛者逆跛者秃者逆秃者眇者逆眇者盖宜除跛者已下字但云各以其类逆者必事皆再述则于文殊费此为烦句也汉书张仓传云年老口中无齿盖于此一句之内去年及口中可矣夫此六文成句而三字妄加此爲烦字也然则省句为易省字为难洞识此心始可言史矣若句尽余賸字皆重复史之烦芜职由于此盖饵巨鱼者垂其千钓而得之在于一筌捕髙鸟者张其万罝而获之由于一目夫叙事者或虚益散谇广加闲说必其所要不过一言一句耳茍能同夫猎者渔者既执而罝钓必收所留者唯一筌一目而已则庶㡬胼胝尽去而尘垢都捐华逝而实存滓去而沈在矣嗟乎能损之又损而玄之又玄轮扁所不能语斤伊挚所不能言鼎也夫饰言者为文编文者为句句积而章立章积而篇目成篇目既分而一家之言备矣古者行人出境以词令为宗大夫应对以言文为主况乎列以章句刋之竹帛安可不励精雕饰传诸讽诵者哉自圣贤述作是曰经典句皆韶夏言尽琳琅秩秩徳音洋洋盈耳譬夫㳺沧海者徒惊其浩旷登太山者但嗟其峻极必擿以尤㝡不知何者为先然章句之言有显有晦显也者繁词缛说理尽于篇中晦也者省字约文事溢于句外然则晦之将显优劣不同较可知矣夫能略小存大举重明轻一言而巨细咸该三语而洪纎靡漏此皆用晦之道也昔古文义务却浮词虞书云帝乃殂落百姓如丧考妣夏书云启哌哌而泣予不子周书称前徒倒戈血流漂杵虞书云四罪而天下咸服此皆文如阔畧而语实周赡故覧之者初疑其易而为之方觉其难固非雕䖝小技所能斥非其说也既而丘明授经师范尼父夫经以数字包义而传以一句成言虽繁约有殊而隠晦无异故其纲纪而言邦俗也则有士㑹为政晋国之盗奔秦邢迁如归卫国忘亡其欵曲而言人事也则有使妇人饮之酒以犀革褁之比及宋手足皆见宋人醢之萧溃师人多寒王抚而勉之三军之士皆如挟纩斯皆言近而㫖逺辞浅而义深虽发语已殚而含意未尽使夫读者望表而知里扪毛而辩骨覩一事于句中反三隅于字外晦之时义不亦大哉洎班马二史虽多谢五经必求其所长亦时值斯语至若髙祖亡萧何如失左右手汉兵败绩睢水为之不流董生乗马三年不知牝牡翟公之门可张雀罗则其例也自兹已降史道陵夷作者芜音累句云蒸泉涌其为文也大抵编字不只捶句皆双脩短取均竒偶相配故应以一言蔽者辄足为二言应以三句成文者必分为四句弥漫重沓不知所裁是以承祚受责扵少期子昇取讥于君懋非不幸也盖作者言虽简略理皆要害故能踈而不遗俭而无阙譬如用竒兵者持一当百能全克敌之功也若才乏隽颖思多昏滞费词既甚叙事才周亦犹售铁钱者以两当一方成贸迁之价也然则史汉已前省要如彼国晋已降烦碎如此必定其妍媸甄其善恶夫读古史者閲其章句皆可咏歌观近史者得其绪言直求事意而已是则一贵一贱不言可知无假搉扬而其理自见矣昔文章既作比兴由生鸟兽以嫓贤愚草木以方男女诗人骚客言之备矣洎乎中代其体稍殊或拟人必以其伦或述事多比于古当汉氏之临天下也君实称帝理异殷周子乃封王名非鲁卫而作者犹谓帝家为王室公辅为王臣磐石加建侯之言带河申俾侯之称而史臣撰録亦同彼文章假託古词翻易今语润色之滥萌于此矣降及近古弥见其甚至如诸子短书杂家小说论逆臣则唿爲问鼎称巨冦则目以长鲸邦国初基皆云草昧帝王世迹必号龙飞斯并理兼讽谕言非指斥异乎㳺夏措词南董显书之义也如魏收代史吴均齐録或牢笼一世或包举一家自可申不刋之格言弘至公之正说而收称刘氏纳贡则曰来献百琛均叙元日临轩必云朝㑹万国夫以吴征鲁赋禹计涂山持彼往事用爲今说置于文章则可施于简册则否矣亦有方以类聚譬诸昔人如王隠称诸葛亮挑战真获曹咎之利崔鸿称慕容沖见幸爲有龙阳之姿其事相符言之谠矣而虞思道称邢邵丧子不恸自东门吴已来未之有也李百药称王琳雅得人心虽李将军恂恂善诱无以加也斯则虚引古事妄足庸音茍矜其学必辩而非当者矣昔礼记檀弓工言物始夫自我作故首剏新仪前史所刋后来取证是以汉初立䡺子长所书鲁始为髽丘明是记河桥可作元凯取验于毛诗男子有笄伯支逺征于内则即其事也按裴景仁秦记称符坚方食抚盘而诟王邵齐志述父纥洛干感恩脱㡌而谢及彦銮撰以新史重规删其旧録乃易抚盘以推案变脱㡌爲免冠夫近世通无案食胡俗不施冠冕直以事不类古改从雅言欲学者何以考时俗之不同察古今之有异又自杂种称制充牣神州事异诸华言多丑俗至如翼犍魏道武所讳黑獭周文本名而伯起草以他语徳棻阙而不载盖龎降蒯瞶字之媸也重耳黑臀名之鄙也旧事列以二史传诸五经未闻后进谈讲别加刋定况愁山定犊彰于载䜟河边之狗着于謡咏明如日月难为盖藏此而不书何以示后亦有氏姓本复减省从单或去万而留千或存扶而除厚求诸自古罕闻兹例昔夫子有云文胜质则史故知史之爲务必借于文自五经已降三史而往以文叙事可得言焉而今之所作者有异于是其立言也或虚加练饰轻事彫彩或体兼赋颂词类俳优文非文史非史譬夫乌孙造室杂以汉仪而刻鹄不成反类于鹜者也史通卷之六终史通史通卷第七史通卷之七内篇品藻直言曲笔鍳识探頥品藻第二十三盖闻方以类聚物以群分薰莸不同器枭鸾不比翼若乃商臣冐顿南蛮北狄万里之殊也伊尹霍光殷年汉日千载之隔也而世之称悖逆则云商冐论忠顺则曰伊霍者何哉盖厥迹相符则虽隔越为偶奚必差肩步武方称连类者乎史氏自迁固作传始以品彚相从然其中或以年世迫促或以人物寡鲜求其具体必同不可多得是以韩非老子共在一篇董卓袁绍无闻二録岂非韩老俱称述者书有子名袁董并曰英雄生当汉末用此为断粗得其伦亦有厥类衆伙宜为流别而不能定其同科申其异品用使兰艾相杂朱紫不分是谁之过欤盖史官之责也按班书古今人表仰包亿载旁贯百家分之以三科定之以九等其言甚髙其义甚惬及至篇中所列奚不类于其叙哉若孔门达者颜称殆庶至于他子难为等差今乃先伯牛而后曾参进仲弓而退冉有求诸折中厥理无闻又楚王过邓三甥欲杀之邓侯不许卒亡邓国今定邓侯入下愚之上夫宁人负我为善获戾持此致尤将何劝善如谓小不忍乱大谋失于用权故加其罪是则三甥见㡬而作决在未萌自当髙立标格寘诸云汉何得止与邓侯邻伍列在中庸下流而已哉又其叙晋文之臣佐也舟之侨为上阳处父次之士㑹为下其述燕之賔客也髙渐离居首荆轲亚之秦武阳居末斯并是非瞀乱善恶纷拏或珍瓴甋而贱璠玙或䇿驽骀而舍骐骥以兹为监𣣔谁欺乎又江充息夫躬谗謟惑上使祸延储后毒及忠良论其奸凶过于石显逺矣而固叙之不列佞幸扬王孙裸葬悖礼狂狷之徒考其一生更无他事而与朱云同列冠之传首不其秽欤若乃旁求别録侧窥杂传诸如此缪其累实多按刘向列女传载鲁之秋胡妻者寻其始末了无才行可称直以怨怼厥夫投川而死轻生同于古冶殉节异于曹娥此乃凶险之顽人强梁之悍妇輙与眞烈为伍有乖其实者焉又嵇康髙士传其所载者广矣而颜回瑗独不见书盖以二子虽乐道遗荣安贫守志而拘忌名教未免流俗也正如董仲舒杨子云亦钻仰四科驱驰六籍渐孔门之教义服鲁国之儒风与此何殊而并可甄録夫回瑗是弃而杨董获升可谓识二五而不知十百也爰及近代史臣所书求其乖失亦往往而有借如阳瓒効节边城捐躯死敌当有宋之代抑刘卜之徒欤而沈氏竟不别加标牓唯寄编于索虏篇内纪僧珎砥节砺行终始无瑕而萧氏乃与羣小混书都以恩幸为目王颇文章不足武艺居多躳诣戚藩首阶逆乱撰隋史者如不能与枭感并列即宜附出杨谅传中輙与词人共编吉士为伍凡斯纂録岂其类乎子曰以貌取人失之子羽以言取人失之宰我光武则受误于龎萌曹公则见欺于徐邈列在方书惟善与恶昭然可见不假许郭之深鉴裴王之妙察而作者存诸简牍不能使善恶区分故曰谁之过欤史官之责也夫能申藻镜区别流品使小人君子臭味得朋上智中庸等差有叙则惩恶劝善永肃将来激浊扬清郁为不朽者矣直言第二十四夫人禀五常士兼百行邪正有别曲直不同若邪曲者人之所贱而小人之道也正直者人之所贵而君子之徳也然世多趍邪而弃正不践君子之迹而行由小人者何哉语曰直如弦死道边曲如钩反封侯故宁顺从以保吉不违忤以受害也况史之为务申以劝诫树之风声其有贼臣逆子滛君乱主茍直书其事不掩其瑕则秽迹彰于一朝恶名被于千古言之若是吁可畏乎夫为于可为之时则从为于不可为之时则㐫如董狐之书法不隠赵盾之为法受屈彼我无忤行之不疑然后能成其良直擅名今古至若齐史之书崔弑马迁之述汉非韦昭仗正于吴朝崔浩犯讳于魏国或身膏斧钺取笑于当时或书填坑窖无闻于后代夫世事如此而责史臣不能申其强项之风励其匪躬之节盖亦难矣是以张俨发愤私存嘿记之文孙盛不平窃撰辽东之本以兹避祸幸获而全是以验世途之多隘知实録之难遇耳然则歴考前史征诸直词虽古人糟粕真伪相乱而披沙拣金有时获寳按金行在暦史氏尤多当宣景开基之始曹马搆纷之际或列营渭曲见屈武侯或发仗云台取伤成济陈夀王隠咸杜口而无言于寳虞预各栖毫而靡述至习凿齿乃申以死葛走生达之说抽戈犯跸之言歴代厚诬一朝始雪考斯人之书事盖近古之遗直欤次有宋孝王风俗传王邵齐志其叙述当时亦务在审实按于时河朔王公箕裘未陨邺城将相薪搆仍存而二子书其所讳曾无惮色刚亦不吐其斯人欤盖烈士殉名壮夫重气宁为兰摧玉折不为瓦砾长存若南董之仗气直书不避强御韦崔之肆情奋笔无所阿容虽周身之防有所不足而遗芳余烈人到于今称之与夫王沉魏书假回邪以窃位萧统燕史持谄媚以偷荣贯三光而洞九泉曾未足喻其髙下也曲笔第二十五肇有人伦是称家国父父子子君君臣臣亲踈既辩等差有别盖子为父隠直在其中论语之顺也畧外别内掩恶扬善春秋之义也自兹已降率由旧章史氏有事涉君亲必言多隠讳虽直道不足而名教存焉其有舞词弄札饰非文过若王隠虞预毁辱相凌子野休文释纷相谢用舍由乎臆说威福行于笔端斯乃作者之丑行人伦所同疾也亦有事每凭虚词多乌有或假人之美籍为私惠或诬人之恶持报已讐若王沉魏録滥述贬甄之诏陆机晋史虚张拒葛之锋班固受金而始书陈夀借米而方传此又记言之奸贼载笔之凶人虽肆诸市朝投畀豺虎可也然则史之不直代有其书茍其事以彰则今无所取其有往贤之所未察来者之所不知今畧广异闻用标先觉按后汉书更始传称其懦弱也其初即位南靣立朝羣臣羞愧流汗刮席不敢视夫以圣公身在微贱已能结客报雠避难绿林名为豪杰安有贵为人主而反至于斯者乎将作者曲笔阿时独成光武之美䛕言媚主用雪伯升之怨也且中兴之史出于东观或明帝所定或马后攸刋而炎祚灵长简书莫改遂使他姓追撰空传伪録者矣陈氏国志刘后主传云蜀无史职故灾祥靡闻按黄气见于秭归羣鸟堕于江水成都言有景星出益州言无宰相气若史官不置此事何从而书之盖由父辱受髠故加兹谤议者也古者诸侯并争胜负无恒而他善必称已恶不讳逮乎近世无闻至公国自谓为我长家相谓为彼短而魏收以元氏出于边裔见侮诸华遂髙自标举比桑干于姬汉之国曲加排抑同建业于蛮貊之邦夫以敌国相雠交兵结怨载诸移檄用可致诬列诸缃素难为妄说茍未达此义安可言于史邪盖霜雪交下始见贞松之操国家丧乱方騐忠臣之节若汉末之董承耿纪晋初之诸葛母丘齐兴而有刘康袁粲周灭而有王谦尉逈斯皆破家殉国视死犹生而代诸史皆书之曰逆将何以激扬名教以劝事君者乎古之书事也令贼臣逆子惧今之书事也使忠臣义士羞若使南董有灵必切齿于九泉之下矣自梁陈已降隋周而往者史皆贞观年中羣公所撰近古易悉情伪可求至如朝廷贵臣必父祖有传考其行事皆子孙所为而访彼流俗询诸故老事有不同言多爽实昔秦人不死验符生之厚诬蜀老犹存知葛亮之多枉斯则自古所叹岂独于今哉盖史之为用也记功司过彰善瘅恶得失一朝荣辱千载茍违斯法岂曰能官但古来唯闻以直笔见诛不闻以曲词获罪是以隠侯宋书多妄萧武知而勿尤伯起魏史不平齐宣览而无谴故令史臣得爱憎由已髙下在心进不惮于公宪退无媿于私室欲求实録不亦难乎呜唿此亦有国家者所宜惩革也鉴识第二十六夫人识有通塞神有晦明毁誉以之不同爱憎由其各异盖三王之受谤也值鲁连而获申五覇之擅名也逢孔宣而见诋斯则物有恒准而鉴无定识欲求铨覈得中其惟千载一遇乎况史传为文渊源广博学者茍不能探赜索隠致逺钩深焉足以辩其利害明其善恶观左氏之书为传之最而时经汉魏竟不列于学官儒者皆折此一家而盛推二传夫以丘明躬为鲁史受经仲尼语世则并生论才则同体彼二家者师孔氏之弟子预达者之门人才识永殊年代又隔安得持彼传说比兹亲受者乎加以二传理有乖僻言多鄙野方诸左氏不可同年故知膏肓墨守乃腐儒之志述卖饼太官诚智士之明鉴也逮史汉继作踵武相承王充着书既甲班而乙马张辅持论又劣固而优迁然此二书虽互有脩短逓闻得失而大抵同风可为连类张晏云迁殁后亡龟䇿日者传褚先生补其缺言词鄙陋非迁本意按迁所撰五帝本纪七十列传称虞舜见阨遂匿空而出宣尼既殂门人推奉有若其言为鄙又甚于兹安得独罪𥙷生而全宗马氏也刘轨思啇㩁汉史雅重班才惟讥其本纪不列少帝而輙编髙后按弘非刘氏而窃养汉宫时天下无君吕宗称制故借其嵗月寄以编年而野鸡行事自具外戚譬夫成爲孺子史刋摄正之年厉亡流暦纪共和之日而周邵二公各世家有传班氏式遵曩例殊合事宜岂谓虽濬发于巧心反受嗤于拙目也刘祥撰宋书序録说诸家晋史其畧云法盛中兴荒拙少气王隠徐广沦溺罕华夫史之叙事也当辩而不华质而不俚其文直其事核若斯而已可矣必令同文举之含异等公干之有逸如子云之含章类长卿之飞藻此乃绮扬绣合雕章缛彩欲称实録其可得乎以此诋诃知其妄施弹射矣夫史之曲笔诬书不过一二语其负罪为失已多而魏收杂以寓言殆将过半固以苍颉已降罕见其流而李氏齐书称为实録者何也盖以重规亡考未逹伯起以公辅相加字出大若事同元叹既无徳不报故以虚美相酧然必谓昭公知礼吾不信也语曰明其为贼敌乃可服如王邵之抗词不挠可以方驾古人而魏收持论激扬称其有惭正直夫不彰其罪而轻肆其诛此所谓兵起无名难为制胜者寻此论之作盖由君懋书法不隠取名当时或有假手史臣以复私门之耻不然何恶直丑正盗憎主人之甚乎夫以废兴时也穷达命也而书之为用亦复如是盖尚书古文六经之冠冕也春秋左氏三传之雄覇也而自秦至晋年踰五百其书隠没不行于世既而梅氏写献杜侯训释然后见重一时擅名千古老经撰于周日庄子成于楚年遭文景而始传值嵇阮而方贵若斯流者可胜纪哉故曰废兴时也穷达命也适使时无识寳世缺知音若论衡之未遇伯喈太玄之不逢平子逝将烟尽火灭泥沉雨絶安有殁而不朽扬名于后世者乎按曲笔篇流汗刮席下便写至如朝廷止言多爽实凡三十七字盖史之为用也上絶不属鉴识篇不可同年下云故知割席不敢视云云割席疑承刮席为文逮汉史继作上亦不属其后文多杂乱难为章句始知其爲错简因加订正如此此书外篇别有点烦云回易数字加足片言分布得所弥缝无阙寔公言也故敢如例云尔是嵗嘉靖乙未秋七月既望云间陆深谨识探頥第二十七古之述者岂徒然哉或以取舍难明或以是非相乱由是书编典诰宣父辨其流诗列风雅卜啇通其义夫前哲所作后来是观茍失其指归则难以传授而或有妄生穿凿轻究本源是乖作者之深㫖误生人之后学其为缪也不亦甚乎昔夫子之作鲁史学者以为感麟而作按子思有云吾祖厄于陈蔡夫以彼聿脩传诸贻厥欲求实録难为爽误事则义包微婉因攫苺而剙词时逢西狩乃泣麟而絶笔儒者徒知其一而未知其二以为自反袂拭面称吾道穷然后追论五始定名三叛此岂非独学无友孤陋寡闻之所致邪孙盛称左氏春秋书吴楚则略荀恱汉纪述匈奴则简盖所以贱夷狄而贵诸夏也按春秋之时诸国错峙关梁不通史官所书罕能周悉异乎炎汉之世四海一家马迁垂传以来自古遗文而州郡上计皆先集太史若斯之备也况彼吴楚者僻居南裔地隔江山去彼鲁邦尤为迂阔丘明所録安能备诸且必以蛮夷而固略也若驹支预于晋㑹长狄埋于鲁门葛卢之辨牛鸣郯子之知鸟职斯皆边隅小国人品最微犹复收其琐事见于方册安有主盟上国势迫宗周争长诸华威陵强晋而可遗之者哉又荀氏着书抄撮班史其取事也中外一槩夷夏皆均非是独略胡郷而徧详汉室盛既疑丘明之摈吴楚遂诬仲豫之抑匈奴可谓强奏庸音特为足曲者也盖明月之珠不能无瑕夜光之璧不能无颣故作者着书或有病累而后生不能诋诃其过又更文饰其非遂推而广之强为其说者盖亦多矣如葛洪有云司马迁发愤作史记百三十篇伯夷居列传之首以为善而无报也项羽列于本纪以为居髙位者非关有徳也按史之于书也有其事则记无其事则阙马迁之驰骛今古上下数千载春秋已往得其遗事者盖惟首阳山二子而已然适使夷齐生于秦氏死于汉日而乃升诸传首庸谓有情今者考其先后随而编次斯则理之常也乌可恠乎必谓子长以善而无报推为传始若伍子胥大夫种孟轲墨翟贾谊屈原之徒或行仁而不遇或尽忠而受戮何不求其品类简在一科而乃异其篇目各分为卷又迁之纰缪其流甚多夫陈胜之为世家既云无据项羽之称本纪何必有慿必谓遭彼腐刑怨刺孝武故书为凢例志存激切若先黄老而后六经进奸雄而退处士此之乖刺复何为乎隋内史李徳林着论称陈夀蜀人其撰国志党蜀而抑魏刋之国史以为格言按曹公之创王业也贼杀母后幽逼主上罪百田常祸千王莽文帝临戎不武为国好奢忍害贤良踈忌骨肉而夀评皆依违其事无所措言刘主地居汉宗仗顺而𧺫夷险不挠终始无瑕方诸帝王可比少康光武譬以侯伯冝辈秦缪楚庄而夀评抑其所长攻其所短是则以魏为正朔之国典午攸承蜀乃僣伪之君中朝所嫉故典称曹美而虚说刘非安有背曹而向刘踈魏而亲蜀也夫无其文而有其说不亦凭虚亡是者邪习凿齿之撰汉晋春秋以刘爲伪国者此盖定邪正之途明逆顺之理尔而擅道鸾称其当桓氏执政故撰此书𣣔以絶彼瞻乌防兹逐鹿歴观古之学士爲文以讽其上者多矣若齐伦失徳豪士于焉作赋贾后无道女史由之献箴斯皆短什小篇可俯而就也安有变三国之体统改五行之正朔勒成一史传诸千载而借其权以济物取诫当时岂非劳而无功愽而非要与夫班彪王命一何异乎求之人情理不当耳自二京板荡五胡称制崔鸿鸠诸伪史聚成春秋其所列者十有六家而已魏收云鸿世仕江左故不録司马刘萧之书又恐识者尤之未敢出行于外按于时中原乏主海内横流逖彼东南更为正朔适使素王再出南史重生终不能别有异同忤非其议安得以魏书无録而犹罪归彦鸾者乎且必以崔氏祖宦吴朝故情私南国必如是则其先徙居广闽委质慕容何得书彼南燕而与羣胡并列爱憎之道岂若是耶且观鸿书之纪纲皆以晋为主亦犹班书之载吴项必系汉年陈志之述孙刘皆宗魏世何止独遗其事不取其书而已哉但伯起躬为魏史传列岛夷不欲使中国着书推崇江表所以辄假言崔志用纾魏羞且东晋之史考其所载㡬三百篇而伪邦坟籍仅盈百卷若使收矫鸿之失南北混书斯则四分有三事归江外非惟肥瘠非类衆寡不均兼以东南国史皆湏纪传区别兹又体綂不纯难为编次者矣收之矫妄其可尽言乎于是考衆家之异说参作者之本意或出自胸懐枉申探赜或妄加同异辄有异同而流俗腐儒后来末学习其狂狷成其诖误自谓见所未见闻所未闻铭诸舌端以为口实惟智者不惑无所疑焉史通卷第七史通史通卷第八史通卷第八内篇模拟书事人物模拟第二十八夫述者相効自古而然故列御宼之言理也则凭李叟杨子云之草玄也全师孔公关朗则比迹于庄周范晔则参踪于贾谊况史臣注记其言浩慱若不仰范前哲何以贻厥后来盖模拟之体厥途有二一曰貌同而心异二曰貌异而心同何以言之盖一者列国命官卿与大夫为别必于国史所记则卿亦唿为大夫此春秋之例也当秦有天下地广殷周变诸侯为帝王目宰辅为丞相而谯周撰古史思欲摈抑马记师放孔经其书李斯之弃市也乃云秦杀其大夫以诸侯之大夫名天子之丞相以此而拟春秋所谓貌同而心异也当春秋之世列国甚多每书他邦皆显其号至于鲁国直云我而已如金行握纪海内大同君靡客主之殊臣无彼此之异而于寳撰晋纪至天子之葬必云葬我某皇帝且无二君何我之有以此而拟春秋又所谓貌同而心异也狄灭二国君死城屠齐桓行覇兴亡继絶左传云邢迁如归卫国忘亡言上下安堵不失旧物也如孙皓暴虐人不聊生晋师是讨后无相怨而于寳晋纪云吴国既灭江外忘亡岂江外𬒳典午之善政同归命之灭亡乎以此而拟左氏又所谓貌同而心异也春秋诸国皆用夏正鲁以行天子礼乐故独用周家正朔至如书元年春王正月者年则鲁君之年月则周王之月如曹马受命躬为帝王非是以诸侯守藩行天子班历而孙盛魏晋二阳秋每书年首必云某年春帝正月夫年既编帝纪而月又列帝名以此而拟春秋又所谓貌同而心异也五始所作是曰春秋三传并兴各释经义如公羊传屡云何以书记其事也此则先引经语而继以释辞势使之然非史体也如吴均齐春秋每书灾变亦曰何以书记异也夫事无他议言从已出輙自问而自答者岂是叙事之理者邪以此而拟公羊又所谓貌同而心异也且史汉每于列传首书人名字至传内有唿字处则于传首已详如汉书李陵传称陇西任立政陵字立政曰少公归易耳夫上不言立政之字而輙言字立政曰少公者此省文从可知也至令狐徳棻周书于伊娄穆传首云伊娄穆字奴干既而续云太祖字之曰奴干作仪同靣向我也夫上书其字而下复曰字岂是事従简易文去重复者邪以此而拟汉书又所谓貌同而心异也昔谢承家语有云苍梧人尝娶妻而美以让其兄虽其为让非让道也又杨子法言曰有姓孔字仲尼其文是也其质非也如向之诸子所拟古作其殆苍梧之让姓孔字仲尼者欤盖语曰世异则事异事异则治异必以先王之道持今世之民此韩子所以着五之篇称宋人有守株之说也世之述者锐志好竒喜编次古文撰叙今事巍然自谓五经再生三史重出多见其无识者矣惟夫明识之士则不然何则其所拟者非如图画之写真镕铸之象物以此而似彼其所以为似者取其道术相会义理亦同若斯而已亦犹孔父贱为匹夫栖惶放逐而能祖述尧舜宪章文武亦何必居九五之位处南靣之尊然后谓之速肖者哉盖左氏为书叙事之最自晋已降景慕者多有类效颦弥益其丑然求诸偶中亦可言焉盖君父见害臣子所耻义当略说不忍斥言故左传叙桓公在齐遇害而云彭生乗公薨于车如于寳晋纪叙愍帝殁于平阳而云晋人见者多哭贼惧帝崩以此而拟左氏所谓貌异而心同也夫当时所记或未尽则先举其始后详其末前后相会隔越取同若左氏成七年郑获楚钟仪以献晋至九年晋归钟仪于楚以求平其类是也至裴子野宋略叙索虏临江太子劭使力士排徐湛于江湛僵仆于是始与劭有隙其后三年有徐湛为元凶所杀事以此而拟左氏亦所谓貌异而心同也凡列姓名罕兼其字茍前后互举则观者自知如左传上言羊斟则下曰子臧前称子产则次见国侨其类是也至裴子野宋略亦然何者上书桓玄则下有敬道后叙殷鐡则先着景仁以此而拟左氏又所谓貌异而心同也左氏与论语有叙人酬茍非烦辞积句但是往复唯诺而已则连续而说去其对曰问曰等字如裴子野宋略云李孝伯问张畅卿何姓曰姓张张长史乎以此而拟左氏论语又所谓貌异而心同也善人君子功业不书见于应附彰其美如左传称楚武王𣣔伐隋熊率且比曰季梁在何益至萧方三十国春秋说朝廷闻慕容隽死曰中原可图矣桓温曰慕容恪在其忧方大以此而拟左氏又所谓貌异而心同也夫将叙其事必预张其本弥缝混说无取睠言如左传称叔輙闻日蚀而哭昭子曰子叔其将死乎秋八月叔輙卒至王邵齐志称张伯徳梦山上挂丝占者曰其为幽州乎秋七月拜为幽州刺史以此而拟左氏又所谓貌异而心同也盖文虽缺畧理甚昭着此丘明之体也至如叙晋败于邲先济者赏而云上军下军争舟舟中之指可掬夫不言攀舟乱以力断指而但曰舟指可掬则读者自覩其事矣至王邵齐志述髙季式破敌于韩陵追奔逐北而云夜半方归槊血满袖夫不言奋槊深入撃刺甚多而但称槊血满袖则闻者亦知其义矣以此而拟左氏又所谓貌异而心同也大抵作者自魏已前多効二史従晋已降喜学五经夫史才文浅而易摸经文意深而难拟既难易有别故得失亦殊盖貌异而心同者模拟之上也貌同而心异者摸拟之下也然人皆好貌同而心异不尚貌异而心同者何哉盖鉴识不明嗜爱多僻悦夫似史而憎夫真史此张子所以致讥于鲁侯有叶公好龙之喻也袁山松云书之为难也有五烦而不整一难也俗而不典二难也书不实録三难也赏罚不中四难也文不胜质五难也夫拟古而不类此乃难之极者何为独阙其目乎呜唿自子长已还似皆未覩斯义后来明达其鉴之哉书事第二十九昔荀悦有云立典有五志焉一曰达道义二曰彰法式三曰通古今四曰着功勲五曰表贤能于寳之释五志也体国经野之言则书之用兵征伐之权则书之忠臣烈士孝子真妇之节则书之文诰専对之辞则书之才力伎艺殊异则书之于是採二家之所议征五志之所取盖记言之所网罗书事之所总括粗得于兹矣然必谓故无遗恨犹恐未尽者乎今更广以三科用増前目一曰叙㳂革二曰明罪恶三曰旌恠异何者礼仪用舍节文升降则书之君臣邪僻国家䘮乱则书之幽明感应祸福萌兆则书之于是以此三科参诸五志则史氏所载庶几无阙求诸笔削何莫由斯但古作者鲜能无病茍书而不法则何以示后盖班固之讥司马迁也论大道则先黄老而后六经序游侠则退处士而进姧雄述货殖则崇势利而羞贱贫此其所蔽也又传玄之贬班固也论国体则饰朝阙而折忠臣叙世敎则贵取容而贱直节述时务则谨辞章而略事实此其所失也寻班马二史咸擅一家而各自弹射逓相疮痏夫虽自卜者审而自见为难可谓笑他人之未工忘已事之已拙上知犹其若此而况庸庸者哉茍自前哲之指踪校后来之所失若王沉孙盛之伍伯𧺫徳棻之流论王业则党悖逆而诬忠义叙国家则抑正顺而褒簒夺述风俗则矜夷狄而陋华夏此其大较也必伸以纯擿穷其负累虽擢髪而数庸可尽邪子曰于予何诛于数家见之矣抑又闻之恠力乱神宣尼不语而事鬼求福墨生所信故圣人于其间若存若亡而已若吞燕卵而啇生启龙漦而周灭厉壊门以祸晋鬼谋社而亡曹江使返璧于秦皇圯桥授书于汉相此则事关军国理涉兴亡有而书之以彰灵验可也而王隠何法盛之徒所撰晋史乃専访州闾细事委巷琐言聚而编之目为鬼神传录其事非要其言不经异乎三史之所书五经之所载也范晔博採衆书裁成汉典观其所取颇有竒工至于方术篇及诸蛮夷传乃录王乔左慈禀君盘瓠言唯迂诞事多诡越可谓美玉之瑕白圭之玷惜㦲无是可也又自魏晋已降着述多门语林笑林世说俗说皆喜载调谑小辨嗤鄙异闻虽为有识所讥颇为无知所悦而斯风一扇国史多同至如王思狂躁起驱蝇而践笔毕卓沉湎左持螯而右柸刘邕榜吏以膳痂龄石戯舅而伤赘其事芜秽其辞猥杂而歴代正史持为雅言茍使读之者为之解頥闻之者为之抚掌固异乎记功书过彰善瘅恶者也大抵近代史笔叙事为烦㩁而论之其尤甚者有四夫祥瑞者所以发挥盛徳幽賛明王至如凤凰来仪嘉禾入献秦得若雉鲁获如麕求诸尚书春秋上下数千载其可得言者盖不过一二而已爰及近古则不然凢祥瑞之出非关理乱盖主上所惑臣下相欺故徳弥少而祥弥多政逾劣而瑞逾盛是以桓灵受祉比文景而为丰刘石应符比曹马而益倍而史官征其谬说录彼邪言真伪莫分是非无别其烦一也当春秋之时诸侯力争各擅雄伯自相君长经书某使来聘某君来朝者盖明和好所通盛徳所及此皆国之大事不可阙如而自史汉已还相承继作至于唿韩入侍肃慎来庭如此之流书之可也若乃藩王岳牧朝会京师必也书之本纪则异乎春秋之义夫臣谒其君子觐其父抑惟常理非复异闻载之简䇿一何辞费其烦二也乃若百职迁除千官黜免其可以书名本纪者盖惟槐鼎而已故西京撰史唯编丞相大夫东观着书止列司徒太尉而近世自三公已下一命已上茍沾厚禄莫不备书且一人之身兼预数职或加其号而阙其位或无其实而有其名賛唱为之口劳题署由其力倦具之史牍夫何足观其烦三也夫人之有传也盖唯书其邑里而已其有开国承家世禄不坠积仁累徳良弓无改项籍之先世为楚将石建之后廉谨相承此则其事尤异略书于传可也其失之者则有父官令长子秩丞郎声不着于一鄊行无闻于十室乃叙其名位一一无遗此实家谍非关国史其烦四也于是考兹四事以观今古足验积习忘返流宕不归乖作者之规模违哲人之准的也孔子曰吾党之小子狂简斐然成章不知所以裁之其斯之谓矣亦有言或可记功或可书而纪阙其文传亡其事者何则始自太上迄于中古其间文籍可得言焉夫以仲尼之圣也访诸郯子始闻少皥之官叔向之贤也询彼国侨载辨黄熊之祟或八元才子因行父而获传或伍羖大夫假赵良而见识则知当时正史流俗所行若三坟五典八索九丘之书虞夏商周春秋梼杌之记其所缺略者多矣既而汲冢所述方五经而有残马迁所书比三传而多别裴松补陈寿之阙谢绰拾沈约之遗斯又言满五车事逾三箧者矣夫记事之体欲简而且详踈而不漏若烦则尽取省则都损此乃忘折中之宜失均平之理惟夫博雅君子知其利害者焉人物第三十夫人之生也有贤不肖焉若乃其恶可以诫世其善可以示后而死之日名无得而闻焉是谁之过欤盖史官之责也观夫文籍肇剏史有尚书知逺踈通网罗歴代至如有虞进贤时宗元凯夏氏中㣲国传寒浞殷之亡也是生飞廉恶来周之兴也实有散宜闳夭若斯人者或为恶縦暴其罪滔天或累仁积徳其名盖世虽时淳俗质言约义简此而不载阙谁大焉洎夫子修春秋记二百年行事三传并作史道勃兴若秦之由余百里奚越之范蠡大夫种鲁之曹沬公仪休齐之寗戚田穰苴斯并命世大才挺生杰出或陈力就列功冠一时或杀身成仁声闻四海茍师其徳业可以治国字人慕其风范可以激贪励俗此而不书无乃太简又子长着史记也驰骛穷古今上下数千载至如臯陶伊尹传说仲山甫之流并列经诰名存子史功烈尤显事迹居多盍各採而编之以为列传之始而断以夷齐居首何龌龊之甚乎既而孟坚勒成汉书牢笼一代至于人伦大事亦云备矣其间若薄昭杨仆颜驷史岑之徒事所以见遗者盖略小而存大耳夫虽逐䴢之犬不复顾兎而鸡肋是弃能无惜乎当三国异朝两晋殊宅若元则仲景时才重于许洛何祯许询文雅髙于杨于而陈寿国志王隠晋史广列诸传而遗此不编斯亦网漏吞舟过为迃阔者观东汉一代贤明妇人如秦嘉妻徐氏动合礼仪言成规矩毁形不嫁哀恸伤生此则才徳兼美者也董祀妻蔡氏载诞胡子受辱虏庭文词有余节槩不足此则言行相乖者也至蔚宗后汉传标列女徐淑不齿而蔡琰见书欲使彤管所载将安凖的裴几原删略宋史时称简要至如张祎隂受君命将贼零陵乃宗通不移饮鸩而絶虽古之鉏麑义烈何以加诸鲍昭文宗学府驰名海内方于汉代褒朔之流事皆阙如何以申其褒奨夫天下善人少而恶人多其书名竹帛者盖惟记善而已故太史公有云自获麟已来四百余年贤君忠臣死义之士废而不载余甚惧焉即其义也至如四㐫列于尚书三叛见于春秋西汉之纪江充石显东京之载梁冀董卓此皆干纪乱常存灭兴亡所系既有关时政故不可阙书但近史所刋有异于是至如不才之子群小之徒或隂情丑行或素飡尸禄其恶不足以曝扬其罪不足以惩诫莫不搜其鄙事聚而为录不其秽乎抑又闻之十室之邑必有忠信而斗筲之才何足算也若汉传之有传寛靳歙蜀志之有许慈宋书之虞丘进魏史之王㦥若斯数子者或才非㧞萃或行不逸群徒以片善取知㣲功见识阙之不足为少书之维益其累而史臣皆责其谱状征其爵里课虚成有裁为列传不亦烦乎语曰君子于其所不知盖阙如也故贤良可记而简牍无闻斯乃察所不该理无足咎至若愚智毕载妍媸靡择此则燕石妄珎齐竿混吹者矣夫名刋史册自古攸难事列春秋哲人所重笔削之士其慎之哉史通卷之第八史通史通卷第九史通卷第九内篇覈才序传烦省覈才第三十一夫史才之难其难甚矣晋令云国史之任委之着作每着作郎初至必撰名目传一人斯盖察其所由茍非其才则不可叨居史任歴观古之作者若蔡邕刘孝标徐陵刘炫之徒各自谓长于着书达于史体然侏儒一节而他事可知按伯喈于方朔上书谓宜广班氏天文志夫天文之于汉史实附赘之尤甚者也必欲申以掎摭但当锄而去之安可仍其过失而益其芜累亦奚异观河倾之患而不过以隄防方欲䟽而导之用速懐襄之害述史如此将非练达者欤孝标持论柝理诚为絶伦而自叙一篇过为烦碎山西一志直论文章谅难以偶迹迁固比肩陈范者也孝穆在齐有志于梁史及还江左而书竟不成嗟乎以徐公文体而施诸史传亦犹㶚上儿戏异乎真将军幸而量力不为可谓自卜者审矣光伯以洪儒硕学而迍邅不遇其鋭情自叙欲以垂示将来而言皆浅俗理无要害岂所谓诵诗三百虽多亦奚以为者乎昔尼父有言文胜质则史盖史者当时之文也然朴散淳销时移世异文之与史较然异辙故以张衡之文而不闲于史以陈寿之史而不习于文其有赋述两都诗裁八咏而能编次汉册勒成宋典若斯人者其流几何是以略观近代有齿迹文章而兼修史传其为式也罗含谢客宛为謌颂之文萧绎江淹直成铭賛之序温子昇尤喜复语卢思道雅好丽词江总猖獗以沉迷庾信轻薄而流宕此其大较也然向之数子所撰者盖不过偏记杂说小卷短书而已犹且乖滥踏駮一至于斯而况责之以刋勒一家弥纶一代使其始末圆备表里无咎盖亦难矣但自世重文藻词宗丽淫于是沮诵失路灵均当轴每西省虚职东观伫才凢所拜授必推文士遂使握管懐鈆多无铨综之职连章累牍罕逢㣲婉之言而举俗共为能事当时莫之敢侮假令间有术同彪峤才若班荀懐独见之明负不刋之业而皆取窘于流俗见嗤于朋党遂乃哺糟歠醨俯同妄作被褐懐玉无由自陈此管仲所谓用君子而以小人参之害覇之道者昔传玄有观孟坚汉书实命代竒作及与陈宗尹敏杜抚马严撰中兴纪传其文曾不足观岂拘于时乎不然何不类之甚者也是后刘珍朱穆卢植杨彪之徒又继而成之岂亦各拘于时而不得自尽乎何其益陋也嗟乎拘时之患其来尚矣斯则自古之所叹岂独当今者㢤序传第三十二盖作者自叙其流出于中古按屈原离骚经其首章上陈氏族下列祖考先述厥生次显名字自叙发迹实基于此降及司马相如始以自叙为传然其所叙者但记自少及长立身行事而已逮于祖先所出则蔑尔无闻至马迁又征三闾之故事倣文园之近作模楷二家勒成一卷于是扬雄遵其旧辙班固酌其余波自叙之篇实烦于代虽属辞有异而兹体无易寻马迁史记上自轩辕下穷汉武彊宇修阔道路绵长故其自叙始于氏出重黎终于身为太史虽上下驰骋终不越史记之年班固汉书止叙西京二百年事耳其自叙也则逺征令尹𧺫楚文王之世近录賔戯当汉明帝之朝苞括所闻踰于本书逺矣而后来叙传非止一家竞学孟坚从风而靡施于家谱犹或可通列于国史每见其失者矣然自叙之为义也茍能隠已之短称其所长斯言不谬即为实录而相如自序反记其客逰临卭窃妻卓氏以春秋所讳持为美谈虽事或非虚而理无可取载之于传不其愧乎又王充论衡之自纪也述其父祖不肖为州闾所鄙而已荅以瞽顽舜神鲧恶禹圣夫自叙而言家世固当以扬名显亲为主茍无其人阙之可也至若盛矜于已而厚辱其先此何异证父攘羊学子名母必责以名敎实三千之罪人也夫自媒自衒士女之丑行然则人莫我知君子所耻按孔氏论语有云十室之邑必有忠信不如丘之好学也又曰吾日三省吾身为人谋而不忠乎与朋友交而不信乎又曰文王既没文不在兹乎又曰昔者吾友尝从事于斯矣则圣达立言也时亦扬露巳才或託讽以见其情或巽辞以显其迹终不旴衡自伐攘袂公言且命诸门人各见尔志由也不让见嗤无礼歴观扬雄已降其自叙也始以夸尚为宗至魏文帝传玄陶梅葛洪之徒则又踰于此者矣何则身兼片善行有㣲能皆剖析具言一二必载岂所谓宪章前圣谦以自牧者欤又近古人伦喜称阀阅其荜门寒族百代无闻而骍角挺生一朝暴贵无不追述本系妄承先哲至若仪父振铎并为曹氏之初淳维李陵俱称拓㧞之始河南马祖迁彪之说不同吴兴沈约先后之序有异斯皆不因真律无假宁楹直据经史自成矛盾则知杨姓之寓西蜀班门之雄朔野或胄纂伯侨或家传熊绎恐自我作古失之弥逺者矣盖谄祭非鬼神所不歆致敬他亲人斯悖徳凢为叙传宜详此理不知则阙亦何伤乎烦省第三十二昔荀卿有云录远略近则知史之详略不均其为患者乆矣及于令昇史议歴诋诸家而独归美左传云丘明能以三十卷之约括囊二百四十年之事靡有孑遗斯盖立言之髙标着作之良模也又张世伟着班马优劣论云迁叙三千年事五十万言固叙一百四十年事八十万言是班不如马也然则自古论史之烦省者咸以左氏为得史公为次孟坚为非自魏晋已还年祚转促而为其国史亦不减班书此则后来逾烦其失弥甚者矣余以为近史芜累诚则有诸亦犹古今不同势使之然也輙求其本意略而论之何者当春秋之时诸矦力争各闭境相拒关梁不通其有吉凶大事见知于他国者或因假道而方闻或以通盟而始赴茍异于是则无得称鲁史所书实用此道至如秦燕之据有西北楚越之大启东南地僻远于诸戎人罕通于上国故载其行事多有阙如且其书自宣成已前三纪而成一卷至昭襄已下数年各占一篇是知国阻隔者记事不详年浅近者撰录多备左丘明随闻见而成传何有故为简约者哉及汉时之有天下也普天率土无思不服会计之吏嵗奏于朝廷輶轩之使日驰于郡国作者俱于京兆府征事于四方用使夷夏必闻逺近无隔故汉氏之史所以倍増于春秋也降及东京作者弥衆至如名邦大都地富才良髙门甲族世多髦俊邑老乡贤竞为别录家谱宗谱各成私传于是笔削所採闻见益多此中兴之史所以又广于前汉也夫英贤所出何国而无书之则与日月长悬不书则与烟尘永灭是以谢承周悉江左京洛事缺于三吴陈寿偏委蜀中巴梁语详于一国如宋齐受命梁陈握纪或地比禹贡一州或年方秦氏二世夫地之褊小年之窘迫适使作者採访易洽巨细无遗耆旧可询隠讳咸露此小国之史所以不减于大邦也夫论史之烦省但当要其事有妄载苦于榛芜言有阙书伤于简畧斯则可矣必量世事之厚薄限篇第以多少理则不然且必谓丘明为省也若介葛辨牺于牛鸣叔孙志梦于天压楚人敎晋以㧞斾城者讴华以弃甲此而毕书岂得谓之省邪且必谓汉书为烦也若武帝乞浆于栢父陈平献计于天山长沙戏舞以请地杨㒒怙宠而移关此而不录岂得谓之烦邪由斯而言则史之烦省不中从可知矣又古今有殊浇淳不等帝尧则天称大书惟一篇周武观兵孟津言成三誓伏牺止画八卦文王加以系辞俱为大圣行事若一其丰俭不类悬隔如斯必以古方今持彼喻此如蚩尤黄帝交战坂泉施于春秋则城濮鄢陵之事也有穷簒夏少康中兴施于两汉则王莾光武之事也夫差既灭勾践覇世施于东晋则桓玄宋祖之事也张仪马错为秦开蜀施于三国则邓艾钟会之事也而往之所载其简如彼今之所书其审如此若使后来同于往世限一槩以成书将恐学者必诟其踈遗尤其率畧者矣而议者茍嗤沈约萧衍孙盛习凿齿之所编语烦于班马不亦缪乎故曰论史之烦省者但当求其事有妄载言有阙书斯可则矣必量世事之厚薄限篇第以多少理则不然其斯之谓也史通卷第九史通史通卷第十史通卷第十内篇杂述办识自叙杂述第三十四昔在三坟五典春秋梼杌即上代帝王之书中古诸侯之记行诸歴代以爲格言其余外传则神农尝药厥有本草夏禹敷土实着山经世本辨姓着自周室家语载言传诸孔氏是知偏记小说自成一家而能与正史参行其所从来尚矣爰及近古斯道渐烦史氏流别殊途并骛㩁而为论其流有十焉一曰偏记二曰小录三曰逸事四曰琐言五曰郡书六曰家史七曰别传八曰杂记九曰地理十曰都邑簿夫皇王受命有始有卒作者着述详略难均有权记当时不终一代若陆贾楚汉春秋乐资山阳公载记王韶晋安陆纪姚梁后略此之谓偏记者也普天率土人物弘多求其行事罕能周悉则有独举所知编为短部若戴逵竹林名士王粲汉末英雄萧世诚懐旧志卢子行知巳传此之谓小录者也国史之任记事记言视聴不该必有遗逸于是好竒之士补其所亡若何峤汲冡记年葛洪西京杂记顾恊璅语谢绰拾遗此之谓逸事者也街谈巷议时有可观小说为言犹贤于已故好事君子无所弃诸若刘义庆世说裴荣期语林孔思尚语录阳松玠谈薮此之谓琐言者也汝颕奇士江汉英灵人物所生载光郡国故鄊人学者编而记之若周称陈晋耆旧周裴汝南先贤陈寿益部耆旧虞预㑹稽典录此之谓郡书者也高门华胄奕世载徳才子承家恩显父母由是纪其先烈贻厥后来若杨雄家谍殷敬世传孙氏谱记陆宗系历此之谓家史者也贤士贞女类聚区分虽百行殊途而同归于善则有取其所好各为之录若刘向列女梁鸿逸民赵採忠臣徐广孝子此之谓别传者也隂阳为炭造化为工流形赋象于何不育求其恠物有广异闻若祖台志恠于寳搜神刘义庆幽明刘敬叔异苑此之谓杂记者也九州土宇万国山川物产殊宜风化异俗如各志其本国足以明此一方若盛弘之荆州记常璩华阳国志辛氏三秦罗含湘中此之谓地理书者也帝王桑梓列圣遗尘经始之制不常厥所茍能书其轨则可以龟镜将来若潘岳关中陆机洛阳三辅黄图建康宫殿此之谓都邑簿者也大抵偏记小录之书皆记即日当时之事求诸国史最为实录然皆言多鄙朴事罕圆备终不能成其不刋永播来叶徒为后生作者削藁之资焉逸事皆前史所遗后人所记求诸异说为益实多及妄者为之则茍载传闻而无铨择由是真伪不别是非相乱如郭子横之洞冥王子年之拾遗全搆虚辞用惊愚俗此其为弊之甚者也琐言者多载当时辨对流俗嘲谑㑭夫枢机者借为舌端谈话者将为口实及蔽者为之则有诋讦相戏施诸祖宗䙝狎鄙言出自牀第莫不昇之纪录用为雅言固以无益风规有伤名教者矣郡书者体其乡贤美其邦族施于本国颇得流行置于他方罕闻爱异其有如常璩之详审刘炳之该愽而能传诸不朽见羙来裔者盖无几焉家史者事惟三族言止一门正可行于室家难以播于邦国且箕裘不堕则其录犹存茍薪搆已亡则斯文亦䘮者矣别传者不出胸臆非由机杼徒以慱採前史聚而成书其有足以新言加之别说者盖不过十一而已如寡闻末学之流则深所嘉尚至于探幽索隠之士则无所取材杂记者若论神仙之道则服食鍊气可以益夀延年语魑魅之途则福善祸滛可以惩恶劝善斯则可矣及缪者爲之则茍谈恠异务述妖邪求诸弘益其义无取地理书者若朱赣所採浃于九州阚驷所书殚于四国斯则言皆雅正事无偏党者矣其有异于此者则人自以爲乐土家自以爲名都竞美所居谈过其实又城池旧迹山水得名皆传诸委巷用爲故实鄙哉都邑薄者如宫闱陵庙街㕓郭邑辨其规模明其制度斯则可矣及愚者为之则烦而且滥博而无限故论榱栋则尺寸皆书记草木则根株必数务求详审持此为能遂使学者观之瞀乱而难纪也于是考兹十品征彼百家则史之杂名其流尽于此矣至于其间得失纷揉善恶相兼既难为覼缕故粗陈梗槩且同自郐无足讥焉又按子之将史本为二说如吕氏淮南玄晏抱朴凢此诸子多以叙事为宗举而论之抑亦史之杂也但以名目有异不复编于此科盖语曰聚星之明不如一月之光歴观自古作者着述多矣虽复门千戸万波委云集而言皆琐碎事必藂残固难以接光尘于五传并辉烈于三史古人以比玉屑满箧良有㫖哉然则蒭荛之言明王必择葑菲之体诗人不弃故学者有慱闻旧事多识其物若不窥别录不讨异书专治周孔之章句直守迁固之纪传亦何能自致于此乎且夫子有云多闻择其善者而从之知之次也茍如是则书有非圣言多不经学者博闻盖在择之而已辨识第三十五夫设官分职伫勣课能欲使上无虚称下无虚受其难矣哉昔汉文帝幸诸将营而目周亚夫为真将军嗟乎必于史职求真斯乃特为难遇者矣史之为务厥途有三焉何则彰善贬恶不避强御若晋之董狐齐之南史此其上也编次劝戒欝为不朽若鲁之丘明汉之子长此其次也髙才愽学名重一时若周之史佚楚之倚相此其下也苟三者并阙复何爲者哉昔鲁叟之修春秋也不获三桓之势汉臣之着史记也无假七贵之权而近古喜有撰述必以大臣居首按晋起居注代康帝诏盛称着述任重理借亲览遂以武陵王领秘书监寻武陵才非河献识异淮南而輙以彼藩翰董斯邦籍求之称职无闻焉尔既而齐撰国史和士开惣知唐修本草徐世勣监统夫使辟阳长信指撝南董之前周勃张飞弹压桐雷之右斯亦恠矣大抵监史爲难斯乃尤者若使直若南史才如马迁精懃不懈若杨子云谙识故事若应仲远兼斯具美督彼群才使载言记事借为模楷搦管操觚归其准的斯则可矣但今之従政则不然凢居斯职者必恩幸贵臣凡庸贱品饱食安步坐啸画诺若斯而已矣夫人既不知善之为善则亦不知恶之为恶故凢所引进皆非其才或以势利见升或以干祈致擢遂使当官効用江左以不乐为謡拜职辨名洛中以不闲为说言之可为大咲可为长叹也曽试论之世之従仕者若使之为将也而才无韬畧使之为吏也而术靡循良使之属文也而匪闲于辞赋使之讲学也而不习于经典斯则负乗致冦悔吝旋及虽五尺童儿犹知调笑者矣唯夫修史者则不然或当官卒嵗竟无刋述而人莫之知也或辄不自揆轻㺯笔端而人莫之见也由斯而言彼史曹者崇扄峻宇深附九重虽地处禁中而人同方外可以养拙可以蔵愚绣衣直指所不能绳强项中威所不能及斯固素食之窟宅尸禄之渊薮也凡有国有家者何事于斯职哉昔子贡𣣔去告朔之饩羊子曰尔爱其羊我爱其礼又语云虽无老成人尚有典刑观歴代之置史臣有同嬉戯而竟不废其职者盖存夫爱礼恡彼典刑者乎昔丘明之修传也以避时难子长之立记也藏于名山班固之成书也出自家庭陈寿之为志也创于私室然则古来贤隽立言垂后何必身居廨宇迹参僚属而后成其事乎是以深识之士知其若斯退居清净杜门不出成其一家独断而已岂与夫冠猴献状评议其得失者哉自叙第三十六予糿奉庭训早逰文学年在纨绮便爱古文尚书每苦其辞艰琐难为讽读虽屡逢捶挞而其业不成尝闻家君为诸兄讲春秋左氏传每废书而聴逮讲毕即为诸兄说之因切叹曰若使书皆如此吾不复怠矣先君竒其意于是始授以左氏朞年而讲诵都毕于时年甫十有二矣所谍虽未能深解而大义略举父兄欲令博观议䟽精此一经辞以获麟已后未见其事乞且观余部以广异闻次又读史汉三国志既𣣔知古今㳂革暦数相承于是触类而观不假师训自汉中兴已降迄乎皇家实录年十有七而窥覧略周其所读书多因假赁虽部帙残缺篇第有遗至于叙事之纪纲立言之梗槩亦粗知之矣但于时将来仕进兼习揣摩至于专心诸史我则未暇洎年登弱冠射策登朝于是思有余闲获遂本愿旋逰京洛颇积嵗年公私借书恣情披阅至如一代之史分为数家其间杂记小书又兢为异说莫不鑚研穿凿尽其利害加以自小观书喜谈名理其所悟者皆得诸襟腑非由染习故始在总角读班谢两汉便恠前书不应有古今人表后书宜为更始立纪当时懵者共责以童子何知而敢轻议前哲于是赧然自失无辞以对其后见张衡范晔集序果以二史为非其有暗合于古人者盖不可胜纪始知流俗之士难与之言凢有异同蓄诸方寸及年过而立言悟日多常恨时无同好可与言者惟东海徐坚晚与之遇相得甚欢虽古者伯牙之识钟期管仲之知鲍叔不是过也复有永城朱敬则沛国刘允济吴兴薛谦光河南元行沖陈留吴兢寿春裴懐古亦以言议见许道术相知所有搉扬得尽懐抱每云徳不孤必有邻四海之内知我者不过数子而已矣昔仲尼以睿圣明哲天縦多能覩史籍之繁文惧覧者之不一删诗爲三百篇约史记以脩春秋讃易道以黜八索述职方以除九丘讨论坟典断自唐虞以讫于周其文不刋爲后王法自兹厥后史籍逾多茍非命世大才孰能刋正其失嗟予小子敢当此任其于史传也尝欲自班马已降迄于李令狐颜孔诸书莫不因其旧义普加釐革但以无夫子之名而輙行夫子之事将恐惊末俗取咎时人徒有其劳而莫之见赏所以每握管叹息迟回者乆之非𣣔之而不能实能之而不𣣔也既朝廷有知意者遂以载笔见推由是三为史臣再入东观每惟皇家受命多歴年所史官所编粗惟记录至于纪传及志则皆未有其书长安中年㑹奉诏预脩唐史及今上即位又勑撰则天大圣皇后实录凡所着述常𣣔行其旧议而当时同作诸士及监修贵臣每与其凿枘相违龃龉难入故其所载削皆与俗沉浮虽自谓依违茍従然犹大为史官所嫉嗟乎虽任当其职而吾道不行见用于时而美志不遂欝快孤愤无以寄懐必寝而不言嘿而无述又恐殁世之后谁知予者故退而私撰史通以见其志昔汉世刘安着书号曰淮南子其书牢笼天地博极古今上自太公下至商鞅其错综经纬自谓兼于数家无遗力矣然自淮南已后作者絶无必啇确而言则其流又衆盖仲尼既殁㣲言不行史公着书是非多谬由是百家诸子诡说异辞务为小辨破彼大道故杨雄法言生焉儒者之书博而寡要得其糟粕失其菁华而流俗鄙夫贵远贱近传兹牴牾自相欺惑故王充论衡生焉民者冥也冥然罔知率彼愚䝉墻面而视或讹音鄙句莫究本源或守株胶柱动多拘忌故应劭风俗通生焉五常异禀百行殊轨能有兼偏知有长短茍随才而任使则片善不遗必求备而后用则举世莫可故刘劭人物志生焉夫开国承家立身立事一文一武或出或处虽贤愚壤隔善恶区分茍时无品藻则理难错综故陆景典语生焉词人属文其体非一譬甘辛殊味丹素异彩后来祖述识殊圆通家有诋诃人相掎摭故刘勰文心生焉若史通之为书也盖伤当时载笔之士其道不纯思欲辨其指归殚其体统夫其书虽以史为主而余波所及上穷王道下掞人伦总括万殊包吞千有自法言已降迄于文心而往以纳诸胸中曽不慸芥者矣夫其为义也有与夺焉有褒贬焉有讽剌焉其为贯穿者深矣其爲网罗者宻矣其所商略者逺矣其所发明者多矣盖谈经者恶闻服杜之嗤论史者憎言班马之失而此书多讥往哲喜述前非获罪于时固其冝矣犹冀知音君子时有观焉尼父有云罪我者春秋斯之谓也昔梁征士刘孝标作叙传其自比于冯敬通者有三而予辄不自揆亦窃比于扬子云者有四焉何者扬雄尝好雕虫小伎老而悔其少作余糿喜诗赋而壮都不为耻以文士得名期以述者自命其似一也扬雄草玄累年不就当时闻者莫不哂其徒劳余撰史通亦屡移寒暑悠悠尘俗共以为愚其似二也扬雄撰法言时人竸尤其妄故作解嘲以詶之余着史通见者亦互言其短故作释䝉以拒之其似三也扬雄少为范踆刘歆所重及闻其撰太玄经则嘲以恐盖醤瓿然刘范之重雄者盖贵其文彩若长扬羽猎之流耳如太玄深奥难以探赜既絶窥踰故加讥诮余初好文笔颇获誉于当时晚谈史传遂减价于知已其似四也夫才唯下劣而迹类先贤是用铭之于心特以自慰抑犹有遗恨惧不似杨雄者有一焉何者雄之玄经始成虽为当时所贱而桓谭以为数百年外其书必传其后张衡陆绩果以为絶伦参圣夫以史通方诸太玄今之君山即徐朱等数君是也后来张陆则未之知耳嗟乎倘使平子不出公纪不生将恐此书与粪土同捐烟烬俱灭后之识者无得而观此予所以抚卷涟洏泪尽而继之以血也史通卷之十史通史通卷第十一史通卷第十一外篇史官建置第一夫人寓形天地其生也若蜉蝣之在世如白驹之过隙犹且耻当年而功不立疾没世而名不闻上起帝王下穷匹庶近则朝廷之士逺则山林之客谅于其功也名也莫不汲汲焉孜孜焉夫如是者何哉皆以图不朽之事也何者而称不朽乎盖书名竹帛而已向使世无竹帛时阙史官虽尧舜之与桀纣伊周之与莽卓夷惠之与跖硚商冒之与曾闵俱一从物化坟土未干则善恶不分妍媸永灭者矣苟史官不絶竹帛长存则其人已亡杳成空寂而其事如在皎同星汉用使后之学者坐披囊箧而神交万古不出户庭而穷览千载见贤而思齐见不贤而内自省若乃春秋成而逆子惧南史至而贼臣书其记事载言也则如彼其劝善惩恶也又如此由斯而言则史之爲用其利甚愽乃生人之急务爲国家之要道有国有家者其可缺之哉故备陈其事编之扵后盖史之建官其来尚矣昔轩辕氏受命仓颉沮诵实居其职至扵三代其数渐繁按周官礼记有大史小史内史外史左史右史之名大史掌国之六典小史掌邦国之志内史掌书王命外史掌书使乎四方左史记言右史记事曲礼曰史载笔大事书之扵䇿小事简牍而已大戴礼曰太子旣冠成人免扵保傅则有司过之史韩诗外传云据法守职而不敢为非者太史令也斯则史官之作肇自黄帝修扵周室名目旣多职务咸异至扵诸侯列国亦各有史官求其位号一同王者至如孔甲尹逸名重夏殷史佚倚相誉髙周楚晋则伯黡司籍鲁则丘明受经此竝历代史臣之可得言者䧏及战国史氏无废赵鞅晋之一大夫尔犹有直臣书过操简笔扵门下田文齐之一公子尔每坐对賔客侍史记扵屏风至若秦赵二主渑池交㑹各命其御史书某年某月鼓瑟鼓缶此则春秋君举必书之之义也然则官虽无阙而书尚有遗故史臣等差莫辨其序按吕氏春秋曰夏太史终古见桀惑乱载其圗法出奔商商太史髙势见纣迷乱载其图法出奔周晋太史屠黍见晋之乱亦以其圗法归周又春秋晋齐太史书赵崔之弑郑公孙黒强与扵盟使太史书其名且曰七子昭二年晋韩宣子来聘观书扵太史氏见易象与鲁春秋曰周礼尽在鲁矣然则诸史之任太史其最优乎至秦有天下太史令胡母敬作博学章此则自夏迄秦斯职无改者矣汉兴之世武帝又置太史公位在丞相上以司马谈为之汉法天下计书先上太史副上丞相叙事如春秋及谈卒子迁嗣迁卒宣帝以其官为令行太史公文书而已寻自古太史之职虽以着述为宗而兼掌暦象日月隂阳度数司马迁旣殁后之续史记者若褚先生刘向冯商杨雄之徒竝以别职来知史务扵是太史之署非复记言之司故张衡单飏王立髙堂隆等其当官见称唯知占候而已当王莽代汉改置柱下五史秩如御史听事侍傍记迹言行盖効古者动则左史书之此其义也汉氏中兴明帝以班固为兰台令史诏撰光武本纪及诸列传载记又杨子山为郡上计吏献所作哀平传为帝所异徴诣兰台斯则兰台之职者盖当时着述之所也自章和已后图籍盛扵东观凡撰汉记相继在乎其中而都谓着作竟无它称当魏太和中始置着作郎职隷中书其官卽周之左史也晋元康初又职隷秘书着作郎一人谓之大着作专掌史任又置佐着作郎八人宋齐已来以佐名施于作下旧事佐郎职知博採正郎资以草传如正佐有失则秘监职司其忧其有才堪撰述学综文史虽居他官或兼领着作亦有虽为秘书监而仍领着作郎者若中朝之华峤陈寿陆机束晢江左之王隐虞预于宝孙盛宋之徐爰苏宝生梁之沈约裴子野斯竝史官之尤羙着作之妙选也而齐梁二代又置修史学士陈氏因循无所变革若刘涉谢旻顾野王许善心之类是也至若偏隅僣国夷狄伪朝求其史官亦有可言者按蜀志称王崇补东观许盖掌礼仪又郄正为秘书郎广求益部书籍斯则典校无阙属辞有所矣而陈夀评云蜀不置史官者得非厚诬诸葛乎别有曲笔篇言之详矣吴归命时有左右二国史之职薛荣为其左华覈为其右又周处自左国史迁东观令以斯考察则其班秩可知伪汉嘉平初公师或以太中大夫领左国史撰其国君臣纪传前凉张骏时刘庆迁儒林郎中常侍在东苑撰其国书蜀与西凉三朝记事委之门下南凉主乌孙初定覇基欲造国纪以其参军郎韶为国纪祭酒使撰録时事自余伪主多置着作官若前赵之和苞后燕之董统是也元魏初称制即有史臣杂取它官不常厥职故如崔浩髙闾之徒唯知着述而未列名号其后始扵秘书置着作局正郎二人佐郎四人其佐三史者不过一二而已晋秦以来三史稍替别置修史局其职有六人当代都之时史臣每上奉王言下询国俗兼取工扵翻译者来直史曹及洛京之末朝议又以为国史当专任代人不宜归之汉士扵是以谷纂山伟更主文籍凡经二十余年其事阙而不载斯盖犹秉夷礼有互乡之风者焉髙齐及周迄于隋氏其史官以大臣统领者谓之监修国史自领则近循魏代逺効江南叅杂其间变通而已唯周建六官改着作之正郎为上士佐郎为下士名谥虽易而班秩不殊如魏收之擅名河朔柳虬之独步关右王邵魏澹展効扵开皇之朝诸葛颕刘炫宣功扵大业之世亦各一时也㮣皇家之建国也乃别置史舘通籍禁门西京则与鸾渚为邻东都则与凤池相接厥舘宇华丽酒馔丰厚得厠其流者实一时之羙事至咸亨年以职司多滥髙宗喟然而称曰朕甚懵焉乃命所司曲加推择如有居其职而阙其才者皆不得预扵修撰诏曰修撰国史义存典实自非操履忠正识量该通才学有闻难堪斯任切闻近日已来但居此职即知修撰非唯编缉讹舛亦恐漏洩史事自今后宜遣史司精简堪修史人灼然为衆所推者録名进内自余虽居史职不得輙闻见所修史籍及未行用国史等之事由是史臣拜职多取外司着作一曹始成虚设凡有笔削毕归于余舘始自武德迄乎长寿其间若李仁实以直辞见惮敬播以叙事推工许敬宗之矫妄牛鳯及之狂惑此其善恶尤着者也又按晋令着作郎掌起居集注撰録诸言行勲伐旧载史籍者元魏置𧺫居令史每行幸䜩㑹则在御左右纪録帝言及賔客詶对后别置修𧺫居注二人多以余官兼掌至隋以吏部散官及校书正字闲扵述注者修之纳言监领其事炀帝以为占有内史外史今既有着作宜立𧺫居遂置𧺫居舎人二员职隷中书省如庾自直崔濬祖虞世南蔡允恭等咸居其职时谓得人唐氏因之又加置𧺫居郎二员职与舎人同每天子临轩侍立扵玉堦之下郎居其左舎人居其右人主有命则逼阶延首而听之退而编録以为𧺫居注龙朔中改名左史右史今上即位仍从国初之号焉髙祖大宗时有令狐德棻吕才萧钧褚遂良上官仪髙宗则天时有李安期顾㣧髙智周张大素凌季友斯并当时得名朝廷所属也夫𧺫居注者编次甲子之书至扵策命章奏封拜薨免莫不随事记録言惟详审凡𣣔撰帝纪者皆因之以成功即今为载笔之别曹立言之贰职故略述其事附扵斯篇又按诗弼风静女之三章君子取其彤管夫彤管者女史记事规诲之所搦也古者人君外朝则有国史内朝则有女史内之与外其任皆同故晋献惑乱骊姬夜泣床第之私房中之事不得掩焉楚昭王䜩逰蔡姬许从孤死矣夫宴私而有书事之册盖受命者即女史之流乎至汉武帝时有禁中𧺫居注明德马皇后撰明帝𧺫居注凡斯着述似出宫中求其职司未闻位号隋世王邵上䟽请依古法复置女史之班具録内仪付于外省文帝不许遂不施行大抵自古史官其㳂革废置如此夫仲尼修春秋公羊髙作传汉魏之陆贾鱼豢晋宋之张璠范晔虽身非史职而私撰国书若斯人者有异扵是故不复详而録之其十二条夫为史之道其流有二何者书事记言出自当时之简勒成删定归扵后来之笔然则当时草创者资乎愽闻实録若董狐南史是也后来经始者贵乎隽识通才若班固陈夀是也必论其事业前后不同然相须而成其归一揆观夫周秦已徃史官之取人其详不可得而闻也至于汉魏已降则可得而言然多窃虚号有声无实按刘曹二史皆当代所撰能成其事者盖唯刘珍蔡邕王沉鱼豢之徒耳而旧史载其同作非止一家如王逸阮籍亦预其列且叔师研寻章句儒生之腐者也嗣宗沉湎麴糵酒徒之狂者也斯岂能措置时事裁成国典乎而近代趋竞之士尤喜居于史职至于措辞下笔者十无一二焉既而书成缮写则署名同献爵赏既行则攘𬒮争受遂使是非无凖真伪相杂生则厚诬当时死则致惑来代而书之谱传以为美谈载之碑碣增其壮观既而自厯行事称其所长则云某代着某书某年成某史加封若干户获赐若干段诸如此类徃徃而有遂使读者皆以为名实相符功赏相副昔魏帝曰舜之事吾知之矣此则効欤十一卷史通史通卷第十二史通卷第十二外篇古今正史第二易曰上古结绳以理后世圣人易之以书契儒者云伏牺氏始画八卦造书契以代结绳之政由是文籍生焉又曰伏牺神农黄帝之书谓之三坟言大道也少昊颛顼髙唐虞之书谓之五典言常道也春秋传载楚左史能读三坟五典礼记曰外史掌三皇五帝之书由斯而言则坟典文义三五典䇿至扵春秋之时犹大行扵世爰及后世其书不传惟唐虞已降可得言者然自尧而徃圣贤犹述求其一二髣髴存焉而后来诸子广造竒说其语不经其书非圣故马迁有言神农已前吾不知矣班固亦曰颛顼之事未可明也斯则坟典所记无得而称者焉右说三坟五典尧舜相承己见坟典周监二代各有书籍至孔子讨论其议删为尚书始自唐尧下终秦缪其言百篇而各为之序属秦为不道坑儒禁学孔子之末孙曰孔惠壁藏其书汉室龙兴旁求儒雅闻故秦愽士伏胜能传其业诏太常使掌故晁错受焉时伏生年且百嵗言不可晓口授其书才二十九篇自是传其学者有欧阳氏大小夏侯宣帝时复有河内女子得㤗誓一篇献之与伏生所诵合三十篇行之扵世其篇所载年月不与序相符㑹又与左传国语孟子所引㤗誓不同故汉魏诸儒咸疑其缪古文尚书者即孔惠之所藏科斗之文字也鲁恭王坏孔子旧宅始得之扵壁中博士孔安国以校伏生所诵增多二十五篇更以古文字写之编为四十六卷司马屡採其事故迁多有古说安国又受诏为之训传値武帝末巫蛊事起经籍道息不获奏上藏诸私家刘向取校欧阳大小夏侯三家经文脱误甚衆至扵后汉孔氏之本遂絶其有见扵经典者诸儒皆谓之逸书王肃亦注今文尚书而大与古文孔传相类或肃私见其本而独秘之乎晋元帝时豫章王内史梅頥始以孔传奏上而缺舜典一篇乃取肃之尧典从愼徽以下分为舜典以续之自是欧阳大小夏侯家等学马融郑玄王肃诸注废而古文孔传独行列扵学官永为世范齐建武中吴兴人姚方兴采马王之义以造孔传舜典云扵大航购得诣阙以献举朝集议咸以为非及江陵板荡其文入北中原学者得而异之隋学士刘炫遂取此一篇列诸本第故今人所习尚书舜典元出扵姚氏者焉右说尚书当周室㣲弱诸侯力争孔子应聘不遇自卫而归乃与鲁君子左丘明观书扵太史氏因鲁史记而作春秋上遵周公遗制下明将来之法自隐及哀十二公行事经成以授弟子弟子退而异言丘明恐失其真故论本事而为传明夫子不以空言说经也春秋所贬当世君臣其事实皆形扵传故隐其书而不宣所以免时难也及末世口说流形故有公羊谷梁邹夹之传邹氏无师夹氏有録无书故不显扵世汉兴董仲舒公孙弘并治公羊其传习者有严颕二家之学宣帝即位闻卫太子私好谷梁乃召名儒蔡千秋萧望之等大议殿中因置博士平帝初立左氏逮扵后汉儒者数廷毁之㑹博士李封卒遂不复用逮和帝元兴十一年郑兴父子奏请重立扵学官至魏晋其书渐行而二传亦废今所用左氏本即杜预所注者右说春秋又当春秋之世诸侯国自有史故孔子求衆家史记而得百二十国书如楚之书郑之志鲁之春秋魏之纪年此其可得言者左丘明旣配经立传又撰诸异同号曰外传国语二十一篇斯盖採书志等文非唯鲁之史记而已楚汉之际有好事者録自古帝王公侯卿大夫之世终乎秦襄号曰世本十五篇春秋之后七雄并争秦并诸侯则有战国䇿三十三篇汉兴太中大夫陆贾纪録时政作楚汉春秋九篇孝武之世太史公司马谈欲错综古今勒成一史其意未就而卒子迁乃述父遗志採左传国语删世本战国䇿据楚汉列时事上自黄帝下讫麟趾作十二本纪十表八书三十世家七十列传凡百三十篇都谓之史记恊厥六经异传整齐百家杂语藏诸名山副在京师以俟后圣君子至宣帝时迁外孙杨恽祖述其书遂宣布焉而十篇未成有録而已元成之间㑹稽禇先生更𥙷其缺作武帝纪三王世家龟䇿日者辞多鄙陋非迁本意也晋散骑常侍巴西谯周以迁书周秦已上或采家人诸子不专据正经扵是作古史考二十五篇皆慿旧典以糺其缪今则与史记并行扵代焉右说史记史记所书年止汉武太初已后阙而不録其后刘向向子歆及诸好事者若冯商卫衡杨雄史岑梁审肆仁晋冯叚肃金丹冯衍韦融萧奋刘恂等相次撰续迄于哀平间犹名史记至建武中司徒掾班彪以为其言鄙俗不足以踵前史又雄歆褒美伪薪误后惑衆不当垂之后代者也扵是採其旧事旁观异闻作后传六十五篇其子固以父所撰未尽一家乃𧺫元髙皇终乎王莽十有二世二百三十年综其行事上下通洽为汉书纪表志传百篇其事未毕㑹有上书云固私改作史记者有诏京兆收系悉録家书封上固弟超诣阙自陈明帝引见言固续父所作不敢改易旧书帝意乃解即出固征诣校书受诏卒业经二十余载至章帝建初中乃成固后坐窦氏事卒于洛阳狱书颇散乱莫能综理其妹曹大家愽学能属文奉诏校叙又选髙才郎马融等十人从大家授读其八表及天文志等犹未克成多是待诏东观马续所作而古今人表不类本书始自汉末迄乎陈世为其注解者凡二十五家至扵专门受业与五经相亚初汉献帝以固书文烦难省乃诏侍中荀恱依左氏传删为汉纪三十篇命秘书给纸笔经五年乃就其言简要亦与本传并行右说汉书在汉中兴明帝始诏班固与睢阳令陈宗长陵令尹敏司隷从事冀作世祖本纪幷撰功臣及新市平林公孙述事作列传载记二十八篇自是以来春秋世亦以焕炳而忠臣义士莫之撰勒扵是又诏史官谒者仆射刘珍及諌议大夫李充杂作纪表名臣节士儒林外戚诸传起自建武讫乎永初事业垂竟而珍等继卒复命侍中伏无忌与諌议大夫黄景作诸王王子功臣恩泽侯表南单于西羗传地里志至元年复令大中大夫邉韶大军营司马崔寔议郎朱穆曹寿杂作孝穆崇二皇及顺烈皇后传又増外戚传入安思等后儒林传入崔篆诸人寔寿又与议郎延笃杂作百官表顺帝功臣孙程郭愿及郑衆蔡伦等传凡百十有四篇号曰汉记嘉平中光禄大夫马日磾议郎蔡邕杨彪卢植着作东观接续纪传之可成者而邕别作朝㑹车服二志后坐事徙朔方上书求还续成十志㑹董卓作乱西迁史臣废弃旧文散逸在许都杨彪颇存注记至于名贤君子自本初已下阙续魏黄初中唯着先贤表故记残缺至晋无成大始中秘书丞司马彪始讨论衆作缀其所闻起于光武终于孝献録世十二编年二百通综上下旁引庻事为纪志传凡一十三篇号曰续汉书又散骑常侍华峤删定东观记为汉后书帝纪十二皇后纪七十三谱十典列传七十总九十二篇其十典竟不成而卒自斯已后作者相继为编年者四族创纪传者五家推其所长华氏居㝡而遭晋室东徙三惟一存至宋宣城太守范晔乃广集学徒穷覧旧籍删烦补略作后汉书凡十纪十志八十列传合为百篇㑹晔以罪被收其十志亦未成而死先是晋东阳太守袁宏抄撮汉氏后书依荀恱体着后汉纪十三篇世言汉中兴史者唯范袁二家而已右说后汉书魏史黄初太和中始命尚书衞纪缪袭草创纪传累载不成又命侍中韦诞应璩秘书王沉大将军从事中郎阮籍司徒右长史孙该司隷校尉傅玄等复共撰定其后王沉独就其业勒成魏书四十四卷其书多为时讳殊非实録呉大帝之季年始命太史令可孚郎中项峻撰呉书峻孚俱非史才其文不足纪録至少帝时更勑韦曜周昭薛营梁广华覈访求徃事相与记述并作之中曜营为首当归命矦时广昭先亡曜营徙黜史官乆阙书遂无闻覈表请曜营续成前史其后曜独终其书定为五十五卷至晋受命海内大同着作陈夀乃集三国史撰为国志凡六十五篇夏侯湛时亦着魏书见夀所作便坏己草而罢及夀卒梁州大中正范頵表言国志明乎得失辞多劝诫有益风化愿多採録扵是诏下河南尹就家写其书先是魏时京兆鱼豢私撰魏略事止明帝其后孙盛撰魏氏春秋王隐撰蜀记张勃撰呉録异闻错出其流㝡多宋文帝以国志载纪伤扵简略乃命中书郎裴松之兼採衆书补注其阙由是世言三国之志者以裴注为本焉右说三国志晋史洛京时着作郎陆机始撰三祖纪佐着作郎束晢又撰十志㑹中朝䘮乱其书不存先是历阳令陈留王钤有着述才每私録晋书及功臣行状未就而卒子隐愽学多闻受父遗业西都事迹多所详䆒过江为着作郎受诏撰晋史为其同僚虞预所斥坐事免官家贫无资书未遂就乃依征西将军庾亮扵武昌镇亮给其纸墨由是获成凡为晋书八十九卷咸康六年始诣阙奏上隐虽好述作而辞拙才钝其书编次有序者皆钤所修章句混漫者必隐所作时尚书郎领国史于宝亦撰晋纪自宣讫愍七帝五十三年凡二十二卷其书简略直而能婉甚为当时所称晋江左史自邓粲孙盛王韶之檀道鸾已下相次继作逺则编记两帝近则唯叙六朝至宋湘东太守何法盛始撰晋中兴书勒成一家首尾该备齐隐士东莞臧荣绪又集东西二史合成一书皇家贞观中有诏以前后史十有八家制作虽多未能尽善乃勅史官更加纂録採正典与旧说数十余部兼引伪史十六国书为记十志二十列传七十载记三十并序例目録合为百三十二卷自是言晋史者皆弃其旧本竞从新撰者焉右说晋书宋史元嘉中着作郎何承天草创纪传自此以外悉委奉朝请山谦之补承天残缺后又命裴松之续成国史松之寻卒史佐孙冲之表求别自创立为一家之言孝建初又勅南台侍御史苏寳山续造诸传元嘉名臣皆其所撰寳山被诛大明六年又命着作郎徐爰踵成前作爰因何孙山苏所述勒为一书其臧质鲁爽王僧达诸传又皆孝武自造而序事多虚难以取信自永光已后至禅譲十余年中阙而不载至齐着作郎沈约更补缀所遗制成杂史自义熈肇号终乎昇明三年为纪十志三十列传六十合百卷名曰宋书永明末其书旣行河东裴子野更删为宋略二十卷沈约见而叹曰吾所不逮也由是世之言宋史者以裴略为上沈书次之右说宋书齐史江淹始受诏着述以史之所难无出扵志故先着十志以见其才沈约复着齐纪二十篇纪八志十一列传四十合成五十九篇时奉朝请吴均亦表请撰齐史乞给起居注并羣臣行状有诏齐氏故事布在流俗闻见旣多可自搜访也均遂撰齐春秋三十篇其书称梁帝为齐明佐命帝恶其实诏燔之然其私本竟能与萧氏所撰并传扵后右说齐书梁史武帝时沈约与给事中周兴嗣歩兵校尉鲍行卿秘书监谢旻相承撰录已有百篇值承圣沦没并从焚荡卢江何之元沛国刘璠以所闻见究其始末合撰梁典三十篇而纪传之书未有其作陈祠部郎中姚察有志撰勒施功未周但既当朝务兼修国史至于陈亡其书不就右说梁书陈史初有呉郡顾野王北地傅绎各为撰史学士其武文二帝纪即顾傅所修太建初中书郎陆琼续撰诸篇事伤烦杂姚察就加删改粗有条贯及江东不守持以入关隋文帝常索梁陈事迹察具以所成每篇续奏而依违荏苒竟未絶笔皇家贞观初其子思㢘为着作郎奏诏撰成二史于是凭其旧藁加以新录弥厯九载方始毕功述为梁书五十六卷陈书三十六卷今并行世焉右说陈书十六国史前赵刘聪时领左国史公师或撰髙祖本纪及功臣传二十人甚得良史之体凌修譛其讪谤先帝聪怒而诛之刘曜时平舆子和苞譔赵记十篇事止当年不终曜㓕后赵石勒命其臣徐光宗傅畅郭愔等撰上党国记起居注赵书其后又令王兰陈宴程隂徐机等相次撰述至石虎并令刋削使勒功业不传其后燕太傅长史田融宋尚书库部郎郭仲产北中郎叅军王度追撰石事集邺都记赵记等书前燕有起居注杜辅全录以为燕纪后建兴元年董统受诏草创后书着本纪并佐命功臣王公列传合三十卷慕容垂称其叙事富赡足成一家之言但褒述过美有慙董史之直其后申秀范享各取前后二燕合成一史南燕有赵郡王景晖尝事德超撰二主起居注超亡仕于冯氏官至中书令仍撰南燕录六卷蜀初号曰成后改称汉李势散骑常侍常璩撰汉书十卷后入晋秘阁改为蜀书璩又撰华阳国志具记李氏兴灭前凉张骏十五年命其西曹邉浏集内外事以付秀才索绥作凉国春秋五十卷又张仲华护军叅军刘庆在东菀专修国史二十余年着凉记十二卷建康太守索晖从事中郎刘昞又各着凉书前秦史官初有赵渊车敬梁熈韦谭相继着述符坚尝取而观之见苟太后幸李威事怒而焚㓕其本后着作郎董谊追録旧语十不一存及宋武帝入关曾访秦国事又命梁州刺史吉翰问诸仇池并无所获先是秦秘书郎赵整叅撰国史值秦㓕隐扵南洛山着书不辍有冯翊车歩助其经费整卒翰乃启频纂成其书以元嘉九年起至二十八年方罢定为三卷而年月失次首尾不伦河东裴景仁又正其讹僻删为秦记十一篇后秦扶风马僧䖍河东卫隆景并着秦史及姚氏之㓕残缺者多泓从弟和都仕魏为左氏尚书又追撰秦纪十卷夏天水赵思羣北地张渊扵真兴承光世并受命着其国书及綂万之亡多见焚烧西凉与西秦北燕其史或当代所书或他邦所録段龟龙记吕氏宗钦记秃发氏韩显宗记吕冯氏唯此三者可知自余不详推作魏世黄门侍郎崔鸿乃考覈衆家辨其同异除烦补阙错综纲纪易其国书曰録正纪曰传都谓之十六国春秋鸿始以景明之初求诸国逸史逮至始元年鸠集稽备而已犹阙蜀事不果成书推求十有五年始扵江东购获乃增其篇目勒为十卷鸿殁后永安中其子缮写奏上请藏诸秘阁由是伪史宣布大行扵时右说十六国春秋元魏史道武时始令邓渊着国记为十卷而条例未成暨乎元明废而不述神嘉二年又诏集诸文士崔浩浩弟覧髙阁邓颕晁维范亨黄辅等撰国书为十卷又特命浩总监史任务从实録复以中书郎髙允散骑侍郎张伟并参着作续成前史书叙述国事无隐恶而刋石写之以示行路浩坐此夷三族同作死者百二十八人自是遂废史官至文成帝和平元年始复其职而已高允典着作修国记允年已九十手目俱衰时有校书郎中刘模长于缉缀乃令执笔而口占授之如是者五六岁所成篇卷模有力焉初国记自邓崔以下皆相承作编年体至孝文大和十一年诏秘书丞李彪着作郎崔光始分为纪传异科宣武时命邢峦追撰孝文起居注旣而崔光遵业补续下讫孝明之世温子昇复修孝武纪济隂王晖业撰辨宗室録魏史官私所撰尽扵斯矣齐天寳二年勅秘书监魏收愽採旧闻勒成一史又令刁柔辛元植方延祐睦仲让裴昻之髙孝干等助其编次收所取史官惧相凌忽故刁辛诸子并乏史才唯以髣髴学流凭附得进扵是大征百家谱状斟酌以成魏书上自道武下终孝靖纪传与志凡百三十卷收謟齐氏扵魏室多不平旣党北朝又厚诬江左性憎胜己喜念旧恶甲门盛德与之有怨者莫不被以丑言没其善事迁怒所至毁及髙曾书成始奏诏收扵尚书省与诸家论讨前后列诉者百有余人时尚书令杨遵彦一代贵臣势倾朝野收撰其家传甚羙是以深被党援诸讼史者皆获重罚或毙扵狱中群怨谤声不息孝昭世勑收更加研审然后宣布扵外书成尝访诸群臣犹云不实又令治改其所变易甚多由是世薄其书号为秽史至隋开皇勑着作郎魏淡与颜之推辛德源更撰魏书矫正收失淡以西魏为真东魏为伪故文恭列纪孝靖称传合纪传论例总九十二篇炀帝以澹书犹未能善又勑左仆射杨素别撰学士潘徽褚亮欧阳询等佐之㑹素薨而止今世称魏史者犹以收本为主焉右说后魏书髙齐史天统初太常少卿祖孝征述献武起居名曰黄初传天録时中书侍郎陆元规常从文宣征讨着皇帝实録惟记行师不载它事自武平后史官杨休之杜台卿祖崇儒崔子彂等相继注记逮扵齐灭隋秘书监王劭内令史李德林并少仕邺中多识故事王乃凭述起居注广以所闻造编年书号曰齐志十有六卷李在齐预修国史创纪传书二十七卷至开皇初奉诏续撰増多齐史三十八篇已上送官藏之秘府皇家贞观初勑其子中书舍人百药仍其旧録杂採它书演为五十卷今之言齐史者唯王李二家云右说北齐书宇文周史大统有秘书丞柳虬兼领着作直辞正色事有可称至隋开皇中秘书监牛弘追撰周纪十有八篇略叙纪纲仍皆抵忤皇家贞观初敕秘书丞令狐德棻秘书郎岺文本共加修缉定为周书五十卷右说后周书隋史当开皇仁夀时王邵为书十八卷以类相从定其篇目至扵编年纪传并阙其体炀帝世唯有王胄等所修大业起居注及江都之祸仍多散逸皇家贞观初敕中书侍郎颜师古给事中孔颕达共撰成隋书五十五卷与新撰周史并行扵时初太宗以梁陈及齐周隋氏并未有书仍命学士分修事具扵上仍使秘书监魏征总知其务凡有讃论征多预焉始以贞观三年创造至十八年方就合为五代纪传并目録凡二百五十二卷书成不入史合唯有十志㫁为三十卷寻拟续奏未有其文又诏左仆射于志宁太史令李淳风着作郎韦安仁符玺郎李延夀同撰其先撰史人唯令狐德棻重预其事太宗崩后刋勒始成其篇第虽编入隋书其实别行俗唿为五代史志右说隋书惟大唐之受命也义宁武德间工部尚书温大雅首撰创业𧺫居注三篇自是司空房元龄给事中许敬宗着作佐郎敬播相与自立编年体号为实録迄乎三帝世有其书贞观初姚思㢘始撰纪传粗成三十卷至显庆元年太尉长孙无忌与于志宁令狐德棻着作郎刘㣧之杨仁卿𧺫居郎顾㣧等因其旧作缀以后事复为五十卷虽云繁杂时有可观龙朔中敬宗又以太子少卿总统史任更増作传混成百卷如高宗本纪及永徽名臣四夷等传多是其所造又起草十志未半而终敬宗所作纪传或曲希时㫖或猥释私憾凡有毁誉多非实録必方诸魏伯𧺫亦犹张衡之蔡邕焉其后左史李仁实续撰于志寕许敬宗李义府等传载言纪事见推直笔惜其短歳功业未终至长夀中春官侍郎牛鳯及又㫁自武德终于弘道撰爲唐书百有十卷鳯及以喑聋不才而辄议一代大典凡所纂录皆素贵私家行状而世人叙事罕能自达或言皆比兴全类咏謌或语多鄙朴实同文案而总入编次了无釐革其有出自胸臆申其机杼彂言则嗤鄙怪诞叙事则参差倒错故阅其篇第岂谓可观披其章句不识所以既而悉收姚许诸本𣣔使其书独行由是皇家旧事残缺殆尽长安中余与正諌大夫朱敬则司封郎中徐坚左拾遗吴兢奉诏更撰唐书勒成八十卷神龙元年又与兢等重修则天实録编为二十卷夫旧史之坏其乱如绳错综艰难朞月方毕虽言无可择事多遗恨庶将来削藁犹有凭焉大抵自古史臣撰录其梗槩如此盖属词比事以月系年为史氏之根本作生人之耳目者略尽扵斯矣自余编记小说则不睱具而论之史通卷之十二史通史通卷第十三史通卷第十三外篇疑古第三盖古之史氏区分有二焉一曰记言二曰记事而古人所学以言爲首至若虞夏之典商周之诰仲虺周任之言史佚臧文之说凡有游谈专对献䇿上书者莫不引爲端绪归其的凖其于事也则不然乃若少昊之以鸟名官陶唐之以御龙拜职夏氏之中衰也其盗有后羿寒浞齐邦之始建也其君有蒲姑伯陵斯并开国成家异闻奇事而后世学者罕传其说唯夫博物君子或粗知其一隅此则记事之史不行而记言之书见重断可知矣及左氏之为传也虽义释本经而语杂它事遂使两汉儒者嫉之若雠故二传大行擅名后世又孔门之着述也论语专述言辞家语兼陈事业而自古学徒相授唯称论语而已由斯而谈并古人轻事重言之明效也然则上起唐尧下终秦缪其书所録惟有百篇而书之所载以言为主至扵废兴行事万不记一语其缺畧可胜道哉故令后人有言唐虞以下帝王之事未易明也按论语曰君子成人之美不成人之恶又曰成事不说遂事不諌旣徃不咎又曰民可使由之不可使知之夫圣人立敎其言若是在扵史籍其义亦然是以美者因其美以美之虽有其恶不加毁也恶者因其恶而恶之虽有其美不加誉也故孟子曰尧舜不胜其美桀纣不胜其恶魏文帝曰舜禹之事吾知之矣汉景帝曰学者不言汤武受命不为愚斯并曩贤精鉴已有先觉而拘扵礼法限以师训虽口不能言而心知其不可者盖亦多矣又按鲁史之有春秋也外为贤者内为本国事靡洪纎动皆隐讳斯乃周公之格言然何必春秋在扵六经亦皆如此故观夫子之刋书也夏桀让汤武王斩纣其事甚着而芟夷不存观夫子之定礼也隐闵非命恶视不终而奋笔昌言云鲁无簒弑观夫子之删诗也凡语国风皆有怨刺在扵鲁国独无其章观夫子之论语也君娶扵吴是谓同姓而司败发问对以知礼斯验世人之饰智矜愚爱憎由己者多矣加以古文载事其词简约推者难详缺漏无补遂令后来学者莫究其源蒙然靡察有如聋瞽今故言其疑事以着于篇凡有十条列之扵后盖虞书之美放勋也云克明峻德而陆贾新语又曰尧舜之臣比屋可封盖因尧典成文而广造奇说也按春秋传云髙阳髙辛二氏各有才子八人谓之元凯此十六族也世济其美不陨其名以至扵尧尧不能举帝鸿氏少昊氏颛顼氏各有不才子谓之浑沌穷奇梼杌此三族也世济其凶増其恶名以至扵尧尧不能去缙云氏亦有不才子天下谓之饕餮与此三族俱称四㐫而尧亦不能去斯则当尧之世小人君子比肩齐列善恶无分贤愚共贯但论语有云舜举咎繇不仁者逺是则当咎繇未举不仁甚多以验尧时群小在位者又安得谓之克明峻德比屋可封者乎其疑一也尧典序又云将逊于位让于虞舜孔氏注曰尧之子丹朱不肖故有禅位之志按汲冡琐语云舜放尧扵平阳而书云某地有城以囚尧为号识者凭斯异说颇以禅授为疑然则观此二书已足为证者矣而犹有所未覩也何者据山海经谓放勋之子为帝丹朱而列君扵帝者得非舜虽废尧仍立尧子俄又夺其帝者乎观近有姦雄奋发自号覇王或废父而立其子或黜兄而奉其弟始则示相推戴终亦成其簒夺求诸歴代徃徃而有必以古方今千载一揆斯则尧之授舜其事难明谓之譲国徒虚语耳其疑二也虞书舜典又云五十载陟方乃死注云死苍梧之野因葬焉按苍梧者扵楚则川号汨罗在汉则邑称零桂地总百越山连五领人风婐划地气歊瘴虽使百金之子犹惮经复其途况以万乘之君而堪廵幸其国且舜必以精华既竭形神吿劳舍兹实位如释重负何得以垂殁之年更践不毛之地兼复二妃不从怨旷生离万里无依孤䰟溘尽让王髙蹈岂其若是者乎歴观自古人君废逐若夏桀放扵南巢赵嘉迁扵房陵周王流彘楚帝徙柳语其艰棘未有如斯之甚也斯则陟方之死其始文命之志乎其疑三也汲冡书云舜放尧于平阳益为启所诛又曰太甲杀伊尹文王杀季歴凡此数事语异正经其书近出世人多不知信也按舜之放尧文之杀季无事别说足验其情已扵此篇前后言之详矣夫惟益与伊尹受戮并扵正书犹无其证推而论之如启之诛益仍可覈也何者舜废尧而立丹朱禹黜舜而立商均益手握机权势同舜禹而欲因循故事坐膺天禄其事不成自贻伊咎观夫近古簒夺桓独不全马仍反正若启之诛益亦犹晋之杀玄乎若舜禹相代事业皆成惟益覆车伏辜夏后亦犹桓効曹马而独致元兴之祸者乎其疑四也汤诰云汤伐桀战于鸣条又云汤放桀于南巢唯有慙德而周书殷祝篇称桀让汤王位此则有异扵尚书如周书之所说岂非汤旣胜桀力制夏人使桀推让归王扵己盖𣣔北迹尧舜袭其髙名者乎又按墨子云汤以天下让务光而使人说曰汤𣣔加恶名扵汝务光遂投清冷之泉而死汤乃卽位无疑然则汤之饰让伪迹甚多考墨家所言雅与周书相㑹夫书之作本出尚书孔父截剪浮词裁成雅语去其鄙事直云慙德岂非𣣔减汤之过増桀之恶者乎其疑五也夫五经立言千载犹仰而求其前后理甚相乖何者称周之盛也则云三分有二商纣为独夫语殷之败也又云纣有臣亿万人其亡流血漂杵斯则是非无凖向背不同者焉又按武王为㤗誓数纣过失亦犹近代之有吕相为书絶秦陈琳为袁檄魏欲加之罪能无辞乎而后来诸子承其伪说竟列纣罪有倍五经故孔子曰桀纣之恶不至是君子恶居下流班生亦云安有据妇人扵朝刘向又曰世人有弑父害君桀纣不至是而天下恶者皆以桀纣为先此其自古言辛癸之罪将非厚诬者乎其疑六也㣲子之命篇云杀武庚按禄父即商纣之子也属社稷倾覆家国沦亡父首枭悬母躯分裂永言怨耻生死莫二向使其侯服事周而全躯保其妻子也仰天俯地何以为生含齿载发何以为貌既而合谋二叔狥节三监虽君亲之怨不除而臣子之诚可见考诸名敎生死无慙扵义者苟以其功业不成便以顽人为目必如是则有君若夏少康有臣若伍子胥向若陨讐雪怨衆败身㓕亦当隷迹丑徒编名逆党者邪其疑七也论语曰夫周之德也三分天下有其二犹服事殷按尚书云西伯戡黎殷始咎周夫姬氏爵乃诸侯而輙行征伐结怨王室殊无媿畏此则春秋荆蛮之㓕诸姬论语季氏之伐颛㬰也又按其书曰朱雀文王受命称王夫天无二日地惟一人有殷犹存而王号遽立此即春秋楚及吴越僣号而陵天子也然则戡黎㓕崇自同王者服事之道理不如斯亦犹近者魏司马文王害权臣黜少帝坐加九钖行驾六马及其殁也而荀朂犹谓之人臣以终盖姬之事殷当比马之臣魏必称周德之大者不亦虚为其设也其疑八也论语曰太伯可谓至德也已三以天下让民无德而称焉按吕氏春秋所载斯则太王钟爱厥孙将立其父太伯年居长嫡地实妨贤向若强颜苟视懐疑不去大则类衞伋之诛小则同楚建之逐虽欲勿譲君亲其立诸且太王之殂太伯来赴季歴承考遗命推譲厥昆太伯以形质已残有辞获免原夫毁兹玉体从彼被发者本以外絶嫌疑内释猜忌譬雄鸡自㫁其尾用获免扵人牺者焉又按春秋晋士为申生之将废也曰为吴太伯犹有令名斯则太伯申生事如一体直以出处有异故成败不同若夫子之论太伯也必美其因病成妍转祸为福斯则当矣如云可谓至德者无乃谬为其誉乎其疑九也尚书金縢篇云管蔡流言公将不利扵孺子左传云周公杀管叔而放蔡叔夫其不爱王室故也按尚书君奭篇序云召公为保周公为师相成王为左右召公不说斯则旦行不臣之礼挟震主之威迹居疑似坐招讪谤虽奭以亚圣之德负明允之才目覩其事犹懐愤懑况彼二叔者才处中人地居下国侧闻异议能不怀猜原其推戈反噬事由误誐而周公自以不諴遽加显戮与夫汉代赦淮南明帝寛阜陵一何逺哉斯则周公扵友于之义薄矣而诗之所述用为美谈者何哉其疑十也大抵自春秋以前尚书之事其作者述事如此今取其正经雅言理有难晓诸子异说义或可凭叅而㑹之以相研覆如异扵此则无论焉夫逺古之书与近古之史非唯繁约不类故亦向背皆殊何者近古之史也言唯详备事罕甄择使夫学者覩一邦之政则善恶相叅观一主之才而贤愚殆半至扵逺古则不然夫其所録也畧举纲维务存褒讳寻其终始隐没者多甞试言之向使汉魏晋宋之君生扵三代尧舜禹汤之主出扵中叶俾史官易地而书各叙时事校其得失固未可量若乃轮扁称其糟粕孔氏述其传疑孟子曰尽信不如无书武成篇吾取其二三䇿推此而言则逺古之书其妄甚矣岂比夫王沉之不实沈约之多诈若斯而已㢤史通卷第十三史通史通卷第十四史通卷第十四外篇惑经第四昔孔宣父以大圣之德应运而生生人已来未之有也故使三千弟子七十门人鑚仰不及请益无倦然则尺有所短寸有所长其间切磋酬对颇亦互闻得失何者覩仲由之不悦则矢天厌以自明答言偃之絃歌则称戯言以释难斯则圣人之设教其理含弘或援誓以表心或称非以受屈岂与夫庸儒末学文过饰非使夫问者缄辞杜口怀疑不展若斯而已㦲嗟夫古今世殊师授路隔恨不得亲膺洒扫陪五尺之童躬奉德音抚四科之友而徒以硏寻蠧简穿凿遗文菁华乆谢糟粕为偶遂使理有未达无由质疑是用握卷踌躇挥毫悱愤傥梁木斯坏魂而有灵敢効接舆之歌輙同林放之问但孔氏之立言行事删诗讃易其义旣广难以具论今惟摭其史文评之扵后按夫子所修之史是曰春秋切详春秋之义其所未谕者有十二何者赵孟以无辞伐国贬号为人𣏌伯以夷来朝降爵称子虞班晋上恶贪贿而先书楚长晋盟讥无信而后列此则人伦臧否在我笔端直道而行夫何所让奚为齐郑及楚国有弑君各以疾赴遂皆书卒夫臣弑其君子弑其父凡在含识皆知耻惧苟欺而可免则谁不愿然且官为正卿返不讨贼地居冡嫡药不亲尝遂皆被以恶名播诸来叶必以彼三逆方兹二弑躬为枭獍则漏网遗名迹涉瓜李乃拟指显録嫉恶之情岂其若是其所未谕一也又案齐乞野幕之弑事起阳生楚灵干谿之缢祸由常夀而春秋捐其首谋舍其亲弑亦何异鲁酒薄而邯郸围城门火而鱼池及必如是则邾之阍者私憾射姑以其君急而好洁可行欺以激怒遂倾瓶水沃庭俾废炉而烂卒斯亦罪之大者曷不书弑乎其所未谕二也盖明镜之照物也妍媸必露不以毛嫱之靣或有疵瑕而寝其鉴也虚空之传向也清浊必闻不以绵驹之歌时有娱曲而辍其应也夫史官执简宜类扵斯苟爱而知其丑憎而知其善善恶必书斯为实録观夫子修春秋也多为贤者讳狄实㓕衞因桓耻而不书河阳召王成文羙而称狩斯则情兼向背志怀彼我苟书法其如是也岂不使夫君子靡惮宪章虽玷白圭无慙良史乎其所未谕三也哀八年及十三年公再与吴盟而皆不书桓二年公及戎盟戎实豺狼非我族类夫非所讳而仍讳谓当耻而无耻求之折衷未见其宜其所未谕四也诸国臣子非卿不书必以地来奔则虽贱亦志斯岂非国之大事不可限以常流者耶如阳虎盗入于讙拥阳关而外叛传具其事经独无闻何哉且弓玉云亡犹获显记城邑失守反不沾书略大存小理乖惩劝其所未谕五也按诸侯世嫡嗣业居䘮旣未成君不避其讳此春秋之例也何为般野之殁皆书以名而恶视之殂直云子卒其所未谕六也凡在人伦不得其死者邦君已上皆谓之弑卿士已上通谓之杀此又春秋之例也按桓二年书曰宋督弑其君与夷及其大夫孔父僖十年又曰晋里克弑其君卓及其大夫荀息夫臣当为杀而称及与君弑同科苟弑杀不分则君臣靡别者矣其所未谕七也夫臣子所书君父是党虽事乖正直而理合名教如鲁之隐桓戕弑昭哀放逐姜氏淫奔子般夭酷斯则邦之孔丑讳之可也如公送晋葬公与吴盟为齐所止为邾所败盟而不至㑹而后期并讳而不书岂非烦碎之甚且按汲冡竹书与晋春秋及纪年之载事也如重耳出奔惠公见获书其本国皆无所隐唯鲁春秋之记其国也则不然何者国家之事无大无小苟涉嫌疑动称耻讳厚诬来世奚独多乎其所未谕八也案昭十二年齐纳北燕伯者何公子阳生也子曰齐之事我乃知之矣在侧者曰子苟知之何以不革曰如尔所不知何夫如是夫子之修春秋皆遵彼乖僻习其讹谬凡所编次不加刋改者矣何为其间则一褒一贬时有弛张或㳂或革曾无定体其所未谕九也又书事之法其理宜明使读者求一家之废兴则前后相㑹讨一人之出入则始末可寻如定六年书郑㓕许以许男斯归而哀元年书许男与楚围蔡夫许既㓕矣君执家亡能重列诸侯举兵围国者何哉盖其间行事必当有说经既不书传又阙载鈌畧如此寻绎难知其所未谕十也按晋自鲁闵公已前未通于上国至僖二年灭下阳已降渐见于春秋盖始命行人自达于鲁也而琐语晋春秋载鲁国闵公时事言之甚详斯则闻事必书无假相赴者也盖当时国史它皆倣此至于夫子所脩也则不然凡书异国皆取来吿苟有所吿虽小必书如无其吿虽大亦阙故宋飞六鹢小事也以有吿而书之晋灭三邦大事也以无吿而阙之用使巨细不均繁省失中夫子既撰不刋之书为后王之则岂可仍其过失而不中规矩乎其所未谕十一也盖君子以愽闻多识为工良史以实录直书为贵而春秋记他国之事必凭来者之辞而来者所言多非其实或兵败而不以败吿君弑而不以弑称或宜以名而不以名或应以氏而不以氏或春崩而以夏闻或秋塟而以冬赴皆承其所说而书遂使眞伪莫分是非相乱其所未谕十二也凡所未谕其类尤多静言思之莫䆒所以岂夫子之墻数仞不得其门者欤将丘也幸苟有过人必知之者欤如其与夺请谢不敏又世人以夫子固天所纵将圣多能便谓所着春秋善无不备而审形者少随声者多相与雷同莫之指实㩁而为论其虚美者有五焉按古者国有史官具列时事观汲冢所记皆与鲁史符同至如周之东迁其说稍备隐桓已上难得而详此其烦省皆与春秋不别又获君曰止诛臣曰刺杀其大夫曰杀执我行人郑弃其师陨石于宋五诸如此句多是古史全文则知夫子之所修者但因其成事就加雕饰仍旧而已有何力哉加以史䇿有阙文时月有失次皆存而不正无所用心斯又不可能而殚说而太史公云夫子为春秋笔则笔削则削子夏之徒不能賛一辞其虚美一也又案宋襄公执滕子而诬之以得罪楚灵王弑郏敖而赴之以疾亡春秋皆承吿而书曾无变革是则无辜者反加以罪有罪者得隐其辜求诸劝戒其义安在而左丘明论春秋之义云或求名而不得或欲盖而弥彰善人劝焉淫人惧焉其虚美二也又春秋之所书本以褒贬为主故国语晋司马侯对其君悼公曰以其善行以其恶戒可谓德义矣公曰孰能对曰羊舌盻习扵春秋至扵董狐书法而不隐南史执简而累进又寗殖出君而卒自忧名在䇿书故知当时史臣各怀直笔斯则有犯必死书法无舍者矣自夫子之修春秋也盖他邦之簒贼其君者有三本国之杀逐其君者有五莫不缺而靡録使其有逃名者而孟子云孔子成春秋乱臣贼子惧无乃乌有之谈欤其虚美三也又按春秋之文虽有成例或事同书异理殊书一故太史公曰孔氏着春秋隐桓之间则彰至定哀之际则㣲为其切当世之文而亡褒讳之辞也斯则危行言逊吐刚茹柔推避以求全依违以免祸而孟子云孔子曰知我者其惟春秋乎罪我者其惟春秋乎其虚美四也按赵穿杀君而称宣子之弑江乙亡布而称令尹所盗此则春秋之世有识之士莫不㣲婉其辞隐晦其说斯盖当时之恒事习俗所常行而固云仲尼殁而㣲言絶观㣲言之作岂独宣父者耶其虚美五也考兹衆美征其本源良由达者相承儒敎传授既欲神其事故谈过其实语曰衆善焉必察之孟子曰尧舜不胜其美桀纣不胜其恶寻世之言春秋者得非覩衆善而不察同尧舜之多美者乎昔王充说论有问孔之篇虽论语群言多见指擿而春秋杂义曾未发明是用广彼旧疑增其新觉将来学者幸为详之申左第五古之人言春秋三传者多矣战国之世其事罕闻当前汉专用公羊宣皇已降谷梁又立扵学至成帝世刘歆始重左氏而书不列学官大抵自古重两传而轻左氏者固非一家美左氏而议两传者亦非一族互相攻击各自朋党聒笼纷竸是非莫分然则儒者之学苟以专精为主其扵治章句通训释斯则可也至扵论大躰举宏纲则言罕兼统理无要害故使今古疑滞莫得而申者焉必扬㩁而论之言传者固当以左氏为首但自古学左氏者谈之又不得其情如贾逵撰左氏长义称在秦者为刘氏乃汉室所宜推先但取恱当时殊无足採又按桓谭新论曰左氏传扵经犹衣之表里而东观汉记陈元奏云光武兴立左氏而桓谭卫宏并共诋訾故中道而废班固艺文志云丘明与孔子观鲁史记而作春秋有所贬损事形扵传惧罹时难故隐其书末世口说流行遂有公羊谷梁邹氏夹氏诸传而于固集复有难左氏九条三评等科夫以一家之言一人之说而参差相背前后不同斯文不足观也夫觧难者以理为本如理有所阙欲令有识心服不亦难乎今聊次其所疑列之于后盖左氏之义有三长而二传之义有五短按春秋昭二年韩宣子来聘观书于太史氏见鲁春秋曰周礼尽在鲁矣吾乃今知周公之德与周之所以王也然春秋之作始自姬旦成诸仲尼丘明之传所有笔削及发凡例皆得周典传孔子教故能成不刋之书着将来之法其长一也又按哀三年鲁司铎火南宫敬叔命周人出御书之时于鲁文籍最备丘明既躬为太史愽总羣书至如梼杌纪年之流郑书晋志之类凡此诸籍莫不毕覩其传广包它国每事皆详其长二也论语子曰左丘明耻之丘亦耻之夫以同圣之才而膺授经之托加以达者七十弟子三千逺自四方同在一国于是上询夫子下访其徒凡所採摭实广闻见其长三也如谷梁公羊者生于异国长自后来语地则与鲁史相违论时则与宣尼不接安得以传闻之说而与亲见者争先乎譬犹近世汉之太史晋之着作撰成国典时号正言既而先贤耆旧语林世说竟造异端强书他事夫以传自委巷而将班马抗衡访书古老而与子孙并列斯则难矣彼二传之方左氏亦奚异于此哉其短一也左氏述臧哀伯諌桓纳鼎周内史美其谠言王子朝吿于诸侯闵马父嘉其辨说凡如此类其数实多斯盖当时发言形于翰墨立言不朽播于他邦而丘明仍其本语就加编次亦犹近代史记载乐毅李斯之文汉书晁错贾生之笔寻其实也岂是子长笔削孟坚雌黄所称者哉观二传所载有异于此其录人言也语乃龃龉文皆琐碎夫如是者何哉盖彼得史臣之简书此传流俗之口说故使隆促各异丰俭不同其短二也寻左氏载诸大夫词令行人应荅其文典而美其语博而奥述逺古则委曲如存徴近代则循环可覆必料其功用厚薄指意深浅谅非经营草创出自一时琢磨润色独成一手斯盖当时国史已有成文丘明但编而次之配经称传而已也如二传者记言载事失彼菁华寻源讨本取诸胷臆夫自我作古无所凖绳故理甚迂僻言多鄙野比诸左氏不可同年其短三也按二传虽以释经为主其缺漏不可殚论如经云薨而左传云公子围所杀及公羊作传重述经文无所发明依违而已其短四也汉书载成方遂诈称戾太子至于阙下隽不疑曰昔卫蒯瞶得罪于先君将入国太子輙拒而不纳春秋是之遂命执以属吏霍光由是始重儒学按隽生所引乃公羊正文如论语冉有曰夫子为卫君乎子贡曰夫子不为也何则父子争国枭獍为曹礼法不容名教同嫉而公羊释义反以卫辄为贤是违夫子之教失圣人之㫖奖进恶徒疑误后学其短五也若以彼三长校兹五短胜负之理为主而于内则为国隐恶于外则承赴而书求其本事太半失实已于疑经篇载之详矣寻斯义之作也盖是周礼之故事鲁国之遗文夫子因而修之亦存旧制而已至于实录付之丘明用使善恶必彰真伪尽露向使孔经独用左传不作则当代行事安得而详者哉盖语曰仲尼修春秋逆臣贼子惧又曰春秋之义也欲盖而彰求名而亡善人劝焉淫人惧焉寻春秋所书实乖此义而左传所录无媿斯言此则传之与经其犹一体废一不可相须而成如谓不然则何者称为劝戒者哉儒者苟讥左氏作传多叙经外别事如楚郑与齐三国之贼隐桓昭襄四君之簒逐其外则承吿如彼其内则隐讳如此若无左氏立传其事无由获知然设使世人习春秋而唯取两传也则当其时二百四十年行事茫然阙如俾后来学者代成聋瞽者矣且当秦汉之世左氏未行遂使五经杂史百家诸子其言河汉无所遵凭故其记事也当晋景行覇公室方强而云韩氏攻赵有程婴杵臼之事鲁侯御宋得隽乗丘而云庄公败绩有马惊流矢之祸楚晋相遇唯在邲役而云二国交战置师于两堂子罕相国宋睦于晋而云晋将伐宋觇其哭于阳门介夫乃止鲁师㓕项晋止僖公而云项实齐桓所灭春秋为贤讳襄年再盟君臣和叶而云诸侯失正大夫皆执国权其记时也盖秦穆居春秋之始而云其女为荆昭夫人韩魏处战国之时而云其君陪楚庄王葬焉列子书论尼父而云生在郑穆之年扁鹊医疗虢公而云时当赵简子之日栾书仕于周而云以晋文如猎犯颜直言荀息死于奚齐而云观晋灵作台累碁申诫或以先为后或以后为先日月颠倒上下翻覆古来君子曾无所疑及左传既行而其失自显语其弘益不亦多乎而世之学者犹未之悟所谓忘我大德日用而不知者焉然自丘明之后迄及魏灭年将千祀其书寝废至晋太康年中汲冡获书全同左氏故束晳云若使此书出于汉世刘歆不作五原太守矣于是挚虞束晳引其义以相明王接荀顗取其文以相证杜预申以注释于寳籍为晋纪由是世称实录不复言非其书渐行物无异议故孔子曰吾志在春秋行在孝经于是授春秋于丘明授孝经于曾子史记云孔子西观周室论史记旧闻次春秋七十子之徒口授其㫖传所刺讥褒讳之文不可以书见也鲁君子左丘明惧弟子人各异端失其真意故因孔氏史记具论其语成左氏春秋夫学者苟征此二说以考三传亦足以定是非明真伪者矣何必观汲冡而后信者乎以此而言则三传之优劣见矣史通卷第十四史通史通卷第十五史通卷第十五外篇点繁第六夫史之繁文已扵叙事篇言之详矣然凡俗难晓下愚不移虽七卷成言而三隅莫反盖语曰百闻不如一见是以聚米为谷贼虏之虚实可知画地成图山川之形势易悉昔陶隐居本草药有冷热味者朱墨点其名阮孝绪七録书有文悳殿丹笔写其字由是区分有别品类可知今輙拟其事钞自古史传文有繁者皆以笔点其上凡字经点者尽宜去之如其间有文句亏缺者细书侧注于其右或囘易数字或加足片言俾分布得所弥缝无阙庻观者易悟其失自彰知必摭实而谈是非苟诬前哲孔子家语曰鲁公索氏将祭而亡其牲孔子闻之曰公索氏不及二年矣一年而亡门人问曰昔公索氏亡其祭牲而夫子曰不及二年必亡今果如期而亡夫子何以知然家语曰晋将伐宋使觇之宋阳门之介夫死司城子罕哭之哀觇者反言于晋侯曰宋阳门之介夫死司城子罕哭之哀民咸悦矣宋殆未可伐也史记五帝本纪曰诸侯之朝觐者不之丹朱而之舜百姓之狱讼者不之丹朱而之舜讴謌者不之丹朱而讴謌舜舜年二十以孝闻三十而帝尧问可用者尧举之夏本纪曰禹之父曰鲧鲧之父曰帝颛帝颛之父曰昌意昌意之父曰黄帝禹者黄帝之玄孙而颛顼之孙也禹之曾大父曰昌意及父鲧皆不得在帝位为人臣项羽本纪曰项籍者下相人也字羽起时年二十四其季父项梁梁父楚将项燕为秦将王翦所杀者也项氏世世楚将封于项故姓项氏吕氏本纪曰吕太后者高祖㣲时妃也生孝惠帝鲁元公王及高祖为汉王得定陶戚姬爱幸生赵隐王如意高祖嫌孝惠为人仁弱高祖以为不类我常欲废太子立戚姬子如意类我又戚姬幸常独从上之关东日夜泣涕欲立其子如意以代太子吕后年长常留守希见上益踈如意立为赵王后几代太子者数矣頼大臣诤之及留侯䇿太子得无废宋世家曰初元公之孙紏景公杀之景公卒紏之公子特攻杀太子而自立是为昭公昭公父公孙紏紏父褍秦即元公少子也景公杀昭公父紏故昭公怨杀太子而自立三王世家曰大司马臣去病昩死再拜上䟽皇帝陛下陛下过听使臣去病待罪行间宜专邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子頼天能胜衣趋拜至今无号位师传官陛下恭让不恤群臣私望不敢越职而言臣切不胜犬马之心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下三月乙亥御史臣光守尚书令奏未央制曰下御史六年三月戊申朔乙亥御史臣光尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言大司马臣去病上䟽曰陛下过听使臣去病待罪行间宜专邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎贠皇子頼天能胜衣趍拜至今无号位师傅官陛下恭让不恤羣臣私望不敢越职而言臣切不胜犬马之心昧死愿陛下诏有司因盛夏吉时定皇子位唯陛下幸察制曰下御史臣与中二千石臣贺等议曰古者裂地立国并建诸侯以承天子所以尊宗庙重社稷也今臣去病上䟽不忘其职因以宣恩乃道天子卑让自贬以劳天下虑皇子未有号位臣青翟臣汤等昧死请立皇子臣闳臣旦臣胥为诸侯王昧死请所立国名除已上有言语相重者今畧点废如此但此一篇所记全宜削除今輙具列扵斯籍为鉴戒者尔凡为史者国有诏诰十分不当取其一焉故汉元帝诏曰盖闻安民之道本由隂阳间者隂阳错谬风雨不时朕之不德庶㡬羣公有敢言朕之过者今则不然媮合苟从未肯极言朕甚闵焉永惟蒸庶之饥寒逺离父母妻子劳扵非业之作卫扵不居之宫恐非所以佐隂阳之道也其罢甘泉建章宫卫士各令就农百官各省费条奏毋有所讳有司勉之母犯四时之禁丞相御史举天下明隂阳灾异者各三人及荀恱撰汉纪略其文曰朕惟衆庶之饥寒逺离父母妻子劳扵非业之作卫扵不居之宫其罢甘泉建章宫卫士各令就农丞相御史举天下明隂阳灾异者各三人自余抄撮佗皆倣此近则天朝诸撰史者凡有制诰一字不遗唯去诏首称门下诏尾云主者施行而已时武承嗣监修国史见之大怒谓史官曰公軰是何人而敢輙减诏书自是史官写诏书虽门下賛诏亦録后予闻此说每唱叹而已必以三王世家相比其烦碎则又甚扵斯是知史官之愚其来尚矣今之作者何独笑武承嗣而已哉魏公子传曰髙祖始㣲少时数闻公子贤及即天子位每过大梁常祠公子髙祖十二年从撃黥布还为公子置守冡五家世世岁以四时奉祠公子太史公曰吾过大梁之墟求问其所谓夷门以征信陵君故事说者云当战国之时夷门者城之东门也天下诸公子亦有嘉士者矣然而信陵君之接岩穴隐者不耻下交名冠诸侯有以也高祖每过之祠奉不絶鲁仲连传曰仲连好竒伟倜傥之画而不肯仕官任职好持髙节游扵赵孝成王时而秦王使白起破赵长平之军前后四十余万秦遂东围邯郸赵王恐诸侯之救兵莫敢撃秦魏安釐王使将军晋鄙救赵畏秦止扵荡隂不进魏王使客将军新垣衍间入邯郸因平原君谓赵王曰秦所以急围赵者前与齐涽王争强为帝已而复归帝号今齐涽王已益弱今惟秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁连适逰赵㑹秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之衆于外今又内围邯郸而不去魏王使客将军新垣衍令赵帝秦今其人在此胜也何敢言事鲁连曰吾始以君爲天下之贤公子也吾乃今然后知君非天下之贤公子也梁客新垣衍安在吾请爲君责而归之平原君曰胜请爲绍介而见之于先生平原君遂见新垣衍曰东国有鲁连先生者今其人在此胜请爲绍介交之扵将军新垣衍曰吾闻鲁连先生齐之髙士也衍人臣也使事有职吾不愿见鲁连先生平原君曰胜已洩之矣新垣衍许诺鲁连见新垣衍而无言新垣衍曰吾视居此围城之中皆有求平原君者也今吾观先生之玉貌非有所求扵平原君者也曷居此重围之中而不去鲁连梁未观秦称帝之害也使梁观秦称帝之害则必助赵矣新垣衍曰秦称帝之害何如鲁连曰吾将使秦王烹醢梁王新垣衍怏然不恱曰嘻亦甚矣先生之言也先生又焉能使秦王烹醢梁王鲁连曰固矣吾将言之今秦万乘之国也梁亦万乘之国也俱据万乘之国各有称王之名睹其一战而胜欲从而帝之扵是新垣衍𧺫再拜而谢曰始以先生为庸人吾乃今日知先生为天下之士也适㑹魏公子无忌夺晋鄙军以救赵撃秦军遂引而去扵是平原君欲封鲁连辞谢者三终不肯受平原君乃致酒酒酣起前以千金为鲁连夀屈原传汉有贾生为长沙王大传过湘水投书以吊屈原贾生名谊洛阳人也谪贾生为长沙王太傅贾生既辞徃闻长沙卑湿自以为夀不得长又以谪去意不自得及渡湘水为赋以吊屈原其词曰贾生为长沙传三年有鸮飞入贾生舎止扵坐隅楚人命鸮曰鵩贾生既以谪居长沙卑湿自恐夀不得长伤悼之乃为赋以自广其词曰怀王骑堕马而死无后贾生自伤无状岁余亦死时年三十二矣扁鹊仓公传曰太仓公者齐太仓长临淄人也姓淳于名意少而喜医方术高后八年更受师同郡元里公乘阳庆庆年七十余无子使意尽去其故方更悉以禁方与之传黄帝扁鹊之脉书五色诊病知人死生多验诏问所爲治病死生验者几何人主名爲谁诏问故太仓长臣意方伎所长及所能治病有其书无有皆安受学受学㡬何岁尝有所验何县里人也何病医药与其病之状皆何如其悉以对臣意对曰自意少时喜药医方试之多不验者至髙皇后八年中得见师临淄元里公乘阳庆已年七十余意得见事之谓意曰尽去而方书非是也庆有古先道遗传黄帝扁鹊之脉书五色诊病知人死生决嫌疑定可治及药书甚精我家给富心爱公欲尽以我禁方书悉教公臣意即曰幸甚非意之所敢望也臣意即避席再拜谒受其脉书上下经五色诊奇咳术揆度隂阳外变药论石神接隂阳禁书受读解验之可一年明岁即验然尚未精也要事之三年所常以为人诊病决死生有验精良今庆已死十年臣意年尽三十九也齐侍史成自言病头痛臣意诊其脉吿曰君之病恶不可言也宋世家初云襄公嗣位仍谓为宋襄公不去宋襄公二字呉世家云阖闾越世家云勾践每扵其号上加呉王越王字句句未尝舍之孟尝君传曰冯公形容状貌甚辨按形容状貌同是一说而敷演重出分为四言凡如此流不可胜载其十二诸侯表曰孔子次春秋约其辞文去其烦重又屈原传曰其文约其辞㣲观子长此言实有深鉴及自撰史记榛芜若此岂所谓非言之难而行之难乎汉书龚遂传曰上遣使者征遂议曹王生请从功曹以为王生每嗜酒亡节度不可从遂不听从至京师王生日饮酒不视太守㑹遂引入官王生醉从后唿曰明府且止愿有所白遂还问其故王生曰天子即问君何以治渤海君不可有所陈对冝曰皆圣主之德非小臣之力也遂受其言既至前上果问以治状遂对如王生天子悦其有让笑曰君安得长者之言而称之遂因前曰臣非知此乃臣议曹敎戒臣也上以议曹王生为水衡丞新晋书袁宏传曰袁宏有逸才文章絶美曾为咏史诗是其风情所寄少孤贫以运租自业谢尚时鎭牛渚秋夜乗月率尔与左右㣲服泛江㑹宏在舫中讽其所作咏史诗咏声既清亮词又藻丽遂驻听乆之遣问焉答云是袁临汝所诵诗即其咏史之作也尚顷率有胜致即迎升舟与之谈论申旦不寐自此名誉日茂从桓温北伐作北征赋其文之髙者甞与王珣伏滔同在桓温坐温令滔读其北征赋至闻所传扵相传云获麟扵此野诞灵物以瑞德奚受体于虞者疚尼父之恸泣似实恸而非假岂一性之足伤乃致伤扵天下其本至此便改韵珣云此赋方传千载无容率尔今扵天下之后便改移韵从事然扵写送之致似为未尽滔云得益写韵一句或为小胜宏应声答曰感不絶扵予心愬流风而独写谢安甞赏其机对辨速后安为杨州刺史自吏部郎出为东阳郡乃祖道扵冶亭时贤皆集谢安欲以卒迫试之临别执其手愿就左右以一扇而授之曰聊以赠行宏应声答曰辄当奉扬仁风慰彼黎庶顾者无不叹服时人叹其卒而能要焉十六国春秋曰郭瑀有女始笄妙选良偶有心于刘昞遂别设一席于座前谓诸弟子曰吾有一女年向成长欲覔一快女婿谁坐此席者吾当婿焉昞遂奋衣来坐神志湛然曰向闻先生欲求怏女婿其人也史通卷之十五史通史通卷第十六史通卷第十六外篇杂说上第七春秋二条按春秋之书弑也称君君无道称臣臣之罪如齐之简公未闻失德陈恒构逆罪莫大焉而哀十四年书齐人弑其君壬于舒州斯则贤君见抑而贼臣是党求诸旧例理独有违但此是絶笔获麟之后弟子追书其事岂由以索续组不类将圣之能者乎何其乖刺之甚也按春秋左氏传释经云灭而不有其地曰入如入陈入卫入郑入许即其义也至栢举之役于常之败庚辰呉入楚独书以郢夫诸侯列爵并建国都惟取国名不称都号何为郢之见入遗其楚名比扵它例一何乖踳寻二传所载皆云入楚岂左氏之本独为谬欤左氏传二条左氏之叙事也述行师则簿领盈视叱聒沸腾论备火则区分在目修饰峻整言胜㨗则收获都尽记奔败则披靡横前申盟誓则慷慨有余称谲诈则欺诬可见谈恩惠则煦如春日纪严切则凛若秋霜叙兴邦则滋味无量陈亾国则凄凉可悯或膄辞润简牍或羙句入咏謌跌宕而不群纵横而自得若斯才者殆将工侔造化思渉鬼神着述罕闻古今之卓絶如二传之叙事也榛芜溢句疣赘满行华多而少实言拙而寡味若必方扵左氏也非惟不可为鲁卫之政差肩鴈行亦有云泥路阻君臣礼隔者矣左传称仲尼曰鲍庄子之智不如葵葵犹能衞其足夫有生而无识有质而无性者其惟草木乎然自枯自脆而已必言其含灵畜智隐身违祸则无其义也寻葵之向日倾心本不卫足由人覩其形似强为立名亦由今俗文士谓鸟鸣为啼花发为笑花之与鸟又安有咲啼之情哉必以人无喜怒不知哀乐便云其智不如花花犹善笑其智不如鸟鸟犹善啼可谓之谠言哉如鲍庄子之智不如葵葵犹能衞其足则谓智不如花花犹善笑智不如鸟鸟犹善啼皆可谓一例也而左氏録夫子一时戯言以为千载笃论成㣲婉之深累玷良直之高范不其惜乎公羊传二条公羊云许世子止弑其君曷为加弑讥子道之不尽也其次因言乐正子春之视疾以明许世子之得罪寻子春孝道义感神明固以方驾曽闵连踪丁郭苟事亲不逮乐正便以弑逆加名斯拟失其流责非其罪盖公羊乐正俱出孔父门人思欲更相引重曲加谈述所以乐正行事无理輙书故使编次不伦比喻非类言之可为嗤恠也语曰彭蠡之濵以鱼食犬斯则地之所富物不称珎按齐宻迩海隅鳞介惟错故上客食肉中客食鱼斯即齐之旧俗也然食鲂鲙鲤诗人所贵必施诸他国是曰珎羞如公羊传云晋灵公使勇士杀赵盾见其方食鱼飱曰子为晋国重卿而食鱼飱是子之俭也吾不忍杀子盖公羊生自齐邦不详晋物以东土所贱谓西州亦然遂目彼嘉馔唿为菲食着之实录以为格言非唯与左氏有乖亦扵物理全爽者矣汲冡纪年一条语曰传闻不如所见斯则史之所述其谬已甚况乃传写旧记而违其本録者乎至如虞夏商周之书春秋所记之说可谓备矣而竹书纪年出扵晋代学者始知后启杀益太甲诛伊尹文王杀季歴郑桓公厉王之子则与经典所载乖剌甚多又孟子曰晋谓春秋为乘寻汲冡璅语即乘之流邪其晋春秋篇云平公疾梦朱罴窥屏左氏亦载斯事而云梦黄熊入门必欲舍传闻而取所见则左传非而晋文实矣呜唿向若二书不出学者为古所惑则代成聋瞽无由觉悟也史记八条夫编年叙事混杂难辨纪传成躰区别易观昔读太史公书每怪其所採多是周书国语世本战国䇿之流近见皇家所撰晋史其所採亦多是短部小书省功易阅者若语林世说搜神记幽明録之类是也如曹于两氏纪孙檀二阳秋则皆不之取故其中所载羙事遗略甚多若以古方今则知太史公亦同其失矣斯则迁之所録甚为肤浅而班氏称其勤者何哉孟坚又云刘向扬雄愽极群书皆服其善叙事岂时无英秀易为雄覇者乎不然何虚誉之甚也史记邓通传云帝崩景帝立向若但云景帝立不言文帝崩斯亦可知矣何用兼书其事乎又仓公传称其传黄帝扁鹊之脉书五色诊病知人死生决嫌疑定可治召问其所长对曰传黄帝扁鹊之脉书以下他文尽同上说夫上旣有其事下又载其言言事虽殊委曲何别按迁之所述多有此类而刘扬服其善叙事也何哉太史公撰孔子世家多採论语旧说至管晏列传则不取其本书以为时俗所有故不复更载也按论语行扵讲肆列扵学官重加编勒秪觉烦费如管晏者诸子杂家经史外事弃而不録实杜异闻夫以可除而不除宜取而不取以兹着述未覩厥义昔孔子力可翘関不以力称何则大圣之德具美者衆不可以一介标末持为百行端首也至如达者七十分以四科而太史公述儒林则不取㳺夏之文学着循吏则不言冉季之政事至于货殖为传独以子贡居先掩恶扬善旣忘此义成人之美不其缺如司马迁序传云为太史公十年而遭李陵之祸幽扵缧绁廼喟然而叹曰是予之罪也身亏不用矣自叙如此何其畧哉夫云遭李陵之祸幽扵缧绁者乍似同陵䧟没遂寘扵刑又似为陵所䧟获罪扵国遂令读者难得而详頼班固载其与任安书书中具述被刑所以傥无此録何以克明其事者乎汉书载子长与任少卿书歴说自古述作皆因患而起末云不韦迁蜀世传吕覧按吕氏修撰也广招俊客比迹春秋共集异闻拟书荀孟思刋一字购以千金则当时宣布为日乆矣岂以迁蜀之后方始传乎且必以身旣流移书方见重则又非关作者本因发愤着书之义也而輙引以自喻岂其伦乎若要多举故事成其博学何不云虞卿穷愁着书八篇而曰不韦迁蜀世传吕览斯盖识有不该思之未审耳昔春秋之时齐有夙沙卫者拒晋殿师郭最称辱伐鲁行唁臧坚抉死此阉官见鄙其事尤着者也而太史公与任少卿书论自古刑余之人为士君子所贱者唯以弥子瑕为始何浅近之甚邪但夙沙出左氏传汉代其书不行故子长不之见也夫博考前古而舍兹不载至扵乗传车探禹穴亦何为者哉魏世家太史公曰说者皆曰魏以不用信陵君故国削弱至扵亡余以为不然天方令秦平海内其业未成魏虽得阿衡之徒曷益乎夫论成败者固当以人事为主必惟命而言则其理悖矣盖晋之获也由夷吾之愎谏秦之㓕也由胡亥之无道周之季也由幽王之惑褒姒鲁之逐也由稠父之违子家然则败晋扵韩狐突已志其兆亡秦者胡始皇乆铭其说檿弧箕服章扵宣厉之年征褰与襦显自文成之世恶名早着天孽难逃假使彼四君才若桓文德同汤武其若之何苟推此理而言则亡国之君他皆倣此安得扵魏无讥责者㦲夫国之将亡也若斯则其将兴也亦然盖魏后之为公子也其筮曰八世莫之与京毕氏之为大夫也其占曰万名其后必大姬宗之在水浒也鸑鷟鸣扵岐山刘姓之在中阳也蛟龙䧏扵丰泽斯皆瑞表扵先而福居其后向使四君德不半古才不逮人终能坐登大寳自致宸极矣乎必如太史公之议也则亦当以其命有必至理无可辤不复嗟其智能颂其神武者矣夫推命而论兴灭委运而忘褒贬以之垂诫其不惑乎自兹以后作者着述徃徃而然如鱼豢魏略虞世南帝王论或叙辽东公孙之败或述江左陈氏之亡其理并以命而言可谓与子长同病者也诸汉史十条汉书孝成纪賛曰成帝善修容仪升车正立不内顾不疾言不亲指临朝渊嘿尊严若神可谓穆穆天子之容貌矣又五行志曰成帝好㣲行选期门郎及私奴各十余人皆白衣袒帻自称富平侯家或乗小车御者在茵上或骏骑出入远至旁县故谷永諌曰陛下昼夜在路独与小人相随乱服共坐溷淆无别公卿百寮不知陛下所在积有数年由斯而言则成帝鱼服嫚逰鸟集无度虽外饰威重而内肆轻薄人君之望不其缺如观孟坚纪志所言前后自相矛盾者矣观太史公之创表也扵帝王则叙其子孙扵公侯则纪其年月列行萦纡以相属编字戢孴而相排虽燕越万里而扵径寸之内犬牙可接虽昭穆九代而扵方寸之中鴈行有叙使读书者阅文便覩举目可详此其所以为快也如班氏之古今人表者惟以品藻贤愚激扬善恶为务尔既非国家逓袭禄位相承而亦复界重行狭书细字比扵它表殆非其类欤盖人列古今本殊表限必恡而不去则宜以志名篇始自上上终于下下并当明为标榜显列科条以种类为篇章持优劣为次第仍每扵篇后云若干品凡若干人亦犹地理志肇述京华末陈邉塞先列州郡后言户口也自汉已降作者多门虽新书已行而旧録仍在必校其则可得而言按刘氏初兴书惟陆贾而已子长述楚汉之事专据此书譬夫行不由径出不由户未之闻也然观迁之所载徃徃与旧不同如郦生之初谒沛公髙祖之长歌鸿鹄非惟文句有别遂乃事理皆殊又韩王名信都而輙去都字用使称其名姓全与淮隂不别班氏一凖太史书无更张静言思之深所未了司马迁之叙传也始自初生及乎行历事无巨细莫不备陈可谓审矣而竟不书其字者岂墨生所谓大忘也者乎而班固仍其本传了无损益此又韩子所以致守株之说也如固之为迁传也其初宜云迁字子长冯翊阳夏人其序曰至扵事终则言其自叙如此着述之体不当如是耶马卿为自叙传具在其集中子长因録斯篇即为列传班氏仍旧曾无改夺固扵马杨传末皆云迁雄之自叙如此至扵相如篇下独无此言盖止凭太史之书未见文园之集故使言无画一其例不纯汉书东方朔传委琐烦碎不类诸篇且不述其亡殁嵗时及子孙继嗣正与司马迁杨雄传相类寻其传体必曼倩之自叙也但班氏脱略故世莫之知苏子卿父建行事甚寡韦玄成父孟德业稍多汉书编苏氏之传则先以苏建标名列韦相之篇则不以韦孟冠首并其失也班固称项羽弑义帝自取天亡又云于公髙门以待封严毋扫地以待䘮如固斯言则深信夫天怨神怒福善祸淫者矣至扵其赋幽通也复以天命乆定非理所移故善恶无征报施多爽斯则同理异说前后自相矛盾者焉或问张辅着班马优劣论云迁叙三千年事五十万言固叙二百年事八十万言是固不如迁也斯言为是乎荅曰不然也按太史公书上𧺫黄帝下尽宗周年代虽存事迹殊畧至扵战国已下始有可观然迁虽叙三千年事其间详备者唯汉兴七十余载而已其省也则如彼其烦也则如此求诸折中未见其宜班氏汉书全取史记仍去其日者仓公等传以为其事烦芜不足编次故也若使迁固易地而处撰成汉书将恐多言费辞有踰班固安得以此而定其优劣耶汉书㫁章事终新室如叔皮存没时入中兴而輙引与前书共编者盖序传之常例者耳荀恱既删略班史勒成汉纪而彪论王命列在末篇夫以规讽隗嚣翼戴光武忽以东都之事擢居西汉之中必如是则賔戯幽通亦宜同载者矣史通卷之十六史通史通卷第十七史通卷第十七外篇杂説中第八诸晋史东晋之史作者多门何氏中兴实居其最而为晋学者曽未之知傥湮灭不行良可惜也王檀着书是晋史之尤劣者方诸前代其陆贾禇先生之比欤道鸾不揆浅才好出竒语所谓欲益反损求妍更媸者矣臧氏晋书称苻坚之窃号也虽疆宇狭于石虎至于人物则过之按后石之时张据瓜凉李专巴蜀自辽而左人属慕容沙漠而南地归司马逮于苻氏则兼而有之禹贡九州实得其八而言地劣于赵是何言欤夫识事未精而轻爲着述此其不知量也张勔抄撮晋史不求异同而备摘此言不从沙汰罪又甚矣夫学未该博鍳非详正凡所修撰多聚异闻其爲踳駮难以觉悟按应劭风俗通载楚有叶君祠即叶公诸梁庙也而俗云孝明帝时有河东王乔为叶令尝飞凫入朝及干宝搜神记乃隐应氏所通而收其流俗恠説又刘敬昇异苑称晋武库失火汉高祖斩蛇劒穿屋而飞其言不经故梁武帝令殷芸编诸小説及萧方等撰三十国史乃刋为正言既而宋求汉事旁取令昇之书唐征晋语近凭方等之録编简一定胶漆不移故令俗之学者説凫履登朝则云汉书旧记谈蛇劒穿屋必曰晋典明文摭彼虚词成兹实録语曰三人成市虎斯言其得之者乎马迁持论称尧舜无许由应劭着録云汉代无王乔其言谠矣至士安撰高士传具説箕山之迹令昇作搜神记深信叶县之灵此并向声背实舍真从伪知而故为罪之甚者近宋临川王义庆着世説新语上叙两汉三国及晋中朝江左事刘峻註释摘其瑕疵伪迹昭然理难文饰而皇家撰晋史多取此书遂採康王之妄言违孝标之正説以此书事奚其厚颜汉吕后以妇人称制事同王者班氏次其年月虽与诸帝同编而记其事迹实与后妃齐贯皇家诸学士撰晋书首发凡例而云班汉皇后除王吕之外不为作传并编叙行事寄出外戚篇所不载者唯元后耳安得辄引吕氏以为例乎盖由读书不精识事多阙徒以本记标目以编高后之年遂疑外戚裁篇辄叙娥姁之事其为率略不亦甚邪扬王孙布囊盛尸祼身而葬伊籍对吴以一拜一起未足为劳求两贤立身各有此一事而已而汉书蜀志为其立传前哲致议言之详矣然杨能反经合义足矫奢葬之愆伊以敏辝辨对可免使乎之辱列诸篇第犹有可取近者皇家撰晋书着刘伶毕卓传其叙事也直载其嗜酒沉湎悖礼乱德若斯而已为传如此复何所取者哉宋略一条裴几原删略宋史定为二十篇芟繁撮要实有其力而所録文章颇伤芜秽如文帝除师傅官诏颜延年元后哀册文颜峻讨二凶檄孝武拟李夫人赋裴松之上柱国志表孔熈先罪许曜词凡此诸文是尤不宜载者何则羡亮威权震主负芒猜忌将欲取之必先与之既而罪名具列刑书是正则先所降诏夲非实録而乃先后双载坐令矛盾两伤夫国之不造史有哀册自晋宋已还多载于起居注词皆虚饰义不足观必以略言之故宜去也昔汉王数项袁公檄曹若不具録其文难以暴扬其过至于二凶为恶不言可知无俟檄数始明罪状必刊诸国史岂宜异同孝武作赋悼亡钟心内宠情在儿女语非军国松之所论者其事甚下兼复文理非工熈先构逆怀姧矫言欺衆且所为草藁本未宣行斯并同在编次不加铨择岂非芜滥者邪向若除此数文别存佗説则末年美事遗略盖寡何乃应取而不取宜除而不除乎但近代国史通多此累有同自郐无足致讥若裴氏者衆作之中所可与言史者故偏举其事以申掎摭云后魏书二条宋书载佛狸之入冦也其间胜负盖皆实録焉魏史所书则全出沈本如事有可耻者则加减随意依违饰言至如刘氏献女请和太武师婚不许此言尤可恠也何者江左皇族水鄊庻姓若司马刘萧韩王或出于亡命或起自俘囚一诣桑干皆成禁脔此皆魏史自述非佗国所传然则北之重南其礼若此安有黄旗之主亲屈己以求婚而白登之阵乃致疑而不纳其言可欺不亦甚哉观休文宋典诚曰不工必比伯起魏书更为良史而收每云我视沈约正如一奴耳此可谓饬嫫母而夸西施持鱼目而笑明月者也近者沈约晋书喜造竒説称元帝牛金之子以应牛继马后之征邺中学者王邵宋孝王言之详矣而魏收深嫉南国幸书其短着司马叡传遂具録休文所言又崔浩謟事狄君曲为邪説称拓拔之祖本李陵之胄当时衆议抵斥事遂不行或有窃其书以渡江者沈约撰宋书索虏传仍传伯渊所述凡此诸妄其流甚多傥无迹可寻则真伪难辨者矣北齐书史三条王邵国史至于论战争述纷扰贾其余勇弥见所长至如叙文宣逼孝靖以受魏禅二王杀杨燕以废干明虽左氏载季氏逐昭公秦伯纳重耳栾盈起于曲沃楚灵败于干溪殆可连类也又叙高祖破宇文于卭山周武自晋阳而平邺虽左氏书城濮之役鄢陵之战齐败于鞍吴师入郢亦不是过也或问曰王劭齐志多记当时鄙言为是乎为非乎对曰古往今来名目各异区分壤隔称谓不同所以晋楚方言齐鲁俗语六经诸子载之多矣自汉已降风俗屡迁求诸史籍羞覩其事或君臣之目施诸朋友或尊官之称属诸君父曲相崇敬标以处士王孙轻加侮辱号以仆夫舎长亦有荆楚训多为伙庐江目桥为圯南唿北人曰伧西谓东胡曰虏渠们底箇江左彼此之辞乃若君卿中朝汝我之义斯并因地而变随时而革布在方册无假推寻足以知甿俗之有殊验土风之不类然自二京失守四夷称制夷夏相杂音句尤媸而彦鸾伯起务存隐讳重规德棻志在文饰遂使中国数百年内其俗无得而言盖语曰知古而不知今谓之陆沉又曰一物不知君子所耻是则时无远近事无巨细必借多闻以成博识如今所谓者若中州名汉闗右称羌易臣以奴唿母云姊主上有大家之号师人致儿郎之説凡如此例其流甚多必寻其本源莫详所出閲诸齐志则了然可知由斯而言劭之所録其为益弥多矣足以开后进之䝉蔽广来者之耳目㣲君懋吾几靣墻于近事矣而子奈何妄加讥诮者哉皇家修五代史馆中坠藁仍存皆因彼旧事定为新史观其朱墨所图鈆黄所拂犹可识者或以实为虚以是为非其北齐国史皆称诸帝庙号及李氏之撰齐书其庙号有犯时讳者即称谥焉至如变世祖为文襄改世宗为武成茍除兹世字而不悟襄成有别诸如此谬不可胜纪故其列传之叙事也或以武定臣佐降在成朝或以河清事迹擢居襄代故时日不接而隔越相偶使读者瞀乱而不测惊骇而多疑嗟乎因斯而言则自古着书未能精谠书成絶笔而遽捐旧章遂令玉石同烬真伪难寻者不其痛哉周书一条今俗所行周史是令狐德棻等所撰其书文而不实雅而无检真迹甚寡客气尤烦寻宇文初习华风事由苏绰至于军国词令皆准尚书太祖勑朝廷文悉准于此盖史臣所记皆禀其规栁虬之徒从风而靡按绰文虽去彼淫丽存兹典实而䧟于矫枉过正之失乖夫适俗随时之义茍记言若是则其谬逾多爰及牛弘弥尚儒雅即其书旧事因而勒成务累清言罕逢佳句而令狐不能别求它述用广异闻唯凭本书重加润色遂使周氏一代之史多非实録者焉隋书二条昔贾谊上书眺错对䇿皆有益于国足贻劝戒而编于汉史读者犹恨其繁如隋书王邵袁充两传唯録其诡辞妄説遂盈一篇寻又申以诋诃尤其謟惑夫史载言示后世者贵于辞理可观既以无益而书孰若遗而不载盖学者神识有限而述者注记无涯以有限之神识观无涯之注记必如是则阅之心目视聼告劳书之简编缮写不给呜唿茍自着述其皆若此也则知李斯之设坑穽董卓之成帷盖虽其所行多滥终亦有可取焉案隋史讥王君懋撰齐隋二史其叙録烦碎至如刘臻还宅访子方知王邵思书为奴所侮此而毕载其失更多可谓尤而効之罪又甚焉者矣史通卷之第十七史通史通卷第十八史通卷第十八外篇杂説下第九诸史六条夫盛服饰者以珠翠为先工缋事者以丹青为主至若错综乖所分布失宜则綵绚虽多巧妙不足者矣观班氏公孙弘传賛直言汉之得人盛于武宣二代至于平津善恶寂灭无覩持论如是其义靡闻必矜其美辞爱而不弃则宜㣲有改易列于百官公卿表后庶寻文究理颇相附㑹以兹编録不犹愈乎又沈侯谢灵运传论全説文躰备言音律此正可为翰林之补亡流别之总説耳如次诸史传实为乖越陆士衡有云离之则双羙合之则两伤信矣哉其有事可书而不书者不应书而书者至如班固叙事㣲小必书至高祖破项垓下斩首八万曽不渉言李齐扵后主纪则书幸于侍中穆提婆第于孝昭纪则不言亲戎以伐奚于边疆小冦无不毕纪如司马消难拥数州之地以叛曽不挂言略大举小其流非一昔刘勰有云自卿云已前多役才而不课学向雄已后颇引书以助天然近史所载亦多如是故虽有王平所识仅通十字霍光无学不知一经而述其言语必称典丽良由才乏天然故事资虚饰者矣按宋书称武帝入闗以镇恶不伐远方冯异于渭濵游覧追想太公夫以宋祖无学愚智所委安能援引古事以詶荅羣臣者乎斯不然矣更有甚于此者覩周齐二国俱出隂山必言类互乡则宇文尤甚而牛弘王邵并掌䇿书其载齐言也则浅俗如彼其载周言也则文雅若此夫如是何哉非两邦有夷夏之殊由二史有虚实之异故也夫以记宇文之言而动遵经典多依史汉此何异荘子述鲋鱼之对而辨类苏张贾生叙鵩鸟之辞而文同屈宋施于寓言则可求诸实録则否矣世称近史编语惟周多美辞夫以博採古文而聚成今説是则俗之所传有鸡九钖酒孝经房中志醉乡记或师范五经或规模三史虽文皆雅正而其事悉虚无岂可便谓南董之才宜居班马之职也自梁室云季雕䖝道长平头上尾尤忌于时对语丽辞盛行于俗始自江外被于洛中而史之载言亦同于此假有辨如郦叟吃若周昌子羽修饰而言仲由率尔而对莫不拘以文禁一槩而书必求实録多见其妄矣夫晋宋已前帝王传授始自钖命终于登极其间牋疏欵曲诏䇿频烦虽事皆伪迹言并饰譲犹能备其威仪陈其文物俾礼容可识朝野具瞻逮于近古我则不暇至如梁武之居江陵齐宣之在晋阳或文出荆州假称德宣之令或书成并部虚云孝靖之勅凡此文诰本不施行必也载之起居编之国史岂所谓撮其机要剪截浮辞者哉但二萧陈隋诸史通多失此唯王邵所撰齐志独无是焉夫以累易古人以为辞如彦渊之改魏收也以非易非弥见其失矣而撰隋文史者称澹大矫收失者何哉且以澹着书方于君懋岂唯其间可容数人而已史臣美澹而讥劭者岂所谓通鍳乎语曰蝉翼为重千钧为轻其斯之谓矣别传九条刘向列女传云夏姬再为夫人三为王后夫为夫人则难以验也为王后则㫁可知矣按其时诸国称王惟楚而已如巫臣谏荘将纳姬氏不言曽入楚宫则其为后当在周室盖周惪虽衰犹称秉礼岂可族称姬氏而妻厥同姓者乎且鲁娶于吴谓之孟子聚麀之诮起自昭公未闻其先已有斯事礼之所载何其缺如又以女子一身而作嫔三代求诸人事理必不然寻夫春秋之后国称王者有七盖由向悮以夏姬之生当夫战国之世称三为王后者谓歴嫔七国诸王校以年代殊为乖剌至于他篇兹例甚衆故论楚也则昭王与秦穆同时言齐也则晏婴居宋景之后今粗举一二其流可知观刘向对成帝称武宣行事世传失实事具风俗通其言可谓明鍳者矣及自造洪范五行及新序説苑列女神仙诸传而皆广陈虚事多搆伪辞非其识不周而才不足盖以世人都可欺故也呜唿后生可畏何代无人而輙轻忽若斯者哉夫传闻失真书事失实盖事有不获巳人所不能免也至于故为异説以惑后来则过之尤甚者矣按苏秦荅燕易王称有妇人将杀夫令妾进其药酒妾佯僵而覆之又甘茂谓苏氏云贫人女与富人女㑹绩曰无以买烛而子之光有余子可分我余光无损子明此并战国之时游説之士寓言设理以相比兴及向之着书也乃用苏氏之説为二妇人立传定其邦国加其姓氏以彼乌有特为指实何其妄哉又有甚于此者至如伯竒化鸟对吉甫以哀鸣宿瘤隐形干齐王而作后此则不附于物理者矣复有怀嬴失节目为贞女刘安覆族定以登仙立言如是岂顾丘明之有传孟坚之有史哉杨雄法言好论司马迁而不及左丘明常称左氏传惟有品藻二言而已是其鍳物有所不明者也且雄哂子长爱竒多杂又曰不依仲尼之笔非书也自序又云不读非圣之书然其撰甘泉赋则云鞭宓妃云云刘勰文心已议之矣然则文章小道无足致嗤观其蜀主本纪称杜魄化而为䳌荆尸变而为鳖其言如是何其鄙哉所谓非言之难而行之难也夫十室之邑必有忠信欲求不朽弘之在人何者交阯远居南裔越裳之俗也炖煌僻处西域昆戎之乡也求诸人物自古阙载盖由地居下国路絶上京史官注记所不能及也既而士燮着録刘炳裁书则磊落英才粲然盈瞩者矣向使两贤不出二郡无记彼边隅之君子何以取闻于后世乎是知着述之功其力大矣岂与夫诗赋小技校其优劣者哉自战国已下词人属文皆伪立客主假相詶荅至于屈原离骚辞称遇汉父于江渚宋玉高唐赋云梦神女于阳台夫言并文章句结音韵以兹叙事足验凭虚而司马迁习凿齿之徒皆採为逸事编诸史籍疑误后学不其甚邪必如是则马卿游梁枚乘讃其颜色曹植至洛宓妃覩于岩畔撰魏史者亦宜编为实録矣嵇康撰高士传取庄子楚辞二渔父事合成一篇夫以园吏之寓言骚人之假説而定为实録斯以谬矣况此二渔父者较年则前后别时论地则南北殊壤而輙併之为一岂非惑哉茍如是则苏代所言双禽蚌鹬此亦渔父之一事何不同书于传乎必惟取褕裌缁帷之林濯缨沧浪之水弥见其未学也庄周着书以寓言为主嵇康述高士传多引其虚辞至若神有混沌编诸首録茍以此为实则其流甚多至如蛙鳖竞长蚿蛇相怜鷽鸠笑而后言鲋鱼忿以作色向使康撰幽明録齐谐记并可引为真事矣夫识理如此何为而薄周孔哉杜元凯撰列女记博採经籍前史显録古老明言而事有可疑犹阙而不载斯岂非理存雅正心嫉邪僻者乎君子哉若人也长者哉若人也李陵集有与苏武书词彩壮丽音句流靡观其文体不类西汉人殆后来所为假称陵作也迁史缺而不载良有以焉杂説十条夫自古之学者谈称多矣精于公羊者尤憎左氏习于太史者则偏嫉孟坚夫能以彼所长而攻此所短持此之是而述彼之非兼善者鲜矣观世之学者或躭翫一经或专精一史谈春秋者则不知宗周既殒而人有六雄论史汉者则不悮刘氏云亡而地分三国亦犹武陵隐士遁迹桃源当此晋年犹谓暴秦之地也假有学穷千载书总五车见良直而不觉其善逢牴牾而不知其失葛洪所谓藏书之箱箧五经之主人而夫子有云虽多亦安用为其斯之谓也夫邹好长缨齐珍紫服斯皆一时所尚非百王不易之道也至如汉代公羊擅名三传晋年荘子高视六经今并圭壁不行缀缉无纪岂与夫春秋左氏古文尚书虽暂废于一朝终独高于千载校其优劣可同年而语哉夫书名竹帛物情所竞维圣人无私而君子亦党盖易之作也本非记事之流而孔子繋词輙盛述颜子称其殆庻虽言则无媿事非虚美亦由视予犹父门人日亲故非所要言而曲垂编録者矣既而扬雄寂寞师心典诰至于童乌稚子蜀汉诸贤太玄法言恣加褒赏虽内举不避而情有所偏者焉夫以宣尼睿哲子云叅圣在于着述不能忘私则自中庸已降抑可知矣如谢承汉书偏党吴越魏收代史盛夸胡塞复焉足恠哉子曰汝为君子儒无为小人儒儒诚有之史亦宜然盖左丘明司马迁君子之史也吴均魏收小人之史也其薰莸不类何相去之远哉礼云礼云玉帛云乎哉史云史云文饰云乎哉何则史者固当以好善为主嫉恶为次若司马迁班叔皮史之好善者也晋董狐齐南史史之嫉恶者也必兼此二者而重之以文饰其唯左丘明乎自兹已降吾未之见也夫所谓直笔者不掩恶不虚美书之有益于褒贬不书无损于劝诫但举其宏纲存其大体而已非谓丝毫必録琐细无遗者也如宋孝王王劭之徒其所记也喜论人帷薄不修言貌鄙事讦以为直吾无取焉夫故立异端喜造竒説汉有刘向晋有葛洪近者沈约又其甚也后来君子幸为详焉昔魏史称朱异有口才挚虞有笔才故知喉舌翰墨其辞本异而近世作者撰彼口语同诸笔文斯皆以元瑜孔璋之才而处丘明子长之任文之与史何相乱之甚乎夫载笔立言名流今古如马迁史记能成一家扬雄太玄可传千载此则其事尤大记之于传可也至于近代则不然其有雕䖝末技短才小説或为集不过数卷或着书才至二篇莫不一一列名编诸传末事同七畧巨细必书斯亦烦之甚者子曰齐景公有马千驷死之日人无徳而称焉伯夷叔齐饿于首阳之下民到于今称之若汉代青翟刘舎位登丞相而班史无録姜诗赵壹身止计吏而谢书有传即其例也今之修史者则不然其有才德阙如而位官通显史臣载笔必为立传其记也止具其生前厯官殁后赠谥若斯而已矣虽其间伸以状迹粗陈一二么么常事曽何足观始自伯起魏书迄乎皇家五史通多此体流荡忘归史汉之风忽焉不嗣者矣史通卷第十八史通史通卷第十九史通卷第十九外篇汉书五行志错误第十班氏着志牴牾者多在于五行芜累尤甚今辄条其错缪定为四科一曰引书失宜二曰叙事乖理三曰释灾多滥四曰古学不精又于四科之中疏为杂志类聚区分编之如后第一科引书失宜者其流有四一曰史记左氏交错相併二曰春秋史记杂乱难别三曰屡举春秋言无定体四曰书名去取所记不同其志叙言之不从也先称史记周单襄公告鲁成公曰晋将有乱又称宣公六年郑公孙曼满与王子伯廖语欲为卿按宣公六年自左传所载也夫上论单襄则持史记以标首下列曼满则遗左氏而无言遂令读者疑此宣公上出史记而不云鲁后莫定何邦是非难悟进退无准此所谓史记左氏交错相併也志云史记成公十六年公㑹齐侯于周按成公者即鲁侯也班氏凡说鲁之某公皆以春秋为冠何则春秋者鲁史之号言春秋则知公是鲁公今引史记居先成公在下书非鲁史而公舍鲁名胶柱不移守株何甚此其所谓春秋史记杂乱难别也按班书为志本以汉为主在于汉时直记其帝号谥耳至于他代则云某书某国君此其大例也至如叙火不灾上具春秋桓公十四年次叙稼穑不成直云严公二十八年而已夫以火稼之间别书汉莽之事年代已隔去鲁尤疎洎乎改说异端仍取春秋为始而于严公之上不复以春秋建名遂使汉帝鲁公同归一揆必为永例理亦可容在诸异科事又不尔求之画一其例无常此所谓屡举春秋言无定体也按本志叙汉已前事多略其书名至如服妖章初云晋献公使太子率师佩之金玦续云郑子威好为聚鹬之冠此二事之上每加左氏为首夫一言可悉而再列其名省则都捐繁则太甚此所谓书名去取所记之不同也第二科叙事乖理者其流有五一曰徒发首端不副征验二曰虚编古语讨事不终三曰直引时谈竟无他述四曰科条不整寻绎难知五曰标举年号详略无准志曰左氏昭公十五年晋籍谈如周葬穆后既除丧而燕叔向曰王其不终乎吾闻之所乐必卒焉今王一嵗而有三年之丧二焉于是乎与丧賔燕乐忧甚矣礼王之大经也一动而失二礼无大经矣将安用之按其后七年王室终如羊舌所说此即其効也而班氏了不言之此所谓徒发首端不副征验也志云左氏襄公二十九年晋女齐语智伯曰齐髙子容宋司徒皆将不免子容専司徒侈皆亡子之主也専则速及侈则将以力毙九月髙止出奔北燕所载至此更无他说按左氏昭公二十年宋司徒奔陈而班氏採诸本传直写片言阅彼全书唯征半事遂令学者疑丘明之说有是有非女齐之言或得或失此所谓虚编古语讨事不终也志云成帝于鸿嘉永始之载好为微行置私田于民间谷永谏曰诸侯梦得田占为失国而况王者畜私田财物为庶人之事乎已下弗云成帝悛与不悛谷永言効与不効谏词虽具而事阙如此所谓直引时谈竟无佗述者也其述庶征之恒寒也先云釐公十年冬大雨雹随载刘向之占次云公羊经曰大雨雹续书董生之解按公羊所说与上奚殊而再列其辞俱云大雨雹而入此科又言大雪与雹继言殒霜杀草起自春秋讫乎汉代其事既尽仍重叙雹灾分散相离断絶无趣夫同是一类而限成二条首尾纷挐章句错糅此所谓科条不整寻绎难知者也夫人君改元肇自刘氏史官所録须存凡例按斯志之记异也首列元封年号不详汉代何君次言地节河平具述宣成二帝武称元鼎每嵗皆书哀曰建平同年必録此所谓标举年号详略无准者也第三科释灾多滥其流有八一曰商㩁前世全违故实二曰影响不接牵引相㑹三曰敷演多端准的无主四曰轻持善政用配妖祸五曰但伸解释不显符应六曰考覈虽谠义理非精七曰妖祥可知寝嘿无说八曰不循经典自任胷懐志云史记周威烈王二十三年九鼎震是嵗韩魏赵簒晋而分其地威烈王命以为诸侯天子不恤同姓而爵其贼臣天下不附矣按周当战国之世微弱尤甚故君疑窃斧台名逃责正比夫泗上诸侯附庸小国者耳至如三晋跋扈欲为诸侯虽假王命实由已出譬夫近代莽称安汉匪平帝之至诚卓号太师岂献皇之本愿而作者茍责威烈以妄施爵赏坐贻妖㜸谓得人之情伪尽知之者乎此所谓商㩁前世全违故实也志云昭公十六年九月大雩先是昭母夫人归氏薨昭不戚而蒐于比蒲又曰定公十一年九月大雩先是公自侵郑归而城中城二大夫围郓按大夫蒐于比蒲昭之十一年城中城围郓定之六年也其二役去雩皆非一载夫以国家常事而坐延灾青嵗月既遥而方闻响应斯岂非乌有成说扣寂为辝者㢤此所谓影响不按牵引相㑹也志云严公七年秋大水董仲舒刘向以为严母姜与兄齐侯淫共杀桓公严释公雠复娶齐女未入而先与之淫一年再出㑹于道逆乱臣下贱之应也又云十一年秋宋大水董仲舒以为时鲁宋比年有乘丘鄑之战百姓愁怨阴气盛故二国俱水按此说有三失焉何者严公十年十一年公败宋师于乘丘及鄑夫以制胜克敌䇿勲命赏可祈荣降福而反愁怨贻灾邪其失一也且先是数年严遭大水校其时月殊在战前而云与宋交兵故二国大水其失二也况于七年之内已释水灾始以齐女为辞终以宋师为应前后靡定向背何倚其失三也夫以一灾示眚而三说竞兴此所谓敷演多端准的无主者也其释厥咎舒厥罚恒燠以为其政弛慢失在舒缓故罚之以燠冬而世冰寻其解春秋之无冰也皆主内失黎庶外失诸侯不事诛赏不明善恶蛮夷猾夏天子不能讨大夫擅权邦君不能制若斯而已矣次至武帝元封六年冬亡冰而云先是遣卫霍二将军竆追单于斩首十余万级归而大行庆赏上又闵恤勤劳遣使巡行天下存赐鳏寡假贷与之困举遗逸独行君子诣行在所郡国有以为便宜者上丞相御史以闻于是天下咸喜按汉帝其武功文徳也如彼其先勐后寛也如此岂是有懦弱凌迟之失而无刑罚戡定之功哉何得茍以无冰示灾便谓与昔人同罪矛盾自已始末相违岂其甚邪此所谓轻持善政用配妖祸者也志云孝昭元鳯三年太山有大石立眭孟以爲当有庶人爲天子者京房易传云太山之石颠而下圣人受命人君虏又曰石立于山同姓爲天下雄按此当是孝宣皇帝即位之祥也夫宣帝出自闾阎坐登宸极所谓庶人受命者也以曾孙血属上纂皇统所谓同姓之雄者也昌邑见废谪居逺方所谓人君虏者也班书载此征祥虽具有剖折而求诸后应曾不缕陈叙事之宜岂其若是茍文有所阙则何以载言者哉此所谓但申解释不显符应也志云成帝建始二年小女陈持弓年九嵗走入未央宫又云绥和二年男子王褒入北司马门上前殿班志虽已有证㨿言多疎阔今聊演而申之按女子九嵗者则阳数之极也男子王褒者王则巨君之姓也入北司马门上殿者王莽始为大司马至哀帝时就国帝崩后仍此官因以簒位夫入司马门而上殿亦由从司马而升极灾祥示兆其事甚明忽而不书为略何甚此所谓解释虽谠义理非精也志云哀帝建平四年山阳女子田无啬懐孕三月儿啼腹中及生不举葬之陌上三日人过闻啼声母掘土收养寻本志虽述此妖灾而了无解释按人从胞至育含灵受气始末有成数前后有定准至在孕哺尔遽发啼声者亦由物有基业未彰而形象已兆即王氏簒国之征生而不举葬而不死者亦由物有期运已定非诛剪所平即王氏受命之应也又案班云以小女陈持弓者陈即莽之所出如女子田无啬者田故莽之本宗事既同占言无一槩岂非唯知其一而不知其二者乎此所谓妖祥可知寝嘿无说也当春秋之时诸国贤俊多矣如沙麓其壊梁山云崩鹢退蜚于宋都龙交鬭于郑水或伯宗子产具述其非妖或卜偃史过盛言其必应盖于时有识君子以爲美谈故左氏书之不刋贻厥来裔既而古今路阻闻见壤隔至汉代儒者董仲舒刘向之徒始别搆异闻辅申他说以兹后学凌彼先贤葢今谚所谓季与厥昆争私嫂者而班志尚舍长用短捐旧习新茍出异同自矜魁博多见其无识者矣此所谓不循经典自任胷懐也第四科古学不精者其流有三一曰博引前书网罗不尽二曰兼採左氏遗逸甚多三曰屡举旧事不知所出志云庶征之恒风刘向以为春秋无其应刘歆以为釐十六年左氏传释六鹢退飞是也案旧史称刘向学谷梁歆学左氏既祖习各异而闻见不同信矣而周木斯拔郑车偾济风之为害被于尚书春秋向则略而不言歆则知而不传又详言衆恠歴叙群妖述两㲠为灾而不録赵毛生地书异鸟相育而不载宋雀生鹯斯皆见小忘大举轻略重葢学有不同识无通鑑故也且当炎汉之代厥异尤竒若景帝承平赤风如血于公在职亢阳为旱在纪与传各具其祥在于志中独无其说者何哉所谓博引前书网罗不尽也左传云宋人逐猰狗华臣出奔陈又云宋公子它有白马景公夺而朱其尾鬛它弟辰以萧叛班志书此二事以为犬马之祸按左氏所载斯流寔繁如季氏之逆也由闘鸡而傅芥卫侯之败也因养鹤以乗轩曹亡首于获雁郑杀萌于解鼋郄至夺豕而家灭华元烹羊而卒奔此言白黑之祥羽毛之孽何独舍而不论唯征犬马而已此所谓兼採左氏遗逸甚多也按太史公书自春秋已前所有国家灾眚贤哲占候皆出于左氏国语者也今班志所引上自周之幽厉下终鲁之定哀而不云国语唯称史记岂非忘本徇末逐近弃逺者乎此所谓屡举旧事不知所出也所定多目凡二十九种但其失既衆不可殚论故每目之中或时举一事庶触类而长他皆可知又按斯志之作也本欲明吉凶释休咎惩恶劝善以诫将来至如春秋已还汉代而往其间日蚀地震石陨山崩雨雹雨鱼大旱大水鸡豕为祸桃李冬花直叙其灾而不言其应此乃鲁史之春秋汉书之帝纪耳何用复编之于此志哉昔班叔皮云司马迁叙相如则举其郡县萧曹仲舒并时之人不记其字或县而不郡葢有所未暇也若孟坚此志错谬殊多岂亦刋削未周者邪不然何脱略之甚也亦有穿凿成文强生异义如蜮之为惑麋之为迷陨五石者齐五子之征崩七山者汉七国之象叔服㑹葬成伯来奔亢阳所以成妖郑易许由鲁谋菜国食苖所以为祸诸如此事其类弘多徒有解释无足观採知音君子幸为详焉五行志杂驳第十一鲁文公二年不雨班氏以为自文即位天子使叔服㑹葬毛伯赐命又㑹晋侯于戚上得天子外得诸侯沛然自大故致亢阳之祸按周之东迁日以微弱故郑取温陵射王中肩楚絶苞茅观兵问鼎事同列国变雅为风如鲁者方大邦不足比小国有余安有暂降衰周使臣遽以骄矜自恃坐招厥罚亢阳求诸人事理必不然天髙听卑岂其若是也春秋成公元年无冰班氏以为其时王子札杀召伯毛伯按今春秋经子札杀毛召事在宣十五年而此言成公时未达其说下云无冰凡有三载春秋昭公九年陈火董仲舒以为陈夏征舒杀君楚严王託欲为陈讨贼陈国辟门而待之因灭陈陈之臣子毒恨尤甚极阴生阳故致火灾按楚严王之入陈乃宣十一年事也始有蹊田之谤取讥隗叔终有封国之恩见贤尼父毒恨尤甚其理未闻按陈前后爲楚所灭者三始宣十一年爲楚严王所灭次昭八年爲楚灵王所灭后哀十七年爲楚惠王所灭今董生误以陈亡之役是楚始灭之时遂妄有占候虚辨物色寻昭之上去于宣鲁易四公严之下至于灵楚经五代虽悬隔顿别而混杂无分嗟乎下帷三年诚则勤矣差之千里何其阔哉春秋桓公三年日有蚀之既京房易传以为后楚严始称王兼地千里按楚自武王僭号邓盟是惧荆尸又歴文成缪三王方至于严是则楚之为王已四世矣何得言严始称之者哉又鲁桓公薨后歴严闵釐文宣凡五公而楚严始作霸安有桓三年日蚀而已应之者邪非唯叙事有违亦占候失中者矣春秋釐公二十九年秋大雨雹刘向以为釐公末年公子遂専权自恣至于弑君阴胁阳之象见釐公不悟遂后二年杀公子赤立宣公按遂之立宣杀子赤也此乃文公末代辄谓僖公暮年是世悬殊言何倒错春秋釐公十二年日有蚀之刘向以为是时莒灭杞釐十四年诸侯城縁陵公羊传曰曷为城杞灭之孰灭之盖徐莒也如中垒所释当以公羊为本尔然则公羊所说不如左氏之详左氏襄公二十九年晋平公时杞尚在春秋文公元年日有蚀之刘向以为后晋灭江按本经书文四年楚人灭江今云晋灭其说无取且江居南裔与楚为隣晋处北方去江殊逺称晋所灭其理难通左氏传鲁襄公时宋有生女子赤而毛弃之堤下宋平公母共姬之御者见而收之因名曰弃长而美好纳之平公生子曰佐后宋臣戾谗太子痤而杀之先是大夫华元出奔晋华合比奔卫刘向以为时则有火灾赤眚之明应也按灾祥之作将应后来事迹之彰用符前兆如华元奔晋在成十五年㕘诸弃堤实难符㑹又合比奔卫在昭六年而与华元奔晋俱云先是惟前与后事并相违者焉春秋成公五年梁山崩七年鼷鼠食郊牛角襄公十五年日有蚀之董仲舒刘向皆以为自此后晋为鸡泽之㑹诸侯盟大夫又盟后为溴梁之㑹诸侯不在而大夫独相与盟君若缀旒不得举手又襄公十六年五月地震刘向以为是嵗三月大夫盟于溴梁而五月地震矣又其二十八年春无冰班固以为天下异也襄公时天下诸侯之大夫皆执国权君不能制渐将日甚按春秋诸国权臣可得言者如三相六卿田氏而已如鸡泽之㑹溴梁之盟其臣岂有若向之所说者邪然而谷梁谓大夫不臣诸侯失政讥其无礼自擅在兹一举而已非是如政由甯氏祭则寡人相承世官遂移国柄若斯之失也若董刘之徒不窥左氏直凭二传遂广为它说多肆侈言仍云君若缀旒臣将日甚何其妄也春秋昭十七年六月日有蚀之董仲舒以为时宿在毕晋国象也晋厉公诛四大夫失衆心以弑死后莫敢复责其大夫六卿遂相与比周専晋国晋君还事之按晋厉公所尸唯三郄耳何得云诛四大夫者哉又州满既死悼公嗣立选六官者皆获其事逐七人者尽当其罪以辱及扬于将诛魏绛览书后悟引愆授职此则生煞在已宠辱自由故能申五利以和戎驰三驾以挫楚威行夷夏覇复文襄而云不复责大夫何厚诬之甚也自昭公已降晋政多门如以君事臣居下僭上者此乃因昭之失渐至陵夷匪由惩厉之弑自取沦辱也岂可辄持彼后事用诬先代者乎哀公十三年十一月有星孛东方董仲舒刘向以为周之十一月夏九月日在氐出东方者轸角亢也或曰角亢大国之象为齐晋也其后田氏簒齐六卿分晋按星孛之后二年春秋之经尽矣又十一年左氏之传尽矣自传尽后八十二年齐康公为田和所灭又七年晋静公为韩魏赵所灭上去星孛之嵗皆出百余年辰象所纒氛祲所指若相感应何太疎阔者哉且当春秋既终之后左传未尽之前其间卫弑君越灭吴鲁逊越云云贼臣逆子破家亡国多矣此正得东方之象大国之征何故舍而不述逺求他代者乎又范与中行早从殄灭智入战国继踵云亡辄与三晋连名总以六卿为目殊为谬也寻斯失所起可以意测何者二传所引事终西狩获麟左氏所书语连赵襄灭智汉代学者唯读二传不观左氏故事有不周言多脱略且春秋之后战国之时史官阙书年祀难记而学者遂疑簒齐分晋时与鲁史相邻故轻引灾祥用相符㑹白珪之玷何其甚欤春秋釐公三十三年十二月陨霜不杀草成公五年梁山崩七年鼷鼠食郊牛角刘向以其后三家逐鲁昭公卒死于外之象按干侯之出事由季氏孟叔二孙本所不预况昭子以纳君不遂发愤而卒论其义烈道贯幽明定为忠臣犹且无愧编诸逆党何乃厚诬夫以罪申一家而兼云二族以此题目何其滥欤左氏传昭公十九年龙鬭于郑时门之外洧渊刘向以为近龙孽也郑小国摄乎晋楚之间重以强吴郑当其冲不能修徳将鬭三国以自危亡是时子产任政内惠于民外善辞令以交三国郑卒亡患此能以徳销灾之道也按昭之十九年晋楚连盟干戈不作吴虽强暴未扰诸华郑无外虞非子产之力也又吴为逺国僻在江干必畧中原当以楚宋为始郑居河颍地匪夷庚谓当要冲殊为乖角求诸地理不其爽欤春秋昭公十五年六月日有蚀之董仲舒以为时宿在毕晋国象也云云日比再蚀其事在春秋后故不载于经按自昭十四年迄于获麟之嵗其间日蚀复有七焉事列本经披文立验安得云再蚀而已又在春秋之后也且观班志编此七蚀其六皆载董生所占复不得言董以事后春秋故不存编録再思其语三覆所由斯盖孟坚之误非仲舒之罪也春秋昭公九年陈火刘向以为先是陈侯之弟招杀陈太子偃师楚因灭陈春秋不与蛮夷灭中国故复书陈火也按楚县中国以为邑者多矣如邑有宜见于经者岂可不以楚为名者哉盖当斯时陈虽暂亡寻复旧国故仍取陈号不假楚名独不见郑禆灶之说斯灾也曰五年陈将复封封五十二年而遂亡自斯而后若颛顼之墟宛丘之地如有应书于国史岂可复谓之陈乎史通卷之十九史通史通卷第二十史通卷之第二十外篇暗惑忤时暗惑第十二夫人识有不烛神有不明则真伪莫分邪正靡别昔人有以发绕灸误其国君者有置毒于胙诬其太子者矣夫发经炙炭必致焚灼毒味经时无复杀害而行之者伪成其事受之者信以为然故使见咎一时取怨千载夫史传叙事亦多如此其有道理难凭欺诬可见如古来学者莫觉其非葢徃往有焉今聊举一二加以驳难列之如左史记本纪曰瞽叟使舜穿井为匿空旁出瞽叟与象共下土实井瞽叟象喜以舜为巳死象乃止舜宫难曰夫杳㝠不测变化无恒兵革所不能伤网罗所不能制若左慈易质为羊刘根窜形入壁是也时无可移祸所必至虽大圣所不能免若姬伯拘于羑里孔父阨于陈蔡是也然俗之愚者皆谓彼幻化是为圣人岂知圣人智周万物才兼百行若斯而已与夫方内之士有何异哉如史记云重华入于井中匿空出去此则其意以舜是左慈刘根之类非姬伯孔父之徒苟识事如斯难以语夫圣道矣且按太史公云黄帝尧舜轶事时时见于他说余择其言尤雅者着为本纪书首若如向之所述岂可谓雅邪又史记滑稽传孙叔敖为楚相楚王以霸病死居数年其子穷困负薪优孟即为孙叔敖衣冠抵掌谈语嵗余像孙叔敖楚王及左右不能别也庄王置酒优孟为夀王大惊以为孙叔敖复生欲以为相难曰盖语有之人心不同有如其面故窳隆异等修短殊姿皆禀之自然得诸造化非由倣傚俾有迁革如优孟之象孙叔敖也衣冠谈说容或乱真眉目口鼻如何取类而楚王与其左右曾无疑惑者邪昔陈焦既亡累年而活秦谍从缢六日而苏遂使竹帛显书今古称恠况叔敖之殁时日已久楚王必谓其复生也先当诘其枯骸再肉所由阖棺重开所以岂有片言不接一见无疑遽欲加以宠荣复其禄位此乃类梦中行事岂人伦为者哉又史记田敬仲世家曰田常成子以大斗出贷以小斗收齐人歌之曰妪乎采芑归乎田成子难曰夫人既从物故然后加以易名田常见存而遽唿以谥此之不实明然可知又按左氏传石碏曰陈桓公方有宠于王论语陈司败问孔子昭公知礼乎史记家令说太上皇曰髙祖虽子人主也诸如此说其例皆同然而事由过误易为笔削若田氏世家之论成子也乃结以韵语簒成歌词欲加刋正无可釐革故独举其失以为标冠云又史记仲尼弟子列传曰孔子既殁有若状似孔子弟子相与共立为师事之如夫子他日弟子进问曰昔夫子甞行使弟子持雨具已而果雨商瞿长无子欲更取室孔子曰瞿年四十后当有五丈夫子已而果然敢问夫子何以知之有若嘿然无应弟子起曰有若避此非子之坐也难曰孔门弟子七十二人柴愚参鲁宰我言语师商可方回赐非类此并圣人品藻优劣已详门徒商搉臧否又定如有若者名不隷于四科誉无偕于十哲逮尼父既殁方取为师以不答所问始令避坐同称达者何见事之晚乎且退老西河取疑夫子犹使丧明致罚投杖谢愆何肯公然自欺诈相承奉此乃童儿相戏非复长老所为观孟轲着书首陈此说马迁裁史仍习其言得自委巷曾无先觉悲夫又史记汉书皆曰上自雒阳南宫从复道望见诸将徃徃相与坐沙中语上曰此何语留侯曰陛下所封皆故人新爱所诛皆平生雠怨此属畏诛故相聚谋反尔上乃忧曰为之奈何留侯曰上平生所憎谁最甚者上曰雍齿留侯曰今先封雍齿以示羣臣羣臣见雍齿封则人人自坚矣于是上置酒封雍齿为侯难曰夫公家之事知无不为见无礼于君如鹰鹯之逐鸟雀按子房少也倾家结客为韩报仇此则忠义素彰名节甚着其事汉也何为属羣小聚谋将犯其君遂嘿然杜口俟问方对倘若髙祖不问竟欲无言者邪且将而必诛罪在不测如诸将屯聚图为祸乱密言台上犹惧觉知羣议沙中何无避忌为国之道必不如斯然则张良虑反侧不安雍齿以嫌疑受爵盖当时实有其事也如复道之望坐沙而语是说者敷演妄益其端耳又东观汉记曰赤眉降后积甲与熊耳山齐难曰按盆子既亡弃甲诚衆必与山比峻则未之有也昔大誓云前徒倒戈血流漂杵孔安国曰盖言之甚也如积甲与熊耳山齐者抑亦血流漂杵之徒欤又东观汉记曰郭伋为并州牧行部到西河美稷有童儿数百各骑竹马于道次迎拜伋问儿曹何自逺来对曰闻使君始到喜故奉迎伋辞谢之事讫诸儿送至郭外问使者何日当还伋使别驾计日告之既还先期一日伋为违信止于野亭须期乃入难曰盖此事不可信者三焉按汉时方伯仪比诸侯其行也前驱蔽野后乘塞路鼓吹沸喧旌棨填咽彼草莱稚子龆齓童儿非唯羞赧不见亦自惊惶失据安能犯驺驾凌襜帷首触威严自陈襟抱其不可信一也又方伯按部举州振肃至于墨绶长吏黄绶羣官率彼吏人颙然伫候兼复扫除逆旅行李有程严备供具憩息有所如弃而不就居止无常必公私阙拟客主俱窘凡为良二千石固当知人所苦安得轻赴数童之期坐失百城之望其不可信二也夫以晋阳无竹古今共知假有传檄它方盖亦事同大夏访诸商贾不可多得况在童孺弥复难求羣戏而乘如何克办其不可信三也凡说此事总有三科搉而论之了无一实异哉又魏志注语林曰匈奴遣使人来朝太祖令崔琰在座而已握刀侍立既而使人问匈奴使者曰曹公何如对曰曹公美则美矣而侍立者非人臣之相太祖乃追杀使者云难曰昔孟阳卧床诈称齐后纪信乘纛矫号汉主或王遘屯䝉或朝罹兵革故权以取济事非获已如崔琰本无此急何得以臣代君者哉且凡称人君皆慎其举措况魏武经纶霸业南面受朝而使臣居君座君处臣位将何以使万国具瞻百寮佥瞩也又汉代之于匈奴其为绥抚勤矣虽复赂以金帛结以亲姻犹虺毒不悛狼心易扰如辄杀其使者不显罪名复何以懐四夷于外蕃建五利于中国且曹公必以所为过失惧招物议故诛彼行人将以杜兹谤口而言同纶綍声遍寰区欲盖而彰止益其辱虽愚暗之主犹所不为况英略之君岂其若是夫蒭荛鄙说闾巷讇言凡如此书通无击难而裴引语林斯事编入魏史注中持彼虚词乱兹实録故特申掎摭辨其疑误者焉又魏世诸小书皆云文鸯侍讲殿瓦皆飞难曰案汉书云项王叱咤慴伏千人然则唿声之极大者不过使人披靡而已寻文鸯武勇逺慙项籍况侍君侧固当屏气徐言安能檐瓦皆飞有踰武安鸣鼓且瓦既飘陨则人必震惊而魏帝与其羣臣焉得恬然无害也又晋阳秋曰胡质为荆州刺史子威自京师省之见父十余日告归质赐绢一疋为路粮威曰大人清髙不审于何得此绢质曰是吾俸禄之余难曰古人谓方牧为二千石者以其禄有二千石故也名以定躰贵实甚焉设使亷如伯夷介若黔敖茍居此职终不患于贫餧者如胡威之别其父也一缣财犹且发问则千石之俸其费安施料以牙筹推之借箸察其厚薄知不然矣或曰观诸史所载兹流非一必以多为证则足可无疑然人自有身安弊緼口甘麄粝而多藏镪帛无所散用者故公孙弘位至三公而卧布被食脱粟饭汲黯所谓齐人多诈者是也安知胡威之徒其俭亦皆如此而史臣不详厥理直谓清白缪矣哉又新晋书阮籍传曰籍至孝母终正与人围碁对者求止籍留与决既而饮酒二斗举声一号吐血数升及葬食一蒸㹠饮酒二斗然后临穴直言穷矣举声一号因复吐血数升毁瘠骨立殆致灭性难曰夫人才虽下愚识虽不肖始亡天属必致其哀但以苴绖未㡬悲荒遽輙如谓本无戚容则未之有也况嗣宗当圣善将殁闵凶所钟合门惶恐举族悲咤居里巷者犹停舂杵之音在邻伍者尚申匍匐之救而为其子者方对局求决举杯酣畅但当此际曾无感恻则心同木石志如枭獍者安有既临泉穴始知摧恸者乎求诸人情事必不尔又孝子之丧亲也朝夕孺慕塩酪不甞斯可至于癯瘠矣如甘㫖在念则觔肉内寛醉饱自得则肌肤外博况乎溺情㹠酒不改平素虽复时一呕恸岂能柴毁骨立乎葢彼阮生者不修名教居丧过失而说者遂言其无礼如彼人以其志操尤异才识甚髙而谈者遂言其至性如此惟毁及誉皆无取焉又新晋书王祥传曰祥汉末遭乱扶母携弟览避地庐江隠居三十余年不应州郡之命母终徐州刺史吕䖍檄为别驾年垂耳顺览劝之乃应召于时冦贼充斥祥率励兵士频讨破之时人歌曰海沂之康实赖王祥年八十五太始五年薨难曰祥为徐州别驾冦盗充斥固是汉建安中徐州未清时事耳有魏受命凡三十五年上去徐州冦贼充斥下至晋太始五年当六十年已上矣祥于建安中年垂耳顺更加六十六载至晋太始五年薨则当年一百二十嵗矣而史云年八十五薨者何也如必以终时实年八十五则为徐州别驾止可二十五六年矣又云其未从官已前隠居三十余载者但其初被檄时止年二十五六自此而往安得复有三十余年乎必谓祥为别驾在建安后则徐州清晏何得云于时冦贼充斥祥率励兵士频讨破之乎求其前后无一符㑹也凡所驳难具列如右盖精五经者讨羣儒之别义练三史者征诸子之异闻加以探赜索隠然后辨其纰缪如向之诸史所载则不然何者其叙事也唯记一途直论一理而矛盾自显表里相乖非复牴牾直成狂惑者尔寻兹失所起良由作者情多忽略识惟愚滞或採彼流言不加诠择或传诸缪说即从编次用使真伪混淆是非参错盖语曰君子可欺不可罔至如邪说害正虚词偾实小人以为信尔君子知其不然语曰信书不如无书盖为此也夫书彼竹帛事非容易凡为国史可不慎诸忤时第十三孝和皇帝时韦武弄权母媪预政士有附丽之者起家而绾朱紫予以无所傅㑹取摈当时㑹天子还京师朝廷愿从者衆予求番次在大驾后发日逗留不去守司东都杜门却扫凡经三载或有谮予躬为史臣不书国事而取乐丘园私自着述者由是驿召至京令専执史笔于时小人道长纲纪日壊仕于其间忽忽不乐遂与监修国史萧至忠等诸官书求退曰仆幼闻诗礼长涉艺文至于史传之言尤所躭恱寻夫左史右史是曰春秋尚书素王素臣斯称微婉志晦两京三国班谢陈习阐其謩中朝江左王陆干孙纪其暦刘石僭号方䇿委于和张宋齐应録惇史归于萧沈亦有汲冢古篆禹穴残编孟坚所亡葛洪刋其杂记休文所缺荀绰裁其拾遗凡此诸家其流盖广莫不颐彼泉薮寻其枝叶原始要终备知之矣若乃刘峻作传自述长于论才范晔为书盛言矜其费躰斯又当仁不让庶㡬前哲者焉然自䇿名仕伍待罪朝列三为史臣再入东观竟不能勒成国典贻彼后来者何哉静言思之其不可有五故也何者古之国史皆出自一家如鲁汉之丘明子长晋齐之董狐南史咸能立言不朽藏诸名山未闻籍以衆功方云絶笔唯后汉东观大集羣儒着述无主条章靡立由是伯度讥其不实公理以为可焚张蔡二子紏之于当代傅范两家嗤之于后叶今者史司取士有倍东京人自以为荀袁家自称为政骏毎欲记一事载一言皆阁笔相视含毫不断故首白可期而汗青无日其不可一也前汉郡国计书先上太史副上丞相后汉公卿所撰始集公府乃上兰台由是史官所修载事为博爰自近古此道不行史臣编録唯自询採而左右二史阙注起居衣冠百家罕通行状求风俗于州郡视听不该讨㳂革于台阁簿籍难见虽使尼父再出犹且成其管窥况㒒限以中才安能遂其博物其不可二也昔董狐之书法也以示于朝南史之书弑也执简以往而近代史局皆通籍禁门深居九重欲人不见寻其义者盖由杜彼颜面防诸请谒故也然今舘中作者多士如林皆愿长喙无闻䶦舌傥有五始初成一字加贬言未絶口而朝野具知笔未栖毫而搢绅咸诵夫孙盛纪实取嫉权门王劭直书见雠贵族人之情也能无畏乎其不可三也古者刋定一史纂成一家躰统各殊指归咸别夫尚书之教也以䟽通知逺为主春秋之义也以惩恶劝善为先史记则退处士而进奸雄汉书则抑忠臣而饰主阙斯并曩时得失之例良史是非之准作者言之详矣顷史官注记多取禀监修杨令公则云必须直词宗尚书则云宜多隠恶十羊九牧其令难行一国三公适从何在其不可四也切以史置监修虽古无式寻其名号可得而言夫言监者盖总领之义耳如创立纪年则年有断限草传叙事则事有丰约或可略而不略或应书而不书此刋削之务也属词比事劳逸宜均挥铭奋墨勤惰须等某表某篇付之此职某传某志归之彼官此铨配之理也斯并宜明立科条审定区域傥人思自勉则书可立成今监之者既不指授修之者又无遵奉用使争学茍且务相推避坐变炎凉徒延嵗月其不可五也凡此不可其流实多一言以蔽三隅自反而时谈物议安得笑仆编次无闻者哉比者伏见明公每汲汲于劝诱勤勤于课责或云坟籍事重努力用心或云嵗序已淹何时辍手切以网维不举而督课徒勤虽威以刺骨之刑勗以悬金之赏终不可得也语曰陈力就列不能者止所以比者布懐知已歴诋羣公屡辞载笔之官愿罢记言之职者正为此尔抑又有所未谕聊复一二言之比奉髙命令隷名修史其职非一如张尚书崔岑二吏部郑太常等既迫以吏道不可拘之史任以仆曹务多闲勒令専知下笔夫以惟寂惟寞乃使记事记言茍如其利则栁常侍刘秘监徐礼部等皆门可张罗府无堆案何事置之度外而使各无羁束乎必谓诸贤载削非其所长以仆鎗鎗铰铰故推为首最就如斯理亦有其说何者仆少小从仕早蹑通班当皇上初临万邦未亲庶务而以守兹介直不附奸臣遂使官若土牛弃同刍狗逮銮舆西幸百寮毕从自惟官曹务简求以留后居台常谓朝廷不知国家于我已矣岂谓一旦忽承恩㫖州司临门使者结辙既而駈驷马入函关排千门谒天子引贾生于宣室虽叹其才召季布于河东反增其愧明公既位居端揆望重台衡飞沉属其顾盼荣辱由其俛仰曾不上祈宸极申之以宠光佥议缙绅縻我以好爵其相见也直云史笔阙书为日已久石渠扫第思子为劳今之仰追唯此而已抑明公足下独不闻刘炫蜀王之说乎昔刘炫仕隋为蜀王侍读尚书牛弘甞问之曰君王遇子其礼如何曰相期髙于周孔见待下于奴仆弘不悟其言请闻其义炫曰吾王每有所疑必先见访是相期髙于周孔酒食左右皆餍而我余沥不霑是见待下于奴仆也仆亦窃不自揆辄敢方于鄙宗何者求史才则千里降追语宦途则十年不进意者得非相期髙于班马见待下于兵卒乎又人之品藻贵识其性明公视仆于名利何如哉当其坐啸洛城非隠非仕惟以守愚自得宁以充诎撄心但今者黾勉从事挛拘就役朝廷厚用其才竟不薄加其礼求诸隗始其义安施傥使士有澹雅若严君平清亷如段干木与仆易地而处亦将弹铗告劳积薪为恨况仆未能免俗能不蔕芥于心者乎当今朝号得人国称多士蓬山之下良直差肩芸合之中英竒接武仆既功亏刻鹄笔未获麟徒殚太官之膳虚索长安之米乞已本职还其旧居多谢简书请避贤路唯明公足下哀而许之至忠得书大慙无以酬答又惜其才不许解史任而宗楚客崔湜郑愔等皆恶闻其短共雠嫉之俄而萧宗等相次伏诛然后获免于难史通第二十卷终史通史通后序刋正史通序昔者孔子尝曰吾自卫反鲁然后乐正雅颂各得其所味斯言也则雅颂在当时见者亦衆矣必俟孔子后正者何也盖权衡设轻重乃昭尺度悬长短斯别苟非其人道不虚行圣贤者诚万世之权度哉愚旧读史通见其缺文复意繁词冗意心颇疑之掩卷而思展卷而玩莫可为懐者矣俨山先生帅蜀之初乃取而正之篇章㫖趣各循其轨意怄而文顺事核而理莹自是始爲完书此无他盖先生以江南鉅儒养之翰苑复三十余年其学邃故其思精其思精故其见髙如扁鹊视人五脏皆见庖丁游刃目无全牛故称量之下铢两自明分寸不爽固其所哉厥功岂独倍于作者殆升孔堂以续雅颂遗音矣近世有订周礼之误以𥙷冬官之缺或谓事类而功倍未知然否且羣书之误尚不止此先生将次第正之其嘉惠后学之心益宏且逺矣敬当立雪以俟嘉靖乙未长至日后学李佶谨识史通史通跋跋史通方洲山人杨名撰俨山先生旣正史通使者来缄以示名且委之为说名敬受而读之至三四过则见夫井井乎如珠之就绳炳炳乎如鑑之脱垢洋洋乎如韶之叶律而琴之定徽也乃起而叹曰邈哉渊乎先生之用心矣夫尚犮则诗书是资畜德则言行有頼故虽尘籍蠧编小辞浅说罔不有至理存焉者圣贤固弗废哉况知㡬以良史才三爲史官徘徊司籍之曹岁月寖乆其所以沉潜考证之者当不寡薄则其着而爲书固宜兼备诸体网罗百家驰驱列代㡬自成一门户独惜夫评议狥于意见是非谬于圣哲不䏻使人无遗憾焉虽然作室而先式则羣材无淆织锦而预图诸様庶百卉之不相杂此其道在我而权存乎心尔夫旣曰尚友矣畜德矣则凢诗书言行之云皆足以辅吾志而助吾力罔见有或病吾事者矧曰辨类考故推时核势案迹之实系乎然则先生兹刻雅意其在是也已矣若夫徐宋柳子所称说者见则有异同言则有得失或未足以语此名且将质之于先生云嘉靖丙申岁秋七月朔日䟦