悟眞篇直指详説悟眞篇直指详说无名子翁葆光着夫浑沌未显之前虚无寂寞无名可宗强名曰道道降而生一炁非动非静非浊非淸邈不可测圣人强言谓之混元眞一之炁一炁旣判化爲阴阳阴阳者天地也男女者也天地絪緼万物化醕男女媾精万物化生故自有天地以来未有一物不因阴阳相交而得其形者夫欲修炼者若以金石草木之象名万有不同之器类以至一身精神气血液之属而爲丹质者此皆后天地生滓质之物也滓质之物有形可覩安能生有形而入于无形也哉后天地生者皆不离乎天地之内而有形者未尝不坏安能变化而超乎天地之外也哉不超乎天地之外而有形者未始不堕于阴阳生死之数者也夫阳主生阴主死一死一生一往一复此理之自然也设使煅炼得法服饵有功寿等龟龄年齐鹤算及其数尽未有不亡若箭之射空力尽必坠谓其有形未有不坏之理是故圣人採先天一炁爲丹炼形还归于一气炼气归神炼神合道而归于无形之形故能超乎天地之外立乎造化之表掌握阴阳挈提天地阴阳生死之所变者先天一炁使之然也故得丹体常灵常存不生不灭矣譬如运瓮处瓮之内焉能运瓮必也处瓮之外则能运瓮矣眞一之炁生于天地之先邈不可测圣人以同类之物诱之成丹亦犹日中有火以阳燧引之则得其火矣又如月中有水以方诸引之则得其水矣故假同类之物立爲炉鼎号曰眞龙眞虎故吕公词有自然炉鼎虎绕与龙蟠之语也夫同类者无情之情不色之色也万物之中得其性命之正爲灵爲贵之最者也假如初弦之气运而用之故号曰眞铅眞汞也仙翁曰时人要识眞铅汞不是凡砂及水银乃初弦铅之气也初弦者上下弦二八之数也龙称八两虎重半斤所以谓之二八也此时水源至淸有气而无质者也以此气类而诱之则眞一之炁降灵而有象也仙翁曰药逢气类方成象道在虚无合自然也夫炼此金丹先求名山福地次剙丹室数椽坛筑三层剑卓四面悬之以镜方乃立龙虎爲鼎炉置刻漏爲规矩抽添有水火之则作用有辅弼之俦如此之类未易敷陈亦假世财方克就绪故阴眞君论曰欲修此道须假资财如无资财则修金丹不成又须三人爲侣方可修炼三人同心一志之良友也密当八月首望之宵一阳初动之际当先主者禹步登坛左手擒龙右手擒虎精调气候数按周星正配阴阳息符漏刻故得金水交倂龙木孕英矣一者坐幄运筹经文纬武而继其中间首尾之所施不使毫釐差忒故仙翁曰大都全借修持力毫发差殊不作丹也一者濳窥刻漏之的密整抽添之用准备火工无失复卦逾时过刻丹必难成故朝元子曰劝君穷取周天数莫使蹉跎复卦催三人一心递互相符不半时辰立得眞一之炁归于交感之宫结成一粒大如黍珠号曰金丹现在北海之中赫然光透帘帏卽时密运镆鎁以追之才得入口则立跻圣位矣故仙翁曰一粒金丹吞入腹方知我命不由天得此一粒鎭在丹田气海之中则一身精气翕然而归之立结成砂而不走失然后运火煅炼成金液还丹夫火者阴阳之气也阳数奇阴数偶自子至巳六辰属阳故谓之阳火自午至亥六辰属阴故谓之阴符干之策二百一十有六坤之策一百四十有四二篇之中夺得四千三百二十年正气归我丹田之中温养子珠结就圣胎也老君曰阳奇自子生阴偶从午发终始在干坤中冥母胎月故得外积阴阳之火内生金液之质不假施功自然运转从尾闾厯厯然有声直透双关逆上泥丸峰顶降下口中状如雀卵馨香甘美此乃金液还丹也徐徐咽下丹田结成圣胎养就婴儿故仙翁曰婴儿是一含眞气十月胎圆入圣基盖凡胎十月降诞圣胎亦然十月火备功圆脱胎而化形爲纯阳之体寒暑饥渴不能爲恼方可投于深山穷谷之中𢦙卑汚僻陋之所面壁九年以空其心无人无我心境一如故谓之神仙抱一也正释子收牛之时惟识心见性者抱之则斯道弘矣九载功备无爲之性自圆而慧自生纯阳之体自妙而神自灵故得性命与道合眞而无形矣无形之形随物现相遇风则风遇雨则雨遇水火则爲水火遇飞走草木变化不测倏存倏亡瞻之在前忽焉在后故能分身百亿应现无方若一月之炤万水无不周徧是以随缘赴感靡所不应原其至眞之躯处于至静之域实未尝有作者此乃神形性命与道合眞而同归于究竟寂空之本源也故圣人强名之曰九转金液大还丹也又曰金刚不坏之躯乃爲无上至眞之妙道也仙翁独弘斯道故以眞金妙色之身证其巍巍堂堂眞金慈相普现法界救度众生故示刘奉眞之徒以性道无生而入寂后现眞身于王屋山中示以命道不灭而圆通故于元丰五年三月初五日尸解之时乃留偈曰一灵妙用法界圆通此非性命之道双圆形神之眞俱妙岂能与于此其阅世亦九十六载矣平时宏阐玄微吟咏情性言辞奥雅汲引后来自目其篇曰悟眞悟眞云者性命之眞也又恐后学惟知命道而不知尽性惟知性道而不知养命故有了悟眞如之一绝丹是色身妙宝之一词启发高明之士大根器之人俾知性命之道咸获究竟圆通逈超三界此非无碍大悲平等之心智慧双圆者孰能如是哉愚虽识见暗昧颇得仙翁之密旨故精研是编而漏其精机十已八九矣深虑同好之士不知金丹源流所自于是原始要终冒犯天谴直指悟眞之坦途倘有夙骨合仙者径直入悟眞之门寻无爲于一黍之珠若于外觅则不可以冀其有所得矣昔元始天尊悬一宝珠大如黍米在空玄之中无鞅圣众勃勃俱自珠口而入者卽此金丹之一粒也一粒如黍包含万象囊括三才其大无外其小无内亘古迄今高眞上圣证此道者不可胜举孰不由此一黍而证无上之大道者此道至简至易苟非眞师指示则莫能晓其深根固蒂者根蒂识矣苟非鉅有财力者则亦莫能成其功而着其事也功事着矣苟非明心见性则亦莫能臻于抱一之妙也抱一旣妙则性命之道至矣不可复有以加矣是故命道莫不有传于师指而后明修持而后着也若夫性道则不然不由外至者也苟徒见闻知识于外者则堕于中小之规而不彻其听莹之至者也惟于自已胸中自悟自明方能尽其性道而得所谓最上第一乘者也吁性道之中非有悟有明也悟无所悟明无所明而巳非有尽有得也尽无所尽得无所得而已最上第一也上无所上一无所一而已学者倘达师旨手握天机煅炼神丹脱胎换骨更能明心达本了悟眞空直超最上之乘径入无爲之境则形神俱妙性命交圆驾鹤骖鸾乘龙跨凤共爲蓬阆之游必矣强兵战胜之术夫强兵战胜之术者乃炼金丹之旨也夫炼金丹者每以中秋初夜一阳动时坐鎭魁罡坛升三级左擒龙而审定鼎弦右捉虎而精调火候一文一武交争战于玄门一去一来互鬭危于牝戸息符刻漏数应周天无令毫发差殊故曰强兵战胜之术也夫兵者龙虎也战者交媾也不一时辰立获金丹入口战胜之术着矣故西华经曰强兵战胜在养玄珠之功也是以仙翁首列一十六首者以明龙虎各一八之数五言四韵一首者以表一时得金丹一粒也此余所以分爲上卷表而出之以明强兵战胜之术则採金丹之功粲然明白矣富国安民之法夫富国安民之法者乃运阴阳符火之旨也夫人道无形肇生一炁一炁浑沌判爲阴阳故至阳之气轻淸覆冒于上者谓之天至阴之气重浊负载于下者谓之地积诸纯阳之气飞升于天者仙也积诸纯阴之气沈沦于地者鬼也禀一阴一阳之气不升不沦之躯处于天地之中可仙可鬼者人也人能修炼剥尽羣阴而形化爲纯阳之气则升仙矣不知修炼日耗六阳而体化爲纯阴之气则爲下鬼矣易曰本乎天者亲上本乎地者亲下亦各从其类也是以圣人仰观俯察知人禀天地之秀气爲灵爲贵爲最故假眞阴眞阳之二物夺先天地之一炁以爲丹饵归丹田气海之中以御一身后天地生之气则一身之气翕然而归之若万邦之朝于君众星之拱于北也如人因父母交感之精而有此身是以盗阴阳纯粹之气而爲化基号曰阴符阳火循环六十卦之中周而复始回七十二候二十四气于一日一夜之中夺得四千三百六十年之正气辐凑于丹田气海之中温养丹珠其丹处于中宫无爲而静应故得外接阴符阳火生眞一神躯十月脱胎而形化纯阳眞一之气饥渴不能挠寒暑不能侵故爲富国安民之法也夫国者身也民者精气也民爲邦本本固邦甯邦若无君则民罔归君若无臣则民罔治是以圣人以丹爲君以火爲臣丹火相须君臣庆会则天下平治精固民安故一身之国富矣西华经曰精完气足所以国富民安正在饵金丹之后也是以仙翁续述绝句六十四首按周易六十四卦者明运火爻之计也又续成西江月一十二首以象运火沐浴共十有二月之功也此余所以分爲中卷以明运火之法富国安民之意葢修丹之序当如是尔神仙抱一之道夫神仙抱一之道者乃圣人运火功圆之时也形化纯阳之气者身投僻陋之隅面壁九年抱一以空其心心定神化与道冥一赞曰道爲性本性是心源心性同体变化无边百姓日用亦曰自然若能了悟忘象忘言虚心实腹抱一而迁功成九转乃得神仙此其旨也夫九转者九年也九乃阳之极数也一者道之强名也抱者抱无所抱也神仙当此之时隳肢体黜聪明离凡圣齐物我毋固毋必无取无舍心境如一逍遥自在故得泰定发乎天光九载功圆则无爲之性自圆无形之神自妙神妙则变化无穷隐显莫测性圆则慧炤十方灵通无碍故能分身百亿应显无方而其至眞之体处于至静之域阒然而未尝有作者此其神性形命俱与道合眞矣故谓之神仙抱一之道也昔仙翁道成之后示刘奉眞之徒以无生而入寂旣入寂矣而又现其身于王屋山中者卽斯道也昔如来湼槃后自涌金棺于空中化三昧火旣焚其身矣因母哭而不已又现金身于空中爲说半句偈者亦斯道也昔达摩面壁九年旣入灭矣又擕只履西归并化焚身巨燄形旣然矣而铎声犹晰撼于空中若此之辈流未易该举倘非性命双圆形神俱妙孰能如是是故仙翁毕其卷末而以禅宗性道者实明神仙抱一之道也故余分爲下卷原夫性之道虚无广漠默默昏昏无可得而形容以言之也人与非人悉皆平等无有高下但以无始以来凡有形与名与夫无有形而名者未尝有一物不圆成具足以其本然自有淸静具足故未始有可得而形容以言之也然而大藏乃有五千四十八卷者此皆圣人以人昧道之甚不获已而强言之也欲人因言以明道道明则言语俱成非矣故金刚经云如来有所说法卽爲谤佛是以有言皆是谤也今则仙翁歌咏性道亦不获已而言之固已赘矣此余所以不复加解释者不欲爲画蛇添足也惟愿勐烈高上之士不由外得直于自已胸中自悟自明卓然独耀直下承当受用将去不问喧静语默酒肆花衢恁么也得不恁么也得头头无别处处和谐尽十方世界具一只眼出一只手妙用纵横四通八达葢天葢地随处运动而莫非眞随所施爲而无不可则知这里本来天性具足无欠无余拟议俱弛矣能所俱忘矣无问无应无思无虑虽性之一字抑亦用不着也