太上九眞妙戒金箓度命拔罪妙经太上九眞妙戒金箓度命㧞罪妙经尔时元始天尊在九清妙境三元宫中御三炁之华宝云玉座骞林之下与诸大圣太上道君太上老君九皇上眞飞天大圣妙行眞人四司五帝天龙神鬼无鞅数众一时同会劫仞宝台十方来众皆驾五色琼轮八景琅舆玄灵翠节飞云素盖麟驾羽轩龙旂凤葆狮子白鹤啸歌邕邕烧香散花游空飞步诵咏洞章朝赞天尊总校图箓拔度诸苦时三元上宫光明照耀洞朗太空灵都紫微辉映十方下及无极境界长夜九幽地狱之中善恶命根光中焕然一切玄司无不照耀一一天宫皆见元始天尊与诸大众敷弘至妙开化人天标记善功注名黄箓金格玉简陈列三清一一地狱之中皆见十方救苦天尊入于九幽拔度诸苦敕命北帝三官九府百二十曹五帝考官察命童子司命司录司功司杀土皇九垒及四明公宾友僚属五岳掾吏执罚神兵巨天力士天驺甲卒牛头狱吏威劒神王三界大魔九亿鬼王皆集九幽地狱之中同禀教戒尔时酆都北帝及诸鬼官咸皆震悚各作是念我等积罪身爲鬼官统御冥司常居黑暗动经亿劫不见光明今日何缘忽感上圣威光朗耀普照重昏欲有启问怀疑未敢尔时普掠狱中有诸罪人名入黑簿牛头狱卒驱上刀山皆悉身首烂坏五体零落其中独有一人循山上下逐树高低履锋践刃无一伤损所有刃㦸变成莲花尔时北帝心大惊怖稽首礼谢上白天尊弟子先缘不幸身任冥司自处酆都已经亿载屡见罪人受诸苦恼亦见东方风雷之狱常有黑风震雷霹雳飞戈飘㦸冲突罪人分散肢体穿穴五脏万劫受苦不舍昼夜又见南方火翳之狱有诸罪人吞火食炭爲火所烧头面焦燎头戴火山皮肤骨肉节节生火万劫受苦不舍昼夜又见西方金刚之狱有诸罪人金鎚铁杖乱拷无数肢体烂坏筋骨零落铁义穿腹金鎚塞心万劫受苦不舍昼夜又见北方溟泠之狱有诸罪人沈没丘寒之池冰㦸霜刃冲断筋骨百毒之汁以灌其上五体零落心腹破坏万劫受苦不舍昼夜又见中央普掠之狱有诸罪人身被拷掠痛毒难忍断筋流血闷绝掷地于是狱卒方以铁义义刺令诸罪人各各巡上刀山剑树八达交风吹树低昂足履刀山挂身剑锷万劫受苦不舍昼夜又见东南方铜柱之狱有诸罪人身上铜柱大火勐𤔵令诸罪人手抱足登表里焦烂腹背脓溃万劫受苦不舍昼夜又见西南方屠割之狱有诸罪人身被倒悬刀剑割体四肢筋脉皮肤五脏皆有刀刃割切其中罪人血流满地非可堪忍万劫受苦不舍昼夜又见西北方火车之狱有诸罪人五车裂体四肢分散或身处火车东西南北一一车轮皆有刀刃随轮运转割切罪人加诸勐火烧炙焦烂万劫受苦不舍昼夜又见东北方镬汤之狱有诸罪人身被铁义义入镬汤五体煮渍四肢溃烂脓血臭秽不可堪忍万劫受苦不舍昼夜未审今此罪人以何因缘循上刀山剑树了无伤损刀㦸锋刃变成莲花相好端严独步无畏众苦所加莫能害者忽感上圣回驾天眞降集一切震惧莫能所知惟愿天尊大慈大悲普济普度令诸九幽受苦众生拔除众罪自识宿命舍恶从善得出九幽身处光明轮转福报长得解脱永离三涂尔时九幽地狱众生闻是北帝广爲启请心生悔过愿求拔罪举声悲呌响振梵天于是十方救苦天尊大悲观心普及一切度身威光假六通慧令诸罪人闭目静思俄顷之间自识宿命各各明了生存之日造诸恶业或手弑君父不孝二亲或诽谤大道背眞就伪或残伤兄弟谋反师尊或六亲通同淫犯骨肉或爲劫贼杀害人命或屠割众生自饶一身或以彊凌弱以贵虐贱或浮好三宝执心不专或轻慢法师秽贱灵文或心怀阴贼安忍嫉姤或恶口两舌鬬乱善人或杀生淫祀躶露三光或心生或口语或自作或教他积劫以来所有诸罪一时顿忆各各明了倍增悲恼愿求解脱天尊普告四众汝等谛听此诸罪人旷劫已来不信经教惟罪是修恶恶相牵过满罪定遂使名书恶簿身没九幽沦滞三涂未应解脱赖于其中有此一人生存之时曾立九幽大斋受持金箓白简九眞妙戒标名金格列字玉清德重功高感通上界我以神力随念救护今当普宣禁戒绝诸恶根咸使汝等一时解脱尔时北帝闻是说已心大欢喜不胜踊跃瞻仰尊颜而作颂曰善哉元始尊众生慈父母倾光紫微宫曲映九幽戸峩峩邱寒庭回照廓冰浦炎炎烈火𤔵霈然洒法雨圆通大哀智常善济众苦拔度长夜魂今得稽首礼尔时北帝说是颂已诸天大众同声称善钧天伎乐万种互作幢盖香花廕覆一切于是元始天尊复告四众汝等谛听静念在心吾当爲汝显说九眞妙戒金箓白简受持功德拔难济苦神力难思众灵稽首伏受教命天尊吿曰一者克勤忠于君主二者敬让孝养父母三者不杀慈救众生四者不淫正身处物五者不盗推义损已六者不嗔兇怒凌人七者不诈謟贼害善八者不憍傲忽至眞九者不二奉戒专一元始符命金箓白简救苦眞符告下十方无极世界三官九府百二十曹五帝考官九幽地狱巨天力士执领神兵司録司命司功司杀牛头狱卒三界大魔拔度亡过某灵魂出离地狱永辞长夜覩见光明万罪荡除𡨚仇和释承此九眞妙戒拔度功德上生天堂一如告命风火驿传太𡻕年某月某朔某日斋坛告下元始符命金箓白简长生灵符吿下南方丹天世界朱陵火府南昌上宫长生大君韩君司马司命司録延寿益筭度厄尊神回骸起死监生大神超度亡过某灵魂上登朱宫流火之庭玉眸炼质黄华荡形书名紫册受化更生承此金箓度命功德时刻昇迁一如告命风火驿传太𡻕年某月某朔某日斋坛告下汝等若能受持金箓白简九眞妙戒长生灵符救苦眞符当消九幽大罪标名九宫察命童子护戒威神五帝直符六宫掾吏自当随逐简文覆护受戒弟子天尊又曰若有国土兵灾不息疫毒流行是其国主后妃太子王公及以兆庶亦当修设九幽大斋各各受持九眞妙戒金箓宝符兵灾静息妖恶自屏天人称悦忻国太平若在山林旷野爲虎狼勐兽之所奔突便当甯心存思金简灵符察命童子受戒法师护法神王勐兽自退终不害己若入大海遭遇恶风亦当存念风浪静息得达于岸若在军阵白刃之中亦当存念兵仗伏匿不有害伤若在牢狱枷锁之中亦当存念𡨚枉自伸必得解脱若爲邪精鬼贼众苦所纒亦当存念鬼魅消灭自然瘥愈若人命过应入九幽名书黑簿夫妻男女门人同学当爲亡人立九幽大斋书名白简爲受九眞妙戒烧除黑簿彼诸罪人应时解脱魂昇九天因缘轮转得爲九宫眞人天尊又曰金箓妙戒长生灵符威禁至重若能如法修行其福无量若复有人起心诽谤生轻慢想当知此人积恶万劫罪障深重名书恶簿身没鬼官命过之后必当沦陷九幽地狱备受诸苦绵绵长夜不可解脱设复有人初虽信受后起慢心察命童子奏上三官削除金简注名死録或在见世身受恶病虫癞痈疽人所弃掷求生不得求死不得忧恼自煎无由解脱或复长被横恶所加或犯王法或犯刀兵或犯虎狼或犯水火或犯恶人口舌呪诅室家不和门族起争𡨚家牵引一失眞道长沦恶趣是故汝等依科遵奉勿生异念宣告男女咸使闻知是时北帝及诸四众九幽罪人闻是说已心开悟解各生善念众苦消释身心泰然皆发道意性不退转是时九幽黑簿一时焚烬火山息𤔵冰池静波吞火食炭化爲甘露金鎚铁杖变成莲花飞空步虚而作颂曰稽首无上道归心元始尊至眞妙应主开化飞玄门妙戒怡五灵金书警万神察命定箓籍灵符度苦魂乘云朝玉帝齐契玄中人太上九眞妙戒金箓度命拔罪妙经