怀麓堂诗话提要钦定四库全书集部九怀麓堂诗话诗文评类提要等谨案怀麓堂诗话一巻明李东阳撰东阳有东祀録已着録李何未出以前东阳实以台阁耆宿主持文柄其论诗主于法度音调而极论剽窃摹拟之非当时奉以为宗至李何既出始变其体然赝古之病适中其所诋诃故后人多抑彼而伸此此编所论多得古人之意虽诗家三昧不尽于是要亦深知甘苦之言矣姚希孟松瘿集有此书䟦云李长沙诗以匀稳为主其为古乐府弇州讥其类小学史断廼其谈诗颇津津是时词林诸公多以诗为事巻中所载如彭民望谢方石辈相与抨弹甚切读之犹想见前辈风致云云核其词意似颇不满于东阳然王世贞诋西涯乐府乃其少年盛气之时迨其晩年作西涯乐府䟦已自悔前论希孟所引殊不足为凭惟好誉其子兆先殆有王福畤之癖是其一瑕耳林炫巵言余録曰成化间姑熟夏宏集句有聨锦集怀麓堂诗话载其客醉已无言秋蛩自相语为高季迪诗宏揑冩他人姓名今考集中无之云云聨锦集今未见然炫与东阳均正德间人所见之本不应有异或东阳偶误记欤近时鲍氏知不足斋刻此编于浦长源云边路绕巴山色树里河流汉水声句下注曰案二句宋诗纪事以为鬼诗今考宋诗纪事所载呉简诗诚有此聨惟上句稍异一二字然厉鹗所据乃荆门纪畧其书为康熈戊戌己亥间胡作柄所撰饾饤龎杂颇无根据似未可执以驳东阳况浦源此事都穆南濠诗话亦载之知当时必有所据安知非荆门纪畧反摭源此聨伪撰鬼诗耶是尤不当轻信新闻遽疑旧记矣干隆四十六年九月恭校上总纂官纪昀陆钖熊孙士毅总校官陆费墀怀麓堂诗话怀麓堂诗话钦定四库全书怀麓堂诗话明李东阳撰诗在六经中别是一教盖六艺中之乐也乐始于诗终于律人声和则乐声和又取其声之和者以陶写情性感发志意动盪血脉流通精神有至于手舞足蹈而不自觉者后世诗与乐判而为二虽有格律而无音韵是不过为排偶之文而已使徒以文而已也则古之教何必以诗律为哉古诗与律不同体必各用其体乃为合格然律犹可间出古意古不可涉律古涉律调如谢灵运池塘生春草红药当堦翻虽一时传诵固已移于流俗而不自觉若孟浩然一杯还一曲不觉夕阳沈杜子美独树花发自分明春渚日落梦相牵李太白鹦鹉西飞陇山去芳洲之树何青青崔颢黄鹤一去不复返白云千载空悠悠乃律间出古要自不厌也予少时尝曰幽人不到处茒屋自成村又曰欲往愁无路山髙溪水深虽极力摹拟恨不能万一耳诗贵意意贵逺不贵近贵淡不贵浓浓而近者易识淡而逺者难知如杜子美钩帘宿鹭起丸药流莺啭不通姓字麄豪甚指㸃银缾索酒尝衔泥㸃涴琴书内更接飞虫打着人李太白桃花流水杳然去别有天地非人间王摩诘返景入深林复照青苔上皆淡而愈浓近而愈逺可与知者道难与俗人言王介甫得之曰坐看苍苔色欲上人衣来虞伯生得之白不及清江转柁鼓洗盏船头沙鸟鸣曰绣帘美人时共看堦前青草落花多杨㢘夫得之曰南髙峰云北髙雨云雨相随恼杀侬可谓闭门造车出门合辙者矣栁子厚回看天际下中流巖上无心云相逐坡翁欲削此二句论诗者类不免矮人看场之病予谓若止用前四句则与晚唐何异然未敢以语人儿子兆先一日过庭辄自及此予颇讶之又一日忽曰刘长卿白马翩翩春草细邵陵西去猎平原非但人不能道抑恐不能识因诵予桔槔亭曰闲行看流水随意满平田响闸曰津吏河上来坐看青草短海子曰髙楼沙口望正见打鱼船夜坐曰寒灯照影独自坐童子无语对人闲以为三四年前尚疑此语不可解今洒然矣予乃顾而笑曰有是哉古律诗各有音莭然皆限于字数求之不难惟乐府长短句初无定数最难调叠然亦有自然之声古所谓声依永者谓有长短之莭非徒永也故随其长短皆可以播之律吕而其太长太短之无莭者则不足以为乐今泥古诗之成声平侧长短句句字字摹倣而不敢失非惟格调有限亦无以发人之情性若往复讽咏乆而自有所得得于心而发之乎声则虽千变万化如珠之走盘自不越乎法度之外矣如李太白逺别离杜子美桃竹杖皆极其操縦曷尝按古人声调而和顺委曲乃如此固初学所未到然学而未至乎是亦未可与言诗也诗必有具眼亦必有具耳眼主格耳主声闻琴㫁知为第㡬絃此具耳也月下隔窗辨五色线此具眼也费侍郎廷言尝问作诗予曰试取所未见诗即能识其时代格调十不失一乃为有得费殊不信一日与乔编修维翰观新颁中秋书予适至费即掩巻问曰请问此何代诗也予取读一篇辄曰唐诗也又问何人予曰须看两首看毕曰非白乐天乎于是二人大笑启巻视之盖长庆集印本不传乆矣唐人不言诗法诗法多出宋而宋人于诗无所得所谓法者不过一字一句对偶雕琢之工而天真兴致则未可与道其髙者失之捕风捉影而卑者坐于粘皮带骨至于江西诗派极矣惟严沧浪所论超离尘俗真若有所自得反覆譬説未尝有失顾其所自为作徒得唐人体面而亦少超拔警䇿之处予尝谓识得十分只做得八九分其一二分乃拘于才力其沧浪之谓乎若是者往往而然然未有识分数少而作分数多者故识先而力后宋诗深却去唐逺元诗浅去唐却近顾元不可为法所谓取法乎中仅得其下耳极元之选惟刘静修虞伯生二人皆能名家莫可轩轾世恒为刘左袒虽陆静逸鼎仪亦然予独谓髙牙大纛堂堂正正攻坚而折锐则刘有一日之长若蔵锋敛锷出竒制胜如珠之走盘马之行空始若不见其妙而探之愈深引之愈长则于虞有取焉然此非为道学名莭论乃为诗论也与予论合者惟张沧洲亨父谢方石鸣治亨父巳矣方石亦归老数千里外知我罪我世固有君子存焉当何如哉唐诗李杜之外孟浩然王摩诘足称大家王诗丰缛而不华靡孟却专心古淡而悠逺深厚自无寒俭枯瘠之病由此言之则孟为尤胜储光羲有孟之古而深逺不及岑参有王之缛而又以华靡掩之故杜子美称吾怜孟浩然称髙人王右丞而不及储岑有以也夫观乐记论乐声处便识得诗法作诗不可以意徇辞而须以辞达意辞能达意可歌可咏则可以传王摩诘阳闗无故人之句盛唐以前所未道此辞一出一时传诵不足至为三叠歌之后之咏别者千言万语殆不能出其意之外必如是方可谓之达耳诗贵不经人道语自有诗以来经㡬千百人出㡬千万语而不能穷是物之理无穷而诗之为道亦无穷也今令画工画十人则必有相似而不能别出者盖其道小而易穷而世之言诗者每与画并论则自小其道也鸡声茅店月人迹板桥霜人但知其能道羇愁野况于言意之表不知二句中不用一二闲字止提掇出紧闗物色字様而音韵铿锵意象具足始为难得若强排硬叠不论其字面之清浊音韵之谐舛而云我能写景用事岂可哉诗与文不同体昔人谓杜子美以诗为文韩退之以文为诗固未然然其所得所就亦各有偏长独到之处近见名家大手以文章自命者至其为诗则毫釐千里终其身而不悟然则诗果易言哉写留行道影焚却坐禅身开口便自粘带巳落第二义矣所谓烧却活和尚正不须如此説长篇中须有莭奏有操有縦有正有变若平铺稳布虽多无益唐诗类有委曲可喜之处惟杜子美顿挫起伏变化不测可骇可愕盖其音响与格律正相称回视诸作皆在下风然学者不先得唐调未可遽为杜学也月到梧桐上风来杨栁边岂不佳终不似唐人句法芙蓉露下落杨栁月中疎有何深意却自是诗家语陈公父论诗专取声最得要领潘祯应昌尝谓予诗宫声也予讶而问之潘言其父受于乡先辈曰诗有五声全备者少惟得宫声者为最优盖可以兼衆声也李太白杜子美之诗为宫韩退之之诗为角以此例之虽百家可知也予初欲求声于诗不过心口相语然不敢以示人闻潘言始自信以为昔人先得我心天下之理出于自然者固不约而同也赵撝谦尝作声音文字通十二巻未有刻本本入内阁而亡其十一止存縂目一巻以声统字字之于诗亦一本而分者于此观之尤信门人辈有闻予言必让予曰莫太洩漏天机否也国初诸诗人结社为诗浦长源请入社衆请所作初诵数首皆未应至云边路绕巴山色树里河流汉水声并加赏叹遂纳之林子羽鸣盛集专学唐袁恺在野集专学杜盖皆极力摹拟不但字面句法并其题目亦效之开巻骤视宛若旧本然细味之求其流出肺腑卓尔有立者指不能一再屈也宣徳间有晏铎者选本朝诗亦名鸣盛诗集其第一首林子羽应制曰堤栁欲眠莺唤起宫花乍落鸟衔来盖非林最得意者则其它所选可知其选袁恺白燕诗曰月明汉水初无影雪满梁园尚未归曰赵家姊妹多相忌莫向昭阳殿里飞亦佳若苏李泣别图曰犹有交情两行泪西风吹上汉臣衣而选不及何也律诗对偶最难如贾浪仙独行潭底影数息树边身至有两句三年得之句许用晦湘潭云尽暮山出巴蜀雪消春水来皆有感而后得者也戴石屏夕阳山外山对春水渡傍渡亦然若晏元献对无可奈何花落去似曾相识燕归来尤觉相称耳诗有三义赋止居一而比兴居其二所谓比与兴者皆託物寓情而为之者也盖正言直述则易于穷尽而难于感发惟有所寓託形容摹写反复讽咏以俟人之自得言有尽而意无穷则神爽飞动手舞足蹈而不自觉此诗之所以贵情思而轻事实也元诗体要载杨亷夫香奁絶句有极鄙䙝者乃韩致光诗也质而不俚是诗家难事乐府歌辞所载木兰词前首最近古唐诗张文昌善用俚语刘梦得竹枝亦入妙至白乐天令老妪解之遂失之浅俗其意岂不以李义山辈为涩僻而反之而弊一至是岂古人之作端使然哉古歌辞贵简逺大风歌止三句易水歌止二句其感激悲壮语短而意益长弹铗歌止一句亦自有含悲饮恨之意后世穷技极力愈多而愈不及予尝题敬仲墨竹曰莫将画竹论难易刚道繁难简更难君㸔萧萧秪数叶满堂风雨不胜寒画法与诗法通者葢此类也刘㑹孟名能评诗自杜子美下至王摩诘李长吉诸家皆有评语简意切别是一机轴诸人评诗者皆不及及观其所自作则堆叠饾饤殊乏兴调亦信乎创作之难也国初称髙杨张徐髙季迪才力声调过三人逺甚百余年来亦未见卓然有以过之者但未见其止耳张来仪徐幼文殊不多见杨孟载春草诗最传其曰六朝旧恨斜阳外南浦新愁细雨中曰平川十里人归晚无数牛羊一笛风诚佳然绿迷歌扇红衬舞裙已不能脱元诗气习至帘为看山尽卷西更过纎巧春来帘幕怕朝东乃艶词耳今人类学杨而不学髙者岂惟杨体易识亦髙差难学故邪诗用实字易用虚字难盛唐人善用虚其开合唿唤悠扬委曲皆在于此用之不善则柔弱缓散不复可振亦当深戒此予所独得者夏正夫尝谓人曰李西涯专在虚字上用工夫如何当得予闻而服之晦翁深于古诗其效汉魏至字字句句平侧髙下亦相依倣命意託兴则得之三百篇者为多观所着诗传简当精宻殆无遗憾是可见巳感兴之作葢以经史事理播之吟咏岂可以后世诗家者流例论哉律诗起承转合不为无法但不可泥泥于法而为之则撑拄对待四方八角无圆活生动之意然必待法度既定从容闲习之余或溢而为波或变而为竒乃有自然之妙是不可以强致也若并而废之亦奚以律为哉选诗诚难必识足以兼诸家者乃能选诸家识足以兼一代者乃能选一代一代不数人一人不数篇而欲以一人选之不亦难乎选唐诗者惟杨士宏唐音为庶㡬次则周伯三体但其分体过于细碎而二书皆有不必选者赵章泉絶句虽少而精若鼓吹则多以晚唐卑陋者为入格吾无取焉耳矣古诗歌之声调节奏不传久矣比尝聴人歌闗雎鹿鸣诸诗不过以四字平引为长声无甚髙下缓急之节意古之人不徒尔也今之诗惟呉越有歌呉歌清而婉越歌长而激然士大夫亦不皆能予所闻者呉则张亨父越则王古直仁辅可称名家亨父不为人歌每自歌所为诗真有手舞足蹈意仁辅性亦僻不时得其歌予值有得意诗或令歌之因以验予所作虽不必能自为歌往往合律不待强致而亦有不容强者也唐律多于聮上着工夫如雍陶白鹭郑谷鹧鸪诗二聮皆学究之髙者至于起结即不成语矣如杜子美白鹰起句钱起湘灵鼓瑟结句若奏金石以破蟋蟀之鸣岂易得哉杜子美漫兴诸絶句有古竹枝意跌宕竒古超出诗人蹊径韩退之亦有之杨㢘夫十二首非近代作也盖㢘夫深于乐府当所得意若有神助但恃才縦笔多率易而作不能一一合度今所刻本容有择而不精之处读者必慎取之可也文章固关气运亦系于习尚周召二南王豳曹魏诸风商周鲁三颂皆北方之诗汉魏西晋亦然唐之盛时称作家在选列者大抵多秦晋之人也盖周以诗教民而唐以诗取士畿甸之地王化所先文轨车书所聚虽欲其不能不可得也荆楚之音圣人不録实以要荒之故六朝所制则出于偏安僭据之域君子固有讥焉然则东南之以文着者亦鲜矣本朝定都北方乃六代五季所不能有而又移风易俗为一统之盛歴百有余年之久然文章多出东南能诗之士莫吴越若者而西北顾鲜其人何哉无亦科目不以取郡县不以荐之故欤昔人以打起黄莺儿三日入厨下为作诗之法后乃有以谿回松风长为法者犹论学文以孟子及伯夷传为法要之未必尽然亦各因其所得而入而已所入虽异而所至则同若执一而求之甚者乃至于废百则刻舟胶柱之类恶可与言诗哉诗之为妙固有咏叹淫泆三复而始见百过而不能穷者然以具眼观之则急读疾诵不待终篇尽帙而已得其意譬之善记者一目之间数行可下然非其人亦岂可强而为之哉萧海钓文明尝以近作试予止诵一句予遽曰陆鼎仪海钓即笑而止文章如精金美玉经百鍊歴万选而后见今观昔人所选虽互有得失至其尽善极美则所谓凤皇芝草人人皆以为瑞阅数千百年㡬千万人而莫有异议焉如李太白远别离蜀道难杜子美秋兴诸将咏懐古迹新婚别兵车行终日诵之不厌也苏子瞻在黄州夜诵阿房宫赋数十遍毎遍必称好非其诚有所好殆不至此然后之诵赤壁二赋者奚独不如子瞻之于阿房及予所谓李杜诸作也耶诗韵贵稳韵不稳则不成句和韵尤难类失牵强强之不如勿和善用韵者虽和犹其自作不善用者虽所自作犹和也诗有别材非关书也诗有别趣非关理也然非读书之多明理之至者则不能作论诗者无以易此矣彼小夫贱𨽻妇人女子真情实意暗合而偶中固不待于教而所谓骚人墨客学士大夫者疲神思弊精力穷壮至老而不能得其妙正坐是哉今之歌诗者其声调有轻重清浊长短髙下缓急之异聴之者不问而知其为吴为越也汉以上古诗弗论所谓律者非独字数之同而凡声之平仄亦无不同也然其调之为唐为宋为元者亦较然明甚此何故邪大匠能与人以规矩不能使人巧律者规矩之谓而其为调则有巧存焉茍非心领神会自有所得虽日提耳而教之无益也陶诗质厚近古愈读而愈见其妙韦应物稍失之平易栁子厚则过于精刻世称陶韦又称韦栁特槩言之惟谓学陶者须自韦栁而入乃为正耳李杜诗唐以来无和者知其不可和也近世乃有和杜不一而足张式之所和唐音犹有得意至杜则无一句相似岂效衆人者易而效一人者反难邪是可知巳唐士大夫举世为诗而传者可数其不能者弗论虽能者亦未必尽传高适严武韦超郭受之诗附诸杜集皆有可观子美所称与殆非溢羙惟高诗在选者畧见于世余则未之见也至薛端乃谓其文章有神薛华与李白并称而无一字可传岂非有幸不幸耶刘长卿集悽婉清切尽羇人怨士之思盖其情性固然非但以迁谪故譬之琴有商调自成一格若栁子厚永州以前亦自有和平富丽之作岂尽为迁谪之音耶乐意相闗禽对语生香不断树交花论者以为至妙予不能辩但恨其意象太着耳诗太拙则近于文太巧则近于词宋之拙者皆文也元之巧者皆词也唐音遗响所载任翻题台州寺壁诗曰前峰月照一江水僧在翠微开竹房既去有观者取笔改一字为半字翻行数十里乃得半字亟囘欲易之则见所改字因叹曰台州有人予闻之王古直云胡文穆澹菴集载虞伯生滕王阁三诗其曰天寒高阁立苍茫百尺䦨干送夕阳曰灯火夜归湖上雨隔篱唿酒说干将信非伯生不能作也今道园遗稿如此诗者絶少岂学古録所集固其所自选邪然亦有不能尽者何也元季国初东南人士重诗社毎一有力者为主聘诗人为考官隔嵗封题于诸郡之能诗者期以明春集巻私试开榜次名仍刻其优者畧如科举之法今世所传惟浦江吴氏月泉吟社谢翺为考官春日田园杂兴为题取罗公福为首其所刻诗以和平温厚为主无甚警㧞而巻中亦无能过之者盖一时所尚如此闻此等集尚有存者然未及见也刘草窻原博已已嵗有诗曰塞鴈南飞又北旋上皇音信转茫然孤臣自恨无容地敌国谁能共戴天王衍有时知石勒谢𤣥何日破苻坚京城四塞山河固一望龙沙一涕涟闻者伤之今所刻本似此者盖不多见也国初顾禄为宫词有以为言者朝廷欲治之及观其诗集乃用洪武正韵遂释之时此书初出急欲行之故也红梅诗押牛字韵有曰错认桃林欲放牛蛱蝶诗押船字韵有曰跟箇卖花人上船皆前辈所传不知为何名氏也国初人有作九言诗曰昨夜西风摆落千林梢渡头小舟卷入寒塘㘭贵在浑成劲健亦备一体余不能悉记也罗明仲尝谓三言亦可为体出树处二韵迫予题扇予援笔云扬风帆出江树家遥遥在何处又因围碁出端观二韵予曰胜与负相为端我因君得大观固一时戏剧偶记于此京师人造酒类用灰触鼻蜇舌千方一味南人嗤之张汝㢸谓之燕京琥珀惟内法酒脱去此味风致自别人得其方者亦不能似也予尝譬今之为诗者一等俗句俗字类有燕京琥珀之味而不能自脱安得盛唐内法手为之㸃化哉虞伯生画竹曰古来篆籕法巳絶祗有朩叶雕蚕虫画马曰貌得当时第一匹昭陵风雨夜闻嘶成都曰赖得郫筒酒易醉夜归冲雨汉州城真得少陵家法世人学杜未得其雄健而已失之粗率未得其深厚而已失之壅肿如此者未易多见也李长吉诗字字句句欲传世顾过于刿鉥无天真自然之趣通篇读之有山节藻梲而无梁栋知其非大道也作诗必使老妪听解固不可然必使士大夫读而不能解亦何故邪张沧洲亨父陆静逸鼎仪少同笔砚未第时皆有诗名亨父天才敏絶而好为精鍊竒思硬语间见叠出人莫撄其锋鼎仪稍后作而意识超诣凌髙径趋摆落尘俗笔力所至有不可形容之妙虽或矫枉过正弗䘏也二人者若天假之年其所成就不知到古人何等地歩而皆不夀以死岂不重可惜哉谢方石鸣治出自东南人始未之知为翰林庶吉士时见其送人兄弟诗曰坐来风雨不知夜梦入池塘都是春争传赏之及月课京都十景律诗皆精凿不茍刘文安公批云比见张亨父十景古诗甚佳二友者各相叩其妙可也夏正夫刘钦谟同在南曹有诗名初刘有俊思名差胜如无题诗曰帘幕深沉栁絮风象牀豹枕画廊东一春空自闻啼鸟半夜谁来问守宫眉学逺山低晚翠心随流水寄题红十年不到门前去零落棠梨野草中人盛传之夏毎见巻中有刘钦谟诗则累月不下笔必求所以胜之者后刘早卒夏造诣益深竟出其右如䖍州懐古诗曰宋家后叶如东晋南渡䖍州益可哀母后撤帘行在所相臣开府济时才虎头城向江心起龙脉泉从地底来人代兴亡今又古春风囬首郁孤台若此者甚多然东南士夫犹不喜夏作至以为头巾诗不知何也人但知律诗起结之难而不知转语之难第五第七句尤宜着力如许浑诗前聨是景后聨又説殊乏意致耳诗有纯用平仄字而自相谐协者如轻裾随风还五字皆平桃花梨花参差开七字皆平月出断岸口一章五字皆仄惟杜子美好用仄字如有客有客字子美七字皆仄中夜起坐万感集六字仄者尤多壁色立积铁叶白出石壁至五字皆入而不觉其滞此等虽难学亦不可不知也徐竹轩以道尝谓予曰柱行非虞伯生註杨文贞公序刻于正统某年宣徳初已有刻本乃张姓某人註渠所亲见予求其本弗得也又言方正学勉学诗二十首乃陈嗣初诗为集者之误亦未暇深考姑记之汉魏六朝唐宋元诗各自为体譬之方言秦晋吴越闽楚之类分疆画地音殊调气机所动发为音声随时与地无俟区别而不相侵夺然则人囿于气化之中而欲超乎时代土壤之外不亦难哉六朝宋元时就其佳者亦各有兴致但非本色只是禅家所谓小乗道家所谓尸解仙耳长歌之哀过于痛哭歌发于乐者也而反过于哭是诗之作也七情具焉岂独乐之发哉惟哀而甚于哭则失其正矣善用其情者无他亦不失其正而已秀才作诗不脱俗谓之头巾气和尚作诗不脱俗谓之馂馅气咏闺阁过于华艳谓之脂粉气能脱此三气则不俗矣至于朝廷典则之诗谓之台阁气隠逸恬澹之诗谓之山林气此二气者必有其一却不可少韩退之雪诗冠絶古今其取譬曰随风翻缟带逐马散银盃未为竒特其摹写曰穿细时双透乗危忽半摧则意象超脱直到人不能道处耳子贡因论学而知诗子夏因论诗而知学其所为问答议论初不过骨角玉石面目采色之间而感发歆动不能自已读诗者执此求之亦可以自得矣陈白沙诗极有声韵厓山大忠祠曰天王舟檝浮南海大将旌旗仆北风世乱英雄终死国时来割据亦成功身为左袒皆刘豫志复中原有谢公人衆胜天非一日西湖云掩岳王宫和者皆不及余诗亦有风致但所刻净稿者未之择耳庄定山孔旸未第时已有诗名苦思精鍊累日不成一章如江稳得秋天露冕春停江上树往往为人传诵晩年益豪纵出入规格如开辟以来原有此蓬莱之外更无山之类陈公甫有曰百鍊不如庄定山有以也诗文之传亦系于所付託韩付之李汉栁付之刘梦得欧有子苏有弟后人既不若前人又往往为辑録者所累解学士缙绅才名絶世诗无全稿黄学士谏收拾遗逸漫为集刻今所传本如采石弔李白中秋不见月不过数篇其余真伪相半顿令观者有枫落吴江冷之叹然则江右当时之英安能逭后死者之责邪若杨文贞公东里集手自选择刻于广东为人窜入数篇后其子孙又刻为续集非公意也刘文安公亦自选保斋存稿至以余草焚之而其所选又徇其独见与后进之论或不相合不可晓也杨文贞公亦学杜诗古乐府诸篇间有得魏晋遗意者尤精鉴识慎许可其序唐音谓可观世变序张式之诗称朂哉手楷而已䝉翁才甚髙为文章俯视一世独不屑为诗云既要平仄又要对偶安得许多工夫然其所作如公子行短短牀二曲绰有古调留侯图四絶句句意皆非时人所到也刘文安公不甚喜为诗纵其学力往往有出语竒崛用事精当者如英庙輓歌曰睿皇厌代返仙宫武烈文谟有祖风享国卅年髙帝并临朝八闰太宗同天倾玉盖旋从北日昃金轮却复中赐第初元臣老朽受恩未报泣遗弓今集中石钟山歌等篇皆可传诵读者择而观之可也五七言古诗仄韵者上句末字类用平声惟杜子美多用仄如玉华宫哀江头诸作槩亦可见其音调起伏顿挫独为矫捷以别出一格囘视纯用平字者便觉萎弱无生气自后则韩退之苏子瞻有之故亦健于诸作此虽细故末节盖举世歴代而不之觉也偶一启钥为知音者道之若用此太多过于生硬则又矫枉之失不可不戒也昔人论诗谓韩不如栁苏不如黄虽黄亦云世有文章名一世而诗不逮古人者殆苏之谓也是大不然汉魏以前诗格简古世间一切细事长语皆着不得其势必久而渐穷赖杜诗一出乃稍为开扩庶㡬可尽天下之情事韩一衍之苏再衍之于是情与事无不可尽而其为格亦渐麤矣然非其宏才博学逢原而泛应谁与开后学之路哉欧阳永叔深于为诗髙自许与观其思致视格调为深然较之唐诗似与不似亦门墙籓篱之间耳梅圣俞云永叔要做韩退之硬把我做孟郊今观梅之于孟犹欧之于韩也或谓梅诗到人不爱处彼孟之诗亦曷尝使人不爱哉熊蹯鸡跖筋骨有余而肉味絶少好竒者不能舎之而不足以厌饫天下黄鲁直诗大抵如此细咀嚼之可见杨廷秀学李义山更觉细碎陆务观学白乐天更觉直率槩之唐调皆有所未闻也陈无已诗绰有古意如风帆目力短江空嵗年晚兴致蔼然然不能皆然也无乃亦骨胜肉乎陈与义一凉思到骨四壁事多违世所传诵然其支离亦过矣中州集所载全诗皆小家数不过以片语只字为竒求其浑雅正大可追古作者殆未之见元诗大都胜之外邦僻处固难以深考意者土宇有广狭气运亦随之而升降邪诗在巻册中易看入集便难看古人诗集非大家数除选出者鲜有可观卞戸部华伯在景泰间盛有诗名对客挥翰敏㨗无比近刻为全集殆不逮所闻闻江南人率钱刋板附其家所得者以託名初不论其好恶虽选诗成集者亦然若光岳英华湖海耆英之类是巳輓诗始盛于唐然非无从而涕者夀诗始盛于宋渐施于官长故旧之间亦莫有未同而言者也近时士大夫子孙之于祖父者弗论至于婣戚乡党转相徴乞动成巻帙其辞亦互为蹈袭陈俗可厌无复有古意矣作山林诗易作台阁诗难山林诗或失之野台阁诗或失之俗野可犯俗不可犯也盖惟李杜能兼二者之妙若贾浪仙之山林则野矣白乐天之台阁则近乎俗矣况其下者乎天文惟雪诗最多花木惟梅诗最多雪诗自唐人佳者已传不可缕数梅诗尤多于雪惟林君复暗香踈影之句为絶倡亦未见过之者恨不使唐人専咏之耳杜子美才出一聮曰幸不折来伤嵗暮若为看去乱乡愁格力便别王古直以歌擅名作诗亦有思致题严陵诗曰天地此生惟故友江湖何处不渔翁游西山曰旧时僧去竹房冷今日客来山路生述懐曰穷将入骨诗还拙事不萦心梦亦清余不尽然尝与予和雪诗蒸字韵数往复时出新意予颇讶之久乃觉其为方石所助盖古直时止谢家故也因以一诗挑之谢乃跃然出和遂成巨巻古直藏而失之懊恨累嵗邵郎中国贤偶购而归之后古直客死方石尽鬻其书画为棺敛费而独留此巻云吾楚人多不好吟故少师授彭民望少为诸生偏好独解得唐人家法如渊明图诗曰义熈人物羲皇上典午山河甲子中恨杀浔阳江上水随潮还过石头东送人曰齐地青山连鲁衆彭城山色过淮稀幽花曰脉脉斜阳外㣲风助断肠桔槔亭曰春风满畦水不见野人劳皆佳句也独不自贵重诗不存稿予辑而藏之仅百余篇而已惜哉兆先尝见予祀陵诗野行愁夜虎林卧起秋蝇之句问曰是为秋蝇所苦不能卧而起耶予曰然曰然则愁字恐对不过予曰初亦不计妨字外亦无可易者曰似亦未称请用回字如何盖谓为夜虎所遏而回也予曰然遂用之张东海汝弼草书名一世诗亦清健有风致如下第诗曰西飞白日忙于我南去青山冷笑人送罗应魁曰百年事业丹心苦万世纲常赤手扶假髻曲等篇皆为时所传诵尝自评其书不如诗诗不如文又云大字胜小字予戏之曰英雄欺人毎如此不足信也予尝有岳阳楼诗云吴楚干坤天下句江湖廊庙古人情镜川杨文懿公亟称之有同官者不以为然驳之曰吴楚干坤之句本妙在拆字浮字上今去此二字则不见其妙矣杨曰然则必云吴楚东南拆干坤日夜浮天下句而后为足邪后以语予为之一笑苏子瞻才甚髙子由称之曰自有文章未有如子瞻者其辞虽夸然论其才气实未有过之者也独其诗伤于快直少委曲沈着之意以此有不逮古人之诮然取其诗之重者与古之轻者而比之亦奚翅古若邪尝有一同官见予辈留心体制动相可否辄为反脣曰莫太着意人所见亦不能同汝谓这般好渠更説那般好耳谢方石闻之谓予曰是恶可与口舌争邪方石自视才不过人在翰林学诗时自立程课限一月为一体如此月读古诗则凡官课及应答诸作皆古诗也故其所就沈着坚定非口耳所到及其老也毎出一诗必令予指疵不指不已及予有所质亦倾心应之必使尽力予尝为厓山诗内一联渠意不满予以为更无可易渠笑曰观子胸中似不止此最后曰庙堂遗恨和戎策宗社深恩养士年渠又笑曰㣲我子不到此予又为端礼门古乐府渠以为末句未尽往复再四最后乃曰碑可毁亦可建盖棺事久乃见不见姦党碑但见姦臣传渠不待辞毕已跃然而起矣予尝作渐台水诗末句曰君不还妾当死台髙髙水弥弥张亨父欲易为君当还乃见楚王出逰不忍絶望之意予则以为此意则前已有之末用两不字愈见髙髙弥弥无可奈何有余不尽之意间质之方石玩味久之曰二字各有意竟亦不能决也彭民望始见予诗虽时有赏叹似未犂然当其意及失志归湘得予所寄诗曰斫地哀歌兴未䦨归来长铗尚须弹秋风布褐衣犹短夜雨江湖梦亦寒黯然不乐至木叶下时惊嵗晚人情閲尽见交难长安旅食淹留地惭愧先生苜蓿盘乃澘然泪下为之悲歌数十遍不休谓其子曰西涯所造一至此乎恨不得尊酒重论文耳盖自是不閲嵗而卒伤哉潘南屏时用深于诗亦慎许可尝与方石各评予古乐府如明妃怨谓古人已説尽更出新意予岂敢与古人角哉但欲求其新者见意义之无穷耳及予所作腹劒辞方石评末句云添一恨字即精神十倍南屏乃漫为过目新丰行南屏评以为无一字不合作而方石亦寻常视之不知何也姑识之以俟知者腹劒辞曰腹中劒中自操一日不试中怒号搆仇结怨身焉逃一夜十徙徒为劳生无遗忧死余恨恨不作七十二冢藏山㘭新丰行曰长安风土殊不恶太公但念东归乐汉皇真有缩地功能使新丰为故丰城郭不异山川同公不思归乐闗中汉家四海一太公俎上之对何匆匆当时幸不烹若翁陆鼎仪尝言谢方石诗好用梦字及一笑字察之果然间以语之亦一笑而已不易因忆张亨父尝言杜诗好用真字岂所谓许浑千首湿杜甫一生愁者虽古人亦不能免邪韩苏诗虽俱出入规格而苏尤甚盖韩得意时自不失唐诗声调如永贞行固有杜意而选者不之及何也杨士𢎞乃独以韩与李杜为三大家不敢选岂亦有所见邪聨句诗昔人谓才力相当者乃能作韩子不可尚已予少日聮句颇多当对垒时各出巳意不相管摄寕得一一当意惟二三名笔间为商确一二字辄相照应方石尝谓人曰西涯最有功于联句若是则予恶敢当但忆与彭民望作悲秋长律七言四十韵不欲重用一字已乃令亡弟东山细加磨勘有一字乃复易之盖其用心之勤亦如此其所録旧草初未尝有所择辄为王公济所刻自是始不以草藁假人正坐是耳与民望联者㡬二百篇为别録既乆而失近易吉士舒诰始自长沙録得之岂民望之诗有不容泯者邪集句诗宋始有之盖以律意相称为善如石曼卿王介甫所为要自不能多也后来继作者贪博而忘精乃或首尾横决徒取字句对偶之工而已尝观夏宏联锦集有一絶句曰县灯照清夜叶落堂下雨客醉已无言秋蛩自相语下註高启等四人因讶之曰妙一至此乎时季迪诗未刻行既乃见其抄本则四句固全篇特以次三句揑冩三人名姓耳其妄诞乃尔又恶足论哉无边落木萧萧下不尽长江滚滚来万里悲秋常作客百年多病独登台景是何等景事是何等事宋人乃以九日蓝田崔氏庄为律诗絶唱何邪诗中有僧但取其幽寂雅澹可以装㸃景致有仙但取其潇洒超脱可以摆落尘滓若言僧而泥于空幻言仙而惑于恠诞遂以为必不可无者乃痴人前説梦耳李长吉诗有竒句卢仝诗有恠句好处自别若刘义冰柱雪车诗殆不成语不足言竒恠也如韩退之效玉川子之作斵去疵颣摘其精华亦何尝不竒不恠而无一字一句不佳者乃为难耳风雨字最入诗唐诗最妙者曰风雨时时龙一吟曰江中风浪雨㝠㝠曰笔落惊风雨它如夜来风雨声洗天风雨㡬时来山雨欲来风满楼山头日日风和雨上界神仙隔风雨未可缕数宋诗惟满城风雨近重阳为诗家所传余不能记也广武城边逢暮春不如洛阳城里见秋风落叶满长安不如落叶满空山庭臯木叶下不如无边落木萧萧下若洞庭波兮木叶下则又超出一等矣李太白集七言律止二三首孟浩然集止二首孟东野集无一首皆足以名天下传后世诗奚必以律为哉太白天才絶出真所谓秋水出芙蓉天然去雕饰今所传石刻处世若大梦一诗序称大醉中作贺生为我读之此等诗皆信手纵笔而就他可知巳前代传子美桃花细逐杨花落手稿有改定字而二公齐名并价莫可轩轾稍有异议者退之辄有世间羣儿愚安用故谤伤之句然则诗岂必以迟速论哉作凉冷诗易作炎热诗难作隂晦诗易作晴霁诗难作闲静诗易作繁扰诗难贫诗易富诗难贱诗易贵诗难非诗之难诗之工者为难也族祖云阳先生以诗名其和王子让诗曰老泪纵横忆旧京梦中岐路欠分明天涯自信甘流落海内谁堪託死生短策未容还故里片帆直欲驾沧瀛他年便作芙蓉主惭愧当时石曼卿此洪武初寓永新时作也他如诗曰诸葛有才终复汉管宁无计漫依辽明妃诗曰汉家恩深恨不早此身空向胡中老妾身倘负汉宫恩杀尽青青原上草皆清激悲壮可咏可叹元诗体要乃独取五言二絶盖未见其全集也国初庐陵王子让诸老作鐡拄杖採诗山谷间子让乃云阳先生同年进士而云阳晚寓永新兹㑹也盖亦预焉其曽孙臣今为广西㕘政向在翰林时尝为予言相为作鐡拄杖歌吴文定原博未第时已有能诗名壬辰春予省墓湖南时未之识也萧海钓为致一诗曰京华旅食变风霜天上空瞻白玉堂短刺未曽通姓字大篇时复见文章神逰汗漫瀛洲远春梦依稀玉树长忽报先生有行色诗成独立到斜阳予陛辞日见考官彭敷五为诵此诗戏谓之曰场屋中有此人不可不收敷五问其名曰予亦闻之矣已而果得原博为第一亦竒事也原博之诗醲郁深厚自成一家与亨父鼎仪皆脱去吴中习尚天下重之诗用倒字倒句法乃觉劲健如杜诗风帘自上钩风忩展书巻风鸳藏近渚风字皆倒用至风江䬃飒乱帆秋尤为警策予尝效之曰风江卷地山蹴空谁复壮逰如两翁论者曰非但得倒字且得倒句予不敢应也论者乃举予西涯诗曰不知城外春多少芳草晴烟已满城以为此倒句非邪予于是得印可之益不为少矣严沧浪空林木落长疑雨别浦风多欲上潮真唐句也南山与秋色气势两相髙不如千厓秋气髙野火烧不尽春风吹又生不如春入烧痕青谓其简而尽也梦字诗中用者极多然説梦之妙者亦少如重城不锁还家梦一场春梦不分明梦里还家不当归乃觉亲切陈媿斋师召在南京尝有梦中诗寄予予戏答之曰举世空惊梦一场功名无地不黄粱慿君莫向痴人说说向痴人梦转长以梦为戏亦所谓不为虐者也吴文定善苏书予尝作简戏效吴体文定作斑字般字韵诗戏予予和答之往复各五首予斑字有曰心同好古生差晚力欲追君鬓恐斑搨遍吴笺犹送锦搦残湘管半无斑换羊价重街头帖画虎心劳纸上斑云间天马谁争步水底山鸡自照斑般字曰聊以师模归有若敢将交行比颜般郑师乍许三降楚墨守终能九却般文心捧处惭施女笔阵围时困楚般文定诗大有佳句今失其稿求之未得也邵文敬善书工碁诗亦有新意如江流如白龙金焦双角短之类又有半江帆影落尊前之句人称为邵半江间变苏书予亦以苏书答之跋云戏效东曹新体邵误以为效其诗作依字韵诗抵予首句曰东曹新体古来稀予又戏次其韵曰东曹新体古来稀此意茫然失所归字拟坡书聊共戏诗于崑法敢相讥休夸騕褭才无敌未必葫芦様可依却问碁场诸国手向来门下㡬传衣因相与大笑而罢赵子昻书画絶出诗律亦清丽其谿上诗曰锦缆牙樯非昨梦凤笙龙管是谁家意亦伤甚岳武穆墓曰南渡君臣轻社稷中原父老望旌旗句虽佳而意已渉秦越至对元世祖曰往事已非那可説且将忠赤报皇元则扫地尽矣其画为人所题者有曰前代王孙今阁老只画天闲八尺龙有曰两岸青山多少地岂无十亩种瓜田至江心正好看明月却抱琵琶过别船则亦㡬乎骂矣夫以宗室之亲辱于异姓之主揆之常典固已不可而其才艺之美又足以为讥訾之地才恶足恃哉然南渡中原之句若使他人为之则其深厚简切诚莫有过之者不可废也近时作古乐府者惟谢方石最得古意如过河怨曰过河过河不过河奈此中原何夜半檄曰国威重空头敕相权轻夜半檄皆警句也国朝武臣能诗者莫过定襄伯郭元登谪甘州时有送䝉翁归朝诗曰青海四年羇旅客白头双泪倚门亲曰莫道得归心便了天涯多少未归人又曰甘州城南河水流甘州城北黄云愁玉闗人老貂裘敝苦忆平生马少㳺今有聮珠集行于世予集䝉翁类博稿见旧草纸皆翁亲书王母宫四律爱而録之颇疑无改窜字与他草不类乆之见所谓聮珠集者乃知为此老诗幸不误録也维扬周岐凤多艺能坐事亡命扁舟野泊无钖钱晔投之以诗有一身为客如张俭四海何人是孔融野寺莺花春对酒河桥风雨夜推篷之句岐凤得诗为之大恸江南人至今传之庄定山尝有诗曰近见冉冉月堕水之句予南行时诚有之但苍苍雾连空上句殊未称耳予北上时得句曰山色画浓淡两日不能对忽曰鸟声歌短长罗冰玉殊不首肯曰对似未过然竟不能易也王介甫㸃景处自谓得意然不脱宋人气习其咏史絶句极有笔力当别用一具眼观之若商鞅诗乃发洩不平语于理不觉有碍耳凡聮句推长者为先同年惟罗冰玊最长罗以诗自许毎披襟当之尝有句曰磊磈铜盘蜡坐客疑之辄奋然曰此吾得意句断不可易陆静逸尝曰喑噤隠灭霎亦然谢方石尝曰冁然一笑出门去灯火满天惊飞鸟尤觉奋迅是譬如周菹屈芰自好之不厌予未之知也曩时诸翰林斋居闭戸作诗有僮仆窥之见面目皆作青色彭敷五以青字韵嘲之㡬致反目予为解之有曰拟向麻池争白战瘦来鸡肋岂胜拳闻者皆笑界画有金碧要不必同只各成家数耳刘须谿评杜诗楚江巫峡半云雨清簟踈帘看奕碁曰浅绛色画正此谓耳若非集大成手虽欲学李杜亦不免不如稊稗之诮他更何説邪古雅乐不传俗乐又不足听今所闻者惟一派中和乐耳因忆诗家声韵纵不能彷彿赓歌之美亦安得庶㡬一代之乐也哉矫枉之过贤者所不能无静逸之见前无古人而叹羡王梅谿诗以为句句似杜予尝难之辄随手指摘即为击节以信其説此犹可也读僧契嵩镡津集至作诗以赏之初岂其本心哉亦有所激而云尔僧最宜诗然僧诗故鲜佳句宋九僧诗有曰县古槐根出官清马骨髙差强人意齐巳湛然辈畧有唐调其真有所得者惟无本为多岂不以读书故邪予尝有诗曰鹦鹉笼深空望眼或欲易为空昨梦又曰翠笼鹦鹉空愁思或欲易为空毛羽予不能辩姑以俟诸他日更与商之清絶如胡骑中宵堪北走武陵一曲想南征富贵如旌旗日暖龙蛇动宫殿风㣲燕雀髙髙古如伯仲之间见伊吕指挥若定失萧曹华丽如落花游丝白日静鸣鸠乳鷰青春深斩絶如返照入江翻石壁归云拥树失山村竒恠如石出倒听枫叶下橹揺背指菊花开浏亮如楚天不断四时雨巫崃长吹万里风委曲如更为后㑹知何地忽漫相逢是别筵俊逸如短短桃花临水岸轻轻栁絮㸃人衣温润如春水船如天上坐老年花似雾中看感慨如王侯第宅皆新主文武衣冠异昔时激烈如五更鼓角声悲壮三崃星河影动摇萧散如信宿渔人还泛泛清秋燕子故飞飞沈着如艰难苦恨繁霜髩潦倒新停浊酒杯精鍊如客子入门月皎皎谁家捣练风凄凄惨戚如三年笛里闗山月万国兵前草木风忠厚如周宣汉武今王是孝子忠臣后代看神妙如织女机丝虚夜月石鲸鳞甲动秋风雄壮如扶持自是神明力正直原因造化功老辣如安得仙人九节杖拄到玉女洗头盆执此以论杜真可谓集诗家之大成者矣张式之为都御史在福建督军务作诗曰除夜不须烧爆竹四山烽火照人红为言者所劾而罢诗体不可不慎也巧迟不如拙速此但为副急者道若为后世计则惟工拙好恶是论巻帙中岂复有迟速之迹可指摘哉对客挥毫之作固闭门覔句者之不若也尝有人言作诗不必忙忙得一首后剰有工夫不过亦是作诗耳更有何事此语最切元诗山中乌喙方尝胆台上蛾眉正捧心空懐狗监知司马且喜龙门识李膺生藏鱼腹不见水死挽龙髯直上天皆得李义山遗意至戏尔筑坛登大将危乎操印立真王自是假王先贾祸非关真主不怜才真世俗所谓简板对耳不足以言诗也懐麓堂诗话