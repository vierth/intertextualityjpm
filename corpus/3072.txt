居易堂集居易堂集序序圣人立教首言文行而文必先乎行者以行必于文焉见之也何也六经圣人之文也然舍六经则无以见圣人之道下及诸子百家千岐万彚爲文不同然于以抒其蓄积槩其生平则无不同所以有圣人贤人即有圣人贤人之文有忠臣孝子即有忠臣孝子之文诚积于中而形于言是有所不得已者如唐虞之所吁俞伊周之所训诰邹鲁洙泗之所称说以至伯夷采薇之歌屈原怀沙之篇伯奇履霜之操竝悬日月同敝天壤使千古而下读其书如见其人如闻其声爲之或泣或歌流连而不能已是皆文之用也呜唿难言之矣非身之所履心之所之毕世不移之死靡二其诚可以贯金石泣鬼神则未可以语于此也余不佞痛遭家国之变时年二十四先学士文靖公死节报国余誓必从死死志未遂苟存于时于是束身土室与世诀絶时即碌碌苟安无所龃龉而伤心之悲终天之痛惨灼酷烈鲜民之生不如死之久矣而况世变至今四十年中崩天之敌稽天之波弥天之网靡所不加靡所不遘而再益之以饥寒之凛慄风雨之漂摇世事之诖误骨肉之崎岖靡所不更靡所不极呜唿亦可痛矣余不佞眞千古之穷人而无告者也而爲时之久已四十年而吾之心未尝有豪釐之移未尝有须臾之间于是吾之心亦遂得灼然爲海内所谅而此四十年中前二十年不入城市后二十年不出户庭故凡交游之往复故旧之怀思风景之流连今昔之感伤陵谷之凭弔以至一话一言之所及一思一虑之所之非笔之于书则无以逹之故危苦悲哀之辞悒郁侘傺之思质言而长言者不觉层见而叠出呜唿余之不文文固不足以传而吾之心则可以俯仰千百世而无愧故历四十年之所积不可以泯也于是别其体类定其义例録成若干卷名之曰俟斋文集后之览者见吾之文因以见吾之心之所存乎呜唿有圣人贤人即有圣人贤人居易堂集目録居易堂集目録长洲徐枋俟斋着门人潘耒编校孙男徐垕缮録卷之一书答苏松兵备王书答长洲县知县田书答吴县知县汪书答陈给谏卧子先生书致杨解元维斗先生书答杨解元维斗先生书与胡其章给谏书与钦遵一书答吴宪副源长先生书与徐祯启书答房师姜弱荪先生书与武部李霜囘使君书与阖族书与杨明逺书与杨明逺书与葛瑞五书与潘生次耕书与时次其书答惠生而行书卷之二书与葛瑞五书答宫保张大司农书答灵巖老和尚书与尧峰月涵和尚书与天善开士书答恽孙菴书答友人书与朱致一书答退翁老和尚书与尧峰月涵和尚书与宝安去息和尚书与葛瑞五书与灵巖昙应和尚书与王双白书与王生书与朱致一书卷之三书致巢孝廉端明书答笻公书与葛瑞五书与友人书与宋生大樵书与休宁汪文仪书与呉子佩逺书与冯生书与王生书与吴瓶菴书与仲甥吴濩书答业师沈伯叙先生书答宁都魏凝叔书致阖族书与葛瑞五朱致一书与姜奉世书与曾靑藜书与杨震百书卷之四书诫子书尺牍答业师郑士敬先生答友人与袁公白先生与葛瑞五致灵巖老和尚与友人与古民上人答瑞五又答周玉凫仪部与古民答吴子偑逺又答老和尚柬瑞五致华山和尚蘗翁与支山和尚与笻在答笻公又又与王双白致老和尚柬归玄恭与惠而行与愍茎上人与雪公答玄恭与葛瑞五与二弟贯时与杨明逺与葛瑞五答杨明逺与周敉宁卷之五序通鑑纪事类聚序建元同文録序读史稗语序读史杂钞序管见序郑业师云游诗序灵巖树泉集序周玉凫仪部读史诗序医家烱戒序钦子逺猷画解序灵巖报慈图序故侍御秦大音先生遗笔序休宁何氏世谱序前星野语序惠而行诗草序姜如农给谏画像序宛山顾氏家乗序鳯栖李吴氏家乗序卷之六序赠业师郑士敬先生序赠兜菴序送去息和尚住夫椒祥苻寺序赠李秋孙序送磷雪上人行脚序赠新安汪惟晦隐君序吴子自号瓶菴序外祖母王太夫人九十伯舅吴明初先生七十寿序叶太师母八十寿序杨隐君曰补六十寿序万峰剖石和尚六十寿序吴母徐太夫人八十寿序朱师母六十寿序卷之七序布衣张苍睂六十寿序灵巖老和尚六十寿序五牧劭圆和尚六十寿序髙母马太夫人七十寿序张徴君德仲先生七十寿序郑老师桐菴先生七十寿序李侍御灌谿先生七十寿序潘母吴太君五十寿序嘉禾处士徐九巖五十寿序杨处士明逺六十寿序法林菴凌雪禅师四十寿序从嫂蔡太君七十寿序玄墓知浴禅师募斋序法林菴募造大悲香像序僧性行募建佛殿序白龙寺募凿池救田序法林禅士募衣钵序法林菴募制庄严序卷之八记吴氏邓尉山居记芥舟饮酒记病中度岁记再生记箬庐记顾氏松风寝记甲寅重九登髙记邓尉十景记虎山桥司徒庙铜坑铜井石壁槎山七十二峰阁西湾磡上玄墓邓尉画册复还记思乐亭记卷之九论封建论上封建论下井田论吴王阖庐论范蠡论侠士论刺客论荆轲论上荆轲论下师说上师说下寒花説贫病说宋生名字説恒轩説故给谏东莱姜公埰私谥贞毅先生议春王正月辩卷之十书后书平凖书后偶书侯嬴事后书李斯传后书诸葛武侯传后书张事后书傅伏事后书沈客卿施文庆事后书五王反正中宗后书韩愈对禹问后书昌黎潮州谢表后书柳宗元封建论后书苏辙燕论后书苏辙三国论后书先文靖公墨刻后赠灵巖老和尚书璜溪陈烈妇杨氏行状后书王咸中乞临曺娥碑后书周忠介公墨刻后书殷汝劼先生私谥议后书镡津集评让篇后书周氏李孝妇卷后书石刻姜如须遗蹟后书鹧鸪赋图卷后书李氏收藏黄孝子画蹟后书三圣图后书芸斋周先生复仇血疏后敬书先六世祖大中丞公贵人叹后卷之十一题䟦题倪文正公尺牍后偶题友人画梅题邵僧弥墨菊题唐伯虎先生画像题七姬墓志铭临石田四景䟦题竹石赠方南明六十题杨曰补画册题画芝又题山东董樵谷樵隐图题归元恭小像题华藏菴迎翠图题画芝题俞禹闻先生画题画芝又题画题画芝又题画题画芝题画册赠张默全题画芝又题秋林落木图题画狗题画芝题莲不菴题黄孝子端木画题沈贞隐士遗墨后题画册题画题画宝华大律师见月老和尚小影题语题画题画题俞禹闻画题芝兰松栢题画题画题画芝画册䟦语题宛山顾氏家藏圣教序题画蕉题书题顾尊实收藏黄孝子眞蹟题画题芝兰卷题集古録唐昭懿公主碑䟦尾题碓菴和尚效寒山诗题画题彷倪云林画题画册十二则题二志二传卷之十二传朱先生传沈徴君传杨伯雨传杨无补传姜如须传张英甫传葛瑞五传贞孝闻氏传周氏全孝传汪节妇黄硕人传卷之十三志铭明故正治上卿资政大夫太子少保南京吏部尚书赠太子太保谥安节袁公墓志铭明故资治尹嘉议大夫礼部右侍郎兼东阁大学士赠礼部左侍郎谥文肃文公墓志铭明故文林郎四川道监察御史吴公墓志铭奉直大夫吏部验封司员外郎华公暨元配谈宜人合葬墓志铭奉政大夫分廵登莱道按察司佥事沈公墓志铭卷之十四志铭处士次其时先生暨元配徐孺人合葬墓志铭朱处士继配周硕人墓志铭王节妇黄硕人墓志铭处士献其胡君墓志铭吴文学徐硕人合葬墓志铭吴子墓志铭吴子元配徐硕人墓志铭塔铭报国大律师茂林祗和尚暨戒幢朂律师同律师三代塔铭穹窿扩南宏大师塔铭卷之十五塔铭狮林广运大师智公塔铭五牧德庆琚和尚塔铭法林水观禅师航公塔铭再生道人塔铭頥浩子山和尚寿塔铭碑铭万峰圣恩禅寺重建大法堂碑南岳储和尚报慈室碑法林菴逈尘净公道行碑杂文书成告家庙文书故仁寿令殉节顾公逸事告家庙文告张硕人文卷之十六赋主药神赋鹧鸪赋张公赋卷之十七古体诗送逺诗十一首别诗六首怀人诗九首灵巖逺人月老髯叟致一闻公瑞五明逺玄坦五君子哀诗故给谏陈公子龙故文学叶先生襄故隐君杨叟补故吏部姜君垓故处士郑君之洪题画芝赠方南明题落木菴赠徐元叹箬庐诗赠赵封初赠五牧劭和尚省墓诗长儿孟然三十贻以画幅书此朂之题孤楫江图送逺诗三十韵寿宗子瞻明六十初度得五百字题朱砚送别支山和尚题画芝五首题画木瓜题画襍咏四首春夏襍感寿杨震百五十赠西山橘香同和尚时五十初度简葛瑞五邓尉山多桂家舅吴明初先生山居之右尤盛食蟹歌鳯凰行长歌寿黄莱民六十采芝歌七十二潭歌赠同年陈言夏再订入山题石田墨梅题王勤中花蝶图病中放歌怀旧篇长句一千四百字卷之十八今体诗晤含光法师过宗子瞻明一云山居觉螺菴同姜如须分韵二首集舅氏吴明初先生邓尉山斋试夹石泉喜见季甥即事风雨中素菴见过竟日忆别季甥有怀顾尔音招过得闲亭吃杨梅畱饮竟日即事梁谿张方来卖药山中山居抱病张方来以药起之复见贻长生酒食园笳经月雨湿友人见贻名香喜而有作过明上人华藏菴送笻在师越游三首笻公爲余作涧上草堂赋梵林师赋诗见访索和依韵酬之赠别友人李君朱致一过山斋依韵答赠同胡其章给谏邓尉看梅谒剖老和尚歩韵春日寄居僧寮同陈言夏集徐次洲山楼看梅分得丝字三首五月五日䜩乐志堂卜居西堰所思舟行堰中即事有客怅望三首塞上二首湖中山寺寿周茂芦六十次韵题王氏邓尉山居赠张默全次韵赠笻公寿家舅氏五十初度重过治平寺次先中丞公原韵寿华山蘗翁和尚七十初度四十韵赠葛瑞五五十初度兼称双寿三十韵奉赠李侍御灌溪先生五十韵奉赠周仪部玉凫先生五十韵懐友二首题画老人骑牛题画即事二首题画题画八首题画卷赠碓菴和尚继席灵巖三首赠昙应和尚住古尧峰二首题画松二首题画四首题画题画二首题画卷之十九辞姜吏部如须哀辞退翁老人南岳和尚哀辞李侍御灌谿先生哀辞老友苍睂张君哀辞赞庄子赞汉寿亭侯赞观音大士十赞移居十景图赞覇陵山上党方城桐庐衡山㑹稽南山积金涧北渚箕山岐亭宗子烱太君王氏遗像赞郑靑山泛舟小像赞杨曰补小像赞吴佩逺琴书小像赞狮林广运大师遗像赞故宫保张大司农遗像赞吴江周长生画像赞张苍睂画像赞徐次洲画像赞薛逸菴画像赞题瞻明宗子居士像赞业师郑桐菴先生画像赞故赠大理安甫陆公遗像赞元鎭东儒学提举朱泽民先生镜容赞卷之二十颂兰白华颂铭书函铭竹杖铭杂着讨虮蝨檄劾鼠文络野篇醉言难客书示马生试墨目疾后五戒论文杂语论文杂语论诗杂语居易堂集目録终居易堂集居易堂集卷之一居易堂集卷之一书答苏松兵备王书孤哀子徐枋稽颡拜痛自先人束身殉节捐弃藐孤而藐孤不肖不能从死偷生苟活致毁体辱亲诚爲两闲之罪人抑亦名教之罪人矣病毁交摧生理已絶呻吟苫块跧伏陇丘如是者半年于兹而卒未能一刻强起致人间世事一枕都废昨者小伻自城至荒茔忽传翰教存及藐孤而九死余魂一丝仅系未能拜贶完璧以归知执事当不以世法苛垂死之人而罪其不恭也至一畆之宫荒榛可掬何足以驻使节哉伏枕支离口占奉报不知所云答长洲县知县田书孤哀子徐枋稽颡拜先人毕节止水捐弃藐孤而藐孤不类不能相从九京偷生草土诚爲千古之罪人矣然自遭大故慙恨痛毁并集方寸致百病交攻沉疴莫起今虽视息尚存而生理已絶经年伏鸡骨支苫身不胜衣口絶饘粥余气游魂百事尽废所欠惟一死耳执事试思鲜民之生也如此而尚能扶之而起令入世法乎且㷀㷀倚庐昕夕繐帐之侧形影相竝跬歩不踰古人事亾如存或有取尔也执事倘以礼教民当亦弗强之使出耳是用不能勉承台㫖扶掖抠趋设㪅有齿及藐孤者幷祈执事善爲我辞代陈病困俾得洞鉴藐孤垂死苦状则执事之所造不浅矣伏枕口占倩笔布悃不知所云答吴县知县汪书孤哀子徐枋稽颡拜鲜民之生仅余一息固不能以垂死之身望尘匍匐且先人毕节捐生藐孤义当相从止水㪅不敢以应死之身随时俛仰用是墐戸荒庐屏迹丘墓不复知有人间世矣不谓执事以牛父母说项之私遂致推屋之谊翰教忽颁奖誉谬及不孝诚两间罪人何以当此捧楮汗背无地自容矣另谕领悉佩此殊私惟增铭戢寻当补牍台端种种綂希丙照口占率复伏枕主臣答陈给谏卧子先生书昨承面谕惓切复辱手教谆谆小子微末岂敢坚执鄙见惟是揆之于义反之于心有不能安者故不敢耳若安危得丧反非所斤斤也先公大节与日月争光亦何借小子之区区况今欲申大义于天下者亦当弗待忠节之后爲之区区也不肖之所以不欲以片𥿄只字申逹实自谓所处有确然不可移易者自不可与诸先生同年而语也长者当知吾心耳若漳海所传则尤非吾所安以小子微末何所表见于时而乃遽臻此此不过以先人之大节而及藐孤若不肖不自揆腼焉就之得无昔人所云又因以爲利者耶言至此血泪与汗泚同流矣幸悯鉴血诚勿爲再及则成我之恩又复何似乎不肖言尽于此矣率臆披陈悚息悚息致杨解元维斗先生书东来王君冐险而至耑访臯里及吴趋而已既至吴趋家人辞以庐墓因复踉跄到湖庄不肖在荒陇昨归与相见渠致东道主人之命甚惓切所赍操者亦颇郑重然不肖自有以谢之但王君急欲一豋龙门以毕此来公案而不肖不欲令其冐昧走见故坚畱之而先耑尺一以逹尊前此寔有湥意长者当不以爲谬幸有以命之答杨解元维斗先生书径启东来云云不肖已坚谢之直令其衣褐还璧不敢启视也尊谕惓惓具仞至意苐不肖所以处此不过尽吾分之所当然寔恨不能从先人于止水恐贻先人羞岂可以苟存之视息而反焉复有所叨冐乎所以毅然辞之揆之于义盟之于心实有自信者昨辞谢之际抵掌而谈即衔命之人亦闻鄙言而爲泣下似不以方命爲罪此种血诚当俟躬侍山斋始一披陈耳至于左右自未可同年而语也主臣主臣与胡其章给谏书乙酉之变破家刬类故业俱堕所仅存者吴趋里第耳木主在庙遗像在堂虽藐孤已长往山林而㷀㷀未亾尚守丧于此不意贵同门吕公忽欲以爲传舎檄役扫除阖家惊惶无所奔避行路之人犹爲伤恻嗟乎嗟乎何至于此先人灵輀虽归荒陇而堂中繐帷俨然如在既无别业可以安顿遗累丙舎又止三楹不蔽风雨若以敝庐爲贵同门驻节之地是必撤先人之丧使未亾人露处而后可也昔钟会百万治第入见太傅衣冠犹终身不复进民生于三事之如一先人于贵同门礼先一饭自不致一旦有他人入室之心即使久爲废宅人人得而有之在贵同门尚当有不经西州门之意况今老穉四十余口于焉栖託者乎桺下之陇犹禁樵苏文靖之宅不爲马埓以今视昔岂遂云泥在不肖仍不忍薄待贵同门故犹谆谆言之也台翁钖类哀㷀久彰髙义知不待不孝辞之毕爲大声疾唿而止之于垂至耳不然或即以不孝此札致贵同门惟贵同门裁之何如临楮哀眩不知所云与钦遵一书李灌翁先生至谊有加休戚同体眞古人所无弟之所铭心次骨感无地者也若爲友贷粟云云则鄙意窃有所不欲特以父执尊行之命不敢不屈意勉领一次然夏初拜惠而至今胸中阨阨未安殊怀惭恧尔时即託郑三山先生及家表伯张德仲先生婉辞灌翁详致鄙意昨者复承白粲朱提之惠则岂郑张两先生尚未道逹区区乎抑或以弟言之不诚故未蒙矜允耶鄙性硁硁颇严取与今虽饥饿未变初心此定荷灌翁先生及吾先生㴱所鉴知者即夏初拜命时切叩先生问所自来谓若未得所安则当学孔顗以来米上水载去原札定在先生当可覆按也今所示惠诸君皆未通一刺未谋一面者弟又安能腼颜以食其粟耶未同而言昔贤所诫况未同而赂乎闵中叔不以口腹累故人若既非故旧而所累又不止猪肝一片则其所处断可知矣来米四包暨银五封完璧归赵伏冀吾先生缓颊致还灌翁即以此札幷致去当恳慈炤也不宣答吴宪副源长先生书跽接台谕披诵廻环感极涕零一字一泣老年伯爱之㴱故忧之切忧之切故诲之严心非木石能不憷明训而陡焉自惊若冷水浇背蹶起而变计乎然枋之所以窜迹丘墟侧身畎畆者非不知孤立之召祸同尘之取容乃一往不顾也葢亦筹之熟而处之审矣先君子捐身殉国枋固不类不能相从九京然方寸之地犹耿耿未死即欲规方爲圆同乎流俗而揆之大义心有不可忍者一察之时宜势有不可合者三即以论于祸福而理有不可以彼易此者二重荷药言屡及敢不一一爲长者陈之乙酉陆沈之日先君子日谋死所顾唿枋而命之曰吾固不可以不死若即长爲农夫以没世亦可无憾而枋窃不自量必欲从死不谓天实靳之致闰月十二之变枋以病垂死另居弗克从而前志弗申矣然犹冀无毁髪肤他日庶可见吾亲于地下因变姓名匿迹芦中濒死数番流离四月意或可以徼倖万一不谓㪅罹意外身婴骇机当是时以全髪被戮早见先人未始非初心也而事与心左复受髠刑凡此者皆枋之求死而不得死亦自分必死而未死者也虽然其敢以志之屡挫身之茍延谓天之不欲我成也遂风靡波委废弃先训乎用是京京日夕一刻九廻然既无奇节伟行可以慰地下之灵所欲秪遵而无负者亦不过长爲农夫之一语耳顾一旦改头换面从俗浮沉枋纵不自惜奈辱先人何此心之所不忍者也性本忤俗未克三缄即㴱自悔艾而遇一时人闻一时事则当机辄发嚼齿穿龈不可复遏以转喉触讳之人而欲周旋于箝语防口之世一不可合也迂懒既甚䈥缓肉驽不可韦絃即在当日恪守庭训经年杜门逹官贵人都不识面今若仍其故我则入城无异居山而来而不往疵衅㪅生即欲强事奔趋而木强面目猝不能改二不可合也世网日密新法愈苛而枋祖腊非王衣冠犹旧幸与樵牧爲伍略能自繇一入城市动皆桎梏而必罹不测三不可合也且也褊衷狭性既与世日乖则世人视之将同怪鸟迹之所至矰缴随之然其窜㴱山之中网罗犹缓一与世近则羣起而逐弋人之慕须臾莫避故遯荒则祸迟而或可免入城则祸速而必无幸均一祸也何必去迟而就速乎是固不可以彼易此者也枋又闻之行莫丑于辱先祸莫大于名灭先君子身任纲常爲南朝一侍郎从容蹈节枋既不能学从亲止水之江镐独不能学终身不西向之王裒乎倘偷饱苟温强颜丧志不特不克负荷而且隤其家声矣诛夷窜逐一时之祸也羞先人而爲世戮笑万世之祸也择祸莫若轻是又不可以彼易此者也凡此数端有其一且不可以入世况枋寔兼之乎苟不尽反其本来一以时人之性情爲性情而徒欲以入城免祸是犹恶沸而增其薪也枋之所以决意长往排衆非而守其所独是㴱有见乎此耳不然以枋之不肖无足比数即屹立狂澜未必爲士林增重即随时頫仰亦未必爲吾党贻羞㪅何所爲固持而确不可移乎实亦辘轳于胸一刻千转审已观时万不能不出于此所谓筹之熟而处之审也今循此以往倘邀天之庇苟幸无事得老死先人坟墓之侧固所至愿即不然因此而触时忌加之以不可知亦且甘心受之洒然无憾矣老年伯提命之勤视同子姓道义之爱恩逾骨肉故敢剖肝沥胆直陈左右惟哀而察之至幸至幸与徐祯起书不肖弟与兄既属世谊又忝总角之交兼之气类自负不羞知已遘乱之后形迹虽疎神往自无间也数蒙手书见存奖誉过当愧荷愧荷方期尺牍相闻逹其积愫不谓忽遘荒陇盗树之变爲人子者土室自锢不能出爲螳臂之奋以死爲归其爲不类极矣昔李充行丧庐墓手刃盗墓树者千古以爲美谈始以爲史䇿之过繇今观之而后知其列于独行孝友之传爲无忝也惭痛之余自谓世讲通门必以枋之不类而弃之絶之不谓吾兄以逈出千古之谊毅然爲之首倡声罪致讨义声从此大振昨者豪猾俯首讵谓非子房一击之力也耶不特此也将来先人四尺之封犹得蓬颗蔽冡亦孰非义声之所贻耶感且不朽矣因思昔贤之门或以蹈时禁捍世网至有㪅名他师变易衣冠以自别非党者此固人类所不齿其最髙义者景毅自表爲党不以漏籍而苟免然毅固李膺之门徒也而已千古矣其有生未及北面而乃于死后祸患之际毅然以门墻自任而不难撄时豪之锋者不㪅加于古人一等哉不肖弟既感且痛中心服膺又可以书颂耶吾兄既有此逈出千古之谊不肖亦当破不入城之例一叩徐子之庐于分始安而病未能如何如何临楮啣戢不知所云答房师姜弱荪先生书自癸未秋伏谒函丈之后骤㪅大变死生契濶于今十年矣甲申冬曾一奉手敕门生枋随具奏记愧未能少效涓埃方谓竭诚有日不意南中之变又复随至天崩地坼不我后先国恤家冤萃于小子可胜痛哉乙酉闰夏先君子遂从容殉节毕命止水而枋志操懦劣不能从亲以死毁体苟活有忝所生平居自念如卞壶之淸溪栅袁粲之石头城俱父子蹈义日月争光枋乎何独愧古人乎故八九年来遁水逃山不入城府坚卧土室闭门却扫交游亲串亦概谢絶其间屡遭意外几㪅九死兵燹之后外侮叠来致先人五畆之宅既不能守汗莱之田十减其七麤布不完饘粥不给室人徧谴穉子恒饥人事寡谐生趣都尽此之爲悲悲可知矣然尚强延视息者先人大事未襄老师大恩未报在三之谊爲责甚重存此微躯庶几报塞而吴山蠡水一见爲难道路荆榛音问莫致故徒怀西风以好音望天南而陨涕耳何意使命俨然贶临乎陈几拜稽开函诵读喜极而泣不自知其涕之无从也亟进使者恭问起居万福闻此数年之中老师渉历艰危备尝险阻门生枋辱在一体方寸如灼既闻髙风峻节百折不囘无闷山林灌园自给此即西山之薇东陵之瓜无以过也枋又不胜服膺愧企踊跃瞻仰之至矣所窃自慰者十年守死不敢辱身以辱吾亲以辱吾师兢兢日夕母踰尺寸枋曾柬一前辈云枋纵不能学从亲止水之江镐独不能学终身不西向之王裒乎止此区区可以仰对老师知亦爲老师之所心许也辱谕向年拙刻此枋少作不堪覆瓿忽蒙齿及惭恧欲死患难之后枋窃有志向学遗书万轴密尔自娱欲于古今得失之林有所论述以无负老师知人之明但未知此生能遂此微愿否拙着一二种既以身隐焉文不敢付刻又乏佣书缮写遂未及寄呈尊览然就政自有日耳与武部李霜囘使君书十七年避世土室杜门守死饥寒垂絶甘而乐之而年来忧患坎坷艰难险阻无一日之宁今又爲弟姪官逋之累非死则辱不知税驾窃思所以十七年长往不返者正不欲自辱其身以辱先人耳一旦以他人贻戚而交手蒲伏受事公庭其能堪乎遂决意弃家孑身遯迹漂泊湖外但此身虽出樊笼而一家八口尽在危地危急存亾此其时也兹託舎亲王生先叩函丈不肖拟觅便风直造龙津卜隐苕霅之间埋名避世便当与吴门絶正如夏馥之入林虑变其姓名梁鸿之栖会稽自唿期耀愚虽不敏有志于斯未知执事能以伯通之庑假我否必絶逺城市可以栖託数椽足矣倘邀大惠遂其隐志则自执事一人而外不欲㪅使人间知此子之落谁处也不肖所望爲先人之王成者惟执事一人今将以苕霅爲桃源以执事爲王成何如何如与阖族书先人创立义田均润同宗二十余年于兹矣枋虽不肖仰遵先志守而勿失亦十七年如一日也十七年来食租则阖族成丁出纳则历年主者颗粒毫釐与枋无预但上以继志爲心次以赡族爲念岂计一身之利害哉国变之后亲友关切有逺识者逆知将来田必爲累劝枋早爲之所寔非一人而枋坚执以先人遗泽岂敢轻毁苟同宗食德而于枋无大害则支吾补苴以身当之而义泽借以垂久苟阅几十年遂可无废此初心也讵意年来钱粮干系如许重大豪釐罣误则身受戮辱家以破碎甚者辱及妻孥如某家某家可见矣彼自任输纳者且然今义田既爲公器又复任非其人缓急完欠略无主裁设有意外谁任其咎而均田在即则里役杂来庸调践㪅谁尸其事展转思之不寒而慄俱非世外隐居之人所宜以身爲尝试者也若使有利则阖族均霑有害则独归之先人之孤避世之人此固理之所不出且亦阖族尊长所断断不忍以相贻者也九月中即致书任事之人及于木大兄託其转商之阖族一则逐分剖田一则售田分价意谓即有成说而今事在至廹非可缓图而田非迅货售价之说自不能行惟有分田爲大公至正耳田分则即有赋役之烦亦自衆擎易举且人自爲守则输核必严钱粮出纳断无罣误在阖族仍享义田应得之利而在枋则无户役非常之害宁不一举两得仁至义尽不待再计而决者哉阖族成丁给米者不止百人其田不便如此瓜分惟当分房合剖其单丁则附分本身亲房之内各房就所分之田共爲料理昔八家同井尚守望相助出入相扶况今皆分形同气之人哉此亦仁至义尽不待再计而决者也既分之后随即收户豁去先人户名以免意外之虑则先人幸甚先人之孤幸甚不肖枋不胜激切之至耑候报音即便将田均配肥瘠订期阖族到山公同拈分析不肖枋不胜翘企之至主臣主臣与杨明远书两年踪迹疏濶几同参辰然每当形影一室寂寞萧凉之时未尝不念我杨子也前辱以大文见示意者亦以此子于此颇有所见而尚不我遗弃乎意甚感故爲纵论之夫作文贵有筋节筋节者段落也于文则爲段落于人则爲骨格夫人之骨有长者有短者有巨者有细者有横者有竖者有圜者有锐者有合用者有独用者有接续以爲用者体类不同各适其欵然后贯之以筋脉而运之以气血则爲人矣文犹是也其段落者骨格也其意与气者筋脉也而词藻则血肉也故段落既定而少意气以贯之则脉不属有段落意气而少词藻则色不荣今且置意气词藻不论先论段落苟逐事爲叙逐段衍説一事数语靡有重轻如人之髋髀而与指节同其长短头颅而与掌同其琐碎岂能成人哉子瞻云节节而爲之叶叶而累之画竹犹不可况于作文乎故文有叠聚法有铺张法或一言而包举数事或数语而该括生平此叠聚也或一事之微一日之近而连篇累牍以言之又重复言之又流连而嗟叹之此铺张也惟能叠聚然后能铺张能铺张然后能叠聚二者固相须爲用也所谓叠聚者非率略也贵简而明核而不窘所谓铺张者非敷衍也贵关系贵精采动色而陈凿凿娓娓使读者惟恐其文之竟也斯得之矣其一言包举数语该括者犹指节也犹掌也其一日一事而连篇累牍者犹髋髀也犹头颅也能大能小能长能短能大者小之能小者大之能长者短之能短者长之斯善作文者矣此所谓筋节也试看马班诸篇无不然也夫段落得而后意气行意气行而后精采出三者亦相须爲用莫分先后无有主宾者也如逐事爲叙逐段衍説一事数语靡有重轻则段落不分而意不立意不立则气不行气不行而精采索然矣所谓精采者乃精神丰采也非词藻之谓也词藻止可以点缀装餙而不可以爲实用故史汉中多用词藻语然皆在闲事琐事借以爲一篇之助若其大纲领大关键处则必用淡用眞惟淡故有味惟眞故能动人若于所谓大纲领大关键处而亦以词藻出之则去之逺矣生气索然矣况所谓词藻者又未必词藻乎如史记屈原贾生荆轲贯髙李广诸传汉书李陵苏武龚胜诸传其于死生顿仆降囚忧辱忼激发处不过常语数四流连抑扬宛转重复而哭者爲哭笑者爲笑矣夫文之爲人作传纪犹画之爲人传神写炤也冠裳衣履树石器物非不朱紫杂陈粉黛竝用而至于点睛则惟墨而已所谓冠裳衣履装餙也所谓树石器物点缀也若点睛则一身之生气在焉此大纲领大关键也苟于文之纲领关键处而用词藻是以朱紫粉黛爲人点睛也其可乎吾㪅有一喻如名家之宴客珍极水陆不厌浓肥然所以合宾主之欢而节淸言之绪者则惟酒与茗而已珍极水陆者以悦口也以目食也故可用其装餙点缀也而酒与茗所谓纲领关键也故惟瀹之以水而不可以腻鼎腥瓯荐也苟谓浓肥之悦口而以肉羮烹顾渚饤饾溷淸圣则人能不唾之而走乎夫人既有骨格而一身大肉俱在间处如手足则去肉什九至耳目之用则全无肉矣苟以大肉而积于手足耳目之处则骨虽存而能不臃肿痿痺眬瞶而翳塞哉故爲文段落既得之后犹当审词藻之宜也夫人之无事者难爲文而人之事蹟多者亦难爲文故于无事者贵有识力而于事蹟多者贵有裁制何也夫人即无事然一生而岂无数事抉摘其微使有关系所谓能短者长之能小者大之也夫人即事蹟甚多然一生而岂能事事皆大纲领故必裁简其要使有定论所谓能长者短之能大者小之也苟逐事爲叙逐段衍説则无事之人可数言而毕而事蹟多者乃盈策不止也有是理乎即如管子一匡九合尊周攘夷其事蹟不胜书矣而太史公传之无多语陈孟公似一酒徒耳而班固传之娓娓一千几百言此可见矣虽然此不可以躐取也学至而得之矣弟固不能文然于作文之道颇有所窥见至纪传之体尤识一二以于此中久也诚以马班诸篇一寻绎之必以余言爲然恃爱妄言幸勿怪又今人爲人家乗中作传无非掇掠行状中语櫽括成文即天下所推之文章大家皆然未有自出一奇自成一文者也兄试拣世间名家之葬録或家谱阅之即知之矣弟今爲尊翁先生作传则独出手眼另开生面絶无一言一事与尊状中相同者而又本来面目具在恕先在焉唿之或出也前于万峰遇侯砚德砚德最精于史汉弟与之论史学云人而操笔爲人作传不特其人之罏冶直是其人之造物砚德曰何谓也弟曰若爲其人之罏冶则其人不过任我之陶铸今爲人作传则其人直惟我之生成矣安得非造物耶砚德曰作传爲其人之造物极妙语苐须具无上识力抉摘其人之生平去取重轻无毫釐冤枉爲得耳弟曰岂有造物而枉人者哉君独不记栽者培之倾者覆之耶惟不枉所以称造物也砚德再四称善遂剧谈至夜半而寝即如爲尊翁先生作传若但推其诗画而没其一生眞意即云诗即李杜画即董巨而枉甚矣何也其生平不在此也且亦易尽而无余藴矣故弟于诗画略之而抉摘其一二事以爲传实以此一二事便可概生平也其文颇亦淋漓痛快无愧史汉家法或有嫌其偏重一二事而于尊翁生平交游及所登临之处不免太略者愚意殊不谓然若逐事爲叙随时诠次是日记年谱矣所游必及所交必载是舆地图点鬼簿矣岂得言史笔言作传哉只如陈遵传反覆千余言止言其游侠好饮酒而于其立功封侯皆略之杨王孙传一篇止言裸葬一事而于其家累千金善黄老学皆略之何也惟此足以概之也观此则足以知弟文矣虽然此惟史汉爲然若后世诸史则亦几同或者之论矣爲尊公先生作传毕甚快故不觉复及之与葛瑞五书几年以来入山过从此晤最乐无风雨以之无疾困以嬲之无恶宾俗客之阑入无尘縁外累之婴心一乐也板屋绳牀可以栖息闲窓名花可以坐对池亭巖壑悬之杖端怪石幽泉不劳屐齿一乐也穉笋正佳有同玉版新茶适口何须䨓荚而瓶中之粟未罄牀头之酒可醉一乐也开怀任意知无不言而操心既危冥与道契时时得兄首肯若以爲可与入道者此又弟之所最乐者也吾兄徘徊仙掌峰下则有把酒邀明月之思又闻有于竺坞精舎瞑坐七日之愿及临别则有再过相存之约三者俱不可负十二日有画集宾从颇多愿吾兄于十三日来正当月色极佳时今年天气少雨新夏寒燠适宜可坐巖石之侧倾尊剧饮以醉爲期酒渇则汲涧泉瀹新茗啜之而山中老友有能吹洞箫弹鸣琴者倩其一弄与松风涧水互爲响答吾与兄则赓采芝之歌和幽兰之操揽景会心遗脱生死当使千古而下仰我此游岂特与竹林西园争胜哉追逸啸于苏门饮霞觞于瑶池无以异矣六时之中兄须几时瞑坐弟则㪅不以谈扰兄或吾自归草庐及兄坐起而欲饮欲游则又未尝一刻不与兄连袂披襟也如是以爲游不与独居寓斋有间乎如是以邀兄而兄能无来乎嗟乎多生结习以朋友爲性命世乱以后如须逺人爲吾至友每一相过则孟公之投辖彦国之闭关无所不至酒尽粟罄典衣继之直至醉而病病而不能兴然后散去而辄复作数日恶今年齿日加忧患日㴱遇事日淡自以爲能忘于情而于吾葛子之聚散则犹不能不作恶也嗟乎人生一世间良朋亦何可多得此凡人皆然况又避世独处之人耶嗟乎如须死矣逺人又不可复问而吾葛子复逺居下邑相去百里一岁中大都得两过从耳每花月妍丽风雨凄其或一室独坐或临风极目悄焉伤心低徊泣下人或怪问而不能言也事往自问而亦不自知其所以悲也承平之时交满天下一㪅丧乱仅四五人三数年间复渐汰去而止得如须逺人今日者茫茫天下知我者如葛子岂复有二哉而吾之所以惓惓望葛子之来来则惓惓不忍令葛子之去情与昔同而意则有进矣吾亦愿吾葛子之大慰其心惠然再来而㪅有以进之也与潘生次耕书次耕足下自古文章名世立言不朽者多矣而惊才天纵横絶古今当成童之时擅国士之誉而卒能有以自立其文辞不少槩见可指而数也于此见天之生才实难非所谓千里比肩百世接踵者乎次耕足下今年始十八耳而落笔千言汪洋自恣辞赋悬于日月才调惊于风雨骚人词伯见而歛手此不特今人之所絶无即求之古人亦所仅有昔人谓文章风气关乎世运如足下之挺生以几成立不将大振风雅起衰扶敝足爲世道庆乎而仆则尚有惓惓之愚欲进之于足下也昨四月十二日得读足下登华山诗问知足下年甚少便已惊絶心中时时有足下及儿子持足下还山吟韩蕲王墓碑歌来再读之则益惊喜过当叹息絶倒而复不能不爲周详忧念于足下也嗟乎天之生才实难而耗才甚易物之尤者忌必集之故富极贵溢灾祸横生况天之忌才倍甚于富贵乎贾谊年十八诵诗属文名振洛阳终军年十八上书天子发策汉廷陆云年十六爲芍药赋辞义竝美王勃年未冠射䇿髙第献颂阙下之数子者莫不抱不世之才骛天纵之姿以游于不朽之林则其所成就宁有量哉而夷攷其实率未有讐其才者独贾谊辞赋之盛比于风骚治安之书聿称王佐可谓裒然有成矣而乃以锐于制作纷㪅无序以致卒绌于时识者犹不能不致憾于谊之不能用孝文非孝文之不能用谊繇兹以谈生才既难成才尤难而处才益㪅难也有奇才者必有奇阨得之太奢失之亦太剧盈虚消息物理固然所以古来贤才奇杰之士大都死生契濶顚沛流离家道坎坷身婴沉痼其所遭遇必极人世之所不能堪有不可一朝居者然而或成或废所立逈殊则所以处其才者异也故才一也善处之则日月争光不善处之则草木同腐湮没不传可胜悼哉可胜悼哉夫桃李之花非不秾丽也蒲桺之生非不郁怒也而风雨以零之霜雪以籍之而扫地尽矣无他彼固狥其华而未狥其实有其外而未有其内也若松柏之有心竹箭之有筠则不然矣所以贤才奇杰之士其所爲死生契濶顚沛流离家道坎坷身婴沉痼者固天之所以阨之亦正天之所以成之也苐爲松柏竹箭则成爲桃李蒲桺则废耳虽然其所以爲松柏竹箭者又岂异人任哉次耕足下仆固未㴱知足下然就一二所闻及往往见足下诗歌中所称述则足下之遭遇亦良苦矣仆甚爲足下痛之而又爲足下幸也足下既抱不世出之奇才擅穷人益工之絶艺而天复以忧患坎坷玉汝于成则天之所以与足下者甚厚而足下其可轻用其才而轻视其所遭乎忧患以动其心穷愁以坚其骨而益静其居处简其出入严其师友收歛其才华充拓其器识藏其锋以需大试养其气以期大成则异日所成就又岂古今一才人能尽足下哉足下才不患不奇名不患不闻而仆之所以惓惓不能已于足下者有其才而善成之成之而善处之也髙密侯邓禹光佐中兴功流天壤元宰通侯年二十四则其才亦甚奇矣然未尝以年之太少才之太奇而婴造物之忌来人世之尤富贵寿考以功名终无他其所以处才者善也昔阮籍见张华鹪鹩之赋而识爲王佐之才王适读陈子昂感遇之诗而知其爲海内文宗以今观昔去人不远以足下之才何难诣此然藏之不固则发之不长试之屡罢则千里一蹶故仆所愿于足下者旂常钟鼎之勒铭淸庙明堂之雅颂成一代之制作爲词林之盛事立言不朽与德功齐岂徒龌龊铅椠月露风云而已哉语云千金之弩不爲鼷鼠发机又云冲风之末曾不能飘鸿毛盖谓大器之不可轻试而力殚者不可复振也是亦望足下之善处其才也举世横流知音者希次耕足下幸勉自徐枋顿首顿首与时次其书风雨至而不辍其音霜雪零而不渝其色此诚硕交古人所少所以古人亦每称叹而致慕焉若次其先生之于不肖则诚有之矣不肖弟迂鄙无似落落寡谐遂爲异已所嫉不戕之不止抚事悼心时爲摧絶昔人谓欧阳永叔耳白过面名闻天下脣不负齿时罹毁谤不肖弟不有其名而时有其毁此诚骨相所招又何尤耶然虞飜云死当以靑蝇爲弔客得天下一人知已而可无恨今不肖虽爲怨嫉者所不容而乃得次其先生爲知已则所得不较多多耶不肖弟诚幸甚矣天池一云仅隔一岭过从颇便今既复他之恐晤对将疎惟此爲纡郁耳如何如何瑞五将同言夏致一过访次老能同来㪅乐先此申谢余面颂不宣答惠生而行书两日贱恙稍减然耳聋如故窃思千古闻人如左丘之盲杨雄邓艾之吃仲长子光之瘖习凿齿之跛皆有之而未有以聋着者意造物者今将以仆厠其间耶笑笑杜少陵句耳从前月聋然要是文人寓言亦未许阑入此社也絶倒絶倒仆年十四五即泛滥于诸子百家自汉至宋説家者流无不熟览然仍无暇于此每两三年一翻阅耳乱后将二十年亦仅得三四寓目昨承假我展卷如对古人两日已尽阅遍矣所谓百川学海者此谬书也乃庸妄人目不识丁者射利而爲之大都剽割陶南村辍耕録而妄爲之标题耳而又剽割其至下者吁可叹也兹借手璧上其唐人小说余卷千乞尽数假我愿卒业焉仆当赖以起病不啻读陈琳之檄也切望切望居易堂集居易堂集卷之二居易堂集卷之二书与葛瑞五书弟徐枋顿首顿首致书瑞五道兄尊前弟自二十四岁而遭家国之变今忽已四十三歳矣腼颜偷生于丧乱忧患之中转眼不觉遂二十年囘首二十年中其所遭万死而一生及自分以必死而不死及必不欲生而复倖生者不可以缕述也退之云譬如痛定之人囘思当痛时未知若何以自处也而况今二十年矣而痛尚未定者乎噫爲可悲也苏子卿陷身絶域十九年而归汉所谓丁年奉使皓首而归千古而下读之犹爲陨涕今已二十年而日月尚悠嗟乎人生几何何以堪此弟今年才四十三耳而须发半白齿牙摇落而筋骨关窍之间自知有㴱入之病嗟乎忧能伤人其信然乎然以二十年倖生而自谓尚可与兄披襟解带而无愧者非独以杜门守死爲然也此二十年中所成书通鑑纪事类聚三百若干卷廿一史文彚若干卷读史稗语二十余卷读史杂钞六卷建元同文録一卷管见十一篇计成书亦且几百卷矣然弟之无愧于兄者不在此也二十年读书课文编辑之中葢亦有得于身心之学焉圣贤每谓能自得师又谓无常师弟虽不敏然于土室面墙形影相弔之时而往往自得师也于古于今所闻所见有一人一事之可敬可羡者辄以自验吾能如是否也有一人一事之可羞可恶者亦辄以自验吾能不如是否也有一人之砥行于一世而失节于临时者辄以自验吾能不如是否也有一人之脱略于形骸而矜愼于衾影者亦輙以自验吾能如是否也偶见古者于极寛大中而忽引绳批根于一人一事辄以自问吾罹此何以自处也偶见今世于极惨覈中而忽疎节濶目于一人一事亦辄以自问吾遇此得母茍免也如是者二十年于兹矣矻矻穷年孜孜不倦葢吾心无一息之停也孟夫子所云孤孽之操心者乎易曰君子终日干干夕惕若鲁论曰君子坦荡荡惟其终日干干夕惕若所以能坦荡荡也所以弟二十年来于平居时若履春氷之必陷也若蹈虎尾之必咥也及至世路搆稽天之波弋人布弥空之网而我坦然未尝动吾心而婴吾宁也何也自信我之必不预于是也必不预于是葢以平时㴱自处无以招之也苟平时㴱自处无以招之而吾不幸而仍阑入其中此亦定命也此亦无悔于中者也又何以动吾心而婴吾宁乎凡事之足以动吾心而婴吾宁者皆前有以致之而后有以悔之者也苟前无所致后无所悔则斯人而斯疾吾又何与焉东汉党锢之祸徧天下名士无得免者而夏馥申屠蟠陈寔则独免焉其免也不于其后而知之也于事而有以知其确然不染者不于世之遗其人而知之也于其人之自处有以知其确然不染者苟夏馥申屠蟠陈寔而仍不免吾知其所自处又必有以异于人矣此弟之素所蓄积也操此心二十年而于贵贱贫富之界则已划然于中无所淆夺矣独于生死之际恐尚未能持之确然而处之悠然者是所望于吾兄一言之起予也然所谓未能持之确然而处之悠然者非不知义死之足贵非不知倖生之可羞也恐明知其贵而不能贵之恐明知其羞而不能羞之也且恐知其贵而或促之促之而反溃也知其羞而或激之激之而反馁也弟尝举此说以讲论于亲知友朋之间或有爲之说曰此向平所谓读易损益卦而已知富不如贫贵不如贱但未知死何如生者乎曰非也此悖道之言也若此言之信于人吾知其丧故吾而改素节者踵相蹑也赵元叔曰不饱煖于当今之丰年夫饱煖之愈于饥寒人人而知之也惟以义较之有饱而其害胜于饥者有暖而其害过于寒者故宁去饱暖而就饥寒耳若曰锦绣之美不如粗布重裘之温不如露肘刍豢之旨不如草根食前方丈之不如藜藿不糁有是理哉茍一反而眞知粗布之不如锦绣也露肘之不如重裘也草根之不如刍豢也藜藿不糁之不如食前方丈也而有不尽去粗布露肘草根藜藿而锦绣重裘刍豢方丈之是趋也哉昔骊姬之适晋也蓬首而泣流涕被面及与君同匡牀食刍豢而后悔其泣之过也彼固不知嫁之爲美也又何怪今贞女烈妇终身不字者有矣盛年自毁者有矣其性岂有异乎人哉彼固洞然乎男女大欲也居室大伦也而事固有重于此者故不得不忍而出于彼耳岂贸贸焉而谓琴瑟之调嬿婉之好顾不如穷独伶仃枯藁而濒死乎果贸贸焉以从之吾知其不崇朝而去之溃然若水之决而趋下而不可止也葢以穷独零仃枯藁濒死之万苦而难居而琴瑟嬿婉之多娱而易处也故君子之所以自处于贵贱贫富之交死生之际必精求而审处之惟其讲之精而处之审故富之以万钟千驷而不顾贵之以三公之位而不易贫之以饥寒顚仆而不悔贱之以编氓一介而不移然后刀锯汤火视之如归不动声色也夫子曰富与贵是人之所欲也不以其道得之不处也贫与贱是人之所恶也不以其道得之不去也唯明知富与贵之可欲而必不可处明知贫与贱之可恶而必不可去惟明知其可欲而不处则其不处也爲可久明知其可恶而不去则其不去也爲可恃不然鲜有克终者矣故曰此言而信于人而丧故吾改素节者踵相蹑也而人又谓殉节爲易守节爲难爲烈妇易爲节妇难而吾又谓其非也人有幸而致死者矣未有幸而终节者也故曰死节易也而不知不倖死则死节难矣人有不幸而改节者矣未有不幸而再生者也故曰守节难也而不知以守节致其死则守节爲易夫守节者守其所以死也因时致宜从容中道不后时而忍濡不先时而伤勇不得死所而不随得死所而不去正如饥之于食渴之于饮日出而起日晦而息也孟夫子曰繇仁义行非行仁义也吾亦谓非吾之能死也乃死之爲吾所也此其所以爲难也史迁曰非死之难处死爲难知言哉不然仆隶贱人尚能引决况天下之士乎吾之所谓难者吾之所谓未能持之确然而处之悠然者此也嗟乎二十年之所有得者如是二十年之所不能自得者如是惟吾兄有以教之弟枋再顿首顿首答宫保张大司农书徐枋顿首顿首敬答书于宫保大司农阁下枋生也晚然窃论当代人物及古今得失之林间尝慨然以爲阁下固国朝三百年来名计相也以阁下德望之崇规摹之远何难使国有文景之富俗有成康之隆也哉顾乃崩天遘祸宗社爲墟致窜身于香林白社以老俯仰今昔能无泫然昔张苍爲汉计相佐髙祖定天下功名克终封侯累世何其盛也以苍之贤讵能望阁下哉而人生遭逢不同有如此者又可慨矣然伏念古人正复有如阁下之所处者李伯纪无救于中原之陷家铉翁不能挽临安之亾意者天笃生若人又以振两间之正气维万古之纲常爲大且重而非所论于一国一朝之存亾乎至于国破以后名臣遗老其立节之严处身之当逺者吾不能知若大江以南固未有如阁下者也阁下自託于和光以曲全其峻节自逃于无所可用以幷冺其苦心所谓二十年如一日者惟阁下一人耳今世亦须才矣亦尝搜罗于我朝之名臣遗老矣如某公某公者亦尝改故吾而从之矣枋尝窃论之以爲今世之须才正如以新造之家须健妇以立门户则其所求者将刺绣之工乎咏雪之才乎抑有待于操管钥之能擅筹算之长者乎其所求在此而不在彼亦断断明矣乃所谓刺绣之工咏雪之才无不致其招徕褰裳就之而素负管钥筹算之能有克家贤助之称者独能自託于淸净蔬素若一无所可用使求才者独不我及以终其身于老寡妇噫不亦难乎阁下固国朝三百年来之名计相也顾独能泊然二十年以自老于香林白社其苦心峻节又何以异此嗟乎以阁下而自老于香林白社此枋始不能不致惋于阁下之遭逢而今则又不能不致叹于阁下之苦心峻节也枋获侍屦杖望颜色者十有七年于兹矣十有七年中之所以观于阁下者如此故敢因赐书而一及之至于鄙文固谬未能一言之几乎道过蒙奖餙复何敢当冬间拟辑二十年来拙着之略有当者爲一集未知得遂否承委大音先生遗卷谨题璧上惟有以教之㴱秋寒燠不时伏惟道履自玉不宣答灵巖老和尚书底事亦熟闻之以不足罣我胸臆故不复置之齿牙浮云太虚不特不足累亦正复不必知也所以尊教所云助喜则未必而懊恨则絶无之然愚意以遭之而喜则反似胸中犹有物在不如竟不知之爲㪅愈耳未知和尚以爲何如像法末流鬬诤坚固风波噂在所而然所赖大人者兼容幷包如水入沧溟金投大冶遇之则化归之则融天下无复事矣不然其间讵能以寸哉是吾今日之所以益心折于吾师也与尧峰月涵和尚书𣏌人之天既坠然岂无断鳌足而柱之炼五色石而补之者鄙意百凡宜以静鎭之即此天而终坠矣尤宜以静鎭之何也动固无益也况人定自能胜天乎近者颇闻山头不无纷纭我心怅然及双老札来云一衆星散我心益怅然及闻吾道兄独幞被书卷振䇿登山不觉以手加额曰赖有此耳宋绍兴中金亮南侵兵焚采石长江无一舟敢行北岸者独张魏公以一小舟径进一军见之以爲从天而降遂以退敌今以合衆下山之时而吾道兄奋然独往何以异此古德云出家乃大丈夫事非将相之所能爲今日若无道兄一人不几疑此语爲欺我耶亦不几令天下后世谓法门爲无人耶心折之至不觉开怀饶舌惟心亮之近来闻见颇多不惬鄙望处独赖吾道兄一人爲狂澜一砥耳幷望敬致老和尚爲万世观瞻不佞弟不胜手额望之与天善开士书世外之人拥膝瞌睡忽然风吹一信几于天坠海翻爲之陡然而醒亦陡然而病也旬日以来系念两山寸心如灼既而念之人生力量全在死生忧患时用必须于极震动中鎭定极忙乱中整暇始验平时学问得力处耳譬如阿家翁平时节衣损食持筹握算积之既厚即遇水火盗贼非常缓急宁爲所困哉法门今日固是非常之变两山堂头自是非常之人当自处之裕如即吾法兄学问有素自无须凡夫爲不量力之涓埃也以相念之极不觉饶舌及此一哂置之答恽孙菴书退之生平倔强髙自标置谓世无孔子不当在弟子之列及读其答殷侍郎书抑何下也至云每逢学士眞儒叹息踧踖愧生于中颜变于外不复自比于人嗟乎非侍郎之所论述有以㴱服退之之心及退之之勇于求道絶不自欺其能如是乎虽然侍郎所论述训诂之书也而退之推尊若是苟进其训诂者而昌明圣学克绍宗传则所以推尊之者又当何如乎此所以两月以来不肖时时服膺我孙菴先生而不能去诸怀也不肖前伏读先生论性书渐涵反覆几于寝食其中枋虽于大道蒙无所进然正如拨云雾而见日星纵不知天官律历之学亦无不欣覩者及昨复读山阴刘先生行状则㪅欢喜踊跃咨嗟赞叹而实以爲当世之大文也不肖枋兀居土室孤陋寡闻而独于史学微有所见每叹休文腴而不核延寿隽而无绪迁固风规于兹亏损至后世之史史法全亾故叙致剧详而面目不出即如李伯纪一传至一万五千言而其全宗社于一言系存亾于一身精采殊未鬯也朱考亭一传亦八千余言而至其晰微言绍圣綂精微殊未阐也嗟乎亦可见传一鉅人成一鉅篇之匪易矣而况刘先生状寔兼伯纪紫阳之传合而成一文者耶其难㪅可知矣而今读尊着则如闻其言如见其行事非有以抉摘心传大开生面宁讵臻此乎吾以爲子瞻之状温公实未能尔也叹服叹服至性命之学枋虽不敏窃不敢自弃则㪅愿先生有以卒教之答友人书仆作画三十年而卖画未及数载始者实以避世之人不应复以姓名笔墨流落人间而比年以来物力日艰人情日索当世之一铢一缕既爲不饮之泉而同志故人可以通有无相缓急者又皆自给不暇又见古人立身常有持之过峻而事穷势极反致尽失其素者故不得已而卖画聊以自食其力而不染于世耳然非我求蒙迫而后应且卖者不问其人买者不谋其面若百年採箬桃椎织屦置之道头需者随其所值亦置道头而去仍不与世相接而与物交关也而仆以爲充类致义之尽究非埋名避世之所宜私心自期俟前歳营葬买山二事积逋既完仍当课童䜿勤畊作捆屦织席爲圃灌园以自资而竟谢笔砚此吾心也今不知我者至因仆之卖画而屡屡强其所不欲或欲书字或须面请尔尔则输重价不尔则未能如值仆笑谢之曰若欲求富当不爲此故爲署门曰避世之人杜门却扫近资笔墨聊以全生非以渉世蓬蒿弗翦猿鹤无惊幸孰甚焉葢有所谓也然此自以谕不知我者耳若足下久要雅谊自託心知何亦渉于一二俗人之态而强我以所不欲耶仆之所不欲者任王生持吾画册逢人便售耳岂有他哉若谓山中书砚之物犹足偿仆画价隐囊麈尾王谢家风动皆珍贵仆虽愚犹自能知之一笑一笑与朱致一书五年濶别三年订期然后得一晤言一晤言而后喜可知也然别则五年聚仅五日彼此所历之千头万绪欲吐之千言万语俱不及一二两人如望气者俱各颔之虽云心领然究以未能大畅彼此之胸怀至今爲之耿悒又承吾兄首肻于弟若于五年前有所进者弟自譬正如草根花朶其长易见其妍易知然究无根蒂遇风则折遇雨则零矣至如吾兄学道有素已如栋梁乔木骤而挹之未见其加于前也而光辉笃实处自是日异而月不同何况五年耶弟有心学问而苦无师传就吾一二心折之友又未能日聚一堂切磋勘验穷年累歳弔影面墙静中固未敢一刻放吾心而无如未得把柄故乍开乍塞旋悔旋复一日之中轮廻升降不知其几且结习既湥尘根难泯故既知之而复入之既悔之而复犯之嗟乎阿难所云安得有如来惠我三昧耶言念及此不但通身汗下当亦自爲拊心而悼也如何如何至于弟于五日之间细窥吾兄精神收歛工夫缜密全于起居语黙饮食动静时体认几至一毫不漏弟实爲心折此实近来学道者所絶无也近来学道之人或竟以道自任然夷考其实大有败阙处不特燕居独处时时露布即稠人广衆中亦或自不能检点已爲明眼所炤破者不少故弟心折于兄以爲此寔当今学道者所絶无也但愿吾兄以此缜密工夫直下钳锤于弟使弟知所依归知所循绎则是吾兄之大有造于我也弟之所祝祷于吾兄者唯此耳倘吾兄果以此子爲可教不吝时一过从使弟得信所怀来则感佩当何如耶谆切谆切答退翁老和尚书昨承法谕谓枋处人子之难得尽人子之道可以爲千古人子之法奖誉过分夫岂敢当惶悚惶悚复示周仪部玉凫先生谈笑辞世而和尚谓故臣遗老当此之时谈笑而逝似不相宜韪哉言乎此千古所未发实千古所未曾见及也天地之内不可无此语然愚以爲死生之际人所难言根器不齐识趣各异要未可一律而论当审其人生平所自持以观其临命一息之表见茍其人而眞忠臣眞孝子眞圣贤佛祖则临命之顷啼笑俱优如其不然笑固不可期哭亦未爲得也如曹瞒分香卖屦千古笑骂其鄙亵复爲后人勘破此正阿瞒以欺天下后世谓其无心于汉祚耳此言一出其恶愈甚嗟乎于此可见苟生平如瞒则当其死时悲喜语黙无一而可矣周仪部天眞粹白瑜不掩瑕忠孝皆本自然胸中絶无一物非末世矜持名迹以行仁义者比寔未知其易箦时果复何如若诚如尊谕意者以二十五年倖生爲憾而今而后始得洒然从吾君于地下遂听然而笑乎抑或以二十五年之久而犹能不失其身犹得见吾故君而无愧因含笑入地也且至性之士哀乐过人尝有笑而悲恨甚于哭泣者古人往往见之要未可一律而论也故愚意死生之际人所难言当就其人生平而论之耳未知和尚以爲何如至文章一道不朽盛事亦未易言而大要可指有无定之法有不易之体惟其无定故千变万化而不穷惟其不易故触绪纵心而必归控驭如鉅冶然金铁既镕惟意所命儵忽倾写钟鼎斯成而鼎不讹钟钟不滥鼎无定之法不易之体具在是矣而近世不察多失其宗言法者病之于泥不言法者病之于疎而文章之道几爲不开之茅径矣承示古无定体非无定体也风气有殊也譬如古者茅茨土阶而今者金门玉堂奢俭美恶亦已悬絶矣而上栋下宇其体岂变哉又示诗宗汉魏汉魏以前无汉魏其宗六朝三唐亦然愚意惟其无前所以爲宗也譬如佛法拈华之前岂必复有拈华少室之前何尝复有少室但今之人惟知求汉魏而不知求其所以爲汉魏但知求六朝三唐而不知求其所以爲六朝三唐是病在不知其所以宗而非宗之过也昌黎云惟陈言之务去又云惟古于辞必已出吾亦谓茍造其极何必古人眞能叙事便是马班眞能修辞便是檀左眞能训辞深厚便是典谟眞能咏歌盛德便是雅颂亦何法之可循而不知眞能叙事必合马班眞能修辞必合檀左眞能训辞深厚咏歌盛德必合典谟雅颂何也是实有不易之体古人已立其极而吾不能出其范围也杜少陵句有云未及前贤递相祖述不有其体复何祖述哉然是求之学与道而非求之文章之法与体也深造于学自得其道则有无体之体无法之法不假绳墨自中规矩不循陈筴自合古人游刃运斤无所不可矣复承以禅论文如曹山不借临济无依云门辟机惟能不借斯成至文诚至论矣愚则㪅谓眞能不借则尽借而无害眞能无依则重依而无累眞能辟机则循门守辙而自成机轴矣故惟太史公可以尽借国䇿世本惟兰台可以尽借史记尽借国䇿世本而不贬其爲史记尽借史记而无累其爲汉书葢惟能尽借而无害方成其爲眞不借也未知和尚以爲何如忽承垂教发此狂言汗漫支离竦罪竦罪与尧峰月涵和尚书丰山有石钟霜既降则鸣葢有其具得其地遇其时则不能已于声也他山之石虽和霜而不能鸣丰之钟非霜降而亦不能鸣何者三者不能相并也维人尤然此阮嗣宗所以有广武之叹而桓宣武所以有平乗之悲也今以吾道兄着作非常之才临三楚慿弔之地而当今俯仰流连之时而登山临水而遇物写怀有不着书充栋者吾不信也虽或今者现身法王息心道要举今古块垒文章结习一扫而空之然愚以爲眞意所寄正自不妨一存本色不然读哀郢之篇歌弔屈之赋揽衡湘云梦之奇撷幽兰搴芳杜吾道兄其何以爲情乎老和尚行后不特弟一人无所归依举三吴同人如赤子之离慈母故亟望老和尚速鼓慈棹即赋归来也惟吾兄力劝驾焉自春而夏而秋计道履胜善珍重不宣与宝安去息和尚书两年不侍慈颜不得音问中心惄如有怀莫写惟时从梁溪友人口中问讯道履平安耳前知吾兄已谢院事退居一净室中此时逺避尘俗稀简应酬㴱爲得宜虽曰道人具菩萨心以救世爲亟然时节因縁固有以不救世爲救世者此中尤须简别弟尝云圣贤穷则独善其身然独善而黙持百世之风教则其兼善愈大而非末世以身殉物者可借口逹节矣与葛瑞五书昔人云借书一痴借人书一痴索书一痴以吾观之天下事宁独以此爲痴哉凡嗜之胶于心而物不能解者皆痴也当其专心致志举吾之身无非是者故饥寒不能惨吾体忧患不能动吾心举天下之美好不足以易吾欲而其所成亦遂以名天下而不腐于后世昔人有嗜奕者每旦甫开睫仰而视其帷之顶则有枰焉于是指点目瞬首肯而口嗫嚅者皆杀活争刦之势也尝与友赌棋不胜心不服偻行而密算之遂触危石而仆碎首而殒焉夜半人救之始甦苟无救亦竟以死矣噫何其痴也而其奕亦遂以无敌于天下故如钟繇学书呕血破塜米顚乞帖发狂投水非痴之极则亦不能精之至也不独此也汤武之放弑刘项之所争夺以巢许之髙及老庄之齐得丧同视之宁不爲痴哉而究之巢许之硁硁必洗其耳老庄之矻矻着书以必申其说亦未爲不痴也以吾观之古今之人不痴者何限而足以名天下而不腐于后世者必痴者也惟其痴愈甚则其诣愈极而其传愈逺嗟乎当今天下非吾与兄其谁能痴哉昔蔡邕一见王粲尽以书籍与之此亦痴也沈约赏王筠之文刘显推孔奂之博识出藏书相付此亦痴也刘孝标好学闻人有异书必往祈借此亦痴也袁峻家贫无书每从人假借钞写此亦痴也何也人之有才与我何预而卑之藏书一人心目之力宁能尽天下之书而祈借钞写哉然今唯兄能爲邕与约与显而吾独能爲孝标与峻故吾愿吾二人者循环于三痴之中而已与灵巖昙应和尚书风波之世鬪诤之交誓不欲以此身一渉其间故今不特欲口絶讥评亦幷欲口无赞叹恐一有赞叹则又爲不赞叹者生嗔耳如何如何此语幷可一呈老人使一开笑口且以见不肖之所存也如何如何与王双白书张默全先生药囊擅和扁之术莲社推宗䨓之贤名满三吴者三十年矣此固吾三吴荐绅先生所稔闻也而其内行纯备孝友大节不愧古人实人所未尽知者近复让数千金之产如弃敝屣去户屦常满之业如脱尘垢尽以与其弟而孑身入山隐迹僧舎不携一童䜿不应一世縁一室萧然闭户独坐令人可望而不可即此其髙风不尤古人所少哉不肖弟爲乞同志数人爲咏入山诗以赠之意必求当世鉅公而且志在山林者如髙彚旃学宪马尔采国博得推分赠言然后足垂不朽矣枋二十年土室薇蕨不继且一家善病黙老以参苓珍药起之而且载酒问奇絶甘分少有古人之风吾心窃感之亦心窃髙之此固左右之所目见而赞叹无已者也枋鄙琐无似然素性硁硁不敢妄爲许与居常窃论交情自交情人品自人品不可以爱憎德怨丝豪夹杂若黙老盛德实愧未尽形容非敢阿私所好也若彼虚憍浮慕盗誉标名者吾去之惟恐不速又敢从而妄谀之哉与王生书仆自沧桑以来二十余年絶不刻一诗一文所以者何避世之人㴱不欲此姓名复播人间也则仆之佣书卖画岂得已哉仆之佣书卖画实即古人之捆屦织席聊以茍全非敢以此稍通世路之一线也而足下每每强仆以书字毋乃与仆之初心大刺谬乎况仆之不书字亦正以苟全也心之精微口不能言岂易一二爲足下道哉乃仆辞之甚苦而足下犹必絮言其人若何品行若何家世不妨爲书字噫何足下之难晓如是乎岂仆之有所拣择简傲而云然乎噫亦谬甚矣仆尝谓索仆书画而必强仆以书字亦犹于茹素之人而必强进以鱼肉既已谬矣及其坚辞而犹盛言鱼肉之可食不㪅大谬乎承委种种幷厚币一一完璧鄙人硁硁苟非吾意虽千金所不欲也以足下之难晓也故特以书报与朱致一书表弟徐枋顿首奉书于致一大表兄尊前不肖弟自十六歳执经先师朝夕受教于先师者五年师严道尊耳提面命其切我以义而薰我以德实有古人之所少者实有称説之所不能及者即今不肖弟稍知所自立又孰非五年中正其始之所造就乎弟故自成童以迄白首服师之训而佩师之德如一日也乙酉之变先公毕节于前先师殉难于后继彭咸而游汨罗又复一揆不肖弟痛之异之每一念至痛絶心肝必期有以写吾心者时即矢意爲先师作一传欲俟于文事稍有闚见然后爲之及执简而受役于同人亦有年所岂反遗我初心哉第甫叙畴曩百端交集伸𥿄欲书而悲来辍翰者不知其几矣今以衰病浸寻不欲㪅稽奋腕操觚努力从事爲叅详节概裁酌巨细勒成一篇缮写净本专函呈上虽心似践而精已销亾无有徤笔雄辞可以耀日星之辉而炳川岳之灵者则又终无以极吾心之所存也如何如何惶悚惶悚谨东向再拜枋手白居易堂集卷之二终居易堂集居易堂集卷之三居易堂集卷之三书致巢孝廉端明书沧桑以来挥忽二纪俛仰宇宙眇焉无俦独我端明孝廉岿然灵光故国完人天下仰望不啻松乔之在霄汉间不肖弟沗属同心神往徒切而欲一促膝论心则无如端老既庐墓不出不肖弟又土室自锢也常与佩逺语及左右戏谓之曰吴子素有神力能致吾两人一时会合否佩老云吾不能必巢子以必来犹不敢强昭法以必往也乃于昔春道驾忽越二十余年足不踰户不接亲故之例破格逺顾廻旋二百里之逺踰严城遇非类而不惜再越宿始到吾草堂此种至意未知不肖弟何以得此于端明孝廉乎惊喜感愧殆不可言然乍接颜仪犹以爲梦中相见旣得促膝论心则以爲巢子眞从天而降也惊喜感愧又何可言即满堂宾客无不相诧巢孝廉破二十余年之例特枉徐子山居诚一时美谈千秋盛事也第恨别去之促仅仅脱粟一饭遂复返斾昔郭有道过袁奉髙不宿而去钟士季见嵇中散一辞而返始以道驾之枉存旣用自诩既以道驾之旋返又㴱用自惧矣悚息悚息如何如何别后倐易两寒暑舎甥吴濮时时过从必问起居万福知尊着益富曷任欣慰惟是弟既不能自踰土室造端翁之墓庐又不能以二十年种种撰着遥寄就政有道如何如何孟夫子曰穷则独善其身逹则兼善天下甞窃论之君子既生于世未有不能兼善者即穷而在下然固有𥪡一世之风声系万古之纲常者如伯夷饿于首阳宁非独善而其所繋于世何如也且士君子不得志于时往往着书立说以垂教于后世弟之无似心窃慕之苐恨土室面墙孤陋寡闻即有成书不得如吾巢子者而是正之前者旣过草堂又以片刻促别眞当面错过所以至今爲怅恨也如何如何专札驰候以布慺慺鳞羽之便弗吝教言答笻公书五十之年忽焉已过惶惶焉惟以无闻自惧不敢以知非自解也重辱吾兄不相遗弃千里赠言华衮之加不啻荣幸主臣主臣不肖弟衰迟悠忽慙负歳月虽学道有心而闻道未期吾兄以千里之逺三年之别而未荷谆切规诲勉其不及而津津扬诩其三十年之陈迹是非所望于吾兄也虽姜桂之性老而弗渝三十年素履未甞毫釐失坠然此是吾故有无足多谈也邹浩与田昼交生平以气节相激厉浩爲谏官昼惟恐其不言及浩以争废立事得罪直声震天下以谪归浩见昼而流涕昼正色曰丈夫所当爲者不止此也在志完勉之耳浩茫然自失此眞朋友哉緼袍不耻是道何臧学问之机不舎一息三十年陈迹而犹以见诩弟益自惧矣大约身心学问不骎骎然日充其所未及必并其所已及而亾之也惟吾与兄交勉之而已与葛瑞五书弟年来多病未老而衰頽然废堕正恐乖隔多年无以相见昨辱逺过从容话言出佳味倾浊醪悠然昕夕若犹以我爲可与语者私心窃自喜坐闲偶谈时事及蔡人云云因以与冯生书相示实恐同我于名士之妄语无其事而夸其谈故以书实之耳非谓五年之别云云便足以借手相见也人生苟有所𥪡立当日新其所未足凡属故我即爲陈迹今所云云实故我也岂足道哉弟五十时有答笻老一书是吾心之所存矣而生平耻语气节实以气节非吾人归宿之地况若弟之无似本无气节之可语乎昔常侍坐退翁老人弟谓如吾昔之所遭则我今之所处正自不得不尔人生自有定格我仅能垂三十年不越此格耳不知我者以我爲异固已谬矣知我者又从而矜诩之不亦陋乎退翁称善且人之能有所建明于世不与草木共腐者岂独其可见者乎必潜德内行确乎不㧞砥于所不见守乎所不闻然后其不移不淫不屈随事而见耳其不移不淫不屈千古所见者犹崇墉也犹岑楼也而必有所不见者以爲之基而后其可见者得以无隳也传云本立而道生亦可语于此也若不于不见不闻是求而但髙语气节鲜有不败者矣古今史册所书总不必言即知吾与兄身与游处耳熟而目接如某某者其初非不赫然气节之宗也耶而今爲何如也犹草木然不勤其灌溉培其根株而但希华叶之滋长鲜不立偾矣近有一老每夸言气节吾所不屑今吾睹气节之事甚小之矣弟谓此老失言客或见讶吾谓有説此老之小气节者若不能驻足于此山之顶未免颠堕而谬谓此山之卑吾固不屑驻足也吾之不敢徒立气节者若卓立于此山之顶而仰彼峰之更髙而必欲勉跻焉者也二者未可同日而语矣第此山之顶固无陨越而所谓彼峰之巅则渺焉其难攀而茫乎其无所措趾也是弟之所甚惧也是在闻道而知我者之有以力扶而勉进之耳八月秋凉广庭嫰桂数株幽香满屋兄能䇿杖一过甚乐甚乐与友人书君子执礼不可不严而存心不可不厚存心厚者善善长而恶恶短是也闻人之恶如闻父母之名耳可得而闻口不可得而言是也君子之与人也皆然而况处骨肉之间乎吾闻之骨肉之间以恩掩义不以义掩恩所以春秋之法爲亲者讳也先师不云乎父爲子隐子爲父隐直在其中矣言父子而兄弟可知矣则从兄弟而推之者亦可知矣何也吾兄弟者皆吾父母之子也兄弟而有不善实父母之不幸而父母情之所欲隐义之所当讳者也隐者隐其过也讳者讳其恶也茍父母之所欲隐欲讳者而吾又焉得而不隐之讳之乎闻人之恶尚口不可言况兄弟之恶乎父母之名尚口不可言况父母之不幸而欲隐讳者乎所以人生不幸而遭家庭之变骨肉之乱可以正其辜而不可以声其罪正其辜者正家道也正人伦也不声其罪者恩掩义也爲亲讳也故吾望兄于世谱中急急删去某居荡口一则及某氏某氏二则也兄之书此也岂敢谓兄存心之不厚乎葢吾兄疾恶既甚执礼过严故不觉其大书特书而未之思耳记曰铭之义称美而不称恶人之家乘庶几有之况墙茨之诗所谓不可道者是三则者于例则不必书于事则不可书于情于义则断断不忍书矣葢可以正其辜而不可以声其罪也然此非不佞之言也礼经之言也内则云不可怒子放妇出而不表礼焉嗟乎微矣嗟乎子妇犹尔而况于兄弟乎吾知兄不待吾辞之毕而删去之惟恐不速也与宋生大樵书闻足下明歳谢遣生徒将专精医学闭户下帷不得不止私心窃爲足下贺而复有惓惓欲一效于左右也昔人以医道比之相业谓不爲贤相则爲明医以其利于人者博而济于世者大也是岂可以易言之乎故愿足下之㴱造而精求之作沈船破釜之举若得之则生者而后其学可成其道可行于以立身于以成名于以济世于以成家即于以不朽矣此仆爲足下举手加额以祝者也若悠忽从事作辍无时或得或否则所事尔尔又何必去故而谋新乎足下今年已强仕矣先师云四十五十而无闻焉斯亦不足畏也已二十年来时光学业既以悠忽失之囘首东隅岂容再蹈陡然警省则勇气百倍自然夜以继日坐以待旦以求之矣思之思之鬼神通之俾医学大成不特成名成家不负此生亦庶几成名成家不负令亲一片盛心也当今之世而能竭力捐赀以助亲知之学业其人眞古人也令亲既有古人之谊自能始终週全以玉足下于成耳沗在世谊谬荷推挹不辞覼缕聊备韦弦綂恃心知可胜惓切答休宁汪文仪书山林枯藁适吾性分当此世界反爲藏拙手教见存亹亹引喻虽知已所期许然非仆之所敢安也愧悚愧悚惟是生平自期俭德危行求其实不敢求其名衾影所在充类尽义慊吾心甞欲晦吾迹彼煦喣爲仁孑孑爲义以负皎皎之迹翘翘之名者仆之所㴱耻也仆甞言君子立身期于无悔而已惟能无所悔然后能无所屈而吾之所谓无悔者不过贞黙自守以安时晦申屠子龙吾师也未知足下以爲何如承委巨幅爲甫翁先生七十称庆虽笔墨之微而感于至性淋漓沈着十分满志千巖万壑足以拟贵里髙居之胜松龄鹤算足以致堂上千春之祝图成不觉自赏喜而起舞也外赋得松鹤长歌一篇爲甫翁寿亦书一巨幅而日来贱体实抱微疴更复苦热委顿书法未尽吾长且中有佚句信使行廹聊以伴缄知能笑畱倘不以爲恶亦自可重书也外令伯母亮节端踪古人所少一读纪畧便已钦注茍有心世教者孰不欲操觚撰述以芳靑史而昭彤管也作传之役其何敢辞一俟徂暑便当泚笔必使氷霜之洁松柏之贞跃然语下耳与吴子佩逺书客秋以垂死之病久阅三旬展侧须人气息才属乃既奉色笑歘然起坐谈对浃晨夕十年离愁一旦大慰君子至止二䜿遂退三舎况复惠以大药轸其饥寒乎其爲歘然而起无疑也则此一昔话言宁不可歌可涕耶言别之后别绪扰人且廻首往事又复十年愁痛一时攒集爲之黯然闵黙者竟日遂致复病病复浃旬直至九月杪始得强起因思吾两人三十年来疾痛忧患聚散暌合歌哭梦觉生死死生诚一部十七史未易更仆而此十年中之可一谋面而不能可一通问而未得尤爲郁结直至此一晤言而鄙心始豁总之三十年来疾痛忧患聚散暌合歌哭梦觉生死死生虽或形迹有殊仍复豪釐无间因爲作拙畵六帧拙诗百韵奉赠聊以记吾两人不特休戚同体直复死生一致是可述也甲申乙酉弟依兄于汾湖芦区爲一图丁亥戊子兄依弟于金墅爲一图癸已歳吾兄抑志北游相送于灵巖支硎白马磵爲一图已亥歳弟屏居积翠兄来同栖止爲一图辛丑歳兄于祸患中间道过存篝灯对语彻夜爲一图及昨歳弟病垂死兄过存涧上爲一图长律百韵则櫽括此六图中歌哭涕笑而成章者也六图百韵虽未悉吾两人之百一然亦聊以点染吾两人颊上三豪聊以鼓吹吾两人生平千载耳知吾兄必一笑而存之也日来砚水寒沍笔豪皆氷万不能书写千言故先寄畵来幷惟炤之与冯生书仆自二十四歳而长往避世今已五十一歳矣俯仰二十八年其间所遭之忧患所受之侮虐及所历之饥寒诚极人世之所未有未可以更仆数也而仆无不怡然受之二十八年未甞有一转念未尝萌一退心若忧患之可乐若侮虐之可甘若饥寒之可恋弥进而弥坚愈加而愈力所以然者仆岂有以异于人哉诚不敢大变昔年从死先人之初心诚不敢稍违先人长爲农夫之一言也乙酉之夏先人将殉节仆誓必从死先人唿仆而泣谕之曰我固不可以不死若即长爲农夫以没世可矣仆死志未遂故谨守先人之一言至二十八年而不变也匿影空山杜门守死始则絶迹城市今并不出户庭亲知故旧都谢往还比屋经年莫覩我面佣力自活采薇茍全二十八年从未敢踰越分量攀援一当世之士也顾敢一旦与公侯卿相通其交际耶况当世之公侯卿相亦安用此衰瘁之废民乎忧患余生一息仅系而去秋复病血痢两阅月死而复苏者屡虽得再生頽然衰瘁耳聋眼暗四体不仁少壮所读之书茫如隔世宿昔所处之事转瞬遗忘年虽五十而委顿如七八十老人此足下所目见者也则又安有毫发之足采耶至鄙性硁硁概絶问遗自㓜而然非有所强故爲时之久垂三十年而片楮不通于人间一缕不入于吾室向年有骨肉手足五服之亲千里见存一葛一扇而仆完璧衣褐未启其缄昔歳先公营葬有一通家赙三百金仆絶不敢沾其豪釐而佣书卖畵典衣损食竭蹶以襄大事此通国所共闻见者也是冬祁寒氷雪连旬至典及絮被妻孥号寒酷同露处有一女止三歳冬无絮衣患成寒疾十年不差一儿年十二便能书畵见者以爲神童而饥不得食病不得药遂殒其命夫人孰无儿女之爱仆独非人情乎所以然者所谓二者不可得兼故宁受惨酷而不敢稍隳吾志也夫当至阨处极难犹不稍通问遗于一线今旦夕苟安敢无故而腼颜以蒙厚币耶二十八年之故吾未敢一旦而有改也譬如婺妇盛年丧夫即毁容截髪誓死靡二守志阅三十年矣今年过五十矣头白齿落矣母论此婺妇必不欲自变其所守即当世之贤人君子亦必不愿其稍变其所守也今仆所处何以异焉故吾愿天下知我者之哀怜而容宥之俯矜迂愚曲全微尚母夺其志母易其素俾得优游山野苟安旦夕任其麋鹿之性全其草木之年则生死而肉骨之矣爲惠不更万万于千金之币耶书后一则并録左方览之可以见吾志矣善爲我辞以安吾素是在足下愼旃勉旃与王生书仆于今日实贵茍全既欲苟全其余生复欲苟全其微尚大要日与世逺日与世踈则全否则必不能全也故仆三十年来息影空山杜门守死日愼一日始则不入城市今㪅不出户庭仆之自处确乎不移然亦冀友朋之黙体吾心有以相成也今足下自称与仆相知乃甞言时时称颂我于当世已大谬矣又甞谓我某公欲求见某公欲问遗某公欲一及徐子之门不更谬耶何不知我如是耶以仆今日所处一与世接便是祸机何也从之则改节违之则忤时忤时祸也改节尤祸也故仆于斯世宜使日就相忘而不宜使误有採取也切望足下凡见当世之人絶勿置我于口颊总勿道及我一字更勿使今之人因足下而阑及于我则大幸矣譬如芝兰生于篱壁而母爲之径路则得以自全其芳珠玉逺在山海苟有爲之梯航则不得自匿其宝若足下贸贸然逢人説项是爱我者害我誉我者毁我也此吾之所以叹恨大声疾唿欲足下之痛改之也毘陵王双白名宿隐居然其性好交游每相见不曰某公倾慕之极则曰某公欲一奉候而未敢仆即峻谢之曰王先生以后凡遇四方知交只如徐子已死㪅不必齿及一字设使诸公有齿及者则望王先生申申詈我若何乖僻若何不近人情以絶当世之垂念则受赐多多矣今吾所恳于足下者亦如是也勿称道我于当世勿使当世之人有以阑及于我则是足下之有大造于我也灵巖退翁老和尚甞乞拙书七佛偈一鉅幅日夕悬方丈后忽易云美八分因相语云昨有当事来方丈中故藏去尊书又檗菴和尚每订相过必极早一日过午才至见语云顷有贵同年某公今之显者畱连华山我必待其去逺然后来且谕执事人令勿露我欲过居士恐其欲偕来也嗟乎此眞知我矣中夜思之时爲流涕诚感其心知也足下苟能以二老之所以知我者处我则善矣若仍复如前云云以来当世之物色则自今以后不特使仆不敢复见足下之面并使仆不能复安居此山矣如何如何与吴瓶菴书读铁桥游记中有齿及数语殊觉刺人眼目虽辱谬知然殊非鄙意总之交游称诩梨枣传布非今所宜况不肖避世之人乎必改去爲妥老子云知我者稀则我贵矣不肖今日常恨微名犹落人间即佣书卖畵俱非吾意况可声名标榜乎铁桥异人必首肯吾言亟爲删去也即如归玄老向寓尊斋时有待雪诗亦齿及不肖者其句惊人已刻行矣弟亦恳其改刻玄老性素崛彊然甚见叹许即时改去可见胜流自是不同耳游记中去此数语不特于不肖爲便即于左右亦殊觉稳妥如何如何尊跋中幷改贱字四字尤荷与仲甥吴濮书如此逺归相见色喜又何俟言惟于此而识足下今日之所守即于此而卜足下异日之所立矣天下事未有不能守而能立者但无己之心所欲效者身心愈加敬惧耳勿以明足以察微才足以笼物辩足以折人而稍自寛假惟敬惧愈加然后所立愈不可量勉旃勉旃天下事失于愚鲁者半而失于才智者甞过半也勉旃勉旃属赋诗扇头吾病未能因书经史数语于上倘心领吾言则断章取义可也一则中或一字一句耳若谓老生之常谈无足采者亦自不妨燬而弃之耳知足下往觐亲帏而仆无一言半语致往宁不可笑亦可见相对次日之负病矣逺行前倘能再一见而行尤善如不能亦勿强不尽答业师沈伯叙先生书重辱手谕示以二兄所上元昆一书阅之令人惋叹累日夕但未知何以尔尔昔吾师门兄兄弟弟孝悌友爱首称吾吴几不啻姜伯淮之抚仲季也通国称颂者不特颂吾师以兄而兼师保之任所以造就而成全之者不遗余力亦实颂二兄之克㳟长兄直以父师之礼奉事而且自知豪发皆仰成于长兄而以称説于同人人以此实重之今何以尔尔也然人之所以乐有贤父兄者以始终成就之也吾师幸勿以其尔尔而遽有介介必痛哭流涕教之训之多方开导之令必即时克己旋复初心然后吾师之友爱爲有终而天伦爲无亏也不然吾师已八十二兄亦七十矣设因彼期期致八秩尊年恩抚之长兄而微有撄宁则二兄又何以自全乎若彼名教有玷淸议不容则亦岂吾师造就之素心乎如何如何谆切谆切答宁都魏凝叔书病困之秋则惠大药死丧之戚则损赠赙旅次珍摄乃复如是则先生之于不肖何如者况被之以明训朂之以宏图人非木石敢不勉旃至情之所极痛不欲生正以隐节未易孤撑而同心实难再得耳如涉大海风波震天而长年最能万死一生仅以得免今安坐舟中者自若而操舟之人则已逝矣苟有人心能不痛絶内子贤声颇着中外儿女又皆极孝大殓之际哭声若崩城唁者役者无不堕涙亦可悲矣亦可见矣重承明训故絮及之惠赗已领至意谨完上倘叔子先生果能洞鉴微末非阿私所好者不吝钖以一言则荣被泉壤是所愿也非所敢望也敢布腹心伺道驾入山尚当率儿子泥首以请也致阖族书家之有谱犹国之有史也支系于是焉明昭穆于是焉辨盛衰于是焉徴旌别于是焉见系至重也所以大家世族莫不有谱与一国之必有一史无异然国无成史而百尔司存粲然具在举而措之无难故国史甞成于易代之后而当时无害其爲政也若家而无谱则散漫无统不可收拾是使世家夷于庶姓而一本同于路人其害有不可胜言者当不止于支系之不明昭穆之不辨盛衰之无徴而旌别之莫见也吾家自先六世祖大中丞公发祥以来阅二百年簪缨八世世受国恩魁艾奇伟之人继出不可谓非世家甲族矣而独于谱牒缺然无成书先学士甞病之甞于癸未歳夏集族中长㓜而书其略方拟草创旋遘世变先学士捐身殉节致斯志未申斯事未遂枋虽不敏心窃痛之甞发愤欲竟其业怀此志者二十余年矣一者饥驱食力碌碌未遑一者材驽识短恐弗堪任冀学力之更增成一家之纪载昌黎所云俟我五六十爲之未晚也今枋年已六十矣忧患余生侵寻衰病聪明顿减须髩如雪不啻七八十老人近者天复遽割我贤助服食起居之不时饥寒愁苦之莫恤忧能伤人讵复永年故时患先业之终坠继志之莫从以负痛于无穷也去冬十月之朔特爲文以告之明神告之家庙矢愿必于今春努力以举废典逺则宗庐陵欧氏睂山苏氏谱法近则彷天平范氏松陵吴氏家乗而窃取之义间出独裁务贵谨严以存风范故敢致书阖族共竭见闻以襄厥事上则书祖父之来系下则列子姓之支分各就本房详其世绪以示我或祖父有一言一行之可传者不论鉅细必以见告或其先人有何遗蹟不论全编或片辞断简亦不吝见付俾枋得效其笔削编録成书则不独枋之短浅实赖以有成即前人潜德之幽光亦借以丕显是使吾宗二百年故家风范得着千秋而不肖三十载继志微忱成于一旦庶几后生末裔睹髙曾之䂓矩识水木之本源廉立可期家风克振则祖先幸甚宗族幸甚不肖幸甚致于木大兄书编辑家谱乃弟二十余年血忱今始举行愼重其始故必敦请尊行髙年以徴文考献然尊行中止请威翁二叔一人吾兄弟中止请吾兄自兄逹兄在兄穆兄五人余则二三子姪而已所请六位缺一不可况吾兄乃本支宗子尤不可缺若兄不来是误我大事也前语穆兄云弟此举颇费若叅差不齐必须再举则此费谁任也至于作谱事宜无论文章笔削自是我责即其余百端劳费亦断不欲费族中一钱亦不要烦族中一毫心力者恐吾兄未逹鄙意故复缕悉之与葛瑞五朱致一书不复以拙文就政有道者数年于兹矣近因督课儿曹未免见猎心喜时时有所课撰兹再得以近藁五首仰尘法瞩弟迩年以来静中若有所进临文似别作一境界然未知吾两兄果以爲视十年前稍长进否也幸不吝直言绳其可否以靑墨二笔各加批抹以示我庶不虚我逺来就政之心也弟文颇不欲示人苟其人果知文而非我知已则不敢就政之其人虽知已而未必果知文则又不欲就政之故惟吾两兄是望知鉴我忱而不吝指诲也主臣主臣以弟向来三十余年之艰苦而骤加以近者四十日内之惨酷实难存活然犹未至即颠殒者一则以立言之志未尽酬妄冀以未尽之年卓然大有所成一则今小儿能体乃父之志将来其文墨不必言尤其至性过人今实赖以延吾视息也此则可以稍慰道义骨肉者所恃至谊逾于同气故敢及之先侯报音以慰悬切与姜奉世书宣城沈公湛兄不逺千里徒歩至吴者再以畊巖先生一传见属仆深愧其意去春临岐至于洒泣仆尤深感之握别谆订初冬爲期不谓一别之后未及数日遂婴贱恙且两病相继至八阅月歳底益剧而支离委顿竟同废人新歳以来幸渐向愈既服膺沈先生大节兼之铭佩公湛兄之至性不敢再迟发愤力疾以课此传传成凡二千六百余言其前后叙事或不甚谬即传中所载书疏一字一句无不于吾心口手眼中廻环数十必期于无憾而后出之即如答举主张公一书前半数语虽极浅近简易然必尔尔以入史传似觉熨帖则其他可知矣未知果有当于诸贤之意否也仆年未笃老而衰病实甚恐益重其不文然吾文或不足以行逺而吾一字不茍之至诚自可附沈先生千秋以不朽耳如何如何与曾靑藜书弟于诗学本未㴱造偶然感触援笔写怀眞所谓候虫时鸟自鸣自止而已乃重辱奖诩过当不胜愧汗至承指谪一二处谓有字句之疵尤荷直谅益我弘多第亦有鄙见须细论者承批祖行二字及禅窟二字爲有出否愚谓论诗只当论其果佳与否不当问其有出无出也若其诗果佳即自我作之仍爲不朽如昌黎之陈言务去而爲千古所宗也茍不成诗则虽字字经典而愈增其恶所谓食生不化者也至祖行二字又更有说郑当时传其游知交皆其大父行每见古人之诗以人物事蹟烹錬入句有减字者有换字者有用意者司马长卿而爲马卿河南尹而爲河尹此减字者也茂陵玉椀而爲金椀此换字者也少陵以㸑犀爲燃犀东坡以头痛爲头风以笙簧爲鼓吹此用意者也繇此观之则大父行之必可以爲祖行矣何也爲减爲换爲意无一不可葢古人先爲我作俑耳至于窟字古人触着便用无所不施如仙窟鬼窟理窟慧窟豪侠窟游侠窟车载斗量不可计数岂必皆先有作者而后用之故谓禅窟二字即自我作亦无不可也又承批二仙字于三句中重见当避愚谓七言歌行又系长篇正取其淋漓倾倒痛快不应以字眼拘碍况古人于行句中一字而重出者亦不可枚举今姑举其最近耳目之前者如杜凉风萧萧吹汝急临风三嗅馨香泣三句中二风字韩霞车红纼日毂轓红帷赤幕罗脤膰三句中两红字元尘埋粉壁旧花钿上皇偏爱临砌花三句中两花字韩余未知生之爲乐也安得长翮大翼如云生死生哀乐两相弃五句中三生字如此之类古人俱所不避则似第三句中两仙字亦不必避也不特此也苟当气盛意得笔歌墨舞之际如杜一片花飞减却春且看欲尽花经眼则律诗犹且不避况歌行乎又承批渭滨垂钓获鉅鳌谓鉅鳌于渭滨不切须竟用熊罴字此则似止山直未晰鄙意所谓也此句紧接上句名塲获隽而来渭滨谓敝房师垂钓获鉅鳌谓其入帘取士而得我也以鉅鳌自称即昌黎自谓倾国连城之意今若用熊罴字则不知何指若谓指不肖则无此事若谓即指敝房师则当时以一县令且以龃龉终别无奇特遭逢而可谓之渭滨熊罴乎即谓之可亦于弟何着也意似止山未曾㴱晰鄙意故一缕及之每见昔人诗话甞于一字一句辨晰精微不嫌辞费又见晦菴千古一大儒而考正韩文不恡于片辞只字亹亹论定则吾之再质之止山正欲止山之再有以教我此既古人之所有取且亦友朋质疑问难之一乐也弗靳诲言颙望颙望与杨震百书前者亡儿病中重荷师恩偕医逺过诊视次日服参稍有生机伏见长者喜动颜色至爲我长揖以谢医家珍重而别此种至谊今人所无及不幸讣闻承于泥雨中奔赴临哭尽哀又承畱驾待其饭唅经理殡殓慿棺一哭而后去何师恩之加于小子周旋其生死之际笃摰详切至于如此也此在今日手足骨肉之所絶无者而独得之于大君子此儿虽死可以不朽矣不肖弟惟有感极痛极不知所出至此儿能秉师训其平时纯孝笃行实有古人所少者今故后伏而思之渠如此少年而欲求其一言一动之谬竟不可得寔人所未能信然亦黙孚于人人不特中外无间言殒逝之日乡邻之知与不知俱爲流涕是不特鄙人有丧明之悲意夫子亦有丧予之恸也天乎亦酷矣旬月以来枉弔至戚之痛悼不必言通家如李文老奉老次耕诸君子无不相向而哭之失声者时致老以病不能来先遣其郎君同敝门人叶生来弔致老寓书惠唁纒绵哀痛读之惟有长号欲絶而已弟时答明老书云吾恐吾之悲之有不止于西河之丧明者可奈何皇明通纪谨完上前者屡次借书皆爲与此儿诵览今则已矣亦可痛也将来尚拟奉求一文以爲此儿不朽计意伺我神魂稍定气力稍续然后奉闻未知可得否也然弟意中所欲求者止三人耳前别后即拟削札以申哀感无如伸𥿄临颕则悲从中来仍复废阁兹者忍痛力疾作书而涙痕血点濡染𥿄笔间矣心所欲言百不及一临楮长恸不知所云居易堂集卷之三终居易堂集居易堂集卷之四居易堂集卷之四书诫子书易曰有夫妇然后有父子礼曰昏礼万世之始也书美釐降诗首关雎春秋重亲迎五经同归于斯攸重诚以男女居室人之大伦配合之义叅乎天地而嗣续之道系乎宗祊也彼三代之兴皆本后德及其亾也率繇女戎夫以帝王之尊四海之富九庙之重亿兆之衆而一妃匹之贤足以兴之一妃匹之恶足以灭之况士庶乎所以匹耦者人生之大命也凡宗祀之继絶家道之盛衰德业之消长声名之成败莫不繇之矣而可以忽乎哉求之古人葢可鉴矣僖负覊以盘餐而免俘僇晏子御脱舆隶而跻华仕乐羊子感断机而成学业王伯氏狥一言而终隐节梁伯鸾以举案而着贤声陶彭泽以偕隐而成髙蹈以至孟子昶得装服而佐义旗苟金龙縁内助而全城社皆淑媛勤辅相之节斯夫子着徽美之风也如其不然则以冯敬通之才气无双而终身坎坷刘孝标之孤髙絶俗而声名不立无他怨耦爲祸家道沦胥也魏文侯曰家贫思贤妻国乱思贤相人之择配不綦重哉然欲求贤匹固自有道矣夫求贤匹必繇乎择嘉姻择嘉姻必繇乎审家范审家范必繇乎察内行以是求之斯过半矣而近世之论婚姻者皆失焉卑者但趋势利髙者徒取声名二者惟求已意之所欲得而絶无爲子择妇爲女择壻之心故大家世族往往参商始于婚媾而嫌衅萌于闺闼也岂不哀哉夫趋势利者或贫富相耀或贵贱相殊妻或奴隶其夫女或颐气其壻以致夫壻终身委靡纲常扫地所不必言矣而但取名声者其害略同未见其优于彼也夫其家虽时推望族自负名髙而或负虚声而无实德或盛外貌而薄内行习爲髙亢酿成虚憍不近人情不知物理刚愎好忤任气凌人难事易悦非理求备彼且自负泰山巖巖不难俯视一世况儿女子乎故其所责望于儿女之间也至无厌也至无礼也外爲礼数之责内实金车之求意之所欲一不能应则怨怒丛集摧毁万端甚且骄纵其女以凌轹夫壻离析家业助其乖违傅之嫌隙嗟乎其害有不可胜言者矣夫人而习爲髙亢酿成虚憍则家人必不勤职业不修内美矣不近人情不知物理则家人必喜怒乖张举动刺谬矣刚愎好忤任气凌人则家人必专事口舌忠言不入矣难事易悦非礼求备则家人必动辄责人不知自反矣以若人之女爲妇而欲其勤女工主中馈尽妇道兴家业岂可得哉岂可得哉嗟乎嗟乎其害有不可胜言者矣煴乎吾之爲汝求婚也勤矣而择配也愼矣当尔祖文靖公时门祚鼎盛议姻者接踵而至我概不敢许也即世变以后同人谬以我爲能不辱先人而乐与之缔姻好者甚多我亦尽婉辞之所以然者非敢有所拣择也以实非心之所灼信也如是者十七年于兹矣汝年过成童而姻聘未定戚友都以爲言我谢之曰吾之缔姻非但求已意之所欲得也实欲爲子择妇也但大家世族言不出阃不相知名纵有贤淑讵能知之吾惟求孝友婣睦忠信笃敬之人则必有令女矣何也夫人既能孝友则必能慈爱能慈爱则必能教训其义方之率必眞摰而勤恳矣婣睦则不乖戾善气氤氲和能致祥一家之内必多内美而无口语尚省约而无纷争矣忠信则无虚憍之习笃敬则无髙亢之风无虚憍之习则其女必能习劳职勤也无髙亢之风则其女必能卑弱下人也习劳职勤卑弱下人是班姬女训所谓女人之常道礼法之典教也夫忠信笃敬蛮貊可行况闺庭之际父子之间乎我故曰孝友婣睦忠信笃敬之人必有令女也吾持是心以求之数年而当世实鲜其人焉惟汝妇翁郑靑山先生则无愧此二语矣然吾前者犹未敢自谓眞能知汝妇翁也故向汝妇翁亦曾议及姻事而我犹未敢遽许也直至于今廻环审观者又三年矣而汝妇翁之内行益醇令德益彰而吾之观之益审信之益确故遂决意缔姻焉小子煴汝生也晚尚未详知汝妇翁之笃行也汝妇翁年踰强仕须髪班白矣而事亲有婴儿之色至爱蒸蒸和气婉容不忍顷刻违左右每冬月则以爲尊人年髙非人不煖乃捧足而卧春夏则另安一榻于尊人卧榻之旁昼夜侍侧不入内室尊人以独子恐不宜嗣续之道严谕之令入内亦月不得一二也每不得已而入必旋绕亲前省视㡡枕拥护幞衾惟谨尊人苟不熟眠必卓立以伺即尊人三四勅之令去辄复潜伺合外必闻尊人鼾声而后移歩焉尊人有两子长子早世妇寡居两房共修供养汝妇翁叹曰吾爲人子而不能独养其亲乃以累㷀㷀之寡嫂耶遂辞长房之膳而独任之居恒极甘旨之奉视无形听无声惟亲心之所欲得也每旦必调常服汤药以进于尊人虽盛暑必手执七箸身侍罏炭以煎调焉尊人有小疾病药必口甞中裙厠牏亲自浣濯后尊人笃竺干之教不茹荤血汝妇翁曲爲开説求一进甘脆而尊人不允汝妇翁意若有所失求之而不得也又若至痛之在身而思脱也早夜皇皇不知所出旁倩亲友日爲缓颊既知雅意不囘乃亦遂茹素不御酒肉嗟乎其至性诚可通神明而贯金石矣其待宗族兄弟也解衣推食絶甘分少融融怡怡无间同气而事寡嫂寡姊如事母中外甥姪无所依者一禀乎尊人适舘授粲终世无倦焉其言呐呐不出口而与人期约则一言之微风雨无愆居常主敬不欺暗室虽盛暑不袒露虽独处不箕踞与人言如恐伤之其遇僮仆亦然虽药裹履屐之微亦必两手捧而授之嗟乎所谓孝友婣睦忠信笃敬者非耶而汝内母之贤孝亦渐着于中外夫父秉纯粹之德母有圣善之仪而生女有非令淑者乎况又重之以太翁之好善乐道积德不倦乎易曰积善之家必有余庆则其后人必有兴者此又理之可信者也我故爲汝决意缔姻焉今汝以豚犬而爲之馆甥非人生之大幸乎我故曰吾之爲汝求婚也勤矣而择配也愼矣不意汝妇翁一旦物故泰山其頽汝将安仰虽然其流风余藴芳轨懿范犹在也且上有太翁在汝但患顽鲁不克称玉润耳不患无所宗依也今太翁且将迎汝就婚渠宅我惟恐汝之不闲教训不率礼仪㓜志未除一旦失坠辱我堂构玷其门则不特汝终身之耻亦复贻羞所生我故日夕京京不皇起处思有以启廸于汝也煴乎夫我之所以甘心畎畆之中憔悴草莱之侧长往而不返者小子亦知其故乎此非昔人抗志烟云怡情巖壑侈语嘉遯自託髙隐比也实以抱恨终天死有余痛而志操寡薄不能捐生故不得已而出此耳今屏迹絶世杜门守死已十三年矣夫此十三年中刻刻以茍活爲惭辱亲是惧所以有不相知之亲友爲不入耳之劝谕欲我稍通交际略寛取与而我宁饿死不爲也何也昔我先君文靖公若何而死乎年当强盛而束身以殒家有正寝而惨死于路此终身之恨百身莫赎者也爲之子者一跬歩一瞬息能忘之乎茍通时人而取世资是忘吾亲也不特忘吾亲是辱吾亲也吾闻之史迁曰行莫丑于辱先悲莫痛于伤心夫忘伤心之痛负辱先之丑以取资于世人其谓我何斯狗彘不食其余矣语云志士不饮盗泉之水廉者不食嗟来之食而况于此乎吾故甘心饥饿十三年如一日也昔我先君淸白之风家无余财析产之时授田六顷世之变也我意守此污莱上足以供祭祀下足以给饔飡迨汝曹之长成各授百畆以爲衣食之资则父子相依终隐田间此吾心也不意遯迹湖滨连遭宼刼继而外侮频仍豪强侵夺继而鼠雀耗蠧恶奴盗卖我旣不事生产而室无健妇以主家政遂致日销月削十亾其九故十三年来穷愁困顿日甚一日数年之前俯仰粗给仅无余资以供杂事两三年来则左支右吾仅得三餐至于去冬以及今夏则日食一饭一糜而已或并糜而无之则长日如年枵腹以过而汝及弟妹皆履穿不苴寒衾无絮矣嗟乎生计日薄家累转多而产入之外不染豪釐固宜其及此也夫志士不忘在沟壑此无足叹独是俯育不週不得不令汝寄食外家栖託城市未免违我初心爲耿耿耳虽然隐不在地实在此心故梁伯鸾赁舂金阊而隐节弥髙梅子眞託迹市门而允称遯世况今汝之去也亲名师之训廸依硕德之楷模所见者一家孝友婣睦之风所闻者千古忠臣孝子之事其胜于面墻一室孤陋寡闻万倍矣第恐汝齿稚学浅志操不坚趋向不定美衣甘食则忘在家之苦节依时附俗则忘爲父之雅志我故不难舌敝不辞颖秃告诫谆复以提撕警觉于汝也昔宗少文髙尚不仕其孙测能绳祖武戴安道避世称贤其子颙克修父业故垂誉无穷徽美独着无他以其无沗所生不隤家声也刘向竭诚宗国而其子歆佐命新莽郄愔乃心晋室而其子超私附桓温故遗秽无穷诟辱独甚无他以其沗所生隤家声也爲人子者可不愼哉书曰若考作室厥子乃弗肯堂传曰其父析薪其子弗克负荷此皆爲不类之子言之也夫爲子而克类则乡邦荣之亲党羡之以至史册颂之千古美之此宗测戴颙之流也爲子而不肖则乡邦贱之亲党絶之以至史册僇之千古辱之此刘歆郗超之流也煴乎煴乎若何居乎然爲宗测戴颙者固可以隐可以无隐而在小子煴则断不可以不终隐者也何也彼身处中华时当明盛国无革除之惨家无死丧之祸则其出处岂不绰绰然有余裕哉若我与尔则不然呜唿国恤家冤萃于一门祖死父辱集尔小子尔小子其可忘此大痛而不终隐也乎夫孝者善继人之志善述人之事者也在彼古人可以无隐而犹守祖父之遗风继絶俗之雅操而况尔小子之不可以不隐者乎嗟乎世笃忠贞诸葛所以称贤也父子异心赵括所以见僇也煴乎汝固当知所处矣汝今将依栖外氏不得朝夕在我膝前我亦不得朝夕耳提面命于汝我故书之于简以授汝凡十事汝其悉心以听焉如果能纤悉必遵尺寸无踰斯眞克类者矣不然则非吾子也行矣小子勉旃勉旃一曰母荒学业夫学犹殖也不殖则落故夫子曰温故而知新又曰学而时习之言爲学之不可间断也今汝自四书五经之外所诵读者亦既多矣我每过学舎必闻汝书声琅琅无间昏昼吾心窃喜今将就学外家吾又恐汝饥寒而苦志温饱而忘怀也我故首以此爲䇿厉焉汝必朝夕孜孜日进其新母忘其旧斯可矣然学非徒以寻章句采辞华也所以学爲正人君子学爲孝子悌弟也熟玩经史古人与稽然后反身而求尅其嗜欲傅之理道则自然德业日进言动可法恂恂儒雅温其如玉人见而爱之敬之矣不学则顽悖日增暴慢斯至语言无绪面目可憎人见而恶之贱之矣人其可不学哉昔尔祖文靖公居恒手不释卷故生则极稽古之荣死则系纲常之重此眞善学者矣我即盛年忧废而不敢自弃笃志向学矻矻穷年此又汝之所目见者也传曰良弓之子必学爲箕良冶之子必学爲裘诗曰母念尔祖聿修厥德汝其逊志时敏以无让前人焉一曰母习时蓺今之登仕路者无不以制艺起家故欲拾朱紫陟显荣舎此无爲阶梯矣若冥栖遯世则无预焉所以昔者尔先祖之课我也十二歳而学文十三歳而会课十四歳而应试十五歳而观塲焉而汝今已十八歳矣而爲父者尚不以此课汝何也隐显殊涂出处异用而所期者在彼不在此也而复有言时艺之必不可以不学者谓不习此入门则辞意不通文理不顺吾向亦惑之以质之一前辈前辈曰汉之董贾唐之韩桺宋之欧苏其文何甞不通辞意不顺文理哉而未知其所习以入门者何时艺也余慡然自失然犹未敢遽以爲信而廻环者三年矣近见汝所作穆姜论梅花诗亦略有意义辞理颇通于此而益信前辈之言爲不可诬也且时艺者科举之利器也吾闻操刀必割万一汝有其器而妄试之则所以玷辱先人者爲何如哉茍翩翩文雅而玷辱先人则不如椎鲁无文而克继风素矣况人之能文与否又确然不系于此乎我所以絶意不复令汝学之也一曰母预考试夫考试以时艺爲主今汝不学时艺即欲试不能是已杜其源而防患于未然矣我固可以无言而必京京及之者吾犹恐汝一时热中不明大义忘严父之训而流俗人之言也孟子曰事孰爲大事亲爲大守孰爲大守身爲大不失其身而能事其亲者吾闻之矣失其身而能事其亲者吾未之闻也小子煴爲尔祖之孙爲尔父之子若腼颜预试是失身也失身则辱亲矣不孝莫大焉昔诸葛诞爲晋文所害其子靓终身不向朝廷而坐王仪死事于军其子裒亦终身不复西向而坐古人不幸而遘家门之祸抱终天之痛即一行动之微而尚不忘其亲若此况事之大于此者乎煴乎尔先祖若何而死乎尔父今日若何以自处乎尔可以干进应试乎诗曰教诲尔子式谷似之此言子之不可以不类其父也夫飞鸟之雏小而振羽游鱼之子微亦凌波乃爲天性之正茍鸟雏而游泳于深渊鱼子而窜躅于林木是怪物也是不祥也人必以爲妖以爲祟而杀之矣夫以吾子而预试亦犹是也煴乎可不愼乎万一而有此也则眞非我子矣生无以见汝父死无以见汝祖矣吾亦终身无以汝爲见一曰母服时装服之不衷身之灾也夫违祖父之家范而炫奇邪之时服可谓不衷矣识者见而心非旁人爲之指谪以至唾骂丑诋丛集厥身皆此服爲之也灾孰甚焉况今之所谓时服者乃仆鉴之结独力之衣汝祖以不服此而殒身汝父以不服此而废弃而汝独可以污其身乎吾之所以谆谆言之者恐汝习见习闻忽爲常事而轻以自污也身一辱不可赎体一污不可洗诗曰彼已之子不称其服书曰不矜细行终累大德不可不㴱思也昔华宝年八歳父逺戍临别谓宝曰须我还当爲汝上头后父没于戍所宝年七十不婚冠夫男女大欲也居室大伦也元服大礼也而徒以厥父之一言遂终身废而不举况以服餙之细巾领之微而爲父者反覆再四以告诫乎此而不遵则非人矣我即不知尔先祖在天之灵亦必阴殛汝也一曰母言世事言者身之枢机也言而善则善应之言而不善则不善应之荣辱攸分祸福所系可不愼哉口铭曰祸从口出淮南子曰妄言则乱杨雄氏曰言轻则招忧大易着括囊之辞金人垂三缄之诫率此志也凡人且然况违时避世之人乎阮籍遗忽形骸志气弘放而沉冥不交世事口不臧否人物吾心慕之卢藏用隐居终南山中而有意当世好言时事吾心非之故我十三年来絶口不道世事其有入吾室对吾饮者论文艺考古今谈风月则娓娓往复或夜以继日或坐以待旦而不倦也若言及时事我輙黙不应或再言之则谢曰不知如是者三而其人之喙已塞矣此汝曹之所目见者也嗟乎我尚不言而况于汝乎我每见近人律身不峻操履不严而徒以讥评世局爲名髙以道听涂説爲气节彼方诩诩论议而不知识者已齿冷矣此吾之所深恶而痛絶者也至人家子弟口尚乳臭目不识丁而出位妄言哓哓不已则必取憎长者而贻羞父兄噫汝其戒之汝其戒之一曰母游市肆孟夫子以亚圣之德然㓜志未定邻屠酤则习屠酤之事邻学宫乃爲爼豆之容而况于中下之童蒙乎故其所见闻者不可不愼也若处一室之中所读者圣贤之书所闻者师友之训既渐摹于前言往行复亲炙于直谅多闻虽欲不善不可得也茍出没闾巷驰逐市井所闻者街言市语鄙俚秽恶之谈所见者蝇营狗茍扰攘纷纭之态则虽欲进德迁善其道无繇且人之所以宵旦不遑逐逐于路者皆有所营也汝既俯仰别无他累衣食不须经营则亦无事于此矣夫安居读书何其逸逸而善名随之奔走出入何其劳劳而恶声着焉夫劳而得善犹且爲之况于逸耶逸而爲恶犹且戒之况于劳耶我今与汝约除入山省我之外歳不过二三出即至亲尊长岁不过一二过无徘徊于街巷无来往于市肆键户一室如在深山经年累月足不窥户乃我子也如违我言必杖汝胫一曰母预宴会昔马廷鸾家贫爲里中童子师念母藜藿不给虽有酒食未甞下咽彼每饭不忘其亲所以令名垂于史册也今我家中朝不谋夕饘粥不继汝虽在外家亦宜不预宴乐断除膏粱蔬食菜羹屏居一室斯爲有至性者矣茍罔念其亲而惟酒食是从乃饮食之人也饮食之人则人贱之矣不特此也我自遭世变决志终隐世间礼数都已废絶故汝年十八而登降揖让周旋折旋之礼蒙然不知也设大会宾朋称觞爲寿他家子弟进退可观而汝独形容木僵举止生疎不独见笑宾朋亦且取嘲僮仆在我实以爲王覇之子蓬髪历齿犹贤于令狐子之车服雍容也而世人岂知其意哉故不如概谢宴会既无罔念其亲之讥又免不闲礼则之诮不亦愈乎即汝内祖有召汝亦必以父命辞之则其他可知矣一曰母御鲜华刘赞始就学其父玭巳登显仕而衣赞以青布衫襦此最可法夫儿童㓜穉而即习爲绮靡既隳其志复损其福非所以爱之也在仕宦者且然况隐者耶我数年以来穷愁日甚冬夏常服止一苎衣接见宾客私居燕处无非此矣此汝之所目见者也汝及弟妹则冬衣不完捉襟露肘以爲常矣此又汝之所身历者也设家中则冬月苎衣捉襟露肘而汝独于外家鲜衣美服罗绮扬扬于心安乎外家以儿女之爱解衣惠汝汝受其布素辞其绮罗服其闇淡辞其绚烂斯可矣嗟乎服不称容礼经所以告诫也蜉蝣之羽风人所以流连也煴乎汝母忽前人之言而爲识者所刺一曰母通交际记曰礼上往来交际之礼所从来久矣然此爲世人言之也若隐居避世则不然阮籍曰礼岂爲我辈设故自史册以来竝无庆弔纷纭之处士周旋揖让之野人也汝今虽寄迹城市然终当继父之志从父之隐若冐昩入世非我子也且今人之所以役役于此者亦不得巳也一以全人情一以避责备我自世变以来断絶交际者十三年矣我既不行在汝无人情之当尽汝又名未挂于通人齿未及于弱冠则亦必不爲责备之所及然则又何爲而必强任之乎自尔先祖之门生故吏及我之同年执友遍满天下然出者多而处者少岐路者多而同调者少故我十三年以来片𥿄不通于人间一缕不入于吾室若一通交际则必有赠遗受之则违父之志隳父之节辱莫大焉不受则世人又以却之爲不恭也不亦难乎惟不通交际则所全实多矣今汝自至亲尊长数人之外勿见一贵客勿接一世人即尔祖之门生故吏尔父之同年执友亦俱不得见其庶几乎近有一名士以庆弔失伦爲时论所羞嗟乎交际亦难言哉一曰母凟亲长汉光武问第五伦曰闻卿不过从兄饭宁有之耶伦对曰臣少遭饥乱实不妄过人食嗟乎古人立节厉行其细如此其严如此所以可贵也今人不知其故以爲一过从之末一饮食之微不足爲意而不知其所伤实多也然人处顺境居富贵则行止或可稍寛若当穷愁落魄之时则律身必宜益峻何也富贵之人亲戚交游以望见颜色爲光宠以过从饮食爲荣施即有醉饱之过人必略之或反以爲富贵之人宜如是也一至穷愁落魄之人则人心反是矣嗟乎世道沦胥人心恶薄以我所见大率其然可不愼哉夫以穷愁而失色于人此终身之耻也此第五伦之言所以尤可思也况汝不闲礼仪不知世故若频数过人必致开罪长者其厚道者或悯汝之无知匿而不言其刻薄者必且举爲口实资其笑柄矣可不愼哉可不愼哉汝今即处城市犹在山中即至亲尊长一歳率不过一二过过亦不得託宿不可违此戒也即或至亲尊长唿召汝汝必以父命辞之母忽以上十事乃大纲也其居常日用之间行已宜恭事长有礼居室相庄御下以恩则惟倣汝父之往行以爲法可也吾言尽于此矣小子识之尺牍答业师郑士敬先生生平义命自矢洒然不爲无益之忧虑而山中告者之过爱我亲友一日数惊且以其事细微非我死所进退维谷未免萦怀一接手谕慡然自失不啻薰风之解薄氷也从此眠食俱适孰非吾师之所赐哉答友人大约人心惶扰则风鹤皆兵总之生此之时自无髙枕之理然亦不必以有限之心神爲无穷之愁虑也居易俟命正在此时得力耳髙明以爲何如与袁公白先生拙文实自得意妄谓不愧古人然实恃先生之知爱故尔发此狂言语云目能见物而不能自见其睫苦不自知其纰缪处惟先生痛绳之谆切谆切即前沈公志中究以先生之言去一句换二字矣亦可见不肖求教之诚也谆切谆切与葛瑞五焦先卧雪人以其不死爲异朝来大雨如注炊则无米㸑则无薪遂竟闭门髙卧手讯来始惊寝而起此亦何减孝然耶千古而下又当作卧雨图矣知即欲往邓尉尚可少畱乎烧猪之约何时而践笑笑致灵巖老和尚臣朔饥欲死豳风叹无衣今日既已兼之而硁迂鄙性断不欲以饥寒语人日来独处一椽而牀牀屋漏几废坐卧此又是饥寒之外另一况味然既是人间世所有自不可不一甞也附闻一笑与友人乙酉以后不弔丧者今遂至无处不弔匍匐恐后老兄幸爲我寄语问之曾与荀文若借面否与古民上人大士像畵上昔顾恺之鬭胜瓦官寺故畵维摩李龙眠过听法秀爲畵马洗过乃写大士今吾畵此奉赠既无胜心亦无悔念眞我胸空洞容渠数百辈古今人不知谁爲不相及也乞古老下一转语答瑞五手教云木强而非机变诚然诚然第涂面丧心而更行之以木强又可堪耶所以市虎幻艺不待三人乐羊谤书宁止一箧怪怪奇奇可爲失笑也又承问弟栖止之所天池已不可复居今暂栖东渚依家表伯张德仲先生德翁年七十矣其抗节甞唿结袜而出奇不愧居鄛诚古人也即以弟今日孤踪孰肯相延而先生慨然假馆故虽赁伯通之庑直是分郈成之宅矣答周玉凫仪部畵社得借主盟便觉增重多多许一觞一咏既足以畅我幽怀亦便觉易人观听事以人重乃至尔乎来月会期得即下榻草堂尤荷扁舟夜分逺归虽古人髙谊不以爲疲然使人悚息不可任如何如何与古老畵社周仪部爲之始盟固是山中雅集今法门诸大老遂欲把臂入林义不容辞竟是此世界中一盛事矣客谓或须另集不当入居士会中吾谓昔者陶谢宗雷可入逺公之社则胡爲今日法门诸大老不可入逸民之社乎届期早过弗俟再速答吴子佩逺饥寒不可云植节不过是能植节中一端耳人果能藜藿不糁捉襟肘见而絶不动心则其定力自无不可诣故自可尚然孟夫子云贫贱不能移必自有不移者存非贫贱即是大丈夫也孟少孤云亿兆之人无官者十居其九岂皆髙士哉此语最妙若云能饥能寒便是髙节则彼乞丐者皆忠臣义士乎当今惟弟可以言此惟兄能知此言爲不谬也又今吾家之饥与寒亦巳极矣然吾之爲吾固自有在岂徒云尔乎人不可以徒贫贱夫人且然况吾侪也耶答老和尚天下有饥犹已饥之古圣之心也一切衆生病是故我病古佛之心也今于法体违豫之时而必损大药以起采薪之忧山头絶粮之际而必捐钵粒以充采薇之腹是殆兼二心而有之乎当之愧惧不知所任遥望山头稽首稽首柬瑞五令长豚孟然代弔先师母之丧遂一登龙门惟吾兄敦古人之谊教以隅坐随行之礼勿作世法则感荷无量弟童时惟娄东二张先生臯里杨先生能以此相待弟至今佩之今古道沦亾惟赖吾一二人挽之于既亾耳珍重珍重致华山和尚蘗翁西华葛帔时轸至心东涧草庐亦资法惠每自拊分何福臻兹感与愧并愧浮于感至于弘期过奖则又没齿佩之而勉思自䇿以副尊慈耳主臣主臣与支山和尚吾师今日法门之神羊也严气正性凛凛氷霜令见者敬畏今者法门波靡道风扫地忽得支公一人振而起之所谓千人之诺诺不如一士之谔谔信然信然周颙目隆公若霜下之松竹昔闻其语今见其人与笻在得闲亭颇幽胜瓢笠栖止甚爲得宜公寀云第嫌其窄耳彼维摩丈室容八万四千狮子座岂言窄乎静以环堵爲大在笻老自充然有余地也答笻老弟向栖东渚止屋二间半时家口视今爲多而房闼厨灶以及读书之所接见宾客无不于此而居之充然有余今居涧上草堂其爲屋二十余间而家口反减于昔而居之悠然甚适亦不觉其閴寂可见吾辈自有我在殊不以境遇爲广狭也彼境广而广境狭而狭实贩夫贾䜿耳又足道乎又人惟自有我在不爲物转故能素位而行自然不淫不移不屈触处皆是不然茫茫滚滚毫无把柄岂不爲境遇所动哉又圣与佛皆言无我而仆独言有我者即圣人之所云素位而行释门之所谓不爲物转也居易俟命素位而行苟不有我则何以居何以素哉惟笻老证之与王双白不肖弟非不㴱铭老和尚至心一者正当法门阨杌之时一者复值山头困乏之际使老和尚时绌举赢既已非宜俾不肖取之伤廉亦岂无愧故再四踌躇在弟分固不敢当义亦不敢居也幸切致老和尚收囘成命竟已其事不然即交易既成弟断断不敢领也此白致老和尚双白居士来述老和尚至心欲爲枋曲成一枝之栖是犹饿者而与之食裸者而被之衣也宁不感切独是山头淡泊百端交迫之时不肖岂敢当此即老和尚相念极切不难剜肉相济而枋拊分循襟万不敢承故宁蹈不恭敢尔奉辞种种悉苍睂居士口中统惟慈炤柬归玄恭坡老云行年五十始知作活大要是悭耳而文以美名谓之俭素此段语最妙想见其胸中浩落之致但不知何以一转念而遽自文曰吾侪爲之便不类俗人乎弟年来颇悉个中况味第恨无一可悭则奈何甞笑语所知曰吾若得如东坡但当学其悭悍然爲之断不学其自文谓不类俗人也寄此以资一抚掌与惠而行尊师书序足下诗序已成矣精微痛快处几于笔歌墨舞致足乐也仆极爱足下之才而极欲有所禆益于足下故序中云云即不敢谓之古人之文不可谓非古人之道俟足下来面订之可也与愍茎上人沽酒以迟陶令既甚非谓而必使陶令攒睂亦甚非情莫如惠之以秫俾其苦饥则以煑糜耽醉则以酿酒宁不甚善只此则愍公之过于逺公多矣吾甞谓渊明爲晋徴士翛然絶尘固自千古吾独怪其饮王弘之酒若徐子沧桑二十八年未尝霑世味一滴是不特愍公之过于逺公即徐子亦过于渊明也昨承惠秫书此爲谢并博一笑与雪公向见梁武帝与华阳隐居论书法其评隲古人过覈疑其言之过近于鼎帖中见梁武书其神妙不让右军始叹古人未有能言而不能行者雪公闲中幸一展阅不特取其书法亦以见古人之所存也答玄恭索畵扇而咏及待雪因待雪而语及囘天玄老眞放言矣乎第不肖弟其何以当之囬春寒谷而飞霜暑路精诚能变天地于俄顷而子卿啮雪十九年伟元庐墓不西向者毕世而天又漠然若无闻吾于今者几三十年天将囘徐子乎抑毕竟徐子囘天也惟玄老爲能断之与葛瑞五弟託庇粗安惟以饥驱食力碌碌良苦然所最幸者匝歳絶炊强半而歳时鱼菽必供室中鎭日长饥而塾席苜蓿必饱当一笑而颔之也与二弟贯时昔人云宁可一日而不饮不可一饮而不醉先公尝云宁可几日不读书不可架上一刻无书皆千古名语也犹吾两人宁居一处而不会面岂容一刻有异林之感乎即会面较数自不能释吾心之惄如也与杨明逺昨见长君答札文笔楚楚殊可喜然老夫有一言进之必从此而扩充之勿局促于此便成文章矣总之文章犹龙可大可小可长可短可繁可简可雅可俗始得寄语长君努力自爱与葛瑞五拙文奖诩过当是眞语耶承于周氏全孝传中摘出过房二字下问益见老兄精心极矣虚怀极矣此二字出元史九十七卷食货志钞法中弟于三十年前读廿一史颇复记忆故用之耳答杨明逺作文非比卖畵茍非灼然信之于心而出之则其辞必不逹其文必不传况若死忠死孝何等大节何等关系而敢冐昧命笔乎此非寻常谀墓之比也不肖弟自恨土室四十年闻见寡陋平时不能搜讨逸事以致猝然不能应兄之命也愿少安之俟吾灼然有信于心自然奋腕操觚大书特书耳如何如何来银册子俱璧上幸鉴入刻下正当奇阨朝饔莫办五口嗷嗷然吾道固尔知兄弗怪也不尽与周敉宁血疏题语耑册属书具仞郑重至意所以迟迟报命者生平一言片语不欲草草塞责何况于此兹者竭我所知以缀数行自谓可附忠介公之汗简芸斋之血书以不朽而无愧者语云士伸于知已故于乔梓前发此狂言也居易堂集卷之四终居易堂集居易堂集卷之五居易堂集卷之五序通鑑纪事类聚序天下非事不立非言不行两端相依有同唇齿礼乐征伐事也而誓诰歌诗爲之本文移典䇿言也而因革损益存其际王者所以经纬天地纲纪万物舎言与事莫繇矣夫以天下之大千百世之逺其言上自谟训下至俚谚无不在天地间也而作史者节之其事大而军国细而龟筴无不在史书间也而编年者略之故言之菁华莫萃于史而事之纲领独备于鑑枋过不自量窃于其中勒成二书一曰廿一史文彚所以记言也一曰通鑑纪事类聚所以记事也类聚云者夫亦取善可爲法恶可爲戒而善善同淸恶恶同汚耳古者左右之史分纪事言善恶毕书无所讳避至执简载笔以死继之庶几从绳则正监宪罔愆其职至重也秦并六国恶诸国之史讥斥其先于是焚烧典乗史记放絶汉兴仍秦之弊论载缺如太史之职专司天官近乎卜祝之间司马父子慷慨流连兴坠起废以一家之学网罗旧闻创立纪传叙述书表诚以继获麟之絶笔起四百余岁之废典也班固氏因之遂成汉书凡一代着作一国兴废天文灾祥舆地阨塞以至朝野得失人物盛衰纲举目张巨细咸备有国家者资爲殷鉴掌典故者奉爲元龟于是国必有史代必成书良爲历代之鉅典矣而末流之弊佞臣执笔秽史贻讥陈寿索米于双丁魏收曲笔于阳固而南北分王以史爲兵南诋北爲索虏则有美弗録北斥南爲岛夷则正朔皆废甚者指前代殉节之臣爲逆党称兴朝犯阙之师爲义军善恶混淆是非舛午于兹极矣于是司马文正起而正之改纪传爲编年合僭窃于正统芟繁除秽矫枉去诬叅攷异同较若画一删诸国之史成一家之言笔则笔削则削可谓信信史之所未信正正史之所不正者矣夫百川分趣滙归于海九州殊涂建中于雒不然者人驰一辙家拥异流汎滥纷纭何所底极哉文正之功所以不在春秋下也而其书卷轴浩博文繁事密文正之时即罕有能卒业者读之终篇惟王益柔其后建安袁公喜读资治通鑑而苦其浩繁爲之区别贯通要终原始作纪事本末朱子亦以本书太详记识弗及乃表歳着綂大书分注以别之作通鑑纲目夫有本末而事之原委见有纲目而史之褒贬着庶读者有视掌之明而学士无望洋之叹二子之书不有大功于文正哉独是后儒左袒紫阳操戈涑水谓枉费十九年精神无益治道嗟乎不有通鑑何有纲目无乃所谓挹流忘源登枝捐本者乎枋才驽学浅无所知识而成童之初即好读史帖括余晷肆意讨寻嗣后更家国之祸抱终天之痛苟活是惧求死弗能于是杜门隐居专精史学读历代史则叅攷之史通通志读通鑑则合观之本末纲目廻环贯穿积有年歳或得或失颇悉于怀以爲有本末而事之原委见然政刑之沿革或未晰也有纲目而史之褒贬着然善恶之品目或未彰也通鑑以年分杨诚斋以爲逢其始而莫绎其终而本末以事竟吾又恐其得于此而失之于彼也夫兵农礼乐国之大事也然览前代之所以益或遗后世之所以损刑赏黜陟国之大柄也然睹盛朝之所以得或忘乱国之所以失是则于治道之镜鑑未备而学者之稽览犹艰也枋因参订三书独立义例比事相引较悉毫釐人以事分事因类聚凡分爲若干事聚爲若干部其书之要领可得而言也文正着书始于三家爲侯以爲周亾之渐葢以名器假人而爵赏无章也此特笔也枋故因之爲庆赏部凡析圭儋爵以及恩泽赐赉皆在焉人君代天理物实惟庶官而居重驭轻内外分职爲作职官部三代用人皆繇里选汉室取士尚举孝廉其后代不一制进匪一涂或繇科举或取门第总之盛世则得士衰晚则失人其大较也爲作选举部王者以民爲天民以食爲天管子曰衣食足而知礼节故积贮者天下之大命也爲作食货部非礼无以节上下非乐无以和神人庠序学校重道崇儒盛王之懿轨也爲作礼部乐部风教部益人神智者书籍也故知古知今而王道易易爲作经籍部君有不德则日星失行明王在御则地不爱宝爲作灾异部符瑞部兵者凶器而安不忘危守在四夷而大刑陈野爲作兵制部征伐部尧舜之圣不戮一人而治天下未之有也而世轻世重民命系焉爲作刑法部惩戒部封山濬川以奠皇极故有土者王者之宝也爲作封域部城郭宫室上规星辰下卜地利所以御宼暴壮神极也彼昏不知琼台漆城何居焉爲作营建部人君取天下之道不一正闰纷然逆顺各异爲作建国部君国之修短生殁储后之废立安危虽曰人事有天命焉爲作国是部文景节俭俗登仁寿孝武多欲盗贼满山治忽兴亾系之君德捷于影响有若枢机故兴朝之辟每多神明而亾国之君罔非昬乱爲作君德部天下安注意相天下危注意将将相者屋之栋梁国之干城也爲作相业部将畧部有君无臣莫繇致治而邪正异态忠佞殊涂君子进则国安小人用则国乱爲作臣节部三代之兴皆本后德及其亾也率繇女戎有明德长孙之贤所以成汉唐之盛有南风独孤之恶所以速晋隋之亾易着家人诗首关睢有繇然矣爲作后妃部一人元良万邦以贞储贰天下之本也爲作储贰部磐石之宗建国所重大封同姓所以泰山而四维之也而汉之七国晋之八王实爲厉阶共称戎首吁时事异矣爲作宗藩部新莽以外戚簒汉隋文以后父代周薄氏谨良聿兴代邸梁冀肆逆实覆东京爲作外戚部秦之所以亾任赵髙也汉之所以亾宠节甫也唐用李辅国仇士良则乱宋用童贯髙俅则乱自古祸人家国者莫阍寺若矣爲作宦官部天下之人贤愚不齐可以垂青史者鲜矣而淑女亮节亦足昭彤管焉爲作人事部列女部阴阳推步之学医药卜筮之书圣人所不废也爲作方术部始皇东廵不返志慕神仙汉武望思之悲徒惑迂怪梁髙祖佞释氏而身殒台城宋徽宗崇道术而国沦左衽以至王凝之之世奉天师而会稽遂破陆法和之素称神异而临江以亾孔子曰攻乎异端斯害也已爲作异端部职方之记备书域外禹迹所及亦载要荒爲作夷狄部窃国窃钩盗城盗璧小大殊异而盗窃则同也如赤睂之据长安黄巢之登帝座欲不谓之盗得乎爲作盗贼部孔子成春秋而乱臣贼子惧作史者春秋之法也故汉书终王莽传梁书终侯景传唐书因之立叛臣逆臣二传以终卷所以恶下流昭鉴戒也爲作乱贼部凡诸部分悉叅精义虽事本诸鑑而例因乎史自庆赏以及营建十六部则百王不易之规周官六卿之职犹诸史之书志也建国国是二部纪一国之废兴观历代之修短犹诸史之本纪也君德以及乱贼十六部则就一人一事爲类犹诸史之列传也嗟乎记事之学以类相从引而伸之各极其量亦已详矣而严华夷辨正闰别名分正纲常则尤兢兢于春秋之遗意也故义例或愧于谨严而是非无诡于至正其书法美刺皆本纲目而窃取之义时出独裁郑樵所云此出臣胸臆不关汉唐诸儒议论枋虽不敏而于是书亦不无一得之见焉昔宋孝宗读纪事本末而嘉叹颁赐东宫及江上诸帅曰治道备是矣纲目书行尹起莘诸儒谓爲先圣继絶学爲后世开太平以枋微末讵敢妄拟先贤希踪轶轨而原其作书之意则实欲随建安紫阳之后爲文正之书之鼎足云建元同文録序年号始于汉武一变于后魏拓跋焘及梁武而大定于我太祖髙皇帝要其爲百王不易之法一也自建元以至洪武凡一千五百八年其间正闰纷然眞伪杂沓层见复出不可更仆然又非可同日而语也有事贵嘉名如建武中兴有时因符瑞如黄龙甘露有新君而遵旧号有革代而仍故国如干化天福此无所嫌其同者也甚非谓者天王而袭列国之名正綂而污乱臣之号不亦爲大典之辱乎昔人有得古器者其铭爲黄初元年二月传玩以爲希世珍而末坐少年辨之以爲曹丕于汉献帝建安二十五年十一月受禅即爲黄初元年则黄初元年无二月明矣一座皆惊知爲赝器嗟乎学者而悉若是也又何有宰相须用读书人之叹哉余于己丑庚寅之际捜阅历代正史有感于国朝之永乐天顺天启因于编辑之暇録年号之同者集爲一书以便稽览宋徽宗改元建中靖国王觌云建中虽取皇极然重袭唐德宗纪号孝宗即位议改元重熙汪应辰谓契丹尝以纪年遂改隆兴古人之于年号相同者曷常不凛凛焉愼之哉则余是书其亦古人之所取乎唐封演有古今年号録一卷杜光庭有古今类聚年号图一卷宋杨修有历代纪元赋一卷或立説有殊当无非此详愼之意也惜乎其书俱不传余不得从而叅考焉若光庭之书殆先得我心者乎纪元亦称建元因名爲建元同文録读史稗语序太史公曰虞卿非穷愁不能着书㫖哉言乎然是未可以掇皮言也彼帬屐少年绮纨公子借门胄之髙华处膏腴之丰饫几视夫坎壈若异世曾不知困衡爲何物而亦有词溢缥囊翰飞缃素者此之着书非史迁之所谓着书也必上可穷天人消息之数次可壮君国黼黻之猷内以尽性命之微外以极文章之盛退足自润其身进足见之行事华实兼茂舒卷随时斯无愧也讵所论于烟墨驱染月露风云者哉余也不天丁罹荼毒乙酉家难集蓼衔冤血涙已枯松草变色既㴱复莪之痛又抱微管之悲年甫弱龄婴此鉅酷此穷于命也举目山河顿殊风景通天有表尔不灵彼黍之诗不忍再读庾信切南枝之恋子卿无归汉之期身忽忽若逺行日悠悠而长夜此穷于时也申屠蟠隐居梁砀因树爲巢台孝威採药武安凿穴而处而余避地丘陇之中侧身环堵之内环庐竹木既所未希饮谷栖山徒成虚语实非何㣧之学舎有类子厚之愚溪此穷于地也嵇康治锻多病未能麟士织帘性所不习而家贫无漆工之业道头少樵箬之资室人徧讁穉子恒饥任西华冬月练裠刘伯龙爲鬼所笑此穷于饥寒也敢曰长卿慢世宁学邢昕忤人而性与时违不工脂韦啭喉触讳动輙见尤知已既少一人故旧多成异类氷炭不入噂是闻此穷于赋性也有此五穷分应灰灭而读礼之后一息犹系不敢自暇有事遗书辄搜历代正史伏而读之上自五帝下迄宋元廻环贯穿不移寒暑窃不自量乃于其中勒成一书而编辑余闲复爲稗语一集或摘古人之行事窃志微辞或探义类之玄赜比事相引虽原本正史而流似稗官固读史余事乎或亦稽古之家所不废也虽然余之穷愁亘古不二而限于驽下不能奋发以自附于立言不朽之林求有当于穷愁着书之㫖而徒规规然取昔贤之陈筴甲乙章句宰割行墨也终恐随时而谢耳悲夫读史杂钞序书传于创不传于袭也国朝三百年来文章之家不下数十百家莫不人持一帜不肯相降至杂说家者流则自升菴别集弇州説部衣被天下其后虽握珠抱玉裒然名家者无不于沈约集中作贼矣故其书虽髙悬国门而甫一开卷辄随手弃去以覆酱瓿耳夫腐草爲萤非不希微熠燿而秋草未萎萤光先歇理固然也余自酉戍以后潜心读史偶有所得任意书之如是积年遂伙𥿄笔于是分爲二种一曰杂钞一曰稗语稗语以纪异事杂钞以纪奇字也夫以靡猥之资探奥赜之府言之不文行之不逺而欲以语于传世多见其不知量矣而偷窃江东自知免焉烈皇时先文靖申救黄石斋先生疏云臣一言一事矢不因人枋虽不敏请事斯语矣管见序管见者徐子之所作也徐子读管子而有所见则笔之笔之而成书因名爲管见也凡爲书十一篇一百四十则一万七千四十言微管第一衡量第二权书第三解解第四正言第五纠句第六晳义第七白玄第八讼尹第九辨疑第十惜逝第十一郑业师云游诗序昔箕子过殷墟而作麦秀之歌周人经故都而有黍离之什非以爲诗也三闾大夫被放江潭睠怀君国乃作离骚九歌非以爲词赋也不过直写其情之所痛而已而尼山删诗叅之典谟龙门辩骚拟之风雅岂非以情之极致斯爲辞之不朽哉语曰文生乎情诗固以情传也余师郑先生自遘世变杜门隐居将遁世以终焉顾事会迫人危机辛螫遂强颜北首一入春明当其登金台渡易水顾瞻帝里恍如隔世城郭犹是人民已非此之爲悲悲可知矣所以花鸟助其伤心山河啣其惨怛而弋慕㝠鸿转喉触讳抒写怀抱维时所难欲如谢臯羽之怀旧悲歌举声恸哭其可得哉故幽愁忧思付之蠧茧归而缀辑乃得成书以示其弟子徐生徐生曰嗟乎此非词人之诗也乃孤臣覊士癙思泣血叩心而出者也亾国之音悲充爲主其视履中原而成于役之书怀京都而作梦华之録者创巨痛深不㪅什伯乎此直与麦秀黍离离骚九歌竝垂不朽尔苟不知者引商刻羽沾沾焉求之词赋之林斯过矣呜唿诗固以情传哉周玉凫仪部读史诗序尼山采列国之风而曰删诗何也岂非以涂歌巷讴言满天地而无当有无则概削去之惟存贞臣逸士忧时念乱流连讽刺之辞爲足观兴亾备鉴诫哉故自风骚以降代多作者而千古定论独推少陵至尊其词章号爲诗史良以一篇一咏不忘君国爲千古词人所无也诗道寝衰人心日下而欲其睠故国而行吟託至性于篇什岂可得乎吾故读周遯翁仪部读史诸诗而㴱有感也其意切其辞哀怨诽本于和平讽刺存其哀痛援古证今悲伤时事于斯极矣余每一开卷辄爲掩泣不啻闻桓伊之唱黙尔伤心听雍门之琴自然流涕也虽然难言之矣性本忠孝而文辞不副其悃诚才擅风骚而赋託不关于治乱虽有纪述斯无足观所以千古之贞臣多矣嫉俗忧䜛未闻人有离骚之赋千古之词人亦多矣感时叙事未闻人有北征之篇必至性才华二者兼至庶斐然述作可语于不朽之林矣然则诗之爲道不綦难哉而仪部乃兼擅之故可与少陵颉颃也吾于此而愈有痛矣少陵遘天宝之乱京雒风尘窜身荒谷然而两京旋复再覩休明而其爲诗已不啻长沙之痛哭以今所处囘视少陵又何如乎宜乎仪部诸诗廻环叹嗟痛絶心臆也昔庾信国破流离辞赋以悲哀爲主人心不逺情文略同茍生此之时遘此一变而徒工月露侈言丽则则虫鸟好音虽多亦奚以爲纵言语妙天下亦直删之而已矣灵巖树泉集序事之从欢喜赞叹中出者其事不立道之从安乐愉快中得者其道不明故子舆氏曰然后知生于忧患而死于安乐也生者道在之谓也非偷视息全躯命之谓也茍道从吾而明前吾之圣相得益章后吾之圣示之周行则九死犹生也千百世犹生也不綦难哉而欲安常处顺饱食煖衣以希之吾知其没世而无遇也大易春秋圣人垂世立教之书皆自忧患得之固也即三闾之骚义兼风雅龙门之史羽翼经传彼其所爲率出于幽愁侘傺癙思泣血憔悴泽畔徽纆请室之时故至今与日月争光天壤齐寿也夫欢喜赞叹其失则诬安乐愉快其失则偷虽繁文巵言徧满天下亦等之电光石火已耳即不然而长存两间亦天地之赘癅圣贤之蟊贼也而谓其于道有万分之一哉顾不独圣人之道爲然也纵论百家该举二氏凡吐辞成经出声爲律者靡不繇斯矣故瞿昙设教首言八难三涂调御道成犹历四魔六外彼正法且然况像教之季乎灵巖储和尚即印宗之所称肉身菩蕯宝志之所称传佛心印者也海内缁素翕然宗之而辛卯壬辰之交误罹世网几蹈不测贤士大夫无论知与不知皆殚竭心力欲脱师此厄如手足之捍头目而师怡然受之身入汤火无所辞避今其言具在可覆而按也其佛法非不学者所窥而读其书问诗偈巳见其卫道之严任道之重之一班矣其与诸方往还言及续慧命寄道綂则义形于色勤勤恳恳语皆沉痛若恐当吾世而坠于地者至于吉凶祸福则曰此定业也曰委然顺受也非所谓不以其道得之不去者乎曰使眞宗不坠虽此身碎爲微尘犹爲幸甚非所谓朝闻道夕死可矣者乎曰果自反无愧即有意外风波自然久而论定非所谓礼义不愆何恤人之言者乎曰道人家得力全在不如意处曰镬汤罏炭褰裳就之非所谓无入不自得而见危致命者乎嗟乎何其㴱有合于圣人之道也今之自号读书明理被法孔孟者吾恐视师而多愧矣若暜济羣品接引来学有叩则鸣循循善诱设宝筏慈航于问答之中寓金针玉线于意言之表遂使宗风愈振大道益弘问法请益者蹑屩担簦飈骛景从惟恐不及得其片言半偈靡不尊而宝之谓竺坟五千余卷佛说四十九年尽在是矣岂若杨雄拟易而后世不比之爻象之文束晳补诗而学者不跻之雅颂之列者乎嗟乎师何以臻此哉夫日月光华炤临无际而一经风雨薄蚀若愈增其晶莹皎洁者古之人有行之者矣大慧弘法婴难窜谪梅阳岭海瘴疠非人所居而缁衲奔凑法席愈盛识者谓其所説之法圅盖天地囊括宗乗无他忧患成之也师不其然乎或曰负苓者病作易之多辞牧豕者歌知道之黙黙况正法眼藏不立文字故拈华破颜黙然付受禅而必有録也无乃龟毛兔角乎此以质之知法者余不敢下一语虽然文中子曰不有言乎谁明道乎则师之所说自当与大藏充栋者竝垂不朽也医家烱戒序吴门郑氏受业于李东垣爲带下医尚矣传至三山先生而克大厥绪能弘其道博览无不通病者母论老㓜男女沉疴痼疾一经诊治其病如失故先生足迹所至趋之者若骛正如秦越人操术以历试诸国随俗济时不名一家也如是者垂五十年其所全济者无算矣而先生犹慨然曰噫是能起吾药之所及而不能起吾药之所不及是能治病者而不能治治病者则吾所济者狭而所救者犹末也夫医之所病病道少所以术不精而尝试与术精矣而操心不仁其害皆足以杀人乃辑秦汉以来医家事蹟凡降祥降殃捷于影响者勒爲一书名曰医家烱戒将使作善者资其津梁作不善者凛爲殷鉴不亦伟乎吾闻一医之良全活千万人先生此书出而劝戒学者昭示来兹是胥天下后世之医而出于良也不将胥天下后世而跻之仁寿之域哉嗟乎仁人用心其利溥矣昔严君平隐居卜筮人有邪恶非正之问则依蓍龟爲言利害与人子言依于孝与人弟言依于顺与人臣言依于忠各因势导之以善而人已黙受其福是寓其教于卜者也若先生者岂非以医教而与人爲善者耶钦子逺猷畵解序孔子曰歳寒然后知松栢之后凋也故天下既乱则世多隐君子焉虽然涉横流而知返耻乱邦而不居其节则峻矣而以言乎先几之哲则未也若乐潜尚志未乱而隐确然独行归洁其身其髙风不可想乎求之古人亦惟梁鸿徐穉之流爲足以语于斯不谓于今而见其人如钦子逺猷也钦子少而孤苦家贫好读书而性耿介峭厉落落寡谐遂终身不娶弃其家以推之于其兄而寄居萧寺不与世俗浮沉惟日横经教授闭户自精虽故人戚友罕睹其面时正太平称明盛之世士而能读一书通一艺辄思乗时以自显而钦子独隐约畏避絶尘逺引同人无不怪之抑知又十年而天下遂大乱矣噫于此而始益叹钦子爲卓絶也尤所难者孑身栖遯託命束脯而独能教养诸弟使皆成立蔚爲方闻之士如吾友序三尤着名字天下徒知序三学博行髙而讵知成之者乃其无家之仲子乎钦子既笃学好古能强记于书无所不通而尤精于古今名物器数金石铭勒之学故凡他人所穷年覃思而不能记忆者钦子无不应口而出即如仪礼一书韩愈犹苦其难读而钦子独字栉而句比之则其他可知矣而隐居之业兼善畵理烟墨驱染稽古爲先读九歌则绘之像读史记则爲之图以至三百篇十九首无不有畵而山川人物衣冠尊爼皆按其地而可稽论其世而不谬郑樵曰图经也书纬也图至约也书至博也即图而求易即书而求难舎易从难成功者少古之学者左图右书未甞偏废故人易爲学而学易爲功钦子之意其在斯乎其在斯乎则其所以禆益后学者宁有涯量哉虽然苟非隐居求志二十余年其精诣亦未能至此也近复以其性学所近着畵解一编以垂于世其言皆古所未有而谬以余爲知畵者索余言以叙其意余谓此则唐宋诸家之书具在能互相证明余故不论而论其沈几髙蹈之概云灵巖报慈图序凡有此身皆人子也故自始生以至老死皆报亲之时也自毛髪以至身心皆报亲之具也一言一黙一动一止经天纬地旋干转坤皆报亲之事也帝王及乎氓隶神圣及乎愚夫妇莫不有报亲之职也呜唿天与我以报亲之时之久报亲之具之备报亲之事之广且细而又人皆有报其亲之职然而能报者鲜矣敬身存心以竭其力以不匮而钖类殆难言哉旷观天下上下千百年而邈乎其不可几也非千里比肩而百世接踵者乎吾固不能不致悲乎莫非人子而能爲人子者之殊絶也然非必有金章紫绂之荣三牲五鼎之养也非必光大其门闾尊崇其谥号也非必终身不违子舎足迹不离亲闱也非必痛痒之抑搔衾枕之温凉而墓庐药膳之长亲也盖必使吾亲之没而能长存也必使吾亲之能几于圣贤也必使吾亲之能与天壤齐寿也而后爲尽其报之之义也素位而行充义之尽于人之若无所以报者而必有以报之而又大报之事或出乎彼而全乎此或相反而适所以相成呜唿非天下之大人其孰能预于斯此灵巖老人所以有报慈之图之书也佛爲三界导师而号称能仁孝者仁之本也故在忉利天爲母説法夫说法非以爲孝也而正所以爲孝也此如来之报亲也孔子曰吾志在春秋行在孝经礼经不云乎爲臣不忠非孝也故作春秋非以爲孝也而正所以爲孝也此圣人之报亲也通是意也然后可以知灵巖老人报慈之指矣然后可以知灵巖老人报慈之尽矣传曰爲人父止于慈蓼莪之诗曰欲报之徳昊天罔极报慈者报其亲也而人或谓释氏以恩田供亲尊宿以织屦养母与灵巖报慈爲法门之孝呜唿此岂足尽报慈之义哉故侍御秦大音先生遗笔序人有一见而足以繋人思至于历年歳而不忘感存没而益㴱者必不在声音笑貌问也人有片言而足以系人思至于历年歳而不忘感存没而益深者必不在文词行墨间也庚子歳春二月余避迹邓尉之靑芝山房时余乍栖庑下山中之人皆不之知而梁谿秦大音先生顾知之介余友俞君来顾余余因得以识先生坐未久啜一茗别去而余自隐居以后槩不敢报谒四方之客因即还先生之刺久之而吾心独时时念先生又久之而吾窃自咎曰先生爲郷大夫之贤者又遗老也而吾之待先生至浅矣又久之而窃自计先生诚郷大夫之贤者又遗老也固当能贳我苐先生蔼如之言粹盎之容得再一见乎既二年余又避迹梁谿常泰山之招提从德师游德师与先生故善尝述先生之所以称道于余因知先生固不我罪而时时念吾亦同吾之念先生也而先生已逝矣余即于常泰招提爲诗望而弔之呜唿先生与余一见耳而所以系吾思者如此又三年宫保张大司农寄示先生手笔一卷索余题其卷首余展卷数读而知先生书以与其宗子赤仙者也赤仙故受业于先生爲先生髙第弟子今观先生之书谈性命之微讲文章之盛尊经援古各极其致而于人之疾痛疴痒饮食起居无不有以提撕奖劝引人入胜而一轨诸道所谓循循善诱者非耶宜乎赤仙氏尊其师説片言只字奉爲龟鑑庄严卷轴若将以昭示来学而不独爲秦氏之家珍已也昔杨雄草太玄其弟子侯芭尊之以爲过于周易太过夫子云学问文章穷亘古今独是汉祚甫移而侈言符命剧秦美新爲学者羞而其弟子犹尊之如此设以子云之学问文章而又终之以大节与东陵之侯彭泽之老尚友无愧则其弟子之尊之又何如哉呜唿以余之思先生于一见及赤仙氏之思先生于片言者可以知先生矣休宁何氏世谱序余读休宁何氏世谱而慨然其有叹也于戏姓氏之亾在秦灭六国之后而姓氏之乱在南北六朝之余何也始皇旣并六国则公侯子孙皆爲咸阳布衣而尽亾其氏自元魏孝文帝以中华之望氏改代北之复姓而宇文氏又以其国姓赐关雒之名家而姓氏益舛而无所稽矣于戏惟姓氏亾于六国之后此韩之所以爲何惟姓氏乱于六朝之余此南阳之何其后所以遂与国姓竝重也韩王安既灭于秦其子孙散处江淮遂于南阳着姓爲何氏隋唐之时实重门第茍神明之胄姓氏奕叶继继承承弗失其序则表其族望爲国栋梁而南阳何氏遂与武阳之李荥阳之郑二十余姓爲遥遥华胄也于戏废兴往复之理不可概见已乎是葢有亾而不亾乱而不乱者存也孟夫子曰所谓故国者有世臣之谓也又曰爲政不难不得罪于巨室繇是言之世家巨族爲国之毗爲民之表其系于邦国之治乱民俗之污隆可胜道哉三代而后宗法不立世风以衰识者忧之所赖天下巨室各兢兢焉守其家世谨其氏族以辨贵贱以别婚姻以逺嫌疑以定昭穆充其仁孝之心率其敦睦之行庶几繇家以着于族繇族以着于郷繇郷以着于国繇国以着于天下而民俗以厚治道以成矣盖一族如是而九族以风九族如是而四方是则万姓是效其理然也则谱系之重推其极致其功用爲何如哉又岂独一氏一族之所赖乎而吾于何氏之谱则㪅叹其善学六经者三焉称祖则始自休宁南唐国师而絶不蔓引南阳庐江之逺祖此删书断自唐虞之意也宗约则首遵圣祖之训而徐及于家礼此春秋尊王之指也叙事必重推先德长言而嗟叹之此诗人歌后稷公刘以及文王之风也于戏谱系之书之美备矣夫谱本于世家系本于世表此太史公遗法也世家则欲其累如贯珠世表则欲其较若视掌而后世多失之南北六朝之后爲氏族之学者数十余家其爲书凡千余卷而何承天姓苑独爲世所宗则知于谱系之书何氏又有家学焉是其所以尽善也乎前星野语序三代盛衰着于诗书周之季也王迹熄絶而春秋继作笔则笔削则削而乱臣贼子惧此后世之史所繇爲重于天下也呜唿吾历观诸史而天下国家乱亾相随续者岂非以小人哉汉髙建不㧞之基光武恢中兴之业贤圣之君六七作诚以爲配历殷周矣而阍寺蠧之浊乱天下而炎祚遂斩唐太宗负不世出之姿臻三代之治而开元元和文治武功无沗厥祖虽其间祸乱相寻然狡虏强藩举不足以亾之而刑余扫除互执国柄而李氏不祀宋兴除五季之秽迹揽王政之余风忠厚立国重道崇儒诚三代以后之盛朝也而权奸朋比斥逐正类而中原遂丧南国以亾呜唿小人之祸人国莫宦官朋党若矣有一于此而不至灭亾者未之有也国朝至光熹之际尚忍言哉逆阉蓄窥伺之心爲攘窃之计其不爲新莽武氏者几希矣故杀戮忠良毒流缙绅祸不可解而余奸遗孽复扬其波以斵削国脉当是之时宦官之祸千万于常侍军容诛戮之惨什百于黄门北寺而朋党之奸又倍蓰于斥元祐黜道学也则合汉唐宋之所以亾者而亾吾国虽有五帝三王尚能善其后哉吾故俯仰数十年间未尝不流涕而痛哭也野史文秉氏故相国文肃公之冡嗣也心知其故而痛伤之慨然曰余闻之先人国朝之乱繇于门户门户之始本于建储而不谓卒于此而遂亾也于是原本家学罔罗旧闻上自神庙下讫于烈皇帝勒成一书名曰前星野语以授徐枋而属之序枋受读卒业掩卷而叹曰此书出而使天下后世洞然知国朝之所以亾而列圣无失德而文肃未竟之绪又以此而克大也昔司马文正作通鑑始于三家爲侯而识者谓一以示兴亾之戒一以着周秦之端而迁固着书必推本之太史叔皮以母坠前人之绪二者秉之书备之矣而不知文正迁固之所以不得已于书即夫子作春秋之意也吾故晰其事而首掲春秋大义以序之惠而行诗草序夫人生事业文章有以卓然自立于天地之间者岂不以才与气哉贾生年二十余发䇿汉廷条对诏令诸老先生皆莫能及訾制作之非论和亲之失欲改正朔易服色兴礼乐繋单于之颈而笞中行说之背何其壮也及爲梁王傅无状而哭泣自伤何也其气竭也江郎赋称凌云辞擅雕龙声华文藻掩映一时何其盛也迨乎迟晚而文笔衰落何也其才尽也夫人能立事业文章于天地之间者固以才与气然徒恃其才与气而不能养之充之即气如贾生才如江郎而不免于竭且尽而况其下者乎故人不可以不学也学者所以养吾气而充吾才者也笃学好问㴱思敏求涵泳渐摹沉淫淬砺释其外假抑其虚憍不迁不挫者所以养吾气也酌古斟今致赜钩玄咀其英华益我神智大无不该微无不入日新又新者所以充吾才也传曰学然后知不足知不足则学益力故孔子大圣也遇老𣆀则问礼遇师襄则问乐遇苌弘郯子亦皆资之何况其下者乎人之于学固未有尽也或曰文人之所成就果如贾与江亦可矣曰否文章系乎世运世愈衰则人之气与才亦愈薄且弱而文章亦愈下其理然也吾甞论如易水之歌陔下之唱其人皆武夫剑客固未甞浸淫乎风雅比叶乎宫商而文章之美固已爲天地之元音有非曹刘鲍谢李杜之所能爲者不亶然乎苟生乎今时而骛乎贾与江者则其不能贾与江也亦明矣呜唿诗之亾也久矣好沉雄博大者病在专事其声音笑貌气象规模而不求其神理好淸新俊逸者病在专趋乎纎巧衰澁影响谜覆而不究其指归要之皆不学之过也而今世之所谓文章鉅公自负起衰救弊者又以畅逹爲性情富赡爲神采体格风调一概抹摋能言人之病而不能自知其病是其所同非其所异而天下莫之敢訾呜唿诗乌得不重亾也乎惠生而行今年才二十余耳负奇气能诗着有东篱草问业于余余故以学勉之俾其日事于学以厚养其气益充其才则其所就未可量也余于诗道知之而未能愿与如生者渐涵停蓄于其中一二十年扫衰晚之弊而一昌明其道则大雅之作正始之音其在斯乎其在斯乎吾与生当共勉之姜如农给谏畵像序士大夫平时能慷慨奋发直言极谏斯其遘急难处幽忧无有以易其常度矣东京之末甘陵分部党锢祸起膺滂之徒以言遘难无不传考黄门北寺身婴惨酷而其后党人卒能爲国陈力其致然也烈皇躬神圣之姿而权奸祸国隳坏天下与汉季等给谏姜如农先生奋不顾身抗疏论之遂逮治诏狱复拜杖北阙下时先生直声震动海内而时之所以死先生者亦至矣然而卒不死天也既而两京随陷赫赫中夏剪爲荆榛先生尽室南奔栖吴入越奉老母崎岖数千里间憔悴江海之上而不返天下之乱亦已十年矣士之好气激尚风义者初未尝不北首扼腕流涕伤心也而与时浮沉浸淫歳月骨鲠销于妻子之情志概变于菀枯之计不三四年而向之处者出已过半矣欲如先生卓然不污时议十年如一日者岂易一二哉吾以汉中兴前论之其时依託逊禅傅会礼乐或称制方隅假名徴聘士苟自昧侧身其朝犹未有仲尼微管之痛也则亦未可与今同日而语矣而焚衣而逃抱图书匿林薮至受劒引鸩託疾自汚者绵历歳纪未甞易虑以观于今不亦逺乎苟无先生其人者立节砺行经纬其间不重叹古今人不相及而悲本朝之无人乎然先生今日之髙节不于今日得之而于抗疏直言时办之矣先生一门忠孝过于汉室之三姜逺甚而当时伯淮以不应辟命致动当宁之慕勅使者图畵其形状此事而再见于后世也复旦有期自有爲先生着像丹靑者矣奚以葛巾草衣者爲先生属余题其畵像有感而书之宛山顾氏家乗序立德立功立言得其一以不朽尚矣必兼三者而有之未易遘也果三者之克兼必名与天壤齐寿身同山岳之安家有曾孙之庆者上下千载尤絶无而仅有者也功足以震世而不先之以德则功髙或有以戕其身何有于裕后言足以华国而不以德爲之基则言出适足以招邮宁讵以福流子姓哉自然之理也故或蹈瑕抵隙以爲功或疵物激淸以爲言虽辉赫当时震眩一世曾不一再传而隤其家声覆辙涂地至不可问矣伏读故大司马太保冲吾顾公家乗而重有感也公以县令起家历官至制府所在以最绩闻爲当代名臣而抚督陜中功烈弥盛殱哱奴创火酋元老壮猷折冲万里此功在封彊者也撤矿税罢织造正己格君囘天浴日此功在社稷者也而其论织造矿税三大害及请罢诸珰诸疏置身危疑极言无讳忠诚恳恻读者流涕此所谓与伊训说命相表里者虽与日月争光可也呜唿太保之功如此太保之言如此此千古之所共见者也而其内行醇备恂恂谨饰孝于亲和于家训敕子弟一同寒素躬行日用必以植德爲先其所培养于人所不见之地最湥且固故发祥久逺不可限量艾年而举五丈夫子其四皆翶翔皇路敡历中外或以治绩或以忠节皆克世其家而振其绪而㓜子爲处士敬熙先生则贞不字之节潜隐园巷三十年如一日而绩学笃行敦伦追逺竭蹶从事若徇嗜欲故年踰七十而惟日不足建宗祠设祭田筑聚族之堂谱世系之牒丰碑鉅坊无所不立给孤恤寡无所不至而皆捐一人之资竭一人之力以成之此处士之功也典礼既成工役既竣然后爲条约之文爲诰诫之篇以固后人之遵守而又申之以长言嗟叹之辞以兴起后人之孝思以畅发其千流一源千枝一本之意先行后言亦云至矣此处士之言也呜唿而孰知其悉本于德乎呜唿处士声实不让先公又何啻第五之名无减骠骑也余既伏读其家乗叹息而谓处士曰君家之功德之见于事业者也君家之言德之见于文章者也惟功与言人之所见德者人之所不见譬之崇墉大厦必致力于人所不见以爲之基而后岿然永峙以无毁而其所屏庇者大矣太保处士之世德良然不晰之家乗乎今者子子孙孙绳绳蛰蛰繁衍炽昌又何极乎吾于顾氏名德人物之盛而囘视所谓一再传而隤其家声覆辙涂地至不可问者天人之际可以观矣凤栖李吴氏家乗序谱乗之学所以救宗法之亾而隐然繋风教于天下岂特爲一氏一族之书而已哉古者族必定宗宗不易世蔚爲民望上下相维所以一国之慕繋于巨室而百世之泽绵乎本支家有宗子然后国有世臣系至重也迨乎輓季宗法不立莫相维系一旦缓急存亾涣散不可收拾一家犹如路人况于国乎赖有海内之世家大族伟人喆士孝子仁孙秉诗礼之泽振箕裘之绪确然知氏族门地上重非可涣同路人非可夷于氓隶屹然起而修明之所谓尊祖故敬宗敬宗故收族莫不于焉见之而凡所以饰家范厉庭训兢兢焉欲其子孙之世其德而亢其宗者亦莫不于此焉见之呜唿使家有是书而人有是心不几天下同风而俗若成康乎吾故曰隐然系风教于天下也而近世之所以爲谱者又有异矣或逺宗以诬其先或集菀以非其类无论先民尊尊亲亲善善恶恶之意无一复存而长浇趋竞谱乗适爲蠹治之本此贤者所以有日下之叹胥溺之忧也吾友李子炳庐居墓田穷年矻矻旣编辑其宪副侍御两先公文集减产而寿之梓而又撰次其家乗名之曰凤栖李吴氏世谱凤栖者汉阳山名也徐子受读卒业作而叹曰伟哉一编而忠孝之道备矣李之先爲楚人本姓吴氏自其始祖佐一公代其舅李姓者从汉阳来戍于吴遂姓李而子孙或称李或称吴或称李吴其先人甞曰吾家复姓爲孝从李爲法孝吾情也法亦不可不遵呜唿忠孝之道备矣而李子谱法复有可称述者姬姓之吴散处江汉髙门鼎望所在林立而不援不附一以佐一公爲断其下子子孙孙支系粲然昭穆秩然使读之者知水源木本之㴱长旧德先型之久逺而合称之曰李吴氏谱则又絶无仅有葢原本先人之绪言所谓本姬姓之旧爲不遗其亲从渭阳之氏爲不忘其君而吴后于李者先国而后家也而义例谨严无所淆乱又足以砭世之爲者之膏盲不綦盛乎是眞吾所谓隐然系风教于天下者也余无似亦拟殚二十余年继志之诚以作徐氏家谱今春方爲经始而李子则已成书且其书之备美如是是吾之所以愧李子恐瞠乎其后也因泚笔而爲序之居易堂集卷之五终居易堂集居易堂集卷之六居易堂集卷之六序赠业师郑士敬先生序儒者阐五经之微言析六艺之眇旨以友教天下启廸后生其道至尊重也故道在则天下崇其道而尊其经道亾则天下骛其说而违其行苟欲使经学通明而儒术不坠必傅其道以行矣孙宝曰道不可诎身诎何伤夫甘心畎畆之中憔悴江海之上而学士奔凑如登龙门身愈困而益尊境愈阨而益亨夫岂章句训诂之所爲哉昔戴圣尹敏及徐遵明之徒皆经号专家师说具在而名或罣于吏议或妄託于䜟书或悬纳丝粟而遗讥于影质故虽说经硁硁名爲宿儒而造就实寡何者有儒者之学而无儒者之道也惟通德之门则彬彬多大儒焉殆所谓以身教者乎小子枋年十五即执经从吾师郑先生游时崇祯之丙子岁也先文靖公进枋而命之曰吾交满天下而性命之友指不多屈其散处四方者无论矣近则臯里杨先生西铭张先生及汝师郑先生而三人焉夫臯里杨先生西铭张先生皆伟人也然吾不命若师之而独师郑先生小子亦知之乎西铭弘奖人伦训纳不倦故其徒多美风流臯里矜尚气节天下已任故其徒多持议论非汝之所及也小子其务穷经饬行以事乃师枋谨受教时士专帖括爲之师者亦教其弟子以掇取科第耳而吾师独先经学矻矻穷年究竟同异研晰幽微必使圣贤精意通于学者而后已士习日靡以声誉相髙而吾师独尚风素敦内行恂恂不爲虚憍之气其教诸生也以躬行先之循循善诱辞气温霁或独坐一室默不闻声而诸生畏敬之如神明无不欲自砥砺以赴其师之意者故游吾师之门多能成立以自表见论者以爲吾师解经不穷则戴次仲沉静乐道则杜叔和之流也庚辰后先文靖奉使归里时西铭先生已下世而臯里先生声气日广门庭如市先文靖心窃忧之独与吾师性命水乳晨夕无间每忧时念乱商㩁人物则促席竟日相对悄然或欷歔太息良夜乃罢而侍者不能闻其爲何语也乙酉之祸迫胁士大夫便宜授官辄檄令之任同人多改操者而吾师独阳爲庳疾以跛自废遂以得免其临大节如此而生平耻语意气常守雌节无矜激之色故其立身有恒介然不夺非色取一时者之所可几也天下初乱士无不以气节自命翘翘矫矫无所不至而吾师夷然不屑也歳月侵寻意与时移向之翘翘矫矫者亦发蒙振落矣而吾师独潜隠园巷杜门教授十三年如一日嗟乎今天下而益知吾师矣于是执经受业负笈请字者云合雾集踵趾相蹑四方着录者不可胜数其亲承教泽辟咡左右亦且数十百人而吾师之所以教之者一如二十年前之所以教枋等者也门人亦尽务实学尚谨饰从容雅歩行于路而皆知爲郑先生之徒也烈皇时权奸以门戸搆难以西铭门徒太盛标榜太髙见于弹墨罗织周内几成大狱后臯里亦爲忌者所中几几不能免而吾师生徒之盛与西铭臯里等独超然免于议论今之从学者倍盛当时而闻者景悦惟增慨慕嗟乎小子枋至于今而益知先文靖公所以命枋之意矣夫处党人之时而不爲䜛邪之所侧目居非命之世而不爲异已者所惊疑岂非抱道躬行可行蛮貊乎故其所成就者率多自立不与时俯仰即小子枋茍存视息而犹颇识去就之分者亦吾师以身教之之所致也初史相国督师淮上吴人卢泾材以诸生慷慨从军杨州陷卢生卒从相国以死以死节闻天下卢生者亦吾师髙第弟子也吾师之门多闻人而此其尤着者云赠兜菴序隠居放言斯特逸民之一节耳非所语于通德也故时当隠遯着括囊之文身处末流有言逊之诫君子愼其枢机以亨时晦言之于身不綦重哉昔人云居非命之世耳目适宜视听口不可以妄言也余尝览其言而悲之则大易所称或出或处或默或语岂非出有语之义处爲黙之时乎汉延熹建宁间甘陵汝南声名题拂身爲处士而裁量执政言非其宜卒成党祸逮染名贤几遍天下当时申屠子龙独以贞黙自守确然免于议论味道乐潜终成髙志人但知愼言所以全身岂知愼言正所以全节也哉夫峣峣者易缺皦皦者易污以言爲怨之府而举身以殉焉者无论矣苟以言爲身之文将以标榜于天下使天下有能言之目爲可知之具遂来当世之浮慕而旌贲从焉此周颙北山藏用终南之所以遗讥于后世也吾故㴱叹张子今日以兜菴自命之知时而得所处也张子生长膏腴之地少擅文章之名而其言一似有忧患者嗟乎张子㴱逺矣其自命也以愼言而杂迹方外游于酒人将以酒全其天使宾从相对亦各相忘于无言耳昔南北六季之时多髙蹈之士而文中子独称仲长子光爲天隠谓其名弥消其德弥长无往而不适岂非以其能以瘖自名终身不与世交语而欣然引酌优游卒岁乎吾今观张子所处不独效子龙之贞黙葢亦有仲长天隠之风焉余愧不能学王无功日以五斗酒与沉醉也送去息和尚住夫椒祥符寺序竺干之法既入中华如海滙百川灯分千燄炽昌盛大不可思议遂与王者分民而治先师分术而教矣而其中絶世伟人传佛心印者涂辙不一机用亦殊虽一月可印千江而同归正如岐路有隠者有显者有出者有处者荷担大道隠若敌国彼此无间而其致葢少差矣夫儒者以全道爲重故重其在我每以处优于出而佛法以行道爲亟故利存狥物每以出扰于处所以孔明不取干禄孟氏不义往见而瞿昙设教誓入五浊神僧应化不耻乱朝苟可续慧命济羣品则举身以狥之岂同儒者规规然以洁已爲髙哉至千古过量人孤峰絶顶剷迹销光木石与俱遗世独立者亦多矣如大梅栖山縳茆燕处龙山无路移屋㴱居船子独踪立锥无地虽品诣卓絶风流不坠而以视握麈登坛弘法宣化陶铸贤圣教育英才天下向风法席如海如临济德山洪觉大慧固未可同日语也虽然人但知出之优而未知出之难也夫十室之邑一旅之衆固易戢矣教令既习风俗既一而爲之帅与令者复操生杀赏罸之威柄以整齐之然而违制梗化以覆军败官者比比也今五方之人杂然竝处去来无常性情不一而又无生杀赏罸之威柄以整齐之而欲其从风向道更诚与一于军旅之从其帅民庶之从其令不綦难乎不特此也慧灯若熄而狂花争艳则续命之难也根尘难冺而悬丝易絶则衞道之难也肯堂弗问而析薪欲荷则嗣法之难也白法既衰而黑业逾积则导衆之难也荑稗充盈而嘉禾不硕则择人之难也嗟乎禅者之出岂易言哉去息禅师得法灵巖将数年矣操履尊贵道风逺闻诸方缁素浩然归重以爲灵巖之克子而天山之闻孙也今将出而住夫椒之祥符寺夫祥符又灵巖昔日之祗陀林也必使当年宝所壁垒一新无沗徽音克明师匠而后无负灵巖付託之重则师之出较难矣而吾㪅爲吾师庆也临济必踞鎭州丛席而后建立黄檗宗㫖大慧住径山后学徒云集罔罗龙象而道法益尊则师今一出而继述师传造就学者尽在是矣从此而大振宗风葢天葢地其孰能御诸余与师乃惠连康乐无着天亲也师既开法席于名山便当褰裳相就不啻宗雷结社东林而于师之行先质言其难如此顾师之视余正同康乐之爱惠连受其质言契如针芥而余之视师则不能如天亲受教无着而即证大乗以此愧师耳赠李秋孙序人生百年幸而际明盛遘太平父母俱存兄弟无故则中人之姿稍自勉亦庶几所谓完人不幸而祸患迫之于前而冤痛惨酷感愤睚眦激之于内即世所称贤者尝溃而失其度矣昔人如苏不韦报仇行权而王肃之奔拓䟦吾每痛其志而又弔其遇之不幸也李子秋孙年三十矣当国变时不幸爲怨家所乗有家门之祸时李子止年十四歳逃亾窜匿万死一生仅以得免事已而怨家又搆之以大狱计必杀之以十四歳之孤出入濒死于狱讼刀笔间又数年而后已以今观之曾谓此十四岁之孤而足以捍之耶沉沦灰灭乃其分也而李子卒能卓然有以自立非所谓贤者乎余之遭乱也年二十四亦既成立矣然家冤国祸萃于一身抢唿莫闻以死爲幸若李子又何如也庚辛之歳余与李子遇于山中往还过从劳苦告语每风雨晦明忧愁疾痛杯酒朋从酣醉笑唿两人未尝不相向而泣也而李子若有所不得已于世者又以不得已于世若有所重累而思释者于是弃家入山不撄世事蔬食布衣尝同在疚居恒採攟自资妻子不免饥寒而不顾也嗟乎贤矣王肃之避家祸而北奔也受国士之遇爲之㪅制度定典礼年甫踰壮宰相封侯爲魏室宗臣诚亦盛矣然以彼其才即无所遇于时庸无所闻于后耶适丁屠酷窜伏以免而弹琴着书咏歌先王之风以老死巖穴所得不㪅多乎嗟乎李子㴱逺矣而吾犹愿李子之有以终勉之也送磷雪上人行脚序男子志在四方况出家学道者乎无室家之恋无赢粮之难苟有志于大者远者则足迹遍天下此其常也昔显公西入佛土行游二十余年玄奘取经天竺周流一百余国尚矣至如方州之内则慧逺之行化许雒襄汉一行之访求师资贯休之去吴入蜀无不历奥区探絶境汲汲皇皇不知老之将至而其人亦遂以不朽以是知逺行之无负于人也龙门年二十而浮江淮溯沅湘渉汶泗周旋齐鲁梁楚鄱薛向子平弃家遍游五岳宗少文遍历区内名山凡爲一代伟人着业于不朽之林者皆然而方外道人益可知矣今以数家之墟十人之聚自东阡适西陌无不嗫嚅刺蹙出门复入彼固不知有天地之大道里之逺又何怪庄生不云乎鹏之徙于南溟水击三千里抟扶摇而上者九万里蜩与鷽鸠笑之曰我决起而飞抢榆枋时则不至而控于地而已矣奚以之九万里而南爲人之所志不齐有如是哉磷雪开士所处固僻而英年具办道之志汲汲逺行将以大其所学此自其天性爲可敬也而人或尼之我故举玄奘诸大士以壮其行愿雪公学鹏之图南以爲诸大士且亦使人母爲蜩鸠之笑也赠新安汪惟晦隐君序洙泗之传既泯濂洛之学未兴而圣人之道绵绵延延上下千百年未坠于地者寔有所託以长存而不息葢不独恃六经之空言而恃笃行之君子有以载其道于躬行也自后丗曲学既繁伪儒杂出有侈心性之谈而鄙实行爲粗迹有标妙悟之宗而以决防踰闲爲无累驯至四维不张五经扫地而世运随之可胜悼哉繇兹以谈有实行以基之则不言道而道存无实行以基之则言道而道愈亾矣文中子不云乎父母安之兄弟爱之朋友信之施于有政道亦行矣则如万石君家孝谨闻于郡国长子建老白首贵郎中令而亲中裠厠牏身自洗濯虽齐鲁诸儒质行自以爲不逮元鲁山兄子襁褓丧母无资得乳媪鲁山自乳之后以得成立阳道州妹壻客死道州徒行千里负其丧归葬而抚寡妹养其孤孤年四十恩义不衰彼固至性烝烝行诣卓絶而又何尝侈言夫道哉然如文中子之言则圣人之道所以不坠者非于焉是赖乎所谓载道之器者非耶假使有人躬行万石鲁山道州之行而又学濂洛之学则其所以昌明圣道又何如乎余读新安汪氏庭范纪略又徴信于吾吴一二君子之言而确然识汪征君惟晦之爲人则诚所谓行万石鲁山道州之行而学濂洛之学者也而吾又有进矣征君孝义诚笃敦伦植节一同于万石鲁山道州而立数孤抚数寡㪅丧乱值饥荒其遭际之险阨负荷之艰大真万倍于古人而皆有以曲成而无遗憾此非独其至性有以济之而实其学道有以济之也嗟乎淳古日逺江湖日下滔滔者几流于不可知苟使征君其人者树立坊表昌明圣学以维持而挽廻之则吾丗其有瘳乎然则身渉末流而负世运之忧者非笃行明道之君子又何以几焉吴子自号瓶菴序吴子雨岑自号瓶菴而自爲之序入山以请曰某葢有意乎谨言惟先生有以教之余览其说而重叹呉子之孝也记曰一出言而不敢忘父母此物此志也昔周仪部玉凫称道吴子不去口谓其少时曾刲股以愈其亲之疾愼终大事倾资竭力而不顾至于今年踰六十尝冐暑扶病不逺二千余里以省其祠墓于故乡拓墓田培松楸葺祠宇美仑奂独力而成无将伯之助其所捐输不啻中人之产是岂恒人之所能也此其大端也而观其居常细微则又诚有一举足一矢口而不忘者今其言曰某少失学不克有所成立扬名显亲某病未能惟是暮年衰齿日愼一日恐或遗羞所生此心未敢一刻忘也既不能立身以显吾亲或庶几无失口以玷吾亲乎守口如瓶吾之志也且吾闻之满则覆瓶亦有是焉故聊以自儆云耳嗟乎则是呉子命意于一字而金人之铭欹器之诫兼有之非敬身之至乎吾故重叹呉子之孝也而吾㪅有进焉士君子立于世而声名标榜訾物激淸以成横流之祸其或伏处闾巷而多言取尤直言触讳以不能免于斯世者固其所矣即或有一言而爲人排难解纷以至存亾而生死人之仰之不啻宜辽之丸聊城之矢而又自冺其迹不居其功㴱藏而逺避若是乎其言之无忤于世而有禆于人也而或者未食排解之德而先致倾动之尤以撄当世之缯缴而莫之避嗟乎人但知莠言之爲患而孰知好言之尤甚乎杨子致叹于口出微乎微乎又何如以黙以容无咎无誉三缄其口优游卒歳者之无一朝之患而身名俱泰哉或曰瓶菴者平安也一谨乎言而无招尤无触讳聿怀多福履坦贞吉矣故曰此敬身之至也嗟乎吴子加于人一等矣外祖母王太夫人九十伯舅氏吴明初先生七十寿序天之遇人也丰其后者必啬其前人之遇人也落落于贵盛之时者必久要于患难之际者也夫天既与人以晚成之器必钖之以暮节之福其始必荼苦艰辛壹鬰憔悴在富而约处泰而屯是正所以坚完其精神而成就其德器也其人也如金石以磨砺而不朽日月以晦蚀而升恒固天之所以寿也夫人既人趣于捷者我率其迂人集于菀者我集于枯风雨不辍其音霜雪不渝其色巨卿友而平子可瞑山公在而嵇绍不孤其立于世者甚伟故其得于天者必厚其人也如松栢歳寒而后凋姜桂性老而愈烈又天之所寿也枋故于外祖母王太夫人暨伯舅氏明初先生之寿而㴱有感也甲午歳外祖母登九秩伯舅跻七十慈孝一堂竝臻上寿交游亲串无不操词捧觞陈说景福颂祷盛事而枋以爲此正能知太夫人及先生之寿而不能言太夫人及先生之所以寿也太夫人爲我外王父元配先生嫡长子也初太夫人之嫔于呉家业未丰太夫人善事夫子克佐贫薄虽夙夜勤瘁而交谪不闻少君出汲德耀举案椎髻布裙未易举似此犹人情之所能也其后家日益盛资储充衍外王父性豪上不爲乡里曲谨态故身虽布衣而俯视王公甲第开康庄后房曳罗绮东山丝竹西园游宴殆无虚日而太夫人性安俭约独居教子御布素躬织絍无异贫时虽寒沍手皴而操作不止札札机杼与膝前吚唔呫哔声相杂也一家之内丰约既殊甘苦或异而太夫人怡然安之无几微不得之色此益人情之所难也太夫人时时命先生曰公父文伯之母曰瘠土之民向义沃土之民不材今兹勤苦天庸玉汝于成乎彼借膏腴耽靡丽者固非恒久之道也若庶几有所成立则宁拙母巧宁退母竞宁眷眷于寒素无汲汲于势利此吾心也先生天性孝友刚方谅直慷慨好义意有不得则义形于色千万吾往虽其素所蓄积亦得于太夫人之教爲多矣当先学士鼎盛时至亲好友奔走旁午先生虽戚谊肫摰而往还简略真淡如水也大率歳时伏腊嘉礼宴会岁不过过从十数耳及先学士身殉国难向之奔走旁午者曾不过而问焉而先生于兵火冲斥时驰使命冐不测所以抚唁枋者甚至复赙以兼金数金枋得借手以爲先人藳葬之具嗟乎人谁能之人谁能之当此之时人怀岌岌自救不暇即家力丰裕而平时最称密契者犹或未及况以先生之贫而自处落落者乎枋于是而知先生真古独行者流也未几而懿亲中之与先学士最密而受先学士恩最㴱者甘心反噬瞋目语难无所不至先生奋不顾身出而捍之排难释患惟力是视如是十年凡羣邪之所媒孽丑正之所謡诼先生无不爲之解纷焉亦有事可潜弭则枋未及知而宜辽之丸已奏肤功矣故枋虽风雨漂摇而覆巢无取子之祸遭家多难而荓蜂无辛螫之伤皆先生之力也枋因于太夫人说帨之辰跽而进曰世路荣华瞬息衰谢所不必言即以太夫人一家今昔言之俯仰数十年沧桑陵谷亦不知其几矣向之口厌甘肥体穷纨绮者今亦有存焉者乎即诸渭阳年少于先生逺甚而零落过半而先生乃以七十老人华髪苍颜拜舞于期頣之膝下非天之所以单厚者乎今曾玄绳蛰芝玉森如凡从先生后衣綵酌斗者且四世内外几十人非千古盛事史䇿罕伦者乎福祚隆赫至于如此固非逸居苟安柔质浅器者之所堪负荷也则当年太夫人之备尝艰阻非金石磨砺日月晦蚀乎今而后而不朽升恒者见矣向者先生之髙谊笃行非松栢姜桂乎今而后而岁寒后凋性老愈烈者见矣夫寿爲五福之首又大德者斯得寿故不有过人之德不能跻过人之年不有天伦之完节不得臻人世之奇瑞何则遐龄大年固造物者之所不轻卑也今太夫人与先生独得之非其所积者厚而所植者伟乎先生闻而轩渠曰子年少而能言天人消息之理津津可听也曷爲我纪之枋因质言以侑觞焉叶太师母八十寿序平居读史尚论古人行事每见淑女亮节有国士之风焉未尝不抚卷而叹也而要其所以垂青编昭彤管者非端操在躬徽美洋溢则造就后人聿成名世者也二者得一已足遗令名于无穷况兼之乎如叶太师母张太夫人则方之古人未易一二数也太夫人早年妇德婉瘱贞顺中外着称而尤所难者读书知大义而能玉吾师于成也吾师圣野先生当象勺之年太翁方据臯比讲学于外而家日益落太夫人抚先生而慨然曰噫子瞻年稚既弗克从明允以游学邴原家贫复弗能入乡塾以从师将奈何太夫人于是自教之机杼之余说经授书靡间寒暑自㓜学以至成立罔非慈氏之恩勤训廸也先生年弱冠名满天下诗坛文坫共推盟主而太夫人奖训益勤或问其故太夫人曰名隳于既成而业荒于既精者多矣我故爲之兢兢也时先生席珍待聘朱紫如拾方且拜身廊庙黼黻皇猷而天下遂乱太夫人进先生而命之曰我老矣不幸复睹此乱离今惟以若长侍膝下母子相依爲乐他非我所期也昔介子之母尚与子偕隠况今日哉捧檄之喜吾不爲若愿也先生谨奉教太夫人又进先生而命之曰母集于菀母干没于荣利我既已言之矣若亦知峣峣者易缺而皦皦者易汚乎若其母爲名髙母爲气矜隠不违亲贞不絶俗昔人所尚若其勉之先生谨奉教于是天下之初乱也慕义之士入山惟恐不㴱至见一当世之子无不凿坏踰垣以爲快先生奉慈帏栖故里无异平时而交游往还母失亲故乡曲之论或且致疑而荏苒歳月士气浸消向之蹈海奔林长往不返者今且上书公车浮沉金马矣而先生潜隐园巷不簪不带自若也于是向以先生爲和光者今乃知先生之耿介无不交口叹先生爲不可几而不知其禀圣善之令谟渐义方于慈训者素矣先生闻望风流晖映一世奔走天下虽偃居穷巷而问业请益者冠葢相望轩车接轸且内外亲娅率多通显而太夫人三旬九食怡然安之故先生与世相接坦怀无忤而神愫泊如物不爲累客退则闭户着书洗淟用酒以爲欢嗟乎有是母斯有是子非虚语矣夫传经纱幔本自宣文授书睂山出于贤母此今古所爲赞叹而书史所爲流连也况复明大义负伟节乎枋少从先生游颇悉太夫人德概兹值太夫人八十寿将操词以进复征懿行于先生先生爲枋言太夫人之所以处乱世者如此因受而书之杨隐君曰补六十寿序余㓜从先文靖公于京邸凡贤士大夫以及文人处士之过从者先文靖必命余出见之捧手侍立以受长者之教遂得识曰补杨先生云葢崇祯之庚午歳也时余方九歳从塾师受论语孝经塾师者虞山赵端吾先生赵文毅公之孙也其人古人也与先生善故先生每过学舎必与余师从容欵语道故旧移时乃去以爲常余之识杨先生益稔矣比二年壬申先生南还居金陵先文靖亦奉太孺人归里又五年爲丁丑先生自金陵来弔太孺人之丧先文靖复命余出见先生时余年十六已补弟子员矣居无何别去又五年爲壬午先生复自金陵移家还呉先文靖亦休沐里第相见益欢余复从容从先文靖以见先生余已忝登贤书年二十一歳而且有子亦三岁矣夫余年二十一岁而识先生已十三年矣嗟乎俯仰十三年间而时事之变迁已不可复问而讵知不二年而即有甲申之变又一年乙酉而复有南都之变乎自余之初识先生爲烈皇初时称太平京都辇毂风华文物天下所聚而尤尚风素重儒雅故先生以隠士居京师声名籍甚着作一出无不传写子山之词赋藏购陈遵之尺牍荐绅先生及通侯贵戚折节交好扶葢接轸何其盛也不一二十年而北顾苍茫神州陆沉矣是岂意计之所及哉初先生在都病濒死殆弗克济而先文靖爲之营医药视汤饮调护甚至病遂以闲弘光时权奸搆党祸杀戮名贤遂煽蜚语染逮先文靖势岌岌殆矣亲戚交游畏祸观望而先生独䇿蹇至金陵语所知曰天下事可见矣而尚欲杀大贤以快己私耶先生旧居金陵金陵之名公贵人无非先生友者故其言足重而事亦寻已金陵破先文靖死志己决独操小舠出阊门就先生邓尉山居谋死所周旋日夕慷慨流连惟先生是共则先生与先文靖之所以周旋于死生患难之间者爲何如哉先文靖殉节以死余遂括髪亾命望门投止去吴门葢逺矣先生独侦知其处密寓书以唁余余后爲逻者所得自分必死既展转以归遂庐先文靖之墓时弔者絶迹而先生独炙鸡絮酒束生刍以来哭极哀复执余手泣泣良久乃已余既不入城府亲故断絶而先生独同其长君明逺时时顾余于土室中一日促坐饮酒欢甚时余师赵端吾先生复授儿子经亦在坐二老友絮语生平猥及少年之游燕私琐屑靡所不及笑语方酣而先生忽顾壁间诗低徊久之壁间诗云间汪希伯先生作以哭先文靖者也汪希伯先生昔与先生同游京师亦以诗名重公卿间先生俯仰今昔感慨兴怀乃以箸击案自爲歌诗而举酒属余曰人生聚散宁可计乎人生今日旦夕莫必其命今日之乐诚难得也遂泣下坐者皆泣终不乐罢去自弘光乙酉至今丁酉又十三年先生寿登六十余年且三十六须鬓亦半白矣丧乱侵寻老成凋谢先文靖之殉节亦已十三年而余师赵先生及汪先生者又皆死独先生在耳夫当烈皇全盛之时固不虞有今日而当申酉之际所谓旦夕莫必其命者又岂谓有今日哉今日者先生以周甲称庆而余犹存视息操辞以爲先生寿亦非意计之所及也先生神全德劭其寿靡算从此十年一举觞而余之操词以进者意必有异于今乎万峰剖石老和尚六十寿序吾闻道德髙妙者如髙山大川其巖巖峻极固不骞不崩也其汪汪万顷固澄之不淸淆之不浊也其嶷然孤峙固足以填末俗而砥狂澜也其无爲自化固足以润衆生而济羣品也此即儒者之所谓悠久无息而释氏之所称万刦常住者也其人也固将同金石不朽天壤齐寿矣而可以人世之年岁寿命颂之乎虽然天人之际未有不相符者吾故于圣恩大和尚剖师之寿而有味其言之也吾师之踞法王座而弘法者阅二十年矣宗风愈振大道益弘奔走天下殆无宁晷每一岁中其来往叅印于吾师会下者不下数千人凡得吾师之片言片偈而沛法雨于火宅炳心灯于昏衢者不知其万亿矣则吾师之开甘露门而暜济德遍天下譬如湖海涵养万物而莫能名其德也象教凌夷世当末法无论蚩蚩氓俗沉沦黑业往而不返即方袍圆顶居然衲子然大都寄迹浮屠匿其瑕玷而天下之所称善知识者又竞蓄异流以爲奇货无不罗爲法嗣升之座端末流披猖一至于此故佛法至今日而称极盛正极衰也吾师心独悯之门墻髙峻鉴别精严非其人不传非其伦不收也其衞道之严荷道之重髙型峻范金科玉律有非诸方之所可及者禅者又以语言文字相髙举世若狂无所底止苟一影掠机锋拾人牙慧辄复𥿄费木灾汗牛充栋然䆒其归着正如蛙鸣蜩沸靡有窥于半班曾未得其一指师叹曰续佛慧命传佛心印固自有在安用此喋喋而呫呫夸多鬬靡爲也于是剷其书不传惟以躬行实履爲诸方表率故屹䜿湖滨隠若敌国海内缁素咸望万峰片地爲浊世之化城而迷涂之觉海奔凑如骛络绎如织一见吾师皈礼顶戴畏爱兼抱以爲此古佛再来也如是者二十二年于兹矣夫此二十二年中天下之禅林法席或毁于兵火或坏于风波或同大慧之婴难而命如悬丝而吾师法席之盛甲于天下二十二年之久而天下逺近无一间言即极天下抗暴难驯之物不可理蓄者一至吾师之前无不若崩厥角欢喜赞叹而去矣岂非衞道之严荷道之重一以躬行实履之所致欤昔人之所爲叹髙山仰止者也夫春秋二百四十年之间文武之道几坠于地故天笃生尼圣以挽维而振起之意者今竺干之教似盛而衰亦将有坠地之忧故笃生吾师以挽维而振起之乎余于甲申孟陬从先文靖公入万峰谒师先文靖命余叩首关前执弟子礼是时始识师今已十四年矣俯仰十四年世界陵谷一家菀枯悬隔变迁宁异霄壤而吾师之所以勤勤恳恳耳提而面命于枋者固十四年如一日也枋固驽下根器浅劣不能有所自得以傅吾师之弘期然心窃感师之教诲我无已而十四年如一日也丁酉之夏值吾师周甲之庆贫无以爲吾师寿于是畵邓尉十景复爲文以冠之以稍抒积愫焉客曰吾闻师之寿也天下宰官长者以及都人士女率倾囊倒箧布金辇粟以爲升恒之祝而子独以区区笔墨爲寿既愧头目之捐施复异宝璎之供养子何爲者余曰不然吾师道德髙妙正所谓如髙山大川者也固将与邓尉湖山长存天地之间吾故畵五湖二堰之汪洋羣峰列岫之崒皆所以举似吾师而爲形容亦以长存于天地间也岂可以寻常布金辇粟同日而语乎晋金陵瓦官寺初置朝贤喜施无过十万而顾恺之独以畵维摩一躯施满百万然则安知余之所爲区区笔墨者不侈于布金辇粟哉吾师固笑而颔之也吴母徐太夫人八十寿序遐年大耊天之所靳茍一得之爲人伦瑞故无论士大夫家以及闾巷氓庶其宗族乡党率于其人降诞之辰摭其懿美称觞致辞以颂祷之以娱乐之此亦古养老之礼也顾人生享上寿于其所阅百年之内俯仰身世而无关于国家治乱之数不足观感世道之兴衰虽有细善又何述焉虽然人生亦渺焉耳以一身之微而必于其所阅百年之内关国家治乱之数而又足观感夫世道之兴衰此荐绅先生犹难之况闺帏之间乎吾故于㓜洪给諌母太夫人八十之寿而重有感也太夫人爲名侍御之女嫔于吴爲赠公孟登先生之元妃而都谏虚台公之冡妇也生长华胄敦诗说礼积习名教故施于家政动合礼则事尊嫜则孝相夫子则顺而教子则慈而能严训备三迁媺齐七诫积之既厚卒能玉三子于成处爲儒宗出爲国器此诚靑简之所罕遘而彤管之所未颂者矣而所尤难者㓜洪给諌既成进士司李三衢而太夫人尤兢兢诲谕之不衰故哀矜折狱率多平反三衢称无冤民得之太夫人慈训爲多甲申之变南都新建给谏既拾遗琐闼而其时权奸柄国大兴党祸染逮名贤给谏遂以言事下黄门北寺狱祸且不测知者忧惧而太夫人怡然安之顾语左右曰吾之所以教子正谓有今日也昔隽不疑爲京兆尹每行县録囚徒还其母辄问不疑有所平反活几何人母即喜笑爲饮食语言异于他时或无所出母怒爲之不食不疑以此爲汉名臣又范滂罹党人之祸既诣狱其母就与之诀从容曰汝今得与李杜齐名死亦何恨既有令名复求寿考可兼得乎史册至今犹传颂之自古贤母之所仅有者太夫人既已兼之矣即南都再坏迁革丧乱又十六年矣太夫人奉身俭约感槩大义不以捧檄之喜望其子不以鼎食之养督于家故给諌兄弟亦能以不失身事亲十六年如一日此又古今贤母之所少也嗟乎太夫人爲侍御之女都谏之妇在神宗朝正当国家全盛无论矣即其爲隽不疑母平反色喜时犹及见汉廷之治也迨其爲滂母而汉祚已移矣至于今所谓絶不言禄与子偕隠者其时又何如哉故于太夫人之一身俯仰数十年间而其有关国家治乱之数又足观感世道之兴衰有如此者吾故不辞爲质言之以侑给谏兄弟献千龄之觞也朱师母六十寿序崇祯丁丑岁先文靖公命枋从先师朱夫子游时即闻师母陶太夫人之贤戊寅而先师携伯子致一过馆舎与枋同学先师家固贫而致一衣履鲜洁虽布素必整好余于时羡致一之有母而自伤失恃言笑之余未尝不饮泣也时虽髫年无所知识而已知太夫人之贤声不爽矣己卯春先师以事畱滞于家不入郡城枋遂负笈执经以从授馆师门先师实饮食教诲之朝斯夕斯凡一汤饮一匕箸无非太夫人之所手调也先生爲一世大儒人伦南国从游请益者踵趾相蹑竟同公超之市而产入束脯都不能给太夫人以十指佐之宅仅数椽纺绩机杼操作无停时而室中竟日不闻人声时余常夜读书太夫人每令致一兄弟伺余饥饱常膳外必益以果饵酒浆以助其读书枋感太夫人之视余如子而益羡致一兄弟入受慈母之恩未知何等俯仰感激时时泣下霑襟矣而益稔知太夫人之贤也枋受业先师者五年遂滥登贤书致一亦蜚声胶序又三年而遘国变先文靖以不辱身殉节止水而先师婴城固守城破义不辱亦遂举身以殉之时爲弘光乙酉枋年二十四致一止年十九耳致一固少余五歳犹未弱冠也时锋燹之余百事崩坏而崑邑受祸尤烈太夫人既遭大故失所天而旧业摧毁诸孤林立尚有哌哌怀抱者风雨漂摇茹荼集蓼太夫人以一身肩之支吾中外经理废坠毁者完之废者复之乱者理之主伯亚旅田园堂构寻复其故教育政一兄弟以次成立婚嫁以时闺庭肃穆而又不废致一兄弟游学之资交游会集岁时伏腊致酒击鲜饮食衎衎一如先师之存无改豪髪嗟乎余与致一遘家国之祸同遭君父之变同余年既加长于致一而受先人之遗又数倍于致一也顾十六年来伶仃轗轲遂已无家矣而致一兄弟独如昔者岂非徒以有太夫人在乎余每见致一兄弟而自伤鲜民之生不自知其涕之无从也庚子春爲太夫人设帨之辰致一兄弟将称觞爲寿太夫人不许致一兄弟固请而太夫人固不肯曰乙酉之祸义不图存若吾在尔父之侧亦必从尔父于地下矣邂逅茍全固不期有今日也而忍以未亾人爲娱耶遂泣下致一兄弟遂割意不敢言举觞而徐枋闻之曰嗟乎吾师母陶太夫人之贤有大过人者三是将与金石齐寿矣而吾其能无一言乎变革之际丧乱频仍即鼎食之家以破巢毁室一废而不复顿者多矣太夫人以㷀㷀婺矛牙妇从疮痍荆棘中收拾余烬不数年而规摹如昔一不可及也一身而任中外之责兼教养之勤此在丈夫犹难之而太夫人外则桑土绸缪内则乳哺纺绩而训修义方敦诗説礼以玉诸子于成二不可及也且古之贤母如截髪丸熊亦既辉耀千古矣然大都欲其子延致名誉或掇取科第耳而大夫人则不然致一以象勺之岁名播词塲咸望一日而致千里乃既遭国变太夫人即令去经生之籍谢絶当丗隠居以教授故致一年未三十即有处士之目学成行立处乎遗民故老之间若鲁之两生者于是故家子弟闾里俊秀仰象贤争先师之一如昔日之师先师也然则太夫人之感概大义自致不朽者又岂往昔贤母之所能望哉此三不可及也今以周甲之庆谊当举觞而太夫人以大义却之确不可夺非大过人者能如是乎枋既始终慨羡致一兄弟而令能真知太夫人之贤故略言太夫人之与金石齐寿者如此太夫人虽不受觞能无受枋一言之颂乎居易堂集卷之六终居易堂集居易堂集卷之七居易堂集卷之七序布衣张苍睂六十寿序东汉之季人矜节概一时名士标榜风裁天下后世仰首而望渺如松乔之在霄汉而非复尘世贤豪之所可企及然张邈度尚王考刘儒胡母班秦周蕃向王章之徒其行事不少槩见而惟能以财救人亦遂与窦武陈蕃李膺郭泰君顾俊及齐其誉望比之八元八凯噫缓急人所时有而捐其资储急人之急固人之所难能哉吾老友张君苍睂乱后不居城市屏处田野余隠居金墅时衡宇相望十余年而未尝相闻也适余遘至阨而张君始偕余舅氏来见爲我经划其事事获已而余时积官逋数年凡数十余金而余家止四壁薇蕨不供朝夕仰屋无所出势岌岌殆几不能自免张君爲倾其资一日而尽偿之无豪釐罣误始得并其田尽去之十年以来天下嗷嗷以租赋爲祸而余独得超然事外悠然适吾避世之志者君之力也后余笃病濒死沉绵者九阅月则君爲我料理医药外侮沓来则君爲我排解忧患倾囊竭力尝典质爲之而无倦色而又絶不欲人知噫所谓以财救人者非耶即侪之以东汉之名士似可无忝若生当标榜风节之时亦将与君顾俊及齐名矣而吾又有进者语云争名者于朝争利者于市吾又闻之芝焚则蕙叹昔张邈度尚王考刘儒胡母班秦周蕃向王章列身朝着悯同类之涂炭而输财以纡其祸此如被髪缨冠而救同室之鬬固情之所必及而一时翕附淸流死且不恨则捐利以狥名亦未可知也若张君与余非髫龀之交声气之雅谋面未几倾心一时而君又萧然布衣终老田间无淸华声势之可希而其所周急者又避世之子樵牧爲伍无奖成推輓之望则其输之不赀而行之无倦其髙风不㪅不可几耶余故于君六十诞辰而特一言以爲寿焉君身长八尺修髯垂睂山泽之癯骨立如鹤而神观淸明志气收摄故年六十而能胜任劳苦吾闻养生家言神内歛者多寿君殆其人乎今爲称六十觞而且知其必登大耋则其急人之急以施义于不闻不见者又可量哉灵巖老和尚六十寿序夫登崑崙而后能知其爲髙渉沧海而后能知其爲大然所谓登者亦跻其樊渉者亦渉其流而已矣夫爲天地之齐而日月所相隐避爲光明者此崑崙之所以爲髙也万壑之所委输而浮沉天地沐日浴月者此大海之所以爲大也举世而尽登焉渉焉而知之其髙与大自若也举丗而无一人登焉渉焉而无一人能知之而其髙与大亦自若也当世之未登而未渉也或以爲崑崙不如培塿之适于游者有矣或以爲大海不如沟渎之润于物者有矣及睹峻极之无穷駴惊澜之际天而后仰止而思望洋而叹也于崑崙之髙大海之大又何所损益哉大人之负道而立于世也其亦然矣老子孔子之所师也而桓谭以爲杨雄过之易象圣人之大经也而侯芭以爲太玄胜之夫亦未跻其樊而未渉其流也乎于易于老子乎何有古人且然况于今日善矣荘生之言也鹏之徙于南𬈑水击三千里抟扶揺而上者九万里去以六月息而鷽鸠则笑之以爲不如榆枋之适斥鷃则笑之以爲不如蓬藋之安也余不敏而获侍吾师灵巖老和尚者十有七年矣俯仰十七年中法门之多难世网之髙张人事之日穷天心之未悔于吾师一身之所遭逢而一切可駴可愕可叹可涕已不啻吹波而煽𦦨矣又岂止鸠鷃之笑于大鹏而以崑崙沧海爲不如培塿沟渎哉吾师或谈笑而麾之或不见不闻而置之弘法婴难命如悬丝荷担大道者固然而吾师今日所爲固极难耳不爲毘邪之杜口则衆忮不息不爲子舆之好辩则大道不明不爲狂澜之一砥则滔滔者不可知不爲衆星之一月则当今之世舎我其谁且异乎吾者之爲异其异小同乎吾者之爲异其异大以事爲潝訾其害浅以道爲謡诼其害㴱而吾师皆任之而皆受之矣故曰吾师今日所爲极难也吾闻之颜子曰夫子之道至大故天下莫能容不容然后见君子然乎否耶汉孙宝曰道不可诎身诎何伤彼纵能诎吾身而不能诎吾之道纵能阨吾遇而不能阨吾之道故身诎而道益信遇阨而道益尊阨于一时而益尊于万世诎于凡俗而益信于圣贤其道之髙且大爲何如哉斯人也与道俱存则与道无极将老彭不足以比寿大椿不足以比年矣甲辰春二月八日爲吾师六十寿诞之辰名公鉅卿操辞称祝欢喜赞叹而余独质言其诎者阨者以爲吾师寿自以爲知吾师独㴱也知吾师独㴱而亦仰止而思望洋而叹耳亦何能有㳙埃之益于髙且大哉崑崙也大海也有能益之者乎能益之则能损之矣何以爲崑崙大海也哉五牧劭圆和尚六十寿序昌黎韩愈氏送浮屠文畅序曰缙绅先生与之游者当告以五帝三王之道父子君臣之义后世学者或览而笑其迂焉及读佛说大报恩经右肩负父左肩负母以及明教嵩禅师原教篇及孝论中之所以言孝者肫肫恳恳三致意焉虽吾儒之书或未能过然后知昌黎之言爲非迂也嗟乎人生而立于天伦民彝之中又何自而出其外耶故虽法教有殊门庭迥异而至于大纲大伦合之者尊爲上士倍之者斥爲非类则一也大慧流连君国蔚然与忠义士大夫等睦州陈尊宿织蒲鞋养母标榜丛林惠勤与欧阳文忠公交无间生死子瞻亟穪之凡此者辉映简牒至今以爲美谈岂非以其游方之外而笃本敦伦爲不可及乎五牧和尚劭圆禅师则有然矣邓尉灵巖爲吴中两大名山一爲万峰祖席一爲智积道塲自剖翁继翁两堂头承三峰老人之后分主两山东西雄峙刹竿相望缁素奔趋楼阁涌现一时法席之盛甲天下而皆劭师赞辅而兴起之故论者谓劭师之于两山犹慈明之有杨岐宏智之有石窓也既而嗣法灵巖出世五牧师于佛法可谓体用双圆理事无碍者矣而师每笃一本之思念罔极之德常返其故乡徘徊庐墓封殖松楸至发爲诗歌积成卷轴至性所感读者流涕而其与余交也二十余年有如一日不以盛衰易节不以得失改念不以疎数异心余既流离播迁师每知余之所在必䇿杖过从而周旋急难者屡矣而又絶不欲人知无矜喜自德之色每相见落落穆穆数言问讯无一支辞或假寐移时或终日黙坐而去葢二十余年如一日也所谓久要不忘者其殆是乎噫其孝于亲者如此其交于友者如此求之古德又何愧焉而观其不集菀而集枯耿然有㮣于中则其于时又可知矣至其荷两山之鉅任庄严缔搆信施资镪动以千万计谢事之后已逾十年而无一茆盖头无一锥卓地独行独止寄迹萧然其髙风不㪅可想见耶丙午之歳秋七月爲师六十寿余既与师交二十余年天下之知师无过于余者故不赘言其勲德之冠于两山而举报恩明教之言及睦州惠勤之事以寿之以见吾师之所行黙契如来之妙谛仰符往哲之风规裒然足爲后世之楷式而且知师之寿当与其名德同爲不朽而非世相之所可限量也师览余言亦当首肯而破颜乎髙母马太夫人七十寿序天之寿人以年人之自寿以德至人子之寿其亲则㪅无已也立身扬名自致千载所以寿其亲也託不朽之盛事以永其声施所以寿其亲也爲盛德之形容以被之金石所以寿其亲也合天之所以寿之及人之所以自寿及子之所以寿其亲者以爲寿则大年将与天壤敝矣否则彭籛犹旦暮耳恶足以言寿哉虽然世之必备此三者而言寿葢百不得一二也而吾于戊申元旦髙子旦中爲寿母马太夫人称七十觞而吾叹其三者之克兼而爲人世之希遘也太夫人籍荣盛富贵于太平之时以妇道着中外斯固无难者独是家国变迁祸患频仍垂二十余年其间风波稽天荼苦万状而太夫人嶷然不爲动卒有以全其天而葆其眞以故能跻上寿而视听精明捡御整肃一如家有严君此天之所以寿之及太夫人之所以自寿者固已竝臻极致矣旦中尝语余曰世变之后吾年方踰弱冠将出试有司或言不出将及祸时立志未定意揺揺而太夫人固不许以故得坚吾志而卒成偕隠之节而今者太夫人年七十日操作不肯休篝灯缝纫夜分乃息诸孙崭崭其巾领衣被皆仰于太夫人吾尝侍膝前从容劝止而太夫人笑曰吾固安之不足言劳也嗟乎人生好逸固然而况于七十老人乎意者太夫人之俯仰身世有概于中而自託于此耶其意葢㴱逺非人之所得而知也旦中早负君顾俊及之望爲海内之所推许所谓立身扬名以寿其亲者既已无愧而于太夫人之六十则徴黄子太冲之文于七十则必征余一言焉嗟乎当世岂无文章之家足以称道盛事者旦中顾不取而必乞言于穷愁寂寞违世孑立之人以爲当意者亦必仰窥太夫人之意或㴱有取于此乎此亦非人之所得而知也吾故于太夫人称七十觞而叹太夫人之所以爲寿及旦中之所以爲亲寿者固三者之克兼也张徴君德仲先生七十寿序吴中多君子称人伦渊薮吾于烈皇之季而得逹者一人焉迨㪅丧乱天下同流士气销萎而吾于国破之后得隐者一人焉谈奖人伦流连今昔固不能不致慨于当多才之时而仅以一人见而于今日者犹有一人能卓然以隠自存也崇祯时天下既多故矣军输租调独仰于东南而吾吴复爲东南最箕歛既烦民力卒殚而凶荒疾疠又复继之吴民亦几嚣然不靖矣时先文靖公既已在朝而吴中一时长吏以及乡士大夫鲜有能拯而弭之者乃有身爲诸生无事权之任无议论之责奋不顾身出而肩之尽瘁竭诚出奇运䇿常平贮粟以御凶年设局煑糜以疗饥者收恤孤孩掩埋胔骼治桥梁讲水利兴坠起废寓赈䘏于工役之中卒使嚣者以靖饥者以饱乱者以理废者以举而民不知有凶歳矣夫身爲诸生而抚军重臣折节请事监司郡邑期会恐后凡钱谷盈缩利害废兴一言出则无论当事荐绅僚友乡曲闾巷遵行敬信速于置邮行之上而上孚施之下而下効非圣人之所谓逹者欤于是抚臣重其才荐之天子拜职阙下行有日矣而南都遂破夫以其人之才负天下已任之志而骤㪅世变吾恐其将欲售未尽之奇不难褰裳而濡足者顾一旦慨然卷怀遯世长往山林嗟乎今天下之乱亦已二十年矣当世之初乱也时之所谓一切处士未尝不引身自閟遯水逃山然不数年而处者尽出矣而欲其固穷乐道絶尘不返历二十年而无变者又岂可得哉今者筑室于荒江野岸之旁一与农民田畯爲伍抱瓮而汲披裘而钓躬畊自资逝将终身而农桑之余则发故箧陈遗经教子课孙声出金石每岁时伏腊置酒燕衎家人父子絮言先朝故事先民典型往往泣下欷歔而一室之外罕接其迹人或遇之萧然布衣不能必辨其非道人衲子老农老圃也者非圣人之所谓隠者欤夫人而憔悴畎畆之中终老巖穴其人或无所可用樗散不才自甘废弃然一当穷愁困阨交迫于前未有不侘傺无聊壹郁而谁语者今乃以有爲之才不难弃其所长束身而处此怡怡俞俞二十年如一日嗟乎难哉吾于是而重有感也昔人之以不能自弃其才而终于自累者彼张宾王勐无论矣以姚枢许衡之贤讲洙泗之絶学继濂洛之正传道尊学立爲世儒宗苟以道自重友教天下则其化行后学又岂以一官重哉顾不自爱出而仕元卒不能不爲贤者千古之累其以视怀寳而遯世者其明决又何如也夫怀用世之心者无避世之操而负絶俗之志者不能有经时之略者也而顾兼有之庶几无入不自得者乎老子曰得时则驾不得时则蓬累而行圣人之所谓逹者隠者至其人而始两无愧矣其人者即吴中人士五十年来所称道弗絶之张德仲先生也先生与先文靖公爲中表兄弟而年齿固长于先文靖今癸卯歳冬爲七十寿余故徴辞以寿先生而爲言其能达能隠大节如此至其少时克尽孝于先公而长则周旋周忠介公于难以气节显则又呉中人士所人人能道者也郑老师桐菴先生七十寿序吾观古者一二大儒生当革运之会而处乱世也其植大节甚峻而其处迹甚晦其持气甚平何也葢非植节之峻不足以任纲常之重而爲万世之楷模非迹之晦而气之平则无以克全于乱世而使身名之俱泰虽然彼大儒者又岂爲一身之存亾计哉圣人之道载于六经儒者明经以荷道故吾身存有与俱存吾身亾有与俱亾者矣苟蹈小节而轻吾身是使经不传而道不明也经不传道不明是使斯人之不得与于纲常伦序之中也是使万物之不得遂其生而尽其性也是使天地之失其位而日月之失其明也噫儒者之身不綦重哉故必晦吾迹以存吾身而存之愈久则垂之愈长积之愈厚则施之愈逺故不特儒者诚重其身而天亦必隂隲而厚相之不特使之身名竝全而往往必跻上寿维天降衷其理然也伏生不绌于嬴秦之暴申公发愤于胥靡之祸而或壁藏遗经流亾转匿或退居家教终身不出门户其后当不世之主启右文之治卒以其书立教于天下而应安车蒲轮之召而伏生年九十余申公亦年八十余矣新莽之乱举世风靡世胄宗臣翊戴恐后而大儒刘昆洼丹之徒抱图书匿林薮至九死而无悔而弹琴雅歌陈设爼豆从容教授以俟时之淸卒之复睹休明而着绩于建武中元之间以其时考之亦复俱登耄耋噫此不其彰彰较着者哉以观于吾师郑先生今日之所处何其有合于古人也吾师晰六经之微言以荷圣人之大道爲当世之人师经师尚矣生徒之盛近世无比而当其遭世之变也年甫五十耳阳爲废疾自处诖误以避干旌之求物色之及其植节爲何如者而潜隠园巷剷迹销光和平愉怡见者自化俯仰二十余年间爲世人之所猜异已之所蹙而卒坦然无伤以至于今七十也噫不亦难乎乙巳之歳夏四月爲吾师七十降诞之辰吾故畅言之以爲吾师寿且以见吾师之所以寿其身及天之所以寿其人者所以明圣人之经于无穷扶圣人之道于不坠也而其年爲可计哉则自今七十以至申公之八十以至伏生之九十以至期颐以庶几昆与丹者吾无不于今乎见之而于今乎祝之矣李侍御灌谿先生七十寿序大人先生之立于世也天必钖之纯嘏克跻上寿使其年齿益髙名德益尊令闻广誉骏业鸿猷足以维系于天下兴起于后世者天非独以寿其人也盖大要有二焉任重将相坐致太平而年登期颐声被海裔此天之寿其人所以寿国也遗臣逸老身肩风教而齿德达尊岿然硕果此天之寿其人所以寿纲常也二者天卑维均而纲常之寿尤未易言矣夫其人而既适逢景运千载一时明良有都俞之懽家国共太平之福优老尊贤饮食几杖固足以縻天爵而开寿域故明盛之朝必有元老乞言殊礼史不辍书如文潞公杜祁公诸贤照耀史牒不少概见若契濶艰难迍邅变革卓然孤立峻节不廻以故国之一身系民彝于未坠而遐龄大耋景耀寰区式闻其风顽廉懦立则上下千古不数人焉噫寿国者绵一代之宗社寿纲常者奠千古之民彝其所处万难既巳不齐故其人之罕见亦极于此也嗟乎如有其人不如千尺乔松卓立霄汉霜雪不足以摧之风霆不足以撼之乎繇今观之李侍御灌谿先生殆其人乎当世之变也先生年未五十方当服政之时即坚避世之操潜隠园巷闭门却扫蔬食布衣萧然絶尘太翁宪副如谷先生在堂先生隠不违亲志养兼备宪副寿八十先生亦年六十而週旋佑佐愉愉翼翼有婴儿之色不啻五十而慕于是一时人称先生于国于家两无遗憾而今先生寿亦七十矣沧桑陵谷二十余年故国山河新亭风景怆怀于俯仰感悼于今昔者何限而先生自国变后服御起处尽从贬损出不乗车暑不张盖自同寒士几于齐民其俭素澹泊又如是而视听不衰行履益强杯酒言论可以彻永夜以吾所见寿七十而康强纯固聪明如先生者固未之有也噫天之所以寿先生岂独以此爲先生寿哉昔李景让始爲左丞蒋伸坐宴所酌酒语客曰有能孝于家忠于国者饮此客肃然景让起卒爵伸曰无宜于公今当先生之诞辰吾亦申此二语以举觞于先生以爲先生寿知先生之笑而受之而当世亦以我属辞之有当也至先生之齿益髙而身益壮吾不知其寿之所届吾固知天之所以寿先生矣潘母吴太君五十寿序天之厚庸人也尝富贵福泽安恬佚乐以豢之而天之厚伟人也必穷悴困阨艰难险阻以成之天之成畸人也尝阨一遇穷一事以彰之而天之成完人也必萃诸艰历万难以固之虽然人生百年奄忽俯仰而独得以完人称者其遭遇之奇爲有天意然苟非严气正性奇节至行独能受造物之裁成则无以臻此也犹霜雪然秾华艶蕋望而萎落而受之而弥坚经之而弥茂者独松柏耳苟穷悴困阨艰难险阻而处非其人不变爲虫沙则腐同草木矣安在其能卓然成立于是耶余门人耒尝述其母吴太君之遭遇之行概而余慨然叹其爲不可及也太君幼有异秉读书知大义事父母至孝身授其幼弟书以处姊而肩父师之任其不凡如是及嫓于夫子爲继配而前女妇年几与母姑埒闺庭之内调剂爲难太君一以恩礼处之久之而慈孝交称中外相庆而旋赋栢舟矣是时太君方盛年而耒生方六岁家日益落孤㷀荼苦而太君教耒以读书厉行十二年如一日耒方向成立而又遘长子某之祸太君以一婺矛牙妇流离顚沛以幸全于万死而一息暂宁则仍课其子读书虽极惨悴惶急中而神气鎭静无间平时两年来避居西山与余山居相望余故益稔知太君之贤间亦征之戚友无间言而益信耒之所述爲诚然也以太君之爲女则孝爲兄弟则友爲妇则顺而有礼爲母姑则慈而能严而又历万难出万死而卒能卓然有以成立非所谓完人者耶此丈夫犹难之况女子乎吾于是叹天之所以成太君者独厚而太君亦独能不负天之所以成之也今耒年甫弱冠而负奇才且天性孝谨吾固以大器期之耒其益早夜尅厉亦期爲天下之完人以无愧贤母之子哉庶几千百世而下知耒而益知太君也嘉禾处士徐九巖五十寿序自古风俗之运会尝有以一人一事爲迁革而衰迟以之兴起者然其人非有独行君子之风其行完其气厚其志百折而不廻未易以语此也其人苟达而在上则化速而行逺即穷而在下而其芳规懿躅伟节烈行藴积于一身以表率夫族党以渐涵夫闾里其气郁而未宣故其流亦积而难散将使薄者以惇懦者以立岂偶然哉当夫子之时而即致怀于狂狷夫亦以独行之有以感人也今天下之风气爲何如乎而友道之不讲也甚矣平居相慕悦则不难倾肺肝指天日而利害锱铢则瞋目语难故面相谀而背相非朝管鲍而暮秦越不可胜数也嗟乎自朋友之伦废而天下无完人何也朋友者所以辅翼其人以成其君臣父子夫妇兄弟之伦者也若吾徐子九巖之于友道爲何如哉徐子性耿介不可一世尝面折朋友之过独行其所是其砥志厉行角立杰出非复当世贤豪所可几及即求之古人若东汉名士独行党锢诸贤亦未易一二数也当佩逺之婴世网也事岌岌殆不啻稽天之波崩天之敌闻者骨駴魂悸扫迹匿影而徐子独以一身周旋其间佩远既逺去独遗诸子覆巢取卵祸且不测徐子独奔走捍御以完其家室携持窜匿以全其身体经营补苴以轸其寒饥而且讲说诵读以无废其学业俯仰十余年波染濒死者数矣而徐子不悔也卒之佩逺之外患既弭而佩逺之诸子亦皆成立而徐子不自德焉噫以徐子之一节求之东汉名士如独行党锢诸贤不特不愧之而已昔匡衡贡禹传相汲引陈重雷义交让辟举而友道之盛史册以爲美谈至有冠绶之謡胶之喻若徐子今日之所处则又何如也吾闻管宁所居屯落而男女让汲王烈隠于闾井而盗贼改行无他独行之感人者㴱而俗爲之革也以徐子今日之所处不足使寰㝢沦胥江河日下者一旦而返忠信之风哉徐子于今年五十矣吾又闻之物性之贞者必寿松栢之异于蒲柳也物质之坚而纯者必寿金石之固于草木也不以寒燠易节不以夷险改行不以休戚动心是直以金石之质而兼松栢之性也其爲寿又可计乎积之于身而需之以年吾且观其独行之化于一乡以徐被于四逺而革薄俗爲醇风也杨处士明逺六十寿序昔歳在丁酉杨曰补先生六十初度余以文爲寿叙述往昔感慨系之荏冉流光不觉又二十年而吾明逺亦称六十矣髫年缔交俄复衰老中更多故俯仰兴怀其爲感慨又何如也虽然人生亦何庸以盛衰今昔低徊而慨于中耶少壮之时有所当爲迟暮之秋有所当务苟不能随时自勉底于大成而徒规规然感往昔之不再悼壮盛之难追亦愚矣独不见造物之岁功乎春则滋生萌长夏则发荣华盛秋则肃杀而收歛冬则坚凝而固结四时代谢各有其职秋何尝艶春之功冬又岂追夏之令也不特此也夫惟气肃而功歛万物得遂于成然后冰霜以坚凝之雪霰以固结之而万物之成者得以久则是造化成物之功得于秋冬者不啻过半而独于秋则又上成春夏之所生以下任冬之所以摧抑者也人生亦犹是也人生五十始衰固秋之爲用矣迨乎六十则暮秋矣囘思少壮之时志邻于夸则歛之气浮于实则歛之言隐荣华则歛之辞鲜体要则歛之收其外荣实其内美刋其枝叶固其本根有以立于前而预以摄其后而人得以大成矣不然壁立之节而必入于靡盖世之气而必归于馁雕龙之丽藻而才必尽倒崃之词华而流必竭少壮所立非颠则腐又何以施摄于耄耋之年期颐之际也夫秋气之肃而歛者未尽则冬之功不施人不于向衰之年而确然益坚其所履则后必頽堕而不可收拾是即谓造物成一岁之功者独在于秋可也即谓人生百年之成立独系于五六十歳时亦可也惟吾与明逺交勉之而已故于明逺週甲之辰而质言以进之法林菴凌雪禅师四十寿序像教之衰人罕真实方袍圆顶役役尘坌居名位者多而坚道行者鲜苟有一人焉笃志精心潜修密行世之所骛者吾去之人之所违者吾持之阻之以艰大而不囘磨之以歳月而无毁自少而壮而强三十年如一日苟与之以时充其所诣则又何难廻狂澜于斯世而起末法之頽风乎吾今于法林菴凌雪禅师见之而吾所期于雪公者爲未可以限量也余之交雪公已二十年初雪公年止二十见其卓然自立有非同于今人者问之老宿则曰当其驱乌舞象之岁便有赤髭白足之风吾心异之二十年来见雪公之孝敬其师长倾心竭力有孝子顺孙之所少者至其肩任院事又独贤劳百务交萃尽瘁无辞雪咽风饕山行水宿足趼不止衣焦不申作于衆先息于衆后力输于已食减于人于是合院同衣以及远近檀信翕然称之雪公之律身如是固非今人之所及矣独是天故阨之辞事则年丰受事则歳歉法林故在田野间栽田博饭爲本分事而两年适丁大荒薪粒俱絶不特无以供衆㪅无以解催科之扰雪公支吾补苴焦劳病瘁历万难备诸苦而又恐饥来伤人事不可知于极窘阨中竭力以襄其师长藏骨大事所费不少独力肩之此益非恒人之所能也孟夫子云天将降大任必先苦其心志劳其筋骨以至空乏拂乱昌黎氏云有墨名而儒行者可以与之游吾见雪公之事师长则孝与人交则信临财廉而处事义以爲有儒者所难故援昌黎之说以进之而又见其劳苦空乏拂乱实有人世之所弗能堪者故又援孟夫子之说以期之以爲可以挽像教之衰也今当其四十初度即书此以爲祝从嫂蔡太君七十寿序人生当门祚鼎盛家声赫奕之时而能泊然自处约身如寒素者其人必得之于内助居多子弟当伶仃孤露式微濒絶之余而能孑然独立当艰大而靡沮捍豪强而不囘其人必得之母教爲优吾尝俯仰于吾先从兄忱季先生及吾孤姪熠字羽明之今昔而感叹于吾从嫂蔡太君之贤之不可及也先学士鼎盛时海内景从惟恐或后兄以犹子之戚爲邑诸生顾尝读书山寺去家几十里萧然负笈矻矻穷年他子姓未有也爲人惇重寡言尚信义先学士独重之先学士置义田赡族事颇繁鉅独以属之兄兄出则经月课读僧寮入则一身综理义泽而悠然无内顾之忧独赖太君之克勤克俭曲尽妇道以有此也世变沧桑先学士既殉节兄亦谢却诸生不预试事移家入山不幸其年仅踰强仕而遽捐馆舍有五子四女尚有未离乳哺者家业总襍而太君一身肩之艰辛拮据未易名状诸子又后先凋落今独熠在耳熠故叔子兄弃诸孤时仅年十二岁及稍成立而家事益落几无以自存而熠竭蹶支吾不少摧挫经营大事次第告成葬其祖葬其父卜壤定兆诛茅告窆谘之形家谋之蓍龟告之乡党宗族窀穸尽礼必信必诚又能罄其绵力以葬两兄葬二嫂以及其前配七丧皆举尽克入土以安体魄以故乡党宗族及一时贤者翕然称之又以次嫁诸姊妹无非熠一人之所营也而熠复爲里人所讦鼠牙雀角外侮频仍而㪅有诬及坟墓欲得而甘心者而熠不惜破家宁碎首而必使松楸无恙于是人称爲卓然有志男子此皆太君平时以吾家世之先烈及以其父之遗风余教朂励是子俾无陨越得以有此也今太君年跻七十矣康强安豫神明不衰而熠于破家之后必竭力以爲母寿徴求名公鉅人之文及书画烂如天章云锦制爲屏障以侑一觞熠可谓知所重矣吾因慨然称太君之德而又叹于无可称述也太君生平无喜愠之色无铢缕之积言不出诸口循循安处若无一事故当吾兄时太君之所以助其夫子者如此然不有健妇之名今训率其子遗大投艰以克有成者如此而不有贤母之名所谓无非无仪者非耶所谓克尽三从之道者非耶而又㪅盛衰阅欢慽数十年如一日先师曰得见有恒者斯可矣若太君者可谓有恒矣太君而备此德宜其臻上寿而集后福于无涯也敬泚笔佐觞以爲祝玄墓知浴禅师募斋序吾闻人之用火犹龙之用水故一灯之微可以燔阿房而燎原之势可使归无燄若于水则不然溢于盂者不能使溢于盘而一钟者不可爲一石也虽然此凡夫之见也若以过量人言之则又殊矣昔后汉樊英尝含水西向而噀遂灭成都市火佛图澄以盈钵之水呪愿而生青莲花其用水也爲何如哉万物得水则润不得水则枯得水则洁不得水则污故自古大善知识所谓霏法雨之泽而开甘露之门者皆言水也是将使一滴可润九里而蹄涔亦爲江河也况使百千大衆日沐浴其芳泽而光明其心体者乎玄墓知浴师之舎家入道也弘大誓愿愿百千大衆澡身浴德日新又新洗雪六尘涤除八垢使湛然明净还厥本来是将用水以建大光明幢者于是自任爲知浴竭其资力徧募善信以供厥事行之数年无间寒暑凡过玄墓者一岁中往来不下数千人无不如甘露入顶慧水灌心顿入淸净三昧吾故曰师固神于用水者其功德不特兰汤沐芳铭盘自警比也即七宝池香水海无以过之矣去年以行愿既满将辞事而和尚以大衆中无能弘是愿而办是事者遂复领之今再任之始将设伊蒲以暜供大衆凡四方善信闻吾是言知师之功德无量当无不欢喜赞叹破悭囊以转食轮也师于此行之无倦所谓随波逐浪截断衆流者又将于其用水处而得玄要之大机大用矣是时也余又安能下一语哉法林菴募造大悲香像序昔释迦如来升忉利天爲母说法优填王思慕于佛乃以牛头旃檀刻佛瑞相此西域爲佛像之始也汉明帝遣使求写佛经于大月支得四十二章以归藏之兰台石室因作佛像于南宫淸凉台此中国爲佛像之始也后魏太武帝废絶佛法文成嗣位复兴起之诏有司爲石像令如帝身像既成颜上足下有黑石㝠同帝体上下黑子此佛像之着灵于中夏者也厥后像教繁炽弥衍寰陬灵威益昌聿彰正觉或神光煜如或华趺自合或石相乗流或从地涌出种种神奇不可思议而尘尘刹刹遂等河沙矣何其盛也而邨墟聚落之间篱壁木石之隙荒鄽废井之处寒芜冷炊之区苟有人迹无不供养者则观世音也甚者儿童嬉戏或抟沙泥或聚瓦砾以爲塔庙而供养者必观世音也或指爪之所克划或圬墁之所涂染以爲形容而供养者必观世音也娑婆世界于暜门大士犹如寒之不能去衣饥之不能去食根于人心体物不遗于诸佛尤不啻千万何哉葢暜门大士随衆生愿力现身说法功德神通能施无畏而释迦如来又爲宣扬赞叹形容毕殚故衆生信根千万于诸佛无疑也法林菴既构大悲懴坛今将广募善信爲大悲香像而乞余序其事夫大士法身徧满虚空一一微尘皆具相好又何俟刳旃檀之木泥紫磨之金而后以爲三十二相之在是乎且自通都大邑名山巨浸以至所谓村墟聚落篱壁木石荒鄽废井寒芜冷炊无不供养而又何在法林之沾沾爲是像也曰弗也人心既一思慕翘勤则如闻其声如见其容不能斯须之去于心而违于目非人力之所能爲则已苟有力之可就则又何爲不朝斯夕斯而瞻之仰之乎优填与佛同时尚殷思慕而爲之像汉明未闻佛法一感于梦即造像恐后而况今兹去佛既逺而信佛已㴱之时乎吾愿法林凌雪开士亦如目犍连以神力摄匠往极乐国土谛观大士像即成宝相也至于善信檀施以庄严供养观世音而获功德福报则佛说具在余又何赘辞焉僧性行募建佛殿序竺干氏之教以能舎爲义当其入道时先舎其国王之荣以至种种眷属以至一身之头目髓脑无不可捐弃等之敝屣独奈何今之奉其教者必京京焉丛席之是问而塔庙之是营哉无乃畔竺干之㫖乎丛席塔庙固亦其弃捐之余也僧性行曰不然凡今之营塔庙者实善行佛教而㴱契乎佛心者也何也佛以行道爲急而今当像教之季沉沦黑业不有所瞻仰而观感焉人心固未能兴起而奋发也乃立丛席搆塔庙聚徒衆以居之朝斯夕斯考钟伐皷以造就而磨厉之求其所谓宗者所谓净业者而后当世之龙象出焉则佛之道行矣苟不有塔庙聚徒衆以朝斯夕斯则西方圣人之道几息又何法以独得其慧命而续之乎夫蛟龙必居湖海而后能行云雨以利天下神仙必居楼观而后能吐纳以修其真塔庙者亦吾衲子之湖海楼观也尼圣不云乎百工居肆以成其事而何独致疑于释氏之塔庙爲衲子之营塔庙也实以行道也衆闻之曰善性行将鼎新其佛宇因书其言以爲序白龙寺募凿池救田序江南之田以水爲命得水则瓯窭汚邪悉爲膏腴不得水则尽石田矣此其大概也而山田尤甚西白龙祠居秦余杭山麓而其田傍祠亦山麓也地皆髙仰不能蓄水而去通渠逺甚抱瓮翻车无所施力夏五六月时雨不至则立视其苗之藁矣昔万縁老师悲愿弘㴱悯山农勤苦瘠田爲累以爲祠中仰徒衆乞信施犹易爲力于是慨然捐资尽得之而年来旱暵爲虐山田荒芜粒食维艰征输莫贷虽山农隂食其福而祠中常住则较难矣况今继万公者爲月坡开士不特能守其传更且克大厥绪徒衆繁衍檀信络绎固十倍于万公时皆仰食于兹故其难益倍也癸卯秋谋凿池田中变瘠土爲沃壤而檀信亦有愿襄其事者故乞序于余以布告同人吾愿同人随其机縁各展神力使一泓湛然浸润山麓则宁独常住百世之利哉凡分钵中之一粒霑香积之一炊者亦皆食德于无穷矣昔襄国城濠枯竭佛图澄敕龙取水咒愿三日而隍堑皆满耿㳟军至疏勒无水济衆乃仰首吁天掘地而水随锸至丗出世间心之既坚事无不办当今东南民力殚矣头会箕歛𫾣骨吸髓而乃欲出其余资以成招提胜事岂易言之然以月师之愿力檀信之精诚吾知其当如敕龙吁天无不立应也此池成而渴者得润藁者得苏垢者得净瘠者得腴饥者得饱不意即吾土而睹八功德水也诸檀信其亟成之法林禅士募衣钵序佛法以戒爲根本然第一戒心第二戒体第三戒则器与衣也戒心者何澄明湛寂有如空镜有如止水不受一物不起微波戒体者何摄持拥䕶精严微密如御敌而婴孤垒如疗病而捍诸邪表里兼持循行既熟双冺独照从欲不踰则虽无器与衣又何患焉虽然道固有以器存法亦有以形制如朝庙之有黻冕丧戚之有衰绖肃雝哀摧不系乎是而实系乎是也孰谓戒心戒体者之无资于器与衣乎故学佛受戒者必须着衣持钵也凌雪上士童年学道办精进心择于今冬受具足戒将乞灵于诸善信集衣钵之资余故爲表而出之法林菴募制庄严序俯仰数十年间天下亦多故矣蠭起鼎沸迄无宁宇而三吴独蒙其庥焉田园庐舎晏如也亲戚骨肉粲如也蒿目方州之内或锋燹充斥而糜爲膏血或戎马蹂而变爲虫沙或稽天巨浸而胥爲鱼鳖或赤地无余而荡爲烟尘而三吴之所以独不然者岂无有隂隲而黙相之者欤葢繇善信宿根独钟于三呉三吴之内刹竿相望其名蓝巨刹涌飞楼雄踞于通都大邑名山胜地者无论即僻壤穷乡山村水落以至五家之邻什人之聚亦必有招提兰若栖託其间民间或困于租税或阨于追唿而沙门之室则无是也民间或有丰歉之殊菀枯之异而沙门之室常如故也则三吴之人其输诚于大雄之教者诚亦不可算数故大雄大慈之力所以庥䕃于三吴者亦遂不可思议不可算数譬喻也试思今日之罹锋镝而膏草畧草薙而禽狝者独非生民乎天下多故之秋而太雄大慈之力益显故人心之皈信益坚而布施供养当益力人心固有所观感而益㴱也阳山之西有法林菴自水观老宿创始而逈尘凌雪开士继之中搆大悲道塲其屋宇之坚致完好像设之精严妙丽诚名刹希有而其中一切庄严法具则皆缺如诚亦爲山之一篑而塔工之合尖也今凌雪开士矢愿大行劝募尽备种种使宝网香幢金绳珠络一时涌现如兜率天宫现于尘世诚爲大愿而吾愿三吴檀信推三吴于数十年中独免于兵火之大难独免于水旱之大灾者而益坚其输诚竭力之常益增其欢喜布施之念焉勿以力薄而生悭勿以时艰而损志则蒙庥当无量矣昔有贫女施一花㲲遂至生天穷极天乐所得福德不可思议况今布施以庄严佛事乎观于今三吴而知免灾难者如此观于昔之贫女而知得福德者如彼则踊跃喜舍自不待我辞之毕也居易堂集卷之七终居易堂集居易堂集卷之八居易堂集卷之八记吴氏邓尉山居记邓尉山居爲余伯舅呉明初先生隐居养母处也呉氏爲呉望族推财让产世多隐德先生早歳蜚声庠序晚以诗文自雄而孝友刚方尢爲宗族乡党所推重以太夫人不乐栖泊城市故遂家于邓尉焉其宅傍山临水南向辟双扉再进爲祠堂三楹稍左折而东向爲书屋庭植修梧髙枝入云屋外古树四合緑阴覆天后三楹爲山堂轩敞髙豁屋如其人堂左爲小楼南向启北窗则波光灯练摇曳树杪即西堰也一览而虎山堰水历历在眼登眺之胜于兹极矣与楼相望复爲楼爲庑太夫人之养堂先生之内寝也伯子长原亦安居焉先生尝语余曰此地仅有瘠土数畆樵苏所给不偿官逋嵗苦追唿新丝新谷所不能免然吾祖父埋玉于此马鬛之封在焉吾故独肩其劳子孙以之不敢委也葢先生于本支爲世嫡故坟墓之所託祠堂之所在先生得居之长原得守之非他子姓所得而有也长原笃行确如克修父业世乱以后年方壮盛即掷去儒冠尽弃经生学乐以隠德世其家披裘抱瓮躬耕采药怡然自得也余既乐亲其人而复爱其山居之胜故时时溯从不辞频数每一淹畱輙至忘返邓尉实吴之奥区而渭阳所居复擅一山之絶繇宅之右循篱落而西则爲铜井爲青芝爲真如坞爲玄墓羣山逶迤绵亘数十里层巖复嶂丹崖翠阁掩映无尽有涧水度逺岭而来细流潺潺周于屋下襟带衡门成通港小桥斜度平畴秩秩衡从其门田外复有山如屏过桥曲折数里许两岸皆水田也蒹葭出水蒲丛刺天茭菰菱芡弥衍波面又有水杨数株落落堤间每泛小往来緑港中尽日沿縁惟闻欵乃絶无人声既而见桑麻墟里俨然武陵桃源也出港即爲上下堰爲虎山爲光福市人烟聚落与逺山茂树叅差相杂堰之尽爲铜坑外即太湖具区也昼则轻帆柔橹与凫乙相出没夜则烟水沦涟与月上下而孤村逺火明灭林外此中㴱趣信幽絶矣山多植梅环山百里皆梅也又饶杨梅桂树一岁之中春初梅放极目如雪遥望诸山若浮于玉波银海中仅露峰尖翠微欲动而香气袭人过于蒸郁夏秋则杨梅桂花各擅其妙夫栖託好佳而优游卒嵗岂复知此身之在尘世哉昔阮孝绪爲精舎仅以树环绕戴颙筑室聚石引水植林开涧便垂史䇿岂若先生之宅居名山之中山泉花木种种极致乎独此山墅堪偕其人爲不朽矣余游览既审遂爲之图复作记以系之以志是父是子之所以居之者如此后之览余斯文者其亦有以想见其人其地也夫芥舟饮酒记天下既乱士多长往而不返者其不得已而身依城阙亦必有所託以自适于形骸之外者也李子文中盛年遭世变即日除经生籍其志决矣而隠不违亲浮沉人间顾意有不得輙扁舟独往不渔不钓容与水裔歌沧浪诵渔父激楚流连意尽然后返有足悲者丁酉春日则拏舟见其友徐子于五湖之滨徐子故隠者死生契濶十有三年矣握手劳苦俯仰今昔泫然濡睫者久之文中乃邀徐子至其舟中则见其满载皆金石刻及宋元名人书畵也垂帘抚卷婆娑意得文中即出酒相与痛饮谈风月讨古今浮白歌唿以酒自雄不复知其遇之穷矣酒酣文中顾徐子曰余将名此爲芥舟可乎徐子曰子固得庄生齐物之指矣天地一拗堂也江河一桮水也则相与羣游于天地江河之内者又何适而非芥乎子既以舟爲名也余请与子徴舟之事昔人放櫂急流輙读离骚读罢则哭志其痛也搴鹢水嬉扣船歌河女而风霆杂至志其贞也通梁水斋盛载皷吹乗潮解缆临波置酒赏其豪也载酒满百斛船四时甘脆置两头酒减輙复益言其放也以至藏舟于壑则感万物之变迁牵船于岸则语逹人之髙致淸谈则船唿孝廉渔钓则舟名野人同游则有登仙之羡放归则有载愁之称此皆昔贤之佳话而扬舲者之故寔也而皆不足爲子道也意者其张志和之浮家宅乎彼固有其髙矣而无桮酒宾从之欢抑陶岘之水仙乎彼固有其乐矣而无书庋茶铛之供若是舟也固将以襄阳之书畵而兼二子之雅致乎坐客皆称善乐甚于是举酒复酌相与揽夜色之苍茫拊河山之寂寂以足扣船引声而歌小海之唱而风起水波鸱夷爲之彷彿也歌笑杂飞觞无算尊中之酒不空而鸡已三喔矣病中度嵗记枋犹记忆童时侍先公先夫人度歳历历如昨每当除夕晡时先公必唿枋柯易礼服先公率之以祠五祀拜家庙鱼菽糕果秩秩也进而少休甫暝集余兄弟及女兄弟于堂上则己烧椽烛如昼焚百和香香气烟煴袭人衣先公先夫人各盛服而出率余兄弟同入至太夫人合前拜请至堂中共举觞焉拜讫然后先公先夫人交拜举觞以次余兄弟跽而称觞于先公先夫人膝前以次余兄弟男女六人亦递相致酒事毕则僮䜿爇洪罏于庭先时备松薪之佳者截而斵之纵横架之髙与檐等寔以柏香冬青取其香也此亦榾柮遗意第稍华餙耳爇鑪时火光烛天杂施爆竹烟火火树银花颇亦繁费葢先公极贫平时以典质爲事而性不喜庳车羸马以爲俭且上奉太夫人极养堂之欢故岁时伏腊家庭燕喜尤盛而可述也既而先夫人早世既而太夫人仙逝每遇令节先公必偃仰踟蹰澘然出涕无复曩时之观故位望虽日隆余兄弟虽日就成立而其爲家庭之乐则大减于昔矣自崇祯十七年甲申三月十九之变先公益屏声伎出媵侍惟以死爲念故于除夕及弘光元年元旦遂令家人不得贺歳不行拜礼其爲度歳也黯然无光余兄弟痛先公之意不禁欷歔而先公则己泪浥衣袖矣是年夏闰六月先公即爲汨罗之游余兄弟痛先人之意每当度歳则仅一拜先人木主家人亦不贺岁儿辈亦不拜谒十有三年未尝改也然岁事之应尽者不敢有缺二三年来穷愁日甚每岁輙减至于今之岁交缾罄罍耻除夕晡时尚未午饭而又未知次日饔飡之何在也复值余危病息偃在牀百度皆废以至祠神祀先鱼菽不供糕果不荐靑灯荧荧家人相对四壁悄然而子女幼穉但知令节不解人意竞来相聒姜豹操井臼通子觅梨栗而衣无襟袖两手瘒瘃履穿不苴足趾在地每一顾之焦心腐膓况复见其轩渠旋绕跳地作虎子耶今年米价甚贱爲数十年来所未有穷阎细民无不食精凿制糕糜而余家则歳除无午饭赵元叔以穷鸟自赋曰不饱暖于当今之丰年韩退之谓冬暖而妻号寒年丰而儿啼饥余殆无媿此二贤矣特通子姜豹之年正余侍先公先夫人及太夫人度歳之年也俯仰今昔不自知其涕之无从矣嗟乎夫何使我至于此极也虽然吾于此而有所进矣昔人谓士君子自处固有生死不难决絶而落寞悲凉之际反惝然不能自持如韩退之贬潮州而述封禅宼莱公居谪所而陈天书也嗟乎余之落寞悲凉已十有三年矣忧患频仍不遑宁处饥寒顿仆莫必其命其爲落莫悲凉亦已极矣其亦愼有以自持哉再生记丁酉冬十一月初五至初七日祁寒大风而余苦无裩止一旧单縠者又爲鼠所穿其穴如碗平时拥书兀坐而已肌粟毛𥪡时适送一客归行至旷野间寒风如刀无可逃避初九日遂大发病寒热交战虽其势剧厉然以爲此疟耳可无他虞也始病数日犹强起支吾及二十日竟伏枕不能起矣廿一日遂絶粒矣疟每三日一发发如排山倒海然余所苦者非疟也特苦胸鬲迷闷口中作恶痰满喉间耳每日惟啜苦茗数十椀余即汤饮入口必大呕哕如是者三十日至十二月廿一日觉胸鬲稍寛医者云当勉进粥饮遂强啜之然仅能一口而止至廿五日复絶食不罢进矣戊戌新歳病势益恶疟虽缓而胸鬲愈饱闷痰益多每仰卧则痰从两頣流溢而出口间喉间苦恼秽恶不可名状而痰煳其口不能出一语时又絶食气息如丝而五十日不如厠余因自念此必后不能下故尔中饱必得滂然一行然后胸鬲必寛饮食可进也郑三山先生闻之曰噫是何言也以四十日絶食之人尚可以行药排荡之乎此万万不宜者余谓当服行药时先制大剂参苓待其一去即以补之当可无恙有庸医者闻余意欲行欣然从事既大泄之后而胸次仍不寛彼曰此积食尚未消也复以消导克伐之药四剂令服之临别时云服此四剂后似可服参矣及四剂以次服完而胸鬲饱愈甚庸医者曰若是则尚不可以服参也当再以四剂消导之时正月初十日也絶食已四十五日矣肌肤消铄大肉尽去枯瘠如柴被外露骨手足展动须人爲力竟日暝卧畏闻人声余亦自分必死矣既服初十日一剂则忽然呕吐药与痰杂出而呕吐之苦心肝震荡百骸俱痛每吐一次则气絶半日庸医者目击之曰今而愈矣寒痰已动也苟顽结胸中则难爲计耳当以次服完余药然后加减可也十一以后每服药必吐吐必加剧日凡几次余因止其药不服十四日而呕吐止是时则已勺水不能进至十七日午间无端复吐已不服药四日而所吐犹药也十八日复吐遂咯咯出血至此万无生理余于是诀遣家人嘱付后事家人妇子惟相对号恸而已无可爲计者一以囊无一钱庾无一粒甑尘釜鱼瓶罄罍耻则动皆窒碍一以穷居乡僻每事须人而城中骨肉手足无一至者余因请老友张苍睂至榻前属以后事且语之曰此言当告之家仲以次则伯叔从兄弟及懿亲尊长而无如无一人至者故以告之吾友我一瞑之后当依吾言以次好爲之不然余之精爽可畏也张君受诫未毕恸哭不能仰视余诫令勿哭令我得毕所欲言张君恸不已余遂亦失声而恸且曰顷我诀别儿曹爲之一哭诀别媍辈爲之一哭因语媍子人于死生之际即爲洒脱然苟漠然无情是豺狼也既诀之后苟复恋恋掩泣垂涕洟是儿女子也所以吾最逹观而不可无此一恸一恸之后吾更不复与汝曹儿女语矣勿怪我爲无情也吾意至死不复出涕不谓今复爲君失声也絮语之顷家人复来云万一有不讳则无棺以殓计将何出而人故必焚其衣以送今止一旧绵衣在身余别无他衣则奈何余不觉开口而笑曰此后死者之责也意吾死当必有棺第吾眼中无之耳虽然即无棺庸何伤至于焚衣送死此俗法也昔杨王孙家累千金而尚裸葬而况我乎此正无足悲然吾固有二恨一者先君未曾入土一者余十三年营一书而未曾成帙余纵爲羊祜蔡邕乗愿再来而已无及负恨入地万世不瞑如何至我十三年来杜门守死采薇续命今生则无食死则无棺如此以死亦可以报先朝见我先人而无愧矣葢棺定论此之谓也茍或不死则任重道逺行百里者半九十正未知所税驾耳张君别去时余已絶食五十五日而是日又复三恸而语言蝉联大耗神气下午遂益加沈笃气绵缀无半丝命在唿吸间矣而郑三翁先生至乃正月二十日晡时也先生少休㕔事至余卧榻前褰帷而见其面曰噫何至于此也因复端坐良久先生曰某以俗事逺出故来迟然亦不意子病之至于此今某来愿有寸效余张目而颔之时已不能言也顷之先生复曰得无畏人乎得无恶人声乎时张君在坐促先生诊脉先生曰不争此时刻吾多与之言以察其神观如何耳又顷之因以手循余身自顶至踵者三焉乃诊脉诊未竟先生跃然起曰子固不死吾当起之于数日间耳余虽沈笃而闻此言犹能疑之张君者亦未之信曰苟无他虞已爲万幸亦不期于数日间也先生曰始吾见其面而忧之以爲有死法及坐定与之言而察其神观则喜今诊其脉则益喜渠虽不言而神观犹淸至于脉息则命门有根决无他虑吾当起之于数日间耳因自剂药而自煑之时张君已爲我治具供客屡以趣先生先生曰必当待病者服药而后吾侪食可下咽也漏下一皷先生手捧药以人掖余而饮之见其药不满五分甘而且淸遂一啜而尽先生曰今夜当安眠明日病必减也先生既往张君所良久而余复吐先是先生之未至也余语家人曰若易医用补剂而不能受则决无幸矣既而复吐举家之人惟痛哭待尽张君宅去余家数武家人奔告先生先生大惊黙然良久曰服吾药而吐何也因携灯蹶趣来视余先生曰维不吐乃佳服吾药而吐何也沉吟顷之举灯以视所吐则又大喜因唿余家人示之曰所吐者皆痰也既不咯血而余药不反则己奏功矣他人之药四日后而尚停胸膈间吾药未食顷而已遍行经络自此当日就平复也次日黎明余家人尚未起而先生则己手捧药而入其分数淸甘如前余又服之是日午余而觉余之神气益淸复能言矣又一日而余益向愈种种安适竟复健谈张君及坐客无不惊叹下拜曰先生真神人也第三日蚤先生制四剂付余将解维去而余是时遂能啜粥时正月廿三日辰刻也先生于二十日晡时始到时余正弥畱甫两日而起坐又一日而思进饮食以八十日沉疴六十日絶食之人而又爲庸医误药至于呕血垂毙而起之之速如此求之史册亦罕其伦也当先生未诊脉而以手循余身也见余约絮于背荐薪而寝惄然伤之爲之流涕时天气正寒先生立解所着绵衣以衣我而令余于卧处更益薪焉夫病有六不治苟犯其一己絶生理若余者既已有其三矣所谓衣食不能适形羸不能服药而庸医杂进致藏气不定也有此三端而先生乃以三剂立起之于两日之间嗟乎茍非身受者亦未敢遽信也因作再生记以识其详焉箬庐记砚山之阳苏台之隂右有香泾左出横塘山水靡丽吴之奥区中有野屋数椽萧然环堵则箬庐也赵处士封初居之处士医学妙天下而心慕朱百年之爲人以其卖箬者卖药遂以名其庐焉余爲之图而序之详矣客进曰卖药与卖箬同乎曰不同卖箬止以全其髙节耳若处士之卖药既以髙其节复以迈其德而大其学焉是恶可方也如医和之论疾蛊越人之还结脉得于未形起于已死使危而复安亡而复存所谓收之斗极而还之司命者功固烈矣而不特此也金匮之藏玉函之书垂世立说以禆终古生生之德而跻斯人于寿域岂採箬者之所能及乎人有四体五藏天有四时五行人有寤寐唿吸天有分至启闭人有蒸否隔塞天有嬴缩灾变所以月入牵牛则民疫疠月出房南则民夭札心腹之疴则蒙恒之风下上之风则狂恒之雨天人虽殊而阴阳气数则一也故曰善言人者必本乎天良医审人事之至精则不出户而窥天不假占验推测而四时启闭五行消息灾祥度数洞然于胸矣于是而合天人于寸心运造化于指掌此亦非採箬者之所能及也攻邪者力而未除养正者久而靡复故诊病而后知邪之易入用药而后知正之难扶蕙兰荆棘不同其滋蔓自然之理也而扶弱必先锄强闲邪乃所以存正君子小人往来之几人心道心危微之界尽若是矣易曰开国承家小人勿用鲁论曰克己复礼天下归仁此其意惟良医爲能知之故良医克致其道可以治世可以明心此又非採箬之人之所能及矣且处士之医学日精声问日逺每旦则户屦常满乞药如市而当世一二大人先生及方外鉅公无不与之爲友正如支公与许询缔交宗雷归东林之社而孔北海忘年于祢衡尧夫布衣齿于耆英之元老当时会稽南山之樵腰鎌而伐箬亦未闻其有此也客曰若是则处士何取于兹也曰固也今以处士之日殖其学以息乎其庐庐之外则靑山若邻緑畴盈前林屋相望通渠绕焉近依山市而又僻处不与市接客至则沽酒烹鲜闭门则无市尘人迹入其门则竹木环荫花药扶疎庐中则一几一榻左右图书琴尊间设茗椀不枯客退则抚卷垂帘偃仰独得向有一童应门以处士之贫弃之而去于是洒扫负戴皆身爲之尝畱客则身被短褐提壶入市引酌极欢入内则与偕隐之妇身亲舂汲昕夕自如意翛然也昔朱百年不应辟命遗去簪入会稽南山以樵箬爲事惟与孔顗友善相对酣饮而採箬则置之道头意者以处士之学将以通天人之数穷性命之微而又济人利物如此其广而息偃庐中若无一事此则有取于卖箬者乎余因语处士当于庐之中别构一楹颜之曰百年亭益以明景行而且以见处士之老于是庐也处士曰善余不入城市已二十年所矣而亦以乞药之故身造其庐因以吾之所知及所见者而爲之记顾氏松风寝记士君子生当明盛相忘于太平之福即城郭变迁曾不足以经其怀抱茍不幸而更丧乱遇革除即一草一木之微而事关故国莫不动先王弓劒之思焉而况于天书宸翰乎故尺札等于天球只字珍于大贝虽曰词翰之良亦时会使然也吾葢㴱有感于顾苓氏之松风寝也顾氏世着江东自典午渡江家声轶乎王谢厥后越六代以迄皇明代多伟人若苓之髙祖太仆公某于世宗朝爲諌官建言廷杖以直节显四传而至苓而克大厥绪益振家声当弘光时以明经廷对既膺上第而南都陷弘光帝逊去同举者或言当再观变以图去就苓竟拂衣出重茧而归且行且哭曰吾不忍以祖父淸白之身事二姓也既得抵里遂隐居虎丘山麓奉烈皇御书松风二字以颜其寝室名之曰松风寝息偃其中不交世事若将终身焉苓之言曰吾寝于斯食于斯而出入瞻仰于斯以无刻不觐吾先皇之耿光也先师不云乎歳寒然后知松柏之后凋则吾所不违咫尺者庶几有以自勉而终身无忘乎故君可也徐子盍爲我记之徐枋曰诺昔李应风裁峻整天下楷模人目之如谡谡劲松下风言其非花月秾鲜之所可比也又虎丘廹近城郭故自古之隐居者鲜处焉而何求独能避世于此以栖遯终斯二者固史册之所美谈也苓今将兼而有之乎非所谓东南之美而隐不违亲者耶枋固愿苓之峻节如李膺而潜德不逊于何求也若华阳隐居生平最爱松风所居庭院多植松然身爲齐室旧臣而兴言符命以邀梁祖其爲松风也愧苓逺矣而枋更有感也宋道君以无道亡国生降沙漠而奎藻秋风犹博思陵之一恸若吾先皇之殉社稷千古爲烈而遗墨仅得託于野人柱之间嗟乎悲夫此苓之所以昕夕低佪也甲寅重九登髙记涧上草堂在天平之阳灵巖之阴鸡笼羊肠拥其右笏林岝㠋峙其左连峰叠巘迤逦相属若环拱我草堂者余于人世寡所嗜好而独负山水之癖沧桑以后絶迹城市而遐搜幽讨山巅水澨惟恐不及自居草堂则息影杜门足不闚户十余年矣葢诸山之胜无时无日不在吾前其烟鬟岚翠朝霏夕霭若故出奇争胜以慰避世之人之岑寂者一涧度重岭而来绕衡门而东注平时则潺潺㶁㶁幽鸣不絶时雨既过则迂廻奔放奇絶万状一坐草堂轩窗四开而山水之奇已尽得之少文卧游并不假图畵矣又何假出户仆仆杖屦爲哉余客冯子鹤仙复时时携琴过草堂爲我作数弄鹤仙琴学妙天下所谓抚絃动操衆山皆响又不若少文仅託之空言也余向有幽忧之疾甲寅秋少闲余语客曰余足不窥户十余年矣今幸疾少闲欲一尽登临之乐以写我忧何如今日复当重九设有佳客至者吾当与之登髙而剧饮焉客曰善语未毕而冯子鹤仙载酒而至因与佩紫萸泛黄菊持螯引满饮酒乐甚鹤仙从容请曰先生禁足之戒近得解严乎出草堂数武即诸山环列请破例一爲登髙之会可乎坐客皆笑曰此固先生之心也于是少长数人联袂而出度小桥越涧而南出乔松之下松皆数百年物复度涧而陟山麓循石磴曲折而登焉此山固灵巖之支山也山皆巨石层磊石皆作翡翠丹砂色山顶平衍可坐千人于是相携而陟其巅览云物之苍茫来林峦之紫翠余与鹤仙卓立云际引声长啸山鸣谷应风起云涌而天籁吹我衣裾松涛起于足下矣见者以爲神仙中人也昔人云九日登髙未知起于何代而自汉迄今未改魏文帝云九爲阳数日月竝会俗嘉其名以爲宜于长久故以登髙宴会余曰不然夫人之登髙送逺即以望其来归也阳至九而已极况于重九故亦登髙而饯之以期其复也如余者十年不出门户而今乃复携良朋宴令节登髙于此山也岂偶然哉鹤仙曰昔羊叔子置酒岘山谓从事邹湛曰自有宇宙便有此山繇来闻人胜士登髙逺望如我与卿者多矣皆湮没无闻使人悲伤湛曰以公令闻必与此山同传若湛等乃当如公言耳然湛卒因叔子以传今某无似然幸得从先生游愿先生记之俾千百世后亦得附先生而与此山同其不朽也余重其意因爲之记而幷爲之图以遗之邓尉十景记虎山桥尺游邓尉者必繇虎山桥虎山固邓尉诸山之始也其地四面皆山中二堰以受诸山之水廻环上下约二十余里有石梁在乱山中雄跨二堰间层峦叠嶂映带无已而左右巨浸波光极目正如长虹夭矫横亘碧落每一登眺不复知此身之在尘世矣余每谓邓尉二堰寔不减西子湖以其山水相得也然西湖诸山奇丽处正如子瞻所云淡粧浓抺独能拟似若邓尉二堰则如仙真胜流不可方物矣余避世土室足不窥户惟春秋仅一出展先文靖公之墓而独以酷爱邓尉山水之胜不得不破土室之戒一岁中尝三四过之每至虎山桥輙徘徊不能去也司徒庙司徒庙柏千年物也雄奇偃蹇各极其致有非图畵之所能尽者殆不减杜少陵所咏孔明祠前栢也零落空山榛芜满地昔人祠宇湮没无闻多矣而此独以栢树得传不亦异乎或曰此汉髙宻侯祠也铜坑过虎山桥爲龟山龟山之麓直接平堤夹岸榆桺皆在下堰中遥望水面有物如螺杂树蒙之浮庙墩也堰之尽长虹缥缈如线铜坑桥也外则太湖巨区矣烟水沦涟山林窅㝠而轻帆出没直浮天末亦一山之絶铜井邓尉诸山铜井最胜以其有石有泉也其顶髙出诸山独有二大树冠之逺见三十里石磴盘纡拾级而上既陟其巅有巨峰横偃大如十间屋其髙几丈嵌空崚嶒作势奇妙峰下有泉二俱在石罅中石皆靑碧色其质细润如古铜器而泉㴱如井故名铜井一云泉底有铜故水味尝澁要不可考也峰侧有古庙居二大树下庙旁精舎三四楹坐卧食息与奇峰相对而烟云出没皆在足底真殊境也石壁邓尉诸山苦少奇石故石壁虽在僻逺而游屐之所必到也先自平畴蹑山麓而上数折至山之半辟径如砥夹路皆松杉也上倚巉巖下俯太湖湖水淜湃吞啮山足风起则谷啸水涌声闻甚逺盘山而行二里许将至石壁下又有一峰隔之再转而入其径最狭过数武忽有平地周数畆上即石壁也石固逊铜井之灵妙而独以雄峭作奇崭嶻如削壁色正黄势廻抱当不减赤城矣中有精舎游者至此必止息焉槎山邓尉看梅名胜处玄墓称絶余则马家山董坟朝元阁槎山磡上皆其选也然马家山朝元阁皆有梅花而无太湖山不得水其势不奇磡上固临湖然一面取致旷而不㴱惟槎山则三面皆崇山峻岭复自平田中突起一小山山之麓直入湖中登山瞰湖则逺水兼天一望无际而廻顾三面凡巖壑壁坞篱落丛薄幽㴱窈窕曲折层叠无非梅也春日既丽花光照眼正如玉波雪浪汹涌靑峦碧巘间自与澄湖万顷争奇矣七十二峰阁顾文康公墓在潭山之麓七十二峰阁即丙舎也阁旁多长松巨石后有峭壁雄踞阁背山面湖一望而七十二峰之胜皆在目矣黛睂螺髻缥缈烟波间吾不能爲形容也西湾西湾在玄墓之西太湖至此一曲故名西湾其地爲邓尉山中最僻处人迹罕到而多隐者依山爲邨山家野店无不朴古山多丛竹弥衍数里亦诸山所无也余喜其地之僻尝游息焉地在湖漘每中夜涛声直薄于枕意即唐张潮所咏之西湾也隔湖即鳯凰山云磡上磡上亦名东湾以与西湾相对也多髙崖㧞起湖中亦有平沙浮衍波面崖上下皆山家屋宇篱落井井行列屋后皆髙山循山皆梅花数里中无杂树轩窗乍启波光如射而蒹葭离披天水俱永直移我情矣玄墓名胜志云吴之山惟玄墓最僻亦最奇面湖险隩丹崖翠壁望之若屏又名邓尉法华障其前铜坑青芝迤逦其左游龙界其右冈连岭属诡状殊态不可殚述余以爲此固他山之所有也未足尽其胜也若以梅花爲香国廻环百里皆梅与山水相间此天下之山之所无也而尤奇者以渔洋爲屏太湖爲沼左右开障其整如列睂此种气象茍非开法王座则何物足以当之胜国末万峰和尚驻钖于此故玄墓亦名万峰历年三百昔之祗林觉路芜没于荒榛衰草中不可复问矣烈皇初三峰和尚重居祖席稍稍兴复然十不得一也今剖和尚继之而法席愈盛庄严缔构二十余年于是叅差殿阁危楼杰观遍满山崖掩映于㴱林茂树之间炤燿金碧尤爲胜槩考之书记问之故老不特尽复其旧实什伯当时云邓尉画册复还记余昔畵邓尉十景册爲剖翁大师寿写景命意颇极笔墨之致自谓不让古人见者亦皆惊叹絶倒举以似师师展卷快赏手授其侍司命什袭藏之且语余曰当以永鎭山门也自是此册遂传播人口凡有好事嗜奇者入山必请而观之更有未曾遍历山中名胜者反以此册爲津梁几于按图索骏不啻少文卧游自是此册益爲好事者所重今方丈继席以前人所传益珍重藏弆有淮上某者家富收藏素精赏鉴入山问道因请此册欣赏遂携去作米顚乞帖狡狯请以三十金爲偿今方丈及山中耆旧皆不愿也时时渡江渉淮以索此册频歳无间而某坚不肯还至某歳某捐馆旧监寺僧复渡江渉淮以索之此册始得复还吴门然时值岁荒常住无以饱衲子而往还之费又不下数金无所出因复以此册质于吾友吴子吴子欣然如数应之喜相告语余遂于辛酉春夏之交复作一畵册以偿吴子而购此册复归之邓尉常住焉昔李衞公好奇成癖遗命敕其子孙不得以平泉庄一树一石与人此固逹人所笑然若子孙固守其前人之所传则自当尔况法书名画足爲家世故实者又非树石之比也吾故益重今方丈及山中耆旧之不欲得多金而必索此册然间关往复如此不易今既复还尤不宜轻以示人恐复爲有力者负之而趋也虽然世出世间一也后贤固守其前人之贻而必欲取之而后快是东坡居士所云天下岂有无父之人哉一闻是而当息其取之之心矣故身与鬼所不能守者惟此足以守之也余畵册爲丁酉岁时剖翁年六十今岁辛酉余年亦六十复归此册焉亦奇矣因泚笔记之思乐亭记治平寺方丈之左有亭三楹昔我先君文靖公所筑也寺故在石湖之滨踞楞伽山麓所谓茶磨屿者创萧梁时宋治平间重新之因以名寺豫章大数十围石井亦数十围皆千年物也昔时乔木自湖滨交䕃山门卓午无日色盛夏无暑每息其下惟蝉声在树涛声入耳竟日不闻人声稍迤而西则楞伽山顶浮图矗云际东则石梁雄跨如长虹卧波中面石湖波光际天烟景明灭而风帆渔艇蓼渚苹洲掩暎无极此最胜也方丈爲吾家香火院先六世祖中丞公与怀上人游即有诗题赠先君子每春秋祭扫輙过之爱其地幽胜畱连不能去因筑亭于此爲避暑避客之地焉先君性恬退逺炎若凂通籍垂二十年而前后立朝不满七载虽平时里居负公辅望奔走天下大吏数请事然先君皭然不染超然评论之外常置一舟名吴趋靑帘朱槛香茗图书同载一二故人渡横塘泛石湖而南居宿亭中客至里第輙谢之以爲常歳必三四过至盛夏时或有客若骛者则先君子未尝不在此亭也先君晚年知天下事不可爲而殉国之志素定寺僧常言乙酉岁春夏间同一客至亭促坐移日临行偃仰久之曰吾得再过此乎季夏果殉节呜唿悲矣筑亭爲崇祯丁丑歳当时轩窓四启古木幽花杂于砌间阅四十余年倾圯摧朽几不可撑支寺僧晟公捐赀重葺今更完好然无复旧观矣晟公来请余颜之吾闻之礼曰人子之于亲也思其所嗜思其所乐极情之所至虽一嚬一笑一饮一食犹不敢忘况平生寄託去来栖止流风遗泽之所在乎敬名之曰思乐亭亦以识余小子之不敢忘吾先君逺炎若凂之心也昔苏子美筑室于郡城之南园名沧浪亭阅数百年几更变迁既爲僧寮然后人常于荒烟蔓草中寻其故址复亭以名之昔贤常云士之欲垂名于千载之后不与其澌然而同尽者则有在矣子美文人其遗于世犹如此况大节与日月争光者乎则庸知千百世之下治平遗蹟不独赖此亭以永耶呜唿千百世瞻仰在兹又独吾子子孙孙无忘文靖之泽也耶居易堂集卷之八终居易堂集居易堂集卷之九居易堂集卷之九论封建论上王者之治天下其立大经作大法亦适乎时会而已适乎时会者宜乎民者也作法而宜乎民虽暴君污吏之所建可以施久逺历变更而不废作法而不宜乎民则极贤智之规画遵先王之陈迹然一举而措之天下非乱则亡吾葢有见于封建矣封建者唐虞三代圣人之制也郡县天下者秦皇李斯之事也人君虽至愚然不致慕乎尧舜禹汤文武而慕秦皇者未之有也人臣虽至愚然不致慕乎臯䕫稷契伊尹周公而致慕乎李斯者未之有也然而圣人之制必不可复而亾秦之法必不可易者何也宜乎民也后世固常封建矣封建而变计者乱封建而不变计者亾无封建之名而有封建之实者篡汉髙惩秦孤立之弊于是衆建诸侯砺山带河联城裂地而韩彭首恶七国继叛天下岌岌卒用主父偃之谋解而更张而汉室始定其后晋以八王相残卒丧中夏唐以强籓世继遂禅朱梁嗟乎封建之不可行于后世也如是哉而后世之谋国者不知变通不适时会尼古迹而行之鲜有不败者矣或曰然则昔人所论封建非圣人意不得已而行之者信乎曰否上古之世民人衰少而风俗醇厚醇厚则不争不争则上可以无阻兵攘地之虞衰少则难伇难伇则下不可以供征输徭伇之无艺故圣人因时致宜衆建之君大国百里次七十里次五十里环地中而爲之国都君有所教于民朝建令于朝而夕遍乎四境民有所效于君朝发之里闾而夕可附乎国都也则所以爱养休息于民者宁有既哉故取于民者什一而足用民不过三日上下相安如臂使指固圣人视民如伤之道也后世则不然地丑则夺势敌则轧与之兵则日寻干戈与之民则视同草芥弱之肉强之食以兼幷吞噬于其中不至于灭亾不止也汉晋唐可见矣故后世居重京师奔走天下虽徭伇之愁苦征戍之流离近者千里逺者常不下万里而输将之费或至三十钟而致一石民力亦敝矣然而审时势权利害断不以彼而易此者诚以与民无孑遗亾不旋踵者不可同日而语也故曰后世之不封建以宜民也而三代之封建亦以宜民也若三代而不封建则不宜乎民与后世之封建等虽然非秦之所能爲也时也封建论下或曰夫子曰其人存则其政举其人亾则其政息然则三代圣人而生于今也其必封建乎曰否不然后世之不封建时也圣人不能爲时时之所悖不可立也三代之治亦因时致宜而革政刑更礼乐矣故周之文不能返而爲忠殷之忠不能返而爲质若圣人生于今而必封建是欲返周之文而爲忠返殷之忠而爲质也有是理哉且封建之废也三代已见之矣非于秦而然也禹会涂山执玉帛者万国殷之受命归者三千焉周之受命归者八百焉则亦削而衰矣衰者息之机削者废之渐也至于春秋而六十余国矣至于战国而七国矣至于秦而幷爲一矣夫繇万国而至于三千繇三千而至于八百繇八百而至于六十繇六十而至于七繇七而至于一其势然也江河日下归于海而后止此不可以人力争也今有人焉曰吾必遏四海之水而复爲沟渠陂堰于天下吾见其毕世而无成功矣非特无成功也必且死亾沦溺鱼鳖其人民也后世而复封建何以异于此哉吾故有以知圣人之必不爲也或曰殷之三千周之八百亦止言其归命之国耳曰否文王三分天下有其二以服事殷至武王受命而纣之恶益稔矣其贯已盈矣则其去殷而归周者亦益多矣若天下犹万国则归之者无十一国犹三千则归之者不及其半而曰三分有二可乎且以列爵分土之制而絜之于万国则尽周之天下不足以供周之封爵矣吾是以知其日削且衰也天下有衰而不至于息削而不至于废者乎故曰后世之不封建非秦之所能爲也时也井田论井田之不可施于今犹尘羮涂饭之不可以饱也不原圣人立法之大意不知古今之异宜举而施之施之而不当而必求所以济之则是以尘羮涂饭之不饱而以乌喙疗饥也几何而不杀人哉或曰古圣人体国经野其制详矣古可作之于前今必可行之于后古法无过岂欺我哉曰古圣人尝巢居而穴处矣亦将去而宫室夷而城郭以从之耶尧常以天下禅舜舜常以天下禅禹矣今之有天下者亦必无子之授而求其人以禅之耶古圣人之所行而不可行于今者多矣何独于井田而不然哉上古生齿不烦户口衰少天下必有土满之忧故人限之田而取之赋生生之道与日俱增势也繁衍孶息不可穷已而以有限之田供日增之民而可以不变计乎常以天下之大势论之天下之田固爲豪右之所兼幷然农民之赁田出租者可计而数也今天下之民去本逐末者常十之四而胥徒戍卒游手无籍浮屠道士以至仕而在朝出而爲吏又十之四农民止十二而已然而身无立锥贫不能赁田者有矣赁田而或数畆或不满数畆或数十畆所谓数十畆者上农也然稽其寔常父子力作其中则天下之田固少矣若准井田之制人授百畆即以沧海爲田岂能给哉昔王莽常行井田矣而农民失业涕泣道路四海愁怨天下嗷嗷卒速其毙其后王安石亦放周官之制爲方田之法遂乱天下嗟乎非燕哙子之而学尧舜之揖让乎吴王阖庐论孔子曰泰伯其可谓至德也已矣三以天下让民无得而称焉呜唿泰伯与其弟仲雍黙承太王之志欲让位季历故断髪文身以逃荆蛮期于不违其父之志而已岂期于子孙千祀相继爲王也哉迨荆蛮义而归之以开国承家绵绵延延既十九世至春秋僖文之际而吴益大寿梦称王楚亾大夫申公巫臣教以乗车战射于是通会盟于中国寿梦有四子长诸樊次余祭次余沫次季札季札贤王寿梦欲立之季札让不可乃立长子诸樊兄终弟及欲以次必致位季札及余沬卒季札终让于是吴人共立余沫之子僚爲王立十三年而诸樊之子光以吾父四人当传位季子季子不受光适嗣当立乃令专诸刺杀王僚而自立爲王是爲阖庐当是时用孙武伍胥之谋败越伐楚取番入郢楚至徒都阖闾爲霸及败于姑苏爲越人所伤而死太子夫差立乃报越使爲臣妾复伐齐伐鲁争长于晋而卒爲越所灭呜唿后之论者谓吴蛮夷伏处自泰伯至寿梦十九世不通中国而吴晏然自寿梦用巫臣乗车战射之法后与晋楚兵争中原以至于亾又谓夫差罢民以成私纵过而翳谏一夕之宿台榭陂池必成六畜玩好必从夫是以亾二者皆非也夫吴不亾于寿梦不亾于夫差而亾吴者阖闾也何也楚语称阖庐口不嘉味耳不逸声目不淫色闻善若惊得士若赏遂以霸吴然其所以得立也乃倍其让国之义而出于弑夺则小善不足以救大恶而祖宗之泽斩焉尽矣夫国于天地必有与立失所以立丧亾随之譬如氓庶之家其前人勤劳节俭纎悉积累克有成业而其子孙一旦侈泰无度无不立破其家者葢侈泰未必爲天下之大恶顾爲人子孙而尽反其前人之所爲未有不爲天之所弃者也况祖宗以三让天下之至德创业垂统甚光美而其子孙乃忍以篡弑刼夺之祸继之不亾何待乎故宜其身之不免而其子遂以斩其祚也呜唿以泰伯之至德先文武而开基绵历千而卒以子孙之篡弑不祀忽诸悲夫范蠡论豪杰之士俯仰身世能断然有所割然不能使其杰然精悍之气即销亾于一割之中故往往有所寄託以豁其雄心阮借陶潜逃于沉湎彼其于天下岂遽忘于情乎广武之叹荆轲之咏所谓杰然精悍之气略己见之彼其以天下无所于容故寄之于酒范蠡佐勾践灭强吴雪讐耻尽有江淮之地俾其主称霸王于天下谋之二十二年而后功成而名遂而遂扁舟去于五湖而隠于陶乃复以财自雄而苏子论之以爲好货天下贱士之所爲也呜唿人之不好货孰有如蠡者当蠡之辞勾践而去也勾践约与分国而有之而彼不难拂衣而去之迨其后积累数千万而复能尽散其财顾诋之爲好货此固蠡之所笑也然而彼区区而爲之者特其杰然精悍之气无所发舒而一寓之于财耳舅犯从公子重耳亾十九年将返国及河犯以璧授公子曰臣从君廵于天下臣之罪多矣请从此亾公子投其璧于河与之盟而遂入畱侯子房爲韩报仇佐髙祖定天下及后辞封辟谷曰愿弃人间事从赤松子游而卒未能去呜唿少伯之功逺过子犯而其成功之难实倍子房而子犯不能决去于前子房不能引退于后而少伯独何如乎彼其去卿相之位如弃涕唾去韩魏之家如洗尘壒翛然长往而莫知所极乎渺矣不可几及矣非千古一士耶呜唿阮籍陶潜吾尚不能以酒訾之而能以财累蠡乎嗟乎子瞻迨失之矣虽然苏子亦千古士也彼岂不知蠡者而云然吾以爲子瞻有爲言之也侠士论贤者诚重其死乎曰非然也贤者诚不自重其死乎曰非然也吾死而重于泰山则贤者视死知鸿毛矣吾死而轻于鸿毛则贤者视死如泰山矣曰吾闻侠士轻生然乎否耶曰然诺不侵爲知已死侠士之所积也然其感激一言捐身不惜未尝不傅于义谋于道以殉于所知而要其所以必死者有三焉谋人军国置人死地则义不独生一死也社稷存亾决机俄顷则计不旋踵一死也吾事己立而吾言未酬则示信万世一死也有此三者则一言爲重七尺爲轻赴汤蹈火断脰絶吭怡然甘之则其爲死也何尝不重于泰山哉何也义不独生则任其死者劝计不旋踵则决其机者奋示信万世则厉其防也密吾于古得三人焉曰侯嬴也田光也程婴也当信陵君窃卧内之兵符矫夺晋鄙军欲以却秦而存赵诚万死不顾一生之计也侯生定其䇿举其人则杖䇿从军同其生死义也侯生既不能从顾能髙枕牖下身居事外乎使幸而得成其功此五霸之伐也不然则侯生受知之公子及其所知之屠者同时灰灭而魏之社稷随之当是时成败未可知而爲之首谋者奋然一死则人心震动正所以谢后死而决成功也此所谓义不独生者也计不旋踵者也而田光之举荆轲也不其然乎太史公论光欲自杀以激荆卿亦仅得其一耳至程婴之一死也此所谓示信万世者也何也屠岸贾讨灵公之贼尽灭赵氏之族而大索赵氏孤儿赵朔之客程婴公孙杵臼相与匿之将再索公孙杵臼曰立孤与死孰难婴曰死易立孤难耳于是杵臼遂死之婴乃出万死存其孤是爲赵武武既立复其位乃诛屠岸贾而复赵氏后婴之功已成矣事已立矣独死易一言无所验于世婴恐天下后世以我爲需忍而适会其成功也以我爲能言而不能行也故事成而卒自杀呜唿圣逹节次守节若程婴者可谓能守节矣彼其硁硁一死以揭吾之心迹于万丗者正所以厉人道之大防于万世也自其一死而天下万世之偷生以误国负诺而卖友者亦可以少沮矣则其死也虽与日月争光可也呜唿三人者可谓侠士矣而婴尤铮铮哉至如荀息之不食言陈元逹之以尸谏若而人一死不足以洗失身之辱奚论其他乎此诚轻于鸿毛矣若三人者吾虽爲之执鞭所欣慕焉刺客论太史公作刺客列传曰曹沫曰专诸曰豫让曰聂政曰荆轲凡五人顾此五人者非刺客也特古有刺客之名太史公求其人而不得故以此五人者实之耳然太史公即已言其非刺客矣何也太史公既传而论之曰此其义或成或不成夫既曰刺客未有不成者也曰或成或不成者言其非刺客也又终之以鲁勾践之叹曰惜哉其不讲于刺劒之术也不讲于刺劒之术此言其非刺客也吾略而论之曰豫让忠臣孝子也聂政荆轲侠士也能委身以殉所知而未能期于必成者也未能期于必成者固不得爲刺客即幸而成矣而委身以殉之使人得而甘心者又岂得爲刺客乎彼刺客者出无入有不可端倪所诣必臻所击必中又如鸟一击瞬息灭没未可以辙迹寻也禆官侈言刺客事疑鬼疑神太过要必有近似者至举则必成成则必不可得而踪迹者则信史之所同也子房使东海力士爲博浪之椎碎其副车亦成也以始皇之威力大索天下十日不可得其后如袁盎之被刺来歙之被刺岑彭之被刺如武元衡裴度之被击从未有获其贼者也夫排警跸而击万乗无论矣即其人身爲将相拥严兵踞禁近侍衞之森严刁斗之呵防何如者而彼怀刃而来剚刃而去如刈草木如御风云不畱声影岂若入宫涂厠披图把袖者之多其曲折哉吾故曰五人者非刺客也自史册可考刺客之不成者有二人一则鉏麑之于赵盾一则初刺袁盎者也然此二人者非不能成也特不欲成之耳吾故曰刺客未有不成者也顾刺客多爲利用其诛击多未合于道且其人名迹不可得传太史公以必有关于国家治乱得失者而后可故传此五人而仍微言其非刺客以明我之非昧于其义也不然则世有报仇之孝子白日刺人于都市又有恶少年以一朝之忿操刀而杀人者俱可名之曰刺客乎呜唿世之所称刺客者既不可爲训而此五人者又未能尽其术而无憾又安得以真刺客之术而必爲豫让忠臣孝子之举其庶几乎呜唿吾安得而见之荆轲论上太史公传刺客而论之曰此其义或成或不成然其立意较然不欺其志呜唿豫让之不成也行之过难而荆轲之不成也处之过审故其始则备愈多而气馁其既则机不赴而气尽皆必败之道也天下无万全之事也操必得之劵行康庄之涂而往往蹉跌者机变于瞬息而事乖于俯仰也凡事且然而况于蹈不测之地刺万乗之主而乃欲万全而后行吾见其必不全矣荆轲受太子丹之命以刺秦王一则须樊将军之首再则须督亢之地图三则须吾友与俱呜唿又何其持重而周详也夫豪杰之士而间行击刺之术如风霆之猝至也完其气赴其机瞬息相遇而事已决矣若使其风纡徐而披拂其雷殷殷而填填必不能有所震荡而锄殛矣今与秦王周旋于殿陛之间雍容言笑多其往复其气已铄其机己逝矣而又何以逞于一击之间乎公子光之杀王僚也身与之爲周旋而使鱄诸注心于一刺赵襄主之杀代王也身与之爲酬酢而使厨人专精于一击猝然而来间不容髪故鱼炙进而王僚毙热歠进而代王殒无他完其气赴其机也今轲之见秦王也其如是乎人有以抗直自命者常欲面数其友之过及见其友言未及吐其友与之握手道故絮及生平于是其言终不发其过终不闻无他挫其机也呜唿友朋之间一言之遗犹有机焉而况刺万乗之主乎故气完而机赴者虽庸奴如厨人可以集事如其不然虽贤如荆轲徒足以湛其族覆其国而已此鲁勾践之所以叹其不讲刺劒之术也虽然岂特不讲于刺劒之术而已哉荆轲论下侯子曰荆轲英雄而感恩者也徐子曰荆轲非英雄也特侠士耳太子丹之命轲也曰燕小弱数困于兵今计举国不足以当秦诸侯服秦莫敢合从愚以爲诚得天下之勇士使于秦闚以重利秦王贪其势必得所愿矣诚得刼秦王使悉返诸侯之侵地若曹沫之于齐桓公则大善矣则不可因而刺杀之及轲刺秦王不中断左股被八创箕踞以骂曰事所以不成者以欲生刼之必得约契以报太子也呜唿轲不独不讲于刺剑之术也而又不明夫时势当齐桓公一霸而爲盟主欲申信义于天下故曹沫得以一劒之任而使悉返鲁之侵地然桓公尝发怒而欲倍其约赖管子之信而后鲁三战之所失一朝而复之今秦之爲秦何如者信陵君曰秦与戎翟同俗有虎狼之心贪戾好利而无信不识礼义德行不顾亲戚兄弟若禽兽耳客谓韩王曰秦之欲幷天下也不与古同行虽如伯夷犹将亾之也事之虽如子之事父犹将亾之苏代曰秦取天下非行义也暴也秦之行暴正告天下必令其言如循环用兵如刺蜚困则使太后穰侯爲和赢则兼欺舅与母则秦之爲恶天下之人能知天下之人能言之而轲独以桓公望之始皇而以管子望之不韦李斯之徒斯必败矣且当时曹沬之所以得志于齐者独求返其所失故其求易给而其言易酬若沫逞其一时之雄而有好大之心而谓桓公必尽返其所得于他国者则桓公必不能从而管子亦必不能信矣今不特以桓公管子望之始皇之君臣而且以桓公管子之所不能者望之不亦谬哉即果得所欲吾见其匙首一去而六国之侵地不可得而燕之危亾立至王翦李信之军㧞蓟城而击辽东者无异于轲之被诛也呜唿不忍帝秦宁蹈东海而死当时称义士焉太子丹以不忍召公之苗裔而屈服仇讐之暴秦独非志士仁人乎顾其所见则婴儿之谋也而荆轲乃以身狥之吾故曰荆轲非英雄也特侠士耳彼所知者士爲知已者死耳呜唿惜哉师说上世之盛也师道在君及其既衰而师道在下道之盛也以道爲师及其既衰而以经爲师矣书曰亶聪明作元后又曰作之君作之师言圣人首出庶物而踞大君之位以教天下也又曰皇建其有极汝则钖之福使羞其行而邦其昌言大君立教于天下而钖福于率教者造就其行以善我国家也于是乡饮大射则于学授钲饮至则于学以礼乐征伐皆大君教天下之事也教化既行长育人材育材既盛克处在位故其诗曰菁菁者莪在彼中阿又曰芃芃朴棫薪之槱之此大君爲师而教行于天下之效也及周室东而王迹熄学较废而子衿刺佻逹城阙风俗衰迟爲人君者不能举其师之职无以爲教于天下而孔子崛起而设教于洙泗之间文行忠信循循善诱天下翕然宗之受业身通者七十有二人于时号爲素王葢言师者王者之事也而以布素尸之此师道之一变也孔子既没微言絶而大道衰然七十子之徒各负其道以友教天下子贡居齐子张居陈澹台子羽居楚子夏居西河而段干木田子方孟子荀卿各师其师各道其道以爲教此又师道之一变也迨秦之季焚书坑儒汉兴而六艺残缺鲜能兼通于时田生言易申培公辕固生韩太傅言诗伏生言尚书髙堂生言礼胡母生董仲舒言春秋儒者各以一经爲师而师道又一变矣呜唿师不以道而以经非师道之极衰乎所以马融堂罗妓乐徐遵明悬质丝粟王式贻耻狗曲辕固生来讥马肝贬师儒之风而爲后世笑也浸淫至于今日而今之爲师者又何如乎以一经爲师又可得乎向之所谓极衰而今又邈然其不可几乎爲可悲也余不佞㓜而好学负奇志迨乎成立不汲汲于荣利慨然有志于圣人之道而病未能也然学固不专一家而冀以躬行爲先及遭丧乱闭门隠居四方之问奇请益者一㮣谢去癸卯歳潘生次耕以其所业诗问业于余而余欣然有以教之于是潘生既中心悦而诚服于余余亦爲之师而不疑两人固相得也平居相与讲道论德称说诗书咏歌先王之风上下古今成败得失之林天人消息往来之微舆地山川形胜之奇灾祥图纬历数之异以至前言往行奇节异能之魁伟人妖物祟气感风移之变态以至幽经怪牒廋词隐语杂家小说之荒忽事无所不言言无所不尽推其极致要其指归抵掌而谈流连感激或泣或歌不能自已而簟食屡空不改其乐藜藿不糁歌声若出金石所谓以躬行先之者然乎否耶嗟乎余于潘生又岂世人之所能知哉潘生从余游一年余亦命儿子叔然受业于潘生且昌言师道以正告之固愿余之于潘生潘生之于叔然共相与以有成也呜唿今何时乎庠序学校之事不明于国洒扫辟咡弦诗象勺之事不明于家进无所程退无所资而师道絶矣夫天之所废不可以兴亦勉其人力之所可至者耳吾固愿爲师者奋乎百世之下起师道屡变之余廻江河日下之势毅然以洙泗爲宗而一反诸道毋徒硁硁爲经生也余与潘生共勉乎哉吾观潘生其才大其气静其志㴱长固将穷天人以爲学故告之如此虽然人之患在好爲人师余与潘生又当共自惧者也师说下吾观于师而后知道之重也无其道天子而不能教一时有其道匹夫而可以教万世道之所在师之所在也非必升堂而入室也非必亲炙而私淑也闻其风范其防者皆是矣当春秋之时弑君三十六亾国五十二日食三十六地震五水灾十四以至山陵崩陁雷霆失序星陨昼晦夏霜冬实夫戎翟交侵而乱贼接踵烝报成风于是天变动于上地变动于下而人道几灭孔子起而删诗书定礼乐作春秋然后君君臣臣父父子子天地得以复位日月得以复明万物得以遂其生上下数千䙫绵延不坠者皆孔子以道爲师有以维持而永久之也夫师者道也道絶则师絶矣自孔子至今盛衰既殊汚隆不一杂乱纠纷湮沉晦塞无时无之而其中濒絶者亦屡矣火于秦不濒于絶也黄老于汉不濒于絶也佛于六朝不濒于絶也然而濒絶者必有在也呜唿今何时乎吾始言师道之变而今言师道之絶不更痛矣乎呜唿亦危矣然而不终絶也夫人能弘道非道弘人以春秋之乱人道几灭而孔子正之绵延至今苟今之人能推明孔子之道师以是传之弟子弟子以是受之于师则于今乎何有而吾世其有瘳乎夫大圣不再生孔子不可复作苟得圣人之一端亦足以廻人心而风教于天下而师在是矣而今谁其人也虽然事未有剥而不复者故当濒絶之时天必笃生其人以维系于一线亦犹泽中之有火而一阳之生于极隂也今正其时也呜唿今正其时也而谓今无其人乎寒花说仲冬之月羣象闭塞万木憔悴大地无萌芽之生极目无含荣之秀而余庭前篱壁之间有红花自开凌霜吐葩风前独笑偏反娟媚殆难爲伦或顾而叹曰此花有松栢之后凋兰蕙之自芳经秋不陨当比小山之招先春而开可入罗浮之梦乃离骚香草曾未拟于江蓠何草木之亦有幸不幸欤余曰否不然物固取于大者逺者非所论于瞬息之观也昔有匠氏刻木爲人能持钵乞钱又刻木爲凫鹄能奋飞百里之外则其巧过公输矣而不得厠名方技之传无他小之也亦或有偶然之奇寸节之峻幸垂史册着其名字然而传之后世知者鲜焉是故一羽之翠不如六翮之纯白也一寸之锦不如全机之疋布也况朝荣暮落同于蒸菌则虽凌霜吐葩固不如春花之烂熳而以儗之岁寒后凋过矣君子亦务其大者逺者而已管子曰崇山之隈奚有于㴱平原之隰奚有于髙知言哉贫病说子贡结驷连骑排藜藿以见原宪宪摄敝衣冠见之子贡曰夫子岂病乎原宪曰宪贫也非病也固也然吾以爲贫则未有不病者客曰噫甚矣子之惫也夫子谓君子谋道不谋食又曰食无求饱居无求安今吾子言贫则必病何若是之恶贫也得无悖先师之训乎且吾子动法前贤彼歌声出金石而不改其乐者独何人哉噫甚矣子之惫也徐子曰唯唯否否夫人生平行不茍合义不取容而一旦缓急盗泉是饮亦病乎客曰然昔平原君朱建义不与辟阳侯交既母死贫不能发丧而卒受其金失身乱人竟以是败非耶夫人而尚志居贞不縻世爵而饥来驱人隳节干禄亦病乎客曰然昔马融始不应邓氏辟命既遭饥困而遂违初志党附成讥非耶夫人而残身辱亲殄先人之绪亦病乎客曰然昔史迁遘李陵之祸徒以家贫财赂不足以自赎故卒从吏议而陷腐刑非耶夫人而湛身覆嗣死轻鸿毛亦病乎客曰然昔王尼以无食而噉车牛牛尽而父子俱饿死非耶之数子者皆抱人杰之誉负天下之才平时抵掌言事忼慨伸睂其锋莫圉及事会交困金尽气索而或死或辱正同腐鼠悲夫悲夫安在其非贫之爲病也乎客曰古人之事则吾既闻之矣今请言子之病徐子曰夫葬亲愼终之大事而教子俯育之鉅责追逺则洁苹蘩于歳序平居则衞躯命以衣食一家之内妇子雍容有礼有则固生人之常道亦中人之所能也苟或悖此病莫大焉而今者天道周星犹迟反壤先人孤榇藳葬两楹一病也儿曹年逾象勺而家塾无师恐诗礼箕裘自我坠地二病也岁时伏腊时缺蒸尝霜露既濡松楸莫展三病也邂逅疾病诊疗不时衣食不适致不訾之躯几于横死四病也儿曹衣不掩胫蓬头跣足客至不能揖祀先不能拜故年虽长大而未闲礼则见客而慙不能仰视五病也凡此五病繇于一贫中夜焦心令人次骨奈何未处其地不及身亲验之而轻肆悠悠之口哉至于藜藿不糁而不废啸歌箪食屡空而吾乐自在仆虽不敏犹爲庶几而非所以语于此也嗟乎嗟乎事固未易一二爲俗人言也客无以应默然而退宋生名字说宋克昭氏少执经于吾宗子瞻明之门而亦私淑于余者十五余年矣间尝请余曰某闻名以制义字以敬名今某之名与字实未有以启吾志而朂吾行愿先生有以命之余重嘉其请而未有以应之也吴中山多名胜而大樵山介于天平石屋灵巖琴台之间顾幽靓卓越若不屑吴山之妩媚而独古处者宋生乐其泉石之美林麓之䆳流连晨夕读书其下余于是跃然有以字之曰古人命名与字其义有三一曰取诸人则司马长卿之名相如袁愍孙之名粲以至顾雍之雍桓温之温皆是也一曰取诸事则袁贺之字元服髙琳之名琳是也一曰取诸地则鲁苫越之子名阳州赵岐之字台卿是也今宋生既读书大樵之麓而又爱此山之胜因字之曰大樵取诸地也学朱百年之伐樵采箬置诸道头不与世接胡叟之曳柴而行客至不辍取诸事也学孙樵之文继昌黎之正传学郑樵之学爲一代儒宗取诸人也字之大樵而三义备矣于是名之曰采采者取也择也夫人之能坐而进于圣贤之域者皆其善采者也故颜子之择一善大舜之取于人皆是也茍如是以采于山奚止芝兰之芳松栢之贞涧泉之洁烟云之润皆备于我乎如是以采于古人又奚止百年之隐胡叟之逸可之之文渔仲之学皆备于我乎学犹殖也仰有取而俯有拾进之而靡已则其所诣未可量也噫是其所以爲大樵也欤恒轩说吾友归子元㳟天下士也性不可一世目中空无人遭乱坎轲不少挫其气自号曰恒轩徐子问之曰子之自号其有说乎玄㳟曰人而无恒不可以作巫医又曰得见有恒者斯可矣则是恒者圣人之所㴱有取而复叹息慨慕若庶几望见之者且吾自经世变吾深悲夫素丝之终染荃蕙之爲茅是皆无恒者也故以爲吾号以自期亦自儆也徐子曰固然然吾有所进矣夫不一于恒以爲恒者圣贤之学也一于恒以爲恒者德之弃也此不可不察也孔子之自叙也自十五志学以至七十之不踰矩其爲道也屡迁而孟子之称孔子则曰仕止久速无可无不可其亦无恒甚矣譬如天地物之最恒者也然观其造化之功则岁月日时推迁变革无一息之停斯无一息之恒矣以是而成其生生不息之真恒圣贤所以日有孜孜时异而月不同而经德立乎其中也夫天地以日新其化爲恒圣贤以日新其德爲恒非不一于恒者乎不然则易之所谓恒其德贞而夫子㐫而洪范直以恒言咎征矣其可思也夫其亦可惧也夫吾知归子以不挫之气成日新之德也故给谏东莱姜公埰私谥贞毅先生议行出于已名生于人易名之典俾民兴行所以彰往哲诏来兹此诚砥世之大经名教之干城也茍其人而行合谥法则虽在草莽虽有一节犹所不废如东汉之季所称文范先生文德先生玄文先生或逸民独行之流有其德则举其谥无不标领史牒炤耀古今而况始则位叅禁近名显朝廷既则坚卧山林起征九列面折廷诤则事关君国卷怀遯世则身系纲常者乎而时异典湮缺焉未举门人故旧相与哭弔而摭其懿行揭其大节以相与谥之亦犹行古之道也故东莱姜公埰于癸丑岁六月丙午以疾卒于吴门之舎舘逺近闻之莫不悲叹遗民故老尤怀衋伤痛故国之流风悼哲人之斯萎于是起而议曰任天下之大事立天下之大节非贞无以守之非毅无以成之无往而非然矣公早歳声华满天下以进士起家爲令惠政及民有如膏雨当官而行恤民则止不畏强御不通津要治绩既最十年不迁而守身不滓爲淸白吏入爲给谏拾遗禁闼时权奸误国国事日坏公慨焉有澄淸之志于是讥切时政上书极言无所讳遂触逆鳞之威遘蜚语之祸祸不测下诏狱治始终锻鍊三木囊头身备楚毒而公辞色如一视死知归上疑刑官有所狥复震怒公复拜杖阙下杖至百迨归司宼公槖饘不入肌肤不完而复遘太公殉难之变恸絶不欲生时天下无不冤公争讼公而公无几微倖心惟自安于累囚以待天心之悔悟既得㫖谪戍宣城而国变随之公闻变恸而仆地既天下乱戍所不可居公以吾罪臣有君命即不能就戍必客处母还乡邑于是往来仪真吴门之间天下稍定搜访遗老公㴱避之之死靡二以久不还故里遂得免天下于是敬公之髙节而益服公之㴱见也如是者三十年俯仰如一日一言一动不忘故君疾既笃犹谆谆遗言必塟我宣城使我千秋无违君命其忠谊如此至其家庭孝友敦伦备礼又所衆着者也于是议者曰公笃行于家施于民效于君狥于国生平伟绩简不胜书而要之人之所不能者有三焉葢濡十年而不丧其守濒九死而不失其黄阅三十载而不变其操也夫确乎操持而不㧞者贞也卒焉临蹈而莫夺者毅也以公之声华久纡墨绶淹迹腴邑而不涴淸白不慕通显此公守身之贞也而断然有以成其不滓者非毅乎以公之忠谏黄门北寺传攷备毒而坐待天心不欲自理此公蒙难之贞也而断然有以成其不挠者非毅乎以公之位望而违坟墓去亲戚隐身避世不遑宁处逾历歳纪殆三十年爲晋征士爲宋故相而简书无闻干旌不及此公完节之贞也而断然有以成其不屈者非毅乎嗟乎此非蔡邕氏所谓忠兼三义文备三德者乎有一于此犹可以称于是合而举之曰贞毅以谥之按之谥法质之羣议佥曰允矣吾无间焉遂谥爲贞毅先生春王正月辩春王正月者周正月也周正月者建子之月也建子月者夏之仲冬月也仲冬不可以爲春正而春正之者葢王之春正月也王者周王也此夫子尊王之特笔而行夏之时之精意见之矣何也三正皆以歳首爲春自然之理也然言正而不悖天时不失物性者惟夏正有之故直言春而无所系者时之正也夏之春也言春而必系之以王者此非时之春而特王之春耳亦明冬之必不可以爲春而周正之必不可以不言春也故曰此夫子尊王之特笔而行夏之时之精意见之也曰松陵朱氏鹤龄之所谓三正皆可以爲春或亦然乎曰否惟必不可以爲春故系之以王也不然则夫子固周人也以周人而遵周正何不浑然统之以春而必系之以王乎且圣人立人伦之极以教万世者也苟周正之无悖又何心以行夏之时乎哉曰豳风七月之诗何谓也曰此正夏时也曰然则朱氏所谓豳风歳令出于民间之话言而非朝廷之政令信乎曰否此直当夏之世而言夏之时耳非居今而反古者也又何疑于春王正月哉何也夫周之始以后稷后稷之子不窋即失其官至公刘复修后稷之业始立国于豳而周道兴焉此豳风之所繇咏也自后稷至公刘仅四世耳非夏时而何此孟夫子之所以论其世也今之儒者大率以周正之不能通于豳风便谓春王之或非建子是以聚千古之讼而滋百世之惑也惟确见豳风之直当夏时即可以见春王之必爲周正矣居易堂集卷之九终居易堂集居易堂集凡例十一则凡例十一则文章重体类书曰辞尚体要易曰方以类聚既有体斯有类矣自古编辑之家綦重之茍体之不分则类于何有然此犹就其疑似豪釐之闲言之犹五谷皆谷也而菽麦不可不辨五金皆金也而铅钖不可淆于黄金耳若直非其类而讹舛淆襍则吾不能知之矣如昌黎一集文章家之龟鑑也又爲其受业门人李汉所编不知何以于文之体类既有所讹即于其自为书之例又有所戾如谿堂古诗何以入襍着石鼎聨句何以入序中送陆歙州送郑十较理送张道士祗应以序入诗中不应以诗附序见况送张道士序仅数言而其诗则鉅篇也而竟入序中此皆于文之体类有未叶者也爲宰相贺白龟状在三十八卷表状中何以贺张徐州白兔状又入十五卷书启中此皆于其自爲书之例有相戾者也今吾集凡爲诗爲辞爲赞之序不问其长短详畧俱见之诗与辞赞中不别见至似是而非相近而逺如説论议之体裁别书后与题䟦之各有家数划然不紊也文籍重编次编次者前后是也集之居前者大约须观其全集之次惟其所重以其文之多而有关系者爲首列斯爲得体今人文集动以赋与诗居首此遵文选例也不知文选固辞家之书其所重在辞赋耳未可概论李汉编昌黎集亦然甚非谓也今拙集以书居首葢此集中惟书爲最多以吾四十年土室四方知交问讯辨论一寓于书且吾自二十四歳而遘世变与今之当事者谢絶往还诸书及答一二鉅公论出处之宜诸书似一生之微尚系焉伏读往册如叔向贻子产书于古文中亦惟书爲早出故吾集以书冠之而尺牍次之者从书而类推之也尺牍原本于书而自爲一体非以辞之长短而云故有极短者而仍入书中取欧苏集别载小简例别爲一卷书法重义例既操笔爲文必有其义义之所在例之所起也如吾四十年往还诸书俱不得已而应非泛泛寒暄应酬之比无论吾诸书或非无系于世者即吾之称谓标题各有一定书法如吾先公执友最严重者则既书其官复书先生等而杀之或称官或称先生不竝书而系之其字若朋侪往还或止书官或竟书其字也集中诸传例书其人之字传本创自史记史记或书名或书字或书爵里以无定爲例葢太史公即寓书法于其中也自汉书后槩书名末学不察尝以古文必书名爲古尝有于极无谓文字中硬入人之姓名以爲得古人之法良可笑也况文章自有家数非可意造古来惟昭明文选载古人诗文多书其人之字湥得太史公遗意亦可见古人不欲轻用人名也近有所谓名士者一于中外子姓以猥琐之事而于尊行鉅公直斥其名一于长物琐语而必书友人之名一于友人寓言小传中讳本人之名而旁及他友则直书其名吾心窃鄙之憎之吾尝言文章果佳即不书名不失其爲古文茍非文章则虽钞袭谟诰之语犹爲无当况仅仅一书人之名耶吾今所作传有鉴于此且既非国史不敢猥书人名窃取管仲屈原周文张叔诸传以爲例概以字称览者当自得之惟朱先生沈征君二传则特笔也其敬亭山人传畧则以其题其文皆属爲笔削者不在此例诸文各以类次及之其文少而不能自爲一类自爲一卷者则随类编入如议辨附记説之后颂铭附于赞后是也余自二十四歳而遭世变即与世决絶长往不返其眞隐之志颇爲海内所谅则凡作爲文章亦非吾意也其辞之不得而应辞者尝过半应者止什四而至于碑版传志之文则辞者尝什九应者止什一然所应者又皆吾所欲爲即不请或感激鼓舞以属之笔墨者然后爲之若违心从事仅仅䛕墓则百无一焉然所谓应者什四犹就人之见请者而言耳若合计全集凡爲文八百余篇多吾之发于心而不能已于言者应人之请亦仅可什一矣生平无似然读书作文一字一句必心有眞见有独得然后发之既不敢附和蹈袭亦不敢标奇好异若体裁义例则必依据古人其或吾之所见有灼然自信者亦竟发古人所未发以信之千古此又在览者之自得之当不讶其爲师心也书后题䟦分爲二类亦犹书与尺牍也书后必于其事有所论列或发古人所未发或因其事而别论他事非仅仅片辞只语取意于字句闲者如昌黎书张中丞传后是也题䟦则有间矣识者阅吾诸篇则划然二体自不可合爲一者偶以书画尚论古人故题䟦颇伙要于其中自有独见然后出之四十年土室闭门却扫不惟古人名蹟不能多得寓目即当世贤豪品题书画收藏精鉴者亦不得与把臂细论则未知吾所见果有当于艺林否也然惟欲存吾之所谓独见以是正于知者故亦附録之有韵之文闲一爲之吾不敢以自许也正如子瞻所云如候虫时鸟自鸣自止而已既已爲之亦存于集亦以时会寄託有不可没者耳今亦以类编之自赋而诗而辞而赞而颂而铭皆有韵之文也凡爲八卷昔柳州集以诗居末子厚诗居然升作者之堂子瞻晚年喜读之称爲海外三友则其诗可知而以殿其集者子厚固以诗爲一集之后劲而余则以诗爲一集之附庸也每见古人于孤臣寡妇朝吟夜怨一言一句哀而録之吾之不删吾诗即此意也惟览者之伤其心而不鄙其辞可耳昌黎集自赋与诗之外首列襍着则以文之不多而有关系者入之如原道获麟以及诤臣论诸篇而以游戏寓言诸文名爲襍文吾不敢谓然今仍分爲二类而以文之无所附丽不能成卷者爲杂文以游戏寓言者爲襍着一以殿诸文一以殿有韵者襍文襍着名则取诸古人而义则出之自我偶然有见也古人之不以文章名而其文章自不腐于世者多矣如陈寿编诸葛武侯集二十四篇凡十万四千一百一十二言谓公诚之心形于文墨子瞻序范文正公文谓其于仁义礼乐忠信孝悌如饥渇之于饮食欲须臾忘而不可得如火之热如水之湿葢其天性有不得不然者嗟乎文章而出于心性此其所以不腐于世也吾之文固非古人之文而吾之心则古人之心也实窃有自信者故文虽不足存而谨録之不特欲以遗之子孙寔欲以质之千古焉时甲子秋七月初六日秦余山人俟斋氏又识居易堂集卷之十居易堂集卷之十书后书平凖书后圣人之言治天下富先于教而足兵后于足食故曰积贮爲天下之大命衣食足而知礼节穷民易与爲非此自然之势也太史公知此故作平凖书作平凖书而有㴱痛矣痛者痛文景完富之天下孝武以多欲而敝之也故首言国家无事而府库溢仓庾满至粟红贯朽不复可用而上富下赡民俗敦厚吏治洁淸矣孝武立而一敝之于伐匈奴一敝之于通诸夷一敝之于穿河渠而天下骚然蓄积尽倾饥馑流亾盗贼满野卒之大农尽耗而县官大空于是民敝俗坏吏治苛急劝输卖爵更币铸钱不特无益于治而天下益乱僇杀无辜亦且几亿万矣而天下之贫自若也于是爲告缗爲均输以筦天下之利以济上之欲上用虽饶而民无所措其手足如是而不至于乱且亾者幸耳岂不痛哉太史公既㴱痛之故明言之且切言之以爲人君多欲则多事多事则多费多费则天下贫而民俗坏于是列治乱之效陈得失之林使后世知天下虽大四海虽富而轻用之必敝也故富国足民之本在于节用爱人与民休息如文景之蠲租除税而天下以富可见矣太史公意以爲文景之蠲租除税节用省事而以富天下者此本富也太公管仲之设轻重九府越王计然之流行钱币而以富其国此末富也若杨可之告缗桑弘羊之筦利以饶上之用此特盗贼之行耳此所谓姦富也夺人之财以自赡攘人之食以自腴而且㴱其文巧其目杀人以济之不谓之盗贼而何故一篇之中其㴱诛而痛刺之者已不可殚述而竟以烹弘羊天乃雨结之其意尤洞然矣而论赞言列国不重本富故卒爲秦所并而秦既并天下富有四海而其效卒归于海内之士力耕不足粮饟女子纺织不足衣裳而己不大可睹乎故曰太史公之作平准书葢有所㴱痛也而平凖书之所不足又作货殖列传以论之故其序曰老子曰至治之极邻国相望鸡狗之声相闻民各甘其食美其服安其俗乐其业至老死不相往来必用此爲务此所谓国家无事者也輓近世涂民耳目则几无行矣此即所谓更币铸钱劝输纳爵以至告缗笼货者也葢货殖列传实言平凖书之所未言而其本意亦痛武帝之耗敝天下耳故货殖不过论载一身一家之富厚者耳而首言至治之极神农以前而其中则推论太公管仲越王计然之霸齐兴越有味其言之葢太史公㴱知治天下必本于富国而富国必先于富民故如文景之节用爱民蠲租除赋此可以富天下者也如齐越之斤斤言币筴轻重此可以富其国者也若既耗敝之乃复聚歛之攘夺之鲜有不爲亾秦之续者故一篇结以烹弘羊见其聚歛攘夺之酷而论赞结以秦之衣食不足见聚歛攘夺之无济于困穷而益速其亾此其所以爲更酷也吾故于其一篇之中标出其微言精义而通论之偶书侯嬴事后魏有隠士侯嬴年七十家贫爲大梁夷门监者信陵君欲厚遗之不肯受曰臣修身洁行数十年终不以监门困故而受公子财当时侯生岂有所不屑于公子哉人各有志焉耳彭城姜肱隐居不受辟命数征不起乃诏郡图畵其形状肱卧于幽暗以被韬面言感风眩疾竟不得见之夫子曰匹夫不可夺志也亦少亢矣而竟以得全此不特不夺志之难而不之夺者之更可尚也有寡妇人者自其夫死誓不一见男子之面即伯叔兄弟亦弗与见守死空闺垂几十年乃有一男子必以见爲请曰吾知之吾敬之也嗟乎人苟能知寡妇则亦重哀之而全其志可也又岂以见哉如必见焉非贬即伤矣故曰不之夺者之更可尚也夫终身不改妇道固然而此独以节见知于人或亦此寡妇之过乎然吾愿知之者之终勿夺焉可也书李斯传后李斯传一篇中而载赵髙事居十之八而篇末直以髙事结束而以秦亾天下竟之凡此皆以见赵高所爲无非斯之爲之也此所以爲斯传也当始皇之崩斯爲丞相天下事系于斯而乃听髙所爲矫诏而易其主而髙无不可爲者矣天下事固无有大于易天下之主者此一听之而天下事无不听之而听之者斯也自然之势也夫髙之得恣其志繇于立胡亥而立胡亥繇于斯之听髙听髙而卒以杀其身夷其族而并以弑秦之君而亾秦之天下于此见杀斯之身者非髙而斯自杀也夷斯之族者非髙而斯自夷也然则弑二世而亾秦者独非斯耶此所以一篇全载赵髙之事而终之以弑君而亾天下而爲斯之传也太史公作此而所以垂戒于万世者㴱切着明矣不特戒人君不可有持爵禄之臣而亦以戒人臣不可有持爵禄之心也李斯之听髙非爲持爵禄哉究也不特爵位不可保而并其身族而狥之而并以其君之身与天下而狥之则究二世之所以弑秦之所以亾皆起于李斯持爵禄一念则尽赵髙之事虽欲不入李斯传而不可得也然非太史公不能爲也作一传而既以垂戒万世之君复以垂戒万世之臣则其书之关系何等其史法之精严又复何等故太史公自谓作史记上继孔子获麟之絶笔岂虚也哉岂虚也哉宋儒郑夹漈先生作通志于斯传中摘出赵髙事以爲髙传入宦官传此在通志又爲不可夺之例夹漈固不误也二者竝行不悖者也若二者互易之则皆谬矣史学难言哉书诸葛武侯传后陈寿良史也其帝魏宼蜀非恶蜀也一以身爲晋臣晋魏之所禅也则不得不推崇魏一以目击安乐公君臣稽首称臣于魏人情不甚相逺彼自以爲魏可以统蜀而蜀不可以统魏矣此理势之必然者至其作武侯传读之而知爲命世之杰作壮缪传读之而知有国士之风此两传者魏书中之所少也其于蜀国人伦推崇极矣至于孙干简雍糜竺刘巴尹籍董和之徒未免太畧几如点鬼簿止足以纪姓氏而不足以概生平意者蜀无史官无所承受故缺略欤似又非独寿之罪也至叙武侯父子一曰将略非长一曰名过其实此自文人铺叙抑扬之法史中多用此等语以爲宛转沈吟之致又何足㴱怪乎书张事后沈充附逆而子劲殉忠张稷弑君而子死节信乎忠孝大义惟人自立父不能得之于子子不能归之于父也袁氏自淑粲顗昻世着忠节而君正披猖不克负荷致道素之门一朝涂地岂不痛哉夫刘向竭诚宗国而歆佐新莽郗愔乃心晋室而超附桓温千古犹爲向愔痛之况父则捐身殉国而子则反面事仇者乎遗秽良史頽其家声在国则爲乱臣在家则爲贼子以视沈劲张真罪人矣嗟乎夫爲人臣子者其亦当审所自处愼无负君国沗所生爲良史之所痛哉书傅伏事后或曰南北齐之亾也马仙琕傅伏可谓善守而卒之身事二姓陈力仇国以语于忠岂不悖哉独不见崔楷之殉殷州张之死吴兴乎余曰不然当二臣慷慨誓死竭诚拒敌诚奋不顾身义不旋踵至于酹酒斩使请诛血㣧可不谓之忠乎君子之于人也亦节取焉而已茍其事可以教后世之爲臣子者则録之虽一言之几于道弗遗也而况于此乎然吾愿后世之爲人臣子者受人寄託任人封疆守马仙琕傅伏之所以守而死崔楷张之所以死则善矣虽然无愧于此者其惟张廵许逺之流欤书沈客卿施文庆事后国之有小人犹木之有蠧也蠧託命于木而木不仆不休小人凭借于国而国不亾不止不亦悲乎故善治者如植嘉树剪除蟊孽无使滋生庶不以宗社殉人哉书五王反正中宗后平勃之诛诸吕也无少长皆斩虽朱虚之肺附不问也爲国除乱贼自应殱灭之无遗类此臣子不共戴天之大义也平勃知此所以能奠安刘氏二百年之社稷唐五王定大䇿反正中宗以匡复唐室而但诛二张置产禄于不问何耶诸武皆不共戴天之仇也五王忍与之比肩北面乎此而不诛不但昧于安危之大机并不知君父之大义矣未几而浊乱宫闱肆毒天下春宫以称兵非命宫车以鸩毒晚驾当是之时唐之宗庙社稷相缀如线谁爲爲之皆五王不诛诸武之罪也五王之罪其可赎哉五王暗于机宜其身之诛窜家之破灭不足惜奈唐之九庙社稷何吾于此更有见焉当平勃之诛诸吕也除桀贼之产禄他即无诛而汉已泰山而四维矣何以言之汉髙磐石之宗齐楚强藩半天下朱虚东牟备宿卫是时齐兵已宿荥阳诸吕孤雏腐鼠耳故曰即不尽诛无害也然纯臣之谊不敢以贼贻君父故平勃必尽殄之若唐神龙之初其事势固悬殊矣武氏移神器于闺闼而以爵位功名縻天下之士㠯诛杀击断慑天下之心唐不血食已二十年中宗之仅存幸耳天下宗藩剪除殆尽二䜿虽诛而以伪周之余威斩已絶之唐祚反覆手间耳而武氏尚可遗种于天地间乎语曰人臣见无礼于其君者如鹰鹯之逐鸟雀又曰除恶如农夫之去草以见不尽不止也五王岂不知此乎神龙之初凡有知识三尺之童无不知诸武之应诛而五王独不寤何欤不明君父之大义致唐室再燬其罪浮于功矣而浪语匡复何欤书韩愈对禹问后禹之行水行其所无事也禹之不传于贤而传于子亦行其所无事也故尧之传舜舜之传禹禹之传子启一也皆天也天者时也时之未至圣人不先时而幸功时之既宜圣人不后时而废事尧舜传贤之时也禹传子之时也禹未见贤与子之异也时至而致之耳故曰行其所无事也韩愈氏曰禹之后四百年然后得汤与伊尹不可待而传与其传不得圣人而争且乱孰若传之子虽不得贤犹可守法而孟子所谓天与贤则与贤天与子则与子以爲圣人不苟私其子以害天下求其说而不得从而爲之辞夫禹后必汤伊尹爲可传而汤伊尹必不可待而传传匪圣则争子非贤犹可守非天与子耶嗟乎愈之言固已范围孟子语中而不知也吾因正告天下曰孔孟之书范围天地后人其无轻议哉书昌黎潮州谢表后夫轻批人君之逆鳞者必不能无动于雷霆之下者也曰然则将诡随乎曰否遇事必言言必和平其气恻怛其词反覆抑扬开陈善道使听者爲可受受者爲不争而后吾言入矣夫君子之建言也将以匡君德而济国事也非以较胜而争强也非以翘过而讦直也若持之以好辨之心临之以好胜之气鲜有不偾者矣及言出祸随死亾继之而所谓和平恻怛者往往能卓立而不变而好辨好胜翘过而讦直者或变易委靡一旦化爲绕指而不可复振葢气平者不挠而气憍者易馁其理然也今人每读昌黎潮州谢表而叹其爲可哀而吾则读其论佛骨表而己见其然矣书柳宗元封建论后柳宗元之论封建曰殷周之不革者是不得己也夫圣人之不得已用之于兵刑而不用之于庆赏将谓创业垂统而亦不得已耶又曰归殷者三千资以黜夏汤不得而废归周者八百资以胜殷武王不得而易汤武之封建非公之大者也不得已也嗟乎甚矣宗元之陋也未知其所以测圣人者何等也昔李国贞节度朔方治军严将士不乐皆思郭子仪王元振因之爲乱遂杀国贞子仪复爲朔方元振自以爲功子仪曰吾爲宰相岂受一卒之私耶遂收而斩之繇是诸鎭皆奉法曾谓汤武而不若子仪耶嗟乎甚矣宗元之陋也书苏辙燕论后易曰吉凶悔吝生乎动洪范曰用静吉用作凶此不特龟筮之理也故一动而凶悔吝居其三吉居其一动之有咎如此夫人君之爲国苟国已立矣民已安矣太平已有象矣当是时祖宗之成宪可守边垂之牧圉不惊而其君其相动作纷纭皇皇焉若不可以朝夕者其势非乱则亾不于其身必于其子孙鲜有获免者也宋之兴也艺祖开其基太宗定其业仁宗又从而安养休息之湛恩濊沃优柔渐渍四十余年此正周之成康汉之文景也神宗继之守而勿失而宋几三代之治矣乃用安石之谋喜于有爲而以新法乱天下使天下嚣然丧其乐生之心一再传而遂成靖康之祸岂不哀哉善乎苏辙之言曰彼说客䇿士借人之国以自快其一时可矣而爲国者因而狥之猖狂恣行以速灭亾何哉何其言之痛也君子曰作易者其有忧患乎吾独怪当时敌国皆知之天下皆知之以至侍从禁近以至世臣元老皆知之而皆言之而独其君不寤以驯至于乱亾悲夫书苏辙三国论后三苏文章互有胜致子由固逊大苏然其思㴱而意微亦有大苏所无者如三国论论髙帝之以不智不勇胜项羽而曹操孙刘则各以智勇而不胜此千古絶识亦至文也昔徐铉学贯天人博物辨辞举世莫两艺祖伐江南铉奉使至将以辞令问兵故中朝当有馆伴而殊难其人宰相以下不知所择艺祖乃自择一目不知书而厚重者充之铉遂大穷嗟乎若艺祖知之矣书先文靖公墨刻后赠灵巖老和尚嗟乎此先文靖公自初筮仕以及毕节十八年中见危致命之死不渝之手泽也乙酉之祸先文靖从容止水枋痛悼罔极致讥灭性一息仅存者殆逾半年次年春方省人事即倩临摹善手勒之贞珉以垂不朽向榻百本秘之箧中非其人不示也故凡交游亲串得受读者不什一焉既以重吾亲之遗墨亦以书中种种非世所宜覩也癸巳秋灵巖大和尚以树泉集属序于余见其往还昕夕率多遗民故老而所爲流连风景举目山河者又多殷麦周禾之悲焉此实唐宋以来诸大善知识中所絶无者也余故特出箧中藏本装潢成帙致之座下乞师即以忠孝之旨衍说大法庶使毫端碧血直爲人天光明幢乎书璜溪陈烈妇杨氏行状后余每读史至赵世家婴杵事未尝不抚卷叹息而随之以流涕也嗟乎此真赫然烈丈夫乎然复不能不致慨以彼其人而死与立孤不能复兼也以彼其人而大业之祀不得不中絶也于此见千古成事之难与就义之决即烈丈夫固有所不能兼不能爲者矣而今观于璜溪陈烈妇杨氏之行状而始知有千古独絶之奇也烈妇一妇人耳当天崩地拆之变值破巢毁卵之惨处断脰陷胸之时而从容一言既全其夫复全其子然后以一身委之淸泠之渊至死不辱若素筹而预处之者不亦异乎夫烈妇既不难一死而复能全其子全其夫于仓卒之顷一言之间不动声色而成三大节若使处婴杵之地是不特既死而能立赵孤且能使大业之祀不复中絶也是节妇能兼婴杵之所不能兼能爲婴杵之所不能爲者也所谓千古独絶之奇者非耶嗟乎烈妇当今之世有愧于烈妇之风又岂止若而人者耶书王咸中乞临曹娥碑后书法以小楷爲极致而小楷必宗晋唐尚矣然二代风气絶殊未可同日而语也如羲献楷书全尚姿致而姿致出乎自然不言格律而格律确乎不移我之心手两忘书之形神爲一若庖丁之游刃郢人之运斤不知其所以然此其所以千古独絶也迨乎唐而力胜乎巧腕弱于心故欧虞之书歩趋二王亦尚姿致而瞠乎其后及颜鲁公楷法最精而自辟堂宇纯尚格律晋人风流自兹逾逺唐人小楷其迨美而未善圣而不神者乎孙过庭书谱云眞不通草殊非翰札又曰真以点画爲形质使转爲情性草以点画爲情性使转爲形质夫草之系乎使转人皆知之而眞之尤重使转人之所不知且草之使转人之所见而真之使转人之所不见必致精于所不见而后见者始工亦犹人情性既善而形质自然安娴葢变化气质未有不繇于情性者故曰元常不草而使转纵横惟其䈥络关窍俱在不见之地此工力之所以倍难而体制之所以全系也而唐人楷书似止工于人之所见而不能工于人之所不见所谓真不通草者耶今以二王小楷精求神理见其寓廻顾于豪铓存顿挫于断续无一点之无波无一画之不转观其行序虽断而还连玩其体裁若违而实合孙过庭云导之则泉注顿之则山安而余又谓豪甫着而即行笔已足而复驻能得乎此思过半矣既得晋人之风规而唐楷已在我度内又何足云乎王乎咸中文恪公之闻孙也妙年笃志临池之学而请益于余因爲倣曹娥碑一通兼复论晋唐书法尔尔夫自有书契以来王氏书法千古所宗六朝之间世擅其妙今咸中以绮纨之年好学㴱思当复起衰于数代之后而继千古之絶䡄乎书法必归王氏于此又可见矣书周忠介公墨刻后余闻之先人周忠介公自就逮以至诏狱以至被难始终不挠当考掠时楚毒备极辞愈激烈而今读其槛车时遗诗则又何和平而从容至于此也范孟博𬒳党锢之祸对狱慷慨而临行与其子诀低徊惋恻闻者流涕呜唿夫人生风节能造其极未有不根于学问者也不然始虽铮铮终必绌矣彼狄梁公爲罗织受讯犹有革命一语若忠介公又何憾焉呜唿则其至死不挠者又孰非此和平而从容者以爲之乎书殷汝劼先生私谥议后语云不知其人视其友余尝得侍殷先生而未识殷先生之爲人顾余自㓜时受庭训知周忠介朱孝介之鉅节伟行最悉而殷先生忠介孝介之友也则殷先生可知矣当殷先生与忠介孝介读书谈道于一堂晨昏风雨一时人望有五奎之目亦若昔贤所称四䕫者谓其一出而可致君泽民非仅仅文士以词艺相髙也及忠介被膺滂之祸先生奋不顾身奔走后先几及于难而卒复自全吴士人谓先生始则有孔文举之风既则有申屠子龙之节非人之所易几也迨乎国变宗社沦夷而先生不降不辱全而归之皭然以死呜唿先生真无愧爲忠介之友矣吾闻忠介对狱慷慨其词激烈闻者毛竖而其濒行与亲友诀则意气和平若无事然识者韪之先生之死于荻溪却匙不御全其髪肤琅琅话言千古如在慷慨从容实复兼之非后先一揆者耶昔杨忠愍公之入狱也自知不免于桎梏缧绁中自作年谱实以吾精气神明塞天地而昭今古者非人之所得而传也忠介之烈同于忠愍苟非其人之精气神明若与忠介爲一人者能操笔而谱之也耶今先生实爲忠介年谱壮忠魂于既往开生面于千秋此书出而昭忠侫贤奸晰时风世变所以维世教而防横流者无穷也然则先生之克正其终也始则以御忠介之难卜之继则以成忠介之谱决之矣又岂俟其絶食穷乡而始信其死不失身者乎谥之孝终吾无间然矣书镡津集评让篇后镡津文集评让一篇谓天子诸侯以天下国家让然有以时而让者有以义而让者有以名而让者有以势而让者有以苟让者以时让者仁以义让者劝以名让者矫以势让者穷以苟让者乱汉之孝平其势让者也吴季札曹子臧以名让者也泰伯伯夷其义让者也尧舜其时让者也尧舜之时大同其时可让故逊于贤而天下戴其仁也泰伯伯夷以贤相推而其义可让足以劝百世季札子臧当列国相争父子交残乃以让名所以矫其时也汉之孝平廹于强臣以天下让而其身困穷隠公不以正让非其人而苟去之卒至乎淫乱此诚千古所未发然愚谓尚有以惑让者以惑让者亾燕王哙汉哀帝是也燕哙惑于子之而以国让哀帝惑于董贤而欲法尧禅舜卒致有国者亾国有天下者亾天下职此之繇也书周氏李孝妇卷后吾闻疁城周氏李孝妇事而叹其至行卓絶而天之所以报施善人亦殚厚矣如是而后其孝全顾非人力之所能及也昔李充家贫养母兄弟同衣逓食而其妇求分异充爲之逐妇是孝不行于家室也邓伯道遭乱全弟之子而弃其子是伤于慈其后伯道竟无子则又亏于孝矣今周君以养母之孝能令其妻不难弃九月之儿而以乳乳姑致姑再生则其纯孝固已格天矣当其书儿生年月日置之道头不能两全痛于一割亦既永诀矣而孰谓其后若而年道头弃儿仍复归宗宁亲一堂哉是不特无伤于慈而于以益大其孝岂非天乎故曰非人力之所能及也虽然人事既至则天道随之所谓得之于天者正必之于人也人顾不能耳吾于是而知周氏之爲全孝而其一门爲完人也感叹之余爲濡泪而书之书石刻姜如须遗蹟后昔者吾友姜子如须以弱冠之年荐登上第才名倾一时诸老先生爲之退席骤更世变遯迹不出卒卒以殁天下伤之谓其对䇿上书名动当宁无异贾长沙而中年殒逝未竟厥施亦无异贾长沙也余谓不然如须缅怀君国俯仰兴亾创鉅痛㴱不克永年实死而不朽与殉国同非悲伤摧挫自轻其生者今其遗书具在天下后世当一展卷而得其心也至署碑汚逆臣姓名则特疏请击碎其碑遗老名登启事则遗诗规其出处尤忼慷感激千秋爲烈者也今令子㝢节以其所存手蹟勒之贞珉此仅遗书中之百一特重其手蹟耳子瞻云有形之物尤不可长金石之坚俄而变坏功名文章传世差永若必託于金石是久存者反求助于速坏余谓不然凡物之寓形于天地间其可久者固无踰于金石然託之非物金则革之石则毁之矣惟既自有其不朽虽微金石而可传然后附金石而益寿葢呵䕶宝惜实两相资以永世也嗟乎彼断楮残缣犹绵歳䙫况金石乎是以君子贵自立也书鹧鸪赋图卷后偶然有触遂成此赋俯仰身世慨有余悲昔祢处士作鹦鹉赋感其慧也张司空作鹪鹩赋识其小也赵元叔作穷鸟赋悯其阨也卢思道作孤鸿赋赏其髙也虽笔精墨妙辞擅雕龙然皆就一事一物爲赋未有能极身世之流连穷心性之寄託者昔人云心之精微口不能言况文章乎而此赋遂能书写胸怀形容毕殚上下千载渺焉无俦吾将庶几于楚骚之离忧而风人之怨诽矣赋成既自赏之因复倣云东逸史笔写鹧鸪之状而书赋其后以授吾甥榷焉榷固妙年擅文章工辞赋余故不吝笔墨以赠之昔张僧繇畵龙乗云上天司马长卿赋有凌云之气吾正恐此图挟此文噼靑天而去也榷甥其善宝之书李氏收藏黄孝子畵蹟后玉之连城珠之炤乗光怪陆离其气尝辉然独异此天下古今之所共传宝也乃有残碑断碣片楮尺缣偶出于荒烟衰草之内仅存于覆瓿废簏之余而流传人间尝与连城照乗者同其珍贵噫此固有两间之正气翼之而行其气反驾出于山辉川媚之上以不腐于世而不可以世目之妍媸工拙定其存亾者也欧阳文忠公云古之人皆能书独其人之贤者其传遂逺不然前日工书而随与𥿄墨俱泯弃者不可胜数若颜鲁公书纵不佳而后世见者必宝也黄孝子端木氏重趼独行往还二万里以迎其二亲于干戈格鬬之中而二亲皆熙然御板舆以归此实史册所罕见而其足迹所经滇池洱海瘴雨蛮烟无不属之丹靑绘其形胜爲册幅甚伙既归吴门好事者争购去而此帧则李于輹氏所收藏者也夫片楮尺缣既无瑰奇之姿光怪可异而能使天下之人齐妍媸于一致㝠工拙于无形必藏之什袭传之奕世而后快非嘿有以翼之而能然乎而于輹于此不凡矣物聚于所好苟非所好即连城炤乗委而不顾而今乃于片楮尺缣者而好之如是非忠孝至性声应气求有不知然而然者耶于輹爲侍御灌谿先生之孙而吾友文中氏之子也李氏以忠孝丗其家于輹之得于积习渐涵者如是故其所好在此而不在彼也书三圣图后圣人之道一也而有儒释老三教之分亦犹天地之道一也而有寒暑和四时之异天之生圣人以教养斯民亦犹天之爲四时以化育万物也吾尝论之三皇五帝春也以其如物始萌渐次滋生也三王周孔夏也以其品彚齐出发皇盛大也老子秋也以其反观内视歛华就实也释迦冬也以其空诸所有真常独存也寒暑之化适相反而实以相成儒释老之教若相戾而正以相济昔柳宗元尝言佛法以隂翊王度吾谓岂仅隂翊云尔哉吾尝爲圣教论数千言以阐其微其大畧如斯也鄙儒固陋必是此而非彼必内此而外彼而浮屠之流又必推尊释迦以加诸周孔之上是犹或訾暑之非天道或诋寒之伤歳功也不亦谬哉若李士谦所云佛日也道月也儒五星也此又何说也呜唿士谦小生恶足以知之吾独怪千古无是正之者而俾此语之尚列史册也书芸斋周先生复仇血疏后人生不幸死事而其子爲报父仇尚矣然有报之而过者有报之而不得者有报之而不轨于正者戮死鞭墓上仇其君此报之而过者也子胥是也奋身陷陈殱敌是求而仇头未取此报之而不得者也灌夫是也昼伏夜行穴地掘冡得而甘心若刺客奸人此报之而不轨于正者也苏不韦是也然历数千信史美之君子称之无一贬辞无他诚痛其志悲其遇且以维人道于未絶而防忘亲之乱贼耳而况沥血爲书上逹天听一言寤主罪人斯得报父之仇一轨于正而无有所过者乎熹宗之季珰祸横流忠良荼毒而周忠介公死事尤烈迨圣人御寓逆珰伏诛追䘏诸贤备加旌録亦既释其痛而雪其冤矣而独芸斋周先生以爲罔极之谗不共戴天苟不能明正珰孽之辜则父仇未殄何容视息于是啮指出血书疏叩阍一书再书十指血枯刺舌继之书上天子爲动容遽如其请而其疏之未合格者因畱于家以示其子孙呜唿此宁独周氏一家之芳烈乎诚千百世吾呉之光也于是文人志士抚其书而泣咸曰是父是子既忠既孝垂范千秋芸斋先生可谓能报父仇一轨于正而无有所过者也先生名茂兰字子佩忠介公长子云敬书先六世祖大中丞公贵人叹后易曰君子终日干干夕惕若子思氏曰君子戒愼乎其所不睹恐惧乎其所不闻吾又闻之敬胜怠者吉怠胜敬者凶尝静观乎天人几微之际倚伏去来捷于枹鼓一念之敬可以回天一念之肆可以覆族故君子操心虑患戒愼恐惧则不特自芘其身亦复福流子孙至于繁衍绵逺炽昌盛大而不可极讵非此战战兢兢之一心之所基哉历观史册上下千载成败得失林林总总未容殚述而要不越乎福善祸淫之常理所谓善者未有不从戒惧中出者也所谓淫者未有不从恣肆中出者也惟其戒惧则百善以生而百福以出此小子所以伏读先六世祖大中丞公所作贵人叹而爲之俯仰憷惕而不觉其有所感也先中丞致政家居年跻七十而其戒愼恐惧之心刻刻提撕所谓家庭伤叹守道听天一时宠荣葢不足恃者矢口动念輙与古圣贤合宜乎中丞公富贵寿考以一身而子孙繁衍至数百人且后之发祥绳武磊磊轩天地者又皆中丞之子孙也中丞兄弟三人而中丞之后独盛二者皆无闻焉呜唿爲之子孙者日生长于其中而可不知其所自耶先学士文靖公独振中丞之绪而益光大之而其平时行已之㳟操心之敬所谓如临㴱渊如履薄氷如见大宾如承大祭者终身以之故风节不缁于僚友身名俱泰于时晦而卒之以一身殉三百年之君国系千万世之纲常魏魏赫赫与日月争光无非此敬惧之心之所成也故小子愿吾徐氏子孙惟日战兢惕厉束身砺行以求无失中丞文靖之规矩无隳中丞文靖之门地可也呜唿其念之哉今吾徐氏子孙又何如乎耰鉏箕帚德色谇语阅墙栎釡併倨反唇朱陈厮隶何云王满秦越肥瘠岂质襜帷呜唿吾门虽衰犹爲甲族而所以致此者无他不自念其爲何人之子孙不自知其处若何之门地不自敬其身不自戒惧其心也吾故愿吾徐氏子孙一变今之所爲振刷洗涤而一以中丞文靖之心爲心则绵绵丗泽无有穷时不然吾不知其所终吾恐其化爲虫沙也诗曰无念尔祖聿修厥德今尤爲吾徐氏子孙诵之甲子夏五月朔日六世孙前乡进士枋百拜敬书居易堂集卷之十终居易堂集居易堂集卷之十一居易堂集卷之十一题䟦题倪文正公尺牍后昔黄相国石斋先生以忤时去国倪文正公特疏畱之乞以已官授先生而自就斥既奉严纶矣先文靖公一疏再疏乞允文正所请谓先生饬躬皎然可信文正进说诚然不欺今读文正尺牍虽朋从往还率尔数语而忧国爱才如痌诸身所谓诚然不欺者不愈可见乎后十余年文正以甲申死先文靖以乙酉死石斋先生以丙戍死殉义不屈后先一揆意者在天之灵语及生平当以相知之㴱相视而笑言及天下事恐又不止如卷中之长太息也偶题友人畵梅昔华光老人值梅数本于方丈毎花放时移牀其下吟咏终日莫知其意偶月夜未寝见窗间疎影横斜萧然可爱遂以笔规其状晨起视之殊有月下之思因此好写梅得其三昩此墨梅之所自始也山谷见而美之曰嫩寒淸晓行孤村篱落间但欠香耳其爲名贤所珍重如此后则有杨补之最擅其胜自兹以降畵者日繁而传者无闻焉梅花标致既已淸絶畵之者稍落笔墨蹊径去之弥逺矣茍非何水曺林处士其人者未可语于梅也然其人未必能畵能畵者又未必其人则华光补之岂得不称絶调哉余性习畵理少而知之山水树石随意点染至于梅则撤翰矣畵梅有丁有点有蕚有须奇两三七厥有微着不较难哉故蹊径不可有而规矩又不可亾也若神韵虽好而家数未谙其失则畵法则具备而意理尘俗其失则人非人畵俱妙其无畵梅哉曼倩氏曰谈何容易其畵梅之谓乎题邵僧弥墨菊屈子愤世嫉俗谓荃蕙爲茅兰芷善变而独欲餐秋菊之英非以其有凌霜之节耶故逸人髙士往往寄託唿爲端友良有以也癸巳中秋偶见邵子僧弥墨菊一幅传神阿堵风致宛然使范石湖见之亦当误入七十一种谱中因书郑所南先生题畵菊诗以颜之花开不竝百花丛独立疎篱趋未穷宁可枝头抱香死何曾吹落北风中题唐伯虎先生畵像尝览吴先民故实唐子畏先生有至性敦大节放浪不覊其寄也古人困穷于时不能自明有阳爲盲哑者矣先生侘傺无聊而仅自託于狂则犹幸耳顾当全盛之世以先生之才壹郁而出此可悲矣不幸而更遭世之末流无所于容则其所自託又当何如哉题七姬墓志铭人非死之难而处死爲难非能死爲难死而能得其所爲难也贤者诚重其死匹夫慕义何处不勉焉若七姬者可谓得死所矣其行芳其志洁身殉大节一死重于泰山虽古烈士何以加诸夫观于七姬而世之无从颂而死者皆愧矣嗟乎等死也犹不能无少逊焉而况于不死者乎临石田四景䟦偶得石田十景临仿其四右幅则姑苏台也其屋角隐隐露雉堞者桃花坞也烟柳春耕湖山平逺者长洲苑也而墨沈山则灵巖也余但爱其畵故不复志名于帧首石田畵桃花意甚淡逺然望之蔚然如蒸紫霞余不善傅色遂以墨临之善畵者固不求形似也论者谓石田翁畵摹古者更佳于本色其畵姑苏台纯用子久法灵巖图树石仍出子久而皴斫分披则荆关也予爱而彷之姑苏台固佳若此幅则恨古人不见我矣米芾论董元平淡天眞品格髙妙近世无比而烟岚出没咸有生意溪桥渔浦洲渚掩暎一片江南也石田翁所作长洲苑图亦然题竹石赠方南明六十竹之后凋与松栢同而其孤标风致则似过之所以古人具迈俗之韵者往往寄託流连或图写其形状以自娱悦虽然此非渲绘之事也茍非其人岂易言之故畵竹非子瞻与可之流不可也倪云林自题其畵竹云吾畵竹聊以写我胸中逸气耳宁辨其形与似哉尝涂抹久之而他人视之或以爲麻或以爲芦余亦不能必名之爲竹也余之爲此得无似之丁酉春方子南明六十初度余贫无以爲寿乃举所畵竹石以贻之竹以似其人石以似其寿耳题杨曰补畵册昔人善作小景其意逺其神全其景物㴱厚妙处每在笔墨之外故虽尺幅之微而能令观者移情也近代畵家罕有得其意者顷见杨曰补先生所遗闻机上人畵册而始叹其不可及也余于夏间亦作邓尉十景爲万峰和尚寿邀曰老共赏之曰老畏暑不能过从及秋而曰老逝矣余将谁与证此者余虽终身不复作畵可也题畵芝隐者采芝以疗饥神仙饵芝以长生茍能疗饥便能长生矣古来眞隐去仙不逺梅子眞世传仙去陶隐居自希白日升天良有以也客笑曰畵芝者仙耶隐耶夫十九年无闷山林不谓之隐不可而当其含墨吮豪造化在手即神仙奚让焉放笔大快并题似雪公一笑又尚论逸民无愧采薇独商山之芝耳余隐学商山饥同孤竹时畵墨芝以寄吾意宁止离骚香草比德君子哉题山东董樵谷樵隐图余尝览古人行事至于朱百年胡叟未尝不废书而叹也百年性至孝隐居会稽南山伐樵採箬輙置道头爲行人取去明旦亦复如此人稍怪之久之始知是朱隐士所卖须者随其所值畱钱取樵箬而去胡叟则尝曳柴而行客至不辍至国朝逊国之变有东湖樵者余闻其风而悲之夫贤者处世固欲有所建明于时乃卒不免于负薪其有託而逃焉者耶亦无所可用不得已而自资耶嗟乎贤者处世而不能免于负薪其时葢可知矣而吾尤以见其人也题归元恭小像诗三百篇圣贤发愤之所爲作也离骚者犹离忧也所谓物不得其平则鸣者非耶嗟乎归子其遇穷矣故发爲文章託之歌辞惝怳流连淋漓感激痛哭长歌则千人自废而今乃拥膝枯坐拊影黙黙何耶其昔人所云生非命之世耳目适宜视听口不可以有言耶嗟乎归子吾知之矣其自契于道而无爲不平之鸣耶故其拥膝枯坐拊影黙黙正可上继风人而逺希正则题华藏菴迎翠阁积翠南老人隐居穹窿之皇驾坞垂三十年其髙风峻范诸方归重眞如大梅縳茅龙山移屋不特扫迹廛市即丛林法席罕睹其面今其大弟子玉峤禅师复开法苑于灵巖山麓搆小楼于佛宇之西偏颜之曰迎翠虚其阁以爲老人方丈以伫老人之来也当老人息影皇驾则白云缄戸寂若无人及老人来而弹指阁开西望穹窿万山苍翠尽收入方丈中矣昔老子过函谷惟关尹喜知之谓紫气东来当有眞人出关意者今老人之来亦必有光景彷彿独玉峤知之乎余爲书额因复识之题畵芝商山紫芝节比采薇离骚香草芳同兰此固幽人贞士之所寄託者也余山居暇日輙喜畵芝窃自比于所南之畵兰墨沈所成香风可挹或谓所南畵兰不着地而子必畵坡石或此独逊古人夫吾之所在即干净土也何爲不可入畵乎吾方笑所南之隘也题俞禹闻先生畵昔有髙士㴱隐名山人目之曰丹崖百丈靑壁万寻其人如玉维国之琛又郭翻隐君不应辟命以渔钓自娱尝乗小舟往来吴楚间自目其舟曰此野人之船也禹闻先生偶拈小景峭壁插江扁舟水裔一人扣舷危坐逍遥容与想见其胸中浩然之致有黙契古人者故爲书前事以识之先生往矣见其遗墨如见其人于此知彭泽纮歌益增隐致耳千古通人自当以我爲知言先生复起亦不易我言也题畵芝刘彦和论离骚童蒙者拾其香草此不善言骚者也离骚其志洁其行芳兰蘅若臭味所託耳岂童蒙之所能窃取乎癸卯仲夏余畵香草十帧以赠次其先生先生栖心尘外翛然髙寄余亦絶俗垂二十年两人心期同此芳洁庶几足以有之不然吾恐荃蕙之爲茅矣吾故谓彦和之不善言骚也又少室山中芝如车轮言其异也而海上仙山有芝成宫阙者汉武好神仙宫中产芝一穗九茎言其瑞也而宋祥符间有进芝万本者若余之所畵则商山之所采掇离骚之所咏叹而已黄绮遯世无闷则采芝以疗饥三闾愤世嫉俗则託香草以怀君子二者吾俱有焉癸卯秋寄迹东渚雨中作此不禁其抚卷太息也题畵余家藏石田先生夏山飞瀑图笔墨浓润苍翠欲滴开卷之际觉隂森扑人葢全师董巨者也乙酉弃家入山家世收藏尽皆羽化二十年来时时追忆其意魂梦不释癸卯夏日避迹秦余杭山房坐看层峦积翠茂树重隂宛然昔年巨幅也因纵笔写此景原本董巨而仍以白石翁意出之董宗伯云如鸟双翼吾将老焉苍睂居士其许我否幷题似一笑题畵芝倪髙士自题畵竹云吾畵竹聊以写吾胸中逸气不能必名之爲竹也或以爲芦无不可者而余畵墨芝其泽理神彩尝欲夺眞设令商山老见之亦当误爲採撷昔曺不兴误点墨因畵爲蝇见者以手指弹之畵苑传爲佳话又岂倪髙士所云虽然惟髙士不求形似乃正所以神似也二者差可与吾畵芝叅观耳又商山采芝歌云瞱瞱紫芝可以疗饥千载而下想见山阿香草秀色神彩不夷凡卉而避世逸老撷之採之正如餐霞吸露吾畵芝不特爲香草写眞亦将使千载髙风出之笔端子瞻云恕先在焉唿之或出也题畵董宗伯仿子久时兼董米墨法披图苍翠欲滴而余更以荆关笔意出之使子久而在亦当相视而笑也题畵芝芝草有兰蕙之芳而又同松柏之后凋比轶之瑞而却同醴泉之无源爲可尚也隐居之暇好以烟墨传其神采意亦有所取焉子瞻与可之写墨竹郑所南写墨兰华光老人杨补之写墨梅将母同乎徐子墨芝当位置一席于其间矣题畵册赠张黙全黙全先生与余交最晚而相知最㴱每过余山居輙畱连不能去甲辰㴱秋约过爲十日之饮而以有洞庭之游遂阻过从草木揺落风景萧然抚景怀人临风独啸昔人云秋冬之际殊难爲怀适先生求余作畵册因爲摹宋元名家十二小景以志我意笔精墨妙恨古人不见我先生其鉴之昔宗少文图名山以卧游余之作此则以怀人也畵始于九月十七日成于十月初七日云题畵芝郑所南先生尝自题其墨兰云凄凉如怨望今日有遗民託兴湘累思㴱故国虽数语直与离骚同其哀怨余毎读而悲之乙巳小春偶畵墨芝捉笔黯然以其时考之则可矣又墨成香草寄思美人聊比湘累纫兰纕蕙昔人题畵竹云不根而生繇墨生以目余畵芝尤当若视笔能生花而徒侈雕虫者吾置身宁啻百尺楼上也题秋林落木图畵家皆祖顾长康长康博学有才气文赋谐谑爲人髙迈不覊故当时推爲三絶谓痴絶才絶畵絶也余尝谓人必胸中自有所藴蓄而寄之于一事故能神韵超举天机卓絶若长康者苟无其才与痴则其畵亦未必能精诣至于此也后世若郭恕先之蝉蜕生死米襄阳之遗忽形骸黄痴翁之髙寄倪迂叟之淸絶其风调爲何如者此皆有不可一世之概无所于容而一出之于畵则当其驱染烟墨图绘山川神会所寄不仅谓之畵也昌黎论张旭草书喜怒窘穷忧悲愉佚怨恨思慕酣醉无聊不平有动于中必于草书焉发之嗟乎得之矣昔宋之亾也有遗民郑所南先生隐居不出而尝写墨兰以寄意余谓所南畵兰一花一叶无不具风人之哀怨楚骚之离忧而可仅谓之畵耶故其畵亦超絶千古丁未秋日偶作秋林落木图赠灵白大法师并爲题此师览余言当爲我首肯也至摇落之感所谓秋冬之际尤难爲怀则又无俟余言矣题畵狗客曰吾闻昔贤图畵皆所以昭劝诫而今墨客吮豪猥及狗马何也徐子曰噫亦庸何知此之不足以备劝诫哉昔江左风流不矜节概而张彪独徇梁室之难其畜狗亦遂徇彪以死嗟乎此墨客吮豪所以不畵黑头宁畵黄耳也题畵芝文与可畵墨竹杨补之畵墨梅郑所南畵墨兰各极其致而余谓各有所寄焉与可写其髙补之写其逸所南写其怨而余今畵墨芝则又何居乎客曰意将兼有之而不无所偏也因相视一笑题莲不菴截流六吉两大师南涧老人嗣也其叅学同时受记同日今髙隐同志结茆同室因取诗人美兄弟之义颜其所居爲莲不菴昔大梅縳茆龙山移屋后世非不仰其髙风然岂若两师偕隐更辉暎千古乎吾知其当来乗愿必世世如南岳靑原或且爲无着天亲矣题黄孝子端木畵此黄孝子端木氏之笔也孝子万里访其亲于滇路经龙塲驿因图之其墨法实得北宋名家意今以归自安法师法师即孝子之甥其孝行酷似其舅其人与其畵其地相爲辉暎尤足千古矣题沈贞居隐士遗墨后贞居先生既遭世变矢欲自全爲故国之完人而不得信其志于是隐居梅原而託兴于寒梅集唐人句流连吟叹以写其伊悒之思焉此固灵均被发江滨时也其一字一句自与离骚同其哀怨所谓擥幽兰撷芳芷岂诚玩于物耶庚戍冬日贲园氏奉其先人遗墨揽涕示余余一展卷而黯然神伤者久之余固重有所悲也若贲园之克修父业不啻戴颙之似安道织帘髙风益以不坠矣题畵册畵主南宗而气韵本乎元大家此大略也葢畵自宋以前虽荆关名世然犹力胜于韵而笔逾于墨迨乎元季四家专主气韵故天机神会超然形似而与造化者游进乎技矣而后世宗之太过但驱烟墨不求法矩每多寓意于虚无缥缈而能事不臻吾恐其渐趋于弱而未免项容有墨无笔之诮也草堂主人则愿气韵本于元而笔力则进乎宋以骎骎五季及唐庶几求古人之所未备成一家之学壬子孟夏偶作此图意匠经营位置不茍固未敢曰笔墨兼到力韵双举而要其独得恨古人之不见我至烟云出没林壑㴱窅溪桥渔浦水邨山落可游可居跃然殊境虽多畵江南山水然如董元之平淡天眞自足千古勿谓吴侬仅自得于东南之耸秀也故复题帧首以博眞赏者一笑题畵武陵桃源避世之士所结想而寓言也后世遂因其说而爲之图然何庸知天地之内必无是境乎余素怀絶尘之志有长往之思因复以意而作是图絶不规儗前人而巖壑洞穴窈窕㴱阻试窥其中别有天地原田墟里人烟村落水阁山亭溪桥渔浦可游可居俨然殊境而遥睇天末咫尺千里孤汀逺际轻舠出没渺然复有江湖之心焉图成自赏几将长啸入图不啻褰裳濡足即欲强诃之曰天地之内必无是境而不可得因笑昔人言桃源而硁硁焉辨其有无仙隐之爲固也庚戍孟冬畵于涧上草堂幷题以贻吾甥商志商志其善宝之以无忘吾之素意其笔墨则兼用洪谷子关仝法此则从商志所请也题畵倪髙士畵称逸品昔人以逸品置神品之上畵苑云纵横习气即黄子久未断幽淡两言则赵吴兴犹逊云林神会自别气韵超举其爲诸家所推重如此余尝谓髙士之畵其所以不可及者不在神韵简逺而反在笔墨精到不取于有无灭没之间此固三百年来所未窥虽然又宁独于此乎得其人斯得其畵此非王蒙辈所能梦见又岂今人以笔墨形似得其一木一石者可语也庚戍新秋戏爲逊如大师拈此并题以博知者一笑董宗伯云云林畵江东以有无论淸俗则吾之必持此爲赠亦可以知逊公矣宝华大律师见月老和尚小影题语大雄设教正法流通有三藏焉一曰修多罗藏华言经藏也二曰毘尼藏华言律藏也三曰阿毘昙藏华言论藏也三藏之化导有情解粘去縳释妄趋眞顜若畵一而其严重则未可同日而语矣葢修多罗藏则佛与诸菩萨等所说阿毘昙藏则贤圣僧所着惟毘尼藏则必佛口亲宣而非诸大弟子所得预闻则律之独重于三藏可知矣故后世能持佛说而悉遵其五戒十戒以至二百五十戒三百四十八戒之律豪发无遗恨者岂非古佛现身以袪五浊而净六尘将以其一身爲大千世界衆生之标领而拯举世于苦海出斯人于火宅哉当吾世而有一人焉则宝华山见老大和尚是也斯世之言佛法者举自託于拈椎𥪡拂瞬目扬睂跌荡纵横无非义谛遂有流爲跃冶之金堕入野狐之队者矣是即以其拈椎䜿拂瞬目扬睂而谤法也然则见老和尚之卓然独立于斯世又岂特爲苦海之宝筏火宅之淸凉甘露乎实今日佛法中之狂澜一砥也辛亥之歳式瞻相好欢喜翘勤头面顶礼而识之题畵壬子春日积雨晚晴山居逺眺烟岚出没林壑窅㝠跃然有得正如造物惠我三昩因窃子久云山置之尺素亦昔人所云休文集中作贼也聊以爲知者一笑耳题畵董宗伯自题畵妍而不甜纵而有法得之令穰伯驹如鸟双翼吾将老焉昔有两人合作一畵者此独一畵而兼彷两人此老于是不凡矣壬子孟夏偶作此景笔墨亦在洪谷河阳之间因爲拈出眞赏者当爲首肯题芝兰松柏芝兰生于空谷不以无人而不芳松柏茂于歳寒不以经霜而改色传曰君子爱人以德又曰君子成人之美吾愿知我者之勿夺芝兰之芳勿摧松柏之节可也故作芝兰松柏以遗冯子题俞禹闻畵此俞禹闻先生遗墨也江山廓然一茅堂全据其胜想见其胸中浩落之致令似仲培从他处购得之属爲题识仲培食贫自力而每见其先人手泽损衣节食以求之必得而后已昔张敷至孝録一遗扇每至感思开缄流涕垂美史牒若仲培则又过之矣题畵长松叅天山涧𥻘𥻘茅亭踞其中中有两人披襟对话如闻松涛磵泉之聒耳隔岸一人䇿杖而行矫首相顾用意颇到此白石翁意也余家收藏白石翁眞蹟有此图后于象山丈室复见尺幅因爲布景略用彷之昔人有善绘事者欲长啸入图中子瞻云恕先在焉唿之或出吾今而知非欺我矣所见皆彷荆关法皴斫纷披非举世流传笔墨木强者并爲识之题畵余家灵巖山北朝霏夕霭日与翠屏相对十易寒暑而相得弥㴱癸丑秋日轻隂倐霁苍翠扑人庭戸余坐涧上草堂爲彷彿此景不觉山岚林色入我笔端放笔大快因爲题此题畵芝芝草无根以瑞气爲之根故其形常如云气轮囷离奇所谓云体无定也而间亦有作楼台有如人物者葢云气亦多楼台人物之象也善畵芝者能得其若云非云轮囷离奇之致方可许之爲写生矣己酉重阳节并题畵册䟦语布衣张苍睂吾老友也生平不可于世顾独善余性颇纎啬节衣损食惟恐不至顾独能倾解余阨闻者异之苍睂笑曰使人人能如徐孝廉吾又何难倾吾资乎于是知者不能测也尤嗜余笔墨得余一畵一字残缣断沈无不藏弆累累满箧衍而未已也余亦乐爲之尽故虽绢素塡委戸屦常满而必挥却别请以应之癸丑夏秋之交苍睂病甚病中无所念顾独寓书于余索余畵册甚急且曰吾得子畵饥爲之饱病爲之起今吾病濒殆子奈何吝一举笔乎余于是刻期而成而苍睂病果愈余语苍睂曰吾畵果如是君当以药价归我于是相与大笑且属余识其后昔陈琳之檄足愈头风桓康图形爲人止疟况余与苍睂乎其得吾畵而病起无疑也后之览余此文者可以知苍睂矣题宛山顾氏家藏圣教序圣教序于右军书中别具罏鞴自成一家细玩其通篇章法脉理之妙尽在行墨之间廻顾顿挫无异一时濡毫运腕而出者诚千古一奇也余尝谓观圣教序如焚百和之香如杂百宝以成器今人但闻妙香但见重器而不知其爲百和杂宝也宜乎今古书家之宗之如此而不断本尤爲收藏家所重此帖故佳识者目能鉴别余故不论而论书法云题畵蕉蕉产南州其吐赤花者非常种也其叶差小而纹细俗唿爲美人蕉风前摇曳绰有姿致其花亦秾丽艶冶非凡花可比吾又闻中庭而植之或置之室正中则其花亭亭直上若稍偏于东则其颕必西向偏于他处亦然花既负正色而性复中立不移此固得天地之正气以生者也朱子子禧得昔人畵蕉一幅意甚珍之人之嗜好必本于性髙人介士之有託于芝兰者皆然也则朱子之珍此幅也非有契于蕉耶题畵关家山水其笔墨兼到风骨自殊后贤罕及元季四家无不从董巨荆关来虽气韵逺过而风骨仍须推前人也庚申孟春偶得茧𥿄甚佳兴不可遏因彷关同笔意作重巖逺霭图洪谷子云春则逺水拖蓝遥山映碧夏则林木蔽天倚云瀑布近水幽亭然则余此图葢春夏之交也图成自赏复题四絶句过庭所谓𥿄墨相发一合也偶然欲书一合也余于此图则兼有此二者矣并题以质之知者题顾尊实收藏黄孝子眞蹟余题黄孝子端木氏畵三帧矣一爲浮屠自安师所藏一爲李于輹氏所藏此则顾头陀尊实所藏也法书名畵託于笔墨楮素本自同于烟云之倐忽蜉蝣之旦暮而流传人间语于不朽固有物以行之有物以持之也故有穹碑鉅勒磨灭无余断𥿄残缣久而益显嗟乎是岂在笔墨楮素妍媸工拙间耶端木独行卓絶自擅千古况其所图又皆足存宜乎知者之争购之也此帧则山崖诡奇树石突兀而悬泉千尺挟风雨之势以俱来若闻其轰豗喧激之声者亦奇矣视自安于輹所藏较胜顾头陀其善藏之题畵郭淳夫云东南之山多奇秀天地非爲东南私也东南地下水归以漱濯开露之故其山多奇峰峭壁斗插霄汉而亦多曲巘廻峦盘礴水面米襄阳云董元平淡天眞渐近自然溪桥渔浦洲渚掩映一片江南也又云人称江南葢自顾恺之以来直至南唐董元巨然皆一体不移至关同则云饶有关河之势而少秀气昔人之论山水论畵法乃尔尔余平居作畵好彷荆关董巨然学荆关者惟师其笔法风骨耳至于分布位置命意取景则居然江南山水也乙卯夏闰五月酷暑闭戸谢客坐涧上草堂觅长幅作横卷经营点染寓意幽胜山峦层复林木苍郁幽奥处寔欲生云浓翠中若可避暑而慿眺则有平逺之山讨寻则多崎仄之径昔人所云可游可居或庶几焉图成自赏因书所见以遗好事者并博一笑云题芝兰卷园绮采芝于商颜灵均搴兰于澧浦其徘徊容与偃仰歌吟于髙山㴱谷逺渚芳洲之间撷芳洁而写离忧爲何如也余避世三十年而足不踰戸者又十五载矣兀然一室俯仰千秋偶有所触輙写芝兰以寄吾意意之所得自谓不让古人则是吾土室十笏之地而商颜之髙山㴱谷沅湘之逺渚芳洲无不在是矣墨沈淋漓香风披拂以兹尚友宁曰卧游所谓恕先在焉唿之或出也吾以质之知者题集古录唐昭懿公主碑䟦尾自汉以后天子之女称公主谓天子不自主婚而以公主之故也然所谓某国公主者公主其定称某国其封号也欧阳公乃以某国公主之爲说谓差不失公主之义则误甚矣此不过如某国夫人某郡夫人之称耳若果如欧阳公之说则某国长公主某国大长公主则又何以解耶此最浅而易见者而以欧阳公尚尔甚矣着书立说之难也题碓菴和尚效寒山诗九方臯之相马也若灭若没若存若亾得其天机斯得眞马矣嗟乎彼天下俊物便不可以形似求之况形而上者乎匠人胡寛营构新丰门闾巷术如一徙者争归其家至于鸡犬亦各识其处然不可即谓之丰优塡国王思慕于佛募神工以牛头旃檀刻佛像豪髪无遗后佛再至像遂出迎然不可即谓之佛徙效之于形似也若于道也得其天机如印印空规矩纵横其揆则一不然辙迹可循去之弥逺矣竺典云菩萨声闻不能作佛语亦在其所得耳岂效之而能然乎虽然吾闻之诗曰惟其有之是以似之得之斯效之矣易曰拟议以成其变化效之斯得之矣题畵作墨竹如作草书贵流丽作飞白双钩竹如作小篆贵遒劲缜密老杜句书贵瘦硬能通神又云鉅劒长㦸森相向吾当移以目此也辛酉夏日放笔怏甚并题自赏作寒林须笔墨间自具萧森凄紧之意始得昔人所云见北风图觉凉者是也昌黎句森森万木夜僵立寒气屓奰顽无风此图有焉山水澄静林峦旷远扁舟独钓眞有遗世独立之意吾意其人当是子陵志和之流也俯卷伫想者久之题彷倪云林畵畵至元季专主气韵未免墨过乎笔此大痴仲圭犹然独云林畵虽以天眞幽淡爲宗然意匠殚精笔墨兼到不多取意于烟云缥缈之间吾故谓云林不可及处不独在超然淡逺而反在神力精到此又三百年来畵苑之所未窥也余向见友人收藏云林眞蹟有溪山胜概图爲临此景自谓神似当不作石田翁彷云林爲赵同鲁所诃也题畵册一乔林叅天幽崖出水连峰曲磵囘合萦纡而山家村落叅差掩暎此固人间之殊境而畵境之所必取也箇中擅胜尤称北苑北苑于骨力气韵两者兼长故曲臻其妙允称絶诣耳二作畵自必胸怀浩然饶有古人风致淡荡天眞触处而出万顷澄波一纶垂钓拊景遐思悠然自逺其子陵玄眞之流欤昔时见巨然笔因想见其爲人久而不能忘也三山色满空蒙渔村隔烟水疎柳垂古岸网集澄潭里此余向时题惠崇畵句也今即以题此渔汀鴈渚蓼雨苹风笔墨之间唿之或出恨古人不见我非虚语也吾当起古人而问之四茅亭踞江臯乔松俯其上遥望山翠寒近听松风响波光渺无涯烟云自来往披襟坐此中忘言足幽赏余向时有此诗即写其意诗则似摩诘之有畵而畵则笔尖墨淡纯用关家山水法也五畵推南宗以其丰致韶令无伧楚面目也赵大年宗王右丞名贵之气溢出缣素命意用笔不落凡径眞神仙中人也若木末孤亭石梁斜度横波逺岫一片江南固不独京雒间景耳吾以质之知者六竹林茅屋逺山古树小桥流水廻绕吾庐见者翛然有尘外之想尝有句云竹林隔世尘泉鸣山愈静闲云满庭户逺色来诸岭可以目之矣而畵则许道宁意也七石壁排空悬泉万仞命意固雄而烟水沦涟山根出没扁舟容与与波上下令人一见复有江湖浩渺之思未当以笔墨观也松雪尝作此景其追写前人于苕霅间耶八髙峰突兀下炤淸漪古树扶疎恰临野屋中有人焉拊景啸傲跋脚北窓非羲皇上人耶可以逺想可以忘世非范中立不能也文潞公尝谓寛于山水爲写生手每览其畵而益信斯言九北宋以前畵尚骨力元季四家畵尚气韵故多寓意于烟云有无之间而力逊于前矣惟倪髙士则笔力精到专主荆关有非一时大家所能及者不特以无笔墨蹊径而兼幽淡两言也可与知者道耳当证之千古十山有三逺而㴱逺爲尤难然不有髙逺则㴱逺之意不出古来大家极尽能事固未易言即能擅胜而就其所作亦累十而一见耳昔见黄子久春山叠翠图㴱逺髙逺兼而有之试彷其意茍有知者当相视而笑也十一昔人论畵或有笔无墨或有墨无笔二者未能兼长即擅名艺苑未称絶诣若梅花道人则两无憾焉而墨法尤胜然未易几茍风致未逮古人而妄于笔墨求之则去之弥逺古人复起不易吾言十二黄鹤山樵有万松书屋图余向时见之今犹能彷彿其意然鉅幅也今缣素未盈尺而千巖万壑飞泉悬瀑石梁鸟道孤亭曲室无所不有而位置悠然对之如闻松涛如听泉响吾不欲仅以前身畵师如摩诘自谓也题二志二传余不文谬爲海内所知猥以文事见属碑版传志执简受役已有年所然实不敢泛应一字必前贤景行懿亲密友吾心所灼知者然后应之故凡吾所撰述多伟人也而其中尤俊伟魁杰称不世出者凡四人焉此四君子者出处不齐名位迥异而其立意较然不欺其志足以凌轹千载兴起百世则无不同吾幸得操觚以爲之志与传故合四篇爲一书以贻吾朱子致一吾知致一之善藏之也嗟乎碑版之文不得已而后应应者尝什一辞者尝什九然积而累之亦不一矣虽不敢蹈昌黎之谀或亦未免中郎之愧若四君子则惟恐吾文之不足以张之岂谓有一言之溢乎四君子者宫保尚书袁安节公状元宰辅文文肃公贡士朱先生文学沈征君也居易堂集卷之十一终居易堂集居易堂集卷之十二居易堂集卷之十二传朱先生传朱先生讳集璜字以发吴郡崑山人也曾祖希曾官江西南昌府宁州判官祖景昇官唐王府审理父家佐不仕先生其长子也朱氏自唐名仁轨者称孝友先生居睢阳以名德重至宋直秘阁名子荣者避金兵以六歳儿附柁渡江来吴世爲崑山人弘治丙辰恭靖公讳希周以廷对大魁天下官太子太保南京吏部尚书称一代名臣即宁州公之兄也自宋秘阁公发祥于吴世载名德簪缨累叶且五百年天下称盛族无与爲比至先生而益大其世德益振其家声焉先生尊甫馆谷四方家贫甚母归氏即太仆公有光之姪出于名家积习诗礼懿行爲一时所称其教先生慈而能严先生克秉母训跬歩不苟从师力学爲制义说经论事恒有独诣要皆本于性情以故一时翕然重之尤善爲古文辞名公鉅卿委质请事先生之古文大行名声籍甚而小试輙落时论爲之久郁而先生恬如也年三十始补博士弟子员而先生之名德已推重乡邦屹然鉅人长者矣时文名尤大振每衡文较士名未尝出三人下于是食饩县官当是时烈皇爲天下求贤孜孜若不及谓天下贤才非制科所能尽于是诏天下提学官贡郡县学生之优异者亲赐䇿问先生得展宿抱对䇿殿廷果列上第天子方将不次擢用而所对䇿忤时相意乃以他事沮格皆令入太学旋罢归时论㴱惜之时崇祯乙亥歳也先生爲诸生而系心君国忧时念乱一饭不忘时天下多故居恒郁郁尝俯仰叹曰四郊多垒宁独卿大夫之辱乎而桑梓之间有一事关民生之利害先生凡有可爲必竭力爲之时先生望重乡邦当事及乡老亦以先生之言爲行止故所爲亦輙成故事吴郡属邑嘉定崇明不转以二邑无米也时边食告急尽须子粒乃令长洲吴县崑山太仓代二邑输米少濡缓同乏兴论时吴中荒旱飞蝗蔽天斗米九百钱道殣接踵正供无出况复代输然无敢言者先生独慨然首倡免代之议上书郡邑及缙绅爲四州县百姓请命文移书疏一出先生之手早夜皇皇如疗疾痛乃自邑郡而上以迄具题逹之司农而后得免止崑山一邑所免代兑米葢一万二千四百余石云天下财赋仰于江南江南独重吴郡吴氓水耕苟塘堰既废则蓄泄无时向之膏腴皆爲石田故言吴中水利者谓三江不治三吴百世之忧也先生㴱念之顾其事重大非可郡邑歳月图而崑山一邑利害之最切者亟浚邑东南之夏驾河亦此土百年之利也夏驾河承太湖入吴淞之水注之娄江而归海爲三吴水利司命以海潮上下涌沙易塞良田不治居民流散县令滇中杨永言恻然伤之而距夏驾河六里有鸡鸣塘亦纳吴淞之水东注议并濬治县令同邑人合辞以请先生先生于是告之县令请邑诸生张谦孙道民爲佐以共勷其事时两河竝濬爲役甚鉅而军需孔亟官帑告竭先生爲设法令两河附近业戸炤田输赀略有三等以其田之去河逺近爲轻重焉力则计浅㴱以时晷程作息尺寸必均人心悦服于是力作委输动如指划六阅月而两河工告成一时人称非先生诚孚于衆者㴱不能至此辛已歳饥先生倡平粜于郡中甲申国变先生告县令行保甲于崑山先生视民事如家事焉初闻烈皇死社稷哭甚恸屏酒辍肉如执亲丧乙酉五月南都复破所在瓦解而崑拒守先生实佐佑之城破先生书絶命辞曰可质祖宗可对天地生无自欺死复何愧自投于东禅寺之后河有识之者曰公何若是先生叱曰尔何知速去我爲此鬼不爲彼民遂以死此七月六日也先是闰六月十二日行被髪之令先文靖公将殉节爲书以别先生曰存此不屈膝不被髪之身以见先帝于地下见先人于地下惟表兄爲我明此志焉葢节母先太孺人先生之姑也先文靖与先生爲中表兄弟谊独厚故临殉节而独以书别先生且曰以发亦必死未知得见吾书否其相信如此先生家极贫而事父母及大母极孝平时奉养及死丧大事皆独任絶不分委之叔与弟郡邑之从游者无虑数十百一时名家争延爲师凡经先生指授者不独文章日起其行谊必有可观余十六歳执经于先生朝夕侍先生者五年第六年壬午余遂倖售去而是科得隽者先生之门凡三人焉先生修睂广颡睟然于面居恒容色和霁而端严若神邑里敬畏亦同神明云既殉节一时学者按谥法私谥爲节孝先生有观复堂集二十卷藏于家四子长子用纯尤贤其学行一如先生与余善野史氏曰吾闻先生童时从学舎归谓母曰儿同学陶四兄大不类诸生吾愿与爲友陶四兄者即后所称陶穉圭先生者也名琰先生既城守陶先生乡居亦率衆援城城破先生殉节于城中陶先生还家自经死而先生濬河时所举张谦孙道民者亦于城破时俱不屈而死呜唿先生何其知人也即余从游于先生六年倖售去时年二十一而先生赠之诗曰夙昔承家学忠孝天所纪吁其母负先生之知哉沈征君传沈征君名寿民字睂生宁国之宣城人也曾祖宠官参议祖懋敬官蒲州丞父有恒太学生名德重于乡征君其第三子也有恒尝梦一老人仪容甚伟手一编署孔孟之学以授之而征君生性严毅不妄言笑十三歳而遘母丧哀毁居处悉合礼节时学士无不以制义起家剽窃爲工志在科第而征君独精审书义必宗先辈名理文一出而名重天下崇祯丙子烈皇复保举之制求贤若渇征君年三十爲诸生负重望应天廵抚张公国维察于江南九郡五十余州县中非征君不可以应诏时寇祸半天下天子宵旰即家起宣大总督武陵杨嗣昌于忧中爲兵部尚书倚以办贼既而寇患愈棘征君方应辟举即抗疏劾嗣昌曰纲常着而后可以正世风功罪昭而后可以定国是夫国有礼斯治臣移孝作忠夺情爲变礼所出掌枢实隆责攸归未有倖试于前巧诿于后背亲负主如兵部尚书杨嗣昌者也嗣昌以居丧起复业一年矣金革无避汉儒之曲说纵令寇廹门廷君命莫委即应躬历戎行灭此朝食以报君之烈赎忘父之愆此嗣昌今日不待再计者也而奈何安枕京师支吾朝夕中怀规避外餙勤劳于以蔑天常而昧国宪若嗣昌者将谁欺哉狂寇震突今何时也功莫大于会勦事莫重于身亲三月之期既臻且尽氷雪已泮草芽浸萌楚蜀之燄弥张闯逆之首未授而囘顾孤孽尚厚颜持䇿于司马之堂不亦辱朝廷而羞当世也耶使嗣昌奋义一出忼慨誓师则不特忠谅于圣明亦且气吞于逆丑以十二万方张之师二百八十余万咸集之饷顾不能及锋而用鼔行以前使饷复有亏师或解体当此之际㪅难爲筹而偷匿因循究将安底苟日复一日师老祸延别有难言或出非料嗣昌斯时虽屈首服丁汝䕫之刑束身死王洽之狱竟何益哉疏奏通政司以疏字溢额沮弗爲通征君再上疏劾嗣昌曰枢臣筹国已误微臣昧死再陈夫嗣昌枢臣也与羣臣异嗣昌夺情之枢臣也㪅与枢臣异身厠草土擢掌六师请费请兵有乞必允皇上倚注之重㪅未有二奈何阅歳以来空文罔实了无禆于邦政徒有溃于人伦臣虽草茅义难缄黙敢再据近事之舛逆爲皇上陈焉臣闻古纯臣之谋国其虑害逺其审机确未有苟且睂睫游移齿颊间者汉段颎营先零谓必当用兵断以二夏定之事平果二夏唐马燧营河中谓罪不可舍愿得三十日粮足矣事平果三十日使有如今日者矢曰三月茫无寸功勦既不能抚且餙罪明㫖曰相机操纵非专任纵也曰殱渠散胁尤先务殱也嗣昌既不能躬履行间一狥之理臣熊文灿而混摇等十数万之贼方横豫中非文灿撤兵于前即嗣昌移将于后凤泗之狂氛稍创鎭臣方渐次搜讨非嗣昌预严听调之檄于前即文灿忽传会议之牒于后此两人欲专爲抚而复阻人爲勦之明验也今者诱刘国能于随州饵张献忠于襄阳委曲恳祈幸其一诺遽谓彼无反侧此应招徕奉天子之声灵以邀贼一𥿄之认帖即抚局果成而辱国损威已不可赎而况其未也夫天下未有不能杀人而能生人授柄于敌而可慑敌者流寇之祸蔓延七省肆毒十余年矣屠戮之惨震古未闻甚乃悖逆滔天擅惊寝殿凡爲臣子畴弗痛心况在嗣昌尤难共戴以十二万之师不爲不武以二百八十余万之饷不爲不充整旅以往何凶弗摧鼓行而前何讐弗灭俾其力极势穷面縳舆榇犹应宣布皇威律以无赦而后愍其归死昭上恩德以宥之夫如是而抚可成也今者漫无翦治顿事姑容招之不来强而后可无乃既隳勦之功而复乖抚之术哉历观史册往事可师勦不失抚施爲有序耿弇大破张歩于临淄僵尸相属歩始负斧锧于军门以降冯异大破樊崇于崤底东奔宜阳崇始弃兵甲如丘山肉袒请降朱隽之破黄巾斩首万余而后降之葢威不极则惠不㴱力不穷则心不帖自然之理也今文灿愦然不知擒纵之有方而嗣昌复夷然不顾养痈之可患虽复逺寛三歳之限㪅累数年之民正恐盪贼无期主忧弥切臣不知所终矣疏奏通政司张绍先嗣昌党也以征君再疏愈激切因以危言沮之徴君于是复上书通政以爲微忱一日不逹断难缄黙自甘物不得平终鸣母使获罪执事幸甚绍先不得已始具疏请上裁诏不允封进武陵亦惶恐具疏自请处分征君谓两疏止阨于逾格上未尝拒之使勿言也遂櫽括前两疏之意使就额复拜第三疏紏之疏入畱中不报遂投劾而归名震天下漳每黄公道周叹曰此何等事在朝者不言而草野言之乎吾辈眞愧死矣黄公负天下望好直谏亟欲言时事一时正人属望爲相恐其忤上意不得大用多劝止之黄公忿曰宣城沈睂生诸生也一疏再疏至于三疏淋漓反覆不下数千言宋臣眞西山立朝一月而三十六上封事岂可使我逺愧眞公近惭沈子于是踵征君后卒拜疏争之而南北台谏何楷钱增林兰友成勇及词臣刘同升赵士春次第争夺情而南兵部尚书范公景文复率南九卿具公疏上大怒于是范公削籍成御史缇骑逮讯余俱镌谪无一免者黄公既以谪去久之被荐复逮杖阙下犹以廷辩夺情故也而徴君首发昌言前后三疏始终无纎介天下谓征君忠诚之心固已格君而㴱荷主知矣后北都之陷以贼南都之陷以党祸自撤其籓篱皆徴君于六年前早言之不幸而其言皆验天下又致憾于其言之不用也徴君既归天下士益宗之亟望其用世适已卯秋自督学御史以下劝预棘闱不应举主张公亦移书趣之徴君复之书曰屡承严谕敢不恪遵第鄙性迂愚愿从所好故希心飞遯抗语归耕非矫餙也况凡紏武陵皆奉严谴寿民以首事触机之人假使圣怒早及不免先诸君子受祸矣尚得觊觎进取哉未及与衆正同其罪自应与衆正同其忧不必与贤者同其兴正宜与贤者同其废迂愚之心如是而已于是授徒姑山杜门不出金沙周仪部镳迎徴君与掩关究性命之学迨南都建而党祸兴矣初徴君紏武陵疏斥阮大鋮妄画条陈鼓煽丰芭时大鋮居金陵以声利招徕天下之士意叵测于是梁溪顾杲贵池吴应箕出南都防乱掲合天下名士以攻之大鋮谓主之者仪部而倡之者实徴君也既得志首欲杀此两人而后及其余既矫诏尽仪部于狱复以蜚语中徴君将出缇骑逮宁国郡守朱元钖先期知之密令徴君逸去乃变姓名携家匿迹于金华山中流离播迁备极艰苦适当歳荒屑榆而食凡有问遗概却弗受朱郡守故有生死之谊贻之十金庋而置之壁三年未尝发视也南都不守昔与善而因之贾祸者既当路欲相引荐徴君对使焚其书且与之书曰龚胜谢枋得爲无端徴荐反速厥死故凡今之欲徴仆荐仆者直欲死仆者也当仪部系狱祸且见及而有索逋于仪部者徴君鬻已田偿之不令仪部知初仪部有子数歳自金华归里即招之来学渡海葬友人遗骨于海外而往哭金沙贵池之墓徴君有六子洙爕棆鑑埏逢皆令以教授自资不渉世事生平辟二氏之教甚力着有闲道録教学者以忠恕爲宗谓自孔子以及孟子一贯之㫖也临殁书曰以此心还天地以此身还父母以此学还孔孟遂卒自乙酉至是三十一年矣葢棺而犹爲故国之完人于是学者私谥爲贞文先生漳海黄公尝题征君读书处曰耕巖草堂故天下亦称耕巖先生云野史氏曰呜唿吾读沈徴君击武陵三疏未尝不反覆流涕也吾闻谷城将陷谷城令预题署壁云勉哉杀身成仁无负贤良方正谷邑小臣阮之钿拜阙恭辞遂死之呜唿何其从容也以保举出者独此不愧沈徴君耳虽然若徴君独无负贤良方正哉自徴君拜疏未二年而文灿以失律伏法又二年而嗣昌督师以陷藩仰药死又二年甲申三月十九而贼陷都城国竟亾矣杨伯雨传杨伯雨名润自号联江豫章临江府淸江人也父鉅伯雨㓜爲其伯祖诚烈后世本农家诚烈则贾于吴伯雨从焉伯雨性孝友举止有礼自㓜而然初入吴年未弱冠而诚烈暴病死伯雨出入井井虽经营货殖废居轻重然脩洁自好介然豪髪不茍每伏腊蒸尝自伤覊孤俯仰流涕以爲常吴人争重之周氏以女妻焉居齐门外之陆墓里既已有室成家尤以归宗爲急乃携其室挈其囊资归淸江奉事本生父母克尽孝养及殁而克尽丧葬之礼皆一身独任家故有里匠二役伯雨以久居于吴未能与族分忧因尽推其㭊箸之产祖业既不霑一箸之贻而丧葬大事又不委之诸弟人固以爲难及周氏殁复罄其吴中所携囊资委之诸弟轻身复来吴人以爲尤难也至吴续娶张氏女伯雨貌淸羸形神卓立而须鬓洒然淸风拂人见者异之年五十始举一子及七十余而神观举止不少改其常时有畸人沈处士者抗迹絶俗名动一时闭关佛舎一时名公卿莫能覩其面顾闻伯雨病革遽破关出与伯雨诀闻者异之豫爲终制嘱累数百言惟以立身尽孝勉其子焉生平喜读书尤嗜医学制丹丸治病一二十年犹验手钞方书七帙凡若干卷卷末自题关西后人洪都杨伯雨手録一时人亦亟称杨伯雨故遂以字行一子即今人所称杨隐君曰补先生也自有传野史氏曰初诚烈之死也伯雨以孤童覊旅吴中数千里一身稍不自振㧞即已矣岂今尚复有知之者乎一念自立卓然有成诒子及孙诗礼闻誉蒸尝祠墓或世族弗逮也呜唿岂异人任乎呜唿吾于此而知杨伯雨矣杨无补传杨无补名补其先江西淸江人也父润始徙吴遂爲吴人少好读书家贫工诗畵其父素知医欲令以医术爲生弗屑也时士大夫罕言诗而畵学自沈周文徴明后不传将二百年无补顾以年少屈起闾巷独能兼之见者惊叹而无补意未惬尝曰吾将遍游天下之名山大川尽阅海内世家巨室之所秘藏然后足以成吾学矣爲人孝谨重然诺行止无踰尺寸闾里多重之年二十四而父殁又三年而母氏弃世家益贫甚既葬事已竣乃辞墓而出浮江淮登泰岱周旋齐鲁之郊遂北游都门登黄金台崇祯初礼部尚书董其昌徴君陈继儒爲一代风流之冠而文相国震孟姚宫詹学士希孟负天下重望皆以诗文推许无补而唿爲小友于是无补名重一时倾动都下馆阁诸公无不与之爲友者而与同里徐文靖公尤善云贵阳杨文骢者名士也善书畵能诗自负其才遗忽一世顾独重无补无补长七尺余貌羸秀须鬑鬑然风韵甚逺善病虽日游诸公意萧然也客都五年南还复登之罘观海游黄山渡钱塘上会稽已而再游都门往来金陵江都间甲申五月闻北都之变遂归吴门隐居邓尉山焉时崇祯十七年也南都再建柄国诸公多旧游屡趣之一出终不应叹曰吾老矣不幸遘此世变崩天之祸震古所无吾虽齐民能无痛于心乎且吾之所以足迹半天下役役二十余年者意有以大吾之所学而后出其所蓄积以与古人争衡以借其成于诸公已矣今不可复问矣遂泣下时贼臣搆文靖公甚急而杨文骢爲柄国者至亲官武部郎贵用事所言无不得当于柄国者无补曰龙友不言可以絶交矣龙友文骢字也乃立起如金陵语文骢曰天下以文章声气推君垂三十年天下之所以交重君者以君能右善类附正人也君于柄国者爲至亲君言无不得当者天下莫不闻徐公负天下苍生之望天下方倚望之爲相以佐大业君居能言之地而不爲推毂天下故失望今事急君固何以谢天下语未卒文骢曰子责某是也微子言吾已谒之相君此非相君意寻当解耳于是即出金陵而归江南破行被髪之令无补于山中闻之戄然起曰唉徐公其死矣遂哭之顷之而文靖殉节讣果至徐枋者文靖公长子也年二十余避乱隐居无补雅重其人游处如兄弟相得甚欢而无补年已五十余矣每过其家輙欣然引巵酒笑语终日或时时涕泣声尽咽以爲常尝促坐饮酒甚乐一二故人皆在坐饮酒酣无补四顾坐客傍徨久之因微吟曰将军既下世部曲亦罕存遂悲不能自胜坐客以下皆哭泣竟罢去既而山中乱复迁负郭穷巷而非其意也当是时适有故交来官吴门求见无补无补不得已而一入州府心甚伤之郁郁数年遂以死死时葢年六十矣初无补病即自知不起唿家人预属家事数语而已既病笃乃复召其子而命之曰吾交天下士多矣今固未有如孝廉昭法者即书畵小道彼亦将继数百年之絶业矣蔡邕曰吾家书籍当尽与之惟得所归耳徒藏无益也吾愧无藏书可以益孝廉者所有畵本数十百幅可尽归之可尽归之无忘吾言言已遂不复开口其笃好人物如此而其子亦能遵父遗言卒以其家所藏尽归孝廉所谓孝廉昭法者即徐文靖公长子枋也其所作畵暮年益进其诗亦然自选四百余篇行于世长子炤与余善赞曰当国家全盛无补以布衣薄游都门声动辇毂下衣冠怀之惟恐在后抑何盛也昔人所称通隐殆无愧焉吾意其人和易长者也乃遭世变乱天下同流顾以身入州府䀌然伤之竟郁郁而死嗟乎有以也夫姜如须传姜如须名垓山东莱阳人也祖良士父泻里俱邑诸生笃学好古世爲名儒泻里生四子长圻仲埰叔垓季坡兄弟四人俱以文学才名着于时而叔与仲爲尤显仲早贵官礼科给事中以直节拜杖名震天下如须㓜奇慧八歳通三经十歳善属文十六而爲诗赋时同里宋侍郎玫盛年而位孤卿文名葢世而一见君倾心折节与交每向人称姜叔子不去口故君年最少盛名倾一时年二十三爲崇祯丙子登乡荐第七又五年庚辰成进士出先文靖公门先公负大下望擅人伦之鉴然每言吾幸叨礼闱得士二十一人然姜生非常人也及官行人甫入署见署之题名碑有逆臣阮大鋮崔呈秀姓名与魏忠节公大中竝列君谓薰莸不同器每见史册乱臣贼子既加诛殛犹必毁其姓氏爲爲虺葢以天下之恶遗诫万世也今纵不然而尚与忠节褒䘏之臣竝勒穹碑不亦辱朝廷而羞当世之士乎即拜疏曰大中当日之所以不惜一死必忤珰触𦦨而毙者正以不忍与此辈比肩竝立耳及死而其名犹与之溷则地下之怨恫又何已乎伏祈敕下所司即爲剷除庶见圣朝旌别之严则不特慰忠魂于已往正所以励臣节于无穷也激切反覆累累数百言疏入上可其奏一时朝论翕然韪之谓君爲新进而居然领袖正人而权臣爲之侧目大鋮辈䘖之次骨矣适仲兄埰亦拜疏紏时事直言不讳上震怒命锦衣逮治诏狱事不测君急难奔走不知所爲而狱防峻内外阻絶君早夜微服立所司门外迨给事至刑曹君即移病亦入圜扉侍兄左右无稍间时总宪刘公宗周佥宪金公光宸论救过切且以刑曹爲狥纵再婴上怒诏复逮给事杖一百君闻命直走午门外冐万死于丛人中跃出与仲兄诀把兄手声与泪俱见者泣下杖毕给事已絶气君口含溺喂之始再甦日夜营护调视医药给事得不死而莱阳陷君父泻里不屈死甚烈弟坡伏父尸而哭被掠入营夜半爇火将焚其营遂遇害兄圻被重创佯死堞下少间抱父尸以逃家人死者二十余人讣闻君一恸几死且入狱以吿给事即拜疏曰臣父泻里爲邑诸生三十年甘贫自守夙矢忠义不幸城陷臣父大骂不屈死于是臣弟坡及臣姊姜氏臣嫂王氏臣妻孙氏臣弟妇左氏一时俱死死者二十余人仅臣母得免而未审存亾而臣兄埰复以狂瞽冐渎天威幽囚犴狴臣闻讣奔归则罪臣缧绁势必速毙欲畱侍兄则臣父暴骸未收而臣母濒死无倚臣于此际膓寸断矣重念臣兄埰负罪既重衔痛弥㴱进不得尽忠于君不可以爲人臣退不得致孝于父不可以爲人子葢从来以言得罪者多矣未必家有非常之祸即臣乡之被惨杀者衆矣而救死扶伤犹得骨肉相保未有身在幽囚既闻阖门酷祸而曾不得奔丧一哭者也臣是以忍死唿天伏祈将臣付法司系狱代兄使得奔丧臣死且不朽即或以臣兄罪必不容逭奔丧之后仍复逮治前日妄言之罪并治臣以今日妄请之罪亦死且不朽矣疏入上虽不允其请而心知之且㴱悯其一门死事而给事之祸从此稍纡矣君即日徒跣奔丧奉母南迁至吴门甲申三月给事始出狱戍宁国衞而三月十九国变矣君闻变北向号恸不欲生南都再建权奸搆党祸中诸正人阮大鋮修旧怨必欲杀君君从吴门变姓名间行抵甬东会南中坏浙中复起而君亦先几引去不及于难遯迹台宕间之伫石山遂称伫石山人亦自号土室潜夫久之复来吴君痛家国之变居恒悒郁遂以多病病少间复自吴至莱阳葬父暨五丧偕入土还吴而复病病遂以死死时年四十耳君美风度善谈笑每稠人广坐跌荡文酒意气自如而偶一感触时时涕泣忠孝其天性也先文靖既殉节君五年居吴四叩先公之墓哭泣甚哀娄东初登启事君亟遗之书曰昔贤如谯玄李业王皓以髙节盛名爲时引重左赍玺书右进鸩毒顾诸君毅然不以彼易此知阁下断之于心久矣当给事之逮杖也君方卧病闻命惊起奔赴一足不及履走里许从者以履追着之而竟给事之狱不入内寝所着诗文爲海内所推有伫石山人集藏于家一子㝢节初壬午秋君以行人分较北闱得士十二人以闱牍呈先文靖公先文靖公见之甚喜及见请毁署碑请代兄系狱二疏则益大喜叹息久之曰吾固知姜生姜生果不负吾知矣野史氏曰吾闻君之祖良士学行爲一时名儒隆庆丙子中省试第七以本房与主司争遂落及君登贤书歳与名数俱合岂其先人绩学之绪郁而未施待君而后酬耶当壬午秋君以大行仲兄以给谏陪祭山陵时人荣之及君争逆臣名不得污署碑而给谏亦以紏权奸至濒死时人尤重之称天水二龙吁若君兄弟其易及哉张英甫传张英甫名隽晚号苍睂吴郡长洲人也英甫故陈氏子㓜育于其舅张翁故姓张氏初英甫贫甚几无以自食英甫奋曰苟如是何以爲人乃售其城居复尽卖其妻嫁时衣装而去城四十里居于乡曰金墅金墅滨湖饶鱼米人以织席爲业英甫饶心计纵横术钩距废居十不失一尝以甲之钱易乙之谷甲乙俱无所亏而钱谷皆他人效之莫能得也不数年而家产千金其妻秦氏亦能劳苦早夜织席以佐之于是英甫缮室宇置膏腴之田世变之交米价踊贵后赋役日繁民间以田爲陷阱而英甫则预置其田于善所正供之外无毫釐之费于是但飨谷贵之利而终歳不闻追唿时家益殖蓄徤丁耕百畆身则涉汝颍至襄邓往来售所积获利尝什倍性嗜茶访于故家之善茶事者每歳春秋必诣峒山身爲贸易而自制之最精于是售茶复什倍晚年而家业益大振英甫心计纎悉利析秋豪然性亦喜游侠围棋饮酒诙谐滑稽精音律尝临觞度曲引声窅眇善凄断坐客皆欷吁隔戸听之莫知其爲老翁也英甫长身骨立面瘦多髯其家与余湖庄相望然余十年始识英甫葢余隐居金墅不入城市不见一客先公析产庄奴爲伪契以售人者二百余畆英甫与其友惠孟仁爲余履畆而归之初庄奴盗售事觉亲知莫能爲计金墅豪姓爲惠与秦售二姓者什二三或谓当先从事于易理其余者则二姓不得不还英甫曰不然乡人愚顽若舎二姓而先之其心不服莫肯吐且二姓以爲怯将生心不如先理秦惠秦惠既还而余自出矣如其言不终日而二百余畆皆复故余素不问生产出入历年逋官租积七十余金而贷息耗费又复不訾英甫唿余家苍头之任事者切责之曰若受主恩两世矣若任何事而致欠官租七十余两若主朝不谋夕断不能偿即竭力以偿几金而不足以供倍称之息无名之费是日愈久逋愈多费愈繁息愈重即捐身家何益若既任此若必先若主死矣苍头涕泣不知所对英甫复曰若能从吾吾能爲汝一日淸完何如苍头以首叩地曰是再生我及我主也敢不唯命英甫曰凡官租正额之外一切繁费若自任之英甫即日捐资七十余金勒令书领劵督令三日内尽完之余遘疾病则英甫任医药之费余遘祸患则英甫挺身捍之尝同余内亲王生从余渡太湖廻旋二百里英甫怀刃自随时余犹握髪也又数年遂卒英甫竟无子云野史氏曰吾交英甫而叹曰异哉英甫性纎啬家累千金而平时敝衣冠食淡如窭人每临事以计数不出一钱及其周余之急大者完官逋一日而捐七十余金前后十五年其缓急有无者倍是而英甫不令妻孥知英甫年六十余以文爲寿絮述官逋事以东汉俊厨爲喻英甫匿不以示人观其意若惟恐人知之者是岂今人之所能及哉是岂今人之所能及哉呜唿异矣葛瑞五传葛瑞五名芝本名云芝吴郡崑山人也父太学君讳鼐祖太常公讳钖璠太常以进士起家历官通显有子八人多负才望季子复举孝廉门地鼎盛声华人物冠于一时尤昌明古学刋政经籍时葛氏书满天下其盛如此葛子太常之孙也一出而名掩诸父上怀奇抱异俯视侪辈尝稠人广坐黙然凝思人莫能测也十五爲邑诸生试輙髙等时娄东二张先生负天下望从之游者如登龙门葛子爲南张先生之婿爲西张先生髙第弟子镞砺名行文章擅一时每一文出人争以爲髙文典册二张先生亟称之先逹荐绅及当事皆折节与交而葛子夷然不屑也当是时葛子年最少雅自负谓富贵可立致苟出而返民俗于惇龎致军国于太平匪异人任也既遘国变葛子尽弃其所爲学而潜心求道一以姚江爲宗求所谓致良知者姚江史子虚沈求如两先生者良知正传也葛子渡浙江入石浪山以访焉沈先生则以言授葛子史先生则复入吴访葛子葛子慨然曰茍不得不可以爲人于是举人生可欲可喜之事痛自割絶而惟精求性命之微食息无间久之忽然身心洞豁而喜可知也而年未三十也葛子复遍叩诸方知识徴诘往复无所不至复与其同学叶君者入古南之室古南付嘱之于是葛子乃以其所得通书于史先生史先生复之书曰人生惟此一着子尊兄瞥地証入良可庆幸台鼎不足贵万钟千驷弗与易也虽然百尺竿头犹当进歩否则藕丝一线亦能绊人不可不察也尊兄直下知归幸立造纯亦不已之域方不负爲一大事出现于世耳葛子于是卖山而隐尝尽屏其家累入山独栖一室竟日瞑坐久逾十旬亦时携室入山水边林下从容笑言妇张亦知玄学能辟谷夫妇之间自相师友誾誾如也僮䜿忻忻如也惟谨人见之者皆以爲神仙云葛子籍门胄之髙华早擅文章之誉有国士之目晚复以道自贵诚有所谓不改其乐者然其所遭忧愁拂郁顚连坎坷亦极人世之所不能堪至缭戾而不可解葛子过之弗畱矣性孝友笃于师友死生之谊早及先公之门顾与余交晚而相得极懽尝尽读其所着书及其母夫人状一篇余爲之泣下复读其继母状余益悲不能自胜而葛子语其子曰徐子眞知吾者他日吾死不烦向人求志其墓及吾之生存乞徐先生爲立一传可矣葛子于书无所不窥文章聿称名家其爲人沈静英敏事有节制不踰分寸往往怀髙世之意人初不知事往而靡然心折也初世之变也崑独距守赴义之士划地婴城葛子独以谊不必任先期避地及城破死者数万人而葛子家父子叔姪兄弟皆无恙给谏陈先生爲时事所染微行抵所知葛子泣曰以张俭投张俭岂得全乎越宿而不免而舎藏者亾身以及亲焉人于此而益以识量推葛子云有卧龙山人集若干卷容膝居杂録若干卷行世而其秘弗传者犹多藏于家野史氏曰吾闻葛子年九歳闻人传说吴氓击杀逮周忠介公缇骑立屏侧涕泣曰㪅益我数歳庸渠不能从公于难奔义若嗜欲其天性也而其后所见乃如是嗟乎贤者固不可测然非其与道绌伸能如是乎每与葛子饮酒悠然相对輙自以爲弗及也嗟乎葛子㴱逺矣贞孝闻氏传呜唿余读闻氏贞孝纪畧而悲之孝经曰终于立身子舆氏曰不失其身而能事其亲者吾闻之矣呜唿贞孝之义明矣而求之古人或未易遘也今观于闻氏何明决如是庶几不失其身者乎此其爲不愧于贞与孝也因爲立贞孝闻氏传贞孝闻氏者无钖甘露里闻见之季女也母梦异花而生生而颕异五歳而持长斋七歳而诵佛经晨昏不辍云以利益父母精女工易甘脆以奉父母父母与之菓饵仍间以进其仁孝自天性也性亦喜施舍能周急娴静明大义出言尝惊其长老有至戚失其亲懽欲逺行贞孝正辞曰茍父母之不容何有他人其人黙然而止年十三遘母疾黙祷于神割股以疗母母愈闻与华比邻相善华有子就日许字焉聘入而壻病势不起贞孝嘿自伤服御居处俱贬于昔讣闻贞孝不泣而呕血数升销毁骨立其母授以药不服因母以请于父祈奔丧父不许贞孝曰夫死而执丧姑无依而奉养常也今姑昼夜哭吾家止隔一垣忍坐而听之乎乃缟衣絶髪直前请必行不行必死父大惊许之贞孝遂如华氏拜姑而临夫丧斩衰凭棺哭几陨见者皆哭时年十六耳既而母复病贞孝复割股未进而母殁当是时贞孝一身而荷两家之俯仰早夜勤瘁心力殚尽事死事生恩礼兼备而居常容不对镜言不见齿不窥庭栏其姑叹曰吾子不死矣居久之其㓜弟病亟贞孝曰吾父暮年而爱㓜子吾弟死吾父必不全死乃吾分迟之十年矣设吾弟当死何不令我未亾人当之乃絶食三日而祷于神曰愿以身代吾弟之死祷毕而其弟病果愈贞孝大喜吿其父曰儿得请于神儿必死儿死必合葬南园南园者贞孝所预卜同穴之兆也遂不复食而预诀其父与姑及两家之长㓜父涕泣固令其强食贞孝笑曰吾死晚矣又三日而起坐具栉沐乃尽服其素所预制冠履衣裳怀记珠经卷而暝暝复甦而属其父以定嗣事是日姑病不得再与诀复致语辞姑微笑而逝年二十六执丧后十年云初贞孝年十六未嫁而执夫丧自命名曰遂初曰必母违我初心也即预定终制衣裳冠履坟墓丘陇无所不周及临死而指顾皆备复出一囊以授其父曰此华氏原聘金若干爲我棺余还之姑吁眞能遂其初哉亦异矣野史氏曰吾闻长老述闻贞孝事有异焉当贞孝之欲奔丧也其父不许且曰守节何易尝有没齿而不见旌者贞孝曰夫守节以尽吾心也岂以求旌哉求旌是求知也守节而求知则人所不知必毁节矣又其初割股也适爲其姊所见贞孝泣曰割股而泄则病者不愈即引刀欲自杀其姊惊急抱持之且誓不泄乃止呜唿忠臣烈士之心其如是矣至其临死而顾嘱详尽从容话言若处置家事于平时者则又非独忠臣烈士忼慨于一时者也昔欧阳子作五代史而爲死节传不禁其三叹若谓当五季而乃有其人吾于贞孝则又进之矣周氏全孝传语云人定胜天精诚之极金石爲开况于人乎故吾之立行徒能尽之于我者君子以爲亏而未全也茍得之于人而天亦随之得全全昌斯无憾乎呜唿难矣爲作周氏全孝传全孝周氏者姓周名士晋字康侯吴郡疁邑人也妻李氏康侯㓜有至性儿嬉时旋绕其父母膝前即能察知父母忧喜爱憎而承顺焉长而弥笃娶妇而孝益加凡人之所不能及者康侯以爲常行每父母有疾凡汤药食饮必手调而口尝之以进时其寒暖燥湿欠伸痛痒饥饱无一息之间康侯素不知医然于父母之疾如洞见五脏症结葢繇康侯之心与父母之体无间也妻李氏亦极孝事舅姑一以康侯之心爲心父母尝云吾二老人得儿若媳如是眞天幸也既而母得痺痿之疾沈顿牀褥者数年日须以人参疗之不然輙殒去康侯竭力承事久而资荡尽不能供医云庶进人乳可以再生康侯跃然密语妻李氏曰吾夫妇幸生儿今九月适有乳若过房此儿以乳乳姑甚善但一时不能即得而姑病危急于唿吸之间柰何不如竟弃此儿何如失子可以复得失母其可复得耶言已而泣李氏黙然顷之欣然曰苟能活姑无不可但姑素爱此孙柰何康侯因召日者令推算年命言此小子时日干支不利于其大母同处必病令母闻之果信次日漏未尽康侯及其妻李氏同抱此儿书儿生年月日系之儿背弃儿道旁遂返语母云已过房舅家是日李氏即乳姑乳方二月母面如童颜乳三月母霍然而起去数年沈痼之疾起居如常人时康侯父故无恙举手庆再生于是安居养堂者又二年自母病起而家益殖既而父病康侯露祷祈代既殁其母哀伤过甚遂复病病八阅月亦死康侯水浆不入口者七日几不能起先是母病康侯遵母命延僧于家诵佛经以爲母延龄此僧素知星命因书所弃儿生年月日使推之后五六年有殷氏者亦请是僧作佛事亦令推算其子僧大惊曰此何与昔年周居士所弃儿无异耶其家亦大惊因固问即令是僧讯之康矦康侯拒不应殷氏即得子家其子果道旁之儿也既得实两家通往来如亲戚既而其家益落父旋故儿年十二其母决计令之归宗康侯李氏所抱弃之儿竟复归矣康侯弃子葢十二年云初康侯父殁时两弟皆㓜康侯爲教养成立恩意甚笃而父遗命必葬山水间其母又谆谆嘱累茍安吾骨勿渡湖康侯营塟不知所出十年未遂病成呕血因祷于神明而祈之梦寐忽然神吿云塟离宫则父母之念皆得觉而从神宇推之尧峰爲离宫又无需渡湖遂决计卜兆三月得地五月而葬葬之日而呕血症即愈一时传爲纯孝所感天祐之矣康侯既塟其亲于是以家业尽推与二弟人有所负尽焚其劵萧然同其妻李氏及归宗之子庐居木渎以晨夕望尧峰云野史氏曰康侯孝子也然使其弃儿时其妻李氏少有濡忍之意则讵能成其志哉李氏乃能断其慈爱勇于一割黙然之顷欣然以应即烈丈夫何以加之嗟乎余每读其事至此未尝不泣下也乃弃儿十二年忽然复合天也今归宗之子亦克尽孝而康侯有女名上弘服西方圣人之教矢志终身不嫁以致养于亲不㪅异乎此皆康侯有以得之也名曰全孝又何忝焉汪节妇黄硕人传汪节妇者休宁汪暄之妻也姓黄氏家世休宁之髙堨爲邑望族硕人㓜而聪慧孝顺精女工年十六嫓于汪汪氏称素封重家范人多寿考硕人于归逮事夫之大父母硕人奉事尊章承欢两世而㴱得堂上心中外无间言人以爲难能也暄少倜傥负奇气而闺庭之内居处有礼年未三十病瘵而死临死硕人泣请其遗言暄曰吾何言亦在汝耳硕人心识之既死硕人毁瘁几不胜丧而黾勉拮据以立孤爲事初暄故以病瘵未尝举子硕人惟尽瘁家政佐其舅姑又几年而暄弟皓举一子即命以后暄于是硕人即抚以爲子哭而吿暄之灵曰君今有子矣吾未亾人庶几黾勉教育期其有成以无负君也名之曰璋自孩提以及成立哺煦保抱以及就傅聘娶事无旁委母道备尽有过于所生者璋亦不自知其非硕人出也姑范氏舅继室也年与硕人埒而硕人事之克尽妇道弗踰分寸以率诸介妇姑亦輙举硕人之懿行以督勉诸介妇俾以硕人爲师而所以孝养其舅者惟硕人是赖焉舅殁外侮叠至而硕人爲门戸计事中条理诸叔皆仰之治家有法庭宇肃然缝絍浣濯必洁以完凡几十年言不见齿衣不见里爲礼法之家所推重以爲世无其人也今年已八十而其所自处无异于初丧时噫是岂可及哉野史氏曰噫吾闻黄硕人之教育其嗣子璋也恩义备尽人不知其非所出及璋本生母戴氏病革硕人特率璋同其兄若弟拜诀于牀下泣语戴曰若儿璋在此然后知之噫其明大义如此宜乎其守身大节五十年凛凛不渝即伟丈夫何以加焉居易堂集卷之十二终居易堂集居易堂集卷之十三居易堂集卷之十三志铭明故正治上卿资政大夫太子少保南京吏部尚书赠太子太保谥安节袁公墓志铭公讳洪愈字抑之姓袁氏吴郡长洲人嘉靖丙午登乡荐第一丁未成进士筮仕中书舎人授礼科给事中出爲福建佥宪河南漕储道山东督学道湖广叅政入爲太仆少卿南太仆卿历鸿胪光禄至太常卿致政复起自工部右侍郎右都御史总宪南台爲礼部尚书至太子少保吏部尚书告老而归归三年卒赠太子太保谥安节呜唿逺哉敬考袁氏世家自食采受氏繇周而汉而六朝以迄于唐代有伟人史不絶书宋有龙图阁直学士以进士起家名仲贤者家于汴数传而至京西提刑使珦从髙宗南渡卒塟长洲蛟龙浦之赭墩世爲长洲人焉珦生琎官院判建祠宇于提刑墓侧名曰福源菴琎生祐之官承节郞监庐州都务税祐之生枢官国史实録院捡阅文字娶濮安懿王女爲郡马都尉以兵拒元与其长子力战而殁㓜子易以畱他郡得免已而庐墓着书终身不出学者称爲静春先生黄文献公溍爲志其墓子泰隐居教授名与父埒王文节公袆爲作重修福源菴记泰生养福工诗善书名德重一时洪武初以贤良方正官湖广福建宪副养福生熊是爲公髙祖熊生骧是爲公曾祖骧生昂是爲公祖昂生雯则公之考也四世不显然文行卓荦踵美前休世载其德郁而未施委祉于后以迓天禄故笃生鉅人蔚爲名世良有以也公生有异表广颡丰颐疎睂方瞳唇厚及寸色如朱声如洪钟爲诸生时见者知爲公辅之器至性耿介絶世独立甞言吾人砥节励行直当上法伯夷其趣尚如此惟其无慾故刚而不挠终始一节七十年如一日也当分宜柄国威燄弥天举朝结舌公在谏垣抗疏首攻其私人翰林白启常选郎葛爲奸利状兼诋冡宰李黙爲阿私上是其言冡臣被严㫖翰林罢官选郎逮问一时朝论翕然推服然爱公者无不爲公寒心分宜怒甚然以公淸望莫可爲罪出爲福建佥事有建阳令者爲冡宰门生官箴狼籍诫弗悛公按祖宗法庭笞令又督学使者曲法以冡宰介弟充明经贡公署督学篆追夺其计偕之资以给应贡者之孤士论大快之时部内山贼窃发势同燎原官兵多挫衂公密侦得其间道身先士卒绕出贼背击之贼出不意尽夺气一战而斩其渠率余贼悉降郡县以平而督漕河南亦值师尚诏之乱草贼万人讧于睢阳而伊藩典楧者有异志储械招亾名备尚诏反与爲声援及尚诏平典楧弥躁戾所爲益不法势岌岌衆无敢言者公奋不顾身独夜驰见廵抚爲定计廵抚即具密疏上之随命一科臣同金吾中官察勘伊藩具得其不轨状典楧繇是抵罪而国患以弭公一人之力也太康扶沟盗起捕获千余人讯坐大辟者六百余人公恻然伤之力请于抚按乞会同他官详谳惟贼首二十余人当斩余俱散遣复爲良民一时六百人俱不死公所至其伟绩如此及掌南台御史谭希忠建言请复阁中丝纶簿及禁内宫门铁牌语侵内䜿上怒严㫖诘问在廷大僚无敢爲言者公毅然爲称引典故委曲解释且进言曰迩者言事之臣往往以不当圣心致加谴罸夫天威难犯人情易摧如各以言爲戒脱有大事谁复爲陛下言者上览奏动容怒顿霁御史得薄其罸南工部主事黄金色廉谨有声以孤子忤时诖误在理衆力挤之公廉得其实力爲开陈竟复其官公雅负人伦之鉴初佥宪闽中海忠介公爲延平郡教授长揖监司郡守甞面折廵按御史于是见嫉上官毁言日闻公独以师礼待之且争之诸公爲署上上考因迁县令及公官太仆复疏荐之遂超擢后海公以直谏名天下官御史大夫殁而谥介肃改谥忠介可以见公之知人矣公爲南宗伯陈十事其六曰崇眞儒则荐吴贡士王少湖先生也王先生名敬臣爲方伯阳湖公子有曾闵之孝程朱之学以公举征爲郡教授不起特命爲国子博士葢旷典也王先生一时名重天下司宼王公世贞当世所称弇洲先生也初以忤分宜在籍久弗出公被南太宰命疏辞因举王公自代谓王公以文章擅海内而其德性器识翻爲文名所掩眞不世之才经世之器也天子俞公奏即起王公爲大司宼而天下服公爲知言公官督学所取士及生平所识㧞前后爲名公卿如曺公邦辅爲大司农陆公光祖孙公鑨爲太宰丁公宾爲宫保大司空于公愼行爲大宗伯不下二十余人而其中尤称名世者则海忠介王司宼王先生三人也公爲冏卿其所建议着爲宪典官太常则一时奉祀九十余坛必亲必敬以感神贶一时吏氓皆叹爲未曾有也公贵时考赠尚书公及母皇甫夫人皆弃世公以禄弗逮养终身哀慕而友爱尤笃公兄弟四人同母长世恩仲世忠公行三季洪志甞曰吾兄弟四人犹四肢矣不特共休戚一钱亦当均之故官俸皆均分至官九卿兄弟四人具在未甞异居公有门人爲边抚逺以一貂裘献公公曰吾兄弟四人若此一裘谁当衣者况吾起寒素安用此峻却之徐以钱易得四羊裘值冬时雪月之夜兄弟四人披裘饮酒爲欢尝彻夜焉当奉常考绩入都时新郑爲相公尤与忤欲请假会闻仲兄讣遂弃官归哭之恸终期之丧不茹荤不御纨绮如执亲丧焉呜唿吾读公世家览其行状爲之反覆流涕而叹公之孝也惟孝故能敬身能敬身故能不失其身自少以至于老自筮仕以至宦成爲年七十有四爲官四十三年初则忤分宜既则忤新郑终则忤江陵故始以望重谏垣而例出继以盛年淸卿而致仕后则以朝野宿德而十四年废籍不起也卒之际会休明举朝推荐再歳五迁竟登八座䝯封三代尽如公官公即请老恩㫖弗允再疏始从公请而备加优异晋太子少保于是左都御史吴公时来复上疏曰人臣负髙世之望以树表仪则朝廷有优贤之典以风在位故大臣去位不絶其禄熙朝往时曾行盛典上可其奏爲赐月廪歳夫以归又三年而考终讣闻逺近缙绅士民悲涕相弔天子爲之震悼褒䘏有加赠太子太保予谥安节谕祭三坛命行人董塟事隆重如此葢备数也公生于正德丙子卒于万历已丑年七十有四元配夫人申氏少师大学士文定公之姑也继配夫人邹氏子男三人长一鹗以公任官顺天府治中次一骏先公卒次一鹗庠生女一适后府经历钱秉元孙男三孙女四曾孙男一女二以万历十九年二月二十四日赐塟于长洲县东吴乡蛟龙浦之赭墩爲谕塟新阡与始祖宋提刑公以下祖茔相望公之志也公之玄孙征亦贤者也与余善以公之墓未有志爲缺如因以见命敬爲之铭铭曰嶷嶷袁公圣淸自砥维公孝友宜兄宜弟维公果逹允文允武吾闻之诗不侮矜寡不畏强御维公以之仲尼有言我战则克祭则受福维公似之呜唿我公九京可作虽爲执鞭余欣慕之明故资治尹嘉议大夫礼部右侍郎兼东阁大学士赠礼部左侍郎谥文肃文公墓志铭毅宗烈皇帝御天下凡十有七年举一人爲相而天下悦而其人亦能不苟慕其官不肯一言附柄臣以无负主上之知以无慙天下苍生之望以去相位者十七年中天下有一人焉曰文相国文肃公云初公官翰林即以直言谪旋削官烈皇召起之又以忤时奉差出及入相甫两月又拂衣去公通籍十五年而前后立朝不满三载天下惜之谨按公世爲长洲人七歳邅母丧哀感旁人哭泣居处有孝童圣童之目八歳属文龙见有异徴年二十一而举于乡每计偕辄报罢公门地鼎盛少荐贤书而读书厉行无异寒素迨公父弃养哀毁几灭性杖不能起既塟蔬食苫寝庐墓三年絶城市迹于是天下益想望公如弗及年五十始成进士爲熹庙改元之歳廷对大魁天下胪傅之日欢动辇毂咸爲朝廷得人庆学士大夫无论识与不识佥谓应期名世无妨晚成而下至贩夫舆隷田畯野老缁黄妇孺自通都大邑以及㴱巖穷谷无不手额相告谓某已作状元者制科以来未之有也时光考所召还废籍衆正盈朝公既以宿学登上第侃侃发舒无所囘顾故事官翰林者以读书稽古爲职业凡廷论之是非世道之消长若无预者公心甚非之授官未半歳逆珰初用事遂兴党人之议禁讲学首辅叶文忠公总宪髙忠宪公力诤不能得而刑部尚书王庄毅公纪以言事中㫖削籍去公发愤拜疏以爲臣实不愿盛明之世令诸臣被道学名谪削以去而天下荣之重于三公九卿且汉唐宋末季党人伪学之禁空人国而危宗社可爲殷鉴疏入而宵人丑正指摘疏中忌讳字以激上怒逆珰传㫖且与杖辅臣蒲州韩公力救且爲开陈疏意非属指斥而一时讲幄诸贤交章论救公乃以谪去自是珰祸日棘天下之媚珰者无所不至于是公与宫詹姚文毅公俱削籍爲民文毅时亦官翰林公之甥也时数兴大狱锒铛四出一时名贤前后罹难髙忠宪公闻逮自沉死而吾吴周忠介公祸尤烈忠介居乡吴士民戴之如父母旣缇骑逮开读之日吴士民倾城焚香以送周吏部哭声震天缇帅稍诃叱衆不胜愤数万人奋起击杀诸缇骑忠介逸而就逮时吴中之祸且不测一日数惊而公与姚文毅公故以忤珰削夺尤自分必死矣会圣人御寓殛翦元凶乃以得免遂起公爲翰林院侍读寻进宫允再进宫谕克日讲官公素直莭好言天下大事方以再覩休明圣明出之九死非痛切言不足以报称因条时事欲上会爲讲官遂以横经说书开陈反覆公谓吾得晨夕侍讲幄不违咫尺则吾所竭力以効者或稍浮于尺一之奏牍也公威重山立容貌甚过絶人每侍讲烈皇甞目迎而送之时政在操切天威不测刑部尚书乔公允升副都御史易公应昌一时老成负重望俱以诖误逮系公进讲鲁论君使臣以礼极言人君当培养士气推心感人若徒峻刑法恐启猜嫌之渐古者刑不上大夫重大臣所以重国也上倾听爲之改容既罢讲即传㫖释乔公易公于狱中外懽动故事讲筵多忌讳置春秋礼记弗讲神庙曾命官专讲礼记至是上命辅臣选春秋专经者进讲时首辅乌程温体仁故以春秋起家而讲臣中则公以春秋名天下者也乌程忮几见阨久之始进讲至宰喧归赗凶礼当缺上令𥙷牍公乃言喧以六卿之长而坏法乱纪自王朝始焉用彼相乌程衔之上览而颔之随命卜相即拜公礼部右侍郎兼东阁大学士与首辅某等同平章事一时谓圣主得贤相天下当太平翕然称庆朝野欢唿无异于传胪时而适当朝政一新撤鎭监罢内操人心久郁者而一朝涣汗海内咸称新叅相业于此不訾矣而乌程实不能容思有以中之初乌程之争枚卜自爲书讼言羣臣朋党锐身出攻礼部侍郎虞山钱谦益斥爲党魁排去之得入相今即以其故智以公争言官许誉卿不当削即露章入告诋公爲指斥以次辅香山何公吾驺持正不傅遂并斥之紏叅不出言路指摘别无他端枘凿一言并罢两相祖宗朝以来即擅政如分宜江陵未之有也时崇祯八年十一月也先是九月中荧惑犯太微占者谓次辅当之正人去国天爲示变公归未几遽以疾薨呜唿吾观乌程始终相位者八年其所以齮龁正人者后先一辙卒以乱天下则公之爲去畱爲生死岂偶然哉吾读烈皇时事又读公家乗至此未尝不流涕而痛哭也公之先自公六世祖惠始居于吴五世祖洪始以郷荐官易州涞水教谕髙祖林官温州府知府其弟森官廵抚都御史兄弟俱起进士以勲德重曾祖徴明官翰林待诏名德重一世至其翰墨蛮裔争购即至今人所称文待诏衡山先生者也祖彭官国子博士其仲嘉官和州学正克修父业爲人士宗繇是文氏最盛于吴称天下之甲族考元发以乡进士官河南卫辉府同知艾而悬车称三吴硕德前妣彭宜人妣周宜人实生公公讳震孟字文起别号湛持公生而奇伟睂稜上指目光射人与世所传文信国像无异人以爲异焉其书蹟遍天下一时碑板署额与待诏埓崇祯甲戍爲同考试官所得皆天下名士时谓赖公以不虚国家盛典云公夫人陆氏先公卒侧室袁氏二子长秉国子生娶广西叅政申公用嘉女次乗邑廪生娶周忠介公女皆袁出女四俱适吴之望族孙男五人孙女人秉奉公之丧与陆夫人合塟于天池山竺坞之新阡与祖茔相望焉呜唿公之薨也阨于柄臣不敢请䘏又六年始赠礼部左侍郎予谥文肃而祭与塟竟缺如时论悼叹然谓尚有待也而国变随之矣悲夫铭曰容貌絶人是眞汉相天降具瞻精含辰象孝童称圣见龙匪亢德爲国器文推宗匠源逺流长河溯崑崙应期命世保兹旧门年甫弱冠遂荐贤书阅三十年韦布蓼荼服政之歳始跻天衢昂首一鸣大魁天下补衮是期批鳞莫贳景卿陨地麟凤迸野焉往不黜直道事人论思视草抗疏横经严辞正气河岳日星公于侍从阨于节甫既黜禁林旋夷编户泪洒西州魂惊北寺公于揆席阨于林𣏌一言媒孽六旬解组公诚格天星躔失度继公辅政天下大悦貂珰罢鎭羽林罢阅渐杜薰腐扃固密勿一日二日正已正物旋干转坤补天浴日呜唿我公其道如弦麟经进说凤哕孤鶱焉用彼相公实微言逢彼之怒瞋思坠渊违俾不逹杌陧由焉呜唿我公一身已矣死而不朽生而名世胡彼不容以不能保我子孙黎民于万明故文林郎四川道监察御史吴公墓志铭呜唿吾读吴江吴氏家乗全孝翁传及御史公行状而知孝德之格天而植人纪于无穷也吴氏自全孝翁起家子若孙踵美爲大司宼孙曾以降官卿贰籓臬不易数而皆从乡会进士出此皆全孝基之也而御史服其节母之教终身如一日不独以功名气节称尤以孝行着而节母之守节教子有古烈女风嗟夫爲人妇而不失其身与爲人臣而不失其身等子舆氏曰不失其身而能事其亲又闻之诗无父母遗罹则女子之守节亦孝也吾故叹吴氏之克以孝世其家且渐涵中外爲可铭矣御史讳焕字闇生又字亦临全孝翁其髙祖也大司宼立斋公讳洪爲曾祖礼部郎出守严州春塘公讳崑爲祖而孝廉怡春公讳则公之考也以公贵赠文林郎四川道监察御史而母则旌表贞节之范太孺人也公生五歳而怡春公弃世节母年二十四公同产一女止二期节母故怡春公侧室公嫡兄某析令异居吴氏虽世贵而淸白之贻产甚薄且庶孽析居于湖浦废墅初出之夕破屋壁立孤灯挂壁间母子三人相抱而哭节母秉坚贞刚毅之性悬怡春公像于室朝夕督厉其子公亦痛母苦节读书至夜半则泣节母与相对亦泣不能已也遘水灾田皆没而室复倾移干去湿歳无宁居时爲秀才与同邑周忠毅公宗建赵宪副士訏辈游文行相镞砺时论拟之八俊而爲族人所诬两搆讼狱年饥家破不能粒食脱粟之饭仅以供母而巳万历已酉登乡荐捷报至夜将半节母与公既闻捷俱泣下节母曰儿与母初至此亦夜半相抱而哭犹幸有今日也丙辰成进士筮仕杭州之海宁令邑故滨海多豪猾通权贵常胁持当事公一以淸廉慈惠治之久之大治输将及时狱讼几息二年以考最调剧邑移会城之仁和公奉母之官一如治海宁既而节母病不起公将奉丧归两邑士民奔走会哭路祭奔送者四百里相接哭声盈于路初公爲期会徴收本年折色适节母之丧遂停徴百姓喧叩抚军之门必求吴令毕徴收事抚檄至公辞百姓譁曰岂忍妨公丧礼止求设柜吾民自投之公由是听之三日之内一歳之输尽毕葢数十万金云服阕补大名之内黄内黄小邑北方民悍年饥多亾命爲盗公忧之于是悉召饥民谕之曰此地大旱此瘠土无宿储又无鉅室富家可以劝助吾民其死乎吾今爲延汝命衆皆泣公曰吾不惜考成以公家所贮本色权宜借汝听汝麦熟以折色偿还库之期听汝自至设有不济则吾愿以一官偿汝万命于是万口欢唿已而哭泣所全活不啻万计及期百姓偿纳同日而至一日尽毕考绩入都循良爲天下第一朝论有不次之擢而珰祸旋起初公与周忠毅公宗建周忠介公顺昌善逆珰又察知公廉正必不爲用因授指其私人工部主事曺钦程疏劾忠毅及公俱削夺既缇骑四出闻有至吴江者忠毅与公相谓曰必爲我两人也及开读止逮忠毅公忼慨周旋倾资以助其槖饘亦自分必不免会圣人出而逆珰诛即起公爲四川道监察御史即拜疏谓忠贤㐲甲宫墻张牙阃外震主之威几危社稷然殷忧启圣正天之所以助圣明而开至治故特生此大逆触之者君子助之者小人若悬秦镜以照破天下之胆自此而流品可清国党可破国是可定也臣窃见建祠导逆诸奸其作俑者欺君卖国罪不容死即附和者涂面呈身无所不至此皆神人共愤天地不容重者当立肆市朝末减者即逺投荒裔而更有漏网大憝之崔文昇爲逆珰第一心腹若忠贤逆谋果成文昇必居首功佐命此其罪在刘若愚李永贞李朝钦诸奸逆之上而奈何以未经发觉尚在帝左右乎文昇死党布满宫闱臣不敢爱死首发其奸所应立逮正法者也至効死击奸诸臣如杨涟左光斗周宗建周顺昌等皆粉骨裂肤㧞舌搞齿爲臣死忠捐糜无悔若不亟爲表章则人心必澌灭伏祈皇上旌忠锄逆竝不踰时则纲常幸甚宗社幸甚疏上畱中公伏靑蒲待命三日事且不测寻内传拏文昇及同党宦竖二人各杖一百发孝陵净军公感上知复疏言封疆益激切谓事缓则以封疆爲宦海事急则以封疆爲陷阱人知王化贞熊廷弼以封疆分战守而不知在廷先以门户分封疆因以经抚分战守而国家之成败安危一置不问此可爲痛哭者也以灾异应诏陈直言谓必求三大要以囘天心一在殛奸之宜断一在进贤之宜先一在择相之宜愼上俞其奏次第行之寻命廵按陜西时秦中宼祸甚棘而秦抚胡廷宴故阉党也冗不治事疆事益坏公受命即露章劾去之而总督武之望适病死军事无所统乱者蠭起公慨然以平贼自任即拜疏请假臣便宜期于灭贼又举鎭将及叅游杜应魁髙从龙等爲可大用上皆允之公与新抚刘广生延抚洪承畴商雒道刘应遇相爲掎角追勦堵截各尽其宜险塞要害各有屯据贼踪一动声响四传百里立应公受事一歳之内而六奏捷人谓公筹策之功爲多而所举将领多有功更有効死者人皆以公爲知人也公既竣事将囘京适敌薄都城抚督皆勤王秦宼复乗虚四起遂围韩城公复畱躬率所畱兵将及抚督闻警发囘边兵奋击贼大殱之韩城以全会京师解严奏凯复命上㴱加奖谕再命公稽察两畿十三省军饷驻节京师户部尚书毕十臣以会计选察悉咨于公而公忧江南财赋浩繁欲除民运之害疏请以白粮分载漕艘下部覆行今之更爲官运犹其遗意也饷差竣例举劾天下籓司郡守州县长例有谢荐总计不下十余万金公一无所受初公按秦例有赎锾四万余金公亦竟委之不顾云公以劳剧故病即坚请以归又数年以疾卒临死语不及私公自㓜至壮以至仕宦其奉母如一日而节母之所以教公者虽在宦邸犹如儿时当节母病革公尽瘁以事汤药既不起恸辄絶三年之内衰绖不除未甞见齿人尤以公之终身一节称公爲大孝云公生于万历癸酉歳卒于崇祯庚辰歳年六十九元配周孺人大冡宰周恭肃公孙女侧室姜氏薛氏子五人长陛恩贡生娶顾氏少保大司马顾冲吾公女次允廸贡生娶沈氏汀州知府大时沈公女次昌文邑廪生娶徐氏先宫詹学士文靖公次女乡进士枋之姊次暹浙江嘉兴县廪生娶屠氏翰林院简讨屠公㓜成女俱姜氏出次昌全娶陈氏少保左都御史陈公中湛孙女薛氏出女五俱适望族孙男十五人卜地于某原某阡以塟铭曰维公之先聿兴全孝诞启后人如天斯焘福禄攸跻人文弘造累公累卿是则是効笃生御史孝亦克全莅官战阵纎介无愆不失其身臣节凛焉维兹臣节母训昭焉孰曰公贤实维母懿茹荼教子氷霜血涙允无非仪又何遗罹诗礼是闻母子无愧奉直大夫吏部验封司员外郎华公暨元配谈宜人合葬墓志铭公讳允诚字汝立赠承德郎户部主事讳恩爲髙祖瑞州守讳舜钦爲曾祖四川叅政讳启直爲祖而赠奉直大夫吏部验封司员外郎讳复吉称二菴先生者则公父也姓华氏华氏姓子姓系出春秋宋戴公后有孝子宝显于晋家常州之无钖遂世爲无钖人焉二菴先生有三子长允谋仲允谊长举孝廉仲举明经竝以学行称于世而公则第三子也两兄于公俱十年以长二菴先生庭训素严而督课公爲尤切乃公未弱冠而二菴先生卒公哀毁骨立执丧百事尽礼吊者惊叹而母秦太宜人世所称贤母也一以二菴先生之所以督课公者教公而命从两兄学公孝友天植至性过人痛父之志仰母之训而事两兄如严师入孝出悌笃学力行磨砻涵濡歩趋绳束庭闱之间无踰尺寸一时文行爲世所推识者以大人先生期之人世之荣不爲公羡也辛酉举于乡天启壬戍即联第春官时相国贺文忠公官翰林分校礼闱爲所得士先是东林唱起絶学天下学士翕然宗之东林者即髙忠宪公及钱启新先生诸贤讲学之所也公诸生时即受易于钱启新先生既成进士复北面从学于髙忠宪公忠宪授公以主静之学公易学素精澄心潜体动静语黙一本乎易资之既㴱出之亦粹格致闳功驯至无间而复证之于忠宪之心传即濂溪周子所谓定之以仁义中正而主静立人极者于是公叅学精密力行完坚事亲无遗孝事君无遗忠临财严于一介临敌勇服三军当雷霆而无慑罹刀锯而不回无非此矣忠宪还朝公从行谒选授工部都水司主事忠宪官左都御史而时逆珰方酿祸忠宪即去官公亦遂归里崇祯元年逆珰伏诛诸正登庸公进补营缮司员外郎受命督窑厰事额发帑金数十万故事受事者羡什一公洗手奉公铢黍无染而赋给均赡工役奔命于是陶埴精良经费减省其有羡代偿前官之逋而且储以爲后费焉凡诸司事系金钱而与内臣交关者诸阉必借口紏督干请无所不至即素号强项者亦俛仰曲从之公独始终一无所狥既而敌薄都城百官城守公分守德胜门敌首冲德胜势莫能支而公尽瘁守御料敌应变智略辐辏出奇无穷于是器仗独完了望独审吏士独用命时上爲微行以历观登埤者传谕德胜门守备严整须赏银若干两而逮治懈事者公素淸羸若不胜衣而尽瘁四十余日手口交作昼夜无息而精神益胜其忠谊如此既复迁兵部职方司员外郎协赞郎中事职方枢曺之要职也爲天下武弁苞苴之薮及公受事公私馈问一概禁絶即分所应有亦痛絶之时公有所感槩固请终养不允于是公慨然曰我旣不能退而全身以养母则当进而死职官下此吾心也亦吾亲之心也遂拜疏直陈三大可惜四太可忧数千言谓以圣主图治之盛心爲诸臣鬭智之捷径爲可惜以多士修职之精神爲小夫趣办之能事爲可惜以兴邦启圣之日时爲即聋从昧之举动爲可惜而刑罚不中斧钺无威可忧也是非共蔽忠谗互淆可忧也贪竸成风羞恶尽丧可忧也奸燄薰灼正气消靡可忧也而疏中直纠乌程相温体仁及冡宰闵洪学阁部朋比阿党市权奉严㫖切责责令囘话故事诘责尔尔甞逮问重则诏狱轻则司宼无或免者举朝爲之震慄而公再疏三疏言之愈切争之愈力至欲迫理洪学所冐之军功迫夺洪学所叨之恩䕃而诋诃体仁紾臂涂颜廉隅扫地通衢路布遍体疮痍读者无不吐舌而不知公之忠诚已黙荷主知矣公仅夺俸半年而疏中所陈徐见施行几无一不如公之请者旋罢闵洪学体仁亦去位阁部爲之肃淸当是时公直声震天下先是公爲营缮而却帑金之羡数万金爲职方而概絶武臣之问遗南台韩泾垣疏举天下清官四人最列公名一时清名满天下及是疏出而公之直声复震天下焉于是天下无论知与不知咸想望公丰采咸谓若公者所谓大人能格君心之非者也若公得位行道庶几天下不难平治乎而公复以终养得请归矣时崇祯十四年也公年已五十而身就子舎怡怡色养伯兄旣捐馆惟与仲兄朝夕佐右极养堂之欢至太宜人八十之年而病危复安气絶复苏爲人世所未有爲史册所罕见焉旣居太宜人丧而丧过乎礼几至灭性嗟乎五十而慕仅于公见之矣甲申三月之变烈皇死社稷公痛愤不欲生南都既建起公爲吏部文选员外郎恳辞不允既复转验封司公既就职清节愈峻初荆溪相周延儒之再召也投刺邀公一见谓当以殊擢报公固不往并不报刺至是而权相刺谒亦竟不报旋即请告归在署止十有三日耳呜唿始公之出志在兴复及见事无可爲故即归迨归而南都亦随陷矣公时死志已决而欲得死所巍然全发屏居墓田迨戊子春国变三年而公爲故国之完人时复避地乡僻依至戚邹氏会邹氏有家难被缚疾唿公公曰此必爲我也今正我毕命时矣遂肃衣冠而出姪尚濂即邹氏壻亦以全发被执至吴郡见廵抚周伯逹伯逹婉转劝公以薙髪公絶不爲应及至金陵诣讯所公箕踞坐尚濂亦坐既而蹶然起公问曰何爲濂曰濂死志已决但恨极欲言无可语耳公曰男儿至此惟淸尔心括尔口濂曰诺既而问者咸集或劝公如伯逹公背立面南举手指天曰二祖列宗神灵在上我发不可去身不可降濂亦誓不薙发讯者杂语移时公闭目坐地遂罹惨毒公了不爲动临难神色如平时时戊子四月十四日也初公既事髙忠宪公得忠宪心传心恱诚服身体而力行之而忠宪亦知公至谓公爲生知安行逆珰之祸忠宪拜表自沈独贻书于公以后死絶学之系属焉及公从容徇义实与忠宪无异而相国贺文忠公旣得公于闱中亦以国士遇公而文忠亦不屈于贼身死国难者也噫亦异矣公元配谈宜人柔淑约素与公同德一心闺闼之际俨如宾师公盛德不胜书而其腆蒸尝饰滫絶甘分少让产捐资行之无少阻亦得谈宜人之助爲多公遭难宜人将身殉之既不得死矢心竺干之教蔬食布衣十九秊如一日临命正袵西向危坐而逝尚濂妇邹氏年十九闻变遂自经亦以救解宜人哀而敬之抚之终身焉公生于万历戊子年六十一狥难于戊子歳宜人生于万历丁亥年八十终于丙午歳又五年辛亥秋与公合葬于龙山担钩坞之新阡礼也四子三皆爲邑诸生长衷恒娶郑氏次衷恪娶吴氏次衷慊娶秦氏次衷惺殇女四人皆适士族孙男十人潜上沁上汲上澈上衷恒出澄上涵上渊上润上衷恪出衷慊抚姪溯上爲子而复举濬上焉孙女三曾孙男女各四公有妾二人吴氏濮氏俱善事谈宜人俱悉心于谈宜人寔后先谈宜人以死而公之仆薛成者公被执即长恸不食先一日死仆朱孝公凶问至号泣立死噫是岂偶然哉是岂偶然哉故生公之时而有神像卓立之徴及公死之日而有烈风雷雨之变也呜唿公即当世所称爲华凤超先生者也晚更自号豫如铭曰公事忠宪志起絶学克绍心传爲时先觉敦伦尽性不愧不怍公精于学触境皆宜譬如歳功寒暑随时如水在地惟所用之爲川则流爲泽则潴所以公身无施不可夷险晦明进退去取动皆豫如况于生死可死而死神形以完髪肤全归忠宪心传我先文靖亦完肤发首狥大义纲常昭揭公寔一揆同光日月我今铭公雨涙饮血惟此血涙千秋不灭奉政大夫分廵登莱道按察司佥事沈公墓志铭公讳寿岳字巨山姓沈氏其先吴兴人也后徙郎川诸塘复迁于宣城之洪林遂爲宣城人曾祖宠官御史祖懋敬官蒲州丞叔祖懋学以廷对大魁天下官翰林修撰谥文节父有容官左都督特进荣禄大夫公荣禄之第四子也生而不凡志意矫矫爲博士弟子文行竝茂华问弥彰争持风裁踔厉激发一时鉅公伟人无不绌其官称行辈折节与交崇祯庚午得荐南京兆举孝廉而座主则江右姜公曰广也公既举于乡益得行其志乡俗之利病风教之纲维隐然仔肩不少让遇事议论棘棘不阿遂以公事与其县之尹陈君忤陈君几中之三上春官不第就师儒之职于海州兴起学宫约束生徒刷垢登良最举其职三年而海州士风大振时楚爲剧贼所躏残毁破坏故县尹陈君者已人谏垣爲天子贵近臣遂以前憾举公爲楚之罗田令罗田楚之尤残者也雉堞不完民无百家公极意拊循劳徕蠲逋息征民以渐苏归者接道而公复以与骄弁捍卒争法纪不能俯首低颜遂几以身狥投劾家居而遘烈皇帝之变愤痛廹裂几不能生弘光帝立公座主姜公曰广爲相国相国海内正人之所宗主而时逆党阮大鋮㴱比权奸以得气势势益张甚计必逐相国而大兴党祸公以一罢废县令家居事外而独奋入与大鋮面争之大鋮言旧怨公言抵之益力中其要害大鋮揺首不忍听大鋮时方杀正人不附己者而公撄其锋又几以身殉东省王公潆请开府山东再疏举公才擢分廵登莱道海防佥事而南都陷矣时在所称乱公上痛君国俯忧桑梓随事弭患尽瘁多方而异类猜螫蹙轹无已已亥之歳海师儵入所谓郡守者弃城潜遁而宣之绅士迎师颇异及师退守还守将周内绅士自掩其逃而公亦爲所染公慷慨自引始终一辞锻錬楚毒絶无支蔓宣得以全而公竟以身狥焉呜唿公时年六十七矣当公之爲罗田也故县尹陈君之爲给谏者督饷楚中以旧憾督罗饷更棘身自按罗面责公公与争曰以残罗之民呻吟疮痍气息未属何力以输官税爲之令者亦何处行其催科𫾣朴乎此征之亦逋不征亦逋征而逋令罪而民毙不征而逋令罪而民完均之罪也而独以完吾民令之所愿也陈君爲之动容卒拜疏蠲罗赋而海师之入宣也主者有事文庙一时博士诸生儒冠法服具威仪不期而会者数百人荐绅执事亦最称盛主者叹息谓所未有而公弟寿民与子麟生独皆不往卒之大狱起势岌岌故太史杨公昌祚孝廉汤君斯祜先被收知者劝公逺去可以免公曰今日之事若溃大水非有人身爲堤防以捍之则祸不可言矣诸公非无其心力不能也吾虽懦愿以身当之死国吾心也况死国而全桑梓乎贾彪曰吾不西行大祸不解彪以生解之而吾以死解之可也遂坐以待收至死无异辞受难赴市行甚速死之时直立不动有白气冲起时辛丑之十一月也呜唿甲申乙酉两京继陷至于辛丑亦已十八年矣国亾十八年而公卒以国事死悲夫于以见公十八年而其心无一日不死国也爲可尚矣所谓杀身成仁者非耶公曾祖御史公以直言忤分宜相严嵩未五十而致仕叔祖文节公以争江陵相张居正不当夺情罢官而父荣禄公以文臣子孙任阃外之寄亦以身许国者也公所谓胚胎前光目擩耳染不学而能者乎又何当仁不让而视死如归也先是公第五弟寿崇嗣荣禄公爲江陵畱守癸未元旦贼破城畱守骂贼不屈死而㓜弟寿嶤南都陷以布衣从乡老起义兵不克而死吁有以也公原配宜人刘氏继配宜人某氏皆有妇道俱先公卒四子麟生鳦更生嘉麟生刘宜人出麟生善继公之志自逃于浮屠未甞一日服其装服而公从弟寿民则国破二十余年犹能爲故国完人云故江左称家世忠节者常首推宣城沈氏铭曰沈氏之先胄系神明汝南平舆厥有沈亭搴珪推组竹邑海昏让侯来迁爰着吴兴始终江左赫奕峥嵘文约儒俊吏瑀隐麟逮于公祖寔分于宣怀娠梦日公寔诞焉文儒吏隐公寔兼焉更益一死节逾劲焉维滂有言埋首阳山不愧夷齐岂愧皇天居易堂集卷之十三终居易堂集居易堂集卷之十四居易堂集卷十之四志铭处士次其时先生暨元配徐孺人合塟墓志铭昔六国时齐有贤人时子者以着书显于世而其后有时农迨唐之季溥㧞兴彭城以灭贼功第一官司徒同中书门下平章事太尉中书令爵封鉅鹿郡王开藩于徐至宋而彦复以进士起家显绍圣崇宁中官吏部尚书而家汴焉余或在滕阳或居沂密之间无显者而于吴不知其何别也吾闻明德之后其世必昌而蓄之愈久则发之愈大吾于时氏上下几千年仅仅一再徴之而今益信之于次其先生矣次其先生者名琚字子奇亦称次其故一时称爲次其先生云先生故吴人其先居娄江之直塘迁于郡者三世矣祖处士君名某字质斋父文学君名际字行所力学爲名儒文行爲一时所宗授业传经门多显仕君虽老于诸生而师严道尊天爵自贵年八十余视听精明吴人推爲耆德长者生三子先生其季也先生幼有成人之度不妄言笑弱冠以文章鸣一时爲诸生即食饩县官而内行修谨尤善承亲欢当文学君寿八十先生年亦四十余矣而愉愉怿怿承顺佐佑色如婴儿以故得文学君之爱重在两兄上伯兄早世仲兄衍性濶略不问世事先生爲之综理中外维匡调娱细大尽善而兄大适兄暮年而举一女两男迨殁而三孤皆穉教养成就一同已子而顾复之勤终身不倦焉即其病也亦以哭弟某之丧遂至不起葢先生孝友大节自其天性而又得贤配徐孺人以爲之助故家日益殖而德业日益闻徐孺人者余同曾祖姊也娴静婉瘗与先生同德尤孝事尊章闺闼之间相庄相敬白首伉俪四十余年无一违言甲辰冬十月先生以疾卒孺人一恸几殒既而时时哭泣遂以病病一年亦卒时乙已十一月也先生饶心计知去取徐孺人又以勤俭佐之故析产五十畆止以县官廪饩师席修脯积累滋息不十数年而殖产十数倍焉所居有曲池古树修竹名花棋茗图书帘阁彴广一二名师硕友觞咏过从入其室翛然絶尘不特不知爲城市也生平不爲崖岸崭嶻之行恬愉温静无严毅之包言不出口而中有介然者则豪釐不淆尤不爲非义屈国变时羣湖漭间而以义称者十百数而皆利卤掠先生弗善也既先生避乱庄居亦爲所刼先生与其豪论义字甚晰委曲折之豪语塞大惭怒脇詟益甚而先生不爲动先生治家颇纎悉至是几破其家而未尝槩于中也先生既弱冠食饩县官计歳积资当以明经授选会国破遂止不就家事悉以委诸子而买山一云搆一室居焉一身之外惟一童䜿及琴书一二而已形影萧然闭阁瞑坐尝竟日无声闲亦携杖巖磵之侧独游移时不语不笑见者不能测也先生卒时年六十四徐孺人卒年六十五一子亮未国变时爲诸生醇谨能世其家娶殷氏亦士族二女皆嫁爲士人妻孙男五孙女二将以某年月日合葬于先人之兆亮以余有渭阳之戚也而来请铭焉铭曰遥遥厥绪维时之系烁彼晨星光煜于穊又如潜流一发而濞爰有先生声施克继上光前烈下裕后昆德明瘗暗身逝声存茫茫终古铭以永贞朱处士继配周硕人墓志铭硕人姓周氏隐君周虚菴名某之女爲处士朱希祖之妻而朱嘉明之母也硕人外家爲学宪沈公玉成而希祖祖讳节繇进士起家官肇庆太守硕人中外着望簪绂之遗积习诗礼㓜有至性知大义爲父母所钟爱愼于所归年二十始嫓于希祖年三十七而希祖卒称未亾人年八十一而以寿考终葢硕人之爲妇者十八年而爲母者四十有四年焉当其爲妇也以中落之家理已废之业始则支徭赋之烦中则弭讼䦧之阨继则邅死丧之忧而及其爲母也始则长养于伶仃乳哺中则忧劳于㛰嫁学殖终则保护于丧乱流离嗟乎硕人自归朱氏俯仰六十二年相夫而克成其夫教子而克就其子拓恒产复祖业皆于㷀㷀未亾之人而事克有终卒受成福噫亦难矣希祖元配沈氏有一子嘉运硕人抚之过已出终身无间言而硕人父母兄嫂卒俱爲之办丧葬复抚兄之孤嫁兄之女无非硕人一身之所营而恩礼克尽焉此又丈夫之所难也乙酉之歳吴城被兵硕人家城南日忧不免期毕节园池比屋戮辱者累累矣而硕人家独无恙先是有邻人王某者与硕人家比屋谋避兵以千钱赁硕人家庑下人多怪之竟免于难及嘉明奉硕人入山王遂力请卜居其庐曰当兵阨时吾曾祷于神求示避兵所宜梦神告以朱母家兵火不入可避幸而不诬某家之得全寔母有以庇之也嗟乎硕人之德通于神明矣硕人出二子嘉明娶亦周氏嘉时早卒一女适琴川严氏孙一苼娶顾氏孙女二皆适士族曾孙五曾孙女一嘉明以硕人卒之歳庚戌冬启处士之兆合葬于贞山铭曰周本姬姓以国氏汝坟之间系家着越秦及汉典午世江左膏腴冠吴会世德绵邈阅千庆余邦媛媺徽懿二十言归遂朱嫓朱亦曺胄髙阳裔沛国丹阳枝叶大邹鲁流风文行备钟祥垂裕贤孙子承承继继有处士处士嘉耦硕人最爲妇爲母振遗绪硕人之徳永无坠篆此铭诗昭后嗣王节妇黄硕人墓志铭王节妇者王歛卿名用福之妻而王明儒之母也姓黄氏父名守道两姓之先皆以国初佐命功世食禄苏州卫爲将军校尉而节妇父独好读书爲诸生节妇生而有异秉五六歳侍其父读书輙能记诵既长而益渉览经史博知故事性至孝绕膝承颜曲有恩意父酷爱重之遭父母丧水浆不入口昼夜哭不絶声蔬食三年疾病不食肉既归歛卿爲妇则以孝其父母者孝尊章焉与歛卿恩义尤笃而歛卿病有子四歳矣病革顾四歳儿谓节妇曰吾知妻贤能无毁其志苐贫甚如此四歳儿何因睨节妇节妇涕泣固慰之遂以瞑于是节妇一恸辄絶絶良久乃苏冢既贫甚又经死丧身外无一存于是家人必爲夺志之议节妇闻之不胜痛哭仆地遂以死自誓而议未止中外切切然节妇觉之哭曰吾夫死时吾与有言矣而今完吾节不能完吾儿奈何抱儿欲俱投池中死将入水而其兄至即投儿地上以属兄而奋身赴池中兄以死援之而唿告其舅且以其义烈状遍告其家人而异议始息时节妇年二十八歳也节妇以盛年矢节抚四歳之孤一贫无余而家人无明于义者絶不能相恤又或凌虐之以故困益甚而节妇非手自营者亦不食也甞絶粒三日饿几毙于家园採生桃而食未下咽而诟谇复至节妇仅以所摘者食其儿而已每冬以尺絮覆背遂中寒疾竟以寒疾终焉爲可悲也葢节妇爲所极难日濒死以全其节以保其孤始终十一年而十一年中以寒疾而病者复七八年焉噫何爲而然耶节妇平生既尚节烈而尤敦学问动以古圣贤自律亦以朂其儿故每临大节不难捐身以殉之而至于噂横逆之来则怡然也以故能忍而有成卒以成四歳之孤今者矻矻自持一分不移从明师求贤友读书学道有称士林伊谁爲之吁四歳孤者王明儒也呜唿妻之事夫犹臣之事君也呜唿国家养士三百年而今食士之报亦可概见矣即平时髙语气节谓不难陟西山蹈东海而一当阨困则不能无动焉而以视节妇何如哉呜唿闻节妇之风亦可以少愧矣而节妇一妇人何以然铭曰趣一义而不贪其生将历千年而犹生气善养而无馁于死故身长逝而不死呜唿闻其风泚颜举世将母同处士献其胡君墓志铭君讳琛字献其姓胡氏系出安定其先自宋绍圣中始家于无钖至君而二十二传班班见谱牒曾祖讳潜官奉化令祖讳允钦赠户部主事父讳之竑以进士起家累官中宪大夫山东按察司副使母吴安人而君则其长子也君性恬静谨约能劳苦终年矻矻无子弟之过且笃志古处不汲汲于势利宪副甚器之宪副历中外安人常家居君入则督理家政出则问省治所宪副之所以得尽心于官而无内顾之忧安人之所以独任伏腊蒸甞嫁女娶妇而巨细悉理劳而不瘁者君之力也君年二十补博士弟子员勤励学业屡赴京兆试期一得当至乙酉国变年三十一即弃去经生籍当是时宪副吴安人俱在堂君服劳子舎谨谨致孝养志爲乐絶不问人世事阅十二三年宪副及吴安人俱谢世君居丧尽礼宗党称之愼终大事殚心刻骨靡所不尽襄葬既毕而息影杜门嘿嘿自守又十五六年遂以卒卒时年六十矣呜唿士生于时其才非不及今人而能割絶荣进之路于壮盛之年迄于老死家非后门寒素而痛自刻削节衣揖食以终其身此其人非中有介然不可囘者耶初宪副公官户部榷关九江政成而关税羡三千金矢不入私槖而又雅不欲奏额外之税未得所处试以问君君应声曰何不爲九江穷民代偿租逋乎宪副大喜称善又安定先生文昭公瑗于钖无专祠君建议捐资以率其族而建祠于龙山之阳嗟乎而后知君之节衣损食非徒纎啬已也君生平不爲介介之色至其临死谆谆遗言必乞余一言以爲铭余无所言者噫可以观之矣君凡再娶俱先君以卒元配孙氏河东运副衡公公之女大宗伯栢潭公之孙积习诗礼克尽妇道尊章以下交称其贤及卒而华吏部凤超先生许爲之铭先生既殉节而吾友马国博大林寔铭其墓国博亦髙节着当世不轻推与者则其贤可知矣继配华氏宜春令元初公之女字少君亦嫓前德婉嬺有闻人称君再得贤妇云君生于万历乙卯年六十而卒即于是歳甲寅五月与二孺人合葬于梅里乡张公桥之新阡君之命也五子宸铉宸鑑宸銮宸鎭宸镜俱娶聘于大族六女俱嫁字于世胄铉与鑑孙氏出华氏则生二女焉孙男五安泽安澜安淑安濂安洛孙女四㓜未字君自㓜至壮克奉亲之欢晚年而笃于教养子孙成立中外崭崭所谓少爲贤子弟老爲贤父兄者非耶可铭也矣铭曰有嬀之后再别于陈常儒非墨华胄弥振文恭文昭历汉及宋世绪炽昌今古称颂况于三吴寔被教泽所以子孙绳绳蛰蛰爰有胡君允称令人孑孑斯世雅志沉沦六十全归归于此土焘后㣧贤无疆福祜吴文学徐硕人合塟墓志铭吾甥榷撰其父若母之状拜且哭曰吾父不幸悒郁以死吾母又以痼疾先六年见背幸先生以吾母同气之戚哀而志其墓余亦泣因语榷曰昔而父手而祖御史公行状以乞余铭吾文未出而又来告而母之丧亦乞余志其懿行未几年而又读而父之状也而父虽袭累世贵㣧而少倜傥负奇气议论激发常若有所不平于中者笃学奋志能文章读书常鸡鸣未寝时尚文社友朋声气而父常汲汲其间自谓富贵可立致稠人广坐轩轾流辈酒酣以往或遂笑骂其坐客用不谐于时噂日闻世变后益郁郁不得意晚遘狱讼家破而长子又死吾尝见其独坐自语伊郁久之曰吾不能光益先人之业今乃并淸白之贻而弃之何至此又忼慨曰丈夫当自奋何所不可致而乃区区概吾怀乃自笑噫爲可哀矣而母俯仰勤瘁淹缠疾阨中犹记丙午歳春过我山居自余二十七歳而母别去是年余四十五歳暌隔十九年乍见几不识面相对闵黙已而相泣畱余山居几三月而母谓我曰自我爲吴家妇始终疾病不能相夫子以有成且吾不能如古贤妇使夫子母婴世事今以龃龉破其家无可言者吾弟知我心耳言已而泣遂别去又一年竟死君姓吴氏名昌文字修之吴江邑诸生御史公焕之叔子也家庭孝友时人不能以怨口掩元配徐硕人先宫詹学士文靖公之次女吾姊也孝慈备美中外称之盛年遘病未衰而殒中更坎坷爲人世所鲜有余衰年多感伤展榷撰状追忆生平泣不能已而亦未能竟叙矣家世详御史公志中君年五十有七硕人年四十有八先君六年卒七子长辙次榷俱能文俱邑诸生辙早死榷今以文章擅一时庶几其后起者耶次援次昶次果干次揆嫡出次法绍果干法绍俱爲僧女三人俱适士族铭曰士求不愧怍而阨于谣诼女子以德胜而卒困于病天乎人乎驰于康庄何踬之多庶几后贤再启其家吴子墓志铭呜唿自吴子殁而天下絶援溺之望余不佞无生人之乐矣吴子天下才也天既笃生吴子而卒使之困阨拂乱东西南北奔走以死事欲集而复坏之时欲就而复沮之卒使之无所成立以死又何酷乎吾故闻吴子之死爲之唿天以哭哭而不能已也将造物者之好恶与人殊耶抑人之所谓忠与孝者固造物者之所不欲成就耶何吴子之万死一生困阨拂乱而卒之无所成立而死也呜唿吾知之矣天固有成其事者有成其人者成其事则如丰沛之屠贩南阳之故旧附风云而攀日月图像耀于丹靑功名垂于竹帛者是也若成其人必困其身而后彰阨其遇而后显必使之无所成而成无所立而立则吾不知其所以龃龉而蹙轹之者若何等也故每极人世之艰难尽事会之险阻爲死爲生亦绌亦伸若将成而卒废若将立而卒隳使千古而下志士仁人读其事闻其风犹爲之仰首唿天椎心饮泣而不能已已而其心之所欲爲亦足以白于千万世与日月争光也呜唿人生必如是以死必如是死而后其心之得白于天下后世亦可悲矣夫成其事者富贵翕赫成其人者艰贞困阨故困不极则名不彰阨不奇则心不显故成其事者尝数年而功成若成其人非毕世不足以张之是天心之所重若视开国承家定策佐命爲尤难焉呜唿人必如是以死必如是死而仅以白吾心固爲不幸而吾之心亦遂洞然明白于千万世与日月争光则天之殚厚之又何如乎吾故于吴子之殁既痛之而又叹其未始非幸也昔忠臣烈士有婴孤城经百战茹草饮血弥年死守曾无蚍蜉之援及城陷身死而援兵集刘越石崎岖丧乱戮力王室忠感异类而有末波之阨祖士雅志淸中原翦除荆棘将收河雒而有妖星之变此物此志也卒之吴子之生也虽濒死窜越而穷荒遐澨苟怀忠义之心者靡不奉之以爲宗盟及其死也天下知与不知皆爲流涕而中原义士爲之起坟墓祭伏腊每临其墓无不哭失声者呜唿吴子何以得此于人哉呜唿吴子亦可以死矣惟是余不佞入歳而识吴子与吴子爲肺附戚称兄弟俯仰五十年中同患难几于骈首幸俱无恙始终交好五十年如一日伤其心悲其遇而痛其志之不遂而卒以死也吾又何以爲心乎吴子美姿貌善接纳顾瞻謦吐令人自废少能急人之困立捐千金无少惜结引豪俊奔走急难若徇嗜慾以故天下翕然宗之趋之若鹜而每当险阨出奇应变无穷者酉戍之际江南初下势岌岌涿州之子冯提督浙西驻鎭嘉兴吴子与之游相善冯某之戚董生者即爲提督部将常诇察民闲亦与吴子交吴子以意厚之甞与抵掌言时事董生感激若以人不我知者余同年生徐闇公负天下重望初毁家举义兵败遂浮海去望益重天下争慕之至是复浮海而来欲于内地有所建立闇公故全发魏然汉官威仪也既至无所容吴子密迎之馆于家中吴子家顾在城市久之声籍籍冯某乃遣董生来物色董生至吴子与相见未及有言吴子握其手曰吾有一言惟子可语欲成子忼慨之志董色动吴子曰徐闇公先生在此若欲一见否董惊怛絶倒且惊且喜曰徐先生果在此而吴子肯令我见之乎吴子即笑引之以见闇公董生一见叩首泣下曰闻公名二十年今日始得见然非吴子则吾岂得见公愿效死三人即共爲盟誓相得甚懽乃以讹言复冯某而于提督麾下拨戈船出汛即衞闇公全髪以出复浮海而去初吴子遘吏部公之难资借于官凡四万金犹在嘉兴之郡库会世变吴子属故旧之当事者爲之所四万金将还归吴子吴子思有所建立适故鎭臣陈洪范同下江南方用事与吴子有旧窥知吴子意即矢天自言其不得已因以奇䇿语吴子吴子即以四万金与之洪范故唯唯适薙发令下吴子遂舎之而去呜唿吴子痛吏部公之难思有以大雪之凡其所爲于三十年之久出万死不顾一生欲有所成立于天下而卒奔走以死也吴子讳祖钖字佩逺自号嵇田原任吏部文选郞讳昌时公之子而爲伯父贵州按察司按察使讳昌期公后原籍吴江吴江吴氏爲海内甲族自按察公始居嘉兴吴子爲嘉兴邑学生娶徐氏先宫詹学士文靖公长女而余不佞之姊也吴子秊六十二而卒吾姊年三十而卒十年前余已志其墓五子三女准濩澓济二女吾姊出灏一女侧室氏出铭曰功成而天下后世见其心昭昭如日星事未立而能使天下后世信其心凛凛乎廻天填海之精诚呜唿吾见其三十载之心有以大孚于四海而知千古之无以晦其明于以见忠孝之不泯吴子元配徐硕人墓志铭吴子祖钖元配徐硕人先宫詹翰林学士文靖公长女而不肖枋之长姊也枋兄弟姊妹六人皆先夫人出崇祯壬申不幸而先夫人弃诸儿姊年十四抚率弟妹恩义井井确有母道焉先公爱而尤重之年十六归吴子吴子故尚书吏部文选郎讳昌时公长子而爲伯父贵州按察司使讳昌期公后两房富贵赫奕家事塡委待吾姊主内政吾姊一身承顺两翁间寂若无事云既而遘贵州公之丧相吴子执丧尽礼既而遘吏部公之难吴子孑身北奔时祸不测家人一夕数惊两房中外数千指吾姊一人主之卒以帖然家难未平复遘国变吴子再破其家思有所建立吾姊怡然尽弛装服佐之于是世难交作网罗棘棘吴子义不顾家吾姊率家累变姓氏流离转匿始终祸患者七年而一病遂以不起呜唿亦可痛矣吾姊殁年三十吴子遂终身不再娶吴子者即海内所称吴佩逺者也吾姊二女四男准濩澓济吾姊之避难也澓济犹在襁褓俱分散卒不复顾顾身抚其㓜姑携持不离左右㓜姑卒以得成立噫是岂人之所能也枋不幸邅家坎壈姊尝面诫枋谆谆反复言已泣下枋心常痛之吾姊殁及今二十二年始克铭其墓铭曰孟妃弛装佐赤帜卒英昌言昭大义义姑弃儿不返视呜唿吾姊备厥懿生年三十寿万塔铭报国大律师茂林祗和尚暨戒幢朂律师同律师三代塔铭般若东渐圣贤应化每于一灯之微而大发其光燄一绪之系而大展其经纶所谓狮子独行原无伴侣其袪末俗之沉昏而启羣生之正信岂细故也哉故其始承前绪而既克炽昌以掷象神力岿然独鎭风雨不动安如泰山使诸方仰望隐若一敌国而风规道范翼子诒孙炤耀寰区垂五十载有如报国大律师茂林和尚及法子戒幢律师朂公法孙律师同公寔未易遘也茂林和尚讳性祗别号力果茂林其字也湖郡之长兴人父沈君母丘氏梦异僧请託宿遂生师师貌端严初能言随诵佛号絶不茹荤数请出家父母弗许及父母辞世师年十七遂出家于邑之弥陀菴师精心课诵勤瘁十年遂奋志一出遍叅诸方首叩云栖时云栖法席如海而一见器师入室密示复偕至弁山圆证寺俾力修净业随至天台见闻谷大师闻识师于稠人之中继受具足戒于灵谷古心大和尚及古和尚説戒玄墓命师爲阇黎古和尚于人天衆前躬率大衆命衆罗拜于师座下而后出衣付师其奉重如此时师年三十有八既受衣复诣江右云居山阅藏三年学充道尊而陆沉衆中又复十年而声光不可复掩矣于是吾吴之报国禅寺请师住持时师年四十八爲前丁已歳也一坐道塲遂二十年而躬行寔践密证潜修不间晦明不踰分寸一铢一缕一勺一粒必与衆同而谈经说法标领玄微皆第一义于是人天欢喜逺迩倾心入其门者见金科玉条重规叠矩不约而束不厉而严咸谓此即如来再临优波离称持戒第一亦无以踰此矣报国历年頽废掬爲衰草而师既至则缔搆庄严若天成地涌而师尤同维摩示疾之心㴱闵衆生之病尤注意于医药汤饮又诲人不倦谆复恳勤闻者流涕则师之生成人也爲何如哉师尊重师传虽道法如是而犹恐失坠孜孜以后贤继述爲亟而戒初勗公至矣朂公年已壮室心悦诚服于师故决志弃家遂入报国师一见知爲法器即与薙染师主法严苦学者多惮之而独朂公以得眞师爲幸师既倾心善导佛法世谛条分缕析而公亦以师之心爲心先意黙体水乳融洽不特歩步趋趋也自具六合宿淸三业既隐然有荷担大法之弘愿而复遍历讲席广叩禅宗始叅金粟博山复久叅三峰老人于邓尉而慨然仍归报国师点首曰子之复来眞古人也克振前人之绪非子其谁丙子歳春三月之望师预知西归将届即以侩伽黎及应器唿朂公付嘱曰吾受法先师陨越是惧今既得子可无负先仁矣遂以授之先是水部徐公欲舍家园爲净界以供养师未能如其请及师示寂即奉以爲师塔院而请公主席于是檀施填委殿阁涌现不数年俨然爲吴中巨刹名之曰戒幢禅院缁衲奔凑一同于报国而勗公法嗣同公亦于师主报国时礼勗公出家者也师一见亦即心许之合掌曰智过于师始堪承受此子其庶几焉即命赞佐其师纲维内外其操行之淸苦戒律之精严眞无沗乃祖乃父而勗公时时勘验其微密处无少㵕漏遂以祖衣付之是爲戒幢之第二代也自师初主报国以及勗公复住戒幢勗公顺寂而同公继之自前丁已至今癸卯俯仰四十八年沧桑变更亦云多矣即法门异同自相胡越亦未易一二数而独报国一宗万人如出一口五十年如同一日自祖而父而孙如同一身噫是岂易言哉是岂易言哉初师将及春而付勗公预于冬间归脱白之弥陀菴爲讲法华爲新佛宇反爲得度师祝发说戒以酬其初度之恩师之笃于恩故如此故勗公㴱入三峰之奥宗㫖温研有得而还归报国如长水璇既悟禅宗仍弘本教一时翕然称勗公不愧古德葢师之笃行有以启之也师复往径山扫塔而别闻大师于瓶匋临行曰君在靑山住我向白云归若来苏再当一见及示寂既将封龛而万衆拥泣遂至过期第三日而闻大师果至觌面掩龛云师世寿六十八腊五十一勗公讳海勗字戒初别号侣云姓张氏海虞名族寿五十六腊二十七同公讳寂同字不二寿六十二腊三十五吴之姚氏子也葢师付法者十几人得度者数百人而受戒听法者无算而勗公同公之法嗣俱四人薙度亦皆五十余人而受戒听法之多几埒于师噫亦盛矣哉三塔鼎峙于戒幢而来乞铭者则法裔云章雯也铭曰缅维前叶律义榛芜灵谷崛起顚坠是扶身爲一砥手挽頽波心地根本光莹琢磨屹然中兴天下楷模巍巍一宗孑身荷之嗣法主化枝二扶疎一枝䕃吴古佛再现爲乗愿轮秉律持梵绳墨规矩森森灿灿毘尼大法道以人弘天生大士幻迹吴兴追㴑其先平舆沈亭钟祥余庆乃诞异人以拯羣溺以烛重昬出尘奋翼翼垂天云出入应禅廻翔宗教阅修多罗抉探微妙又三十年心光遍炤心印古心梵网重耀一律无余佛口亲诏弘开报国斯称亢宗徽猷不坠金玉其躬克明师匠灵谷宗风我荷斯道聿求人龙我得眞子以续慧命靑阳苗裔出于弓正既现法身佛光彪炳南询百城历叅广印一扣禅宗再探玄论仍主毘尼总持法柄我有闻孙出自有嬀稚称应眞少恋庭闱甫及离尘佛日增辉坚秉木人般若范围去来翛然三世同归昔有奈园今爲宝所聿窣堵波彪从律虎鼎峙成舎利斯妥宝网香幢孙谋祖武浩刼不磨天龙呵护一碣常垂竺坟图谱我有铭章如虹之吐瞻之仰之于焉终古穹窿扩南宏大师塔铭竺干之法灭妄爲宗而像教衰迟风流日替方袍圆顶之徒伇志于名闻利养无其寔而希有其名不修其业而思踞其位者比比矣其有既遵觉涂洪探法海徽猷不愧师贤一时推爲龙象而退然隐处剷迹销光而其声仍不可掩身愈退而道愈髙足以爲末法鍼砭者当世有一人焉则曰穹窿扩南宏大师也师扬之通州人族姓吴氏父守之母顾法字月华素好善既怀娠梦一僧龎睂皓然入其寝室叱之弗去次日遂诞师师生而嶷重端伟甫六歳即有出尘之思志慕禅悦其所嬉戏皆佛事也父母异之不欲拂其志九歳遂出家于州之西寺爲月洲师弟子寺故以法事应世俗之请吹螺唱呗日纷如也师年虽穉而厠迹其间郁郁不得志师慨然曰吾闻如来大法将以明心性出生死顾尔作剧耶吾其行矣时三峰老人主苏州虞山之三峰法席声闻遐播师遂决计渡海径入三峰时年仅十九耳老人一见师器之遂令侍巾瓶依左右师服勤执事惟谨凡朝夕之所谘叩出入之所见闻砭肌薰心如奉龟鑑如是三年遂有省老人益伟之因与授具足戒爲大僧以师之泛海而南乃字之曰扩南名曰能宏葢悬记其扩宏吾道于南也而师年廿三矣时少室一灯浸微绵绵延延其系如线老人奋于百世之下誓起济上之宗而昌大之故凡陶铸学者不特亲证之一室亦必令徧叅海内善知识以广觉源曰佛法大矣彼此一也但得眞子足起吾宗于是师复徧叅博山云门金粟诸大老咸得法乳而复归三峰焉及老人开法安隐立爲纲维之职继主北寺净慈眞如之席师无不赞从者既入万峰主圣恩师复历任两序事遂立爲监院时丛林初复庶事草创任院事者尤爲艰剧师精心鉅力随事周旋而淬砺道法于尘劳鞅掌之中维持慧命于风雨桑土之际老人叹曰杨岐再来也于是缁素皈仰逺近倾心咸谓万峰会下之得人可卜其法席之炽昌于无穷矣后大司农宫保张公有誉追颂师曰纲维一衆如石霜之会监院轨范丛林如云巖之份阇黎诸方皆以爲无谀辞其爲当世耆宿之所推重如此师既于佛法㴱有所契入屡爲老人之所顾念欲以西来心印付之爲记莂者屡矣而师坚不肻受暨老人示寂遂决计退隐穹窿有皇驾菴㴱居坞中竹树环匝泉石㴱靓入其中者自知爲仙灵之所窟宅应眞之所游戏也山故雄峻幽邃师顾而乐之时因了闲上人及檀信李居士之请遂移瓶钖居焉师虽退迹㴱居而道风德范播于丛林人争延致于是平望之通济菴复请主席平望爲吴越之冲通济以饭衆爲事而师之受事适当崇祯庚辛之歳歳大祲道殣蔽野名山大刹不能宿饱而师发广大愿誓济生死凡缁素来者咸畱宿食不以日限其饥踣于路者则四出徒衆收瘗水陆以千计焉而储力裕如也既复归穹窿而学徒日衆草菴数楹无所容止师顾其弟子曰佛説尊那经甚㴱微妙功德七种而建立精舎寔居第二吾其敢忽诸乎亦惟吾力之视耳于是鸠工经始尽撤其旧而新之而焕然宝所不日而成而缁流相依甞余干指老叅宿德乐幽耽寂久者甞一二十年余亦不下数载人尤景师之德量也穹窿故在邓尉灵巖之间东西相望各十余里灵巖和尚既住灵巖则过从于菴尤数爱其地幽胜曰此黄龙别业也因㪅其名曰积翠而亦以师之德足配古南公也灵巖道法尊重海内宗仰其于古人犹未俯首而每见师必爲师礼足云乙已之秋师年七十一时名蓝大老问讯供养江浙之间奔走香币无虚日至冬而示疾罄其瓶钵散之四衆遗言谆谆以道法厉其后人欢喜而逝时即乙已之十月也其徒遵师命覆仰二缶以奉师之全身阅三年歳戊申即建塔于菴之左坎山以瘗焉师生于万历丙申世寿七十侩腊六十二缁素皈依称弟子者无算薙度弟子一百若干人而指渊某公明初某公若而人则上首也师长八尺余言貎伉朗风骨髙峻见者望而敬之而其接纳后学爱好人伦则慈蔼恳恻惟恐或失焉余乱后隐居避世自全师甞招余寄迹其精蓝中去住者几阅月而师不令俗人知每宵旦话言从容寝食察师之潜修密行眞有古德之所少者非人之所得而知也故其声光所及迥异等伦而诸方望之亦如泰山北斗不啻隐若一敌国也上首某公某公以师之与余善故爲师来请塔上之铭焉铭曰博综三乗之奥驰康庄也亲入三峰之室憩津梁也不分一灯之燄韬其光也不竞一薪之传峻其防也不踞宝华王座爲衰季之药王也身心尘刹现景卿之祥也何斥魔外扫彗孛之芒也伊蒲盛馔无嗟来之伤也胔骼瘗霾有泽枯之庆也积翠十笏之地莲花邦也观树三楹之室选佛塲也净界庄严爲宝坊也道风髙峻爲雪牀也琅函宝笈披缥缃也鱼梵鲸钟鸣铿锵也松杉重重䜿法幢也风泉㶁㶁驶惠航也靑山廻合启玄堂也白云去来师徜徉也于是而书无字之碑流百世之芳也合无缝之固千秋之藏也居易堂集卷之十四终居易堂集居易堂集卷之十五居易堂集卷之十五塔铭狮林广运大师智公塔铭法华经王方便教诏至童子戏聚沙爲皆成佛道而后世沙门阐士或国王大臣竭帑藏之储殚生民之力以经营塔庙而斥爲人天小果非无上菩提凡属有爲皆第二义何也心有所着也彼童子聚沙复何着哉有着则染染则不净爲力愈劳去佛愈逺矣故有国王大臣沙门阐士竭储殚力巧取钓奇累歳经年人穷物瘁而事难卒成功未易济其理然也若眞常不动迥脱根尘则一心所之无不如意葢宝华庄严毘卢楼阁吾心自有不假外求出其故藏以示于世亦何难涌殿飞楼随地而现琳宫宝所不日而成哉此无他得其无爲而有爲者应之则幻化尘劳皆爲寔际虚空世相尽是眞如此华严四种法界而理事无碍乃在第三梵天七种福德而兴立佛图寔居第一也噫亦难言之矣不谓当吾世而复见广运大师其人也崇祯之末师犹未薙染现居士身来游吴门以吴门爲佛法渊薮决意栖泊止于城东古狮子林寺狮子林亦名菩提正宗故天如则禅师道塲寺虽废中有林石陂池之胜而师一心求道尽屏外縁足不窥园目不交睫以披诵如来修多罗藏及毘尼藏阿毘昙藏始终三年无不週遍沦肌砭骨以寝食周旋于古佛圣僧之中于是而圆融性相黙契眞乗触处随心无非佛事矣既而叹曰世风日替象教晚秋非假见闻不足以起正信非耀耳目不足以摄身心吾既精心于藏海不当搆杰阁以奉之乎乃兵燹充斥之后疮痍未复之秋而师鸠工经始毅然不廻不募檀资不假外护匠心独运规画经营而十方皈依四衆信向如鸟投林如川赴海一铢一缕之积一工一艺之良逺迩咸臻无不喜舍用是而宝阁不日成矣未几而大雄氏之殿复成矣皆以香柏爲梁栋而范铜爲瓦以覆之金碧辉耀概日干云缔构精坚规制殊特不仅冠于三吴寔五山十刹之所未有也功费万计成于一人而韦布依然犹未脱白噫不㪅异哉及鉅工方毕而功成不居萧然退处于寂寞之滨山巅水涯随意栖宿此尤人之所难求之古德亦所罕见嗟乎吾之所谓无着者不于其成之之不难而去之之甚易见之乎有张居士者同愿宣劳而死于其事师悽然伤之且师自戊子歳经始殿阁一时披荆榛辟瓦砾相从于风雨桑土中者甚衆逾渉歳纪后先物故师叹曰此吾一会中人吾适后死吾其可无芘其遗骸乎吾当选胜地爲张居士建塔而以衆从之会崑山顾文康公后人以石刻楞严经归师师于是创楞严坛于吴县凤凰山之麓以奉石经而即建塔于坛之旁其庄严妙丽亦甲于诸兰若方以次兴构而师厌世矣时乙已歳之七月也师生于万历壬子世寿五十四腊仅五然师自有生以后般若外不知有他事故㓜不茹荤血不㛰不宦其所见所闻无非此也少而叅礼诸方遍历名蓝先入闽中上浣山香林和尚道塲随至滇之鸡足山及入吴大有所爲而遂终于吴焉先是于崇祯庚辰歳皈依三重律师受菩萨戒又十三年而鬀度法名法智广运其字也师浙之绍兴会稽人族姓陈氏名大贤即吴门缁素皈仰而贤士大夫所亟称之陈居士日新云张居士吾郡崑山人名士延字仲明同师首事故牵联得书师律身精严与衆诚信而神气闲澹进退自如每鉅工大伇一身肩之不动声色而衆力所趋不言而信不约而严故其所成就奇伟如此示寂后三年歳戊申其弟子法慧法泰法希等于楞严坛左建塔以瘗师之全身而来请铭焉昔佛灭度波罗奈王用七宝造塔藏佛舎利爲作铭记此自西竺之垂范也今师种种功行有合佛制是固身宜入塔而塔宜爲铭铭曰睦州尊宿再乗愿轮㓜耽白业夙诵玄文百亿字句恒沙微尘字栉句比心开目明神识涵濡发肤渐沦慧灯长炳心芗时薰如是三年触皆佛事目可得闻身可得视乃感天宫下移人世宝阁弘开琅函斯秘藏教如海不立文字如斯有爲爲第一义神力掷象定见移山视师所构如折枝焉理事无碍圆明现前行满功成然后薙落如卢行者仰视不怍夏腊无多顿超正觉时节既至洒然西游偶尔应化如水浮沤何去何来法峙声流去亦非无来亦非有眞常独存浩刼曷朽复何一辞以昭厥后乃倣佛制爲窣堵波乃镌贞珉函舎利罗斯石可烂斯铭不磨五牧德庆琚和尚塔铭师名良琚字劭圆灵巖退翁储和尚嗣也师从三峰老人薙染随受具足戒爲大僧邓尉剖师灵巖退翁皆三峰眞子故师辅佐两山勲德最盛初掩关邓尉然一室数年不与世接及一出而炽然建立无废不举两山楼阁庄严金碧晶耀俨若兜率天宫下移人世者师之功也既谢诸事与退翁和尚机縁契合如水乳退翁以西来心印付之既受记莂遂出世于毘陵之五牧德庆禅院德庆三峰老人脱白之所也师毅然继席诸方推重既复谢德庆事归而往来两山间或暂憩诸招提随时久近绝无定迹如是十年人或叩之师辄微笑不应戊申冬示微疾辄坐笋轝遍别其师若友曰吾将逝矣因舆至金山之怀敬菴语其僧尚珠曰子当嗣我尚珠亦灵巖学人侍退翁最久者也师既以法付嘱而病亦增剧退翁特过金山视师病因陞座爲师与尚珠证明授受师危坐榻上伺退翁下座侧耳曰愿闻法语退翁以语之语既毕师泊然脱去尚珠遂嗣其法时戊申十二月廿五日自师舆至金山止十有三日也嗟乎人生自负其才必欲一用其所有余及用之既遂气满志得而偾于不知止者多矣若顺风扬帆于江河方甚酣适而能屹然以止者其必有过人者也当师之兴建于两山也信施塡委如水涌坌集鉅功大伇指顾而成出入金钱皆累以千万计而师能一旦谢事萧然絶尘独行独止逾渉十年无立锥之地噫古德髙风何以过之宜其于生死之际洒然如脱敝屣也师生平敦孝友尚节概于五牧善堆山米大师于吴门善秦余山人与两人气谊终身无间往还书问诗偈甚多米大师者故开封太守薛寀而秦余山人则旧孝廉徐枋皆避世者也师族姓董氏浙之桐乡人于邓尉名济琚嗣法灵巖改今名有五牧德庆语録一卷五牧颂古一卷省墓诗一卷陇云集一卷行于世铭曰宝华庄严徧虚空随心涌出诸佛刹一一楼阁皆现前如是功德世希有从无入有有亦空从空证入一实境触处眞如尽呈露森罗万象皆説法诸佛菩萨爲证明此是毘卢眞法界师既了此大因縁现在灵山爲授记一弹指顷归太虚何去何来复何着空中忽现窣堵波全身跃入无坏者如梦如电如是观究竟吾师常自在法林水观禅师航公塔铭师讳照航字水观吴郡吴人也族姓郁父名槐母黄氏信善之家故笃生师师㓜而喜淸净不好尘俗年十九遂决志舍族出家礼一云山仰天坞之日观菴体空师得薙染壬戍歳始来居阳山西之法林菴菴滨太湖去金墅鎭仅三里地僻甚屋止三楹逼仄荒陋人所不堪师独以爲避尘俗谢喧嚣无宜于此遂决意居焉而专心本分事一住六年未甞少有攀縁逺近益信之歳丁卬遂渡海至暜陀之茶山慧济菴礼示权律师受具足戒爲大侩归而叅叩诸方卒依天童密云老和尚有省复还吴居菴中生平爲人无少文餙衣一衲饭一盂人与之言佛法则应言世谛则不应持诵不辍口人初怪之既而绵历歳纪先后如一日于是人争信仰焉法林地最僻人迹稀少居民朴野偶相聚则量晴较雨年谷外无他言自师之居菴中晨钟夕梵精严纯一人渐贩信或㪅具信心来叩问者师辄亹亹与言西方圣人之説日久风驰不特遍其村落四逺数十里间无不宗仰而法林之佛事益兴有迥尘师者名暜净族姓许氏即土人也亦起田间因皈信师心悦诚服遂弃其家室而从师爲侩初师单丁独居仰食村落及迥尘至则竭力经营开拓土田葺治屋宇庄严像设逺迩协助衆力咸臻云水往来皆得饱满于是荒野僻壤蔚然如名蓝食指三百以爲常净公之下则有通莹通定通慧通惠通彻若而人而通莹尤贤今乞余文以铭师塔者则通莹也法林初止十笏之地三楹之屋师亦孑尔单丁歳月无多而森然有成则迥尘净公之力居多其贤而能继志孜孜欲大其前人之绪者则通莹也师十九歳而出家又十一年而住此菴又六年而得戒又四十五年而辞世世寿七十八僧腊五十九临终跏趺说偈泊然而逝瞻礼者益增其信心即葬于菴之西爲长洲县四都彭华乡师所卜也净公先师二年示寂亦葬于塔旁皆通莹所营也通莹字凌雪于荒歳能襄大事葢不可及云因应其请爲之铭曰大雄设教惟贵一诚惟诚能立衆善之因一切有爲皆从此起玉殿琼楼天厨甘㫖食息如归禅悦法喜并诚不立并善不名成性存存豁然天眞还归本来师复何心师今何在有窣堵波聿有文孙乞言于吾千秋长往吾言不磨再生道人塔铭再生道人者世吴人姓张氏名舜臣即吴中所称张黙全先生者也晚得浮屠法接济上之宗少时曾病死浃日而苏因自称再生道人及卒而塟𥪡塔其上表得法也道人美风度善谈笑耳聋然性机警见人有言以意接之辄无谬若尽力与语则终不闻及与宗门尊宿叅叩往复机锋捷出无少滞一时禅士俱逊之以故得记莂于某禅师也世业医至道人而业益大振其用药疗病不循古方不拘常法随意所及病者辄愈且预决人生死及妇孕之爲男爲女辄验倾动一时逺近若骛以其得法也家设南面之座每早起道人方袍寛博幅巾拄杖而出则就医者自门至堂常满道人踞坐南面傍设一匡牀惟诊脉者侍坐以次诊毕则与药诙谐挥攉给散如飞道人出入公府道装长揖上坐不少屈有今大吏督抚某者母危病诸医束手道人一药而愈某故孝赠遗不訾临出复令其侍姬以大珠一缀道人冠道人故滑稽即常冠之旁若无人也道人以业大售家拥万金以数于金置吴中甲第奉母与其弟同居性至孝友于其弟平时极甘㫖而每旦复以所进药资第一缄不问少多以奉其母其弟多子女长养教训以及嫁娶以至家常囊箧琐细饔飱朝夕食指余百无一非道人任其弟若无预者而道人故一身也初道人有室某氏无出不得于姑道人知其无罪然恐失母欢道人有友读书厉行而贫不能娶道人数周其乏至是遂遣其室归之年六十道益行其门如市道人慨然曰吾当隐矣遂以其业及数千金甲第尽委之于其弟道人孑身惟携一䜿仗笠萧然假居寒山僧舎遂以是终焉陈雨泉先生曰吴爲三让之后而民鲜懿亲莫知其然余读其言而尤悲之以观于道人何如也是宜铭铭曰道人遗言火浴而灰骨于水家人不忍全身归土而卵石是垒呜唿还归太虚何此何彼其人往矣而声施甚伟我铭以彰儒行之醇懿而塔以表宗门之魁磊颐浩子山和尚寿塔铭师讳行如字子山自号櫜菴吴郡贞丰里人也其先爲粤人族姓黄母徐有孙氏从母者无子褓抱师爲子而恩勤顾复无异所生少长就学衣食修脯皆仰于针纫师少八歳母病且笃泣语师曰我死若愼勿更我姓遂死师遂称徐氏痛念母恩同于罔极日夜思所以报惘惘不知所出如是九年值村坊演剧见目犍连事师时年十七慨然曰吾欲报母何让佛祖遂弃所聘室不婚而逃首至金泽之颐浩寺乞出家不纳转之眞寂寺时闻谷长老适至见师而伟之属寺衆曰此小子非常人幸善护视之未几而师之族物色师且至师复避之报恩时有所谓某和尚者以念佛爲宗以施茶叶爲功行一时称其神异奔走若狂至以香供㸑不啻史册所传豪家之以蜡代薪也其盛如此而师一见夷然不屑长揖而出展转至尧峰之兴福寺礼西脉师服劳受业三年得薙染夹山林臯和尚亦出尧峰还山扫塔见师异之师晨夕咨叩益正信向上事矣时师年甚少而器度不恒有练川胥氏者一见倾心请歳以二十金爲常供师固不肯受辞之不得因复弃而逃之夹山时附夜航腥秽杂沓师三日不霑粒米及还尧峰遂上径山从若菴律师受具足戒爲大僧时师年二十二葢己卯歳也及归复诣夹山叩竹林林命叅话头忽闻钟声有省机锋捷出不可遏林命师往叅南涧老人南涧门庭孤峻不可攀跻师至涧问话师屡下语不契辄被麾斥师才出至殿门忽然通身汗下洞彻玄㫖亟入方丈才揭帘涧以手约住云不是不是师喝云这老汉又来相瞒那从今以后三世诸佛历代祖师且过一边于是迅机若神如箭镞相拄间不容发自此执事左右凡八载直至记莂歳在戊子师年三十一耳巳丑师辞南涧老人老人以送归颐浩法语悬记之过泖塔塔主遗师以逹大师一衲畱住三年癸已吴中檀护欲延师主尧峰师不允而结茆于吴山之畵睂泉泉在石罅中人迹罕到师喜其僻手披荆榛辟砂砾以缔数楹复住吴山之广福寺渡湖登东山访所谓九寺十三菴者知华严爲首寺而废不可支师㴱伤之华严山主刘氏固请师主席三年未许适山中之人有欲尼师者师恐祖庭渐爲豪右所湮遂幡然受请既至而构新殿辟禅堂启三门创杰阁炽然建立伟绩方兴而前之尼师者迄不能忍以横逆加师师曳杖便行无少濡滞一时檀护欲爲师申理师笑而谢之复归睂泉而颐浩之请至矣师欣然应之杖䇿一至而百废具举复僧田葺复殿树榆夹路缭以週垣主席才六年而缔构庄严信施臻集正未有艾师今年六十余矣所至翕然皈仰葢繇其一诚所孚无少縁餙也性和易近人不念旧恶而介然之守确不可夺道法倚以爲重云师之在南涧也往省林老人老人谆谆嘱累师悉遵之后示寂师爲请南涧至竹林经理其后事龙象蹴蹋食指万余时称鼎盛葢纲维细大皆师一身任之既十週师复办瓣香重趼五百里以供其墖适蘧夫和尚至师暜说白衆推之继席竹林无后而有后师之力也其笃于恩故又如此初师圆戒径山祗树一夕放大光明有黑白二虎蹲于门又万金钟不叩自鸣一时称爲三瑞吁亦异矣师既营寿藏于睂泉而乞余言以铭之铭曰藏有塔塔有铭佛遗制也末法浸失其传等谀墓也举以似师师所唾也师行同于古佛诵无二也窣尔寿藏芟巵辞碑无字也我铭以贞之一言可以百世也碑铭万峰圣恩禅寺重建大法堂碑三界导师设教闳胜弘开觉路启廸羣迷因事随时方便教诏或炽然建立形归成坏而摄入如幻三昧以袪妄趋眞其致一也所以悯凡夫之贪着则树下一宿折昬涂之我慢则尊崇塔庙入不二门理事无碍此之谓矣而后世耽苦空者不知破衆生之悭而启愚氓之信嗜有爲者则日逐逐于人天小果而不知爲有漏之因二者交病焉惟古佛再乗愿轮而来则眞如世相互摄交融有爲无爲皆第一义故虽经营缔构不属尘劳丹雘塈茨皆成般若而非凡情之所能测也法运晚秋迷情胶结沉沦黑业未有出期苟无以耸观听而摄身心则何以袪昬蒙而启正信故耆阇崛山有重阁讲堂之胜莲华世界侈琳宫宝地之严葢繇敬生信繇信生悟此楼阁塔庙之所系于象教者极重也昔周穆王筑中天之台以奉化人汉明帝立精舎于雒城西门以居摩腾吴大帝赤乌中感舎利之异始大营浮图以居康居僧会而晋宋之时佛图即有讲堂及逹摩西来直指人心拈花一宗盛唱东土始分创禅院而法堂之立从可知矣自是世奉代严歳增月益而丛林巨刹遍满寰区涌殿飞楼充溢尘界而名山胜地尤无不开法王之席者如吾吴邓尉山万峰圣恩禅寺亦其最着者也山距吴城西七十余里其冈峦层复岭岫萦纡五湖涵漾其前二堰环带其后山水交暎泉石含晖草木菁华烟云明媚而龙翔凤翥之奇象廻虎踞之蹟爲障爲屏若几若案此固吴山之最㴱而亦最奇者也既逾重峦复岭廻溪曲涧而豁然天开雄踞湖上左右翊卫前后承趋气象非常形势殊特而圣恩大刹巍然寔踞其中焉寺之经始寔于元季万峰祖师有荜路蓝蒌之勤开人天龙象之窟地灵人杰再世益隆龙光昭囘奎章赫奕宠钖荐加寺以增重然建立一时规制虽备而历年三百倾废爲多故昔之金辉碧明大都凉烟衰草而昔之香林宝所半爲酒坫歌台今昔废兴爲可感也于是三峰汉老人贲至而再兴之而今剖师大和尚继住而法席愈盛天龙杂沓缁素奔趋海涌云臻川流坌集于是撤旧㪅新兴坠起废时像设之妙丽楼阁之峥嵘有若天成有同地涌不特尽还旧观亦且什伯往蹟入其门者如践天宫如游化城宝华庄严毘卢楼阁无以加矣而大法堂之复建则于戊子春焉葢其时诸废具举而法堂未立师慨然曰续佛慧命在于敷宣大法而一时会下尝逾万指茍椎拂所至而无以大容之则何以展龙象之蹴蹋而聆狮王之哮吼乎乃与上首济琚庀材鸠工垒基构室而檀施翕集畚锸填委不日而大厦成矣凡爲巨屋五楹间横袤百余尺崇三进五㴱峙宜称而觚楞骞飞栋宇雄邃层橑蜚栱联甍栉甓地据殊胜形称最髙于是日月经于上楹山河拱其洞户闳敞巨丽寔爲大观直是兜率现弹指之间不特东林有神运之殿也所以一登斯堂才据髙座而五湖淜湃俨若朝宗万峰环立若爲拱听将使滴水还源顽石点首又岂止化导法筵之四衆觉悟含识之羣生哉营建之功于斯极矣吾闻尊那经云无尽功德七种而建立精舎寔居第二而福田经则又以兴立佛图僧房爲梵天七种福德之第一何也噫吾知之矣但崇像设仅芘雨风而木石不通其性灵禽鱼无駴于钟皷则虽髙闳广厦概日干云穷金碧之妍极仑奂之美而事止有爲寔第二义若狮絃于此而再振毒皷于此而大鸣龙神于此而听法天魔于此而摧锋大机大用于此而阐其全爲寔爲权于此而充其际则如虎之负嵎而威狞倍增如龙之得云而神通愈大则其有关于明心之大法如来之慧命爲何如哉故虽人天有漏之因即是无上菩提之道矣此福田经之所以称爲梵天福德之第一而有进于尊那之所云也因合掌稽首而复系之以铭铭曰有一大士说法如雷霆电交飞风涛并来皷盪万彚声施九垓震聋起蛰地划天开遂破隂凝云汉昭囘神功一寂雷安在哉惟此大士说法如雨或洒稠林或膏瘠土润徧茎根泽周天宇福蘖慧芽瞬花息蘂会袭珠衣顿森玉麈究竟千言寔无一语所以听法其衆如林琼株骈条五树千寻䕃芘大千蔚蔚森森所以法席其广如海珊瑚干网珠玑百琲鲲鲸游泳岛屿块垒沐日浴月坤函干宰沧海虽广函葢容之邓林虽稠巨野载之讵此大衆雨立风披乃购异材乃集工师豫章层构贞珉衔基虹梁蜺栋雨桷星榱鱼鳞万甓龙首千栭八窗珑修廊逶迤万顷爲沼层崖作梯香台云矗宝级天跻峰峦扶伏星汉低垂前頫巨浸后倚崇巇暑来西爽寒袭东曦山河萃美风气罄宜既成斯堂以容法侣人天龙鬼爰萃爰止半偈敷宣四衆欢喜天乐要眇雨花缤纷香烟㳫雾花气蒸云道风渐被芳声暜闻我闻洪名上弘下璧古佛现身如来宝积大定魏山精心慧日再乗愿轮寔据此室辅作之者亦大比丘名曰济琚勤旧无俦两山受记五牧重游嘱累吾文以标禅窟譬如有人因指见月我一豪端涌现闳阀永无坏者在此铭碣南岳储和尚报慈室铭孔子曰吾志在春秋行在孝经天下有其志未立而克成其行者乎司马氏曰爲人臣子不可以不知春秋吾读史而时见有其人者性至孝奉养克尽居丧过礼柴毁骨立而一失其身后世之言孝者莫称焉吾每读其事而未尝不爲之流涕也虽然通乎孝经之所以爲孝者数世而一见而通乎春秋之所以爲孝者则非数世而一见者也夫人秉五常以生而性本善又何以孝之难言如是乎吾见古今人营营而失其道者皆可悲也南岳禅师储和尚扬州李氏子早歳出家受记于三峰藏和尚提正法印十坐道塲说法满天下而今年踰六十矣自邅世变二十余年余窃见其俯仰身世一言一动若有所㴱隐而不能释者而身之所至必载其两尊人木主以行香晨灯夕无异定省甞爲余言其两尊人之贤而报慈自序曰甲申三月之变尊甫贻书曰吾始祖臯陶爲理官子孙因氏理亦称李后遂单称李氏今逆贼犯阙先皇帝死社稷而贼亦李氏吾忍与弑君大恶同姓乎吾子孙当复古姓爲理氏嗟乎此师之所以能尽其孝者乎师年六十余矣出世四十余年而明发之不忘僾乎其若见所谓终身之慕者非耶而师平时所缕举其先人之德行不可以㪅仆数也而今独掲此一言以昭示万世非春秋之志乎师既得其志矣所以能成其行者也佛之生先孔子四百有余歳其大报恩经所说人子之当孝于父母及人子之所不能报于父母者有非孝经之所能尽也而后世不察以爲孝于亲乃圣人之道而不知佛已先言之于四百年之前矣故后之人惟能率圣人之孝者方克荷佛之道者也镡津明教嵩禅师㴱知之爲着原教篇及孝论甚备有非后儒之所能言者先圣后圣其揆一也而佛与圣人之孝千百世而下惟镡津爲能言之而师爲能行之镡津亦李氏子吁亦异矣虽然镡津原教之书孝经之行也而师报慈之一言则春秋之志也得春秋之志矣而有不能率孝经之行者乎吾故以爲非数世而一见者也师立塔院于吾吴尧峰之巓而别构室三楹以奉其两尊人木主颜曰报慈之室而属余爲之记两尊人者扬州李孝敏先生讳嘉兆暨静仪髙孺人也余自悲学圣人而不能报吾亲以有愧于师也因挥涕而书之铭曰李氏之先爲虞士师彼猾彼奸大刑以随惟此大义春秋所资曰惟春秋圣人之志尊攘是司乱贼是惧千载而下斯义陨坠有一长者士师苗裔澟澟纲常赫赫名义易李爲理一言万世惟孝与忠诞生大士掲此一言日月昭示昊天梦梦以醒昬醉江河滔滔以作砥柱志既立矣行亦克成世出世间寔惟斯人终身之慕古罕其伦迦文报恩嵩书原教彼千万言于以教孝大士躬行一言爲报我荷斯道囘向大雄説法忉利寔启其宗爲行爲志后圣所同北斗告成西狩絶笔二义克兼始尽子职以兹报慈允答罔极巖巖尧峰翼翼庙祏有屋三楹报慈之室爲刻此铭万世是则法林菴逈尘净公道行碑时将末法像教日衰桑门之徒无异尘俗非役志于名闻利养则陊入于贡髙我慢求其精修梵行不闲隐微劳苦辛勤以供徒侣没齿无倦数十年仅若晨昬一缕不私此身外并无缾钵旷观斯世寔鲜其人兹法林菴逈尘大师者起自田间来归法苑奋身衞衆性所安焉尽瘁无辞死而后已栽田博饭供四衆之往来力穑有秋萃三时之勤动酷夏暑雨则受淋漓炙暴之灾歳暮氷霜则受惨慄瘒龟之苦起必先衆而起息必后衆而息食必衆之所賸事必衆之所难焦心劳思竭力殚悴以拓常住之业以供荷道之衆初逈公本师之住此菴也屋则一椽人则单丁师既脱白于此以精修而克倡于是徒侣日增佛宇日葺堂庑庖湢轮奂聿新梵呗钟鱼晨夕互答偶一入室俨然名蓝仰师之功食师之德与歳俱永爲时未央乃于己酉之秋忽然示疾而逝衆恐不能表师之徳概且无以志衆之哀思于是秦余山人徐枋合掌趺坐而説偈言逈尘大阐士法名暜维净大弘彼愿力爲法转食轮勤身卫四衆力田供三宝㴱畊复易耨胼手更胝足三百又六十无一息安养如是三十年勤动如一日歳歳大有秋香积溢穗穧云水及常住赴之水归壑玉粒盛霜来者皆饱满衆心生欢喜齐声弥陀佛声彻梵天界功德等河沙以此最胜因得成无上道昔无相居士结跏作伽陀勤修喻治田菩提譬嘉禾持戒爲保卫忍辱爲涵受布施爲粪壅精进爲耘耔智慧爲雨露种之自然生我今说偈言治田即修証堤防峻道范耙梳净戒体灌溉滋福德收获爲証果一粒即眞性无灭亦无生我有万古田常稔而无瘠我与居士说异口寔同吻唱和如螺呗是二还是一逈尘大功德如是复如是而今往西方只履忽归去法侣及眷属涕涙而悲泣我今爲彼言以解衆悲故功德苟及人来去无差别身逝道自存万刼常不坏杂文书成告家庙文维年月日孝男枋敢昭告于显考詹事府协理府事兼翰林院学士勿斋府君曰枋㓜承庭训长克志学兀兀孜孜罔敢荒怠虽谫劣无中材之姿而义方同圣功之养顾初专帖括罕习成书继慕兼通旋遘祸乱家哀国恤萃于一身失坠荒迷冤哉酷矣乙酉之祸府君执枋手而泣曰吾固不可不死若即长爲农夫以没世可以无憾而枋不自揆量誓必从死虽志操不薄而前言不讐然面目腼然而辱亲是惧既不忍汶汶以入俗又岂容嘿嘿以苟生遂思託之空言明其风素原本家学稍立纲维于是三虞读礼之余小祥卒哭之后陈箧数十伏读遗书虽才匪三长而有心史学专精竭志极讨穷搜疾病间临外患时至而素业弗辍修辑罔移踰渉十年二书竣役一曰廿一史文彚所以记言也一曰通鑑纪事类聚所以记事也文彚卷轴浩繁尚稽缮写纪事经营卒业装帙已成其爲书人以事分事因类聚凡分爲若干事聚爲若干部共成若干卷人以愚瞽之见窃志妄言部系以叙事系以论凡爲叙若干篇论若干篇小论若千首其间成败得失之林治乱兴亡之数栉比字句较晰豪釐虽未成一家之言或不无干虑之得因思古人成书邅逢盛世莫不献之当宁藏之天府而枋生当乱离沦身荒野见天无日兹事未期故虽列之几筵告之家庙披陈𣢾愫一写悲哀虽学术荒疏致讥妄作然或褒贬是非规条品目无畔春秋之大义有裨先正之成书则愿府君黙启其聪隂相厥事使枋所有志而未逮者次第得以告成焉则枋虽茍延视息于一时庶几稍塞衅责于后世矣昔马迁成书流连于太史之顾命思廉作史慷慨于吏部之遗言夫惟有哀思惨怛之心斯爲述作论着之本事根忠孝夫岂徒然昔贤着书有繇来矣枋虽才愧古人而悲㴱二子偷生自悼乃营是书而歳月推迁遂踰十载音尘愈杳而成业无多抚序增悲摧心欲絶枋不胜哀感之至书故仁寿令殉节顾公逸事明仁寿令顾公讳绳诒字敬承故大司马少保公讳其志之仲子也崇祯庚午举乡荐在解额杨公廷枢榜中南闱座主爲江右姜相国曰广是科得人最盛一时文章人物几无遗贤榜首杨公外如张公溥陈公子龙郑公敷教盛公王赞诸贤皆宿负誉望时论翕然不特人文冠十五国亦二百几十年所无也一日大会于虎丘诸贤毕集言论丰采各各自得酒酣杨公离席起大声扬觯而言曰吾兄弟中有能爲方正学杨椒山其人者卒此爵杨公葢自谓衆亦共目之顾公应声起端拱趋出曰小弟能爲引爵一饮而尽一坐大惊葢公生平岂弟多智诙谐滑稽尝一言倾其坐人人皆解颐指之曰此俊物非龙逢比干也今于大会大嚼不让衆皆疑之未有心许者及崇祯末公官成都之仁寿令献贼破蜀据会城以公循吏得民心因遣人招公公忼慨指天誓不辱贼即驰马入学宫长缢而死呜唿公之言酬矣此甲申七月事也及戊子歳杨公屏迹湖滨之山舎而爲湖漭间起事者所染被执不屈临刃亦骂不絶口呜唿成仁取义两公之言若合劵于十五年之前先后一揆快然无遗憾惟是杨公素有气节之望者无论若公者诗酒自汚而其自信则又何确也故益不可及云告家庙文维辛酉歳二月乙酉朔越十有八日壬寅孝六世孙男枋同叔沐兄枚兄集兄栐兄栻兄杙姪烱姪煇姪男文止等百拜昭告于显六世祖考通议大夫都察院右副都御史瓜泾府君显六世祖妣累封宜人赠淑人朱氏显髙祖考江西南昌府靖安县知县左江府君显髙祖妣硕人张氏显曾祖考太学生素菴府君显曾祖妣硕人沈氏显祖考勅赠翰林院简讨征仕郞云涧府君显前祖妣勅赠孺人邢氏显祖妣旌表贞节勅封太孺人朱氏显考詹事府协理府事少詹事兼翰林院侍读学士勿斋府君显妣勅封孺人吴氏曰徐氏逺有世绪后先晖映史册天复笃生吾中丞府君振迹于前大尹大叅府君绳武于后而吾勿斋学士府君复身系纲常争光日月维此家声史册所罕而二百年来家乗未立谱系不明则何以昭先烈而裕后昆也枋追维学士府君将草创未遂痛思继志二十余年兹者邀请族长亲房同集草堂经始其事谨以牲醴用申䖍告孝六世孙男枋临告曷胜感怆之至告亡室张硕人文维硕人平时洁苹蘩奉祭祀惟谨凡事关祖先宗族靡不竭力倾心而尤督促我创造家谱甞语枋曰吾大姑二姑家有家谱吾女家有家谱至如邻家某某且有家谱君家大族胡独无之此是君之责也君今不爲谁爲之者必借族长亲房三四老成可以共图然皆年七八十矣君今不爲后必悔之祀先会族之费吾愿任之无烦君心呜唿伤哉硕人此言犹在吾耳而硕人今何往也吾痛念遗言不啻金石故发愤于今春举行兹于今十八日敦请族长亲房齐集草堂经始其事谨荐醴馔以告不胜哀怆之至居易堂集卷之十五终居易堂集居易堂集卷之十六居易堂集卷之十六赋主药神赋昭阳单阏之歳暮商无射之月见龙眠墨蹟有主药神图爰彷而像之幷作赋以系之其辞曰两仪既判三辰始明四序去来五德烟煴寰区永奠水土攸平阳和布而东作清商届而西成于是羣动诞殖万彚萌生纷总总其林立蠢蠕蠕而含灵人立三才之统伊维万物之尊立纲陈纪条贯枝分教养浃于九垓仁寿弥于八纮然而有治有乱者理数使然也有成有毁者物性必迁也乱与毁者伊之病也成与治者几之安也不安其安而不病其病者药之权也天地之病陨星蚀日吹霾雨血澥飞墬沈山崩川竭是以圣王爲良医修寔德爲上药邦国之病四维不张五经扫地学较荒芜仓廪空虚是以圣佐爲良医施王政爲上药维人之病先感腠理寻入肾肠既溃偾其筋髓遂沈痼于膏肓六贼讧奰二䜿潜藏五藏症结四体蹷张阴纽阳络之既解三阳五会之不当诗书足以悦性而不能御水火之偏胜菽粟足以资生而不能剪蟊贼之无良苟无百草之滋五石之齐是即卢医处其禁方俞跗察于明堂而曾不能救一病亦犹将士素习于兵而不操寸铁其何以尅敌而受降也哉天愍羣生爲产庶药以疗多病易犹纳钥上下天地横絶八极东抵蓬莱南越炎海西过流沙北极穷髪莫不近取诸人逺取诸物其草则返魂怀梦却睡忘忧吉云良曜平露迎飂金光食而天老玉红醉而神游又有鹿葱鹿韮龙御龙刍豨首乌扇凤葵蠡荠昌羊引年牵牛止痡葠结根而爲人厥名神衞芝掘地而如掌其寔仙腴又有长卿蕳子杜若管仲因刘寄以得名思李姬而入梦庭生尧韭于以驻颜海余禹粮无劳播种其木则圜丘长生之树瀛海不饥之木或多影而万年或无影而九欘辟恶带夫女香御凶称夫帝座槐榆与橘柚爲弟兄龙目与茘支爲臣仆通重译而采华寔四照而迷谷若乃松肪爲饭柏实延年靑囊蠲忿缥李成仙桂爲百药之长杏惟五谷之先巨桃华实万歳大椿春秋八千摄摄佩而通神措措服而华颜若是者靡靡离离沓沓鳞鳞若太仓之粟积如巨渤之波兴莫不扬翠叶扤紫茎发红花秀朱荣缃葩缥蔕绮蘂丝英或含膏而垂露或缀实而繁星或蟠枝而偃葢或悬囊以明灯或夭蟜枝格偃蹇连蜷若虬攫而龙升龙涎鸡舌金颜艾纳辟诸邪通百灵酷烈淑郁杂沓纷纭至于金石之伦虫鱼之族取之有方用之不渎于是荆州之贡三品丽水之产五金镠钣铣镣鍮鉐链镔麟趾马蹄宁独纪瑞龙圜龟撱于以完形续骨赤仄袪邪紫珍饵蓝田之玉屑餐丹水之玉膏璠玙瑾瑜琼璘璇瑶既泽理而灭瘢亦御气而逍遥服玄眞而命无极食紫英而精不摇又有噀血之砂凝霜之乳和白凤之膏擣靑麟之髓鯈鸡身而鹊鸣鯥牛首而蛇尾同朏朏以解忧似鳛鳛之御火鹿蜀与虎鼻宜男天婴偕仓庚疗妬鞠通含墨而愈聋脉望降星而度世鵙鵙已疟灌灌止眯采及丙丁之鱼食同已亥之豕更有荈茗益寿醴醪导和丹丘之叶青田之壶千日安眠六椀通灵惟僊蔎而神酴是固极山海之所滋合天地以爲罗浩汗散漫错㹅纷纭玄幽奥赜瑰怪华腴无以统之溲渤不殊爰有明神是经是营之纲之纪判时令划疆㝢宜燥湿别温凉审疑似辨甘苦松入土而成苓橘过江而爲枳蛇粟引蔓寔非靡芜乌喙经年名曰附子当归移寸而易性小草垂根而逺志或同用而异宜或一名而数指或畏烁而乐濡或避金而就土既累而分铢亦合彼而违此莫不辨晰豪釐精详名理维神之灵寔圣且神星精在天岳降同尘或度世而现身则药王药上或应时而济物则医缓医和壶公悬壶而市涪翁竝涪以居桑传鹊饮华缀蛇车杏成林而知董橘覆井而爲苏徐登禁架削桑成脯公阿越方枯树生荑若乃相隐华阳令求勾漏书着等身方悬肘后东臯北渚花药扶疎金匮玉函缄题辐辏之才弹铗而识人瘤秋夫鍼刍而瘥鬼候至如黄龙浴水玄鹿仙芫华消其蛲瘕髪气变其蛇症马嗣明之鍊石卵蓟子训之摩铜人女子知名口无二价龙神乞命方出千金若乃骑龙杖而归来负鹿囊而行逺诊知隔幕之颜精别垂帷之腕邓先生栖五岳之楼陶隐居筑三层之馆所谓吉祥光明名称暜闻亦主日幢亦主檀林者非欤伊千古之名贤实十神之化身也邃古以来俯仰万药以神爲主病与药相比既疹疢之潜消亦人物之共剂投之辄应用之最精降及斯世贸乱神形人既㝠顽药亦不灵若陆海之不可以舟济若石田之不可以耜芸如入狂泉之国而偕狂如饮盗泉之水而胥盗丹砂不能正其魄琥珀不能明其心汶汶墨墨嗤嗤攘攘沦胥以铺哀此下民乱曰举世大病兮病于人心人心不可返兮吾忧世之陆沉变乱是非兮枉直纠纷谗人髙张兮贤士无名潝潝訿訿兮嘊嘊狺狺伯夷爲贪兮盗跖廉鲁男爲乱兮登徒贞莫知纪极兮日月重昏吾哀告于神师兮愿将大药而钖兹使含生之徧尝兮亦举世而疗之俾人心之返正兮廻末流以攻治斩崑崙以爲砭石兮爇邓林以爲艾炙摧铜山以爲鑱针兮挽银河以爲汤液人心之如墨兮浣黑而爲白人心之如钩兮砭曲而爲直使中行不外启其戎敌兮长乐不内背其君恩豺声之不刃其亲兮牛哀之不食其兄兰不谗屈之身兮跖不盗惠之名彼廼于焉不瘖兮惟永可以不盲神善吾请爰叩帝廷帝曰俞哉往胜乃任神受命兮降寰瀛驱海岳兮鞭风霆割云桹兮杵星精和金膏兮粉玉英于是贪泉变爲上池兮狂澜变爲德水邪蒿变爲瑞轶兮腥莸变爲香蘂蒲爼聿成益聪兮蘘荷化而益智兔丝胥成瑶草兮松脂结爲威喜神医洗髓兮神药换心既旋干而转坤兮亦过化而存神枭焉反哺鸩亦延龄妬女之蟒味伊蒲而革性懒妇之鱼炤纺绩而仍明凿齿雕题懐般般之义训狐鸿豹扰足足之仁于是爝火熄日月出紫色泯丹华植一人兴四海谧维神之烈不再造于斯世乎于是爲歌以颂于神曰世平平兮寿延绵兮药之功兮神之贶兮神之贶兮亿万秊兮鹧鸪赋鹧鸪南方之鸟也飞必南翔集必南首其鸣曰但南不北故亦名怀南余闻而悲之君子曰可以人而不如鸟乎爰作鹧鸪赋其辞曰揽干坤之维络覩天地之氤氲南爲向明之位北爲宅幽之扄南扇华风于赤县北穷荒裔于玄㝠维南爲阳维北爲隂所以司天有南正之官吹风有南吕之律易着南离之卦诗称南陔之什舜唱歌于南薰文作乐于南籥向之则卉服而跻中华背之则伊川而爲戎翟此固天经之自然亦物性之不革南方有鸟名曰鹧鸪毓质朱垠诞灵炎隅日气赤乌之瑞星精斗牛之墟纯羽类于玄豹异质等于天鸡心同向日之葵翼比好风之箕轩翥而背北风戢翼而巢南枝名曰怀南亦称越雉畏负霜而鹑衣循建月而鹊起声似辘而钩辀身非车而南指既辟瘴而习隐亦享尊而神取繄随阳之介鸟实南纪之珍禽赋离方之稡质禀火德之炎精违穷髪之玄漠向赫曦之朱明虽託类于羽族固殊志而异心乃者八纮絶维九陔折柱天地横流江河鼎沸邓林之杞梓俱焚崑山之玉石尽碎水絶安澜之鱼山鲜伏穴之兽元嘉归燕并无林木之巢咸安异乌岂有殿楹之跱蛇虺出于洞穴豺虎交于衢路于时橘既变枳荃亦爲茆轶不指佞松不后凋鹓雏吓于腐䑕海鹞避其潜蛟不鹊不乌非鹜非凫又恶知鸿鹄之不爲燕雀而孔鸾之不爲鸱枭惟兹神取矢心无负税衡浦之兰林憩湘潭之蕙畆亶余性之不移凛余心之可剖鵻名一宿雉不再偶斯一节之可称亦声施于厥后岂如同凤举之千寻览德辉于九有飞必南翔集必南首翔乎礼乐之林集乎冠裳之薮容与徘徊威迟翕习朱鸟踞正南之位大鹏奋图南之翼眇乎纎羽兼兹二德虽爰居避风而不长乎炎裔虽鸿鴈随阳而有时乎北适畴焉介节比其贞心矢一心之不渝虽千古其长新既九死而无悔亦百折而不倾江河之澜既狂而不能沈淫于弱羽天帝之醉未醒而不能迷惑于微禽岂燕尾之翦汉胡鹑首之属秦若夫执珪越吟泠人楚音一絫欷而激响一抚操而流声旧乡悲于疾首故国怆其伤心至如木门节士庐居处子逃隐邻封泪枯墓树坐不望乎淇园身不向乎典午若乃羁臣絶国逺嫁异域痛皓首而未归去紫台而无极鴈书一系愁云萧条鵾絃再弹悲声咽于是望南天而碎心遡南风而泣血伊千古之徽烈实一心之所成维我心之匪石同百鍊之精金旷有美而必合乃标德于斯禽慨余身之安栖纵一羽之所逝总六合而遐观穷八荒以横睇四澨既倾双丸亦坠悲台造天恨水带地气与台而巃嵸心同水而濞沸恨六龙之无还悲五马之空渡风萧萧而长鸣云惨惨而将暮肠一日而九廻魂一夕而九逝骋我目兮穷荒渺余怀兮南裔于是探禹穴于会稽弔重华于苍梧帝子去兮不返神女降兮焉如翔千仞兮万里㴑三湘兮九疑乃使精衞填海子规望帝挥鲁阳之戈廻羲和之驭丽杲杲于中天去漫漫之长夜于时而畅但南之芳声毕怀南之洪绪是虽陇坻慧鸟能思上皇秦缭贞禽不入异域方兹鹧鸪焉能爲匹遂爲文以赋之因临风而叹息睠天末而长怀又谁能傅我以羽翼张公赋黙全先生姓张氏名舜臣吴郡吴人也世以医名先生遂名天下生平着孝友大节重然诺好人伦确然有古人之风焉乙巳歳夏先生年六十矣先生洗腆致酒以奉髙堂之欢入山以语余曰君何以寿我余笑曰吾将与子以不朽矣六月之诗曰张仲孝友孔北海曰公者仁德之正号不必三事大夫也余重先生之孝友足以敦薄俗而还醇风爰表其世系䟽其爵里作张公赋以赠之其辞曰帝青阳之苗裔应列宿于天厨占微垣之象纬标族望于清河流同源而漫衍枝共本而扶踈系本出于皇姬厥初祖于弓正以世功而爲族寔当官而受姓既上粲于星精亦下同于河润家世则杜陵茂陵维桑则方城武城下邽上谷山阳济阴卧龙束鹿凤州鴈门官阀则长寿广武孝昌安乐定逺定襄平臯平陆或称计相或号恩侯五王居首万户封留平推廷尉功都岸头于是鼎盛河西国华江左忠孝着于周韩诗书传于邹鲁砺常山而作屏带曲江而分土传经而爲帝师作赋而称王佐蝉联西鄂之郊鹊起东门之府门多赐棨里号鸣珂垂玉海之文苑起金城之覇图赤松辟谷黄石传书既五世而相韩亦九侯而佐汉録尚书于禁中释文言于讲殿赤龙驹之赋文白马生之强谏规凤扆而作箴壁龙图而濡翰浑天七政璇机报国千秋金鑑特赞与三公絶席长者与万石同传若乃家雄河内洲接沔滨西州名士南阳冠军莲勺初繇轵徙酒泉不隤家声幽州则兄弟两公猗氏则祖孙三相河间则扶杖殿中博望则乗槎天上稽古则敕赐帬襦从埋轮都下顾雍致叹于冠羣徐陵让位于仆射擅两国而称公都九州而爲伯朝无西顾而衣绣昼行爵分南阳而弹琴清暇京兆之走马章台阳都之鬭鸡翁舍堂有千歳之号家有万石之名载书则三十乗赐第则七百楹书充于秘府堂经始于灵钧比邻篱落而惊语重译梯航而购文吴会之五龙腾跃中朝之一鷟飞鸣据凉州而倚柱称江东之步兵一歳连典四州三世竝降万乗湘东号百六之公河南领十二之郡盛称葢代贵本连天此诚上应星精之炳燿下同河润之波澜者也所以忠节则安太子于俄顷翊曾孙于既危代晋恭而饮酖殉梁室之将頽睢阳齿同城碎太原栅与云飞不屈穹庐同苏武之持节坚婴孤垒似臧洪之被围孝行则泣遗劒哀故扇奉经帕而流涟闻筝声而悽惋植墓之柳杖生枝入梦之金鎞刮眼报讐之子频闻刲股之竒屡见白雀驯于阶除紫芝产于庭院治绩则一穗两岐之麦异畆同颖之禾武阳之遗袍不拾钦贤之绘像爲师奠靑郊而祠社祷白崖而遂雩粟赈饥于上廪身捍水于浮堤兖州政化食虎六駮谷城清风植柳千株儒术则尼山入梦爰生孔孙稚齿通经遂称曾子鄢陵爲梁丘之宗学舍寔周官之比讲易而坐虎皮谈经而称麈尾弟子云从万人门徒雾市五里定麟经于一书粲鸿宝于万𥿄延之叹曰彼有人焉少文尝言吾道东矣文章则敷七命之金华咏四愁之玉案拟两都而作京续三征而染翰𬈑渤超于玄虚鹪鹩称于大阮南宫献翠微之篇曲江题白羽之扇蒙汜则司隶传车虫籒则天子同砚原芝之一晷千言草圣之墨池衣练袁粲美其遗音孔融宝其书篆至如应鸱苕之覇谚立鹊尾之竒功尝一日而九捷亦合辙而分鏦戎旃标净天之鹘雄图兆奋翅之鸿又有青城逸士白社遗民既浮家于西塞亦遯迹于东林春雨桃花之水秋风莼菜之羹烟波钓徒钓非垂饵巖居教授教亦观形鲐背壮于丹药渔歌听于玄真又有钟清太极鼎辨黄初察斗宿之双剑问女星于七车伴铁砚以麟管鸣石鼓以桐鱼正六玺之始上历帝之图又有占风鹊鬭候地龙惊八百年而历正四百歳而玄兴释张掖石龟之䜟当临松金马之文思玄遗乎尘壒观象粲乎星精又有绘女酡颜像僧求侣揉碧草而成蛾饮赤堇而粲齿写松分其菀枯畵龙兴于云雨尝赐号于通玄乃易名于正素代有名族家有名人无贤不备无德不臻璨乎若球琳琅玗之产县圃森乎如楩柟𣏌柳之生邓林所以东吴之望髙顾陆西京之贵侔许史钩党与李杜齐名政绩与龚黄竝齿穷经而马郑不如命世而管萧爲侣气矜乃荆轲聂政之俦名德乃仲弓叔度之比才名则二陆同芳孝友则三姜齐轨清言则乐广不能擅其前髙蹈则严光不能专其美此诚极九州之盛族爲千古之髙门也淑气所钟复诞张公不以遇显惟繇德丰敦百行之首爲五常之宗奉慈帏于华发寔和气而婉容闲居有潘舆之乐色养有莱綵之风浣裠牏而无假扇莞蒻而必躬棣蕚同辉荆株竝茂循南陔而采兰娱北堂而舞袖氷无卧而鱼游林无悲而鸟聚六十年而孺慕恭子职以无亏八千歳而爲春愿吾亲以同寿孝子以尝药爲职仁人以医国爲心饮池三十日见垣一方人斧纳心以宝笈传鹊之镜经于是泉甘藂橘药授长桑五色诊病千金爲方悬肘后之金匮入壶中之玉堂解三缚以汤液驱二竖于膏肓杏林若长生之树筠管同返魂之香服青䴴而轻体炼黄石而爲霜剖蛤精之如榆销鱼鳞之若镜求白獭而灭痕乗靑牛而疗病换一心于鬼腹起三痼以尸枕辟故妃于灵台袪美女于翳影芫花起其将頽莲子苏于既殒既徙痈而着树亦疗鬼而针刍蛲成症而沥髪蛇缀壁而悬车石博见中藏之结火齐去覆桮之痺阳络与隂纽而若睹柔汤将刚剂而兼施练精易形湔膓浣腹蓱虀之饮三升石槽之泉百斛游钧天之广乐赵简三宿而有言望浃髓之沉疴齐侯五日而不复察明堂而爲图着禁方而成録又复精研二谛妙阐三乗长慧苗以却病敷忍草而囘春现昙花以度世倚贝叶而长生丁香传其禅悦柏子印其精心医王有如来之号药神主旃檀之林粲微笑于拈华济羣生于饮露骋辩才之无双入法门之不二布金爲给孤长者散花乃毘耶居士宝筏济其迷津玉函开其乐土以一指而爲禅以一桮而爲渡于是炳心灯于鹫岭朗慧日于鸡园觉路晨开于复旦昬衢夜晓于重玄百药无非禅苑一乗即是恩田尊宿养亲织屦睦州之室如来报母说法忉利之天乃知竺坟爲教孝之书岐黄爲养亲之术还三代之淳风跻八荒于寿域斯人尽是羲皇举世胥游乐国于是析寿张而儋爵旌孝张而名里览揆则夏日生申年歳则尧时丙子星见爲南极老人世称其西王阿母矣居易堂集卷之十六终居易堂集居易堂集卷之十七居易堂集卷之十七古体诗送逺诗十一首吴子北行非其志也意甚伤之因赋诗以送焉自一章至六章往事也采采蕙兰花皎皎氷雪姿舍英当空谷正值秋风时秋风率以厉百草奄披离子独执高节凌风飏芳菲二鶗鴂先雄鸣兰蕙爲不芳世路悲崄巇谗言何髙张骨肉既徂谢豺虎蹲我傍微命值多难坎壈多忧伤愿言抚畴昔幽思结中膓三良时既不再日月忽已沉杳杳竟长夜悠悠失路人临风发三叹志意悲未伸人生能几何百歳如颷尘修名恐不立踯躅长悲吟避世同所愿结髪栖何津邂逅寸心违泣涕沾衣襟挥忽以八载园树空凋荣四君住浙江头我家五湖水江湖渺吴越悠悠隔千里湖中双鲤鱼会衔尺素𥿄短书慰别离中夜涕如雨五江水何弥弥江枫何郁盘弃家辞旧郷携室来河干比屋慰相思恰如同株欢饥劬宁足伤薇蕨能同甘六张罗弋鸿鹄鸿鹄起高飞终歳伤局促去去从此辞六翮志千里但悲生别离七素舸飏轻风春水横我前驾言将逺游关河阻且艰浩浩迷风尘游子伤心颜故人家五湖不如系征帆尊酒且慰意霑涕从潺湲夜长愁如歳短烛聊复然我有同心友携手相周旋淹留忘歳月比翼何翩翩伤彼双鸿鹄随阳将北迁欢乐已极意哀情多相煎八灼灼三春花靡靡连阡陌皎皎游冶儿遥遥上广术纎绮飏轻裾燕姬挟赵瑟新声随廻风哀絃动行客徘徊失路人闻歌暗垂泣桃李亦无言极目愁惨戚感伤非我春况复念行役不如倾斗酒欢宴娱心臆人生如风驰寿命非金石少壮当行乐母爲伤蹙迫今日且尽欢连觞数盈百九幽愁八载余欢言浃旬月长歌饮美酒忽复伤离别中肠惋以摧临觞气哽咽愁多不成寐参辰自横列徙倚当空庭悲风吹天末十轻舟将言迈临波风袅袅行旅已戒途客心慕逺道握手河梁上清尊且倾倒惜别留斯须垂涕盈怀抱我有游子吟伤怀令人老俛仰发櫂歌轻舟逝遐讨弥弥江中水萋萋岸傍草矫首望旧京千里路浩浩十一日月既代谢京雒多悲风塞马嘶上林赵女驱云中故旧不可期游子谁爲容顾盻聊写忧明德君所崇愿言早旋归婉恋欣相逢飘蓬岂无根贞心比青松努力保歳寒共此芳兰丛别诗六首杨子抑志逺游念之靡已诗以送之一章言离别之苦次章以下语以各固所守也春风揺柔桑濯濯扬光辉采采盈怀抱顷筐悲路岐游子辞故乡行行将何之黄鹄一髙举千里振羽仪飞沉从此隔泪下不可挥何以赠逺人采桑裁征衣时节更代谢光景如颷驰朱荣忽已凋白露霑罗帏愿言税客驾凉秋以爲期二丛兰生空谷凌寒媚幽姿严霜不能凋婉恋青松枝丛兰亦有根青松亦有心馨香盈衢路结交诚相因努力遵修涂区区宝荣名千载永不移谁爲岐路人三凤鸟翔千仞戢翼栖遐陬幸有鸑与鷟徘徊求其俦凤德犹未衰鸑鷟何逺游奋翅鸣北林潜羽悲南洲寄语逺游者燕雀非所谋四上山采薇蕨日暮不盈把苦饥良足悲将遗同心者良友逺别离踟蹰送于野我有盈觞酒黄流倾玉斚送以逺游曲中怀期共写清商一何悲四坐和者寡恐伤游子心揽涕不敢下景光已西驰日月不我假五日莫一何速聊爲秉烛游漫漫夜未央清尊慰绸缪恨别不成欢踯躅空庭陬明霞起东偏晨风来平畴浩浩流水波悠悠逝轻舟六游子既已别极目上河梁浮云何奄忽飞鸟来西翔挥涕霑长缨引领遥相望不惜离别苦但悲岐路长昔我同心友宁爲参与商愿保后凋姿寒冬履严霜母爲久行役俛仰令心伤秋风数归期蟋蟀鸣我牀怀人诗九首灵巖和尚与余敦人外之契有年矣余尝柬一友云灵巖爲海内所宗仰诸方耆宿谓此唐宋以来诸大善知识中之所少也至其笃好人物别具至心望之若渇视之如伤余则以爲此唐宋以来诸大善知识中之所絶无也灵峰絶天表孤云傍琴台传灯晓长夜法界森昭囘当兹象教晦一出𬈑蒙开慈心接羣品物色来尘埃野人荷㴱鉴千载同襟怀视之犹如伤茫然令我哀仰首睇翠微几时陟崔巍但闻塔铃语恻恻从风来逺人逺游之人也死生契濶数年不一面尝梦见之而不能一言若存若亾邈如隔世亦竟不能举其名字矣遂以逺人称之可悲也已呜唿鲁仲连屈强不帝秦区区蹈东海大义终能伸胡然天帝醉金苻被强嬴眇焉匹夫节而与天帝争十年遍天涯四海谁情亲一心贵有託岂敢轻死生故人在畎畆揽涕爲屏营念子不成寐落月空盈庭愿言入我梦梦见遥吞声月老名南潜灵巖嗣即苕上旧名士董若雨也乱后隐浔溪既皈灵巖即嗣法与余最善向年冐雨访余于万峰苕霅多隐沦沉㝠老湖浦吾子继风流登楼掩蓬户只此避世翁已足髙千古忽复归灵巖弃家霑法乳出世复无伦居然龙象伍一鸣契真如法音震天皷与余敦素交气味芳兰杜褰裳枉相存芒鞋踏寒雨何爲兹数年不得亲玉麈髯叟南明方夏氏也爲人长者重然诺乱后与余定交周旋缓急时刻不爽尝索余畵册爲余代偿斤金焉甪里有髯叟幽栖称隐君生平在然诺缓急尝殷勤千金重心期一言比兰薰余年踰弱冠宾从常如云结交多老苍不如髯超羣俯仰十六年所志髙秋雯索余一豪素价抵双南金斯人未易期薄俗徒纷纭致一名用纯吾师朱夫子长子也年十二与余同学有至性能文章以学行世其家乱后隐居与余尤善云东望玉山岑寥寥隔天宇孤穹絶尘坌㝠栖一处子隐居不违亲循陔掇芳芷盛年甘辞荣轩冕爲㴱耻永称避世人不愧黄与绮囘首总角时读书共窗几鬭艺何纷纭争胜相尔汝有时学临池墨汁翻素𥿄俄然已老苍白髪垂两耳蒲柳自早衰况复伤生死吾子幸壮甚相见每色喜一心徒区区千秋託俦侣抚事热中肠叹息吾衰矣闻公名居甪墓里之广慧菴素与余善简静自居诸方重之辟精舎数椽竹树轩窗悠然尘外禅林有高士简淡怀清风僻居城北村一钵犹屡空萧然竹树下窗几无尘容近来法门侣往往鬭诤工惟公守冲愫卓尔宁雷同山中有故人髙卧芙蓉峰缅想契人外结交比青松凉秋试经过䇿杖欢相从瑞五姓葛氏名云芝崑之世望族也志起絶学文章得史汉家法早及先人之门二十余年近始与定交遂称水乳吾生当丧乱大道爲颷尘葛子绍絶学慨焉思经纶微辞决云雾努力披荆榛所以处浊世非独称隐沦知君二十年近得谐嘤鸣惠然入我室一见欢生平俯仰贵有託浩荡千古情尝恐歳月晚零落随羣英愿言从吾友观化怀澄清明逺名炤杨曰补先生长子也性少可能诗与余交最早亦最久凡闻余所在必幞被而至遥遥城北郭中有草玄亭无心作解嘲憔悴形神并闭门在穷巷俯仰非世情𥚹性寡所谐枯坐甘穷经余爲平生欢屡亦遭君嗔及余当忧虞慰问尝殷勤尝思具醇醪以破我独醒一醉豁百忧旷然契君心斯事虽未遂知君良独㴱年来㑹面难歳序空峥嵘临风发长啸飒飒来秋声玄坦名宏度世医王氏也爲人静逺与余交契十五年矣楚中尹右王云不以贵贱易心不以盛衰改节玄坦有焉阊门尘坌区依然栖静者经户寂若无何殊处林野素心重交游髙寄何潇洒门巷旧乌衣山林皈白社壶中成隐居神契不可假采药斸灵苗赠我尝盈把余交眞淡如耐久世所寡今日重思君歌诗继风雅五君子哀诗病困无聊缅怀师友生者尚可得见而死者长已矣然余自结髪从海内大君子游后先凋谢不可指屈而独哀五君子者皆以乱后与余有金石契者也陈给谏爲余父执而降分定交叶先生爲吾师而以文章推挹过当杨隐君交余纪羣间而后遂如兄弟此皆吾之所极不能忘姜吏部胶过同气郑处士笃行不让古人终身久要略无间然悼死愧生俯仰余痛聊追往昔情见乎辞故给谏陈公子龙陈公不世才顾盻空神州𬈑渤泻胸怀峰泖佳气浮枋也年十二遂得从公游公处盛明时慷慨怀百忧指画若无人奋焉思前筹谁知十余年公言良尽酬先臣毕志死公心大复仇泣血提一旅廻天扫旄头风悲鬼神泣皷咽旌斾愁一战荡烟水变形荒江陬余怀髪肤恋窜匿越阻修忽然与公遇气哽泪不流苍惶问死生恸哭苍天悠余复婴网罗公爲卜筮谋既得再相见握手频咿嗄酹酒偕再拜激奖同前修惟公吾父执降分爲朋俦下公一悬榻上公百尺楼公虽伏草间报韩心未休再举复再踬公心何所求张俭不得脱孔融俄见收公时死无憾一瞬爲千秋惨黯峰泖侧遗骨成荒丘寂寞薤露歌恐遗田横羞故文学叶先生襄先生神骏姿稚齿志轩豁千里鸣长风雄心排紫闼掞藻花欲生处囊颕自脱词塲主齐盟意气髙嶻嶭旦夕期致身廊庙润鸿业岂期困数奇抱玉遭屡刖先生志益奋顾盻气莫夺忽然经丧乱杜门被短褐图书剧纵横菁华供採掇㝠搜阅百代贯穿文辞窟三皇汲典坟六朝绘云月骚人侈雕虫词翰有健鹘正如大蒐狩渔罟山泽竭又如凌沧洲处处结津筏发挥成大文汪洋肆闳逹云汉秋天髙波澜𬈑涨濶忆昔执经初枋年未束髪周旋圅丈间抚时思奋发挥忽十余年干坤正荡潏汨罗与土室先生痛存殁操觚血泪垂千秋託碑碣推奖冠独行行墨起芳烈谓余立德言不朽成二絶憷惕奉斯语尝恐身陨越一言铭终身俯仰中膓热苍天酷斯人中年病消渇遗书委风尘歳月同芜没杨雄垂太玄侯芭守师说缅怀愧古人临风尝涕雪再读北哀篇哀鸿呌天未故隐君杨叟补昔有大布衣词塲聊顿辔诗卷留人间磅礴蔚眞气翰染青山色笔寄沧洲趣忆登黄金台易水吊古渡怀古有㴱情悲风激辞赋才名满京华嘉会同修褉观海之罘巅乗潮浙江澨胸襟盪淜湃奇气溢清制干坤忽飜覆苍茫哀北顾帝京好风景仅託豪与素幽咽玉泉浑惨淡天山锐乱后知心期忘年金石契浩歌痛生存杯酒时酹地鸡鸣风雨交形影同顾歩踈髯常拂耳清风洒然至天骨瘦嶙峋提携恣游憩谓余畵学成俯仰空百世岂独拜老生突兀存佳句余畵今日上斯人已云逝兴酣畵入神往往横涕泗斯人不可追风雅终憔悴故吏部姜君垓吾友神皇裔海岱聿挺生风骚缅哀怨感激空生平忆昔年弱冠贤书贡王廷先公分礼闱清鉴持文衡珪璋自特逹遇合洵有神射䇿汉阙下一出凌羣英终军正年妙卫玠复神清綵衣绾紫绶翩翩驰帝京妙年奋直节慷慨输忠贞击奸穹碑碎粉署清轩楹揽辔周四方江山助精灵咳唾珠玉落诗歌金石声爲国除大憝折槛有难兄若翁仗大义阖门殉孤城忠孝聚一门泣血动圣明将母避世难日夕从南征回首望日观苍茫隔蓬瀛禹穴讨幽意苏台怀古情间关辞绂冕契濶甘柴荆与余爲昆弟意气浩纵横俯仰死生间长恸中膓倾有时良䜩㑹酒酣涕泪零涕泪咽笑语四坐怀酸辛余既终避世君亦长辞荣采薇与种瓜十年同伶俜胡然鵩鸟入龙蛇歳峥嵘贾生哭泣死千秋徒令名忠魂返帝郷彷彿从霓旌中宵望天宇烱烱増华星故处士郑君之洪吾闻孔北海特立郑公郷郑公实布衣非以官阀彰明德在一身闾里生辉光昔者有吾友千古寄令望孝友齐曾闵追琢逾珪璋余当总角时君年二十强十年自兄事差池敢雁行余少负奇志今古等粃糠图书一卤莽顚倒随衣裳见君形神肃惭愧热我膓钦君万石风恭谨世所坊平居似捧盈视人犹如伤养亲华趺洁循陔撷兰芳壮年犹孺慕衾枕身温凉学成谢名利髙寄攻岐黄素书河上至丹经肘后良一出名天下市隐同韩康幽栖如谷口不复知沧桑郁郁屹小山巖姿带修篁吾读古圣经仁者斯寿昌斯言何不酬造物终茫茫萧萧花村路悲风吹白杨囘首弔终古碌碌空彭殇题畵芝赠方南明采采青云芝依然绮皓心结根幽崖侧擢颕髙山岑灿灿耀丹紫粹质逾黄金惟同兰若芳不羡桃李阴卓哉逺尘境用得葆天真所以髙世士冥栖甘陆沉披图聊相赠庶几暎清襟题落木菴赠徐元叹筑室依名山园畦开数畆杂时花药鲜历歳松筠久栖迟成名胜声闻及林薮数椽落木菴丘壑擅吾有髙树荫琴书清涧凉窓牖珍羽窥山厨锦鳞跃石熘禽鱼自忘机乐此幽栖叟扣扉来髙人留客剪春韭苍苔屐痕㴱列坐花茵厚披襟话羲皇俄顷斯不朽矗矗莲花峰历历扪星斗髙隐十五年下视红尘走世事任悠悠临风一挥手箬庐诗赠赵封初採箬置道头吾闻朱百年行人取箬去随值留青钱赵君今隐者隐居灵巖前卖药不计值但使沉疴痊心慕採箬人卖药聊复然幽栖隔世尘萧萧屋数椽客去掩柴门悠然复垂帘堆牀多图书花药盈阶鲜邈矣幽人居髙寄形神全名之曰箬庐清风其庶焉赠五牧劭和尚省墓诗我钦王伟元泪枯冡上柏哀哀悲蓼莪闻者心痛恻我钦裴子野时时省墓侧因风洒血泪草枯縁哭泣呜唿世风衰斯人邈难匹亲在不知养况复归窀穸近又遭乱离丘坟委荆棘去去不复顾墓穿狐兔窟垒然似无主或化爲阡陌呜唿世皆然滔滔吾谁责劭师出世人至孝性所植还归礼亲墓澘然泪霑臆登降扶松楸徘徊理兆域事事皆审详永以妥亲魄吾恐荐绅流覩师或踧踖我吟以赠师五内痛崩廹揽涕瞻阳山惨惨浮暮色长儿孟然三十贻以畵幅书此朂之岭畔有青松菁葱正华滋託根在崇冈自与青云期年歳方及壮郁郁千春姿上有烟霄容下无桃李蹊大器自晚成何爲嗟后知努力霜雪中共此歳寒时题孤楫江图孤楫江图者俟斋居士爲其甥吴濩省亲金陵而作也濩字商志爲吴子佩逺仲子倜傥有竒志至性过人年虽少而髙视一切若不屑意当逺公之逺游也适有弋人之慕事岌岌殆濩以身当之万死不顾一生而后得遂其亲髙翔千仞之志于是逺公足迹遍天下名山大川游揽慿弔十四年不复归濩又以庭闱隔絶讯问莫通毎向其舅氏流连吿语呜咽涕泗以不能一觐亲颜若至痛之在身而思释也已庚之歳审知逺公寓迹金陵因决䇿北渡以展其觐省之私焉时逺公之寓迹甚奇即之若至阻而濩进不避难退不䂓利孜孜焉惟觐省之是求于是其舅氏俟斋慨然曰是可纪也因爲作图而复系以诗孤楫凌江涛行行杨子五月风涛壮稽天渺无涘涛崩蛟龙惊风疾雷霆驶濩也行不廻直抵长干里长干维旧京亲闱实寄此我心恋庭闱宁爲游观美不翫秦淮月不渡桃叶水朝望白云回暮宿泪如雨亲闱虽在望水深山㠖㠖阻如隔天关谁谓道如砥吾心在一见靡他志自矢精诚试叩之俄尔奉音指遂得觐亲颜不啻捧檄喜展转十四年每自伤离仳今朝侍膝下犹如梦觉耳舞綵聊承欢采兰犹有俟吾心既云遂抃跃讵能已喜剧转悲酸有泪浥清泚週旋仅浃日宁独万金抵归养计有期增䖍介丕祉送逺诗三十韵癸丑歳秋八月吴子自吴门游中州载繇秦入楚过山中作别流连话言足慰契濶而临岐之顷殊难爲怀因赋诗三十韵効古人之赠言虽不复以黯然惜别形之文墨而珍重之意情见乎辞惟吴子知我心也我家砚山下衡门清涧滨日夕足幽赏涧水何𥻘𥻘终歳长闭户幽栖诚畏人客至户不启回然絶世尘独有吴仲来欢迎意气眞论述怀往昔歌哭縁情亲晨炊解君装夕饮漉我巾一尊欣共酌聨牀亦均茵久矣叹吾衰魂梦甘沉沦絶意当世事东海称遗民吴仲天下士志愿苦未伸鲲鹏小九州吾道贵经纶移山志不改塡海力逾神驾言将逺游揽胜无逡廵发轫宛与洛再游楚与秦长啸宇宙间俯仰千古陈峩峩熊耳山岂复空嶙峋秩秩舂陵道岂复愁邅迍卜年符周历愿言观岐豳历览民情见宣王雅颂新入楚听谣谚三户宁无因闻鸡奋一旦起蛰雄千春干坤豁双照沐浴开天津咄哉我吴仲千秋寄一身周原横豺虎古道多荆榛驭马勿泛驾驱车母摧轮天心既可期奉身逾自珍吾观古至人钓渭还耕莘遵晦已得时雄图会良辰以此绕朝䇿愿书颛孙绅寿宗子瞻明六十初度得五百字余家全盛日人文重山斗声华被海内天下率奔走争侍虎皮坐共叹龙门陡华堂开文社盛事诚希有宗党及英贤楩楠与琼玖等第甲乙严月旦岂云苟追溯莅初盟歳纪当癸酉时余年十二君年始十九角艺意气雄文坛压侪偶社中吾二人髙第时称首传诵遍羣彦余文才出手娄江二张公金沙两周叟及吾郡鉅儒称余不啻口以次遂及君才名相先后差池八九年胶序蜚声久壬午余获隽君志益抖擞穷年时矻矻绩学气弥厚先公赏君文谓必当速售何期遘沧桑夙昔成虚负先公赴汨罗絶笔系君肘感君受顾託遗言斯不朽余既长避世君亦甘林薮决去经生籍隐居以养母抱瓮时灌园茶笋滋数畆山栖逺世氛歳寒坚素守偕隐仰母贤同趣有莱妇二弟教养兼三荆懽同茂余时造君庐来偏因孝友淹留动旬日倾倒及缾缶兴至何淋漓题诗满户牖探幽耽奥穴眺逺快髙阜山色一望賖泉声数里吼游剧杖屦罢归亟柴荆扣俄复具盘餐烹葵复翦韭醉饮兼晨昏村醪杂醇酎萧辰感摇落丽日伤花柳与君话畴昔涕泪落桮酒早敦竹林契针芥良有取余家多坎坷多君实左右周旋我忧患爲我洗尘垢羡君处时晦坦道履无咎怀寳终不试连城惜未剖历历四十年俯仰一何趣盛衰自一时白云倐苍狗昔爲终贾俦今爲沮溺耦处爲籍与咸出爲广与受少壮之所期不知能践否君今称六十逸羣故如旧君年添海筹余辞愧虀臼当兹初度辰长歌聊爲寿题朱砚粲彼白玉田丹砂发华英眇矣醴泉水仙源自澄清研几日无穷耕凿以长生借兹绛雪贵聊佐玄霜明吾心託寸丹点滴千春荣送别支山和尚避世二十年得交方外士龙象诚如林直谅无过子泾渭必无淆玉石晰精理清浊恐太分精确不相比有心清如氷皭然絶泥滓有道直如絃与世或龃龉忽逢天人师俾得饭法乳投竿引巨鳌触邪赖神廌孔门有仲由恶言不入耳自许此身心报师良有以毁誉总不闻仰恃师知已师自善调御扰龙随顾指美玉爲珪璋良材耀祀梓西来传心印密室旋嘱累受衣若悬丝自古尝尔尔辞师逺行迈去去渉江涘空山箬笠行长江布帆驶我今且送君欲言不能已邀君过草堂临饭还停七寸心重伦常立言有纲纪着书满箧衍一一爲披示吾交满天下知心亦有几死者不复生逺者去万里孑立宇宙间俯仰涕如雨何意复逢君心期有如此㴱言晷影移斜阳已在树挽子不能留子去还徙倚临岐复再拜珍重无余语所怀各区区古道期共砥千载有修涂努力从此始题畵芝神姿挺九茎嘉名蔚三秀绮皓託幽贞佺期永年寿仙都有玄圃维此神芝薮吾今将老焉晨夕啜琼玖又幽兰称国香维芝与爲友千秋相颉颃兹交诚耐久荃蕙或爲茅芝独固所守不荣复不凋又复谁与偶又藐姑射仙人颜色如处女丹芝如珊瑚服食良已饫久之生芬芳更复能轻举所以长年者亦推黄与绮又吾闻宋遗民畵兰不着土况复芝无根自然絶泥滓幽姿甘陆沉芳气遍寰宇允矣古人言香草比君子又石介不可渝芝芳不可歇卓尔抱贞姿幽栖在巖穴託意豪素间墨沈香风发君子永令名千秋垂不絶题畵木瓜写生以笔简而意到者爲难所以墨兰墨竹最称畵苑至瓜果之属而不施丹靑不加钩拈点蔟而求其形神都似尤未易言近代惟白石翁最擅其妙余少时曾见白石翁一戏笔一西瓜一冰盘承之其瓜仅过半而緑沉之色如初出水见者惊絶然犹设色若仅以水墨渲染尤称能手也因系以一咏披图见楙寔载咏思风人离离同黄台而不以蔓生余甘能却病微酢以解酲并蒂非其俦五色非其荣写生有能手烟墨传神情题畵襍咏茅亭踞江臯乔松俯其上遥望山翠寒近听松风响波光渺无涯烟云自来往披襟坐此中忘言足幽赏其二峭壁摩靑天层崕蔽白日山根襍蒲苇沧波同出没矌然荡心胸聊慰钓鳌客击楫当中流悠哉共遥集其三澄波绕衡门茅屋堪栖隐竹林隔世尘泉鸣山愈静闲云满庭户逺色来诸岭俯仰贵有託晨昬拊淸景其四山色满空蒙渔村隔烟水疎柳垂古岸网集澄潭里吾欲託渔樵山崕与水涘披图激清啸会心良有以春夏襍感咄哉东陵徒径入西山室白拈无一遗青氊亦被阨虽然仍细事何足罣胸臆所怪鼠与鸮变态滋百出鸮鸣䑕更啸拏攫争白日见者爲髪𥪡不复顾弹射区区各满腹方始就宁戢一饱复几何我爲㴱叹息把臂欢入林平时谬推诩见得不复思便尔耶输比顚倒恣欺谩倐忽变嗔喜盗泉共斟酌涓滴思染指彼谓掩饰工扬扬颜无泚肺肝衆如见旁观尽裂眦不如胠箧者何尝歩踽踽寿杨震百五十杨子人中凤苞采世所稀廻翔上丹穴千歳一来仪冠仁复履义错落生光辉时俗憎竒服栖栖竟何爲惟予与君交两世敦孔李沧桑身倖全相期共终始予同木石居君还託城市旧雨忆过从笑语杂涕泗知君避世心爱向㴱林游山前开讲舍坟史供㝠搜有子业未成歳月徒悠悠受经秉师説庶几绍前修别来复几时风雨阅寒暑君今年五十宾朋觞逓举操辞进爲寿共诩松乔侣草堂秋月光愿驾云车度赠西山橘香同和尚时五十初度髙卧万仞峰絶尘五湖水妙年寄物外飞钖得所止荏苒踰艾龄正复一弹指木奴侍巾瓶宝掌论年齿髙风自千秋西山有一士简葛瑞五玉峰百里近如阻梁父艰侧身劳东望遥遥不可攀云巖极巉峭乃在城闉间吾友餐霞人于兹长闭关搘颐对林岫濯足涧潺湲山翠扑窓几山云亦来还拊景怡心神髙视遗尘寰吐纳松乔寿洪崖笑拍肩养疴复何爲更闻体羸孱吾闻古至人愿同衆所患维摩故示病説法縁无悭无爲久不出徒阻平生欢忆君昔同游晨夕相周旋选胜亟幽讨探奇亦屡迁仙掌峰头月蟠螭石里泉花朝酒政肃齿粲春葩鲜每忆同志乐匪独同游盘微言多起予危行母踰闲蔚然兰蕙姿讵肯没榛菅共此千古心揽涕尝澘澘忧喜如一身解推君有焉絺絺服无斁简扎频廻环何爲一乖隔挥忽踰六年贻诗以促君来游践君言有酒思君饮诗成待君删弹琴泣楚囚采薇悲殷顽江河沦白日歳月凋朱颜俯仰叹身世宁知宇宙寛愿言从葛子食桃上绥山一览小九垓长啸生羽翰邓尉山多桂家舅吴明初先生山居之右尤盛月中桂树千尺强缤纷落子吴山傍月中仙子名吴刚谪居此山开草堂仙人种桂桂无数千树万树交芬芳黄花緑叶烂如绮微风入树枝低昻秋来香气弥百里连蜷偃蹇穷山冈我来饮酒桂树下仙人指点云物祥仰天皷缶声呜呜矫首京雒悲苍茫两都王气早消歇微垣帝座韬星芒边声朔气弥宇宙安得片地非羶乡惟有此中堪避世居然乡国同莲邦山花开落自年歳北窗跂脚犹羲皇此诚月窟别世界香气郁烈腥风藏西堰有水通银河挽之一洗金痍伤更将此树种九垓坐使香气被八荒攀援桂枝聊淹留身如奔月排天阊徐卿长歌歌未罢凉风瑟瑟鸣寒螀复驱烟墨似仙人仙人抵掌笑欲狂拭眼当令驴背堕且援北斗酌桂浆我亦愿充修月户月中树下尝翺翔吁嗟桂树与仙人庶几馨香之德相颉颃吁嗟乎庶几馨香之德相颉颃食蟹歌五湖秋晚风漠漠荒落家家催早获客来剥啄开蓬门日暮秋声杂欢谑明朝携手入枫林霜叶靑红照幽薄秋原彳亍多悲凉南邻沽酒消寂寞湖滨渔父捕蟹来顿使满堂増笑噱风味能令一坐倾鲈鱼削色莼羮薄隐居亦喜无监州且得衘盃恣大嚼童时早读尔雅熟莫愁委顿身作恶野人口腹宁多求何独于斯忍煎膊君不见郦生历下且趣烹吕布白门遭急缚吁嗟物理将无同古今尤物谁相容鳯凰行非梧桐不栖何尝上林巢一枝非竹寔不食何尝妄啄人间粒吁嗟乎一鳯兮一凰冠仁履义罗文章赤霄碧落九千仞龙门嶰谷双翺翔鸡鹜争饮啄鸿鴈谋稻粱鳯凰矫颈望朝阳骖云驾汉凌扶桑西山翠蕨霜摧折南山紫芝杂荆棘瓜田灭裂靑门下栗里萧条白社侧鳯凰去之不一顾宁争一餐一宿婴覊绁浩然摩长空摇翮万里风下视遍九州碌碌吾安从云雾杳㝠符彩焕风霆杂㳫威仪工威仪工世莫容鸩媒当路鸨傔诼鹰眼睚眦鴂舌雄鳯兮鳯兮朝饮南𬈑夕东壁翠旂羽葢光明灭琼蕤瑶草纷借籍坐叹㝠鸿罹矰弋伫看潜龙清𬈑渤衆雏笑絶死䑕腥比翼啼霑杜鹃血君不见虞帝垂裳鳯来仪周室受命西鸣岐有时舜文来御㝢鳯凰飞鸣当在兹呜唿鳯凰飞鸣当在兹鹓鸾鸑鷟相追随长歌寿黄莱民六十吾闻夏黄公浩然遯商山吾闻老莱子栖遯周秦闲采芝疗饥避浊世长年久视疑神仙今有遗民黄莱氏村坞柴门少尘事白髪长如鹤羽垂红颜渥若朱霞举吾疑黄翁吐纳新翁言何事劳神髓烂然天眞自大年大椿景富庄生篇翁居名山寿而隐岸然髙踞名山巅余亦移家与比屋飞扬跋扈遗时俗长吟应断数茎须斗酒时闻濯双足黄公黄公亦太奇耽吟嗜醉何淋漓有时瞠目惊四座唾嗤四坐屠酤儿四坐低头不敢语黄翁掉臂归来矣罄室惟容月入怀浩歌但觉清风驶君不见少微光联老人星春来初度翁揆辰野人从今酌大斗十年一举爲翁寿采芝歌晔晔紫芝生南山南山髙髙不可攀惟有当年园绮翁终朝採掇滋红颜吾闻子房辞汉禄愿从赤松学辟谷何如南山采芝者不婴世网成髙躅空山㴱谷聊容与驷马髙葢非吾欲鸿㝠㝠兮凤千仞俯视一世皆鸡鹜采芝采芝可乐饥千古宁让西山薇昊天嗟嗟不可问唐虞世逺吾安归七十二潭歌赠同年陈言夏再订入山余家住七十二峰峰峰尽是靑芙蓉君家住七十二潭潭水一似醴泉甘酌水起舞爲亲寿流霞迭进增余酣朅来潭上开寿域隐居养亲重乡国忽传德聚动星文少微一星聨南极南极炤耀人寰区太丘家声絶代无元龙意气吞湖海仲举声名冠俊厨鱼菽犹看从汉腊博奕也复臻皇涂作史尝毁夏侯草传经独说丘明书传经作史潭水上濯缨洗耳潭如掌春风花柳共低迷秋雨烟波飒萧爽吟啸无烦渔父悲浮沉宁博钓徒赏日长水曲且垂纶风静波心一盪桨荇带鱼惊曳水衣波纹鸥动摇书幌幽栖风物惬胷襟俯仰古今成浩荡七十二潭连娄江江连𬈑渤浮方丈玉楼银阙缥缈间碧落丹台永相望休夸陈训已得仙还携徐市同长往吁嗟真人杳难期散髪沧浪未有时瓜田蔬圃且髙隐闭门却扫潭之湄沧浪一歌渔艇疾芰荷十里莲舟迟扁舟且赴峰头约回首梅花罨东阁双丸跳踯不暂停又闻丛桂芳幽薄流水悠悠人去来空山寂寂花开落此来且复倾酒巵典衣沽酒欢追随景山痛饮迷中圣孟公爱酒同鸱夷投辖应忘君是客悬榻欲下余何辞愿学平原十日饮勿学过江三日醒西堰即是髙阳池接䍦倒着判酩酊攀援桂枝聊淹留小山自昔能招隐丛桂山幽花㝠㝠花气不随秋露零八月秋髙五湖白五湖波静羣峰靑题石田墨梅嫰寒清晓行篱落偃蹇南枝香喷薄吟魂索句赋氷霜月魄当窗写花蕚花蕚写出氷霜姿华光𥙷之称最奇一时逸兴擅千古墨花笔蘂何淋漓后起不闻推作手俗工脂粉花神丑谁写峻嶒骨相真柔枝弱干亦何有今朝重见启南翁笔底繇来见化工逺水尺缣渺万里髙堂巨障开千峰倦余一叩囊底藴犹然点缀工鱼虫况复写生及阿堵幸不折来伤歳暮铁干宁因白雪低氷肌不受红尘汚枒点出罗浮春零落愁吟广平赋启南髙隐盛明时江左惟传大布衣问字有人长闭户看山鎭日独搘颐北窗啸傲弄柔翰素卷彷彿生南枝吁嗟乎剡溪藤写孤山匹氷爲心兮铁爲骨歳寒惟共靑松色自写吴儿同木石使我抚卷增叹息题王勤中花蝶图滕王蛱蝶黄筌花纷纷紫翠相交加风枝雨叶寻常出灵动蠉飞揣摹得欲将南苑鬬芳菲却恐东风恣狼借朅来展卷春光浮化工烂熳何时收花枝低亚舒还歛蝶影蹁跹去复留纎姿弱态同妖女泣露愁风娇欲语乍开红晕欲蒸霞未褪粉衣初试舞柈中掌上逞腰身月下风前更有神不向楚宫伴行雨却来汉苑夸倾城明窗日影浑飞动醉看欲折甆瓶供南浦春兰带雨斜东篱秋菊凝霜重故抛綵褏炫新粧顿使霓裳飜数弄翩翩亦自魏收惊栩栩甘同庄叟梦坐令见者生咨嗟写生咄咄真堪夸寒丛数点增萧瑟丽景随意开韶华自诩传神慿阿堵夺将造化来豪素烟墨能令真宰愁丹靑会使封姨妬天壤之间有王郎含豪吐墨流芬芳信手怡神工点蔟兴来览物穷微茫君不见张僧繇畵龙不点睛点睛破壁生风霆君不见曹不兴落墨误点爲苍蝇见者弹指疑闻声今之王郎花鸟草虫无乃是只恐凌风径飞去我欲锦标玉轴縻系之此身长向万花谷里住王郎王郎独擅千载奇摩诘前身应畵师病中放歌年踰五十已衰絶短髪盈头白如雪病中揽镜更自惊吾髯仅存一茎两茎黑读书学道志不回世间万事皆心灰自是吴儿同木石超然浊世无纎埃生平心期未止此宁须故歩重徘徊登山必登万山最髙峰奋身直上空九垓䈥力虽衰不爲阻神凝志一何壮哉心神太苦病复至皇天病我非无意梦中有警知天心推枕长歌气弥厉丈夫立志死不休肯复涂穷少顚坠人生险阻已尽尝肓风怪雨独徜徉精金自然过百鍊髙松必定经千霜吁嗟乎吾抱幽忧之病三十年平居曲折相周旋陡然作剧必有益此番一病宁徒然怀旧篇长句一千四百字平居怀旧意惝怳五十年间似反掌耆旧于今无一存音容历历犹堪想余年十四歌采芹蜚声早擅靑云上郑庄有客大父行张楷造门皆父党经学渊源从申公圻父尊严亟弘奖安车枉过吴趋里品题一及人矜仰次年十五始观塲金陵文战争秋爽三试秋闱年廿一名塲得隽驰尘鞅渭滨垂钓获鉅鳌天水甲族称人豪吏绩时推天下最一朝扫迹栖蓬蒿忽然丧乱倾家国痛哭天崩复地坼先公殉国汨罗游止水无从居土室人师独羡紫阳尊婴城亦继彭咸则当年贻诗勗忠孝临风读罢还悲泣齿即多长者游况今避世荒江陬曾下常悬仲举榻曾卧百尺元龙楼云间给谏最相爱忘年降分爲朋俦胡然兵解骑箕尾欲归天上驱旄头横渠虎皮昔抠侍关西鳣堂从讲求竝叨国士无双誉共拟曩贤第一流逝水娄江不可返遗音臯里空千秋缟素一时同会塟舟车千里争相投湖濆崕广往一哭风悲雨泣余荒丘桐菴夫子真寿岂桃坞先生自魁磊往来二老诚风流须睂皓白衣冠伟问年八十相后先歳寒朋情终不改轻身歳歳必经过终始周旋三十载幞被携尊每极欢围棋睹墅频争采草堂题署墨犹新至今彷彿闻謦欬明农通隐週年华颂言初度敷天葩激赏因言爲御侮松楸勿翦交情賖时推黄阁能传笏共道靑门好种瓜草堂宾从尝屣履素交频来矜旧雨周袁交我纪羣间杨万求于翰墨里嶷如断山千载人卧雪髙风百世士山头薇蕨每同甘慷慨分忧生死谊乱后心期称最㴱伯仁邵公真莫比樊泾遗言心惄如隰西絶笔吾师矣古人交情十二年千里同心书一𥿄季江视我同雷陈仲海因之亦孔祢同被恒矜孝友偏联牀常妬壎箎美流连风景悼兴亾寄託离骚同怨诽两贤前后赴修文敬亭竺坞垂靑史䥝鏊山人时命驾淋漓歌哭人争讶百六徴书絮未休十千沽酒罚无赦髙士例须怜曲糵衔杯每欲穷晨夜时人尽道次公狂坐客时遭祢衡骂避地当时亦屡迁数椽茅屋天池边买山空囊苦羞涩卜邻喜得逢名贤徐摛年老爱泉石落木菴中启禅窟竺坞天池称比邻徴诗问字相络绎澄江尚书莲社贤开封太守髠华顚尚友每寻髙士传登仙独上孝廉船居士现身栖宝地头陀説法皈金仙大圆镜中续无垢堆山米汁眞逃禅争言万法还归一逗我禅心耽寂灭天界遥闻大导师邓山更有弥天释一笠披云出石头一叶浮杯来震泽再宿湖庄惠话言十年湖畔踰阡陌紫云仙人不可求黄面瞿昙今再出慈心爲结人外契时时清盻成莫逆山中丘壑启津梁烟云供养披昕夕天上灵巖一退翁蔚然忠孝开宗风弥空慈云覆世界亘古正气蟠心胸欲令大地出火宅欲令长夜闻晨钟顾我尤㴱知已感一言一笑心无穷挥戈炼石有精意只履双树垂芳踪嶫嶫黄山气无上徽音无忝明师匠昔在朝端现凤麟后归法苑称龙象过余土室何殷勤自谓当仁诚不让论交欲得意气真交满天下无多人延州后人称国器咄哉琨逖斯其伦时推俊及才弱冠身投湖海常垂纶矢心欲醒天帝醉出没生死忘酸辛胡天沉酣不慗遗使我涕泪徒霑巾更有布衣一村叟捐金解阨称吾友囘首当时夸八厨东京名士亦何有姓字依稀三影间歌吟惆怅四愁后天道无知剧可怜孤坟片碣期不朽亲朋凋谢歳月驰怀人拊景宁能追当时垂髫今白首俯仰歘忽成吾衰歳寒后凋意自勉硕果不食心相期中原遗民竟谁在独立宇宙能委蛇偶然苟全幸无恙敢云独抱凌霜姿嗟我生平多轗轲更伤骨肉多崎岖遂令衰迟益老丑不觉憔悴增隳頽龙钟鲐背同耄耋霜髭雪鬓何䯱䰄阳和亦凛氷霜惨丰歳长茹草木滋无酒自怜真独醒闭门不厌邅长饥每笑井边无半李谁肯墻头过一巵前年悼亾五十九天胡阨我丧吾偶居恒伥伥若无之闺中又失一良友枵然一室称老鳏今年已是六十三低徊形影自相吊无端老泪尝静中八九数往事宁能一二开欢颜回首沦亾悼知已余生倔强自世间生平友朋爲性命那知造物偏吾悭情㴱一往不能已缅怀邈若悲河山黄公酒垆山阳笛人生有情泪霑臆诸公往矣那复得草堂寂寂无颜色居易堂集卷十七终居易堂集居易堂集卷之十八居易堂集卷十八今体诗晤含光法师支公挥麈地法席据髙岑世界悲陵谷精蓝无古今论诗一夜月听讲十年心嗣响真无愧松枝𥪡义㴱过宗子瞻明一云山居避世称同志隐居真亢宗西山薇蕨在北谷水云封好客贫无减谋生老更慵多君髙世意越陌喜相从去螺菴同姜如须分韵零落寒山路香林带晚露藤垂翳日蔓菊吐故丛花灯火山窓暗星河石窦斜踟蹰频感旧中夜几长嗟二老屋依巖底蓬门接水隈诸天花作雨五夜涧爲雷乞饭舂新谷攒睂忆旧醅流光老我急节序巧相催集舅氏吴明初先生邓尉山斋令节星霜改荒村物色移春溪平野濶山月出林迟夜饮家醅尽风吹邻笛悲梅花依旧白囘首一凄其试夹石泉山根谁噼划脉脉细泉翻决熘寒涛出淸泠太古存已知同法雨浑欲注芳尊尚有罂瓢在提携过野园喜见季甥空山多寂寞喜尔独相寻故墅三年别孤舟千里心烟尘迷海峤风雨暗商参我亦无家者相看泪不禁即事何处欵柴荆空山暑气清关河游子意风雨渭阳情宿草悲慈母髙文启后生三年重到此喜极泪先倾风雨中素菴见过竟日风雨枉相存来过涧上村乱云连客座㴱竹暗柴门笑语书千帙诗篇酒一尊言归将日暮山路巴黄昏忆别季甥有怀会面无多日覊栖我独愁关河双别泪风雨一归舟啼鸟江村暮浮云海国秋伤心渺天末那复更登楼顾尔音招过得闲亭吃杨梅畱饮竟日即事迎门待游屐客到具盘餐丹果当窗落靑山入户看桮浮竹叶暖云度石溪寒幽兴晚来剧余酣坐药䦨梁谿张方来卖药山中吾闻张处士遯迹到东林白社空王业丹砂出世心风尘全药裹杖屦惬云岑一入千峰里孤踪不可寻山居抱病张方来以药起之复见贻长生酒渇疾经时剧云林独卧游掩扉三径雨伏枕五湖秋病减黄精熟愁消緑醑浮长房如可教愿得更淹畱食园茄园蔬生自好微物亦盘飱锦里芋相似靑门瓜共繁尝新霑夏寔垂露摘秋原遥忆霜风里根株何处存经月雨湿友人见遗名香喜而有作嘉惠知君意薰炉然自今喜同鸡舌贵宁逐麝香寻一气消残暑终朝清此心野人愧荀令也复满衣襟过明初上人华藏菴初公开觉地门径入云萝暑气香林隔凉风竹院多禅灯昼满月莲漏夜舒荷白社招寻遍明朝许更过送笻在师越游三首笻公爲余作涧上草堂赋瓢笠容君老江山未定居行吟过越峤作赋爱吾庐涧上莺花寂天涯鴈侣疎君行吾怅望且复寄双鱼其二花雨淹游屐樵风送客舟江山犹故国耆旧尽荒丘一往沧洲逺千春杜宇愁此行非避地乗兴独相求其三茫然爲送别聊复数归期山馆松花落江村谷雨时採茶畱供客待尔共烹葵莫忘春㴱约浮沉叹路岐梵林师赋诗见访索和依韵酬之相逢叹迟暮诗句幸先闻浮渡来髙躅食薇思逸民山林同至性鱼鸟共情亲夙契敦人外犹能话苦辛赠别友人李君愁如春草不须删把酒宁能一破颜坐对鬓丝徒种种悲看烛泪亦澘澘真人佩绶贻中水中圣风流让景山灯火寒江共岑寂布帆应怯渡潺湲朱致一过山斋依韵答赠五载漂摇笠泽隂偏因歌笑每霑襟遗民独溅天南泪归鴈犹传塞北音目极江湖沦故国意存松石赏鸣琴艰难契濶人间世未许闲情别讨寻同胡其章给谏邓尉看梅谒剖老和尚歩韵断岸悬崖济上宗却于语黙见针锋千年津路原无筏万树花光何处钟自有玄言袪五浊宁须神岛问三峰澄湖极目无多子入钵终能驯老龙春日寄居僧寮此身漂泊竟如何一歳春光又半过满地烟芜寒食近孤村风雨落花多赋诗茅屋添新泪回首溪堂废浩歌最是无家成久住苍茫何处慰蹉跎同陈言夏集徐次洲山楼看梅分得丝字故人遥集五湖湄且喜山中共酒巵垂柳岸廻停去楫落花风送罥游丝五噫髙调谁能和百罚㴱桮未许辞最是登临重惆怅楼头新月复如眉二终歳幽愁两鬓丝惊心物候向南枝花间东阁诗成早梦里罗浮月落迟徐邈尝矝中圣醉陈遵岂爲尚书期无家我已久如客饮罢苍茫何所之三诸君诗酒重相期光景年年入梦思山色迎人斜炤里春风送客落花时次公醒去狂尤剧孺子归来意独悲㴱掩柴门且髙卧不堪举目泪如丝五月五日䜩乐志堂绮席芳尊同燕喜百年此日黯销魂酒倾蒲叶知佳节风动橊花忆故园江上齐歌哀郢曲山中犹有武陵源愁看景物判酩酊身世苍茫那可论卜居昔人百万曾买邻余何得居清涧滨邓尉祠前看村社西堰水畔寻渔人三闾大夫独哀郢鲁连先生宁帝秦干坤澒洞不可住空山聊复容吾身西堰风景百年归胜地淹畱一向到花源桥连浦港蒹葭水山入田原烟雨村亦有疎钟来翠霭每看孤月动黄昏此时身世双愁絶且共渔樵尽酒尊所思十年两鬓霜华催独客怀人对酒桮东海尚畱一老在南溟不见双鱼来天寒萧寺共覉旅目断中原半草莱落日凭髙千里望伤心更复一登台舟行堰中即事囘首春游今再过江湖秋水又生波蒹葭岸岸风涛濶杨柳枝枝烟雨多楼阁已看衔暮景汀洲何处起渔歌此身直付轻鸥外一棹沧浪奈若何有客有客前从江上来乗风䟦浪去旋廻不随渔父理烟艇且动星文傍钓台白水几时悬日月沧𬈑掲地开风雷秋髙金行气肃杀扫尽天宇无氛埃怅望三首中散平生多懒拙虞卿此日独穷愁百年身世双蓬鬓万里江关一钓舟未有眞人来白水敢言吾道付沧洲乗槎已分无消息又复惊心八月秋其二西来山色满晴空东望重溟雾霭蒙碧水天边低落日白苹江上动秋风垂纶不爲鲈鱼美书帛难慿鴈羽通人事年年多错迕谁云吾道已终穷其三新秋疎雨晚萧萧歳月江河共寂寥怅望天南多战伐悲歌日暮起渔樵几年未见参旗举入晓犹看斗柄招已罢东风乗汐汛那知吴市有吹箫塞上二首黄河万里绕龙沙百二秦关道路賖夜入靑山霜似月寒生白草雪爲花畱连闺怨闻羌笛凄断边声杂暮笳已分瓜时仍絶域男儿歳歳逐轻车其二五更乗障戍楼寒月傍关山不忍看刁斗严城星汉堕羽书絶幕角声残塞门久断云中鴈秦地空孤镜里鸾少壮从军今白首几时瀚海靖波澜湖中山寺苍茫独上泛湖船每到登临意惘然殿阁秋㴱凉似水山林昼永静如年僧同莲社招元亮我愧潮州遇大颠来日山幽攀桂树又看萸菊药阑前寿周茂芦六十玉函宝笈着江东碧藕氷桃颂祷中悬榻曾闻徐孺共安车喜与子陵同松筠晚歳凌霜色花药长春摘露丛谁似鹿门偕隐者君家不愧古人风次韵题王氏邓尉山居山市喧卑仍避俗草堂安隐寄幽思门前种竹縁苔径槛外飞花点砚池南垞游将裴廸共东皐醉与仲长期春来好景知无限万树梅花压短篱赠张黙全泉石烟霞引兴长知君随意度年芳祗林长者黄金地药市壶公白玉堂灵草已能扶善病玄言却喜对淸狂空山寂寂经过少爲探寒梅共采香次韵赠笻公涛江一去意翛然作赋名山去复旋瓢笠经行看鴈侣关河寥落有鱼笺谈天玉麈原无语掷地金声不离禅今日山灵知俗甚巢由也要买山钱寿家舅氏五十初度隐几萧然秋水篇南山避世种芝田霞觞浮白三辞祝桂树花黄八月天髯自逸羣垂往䇿睂能徴寿喜齐年鹿门在昔称耆旧偕隐谁云让昔贤重过治平寺次先中丞公原韵一叶苍茫泛五湖登临胜境属浮图靑山白社人空老古寺闲房兴不孤极目林峦随杖屦会心烟水暎菰蒲千秋手泽重瞻对丈室居然冠我吴寿华山蘗翁和尚七十初度四十韵浩刦真乗际千秋象教辰现身知旧德夙世自能仁荜露开江汉山灵降甫申家声长赫奕国歩昔邅迍折槛容明主持钧忆老臣忧天先已坠觉地岂重沦幸有身心在无忘尘刹尊埋名谁与耦出世复无伦北斗推崇望南星见老人名山华藏界硕果法王身杯渡原来楚莲邦亦避秦逃禅同钓渭安隐是畊莘举目山河异扬睂法化新百城通问讯万象属陶甄境外安心地豪端转法轮已知身是幻不与世爲邻独立危峰顶周行法海津雨花尝绕座香草自重茵楼阁层层出巖峦故故神峰顚畱鸟篆松老尽龙鳞翠巘题名遍丹梯写象眞乔柯风谡谡曲水磵𥻘𥻘讲席言诠尽斋厨草木珍苦心霑露蘂直节傲霜筠云懒浑归岫风髙廻絶尘靑莲爲净域白社爱遗民耆旧风襟逺师资雅范亲小生惭孔李先子辱雷陈降分过从数忘年简札频草堂资待遗箪食惠无贫东涧欣遗老西华悯负薪三登情缱绻万仞壁嶙峋佛藏瞻挥麈天章叹翦鹑金箆时刮眼玉椀共沾巾景物横今古沧桑近暮辰行行慿楖㯨采采问葵莼杖倚鸠还拙车安鹿易驯过溪宁独笑浮笠会从嗔西竺传优钵南华说大椿如来无量寿奚止八千春赠葛瑞五五十初度兼称双寿三十韵勾漏仙源逺绥山道系传世家瞻斗岱奕叶富丹铅晋宋光朝着荆吴艶璧联草堂闻逸老金匮秘鸿篇玄业君能受丹砂子岂捐贞姿同玉雪雅量谢韦絃典册髙班马幽微探易玄栖真欣物外避世得人先元甫辞交辟仙公偶应縁词华才衮衮经术腹便便寡过知蘧瑗爲儒比服䖍有时歌一凤空复集三鳣平子愁难减维摩病可痊山丛招隐桂社结逺公莲龙杖投陂去鹤书赴陇还酒辞金谷饮醉爱竹林眠山简频招手洪厓笑拍肩幽居遵涧壑处士动星躔薇蕨山堪撷莼菰水可搴赁舂鹤市隐採药鹿门仙偕老诗称矣刑于德有焉鲍姑尘外侣莱妇室中贤㧞宅玉峰畔移家金涧边婆娑私歳月吐纳共云烟夙世罗浮客前身香阜禅千山花覆雪万壑水鸣絃茅屋贤人聚柴门逸兴偏拥书开万卷学易絶三编巨擘推吾党灵椿况大年惭余随仲季赖子得陶甄奉赠李侍御灌溪先生五十韵一代龙门峻千秋虎观尊虞廷观祖德周史启仙源自是风流逺应知奕叶蕃天河罗象纬宿海出崑崙国器瑚琏重家声琬琰存韦平勲继美卿长德弥敦碧汉髙翔凤沧𬈑逺化鲲先公推畏友时论属元昆惠化霑遐甸淸风满故园素丝终不染朱绂若爲烦去莠炎天肃嘘枯寒谷暄霜威惊破柱风节动临轩宦寺辞休沐循良赖霁温许身同稷契致养比参骞出处皆爲政升沉总勿谖方期夷国歩谁谓塞天阍九㝢风尘斥三辰歳月昏廻天矝独力填海岂重冤盲雨天心泣狂颷海气吞秉威追细柳长啸想刘琨既已双丸堕终愁四澨飜一军皆化鹤万里尽啼猿梦鹿应维谷犹龙岂触藩斯时捐绂冕吾道託丘樊巖筑兼磻钓颜坏更段垣爲农自锦里学圃亦靑门蠲忿难慿酒忘忧空树萱烟云看变幻华蕚任偏反杜宇终啼血湘筠有泪痕揽茹还掩涕采蕨讵加飱风景新亭异莺花故国繁木门长谢卫土室竟同袁商调哀金石秦声聒缶盆杞天悲陨坠汉腊泪潺湲帝醉愁难问陆沉宁可援朔风占夜气东望起朝暾天上怜穷髪人间愧尽髠吴山思故老湘水弔忠魂感旧伤邻笛怀人吹伯埙澘澘沾宿草黯黯泣荒原但听悲风咽宁闻相杵喧死生情缱绻书问意便蕃爱我来蓬径忘形卧石根空山尝枉驾永夜更开樽古道今无匹玄言谁与抡羣鸡容立鹤腐䑕岂栖鹓紫气瞻神瑞白衣酬国恩架开三万卷书着五千言举爵推忠孝传经重讨论孤怀悬日月髙义动干坤奉赠周仪部玉凫先生五十韵迹隐东冈畔人称南国贒异才诚不世大雅振当年风调江山助文章日月悬词塲推哲匠禁苑着先鞭掞藻彤庭丽含香粉署妍云衢开逸骥天路渺飞鸢万里风云合千秋雅颂传职司叅典礼郎署应星躔鹤立矝风度鹓行羡璧联补天瞻凤德华国赖鸿篇荣问倾前辈名儒自列仙天心方晦塞国歩忽迍邅魏阙烟尘里周京禾黍边龙髯悲堕地鹏翼歛垂天白首松筠矢红颜绂冕捐后凋羣卉暮孑立衆峰巅一室生虚白孤亭自草玄江南哀庾信幕北阻张骞尝绌智林麈同依慧逺莲独醒渔父忌髙卧阿侬先顾曲余三爵羲书韵一编腹容卿数百掌故礼三千倒薤书宁易晚菘秋正鲜幽栖伤伏腊逸兴託林泉雌霓还知赋髙山独赏絃忘年愧胶知已正陶甄廿载存孤露三缄属佩絃穉璆同下榻摛舍敢随肩丧乱过从数栖迟气谊偏湖村风漠漠山墅月娟娟薇蕨分同饱芝兰每共搴伤时栖砚北怀旧泣尊前墨沈烟云出诗歌涕泪涟荆扉支谷口兰楫㴑江漩八九吞云梦沿洄忆涧瀍衡阳廻去鴈澧浦擥芳荃投赋湘累泣传书社橘牵九歌声转咽三户䜟仍然岭海悲歌入瓯闽意绪煎十年悲蜃市一旅付蛮烟道是乗槎去其如犯汉还沧桑同窹寐旦夕异山川宁独浔阳隐还同钟阜禅淸风回鹤市丽藻染鱼牋挂劒情犹昔亾琴痛未蠲哀荣襄吉壤楚些泣荒阡髙谊空千古关情惠一椽纪羣齐齿遇孔祢早周旋感激形骸尽苍茫歳月迁明公真硕果避世恰华颠怀友细雨寒江路疎灯独夜舟故山今寂寞爲访玉峰秋二风雨送君行君行天复晴山村烟树冷一片夕阳明题畵尽日涧潺湲白云鸟道边山中成独往草木亦忘年老人骑牛天涯芳草满平原踏尽芋绵碧浪痕闻说真人函谷去阿谁乞取五千言题畵即事流水衡门隐者家石梁山径逐溪斜仙癯自是甘肥遯尽日松风吹落霞二荷裳芰带舞衣寛之子循陔学采兰偕隐时推同介子养亲应不愧周磐题畵欹树寒崖空复春横波天末炤闲身胸中会可吞云梦安得人间有片尘题画瀑布每穿幽壑出石梁独跨乱泉行探奇满目飞寒翠不觉浮云屐底生二千春流水渺无津万树桃花好避秦髙卧此中堪白首不知人世有红尘三山围空翠扑人来松起寒涛去复廻尽日看山浑不厌茅斋低傍白云隈四髙阁慿空俯碧流西山南浦望中收登楼不尽怀人意犹有孤帆天际头五絶巘嵳峩箭栝通飞泉一线恰当中闲慿水阁堪游目更喜凌空卧石虹六翠岫靑林浑寂寂孤村流水故萧萧山中风景闲如许尽日无人渡野桥七依然緑树与靑山木落山空风物闲自是经秋露眞骨不将丽景鬭尘寰八一水𥻘𥻘隔岸闻重岚积翠此中分空山鸟道行人断叶落枫林乱白云题畵卷靑嶂浮空緑树垂江村初夏晚晴时数声欵乃千山静万顷烟波一钓丝碓菴和尚继席灵巖诗以赠之现在灵山岂易逢法幢髙踞碧芙蓉喜看南岳朱陵后更有参天第一峰其二片云无意傍琴台弹指声中法苑开狂象驯龙俱听法溪声山色尽西来其三支许襟期三十年同怀兰雪意翛然时听法语霑沙界何啻仙音落梵天赠昙应和尚住古尧峰超然法象踞髙峰丈室云生苔径封不是风标絶尘题畵山中楼阁衔空霭水面林峦隔翠微拊景怀人成独往登山临水送将归题畵千巖倚天苍翠㴱逺山浮空逺水隂水村山墅叅差出白云碧树相侵寻其二髙松修竹爱吾庐槛外闲云自卷舒无限景光来眼底仙山何必逺方舆题畵抱琴独坐水云间隔岸松风欲入絃不复登楼慿逺望愁予渺渺属江天居易堂集卷十八终居易堂集居易堂集卷之十九居易堂集卷十九辞姜吏部如须哀辞癸巳歳春二月廿有三日庚申姜如须先生以疾卒于吴门之舍馆其友徐枋闻讣哭之恸而以越在数十里屏居土室不入城府不得一视殓唅理丧事心慽慽若有所失越十有四日三月癸酉乃服朋友之服复爲文而哭之呜唿人之生死亦大矣哉士君子不幸生当革运之会错趾屯邅之时苟非怀二心遗君亲者未有不以死爲归者也齿劒仰药怀沙沉渊国亡与亾九死未悔不以皎皎之身而试汶汶之俗此其最也剷迹销光蓬累泥蟠奉身长往皭然不滓而一飰不忘君德行歌惨于痛哭此又其称也昔陶潜浮沉诗酒优游卒歳殁于宋文帝元嘉四年距晋亾已九载而良史特书爲晋徴士家铉翁隐居教授以天年终卒于元大德中去宋亾几二十年而载笔者必褒爲宋遗臣迹二子之所爲亦老死牖下已耳而每与啣须结缨赴汤蹈火声施竝永何哉岂非死有前后节殊显晦而原心定论则之死不渝同归一致乎吾今日于姜如须先生见之矣国破以后先生弃家奔吴入林不返虽身存将母而与死无间艰难契濶逾渉八年而乃心本朝夷险靡二行当拂乱而益坚时撄困阨而逾壮壹郁侘傺缭悷怫结一见之于诗歌词调激扬藻丽横发而神理沉郁措思哀痛论者以爲灵均之怨诽少陵之悲壮先生有焉其立节既严故束物亦峻每以余之屏迹隐身杜门守死咏歌奖训往复过从不能已已其或低廻时路亦刺讥立发客岁有明室遗老厠名启事先生恐其弹冠脂车有隳素守乃贻诗规讽恳恳千言则先生之心爲何如哉人徒见其宾从笑歌桮酒畱连以爲若忘于情者而不知其神伤心摧也夫家冤国恤萃于一身创鉅痛㴱并集方寸人非金石亦何以堪故新亭风景西台登临无一非其伤生之具矣今年甫四十而一病不起呜唿忧能伤人不复永年信哉余之所遭与先生有同痛而先生忽然以死俟河之清人寿几何拊事悼心能不摧絶先生爲先文靖公礼闱所得士乙酉之祸先文靖殉节止水门生故吏几同路人而先生五年居吴四叩先人之墓每临殡宫哭泣甚哀先生岂自以爲寿不得长将相从地下耶先生之太公亦仗节死事骂贼不屈者也则先生父师渊源积渐有素岂偶然耶范滂将赴死与母诀曰仲博孝敬足以供养滂从龙舒君于黄泉存亾各得其所任末奔师丧病革勅其后曰必致我尸于师门死而有知魂灵不慙若是乎父子师友之间死生之际葢凛凛乎难言之今先生洁身固节全而归之不堕家声不愧师传矣于其生也无间于前人之死则其后死于今日岂复有贰于毕节当时者哉是先生虽死而实有不死者存若彼后君遗亲生理灭絶虽假视息而其臭腐固已久矣故曰人之死生亦大矣因挥涕而爲之辞其辞曰天帝既醉九宇分披金苻暗窃玉铉潜移皇纲解纽突骑横驰鸱鸮云翔凤凰枳栖祥麟迸野庙登狐狸于是志士成仁忠臣取义弘演纳肝睢阳碎齿汨罗三闾止水万里余亦身吞炭剪须截指隐身门卒全节佣伍或託靑盲以避时或加白刃而不顾右引鸩毒左推组既无间于纯忠又岂殊于九死若乃蹈江海奔山林变衣冠埋姓名葢一往而不返亦百折而不倾仙人陨涕于辞汉处士寓言于避秦污秽荣禄粪土簪缨怀瑾握瑜雪白兰薰寔以砺俗岂曰偷生吾友姜子寔惟其人原姜之初本自炎帝神皇发祥绵历万功炽隆周德昌汉世又千百年吾友诞嗣岳降星临无双国士结志靑云拜身丹陛年逾弱冠顿辔皇涂才名葢代直节不磨五鹿折角九阍叩唿论事则气劘诸老说经则席夺羣儒称诗齐于十咏献赋嫓于三都方黼黻乎休明岂踬䟦于囏虞天歩顿倾皇舆再潴园陵鞠草社稷爲墟公曰惟臣死节矢志不渝痛惟先臣骂贼捐躯臣有老母臣死谁依叠山后死职是踟蹰于是奉母避世不遑宁居间关南北载驰载驱既非崔邠之脱㡌又非安仁之板舆家国伤心怆焉以悲世路险仄蹙蹙靡之乃至四鳯异林三荆分株既不同夫伯淮之被亦莫牵夫仲海之裾爲臣爲子集蓼茹荼凛凛臣躬其敢陨越憔悴放废姱修信洁撷衆芳以爲佩指后凋而爲节世界重昏不见日月君父痛㴱母兄念切采薇作歌彼屺时陟方寸几何堪此崩裂旦复旦兮庶几生活昊天梦梦长夜漫漫俛仰山河摧絶心肝贾太傅哭泣以早死盛孝章忧伤而天年帝构玉楼天降玉棺哲人萎矣梁木坏焉人百何赎泣涕涟涟秦人歌其黄鸟蒿里悲其素骖谓天愸遗大济时艰佐建武之风猷覩司隶之衣冠岂期硕果遽坠重泉呜唿哀哉畴昔之夜惟余心动巨卿死友元伯入梦玄冕垂缨髣髴长恸感旧则邻笛怀悲伤逝则人琴抱痛嗟眭夸之缟衣受唁愧范式之素车奔送呜唿哀哉惟公之灵寔明我心八年草土絶迹市城繐帷在望若隔寰瀛慿棺一哭俟之河清于是乃登髙丘而延望敶楚些以招魂呜唿哀哉歳在龙蛇而贤人嗟月犯少微而隐士卒巷不歌谣行路啜泣况余与公体同休戚孔李通家雷陈胶其爲痛悼罔罔靡极揽茹蕙以掩涕衣裒爲之尽浥命也奈何如兹奄忽死生异路永从此诀呜唿哀哉退翁老人南岳和尚哀辞壬子九月二十七日吾师退翁老人南岳和尚长逝于吴灵巖之大鉴堂其白衣弟子徐枋顿首爲文以哭之曰维竺干之道东流震旦垂几千年其间显晦纷纭亦或随时隆汚虽大道固然未爲全亏然历数不世出之至人雷轰电掣海涵岳峙日耀星临所以震动昌明光大乎佛道者固已悉其神力而要未能一摄其全而释疑万古自吾师退翁老人南岳储和尚一出而始能爲佛洗千百年之谤而佛之道始大全今而后有名世之大儒鉅公者出无不快然知佛之道固足以陶铸尧舜包含周孔而无遗憾也何也葢吾师能以忠孝作佛事也昔昌黎庐陵爲吾儒𥪡赤帜而濂洛以下诸儒复扬其波诋訾佛道几同杨墨历千百年固儒曲说守其城堑牢不可破而荷担佛道者亦未能一辞而辟之何也垂世立教旋干转坤寔以道而不以言在躬行而不在鬬诤也苟无其道言之何益苟非躬行诤之愈损故亦间有一二立说辅教者讵能破曲儒之见而释万古之疑乎惟吾师一以忠孝作佛事使天下后世洞然明白不特知佛道之无碍于忠孝且以知忠孝寔自佛性中出是使佛之道若日之晦而复明也若月之缺而复圆也若天地之混沌而复开辟也于戏则吾师之于佛道世道爲何如而胡不永其年而未七十而遽长逝乎是故于其逝也无论知与不知皆爲流涕而慿龛一哭声若崩城呜唿可以见人心矣或曰吾师之以忠孝作佛事可得闻乎沧桑以来二十八年心之精微口不能言毎临是讳必素服焚香北面挥涕二十八年直如一日身爲法王年垂七十而明发之怀孜孜靡已每言必乐道其二人之盛德惟恐二人之盛德无闻于后所谓终身之慕者非耶郁然至心有非贤士大夫之所能者吾师之忠于国孝于家者如此吾师尝言钖类之仁孝爲忠本故自爲孝经笺说以刻之而复敦请大德居士讲说孝经于丛席俾一千五百衲子无不薰染于其中而又推其忠孝之心以翼芘生全天下之忠臣孝子不容悉数即尝爲不肖枋排大难御大患者谬以枋能无毁先人之志孝也必使枋能无失故国之身忠也即一嘉惠于枋一人而师之忠与孝全矣于戏吾师之所以嘉惠于枋一人者即所以嘉惠于千载之伦常也故于吾师之逝也枋哭之恸一恸而不能起也于戏是岂爲我一人痛乎寔爲千载痛也吾师之所嘉惠于我一人者即所以嘉惠于千载则吾之爲千载痛者宁独非爲我一人痛乎于戏痛哉吾尝读史知例以义起如魏书之有释老志宋史之有理学传创也创而得其义爲不刋矣然千古国史未有列释门大老者即如宝志一行仅仅列于方术传彼固不能特创一例也若有㴱明春秋之大义得史法者当于故国之史特立一大人传以吾师一人竟之创千古之义例开千古之心胸使天下后世学佛学儒者无不快然知佛道之固足以陶铸尧舜包含周孔而无遗憾也以吾师之能以忠孝作佛事也于戏吾意尽矣而吾痛未尽吾痛未尽再託之辞其辞曰维释迦文雅思渊才言如万华春遍九垓琅函宝笈云汉昭回拈华一宗不立文字少室廓然惟第一义直探心源言爲道蔽不二门中本来一体从古大老得彼失此于维吾师广大崔巍心传诸祖文继如来言满天下爲霆爲雷文峰卓立学海弘开以斯至文于焉载道触处敷宣甚㴱微妙河沙世界罔弗诏吿诏吿维何维忠与孝昔我尼父行在孝经百行维先万世作程师知其义孜孜是勤丛林标榜尘刹仪刑移孝爲忠寔惟一致志在春秋天经地义孑然孤撑以支天坠片言不磨以醒帝醉长夜一灯狂澜一柱维师之道寔范吾儒君臣父子大义克扶彼儒诋佛非迂则愚内圣外王徒爲区区佛无不该奚止合符吾师之生爲佛洗谤西竺东鲁汝和予唱无忝徽音克明师匠昌黎庐陵师扼其吭而今而后万古是谅师之出也如日中天无幽不烛万彚昭然三代礼乐尽在是焉以兹慧命覆此大千胡爲长逝而不永年吾师之逝山頽木折天上灵巖摧其嶻大地啣悲诸天恸絶日霾无光衆星陨越羣生安仰怙恃斯夺如风斯号如雨斯泣如闻遗欬如覩慈容狮絃失响猊座长空嘹嘹哀梵漠漠悲风含悽道惨夕磬晨钟吾之痛师无可告语激楚辞纒绵怨悱魂逝膓廻言无纶绪屈宋大招惟心痛只曽吟恒悲莫知所指于戏我心云何不尔吾痛无尽以告终古李侍御灌谿先生哀辞天诞伟人必使之被显名跻大年非以厚其人所以厚天下也非以厚一时之天下所以培民彛于无已也故其人尝岿然独峙以系天下之望天下亦羣焉仰之其人而存固无所爲屑屑于天下也然信史书之千秋颂之即以存故国之风爲狂澜之砥而隐然寄纲常之重焉昔宋室既亾故相家铉翁隐居教授不渉世事又十九年而逝而史称爲宋遗臣呜唿自昔适丁革运之会守身异代之后未有如此之贞确久长而不渝者设历年更久守身益固年考益髙而皭然不滓聿称完人则其人之存亾不更重于往哲乎吾故于前侍御灌谿李先生之没而俯仰叹悼爲史册之所希有也先生年二十余荐登上第早膺民社之寄即着廉吏循吏之称考绩入最官爲御史触邪指侫奋不顾身有破柱折槛之风及忤时在贬奉身里居仰事太翁色养备至不言躬行有舞褏洗裙之孝昔人称李景让孝于家忠于国者先生眞不隤其家声矣迨遘世变先生潜节固守确乎不㧞自鼎革时年未五十乃自五十而六十而七十而八十而守益固节益髙三十余年有如一日因廻环先生一生之着绩或出或处无时无事不合于道此天下知与不知无不痛先生之殁咨嗟涕洟谓天下之不可以无先生也此吾之所以爲天下痛先生也至我一人之私则更有无已之悲焉先生爲先文靖公总角交少同砚席壮则同朝晚同里居文章事业激扬砥砺迨先文靖毕节止水先生爲后死存其孤而恤其后藏之中心未易一二言尝会葬先公先生悲不能自胜见者皆爲流涕又以不肖之息影土室也先生绌父执之分忘逹尊之年时操小舠酒尊幞被顾我于空山荒野之间又必偕吾师郑桐菴先生及一二方外同心之友晨夕谈笑流连信宿必极意而后返而历歳无倦焉则其气谊爲何如者去年腊月先生于风雪中独过草堂剧谈移晷聪明歩履有同壮夫余窃庆幸先生之寿未艾胡期今之遽尔长往也呜唿先生往矣典型沦丧木坏山頽即微知已之感世谊之慼而有余痛而况如不肖者宜乎旬月以来泪如縻而心如捣也更有痛者土室中人不出户庭人间世事一概废絶致不能一弔先生之丧一临先生之穴今将就窆而我心缺然则我无已之悲其有以自解乎呜唿创臆塡膺无所抒写聊敶楚些以志吾哀其辞曰伟人之生寔维岳降元精亶储钟祥休鬯胚胎前光卿长无让早绾炎符清风逺飏履职台端霜威忼忼国歩未倾皇猷克壮中外经纶爲时哲匠胡遘沧桑旋隐园巷一砥岿然百川爲障令闻风驰逸情云上八十之年受天之贶江左夷吾渭滨公望维公之殁灵光既倾大星宵陨赫曦昼暝未期旦旦遽即㝠㝠民之无禄丧此典型逺近痛悼追维德馨巷不杵相孺亦涕零维公之年胡不百龄载绥视履以跻澄清公今往矣如彼苍生我敶大招吿公之灵呜唿我公维余父执元礼龙门童年早及函丈周旋孝穆殊特夙昔褒称声名题拂我当孤露公寔覆翼感知怀旧塡膺创臆屠维协洽暮商无射维此歳月我公陨殁俯仰衔悲维余啜泣呜唿哀哉公称肥遁聿号癯仙山林无闷逍遥引年岂期一旦哲人萎焉呜唿哀哉精灵仿彿乗云骑箕上下星河经带寰区公虽往矣亘古终誉我今安仰矫首东维夏屋之封娄江之墟千秋一宿永夜安居老友苍睂张君哀辞岁甲寅十月壬辰老友苍睂长逝讣闻徐子伤悼之至不自知其涕之无从也呜唿乙未歳冬始识苍睂于今二十年俛仰二十年间苍睂之翊我忧患慰我穷愁未易一二言其所以解纷御侮爲之惟恐不力趋之惟恐或后若饥渇之切身若嗜欲之不可解于心也则于其死也吾能无悲乎第其死时不能与之一诀其殡时不能视其飰唅吾又何以爲心也耶是宜乎其死后三四十日而余犹戚戚若有所失也呜唿吾见其一棺戢身萧然无余有足悲者夫复何言幸有其友惠君孟仁笃古人之谊其所以周旋其身后与苍睂存时无异而且力索余一言以哭苍睂呜唿苍睂可以瞑矣苍睂平时尝语余曰某闾阎穷叟自与草木同腐所幸者一生得识徐孝廉而吾友惠君可属肝膈耳今于其死后而惠君谆谆乞余言甚急若非此则无以慰苍睂于地下者余甚愧之而亦可以见苍睂之知人矣语曰人之相知贵相知心惠君知苍睂之心而能必慰之于其身后此余之所谓古人也余既悲苍睂之忽然长逝而又重惠君之谆谆无已因挥涕而爲之辞辞曰造化茫茫万物逆旅死何以悲生何以喜譬如昼夜事有必尔倐而扶桑忽焉𪷟汜人生百年有如此矣呜唿张君号曰苍睂年跻七十寿称古稀晚慕禅悦脱然去来生无所累死又何悽余之悼君余心自悲惟君于我急病让夷余昔盛时交满天下接葢扶轮执辔命驾陵谷沧桑掉臂交诧翻覆云雨欺绐变诈独有苍睂交忧患时视我采薇若已有饥视我葛帔若身无衣我有外侮以身御之大憝含沙严辞往谕巨浸稽天漏舟径济卫我种种靡他自矢君之衞我人所莫喻有时载酒慰我牢愁抗声髙歌浮白相酬谐笑杂以解我忧我尝疾病君求医药当我沉绵君心煎灼必我霍然君始大噱我当行遯窜迹僧寮君常伴我慰我寂寥寒飈淅淅夜雨潇潇或时奔走雪咽风饕篷窗暑夜芒屫霜朝如是廿年靡所不历心同忧喜有如一日犹记昨歳君忽遘疾我来视君赠君药石君疾有瘳谓君再生君必长寿以几令辰庶几报称以展我心我闻古人无德不报一飰必酬我心是效况于廿载忧患殷勤我心如结欲効无因岂期一旦遽赴㝠㝠病不我招诀不我闻迨造君庐桐棺是陈呜唿哀哉我何爲情君每见我笑言稠密问讯劳苦覼缕休戚胡我此来惟我啜泣我言莫应我嗟何及幸有惠君摭君遗蹟邀余一言慰君窀穸呜唿哀哉死而有知寔闻我言兼听我辞我敶楚些魂兮何之君尝属我爲君立传誓必爲君重开生面託之贞珉千古无眩君必闻之斯言若券含笑九京我言是颔赞庄子赞黜聪堕明爰葆其眞释仁去义性乃无敝吾知之矣眞性若水五味既调厥水乃淆惟其甘㫖旋亦腐秽若彼湛然亘古无愆惟葆我眞物莫得撄惟浮我性物莫能竸吾全其我无可不可止若乗空行若御风脾睨揶揄吾无隐乎忽爲大鹏翼垂天云水击风负能小天下忽爲蝴蝶轻举一叶彼栩栩者我梦觉也大而能化审乎无假扩而能收与造物游今我拟之伊谁似之庄生庄生其人其人汉寿亭侯赞髯之逸羣有国士风风霆前驱日月在躬威震华夏千古爲雄奚止气吞乎当涂而势压夫江东呜唿前有纳肝同公不二心之极致后有碎齿继公不两立之纯忠而皆未能如公有以禠敌国之魄而摧奸雄之锋呜唿我公此所以爲千古人臣之宗观音大士十赞一极乐国土乃有大士尘沙刹界功德无二说法现身微言妙谛度彼衆生维我如意二我坐莲瓣是般若船泛香水海三千大千援天下溺如已溺焉舍身狥物以大悲故三空诸所有独歩无上现种种身是爲人相妙鬘垂缨是爲我相大慈大悲诸相非相四拥膝而坐俨若有思思济羣生是曰大慈慈容端好珂睂宝目三千大千在我化育伊维慈母亦太导师婴乳蒙求视此杨枝五音亦可观寂亦可闻兹黙然者如海潮音吾一叩之开言含笑说无可说道无可道六爲乗戒舟爲皷慈棹风波稽天如履坦道风自何发波自何兴我心既定风波永宁诞先登岸度彼迷津七现身维何爲黙爲说身外何有一瓶一钵解我璎珞爲此记珠行游婆娑念兹在兹八辟支声闻梵王帝释惟此一心纷纷籍籍千手千眼亦惟一心还归本来曰是普门谛观大士面目谁眞九澍我军持八功德水承我双趺宝华香蘂以此恩波暜济万彚以此芳躅纳民于轨我有大愿此水此华芬芳润泽永永无涯十慈意妙云悲心慧日云荫大千日炤无极宴然瞑坐周恒沙国惟此大定浩刼瞬息惟此幻身寿逾磐石移居十景图赞覇陵山汉梁鸿字伯鸾扶风人始受业太学家贫尚节介博览无不通归乡里势家慕其髙节欲女之谢不娶娶孟氏女光光归鸿七日尽释赍装椎髻布裙操作而前鸿喜曰眞吾配也共入覇陵山中以耕织爲业咏诗书弹琴以自娱伯鸾淸髙爰求贤匹裘葛俱隐节尚悉敌弹琴着书夫耕妇织共入覇陵乐是潜德上党魏鉅鹿张臶字子明养志不仕少游太学学兼内外后归乡里袁绍前后辟命不应移居上党以髙隐终年一百五岁咄哉子明永卧园丘不事天子不友诸侯移居避世百歳何求方城晋张华字茂先范阳方城人也学业优博词藻温丽朗赡多通图纬方伎之书莫不祥览文史溢于机箧常徙居载书三十乗茂先博物赐麟角笔书三十乗博物是出以是爲迁非徒壁立桐庐宋戴勃谯郡人晋处士安之子也与弟颙竝隐遯不污修父业安授以琴勃颙各造新弄数部以弹焉以桐庐多名山兄弟往游遂畱居之勃颙竝隐克脩父业新声十弄弹琴一阕往游桐庐山云自悦兄弟畱居与尘中絶衡山宋刘凝之支江人也少慕老莱子严子陵之爲人推家财与兄子及弟娶妻梁氏女遗送丰盛毕散之亲族夫妇率安俭苦筑室于野非其力不食后携妻入衡山絶岭结小庐居之采药服食焉落落刘生尚友眞隐携室入山结庐絶岭俯视寰区茫茫悠永会稽南山宋朱百年㑹稽山隂人携妻孔入南山而居以樵箬爲业每得樵辄束置道旁爲人所取去辄复置久之须者随所直多少畱钱归之转居南山樵不取钱道头樵者伊朱百年积金涧梁陶弘景字通明丹阳秣陵人也㓜多异操及长身有奇表齐髙爲相引爲诸王侍读奉朝请闭影不外交惟披阅爲务永明中脱朝衣挂神武门而去止句容之句曲山乃中山立馆自号华阳陶隐居晚移积金东涧特爱松风庭院皆植松闻其响欣然爲乐时独游泉石望见者以爲仙人仙人通明挂冠神武华阳隐居丹砂自煑三朝盛名与泉石伍移居东涧松风长午北渚唐王绩字无功人也性简傲弃官不仕沈于酒退耕东臯即以自号时绛州仲长子光无妻子结庐北渚绩爱其眞淡徙与居时对酌甚欢子光未尝与交语绩有田种黍春秋酿酒养凫鸭艺药草自供以周易老庄置牀头时读之彼王无功弃官不仕五斗亦醉号东臯子仲长天隐块然无侣维德不孤绩来北渚田十六顷岁惟种黍对酌甚欢不一交语箕山唐田游巖将母妻入箕山就许由庙东筑室山居自称由东邻髙宗幸嵩山诣焉问之曰先生比佳否对曰臣泉石膏肓烟霞锢疾不佳也泉石膏肓烟霞锢疾许由有邻游巖筑室岐亭宋陈慥字季当人工部郎希亮子也少使酒好劒轻财爲侠与苏轼游轼大奇之壮折节读书不遇弃田宅隐于光黄间岐亭菴栖焉徒歩往来山中妻子奴婢皆自得人莫之识也见其㡌似方屋而髙曰此岂古方山冠乎因谓之方山子轼谪黄过岐亭识之人始知爲慥云季长好侠折节盛年弃家埋名遯光黄间往来山中人号方山不遇大苏姓字不传宗子烱太君王氏遗像赞彤管所称靑简所载中闺名彦邦媛芳规尚矣然盛女德者或未闻其妇则着妇道者或未覩其母仪此固至行之难兼寔亦全人之希遘所以绛纱之幔止载传经黄绢之辞仅称孝女莱妻暨乎鸿匹而慈训未及宁馨七诫等于三迁而令模不推中馈虽千古爲烈惟一节可称况义备三从德兼四行者乎拜瞻图像用赞芜辞辞曰生称女表没号礼宗爰託豪素着其徽容庶几髣髴亮节端踪堂前垂美孝里遗风尚论孝行若叔先雄爲媍爲母断织九熊玉成令器聿爲人龙女诫懿德萃美厥躬挹彼风烈昭我管彤郑靑山泛舟小像赞余少读范宣城书览逸民独行诸行事未尝不致慨于闻其语未见其人也及与吾友郑子靑山定交见其事亲孝交友信敬身严始憬然而叹此即古独行之流欤客曰志捍金石意严冬霜斯独行之所繇名也郑子其何居焉噫世当輓季江河末流士鲜惇茂之行家无世守之学且爰自江南卑薄之域而角立杰出内行淳修庸德寔爲奇节矣是以论其世也郑子年跻强仕而孝事尊君有婴儿之色居恒极甘㫖洁滫瀡志养兼脩惟恐不及余固获交纪羣间尊君尝语余曰余少未克尽孝养于先人今受吾子之奉良有愧焉嗟乎夫人子之事亲而无间于亲心如此斯其至性通于神明矣郑子退然如不胜衣其言呐呐不出口而急人之急然诺不侵生平主敬弗亏暗室所谓火灭修容衣带必恭郑子有焉郑子少修博士业余与同学既而知天下将乱乃慨然尽弃其学而以医学世其家沈思笃嗜不二三年遂涣然不逆于心汤熨所及沈痼立起一出而名重天下矣乱后数年味道守眞终亨时晦虽形依城阙而㝠然有遐举之志故自画其像单舸水裔类古通隐者流斯又逸民之亚也昔宋学士濂修元史列名医朱震亨于儒林传中岂非以其人不敢以医命欤故至今称爲良史若郑子笃行似夏统贞黙似申屠蟠而孝友乐义则似郭原平严世期吾愿异日珥笔作皇明史者遵汉书京房故事爲郑子立两传分列逸民独行中也因爲之赞赞曰韩康卖药女子知名夏綂扣船风雨随声宝筏利时玉函垂经吾闻医理寔同相业若济巨川女作舟楫吾闻金仙寔有慈航暜济羣品是称医王则是桂櫂兰枻浮家泛宅者将与造化分工和缓抗席岂特郭翻野人之舟陶岘水仙之游也哉杨曰补小像赞其中温良泽乎风雅勃颙竝隐耦耕于野山髙水㴱千仞不下古之沉冥无复过者吴佩逺琴书小像赞一时玉人千古国器有湖海心食神仙字中路飘摇风风雨雨名编钩党世推君顾共保歳寒松石间意狮林广运大师遗像赞像教东渐异人辈出荷担大道增辉佛日或假有爲以示神力楼阁涌现庄严瞬息飞走丹靑虚空金碧顿开化城竟跻乐国见者皈心砭愚袪惑五浊慈航津梁罔极以兹誓愿适然来集功成身逝不畱朕迹身尚不畱况于勲德去来翛然义谛第一式瞻遗影威仪抑抑智囊眼黄尘寰足白睦州现身净名示疾丰标俨在清风披袭故宫保张大司农遗像赞于戏此故太子太保户部尚书张公静涵遣像也公勲德重于本朝风节表于今世笃行同于古人学道超于先哲守身不二逹尊兼三以是而往可以无憾公殆所谓完人者耶余自稚齿即奉教于海内大君子如倪文正黄相国诸公独公则于世变后始获交焉而奉公之教最㴱且久俯仰二十余年公畧其分位忘其年齿而谬推挹于余故余衔公之知亦最㴱非诸公所同也甲辰秋公寓书论道奖诩过当而复属余题故御史秦公大音遗墨秦公与余一见而亦爲知已余拊时怀旧掩卷太息不能已已不谓不四五年而公亦继秦公往矣而今复爲公题遗像也于戏遗臣故老身任纲常而泰山梁木一旦頽坏则故国风流于斯顿尽避世之士无所瞻依此余之所重悲也而况有知已之感乎而余更有所进矣昔所题秦公之遗墨寔与其宗子灯巖氏者而今公之遗像亦灯巖所绘也灯巖师事二公学问渊渊得二公之精微求无忝其师传故兢兢惟恐失坠如是又非独眷怀于存亾今昔者是非余之所能及也因爲之赞赞曰特赞之贵计相之年博望之节曲江之贤西铭南轩称其学无尽无垢逃于禅在昔一人得一已千古而今公则包举数贤肩其全余昔辱公之教书联六𥿄而今复读公与其弟子论学之篇虽称小友于公者二十余载而愧未能究公之一焉于戏闻公之名四海所共知公之心千载无愆而晰公之学则或同室而茫然今绘公之像或以见公之容貌而因以不泯公心学之宗传呜唿是像之所以爲具瞻吾固知髙山之仰不专而咸而朝斯夕斯如炙羮墙者则公髙第弟子秦氏之灯巖吴江周长生画像赞孝侯伯仁俱生令子咸有父风史载其蹟于今爲烈如遘音容维兹玉立翛然风貌令闻克从不坠家声缅怀前哲亦将无同吾知其爲忠毅之子上下千载而克振其宗者耶张苍睂画像赞拜石爲丈水亦吾师髙怀旷适五湖之湄仙癯鹤瘦伊遯称肥交契云霞性同鹿麋既絶尘而违俗嗣莱民之芳躅亦抗志而㝷幽从赤松以同游栖託则竹中髙士渔钓则苕霅孤舟名成三影诗称四愁引如意以擎凡耕东林之山畴折松枝爲麈尾而清谈玄箸弄铁笛以自娱而声遍方州若乃周郎顾曲桓伊弹筝陆羽煑泉韩康卖药既诸艺之能精亦千金而一诺急病让夷倾葢垂槖嗟乎斯人爲善最乐于是虎头写其状貌孝穆颂以辞章传神阿堵德隅不忘张公一生江海客身长八尺须睂苍徐次洲畵像赞水声潺潺松风谡谡彼有人焉絶尘髙躅意气欲吞江湖雅志不移陵谷遡早时之盛事寔岁晚之孤芳飞腾六艺豪荡千觞酿倾次道翰辍中郎逸情云上髙论风翔既感时以长往斯卷怀而善藏慕向长之遣累学陆贾之析装今吾举似阿谁可儗伯珍乐潜爰栖九巖修仁诫子不问园田景山中圣孝克逃禅所谓怀文抱质而抗志箕山者非耶吾知其人无忝家声南州髙士东海遗民薛逸菴畵像赞吾闻大隐在朝市李伯阳爲柱下史东方曼倩浮沉金马隐于朝者也梁伯鸾赁舂庑下王君公市侩墙东隐于市者也古人负絶俗之姿尚浩然之志正不必憔悴山林长往不返以矜其髙唯夷犹寓託随地可隐而其隐始大薛子逸菴杂迹尘坌之区而翛然有尘外之致入其庐鑪香茗椀秩秩琴书入其圃药阑石磴修竹方池花药盈阶蔬蔌满畦彼非隐者能如是乎昔薛公藏于卖浆家薛方终身嘉遯固世有其人若逸菴者其能不坠家声欤故观其畵像湛矣神清幅巾竹杖飘飘出尘吾目之爲大隐而亦叹其爲先民题瞻明宗子居士像赞幅巾染衣欲扫尘迹孝克逃禅东林遗则似翛然物外能息心乎净域而不知其少壮之时飞扬跋扈文章砚席故今观其睂宇犹尔丰神之奕奕嗟乎吾今而后知髯之逸羣角立杰出业师郑桐菴先生畵像赞惟我先生今之商瞿出处黙语以易爲模终亨时晦自履坦途峩峩髙山具瞻德隅熙怡悦泽道胜而腴而口欲无言目若有营者吾知其爲易之忧患而不敢忘乎故吾猗欤先生故国遗民斯时硕果避世之士列仙之儒故赠大理安甫陆公遗像赞人臣以身许国幸而际会休明身名俱泰不幸而毕节致命以死继之尚矣虽然难言之矣或秉国之钧或膺民社之寄而国亾与亾义无可诿或处禁近之地任谏诤之职而事机廹人言与祸会则其死也所谓死于其官者也所谓不失其职者也若曰进退绰绰成仁取义则有间焉善矣欧阳子作五代史而分立死事死节二传也若夫退休林下不绾军国之柄而骤更世变死系纲常暨身未离乎士林非有拾遗补阙之责而抗直不挠卒触邪指侫以死此其死也重于泰山千古爲烈成仁取义又何愧乎昔正德初逆瑾爲乱流毒缙绅时陆安甫先生讳初成进士无官守无言责寔未离乎士也而独以直节忤瑾致伏阙暴死时论痛之以爲公名父之子抱非常之才甫成进士或少歛其锋锷以需其大且逺者所得不止此呜唿是岂知公者乎以瑾滔天之恶举世风靡公独不惜孱然之躯以捍之使天下后世知士气必伸有宁死而不夺者则公一身虽死而其所纲维于万世者何如也呜唿膺滂遘节甫之祸对狱忼慨谓死当葬首阳山上不愧皇天下不愧夷齐若公之死可以当之矣然后可以列于欧阳子死节之传矣然后可无愧于孔孟成仁取义之言矣拜瞻遗像敬系以赞赞曰所绌者孱然之躯所伸者浩然之气其爲气也上爲星辰下爲山河亘千古而靡替呜唿陆公死于一时生于万元鎭东儒学提举朱泽民先生镜容赞旌表贞节朱太夫人睢阳之裔也先学士文靖公奉母纯孝笃渭阳之谊与朱氏宗党周旋无间居恒尤喜称说外家文献故余小子童时即得备闻朱氏之前言往行焉犹记崇祯癸酉歳之端阳朱太学汝梅氏敬奉其先世所藏睢阳五老图乞先文靖公题咏五老者即宋丞相杜祁公太子宾客王公涣光禄卿毕公世长尚书郎冯公平及兵部郎中朱公讳某者朱氏即其后也于时欧阳文忠公有次韵五老诗白髪忧民虽种种丹心许国尚桓桓可以见之矣余时年十二得观五老之像瞻礼敬对不敢漫视又不能释手又五年戊寅先文靖公延先师以发先生授经于余馆吴趋里第先师携其先世手泽赴馆复得见泽民先生镜容及水亭图余时年十七其爲敬爱瞻礼亦同于五老图因得遍读诸名贤题识知朱氏世德之长不啻崑崙之源而诸图之去而复来及再失再得或阅几传或踰百载而完好如新复归世守种种神异不减张僧繇所画天竺先生像者岂非名德精爽与世长存固有不依形而立不恃力而传者乎癸亥歳九月之朔先师长君致一偕其羣从过余涧上草堂复出镜容水亭二图属小子题册尾再一展礼囘首如昨而距戊寅歳已四十六年余今年已六十二沧桑陵谷何可复言即先公先师捐身殉国亦三十九年俯仰今昔余与致一不觉相视泫然而尤幸世守之如昔也敬系以赞赞曰伟哉泽民孝友之裔亦孝亦友克世厥懿敦此大节蔚爲名世文同三闾孝比参骞昔贤所目公庶几焉公不骛时时其舎旃入叅文苑出寄戎索在所着绩原本于学爲仕爲隐不愧不怍存复同初何逊濂洛断石着异摹镜称神于戏伟哉郁林后身居易堂集卷十九终居易堂集居易堂集卷之二十居易堂集卷二十颂兰白华颂灾祥之于人犹影响矣易称余庆书曰百祥元精所钟人物交畅苟嘉瑞之瑰异斯懿德之昭融虽曰有开必先亦惟积累后着非诚贯金石志通神明未易遘也所以和气洽而甘露降孝德脩而钩星明人文盛则雒如生政化醲则两岐出莫不炳烺史牒炤燿古今岂造物之爲矫诬寔人事之臻极致迨乎輓季斯称末流醇风罕覩于尘区故瑞应不昭于环㝢殊柯连理之木既旷世而无闻异畆同颕之禾亦百年而若接况缀奇葩于萎叶茁异蘂于枯丛华萼殊伦色香絶代爲书契之所未载亘古之所莫窥者哉癸巳岁春二月梁溪髙彚旃先生阶除之侧有枯兰生白华焉国香自然肌肤若雪鄙紫茎爲间色岂緑叶之常荣有如姑射仙人无异唐昌玉蘂楚骚香草未覩形容汉武芳声于焉夐絶产兹灵卉寔曰休徴原其所繇葢有自矣先生世季囘之传经绍文通之隐德遵忠宪之庭范同万石之家风笃行则嫓董闾孝友则齐张仲自解巾释褐以至身绾银黄位望通显逾渉廿载而外无异门内无异烟孝养温牀友于共被吉祥之气烟煴闺闱堂上二人同跻七秩居则极养堂之欢出则尽板舆之奉非天伦之至乐人间之奇瑞乎书易所谓是爲不诬近者太夫人无疾而逝先生痛念罔极养过乎礼以爲桮桊弗御而继志爲先謦欬弗闻而视听敢后于是恪遵治命手缮法华冀四法之㝠通俾重泉之夜晓染翰方毕而瑶华斯见史云孝感不其然乎夫隐之哭泣则双鹤警鸣乹邕哀号而羣鸠环集至性感被异物徴祥已足再荣安邑之槐两寔庐江之橘况复修竺乹之妙谛拈调御之洪文衔涕操觚比张孝始之精释典薰心拂楮若滕昙恭之睹佛光遂使黄叶含灵庶卉移性南陔有草忽同咒钵之莲九畹余芳竟成刻玉之树香闻十里晖暎三春虽金蛾玉蝉逊其芳丽长卿简于愧彼珍奇曼陀雨旃檀之林优钵附贝多之叶无以加矣岂新林墓侧旅松百株孝政庐前生麻十尺之可拟哉吾闻采兰孝子相戒以养也白华孝子之洁白也二德兼修灵瑞爰臻故兰薰与雪白同芳乃瑶草偕琪花合体非行同曾史孝比参骞内行所孚无微不格岂能使王裒柏树爲田氏荆株也哉道叶庶徴事穷往䇿歌诗满于缃帙赞叹溢于同人闻风而兴敢忘斯义不辞固陋用垂颂声颂曰兰之猗猗扬扬其香粲粲门子令闻孔彰循陔致养陟屺弗忘孝德备矣神斯降祥皎皎白华晔晔其色彼居之子馨香其德鲜侔晨葩直比瑞轶湼而不缁服之无斁既纂竺坟遂覩雪珂优昙花现白业不磨反枯爲菀瑞草荣敷濯濯其英蓼蓼匪莪凝肤若玉含膏如露偏其反而氷心霜跗萱背莫追椿景方富祯祥不虚福流永祚铭书函铭是非金人三缄其口曰戒之哉括囊无咎是非金人其口三缄曰戒之哉无易由言是非金人三缄爲何言有枝叶兴戎孔多曰戒之哉竹杖铭可与适道用之则行易传曰坚多节老氏曰虚其心不知老之将至何可一日无此君杂着讨虮蝨檄尔么虫虮蝨者身慙蚊睫质细蟭瞑夤縁线索以爲生依附豪毛而自大聚族而处岂知蛾子之君臣迁徙不常讵有蜂王之国邑纪昌善射悬之而贯心王勐雄谈扪之以挥麈固垢秽之滋孽实锋镝之余生将军有血战之功汝依甲胄穷士贵蠖藏之用尔处袴裆厥有常居毋宜越境苟爲曼衍必致侵渔故设汤镬之严刑重捕获之功令十日大索五丁穷追尔无捍兹三章人亦寛其一面尔乃头足方具便尔鸱张耳目未完胡然作孽惨人肌肤以爲乐吮人膏血以自肥腹既果然贪饕未已形同混沌蹒跚可憎投隙抵巇无微不入唿朋引类寔烦有徒时寻蛮触之争罔覩蜉蝣之旦以鹑衣爲兔窟髙枕安眠望毛孔爲屠门朶颐大嚼但知口腹不畏死亾尔常噬脐人犹芒背遂使緼袍之士手不停搔伏枕之夫卧难贴席不耕而食徒知膏吻磨牙剥牀以肤自侈茹毛饮血犹恨天衣之无缝生憎荀令之薰香噆肤比于割鲜矢口矜其食肉蠕蠕蠢动曾玷叔夜之龙章点点殷红时污麻姑之鸟爪朗诵阿房之赋正如苍蝇之泄赦文僣登宰相之须何异妖狐之升御座罪维满贯恶极滔天诚罄竹难书续发莫尽者也兹者渠魁既获斧钺将施事急求生乞怜恨其无尾计穷就戮大患以我有身或愤燃其脐或戏切其舌或咀其肉以雪恨若刘邕之嗜痂或数其罪而甘心若张汤之磔䑕然而未爲合律不足蔽辜乃选五轮以爲兵排左车以爲阵歛袵成甲褰裳作旗巨擘若博浪之椎利齿同斩蛇之劒雷电击风扫云驰夫以槐安国之巖城犹然馘丑兜离国之形胜尚尔犂廷况乎乌合一旅之师羣居四战之地裸身无蜣甲之蔽脆弱无螗臂之抟将视斩级功多衆拟长扬之献兽血流漂杆惨同云梦之染轮仗我爪牙穷其巢穴无易种于新邑必殄灭之无遗提汤趣烹杀之无赦劾䑕文䑕之爲患害于天下也久矣或食郊牛之角而改卜或食田畯之禾而荐饥此凶于一国者也或慿丛社以爲祟或踞厫仓以自肥此贼于一乡者也或穿墉以速讼或穿衣而见私此害于一家者也嗟乎䑕之爲患害于天下也久矣而空有迎猫之祀终怀忌器之心遂致孽虫跳梁罔知畏惮昼出而宵舞什伯以爲羣驰驱藻井之间呌啸牀第之侧篝灯则啜膏而灭火旦日则冠帻而人言时衔尾而舞门亦去穴而登木夫䑕盗窃小虫也而爲妖爲孽状非一端良由小人道长贱人在位播恶于衆气类相感耳故杀之则福至纵之则祸生所谓开国承家小人勿用也若阿𡡉身系巨䑕而爲君则十三年而隋亾李斯学仓䑕而爲相则二世而秦灭张汤捕盗肉之䑕具狱而磔之则福流子孙中山王周南不应人言之妖䑕而䑕自颠蹙以死不更彰彰较着乎吾今吿之门神户灵尔捕尔诛母令盗窃公行必用勦絶其命庶几人事安稳而家道肃淸矣络野篇垂死病中备极诸苦而所尤苦者有三物焉一曰虮蝨也一曰䑕孽也一曰庸医也夫其人已百日沈疴六十日絶食而三物也者更相爲祟嬲之不置使昼夜苦恼卧不贴席求生不得以死爲幸幸遭仁遇神复延视息今将聚三物也者而诃问之衡其罪之轻重勒成爰书蝨则杀之被中䑕则磔之堂下而使庸医薄而观之以愧其心焉惟兹罪在尤重故以不治治之也客曰庸医固有罪矣然子以等于孽虫无乃已甚乎徐子曰唯唯否否夫虮蝨以大被爲阿房而恣其作孽而所伤者肌肤之细微䑕以藻井爲云梦而骋其畋渔而所损者不过服食之长物其于人也非关死生殄躯命者也若庸医则不然彼固以人命爲草菅而以药饵爲兵刃瞬息之间将寡人之妻孤人之子聚者以散生者以死其视噆肤穿墉贪饕盗窃之罪不万倍乎以余论之蝨鼠犹末减耳客曰不然彼蝨鼠之作孽也皆拒之而不去者也若庸医者非主人延之入室又何以至病者之前而以其妄术杀人哉若论其罪则子开门揖盗先尸其咎矣徐子曰唯唯否否夫二䜿遯于膏肓则医和束手疾病在乎骨髓则扁鹊亾去彼固自审其能否而知病之治不治也人之生命庸讵可忽其人既举一身而委之而以彼爲司命则当以能否爲进退何不审其术不察其病美锦学制徼幸万一卒致六十日絶食之人复呕咯血奄然竟毙也苟非今日之和缓起而救之则长逝者魂魄赍恨无穷矣庸医之肉尚足食乎以余论之蝨鼠犹末减耳客曰是固然矣然子以人而等之孽虫是亦有説乎徐子曰物以类聚之三物者虽爲术不同厥罪亦异而其但知口腹之求不畏腰领之诛则正相类吾故聚而论之也何也干没一试徒以求食非蝨鼠之尤哉昔人云医者之治病犹猎者之逐兔也良医知病之所在故用药省而奏功多庸医不知病之所在而妄冀一効故杂投而罔功正如猎者不知兔窟而广络原野漫然驰逐卒致人犬俱罢而兔竟不得也因赋络野篇焉其辞曰厥有一人妄称知医鍼石蒙然色脉罔窥意绪贸贸尝若有爲坐不席㬉言语支离问厥渊源不饮上池之水而啜蹄涔之泥昔人见五藏症结今也缔五色而目眯昔人见坘一方人今也与病者对语犹面墻而触篱以六旬絶食之病气息一丝而犹曰中有积滞也仍攻之以消导尅伐之剂遂令呕血十一日而云徂是将以冶葛续命豨苓引年乌啄疗饥吾闻人之所病病疾多而医之所病病道少以余之疾多而适逢其道几乎而不化爲异物以归夫造化之小儿我今赋此痛定思痛将以愼疾自警岂特爲庸医杀人之爰书醉言衆人皆醉我独醒此屈子之所以卒沈其身也悲夫后世遂有以醉全其醒者既遗世而独立而又不能忘于情计无复之逃于一醉亦可悲矣则其沉湎昏酣惟日不足者其心又何尝一日而醉哉故吾观阮籍陶潜其人未尝不弔之昔人云吾又以悲醉乡之徒之不遇也夫士君子不幸而不能见明于时致逃于曲糵其可悲宁止不遇之爲弔耶苟既不能忘于情亦遂以不能无所预于世君子亦将何以自处乎则其醉也吾恐其正同于屈子之醒也此君子之所以重知几也双白先生醉乡之后人也吾故书醉言以贻之难客徐子与客饮于草堂甚懽客曰昔子瞻性不能饮而所到必酿善酒以醉客身无病而尝蓄良药以应人之求曰病者得药吾爲之体轻饮者甘于酒吾爲之酣适吾以爲于酒则可矣于药则未可也徐子曰何以言之请闻其说客曰酒以合欢以导和爲利甚美若于药稍误则杀人其祸甚烈故不可也徐子曰否不然酒以合欢以导和药独不以却病以引年耶然皆非所以语于子瞻也在子瞻则酿酒饮客而已耳制药与人而已耳造物产百药以疗含生之疾痛千古论者未尝以药之曾杀人而并讥造物之生是药也天生五谷以养人然病而误饭饱而致淫者尝立死则又当以饭之曾杀人而并憾天之生菽粟也哉子瞻亦犹是也即以利害言之酒之祸无异于药且寔甚于药其甚于药又万万也古之天子以沉䤄于酒而丧天下者有矣未闻后之人君有以药疗人而亾其社稷者也释氏有大德比丘比丘尼脩行坚固而以一醉之顷尽破五戒者矣未闻沙门有以饮药而破五戒者也何也酒者人之所甘故有既醉而强饮者药者人之所苦故有虽病而犹不服者则其祸之大小悬殊不较然耶子产曰火烈人望而畏之故鲜死焉水弱民狎而玩之故多死焉药火也酒水也故酒之爲祸尝万万于药也客无以应唯唯而退书示马生传曰天下无道则言有枝叶夫辩言乱政谗人罔极此枝叶之言之在天下者也起羞兴戎丛怨贾祸此枝叶之言之在一身者也生当末流转㗋触讳虽曰子舆好辩而尼父则欲无言虽曰隐居放言而吉人终归辞寡病从口入祸从口出可不戒哉可不戒哉所以大易着括囊之辞金人垂三缄之诫也行矣马生勉之勉之试墨墨坚如玉石其光如镜其色则嫌之白此最精之墨也即质果佳矣然不坚则不足以发其光光不发则色亦减是以剂之爲难也墨以烟爲体以胶爲用以捶剂爲学问呜唿既善其体又有其用又得于学而有不尽善尽美者乎君子立三不朽于世亦如是止矣而况微物乎目疾后五戒壬戌初夏陡然病目淹缠六旬患生所忽病中捡点有此五端若危微之交理慾之界则休文之懴悔无一叔节之不惑有三久已信之寸心无烦铭之座右矣一戒髙声徴色发声炎炎奈何不杜其几其伤必多释氏谓怒爲无明吾恐其无明也二戒努力任过其力即左氏所讥不量力也凡有所过必有所伤一无所伤病乃得去优哉游哉聊以卒歳三戒劳心心过劳则神不宁神不宁则目不精明生于静也晴日无风则加朗寒潭无波则自淸四戒多言多言则气散气散则神昏尔其念哉昔我有先正其言明且淸不多也愿以愼疾因之寡尤五戒久坐静能胜热兀然正襟似可却病然过久则郁矣安坐有顷继以散歩一室之内可语逍遥论文襍语偶阅一叙事之文谓其语句之病有六曰支曰复曰芜曰赘曰谩曰习然此六字不过因一时病而发非古人曾拈此以评史传者也今更细论之支支离也然支离亦有二种有本可直捷而故爲曲折有见理不明说事不畅而依阿牵缀不可究诘复重㳫也然非如檀弓之沐浴佩玉非如史记伯夷传之非耶非耶贯髙事之泄公泄公项羽纪之军鸿门覇上贾生传之长沙卑湿寿不得长非如汉书王吉传之吉上疏谏曰吉即上奏疏诫王曰吉上疏言得失曰龚胜传之胜称病不应徴胜称病笃胜曰加以年老被病也此正史家妙境未易可几今之所谓复者彼不自知其复而复者也彼自以爲絶不复而寔复者也芜襍也冗也荒也秽也若一望荆榛沙砾汚邪灌莽不可耙梳芸治也赘赘痝也或不知史家之断落而谬添接脉之语或不知其言说之既尽而更引已竭之音或忽着一故事或忽见一成语自侈其博而愈呈其陋存之则甚碍去之若本无此之谓赘也谩欺谩也诞谩也颟顸大言横加突出既非英雄之欺人犹逊名士之妄语寔不足增伊人之价而徒爲有识者所羞习习套也熟烂也若言子孙则必称箕裘堂构若言兄弟则必曰棣蕚埙箎自有一班到处塡塞人谓如此则篇篇可用而我谓如此则一生止可成一篇文也微乎微乎扁鹊谓人病有六不治吾谓人作文而犯此亦六不治也故不嫌絮言以示学者论文襍语此文昔年不揣大効他山之攻点窜成篇者及今复加详阅觉通篇是病竟至不堪指摘正如疠人遍体疮痍疻痏又如废地触处瓦砾荆榛因复痛加攻治芟夷今始确然成一鉅文矣惟吾明逺即如今所改者勿移一字重録付梓速将昔年灾木付之一炬始得耳不然则虚我一片苦心亦辜我十日之工也于此亦自喜学业长进见地笔力较之二十年前不啻径庭直同霄壤矣独望吾明逺之日进月新亦复相同更爲乐事因以此文之病一一拈出如左此文有三谬一曰体裁之谬人家行状虽云件系然寔是叙传中文须语其大者重者今逐岁挨排直是年谱随地标题直是游记失其要矣故今将腼缕甲子游历处必痛删之所以无失其爲行状也一曰段落之谬凡叙传之文烦简重轻有划然不可淆者故每于繁琐处必须一总题过然后再着其精神命脉处故有直说完一生而重新追叙其中一二事者如是始觉精神明了今乃从戍亥起琐细纪游及至都忽然中间着一段如许大文至辛未出都又复琐细纪游那有此序法全无断制全无裁剪此段落之所以不明而精神面目之所以不出也一曰行文之谬段落既失未有行文俊快者然或烦简轻重有失其宜或头讫唿应未能得当耳未有如此半篇之中而连着四段府君曰几许说话者自古史传中无此行文之法如此则散缓痴重䈥不束骨絶无生气矣其余㳫拖重复不可究诘故痛删之夫文犹人也人不能行则尸居视肉文不能行岂成其爲文哉此三谬者寔本四病一曰稚也一曰襍也一曰芜也一曰陋也稚则必襍襍则必芜芜斯陋矣何谓稚不老成也老杜句云毫发无遗恨波澜独老成惟能老成故无遗恨也此文有一好字可入者必欲入之有一好句可入者必欲入之有一好事可入者必欲入之斯稚气也而襍矣芜矣陋矣譬如织者锦绮布帛竝重于天下若匹素之内而爲锦者入焉爲纨者入焉爲绨者入焉甚至爲絺爲绤爲褐爲罽者亦入焉见者无不唾而弃之斯爲天下之废物矣亦犹之乎医但知其药味之美而必欲用之而不知此方之内必不可入此味又不知既用彼味则必不可重用此味则必至于杀人矣以是言之究竟四病总繇于一稚也论诗襍语吾于诗学未下苦功故每不敢易言诗然诗文一也其体则异其理则同今姑就吾之所见浅而言之何如既赋长篇首重章法若章法未善即字句极工要未足以登作者之坛而章法之失亦有二段落不分前后舛午失在歩骤纯驳不一雅郑襍陈失在体裁二者皆章法之病也不可不审也余尝谓作文有四錬錬字錬句錬局錬意有意而后有局所谓錬局者即章法也而字句之錬诗视文爲尤吃紧然非必组绘雕琢然后爲鍊有极淡极真而极鍊者更有极散而极錬者亦有同一字义而用彼则鍊用此则不錬者同一句法而于此则鍊于彼则不鍊者不可不审也要在心知其故耳卷之二十终居易堂集居易堂集集外诗文序俟斋集得之济南李氏为其门人潘次耕编校先生有清逸民卷首序例皆不假时䝨品题观其诫子书志行更可想见诗志题跋吾尤欣赏云国体变后十六年丁卯秋初固安刘予荒陋不敢言诗文然读先生文与其序例有以知其言之长也温䔍峻挚不徒以文羙世传选部竟罕有録者何哉居易堂集集外诗文目録居易堂集外诗文目录书与杨明远书二首与葛瑞五书与朱致一书与姜奉世书二首与华山碓菴和尙书尺牍与吴甁菴与杨明远五首序灵巖碓菴和尙五十寿序记西山胜景图记书后居易堂集集外诗文一卷居易堂集外诗文书与杨明远书爲良友効笔削于家乘此自千秋之事讵容草草旣已卒业作札报兄有三大快焉甫翁行状本是弟昔年所定今复阅之有不容不再删润者今者不惜数日之工尽知竭能字栉句比爲兄削成眞可谓毫发无遗恨者今而后眞不朽之作矣今而后始知吾学问文章视二十年前不特不落而且有天渊之隔吾之立言果可以传于后世此一大快焉承兄命幼儿代弟书册幼儿书法虽复不恶时爲好事者书扇书牋若此长篇大章卷册等件实尙未试笔恐未能胜任愉快今爲通家老伯所委连书两传二千余言第一篇固佳至隐君传则尤佳殊不辱长者之命竟可勒之贞珉者则其书法不啻跨灶矣此二大快也良友重委殊难塞责前者旣已奉诺然殊恐其中或有未尽中心惴惴今者一一皆可仰契尊旨且可爲世好通门千秋佳话一旦完来如释重负此三大快也故日来弟当极忧愁饥饿中不觉喜而起舞未知吾兄展卷时及复如何也有此三大快今亦须以两事属兄一者卽悉如弟所改勿更一字录一篇来更以吾所删改及总评语勿有隐讳一示诸郞君俾后生辈知此老于文章学问果有一得更俾知此老于乃翁眞爲益友也一者幼儿书册若果以爲佳乞一示里中同志知书者更一示勤中昆玉及家仲请其绪言以激赏此儿也未知尊意以爲如何临楮翘企不宣其二垂髫定交至于垂白回思先公与隐君时及今吾两家子姓时逾载人历四世而心期益固世好益敦此不特友朋佳话实人伦瑞事也则吾兄周甲之庆不肖弟能无一言之颂乎独是性旣懒废事复牵率日复一日如许后时拊分自责良可怪矣非眞知已量之有素其能宽之末减乎兹者撰成不腆之辞装成卷轴敬致左右惟吾兄鉴其积诚宥其后时虽或未足揄扬盛美自必颔而存之不麾之门外也外一扇乃幼儿涂鸦亦以申敬惟一幷笑留至荷至荷幸甚幸甚近履多福阖宅余庆不胜瞻恋计献岁益臻新祉受经臯比当益如林种种关意统希示慰倘岁首能如昔年故事鼓兴惠然则乐不可支也衷言如缕另陈别楮种种俯电幸甚幸甚与葛瑞五书山中人唿梅爲惊蛰花前札订梅花时见过月初卽望惠然而春来雨雪风寒当复阻人游兴今梅已落矣恐过晤又不果也怅怅比来计道履佳胜爲慰吴子雨岑有道之士也虽寄迹市鄽然多孝友大节实有古人之风向与玄恭极善近与弟亦称莫逆渠有新刻二册託致左右意欲求葛子破格推爱赠以一言荣于华衮矣渠之见託实在前岁去春夏则以弟未完尊传不便相闻旣则日望道驾之临可以面语故蹉跎至今而每一晤言或片札相闻必属及属必再三渠遍交闻人而以尙未一识葛子爲怅遍获闻人篇章而以未得葛子一言爲怅则其人可知矣故弟亦不吝爲破格申请特託邓元哲赍书代叩惟俯炤之昨见钱础日选本有拙着葛子传不肖弟雅不欲以贱姓名梨枣传布凡拙文有梓行者皆用方外之名三十余年如是只如南岳碑铭序言皆然葛子知我知必俯晰微意能札致础老改刊方外之名则佩知我之德不浅矣又近闻今之所谓史局至不欲爲死节诸公立传则世网之密忌讳之多可知假如尊传中距守赴义等字様似亦未便前谓尊传窃附名山之藏未必汲汲行世故耳明哲君子必有深见惟裁示之弟实懦夫或有过葸知能鉴谅也不宣与朱致一书入春又复两月惟日翘望玉峯见东来紫气则知大君子之福德与日与岁俱增也遥贺遥贺兹有切启者幼儿今年十五龄矣意欲令之开笔课文而伥伥无从当今人师经师惟吾兄一人且弟之所心注必欲令儿曹景行者亦惟吾兄一人前岁不度不量至欲仰攀道驾往临家塾此旣断断不能然私心仍必欲令儿之执经座下今有先辈时制义五册欲求吾兄爲选定付之课读且求逐篇于转承开阖法脉肯綮处一一批出不肖弟奉以周旋以启诱此子知吾兄之所弗吝弗拒也昔人有欲从其师而不得卽从其门下高弟转相授业或有一人受经于老师而转以友教天下卽此意也幸甚幸甚不能躬亲请事拊时惄然临启翘诚知荷深鉴幸甚幸甚与姜奉世书昨者惠然偕靑老见过剧谈快飮具得读靑老近着几年来无此乐也慰惬怀抱又何可言弟过承载酒且餚蔬精腆大费物料殊爲不安耳石刻书后重书一过驰到遵命勉改一二字然有愚鄙欲一进之者夫兢兢不忘其先人之手泽而必欲寿之贞珉非加于人一等乎年已强仕读书百遍期必成诵质疑问难如不得已非好学乎以有用之才而屛处山泽不试不仕非隐居乎此皆道其实而非谀况此自爲文之体足下可无庸心于其间者何足下之必欲仆易去之也今之人无其实而好虚声惟恐人之不誉已固是大病然若矫枉过正正恐过犹不及惟足下鉴之耳昔郭林宗谈奖人伦称诩来学如雨中危坐甑堕不顾又何足数而被以话言与之品目一时兴起蔚成名士二者交美竝耀史册千载以来未闻病林宗以好诐人而病茅容孟敏诸子以好誉已也君子乐道人之善奖成后进惟恐不及自是其性分中事在善承之者因其品题勉思竖立以不负弘期可耳未闻必不欲一言之见称而以爲得者或者仆非其人乎则吾不敢知矣辱在世谊过荷谬推苟有所知直抒胸臆惟足下鉴之耳幸甚幸甚困学楼额亦书到幷炤不宣其二德被存殁谊同高厚不佞惟有感欲死痛欲死而已家人顶戴实同此情枉唁戚友靡不感叹若华氏昆仲子姪及潘次耕尤称高谊至陨泣不止也则仆之衔结可知矣仆以孑然衰老遭此意外惨酷亦万无可生之理昨别后卽拟尺素略申哀感而无如五内崩裂哀伤迷眩不知所出申纸不能作一字昨手翰反先之尤增悚息然知在悯鉴也此刻亦欲一札谢震老然痛迫意竭只索搁笔临楮长恸不知所云奉世老世丈眞知己古人五月十一日未刻期服枋顿首顿首亡儿过辱谬知有加无已前承赐商云云此自友朋千秋至谊然仆实有鄙怀癖见断所不敢承此自素蓄积或未甚悖然当如此千秋高谊唯应婉辞固谢岂容如此迳情而谈此眞所谓直而无礼矣此亦垂死之老哀情眩乱之所致也惟知己曲宥之可耳临楮泥谢不宣又行与华山碓菴和尙书法门止足之谊世外金兰之交谬辱心期三十年如一日则不肖弟之所欲伸颂于左右者情复何等乃昔春初度缁素云臻所以称宝掌而祝无量者踵趾相蹑士室废人自不敢随时旅进然一言之颂其何敢忘惟是懒废愈甚益复后时计知己能宥谅之于形骸之外也兹者课得一序佐以拙画少展寸敬聊供破颜虽知支叟曾诃王蒙之词然计了元不却子瞻之供也幸甚幸甚敬令儿曹奉赍礼足以代躬称祝其长寿之缕春属积诚一扇涂鸦幼儿私觌统惟笑留乃仞道爱幸甚幸甚尺牍与吴甁菴芝兰一帧草书一幅奉爲掌珠称贺惟笑而留之至荷至荷外委甁菴序如命课就书绢幅完到虽复迟迟然撰写实非草草者或可以答知己也知弗但怅其迟耳笑笑前二扇偶未能书另书兰扇二握奉上书法实佳卽拙笔中亦所少识者自能赏鉴也与杨明远岁首不得吾兄一晤言则甚怅昨特作札致兄复値他出不得一批答则益怅触绪增怀临风惘惘如何可言向者每叹文章之难不特能文者绝不可得卽一可与言文者亦绝不可得近复叹友朋之难无论缓急有无者不可得求可以披情愫话愁苦者尤不可得望兄一晤言望兄一批答实欲话愁苦也如何如何其二竹林之游近复如故屡札所以未及者苦无以报兄也卽果如来教尙有格格弟岂以私而废公乎吾明远何浅之乎爲丈夫也笑笑其三自两月前吿急尊前促画値之后亦幸不甚饥所最苦者中外无一力如此酷暑中儿妇一身肩任最苦最劳之事此则老怀惄如早夜不遑冀欲有以稍纾此苦者也至友如吾兄当喜我贱体之粗安而又当攒眉我之家无使令也如何如何一月以来未免有駴耳惊心者盖自愧受福过分卽吾兄处境亦自同人中所少者吾兄但能远观别处之天变何不近览目前之人事但能知足触处而生喜心愧心则无往而非好境界矣何至如尊札食少心烦种种云然也不肖弟虽处极苦极窘中然益自恬愉益自闲适所愿进之于左右与我老友共之不敢独享此味也如何如何弟于家间所最喜者儿子儿妇纤悉禀成今将经岁矣而室中不闻一语不闻一声也吾至友当亦爲我庆忭耳其四三四日前偶得一友朋诗卷全本读之几乎下拜乃知乱世壹郁奇才辈出吾辈足迹不逾闾闬见闻不过二三而妄自高大几几夜郞不知有汉矣读其诗旣甚叹服又甚愧恨弟自留其诗卷俟我盟兄来同爲欣赏也如须毕竟不起弟爲之一哭而恸嗟乎当今之人求如许才情如此风华者亦岂易得卽如眷眷于弟而极口奖许亦岂他人可几已矣天下复少此人矣吾党复少此人矣故展转痛之甚也盟兄已曾去一探其丧乎亦抚棺一哭之乎卿墅父母在此乔梓曾一晤言否人生于死生之际自是不容漠然兄与如须气谊不薄当亦同弟之伤悼也今闻卿老将移家吴门以抚如须之孤寡此亦甚善庶几吾辈友朋之责略寛耳拙文一篇就正乔梓其文颇淋漓凑泊故笔不加点而成者虽未知文生乎情情生乎文然差足以见吾胸中之怀也弟生平以友朋爲性命况生死之际耶兄览之便可见矣兄所言五十金义盟已曾举事否倘已就绪幸挨次卸会爲妥总是第一会要还徐昭法也昭法之苦已极固不可与他人同例耳然乎否乎兄爲我借百金后弟又称贷五十金矣而五十金已如汤沃雪不知去向奈何奈何数日以来无所事事偶翻韩集见其当时以饥寒乞怜于当路投诗献文靡所不至嗟乎孰谓韩子而若是耶吾辈虽饥饿固不忍爲此态也虽然韩子之时又不可与今同日而语东汉赵元叔云宁饥寒于尧舜之世不饱暖于当今之丰年杨子勉乎哉吾两人其共识之吾所愿则学赵子也别后月余兄于家中何所作爲今旣不出游自当潜心学问时日易失而难得人生非金石不可恃倘强壮之时不努力爲之使异日虽死而不死当大命旣临妻子环泣之时则噬脐宁有口耶一年之内所不意其死而忽然以死者数人时贤中如万年少姜如须弟手足中如协季先兄皆是梦想不到者人生大都尔尔岂有常哉弟因此感触故益岌岌栖栖惟日不足总之此生有一日则尽一日之业孔明云鞠躬尽瘁死而后已卽隐沦山墅亦自有事业不可不以此志自勗也如其不然偷饱苟温无所用心于禽兽何异哉其五尊王父传弟何敢一刻忘之时时在心亦时时以他文试之然尙非作传手姑徐徐俟弟胸如武库笔如崃泉一泻千里然后与尊王父作传始可一出而不朽矣若他人有见委者弟不难立就至如兄所委便不同况又重之以先世大事耶事固有轻重难易非可一槪作门外汉语也弟与兄何如者而于此有饰词有吝色便非人类明远以后倘再语及此亦非知己矣亦非文章当家矣奈何读史事已毕一遍弟复将从头重新看起史记两汉又复看完七月半后至今别有所经营遂不复翻阅然所经营者亦史中事也今已有成就者俟兄来亦要当面就正弟总是终岁之内无多空过之日也序灵巖碓菴和尙五十寿序立于千载之下而吾之道有以超出于千载之上非亘古过量人未易语此昔也吾于退翁老人见之薄海内外知与不知翕然宗仰虽或道大莫容究之如仰日星而渐摩于春风时雨之中与之俱化退翁其夐乎不可几哉退翁旣往其道长存碓菴和尙复大其绪俾前人风规于以不坠亦未易爲一二言也退翁尝言佛祖出世道高千载普济羣品亦不过救一时之偏药衆生之病而已时节因缘方便接引正如热者疗之以淸凉之剂饥者饱之以美满之食以身爲教苟当其时则维摩之一默无异子舆之好辨吾回环于老人之言而益心折于碓菴也当今之世门诤坚固天下惣惣沦胥舌波城府深密牢不可破而碓菴独能以无诤三昧处之夷然不屑见者意消而天下无复事矣盖以无诤之度越寻常何啻吞若云梦者八九直如金投大冶水入沧溟碓菴今日殆庶几焉故其于世出世间无入不自得而世出世间接其謦欬瞻其眉宇亦有若坐春风而沐时雨者所谓无忝徽音克明师匠非碓菴其谁与归卽余之无似落落寡合三十年来孑然孤立而独与碓菴称人外之契久要无间几于雷陈非仅支许也戊午岁春碓菴始称五十余故介一言以爲寿夫宝掌之年百龄爲穉自初度以往弥高弥劭其道愈光将不特无诤于有诤之际抑且无诤于无诤之前而复其所诣爲不可思议将见大地山河尽爲淸净庄严之域而谿声海潮无非赞叹碓老其坐而进之矣是爲祝记西山胜景图记上沙在天平灵巖之间其地最胜多乔林古籐苍松翠竹与山家村店相掩映眞画图也一涧潺潺水周屋下时雨旣过则奔流激注如雷鸣涧之所出自爲一村余草堂在焉轩窗四启羣峦如拱空翠扑人朝霏夕霭可卧而游又不假少文画图矣吴中诸山惟竺隖多幽深之致一入隖中迥然绝尘山鸟山花若与世隔昔文文肃公筑庐于此亭馆泉石标奇领异中则有钓矶石屋外则湘云渡仙掌峯而石桥跨于涧上石幢峙于波心此又招提之胜槪矣灵巖固吴山之鉅丽也一登涵空之阁陟琴台之巓多奇石多古蹟骚人凭弔资其风雅山游士女谘爲故实每当岁寒积雪尤爲奇胜琼林玉树与琳宫瑶馆争晶莹于碧霄翠霭间恍疑洞天上界也天平泉石之胜甲于吴山自陟山麓而上龙山多石夹立中通一径而老树苍籐每于峭壁危峯之上扶疏䕃覆使游人步步可以憩息而最胜者则莲华洞也其蹊径之屈曲竹树之葱蔚诚有所谓善画者莫能图也华山爲吴山最胜自初地登峯顶鸟道屈曲崖树交柯绿阴覆道昔赵凡夫朱白民两隐君爲山灵一开生面凡夫有摩崖大书白民凿一鉅石爲接引像至今犹标胜山中云天池在华山之幽四面皆石壁巉巖崭嶻羣峭摩天中汇一池遥望绝壁四围苍翠树石参天谷鸟翔鸣溪山悄然眞殊境也七十二峯阁在潭山之麓背山面湖一望而七十二峯之胜尽在目矣至若烟雨空蒙波涛淜湃咫尺千里正如鱼龙变怪倏忽出没不可方物每游必尽其奇吾不能爲形容也过虎山桥爲龟山龟山之麓直接平地夹岸楡柳遥望水面有物如螺浮庙墩也长虹缥缈如线铜坑桥也每风恬浪息湖光如镜则孤帆出于天末远山浮于波面一览于此眞移我情矣阳山之巅多鉅石此则两崖对峙如阙故名箭巖箭巖之上有浴日亭东则有望海观日出西则俯太湖观落照此浴日之所由名也余而立隐居于此尝见云海之胜一世界无非白云变态万状眞幻观也阳山爲一郡之鎭亦称四飞山山之半有支公道场古文殊寺寺前有台上卽长云峯也拔地数丈雄伟磅礴石罅中多杂树丹黄紫翠四时不凋以掩映于苍崖碧巘间亦奇矣山不得水则不雄若虎山桥在二堰间峦翠浮空波光极目一石梁跨之正如长虹夭矫横亘碧落而梵宇临于山巓一从登眺不复知此身之在尘世矣吴之山惟玄墓最奇背壁面湖又以梅花爲香国山蹊水涯无非梅者今圣恩鉅刹金碧照耀与湖山争胜亦诸方罕俪也书后题遗姜奉世史记书后姜子奉世好读太史公书其钩深阐微有非今人之所能及者尝相对竖义出其微言老夫亦谨避三舍余因语奉世自古通人能知史记者鲜卽子瞻亦独宗汉书惟郑夹漈则熟精史记谓迥非孟坚可拟余固有史记癖自谓夹漈后一人今乃复见奉世此不特远过今人矣奉世所见甚精而独深契余书后二篇因令儿曹缮写以遗之知硏精之余当复有起余也刮目俟之题跋题白云岵屺图长芦简公尝语余曰某早岁出家游方之外顾明发之怀未尝少间昔须阇提太子割身肉以疗父母睦州陈尊宿织蒲履以养亲缅怀古人实切自愧惟无己之思如一日耳余因作此图以贻之仰望白云陟彼岵屺聊写其思亲之彷彿孝子之身终此以志也昌黎云有墨名而儒行者则进之世出世间必有知此图者志铭姜如农给谏齿墓志铭山东莱阳姜贞毅先生成崇祯辛未进士筮仕仪眞令以卓异授礼科给事中建言廷杖谪戍宣州衞世变流寓吴门癸丑歳年六十七卒于吴门治命谆谆必葬戍所不复返骨故鄕先生之心亦可悲矣先生二子安节实节谨奉遗命卜葬宣州之敬亭山成先志也初莱阳之变先生赠公讳泻里以诸生婴城拒守城陷不屈死先生临殁作易箦歌自伤不能从二亲之邱陇言尤惋痛天下悲之先生被祸旣酷而家国继变万死余生年未六十齿皆脱落先生有二十七齿仅存三齿落二十四齿安节实节平时袭而藏之旣葬宣州而痛先生之临殁悲歌思二亲之邱陇于是复奉遗齿归瘗莱阳赠公之墓侧庶几先生之心乎噫爲可悲矣先生讳埰字如农私谥贞毅长子安节移家庐墓宣州次子实节仍居吴门先生之葬敬亭自有志此爲齿墓旣忠且孝是宜铭铭曰批鳞不折折槛不慴齽齘龃龉穿龈语欲泣还无声乱离易感伤况复爲弟兄坐对无次序䜩言略逢迎有时拥夜被寒月空庭生情语相慰籍一笑落木荣笑已终悲歌霑泪徒纵横时事多怆意非复矜醒淸灵均仍楚官鲁连甘秦坑胡爲余小子身重髪肤轻所以恋微息犹睇东方明漫漫旣长夜何自荒鸡鸣秉烛追古人中心尝京京日夕敢玩愒该讨万轴倾多书比傅迪好古岂老彭抽书分韵脚惨淡殊经营高吟学梁甫作赋还楚伧悼乱王仲宣咏怀阮步兵努力岁寒期哀哉君子行今体诗园橘初实庭柯欣结实佳果更怡颜叶密新苞隐霜高摘颗班歌能追楚诵乐不减商山独立欢相对摩挲去复还輓惠孟仁三首当年握手在濠梁俯仰千秋意未忘爲诵庄生齐物论㗳然一笑等彭殇故人零落竟无余拊景怀人悼索居昔哭张君曾一涕岂堪君又去籧庐不能磨镜敶鲁酒且与招魂赋楚辞叶落蛩吟助哀思爲追夙昔泪如縻题仿洪谷子山水蓼雨苹风兴不孤渺然幽思看江湖生来未识玄眞子看取烟波一钓徒题画杂咏五首靑山绿水绝红尘桂楫兰桡好问津自是奥区都寿域仙癯处处乐千春靑田白羽九天来直下层霄步碧苔道是薛公传阿堵不知丁令海山回高松谡谡鹤翩翩芝草离离茁玉田学得长生喜偕隐繇来山泽有癯仙历落山家对翠屛苍茫水色接靑冥片云低渡溪桥断野老扶筠曾几经涧水遥从天外来穿林漱石自徘徊四围山色浑无尽百道泉声亦快哉长洲徐俟斋先生高风亮节卓然千秋所撰居易堂集二十卷吴江潘次耕爲之编校余尝读其文皭然如氷雪犹想见其爲人集首自定凡例十一则于编集宗旨论列颇详谓合