武当福地总真集正统道藏三家本三卷洞神部记传类武当总眞集序不一太极肇分二仪始判水火化生于一画风雷鼓舞于两间大块结形钟爲海岳气通山泽品物流形野处穴居人民淳朴指物象以爲号纪云鸟以名官故有有熊之称有巢之氏武当并玄帝事实有自来矣玄帝圣踪备具仙传是山先名太和中古之时天地定位应翼轸角亢分野玄帝昇眞之后故曰非玄武不足以当之因名焉考之图经即上古麋切地谓人民朴野安静乐善虽曰麖鹿犹可安居黄帝生于有熊之国等矣三皇而次洚水襄陵禹平水土封山肇州春秋之季析于豫雍之域泰韩之交汉属南阳郡又易汉中郡魏属南鄕郡晋属顺阳郡怀帝永嘉置始平郡齐因之又置齐兴郡梁爲南始平郡后魏改爲武当郡梁置兴州西魏爲丰州隋改爲均州又爲淅阳郡武当郡唐宋复置均州泉甘土肥风物美秀地灵人杰神仙攸居武当之集古岂无之山虽仰止灵迹沓然道统虽崇变更数易谓介乎金宋之间百年之中三罹劫火板既荡于前曰事渐泯于后来幸天道好还车书混一讹言顿扫正道遂行兴复前规无文不立予也覃怀末裔荆门鄙夫叩嗣法源尝籍贤馆欣逢治化无补明时退居山林修眞养性然游人达士登陟者匪一往往探赜索隐令指谕峰峦林下乆居精神内守存心摄气倦于应酬敬搜摘群书询诸耆旧加以耳濡目染究其的论确辞笔之曰武当总眞集会万古之精华歛一山之风月开卷了然又何待区区之饶舌也至元辛卯中元曰前林下洞阳道人刘道明拜手谨书武当福地总真集正统道藏三家本三卷洞神部记传类武当福地总眞集卷上林下洞阳道人刘道明集武当事实传记云武当山一名太和一名大岳一名仙室中岳佐命之山应翼轸角亢分野在均州之南周回六百里环列七十二峰三十六巖二十四涧嵩高之储副五岳之流辈唐虞柴望徧祀之地七十二福地之一干兊发原盘亘万里回旋若地轴天关之象地势雄伟非玄武不足以当因名之曰武当自佑圣眞君上昇之后宫观巍峨神仙隐显历代封崇不可枚举至元二十三年法师叶希眞刘道明华洞眞承应御前充武当山都提点奏奉护持圣㫖累降御香祝愿祈福黑虎巡廊乌鸦唱晓实尘外之境也峰巖溪涧七十二峰大顶天柱峰一名参岭高万丈居七十二峰之中上应三天当翼轸之次俯眺均州邓州襄阳房州千里之地晨夕见日月之降昇常有彩云密覆其岭峰顶东西长七丈南北阔九尺四维皆石嵴如金银之色地产异草细叶延蔓四时弗凋其味颇辛砌石爲殿安奉玄帝圣容怪松数株盘桓如龙蛇之状高不满丈许以其上邻霄汉当刚风浩气之所灵乌瑞雀飞翔左右下视群峰有如丘垤朝顶到此骨凛毛寒傥或厉声指顾烈风雷雨立至南峭壁下有池如井名曰天池龙神所居前代以祈祷屡应进封大顶广润龙王今石刻昭然下有松萝芳骞林树等木北下石门三所唿之曰三天门皆插空万仞虽猿鹤莫能跻攀传云玄帝冲举于此乗辇上朝天阙朝谒之士欲登大顶南巖取路先须紫霄宫殿内焚香祝珓圣许则上大顶无虞如上大顶山中见一关名显定关次关皇崖关至此默诵仙经祝赞祖祢善功最大持心精恪则四气朗清八表洞彻珍禽异瑞毕现于前至顶有铜亭一座亭内香炉一座玄帝一尊焚香书名诵经不宜久停速回下山风雨洗荡秽气若圣意不容强欲上山则雾锁云横莫辨高下巨蛇勐兽蹲踞道傍眞玉虚无色之界也记曰刻刻不离大顶无一时不在南巖三世爲人方上吾山七世爲人方住吾地又曰晴明之日然后见之信乎显定峰在大顶之北一名副顶上应显定极风天翠巘倚空人迹不及祥云瑞气弥覆其间耆旧相传此处即天眞校録之处但隐显变化尔万丈峰在大顶之东北万仞耸云时闻鹤唳猿啼俱莫能至师子峰在大顶之北第一天门之上苍峦突出踞镇云端俨然师子之形下即尹喜所栖之地非策景排空之士曷能居焉皇崖峰在大顶之北上应太安皇崖天金璧障空瑞光交映夕阳回景辉射九霄雨霁之间飞虹绚彩可仰而不可及下有一巖名曰皇后巖絶壁凌空若体未洞眞焉能寝息昔圣母善胜太后寻眞憩息于此故有是名小笔峰在大顶东孤岑卓立如毫端抑天造地设何其巧耶紫霄峰在大顶东北石作金星银星之色竹木交翠巨虬异蛇盘穴其间爲无人迹故灵物得以攸居雷石峰在大顶之西北山南路经于此上有石土地踞虎而坐地多山蛭往来苦之叠石架空献瑰纳奇跧伏拱立如虎如神杂以烟云林木可敬可玩贪狼峰巨门峰禄存峰文曲峰廉贞峰武曲峰破军峰七峰在大顶之北若北斗拱极之象昂霄耸汉左参右立云开雾幕绰约璇枢传云天眞校善之所其中南有常春巖谓向明高敞常如阳春西有朱砂巖石爲日华所烁其色如之北有北斗巖上极太虚皆非中下士修炼之地夏秋之际雷电威奋其间夜漏清寂惟闻乌猿啸月之声中笏峰在大顶之北石如圭瓒鞠躬朝顶类进趋之势千丈峰在大顶之西群山之下超然独出其右即神仙房陵朱仲所居仲有缥李世所希有因名曰仙李园今无之矣大莲峰小莲峰二峰在大顶之西相望并秀稜层崔嵬亭亭然如隐清波春夏之时明媚尤絶大笔峰中笔峰二峰相峙于莲峰之间千仞石笋倒倚枯松毛颖中书乌能比拟落帽峰在中笔峰之北巨灵镇立险絶难攀昔神仙戴孟于此飞昇落帽于上下有石桥古有文记今无之矣白云峰在大顶之西紫盖皇崖东西互拱下有一巖名曰白云虚寂轩豁傍一石穴如星名曰星牖俯视万虎涧松风哮吼磵云交飞与道合眞方可栖息陈希夷避名三迁于此次后五龙徙之华岳紫盖峰在大顶之西五龙宫之南二十里横立太空若牙纛森列清晓紫气腾覆夜间频见仙灯往来传云有神丹瘗此屡有觅之者不得昔有隐者刘道人结庵于下乆之一夕有子捧诏召之移时车从毕至其徒王先生吿其师曰天诏下临当清晨阳光发见之时今暮夜阴晦而诏至无乃魔灵见试耶潜归法靖密篆雷符焚之霹雳一声悉无所见平旦视之但有血迹逐步行约二三里石穴之中有一巨兽爲雷所击傥非雷法分剖正邪几至伤生松萝峰在紫盖峰之西下有山亦以此名昔玄帝修眞之时常以松萝爲服此峰最盛北有一巖名曰卧龙巖桃源峰在紫盖峰之北地势阔远其西曰桃源洞即道人蜕形藏剑之总茔古有道域安衆以奉岁祀东即诵经台昔陈希夷遁迹再迁诵易于此今台址归然叠字峰在五龙顶南三山叠字上窥空谾石蹬攀縁松竹扶疏其西峭壁之中有一石穴名曰雷巖深可二丈自上贯绳而下石皆作火燄之状有坐形足迹存神风凛凛心胆震慄传云雷帅欻火律令邓天君鍊眞之处风雷多从此起金鼎峰在叠字峰西山形类鼎时喷云烟其下一巖名曰藏云皆非寻常栖隐之地甫近龙顶阴气逼人伏龙峰在龙顶峰西山势屈伏瞻望四表龙湫密迩人迹少到五龙峰一名五龙顶上应龙变梵度天五峰分列中有灵池大旱不竭石庙一区名曰眞源之殿即五炁龙君神寓之所东有一巖以奉五炁龙君历代祈祷应如响答常建殿宇即爲风雷所移石栈崎岖延蔓而上白蛇异蝮草木混处其东即灵应峰五龙宫也灵应峰在五龙宫后松杉接翠上凌星斗昔仙人房长须手植是木亲遇玄帝事见本传其西即宫门蔬果园芡池莲沼分置上下隐仙峰在龙顶之北其下即隐仙巖前曰竹关即宫中之第二门山神堂在路之左阳鹤峰在龙顶之西北连峰叠嶂脩竹茂林寿杉数株昔有瑞鹤巢宿于上庵宇亦以此名中有药圃莲池隐者居之岭畔即上山正路姚灵官祠即威烈王也健人峰在大顶之东北三公山之右上控云霄仰冲牛斗堂堂如天丁拱立之状下一巖名曰道者巖太师峰太傅峰太保峰三峰在大顶之东又曰三公山在紫霄宫之前如玉笋分班黄鹤猿猱飞攀莫进巫崃华顶似难并肩极天下峻秀无以加此下有一巖名曰三公巖山高云深阳光难驻絶粒之士始可栖此始老峰眞老峰皇老峰玄老峰元老峰五峰在大顶东南一名五老峰五峰列居宛然笔架昔玄帝上昇五老奉诏启途驻辇于此地神踊现下即昇眞巖白云涧其水环崖飞湍由九渡涧而出仙人峰隐士峰二峰在大顶之南大岭高山仅能企仰下即隐士巖本山神仙出没人多见之或槲衣披发或奇形异相手足爪甲各长五七寸或坐盘石或濯涧滨眞气逼人莫可近及恍惚之间俱失所在大眀峰在大顶之西数峰矗矗正处阳明竹木泉石森天荫日山深路僻畲原沃壤学道者多卜居之中有一庵名曰王母宫大松数株罗列四畔耆旧相传昔圣母善胜太后寻访玄帝于此后因名焉中鼻峰聚云峰手扒峰竹篠峰槎牙峰五峰在大顶之东南一岭南飞五峰分布崇冈峻壑迢遥数里中有山径名曰主簿当均房往来之道山蛭爲害莫能着足聚云峰下一巖名曰集云蛇虎所居非修鍊之所灶门峰在大顶之东南云岭横铺怪石巩坚岚烟瘴雾清晨如炊非虞人樵叟欲此何之九卿峰在大顶之南峰峦秀丽葱蒨奇特松篁花卉分置内外传曰天眞校福之所下有一巖亦以是名昔有道流游宿巖畔夜闻金钟玉磬之声下有深潭人莫能至伏魔峰在大顶之南接来龙之脉山势威雄林木挺特下即大小鬼峪涧喧豗喷雪裂石通流常见灵龟巨蛇游走上下传云玄帝收魔诰问闻奏俟命之地玉笋峰在大顶之南人唿曰石人山以其峰峦之类人也其北名鸡冠岭群峰裂地而上有新篁未择之象南涧之外即房州界有山径可通下即碧峰巖地僻土肥亦堪修养抂笏峰大夷峰二峰在大顶之西南望天柱嵩副之巘冈岭平夷其横如带一峰回仰浑如搢笏一峰坦然如掌托天皆勐兽所栖之域把针峰在大顶之西岑小而高颖秀可敬传云玄帝顿悟之后元君飞铁杵于此丹灶峰在大顶之西其山类偃月之体昏晓之交间有青烟紫雾人谓之丹灶凝烟足迹不可及天马峰在大顶之西百里一名马嘶山一名西望峰即武当来山之正脉按图记山自干兊发原历关陇金房之地盘亘万里而至于斯当均房官道中有龙井深不可测泉清而美商旅莫不饮爨于此西涧发源于西下一巖名曰天马巖行旅多宿于内俗唿崖屋者是也鸡鸣峰鸡笼峰二峰在大顶之西天马峰之北当均房官道俗唿山曰大鸡鸣小鸡鸣古即金鸡涧会西涧之水羊肠湾曲夏秋水泛澎湃湍急怀山襄陵商旅经月不可渡谚曰上得马嘶山四十九渡不曾干是此水也传曰昔有丹凤集于山巓鸣及上下人莫之识指之曰天鸡移栖次峰因名曰笼鄙哉眉稜峰在五龙顶之西房陵登山之路高低昂藏萦迂盘曲三十余里而至五龙宫两涧列乎左右群山耸其高低黑虎啸风顽嚚兇狠之人虽欲进登悉皆逐去复朝峰即外朝山也当均房官道七十峰峦俱拱天柱独此一山飘然外居谓去有可复之理因名焉其北平田敞豁桑麻蔽野鸡犬相闻自山而南崎岖百里直至房郡东有龙湫民常祷之香炉峰在大顶之东北仙关之南巉巖磊落浮岚晻霭千态万状下即紫霄涧巡涧即登山道路九度峰一名仙关在大顶之东紫霄宫之正路峭峰屹嶻上摩青苍石迳湾还白云来去游人到此万虑豁然展旗峰在大顶之东紫霄宫之后山也一柱擎天千仞如削东铺翠嶂如帜飞空宛然皂纛之形烟霭岚横人间紫府中有玉清太清太子三巖皆玄帝游息之地石皆作金银之色金锁峰在展旗峰之北地形类阁上倚苍穹下临青涧石如刀剑藤若网罗凛凛有不可近之势牛漕关即其西也传云玄帝收摄妖魔戮其渠魁奇形异状如弥如猴悉锁于下誓曰俟此山下涧水枯竭方才放尔今石壁即其门也青羊峰在金锁峰之北高耸突兀林木蔚畅传云太上驾青羊常游于此其下即清泉名曰青羊涧七里峰在隐仙巖之北竹关之下一迳七里百步九折越山度岭即钻天五里下即五龙接待庵土花盈砌山桂飘香驻鹤迎賔烹茶炊粟一如仙家故事系马峰在接待庵西北当登山正路一峰特起即天马台传云昔玄帝现眞容乗白天马立于其上下有一殿曰黑虎大神之祠会仙峰在登山大道之间仙术铺地橡木映天昔宋端平中主山曹观妙迎三茅眞君于此遇而不识事见本传今列祠于此曰会仙都土地茅阜峰即山上之一岭福地之初门上有守土地灵官之祠灵显异衆人有茹荤䙝侮登山者微则蛇虎斥逐否则摄于树下如束缚之状由此观之神物护山如是居者登者其灵应又当何如哉武当福地总眞集卷上武当福地总真集正统道藏三家本三卷洞神部记传类武当福地总眞集卷中不二三十六巖紫霄巖一名南巖一名独阳巖在大顶之北更衣台之东欻火巖之西仙侣巖之南当阳虚寂上倚云霄下临虎涧高明豁敞石精玉莹皆自然作鸾凤之形万壑松风千崖浩气玄帝鍊眞之地神仙游息之墟品列殿宇安奉佑圣铜像绘塑眞容至元甲申住巖张守清大兴修造叠石爲路积水爲池以太和紫霄名之巖上分列殿庭晨钟夕灯山鸣谷震眞象外之境中有一泉名曰甘露水如珠灿甘美清丽幽人达士多居之即三十六巖之第一巡岭西上百余步一石突出于虚壁万仞之上名曰试心石到此无不股慄又十余步即玄帝更衣台易松萝之衣服所赐冠帔之处其台下悬空石室即谢天地修炼之巖至元乙亥洞云道人鲁大宥以道着远开复香火行縁受供与五龙紫霄二宫等隐仙巖一名尹仙一名北巖在竹关之上高耸云烟俯视汉水石如玉璧呈瑰纳奇古神仙尹喜尹轨所居历代神仙多鍊大丹于此丹室炉灶存焉近代田簑衣隐此证道巖右大木下石棋盘局横铺于上左右列石爲坐传云尹轨抨棋之所夜籁澄寂常闻步虚玉磬之声频见神仙往来熊虎宿卫仙侣巖在大顶之北面朝天门山畲平坦一泉自巖而出有鸣金漱玉之声神仙多栖之游人至此无一点尘坌气其泉名百花昔陶幼安得道于此卧龙巖在松萝峰面向东北豁达高洁霜天月夜鹤唳猿啼清幽无比云霭雾霾隐然南阳气象尹喜巖一名仙巖展旗峰在北翠峦耸笔玉涧调琴昔文始先生隐此下有一涧名曰牛漕太上隐化访喜青牛卧此因以名焉天虚巖一名俞公巖在仙关之东九渡涧之上石壁半空巖高百仞涧声雷震万壑风烟昔有隐者俞惠哲诵经于此一老人常往听之忽一日语曰我东溟之子谪居于是限满得还所居愿奉仁者一夕雷雨爲整其石近代人往避兵火焚石落不可居五龙巖玉清巖太清巖太子巖皇后巖白云巖道者巖三公巖宋砂巖天马巖藏云巖隐士巖云母巖杨仙巖二巖在五龙宫东二百步二巖对立桃花夹径云龛月席面对群峦松竹交青四时如一昔隐士花杨先生服术于此年百余岁人往访之飞步而走或问之曰何故却人如此应曰腥坌之气触我之神不容坐尔后不知所在沈仙巖在飞昇台之西桃源洞之对石室偃仰泉熘清幽昔有沈仙成道于此因名之滴水巖在仙侣巖之南巖如大厦裂石出泉因以名之常春巖集云巖谢天地巖北斗巖欻火巖一名雷洞在紫霄巖之北石如火燄树如龙爪中一灵池水能疗疾叩祷服之无不应验有私饮此水者则神火烧身雷风大作内有欻火眞形见者悚慄其正雷洞邓天君修鍊处在叠字峰人迹不可及黑龙巖在仙关九度峰南龙潭之上白龙巖在飞昇台下龙潭之南二巖俱近龙室不可居止黑虎巖在黑虎涧上大林巨石之中黑虎所栖之地昇眞巖碧峰巖仙龟巖在金锁峰下石如神龟含烟喷雾巖居其中雷巖廼邓天君修行处风巖在大顶之下万虎涧滨石穴噫气震响林壑人莫能近二十四涧大青羊涧一名青羊河自大顶之北会诸涧而出潧河蛟室龙宫分列上下春夏水泛喷雪轰雷夕现霓虹朝腾烟霭石鱼金鲤神兽幽禽神仙洞天之所万虎涧在大顶之北风雷震怒如万虎之咆哮会于青羊涧牛漕涧自尹喜巖飞湍西入青羊涧桃源涧自紫盖峰发源由龙潭东入青羊涧黑虎涧磨针涧二涧起自龙顶会于白龙潭小青羊涧阳鹤涧自阳鹤峰穿林麓东入于青羊涧金锁涧飞云涧瀑布涧三涧起于金锁青羊二峰之左右西悉入于青羊涧会仙涧在五龙顶之北诸峰之水会而北出嵩口会于嵩谷涧嵩谷涧自梅溪之东诸山之水西入于青羊涧会于淄河武当涧在大顶之东皇崖诸峰之水北入于紫霄涧紫霄涧三公山之水转自紫霄宫南迤北会诸涧入九度涧黑龙涧香炉诸峰之水会前二涧自龙潭飞流东入九度涧白云涧自五老峰出接九度涧九度涧会诸涧而出梅溪涧梅溪涧出梅溪庄而爲淄河西涧自马嘶山龙井发源而北总山西诸涧金鸡涧自大小鸡鸣峰之水会于西涧雷涧自叠字峰雷洞之水由南会于五龙涧五龙涧自伏龙诸峰之水由雷涧出西涧自嵩口会青羊涧梅溪涧合爲淄河淄河东北入于汉鬼谷涧自大顶之南发源会山南诸峰之水东会双溪涧双溪涧自大顶东南诸峰之水交会鬼谷涧由浪河西北入于汉台池潭洞飞昇台在五龙宫东南百步大顶更衣台对峙松桧扶疏烟霞交映古殿屹立万壑千崖一目可观登临之人万虑洒然按图经碑刻玄帝奉天诏于此五龙掖之上昇地皆变金玉之色今举山皆金星石银星石惟此爲最更衣台玄帝飞昇更松萝服天衣处诵经台陈希夷诵易处望仙台在五龙宫东北百步福地门之东一台岿然数松森立一亭高敞仰眺嶂峦天马台玄帝现眞容乗白天马立处天池在大顶进封广润龙王龙池五炁龙君所寓日月池在五龙宫天寳坛南庑后二池相并月池时草延蔓日池周维约二十余丈大旱不干乆雨不溢其水五色时时变更西南皆连山之石每遇霜降清晓之际间有白炁如云上昇移时方散至此者毛骨凛然端平之前山门全盛管辖曹侍德建寳藏于池南鸠工梦神仙语之曰此处上应三天下即洞府群仙神龙居焉若法轮运转神灵弗安君将若何觉而语诸同僚梦悉符合于是设藏殿而不运池滨尝榜之曰洞天在近过往低声中统庚申宣慰孙嗣举衆内附时当七月兵士诣池洗剑神龙拥嵴而现鳞鬣天地昏暗雷雨大震近年朝山之士引至犬马误饮之者立毙其显应之迹若是鍊丹池自然庵庵池相侔在五龙宫西五十步历井扪参而上介乎二山之间松杉盘屈如龙如虬虽三伏藴隆略无署气东檐下即鍊丹池也水中巨石下一穴有龙居焉人常见之虎豹禽鸟常饮于此按图记马明生故址陈希夷次居之此处感五炁龙君授以睡法得画前之妙眀生所鍊太阳神丹炉灰尚存非铁非石希夷声誉远着倦于迎待寻诵经台以避之盐池玄帝伏魔处黑龙潭在仙关之上紫霄涧水之中二石参天中存二线下阔如屋潭深不可测大旱祷之立应庙在其上白龙潭二所一所在磨针涧下瀑布千丈有庙在巖内祈祷累应一所在飞昇台下潭黑而深云气上昇立澍霖雨人罕有至雷洞欻火邓天君修眞处桃源洞在五龙诸仙瘗剑之所甘露泉在紫霄巖参斗泉在大顶之下靁石峰南石巖下一泉前有二石井图经云千人汲之不减不汲不增上应参星故也百花泉在仙侣巖昔神仙陶幼安得道于此龙井在天马峰五龙井在五龙宫之四维中一井在拜殿内即历代投简之所今以石掩之泉甘而美色清而莹饮之者曰可以蠲疾本山诸宫观庵巖居者爲瘿所厄到宫住之其瘿自消道友汲水和药能疗衆疾信龙井之灵如是星牖在白云峰虎溪即万虎涧风穴在万虎涧宫观本末五龙灵应宫传记玄帝昇眞之时五龙掖驾上昇以其旧隐爲奉眞之祠方舆胜览曰五龙观即其隐处宋孝宗淳熙九年均州知州王德显奏降勑牒赐灵应观爲额有碑存焉至元十六年玄教宗师江淮总摄张眞人改陞宫号其宫在大顶之北五龙顶之东隐仙巖之南青羊涧之西虎龙踞盘林峦环拱方安五井中列二池殿宇巍峨仪像森列一山突出有若地轴之形正殿当中金碧交粲专以崇奉玄天上帝圣容帝御五龙玄袍龙眉凤目日彩月华披发跣足皆以异香纯漆塑而成之玉女金童擎剑捧印二卿朝服拱侍庭下四大天丁执纛秉旌扈从环卫四壁绘降生成道事迹后列苍龟巨蛇水火升降之势历阶而上三殿品立中曰明眞殿奉圣父圣母元君南曰桂籍殿奉元皇帝君北曰蓬莱殿设眞师十圣上即灵应步云楼其余殿庭罗列兹不赘録每岁上巳重九行縁受供谒者辐凑潇洒清絶莫此爲最宋初陈希夷住止于前绍兴南渡茅山清贞观道士孙元政开基于次金亡瓢笠唐守澄重复其规宋末江陵超然观王以宁管辖于内至元乙亥全眞汪思眞复振宗风至元丙戌建宁叶希眞领都提点任此皆辟荆开基之士故併书之紫霄宫紫霄者玄天之别名也宫在大顶之北展旗峰之东威烈庙之西太子巖之南前对三公万仞玉笋倚天之峰后坐远嶂七巖皂纛横星之势松杉挺特花木芬芳殿宇崇高堂庑拱接帝容尊肃神灵威严一倣五龙之制度然地势豁敞未易相侔神仙鍊性修心之所国家祈福之庭宋宣和中创建其勑额文据甲午劫火主者挈之南游庚申之前迁州于此人民皆卜居焉继后宣慰孙嗣举衆内附十五六年窅无人迹至元乙亥山门重开正殿仅存犹可瞻仰岁在丁丑道士李守冲辟荆于前戊寅岁中契丹女官萧守通建殿于后行縁受供一如五龙佑圣观在大顶之东南五十里双溪涧之次盐池之北左倚丹灶叠翠之峰右踞伏魔飞空之势卤花映雪翠竹梳风平田铺数顷之黄云灵沼示万年之瑞色古今相传玄帝摄伏魔精置于石下有咸泉一脉浸于池中俗以盐池唿有司禁止泉源渐竭因建观以镇之山势攒族隘而可观自罹劫运仅存旧基至元戊寅有道士赵守节号碧云以道法术数着领其徒衆数年之间殿宇像仪悉成群山四列平田一川赡道珍羞不劳搬运行縁应供一新前规王母宫在大顶之南群峰之中云烟互拱于高低林麓参差于左右嚣尘远谢眞迹着明昔圣母善胜太后访眞于此因名焉非絶念之流焉能栖息云霞观在欻火巖之右展旗峰之南苍峦环列云霞卷舒至元癸巳宗师张眞人重给观额开创规模神仙灵迹磨针石五龙宫北一里许有涧曰磨针涧其源自五龙顶而下飞泉怪石乔木芳草有灵石横于涧滨若磨礲痕迹古今相传云玄帝鍊眞之时乆未契玄似有怠意因步涧下见一神女以铁杵磨之即紫元君神化也因问曰磨欲何爲应之曰家住山中失姑绣针磨以偿之谓曰铁杵成针鉅非容易答曰工夫未至耳玄帝大悟厥后愈勤修进克证天眞试剑石在大顶二天门之内一石中分剑迹昭然传云玄帝试剑处仙碁石神仙尹轨抨碁处在隐仙巖试心石在紫霄巖西三天门在大顶下尹喜栖眞处榔梅仙翁祠在五龙宫北磨针石南上百步有枯木一二边有一木参天唿之曰樃梅榔木梅实桃核杏形耆旧相传此木一枯不出丈寻一株复荣眞仙果也下一庙曰樃梅仙翁四五月间果熟之时树高不见其形叩祷仙翁移时自落取而食之味酸而甘然亦罕得以验丰歉丰年实多荒年则无传云玄帝磨针之悟因摘梅花插于木上誓之曰我若道成汝当结实是以灵根仙迹万古如初鍊丹炉列仙鍊丹之所自然庵神仙马明生鍊丹处仙禽神兽黑虎北方天一之所化护山之灵神变化不一或托相爲人金甲皁袍若将军之状或显眞相玄鬃黑色如狮子之形或大如斄或小如豹见之者不祥梦之者获庆夜巡廊庑灵迹昭垂不善之人立爲屏斥丹经云虎向水中生是也白蛇翼轸之余气福地之灵神四鼻八牙变现莫测或盘石上或卧涧滨大若栋梁小如指筋忽现幻于凳卓床席之上或逐恶人于道途梦寐之中神异无穷笔舌难尽灵乌秉北方之色爲武当之灵预报吉兇验其慈厉靡不应者常数枚息于殿栢之上昏晓之交噪跃于内传云报晓者此也然物我相忘略无惊惧晨夕二供飞翔伺食内一红喙者见之获吉白鷴似雉而尾长四五尺朱冠铁距玄裳缟衣唿类唤朋于苍松翠竹之上眞仙禽也然不受樊畜自奋而死锦雉色全五彩羽应四时振翼梳翎巡巖依竹诚可敬爱常游庭畔饮啄自如飞鼠似鼠而长青尾短项飞跃林木疾若猿猱人目之曰仙鼠我师禽褐衣金喙青首红足清秋良夜高峰深木之中唿鸣我师终夜不止传云玄帝上昇蕙怅既空山禽追慕不已半部乐形如黄雀数十爲群音中宫商有鼓瑟吟唱之韵传云玄帝栖眞之时地神呈瑞今时时见之奇草灵木万年松福地之瑞草高不过五寸其色苍翠根叶俱称生絶涧壁石中悬崖而取得之者以净水湿土栽之立活敛而藏诸策中其复如初油手触污即日黄殒若罹妖怪栽放神前邪魅远遁今江南名山亦有不若本山之灵千年艾玄帝存此以济四方之民艾叶菊花蓬根术干秋清叶生青珠如丹之颗伏日採之治男子虚耗妇人血气之疾榔梅蕙兰生于崖石之间春暮风和幽香清袭葛乳地之瑞庆葛之精华秋露浮空如芝涌地其色赤脆其味苦甘大治酒积之疾松萝玄帝之仙衣福庭之灵裔生高峰古木之上长者丈余能疗蛇虎汤火顽疮之疾嚼汁吞服吐滓敷疮立愈诸山亦有未闻却疾天花色红而秀上有尺余悬丝秋末遍开幽丽可爱昔玄帝昇眞散之巖谷迄今仙裔传之无穷云竹地之灵瑞凝之于竹紫莹黑纹见者奇之茂林之中间见一二莎萝树其叶不凋其木岑高实如大栗生深涧大山之阴隐然有映覆广寒之象芳骞树叶青而秀木大而高根株皆自然藤萝交褁之势与画者无比武当有二大顶与五龙接待庵涧滨石灯心生武当山地中色苍而直如腐石之形浸以膏油光明洞焕金星石银星石玄帝上昇地皆变此满山皆然能疗小儿惊癎之疾诸方俱用但性寒耳山肴野簌松菌笋脯橙汤术煎芎茶蜜酒栗饭橡糕自有得处至如纸衾箨毡足以御寒松灯桦烛足以继晷诗云山田粟米饭野菜淡黄虀箇中滋味别只许自家知玄帝养士之禄如此傥非识破浮华焉能笑傲物外敬録此语示诸同志武当福地总眞集卷中武当福地总真集正统道藏三家本三卷洞神部记传类武当福地总眞集卷下不三天封玄帝圣号圣号元帅镇天玄武大将军三元都总管九天游奕使左天罡北极右垣三界大都督神仙鬼神公事判玄都右胜府事领元和迁校府事紫皇天一天君玉虚师相玄天上帝宋封圣号北极镇天眞武佑圣助顺灵应福德仁济正烈协运辅化眞君静乐国传记龙变梵度天之下灵寳大法诸大祕文云龙变梵度天北方之天四种民天之一在无色界之上其色赤太虚之景灵寳之宫下应西方娄宿又武当图记五龙顶一峰上应龙变梵度天北方五炁龙君居之今均州之南三十里有村名曰乐都传云此古净乐国村之东山下古陵数冢耆旧相传云静乐国王之茔又风土记均州上古之时即有䴢之国谓人民朴野安静乐善虽曰䴢鹿犹可安居又仙传称黄帝降生于有熊之国赤帝降生于厉山氏之国玄帝降生于净乐之国盖爲玄帝神功圣德万物悉资润泽发生不欲以有䴢之国称之而取其人民安静乐善易之曰静乐可知矣切观均州风土太和之水湾环百曲神仙窟宅考之古史仙传静乐国即均州无疑矣仙冑太玄经云天一生水地二生火玄帝主宰天一之神故呪曰水位之精宫曰天一之宫仙传云天一之精是爲玄帝天一之气是爲水星天一之神是爲五灵老君天一之象应兆虚危是爲玄武其名则一其形则二见相玄龟赤蛇其精气所变曰雨露曰江湖河海应感变化物之能飞能声者皆天一之所化也水火昇降龟蛇合形品物是生玄帝即其主宰天一之帝也玄帝传记按混洞赤文元物恍惚大道杳冥一气凝三寳于无色无欲之先五劫混洪造于乍迩乍遐之际太由是极文自此彰重浊轻清分判上下皇天后土主镇范围天一生水于坎宫神化肇形于坤垒火木金土安镇方维赤青白黄各司帝任星辰日月演玄纲而原象育形高厚神祇体好生而随时设教巍巍荡荡赫赫煌煌妙矣难言渊乎莫测北极佑圣玄武天一天君玄天上帝天一之帝水位之精太极隐文云天一之精是爲玄帝分方于坎斡旋万有天一之气是爲水星辅佐大道周运化育天一之神是爲五灵老君佐天拱极天一之象应兆虚危司经纬于北是爲玄武其名则一其形爲二是有玄龟赤蛇之象其精气所变曰雨露曰江湖河海应感变化物之能飞能声皆天一之所化也龟蛇合形天地定位惟玄帝天一之帝故能摄制地二生火分方于离是爲赤帝像应朱雀天三生木分方于东是爲青帝像应青龙地四生金分方于西是爲白帝像应白虎惟天五之数黄帝中主万神无越兹不具载断鳌已后五帝辅相大道玄帝有润泽发生至柔上善涤秽荡氛平静之德上及重霄下及飞潜动植莫不资焉玄元始炁历劫下降出书度人而上帝乃命玄帝下游人间上三皇时降爲太初眞人中三皇时降爲太始眞人下三皇时降爲太素眞人当是之时结绳治政不可复考至开皇初劫杂炁普消正道当行下界南洲宜更茹毛饮血穴居野处之化上帝乃命五帝继降人间化育黎庶惟青帝首出降于坤舆之中名太皥号伏犠氏建立邦国观象察法始有星纬之文正君臣父子夫妇之分龙图河出龟书洛呈画卦造书布德行惠赤帝降生于厉山氏国是爲炎帝号神农氏树植百谷民得粒食然火德令炽致有诸侯互侵蚩尤爲虐之患数使然也盖赤帝火玄帝水水火有不可相离之兆继而下降玄帝降生于净乐之国名招摇童光号云潜氏黄帝降生于有熊之国名轩辕号黄帝白帝亦降生于黄帝之宫名少皥号金天氏俱主持正统抚育兆民平乱着功复归本位玄帝禀天一之精惟务静应不乐南面志复本根上帝乃以天一余气下降金天氏之宫名颛顼号高阳氏代玄帝握符御衆谨按玄帝降生净乐国之日即神农氏之末年岁在阏逢敦牂姑洗月哉生明曦驭天中符天一之阳精托胎神化于翼轸娄三宿之次龙变梵度天之下静乐国善胜夫人之腹孕秀一十四月产母左胁而生当生之时祥云异香瑞应难述生而神灵及七岁天文书契一览默会潜心至道愿事上帝普福兆民欲寻幽谷内鍊元眞遂感无极紫元君授之上道元君指太和山而告之曰此山自干兊起脉盘旋五万里水出震宫土应翼轸二宿显定极风太安皇崖二天汝可居之当契太和飞昇复位上辅大道与天地日月齐并吿毕昇云而去十五辞父母父王不能抑志遂入是山潜虚玄一默会万眞身长九尺面如满月龙眉凤目绀发美髯颜如冰清披松萝之服散发跣足凝眞养性四十二年成无上道是时轩辕黄帝御世治民岁在庚寅九月九日凌晨四气朗清鸾鹤天花相间飞舞林峦震响自作步虚仙乐之音地皆变金玉之色玄帝拱手立于台上须臾群仙骑从车舆旌节降于台畔非凡见闻五眞捧太玄玉册前进曰奉帝命召子上昇玄帝祇拜其词曰上诏学仙圣童静乐国子以子玄元之化天一之尊功满道备昇举金阙可拜太玄元帅判元和迁校府公事九德偃月金晨玉冠琼华玉簪碧瑶寳圭紫绡飞云金霞之帔丹裳羽䙱绛綵之裙七寳铢衣元光朱履寳印龙剑羽盖琼轮九光九节十絶灵旛八鸾九凤天丁玉女亿乗万骑上朝帝廷诏至奉行玄帝拜帝命五眞前进曰吾等奉命爲子启途一眞曰予即子之别体五灵玄老黑节灵旛子不统王位志在还初谓可嘉尚汝尘世父母已证眞仙矣于时五炁龙君掖之上昇至紫霄峰之上解松萝之服衣所赐冠帔飞空步虚于大顶之上乗丹轝緑辇五龙掖之飞昇霄汉躬朝上帝领职阙下后改太和之名曰武当山至开皇终劫下界生灵承平之盛骄奢矫侮去实务华劫数欲更暴君污吏魔鬼妖孽杂处阴阳之界商纣主世残害酷虐六天魔衆各现形迹妖祥迭起人鬼不分盘结恶毒伤害黎庶时元始上帝说法于八景天宫上元之殿黑毒血光秽杂之气上冲天门妙行眞人叩请威光亲行收除上帝宣昊天帝尊正天历数乃勑天一之神降生西土姬姓之国名发爲周武王使平治天下惟玄帝天一之精丁甲风雨水火之神俱隶主治能荡除氛秽右侍玉童持符往召玄帝被㫖上朝天颜恭领帝命部坎离眞相苍龟巨蛇丁甲五雷神兵三十万神将巨虬师子毒龙勐兽齐到下方恭行天讨徇师誓衆而说太阴化生水位之精虚危上应龟蛇合形之呪七日之中天下妖魔一时收断计奏定録锁于北酆复诣清都上朝金阙上帝抚劳乃命昊天进封仙品宣吿金阙侍经司玄学士太丹眞人于玉华院裁撰玉册其册曰惟卿混黄一气之瑞道备九阳之尊校迁人民毫分无失兹以劫数交会邪正混同感生六天魔王伤害九地黎庶傥非眞力何得清宁德重功高难尽褒美容当归根复位返本还元若不徽称焉能显德金书钖降宜忽谦辞可进拜镇天玄武大将军三元都总管九天游奕使左天罡北极右垣三界大都督神仙鬼神公事判玄都右胜府事紫皇天一天君依前太玄元帅领元和迁校府事册到奉行上帝命玄帝可相复元初披发跣足踏蹑龟蛇建皁纛玄旗躬披铠甲永镇坎位凡遇甲子庚申每月三七日下降人间察人善恶修学功过普福生灵操扶社稷玄帝奉诏后千变万化爲教主济度人世无量无边洞天福地灵显感应简册难穷润泽溥博智德恢洪无一时不念衆生无一刻不怜下土大慈普救无上法王也昔宋嘉祐二年天中节三界万眞上朝元始上帝会三寳宸尊昊天上帝出万天素威功过玉历勑金阙侍中司马大神司命可韩眞君司録定名眞君司功採访眞君司过保命眞君考校玄功五老十一曜北斗二十八宿自太古至今经纬阴阳功齐天尊之位三官四圣太一开化佐天安地功亚天帝之位于是勑颁金阙三省推考圣功果与诸天帝君功德并隆将三官四圣并拜帝眞之号于天腊之日宣命三官四圣同赴三天阙下馆于玉合分命金阙左侍翰林清玄学士司文眞君金阙右侍翰林寳章学士司经眞君撰制玉册至上元日进封三官四圣帝号册以玉板刻之金书字悉龙章凤篆盛以云锦寳囊护以琼玉之匣金龙之锁而玄帝玉册曰勑赫赫至眞皇皇大道太景开判玄元化生万天枢机三界尊仰其休隆广宜有褒崇惟太玄元帅镇天玄武大将军三元都总管九天游奕使左天罡北极右垣三界大都督神仙鬼神公事判玄都右胜府事领元和迁校府事紫皇天一天君灵通大妙道备郁明上闭混化之玄下统虚危之秀抚成地纪保育天元持造化于四时推纲维于八节功高五十万劫德并三十二天洞杳飞芒幽微炜烨按遵简箓当亚帝眞不有徽崇何以明德谨遣金眞紫阳大夫金阙侍中素灵殿大学士主管三天门下直日储灵典奏事含光上德仙君轩辕赍捧玉册可特授玉虚师相玄天上帝领九天採访使余当上辅大道劫劫长存下佑兆民绵绵永祉龙文昭降宜勿逊辞册至奉行于是玄帝衆眞受帝号于七寳琼台之上昊天至尊亲行典仪与凡世帝王拜大将开国承家之仪颇同上钖玄帝琼旌寳节九龙玉辂其冠通天十二旒其服玄衮上施十二章圭以玄玉履以红舄于今群眞朝谒四圣爲都班之首所都则曰天一眞庆宫在紫微之上太素秀乐太虚无上二天之间宫殿巍峨皆自然妙气所结琳琅玉树灵风自鸣皆合宫商之韵红光紫云常覆其上此处即玉虚之境无色之界也玄帝拜帝号之后上帝追赠崇封玄帝圣父曰静乐天君明眞大帝圣母曰善胜太后琼眞上仙下荫天关曰太玄火精含阴将军赤灵尊神地轴曰太玄水精育阳将军黑灵尊神并居天一眞庆宫因兹三界仰称曰玄帝是编皆前后列眞授付得道之士人世故得睹神圣功迹亦宿生之庆幸也大都昭应宫瑞应大元混一天下定都于燕至元七年十二月十九日西郊高梁河金水中有蛇长尺余金彩青章明日复有神龟金碧交错回旋泛泳时太府监玉牒尺不花因睹以事具闻勑建宫立碑奉玄帝圣容赐额曰昭应宫今女官道士严奉住持以彰神应之灵宋眞宗皇帝加上眞武将军圣号御笔手诏勑中书门下朕伏以丕显聪明聿求孚佑旌贲殊号率循旧章恭惟眞武之灵茂署阴方之位妙功不测冲用潜通尹京邑之上腴有龟蛇之见象兊升地寳毖涌神泉自然清泠饮之甘美资中国之利泽奏民疾以蠲除倍庆济时虔思报德就其胜壤建以珍祠既修奉于威容合登隆于称赞爰稽懿实永耀鸿祯眞武将军宜加号曰镇天眞武灵应佑圣眞君当体寅恭咸从布吿故兹诏示想宜知悉天禧二年七月七日宋嘉定二年十一月十四日崇封诰词勑仰止层霄巍乎北极瞻百神之环卫有玄武之尊严顾像设之已崇而号名之未备肇称缛典以介蕃釐北极佑圣助顺眞武灵应眞君天之贵神国之明祀威灵在上常如对于衣冠光景动人遂莫逢于魑魅赫然祥异着于见闻在天禧时瑞表醴泉之观若熙宁日事传大顺之城祖宗相继礼文有加祠宫廼创于阜陵扁牓爰新于佑圣肆朕尤严于祭报而神每监于祷祈载惟肸蠁之孚曾靡窈冥之间福诒冲眇将垂万世之子孙德及高深溥洽四方之黎庶诞扬盛美庸侈徽称金阙玉京密增于神筴云车风马永镇于人寰尚冀宴娱遹观荐飨可特封北极佑圣助顺眞武灵应福德眞君奉勑如右牒到奉行宋寳祐五年二月崇封诰词勑北极惟尊玄武允谓穹崇南面虽王百神必严寅奉既阴受护持之贶宜显嘉旌贲之仪申衍荣章用昭敬事北极佑圣助顺眞武灵应福德衍庆眞君道周六合威摄万灵钟元黄一气之眞阴功有赖握坎离二精之妙神化无边以兹荡邪而辟功莫匪救民而护国惟我朝之累圣殚至敬之一心在眞庙仁庙则表灵应而彰感通在孝皇宁皇则奉佑圣而崇福德迨予眇冲固当增衍庆之封嘉尔聪明亦既述均阳之赞肸蠁冥冥而默应威灵赫赫以旁昭无愿不成钖庶民之福祉何幽弗察清四海之妖氛凡同普率之间均在包含之内惟仁则所济之博惟正则丕烈之洪强赞上眞难明至德尚宏道荫永庇人寰可特封北极佑圣助顺眞武福德衍庆仁济正烈眞君奉勑如右牒到奉行宋仁宗赞入内堂寳应合天关地轴封号册寳万物之祖盛德可委精贯玄天灵光有炜兴益之宗保合大同香火瞻敬五福攸从天关火之精赠同德佐理至诚重感慈明普济阳辩武圣右正侍云骑护国保静辅肃守玄太一大将军地轴水之精赠同德佐理至应大道显明武济阴盛翊圣左正侍云骑护国保宁辅肃玄初太一大将军右封赠如前嘉祐二年二月旦日门下奉命録善降日正月初七日二月三月四月五月六月七月八月九月十月十一月十二月三元日甲子日庚申日供献仪物玄帝天之大圣世之福神不药华饰惟务清净所宜清油净水灯烛时果净茶枣汤黄白花精洁粢盛如此获大吉祥所忌石榴李子荷花红艳花莲藕辛秽鸡犬孕妇不洁之物虽福神洪慈则侍卫神灵立彰显报愼之玄帝隐讳乞仲芳诰贼四天天帝龙变梵度天帝内名掬灵妙光在无色界之上其色赤又曰上妙天其宫曰灵寳宫下应静乐国太安皇崖天帝内名晖奠阿魂在色界其色白又曰极乐天其宫曰开明宫显定极风天帝内名回翘威在色界其色黄又曰广乐天其宫曰太赤宫二天下应武当山丰干大天帝按宋侍中荆国公宋庠奉㫖所编眞武启圣记第九章称眞武初学业遇帝赐以黑駞虬角断魔雄剑内名未究其详虚宿天卿星君危宿天钱星君二星皆天一之象龟蛇水火之形玄帝之所统理无极上道紫元君内名未究其详按仙传传道付玄帝示武当山之根源今尊曰圣师九天掌籍上仙元皇帝君姓张名亚属三大神之一掌桂禄籍凡食禄爲官爲儒者皆隶之爲水府计度转运相辅大道佐玄帝济物余见仙传上清天机都承㫖神应元惠眞君姓董名素皇天至眞莫究其㫖辅相玄帝开教济物位太清西王左上卿上清天机都承㫖飞霞灵光眞人中黄先生太元眞人东岳上卿司命眞君定録右禁郞司命眞君三官保命眞君三茅君金阙宰辅东岳司命今句曲福地三茅山即昇眞之地中天欻火律令大神雷霆主帅天君即黄帝相风后将军破蚩尤封河南将军因以所封邓爲姓后隐武当叠字峰有神迹尚存见雷书武当山感应五炁龙君即天一之化龙变梵度天余炁下镇武当掖玄帝上昇访姚太守降雨于唐授陈希夷睡法于宋雨旸祈叩其感应不可枚举武当五龙顶即是寓处武当山五百灵官洞天福地上帝游年之所各设灵官五百员主持守卫修道之士功业成就皆隶保举察善罚恶之司武当山巡山黑虎元帅北方天一之所化护教镇山之神神通威灵不可具述凡骨相未应学仙之人或现眞相或警梦寐悉皆逐去夜则巡行廊庑卫护福庭有法行之于世武当山忠智威烈王唐均州太守姚简也事见后传上帝司眞佐命武当山眞君武当乃中岳上帝司眞洞天佐命位号眞君武当山福地仙官宫庭通天大圣里域眞官武当大顶广润龙王古今明达图经武当神仙窟宅自黄老设教神仙至人栖之者衆又曰学道者常有百数心有懈替则爲百兽所逐夫养生之人多隐其名字藏其时日恨山不深林不密惟恐闲名落人耳中是山证道昇眞者何可胜计去古颇远劫火屡更多失其名今考之传记询诸前辈间得一二録之于此以备山中胜槩云关令尹眞人周康王之大夫姓尹名喜号文始先生当周之末大道将隐预占紫气西迈有道者过之出爲函谷关令未几太上度关喜执弟子礼迎拜授之道德二经约后会蜀之青羊肆托疾不仕隐居谷内后入蜀归栖于武当三天门石壁之下石门石室喜之所居古有铜牀玉案今无之矣以其所居名曰尹喜巖涧曰牛漕涧青羊涧皆太上神化访喜之地神仙尹轨神仙传尹轨字公度太原人文始先生之弟子也博极群书晩乃学道号山世远常起居林麓服黄精年百余岁言天下安危盛衰未尝不验入太和山去领杜阳宫太和眞人今爲紫虚阳光道德箓眞师神仙戴孟郡国志姓戴名之生汉将军武帝遣入北山採药弃官学道号孟盛子受法于清灵裴眞人得玉珮金铛之书石精金光之符周游名山日七百里后白日上昇落帽于武当山峰之上迄今唿曰落帽峰故陈希夷有诗云我爱武当好将军曾得道昇举入云霄高岑名落帽神仙马明生神仙传姓马字君贤号明生得太阳神丹之祕丹成服半剂周游人间架屋从徒与俗无异不过三年夫妇辄易其处今五龙观自然庵即其地也神仙阴长生雍州记长生汉光武阴皇后之族邓人马明生之弟子也得师太阳神丹之诀同隐武当丹成驭气飞行周游六合后至忠州仙都白日上昇神仙燕济道学传名济字仲微汉明帝时人少好道术弃官不仕后居武当寝息无度或困积石倚大木虽历四时衣服不变居常散发亦或练巾飞步云烟人莫之近神仙刘虬隐逸传刘虬字灵预天资颖悟博究典坟宋泰始中爲晋王记室解官辟谷入武当山仙去所居石室曰刘爽巖今隐士巖是也神仙谢允眞诰稽神枢云允字道通历阳人少有英毅历仕罗邑宰博览群书道学尤精政事廉能有遁世脱尘之志晋太康中表辞官入道诏许之遂西上武当至襄阳见一道士语之曰吾师戴先生孟盛子非世间人谕我曰若有西上欲见我者可与俱来得无君乎因以俱往见之至山云横远岫依约松阴忽睹先生坐于石上神彩洞彻授以鍊神冲虚之道俄失公所于是结茅于石室不数年得冲寂之妙能飞行絶壁自号其名曰谢罗山盖谢脱罗宰之宰也后仙去莫知所之姚太守传记名简字易夫隋人也佐唐太宗出爲武当节度贞观中天下大旱飞蝗徧起勑祷名山俱未感应姚君被命诣武当肃醮有引儒士风貌殊异奇之从容语简曰予等俱非凡士五龙君也准帝命守护此山爲子正直祈祷精严故来谒尔予已奏允帝命公宜速归三登可庆矣顷之云气地涌失君所在雷电霖雨徧布天下草木禾稼俱各荣茂具兹灵绩闻之朝廷即蒙恩钖解印之后挈家隐居武当志慕虚玄成眞证道玄帝命爲本州守土镇山之神宋初却蝗救旱灵显昭着进封忠智威烈宣勑建祠于今紫霄宫之东陈希夷言行现巖名搏字图南亳州人也少负逸材有济物利人之志五季之世汴梁见宋太祖而异之曰此眞命也笑坠白驴遂有高举云烟之兴入武当山隐居诵易于五龙观侧感五炁龙君授之睡法声誉远着谒者颇衆寻迁诵经台研究画前之妙再迁于白云巖五代之末四方鼎沸移居华顶传曰五龙飞空送之宋初累召不起后赴阙乞归诏许之余见本传丞相张士逊宛退传名士逊均州人也初居光化少孤贫读书于武当山有道士见而异之曰子有道气可随我学仙公不欲宋太宗雍熙中登甲科身游凤池爲皇友位宰相神仙房长须武当传房长须不知名也宋南渡后隐居武当日以栽杉爲事今五龙宫后之杉皆公手植之培埴灌溉靡有暇刻一日忽遇玄帝化形道相问以栽杉之因慰谕之曰神则清矣惜乎无须以手颔之亦以爲常经宿但觉有物如丝萦于胸臆视之须已长尺余矣自后建云窟以奉之甲午三月一日清旦云中隐隐见跨鹤之形回视故居惟杖屦在隐士田蓑衣武当传田蓑衣不知名也隐武当隐仙巖石室冬夏止一蓑衣时人以蓑衣称之隆冬则眞气如蒸盛夏则温凉如玉人有疾厄叩之者摘衣草吹气与之服者即愈鍊大丹端平间失公所在今丹室炉灶存焉隐士谢天地武当传谢天地者不知其姓名也絶粒不食步履如飞居南巖更衣台下石室中石壁万仞下临深涧虽猿鹤莫能往来公飞行自若人有启问但应之曰谢天地余无他语人以是名之所居之巖人亦以是名之后仙去不知所在孙寂然记曰名元政号寂然子嗣业茅山清眞观得上清五雷诸法之妙遍礼福庭时汴湖龙去江汉罹金兵之厄武当殿宇爲之一空绍兴辛酉首登武当兴复五龙开辟基绪以符水禳襘爲民除疾衆皆归之数年之间殿宇悉备高宗诏赴阙庭以符水称㫖勑度道士十人后还山无疾而逝藏其蜕于桃源之东邓眞官名安道孙寂然之弟子也自幼随师开复武当首蒙息赐尽得其师上清五雷诸法之妙驾风鞭霆其应如答远迩疾患皆奔趍之继奏勑住五龙兴建正殿顽石壁立鑱凿甚苦默施神用一夕雷雨爲破其石度弟子数人以观付之潜调龙虎内鍊甲庚嘉泰中预吿徒衆奄卧而逝大风拔木移时方散人谓乗风而往剑瘗宫北遗迹昭然曹观妙名侍德岘山人也幼入道居武当嗣五龙之派天性颖悟举止非凡自作一家书体飘逸有神仙之态四方多傚之道法阴阳靡不博究膺观妙之号领住山之职远近皆师事后移领三茅崇禧之任及归晩节清高衆期轻举一夕梦守山之神语曰三茅眞君来日降此君宜远迓旦即领衆迎至会仙峰乆无一人至者日将暮眞君化爲田夫荷蓑而至衆莫之识令挈物以归抵观拜于堂下寻欲劳之不得但见异香袭人覆满庭户悔无反矣后诚徒衆曰此间仙凡混居之地自今已往世世不受道俗礼拜令武当道友不受俗拜始此寻立聚圣殿以奉之尝谓门弟曰吾因受三茅眞君礼不免金解端平三年十月末旬果罹兵难白膏凝肤略无腥血刃者致拜释剑而去后剑其神蜕冢于桃源唐风仙风仙名守澄随州人幼入武当姿貌古怪鹤体松形葫芦数十常挂杖上往来于均房之间壬子重复均州郡守程进令闭辟武当五龙香火未几制檄道士王礼常至退而乐道人之吉凶悔吝莫不预述无不验者常叱辱人被叱者即蒙福庆人以风仙称之或立积雪或卧道路常有虎豹守卫时贵䌡敬之开庆己未不知所在汪贞常名思眞号寂然子贞常所赐之号也家世徽人宋丞相汪伯彦之后生于安庆嗣全眞教法入武当山至元乙亥领徒衆六人开复五龙荆榛塞途黑虎爲之引导兴建殿宇改观爲宫四方师礼之度徒衆百余人任本宫提点吉凶预知后无疾而蜕俗民多梦步紫云而北去鲁洞云名大宥号洞云子随州应山人也家世宦族幼入武当学道遍历南北至元乙亥偕汪贞常开复武当住紫霄巖年八十余以道着远点墨片纸可疗疾度徒衆百余人解化之日面若童颜其证道可知矣叶云莱名希眞号云莱子处州括苍人也辛亥年三月初五日巳时生唐天师叶法善之族裔生于建宁得清微道法之妙兵迁古穰入武当山至元乙酉应诏赴阙止风息霆祷雨却疾悉皆称㫖至元丙戌钦受圣㫖领都提点任武当护持自公而始后捧御香还山翛然而逝武当福地总眞集卷下