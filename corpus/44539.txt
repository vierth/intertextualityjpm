林灵素初名灵噩字岁昌家世寒微慕远游至蜀从赵昇道人游数载赵卒得其书秘藏之由是善妖术辅以五雷法往来宿毫淮泗间乞食诸寺僧多厌之至京师寓东太乙宫徽宗梦赴东华帝君召游神霄宫觉而异之敕道录徐知常访神霄事迹知常素不晓告假或告曰道堂有温州林道士累言神霄亦作神霄诗题壁间知常得之大惊以闻召见上问有何术对曰臣上知天宫中识人间下知地府上视灵噩风貌如旧识赐名灵素号金门羽客通真达灵玄妙先生赐金牌无时入内五年筑通真宫以居之时宫禁多怪命灵素治之埋铁简长九尺于地是怪遂绝因建宝箓宫太乙西宫建仁济亭施符水开神霄宝箓坛诏天下宁观改为神霄玉清万寿宫无观者以寺充仍设长生大帝君青华大帝君像上自称教主道君皇帝皆灵素所建也灵素被旨修道书改正诸家醮仪校雠丹经灵篇删修註解每遇初七日升座座下皆宰执百官三衙亲王中贵士庶观者如堵讲说三洞道经京师士民始知奉道矣灵素为幻不一上每以聪明神仙唿之御笔赐玉真教主神霄凝神殿侍宸立两府班上上思明达后欲见之灵素复为叶静能致太眞之术上尤异之谓灵素曰朕昔到青华帝君处获言改除魔髡何谓也灵素遂纵言释教害道今虽不可灭合与改正将佛剎改为宫观释伽改为天尊菩萨改为大士罗汉改尊者和尚改德士皆留发顶冠执简有旨依奏皇太子上殿争之令胡僧一立藏十二人并五台僧二人道坚等与灵素斗法僧不胜情愿戴冠执简太子乞赎僧罪有旨胡僧放道坚系中国人送开封府刺面决配于开宝寺前令众明年京师大旱命灵素祈雨未应蔡京奏其妄上密召灵素曰朕诸事一听卿且与祈三日大雨以塞大臣之谤灵素请急召建昌军南丰道士王文卿乃神霄甲子之臣兼雨部与之同告上帝文卿既至执简敕水果得雨三日上大喜赐文卿神霄凝神殿侍宸灵素眷倚日隆忽京城传吕洞宾访灵素遂捻土烧香香气直至禁中上遣人探问香气自通真官来上亟乘小车到宫见壁间有诗云捻上焚香事有因世间宜假不宜真太平无事张天觉四海闲游吕洞宾京城印行遶街叫卖太子亦买数本进上大骇推赏钱千缗开封府捕之有太学斋仆王青告首是福州士人黄待聘令青卖送大理寺勘招待聘兄弟及外族为僧行不喜改道故云有旨斩马行街灵素知蔡京乡人所为上表乞归本贯诏不允通真有一室灵素入静之所常封锁虽驾来亦不入京遣人廉得有黄罗大帐金龙朱红椅桌金龙香炉京具奏请上亲往臣当从驾上幸通真宫引京至开锁同入无一物粉壁明牎而已京皇恐待罪三月京师大水临城上令中贵同灵素登城治水敕之水势不退回奏臣非不能治水一者是乃天道二者水自太子而得但令太子拜之可信也遂遣太子登城赐御香设四拜水退四丈是夜水退尽京城之民皆仰太子圣德灵素遂上表乞骸骨不允秋九月全台上言灵素妄议迁都妖惑圣聪改除释教毁谤大臣灵素即时携衣被行出宫十一月与宫祠温州居住二年灵素一日携所上表见太守闾丘颚乞与缴进及与州官亲党诀别而卒生前自卜坟于城南山命其随行弟子皇城使张如晦可掘穴深五尺见龟蛇便下棺既掘不见龟蛇而深不可视乃葬焉靖康初遣使监温州伐墓不知所踪但见乱石纵横强进多死遂已