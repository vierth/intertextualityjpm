西历一千八百八十二年岁次壬午汉口圣教书局印发西方人到中国来有两等一等是客商税完出入货通有无一等是传教者爲最紧要之事也常有人问爲何要来传教谨答数语于后我等非奉本国皇王官民之命而来乃在昔救主耶稣升天时恩谕其徒云尔往普天下传福音故爲其徒者不敢不传也传道者无贪名图利之心只要人皆认上帝爲大根本而归服之耶稣爲救世主而信赖之改邪俗恶心化而爲善灵魂得救归天传教者之意如是而已其所传之道非由人意而出乃上帝默示救主圣训极其奥妙也或言我中国旣有三教足矣何必来传此教噫彼三教能改俗化恶而救灵魂乎佛道乃人所造之教其言天堂地狱赎罪等事甚多皆爲荒误一无可凭孔子但言人道修身齐家之类无关赎罪及死后等情圣人亦人耳于上帝道之蕴奥多有不知此非轻慢圣贤之语中外俱有圣人彼等能教人乃上帝恩赐其聪明其所有之善言人当喜纳然圣贤等辈皆人也究非全智全能之主宰也其教难免缺误三教大略如此要无缺误必须上帝教人耶稣卽上帝也自天降世以眞光照人舍己赎众其立教也无偏无缺无谬无弊其道全善爲举世人民当信之道信者皆能改过迁善得永远眞福故我圣教中人必以此道传于万方吾主耶稣旣肯离高天之上来此邪恶之世救人信主者体其仁爱之心虽只万分之一总不以离本国至中国爲难事也世皆知推己及人爲美德岂救主门人反坐视危亡而吝教耶看下六条庶明要道一耶稣教论根本世不晓然于根本者多也以爲天地阴阳化生万物问阴阳何来从太极来太极从无极生问太极无极何也不知也因不知阴阳曰太极不知太极曰无极两系空名实则不知而已彼老氏有云道可道非常道名可名非常名亦显认自不明根本爲何也或云苍天爲主宰吁苍天非受造之物乎清气天浊气地皆必有肇造之者又云天爲父地爲母此说愈离又或以理爲根本不知理无计度无造作无情意何得谓万物本之而生众论纷腾愈论愈远总之恃己之聪明终莫能探本惟我福音纪之详实云有独一无二永生上帝乃造化之主天地人物皆其所造其爲神也全智全能无形像无终始无变易保佑万灵扶持万类生死富贵服其管下至仁慈至公义万物万福万善之大根本天下人所共当敬拜者也此上帝实非俗奉张玉帝玄天协天等彼皆人也称之爲神爲天老爷爲上帝误也亵此眞上帝之至也至佛菩萨乃西方印度人神仙乃中国人拜之祭之悖甚况对人手所造之偶像而礼敬之更属荒唐言之可耻以眞理总论未造天地以前只有一永生上帝用大命而创造万有实爲万有之眞原故人有求当求此上帝有得当谢此上帝感其恩畏其法顺其命此之谓知本否则媚神谄鬼淫祀纷纷妄称上帝之名不知而作妄也知而不改恶也明知故犯难逃地狱永刑闻此语于心安乎得无所惧乎吾教所论大根本如此诸君子请一再思之二论罪据福音书云举世皆罪人圣贤亦不免罪有二一内心不正一外行不端罪从心出者病入膏肓矣故易恶难善若有人眞能做好人当知非恃其本心乃恃上帝之神感化而成也请用心自思再遍看世人恃己力而果能善者谁乎可知此道爲极实有人云人心本善从心能臻善境此空言也无取证于世所见之中亦莫騐于各人心之内吾教所传之道先使天下人知己心邪恶有罪总当加悔改知己无力迁善总当诚求上帝感化譬之病人自觉有病未能自救延医服药始望身安也三论赎罪法福音眞理言人皆有罪有罪当受恶报极重极不能逃之恶报卽地狱永刑耳我等皆是罪人皆应受苦若无赎罪之法罪不得免惟圣经有云上帝爱世使其子降生代人受苦死于十字架上以赎人罪使信而悔改者得救也人皆无力自救专靠此赎罪之法以救之上帝惟一一体涵三此三位称爲圣父圣子圣神主耶稣乃三位一体中之第二位圣子降世有二性一上帝性一人性合二性而成救主白卑虚己诞降爲人至今光绪八年已一千八百八十二年矣主在世训人爲人之表率且在自身显明上帝给人看其最要而不可少者卽被钉十字架以赎普天下之罪人也死后旣葬三日复活历四十日升天万权执掌主在天亦办救人之事赖之者罪得赦免心化爲善复亲上帝蒙恩获福故主云就我者我不之弃非我则末由就天父上帝他教之理有如此之详且备者欤故耶稣教爲无双寡二救人之正教非但中国无卽合宇宙而无之或云上帝不罪悔改之人何必要代赎之法噫犯国法者虽痛自悔改未能免刑况犯天法乎悔改固不可少惟恃悔改未能免罪也又云将功赎罪恃积累之功德以赎己愆岂不可乎答何昧昧若此人于上帝前有功乎本分不能守分外之功从何有罪恶丛积断不能自赎己罪世人皆然又云延僧道超度亡灵乃中国所尚之通俗噫此眞梦中之语也犯国法恃经忏不能救谓经忏可救犯天法之人乎又云自身敬拜神佛亦可免苦曰此皆已死之古人或悬空捏造而出同非永生上帝敬之拜之非功且有大罪总之人皆有罪若恃己身无功可赎无法可救此理彰彰矣福音中赎罪之法乃上帝救人之法甚愿诸君速卽醒悟悔改而信赖之以求上帝看耶稣之大功赦尔等之重罪也四论重生此理于福音讲之最悉重生者何重活各人之良心而使之爲新人世皆有罪心邪恶要知悔改必靠三位一体之第三位圣神照亮感化才能世之因苦而悔改者有人悔苦耳非悔罪也觉己心恶而生愧悔知己不行善而行恶处甚多因此怀忧日求痛改此皆感于圣神者也且以全心全意爱上帝笃信耶稣爱人如己爲切己之道而力行之非受重生之恩者断不能如此愿受重生之恩者必求上帝赏赐恃己能无用也譬病人靠己莫救靠医始痊恶心之病也上帝赐圣神住我心复活我天良除去我邪念治心病之良医也且人离上帝如树离根花果从何而有哉汁不通于全树枯可立待矣上帝乃善德之根通之则成德离之则败德未有离上帝不虽生而犹死者也世所谓教者亦有此眞切语乎今之劝善之书不少半借神训以立言实非神训也且非对病发药语谆谆教人改恶爲善人不知恶当改善当爲乎知善而不肯爲视善无趣味知恶而不肯改视恶有趣味非此世之人心乎好德不如好色今古有同然者要诚心行善必乐善要乐善必改心味改正心味必靠圣神再则臆造天堂地狱诸说望人知勉使人知惧噫莫说其言皆无凭据卽爲有据无救灵之眞道以贯穿之何益之有等而下之又以世之富厚利泽多子多孙引人入胜不但言多不应实且启人贪念欲复活其良心反更害其良心矣总之不受圣神感化而爲善人者妄论也恶心未死恶行难更卽外虽有善行而内实无善心欺人或可欺上帝必不能国法风俗亦不能正人心视爲有用者在外非在内使人惧刑辱而已矣善树自然结善果自然二字最要非上帝感动其心不得到此地步儒书云修身必先正心正心必先诚意此皆靠自己工夫以爲意诚则心正不知诚意工夫最难断不能徒靠己力且意从心出如水从源出也心不正意能诚乎我主耶稣云人不以水以圣神而生不能进上帝国斯言最爲切实欲正其心者必靠圣神感化也五论死后福音言死后受报之事亦甚明世若无死人不得死死可不论矣奈人孰无死生必有死死可不论乎譬有远行必先问程途及预备一切以免行路受亏于事无益多有未安也死亦然离阳世入阴间此路不得不由爲祸爲福最有相关以眞理论生前大不比死后生前暂时而已死后则永无尽期阴间有二处一明宫光亮洁净之地曰天堂一暗府昏黑哀惨之地曰地狱生前身魂合爲一体到死则分人一次死后身葬于土魂至救主台前受私审善有善报恶有恶报听福音而悔改信主者不沉沦必得永生赖耶稣赎罪之功也人死实无再世投胎六道轮廻诸谬说且私审外复有公审经云时将来凡在墓中者闻耶稣声而出此卽指天地末日天下人肉身再活各与己魂合而爲一至主前受公审经又云当主耶稣显荣耀之时偕诸天使而至集万民于其前而区别之恶者入永刑善者得永生此亦指公审而言也由是观之将有一日天下人皆必见耶稣而受其审判或赏或罚能不惧乎至未知生焉知死二句却有语病旣爲人当知生更当知死两在必明生死之于人亦大矣哉而要紧关头莫过于死儒言魂散释言度亡暗谬之言也身死魂还在虽不在阳间实在阴间或享福或受苦必生前听习眞道信赖耶稣改过迁善早爲预备到死心里平安死后归于天堂并无疑惧如保罗云我甚愿去世与耶稣偕处爲更美略论死后之事如此六论生前在生前教人慰人之道备载福音圣书他书赖人之才学识而成但人知能有限才学无多其立言必有不详明处且人心皆邪暗有病己病不能医谓能医人乎吾耶稣圣教道载圣书乃无不知无不能全圣全善独一大主宰上帝默示之书也能化善破迷包括万端扫除一切奉此经而尽生前之道可称有教之人卽如儒教以五伦爲重美则美矣然众理多所未备卽云备矣儒书无法以助之行有劝人之名无救人之实也譬不知上帝乃万王之王万君之君爲世人之天父舍此大君父而不事而欲尽五伦得乎敬上帝爲敦本尽五伦及修种种善德乃敬上帝之果耳本之则无果将焉附圣书又有安慰人之道人处危困穷愁之际其心能受安慰大福也他教并无安慰人心之实理若有慰人之言系捏造而出无关痛痒人心究竟不安如苦乃天罚乐乃神佑积善余庆不善余殃等语是也吾所传之福音则异是云上帝爲吾人之天父敬信救主者卽天父之爱子爱女也万事服其管下保罗云然我赖爱我者故胜诸事而有余又云皆不能绝我于上帝之爱矣故我信主享福心安受苦亦心安因知上帝非以苦难恨而害我乃以苦难爱而炼我也顺逆皆非无故而来有上帝主之在其管下无凶日凶事万事纷来无一不使爱上帝者获益也又耶稣示听道者曰凡劳苦负重者就我我赐尔安我温柔谦逊负我轭而学我则尔心获安此实言也我等信主者之心觉随地随时主与我同在而受平安焉而且福音使人大有指望非世之虚华乃天上之永生永福也信主者觉世爲客寓归天如返里知世苦暂天福永经云有一永福之地在彼之人不老不死无罪戾无落泪无分离凶恶之人不能入盗贼之辈不能至上帝荣光如日朗照永无黑夜诸如此类甚足以慰信者之心亦能勉我等听帝命守己分耐万苦勤走天路至终不变以求得救至宝之灵魂他教有用可与此教并称欤以上六条皆言教之大略欲精进眞道者请至各处耶稣教讲堂内学习考问可也至于圣书传教之士周游列国必讲必颁请勿以他教经典视之上帝大恩训诫人安慰人是书备之矣西学天文地理格物之书甚多虽各有其用却皆人意所撰何可等于圣经故传教者独以新约旧约爲重翻译各国文字各地乡谈使人易知易学同获福于无穷愿异乎我教之友及凡骄傲者无知者见圣书听福音未可妄出谤言自取其戾谨先爲之一告也