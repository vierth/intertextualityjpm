禅林宝训拈颂X卍XXX禅林宝训拈颂序夫学不稽训不博问不考训不审思不覈训不慎辨不详训不明行不依训不笃则所以宝重之者革凡就圣之规绳也议谓律设大法理顺人情从来洒洒落落奚必拘系之若是咦世间最难收拾莫如付受侣俦仰面罔见天低头罔见地由他纵放山川浑无制驭却像超宗模样追乎履践只淹沉嗜欲混俗同尘反推诿之为度众生或夸张之为弘祖道并卖弄之为广化缘虽照册本话着一时谎彼庸愚宁禁智者绝倒耶请观承任辈常在途中京三汴四觅个遵古诫契古机堪作后昆仪轨抑亦鲜矣都因怠于实学胡拈近似而恣论谈失于咨询乱扯陈辞而懜葢覆晨昏思出纳生死事撩过半边逢辨难即瞋颟顸去诳欺自已至行之节文惟踞伽蓝抄语录传授几缁衣而巳熟察及此禅门日败真信日微皆影响之流傚相积敝致然宜据往昔明教嵩圆通讷诸老谆谆训诲始获挽恶习回善心复隆风范于淳庥苟有负英俊才具鑑别眼看破慧云拨邪返正之隐怀庶几宽博其量精审其衷谨慎以安居光明以应物岂不确确焉敦厚以崇礼者哉谩拟兹纂搜刮诸方病痛太煞伤筋而订定和尚箴铭尤嫌掣肘噫当泛滥X之秋妖魔徧野非燥烈之士发洪誓秉威权毅然杰立于声色货利之表争能果敢决裁将旧载四十二位尊宿之德言义句撮要而拈颂之修葺七十四首使共躅齐眉识些好恶遽云雪上加霜切恐冻杀年少呵呵甲午春王临济正宗第三十二世慧云寺住持褎翁行盛谨撰禅林宝训拈颂武林慧云禅寺褎翁行盛着侍者超记录门人张文嘉顾如晋同较明教嵩云圣贤之学非一日之具日不足继之以夜积之岁月自然可成拈云老僧精究二十余载庶得虗豁豁地颂云彻透渊微念在兹年新月旧护加持若论笃志焚膏继展播当前众始知圆通讷云予平生行知止之计不以声利自累若厌X于心何日而足拈云知止自能安分而忙忙负累皆不厌心故也颂云屏除声色得常乐放适云中飞野鹤纵有矰萦难绊覊青天万里虗寥廓圆通云林下人自无所守挟外势以为重者一旦失其所挟不免颠溺之患拈云自作自受无解捄又云蹈挟势之辙者作速改途为妙颂云谨守僧家分所宜趋权附势涉虗危至其罹祸患遭厄怨命尤人痴更痴大觉琏云人不学不知道前辈立身扬名于当世者鲜不学问而成拈云身名赖学问造就亦有无学问而显扬者吾不知其何据也颂云踞位称师才与智并非浅学堪招致典型犹借宿𦒿成机巧竖孺终误事栖贤舜谓浮山远云欲究无上妙道穷则益坚老当益壮不可循俗苟窃声利自丧至德拈云道德自治难与今时流俗阿师言也颂云砺身全节贵精勤义理安居粹见闻宁似盗名欺诳辈贪营小利乱纷纭远公谓道吾真云学未至于道衒耀见闻驰骋机解以口舌辨利相胜者犹如厕屋涂污丹雘祇增其臭耳拈云油嘴禅和堪作何用颂云依稀道听而涂说断不象牙生狗舌丑妇由他倣效颦无盐刻画返添拙X五祖演谓佛鑑云住持之要临众贵在丰盈处已务从简约其余细碎悉勿关心拈云损已益众衲僧常分而系念嬴余者殆庸鄙耳滥称住持愧杀愧杀又云除是炤顾本等方能与此颂云秉令尊严法道行随家丰俭悉真诚心公岂作肥私计受用便宜折脚铛五祖云今时丛林学道之士身名不扬匪为人所信者葢为梵行不清白为人不谛当輙苟求名闻利养衒其华饰遂被识者所讥拈云不楷当之者专在名利上作活斥逐之可也颂云垢污混同猪豕畜谩言篾束篐肠腹但其现世恣憨耽羞杀少林分骨肉白云端谓杨次公云可言不可行不若勿言可行不可言不若勿行发言必虑其所终立行必稽其所蔽拈云言行相顾便可谓之普贤王矣颂云学识渊深虑事周一番肃杀一番秋凝然表里浑无二凭向市街辊绣毬白云云道之隆替岂常耶在人弘之故操则存舍则亡然非道去人而人去道也拈云遇去道之人则衰替在迩可不慎乎颂云贤者兴而愚者败恢弘尤待真英迈揭明微旨太阳辉白日争容迷鬼怪白云云多见衲子未甞经及远大之计予恐丛林自此衰薄矣杨岐先师每言上下偷安最为法门大患X拈云偷安则不思远大败坏法门皆始于此又云宵小僣窃成何统纪而无有个感慨耶颂云任重必须致远期干干悚愓弗差池钦惟德化偏邪类野犴搏为踞地狮白云云禅者智能多见于巳然不能见于未然止观定慧防于未然之前作止任灭觉于巳然之后拈云巳然能觉者少况未然前能有几个着眼又云定慧之学正好与作灭者为隄防颂云一念未萌亲见彻庄严万行祥光结更从静寂衍摩诃的是禅门中俊杰晦堂心云谋在多断在独谋在多可以观利害之极致断在我可以定丛林之是非拈云能谋能断精于干办庶无虞覆公餗焉颂云集舆议而果决裁权衡在握镇三台肃清魔孽光天下伫看红炉菡萏开黄龙南云夫人语默举措上不欺天外不欺人内不欺心诚可谓之得矣拈云祇这不欺便是末法做长老之正戒颂云直行竟无些委曲空王殿上铭图箓嗟哉瞒昧勿颠狂颠落铁围冤酷毒黄龙云先圣建丛林陈纪纲立名位选择有道德衲子命曰长老将行其道德非苟窃是名也拈云若无道德谓之盗跖一笑颂云尸位素餐犹可恕悲伤毁纪坏伦常X择人不慎属淫污遗臭万年非吉祥黄龙云道如山愈升而愈高如地愈行而愈远学者卑浅尽其力而止惟有志于道者乃能穷其高远拈云今之志道天上拣月相似可不哀哉颂云怜彼半途而废捐携归故国力加鞭穷高极远终须到七佛何妨并臂肩英邵武每见恣肆不惧因果叹云劳生如旅泊住则随缘去则亡矣彼所得能几何尔辈不识廉耻干犯名分污渎宗教乃至如是拈云无廉耻者不胜呵责视之路人可也颂云迅速光阴计久长聚财买院占山场生前用尽机关巧死后纷争竞睨墻英邵武云大丈夫志在恢弘祖道诱掖后来不应私擅已慾无所避忌媒一身之祸造万劫之殃三途地狱未是苦袈裟下失却人身实是苦拈云聘私慾而失人身不名为大丈夫警之颂云检校宗师当正已形端影直完全美辽天鼻孔拄丛林虎啸龙吟风雾起英邵武谓晦堂云末法比丘不修道德往往苞苴肮𩪝摇尾乞怜追求声利于权势之门一旦业盈福谢天人厌之拈云是皆穿窬之类也颂云交结俗情施广誉夤缘造业谁忧虑阎王打算罪难逃带角披毛偿债去真净文云末法比丘鲜有节义每见高谈濶论人莫X能及逮一饭之惠则始异终辅先毁后誉求其是曰是非曰非中正而不隐者少矣拈云予以中正遭讪而是非定论虽老衲未甞判断悲夫颂云活弄鱼腮被钓钩宁思浊派与清流委身领命从差拨遮掩目前过亦休湛堂准谓妙喜云像季比丘外多狥物内不明心纵有弘为皆非究竟葢所附卑猥而使然拈云人人阐法个个攀缘是心狥物耶抑物狥心耶请辨看颂云担沙拟欲塞穷坑枉费神输鬼运情本有灵明罔照顾随波逐浪可怜生湛堂云道者古今正权善弘道者要在变通不知变者拘文执教滞相殢情此皆不达权变拈云通方则能行权若达此者道不其在兹乎颂云离名离相尤圆变祖意佛心穿一串霸柄端然在手中挽回衰敝羡称善湛堂谓妙喜云参禅须要识虑高远志气超迈出言行事持信于人勿随势利苟枉自不为朋辈描摸时所上下拈云罕遇其人颂云倜傥禅和世莫覊大方濶步表型仪虽当出类独超萃维揽化权赖主持灵源清谓长灵卓云道行有时慈明放意荆楚含耻忍垢见者忽之明笑曰连城与瓦砾相触予固知不胜矣逮见神鼎誉播丛林终起临济之道拈云陆沉下板浑无识坐断人天众自钦颂云X忍辱藏珍不值钱时逢别宝布遥传寄言有麝自香馥何必当风卓立焉灵源谓黄鲁直云平居燕处罕以生死祸患为虑一旦事出不测方顿足扼腕而捄之终莫能济拈云人无远虑必有近忧颂云默运玄机未兆先消灾长享太平年骄奢淫佚祸胎就徒倚枯桑哭泪涟灵源谓古和尚云祸福相倚吉凶同域惟人自召安可不思拈云故君子必慎其独也颂云三界惟心造作成安危得失总提衡应知地斡天回转尤借大雄重鼎盟灵源谓程伊川云多难成其志无难丧其身故君子安不忘危理不忘乱拈云经磨难而成器者方领略这般语话又云亦是处世治身之要诀颂云坦行常自密防蹎曾历崎岖路勉旃须信佛因魔锻鍊铜睛铁嵴镇三千灵源云住持位过其任者鲜克有终葢福德浅薄量度狭隘闻见鄙陋又不能从善务义以自广而致然拈云正所谓小船不堪重载颂云羊裹虎皮亦露斑哀怜本质祇孱孱崇朝适意坡前草争觉断云去复还灵源云近世长老涉二种缘智识不明丧于法体一应逆缘多触衰风二应顺缘多触利风既为二风所触则喜怒之气交于心郁勃之色浮于面致取辱法X门讥诮贤达拈云因衰求利嗜利遭衰苟有风吹不动真可谓之贤达颂云一叶扁舟泛渺茫看风顺逆驾桅航定将柁柄能回互济度阎浮过乐乡圆悟勤云人谁无过过而能改善莫大焉惟智者能改过迁善而愚者多蔽过饰非拈云改过不吝转愚成智争奈不自其过何颂云执见偏而善弗迁逞蛮负强日招愆从新革去旧时习枉则直兮曲则全圆悟谓妙喜云夫人举措当谨终如始则无败事昔晦堂老叔云黄檗胜和尚亦奇衲子但晚年谬耳观其始得不谓之贤拈云始终如一必属谨慎之家又云末后一着并未有人参取颂云初当矫举后因循敝至乖违惹厌嗔鑑古晚年差谬语博文约礼护终身佛鑑懃谓佛灯珣云高上之士不以名位为荣达理之人不为抑挫所困其有承恩而效力见利而输诚皆中人以下之所为拈云表上士之长揭下劣之短佛鑑一言以为智矣颂云荣辱蔑移君子志眼空世界闲游戏知恩报德受牢罗竟属趋承遵命使佛鑑云白云师翁甞谓凝侍者曰守道安贫衲子素分以穷达得丧移其所守者未可语道也拈云至哉守道之言却为改节者规诫颂云X自古身贫道不贫芒鞋竹杖脱离尘苟非摩厉贞操守逐境生情孰认真佛鑑云为道不忧则操心不远处身常逸则用志不大古人历艰难甞险阻然后享终身之安拈云一有安享之念而远大且休言矣颂云志从艰险磨坚固道为勤劳专意注嬴得白眉称最良令人渴仰好遭遇佛眼远云莅众之容必肃于闲暇之日对宾之语当严于私昵之时拈云在私闲而精谨即是退身远害之策又云所言必如所行何向背之有颂云正色尤能慎语言大庭广众俨为尊更于入室投机处严密钦崇树法门佛眼云学者不可泥于文字语言葢文字语言依他作解障自悟门不能出言象之表拈云悟了而依解作活计者毋乃障生死门乎思之颂云名理由来碍净见扫清知解本光现谓其寂照遍河沙仍旧鼻根浮上面佛眼谓高菴云人情不制则肆乱故去情息妄禁恶止邪不可一时亡规矩拈云能以规矩制人而自已情妄反变乱可乎颂云妄尽情消觉妙明一行一步合元成依兹轨则隆治御乐业安家贺太平高菴悟云予初游祖山见佛鑑小参谓贪欲瞋恚过如冤贼当以智敌之时虽年少心知其为善知识遂X求挂搭拈云有智才为善知识其奈贪嗔贼打併不去何颂云参至爱憎惟灭度用心排遣精英露何如静处萨婆诃扎定脚跟生铁铸高菴云学者所存中正虽百折挫而浩然无忧其或所向偏邪朝夕区区为利是计予恐堂堂之躯将无措于天地之间矣拈云为利而无所措足终不若存正而无求者浩然天地间欤颂云翠柏凝寒挺不凋撑天直表特孤标溪花岂受风霜苦灿发前朝没后朝高菴云道德仁义不独古人有之今人亦有之以其妄想情念积习浓厚不能顿除所以不到古人地位耳拈云何不因有德有仁者而修持之徒甘自暴自弃也耶颂云就古评今差逈异真心妄逐邪心炽肯将习气渐祛除决与先贤伸道义高菴退云居圆悟欲治卧龙菴为燕休所菴云林下人苟有道义之乐形骸可外且西山庐阜林泉相属皆予逸老之地何必有诸已然后可乐耶拈云此乃不牵累之举然彼图菴居而侈快乐者聆此能无媿于心欤颂云神超象外绝覊留随便山林逸老休哂笑经营私已有房摊屋𡉏教谁修归云本云削弱风教莫甚于侫人虽端人正士巧为X其所入拈云请问辨侫者谁颂云诡谲专行邪欲计败纲坏纪相摇曳苟非察验极精明蛊毒沾甞嗟待毙圆极岑云佛世之远正宗淡薄丛林典型几至扫地纵有扶捄返以为王蛮子拈云我道扶捄即是慈悲菩萨颂云守正维纶大丈夫舍身恢复旧机枢弗从尊重植师范徒听差排贱作奴东山空云作长老居方丈只是前日空上座任缘而住不作明日计拈云任缘之语盟之座右颂云瓢笠住持云水遶何当校虑缘多少本来面目昔犹今在处芳春啼树鸟浙翁琰云今之踞方丈非特刮众人钵盂中物以恣口腹且将广作人情冀迁大剎只恐他日铁面阎老子与计筭拈云假贿赂而迁巨剎者闻此能不惊心颂云僧物滥支用匪公欺心自堕铁围笼任夸威势岳山重业镜高擡欵辨穷雪堂行云学道于外物淡然无所嗜好以至忘势位去声色似不勉而能拈云无欲之者其于声势殊非趋向何也方木不投圆窍颂云尘念息而道念胜肉团壁立万千仞荣华富贵如浮云寂寞禅关常䇿进死心新云节俭放下最为入道捷径拈云放下则道X自现前入之一字也不消得颂云省事端为了事人雍容行止正纯真毋论城外长安底蹴尽江梅喜早春死心谓湛堂云学者有才识忠信节义者上也其才虽不高谨而有量者次也其或怀邪观望随势改易此真小人也拈云鑑别人才还他死心争奈忠谨少而小人多何颂云斫额英贤希间世痛伤奸伪直流涕纵饶慈诲善陶镕结习成风终莫制草堂清云住持要在戒谨其偏听自专之獘拈云敢问居位者免此二獘否颂云谗言入耳易乖憎违逆众心恃已能致令孤危乏替代曰月寒曰月暑苦应承草堂云住持要在审察人情周知上下拈云智者能察而知之愚则反是颂云体勘羣情商可否根机胜劣由分剖就斯方便顺提携敢保天长延地久山堂震初却曹山之命郡守移文勉之堂辞云若使饭粱囓肥作贪名之衲子不若草衣木食为隐山之野人拈云贪名之讥正中今时衲子之病而木食以终身者亦未必有也颂云见利惟思义足遵优游物表逈超伦置身丘壑非枯藁道在深巖许远亲山堂云天下事不可极意极意则祸乱拈云极意之X事皆无耻之所为颂云势穷力极生忧患安分自治休干办留着有余不尽情重阳犹见菊花绽妙喜杲云爱恶异同人之常情惟贤达高明不被其所转拈云真果明达犹能转他颂云识广量宽察舆衷任其参错断由中早知性海翻波浪把定柁梢船路通妙喜云诸方举长老须举守道而恬退者则志节坚所至成就丛林主法以救今日之獘狡侫之徒不知羞耻自能谄奉势位结托于权贵之门又何须举拈云名之曰举断非偏私而受结托也明矣然有似道而实奸者举之又作么生颂云捄弊必须具正眼仅推恬退亦担版赤心片片会人稀徒使卞和怀玉潸音首座谓万菴云称善知识当洗濯其心以至公正接纳四来拈云公正善知识当事如父母颂云山边水际涤心邪应物光明最可嘉那似兜三并搭五贸门如市闹纷譁音首座云住持孰不欲建立丛林而鲜克振者以其忘道德废仁义舍法度任私情而致然拈云狥私住持莫论德义即有法皆偏僻之举颂云狼犴丛林狼犴聚唿羣集类相依怙祇图牵引诱名称祖道高低都莾卤万菴颜和尚节俭以小参普说当供衲子间有窃议X者菴曰朝飨膏粱暮厌麤粝人之常情汝等既念生死事大而相求于寂寞之濵当思道业未办去圣时遥讵可朝夕事贪饕耶拈云既为生死则一饱亦当慙愧而议节俭者尽皆贪饕之流颂云朴素浑坚越异常冷炉迸出灿金刚便将珍重百千价争甚礲边粃与糠辩首座谓混融云衲子内无实德外恃华巧犹败漏船盛涂丹雘使偶人驾于陆地信然可观一旦涉江湖犯风涛得不危乎拈云衲子委靡惧怕风浪一生功业无成于以排样则可颂云聪明弄巧芽儿戏当甚么经纶大事戡乱返治折作家泛舟河汉行平地佛智裕云意识流浪不敢攀缘者觉照之力也拈云难道日嗜攀缘殊无一刻觉照欤颂云奔驰业识起于迷被境风吹着处栖若肯返观亲点检倒骑木马上金梯水菴一云古德住持率已行道未甞苟简自恣拈云今之苟简不知何以为已颂云严重自治标轨格法门挺立尊巨擘惜哉欺罔恣贪婪曳尾乌龟徒拂迹或谓月堂昌行道经年门下未闻有弟子得不辜妙湛乎堂云诸方老宿提挈衲子不观其道业内充才器宏远止欲速其为人逮审其道德则淫污察其言行则乖戾谓其公正则邪侫予深恐识者笑故不为X也拈云恁么拣择驴年得人去又云若有一节可取则成就他法之兴废殆其数耳颂云意投心领遽相倾宁顾乖淫乏正诚逼去为人祈学好虾蟇比拟变鲲鲸心闻贲云教外别传之道至简至易初无它说拈云习累堆而受艰难者付之一笑颂云刬削葛藤传直指伏惟见性休归止支离乱扯别言词黑是墨兮白是纸简堂机住鄱阳筦山隆冬值雪饘粥不继如不见闻有颂曰地炉无火客囊空雪似杨花落岁穷衲帔蒙头烧榾柮不知身在寂寥中拈云观其吟雪诗之兴趣也不见寂寥颂云甘贫乐道倚巖隈惯把虗空掘地煨炼到情思毫末尽勿嫌衲帔积尘灰拙菴光云率身临众要以智遣妄除情须先觉拈云智之与觉衲僧最喫紧契此者能有几个颂云制度权宜皆合节秉公昭鑑无差别如斯知识主稠林秋月净辉光皎洁拙菴云末学肤受徒贵耳贱目终莫能究其奥妙拈云若口传耳授不具眼目无过学语之流颂云嘴皮边掇拾将来填入胸田结祸胎害杀一生纯是瞎盲朦撞到髑髅堆密菴杰云住持有三莫事繁莫惧无事莫寻是非莫辨住持人达此三者则不被外物惑拈云慎守家门X事事在心所云莫者毋乃省事而照管本等乎又云责人不如责已颂云当涖众而淘念虑全身放下惟宽恕静看苍狗白云生何异春堤飞柳絮密菴云衲子履行倾邪素有不善之迹丛林互知此不足疾惟众人谓之贤而内实不肖者诚可疾也拈云似贤而实不肖正邪侫之辈所以能惑众也又云若将不肖认做贤更疾阿谁颂云切齿权奸遗累深揭其侥险示为箴叮咛海众应知警喫饭咬砂痛孰禁自得辉云衲子诚而向正虽愚亦可用侫而怀邪虽智终为害拈云舍智而近愚不特避害实乃劝勉诚正之训焉颂云谨恪依规恒不苟托轻谋重终无负若夫弃义役刁钻𦘕未成狸侵类狗丞相钱象先以天封招提勉或菴体出世菴云我不解悬羊头卖狗肉也即宵遁拈云不作这个行家且置还是林下一人么颂云闲散懒于普应酬孤峦踞傲免驰求但随社火贼身露难避业缘缠脚头或菴住苏州报觉小参言前荐得屈我宗风句下分明沉埋佛祖虽然行到水穷处坐看云起时拈云今日云起也且看或菴拖泥带水颂云言句併同踪迹现哓哓嬴个破荒院X虽然啸虎解唿风屈辱真人尘满面瞎堂远云学道之士要先正其心然后可以正已正物拈云敢问心作么生正莫是不私已不逐物是正么有什么交涉颂云一切无心心自灵周旋万变事皆成尽云神用善圜转校正元明氷洁清慈受深谓径山讷云年来禅门萧索诸方分烟散众惟师兄神情不动自非道充德实行解相应岂多得也拈云道德之士往往穷厮煎饿厮炒何为稀罕颂云恬淡绝营时自若年饥岁馑常安乐倘非充实蕴其中值遇凶荒愁落薄灵芝照云予以愚拙不喜謟附遂为人谗谤拈云虎落平阳被犬欺颂云率直居方弗入流愠于羣小造愆尤曾闻含血仰天唾徒污已身深可忧懒菴枢云学道当以悟为期求真善知识决择丝头情见不尽即是生死根本拈云悟道不了生死纯是情见即情见尽而犹生死者请以决之真善知识颂云觉知剔脱不生灭并复游情消阻折脑后圆光似镜莹佛陀耶是他行列禅林宝训拈颂