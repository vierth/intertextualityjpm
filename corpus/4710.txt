正一法文太上外箓仪正统道藏三家本一卷正一部正一法文太上外箓仪肆六凡男女师皆立治所贵贱拜敬进止依科自往教之轻道明来学之重眞其间小师未能立治履历民间行化自効因縁蹔尔不拘大仪若衒法求利不明正典传非习谬迷误后生后生縁薄率尔逐易不㝷髙德苟贪受名名而无实望福得祸祸加考深宜慎之焉五种女人受要箓第一处女凡处女在家随父毋教之从师受法父毋爲辞称郷居男女民生官荷道重恩得生子息息女某年某歳至心乐道虽是愚蒙庶有豪进今归师门乞赐成就依法操信奉辞以闻请受某箓修行如法伏愿明师特垂允许谨辞凡在家受法临嫁启师师不在者同道髙德章书奏闻须至夫某氏别更上闻凡入夫家告夫所受夫启父毋就师腾言攺姓而巳不须易文在家称父姓适人称夫姓第二出家女凡女挺命不愿适人启告父母出家学道或别立靖舍或投师门男师独立不得受女弟子师若妇即号师毋女弟子来得依师毋无师毋者别凭女师女师出家志业和念从师受箓辞信依科贫无信物师代出之辞称父郷居男民生官姓名息女某年歳某月日时生先縁罪重生受女身尫弱愚顽不愿出嫁在父毋家无由得学仐誓归命仰凭师门尽力竭诚洒扫自効毕生续明朝夕香火不敢中悔无有退心依科办信奉辞以闻唯愿明师赐垂成就谨辞第三嫁妇凡爲人妇事势多端或不欲嫁尊上逼之或爲贵势俗家迫取或侍奉法或无所奉先所受者悉即还师师即申启若夫奉道捐改本姓若未有受随夫受之夫妻同师师脱逺隔得就髙德投辞如科夫郷居男生姓名妻某歳某月日时生幸借宿縁得奉大道虽禀女弱得依道民方竭丹诚陪执箕箒仰道延生讃扬妙化克荷玄祐永充种人谨依法赍信奉辞以闻请受某箓唯愿明师特赐垂允谨辞第四寡妇凡寡妇多种有结带便寡誓不重嫁或有男胤年髙不出或年大无儿富不肯行或贫无人娶或病不能去尚有产业不还本家如此投师辞称郷居殁故男生姓名妻某歳某月日时生亹秽旣深生受女弱出嫁夫某渉历某年日月年数随实言之宿新罪重凶罚奄臻某夫壻以某年月日时捐背疾病某故暴殒丧亡衔哀自咎不敢有怨追恐亡者多愆殃延后人自虑咎积不保推迁雀䑕乐活凭道乞生希附师门济度身命依法赍信奉辞以闻请受某箓果心如志唯愿明师赐副饥渴谨辞第五归居女凡嫁丧夫或犯七出或年命相克致使离居不自存立还依本家忧患相缠归命师门投辞称父郷居如处女若夫妻和美大义不絶特以壻亡单寡而归后命过者还壻合葬如此依前寡妇仪但辞中异同随宜消息凡出嫁寡妇居三者后皆准妇仪其中辞状陈前说后吉凶备述不得全用下人四夷受要箓太平经云奴婢顺从君主学善能贤免爲善人良民良民善人学不止成贤人贤人学不止成圣人圣人学不止成道人道人学不止成仙人仙人学不止成眞人眞人学不止成大神人大神人学不止成委炁神人此元品人上极入道道教愚下下人得学学依善人受箓如法称君主郷居男女民生官姓名私人某赐姓者得言姓年歳某月日时生家生蛮貊狄䝤随实言之叩搏奉辞先縁罪深今生底下甘苦在心不敢有怨虫草有幸得奉道门闻见善事诚欣诚跃某虽卑顽谬知谨愼夙夜尽勤小心敢懈贪生愿活伏事君郎承顺大家仰希道祐乞以休息时治洒扫君上赐与之物豪分撰持换易香油给治净舍今賷法信请受符箓伏愿明师赐垂哀遂谨辞四夷云某东西南北四方荒外或某州郡县山川界内夷狄羌戎姓名今居某处改姓某易名某年歳某月日时生叩搏奉辞先因丑恶生出边荒不识礼法不知义方亹秽之中善根未絶某年月日时爲某事随某事得来中国闻见道科弥増喜跃含炁愿活凭眞乞生依法賷信奉辞以闻伏愿明师特垂矜副谨辞凡下人受箓之后别立白籍师爲缄封三告上言皆得预㑹观听申令有功德者善人放之依良民也受箓后三日谢恩章受箓之后渉前三日假令十日受至十二是三日也诣师再拜三叩搏止又再拜𧵥信起请章章应自书之若未能者假手同法亦自拜奏又未能者师友代之代之者愿呪发鑪出官操章复鑪出呪愿悉依别仪受箓者于靖外随师拜伏师出官称此箓生名教其叩齿咽炁若朋友奏者随朋友同就位叩齿拜伏咽炁依朋友朋友示语言之七十五进百五十箓谢恩章具法位某诚惶诚恐稽首顿首再拜上言谨案文书某年歳昔以乐化制属诸君丈人道炁某好道乐神前诣天师某官祭酒姓名受某官七十五将军箓积有年载某未有微功以报所受猥以今月某日系天师某治炁某考召賷箓赐某官七十五将军箓并前百五十将军箓某被蒙大恩喜惧交集玄施洪深诚自劝进谨拜章一通上诣天曹愿垂矜省某蒙考召君吏逮召君吏并某先所受某官七十五将军箓吏兵营护有勤今谒爲言功举迁各加其秩如天曹常科皆依箓谒署便曹隐职无令失意事讫各还宫室如故某晚生后长希遭大化未知逆顺宿新愆多今誓攺徃修来渐自精勤乞丏前后所犯罪过一切昇举原赦当令某自今以后所向金石爲开水火爲灭千鬼万神尽爲伏诺所化者化所治者差被蒙大恩以劝未悟恩惟太上分别哀臣愚劣谨因二官直使正一功曹左右官使者隂阳神决吏科车赤符吏刚风骑置吏驿马上章吏官各二人出操臣谨爲某等拜上某章一通上诣三天某曹伏须告报臣某诚惶诚恐稽首顿首再拜以闻空三行某属某宫焚修空三行空三行可漏用全纸一幅爲之内方函具章奏法位姓某谨重封外方函具章奏法位姓某谨重封童子超受十诫及七十五将军箓谢恩章上言谨案文书某年某歳月日时生幸借余庆世崇大道遇荷玄祐闻见正法竒方异术志愿修行龄齿蒙稚未能受习曲奉师愍赐以超擢之荣开晦导昧引入日烛之路今月某日男女师姓名依科考召授某某官某将军箓洪慈特被祗仰屏营惊欣踊跃谨拜章谢闻伏愿太上三天曹上官典者省览所陈某蒙考召逮召某将军吏兵眞神正炁来某身中同心并力建德立功善业昇进克成种人天官有功谒爲举迁各加其秩如天曹常科比署便曹隐职无令失意受功事讫各还本宫一如故事当令某心明意解动静合眞幽显归附以爲効信恩惟太上成人超受百五十将军箓言功章上言谨案文书某年某歳月日时生宿有善縁世奉大道好道乐神至诚无巳实希稍进敢愿超阶不悟先因福厚今师恩深舍浊汚之类班清云之俦开以拔群之方处以不次之位某月某日男女师姓名依科考召授某百五十将军箓吏兵光显天宫威严辅正灭邪幽显敬伏岂某草虫所可克当不胜感荷屏营谨拜章谢闻伏愿三天曹特降垂省某考召君并所受将军箓吏兵营护有功今谒爲言功举迁各加其秩如天曹常科比署便曹隐职无令失意事讫各还宫室一如故事某未受箓之前亿罪兆过即日乞丐一切赦贯令某自今以后所向金石爲开水火爲灭千鬼万神尽爲伏诺所化者化所治者差被受大恩以劝未悟恩惟太上进箓剌章某州郡县郷里男女生姓名年歳被某官召户属男女主者姓名治男女姓名保举右牒男女生某前受禁官若干将军吏兵箓奉法修眞堪任进授今求迁署请某官若干将军吏兵箓如法请给系天师某治炁祭酒臣某稽首再拜谨剌上言如牒男女生某前受某官若干将军吏兵箓奉法精修堪任进授今求迁署请某官若干将军吏兵箓谨条行状州郡县郷里姓名年纪所迁请将军种数所属天师主者并保举人姓名如牒谨遣功曹使者考召君吏考覈肉人审知情实某应良选及时当下肉人元元须待拜署谒言上官谨以剌言臣某诚惶诚恐稽首再拜诣考召臣姓某四君上言谨案文书男女生姓名年歳前授某官若干将军吏兵箓今迁署如干将军箓所请吏兵种数昨入剌如牒须待拜署诸应下者及时所迁某官将军吏兵营护肉人有功一切还中宫言功举迁加秩等数如天曹常科比考召君吏所考事立下将军吏兵付授肉人随逐覆盖恩惟太上右进箓章剌章出官操复悉依前仪约勑授受亦如初法凡先受后受同一师者后不须米薪唯纸笔等如旧异师各信不可亏凡受更令五年得进一将军四年十将军三年七十五将军二年百五十将军一年若志行庸愚无长进者悉又倍年三倍无功不知建德直置而巳都不合迁其中聦明才智秀异功德超群不计年限事箓行戒事箓之法恒存其官忆识位次人数少多文武所主有急唿之文常佩身唯欲蹔脱若兼参染自可脱之秘箓净处勿令去失去失有罚依案科仪穿坏攺易净之如法夫妻同道非爲淫秽带之存之弥不可脱脱之爲淫更増重考若入余处凶丧之间危险鬼贼恒佩勿脱神入体中不存素上箓符在身存师在心带之不舍以坚忠信若有丧产及行出触秽皆即解除依太上祕教凡爲道民便受护身符及三戒进五戒八戒然后受箓受箓之前未受者受箓之后依次受之诵习通利恒存思行诸识不谬忘则犯科未受箓时无所唿召受箓之后动静唿神不行戒者唿之不至破戒之人吏兵逺身还上天曹考官便逮致诸厄疾公私灾横轗轲衰否所作不成成功立德舍闇入明施善禳恶以吉除凶要在行戒神即祐之戒有别文精详修习或有不解或有遗忘或有谬误或冒禁故爲或尊上逼迫或畏死犯之皆是愆招悉名破戒即应懴悔首谢自新大略如后消息施行凡违戒者背负鞫言恊道信邪杂事信俗此爲不专中心怀二愚迷犹豫惑障缠深师三诲之必能攺革守一不惑召神有効三诲不悛是爲叛道乖逆师尊法应夺箓违眞奉俗及无所事师慈愍之不追处责怨对事他弃本逐末虽名奉道实犯正科师移诸官不得容受积久知悔更立殊功乞还听许依德昇迁若瞋恚委遁不输箓符师勿苦求但移而巳又外犯阳官死罪从刑即是负道皆应夺箓鞭笞赎罚章奏解之刑而枉者启告勿夺又内犯隂官师友諌喻苟作不从皆宜格夺轻重详量师朋评议令法取允幽显贵知破戒谬滥师资格同罪夺之后首悔立功随宜进署依科遵行去失箓者输罚更受凡失更令罚薪五束朱三两饭贤三人失一将军薪半车朱四两饭贤五人失十将军薪一车朱五两饭贤十人失七十五将军薪二车朱七两饭贤五十人失百五十将军薪三车朱九两饭贤百人失三官至百五十将军皆输罚毕得受更令随功进若有殊功异德超复由师凡输罚后操辞送信皆如初立功求进凡能志学皆应从师如戒修行立功建德德者五德也功者九功也一曰仁好生恶杀二曰礼敬愼和柔三曰信忠直不妄四曰义明断无邪五曰智清正通达一曰理元炁愿念无形二曰理上天志存大神三曰理下地守静思眞四曰理四时随顺仙化五曰理五行宣扬大道六曰理隂阳系续圣种七曰理文书讃弘道法八曰理草谷摄延凡命九曰理财货利下通上此九与五具在经中谙识文字谘受口诀依案施行坚固精进誓无退转是爲立功功被于外德充于内内外虽殊功德合也有德立功听求进业辞随时宜大略如左某州郡县郷里男女生姓名年歳叩抟乞恩辞幸借善縁崇奉大法某年月日时蒙师若先以他师云蒙男女师某州郡县郷里姓名赐授某官箓奉法以来积如干年月依案㫖诀遵行鞫言㐲从戒律不敢违负愚短未达犯或不知才力未深修行未究思此慙忸寔忘寝食自揆庸品简悟未弘某年某月日起习某事从来至今粗有効验功微业浅不敢闲宁仰希寸进以奖愚蔽谨赍科信冒辞以闻伏愿明师赐垂成就尘黩玄鉴追纸惊惶谨辞太歳某某月日奉辞五德九功各有经法法有内外学者兼行仁礼信义智及诸理内祕在心外现在迹迹及心术更互受名金木火水土谷谓爲六府正德利用厚生谓爲三事三事六府又号九功道德仁义礼文武辩法此即九经九经之中备有功德功德之名爲善緫称緫称之中三术爲要隐形藏名遗荣是也内以心知外以迹辩辩迹有事事即爲业业在有爲心存无爲爲简爲素弃捐繁华期至无爲也简素之迹始于身口终以检心起修五德九功五德一者长斋干蔬不食肥鲜放生救死平等一心二者供养三寳礼拜尽节承奉和顺不生怠慢三者言语眞实无有虚诈方便依法不捐物益已四者辩是明非谘师问友布施平正断决邪疑五者智慧精审所说依经经通无碍动静会道不自作一法违负幽明九功一者劝诸同志念身无爲思身洞白委炁无形二者守形虚白若玉无瑕三者积精内视数发至足四者思五藏神见与言语五者念召体神使四时五行六者醮六甲八吏符剌地神七者役使社稷山川衆神八者习延精炁占说是非九者唿鬼问以吉凶右五德九功随人所能能行之者緫名爲功功者工也工者能也能救世者助国扶命益物济身幽显有赏自六功至九其事多邪不精持戒必䧟魔群道之下品有此三阶法甚危险愼之乃佳佳者求进辞略言之选贤荐德师量弟子计功补过小愆可恕大德宜嘉凡立功德五九相和九经三术各有所长修此业者又有洪纎小弱卑微拟门驱使负薪汲水随力効勤中人侍衞拂拭左右洒扫庭内端正香灯摩研点笔传译语言大者富贵势力讃扬圣化化恶爲善导归师门必此功勤感动幽显未敢求进师当荐之迁箓不依年限随次或超受兼自案前仪消息剌语若必贤能堪执刀笔荐为书吏其文如左某州群县乡里男女生姓名年歳字某某月日生右一人某年月日时从臣或师男女官祭酒道士姓名受某官箓在治効勤渉如干年月太玄都正一平炁系天师某治炁祭酒臣某叩头死罪再拜上言谨案文书前状某奉法精修弘道进德立功勤欵宜蒙显署已被仙官吏兵以自防衞某不以微贱贪生乐活愿慕清化习学方术书画并精才识朗达求爲书吏助时理炁某自誓三年洗心试効臣案师法领戸十以上署书吏一人五十戸以上署二人三百戸以上署四人五百戸以上署八人千戸以上署十二人二千戸以上依此爲率臣某今领戸如干依科应署书吏如干人识眞者稀堪事者少今捜索忠贤随能署置前举某郷里男女生姓名补任所阙未充或未有所举于事是须今请以某爲一时有好道欲乐补者来复续上愿太上诸君丈人天师君以道炁覆盖臣某及某身令在事日觉聦明心开意悟不使凡俗所见仙诀臣某当与某併心尽力爲太上驱驰不致逋懈省某情行自誓年满堪爲民主当别腾言署爲祭酒拜授之日自更剌章肉人元元诚可哀愍愿道炁归流赦降愆咎臣某不胜受恩谨拜章上闻愿天曹典者科省听许恩惟太上右署书吏章书吏对奏奏竟九拜而已前礼请谢师如常书吏拜后三月言功准箓生仪褒赏谦让书吏箓生慧解易悟骨炁合眞自然有分先习散炁散炁者童男童女谘问生炁不死之方粗知终始便进散化散化一将军箓称散炁童男童女祭酒十将军箓称散官保炁祭酒七十五箓称散官持炁祭酒百五十箓称晞炁祭酒皆行符勑水教训万民章表奏闻济生救死化得三人爲一功三功爲一勤三勤爲一勲勲者有德仍得署治内外星宿随次受之有勲德者师友褒赏其文如左国号如干年太歳某某月朔日子系天师某治炁祭酒姓名叩头死罪敢言之天师门下伏闻大道应感化导善人先亦妙法秉法须才才者执法干事功成恩济苍生泽润幽显窃见某州郡县郷里男女生姓名年歳字某禀性渊深少明经术持戒精严处事平允刚而能柔通而能断风炁髙朗人鬼所惮实宣化之良才救时之俊士毁至不戚誉来不欣幽旣独善显必兼通宜进眞化以奖后贤且其在任已经年所书局应迁亲临正化仰惟明师善于信受冒献丹诚言不人废所贡翘勤伏待嘉㫖某叩头叩头死罪死罪师教所举唯贤实允时务即命门下顷刻施行此教出后谦让如左某箓男女生姓名惶恐言伏见男女生官姓名褒文谬举圣㫖曲章祗奉惊慙心形飞越某幸遭妙化恩溢生涯方思竭诚专修所忝惧于负殿实敢希迁教许守分法开济时谨冒披丹理乖饰让伏愿尊慈特回成命赐遂愚欵息叨非㨿免忘宠之咎全保寡之眞蒙斯载跃不敢尘严某诚惶诚恐叩头叩头死罪死罪太歳某某月日师教敷化须贤待才甚渴衆议勿违宜寝谦让师之所命友之所推劳不敢惮逸不敢欣茍有不堪志有所慕具得自陈过度散化章某州郡县郷里男女姓名年歳状某禀性质直志合忠朴心好长生行应端悫清虚眞实宜禀中眞依科渐昇请受散炁某年月日男女生官姓名右五人保举上言谨案文书臣以顽昧宣化无方虽思精诚补益师老而愆多功薄恒惧危坠大慈含弘赐全首领誓立微勤仰詶皇极依法搜贤宣和正炁右牒男女生官姓名生长流浪之俗而能洁已守眞愿乐清玄属素通诣进问师法延生之方元元之情着于丹赤求乞之勤感于影像臣以玄中至妙道法所重愚俗守迷修奉者少某今专信情在不移伏想皇极当所思闻辄具告眞言隂阳之施夫妻二仪种民之要三五七九更相过度同出三界逍遥三清谨爲请隂阳生炁度道君吏九炁丈人逮召君吏消灾散祸解厄君将吏天地水三官考召君将吏等一合下入某身中经营内外辟除患害安魂定魄断灭三虫养育玄根又遣臣所佩左右官使者隂阳神决吏二人上诣泰清仙都玉历着某生箓削某死籍当令某长生久视永爲种民某以单衣一要爲信乞未奉道之前千罪万过令悉赦贯恩惟太上凡受散化具得治写二十四卷习读存思预中章驱使未备眞炁不得爲师有愆悔谢凡有愆罪招夺符箓或去失皆投辞悔谢大体如左某州郡县郷里男女姓名年歳匍匐顿䫙谢罪乞恩辞某以草苗谬遭大化乞垂慈育赐以生津某年月日蒙署某箓施行越科致招考讁某年月日时某事触忤公私犯负三尊师命门人招夺所佩某箓或某年月日时于某处某事去失所佩某箓从实言之责躬自咎杀身无补雀䑕愿活冒乞更造之恩誓浣心腹希重苏之泽攺徃修来不敢以前爲比伏愿玄慈特垂一开大宥赐使朽骨更肉奖勗巳枯还荑谨冒依科输罚如法曲蒙愍恕万没犹生仰尘清严伏増汗悚谨辞太歳某某月日时奉辞师受辞后详量轻重依科奏闻随宜授署三失三愆不得重受殊功异德二十五年乃得受耳凡殊功异德不可胜言誉其大较触𩔖准用其才智济世文武匡时建立治舍宣扬玄风化恶还善执正除邪倾国倒家供养三寳逺略权谋诛鬼灭贼平定四方安宁社稷救死济生兴隆道教尽力竭财积无退悔能如斯者是殊功异德也受讁后无功凡有过即谢不得逾时寅时有过不得过卯若事趣逾时不得间日三日不谢罚又倍之九日不谢谢不得原原在九日之内原后三日便应立功九日之内不能立功或愚顽卑猥不知自効或衰老贫病财力不充或童蒙未悟父毋又凡不能代儿立续输勤遂乃历年直置勿署久久之后忽有殊功随德次进明师量也受讁后有功凡受讁之后三日九日或悔谢有期期限毕讫输罚如科依例得署不问小大皆从更令始有殊功者趣集随宜凡有罪夺箓后原更受同去失之科输罚饭贤不得致阙师取其先箓依法净之去失格夺首谢日周师爲奏考章失箓首谢乞恩迁考章未受治不得自迁考巳受出官得自奏章也上言谨案文书某州郡县郷里男女生姓名年歳某月日时生叩抟首罪乞恩辞素下官子孙千载运㑹得𨽻道门奉属太上诸君丈人道法垂护以自保持蒙恩端正诚自劝进某昔以某年月日时诣师或天师某官姓名谢受某官将军箓吏兵营衞积年安隐某施行多违罪过山叠招延考罚非意去失某年月日时于家或在某处遭公私逼迫水火盗贼依实言之不知所佩箓何在寻检不得或恐烧没凶人将去随事言之依法自讁输薪如千车设厨如千人以赎除罪过得受更令臣妾不胜见肉人元元谨爲拜章以闻愿上官典者分别省理乞丐原赦某身千罪万过宿新愆障一切荡除依案科制输失伏罪首过乞恩得署九宫别当刺请今先陈言勑某自誓攺徃修来原罪除咎功行日新与之更始保其愼终所失将军吏兵致有考召谒还天曹各安宫府无有恚恨恩惟太上有治者失箓自迁考章上言谨案文书某以凡微千载之㑹得在道化効勤无绩愆阙屡修彰上师家以自保持蒙赐如干将军箓内以治身外以治病得有今日诚自欢慰岂是肉人所能负荷而奉修不谨无状多违招延考讁忽以某月日零失所佩推㝷追求不知所在某思过自责爰从受箓以来实无功赏奖助之勤吏兵坐某致有罪负系在三官至今削夺零失所佩伏自克责追谢前愆归命大道乞一切之恩谨冒罪拜章谢闻上官典者通行文曹赦千罪万过某虽凭请髙在化日浅不知逆顺今克心荡肠改恶修善乞原徃日之衅更録将来之诚所求箓上将军吏兵迁还本职今依科输讁布德道门恩惟太上裁垂省察分别求哀输罚未备迁考章上言谨案文书某州郡县郷里男女生姓名年歳妻息年歳叩头自搏首罪乞恩辞列素肉人顽愚无知贪生乐活以某年月日诣某官祭酒姓名受某箓吏兵以自保持从来受恩身体强健肉人奉法懈怠防险不固以某年月日行于某处忽然失去符箓思过责躬累自首谢从道求哀比加赏慕四出㝷博遂失所在顽愚触壁致招深尤某年月日时爲某事犯违师法所佩某箓被夺悔谢克躬誓自攺励叩头向臣求乞平省伏案师法去失有罚罚后更署立功依科某失如干将军箓罚薪如干车饭贤如干人制罚责者以肃其违值今灾厄私门困苦敢縁大道慈仁含弘毎愍凡愚法有申延某失某箓即应被罚但某童蒙加且女弱或又老年不任樵伐未办饭贤誓志爲计展其立功求乞哀恕臣辄愚情量仪准法使行送罚薪如干车饭贤如干人以爲微渐惧不上合伏用悚息如蒙矜允所送薪及饭贤如干人共值如干又诣治请受更令九官箓谨爲上闻㝷愿白剌其饭贤如千人别克良日于治施设所余薪及饭贤未具须赍诣治解了解了之后进受仙灵二官某自申明太上天师洪泽大恩臣草苗小子不明大度谨冒汤火拜章上闻愿上官典者特垂矜省原某愆失千罪万过若有考召君吏爲言功举迁加官益秩无令患恨恩惟太上送罚迁考后受九官剌某州郡县郷里男女姓名年歳字某户属男女主者姓名治男女生姓名保举右牒男女生某某年月日时从臣或男女官祭酒姓名天师如干世男子孙张某受如干将军箓奉法违科致招考罚某年月日时于某处爲某事或无故不觉去失水火盗贼逼夺随事言之㝷觅积日尽心竭力遂不能得未测所在甘罪吞音不敢怨诉但虫蚁愿活草苗贪生恐值年世百毒流行罪秽肉身无所佩带深惧遭罪命若晷刻仰縁大道慈父圣毋含弘曲济开许自新某今改徃修来依科输罚洗心欵到迁考乞恩请署更令九官吏兵如法请给系天师某治炁祭酒臣某稽首再拜谨剌上言如牒男女生某前受某官箓罪考去失今输罚乞署谨条州郡县郷里姓名年纪所属主者保举人名谨遣功曹使者考召君等署正肉人审知诚状某应蒙原恕宜署九官及时当下肉人元元须待拜署谒言上宫谨以剌言臣某诚惶诚恐稽首再拜诣如前送署迁考后受九官章上言谨案文书某州郡县郷里男女生姓名年歳某年月日时生今住某处即日叩头自搏首罪乞恩辞某实凡微虫草之末谬借先善叨厠人流良縁増长闻见正眞前以慕化制属大法好道乐神愿得久视某年月日时诣天师某官祭酒姓名受仙灵若干将军箓积若干年无功罪积爲考所逮某年月日失所佩箓无状所招比过自责推求不得某从来实不自关启诸有负坐跪君跪吏闭系三官愿爲原赦刑罪功赏时达还官复职各如故事某以晩生遭化日浅未解逆顺今当自责出若干某物以自拔赎备録科格某改徃修来乞丐原赦前后刑讁与之更始特蒙矜愍即日署更令九官入剌如牒须待报应拜授诸应下者及时营护肉人有功迁序依天曹科比所考事立九官吏兵随逐覆祐灭罪兴福道德日昇功业成就恩惟太上输罚受箓后三日谢恩言功章上言谨案文书某以无状罪过委积以某月日时忘失所佩如干将军箓思愆自责推求不得从实关启被蒙恩覆男女师姓名某月日更赐拜署非肉人所可重招不胜喜悦拜章以闻先跪君跪吏闭系在三官者乞一切之恩愿爲赦贷刑罪还官复职各如故事某遭化日浅未知逆顺今誓改徃修来不敢以先爲比违负之愆特丐更始愿从今以去金石爲开水火爲灭所治者差所化者化以明师道有信之効辄当劝示愚民不敢懈怠恩惟太上正一法文太上外箓仪