能改斋漫录提要钦定四库全书子部十能改斋漫录杂家类二提要等谨案能改斋漫录十八卷宋吴曽撰曾字虎臣崇仁人秦桧当国时曽上所业得官绍兴癸酉自敕局改右承奉郎主奉常簿为玉牒检讨官迁工部郎中出知严州致仕卒此书乃所着说部末有其子复跋称所记凡二千余条釐为十八卷自元初以来刊本久絶今本乃明人从秘阁抄出原缺首尾两卷焦竑家传本遂以第二卷第十七卷各分作两卷以足其数实非完帙又书中分事始辩误事实沿袭地理议论记诗谨正记事记文方物乐府神仙鬼怪共十三类而诸本互有同异或分卷各殊或次序颠倒或以第十一卷分作两卷而併第九卷入第八卷内或无谨正一类而併入记事类中盖传抄既多后人复意为分析故往往彼此参错不能尽如其旧也是书于考证颇详而当时殊为衆论所不满刘昌诗芦浦笔记尝摘其舛误十一条又称其比事门中多所漏畧举史记八事以例其余赵彦衞云麓漫抄亦摘其中论佛法与天地并原一条为所学之诬妄併称其诟訾前贤不少如诗人得句偶有相犯即以为蹈袭及恃记博妄有穿凿周煇清波襍志则谓其记荆王元俨戏剧批判及宗室子好尚之僻诸事有论其不应言者旋被旨毁板盛如梓恕斋丛谈又载当日有知麻城县郑显文者遣其子之翰赴御史台论曽事涉谤讪有旨曾显文各降两官臣僚缴奏乃黜显文送其子汀州编管后京镗爱其书始板行与煇所记不同未详孰是王士祯池北偶谈以为曽书多不满王安石显文殆又袭党人故智今观其书以荀彧为汉之忠臣以冯道为大人其是非甚为乖剌又如孙仲鳌贺秦桧诗曽惇上秦桧书事十絶句皆胪载无遗赵彦衞又记秦桧卒后曾不敢出其第十九卷自称不乐京局且不能委曲时好恐以罪去以此惑后人是其党附权奸昭然可见併其书遭人攻撃盖由于此士祯偶未详考也然曽记诵渊博故援据极为赅洽辨析亦多精核当时虽恶其人而诸家考证之文则不能不征引其说几与洪迈容斋随笔相埒置其人品而论其学问弃其瑕颣而取其英华在南宋说部之中要称佳本则亦未可竟废也干隆四十六年十月恭校上总纂官纪昀陆钖熊孙士毅总校官陆费墀能改斋漫录卷一钦定四库全书能改斋漫录卷一宋吴曽撰事始楼罗黄朝英缃素杂记论楼罗云酉阳杂俎云楼罗因天寳中进士有东西堋各有声势稍伧者多会于酒楼食毕罗故有此语予读梁元帝风人辞云城头网雀楼罗人着则知楼罗之言起已多时又苏鹗演义云楼罗干了之称也俗云骡之大者曰楼骡骡罗声相近非也又云娄敬甘罗亦非也盖楼者揽也罗者绾也言人善干办于事者遂谓之搂罗搂字从手旁作娄尔雅云娄聚也此说近之然南史顾欢传云蹲夷之仪娄罗之辨又谈苑载朱贞白诗云太娄罗乃止用娄罗字又五代史刘铢传云诸君可谓偻罗人也乃加人焉以上皆朝英说然予以为此说久矣北齐文宣帝时己有此语王昕曰楼罗楼罗实自难解盖不始于梁元帝之时以表考之梁简文帝即位是岁己巳次年庚午北齐宣帝即位至壬申年梁元帝方即位今据缃素杂记以楼罗事引梁元帝风人辞为始不当盖元帝在宣帝之后麦秋黄朝英缃素杂记云宋子京有帝幸南园观刈麦诗云农扈方迎夏官田首告秋注云臣谨按物成熟者谓之秋取揫歛之义故谓四月为麦秋余按北史苏绰传云布种既讫嘉苗须理麦秋在野蚕停于室则麦秋之说其来旧矣以上皆朝英说予考麦秋之始在礼记月令自有成说何必引苏绰说耶释其义则景文之说尤尽及观王荆公絶句云荷叶初开笋渐抽东陂南荡正堪游无端陇上翛翛麦横起寒风占作秋此又何也然景文所注本出蔡邕月令章句曰百谷各以其初生为春熟为秋故麦以孟夏为秋廋词太平广记引嘉话录载权徳舆言无不闻又善廋词尝逢李二十六于马上廋词问答闻者莫知其所说焉或曰廋词何也曰隠语耳语不曰人焉廋哉人焉廋哉此之谓也已上皆嘉话所载予按春秋传曰范文子莫退于朝武子曰何莫也对曰有秦客廋词于朝大夫莫之能对也吾知三焉楚申叔时问还无社曰有麦麴乎有山鞠䓖乎盖二物可以御湿欲使无社逃难于井中然则廋一字虽本于论语然大意当以春秋传为证东坡和王定国诗云巧语屡曽遭薏苡廋词聊复託芎䓖主者施行今朝廷行移下州县必云主者施行者本后汉黄琼传也鸱夷子皮王观国学林新编论鸱夷子引史记伍子胥传及应劭注及前汉食货志及颜师古注云自号鸱夷者言若盛酒之鸱夷多所容受而可卷怀与时张弛也鸱夷皮之所为故曰子皮又引陈遵传载扬雄酒箴曰鸱夷滑稽腹大如壶然则范蠡自号鸱夷子皮又号陶朱公託鄙名以自晦其迹耳已上皆王说予按墨子曰孔子怒景公之不封己乃树鸱夷子皮于田常之门孔樷子尝作诘墨曰夫树人为信己也孔子适齐恶陈常而终不见常病之又陈常弑其君孔子沐浴而朝请讨之其终不树子皮审矣此孔樷子辩孔子不树子皮之义也以是知鸱夷子皮又见于孔子不独范蠡也浴处挂壶于门今所在浴处必挂壶于门或不知其始按周礼挈壶氏掌挈壶以令军井郑司农注曰谓为军穿井井成挈壶悬其上令军中士衆皆望见知此下有井壶所以盛饮故以壶表井又别注曰挈读如挈发之挈壶盛水器也乃知俚俗所为亦有所本万嵗之唿髙承事物纪原云万岁之始考古逮周未有此礼战国时秦王见蔺相如奉璧田单伪约降燕冯谖焚孟尝君债券左右及民皆唿万嵗盖七国时衆所喜庆于君者皆唿万嵗秦汉以来臣下对见于君拜恩庆贺率以为常已上皆髙说予按大雅云虎拜稽首天子万寿人臣之奉上以万嵗疑发于此鲙残鱼太平广记载洛阳伽蓝记云释寳志尝于台城对梁武帝喫鲙食讫武帝曰朕不知味二十余年矣师何云尔志公乃吐出小鱼依依鳞尾如今秣陵尚有鲙残鱼也予按越王勾践之保会稽方斫鱼为脍闻吴兵弃其余于江化而为鱼犹作脍形也故名鲙残鱼亦曰王余鱼以是知鲙残鱼不始于志公又博物志曰孙权曽以行食鲙有余因弃之中流化而为鱼今有鱼犹名吴余脍者长数寸大如筯尚类脍形也吴都赋曰片则王余王逸注曰王余鱼其身半也俗云越王脍鱼未尽因以其半弃之为鱼遂无其一面故曰王余也洪州为镇南军唐咸通六年安南久屯两河锐士死瘴毒者十七宰相杨收议罢屯军以江西为鎭南军募强弩二万建节度其地便近易调度诏可然则以洪州为镇南军始于咸通六年人君𦵏地为山陵汉以来人君所葬之地为山陵如髙祖之长陵是已然吕不韦说秦昭王太子曰王之春秋髙一日山陵崩太子用事注云山陵喻尊髙也崩死也然则以𦵏地为山陵久矣出战国䇿身闭鼻瓮世以身不修饰者为闭鼻不清亮者为瓮盖有所本也王充论衡别通篇鼻不知香臭曰瓮人不知是非为闭不痴不聋北史长孙平隋开皇三年为工部尚书时有人告大都督邴绍非毁朝廷上怒将斩之平进谏曰谚云不痴不聋不做大家翁此言虽小可以喻大予按慎子曰不聡不明不能为王不瞽不聋不能为翁乃知此语久矣慎子名到南史庾仲文传亦云不痴不聋不成姑公因话录载唐肃宗谓郭子仪曰谚云不痴不聋不作阿家翁焚香始于汉李相之贤已集谓焚香之始云本佛图澄传襄国城堑水源暴竭石勒问澄澄曰今当敕龙取水乃至故泉源上坐绳牀烧安息香呪数百言水大至予按江表传有道士于吉来吴会立精舍烧香读道书制作符水以疗病又按汉武帝故事亦云昆邪王杀休屠王以其衆来降得其金人之神置之甘泉宫金人皆长丈余其祭不用牛羊唯烧香礼拜然则焚香自汉已然矣诗人用侬字王观国学林新编云江左人称我汝皆加侬字诗人亦或用之孟东野诗云侬是拍浪儿是也予以隋炀帝亦尝用矣大业拾遗记与宫女罗罗诗云幸好留侬伴侬睡不留侬住意如何又云此处不留侬更有留侬处又古乐府宋鲍昭吴歌云但观流水还识是侬流下又云欢见流水还识是侬流泪晋太元中子夜歌云故使侬见郎又云侬亦吐芳词又云侬亦恃春容又云侬年不及时又云侬作北辰星又云动侬含笑容所用甚多然则吴音称侬其来甚久诗人用之岂始东野耶石崇亦有懊侬歌欢称妇人晋吴声歌曲多以侬对欢详其词意则欢乃妇人侬乃男子耳然至今吴人称侬者唯见男子以是知欢为妇人必矣懊侬歌云挥如陌上鼓许是侬欢归又云我与欢相怜又云我有一所欢安在深合里又华山畿云欢若见怜时棺木为侬开又读曲歌云思欢久不爱独枝莲只惜同心藕又云怜欢敢唤名念欢不唿字连唤欢复欢两誓不相弃予后读通典见序常林欢云江南谓情人为欢然后始恨读书之寡谓父为爹侬欢出于江南风俗政犹以父为爹音徒我反南史武兴王憺为荆州刺史惠及百姓诏还朝人歌曰始兴王人之爹赴人急如水火何时复来哺乳我荆土方言谓父为爹故云乐府名大郎神本朝乐府有二郎神非也按唐乐府杂録曰离别难武后朝有一士人陷寃狱籍其家妻配入掖庭善吹觱篥乃撰此曲以寄情焉初名大郎神盖良人行第也既畏人知遂三易其名曰悲切子又曰怨囘鹘乃以大为二传冩之误歌辞曰曲自昔歌辞或谓之曲未见其始琴书曰蔡邕嘉平初入青溪访鬼谷先生所居山有五曲一曲制一弄山之东曲常有仙人游故作游春曲南有涧冬夏常渌故作渌水中曲即鬼谷先生旧所居也深邃岑寂故作幽居北曲髙巖猿鸟所集感物愁坐故作坐愁西曲灌木吟秋故作秋思三年曲成出示马融甚异之然汉苏武诗云幸有絃歌曲可以喻中怀则音韵称曲其来久矣又按韩诗章句有章曲曰歌无章曲曰谣旁午之义古今文字言旁午之义按仪礼曰度尺而午注曰一纵一横曰旁午民曰黔首史记秦纪秦命民曰黔首然礼祭义篇宰我问孔子而孔子曰因物之精制为之极明命鬼神以为黔首则然则以黔首命民久矣屋翼名博风今之屋翼谓之博风见仪礼士冠礼篇云直于东荣郑氏注曰荣屋翼也唐贾公彦疏曰荣屋翼也者即今之博风乂曰荣在屋栋两头与屋为翼若鸟之有翼故斯干诗美宣王之室云如鸟斯革如翚斯飞与屋为荣故云荣也恅愺文士以作事迫促者通谓之恅愺见陆士衡文赋曰恅愺澜漫亡耦失畴埤苍曰寂静也与愺恅音义同愺麤老切恅闾草切唐突律有唐突之罪按汉马融长笛赋曰瀑喷沬犇遯砀突李善注砀徒郎切以唐为砀李白赤壁歌云鲸鲵唐突留余迹刘禹钖磨镜篇云却思未磨时瓦砾来唐突亦作此唐突字魏曹子建牛鬭诗云行至土山头欻起相搪突见太平广记钱塘苏小小刘次庄乐府解题曰钱塘苏小小歌苏小小非唐人世见乐天梦得诗多称咏遂谓与之同时耳次庄虽知苏小小非唐人而无所据予按郭茂倩所编引广韵曰苏小小钱塘名倡也盖南齐时人西陵在钱塘江之西故古辞云何处结同心西陵松栢下印名玺蔡邕独断云玺印也信也天子玺白玉螭虎纽古者尊卑共之春秋襄公二十九年左氏传季武子取卞使公冶问玺书追而与之杜预曰玺印也月令曰固封玺季武子使公冶问玺书此诸侯大夫印皆称玺也汉衞宏云秦以前民皆以金玉为印唯其所好自秦以来唯天子之印独称玺又以玉羣臣莫敢用也案周礼掌节货贿用玺节郑康成曰今之印章也则周时印己名玺但上下通用以上并见左氏传疏今宏以为天子独称玺何哉又案初学记云春秋合诚圗曰尧坐中舟与太尉舜临观凤凰负图授尧图以赤玉为押长三尺广八寸黄玉检白玉绳封两端其章曰天赤帝符玺五字则尧时印己名玺矣本朝徽宗尝赐宰臣蔡元长涂金银铸公相印一纽前古所无也和买和买二字见孔颖达左氏义昭公十六年晋韩起聘于郑宣子有环其一在郑商宣子买诸贾人既成贾矣商人曰必告君大夫子产曰今吾子以好来辱而谓敝邑强夺商人是教敝邑背盟誓也颖达云上称买诸贾人则是和买而子产谓之彊夺者韩子以威逼之其贾必贱故商人欲得告君大夫子产知其非和买故云然也盐䜴盐豉古来未有也礼记内则炮豚之法云调之以醯醢尚书说命篇若作和羮尔惟盐梅左传晏子曰水火醯醢盐梅以烹鱼肉是古人调鼎用梅醢也而言不及豉古人未有豉也止用酱耳礼记内则楚辞招魂备论饮食而言不及豉史游急就篇乃有芜荑盐豉史记货殖传曰蘖麴盐豉千合及三辅决録曰前队大夫范仲公盐豉蒜果共一筩盖秦汉已来始为之耳冕始于胡曹髙承事物纪原云冕说文曰黄帝初作冕世本曰黄帝作旒冕宋衷云冠之垂旒者通典曰黄帝作冕垂旒目不斜视也已上皆髙承说予以髙承未见世本全文也盖世本云胡曹作冕注云胡曹黄帝臣也然则作冕始于胡曹耳经典无骑字春秋左氏传昭公二十五年左师展将以公乘马而归杜预注曰欲与公轻归宋刘炫谓左师展将以公乘马而归欲共公单骑而归此骑马之渐也予按古者服牛乘马马以驾车不单骑也至六国之时始有单骑苏秦所谓车千乘骑万匹是也曲礼云前有车骑者礼记乃汉世书耳经典并无骑字回禄为火神经传多以祝融回禄为火神祝融则无可疑者回禄则未之见也予按周语曰昔夏之兴也融降于崇山注云融祝融其亡也囘禄信于耹隧注云囘禄火神郑语云夫黎为髙辛氏火正以淳燿敦大天明地徳光昭四海故命之曰祝融其功大矣昭公二十九年左传曰火正曰祝融又曰颛顼氏有子曰黎为祝融故太史公採取二传以为楚世家云颛顼生称称生卷章卷章生重黎重黎为髙辛氏火正甚有功能光融天下帝喾命曰祝融共工氏作乱帝喾使重黎诛之而不尽帝乃以庚寅日诛重黎而以其弟吴囘为重黎后复居火正为祝融吴囘生陆终陆终生子六人六曰季连楚其后也以此考之则祝融之后有吴囘陆终囘禄者囘陆也举二人而言耳陆禄音相近帝喾既诛重黎而以吴囘陆终为后复居火正而为祝融则前古以囘禄配祝融而为火神可以无疑矣羮音郎王观国学林新编云史记前汉羮颉侯刘信颍川地名不羮者羮音郞春秋昭公十二年左传今我大城陈蔡不羮陆徳明音义曰羮音郎前汉地理志颍川郡定陵县有东不羮襄城有西不羮颜师古曰羮音郎羮音郎者自古所唿如此宋玉招魂曰肥牛之腱胹若芳和酸若苦陈吴羮以音韵协之亦读羮为郎已上皆王说予按古者羮臛之字音皆为郎不止宋玉招魂也故鲁颂閟宫与史游急就章羮与房浆糠为韵至于不以羮为郎者孔颖达云近世以来方如此不知又何也直阁名官冯章靖公元字道宗眞宗大中祥符末元尝讲易泰卦赐五品服除直龙图阁直阁名官盖始于此立千丈架阁仁宗朝周湛为江西转运使以江西民喜讼多窃去案牍而州县不能制湛为立千丈架阁法以嵗月爲次严其遗去之罪朝廷颁诸路为法本朝制置使本朝制置使始于杨允恭太宗命允恭为洛苑副使江淮两浙都大发运擘画茶盐捕贼事先是三路转运使上供米不过三百万石允恭尽籍三路舟卒与所运物数择才吏授之江浙所运止淮泗由淮泗输京师行之一岁上供者六百万即命允恭为发运制置使改擘画为制置省名禁省中旧名禁中避元后讳改为省中见汉书下见上谓之参下见上谓之参盖始于战国时也战国䇿秦王欲见顿弱顿弱曰臣之义不参拜王能使臣无拜即可矣不则不见也秦王许之试诗赋题示出处本朝试进士诗赋题元不具出处因淳化三年殿试巵言日出赋独路振知所出遂中第三人是年孙何第一人朱台符第二人亦不能知止取其文耳自后所试进士诗赋题皆明示出处端溪砚端州石唐世已知名许浑嵗暮自广江至新兴诗云洞丁多斵石蛮女半淘金自注云端州斵石李贺青花紫石砚歌云端州匠者巧如神栁公权论砚亦云端谿石为砚至妙奏御札子称进止今奏御札子各称进止自唐已然颜眞卿上疏曰御史中丞李进等传宰相语称奉进止缘诸司官奏事颇多朕不惮省览煳名考校取士至仁宗始有煳名考校之律虽号至公然尚未絶其弊其后袁州人李夷賔上言请别加誊録因着为令而后识认字画之弊始絶祷祠习仪仁宗时天子亲祠祠部言周官宗伯凡王之祷祠𨽻仪为位郑康成曰若𨽻司徒府而令百官即祠所习仪不敬请徙尚书省至今循之卖坊塲河渡本朝卖坊塲河渡始于熙宁间荆公建议然古亦有之按水经汉武微行栢谷遇辱窦门感其妻深识之赐以河津令其鬻渡郑宋修韵畧互注礼部韵畧叙云自庆歴间张希文始以圏子标记礼部因之颇以为便元祐复诗赋尝加校正寻又罢去云然予尝考之礼部韵畧凡三经修矣景祐初郑文肃戬天休为太常博士考校御试进士与宋景文建议礼部所行韵畧及广韵繁简失当训诂不正有司考士多以声病被黜三韵是正音训书成学者以为便然则景祐初郑宋已修韵畧不始张希文也封还词头仁宗时胡文恭公宿武平知制诰入内都知杨怀敏坐衞士夜盗入禁中出为和州都监怀敏用事久势动中外出未几召复故职宿封还辞头翼日上谓宰相曰前代有此故事否文彦博对曰唐给事中袁髙不草卢把制书近年富弼亦曾封还辞头然则唐制给事中亦草制耶故袁髙得伸其志今改龙川别志载刘从愿妻遂国夫人寳元中出入内庭以此获罪久之得复入富郑公时知制诰遂国复还国封制既下郑公缴还辞头封命遂寝唐制为给事中得封诏书中书舍人缴词头盖自郑公始已上皆苏说盖唐给事中亦草制耳苏偶忘之耶禁蕃曲氊笠崇宁大观已来内外街市鼔笛拍板名曰打断至政和初有旨立赏钱百五千若用鼔板改作蕃曲子并着蕃服之类并禁止支赏其后民间不废鼓板之戏第改名太平鼔续又有旨一应士庻于京城内不得辄戴氊笠子如有违犯并依上条导驾官朝服政和元年十二月戊戌诏自今后导驾官并朝服结佩应亲祠除祭服外余并朝服不得常服试辞学兼茂科格制大观四年四月礼部奏拟立到嵗试辞学兼茂科试格制章表露布已上用四六颂箴铭诫谕序记依古体亦许用四六临时取四题分作两场内二篇以歴代史传故事借拟为题余以本朝故事或时事并限二百字以上箴铭限一百字以上奉圣旨依勿破他故事故事知制诰见宰相止用平状非朔望而见则去鞾笏张文节公知白在中书颇重典故时徐奭知制诰初投刺以大状后又请见多具鞾笏张力辞此二事具述旧制谓徐曰且勿破他故事能改斋漫录卷一能改斋漫录卷二钦定四库全书能改斋漫録卷二宋吴曾撰事始宋敏求家报状皆全熈宁二年十一月三十日冬至嫌其御殿视朝乃晦日帝谓侍臣若当郊祀嵗奈何或言景祐三年十一月晦冬至郊祀乃用十五日帝疑其不经宋敏求奏当时以月晦祀天为非宜移用十五日甲子故诏书曰月既肇于黄钟日且临于甲子修史者病于太质删去诏文遂无考据臣家有其日报状可以照验即取以进帝称善盖公家自祖宗朝至熈宁中报状皆全也制玉鱼袋宋敏求薨后因讨论典故帝考初制玉鱼袋欲赐荆扬二王疑非故实丞相王文恭公召宋公次道诘之宋曰按唐六典亲王三品以上二王后服用紫饰以玉带及鱼袋文恭公挟䇿以进议遂定俗语踏趿俗语以事之不振者为踏趿唐人已有此语酉阳杂俎钱知微卖卜为韵语曰足人踏趿不肯下钱察官不论事察官不得论事自常希古始常盖元祐间东坡所荐也唾面自干唐娄师徳其弟守代州辞之官教之耐事弟曰人有唾面者洁之乃已师徳曰未也洁之是违其怒正使其自干耳盖本尚书大传大战篇太公曰骂汝毋叹唾汝毋干毋叹毋干是谓艰难装潢子俗以罗列于前者谓之装潢子自唐已有此语矣唐六典崇文舘有装潢匠五人熟纸匠三人祕书省有熟纸匠装潢匠各十人留守留守二字按汉外戚吕公传戚姬常从上之关东吕后年长常留守希见益疎髙承事物纪原乃云留守始于唐非也登闻鼔院之始髙承事物纪原着登闻鼓院之始云国朝会要曰鼓院旧曰鼓司景徳四年五月九日诏改为登闻鼓院予按资治通鑑魏世祖悬登闻鼓以达寃人乃知登闻鼓其来甚久第院之始或起于本朝也给公验唐宣宗时中书门下奏若官度僧尼有阙则择人补之仍申祠部给牒其欲逺游寻师者须有本州公验乃知本朝僧尼出游给公验自唐已然矣日歴之始唐顺宗时宰相韦执谊监修国史奏始令史官撰日歴此日歴之始也见通鑑増谷价范蜀公记范文正治杭州二浙阻饥谷价方踊斗钱百二十公遂増至斗百八十衆不知所为公仍命多出牓沿江具述杭饥及米价所増之数于是商贾闻之晨夜争进唯恐后且虞后者继来米既辐凑遂减价还至百二十包孝肃公守庐州嵗饥亦不限米价而商贾载至者遂多不日米贱予按此䇿本唐卢坦为宣歙观察使到官值旱饥谷价日増或请抑其价坦曰宣歙土狭谷少所仰四方之来者若价贱则商船不复来益困矣既而米斗价一百商旅辐凑民赖以生三司使之职国初有盐铁度支户部三司使之职盖始于唐末天祐三年以朱全忠为盐铁度支户部三司都制置使三司之名始于此全忠辞不受称裁㫖近世自钧旨台旨而下称裁旨按李罕之擅引泽州兵夜入潞州以状白李克用曰薛铁山死州民无主虑不逞者为变故罕之专命镇抚取王裁旨将帅遥领州镇本朝武臣有遥领郡刺史之职按唐光启二年二月王重荣遣王建帅部兵戍三泉以建遥领璧州刺史将帅遥领州镇自此始见资治通鑑探事察子近世官司以探事者谓之察子按唐髙骈在淮南用吕用之为巡察使用之募险狯者百余人纵横闾巷间谓之察子此其始也举选人充京官国初自太宗以来通判得举选人充京官运判所举人数与提刑等至熙宁元年六月有旨今后通判更不举选人充京官运判比提刑减半自是年始也行状自唐以来未为墓志铭必先为行状盖南朝以来已有之按梁江淹为宋建太妃周氏行状任昉沈约裴子野皆有行状口号郭思诗话以口号之始引杜甫欢喜口号絶句十二首云观其辞语殆似今通俗凯歌军人所道之辞余按梁简文帝已有和衞尉新渝侯巡城口号不始于杜甫也诗云帝京风雨中层阙烟霞浮玉署清余热金城含暮秋水光凌御殿槐影带重楼然杜甫已前张说亦有十五夜御前口号踏歌辞二首其一云华蕚楼前雨露新长安城里太平人龙衔火树千灯艶鸡踏莲花万嵗春其二云帝宫三五戏春台行雨流风莫妬来西域灯轮千影合东华金阙万重开干笑世以笑之不情者为干笑按宋范蔚宗谋逆就刑于市妻来别骂蔚宗曰身死固不足塞罪奈何枉杀子孙蔚宗干笑而已干笑此为始名纸名纸之始髙承事物纪原云释名曰书名字于奏上曰刺后汉祢衡初游许下怀一刺既无所之适至于刺字漫灭盖今名纸之刺也则名纸之始起于汉刺也以上皆髙说予以为不然盖祢衡传只言刺不言名纸虽名纸为刺之变然髙说无所据予按梁何思澄终日造谒每宿昔作名纸一束晓便命驾朝贤无不悉狎盖名纸始见于此节度髙承事物纪原云节度本后汉公孙瓒讨乌桓诏今受刘虞节度唐室名使盖取此义唐制边戎寇之地则加以旌节谓之节度始自睿宗景云二年四月以贺拔延嗣为河西节度使以上皆髙说予按吴志诸葛恪传孙权欲试以事令恪守节度节度掌军粮谷注引江表传曰权为吴王初置节度官使典掌军粮非汉制也初用徐祥祥死将用恪诸葛亮与陆逊书曰家兄年老而性疎今使典主粮糓粮谷军之要最仆虽在逺窃用不安足下特为启至尊转之逊以白权即转恪领兵以此见汉有节度之意而无其官唐有其官而在孙权之后也起复之礼髙承事物纪原云起复本礼曽子问云子夏问曰三年之丧金革之事无避也者非与孔子曰吾闻诸老聃曰昔者鲁公伯禽有为为之也注云鲁徐戎作难有丧卒哭而征之急王事也故春秋亦纪晋襄公墨衰之事汉唐以来遂有起复之礼盖自伯禽始也以上皆髙说予按前汉翟方进在丧既葬二十六日除服起视事后汉桓焉为太子太傅以母忧自乞听以大夫行丧踰年诏使者赐牛酒夺服夫谓之起复者就丧起之复令视事耳髙承无所据但泛言汉唐而已故予疏二条以见其始梵音梵音之始内典云陈思王子建游于鱼山闻空中有梵音寥亮乃教人效之得传于今西方梵云呗敢匿耶本梵音也待制髙承事物纪原待制之始云唐永徽二年十二月五日诏许敬宗每日待制于武徳殿此始有待制之名永泰元年三月一日敕裴冕等并集贤待制此始有待制之所然则盖唐设官也以上皆髙说予以为髙以永徽始有待制之名是矣至谓永泰时始有待制之所则非也何以言之按唐武后谓贠半千曰久闻尔名谓是古人乃在朝列宜留待制即诏入合供奉后与丘恱王剧石抱忠为𢎞文馆直学士又与路敬淳分日待制显福门下夫武后时半千等已分日待制于显福门下则待制之所不始于永泰元年明矣墓路称神道𦵏者墓路称神道自汉已然矣襄阳耆旧传云习郁为侍中时从光武幸黎丘与帝通梦见苏山神光武嘉之拜大鸿胪录其前后功封㐮阳侯使立苏岭祠刻二石鹿挟神道百姓谓之鹿门庙或唿苏岭山为鹿门山然欧公集古跋尾云右汉杨震碑首题云故太尉杨公神道碑铭乃知立碑墓路而称以神道始汉无疑行事举例今朝廷行事有法所不载者必举例以行然自南朝已然矣江夷右仆射主上欲用其领詹事语王淮卿可覔比例淮对曰臣当出外寻访淮后见主上问近所道事卿已得例未淮曰谢琰右仆射领詹事琰即谢公之子恐夷非其例事遂不行舍弟之称兄称弟曰舍弟亦有所本魏文帝与钟繇书曰是以令舍弟子建因荀仲茂时从容喻鄙旨监司称职司本朝官制由监司而称职司如提点刑狱转运副使之类按隋苏威曰臣非职司不知多少但患其渐近唐陆䞇曰是以职司之内无成功侍读髙承事物纪原云侍读之始本唐明皇开元三年七月敕每读史籍中有阙宜选耆儒博硕一人每日侍读故马怀素褚元亮更日入直此侍读之始也已上髙说予按南史宜都王鑑初入合时陶宏景为侍读乃知侍读之名自梁朝已有之矣御笔天子亲札谓之御笔始于北史元魏彭城武宣王勰传云帝令勰为露布辞曰臣闻露布者布于四海露之耳目以臣小才岂足大用帝曰汝亦为才达但可为之及就尤类帝文有人见者咸谓御笔书简用多幅唐卢光启䇿名后扬歴台省受知于租庸张濬濬出征并汾卢每致书疏凡一事别为一幅朝士至今斆之盖重叠别纸自光启始也见北梦琐言乃知今人书简务为多幅其来久矣监司之职本朝官至转运判官提举常平谓之监司按徐邈与范寗书曰足下慎选纲纪必得国士以摄诸曹诸曹皆得良吏以掌文案又择公方之人以为监司则清浊能否与事而明乃知监司之职魏晋以来有之矣试赋八字韵脚赋家者流由汉晋歴隋唐之初专以取士止命以题初无定韵至开元二年王邱员外知贡举试旗赋始有八字韵脚所谓风日云浮军国清肃见伪蜀冯鑑所记文体指要冬年贺状今世州郡冬年二节通用贺状其两句云应时纳祜与国同休盖本于晋何充贺正表云璇衡运周元正肇祚伏惟陛下应干纳祜与天同休殿试有官人不为第一本朝殿试有官人不为第一人自沈文通始迄今循之以为故事然徽宗朝戊戌牓嘉王楷第一人登仕郎王昻第二人颜天选第三人徽宗宣谕嘉王楷有司考在第一不欲以魁天下以第二人为榜首是嵗昻以有官人为殿魁以此知有司亦失于契勘也以物质钱为解库江北人谓以物质钱为解库江南人谓质库然自南朝已如此按齐阳玠谈薮云有甄彬者行业以一束苎就荆州长沙寺库质钱后赎苎于苎束中得金五两云云三馆可称学士学士惟三馆可称他则否按唐集贤院记开元故事校书官许称学士故笔谈云今三馆职事皆称学士用开元故事也自徽宗以前州县官蔑有以学士称者至渡江后苟有一官未有不称绍兴末臣僚有论列者时有旨禁之然今习俗犹尔也撘猱俗以不情者为撘猱唐人已有此语周顗处士答宾从絶句云十载文章敢惮劳宋都回鹢为风髙今朝甘被花枝笑任道尊前爱撘操注疏之学国史云庆歴以前学者尚文辞多守章句注疏之学至刘原父为七经小传始异诸儒之说王荆公修经义盖本于原父云英宗尝语及原父韩魏公对以有文学欧阳文忠公曰刘敞文章未甚佳然博学可称也併当二字併当二字俗训收拾然晋已有此语按世说长豫与丞相语常以谨宻为端丞相还台及行未尝不送至车后常为曹夫人併当箱箧长豫亡后丞相还台发车后哭至台门曹夫人作匳封而不忍开禁杀牛南史梁傅昭性尤笃谨子妇尝得家饷牛肉以进昭昭召其子曰食之则犯法告之则不可取而埋之乃知牛之禁杀自梁已然矣一领簟簟可以言一领世说王大见王恭坐六尺簟因语恭卿东来故应有此物可以一领及我一顿食食可以言一顿世说罗友尝伺人祠欲乞食主人迎神出曰何得在此答曰闻卿祠欲乞一顿食耳女称娥唐乐府有忆秦娥娥字见史记齐悼惠王传王太后有爱女曰修成君修成君有女名娥后汉顺帝乳母宋娥又史记外戚世家武帝时幸夫人尹婕妤邢夫人谓之娙娥犊羫鱼尾犊亦可以称羫鱼亦可以称尾宋沈攸之使范云饷武陵王赞犊一羫栁世隆鱼三十尾皆去其首经纪语江西人以能干运者为作经纪唐已有此语滕王元婴与蒋王皆好聚敛太宗尝赐诸王帛敕曰滕叔蒋兄自能经纪不须赐物关节世以下之所以通欵曲于上者曰关节然唐已有此语段文昌言于文宗曰今嵗礼部殊不公所取进士皆子弟无艺以关节得之又唐摭言云造请权要谓之关节按汉佞幸传髙祖有籍孺孝惠时有闳孺与上卧起公卿皆因关说乃知关节盖本于关说也银版银笏亦可以称版唐韩滉遣使献罗每担夫与白金一版宗衮宋莒公以宋元宪为宗衮本谢朓谓谢安为宗衮谢诗云阽危赖宗衮微管寄明牧歌曲以阕为称歌曲以阕为称按吕氏春秋昔葛天氏之乐三人操牛尾捉足以歌八阕佛糚张芸叟使辽录云妇女以黄物涂面如金谓之佛糚予按后周宣帝传位太子自称天元皇帝禁天下妇人不得施粉黛自非宫人皆黄眉墨糚以是知女糚尚黄久矣恩府以恩地为恩府始于唐马戴戴大中初为掌书记于太原李司空幕以正言被斥贬朗州龙阳尉戴着书自痛不得尽忠于恩府而动天下之浮议云云见金华子杂编二税起催用周制本朝夏秋二税起催以六月十月一日至今州县遵用按王溥五代㑹要周显徳三年十月宣三司指挥诸道州府今后夏税以六月一日起征秋税至十月一日起征永为定制乃知本朝循用周制以舟量物魏武帝时孙权曽致巨象武帝欲知其斤重邓哀王曰置象大船之上而刻其水痕所至称物以载之则校可知矣武帝即时行焉时王方五六嵗予按符子曰朔人献燕昭王以大豕曰养奚若使曰豕也非大圊不居非人便不珍今年百二十矣人谓豕仙王乃命豕宰养之十五年大如沙坟足如不胜其体王异之令衡官桥而量之折十桥豕不量命水官浮舟而量之其重千钧其巨无用云云乃知以舟量物自燕昭时已有此法矣不始于邓哀王也牀凳子牀凳之凳晋已有此器世说顾和与时贤共清言张元之顾敷是中外孙年七嵗在牀边戏于时闻语神情如不相属瞑于镫下乃作此镫字今广韵以镫为鞍镫之镫岂古多借字耶凳广韵云出字林殆后人所撰耳广韵别出一橙字注云几橙其义亦通军卒为健儿今所在以军卒为健儿往往以杜诗健儿胜腐儒为证非也按世说祖逖过江时公私俭薄无好服玩王庾诸公共就祖忽见裘袍重叠珍饰盈列诸公怪问之祖曰昨夜复南塘一出祖于时恆自使健儿鼓行刼钞在事之人亦容而不问东晋时军卒已有健儿之称风闻风闻二字出汉书尉佗曰风闻老夫父母墓已坏削贾逵国语注云风采也采听商旅之言故沈约弹王源曰风闻东海王源嫁女与富阳满氏而魏任城王澄表以为法忌烦苛治贵清约御史之体风闻是司妇女称姐妇女以姐为称说文曰㜘字或作姐古字假借也子也切近世多以女兄为姐盖尊之也按魏繁钦与文帝牋曰自左史妠謇姐名倡魏志曰文帝令杜夔与左等于宾客之中吹笙鼔琴李善注云其史妠謇姐盖亦当时之乐人以是知妇之称姐汉魏已然矣表文末云屏营今世表文末云屏营之至屏营二字见国语申胥曰昔楚灵王独行屏营东汉刘陶上议曰屏营徬徨不能监寐而任昉与梁髙祖牋亦云不胜荷戴屏营之至仓廪仓廪二字蔡邕月令章句曰谷藏曰仓米藏曰廪虽其义如此然后世作文者亦未尝分别而用汉志太仓之粟陈陈相因如广韵云仓有屋曰廪盖此意出于邕后也齐职仪曰太仓令周司徒属官有廪人仓人则所主盖亦异矣正五九月不上任本朝士大夫相传正月五月九月不上任以火徳王天下正五九月皆火徳生壮老之位其说无稽也其后见窦苹唐书音训其注髙祖纪正五九三月不行死刑引释氏智度论曰天帝释以大寳镜照四大神洲每月一移察人善恶正月五月九月照南赡部洲故以此月省刑修善予以是知正五九所以不上任者政以此耳盖士大夫初到官必施刑责今之州郡所以为供给者此三月不支羊肉钱盖沿唐故事但歴时久逺无有能讨其源流者耳偶读窦所引用于是始知不用正五九上官之理信乎天下之书要当无所不读俗骂客作江西俚俗骂人有曰客作儿按陈从易寄荔支与盛参政诗云樱桃眞小子龙眼是凡姿橄㰖为下辈枇杷客作儿盛问其说云樱桃味酸小子也龙眼无文采凡姿也橄㰖初澁后甘下辈也枇杷核大肉少客作儿也凡言客作儿者佣夫也罢休吴人言罢则以休继之古如是也吴王阖闾语孙武曰将军罢休㸃心世俗例以早晨小食为点心自唐时已有此语按唐郑傪为江淮留后家人备夫人晨馔夫人顾其弟曰治糚未毕我未及餐尔且可点心其弟举瓯已罄俄而女仆请饭库钥匙备夫人点心傪诟曰适已给了何得又请云云俞通用之辞世俗以俞字不可用盖以尧典有帝曰俞然扬雄解嘲云扬子曰俞上下通用之辞也亲事官省寺有用使令者名亲事官自唐已有之按唐王守澄奏宰相宋申钖亲事官王师文等同谋反逆柳浑青李太白叶少藴石林诗话云或者以荆公诗以古人姓名藏句中如莫言栁浑青终恨李太白自公始发之然唐权徳舆己有此体予按梁元帝已有人姓名诗及将军名诗不始于权徳舆也古无隋字隋字古无之文帝受禅以魏周齐不遑宁处恶之遂去走单书隋字犹后汉都洛以火徳故去水加佳也丘迟姓唐封演记邢州内丘县西古中丘城寺有碑后赵石勒光初五年所立也碑云大和尚佛图澄姓温而髙僧传晋书艺术传皆不着余因记沈太虚侍郎虚中言昔湖州有人发古冡得碑乃南朝丘迟其言迟乃左史丘明之后然则丘明竟不姓左耶麈尾释藏音义指归云名苑曰鹿之大者曰麈群鹿随之皆看麈所往随麈尾所转为准今讲僧执麈尾拂子盖象彼有所指麾故耳王衍捉玉柄麈尾如意齐髙祖赐隠士明僧绍竹根如意梁武帝赐昭明太子木犀如意石季伦王敦皆执铁如意三者以竹木铁为之盖爪杖也故音义指归云如意者古之爪杖也或骨角竹木削作人手指爪柄可长三尺许或嵴有痒手所不到用以搔抓如人之意然释流以文殊亦执之岂欲搔痒耶盖讲僧尚执之私记节文祝辞于柄以备忽忘手执目对如人之意凡两意耳八相太常引京师僧念梁州八相太常引三皈依栁含烟等号唐赞而南方释子作渔父拨棹子渔家傲千秋嵗唱道之辞盖本毗柰耶云王舍城南方有乐人名腊婆取菩萨八相缉为歌曲令敬信者闻生欢喜方丈僧道诚释氏要覧云方丈寺院之正寝始因唐显庆年中勅差衞尉寺丞李义表前融州黄水令王元䇿往西域充使至毗耶黎城东北四里许维摩居士宅示疾之室遗址叠石为之元䇿躬以手板纵横量之得十笏故号方丈余按王简栖头陀寺碑云宋大明五年始立方丈茅茨以庇经像李善引髙诱曰堵长一丈髙一丈回环一堵为方丈故曰环堵言其小也天王现形州郡置毗沙门天王之始按僧史唐天寳元年壬子西蕃五国来寇安西二月十一日奏请兵解援发师万里累月方到近臣奏且诏不空三藏入内持念明皇秉香炉不空诵仁王䕶国陁罗尼方二七遍帝见神人可五百员带甲荷戈在殿前帝问不空对曰此毗沙天王第二子独健副陛下心往救安西也其年四月安西奏二月十一日巳时后城东北三十里云雾㝠晦中有神可长丈余皆被金甲至酉时鼓角大鸣地动山摇经二日蕃寇奔溃斯须城楼上有光明天王现形谨圗様随表进呈因勅诸道节镇所在州府于城西北隅各置天王形像至于佛寺亦勅别院安置忌日行香忌日行香始于唐正元五年八月勅天下诸州并宜国忌日准式行香然行香事按南山钞云此仪自道安法师布置又贤愚经云为蛇施金设斋令人行香僧手中普逹王经云佛昔为大姓家子为父供养三寳父命子传香此云行香佛手中与传香今世国忌日尚行此意至人君诞节遂以拈香为别矣按唐㑹要开成五年四月中书门下奏天下州府毎年常设降诞斋行香后便令以素食宴乐唯许饮酒及用脯醢等以此知唐朝虽诞节亦只云行香姚令威以为行香始于后魏江左非也寺立观音像天下寺立观音像盖本于唐文宗好嗜蛤蜊一日御馔中有擘不开者帝以为异因焚香祝之乃开即见菩萨形梵相具足遂贮以金粟檀香合覆以美锦赐兴善寺仍勅天下寺各立观音像生日祝寿始封人祝尧夀虎拜稽首天子万夀人臣爱君不过长年未以为非也至于生日祝夀始见于唐明皇然识者以为非何者梁孝元帝少时每以载诞之辰辄斋素讲经阮修容殁后此事亦絶唐太宗亦以降诞日谓长孙无忌曰今日是朕生日世俗皆为欢乐在朕翻成感伤泣数行下群臣皆零涕故唐封演谓孤露之后不宜以此日为欢可谓达理矣明皇建节虽出于源干曜张说之议然中宗常以降诞日宴侍臣内戚于内庭与学士聨句柏梁体诗以是知循习久矣至人臣生日以诗为庆西清诗话乃谓公卿诞日以诗为夀见于唐末此说恐非盖开元间惠宣太子被疾明皇自祝禬既瘉幸其第置酒赋诗为初生欢其诗云昔见漳滨卧言将人事违今逢庆诞日犹谓学仙归人臣以诗为夀始见于此闲人有忙事闲人有忙事俗人语也然唐人已有韩偓诗云书墙暗记移花日洗瓮先知醖酒期须信闲人有忙事且来冲雨覔渔师起居何如今世书问往还必曰不审比来起居何如按汉武帝内传上元夫人曰承阿母相邀诣刘彻家不意天灵至尊下降于至浊不审比来起居何如乃知此语久矣百合治病本草圗经百合一条引张仲景治病有百合知母汤百合滑石代赭汤百合鸡子汤百合地黄汤凡四方并名百合而用百合治之不识其义余按王原叔内翰云医药治病或以意类取至如百合治病似取其名呕血用臙脂红花似取其色淋沥滞结则以灯心木通似取其类意类相假变化感通不可不知其旨也以是知图经论药尚不如原叔打揲打揲字赵参政槩闻见录云须当打揲先往排办东坡与潘彦明书云雪堂如要偃息且与打揲相伴皆使揲字今俗只使叠字何鹘突鹘突二字当煳涂盖以煳涂之义取其不分晓也按吕原明家塾记云太宗欲相吕正惠公左右或曰吕端之为人煳涂帝曰端小事煳涂大事不煳涂决意相之今食医心镜治脾胃气冷不能下食虚弱无力有鹘突羮用鲫鱼半斤细切起作鲙沸豉汁热投之着胡椒干姜莳萝橘皮等末空腹食之乃作此鹘突字非也先辈之称李肇国史补并唐摭言以举子互相推称则曰先辈盖前辈之义也然南齐书刘怀珍传曰此数子皆宿将旧勲与太祖比肩为方伯年位髙下或为先辈而荐诚君侧云云乃知先辈之称南朝以来有矣白直之称今世在官当直人谓之白直南齐萧嶷传云白直共七十八人乃知白直之称甚久大行之称古来人君之亡未有谥号皆以大行称之往而不返之义也秦始皇崩于沙邱胡亥喟然叹曰今大行未发丧礼未终见李斯传盛喜中不许人物俗谚云盛喜中不许人物盛怒中不答人简按列子宋元君曰昔有异技干寡人者技无庸适值寡人有欢心故赐金帛乃知俗语亦有所自也丞相称相公丞相称相公自魏已然矣王仲宣从军诗曰相公征关右赫怒震天威注曹操为丞相故曰相公谢灵运拟陈琳诗曰永怀恋故国相公实勤王亦谓曹操也阿谁停待传灯录宗风嗣阿谁阿谁俗语也龎统传向者之论阿谁为是停待亦俗语也愍怀传陛下停待饮席酹酒之始饮席酹酒之始唐仆射孙会宗集内外亲表开宴有一甥姪偕朝官后至及中门见绯衣官人衣襟前皆是酒涴咄咄而出不相识洎即席说于主人咸讶无此官沈思之乃是行酒时于阶上酹酒草草倾泼也自此每酹酒令侧身恭跪一酹而己自孙氏始也今人三酹非也出北梦琐言古无丈人之名蜀志先主传献帝舅车骑将军董承臣松之按董承汉灵帝母董太后之姪于献帝为丈人盖古无丈人之名故谓之舅也以上裴松之说予按丈人之义本于易以妻父为丈人又本于汉匈奴所谓汉天子我丈人行也松之安得云古无丈人之名能改斋漫录卷二能改斋漫录卷三钦定四库全书能改斋漫录卷三宋吴曽撰辩误员姓之始春秋左氏传伍奢子员陆徳明释文音云平声然唐员半千十世祖凝之本彭城刘氏仕宋后奔元魏以忠烈自比伍员因改姓员唐书音释乃音王问切何耶董苹音训曰唐人读半千姓皆作运未详何据按前凉录已有金城员敞此姓似不始于凝之予按唐张嘉贞荐苗延嗣吕太一员嘉靖崔训皆位清要日与议政事故当时语曰令君四俊苗吕崔员然则以员为韵其误久矣予又按芸阁姓苑云员氏南阳其先与楚同族帝颛顼之后楚令尹子文鬭伯比之子育于郧公辛辛生鬬懐员盖辛之后也平王时敖为大夫观此则员得姓又不始于敞矣郧音云则员不当音运韵略不收笭箵字大唐新语曰渔具总曰笭箵渔服总曰䘨衫唐书元结传载自释语曰能带笭箵全独而保生能学聱齖保宗而全家聱也如此漫乎非耶语皆协韵故箵音平声与生相协今唐书音释乃作蔽挺切误矣故苏子美松江观渔诗云鸣榔莫触蛟龙睡举网时闻鱼鼈腥我实宦游无况者拟来随尔带笭箵皆作平声今韵略不收此字句读无音前辈言韩退之书沈潜乎训义反覆乎句读读不音独徒鬭反殊不知山谷次韵黄冕仲木字韵诗云变名溷甲乙誊冩失句读止作读音也然马融笛赋云观法于节奏察度于句投投音徒鬬反注言句犹章句之句然则岂两字既异而义亦别耶何休公羊传序亦云失其句读无音兰若字两音兰若二字白乐天诗作惹字押尔者切余按上官仪酬薛舍人万年宫晚景寓直怀友诗中四句云东望安仁省西临子云阁长啸披烟霞髙步寻兰若此又作日灼切押纥干字无据五代史寇彦谦传朱全忠迫迁昭宗于洛阳昭宗顾瞻陵庙彷徨不忍去谓其左右为俚语云纥干山头冻死雀何不飞去生处乐相与泣下霑襟余以干字非是盖郦元水经注曰纥眞山冬夏积雪鸟雀死者一日千数故纥干为无据干鹊音干为无义前辈多以干鹊为干音干或以对湿萤者有之唯王荆公以为䖍字意见于鹊之彊彊此甚为得理余尝广之曰干阳物也干有刚健之意而易统卦有云鹊者阳鸟先物而动先事而应淮南子曰干鹊知来而不知往此修短之分也以是知音干为无义然广韵有鳱鹊字起于后来王珪杜子美送重表姪王砯评事使南海诗谓王珪微时房杜过其家而母能识之所谓秦王时在坐眞气惊户牖是也故蔡绦西清诗话以为按史所载太宗不在坐而子美诗独得其详以史为疎略然以余考之房杜等旧不与太宗相识及太宗起兵然后杖䇿谒军门乃荐杜如晦耳王珪则诛太子建成而后见知以他传参考未可专以为史误也开元钱世所传青𤨏集杨妃别传以为开元钱乃明皇所铸上有甲痕乃贵妃掐迹殊不知唐谈宾录云武徳中废五铢钱行开元通寳钱及书皆欧阳询之所撰初进様文徳皇后掐一痕因铸之故唐书食货志亦云隋末行五铢钱天下盗起私铸行千钱初重二斤其后愈轻不及一斤铁叶皮纸皆以为钱髙祖入长安民间行线环钱其制轻小凡八九万方满半斤武徳四年铸开元通寳得轻重大小之中然则杨妃别传云尔者其谬可知也孔氏杂说亦言开元通寳欧阳询撰其文并书俗不知遂以为明皇所铸按考异云时窦后已崩文徳后未立今皆不取条脱为臂饰唐卢氏杂说文宗问宰臣条脱是何物宰臣未对上曰眞诰言安妃有金条脱为臂饰即今钏也又眞诰蕚绿华赠羊权金玉条脱各一枚余按周处风土记曰仲夏造百索系臂又有条达等织组杂物以相赠遗唐徐坚撰初学记引古诗云绕臂双条达然则条逹之为钏必矣第以达为脱不知又何谓也徐坚所引古诗乃后汉繁钦定情篇云何以致契阔绕腕双跳脱但跳脱两字不同秋鹤与飞欧阳文忠公集古录云罗池庙碑云歩有新船集本以歩为涉荔子丹兮蕉子黄碑蕉下无子字当以碑为是而碑云春与猿吟兮秋鹤与飞则疑碑误余按栁子厚集有永州铁炉歩志云江之浒凡可縻而上下者曰歩永州北郭有歩曰铁炉歩盖有锻铁者居其人去炉毁者不知年矣独有其号冒而存云余以子厚之文证之则知歩有新船为有据也又按沈存中笔谈云韩退之罗池碑云春与猿吟兮秋与鹤飞今验石刻乃春与猿吟兮秋鹤与飞古人多用此格如楚辞吉日兮辰良又蕙殽蒸兮兰借奠桂酒兮椒浆欲相错成文则语健耳如老杜红豆啄余鹦鹉粒碧梧栖老凤凰枝之类余以存中之论证之则知鸥公以秋鹤与飞为误者非也曲逆音去遇宋景文谓汉陈平封曲逆侯今学者读曲逆作去遇不作本音何耶余按孔经父云陈平封曲逆侯汉书元无音文选载陆士衡髙祖功臣颂曲逆宏达好谋能㫁注曲区遇反音遇然则景文竟忘文选注耶乐府有掺字杨文公谈苑载徐锴仕江南为中书舍人校祕书时吴淑为校理古乐府中有掺字淑多改作操盖以为章草之变锴曰不可非可以一例若渔阳掺音七鉴反三挝鼓也祢衡作渔阳掺挝古歌云边城晏开渔阳掺黄尘萧萧白日暗淑叹服之余按诗遵大路篇云掺执子之袪兮陆徳明音所览反及所斩反葛屦篇掺掺女手则又音以所衔所感息廉三反则掺字元非一义梁王僧孺咏𢷬衣诗云散度广陵音掺冩渔阳曲自注云掺音憾然则掺字僧孺自有明注不惟吴淑不知而锴复不援以为证何耶桓谭新论有微子掺箕子掺乃知掺者古已有之干徳之号二杨文公谈苑记江南保大中浚秦淮得石志案其刻有大宋干徳四年凡六字他皆磨灭不可识令诸家参验乃辅公祏反江东时年号后太祖受命国号宋改元干徳江左始衰弱岂非威灵先及而符䜟将着也欧阳公归田录记太祖建隆六年改元语宰相勿用前世旧号于是改元干徳其后因于禁中见内人鑑背有干徳之号以问学士陶谷谷曰此伪蜀时年号耳因问内人果是故蜀王侍人太祖由是益重儒士而叹宰相寡闻也夫干徳之号二一辅公祏一蜀王衍未知孰是集灵存仙望仙之名文忠公集古录西岳华山庙碑载其述自汉以来云髙祖初兴改秦淫祀太宗承循各诏有司其山川在诸侯者以时祠之孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门中宗之世使者持节嵗一祷而三祠后不承前至于亡新寝用邱墟建武之元事举其中礼从其省但使二千石嵗时往祠自是以来百有余年所立碑石文字磨灭延熹四年𢎞农太守袁逢修废起顿易碑饰阙㑹迁京兆尹孙府君到钦若嘉业遵而成之孙府君讳璆文忠云文字可读其大略如此所谓集灵宫者他书皆不见唯见此碑余尝观桓君山赋序云余少时为郎从孝成帝出祠甘泉河东见郊先置华隂集灵宫宫在华山下武帝所造欲以怀集仙者王乔赤松子故名殿为存仙端门南向山书曰望仙门窃有乐髙妙之志即书璧为小赋云然则文忠言他书皆不见岂偶忘君山之云乎沈休文诗既表祈年观复立望仙宫博塞字音按鲍宏博经以博塞之塞音苏代反然余考唐李翺樗蒱法其采有开十二塞十一以开对塞则不当音以苏代反庄子云问谷奚事则博塞以游亦音苏代反不识撑犂孤涂字𤣥晏春秋曰计君乂授与司马相如传遂涉后汉书读匈奴传不识撑犂孤涂之字有胡奴执烛顾而问之奴曰撑犂天子也言匈奴之号单于犹汉人有天子也余于是旷然发悟以上皆𤣥晏说又观欧阳文忠公少时代王状元谢及第唘云陆机阅史尚靡识于撑犂枚臯属文徒率成于骳文忠公以为陆机盖误也黄朝英缃素杂记以不知文忠公用撑犂事为恨盖渠未尝读𤣥晏春秋耳又沈元用谢启云读撑犂事而靡识敢谓知书问祈招诗而不知尚惭博学然陆机不识撑犂事竟不知在何书束脩义束脩其义不一论语曰自行束脩以上吾未尝无诲焉前人多引礼男贽玉帛禽鸟女贽榛栗枣脩以为束脩者束脯也用束脯以为贽尔余按杜恕体论曰束脩之业其上在于不言其次莫如寡知又按后汉马援传注云男子十五以上谓之束脩不可以束脩之问不出境一概论也檀弓云古之大夫束脩之问不出境乃知以束脩为束脯者为非是后汉杜诗荐伏湛曰自行束脩讫无毁玷注自行束脩谓年十五以上延笃传注束脩谓束带脩饰牙门孔经父杂说记突厥李靖徙牙于碛中牙者旗也东京赋竿上以象牙饰之所以自表饰也太守出则有门旗其遗法也后遂以牙为衙早晚衙亦太守出建旗之义也或以衙为廨舍早晩声鼓则又谓之衙牌儿子谓之衙内皆不知之耳唐韵注云衙府也是亦讹耳以上皆孔说余按语林云近代通谓府廷为公衙即古之公朝也字本作牙讹为衙诗曰祈父予王之爪牙大司马掌武备象勐兽以爪牙为衞故军前大旗为牙旗出师则有建牙之事军中听号令必至于牙旗之下乃知牙者所以为衞也义主于此而孔氏止谓之旗者不得其说者也唐资暇集亦云武职有押衙之目衙宜作牙非押衙府也盖押衙旗者按兵书云牙旗者将军之旌故竖于门史传咸作牙门今押牙既作押衙牙门亦谓之衙门乎余又按南史侯景传景将率谋臣朝必集行列门外谓之牙门以次引进牙门始见于此倒行逆旅史记伍子胥传子胥曰日暮途逺吾故倒行而逆施之西汉主父偃传亦曰吾日暮故倒行而逆施之余按吴越春秋乃云日夕途逺吾故倒行逆旅之于道也廼知施字即旅字施字于道无义国语曰晋阳处父过寗舍于逆旅潘岳上客舍议亦引语曰许由辞帝尧之命而舍于逆旅魏武帝诗曰逆旅整设以通商贾廼知逆施可于事言之至于道路无义也当有识者订之左氏传荀息曰今虢为不道保于逆旅正义曰逆迎也旅客也迎止宾客之处也马融长笛赋序曰有雒客舍逆旅李白非蜀人曽子固作李白诗集序云白蜀郡人初隠岷山又云旧史称白山东人为翰林待诏皆不合于白之自序盖史误也余按杜子美有苏端薛复筵简薛华醉歌云近来海内为长句汝与山东李白好乃知旧史以白为山东人不为无据也故范传正所作李白碑以白其先陇西成纪人凉武昭王九代之孙隋末流离神龙初潜还广汉因侨为郡人由此观之则白本非蜀人也玉树三辅黄圗云甘泉宫有槐根干盘峙二三百年物也即扬雄赋所谓玉树青葱者余按唐刘餗隋唐嘉话谓云阳县界多汉离宫故地有似槐而叶细土人谓之玉树扬子云甘泉赋云玉树青葱指此后左思讥之已失三辅黄圗以为槐之根干则又甚矣筠为竹皮许愼说文云筠字从竹竹皮也唐韵曰筠竹皮之美质也礼记如竹箭之有筠如松柏之有心说者以竹箭松柏各以皮心为固耳然古今文士例以筠配松何耶孔颕达亦以筠为竹外青皮也女壻乘龙潘子真诗话云杜子美诗门䦨多喜色女壻近乘龙为误引楚国先贤传孙儁字文英与李元礼俱娶太尉桓延女时人谓桓叔元两女乘龙言得壻如龙也故宋景文公诗亦云承家男得鳯择壻女乘龙俱用此事余尝以潘子眞之论为非盖景文所用乃是此事至杜子美诗女壻近乘龙盖用太平广记萧史传所谓弄女乘鳯萧史乘龙者是也飞燕在昭阳西汉赵飞燕既立为皇后后宠少衰而弟絶幸为昭仪居昭阳盖飞燕本传云尔唐李太白宫词云宫中谁第一飞燕在昭阳夫昭阳昭仪所居也非谓飞燕耳其后见唐王叡松窻录云禁中唿木芍药为牡丹命李白为新辞有汉宫谁第一飞燕倚新妆之语乃知昭阳之本世所传者误也然此一聨据杨妃外传髙力士摘之以譛李白黄庭博鹅蔡绦西清诗话谓李太白诗有误云山阳道士如相访为冩黄庭博白鹅逸少所冩乃道徳经余按太白集有懐古王右军诗云山隂遇羽客要此好鹅宾扫素冩道经笔精妙入神书罢笼鹅去何曾别主人据此诗则太白未尝误用何耶按本传逸少闻山隂道士好养鹅往观焉非山隂道士访逸少也前诗不特误使黄庭事尝疑以为世俗子所増至梅圣俞和宋諌议鵞诗亦云不同王逸少辛苦冩黄庭山谷诗云颇似山隂冩道经虽与羣鵞不当价则知黄庭之误尤分明秋菊落英蔡绦西清诗话记荆公有黄菊飘零满地金之句而文忠公非之荆公以文忠不读楚辞之过也以余观之夕餐秋菊之落英非零落之落落者始也故筑室始成谓之落成尔雅曰俶落权舆始也至若钱昭度诗云荞麦花残小雪飞乃为诗病药名诗不始于唐蔡绦西清诗话谓药名诗世以起于陈亚非也东汉已有离合体至唐始着药名之号如张籍答鄱阳客诗江臯嵗暮相逢地黄叶霜前半下枝子夜吟诗问松桂心中万事喜君知以余观之恐或不然且药名之号自梁以来已有之简文帝药名诗云朝风动春草落日照横塘重台荡子妾黄昏独自伤烛映合欢被帷飘苏合香石墨聊书赋铅华试作粧徒令惜萱草蔓延满空房梁元帝药名诗云戍客恒山下常思衣锦归况看春草歇还见㕍南飞蜡烛凝花影重台闭绮扉风吹竹叶袖网缀流黄机讵信金城里繁露晓霑衣如庾肩吾沈约亦各有一首乃知药名诗不始于唐青女横陈荆公诗云日髙青女尚横陈横陈二字见宋玉风赋横自陈兮君之前及楞严经夫青女者主霜雪之神也故淮南子云至秋三月青女乃出降霜雪髙诱注云青女乃天神青腰玉女主天霜雪荆公以青女为霜于理未当杜子美秋野诗云飞霜任青女梁昭明博山香炉赋曰青女司寒红光翳景亦皆指为霜雪之神然荆公之诗不害为佳句也中山放麑刘贡父诗话云陈子昂云吾闻中山相乃属放麑翁放麑本秦西巴孟孙氏之臣也谓之中山误矣余观陈无已谢再授徐州教授启云中山之相仁于放麑乱世之雄疑于食子乃知误者非一人也前溪歌十五嫁王昌盈盈入华堂自怜年最少复倚壻为郎舞爱前溪缘歌怜子夜长闲来鬭百草度日不成妆唐崔颢王家少妇诗子夜歌则乐府所谓古有女名子夜造其歌者也至于前溪舞读陈朝刘彤侯司空宅咏妓诗乃得之刘彤诗云山边歌落日池上舞前溪崔意属此又古今乐录谓晋车骑将军沈玩作前溪歌而非舞也嚬青蛾杜子美一百五夜对月诗想像嚬青蛾盖蛾眉也世所传本多作娥非是故杜江月诗又云谁家挑锦字灭烛翠眉嚬可以为据又沈约咏月诗髙楼切思妇西园游上才庾肩吾望月诗楼上徘徊月窻中愁思人隋董思恭咏月诗别客长安道思妇髙楼上故杜子美江月诗云江月光于水髙楼思杀人犬迎曽宿客今诗所传杜诗犬迎曽宿客鵶䕶落巢儿余家有唐顾陶所编杜诗乃是犬憎间宿客二字不同然皆有理又对月诗旧本作斫却月中桂陶本作折尽月中桂二字亦不同惟寄髙适诗旧本乃天上多鸿鴈池中足鲤鱼陶本乃以池为河似不及河也日暮碧云合文选有江文通杂拟诗如拟休上人云日暮碧云合佳人殊未来非休上人作也白乐天题道宗上人诗云不似休上人空多碧云思又唐休上人亦有诗与白云闻有余霞千万首何妨一句乞闲人白答之曰禅心不合生分别莫爱余霞嫌碧云则白直以碧云合之句为汤恵休作矣如文通拟渊明一诗编者至载于陶集中是皆不明考之过悠然见南山东坡以渊明採菊东篱下悠然见南山无识者以见为望不啻碔砆之与美玉然余观乐天效渊明诗有云时倾一尊酒坐望东南山然则流俗之失久矣惟韦苏州答长安丞裴说诗有云採菊露未晞举头见秋山乃知真得渊明诗意而东坡之说为可信药兰唐李文正资暇集谓园亭中药兰兰即药药即栏犹言园楥非花药之栏也有不悟者以藤架蔬圃堪作切对按汉宣帝诏曰池药未御幸者假与贫民汉书阑入宫禁字多作草下阑则药栏尤分明也方悟杜子美将赴成都草堂诗常苦沙崩损药栏及乘兴还来看药栏之意孙少魏以栏为籞今本史信然小胡孙杜子美有从人觅小胡孙许寄诗云人说南州路山猿树树悬举家闻若骇为寄小如拳意题皆是胡孙而首句以山猿为词者何耶故韩子苍有谢人寄小胡孙诗云直疑少陵觅未解栁州憎然则虽子苍亦以杜为错耶衔杯乐圣称世贤韩子苍言杜子美八仙歌左相日兴费万钱衔杯乐圣称世贤世字无义当作避字传冩误耳按李适之代牛仙客拜左丞相为李林甫隂中罢政事赋诗曰避贤初罢相乐圣且衔杯为问门前客今朝几箇来孟浩然得戴嵩诗意颜之推家训云罗浮山记云望平地树如荠故戴嵩诗云长安树如荠有人咏树诗云遥望长安荠皆耳学之过也余因读孟浩然秋登方山诗云天边树若荠江畔洲如月乃知孟眞得嵩诗意使白水事前辈使白水事例作一意不可不辨鲁僖公二十四年传曰同心者有如白水此以色言汉广都郡有白水县此以地言止是一意也故潘安仁诗云白水过庭激绿槐夹门植杜子美诗云黄云髙未动白水已扬波又云卷帘惟白水隠几亦青山至许浑孟郊则不然许赠王居士云雨中耕白水云外斫青山孟郊云种稻耕白水负薪所青山青山则止谓山之青而白水在魏田制云白田收至十余斛水田收数十斛于此当作两字既是两意则非其对韩子苍以苏味道诗为李益火树银花合星桥铁鎻开暗尘随马去明月逐人来游妓皆秾李行歌尽落梅金吾不禁夜玉漏莫相催唐苏味道上元诗也韩子苍和龚况上元游葆眞宫观灯诗云开卷爱公如李益解言明月逐人来多情如共春流转刻烛题诗又一囘子苍以苏诗为李益何耶然苏意乃取梁朱超望月诗耳朱云唯余故楼月逺近必随人使驺忌听琴事元微之桐花诗云尔生不我得我愿裁为琴宫絃春以君君若春日临商絃廉以臣臣作旱天霖盖取史记驺忌子闻齐威王鼔琴而为说曰大絃浊以春温者君也小絃廉折以清者相也西清诗话乃云吴僧义海琴妙天下而东坡听唯贤琴诗有大絃春温和且平小絃廉折亮以清之句至谓东坡未知琴趣不独琴为然殊不知亦取驺忌子听琴之事耳张丽华误作潘丽华东坡虢国夫人夜游图诗当时亦笑张丽华不知门外韩擒虎盖全用杜牧之台城曲两句诗门外韩擒虎楼头张丽华凡此取后主张贵妃名丽华尤见宠幸隋遣韩擒虎平陈后主与丽华俱收今坡诗本皆误作潘丽华遂致黄朝英缃素杂记以东坡为误彼不记杜牧之诗耳静憩鸡鸣午荆公诗静憩鸠鸣午荒寻犬吠昏学者谓公取唐诗只鸠鸣午寂双燕话春愁之句余尝见东坡手冩此诗乃是静憩鸡鸣午读者疑之盖亦不知取唐诗枫林社日鼓茅屋午时鸡孤鴈诗汉臯张君诗话谓鲍当吟孤鴈诗云更无声接续空有影相随当时号为鲍孤鴈凡物有声而孤者皆然何独鴈乎此人论诗正如王君卿以林和靖梅花诗亦可作桃李杏花之类宜取东坡之笑也然予观司马温公诗话乃谓当为河南府法曹常忤知府薛映因献孤鴈诗所谓天寒稻粱少万里孤难进不惜充官庖为带边城信薛大嗟赏时号鲍孤鴈与张君所记不同而词句亦非前句可及予后因读江南野录乃知张君所记是南唐人诗谢安捉鼻谢安虽有盛名而当桓温恣横之际所以不仕者政以温耳故虽有司按奏被召歴年不至禁锢终身而不辞而其妻不解其意既见家门富贵而安独静退乃曰大丈夫不如此也安捉鼻曰恐不免耳其后遂为桓温司马竟受简文顾命与王坦之同事而温欲杀之坦之流汗沾衣倒执手版安则从容就席以此观之安之所以答妻以不免之言而推求所以捉鼻之意盖畏温知之而不免其祸耳非为不免富贵也张文潜和苏东坡先生西山旧事诗有云谢公富贵知不免醉眼未为苍生开岂失史意耶吏部文章二百年韩子苍言欧阳文忠公寄荆公诗云翰林风月三千首吏部文章二百年吏部盖谓南史谢朓于宋明帝朝为尚书吏部郎长五言诗沈约尝云二百年来无此诗也文忠之意直使谢朓事而荆公答之曰他日若能窥孟子终身安敢望韩公则荆公之意竟指吏部为退之矣裹饭非子来东坡次韵徐积诗杀鸡未肯邀季路裹饭应须问子来按庄子书子祀子舆子桑子来四人相与为友然无裹饭之事庄子书又载子舆与子桑友而淋雨十日子舆曰子桑殆病矣裹饭而往食之乃知裹饭者子舆子桑非子来也东坡此诗为误余又观韩退之赠崔立之诗云昔者十日雨子来寒且饥其友名子舆忽然忧且思褰裳触泥水裹饭往食之好事漆园吏书之存雄辞然则退之亦误用耳僧绰采躐烛作鳯凰忆昔庚寅降屈原旋看蜡鳯戏僧䖍随翁万里心如铁此子何劳为买田东坡送子由奉使最后一章也时子由之子侍行故及之然蜡鳯之戏议者以为误盖南史王昙首与兄弟集会子孙任其戏适僧达跳地作虎子僧䖍累十二博碁既不坠落落亦不重作僧绰采蜡烛作鳯凰乃知蜡凤之戏非僧䖍也荷囊非芰荷之荷刘伟明赠熊本待制诗云西清寓直荷为橐左蜀宣风绣作衣盖南史刘杳传着紫荷橐事见汉张安世传持橐簮笔之意而伟明乃以荷为芰荷之荷何耶欧阳文忠回吴舍人启云红药翻阶直禁垣之清切紫荷持橐陪法从以雍容又上胥偃启曰白蟫素简以香生兹焉辟恶紫袷荷嚢而备问最近清光乃知误者非一人然隋书乐志尚书录令仆射吏部尚书朝服缀紫荷录令左仆射左荷右仆射吏部尚书右荷此又何耶姑俟博识者阳燧淮南子阳燧见日则然而为火注云阳燧金也取金杯无缘者熟摩令热日下以艾承之又云木与木相摩则然世之取火惟此耳刘言史与孟郊煎茶诗云敲石取鲜火汲泉避腥鳞石火虽火而不可然言史不察也周礼司烜氏掌以夫燧取明火于日郑注云夫燧阳燧也礼内则疏晴则以金燧取火于日隂则以木燧鑚火也礼外传云宗庙之祭用明火者以阳鑑取日中之火谓之阳燧以冬至之日子时铸铜为鑑阳关图王维送元二诗渭城朝雨裛轻尘客舍青青栁色新劝君更尽一杯酒西出阳关无故人李伯时取以为画谓阳关图予尝以为失按汉书上党有天井关炖煌龙勒有玉门关阳关去长安二千五百里唐人送客西出都门三十里特是渭城耳今有渭城馆在焉即古之渭阳据其所画当谓之渭城可也东坡题阳关图诗龙眠独识慇懃处画出阳关意外声皆承其失耳至山谷题阳关图断章云渭城栁色关何事自是离人作许悲然则详味山谷诗意谓之渭城图宜矣珠还合浦古今诗话羊方谔上广守诗鳄徙恶溪韩吏部珠还合浦孟尝君殊不知珠还合浦乃后汉孟尝也黄金台前辈以荆公诗功谢萧䂓慙汉第恩从隗始诧燕台以台字为失史记云为隗改筑宫而师事之然唐时李太白诗云何人为筑黄金台荆公诗本此以玉儿为玉奴东坡和杨公济梅花诗云月地云阶漫一尊玉奴终不负东昏又四时诗云玉奴纎手嗅梅花南史齐东昏侯妃潘玉儿有国色牛僧孺周秦行记薄太后曰牛秀才逺来谁为伴潘妃辞曰东昏侯以玉儿身死国除不拟负他注云玉儿妃小字东坡盖用此而两以儿为奴者误也然不害为佳句东坡用事切东坡和山谷嘲小徳诗末云但使伯仁长还兴络秀家盖伯仁乃络秀子耳洪驹父哭谢无逸诗云但使添丁长终兴谢客家此学东坡语尤无谓添丁卢仝子气脉不相属络秀本周伯仁父浚之妾小徳亦庻出故坡用事其切如此山谷诗解着潜夫论不妨无外家更觉其切妓人出家诗唐顾陶大中丙子编唐诗类选载阳郇伯作妓人出家诗尽出花钿与四隣云鬟翦落向残春暂惊风烛难留世便是池莲不染身贝叶欲翻迷锦字梵声初学误梁尘从今艶色归空后湘浦应无解佩人湘山野录乃谓本朝申国长公主为尼掖廷嫔御随出家者三十余人太宗诏两禁各以诗送之陈彭年作诗八句今考其诗与阳郇伯所作一同首句尽出花钿散玉津一句不同岂后人改郇伯诗託以彭年之名而文莹又不考之过耶蒸壶似蒸鸭东坡岐亭汁字韵诗不见卢怀愼蒸壶似蒸鸭坐客皆忍笑髠然发其羃按太平广记载卢氏杂说郑余庆与人㑹食日髙衆客嚣然唿左右曰烂蒸去毛莫拗折项诸人相顾以为必蒸鵞鸭良久就餐每人前下粟米饭一椀蒸胡芦一枚余庆餐尽诸人彊进而罢然则蒸壶似蒸鸭乃郑余庆非怀愼也岂东坡偶忘之耶望夫石陈无已诗话望夫石在处有之古今诗人承用一律惟刘梦得云望来况是几千嵗只似当年初望时语虽拙而意工黄叔达鲁直之弟也以顾况为第一云山头日日风和雨行人归来石应语语意皆工江南望夫石每过其下不风即雨疑况得句处也予家有王建集载望夫石诗乃知非况作其全章云望夫处江悠悠化为石不回头山头日日风和雨行人归来石应语岂无己叔达偶忘王建作耶落梅花折杨柳乐府杂录载笛者羌乐也古曲有落梅花折杨栁非谓吹之则梅落耳故陈贺彻长笛诗云栁折城边树梅舒岭外林张正见栁诗亦云不分梅花落还同横笛吹李峤笛诗逐吹梅花落含春栁色惊意谓笛有梅栁二曲也然后世皆以吹笛则梅花落如戎昱闻笛诗云平明独惆怅飞尽一庭梅崔橹梅诗初开已入雕梁画未落先愁玊笛吹青𤨏集诗凭仗髙楼莫吹笛大家留取倚栏看皆不悟其失耳惟杜子美王涣之李太白不然杜云故园杨栁今摇落何得愁中却尽生王云羌笛何须怨杨栁春风不度玉门关李云黄鹤楼中吹王笛江城五月落梅花亦谓笛有二曲也吴钩沈存中笔谈谓唐诗多有言吴钩者刀名也刀弯今南蛮谓之葛党刀予按吴越春秋阖闾内传曰阖闾既寳莫耶之劔复命于国中作金钩令曰能为善钩者赏之百金吴作钩者甚衆而有人贪王之重赏也杀其二子以血衅金遂成二钩献于阖闾吴钩始于此岂存中偶忘之耶左太沖吴都赋云吴钩越棘纯钩湛卢鲍昭结客少年行云骢马金络头锦带佩吴钩杜甫后出塞云少年别有赠含笑看吴钩又送刘判官云经过辨丰劔意气逐吴钩李涉寄杨潜云腰带佩吴钩韩翃送王相公云结束佩吴钩江神世情云斋广录记冯当时庆歴中以鄂州首荐至大江风涛汹涌几至沈没来春廷试第一还鄂复过大江风微浪穏舟楫安然公题诗江亭云江神也世情为我风色好予读唐文粹见施肩吾及第后过杨子江诗云忆昔将贡年抱愁此江边鱼龙互闪烁黒浪髙于天今日歩春草复来经此道江神也世情为我风色好乃知当时取肩吾末句题于江亭耳非自作也夜半钟陈正敏遯斋闲览记欧阳文忠诗话讥唐人夜半钟声到客船之句云半夜非钟鸣时人偶闻此耳且云渠尝过姑苏宿一寺夜半闻钟因问寺僧皆曰分夜钟曷足怪乎寻问他寺皆然始知半夜钟惟姑苏有之以上皆闲览所载予考唐诗乃知欧公所讥乃唐张继枫桥夜泊诗全篇云月落乌啼霜满天江村渔火对愁眠姑苏城外寒山寺夜半钟声到客船此欧阳公所讥也然唐时诗人皇甫冉有秋夜宿严维宅诗云昔闻元庆宅门向㑹稽峯君住东湖下清风继旧踪秋深临水月夜半隔山钟世故多离别良宵讵可逢且维所居正在㑹稽而㑹稽钟声亦鸣于半夜乃知张继诗不为误欧公不察而半夜钟亦不止于姑苏如陈正敏说也又陈羽梓州与温商夜别诗隔水悠扬半夜钟乃知唐人多如此王直方兰台诗话亦尝辨论第所引与予不同冷斋不读书洪觉范冷斋夜话谓山谷谪宜州殊坦夷作诗曰老色日上面懽悰日去心今既不如昔后当不如今又云轻纱一幅巾短簟六尺床无客白日静有风终夜凉且曰山谷学道休歇故其闲暇若此以上皆冷斋语也予以冷斋不读书之过上八句皆乐天诗盖是编者之误致令渠以为山谷所为前四句老色日上面乃乐天东城寻春诗尚余八句所谓今犹未甚衰每事力可任是已后四句轻纱一幅巾乃乐天竹窻诗亦尚余二十四句所谓常爱辋川寺竹窻东北廊是已山谷外集更有啧啧雀引雏梢梢笋成竹数篇皆非山谷诗偶㑹其意故记之册学者不可不知也僧顺怡诗冷斋夜话记西湖僧顺怡诗久从林下游颇识林下趣从渠绿隂繁不碍清风度闲来石上眠落叶不知数一鸟忽飞来啼破幽寂处韩子苍为予言后四句不同云困即蟠石眠莫省落花数惟闻犬吠声又入青松去使君乃节度使之使古乐府罗敷诗使君从南来五马立踟蹰使如节度使观察使之使非使令之使也本草使君子潘州郭使君疗小儿多用此物医家因号为使君子犹言太守子也山谷题余干县令吴可权白云亭诗云寄语吴令君但遣糟牀注令君亦使君之意耳钱穆父有药名诗云一来亦甘草草别疎薄无使君子疑是以使君为使令之使矣山谷药名诗云杨侯济北使君子其用意与钱异曲名舞山香东坡记徐州通判李淘有子年十七八素不善作诗忽咏落花云流水难穷目斜阳易断肠谁同砑光帽一曲舞山香人惊问之若有物凭者谢中舍问其砑光帽事自云西王母宴羣仙有舞者戴砑光帽帽上簮花舞山香一曲未终花皆落去予读唐羯鼓录见汝阳王琎明皇爱之每随游幸琎尝戴砑纱帽子打曲上自摘红槿花一朶置于帽上遂奏舞山香一曲花不坠落上大笑事与前极相类曲名茘枝香唐书礼乐志帝幸骊山杨贵妃生日命小部张乐长生殿因奏新曲未有名㑹南方进荔枝因名曰荔枝香乐史所作杨妃外传亦云新曲未有名㑹南海进荔枝故杜子美病橘诗云忆昔南海使奔腾献荔枝百马死山谷到今耆旧悲又解闷诗云先帝贵妃今寂寞荔枝还复入长安炎方每续朱樱献玉座应悲白露团按唐志以荔枝贡自南方外传以荔枝贡自南海杜诗亦以为南海及炎方则明皇时进荔枝自岭表明矣东坡诗乃以永元荔枝来交州天寳嵗贡取之涪张君房脞说亦以为忠州何耶当有辨其非是者能改斋漫录卷三能改斋漫录卷四钦定四库全书能改斋漫録卷四宋吴曾撰辩误崇政殿说书王荆公所作贾魏公神道碑云景祐元年积官至尚书都官员外郎乃始置崇政殿说书而以公为之然予按傅简公佳话云太祖少亲戎事性好艺文即位未几召山人郭无为于崇政殿讲书至今讲官所领阶衔犹曰崇政殿说书云据傅简公所言则崇政殿说书不始于仁宗景祐元年矣岂中尝罢之而至是再建耶桑落酒索郎酒者桑落河出美酒讹为索郎耳见郦元水经注皮日休诗云分明不得同君赏尽日倾心羡索郎全无理意夲朝高若讷后史补河中桑落坊有井每至桑落时取其寒暄得所以井水酿酒甚佳乐天诗云桑落气薰珠翠暖柘枝声引管絃高桑落酒旧京人唿为桑郎葢语讹耳高说后出恐或未然也唐参军簿尉不免杖陈正敏遯斋闲覧言杜子美脱身簿尉中始与箠楚辞韩退之判司卑官不堪说未免箠楚尘埃间杜牧之参军与簿尉尘土惊劻勷一语不中治鞭笞身满疮谓唐时参军簿尉有过不免受杖鲍彪谓详考杜韩所言捶有罪者也牧之亦言惊见有罪者如此非身受杖也退之江陵途中云栖身法曹掾何处事卑陬何况亲犴狱敲搒发奸偷此岂身受杖者耶然太平广记载李逊决包尉臀杖十下及旧唐书于頔传頔为湖州刺史改苏州追憾湖州旧尉封杖以计强决之则鲍论亦未当牙郎刘贡父诗话谓今人谓驵侩为牙谓之互郎主互市事也唐人书互作㸦似牙字因转为牙予考肃宗实録安禄山为互市牙郎盗羊事然以㸦为牙唐已然矣画短为㸦画长为牙太宗鹞死懐中唐书白居昜传献续虞人葴曰降及宋璟亦谏元宗温颜聼纳献替从容璟趋以出鹞死懐中余考刘禹钖佳话及资治通鑑乃是太宗与魏郑公非宋璟也其说曰太宗尝得佳鹞自臂之望见魏郑公来匿懐中公奏事故乆不已鹞死懐中花惊定鲍彪谱论杜诗戱作花卿歌云花卿旧注名惊定新史无其人予考旧史崔光逺传光逺为成都尹及叚子璋反东川节度李奂败走投光逺率将花惊定等讨平之将士肆剽刦妇女有金银臂钏皆断腕取之光逺不能禁肃宗按其罪光逺忧恚成疾上元二年十月卒高适𫝊花惊定者勇将诛子璋大掠东蜀天子怒光逺不能戢军乃罢之以适代光逺为成都尹惟新史不见花惊定名字鲍彪不读旧史故耳緑沉赵徳麟侯鲭録云沉事人多不知老杜云雨抛金鎻甲苔卧緑沉鎗又皮日休新竹诗云一架三百夲緑沉森㝠㝠始知竹名矣鲍彪云宋元嘉起居注广州刺史韦郎作緑沉屏风亦此物也然六典鼔吹工人之服亦有緑沉不可晓也以上彪语余尝考其详北史隋文帝赐大渊緑沉鎗甲兽文具装武库赋曰緑沉之鎗由是言之盖鎗用緑沉饰之耳以此得名如弩称黄间则以黄为饰鎗称緑沉则以緑为饰何以言之王羲之笔经云有人以緑沉漆竹管及镂管见遗藏之多年实可爱玩讵必金寳雕琢然后为贵乎盖竹以色形似緑沉鎗而得名耳皮日休引以为竹事而德麟专以为竹则非矣使緑沉鎗专指为竹则金锁甲竟何物哉或者拟以为鐡益谬矣刘劭赵都赋曰其用器则六弓四弩緑沉黄间堂溪鱼肠丁令角端广志亦云緑沉古弓名古乐府结客少年塲行云緑沉明月絃金络浮云辔此以緑沉饰弓也如屏风工人之服此以緑沉饰器服也唐杨巨源上刘侍中诗云吟诗白羽扇校猎緑沉鎗杜诗字不同顾陶所编杜诗有题云倦秋夜而今本止云倦夜内一聨云飞萤自照水宿鸟竞相唿今夲乃云暗飞萤自照水宿鸟相唿虽一字不同便觉语胜于前又陶所编杜田舍诗云杨桞枝枝弱枇杷对对香考今夲乃云榉桞枝枝弱枇杷树树香榉扬二字不同榉字非也枇杷止一物攑桞则二物矣然对对亦差胜树树也管子韩退之书不同韩退之书云稇载而徃垂槖而归今考管子乃是垂槖而入稇载而归二字不同未知孰是县令为令尹非今人以县令为令尹非也春秋左传宣公十二年莫敖为宰注宰令尹正义曰周礼六卿太宰为长遂以宰为上卿之号楚臣令尹为长故从他国论之谓令尹为宰楚国仍别有太宰之官但位任卑耳传称太宰伯州犂是也楚国名上卿为令尹者释诂云令善也释名云尹正也言用善人正此官也楚官多以尹为名皆取其正直也不借孙少魏东臯録荆公诗忩明两不借榻浄一籧篨古今注云汉文履不借以视朝齐民要术云冬月令民作不借不借草履也余考中华古今注云不借草履也以其轻贱昜得故人人自有不假借也然则循名以考实其义可信及观杨雄方言乃云丝作者曰不借此又何耶天阙云卧杜子美诗天阙象纬逼云卧衣裳冷薛梦符续注云山谦之丹阳记曰太兴中议者皆言汉司徒许彧墓阙可徙之王茂宏弗欲南望牛头山两峰曰天阙也岂烦改作杜田正谬天阙谓龙门子美龙门诗注云龙门在洛阳之南盖伊阙也杜又云王介甫谓天阙当作天閲葢对云卧为亲切耳余考二家之说皆非是薛得其略杜则全失之余考南史梁何彻传尝云吾在齐朝欲陈三事一者欲正郊丘二者欲更铸九鼎三者欲树䨇阙晋世欲立阙丞相王导指牛头山曰此天阙也此则未明立阙之意阙者为之象魏悬法其上葢杜诗夲误以魏为纬且不记南史是致纷纷耳李太白赠徴君鸿诗云云卧留丹壑天书降紫泥此以云卧对天书鳣鱓皆不得眞黄朝英缃素杂记云汉书杨震传曰有冠雀衔三鳣鱼飞集讲堂前注云冠音鹳即鹳雀也鳣音善其字假借为鳣鲔之鳣俗因谓之鳣知然反按郭璞注尔雅鳣长二丈又魏武四时食制云鳣鱼大如五斗奁长一丈余安有鹳雀能致一者况三头乎鳣又纯灰色无文章鳣鱼长不过三尺大不过三指黄地黒文故都讲云虵鳣者卿大夫服之象也数三者法三台也续后汉及谢承书亦述此事皆作鱓字孙卿云鱼鳖䲡鳣韩非说苑鳣似虵并作鳣字盖假鳣为鱓其来乆矣杜少陵云敕厨惟一味求饱或三鳣又以平声押之恐误也以上皆朝英语余按欧阳文忠公集古录汉杨震碑云圣汉龙兴神祇降祉乃生于公又云穷神知变与圣同符鸿渐于门群英云集又云贻我三鱼以彰懿德观此则称鳣称鱓皆不得其眞也淇竹黄朝英缃素杂记云李济翁常论诗淇澳云菉竹猗猗按陆玑草木䟽称尔雅云菉竹王刍郭璞注云菉蓐草也今唿为鸱白脚草即菉蓐草也又尔雅云竹篇蓄篇音扁注云似小梨赤茎莭好生道旁可食亦作筑音竹韩诗作音笃亦云篇竹则明知非笋竹矣今为辞赋皆引猗猗入竹事大误也当时谢庄竹賛云瞻彼中唐緑竹猗猗便袭其谬殊乖理趣茍谢赞佳何不预文选所以为昭明之弃也陆玑字从王旁非士衡余按舒王新传解緑竹云虚而节直而和疑当时亦指萹竹而云非笋竹也又任昉述异记云卫有淇园出竹在淇水之上诗云瞻彼淇澳菉竹猗猗是也又云尔何耶以上皆朝英语余按史记河渠书河决瓠子武帝令群臣从官自将军而下皆负薪寘决河是时东郡烧草以故薪柴少而下淇园之竹以为楗天子既临决河悼功之不成乃作歌曰云云河伯许兮薪不属薪不属兮卫人罪烧萧条兮噫乎何以御水頽林竹兮楗石菑宣房塞兮万福来晋灼注云淇园卫之苑也多篠颜师古注曰頽林竹者即上所说下淇园之竹以为楗也今观此则淇水之澳从来产竹故武帝下之以为楗歌亦云頽林竹兮楗石菑则淇竹无可疑者故荆公传诗为是而朝英所証为非也梁孝元帝竹诗亦云嶰谷管新抽淇园竹复修腊孔颕逹解礼记月令腊先祖五祀引后汉蔡邕云夏曰清祀殷曰嘉平周曰蜡秦曰腊按左传云虞不腊矣是周亦有腊名矣前軰多以此遂指左传为后人所撰葢不深考之耳余考史记秦夲纪惠王十二年初腊及始皇夲纪二十一年十二月更名腊曰嘉平先是其邑歌曰神仙得者茅初成帝若学之腊嘉平父老具言此神仙之謡歌劝帝求长生之术于是有㝷仙之志因改腊曰嘉平然则腊之名古有不始于秦矣蔡邕以殷曰嘉平今秦既改之则疑殷之祭为腊而邕等错乱其名耳不然秦自惠王以来用腊乆矣何得名改哉按应劭风俗通引礼传云夏曰嘉平殷曰清祀周曰大蜡汉改曰腊以是知腊祭之名起于三代废于始皇而兴于汉也惟劭以嘉平为夏祭与蔡邕不同仪石铭非太宗所制太宗皇帝所制仪石铭张唐卿外史梼杌载之甚详苐大宗皇帝摘其切于事情者四句诏刋之石非太宗皇帝御制也李逺诗异同北梦𤨏言谓李逺诗云人事干杯酒流年一局棋宣宗以非牧人之才不与郡守及观唐张固幽闲鼓吹乃云宣宗坐朝令狐相荐李逺知杭州上曰逺诗长日惟消一局棋岂可临郡哉二书所载事虽同而诗则异景钟徽宗崇宁四年命铸景钟钟成诏翰林张康伯为之序铭以为景大也九九之数兆于此有万不同之所宗也其说如此盖景福可以言大王氏之意云耳而景钟则不可也议者又谓大晟乐书黄帝有五钟一曰景钟景大也钟四方之声以象成厥功者其钟特大盖黄钟者乐之所自出景钟者又黄钟之夲故景钟为乐之祖此说亦非何者按管子五行篇有曰昔黄帝以其缓急作五声以正五钟一曰青钟大音二曰赤钟重心三曰黄钟洗光四曰景钟昧其明五曰黒钟隐其常五声既调然后作立五行以正天时五官以正人位人与天调然后天地之美生审此则五钟皆以五方之色言之景非大明矣景钟既是秋之一钟而议者又以为乐之所自出与夫为黄钟之夲皆不得其说者也予又按士昏礼姆加景注曰景明衣也禅衣也禅音单陈祥道曰景白也然则秋之色白则景钟者亦取色之白而非大矣此可为据国玺孔经父杂说记天子八寳其一曰受命寳所以修封禅礼神祇也徐令玉玺记玉玺者传国寳也秦始皇取蓝田玉刻而为之面文曰受命于天既夀永昌玺上隐起蟠龙文曰受天之命皇帝夀昌方四寸纽五龙盘秦灭传汉历王莽为元后投之于地遂一角阙后传至石季龙季龙磨其隐然之文又刻其傍为文曰天命石氏开皇二年改为受命玺至唐末帝从珂擕以自焚石晋再作受命寳曰受天明命惟德允昌契丹入盗而取之至周郭威更以玉作二玺其一曰皇帝承天命之寳二曰皇帝神寳其文冯道书今所用乃郭威所作寳也以上皆杂说所载余以为失窃尝究其本末葢秦玺自汉以来世世传受号称国玺自秦传汉汉末为王莽所簒莽传更始刘盆子盆子传后汉董卓之乱孙坚得之井中坚败袁术拘坚妻得之术败徐璆得之传与汉汉传魏魏传晋晋传刘聪刘曜曜败为石季龙所得遣赵封送于石勒考于传记各有付授之文及传至石氏而季龙僣号自襄国迁邺反据雍洛石遵石鉴相继簒夺而祗在襄国石闵杀胡人公侯卿校万余人奔襄国而史言玺在襄国惟慕容隽传有诘石闵使常炜云玺在襄国信否炜曰实在寡君谓在闵也及考石闵送晋玺乃皇帝夀昌玺则闵玺非秦玺也以此考之石季龙之乱石遵石鍳相簒夺遂失所在今孔氏杂说乃以为传至五代唐末帝从珂携以自焚盖亦不善考者也王谢燕近世小说尤可笑者莫如刘斧摭遗集所载乌衣传引刘禹钖诗朱雀桥邉野草花乌衣巷口夕阳斜旧时王谢堂前燕飞入㝷常百姓家遂以唐朝金陵人姓王名谢因海舶入燕子国其意以为乌衣为燕子国也其说甚详殊不知王者王导等人也谢者谢鲲之徒也余按世说诸王诸谢世居乌衣巷丹阳记曰乌衣之起吴时乌衣营处所也江左初立瑯琊诸王所居审此则名营以乌衣盖军兵所衣之服因此得名摭遗之所引抑何谬耶五世九世同居王彦辅尘史载张翁朝议为予言潞州有一农夫五世同居太宗讨并州过其舍召其长讯之曰若何道而至此耶其长对曰臣无他惟能忍耳此与唐张公艺事同按唐书张公艺九世同居高宗有事太山临幸其居问其夲末书忍字百余以对天子为流涕辨麈史载张曲江燕翼无似王彦辅麈史载刘夣得有读张曲江集诗其序略曰世称曲江为相建言放臣不宜与善地今读其文自内职牧始安有瘴疠之叹自退相守荆门有拘囚之思嗟夫身出于遐陬一失意而不能堪矧华人士族而必致丑地然后快意哉议者以曲江识胡邹有反相羞凡器与同列宻启庭争虽古哲人不及而燕翼无似终为馁魂岂忮心失恕隂谪最大虽二羙莫赎耶故其诗云寂寞昭阳殿魂归不见人按唐书张曲江有子拯而不见其他子孙有朝请张君唐辅来守安州葢曲江人也自称九龄十世孙皇祐间侬智高乱岭南朝廷推恩凡名举人者悉官之无虑七百人唐辅在其中后稍迁至于牧守当途诸公徃徃以名相之后称荐之夫以夣得去曲江才五六十年乃言燕翼无似岂知数百年后有十世孙耶岂夣得困于迁谪有所激而言也是皆不可得而知也以上皆王说余考唐书宰相世系表九龄之子拯为右赞善大夫拯之子藏器为长水丞藏器之子敦庆为袁州司仓叅军敦庆之子景新景新之子涓为岭南观察衙推弟郧为湖南盐鐡判官涓之子浩为仁化令浩之孙文嵩监东太仓自九龄至文嵩凡八代仕宦不絶而刘夣得乃以为燕翼无似终为馁魂何耶王彦辅不考世系表以夲朝张唐辅为証益非矣杨文公论千字文之失杨文公亿以千字文勅散骑常侍员外郎周兴嗣次韵勅字乃梁字传冩之误当时命令尚未称勅至唐显庆中始云不经鳯阁鸾台不得称勅勅之名始定于此余按勅字从束书欲切从支普卜切勑音赤说者曰诫也固也劳也理也书也急也故古文尚书勑天之命惟时惟几勑我五典五惇哉太史公论尧舜以君臣相勅惟是几安皆用此㩽字而后世遂以勑代之其失夲于唐明皇诏以𨽻楷易尚书古文学者不识古文自是而始故宋景文公亦以为勑之义与徕同洛代切后世转敕以为勑非是故予以为流俗之失如此蔡邕汉制度天子下书有四其四曰诫㩽故南史周兴嗣列传亦云勑兴嗣与陆倕各制寺碑则勑出天子亦云旧矣而杨文公乃以千字文勑周兴嗣次韵勑字乃梁字传冩之误当时命令尚未称勑至唐显庆中始云不经鳯阁鸾台不得称勑勑之名始定于此且兴嗣夲传已云勑兴嗣与陆倕各制寺碑则何独疑于千字文之勑乎此文公一失也唐刘祎之秉政得罪武后而后遣使俾其自裁祎之自以秉政而未见勑故祎之自云不经鳯阁鸾台何谓之勑无不得称三字此文公二失也高宗上元诏曰诏勅比用白纸多为虫蠧自今后皆用黄纸然则书勅用黄纸上元时已有定㫖兼是汉天子四书之一勅之名不定于显庆时又明矣此文公三失也故予以为先儒之误者如此昔者孔子祭太山七十二家字皆不同故亥二首六身韩子八么为公子夏辨三豕渡河因知圣贤未始不留意于此学者其可忽诸予又按魏文侯勅仓唐以鸡鸣时至刘禹钖误唿沈云卿诗为宋考功诗黄朝英缃素杂记论刘禹钖嘉话谓宋考功诗有马上逄寒食春来不见饧以为饧字有来处取毛诗郑笺说吹箫卖饧之义朝英谓尝见沈云卿咏驩州不作寒食诗亦云海外无寒食春来不见饧洛阳新甲子何日是清明二诗相类恨不见宋考功全篇予见考功全篇盖考功未尝使饧字而禹钖误唿云卿诗为考功所作尔之问诗题是途中寒食云马上逄寒食途中属暮春可怜江浦望不见洛阳人佺期诗题乃是岭表逄寒食云岭外逄寒食春来不见饧洛阳新甲子何日是清明则知使饧字者佺期所作况二韵不同春与人在十七眞饧与明在十二庚题目亦异原其所以禹钖误道其名耳招提兰若高僧传曰汉明帝于城门外立精舍以处摩腾即白马寺是也名曰白马者相传天竺国有伽蓝名招提其处大富有恶国王利其财将毁之有一白马绕塔悲鸣即停毁自后改招提为白马诸处各取此名焉按此则招提名寺亦已乆矣僧史云后魏太武皇帝始光元年创立伽蓝为招提之号隋大业中改天下寺为道塲至唐复为寺然宋元嘉之间招提寺其名尚存何以见之盖禇彦回薨禇澄以钱一万一千就招提寺赎高帝所赐彦回白貉坐褥则招提名寺亦袭明帝之事缃素杂记甞论招提以谓官赐额者为寺私造者为招提兰若引唐会昌五年七月上都东都两处各留二寺节度等州各一寺八月毁招提兰若四万余区及引元和二年薛平奏请赐中条山兰若额为太和寺为証如杜牧南亭记所谓山台野邑予尝以为此论未然盖招提兰若之号自明帝以来天下之寺皆曰招提兰若无别名也故至唐始复为寺而国自立寺名以赐之未及赐者尚仍旧名故曰毁招提兰若四万余区皆未尝有公私之异笔谈清话载龎庄敏梁适事是非笔谈载景祐中审刑县断狱有使臣何次公具狱方进呈上问名次公者何义主判官不能对龎庄敏为详议官越次对曰汉黄霸字次公上颔之异日复进谳上曰前时姓龎者何故不来知院对任满已出外官上遽令与在京差遣俄擢三司判官庆历中遂入相予考玉壶清话因知非庄敏乃梁适也清话云梁适随判院卢南金上殿按中有名次公者仁宗因问名次公何义南金以明法不能对适曰汉黄霸字次公上曰卿是何人曰详议官梁适又问那个梁家曰祖颢父固俱中甲科上曰怪卿靣貌酷似梁固他日适奏曰臣父祖顷事太宗眞宗不知陛下何以知之上曰天章阁有名臣头子朕观之甚熟适后除记注知制诰至翰林学士除目皆自御批不十年至台辅二家所说为不同然以予观之庄敏所见知于仁宗不专乎此以清话所载梁适为是而笔谈为非可也宁馨儿唐张谓诗家无阿堵物门有宁馨儿以宁为去声刘夣得赠日夲僧智藏诗云为问中华学道者几人雄勐得宁馨以宁为平声葢王衍传曰何物老妪生宁馨儿山涛叱王衍语也又南史宋王太后疾笃使唿废帝帝曰病人间多鬼那可徃大后怒谓侍者取刀来剖我腹那得生此宁馨儿按二说知晋宋间以宁馨儿为不佳也故山涛王太后皆以此为诋叱岂非以儿为非馨香者耶虽平去两声皆可通用然张刘二诗义则乖矣东坡亦作仄声平山台诗云六朝文物余邱壠空使姦雄笑宁馨纪闻非温公所为司马公纪闻载进士叶适试补监生第一王介甫爱其所对策布衣徐禧得洪州进士黄雍所着书窃其语上书褒美新法介甫亦赏其言皆奏除官令于中书习学检正及介甫出知金陵吉甫荐二人皆安石素所器重上召见适奏对不称㫖徐禧无学术而口辨扬眉奋髯足以动人意人或问以古事禧对此非臣所学臣所学云云其说皆雍语也而蔡承禧收得雍草封上之承禧又言禧母及妻皆非良家又言禧前居父䘮而博为吏所捕因亡命诣阙上书纪闻以此事得于王熈温公着纪闻多得于人言则有毁者或失其眞之说是非特未定也或者又以纪闻非公所为然后人不能不致疑于其间最后予读东坡悼徐徳占诗其序云余初不识徳占但闻其初为惠卿所荐以处士用元豊五年三月偶以事至蕲水徳占闻余在传舍惠然见访与之语有过人者是歳十月闻其遇祸作诗弔之云美人种松栢欲使低䕃门栽培虽易长流恶病其根哀哉歳寒姿肮脏谁与论竟为明所误不免刀斧痕一遭儿女污始觉山林尊从来觅栋梁未免傍篱藩南山隔秦岭千树龙蛇奔大厦若果倾万牛何足言不然老巖壑合抱枝生孙死者不可悔吾将遗后昆乃知纪闻所传不足信空梁落燕泥唐刘餗隋唐嘉话载隋炀帝为燕歌行群臣皆以为莫及王胄独不下帝因此被害帝诵其句云庭草无人随意緑能复道耶又唐潘逺纪闻载隋炀帝作诗有押泥字者群臣皆以为难和薛道衡后至诗成有空梁落燕泥之句帝恶其出已上因事诛之临刑问复能道得空梁落燕泥否予考二事相似然小说可信者少及观五代韦縠所编唐贤才调集诗其中载刘长卿一诗别宕子怨凡十韵有一聨云暗牖悬蛛网空梁落燕泥与潘逺所载道衡诗无异何耶以隋书考之炀帝嗣位道衡自襄州縂管转潘州刺史歳余上表求致仕帝许以秘书监待之道衡既至上高祖颂帝覧之不悦拜司𨽻大夫将置之罪道衡不悟遂因议新令事付执法勘之帝令自尽宪司缢杀之然则道衡贻怒炀帝因献颂所致况又才调集以为长卿诗逺说甚可疑也又据道衡集亦有此但名为昔昔盐当是道衡自作不縁和韵耳林藻欧阳詹相继登第黄朝英缃素杂记云唐书欧阳詹传云闽越地肥衍有山泉禽鱼虽能通文书吏事不肯仕宦及常衮罢宰相为观察使始择县乡秀民能文词者与为賔主礼故其俗稍相劝仕初詹与罗山甫同隐潘湖徃见衮衮竒之辞归泛舟饮饯与韩愈李观李绛崔群王涯冯宿庾承宣联第皆天下选时称龙虎牓闽人第进士自詹始朝英按黄璞撰闽川名士传云江夏子田阅林藴泉山铭叙则谓闽川贞元以前未有文进者也因亷使李郕公锜兴起庠序请独孤尚书为记中有辞云缦胡之缨化为青衿其兄藻与其友欧阳詹覩此耿耿不怡十年遂相与为誓志求名继登上第是言进士及第始于林藻也泉山铭叙又云尔何耶以上皆朝英说予家有唐赵傪撰唐登科记尝试考之德宗贞元七年是歳辛未刑部杜黄裳知贡举所取三十人尹枢为首林藻第十一人是牓其后为宰相者四人令狐楚窦楚皇甫镈萧俛赋题珠还合浦诗题青云干吕次举贞元八年是歳壬申兵部侍郎陆贽知贡举所取二十三人贾稜为首欧阳詹第二人是牓其后为宰相者三人王涯李绛崔群赋题明水诗题御沟新桞然则林藻是贞元七年及第欧阳詹是贞元八年及第明矣泉山铭序云二人相继登上第可谓得实闽人登第不自林藻始唐人以闽人第进士自欧阳詹始予尝以唐登科记考之贞元七年林藻登第贞元八年詹始登第二人皆闽人乃知闽人第进士始于藻已具前说矣予又读唐摭言云神龙二年闽人薛令之登第开元中为东宫侍读时官僚清淡以诗题于公署畧曰盘中何所有苜蓿长阑干云云上因幸东宫覧之索笔判之曰若嫌松桂寒任逐桑榆暖令之因此谢病东归案神龙二年乃唐中宗时然则闽人第进士不惟不始于詹亦不始于藻当以薛令之为始闽川名士传所载与摭言同唯唐登科记神龙元年第五十四人有薛全之令全两字不同兼二年与元年亦不同当以登科记为是辨杜子美诗杜诗青青竹笋迎船出日日江鱼入馔来韩子苍云旧本日乃白字也予读杜放船诗云青惜峯峦过黄知橘柚来乃知子苍之言可信然或者云此诗乃送王十三判官扶侍还黔中故用孟宗泣笋姜诗跃鲤事后汉列女传姜诗并妻龎氏并至孝母好饮江水嗜鱼鲙云云每旦辄出双鲤常以供母膳其言每旦则日日之意在焉故姑存之以俟博识者老拳唐刘梦得尝读杜子美义鹘行巨颡拆老拳疑老拳无据及读石勒传勒语李阳曰孤徃日厌卿老拳卿亦饱孤毒手乃叹服之予按五代史梁太祖读李袭吉为晋王所为通和书云毒手尊拳相交于暮夜金戈鐡甲蹂践于明时叹曰李公僻处一隅有士如此使吾得之傅虎以翼也以石勒传考之尊拳当作老拳非指刘伶尊拳也铸钱王观国学林新编云唐三百年皆铸开元通寳无怪乎此钱之多至五代有天祐天福唐国等钱而本朝专以年号铸钱然宋通元寳皇宋元寳非年号者宋通乃开寳时所铸皇宋乃寳元时所铸盖钱文不可用二寳字故变其文也以上皆王说予考后魏孝荘时用钱稍薄高道穆曰论今据古宜改铸大钱又载年号以记其始然则以年号铸钱乆矣王说非也无恙高承事物纪原论无恙云苏氏演义曰时人以无忧疾谓之无恙神异经云北方大荒中有兽食人咋人则病罹人则疾名曰㺊㺊恙也常近人村落入人屋室皆患之黄帝杀之由是北方人得无忧疾谓之无恙此乃始也以上皆高承说予按颜师古破应仲逺风俗通曰上古之时草居露宿恙噬人虫也善食人心人患苦之必相问云无恙尔雅云恙忧也楚辞九辨曰还及君之无恙此言及君之无忧汉元帝诏贡禹云今生有恙何至不已乃上疏乞骸骨此言病何忧不差而乞骸骨岂如被虫食心耶凡言无恙谓无忧耳战国䇿齐威后问使者曰歳亦无恙耶民亦无恙耶说苑魏文侯语仓唐曰撃无恙乎又曰子之君无恙乎聘礼亦曰公问君宾对公再拜郑注曰拜其无恙子规鲍彪少陵诗谱论引陈正敏曰飞鸟之族所在名唿不同有所谓脱了布袴东坡云北人唿为布谷误矣此鸟昼夜鸣土人云不能自营巢寄巢生子细详其声乃是云不如归去此正所谓子规也今人徃徃认杜鹃为子规杜鹃一名杜宇子美亦言其寄巢生子此盖禽鸟性有相类者桞子厚作永州游山诗云多秭归之禽然秭归又是蜀中地名疑其地多此禽也以上皆鲍说予按史记歴书曰昔自在古厯建正作于孟春于时氷泮发蛰百草奋兴秭鴂先滜注徐广曰秭音姊鴂音规子规鸟也一名鷤䳏乃知子厚以子规作秭归不为无所本矣郦道元水经注引袁崧曰楚屈原有贤姊闻原放逐亦来归喻令自寛全乡人冀其见从因名秭归县北有原故宅宅之东北有女须庙𢷬衣石犹存秭与姊同然则县之得名秭归政以屈原而鲍以为因禽得名非也然晋志建平郡有秭归县注云故子国仲舒䇿之误西汉董仲舒传对䇿曰曾子曰尊其所闻则高明矣行其所知则光大矣高明光大不在乎他在乎加之意而己愿陛下因用所闻设诚于内而致行之则三王何异哉予按曾子书疾病篇曰言不逺身言之主也行不逺身行之本也言有主行有本谓之有闻君子尊其所闻则高明矣行其所闻则广大矣高明广大不在乎他在乎加之至而已然则既称高而以明继之矣岂可以复言光耶兼本书首尾一以闻为主知字非是虽仲舒䇿亦称因用所闻以结之则知字其误尤分明如一称加之意与至字不同不计利害惟知字光字于义不可也曾子书不显于世故董䇿无有知其误者不可不辨也土偶人与桃梗相语战国䇿孟尝君将入秦止者千数而弗听苏秦欲止之孟尝君曰人事者吾已尽知之矣吾所未闻者独鬼事耳苏秦曰臣之来也固不敢言人事也固且以鬼事见君孟尝君见之谓孟尝君曰今者臣来过于淄上有土偶人与桃梗相与语桃梗谓土偶人曰子西岑之土也埏子以为人至歳八月降雨下淄水至则汝残矣土偶人曰不然吾西岑之土也土则复西岑耳今子东国之桃梗也刻削子以为人降雨下淄水至流子而去则子漂漂者将何如耳今秦四塞之国譬若虎口而君入之则臣不知君所出矣孟尝君乃止又战国䇿苏秦说李兊曰愿见于前口道天下之事李兊曰先生以鬼之言见我则可若以人事兊尽知之矣苏秦对曰臣固以鬼之言见君非以人之言也李兊见之苏秦曰今日臣之来也暮后郭门借席无所得寄宿人田中旁有大丛夜半土梗与木梗鬭曰汝不如我我者乃土也使我逢疾风淋雨壊沮乃复归土今汝非木之根则木之枝耳汝逢疾风淋雨漂入漳河东流至海氾滥无所止臣窃以为土梗胜也云云按二事俱载战国䇿俱以为苏秦以予考之刘向学博而无统记乱而不专是以若此之驳也方苏秦为纵时乃齐宣王在位孟尝君为相时乃齐愍王在位愍王乃宣王子秦不及见愍王审矣安有说孟尝君之事乎以此言之前说之妄可知矣按史记孟尝君将入秦宾客莫欲其行谏不听苏代谓曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲徃如有不得还君得为土偶人所笑乎孟尝君乃止以此知说孟尝君者苏代也非秦也代袭秦说李兊之辞耳刘向失于卤莽故也喻氏姓芸阁姓苑云喻氏出汝南其先帝颛顼之苖裔周文王之绪左传郑公子渝弥为周司徒后立别族为渝氏歴秦汉至景帝皇后讳志字阿渝中元二年避讳改水为口因为喻氏元和姓纂云喻见姓苑亦音树南昌姓苑云南昌有喻氏东晋有喻归撰西河记三卷予按南史陈庆之传云梁世寒门达者唯庆之与俞乐乐初为武帝左右帝谓曰俞氏无先贤世人云俞贱非君子所宜改姓喻乐曰当令姓自于臣然乐竟不知中元二年避讳改喻耶蔡字有四义王观国学林新编辨蔡字有四义大蔡龟名也蔡叔国名也左传昭公元年周公杀管叔而蔡蔡叔杜预曰蔡放也禹贡曰二百里蔡孔安国曰蔡法也予按孔颕达曰周公杀管叔而蔡蔡叔蔡字字耳𨽻书改作遂失本体说文曰散之也从米杀声然则字杀下米也为放散之义故训为放也后世字不可识冩者转而为蔡字至重为两蔡字以读之故音为素葛切尚书蔡仲之命云周公乃致辟管叔于啇囚蔡叔于郭邻孔安国云囚谓制其出入郭邻中国之外地名是放蔡叔之地然则王观国之见雷同以为蔡不可不辨也介鸡王观国学林新编曰春秋昭公二十五年左氏传季郈之鸡鬭季氏介其鸡郈氏为之金距杜预注曰𢷬芥子播其羽或曰以胶沙播之为介鸡观国按史记鲁世家曰季氏与郈氏鬭鸡季氏芥鸡羽郈氏金距司马迁改介为芥而杜预用其说以训左传尔观国案介与芥不相通用介者介胄之介也其介鸡者为甲以蔽鸡之臆则可以御彼之金距矣司马迁误改介为芥而杜预循其误旣自以为疑又增胶沙之说夫以胶夹沙而播其羽是自累也又乌能胜彼鸡以上皆王说予按杜预以介为芥盖用司马迁之说贾逵亦尝取此说至于以胶沙播羽则孔颖达以为以胶涂鸡之足爪然后以沙糁之令其涩得伤彼鸡也然其说皆非是予按高诱注吕氏春秋云铠着鸡头郑衆曰介甲也爲鸡着甲盖鸡之鬪所伤者头以铠介着之是矣而观国谓为甲以蔽鸡之臆盖不知高诱之注及不知物理夫鸡之鬭其利害不在于臆也兼亦不见郑注精舍王观国学林新编曰晋书孝武帝初奉佛法立精舍于殿内引沙门居之因此世俗谓佛寺为精舍观国按古之儒者教授生徒其所居皆谓之精舍故后汉包咸传曰咸住东海立精舍讲授又刘淑传曰隠居立精舍讲授又檀敷传曰立精舍教授又姜肱传曰盗就精庐求见注曰精庐即精舍也以此观之精舍本为儒士设至晋孝武立精舍以居沙门亦谓之精舍非有儒释之别也以上皆王説予按三国志注引江表传曰于吉来呉立精舍烧香读道书制作符水以疗病然则晋武以前道士亦立精舍矣能改斋漫録卷四能改斋漫录卷五钦定四库全书能改斋漫録卷五宋吴曾撰辨误羊舌族氏欧肠询艺文类聚羊门记一事云昔有攘羊者以羊头遗晋叔向向母埋之不食后三年攘羊事发追捕向家捡羊骨肉都尽唯有舌在国人异之遂以羊舌为族不记所出予按叔向得姓乆矣盖询所闻之误也春秋左氏传闵公二年晋羊舌大夫为军尉杜预注曰羊舌大夫叔向祖父也孔颖达曰此人生羊舌职职生叔向故为叔向祖父谱云羊舌氏晋之公族羊舌其所食邑也或曰羊舌氏姓李名果有人盗羊而遗其头不敢不受受而埋之后盗羊事发辞连李氏李氏掘羊头而示之以明己不食唯识其舌舌存因得免号曰羊舌氏也胡笳十八拍王观国学林新编曰秦甫思纪异録云琹谱胡笳曲者夲昭君见北人卷芦叶而吹之昭君感之为制曲凡十八拍观国以为董祀妻蔡琰文姬为胡骑所获归作诗二章今世所传胡笳曲十八拍亦用文姬诗中语盖非文姬所撰乃后人所撰以咏文姬也纪异谓昭君制曲则误矣王荆公作集句胡笳曲十八拍首言中郎有女能传业者亦咏蔡文姬也王昭君未尝有胡笳曲传于世以上皆王说予按琴集曰大胡笳十八拍小胡笳十九拍并蔡琰作及案蔡翼琴曲有大小胡笳十八拍沈辽集世名流家声小胡笳又有契声一拍共十九拍谓之祝家声祝氏不详何代人李良辅广陵止息谱序曰契者明㑹合之至理殷勤之余也李肇国史补曰唐有董庭兰善沈声盖大小胡笳云以此校之观国谓非文姬所撰亦非矣予又按谢希逸琴论曰平调明君三十六拍胡笳明君二十八拍清调明君十三拍间絃明君十九拍蜀调明君十二拍吴调明君十四拍杜琼明君二十一拍凡有七曲然则明君亦有胡笳但拍数不同耳庾信诗云方调琴上曲变入胡笳声观国谓昭君不能制曲又非也羽林名军汉书武帝太初元年初置建章营骑后更名羽林骑属光禄勲又取从军死事之子孙飬羽林官教以五兵号羽林孤儿颜师古曰羽林宿卫之官言其如羽之疾如林之多一说羽所以为主之羽翼也予以颜说为非按晋志羽林军四十五星在营室南一曰天军主军骑则汉名军以羽林法天文耳行李唐李济翁资暇集论行李云李字除果名地名人姓之外更无别训义也左传行李之徃来杜不研穷意义遂注云行李使人也遂俾今见逺行约束次第谓之行李而不悟是行使尔按旧文使字作传写之误误作李焉旧文使字山下人人下子以上皆济翁说予按左氏僖公三十年若舍郑以为东道主行李之徃来共其乏困杜预注云行李使人襄公八年亦不使一介行李告于寡君杜预注云一介独使也行李行人也昭公十三年行理之命无月不至杜预注云行理使人通聘问者盖李理字异为义则同周语行理以节逆之贾逵云理吏也小行人也孔晁注国语其夲亦作李字注云行李行人之官也然则两字通用本多作理训之为吏故为行人使人济翁以字作使而专以为使是矣若行理之命亦可以一例作字乎殊不知李理字通用故管子五行篇曰黄帝得后土而辨于北方故使为李又曰冬李也注云李狱官也乃知古昔多以李为理以言餂之王观国学林新编以孟子曰是以言餂之也赵岐曰餂取也孙奭音义以古书等并无此餂字郭璞方言音沗谓挑取物也观国以玉篇有之达兼切古甜字字书非无此字第于孙义不合尔予以为不然璞文在前则玉篇不足道矣玉篇所收字乃晋魏以来续撰者按管子地数篇管子曰十口之家十人咶盐百口之家百人咶盐此咶字与餂字虽异其义则一何者均以口舌取物而已古书字多借用难可一概论也广韵乃以咶音火夬切息声尤无义湘君湘夫人乐府叙篇云洞庭之山帝之二女居之郭璞云天帝之女处江为神即列仙传所谓江妃二女也刘向列女传帝尧之二女长曰娥皇次曰女英尧以妻舜于妫汭舜既为天子娥皇为后女英为妃舜死于苍梧二妃死于江湘之间俗谓之湘君湘中记曰舜二妃死为湘水神故曰湘妃韩愈黄陵庙碑曰秦博士对始皇帝云湘君者尧之二女舜妃者也刘向郑康成亦皆以二妃为湘君而离骚九歌既有湘君又有湘夫人王逸以为湘君者自其水神而言湘夫人乃二妃璞与逸俱失也尧之长女娥皇为舜正妃故曰君其次女女英自宜降曰夫人也故九歌谓娥皇为君女英为帝子各以其盛者推言之也礼有小君明其正自得称君也以上皆乐府叙篇余尝考之若叙篇以郭璞王逸为失者甚当然山海经列仙传湘中记韩愈碑亦未为得按礼檀弓曰舜葬于苍梧之野盖三妃未之从也故康成注曰帝喾立四妃象后妃四星其一明者为正妃余三小者为次妃帝尧因焉至舜不吿而娶不立正妃但三妃而已谓之三夫人离骚所歌湘夫人舜妃也夏后氏增以三三而九合十二人春秋说云天子娶十二即夏制也凡康成之论夲取帝王世纪耳世纪云长妃娥皇无子次妃女英生啇均次妃癸比生二女宵明烛光是也乃知康成所注为有据依又按秦纪云死而葬焉今王逸乃以为溺死益非矣诸人皆以为二女当以檀弓世纪为正有三妃长颈高结喉韩退之石鼎聨句诗序曰弥明貌极丑白须黒靣长颈而高结喉中又作楚语洪庆善云张右史夲无高字中字只是长颈而结喉又作楚语以予考之张夲非也予按扬雄蜀纪曰蜀之先代人椎结左语不晓文字故左思魏都赋斤蜀云或魋髻而左言或镂肤而鑚髪古多借字以魋为椎以结为髻故退之序长颈而高结句始于此盖言髻之高也后汉东夷传云魁头露紒章懐注云魁头犹科头也谓以髪萦绕成科结也紒音计史记朝鲜传魋结蛮夷服前汉朝鲜传椎结蛮夷服一以为魋结一以为椎结一以为魁紒然则魋椎魁一音紒髻结亦一音魁有高之义章懐以魁头为科头其论太执矣后之学者多不读古文徃徃去高字而止以为结喉故其误甚明刘向列女传齐种离春无盐女宣王后也为人极丑昂鼻结喉虽有结喉而退之序不夲此飔风离骚曰溢飔风兮上征左太冲吴都赋曰翼飔风之䬟䬟班固曰飔疾也然则飔风者疾风也谢元晖郡斋呈沈尚书诗云珍簟清夏室轻扇动凉飔谢灵运初发石首城诗云出宿薄京畿晨装搏曾飔注曰曾飔高风也二谢以飔为风何耶扬雄作甘泉赋明日遂卒唐李善注扬子云甘泉赋引桓谭新论曰雄作甘泉赋一首始成梦肠出收而内之明日遂卒此说非也予按孝成帝行幸甘泉据汉纪及赋序并是正月行幸甘泉扬雄死于王莽天鳯五年经历哀平两帝年代甚逺安有赋成明日遂卒之说李善竟不排之而反以为证何耶三焦苏黄门子由龙川畧志曰古说左肾其府膀胱右肾命门其府三焦丈夫以藏精女子以系包以理推之三焦当如膀胱有形质可见而王叔和言三焦有名无状不亦大谬乎盖三焦有形如膀胱故可以藏有所繋若其无形尚何以藏系哉且其所以谓之三焦者何也三焦分布人体中有上中下之异方人心湛寂慾念不起则精气散在三焦荣华百骸及其慾念一起心火炽然翕撮三焦精气入命门之府输冩而去故号此府为三焦耳世承叔和之谬而不悟可为长太息也子由自言得其说于名医单骧然予按汉班固所纂白虎通其论情性篇云六府者何谓也谓大肠小肠胃膀胱三焦胆也府者谓藏宫府也故礼运记曰六情所以扶成五性也胃者脾之府也脾主禀气胃者谷之委也故脾禀气也膀胱者肾之府也肾者主㵼膀胱常能有热故先决难也三焦者包络府也水谷之道路气之所终始也故上焦若窍中焦若编下焦若渎胆者肝之府也肝者木之精也主仁仁者不忍故以胆断也据此则三焦者有形状乆矣叔和既不能察而子由亦偶忘之耶盐盬左氏传成公六年晋人谋去故绛诸大夫皆曰必居郇瑕氏之地沃饶而近盬杜预注曰郇瑕古国名河东解县西北有郇城盬盐也猗氏县盐池是孔颕达正义曰说文云盬河东盐池字从盐省古声然则盬是盐之名盬虽是盐唯此池之盐独名为盬余盐不名盬也陆徳明释音云音古盐也予按古今文士用盐字无盬盐之别虽魏都赋墨井盐池元滋素液政用盬池事亦作盐字又何耶管子书地数篇曰楚有汝汉之金齐有渠展之盐燕有辽东之煮亦只作盐字汉书亦然当俟博识者杜子美盐井诗云卤中草木白青煮官盐烟杜田补遗曰许愼说文云卤盐池也东方谓之斥西方谓之卤又汉宣帝纪帝常困于莲勺卤中注如淳曰莲勺县有盐池纵横十余里其乡人名卤中师古曰今在栎阳县东予又按吕氏春秋称魏文侯时吴起为邺令引漳水以灌田民歌之曰决漳水兮灌邺旁终古斥卤生稻粱然则咸薄之地名为斥卤故禹贡云海濵广斥左传表淳卤是也淳卤地薄收获常少故表云轻其赋税予以是知如盐如咸字皆从卤也故卤亦作盬其说庶几是乎不佞者不才也佞者才也不佞者不才也左传成公十六年范文子曰诸臣不佞杜预注曰佞才也服䖍亦曰不佞不才也语曰不有祝鮀之佞而有宋朝之美难乎免于今之世矣孔子亦以卫灵公之不亡者以有祝鮀等耳考左氏传鮀之排难解纷贤者也晋王沈为豫州刺史至鎭下教乃曰达幽隐之贤去祝鮀之佞云盖沈未深于论语也嫱者禁中妇官应劭注元帝诏曰王樯王氏女名樯字昭君予以为非是盖昭君不名樯嫱乃禁中妇官耳按周礼天子有九嫔嫔亦是妇官春秋昭公三年左传齐侯晏婴请继室于晋曰择之以备嫔嫱寡人之望也杜预注曰嫔嫱是妇官又哀公元年左传说夫差宿有妃嫱嫔御焉然则刘解以嫱为昭君之名误矣汉书亦止云元帝以后宫良家子王嫱字昭君赐单于不斥为名也然古夲汉书皆作此樯字何耶黄帝炎曲炎当作盐沈存中笔谈曰顷年王师南征得黄帝炎一曲于交趾乃杖皷曲也炎或作盐唐曲有突厥盐阿鹊盐施肩吾诗云顚狂楚客歌成雪妩媚吴娘笑是盐盖当时语也今杖鼔谱中有炎杖声以上皆笔误予按隋书乐志云其舞曲有疎勒盐古乐府集隋薛道衡有昔昔盐乐苑云昔昔盐羽调曲唐亦为舞曲昔一作析唐赵嘏广之为十一章然则以盐名曲自隋已有存中以为唐世非也考唐书礼乐志及通典皆不具此曲名唯杜佑理道要诀云天寳十三载七月改诸乐名太簇宫时号娑陀调鸧鸽盐改为白鸽盐太簇商时号大石调野鹊盐改为神鹊盐太簇羽时号般渉调大盐序中吕商时号双调神雀盐有此四曲凡存中所谓阿鹊盐在焉然突厥盐者岂非隋志疎勒盐也予又按张芸叟南迁録载其以元豊中至衡山谒岳祠有乐工六十四人𨽻祠下毎歳立夏之日致祠潭州通判与县官备三献奏曲侑神初曰苏合香次曰黄帝盐终曰四朶子三曲皆开元中所降也至今不废器服音调与今不同然其曲甚长自四更始奏至旦方罢祠官颇以为劳多从杀减然则存中以黄帝炎因近年征交趾而得之盖不知南岳有此旧曲也然芥室诗话以盐者有味之谓天子唿来不上船唐范传正作李白墓碑云元宗泛白莲池公不在宴皇情既洽召公作序时公已被酒于翰苑中仍命高将军扶以登舟优宠如是杜子美八仙歌云天子唿来不上船自称臣是酒中仙盖谓此也王立之诗话以夏彦刚云蜀人以襟领为船不知何所据也谢逸作逸轩诗云太白列仙人名缀云房籍又云朝衫不上船拜舞堕巾帻皆承彦刚之误也牛僧孺聪明台国史刘沆列传曾南豊撰云沆吉州永新人曾祖景洪事杨行宻为江西牙将有彭玡者据州称太守胁景洪附湖南伪许之复以州归行宻遂不仕尝谓人曰我不从彭玡当活万余人后必有隆者因名所居山曰后隆山山有唐牛僧孺读书堂故基即其上筑台曰聦明台沆母梦牛相公来而生沆以上皆列传所载予按江南野史彭昌传云初唐相牛僧孺其祖逺仕交广罢秩还至郴衡间为山贼所剽掠唯僧孺母子获存遂亡入江南止于庐陵禾川迨长为母所训遂习先业县之北有山名絮芋源下有古台古老传为聦明台其下有涌水曰聦明泉古今学者多此成业僧孺乃舍其上而肄业迨十数年博有文学㑹母死遂葬于县之西南才徳乡太学里旣随计长安以文投韩退之皇甫湜为知遇由是擢上第不十数年累秩辅相时彭昌四世祖居于僧孺母墓之侧应诸科举至京师僧孺闻而引与见问其坟陵彭氏㓜而不知黙不能对及归为修其茔㑹僧孺罢相出鎭襄阳未几暴薨故其坟未曾封至今夲县圗经但载聪明泉侧有牛相读书堂余趾尚存野史夲吉州人龙衮所撰或得其眞今沆传以祖景洪即其上筑台曰聪明台误也野史以为古老相传为聪明台耳此国史之失也予又按唐杜牧所撰僧孺墓志叙曰公孤始七嵗长安南下杜樊乡东祖文安侯有隋氏赐田数顷书千卷尚存公年十五依以为学不出一室数年业就名声入都中故丞相韦执谊命桞宗元刘禹钖访公于樊乡公乘驴至门遂登进士第今野史以僧孺肄业于聪明台十数年㑹母死𦵏于彼因随计长安擢上第误也墓志以为七嵗而孤至年十五依樊乡以为学及其上第亦自樊乡出焉此野史之失也予又按墓志曰除河南尉拜监察御史丁母夫人忧制终复拜监察御史今野史乃以僧孺母死在未第之前此又野史之失也予又按墓志曰僧孺以大中二年薨于东都城南别墅今野史乃以僧孺罢相出鎭襄阳未几暴薨此又野史之失也又元集载杜甫杜诵诗唐人有又𤣥集三卷杜甫七首杜诵一首各在上卷其杜诵一首乃是哭长孙侍御道为诗书重名因赋颂雄者今子美集亦有此诗恐是编者之误然诵名不显不知孰是第四句宪府旧乘骢又元集以旧作近桞子厚谓李义府为大臣桞子厚裴瑾崇豊二陵集礼后序曰自开元制礼大臣讳避去国恤章而山陵之礼遂无所执世之不学者乃妄取预凶事之说而大典阙焉以上皆柳说予按旧唐书李义府传云初五礼仪注自前代相沿吉凶毕举太常博士萧楚材孔志约以皇室凶礼为预备凶事非臣子所宜言之义府深然之于是悉删而焚焉然则义府为相乃高宗之初非开元矣子厚唐人不应其误如此山有勐兽藜藿为之不采西汉宣帝时谏大夫郑昌上书颂盖寛饶曰山有勐兽藜藿为之不采国有忠臣姦邪为之不起按淮南子云山有勐兽林木为之不斩园有螫虫藜藿为之不采郑昌所言夲此淮南厉王武帝时人然昌所言为误盖藜藿乃园中之物而勐兽则伏于山故林木可称不斩而不可称不采也反正国史韩熈载传熈载建议古者帝王已失之已得之谓之反正非我失之自我得之谓之中兴予按汉高祖纪群臣曰帝起细微拨乱世反之正师古曰反还也还之于正道乃知熈载失言息妇新妇王彦辅麈史辨误门云吕氏春秋白圭新与惠子相见惠子说之彊惠子出白圭吿人曰有新取妇者竖子操蕉火而鉅新妇曰蕉火大鉅今惠子遇我尚新其说我大甚者惠子闻之曰何事比我于新妇乎按今之尊者斥卑者之妇曰新妇卑对尊称其妻及妇人自称者则亦然然则世人之语岂无稽哉而不学者辄昜之曰息妇又曰室妇不知何也以上皆王说予按战国䇿卫人迎新妇妇上车问骖马谁马也御曰借之新妇谓仆曰拊骖无笞服车至门扶教送母曰灭灶将失火入室见臼曰徙之牖下妨徃来者主人笑之此三言者皆要言也然而不免为笑者蚤晩之时失也高诱注曰虽要非新妇所宜言也然则彦辅辨息妇之误而不及此者岂偶忘之耶五行无絶理今诸命书如唐李虚中夲朝林开之大论五行十二位自长生沐浴冠带临官帝旺衰病死墓絶胎飬配于子丑十二辰以见五行生壮老然予尝疑五行无絶之之理盖夲于京房易传冩之误耳京氏曰四絶者已为水土絶申为木絶亥为火絶寅为金絶且五行夲乎隂阳使世一日而无隂阳其可乎则五行决无絶之之理盖絶乃系包字传冩之误乃两字合为一耳尝考唐左拾遗李鼎祚所修梁元帝陈乐产唐吕才六壬书名连珠集其论五行之所始终一曰水其系包在己其胎在午其飬在未其生在申其沐浴在酉其冠𢃄在戌其临官在亥其旺在子其衰老在丑其病在寅其死在卯其入墓在辰至于火则曰其系包在亥至于木则曰其系包在申至于金则曰其系包在寅凡巳申亥寅各称系包之所在盖五行既墓其生也必有萌芽以先之故始有所系而继之以胎以明无絶之之理其义甚明且黄帝八五经五行十二变篇云一变而生二变而浴三变而冠四变而臣五变而君六变而委七变而病八变而死九变而藏十变而止十一变而浑十二变而育止而浑浑而育育而生昼运齐日夜运拟星五吉七凶自然之经且止者系包也浑者胎也育者飬也其言昼夜之运则无絶之之理系包本两字后人传冩失眞合而为一今不取丁产簿书言丁推毕仲询幕府燕谈録云今之州县造丁产簿书言丁推者其推字殊无意义当为稚字言其童稚未成丁也盖唐避高宗庙讳治与稚音同故改作推又宋敏求春明退朝録云吴正肃言律令有丁推推字不通少壮之意当是丁稚唐以大帝讳避之损其㸃画予以二公言非是且推者推排之意择其及丁而升之故至今州县谓之推排其义甚明凉风消息几时来古今诗话云太祖采听明逺毎邉事纎悉必知有间者自蜀还上问剑外有何事间者曰但闻成都满城诵朱山长苦热诗曰烦暑欝蒸无处避凉风清泠几时来上曰此蜀民思吾来伐也然予尝考睦台符岷山异事云梓潼山人李尧夫吟咏犹尚讥刺谒蜀相李昊昊戯曰何名之背时耶尧夫厉色对曰甘作尧时夫不乐蜀中相因是尧夫为昊所摈知蜀主国柄隳紊生民肆扰吟苦热诗云炎暑郁蒸无处避凉风消息几时来以是知此两句乃李尧夫诗非朱山长也清泠两字不逮消息逺甚尧夫又有大内盆池诗云向外宁无地其中别有天蜀平后赠滕白郎中诗云方外与谁为道友关东独自占诗家讥滕入蜀诗家惟尧夫耳误认黄华作菊华袁州自国初时解额以十三人为率仁宗时查拱之郎中知郡日因秋试进士以黄华如散金为诗题盖取文选诗青条若葱翠黄华如散金是也举子多以秋景赋之惟六人不失诗意由是只解六人后遂为额无名子嘲之曰误认黄华作菊华大小姑山彭郎矶欧公归田録云江南有大小孤山在江水中巍然独立而世俗转孤为姑江侧有一石矶谓之澎浪矶遂转为彭郎矶云彭郎者小姑壻也余尝过小孤山庙像乃一妇人而敕额为圣母庙岂止俚俗之谬哉以上皆欧公语予尝按南唐陈致雍撰曲台奏议集徐锴为序其间一首云正大姑山小姑山神像曰准祠部牒据彭泽鎭申大姑小姑乞改神仪者大孤山释山云独山曰蜀蜀孤也今下民讹言穿凿浮伪作为淫祀何所尚哉必也正名于义安取且山川之神博施于民有功则祀之其或名山大川能兴云雨水旱雩禜于斯不替其可废哉彭泽镇所申改正甚允中所安排神仪部伍典或不载但依常式去妇人位立山神庙貌予乃知南唐已尝讨论改正至夲朝因循既久又复妇人像而敕额至以圣母为称其卤莽曾不若南唐也打字从手从丁欧公归田録云今世俗言语之讹而举世君子小人皆同其谬唯打字耳其义夲谓考击故人相殴以物相击皆谓之打而工造金银器亦谓之打可矣盖有搥击之义至于造舟车者曰打船打车网鱼曰打鱼汲水曰打水役夫饷饭曰打饭兵士给衣粮曰打衣粮从者执伞曰打伞以煳粘纸曰打粘以丈尺量地曰打量举手试眼之昏明曰打试至于名儒硕学语皆如此触事皆谓之打以上皆欧公语予尝考释文云丁者当也打字从手从丁以手当其事者也触事谓之打于义亦无嫌矣夫岂欧公偶忘释文云耶予尝见宋景文公云凡义有未通者当以偏旁考之予于打字得之矣眞宗未尝耕耤李邦直脩都城记序眞宗勲德曰东祀耕耤赐酺眞宗朝未尝耕耤张良封留汉高帝封功臣张良曰臣愿封留足矣不敢当三万户乃封良为留侯留在徐州沛县今留城镇占地狭人民寡有留侯庙存焉或以陈留为子房所封庙貌甚严误也伏波将军庙后汉马援及路博徳俱有功于南方仍皆为伏波将军岭外有伏波将军庙莫能定其名政和中脩九域图志遂以双庙为例祀两神诺臯姚寛西溪丛语云叚成式酉阳杂爼有诺臯记又有支诺臯意义难解春秋左氏传襄公十八年秋齐侯伐我北鄙中行献子将伐齐夣与厉公讼弗胜公以戈撃之首队于前跪而戴之奉以走见梗阳之巫臯他日见于道与之言同巫曰今若有事于东方则可以逞献子许诺疑此事也晁伯字谈助云灵竒秘要辟兵法正月上寅日禹歩取寄生木三呪曰喏臯敢吿日月震雷令人无敢见我我为大帝使者乃断取五寸隂干百日为簪二七循头乃还着中人不见晁説非也以上皆丛语余以丛语未尽得之盖叚氏所载皆鬼神事虽献子所梦有巫名臯而献子诺之是信臯所言之意亦似可証然葛洪抱朴子内篇载遁甲中经曰徃山林中当以左手取青龙上草折半置蓬星下歴明堂入太隂中禹歩而行三呪曰诺臯太隂将军独开曾孙王甲勿开外人使人见甲者以为束薪不见甲者以为非人则折所持之草置地上左手取草以傅鼻人中右手持草自蔽左手着前禹歩而行到六癸下闭气而徃鬼不能见也以是知诺臯乃太隂之名太隂者乃隐形之神晁氏不无所夲二说皆可取今发明于此老子与佛生日唐明皇以任之良之言遂以二月十五日为老子生日殊不知周以建子为正唐以建寅为正失之矣后世多以四月八日为佛生日亦类此褦襶子豫章次韵钱穆父赠松扇诗云可怜逺度帻沟溇过堪今时褦襶子释名云褦襶子不晓事之称也出晋程晓诗见艺文类聚初学记二书其诗云平生三伏时道路无行车闭门避暑卧出入不相过今世褦襶子触热到人家主人闻客来嚬嘁奈此何揺扇胛中疼流汗正滂沱传诫诸高明热行宜见诃艺文初学二书所载无少异惟太平广记载启颜録有晋程季明嘲热客诗曰平生三伏时道路无行车闭门避暑卧出入不相过今代愚痴子触热到人家主人闻客来嚬蹙奈此何谓当起行去安坐正咨嗟所说无一急吟何多揺扇胛中疼流汗正滂沱莫谓为小事亦是人一瑕传诫诸朋友热行宜见呵此诗比前夲多三韵意前二本非全文也一以为褦襶子一以为愚痴子其末又以诃为呵当有辨其非是者其曰程季明是晓之字然晋书无传魏志有传宋景文夲多字韵下有两句云疲倦向之久甫问君极那傅𤣥两仪诗艺文类聚载晋傅𤣥两仪诗曰两仪始分元气上清列宿垂象六位时成日月西迈流景东征悠悠万物殊品齐名圣人忧世实念群生初学记亦载傅𤣥两仪诗云两仪既分元气清列宿垂象六位成日月西流景东征悠悠万物殊品名圣人忧代念群生据此诗乃七言栢梁体不知与前四言不同何耶假耤字汉书朱博传賛曰又见孝成之世委任大臣假耤用权颜师古曰假音休假耤音以物借人之借又汉书音义曰郑氏云假耤音以物借人之借按汉书夲多作借字晋灼曰若作借字则无烦云以物借人之借为作耤字所以有音此论极当盖古正文无多多假借字以用耳然战国䇿荆轲曰愿大王少假借之止用此假借字八米八采唐张祜寄卢载诗少见双鱼信多闻八米诗用北史文宣帝崩朝士各作挽歌十首择其善者而用之魏收阳休之祖孝徴等不过得一二首唯思道独有八篇故时人称为八米卢郎隋书思道传一同尝疑八米无义不可晓偶阅孔毅父续世说所载与史不同仍非米字其说云北齐文宣帝崩当时文士各作挽辞十首择其善者而用之魏收阳休之祖孝徴不过得一二首惟卢思道独得八首时号八采卢郎刘逖亦只二首中选中书郎李愔戱逖云卢八问讯刘二逖衔之武成时逖典机宻以事中愔武成大怒大加鞭朴逖喜复前憾曰高搥两下执鞭一百何如唿刘二时云云乃知米为采字窃尝推之五木之戯其采有十二其四为玉采贵也其八为珉采贱也玉采之中有采曰白葢五木俱白也谓之白八以其筴数八而已思道之诗既胜于魏收诸人如五木之戱得玉采白八耳故楚辞曰成枭而牟唿五白枭二为珉采牟者胜也欲胜其枭必唿五白也其说具樗蒱格及国史补遗李翺五木经近时姚寛着西谿丛语以为八米关中语歳以六米七米八米分上中下言在谷取米取数之多盖姚不得其说而为臆论也不如识一丁字唐书张洪靖傅背挽两石弓不如识一丁字旧史亦同窦苹唐书音训云丁恐当作个予尝以窦说虽当而无所据偶读孔毅父续世说引洪靖曰汝曹能挽两石弓不若识一箇字乃作此箇字因知箇误为丁无可疑者京索王观国学林新编云前汉高祖纪曰韩信亦収兵与汉王㑹兵复大振与楚战荣阳南京索间破之应邵注曰京县名今有大索小索亭晋灼注曰索音册颜师古注曰索音求索之索前汉萧何传曰汉三年与项羽相距京索间韩信传曰复击破楚京索间颜师古注曰索音山客反观国按后汉郡国忘河南有京县有索亭北征记有索水其字或作溹则索音山客反是已文选陆士衡撰汉高祖功臣颂曰京索既振引师北讨五臣注曰索桑各反乃以索为宵尔索绹之索误矣韩退之偃城夜㑹聨句雪不收新息阳生过京索于萼字韵同押则知亦以索为宵尔索绹之索亦误矣以上皆王说予按左氏春秋传昭公五年晋韩宣子如楚送女叔向为介郑子皮子太叔劳诸索氏杜预注云河南城臯县东有大索城陆徳明音义曰索氏悉落反以左氏证之五臣退之以索为宵尔索绹之索为是而王说非矣东方姓氏元和姓纂云东方姓风俗通以为伏羲之后帝出于震主东方子孙因以为氏平原厌次汉太中大夫东方朔然洞㝠记云东方朔生三日而母田氏死邻母收飬之时东方始明因以姓焉此又何耶顾恺之小字虎头洪驹父诗话谓世所行注老杜诗云是王叔原或云邓愼思所注甚多踈畧非王邓书也其甚纰缪者顾恺之小字虎头维摩诘是过去金粟如来故乞瓦棺寺顾恺之画维摩诘像诗卒章云虎头金粟影神妙独难忘乃注云虎头僧相金粟金地当饰此殊可笑也以上皆洪说予谓洪以虎头为恺之小字者盖取歴代名画记云顾恺之字长康小字虎头晋陵无钖人然予考世说乃谓顾恺之为虎头将军每食蔗自尾至夲人或问曰渐入佳境则知虎头非小字名画记之误而洪又承其失耳山非庐山胡仔苕溪丛话云匡山读书处头白好归来注诗者曰匡山未详王观国按汉郡国志庐江郡浔阳县刘昭注引释惠逺庐山记曰有匡俗先生出商周之际居其下受道于仙人时谓所止为仙人之庐又引豫章旧志曰匡俗先生字君平夏禹之苖裔又建康实録曰隆安六年桓元遗书于匡山惠逺法师然则匡山者庐山也李太白游庐山旧矣子美既不得志而太白复以谮出故子美诗曰头白好归来盖欲招隐为庐山之逰也以上皆胡仔说予按杜田补遗云范傅正李白新墓碑云白夲宗室子厥先避仇客居蜀之彰明太白生焉彰明绵州之属邑有大小匡山白读书于大匡山有读书堂尚存其宅在清亷乡后废为僧房号陇西院盖以太白得名院有太白像及唐绵州刺史高忱及崔令钦记所谓匡山乃彰明县之大匡山非匡庐也乃知学林新编胡仔皆为妄辨李太白赠杜甫诗洪驹父诗话云世谓杜子美集中赠李太白诗最多而李集初无一篇与杜者按叚成式酉阳杂爼云李集有尧祠赠杜补阙者老杜也其诗曰我觉秋兴逸谁言秋气悲山将落日去水与晴空宜云归沧海少鴈度青天迟相失各万里茫然空尔思不独饭颗山头之句也以上皆洪说予按李集有沙邱城下寄杜甫一篇云我来竟何事高卧沙邱城城邉有古树月夕连秋声鲁酒不可醉齐歌空复清思君若汶水浩荡寄南征乃知洪失于不审耳杜彬琵琶皮作絃陈无已诗话欧阳公谪滁阳闻其倅杜彬善琵琶酒间请之正色盛气而谢不能公亦不复强也后彬置酒数行遽起还内微闻丝声且作且止而渐近乆之抱器而出手不絶弹尽暮而罢公喜甚过所望也故公诗云坐中醉客谁最贤杜彬琵琶皮作絃自从彬死世莫传皮絃世未有也以上皆陈说叶少藴避暑録云文忠在滁州通判杜彬善弹琵琶故其诗云坐中醉客谁最贤杜彬琵琶皮作絃此诗既出彬颇病之祈公改去姓名而人已传卒不得讳又云琵琶以下拨重为难犹琴之用指深故夲色有轹絃䕶索之称文忠尝问彬琵琶之妙亦以此对乃取使教他乐工试为之下拨絃皆断因笑曰如公之絃无乃皮为之耶故有皮作絃之句而好事者遂传彬眞以皮为絃其实非也唐人说贺懐智以鵾鸡筋作絃人因疑之筋比皮虽有可作絃之理然亦不应得许长且所贵者声尔安在以絃为竒乎梅圣俞醉翁吟亦云当时滁州所乐者惟有杜彬弹琵琶使诚有之圣俞亦当以异见于诗也以上皆叶说余按陶岳五代史补云冯道之子能弹琵琶以皮为絃世宗令弹深喜之因号琵琶为遶殿雷乃知以皮为絃古有其法而杜彬得之叶为妄辨无可疑者且文忠公诗云我昔被谪居滁山虽名为翁实少年坐中醉客谁最贤杜彬琵琶皮作絃自从彬死世莫传玉练锁声入黄泉则公作此诗时杜彬已死之后叶安得有祈公改去姓名之说哉余以意料之当是叶只据两句而遂为此说又不考五代史补偶忘冯氏旧事耳不然何舛误之甚也阀阅汉朱博曰王卿忧公赍阀阅诣府音义曰明其等曰阀积功曰阅予按史记高祖功臣侯年表太史公曰古者人臣功有五品以徳立宗庙定社稷曰勲以言曰劳用力曰功明其等曰阀积日曰阅今音义以为积功曰阅误也掩耳偷钟谚有掩耳偷铃非铃也钟也亦有所夲按吕氏春秋范氏亡有得其钟者欲负而走则大钟不可负以椎毁之钟怳然有音恐人闻之而夺已遽掩其耳恶闻其过亦犹此也任昉劝进牋云惑甚盗钟功疑不赏虾蟇蚀月乌蚀日东坡云玉川子作月蚀诗以为蚀月者月中之虾蟇也梅圣俞作日蚀诗云食日者三足乌也此固因俚说以寓其意战国䇿云日月晖于外其贼在内则俚说亦当矣以上东坡说予按史记龟䇿列传孔子闻之曰神龟知吉凶而骨直空枯日为徳而君于天下辱于三足之乌月为刑而相佐见食于虾蟇乃知古有其说何东坡偶忘此耶僧义海评韩文公苏东坡琴诗蔡绦西清诗话谓三吴僧义海以琴名世谓欧阳文忠公问东坡琴诗孰优坡答以退之听颖公琴曰此祗是听琵琶尔或以问海海曰欧阳公一代英伟何斯人而斯误也昵昵儿女语恩怨相尔汝言轻柔细屑眞情出见也划然变轩昂勇士赴敌场精神余溢竦观听也浮云桞絮无根蔕天地濶逺随飞扬纵横变态浩乎不失自然也喧秋百鸟羣忽见孤鳯凰又见颖孤絶不同流俗下俚声也跻攀分寸不可上失势一落千丈强起伏抑扬不主故常也皆指下丝声妙处唯琴为然琵琶格上声乌能尔耶退之深得其趣未易讥评也已上皆西清诗话余谓义海以数声非琵琶所及是矣而谓眞知琴趣则非也昔晁无咎谓尝见善琴者云浮云桞絮无根蔕天地濶逺随飞扬为泛声轻非丝重非木也喧啾百鸟羣忽见孤鳯凰为泛声中寄指声也跻攀分寸不可上为吟绎声也失势一落千丈强为历声也数声琴中最难工洪庆善亦尝引用而未知出于晁是岂义海所知况西清耶东坡后有听惟贤琴诗大絃春温和且平小絃亷折亮以清平生未识宫与角但闻牛鸣盎中雉登木云云亦未知琴春温和且平亷折亮以清丝声皆然何独琴也牛鸣盎中雉登木概言宫角耳八音皆然何独宫角也闻者以海为知言西清又谓尝考今昔琴谱谓宫者非宫角者非角又五音迭起宫声为多与五音之正者异此又坡所未知也已上皆西清语余考史记驺忌子闻齐威王鼓琴而为说曰大絃浊以春温者君也小絃亷折以清者相也又管子凡听宫如牛鸣窖中凡聼角如雉登木以鸣音疾以清故晋书亦云牛鸣盎中宫雉登木中角以此知义海西清寡陋而妄为之说可付之一笑诗小雅误作雨无正毛诗小雅雨无一篇今传者误作雨无正七章二章章十句二章章八句三章章六句学者遂因其失以雨无正名篇失矣盖篇中第二章云正大夫离居莫知我勚笺云正长也长官之大夫汉以牡丹为木芍药王立之诗话载宾䕶尚书故实云牡丹盖近有国朝文士集中无牡丹诗云尝言杨子华有畵牡丹处极分明子华北齐人则知牡丹花亦已乆矣予观文忠公所为花品序云牡丹初不载文字自则天以后始盛然未闻有以名者如沈宋元白皆善咏花当时有一花之异必形篇什而寂无传焉唯刘梦得有诗但云一丛千朶亦不云其美且异也然予犹以此说为非惟有牡丹眞国色花开时节动京城岂不云美也白乐天诗人人散后君湏记归到江南无此花又唐人诗云国色朝酣酒天香夜染衣岂得为无人形于篇什以上立之说余按崔豹古今注云芍药有二种有草芍药有木芍药木者花大而色深俗唿为牡丹又安期生服鍊法芍药二种一者金芍药二者木芍药救病金芍药色白多脂肉木芍药色紫瘦多味苦以此知由汉以来以牡丹为木芍药耳故温庭筠诗云山寺明媚木芍药野田呌噪官虾蟇温犹袭旧名则知前此非不载牡丹也乃知名字显晦更变所致大抵牡丹佳者有自丹延州来前軰多以因此得名驸马都尉马永年嬾眞子録云驸马都尉之名起于三国故何晏尚魏公主谓之驸马都尉然不独名官以驸马给之盖御马之副谓之驸马从而给之示亲爱也故杜预尚晋文帝妹高陆公主至武帝践祚拜镇南大将军给追锋车第二以上皆马说予考徐坚叙职官云汉制天子以列侯尚公主诸侯以国人承公主魏晋之后尚公主皆拜驸马都尉初驸马都尉汉武置也掌御马说文曰驸马字从马付声一曰驸近也疾也今既是掌御马故不可谓之给以御马之副紫㣲郎刘莘老贽贺宋舍人启曰总为赞书其任乃古之内史观诸上象其文犹天之紫㣲唐六典中书令开元元年改为紫微令五年复旧唐㑹要中书舍人开元元年十二月一日改为紫微舍人五年复为中书舍人故开元二年十二月二十日紫微令姚崇奏紫微舍人六员每头商量事诸舍人同押盖紫微皇居以比天文紫微宫有令有舍人紫微宫中官属也白乐天为舍人诗云独坐黄昏谁是伴紫微花对紫微郎然则以紫微为舍人不可也题妓项帕姚令威寛记陈徳润云一贵人知成都朝廷遣御史何某入蜀按事贵人遍召幕客询何人与御史宻者有贤良某人令出界候迎兼携名妓王宫花徃候其宴狎出家姬以佐酒善舞何醉喜题其项帕云按彻梁州更六么西台御史惜妖娆从今改作王宫桞舞尽春风万万条至成都此娼出迎遂不复措手而归余按邵伯温所载详且尽疑得其眞云文潞公庆厯间以枢宻直学士知成都府时年未四十成都风俗喜行乐公多䜩集有语至京师御史何郯圣从蜀人也因谒吿归上遣伺察之圣从将至潞公亦为之动张俞少愚者谓公曰圣从之来无足念少愚因迎见于汉州因郡㑹有营妓善舞圣从喜之问其姓曰杨圣从曰所谓杨台桞者少愚即取妓之项帕罗题诗曰蜀国佳人号细腰东台御史惜妖娆从今唤作杨台桞舞尽春风万万条命其妓作桞枝辞歌之圣从为之霑醉后数日何至成都颇严重一日潞公大作乐以燕何迎其妓杂府中歌少愚诗以酌何何每为之醉何还朝潞公之谤遂息事与陶谷使江南事词相类且云少愚竒士潞公固重其人也韩子苍和频字韵诗韩子苍和李道夫诗两首频字韵其一云麦天晨气润况复雨频频其二云李侯梨钉坐风味胜仁频按上林赋仁频槟榔仙药云槟榔一名仁频杜邑记曰叶如甘蔗音宾恐韩别有所本耳阎立本画萧翼取兰亭书龙圗蒋璨䟦阎立本画萧翼取兰亭云右阎右相画人物五軰其一书生状者乃唐时西台御史萧翼也其一老僧者乃智永嫡孙辨才也太宗雅好法书闻辨才秘藏王右军兰亭眞蹟令翼取之翼乃易姓名改衣服径诣辨才朝夕习洽因出御府诸书相与论难以激发之辨才曰老僧有智永禅师所寳兰亭非此伦比与公相好故出示之翼旣得兰亭在手径纳䄂中遂出太宗御札老僧张頥失色有遗𤣥珠之状书生意气扬扬有归全璧之喜其一吹淋者冩貌尤工非驰誉丹青之手不能尔也绍兴十三年二月中澣日书于豫章以上蒋题盖所画书生状至以白襕衫乌鞾与夫老僧张頥失色之状皆非也余按唐法书要録云翼曰若作公使义无得理遂改冠微服至越州衣黄衫极寛长潦倒得山东书生之体入寺称卖蚕种因是款狎旣得兰亭方吿驿长报知都督齐善行来宣示勅㫖具言所由故偶僧出斋唤归乃知萧生御史也且云奉勅遣来取兰亭兰亭得矣今唤师取别僧闻语而便絶倒良乆始苏翼便驰驿南发据此所画书生衣白与夫老僧张頥皆失实恐非阎笔托阎以传世者也霹雳手胡卢提张右史明道杂志云钱内翰穆父知开封府断一大事或语之曰可谓霹雳手钱答曰仅免胡卢提盖俗语也然余见王乐道记轻薄者改张邓公罢政诗云赭案当衙并命时与君两箇没操持如今我得休官去一任夫君鹘露蹄乃作鹘露蹄何耶更俟识者鲈鱼乡陈文惠有题松江诗落句云西风斜日鲈鱼乡言惟松江有鲈鱼耳当用此乡字而数处见皆作香字鱼未为羮胾虽嘉鱼直腥耳安得香哉以上张右史耒说然仁宗朝治平丙午所编松江集有鲈乡亭等诗其亭尚书屯田郎中林肇所立也其叙云肇顷过松陵读陈丞相留题有秋风斜日鲈鱼乡之句尝讽味之去年秋作亭江上差有雅致因取其句中鲈乡二字为亭名焉诗云鲙鲈珍琢是吴乡丞相尝留刻琰章云云张先子野诗云霓舟忽舣鲈鱼乡槎阁欲陵云汉域又云但怪鲈乡一旦成分却松江半秋色乃知标亭以鲈乡乆矣以乡为香其误甚明谥曰缪史记蒙恬传二世赐蒙毅死毅对曰且夫顺成者道之所贵也刑杀者道之所弃也昔者秦穆公杀三良而死罪百里奚而非其罪也故立号曰缪然后世称穆而不称缪何也唐许敬宗卒袁思古以敬宗弃长子于荒徼嫁少女于夷貊谥曰缪且谓晋何曾忠孝徒以日食万钱秦秀谥之曰缪敬宗忠孝不逮于曽而饮食男女之累过之谥之曰缪无负许氏矣阳思敬改谥曰恭失之矣饮羽史记汉书记李广射箭事或云饮羽或云饮镞颜氏以为无饮羽之理余按门子曰宋景公使工人为弓九年乃成公曰何其迟也工人对曰臣不复见君矣臣之精尽于此弓矣献弓而归三日而死公张弓登䑓东西而射踰皿霜之山集彭城之东其余力逸劲饮羽于石梁又新序楚熊渠夜行见寝石弯弓射之没矢饮羽下视知石梁也却复射之矢跃无迹石发豫章喜谢逸诗山寒石髪瘦水落溪毛彫余按酉阳杂爼张乘言南中水底有草如石髪每月三四日始生至八九以后可採及月尽悉烂以随月盛衰若蚌蛤鱼胎也审如张说则石髪生于水中回鴈峯衡州有回鴈峯皆谓鴈至此不复过自是而回北耳余按桞子厚过衡州见新花开却寄弟诗云故国名园乆别离今朝楚树发南枝晴天归路好相逐正是峯头回鴈时盖子厚自永还阙过衡州正春时适见鴈自南而北故其诗云尔岂专谓鴈至此而回乎乃古今考桞诗不精故耳经子之错尝记前軰摘经子之错诗兄弟䦧于墻外御其侮䦧乃阒也易窥其户而阒其无人盖内能治然后可以治人孟子以仲子为巨擘非也齐人以蚯蚓之大者为巨擘论语子路从夫子而后遇荷莜丈人止子路宿杀鸡为黍而食之见其二子焉言此一句当在至则行矣之下简编差误所致盖子路旣不见其丈人因吿二子以不仕无义云云也不然岂无人而与言哉非熊豫章渔父诗范蠡归来思狡兎吕翁何意兆非熊赠郑交诗高居大士是龙象草堂丈人非熊罴按六韬史记非龙非彲非虎非罴无熊字恐豫章别有所本裴度圣相葛立方韵语阳秋云裴度在朝宪宗委任不疑使破三贼已而吴元济授首王承宗割二州遣子入侍李师道被擒两河诸侯忠者懐强者畏克融廷凑皆不敢桀傲勲烈之盛一时无与比肩者唯李义山指为圣相诗曰帝得圣相相曰度又曰呜唿圣皇及圣相亦过矣哉荀卿曰得圣臣者帝若舜禹伊尹周公皆圣臣也谓四人为圣臣则可裴度为圣相其可哉以上皆阳秋语余按李义山韩碑诗帝得圣相相曰度其下自注曰晏子春秋仲尼圣相盖晏子春秋不显人读之者少义山恐人以为疑因注诗下而阳秋议论乃尔卤莽何耶绍兴间曾惇黄州书事亦用此事云裴度只今眞圣相勒碑千载可无人灭动心不灭照心洪郎中庆善兴祖䟦天隐子云吴筠尝作明眞辨伪辅正除邪辨方正惑三论诋释氏以尊道家之说使筠而知道则此书不作矣司马子微得天隐子之学其着坐忘论云惟灭动心不灭照心不依一物而心常住有事无事常若无心此谓眞定定不求慧而慧自生此谓眞慧慧而不用心与道冥行而久之自然得道其所造如此岂复较同异于名字之间耶以上皆洪说予按洞元灵寳定观经天尊告左元眞人云惟灭动心不灭照心但凝空心不凝住心不依一法而心常住又云惟能入定慧发迟速则不由人勿令定中急急求慧急则伤性性伤则无慧若定不求慧而慧自生此名眞慧慧而不用实智若愚益资定慧双美无极又云唯令定心之上豁然无覆定心之下旷然无基旧业日消新业不造无所罣碍回脱尘笼行而久之自然得道乃知坐忘论取此洪岂偶忘此耶能改斋漫録卷五能改斋漫录卷六钦定四库全书能改斋漫録卷六宋吴曽撰事实江总还宅诗红颜辞巩洛白首入轘辕乗春行故里徐步采芳荪迳毁悲求仲林残忆巨源见桐犹识井看柳尚知门花落空难徧莺啼静易喧无人访语黙何处叙寒温百年独如此伤心岂复论迺江摠自梁南还寻草市宅诗杜子美晓行口号断章云市朝今日异丧乱㡬时休远愧梁江摠还家尚黑头槎头缩项鳊孟浩然檀溪别业诗云梅花残腊月柳色半春天鸟泊随阳鴈鱼藏缩项鳊又岘山作云试垂竹竿钓果得槎头鳊美人骋金错纎手鲙红鲜又送王昌龄诗云土毛无缟纻乡味有槎头故杜子美解闷诗云复忆襄阳孟浩然清诗句句尽堪𫝊即今耆旧无新语漫钓槎头缩项鳊按杜田作杜诗补遗正谬云槎头一説为襄阳郡地名一説为钓矶上枯木及见曽绎云皆非也尔雅云槮谓之涔槮音渗涔音岑孙炎释云积柴木水中养鱼曰槮襄阳俗谓鱼槮为槎头言所积柴木槎枒也予以杜曽二公所説皆非盖二公不读习凿齿所撰襄阳耆旧传所以为此之纷纷也盖传云汉水中鳊鱼甚美常禁人捕以槎断水因谓之槎头鳊宋张敬儿为刺史作六橹船置献齐高帝曰奉槎头缩项鳊一千八百头子美耆旧之説槎头之义乃涣然可晓对扬抏士卒杜子美赠李秘书诗对扬抏士卒干没费仓储势借兵须用功无礼忽诸御鞍金騕褭宫研玉蟾蜍初不晓对扬抏士卒为何等语读上林赋方悟抏挫也五官切抏士卒之精费府库之财盖李方入对宜论蜀中兵老财匮也又王褒四子讲德论曰惊边抏士屡犯刍荛白露团杜子美初月诗云庭前有白露暗满菊花团又白露诗云白露团甘子又江月诗玉露团清影又絶句玉座应悲白露团按谢恵连诗团团满叶露谢元晖犹霑余露团庾抱胥台露诗唯有团阶露承睫共霑衣杜诗所本也生男堕地要膂力傅元豫章行云苦相身为女卑陋难具陈男儿当门户堕地自生神雄心志四海万里望风云女育无欣庆不为家所珍玉颜随年改丈夫多好新昔为形与影今为胡与秦故杜子美云生男堕地要膂力一生富贵倾家国莫愁父母少黄金天下风尘儿亦得画者杨契丹翰林学士吴郡朱景元画断云杨契丹隋唐间人官至上仪同六法备该甚有骨气在阎立本之下余乃悟杜子美奉先刘少府新画山水障歌岂但祁岳与郑䖍笔迹远过杨契丹之句艓子杜田杜诗补遗正谬云杜子美最能行云富豪有钱驾大舸贫穷取给行艓子按扬雄方言南楚江湖湘凡船大者谓之舸艓小舟名音叶言轻如小叶也切韵玉篇并不载艓字余按王智深宋记曰司空刘休范举兵潜作舰艓则艓字不为无所本也淡沲潭陁杜子美醉歌行云春光淡沲秦东亭淡沲当是潭陁见富嘉谟明水篇曰阳春二月朝始暾春光潭陁度千门明水时出御至尊而富又本梁简文和湘东王阳云楼荅柳诗曰潭陁青帷闭玲珑朱扇开第陁一字不同选江赋随风猗萎与波潭沲注曰潭沲随波之貌沲徒我切简文与富皆本乎此定昆池唐刘餗撰隋唐嘉话云中宗朝安乐公主请昆明池帝曰前代以来不以与人公主不悦因大役人徒别掘一池号曰定昆池言胜昆明池既成而中宗往观令公卿赋诗李日知诗云但愿暂思居者逸无使当时作者劳故杜子美陪郑广文何将军山林诗云忆过杨柳渚走马定昆池将军树杜子美有过宋之问庄断章云更识将军树悲风日暮多自注云之问弟执金吾旧注引后汉冯异每所止舎独在树下军中唿为大树将军余以为事虽本此亦自周庾信隋元行恭二人诗发之庾麟趾殿校书和刘仪同云月落将军树风惊御史乌元行恭过故宅云頽城百战后荒邑四邻通将军树已折步兵途转穷子美意取此星剑玉琴杜子美暝诗云正枕当星剑收书动玉琴按越絶书越王取纯钩示薛烛曰光乎如屈阳之华沈沈如芙蓉往观于湖观其文如列星之行观其光如水溢于塘李峤寳劒篇背上名为万年字胸前㸃作七星文又晋稽康琴赋有云絃以园客之丝徽以荆山之玉故杜子美取之以为诗芳尘石虎起四十丈楼结珠为帘垂五色玉佩杂寳异香为屑风作则扬之名芳尘尘甚以酒洒之名粘雨按陆云喜霁赋曰戢流波于桂水兮起芳尘于沈泥云生于虎之前则芳尘之説不始于石虎也司空曙送高胜谒曹王诗云想君登旧树重喜扫芳尘张旭草圣杜子美饮中八仙歌云张旭三盃草圣传脱帽露顶王公前挥毫落纸如云烟又杨监见示张旭草书图诗云呜唿东吴精逸气感清识按唐书本传止言旭每大醉唿叫狂走乃下笔或以头濡墨而书世唿张颠不言其详唯李颀有诗赠之其言皓首穷草𨽻时称太湖精则足以见杜所谓东吴精之意其言露顶据胡牀长叫三五声则足以见所谓脱帽露顶之意高舂下舂淮南子日经于泉隅是谓高舂顿于连石是谓下舂乃悟梁元帝游后园诗暮春多淑气斜景落高舂又纳凉诗高舂斜日下佳气满栏楹唐薛能诗隔溪遥见夕阳舂然山谷梦伯兄诗云相携犹听隔溪舂此岂误也哉桃花水陈张正见公无渡河诗櫂折桃花水风横赤箭流乃隋薛道衡渡北河诗桃花长新浪竹箭下奔流所本也桃花水见沟洫志河决而桃花水漾溢又见韩诗外传竹箭流水慎子曰河下龙门流驶竹箭驷马追之不及故杜子美南征诗春岸桃花水云帆枫树林灌婴井张僧鉴寻阳记云湓口城汉灌婴所筑汉建安中孙权经此城命凿井适中古甃得石函铭曰汉六年颍隂侯开下云三百年当塞塞后不满百年当为应运者所开权欣然以为己瑞井极深湓江有风浪井水辄动邦人因号浪井故李白下寻阳城泛彭蠡诗云浪动灌婴井寻阳江上风今井在衙城内之西圃又记云上有三石梁长数丈广不盈尺杳然无底吴勐与弟子缘石梁而渡见金阙玉房地皆五色文石故李白诗云金阙前开三峯长银河倒挂三石梁刘删诗亦用此事故云危梁耿大壑瀑布洩中天太白本之耶张平叔赃吏东坡云白乐天行张平叔户部侍郎判度支制诰云坐而决事丞相以下不过四五而主计之臣在焉以此知唐制主计盖坐而论事也不知四五者悉何人平叔议盐法至为割剥事见退之集今乐天制诰亦云计能析秋毫吏畏如夏日其人必小人也以上皆东坡语余读唐柳氏家训载柳公绰为中丞日张平叔以侥倖承宠及罪发鞫于宪司吏引曰张侍郎公绰叱曰赃吏岂可唿官据案复引曰囚张平叔系于别圄遂穷竟其失官钱四十万缗以具狱闻此事东坡盖未之见耶月随灰而晕阙梁朱超舟中望月诗入风先遶晕排雾急移轮梁庾肩吾望月诗圆随汉东蛤晕逐淮南灰庾信望月诗灰飞重晕缺蓂落独轮斜周王襃闗山月诗灰寒光转白风多晕欲生盖用淮南子所谓月随灰而晕阙杜子美晩月诗云欲得淮南术风吹晕已生关山月周王褒有闗山月诗云闗山夜月明愁色照孤星半形同汉阵全影逐胡兵灰寒光转白风多晕欲生寄言亭上吏游客解鸡鸣唐德宗朝长孙公辅亦有闗山月诗略云凄凄还切切戍客多离别何处最伤心闗山见秋月故杜子美咏月凡使闗山者五初月云闗山空自寒晩月呈汉中王云闗山同一照吹笛云月傍闗山几处明又寄张彪诗云闗山信月明又十六夜翫月诗闗山随地阔河汉近人流玉花骢照夜白明皇杂録记上所乗马有玉花骢照夜白又异人録云玉花骢者以面白故又谓之玉面花骢故杜子美丹青引云先帝天马玉花骢画工如山貌不同观曹将军画马图歌云曽貌先帝照夜白龙池十日飞霹雳薛稷画鹤南部新书云祕省内落星石薛稷画鹤贺知章草书郎余令画凤相传号四絶故杜子美有通泉县署屋壁薛少保画鹤诗所谓薛公十一鹤皆写青田真字舞罗衫叶叶绣重重金凤银鹅各一丛每遇舞头分两向太平万歳字当中王建宫辞也按唐乐府杂録云舞有健舞软舞字舞花舞马舞字舞者以舞人亚身于地布成字也故建有太平万嵗字之句白玉堂金华省古乐府诗君家诚易知易知复难忘黄金为君门白玉为君堂堂上罗酒樽使作邯郸倡故杜子美诗云上君白玉堂倚君金华省水晶宫任昉述异记云吴王阖闾造水晶宫又魏略曰大秦国以水精为屋柱故杜子美曲江对酒云水精春殿转霏微三受降城杜子美诸将诗云韩公本意筑三城拟絶天骄拔汉旌按唐中宗时张仁愿取漠南地于河北筑三受降城絶虏南冦封韩国公故杜云耳腊日赐口脂景龙文馆记三年腊日帝于苑中召近臣赐腊晚自北门入于内殿赐食加口脂蜡脂盛以翠碧镂牙筩故杜子美腊日诗云口脂面药随恩泽翠管银罂下九霄王建宫辞云月冷天寒近腊时玉街金瓦雪漓漓浴堂门外抄名入公主家人谢口脂皆言腊日赐口脂也䴙鹈膏尔雅注䴙鹈似凫而小膏可莹刀续英华诗有马衔苜蓿叶劒莹䴙鹈膏故杜子美赠太常张卿均诗云健笔凌鹦鹉铦锋莹䴙鹈又大食刀歌云镌错碧甖䴙鹈膏铓锷以莹虚秋涛日亭午天台赋曰羲和亭午纂要曰日光曰景日景曰晷日气曰晛日初出曰旭日昕曰晞日温曰照在午曰亭午在未曰昳日晩曰旰日将暮曰薄暮故杜子美晨雨诗云麝香山一半亭午未全分又通泉驿诗云溪行衣自湿亭午气始散厨人刘桢瓜赋序曰在曹植座厨人进瓜植命为赋立成其辞云云故杜子美山馆诗云厨人语夜阑战国策张仪引厨人曰乃知厨人已具战国策水精域江摠大庄严寺碑俯看惊电影彻琉璃之道遥拖宛虹光徧水精之域故杜宿赞公房诗云身在水精域云阁甘泉赋乗云阁而上下兮纷䝉茏以混成李善曰云阁言高连云也杜子美诗散骑未知云阁处玉户金铺门首也璇题玉英题头也榱椽之头皆以玉饰英华相属也地平如掌沈佺期长安路诗秦地平如掌层城出云汉故杜子美乐游园歌云公子华筵势最高秦川对酒平如掌苍玉佩翠云裘礼记曰天子佩白玉公侯佩山元玉大夫佩水苍玉世子佩瑜玉士佩瓀玟又宋玉风赋曰主人之女翳承日之华被翠云之裘故杜子美更题诗云羣公苍玉佩天子翠云裘莼为露葵颜之推家训有蔡郎者讳纯遂专唿莼为露葵面墙之徒递相倣傚承圣中士人聘齐主客郎李恕问曰江南有露葵否答曰露葵是莼水乡所出今食者緑葵耳故杜子美茅堂检校收稻诗云秋葵煑复新又寄杜佐诗云味岂同金菊香宜配緑葵教坊内人忽看金舆向月陂宫人接着便相随恰从中尉门前过当处教看卧鸭池王建宫词也按唐着作佐郎崔令钦教坊记云左右两教坊右多善歌左多工舞坊外有水泊俗号月陂陂形如偃月也故王建述此又言妓女入宜春院谓之内人亦曰前头人常在上前头也其家得在教坊谓之内人家四季给米得幸者谓之十家故王建宫词云内人对御叠花牋内人唱好龟兹急内人相续报花开内人笼脱系红绦内人恐要新衣着内人争乞洗儿钱集絃胶仙传拾遗云汉武天汉三年帝巡北海王母遣使献灵胶四两乃集絃胶也出凤麟洲洲上多凤麟数万为羣煑凤喙及麟角合煎作胶名之曰集絃胶一名连金㳬弓弩已断之絃刀劒已断之铁以胶连续遂不脱也故杜子美病后过王倚饮歌云麟角凤觜世莫识煎胶续絃竒自见银牀杜子美谒𤣥元庙诗风筝吹玉柱露井冻银牀潘子真诗话以杜用晋史乐志淮南篇淮南王自言尊百尺高楼与天连后园凿井银作牀金瓶素绠汲寒浆潘引此未尽也按山海经曰海内崑崙墟在西北帝之下都高万仞面有九井以玉为槛郭璞注曰槛栏也故梁简文双桐生空井诗云银牀系辘轳庾肩吾九日诗云银牀落井桐苏味道井诗澄彻泻银牀陆龟蒙井上桐诗独立傍银牀碧桐风袅袅盖银牀者以银作栏犹山海经所谓以玉为槛耳洪觉范冷斋夜话不知出此乃引嘉祐中许彦周知澶州河滨渔网得一小石刻诗云雨滴空阶晓无心换夕香井桐花落尽彊半在银牀五夜衞宏汉旧仪曰五夜者甲夜乙夜丙夜丁夜戊夜又浑天仪制曰以左手把箭右手指刻以别天时早晩故杜子美早朝诗云五夜漏声催晓箭松花酒唐原化记有老人访崔希真希真饮以松花酒老人云花涩无味以一丸药投之酒味顿美裴铏传竒载酒名松醪春故杜子美集载杜员外诗云松醪酒熟傍看醉刘长卿送从兄之淮南诗云泝㳂随桂檝醒醉任松华又至华阳洞诗云萝月延步虚松花醉闲宴浮蚁周庾信谢赐酒诗云浮蚁对春开盖用曹子建七启盛以翠尊酌以雕觞浮蚁鼎沸酷烈馨香故杜子美赠汝阳王诗曰仙醴来浮蚁江楼夜宴诗尊蚁添相续简院内诸公诗云蚁浮仍腊味鸥泛已春声独酌謡陈沈炯独酌謡曰独酌謡独酌独长謡智者不我顾愚夫余不邀不愚复不智谁当余见招所以成独酌一酌倾一瓢白乐天以吴祕监有美酒多独酌但蒙书报不以饮招故云君称名士夸能饮我是愚夫肯见招盖用王孝伯读离骚痛饮酒对此事用也龙凤膏为灯王子年舍遗记海人乗霞舟以雕囊盛数升龙膏献燕昭王王坐通云之堂然龙膏为灯火色曜百里烟色如丹洞冥记汉武帝以丹豹髓白凤膏磨青钖为屑以淳苏油和之照于神坛夜暴雨火光不灭余乃知李长吉歌烹龙炰凤玉脂泣罗屏绣幕围香风非凿空语也八舎唐沈佺期自考功员外郎拜给事中作诗云旭日千门起初春八舎归又酧杨给事亷见赠省中诗云分曹八舎断解袂五时空按应劭汉官仪曰侍中舎有八区论者言员本八人巴渝曲乐府解题载武王伐纣歌使工习之号曰巴渝之曲美其地因巴渝以取名杜子美暮春题瀼西草堂诗以万里巴渝曲三年实饱闻今世所传印注杜诗乃引前汉礼乐志巴渝鼓员三十六人殊不知巴渝之歌自武王伐纣始浮查杜子美观李固请司马弟山水图诗末章云浮查并坐得仙老暂相将前辈多引张骞为証非也余按王子年记尧时有巨查浮于四海查上有光若星月常绕四海十二年一周名贯月查又名挂星查羽仙栖息其上子美笛诗引胡骑武陵事杜子美吹笛七言诗云胡骑中宵堪北走武陵一曲想南征上句取陈周𢎞让长笛吐清气诗胡骑争北归偏知别卿苦下句取陈贺彻长笛吐清气诗方知出塞虏不惮武陵深旧注下句引桓伊三弄之事非也不见武陵意耳笛诗清商欲尽奏杜子美五言吹笛诗云清商欲尽奏宋玉笛赋云吹清商进流征又云奏苦血沾衣又王徽谓桓伊曰闻君善吹笛试为一奏又云故作发声微向秀思旧赋序曰山阳邻人有吹笛者发声嘹喨满壁写沧洲杜子美何年顾虎头满壁画瀛洲瀛字乃沧字故王介甫诗云画史虽非顾虎头还能满壁写沧洲盖杜有山水障歌云闻君扫却赤县图乗兴遣画沧洲趣短辕车晋王导传蔡谟曰但见短辕犊车长柄麈尾按后汉马援传乗下泽车注云行泽者欲短毂行山者欲长毂短毂则利长毂则安短毂者短辕也盖本于周礼冬官车人为车云赋日五色唐书李程传擢进士宏辞赋日五色造语警拔士流推之其后浩虚舟亦试此题按田俅子云少昊金天氏邑于穷桑天开日五色丕照穷桑赋题本此然前汉五行志晋天文志皆云人君乗土而王其政太平则日五色桑榆桃李前辈称李绹和杜祁公诗收得桑榆归物外种成桃李满人间按日西垂景在树端谓之桑榆具诸淮南子至若种成桃李则本狄仁杰与裴耀卿事耳按仁杰家传云荐张柬之袁恕己桓彦范崔元暐敬晖五公咸出公门下皆出州县官拔置显位外以为五公一代之盛桃李也又谈薮王泠然上裴耀卿书曰拾遗补阙宁有种乎仆不佞亦相公一株桃李也都卢寻橦缘竿也新唐书元载传及李肇国史补载客有赋都卢寻橦篇讽其危载泣下而不知悟夫都卢寻橦缘竿之伎也见西京杂记又傅元西都赋云缘竿之伎有都卢寻橦跟挂腹旋也唐人王建有一首寻橦歌云人间百戏皆可学寻橦不比诸余乐重梳短髻下金钿红帽青巾各一边身轻足捷胜男子绕竿四面争先缘习多倚附欺竿滑上下蹁跹皆着袜飜身揺头欲落地却住把烟初似歇大竿百夫擎不起袅袅半在青云里纎腰女儿不动容戴行直舞一曲终回头但觉人眼见矜难恐畏天无风险中更险何曽失山䑕悬头猿挂膝小垂一手当舞盘斜惨双蛾看落日斯须改变曲解新贵欲欢他平地人散时满面生颜色行步依前无气力汉书曰武帝享四夷之客作巴俞都卢音义曰軆轻善缘张衡西京赋都卢寻橦唐书音训曰寻橦卢㑹山名其土人善缘橦竿然不着所出予按汉书曰自合浦南有都卢国太康地志曰都卢国其人善缘高花门杜子美好言花门按唐志甘州有花门山堡东北千里至回鹘衙帐故有留花门诗一首又云花门𠢐面请雪耻又云闻道花门将论功未肯归又云闻道花门破和亲事却非杨巨源亦有送太和公主和番诗云北路古来难年光独忍寒朔风侵鬓起边月向眉残芦井寻沙到花门度碛看薰风一万里来处是长安亦言花门也又杜复愁诗云花门小箭好此物弃沙场岑参送封常清西征序曰天寳中匈奴回纥冦边踰花门锦缯维舟吴甘宁住止常以缯锦维舟去辄割弃以示奢侈陈张正见赋得雪映夜舟诗樯风吹影落䌫锦杂花浮世言锦䌫始于炀帝非也吴陈之间巳见矣故杜子美秋兴诗云锦䌫牙樯起白鸥又锦䌫回沙碛兰桡避荻洲又送二翁还江陵诗火旗还锦䌫白马出江城双陆王建宫词分明同坐赌樱桃收却投壶玉腕劳各把沈香双陆子局中鬭叠阿谁高按狄仁杰家传载武后语仁杰曰朕昨夜梦与人双陆频不胜何也对曰双陆输者盖谓宫中无子此是上天之意假此以示陛下安可虚储位哉今新唐史削去宫中两字止云双陆不胜无子也余尝与善博者论之博局有宫其字不可削盖削之则无以见宫中之意故王建诗亦云赤壁栖鹘东坡谪居于黄五年赤壁有巨鹘栖于乔木之上后赋所谓攀栖鹘之危巢俯冯夷之幽宫是巳韩子苍靖康初守黄州三月而罢因游赤壁而鹘已去作诗示何次仲迂叟云缓寻翠竹白沙游更挽藤稍上上头岂有危巢尚栖鹘亦无尘迹但飞鸥经营二顷将归去眷恋羣山为少留百日使君何足道空余诗句满江楼次仲和荅云儿时宗伯寄吾州讽诵高文至白头二赋人间眞吐凤五年溪上不惊鸥蟹尝见水人犹怒鹘有危巢孰敢留珍重使君寻故迹西风怅望古城楼二诗皆及鹘巢盖推赋而云也灰心忍事霜鬓论兵唐人诗有意効承平无功荅盛明灰心缘忍事霜鬓为论兵道直身还在恩深命转轻盐梅非拟议葵藿是平生白日长垂照青蝇谩发声嵩阳旧田地终拟复归耕中书堂北轩西壁题灰心霜鬓之句者验其书旧相李公迪之笔也李入时边兵未动意在忍事之语晏元献中书即事诗尝叙其事晏诗曰惨惨高槐落凄凄余菊残粉墙多记墨聊为拂尘看正谓此也前诗乃裴晋公中书即事诗见又𤣥集太液池网索元微之诗蘂珠深处少人知网索西临太液池浴殿晓闻天语后步郎骑马笑相随注网索在太液池上学士候制每歇于此故晏元献和宋子京召还学士院有云网索轩窗邃鸾坡羽衞重鹢舟还下濑星驷出飞龙赋待三英集辞须五吏供㑹看边燧息横霈紫泥封者为此也又一篇云暮召三山峻晨趋一节回乍维青雀舫还直右银台陟降丹涂密论思武帐开欲谈当世务元借轶羣才孟诸东坡有去杭十五年复游西湖诗断章云谁怜寂寞高常侍老去狂歌忆孟诸高适有两诗言孟诸其一云朝临孟诸上忽见芒砀间赤帝终已矣白云长不还其后又有封邱诗云我本渔樵孟诸野一生自是悠悠者乍可狂歌草泽中宁堪作吏风尘下东坡所用乃后一篇也一日十二忆唐朱昼喜陈懿至诗云一别一千日一日十二忆苦心无闲时今夕见玉色迺知山谷五更归梦三百里一日思亲十二时之句盖取此醉眼曰缬人皆以眼缬为出李贺龟甲屏开醉眼缬殊不知出庾信集醉眼曰缬飞蓬晋左思赋白发云发乃辞尽誓以固穷昔临玉颜今从飞蓬发肤至昵尚不克终聊用拟辞比之国风王荆公诗久应飘转作蓬飞赤霄行文选七命挂归翮于赤霄之表故杜子美薛少保画鹤诗赤霄有真骨耻饮洿池津送覃二判官诗云胏肝若稍愈亦上赤霄行又有赤霄行诗打毬唱好唐杨巨源观打毬诗云入门百拜瞻雄势动地三军唱好声乃悟王建宫辞所谓对御难争第一筹殿前不打背身毬内人唱好龟兹急天子龙舆过玉楼梅诗用月落参横事秦少游和黄法曹梅花诗月落参横画角哀暗香销尽令人老世谓少游用古善哉行云月没参横北斗阑干亲友在门忘寝与餐按异人录载隋开皇中赵师雄游罗浮一日天寒日暮于松林间酒肆旁舍见美人淡妆素服出迎时已昏黑残雪未消月色微明师雄与语言极清丽芳香袭人因与之叩酒家门共饮少顷一緑衣童来笑歌戏舞师雄醉寝但觉风寒相袭久之东方巳白起视乃在大梅花树下上有翠羽啾嘈相顾月落横但惆怅而已迺知少游实用此事九江千歳龟歌张文潜有二石龟晁无咎名其大者为九江小者为千歳文潜因作九江千歳龟歌一首赠无咎略云老龙洞庭怒荡覆尧九州谓半山老人也又云禹咄嗟水平流谓司马君实也脩网银刀苏诗云往年京国厌蓬蒿长羡淮鱼压楚糟今日橐駞桥下泊恣看脩网出银刀观颜鲁公放生池碑方悟此诗湖州所作渼陂唐元澄撰秦京杂记载渼陂以鱼美得名故杜子美渼陂西南台诗空蒙辨鱼艇子美又有渼陂行及鄠县源大宴渼陂诗孔安国注禹贡嶓冢导渼云泉始出山为渼然广韵五㫖美字下有渼字注云渼陂在京兆鄠县以此观之渼陂既以鱼美得名则当作渼工部二诗皆言终南在武功县与鄠县北近银盘海底出东方朔神异经记北荒异国有银盘大五丈中有明珠数丈照千里乃悟卢仝月蚀诗烂银盘从海底出之语书画贱肥贵瘦山谷次韵子瞻和子由观韩干马因论天马诗云曹霸弟子沙苑丞喜作肥马人笑之李侯论干独不尔妙画骨相遗毛皮翰林评书乃如此贱肥贵瘦人未知盖谓东坡尝与孙莘老求墨妙亭诗云峄山传刻典型在千载笔法留阳氷杜陵评书贵瘦硬此论未公吾不凭短长肥瘠各有态玉环飞燕谁敢憎意属此也拨刺跋刺杜子美诗沙头宿鹭连拳静船尾跳鱼拨刺鸣按拨刺两字张衡思𤣥赋云弯威弧之拨刺兮射嶓冢之封狼注曰拨音方割反刺音力达反拨刺张弓声而非鱼也唯李太白用意与杜子美同李酬小吏赠双鱼诗云双鳃呀呷鳍鬛张跋刺银盘欲飞去惟李以拨为跋金柅园临川郡圃旧名金柅今则没其名徐铉鼎臣送从兄赴临川幕诗云石头城下春潮满金柅亭边緑柳繁谓此也荆公集句送吴显道诗亦云临川楼上柅园中作音佐张文潜明道杂志韩退之作方桥诗云可居兼可过后乃云方桥如此作是读作作佐也余考唐文不止退之皮日休松陵集有胥口即事六言诗鸳鸯一处两处舴艋三家五家㑹把酒船隈荻共君作箇生涯注作去音乃知唐以作音佐旧矣广韵佐字下有作字并子贺切造也足下黑子大贵袁天刚相书云足下有龟文黑子并大贵一品宰辅之相唐北梦琐言吴行鲁少事内官西门军容一日为洗足中尉以脚下文理示之曰如此文理争教不作十军军容行鲁曰某亦有之乃脱屦呈中尉叹曰我为汝成之后假以军职有功除西川节度制云为命代之英雄作人中之祥瑞唐开元传信记云安禄山初为张韩公帐下走使之吏韩公尝令禄山洗足韩公脚下有黑㸃子禄山因洗脚而窃视之韩公顾笑曰黑子吾贵相也独汝窥之亦能有之乎禄山曰某贱人也不幸两足皆有比将军者黑而加大竟不知是何祥也韩公竒而观之益亲厚之约为义儿而加荐宠余以二事推考益知天刚之言可信坐隐手谈豫章弈棋诗坐隐不知巖穴乐手谈胜与俗人言按世説王中郎以围棊是坐隐支公以围棊为手谈又语林曰王以围棊为手谈在哀制中祥后客来方幅为㑹戏然唐杜阳编云大中间日本国贡玉棊子云本国南有集眞岛岛上有手谭池池中出棊子此又何耶乌鬼元微之酬乐天诗病赛乌称鬼巫占瓦代龟注云南人染病并赛乌鬼因悟杜子美诗家家养乌鬼顿顿食黄鱼之意沈存中以乌鬼为鸬鹚不知又何所据也分种越人田唐戴叔伦有抚州对事后送外生宋垓归饶州觐侍呈上姊夫诗云石壁转棠隂鄱阳寄茅屋淹留三十年分种越人田按严助传淮南王安上书谏武帝击南越云越人欲为变必先田余干界中韦昭注云越邑今鄱阳县也然前汉志皆以干为汗应劭云汗音干旧唐书地里志云干隋朝去水好汉长史东坡饯顾子敦诗人间一好汉谁似张长史旧史张柬之为荆州长史则天谓狄仁杰曰安得一好汉用之狄因荐柬之新史易好汉为竒男子洗盏开尝对马军韩持国谢邵尧夫九日远寄新酒诗云有客忽传龙坂至开樽如对马军尝自注云锦屏山题名有记河南府使马军送新酒余乃知杜诗洗盏开尝对马军裴二端公鲍彪杜诗谱论第十卷大歴十四年己酉年五十八有次湘江宴饯裴二端公赴道州诗又有暮秋枉裴道州手札诗又有暮秋枉裴道州手札率尔遣兴诗又有湘江宴饯裴二端公赴道州诗彪皆不着裴二端公为何人予偶读蒋参政之竒武昌怡亭序云怡亭铭乃永泰元年李阳氷篆李莒八分而裴虬作铭又云因过浯溪观唐贤题名有河东裴虬字深源大歴四年为着作郎兼侍御史道州刺史始知杜甫所谓裴二端公者为虬也予因着此以补鲍氏之阙裴虬怡亭铭曰峥嵘怡亭盘薄江汀势压西塞气涵东溟风云自生日月所经衆木成幄羣山作屏故予逃世于此忘形欧公集古录亦着怡亭本末甚详昭灵夫人东莱先生吕居仁记晁伯宇载之学问精确少见其比尝作昭灵夫人祠诗云杀翁分我一盃羮龙种由来事杳冥安用生儿作刘季暮年无骨葬昭灵高祖纪止云汉王即皇帝位于汜水之阳追尊先媪曰昭灵夫人其详见于陈留风俗传云小黄县者宋地黄乡也沛公起兵野战丧皇妣于黄乡天下平定乃使使者以梓宫招魂幽野于是有蛇在水自洒濯入于梓宫其浴处有遗发故谥曰昭灵夫人别酒莫留钱周庾信舞媚歌六言云少年唯有欢乐饮酒那得留钱豫章长短句云一盃别酒莫留钱出此一顿食杜诗顿顿食黄鱼顿顿字亦有所本晋谢仆射陶太常诣吴领军坐久吴留客作食日已中使婢卖狗供客客比得一顿食殆无气可语临无地杜诗草阁临无地柴扉永不闗今世注本无説王原叔云他本又为荒芜之芜遂两存之然文选云飞阁下临于无地玉鱼铁马王原叔又言杜诗多用当时事如云玉鱼蒙葬地者事见韦述两京记铁马汗常趋者昭陵石马助战是也禁酒国东坡次韵赵明叔碧香酒诗先生未出禁酒国盖用卢仝何时得出禁酒国牛鸣盎中雉登木东坡听贤师琴诗平生未识宫与角但闻牛鸣盎中雉登木按管子凡听宫如牛鸣窖中凡听角如雉登木以鸣音疾以清故晋书亦云牛鸣盎中宫雉登木中角木上座东坡诗留我同行木上座赠君无语竹夫人按慧日至夹山夹山问与甚么人同行日云有箇木上座盖谓拄杖也金叵罗东坡诗归来笛声满山谷明月正照金叵罗按北史祖珽盗神武金叵罗盖酒器也韩子苍诗云劝我春风金叵罗别驾别乗别驾始后汉州置别驾治中然则别驾者官之名也若别乗则别驾之义非官名也晋庾亮与郭游书云别驾旧与别乗同流王化于万里任居刺史之半东坡荅田国博诗风流别乗多才思无垢洗更轻东坡宿海㑹寺诗本来无垢洗更轻乐府云居士本来无垢按维摩诘经偈云八解之浴池定水湛然满布以七净华浴此无垢人烦恼睡蛇东坡石台长老胁不至席二十年赠诗云谁信吾师非不睡睡蛇已死得安眠按遗教经烦恼毒蛇睡在汝心睡蛇既出乃可安眠坡取此何逊早梅诗杜子美和裴迪早梅诗还如何逊在扬州旧注云梁史何逊传不见扬州事前辈多引逊早梅诗云兔园标物序惊时最是梅冲霜当路发映雪拟寒开枝横却月观花遶凌风台知应早飘落故逐上春来按此诗见初学记不见在扬州意耳予按三辅决録云逊在扬州见官梅乱发赋四言诗人得传写乃知杜指此事看朱成碧李太白前有樽酒行云催絃拂柱与君饮看朱成碧颜始红按梁王僧孺夜愁示诸宾诗云谁知心眼乱看朱忽成碧又云看朱成碧思纷纷憔悴支离为忆君不信比来长下泪开箱看取石榴裙武则天诗也见郭茂倩乐府和戎如乐和孔融与常林甫书曰西土之人解仇崇好以顺风化万里雍穆如乐之和虽为国家威灵感应亦实士縠堪事之効也按左氏传晋悼公语魏绛曰子教寡人和诸戎狄以正诸华八年之中九合诸侯如乐之和无所不谐请与子乐之乃知融用此语阙门银牓杜诗曲江翠幕排银牓按神异经曰东方有宫青石为墙高三仞左右阙高百丈画以五色门有银牓孔子志在春秋元祐间国学出孔子志在春秋论时学官止引何休公羊序文殊不知出孝经钩命诀曰孔子曰吾志在春秋行在孝经以春秋属商以孝经属参天洗兵杜诗有洗兵马末章云安得壮士挽天河净洗甲兵长不用按説苑武王伐纣风霁而乗以大雨散宜生又谏曰此非妖欤王曰非也天洗兵也烟生遥岸隐月落半崖隂唐太宗辽东山夜临秋诗烟生遥岸隐月落半崖阴盖取沈庾诗沈约登元畅楼诗云云生片岭黒日下半溪阴庾肩吾汉高庙诗云尘飞远骑没日徙半峯寒黄鹤楼下仙人洞东坡集有李公择求黄鹤楼诗其诗云黄鹤楼前月满川抱闗老卒饥不眠夜闻三人笑语言羽衣着屐响山前非鬼非人意其仙石扉三扣声清圆洞中铿鈜落门闗缥缈入石如飞烟鸡鸣月落风驭还迎拜稽首愿执鞭汝非其人骨腥膻黄金乞得重莫肩持归包裹弊席氊夜穿茅屋光射天里闾来观已变迁似石非石鈆非鈆或取而有衆忿喧讼归有司今几年无功暴得喜欲颠神人戏汝真可怜愿君为考然不然此语可信冯公传按鄂州黄鹤楼下有石光彻名曰石照其右鉅石世传以为仙人洞也一守闗老卒每晨起即拜洞下一夕月如昼见三道士自洞中出吟啸久之将复入洞卒即从之道士曰汝何人邪卒具言其所以且乞富贵道士曰此洞间石速抱一块去卒持而出石合无从而入明日视石黄金也凿而货之衣食顿富为队长所察执之以为盗也卒以实告官就取其石至郡则金化矣非金非玉非石非鈆因藏于军资库中盖冯当世所言如此故东坡诗用其事鹤料符宋景文笔记着阙疑一条云吴郡有鹤料符未详其义王洙李淑最为博识亦各未喻巳上皆宋説予按唐松陵集载皮日休新秋诗云酒坊吏到长相见鹤料符来每探支注云吴郡有鹤料符案不知宋偶忘此何耶絃管作离声欧公诗我亦只如常日醉莫教絃管作离声按吴越春秋勾践伐吴乃命国中与之诀而国人悲哀皆作离别之声祭以鬼宿渡河为候叶少藴避暑录话记近见翟公巽云作祭仪十卷而未之见问其大约谓如或祭于昏或祭于旦皆非是当以鬼宿渡河为候而鬼宿渡河常在中夜必使人仰占以俟之其他大抵类此援证皆有据公巽博学多闻不肯碌碌同衆所见必过人也予按钱希白洞微志返魂香传云司天主簿徐肇少失父母常念不面庭闱有苏徳哥者语肇曰子闻古之返魂香乎肇曰闻之徳哥善合此物员外或有求见必置之肇泣言父母事曰后三日夜于此堂中借绯幕二条遮之一如召客仍曰夜半可至盖候鬼宿渡河之后逡巡夜漏已半遂命肇于幕外见之然则翟公巽祭仪以鬼宿渡河为候者盖本苏徳哥之事耳岂少藴偶忘之耶软语杜子美诗夜阑聴软语本法华经又以软语一云言词柔软能改斋漫录卷六能改斋漫录卷七钦定四库全书能改斋漫录卷七宋吴曽撰事实摩顶致踵孟子摩顶放踵盖放字恐误也或是致字致放字相类见李善文选注腹腴杜子美徧劝腹腴愧年少本礼记冬右腴夏右鳍郑氏曰腴腹下也前汉九州膏腴师古曰腹下肥曰腴鍊师练师杜子美忆昔行更访衡阳董鍊师南游早鼓潇湘柂鍊师当是衡山道士耳取鍊形之意故道家有灵寳五鍊经按后魏李顺兴乍愚乍智人莫识之其言未来事时有中者常冠道士冠时人有忆者辄至其家号为李鍊师后有张鍊师亦不知其名字好言未然之事世人以张类顺亦唿为张鍊师见本传然则称道士而以鍊师其来久矣不始于唐也李白有赠嵩山焦鍊师诗序云嵩丘神人焦鍊师者不知何许妇人也司空表圣亦有送张鍊师还娥眉山诗皇甫冉亦有少室山韦鍊师昇仙歌鲍溶亦有宿青牛谷梁鍊师仙居诗按唐六典云道士修行其徳高思精谓之练师乃知练师之名其来甚久但练字从系麻鞵见天子王叡炙毂子云夏商以草为屩左氏曰菲屦也至周以麻为之谓之麻鞵贵贱通着晋永嘉中以丝为之宫中妃嫔皆着故杜子美述怀诗云麻鞵见天子衣袖露两肘浮云蔽日潘子眞诗话曰摠为浮云能蔽日长安不见使人愁李太白诗也陆贾新语曰邪臣蔽贤犹浮云之障白日也白用此予按史记龟策列传亦云日月之明而时蔽于浮云桑䕃不徙唐尉迟敬徳赞曰敬德之来太宗以赤心付之桑䕃不徙而大功立按战国策冯忌对赵王曰尧见舜于草茅之中席陇亩而廕庇桑隂移而授天下又刘子曰尧之知舜不违桑隂袁孝政注云尧尝举舜于服绎之隂与舜语于桑树下树隂不移尧即知舜赈济振济颜师古匡谬正俗曰赈济当用振字説文曰振举也救也诸史籍所云振给振贷振业者其义皆同尽当为振字今人之作文书者以其事涉货财改振为赈按説文解字云富也左氏魏都赋曰白藏之藏富有无隄同赈大内控引世资此则训不相干何得混杂诸云振给振贷者并以饥馑穷厄将就困毙故举救之使得存立耳宁有富事乎以上皆颜説予以颜説甚当但未有据按春秋传文公十六年楚人出师自庐以往振廪同食注云庐今襄阳中庐县也振发廪仓也同食上下无异馔也然则振济当以左氏为据今字书止云赈言其富盖言于利能不失时则可以致富矣汉汲黯传发河内仓粟以振贫民亦作此振字东边日下终无雨阙上封书合有碑潘子眞诗话记张文潜诗云东边日下终无雨阙上封书合有碑东边日出西边雨道是无晴却有晴此刘禹钖竹枝歌也别后长相思顿书千丈阙题碑无罢时此宋华山畿词也事见匠智古今乐录予又以为文潜兼取宋读曲歌词耳打壊木栖牀谁能坐相思三更书石阙忆子夜啼碑梁元帝金乐歌亦云石阙题书字野鸳鸯杜子美艳曲云使君自有妇莫学野鸳鸯古乐府夜黄倚歌云湖中百种鸟半䳄半是雄鸳鸯逐野鸭恐畏不成双岂非用此耶鱼收亥日豫章古渔父诗云鱼收亥日妻到市醉卧水痕船信风尝以未知亥日事读张籍江南曲云江村亥日长为市落帆度桥来浦里乃知籍亦用此然尚未知出处后得馆中本李淳风易镜占渔猎胜负篇云取鱼卦宜二水又云取鱼宜见水忌土盖亥子属水乃知鱼收亥日所自鱼龙夜鸟䑕秋杜子美秦州杂诗水落鱼龙夜山空鸟䑕秋元注曰秦有鱼龙川鸟䑕谷名也禹贡所谓鸟䑕同穴杜田补遗曰太平御览载闗中诸水云水经注曰有一水出天水县西山人谓小陇山其水出五色鱼俗以为龙而莫敢捕谓是水为鱼龙水又尔雅释鸟云鸟䑕同穴其鸟为鵌其䑕为鼵郭璞注云鼵如人家䑕而短尾鵌似鵽而小黄黑色穴入地三四尺䑕在内鸟在外今在陇西首阳县鸟䑕同穴山中以上皆杜説予按倦游杂録云陇西地名鱼龙出石鱼掘地取石破而得之多鲫洎鳅亦有数尾相随者如以漆描画鳞鬛肖眞烧之尚作鱼腥鱼龙古之陂泽也岂非鱼生其中山頽塞渐久而土凝为石故破之有鱼形今衡州有石鱼无异陇州者杜甫诗有水落鱼龙夜山空鸟䑕秋正谓陇州也然则倦游所载果是否予又按郦氏水经曰鱼龙以秋日为夜且龙秋分而降则蛰寝于渊疑杜诗或用是今备载于此以俟识者茂才英俊英雄西汉自武帝始下诏举茂才异等可为将相应劭曰旧言秀才避光武讳称茂才然汉以后所举者皆称秀不复称茂矣唐孔颖达尝引辨名记云倍人曰茂十人曰选倍选曰隽千人曰英倍英曰贤万人曰杰倍杰曰圣而魏刘邵人物志英雄第八卷云草木之精秀者为英兽之羣特者为雄故人之文武茂异者取名于此是故聪明秀出谓之英胆气过人谓之雄借口借手借手本俗语然亦本于借口东坡跋邢敦夫赋云斯亦足以借手见古人矣按左传成公二年曰若苟有以借口而复于寡君君之惠也杜预注云借荐复白也孔颖达曰礼承玉之物名为缫借借是承荐之言故为荐也复者报命于君故为白也言无物则空口以为报少有所得则与口为借故曰借口服䖍云今河南俗语治生求利少有所得皆言可用借手矣然左氏襄公十一年云茍有以借手则知非俗语也其来久矣黄鸟杜诗转枝黄鸟近泛渚白鸥轻盖用齐虞炎玉阶怨云紫藤拂花树黄鸟度青枝弱枝枣朱仲李王彦辅麈史云李善注文选于潘岳闲居赋周文弱枝之枣房陵朱仲之李善以为未详彦辅以出王子年拾遗记曰北极有岐峯之隂多枣树百寻其枝茎皆空其实长尺核细而柔百歳一实夫以岐乃周文所居又枣枝茎皆虚核细而柔任昉述异志曰房陵定山有朱仲李园三十六所李尤果赋云三十六园朱李是也以上皆王説予按王子年本传子年隐于东阳石季龙之末迁于倒兽山苻坚累召不起以晋史考之石季龙始以成帝咸康元年僭位至废帝太和六年死潘岳事西晋孝武帝及恵帝朝迁给事黄门侍郎其作闲居赋乃其时也然则子年所作拾遗记岳未及见必矣而彦辅以为用其事何耶以予观之岳所用周文枣事虽与子年所载同第恐又出他书不只见于拾遗记耳不然岂有未为拾遗记数十年前而斥之以用其事耶予后读西京杂记云初修上林苑羣臣远方各献名果异木枣有七种其一弱枝枣予意岳用此东方朔为嵗星杜子美赠郑十八诗祢衡实恐遭江夏方朔虚传是歳星旧注曰俗谓东方朔为太白星非也予按班固汉武故事并西京杂记并云东方朔死上疑问西王母使者使者曰朔是木帝精为歳星下游人中以观天下非陛下臣也故夏侯孝若画赞云神变造化灵为星辰俾倪女墙春秋左氏传宣公十二年守陴者皆哭杜预注曰陴城上俾倪皆哭所以告楚穷也孔颖达曰陴城上小墙俾倪者看视之名广雅云陴俾倪女墙也释名云城上垣曰陴于其孔中俾倪非常亦言陴益也助城之高也后世用俾倪皆转作睥睨梁王筠和新渝侯巡城诗云罘罳分晓色睥睨连秋雾故杜子美诗云连连睥睨侵又南极诗云睥睨登哀柝矛弧照夕曛唐雍陶河隂新城亦云河池暗与沟堘合山色遥将睥睨连徐敬业登瑯琊城云登陴起遐望庄子虽逢蒙不能睥睨陴堞俾倪短墙短垣女墙春秋左氏传襄公六年晏弱围莱堙之环城傅于堞注云堞女墙也又二十五年吴子门于巢巢牛臣隐于短墙以射之二十七年卢蒲嫳攻崔氏崔氏堞其宫而守之注曰堞短墙也陴堞俾倪短墙短垣女墙皆一物也説文云堞城上女垣也广雅云陴俾倪女墙也释名曰女墙言其卑小比之于城如女子之于丈夫也故杜子美上白帝城诗城峻随天壁楼高更女墙刘长卿登余干古县城云官舍巳空秋草绿女墙犹在夜乌啼刘禹钖诗云夜深犹过女墙来韩亿故乡诗云塞雁已侵池籞宿宫鵶犹恋女墙啼此学长卿也不夜城解道康齐地记曰齐有不夜城盖古者有日夜出见于东莱故莱子立此城以不夜为名方悟杜诗无风云出塞不夜月临闗之句又见前汉地理志颜师古注山魈一足广异记云山魈岭南皆有一足反踵手足皆三指雄曰山丈雌曰山姑夜叫人门雄求金缯雌求脂粉故杜有懐台州郑司户诗云山鬼独一脚腹蛇长如树眼有五轮东坡赠眼医王生彦若诗云吾于五轮间荡荡见空曲按龙树王菩萨眼论有五轮血风气水肉五轮应五脏也玉粒王子年拾遗记员峤之山名环邱上有方湖千里多大鹄高一丈羣飞于湖际衔採不周之粟于环邱之上粟生穟高五丈其粒皎然如玉也故杜茅堂检校收稻诗云红鲜终日有玉粒未吾悭又云玉粒定晨炊红鲜似霞散玉盘梁沈约应诏咏棃诗云摧折非所恡但令入玉盘又梁简文朱樱诗云巳丽金钗瓜仍美玉盘橘故杜子美严公枉驾诗云竹里行㕑洗玉盘何逊轻薄篇亦云象牀沓绣被玉盘传绮食沧洲趣谢元晖之宣城出新林浦向版桥诗云既欢懐禄情复协沧洲趣李善注曰扬雄檄灵赋云世有黄公者起于沧洲怡神养性与道浮游方悟杜子美刘少府山水障歌闻君扫却赤县图乗兴遣画沧洲趣弈棋孟子曰弈秋通国之善弈者也赵岐注曰弈博也或曰围棋论语曰不有博弈者乎又注云有人名秋据赵氏注以博弈兼论是未晓其义也予按春秋襄公二十五年左氏传太叔文子曰今甯子视君不如弈棋其何以免乎弈者举棋不定不胜其耦而况置君而弗定乎杜预注曰弈围棋也扬雄方言曰围棋谓之弈自关东齐鲁之间皆谓弈故説文弈从廾言竦两手而执之棋者所执之子也弈者举棋不定不胜其耦谓举子下之不定则不胜其耦是棋为子也以子围而相杀故扬雄杜预云围棋无射大钟魏收集有聘游赋其曰珍是淫器无射高悬者人多不解盖收仕东魏尝聘萧梁作此赋耳按周语景王二十三年铸大钟名无射伶州鸠谏之而不聴者也秦灭周其钟徙于长安歴汉魏晋常在长安及刘裕灭姚泓又移于江东歴宋齐梁陈其钟犹在故收赋得而载之及开皇九年平陈又迁于西京置太常寺至十五年敕毁之隋志不言其详惟高祖纪云十一年春正月丁酉以平陈所得古器多为妖变悉命毁之丹书铁契汉高祖纪曰丹书铁契金匮石室藏之宗庙功臣表云于是申以丹书之信重以白马之盟无注解予按春秋襄公二十三年左传曰初斐豹隷也着于丹书杜预注曰盖犯罪没为官奴以丹书其罪孔颖达正义曰近世魏律缘坐配没为工乐杂户者皆用赤纸为籍其卷以鈆为轴此亦古人丹书之遗法掌上纎腰陈江摠怨謌行云新梅嫩柳未障羞情去恩移那可留团扇箧中言不分纎腰掌上讵胜愁按梁羊侃性豪侈有弹筝人陆大喜着鹿角爪长七寸儛人张净婉腰围一尺六寸时人咸推能掌上儛掎摭韩退之石鼓歌曰孔子西行不到秦掎摭星宿遗羲娥洪庆善辨之曰上音竒下之石切来俊臣掎摭诸武予以退之非用此按文选曹子建与杨徳祖书曰刘季绪才不逮于作者而好诋诃文章掎摭利病李善引説文曰掎偏引也张铣注曰掎偏摭拾上居绮切下之石切言偏拾人善恶盖退之所用实本此也然掎一字子建盖用左氏襄十四年诸戎掎之杜预注曰掎其足也陆音居绮切又前汉书班彪𫝊曰昔秦失其鹿刘氏逐而掎之师古注曰掎偏持其足也音居蚁反皆作侧音洪氏音竒非是短褐裋褕韩退之马厌谷曰马厌谷兮士不厌糠籺土被文绣兮士无裋褐洪庆善辨曰按列子云衣则裋褐食则粢粝音义引方言裋复襦许慎注淮南子云楚人谓袍为裋説文云粗衣又敝布襦也又襜褕短者谓之裋褕荀子作竖褐注云童竖之褐汉书云裋褐不全注云裋童竖所着布长襦也褐毛布之衣也杜子美云赐浴皆长缨与宴非短褐及短褐风霜入还丹日月迟皆作长短之短盖襜褕短者谓之裋褕则短义亦通抑古书自有作短褐者予未之见也以上皆洪説予按文选班彪王命论曰思有短褐之袭担石之蓄张铣注曰短褐麤衣也韦昭曰短为裋裋襦也毛布曰褐李善注曰短丁管切退之与子美皆熟文选李善既以短为丁管切而韦昭又以短为裋则短褐之为长短之短自有明据盖庆善偶忘文选耳今彪传皆作裋褐惟选不然䄈音常恕切虚牝韩退之赠崔立之诗云可怜无补费精神有似黄金掷虚牝洪庆善曰牝谿谷也古诗云哀壑叩虚牝予按古诗之意虚牝当是壑中之窟穴耳所以老子曰𤣥牝之门是为天地之根然大戴礼以邱陵为牡谿谷为牝洪盖取大戴之意耳么么韩退之寄崔立之诗云乃令千里鲸么么微螽斯洪庆善曰么云果切么么细小貌班彪曰么么不及数子予按通俗文曰不长曰么细小曰么莫可切然洪以细小兼论么么非矣鹖冠子曰无道之君任用么么动则烦浊有道之君任用雄杰动则明白麦秀蔪兮麦秀渐渐李善注枚乗七发曰麦秀蔪兮雉朝飞引宋玉笛赋云麦秀蔪兮鸟华翼非也予按尚书大传曰微子将朝周过殷之故墟见麦秀之蔪蔪禾黍之蝇蝇也曰此故父母之国云云谓之麦秀歌歌云麦秀渐渐兮禾黍油油彼狡童兮不我好仇盖宋玉笛赋亦本此耳蔪埤苍曰麦芒也而大传序与歌蔪渐二字不同何也蔪五臣音子兼切李善音慈敛切蝇油序歌二字亦不同扂楔韩退之进学解楔字増广韩集注曰楔音屑杙也予曰非也此盖从韵略所注按陆徳明音义是古黠反尔雅曰枨谓之楔疏曰枨者门两旁长木一名楔李巡曰枨谓梱上两旁木礼记玉藻云君入门士介拂枨郑氏注曰枨门楔也凡退之所言八物各见于礼记尔雅惟扂一字无之尔雅宫室类虽言坫端止谓堂角端而非扂也予按齐颜之推家训载古乐府歌百里奚词曰百里奚五羊皮忆别时烹伏雌吹扊扅今日富贵忘我为引蔡邕月令章句曰键关牡也所以止扉或谓之剡移然则当时贫困并以门牡木作薪炊耳声类作扊又或作扂然则扂者关牡耳所以退之配以椳闑楔皆门所用也前注以楔为杙非也盖杙者橛也橛者闑也退之不应重用橛义功谢萧规慙汉第恩从隗始诧燕台西清诗话记熙宁初张侍郎掞以二府成诗贺王文公公和曰功谢萧规慙汉第恩从隗始诧燕台示陆农师曰萧规曹随高帝论功萧何第一皆摭故实而请从隗始初无恩字公笑曰子善问也韩退之鬭鸡联句感恩慙隗始若无据岂当对功字耶乃知前人以用事一字偏枯为倒置眉目返易衣裳盖慎之如此以上皆西清説予尝以此论近诬盖荆公用萧何事乃汉尝赐萧何等北阙大第今二府成乃切题若以萧何功第一则次第之第非第宅之第或又牵彊云借第以对台唐人有此格此盖不知汉尝赐第事故作此语耳所恨未知正出处只具于唐李郢诗注郢有奉陪裴相公重阳日游安乐池亭诗云绛霄轻霭翊三台嵇阮襟情管乐才莲沼昔为王俭府菊篱今作孟嘉台宁知北阙元勲在却引东山旧客来自笑吐茵还酩酊日斜空从绛衣回郢于第五句下注云汉赐萧何等北阙大第以郢犹能知之孰谓荆公舍此而反举第一之事为对耶况荆公上曽鲁公诗云且开京洛萧何第未泛江湖范蠡船以此证之则非用第一之第甚明吹扊扅齐颜之推谓百里奚歌吹扊扅吹当作炊煑之炊以门牡木作薪炊耳予谓作吹其义亦通扊扅作薪以为火则有吹之义汉书赵氏无吹火焉木𤣥虚海赋曰熺炭重燔吹炯九泉李善曰吹犹然也炯光也言火之光下照九泉疏凿郭璞江赋曰巴东之崃夏后疏凿乃悟杜子美禹庙诗早知乗四载疏凿控三巴所本梢云吴都赋梢云无以踰嶰谷弗能连谓竹也故五臣注曰言虽梢云之高亦不能踰也李善引汉书天文志曰见梢云其説梢如树也予读韩退之诗梢梢新月偃尝疑梢字乃知梢月亦如梢云也更俟识者订之饕餮颜之推云眉毫不如耳毫耳毫不如项绦项绦不如老饕此言老人虽有寿相不如善饮食也故东坡老饕赋盖本诸此然左氏传缙云氏有不才子贪于饮食冒于货贿天下之民以比三凶谓之饕餮杜预注曰贪财为饕贪食为餮何耶无乃与东坡之説牾耶予又按汉服䖍引神异经云饕餮兽名身如羊人面目在腋下食人然则饕餮均能食人且字皆从食虽不以财食分别亦可矣惟离骚经衆皆竞进以贪婪兮凭不厌乎求索王逸注云爱财曰贪爱食曰婪盖此二字或可分别以贪字从贝故耳跋扈畔换后汉梁冀跋扈将军跋扈字见诗註毛诗曰无然畔换郑康成曰畔换犹拔扈也拔与跋字通故西京赋睢盱拔扈前世学者未有不读笺注自本朝罢声律而后学者不复知有笺注矣故文字时有不能知其来处畔换今本诗皆作畔援班固高帝纪赞曰项氏畔换韦昭曰跋扈也弯碕临硎王荆公弯碕诗云石梁茅屋有弯碕流水溅溅度两陂晴日煖风生麦气绿隂幽草胜花时按左太沖吴都赋左称弯碕右号临硎此言建业离宫也故李善注曰弯碕临硎阍闼名李周翰注曰弯碕临硎皆险峻也二注不同何耶明駞洪驹父诗话云古乐府愿得明駞归故乡今本明作鸣非是酉阳杂俎谓世传明駞千里脚谓駞卧屈足腹不着地而漏明最能远行以上皆洪説予按朝野佥载云后魏文帝定四大姓李氏恐不入四姓李氏夜乗明駞至洛时四姓定讫故人谓駞李氏明駞事又见此乃知驹父偶忘此事皮丹漆杜诗田父嗟胶漆为潼闗弃甲也左传纵其有皮丹漆若何擅一壑之美晋陆云逸民赋曰富贵者是人之所欲而古之逸民轻天下细万物而欲专一邱之懽擅一壑之美岂不以身重于宇宙而恬贵于芬华哉荆公诗我亦暮年専一壑忽逢车马便惊猜盖用此媒糵媒蝎叶少藴云汉书司马迁救李陵之言曰全躯保妻子之臣从而媒蘖其短孟康注媒酒教糵麴谓酿成其罪盖齐人名麴饼为媒宋景文好造语于唐新史记程元振恶李光弼乃言媒蝎以疑之不知其别有据耶抑自为之也春秋外传有云虽蝎谮焉避之者蝎音曷木蠧也言谮由中出如蠧然或谓取诸此然亦竒矣以上皆叶语予按唐书宦官列传又云如媒而成如蝎之蠧审此则景文果用此也然少藴所援春秋乃国语橹或作樐干橹字复古编以橹字或作樐贾谊过秦论伏尸百万流血漂卤乃知古樐字无木后人増之耳故文选孔璋檄吴将校部曲文引伏尸千万流血漂樐止作从木与史记前汉过秦论卤字不同通典用卤簿则㦸楯在外刀楯在内以此知卤乃干橹之橹无可疑者其曰簿者籍记之称也后汉志曰乗舆大驾公卿奉引太仆卿大将军参乗属车八十一乗备千乗万骑西都行祠天郊甘泉备之官有其注名曰甘泉卤簿盖卤簿始于武帝其称曰官有其注则其为籍记干橹之称又可知也应劭亦有汉官卤簿图韦昭曰樐大楯苏鹗演义以卤者鼓也簿者部也臆説无取蜘蛛蝴蝶占喜欧阳文忠公诗云拂面蜘蛛占喜事入帘蝴蝶报佳人自注云李贺诗东家蝴蝶西家飞白骑少年今日归贺葢用李淳风占怪书云蛱蝶忽入人宅舍及帐幕内者主行人即返又云生贵子吉鸟自唿名东坡诗云花因识面尝含笑鸟不知名时自唿按北山经蔓联之山有鸟焉羣居而朋飞其毛如雌雉名曰交鸟而其名自唿食之巳风双赐笔杜子美诗云合分双赐笔按汉官仪尚书令仆丞郎月给赤管大笔一双篆题曰比工作楷醉如泥后汉周泽时人为之语曰生世不谐作太常妻一歳三百六十日三百五十九日斋一日不斋醉如泥按稗官小説南海有虫无骨名曰泥在水中则活失水则醉如一堆泥然行蛇入古桐贾浪仙主长江簿有题长江诗云归吏封宵钥行蛇入古桐桐在县㕔前大观中县令胡同老恶其枯枿斫去其不好事如此画角鹰杜子美赋姜楚公画角鹰本绵州司录㕔照屏皇祐中任是官者窃去易以他画花梁画早梅前辈诗不茍作也如崔橹梅诗云初开巳入雕梁画未落先愁玉笛吹人徒知下句取古乐府有落梅花曲殊不知上句亦用隂铿其新成安乐宫诗云砌石披新锦花梁画早梅画纸为棊局敲针作钓钩杜子美诗云老妻画纸为棊局出东晋李秀四维赋曰四维戏者衞尉挚侯所造也画纸为局截木为棊又诗云稚子敲针作钓钩出楚辞曰以直针而为钩维何鱼之能得丽人行梁沈约有丽人赋略曰狭斜才女铜街丽人亭亭似月嬿婉如春故杜子美有丽人行秾李落梅苏味道上元诗游妓皆秾李行歌尽落梅上句取梁萧子显美人篇曰繁秾既为李照水亦成莲下句取乐府落梅花曲笑林祕阁有古笑林十卷晋孙楚笑赋曰信天下之笑林调谑之具观笑林本此雨絶天梁张率长相思诗曰长相思久离别美人之远如雨絶独延伫心中结葢用晋潘岳哀诗云漼若叶落树邈若雨絶天郭璞诗云君若秋日云妾似突中烟高下理自殊一乖雨絶天汪彦章表云生平戅直不随世俗于雷同嵗晩栖迟乃望君门而雨絶书来访死生陈后山别张芸叟诗云此别时须问死生孰知诗律解穷人韩子苍送张右司诗云遥知此别常乖隔莫惜书来访死生或者谓用柳子厚与王参元书云因人南来致书访死生非也葢本出梁王僧孺送商何两记室诗傥有还书便一言访死生腕将脱矣齐任昉集有小桂郡刺史邓阿鲁记云时京师台阁文帙遭火无遗诏郡国悉上民间所藏阿鲁为郡小吏差送图籍至京奏乞书吏二百人口占分授并自布筹敏速如飞吏曰告公缓之腕将脱矣乃知唐书苏廷硕传所载明皇平内难书诏填委独廷硕在太极后阁口所占授功状百绪轻重无所差书吏白曰匄公徐之不然手腕脱矣祖任昉语也鸣蛙鼓吹黄豫章薄薄酒云传唿鼓吹拥部曲何如春水一池蛙余按仆射王晏尝鸣鼓吹候孔穉圭闻蛙鸣晏曰此殊聒人耳穉圭曰我听卿鼓吹殆不及此出齐阳玠谈薮要路津杜子美自谓颇挺出立登要路津葢用古诗何事策高足先据要路津身轻一鸟过杜子美身轻一鸟过鎗急万人唿盖用虞世南侍宴应诏诗云横空一鸟度照水百花燃封事杜子美诗明朝有封事数问夜如何按汉置八仪密奏隂阳皂囊封板故曰封事又魏相传故事诸上书者皆为二封署其一曰副领尚书者先发副封云云有狐绥绥衞诗有狐绥绥在彼淇梁毛曰绥绥匹行貌按禹年三十未娶行涂山恐时暮失嗣辞曰吾之娶必有应也乃有白狐九尾而造于禹禹曰白者吾服也九尾者其证也于是涂山人歌曰绥绥白狐九尾庞庞成于家室我都攸昌于是娶涂山女乃知称狐而以绥绥云者禹时已有矣出吕氏春秋冥冥江雨杜子美诗冥冥江雨熟杨梅冥冥江雨葢用梁范云巫山高云冥冥暮雨归酌酒杜子美诗把酒宜深酌盖用庾信王襃饷酒诗云开君一壶酒细酌对春风白云边杜子美诗送老白云边盖用梁简文帝虎窟山寺诗栖神紫台上纵意白云边春草随青袍杜子美诗江草乱青袍春草随青袍盖用古诗青袍似春草长条随风舒周庾信哀江南赋云青袍如草白马如练关东绢杜子美诗我有一匹好东绢闗东绢也梁庾肩吾荅武陵王赉绢启曰闗东之妙潜织陋其卷绡端能几字正陈后山除祕书省正字赋诗云端能㡬字正敢恨十年迟按唐明皇御勤政楼时刘晏以神童为祕书正字年方十嵗明皇问晏曰为正字正得几字晏曰天下字皆正唯有朋字未得正久苦诸君荆公字説成后赋絶句云久苦诸君共此劳按李密兵败谓王伯当曰兵败矣久苦诸君我今日自刎请以谢衆山色有无中东坡水调歌头云长记平山堂上欹枕江南烟雨杳杳没孤鸿认得醉翁语山色有无中葢欧阳文忠公长短句云平山栏槛倚晴空山色有无中东坡盖指此也然王摩诘汉江临汎诗已尝云江流天地外山色有无中欧实用此而东坡偶忘之耶海水立蔡绦西清诗话云杜少陵文自古奥如云九天之云下垂四海之水皆立忽翳日而翻万象却浮空而留六龙万舞陵乱又似乎春风壮而江海波其语皆磊落惊人或言无韵者不可读是大不然东坡有美堂诗天外黑风吹海立浙东飞雨过江来盖出此以上皆蔡説予按长水校尉闗子阳谓天去人尚逺而黑风吹海盖东坡博极羣书兼用乎此政如雪诗云柳絮才高不道盐人徒知用撤盐空中差可拟而不知兼用南史但不道盐耳故事也龙尾道清献赵公嘉祐六年言陈旭与御药王世宁通家亲戚用是迁副枢未行遂匄出知䖍州有诗云乍辞龙尾道来刺虎头城葢唐含元殿前龙尾道自平堦地凡诘曲七转由丹凤门北望宛如龙尾下垂于地焉两垠栏悉以青石为之故谓之龙尾道贾公谈录公既出而旭亦罢其谢到任表云且䖍虽远方而衢乃便道过家上冢恳章尽得于哀荣跋山涉川之任敢辞于艰险而况枢臣报罢物议有归广圣君从谏之名遂微臣纳忠之志盖公乃衢人也沈着痛快豫章先生跋王右军文赋云余在黔南未甚觉书字绵弱及移戎州见旧字多可憎大槩十字中有三四差可耳今方悟古人沈着痛快之语但难为知音尔葢谓吴人皇象能草书世称沈着痛快鹊尾香炉东坡诗有夹道青烟鹊尾炉按松陵唱和集皮日休寄华阳润卿诗云鹊尾金炉一世焚注云陶贞白有金鹊尾香炉又珠林云宋吴兴人费崇先少信佛法每聴经常以鹊尾香炉置膝前费崇先事又见王琰冥祥记荔枝杨梅卢橘梁萧恵开云南方之珍惟荔枝矣其味絶美杨梅卢橘自可投诸藩溷故东坡诗云南村诸杨北村卢直与荔枝为先驱观者如堵墙世説衞玠从豫章至下都人久闻其名观者如堵墙故杜子美诗集贤学士如堵墙观我落笔中书堂杜石笋行杜石笋行雨多往往得瑟瑟按华阳记开明氏造七寳楼以真珠结成帘汉武帝时蜀郡遭火烧数千家楼亦以烬今人往往于砂土上获眞珠又赵清献蜀都故事石笋在衙西门外二株双蹲云眞珠楼基也昔有胡人于此立寺为大秦寺其门楼十间皆以眞珠翠碧贯之为帘后摧毁坠地至今基脚在每有大雨其前后人多拾得真珠瑟瑟金翠异物今谓石笋非为楼设而楼之建适当石笋附近耳葢大秦国多璆琳琅玕明珠夜光璧水道通益州永昌郡多出异物则此寺大秦国人所建也杜田尝引酉阳杂俎谓蜀少城饰以金璧珠翠桓温怒其太侈焚之之事为证非也胡奴杜诗有示獠奴阿段云曽经陶侃胡奴异怪尔常穿虎豹羣盖谓其子也按世説陶胡奴为乌程令注云胡奴陶范小字侃别传曰范字道则侃第十子侃诸子中最知名歴尚书祕书监何法盛以为第九子嚄唶柳子厚答晋问仆乃蹇浅窄僻跳浮嚄唶按魏公子无忌列传公子曰晋鄙嚄唶宿将往恐不听上音乌百反下音庄白反唶声也左传行扈唶唶唶又音子夜切广雅曰唶唶鸣也汉光武赞唶曰亦用此字嚄广韵云嚄喷大唤亦声也主人翁韩退之灯花诗更烦将喜事来报主人翁按范睢曰主人翁习知之月蚀于虾蟇卢仝月蚀诗云传闻古老説蚀月虾蟇精按龟策传日为徳而君于天下辱于三足之乌月为刑而相佐见食于虾蟇禄山儿豫章中兴碑诗明皇不作包荒计顚倒四海由禄儿按禄山事迹云正月二十日禄山生日赐物甚多后三日召禄山入内贵妃以锦绣绷缚禄山令内人以綵舆舁之宫中欢唿动地明皇使人问之报云贵妃与禄山作三日洗儿明皇就观之大悦因赐贵妃洗儿金银钱物极欢而罢自是宫中皆唿禄山为禄儿不禁其出入㳂牒颜延之诗云测恩跻愉逸㳂牒懵浮贱注云㳂牒随牒也予按王衍曰随牒推移逺至于此淄尘染素衣谢元晖酬王晋安诗谁能久京洛淄尘染素衣予按陆士衡为顾彦先赠妇诗云京洛多风尘素衣化为淄谢本此夜航船乐府有夜航船政谓浙西耳皮日休答陆龟蒙诗云明朝有物充君信㰂酒三瓶寄夜航玉盘承露唐裴潾题青龙寺白牡丹絶句云长安豪贵惜春残争赏新开紫牡丹别有玉盘承露冷无人起就月中看按庐山记山有三石梁广不盈尺俯瞻无底吴勐将弟子过此梁见老翁坐桂树下以玉盘承甘露与勐迁次陈氏诗云今日何迁次按左传芊尹盖对曰废日共积一日迁次杜注云一日便迁次不敢留君命臯桥客死苏子美谪死姑苏江邻几作诗云郡邸狱寃谁与辨臯桥客死世同悲按吴郡图经续记云臯桥在吴县西北臯伯通字奉卿所居之地也伯通为汉朝议郎卒葬胥门西二百步号伯通墩昔梁鸿娶孟光同至吴居伯通庑下为人赁舂伯通察而异之乃舍之于家鸿卒又为葬之哀江南赋云臯桥羁旅谓此古今谓江善用事者以此白云司职胡武平宿贺晏元献转刑部侍郎启云紫诏疏恩白云登秩孙逖作裴敦复刑部尚书制云俾践白云之司按左氏传郯子曰黄帝以云纪故为云师而云名职林注云黄帝受命有云瑞故以云纪事春官为青云夏官为缙云秋官为白云冬官为黑云中官为黄云故类要刑部曰白云司职人命是悬而白乐天诗亦云清光莫独占亦对白云司乃秋云诗也刘禹钖送鹤诗昨日看成送鹤诗高笼携出白云司李嘉祐诗漏长丹凤阙秋冷白云司别分子将打衙头沈存中在延安作口号云别分子将打衙头按唐僖宗光启三年魏博节度使乐彦桢其子从训聚亡命五百余人为亲兵谓之子将五百弓一牛鸣王荆公诗静占寛闲五百弓又诗白下亭东鸣一牛又诗潮沟直下两牛鸣按唐西域记云夫数量之称谓踰缮那踰缮那者自古圣主一日军行旧传一踰缮那四十里矣印度国俗乃三十里教所载唯十六里穷微之数分一踰缮那四十里为八拘卢舍八拘卢舍者谓大牛鸣声所极闻拘卢舍分一拘卢舍为五百弓分一弓为四肘分一肘为二十四指分一指节为七宿度乃至虱虮隙尘牛毛羊毛兔毫铜水次第七分以至细尘细尘七分为极细尘极细尘者不可复㭊㭊即归空故曰极微扬雄反骚扬雄反骚云有周氏之婵嫣兮或鼻祖于汾隅注鼻始也余以为未尽其义雄方言云兽之初生谓之鼻人之初生谓之首也梁益谓鼻为初或谓之始祖故鼻祖者其义如此周颙宅作阿兰若王荆公草堂怀古诗周颙宅作阿兰若按颙传云颙于钟山西立隐舍休沐则归之又云清贫寡慾终日长蔬虽有妻子独处山舍故其诗云昔遭衰世皆晦迹今幸乐国养微躯依止老宿亦未晩富贵功名焉足图叶少藴云杜诗久为野客寻幽惯细学何颙免兴孤何颙后汉人见党锢传盖义侠者与诗意不类当作周颙周何字相近而讹颙奉佛有隐操殆信然耶兰亭序王羲之兰亭曲水诗序所谓羣贤毕至少长咸集者盖谢安谢万孙绰徐丰之孙统王彬之王凝之王肃之王徽之袁峤之郄昙王丰之华茂庾友虞説魏滂谢绎庾藴孙嗣曹茂之曹华平桓伟王元之王藴之王涣之共二十六人自羲之至袁峤之各为四言五言诗二篇郄昙至王涣之各为四言五言诗一篇而孙绰为之后序丛竹当封潇洒侯张右史文潜竹诗袅袅墙隂竹数竿秋风尽日舞青鸾平生爱尔缘潇洒莫作封君渭上看潘邠老问张曰渭川千亩竹皆与千户侯等非斥此耶张曰非也陆龟蒙诗云丛竹当封潇洒侯琅珰韩子苍夏夜广寿寺偶书云城郭初鸣定夜钟苾刍过尽法堂空移牀独向西南角卧看琅珰动晚风按颜之推家训后汉司徒崔烈以锒铛鏁锒铛大鏁也世间多误作金银字武烈太子亦是数千卷学士尝作诗云银鏁三公脚刀撞仆射头葢误也颜所引锒铛字皆从金子苍所用字皆从玉仍以锒铛为铃铎而非鏁也子苍博极羣书恐当别有所本洪龟父亦云琅珰鸣佛屋绮襦纨袴汉班伯出与王许子弟为羣在绮襦纨绔之间非其好也任昉弹刘整云直以前代外戚仕因纨袴注云绮襦纨袴谓外戚骄奢之服也故杜诗云纨袴不饿死公家鲁直不解事陈后山赠黄知命诗公家鲁直不解事爱作文章可人意按杨脩荅临淄侯云脩家子云老不晓事强着一书悔其少作鄙宗王荆公荅刘原父书称鄙宗夷甫按杨脩荅临淄侯云君侯忘圣贤之显迹述鄙宗之过言乃知前辈虽鄙宗二字亦有所本也天雨流行沧溟自荡东坡启云天雨何私笑流行之木偶沧溟不改叹自荡之波臣或者以天雨流行皆有来处而沧溟自荡注云本文无之殊不知谢朓辞随王牋云不寤沧溟未运波臣自荡渤澥方春旅翮先谢续添衆心回春柏再荣东坡在海南作东莞县资福禅院阿罗汉阁偈云五百大士栖此城南金大贝皆东倾衆心回春柏再荣铁林东来阁乃成寳骨未到先通灵赤蛇白璧珠夜明三卜袭吉谁敢争内翰吴弁正仲云予至东莞黎武文通为言僧祖堂者先住寺未几谢去东庑有二柏枯死衆迎堂再至柏复荣茂人皆异之始营阁东至铁灶塘山南黄氏家前夕黄梦罗汉僧行化旦起祖堂来黄厚具资粮入山获巨木阁遂以成乃走恵州求碑于东坡诺之矣心欲以犀带所易得者佛脑骨骨出舍利荐以白玉璧施之而未言也祖堂归累月一夕梦赤蛇吐珠白璧上惊悟曰苏公之文且成矣即往速之且告以梦坡大喜出脑骨舍利璧视之祖堂因请归作金银琉璃窣堵坡藏阁上遂併付之仍别作舍利塔铭文出九入十世俗博戏有出九入十之説谓之摊赌故律云诸博戏赌财物并停止出九和合者各令衆五日豫章诗肉食倾人如出九盘涡谷转郭景纯江赋盘涡谷转凌涛山頽李善云涡水旋流也故杜子美诗云盘涡与岸回摩苍天东方朔七言折羽翼兮摩苍天魏文帝芙蓉池诗脩条摩苍天故李贺诗云殿前作赋声摩空逝湍奔峭谢灵运七里濑诗孤客伤逝湍徒旅苦奔峭李善引淮南子曰岸峭者必陁许慎曰陁落也然奔亦落也故杜子美诗云奔峭背赤甲蜀运茶马利害蜀茶总入诸蕃市胡马尝从万里来盖元丰末陆师闵提举川陜茶马运茶抵陜蜀人苦之中丞苏辙御史吕陶以为言司马丞相建遣户部郎官黄亷往察视同省皆云一笔勾断归来作从官既堂辞黄云容到彼亲看利害方敢奏陈既至知得马为利运茶为害乃奏乞置铺兵官运茶以寛民力大忤宰执之意就委措置行之未㡬公私果以为便故诗云两猾论兵㡬败国盖此为王中正俞允作也庐江王姬新唐书王珪传他日进见有美人侍帝侧本庐江王瑗姬也帝指之曰庐江不道贼其夫而纳其室何有不亡乎珪避席曰陛下以庐江为是邪非邪帝曰杀人而取妻乃问朕是非何也旧唐书亦同然皆不载其详按庐江王瑗宠姬亭亭本贾人妻有殊色瑗杀其夫而纳之瑗败入宫复侍太宗出亭亭叙谢咄嗟咄喏宋景文公笔记云蜀人见物惊异辄曰噫嘻吁李太白作蜀道难因用之汾晋之间尊者唿左右曰咄左右必曰喏而司空图作休休记又用之脩书学士刘羲叟为余言晋书咄嗟而办非是宜言咄喏而办然咄嗟前世人文章中多用之或自有义耳已上皆宋説余按孙楚诗云三命皆有极咄嗟安可保李善引苍颉篇曰咄啐也説文曰啐惊也咄丁忽切啐仓愦切王弼周易注曰嗟忧叹之辞乃知宋为是而刘为非金盘玉盃太平广记载神仙传麻姑至蔡经家入拜王逺逺为之起立坐定各进行厨皆金盘玉盃故杜诗云花里行厨洗玉盘仙人九节杖神仙传王遥有竹箧长数寸有一弟子姓钱随遥十数年未尝见开之一夜天雨晦冥遥使钱以九节杖负此箧将钱出行而遥及弟子衣皆不湿故杜子美望岳诗云安得仙人九节杖拄到玉女洗头盆僧为上人唐诗多以僧为上人如杜子美已上人茅斋是也按摩诃般若经云何名上人佛言若菩萨一心行阿耨菩提心不散乱是名上人十诵律云人有四种一麄人二浊人三中间人四上人青精饭神仙王襃传太极真人以太极青精饭上仙灵方授之可按而合服襃按方合鍊服之五年色如少女杜诗惜无青精饭使我颜色好是也八字山晋方士戴洋语庾亮曰武昌土地有山无林政可图始不可居终山作八字数不及九昔吴用壬寅来上创立宫城至于己酉还下秣陵某见陶公亦涉八年土地盛衰有数人心去就有期不可移也潘邠老江口诗云八字山头鴈武昌江上鱼明牕尘李太白草创大还赠柳官迪诗云髣髴明牕尘死灰同至寂按古嵩子述金液歌云日魂月华二气真含胎育子身甚神变化欲终君自见分明化作明牕尘注云状若明牕尘也金液歌盖本金碧经云神室者丹之枢纽也非世间五金其丹如成状若明牕尘服之灌入三丹田中即人身中三丹田是也前路资粮藏经中有俱舍论载颂曰欲往前路无资粮来往中间无所止东莱先生吕居仁临终诗云病知前路资粮少老觉平生事业非盖用前语王宰画山水松石杜子美戏题画山水图歌自注云王宰画丹青絶伦其诗云十日画一水五日画一石能事不受相促迫王宰始肯留真迹余按画断云唐王宰者家于西蜀贞元中韦臯以客礼待之画山水树石出于象外尝于席夔㕔见图一障临江双松一柏古藤萦绕上盘半空下着水面千枝万叶交查屈曲分布不杂或枯或茂或垂或直叶叠千重枝分四面精人所难凡目莫辨又于兴善寺见画四时屏风若移造化风候云物八节四时于一座之内妙之至也山水松石并为上上品江山之助刘勰文心雕龙物色篇云若乃山林臯壤实文思之奥府略语则阙详説则烦然屈平所以洞风骚之情者抑亦江山之助乎故唐张説至岳阳诗益凄惋人以为得江山之助五粒松当作五鬛故友姚寛令威言名山记云松有两鬛三鬛五鬛者言如马鬛形也李贺有五粒小松歌新香几粒洪崖饭未详其义余按药性论载萧炳云松有五叶者一丛五叶如钗名五粒松道家服食絶粒又按本草图经云方书言松为五粒字当读为鬛音之误也言每五鬛为一叶或有两鬛七鬛者今据图经粒字当作鬛讹为米粒之粒然五代史郑遨传云遨闻华山有五粒松脂沦入地千嵗化为药能去三尸因徙居华隂欲求之此直云五粒松脂以是知其讹有自矣欲谈前事恐无人文潞公尝曰人但以彦博长年为庆独不知閲世既久内外亲戚皆亡一时交游凋零殆尽所接皆邈然少年无可论旧事者王立之喜苏黄门送人归洛诗云遍閲后生真有道欲谈前事恐无人殊不知苏叙潞公语也心迹双清杜诗心迹喜双清盖本谢灵运斋中读书诗矧乃归山川心迹双寂寞平仲君迁本二木名陆龟蒙寄南海二同年诗庭中必有君迁树莫向空台望汉朝注交州记朝台尉佗望汉所筑余按吴都赋平仲君迁二木名也注云平仲之木实白如银君迁之树子如瓠形广州有之本草云君迁树高丈余子中有汁如乳简易字有出处新唐史韦宙守洪政简易人便安之陈之茂守豫章疑简易无所本余曰唐罗浮王生人或问为政难易生曰简则易然扬雄长杨赋亦云出凯弟行简易断自天笔杜谢赐葛诗自天题处溼当暑着来轻盖孔穉圭表云圣照元览断自天笔博悬于投豫章贺东坡韵送李豸下第云博悬于投不在徳按班固弈㫖曰博悬于投不必在行裴骃谓投投琼也见蔡泽传断肠声里唱阳关豫章题阳关图絶句断肠声里无声画画出阳关更断肠按李义山赠歌妓诗云红绽樱桃含白雪断肠声里唱阳闗豫章所用也无底篮吕居仁赠僧诗云莫言衲子篮无底盛得山南骨董归广灯录契魂禅师上堂僧问古言路逢死蛇莫打杀无底篮子盛将归葢取此也婆娑集崔徳符以所作诗文目曰婆娑集盖取四子讲徳论婆娑讴吟鼓腋而笑天洗兵説苑武王伐纣风霁而乗以大雨散宜生谏曰此非妖欤武王曰非也天洗兵也故杜子美有洗兵马行叩槛出鱼鼋东坡诗叩槛出鱼鼋时取一笑粲按柳子厚河间传云遂入礼隑州西浮图两池间叩槛出鱼鳖食之河间为一笑酒尽卧空瓶东坡病中大雪诗饮隽瓶屡卧赵夔注云欧阳诗不觉长甁卧赵夔注云张籍诗酒尽卧空瓶花照眼杜子美诗花枝照眼句还成盖本于梁武帝春歌阶上香入怀庭中花照眼不翅犹过多杜子美诗方驾曹刘不翅过见王仲宣公䜩诗见眷良不翅守分岂能违李善注言上见恩遇不翅过于本望家语子曰爱人之谓徳教何翅惠哉不翅犹过多也能改斋漫录卷七能改斋漫录卷八钦定四库全书能改斋漫録卷八宋吴曽撰沿袭一掷赌干坤韩退之鸿沟诗云真成一掷赌干坤葢用李太白诗天地赌一掷未能忘战争故乡七十五长亭杜牧之齐安城楼诗呜咽江楼角一声微阳潋潋落寒汀不用凭栏苦回首故乡七十五长亭葢用李太白淮隂书懐诗沙墩至梁苑七十五长亭野火烧不尽白乐天以诗谒顾况况喜其咸阳原上草诗云野火烧不尽春风吹又生余以为不若刘长卿春入烧痕青之句语简而意尽花冥冥元微之忆云之诗云奇树花冥冥葢本杜诗树搅离思花冥冥也而韦苏州亦有冥冥花正开东方欲曙花冥冥之句但令在舍相对贫王建逺将归云但令在舍相对贫不向天涯金遶身戎昱长安秋夕诗云逺客归去来在家贫亦好建葢用昱语耳昱徳宗建中时人建文宗太和中人桃花乱落如红雨李长吉有桃花乱落如红雨之句以此名世余观刘禹钖诗云花枝满空迷处所揺落繁英坠红雨刘李同出一时决非相为剽切目极千里伤春心陆士衡乐府游客春芳林春芳伤客心杜子美花近髙楼伤客心皆本屈原目极千里伤春心渔梁渡头争渡喧岑参巴南舟中夜书事诗云渡口欲黄昏归人争渡喧葢用孟浩然诗耳浩然有夜归鹿门寺歌云山寺鸣钟昼已昏渔梁渡头争渡喧多病故人疎唐包佶岭下卧疾寄刘长卿诗云唯有贫兼病能令亲爱疎葢用孟浩然多病故人踈与杜子美故知贫病人须弃能使韦郎迹也疎船如天上坐人似镜中行潘子真诗话云船如天上坐人似镜中行又船如天上坐鱼似镜中悬沈云卿诗也杜子美诗云春水船如天上坐老年花似雾中㸔葢触类而长之余以云卿之诗葢源于王逸少镜湖诗所谓山隂路上行如在镜中游之句然李白入青溪山诗亦云人行明镜中鸟度屏风里虽有所袭然语益工也莺语丁宁唐杨巨源早春诗云马啼经厯应须遍莺语丁宁巳怪迟葢効杜子美所谓莫遣花开深造次便教莺语太丁宁几处笙歌几处愁唐章孝标八月诗云徙倚仙居遶翠楼分明宫漏静兼秋长安夜夜家家月几处笙歌几处愁唐裴交泰长门怨诗云自闭长门经几秋罗衣湿尽泪还流一种蛾眉明月夜南宫歌管北宫愁与前诗絶相类谷雨杏花稀唐李嘉祐春思诗清明桑叶少谷雨杏花稀乃悟周朴诗晓来山鸟闹雨过杏花稀未腊山梅树树花杜牧之诗经冬野菜青青色未腊山梅树树花许浑诗未腊梅先实经春草自薫浑虽用牧意然终不能及也授图黄石老学剑白猿翁潘子真诗话云杜牧之题李西平宅云授圗黄石老学剑白猿翁庾信作宇文盛墓志所谓授圗黄石不无师表学剑白猿遂传风㫖然余读李太白赠宋中丞诗云白猿慙剑术黄石借兵符则太白亦尝用之矣还山弄明月东坡䖍州八境圗回峯乱嶂郁参差云外髙人世得知谁向空中弄明月山中木客解吟诗徐鼎臣搜神记云鄱阳山中有木客秦时採木者食木实遂得不絶时就民间饮酒为诗一章云酒尽君莫沽壶倾我当发城市多嚣尘还山弄明月东坡葢用此也然唐刘长卿有龙门八咏其七渡水诗云日暮下山来千山暮钟发不如波上棹还弄山中月伊水连白云东南逺明灭乃知还山弄明月唐人巳言之矣退之全用列子文韩退之杂説云昔之圣人其首有若牛者其形有若虵者其喙有若鸟者其貌有若蒙倛者彼皆貌似而心不同焉可谓之非人耶有平胁曼肤颜如渥丹美而很者其面则人其心则禽兽又乌可谓之人耶余按列子称包牺氏女娲氏神农氏夏后氏蛇身人面牛首虎鼻此有非人之状而有大圣之徳夏商桀纣鲁威楚穆状貌七窍皆同于人而有禽兽之心而衆人守一以求至智未可几也迺知退之全用此文愁杀人唐朱放送魏校书诗云长恨江南足别离几回相送复相随杨花撩乱扑流水愁杀行人知不知李益隋堤诗云碧水东流无限春隋家宫苑已成尘行人莫上长堤望吹起杨花愁杀人李葢学朱也然二诗皆佳咏妇人多以歌舞为称古今诗人咏妇人者多以歌舞为称梁元帝妓应令诗云歌声随涧响舞影向池生刘孝绰㸔妓诗云燕姬能妙舞郑女爱清歌北齐萧放冬夜对妓诗云歌还团扇后舞出妓行前𢎞执恭观妓诗云合舞俱回雪分歌共落尘陈隂铿侯司空宅咏妓诗云莺啼歌扇后花落舞衫前陈刘删亦云山边歌落日池上舞前溪庾信和赵王㸔妓诗云緑珠歌扇薄飞燕舞衫长江总㸔妓诗云并歌时转黛息舞暂分香隋卢思道夜闻隣妓诗云怨歌声易断妙舞态难逢陈李元操春园聴妓诗云红树揺歌扇緑珠飘舞衣释法宣观妓诗云早时歌扇薄今日舞衫长刘希夷春日闺人诗云池月怜歌扇山云爱舞衣以歌对舞者七以歌扇对舞衣者亦七虽相㳂以起然详味之自有工拙也杜子美取以为艳曲云江清歌扇底野旷舞衣前花应解笑人无穷事有限身唐李敬方欢醉诗云不向花前醉花应解笑人只应连夜雨又过一年春日日无穷事区区有限身若非盃酒里何以寄天真杜子美絶句云二月已破三月来渐老逢春能几回莫悲身外无穷事且尽生前有限盃二诗虽相㳂而杜则尤工者也世所传相逢不饮空归去洞口桃花也笑人之句葢出于敬方云洞房悬月影髙枕听江流张説有深度驿诗云洞房悬月影髙枕聴江流杜子美用其意见于客夜篇云入帘残月影髙枕逺江声鸡三号韩退之诗鸡三号更五㸃葢鸡必三号而后天晓耳故杜子美鸡诗亦云纪徳名标五初鸣度必三独鹊袅庭柯钱内翰希白昼景诗双蜻上帘额独鹊袅庭柯袅字最其所用意处也然韦苏州聴莺曲云有时断续聴不了飞去花枝犹袅袅赵嘏诗云语风双燕立袅树百劳飞钱意韦赵已先用张文潜亦有啄雀踏枝飞尚袅之句两蜗角白乐天云相争两蜗角所得一牛毛后之使蜗角事悉稽之而偶对各有所长吕吉甫云南北战争蜗两角古今兴废貉同丘山谷云千里追奔两蜗角百年得意大槐宫又云功名富贵两蜗角险阻艰难一酒盃洪龟父云一朝厌蜗角万里骑鲸背谁谓天地寛孟东野出门如有碍谁谓天地寛吴处厚以渠器量褊窄言乃尔余以东野取法杜子美毎愁悔吝生如觉天地窄之句韩退之春雪诗韩退之春雪诗拂花轻尚起落地暖初消秦韬玉雪诗云片才落地轻轻陷力不禁风旋旋消王定民雪诗天边密势来犹湿地上微和积易消耕田欲雨刈欲晴去得顺风来者怨东坡泗州僧伽塔诗耕田欲雨刈欲晴去得顺风来者怨若使人人祷辄应造物应湏日千变张文潜用其意别为一诗云山边半夜一犂雨田父髙歌待收获雨多潇潇蚕簇寒蚕妇低眉忧茧单人生多求复多怨天公供尔良独难天北极殿中间王直方诗话记徐师川紫宸早朝诗内一聨云黄气逺临天北极紫宸位在殿中央以余观之迺全是杜子美玉几犹来天北极朱衣只在殿中间一聨也飞鸟外夕阳西张文潜诗云新月巳生飞鸟外落霞更在夕阳西葢用郎士元送杨中丞和番诗耳郎诗云河源飞鸟外雪岭大荒西韩退之喜雪诗韩退之喜雪献裴尚书诗云喜深将䇿试惊密仰檐窥又云气严当酒暖洒密聴窗知荆公全用以为一聨云借问火城将䇿试何如雪屋聴窗知一树髙花明逺村田家汨汨流水浑一树髙花明逺村云意不知残照好却将微雨送黄昏郑毅夫诗也春隂垂野草青青时有幽花一树明晚泊孤舟古祠下满川风雨㸔潮生苏子美诗也第二句相类然皆清絶可爱石燕泥龙周庾信喜晴诗已欢无石燕弥欲弃泥龙又初晴诗云燕燥还为石龙残更是泥此意凡两用然前一聨不及后一聨也乃知杜子美红豆啄余鹦鹉粒碧梧栖老凤凰枝斡旋句法所本春风自是人间客侯鲭録中载裕陵喜晏叔原与郑侠絶句云小白长红又满枝筑毬场外独支頥春风自是人间客主管繁花得几时然山谷少时有感春诗云风光不长妍如客暂时寓则晏意山谷巳道之矣自是桃花贪结子错教人恨五更风陈辅之诗话记荆公喜王建宫词树头树底觅残红一片西飞一片东自是桃花贪结子错教人恨五更风韩子苍反其意而作诗送葛亚卿曰刘郎底事去匆匆花有深情只暂红弱质未应贪结子细思须恨五更风咏叔孙通诗宋景文咏叔孙通诗云马上功成不喜文叔孙绵蕝强经纶诸君可笑贪君赐便许当时作圣人王逢原咏叔孙通亦用此意云弟子由来亦未纯异时得失亦频频一官所买知多少便议先生作圣人其用意正同今荆公集亦载宋诗非也鱼遗子鹿引麛唐吴子华诗云暖漾鱼遗子晴游鹿引麛乃悟山谷诗河天月晕鱼分子桐叶风微鹿养茸所自鲈肥人鲙玉柑熟客分金苏子美诗笠泽鲈肥人鲙玉洞庭柑熟客分金吕吉父诗鱼出清波庖鲙玉菊含寒露酒浮金姫人荐初醖幼子问残疾江总衡州九日诗姬人荐初醖幼子问残疾故杜子美取其意以为遣闷云老妻忧坐痺幼女问头风傀儡唐梁锽咏木老人诗刻木牵丝作老翁鸡皮鹤髪与真同须臾弄罢寂无事还似人生一世中开天传信记称明皇还蜀尝以为诵而非明皇所作也观山谷诗世间尽被鬼神误㸔取人间傀儡棚烦恼自无安脚处从他鼓笛弄浮生葢用锽意也鸟归花影动鱼没浪痕圆前辈好称僧悟清鸟归花影动鱼没浪痕圎以为句意皆新然余读后梁沈君攸临水诗云花落圎纹出风急细流飜迺知鱼没浪痕圎所自鹧鸪飞上越王台唐窦巩有南游感兴诗伤心欲问当时事惟见江流去不回日暮东风春草緑鹧鸪飞上越王䑓葢用李太白览古诗意也李云越王句践破吴归义士还家尽锦衣宫女如花满春殿只今惟有鹧鸪飞可人惟有秦淮月出没娟娟波浪中参寥诗可人惟有秦淮月出没娟娟波浪中东坡送蜀僧诗当时半破峨嵋月还在平羌江水中二意偶同而东坡乃用李白诗禅心竟不起唐僧皎然荅李季兰诗云天女来相试将花欲染衣禅心竟不起还捧旧花归乃悟参寥荅杭妓诗禅心已作沾泥絮肯逐东风上下狂隔花催唤打鱼人刘贡父诗话载花蘂夫人宫词云厨船进食蔟时新列座无非侍从臣日午殿头宣索脍隔花催唤打鱼人余观王建宫词云御厨进食索时新毎到花开即苦春白日卧多娇似病隔帘教唤女医人不惟第一句同而未章词意皆相縁以起也髙懐犹有故人知陈无巳有山谷草书絶句当年阙里与论诗岁晚河山断梦思妙质不为平世用髙懐犹有故人知未后两句乃合荆公思王逢原诗妙质不为平世得微言但有故人知成枭而牟唿五白杜子美今夕行慿陵大呌唿五白袒跣不肯成枭卢学者谓杜用刘毅刘裕东府摴蒱事虽杜用此然屈原招魂巳尝云成枭而牟唿五白寒食疾风甚雨荆楚岁时记去冬至一百五日即有疾风甚雨谓之寒食王君玉诗疾风甚雨青春老瘦马疲牛緑野深顷又见周知微诗藁云疾风甚雨悲游子峻岭崇山非故乡张文潜诗云荒山野水非吾土寒食清明似去年万年枝唐上官仪咏雪诗幸因千里鴈还绕万年枝谢元晖中书省诗风动万年枝晏元献诗万年枝上凝烟动百子池边瑞日长卢多逊太液池边㸔月时好风吹动万年枝王维史馆山池云春池百子内芳树万年余晏用此也万年枝江左谓之冬青惟禁中则否韩子苍冬青诗云离宫见尔近天墀雨露常私养种时惆怅一株岚雾里无人识是万年枝百子池见西京杂记戚夫人侍髙祖七月七日临百子池何晏景福殿赋缀以万年注引晋宫阁铭曰华林园万年树十四株问花花不语东坡吉祥赏花寄陈述古诗云仙花不用剪刀裁国色初酣卯酒来太守问花花不语为谁零落为谁开南部新书记严恽诗春光冉冉归何处更向花前把一盃尽日问花花不语为谁零落为谁开东坡全用此两句也恽字子重能诗与杜牧善梦中梦身外身山谷尝自賛其真曰似僧有发似俗无尘作梦中梦见身外身葢亦取诗僧淡白冩真诗耳淡白云已觉梦中梦还同身外身堪叹余兼尔俱为未了人两山排闼送青来荆公诗云一水䕶田将緑遶两山排闼送青来葢本五代沈彬诗地隈一水巡城转天约羣山附郭来彬又本唐许浑山形朝阙去河势抱关来之句太液披香西清诗话记荆公赏花钓鱼诗披香殿上留珠辇太液池边送玉盃都下翌日竞以公用栁耆卿词太液波飜披香帘卷之语余读唐上官仪初春诗步辇出披香清歌临太液乃知上官仪已尝对之岂始耆卿耶隋庾信春赋宜春苑中春已归披香殿里作春衣长安有宜春宫此又以宜春对披香矣谢惠含桃谢惠茶诗韩致光昭宗时以翰林承㫖谪岭表道湖南谢人惠含桃诗末章云金銮岁岁长宣赐忍泪㸔天忆帝都自注云毎歳初进之后先宣赐学士韩子苍谢人惠茶云白发前朝旧史官风炉煑茗暮江寒苍龙不复从天下拭泪㸔君小凤团自注云史官月赐龙团意虽本致光而语工门雀屋乌宣室茂陵张天觉既相谢表有云十年去国门前之雀可罗一日归朝屋上之乌亦好徽宗亲题于所御扇然丁晋公诗固尝云屋可占乌曽贵仕门堪罗雀称衰翁矣王元之黄州上任谢表云宣室鬼神之问敢望生还茂陵封禅之书巳期身后亦出于杜子美竟无宣室召徒有茂陵求之语前辈不以为嫌者葢文势事情自须如此也相望落落如星辰王直方诗话谓东坡送李公择云有如长庚月到晓不收明赠参寥云故人各在天一角相望落落如星辰任师中挽词云相㸔半作星辰没可怜太白与残月而苏黄门送退翁守懐安亦云我懐同门客势若晓天星其后学者尤多用此以上皆王説余按古乐府徐朝云两头纎纎月初生半白半黒眼中睛腷腷䏝膊鸡初鸣磊磊落落向曙星故刘梦得作韦处厚集序亦云古今相望落落然如骑星辰乃知二苏所用本古乐府岂直方忘之耶猿啼三声泪沾衣川峡记行者歌曰巴东三崃猿鸣悲猿啼三声泪沾衣故古乐府有巫峡长猿鸣三声泪沾裳陈萧诠夜猿啼诗断章云别有三声泪沾裳竟不穷故子美诗聴猿实下三声泪身轻一鸟过欧阳文忠公诗话陈公时得杜集至蔡都尉身轻一鸟下脱一字数客补之各云疾落起下终莫能定后得善本乃是过字其后东坡诗如观老杜飞鸟句脱字欲补知无縁山谷诗百年青天过鸟翼东坡诗百年同过鸟皆从而效之也余见张景阳诗云人生瀛海内怱如鸟过目则知老杜葢取诸此况杜又有贶栁少府诗余生如过鸟又云愁窥髙鸟过景阳之诗梁氏取以入选杜赠骥子诗熟精文选理则其所取亦自有本矣如赠韦左丞诗皆倣鲍明逺东武吟主人且勿喧贱子歌一言然古咏香炉诗四座且勿喧愿聴歌一言牛𢃄寒鸦过别村张芸叟诗夕阳牛背无人卧带得寒鸦两两归与东坡所记苏叔党诗叶随流水归何处牛带寒鸦过别村与张诗相类学诗如学仙时至骨自换鲍慎由答潘见素诗云学诗比登仙金膏换凡骨葢用陈无己答秦少章学诗如学仙时至骨自换之句水从楼前来中有美人泪晁元忠西归诗安得龙山潮驾回安河水水从楼前来中有美人泪山谷和答云热避恶木隂渴辞盗泉水曽回胜母车不落抱玉泪晁氏勐虎行皦皦壮士意人生髙唐观有情何能巳韩子苍取其意以代葛亚卿作诗云君住江滨起柂楼妾居海角送潮头潮中有妾相思泪流到楼前更不流唐孙叔向有经昭应温泉诗云一道泉流遶御沟先皇曽向此中游虽然水是无情物也到宫前咽不流子苍末句乃用孙语到海止十里过山应万重青箱杂记谓寇莱公少时有诗送人云到海止十里过山应万重遂兆晚年之䜟余以为非是葢莱公效于武陵诗耳于别故人云过楚水千里到秦山几重然国史莱公本传乃云准至雷州吏以圗经献视其四至云东南门至海岸十里准恍然曰吾少时有云到海祗十里过山应万重岂偶然耶所载与青箱杂记不同金鸭无烟却有香秦少章诗烛花渐暗人初睡金鸭无烟却有香魏道辅诗博山烧沈水烟尽气不灭日暮白门前杨花散成雪与少章诗意同友于洪驹父诗话谓世以兄弟为友于子姓为贻厥歇后语也杜子美诗云山鸟山花皆友于子美未能免俗何耶予以为不然按南史刘湛友于素笃北史李谧事兄尽友于之诚故陶渊明诗云一欣侍温颜再喜见友于子美葢有所本耳子美上太常张卿诗亦云友于皆挺拔横陈荆公诗日髙青女尚横陈潮回洲渚得横陈横陈二字首见楞严经及宋玉讽赋前辈以用横陈始于荆公非也陆龟蒙蔷薇诗云倚墙当户自横陈致得贫家似不贫沈约梦见美人诗云立望复横陈忽觉非在侧见玉䑓新咏据藁梧荆公诗各据藁梧同不寐偶然闻雨落阶除唐李嘉祐诗据梧聴好鸟行药寄名花庄子据藁梧而瞑崔䕶诗唐独孤及和赠逺诗云忆得去年春风至中庭桃李映琐窗美人瑟瑟对芳树玉颜亭亭与花双今年新花如旧时去年美人不在兹借问离居恨深浅祗应独有庭花知此诗与崔䕶诗意无异几度雨来成恶热一番风过有新凉李太白诗云几度雨来成恶热一畨风过有新凉刘莘老子刘企字斯立龙山寺诗亦云急雨欲来先暑气凉风已过却秋声诗意虽同然皆佳句青裙白面初相识陈去非茶花诗后两句云青裙白面初相识十月茶花满路开葢用白乐天江岸梨花诗意梨花有思縁和叶一树江头恼杀君最似孀闺少年妇白粧素面碧纱裙手滑苏子由龙川别志庆厯中刧盗张海将过髙邮知军姚仲约度不能御喻军中富民出金帛市牛酒使人迎劳且厚遗之海悦径去不为暴富郑公议欲诛仲约范文正欲宥之争于上前仁宗从之富公愠曰方今患法不举而多方沮之何以整衆范公密告之曰祖宗以来未尝轻杀臣下此盛徳事奈何欲轻壊之且吾与公在此同僚之间同心者有几虽上意亦未知所定也而轻导人主以诛戮臣下他日手滑虽吾辈亦未敢自保也富公终不以为然及二公迹不安范公出按陕西富公出按河北范公因自乞守边富公自河北还及国门不许入未测朝廷意比夜傍徨不能寐遶牀叹曰范六丈圣人也余考资治通鑑唐武宗赐刘宏逸薛季稜死又遣使就潭州诛杨嗣复及李珏杜悰奔马而见李德裕曰天子少年新即位兹事不宜手滑德裕曰与崔珙崔郸陈夷行三上奏乃释之乃知范公所言者杨嗣复等公案耳世有肆行胷臆者多以纸上语为不足用以今观之是否益可见矣覩木兴叹魏文帝栁赋在余年之二七植斯栁乎中庭始围寸而髙尺今连拱而九成桓北伐经金城见为瑯琊时种栁皆已十围慨然曰木犹如此人何以堪乃知覩木而兴叹代有之矣按广人物志载苏颋年五岁裴谈过其父试诵庾信枯树赋颋避谈字易其韵曰昔年移栁依依汉隂今㸔揺落悽怆江浔树犹如此人何以任文忠公诗云人昔共游今孰在树犹如此我何堪荆公诗道人从南来问松我东岗举手指屋嵴云今如许长刘斯立诗云麦壠漫漫宿藁黄新苗寸寸未禁霜手中马箠余三尺想见归时如许长意皆相㳂以生也金谷楼危到地香前辈称宋莒公赋落花诗其警句有汉臯珮冷临江失金谷楼危到地香之句葢本于唐张泌惜花诗㸔多记得伤心事金谷楼前委地时其弟景文公同赋云将飞更作回风舞已落犹成半面妆亦本于李贺残丝曲云落花起作回风舞榆荚相催不知数春在先生杖屦中西清诗话记周邦彦祝寿诗化行禹贡山川外人在周公礼乐中余以为此乃摸冩东坡刁景纯藏春坞诗年抛造物甄陶外春在先生杖屦中是也斑斑文忠公诗小雨斑斑作燕泥东坡诗小雨斑斑未作泥山谷诗润花小雨斑斑一意两用乐天自从苦学空门法销尽平生种种心唯有诗魔降未得每逢风月一闲吟又云人各有一癖我癖在章句万縁皆己销此病独未去此意凡两用也太白举杯邀明月对影成三人又云独酌劝孤影此意亦两用也然太白本取渊明挥杯劝孤影之句蜀葵诗刘禹钖嘉话载陈标蜀葵诗能共牡丹争几许得人憎处只縁多杂俎载贞元中牡丹已多栁浑诗近来无奈牡丹何数十千钱买一窠今朝始得分明见也共戎葵较几多二诗意相似屋檐斜入一枝低唐张谓诗樱桃解结垂檐子杨栁能低入户枝迺悟林和靖梅诗屋檐斜入一枝低之句所本秋去暑无权张文潜明道杂志记一诗云秋去暑无权以为意新而韵工予见邵尧夫云春阳得权故多旱秋隂得权故多雨醉乡闲处日月鸟语花间管絃蔡绦西清诗话云黄鲁直贬宜州谓其兄元明曰庭坚笔老矣始悞抉章摘句为难要当于古人不到处留意乃能声出衆上元明问其然曰庭坚六言近诗醉乡间处日月鸟语花间管絃是也此优入诗家藩阃宜其名世如此以上皆蔡语余按此説出于鲁直是否虽未敢必然上句本于唐皇甫松醉乡日月发之意下句本于唐崔湜应制诗庭际花飞锦绣合枝间鸟啭管絃同门外緑杨春繋马牀前红烛夜唿卢晏叔原长短句云门外緑杨春系马牀前红烛夜唿卢葢用乐府水调歌云户外碧潭春洗马楼前红烛夜迎人然叔原之辞甚工云破月来花弄影张子野长短句云破月来花弄影徃徃以为古今絶唱然予读古乐府唐氏瑶暗别离云朱絃暗断不见人风动花枝月中影意子野本此应声虫陈正敏遯斋闲览载杨勔中年得异疾每发言应答腹中有小声效之数年间其声寖大有道士见而惊曰此应声虫也乆不治延及妻子宜读本草遇虫不应者当取服之勔如言读至雷丸虫忽无声乃顿饵数粒遂愈正敏其后至长汀遇一匄者亦有是疾环而观者甚衆因教之使服雷丸匄者谢曰某贫无他技所以求衣食于人者唯借此耳以上皆陈所记予读唐张鷟朝野佥载云洛州有士人患应病语即喉中应之以问善医张文仲张经夜思之乃得一法即取本草令读之皆应至其所畏者即不言仲乃録取药合和为丸服之应时而止乃知古有是事草忘忧花含笑冷斋夜话云丁晋公草解忘忧忧底事花能含笑笑何人不若东坡花如识面长含笑鸟不知名时自唿然丁诗本取唐人徐振雷塘诗花忆所为犹自笑草知无道更应荒毛诗焉得谖草释者以谖草可以解人之忧耳今丁诗乃以草忧底事何耶然善论诗者不当如此回眸一笑百媚生白乐天长恨歌云回眸一笑百媚生六宫粉黛无颜色葢用李太白应制清平乐词云女伴莫话孤眠六宫罗绮三千一笑皆生百媚宸游教在谁边身事未知何日了近时称陈去非诗案上簿书何日了楼头风月又秋来之句或者曰此东坡官事无穷何日了菊花有信不吾欺耳予以为本唐人罗邺仆射陂晚望诗身事未知何日了马蹄唯觉到秋忙舜不穷其民论元祐中省试舜不穷其民论刘棠召美首选其警句云桀纣以淫虐穷幽以贪残穷厉以监谤穷战国以侵伐穷秦皇以督责穷汉武以奢侈穷晋以夷秋穷隋以巡幸穷明皇以隠户剰田穷徳宗以间架税屋穷东坡见之大加叹赏以其不类时文因以刘穷唿之然予以刘召美此意本孙樵耳孙樵与贾秀才书云扬雄以法言太元穷元结以浯溪碣穷陈拾遗以感遇诗穷王勃以宣尼庙碑穷玉川子以月蚀诗穷杜甫李白王江宁皆相望于穷者也望斗气沈龙已化置刍人去榻犹悬豫章事实王勃序之详矣题咏此邦者徃徃採之晏元献云望斗气沈龙已化置刍人去榻犹悬陶邕州云劒待张华时已晚榻延徐孺礼应疎此二聨全是龙光射牛斗之墟徐孺下陈蕃之榻也宋绶公垂云江涵帝子翚飞阁山际真君鹤驭天不袭陈迹甚可佳也处事无心觉累轻东莱先生吕居仁诗云忍穷有味知诗进处事无心觉累轻李成季已尝云静疑多事非求福老觉无心胜摄生二诗虽相似然皆佳作也春水碧于天温庭筠乐府春水碧于天画船聴雨眠皮日休松陵集诗云汉水碧于天南荆廓然秀豫章取以作演雅云江南野水碧于天中有白鸥闲似我蓬生麻中荀卿曰蓬生麻中不扶而直兰槐之根是为芷其渐之滫葢本于曽子制言曰蓬生麻中不扶乃直白砂在泥与之皆黒蓄不吠之犬东坡上神宗书曰养猫以待䑕不可以无䑕而蓄不捕之猫蓄狗以防姦不可以无姦而蓄不吠之狗葢取北史宋游道传杨遵彦曰譬之蓄狗本取其吠今以数吠杀之恐将来无复吠狗开帘风动竹唐李益竹窗闻风早发寄司空曙诗云微风惊暮坐窗牗思悠哉开门复动竹疑是故人来时滴枝上露稍霑堦上苔幸当一入幌为拂緑琴埃异闻集霍小玉传为开帘风动竹改一风字遂失诗意然此句乃袭乐府华山畿词耳词云夜相思风吹窗帘动言是所欢来通典云江南以情人为欢山流细沫拥浮花沈君攸羽觞飞上苑云石径断丝阑蔓草山流细沫拥浮花外史梼杌载张蠙诗墙头细雨垂纎草水面回风聚落花葢本于沈耳日暮碧云合佳人殊未来江文通有拟汤惠休诗云日暮碧云合佳人殊未来葢用魏文帝秋胡行云朝与佳人期日夕殊不来梁武帝鼓角横吹曲云日落登雍䑓佳人殊未来梁沈约洛阳道云佳人殊未来薄暮空徙倚二人所用又袭江也江齐人啼猿树杜诗影着啼猿树魂飘结蜃楼葢用卢照隣巫山髙云莫辨啼猿树徒㸔神女云时送红梅一阵香李方叔喜吴可小诗东风可是闲来徃时送红梅一阵香殊不知张芸叟酴醿诗亦云晚风亦自知人意时去时来管送香谷口未斜日数峯生夕隂蔡绦西清诗话取权僧谷口未斜日数峯生夕隂之句然唐宋之问诗云日落西山隂衆草起寒色权实取此沈约登元畅楼诗亦云云生岭乍黒日下溪半隂宋景文公过行庆关诗云云生全岭失日隠半崖隂宋全用沈诗也梁庾肩吾诗云尘飞逺骑没日徙半峯寒庾沈同时人临清流而赋诗陶渊明归去来辞云登东臯以舒啸临清流而赋诗葢用嵇叔夜琴赋云背长林翳华芝临清流赋新诗日月跳踯元微之遣兴云日月东西跳又云光隂本跳踯又答胡灵之诗序云日月跳踯于今行二十年矣几与退之日月如跳丸大同小异也杜牧之寄韩乂云跳丸日月十经秋又送孟池云月于何处去日于何处来跳丸相趁走葢用退之意元微之忆逺曲云水中书字无字痕白乐天新昌新居云浮荣水画字意又相类海风吹不断江月照还空顾况喜白乐天送友人原上草诗野火烧不尽春风吹又生乃是李太白瀑布诗海风吹不断江月照还空尧舜性仁赋刘辉尧舜性仁赋其警句曰静而延年独髙五帝之寿动而有勇形为四罪之诛葢本于范文正尧舜率天下以仁赋内睦九族善隣之志咸和外黜四㓙有勇之风遐振满地江湖春入望连天章贡水争流徐师川有陪李泰发登洪州南楼诗云十年不复上南楼直为干戈作逺游满地江湖春入望连天章贡水争流青云聊尔居金马紫气还应射斗牛公是主人身是客举觞登望得无愁唐刘长卿有和樊使君登润州城楼诗云山城迢递敞髙楼露冕吹铙居上头春草连天随北望夕阳浮水共东流江田漠漠全吴地野树苍苍故楚州王粲尚为南郡客别来何处更销忧徐之诗絶类长卿其间一聨如出一手也然宋仲安有放船下湖口诗云此地侧身徒北望余生乗兴复东流乃是全用刘诗也韩退之学文而及道程正叔云韩退之晚年所为文所得甚多学本是修徳有徳然后有言退之却是倒学了因学文求所未至遂亦有所得然此意本吴子经耳子经法语曰古之人好道而及文韩退之学文而及道子经名孝宗欧阳文忠公尝有诗送吴生者也荆公与之论文甚着临川人衰颜红易借发短白难遮程文简公有饮酒戴花诗云衰颜红易借髪短白难遮乃知陈无己髪短愁催白颜衰酒借红葢本诸此定命论东阳胡百能跋邵徳升分定録云先君尝言人生所享厚薄各有定分世有以智力取者自谓已能徃徃不顾名义殊不知皆其分所固有初不可毫末加也所可加者徒得小人之名而不悟悲夫百能佩服斯训未尝不以语朋旧也以上皆胡百能説予按宋顾凯之常以为人禀命有定分非智力所移唯应恭巳守道信天任运而闇者不达妄意侥倖徒亏雅道无关得丧乃以其意命弟子原着定命论以释之乃知胡所説凯之之意也此心安处便是吾乡东坡作定风波序云王定国歌儿曰柔奴姓宇文氏定国南迁归余问柔广南风土应是不好柔对曰此心安处便是吾乡因用其语缀词云试问岭南应不好却道此心安处是吾乡余尝以此语本出于白乐天东坡偶忘之耳白吾土诗云身心安处为吾土岂限长安与洛阳又出城留别诗云我生本无乡心安是归处又重题诗云心泰身宁是归处故乡可独在长安又种桃杏诗云无论海角与天涯大扺心安即是家天际识归舟梁王僧孺中川长望诗云岸际树难辨云中鸟易识葢全用谢元晖天际识归舟云中辨江树而不及也梁元帝诗云逺村云里出遥船天际归亦效元晖而逺胜僧孺庭草无人随意緑唐刘餗隋唐嘉话载隋炀帝为燕歌行羣臣皆以为莫及王胄独不下帝因此被害而帝诵其句云庭草无人随意緑能复道耶然予读周庾信荡子赋曰游尘满牀不用拂细草横阶随意生乃知王胄庭草无人随意緑葢取诸此以之丧命岂不枉哉玉斧修成寳月团荆公诗玉斧修成寳月团月边仍有女乗鸾青冥风露非人世鬓乱钗横特地寒江淹咏扇诗画作秦王女乗鸾向烟雾非止用萧史事也玉斧事见酉阳杂俎緑杨楼外出秋千晁无咎评乐章欧阳永叔浣溪沙云堤上游人逐画船拍堤春水四垂天緑杨楼外出秋千要皆妙絶然只一出字自是后人道不到处余按唐王摩诘寒食城东即事诗云蹴踘屡过飞鸟上秋千竞出垂杨里欧公用出字葢本此雪里梅将春信来前辈诗话称李成季诗日边鴈带腊寒去雪里梅将春信来以为美然唐人曹松除夜已尝云半夜腊因风卷去五更春被角吹来龙烛影中犹是腊鳯箫声里已吹春西清诗话谓蔡元长春帖子龙烛影中犹是腊鳯萧声里已吹春荐绅类能传诵以为蒋颖叔作非也予以为此一聨全是方干除夜诗寒灯短焰方烧腊画角残声已报春富郑公之言出于元璹东坡撰富郑公神道碑载公奉使语曰且北朝与中国通好则人主专其利而臣下无所获若用兵则利归臣下而人主任其旤故北朝诸臣各劝用兵者此皆为其身谋非国计也又曰契丹君臣至今诵其语守其约不忍败者以其心晓然知通好用兵利害之所在也予按唐郑元璹谓颉利曰汉与突厥风俗各异汉得突厥既不能臣突厥得汉复何所用且抄掠资财皆入将士在于可汗一无所得不如和好国家必有重赉币帛皆入可汗坐受利益颉利纳其言即引还乃知郑公之言皆出于元璹春风朝夕起吹緑日日深孟东野连州吟云春风朝夕起吹緑日日深乃悟荆公春风日日吹香草山北山南路欲无所自明月空为两地愁云斋广録云二宋以文章齐名天下子京守蜀日有诗云碧云谩有三年信明月空为两地愁其后卒不入两地人以为䜟予以子京用何逊与胡兴安夜别诗念此一筵笑分为两地愁广録之论不知所自也马嵬诗唐阙史称郑相畋吟马嵬诗云明皇回马杨妃死云雨虽亡日月新终是圣朝天子事景阳宫井又何人观者以为真辅国之句予以为畋葢取杜诗不闻夏商衰中自诛褒妲之意宁人负我无我负人魏曹操有宁我负人无人负我之语本朝荣阳吕原明乃云中年尝书壁以自警曰宁人负我无我负人后观晁少𫝊碎金巳前有此两句所谓先得我心之所欲者然昔麴粥説罗仇以主上荒耄信䜛不若勒兵向西平罗仇曰诚如汝言然吾家世以忠义着于西土宁使人负我我不忍负人也乃知晁少傅之前罗仇已有此语罗仇西凉羌胡耳能发此语尤可贵也见晋记细数落花因坐久缓寻芳草得归迟前辈读诗与作诗既多则遣辞措意皆相縁以起有不自知其然者荆公晩年闲居诗云细数落花因坐乆缓寻芳草得归迟葢本于王摩诘兴䦨啼鸟缓坐乆落花多而其辞意益工也徐师川自谓荆公暮年金陵絶句之妙传天下其前两句与渠所作云细落李花那可数偶行芳草步因迟偶似之邪窃取之邪善作诗者不可不辨予尝以为王因于唐人而徐又因于荆公无可疑者但荆公之诗熟味之可以见其间适优游之意至于师川则反是矣背秋转觉山形瘦新雨还添水面肥雪浪斋日记云背秋转觉山形瘦新雨还添水面肥渔隠丛话云山形瘦之语古今少有道者予尝记唐人一聨而忘其名云山自古来和石瘦水因秋后漾沙清前诗葢出于此而不及也张良与四皓书韩退之与李渤书商芸小説载张良所与商山四皓书曰良白仰惟先生秉超世之殊操身在六合之间志凌造化之表但自大汉受命祯灵显集神母告符足以宅兆民之心先生当于此时耀神爽乎云霄濯凤翼于天汉使九门之外有非常之客北阙之下有神气之宾而渊潜山隠窃为先生不取也良以顽薄承乏忝官所谓絶景不御而驾服驽骀方今元首钦明文思百揆之佐立则延首坐则引领日仄而方丈不御夜眠而阊阖不闭葢皇极须日月以扬光后土待岳渎以导滞而当圣世鸾凤林栖不翔乎太清骐驎岳遁不涉乎郊薮非所以宁八荒尉六合也不得侍省展布腹心畧写至言想望翻然不猜其意张良白余观韩退之所与李渤书其规模步骤殆与之为一矣蒨桃赠歌者诗翰府名谈载寇莱公妾蒨桃赠歌者诗云一曲清歌一束绫美人犹似意嫌轻不知织女寒窗下几度抛梭织得成予尝记南唐李询赠织锦诗云札札机声晓复晡眼穿力尽意何如美人一曲成千赐心里犹嫌花样疎蒨桃诗意本此而不及也山蝉𢃄响穿疎户前辈称苏子美诗山蝉带响穿疎户野蔓延青入破窗葢出于唐方千诗鹤盘逺势投孤屿蝉曳残声过别枝红生白熟生碧熟红侯鲭録云东坡谓世之对偶如红生白熟手文脚色二对无复加也然予尝记唐罗虬诗云窗前逺岫悬生碧帘外残霞挂熟红然则罗虬已用生碧对熟红矣更无一箇是男儿前蜀王衍降后唐王承㫖作诗云蜀朝昏主出降时衔璧牵羊倒系旗二十万人齐拱手更无一箇是男儿其后花蘂夫人记孟昶之亡作诗云君王城上竖降旗妾在深宫那得知二十万人齐解甲更无一箇是男儿陈无己诗话载之乃知㳂袭前作㳂袭不失为佳诗人有㳂袭而不失为佳者张曙途中闻蝉前四句云毎岁聴蝉处那将此际同孤村寒色里野店夕阳中李中正闻子规前四句云何处正当闻声声欲断魂暖风芳草岸残日落花村蒋钧孤鴈后四句云苇岸风吹雨沙汀月照霜还同我兄弟零落不成行续添薏苡芎䓖张右史耒昼卧口占云病栽薏苡无劳谤湿要芎䓖不待廋东坡亦云巧语屡曽伤薏苡廋辞那复託芎䓖梦魂香黄季岑言一士人诗云啼月杜鹃喉舌冷宿花蝴蝶梦魂香葢自唐赵嘏发之赵云松岛鹤归书信絶橘洲风起梦魂香二诗相类唐崔惠童宴城东庄诗云一月人生笑几回相逢相值且衔盃眼㸔春色如流水今日花红昨日开杜子美诗不须闻此意惨怆生前相遇且衔盃二诗相类第不知崔为何时人褒公鄂公杜子美赠曹将军霸诗凌烟功臣少颜色将军下笔开生面良相头上进贤冠勐将腰间大羽箭褒公鄂公毛发动英姿䬃爽来酣战鄂公谓尉迟敬徳褒公谓段志元也故东坡赠写真何充诗黄冠野服山家容意欲置我山巖中勲名将相今何限徃写褒公与鄂公鲍慎由谢传神蔡景直诗驰誉丹青有古风笔端及我未宜蒙云䑓麟阁遥相望徃写褒公与鄂公用东坡语尤为无功三诗皆用清浑字东坡送鲁元翰诗皎皎千丈清不如尺水浑陈后山次韵东坡诗信有千丈清不如一尺浑参寥诗乍为含垢千寻浊不作惊人一掬清咏荷花胡仔苕溪诗话以词句欲全篇皆好极为难得如贺方回淡黄杨栁带栖鸦秦处度藕叶清香胜花气二句写景咏物可谓造微入妙然予见刘忠肃莘老巳言之矣湖上口号云緑荷深不见湖光万柄清风动晩凉莫恨红葩犹未烂叶香元自胜花香服药不如独卧世所传道书杂载神仙秘诀有云服药千朝不如独寝一宵此最有理予近读顾况琴客诗云服药不如独自眠从他别嫁一少年乃知古有此语然太平广记彭祖传云服药百裹不如独卧又知道书本此系日白乐天既无长绳系白日又无大药驻朱颜葢本陈沈炯幽庭赋那得长绳系白日年年月月俱如春然江总岁暮还宅诗亦云长绳岂系日浊酒倾一杯东坡作夏侯太初论王立之诗话记东坡十岁时老苏令作夏侯太初论其间有人能碎千金之璧不能无失声于破釡能搏勐虎不能无变色于蜂虿之语老苏爱之以少时所作故不传然东坡作颜乐亭记与㸃䑕赋凡两次用之以上皆王记余按晋刘毅传邹湛曰勐兽在田荷戈而出凡人能之蜂虿作于懐䄂勇夫为之惊骇出于意外故也乃知东坡意发于此杜甫取李陵诗杜诗思家步月清宵立忆弟㸔云白日眠又云别时孤云今不飞时复㸔云泪横臆葢取李陵别苏武诗云仰视浮云驰奄忽互相踰长当从此别且复立斯湏知尔不能举韩子苍送王棁诗末章云虚作西清老从臣知尔才华不能举王摩诘送丘为云知尔不能荐羞称献纳臣董颖袭陈知黙诗洪景卢夷坚乙志记董颖诗云壑醸成千嶂雨风苹吹老一川秋上句葢袭陈知黙诗耳陈云云埋山麓藏秋雨叶脱林稍带晩风东坡本李端诗东坡诗白水满时双鹭下午隂清处一蝉鸣唐李端茂陵山行陪韦金部诗云盘云双鹤下隔水一蝉鸣东坡本此陆诗出韩子苍韩子苍作絶句天寒候鴈作行逺沙晚浴凫相对眠松醪朝醉复暮醉江月上弦仍下弦陆龟蒙别墅懐归云题诗朝忆复暮忆见月上弦还下弦韩所出也得茶三昧钱塘南屏谦师妙于茶事东坡赠之诗云道人晓出南屏山来试㸃茶三昧手刘贡父亦赠诗云泻汤旧得茶三昧觅句还窥诗一斑詹光茂妻寄逺诗蔡寛夫记天圣中孙冕载詹光茂妻寄逺诗云锦江江上探春回消尽寒冰落尽梅争得儿夫似春色一年一度一归来迺知惟有旧时王谢燕一年一度到君家所本葛敏修用陈况诗葛敏修南华竹轩絶句独拳一手支颐卧偷眼㸔云生未生葢用五代时陈况诗醒眼㸔诸峯白云开又集然唐吴融亦有深感卞峯颜色好晚云才散又当门之句古有琐语唐孙光宪有北梦琐言按晋书太康二年汲郡人不准盗发魏㐮王墓或言安釐王冡得竹书数十车其琐语十一篇乃知古已有琐语语有神助吕氏诗事録云郭祥正有句云明月随人渡流水王介甫爱之曰此言如有神助余记范文正公诗云多情是明月相逐过江来乃知郭本此皮日休白莲诗东坡尝喜皮日休白莲诗无情有恨何人见月晓风清欲坠时谓决非红莲诗然李贺新笋云无情有恨何人见露压烟啼千万枝乃知皮取此不去吕后为惠帝计老苏明允论汉髙祖云不去髙后者以吕氏佐帝定天下为大臣素所畏服独此可以镇压其邪心以待嗣子之壮故不去吕后者为惠帝计也云云余按唐李徳裕羊祐留贾充论云汉髙不去吕后亦近于此汉髙嬖戚姬爱如意思其久安之计至于悲歌不乐岂不知除去吕后必无后祸况吕后年长有过稀复进见汉髙弃之如去尘垢实以惠帝闇弱必不能自揽权纲其将相皆平生故人俱起丰沛非吕后刚强不能临制所以存之为社稷也乃知老苏本此韩子苍作善清真赞韩子苍作草堂和尚善清真賛云蓬松头卓削耳一生説法牙无水云云葢用东坡题王霭如来出山相云头鬅鬙耳卓削适从何处来碧色眼有角明星未出万象间外道妖魔犹奏乐错不错安得无上菩提成等正觉东坡集不载此文陆农师取杜子美诗王荆公父子俱侍经筵陆农师以诗贺云润色圣猷双孔子燮调元化两周公议者为太过然不知取杜子美送薛明府诗侍臣双宋玉战䇿两穣苴陈去非黄巢诗意同陈去非衡岳道中诗客子山行不觉风龙吟虎啸满山松纶巾一幅无人识胜业门前聴午钟按唐黄巢既败为僧投张全义舍于南禅寺有冩真绢本巢题诗其上云犹忆当年草上飞铁衣脱尽挂僧衣天津桥上无人识独倚栏干㸔落晖去非诗意同澄江一道东莱先生吕居仁爱豫章少年时作泰和县楼诗木叶千山天逺大澄江一道月分明然白乐天亦有江楼夕望诗云灯火万家城四畔星河一道水中央之句洗天风雨艺祖闻蜀人诗云烦暑郁蒸无处避洗天风雨几时来曰此蜀人思我之来也此乃蜀人朱长文诗然唐许昌节度使薛能汉南春望诗已有自古浮云蔽白日洗天风雨几时来之句能改斋漫録卷八能改斋漫录卷九钦定四库全书能改斋漫録卷九宋吴曽撰地理石头之名有二韩退之有次石头驿寄江西王十中丞阁老诗故今洪州石头驿皆以为证大观三年汪藻彦章为江西提学作石头驿记云自豫章絶江而西有山屹然并江而出曰石头渚世以为殷洪乔投书之地晋史及世説称洪乔为豫章太守去都日得书百余函次石头悉投之江中逮今且千岁而洪乔之名与此山俱传石头于他书无所见以圗志考之唯唐武徳中尝以豫章之西境为西昌县俾县令治其地葢今石头是也及观韩退之次石头驿寄江西王中丞诗则自晋以来知其为石头至退之时又知其尝为驿也其大畧如此后又云自洪乔而知有此山至退之而驿之名始传然则石头之名汪彦章徇流俗之失竟以为洪乔投书之地失之矣予尝考之葢江南有两石头钟山龙蟠石头虎踞与夫王敦苏峻之所据者此隷乎金陵者也畲孝顷与萧勃即石头作两城二子各据其一此豫章之石头也洪乔为豫章太守都下人士因其行致书百余函次石头皆投之葢金陵晋室所都都下人士以羡出守故因书以附之投之石头谓羡去都而投而非抵豫章而投也后人以羡尝守豫章而豫章适有石头故因石头之名号投书渚矣意者将记洪乔之刚介以増重石头殊不知豫章之石头非金陵之石头按梁广州刺史萧勃举兵踰岭声揺江西新吴洞主余孝顷应之遣其子守郡城自出豫章勃之别将欧阳頠军苦竹滩陈武帝遣周文育总师唾手而禽頠勃时尚居南康麾下闻之斩其首以献于是孝顷退走新吴帝遣文育黄法氍讨之文育率衆军入象牙江舍舟进据三陂卒为豫章内史熊昙朗所卖无成功南康今䖍州也新吴今奉新县也三陂今海昏之墟落也象牙江今𨽻南昌苦竹滩今隷丰城江西之江兆源于庾岭而豫章承其下流南康苦竹滩象牙江葢通一贯者也文育自象牙而趋三陂以今观之正得间道葢是时孝顷居新吴其子犹据石头之旧栅法氍虽受诏见助而尚驻军新淦文育若欲徘徊江浒纵能擒旧栅之竖子曽未擣新吴之巢穴且令屯营于三陂庶几法氍顺流而应之则首尾薄战孝顷父子无遗噍矣不幸姦人得而卖焉予家江西徃来洪抚之间又以法氍之为郷人也因史册所书考石头之误俯江山之形胜想古人之所以倚伏徃来者则石头之险葢有在矣而终不得与金陵并驰岂非所託非人哉豫章之名豫章之名旧矣在江左者有其地而非郡在江南者建郡而非春秋之时吴王阖闾六年鲁定公之二年也楚嚢瓦伐吴师于豫章吴人见舟于豫章而潜师于巢冬十月尅楚取居巢又明年吴将入郢其谋臣请因唐蔡而西冬十一月蔡侯吴子唐侯俱舍舟于淮汭自豫章与楚夹汉嚢瓦济汉而陈自小别而至大别吴逆击败之五战而及郢尝观吴都具区今平江之吴县也楚都郢今富水也汉水自归崃接流而为今汉阳军葢视吴为东九江自庾岭兆源而洪州奠其南葢视楚为西居巢今无为军也阖闾之六年吴人见舟于豫章而潜师于巢以明豫章濒楚而巢迩于吴故得而潜师也小别大别今鄂州之山汉水视之为东者也八年吴人舍淮汭而即豫章杜氏以为汉东江北地嚢瓦方且济汉而陈于小大之别则春秋之豫章为濒楚在江夏之间审矣或者以六年之师因豫章以建州则其地必㳂流之所而洪之为州葢㳂流者也八年舍舟而即豫章且坚杜氏之説因以汉东之地为平陆惟有㳂流平陆之异故以见舟者江南之豫章也殊不知吴视楚为西视江夏为小西而视洪则南矣见舟所以张军容也安能逺託大江之南而不近趋小西之地然则江南之豫章决无与乎春秋之时明矣春秋豫章与今不相干予江西人尝考今之豫章非春秋之豫章然皆未得其定説已具于前矣最后予读杜预孔颕达注疏而后知予之寡见也按左氏昭公十三年楚师还自徐吴人败诸豫章获其五帅杜预注曰定二年楚人伐吴师于豫章吴人见舟于豫章而潜师于巢以军楚师于豫章又伯举之役吴人舍舟于淮汭而自豫章与楚夹汉此皆当在江北淮水南葢后徙在江南豫章又左氏传定公四年蔡侯吴子唐侯伐楚舍舟于淮汭自豫章与楚夹汉杜预曰豫章汉东江北地名孔颕达曰汉书地理志豫章郡名在江南此则在北者土地名云定公二年楚人伐吴师于豫章吴人见舟于豫章而潜师于巢吴军楚师于豫章又柏举之役吴人舍舟于淮汭而自豫章与楚师夹汉此皆在江北淮南葢后徙在江南之豫章以上皆经传与注疏所载予以杜孔注疏证江南之豫章无与于春秋之豫章审矣汉志虽曰髙帝置但年代阔逺文字残阙无从考见所徙之年月耳按宋武帝讨刘毅遣王镇恶先袭至豫章口豫章口去江陵城二十里乃知春秋之豫章去江陵甚近与今洪州全不相干戏下有两音王观国学林新编云戏下有两音前汉髙祖纪沛公已定关中羽大怒使黥布等攻破函谷关遂至戏下又曰诸侯罢戏下各就国师古注曰戏音许宜切亦读曰麾卫青传韩説为戏下转战灌夫传驰入吴军至戏下师古曰戏大将之旗也读与麾同又引髙祖纪曰周章西入关至戏师古曰在新丰县东今有戏水驿后汉郡国志京兆新丰东有戏亭以上皆王説余按左氏国语里草曰幽灭于戏韦氏注曰幽王为西戎所杀戏山在西周孔颕达曰戏骊山之北水名也皇甫谧曰今京兆新丰东二十里戏亭是也汲冡书纪年云平王奔西申而立伯盘以为太子与幽王俱死于戏然则戏之得名春秋时已着不始于秦汉间也据韦孔所引虽山水不同要之以戏而兼名山水古来诚多有之不可以一为是也至观国谓师古不当以旗戏与地名同音此不足咎第班固不当称戏而以下继之巴字山水宋之问送田道士使蜀投龙诗云蜀门风势断巴字水形连又唐人诗云杜宇唿名切巴江学字流然则巴州因水得名矣予按杜佑通典硖州巴山县古扞关楚肃王拒蜀处今县北有山曲折似巴字因以为名此又以山似巴字何耶然三巴记阆水东南流曲折三回如巴字唐人有巴字江赋云初惊蠧蚀龙舟鳞次于波中乍若萤从渔火星分于渡口乃知山形似巴者非孟诸髙适封丘行云我本渔樵孟诸野又平䑓云孟诸薄暮凉风起又曰朝临孟诸野按春秋左氏传僖公二十八年楚子玉梦河神谓己曰畀余余赐汝孟诸之麋杜预云孟诸宋薮泽水草之交曰麋予按释地云十薮宋有孟诸郭璞曰今在梁国睢阳县东北周礼职方氏正东曰青州其泽薮曰望诸禹贡豫州导荷泽被孟猪孔安国曰孟猪泽名在菏东北水流溢覆被之宋则今梁国也睢阳是已故郑氏注亦云望诸在睢阳麋湄通用有二中牟中牟有二在河南北之间不可不辨尔雅曰郑有圃田郭璞注云今荥阳中牟县西圃田泽是也赵世家曰献侯即位治中牟汉书地理志曰河南郡有中牟县赵献侯自耿徙此又曰三家分晋河南之中牟魏分也通典曰荥阳郡中牟县注云汉旧县有圃田泽荆河州薮也赵献侯自耿徙此又赵㐮子时佛肸以中牟叛即此也北十二里有中牟䑓春秋定公九年左传曰晋车千乗在中牟杜预注曰今荥阳有中牟县回逺疑非也予按左氏所谓车在中牟非荥阳之中牟明甚杜预疑之甚当且晋世方分河南为荥阳郡中牟属之此地乃在河南计非晋境所及及三家分晋中牟属魏则非赵所得都葢赵献侯治中牟亦非河南之中牟也考春秋哀五年赵鞅伐卫围中牟论语佛肸为中牟宰与定九年晋车在中牟或别是一中牟当在河北耳臣瓉汉书音义曰臣瓉按河南中牟春秋之时在郑之疆内及三卿分晋则为魏之邦土赵界自漳水以北不及此也春秋卫侯如晋过中牟案此之中牟不在赵之东也案中牟当温水之上然则臣瓉亦以河南中牟非此中牟矣今汉书地理志与通典杂举而不辨焉使后学不能不疑也石城王彦辅石城辨疑曰左太沖谓戎车盈于石城即金陵之石头城也世徒知于此而不知郢州之得名亦同也故郦善长曰沔水南迳石城西城因山以为固者是也葢晋羊叔子镇荆州日所立惠帝元康九年分江夏西部就置竟陵郡至唐武徳四年置郢州于长寿县是则今之郢州昔之竟陵郡也以上皆王説予按唐杜佑通典云郢州今治长寿县歴代所属与竟陵郡同二汉属江夏郡晋宋以来竟陵郡地梁南司北新二州之境西魏分属安州后周分置石城郡后于石城置郢州隋炀帝初州废置竟陵安陆二郡唐併二郡为温州后为郢州或为富水郡然则彦辅所谓武徳四年置郢州于长寿县是不察杜佑所谓后周置石城郡后于石城置郢州耶考治云隋初废州置郡至唐又併为温州又为郢州则彦辅止据后来不究其本耳唐书乐志曰石城乐者宋臧质所作也石城在竟陵质尝为竟陵郡于城上眺瞩见羣少年歌謡通畅因作此曲古今乐録曰石城乐旧舞十六人其曲一云生长石城下开窗对城楼城中诸少年出入见依投葢竟陵之石城其名甚着又通典云莫愁乐者出于石城乐石城女子名莫愁善歌謡且石城中有忘愁声故歌云莫愁在何处莫愁石城西艇子打两桨催送莫愁来辩朐䏰韩退之作韦处厚盛山十二诗序曰不知其出于巴东以属朐䏰也洪庆善辨曰地理志云山南西道闻州盛山郡本万世郡义宁二年析巴东之盛山新浦通川郡之万世西流置天寳元年更名朐䏰音润蠢地下湿多䏰虫刘禹钖嘉话云䏰蚯蚓也常至夜江畔出其身半跳于空中而鸣上音屈下音忍集韵云䏰在汉中俗作朐非是以上皆洪説予按西汉地理志巴郡有朐忍县颜师古曰朐音劬后汉郡国志巴郡朐忍县亦只作此忍字葢古文借用也又按杜佑通典开州大唐置或为盛山郡盛山县汉朐䏰县地以三书考之葢开州在唐为盛山在汉为朐䏰也汉书不着其意惟刘禹钖以其地出䏰之虫因以得名禹钖之説亦本许慎説文云䏰虫名汉中有䏰县地下多此虫因以为名从肉旬声黄朝英云考其意当作润蠢如顺切䏰尺允切与洪氏禹钖所音不同然朝英禹钖庆善三人偶忘考西汉地理志耳葢师古以朐音劬此不可不辨辨豪州字误洪庆善辨韩退之徐泗豪三州节度掌书记㕔石记曰豪今误作濠唐地理志云濠初作豪元和三年刺史崔公表请其事由是改为濠取水名也退之作记在贞元十五年尚为豪诸本作濠误矣以上皆洪説予按杜佑通典濠州春秋末钟离子之国至晋侨置徐州安帝时置钟离郡宋齐因之兼置徐州梁因之北齐改为西楚州隋改曰濠州因濠水为名濠音豪炀帝复置钟离郡唐武徳八年为濠州或为钟离郡然则据佑所言初不见豪字兼亦不本于唐自隋改曰濠州矣况佑所上通典在贞元十年及称因濠水为名濠音豪其误甚明以此知韩文作濠为是而所以致洪之辨者地理志之失耳辨陵字音开封府陵县距东京一百六十里今音烟非是按春秋左氏传㐮公二十六年鄢陵之役陆徳明音义曰鄢音偃然春秋魏唐曰鄢汉曰傿后汉晋隋曰音焉亦音偃然则二字通用耳蒋庙钟山孙陵曲衍唐徐坚其学甚博所撰初学记载扬雄九州箴内润州箴云洋洋润州江山秀逺蒋庙钟山孙陵曲衍江宁之邑楚曰金陵吴齐梁晋六代都兴按丹阳记蒋子文为秣陵尉破贼为贼所杀故吏忽见子文乗白马如平生孙权发使封子文为都中侯立庙钟山因改为蒋山此箴之所谓蒋庙钟山也丹阳记云蒋陵因山以为名吴大帝陵也舆地志以为䑓当孙陵曲衍之傍故蒋陵亭亦名孙陵亭此箴之所谓孙陵曲衍也然雄死于西汉之末去此二百余年矣何以知之又况于六代乎予故以润州箴非雄所作甚明镜湖㑹稽鑑湖今避庙讳本谓镜湖耳舆地志曰山隂南湖萦带郊郭白水翠岩互相映发若镜若圗故正逸少云山隂路上行如在镜中游名始羲之耳李太白登半月䑓诗亦云水色緑且静令人思镜湖终当过江去爱此暂踟蹰则知湖以如镜得名无可疑者而梁任昉述异记以为镜湖世传轩辕氏铸镜湖边因得名今有轩辕磨镜石尚存石畔常洁不生蔓草恐或不然也陆贽月照鑑湖赋曰光无不临故丽天并耀清可以鑑因取镜表名乃知湖以如镜得名审矣蜀石牛禹贡华阳黒水惟梁州岷嶓既艺沱潜既道蔡蒙旅平和夷底绩则蜀道与中国通久矣蜀主本纪载秦惠王谋伐蜀刻五石牛置金其后绐蜀人云能粪金蜀主信之发卒千人使五丁力士开道致牛于成都秦因遣张仪等随石牛以入遂夺蜀焉此事尤近诬蜀人吴师孟醇翁题金牛驿辨之以诗云唱奇腾怪可删修争奈常情信缪悠禹贡已书开蜀道秦人安得粪金牛万重山势随坤顺一勺天波到海流自哂据经违世俗庶几同志未相尤醇翁以通议大夫致仕享年九十三曲江曲江有三枚乗七发云观于广陵之曲江今苏州也广东有曲江今韶州也司马相如弔二世赋云临曲江之隑州即长安也按唐刘餗传记云京师芙蓉园本名曲江园隋文帝以名不正改之故杜子美诗云曲江翠幕排银牓又云春日潜行曲江曲七发所谓曲江有弭节五子之山今胥山在苏州澧水郦元水经曰澧水迳安南县又东与赤沙湖㑹湖水北通江南注澧水也故杜子美岳麓山道林二寺行云寺门南开洞庭野殿脚插入赤沙湖橘洲舆地志曰潭州橘洲在郡南对南津常㸔如在下及至夏水壊山渚洲皆没橘洲独在故杜子美岳麓山道林二寺行云橘洲田土仍膏腴然橘洲有二处其一在龙阳子美之诗所本乃长沙之橘洲距州十里衡山东皋杂録云余尝至泰山见其峯峦岿然独出而衡山七十二峯皆平谓之衡葢取此此説大误晋天文志北斗魁四星为璇玑杓三星为玉衡湖南衡山葢上承玉衡分野以得名耳故荆州记云南岳衡山朱陵之灵䑓太虚之寳洞上承冥宿铨徳钧物故名衡山下据离官摄位火乡赤帝馆其岭祝融託其阳故号南岳以此推之南岳当玉衡分野可知矣亦犹长沙婺女之类故今山下有铨徳观羊城髙适送柴司户之岭外诗云海对羊城濶山连象郡髙按南郡新书云吴修为广州刺史未至州有五仙人骑五色羊负五谷而来今州㕔梁上画五仙人骑五色羊为瑞故广南谓之五羊城又广州记云六国时广州属楚髙固为楚相五羊衔谷至其庭以为瑞因以五羊名其地又郑熊撰番禺杂记云广州者有五仙骑羊而至遂名五羊新书与熊所记同惟广州记为异当有辨其非是者赤县史记邹衍着书曰中国于天下八十一分居其一分耳中国名赤县神州赤县神州内自有九州禹之叙九州是也不得为州数中国外如赤县神州者有九乃所谓九州者也晋书载记賛曰自两京殄覆九土分崩赤县成蛇豕之区紫宸迁鼃黾之穴唐有赤尉谓畿县尉也杜子美奉先刘少府山水障歌云闻君扫却赤县圗乗兴遣画沧洲趣投简成华两县诸子诗云赤县官曹拥材杰桥陵诗居然赤县立䑓榭居苕亭洞庭橘世以韦苏州诗书后欲题三百颗洞庭犹得满林霜以韦尝守苏遂谓太湖洞庭山产柑橘并以唐吴融序赋及王维送人赴越州诗风樵若邪路霜橘洞庭秋苏子美姑苏诗洞庭甘熟客分金为据而以洞庭湖为非其实不然葢洞庭见于吴楚皆产柑橘第湖山为异耳观㐮阳记李叔平临终敕其子曰龙阳洲里有千头木奴及柑橘成岁得绢数十匹审此则龙阳洲正在洞庭矣又况晋张华诗云橘在湘水侧菲陋人莫传刘瑾甘赋云倾予节兮湖之区徐陵甘诗云江潭间修竹由古以来洞庭湖之有橘旧矣故栁毅叩橘而书始传至若洞庭山之有橘不读唐吴融序赋未必其名显也赤甲杜子美卜居于赤甲故有赤甲诗卜居赤甲迁居新又入宅诗云奔峭背赤甲又黄草诗云赤甲山下行人稀又自瀼西移居东屯茅屋诗云白盐危峤北赤甲古城东按荆州圗记云鱼复县西北赤甲城东连白帝城西临大江然则赤甲葢属鱼复县也乌石冈柘冈盐步门乌石冈距临川三十里荆公外家吴氏居其间故与外氏饮诗云不知乌石冈边路到老相逢得几回又游草堂寺诗云乌石冈边缭绕山紫荆细迳水云间又杂咏云乌石冈头踯躅红江边栁色涨春风吴氏所居又有柘冈柘冈故多辛夷荆公诗云柘冈西路花如雪回首春风最可怜又寄正之诗云试问春风何处好辛夷如雪柘冈西又赠黄吉父诗云柘冈西路白云深想子东归得重寻亦见旧时红踯躅为言春至毎伤心又送吴彦玠诗云柘冈定有辛夷发亦见东风使我知盐步门乃抚州郡城之水门缷盐之地公旧居在焉今为祠堂公有诗云曲城丘墓心空折盐步庭帏眼欲穿皆纪实也故乌石冈柘冈盐步门其名至今犹存韩子苍寄居临川送乡人陈亨仲诗云儿童共戏苦盐岸老夫相逢乌石冈睢阳应天府南京睢阳旧地也近世皆以睢为趄音非也按左传隠公元年九月及宋人盟于宿注云宋梁国睢阳县又昭公二十一年齐师败吴师于鸿口注梁国睢阳县有鸿口亭又僖公十九年宋公使邾文公用鄫子于次睢之社注睢水受汴东经陈留梁谯沛彭城县入泗以上三处陆徳明皆音虽武林山李翺来南録云元和四年二月戊子至杭州己丑如武陵之山临曲波观轮春注曰即灵隠天竺寺予按杭州无武陵山陵字当是笔误恐是林字晋书地理志吴郡钱塘县武林山武林水所出当是时钱塘属吴郡又见前汉地理志颜师古注云梦沈存中笔谈曰旧尚书曰云梦土作乂本朝太宗时得古本尚书作云土梦作乂诏改禹贡从古本按孔安国注云梦之泽在江南不然也据左传吴人入郢楚子涉睢济江入于云中王寝盗攻之以戈击王王奔郧楚子自郢西走涉睢则当出于江南后涉江入于云中遂奔郧郧则今之安陆州涉江而后至云入云然后至郧则云在江北也左传曰郑伯如楚子产相楚子享之既享子产乃具田备王以田江南之梦杜预注曰楚之云梦跨江南北曰江南之梦则云在江北明矣元丰中有郭思者能言汉沔间地理亦以谓江南为梦江北为云予以左传验之思之説信然江南则今之公安石首建宁等县江北则玉沙监利景陵等县乃水之所委其地最下江南上淅水出稍髙方土而梦已作乂矣此古本之为允也以上皆笔谈所记予按寰宇记曰云梦泽半在江南半在江北其水中平土丘半出寰宇记本乐史所撰史太宗时人则沈郭未尝见寰宇记也然沈辨未得其详且周礼荆州云其泽薮曰云梦郑康成注云云梦在华容禹贡云云土梦作乂昭三年左传楚子与郑伯田于江南之梦又定四年楚子涉睢济江入于云中杜预云南郡枝江县西有云梦城江夏安陆县东南亦有梦城或曰南郡华容县东南有已立湖江南之梦也云梦一泽而毎处有名者司马相如子虚赋云云梦者方九百里则此泽跨江南北亦可独称云称梦耶郦元水经谓自江陵东界为云梦北为云梦之薮亦不明指一处不可专以梦在江南云在江北纪南城王观国学林新编论楚都郢曰史记周成王封熊绎于荆蛮为楚子居丹阳楚文王自丹阳徙郢楚顷㐮王自郢徙陈楚考烈王自陈徙寿春命曰郢楚既徙而犹命曰郢亦犹南朝萧氏出于兰陵而其后又剏南兰陵各贵其所自出也今之郢州乃楚之别邑号郢亭非楚都之郢以上皆王説予按杜佑通典云寿春郡罗城即考烈王所筑秦灭楚虏王负刍其地为九江郡又云江陵故楚之郢地秦分郢置江陵县今县界有故郢城有枝回洲有夏水口左传所云沈尹戌奔命于夏汭也有荒谷即莫敖所缢荒谷西北有野父城又有纪南城楚渚宫汉津郷故城在今县东也又按郦元水经注曰楚之先僻处荆山后迁纪郢即纪南城也十道志曰昭王十年吴通漳水灌纪南城入赤湖郢城遂破杜预左传注曰今南郡江陵县北纪南城故楚国也然则王观国虽知今之郢州非楚都之郢而尚未知定处也今以诸书参考即江陵之纪南城是也笔谈亦止谓楚都南郢黄金濑艺文类聚载幽明録曰巴丘县自金冈以上二十里名黄金潭莫测其深上有濑亦名黄金濑古有钓于此潭获一金锁引之遂满一船有金牛出声奔壮钓人波骇牛因奋勇跃而还潭锁将尽钓人以刀斫得数尺潭濑因此取名予按巴丘县以巴山得名县有巴山故也巴丘晋庐陵郡改置巴山郡隋以来称崇仁以乡得名今抚州崇仁县是也予世家巴丘考黄金濑在邑之东二十里其名迄今尚存其上有陂亦谓之黄金陂然乡人皆莫知得名之始第金冈止谓之冈头开封京师开封县其城本郑庄公所筑昔卫之水有浚浚之地有仪封人掌仪地之封疆郑人得而城焉以为开封此其始也髙帝纪秦二世三年郦商为将将陈留兵与偕攻开封未拔金隄金隄在今东京酸枣县按汉沟洫志汉兴三十有九年孝文时河决酸枣东溃金隄于是东郡大兴卒塞之注金隄河隄名也在东郡白马界陈桥陈桥距旧城二十里即古之板桥太祖北征次陈桥军士推戴即其地也白居易板桥路诗曰梁苑城西二十里一渠春水栁千条若为此路应重过十五年前旧板桥曽共玉颜桥上别不知消息到今朝李义山板桥晓别云回望髙城落晓河长亭窗户压微波水仙欲上鲤鱼去一夜芙蓉红泪多王荆公陈桥诗云走马黄昏渡河水夜争归路春风里指㸃韦城太白髙投鞭日午陈桥市杨栁初回陌上尘胭脂洗出杏花匀纷纷塞路堪追惜失却新年一半春北西塞张志和歌曰西塞山前白鹭飞桃花流水鳜鱼肥按武昌记曰西陵县对黄公九矶谓之西塞闽江南台闽中记晋郭璞迁城时言南䑓沙合必出宰辅元和中闽人潘有实为省郎自负王佐之才毎遇乡人必问南䑓江可褰裳过否或云未则色不悦迨章郇公入枢府之明年沙始交遂大拜寻而吴丞相育曽侍中公亮陈丞相升之吴枢密充皆相继辅弼惟曽公泉人也他皆建人吴章又皆浦城人其后如章子厚诸公继踵而起盛哉南䑓今属福州故宋景文公撰章郇公墓志亦云闽江南䑓古传沙合者出相比年遂偾为洲葢名世赉弼殆天启然或云福州无预建州殊不知闽中记云南䑓者在闽县南五里江畔有越王钓龙䑓故曰南䑓其源出于建溪东流四百里至䑓又东南流三十里与东西崃江合流入海北苑茶丁晋公有北苑茶録三卷世多指建州茶焙为北苑故姚寛丛语谓建州龙焙面北遂谓之北苑此説非也以予观之宫苑非人主不可称何以言之按建茶供御自江南李氏始故杨文公谈苑云建州陆羽茶经尚未知之但言福建等十二州未详徃徃得之其味极佳江左近日方有蜡面之号李氏别令取其乳作片或号曰京挺的乳及骨子等毎岁不过五六万斤迄今岁出三十余万斤以文公之言考之其曰京挺的乳则茶以京挺为名又称北苑亦以供奉得名可知矣李氏都于建邺其苑在北故得称北苑水心有清辉殿张洎为清辉殿学士别置一殿于内谓之澄心堂故李氏有澄心堂纸其曰北苑茶者是犹澄心堂纸耳李氏集有翰林学士陈乔作北苑侍宴赋诗序曰北苑皇居之胜槩也掩映丹阙萦回緑波珍禽异兽充其中修竹茂林森其后北山苍翠遥临复道之隂南内深严近在帷宫之外陋周王之平圃小汉武之上林云云而李氏亦有御制北苑侍宴赋诗序其畧云偷闲养髙亦有其所城之北有故苑焉遇林因薮未媿于离宫均乐同欢尚慙于灵沼云云以二序观之因知李氏有北苑而建州造挺茶又始之因取此名无可疑者琵琶洲饶州余干水口有洲形如琵琶谓之琵琶洲洲有亭在岸谓之琵琶亭过客留诗非一人也予按洽闻记吴太平二年长沙大饥杀人不可胜数孙权使赵达占之云天地川泽相通如人四体鼻衂灸脚而愈今余干水口常暴起一洲形如鼈食彼郡风气可祠而掘之权乃遣人祭以太牢断其背故老传云饥遂止其洲在饶州余干县予乃知洲形如鼈转以为琵琶葢肇于吴也脩水脩水在分宁县北东南经县治又经武宁县东北流六百里至海昏又东流一百里入彭蠡湖世传郭璞记曰有鱼名脩有水名滫天下大乱此地无忧言可避乱也予按隂阳书云水宜东流葢巽居东方其次则北北乃艮方耳所以分宁虽深僻险絶然代出伟人至若贑水皆西流所以自南朝以至今日人物殊少然则璞记滫字从水何耶按史记徐广以滫音先紏反或恐通用利䕫路置帅维蜀之险熙宁九年原州临泾县令鲜于师中言蜀有劒门栈道之险瞿唐三崃之隘今朝廷命帅举利益二路以付之万一中国多事姦雄恃险无以分利乞于利夔两路置帅以维西蜀之势于是诏自今中书选官知兴元府枢密院选官知夔州慨口豫章大江之口距海昏县十三里地名慨口今徃来者不究其义以海口称之如云江海之口也予按豫章记曰海昏侯国在昌邑城东十三里县列江边名慨口出豫章大江之口也昌邑王毎乗流东望辄愤慨而还故谓之慨口五松山李太白诗要须回舞袖拂尽五松山按五松山在今池州铜陵县有寳云寺旧曰五松院南唐江延义有记合皁山玉堂闲话云南中有合皁山山形如合山色如皁故号合皁山乃葛仙翁得道之所七十二福地予按陶弼诗云万仞天然闺合形隂隂不似衆山青洪驹父诗云爰有福地直斗牛厥名合皁形色收葢以闲话所谓形色而言也今属临江军为福地之一天姥山㑹稽剡县自晋宋以来人始称传故沃州天姥号称山水奇絶处自异僧帛道猷来自西天竺赋诗云连峯数十里脩竹带平津茅茨隠不见鸡鸣知有人其后支道林之徒相继而居凡十八僧而名流如戴逵王羲之者又十八人大槩乐天记之为详葢道经云两火一刀可以逃以其名山之多可以避世故晋宋之世隠逸之士为多亦为阳明洞天也蓬莱何似水晶宫东坡谓丽山温汤以妃子之故后世耻言之予以是知物之轻重显晦必以其人也李太白以青阳九子山为九华山以武昌南湖为郎官湖元微之在越州赋诗云我是玉皇香案吏谪居犹得小蓬莱其后州治有阁名蓬莱杨汉公守湖州赋诗云溪上玉楼楼上月清光合作水晶宫其后遂以湖州为水晶宫古今皆因之由是言之岂不以人哉范文正守越滕元发守湖滕寄诗云江山千里接仁风都在东南秀气中为问玉皇香案吏蓬莱何似水晶官弋阳县山信州弋阳县距县三十里有山亭亭耸立如几如笏李翺来南録云至信州甲午望君阳山怪峯直耸似华山君字误也按通典弋阳县旧葛溪县隋改为弋阳有弋水唐宋三河改𨽻三河者河东河内河南也货殖传曰唐人都河东商人都河内周人都河南夫三河在天下之中若鼎足王者所更居也李唐以蒲州为河东郡河东县为理所本朝𨽻陜西路为河中府河东郡李唐以懐州为河内郡河内县为理所本朝𨽻河北西路为懐州河内郡李唐以洛州为河南府河南县为理所本朝𨽻西京为河南府河南郡葢本朝建都汴州所以与唐屏翰不同故三河亦从而改𨽻梁园诗事録云近世武人如节度使柴宗庆作诗云曽观大海难为水除去梁园总是村梁园战国时魏惠王徙治大梁即其地今京师之东城是也予以为非是汴州与宋州接境汉梁孝王有兔园平䑓鴈鹜池在焉故梁园之称以此白矾楼京师东华门外景明坊有酒楼人谓之矾楼或者以为楼主之姓非也本商贾鬻矾于此后为酒楼本名白矾楼两兰溪县兰溪在唐为两县名一属蕲州一属婺州杜牧之诗兰溪春尽水泱泱葢蕲州之兰溪也杜守黄州作此诗黄承兰溪下流故耳水中髙土名曰洲或曰州畴也畴其土而生之也予按説文曰尧遭洪水民居水中髙土故名曰洲所以今之近水之滩岸皆曰洲鲁澹台墓洪州东湖总持院之侧有一旧坟极髙大无铭志无敢樵採者好事者以巨碑镌径尺字曰呜唿有鲁澹䑓子羽之墓予按汴州记及九域志开封有澹䑓子羽墓其庙亦存以理推之或可信焉葢子羽鲁人去梁宋不逺若洪州之墓恐失于稽考也烂柯亭李宗谔云达州烂柯亭在州治之西四里古有樵者观仙弈棊不去至斧柯烂于腰间即此地也乃知观棊烂柯不止衢州姑射山新唐书地里志姑射山窦革音训云一名平山又名壶口山射音亦予按列子庄子音释射皆音夜不音亦连州以山名刘禹钖云连之为州以山得名葢未指其所出按州西南百五十里有黄连岭隋文帝取以名州今连州所纂湟川集不载所始止云唐武徳四年平萧铣置连州葢亦不善考者也滦河县窦革新唐书音训本纪滦河云滦力官切滦水出溪国都山诸书山海经并无此字唯见于切韵又忠义列传滦河云音栾今大辽平州东临滦河是也予按北鄙须知大辽有滦州西至燕京五百里有滦河县西至滦州四十里平州西至燕京八百里以此见滦河县在平州之西窦以为在东非也能改斋漫録卷九能改斋漫录卷十钦定四库全书能改斋漫録卷十宋呉曾撰议论周子醇乐府拾遗出塞诗周子醇作乐府拾遗谓孔子删诗有全篇删去者有删去两句者有删去一句者如传所谓客去歌株离则删去全篇者也月离于毕俾滂沱矣月离于箕风扬沙矣则删去两句者也巧笑倩兮美目盼兮素以为绚兮则删去一句者也子醇之论如此尝为出塞诗云雉堞髙临榆柳长汉家旧垒遥相望狼山弄碧围平野易水流寒入大荒千里封疆连草木百年民物自农桑传闻漠北尚锋镝吾亦弯弓沙塞傍诗非富贵语归田録谓晏元献曰老觉腰金重慵便枕玉凉未是富贵语不如笙歌归院落灯火下楼䑓此善言富贵者也然此乃乐天诗乐天又有一诗类此云归来未放笙歌散画㦸门前蜡烛红陈无已皆所不取以为非富贵语看人富贵者也荆公以北山移文为不然王荆公草堂诗葢以北山移文为不然丛条瞋胆叠颖怒魄或飞柯以折轮乍低枝而扫迹请囘俗士驾为君谢逋客故卒章云叠颖何劳怒东风汝自揺侠客行寓意不同李太白侠客行云事了拂衣去深藏身与名元微之侠客行云侠客不怕死怕死事不成事成不肯藏姓名二公寓意不同惠连宋武诗谢惠连七夕诗落日隠檐楹升月照帘栊团团满叶露淅淅振条风萧氏取以入选然余观宋孝武云白日倾晩照弦月升初光泫泫叶满露肃肃庭风扬意虽类之而雄浑顿挫过惠连逺矣至惠连昔离秋已两今聚夕无双亦不可掩也乐天二诗相反白乐天思竹窻诗不忆西窻松不忆南宫菊惟忆新昌堂萧萧北窻竹又题沈子明壁云不爱君池东十丛菊不爱君池南万竿竹爱君帘下唱歌人色似芙蓉声似玉二诗相反如此渊明二诗相反张季鹰诗与渊明类陶渊明诗云虽留身后名生前亦枯藁死者何所知称心固为好又作拟古诗云生前高世名既没传无穷二意相反如张季鹰云与我身后名不如生前一盃酒与陶前诗相类陈公辅黄鲁直诗王直方诗话记陈公辅题湖隂先生壁云身似旧时王谢燕一年一度到君家荆公见而笑曰戏君为寻常百姓耳古诗云旧时王谢堂前燕飞入寻常百姓家然以予观之山谷有诗答直方送并蔕牡丹云不如王谢堂前燕曾见新装并倚栏若以荆公之言为然则直方未免为山谷之戏政苦不自觉尔崔李诗语同意异崔信明有枫落呉江冷之句李太白亦有枫落呉江雪纷纷入酒盃语同而意异杜子美鲍照李颀白鸥波浪句东坡以杜诗白鸥波浩荡波乃没字谓出没于浩荡间耳然予观鲍照诗有翻浪扬白鸥唐李颀诗有沧波双白鸥二公言白鸥而继以波浪此又何耶支遁臂鹰走马世说载支遁道林常飬马数匹或言道人畜马不韵支云贫道重其神骏高僧传载支遁常养一鹰人问之何以答曰赏其神俊然世但称其赏马不称其赏鹰惟东坡有谢云师无着遗支遁鹰马图诗所谓莫学王郎与支遁臂鹰走马怜神骏还君画图君自收不如木人骑土牛荆公山谷诗意同事同荆公咏淮隂侯将军北面师降虏此事人间乆寂寥山谷亦云功成千金募降虏东面置座师广武谁云晩计太踈略此事已足垂千古二诗意同荆公送望之出守临江云黄雀有头颅长行万里余山谷黄雀诗牛大垂天且割烹细微黄雀莫贪生头颅虽复行万里犹和盐梅傅说羮二诗使袁谭事亦同陈无已王荆公孙莘老论韩文嗜好不同陈无己记秦少㳺云元和圣徳诗于韩文为下与淮西碑如出两手盖其少作也然荆公于淮西碑不以为是其和董伯懿咏晋公淮西将佐题名诗云退之道此尤儁伟当镂玉版东燔柴欲编诗书播后嗣笔墨虽巧终类俳而孙莘老又谓淮西碑序如书铭如诗何耶信知前軰嗜好不同如此荆公不以退之为是荆公不以退之为是故其诗云力去陈言夸末俗可怜无补费精神送吕使君潮州诗云不必移鳄鱼诡怪以疑民有若大颠者高材能动人亦勿与为礼听之汨彝伦故其答文忠公诗云直欲此生窥孟子终身何敢望韩公文贵自然文之所以贵对偶者为出于自然非假于牵强也潘子眞诗话记王禹玉元丰间以钱二万酒十壸饷吕夣得夣得作启谢之有所谓白水眞人青州从事禹玉叹赏之为切题后毛达可有谢人惠酒启云食穷三嵗曾无白水之真人出饯百壶安得青州之从事此用夣得语尤为无功非唯出于剽窃又且白水眞人为虚设也至若东坡得章质夫书遗酒六瓶书至而酒亡因作诗寄之云岂意青州六从事化为乌有一先生二句浑然一意无斧凿痕更觉其工蓄家妓示客而致祸蓄家妓以欢客主人之本意也然古今反以取祸者有之晋石崇有妓緑珠孙秀使人求之不得遂劝赵王伦诛崇五代安重诲尝过任圜任圜为出妓善歌而有色重诲欲之而圜不与由是二人相恶重诲诬以反而杀之二人皆以家妓示客而致祸唐人李清咏石季伦诗云金谷繁华石季伦只能谋富不谋身当时纵与绿珠去犹有无穷歌舞人若李清之言则宜若季伦任圜之失及观外史梼杌记潘炕事则又不然炕事伪蜀王建为内枢宻使有美妾曰解愁善为新声及工小诗建至炕第见而欲取之而炕不肯弟谓炕曰绿珠之祸可不戒耶炕曰人生贵于适意岂能爱死而自不足于心耶人皆服其有守以予观之炕之不死葢幸耳何足以有守服之哉江西宗派蕲州人夏均父名倪能诗与吕居仁相善既没六年当绍兴癸丑二月一日其子见居仁岭南出均父所为诗属居仁序之大槩序言其本末尤详居仁已而出自岭外寄居临川乃绍兴癸丑之夏因取近世以诗知名者二十五人谓皆本于山谷圗为江西宗派均父其一也然则居仁作宗派图时均父没已六年矣予近览贑州所刋百家诗选其序均父诗因及宗派之次第且云夏均父自言以在下列为耻殊不知均父没已六年不及见图斯言之妄葢可知矣东坡以魏郑公学纵横之术东坡作谏论以魏郑公以苏张之辩而为谏诤之术且云郑公其初实学纵横之术其所以与苏张异者心正也世或以东坡之论为不然予读郑公出关诗云中原还逐鹿投笔事戎轩纵横计不就慷慨志犹存杖策谒天子驱马出关门请缨羁南越凭轼下东蕃郁纡渉髙岫出没望平原古木鸣寒鸟空山啼夜猿既伤千里目还惊九折魂岂不惮艰险深怀国士恩季布无二诺侯嬴重一言人生感意气功名谁复论东坡实不见此诗盖识见之明有以探其然耳廼知读书不博未可以轻议前辈也余后读旧唐书魏公传云见天下渐乱尤属意纵横之说乃知魏公少学纵横无疑圣俞诸公以郭功甫为李太白后身章衡子平荅郭公甫书其略云郑公毅夫吾叔表民及梅圣俞皆以功甫为李谪仙之后身吾不知谪仙之如夫子之少时其标格渊敏已能如此老成否子平所以答功甫之贶不得不尔然圣俞诸公以功甫为李白后身求诸诗文信不诬矣盖圣俞有赠功甫云采石月下闻谪仙夜披锦袍坐钓船然东坡山谷不以为然故题功甫醉吟菴云不用骑鲸学李白东入沧海观桑田盖有所激耳而王直方诗话亦载东坡谓郭祥正只知有韵底是诗而张芸叟诗评亦云如大排筵席二十四味终日揖逊求其适口者少矣张文潜寄意张文潜言昔以党人之故坐是废放每作诗尝寄意焉有云最怜杨桞身无力付与春风自在吹又云梧桐直不丼衰谢数叶迎风尚有声王逸天问刘禹钖问大钧王逸天问章句云天问者屈原之所作也何不言问天天尊不可问故曰天问也余因悟刘禹钖问大钧之为非诗文当得文人印可韩子苍言作诗文当得文人印可乃自不疑所以前軰汲汲于求知也又云诗文要纵纵则竒然未易到也韩退之杜子美诗用韵孔经父杂说谓退之诗好押韵累句以示工而不知叠用韵之病也双乌诗两头字两秋字孟郊诗两鱼字李花诗两花字示爽诗两千字殊不知古之作者初不问此杜子美八仙歌两船字两天字两眠字三前字狄明府诗两诋字此岂可以常法待之哉古文自柳开始本朝承五季之陋文尚俪偶自柳开首変其风始天水赵生老儒也持韩愈文数十篇授开开叹曰唐有斯文哉因谓文章宜以韩为宗遂名肩愈字绍元亦有意于子厚耳故张景谓韩道大行自开始也开未第时採世之逸事居魏郭之东着野史自号东郊野夫作东郊野夫传年踰二十慕王通续经以经籍有亡其辞者辄补之自号补亡先生作补亡先生传遂改旧名与字谓闻古圣贤之道于时也必欲开之为涂故字仲涂太祖开寳六年登科时年二十七尝谓张景曰吾于书止爱尧舜典禹贡洪范斯四篇非孔子不能着之余则立言者可跂及矣诗之大雅颂易之爻象其深焉余不为深也盖开之谨于许可者如此前軰以本朝古文始于穆伯长非也右军承汉书误王彦辅尘史与陈正敏遯斋闲览皆云余季父虚中云王右军兰亭记其文甚丽但天朗气清自是秋景以此不入选余亦谓丝竹管絃语亦重复以上皆陈语予考汉书张禹传云后堂理丝竹筦絃乃知右军承汉书之误绛州牧辟张璨推官张璨本农家子年三十余始就学遂号通儒晩居绛䑓会绛牧左右无佳士率桡郡政牧患之而未有䇿有客谕以璨者若置诸宾席则左右不令而自改矣牧备礼以请璨璨辞以病牧窃讶之因託所亲叩其所以然璨曰郡牧眞贤但左右非才污之璨若受其请欲尽去其左右之不率者虑不能行且忧返为此軰所卖则璨之道不行必矣牧闻之嗟赏再三使谓之曰秀才姑受礼命某能行之寻奏辟绛州防御推官向来所谓不法者尽逐之杜絶请託狱讼无私翕然称治后唐明宗因是识擢歴汉周官止侍御史呉子曰君之用臣臣之事君能如绛之宾主天下其有不平乎是以孔明王勐虽以偏方小国用于艰难之时卒见取于天下后世者亦由此而已李逢吉裴度谏穆宗古人有言曰止骂所以助骂助骂所以止骂又曰劝人不可指其过须先美其长人喜则语言易入怒则语言难入诚哉是言也穆宗以昏童帝天下未容轻责观其良心岂无强勉之理欤崔发敺曵中人因系狱不以郊赦原台谏官如李勃张仲方论救皆不听及李逢吉从容言曰崔发敺曵中人诚大不恭然其母年八十自发下狱积忧成疾陛下方以孝理天下所宜矜念上愍然曰比谏官但言发寃未尝言其不恭亦不言有老母如卿所言朕何为不赦之即释其罪其后穆宗欲幸骊山温汤李绛张仲方屡諌不听张权舆叩头殿下以为周幽幸骊山为犬戎所杀秦皇𦵏骊山而国亡明皇宫骊山而禄山乱先帝幸骊山而享年不长上曰骊山若此之凶耶我宜一徃以验彼言卒幸温汤还谓左右曰彼叩头者之言安足信哉又其后欲幸东都宰相暨朝臣谏者甚衆上皆不听决意必行已令度支计道里费裴度从容言曰国家本设两都以备廵幸自多难以来兹事遂废今宫阙营垒百司廨舍率已荒圯陛下倘欲行幸宜命有司嵗月间徐加全葺然后可徃上曰从来言事者皆云不当徃如卿所言不徃亦可遂罢工役夫穆宗一人耳攻其三事谏者或不从或始拒而终从逢吉裴度而已由是言之穆宗岂不晓事者哉系谏者之能否而已昔李克用为一藩镇性尤严急左右有过无大小必死大将盖寓能揣其意婉辞禆益无不从者克用或以非罪怒将吏寓必阳助之怒克用无不释之寓亦知此道欤人臣用心当以范尧夫为法南唐江文蔚累官至御史中丞性鲠直不附权要每将上奏䟽必不问家事先市小船为左迁之计竟以对仗弹冯延巳魏岑忤㫖左迁九江幕职范尧夫上章言事未报有见之者曰闻相公上章后已备逺行非他人所能及尧夫曰不然纯仁所言幸主上听而行之岂敢为难行之说以要誉焉人臣用心要当以尧夫为法如文蔚之市小船眞浅丈天哉岂吾孔子以微罪行之意欤陆喜言之繁陆喜曰孙皓无道肆其暴虐若龙蛇其身沉黙其体潜而勿用趣不可测此第一人也避尊居卑禄代耕养元静守约沖退澹然此第二人也侃然体国思治心不辞贵以方见惮执政不惧此第三人也斟酌时宜在乱犹显意不忘忠时献微益此第四人也温恭脩谨不为谄首无所云补从容保宠此第五人也过此以徃不足复数故第二以上多沦没而逺悔吝第三以下有声位而近咎累是以深识君子晦其名而履柔顺也或者谓呉子曰陆喜之言其至矣乎予曰是何言之繁也不有孔子之言哉商有三仁焉微子去之箕子为之奴比干谏而死是固以微子居第一矣故诗云仲山甫既明且哲以保其身而圣人有以取之予故曰是何言之繁也荀彧以髙祖比曹操元徽之以比裴度人有幸不幸荀彧汉之忠臣而杜牧着论讥之云彧平日为曹操画䇿尝以髙祖比之则是与操反无疑予则以为不然且元徽之上裴晋公书云日者阁下方事淮蔡独当鑪鎚始以追韩信㧞吕蒙为急务固非叔孙通荐儒之日也然则徽之固甞以髙祖比裴度矣而谓徽之劝度反可乎王公进退自安世言祸福由天非也予观元丰间儒者郭景初善论命谓富彦国甲辰正月二十日巳时生四十八嵗自八座求出知亳州神宗后召为相终不肯再入未六十致政避申酉禄絶之运全神养气年八十余至甲戌运方死王介甫辛酉十一月十二日辰时生五十八嵗自首㕔求出知江宁府继乞致仕以避午上禄败之运安闲养性又仅延十年之夀而死蘓子容庚申二月二十二日巳时生七十四嵗拜左相数月求出知陈州连乞致仕以避丙戌火库禄衰之运七十九尚康宁王正仲癸亥正月十一日申时生六十六嵗拜左丞次年求出知汴州速乞致仕以避晩年勾绞杀亡神之灾竟以夀终元祐之臣惟苏与王不罹贬谪者以其求退速也苖受之殿帅己巳生六十嵗建节六十一嵗坚求出知路州速乞致仕以避已上禄絶伏吟之运康宁六十七年未出已运甲戌年复召为殿帅次年死由此观之王公进退可以自安耳解四十五十而无闻论语四十五十而无闻焉斯亦不足畏矣解者虽多皆不得其旨予按曽子书修身篇曰年三十四十之间而无艺则无艺矣五十而不以善闻则不闻矣乃知论语所谓无闻者不以善闻也歌行吟謡西清诗话谓蔡元长尝谓之曰汝知歌行吟謡之别乎近人昧此作歌而为行制謡而为曲者多矣且虽有名章秀句若不得体如人眉目娟好而顚倒位置可乎余退读少陵诸作黙有所契惟心语口未尝为人道也予按宋书乐志曰诗之流乃有八名曰行曰引曰歌曰謡曰吟曰咏曰怨曰叹皆诗人六义之余也然则歌行吟謡其别岂自子美耶论皇字太平清领书汉于吉所传其师宫崇书也其言皇字曰一日而王一者天也天者数一天得日昭然大明则王故为字一与日王并合成皇字也予以为不然夫王之字则贯三才而一之则天之义已备矣故字书止以从自从王皇者王之所自出也崇为臆说无取杜子美杜鹃诗用乐府江南古辞格鲍彪诗谱论引东坡先生谓王谊伯以杜子美杜鹃诗前四句盖是题下注为误而谓四句指严武杜克逊等而彪以为郑公去年已卒及崔宁此时正乱西川不应近舍崔宁而逺谈郑公又不应有刺史岂实言有无杜鹃耶以上皆彪说王观国学林新编云子美絶句云前年渝州杀刺史今年开州杀刺史羣盗相随剧虎狼食人更肯畱妻子此诗正与杜鹃诗相类乃是一格以上皆王观国说予尝以为王氏甚得之但不曾援引古人为证且乐府有江南古辞云江南可採莲莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北子美正用此格解风马牛洪龟父诗鸿鴈书逺空马牛风寒草予于下句全不解按左氏君处北海寡人处南海唯是风马牛不相及也按服云风放也牝牡相诱谓之风尚书称马牛其风左氏所谓风马牛以马牛风逸牝牡相诱孔颕逹云盖是末界之微事言此事不相及故以取喻不相干也而洪用于此何哉革巳日乃孚朱子发解革已日乃孚云先儒读作已事之已当读作戊巳之巳十日至庚而更更革也自庚至巳十日浃矣己日者浃日也其说甚当第未有所据予按周礼悬治象浃日而敛之说者曰自甲至癸十日也自子至亥十二辰也今自庚至巳则浃日矣故孔颕逵曰浃为周匝也论马牛称匹左氏传襄公二年马牛皆百匹或曰牛亦可以称匹非也司马兵法邱出马一匹牛三头则牛当称头不当称匹今此称匹者并言之耳经传之文多类此易系辞云润之以风雨论语云沽酒市脯不食玉藻云大夫不得造车马曲礼猩猩能言不离禽兽皆从一而省文也辩四族东坡先生辩四族云太史公多见先秦古书故其言时有可考以正汉以来儒者之失四族者若皆穷姦极恶则必诛于尧之世不待舜矣屈原云鲧倖直以亡身则鲧盖刚而犯上者耳若四族者皆小人也则安能以变四夷之俗哉由此观之四族皆非诛死亦不废弃但迁之逺方为要荒之君长耳左氏之言皆后世流传之过若尧有大姦在朝而不能去则尧不足为尧矣以上皆东坡说予按左氏传云颛顼氏有不才子不可教训不知话言告之则顽舍之则嚚傲狠明徳以乱天常天下之民谓之梼杌夫左氏所谓傲狠者则屈原所谓刚直也意屈原取此耳梼杌即鲧也左氏所谓投诸四裔以御魑魅即非诛死矣岂东坡别有所见而为是说欤不然何差殊如此也臧文仲家有宝龟礼器曰诸侯以龟为寳以圭为瑞家不寳龟不藏圭不台门言有称也臧文仲家有守龟名曰蔡文仲三年为一兆武仲三年为二兆孺子容三年而为三兆文仲卿大夫也而家有寳龟可乎此孔子所以不取也王观国辨桞子厚不取童謡王观国学林新编辨柳子厚非国语曰献公问于卜偃曰攻虢何月也对曰童謡有之子厚非曰童謡无足取者君子不道也观国按诗书有曰古人有曰夏谚有曰周谚此皆与童謡一体盖君子之言也特假曰古人曰夏谚曰周谚曰童謡耳故诗三百篇率多妇人女子小夫贱𨽻之所为耳苟其言有理而不悖于道虽童謡何伤焉以上皆观国说予按列子载尧治天下五十年不知天下之治与不治亿兆之愿戴已与不愿戴已顾问左右外朝及在朝皆不知也尧乃微服㳺于康衢闻童儿謡曰立我蒸民莫匪尔极不识不知顺帝之则尧喜问曰谁教尔为此言童儿曰闻之大夫大夫曰古诗也尧还宫召舜因禅以天下舜不辞而受之夫子厚以謡为不足取固已非矣观国排之不能引此而姑以夏周之谚又何陋耶淮水竭王氏灭内翰汪彦章为汪及之种徳堂记云昔王祥王览当东汉之末兄弟隐居者三十余年以孝友着名于世及晋而子孙极蕃以大更六朝迄隋唐数百年谱牒不能傅而后已故谚曰淮水竭王氏灭淮水固无可竭之理而王氏至今有人也予按南史王悦之赞曰昔晋初渡江王导卜其家世郭璞云淮流竭王氏灭观夫晋氏以来诸王冠冕不朁盖亦人伦所得岂唯世禄之所传乎及于陈亡之年淮流实竭曩时人物扫地尽矣斯乃兴亡之兆已有前定天之所废岂知识之所谋乎然则陈亡之年淮水实竭而汪氏以为淮水无可竭之理何耶岂汪氏偶亡之欤兼淮流竭王氏灭之语郭璞之辞本载晋书亦非俗谚也尚书孔臧以多为少毛诗太史公以少为多事无所据者皆不可以为信所以古人戒于议论也如尚书一经太常孔臧尝以多为少矣毛诗一经太史公尝以少为多矣何以见之尚书有百篇自秦焚以来汉初求之唯得二十八篇故孔臧与孔安国书云尚书二十八篇前世以为放二十八宿此尤可笑至如汉魏诸儒马融郑康成王肃杜预皆疑经传所引秦誓以其文似若浅露及晋元帝渡江时豫章内史梅赜始献孔安国所注古文尚书其内有泰誓三篇凡记传所引悉皆有之此孔臧以多为少也左氏传载季札聘鲁请观周乐使工为之歌周南召南又为之歌邶鄘卫又为之歌王又为之歌郑又为之歌齐又为之歌豳又为之歌秦又为之歌魏又为之歌唐又为之歌陈又自郐以下无讥焉又为之歌小雅又为之歌大雅又为之歌颂然则乐工所歌诗风十五国其名与诗同唯次第稍异耳由是知孔子以前篇目已具其所删削盖已不多又传记所引逸诗甚少知元不多故也太史公史记孔子世家乃云古者诗三千余篇孔子去其重取三百五篇盖太史公之失以少而为多也北土重同姓世以同宗族者为骨肉南史王懿传云北土重同姓谓之骨肉有逺来相投者莫不竭力营赡王懿闻王愉在江南贵盛是太原人乃逺来归愉愉接遇甚薄因辞去又按颜之推家训曰凡宗亲世数有从父有从祖有族祖江南风俗自兹已徃髙秩者通唿为尊同昭穆者虽百里犹称兄弟若对他人称之皆云族人河北士人虽三二十世犹唿为从伯从叔梁武帝尝问一中土人曰卿北人何故不知有族答云骨肉易踈不忍言族耳予观南北朝风俗大抵北胜于南距今又数百年其风俗犹尔也万乗字音天子万乗诸经音训皆作去声余读晋傅𤣥汉髙祖画赞曰赫赫汉祖受命龙兴五星协象神母告徴讨秦灭项如日之升超从侧陋光据万乗亦可以平声用也郑谷胡少伋荆公张说诗郑谷送春诗云三月正当三十日风光别我苦吟身共君一夜不须寐未到晓钟犹是春胡少伋诗云含酸梅子渐生仁莺老花飞迹已陈一夜南风揺斗柄明朝烟柳不关春信知才力之不侔也然胡意亦本荆公诗欲知人世春多少先验东方北斗杓荆公诗又本于张说守嵗诗愁心随斗柄东北望春囬一则仲父二则仲父王立之诗话云或云一则仲父二则仲父可对千不如人万不如人予以为一仲父二仲父可对千冯道万冯道苏子由和东坡定惠院月夜诗云娄公见唾行已干冯老尚多谁定骂自注云千冯道万冯道此语旧传也然五代有一则任圜二则任圜之语亦可对也诗因助语足句卢延逊有诗云不同文赋易为有者之乎予以为不然尝见张右史记衢州人王介字仲甫以制举登第作诗多用助语足句有送人应举诗落句云上林春色好擕手去来兮又赠人落第诗云命也岂终否时乎不暂留勉哉藏素业以待嵗之秋且云此格古所未有予以是知延逊之诗未尽林子中论坡诗失为臣体东坡赠传真妙善大师惟真诗先言平生惯写龙鳯质后言尔来传写亦到我林子中谓失为臣体予以为论诗岂当尔耶阿䛕非保身良䇿朱全忠尝与僚佐及逰客坐于大柳之下全忠独言曰此木宜为车毂衆莫应有逰客数人起应曰宜为车毂全忠勃然厉声曰书生辈好顺口玩人皆此类也车毂宜用夹榆柳木岂可为之顾左右曰尚何待左右数十人捽言宜为车毂者悉扑杀之予观唐太宗恶宇文士及佞其喜嘉木太宗英主固宜尔彼全忠一凶人犹知以顺旨为可杀而世之小人方以阿䛕为保身之良䇿何哉袁天纲相武后唐史载武后之幼母抱以见袁天纲绐以男天纲视其步与目惊曰龙瞳鳯颈极贵验也若为女当作天子此说失于不择盖取谈賔録之过也天纲视人祸福每见于十年之后虽时日不差孰谓男女不辩而可以善相称周幽王击鼓而褒娰笑吕氏春秋载戎常寇周幽王击鼓诸侯皆至褒姒大悦而笑王欲褒姒之笑数击鼓而诸侯至无寇及真寇至击鼓而诸侯不来遂为戎所灭予尝观宋景文鴈奴说王荆公鴈奴诗然后知幽王者其自为鴈奴乎史记以为举烽火梅圣俞孙绰哀诗江邻㡬杂志云梅圣俞至宁陵寄诗云独䕶慈母丧泪与河水流河水终有竭泪泉常在眸彦猷持国讥作诗早余应之以蓼莪及傅咸赠王何赠二侍中诗以上皆江说余谓不特此晋孙绰表哀作诗其序云自丁荼毒载离寒暑不胜哀号作诗一首敢冒谅闇之讥以申罔极之痛故洪玉父以鲁直丁母忧絶不作诗夫鲁直不作者以非思亲之诗也孙绰作者以思亲之诗也由是知圣俞作诗之早庸何伤乎其曰敢冐谅闇之讥则虽人臣亦可以言谅闇也诗有夺胎换骨诗有三偷洪觉范冷斋夜话曰山谷云诗意无穷而人之才有限以有限之才追无穷之意虽少陵渊明不得工也然不易其意而造其语谓之换骨法规模其意形容之谓之夺胎法予尝以觉范不学故每为妄语且山谷作诗所谓一洗万古凡马空其肯教人以蹈袭为事乎唐僧皎然当谓诗有三偷偷语最是钝贼如傅长虞日月光太清陈后主日月光天徳是也偷意事虽可罔情不可原如柳浑太液微波起长杨髙树秋沈佺期小池残暑退髙树早凉归是也偷势才巧意精略无痕迹盖诗人偷狐白裘手如嵇康目送归鸿手挥五絃王昌龄手携双鲤鱼目送千里鴈是也夫皎然尚知此病孰谓学如山谷而反以不易其意与规模其意而遂犯钝贼不可原之情耶辨唐彦徳苏子瞻诗用三尺字叶少藴石林诗话云杨大年刘子仪皆喜唐彦谦诗以其用事精巧对偶亲切黄鲁直诗体虽不类然不以杨刘为过如彦谦题髙庙云耳闻明主提三尺眼见愚民盗一坏毎称赏不已多示学诗者以为模式三尺一抔虽是着题然语皆歇后一抔事无两出或可略土字如三尺则三尺律三尺喙皆可岂独劒乎耳闻明主眼见愚民尤不成语余数见交㳺道鲁直语意不可解苏子瞻有买牛但自捐三尺射猎何劳挽六钧亦同此病六钧可去弓字三尺不可去劒字此理甚易知也以上皆石林语予按髙祖纪云上嫚骂之曰吾以布衣提三尺取天下又韩安国传云髙帝曰提三尺取天下者朕也颜师古注曰三尺劒也而流俗书本或云提三尺劒劒字后人所加耳然则石林诗话乃有歇后之说何耶董十郎儿天下之事多成于贫贱感激之中或败于富贵安乐之际理无可疑也苏秦其所成就虽不足道使其有二顷之田其能佩六国相印乎又况于为天下者哉故中兴难于创业是谓不刋之说宣帝光武所以独称于汉者以二君俱起于民间耳董敦逸吉之永丰县村落人哲庙时为吏部侍郎招乡人之寓太学者以训童稚童稚业不精进董责之自言幼入上庠丼虀盐者凡㡬年今汝若此何以有成耶其乡人答曰公言过矣侍郎乃董十郎儿贤郎乃董侍郎儿以此校之固相什百矣予尝爱其言有理古语有之其言虽小可以喻大董起白屋父行第十蔡元长欲为张本自古姦人周身之术非不至然而祸患之来卒出于非意所及者何耶盖恶逆既积则天地鬼神所不容其谋徒巧也宣和四年金人攻大辽遣王纬来乞师宰相王将明主其议以童贯为宣抚使蔡居安副之蔡元长作诗送其行有曰百年信誓宜坚守六月行师合早归元长之为是诗也盖欲为他日败事张本耳殊不知政和中元长首建平燕之议招纳燕人李良嗣以为谋主又欲以妖人王仔息服锦袍铁帻为大将计议已定会仔息抵罪伏诛遂止将明所为乃推行元长之意世可尽欺乎元长始以绍述两字刼持上下擅权乆之知公议不可以乆郁也宣和间始令其子约之招致习为元祐学者是以杨中立洪玉父诸人皆官于中都又使其门下客着西清诗话以载苏黄语亦欲为他日张本耳终之祸起朔方竟以不免岂前所谓其谋徒巧耶欧阳公论冯道乃壮嵗时孔子曰伯夷叔齐不降其志不辱其身谓柳下惠少连降志辱身矣夫管仲降志辱身非圣人不足以知其仁彼元结乌足以论之求诸后世狄仁杰冯道庶几焉仁杰则人无异论道自为欧阳公所诋故学者一律不复分别惜哉独富郑公苏黄门王荆公以大人称之盖欧阳公为史时甫壮嵗使晩为之必不尔也前辈谓韩魏公庆厯嘉祐施设如出两手岂老少之异欤欧阳公出处与韩同其论冯道予以为当以庆厯嘉祐为例则道也庶乎有取于欧阳公矣东坡诋程頥不如欧阳公善处石守道江邻几东坡先生才气髙一世未始下人故自言嫉程頥之姦又诋程为燠糟陂里叔孙通然议者以为过故吕原明家塾记云元祐初苏子瞻与程正叔不相能又言不如欧阳永叔之善处石守道也以予观之岂特待守道为然江邻几与欧阳公契分不踈晩着杂志诋公尤力梅圣俞以为言而公终不问邻几既死公弔之哭之恸且告其子曰先公埋铭修当任其责矣故公叙铭邻几无一字贬之前辈云非特见公能有所容又使天下后世读公之文知公与邻几始终如一且将不信其所诋矣孟子曰以善养人者然后能服天下欧阳公之谓矣髙祖用良平韩信宋景文公云或讥汉髙祖非张良陈平不能得天下宋曰不然良平非髙祖不能用夫智髙于良平乃能听其谋至项羽不知用范增则败矣予以为景文徒知其一耳独不见韩信之言乎方信之被擒也互论其长信曰陛下不善将兵而善将将嗟乎不知髙祖胸中能着几韩信耶论易宋景文公云刘齐善言易说曰六十四卦本之干坤故诸卦中皆有干坤象意孔子叙干为玉为金坤为牛为马之类本释他卦所引非徒言也弼不可云得意忘象得象忘言予以齐谓弼不可云得意忘象得象忘言是矣然弼尝云触类可为其象合义可为其徴义苟在健何必马乎类苟在顺何必牛乎爻苟合顺何必坤乃为牛义苟应健何必干乃为马则齐之说即弼之说也景文又云王弼注易直发胸臆不如郑康成等师承有自也或曰何以得立为一家景文曰弼弃易象互体专附小象衍成其文是以诸儒不能訾予以为不然盖易之书其道有四意言象数是也有数而后有象有象而后有意有意而后有言今舍象数而以言意论易是犹剪其根本而求枝叶之繁可乎易之道在六经尤为简奥盖五经止言人事而易则三才具焉第汉儒象数之余流为灾祥刻应之说所谓过之者兹后世所以深排之若以论易而舍象数则非矣然则弼者岂所谓不及者耶张伯玉记六经阁取王弼传易意古人要为不可及王弼传易于初九潜龙勿用下注云文言备矣世之陋者徃徃诋其无所发明予尝见蜀李畋着论以为弼之所传止于四字者盖易经之旨未敢率用己意欲尊乎道也乃知前辈用心如此予尝见吕居仁言曾子固初为太平州司户时张伯玉作守欧阳公与荆公诸人咸荐之伯玉殊不为礼一日就设㕔作大排召子固惟宾主二人亦不交一谈既而召子固于书室谓曰人以公为曾夫子必无所不学也子固辞避而退一日请子固作六经阁记子固屡作终不可其意乃谓子固曰吾试为之即令子固代书曰六经阁者诸子百家皆在焉不书尊经也乃知伯玉之意取李畋发明弼传易之意耳伯玉字公逺范文正公客所以掲已示子固如此者子固年少恃才名私以不识字诋之伯玉有所闻故耳东坡知味李公择知义东坡在资善堂中盛称河豚之美吕原明问其味如何答曰直那一死李公择尚书江左人而不食河豚尝云河豚非忠臣孝子所宜食或以二者之言问予予曰由东坡之言则可谓知味由公择之言则可谓知义着述须待老前辈未尝敢自夸大宋景文公尝谓余于为文似蘧瑗瑗年五十知四十九年非余年六十始知五十九年非其庶几至道乎又曰余每见旧所作文章憎之必欲烧弃梅尧臣曰公之文进矣仆之为诗亦然故公晩年修唐书始悟文章之难且叹曰若天假吾年犹冀老而后成南城李泰伯叙其文亦曰天将夀我乎所为固未足也类皆不自满如此故其文卓然自成一家善乎欧阳公之言曰着述须待老积勤宜少时岂公亦有所悔耶太祖推服桑维翰太祖尝谓赵普议事有所不合太祖曰安得宰相如桑维翰者与之谋乎普对曰使维翰在陛下亦不用盖维翰爱钱太祖曰苟用其长亦当䕶其短措大眼孔小赐与十万贯则塞破屋子矣予按晋去国初未逺故太祖所以推服维翰者宜有以得之使维翰获用岂尽出普下乎盖尝因太祖所以推服之意而考维翰本传其议论皆为欧阳公削去无从而见之其后读孔氏续世说载出帝之初寖用景延广维翰恐与辽失欢上䟽曰议者以陛下于契丹有所供亿谓之耗蠧有所卑逊谓之屈辱微臣所见则曰不然且以汉祖英雄犹输货于冒顿神尧武略尚称臣于可汗此谓达于权变善于屈伸所损者微所利者大必若因兹交造遂成衅隙自此嵗嵗调发日日转输困天下之生灵空国家之府藏此为耗蠧不亦甚乎兵戈既起将帅擅权武吏功臣过求姑息边藩逺郡得以骄矜外刚内柔上陵下替此为屈辱又非多乎所具止此议论虽不尽见其揣度事势深切着明有能加之者欤太祖所以推服之也繁钦论鼓吹崔令钦教坊女善歌陈后山云繁钦与魏文论鼔吹异妓云潜气内转哀声外激大不抗越细不幽散不若唐崔令钦语也崔记教坊任智方四女皆善歌其中二姑子吐纳凄惋收敛浑沦三姑子容止闲和傍观若意不在歌四姑子发声遒润虚静似从空中来崔在唐不以文名若此语可以谓之文矣贵在富下司马季主传云传曰富为上贵次之系辞云崇髙莫大乎富贵贵在富之下予尝记钱希白着书有人王令遇鬼胡元春令询向去禄夀胡笑曰隂功与天爵俱髙人爵末事也尚书五福不言禄此乃深旨非老夫所能知也予乃知贵在富下者以此颜鲁公失言颜鲁公将死叱李希烈曰吾年且八十官太师吾守吾节死而后已予尝曰鲁公之节虽与日月争光可也而不能不失于其言使年未至于八十官未至于太师节可不尽乎齐梁以来视易君如弈棋士鲜知节义褚渊为齐司徒贺客满座褚炤叹曰使彦囘作中书郎而死不当为一名士邪名徳不昌乃复有期頥之夀嗟乎使如炤言国何赖于老成哉张华死有余愧人臣事君当大位者事有关于社稷虽以死争可也予见古今备礼数作文具者多矣晋张华被执曰式干之议臣谏章具存可覆按也张林曰谏而不从何不去位华无以对予谓华死而有知有余愧矣能改斋漫録卷十能改斋漫录卷十一钦定四库全书能改斋漫録卷十一宋吴曾撰记诗题寝宫诗农桑不扰嵗常登邉将无功吏不能四十二年如梦觉春风吹泪过昭陵韩子苍云此诗题于寝宫不着名氏宜表而出之间燕堂聨句王仲至与秦少游谒恭敏李公饭于闲燕堂即席聨句云黄叶山头初带雪緑波尊酒暂囘春已闻璧月琼枝句更看朝云暮雨人老媿红妆翻曲妙喜逢嘉客放懐新天眀又出桃花去仙境何时再问津青州从事皮日休谢人送酒诗门巷萧条空紫苔先生应渴解酲杯醉中不得相亲问故遣青州从事来韩子苍谢信州连鹏举送酒诗云上饶籍甚文章伯曾共紫㣲花下杯铃阁昼间思老病故教从事送春来韵意皆同当有辨其优劣者程夫子范使君韩持国闲居颍昌程伯淳自洛徃访之时范右丞夷叟纯礼亦居颍昌持国尝戏作诗示二公云闭门读易程夫子清坐焚香范使君顾我未能忘世事緑尊红妓对斜曛海棠洲王仲至使辽囘谒恭敏李公席中赋诗云穹庐三月已淹留白草黄云见即愁满袖尘埃何处洗李家池上海棠洲江公着由微雨诗知名江公着初任洛阳尉乆旱微雨作诗云云叶纷纷雨脚匀乱花柔草长精神云车却碾前山过不洒原头陌上尘司马文正公于士人家见之借纸笔脩刺谒江且为称荐由此知名花落去燕归来晏元献公赴杭州道过维扬憩大眀寺瞑目徐行使侍史诵壁间诗板戒其勿言爵里姓名终篇者无几又使别诵一诗云水调隋宫曲当年亦九成哀音已亡国废沼尚留名仪鳯终沉迹鸣蛙只沸羔凄凉不可问落日下芜城徐问之江都尉王琪诗也召至同饭又同步游池上时春晩已有落花晏云每得句书墙壁间或弥年未尝强对且如无可柰何花落去至今未能也王应声曰似曾相识燕归来自此辟置又荐馆职遂跻侍从矣偷眼看云生未生山谷南还至南华竹轩令侍史诵诗板亦戒勿言爵里姓名乆之诵一絶云不用山僧供张迎世间无此竹风清独拳一手支頥卧偷眼看云生未生徐视姓名曰果吾学子葛敏修也文正公属意小鬟妓范文正公守番阳郡创庆朔堂而妓籍中有小鬟妓尚㓜公颇属意既去而以诗寄魏介曰庆朔堂前花自栽便移官去未曽开年年长有别离恨已託东风干当来介因鬻以惠公今州治有石刻致心平易知诗吕与叔尝作诗云文如元凯徒成癖赋似相如只类俳惟有孔门无一事止传颜子得心斋杨中立云知此诗则可以读三百篇矣横渠读诗诗云致心平易始知诗呉元中十歳赋诗吴丞相元中十嵗时逰寺赋诗云古木霜根重残僧雪顶深栋梁元剥落香火未消沉在真州时赠吴正仲诗云先生古人风文字祖西汉不令万钱食亦合五花判矮道士老参军信州铅山县治之北二里间石井资福院有泉涌于山壁之下澄彻如鑑本朝诗人潘阆移太平州散参军过而留絶句云炎炎畏日树将焚却恨都无一㸃云强跨蹇驴来到得皆疑渴杀老参军苏黄门过而跋之云东坡先生称眉山矮道士好为诗诗格亦不能髙徃徃有竒语如夜过脩竹寺醉打老僧门之句皆可喜也予旧读湘山野録喜阆西湖曲及㳺江南见题石井絶句颇有前辈气味不在石曼卿苏子美下若老参军矮道士自是一对将恐漫灭失传不知法眞师能刻之石否颖尾遗老巴苴仁频诸柘巴苴文颍曰巴苴草名一名巴焦李善曰苴子余切梬栗梬音郢踰波谓前波趋后波也眀月珠子的皪江靡应卲曰靡邉也眀月珠子生于江中其光耀乃照于江邉张揖曰靡厓也唼啑菁藻咀嚼菱藕通俗文曰水鸟食谓之唼啑说文曰肸蠁布也仁频㯽榔也韩渥诗云鵞儿唼啑雌黄觜凤子轻盈腻粉腰韩子苍诗云李侯梨钉坐风味胜仁频万松亭万松亭在关山始麻城县令张毅植万松于道周以芘行者且以名其亭去未十年而松之存者十不及三四东坡元丰二年谪居黄州过而赋诗云十年栽种百年规好德无人助我仪县令若同仓庾氏亭松应长子孙枝天公不救斧斤厄野火解怜氷雪姿为问几株能合抱慇懃记取角弓诗崇宁以还坡文既禁故诗碑不复见而经过题咏者多不胜纪番阳倪左司涛伤之以诗云旧韵无仪字苍髯有恨声此之谓也杜子美集无遣忧诗余家有唐顾陶大中丙子歳所编唐诗类选载杜子美遣忧一诗云乱离知又甚消息苦难真受谏无今日临危忆故臣纷纷乗白马攘攘着黄巾隋氏营宫室焚烧何太频世所传杜集皆无此诗晏元献所得是知人晏元献喜荐士其得人最多范蜀公作公挽词云平生欲报国所得是知人河阳见两龚吕居仁记龚殿院彦和清介自立少有重名元祐间签判州与弟大壮同行尤特立不羣曽文肃子宣帅欲见不可得一日径过彦和邀其弟出不可辞也遂出相见即为置酒从容终日乃去曾题诗壁间其末句云自慙太守非何武得向河阳见两龚近世贵人如曾子宣之能下士亦难得也天门岂可掉臂入吕献可记丁晋公诗有天门九重开终当掉臂入王元之读曰入公门鞠躬如也天门岂可掉臂入乎此人必不忠放出一头地东坡初登第以诗谢梅圣俞圣俞以示文忠公公答梅书畧云不意后生能逹斯理也吾老矣当放此子出一头地故东坡送晁美叔诗云醉翁遣我从子㳺翁如退之践轲某尚欲放子出一头酒醒梦断四十秋葢叙书语也陈无己赠魏衍诗云名驹已自思千里老子终当让一头程伯淳辨李泰伯诗程伯淳谓李㤗伯诗若教管仲身常在宫内何妨更六人此语不然管仲时桓公之心特未蛊耳若已蛊虽管仲可柰何未有心蛊尚能用管仲之理程正叔不欲为闲言语程正叔云王子眞寄药与頥无以为答且素不作诗亦非禁而不作第不欲为闲言语耳如古人作诗无如杜甫云穿花蛱蝶深深见㸃水蜻蜓飞如此间言语道出则甚頥所以不作诗今寄子眞诗云至诚通化药通神逺寄衰翁济病身我亦有丹君信否用时还解寿斯民子真之学须是独善虽至诚洁行然大扺只是长生乆视之术止济一身故有是句正叔且云既学诗须是用功方合诗人之格既用功则于事有妨古人诗云吟成五箇字用破一生心又可恤一生心用在五字上此言甚当予谓正叔盖有激而云且诗云桑之未落其叶沃若桑之落矣其黄而陨昔我徃矣杨桞依依今我来思雨雪霏霏悠悠斾旌萧萧马鸣之类皆未免乎写物也剖破藩篱即大家横渠先生张载作克己复礼诗曰克己工夫未肯加吝骄封闭缩如蜗试于中夜深思省剖破藩篱即大家花月句白乐天有荅元微之诗云垂老休吟花月句恐君更结后身縁初未悟其説元微之集李着作园醉后寄李十云䑃胧春月照花枝花下音声是管儿却笑西京李员外五更骑马趁朝时饶徳操自号倚松道人政和间林灵素主张道教建议以僧为徳士使加冠巾其意以释氏为出其下耳临川饶徳操时弃儒为僧作德士颂四首其一云德士旧来称进士黄冠初不异儒冠种种是名名是假世人谁不被名谩德操自号倚松道人意取间禅师诗云间携经卷倚松立笑问客从何处来故以名菴又以自号陈莹中有诗寄之曰旧时饶措大今日壁头陀为问安心法禅儒较几何贤女浦南康有贤女浦盖祥符间女子姓刘氏夫死誓不再嫁父兄强之因自沉于江浦因以取名初号贞女后避昭陵讳改为贤女汪革信民尝赋二絶句云贤女标名几度秋行人抚事至今愁湘云楚雨知何处月冷风悲江自流女子能留身后名包羞忍耻漫公卿可怜呜咽滩头水浑似曹娥江上声四客各有所长子瞻子由门下客最知名者黄鲁直张文潜晁无咎秦少㳺世谓之四学士至若陈无己文行虽髙以晩出东坡门故不若四人之着故陈无己作佛指记云余以辞义名次四君而贫扵一代是也晁无咎诗云黄子似渊眀城市亦复真陈君有道举化行闾井淳张侯公瑾流英思春泉新髙才更难及淮海一髯秦当时以东坡为长公子由为少公陈无已荅李端叔云苏公之门有客四人黄鲁直秦少游晁无咎则长公之客也张文潜则少公之客也又次韵黄楼诗云一代苏长公四海名未巳又云少公作长句班杨安可拟谓二苏也然四客各有所长鲁直长于诗辞秦晁长于议论鲁直与秦少游书曰庭坚心醉于诗与楚辞似若有得至于论议文字今日乃当付之少游及晁张无己足下可从此四君子一一问之其后张文潜赠李徳载诗亦云长公波涛万顷海少公峭拔千寻麓黄郎萧萧日下鹤陈子峭峭霜中竹秦文倩丽若桃李晁论峥嵘走珠玉乃知人才各有所长虽苏门不能兼全也卞和琴操今善琴者传卞和操有其声而亡其辞惟存一句可认云卞和三献人不识以余观之非当时操也蔡邕记卞和楚野人尝居山耕种因得玉璞以献于懐王王以为欺慢刖其足和作操曰悠悠沂水经荆山兮精气欝泱谷巖巖兮中有神宝灼灼眀兮穴山採玉难为功兮许旌阳作铁柱镇蛟晋许真君为旌阳令时江西有蛟为害旌阳与其徒吴勐仗劔杀之遂作大铁柱以镇压其䖏今豫章有铁柱观而柱犹存也临川谢逸尝赋诗云豫章城南老子宫堦前一柱立积铁云是旌阳役万鬼夜半舁来老蛟穴挿定三江不沸腾切莫撼揺坤轴裂苍苔包裹鳞皴皮我欲摩挲肘屡掣旌阳挈家上天去只留于大应门戸西山髙处风露寒兹事恍惚从谁语安得勐士扶鳌极屹然移此相撑拄临川王右军墨池临川郡学在州治之东城隅之上其门庭之间有池深而不广而旱暵不竭世传以为王右军之墨池每当贡士之歳或见墨汁㸃滴如泼出于水面则次春郡人必有登第者荆公送和甫奉使江南诗云为我聊寻逸少池曾子固尝为之记郡人谢逸尝赋诗云张芝学书池水黒章草如芝古无敌右军睥睨难抗衡恨不临池作书癖云何汝水之上崔嵬峯到今方池有遗墨此事不特古老传徃徃故事书简册南丰先生欣得之手挥巨笔飞霹雳云是逸少徜徉山水间笔墨淋漓此其迹呜唿胜事妙入神千年尺水清粼粼有时水面浮墨过纷纷郁郁非烟云我书欹倾不成字秋㕍斜行落忩纸印泥沙法安可传独抚余踪玩清泚但当一日书一箱笔踪或在子钦行他年若榜凌云殿定不悬橙白头如仲将四辰四亥生韩子华以辰年辰月辰日辰时生亦异事也陆农师为作挽章云非关庚子曾占鵩自是辰年併值龙曾子宣亦以亥年亥月亥日亥时生章子厚每以四亥公唿之桐木韩家韩子华兄弟皆为宰相门有梧桐京师人以桐木韩家唿之以别魏公也子华下世陆农师为作挽章云棠棣行中排宰相梧桐名上识韩家皆纪其实也子华其家唿为三相公持国为五相公黄左丞罚僧仲殊作瑞麟香煖玉芙蓉画蜡凝辉到晓红数㸃漏移衙仗北一畨雨滴甲楼东梦逰黄阙鸾巢外身卧彤帏虎帐中报道谯门初日上起来帘幙杏花风此僧仲殊诗也黄左丞安中守平江日㑹客仲殊亦与焉继以疲倦先起熟寐于黄堂中不知客散及觉日已瞳眬矣左丞罚作此诗始放去瑞麟香者安中家所造香也国香国香荆渚田氏侍儿名也山谷自南溪召为吏部贠外郎㽞荆州乞守当涂待报所居与此女子为邻山谷偶见之以谓幽闲姝美目所未覩后其家以嫁下俚贫民因赋水仙花诗寓意云淤泥解出白莲藕粪壤能开黄玉花可惜国香天不管随縁流落小民家俾髙子勉和之后数年山谷卒于岭表当时賔客云散此女既生二子矣㑹荆南歳荒其夫鬻之田氏家田氏一日邀子勉置酒出之掩袂困悴无复故态坐间话当时事相与感叹子勉请田氏名曰国香以成太史之志政和三年春子勉客京师会王性之问山谷诗中本意因道其详且为赋诗云南溪太史还朝晩息驾江陵颇从款綵毫曽咏水仙花可惜国香天不管将花託意为罗敷十七未有十五余宋玉门墙迂贵从蓝桥庭戸怪平居十年目色遥成处公更不来天上去已嫁邻姬窈窕姿空传墨客慇懃句闻道离鸾别鹤悲藁砧无赖鬻蛾眉桃花结子风吹后巫峡行云梦足时田郎好事知渠乆酧赠明珠同石友憔悴犹疑洛浦妃风流固可章台柳宝髻犀梳金凤翘樽前初识董娇饶来迟杜牧应须恨愁杀苏州也合销却把水仙花说似勐省西家黄学士乃能知妾妾当时悔不书空作黄字王子初来话此详索诗裁与漫凄凉只今驱豆无方法徒使田郎号国香性之亦次韵云百花零落悲春晩不复园林门可款待花结实春始归到头只有东风管楚宫女子春华敷为雨为云皆有余亲逢一顾倾国色不解迎入专城居目成未到投梭处后会难凭人已去可怜天壤擅诗声不如崔䕶桃花句坐令永抱埋玉悲㳺子那知京兆眉难堪别鹤分飞后犹是惊人初见时新欢宻爱应长乆暂向华筵赏賔友舞尽春风力不禁困袅腰肢一涡柳座上何人赠翠翘蜀州风调尤情饶欢浓酒晕上玉頬香暖红酥疑欲销佳人薄命古相似先后乃逢天下士但惜盈盈一水时当年不寄相思字宜州遗恨君能详瘴云万里空悲凉无限风流等间别几人鉴赏得真香周昉画美人琴阮图髙子勉记龙眠李亮工家藏周昉画美人琴阮图兼有宫禁富贵气象旁有竹马小儿欲折槛前柳者亮工官长沙而黄鲁直謪宜州过见之叹爱弥日大书一诗于黄素上曰周昉富贵女衣饰新旧兼髻重髪根急薄装无意添琴阮相与娱听絃不观手敷腴竹马郎跨马要折柳此画后归禁中胡马惊尘流落何许而诗亦不传独子勉旧见之位置犹可想像也因追和其诗又使善工图之诗云丹青有神艺周郎独能兼图画絶世人真态不可添却怜如画者相与落谁手想像犹可言雨重春笼柳浪子和尚诗洪觉范有上元宿岳麓寺诗蔡元度夫人王氏荆公女也读至十分春瘦縁何事一掬乡心未到家曰浪子和尚耳王平甫赋滕王阁诗王平甫年十三登滕王阁赋诗云滕王平昔好追逰髙阁依然枕碧流胜地几经兴废事夕阳偏照古今愁城中树宻千家小天际人归一叶舟极目烟波吟不尽西山重叠乱云浮时郡守张侯见而异之为启宴张乐于其上其后建中靖国元年其女识之于石云平甫元丰初以交郑侠遂废于家作诗云三见齐王不一言须知自古致君难纷纷齐鲁夸迂阔口舌从来昜得官太宗制奕棊三势太宗万几之暇留心奕棋自制三势一曰对面千里势二曰天蛾独飞势三曰海底取眀珠势一时近臣例以棊图颁赐故王元之诗云太宗多材复多艺万几余暇翻棊势对面千里为第一独飞天蛾为第二第三海底取眀珠三阵堂堂皆御制中使宣来示近臣天机祕宻通鬼神所以纪其事也韦应物逸诗俗吏间居少同人㑹面难偶随香署客来访竹林欢暮馆花微落春城雨暂寒瓮间聊共酌莫使宦情阑韦应物陪王郎中寻孔徴君诗也独有宦逰人偏惊物候新云霞出海曙梅柳渡江春淑气催黄鸟晴光转緑苹忽闻歌古调归思欲沾巾韦应物和晋陵陆丞早春游望诗也二篇皆佳作而韦集逸去余家有顾陶所编唐诗有之故附见于此韩子苍黄叶句李彭商老有建除体赠韩子苍云满朝以诗鸣何独遗大雅平生黄叶句摸索便知价盖是时子苍自馆职斥宰分宁县时也子苍有馆中诗最为世所推故商老有黄叶之句云子苍全篇云朔风吹雪昼多隂日暮拥阶黄叶深倦鹊遶枝翻冻影羁鸿摩月堕孤音推愁不去如相覔与老无期苦见侵游宦衣冠少时事病来无复一分心张吉父作怡轩以安其父畨阳张吉父介方娠时父去客东西川不还张君自为儿时已怆然有感其言语食息未尝不在蜀也与尚书彭公器资同学作诗云应是子规啼不到致令我父未归家闻者皆怜之既长走蜀父初无还意乃归省母复至涪阆徃返者三其父遂以熈宁十年三月至自蜀郷人迎谒叹息或为感泣一时名士咸赋诗以纪其事器资诗略云河可以竭山可徙我翁不归行不已三徃三复翁归止翁行尚壮今老矣儿昔未生今壮齿云云郭公功父诗慰我慈母心悬悬三徃三返又十载孝子执鞭方言还云张君自其父归又作轩以安之而名之曰怡轩器资为之记云东坡和李邦直祈雨诗东坡熈宁十年知徐州李邦直因沂山龙祠祈雨有应作诗寄东坡东坡和之未云半年不雨坐龙慵但怨天公不怨龙今来一雨何足道龙神社鬼各无功无功日盗大仓粟嗟我与龙同此责劝农使者不汝容因君作诗先自劾李邦直来谒东坡因戯笑言承见示诗只是劝农使者不管恁地事元丰二年东坡下御史䑓狱尝供此诗云本因龙神慵堕不行雨却使人心怨天公以讥讽大臣不任职不能燮理隂阳却使人心怨天子以天公比天子以神龙社鬼比执政大臣及百执事也邦直尝答蘓子由诗七饭盘蔬强少留相逢何物可消忧縁君未得酒中趣与我漫为方外游草乱不容移马迹山雄全欲逼城楼济时异日须公等莫狎翩翩海上鸥东坡和云五斗尘劳尚足留闭门却欲治齿忧羞为毛遂嚢中颖未许朱云地下游无事㑹须成好饮思归时欲赋登楼羡君幕府如僧舍日向城西看浴鸥此诗集所不载故见于此崔湜年不可及新唐书崔湜传湜执政时年三十八尝暮出端门缓辔赋诗张说见之叹曰文与位固可致其年不可及也予按翰林盛事云唐崔湜弱冠进士登科不十年掌贡举迁兵部父楫亦尝为礼部至是父子累日同省为侍郎后登宰辅年始三十六崔之初执政也方二十七容止端雅文辞清丽尝出端门下天津马上自吟曰春还上林苑花满洛阳城张说时为工部侍郎望之杳然而叹曰此句可効此位可得其年不可及也今湜传不载此诗是矣第以执政时年三十八则失之盖湜之赋诗时是始为执政年方二十七耳故张说叹慕之今湜传乃以第三次执政时年三十六为说所叹慕其失甚明以三十六而后为执政何足羡慕哉卜筑兼无市井嚣王荆公有唐律一首寄池州夏太初今集不载其叙云不到太初郎中兄所居遂已十年以诗奉寄诗云一水衣巾翦翠绡九峯环珮刻青瑶平生故有山川气卜筑兼无市井嚣三叶素风门阀在十年陈迹履綦销归来早晩重携手莫负幽人乆见招妓赋诗送武补阙李昉建隆四年以王师平湖外除给事中徃南岳伸祭拜之礼途次长沙时通判贾郎中言自京师与岳州通判武补阙同途至襄阳遇一妓本良家子失身于风尘才色俱妙二公迫行醉别于凤林关妓以诗送武云弄珠滩上欲销魂独把离怀寄酒樽无限烟花不留意忍教芳草怨王孙武得诗属意甚切有复回之意时太守吕侍讲尝叹恨不识之因请李赋一诗以寄云岘山亭畔红妆女小笔香牋善赋诗颜色共推倾国貌篇章皆是断肠辞便牵魂梦从今日得见婵娟在几时千里关河万重意夜深无睡暗寻思王元甫有诗名动地隋兵至君王尚晏安须知天下窄不及井中寛楼外锋交白溪邉血染丹无情是残月依旧照䦨干庐山王元甫绍圣间敕赐髙尚处士所作景阳井诗也东坡尝䟦云余闻江南王元甫郭功甫皆有诗名余南归过九江因道士胡洞微求谒之元甫云吾不见士大夫五十年矣竟不可见后予过秣陵有以元甫景阳井诗示予乃知其得名不虚也刘原父惑官妓得病凉风响髙树清露坠明河谁谓夏夜短已觉秋意多艶肤丽华烛皓齿扬清歌临觞不作意柰此粲者何翰林侍读学士刘敞原父在永兴军所作诗也叶少藴避暑録话尝载之且云恨原父此病未除也予后读国史原父本传载原父在永兴惑官妓得惊瞀病乃知前诗故不徒作也咏题画李白真陈无己题画李白真诗末云勿言身后不要名尚得吴侯费百金江西胜士与长吟后来不忧身陆沉盖谓建中靖国间饶节徳操首咏吴少卿家所藏周昉画李白也德操江西抚州人无己诗法甚严于许可尤慎德操诗云先生之气盖天下当时流辈退百舎醉中咳唾落珠琲身后声名满夷夏青山木拱三百年今晨乃拜先生画乌纱之巾白纻袍岸巾攘臂方出遨神游八极气自穏氷壸斗酒霜风髙呜唿先生太絶伦仙风道骨语甚真萧然可望不可亲縁知野鹤非鸡羣天寳之初天子逸先生醉去不肯屈采月江头明月出鼔枻酣歌志愿毕只今遗像粉墨间尚有英风爽毛骨宣州长史粉墨工谁令写此人中龙细看笔力有俯仰妙处果在阿堵中人云此画世莫比吴侯得之喜不寐意侯所宝岂徒尔亦惜真才死泥滓先生朽骨如可起谁为猎之奉天子作为文章文圣世千秋万古诵盛美再拜先生泪如洗振衣濯足吾徃矣汪子我赋玉延行陈留汪子我端友尝赋玉延行云观文学士㽞都守中常侍门如役走玉延厥篚二十五谨书名衔细看丑推而上之何止此牢耶石邪犹八九嗟哉膏血出生灵割剥乃饷无须口仲华拜衮虽有年宋璟李鄘曾愧否乐全见事何其微义勇固应如此厚翰林未用汝脱靴不知何为勤洗手㽞守谓邓氏也其父元丰尝位两府裕陵谓趋向颇僻赋性姦囘了翁云八字咸加扵邓某万机独运于元丰葢王禹玉蔡持正取充位而已文章伯矍铄翁李觌字子范袁州人元丰二年以特奏名推恩尉吉州太和县时豫章先生为令赠之诗曰乃兄自是文章伯之子今为矍铄翁葢觌乃李观之弟也观字梦符初试南宫赋偶落韵有司爱其䇿为取特㫖由是登第以着作佐郎知临江军清江县时欧阳文忠公扶䕶太夫人䘮归庐陵船过清江太守请公为文以祭之太守以简率为讶观曰无深讶也既而文忠击节称之其文曰昔孟轲亚圣母之教也今有子如轲虽死何憾尚飨观初为太学官因上言役法不合出通判处州题诗一絶于直㕔之壁曰十谒朱门九不开利名渊薮且徘徊自知不足公侯骨夜夜江山入梦来后终于朝议大夫僧海渊工针砭僧海渊蜀人也工针砭天禧中入吴楚游京师寓相国寺中书令张士逊疾国医拱手渊一针而愈由是知名既老归蜀范景仁赋诗饯之曰旧郷山水遶禅扃日日山光与水声归去定贪山水乐不教魂梦到神亰治平二年化去张唐英贻以偈曰言生本不生言灭本不灭觉路自分明勿与迷者説刘季孙铭其塔曰资身以医有闲于时余币散之拯人于危此士君子所难吁嗟乎师杨少师李西台书洛中诸寺院有杨少师李西台书少师名凝式唐相収梁相涉之后仕后唐晋汉间笔力遒放当时罕及华严院东壁题诗曰院似禅心静花如觉性圆自然知了义争肯学神仙西台即建中酷爱杨书旁题云枯杉倒桧霜天老松烟煤隂雨寒我亦生来有书癖一回入寺一囘看观音院有牡丹相传唐武后植者西台有诗亦亲书云微动风枝生丽态半开擅口露浓香秦时避世宫娥老旧日颜容旧日妆花谱名将第一论洛中最是此花繁不当更道木芍药枝上恐伤妃子魂西台书洛人甚重之李西台诗龙门㕠阙涌云烟雪未飞花鴈下前彻底清流照车马分䑓御史过伊川李西台诗也题于菩提寺菩提寺在龙门镇吏隐堂植竹诗许安仁尉顺昌郡㕔事之后创吏隐堂植竹题诗云斸破中庭一亩苔主人髪白手亲栽即今谁识清真节须向三冬雪后来又云珍重劳君慰远逰繁声踈影一堂秋主人看即官期满分付风烟与子猷梦中作明月楼祥瑞䜟应黄冕仲未第时尝有魁天下之意元丰四年南剑州谯门一柱忽为迅雷所击冕仲闻之口占絶句云风雷昨夜破枯株借问天公有意无莫是卧龙踪迹困放开头角入亨衢次年冕仲遂膺首荐又次年对䇿为天下第一饶之浮梁县有䜟语云青山圆出状元邑人程瑀尚书在上庠累为优䓁而尚未登第尝寄诗与郷人云试问青山圆也未不应久负壮图心明年公试上舍为第一人赤气为皇子之祥熈宁二年十一月京师每夕有赤气见西南隅如火至人定乃灭人以为皇子降生之祥故王禹玉作大宴乐辞云未晩清风生殿阁经旬赤气照干坤汉阳春日絶句汉阳郎官湖春日四絶句其一两山収雨暗平沙遮断溪梅隔水花㽞得烟林作图画依稀松隥有人家其二空山玉蕊照琼瑰到处寻花共徃回欲识春风最竒处试来同看雨中梅其三朦胧花影月黄昏着意春风入酒㾗知是江梅喜佳客倒垂花蕊照清樽其四十日春隂到水亭水邉杨桞一时青梅花过尽桃花恶乞取山樊入净瓶尚书郎李祁萧逺谪汉阳酒税时所作也除东坡书撰碑额崇宁二年有诏㫖应天下碑碣牓额系东坡书撰者并一例除毁盖本于淮南西路提㸃刑狱霍英所请时庐山简寂观牓亦遭毁去李商老为赋云笔底飓风吹海波牓悬欝鬰照巖阿十年呵禁烦神䕶柰尔焚香灭札何御赐甘露诗大观三年四月壬子尚书省甘露降时御笔以中台布政之所天意昭格致此嘉祥因成四韵以记其实赐执政而下云政成天地不相违瑞应中䑓赞万机夜浥垂珠濡緑叶朝凝润玉弄清辉仙盆云表秋难比豊草霄零日未晞本自君臣俱㑹合更嘉报上美能归仁宗赐李良诗李良定公㓜以国戚常侍仁宗研席帝尤笃中外之爱公帅郓帝以诗送行曰鲁馆名臣子皇家外弟亲诗书谋帅旧金竹剖符新九郡提封逺一圻甘泽均纯诚宜报国抚士爱吾民识者以为真王言钱文僖赋竹诗唱踏莎行钱文僖公留守西洛尝对竹思鹤寄李和文公诗云瘦玉萧萧伊水头风宜清夜露宜秋更教仙骥傍邉立尽是人间第一流其风致如此淮宁府城上莎犹是公所植公在镇每宴客命㕔籍分行刬袜歩于莎上传唱踏莎行一时胜事至今称之荆公题王钦臣诗于扇熈宁中王钦臣仲至自河北被召用荆公荐对神宗问所与游从公奏宋敏求帝黙然遣还任公因留一诗书长老院中云蜀客相如最好辞武皇深恨不同时凌云奏罢还无事寂寞文园兴可知然荆公爱其诗自题于所执扇宋景文诗尽龙洞之景三泉龙洞以山为门深数十步复见天日及山水之秀葢自然而成非人力也宋景文公赋诗云虬洞耸云峰縁虚一线通云披双壁敞树补半巖空概竹森烟纛飞泉曳玉虹垂萝不肯昼隂壑自然风岭断天斜碧崖倾日倒红浮邱邈难遇留恨翠微中曲尽龙洞之景利路漕为刻石仍以石本寄公公答书云龙门拙句斐然妄发阁下仍刋翠琰示方来言诗之人得不笑我哉江左有文拙而好刋石者之詅蚩符非此谓乎噱噱刘旦诗多称传刘仲冯枢密之子旦能诗保康伯尝荐之旦后过公墓赋诗膺门昔忝登龙客董墓今悲下马人时多称传然东坡亦尝云只鸡敢望乔公语下马来寻董相坟文与可鹭鸶诗洪觉范尝记文与可鹭鸶诗云颈细银钩浅曲脚高碧玉深翘沙上衆禽同立有谁似汝风标然予又尝见一首云避雨竹间㸃㸃迎风栁下翩翩静依寒蓼如畵独立晴沙可怜亦佳作也咏茱萸刘夔侍郎九日登女郎台记杜子美诗醉把茱萸子细看王摩诘诗徧揷茱萸少一人因作诗二首云华颠帽落从人笑不插茱萸也是闲次云曾冠獬豸犹无勇未信茱萸可辟邪程文简公和答之云霜枝凋翠雁横秋莫倚危楼动旅愁菊有清香樽有酒茱萸不插也风流又云秋风台上起高歌把酒看花意已多屈轶不生神豸死结茱为佩欲如何诗不厌改韩子苍绍兴初寄居临川周表卿时为宜黄丞歳满公以诗送之云往时束带侍明光曾看挥毫对御牀只道骅骝已腾踏不知鵰鹗尚摧藏官居四合峯峦緑驿路千林橘柚黄莫恋乡闗留不去汉廷今重甲科郎其后改峯峦緑为峯峦雨橘柚黄为橘柚霜改莫恋乡闗留不去作莫为艰难归故里益见其工东坡尝语参寥云如杜新诗改罢自长吟乃知杜老用心甚苦予以是知诗不厌改其末云汉廷今重甲科郎意韩自言也其后读后汉孔融汝颍优劣论曰汝南袁公着为甲科郎上书欲治梁冀颍川士虽慕忠谠未有能授命直言者也乃知韩诗不茍如此南园桞色野塘春水南园栁色动野塘春水生屡游烦将吏独此守山城韦苏州早春时也今所在集本皆不载竹尊者崇胜寺后有竹千余竿独一根秀出人唿为竹尊者洪觉范为赋诗云高节长身老不枯平生风骨自清癯爱君修竹为尊者却笑寒松作大夫未见同参木上座空余听法石于莵戏将秋色供斋钵抹月披风得饱无韩子苍云始黄太史见之喜因手为书之以故名显李清卿诗得于衣襟代马南来乆不归山河残破一身微功名悞我等云过歳月惊人还雪飞每事恐贻千古笑此身甘与衆人违艰难重有君亲念血泪班班满客衣李清卿所作也清卿既死因葬得此诗于衣襟孙妙仲诗启林亭长夏爱浓隂来引茶瓯一散襟忽去却来蜂箇箇自啼还住鸟深深山家一尺潇湘石扫尽云腴齿颊清惊破午窗箕颍梦转为风外小松声丰城孙妙仲雨絶句也孙有谢登第启云虎士开闗徬徨丹禁龙章在御髣髴天光孙妙仲作截臂行妙仲名发丰城人崇宁初尉于抚之崇仁才一月兇民陈平为族人陈遇执以为盗后二十日而平之父宗应老且瞽平乃以诬陈遇之子洵直以为执已为盗时其父为洵直以铁梃击伤其首发与覆验官呉某按之絶无迹状谓平雅与遇有衅欲必诬遇之子以死俟其尸胖胀溃烂不可别白后发与吴所验时又二十日然后醉其弟訹之使断一手以诉于州州大惊不复察其事情唯以断手为决有寃于是帖宜黄簿李泾再覆泾流外人专以迎合为事遂指閲二十日胖胀溃烂之尸为有迹状以傅㑹之既而狱具发辨之不已州稍悟然业已不可尽变乃变其情得不杀而发与吴犹以轻罪罢官葢崇仁之民前此有避刑名塞逋负而辄残其肢体者平之姦谋既逞而效之者益衆始惟山谷无赖之民至其后市人舒琦吏人吴昕辈亦相继而作凡此非因州县阻抑或予夺不中有激而后为祇欲取必于官司以济其姦耳发因作截臂行以告在位者庶革其风然江西之民习俗至今犹尔也今録于此云吾闻两臂重于天下不可废知之不必子华子愚民气焚胸一忿敢趋死以死视四肢截臂如去指呜唿巴陵之民何以有此风疾痛利害人所同甘心一臂捐粪壤终身废卧闾阎中前年截臂渠得理今年截臂吾亦尔村南截臂杀平人村北炰烋还凖拟虺民虺民用心若此非吾人有寃自可次第诉毒人何必残其身闻者若惊喧此弊吾能言其初姑息吏不与杜其源嗟哉恶俗伤仁厚明明有寃宜勿受一姦不济百姦消共致和平禆在宥曹衍託意为鹭鸶贫女絶句曹衍衡阳人太平兴国初石熈宁尚书出守长沙以衍所着野史缴荐之因得召对袖诗三十章上进首篇乃鹭鸶贫女两絶句葢託意也鹭鸶云波澜静处立身孤氄雪攒霜腹转虚尽日滩头延颈望能销大海几多鱼贫女云自恨无媒出嫁迟老来方始遇佳期满头白髪为新妇笑杀豪家年少儿太宗大喜召试学士院除东宫洗马监泌阳酒税鼓子花开也喜欢王元之谪齐安郡民物荒凉殊无况营妓有不佳者公作诗曰忆昔西都看牡丹稍无颜色便心阑而今寂寞山城里鼓子花开亦喜欢然唐杼情集记朝士在外地观野花追思京师旧游诗云曾过街西看牡丹牡丹未谢即心阑如今变作村田眼鼓子花开也喜欢葢王刊定此诗耳钱思公寄晏元献牡丹絶句元献晏公为丞相时作新第于城南时钱思公镇西洛晏求牡丹于思公公以絶句并花寄晏云名花封殖在秋期翠石丹萱幸可依华馆落成和气动便随桃李共芳菲权常侍诗今朝有酒今朝醉明日愁来明日愁予尝以俚俗所作偶閲杼情集乃知权常侍审诗也上两句得则高歌失则休何须多恨太悠悠权又有题山院云万叶风声厉一山秋气寒晓霜浮碧瓦薄日度朱栏冯当世人目为金毛䑕丞相冯当世少尝薄游里巷为街卒所絷鄂守王素见而释之及使闗中素方帅渭与之燕犒欢甚贻之以诗曰吞炭难酬当日事积薪深愧后来恩尝为吕献可所劾云京所至嗜利西人目为金毛䑕以其外文彩而中实贪秽也荆公题夏旼扇王荆公尝题一絶句于夏旼扇云白马津头驿路边隂森乔木帯漪涟夕阳一马匆匆过梦寐如今十五年本集不载见湟川集韩子苍记李太白续诗韩子苍云旧传李白幼不羁为昌明县小吏已能五七言诗尝随县令至江边观溺水妇人令哦诗曰二八谁家女漂来倚岸芦鸟窥眉下翠鱼弄口傍珠下句不属太白率尔对曰緑鬓随波散红颜逐浪无何因逢伍相应是怨秋胡令始奇之李伯时好钟鼎古文奇字李伯时公麟雅好钟鼎古文奇字自夏商以来以先后次第之闻一器则捐千金不少靳所蓄日富具为图记蔡天启尝得商祖丁彞李尤宝爱因作诗以赠云上泝虞姒亦易尔下者始置周秦间造端宏大町畦絶往往世俗遭讥讪盖实録也咏假山诗刺荆公陈无已诗话云某公用事排斥端士矫节伪行范蜀公咏僧房假山曰倏忽平为险分明假夺真葢刺之也某公荆公也予又尝记一假山诗云安石作假山其中多诡怪虽然知是假争奈主人爱云云世以为东坡所作不知是否江子我作牛酥行宣和初有邓其姓者留守西京以牛酥百斤遗梁师成江子我端友作牛酥行云有客有客官长安牛酥百斤亲自煎倍道奔驰少师府望尘且欲迎归轩守阍唿语不必出已有人居第一先其多乃复倍于此台颜顾视初怡然昨朝所献虽第二桶以纯漆丽且坚今君来迟数又少青纸题封难胜前持归空慙辽东豕努力明年趁头市曾庶几放猿絶句吉水与敝友接境有曾庶几者隠士也五代时中朝累有聘召不起故老有能记其放猿絶句云孤猿锁槛岁年深放出城南百丈林緑水任君连臂饮青山不用断肠吟李汉老为梅诗託意李汉老建炎末自签枢迁右辖未几迁知院前后二三月而罢因为梅诗以託意云绵霜歴雪忿开迟风笛无情抵死吹鼎实未成心尚苦不甘桃李傍疎篱王公祐赠率子廉三絶东坡作率子廉传略云礼部侍郎王公祐出守长沙奉诏祷南岳访魏夫人坛察其异载与俱归居月余落漠无所言复送还山曰今当以诗奉赠既而忘之昼寝梦子亷来索诗乃作二絶句书板置阁上云云末又云公诗不见全篇书以遗其曾孙巩使求之家集而补之予尝见王所赠率凡三絶句不止于二也其一云下瞰虚空临絶涧上排烟雾倚山巅四边险絶无猿乌独卧深云二十年其二云古屋黄崖映月闗年年常伴白云闲糇粮丹火何从出四面无人见下山其三云心意逍遥物莫知山中山下识人稀想君絶虑离尘土不是王乔即令威并有诗序云率君者容貌高古雅性混然故机神妙用无得而窥也予访于山中耆艾缁黄摘人瑕衅者皆言率君出处不见其迹殆非凡人也予景慕无已因为诗三章寄赠云荆公亲札诗荆公尝任鄞县令昔见一士人収公亲札诗文一卷内有两篇今世所刋文集无之其一马上云三月杨花迷眼白四月栁条空老碧年光如水尽东流风物看看又到秋人世百年能几许何须戚戚长辛苦富贵功名自有时箪瓢捽茹亦山雌其二书㑹别亭云西城路居人送客西归处年年即问去何时今日扁舟从此去春风吹花落高枝飞来飞去不自知路上行人亦如此应有重来此处时诏草非諌草陈后山云欧阳公谓袖中谏草朝天去头上宫花侍燕归诚为佳句但进谏必有章疏无直用藁草之理按此诗乃太宗朝王操投赠李昉相国诗不若印粲与徐翰林诗云谏书未上先焚草御笔曾传立制麻粲五代人然予见雅言系述载操诗乃诏草非谏字毛达可称陈克杜子美不是过毛友达可内翰守镇江时贺方回以过客留寓一日陈克继至同㑹于郡楼即席客赋诗所谓徘徊临北顾慷慨俯东流是也毛称赏曰虽杜子美不是过矣翌日贺求去毛留之且讶去亟贺曰一郡岂容有两箇杜子美二公相与大笑田承君记姚嗣宗诗田承君记姚嗣宗题崆峒山寺壁云南粤干戈未息肩五原金鼓又轰天崆峒山叟笑相语饱听松声春昼眠范文正公帅延绥因巡边见之大惊索之不得乆之表为幕府姚有诗踏破贺阑石扫清西海尘而张元昊竟走西夏为边患张亦有鹦鹉诗卒章有好置金笼收拾取莫教飞去别人家姚又有述怀诗大开双白眼只见一青天张亦有雪诗云五丁杖剑决云霓直取银河下帝畿战死玉龙三十万败鳞风卷满天飞秦益公赏孙仲鳌诗光尧赐御书秦益公一德格天之阁牌一时缙绅献诗以贺唯孙仲鳌一聨为秦所赏云名向阿衡篇里得书从复古殿中来生日四方贺诗尤多尝取其三聨云朝回不入歌姬院夜半犹看寒士文虏人争问年今几天子恨无官可酬建邺三公今始有靖康一节古来无盖取其亲切耳蜀人李善诗无穷基有无穷闻第一人为第一官其后言者以为过遂有㫖禁之仍着令然前辈类多有之如荆公东坡皆有曾鲁公张文定生日诗刘莘老和王定国雪中絶句刘莘老丞相和王定国雪中絶句袁安只有高眠兴谢眺空余后㑹艰十万健儿春瘴近飞花宜过海南山定国云公无乃学欧阳公耶刘为之一笑葢晏元献为枢密使时西师未解严㑹天雪陆子履与欧公同谒之晏置酒西园欧即席赋诗有主人与国同休戚不惟喜悦将丰登须怜铁甲冷彻骨四十余万屯边兵晏由是衔之语人曰韩愈亦能作言语作裴令公宴集但云园林穷胜事钟鼔乐清时刘和诗时政元丰间朝廷方问罪安南故定国援以为戏曾郎中献秦益公十絶句绍兴壬戌朝廷既罢三大将息兵议和曾郎中惇时守黄州献书事十絶句于秦益公秦缴进于上上喜与陞擢差遣任满除台州诗云黄泥坂下雪犹深赤壁矶头江欲平驿吏西来闻好语蕃人已出蔡州城和戎诏下破羣疑无复旄头彗紫微屈已销兵宜有报先看长乐板舆归吾君见事若通神兵柄收还号令新裴度只今真圣相勒碑十丈可无人淮上州州尽灭烽今年方喜得和戎问谁整顿干坤了学语儿童道相公连营貔虎气如云听诏人人愿立勲沔鄂蕲黄一千里更无人説岳家军田父今年作社频边头闻见一番新官军不斫人家树各自持钱去买薪江头栁木已参天栁色花光日日妍惊怪田家频得醉今年斗米不论钱村村凖拟十分禾老稚扶携笑且歌租税况今黄纸放阳城元自拙催科淮畔风尘自此清斯人还喜见昇平田家尽説今年好要雨雨来晴便晴百丈岢峩贾客船张帆打皷下长川路人指㸃几垂泪江道无来十六年其三章称裴度只今真圣相者李义山韩碑诗云帝得圣相相曰度葢取晏子春秋云仲尼鲁之圣相也其五章云岳家军者葢时江左三大将皆以家称之韩子苍咏太平宰相韩子苍献王将明生日二十絶句内一絶句云万里青霄发轫时骅骝絶足看奔驰太平宰相何人识唯有巫咸得预知葢王父行可初知临泉时将明为编修官行可问异人王老志他日官所至书太平宰相四字遗之即以墨涂灭其字前诗叙此耳宋文渊诗谏议宋文渊齐愈宫词云禁城春水碧溶溶洗出桃花万片红叶上细看无一字始知无女怨春风睢阳道中云竹溪噎絶雨才通无数深红间浅红山店落英春寂寂青旗吹尽栁花风向来松桧喜无恙坐乆复闻南涧钟隠隠修廊人语絶四山滴沥雪鸣风晁之道诗为絶唱东莱先生吕居仁云晁之道咏之西池唱和诗旌旗太乙三山外车马长杨五柞中栁外雕鞍公子醉水边纨扇丽人行殆絶唱也高秀实和高邮道中诗吕居仁云高秀实茂华人物高逺有出尘之资其为文称是尝和余高邮道中诗中涂留眼看星聚一夕披颜觉雾收之句便觉余诗急迫少从容闲暇处汪信民寄谢无逸诗吕居仁云汪信民革尝作诗寄谢无逸云问讯江南谢康乐溪堂乔木想扶踈髙谈何日看挥麈安歩从来可当车但得丹霞访龎老何须狗监荐相如年来更励于陵节妻子同锄五亩𬞞饶德操见此诗谒信民曰公诗日进而道日逺矣盖用功在此也诗熟便是精妙处衆人方学山谷诗晁叔用独学老杜诗衆人求生西方特髙秀实独求生兜率叔用尝戯谓吕曰我诗非不如子只是子差熟耳吕戯答曰只熟便是精妙处叔用大笑以为然李方叔诗文吕居仁云李荐方叔尝作寒食诗云千株宻炬出严闉走马天街赐近臣我亦茅檐自钻燧煨针烧艾检铜人又赠汝州太守诗云安得吾皇四百州皆如此邦二千石方叔祭东坡文云皇天后土实表平生忠义之心名山大川复収自古英灵之气养病不如间荥阳公绍圣中谪居歴阳闭户却扫不父人物尝有诗云老读文书兴易阑须知养病不如间竹林攲枕虚堂上卧看江南雨后山潘邠老诗邠老送山谷贬宜州诗可是中州着不得江南已逺更宜州山谷极称赏之李尚书赏秦少㳺诗李尚书公择初见秦少㳺上正献公投卷诗云雨砌堕危芳风檐纳飞絮再三称赏云谢家兄弟得意诗只如此也东坡称重黄鲁直书欧阳季黙尝问东坡鲁直诗何处是好东坡不答但极称重黄诗季黙云如卧聼踈踈还宻宻晓看整整复斜斜岂是佳耶东坡云此正是佳处能改斋漫録卷十一能改斋漫录卷十二钦定四库全书能改斋漫录卷十二宋呉曽撰谨正清直勇傅尧俞字钦之素善安石时方变新法公以母服除至京师安石谓公曰朝议纷纷今幸公来议以待制諌院奉还矣公谢曰恩甚厚但恐与公新法相妨耳且为言新法之不善安石怒乃以为权同判内铨温公尝叹曰清直勇吾于钦之畏焉洛之君子邵雍曰钦之至清而不耀至直而不激至勇而能温此为难耳人以雍言为然穷逹有命唐介字子方仁宗朝孙参政抃荐公复为御史或问曰闻君未曽相识而遽荐之何也孙答曰昔人耻呈身御史今岂求识面䑓官也公后以风力称公语诸子曰吾备位政府知无不言桃李未尝为汝軰栽培而荆棘则甚多矣然穷逹有命汝等维自勉耳王子野乐党范文正以言事贬公率子弟荐留数日时方治党人大臣让之曰何苦自陷党人公曰范公天下贤者若得渉之幸矣不许冒籍欺君陈君行尝谓子弟曰仁义礼智信是常等若不守是不等也其不等者不正也君行又尝自处州入京师至泗州其子弟请先行君行问其故曰科场近欲先至京师贯开封府㝡应君行不许曰汝处州人而户贯开封欲求事君而先欺君乎宁迟数年不可行也范淳父焚进论不应贤良范祖禹淳父极为司马文正奖识尝为进论求教于公公每见则未始有可否淳父疑而质于公公久而言曰子之进论非不美也顾念世人获甲科者絶少而子既已在前列而复习进论求应贤良以光观之但有贪心耳光之不喜者非为进论也不喜子有贪心也淳父于是焚去进论不应贤良吕公教读书要字字分明荥阳吕公教学者读书须要字字分明仍每句最下一字要令声重声重则记牢儒者读书无用处程伯淳言今僧家读一卷经便要经中道理受用儒者读书却只闲读了都无用处富家翁爱其弟大丞相冯公当世记富家翁有宅于村者亲既终堂其兄甲不忍羣鴈异飞而友爱其弟乙甚厚乙安乐之未尝有违言久之乙既有室不令日咻其夫使叛其兄乙牵于爱而听之而甲之所为无不善者欲开衅隙而无其端于是甲有善马爱之甚至虽亲旧求借辄以他马代乙欲激其怒乘甲之马出杖折其足甲归而见之且喻其意谓其仆曰去之而新是图甲复有花药之好列槛数十皆名品也且其手植焉灌溉壅培不倦其劳乙又将缘是以激之乘间锄而去之甲曰吾欲去是久矣而未果也因犂其地而殖之谷乙悟其非且将悔之而其室未厌也甲既鳏处而有爱妾若将终身焉处之侧室未尝一与家事其妇踵门而数之诟骂毁辱无所不至妾不能堪而诉其主甲曰吾之过矣因逐其妾其妇闻之媿汗浃背且曰妾不幸不及事舅姑而无以为学以至于此而不知伯氏之徳量如是之寛裕也乃正冠帔而拜于庭以谢不敏卒为善妇以相其夫而肥其家若甲者可谓贤矣求之古人若张公艺可以配之当世且言偶忘其姓氏惧其湮没而无闻也故书其大槩以俟太史氏宁受人欺不可使好贤心替正献吕公尝荐夷甫秩后差改节吕对程伯淳有悔荐之意伯淳曰愿侍郎宁可受人欺不可使好贤之心少替三代威仪尽在是明道先生尝至天宁寺方饭见趋进揖逊之盛叹曰三代威仪尽在是矣李定公好儒学李良定公魏国大长公主所出雅好儒学其帅郓日每春大閲战士必先诣宣圣庙延讲经书饮诸生然后始及武士识者以为得礼和买绢本朝预买䌷绢谓之和买绢按玉壶清话与渑水燕谈二书皆以为始于祥符初因王旭知颍州时大饥出府钱十万缗与民约曰来年蚕熟每贯输一缣谓之和买自尔为例而渑水燕谈又以为其后李士衡行之陜西民以为便今行天下于嵗首给之予按范蜀公东斋记事称是太宗时马元方为三司判官建言方春乏絶时豫给库钱贷之至夏秋令输绢于官预买䌷绢盖始于此以三书攷之当以范説为是盖范尝为是官耳予读诗人袁陟世弼所为墓志序其当仁宗时为太平州当涂知县且言江南和市䌷绢豫给缗钱郡县或以私惠人而不及农者当涂尤甚世弼自为条约细民均得之乃知太宗之所以惠爱天下多矣而其后以盐代钱以为缣直又其后也盐亡而额存然后知左氏所谓作法于凉其説不诬也仁宗厚遣公主仁宗皇帝守成皆遵先朝法度时久无嫁公主事晩年止一公主欲厚遣之恐踰旧章乃询皇姑魏国大长公主当年下嫁体例公主以帝止有一女不可以已为比言多则实无言少则恐沮帝意乃答以歳月之久皆忘记帝始加厚遣焉正叔不认侄者罪李侍郎若谷守并州民有讼叔不认其为侄者欲併其财累政不能直李令民还家殴其叔民辞以不敢李固强之民如公言叔果讼其侄因而正其罪分其财曹玮行兵曹宣徽玮守秦有功名能抚士一日行兵将及顿日已西矣乃申令更前二十里宿于某镇军中不乐继而令曰仰某镇务劵酒不得沽与百姓只沽与一行军人由是大衆奔赴不以为劳夏英公好古器珍玩夏英公竦性好古器竒珍寳玩每燕处则出所秘者施青氊列于前偃卧牙床瞻视终日而罢月常数四如此张程学张戬天祺与弟载子厚闗中人也闗中谓之二张笃行不茍一时师表二程之表叔也子厚推明圣学亦多资于二程吕大临与叔兄弟后来苏昞等从之学学者号子厚为横渠先生天祺为御史正献吕公之荐也二程与横渠从学者既盛当时名其学为张程吴观音吴侍郎待问建安人其父由长者平生惟训童稚以自晦里人以其长厚目为吴观音所生四子参政育枢密充又京方并登进士为朝臣诸孙数十皆京秩侍郎于京师遇乡人至必命子孙出见而列侍焉狄武襄不知体武襄狄公青平侬智髙以用延州旧府畨洛骑兵之効及归狄欲奖此一军乞于讲武殿閲试冀仁宗亲覩其骁勇俄而奋击号唿一如临敌飞矢至殿陛仁宗遽移御座而中官前蔽再三申命方止识者鄙其不知体是军遂骄因遣还边狄武襄不出黥文狄武襄自拱圣长行至节度使平章事世多言狄之𨽻籍与叅政王尧臣作状元之年同后亦为两府仁宗以为然乃命王谕狄出其黥文狄谓王曰青若无此两行字何由致身于此断不敢出要使天下徤儿知国家有此名位待之也议者韪其言石刻厄会元祐中韩丞相玉汝帅长安修石桥督责甚峻村民急于应期率皆磨石刻以代之前人之碑尽矣説者谓石刻之一厄㑹也贵贱在命仁宗尝御便殿有二近侍争辩声问御前仁宗召问之曰甲言贵贱在命乙言贵贱由至尊帝黙然即以二小金合各书数字藏于中曰先到者保奏给事有劳推恩封秘甚密先命乙擕一往内东门司约及半道命甲擕一继往无何内东门司保奏甲推恩仁宗怪问之乃是乙至半道足跌伤甚莫能行甲遂先到两王难当二堂蜀先主祠在成都锦官门外西挟即武侯祠东挟即后主刘禅祠蒋公堂帅蜀以禅不能保有土宇因去之大慈寺有蜀后主王衍铜像程公堂权帅毁以铸钟蜀语曰任是两王难当二堂曽鲁公与旁舎生钱偿鬻女直谢逸记曽鲁公布衣游京师舎于市侧旁舎泣声甚悲诘朝过而问之旁舎生意惨怆欲言而色愧公曰若苐言之或遇仁人戚然动心免若于难不然继以血无益也旁舎生顾视左右欷歔久之曰仆顷官于某以某事而用官钱若干吏督之且急视其家无以偿之乃谋于妻以女鬻于商人得钱四十万行与父母诀此所以泣之悲也公曰商人转徙不常且无义爱弛色衰则弃为沟中瘠矣吾士人也孰若与我旁舎生跽曰不意君之厚贶小人如此且以女与君不获一钱犹愈于商人之数倍然仆已书劵纳直不可追矣公曰苐偿其直索其劵彼不可则讼于官旁舎生然之公即与钱四十万约曰后三日以其女来吾且登舟矣俟若于水门之外旁舎生如公教商人果不敢争擕女至期以往则公之舟无有也询旁舟之人则曰其舟去已三日矣其女后嫁为士人妻逸自言元祐八年至京师得于邺郡黄正叔以为公墓刻不载故惜其不传因书其大略云樊若水按所仇家酒额因破其家樊若水江南人贫甚游索乡人不为礼后北游建䇿置浮桥采石以渡天兵江南平擢为本路转运时所仇之家方开酒场樊乃于歳除日市酒衆多之次按其所入以为额其家坐是输纳不逮家遂破焉马知节真诚不善书真宗朝签书枢密院马公知节武人方直任诚真宗东封下至从臣皆斋戒至岳下抚问执政曰卿等在路素食不易时宰相臣寮有私食驴肉者马乃对曰亦有打驴子喫底及还都设酺宴开封府命吏屏出贫子隔于城外上御楼见人物之盛喜顾宰臣曰今都城士女繁富皆卿等辅佐之力马乃奏曰贫底摠赶在城外左右皆失色真宗以为诚而亲之事多类此马公一日从驾游幸羣臣皆赋诗马素不习文真宗强之既奉诏诗成乃奏曰臣不善书乞宣陈尧叟与臣书真宗如其言陈时为首枢议者惜之狄武襄一皷而破侬智髙仁宗以广源蛮侬智髙㓂岭外䧟数州乃遣狄武襄出督战用延州畨落骑兵一皷而破㨗至帝愀然无喜色乃曰杀人多乎陈谏议偿直取马太尉陈尧咨为翰林学士日有恶马不可驭蹄囓伤人多矣一旦父谏议入廐不见是马因诘圉人乃曰内翰卖之商人矣諌议遽谓翰林曰汝为贵臣左右尚不能制旅人安能畜此是移祸于人也亟命取马而偿其直戒终老养焉其长厚逺类古人章郇公与丁晋公㑹博章郇公作正字日寒食与丁晋公㑹博胜且厚丁翌日封置所负银数百两归公明年寒食复博而郇却负于丁丁督索甚急郇即出旧物以偿之而封缄如旧尘色昏垢丁大服其量造九鼎玉仙观在京城东南宣化门外七八里陈州门是也仁宗时有陈道士修葺亭台栽花木甚盛吕氏家塾记云一日学院诸生偕往见石一截黄色用木牌标记曰万年松化石佥曰如何对得晋之叔曰三日雨为霖吕氏所记松化石乃西川物耳徽宗崇宁四年嵗次乙酉制造九鼎按制造官魏汉津状云承内降铸造鼎鼐内帝座鼐如天之正毕之数外有六围若易之六爻之象中叠五重以应九五之龙惟上九虚之其五重谨按师㫖合用万载松化石并龙牙石各一尺二寸为一重用松石一块周围第二围用龙牙石一块亦用寳器捧第三围第四围各用松石一块亦髙一尺二寸第五围用龙牙石一块如干之六爻上九之爻所有合用龙牙石并万年松化之石自皇祐间西川取到祗备造鼐今见在城南玉仙观内有此石五叚松石三龙牙石二并堪充今律鼎中五围使用伏望详酌特赐指挥下所属取索前来应副然则崇宁所用松化石五叚乃吕氏所记之石也据魏汉津状称皇祐间西川取到祗备造鼐乃知仁宗朝已尝议造九鼎矣监酒要术乖崖张公尝有监务之官而辞于公因以请教公曰监酒税之法初无多言但好醖酒剰饶人则沽者衆矣即是要术状元焦元丰八年尚书户部侍郎李定权知贡举给事中兼侍讲蔡卞起居舎人朱服同权知贡举其夜四皷开寳寺寓礼部贡院火承议郎韩王冀王宫大小学教授兼穆亲宅讲书翟曼奉议郎陈之方宣徳郎太学博士马希孟皆焚死其后别试更得焦蹈为魁谚曰不因开寳火安得状元焦张天觉论词臣之文张天觉尝乞择词臣而言盖自近世文馆寂寥向者所谓有文者欧阳修己老刘敞已死王珪王安石已登两府后来所谓有文者皆五房检正三舎直讲崇文检书间有十许人今日之所谓词臣者曰陈绎曰王益柔曰许将是已臣尝评之陈绎之文如欵叚老骥筋力虽劳而不成歩骤至益柔之文如村夫织机杼虽成幅而不成锦绣许将之文如稚子吹埙终日喧唿而不合律吕此三人者皆陛下所用出辞令行诏诰以告四方而扬于外庭者也今其文如此恐不足以发帝猷炳王度云云阎立本画博陵阎公总章于丞相终于中书令艺兼后素时谓丹青神化此其蹟也唐人张彦逺出鸣珂三相家风流博雅着书记歴代画苐阎上品而西域图在所録又言王知慎亦榻之则传世者非一本此弊㓨诸马多阙而剪发二人全失之比见摹本自髙丽来采笔殊恶而马之沥乳者与人之剪髪者皆全信外国自有唐摹时完本今取其全者备见之且以浚都世臣大家秘藏图史以竒胜相髙者极衆至于阎蹟乃少遇真惟吕申公家有唐太宗歩辇图引禄东赞对请公主事皆传写一时容貎赞皇李卫公小篆其语采色神韵与此同出一手而张记亦曰时天下初定外国入贡诏立本写外国图而注指西域则奉诏所为者即谓是耶信真蹟果不足疑旧传其书系狄梁公之蹟观其端重和劲稍不类禇薛亦或当然窃尝爱彦逺多识着论得雅驯引谢安言韦诞书凌云阁已钉榜蓝悬去地二十五丈及下须眉尽白因戒子孙絶楷法而王子敬正色诋之曰仲将魏大臣岂有如此信如所説魏徳之不兴廼以子敬为知言因论阎令既为星郎不当有临池之辱况太宗治近侍有㧞诏之恩接下臣无撞郎之急岂得不通官籍直唿画师以至丹青之誉非辅相之才丹青固不足以辅相而所以为辅相乃不在丹青浅薄之俗举一废百而轻艺嫉能一至于此良可于邑由是言之穷神之艺自不妨阎令之贤斯人果贤适増画重愚因取其説而併书之元祐六年辛未九月龙眠山人李公麟伯时题右伯时䟦阎立本西域图庐陵王方贽侍郎家有之其孙瓌夔玉寳藏之大观间开封尹宋乔年言之省中诏取以上进时庐陵令张逹淳郡法掾吴祖源被檄委焉因窃摹之于是始有摹本有张天觉䟦云崇宁甲申十二月甲寅夔玉舟过善溪尽得其家藏阎令王维王宰韩干邉鸾周昉画閲之佛书曰心如工画师画之妙出于心犹足以濡毫设色造化物像况心之妙董以正法无间断哉信安程俱致道有诗云大块浮空转两轮越南燕北共毫尘齐州古莽应相笑梦觉何人定识真黄冈何颉之斯举亦有诗穷荒未信子年欺自笑山林老一枝海上常思龟殻倦天涯欲化鸟工窥丹青阎令如曽到气俗张骞旧独知公喜着书尤博雅山经暇日补残遗俞温父判语利州路宪俞温父判状多云送某州县依条施行时提举常平谢皓新改官即除监司笑谓俞曰使者判语诚不易温父曰州县英俊多若一字有误所损不细正要如此神霄乐鬰罗萧台林灵素建议依倣宫商角徴羽别定五声制神霄乐刘栋密奏臣民事物皆可有二至于宫声岂有二哉徽宗感悦嘉其爱君即除中散大夫直龙图阁栋辞不受栋字守翁棣州人初以八行举遇可韩司丈人授以景虚王阳钟法徽宗依其説命铸钟十二召九天范金随律月成一钟排黄麾仗奉安于寳箓宫钟备成授通直郎灵素又建议筑鬰罗萧台髙一百五十尺以祭天栋言圆坛事天古今通制髙八十一尺数之极也岂可别筑台以祭数又加倍哉徒劳人渎神恐非天意遂已青帅许王沂公逺大王沂公状元及第还青州故郡府帅闻其归乃命父老倡乐迎于近郊公乃易服乘小卫由他门入遽谒守守惊曰闻君来已遣人奉迎门司未报君何为抵此王曰不才幸忝科第岂敢烦郡守父老致迓是重其过也故变姓名诳迎者与门司而上谒守叹曰君所谓真状元矣遂许之逺大欧阳文忠服章郇公非卖恩章郇公在中书欧阳文忠公初自夷陵县令贬所回复馆职通判滑州以书与公求一郡公答之无可意欧颇不恱俄而擢知谏院一年中歴三字直龙图为学士河朔都转运欧始服公非卖恩者谏院得人御史称职仁宗庆厯初急于用贤当时有声望者王兵部素欧阳校理脩余校理靖鱼工部周询四人并命作谏官朝野相庆时惟鱼望不及三人蔡君谟时为校勘乃为诗庆之曰御笔新除三谏官士林相贺复相懽鱼闻之乃曰予不预士论何颜复当谏列遂乞辞职朝廷从之乃过台为御史即除蔡代知谏院是时谏院号称得人鱼在台亦称职旋拜中丞而卒曽鲁公责妓讼官吏曽鲁公尹天府前政以不辨善恶而去公至未三日有倡妓讼官吏宿其家公得牒审其意在譁毁公殊不形声色唯命检閲有无胎孕既得验状无有始责以故欲秽汚衣冠重刑而械之都下善良翕然称颂小人畏缩旋即执政焉国家养贤不与士卒同乖崖公张咏尝典陈州漕使检㸃米仓见近纳不当支者有新印疑而诘主吏吏答以月支官吏俸米漕移文诘公公批于后曰国家养贤不与士卒同付案不行即时遣送漕自出衙门坐于楼下俟送漕使漕使不得已仓皇而行陈谏议家法甚严陈谏议省华三子尧叟尧咨皆举状元尧佐亦行间中第后尧叟至枢相尧咨至节度使尧佐至丞相而谏议家法甚严尧叟娶马尚书亮女日执馈马于朝路语谏议以女素不习乞免其责谏议答云未尝使之执庖自是随山妻下厨耳马遂语塞章郇公代副枢叱报庆者章郇公在翰林十二年当刘太后时人多儌倖以希大用公乃中立不倚晩迁承㫖最为久次及副枢李公语卒公始代之时有亲吏闻命即径造斋阁报庆公厉声曰无妄语乃叱出之宋参政不奏补奴𨽻宋参政绶常患仕路人色多冗其在政府例得奏奴𨽻补班行公独不奏议者佳之杜祁公通变杜祁公两帅长安其初多任清俭宴饮简薄倡妓不许升㕔服饰麤质袴至以布为之及再至事体皆变筵㑹或至夜分自索歌舞或系红裹肚勒帛长安父老见公通变皆曰杜侍郎入两地去旋踵召知天府入枢密遂为相焉柴主与李主角富贵仁宗朝驸马柴公宗庆与驸马李公遵朂连袂柴主贤而李主亦贤柴主欲与李主角富贵李先诣柴第柴之夫妇盛饰以为胜左右皆草草次及柴主之过李第李之夫妇道装而已左右皆盛饰徐出二子示曰予所有者二子耳柴颇自愧士论髙之后柴无子所积俸缗数屋未尝施用及柴薨悉上送官对徽宗诗句徽宗尝作诗句命蔡少保居安赐元长云相公公相子元长遽对以进曰人主主人翁徽宗又因宴近臣制诗语云北斗七星三四㸃唯曹希藴能对之云南山万寿十千年公主称本朝制度多循用前代故事皇女称公主姊妹称长公主诸姑称大长公主至徽宗末年一例改作帝姬建炎元年六月八日臣寮建言不便以为古者妇人称姓故周曰王姬犹宋子齐姜之类是也本朝为商后非姬姓不可以称用是改正四亥四丑章子厚乙亥年生与曽子宣同年曽子宣以丁亥月辛亥日己亥时子厚遂唿子宣作四亥公子然萧注亦以癸丑年生乙丑月乙丑日丁丑时亦是四丑閠不同神宗元丰元年嵗在戊午閠正月时知定州薛向缴大辽国所印歴日称闰月廼在十二月与本朝不同乞送司天监重定时议者以两朝贺正之礼为疑而台章以为正朔为大贺正为小两国之閠不同即不过本朝之使先期而贺正于彼彼国之使后期而贺正于此其于后先正相去约二十来日而已料彼必不肯改以就此则本朝岂得改而就彼乎其后本朝竟不曽改予记北梦𤨏言路振九国志载王衍在蜀閠丙戌年正月后因胡秀林向隠异同俾于界上求得唐歴乃閠乙酉年十二月遂改用之廼知古来有此事也王祐植三槐太祖疑大名符彦卿跋扈命知制诰王祐往察之谓曰汝能为吾办此当任汝在赵普之右祐还言彦卿但恃旧骄恣耳实无异心臣请以百口保之上怒贬祐华州行军司马将行植三槐于第中便坐曰吾中子他日必位三台贬十二年乃得还京祐曽孙克云王太尉不置田宅曰子孙当各念自立何必田宅置之徒使争财为不义耳曽滁州误唿库为库曽子开知滁州览讼牒误唿厍为库其人云某姓厍子开遽于厍字上増一㸃云厍岂㸃乎然南北朝有厍狄者周有少师厍狄峙北齐有宣都郡王厍狄伏连皆复姓也后汉亦有辅义侯厍钧古又有独姓厍者厍音赦广韵音始夜切又齐有库狄回洛库狄盛库狄干又周有库狄昌盖本无厍字后人除一㸃以为库别耳曽公亮得龙嵴王荆公得龙睛陆农师云相家説龙人臣得其一体当至公相如曽鲁公公亮得龙之嵴王公安石得龙之睛箕子易牙名箕子名胥余见司马彪注庄子于他书不见易牙名巫易牙其字也见孔颖逹左传䟽杜祁公问贾黯以生事有无贾黯以庆歴丙戌廷试第一往谢杜公公无他语独以生事有无为问贾退谓门下客曰黯以鄙文魁天下而谢于公公不问而独在于生事岂以黯为无取耶公闻而言曰凡人无生事虽为显官亦不能不俯仰由是进退多轻今贾君名在第一则其学不问可知其为显官则又不问可知衍独惧其生事不足以致进退之轻而不得行其志焉何怪之有贾君为之叹服甘露绍兴辛亥冬抚州祥符观松降甘露若饴有郎官徐其姓者献甘露古松诗于太守其诗略曰仙台之阳石坛东下有亭亭太古松又曰至诚感格合天意露零青松真上瑞云云太守以为祥因奏于朝坐言章罢郡先人时谓予曰熙宁六年冬建昌军距城五里甘露降于进士徐上交别业大松上浓厚如酒其味香甜上交折献于太守张郎中子方子方率僚属观之欲以上闻路过鳯凰山下牧童见车马皆呌唿曰此山松上亦多甘露何独彼耶各持松叶餂弄以示不误时有野夫卖药于市者语人曰太守不察耳何者为甘露露从天降必徧于数畆岂止松乎吾尝客华隂县民亦有以甘露告县者令因出按之有道人笑焉令怒械系之道人曰譬如人身精液流通均布六七十年中若夫寿促必涌併于未死之前此松殆将藁耳官人若不信请寛我以俟明春此松必不荣也令如其説至期果验焉军民得其説因省景祐丙子城西天庆观松昔尝一枝有甘露因往验之昔时甘露所降之枝果已先朽张守因不复奏知先人因言乡里松有甘露亦甚多其实非也乃松液耳荀卿为孙卿战国时荀卿姓荀名况赵人所着书号荀子后有跋尾云为説者曰孙卿不如孔子是不然也其后又称孙卿者四唐杨倞注云为説者已下荀卿弟子之辞尝疑以荀为孙未晓所谓偶见孔颖逹曰汉宣帝讳询故转为孙斥中贵洪玉父云祖宗时非特士大夫能立节义亦自上之人有以成之耳张乖崖再任成都日夜分时城北门申有中贵人到要请钥匙开门公令开既入见公谓曰朝廷还知张咏在西川否况川中两经兵㓂差咏治乱今中贵人入川比欲申地主之礼如何须得中夜入城使民惊扰不知有何急切干当中贵曰衘命往峨嵋山烧香公曰待要先斩后奏或先奏后斩耶中贵悚惧曰念某乍离班行不知州府事体公曰若如此即是却令出北门宿来早入衙下牓子云奉勅往峨嵋山烧香入内内侍省王某叅公判牓子既衔王命不敢奉留请于小南门出去其严正如此云又曽鲁公以侍读守郑州有废疾中贵人在郡寄居多沽私酒恃结连内侍轻州县不法公始善谕之俾自悛戢辄出大言公命吏搜捕尽得其酿具依法尽行遂奏乞中官老废者不得家外郡朝廷嘉之又真宗朝黄震知亳州永城县濒汴河例至冬涸朝廷遣中官促州县科民开淘时中官多任喜怒非理箠挞役民黄愤然殴之中官即舍役赴阙自诉帝问曰黄震缘何殴汝中官奏云言是我百姓汝安得乱打帝嘉其言即敕中官赴黄门杖二十黄后为才吏髙氏出太皇以有隂徳之助太宗亲征北狄直抵幽州围其城俄一夕大风军中震惊南北兵皆溃散而诸将多不知车驾所在唯节度使髙公琼随驾上于仓卒中大怒诸将不赴行在翌日欲行军法髙奏曰夜来出不意诸将若有知陛下所在岂陛下之福耶臣获在左右亦偶然耳诸将不可罪上悟皆释之髙之门出太皇为天下母议者以为有隂徳之助杨文公辞诰润笔与同列均分杨文公亿以文章幸于真宗作内外制当时辞诰盖少其比朝之近臣凡有除命愿出其手俟其当直即乞降命故润笔之入最多于衆人盖故事为当笔者専得杨以伤亷遂乞与同列均分时遂着为令曽鲁公神明曽鲁公以侍读守郑州时文潞公自长安召入中书过郑方在宴席俄报潞公失去银盆曽即曰郡人敢尔必三日可获若公之从者自为则今日必擒公未以为然逡廵果捕至乃从者也潞公惊因谓曰君知即获何也曽曰所至有捕盗者从人单露必须易败潞公以为神明遂引复翰林尹开封至大用相三朝位侍中令守太傅使相致仕唐公肃逺识待制唐公肃雅有逺识先与丁晋公同举进士剧相善居水柜街与晋公宅相对一日朝廷自金陵召晋公将大用唐遂徙居州北避之虞部贠外郎李畋往谘其由唐曰谓之入即大拜权势日隆若数与往还事渉依附或经旬不见情必猜疑故避之朞歳晋公黜岭外李复谒唐唐曰果然盖丁之才术乃唐李赞皇之流勲多而徳寡任智而鲜仁可以佐三事不可以冡庶僚若太祖朝赵中令吕丞相居其上则丁之用不私位不危矣朝士莫不服唐之逺识张知常不认同舍金张知常在上庠日家以金十两附致于公同舎生因公之出发箧而取之学官集同舎检索因得其金公不认曰非吾金也同舎生至夜䄂以还公公知其贫以半遗之前軰谓公遗人以金人所能也仓卒得金而不认人所不能也此事缙绅类能言之而汪彦章为公碑铭不载何耶晏元献节俭晏元献与兄手帖殊再拜庄客至知大事礼毕日月迅速哀痛无极奈何奈何记文本及寄殊生日衣服及孩儿嬭子等信物甘子黄雀鲊等领讫地逺不须烦神用况人事有何穷尽知置得宅子大抵亷白守分为官须随宜作一生计且安泊亲属不必待丰足尝见范应辰率家人持十斋自云一则劝其淡素好善次则减鱼肉之价聚为生计果置得一两好庄及第宅免于茫然此最良图况宦㳺有何尽期兼官下不可营私然须内外各且俭啬为先方可议此殊家间仆吏等直至今两日内破一顿猪肉此持久之术是以常为宗亲及相知交㳺言之建节之説皆虚传也今边事尚未息须当他重委乃建节或兼恩命必不于优闲处用此职况须因干求经营方受殊一生不曽干求况今虽经位极人臣更何颜求覔是以须待出于特命且不能效人干请结託以至势须恬静若非久特差则逺近髙下应难推避不然则必不能求请凡虚传者但请勿信古今贤哲有识知耻者量力度徳常忧不能任者不妄当负愧重责是以终无侥求其更识髙者非亲耕不食非亲蚕不衣孺子之类是也盖功利不能及人而坐受窃其膏血纵无祸亦须愧赧也殊从来多介僻者理在此今因信畧及之此外希顺变善居不备弟殊再拜十一哥赞善十一嫂县君坐前十二日右晏元献公手帖予尝谓公以童子被遇章圣观庆歴圣徳诗名首诸公则公之为人可知也方国家承五季文章卑陋公师杨刘独变其体识欧阳公诸生遂以斯文付之殊之文于是视古无愧功徳如范富气节如孔道辅咸出其门然则仁宗治致太平非公而谁大抵善观人者不于其显必于其幽不于其外必于其内以书规兄嫂守官必曰亷曰官下不可营私当以魏四工部为戒首尾大约本于节俭至引古人非亲耕不食亲织不衣兹非畏独根诸中而不欺者邪昔东坡跋欧阳公与其子书戒其在官欲附致朱砂廼知欧阳公所养不无所自矣曽南丰与公同乡里元丰间神宗命以史事其传公云虽少富贵奉养若寒士攷公手帖则曽传可谓得实而景文宋公草公谪辞云广营产以植私多役兵而规利宋亦公门人而必为此者岂当时有不得已欤沈存中着书称公对章圣语臣非不乐逰燕直臣以贫无可为之具若有钱亦须往后生晩进道听涂説以诬大贤予乃知小説不足信类如此蔡绦西清诗话宣和五年十月乙丑臣寮言徽猷阁待制蔡绦私撰文一编目为西清诗话其论议专以苏轼黄庭坚为本奉圣㫖蔡绦特落职勒停徽宗赐王黼第御书九碑宣和五年十二月徽宗赐太傅王黼私第御书载𢋫堂膏露堂宠光亭十峯亭老山亭荣光斋隠菴九碑薛昻黜用史记西汉讳蔡京名崇宁初薛门下昻为司成士人程文有用史记西汉语者薛辄黜落元符中尝上殿乞罢史学建炎初言章谓薛为蔡元长私讳其名薛尝对客语误及蔡京即自批箠其口郑文肃按姦赃流冯士元仁宗时开封府豪吏冯士元挟狡数通贵要多为姦利眦睚必中以祸操制一府畏甚于尹都人目之为立京兆郑文肃天休知开封府亷知罪恶穷按姦赃悉得其受赂挠法之状权贵多为请者了不以听狱具奏流海岛家没偿毂下凛然蒋希鲁建西学宋宏肖其像于文翁祠礼部侍郎蒋堂希鲁宜兴人仁宗时以枢密直学士知成都尝召髙才硕生会试府事亲较才等劝成学者于府学之侧别建西学以广诸生斋室迄成而公移蒲中其后转运使毁之以増廨舎既而常山宋公尚书至府闻其事叹惜久之且欲成公意乃即其旧址建文翁祠祠之内图严君平郑子真司马相如杨子云蜀土先贤九人及公之像而十常山公为之赞至公畧云蒋侯挺挺天与严方徤而文明不逄不将㣲司理几误杀人侍御史王平字保衡侯官人章圣时为许州司理叅军里中女乗驴单行盗杀诸田间褫其衣而去驴逸田旁家收系之觉吏捕得驴指为杀女子者讯之四旬田旁家认收系其驴实不杀女子公意疑甚以状白府州将老吏素彊项了不之听趣令具狱公持益坚彼乃怒曰掾懦耶公曰今触奏坐懦不过一免耳与其阿㫖以杀无辜又陷公于不义校其轻重孰为愈邪州将因不能夺后数日河南移逃卒至详勘之乃是杀女子者田旁家得活后因衆见州将谢曰㣲司理向㡬误杀人李昭述得古铜符礼部尚书李公昭述字仲祖宗谔子也仁宗时以枢密直学士陜西都转运使迄近藩未报无何掘地得古铜符文曰许昌诏下果得许郑文肃复西湖旧堤郑文肃天休仁宗时知杭州郡中西湖环三十里溉湖上良田千顷唐李泌即湖中作隂窦引水灌城中六井以资汲者武肃置撩清军以䟽其恶自钱氏纳土至公居郡时凡六十余年矣而湖秽不治豪夺以耕僧侈其宇浸淫蠧食无有已时公按旧记复故堤程工无虑十万调境内丁夫辟之湖利大兴蒋临川摘大姓李申罪弃市蒋侍郎堂初知抚州临川县县有大姓李申积为民害乃复僭拟亡制动作不法承前宰无敢擿其罪公至缘事捕治之尽得其姦状卒坐弃市害根锄去阖境慰悦郑文肃取仓腐粟为巳俸饭郑文肃天休初为湖北漕荆南屯禁卒譁言仓粟腐不堪食公命掌廪者给为己俸因会客日试取作饭举匕而尽曰孰谓不可食耶譁者遂息洪觉范因张郭罪配朱崖洪觉范本名徳洪俗姓彭筠州人始在崃州以医刘养娘识张天觉大观四年八月觉范入京而天觉已为右揆因乞得祠部一道为僧又因叔彭几在郭天信家作门客遂识天信因往来于张郭二公之门政和元年张郭得罪而觉范决嵴杖二十刺配朱崖军牢后改名惠洪罢史学先是崇宁以来专意王氏之学士非三经字説不用至政和之初公议不以为是蔡嶷为翰林学士慕容彦逄为吏部侍郎宇文粹中为给事中张琮为起居舍人列奏欲望今后时务䇿并随事参以汉唐歴代事实为问奉御笔经以载道史以纪事本末该贯廼称通儒可依所奏今后时务䇿问并参以歴代事实庶得博习之士不负賔兴之选未几监察御史兼权殿中侍御史李彦章言夫诗书周礼三代之故而史载秦汉隋唐之事学乎诗书礼者先王之学也习秦汉隋唐之史者流俗之学也今近臣进思之论不陈尧舜之道而建汉唐之陋不使士专经而使习流俗之学可乎伏望罢前日之诏使士一意于先王之学而不流于世俗之习天下幸甚奉御笔经以载道史以纪事本末该贯廼为通儒今再思之纪事之史士所当学非上之所以教也况诗赋之家皆在乎史今罢黜诗赋而使士兼习则士不得专心先王之学流于俗好恐非先帝以经术造士之意可依前奏前降指挥更不施行时政和元年三月戊戌也胡宗师以奏乐韶节义落职宫观邹道乡浩初谪新州有楚州布衣乐韶素为浩交㳺不惮万里烟瘴誓与同行至荆南浩或闻官司捕韶恐于韶不便急遣韶还韶确然不回浩以病留荆南数日坚意遣韶韶不得已改易姓名隐居桐栢山久之浩复官江淮发运使胡宗师感韶之义奏韶节义至崇宁初胡宗师方以寳文阁待制知州言者指前事遂落职提举宫观责降朱师复制崇宁元年八月广州制勘院勘到前知广州朱师复赃私不法及交通苏轼等事制曰朝散郎知袁州朱师复事上之义莫先于首公为臣之污无甚于毁节尔谄交轼辙宻于唱和媚傅安李隂圗进迁忘先帝识拔之恩比姦臣腹心之党素乏闲家之道老无戒得之心贿赂公行贪赃具得狱成来上士听有孚宜正常刑投之散地往思惩戒毋重悔尤可责受建安军节度副使兴国军安置至绍兴四年其孙朱秉文陈请遂复官至绍兴五年八月官员白札子伏覩朱秉文申请祖父朱师复不合与苏轼往来縁此入元祐党籍六月十三日奉圣㫖复寳文阁待制者朝廷哀悯元祐党籍之人以直节正论横为蔡京蔡卞等挤陷因下诏追复官职禄其子孙然其间却有偶得罪于元符绍圣间其家子孙因肆欺罔朝廷既无实籍考验吏部止据平江府党人碑石夤缘假借例蒙推恩如朱师复之流是也绍圣初起知广州内外臣寮未有因改元通贺表者师复独云建元易号盖率由于旧章纂圣钖名示遹追于来孝又云龙去鼎湖麟悲鲁国遗弓未絶弃屣犹新嵬琐乘时虽异伯髙之复恶朋邪害政殆如伏氏之剧言法度典章废格几尽朝野内外谮讟交兴盖义理出于人心未之或改而事业措之天下焉可厚诬其谢章惇启云主辱臣死古有是言义重生轻今无此士恭惟神考登用大儒发挥圣经于世道交丧之余新美百度于诞信相欺之际岂特范围一世固将冠冕百王惜嵬琐之弗殱致典章之不泯宫车晩驾陵土未干旁招北阙之书早副西台之笔肆为谗诋殆不忍闻谁能効赵婴之忠行其所易岂复慕包胥之志誓以必行其安置兴国军谢表云首元祐之谪籍二纪于兹尾神考之从班一人而已夤缘轼辙之度岭初一承颜前后安李之当涂未尝通问奉圣㫖追复寳文阁待制更不施行打破筒泼了菜童贯自崇宁二年始以入内内侍省东头供奉官奉㫖差往江南等路计置景灵宫材料续差往杭州制造御前生活又差委制造修盖集禧观斋殿本命殿火徳真君观缘此进用被宠继西边用兵又以功进于是缙绅无耻者皆出其门而士论始沸腾矣至以蔡京为比当时天下谚曰打破筒泼了菜便是人间好世界而朝廷曽不悟也二人卒乱天下笑面夜义建中靖国元年侍御史陈次升言章以蔡元度为笑面夜义其略云卞与章子厚在前朝更迭唱和相倚为重造作事端结成寃狱看详诉理编类章疏中伤士人或轻或重皆出其意主行虽在于章卞实启之时人目为笑面夜义天下之所共知也目米元章以颠崇宁四年米元章为礼部贠外郎言章云倾邪险怪诡诈不情敢为竒言异行以欺惑愚衆怪诞之事天下传以为笑人皆目之以颠仪曹春官之属士人观望则效之地今芾出身冗浊冐玷兹选无以训示四方有㫖罢差知淮阳军其曰出身冗浊者以其亲故也修御殿为潜徳观太祖太宗在民间时尝寓澶渊其所憇之地在城中为邸舍以瓦覆之号为御殿崇宁四年徽宗以为非便下本府将御殿修建道观以潜徳名之许风闻言事大观四年诏诸路走马承受公事使臣大小行人之职耳目之任旧许风闻庶几边防动息州郡不法得以上逹近有陈请不实重行黜陟之文例皆偷安茍简避罪缄黙甚失设置之意可仍旧许风闻言事补张清太医助教大观二年邓州南阳东海村有张三婆患䨇眼疼痛昏暗不覩光明其子张清用左手提出眼睛将铜针穿过用小刀子割下眼睛与母喫了自后所患眼目不曽再发疼痛朝廷有㫖特补太医助教不理选限以太祖陈桥传舍为显烈观崇宁四年徽宗以太祖启运践祚之初实自陈桥其地今有传舍往来践履非所以称朕显扬祖烈之意遂以其地建立道观以显烈为额陈噩行外制落职政和元年六月陈噩行外制臣寮上章云或甚失体制或不应事实或违背经典夫朕者帝王之称以诏告臣民而噩行徐处仁谪知蕲州告词乃于具官姓名下用之此所谓甚失体制者也差注之失谓应差近逺之类王黼以稽留勅命降秩而噩乃谓致差注之失此所谓不应事实者也周官以八法治官府其四曰官常以听官治谓事之故常噩行李孝称复官告辞乃云复尔官常此所谓违背经典者也比者奉宸失金监官降秩而噩以谓致盗窃之敢行夫宫禁之中或容小窃若盗窃之敢行则安有是理此尤踈谬之甚者也奉圣㫖噩落职知和州能改斋漫録卷十二能改斋漫录卷十三钦定四库全书能改斋漫録卷十三宋呉曽撰记事郎中知制诰宋景文公帅真定时漕使周浩郎中已罢李维少卿方到宋公往见参状称运使郎中李怒曰我非郎中辞不受典賔以情恳宋曰沿袭前官之误愿赐矜贷公题一诗于状后以遗李末句曰若向西清遇荣显少卿只合作郎中李诘其故宋曰国朝故事无少卿知制诰者若当制即少卿改授前行郎中李愧谢之吴有方奏神宗宜检视政事熙宁七年旱神宗遣御乐吴有方诣集禧观设醮且谕以久旱斋心致祷庶有感应汝宜前期检视醮科有方奏曰臣固当检视醮科陛下亦宜检视政事帝不恱翌日帝笑曰吾昨夜三复汝言甚当足见汝之用心吾已修政事答天戒汝更宜为吾严设有方再拜往庀事焉朝廷曰退宴逰曰归陆农师尝言礼记朝廷曰退宴逰曰归盖在朝廷当以退为心在宴逰当以归为心然公之立朝终以此为恨子衿在郑诗之末神宗御迩英阁问近臣子衿之诗何以在郑诗之末皆莫能对帝曰此无他虐政虐世然后知圣人之为郛郭也衆再拜唿万歳杨震急逐鹤去徽宗在藩邸杨震给侍左右最为周慎尝有䨇鹤降于中庭左右皆贺震急逐去曰是鹤非鹤又一日芝生于寝阁左右复称庆震急刈除曰是菌非芝由此信任弥笃大相国寺额大相国寺旧榜太宗御书寺十絶之一政和中改为宫御书赐额旧榜遂为髙丽使乞归其后复改为寺御书仍赐今额同时位太师蔡元长语元度曰弟骨相固佳但背差薄腰差细尔元度笑曰太师岂可有两人其后同时位太师者公与童贯郑存道凡三人真宗亲为教授张侍中耆与杨太尉崇勲夏太尉守赟俱缘藩邸致位使相尝因侍立真宗谓曰知汝等好学文笔甚善吾当亲为教授张耆等拜于庭下曰实臣等之幸也乃命张耆为学长张景宗观察为副学长杨崇夏守赟为学察安守中团练而下为学生帝授以孝经论语又教以虞世南字法时以为荣司戸受节度使节制文潞公以使侍中留守西洛时薛适以汾州司户为京西漕司帐官往修谒典宾请致恭薛怒谓曰适是漕属有何统摄典賔以告移时公出据坐命典賔揖薛庭参曰京西帐干与西京留守即无统摄然侍中是河东节度使汾州司户合受节制遂赞谒六拜而退赐服带元丰官制寄禄官四品以上服紫六品以上服绯皆准式佩鱼未至而赐服于衔内带赐今人为文尚仍旧制云赐三品服赐五品服非也又着令侍郎直学士以上服御仙花金带人或误指为荔枝近年赐带者多匠者务为新巧遂以御仙花枝叶稍繁改钑荔枝而叶极省非故事然莫有以为非者王子纯免屠城而寀生枢宻王公子纯攻洮州坐于城下议欲屠城忽墻圯有二戎虏操刀向公遽执而戮之屠城之谋遂决将及半有小儿饮乳于亡母之侧公恻然伤悼禁戢其事仅免屠焉是年寀生姚雄召故寨主子毕亲礼姚雄初为将以女议定一寨主之子无何寨主物故妻及子皆沦落后雄以边帅赴阙奏计唿一妪浣衣喜其有士人家风问所从来妪云昔良人守官边寨有将姚其姓者许以女归妾子今夫既丧无以自存子方货饼饵以自给姚曰尔尚记姚形容否妪曰流落困苦不复省记姚曰雄是也女自许归之后不与他族日望婿来岂以父之存没为间耶妪泣下气咽不语者久之因留妪并唿其子易以新衣俱载还鎭遂毕其礼克寛畏仆郭福宗室克寛素不蓄财唯喜绳索人唿为索子太尉虽暑月裸袒常腋挟二繵毬身纒数鐡绳稍醉则以鐡绳伤人家仆郭福眇小无艺然克寛常畏之每在外被酒掷弄鐡绳郭福必诟叱使归克寛遂拱手还舍莫测其故也叔昌与克寛同宅言之甚详文正公愿为良医范文正公㣲时尝诣灵祠求祷曰他时得位相乎不许复祷之曰不然愿为良医亦不许既而叹曰夫不能利泽生民非大丈夫平生之志他日有人谓公曰大丈夫之志于相理则当然良医之技君何愿焉无乃失于卑耶公曰嗟乎岂为是哉古人有云常善救人故无弃人常善救物故无弃物且大丈夫之于学也固欲遇神圣之君得行其道思天下匹夫匹妇有不被其泽者若已推而内之沟中能及小大生民者固惟相为然既不可得矣夫能行救人利物之心者莫如良医果能为良医也上以疗君亲之疾下以救贫民之厄中以保身长全在下而能及小大生民者舍夫良医则未之有也林绩毁张嗣宗妖术印南劒尢溪林绩仁宗时为吉州安福令时有张嗣宗者挟妖术作符箓自称汉师君三十三代孙率其徒自龙虎山至谓能却祸邀福百姓翕然以从绩视其印文曰嘻乃贼物耳昔张道陵再传至鲁鲁以鬼道教民自号师君遂据汉川垂三十年方败于曹操而归阳平闗此印所以有阳平洽都公之文今有道之世讵容妖贼苖裔公肆诬罔以害吾治耶于是收治之闻于朝毁印而江左妖学遂息罢舎法卒如黄裳言黄冕仲尚书当徽宗之初蔡元长议欲推行太学舍法于天下裳谓宜近不宜逺宜少不宜老宜富不宜贫不若遵祖宗旧章以科举取士其后公私繁费人不以为便罢之卒如公言赐藏书阁名稽古大观三年九月乙丑御笔闻诸路州学有阁藏书皆以经史为名方崇八行以廸多士尊六经以黜百家史何足言应已置阁处可赐名稽古诏所在置教授大观四年八月诏所在学生及五百人以上许置教授二贠其不及八十人者不置以本州现任有出身官兼领复曽布蒋之竒资政学士大观四年十月圣㫖曽布蒋之竒初虽异论终曽开陈绍述可特追复资政殿学士乞编皇宋政典大观四年十一月尚书右仆射张商英奏乞编集熈宁元丰政事号曰皇宋政典为万世不刋之书奉圣㫖依诏禁形制衣装大观四年十二月诏京城内近日有衣装杂以四夷形制之人以戴氊笠子着战袍系番束带之类开封府宜严行禁止禁淫哇声政和三年六月尚书省言今来已降新乐其旧来淫哇之声如打断哨笛砑鼔十般舞之类悉行禁止御赐酒名清醑政和三年六月郑绅奏以皇后弟许造酒元名坤仪欲乞别赐酒名奉御笔赐名清醑御笔宫观寺院不得称主政和三年六月御笔天下道士不得称宫主观主并改作知宫观事女冠准此僧尼不得称寺主院主菴主供养主之类并改院主作管干院事副作同供养主作知事菴主作住持余皆依此改定奏禁止圣名字政和八年五月戸部干当公事李寛奏欲望凡以圣为名字者并行禁止奉圣㫖依禁名意僭窃政和八年七月廸功郎饶州浮梁县丞陆元佐上书窃见吏部左选有徐大明者为曹官有陈丕显者为教官盖大明者文王之徳丕显者文王之谟又况大明者有犯神明馆御殿臣故曰有取王者之实以寓其名窃见饶州乐平县有名孙权者浮梁县有名刘项者臣故曰有取覇者之迹以寓其名云云昔元祐间文彦博之子守阳盖堂以迎彦博之来苏轼名其堂曰徳威盖取书徳威惟畏之意言者以谓徳威惟畏乃尧事不当以此名其堂皇祐中御笔赐蔡襄字君谟后唱进士第日有窃以为名者仁宗怒曰近臣之字卿何得而名之遂令改恭覩政和二年春赐贡士第当时有吴定辟魏元等十余人名意僭窃陛下或降或革奉御笔陆元佐所言可行下逐处并所属令改正禁止禁渎侮混元皇帝名政和八年八月御笔太上混元上徳皇帝名耳并字伯阳及谥聃见今士庶多以此为名字甚为渎侮自今并为禁止诏学者治御註道徳经政和八年诏有司使学者治御註道徳经间于其中出论题诏史记陞老子传为列传首政和八年诏史记老子传陞于列传之首自为一帙前汉古今表叙列于上圣其旧本并行改正诏学生添大小经及増置士名分入官品政和八年御笔黄帝老子尧舜周孔之教偕行于今日可令天下学校诸生于下项经添大小一经各随所愿分治大经黄帝内经道徳经小经庄子列子自今学道之士所习经以黄帝内经道徳经为大经庄子列子为小经外兼通儒书俾合为一道大经周易小经孟子其在学中选人増置士名分入官品元士髙士大士上士方士义士居士逸士隐士志士诏禁以天字称政和八年闰九月给事中赵野奏陛下恢崇妙道寅奉髙眞凡世俗以君王圣三字为名字悉命革而正之然尚有以天字为称者窃虑一当禁约依奏讨论履制度政和八年十二月编类御笔所礼制局奏今讨论到履制度下项絇繶纯綦古者舄履各随裳之色有赤舄白舄黑舄今履用黑革为之其絇繶纯綦并随服色用之以倣古随裳色之意奉圣㫖依议定仍令礼制局造三十副下开封府给散铺户为様制卖礼制局奏先议定履各随服色缘武臣服色止是一等理宜有别奉圣㫖文武官大夫以上四饰全朝请武功郎以上减去一繶并称履从义宣教郎以下至将校伎术官减去二繶纯并称屦封罗汉作应士政和八年御笔罗汉已改为无漏和尚未加封爵可封作应士诏东宫讲读官罢读史专以经术政和四年诏令东宫讲读官罢读史专一𨗳以经术廸其初心开其正路庶遵王之道而不牵于流俗焉见任教授不得为人撰书启简牍乐语政和四年臣僚上言欲望应见任教授不得为人撰书启简牍乐语之类庶几日力有余办举职事以副陛下责任师儒之意奉圣㫖依尝闻陈莹中初任颍昌教官时韩持国为守开宴用乐语左右以旧例必教授为之公因命陈陈曰朝廷师儒之官不当撰俳优之文公闻之遂荐诸朝不以为忤唐元结名尝有臣寮上殿徽宗问唐元结名之所自奏曰一元之气融而为江河结而为山岳契丹之法司马文正公言契丹之法有简要可尚者将战则选兵为三等骑射最精者给十分衣甲处于阵后其次给五分衣甲处于中间其下者不给衣甲处于前行故未尝教閲而民皆习于骑射又民为盗者一犯文其腕为贼字再犯文其臂三犯文其肘四犯文其肩五犯则斩不须案籍而罪不可掩河中府浮桥河中府河有中潬其上有舜庙及井唐明皇始为浮桥铸鐡为牛有鐡席席下为鐡柱埋之地中以系桥絙张燕公为之赞自是桥未尝坏庆歴以前河水数西溢浸朝邑民苦之屡请塞堤蒋希鲁知河中府始塞之自是每嵗缮修西堤及刘元瑜知河中府河水大涨不得决泄桥遂坏鐡牛皆拔流数十歩沉河中中潬亦坏自是不能复修津济阻碍人畜数有溺死者英宗时有真定僧怀昺请于水浅时以絙系牛于水底上以大木为桔橰状系巨舰于其后俟水涨以土石压之稍稍出水引置于岸每歳止于出一牛至治平四年閠三月新桥乃成然中潬亦终不能立也赐转运使张焘等奖谕其僧亦赐紫衣樊知古荐河北令簿查道江宁人文徽之后少贫太宗时进士及第在河北为主簿亷介与妻採野蔬杂米为薄粥以疗饥税过期不办州召县吏悉枷之既出门他吏皆脱去道独荷之自下乡督税乡之富民盛具酒馔以待之道不食杖其富民于是余民大惊逋税立办道不胜贫与妻谋欲去官归卖药㑹樊知古为河漕素知道节行欲荐之道辞以与本县令叶齐知古曰令素所不识也道曰公不荐令道亦不敢当公荐也知古不得已两荐之齐改京官兼馆职道改曹州节推后登制科真宗时为待制八年知虢州卒刘师道解王文穆罪文穆复师道职司马文正公太宗末民间积欠甚多真宗初王文穆公请除之上曰先帝积年不除而朕除之彰先帝不爱民也文穆曰先帝非不知此欠当除畱之以遗陛下使结民心耳上恱从之澶渊之役莱公欲因事诛文穆宻学刘师道力解之于上乃得免师道坐属其弟于陈尧咨以鍼刺试卷为验得及第谪官久之知潭州文穆秉政复其旧职方且进用会病卒李端懿端愿问卜人寿李端懿李端愿问卜人李易简曰富贵吾不忧但问寿几何易简曰二君大长公主之子生而富贵穷奢极欲又求长寿当如贫者何造物者如此无乃大不均乎真宗书鲁宗道刚直于殿柱鲁简肃公宗道仁宗时参政事京师富民陈子城殴杀磨工初有诏立赏追捕数日中旨罢之鲁公争于帘前曰陈某家豪不宜保庇章献怒曰卿安知其家豪鲁公曰若不家豪安得闗节至禁中章献黙然真宗素赏鲁之刚直书鲁宗道于殿柱故章献拔用之司马光近于迂濶神宗尝谓吕正献公晦叔曰司马光方直其如迂濶何吕曰孔子上圣子路犹谓之迂孟轲大贤时人亦谓之迂况光岂免此名大抵虑事深逺则近于迂矣愿陛下更察之滕宗谅兴湖学滕宗谅知湖州兴学费民钱数千万役未毕而去或言钱出入不明者通判以下不肯签簿胡武平宿来继守而言曰滕侯所为非是诸君奚不早言候其去乃非之岂分谤之意乎皆慙签簿卒成其业刘沆开遗张友直珠冠书刘贡父云张邓公当国有遗其子友直珠冠者使者不能径通刘相沆谓曰我识学士我为汝通之因以归破其书别録一通用已图书印之留其真本又于珠冠之角小书己名乃复封题如旧以授使者使者自通之他日以语友直友直大惊刘时权三司判官寻即真俄知制诰金像天圣中为玉皇像用金三千两至和初为真宗像用金五千两时又欲为温成像台谏上言乃止英宗山陵不及嘉祐十分之一陜西之民供英宗山陵之役不比嘉祐十分之一韩子华曰非上㫖丁宁不能如是欧阳文忠公曰上云朕成先帝之志天下必不以朕为不孝熈宁月俸唐子方谓熈宁先年京师百官月俸四万余缗诸军十一万缗而宗室七万余缗其生日折洗昏嫁丧𦵏四季衣不在焉陈洪进子以白金赂改父谥陈洪进请谥胡旦扬言宜谥忠靖忠靖乃下军之名其子慙惧赂以白金数镒乃改之刘庠言鲁公之短熈宁元年刘司諌庠将使契丹刑部覆官十余人谒辞庠于广坐扬言曰七十致仕礼之正也当自大臣为始又言鲁公之短且曰俟还日当倂言之庠还未至京师一日加集贤殿修撰充河东转运使王荆公司马文正议省辞郊赉熈宁元年两府辞郊赐王荆公以为两府郊赉不多减之未足以富国今军人郊赉不能减而徒减两府失大体两府果能益国虽増禄十倍不足辞苟为不能当辞位不当辞禄司马文正曰方今国用窘竭非痛裁省浮费不能复振茍裁省不自贵近始则在下不服臣非谓今日得两府郊赉能富国也欲陛下以此为裁省之始耳且陛下彊裁省之则伤体今大臣以河北灾伤忧公体国自求省郊赉从其请所以成其美何伤体之有且陪祀无功云荆公曰窘乏非今日之急得善理财者何患不富文正曰善理财者不过浚民之膏血耳神宗令且为不允诏㑹荆公当直遂以其意为之余以为荆公之意乃唐常衮之言英宗壁书师说六箴英宗在藩邸多隠徳宗妇既寡不能自存者密使人赒之不令兄弟知也壁书韩退之师説及呉仲卿宗英六箴以自戒置天下常平官神宗熈宁二年天下常平钱谷见在一千四百万贯石诸路各置提举常平广惠仓相度农田水利差役利害二员以朝官为之管干一员以京官为之小路共置二员开封府界一员凡四十一人赦官吏失入死罪熈宁二年敕今后官员失入死罪一人追官勒停二人除名三人除名编管胥吏一人千里外编管二人远恶州军三人刺配千里外牢城自后法寖轻第不知自何人耳守正不阿为贤用人当用君子神宗尝问司马文正曰结宰相与结人主孰为贤公曰结宰相固为姦邪然希意迎合观人主趋向而顺之者亦姦邪也唯守正不阿乃为贤耳上曰两府孰可留孰可去孰可用公曰此乃陛下威权所当採择小臣岂敢预闻然居易以俟命者君子也由径求进者小人也陛下用人当用君子不当用小人宋主辰晋主参刘器之语録云太祖初为归德军节度使实在宋故国号宋且河东乃晋地也昔髙辛氏迁阏伯于商丘主辰今应天府也迁实沈于大夏主参今大原府是也且参辰不相能久矣物不两大故国初但曰并州不加以府号盖有深意也以上皆刘説子按仁宗时韩魏公奏并州宜立军名立㦸置鼔角胡文恭公宿武平上言以为宋主辰晋主参参辰不两盛不可许至嘉祐四年复为太原府河东节度乃知器之之意本于胡武平而器之未始知之也欧阳公多谈吏事张芸叟言初逰京师见欧阳文忠公多谈吏事张疑之且曰学者之见先生莫不以道德文章为欲闻者今先生多教人吏事所未谕也公曰不然吾子皆时才异日临事当自知之大抵文学止于润身政事可以及物吾昔贬官夷陵彼非人境也方壮年未厌学欲求史汉一观公私无有也无以遣日因取架阁陈年公案反覆观之见其枉直乖错不可胜数以无为有以枉为直违法狥情灭亲害义无所不有且以夷陵荒远偏小尚如此天下固可知矣当时仰天誓心自尔遇事不敢忽也迨今三十余年出入中外忝尘三事以此自将今日以人望我必为翰墨致身以我自观亮是当时一言之报也张又言自得公此语至老不忘是时老苏父子间亦在焉尝闻此语其后子瞻亦以吏能自任或问之则答曰我于欧公及陈公弼处学来潘温叟医潘景字温叟崇宁间以医称视古无愧虞部员外郎张咸其妻孕五歳而不育南陵尉富昌龄妻孕二歳而不育团练使刘彛孙其妾孕十有四月而不育温叟视之曰疾也凡医曰孕者非也于是作大剂饮之咸妻堕肉块百余有眉目状昌龄妻梦三童子色漆黒仓卒怖悸悸疾走而去彞孙妾堕大蛇犹蜿蜒不毙又屯田郎中张諲妻年四十而天癸不至温叟察其脉曰明年血溃廼死既而果死贵江令王霁夜梦与妇人歌讴饮酒昼不能食者已三歳温叟治之疾益平则妇人色益沮饮酒益怠而歌讴不乐久之遂无所见温叟曰若疾虽衰而未愈也倘梦男子青巾而白衣者则愈矣后果梦辄能食其他所治若此甚衆下蜀辎重百里不絶王师下蜀时护送孟昶血属辎重之衆百里不絶至京师犹然诗人李度作平蜀诗略曰全家离锦水五月下瞿塘绣服青娥女雕鞍白面郎累累辎重远杳杳路岐长御亲赐带花真宗东封命枢宻使陈公尧叟为东京留守马公知节为大内都廵检使驾未行宣入后苑亭中赐宴出宫人为侍真宗与二公皆戴牡丹而行续有㫖令陈尽去所戴者召近御座真宗亲取头上一朶为陈簪之陈跪受拜舞谢宴罢二公出风吹陈花一叶堕地陈急唿从者拾来此乃官家所赐不可弃置怀袖中马乃戯陈云今日之宴本为大内都巡检使陈云若为大内都巡检使则上何不亲为太尉戴花也寇莱公为参政侍宴上赐异花上曰寇凖年少正是戴花饮酒时衆皆荣之致仕文吏当养其亷耻武吏当任其功旧仁宗时呉奎包拯建言在官年七十而不致仕者有司以时案籍举行胡武平宿以为文吏当养其亷耻武吏当任其功旧而欲一切以吏议从事殆非优老劝功之意当少缓其法武吏察其任事与否勿断以年文吏使得自言而全其节朝廷至今行之唐宋运漕米数唐居长安所运米数天寳中二百五十万石大中中一百四十万七千八百八十六石盖唐自大中以后诸侯跋扈四方之米渐不至故耳惟本朝东南岁漕米六百万石以此知本朝取米于东南者为多然以今日计去诸路共计六百万石而江西居三之一则江西所出为尤多铸钱费多得少予尝为铸钱司属官凡三年其利病尤悉盖费多而得少其后入玉牒所为检讨官见绍兴三年十一月十二日臣僚上言九路坑冶铸钱司窃闻䖍饶两州自绍兴元年至今共起发过一十二万二千余贯用本钱及官兵应干请给总用二十五万八千余贯即是费官钱盖三之二使有利害亦当条具措画以闻岂容置一司养官吏无益而有损哉此提㸃铸钱不职也以此知利害尤分明而议者以为不可罢者恐钱少故也然大槩所献于朝廷者新钱常少旧钱常多绍兴丙子沈相当轴以其弟尝为使者悉其事遂罢之未及三年当己卯岁沈去国朝廷复建司置官不知又何耶予按唐德宗纪建中二年判度支韩洄奏请于商州红崖治洛源监置十鑪铸钱江淮七监毎铸一千费二千文请皆罢从之予然后知铸钱之弊古今同之㑹当有建白于朝依唐罢之为善续添䕃子法国朝䕃子法初遇郊恩止得䕃子不及他亲元祐中山谷官应任子特请于朝舍子而先姪后遂为故事司马文正除李公择息贪吏掊克之心龚深之言司马文正作相除李公择为戸部尚书门人问曰公择文士恐于吏事非所长公曰天下谓朝廷急于利久矣举此人为戸部使天下知朝廷意且息贪吏聚歛掊克之心以程氏礼用尹德充待制尹德充焞㓜事伊川先生初业进士应举策问议欲诛元祐名公卿得罪于朝者尹叹息曰尚可以干禄乎哉不终对而出且告于程氏曰焞不复应进士举矣绍兴五年从臣有言尹宜用者遂以用程氏礼宣教郎崇政殿说书处之且除祕书郎时年七十七矣未几除祕书少监赐绯衣银鱼象笏求去益坚除太常少卿兼说书又除权礼部兼侍讲进官通直郎而尹病不能朝遂除徽猷阁待制提举万寿观兼侍讲九年以待制提举江州太平观而去致仕进官奉议郎而卒𦵏㑹稽有奉诏觧论语行于世开封地䜟向文简公父为母求𦵏地时开封城外有地䜟曰緜緜之岗势如奔羊稍前其穴后妃之祥术者以穴在一小民菜园中向恐民不肯与因夜𦵏其地民以向横诉于府府尹令重与之价仍不费其菜次年向遂生文简公钦圣后文简孙也儒冠多误身吕居仁云元祐中诸院族人居榆林甚盛尝一日同逰西池有士子方行观叹曰纨袴不饿死儒冠多误身从叔叔巽应声答曰秀才汝读书破万卷下笔如有神也未士子甚惊叹章子厚与叔安仁令书章申公子厚与其叔安仁令书曰弊政之后谅烦整葺寛而不弛勐而不残待寄居逰士有礼而不与之交私一切守法而于人情从容此亦吾叔所能办也能改斋漫録卷十三能改斋漫录卷十四钦定四库全书能改斋漫録卷十四宋吴曽撰记文类对傀儡起于王家钱穆父试贤良对䇿日东坡晓往迓其归置酒相劳各举文穆父得傀儡除镇南军节度使制首句云具官勤劳王家出入幕府东坡见此两句大加叹赏盖世以傀儡起于王家也赋长啸却胡骑范蜀公少时与宋子京同赋长啸却胡骑蜀公先成破题云制动以静善胜不争景文见之于是不复出其所作潜于袖中毁之因谓蜀公曰公赋甚善更当添以二者字蜀公从其说故谓之制动者以静善胜者不争然景文赋虽不逮于蜀公然他人亦不能到破题云月满邉塞人登戍楼眞竒语也卲康节赞王通司马文正示康节以王通传康节赞之曰小人无是当世已弃君子有非万世犹讥録其所是弃其所非君子有归因其所非弃其所是君子几希惜哉仲淹寿不永乎非其废是瑕不掩瑜虽未至圣其圣人之徒欤冯丞相用李泰伯语李泰伯潜书其一曰孔子之言满天下孔子之道未甞行簠簋牲币庙以王礼食其死不食其生师其言不师其道得其言者为冨贵得其道者为饿夫冯当世丞相有荅伯庸诗云孔子之文满天下孔子之道满天下得其文者公卿徒得其道者为饿夫冯用泰伯语也吕与叔克己铭吕大临与叔微仲丞相第也为克己复礼铭曰凡厥有生均气同体胡为不仁我则有已立已与物私为町畦胜心内发扰扰不齐大人存诚心见帝则初无吝骄作我蟊贼志以为帅气为卒徒奉辞于天孰敢侮予且战且来胜私窒欲昔为冦雠今则臣仆方其未克窒我室庐妇姑勃蹊安敢厥余亦既克之皇皇四达洞然八荒皆在我闼孰曰天下不归吾仁疴痒疾痛举切其身一日至之莫非吾事颜何人哉希之则是邓安惠表启邓安惠自翰苑出守成都谢表云扪参厯井方知蜀道之难就日望云已觉长安之逺用太白语又甞有启云三山已到輙为风引而还九闗神游不觉梦惊而失前辈文采风流醖借如此高丽至豫章先状崇宁中高丽自眀州海道入贡偶乗风自江路至豫章其先状云泛槎驭以寻河逺朝天阙望桃源而迷路误入僊乡自惊漂泊之余获奉笑谈之雅任忠厚投时相启任惇夫忠厚元祐绍圣间有声太学后坐上书入借留落不调者久之有投时相启云笼中翦羽仰看百鸟之翔岸侧沈舟坐阅千帆之过苏景谟诗启衣冠晨集乌衣巷旌斾春生緑野堂苏景谟诗也又有启云珠璧之投甚暗讵免惊疑农马之智非专误劳访问黄公孝师右军笔法仁宗时太常博士黄公孝先有诗名尤工字学常师右军笔法深得其妙每曰学书当先务眞楷端正匀停而后饶得破体破体而后饶得颠草凡字之为体缓不如𦂳濶不如密斜不如正浊不如清右欲重左欲轻考之古人踪迹其言不妄也东坡铭李伯时洗玉池东坡有李伯时洗玉池铭始予读之皆不得其说其后得伯时石刻序䟦乃能眀其意盖元佑八年伯时仕京师居红桥子弟得陈崃州马台石爱而致之斋中一日东坡过而谓曰斵石为沼当以所藏玉时出而浴之且刻其形于四旁予为子铭其脣而号曰洗玉池而所谓玉者凡一十六双琥璩三鹿卢帯钩琫珌璊瑑杯水苍佩螳螂钩佩柄珈珙璧是也伯时既下世池亦湮晦徽宗甞即其家访之得于积壤中其子硕以时禁苏文因潜磨去铭文以授使者于是包以裀褥栖以髹匣舁致京师置之宣和殿十六玉唯卢环从葬龙眠余者咸归内府矣东坡铭刻与伯时序䟦昔有而今亡而池亦归天上惜其本末不着后世将有读坡铭而不能晓者因具于此陈崃州即陈彦黙字子真自号懒散云武后制赐狄仁杰袍金字新唐史狄仁杰𫝊载仁杰转幽州都督赐锦袍龟帯后自制金字十二于袍以旌其忠其十二字史不着予按家传云以金字环绕五色双鸾其文曰敷政术守清勤昇显位励相臣乃命録之新史不惟不着十二字虽五色双鸾亦不録也家传云丧亲有白乌连理枝绕于墓侧新史止云有白鹊驯扰之祥曲如钩例封侯崔善为左丞令史恶其聪察以其身短而伛嘲之曰崔子曲如钩随例得封侯䏝上全无项胸前别有头新唐史止云曲如钩例封侯而已举酒行令陶谷使越钱王奉之甚渥因举酒行令曰玉白石碧波亭上迎仙客陶应声曰口耳王圣朝天子要钱塘恩袍色动仙籍香浮仁宗赐进士及第诗云恩袍草色动仙籍桂香浮黄冕仲谢及第启全用以为一聨云恩袍色动迷芳草之依依仙籍香浮惹春风之拂拂东坡戯之曰好作闻喜燕酸文浯溪铭湖南浯溪在永州北一百余里流入湘江其溪水石竒絶唐上元中邕管经略使元结罢任居焉以其所着中兴颂刻之崖石抚州刺史颜真卿书结复为浯溪石堂西峯四献亭铭皆刻于崖上石云本朝干徳中左补阙王伸来知永州维舟于此留诗元公序云浯溪在湘水之南北汇于湘爱其胜异遂家溪畔溪世无名称者也为爱之故命曰浯溪铭于溪口铭曰湘水一曲渊洄倚山山开石门溪流潺潺山开如何巉巉双石临彼渊岸夹溪絶壁水实尤怪石文尢异吾欲求退将老兹地溪古地荒芜没盖久命曰浯溪旌吾独有人谁游之铭在溪口王伸诗云湘州佳致有浯溪元结雄文向此题想得后人难以继高名长与白云齐包孝肃公家训包孝肃公家训云后世子孙仕宦有犯赃滥者不得放归本家亡殁之后不得葬于大茔之中不从吾志非吾子孙共三十七字其下押字又云仰珙刋石䜿于堂屋东壁以诏后世又十四字珙孝肃之子也何丞相贺巡幸还京表靖康元年春徽宗巡幸淮泗将还京阙礼部郎中刘观代宰臣贺表云汉室太公本是蓬蒿之叟唐朝肃帝殊非揖逊之人何丞相文绩以其语太朴因改云拥篲迎门陋未央之末礼御鞍驰道笑至徳之未情仕有五瘴説龙图梅公挚景祐初以殿中丞谪知昭州甞着瘴説云仕有五瘴急催暴敛剥下奉上此租赋之瘴也深文以逞良恶不白此刑狱之瘴也昏晨酣宴弛废王事此饮食之瘴也侵牟民利以实私储此货财之瘴也盛陈姬妾以娱声色此帷簿之瘴也有一于此民怨神怒安者必疾疾者必殒虽在毂下亦不可免何但逺方而已仕者或不自知廼归咎于土瘴不亦缪乎其后邹道郷志全元符中谪昭州因其说以为诗曰五瘴作诗虽不染一篇留诫指其然谓是也徐师川建炎避地至昭州感二公遗迹作诗云正言邹子独留名法从梅公尚有亭药是苦言能治瘴竹生屈曲坐看经风前云似秋前赤雨后山能晓后青恋土懐乡频作恶懐贤感旧叹飘零竹生屈曲坐看经者盖道乡昔寓居阁上忽于佛前地生五笋甚可爱地主云阁成今十年穏筑坚实沟堑深阔未甞有此州人传之咸谓吉祥以为为道乡发也道乡因诗云基创于今正十年不容山竹暗行鞭森然五笋自何出盛矣一邦相与传王履道诗文警䇿黄季岑云王履道诗直须刺着天公眼便遣雷霆下取将是能读倚相三坟五典之书且尽识建章千门万户之制又顺斗布合宫之政分方调文鼎之神金篆浮波河伯顺流而聼命琼科宣箓清华正昼以临坛又凤鞋微露绣幇相皆其警䇿也追赠陈莹中葛鲁卿文谭彦成追赠陈莹中云汲黯何为坐息淮南之变郑公若在必辍辽东之行葛鲁卿云夷考平日素丝之节无闻坐废累年白首之言犹在吴正仲别何文绩但云切须念第一莫打骂长行大辽使谢赐柑表崇宁三年大辽贺生辰使至赐宴且赐柑有谢表云聘礼适陈祝帝龄于紫阙恩华固异钖仁实于公邮方厥包未贡之期捧兹徳惟馨之赐天香满袖染湘水之清霜云液盈盘挹洞庭之余润梓里岂遑于遗母枫朝切愿于献君感徳滋深谕言罔既胡少伋梦书八句颂胡少伋夜梦游一寺与勒和尚衲僧六七人共步长廊少伋手持长鑱划青方石如锥划沙书六句颂云我行世间多动少息暂休寳坊万虑入寂明日出山八面受敌勒和尚随句微哦旁皆叹息中有一僧云万虑入寂句法甚胜明日出山是将动耶似觉复寐自理前颂增住为主人动转为客两句于出山句上广为八句东坡四言吟哦傲兀仰晤巖月遇巘迎崖银刓玉龁鼋鼍噞喁鴈鹜嵲屼卧玩我语聱牙岌嶪右江行见月四言也江郊葱珑云水蒨绚碕岸斗入洄潭轮转先生说之布席开宴初日下照潜鳞俯见意钓忘鱼乐此竿线优哉游哉玩物之变右江郊四言也皆东坡作东坡戯书葑草尚能拦浪藕丝不解留莲此一聨东坡在黄时戯书也又云湖上秋风聚萤苑门前春浪散花洲王文甫所居在黄之车湖即武子故居宅枕大江即散花洲也东坡屡过其家戯书此选官改定方泽仪安等曲宣和四年校书郎韩廸撰方泽仪安之曲着作佐郎吴次賔撰社稷安宁之曲校书郎艾晟撰感生帝大安之曲校书郎赵永裔撰帝鼐景安之曲正字李舜由撰兖国公成安之曲臣寮上言曰谨按尔雅曰卉者盖揔草之名也今方泽仪安之曲乃曰蔽芾之棠合併为一遐方来归兹卉是式然则谓木为卉可乎诗曰为絺为绤盖精者为絺麤者为绤今社稷宁安之曲乃曰求福生民表功社稷曰舞以帗曰冕以绤然则古有絺冕也若以为絺也则字为失律矣感生帝之诗有曰为赤熛怒者帝神名也祭之辄斥其名何耶帝鼐之诗有曰祀彼显相者羣臣相其祀事也谓之祀彼显相者又何人耶甚者乐不用中声久矣而其诗犹曰于论中声岂不悖乎奉圣㫖令尚书省措置选官改定元撰方泽出小吹仪安等曲官除赵永裔已罢舘职外余并送吏部与合入差遣其后艾晟进状辨正系道经灵寳经云南方赤灵帝君名同浮极炎字赤熛怒唐开元礼立夏祀赤帝祝文敢昭告于赤帝赤熛怒等事恭奉圣㫖前降送吏部指挥与改正别与差遣胡舜陟非颜岐撰制辞靖康元年四月颜岐赐出身除中书舍人殿中侍御史胡舜陟指岐之非云其草晁说之中书舍人辞云知世掌美又润色于丝纶用杜甫诗欲知世掌丝纶美之句今曰知世掌美成何等语耶除孙传侍读云朕念元子出就外傅从学之始左右前后羽翼既多宜得知孔氏正道者以表率之此东宫辞也传已罢东宫官矣劝读而为此语岂非昏缪之甚郡守承流宣化也懐安霍安国再任乃云宣流河内张良运筹帷幄之中决胜千里之外除钱伯言知眞定乃云增筹幄之胜至若除程瑀正言曰送丽使金士望甚休许景衡兼太子谕徳曰日静身安李旦除屯田员外郎曰稍迁应宿之郎增耀起工之部王云出守曰昔自琐闼之拜肃持金国之书其辞不典如此奉圣㫖岐罢中书舍人劾张文潜谢表不钦张文潜崇宁元年复直龙图阁知颍州谢表云我来自东每兢兢而就列炊未及熟又挈挈以告行臣僚上言云我来自东是为不钦岂有君父之前辄自称我虽至亲不嫌于无钦有时而尔汝然非谢表所可称之辞虽数更赦宥不可追咎亦不可不禁如今后有犯者仰御史台即时弹劾夺范纯仁谥忠宣议崇宁二年六月臣寮上言范纯仁谥曰忠宣其谥诰去年已追夺并元定议覆议官各已罚铜十斤今节録谥议如后考功员外郎邓忠臣议有曰每思捐身而献䇿常愿休兵而息民祗知扶危而济倾宁恤䟦前而㚄后又曰方䜛言乱国而明察确之无实洎姦党投石而谓大防之可原当衆人莫敢言之时在偏州无可用之地义形正色愤激至诚非特救当世正人端士之网罗直欲戒后世乱臣贼子之迷罔狥公忘己为国惜贤又曰父母之国有时而去股肱之义于是或亏放之江湖忽如草芥纫兰泽畔更甚屈原之悲占鵩坐隅已分贾生之死又曰侧席南望而抉浮云之蔽趣节东归而咏零雨之蒙又曰法座相见其风采诏书相望于道涂奉圣㫖权发遣汝州邓忠臣差管干南京鸿庆宫翟公㢲作文艰得叶少藴云翟公㢲作文艰得然得必竒也在西掖时以草辞迟罚铜崇宁间与余同在试院逼晚商量作䇿题以冗官为问及又晓问之云一夜仅成四句云太平日久人乐仕进可为朝廷庆者一可为有司虑者二虽止四句然实佳句也林希草陆农师曽子开被谪辞绍圣初陆农师曽子开俱以曽预修神宗实録被谪中书舍人林希子草辞云谓尔同为谤讪则于今具藁不存谓尔有所建明则未甞争论而去人以为得实贾文元公戒子孙文贾文元公戒子孙文云古人重厚朴直乃能立功立事享悠久之福又士人所贵节行为大轩冕失之有时而复来节行失之终身不可得矣缙绅以为格言荅刘保衡投进古器诏大中祥符五年南康军建昌县李士衡庄遇晦冥即光彩出没一夜雷电风雨暴作翌旦山拆泉涌急流中得一古器篆文款识甚竒太守刘保衡指以为鼎投进荅诏云眷彼名区出兹古器既瑰竒而有异爰贡奉以斯来省閲之余嘉尚良切保衡绘形刻石尚在今观石刻制作精巧正古酒爵非鼎也当时失于稽考故诏书亦但言古器云欧阳公投胥内翰启欧阳文忠少时犹未知名以文编投内翰胥云偃且有长牋所谓在昔筑黄金之舘首北路以争趋是也集甞载之今不録胥公有启谢欧阳秀才云伏蒙眷私以盛制文笔二编先之长牋为贽者恭以某人象舆异禀龙辅至珍奉奕世之诒谋克隆堂室倾羣言之妙㫖深达渊源服膺圣域以惟勤蹑足俊躔而迥异敏学该乎变贯英识极于覃研秉节高竒发清吟于梁甫缔交名胜缀雅聚于兰台飘飘之逸思无穷籍籍之芳尘自逺偶衂一飞之翼行跻多士之魁何误采于虚声辱逺垂于厚顾方披睟表遽捧雄编恣探赏以忘劳信窥测而靡暇幽意绚于道徳高义薄于云天飞染遒丽以盈箱彫缋纷华而满眼赏孙诗之零雨何止一章賛沈赋之磓星岂惟数句固将偹西崑之玉府奚独易东堂之桂枝允矣难能诚哉可畏虽亨衢自致靡资左右之先容而名路共成敢惜齿牙之余论欧公得之又为长牋以谢之不载诸集今録于此云右某启昨贽芜音仰尘轴几载形荅覆深极褒称弊帚无容愧藏家而自享重言外奖千尺牍以必珍始绳穿而匣开烂然在目旋骨惊而心折至矣闻音退揆顽踈隂加震叠窃以昔者鲁衮垂乎一字宠极于华章汝月更乎坐评目成于往法得河南之口占多藏去以为荣获江左之笔踪则神明之来复至有不喜人事常堆案而弗酬靡荅私书或矜才而格物未若翠緌鸣玉之彦兰台金马之英品风流坐正物之源交士林忘公候之贵俯存寒素之目母宻罄咳之音兔墨流英洒鸿都百金之笔犀谈对客发荆州一日之函有焕私藏因为殊遇某倥蒙惟旧检操弗支乏沃若之轩髦有尾兮之长丑顾右臂而为弹早叹薾疲虽左肘之生杨徒能殚化爰以自童髪之交剪浴圣日之光华勉绍箕裘惧隳门素冠乎枝木莫践化人之场䣩若神槌爰对囊锥之颕一昨与偕外计续食县官之邮召诣中台果玷浮华之目州闾贬于素论箧衍弃于祭刍委末路而弗振与清涂而自隔然或皷舞至化呻吟变儒効骚人之欝伊慕漳濵之模楷品之上下曽弗齿于钟评掷中宫商宜逺慙于孙赋奚辨丽而可纪徒骫骳以兴讥何弗避于诋诃辄外彰于嗤笑虽踸踔短韵迨无取于撃辕卢胡见贻乃自珍于干璞所期用覆酱瓿譬十年之练都投置皮箱资一笑于相乐㐲蒙某官悯屯愚之无似加品目之惟优丑以爱忘音縁赏奏许上修名之谒获伸拜徳之恭后堂执经饫陪一肉之赐西斋坐宴宻亲三雅之欢执如意以指挥务车毂而推引喷咳珠玉大小以之成珍指顾飞沈眄睐于焉起色出乎望表溢乃情涯而复俾十倍而増荣示一嗛而为美当黯阁之多暇枉虞笔以摛文缛㫖星稠襞牋云落布帛之言甚暖暴以秋阳齿牙之论所加重于大吕譬以眀月闇投于人不意此音猥来入耳谨当纳藏行楮归耀当闾袭以十绨为天下之至寳脱复一读解体中之不安贵洛纸而争传与吴刀而共布隠恩所及顶踵奚胜曽子固懐友寄荆公王荆公初官扬州幕职曽南丰尚未第与公甚相好也甞作懐友一首寄公公遂作同学一首别之荆公集具有其文其中云固作懐友一首遗予其大畧欲相扳以乎中庸而后已云云然懐友一首南丰集竟逸去岂少作删之耶其曰介卿者荆公少字介卿后易介甫予偶得其文今载此云圣人之于道非思得之而勉及之其间于贤大逺矣然圣人者不专已以自蔽也或师焉或友焉参相求之以广其道而辅其成故孔子之师或老聃郯子云其友或子产晏婴云师友之重也圣人然尔不及圣人者不师而传不友而居无悔也希矣予少而学不得师友焦思焉而不中勉勉焉而不及抑其望圣人之中庸而未能至者也甞欲得行古法度士与之居或游孜孜焉考予之失而切劘之庶于几而后已予亦有以资之也皇皇四海求若人而不获自得介卿然后始有周旋儌恳摘予之过而接之以道者使予幡然其勉者有中释然其思者有得矣望中庸之域其可以䇿而及也使得久相从居与游予知免于悔矣而介卿官于扬予穷居极南其合之日少而离别之日多切劘之効浅而愚无知易懈其可懐且忧矣思而不释已而叙之相慰且相警也介卿居今世行古道其文章称其行今之人盖希古之人固未易有也为作懐友书两通一自藏一纳介卿家陈师道春秋索隠馆中有陈师道春秋索隠三卷士大夫以为陈无已所作非也师道建安人仕至殿中侍御史吕南公所谓深于春秋盖与泰山孙复齐能而师道仕望并高故不倚经以名者也孙仲益谢郡官启靖康元年殿中侍御史孙仲益觌以论事不合罢出知和州填见阙和州已遣接人到临淮遂舍舟由陆行三百里至滁之全椒而交代赵子鈂乃移文及书说韩驹子苍虽替渠赴阙而子苍已除召不来今所受见阙敕盖朝廷契勘之误实碍条制又别无敕札可以遵守孙既见却遂留寓待报甞作一谢郡官小启云固有文书衔袖大人不以为疑无何君命至门将军为之不受又云谦光下烛屈高论以借秦兴尽欲还已退飞而过宋盖述前意也豫章休亭赋豫章先生休亭赋其卒章云盖尝闻伯夷之风何能问詹生之卜洪驹父云晩年刋定云是谓不蓍而筮从无龟而卜吉云张天觉送凌戡归蜀记张天觉丞相以赵谂谋逆伏诛是其乡里故因送凌戡归蜀作记以自见云凌公济自蜀来谒曰戡周旋奉事公三十年矣公今致身政府戡志愿毕矣请从此辞耕青城山撃壤鼓腹为太平民愿得片言刻石山中传家为荣足矣应之曰君隠矣奚以文为且赵谂不轨以辱乡邦吾何敢懐土哉于是青城丈人夜梦曰吾何负公而吾弃哉吾以天地中和之气生为灵苗秀为异草仙人饵以不死而养命治疾之功徧于天下吾从古以来世生忠臣义士武王伐纣所頼而胜者微卢彭濮人也公孙述据蜀迫用蜀士仰药不惧者巴郡谯君黄也漆身为厉者犍为费贻也饮毒而死者广汉李业也㐲劔自刎者蜀郡王皓也託盲避世者任求冯信也魏伐刘禅而劝禅降魏者西充谯周也李唐二帝避贼出狩而勤王以迎銮舆者蜀之父老吏民也且李顺草冦百日而已乃孟昶后宫之遗息也赵谂狂生阴自推戴乃南平夷界之獠雏也奚预吾事哉神宗作新法度而元祐之臣指为桀纣终身贬死不负神宗者二江邓绾也哲宗绍述先烈而建中靖国之臣斥为幽厉汉东上表慷慨论烈者公也废为编氓始终不变者安蹇二公也吾三川之灵何负于世而公见弃之速耶于是㒒豁然悟蹶然兴急唿凌君而告之曰勉矣行焉为我谢青城丈人上徳不徳是以有徳吾之避谤既失之矣而丈人自辨亦未为徳也君平生急义气豪而善噭当持吾说而噭于山中万壑响应而震动不亦快乎崇宁三年三月丁未中大夫守尚书左丞上柱国张商英记今张集不载此文予按赵谂本赵庭臣之子庭臣先故渝州洞戎与诸戎约降朝廷庭臣乃醉诸酋杀之扬言衆叛掩为巳功又尽得其财物故庭臣髙赀筮仕被擢用生子谂少年登第几为殿魁未三十嵗陞朝为国子博士忽以谋叛伏法庭臣自河东提刑配琼州母妻妹分配岭外家赀没官盖报应之速如此然渝州风俗从古如此杜诗前年渝州杀刺史今年开州杀刺史此其验也天觉序谓邓绾安蹇为忠而以元祐建中靖国之臣指上为桀纣幽厉亦可谓无忌惮者矣赋圆丘象天内翰郑毅夫久负魁望而滕甫元发名亦不在其下暨试礼闱郑为南宫第四场魁滕为南庙别头魁及入殿试圆丘象天赋未入殿门已风闻此题遂同论议下笔皆得意时留后李公端尝梦滕作第三人服绯牙系鞋来谢而郑亦有白龙之梦将唱名二公相遇各举程文破题云大礼必简圆丘自然及闻郑赋云礼大必简丘圆自然滕即叹服曰公在我先矣然未㤀魁望预为笏记云朝廷取士唯求一日之长畎亩爱君咸务积年之学及唱第郑果第一滕果第三皆如素望郑却无陛谢之偹遂用滕记神宗御制祭狄青文神宗自为文祭狄青曰惟天生贤佑我仁祖沈鸷有谋重厚且武昔居校聨功名自喜既登筹帷益奋忠义惟是南荒有盗猖獗陵轹二广震惊宫阙羣公瞻顾莫肯先语惟卿请行万里跬步首戮骑将大振吾旅金节一麾孰敢龃龉遇赋于原亲按旗皷彼长排鎗我利刀斧马驰于旁擣厥背膂驱攘殱絷如手探取奏功来朝遂长右府旋升外相均逸邦畿如何不淑早弃盛时逮予纂服弗覩音仪因览遗畧又观绘事缅懐风徽感叹无已遣使临奠用旌前勚灵而有知当体兹意初青子奏事延和殿神宗问青征南甞有遗书存否于是上平蛮记及归仁铺战阵二图神宗乃自为是文祭之方是时神宗春秋正富文已如此李靖兵法李靖兵法世无全书畧见于通典今对问出于阮逸家或云逸因杜佑附益之也然予家有李靖六军心镜数卷其文浅近岂伪书耶刘丞相谢启天圣庚午嵗殿试赋题藏珠于渊韵脚八字君子非贵难得之物是年刘丞相中第二人其谢启云对灵光之殿难含飞动之词赋合浦之珠莫叙去来之意陈后山李氏墓铭陈后山为豫章先生铭母夫人李氏墓云李四女有妇行长为洪氏妇其死不幸校理是以赋毁璧也陈之意盖叙豫章所作黄夫人碑所谓毁璧兮陨珠此碑政为洪氏母而作玉父建炎间为胡少伋编定豫章诗文遂削之今洪州印本是已迄今三十年所在雕印豫章文止以玉父所编为定而毁璧之篇不存后世将有读后山之铭不能晓者今载之云夫人黄氏先大夫之长女生重瞳子眉目如畵玉雪可念其为女工皆妙絶人㓜少能自珍重常欲练形仙去先大夫弃诸孤早太夫人为家世堙替持孤女託以夫人归南康洪氏师民师之母文成县君李氏太夫人母弟也治春秋其文有权智如士大夫归洪氏非先大夫意怏怏逼之而后行为洪氏生四男子曰朋刍炎羽年二十五而卒民师亦孝谨喜读书登进士第为石州司户参军犇父丧客死文成君闻夫人初不愿行心少之故夫人归则得罪及舅与夫皆葬夫人不得藏骨于其域焚而投诸江是时朋刍炎羽未成人也其卒以熈宁庚戌其举而弃之以元丰甲子某月夫人殁后十有四年太夫人始知不得葬哭之不成声曰使是子安归乎其兄弟无以自解说念夫人建洪氏之庙南康庐山之下故刻石于庐山筑亭以庇之髣髴其平生而妥之曰毁璧兮陨珠执手者兮问过爱憎兮万事一轨居物之忌兮固常以好为我彼诅汝兮饭汝有席兮不嫔汝坐归来兮逍遥采芸英兮御饿淑善兮清明阳春兮玉氷畸于世兮天脱其缨爱骨人兮生冥冥升汝阳侯兮遇汝曽不如生未可以去兮殆而其雏婴衆雏羽翼兮故巢倾归来兮逍遥西江浪波何时平山涔涔兮猿鹤同社瀑垂天兮雷霆在下云月为昼兮风雨为夜得意山川兮不可绘画寂寂无明兮去道如咫彼生坎兮可谢归来兮逍遥増胶兮不聊此暇类对期期艾艾世间事未有无对周昌口吃而言称期期邓艾口吃而言称艾艾避羊祜孟浩然阳城名羊祜荆州人为祐讳名屋室皆以门为称改户曺为辞曺初王维过郢州画孟浩然像于刺史亭因曰浩然亭咸通中刺史郑諴谓贤者名不可斥更榜曰孟亭商于有阳城驿元稹以为名与阳道州同当避其讳改为避贤邮乃知贤者为人爱慕如此夫子鼔瑟蔡邕聼琴韩子外传孔子鼔瑟曽子子贡侧门而聼曲终曽子曰夫子瑟声殆有贪狼之志邪僻之行子贡入夫子释瑟而待之子贡以曽子之言告之子曰乡者丘皷瑟有䑕出游狸见䑕循屋微行便蹩厌目曲嵴逆色获不得丘以瑟为其音参以丘为贪狠邪僻不亦宜乎后汉蔡邕在陈留有弹琴于屏邕聼之曰以酒召我而有杀心何也弹琴者曰向我鼔絃见螳螂方向鸣蝉将去而未飞螳螂为之一前一郄吾心耸然惟恐螳螂之失也此岂为杀心而形于声乎邕莞然而笑曰此足以当之矣夫以孔子鼔瑟而知狸之捕䑕蔡邕聼琴而知螳螂之捕蝉由此以进之虽国之存亡可知也白龙现青蛇降李嗣业为䟽勒镇使白龙现而城不壊杨朝晟为邠宁节度使青蛇降而水从出岂不异哉枯树生枯栁荣唐明皇杂録记肃宗中兴而枯松复生吕渭传记徳宗还梁而枯栁复荣非偶然也射石饮羽刘向新序记楚熊渠子夜行见寝石以为㐲虎闗弓射之灭矢饮羽下视之石也复射之矢跃无迹熊渠子见其诚心而金石为开况人心乎予廼知李广出猎见草中石以为虎而射之中石没矢视之石也他日射之终不能入其事有不足怪者吕氏春秋曰养由基射兕中石矢饮羽高诱曰饮羽饮矢至羽也文选鲍昭拟古诗石梁有余劲注宋景公造弓射石梁饮羽舌柔齿刚子思子载老莱子告子思曰不见夫齿乎虽坚固足以相靡舌柔顺终以不敝子思曰吾不能为舌故不能事君说苑载常枞有疾老子问曰先生疾甚无遗敎以语弟子乎枞曰过故乡而下车子知之乎老子曰非谓其不忘故耶枞曰嘻是已过乔木而趋子知之乎老子曰非谓其敬老耶枞曰是已张口曰吾舌存乎曰然吾齿存乎曰亡舌存以柔齿亡以刚枞曰是已天下之事已尽矣廼知老莱子之言盖有本也淮南子乃云老子学商容见舌而知守柔矣注曰商容神人也吐舌示老子此又以常枞为商容何也又韩平子问叔向曰刚与柔孰坚对曰臣年八十矣齿冄堕而舌尚在乃知常枞取此有机事必有机心庄子曰子贡过汉阴一丈人方为圃畦凿遂而入井抱瓮而出灌子贡曰有机于此日浸百畦园者笑曰夫有机事必有机心吾羞不为刘向说苑曰卫有五丈夫负缶入井灌韭终日一区邓析过下车教曰为机事后轻前重命曰桔槹终日灌百区五丈夫曰吾师言有机智之巧必有机智之心我不为也廼知恶机心者不独汉阴丈人也今李膺仲舒何如昔梁李膺有才辨西昌侯藻为益州以为主簿使至都武帝恱之谓曰今李膺何如昔李膺对曰今胜昔问其故对曰昔事威灵之主今逢尧舜之君帝嘉其对齐鱼复侯子响齐武第四子也为荆州刺史直阁将军董蛮有气力上闻而不恱曰人名蛮复何容得醖借乃改名仲舒谓曰今日仲舒何如昔日仲舒答曰昔日仲舒出自私庭今日仲舒䧏自天帝以此言之胜昔逺矣夫取恱于一时而忘讥于千载可乎倒用印朱泚伪迎天子段秀实倒用司农印以追其兵刘皇后遣人杀郭崇韬李崧倒用都统印以定人心事所以贵乎权也娄王之器过狄寇狄仁杰之为宰相以娄师徳之荐而狄不知也非武后告之则几于失人寇莱公之为使相以王文正之荐而寇不知也非真宗告之则几为深恨由是言之娄王之器过乎狄寇矣莱公事见王公神道碑楚蜀慰其军左传楚子围萧申公巫臣曰师人多寒王巡三军拊而勉之三军之士皆如挟纩伪蜀孟知祥其军战胜黄璋时军中署热知祥巡行抚问三军欣然如热而濯以楚蜀所以慰其军一至于此乃知为人上者易与人为善也二人得古意王琳字方庆为相时子为眉州司士参军武后曰君在相位何子之逺对曰庐陵王陛下爱子今尚存郧臣之子庸敢相近时以比仓唐悟文侯虽造次不忘悟君于善杨洪武为司戎少常伯为西台侍郎帝笑曰尔在戎司授官多非其才何耶洪武曰臣妻刚悍此其所托不敢违以讽帝用后言也帝笑不罪之予曰二人託意有在颇得古人之意讽棊取怒晋王献之年数嵗观门生摴蒱曰南风不竞门生曰此郎亦管中窥豹时见一斑献之怒曰逺慙荀奉倩近愧刘真长遂拂衣而去宋谢宻字洪微性寛博无喜愠末年常与友人棊友人西南棊有死势复一客曰西南风急或有覆舟者友悟乃救之洪微大怒投局于地吴子曰南风不竞之说本于左传而二人皆以讽于棊而取怒项羽神萧琛齐时为吴郡太守郡有项羽庙土人名为愤王甚有灵验遂于郡㕔事安牀幕为神坐公私请祷前后二千石皆于㕔拜祠以轭下牛充祭而避居他室琛至着履登㕔事闻室中有叱声琛厉色曰生不能与汉祖争中原死据此㕔事何也因迁于庙李安人齐高帝时为吴兴太守吴兴有项羽神䕶郡㕔事太守到郡必须祀以轭下牛安人奉佛法不与神着屐上㕔事又于㕔上八闗斋俄而牛死葬庙侧今唿为李公牛塜安人寻卒吴子曰世言邪不干正如萧琛是已至李安人者反如彼何哉㸃死姓名太平广记载博异志云元和十二年宪宗平淮西赵昌时为吴元济裨将属张伯良于青陵城与李愬九月二十七日战项后中刀堕马死至夜四更忽如睡觉闻将夜㸃阅兵姓名声唿某乙即闻唱唯应声如是可㸃千余人赵生专听之将谓㸃名姓及㸃毕竟不闻唿之俄而天明赵生渐醒乃强起视左右死者皆是夜来闻唿名字者也乃知冥中㸃阅耳赵生方知身不死行归月余疮愈方知战死者亦有宿命耳本朝彭秉撰茅亭客话载成都漆匠艾延祚甲午年为贼李顺所驱于郡署造漆器五月六日或闻鼓鼙声及南门火起乃天兵至郡也延祚因上树匿秾叶间见天军往来搜捕杀戮至夜遂下树于积尸中卧至中宵闻传唿颇类将吏有十数人且无烛炬因窃视之不见其形但闻按据簿籍称㸃姓名僵尸闻唿一一应之唯不唱艾延祚而过僵尸相接犹检阅未巳乃知圣朝讨叛伐逆屠戮之数奉天行诛固无误矣源干曜舒元舆葬太平广记载戎幕闲谈云泓师自东洛回言于张说阙门道左有地甚善公试请假三两日有百寮至者贫道于帘问视其相甚贵者付此地说如其言请假两日朝士毕集泓云或已贵大福不再或不称此地反以为祸及监察御史源干曜至泓谓说曰此人贵与公等试召之方便授以此地说召干曜与语源云干曜大茔在阙门先人尚未启祔今请告归洛赴先逺之期故来拜辞说具述泓言必同行尤佳源辞以家贫不办此言不敢烦师同行后泓复经阙门见其地已为源氏墓矣回谓说曰天赞源氏者合洼处本高今则洼矣合高处本洼今则高矣其安坟及山门角阙之所皆作者问其价乃賖买耳问其卜葬者村夫耳问其术乃慿下俚斗书耳其制度一一自然如此源氏子大贵矣干曜自京尹拜相为侍中仅二十年又按唐感定録载李太尉在中书舒元舆自御史辞归东都迁葬太尉言近有僧自东来云有一地葬之必至极位何妨取此元舆辞以家贫不办别觅遂归启䕶他日僧又经过复谓太尉曰前时地已有人用之矣询之乃元舆也元舆自刑部侍郎平章事肉食者谋春秋左氏传庄公十年齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见刘向说苑有东郊祖朝者上书于晋献公曰愿请闻国家之计献公使人告之曰肉食者已虑之矣藿食者尚何预焉祖朝曰肉食者一旦失计于庙堂之上若臣等藿食宁得无肝胆涂地于中原之野其祸亦臣之身安得无预国家之计乎时难得而易失史记武王已平商封师尚父于齐营邱东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行黎眀至国莱侯来伐与之争营邱说苑郑威公东㑹封于郑暮舍于宋东之逆旅逆旅之叟从外来曰客将焉之曰㑹封于郑逆旅之叟曰吾闻之时难得而易失今客之寝安殆非封也郑威公闻之援辔自驾其仆接淅而载之行十日十夜而至釐何与之争封景公反鷇齐王易牛说苑齐景公探雀鷇鷇弱故反之晏子闻之不待请而入见景公曰我探雀鷇鷇弱故反之晏子逡巡北面再拜而贺曰吾君有圣王之道矣景公曰寡人探雀鷇鷇弱故反之其当圣王之道何也晏子对曰君探雀鷇鷇弱故反之是长幼也吾君仁爱禽兽必加焉而况于人乎此圣王之道也此与孟子所载齐宣王以羊易牛之事同盖孟子以宣王是心足以王矣者其说本于晏子也娶盲女东坡记齐人刘庭式未及第时议娶其乡人之女既成约而未纳币也庭式及第其女以疾两目皆盲女家躬耕贫甚不敢复言或劝纳其幼女庭式笑曰吾心已许之矣虽盲岂负吾初心哉卒娶盲女与之偕老予偶读唐抚言载孙泰山阳人少师皇甫颖守操颇有古贤之风泰妻即姨女也先是姨老以二女为託曰其长幼损一目汝可娶其女弟姨卒泰娶其姊或诘之泰曰其人有废疾非泰何适皆服泰之义廼知古人已先刘庭式为之矣劳薪饭晋茍勗甞在帝坐进饭谓在坐人曰此皆劳薪所炊咸未之信帝遣问膳夫乃云实用故车脚北史王卲传载昔师旷食饭云是劳薪所㸑晋平公使视之果然车轴诉失蔬圃国初范质玉堂闲话云广州番禺县尝有部民牒诉云前夜亡失蔬圃今认得在于某䖏请县宰判状往取之有北客骇其说因诘之民云海之浅水中有藻荇之属被风吹沙与藻荇相杂其根既浮其沙或厚三五尺䖏可以耕恳或灌或圃故也夜则被盗者盗至百余里外若桴筏之乗流也以是殖蔬者海上往往有之杨文公谈苑云两浙有葑田盖湖上有茭葑所相缪结积乆厚至尺余阔沃可殖蔬种稻或割而卖与人有任浙中官方视事民诉失蔬圃读其状甚骇乃葑园为人所窃以小舟撑引而去余乃知葑之为田为圃广浙皆有之矣别水味陆鸿渐善别水味甞令操舟者于扬子江取南零水俄水至羽以勺扬之曰江则江矣非南零者似临岸之水既倾至半又以勺扬之曰此南零者矣其人大骇曰某昨取水至岸便覆其半惧其少取岸水増之以上出水记予按蒲元传曰君性多竒思于斜谷为诸葛亮铸刀三千口刀成自言汉水钝弱不任淬用蜀江爽烈是谓大金之元精天分其野乃命人于成都取江水君以淬刀言杂涪水不可用取水者捍言不杂君以刀画水言杂八升取水者叩头云于涪津覆水遂以涪水八升益之乃知能别水味不特鸿渐其事正相类太宗用李勣盖高欢䇿唐太宗疾谓太子曰尔于勣无恩今以事出之我死宜即授以仆射彼必致死力矣乃授叠州都督高欢将死谓其世子高澄曰少堪敌侯景者唯有慕容绍宗我故不贵之留以与汝宜深加殊礼委以经畧乃知太宗之用李勣盖高欢䇿耳蝇漏赦异苑晋眀帝欲赐眚祕屏曲室去左右下帷作诏有大苍蝇触帐而入萃于笔端又须㬰出帝窃异焉令人寻蝇之所集集所辄传有赦喧然已徧晋书载记苻坚僭位五年鳯凰集于东阙大赦其境内初坚之将为赦也与王勐符融宻议于露堂悉屏左右坚亲为赦文勐融供进纸墨有一大苍蝇入自牖间鸣声甚大集于笔端驱而复来俄而长安街巷市里人相告曰官今大赦有司以闻坚惊谓融勐曰禁中无耳属之理事从何泄于是敕外穷推之咸言有一小人衣黑衣大唿于市曰官今大赦须㬰不见坚叹曰其向苍蝇乎声状非常吾固恶之乃知青蝇漏赦眀帝时已如此然欧阳詹暗室箴云昔有苻坚窃为制度神败其类苍蝇以唿所用正苻坚事度启公稜等登南史焦度为人质直木讷口不能出言欲就齐高帝求州比及见竟不涉一语后求竟陵郡不知所以置辞亲人授之百余言于大衆中欲自陈临时卒忘所教乃大言曰度启公度启公度无食帝笑曰卿何忧无食即赐米百斛唐王起㑹昌三年知举放卢肇丁稜姚鹄及第先是放牓讫则须谒宰相其导启辞语一出榜元者俯仰疾徐尤宜精审时肇首冠有故不至次乃稜也稜口吃形体小陋及引见则俛而致辞意本言稜等登科而稜赭然发汗鞠躬移时乃曰稜等登稜等登竟莫能发其后语而罢左右皆笑翊日友人戏之曰闻君善筝可得闻乎稜曰无之友人曰昨日闻稜等登岂非筝之声乎予故以度启公度启公稜等登稜等登政堪作对沈元用䇿对易数有素偹沈晦元用宣和间以代笔获罪既脱籍遂中首选时主司问易数元用素留意遂中第一人有启谢主文孙仲益孙答曰偶一时困刀笔于吏前不崇朝动声名于天下虽万人吾往矣非特掉三寸之舌于十九人之中借前箸以筹之故能知一日之差在八百年之后谓此也刘方眀昉谓予云宣和辛丑嵗当廷试是时已偹易数为问偶方腊为乱议者为当求直言徽宗因封祕问题以待后举梁思成得之以授沈故沈有素偹衮衣赤舄晁氏客话云富郑公在延潞公请纯夫作致语云衮衣绣裳迎周公之归老安车驷马奉汉相之罢朝富公大喜近时王岐公自宫祠起知绍兴府有以启贺之者云赤舄几几方迟周旦之居东緑竹猗猗行竚武功之入相亦文矣四六用故事配今事李丞相靖康初以主兵失利既罢而京师父老与太学士子伏阙下挝皷乞用钦宗遣内侍宣谕已用纲尚未退暨召纲入仍令纲面谕遣之万退汪彦章有启贺之云士讼公寃竞举幡而集阙下帝从民望令免胄以见国人盖用故事以配今事汪甞举以谓余作四六要当如此作文忌切题秦益公子伯阳以状元登第李汉老贺启云一经教子素钦丞相之贤累月笞儿更起邻翁之羡秦喜谕其子汪彦章启云三年而奉诏䇿固南宫进士之所同一举而首儒科乃东阁郎君之未有或以为有刺讥用是得谤然汪意未必然也作文忌切题切题则有嫌忘檝遗弓之句宋莒公殿试徳车结旌赋第二韵当押结字偶㤀之考试官奏过得㫖因得在数以魁天下其后谢主文启云掀天波浪之中舟人忘檝动地皷之下战士遗弓盖叙此也故今三元衡鑑赋载此赋无结字用字错误绍兴八年省试天子以德为车赋试毕知举张致逺句龙如渊上殿上诵第二名赋云有夏昏坠也见黜于汤诰商主颠覆也贻诮于周书朕记得颠覆厥徳是嗣征篇嗣征夏书非周书也不知可以如此用否刘大中奏曰昏坠颠覆之语只是形容车字语意虽工要是用字错误若论礼部考校式只合作一抹耳汪彦章抚州谢表颜鲁公自抚州刺史移湖州刺史汪彦章藻绍兴初自湖州移抚州谢上表云惟临汝之故都有鲁公之遗迹时当大厯来自吴兴虽贤愚比拟之非伦然明圣选除之相似奉明主十行之诏愿布寛条想英贤百世之风更思髙节语意条畅亦竒矣第来自吴兴小疵也汪彦章敬慕韩子苍汪彦章视中书舍人韩公驹子苍前辈也绍兴初韩寄寓临川汪来守郡通启曰承作者百年之师友为斯文一代之统盟别简云仆知有公而公不知有仆藻老矣愿焚笔砚以从公游盖前辈相敬慕如此栁公权谢惠笔帖向见栁公权一帖谢人惠笔云近蒙寄笔深荷逺情虽毫管甚佳而出锋太短伤于劲硬所要优柔出锋须长择毫须细管不在大副切须齐副齐则波磔有冯管小则运动省力毛细则㸃画无失锋长则洪润自由顷年曽得舒州青练笔指挥教示颇有性灵后有管小锋长者望恵一二管即为妙矣吴元中孙觌草诏制辞建炎初有诏论河北云桑麻千里盖祖宗涵养之恩忠义百年亦父老教训之素盖吴元中辞也聂昌奉使未还加官制云风寒易水嗟一往以难还日逺长安望重来而不见中书舍人孙觌辞也吴子经言似庄子吴子经名孝宗临川人荆公之舅欧阳文忠集所载五言古诗送吴生者即子经也甞着法语数卷其论孟子荀卿扬雄论性不同曰稚子夜啼拊背以哀之而不止取果以与之而不止许之以早市物而不止于是其母灭烛其父伏户下为鬼啸出垣后为狐鸣则其口如窒此事所以贵乎权也韩子苍一日问予君非子经族耶余答以非是公因诵此云似此等语言絶似庄子张文定不敢比诸葛孔明东坡文集载东坡云今日见王巩云张安道向渠说子瞻比吾孔北海诸葛孔明孔明则吾岂敢兆海似之然不若似之憃也吾谓北海以忠义气节冠天下其势足与曹操相轩轾决非两立者北海以死捍汉室岂所谓轻于鸿毛者何名为憃哉已上东坡说余甞见张文定答子瞻书仅千言末后云孔文举诸葛孔明前世之高贤今以老夫为之拟伦赐也何敢望回惟有一节自束髪至于终身不为世屈此有似孔文举然若遇曹孟徳亦必不若文举之憃去而违之耳所示序引幸裁损之使有以自得于心又门生二字尤是过言蚤以一日之雅遂托㤀年之契何门生之有必请削除改正其分髙文今复纳上然东坡竟不之改又以见文定之谦也滕元发贺吕正献启滕元发贺正献吕公拜相启云王璜钓瀬家传渭水之符金鼎调元代出山东之相又云寰区大忭尽还仁祖之风朝野一辞复见申公之政当时称诵之刘斯立谢诸公启刘斯立萃老丞相长子贤而能文建中靖国间丞相追复斯立以启谢诸公云晚嵗离骚旋招魂于异域平生精爽犹见梦于故人李元亮谢蔡薿启李光祖野夫学士之孙少有俊声与蔡薿同学舍薿既贵元亮犹蹉跎场屋薿在金陵以同舍故先谒之元亮谢以启事云洗足而见长者古犹非之轻身以先匹夫今无是事能改斋漫録卷十四能改斋漫录卷十五钦定四库全书能改斋漫録卷十五宋吴曽撰方物黄银唐杜如晦传太宗尝赐房元龄黄银帯曰如晦与公同辅朕今独见公泫然流涕曰世传黄银鬼神畏之更取金帯送如晦家予按唐慎微证类本草载青霞子曰丹砂伏火化为黄银能重能轻能神能灵万斤遇火轻速上腾鬼神寻求莫知所在又按唐日华宝藏论云银有十七件眞水银白钖银曽青银土碌银丹阳生铁银生铜银硫黄银砒霜银雄黄银雌黄银䃋石银惟有至药银山泽银草砂银母砂银黒鈆银伍件是眞余则假本草正文丹砂雄黄雌黄皆杀精魅恶鬼邪气所谓黄银者非丹砂银则雄黄雌黄银也太宗所赐黄银带者以黄银为带耳时如晦已死矣而丹砂雄黄雌黄银皆杀鬼魅所以太宗云黄银鬼神畏之也考唐显庆中监门卫长史苏恭撰唐本草其中一条称黄银作器辟恶瑞物也北史辛公义传云公义迁并州刺史山东山出黄银获之以献卢橘唐庚子西李氏山园记云枇杷卢橘一也而上林赋曰卢橘夏熟黄甘橙楱枇杷捻柿楟奈厚朴则一物为二物矣然予观张勃吴録曰建安郡中有橘冬月于树上覆裹之至明年春夏色变青黒味尤絶美上林赋云卢橘夏熟卢黒也盖近是乎以上皆张说然则未可以相如为失兼应劭亦引伊尹书曰箕山之东青鸟之所有卢橘夏熟橘渡江为枳韩诗外𫝊晏子曰王不见夫江南之树乎名橘树之江北则为枳何则土地使然耳故博物志亦言橘渡江化为枳江北之橘未尝化也本草有枳殻乃江左所谓臭橘耳潘安仁为贾谧作赠陆机诗云在南称甘渡北则橙橙非枳也无乃误乎子鱼通印蚝破山山谷送曹子方赴闽漕诗子鱼通印蚝破山不但蕉黄荔子丹子鱼出于兴化军通应庙前语讹以应为印或曰子鱼以容印者为佳故王荆公诗云长鱼俎上通三印新茗斋中试一旗则此说容可信也东坡诗亦云通印子鱼犹帯骨然山谷以蚝而云破山则理不可晓按番禺记云蚝之殻即药中之牡蛎也有高四五尺者水底见之如崖岸然故唿为山今山谷谓之蚝破山岂取蚝肉之谓耶然韩退之云蚝相粘如山仙茅洪州西山有谌母观母乃许旌阳授道之师也观有母所种仙茅与今山野中所产者不相逺第採以作汤则香味差别耳少年饮之至于口鼻出血盖性极暖也然抱朴子曰尧时有草夹堦而生随月开落名蓂荚又曰歴荚又名仙茅不知其种是此否按本草注仙茅方云明皇服钟乳不効开元婆罗门僧进仙茅药服之有効故东坡谢王泽州寄长松诗云无复青黏和漆叶枉将钟乳敌仙茅漆叶出华陁传绵州緑茶茶之贵白东破能言之独绵州彰明县茶色绿白乐天诗云渴尝一盏绿昌眀彰眀即唐昌眀县卢仝诗云天子初尝阳羡茶当时建茶未有名也贡茶贵早贡茶以早为贵李郢茶山贡焙歌云陵烟触露不停採官家赤印连帖催刘禹钖试茶歌云何况蒙山顾渚春白泥赤印走风尘袁高茶山作云隂岭芽未吐使者牒已频三诗皆及赤印与牒也栗如拳越州图经载如拳之栗如锦之桑政和中诏本州贡焉栗固大于他州然如拳者终不可得杜子美夔府诗云色好梨胜颊穰多栗过拳车螯绍圣三年始诏福唐与眀州嵗贡车螯肉柱五十斤俗谓之红蜜丁东破所传江瑶柱是也时曽子开感而赋诗畧云巖巖九门深日举费十万忽于泥滓中得列方文案腥咸置齿牙光彩生顾眄从此辱虚名嵗先包橘献微生知几何得丧孰眞赝玉食有云补刳肠非所患绵州八子绵州诸邑各有所出谓之八子巴西纱子魏城扇子罗江犬子神泉榛子彰明附子龙安杏子塩泉丝子石泉猴子巴西纱一疋重二两妇人制夏服甚轻妙魏城以一蠒造一扇谓之绵扇亦轻而可爱橄榄有五种橄榄岭外有五种一曰丁香橄榄此以其形二曰故橄榄三曰蛮橄榄此以其所出唿之四曰新妇出橄榄以其短矮而小五曰丝橄榄此以其子𦂳小唯出桂府阳朔县土人食之必去两头云有大热艾纳香东坡和杨公济梅花诗慿仗幽人収艾纳国香和雨入青苔古乐府行胡从何方来列国持何来氍毺㲩五木香迷迭艾纳与都梁又广志艾纳香出西国苦笋甜咸虀淡庐山简寂观乃陆静脩之居也观出苦笋而味反甜归宗寺造咸虀而味反淡盖山中佳物也山中人语云简寂观前甜苦笋归宗寺里淡咸虀盖纪实耳张芸叟简寂观诗云偃松拂尽煎茶石苦笋撑开礼斗坛归宗寺诗云淡虀苦笋千人供青磬华香一谷𫝊亦所以纪事也素馨花岭外素馨花本名耶悉茗花丛脞么么似不足贵唯花洁白南人极重之以白而香故易其名妇人多以竹籖子穿之像生物置佛前供养又取干花浸水洗面滋其香耳海外耶悉茗油时于舶上得之番酋多以涂身今之龙涎香悉以耶悉茗油为主也楮子京师中太一宫道士房有楮结子如杨梅徽宗车驾临观之曰拟梅轩李似矩吴正仲皆有诗正仲诗云隂隂绿叶不胜垂着子全多欲压枝自得君王一留顾故应雨露亦饶滋其二云五月霏霏雨不开若耶溪畔摘楞梅朱丸忽向云窻见疑是灵根越岭来其三云谁将蜜渍借微酸小摘曽闻饤玉盘争似江南风致在瓶红初向绿隂看越州杨梅最佳土人谓之楞梅又北人以梅汁渍楮实益以蜜作假杨梅故正仲后二篇皆及之慈竹国初乐史子正作慈竹诗数十韵首云蜀中何物灵有竹慈为名一丛阔数歩森森数十茎高低相倚頼浑如长幼情云云予按任昉述异记云南中生子母竹今之慈竹也乃知慈竹不特蜀中有也朝日莲宋景文公笔记谓蜀中有莲大如雀殻叶舒如钱榦亦有丝其蕚盛开则向日朝则指东亭午则遡南夕则西指随日所至蜀人名曰朝日莲予按郑熊番禺杂记海南有向日莲花似木芙蓉而极香其花东西向日至暮而谢一唿夜合然则景文所记朝日莲不特蜀中有也樱笋厨韩致光湖南食含桃诗云苦笋恐难同象匕酪浆无复莹蠙蛛自注云秦中谓三月为樱笋时乃知李绰秦中嵗时记所谓四月十五日自堂厨至百司厨通谓之樱笋厨非妄也陈无已春懐诗云老形已具臂膝痛春事无多樱笋来丰城剑石圅晋张华令丰城令雷焕剖石函得双劔按本传劔随亦化去此固荒忽未容于考信然以石为函及今而尚存石函所在即古劔池又前二十四步四唇广五六尺涂没其半土人讹为石门云王子敬黄甘帖东坡尝记云世传王子敬帖有黄甘三百颗之语此帖在刘季孙景文家景文死不知今入谁家矣韦苏州有诗云书后欲题三百颗洞庭须待满林霜盖苏州亦见此帖也故东坡集中有刘景文藏王子敬帖诗畧云君家两行十二字气压邺侯三万籖然山谷及陈无已之説乃右军帖其语云奉橘三百枚霜未降未可多得非子敬帖也东坡以为子敬何耶子敬乃献之字金鲫鱼杭之西湖有金鲫鱼投饼饵则出然不妄食也苏子美诗云松桥叩金鲫竟日独迟留东坡游西湖诗云我识南屏金鲫鱼重来拊槛散斋余皆记其实肉芝东坡肉芝诗序云顷在京师有凿井得如小婴儿手以献者臂指皆具肤理如生余闻之𨼆者曰此肉芝也与子由烹而食之予按仙传拾遗载进士萧静之掘地得物类人手肥润色微红烹食之后遇异人曰尝食仙药因告之曰肉芝食之者夀何东坡㤀此耶瑞香花庐山瑞香花古所未有亦不产他处天圣中人始称传东坡诸公继有诗咏岂灵草异芳俟时乃出故记序篇什悉作瑞字庐山记中亦载瑞香花记纳禅师云山中瑞采一朝出天下名香独见知张祠部彊名佳客以瑞为睡焉其诗曰曽向庐山睡里闻香风占断世间春窃花莫扑枝头蝶惊觉南窻午梦人鹞有数种鹞大如鹰苍黒色尾稍短善撃凫雁中必提之而飞遇幽隠处则下食鹞有数种俊而大者俗谓之木鹞可以捕乌鹊其养雏也一巢数只各有等差最下者羽毛麄重鼻根黄如蜡色俗唿之曰蜡鼻更无他能反为衆鸟所侮故江湖间唿不肖子为蜡鼻吉了禽唐万年县尉段公路撰北户录纪㢘州民获赤白吉了者赤者寻卒白者久而能言笑语效人禽之珍者也予考郑熊所作番禺记云秦吉子出藤州风县身绀觜丹两眼旁有眉如臙脂抺弯环垂下秀媚可爱深类鸲鹆头上微有冠如鸡然舌辨而语清所食惟鱼肉凡宾客奴仆一过而皆知其名位茍饲之或不如所欲家有弊事亦以告人熊以为秦吉了段以为吉了而更分以赤白两种何耶白乐天亦有秦吉了诗了音料猓然兽国初乐史子正作慈竹诗中云又闻猓然兽死不相弃遗按国史补云得一猓然则数十猓然可得盖不忍伤其类虽杀之不去此兽状而人心也子正用事可谓精致番禺杂记亦云兽出欢爱州能言兽也亦猩猩之类形似猿而有五色每色各异亦有白布文黒彼人取之以皮䪌鞍最重纯黄色者云不异金线猿夷獠或射之以弩或设之以蹄是兽既为人所得但自言猓然无复他道故因以得名熊所记与国史补微有不同青田鹤晋永嘉郡记田有沐溪野去青田九里此中有双白鹤年年生子长大便去只余父母一双在耳清白可爱多云神所养故杜子美薛少保画鹤诗云薛公十一鹤皆冩青田真夔府咏懐诗云马来皆汗血鹤唳必青田羌俗不食鱼临洮袍罕之地自天寳末陷于羌虏更数百年其俗无复华夏之风熈宁初王韶画策因唃厮啰之衰即压而取之遂复七州建昌军吕南公言临川黄毅常往游焉云羌俗不食鱼鱼大如椽柱臂股河中甚多人浴河间鱼驯驯不惊避然则古人谓智力出于网罟而后鸟乱于上鱼惊于下岂不信乎韶在熈河始命为网捕以供膳其民相与嗟愕曰孰谓此堪食耶美色不生中华自古美色未必生于中华也故西施生苎萝山昭君生秭归县緑珠生白州故今白州双角山前犹存绿珠井绿珠本梁氏子今有绿珠水相传水旁间产美丽金线泉渑水燕谈云齐州城西张意諌议园亭有金线泉石甃方池广袤丈余泉乱发其下东注城濠中澄彻见底池心南北有金线一道隠起水面以油滴一隅则线纹逺去或以纹乱之则线辄不见水止如故天隂亦不见齐为东方名郡而张氏济南盛族园池乃郡之胜游泉之出百年矣士大夫过济南至泉上者不可胜数而无能究其所以然亦无一人题咏者独苏子瞻有诗曰枪旗携到齐西境更试城南金线竒然亦不辨泉之所以有金线也余读曽南丰集有金线泉诗云玉甃常浮颢气鲜金丝不定路南泉云依美藻争成缕月照寒漪巧上弦已绕渚花红灼灼更萦沙竹翠娟娟无风到底尘埃尽界破氷绡一片天盖南丰元丰间尝守齐州所作者此渑水燕谈所未见也兼倦游杂录云范讽自给事中谪官数年方归济南城西有张氏园亭泉有金线真珠之目水木环合乃歴下之胜景园亭主人乃张寺丞聪也甞邀范宴饮于亭范题二韵诗于璧园林再到身犹健官职全抛梦乍醒惟有南山与君眼相逢不改旧时青石首鱼两浙有鱼名石首云自眀州来问人以石首之名皆不能言余偶读张勃吴录地理志载呉娄县有石首鱼至秋化为冠凫言头中有石又太平广记云石首鱼至秋化为冠凫冠凫头中没石也又岭表录异云石头鱼状如鱼随其大小脑中有一石子如乔麦莹如白玉昌蒲昌阳昌蒲昌阳两种物也陶隠居云生石碛上细者为昌蒲生下湿地大根者为昌阳不可服食而圣济经乃云昌蒲谓之昌阳以其得神而昌盖取岐伯所谓得神者昌失神者亡然昌蒲昌阳岂同本也哉以今观之昌阳待泥土而生昌蒲一有泥滓则死矣其理甚明盖经意之失当自韩退之进学解訾医师以昌阳引年则退之亦以昌阳为昌蒲矣东坡石昌蒲賛序亦有昌蒲昌阳之辨周宣王石皷周宣王石皷欧阳文忠公以为可疑者三唯唐以来韦应物韩退之甞盛称賛予谓不特二公老杜固甞有李潮八分小篆歌云陈仓石皷又已讹况苏勗载记亦言石皷文谓之猎碣共十皷其文则史籀大篆则知石皷称为周宣王所创者在昔不止二公胡麻饼䆁名云饼并也搜麪使合并也胡饼言以胡麻着之也崔鸿前赵录曰石季龙讳胡改胡饼曰麻饼晋书云王长文在市中啮胡饼肃宗实录云杨国忠自入市衣袖中盛胡饼刘禹钖嘉话云刘晏入朝见卖蒸胡饼之处买啗之此胡饼皆胡麻之饼也缃素杂记谓张公所论市井有鬻胡饼者不晓名之所谓乃易其名为炉饼论此为悞诚然渠以为胡饼为胡人之所啗因此得名故曰胡饼如毕罗鉴虚唿物以其名予谓此失若曰胡饼非胡麻之饼则石季龙何以改为麻饼哉蜂子东莱先生吕居仁作蜜蜂赋畧云早出暮归聚房以居生理甚微桧花菊英反为身害虽云甚甘终以是败既夺之食又腊其雏以侑尔酒以为尔娱醉而咀嚼鼔舌自如人之不仁一如是乎云云盖东莱不察凡今宣州所出蜂子非蜜蜂也乃山间火蜂其色红黒其长径寸其大如之人之被螫则徧身肿痛有至死者其为窠多在地窖中取之者先以火塞宂口熏死其类然后取其子之末翼者干之以致逺方故元丰中中书舍人张谔谢潜溪蔡圣俞蜂儿诗畧云溪上潜山山百尺山人斫木烧山烧畬延火入蜂穴蜂子浑白如冲牙云蜂子今所在山野有之但不如宣州多耳骆驼李昉言建隆初王师下湖南沣朗之民素不识骆驼随军负荷颇有此畜村落妇女见而惊异竞来观之有拜而祝者曰山王灵圣愿赐福祐及见屈膝而促人走避之曰卑下小人不劳山王还拜军士见者无不大噱又拾其所遗之粪以线穿聮戴于男女项颈之下用禳兵疫之气南中相传以为笑辨苹唐卢氏杂记云文宗问宰臣毛诗云呦呦鹿鸣食野之苹苹是何草时宰相李珏杨嗣复陈夷行相顾未对珏曰按尔雅苹是藾萧上曰朕看毛诗䟽苹叶圆而花白丛生野中是非藾萧予以疏为非周官萍氏掌水禁郑氏云以不沈溺取名月令季春曰萍始生淮南子曰夫萍树根于水木树根于土天地之性也故萍飃聚根及日暴则死矣苹之殖根以水为地也龟蔡王观国学林新编辨名龟为蔡曰左氏襄公二十三年传曰臧武仲自邾使告臧贾且致大蔡焉杜预曰大蔡大龟也前汉食货志曰元龟为蔡如淳注曰蔡国出大龟颜师古曰蔡国出善龟故因名大龟为蔡耳臣瓉注曰蔡是大龟之名若龟出楚亦名龟为楚耶观国按蔡本出龟故名龟为蔡而谓大龟为大蔡亦犹冀多良马而天下谓良马为冀卢水黒而天下谓黒为卢臣瓉未之思耳以上皆王说予以臣瓉谓蔡是龟名而非因地以得者盖本家语説苑所载漆雕慿所对孔子曰臧氏家有守龟焉名曰蔡及左氏襄公二十三年事耳惟臣瓉不记其详此所以致观国之说予甞辨之盖龟出于蔡而臧氏因以名之而已岂谓龟出楚而不可名楚耶且左氏昭公二十五年臧昭伯如晋臧㑹窃其宝龟偻句以卜为信与僭杜预注曰偻句龟所出地名然则此又以偻句名龟矣故予引证于此偻音吕句音据郭璞曰上有隂丛蓍下没千嵗蔡然则郭亦殉前失以蔡为龟名矣辨蜮陆农师埤雅云诗曰为鬼为蜮则不可得言无形而蜮性隂害射人之影则皆莫可究矣五行传曰南越淫女惑乱之气生蜮蜮之犹言惑也字说曰蜮不可得也故惑之予以为不然诗之所谓为鬼为蜮则不可得者以言虽欲为鬼蜮且不可得耳所以甚其恶也夫蜮虽以水弩射人之影然畏鹅鹅能食之禽经所谓鹅飞则蜮沈鵙鸣则蛇结是已以此言之岂有不可得之理耶按陆玑毛诗义疏曰蜮短狐也一名射影如鼈三足在江淮水中人在岸上影见水中投人影则杀之故曰射影或谓含砂射人入皮肌其创如疥服䖍曰偏身濩濩或或故为蜮予以服䖍为当五行传以为淫惑之气所生果尔则中原岂无淫女而其所以不生者此物以下湿地所致耳岂谓淫女惑乱之气耶辨鸩鸟遯齐闲览云蕲州黄梅山有鸩巢于山巖大木中状类训狐声如撃腰皷巢下数十步无生草然予以晋制考之鸩不得度江有重法石崇为南中郎将得鸩以与王恺养之大如鹅啄长尺余絶食蛇虺司𨽻傅祗于恺家得此鸟奏之宣示百官烧于都街晋书不见此事但见孔颕达左氏疏以此考之晋世江北无鸩非无鸩也不若江南多耳蕲州属江北按説文曰鸩毒鸟也一名运日广雅曰雄曰运日雌曰隂谐又曰形似鹰大如鸮毛黒喙长七八寸黄赤如金食蛇及橡实尝居高山巅晋语诸公讃云鸩鸟食蝮以羽翮栎酒中饮之则杀人所以酖字或从酉僖公三十年左传晋侯使医衍酖卫侯杜注云使医因治疾而加酖毒庄公三十二年左传成季使僖叔待于鍼巫氏使鍼季酖之即此物也晋语骊姬置酖于酒实堇于肉谷梁曰以酖为酒虾蟆孙少魏东皋杂录曰闗右人笑吴人食虾蟆予考东方朔传云汉都泾渭之南水多䵷鱼师古曰䵷似虾蟆而小长脚人亦取食之又霍光传霍山曰丞相擅减宗庙羔菟䵷可以此罪也则汉用以宗庙荐献矣以上皆孙说予按周礼蝈氏郑氏注曰蝈虾蟆郑氏谓蝈今御所食䵷也然则汉以来虽至尊亦食虾蟆矣辨霞鹜梁江淹赤虹赋云霞晃朗而下飞日通昽而上度张説晩景诗云水光浮日去霞彩映江飞凡淹说所谓霞飞则云霞之霞也王勃滕王阁序曰落霞与孤鹜齐飞秋水共长天一色土人云落霞非云霞之霞盖南昌秋间有一种飞蛾若今所在麦蛾是也当七八月之间皆纷纷堕于江中不究所自来江鱼毎食之土人谓之霞故勃取以配鹜耳不知者便以为云霞则长天岂可与秋水同色也哉予又按孔颕达曰野鸭曰凫家鸭曰鹜鹜不能飞腾故郑康成注宗伯云鹜取其不飞迁李巡亦云凫野鸭名鹜家鸭名然则鹜本不能飞耳论文虽不当如此要之作文者亦不可不察也傅负版尔雅虫部傅负版郭璞释云未详予按栁之厚集蝜蝂传云蝜蝂者善负小虫也行遇物辄持取卬其首负之背愈重虽困剧不止也其背甚涩物积因不散卒踬仆不能起人或怜之为去其负茍能行又持取如故又好上高极其力不已至坠地死苕帚苕帚本礼檀弓君临臣丧以巫祝桃茢执戈恶之也郑康成云为有凶邪之气在桃鬼所恶茢萑苕可扫不祥君临臣丧礼有此法故春秋左氏传鲁襄公在楚楚人使公亲襚乃使巫以桃茢先祓殡杜预注云茢黍穰也孔颕达曰茢是帚盖桃为棒也毛诗传曰薍为萑萑苕为薍穗也杜预所谓茢黍穰者今世所谓苕帚者或用薍穗或用黍穰是二者皆得为之也辨鲎韩退之南食诗鲎实如惠文骨眼相负行洪庆善辨之曰鲎雌甞负雄惠文冠名一本作车文今广韵引山海经注亦作车文未详以上洪説予按文选左太沖吴都赋曰乘鲎鼋鼍同罛共罗刘渊林注云鲎形如惠文冠青黒色十二足似蟹足悉在腹下长五六寸雌尝负雄行渔者取之必得其双故曰乗鲎南海朱崖合浦诸郡皆有之五臣注亦同鲎音胡豆切李善音猴然则鲎形如惠文冠无可疑者退之盖本文选而洪氏不援以为证岂偶㤀之耶集韵引山海经以惠为车惠车字相类岂传冩失其真欤其曰骨眼相负行者按物类相感志云牝牡相随牡者无目得牝方行牝去牡死故江东取一必获偶予又以陈无己诗话考之云韩退之南食诗鲎实如惠文山海经曰鲎如惠文惠文秦冠也乃知山海经亦以为惠文广韵本误耳端州石端州石唐世已知名许浑嵗暮自广江至新兴诗云洞丁多斲石蛮女半淘金自注云端州斲石李贺紫石砚歌云端州石工巧如神踏夭磨刀割紫云龙脑白氂英州因雷震一山梓树尽枯而生龙脑京师龙脑为之贱时熈宁元年七月也王禹玉言于司马文正公使人就市买之信然一两值钱千四百味苦而香酷烈不甚佳也又言潭州益阳雷震山裂出米可数十万斛炊之成饭而腥不可食有赍其米至京师者禹玉以相贻其状信米也而色黒如炭又言荆襄之间天雨白氂如马尾长者尺余弥漫山谷亦有赍至京师者予谓此盖管辂所谓天雨毛贤人逃者也然前汉五行志亦云天汉三年天雨白釐釐氂通用蕲州大鼎政和三年八月仓部员外郎提举荆湖南茶塩事范之才奏蕲州罗田县山溪中有大鼎数年前尝见两耳其穴中可过七八嵗小儿民遂塞以土今其耳犹发露欲望就委本处官案验其实申取朝㫖使异物不埋没于盛时奉圣㫖今宋康年躬亲前去措置开取无致损动其后康年勘究无实迹寻即除名编管庐州兰蕙山谷説兰云兰似君子而蕙似小人盖山林中十蕙而一兰也离骚曰予既滋兰之九畹兮又树蕙之百畆以是知不独今人虽楚人亦贱蕙而贵兰也按离骚经注三十畆为畹即是兰二百七十畆蕙且百畆岂十一之谓乎不应以多少分贵贱登莱州产金登莱州产金自太宗时已有之然尚少至皇祐中始大发四方游民废农桑来掘地采之有重二十余两为块者取之不竭县官𣙜买嵗课三千两建茶建茶务仁宗初嵗造小龙小鳯各三十斤大龙大鳯各三百斤入香不入香京挺共二百斤蜡茶一万五千斤小龙小鳯初因蔡君谟为建漕造十斤献之朝廷以其额外免勘明年诏第一纲尽为之故东坡志林载温公曰君谟亦为此耶辨汤饼黄朝英缃素杂记云煮饼谓之汤饼其来旧矣案后汉梁冀传云进鸩如煮饼世説载何平叔面白魏文帝食以汤饼又梁吴均称饼徳曰汤饼为最又荆楚记六月伏日并作汤饼名为辟恶又齐高帝好食水引䴵又唐书王皇后传云独不念阿忠脱紫半臂易斗麪为生日汤饼耶倦游杂录乃谓今人唿煮麪为汤饼误矣以上皆黄説予谓黄不见束晳赋故为是纷纷束晳汤饼赋云元冬勐寒清晨之㑹涕冻鼻中霜凝口外充虗解战汤饼为最弱似春绵白若秋练气勃欝以扬布香飞散而逺遍行人失涎于下风童仆空噍而斜眄擎器者舐唇立侍者干咽云云乃知煮饼之为汤饼无可疑者倦游杂录与黄朝英皆不见此赋惜哉千里莼羮未下盐豉黄朝英缃素杂记云陆机云千里莼羮未下盐䜴史所载止此而已或以为千里末下皆地名是未尝读世説而妄为之论也世説云千里莼羮但未下盐䜴耳盖洛中去吴有千里之逺吴中莼羮自可敌羊酪第以其地逺未可卒致故云但未下盐䜴耳意谓莼羮得盐豉尤美也以上皆黄説予谓黄引世説以攻末下为地名之论甚当但推寻句意未尽何者或人以末下为地名正以史削去但一字而已使其不削但一字或人之疑亦无从而起矣予以黄论未详明故推而明之姑苏朝夕池姑苏之席着名天下不特今日自古已然矣齐谢朓咏席诗曰本生朝夕池落景照参差按汉枚乗上书云游曲台临上路不如朝夕之池左思吴都赋曰造姑苏之高台临四逺而特建帯朝夕之濬池佩长州之荗苑注云吴有朝夕池谓潮水朝盈夕虚因以为名焉磨纳衣磨纳为衣古来有之隋江总山水纳袍赋曰裁缝则万壑萦軆针缕则千巖映目图岛屿之削成冩沦涟之径复云云牡丹谱欧阳文忠公初官洛阳遂谱牡丹其后赵郡李述着庆歴花品以叙吴中之盛凡四十二品朱红品眞正红红鞍子端正好樱粟红艳春红日増红透枝红干红小真红满栏红光叶红繁红欝红丽春红出檀红茜红倚栏红早春红木红露匀红等二红湿红小湿红淡口红石榴红淡花品红粉淡端正淡富烂淡黄白淡白粉淡小粉淡烟粉淡黄粉淡玲珑淡轻粉淡天粉淡半红淡日増淡烟红冠子添枝淡坯红淡猩血淡荔枝谱蔡君谟守福唐以闽中荔枝着谱而郑熊亦尝记广中茘枝凡二十二种玉英子茘枝燋核茘枝沈香茘枝丁香茘枝红罗茘枝透骨茘枝䍧牱茘枝僧耆头茘枝水母子茘枝蒺䔧茘枝大将军茘枝小将军茘枝大蜡荔枝小蜡荔枝松子荔枝蛇皮荔枝青荔枝银荔枝不忆子荔枝火山荔枝野山荔枝五色荔枝好事者作荔枝馒头取荔枝榨去水入酥酪辛辣以含浆又作签䏑以荔枝肉作椰子花与酥酪同炒土人大嗜之芍药谱孔常甫初官维扬以维扬芍药甲天下因尽取其名以叙云扬州芍药名于天下非特以多为夸也其敷腴盛大而纎丽巧宻皆他州之所不及至于名品相压争妍闘竒故者未厌而新者已盛州人相与惊异交口称説传于四方名益以逺价益以重遂与洛阳牡丹俱贵于时四方之人尽皆赍携金帛市种以归者多矣吾见其一嵗而小变三嵗而大变卒与常花无异由此芍药之美益专于扬州焉负郭多旷土种花之家园舍相望最盛于朱氏丁氏袁氏徐氏高氏张氏余不可胜记畦分亩列多者至数万根自三月初旬始开浃旬而甚盛游观者相属于路障幕相望笙歌相闻又浃旬而衰矣大抵粗者先开佳者后发高至尺余广至盈手其色以黄为最贵所谓绯黄千叶乃其中下者小人负携以卖至于弃掷遗落不甚爱惜郑诗引芍药以明土风説者曰香草也司马长卿子虗赋曰芍药之和具而后御之説者曰芍药根主和五脏又辟毒气也谢宣城直省中诗曰红药当堦翻説者曰草色红者也其议皆与今所谓芍药者合但未有专言扬州者唐之诗人最以摸冩风物自喜如卢仝杜牧张祜之徒皆居扬之日久亦未有一语及之是花品未有若今日之盛也余官于扬学讲习之暇常裁而定之六氏之园与凡佛宫道舍有佳花处颇涉猎矣惧其久而遗㤀也问之州人得其粗又属秀才满君方中丁君时中各集所闻得其详盖可纪者三十有三种世之有力者或能邀至善工列之图畵可揭而游四方然未若书之可传于衆也乃具列其名从而释之御衣黄青苗黄楼子尹家二色黄楼子绛州紫苖黄楼子圆黄硖石黄鲍家黄石壕黄道士黄夀州青苖黄楼子黄丝头白缬子金线冠子金击腰沔池红红缬子胡家缬玉楼子玉逍遥红楼子青苖旋心赤苖旋心二色红杨家花茅山紫楼子茅山冠子栁铺冠子软条冠子常州冠子红丝头绯多叶多叶鞍子髻子採橄榄王立之诗话云东坡橄榄诗纷纷青子落红䀋之句范景仁言橄榄木高大难採以䀋擦木身则其实自落此所以有红䀋之句也余按江邻几嘉祐杂志云橄榄木其花如樗将採其实剥其皮以姜汁涂之则尽落范说乃尔何耶岂咸辣皆可用欤论盐姚寛令威着西谿丛语云甞监台州杜渎盐场以莲子试卤更择莲子重者用之卤浮三莲四莲味重五莲尤重莲子取其浮而直若二莲直或一直一横即味差薄若卤更薄即莲蓬沈于底即煎盐不成以上皆姚说余按江邻几嘉祐杂志云吴春卿任临安召铺户诘验盐法云煮盐用莲子为候十莲者官盐也五莲以下卤水漓私盐也私盐色红自烧稻灰染其色以倣官盐于是嗅以辨之自是不用铺户自能辨晓考此则仁宗时以五莲为漓十莲为重今以五莲为重乃知今之盐味不迨仁宗时逺矣煮汤饼范侍读伸元长言其父淳父元祐间为东平府直讲每日供膳所食汤饼异常因造外厨讯诸庖者见几上有金钱数十审其安用对曰凡面入汤之后每遇一沸必下一钱钱尽而后已故其说曰硬作熟溲汤深煮久川帛宜色少卿章岵甞官于蜀持吴罗湖绫至官与川帛同染红后还京师经梅润吴湖之帛色皆渝变唯蜀者如旧后询蜀人之由乃云蜀之蓄蚕与他邦异当其眠将起时以桑灰餵之故宜色然世之重川红多以染之良盖不知由蚕所致也牡丹荣辱志邱寺丞濬道源自号为迂愚叟甞为牡丹着书十卷号洛阳贵尚录又为牡丹荣辱志曰花卉蕃膴于天地间莫踰牡丹其貌正心荏茎节叶蕊耸抑检旷有刚克柔克态逺而视之疑美丈夫女子俨衣冠当其前也茍非钟纯淑清粹气何以杰金徳于三月内迂愚叟覩造化意以荣辱志其事欲姚之黄为王魏之红为妃无所忝冒何哉位既尊矣必授之以九嫔九嫔佐矣必𨽻之以世妇世妇广矣必定之以保傅保傅任矣则彤管位彤管位矣则命妇立命妇立则嬖倖愿嬖倖愿则近属睦近属睦则踈族亲踈族亲则外屏严外屏严则宫闱壮宫闱壮则丛脞革丛脞革则君子小人之分达君子小人之分达则亨泰屯难之兆继继之者莫大乎善也成之者莫大乎性也性禀乎中根本茂矣善归于已色香厚矣如是则施之以天道顺之以地利节之以人欲其栽其接无竭无灭其生其成不缩不盈非独为洛阳一时叹赏之盛将以为天下嗜好之劝也姚黄为王名姚花以其王者非可以中色斥万乗之尊故以王以妃示上下等夷也魏红为妃天子立后以正内治故闗睢为风化之始妃嫔世妇所以辅佐淑徳符家人之卦焉然后鹊巢采苹采蘩列夫人职以助诸侯之政令以魏花为妃配乎王爵视崇高冨贵一人之于内外也花九嫔牛黄细叶夀安九蘂眞珠鹤翎红鞓红潜谿绯朱砂红添色红莲叶九蘂花世妇麄叶夀安甘草黄一捻红倒晕檀丹州红一百五鹿胎鞍子红多叶红献来红今得其十别求异种补之花御妻玉版白多叶紫叶底紫添色紫左紫红莲萼延州红骆驼红紫莲萼苏州花常州花润州花金陵花钱塘花越州花青州花宻州花和州花自苏台㑹稽至歴阳郡好事者衆栽植尤伙八十一之数必可偹矣花师𫝊萤火芝五色灵芝九茎芝燕胎芝蓂荚指佞草莆莲碧莲瑶花碧桃花彤史同禾两岐麦三嵴茅朝日莲连理木薝卜花长乐花花命妇上品芍药黄楼子等红缬子白缬子茆山冠子醉美人粉口栁浦白缬子重黄丝头红丝头蝉花重叶海棠花嬖倖中品芍药长命女花素馨末利荳蔲虞美人丁香含笑男眞鸳鸯草女眞七寳花石蝉花玉蝉花花近属琼花忘忧草红兰黄酴醿桂花棣棠婆罗花迎春千叶石榴黄拒霜酴醿黄鸡冠山茶金铃菊玉蝴蝶玉屑花踈属丽春七宝花千叶菊石巖羞天花紫菊石爪花木莲花金钱金鳯山丹千叶郁李单叶菊吉贝滴滴金石竹红鸡冠矮鸡冠添色拒霜黄蜀葵花戚里旌节玉盘金盏瑞圣瑞香御米都胜玉簮鹅毛玉凤花外屏金沙红蔷薇黄蔷薇玫瑰宻菊刺红红薇紫薇海木𤓰朱槿白槿锦帯杜䳌栀子紫荆史君子凌霄木兰百合花宫闱诸类桃诸类李诸类梨诸类杏红梅早梅樱桃山樱蒲桃木𤓰桐花栗花枣花木绵红蕉花丛脞红蓼牵牛蔓陀罗鼓子芫花金灯射干水葓黄踯躅地锦地钉野蔷薇夜合芦花荠菜花杨花菜花金雀儿花君子温风细雨清露暖日微云沃壤永昼油幕朱栏甘泉醇酒珍馔新乐名倡花小人狂风勐雨赤日苦寒蜜蜂蝴蝶蝼蚁蚯蚓白昼青蝇黄昏蝙蝠妬芽蠧麝香桑螵蛸花亨泰闰三月五风十雨主人多喜事妻孥不倦排当婢能歌舞童仆勤干子弟韫借正开值生日欲谢时待解酲门僧解栽接从贫处移入富家借园亭张筵花屯难丑妇妬与怜猥人爱与嫌盛开值移忌主人悭鄙和园卖与屠沽三月内霜雹赏处着棊鬬茶筵上持七八盛开债主临门箔子遮阑露头跣足对酌遭权势人乞接头剪时和花眼正欢赏酗酒头戴如厠聼唱辞传家宴酥煎了下麦饭凋落后苕帚扫园吏浇湿粪落村僧道寺观里茶品张芸叟画墁録云有唐茶品以阳羡为上供建溪北苑未着也贞元中常衮为建州刺史始蒸焙而研之谓之膏茶其后始为饼样贯其中故谓之一串陆羽所烹惟是草茗耳迨至本朝建溪独盛丁晋公为转运使始制为鳯团后又为龙团嵗贡不过四十饼天圣中又为小团其饼迥加于大团熈宁末神宗有㫖下建州置宻云龙其饼又加于小团已上皆画墁所载予按五代史当后唐天成四年五月七日度支秦某中书门下奏朝臣时有乞假觐省者欲量赐茶药奉敕宜依者各令据官品等第指挥文班自左右常侍建议给舍下至侍郎宜各赐蜀茶三斤蜡面茶二斤草荳蔲一百枚肉荳蔲一百枚青木香二片已次武班官各有差以此知建茶以蜡面为上供自唐末已然矣第龙鳯之制至本朝始有加焉贡荔枝地予昔记唐世进荔枝于漫録辨误门云唐志以贡自南方杨妃外𫝊以贡自南海杜诗亦云南海及炎方惟张君房以为忠州东坡以为涪州未得其实近见涪州图经及询土人云涪州有妃子园荔枝盖妃嗜生荔枝以驿骑递自涪至长安有便路不七日可到故杜牧之诗云一骑红尘妃子笑东坡亦川人故得其实昔宋景文作成都方物畧记图言荔枝生嘉戎等州此去长安差近疑妃所取盖不知涪有妃子园又自有便路也能改斋漫録卷十五能改斋漫录卷十六钦定四库全书能改斋漫録卷十六宋吴曾撰乐府上黄鲁直词谓之着腔诗晁无咎评本朝乐章不具诸集今载于此云世言栁耆卿曲俗非也如八声甘州云渐霜风凄𦂳关河冷落残照当楼此真唐人语不减高处矣欧阳永叔浣溪沙云堤上游人逐画船拍堤春水四垂天緑杨楼外出秋千要皆妙絶然只一出字自是后人道不到处蘓东坡词人谓多不谐音律然居士辞横放杰出自是曲子中缚不住者黄鲁直间作小辞固高妙然不是当行家语是着腔子唱好诗晏元献不蹈袭人语而风调闲雅如舞低杨栁楼心月歌薄桃花扇底风知此人不住三家村也张子野与耆卿齐名而时以子野不及耆卿然子野韵高是耆卿所乏处近世以来作者皆不及秦少㳺如斜阳外寒鵶万㸃流水遶孤村虽不识字人亦知是天生好言语李良定公多丽新词翰林学士聂冠卿尝于李良定公席上赋多丽辞云想人生美景良辰堪惜向其间赏心乐事就中难是并得况东城鳯台沁苑泛晴波浅照金碧露洗华桐烟霏丝栁緑隂揺曳荡春色画堂逈玉簮琼佩高㑹尽辞客清欢久重燃绛蜡别就瑶席有翩若惊鸿体态暮为行雨标格逞朱唇缓歌妖丽似聴流莺乱花隔慢舞萦回娇鬟低軃腰肢纤细困无力忍分散彩云归后何处更寻覔休辞醉明月好花莫谩轻掷冠卿词不多见如此篇亦可谓才情富丽矣山谷爱贺方回青玉案词贺方回为青玉案辞山谷尤爱之故作小诗以纪其事及谪宜州山谷兄元明和以送之云千峯百嶂宜州路天黯但知人去晓别吾家黄叔度弟兄华发暮山修水异日同归处长亭饮散尊罍暮醉聴别语不成句已断离肠能几许水村山郭夜阑无寐聼尽空阶雨山谷和云烟中一线来时路极目送幽人去第四阳关云不度山和声转子䂓言语正是人愁处别恨朝朝连暮暮忆我当年醉时句渡水穿云心已许晩年光景小轩南浦帘卷西山雨洪觉范亦尝和云緑槐烟栁长亭路恨取次分离去日永如年愁难度高城回首暮云遮尽目断人何处解鞍旅舍天将暮暗忆丁宁千万句一寸危肠情几许薄衾孤枕夣回人静彻晓潇潇雨世推重少游醉卧古藤之句秦少游千秋嵗世尢推称秦既没藤州晁无咎尝和其韵以弔之云江头苑外尝记同朝退飞骑轧鸣珂碎齐讴云遶扇赵舞风回𢃄严鼓断杯盘狼籍犹相对洒涕谁能㑹醉卧藤隂盖人已去辞空在兔园高宴悄虎观英游改重感慨惊涛自卷珠沉海中云醉卧藤隂盖者少游临终作辞所谓醉卧古藤隂下了不知南北故无咎用之山谷守当涂日郭功父尝寓焉一日过山谷论文山谷传少游千秋嵗辞叹其句意之善欲和之而海字难押功父连举数海字若孔北海之类山谷颇厌而未有以却之者次日又过山谷问焉山谷荅曰昨晩偶得一海字韵功父问其所以山谷云羞杀人也爷娘海自是功父不复论文于山谷矣盖山谷用俚语以却之也赐名鱼游春水政和中一中贵人使越州回得辞于古碑隂无名无谱亦不知何人作也録以进御命大晟府撰腔因辞中语赐名鱼游春水云青楼东风里燕子还来寻旧垒余寒初褪红日薄侵罗绮嫩草才舒碧玉心媚栁轻窣黄金蘃鸎啭上林鱼游春水几曲栏杆遍倚又是一畨新桃李佳人应念归期梅装涙洗鳯箫声絶无孤雁目断清波沉双鲤云山万重寸心千里汉殿夜凉吹玉笙仙女侍董双成汉殿夜凉吹玉笙曲终却从仙官去万户千门惟月明河汉女玉练颜云軿徃徃在人间九霄有路去无迹袅袅香风生珮环李太白辞也有得于石刻而无其腔刘无言自倚其声歌之音极清雅东臯杂録又以为范徳孺谪均州偶游武当石室极深处有题此曲崖上未知孰是送春送君有无尽意王逐客送鲍浩然游浙东作长短句云水是眼波横山是眉峰聚欲问行人去那邉眉眼盈盈处才始送春归又送君归去若到江南赶上春千万和春住韩子苍在海陵送葛亚卿诗断章云今日一盃愁送春明日一盃愁送君君应万里随春去若到桃源问归路诗词意同眺无咎嘲田氏词元丰己未廖明畧晁无咎同登科明畧所游田氏者姝丽也一日明畧邀无咎晨过田氏田氏遽起对鑑理发且盼且语草草粧掠以与客对无咎以明畧故有意而莫传也因为下水船一阕上客骊驹系唤银瓶睡起困倚粧台盈盈正解螺髻鳯钗坠缭绕金环玉指巫山一叚云委半窥镜向我横秋水斜领花枝交镜里淡拂鈆华匆匆自整罗绮歛眉翠虽有愔愔宻意空作江邉解佩水光山色渔父家风徐师川云张志和渔父辞云西塞山邉白鹭飞桃花流水鳜鱼肥青篛笠緑蓑衣斜风细雨不须归顾况渔父词新妇矶邉月明女儿浦口潮平沙头鹭宿鱼惊东坡云元真语极清丽恨其曲度不传加数语以浣溪沙歌云西塞山邉白鹭飞㪚花洲外片帆㣲桃花流水鳜鱼肥自芘一身青篛笠相随到处緑蓑衣斜风细雨不须归山谷见之击节称赏且云惜乎散花与桃花字重叠又渔舟少有使帆者乃取张顾二辞合为浣溪沙云新妇矶邉眉黛愁女児浦口眼波秋惊鱼错认月沉钩青篛笠前无限事緑蓑衣底一时休斜风细雨转船头东坡云鲁直此辞清新婉丽问其最得意处以山光水色替却玉肌花貌真得渔父家风也然才出新妇矶便入女儿浦此渔父无乃太滥浪乎山谷晚年亦悔前作之未工因表弟李如篪言渔父词以鹧鸪天歌之甚协律恨语少声多耳因以宪宗画象求𤣥真子文章及𤣥真之兄松龄劝归之意足前后数句云西塞山前白鹭飞桃花流水鳜鱼肥朝廷尚覔𤣥真子何处而今更有诗青篛笠緑蓑衣斜风细雨不须归人间欲避风波险一日风波十二时东坡笑曰鲁直乃欲平地起风波耶师川乃作浣溪沙鹧鸪天各二阕盖因坡谷异同而作云西塞山前白鹭飞桃花流水鳜鱼肥一波才动万波随黄帽岂如青篛笠羊裘何似緑蓑衣斜风细雨不须归其二云新妇矶邉秋月明女儿浦口晩潮平沙头鹭宿戯鱼惊青篛笠前明此事緑蓑衣里度平生斜风细雨小船轻其三云西塞山前白鹭飞桃花流水鳜鱼肥朝廷若覔𤣥真子时在长江理钓丝青篛笠緑蓑衣斜风细雨不须归浮云万里烟波客惟有沧浪孺子知其四云七泽三湖碧草连洞庭江汉水如天朝廷若覔元真子不在云邉即酒邉明月棹夕阳船鲈鱼恰似镜中悬丝纶钓饵都収却八字山前聼雨眠沁水公主园今世乐府传沁园春辞按后汉书窦宪女弟立为皇后宪恃官掖声势遂以县直请夺沁水公主园然则沁水园者公主之园也故唐人类用之崔湜长宁公主东荘侍宴诗云沁园东郭外襄驾一游盘李适长宁公主东荘侍宴诗云歌舞平阳地园亭沁水林李义府长宁公主荘诗云平阳馆外有仙家沁水园中好物华世所传吕洞賔沁园春辞所谓七返还丹乃知唐之中世已有此音矣别易㑹难颜氏家训曰别易㑹难古人所重江南饯送下泣言离北间风俗不屑此岐路言离欢笑分首李后主长短句盖用此耳故云别时容易见时难又云别易㑹难无可柰然颜説又本文选陆士衡荅贾谧诗云分索则易携手实难千里伤行客晏元献早入政府迨出镇皆近畿名藩未尝逺去王室自南都移陈离席官奴有歌千里伤行客之辞公怒曰予平生守官未尝去王畿五百里是何千里伤行客也馆客弃宻约之好开封富民杨氏子馆客颇豪俊有女未行私窃慕之遂有偷香之説宻约登第结姻客既过省乃弃所好屡约相㑹杳不可得登第后宻遣人谕女曰若遂成婚好则先姦后婚在法当离必不能乆耳或落髪则我亦不娶朝夕游处庻能长乆女信之然思慕已成疾遂恳请于父母求祝发焉或告客已与某女结婚者女闻之闷絶良乆索笔书曰黄叶无风自落彩云不语空归就归字落笔放手而絶两句乃旧辞也伤春怨王江宁元丰间尝得乐章两阕于夣中云雨打江南树一夜花开无数緑叶渐成隂下有游人归路与君相逄处不道春将暮把酒祝东风且莫恁匆匆去其二云春又老南陌酒香梅小徧地落花浑不扫夣回情意悄红牋寄与烦恼细写相思多少醉后几行书𢃄草泪痕都揾了载将离恨过江南东坡长短句云无情汴水自东流只载一船离恨向西州张文潜用其意以为诗云亭亭画舸系春潭只待行人酒半酣不管烟波与风雨载将离恨过江南王平甫尝爱而诵之彼不知其出于东坡也妾意在寒松郑毅夫乐章有玉环妾意无渝问君心朝槿何如玉环韦臯事朝槿王僧孺诗语也王赋上山采䕷芜云出户望兰薫褰帘正逢君歛容才一访新人讵可闻新人含笑近故人含笑隐妾意在寒松君心逐朝槿苏琼善词姑苏官奴姓苏名琼行第九蔡元长道过苏州太守召饮元长闻琼之能词因命即席为之乞韵以九字词云韩愈文章盖世谢安情性风流良辰美景在西楼敢劝一巵芳酒记得南宫高遇弟兄争占鳌头金炉玉殿瑞烟浮名占甲科第九盖元长奏名第九也玉珑璁词近时有士人尝于钱塘江涨桥为狭斜之游作乐府名玉珑璁云城南路桥南树玉钩帘卷香横雾新相识旧相识浅颦低笑嫩红轻碧惜惜惜刘郎去阮郎住为云为雨朝还暮心相忆空相忆露荷心性栁花踪迹得得得其后朝廷收复河南士人者陷而不返其友作诗寄之且附以龙涎香诗云江涨桥邉花发时故人曽共着征衣请君莫唱桥南曲花已飘零人不归士人在河南得诗酬之云认得吴家心字香玉窻春夣紫罗囊余熏未歇人何许洗破征衣更断肠菊词此花开后更无花李和文公作望汉月词一时称美云黄菊一丛临砌颗颗露珠粧缀独教冷落向秋天恨东君不曾留意雕栏新雨霁緑藓上乱铺金蘂此花开后更无花愿爱惜莫同桃李时公镇澶渊寄刘子仪书云澶渊营髢有一二擅喉转之技者唯以此花开后更无花为酒乡之资耳不是花中唯爱菊此花开后更无花乃元微之诗和文述之尔明月逐人来词乐府有明月逐人来词李太师撰谱李持正制词云星河明淡春来深浅红莲正满城开遍禁街行乐暗尘香拂面皓月随人近逺天半鳌山光动鳯楼西观东风静珠帘不卷玉辇将归云外闻絃管认得宫花影转东坡曰好箇皓月随人近逺持正又作人月圆今尤脍炙人口云小桃枝上春风早初试薄罗衣年年乐事华灯竞处人月圆时禁街箫皷寒轻夜永纎手重携更䦨人散千门笑语声在帘帏近时以为小王都尉作非也花蘃夫人词伪蜀主孟㫤徐匡璋纳女于㫤拜贵妃别号花蘂夫人意花不足拟其色似花蘃翾轻也又升号慧妃以号如其性也王师下蜀太祖闻其名命别䕶送途中作辞自解曰初离蜀道心将碎离恨绵绵春日如年马上时时闻杜鹃三千宫女皆花貎妾最婵娟此去朝天只恐君王宠爱偏陈无已以夫人姓费误也幼卿浪淘沙词宣和间有题于陜府驿壁者云幼卿少与表兄同砚席雅有文字之好未笄兄欲缔姻父母以兄未禄难其请遂适武弁公明年兄登甲科职教洮房而良人统兵陜右相与邂逅于此兄鞭马畧不相顾岂前憾未平耶因作浪淘沙以寄情云目送楚云空前事无踪漫留遗恨锁眉峯自是荷花开较晚孤负东风客舘叹飘蓬聚散匆匆扬鞭那忍骤花骢望断斜阳人不见满袖啼红并蔕芙蓉词政和癸巳大晟乐成嘉瑞既至蔡元长以晁端礼次膺荐于徽宗诏乗驿赴阙次膺至都㑹禁中嘉莲生分苞合趺出天造人意有不能形容者次膺効乐府体属辞以进名并蔕芙蓉上览之称善除大晟府协律郎不克受而卒其辞云太液波澄向鑑中照影芙蓉同蔕千柄緑荷深并丹脸争媚天心眷临圣日殿宇分明敞嘉瑞弄香嗅蘂愿君王寿与南山齐比池邉屡回翠辇拥羣仙醉赏凭栏凝思蕚緑揽飞琼共波上游戯西风又㸔露下更结双双新莲子鬬装竞美问鸳鸯向谁留意东坡卜算子词东坡先生谪居黄州作卜算子云阙月挂疎桐梦断人初静时见幽人独徃来缥缈孤鸿影惊起却回头有恨无人省拣尽寒枝不肯栖寂寞沙洲冷其属意盖为王氏女子也读者不能解张右史文潜继贬黄州访潘邠老尝得其详题诗以志之空江月明鱼龙眠月中孤鸿影翩翩有人清吟立江邉葛巾藜杖眼窥天夜冷月堕幽虫泣鸿影翘沙衣露湿仙人采诗作步虚玉皇饮之碧琳腴栁三变词仁宗留意儒雅务本理道深斥浮艶虚薄之文初进士栁三变好为滛冶讴歌之曲传播四方尝有鹤冲天云忍把浮名换了浅斟低唱及临轩放榜特落之日且去浅斟低唱何要浮名景祐元年方及第后改名永方得磨勘转官其辞曰黄金牓上偶失龙头望明代暂遗贤如何向未遂风云便争不恣狂荡何须论得丧才子词人自是白衣卿相烟花巷陌依约丹青屏障幸有意中人堪寻访且恁偎红翠风流事平生畅青春都一饷忍把浮名换了浅斟低唱用江上数峯青之句填词唐钱起湘灵鼓瑟诗末句曲终人不见江上数峯青秦少游尝用以填词云千里潇湘挼蓝浦兰桡昔日曾经月高风定露华清㣲波澄不动冷浸一天星独倚危樯情悄悄遥闻妃瑟泠泠新声含尽古今情曲中人不见江上数峯青滕子京亦尝在巴陵以前两句填词云湖水连天天连水秋来分外澄清君山自是小蓬瀛气蒸云梦泽波撼岳阳城帝子有灵能鼔瑟凄然依旧伤情㣲闻兰芷动芳馨曲终人不见江上数峯青浣溪沙㸃綘唇词黄季岑云徃年蔡州𤓰陂铺有用箆刀刻清泥壁为浣溪沙词云碎剪香罗裛泪痕鹧鸪声断不堪闻马嘶人去近黄昏整整斜斜杨栁陌疎疎密密杏花村一畨风月更消魂丰城南禅寺壁间有秋社㸃綘唇云燕子依依晓来忽为谁归去澹云生处已觉賔鸿度浅笑深嚬便向机中素乗鸾女锁牎琼宇㑹有明年暑汪彦章词汪彦章在翰苑屡致言者尝作㸃綘唇云永夜厌厌画檐低月山衔斗起来搔首梅影横忩瘦好箇霜天闲却传盃手君知否晓鵶啼后归梦浓如酒或问曰归梦浓如酒何以在晓鵶啼后公曰无奈这一队畜生何乐府尘土黄词殿中侍御史刘公次荘中叟元祐中罢官寄居临江军之新淦尝徃来袁州时有一倡为郡官所据太守怒之逐出境外中叟感其事而作乐府尘土黄并译笺凡三章其序曰崔徽霍玉爱爱等事昔人歌之非特为二三子而作也然遣语序情虽为诗曲而叅比乐府则失古逺矣故自唐以来杜甫则壮丽婉约如龙骧虎伏容止有威李白则飘扬振激如浮云转石势不可遏李贺则摘裂险絶务为难及曾无一㸃尘婴之张籍则平易优游足有雅思而气骨差弱世异才殊体随之变亦其势也余比感宜春事作尘土黄一首虽不足力驾汉魏而讨本探源或庶几焉既又为之译为之笺其义类虽同至于浅深逺近要自以意攷之耳其辞曰翠眉连娟舞袖长春风自对理容粧染丝绣作双鸳鸯欲飞不飞在罗裳耳中明月珠肘后锦香囊凭高欲有寄所寄在逺方追风还君立路旁岂不有地能相当请着一鞭尘土黄译曰妾本倡家子笄鬟擅容止名𨽻倡籍中生倡即倡死物势本从权情恩亦遂迁一朝官长怒独抱锦衾眠日暮倚高楼青丝系白马岂不谢慇懃汪汪泪盈把万感自有因无容遽相亲请君促金勒妾愿看飞尘笺曰春台女儿似红玉曾奉当筵拓枝曲舞成早自得痴名更傍春风情不足客携黄金欲有赠多在邻家赌双陆近从新官作颜面祗得低心随所欲自知乆去非所安夜半东门车特碌秀濯芙蓉潭畔起每向波间得双鲤水流却上天应难惟有孤怀似潭水一骑翩翩锦臂鞲红罗百丈作纒头为言闻得琵琶怨当门下马欲登楼莫登楼君马骏无限朱帘熏好香城北城南无一瞬东坡送潘邠老赴省词别酒送君君一醉清润潘郎更是何郎壻记取钗头新利市莫将分付东邻子回首长安佳丽地三十年前我是风流帅为向青楼寻旧事花枝缺处余名字右蝶恋花词东坡在黄时送潘邠老赴省试作也今集不载杭妓琴操杭之西湖有一倅闲唱少游满庭芳偶然误举一韵云画角声断斜阳妓琴操在侧云画角声断谯门非斜阳也倅因戏之曰尔可改韵否琴即改作阳字韵云山抹微云天连衰草画角声断斜阳暂停征辔聊共饮离觞多少蓬莱旧侣频回首烟霭茫茫孤村里寒鵶万㸃流水遶低墻魂伤当此际轻分罗𢃄暗解香囊漫赢得秦楼薄倖名狂此去何时见也襟袖上空有余香伤心处长城望断灯火已昏黄东坡闻而称赏之后因东坡在西湖戏琴曰我作长老尔试参问琴云何谓湖中景东坡荅云秋水共长天一色落霞与孤鹜齐飞琴又云何谓景中人东坡云裙拖六幅潇湘水鬓亸巫山一段云又云何谓人中意东坡云惜他杨学士憋杀鲍叅军琴又云如此究竟如何东坡云门前冷落鞍马稀老大嫁作商人妇琴大悟即削髪为尼张才翁以张公庠诗为词卭州张公庠游白鹤山有诗云初眠官栁未成隂马上聊为拥鼻吟逺宦情怀消壮志好花时节负归心别离长恨人南北㑹合休辞酒浅深欲把春愁闲抖擞乱山高处一登临秋官张才翁遂以此诗成雨中花云万缕青青初眠官栁向人犹未成隂据雕鞍马上拥鼻㣲吟逺宦情怀谁问空嗟壮志消沉正好花时节山城留滞忍负归心别离万里飘蓬无定谁念㑹合难凭相聚里休辞金盏酒浅还深欲把春愁抖擞春愁转更难禁乱山高处凭栏垂袖聊寄登临贺方回石州引词贺方回眷一妓别乆妓寄诗云独倚危栏涙满襟小园春色懒追寻深恩纵似丁香结难展芭蕉一寸心贺得诗初叙分别之景色后用所寄诗成石州引云薄雨初寒斜照弄晴春意空阔长亭栁色才黄逺客一枝先拆烟横水际映𢃄几㸃归鸿东风销尽龙沙雪还记出门来恰而今时节将发画楼芳酒红泪清歌顿成轻别已是经年杳杳音尘都絶欲知方寸共有几许清愁芭蕉不展丁香结枉望断天涯两厌厌风月御词徽宗天才甚高于诗文外尢工长短句尝为探春令云帘旌微动峭寒天气龙池氷泮杏花笑吐香红浅又还是春将半笙歌妙舞从头按等芳时开宴记去年对着东风曾许不负莺花愿䀨龙謡云紫阙岧嶤绀宇邃深望极綘河清浅霜月流天锁穹隆光满水晶宫金琐龙盘玳瑁帘玉钩云卷动深恩秋籁萧萧比人世倍清燕瑶堦迥玉籖鸣渐祕省引水辘轳声转鸡人唱晓促铜壶银箭拂晨光宫栁烟微荡瑞色御炉香散从宸游前后争趋向金銮殿宣和乙巳冬幸亳州途次御制临江仙云过水穿山前去也吟诗约句千余淮波寒重雨疎疎烟笼滩上鹭人买就船鱼古寺幽房权且住夜深宿在僧居梦魂惊起转嗟吁愁牵心上虑和泪冩回书能改斋漫録卷十六能改斋漫录卷十七钦定四库全书能改斋漫録巻十七宋吴曾撰乐府下茶词豫章先生少时尝为茶词寄满庭芳云北苑龙团江南鹰爪万里名动京关碾深罗细琼蘃冷生烟一种风流气味如甘露不染尘烦纎纎捧氷甆弄影金缕鹧鸪斑相如方病酒银瓶蠏眼惊鹭涛翻为扶起尊前醉玉頽山饮罢风生两腋醒魂到明月轮邉归来晚文君未寝相对小窻前其后增损其词止咏建茶云北苑研膏方圭圆璧万里名动天关碎身粉骨功合在凌烟尊爼风流战胜降春梦开拓愁邉纎纎捧香泉溅乳金缕鹧鸪斑相如虽病渴一觞一咏賔有羣贤便扶起灯前碎玉頽山搜搅胸中万卷还倾动三崃辞源归来晩文君未寝相对小粧残辞意益工也后山陈无已同韵和之云北苑先春琅函寳韫帝所分落人间绮窻纎手一缕破双团云里游龙舞鳯香雾霭飞入琱盘华堂静松风云竹金鼎沸潺湲门䦨车马动浮黄嫩白小袖高鬟便胸臆轮囷肺腑生寒唤起谪仙醉倒飜湖海倾写涛澜笙歌散风帘月幕禅榻鬓丝斑赠杨姝诗词豫章先生在当涂又赠小妓杨姝弹琴送酒寄好事近云一弄醒心絃情在两山斜叠弹到古人愁处有真珠承睫使君来去本无心休泪界红颊自恨老人愤酒负十分金叶故集中有赠弹琴妓杨妹絶句云千古人心指下传杨姝闲处更婵娟不知心向谁邉切弹作南风欲断弦秦少㳺唱和千秋嵗词秦少㳺所作千秋嵗词予尝见诸公唱和亲笔乃知在衡阳时作也少㳺云至衡阳呈孔毅甫使君其词云云今更不载毅甫本云次韵少㳺见赠其词云春风湖外红杏花初退孤舘静愁肠碎泪余痕在枕别乆香销带新睡起小园戏蝶飞成对惆怅谁人㑹随处聊倾盖情暂遣心何在锦书消息断玉漏花隂改迟日暮仙山杳杳空云海其后东坡在儋耳姪孙蘓元老因赵秀才还自京师以少㳺毅甫所赠酬者寄之东坡乃次韵録示元老且云便见其超然自得不改其度之意其词云岛邉天外未老身先退珠泪溅丹𠂻碎声揺苍玉佩色重黄金带一万里斜阳政与长安对道逺谁云㑹罪大天能盖君命重臣节在新恩犹可觊旧学终难改吾已矣乗桴且恁浮于海豫章题云少㳺得谪尝夣中作词云醉卧古藤隂下了不知南北竟以元符庚辰死于藤州光华亭上崇宁甲申庭坚窜宣州道过衡阳览其遗墨始追和其千秋嵗词云苑邉花外记得同朝退飞骑轧鸣珂碎齐歌云遶扇赵舞风回带严鼓断盃盘狼籍犹相对洒泪谁能㑹醉卧藤隂盖人已去词空在兔园高宴悄虎观英㳺改重感慨波涛万顷珠沉海晁无咎集中尝载此词而非是也少㳺辞云忆昔西池㑹鸳鸯同飞盖亦为在京师与毅甫同在于朝叙其为金明池之游耳今越州处州皆指西池在彼盖未知其本源而云也阮闳休善为长短句龙舒人阮闳字闳休能为长短句见称于世政和间官于宜春官妓有赵佛奴借中之铮铮也尝为洞仙歌赠之云赵家姊妹合在昭阳殿因甚人间没飞燕见伊底尽道独步江南便江北也何曾惯见惜伊情性不解嗔人长带桃红笑时脸向尊前酒底得见些时似恁地好能得几廻细看待不贬眼儿觑着伊将贬眼底工夫剰看几遍阮官至中大夫累任监司郡守他词皆此类夏均父登浯台作词夏倪均父宣和庚子自府曹左迁祁阳酒官过浯溪登浯台爱其山水竒秀自谓非中州所有不减渊明斜川之㳺且作长短句以减字木兰花歌之云江涵晓日荡漾波光揺桨入笑指浯谿聱叟雄文鎻翠微休嗟不偶归到中州何处有独立风烟湘水浯台总接天王观应制词王观学士尝应制撰清平乐词云黄金殿里烛影双龙戏劝得官家真个醉进酒犹唿万嵗折旋舞彻伊州君恩与整搔头一夜御前宣住六宫多少人愁高太皇以为媟凟神宗翌日罢职世遂有逐客之号今集本乃以为拟李太白应制非也黄元明词豫章先生弟黄元明宰庐陵县赴郡㑹坐上巾带偶脱太守喻妓令缀之既毕且俾元明撰词云银烛画堂明如昼见林宗巾垫羞蓬首针借花枝线賖罗袖须臾两带还依旧劝君倒戴休今后也不须更漉渊明酒寳箧深藏浓香熏透为经十指如葱手盖七娘子也王辅道词日月无根天不老浮生总被销磨了陌上红尘常扰扰昏复晓一塲大夣谁先觉雒水东流山四绕路旁几个新华表见説在时官职好争信道冷烟寒雨埋荒草王寀辅道侍郎渔家傲词也歌之使人有遗世之意王在徽宗朝尝奏天神降其家徽宗欲出幸左右奏恐有不测宜有以审其真伪既中使至其家无有也因坐诬以死世谓辅道乃晓人不应尔盖辅道韶之子韶熈河用兵其滥杀者多故寃以致其祸耳辅道又有浣溪沙两词其一云扇影轻揺一线香斜红匀过晚来粧娇多无事做凄凉借问谁教春易老几时能勾夜何长旧欢新恨总思量其二云珠箔随檐一桁垂绣屏遮枕四邉移春归人懒日迟迟旧事只将云入梦新欢重借月为期晚来花动隔墻枝玉楼春两词其一云愁闺思入江南逺帘幙低垂闲不卷玉珂声断晓屏空好梦惊廻还起懒风轻只觉香烟短隂重不知天色晩隔忩人语趁朝归旋整宿粧匀睡眼其二云绣屏晓梦鸳鸯侣可惜夜来欢聚处几声低语记曾闻一叚新愁㸔怎覻繁红洗尽臙脂雨春被杨花勾引去多情只有旧时香衣上经年留得住咏崔念四词政和间一贵人未达时尝游妓崔念四之馆因其行第作踏青游词云识箇人人恰止二年欢会似赌赛六只浑四向巫山重重去如鱼水两情美同倚画楼十二倚了又还重倚两日不来时时在人心里拟问卜常占归计三八清斋望永同鸳被到梦里蓦然被人惊觉梦也有头无尾都下盛传王荆公词王荆公筑草堂于半山引八功徳水作小港其上叠石作桥为集句填菩萨蛮云数间茅屋闲临水窄衫短帽垂杨里花是去年红吹开一夜风稍梢新月偃午醉醒来晩何物最关情黄鹂三两声其后豫章戏效其体云半烟半雨谿桥畔渔翁醉着无人唤疎懒意何长春风花草香江山如有待此意陶潜解问我去何之君行即自知颜持约词不减唐人语颜持约流落岭外舟次五羊作品令云夜萧索侧耳聼清海楼头吹角停归棹不觉重门闭恨只恨暮潮落偷想红啼緑怨道我真箇情薄纱忩外厌厌新月上应也则睡不着朱希真洛阳人亦流落岭外九日作沙塞子云万里飘零南越山引泪酒添愁不见鳯楼龙阙又惊秋九日江亭闲望蛮树瘴云浮肠断红蕉花晩水东流不减唐人语五夜放灯帝城五夜宴游歇残灯外㸔残月都人犹在醉乡中聼更漏初彻行乐已成闲话説如春梦觉时节大家重约探春行问甚花先发李驸马正月十九日所撰滴滴金词也京师上元国初放灯止三夕时钱氏纳土进钱买两夜其后十七十八两夜灯因钱氏而添故词云五夜释可正平尤工长短句释可正平工诗之外其长短句尤佳世徒称其诗也尝见其有菩萨蛮两阕其一云西风簌簌低红叶梧桐影里银河侧梦破画帘垂月明乌鹊飞新愁那致许欲似千丝缕雁亦不堪闻砧声何处村其二云谁能画取沙邉雨和烟淡扫蒹葭渚别岸却斜晖採莲人未归鸳鸯如解语对浴红衣去去了便回头教侬特地愁李右丞送连寳文罢守词寳文阁直学士连南夫鹏举罢守泉南李右丞邴汉老送之以词寄玉蝴蝶云壮嵗分符方面蕙风草偃禾稼春融报政朝天归去穏步鳌宫望尧蓂九重綘阙颁汉诏五色芝封湛恩浓锦衣槐里重继三公雍容临岐祖帐绮罗环列冠盖云丛满城桃李尽将芳意谢东风栁烟轻万条离恨花露重千㸃啼红莫匆匆且陪珠履同醉金钟豫章解印作木兰花令豫章守当涂既解印后一日郡中置酒郭功甫在坐豫章为木兰花令一阕以示之云凌歊台上青青麦姑熟堂前余翰墨暂分一印管江山稍为诸公分皂白江山依旧云空碧昨日主人今日客谁分賔主强惺惺问取矶头新妇石其后复窜易前词云翰林本是神仙谪落帽风流倾坐席座中还有赏音人能岸乌纱倾大白江山依旧云横碧昨日主人今日客谁分賔主强惺惺问取矶头新妇石烧残綘蜡报黄昏词眺以道云杜安世词烧残綘蜡泪成痕街鼔报黄昏或讥其黄昏未到焉得烧残綘烛或云王荆公父益都官所作曾有人以此问之荅曰重檐邃屋帘幕拥宻不到夜已可然烛矣韩魏公以此赏杜公杜云乃王益作荆公时在坐闻语离席其全章云烧残綘烛泪成痕街鼔报黄昏碧云又阻来信廊上月侵门愁永夜拂香裀待谁温梦䦨憔悴掷果凄凉两处销魂盖诉𠂻情也王君玉燕词欧阳文忠公爱王君玉燕词云烟迳掠花飞逺逺晓忩惊梦语匆匆梅圣俞以为不若李尧夫燕诗云花前语涩春犹冷江上飞高雨乍晴君玉全章云江南燕轻飏绣帘风二月池塘新社过六朝宫殿旧巢空颉颃恣西东王谢宅曾入绮堂中烟迳掠花飞逺逺晓忩惊梦语匆匆偏占杏梁红兀兀陶陶词豫章云醉醒醒醉一曲乃醉落魂也其词云醉醒醒醉慿君㑹取些滋味浓斟琥珀香浮蚁一入愁肠便有阳春意须将幕席为天地歌前起舞花前睡从他兀兀陶陶里犹胜惺惺惹得闲憔悴此词亦有佳句而多斧凿痕又语高下不甚入律或传是东坡语非也与蜗角虚名觧下痴条之曲相似疑是王仲父作因戏作二篇示之元祥黄中行其一云陶陶兀兀尊前是我华胥国争名争利休休莫雪月风花不醉怎归得邯郸一枕谁忧乐新诗新事因闲适东山小妓携丝竹家里乐天村里谢安石其二云陶陶兀兀人生无累何由得盃中三万六千日闷损旁观我但醉落魄扶头不起还頽玉日高春睡平生足谁门可拟新篘熟安乐春泉玉醴荔枝緑其曰安乐春泉玉醴荔枝緑者亲贤宅四酒名也其曰家里乐天村里谢安石者盖石曼卿自嘲云村里黄繙绰家中白侍郎驿壁玉楼春词予绍兴戊辰㳂檄至信州鈆山见驿壁有题玉楼春词不着姓氏今载于此云东风杨栁门前路毕竟雕鞍留不住柔情胜似岭头云别泪多如花上雨青楼画幕无重数聼得楼邉车马去若将眉黛染情深直到丹青难画处宋景文刘原父送别词侍读刘原父守维扬宋景文赴寿春道出治下原父为具以待宋又为踏莎行词以侑欢云蜡炬高高龙烟细细玉楼十二门初闭踈帘不卷水晶寒小幈半掩瑠璃翠桃叶新声榴花美味南山賔客东山妓利名不肯放人闲忙中偷取功夫醉宋即席为浪淘沙近以别原父云少年不管流光如箭因循不觉韶光换至如今始惜月满花满酒满扁舟欲解垂杨岸尚同欢宴日斜歌阕将分散倚兰桡望水逺天逺人逺南山宾客东山妓本白乐天诗咏草词梅圣俞在欧阳公座有以林逋草词金谷年年乱生青草谁为主为美者圣俞因别为苏幕遮一阕云露堤平烟墅杳乱碧萋萋雨后江天晓独有庾郎年最少窣地春袍嫩色宜相照接长亭迷逺道堪怨王孙不记归期早落尽梨花春又了满地残阳翠色和烟老欧公击节赏之又自为一词云栏杆十二独凭春晴碧逺连云千里万里二月三月行色苦愁人谢家池上江淹浦畔吟魄与离魂那堪疎雨滴黄昏更特地忆王孙盖少年游令也不惟前二公所不及虽置诸唐人温李集中殆与之为一矣今集本不载此篇惜哉维扬好安阳好词韩魏公皇祐初镇扬州本事集载公亲撰维扬好辞四章所谓二十四桥千步栁春风十里上珠帘者是也其后熈宁初公罢相出镇安阳公复作安阳好辞十章其一云安阳好形势魏西州曼衍山河环故国昇平歌吹沸高楼和气镇飞浮笼画陌乔木几春秋花外轩忩排逺岫竹间门巷𢃄长流风物更清幽其二云安阳好㦸户使君居白画锦衣清宴处铁楹丹榭画图中壁记旧三公堂讼悄池舘北园通夏夜泉声来枕簟春来花气透帘笼行乐兴何穷余八章不记张文潜词右史张文潜初官许州喜官妓刘淑奴张作少年游令云含羞倚醉不成歌纎手掩香罗偎花映烛偷传深意酒思入横波看朱成碧心还乱翻脉脉歛双蛾相见时稀隔别多又春尽奈愁何其后去任又为秋蘂香寓意云帘幕疎疎风透一线香飘金兽朱栏倚遍黄昏后廊上月华如昼别离滋味浓如酒着人瘦此情不及墙东栁春色年年如旧元祐诸公皆有乐府唯张仅见此二词味其句意不在诸公下矣烛影揺红王都尉有忆故人词云烛影揺红向夜阑乍酒醒心情懒尊前谁为唱阳关离恨天涯逺无奈云沉雨散凭栏杆东风涙眼海棠开后燕子来时黄昏庭院徽宗喜其词意犹以不丰容宛转为恨遂令大晟府别撰腔周美成増损其辞而以首句为名谓之烛影揺红云芳脸轻匀黛眉巧画宫粧浅风流天付与精神全在娇波眼早是萦心可惯向尊前频频顾眄几廻相见见了还休争如不见烛影揺红夜䦨饮散春宵短当时谁㑹唱阳关离恨天涯逺争奈云收雨散凭栏杆东风涙眼海裳开后燕于来时黄昏深院弔二姬温卿宜哥诗宿州营妓张玉姐字温卿本蕲泽人色技冠一时见者皆属意沈子山为狱掾最所钟爱既罢途次南京念之不忘为剔银灯二阕其一云一夜隋河风劲霜混水天如镜古栁堤长寒烟不起波上月无流影那堪频聼疎星外离鸿相应须信道情多是病酒未到愁肠还醒数叠兰衾余香未减甚时枕鸳重并教伊须更将盟誓后约言定其二云江上秋高霜早云静月华如扫候雁初飞啼螀正苦又是黄花衰草等闲临照潘郎鬓星星易老那堪更酒醒孤棹望千里长安西笑臂上粧痕胸前泪粉暗惹离愁多少此情难表除非是重相见了其后明道中张子野先黄子思孝先相继为掾尢赏之偶陈师之求古以光禄丞来掌㩁酤温卿遂託其家仅二年而亡才十九岁子思以诗弔之人生第一莫多情眼看仙花结不成为报两京才子道好将诗句哭温卿先是子思有爱姬宜哥客死州中遗言𦵏堤下冀他日过此得一见以慰孤魂子思从之作诗纳柩中其断章云恩同花上露留得不多时二人皆𦵏于宿州栁市之东子野嘉祐中过而题诗云好物难留古亦嗟人生无物不尘沙何时宰树连双塜结作人间并蒂花以张志和渔父词为浣溪沙定风波东坡山谷徐师川既以张志和渔父词填浣溪沙鹧鸪天其后好事者相继而作尝有五阕云云锁柴门半掩关垂纶犹自在前湾独乗孤棹夜方还任使有荣居紫禁争如无事隐青山浮名浮利总输闲一副纶竿一只船蓑衣竹笠是生縁五湖来徃不知年青嶂更无荣辱到白头终没利名牵芦花深处伴鸥眠钓罢高歌酒一盃醉醒曾笑楚臣来夕阳维䌫碧江隈簔笠每因山雨戴船忩多为水花开安居流景任相催雨气兼香泛芰荷廻舟冒雨懒披蓑夜阑风静水无波白酒追欢尝恨少青山入望岂嫌多人间荣辱尽从他乃浣溪沙也雨霁云収望逺山钓竿林下恣清闲蝉噪日斜林影转溪岸縁山红浅画屏问对酒狂歌时鼓枻更邀同志醉前湾待月却寻维䌫处归去烟萝一迳接柴关乃定风波也冯相三愿词南唐宰相冯延已有乐府一章名长命女云春日宴緑酒一盃歌一遍再拜陈三愿一愿郎君千嵗二愿妾身长徤三愿如同梁上燕嵗嵗长相见其后有以其词意改为雨中花云我有五重深深愿第一愿且图乆逺二愿恰如雕梁双燕嵗嵗得长相见三愿薄情相顾恋第四愿永不分散五愿奴留収因结果做个人宅院味冯公之辞典雅丰容虽置在古乐府可以无愧一遭俗子窜易不惟句意重复而鄙恶甚矣韩子苍题御画鹊扇诗韩子苍题御画鹊扇诗云君王妙画出神机弱羽争巢并语时天上飞来两鳷鹊一双飞上万年枝盖用冯延延已乐府也晓月坠宿云披银烛锦屏帏建章钟动玉䋲低宫漏出花迟春态浅来双燕红日初长一线严粧催罢啭黄鹂飞上万年枝乃鹤冲天也续集欧梅二伎诗豫章寓荆州除吏部郎中再辞得请守当涂已一年方到官七日而罢又数日乃去其诗云欧倩腰支栁一涡大梅催拍小梅歌舞余细㸃梨花雨奈此当涂风月何盖欧梅当涂官妓也李之仪云人之幸不幸欧梅偶见録于豫章遂为不朽之传与杜诗黄四娘何异然豫章又有木兰花令叙云庭坚假守当涂故人庾元镇穷巷读书不出入州县因作此以劝庾酒云庾郎三九常安乐便有万钱无处着徐熈小鸭水邉花明月清风都占却朱颜老尽心如昨万事休休休莫莫尊前见在不饶人欧舞梅歌君更酌自注云欧梅当涂二妓也东坡戚氏词玉龟山东皇灵㜶统羣仙綘阙岧嶤翠房深迥倚霏烟幽闲志萧然金城千里锁婵娟当时穆满廵狩翠华曽到海西邉风露明霁鲸波极目势浮舆盖方圆正迢迢丽日𤣥圃清寂琼草芊绵争解绣勒香韀銮辂驻跸八马戏芝田瑶池近书楼隐隐翠鸟翩翩肆华筵间作翠管鸣弦宛若帝所钧天穉颜皓齿緑发方瞳圆极恬淡高妍尽倒琼壶酒献金鼎药固大椿年缥缈飞琼妙舞命双成奏曲醉留连云璈韵㵼寒泉浩歌畅饮斜月低河汉渐渐绮霞天际红深浅动归思回首尘寰烂熳游玉辇东还杏花风数里响鸣鞭望长安路依稀栁色翠㸃秦川东坡戚氏词也东坡元祐末自礼部尚书帅定州日官妓因宴索公为戚氏公方与坐客论穆天子事颇讶其虗诞遂资以应之随声随冩歌竟篇就才㸃定五六字坐中随声击节终席不问它辞亦不容别进一语且曰足为中山一时盛事耳瑶台第一层武才人以色最后庭教坊辞名瑶台第一层託意于梅云西母瑶池初宴罢云軿下玉霄渚风和扇氷华发秀雪质孤高汉陂呈练影问是谁独立江臯便凝望认壶中珪璧天上琼瑶清标曾陪胜赏坐忘愁解使尘消况双成与乳丹㸃染都付香梢寿粧酥冷郢韵珮举雾卷云消乐逍遥鳯凰台畔取次忆吹箫李乆善词蜀人李乆善长短句有莺掷垂杨一㸃黄金熘识者以为新余旧见王与善蝶恋花辞云粉面与花相间闘星眸一转晴波熘殆出于此王名重元祐间人全首云去嵗花前曾记有半醉嬉游花下携纎手粉面与花相间鬭星眸一转晴波熘一见新花还感旧涙眼逢春忍更看花栁春恨厌厌和永昼寂寞黄昏后又烛影揺红云烟雨江城望中緑暗花枝少惜春长待醉东风却恨春归早纵有幽欢㑹奈如今风情渐老鳯楼何处画栏愁倚天涯芳草头上宫花颤词去年今日从驾游西苑彩仗压金波看水戏鱼龙曼衍寳津南殿宴坐近天颜金盃酒君王劝头上宫花颤六军锦绣万骑穿杨箭日暮翠华归拥钧天笙歌一片如今关外千里未归人前山雨西楼晩望断思君眼此陈济翁蓦山溪词也舍人张孝祥知潭州因宴客妓有歌此至金盃酒君王劝头上宫花颤其首自为之揺动者数四坐客忍笑指目者甚多而张竟不觉也作词以弔杨谢绍兴庚午台之黄巖妓有姓谢与姓杨者情好甚笃为妪所制相约夜投诸江好事者有为望海潮以弔之彩筒角黍兰挠画舫佳时竞弔沉湘古意未収新愁又起断魂流水茫茫堪笑又堪伤有临臯仙子连璧檀郎暗约同归逺烟深处弄沧浪倚楼魂已飞扬共偷挥玉筯痛饮霞觞烟水无情揉花碎玉空余怨抑凄凉杨谢旧遗芳筭世间纵有不恁非常但看芙蕖并蒂他日一双双能改斋漫録巻十七能改斋漫录卷十八钦定四库全书能改斋漫録巻十八宋吴曽撰神仙鬼怪士夫侥倖为仙高尚处士刘臯谓士大夫以嗜欲杀身以财利杀子孙以政事杀人以学术杀天下后世非神仙中人不能发此言也而士大夫乃徼倖一日而为仙岂理也哉吕洞賔唐末人唐异闻集载沈既济作枕中记云开元中道者吕翁经邯郸道上邸舍中以囊中枕借卢生睡事此之吕翁非洞賔也盖洞賔尝自序以为吕渭之孙渭仕徳宗朝今云开元中则吕翁非洞賔无可疑者而或者又以为开元想是开成字亦非也开成虽文宗时然洞賔度此时未可以称翁按本朝国史称关中逸人吕洞賔年百余嵗而状貎如婴儿世传有剑术时至陈抟室若以国史证之止云百余岁则非开元人明矣雅言系述有吕洞賔传云关右人咸通初举进士不第值巢贼为梗携家隐居终南山学老子法云以此知洞賔乃唐末人吕洞賔传神仙之法吕洞賔尝自传岳州有石刻云吾乃京川人唐末累举进士不第因逰华山遇钟离传授金丹大药之方复遇苦竹真人方能驱使鬼神再遇钟离尽获希夷之妙㫖吾得道年五十第一度郭上灶第二度赵仙姑郭性顽钝只与追钱延年之法赵性通灵随吾左右吾惟是风清月白神仙㑹聚之时常游两浙汴京谯都尝着白襕角𢃄如人间使者右眼下有一痣筯头大世言吾卖墨飞剑取人头吾闻哂之实有三剑一断烦恼二断贪嗔三断色慾是吾之剑世有传吾之神不若传吾之法传吾之法不若传吾之行何以见为人若反是虽握手接武终不成道嗟乎观吕之所着皆自身心始而学者不能修心正身徒欲为徼倖之事可乎刘妻死化为异状滕待制宗谅谪官秋浦时州吏有刘其者妻有美色俄病死浴装在榇未及钉盖忽然化为异状皮青髪红若世所画鬼将之类州吏悲而畏之既𦵏即弃家为道士入九华山不返宗谅后在北方犹寄以诗所谓九华刘道人是也陆仙师迎漕使安公枢宻安公处厚元祐末尝为江东漕使因游庐山之太虗观未至数里间有道士紫衣皂巾领徒七人迎谒既而不知所在问左右皆无见至观谒陆修静仙师遗像则宛然其人也元符庚辰公再到赋诗曰昔年游歴访霓旌多谢仙师数里迎今日重来知有意此身应不为公卿园子得道臧论道郎中知洪州日有老兵为园子能致非时菓菜臧氏子弟稍异之问之则绐以得于市使他人求之终不得也察其所为则无栖息独卧圃中草舍徃徃夜定有语笑声及廹而近之则又寂然其后论道从容抚接盖乆而才略告曰今夜三皷漏㸃中半公能独步至园中则老兵当有一言授公茍少差迟则遂成虗矣论道其夕不寐夜分具袍笏将出其妻苦问之不得已以实告其妻不测而强制之漏向尽论道亟趋草舍而老兵已死矣使人举而瘗之尸如轻泡论道叹恨弥日石曼卿丁度为芙蓉馆生王子高遇仙人周瑶英与之游芙蓉城世有其传予按欧阳文忠公诗话记石曼卿死后人有恍惚见之者云我今为仙主芙蓉城骑一素驴去如飞又按太常博士张师正所纂括异志记庆厯中有朝士将晓赴朝见美女三十余人靓装丽服两两并行丁度观文按辔其后朝士问后行者观文将宅眷何徃曰非也诸女御迎芙蓉馆主俄闻丁死故东坡诗云芙蓉城中花冥冥谁其主者石与丁韩子苍言王荆公尝咏东坡此诗而集不载止记其两句云神仙出没藏杳冥帝遣万鬼驱六丁华阳洞门开王筌字子真有道之士富郑公尝客之于门元丰中神宗赐号沖熈处士元符三年游茅山受上清箓先是茅山中峯石洞忽开按其域乃真诰所谓华阳洞天便门也自左元放仙去即闭閲千嵗矣至是复开又前期累日甘露洊降道士刘混康曰以此必有异无何先生至受箓之夕仙乐闻于空浮之上山中刻石为记其事而给事中龚深之亦为之诗曰华阳新报便门开应为高人受箓来试问玉门砂逺近未饶元放是仙才先生留洞元庵乆之若有所待尝书壁云身佩上清寳箓心持大洞真经入静敷镇灵座神游玉阙金京王迪照镜见前身弃官学道熈宁初王迪为洪州左司理参军一日有道人来磨镜因俾迪使自照乃见星冠羽帔缥缈现镜中迪问其故曰此汝前身也由汝误念堕此勉自修证勿沦苦海既去迪具以告妻妻然之遂弃官与妻隠去郡僚挽留不可咸作诗以饯行时新建主簿刘纯臣有诗虽非警拔可以纪其实云鬓如抹漆左参军脱却青衫去隐沦世上更无羁绊事壶中别有自由身鼎烹玉兎山前药花㸔金鳌背上春莫怪少年能决裂蓝田夫妇总登真后归姑苏不知所终周贯尸解周贯自言胶东人常称木雁子善属文游于洪州西山嗜酒不羁布褐粗全人或赠之则诣酒家取一醉余皆散坠不顾西山人见贯徃来者五十余年而颜如故有以道术访之则必报以恶声使人亲近不得也熈宁元年至豫章石头市遇故人张生因託宿焉生为具酒食而卧中夜逆旅之主人闻户外有车马合杂声起而视之无有也唯贯所卧室户正开犹奄奄然喘息就而察之贯已死矣明日告新建县尉吴果卿徃按之柔洁如生扶而转之腹中汨汨如浪鸣焉县主簿刘纯臣使人棺殓埋于其地云张生还家其弟迎门曰周公凌晨见过今徃双岭矣衆乃知贯非实死者也贯所着华阳三篇坐卧不离怀袖人莫得见者死之日纯臣取而有之称其文险絶而有条理纯臣以诗纪之曰八十西山作酒仙麻鞋乱对布衣穿形骸一脱尘縁尽太极光隂不计年洪觉范冷斋夜话尝言其略然亦有不同也谈驱夜疟梦得乡书傅霖张乖崖之宻友也开寳中尝㑹于都城终日谈话邻有病疟者为之不作每有书与傅必先梦之故其诗有云剧谈驱夜疟幽梦得乡书叙实事也仙家亦有灵芝殿刘禹钖嘉话谓唐延英殿即灵芝殿也谓之小延英余见云斋广録载王平甫熈宁六年冬直宿崇文院梦有邀至海中宫殿甚盛其中乐作题其宫曰灵芝平甫有诗纪之畧云万顷波涛木叶飞笙箫宫殿号灵芝则灵芝之号不特世间有也余又观平甫女名茂者石刻云曾子固旧有梦记以述其事然子固之笔竟无有蓄之者虎伏罪媪之子复苏仁宗时光禄卿吕璹少为漳州漳浦令为政得人心既去邑人为立生祠方在邑时民有死于虎者璹哀之于其死处施一穽立其旁曰害民者速陷此中明日穽有虎陷焉时又有邑媪之子戏于陈将军庙盗其所供之果出门而媪子仆于堦下而死媪哭之甚哀聼者恻然璹因以文讼于庙引盗宗庙酒食律罪当黥而将军人臣宜处以等杀则盗食供果益不当死且惷愚者法所宜赦不废公直也既焚而媪子复苏曾易占诗䜟曾子固之祖曾易占南丰人知信州玉山县坐法失官闲居十余年执政怜之讽令至京师行次至洪州樵舍僧寺题诗屋壁云今朝才是雪泥干日薄云移又作寒家山千里何时到溪上梅花正好看是时庆歴七年六月二十日也人怪其写景不侔既而行次睢阳而卒其孙子固载柩还乡复过樵舍乃腊中雪日梅芳然此诗乃蔡君谟诗易占偶书之耳楚小波诗东坡记秦少游言寳应民有以嫁娶㑹客者酒半客一人径赴水曰有妇人以诗招我诗云长桥直下有兰舟破月冲烟任意游金玉满堂何所用争如年少去来休然金读张君房脞説楚小波事其诗一同但有二首为异耳别一诗云妾貎君才两不常君今休更苦思量儿家自有清溪水饮着方知气味长仁宗芝草之瑞仁宗始诞之夕榻下生芝草一本凡四十二叶故即位四十二年应此之数也锯木有普照之形左班殿直张攑为父置棺锯解之而杉木有泗州普照玉之形眉目衣座皆具隐然如书郭功父为文以纪其事蚕吐丝成段宣和间新喻博侯初为蕲春蔡氏婿登第之嵗妇家簇蚕不茧縁屋吐丝自然成段长丈余广数尺奕奕正黄厚薄若一如有邉幅然乡人以为祥赋诗盈轴有一联云园客有丝难比瓮鲛人无杼自成绡号为絶出洪驹父亦有一篇云公子青衫得意朝闺门异事喜成謡星河牛女支机石泉室蛟人暗织绡园客凭虗夸独茧氷蚕志怪岂同条细看霞绮惊羣眼讵减霓裳下九霄氷有绫纹熈宁八年陈州大霜城内外数里间厚氷上皆有绫纹隐起如䥴琢髣髴成攀枝孩儿好事者以墨涂而印之传视其枝葩婉妙与吴蜀所织争工云郡守陈襄述古歌以上闻或曰竒异不许輙进乃止毕渐赵谂之䜟状元毕渐有恶之者于登科记碑上刻去水旁未几赵谂伏诛方悟毕渐赵谂之䜟赵少师梦名赵少师应天府人初名烟梦神人持名簿视其人有金书赵槩字遂更名叔平以太子少师致仕及殓棺中生紫芝击大皷享厚味蔡薿文饶与许光凝嘉谟俱为尚书因㑹茶嘉谟叹簿书之烦曰吾侪外望虽重然日困刀笔反与村县长官无异思典外藩击大皷享厚味岂易得也文饶曰击大皷享厚味在公优为薿安得而有之嘉谟归怪其语谬未几嘉谟出知成都文饶落职宫祠泗州大圣送东坡过海邹志全言在岭外见惠州太守方君谓其家人素奉佛一旦梦泗州大圣来别云将送苏子瞻过海遂诘之曰几时当去荅曰八日去果如所言故参寥以诗志之曰临淮大士本无私应物长于险处施亲䕶舟航渡南海知公盛徳未全衰李似权记梦诗李似权记梦诗云碧玉山头碧玉泉琤琼声里数流年不知曾与何人到笑想丹题似昔縁其二云石壁苍苔露未干小池射日石团团弄泉漱玉归何暮风卷横云细细㸔梦人送喜雪诗东坡元祐末为礼部尚书梦人送喜雪诗云是王仲至所与觉后唯记一联仲至因是以成章云晓雪谁惊最后时土膏方得助甘滋嵗功已觉三元近春事何忧一觉迟不着寒梅容触冐半留红杏惜离披神交彼此无劳辨更为公题述梦诗迎曙亭仁宗晩年乆不豫渐复康平御朝忽一日命宫嫔妃主游后苑乗小辇东向欲登城堞遥见一小亭榜曰迎曙仁宗不悦即时回辇翌日上仙而英宗登极王丞相祷雨真宗朝黄震知亳州永城县时大旱王丞相钦若为郡倅至邑祈雨夜祭祠下王黙祷他日如至台辅四更当雨黄宻知之私戒皷吏促其更筹遽击四皷而云未应王亦自信之重荘严而待及期果雨竟如所望冦莱公强人饮冦莱公善饮酒人罕能敌迨罢相判永兴官吏賔客之能饮者不限位貎常令陪饮席时处士魏野僧梦英亦尝预坐有倅车困于酒已疾而公尚促之不已其妻乃叩公庭而讼焉遂免后有一道人上谒自言能剧饮一引可尽㪷瓶索公以瓶为对公喜如其请既而道人举瓶一引而尽公则不能道人强之公笑曰量不可加遂止道人因谓公曰今后少劝人酒公悟自尔劝酒减矣道人遂不复见张相公食料羊张相公齐贤洛人布衣时尝春游嵩岳庙饮酒醉卧于巨石梦人驱羣羊于前谓曰张相公食料羊后张每食数斤方厌世无比者掷骰黙占章郇公守洪州尝因宴客掷骰赌酒乃自黙占如异日登台辅即成贵采一掷得佛面浮图遂缄祕其骰至为相犹在赐鞍绣文章郇公初入枢府以所赐鞍绣文疎略命市工别绣之既就来上视其花乃宰相所用不旋踵遂大拜秦亭之梦余左丞靖尝梦人告已云官至八座列在秦亭常自思曰然则我不过为天水郡将耳其后靖过江宁泊舟秦淮亭下得疾而亡灸丹田之效丰城李仲武能谦罢丹徒尝言丹徒令以捕冦徙官令初尉临海有冦魁年八十筋力絶人盛寒卧地饮氷了不为异人皆以妖妄疑之既就捕令讯无他自言年三十许时有道人告已云凡物经火乃能寿土赴水即溃焉瓦砾乃至千年木仆地即朽炭之埋没更坚致人之灼灸犹是也用其语嵗灸丹田百炷行之盖四十余年其盗坐弃市令宻使人决腹视之有白膜于脐脐若芙蕖状披之盖数十重岂一嵗一膜耶江沔能举重物仁宗朝江沔建州人以布衣游塲屋三十年未成名在京师殊无聊忽一日支彊屡欠伸犹不快偶持重物乃微快因渐取重物持之滋重滋快尝过贵侯门外见大扁石沔试捧之举甚易又游相国寺与衆书生倚殿柱观倡优沔隂抱殿柱柱即与础相离沔以脚拨一书生衣尾入柱下从而压之俄顷书生欲去而不能沔笑曰相戏耳沔为起柱而脱之于是都下相传沔有神力或劝沔应武举者曰他人壮勇自少得之今君得于中年盖天所賛必有大功名也沔从之遂中第然官止殿直易𦵏他人隂地之报夏侯公素好术数隂阳山水古说无不収迨其薨于洛中得善地以𦵏时其子龙图安期已贵显当开茔域不自督役委之干者其地乃古之一侍中𦵏穴也其故椁碑刻具在干者以大事廹期遂讳不白而易之取棺碑于旁近埋之既𦵏未几龙图死其妇挈家资数万改适其次子又得罪废李氏之门女多贵李叅政昌龄家女多得贵壻叅政范公仲淹枢副郑公戬皆自小官布衣选配为连袂及都官公晋卿有二女其长子大庙斋郎逖与前岳州判官王陶乐道布衣滕甫元发相善多㑹于许之长葛一旦李死附家人语云吾未知长者配乐道次者元发我家得二壻足矣然时二君一虽仕一尚在塲屋皆非常士也而李隂有所知家人及二君亦乐遂皆连𬒮次举元发第三人登科而王尚幕职不日进擢相继为翰林学士已而遂为两府故世多传李氏之门女多贵焉官吏无辜与杀人同梅尚书和胜执礼尝序送吴仲仪提㸃江西路刑狱云刘䕫侍郎自负有道术功行一旦上章解组径入武夷山栖居遐想日俟仙去俄有神降之曰罪莫大于杀人䕫抱大罪奈何兴妄念于帝所䕫叩头自列生平修谨虽物无敢杀而况于人神曰昔提㸃某路刑狱时某县入某死罪州如之䕫弗察也其罪实均夔于是怅然悔咎不可及又闻陈睦尝提㸃两浙路刑狱㑹杭民有妾夏沉香者澣衣井旁其嫡子适堕井妻讼于州必以谓沉香挤之堕井也三易狱不合睦怒劾掾别委官摄治之许狱具即以才荐遂逐三掾而杀沉香东坡诗所谓杀人无騐终不快此恨终身恐难了盖有激云他日睦还京师乆之无所授闻庙师邢颇从仙人游乃宻叩以未来事邢终拒弗之荅寻语所亲曰如沉香何睦为之震汗废食者累日蒋女得仙元丰中武陵太守蒋深之幼女忽梦神人燎苍楮若虬龙状憷使呑之自是辟谷间诵大洞诸仙经复言上帝以我补花童继梦二童挈玉匣与之所占如响上元醮罢语及死生之际翌日坐蜕先是有二鹤至女子曰此仙人之良骥也至是复来父母以为不寿清逸居士潘兴嗣言之为作长歌道其略云蒋家女儿始笄龄道与之貎天与形自从一被虬龙惊胸中落落明珠生衆人任醉我独醒恍然忘味闻韶音又梦二童携玉匣置之怀袖心转灵又云玉皇有诏补花童为仗东风齐着力云云吕先生字元圭世所传吕先生诗黄鹤楼邉吹笛时白苹红蓼对江湄𠂻情欲诉谁能㑹惟有清风明月知此吕先生非洞賔乃名元圭者也其诗元题于石照亭忩上仍记嵗月云乙丑七月二十六日当元丰间喻陟为湖北提刑题诗其后云黄鹤楼邉横笛吹石亭忩上更题诗世人不识还归去江水云山空渺弥或曰元圭乃先生之别字也安济夫人庙本朝开寳中贞州有渔者钓得一木刻妇人背刻丁氏二字既归神事之輙有灵验立庙江上舟过其下者必祀而后济州为保奏封安济夫人庙在长芦崇福禅院之西中宵牛语沈辽叡达言嘉祐中其兄文通自越移杭所经诸堰皆集牛以运舟是时方夏暑监官堰上露宿以俟之夜乆人静忽闻以行相唿云今吾軰有何生活或荅曰明日沈几儿子过来赴任杭州也又云沈几早有子知杭州乎叹息不已使臣者审其声甚雄重非人声又深夜野次更无外人其言气非俗流因熟察之乃堰上数牛也张芸叟闻其事而言曰既以行唿岂非沈之亲朋者耶又云因果之説凡禄厚而无功泽于民者死即转生为象牛駞马复以大力偿衆生尔然事关幽显理未可知假或可知其中宵牛语之事亦可知矣道民种茴香林灵素开讲于寳箓宫一道民怒目立于前灵素问尔何能道民曰无所能灵素曰尔无所能何以在此道民曰先生无所不能何以在此徽宗异之宣问实有何能道民对曰臣能生养万物遂下道院取可以佈种者得茴香一掬命道民种于艮岳之趾仍遣禁卫监宿于道院中是夜三鼓失所在翌日视岳址茴香已成林矣柴先生获太乙真君笔柴文元本绵州彰明县弓手㳂干山樊覩一鹰𢃄緑绦胸绊于林间柴喜其俊异又疑豪子所蓄遂取以归道遇少年就索柴即与之少年愧谢传以符术授丹笔一枝曰遇人疾厄当书符以救之柴归县不喜执役遂窜迹西蜀游荆渚每书符以治疾亦时得金以助行槖后游太华见陈希夷问子何处得太乙真君笔乎方知所遇乃太乙洞柴即求披戴住阌乡县观中真宗西祀回召对赐坐问以无为之要赐茶药束帛时已百余嵗善服气能长啸精彩如中年人观即唐轩游宫有明皇诗及所书道徳经二碑真宗作诗赐之改赐祥符观额邑人至今唿为柴先生观冯季周朱仆射洪州丰城寳气亭侧居民数夕闻唿朱仆射而不见其人翌日新䖍州守冯季周殿撰泊舟亭下朱秀溺死时建业三年八月四日也证因大师娄道者涟水人生有竒相右手中指凡七节父母异之令出家依文殊院即院之隅双桧间一席当空为栖隠地强名曰药师庵其实无屋庐也蓬首祼身不问寒暑虽积雨雪宛转泥淖间所借席非甚败不輙易隆冬则卧雪浴氷盛夏或拥毳附火旁有物若虺状动止与俱逮师示灭亦不复见庵絶人迹芜秽不治有颜翁者日来扫除师亦聼焉独庵旁十步禁不聼治每事已告去师必指一塼谓曰下有钱可取翁发塼輙得之日易其处止五十金他日觊其多也两手掬之其数自若也师既絶物愿见者足才踵门輙嫚骂疏其隐讳皆探其不闻于人者发之无不慙退虽不得见耻心且格矣有民妇贽币求见师厉声曰若事姑不谨何见我为不用汝物也可抱柱着妇意其使之聼命也既及柱则旋柱疾走若有牵制足不得輙自晨达午不解邻人祈师师曰今纵汝去邻人曰是尝苦其姑推磨殆坐此乎乆之名闻京师太宗召见赐以偈焉加礼遣还祥符中章圣复召馆于开寳寺造塔道者院与石头道者同对上用明皇饮张果故事赐酒师引饮无难色侍者下咽輙仆师摩其顶击以三掌平愈如故上益异焉昭陵为皇子师抚之曰他日为四十二年太平天子复命宫中同粧服毕出修敬师闭目端坐閲数十人内至一人遽起曰愿善待此人他日为陛下作得家主乃章献明肃太后也既辞归上赐两偈并金器等物师复有一目生于掌中不以示人唯二圣亲覧焉淮楚多水患而涟泗尤被其酷泗钟淮汴下流二川率衆水而东至泗盖千里而合复道涟而入于海纳潮吐潦涟当其咽师之未灭与灭之后屡显功力以御水灾涟人尤徳之议者谓僧伽居泗以制潦水之冲师居涟以御潮波之害非偶然也师法号证因大师前軰猿蛇之精偶读臧荣绪晋书称郭璞有人见其睡形变鼍云是鼍精也予乃知前軰张乖崖浴为猿蔡君谟睡为蛇其説不诬也节妇建炎四年五月杨勍叛卒由建安冦延平道出小常村掠一妇人逼胁欲犯之妇人毅然誓死不受汚遂遇害横尸道旁贼退人为収瘗之而其尸枕借处痕迹隐然不灭每雨则其迹干晴即湿宛如人影徃来者莫不嗟异乡人或削去之随即复见覆以地土而其迹愈明今三十年矣与顺昌军员范旺事畧同但范现迹街塼而此现于土上范死以忠妇死以节小常村去剑浦县治二十里许叔㣲梦真州人许叔㣲父以能医称叔㣲未第时其父梦人以偈语赠之云药饵隂功楼陈问许殿上唿卢喝六得五初不悟其㫖其后叔㣲以张九成牓中第六名遂以太学恩例陞第五名而上名乃陈祖言下名乃楼材方悟其事广徳王开河为猪形广徳军祠山广徳王名渤姓张本前汉吴兴郡乌程县横山人始于本郡长兴县顺灵乡发迹役隂兵导通流欲抵广徳县故东自长兴荆溪疏凿河渎先时与夫人李氏宻议为期每饷至鸣鼓三声而王即自至不令夫人至开河之所厥后因夫人遗飡于鼓乃为乌啄王以为鸣皷而饷至洎王诣皷坛乃知为乌所误逡廵夫人至鸣其皷王反以为前所误而不至夫人遂诣兴工之所见王为大猪驱役隂兵开凿河凟王见夫人变形未及从此耻之遂不与夫人相见河渎之功遂息遯于广徳县四五里横山之顶居民思之立庙于山西南隅夫人李氏亦至县东二里而化时人亦立其庙由是歴汉五代以至本朝水旱灾沴祷之无不应都人以王故唿猪而曰乌羊天齐仁圣帝五子京东父老相传东岳天齐仁圣帝有五子惟第三子后唐封威权大将军本朝封炳灵侯哲宗元符二年六月始诏四子长为祐灵侯次为惠灵侯第四子为静鍳大师第五子为宣灵侯南岳司天昭圣帝每春首必换幞头须本郡通判换之一换而正者嵗必大熟否则嵗必大歉叶简善卜筮国初剡人叶简善卜筮凡有盗贼皆知其姓名有村人失牛卜之曰所占失牛已被家邉载上州欲知贼姓一斤求欲知贼名十干头乃隣人邱甲尔又有合贮橘子令占者简曰圆如珠赤如丹倘能擘破分喫了争不慙愧洞庭山又有以巾子令占者简曰近来好裹束各自竞尖新称无二三两因何号一斤又有两鸡子令占者简曰此物不难知一雄兼一雌请将打破看方明浑沌时他皆类此化金之木韩待制子苍言青城山一道士俾小师持铁汤瓶出观买酒以待檀越小师中道奏厠于林下以瓶挂树端瓶重木弱为风所揺木叶揩磨所着处皆成金色徐以木叶再揩未至处则表里黄赤既煅以火赴市货之得上金之价自是识化金之木因走四方未始乏絶年逾六十不能去寓滑州天庆观以老病不出几十年龙钟为甚同观道士平日固以物色疑之其人欲传其术而未有可付者隂视观前一老人以卖米为业不问嵗之荒歉一斗求息一文意其为行有常或可以传一日招至酒肆宻告以欲传之意老人曰某能是乆矣其人曰未必然也明日可过我共试之诘旦者者至因扃户而同观道士居邻房者似有所闻穴壁视之见二人破一釡各以火煅次下药物少间倾注于地则赤金烂然递相把翫称叹以为世不可谓无人也同观道士数人骇其所为推壁而入二人仓皇収拾不及因之喧呶争夺卒压死二人衆道竟因是坐狱盖天地寳货鬼神所祕而二人輙私用之宜于不免也贡士匄梦大观间乡人王耕被贡西上入辟雍丐梦于二相祠是夕梦在一楼上顾视赋诗曰楼上虗怀待月时冩景应难不赋诗一天列宿坐中见万里青山云外归明春耕以上舍二十八名释褐再任筠州司理以旅榇归岂云外之应耶生有时死有地龚侍郎邵武人布衣时在京师以祖未葬就一道人课之得诗云乌军山畔走纷纷余分际上照一坟但请涂樊二师下儿孙朱紫入朝门暨还家家已葬祖讫地名余分际近乌军山乃涂樊二道士为迁穴信乎谚曰生有时死有地也灯焰高数尺嘉祐八年丰城李君仪为袁州军事推官明年被台符权知萍乡县事居数月一夕卧室中灯忽引焰高数尺如是者再三俄而得疾不起观音经熈宁间驾部郎中徐师回记其所亲官于河朔夜见司理院狱屋高处有光骇人明日而赦下州人怪之上寻光处得文字三十八其辞曰观世音南无佛与佛有因与法有縁佛法相因行念观世音观世音念念不离心念佛从心起有张氏子病目念此得瘥桐板有天下太平字治平四年三月汀州军事解桐木为板心有文成四字曰天下太平州将遣人诣阙献之竹杖化龙梦鱼获荐之祥建昌军南城悲猿驿东十里曰周壶进士许公岳家其间皇祐四年公岳被乡荐覆试在南宫家人未知牓信夏四月公岳门前溪涨里人龚文遂见溪中有两青竹双合逆流而行文遂怪之㳂岸随而观焉竹行不已可半里许文遂观之已餍乃投一石击之两竹被击忽化为龙头角崭然骇人文遂惊仆移时始苏不知龙之所在周壶之人皆以为公岳必登第然是嵗乃不为有司所取嘉祐三年公岳再预荐是秋未考试已前公岳梦至池上顾见池中有七鱼而一鱼最巨公岳下捕之志取最巨者然捉搦不得止得大鱼中一最小者公岳寤而叹焉是时间嵗开科场建昌解额止七人公岳名次第七此最小鱼之验也而陈光道第一明年光道及第此最巨鱼之验也五台山僧知人元丰中光禄卿危拱辰为进士时遇五台山僧号称知人拱辰以前程问之僧以手帕里一大钱赠之曰谨守终有所见拱辰祕而俟之其后登第死于江饶州铸钱监元献公杨侍郎梦晏元献公晚年梦乗白马渡长桥中渡桥断白马奔逸公堕桥上马独登天俄而公梦次年公壻杨侍郎察梦与公对饮七行而罢杨公起视庭下奏乐人拥从皆纸人也寤而告其夫人因曰我必弃世未几果薨梦至虎头洲抚之临川北郭二十里间有地名曰虎头洲郡人死不能葬者必诣其所焚之因飏骸灰于水中治平元年抚人李权梦亲朋张乐送至洲上甚不悦告人曰吾其死乎俄而权被乡荐遂登第调䖍州司理乃悟虎头为䖍字伍生遇五通神嘉祐中临川人伍十八者以善裁纱㡌入汴京止于卿相晏元献宅前为肆以待售一日至保康门遇五少年趯气毬伍生素亦习此即从少年趯之少年见伍生颇妙相与酬酢不已时日西四少年将去曰大哥不归乎其一人曰汝先去吾与毬士饮酒耳乃邀伍生上房家楼饮之尽四角问生本末甚详饮罢取笔冩帖付生曰持此于梳行郭家取十千钱与汝作业生受之系衣𢃄间少年又曰夜乆矣汝勿归且随我至吾家宿可也伍生从之至一处引生于三室前指一明亮者曰汝卧此中终夕勿出户虽有溲溺亦于壁隅也又戒曰慎勿窥此二室将惊汝生唯然心疑其言未晓輙起推二室户扉閲之一室四壁皆钉妇人婴儿甚衆一室有囚无数方拷掠号泣生畏而退复就卧室俄闻宰相入朝传唿声生不复寐待旦而去及天明乃在保康门内西大石上甚怪骇顾视笔帖仍在遂持诣郭家取钱郭如数与之生自是谋运稍遂其后家于楚州五少年京师人谓五通神也神叱陈超与宰相同牀王冀公微时薄游临川寄食蔡为政门馆天寒冀公无被夜中冻甚窃入仆魁陈超被中睡定超方梦有数人叱曰宰相睡何得同牀耶即舁致户外超甚惊愕不敢近冀公乃取他被盖之自此谨待冀公公有所乏超尽力助之公后贵显所以存问于超者甚至超子亦举进士梦人头符状元之端熈宁二年叶祖洽得国子学解其兄着作佐郎谊知建昌军南城县寄书与祖洽託邑人免解进士𫝊翼持之翼夜梦人头在箧中夕夕如此乃徙谊书于别箧则又梦人头在其中到京纳书于祖洽然后无复此梦明年祖洽状元及第黄庠符取驴颡大珠之祥分宁黄滋尝行山中遇道士骑白驴顾见滋为下鞍相语将别以所乗驴与滋戒曰善视之汝自此有贵男子矣滋受之行数里复追及乃以手捺抉驴颡间得大珠如拳而去既而滋生子曰庠颕悟异常天圣中应国学举第一明年南省复冠羣士时俊声满四方未殿试而属疾仁宗手自封药赐之有㫖特展试期一日以俟庠起然竟沦殂论者以为取珠之祥虎啸之祥金石台文昌堰之䜟裴煜临川人少时读书于金谿县疎山佛屋尝夜闻虎啸于忩外煜抚几大言曰裴君终不贫贱乎可更三啸也言讫虎复三啸而去庆歴六年煜试礼部第一熈宁初煜知扬州以老而死郡人黄醇与煜故旧常为衆诵之曰当煜在疎山间以虎啸事语人人之不诮煜者鲜矣自煜庆歴六年为省魁至绍圣四年汪华复为礼部第一然未有为状元者抚州䜟辞曰金石台高丞相出文昌堰合状元生金石台者江口水中之洲也其后潮沙积岁而高故晏王相继大拜文昌堰近年水道稍狭而未合状元之出计亦不逺矣卢多逊被谪李徳裕谒之卢相多逊南行过琼州入万安州界宿一山馆时雨霁月色明彻卢徘徊月下乆之就枕忽梦有人扣门曰知相国到此奉谒耳问何人曰唐宰相李徳裕卢拒之曰彼此被罪且异代何面相见须臾闻月下长謡声甚悲惋其畧曰万里孤魂归未得春风肠断洛阳城觉而恶之卢竟终于海南袁天罡知牛产牝牡袁天罡本蜀郡人隋末于阆州蟠龙山前筑宅居之岐阳李淳风闻其名赍金自逺事以师礼一日二人郊行见一牛迹袁语淳风曰此虽牛迹能知其牝牡否淳风曰予安能知袁曰乃牝而有孕者又左目必伤当产一犊淳风寻问之皆然未几产一犊淳风曰从学乆矣未闻此术何也袁曰非术也牛之有孕左重牡也右重牝也吾视牛迹左足深必产牡也惟食右邉草必左目伤也淳风叹曰兄之术可及其智不可及也孟子谓大匠能诲人以规矩不能使人巧以袁之于李孟言益可信矣能改斋漫録巻十八能改斋漫录跋家君年十有五随伯父入上庠间关险阻复归隐抚之崇仁耕牧萝山之阳且十年矣属以所着被遇上知获齿仕版久之不得调绍兴癸酉始自敕局改右寺奉郎主奉常簿入玉牒所为检讨官未几以祖母忧去职既免丧而自放于旧隐间谓复曰余自少至壮奔走四方从贤士大夫游所得多矣因循不省既老且死则无以𫝊也俾复执笔记之凡二千余条以类相从疏为十八卷号能改斋漫録用藏于家绍兴二十七年十月一日男复谨序周煇清波志云呉虎臣曽抚之崇仁人绍兴间以着述被遇官主奉常簿检讨玉牒所纂漫録凡二千条其一云康定中王涣为荆王元俨翊善王用度无节涣以书谏方国家有边患宜助节用王判其后曰愁杀你愁杀你他日申言之又判曰仰翊善依翊善虎臣书之葢示贵骄未卒师敎戯剧批判资时人一笑耳其二云某王㓜子年三十余不知人事初除官受俸三千缗后增秩只认此数为巳有每食必置人恶少许于食中好画狗及木为小楼阁有献二物者必厚酬死之日二物满屋二説皆着得于刘贡父亦当有所授画狗小楼阁宗室好尚之僻容有之苐食中所置非病风丧心岂有此理纵原父承误以书岂不能稍婉其辞虎臣复纵而实之漫録甫锓木以有不应言者旋被㫖毁板士大夫多先得墨本原父所志则未其详西泠绣谷居士呉焯自记曽此书援据该博文辞尔雅周弁阳一流然在当时郑显文者尝赴御史台论其事涉谤讪有旨曽与显文各降两官赖臣僚缴奏孝宗眀圣显文黜逐其子亦编管汀州后京仲逺受其书始获版行着书之难如此康熙二十二年癸亥冬日偶从竹垞太史借此本因题济南王士祯阮亭此书中所载诗笔间有为本集拾遗如南丰怀友之类差可喜其人凡士议论无足採者原本出焦弱侯家误谬最甚学徒程生云上俾其两弟𫝊録见贻识其厚意康熙辛卯秋日装就香案小吏何焯书闻之毛丈斧季此书从秘阁抄出者本缺首尾二卷焦弱侯家所传本遂以第二卷分作两卷第十七卷分作两卷其实非完书倦圃与竹垞皆不知也其家有旧抄许借阅幸闻所未闻炳烛记之壬辰正月二十二日焯书所着虽小书安有开卷却辨论楼罗二字一道破即显然可知为有阙轶不特失却序引也明晨焯又书赵景和云麓漫抄言曽于秦益公当国时上所业得官绍兴癸酉自勅局改右丞奉郎主奉常簿为玉牒检讨官秦薨不敢出其第十九自称不乐京局且不能委曲时好恐以罪去以此惑后人据此则其人乃咸阳之下客耳既云有第十九卷则即十八卷皆有亦非完书也二月焯又书