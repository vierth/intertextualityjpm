青城竹浪生禅师语录青城山凤林寺竹浪生禅师语录序摘芦已前尽大地人均是无事汉坐于良知府中渡江巳后面壁嵩山宝惜珍藏不知钝踬了多少人家男女由兹群豪蜂起以致一箭落双鵰而有一箭射一群者大鉴之下五传而临济德山加以痛棒热喝不分皂白活埋人于千尺井底今浪和尚自受老人钵袋之后入青城山廿有余祀衣草食木洗月烧枯初有不出人前之语辛酉佛诞日老人七旬有二手札命归昭觉以继席焉余亦奉简蜀臬会同于千松树下接谈间俨如旧识讶云原是旧时人不改旧时行履每见上堂小参法语接物利生机辩峻捷大有古人风概不亚诸方尊宿复示山中䦆头边歇凉处书叶划瓦之句披阅之余如饮甘露坐清凉池盪净尘襟浑超世表余抚掌而叹曰此老不说隔夜禅亦不画蛇添足白汤汤没意味绝鹐啄勿栖泊设有缁素请益者蓦伸足云此是新鲜佛法是汝等安身立命处若会得与正觉山前老汉无二无别若或未然复收足云还我话头来其作用如是用剑刃上事接人直下逼生蛇化龙笃爱搔人痒处不容謦欬眨得眼来已落第二机也康熙癸亥九秋余特旨内陞有门人翼云如鵰者持稿问序余从行车中抽茆锥子聊赘数言弁其简端乃喝风骂雨之俦弗敢旁缀一辞未敢云序时康熙癸亥菊月赐进士第通议大夫四川等处提刑按察使司按察使特擢内陞绍兴涂山法弟胡昇猷拜撰序调御师云但有言说都无实义孔子曰天何言哉四时行百物生其义一也然摘叶止啼敲钟谢响广长有舌不妨嚼破虚空芥子指迷悠然遍满法界灯灯相续照去无明从来久矣所贵铁汉当台着手便判竖人天眼目绝圣凡蹊径善乎吾师丈老人有言此间无隔宿禅与人参旨哉法兄竹浪和尚当少年时便饱法乳阅遍三藏胸中不留一字闭关涵养向丈老人红炉里翻身鼻孔下垂遂秉拂主昭觉三载大振宗风夺拄杖予拄杖因人施作无孔笛无絃琴震醒聋瞶又于青城山建立道场法筵宏邃云门饼赵州茶听人餐饮搅长河为酥酪击海鲤而倾盆洵称没量大人座下衲子私集上堂语录欲以寿世予谓和尚终日喫饭未尝咬着一粒米和尚扫之大众存之未为不可遂援笔而弁其首时康熙己已岁阳月之吉涪溪法弟彻中和南题序凤林竹浪法姪继昭觉吾兄法席有年又建青城凤林前后几二十载提唱宗乘举其纲要都从自己胸襟流出并不依倚一物脱体潇洒结制上堂颂古偈句颇繁亦不喜人记录其语有门人羲哲羲奇颖参等窃积成册癸酉冬因奉吾兄之命东下锓锦江禅灯道经华嵒哲奇二子持以见示余读之多所发药视其所长犹不仅此至于躬行楷式卫护法门牢坚慧命担当犹力余遂尔叮咛哲奇应宜灾枣其庶几乎双桂门庭不致寥寂也故序时康熙癸酉冬长至日华嵒拙叔圣可德玉题序青城凤林竹浪和尚与余同出昭觉之门向西绕关三载踢脱钩栏持个鈯斧子直入西山凤林与远公之故址为邻寺废已久破落荒凉于是卓标卑以自牧数历秋霜华弊鼎新豁然模范道价日增洞彻十虚每于罅隙之间刀耕之暇拈提机要双放双收目为向上三昧随色摩尼固是腾今耀古掣转颓纲正谓祖令当行杀活全彰还丹一粒点铁成金而四方衲子骈臻履迹始终钳鎚而俾学者翻转面皮策懈怠为精进砺根本为慧幢揭示枢机随宜展演未尝间歇绳以本分接人为道为珍遐迩倾心缁素向化风高玅诺施平等慈废席斩新顿成宝所钟鸣谷响冠绝一时昭觉老人年登七旬有二洒然退息抚提藩泉列大护法延回昭觉代尘三制张罗鸑鷟垂钓鲸鲵而钩针稳蜜不容渗漏凡举扬法会与佛祖衲僧为孽为雠去缚解粘巧尽拙出宗通眼活拈砒霜化作醍醐照用齐行掀瓦砾镕成珍馔纵横无碍作用如斯谓是其人有得法上首如鹏持二会语欲下嘉禾剞劂流通征余为序展阅三复若风林碧渚地阔天空俾森罗万象无得讳藏明镜当台莫逃影质吾师晚年得人孤峻青出于蓝能碎古佛心髓信托临济佳珍有不可撄之锋卓卓超越伟伟端庄近其精采望风敛衽谁敢针头觅铁庶几悟祖五百余稔之伦风不坠耳余秖得向虚空钉橛为钵盂安柄今所序者惟序吾弟之行履若生佛已前一段大事因缘请明眼者代一转语时康熙癸酉九秋昭觉愚兄佛冤彻纲沐手拜撰序粤维教外别传实非文字之学锻圣炼凡须是恶钳锤整顿初机妙在师严如竹浪禅师参遍诸方仍归昭觉于丈和尚麈拂之下而获妙谛受托之后隐逸青城初誓不出人前有时孤峰顶上目视云霄绝尘绝迹为懒瓒亮座主之俦有时十字街头逢场作戏离相离名乃政黄牛端狮子之辈洒洒落落不挂寸丝以山林为终老之区殊觉康熙辛酉丈和尚年登耄龄有二意欲罢钓退闲偕当道宰官绅衿缁素手命三复恭迎继席祖庭迫不得已持茎白棒归来树插竿于威凤山间俾一切世人偷心死尽悬赤帜于驷马硚头令十方龙象望风相靡秉吹毛剑谁敢撄锋用杀活机那堪觌面钳锤严密水洩不通双放双收频开楼阁大有迳庭不近人情余自已酉秋试得造昭觉方炙法体获领嘉谈恍如旧识别后而趋宦海甲戍春复奇觏楚江舟中偕游吴越有门人翼云羲哲自行囊中抽出师之佳稿见示余读之不欲释手喟然曰尝阅宗门中有临济德山用此机要接物利生师之作略不亚先辈不谬为他家儿孙绍续渊源中兴法运代有其人见师或出或处动为则而言为法胸中陶陶然不留一个元字脚兹不昧订约于三生石上谨赘数言于篇杪所谓不立语言文字直指人心见性成佛之旨非但余不能述一辞饶古今明哲到者里结舌有分余不敢向虚空钉橛也时康熙甲戍上元之吉原任贵州贵阳府修文县知县前四川顺庆府宝城已酉科举人法弟张天凤沐手谨书青城山凤林寺竹浪生禅师语录目次卷第一序上堂卷第二上堂卷第三小参开示书问文卷第四颂古分灯赞机缘歌四威仪行繇卷第五诗偈卷第六法语佛事卷第七源流拈颂目次终青城山凤林寺竹浪生禅师语录卷第一嗣法门人如鹏等编上堂辛酉四月初一于凤林寺受本师手札及抚台杭爱提台何傅藩台刘显第臬台胡昇猷府尊佟世雍总戎王洪仁县公王鼎臣锦官文武护法同门法兄懒石佛冤问潮都纲司恆一併诸山及檀信等启请主昭觉上堂诣座云无水不藏波无山不戴云师资授受木本水源拈帖云见么者个是我本师及当道尊官绅衿士庶同门法兄于无量劫前积功累德实证亲修底逗到今时各各打开无尽宝藏从三昧海中流出言言金石字字珠玑命生上座回昭觉鼎峙化门其中真风奥旨非心所测仍请表白当阳剖露宣毕便陞座水谷禅师白椎云法筵龙象众当观第一义乃云熏风初展万卉齐彰旭日腾辉心光普映如斯现成何劳特地山野于此卓钖六载餐霞服雾矢志山林卑以自牧盖为本师七十有二公案未完手翰下颁忖思志劣未敢应承复烦水谷天湛二法姪率众来山敬遵慈旨不敢违命忆昔古德云去是住时因住是去时果去住与果因无可无不可敢问大众去即是住即是良久云若无人判断秪得兵随印转将逐符行结椎云谛观法王法法王法如是佛诞入院山门义不是路礼亦非门八字打开任意纵横所以道十方无碧落四面亦无门以拄杖击门限云犹有者个在新长老今日到来有条扳条无条扳例便入古佛同类非身虽身非类兜率宫中别来锦官国里重会不妨笑里有刀第恐泥中有剌好将布袋紧牢拴无智人前莫漏洩韦驮分身百亿应化三洲剎剎尘尘赖公弘护现将军身魔党潜伏示菩萨面正法久住佛殿本不识汝名人人云是佛及我亲到来千足与万足我若礼你大同流俗若不礼你彼此同住咄二千六百余年惹得多少人东卜西卜伽蓝灵山别后似久非久蓦匝相逢元是旧友此大梵剎赖公固守祖师你者一伙老胡捏怪无端却将教外别传之旨不顾本钱捏扁搓圆咄方丈据此室行此令魔佛人天来乞命不是格外提持亦非世谛可论山僧不顺人情正要诸人露些本分当日上堂诣座云泥莲岸边拾得底几乎翻成滞货四十九年所说者古今未曾道着末后人天众前拈花总是全提杀活若无迦叶破颜也是一场懡㦬不肖儿孙不用者些络索便陞拈香云此瓣香爇向炉中端为祝延今上皇帝圣躬万岁万万岁钦愿边邦宁静四海晏清逸民野老共乐昇平次拈云此瓣香奉为本省文武尊官绅衿士庶伏愿股肱王室柱石法门再拈云此瓣香耑为传临济正宗第三十二世上丈下雪本师醉和尚用酬法乳歛衣就座大慈懒和尚白椎云法筵龙象众当观第一义乃云拈花有旨降诞无生有旨则递代相承无生则法身常住若要正眼流通务在大家力助所以道孤掌不浪鸣两手鸣掴掴生上座自违本院策蹇青城株守云阿以息余喘不觉六稔慈旨三复命回祖席助扬法化兼奉阖省当道尊官及同门各出手命迫不得已勉强归来今日乃吾佛世尊降诞之辰欲为现前四众说无生法既曰无生焉有说耶蓦拈拄杖云十年于此曾为客次补今朝作主人赖有金汤撑化日法门信起振家声卓拄杖下座洪仁王总戎为父道臻诞辰请上堂僧问月临千江那个是本源师云岁寒苍翠期松柏进云忽遇迅风竞浪时如何栖止师云鲸波汩汩演三车进云乞师指个泊舟处师卓拄杖云会么僧礼拜乃云杲日当空物无私照法眼圆明洞彻十方雀噪鸦鸣乃观音之教体水绿山青悉文殊之境界头头显露真常法法咸辉本有正与么时与药师如来同一鼻孔把手并行十二愿海应时具足即此转凡成圣报国忠君获寿无疆介尔景福天恩地恩君恩亲恩一时报毕今日因斋庆赞是我总戎洪仁大檀护为太翁道臻老先生岳降之辰舆盖来山营斋俵嚫敦请山僧登此宝华王座举扬个事用酬罔极且积庆延龄一句作么生道靠拄杖云若无天岸麒麟子怎得流芳百世香荐严请上堂金风方扇火向西流地轴回还天枢运转赤帝于斯刚收律令恭逢地官赦罪良辰百艹头边玉露垂珠万木丛中和鸣天籁此个时节海内衲僧纵横自在天下人子报本之时今日是我鼎臣王护法怀香入山建盂兰大会追荐先严虔请山僧登此猊座转大法轮示真实相若存若亡均为两利蓦呈拄杖召大众云即今仙游皇清诰封骠骑将军瑞轩王老先生洎西逝联枝老幼先灵在拄杖头上现神变相动地放光异口同音便道诸恶莫作众善奉行但净巳意是诸佛教此是大人住世时东征西讨南攻北伐六十余稔收拾得底来借山僧拄杖鼻孔出气垂训后裔若论明明不昧了了常知坐断十方证无生忍一段大事因缘犹如万里望崖洲何故妳女口寸刃不施歌九五大勋高竖作瑶墀辛酉冬结制上堂拈香此瓣香爇向炉中耑为祝延今上皇帝圣躬万岁万万岁钦愿化展羲皇河清海晏干戈末息八表无虞满朝文武高尚伊周精忠崇德次拈云此一瓣香奉为本省当道尊官现前期主抚台杭公大护法愿禄位高陞股肱王室末后拈云此瓣香敬为上丈下雪本师大和尚以酬报莫报之恩祝无祝之寿上首白椎竟问向上宗旨即不问老人寿量有几何师云沙界莫能该进云恁么则銕笛横吹金刚不坏师云赞叹有分问如何是第一义谛师云钟鼓分明进云恁么则金声振出千松碧祖庭春动起潜龙师云顶门上再亚一只乃云击碎虚空还他渀卉文量大人手段社印高提让我临济儿孙闻声悟道见色明心乃二乘人境界若约向上一路本无名状奚假形声千圣出头正眼难窥所以道把住则干坤失色放行则海水腾波敢问大众把住好放行好若无人判断山僧向第二义门出身去也今朝乃水官解厄之日诸方结制之期是我本师七十三龄之辰以拄杖右边卓云山河大地一切众生乃至百八烦恼一时解脱左边卓云十方法界情与无情眉毛厮结中间卓云三世诸佛诸大菩萨乃至蚑行蠕动一时乘悲愿力示现受生与我本师老人同一鼻孔把手并行只如诸方辐凑四众景从又作么生靠拄杖云千峰势到岳边止万派声归海上消佛冤法兄请上堂诸佛慧命列祖宗猷天下老和尚纪纲行脚衲僧衣线下事拈拂子云尽被昭觉拂子一串穿却举起则动地放光一为无量放下则万机寝削无量为一不举不放理事混融乃佛乃祖各居本位人人脚踏实地个个鼻孔辽天今日是我法兄佛翁和尚不远百里而来营斋供众请登曲彔木床举扬佛法提挈后昆秖得勉强遵崇依模画样若论佛法二字一大藏教诠註不破今古知识未曾道着生上座与么道可中若个具眼衲僧出来道长老你得恁么强悍到者里秖得无理可伸退身有分且道其中意旨如何良久击禅床云天上有星皆拱北人间无水不潮东请古字佛冤和尚上堂摩醯正眼洞彻十虚迦陵仙音遍周沙界拈拄杖打云者个是摩醯正眼复卓云者个是迦陵仙音中下之机对境还迷直饶闻见分明不无触途成滞恁么则横揩日月不恁么则竖抹干坤恁么中有不恁么该罗万有不恁么中却恁么山僧口门窄不能下註脚仰劳大众同诣我法兄和尚前耑请陞座与诸人道破太慈懒和尚请上堂问如何是背尘合觉师云好鸟背人鸣进云如何是背觉合尘师云孤峰当面卓乃云大造无私其奈春先梅吐玉大位不居却有一人在上头拈拂子云何如山僧拂子一味平常干坤不能盖载寒暑讵得变迁语其静也风吹不入雨打不溼日月息威光山川失钟秀百亿须弥卢无边香水海头头尔法法尔皆失本名浑是一枚拂子教中道惟此一事实余二则非真拂一拂云放开一线风行艹偃左右逢源七通八达上至非非想下及金刚际尘尘尔剎剎尔随事立名千差万别所以道法随法行法幢随处建立又怎如吾兄懒和尚为一大事因缘出现于世襟怀秦国山川袖统昆明日月悬肘后灵符握吹毛宝剑衲僧拱手归降龙象望风歛衽末后归来省觐老人卓钖大圣慈寺有时孤峰独立俯视大方绝尘绝迹有时十字街头逢场作戏离相离名今日营斋俵嚫兼命陞座烂打葛藤播扬家丑祖师道一佛出世千佛拥卫一花开敷万花周匝积殊胜因作奇特事作么生是奇特事喝云诸人耳在一声中一声彻入诸人耳解制上堂问如何是十五已前事师云不得离我者里进云如何是十五已后事师云不得住我者里进云不着前后不着中间时如何师云堕坑落堑居士问和尚陞座说法两堂云水作家个个爪牙具足解制作么赏罚师云西溪水浒声进云赏罚且止如何是宾中宾师云且喜居士入门来进云如何是宾中主师云座上只一人进云如何是主中主师卓拄杖云会么进云如何是主中宾师云觌面不相亲进云宾主分明透网鲸鳞作么吩咐师云雷门布鼓挂当轩进云恁么则摇头摆尾去也师云且漫行恐人不肯乃云宝剑挥空天魔胆丧摩竭陀国亲行此合落在昭觉手里符到奉行作么生说个奉行底道理呈拄杖云秖凭者个横当宇宙竖抹干坤倒弄颠拈超今迈古有时将丈六金身作一茎艹用有时将一茎艹作丈六金身用举药山解制云兄弟家东去西去向万里无寸艹处去有者道出门便是艹又有道未出门亦是艹漫漫地者一伙老古锥用心不臧俾一切人在艹里辊何也妳女口兄弟家东去西去固束腰包紧俏艹鞋且道与古人行脚是同是别最上一机频履践挐云攫雾任周旋昇宇张居士鹏九毛居士请上堂金风微扇玉露垂珠寒暑迭迁韶华代卸不是神通妙用亦非法尔如然原来时节不相饶光阴如箭急蓦拈拄杖云惟有者个秦地不收汉地不管不资雨露岂涉暑寒无去无来无变无易不灭不生不动不静非虚非实非如非异能为万象主不逐四时凋所以道目前无法意在目前不是目前法非耳目所到复卓云大众委悉么十法界二十五有一切众生艹木丛林顽石土块不动道场齐登觉岸而证真常今张毛二居士各倾囊橐剪吴绫裁蜀锦磨棱合缝与立嵒法弟造椹服援阖家眷属于无相福田中植如意因结如意果乃请山僧打烂葛藤圆满一桩胜事且维摩默然文殊赞善此意如何嘉珍不假从他觅只要当人直下看壬戌冬结制上堂问春回夏度秋去冬来四时不息韶华代卸且道西来大意还卸也无师云今日一通好雨进云迁与不迁且置向上宗乘事若何师云普天下人霑润泽问上无佛道可成下无众生可度狮子儿向甚么处安身立命师云四棱着地进云即今钟鼓分明人天交接因甚爪牙不露师云紧防性命乃云光透三千界明暗莫能该智出圣凡情形名总不立不堕有无阶讵落于诸数元旦上堂真风未扇凡圣不容三艹二木各不相知才展机轮光吞万象情与无情列界分疆惟有没量大人别资一路入林不动艹入水不兴波有时放也日月齐明十方通畅有时收也干坤黯黑水泄不通不放不收依前平帖帖地若是伶俐衲僧向顶𩕳上着眼得路便行摆脱羇縻归家稳坐元来成佛旧矣不假外求复听一偈一戛徽音曲调长难同角征羽宫商于中微妙无人和唤转三阳映八荒解制上堂东胜神洲考钟伐鼓西牛贺州侧耳擎拳北俱卢洲白椎念赞南阎浮提解制上堂惊起灯笼露柱异口同音便道万法是心光诸缘惟性晓本无迷悟人秖要今日了即今四众临筵人天交接心心相注眼眼相观了个甚么丰干不向吕公说跛鳖无端固执迷诞日上堂僧问未离兜率已降皇宫未出母胎度人已毕是否师云是进云今日和尚诞辰与先圣是同是别师云一字两头垂进云恁么则先圣后圣其义不忒师云不劳赞叹乃云佛祖关钳拈提不起衲僧机要了无向背有时凝然湛寂针札不入有时动转施为万别千差拈拂子云若向者一毫头上荐得根源始信悟不由师名同正觉坐断报化佛头击碎圣凡窠窟往复无际动静一如所以道尽法界身本无出没大悲愿力示有去来㘞一声下座盂兰会上堂天步南旋金曜西转二仪合辙万卉陨初此个时节山河大地各辉本有艹木丛林齐露真常蓦拈拄杖云惟有者个世界未成先有此物世界坏时此物不坏不随四序流转讵逐寒暑变迁所谓有物先天地无形本寂寥能为万象主不逐四时凋明眼衲僧不入第二门不起第二见太阳门下日日三秋明月堂前时时九夏脱或未然依前顶天履地鼻直眼横从少至老秖是个张上座时值中元隹节佛制盂兰藩台刘护法舆盖亲临设无遮大会追荐普天下佛子成佛已竟蓦召众云且道居何国上打面还他州土麦唱歌须是帝乡人癸亥秋昭觉退院归青城旧隐上堂绍祖三龄建法幢慵将世味立封疆纲维提挈鱼龙逐尘拂聊撝狮象藏幸尔滹沱源未竭神州法运正当阳余今矢忘居林下仍复裁云补毳裳甲子崇庆州青城山凤林寺竖经楼正寰洪居士请上堂白云清浅普贤家风竹树短长文殊境界溪声鸟语观音禁门没量大人到者里无着脚处众中还有不甘者么其或未然凤林为伊出气蓦呈拄杖云者个将三千大千世界一口吞却看他三措大向甚么处安身立命如斯说话也是为他闲事长无明举世尊于布发掩泥处指云此处宜建梵剎时帝释将一茎艹插地云建梵剎竟世尊赞云善哉善哉你看者一伙老古锥只可于无智人前卖俏诳惑痴聋凤林欲建梵剎袖领十方檀信各发囊金诸山尊宿赤手相扶取大面之松六顶之柏眼眼相看心心相注同一境界陨首证盟且道与古人还有优劣也无良久云十年瓢笠挂青城绀殿岑楼越样新法运漫随王化入频敲毒鼓振家声乙丑营经县乐道菴恒耀首座竖殿请上堂密运玄机乃真人境界纶音初展露格外风规放大人相圆褁十虚挝涂毒鼓群魔胆丧山河大地常转法轮明暗色空合谈般若头头显露法法齐彰卓拄杖云若向拄杖头上荐得根源就路还家不动脚跟而登觉岸坐微尘里转大法轮如或未然别资一路今古由来建梵宫惟凭赤手巧施工功成果满檀林郁瓜瓞联芳继象龙丙寅凤林寺竖大殿上堂大位不居我国晏然大功不宰处事而严大道无名附物而灵大法无从应时而通众中有识时节者么三世诸佛以此时节树大法幢击大法鼓吹大法螺演大法义山僧应此时节初开炉鞴魔佛齐烹始悬赤帜开人天正眼提持临济机要拽转颓风拈弄德山消息挽回法运即不无只如今日镇寰洪公茂白廖公各倾囊金建大功业兼诱缁素同上青城鼎新佛殿永垂不朽一句作么生道更听一颂齐伸赤手破天荒缁素于斯建法幢一片新风吹大野从兹千古漫流芳戊辰青城开炉真铸真亨王居士请上堂拈香云此瓣香在天垂象在地成形入水不腾波入林不动艹端为祝延今上皇帝圣躬万岁万万岁钦愿佛化王化齐行金轮法轮共转次拈云此香高而无上广不可及渊而无下深莫可测任性纵横能变能化爇向炉中奉为当道尊官及本州绅衿士庶现前请主伏愿扈卫王室金汤末祚再拈云拈起干坤增瑞通贯古今放下十方黯黑消息全无第二回拈出爇向炉中供养昭觉上丈下雪本师醉和尚用酬法乳伏愿寿等须弥德逾沧海龙象之宗人天正眼歛衣就座云彻法姪白椎竟乃云峰峦叠翠竹树陈祥碧涧云生霜花竞秀元来现成公案何劳掘地讨天若是此中人须行此中事若行此中事须是此中人卓拄杖云都向者里荐取至节上堂问如何是冬至以前事师云群阴剥尽进云如何是冬至以后事师云一阳来复问如何是背尘合觉师云风暖鸟声碎进云如何是背觉合尘师云日高花影重问如何是父母未生前本来面目师云顶𩕳上七叉八篆进云如何是父母生后事师云脚跟下横三竖四僧礼拜乃云机轮转处草木杨眉坐断当阳干坤失色语其动也遍周法界语其静也泯迹潜踪所以道先天而天弗违后天而奉天时若以世谛流布让伊有分若约正眼流通则不然蓦拈拄杖云看木上座如何行履百万亿须弥卢百万亿日月百万亿四大部洲百万亿香水海一口吞却且盈虚消息向甚么处流转诸佛众生何处安身立命卓拄杖下座真瑞孙居士入山办斋请上堂参赞化育老僧亦须扶树微阳还知么律管灰飞万汇萌梅梢吐玉柳垂金霜花炯炯铺平地六雪霏霏𩂕翠岑地轴右旋六耦尽天枢左转一奇生吾家有个住山句不属阳收不属阴内有一句有杀有活有纵有夺若辩得出始知日行南至其或未然依前冬至寒食百单五佛成道日上堂真风才扇万籁皆惺至化初行海天一色大道无名遇缘即宗如天普盖似地普擎颇奈吾人自昧所以释迦如来舍金轮之宝位子夜逾城于正觉山中六年苦行忽睹明星了明心地大众古时天地日月星辰与今时天地日月星辰未曾差别人人皆见为甚么二千六百年前只悟得个释迦直至如今不曾悟得一个半个汝等要见明星么以拂子向空点云参上堂心珠朗耀亘古恒明性海汪洋纤尘不涉湛寂凝然本无形状动静二相了然不生光灼灼平帖帖今乃元旦首期欲作一家燕赏请三世诸佛及十二类众生以金刚轮际为灶空轮为釜水轮为量三草二木作薪风轮为炊须弥卢作饭香水海为羹地轮为桌且道向甚么处铺设举拂子云仍向山僧拂子一毫头上铺设不宽不窄无剩无余无言童子出来吹无孔笛弹没絃琴唱无生曲奏无生乐拂云还见么击云还闻么诸佛众生异口同音道我适会供养今复还亲觐解制上堂问如何是青城体师云主山高案山低进云如何是青城用师云晨昏钟鼓分明进云体用双彰时如何师云我没气力僧拟议师打出问如何是百尺竿头重进步师云我者里一尺也无僧礼拜师笑云龟毛拂子长丈二葱岭传来落凤林喝一喝诞日上堂问如何是万仞峰头重进步师云不露顶僧进步云是某甲安身处么师云亦任钻龟打瓦乃云最初一句把断封疆末后一机不通凡圣青山无透路海水不扬波去就一源死生同域蓦拈拄杖云承斯恩力三世诸佛得之随宜施设各建道场有权有实谈空谈有付之自然而今落在生上座手里逗到今朝五十四年是我母难之辰且道报恩一句如何通信良久拽拄杖下座佛诞上堂道本圆融触处皆通道本无言一气溷元道本无体匙挑不起道本无知接物应机还识应机么卓拄杖云于此荐得古今无异辙圣凡没两般世尊云天上天下惟我独尊是则也是正眼看来漏逗不少若是灵利衲僧直饶祥征万载瑞应千龄亦是堂前生瑞艹何故喏二千六百年来许多血气男儿出他绻缋不得青城山凤林寺竹浪生禅师语录卷第一终青城竹浪生禅师语录青城山凤林寺竹浪生禅师语录卷第二嗣法门人如鹏等编己已结制常明落𩭄请上堂拈香祝圣毕乃云三十余年坐钓矶而今方得展双眉汀花水浒非他物触处元来佛祖机今朝元无结他日亦无解是为水官解厄天下善知识开炉十方龙象入炼凤林院里安禅汝等诸人眉毛厮结心眼相注一而三三而一一一依前从地起拾得贺丰干佛种从缘起露柱久怀胎安乐产佛子大启我门庭便是克家子个段因缘非偶然百千万劫难相委佛开光上堂四历严霜建法幢经楼佛殿尽装潢檀那先谙第一谛所以今朝有上堂心源湛寂性海汪洋情风鼓舞识浪滔天到者里顺水推船者十个有五双逆风把舵者难寻一郎苟非愿力弘深焉能大作纪纲举则古人公案代吾佛祖放光昔日世尊陞忉利天为母说法优填王慕佛日久将栴檀刻佛形像及世尊从忉利下来百万人天迎迓其像亦出相迎敢问大众若道是一其如像何若道是二家无二主更听一颂人天众里鹤孤听有像栴檀也解迎不是君王亲造得都卢是弄鬼眼睛至节上堂僧出师喝云不许夜行投明须到进云关河甚紧家贼难防师和声打云向者边着问一切处即不问如何是粟中藏世界师云且退僧拟议师打云晴干不肯走只待雨霖头乃云宝剑高悬干坤失色毒鼓轻挝闻皆胆裂卓拄杖云闻么直饶透过者重关犹是钉桩摇橹若约临济儿孙一味单刀直入不参隔夜禅不食隔宿饭逢佛遇魔一刀两断大有迳庭不近人情以大千沙界作游戏之场百千万年视如一日佛及众生一体同观到者里略有少分相应秖如转天关回地轴何似生一阳复至节到来日长一线佛法长多少良久自代云唵嘛呢吽元旦上堂昨宵曾送旧今日又迎新三阳擎泰运二气抱芳辰舍弘光大品物咸亨不是神通妙用亦非法尔如然故是时节不饶未免天机漏洩以拄杖画一画云干坤之内艹木丛林尽从者里发育只如傅大士道有物先天地无形本寂寥能为万象主不逐四时凋又作么生商量倘有具眼衲僧道得分明凤林以黑漆拄杖对众吩咐他时异日向孤峰顶上呵佛骂祖不惟分外脱或无人看拄杖子为汝等转正法轮卓一卓云世界未成者个先成世界坏时者个不坏复咄云住住饶你说得天雨四花地摇六震只说个现成公案若是祖师门下天地悬殊立春上堂春昼明春风清春山秀春水平鸟语呢喃冻云殷殷化育流动不假经营有眼共见有耳同闻召众云大众者般境界既是共见同闻因甚么十个有五双到者里当面错过解制上堂九旬禁足似严霜法印高提战大荒万象森罗俱骇退惟余一杖露行藏此四句杀活双行纵夺齐彰不动脚跟而登彼岸不历僧祗而获法身果有如斯见解去岁未曾结今朝亦无解达磨不来东土二祖不往西天动静一源往复无际一任牢拴篛笠紧俏艹鞋高高峰顶立深深海底行不为分外只是有佛处不可住无佛处急走过下座以拄杖一时打散佛诞上堂炜炜神光透紫微大千沙界悉腾辉生前句子谁相委万别千差总一机召众云还会者一机么天得一机以垂象地得一机以成形君王得一机风雨以时海宇奠安艹木昆虫得一机各证性命昔日吾佛世尊得一机示迹王宫周行七步手指天地目顾四方道天上天下惟我独尊然后逾城出家睹星悟道四十九年口渌渌地以度生为务及自看来何曾度得一个半个何故妳女口一切众生成佛已久焉用度为争如凤林院里炊无米饭煮木渣羹烂烹明月碎割清风乃佛乃祖乃圣乃凡各得饱餐菩提涅槃真如佛性搁向一边含哺而熙鼓腹而游所以道于食等者于法亦等于法等者于食亦等试问与古人还有优劣也无若无人道得听取一偈率陀天上人那伽大定如如气味嘉一段光明曾不昧无优树下闹如麻实堪唴二千六百余年后引得儿孙不作家靠拄杖下座庚午结冬真逵蔡居士请上堂拈香云拈起则为霖为雨泽济苍生放下则成祥成瑞邦畿永固爇向炉中端为祝延今上皇帝圣躬万岁万万岁伏愿边邦宁谧八表无虞次拈云此香能舒能卷能变能化爇向炉中奉为当道尊官绅衿士庶现前请主伏愿恒为国家屏干法门金汤福源善庆地久天长再拈云此香在天曰高在地曰厚在人而灵在山而峻在水澄清本自无名那堪形状爇向炉中耑申供养成都府昭觉禅院上丈下雪本师大和尚用酬法乳白椎竟乃云霜花烂熳埜艹离披龙战于野坚冰始至天关左旋地轴右转时节到来自然合辙蓦拈拄杖卓云者条拄杖从无数劫来一向硬纠纠地不随阴阳流转岂逐四序变迁落在山僧手里纵横无碍杀活齐彰所以道明头来明头打暗头来暗头打四方八面来旋风打虚空来连架打敢问大众拄杖子何故有如是韬略通身手眼难描画惯与人天作范模卓一卓下座长至上堂问生死平地起干戈处处丛林设网罗千里同风即不问无为底事是如何师云雪压高山霜铺平地问法鼓一震大众临筵今朝冬至即不问如何是大了底人行履师云因行不妨掉臂进云排遣得底人因甚么命根不断师云脚跟下好与三十乃云玄机密运匝地普天剥尽六阴一阳来复秖知坚冰浮水面不觉春信上梅梢昨夜灯笼离宫入定露柱坎位端居钟敲良覆碗磬击震仰盂大众脚踏巽地稳口向兑方开至于干三连坤六段且置一边蓦竖拳云山僧以者无文印子将无极太极河图洛书四时八节十二时辰二十四气五十大衍数六十四卦七十二睺一印印破管教阴阳二气无处潜踪三世诸佛于此宝印光中作大医王应病与药权实双彰开佛知见历代祖师于此光中发大机显大用为苦海之津梁开人天之正眼寰中诸大知识于此光中全提正令收放自如捋须于饿虎腮边夺食于饥鹰爪下日月星辰于此光中照临下土山河大地于此光中发育万物君王于此光中日应万机膏泽下民普天之下文武尊官于此光中调羹补衮不亚伊周士庶于此光中耕者耕而读者读艹木丛林蜎飞蠕动于此光中各证本有顽石土块于此光中动地放光现前四众于此光中周旋往返以拂子拂云惟有者个不被此光笼罩世界未成者个先有而不为长历尘沙劫而不为老理事该通古今融贯还委悉么等闲越格超方便数量无拘古至今脱向毫端施妙用仍乘万象独居尊元旦上堂问如何是旧年佛法师云坚冰浮野水进云如何是新年佛法师云春信寄寒梅进云新旧佛法蒙师指正令全提事若何师云一棒一条痕问孤峰独立谁知出格家风拄杖手擒未审是何宗旨师以杖横按云莫邪出匣进云剑为不平离宝匣药因救病出金瓶师云照顾性命进云五马行春日万家和气生师云看脚下乃云十方世界是一颗牟尼珠百万亿卢百万亿香水海百万亿四大部洲于荷叶光中现其色相而无遮障一切森罗万象于中发育而不相并微尘剎土是一宝丝网三世诸佛历代祖师于网孔内示迹降生得道各转根本法轮而无间隔一切众生于中生死流转而不相碍所以教中道一切智智清净无二无二分无别无断故到者里拄杖子忍俊不禁道长老你者般说话好似讲般若经底座主待木上座重下註脚卓一卓云我将牟尼珠击碎日月还他自明须弥还他自静香水海任他波腾一切部洲任从自安森罗万象亦任及时消长划一划云宝丝网划破也三世诸佛历代祖师任他递代相承应时及节树大法幢演大法义度无量生一切众生任他往来游戏满愿随心喝一喝云会么神光独照万机先凡圣谁论有别廛一道齐平无异辙河沙诸佛体皆然解结真珵真宁高居士请上堂灵源湛寂洞鉴十虚拨转机轮光吞法界昨日向百艹头边拾来今朝将无底篮儿盛去东头买贱西头卖贵穷厮炒饿厮煎触发十字街前石敢当扬声大叫相救且道救个甚么世间多少名利客折本者多赚钱者少怎似凤林寺里灰头土面数辈参玄士朝也参暮也参不顾危亡骨露皮穿行也参坐也参圣凡情尽绝虑忘言逗到今朝期限满紧束腰包过别山一等共行山下路眼底各自见风烟虽然如是须得双眼圆明始得复听一偈未会人前休出语途路穷时莫放过有人若问凤林禅当风噼面与残唾与残唾恶名从此不教多诞日正果后堂请上堂常光独耀普映无方一念初殷遍周沙界干坤大地乃金刚正体尘尘剎剎即本有风光阿僧祗劫不越今时十世古今同归方寸蓦拈拂子拂云惟有者个不落数量岂属青黄竖穷三际横该二仪拈起也万法齐彰放下也一尘不立于斯荐得生佛一源圣凡同域无来无去不灭不生所以道诸法不自生亦不从他生不共不无因是故说无生脱或未然百岁韶华风度岭千生幻梦何时醒劝君早早便还家莫到临头折却本佛诞上堂峰峦孤峻涧水潺湲埜鸟腾空白云淡泞头头显现法法齐彰未曾变易今古常然元无去就之方讵有生灭之理年年此日岁岁今朝秖缘博地众生迷却本有风光背觉合尘住在虚妄景中认贼为子于生死海内流转不息所以调御师不违本誓示迹受生转正法轮开佛知见俾一切众生明自本心悟自本性舍妄归真还家稳坐卓拄杖云释迦来也在山僧拄杖头上动地放光错口道天上天下惟我独尊还见么七步周行格外机指天指地任施为仍瞬莲目垂方便诱得儿孙若鬼迷喝一喝辛亥昭觉首座寮秉拂上堂扁舟乍倚钓渔矶正值金鳞负命时万仞潭中纤月饵乘斯快便化龙飞以杖作垂钓势云有么有么僧出师云俊哉问年尽月尽日尽时尽还有佛法也无师云有进云如何是年尽底佛法师云一声爆竹催残腊乃云当阳一着塞满干坤风生虎啸雾起龙吟一轮花甲子从此振家声送旧迎新句霜花点翠岑昔日黄面老子将正法眼藏付嘱有在即今昭觉考钟伐鼓乘悲愿云卓拄杖云释迦来也唤作释迦却是拄杖唤作拄杖又是释迦众中有具眼者么今奉老人命生上座秉拂若个衲僧跃武扬威出问云如何是秉拂意旨但向伊道前村深雪里梅放一枝新出关佛冤法兄领众请上堂开关云难难难是果然难六月飞霜透胆寒自古许多明哲者几能坐断祖师关恁么说话是坐断语是未坐断语拂一拂云竹影扫阶尘不动月穿潭底水无痕诣座喝云一喝分宾主照用一齐行借座宝华王巍巍露半身既是巍巍堂堂因甚么秖露半身妳女口不见道不是无身不欲全露便陞灼灼山花一样开珠帘翠卷法云台个中句子分明举匝地熏风遍九垓举玉芝聚禅师启关云三年丈室坐断十方世界一念蒲团顿圆十世古今依俙弥勒楼中不妨开已还闭毕竟普贤界里要看绝后再苏师云看他过量人提持过量事提持过量事须是过量人然虽如是当作启关句子大似万里崖州生上座于癸丑正月进关普天匝地一时入今朝期满出关普天匝地一时出尘尘剎剎法法头头九有四生各归本位且道与古人是同是别若道同法无同相若道别岂有两般蓦拈拄杖卓一卓云若将耳听终难会眼底闻声方始知崇庆州青城山凤林寺阅龙藏四历秋霜而终法兄懒和尚请上堂无上宗乘不落言诠本无形声奚假见闻蓦拈拄杖云见么复卓云闻么倘若闻见分明不惟凤林将一大藏教转毕即今现前四众一段光明宝藏一时转讫所以道即此见闻非见闻无余声色可呈君脱或未然打葛藤去也人人从本以来各各具足一卷不断头经如是信解书写本末究竟何必节外生枝使一切人讨脚跟不着山僧恁么批判若个衲僧道生上座具甚么眼评古论今若无六种成就管教口挂壁上设有如是问难山僧秖向伊道四海浪平龙睡稳九天云尽鹤飞高己已上昭觉省觐值本师老人大年结制常玉请上堂屡生法姪白椎竟云无生妙演信超群不类宫商角征音时节到来吟一曲管教大地尽回春众中若有知音者请和一曲看屡生问日用寻常事拈来总现成轻寒秋色满何物庆芳辰师云未动脚跟错过了也进云即今老人大开炉鞴复振宗风道贯古今弥天寿筭庆赞一句作么生道师云弗劳赞叹进云者是有为边事亲切处道一句来师云好与三十棒生礼拜乃云一机才动天上人间一语敷陈葛藤遍野所以黄面老子久默斯要不务速说若论此事在天而天在人而人在山钟秀在水澄清历万劫而不磨越三有而常坚一道神光古今明彻众生秖为贪爱烦恼固壳迷封不能证得更怪于谁今朝一会是老人八旬寿满有则现成公案不曾动着命生上座登无畏床举似大众三世诸佛不曾道着历代祖师不曾举着一大藏教诠註不破十方衲子不敢以正眼而觑汝等诸人善为谛听良久云月似弯弓少雨多风解制上堂有一句子千圣吐不出万灵吞不下金刚力士擘不开八臂那咤捏不聚众中有具眼衲僧打破虚空踢翻海岳高出物表不被罗笼道得分明尽十方界是一座禅堂无结无解无去无来四威仪中于兹受用有么有么问如何是一喝金刚王宝剑师一喝进云如何是踞地狮子师卓拄杖进云如何是探竿影艹师云摩竭陀国亲行此令进云如何是一喝不作一喝用师云老僧分疏不下进云四喝蒙师指解制上堂事若何师云适才敲钟则钟鸣击鼓则鼓响进云九十日已完豢得一伙无毛鹞子即欲展翅飞腾放即是不放即是师云收问法雷一震大众临筵结制即不问解制事若何师云一等共行山下路眼底各自见风烟进云恁么则各各顶天立地去也师云认着依前还不是问如何是定中弥陀师云出定也问处处尽是金刚王如何分作五家宗旨师云无孔銕锤当面掷是一是五问城东老姥与佛同生因何不欲见佛师云金屑虽贵落眼成翳居士问人人软舌似条蛇是真是假师云自道取士云诺诺问如何是具足句师云脚跟下欠少甚么乃云九旬禁足事隆周今日打开布袋口放出一伙无事汉却把灰尘抖一抖八方随分足四海任优游蓦拈拂子云惟者枚拂子总不涉去留诸佛莫能友祖师孰敢俦竖超三界外横该百亿洲且道伊具何德相有斯作略拂云古往今来无所住大千沙界等浮沤诞日上堂灭乃生之因生乃灭之果生灭原无住今朝重露布有时地狱天堂有时神出鬼没有时虎穴魔宫有时孤峰独宿所以教中道东方入定西方起南方入定北方起四方入定中央起中央入定四方起蓦喝云凤林几乎落在教网里且道未生巳前意旨毕竟如何卓拄杖云一身复现剎尘身一一遍礼剎尘佛佛诞上堂高悬碧镜映彻十虚法海汪洋古今通贯艹木丛林随分取足各得增长人天得其所得而证性命祖师道尽法界身本无来去尘尘混入剎剎圆融乘悲愿力示现受生头头显露法法敷陈公案现成为人自昧所以吾佛世尊观大地如牢狱视众生若蛆虫往来流转苦果不息昔年今日再降娑婆接引迷流欲俾个个成佛及自四十九年口吧吧地不曾度得一个半个何故妳女口彼自无疮勿伤之也卓拄杖云释迦老子即今在山僧拄杖头上放光动地与汝诸人重下註脚三祇果满绝罗笼法眼精明沙界空只为度生情绪动依前示迹诞皇宫卓拄杖下座荣经县乐道菴恒耀首座石真昂郭真钰等请讲金刚经报本预日上堂问过去心不可得未来心不可得现在心不可得是那心可得师云高硚溪畔水浒声乃云贯花方演山川竞秀觉路弘开顽石起舞语其顿也言思路绝理极情忘人人是佛不假修持语其渐也有理有事有实有权有圣有凡有修有证语其偏也方以类聚物以群分艹木丛林区分各异语其圆也无古无今无生无灭无佛可成无生可度神鬼神帝生地生天竖抹三界横亘十虚喝云我此一喝如金刚王宝剑将五教葛藤一刀两断俾顿与渐平等偏与圆平等凡与圣平等诸佛众生平等僧与俗平等情与无情平等所谓是大神咒是大明咒是无上咒举梁武帝请傅大士讲金刚经及登座抚尺一下便下座武帝问志公曰得得请大士讲经一词不露公云大士为陛下讲经竟卓拄杖云若向山僧拄杖头边领略得去祖意教意一时圆满何须用摇唇鼓舌惑乱人家男女其或未然来日不免从头註破己已中秋立僧上堂问未进步时如何师云且居门外进云已进步时如何师云堂高数仞地阔八埏进云未进已进蒙师指向上宗乘事若何师云一棒一条痕僧礼拜问如何是夺人不夺境师云青松翠埽云千顷进云如何是夺境不夺人师云日来无事亦闲吟进云如何是人境两俱夺师云险进云如何是人境俱不夺师云丹桂宜秋色唿童折入缶进云摆脱根尘如何履践师云秦地不收汉地不管乃云庆云陈瑞玉露垂珠翠霭铺舒法界祥光周遍大千搅长河为酥酪变大地作黄金转天关于佳节回地轴于斯时此是学人境界祖师门下则不然刮龟毛于銕牛背上截兔角于石女腰边饿虎腮前捋须饥鹰爪下夺食有时把住消息全无有时放行纵横无碍且道把住即是放行即是良久云无人判断不免重下註脚大冶弘开岂等闲转凡成圣片时间炉边纵有多顽銕共入钧陶总一然卓拄杖下座绍觉竖殿传圣训竹仙鸾等请上堂山川钟秀迥峙峥嵘地灵人杰永固福基斩开荆棘于一毫端修玉殿埽去劫灰一茎艹上建琼楼今朝绍觉寺里竖殿上堂惊动定光古佛统领恒河沙数大众经历无量佛土敷种种露幔持种种伞盖散种种花奏种种乐放种种光一时来此宝华王座此座不宽不窄大众无剩无余异口同音而说偈言多年瓦砾解翻身绀殿巍峨越样新佛祖渊源诚有托联芳奕叶继传灯蓦召众云承此老子出定远涉助扬法化生上座未免无酬复说偈云四十余年鹿豖场芟除蓁莽破天荒瞿昙顶上莓苔碧四圣身披蔂线长护法天龙偕扈卫金刚力士共宣杨祖风不坠流辉远万古名蓝再放光卓拄杖下座竖禅堂上堂法幢高树挽回百世颓纲法苑初成掀翻历年旧案白云献瑞紫气陈祥石鸡啼岭外圣灯镇夜煌青山着不缕之霞野水奏无生之乐弗是神通妙用亦非法尔如然总要曹源不竭圣脉渊长觉树常荣祖风不坠如此说话只可世谛流布若约祖师门下又则不然且道祖师门下如何行履蓦喝云展开临济家风露布德山手段纵是佛祖魔军到来也须一齐按过何故妳女口不见道家无二主听取一偈大道明明孰肯游枉来人世几千週劝君急早抽身去免致阎罗作对头壬申上元幽冥钟满散请上堂问既是观自在因甚么抱着婴儿师云只为阇黎不了问底事融融是如何师云现前立地的进云打开玄关路放出辽天鹘师云闲言语问幽冥钟声三年已满地狱孤魂可解脱否师云适才重敲过乃云一机才动万机随一法微举法法彰明暗色空文殊境界山河大地普贤床榻溪声鸟语万窍怒哮观音圆通十方法界总是宝王佛剎众生于中折旋俯仰纵横无碍一道平等不假修持即如如佛自不觉知反以贪爱自蔽虚妄分别遂有凡圣有天堂有地狱六道受报流转不息所以一切诸佛递代相承修诸苦行设诸方便应病与药拔楔抽钉唤醒痴狂就路还家山僧有条扳条无条扳例于己已春起幽冥钟期今朝告竟仗诸檀信各发囊金求福雪罪恭延诸山耆旧光降寒山作满散道场有真理高居士营斋供众兼请山僧陞座举昭觉老人曾有偈来山勉励山僧今日对众下个註脚五更走起一声钟有眼者见惊醒长年瞌睡翁艹木均皆闻三十六峰齐侧耳六顶山也醒醒着不知谁悟正圆通卓拄杖云木上座本自无迷道甚么悟山僧亦有一偈千日蒲牢吼碧峰天堂地狱悉皆空森罗万象开心眼圣解凡情理事融若个衲僧于老人句下明宗一生参学事毕向山僧偈里见得许伊独踞大雄峰诞日上堂祈雨问全提向上事如何师云适才有人问打三十棒去也进云恁么则虎奔山色秀龙腾戏彩霞师云莫眼花问世尊初生云门要一棒打杀贵图天下太平和尚今朝华诞学人亦要一棒打杀和尚将何抵敌师云善哉善哉僧拟议师便打乃云山花竞翠幽鸟呢喃野马腾空海天一色虽然泰运到来必滋雨露助力品物流行冀钦膏泽万卉含章渴仰雸霖三冬无雪艹木荄枯频见火天大有半春无雨旱魃为殃未闻雷天大状四时有紊八节无稽不欲箕星啸傲但愿月离于毕一切细民蠢尔之无知上帝应宜不违好生之本担所以道旱既太甚迄可小休四方有羡我国居忧复说一偈半年无雨实堪忧旱魃为殃更尚愁大地生灵魂欲断滂沱早降忆方休为地藏天神龙牌开光上堂据座当轩全提正令放大人相照用齐行山河大地不越今时水鸟树林咸归觉岸上无攀仰下绝已躬教中道凡所有相皆是虚妄若见诸相非相即见如来即今真明大德作地藏以酬罔极王真铸诱众作满堂天神以达高厚徐朝荣诱众作万岁牌以祝君王恭逢上元佳节天官赐福之辰大家伸手各展经纶将四恩报毕巧梓剞劂装潢告竟仍请山僧登座点眼蓦拈拂子拂云大众见么此一段光明上至诸佛下及蚑行各各具足无欠无余还荐得么与众颂出人天交接颇奇哉万古精蓝法运开不昧灵山亲咐嘱一齐拥入凤林来六龄诞辰颖参请上堂一尘才起大地全收一花初灿众叶芬芳一音演唱随类皆闻一念清真千古徽猷万法若有无处着心万法若无目前何物蓦呈拄杖召众云大众会么住世曾经六十年山花竞秀几回鲜旅亭多少名场客那得野夫林下闲卓拄杖下座癸酉佛诞玉洁法弟请上堂问全提正令事如何师云一棒一条痕进云日轮才转月轮高万象分明影莫逃承放毫光辉宇宙山河亦任自逍遥师云切莫诈名头乃云一念淳清洞鉴十方世界与佛何殊神机初动白云万里犹是众生境界诸佛垂慈务与世人破妄归真把手并行列祖运悲总要唤回狂子就路还家岂料教愈严而转远纲愈密而渐疏所以吾佛世尊悯念一切众生从天降下应迹皇宫手指天地目顾四方便道天上天下惟我独尊此独尊一字自古迄今评论者多不被释迦老子舌头瞒者几希殊不知者个独尊在凡圣人天情与无情种种诸类各各皆尊敢问大众还识此独尊么生上座不惧诸方检点重下註脚指天指地浑忘情开口元来道不清纵得云门欲打杀招牌久已挂丛林青城山凤林寺竹浪生禅师语录卷第二终青城竹浪生禅师语录青城山凤林寺竹浪生禅师语录卷第三嗣法门人真纯等编小参辛酉昭觉结制小参今晚生上座要与诸人商量佛法汝等从木以来者一段大事因缘各各具足眼同见耳同闻鼻同嗅舌同论手同执捉脚同运奔何用山僧饶舌纵然说得天雨四花地摇六震且喜没交涉欲与诸人商量世法自少至老饥而餐渴而饮寒添衣热乘凉才道东邻茶便识西舍酒南头买贱北头卖贵出而作入而息又谁不知但预以约法三章每日上来下去切忌撞着露柱若撞着不惟头破脑裂犹恐触碎鼻头二时粥饭切忌咬着一粒米若咬着不惟信施难消水也消他一滴不得长连床上切忌瞌睡若瞌睡不惟孤负已灵阎罗老子筭饭钱有日在小参呈拄杖云举不顾即差互拟思量何劫悟山僧举也举了诸禅德顾也顾了不曾思量秖是欠悟在且道悟个甚么莫是耳声眼色么莫是鼻香舌味么莫是身觉触意攀缘么莫是转八识为四智么莫是转四智为三身么若是者些节目人人从朝至暮从夜至晓昭昭然在心目之间何迷之有既是未迷适才又道欠悟在毕竟有个悟底道理参小参尽大地是个真人全体时时为汝诸人说无生法秖是土旷人稀相逢者少何故妳女口如日月推迁鸟飞云腾山青水绿顽石土块楼台殿阁露柱灯笼总总林林皆是现成公案所以道尘说剎说炽然说无间歇若是具眼衲僧于一机一境一毫头上转过身来上与祖佛为师高树法幢演大法义建功立业到此田地不妨高揖释迦不拜弥勒十方诸佛俱站下风奴唿菩萨婢视声闻有甚过犯脱或未然有寒暑兮促君寿有鬼神兮妒君福小参说法不依时便是非时语即今是甚么时若道是腊月十四人人尽知何必重举不是十四又落非时若有道得分明底郄在生上座肚里其或未然生上座在你肚里总不恁么不免随时变迁逐物流转遂成一颂腊月十四日分明共见闻满堂云水客那个是知音咄壬戌元宵昭觉解制小参即今一期已竟山僧住持事繁未曾与众兄弟打葛藤大丈夫阿谁无分都是顶天履地觅佛底人何必要山僧处分是则也是欲寻个无心道人如星中拣月所谓慈舟不棹清波上剑崃徒劳放木鹅壬戌昭觉结制小参今朝十月十四衲子安禅结制大家厮结眉毛了却从前底事凡为展钵开单提持衣线下事一切动转施为如有所立卓尔打破黑漆桶底不负出家之志坐断百尺竿头始信前有余地小参小尽二十九大尽三十日公案本现成何事从他觅韶华不再来光阴如驶急报尔参禅人各各宜省惕推倒銕崑崙不受阎罗气常秉智慧剑佛魔一齐噼跳出金刚圈口开吞栗棘日用本寻常明明与历历仁者见之仁智者见之智衲子分上唤作甚么请转一语小参心缘不到处如隔一重关力提不起时似石坠澄潭若离心意识实乃出家儿一念不生前后际断动静一源始称俊敏临济门下又则不然有时孤峰独立廓步大方有时十字街头和光混俗常用咬猪狗手脚逢佛杀佛遇祖杀祖魔宫虎穴七纵八横腾腾任运今宵堂里还有此人么设有不妨与昭觉相见小参诸佛说不着祖师提不起于中有一物无头亦无尾且道是何物妳女口书记翼云答云一声天际外非将物可比师作听势云依稀似曲才堪听又被风吹别调中复云莫是在天垂象在地成形阳舒阴卷运用四时是此物么莫是在圣不增居凡不减在阬满阬处谷满谷山河大地依之建立艹木昆虫由之发生是此物么莫是寒欲添衣热欲乘凉饥则易餐渴则易饮是此物么蓦唤堂主主应诺师云切忌撞着露柱小参举金佛不度炉泥佛不度水木佛不度火真佛内里坐者则公案从上老古锥评论者多总是顺水推舡逆风把柁者希是他老赵州路出多岐枝蔓繁衍惑乱人家男女大都令人讨脚跟不着殊不知未举巳前自惑了也昭觉今日抱个不平也要诸人共知金佛不度炉一场懡㦬泥佛不度水一场懡㦬木佛不度火一场懡㦬真佛内里坐障自悟门生上座如斯批判亦任诸方检点壬戌除夜小参月有三十日今宵最可良梅吐春先玉霜压石莲香灯笼与露柱动地而放光明明历历地何须问帝乡既然明历历且道明朝有甚么事高声云新岁客情多打躬作揖忙癸亥解制小参三冬巳过一期事毕历尽咸酸风烟始息此众无枝叶惟有诸真实所以山僧不敢向虚空中打橛弹没弦琴唱村田乐和光混俗共乐昇平更有一桩好事与众兄弟商量明日束腰包裹艹鞋至穷岩埜水百艹头边有个人不可不逢逢着毕竟丧身失命戊辰青城结制小参举庞蕴解道十方同聚会个个学无为此是选佛场心空及第归敢问大众既是无为作么生学观世音菩萨将钱买胡饼放下手来却是馒头小参诸佛无法说祖师不会禅明明元不悟思想郄成颠形声犹未兆真机始现前还会真机么不见祖师道在眼曰见在耳曰闻在鼻嗅香在舌谈论在手执捉在足运奔识者唤作佛性痴人唤作精魂众兄弟要识佛性么良久高声云逢人切莫错举小参举洞山禅师有首座来省觐待茶次蓦拈果子云有一物明历历黑似漆上拄天下拄地常在动用中动用中收不得召大众云且道是甚么物良云对众颂出师资嘉会叙寒温果桌分明列示人信手于中拈一粒骑声盖色绝疏亲洞山老莫匆艹等闲白地栽荆棘瞎郄眼睛人多少解制小参握拳云握则非掌本无伎俩展掌云展亦非拳万法安然屈指握展与人点眼缩手云不展不握何处摸𢱢此四句能杀能活能纵能夺若是明眼衲僧向者里荐得一生参学事毕且道结角罗文一句作么生道良久云恶己已青城结制小参心随万境转转处实能幽随流认得性无喜亦无忧此是古人语句且道如何是你众兄弟随流得妙底境界妳女口以杖左右指云几乎又成圣解小参一机才动万法齐彰一念纯真万缘休罢大道本无殊因根有利钝若是丈夫汉一闻便了不受人处分不食人家残羹剩饭我王库内无如是刀随处作主遇缘即宗得路便行归家稳坐所以道上士一决一切了中士多闻转不信纵有如斯作略到凤林门下好与三十痛棒且作死马医小参吾人一段事勿将作容易深山虽寂寥趣步有余地结制一月来还疑此事未问东便答西都卢不相似千圣出头来蓦竖拳云皆从者里去咬破銕馒头任君伸脚睡竿木可随身逢场而作戏大好出家儿切勿负已志设或再依俙水难消一滴漫莫学庸流翫时而愒日如斯之等类云何纳信施勗尔兄弟们个个宜努力踏翻生死海不受阎罗气独踞大雄峰佛祖之苗裔上与三世佛同鼻孔出气柳巷及花街亦任闲游戏撑起泼天门堪任为柱石个段好来由切忌又切忌除夜小参参禅无别法秖要生死切庭前石敢当书夜炽然说试问参玄流云何而不瞥三十日到来欲忙忙不彻阎罗筭饭钱作么生打怗若是克家儿何须动唇舌目击便知归从不受人惑大地及山河元来非他物百花丛里过不沾伊片叶闻声不是声见色非干色耳明眼自聪鼻香舌味洁六用一时通是名真快活地狱与天堂魔宫并虎穴任性纵横游那得有差别獠虎咬大虫波斯嚼生銕吽㗶咤解制小参元宵正月半事事成一片花市列成行星桥排两岸惟有水牯牛久不归栏惘蓦鼻牵回来打鼓普请看快便疾如风元来无二见家山耕白云种月锦江畔人天共集时仍嚼銕酸馅庚午结制小参如来禅祖师禅主山高案山低旷大劫来个自已因甚人人俱不荐总被眼色耳声瞒参玄客毋放宽咬定牙关紧捏拳了生死超方便休把光阴当等闲百尺竿头须坐断悬岩撒手没畔岸圣凡情人我见都卢一刀成两段大丈夫莫留恋摆脱万劫习爱缠涅槃心菩提岸森罗万象在目前虽然不是目前法也要当人着眼看阿呵呵会也么选佛场开庚午科解制小参举难难难勐火着油煎十石油麻树上摊未免伤锋犯手易易易筑着磕着百艹头上祖师意略较些子也不难也不易能所未忘侵早下床脚踏地少卖俏山僧今日不惧诸方检点恁么批判若个衲僧于庞公处荐得所谓千载同风代不乏人于山僧未开口前承当所谓日日修习空花梵行时时晏坐水月道场如或未然万古碧潭空界月再三捞摝始应知为玄圃邓居士对灵小参居士乃雅安茂才世胄名儒惮其人事之繁冗父子徙于青城之凤林犹如旧识依依然偕居以持经为日课以礼拜为佛事高龄八十有五无恙而终经中道惟此一事实余二则非真老居士还识此一事么震威一喝云向者里就路还家任性自由三世诸佛惟此一事转大法轮历代祖师惟此一事建大法幢十方龙象惟此一事而证真常顾左右云还有余事也无卓拄杖云来年自有新条在恼乱春风卒未休为延庆玉白和尚对灵小参白云缭绕幽鸟哀鸣时节若至大悦行人恭惟玉白和尚珠江应迹说法锦官住世七十余年建功立业展大经纶一旦撒手还家寸丝不挂能事已毕蒙诸山耆宿都纲司及孝徒普明等请山僧对灵垂示祖道句子辞之不获秖得承当不见道此处幽深玄远无人能到遂震威一喝云天得之以清地得之以宁君王得之日应万机文武尊官得之股肱王室海宇奠安四圣得之不增六凡得之不减道者得之搅长河为酥酪变大地作黄金四民得之东头买贱西头卖贵耕者耕而读者读蚑行蠕动得之各证无生且道玉翁和尚得之作么生聻卓拄杖云含元殿里绝商量六国安宁化日长于一毫端现宝剎到头何处不家乡为自悟尼对灵小参龆龄薙染节操清贞缁门之格式白业之风规时乎而来也犹如万籁醉东风一尘不染时乎而去也好似皎月映洪涛岂停滞魄昔日射洪获利住世七十年浑同昨日今朝移花兼蝶至斯晨锦官折本觑破浮华掉背大归圆寂买石得云饶孝徒寂定请山僧对灵说法到者里不惟无法可说且无起口处蓦卓拄杖云悟上座在山僧拄杖头上现大人相动地放光与汝缁素人等道诸恶莫作众善奉行横按拄杖云自净已意是诸佛教复放下拄杖云会么香水海中任纵横人间天上闲游戏癸酉冬至华嵒法叔圣和尚命小参片叶孤舟势转东银涛玉浪一帆通殊知古佛遥招手暂泊江皋钓泽龙有么问昔日世尊三七日中思惟如是事如何是如是事师云如是事且止如何是世尊立地处进云即今我等一七日中总不见得师云正要阇黎亲荐蓦拈拂子云者个从本以来无言说无名字无往来究竟平等总无变迁若向者一毫头上荐得根源一生参学事毕不劳无绳自缚掘地讨天其或未然随类现形动地放光去也拂一拂云天以之垂象地以之成形五岳以之孤峻四海以之澄清君王以之应机百官以之治民九有四生情与无情以之随类立名各辉本有且道在衲僧分上如何作用良久自代云饥餐渴饮闲坐困眠彻生本是住山人只因奉命南游久钦本堂法叔老人特诣山头省觐何期众兄七期限满命彻生代劳烂打葛藤惜乎胸中无个元字脚到者里无起口处拈则古人公案以图塞责举昔有二僧行脚一曰行脚一曰脚行争论不巳共质地藏禅师各执其是地藏云我与你二人註破行脚脚行脚行行脚二僧从此有醒且道地藏与二僧说甚么却悟去合下甚么语若无人判断生上座不妨重下註脚行脚脚行徒理论脚行行脚稍相近等闲踏破太虚空宇宙平沉峦岳静开示昭觉居首座寮落堂自结制来以经旬日未审诸兄作何活计倘有所疑不妨出来大家评品看良久无人出复云今晚奉方丈老人命生上座落堂与众兄商量若道商量两字到者里秖得满面惭惶原夫达磨鼻祖西来不立文字单秉直指人心见性成佛初遇梁王机缘少扣秖得逾梁历魏钝滞九年若非二祖断臂以求安心几乎掩面而归所谓直指宗猷传至于今亦已久矣若道此事为难岂不见长庆卷帘灵云见桃花香严击竹何难之有耶此事若易赵州三十年除二时粥饭是杂用心涌泉四十年尚自走作香林四十年方成一片试问众兄毕竟如何下手众下语不契复云不是者个道理攒花簇锦岂干汝事此事元在你日用中求昔日庞居士有云日用事无别惟吾自偶谐不离日用寻常动静处体会吾人固有之物非义袭而取若除此外别有者亦是头上安头倘或于此转得身吐得气许伊诣方丈里喫棒有分开板悬则塞满干坤击则声彻三界诸佛之慧命人天之标准现前多少伶俐衲僧管教觑之不及且道利害在甚么处勐击云谛听谛听书问复上本师启丁巳六月十九日敬接慈命焚檀九顿讽至再三唤彻生回堂不觉茫然生自南归每于啣哺周旋靡非谟虑法门扫地柱石难求于癸丑秋启古字山法兄佛冤和尚回堂甚适所愿将祖庭大任一肩担荷不惟生等快满素心兼锦官缁素绅衿云日月出矣爝火潜辉法门之幸迩聆潜行旧隐法门纪纲一旦抛却未识何意彻生展读之初如伏日饮冰祖庭大任非行弗履非德弗居岂小补哉生之劣质行寡力微仅可深藏幽谷以待余年伏乞慈悯置生于补次之外如有复我志必他山谨启复同门众法兄获展华藻兼钖厚贶谢谢兹读老人慈旨云佛方丈之内江老僧近日食减事繁前途似有限欲移西关以待委息恨大众无依尔可收拾回堂代劳幸甚目及此语令人可嘅何也其昭觉祖庭必要德行具足宗说俱通者方可维持弟之行履难瞒众位高瞩儜劣之志侏儒之貌百无一能且年逾不惑尚无三尺之童以堪应对其祐可征惜乎生逢乱世长遇流离悟学二桩徒张空誉弟之矢志今生决不敢妄为非不为也实不能也欲云抱恨来生又同痴人说梦虫臂鼠肝付之造物烦诸兄转达老人调转阳春为幸是祝是祷此复复法兄冤和尚敬接华翰并读佳刻如获至宝钖我百朋句句放光言言动地俾青城艹木扬眉顽石起舞不惟启我茅塞而兼洗其心垢诚为教予多生之良惠也谢谢谕云俟弟阅藏隆周耑申虔请以继祖席云云弟之俾志仅可浮游窳堕穷壑幽栖消磨岁月以听其素耳谨复达良拣王文学解臂以来蓂荚几凋所领淑谈恒潜方寸恭惟居士熙明日集动定咸亨继往开来痴蒙获惺云令郎出家一事见居士不惟口无吝言且容无吝色可谓再来庞公也世间布施多途惟舍子出家功增莫及结制请佛冤和尚上堂伏以兼葭凝露玉干垂烟坤元密运潜符水官明昇嘉诞鹓鶵展翼万禽瞻仰狮子游行百兽腾奔恭惟佛翁堂头和尚伸兜罗绵手拯接迷途舒金色臂示演真宗谈无谈之心法祝无祝之圣寿慈云布于四方甘霖澍于八极沾一滴而百味皆同佩一机而千机鼎胜挥尽狼烟光严象座伏愿杖头有眼点出威音消息拂子无声吼绝支那异响法雷一震四众瞻依共发精虔合为拱跃请嵋雪和尚主金纯寺伏以锦江积翠征法源于万古提唱一音演正宗于局外借华王之宝座舒佛祖之弘慈众望允归合词虔请恭惟禅师猊座肘符久握智印深潜接济上之流传受灵山之遗嘱有住持僧寂定偕诸檀越生逢季运正法凋零欣沾花雨扶起金纯之赤帜仰餐甘露饱茹芙蓉之乳麋不惟金纯久湮毒鼓且喜文师洪规再振权施今日之宣扬实补当年之缺陷伏愿悯斯缁素大作津梁豁开户牖运末法之三车蓦垂一足点龙象之正眼俾诸有情开智海以同源接引群芳总法身为一体敦请象驾特布微忱代陈新轩崔腾宇等通启伏以芙蓉城畔三籁雝雝缘鼓角井参宫里八方冉冉霭祯云纲维在手挽回三百年之逝浪正令全提挈转五千人之怅惆恭惟嵋翁大禅师撝千圣之遗踪打开八字擢万载之勋猷总括三才扫尽劫灰喜临病市之医王重敲法鼓再振黄钟之曲调鹤鸣九皋河溢千里居如枯木止水晏坐十方出似飞凤游龙祥征庶类毋俾正法凋零企窥彗星朗耀深资典型用消同异伏愿滴水滴冻布袋解开入淖入泥牢关把着铲却法堂之艹吹起衲上之毛三轮普现一印顿圆四众瞻依合虔静听长至日请佛冤和尚上堂伏以眼空四智炯炯祥烟弥八极舌覆三千翩翩瑞气布寰区寒梅吐玉碧海澄清恭惟堂头法兄和尚绍祖峰头掀翻圆悟之旧案华王座上扶起济北之颓纲放大人相瓦砾增辉法演一音山川竞秀某不揣愚庸敢攀座右虽无三圣之能愿伸兴化之手贲然不吝于斯时有释吞冰于日后伏愿白云台畔纵夺双抛一阳宫里齐行照用不失瞻依之四众普使获利于人天缁素临筵忻餐法味柬臬台胡护法恭惟仁风浩荡海宇钦瞻碧镜高悬苍生有赖全提正令做官做佛何殊辞峰孤迥谈心谈性皆然至于往复无际动静一源理事圆融尘尘三昧在老法兄得之已弟自癸亥秋仍归青城旧隐重整山房将经楼搆毕时竖大殿所以不曾耑使恭候待丛林稍妥蹑芒有自临颖驰神依依不悉柬户部尚书胡护法恭惟德登熙明声鸿海内恩隆八表艹木腾辉岩谷之士偕歌尧舜之风刍荛之氓共沾周召之泽调羹补衮总赖高明黎庶瞻风崩首延眸桑门全仗大力金汤青城古岸元来不俗弟居一隅颜曰凤林系无量寿佛之道场也于甲子秋兴工重搆经楼佛殿业已告竟祈老法兄赐额光贲俾瓦砾生辉以垂不朽达晓元和尚别后数稔欲晤无由几拟追风柰足下无云是以为歉迩聆高树法幢以开来学扶起沙盆真风不坠弟惟以焚檀遥仰可谓古佛再来羡羡频蒙口光常射青城希逢便羽少候兴居罪罪时中便艹聊疏郁结俟来春耑使恭候达佛冤法兄蒲月分襟瞬息秋至红叶侵霜菊花满苑观此隹景似喜忧相半也弟拟法兄初度亲趋恭祝相别南行惜乎雨阻一月泥淖没膝江波浩渺情实难堪于十月朔日诣老人膝下始知潜行华萼亦喜忧相半也喜者法兄归故里说乡谈饱烟霞高枕自娱忧者老人八旬在迩药石谁代祖庭谁托法门谁继慈悲之心安在哉语云父母之年不可不知也一旦系小子失丈夫是可忍乎既欲归隐宜名正言顺一辞而退与后昆作个标准再望归来相商何人继席俟老人相安又作良图也不悉甲戍秋于嘉禾上本师启违巾一载万里神飞锦云过槛频积隐怀缅惟老人动履咸亨策蹇无恙佛诞日敬修三启并稿二册系于便羽想已陈览其锦江全录六月工竣将数十年卫法之苦心今与老人完局因乏钱粮只印一百二十部寄六十部付伏虎端于运回昭觉余各流通生来春有燕京之游想老人天寿定与赵州埒龄兼有众法兄左右听安恃此俾生无虑矣俟北归来再礼双凫谨启文孔雀明经序调御师子灵山初会说菩萨法凡圣交参人天并集内有个血气男儿名沙底者闻佛出世忻乐瞻仰斯大因缘旷劫难遭诚忘世业职供樵薪殊知蛇潜朽木伤其左足之一指闷绝躄地于次忘所以冀佛垂慈大施法药示现孔雀明王之金身乃谈希有未闻之妙法此经流布可以解冤释结可以益寿延龄可以袪世灾迍可以福国祐民今玄明悟修者系本郡人世胄有家蜀难之后觑破浮华薙染披缁参询知识莫后归来补修名蓝塑佛装经幽明两利信有年已时将耋龄老当益壮但有利益无不兴从支笻募众刊此经全部寿世流通以终老局倩予作序弁其经首樗栎之材敢充楝宇吾佛之功德如海吾兄之密行如渊岂能疏其万一哉为艹堂耨云法兄语录后跋粤维三教之遗迹一苇之别传无非挽回亡子之狂心耳如我释迦文佛愍念一切众生为一大事因缘出现于世四十九年谈经三百余会收束许多出格男儿末后于多子塔前谈无所谈蓦地拈花示众百万人天中出个没勾当汉破颜微笑遂将正法眼藏付伊传持二十八世复有婆罗门将法印袖入中国名曰教外别传既云教外焉得有言乎所以教中道是法不可示言辞相寂灭又曰因言而显理安得无言乎如我艹堂法兄负昭觉老人之钵袋子开法于阆水亦有年矣所行无言之道因绅衿士庶十方衲子悉叩其门迫不得已接引归来遂有上堂小参开示颂古拈古好事者日录成帙俾四众人等就路还家也予癸亥秋昭觉谢任仍归青城旧隐一日有尔闻明幻二姪持稿见示展卷读之言言见谛字字放光信滹沱一脉代有其人予欲无言可乎兹不揣垩墁之业遂赘数语于篇末敢献大方琟琢之手请尝试之以为何如锦江禅灯后跋原夫真常者本无形状元非比拟放则万行圆满收则千机寝削菩提涅槃真如佛性金刚圈栗棘蓬光明幢日月灯种种异域皆从此中流动充满附物立名难越其阃奥也然而附天自高附地自宁附日月代明虽云物无私映尚不能灼尽昏衢附之于灯能破千年暗室言体孤明独照言用续燄联辉所谓冥者皆明而明终无尽此书不曰禅录而名禅灯者俾传之无尽也岂非佛祖慧命之灯乎自世尊拈花迦叶微笑乃至断臂安心明镜非台染污不得即心即佛一喝耳聋显大机用胁下还拳于中卓树光明幢如宝丝网因而光光相罗遍摄寰区也本师丈老人初蒙双桂师翁印心已来七座道场播扬宗旨末后还蜀节度使坤育张公偕见任寮寀请辟圆悟祖庭三十余载应机接物之暇于劫灰堆里捃拾残篇断简蒐罗诸家语要合集一书名曰锦江禅灯癸酉秋命彻生负稿东下楞严灾枣第将古今知识从真常体中印明大事因缘共相敷陈一段光明幢联绵一盏无尽灯虽云去圣时遥且灵山一会俨然未散乃吾师卫法之苦心也慨久远之无征待传述之有自间有挂漏收摄未备不能无望其同志高明者寻讨补入云尔嗣灯和尚语录序诸佛奥旨列祖关键天地枢机众生本源是合一道也岂有两般耶佛佛授受而授此也祖祖相传而传此也天地运动而运此也众生不知返本还源而迷此也一切世人蔽在贪爱暗室各有一座光明幢不能返观自照所以烦他诸佛列祖互相出世用恶辣钳锤与人拔楔抽钉解黏去缚如日月尘天映破人人黑暗无明待披云见日个个知有如嗣灯禅师妙年薙染廿龄圆具遍参尊宿落节于双桂师翁拄杖头边负命于密行老人椎拂之下树插竿于雒源悬赤帜于滏水凡上堂法语截銕斩钉石火电光难容凑泊所谓如太阿锋似大火聚近之则燎却面门触着则通身红烂总是返观自照摆脱根尘识自本心立地成佛有法孙雪浦楚石二子袖稿东下嘉禾剞劂入藏流通时予亦寓楞严编较锦江禅灯锓梓未终二子持以问序予曰令师翁芳名播于两川面两川之人序之矣甘露澍于雒源而雒源之人序之矣予不敢扬尘于洁白地上坠露于沧海皋边惟不副来机聊赘数语虽为钵盂安柄且征渊源有自募藏经引吾佛世尊于劫初时见大地一切众生没溺爱河遂誓云我世世生生能舍身命若获成佛拔济其苦于是勇勐精进捍劳忍苦修种种苦行兴种种供养三大阿僧祇劫头目髓脑国城妻子难舍能舍难行能行末后于第十减劫方堪成佛总要接迷流出爱河人人解脱越三界超死生教个个成佛纵是上根利智必假熏修而成须从路径而登若无王藏教典开示悟入曷得其门而进焉所谓渡河先用筏到岸不须舟此经乃般若之舟也能渡生死之苦海耳崇阳之北有山名青城者麓有古剎曰凤林劫火之后秖存鸿规于甲子间重建经楼正殿左右廓庑佛像俨然金壁交辉惟乏藏经唐劳虚设兹持短疏缘募十方宰官长者居士善人各发囊金勷成胜事庶楼阁频开共入毘卢性海将来龙华会里成佛有自谨疏募龙牌引爰夫世出世间恩之重者莫大于天地君亲师也然此五者上至圣人下及村役竖子尽皆知之其天地亲师之恩人人得而酬报者盖近故也君恩非远时乎有忽不能日慎耳所以古人付之菴观寺院託其缁侣每逢朔望晨钟暮鼓代一方檀信祝釐以报之凤林禅院仰十方缁素捐资初成不足之功虽多惟万岁牌不可无者何也有牌则有位有位则神有主而人有依所谓洋洋平如在其上已靡怀不及之仁者宜发囊金以勷成不惟报恩于目前此乃千古之龟鑑也是引重建大通寺碑记灌阳之南六十里许有名蓝大通寺始刱唐初历有年矣山环水秀虎踞龙盘接踵嶓岷引源六顶三十六峰之辅雾中天台之弼冠青城而带味江背孤鹤而袖天造地设圣宜居焉因甲申之难大革汤火鞠为茂艹町畽鹿场虽存佛殿经楼俱成老屋星光坠于佛顶月帆挂于眉间有僧湛融龆龄薙染遍谒诸方至风穴失利昭觉拔本遂罢参自歇于康熙丁未夏卓钖此山重整楼阁廓布山门装潢佛像从竖廓庑久湮香火焕然一新檀信瞻礼有雪皋之坊智胜如来有垂慈之恃僧徒济济人杰地灵诚乃劫后之奇遘也请予铭之以垂不朽青城山凤林寺竹浪生禅师语录卷第三青城竹浪生禅师语录青城山凤林寺竹浪生禅师语录卷第四嗣法门人真纯等编颂古世尊初生指天指地眼睁睁四顾徒增满面尘七步周行重註破何须更道我唯尊天上天下惟吾独尊久入无声三昧忘却从前花费道个惟吾独尊弹压群英出类虽然缁素分明料掉不知进退当时想是无人若有岂容夸贵虚空为鼓须弥为椎谁人打得若把虚空来作鼓须弥椎打正相宜有人问我曾闻否掉臂摇头三不知黄龙三关佛手驴脚与生缘龟毛绳子一串穿街前欲卖无人识掷向威音那畔边殃崛魔罗产难因缘入城分卫事如何恰值他家产难婆待得回头相借问诚言一语转淆讹殃崛魔殃崛魔贤圣法起干戈原来觌面机关密匝匝春风水面过无住为本立一切法无欠无余无必无固法法圆融头头显露无住为本兮妙协难量立一切法兮沙界罔措咄咄好鸟不栖无影树大颠摈首座正令当行岂肯饶通身泥水为儿曹吹毛不向眉间挂怎得门庭百世高世尊涅槃本来不生道甚么灭说妄谈真总勿交涉八十年来不自由无端告众云休歇而今沙界没藏身纵有依前打不彻女子出定文殊多事女子何悭世尊饶舌罔明落圈笑他一伙闹似麻正眼看来均不智各欲于中展大猷同坑土色元无异赵州访二菴主月映寒潭团似镜天空任教走风云赢乖卖俏堪何用杀活齐彰总现成赵州老大无情偶然白地生荆棘刺瞎许多人眼睛赵州命僧洗钵盂担簦行脚不胜疲粥罢仍教洗钵盂灵利衲僧汲勾当千年话柄落招提二僧诤论行脚偶遇争禅客徒劳论是非堪笑採樵者柯烂不知归僧问云门不起一念还有过也无门云须弥山问处较危荅处险六月飞霜彻骨寒从今识得云门老须弥顶上掷钩竿虚空荡荡非今古圆裹无余剩且不立一尘谁将物我论月斜风静无人扫燕子嘟来水面漂那咤太子析骨还父析肉还母然后现本身为父母说法两段分来气宇豪岂知瘦处不容刀本身说法虽然玅养子之缘莫可逃情与无情共一体动植飞潜总一家南泉说梦指庭花当阳拔出眼中屑几箇男儿是作家百丈再参马祖一喝如雷沙界空凡情圣解一时融自从双耳聋来也直至而今总不聪百丈野狐圆音一演别胡笳不落错兮不昧差五百生来甘受屈徒劳挝鼓助毘茶赵州狗子佛性有无赵州狗子佛性有万象森罗颠倒走海底蓬尘飞上天明暗色空扬家丑赵州狗子佛性无圣解凡情总是虚坐断威音前底事青霄独露一轮孤龙潭纸炬聊将纸炬示当然拈弄原来理事圆烁破从前陈暗室逢人切莫道为禅草履覆龟皮裹骨兮骨裹皮朝三暮四数无亏直饶艹履能覆得未免和身入水泥南泉斩猫提起猫儿法令行恁么时节岂容情当阳排下天门阵怎许将军眨眼睛三圣问雪峰透网金鳞以何为食一语频将作探竿分明点破会还难雷门布鼓高悬着际会风云击一鞭慈明室中将一盆水一口剑一緉艹鞋凡来入者即云看看拟议即打出草鞋盆水验英贤艹木丛林悉胆寒止止何须夸别鉴千山海岳现毛端二鼠侵藤识得侬家稳密身侵藤二鼠了无寻等闲拨转澄潭月照破山河越样新文殊手持利剑欲杀瞿昙手持利剑逼瞿昙雠报雠兮冤报冤就里机关休错过从教高着眼睛看世尊陞座文殊白椎文殊白椎世尊陞座百万人天均皆负堕点检将来二俱是错错错东涧水流西涧水南山云起北山落经首米木八字八不八兮以不以人天共见难舁举瞿昙弄巧翻成拙尾作头拈头作尾七处征心那得心来七处征根身器界了无痕直饶征到无征处犹是虚空点一尘八还辩见特地无端辩八还瞿昙密密唤阿难当时若有参玄客击碎顶门只一拳清净本然云何忽生山河大地天空日朗雨歇风清山不在高有仙则名水不在深有龙则灵清净本然兮藏头露尾山河大地兮荷动鱼行无边法界分明也震地风雷醒物情应无所住而生其心无住无心都不立虚凝浩荡潜空寂包罗万象露堂堂函盖干坤浮逼逼佛语心为宗无门为法门百八全该一句通毫端不涉示真宗无门衍出漻天户千圣同途辙不同舍利弗梦中说六波罗密自家作梦自家原徙倚翻成隔夜禅谁是谁为弥勒者德云不在妙高山婆子烧菴卓钖孤峰大有年当头一拶太无端针锋拨动山河转脱体风流格外传天童太师翁一棒不作一棒用首尾分明杀活齐纵横拈弄在临时通身手眼施为别祖佛频吞丧命躯不是心不是佛不是物不是心兮不是佛无身本自潜空窟任教世界廓如许独冠群芳高突兀四喝一喝如雷脱体张干坤一色鑑当阳从今不挂根尘线撒手无依蹈帝乡一喝犹如踞地狮惊回幻梦冷依依元来一段寻常事格外风流更不疑一喝聊将作探竿渠侬逼杀骨七寒未曾眨眼机先堕又隔千山与万山一喝不作一喝用死蛇便当活蛇弄李公颠酒骂张公石女骑鱼歌彩凤若立一尘家国兴盛不立一尘家国丧亡一尺水一丈波万别千差不较多有时一阵狂风起大地干坤挂绿萝平怗怗兮复寥寥元来无事付儿曹家国兴盛兮水中明月不立一尘兮亦是徒劳再犯不容把断封疆不放低谁知别涧有多啼任从沧海桑畬变那许珍珠撒淖泥三玄三要第一玄石女能弹古太弦分明一调无生曲不落宫商角征边第二玄銕牛吼处井生烟大地干坤开正眼无容拟议落言诠第三玄金乌夜半走南天七曜神惊和魄落痴人只当个釐钱第一要赤眼泥人赞冷灶无端撞破銕琉璃多向风前陈巧妙第二要混沌无端凿七窍十方世界坦然平明暗色空都笑倒第三要石头瓦砾灼然道万象森罗笑不休疥狗泥猪闹浩浩四料拣夺人不夺境家山有路苔封冷明月清风翠扫开白云依旧行深岭夺境不夺人落来此处几年深坐断十方无别物銕笛频吹格外音人境俱不夺黄莺啼处春花落林下水边得自由孤明不借峰头月人境两俱夺宇宙平沉咸寂寞狼烟息尽海教干虚空又被风吹落四宾主宾中宾龙腾虎骤带风云等闲踏断玄关路含灵蠢动也翻身宾中主未涉程途跨步武木人携手上高台脱略机先韵太古主中宾仲尼温伯久通津目击从教重註破更于何处觅疏亲主中主日轮杲杲正当午沙界元来一箇身同声相和何须举昭觉本师一日示众云八十叟老颠东半夜于两廓经行撞着露柱掉了话头何人拾得送还老僧代作此以两手作擎势云在者里道空不空似物非物不属青黄那同皂白入水不沉入火不热元来不值半文钱万两黄金买不得钟楼上念赞床脚下种菜渊默而雷声尸居而龙现一等好风流切忌久留恋十八女子不系裙桃红柳绿十分春会也徒增眼里尘幸有东村王大伯等闲击碎水天痕僧问赵州纯清绝点时如何州云犹是他家客作汉凛凛寒光万里凉山河大地绝承当赵州老子舌无骨唤转风云荫八荒纯清绝点兮家无二主他家客作兮民无二王牧牛颂和韵寻牛曲径迢迢特地狂溪山历遍碧云房分明不异形声外戴月披星为甚忙见迹野壑苔深迹不多那堪细柳隔烟萝譁云迹在牛还在举步扬声蹉过他捉获蓦札逢渠喝一声疏狂劣性自醒醒龟毛绳贯辽天鼻芳艹琼花不敢侵调治扭转鼻头不放过昂昂气宇渐消磨撝肱便解归栏圈动静忙闲意自和驯伏傲骨楞楞一个身屈伸俯仰绝纤尘烟纯电策俱抛郄铁笛声惊海外人归家信步徐徐转到家满腔风月兴偏赊从今不向东西牧随分相将纳一些存人落落忘机逸海山腾腾任运自闲闲雨衣雪笠悬崖畔拊掌呵呵笑两间双忘湛然物我浑融融万法殊途触处通荡荡悠悠无限意纵横世外播玄风还源索寞玄微越化工机超物表若痴聋虚明一段无今昔碧落青霄映晚红垂手飒飒春风扑面来翛然适意乐优哉西来曲调频敲唱唐土西天梦眼开十无颂无根树无根树子太郎当荫庇寰区没覆藏不与群芳分玉露森然元未属阴阳无弦琴频将三界为琴体韵出陈年太古音一调不妨惊海岳茫茫大块尽回春无鑐锁玲珑不借良工手百艹头边拾得来锁着虚空无缝罅波斯抚掌笑咍咍无底钵个样生成亘古今那堪大冶共陶甄有时托出含元殿海宇都卢一钵盛无孔笛非长非短非巨细奏出徽音添意气不堕宫商角征羽横吹别调干坤易无底篮宽窄方圆殊未定满盛法界无余剩和风抛向路傍边诸天欢喜罗剎憾无底船舳胪无底复无情满载清风恁纵横苦海渡头和月泊希逢隔岸问津人无孔锤越格团圞无拘系风吹日炙经󵊮岁等闲抛出示人天击得虚空齐粉碎无星秤首尾拈提事事清其中斤两自分明从教贫富难添减情与无情一秤称无缝塔八面稜稜峭碧空且无阶级太玲珑昂昂卓出威音外佛祖魔军站下风分灯翼云如鹏禅人狮子林中别有奇等闲哮吼震全威罗龙打凤从君弄独占群英上上机正果了因禅人正觉山前一段事相承几至三千祀而今吩咐果阇黎好向孤峰提祖意绍梅真瑞禅人孤标卓立范围中八面玲珑气宇雄打雨敲风施妙用曹源法眼赖君通古灯德明禅人迢迢万里为寻师踏破玄关也太奇七尺乌藤亲手付滹沱正脉任提持恒耀寂光禅人嵩原的旨递相传心契心兮达本然吩咐风流狮子客熙怡微𠻤震山川指南真德禅人一默原来达本初禅流惟证契如如锋前莫教机相让赤手频将祖道扶苍石真云禅人透过玄关理事融狮狞独踞大雄峰时清便唱无生曲唤醒痴顽道脉隆羲哲真忳禅人目前无法可相传万象森罗理事圆且喜阇黎亲荐得从教收放在毫端羲奇真一禅人急水滩头好放舟波涛虽险妙随流丝纶直透苍龙窟信有鲲鲸上钓钩颖参广成禅人吹毛利剑久藏锋信手拈来吩咐雄魔佛齐挥全大用频敲毒鼓振宗风三峨寂定禅人濯锦硚边执钓竿金鳞昂首逐波还钩头月饵渠吞吐映破机先第一玄文炜真智禅人巾缾十稔事殷勤气宇如龙独护君拄杖一条吩咐汝从教吐雾与吞云浑全真昂禅人旷大劫来始聚头等闲拨转便知休长行开个生姜铺喫着须教白汗流活一传馨禅人窈窕狻猊觅所归狮王窟里奋全威山形拄杖亲吩咐亦任颠拈接上机自竺了悟禅人急水矶头坐要津金鳞始遇展丝纶钩竿吩咐悟禅客月饵频拖钓巨鲲赞文殊菩萨本不知名姓非男亦非女动则遍周沙界住则清凉山里阿呵呵会也么旷大劫前诸佛师原来惯爱骑狮子观音菩萨赤赤两只足白白一双手或坐补陀岩或乘风雪走以眼观世音声尘俱没有耳里获圆通诸佛不请友虽是南海岸上菩萨元来娑婆国中教首观音站像久伫苦海岸头秖为婆心太切度尽众生愿乃休歇唐安城里相逢鉴源室中叙阔莫道儿孙多饶舌一番会了一番别玉洁法弟像齿德俱尊人天榜样三建道场此山无上误认摘芦老子原是玉洁和尚二十余年道义交于今光向毫端放自赞者箇无情老汉作事总没畔岸出头便遇劫风披缁却遭桑变硬挣强要安排说法亦无解见有时虎穴横身有时魔宫出现乃是双桂嫡孑元来昭觉后燄又六十余年方外游伶俜辛苦不知休于今脱出精穷相遍界都卢总弗收总弗收世无俦随身于木任风流又意气全彰纵横杀活坐断千圣机踏翻万灵辙骂人须教瞥打人须教彻山河大地法中尘日月星辰眼里屑孤峰顶上打雨敲风十字街前横㧡竖抹偶然撞倒须弥卢带累虚空流鲜血贼贼笑杀闹市古弥勒又公从那里来我认不得你思量半晌间忽然才想起曾中毒于云峰见山月而打失鼻子复落节于昭觉闻风铃而隹珍丧矣坐断佛祖关键威仪不秉些儿似空合空如水投水元来无去就那得有依倚又尝拈笤帚柄埽却圣凡情问禅都不会问字说不清者样懵懂汉可亲不可近能搔人痒处惯发人私蕴随方偏爱惹怨施恩不欲报恩虽然不是天然种艹且喜公验分明八仙汉钟离心为万象宗君是群仙首左之与右之名利弗能诱尸居而龙现渊默而雷吼梅花几点疏星清风吹缘塘前柳吕洞宾风又不成颠又不相他年一见黄龙始信永金是诳笙歌丛里醉扶归直至而今无趋向喜君诚信可存存青松树下装模样曹国舅富贵不能盈贫贱不能移丈夫之志气进退自知机形固可使如稿木心固可使如死灰简板唤出白云浮欸欸还从洞府归张果老住世犹未久二万七千年沧桑轮奂几非仙却是仙不妨奇特只是心坚张果老休懊恼驴儿被人偷去了几茎修竹埽彤云銕壁银山俱靠倒銕拐李独鬓髼头麤中显秀有时葫芦里出神有时以拐杖为友常将白眼看世间一味安贫而守旧只是土旷人稀若逢必祝君寿韩湘子似仙非仙似俗非俗不知你是何许人却来我者里卖卜长年提箇花篮一双白手如玉频来闲事不管秖爱与人致福蓝彩和耍耍乐乐大智闲闲丢丢迭迭大言炎炎南桩寿筭八千秋玉笛横吹去复还有时独立孤峰外头发髼松帽亦偏曹仙姑肌肤若冰雪淖约若处子一生受人谤是非总不理尝把破箍篱舀干大海水孤身万里游从不求伴侣阿呵呵郄是你归去来兮归去来长笑一声烟雾里机缘囚门上座诣关前请益问云三教心宗如何传授师答云三教心宗不可传可传依旧落言诠当人自究方堪得万别千差总一般门得入遂礼谢师看罗密云适才相看不在那里去来密云不在内不在外不在中间毕竟在甚么处师和声便掌云在者里密云我三十年行脚今日始知痛痒便礼拜臬台胡公讳昇猷请斋问云久闻贵教门庭孤峻秖是不得箇闲工夫领教师云居士错也若论此事人人具足未曾欠少士云在何处师云在日用处开口道着出手写着出足踏着岂有闲有忙若是则有两个主人公也秖在觉而常照照而常觉主人常在家里士云妙在觉照二字师蓦唤云老先生士应诺师云是甚么士云蒙禅师开示启我茆塞今得借路径过也师云认着依前还不是便起身云谢斋师廊下行冰燄问无梦无想主人公在甚么处师和声便掌云会么燄不契待行三两步师唤云冰燄燄回首师云是甚么燄豁然大悟智崖问金刚经云三心不可得毕竟是那箇心可得师云我者里一箇也无你有许多心那崖云难道世尊说虚耶师云世尊不虚是上座虚从此契入住山影不出人幻菴胡居士举苏子由参死心心见来便问死心死学士死烧作两堆灰向甚么处相会请师兄代一转语师云宝帐挂皮裘士云再请颂出师云若从地倒还从地起离地求起决无是理士云今日却与死心相会也师云且莫诈名头崇庆州王州牧讳玉贤入影堂问云者几位是真是假师唤王护法贤应喏师云是真是假贤吟咏间师震威一喝云还我话头来贤当下知归礼谢而去内江金沙先生即师受业师也参堂云堂中冷否师云分明忘郄因先生一问如今彻骨寒了沙云如是此处不可无火师云却热也相视而笑携手出堂师随众薅草次有禅客问凤林路向甚么处去师下锄云者块地犁得不熟所以草多客再问凤林路向甚么处去师连下锄云诸方火葬我者里活埋歌十二时歌鸡鸣丑𣰦毵布衲覆脚手一觉睡到大天明不敢向人生捏扭平旦寅万种千般入画频洗面揩干眉两道恒沙诸佛里藏身日出卯万里河山光皎皎头头尽是本来人何须更向声前讨食时辰折脚铛儿煮白云九有四生俱饱满惟留一片点空心禺中已一切寻常无讳忌开畬翻转白云根悉是山翁日用事日南午陈年破衲裁荷补世界都卢一线穿鍼锋头上潜佛祖日昳未鹊噪鸦鸣百杂碎大启圆通接众流清净耳根无自昧晡时申拈起布毛示净人眼耳明明俱塞却那将佛法作人情日入酉三门佛殿骑云走露柱灯笼笑不休许大虚空合郄口黄昏戌百念消磨空兀兀松鼠吹灭架前灯虚堂皓月从帘入人定亥潦倒穷身绝对待星辰围绕地禅床天和明月作被盖夜半子蒙头一觉如小死翻身推下枕头来打断虚空两只腿适意歌一瓢一衲乐天涯那有丝毫罣碍他放去收来无拘束优游适意兴偏赊新弥勒古释迦几能放下老烟霞增即错减即差八横七纵任周遮心境寂物理华一回拈起一回隹肆志如如多脱洒许大干坤安不下惟余一箇老实头长把虚空作大厦关中四威仪关中行香雾拥如云弗漏洩怎许外人闻关中作角边生白𤾣朝与暮内外空索索关中坐寂寞中快活没思量亦任蒲团破关中卧衲衣覆头脚放齁鼾无梦向人说山中四威仪山中行策杖出三门刚下脚踏碎多少云山中住紫烟笼竺二渌竹无人埽等闲风自拂山中坐黑漆灯笼箇不用拨内外光灼灼山中卧曲肱枕一箇翻身来好梦都忘郄行繇己巳佛诞日首座如鹏西堂真云监院真智等诣方丈礼毕白云诸方尊宿俱述行繇特请和尚垂慈以晓未闻师曰难言也山僧生不逢辰所处皆劫火流离所遇皆酸风苦雨首座曰从上以来亦皆如是师若不言后昆失准师曰诸子所言皆是但遭遇非尝恐人难信耳首座曰躬行履践焉有不信耶师曰汝等再三殷意不得不述其原予乃川东定远县人父姓王母陈于明季崇祯七年甲戌正月二十八日已时生预晚先严梦僧投宿次日诞余有生已来不茹酒荤乳名和尚吾母茹荤饮乳必噀吾母已而斋戒六岁入乡校虽群不党九岁颇解作文十一甲申时丁献逆之变父母兄姊尽遭劫殁东奔西驰艹宿露眠无不经历十五戊子偕亲友逃至遵义有总戎姓王讳荣时见予体清语亲友曰寒家乏嗣与我作子何如众亲相许十九壬辰伊生一子予屡辞出家竟不听二十一甲午持斋学经置僧衣履二十二乙未遂往荣昌县罗汉寺礼有余师薙染二十四丁酉冬依泸州方山云峰寺体宗和尚座下受沙弥戒讫辞戒和尚归寺至法堂逢侍者无住问云汝往那里去予云诣方丈辞和尚回住曰汝家在那里予珍重住再问汝家在那里予提起卧具竟趋方丈住遂白和尚曰此子大有来历从此和尚待与寻常不同尝闻提挈究参不辍越明年戊戌二月十九于丹墀遣香浑忘时候忽月从山凹而出一见了然通身快畅如放下重担相似遂说偈曰吾心不大此月不小从今一见千了百了时有尊证师号大任在寺阅经余入寮举似任曰汝向火炉头道一句来看予云三世诸佛于此转大法轮任曰者是古人底再道予云历代祖师得此利济群生任曰再道予云再道即不堪一日任师命作灯笼偈予云不知何式任师聊举数句作样予云是者个式我亦作得便云四面如壁灵光照室万物齐现归来是一任师看了便曰汝可诸方亲近知识去不可埋没自巳遂将常住抑之戊戌冬入云峰圆具已亥春结伴行脚遍参尊宿各有机缘不契甲辰游峨峰宿万年寺遇紫芝禅师问曾到洪桩坪否予曰一天烟雨压楼台紫曰好则好秖是沿路蚂蟥多予曰不敢下口紫云你不曾遭着在予喝云今日却被者畜一口紫休去乙已秋上成都至艹堂见淡竹和尚问久向道风得来礼拜澹云穷长老有甚么道予曰某甲彻底穷请师一济澹摇手归方丈予出法堂云悔不当初次上昭觉值大殿上梁老人扬下笠子问云老僧大殿未起汝来作甚么予曰诚闻大殿未起得来助力老人云木植重千钧作么生相助予以两手作抬木势云阿起老人掉背不顾知客引入客堂茶次老人至斋堂问知客适来几个禅和子请来有话商量予刚入门老人便问你从那里来予曰峨峰老人云普贤与你说甚么予曰恭惟和尚万福老人云还有喏予礼拜了依位而立一日落堂予出问大地了无一物某甲将心着在甚么处老人云大地且置汝将甚么唤作心予以坐具摵一摵老人云秖得一跳予曰和尚堪作什么老人卓杖云者个喏予曰盖覆他不得鼓掌归位侍者野月谓予曰和尚有留兄意予曰观方知彼去去者不至方值上堂予问在阬满阬在谷满谷还有向上事也无老人云有予曰如何是向上事老人云谛听铃鸣予曰得来会文殊却遇着观音于此胸中碍膺顿释机缘颇多不及枚举丙午佛成道日本师出源流一纸收纳门墻偈曰西山雪积银千倾东岭涛翻万树松亦任沧桑世改更摇风簸雨毒鱼龙戊申春本师命诣长松请梵夹龙藏回昭觉己酉冬本师命下东瓯刊双桂师翁年谱并月幢法兄语录入楞严藏室其本师语录辛亥九秋将板运归昭觉流通壬子总理院务是春伐木修普同塔院及老人寿塔院癸丑春就老人塔院掩关乙卯夏因世变众坚请出关是冬辞本师入青城山凤林阅藏四稔戊午冬经完本师手札命回昭觉主持佛法几番固辞庚申春次命手札亦辞辛酉春耑水谷天湛二法姪持本省当道宰官绅衿请启本师再命同门众法兄启来山敦请迫不得已秖得勉强应命于佛诞日入院壬戌泉台胡公相託刻千佛名经一部募众刊法华经一部法任三载百废俱举癸亥倩青鸟李再苏与老人迁塔基是夏捐衣钵建老人寿塔是冬因病辞院务仍归青城调理甲子秋众劝经营修建于是落从兴工造佛书楼七楹大殿五楹斋堂厨库六楹禅堂五楹满堂圣像备旆戊辰冬告竣癸酉冬本师复命往嘉禾补藏刊锦江禅灯流通海宇翼云羲哲等携手语录稿下嘉禾灾枣附楞严藏室予之络索敢言大播诸方所谓自扬家丑实难言也其未了公案皆是阶级边事付之他时久立珍重青城山凤林寺竹浪生禅师语录卷第四青城竹浪生禅师语录青城山凤林寺竹浪生禅师语录卷第五嗣法门人真一等编诗偈山居浑忘世味与浮华万仞峰头是我家饱饫烟霞卑自牧余收山水煮山茶山前黯淡云千顷俨若图章阎翠屏始信无情多意气时来掩护案头经栖烟抱拙十年多岁月无端奄忽过几度自吟还自笑髼松两鬓鬓仍皤高𢉒嵒扃一物无云铺碧嶂伴山夫夜阑又得山前月烁烁清光上画图徘徊山谷事鸣讴调和溪声适自由断际云云排几案无何风卷过沧洲白塔峨峨屹立倚天长剌破蛮烟挂夕阳气宇自来无等埒隹声千古漫流芳雪中访友箠敲雨霰访知音凛冽风高孰敢禁四顾阴霾迷鸟道精庐隔陇白云深寿嵩山丘居士梅芳郁郁绽枝头独占春先分外幽逆顺横斜香锦里年来一度自优游𢮿柳缕缕寒烟点翠荃容和淑气及时还堤边旋𢮿栖莺柳又接春光过槛前藤石居石瘦藤丰势接天频资雨露逸长年顿忘世味离情见合志无殊兴自便立春四表光茫瑞气多东风微拂霭如何每逢节届迎春日万汇含弘葆泰和金陵次大咸和尚雪霁韵奇花初放竟如璃海宇莹然鸟道迷打破袁安眠雪瓮湘南塞北尽无泥舟中有感一片孤帆万里游恒经风雨泊沧洲于今且共鱼龙宿云外钟声消客愁峨峰天门石突然似截浑忘秋两扇频开待客游时鍊风云为锁钥不随沧海变桑畴次佛冤和尚秋思韵白莲池畔𢋫歌处几度沈吟羡慕君无限青山昭远况淡浓翠霭写秋云镇日岩廊何所事频将松竹带云删野情欲寄山阳客未获征鸿度复关风敲黄叶落新霜吩咐山童煖竹床一枕鼾齁无梦想俄闻桂子拂天香新晴野翠袭苔痕有客题诗过远村索句惊怀忘徙倚一腔秋思寄同门寄懒石和尚春思浣花溪畔曾分指碌碌令余转忆公几度唤回风与月烦君递语锦江东雨霁新晴天地清云林秀起拂岩平黄猿笑月和山振欲写相思事未成幽栖山国百无能木石为邻伴埜僧信有穹苍千载月时来高挂荜前灯聊书小韵寄同俦一听轺音一展眸翠埽莓苔徒怅望信然一日当三秋拾薪伐木丁丁陟远嵚声声相应劫初心枯藤老干和云缚一曲樵歌助晚吟岩岩高岸白云乡寄个柴扉在大唐一带河山为枕席烟霞队里且深藏瓢笠挂来忘岁月原无浊富播浮名鹑衣百结家常事夏有松风冬有煁菴前路滑客来稀设有来须得旨归入室陞堂咸稳密拾薪汲水活天机访峨眉秀菴主孤笻踏遍千峰月古岸奇逢一老僧蓬荜郎当凌碧汉烧枯煮雪白云陵访峨眉千佛顶三空静主寻芳策蹇访茅庐信手敲门兴有余风度野花香满室山翁拾得伴云居玄武山赠怀素和尚杖黎久欲陟峰巅直至而今意始然万里河山天眼里大千沙界信如拳送妙指禅人省亲春日融融花正芳省亲一念倍寻常平羌旧有千年月记得携来挂祖堂示常觉禅人少年立志莫寻常剔起眉毛做一场踏转上头关捩子元来寸步不离乡寄含璋禅友客子归家乐有余两头坐断自安居芒鞋踏碎虚空骨动转施为总是渠闻雁声雁语分明演妙玄一声啼破祖师禅茫茫天地同流者大好抬眸仔细䀽水碾旋轮辘辘展嘉声豁醒痴聋百里惊万斛玑珠胸涌出元来矢志济苍生病中占幻病元依幻妄生幻身假托幻根尘寥寥幻性无生灭三界茫茫总幻城谩云药饵能瘳病药病元来不二门病药双忘难摹索无余病状对人论赠普灯号昙胤窈窕鹓鶵世所希凌霄气岸展全威于今赠汝瞿昙胤且翥江皋占钓矶赠灿髻菴主住回龙寺十年遁迹隐峰高何事于今解节操把袂送君情未遏相将龙树挂禅袍听蝉声示法瞿终日喃喃何所事胸潜一段豪雄气等闲脱郄旧廉纤放出翀霄凌汉翼赠藏明老宿看经不惜云瓢跨凤林闲将顿渐漫批评秖缘唤转多游客反累儿孙入化城访雾晓菴灵耀静主杖拨春风问隐庐小桥斜径入峰初云窝似有人相语道念浓时世念除輓终南律主临邛独占钓鱼矶一旦收竿脱颖归汉外御风如海浪声光豁豁展全威寄憨月法兄绍祖峰前分指后令人辗转意绵绵相期未卜何时节池畔𢋫歌共採莲寄吼一和尚土面灰头一个僧生涯一䦆破烟陵芟云耨月阿侬事那有闲名继祖灯自觉才疏百不如固辞廛市喜山居相将泉石频为伍啸傲烟霞乐有余示绍梅禅人小小金鳞跃禹门未曾烧尾志如鲲他时冲破稽天浪展翼垂云覆北崙示慧一禅人还燕京万里追风诣上方当阳一着荐还乡从今好唱还乡曲唤醒痴聋韵自长本师老人起龙藏韵紫气东传大有年瞿昙旧案应时鲜从今点出人天眼海宇风闻递代宣送屡生法姪还宝城次来韵曹源一脉莂渠侬杀活齐彰续正宗百尺竿头重进步期君独踞大雄峰次翼云首座蝉花多年抱拙玉墀前一度韶华一度妍气宇不同庸艹木春先灿烂势如蝉示大元寂然禅人金鳞游泳跃龙津布鼓轻挝解转身自此兴云兼致雨从教任运展经纶悼晓元和尚七十余年驾海舟鲸鳞钓尽幸西游他方此土同香水触处元来是岸头示安然禅人历遍溪山为访贤于今当售草鞋钱无絃琴调方堪听却被风吹过别巅勉敬修真能尼上志之人能敬修无辞千里陟阿丘等闲识得娘生面始信元来在屋头輓菩田老宿七十余年觅道理元来佛法无多子悬岩撒手便还乡坐断千差能有几新煁昨夜金风转渐寒微添霜信畏衣单唿童扫叶侵莓石暖气氤氲大小欢题豆寄端鼻法兄元气含来颗颗圆均资雨露适先天而今寄语同根者煮豆母将萁豆然建昌道王护法讳泉问道舆盖驱骖震地来林泉春色耀三台知君未负三生约喝下翻身念自恢解臂依稀似有年锦官重觏亦奇然谈心元未分缁素静夜烧灯偪晓烟就路还家各有时无将转盻转犹迟选官选佛何殊别冀续曹源第一枝三教门墻越样宽全提正令骨毛寒檀那试问安心法郄把心来与汝安示鹙一监院辅弼丛林二十年祖基欲证行为先他时卓个尖头屋一䦆能撝万井烟五言律留别松斋法弟不昧三生约由来意气多偶乘威凤羽转折就龙窝信宿难成梦连辰撼绿萝锦官分指后何日再𢋫歌抚台罗公请斋乘兴跨龙帏轻烟染毳衣咸池新浴日干羽接玄晖诗句依俙尽词锋带啸微寒暄相尚后仍自御风归灵云洞赤壁千寻古毘岚递远香猿啼孤岭外瀑布影郎当举手探明月遥观宇宙长放身天际里共躅白云乡丹景山巉巖高几许峙若与天并画凤依丹穴璇玑遶麓行鸟巢空里树猿笑野云城幽赏将留别无端景趣生堋口野宿一径风烟静霜花染衲衣莓苔堪坐褥瀑布洗柴扉翫罢茶将熟余香透紫微抬眸天际外日月往来飞武昌留别李若愚春日正融融别于山水中桃花红问白柳苑绿如𤩿幽鸟迁乔木潜龙跃碧空芙蓉邀远櫂解袂楚江东登晴川楼徐徐来大别极目野晴新人语烟波外天欹白水滨岑楼撑汉表孤客喜芳辰读罢前贤碣归与夜渡津旅泊鄱阳时乘一叶舟暂倚钓矶头翫罢湖天月仍归问蓼洲苍烟凝远岸锦浪洗新愁五老峰前泊盘桓乐一篝次大憨和尚问瓶梅簇簇依缾绽浮香格外轻冰肌芳且碧玉骨瘦还清未泽杜翁雨无容花信侦羡君偏不俗郁郁富春英次谢太守双松韵二首试问何人植忘怀岁月移涛翻青影瘦鹤老恋疏枝有客探幽翠无装偏目奇俨然疑若画率尔事题诗窈窕非闲习森然任性优峥嵘随分足转折醉罗浮错落风前韵恒垂钓月钩孤危过四表一志获昂头九日登高天岸清如许登高事可期支卭缘野径看菊过西篱欹竹云充叶乔松露沃枝拟攀苍古月峰顶漫吟诗柬佟总戎栖云缘所思未敢辄题诗蓄意经怀远驰神若旧知调羹宜太手燮理是其时策杖登高岸瞻风抱憾迟偕又普赵文学翫洄澜岸柳拂斜阳江花喷远香锦文牵兴密蛱蝶斗风狂鹤唳疑皋外潮声透楚湘于斯幽赏别事艇逐前洋阻雨潇潇来汉外苔继渐盈墀螮蝀悬东壁阿香震北巇淋漓添客思江阔渡犹迟一枕华山梦高侵入帝基喜天凤春日见访风春占柳碧袖满纳幽香童牧村歌远岫云栖夕阳松琴寄吕律令羽飞壶觞鸿唳惊寰宇同人逸典狂兰巨壑潜来久不比别芳丛翠扫烟岚碧香歕霄汉隆游蜂侵入梦蛱螮嗅余雺恒期上苑约卓尔占春风玉香花群芳凋未复炜翠占春先骨瘦霜侵碧枝桑月毂县虽云梅与併幽兴子愈妍万卉经时足渠伸掌托天插柳乘兴度西碕幽香袭衲衣社翁三次雨花信数回飞化育偏宜赞鸿工各有归漫云何所似插柳动初机次四仙刘老先生韵翛然物外游无事罣心头坦率添幽兴忘机契正修神存期世友性静与天俦八表堪亭宇寥寥任去留寿友人山深十里外信有隐龙窝间气频缥缈祥烟染薜萝硕人乘岳降赋感祝三多斫句铭霜叶敷陈寿量歌寿含虚老宿谛信青城麓常然古佛基应身期宝掌冰蜡尚波离向若添筹日垂机初度时海山陈薄供是赋九如诗午日值雨霢霂从朝际轻烟送雨过丹符县旧额角忝磊薪萝时节催人老神情状若何八埏均庆赏敢以赋诗歌立春大隐于城隅帘疏卷画图新情添远况暖气入屠苏膏泽从兹始甘霖何处无春轩乐野士至化在王符新月碧落哉生魄高居八万人腾辉良半隐匝地一腔新素色疑非染壁形浩大均依俙和水掬彷彿别移轮瀑布万仞峰头外潮音最可观庆云迷鸟道石剑斩狂澜浚派知来远奇源无异端十虚皆泡烂气濆斗牛寒午日二气正交游风云四作俦人天同一道理事并双周化外满烟密江皋舰截流时临旁午节莫放汨罗牛白马泉幽嵒迷古径胜境吐寒涵剑阁埋云壑观音石作龛浮游千丈碧混沌泻澄潭誓济苍生讫余流过别菴逢楚玉陈文学话旧汗颜依间入偶尔遇知音话旧忘宵日援琴扣古今长辞堪系柳短杖卓松阴欲别难为语他山订约临小孤山卓然如玉柱孑孑插青霄逝浪填余穴流云补断桥分江成两道隔岸远尘嚣靖节终难倚隹声振海遥旅泊宗阳有感空蒙落一钩信宿异江头拍岸鲸波险移舟伴月浮烟村八九里野市两三俦寂寞难为客潇然秖自休金陵怀维岳禅友解缆望东洋征帆信手张远山如瘦骨曲水似柔肠雁羽来迟极鱼灵鲭去志遑思君情绪切写况付归航峨峰怀友独坐岑楼上惟看归鸟翩明霞飘嶂外皓月映峰巅夜寂心犹醉神疲意若眠支颐歌短赋欲寄不成笺寿佛明法弟上剎湮凉久阳回霭气和地灵丰四表人杰祝三多绀殿祯烟集天衢放月过羡君初度日法雨泻悬河访天智静主策杖过林东桥分古径通莳花香远里修竹荫禅石怪形如虎松枯状似熊溪声鸣法喜万虑一时融登道场山苕溪十里外信有道场崧垒落千行竹参差万树枫疏窗开碧浪玉笔点晴空四顾烟霞静频邀入画中瓦屋山天然石何处飞来石玲珑势接天香泉通别涧引露喷池莲独踞雄峰上低昂意自便炽然常说法几箇会机先怀灿修未归何处飞声入俄然笑展腮盱眸暄远道徙倚篲莓苔怅望凭栏歇斯人信欲来溪云相伴出料想跨龙回排律赠三一法弟住显化寺青城湮没来三百余年数古径冷苔封溪声沉自赋灵源别岫中仙苑如星布有客觅其踪清风入我户极谈古佛基笑指云深处竹实似非甘亦能翩凤翥祺祹日渐增大地成珠玉间气本无心龙吟腾紫雾阿丘有胜蓝邀我难兄住至化显徽猷真机绝回互丹山火一遭河水清无淈祈兆久敷陈而今始可瞩唐安利见时萃止多文物往复事憧憧衎衎咸不俗翛然物外人俚语赞何足居义顺时宜桑门推独步喜亿万王居士至术术适云房骅鸣惊谷异跫然跨荜扉携手欢天地幻质似相非乡谈宛若是分襟三十年话及烽烟事南北二三兄西东惟一弟疏星映影稀怪异多遭遇手足隔天渊重逢曾未忆奇哉亦胜缘伟矣而相聚彼此入桑门罔为浮世累了知万相空弗问名和利一念证无生根尘何拘系千差坐断时性地咸空寂果尔肖联枝真堪同一气寥寥佛祖关落落魔王域任意自优游骑神如客寓逍遥罢问津不负吾兄志题光严寺重建遥望碧崔嵬登临山寺古询其初辟由佥对云杨祖寺额号光严山曰圆觉坞佛书征国祥积庆缘蒯毋落脉自葱原岷峨陈画谱池分八德流宝树多鹦鹉千佛拥山前七星垂玄武兴隆三百年世运更来五道泰渐临祺名蓝宜葺补斫松期徂徕伐柏从新甫彷彿两经霜危楼千尺许翚飞绀殿雄仍启西南户未几而落成居然事百堵唐安大福田庶兆均沾普于阗法源通蚕丛钦化雨伟哉重建人定是主中主关内祈雨有应四顾炎蒸极山川憔悴久火云烧碧汉暴刮终朝吼月毕不同游箕星开笑口商羊未见翔此鼠鼠数逢有旱魃若为殃飞沙翳日走生灵何所为而遭如是咎搔首复踟蹰唿天祈拯救滂沱早降来品物咸康阜共享太平年报谢皇天祐烝尝陈粢盛禴祀设鬯卤咸池乐奏频再祝无疆寿輓幻菴胡尚书癸亥锦官别韶华凋卸九音容在耳目寤寐神相诱仰止阻谿陵能怀难聚首俄惊报讣临碧落移星斗雵雵白𩄛腾嘹嘹山谷吼公名如旅泊富贵似蜉蝣半壁缺东瓯调羹失大手无端造物神化我忘年友幻妄从今灭幻根安可久幻心无处着幻境何尝有幻梦自知醒幻身无匹偶幻机元不实幻化离尘垢幻住总非真幻情不动否我知幻亦幻报与幻人剖学圃自有生来信好古稚逢劫运多辛苦图南恒见起烽烟落北常闻吹角鼓髡发两间四十龄清明更换相承五山川虽变名依旧世上人心难共语几度思量双汩堕天涯浪漭无何处于今始幸住岩隈利滏随身且学圃抑彼流泉可乐饥衡门之下石为伍家私吩咐寒拾得丰干不必对人举七言律梦与东坡先生谈易浩气潜符一贯通海桑任变道奚穷神交不假先天约信实仍齐造化功漫谓寂寥无等埒殊知千载有同风承君保艾熙明世话别还邀入宫香林远祖故址春日乘樏晓径开林泉邀我破苍苔虬松高竖擎云盖翠竹交加拥法台宗旨贻声钦海外法轮转处接天台阿侬忝辱箕裘裔愧我无能扫劫灰朝阳洞三十余年羡此游于今拴履陟阿丘朝阳洞口岩花碧建福宫前石笋抽静听猿声啼复歇遥瞻江水去还留扶笻徙猗群峰外万顷烟波一杖收悼云峰得戒体和尚彤云霭霭海天迷疑是狮王只履西闻计始惊人泪堕新秋方使物情悽葛藤桩折含元殿木铎音埋古纳谿许大云峰空突兀流芳百世故铭题山居不惑年来世事疏爰居大泽卓衡庐充衣幸有多云叶供钵惭无儋石储圃里蹲鸱侵埜独峰前薯蓣掘山猪恒经不造归谁咎一笑元来总是虚其二念稔居山守寂寥浮名不事意偏憍蓬门固结生前誓野水能吹格外箫饮露任凭天自降劫波常佩白云饶优游卑牧缘枝隐那有闲情应世嚣其三寥寥法界一浮杯万籁盈虚去复回槛外林泉陈旧面亭前风月应时来杖黎且靠青宵上钵袋横舒挂九垓兴至从教增意气骑风直造凤皇台寄友十年约住此山房及至山房各一方裁云补毳缘清澹舀水烹茶杓短长咳唾不妨惊岱岳经行焉拟振溟洋彼此顿忘浮世态好将心契白莲香照水梅羡君诚信可存存玉骨含胚志未昏靖节舒徐侵蝶梦精忠毓秀夺芳魂春风不借喷香远余影飞英点玉盆化外漫传青帝令一枝先放在东村赠经方胡文学灵山解袂浑忘秋松下于今共聚头几扣吾门追本有数行墨卷若为酬言前荐得非他物句外明宗始自由参唯殊途宜借路玄关踏倒一机抽经楼寺阻雨四表阴霾尚未开庭前翠色长莓苔连霄雨霰敲窗纸几点松声递韵来鸟道不堪缘队八狮狞暂借就云隈东君慨下陈藩榻话旧烧灯啜茗盃问水次韵经年抱拙不吾欺杖策江皋有所思潦倒穷身如旅泊持声率尔问天池兴波逝注何时足鉴物怡然不自知恋恋羡君侵入梦频将道运漫相推甲寅冬辞本师寓青城阅藏十稔巾缾志未休山樊叠翠诱难留芒鞋浑似摩霄羽拄杖诚如驾海舟放旷情同天地廓优游随分牧春秋他年再奉慈尊面七百花辰颂赵州除夕忘怀岁月暗推迁报到重黎书信传无夕有除廛市远无除有夕乐山巅时烧爆竹惊寰宇旋着松蓬灼九天莫谓野夫随世转也须应个太平年禁足居贫守素事何如靖节幽然达本初小小荜蓬容艹榻疏疏窗牖补云储单丁弔户栖神稳只影排风百虑除任运且将磨岁月从教沧海变桑畬次酬燕公张文学韵阆寂寥寥镇日幽浑忘世味与名浮柴扉半掩云常入竹箔长开月作钩参赞信同天地永物迁信让岁华流居邻幸有知音侣数过谈心格外游次胡臬台黄杨韵体用团圞别智愚频盛玉露恍如盂鳞鳞若抱弥年绿簇簇经时数量殊打雨敲风恒自茂披云戴月服珍襦应知六合尘氛尽乐我中和养鬓须艹堂别墅平原小径达丘峦别墅轮囷信可观陇外牧笳声细细风前旭日影团团浣花涌翠情同萼柳苑烟波碧似澜散兴骑鱼趋旧约仍裁短赋共乘欢新月晚眺琴台拟欲还哉生桂魄出云间玉衡半入蟾蜍窟晰暐徐昇展素颜树漏新花青影翠苔敷蔚秀绿衣斑增辉继晷终能事未敢留君共住山春日怀友松篁排律若为论嘎嘎和风送入门夜听𧋊鸡啼太素朝看花柳尚春痕援琴欲扣高山曲兴自依俙意转昏几度思君徒怅望凭栏写况寄孤村送鸿散步东皋春日徐俄瞻雁羽拂云疏连行并赴衡阳约共语南还适所居道顺为仪偏不俗横斜丰彩任铺舒于今相尔思归速漫莫沿途系远书思梅採药旋归过别图幽香缕缕袭吾襦纵观桃李千株碧尚忆梅花一萼孤蝴蝶梦残缘异干𨒍蜂声断类相唿倚藤试问东风谱酬以春先报野夫浣溪怀古流烟飘渺散还稽欲写形踪势若迷往世群英情与类于今空恨意为悽邀朋啜茗裁新韵契石分苔续旧题翫罢不堪贻语脉携卭仍过浣花西古柏漫游乘兴访南涯埜岸烟消淑气佳苍翠纵横疑若画参差喷露洒尘阶昂头孑出撑霄汉荫影婆娑宇宙谐数破严霜分岁月惟留青节乐幽斋毘水观澜数听岷源万派开流分毘水甚奇哉朝腾白练凌霄汉暮浃明霞碧浪回泛泛澜花擎皓月平平沙渚引鸥来大观未许轻闲放雅集兰朋识韵裁挽卿藻吕文学惜君靖节碧如松世胃簪缨系谱隆馥郁遍熏巴子国英华艳发玉蟾宫词林料减调羹手屏干疑亡补衮翁吩咐苍烟情更切毋将间气掩乎中游灌阳伏龙观志频怀羡此游来风景十分优葱陵发脉千峰秀岷水源长万派流鸡斗虎头贻异迹伏龙瓶口牧青牛佳声信向天庭入德颂当今理邑侯喜懒和尚见访两度乘轺踏劫灰青城山色似春回孤云秀结狞龙势瘦石翻成义虎台话旧浑忘宾主句高歌世外乐优哉阿兄数数飞甘露嘉兴仍从格外来次果菴和尚元韵丕振芳名信可依施为笑语涉离微千江月色千江映万里鹏程万里飞异地知音非假约同声相应共缁衣惟君节操惊寰宇独占群英第一机次羲哲禅人圣灯韵山城何事衍光茫拟是天宫降氏房冉冉如飞侵竹榻熮熮宜画点云堂横斜秀起凌霄汉逆顺流辉映宇煌隐几未眠忘夜未爚炉烹茗味犹长祈晴四顾流云何霮䨴砅渹云霫似倾湫田畴町畔平如海旅舶汪洋失埠头大有潜暲离月毕同人舒晸井游苍生水善征斯报上帝母将越大猷游芦山邑侯迟公燆新建洛伽菴信道姜城胜境幽民丰物阜赖仁侯金汤悲愿诚难及瓦砾生辉映帝州定海波能翻锦浪补陀岩畔挂莹球高悬赤帜垂洪范亿载钦瞻足未休次羲奇禅人圣灯韵一道清虚山脉微空悬灯影霭余辉高低浑似银缾挂远近敷陈不夜机吩咐山童移几案仍教牧竖莫开扉频邀佳客峰前摘两袖盈归未灼衣宿营经双堰寺绍瞿丈中一笠飘然物外游东风引杖过汀洲名蓝秀出群英集双沼频拖玉带留水浒琴音弹未歇峰张雪幔势薙收奇观更有目前境笑指庭花别世流春日宿天全天衡丈中化育临春万籁升高原平地总相应山花烂熳期红白细草离披冶艳增旅邸固穷堪自慰疏狂邀月信为朋翛然聊适春轩里共话春轩赖有僧春日赠九埜道兄客路迢迢万里中风烟引杖似梯空猿声唤起岩前月鸟语啼清水自瀜春艳淡浓香欲滴峰深崱屴露华东莫言世外无知己浚泽元来有卧龙舟中行万里迢遥泛小艘频将桧楫展风流抛篙击碎帆前月掷缆常惊两岸鸥汀外移星争彩素芦边渔火炤荒丘依俙误入鱼龙窟值蜃烟故结楼明夜月明崃放舟次敬参杨文学题日久停矶欲展帆蟾蜍闪灼出云端木鹅顸放通津际艑䑿徐摇过别湍两岸𧋊鸡声细细江花涌翠月团团渔歌一曲和烟碧格外风流天地宽自述酬敬参杨文学见访数十年余方外游烟霞邀我伴陵丘冰餐日足充枵腹涧饮频将作盛馐石藓供厨和雨拾岩藤御冷带云收饶他斗印金绦客那及山夫乐不休雪中访佛明和尚冬初冒雪访知音缕缕琼花缀素襟陇畔猿声啼两岸小桥流水一溪深敲云乱洒填空壑攫雾铺舒积远岑试问精庐何所卓山樵遥指过前嵚喜介石王举人至解袂曾经三十年无烦千里步峰巅频疏契阔霜花碧写况舒怀曙色妍鼓瑟不妨山水绿吹埙难罄义中玄联枝未假先天约气贯深深若九渊癸酉秋青城凤林退院廿稔枝栖远世萦丛林山誓两酬明新开门户儿孙住旧舖权收俟异卿似虎芒鞋离野壑如龙拄杖起鲲鲸诸方废席持先约是以难违有别行再游檇李怀古新庵清白尊宿两度操舟寓梵宫箴规仍整旧家风新巢信育丹山凤古穴能潜致雨龙桂萼芬芳悬皓月梅林毓秀豫春隆山翁西幸归休早且喜滹沱道脉通念祖高护法施石于东塔寺筑大悲阁基其工告成众将祖父明水寓公两大夫祀送入功德林昔本师丈老人有和谭埽菴司成纪事诗敬步原韵金汤弘誓历来深际会因缘继旧寻大士应身三十二檀那坚密一神心芳名信有群英续景福仍由功德林护念原同天地老从千古总如今乙亥春寓檇李古新庵上昭觉本师奉命南征两度秋功圆果满释师忧诚思买权归心切祸事临来故逗留遣使邮书通上苑钧音未谕莫知由龙天假我十年寿法战沙场意始休青城山凤林寺竹浪生禅师语录卷第五青城竹浪生禅师语录青城山凤林寺竹浪生禅师语录卷第六嗣法门人广成等编法语示苍石西堂学道之士务要精勤如登万仞山必须穷其巅方见世界宽广不负登山之志如渡大洋海必须达其岸不负渡海之诚学道必须学其所学之道躬行实践一超直入扭转鼻孔另一番行履佛祖位中难留魔宫虎穴翻身悬岩撒手坐断竿头犹未是舍身命处若见境了境不被境夺随事了事不被事瞒寸丝不挂千唤不回彻法源底任运腾腾入廛垂手生融方称没量大人也珍重示羲哲禅人既为佛祖儿孙宜秉智慧利剑固守法城佛来也打祖来也打不留情见观干坤大地日月星辰无有如针锋许总是一个希哲上座才有少分相应昔日文殊普贤起佛见法见被世尊各鞭二十拄杖眨在二銕围山间若是性燥丈夫汉随处作主遇缘即宗他时异日向孤峰顶上张个幔天网子打凤罗龙不为分外示文炜禅人相随老僧十有余稔酸风苦雨无不经验一日于拄杖头边忽然触碎鼻孔解道今日始知无情说法山河大地艹木丛林溪声鸟语皆是吾人放光动地处早知者般事悔不当初元来老僧不曾负渠实渠负我耳今见老僧有辞山之举欲求临行句子我亦无说汝亦无闻珍重示六尘禅者从上诸佛施设门庭为接引血气男儿就路归家拟脱恨尘与佛无别时六尘禅者自夜郎不远千里来于药石寮伺候老人非夙禀灵根焉得亲炙吾师一日造室求指示予何言哉汝宜二六时中洒扫应对提缾把筋折旋俯仰举足动步看是甚么道理倘蓦拶逢渠元是自家之物不假外求到者般田地始不负亲到绍祖峰头一回也珍重示慧心禅人既有染衣之志当为染衣之事何为染衣之事宜四威仪中迎宾待客处把着绳头看我父母未生前是何面目今日也如是明日也如是参到水穷山尽一念不生前后际断脱洒洒赤条条地才有少分相应如今日三明日四提起有放下无到何年月日及至大限到来依旧可怜生也示从益禅人学道人宜践古人之迹方入古人之室出词吐气务要真实无伪所以法华云此众无枝叶惟有诸真实又云惟此一事实余二则非真且道是何事生不知生前之事死不知死后之事故曰生死大事三世诸佛明此一事若是个血气男儿用咬猪狗手脚爆地折碎地断高超物表独步大方不为分外勉旃示隐璞禅人隐璞禅人辞老僧还楚省亲尽穷日之力已抵芙蓉忽自忖云在家依父母出家依师长何必近一亲而远一亲耶爰返青城求法语受持以了出家之志予曰子错也若论出家之志非望人处分为了事人要痛念自家了你无量劫来灵明不昧之物是称敏手若身出家而心不出家饶你背得一大藏教亦了不得你本分事所谓身虽出家心不染道终是门外汉也勉旃示真明王居士归来有年于今方求法语老僧卓钖此山以来每于稠人众中剥碎枯肠都说了也即今一句也无教老僧说个甚么说世法汝近耋龄丰俭寒暑建功立业送往迎来一思现前何必说耶说佛法溪声鸟语翠竹黄花土块泥丸墻壁瓦砾形色分明总是吾人本体又何辞焉兹欲语者我知之也要老僧与你指个前途路径每日端心正念持一卷金刚经一切闲事莫管三年两载可以作阎罗老子面前一道赦书必生善处天上决不相赚如或今日三明日四逗到临时依旧是个王麻子怪得阿谁勉旃示真福蔡居士学道人无论久参初进达者为先秖要信得及将生死大事贴在眉尖上于四威仪中如是参究一觉惺来审谛正睡着时主人公在甚么处蓦匝逢渠呀元是无量劫来磨不磷涅不缁之物也所谓如贫得宝汝于劫灰中奔出自觉前非虽向释门惜乎遇老僧迟了仅可誓于再来法门作栋梁是所望也示真瑞孙居士在家修行须是决烈丈夫方可先要一志无殊勇敢无畏千唤不回万折不退悬岩撒手不顾危亡坐断报化佛头平沉宇宙一道坦途元无二径所谓唯此一事实余二则非真如或未然不惟今生不了百劫千生终无了日慎之示真参方居士欲究妙道宜立坚固志参询明眼宗师近恶辣钳锤一锤打就直捷到底昔善财始遇文殊俾参五十三员知识末后归来于别峰逢弥勒开楼阁门见无量楼阁一一阁中有一弥勒一一弥勒有一善财若到者里与诸佛把手并行有何不可若是依俙过日说得行不得及至临时如落汤螃蟹七脚八手莫言不道示真莲娄居士真莲闻老僧有南方之行求法语作将来眼山夫曰其眼有五汝欲明何眼耶蓦竖指云以此法而应凡夫谓之肉眼以此法而应诸天谓之天眼以此法而应声闻谓之慧眼以此法而应菩萨谓之法眼以此法而应一切情与无情等谓之佛眼名虽有五实为此一眼耳所以云法王唯一法一道出生死三世诸如来唯此一法身一心一智慧力无畏亦然若要了脱生死贵在志坚笃行一味望人处分如贫人数他宝无半钱分济得甚么边事一日无常到来依旧可怜生也示照灯任居士灯道人持斋有年闻山埜有金陵之行诣凤林求指示山僧本来无说将何法启口忽听得铃鸣汝闻铃声否曰不惟弟子闻现前大众俱闻曰此观音悟门诸佛慧命祖师本源众生自性到者里十个有五双当面错过若向其中荐得人人本是如如之佛所以道心佛及众生是三无差别二六时中宜自问持经礼拜者谁若会此人来与山埜别通消息示真法李居士汝生于富贵之室厌弃尘寰甘心守寂不以儿女戢其心不以家业介其意修持不辍望前所进只是于色见声求中胶着经中道若遇真人如毛端相触针芥相投闻正法似盲龟值浮木孔倘若错过又要待三千年虽然慕道心切秖是不肯放教平怗怗地此段大事因缘在圣不增在凡不减元是自家闺阁中物所谓从天降下即贫穷从地涌出即富贵疏田不注水龙王没柰何珍重示真铸王居士居士常觐法门稍见门庭孤峻不敢擅入偶于崇阳之天目一见山埜便頫首摸拜其下曰弟子候师久矣今日乃奇缘耳遂迎家筵斋后从斯倾心向道二六时中以礼诵为日课己巳秋闻山埜有吴越之徂顿圆大戒自誓生生世世与十方贤圣作不请友虽然高志甚坚还要与汝说个捷径从朝至暮送往迎来知饥知寒者为谁尔可追究看犹恐三生有愿蓦匝相逢识得渠时如披云见日贫人得宝不枉来凤林作吾之弟子也勉旃示昙裔赵居士迹示洪州食禄崇阳已耄龄矣自省前非就路归来寄名于绿云圆具于凤林乃大丈夫境界夙生有幸发愿当来在法门中而作近事秖恨遇人之迟倘若早入炉鞴经炼钳锤不是者般行履老僧示汝个安乐法门每日上来下去迎宾待客拣点看是甚么道理追到计穷力极勐然触碎鼻头识得自已元辰与佛有何殊耶方不负向空门走一遭如斯做去决不相赚勉旃示常元徐居士欲求无上妙道必须信根牢固确志为先如登万仞之山务要亲到始得多见世间没血气男儿我欲修行访明师稍见门庭孤峻不假辞色不得其门而入望岩而退将从前修行求师之志一旦冰消瓦解依旧可怜生也示常利田居士持斋念佛虚挂名头者似粟如麻佛念斋持追究返观者若星中拣月总是愿力不清行之不笃昔有婆罗门姓庞讳蕴于马祖会中摹得些子知解便道有男不婚有女不嫁大家团圞头共说无生话何常出妻迸子所谓陆地不生莲惟下隰淤泥中能生此华正如在家二众频居火宅本来一段光明为人自昧虽具向上心而无向上志皆为爱根牵缠盖为不遇着恶辣钳锤从大炉鞴里煅炼一回终是钝銕不能济用待汝将一切恩爱烦恼打叠明白亲到昭觉两手吩咐何如示常德杜居士吾佛世尊从久远劫来渐修三慧皆为接引迷流末后自兜率降神诞生王室其年十九子夜逾城舍命轮位苦行六年于正觉山前睹星悟道四十九年谈经三百六十余会说事说理开权显实示悟多方见中下二根不谙佛意弗能依教修行仍为非法所法华会上首云止止不须说我法妙难思诸增上慢者闻必不敬信即今居士既厌生死欲求解脱何不亲到一回托人求法似乎不可恐失汝望聊奇数语启汝信根也是怜儿不觉丑若向者里荐得不妨再与老僧带个口信来示天全君聘刘居士世出世间惟有修行乃大丈夫事谛观世人说得相似仪容可观耑于相法边作佛事古德云若求有相佛与汝不相似若持经念佛当追究持念之主人公若以持念当作了事人犹未梦见在何也妳女口经云若以色见我以音声求我是人行邪道不能见如来要做个真正道人于行住坐卧中觉照看是何物向者里觑得透始不负入我空门来也示天全明寰高觉淋修行无别法只要信根坚固智燄自然发辉佛功德如海惟信能入惟智能渡经云信为道源功德母长养一切诸善根居家修道更是奇才处于五欲烦恼之中腾个身儿持经念佛只知念持不知经是何旨佛是何物名形同道人若是气性汉子将生死根株一刀两断一切世缘付之膜外如斩一握丝一断一切断做个当家种草方为法同道人也珍重示复初尼讳真仙凡为一方化主要将正法提持唤醒一切愚迷就路还家教中道若以佛形得度者即现佛形而为说法若以菩萨形得度者现菩萨形而为说法若以比丘比丘尼得度者即皆现之而为说法上座既与彼方有缘现比丘尼身诱导一切善信上菩提路陞佛阶梯美则美已未尽善也何也妳女口闻你动举皆是因果门头不能了明生死大事达磨大师入我真丹国来不立文字直指人心见性成佛既有高志何不出山遇几个真正道人将生死大事了明然后入山而行教化岂不妙哉承信远寄聊书数语以酬勉旃示真素罗居士世间有许多奇男子如药山会中李和文识得自已根源解道有人问我西来意月在天边水在瓶兹真素罗居士亲近老僧有年幸不识老僧侨寓道傍但有问青城路向甚么处去以肱麾云蓦直去待行三两步抚掌笑云又错过了也虽解用剑刃上事还较古人半月程莫当作了事人若论了事一着且待别时来示真忠杨居士在家修行如火里莲华不妨奇特汝系名医善治诸苦是乃仁术也佛在世时有奇域者能治膏肓之病不审居士亦能治得此病否倘能治得亦能治一切众生贪嗔痴颠狂等病与佛无二无别所谓世尊称三界医王四生慈父如或未然再请上青城山来与汝说个真方去可也示直懿陈居士无上妙道岂非容易毕竟要躬行实践望前所进行到水穷山尽没奈何处正好喫棒大经云观大地无有如芥子许犹未是菩萨舍身命处如此荐得释迦不先弥勒不后山河大地草木昆虫头头法法总是现成公案古今一辄生佛同源清净本然触目菩提何尝有间隔哉久立示常凤吴居士不远千里而来入我门中以作少年近事元来夙秉灵根不违本誓所以信心坚固有此今日倘异日将世业丢得下摆得脱做个出格汉子上报四恩下资三有与诸佛同一鼻孔把手并行不枉到青城山里亲会老僧也勉旃示真瑽孙居士汝归来许久今欲法语以作津梁数年来会同之间已曾道破了也尔等不觉放过自有生以来元是浑金璞玉若遇良工方成美器二六时中鉴觉穿衣喫饭礼拜持经者是谁如蓦地撞着原来不费纤毫头力归家稳坐佛来魔来都无干涉始称了事道人珍重佛事为法兄弘山和尚入塔身从无相中受生犹如幻出诸形相幻人心识本来无罪福皆空无所住从上诸圣于无所住处降神处胎示现受生于无所住处出家得道降魔转法轮于无所住处化缘已毕示般涅槃今我法兄弘山闻和尚亦于无所住处诞生武夷出家行脚以无所住处打脱廉纤受老人钵袋子高树法幢罗笼十方龙象以无所住处过阆苑毕依报解故衣示归圆寂秖如今日孤岩西林二法姪负骨榇至昭觉绍祖峰傍建立无缝塔子敦请生上座作入塔佛事到者里是有所住是无所住作么生得恰好去良久云尘尘普现真三昧剎剎圆融坚密身便入为法兄慎独和尚入塔来从门入去从户出坐断两头当阳显露县岩撒手竿头进步者箇是老法兄寻常用处若约有踪迹处没藏身有藏身处没踪迹到者里苍悟月锁丹凤难栖敢保老兄只得一橛弟彻生领众送别不免与兄註破以拄杖画一画云生死涅槃无二路纵横何处不家乡便入为幻菴胡尚书墓前炷香举香作相云法兄之来也恁么来去也恁么去坐断两重关觑破人间世外现宰官身内秘菩萨志当年此处露形踪益州昭觉识本事大丈夫无拘系佛道王道没两端官幻佛幻俱了毕咦翻身跳上般若舡香水海里任游戏为碧云禅人入塔因妄有生因生有灭生灭双泯复是何物咦云禅德会也么六十余年住世间秖遗一具金锁骨前途密窍为君通七宝塔中频出入频出入得自由好将銕笛逆风吹一曲唤回山水渌为月现老衲起龛以拄杖画云一不成画二绝中边元无彼此执其两端者个是现翁寻尝作用即今起龛一句作么生道空王殿里难留客明月堂前宇宙宽入塔威远降神灌阳示灭降神示灭是同是别别别逗到今朝好时节子鸡啼白一轮霜更有星河青皎洁个时节正是现翁归宝塔香云古剎倍于常儿孙自此绵瓜瓞为沧溟法姪起龛生耶死耶本无得失道与不道理事双彰于理事双彰处得入不免在教乘里于本无得失处得入敢保无安身立命处既无立命处有烦大众请出山门外少问盛热婆罗门与伊註破下火北风飏霜花雱好鸟啼处道徂且长既然此道幽深玄远即今沧溟法姪向甚么处着脚以火炬打云不即不离莲世界纵横自在火清凉入塔父母非我亲谁是最亲者诸佛非我道谁是最道者者个是沧维那参究得底汝言与心亲汝行与道合者个是渠未彻头底蓦喝云会也么言亦非亲行亦非道于中识得本无玄妙便入为达岸禅人入塔者畔虽了那边由欠不住中间三涂坐断以拄杖打云于此荐得真方达岸还会么两手洞开无缝塔触处尽皆宝运苑为远声禅人起龛来时空手去亦空身来去俱枉然孤负于此生作么生得不空去妳女口良久云有烦大众送出山门外与你饯行下火是声非远远即非声逗到今时能屈能信振火炬云远声大德委悉么于此荐得任运腾腾脱或未然未免从头煅过为建山法姪起龛有意即身生意灭身本无两头关坐断一物镇常灵且道是甚么物妳女口良久云建山上座于斯荐得生本不生灭元不灭生灭同源即如如佛其或未然请到塔前为汝重下註脚为五人入塔学道总无别惟求心眼瞥许多行脚人错过好时节卓拄杖云从上诸佛得此时节现神变相坐微尘里转大法轮而般涅槃历代祖师得此时节头出头没树大法幢演大法义而归圆寂山河大地依此时节而建立日月星辰明此时节而照临草木含灵负此时节而各证性命昔日世尊于摩竭陀国夜睹明星了此时节为憍陈如五入初转四谛法轮山僧今日用此时节与汝等五人入无罅宝塔既然无罅作么生入到者里秖得随条扳例东来者向东着南来者向南着西来者向西着北来者向北着自余中间一位莫动着何故妳女口动着则头角生也为不虚禅德起龛两不成双单不成只放过一着落在第二以拄杖打云且道是一是二如或未委请到塔前别作商量入塔春昼长春风凉莺啼绿柳蝶舞花香法法头头乃大人境界尘尘剎剎是本地风光以手指塔云一手洞开无缝塔光茫影里照用齐彰为臧雅禅人起龛来时欢喜去也无忧二边坐断不住中流且道还识路头么咦长安虽乐不可久留请出门外盛热婆罗门与君道破下火明历历黑漆漆者个消息有谁识不即不离本自然人间天上任游戏休游戏五十余年不自由今朝始信登寰极前途犹有一重关悬嵒撒手家乡的者个是汝数十年来亲践得底躬逢老社兄宾天诸山尊宿及远近檀那奉送山埜不期然而预数拈个山偈以作祖饯炯炯霜花一色开十方法界境无乖根尘摆脱离斯域飒飒香风遍九垓为怀璧禅人起龛雨霁风清正可行人与么与么鸦鸣雀噪不与么不与么雾卷云奔与么中不与么松针穿夜月不与么中却与么柳线锁寒烟会得途中受用如或未然少间与汝重下註脚下火呈火炬云咦者个是大火聚近之则燎却面门触着则通身红烂既然如斯且道作么生通信打云向者里荐得草木丛林山河大地与汝同修同证同悟同入尽大地是个解脱场可以与三世诸佛同一鼻孔历代祖师把手共游璧阇黎牢把着二十八年风过树今朝摆手上长安为梵僧起龛不计万里长途嬴得风云两袖一旦打脱行囊赤手空拳依旧咦早知今日事何必苦驰求下火性相无殊居方各异虽不识其名黄衣是汝字老僧指汝还乡曲子一一分明取记振火炬云唵嘛呢叭𡄣苏嚧㗭唎为破暗西堂起龛依吾二十载今朝始别离腰无半文钱瓮有三合米穷须赤骨穷八风难拘系暗阇黎牢记取密移一步坦然平占断群芳机第一下火坐断生死关头觑破威音消息有时剑刃上走马有时孤峰独立掷火炬云咦火光三昧悟无生此界他方任游戏为玄明耆旧起龛秋阳闪灼秋露零零秋山碧秀秋水澄清瞻彼佳景正可游人是则也是第恐老宿作境会既不作境会毕竟作么生会震威一喝云一喝分宾主照用一时行下火者个头陀居仁由义不事浮华不干名利虽然言端语端好作有为佛事亦尝穿衣未曾挂着一缕丝亦尝喫饭未曾咬着一粒米住世七十八龄原来约定今日咦是今日好消息火宅门外布三车自此分身千百亿为觉玉杨居士起龛来时快活去亦风流来去两重关识得始方休始方休获自由九莲池畔好优游杨居士还知路头么良久云起下火有僧谛有俗谛二谛融通三昧义归去来兮归去来烈火燄中知端的明历历祗园会上添一人魔与魔民下风立为真空者旧起龛北风其凉雨雪其雱上下及四维何处不家乡山僧到来助汝箇还乡曲子仰凭大众同声相和南无阿弥陀佛下火昔年净土院中失利今朝永义寺中拔本住世八十五年衣线下事未稳烈火光中为汝转大法轮惊动势至菩萨后随观音大士前领弥陀如来亲垂接引空阇黎速喏肯十万八千路不遥九莲池中华似锦撺火炬为法语大德起龛春山毓秀春鸟和鸣闻声悟道见色明心者个消息本自现成咦会么脱或未然少间请问盛热婆罗门下火性空真火性火真空普天匝地无处潜踪毕竟意旨何如以火炬打云到头霜夜月任运落前溪为玉白和尚起龛当阳一着万古箴规末后一机今将布露明明本不迷历历何须悟坐断生死关任从君去住所以古德云去是住时因住是去时果去住与果因无可无不可者箇消息谅法兄荐得了也适丁行事之初去即是住即是良久云鼓角频催来上苑旛花缭绕自空临元来报化非真佛大白牛车已待门入塔秋风凉秋露雱秋光闪灼秋水汪洋商絃初扣菊傍篱黄金星南转火宿西炀时节若至其理自彰斯值玉翁和尚归窆之时作么生说个自彰道理瞬目尚嫌三界窄扬眉已谛实家乡山僧到来未免赠个还乡曲子没弦琴操秋声急无孔箫吹碧落天拄杖洞开无缝塔全身放下万年欢为自悟尼起龛生即灭理灭乃生机二边坐断脱体无依自上座知不知以拄杖打云于斯荐得凡圣同居设或未然请出芙蓉城外为汝指迷下火彩云片片秋水澄清金风飒飒玉露垂珠天枢运转地轴回还正与么时大好悬嵒撒手就路还家且道记得路头么振火炬云原来去就凭渠力落落逍遥到帝乡为默语耆旧起龛坐断生死关头放出本有风光不问者边那畔于此即是道场咦默道兄会也么触处逢渠开正眼到头何处不家乡下火来到大唐国里世胄有家住世六十九年觑破浮华末后重整丛林担子从今放下以火炬打云频将者段风光灼然照破天下羊鹿之车且停悬请君先上白牛车为灿髻老衲起龛来时空手来去时空手去来去两俱空罪福亦如是灿阇黎牢记取百尺竿头坐断时魔宫佛界任游戏下火云虚妄而生虚妄而灭生灭二途从虚妄有报缘巳毕悬岩撒手到者境界移星换斗脱或未然切忌乱走振火炬云于斯荐得悟无生摆脱根尘真唧熘为自觉起龛六月十五日吾徒归圆寂脱了者皮囊去志如箭急一物证常存却是好消息击龛云还识此物么能救世间苦观音妙智力下火因妄有生因生有灭灭妄名真乃是玅诀以火炬打云火光三昧纵横游金星一点方堪瞥山河大地坦然平是汝归家好时节为双显起龛依余十六载一切行兼傋凤林大梵剎期君再卓钖咦归去来兮归去来庄严自有定慧力下火不贪不染让汝唧熘就路还家是称敏手振火炬云显阇黎于此究涅槃生死等空花始信山僧言不谬青城山凤林寺竹浪生禅师语录卷第六青城竹浪生禅师语录青城山凤林寺竹浪生禅师语录卷七嗣法门人圆鉴录源流拈颂第一世南岳让禅师诣曹溪参六祖祖问甚处来师曰嵩山祖曰什么物恁么来师无语遂经八载忽然有省乃白祖曰某甲有个会处祖曰作么生会师曰说似一物即不中祖曰还假修证也无师曰修证即不无污染即不得祖曰即此不污染诸佛之所护念汝既如是吾亦如是拈云昔年溪山异今朝云月同颂云瑶琴暗室久埋尘才挂狮絃韵自清一曲唤回山水渌干坤大地总皆春第二世马祖一禅师衡岳山中习坐禅让知是法器到山问曰坐禅图作甚么师曰图作佛让乃取一砖于石上磨师曰磨作甚么让曰磨作镜师曰磨砖岂得成镜让曰磨砖既不成镜坐禅岂得成佛师曰如何即是让曰如牛驾车车若不行打车即是打牛即是师无对让示偈曰心地含诸种遇泽悉皆萌三昧华无相何壤复何成师蒙开示心意豁然拈云一座无罅塔子却被车牛踏破颂云机关稳密似重围影艹随身探一回砖子磨来成玉鉴从教千古漫流辉第三世百丈海禅师参马祖侍祖行次见一群野鸭飞过祖曰是什么师曰野鸭子祖曰甚处去也师曰飞过去也祖遂搊师鼻负痛作声祖曰又道飞过去也师于言下有省次日祖陞堂众才集师出卷却席祖便下座师随至方丈祖曰我适来未曾说话汝为甚便卷却席师曰昨日被和尚搊得鼻头痛祖曰汝昨日向甚处留心师曰鼻头今日又不痛也祖曰汝深明昨日事拈云秖因贪步白云殊知打失鼻子颂云父子闲行过别峰无端野鸭唳长空鼻头扭破难为语再叩玄关两耳聋第四世黄檗运禅师参马祖值祖迁化时百丈庐于墓侧师乃请问丈平日得力句丈举再参因缘老僧被马祖一喝值得三日耳聋师闻举不觉吐舌丈曰子莫承嗣马祖去么师曰不然今日因师举得见马祖大机大用然且不识马祖若嗣马祖已后丧我儿孙丈云如是如是见与师齐减师半德见过于师方堪传授子甚有超师之见拈云灼然一段真风几乎话作两橛颂云一条拄杖两人舁舁去舁来没倚依话至尽头频吐舌双收双放展玄机第五世临济玄禅师在黄檗会下睦州为首座勉令问佛法的的大意檗便打如是三问三度被打遂辞檗檗令参大愚愚问甚处来师曰黄檗愚曰黄檗有何言句师举前话复曰不知某甲有过无过愚曰黄檗恁么老婆心为汝彻困犹觅过在师于言下大悟云元来黄檗佛法无多子愚搊住曰者尿床鬼子适来道有过无过如今又道佛法无多子见个甚么道理速道速道师便向大愚肋下筑三拳愚拓开曰汝师黄檗非干我事师回黄檗檗曰来来去去有甚了期师曰秖为老婆心切檗曰大愚饶舌待来痛与一顿师曰说甚待来随后便掌檗曰者风癫汉来者里捋虎须师便喝檗曰侍者引者风癫汉参堂去拈云东林杀牛不如西林之乐祭颂云神威凛凛历沙场疋马单刀战大荒一片腥风吹宇宙分茆列土莫封疆第六世兴化奖禅师初为临济侍者后在三圣会中为首座常云我在南方行脚一遭拄杖头不曾拨着一个会佛法的人三圣闻得问曰汝具甚么眼便恁么道师便喝圣曰须是汝始得又到大觉为院主一日觉曰闻汝道南方行脚一遭拄杖头不曾拨着一个会佛法的人凭个甚么道理师便喝觉便打师又喝觉又打来日从法堂过觉召院主我直下疑汝昨两喝师复喝觉复打师又喝觉复打师曰某于三圣师兄处学得个宾主句总被师兄折倒也愿与某个安乐法门觉曰者瞎汉来者里纳败阙脱下纳衣痛与一顿师于言下荐得临济先师于黄檗处喫棒的道理拈云不是一番寒彻骨怎得梅花扑鼻香颂云不顾危亡履薄冰棒头喝下解翻身自从识得君王宝善法堂前打客宾第七世南院颙禅师上堂云赤肉团上壁立千仞时有僧问赤肉团上壁立千仞岂不是和尚语师曰是僧便掀倒禅床师曰看者瞎驴乱做僧拟议师便打趁出拈云仁者见之谓之仁智者见之谓之智颂云可征可久能化能变有时神头有时鬼面魔宫虎穴入正受佛德海中会出现大千世界总难藏浩浩皇风成一片第八世风穴沼禅师参南院院问南方一作么商量师云作奇特商量师却问此间一棒作么商量院拈拄杖云棒下无生忍临机不让师师于言下大彻玄旨拈云本是一条拄杖用之则行舍之则藏有甚奇特颂云提起当阳杀活机难容拟议落思惟玄关踏倒无今昔肘后灵符不放低第九世首山念禅师居风穴会中一日侍立次穴乃垂涕告之曰不幸临济之道至吾将坠于地矣师曰观此一众岂无人耶穴曰聪明者多见性者少师曰如某者如何穴曰犹恐耽着此经不能放下师曰此亦可事愿闻其要穴遂上堂举世尊以青莲目顾视大众乃曰正当恁么时且道说个甚么师拂袖下去穴掷拄杖归方丈侍僧问穴曰念法华因甚不秖对和尚穴曰念法华会也次日念与真园头同来问讯穴问如何是世尊不说说真云鹁鸠树上鸣意在麻畬里穴曰汝作许多痴福做甚么何不体究言句乃问师师曰动容扬古路不隋悄然机穴顾真云何不看念法华下语拈云拈起毫端风雨快者回不作探花郎颂云太古音稀玄酒浴狮絃欲断鸾胶续家贫幸有克家儿裕后光前真富足第十世汾阳昭禅师游方参七十余员善知识末后到首山问百丈卷席意旨如何山曰龙袖拂开全体现师曰师意如何山曰象王行处绝狐踪师于言下大悟云万古碧潭空界月再三捞摝始应知首座问曰见何道理便尔自肯师曰正是我放身命处拈云大人虎变君子豹变颂云有像身中无相身双张权实绝疏亲夜明符子轻拈出照破河山千万层第十一世石霜圆禅师谒汾阳经三十年未许入室每见必诟骂一日诉曰自至法席不蒙指示念岁月飘忽已事未明有失出家之利语未卒汾叱曰是恶知识敢裨贩我怒举杖逐之师拟伸救汾掩其口乃大悟曰是知临济道出常情拈云明修栈道暗度陈仓颂云三十年来曾抱拙偶然拾得峰头月辉天鉴地果奇哉普映千江一轮摄第十二世杨岐会禅师久依慈明总院事每咨参明曰库司事繁且去他日又问明曰监院异日儿孙遍天下何用忙为师俱罔然一日明出师侦之小径搊住曰者老汉今日虽与我说不说打汝去明曰知任般事便休语未卒师大悟一日明上堂师问幽鸟语喃喃辞云入乱峰时如何明曰我行荒艹里汝又落深村师云官不容针更借一问明便喝师亦喝明连喝两喝师礼拜明曰此事是个人方能担荷师拂袖便行拈云不因樵子径争到葛洪家颂云云峰鸟语露先机野艹离披更不疑拂袖便归珍重歇儿孙大有遍寰区第十三世白云端禅师参杨岐岐问受业师为谁师曰茶陵郁和尚岐曰闻渠过桥遭攧有省作偈甚奇特能记否师即颂曰我有明珠一颗久被尘劳关锁今朝尘尽光生照见山河万朵岐笑而趋起师愕然通夕不寐黎明咨决适岁暮岐曰汝见昨日打殴傩者么师曰见岐曰汝一筹不及渠师复骇问意旨如何岐曰渠爱人笑汝怕人笑师大悟拈云目极不须频话会风流公子出朱门颂云芒鞋踏破湖湘月话旧元来风味别笑里太阿出匣时撝空遍界流鲜血第十四世五祖演禅师参白云端问南泉摩尼珠话云叱之师领悟献投机偈曰山前一片闲田地叉手叮宁问祖翁几度卖来还自买为怜松竹引清风云为许可令掌磨事未几语师曰有数禅客从庐山来皆有悟入处教伊说亦说得举因缘问伊亦明得教伊下语亦下得秖是未在师疑自计曰既悟了说亦说得明亦明得如何却未在参究累日忽省悟从来宝惜一时放下遂走见云云为手舞足蹈师一笑而已后示众云吾因此出一身白汗明得下载清风拈云当年摩羯令几丧目前机颂云随色摩尼设问端当机觌面不相瞒十方世界如楟子始信壶中别有天第十五世圆悟勤禅师为五祖侍者一日部使诣祖问道祖曰提刑少时曾读小艳诗否有两句颇相似频唿小玉元无事秖要檀郎认得声提刑诺诺祖曰且仔细师问提刑会否祖曰他秪认得声师曰秪要檀郎认得声既认得声为甚却不是祖曰如何是祖师西来意庭前柏树子聻师忽有省遽出见鸡飞上栏干鼓翅而鸣乃曰此岂不是声遂呈偈曰宝鸭香消锦绣围笙歌丛里醉扶归少年一段风流事秖许佳人独自知祖遍谓耆宿曰吾侍者参得禅也拈云见色非干色闻声不是声颂云古今同辙不同轮拨转枢机越样新声色堆头留不住千峰顶外有孤层第十六世虎丘隆禅师谒圆悟悟问见见之时见非是见见犹离见见不能及遂举拳云还见么师云见悟云头上安头师闻脱然契证悟叱曰见个甚么道理师曰竹密不妨流水过悟肯之有问悟曰隆藏主柔易若此何能为悟曰瞌睡虎耳拈云官不容针私通车马颂云窄路相逢频试问扬鞭指处的家乡徽音不借宫商曲调转阳春清韵长第十七世应菴华禅师依虎丘半载顿明大事隆忌日师拈香云平生没兴撞着者没意智老和尚做尽伎俩凑泊不得从此卸却干戈随分着衣喫饭二十年来坐曲彔床悬羊头卖狗肉知他有甚凭据虽然一年一度烧香日千古令人恨转深拈云秖为当年逢敌手一回思想一伤神颂云击鼓其铛事若何狼烟息尽罢干戈太平不许持弓弩落落犹夷唱哩啰第十八世密菴杰禅师参应菴一日菴问曰如何是正法眼师曰破沙盆菴颔之拈云云从龙兮风从虎圣人作而万物睹颂云六阴剥尽一阳来槛外梅花斗雪开法眼分明该万象沙盆元未强安排第十九世破菴先禅师参密菴时密住灵隐师分座有道者请益曰猢狲子捉不住愿垂开示师曰用捉作么如风吹水自然成纹拈云一堂风冷淡千古意分明颂云月到天心处风来水面时一般清意味料得少人知第二十世无准范禅师初谒育王佛炤炤问何处人师曰剑州炤曰带得剑来么师随声便喝炤笑曰者乌头子也乱做后至灵隐破菴为首座同游石笋菴有道者请益猢狲子话师于侍傍大悟拈云一点水墨两处成龙颂云怀州牛喫禾益州马腹胀天下觅医人炙猪左膊上第二十一世雪巖钦禅师在无准会下每遇入室举主人公便可𨁝跳举衲僧巴鼻佛祖爪牙更无下口处此病碍在胸中十年后过浙东天童育王两山佛殿前闲行抬眸见一株古柏触着向来所得境界一时飏下碍膺之物扑然而散始见径山老人立地处正好三十棒拈云虽然拾得一只眼睛却把佳珍丧尽颂云祖师牙爪衲僧巴鼻露柱灯笼土块顽石子鸡啼白一转霜参天古柏有谁识咦赤骨律九天云尽真消息第二十二世高峰妙禅师参雪巖才问讯便被打出后入室巖便问谁与你拖者死尸来声未绝便打出一日偶睹五祖演真赞云百年三万六千日反覆元来是者汉忽有省后侍巖次巖问日间浩浩作得主么师曰作得主又问睡梦中作得主么师曰作得主又问正睡着时无梦无想无见无闻主在什么处师无对奋志入龙须越五载连单人推枕堕地作声廓然大彻如在网罗中跳出元来秪是旧时人不改旧时行履自此安邦定国天下太平一念无为十方坐断拈云匙挑不上风吹不起主人公面目大约只如此颂云数载殷勤无朕迹同行共住不相识邻单蓦地推枕头打断虚空腿一只第二十三世中峰本禅师因观流泉有省诣高峰求正峰打趁出既而民间讹传官选童男女师问忽有人来问和尚讨童男女时如何峰曰我但度竹篦子与他师于言下彻法源底峰付偈曰我相不思议佛祖不能视独许不肖儿见得半边鼻拈云本是一国之师为甚么被蹄泉里淹煞颂云古径林泉逢故友呵呵拊掌笑无休德生有德暗通津犯鼻挥斤陈好手第二十四世千巖长禅师参中峰峰问日用事如何师曰念佛峰曰佛今何在师拟议峰厉声叱之恳求法要峰举狗子无佛性话师参三年闻雀声有省峰复斥之师愤然夜半忽鼠翻猫器堕地作声恍然开悟复往质峰峰问赵州何故云无师曰鼠偷猫饭峰曰未在师曰饭器破矣峰曰破后如何师曰筑碎方瓮峰乃微笑嘱曰善自护持时节若至其理自彰拈云若以色见声求未免随邪逐恶颂云未透情城如火急夜头鸟语通消息前途更有一重关老鼠无端打破甓第二十五世万峰蔚禅师谒千巖巖问将什么与老僧相见师竖拳云者里巖又问死了烧了在何处安身立命师曰沤生沤灭水还在风息波平月映潭巖又问不是心不是佛不是物是个甚么师以坐具打圆相叉手而立又斫松次师拈圆石作献珠势云请师酬价巖曰不值半文钱师曰瞎巖曰是你瞎是我瞎师曰瞎瞎巖命分座说法拈云直饶问答分明亦是髼头弄傀儡颂云金山有璧卧荒丘信手拈来不易酬三献楚王仍不识秪因价重等阎浮第二十六世宝藏持禅师参万峰峰付法偈曰大愚肋下痛还拳三要三玄绝正偏临济窟中师子子灯灯续焰古今传拈云如水投水似空合空颂云兔角杖能挑日月龟毛绳解缚龙蛇平沉宇宙嚣氛尽祖祢相承是当家第二十七世东明旵禅师参宝藏藏问云心不是佛智不是道汝云何会师向前问讯叉手而立藏云汝在此许多时还作者个见解师乃愤然至第二日蓦然打彻呈偈云一拳打破太虚空百亿须弥不露踪借问个中谁是主扶桑迸出一轮红拈云直饶打破太虚空仅可无智人前卖弄颂云七窍初分渐别离无阴阳地蓦逢渠从今结个忘年友起坐相随不放伊第二十八世海舟慈禅师参万峰举楞严经但有言说都无实义话求决峰噼口两棒拦背一蹋趯云者是实义师觉有会隐居洞庭山二十九载僧问当日有何所见隐于此师曰昔问万峰但有言说都无实义峰便打从此不别参僧曰请言所以师曰但要人知痛痒是实义是妙心言说尽是皮毛僧笑云如此见解生死尚未了何得言悟未在不见道心不是佛智不是道耶师遂弃菴诣东明明问见何人来师云万峰明云万峰即今在什么处师罔然明云如此不曾见万峰师归客寮三昼夜寝食俱废忽香灯绳断堕地顿然大悟拈云未开口已前荐得略较些子若待棒下知归早落言诠了也颂云二十九年寻实义溪声鸟语咸花费勐然扽断烂灯绳击得虚空齐粉碎第二十九世宝峰瑄禅师在俗为木匠与海舟造塔斧伤足求为僧充火头一日负柴舟见云将棘刺作么师云是柴舟呵呵大笑云是柴拿去烧师遂起疑参究偶因火燎面难忍以镜炤之豁然大悟呈偈云负柴和尚唤作棘火焰烧眉面皮急祖师妙旨镜中明一鑑分明玄要的拈云镜中明妙旨万里望崖州颂云同气相求不识名同声相应不知心丙丁童子无情见燎却当年旧面门第三十世天奇瑞禅师参宝峰问甚处来师曰北京峰曰秖在北京别有去处师曰随方潇洒峰曰曾到四川么师曰到峰曰四川境界与此间何如师曰江山虽异风月一般峰竖拳云还有者个么师曰无峰曰因甚却无师曰非我境界峰曰如何是你境界师曰诸佛不能识谁敢强安名峰曰汝岂不是落空师曰终不向鬼窟里作活计峰曰西天九十六种外道汝是第一师拂袖便行峰付法偈曰济山棒喝如轻触杀活从教手眼亲圣解凡情俱坐断昙花犹放一枝新拈云箭锋相注即不无要且当仁不让颂云无烦千里访知音掣电之机岂让情好手手中呈好手红心心里中红心第三十一世无闻聪禅师参天奇奇问苦乐皆心因何外取师曰秖为不了奇曰是非皆事因何妄承师曰错认定盘星奇曰迷悟皆人因何不懂师曰早知灯是火岂向四方求奇付法偈曰道者心同慈姬心争教赤子因群阴辅成架海金梁栋佛缺方知补浩任拈云龙蛇易辩衲子难瞒颂云师资嘉会岂寻常虎穴魔宫任主张佛祖位中留不住电光石火露行藏第三十二世笑巖宝禅师参无闻问十圣三贤巳全圣智如何又道不明斯旨闻厉声曰十圣三贤尔已知如何是斯旨速道速道师下语不契一日水边洗菜适菜堕水圜转捉不着忽有省携蓝归见闻闻问是什么师曰菜闻曰何不别道一句师曰请和尚别问来师一日与闻围炉次闻曰人人有个本来父母子之父母今在何处师曰一火焚之闻曰恁么则子无父母耶师曰有则有佛眼觑不见闻曰子还见否师曰某亦不见闻曰为什么不见师曰若见即非真父母遂呈偈曰本来真父母历劫不曾离起坐承他力寒温亦共知相逢不相见相见不相识为问今何在分明举似师闻曰即此偈堪绍吾宗拈云定慧力庄严历劫不思议颂云应机接物如煦妪今古无殊岂等伦旷大劫来真父母十方世界现全身第三十三世幻有传禅师闻灯花爆声有省直造北方参笑巖求证巖曰汝将从前得力处一一说来为汝印正师具实说至语半巖蓦趯出鞋曰向者里道一句看把师话端打断通夕不寐明晨伫立担下巖见唤师师回顾巖翘一足作修罗障月势师当下豁然拈云刚被太阳收拾去却教明月送将来颂云入理深谈话半途芒鞋跃出觜卢都灯花爆出当阳旨明月堂前继祖图第三十四世密云悟禅师挑柴过山湾见一堆柴突露面前有省弃家入龙池依幻有和尚脱白请益幻幻曰汝若到者田地须放身倒卧嗣后惟加骂詈师惭闷交加一日城归过桐官山顶忽觉情与无情焕然等现大地平沉时幻迁北京师乃往觐幻问汝有新会处么师曰一人有庆兆民赖之幻曰汝又作么生师曰某甲得得来礼觐和尚幻曰念汝远来放汝三十棒师抽身便出一日幻问忽有人问汝如何秖对师蓦竖拳幻曰老僧不晓得者是甚么意思师曰莫怪和尚不晓得三世诸佛也不晓得一日幻举拂问师云诸方还有者个么师震威一喝幻曰好喝师连喝两喝归位幻嘱师扶佛法师呈偈曰若据某甲扶佛法任他都来总与三十棒莫道分明为赏罚拈云桐官山顶悟去杓卜听虚声何故聻赚杀许多人向柴堆里觅宗猷颂云龟毛举起验当阳一喝如雷脱体张赏罚分明无固必从教定国与安邦第三十五世破山明禅师十九游方至讲席听楞严至七处征心八还辨见恍有入处每看古人公案如银山銕壁自誓不明此事终不放下如此住楚之破头山艹衣木食三载一生伎俩般尽打并不下看高峰语录以七日为限做了五日两眼昏花如有气死人一日发极到万丈悬崖上立定云悟不悟性命在今日辰时立到未时之际眼前惟有一平世界更无坑坎举足经行不觉堕落崖下将足损了夜半翻身忽痛大悟密举从前如获故物高声叫云屈屈一居士诣前问云脚痛么师噼面一掌云非公境界师足痊遍历诸方末到金粟谒密云和尚密问那里来师曰云门密曰几时起身师曰东山红日出密曰东山红日出与汝甚么相干师曰老老大大犹有者个语话密曰我既如此你者许络索又是那来师震威一喝便出次日进方丈密命坐师曰昨日走得今日走不得了密曰做贼人心虚师曰是贼识贼密颔之拈云举足下足踏翻一平世界动转施为运用本地风光颂云撒手悬崖沙界空凡情圣解一时融掀翻大海无涓滴放出东山日正红第三十六世昭觉醉禅师参遍诸方后至破山处问昔僧问云门如何是佛门云干屎橛意旨如何山曰胀坏了我饿坏了你师曰疑杀天下人山作卧势云老僧不参禅秖爱伸脚眠师复疑骇动静似一个有气死人相似一夜因倒穿了鞋脚套不上拟伸手拔有省入方丈辞山出崃参天童密和尚于万工池一见便问万里趋风乞师一接密便打师一喝便行密赶上和行李打脱一日上太白顶拖柴因竹签伤足血迸污地忽听梆鸣声振山谷忽然大悟归堂浴后进方丈作礼云某甲有些快活密作听势师便打两个喷嚏密打云那里失利来者里拔本师又两喝密连打云翻不快活了师拂袖出复至蜀之大宁寺谒山山问你从南方走一回带得甚么宝物来师竖一拳山曰别我七八年一点气息也无师曰若有气息则不归了山肯之拈云失利于太白峰拔本于大宁寺诚如货卖当时也须不离行市颂云梆振灵台惊海岳唤回劫外一枝春浑然刺破虚空骨大地茫茫血染骍乙亥春日与文博圆鉴禅人无文印子即吾宗心佛众生体亦同吩咐福城鉴上座高悬肘后验狞龙密蜂颂十首律令森严至化隆君臣道合万机通家齐国治从来事共扇淳风宇宙中气宇如王孰敢撄锋铓拉着便伤人天衢直造花阴下得意归来罢问程冒雨冲风透别林百花丛里露全身馨香翠色无相碍任运能追冶艳魂同声相应适天机一志腾霄讵放低时节到来忙不彻无花那肯恋空枝身如楟子量如渊方寸元来世界宽漆桶打通滋味别管教个个绝廉纤浩气鸿钩非义袭高原平地信翩翩花神难禁纤腰客脚下无丝任纵横济济英才各逞能通身负蕊献功勋于中设有非同志把定牢关不放行封疆稳密不通风消息洞开理大同战将如星排御级雍熙秩秩扈王宫频怀干蛊日兢兢佐命应当辅化成片片赤心垂统绪毋容外侮势相侵八表无虞总放闲时清道泰悉相安怡然恺悌家常事一桶山河傲两间山居十首古岸卜幽居云深最得宜林疏风拂雾竹密竟成篱水野通龙穴山孤鸟道危荜蓬如欲卓地设自然基茆屋结陵东徒教古径通疏帘邀月侣瓮牖饮良朋瀑布飞空碧松声递韵丰终朝何所事学圃种蔬菘寄迹隐林泉穷崖野水边支铛和月煮枕石傍云眠鸟笑知村远猿啼识异廛浮生如幻梦是以住山巅一杖倚岩廊孤危踞上方松涛浓欲滴竹翠醉风狂字水如仙掌群峰列锦章嘉宾来化外共赏白云乡俾牧衡门下烟林作四俦巉巖为屏障野鹤伴陵丘树老先凋叶花丰蝶兴优陶然忘世味枝隐傲王侯散步翫春还山前万卉妍笋抽因地煖花发向阳巅柳岸拖金缕风梭织绵川谁能知此意与我作忘年一阴传夏令满苑飒熏风细艹青还碧荷华白间红烹茗筵异客採药命山童乌兔飞如箭光阴日不同篱园蟋蟀鸣小𩗊送秋声水落溪源瘦叶黄山色更松枯如龙竖艹腐见硚横数𨙰商丝曲谁将好韵赓苇絮飞如雪征鸿渐履霜六阴消息断一线续微阳觱发侵山寺乡关客思长从来稽古帝至日不巡方养素栖崖壑居恒百事便充衣裁桧叶种月垦畬田放旷登高岸乐饥有活泉买山学小隐抱拙浑忘年廛居十首廛市建菴居羞惭百不如凝尘风自拂室闇有蟾蜍衲破慵为补无心读梵书黄牛师子辈毕竟罔俦渠城头吹画角声细落来迟消息通玄府枕边梦破时茆檐县皓月风喊宇前篱公案元成现当人毋自欺遁迹卧琴台拙无应世才怡然消岁月适意任徘徊唤马须相嗒唿牛岂更唉行藏归造物孰敢别安排溷俗同尘歇浮名却可埋幻身邻酒肆绝迹步花街未蓄瑹賝货生姜舖久开来沽须待价元不挂招牌时畅没絃琴玄机越古箴调高惊竖役兴至若难禁妙应机先曲惟将达此心唤回山水渌几个是知音镇日放憨居浮华事久除并无尘世累那有道心虚紫芋充枵腹裁云补毳袽闲来柳陌上春沼数游鱼幻质寄阎浮元无事可休长街骑竹马短巷卖风流肉案寻弥勒酒楼应觅牛翛然超世表佛祖位难留金风来上苑菊蕊傲霜娇露白凝青女梧桐叶正凋莎鸡方振羽鹤唳九皋遥节届催何急人情日渐浇干坤为大厦化育駃如马阴卷藏于密阳舒复在下小人之道消君子来无假寒极雪花飞日行南至也山河无畏榻万象为衾枕生佛本同源魔军咸共景群英醉利名惟我梦先惺但以效廛居何能称大隐村居十首十室烟村里于中有俊英诛茆宜缚屋缏竹若为城抱义心初静居仁身自清柴余容易拾水近可支铛庐成信有时纵广丈余基地固桓楹稳千泉旋凿池窗疏黄叶补檐矮月来迟共话松巢鹤爰居心绪怡处世若浮沤胡为得久留朝来彷彿暮春至倏经秋碌碌何时歇劳劳那日休百年如电拂所以息驰求几验落花红频居山水中往来无俗客谈笑有村翁赞育虽难及持身蹈古风造茎无缝塔八面最玲珑谷风习习微杨柳正依依田畯初传檄农功始动机披星擎耒出戴月负锄归一度春霄至乘时助范围乘兴步南塘荷华逆顺香长堤莺弄柳小径蝶穿芳啜茗侵莓石论诗韵夕阳更来濠上翫鱼乐斗风狂金菊傍篱黄西风入画堂开煁宜续火布户御严霜扫叶防寒逼厨空应积粮一年生活计莫待急时忙情忘百累休无事挂心头名利难为摄尘寰岂逗遛时乎闻说诡徙倚翫松丘洁身随去就不必类巢由愚愚忘所倚洞鉴玄微旨兔角杖龙蛇龟毛绳虎兕森罗陈旧面万象示心髓大地如许宽咸归方寸里吾居村落东村事仅相同村乐堂阶奏村歌阡陌中村田依序种村地及时攻村市沽村酒竟成村里翁船居十首逃名故买舟暂泊钓矶头惯击帆前月频邀柁外鸥澄清方举櫂水曲始拖钩运柁通三岛抛篙过十洲寓志五湖游芦花两岸幽江皋盟野鹤邀月誓为俦渔火烧汀远沙禽伴水流访贤逾小浦兴尽复移舟万里一帆通银涛漾碧空潮声来势险日影映江红水顺舻行速风调勿转蓬澄潭留不住别港钩狞龙摇曳逝江滨汪洋水脉淳烟波腾浩渺远岸峙连峮鮄鲌依篷动鸿音落涧漘长年垂直钓未见上鲭鳞皎月出云端中流竟截澜漠歌惊野岸帆影覆江于柳线穿烟碧芦花宿鹭寒身居烟水外落落且盘桓兴至转扁舟仍挨古埠头片云堪作饵纤月可为钩易见赤魦鲤难逢称意鯈几回欲罢钓欲罢不能休江村添意气任运成家计此岸唤舟人咸归彼岸去智愚偕携手贫富俱相济苦海驾慈航度生为正事篷窿浑似菴舞櫂过湘南问道亲渔父论心就月谈援琴歌永矢唿酒且湛酣梦入黄梁枕俄惊燕语喃雪夜江城阔莹然境亦隆风清冰似玉露冷树愈丰闲寂无人语嚬呻有泽龙海天皆一色罕遇打鱼翁历遍海云乡曰归见岁阳纵横知水性清浊识沧浪打凤罦收讫罗龙网不张御风歌款乃仍复隐崖廊青城竹浪生禅师语录卷七终