吹万禅师语录序禅宗至今日滥觞极矣得一橛之见者辄诩诩自矜冒名祖位抹煞宗旨埋没古人以欺当世予致慨者久之聚云吹万禅师中兴大慧力究五宗发于言为灌顶醍醐着于书为渡迷宝筏昧者犹谓宗贵一家言而不观乎吾儒明一经者孰若博通五经之谓大儒耶昔有称楚石为妙喜后一人如聚云之作略超群绝伦即起楚石而问之似亦愿避三舍诚明兴以来禅宗仅见之一人尔惟是󵍁光晦迹居于巫崃锦江之隈不因人热以务衒鬻故圆寂数年而语录犹未全刻更有别录数十种计近百卷皆发明三代之奥以旁抉诸子百家即吾儒皓首穷经尚不能闯其廊庑岂今之粑脱禅所敢望而伍者哉予与同盟醉心此道仰止高山因谋诸剞劂以行于世噫予未得为聚云徒也予私淑诸人也天下人未必皆以耳视能具择法眼者谅不以予言为谬矣崇祯壬午菊月水部尚书郎前榷荆使者江右熊汝学灯照稽首敬识序呜唿聚云老人逝耶未逝耶余与诸方见而知之闻而知之家风丕震作略斩新只者些子出入儿孙面门穿透祖佛鼻孔一场懡㦬老人分中且置余辈今日意作么生先德云不道无禅只是无师又云不道无师只是无禅如此批判亦属隔靴搔痒刻舟求剑无有是处乃老人以慈悲心修真实行不惜络索尽情拈出无论言句无论棒喝无论椎拂玄要主宾照用权实应针利物一时迸现而又开豁五宗毫发无渗波澜独绝此不独临济大慧千年一炬即起从上佛祖而问之亦子舆氏所谓圣人复起不易吾言者也老人悯念末法杂毒日深蕴借骊珠不轻解额而精光焕发如景星庆云所以鼓吹休明翊赞隆盛者应候而出极奇特极平常宝月一轮近在铁壁禅师毛孔中引而伸之触类而长莫道无师莫道无禅如是为师如是为禅信天下无二文殊也而世之眯目禅和一橛未明妄生颠倒麤疏浮薄自等市沽即谓黄面阿翁不妨浪子破家有日阎罗抵对未免丧身失命老人恁么婆心太切杀活纵夺拯溺救焚得未曾有非为分外愿自今以往与么不与么委悉不委悉举似诸方诸方具眼自当遏旋流弊荐取真源宗旨不知祖家种草疑杀天下人庶与我聚云老人相见语录凡若干卷未刻种种余与同志激扬次第锓布先为忉怛志所皈云崇祯壬午小春既望鹿园学人黔南沈奕玮稽首识于平山舟次重刻吹万禅师全录疏论禅宗于今日亦难矣矧予里弹丸地乎诸剎衲子无异凡夫询以出家本旨喑然也此风既堕大厦非一木可支后生辈无大福德才有所见便作乞儿相以一饱为足不堪种草纵有十分饶舌故作婆心总是葫芦样子独吹万禅师具丈夫概目视云汉手扪星辰非随群逐队者流予皈依久矣一日庄诵语录真若狮子吼声令人惊怖久之犹甲拆之沾润露也予叹之曰吹万禅师真不朽人也说玄说要一一从胸臆中流出有如禹之治水孔之闻韶羿之射玉良之御孙子之用兵左丘明太史之文章无可思议信哉吹万禅师真不朽人也予于斯道虽未梦见颇觉技痒安得舍尘网拂衣策杖归向桃花源哉禅师之传录匪只一种尚有未行世者我等望法门金汤倜傥从新以禅师一灯布百千万亿灯也崇祯癸未端阳日发弟子高仰之沐手和南疏吹万禅师语录目录序疏卷一上堂卷二上堂卷三普说小参卷四示众茶说卷五法语入堂入室勘辨问答卷六颂古卷七颂古卷八偈卷九偈卷十佛事像赞书问卷十一诗卷十二诗卷十三词歌卷十四赋记引卷十五序文卷十六传篇卷十七说卷十八说卷十九缘起卷二十杂着行状塔铭吹万禅师语录卷之一嗣法孙灯来重编上堂万历戊午上元日霜轮上座檀越四众等请师开法于湖广衡州府潇湘湖东禅院至座前连喝三喝云还会么也须高着眼陞座拈香云此瓣香浑沦世界筦籥生成吹之则书洛图河扇之则云龙风虎爇向炉中奉祝皇帝万岁太子千秋辅弼伊周贺金牛于锦幔出入姜传懽玉马于彤墀此瓣香如膏如泽如旸如春干运四时凭临造化爇向炉中奉为潇湖郡主宰官檀越嘉禾穗茂四境三祝于华封荐句神开五蕴独超于色相此瓣香轰天碎地倒岳倾湫灼破顶门眼睛熏开眉毛骨髓爇向炉中供养大慧下现住四川叙州府朱提山上月下明和尚用酬法乳伏愿旃林哮吼尘尘剎剎踊金毛石室挥扬郁郁葱葱飞玉片拈毕据座上首白椎乃云噼面迎风掌当胸辊肚拳具眼衲僧向者里用得犹是三五一轮在在光辉火树银花时时灿烂若也半明半暗恐未梦见在呵呵不是法门无面目只怕蜈蚣太多足咦还有承当者么上首再白椎师下座上堂举憨山自赞出世六十年当军三千日住山二十秋毕竟没巴鼻为僧不解禅涉俗何拘忌是何等业缘作者般虫豸最可喜底一片痴心把佛祖门庭当自己家事烦恼无边苦海无际历尽风波随行逐队荆棘林里横身干戈场中作戏到于今不肯回头阎老子岂不生气想待弥勒下生那时方才理会呵呵春山夜雨子规啼声声叫人且归去师云者汉虽然如是犹未悬巖撒手在一片真空无去来岂容内府生计较出世当军住山达多镜里一照说甚悟禅涉俗业缘有甚佛祖门庭家道苦海即阆苑之银深烦恼是菩提之佳兆荆棘林本来无碍干戈伤任他跳跃回头不回头在我脑后空甚么阎老子生气取调弥勒下生理会自欠一重憔懊只须随分纳些些免使傍人错道呵呵我者一笑你看那夜雨子规自不啼上林归去春光早上堂一不做二不休杀人须究亲下手捉贼要识真领头平息了万事丢一颗明珠衣下收燄山叠嶂从兹破爱海波涛信不流卓拄杖一下上堂问仰钻瞻忽意旨如何师述偈云硬似绵团软似铁六月炎天一点雪露柱灯笼笑点头哑人得梦向谁说上堂举寒山子歌云东家一老婆富来三五年昔日贫于我今笑我无钱渠笑我在后我笑渠在前相笑倘不止东边复西边师云大众若是于此中领会不来嚼碎五千余卷犹是他家茶饭反惹得眼饱肚中饥只侥推到腊月三十日螃蟹下锅未免脚忙手乱上堂二月阳春仲山花任自开丈中风埽地天上月临台露柱黄昏笑灯笼晓夜哀若问他家信庚方看月歪解制上堂西来正法眼光照五须弥风吹花草动雷鸣天下知昨夜金牛吼木马嘶惊起银河碧浪涌震动蓬莱三岛驰被老僧扭着鼻头拽过人间天上掷下寂灭光明海中气也出不得大众知么若知即便两手捞出若不知闭却汝眼塞却汝耳箝却汝口向万里无寸草处去随分娑婆诃只等秋风吹入户寒雁送声来崇祯辛未腊八日布金檀越田侍御令子别驾素庵居士同四众等请师结制于忠州聚云禅院拈香毕竖拂子云从上古人只为者箇东留瞒顸了许多英雄豪杰赚陷了许多高人达士抛撒了许多油盐酱醋今日老僧不徇人情向汝诸人道破只要汝等于日用二六时中行住坐卧处穿衣喫饭处运水搬柴处承当若承当得来英雄豪杰也瞒顸他不得高人达士也赚陷他不得油盐酱醋也抛撒他不得且问大众如何是者箇东西参上堂拈拄杖云向东也是者箇向西也是者箇向南也是者箇向北也是者箇若离者箇上无三界诸天之乐下无五趣三途之苦四圣六凡全仗着他撑门拄户迄到德山长老将来胡打乱敲却被临济侍者夺来当胸一拄只得便归方丈去今日落在老僧手里竖亦不着横亦不着不竖不横又作么生卓一卓元旦上堂去年腊月三十是岁之终炭里乌龟走今年正月元旦是岁之始雪上鹭鸶飞终处不为灭始处不为生作么生是不生不灭底道理良久云金芽柳灿莫轻瞒自在东风暖复寒着眼看时还不是依稀萝影月阑干上堂今朝正月十五僧堂集众打鼓若问西来大意花笑鸟啼风舞大众须知一番景过一番新试看春水起赤稍之鱼地雷震禹门之浪好趁者箇时节大家向前腾跃始信天上天下唯吾独尊上堂问未开口已前请道一句师云玉兔怀胎来树下金乌抱子上天衢问如何是一纤微尘开华藏师云夜雨滴檐前铿铿论实事乃云说理说事可中更无两头论是论非箇里岂存二见要理即理要事即事十方世界露全身是则随是非则随非一纤微尘开华藏到者里凡圣无容安立那其间佛法不用商量秋江处处好风流妙在长空明月上卓拄杖一下上堂欲参自己生前事急急回头点旧山雪压翠微形不老烟笼薄暮体非顽怪来若讶云中石觉后难分水上斑花笑鸟啼随任运何妨踏破祖师关上堂三目山与滑石滩论义一箇口蒙口蒙口蒙一箇震动三界天主四部地神担起三藏十二部一切修多罗为渠作箇註解解亦不出被老僧拂子一喝忽忙道箇硬如绵絮软如钉静似杨花动似岑十箇指头两只手看来不是等闲人上堂聚云有三种法名曰三关若也透得方许亲见聚云第一种要脚掌掉后若一向在前直饶走到弥勒下生也没休歇底日子第二种要鼻孔朝天若一向朝地只唤作寻香逐臭第三种要脑后具眼若一向照前则阿爷阿娘衣食冻馁枯瘦如柴为儿底毫无顾盼听吾偈黄昏钟响日头红晓来依旧月当中讨火童子吹波浪征西戎马面朝东上堂唤作如如早是错也唤作文字不亦乖乎虽然号作阳春令却借东风暖上林红白满园关不住牧童狂指是花村上堂华严会上五十三员善知识在汝等诸人十二时中放光动地只为太近所以不自觉知良久云日中一供饭晨朝一餐粥大众集斋堂老僧持钵出问和尚未登座时五十三员善知识又在何处师竖起拂子云会么进云此后如何师云无风树叶动必定有鸦栖田素庵居士荐母请上堂去年此日四月八今年此日四月八处处九龙香水飞山山五色天花撒只有聚云更不同摩耶受法于悉达今日净信檀越追荐亡母利幽一句又作么生以拄杖向空拨云拄杖挑开无缝塔多宝全身作圣胎上堂问中兴大慧事如何师云噼破不为两扑碎始成团进云光前显后底一句分付阿谁师云虚空皮打皱海水骨头坚乃云新秋烟迷柳夏余风入松梨花蛱蝶飞田蛙唱晓钟上堂以拂子于空中画一相云秪者箇释迦得之唤作涅槃妙心老氏得之唤作清净无为孔子得之唤作虚灵不昧且道今日落在老僧处唤作甚么良久云言言擒风捉月句句击水敲空上堂问释迦如来初出母胎即云天上天下唯吾独尊云门是甚么人要一棒打杀师云后生可畏僧礼拜乃云若在者里会得达磨不必西来玄奘何劳东去天下老和尚亦不消拈鎚竖拂行棒行喝冬去春来穿衣喫饭好不快活上堂四节日陞堂百丈老人龟鑑半月半月说优波尊者准绳为甚么石门聪十五日已前用锥十五日已后用钩老僧今日坐在三五光中管教龟鑑准绳一齐放下前后钩锥俱用不着只听箇幽鸟语喃喃辞云入乱峰我行荒草里汝正入山村上堂大道只在目前要且目前难睹欲识大道真体不离声色言语如何是声色黄莺啼柳树白鹭立沙滩如何是言语佛印遭墨刑面面都是字浴佛上堂今日释迦诞辰诸人皆以殿前太子用香汤浇灌大作一场漏逗老僧单鼓两片皮打些葛藤拨开众生界中诸佛知见不为分外为甚么如此朝三暮四朝四暮三又令猴怒又令猴欢伏惟尚飨盂兰日上堂秋风清秋水绿烟锁幽林霜露拂雪阵芦花万里绵金雕沙渚千丘粟于斯得见境中人体素素兮文郁郁大众知么欢喜日喜于此盂兰盆营于此僧伽耶供于此百万亿座世界花阿谁不在花光里一回举着一回新剎那脱却皆由尔作么生是皆由尔参接得汉月禅师书上堂无事讨事非故作故过得江来宾鸿迷路解下素白吴风扇鼓如何是吴风扇鼓维那举柬云此是玄墓山汉月禅师来底书子高声读云大慧禅师说尽人间禅病四百年内望之如渴人求井不料一枝埋没向三崃锦江之上师喝又读云前得来书语录已见作略过人第末得从容谈三月于水流石上为恨不浅师又喝复读云兹闻已返崃中略伸四问万乞答我更欲禅师起巳坠之禅于今日令后辈重见天日于座下断不令某遗恨耳至祷至祷师复喝乃云大众会么此正是我有时一喝不作一喝用只者三喝即当展具三拜礼达汉月禅师第一喝礼不为禅师放光射于巴子国只为禅师有大悲心扼腕大慧老人门庭冷落第二喝礼不为禅师书通人事奖誉过情只为禅师识得忠州三目山聚云寺有一眼大慧泉从新迸出第三喝礼不为禅师千里同风德音远顾只为禅师启我将径山普觉塔子百咂碎倒题年月唱一首噼破韵底曲子洗开天下衲僧耳中正眼免使膏肓竖子假以心性椰榆本命元辰大众山野为甚么和泥合水作者般去就忆昔幼年曾在芸局窗边偶得大慧老人语录读之心醉谁知破家散业后拶入朝阳和尚洞里咂着一粒老鼠药灼然恶发咬穿鼻孔辊在水牯牛队中作箇他家儿孙血脉自是不昧复喝一喝云不因一事不长一智玄墓山前古镜悬聚云堂上珠帘碎交罗错杂满三千百亿人天脚点地从此一回音信通犯挥斤无不是以拂子击禅床三下写师真请上堂举玉泉皓自赞云粥清后坐床窄先卧耳聋爱高声眼昏宜字大者般说话虽是本分家风向上一着犹未在今日缁素辈以老僧三百六十骨节八万四千毛窍交付丹青一笔画成却请老僧自赞出世三十年头戴一只角逢人看不见空向我摸索于今漏逗者封皮海底榴花红似雪只须着眼脑后观青山万里一条铁且道是向上一着是本分家风良久云八百余家成巧手大家依样画葫芦铸佛上堂以拂子于空中画相云者一尊三昧乐正受意生身以拂子点一点云者一尊觉法自性性意生身以拂子画十字云者一尊种类遍现无行作意生身三佛形容总不真眼中瞳子面前人若能信得家中宝啼鸟山花一样春掷下拂子高侍御建盂兰会请上堂竖拂子云新秋烟雾锁溪头皎皎蟾光十二楼坐到五更天未晓黄昏钟鼓入林幽咦不许夜行刚把火只须当道与人看元旦上堂年年岁岁正月一岁岁年年一月正花开花谢还依树尘生尘灭总由心绿水动时飞浪雪寒风逼杀结霜冰可笑几番如此过不知谁是住山人大众有识得住山人者么僧出师下座阅藏圆满上堂座元问和尚大开炉鞴应接方来设使遮天盖地来时如何师云札进云沉踪隐迹来时如何师云舌头飞铁马脚指涌丝纶进云总不恁么来时如何师云一任七颠八倒进云恁么则虾蟆蚯蚓也解得禅师云着着着元掩耳入众乃云昔日达磨不来东土二祖不入少林所见所闻秪有黄面老子修多罗教殊不知此教如标月指若复见月了知所标毕竟非月后来鲁祖长老凡见僧来便面壁恰到有些气息所以万松道灵山如画月曹溪如指月争似鲁祖在水晶宫里广寒殿上披襟相见以拂子画相云还见月轮么尹参府受戒请上堂维那白椎师云若论第一义维那一椎打得谛当但不知第一义已前还通得消息也未首座出才礼拜师云如何是第一义巳前消息座便喝师云未在更道座掷下坐具云疋马单鎗要与和尚相见师云海底泥牛脚插天座云某甲进前三步师云退后三步作么生座复喝师连喝三喝座作礼西堂出师云如何是第一义已前消息堂云某甲不问请和尚不答师云你正不问我正不答进云还请直捷道一句师云卜萄架上结冬瓜堂云道破虚空无箇事恐惊牛斗卧江寒师云老僧不是恁么人堂归众乃云僧问赵州万法归一且道与第一义底一是同是别州云我在青州作领布衫重七斤且道与第一义已前消息是同是别若道同朗州山澧州水四海五湖王化里若道别豆子山打瓦鼓阳乎山下白雨也不同也不别滕王高阁临江渚佩玉鸣銮罢歌舞今日尹参府皈依佛法也只为者第一义受持五戒也只为者第一义因戒生定因定发慧因慧参得自性念佛底主人公也只为者第一义且道如何是第一义咦上堂冬至日一线天地雷复柳含烟遍地红轮真箇是叶上霜珠圆更圆佛身充满于法界普现一切群生前鹫峰峰下重相见鼻孔原来总一般急吐却野狐涎骅骝马珊瑚鞭一骑红尘妃子笑等闲不许外人看为甚么不许外人看路逢剑客须呈剑不是诗人莫献诗问如何是佛师云拄杖撑着月如何是祖师云横肩两样看如何是超佛越祖师云提起三十棒僧一喝师拍掌三下病中上堂维摩病在毘耶城老僧病在聚云寺两箇无孔铁鎚一前一后相似今日若有人问话但只摇手如云不会向道老僧感冒伤风失了声气举隐首座秉拂上堂佛无面目说是说非祖是白拈靴里弄指达磨西来不立文字直指人心见性成佛到有一千七百则葛藤黄面瞿昙三藏十二部一切修多罗又道四十九年未曾说出一字老僧三十年撞入他家队里惹了一身腥臭如今只得寻箇替代各自抽身大众有未了公案待第一座共汝等商量解制上堂座下三五百人各具择法眼各有沖天志恁么则老僧有望座下三五百人各具择法眼各有沖天志恁么则老僧无望结也大千世界一禅床解也随缘赴感靡不周靡不周一禅床一禅床靡不周结也结不得解也解不得九十日来无箇事依然皮下要有血元旦上堂举长沙岑游山归首座问游山事作么生岑云始从芳草去又逐落花回座云大似春意岑云也胜秋露滴芙蓉若有人问聚云游山事作么生但道倒骑铁马飞金雨呀咤狮子吼云腾若问长沙和尚语中带有春意因甚和尚全无但道去年正月也有今日前年正月也有今日明年正月也有今日后年正月也有今日昼夜十二时九十六成经三百六十日二十四成纶和气暖风调宇宙大地何方不是春上堂问圜悟和尚未审有何过被慧祖骂饮烊铜吞热铁师云此是他寻常茶饭进云还许学人管待也无师云美食不中饱人喫问饮光见拈花破颜微笑世尊与他证明世尊睹星悟道是谁证明师云铁蒺藜四方八面进云与么则无证明也师云烂冬瓜七纵八横进云若是岂无先佛耶师云话头也不知进云和尚一向归理路去也师云舌头不出口问叫即应问即答者箇活鱍鱍底东西未审瞌睡压着时又在甚么处师云鬼渗卵进云一口气不来又向甚么处去师云毕竟向甚么处去问如何是聚云境师云苍松连翠柏如何是境中人师云明历历底双跏趺进云人境不立时如何师云站过一边乃云参禅人悟后须透宗旨既透宗旨方明大法既明大法始可锻炼得学人偷心所以临济老人道我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨打髓痛下针锥照用不同时有问有答立宾立主和泥合水应机接物如何今人悟后便休不透宗旨不明大法如此之辈若悟得头秪是箇有足无眼人若悟得尾秪是箇有眼无足人怎能做得眼中垂手足下放光底大丈夫故临济老人又云大凡演唱宗乘一语中须具三玄门一玄门须具三要有权有实有照有用汝等诸人作么生会后来僧问道吾真禅师云如何是第一玄真云世尊光射阿难肩如何是第二玄真云孤输众象攒如何是第三玄真云泣向枯桑泪涟涟如何是第一要真云最好精粗照如何是第二要真云闪电干坤光晃耀如何是第三要真云路夹苍松老若向临济长篇古文上认着错若向道吾落韵诗上认着错有箇觉范老人云一句具三玄门一玄门有三要路细看即是陷虎机忽轰一声涂毒鼓偷心死尽眼麻迷石女梦中毛卓竖若向者里认着错大众若会临宗旨先须会得者三错嗣法孙灯映重梓吹万禅师语录卷之一终吹万禅师语录吹万禅师语录卷之二嗣法孙灯来重编上堂崇祯丁丑二月望日尹参府遂江居士请师于巴台禅院结制山门十方薄伽梵一路涅槃门既是一路涅槃门也不须门外打之遶佛殿金佛不度炉木佛不度火泥佛不度水如何即得立定云佛陀耶展具云达磨耶合十云僧伽耶礼拜起复云聻方丈古人唤作方丈地老僧唤作方丈室将来烹佛炼祖道是衲僧巴鼻喝一喝上堂拈香毕维那白槌师随喝一喝云玄要料拣宾主照用一并漏逗了也若也不会听取一偈野寺孤明夜月斜高台飞阁远人家绿水金辉浮桂影青山玉晓堕霜华问心佛与众生是三无差别如何是心师云门前几竿竹进云如何是佛师云岭上数株松进云还有众生也无师云心佛与众生是三无差别僧礼拜师下座上堂出众者三十棒不出众者三十棒出众不出众者三十棒一僧出问话不契乃云直下三玄巳露就中三要齐施落花流水空去殿前古柏当机上堂春巳暮落花纷纷下红雨南北行人归不归千林万林鸣杜宇我无家兮何所归十方世界奚相依老僧有箇真消息昨夜三更月到池古人恁么道未免逐境随流老僧则不然春巳暮从来三月多春雨东西南北不须归滴血徒劳伤杜宇老僧无家却有归归来到处任相依会得此中真消息一轮明月在瑶池上堂世尊见文殊在门外召云文殊何不进门来殊云我不见一法在门外何故教我进门曹洞宗旨尽从者里去又见二人舁猪世尊问云者箇是甚么人云佛具一切智猪子也不识世尊云也须问过临济宗旨须是恁么来此不是一橛一见底硬节担板禅此不是伸手竖拳底当门抵户禅此是我黄面老子最上一乘禅直至西天四七东土二三代代相传不昧若在者里出得头转得身如枯木开花泥人拍掌便是唧嘹舌头三千里六月梅花雪里开也不为分外问如何是百尺竿头事师云木马双头三只角进云如何是更进一步事师云乌龟尾上火轮车进云还有向上事也无师下座解制上堂古人四月结制老僧四月解制不为仓廪无粮只为逢暑当避长连床上济济多士香积厨边烟烽火炽箇箇想着巖畔共结清凉大会作么生是清净一句夜明帘外转身难荆棘林中下脚易崇祯戊寅七月朔日师受请住夔州府万县宝峰山云来禅院结制上堂拈香毕喝一喝云会么会得不可唤作喝卓拄杖云会么会得不可唤作拄杖竖拂子云会么会得不可唤作拂子毕竟如何座元出云云来风晓月九岭树吟龙师云疏林横古路垒石傍丘山进云恁么则大地无寸土某甲独为尊师云你在甚处得者消息来元便喝师云再喝一喝看元作礼师云也是披露见文营盆上堂飒飒凄风绕树寒夜深林里霭云烟钱飞粉蝶千家纸露溼绮罗万泪衫独有长空辉月面斗牛银汉玉阑干上堂问在答处答在问处瞒顸一生不以问求不以答得儱侗三世不问而问不答而答正恁么问正恁么答壮士劳劳失却珠怒息摩挲犹在额入队上堂昨日在忠城里野马飞扬黄尘扑面看来尽是薄伽梵八万四千随好光明今日在宝峰山僧仪济济钟鼓喧鸣又恰是摩诃般若中倒翻觔斗底影子所以道尽大地是沙门一只眼一切众生是摩诃般若光既然如是出队由入队时古今一念不参差箇中若了无来去秋月寒蝉到处吹解制上堂父母未生以前却是甚么消息空中石头拱手树上乌龟作揖蟭螟尾长三丈须弥顶阔八尺都卢细磨为浆令乌有先生擎来不勾拄杖子一口喫崇祯戊寅冬朔日师受请住夔州府万县兴龙禅寺三门昨日云来今日兴龙其来无迹其兴无纵出院入院非有非空既无踪迹亦非空有者条门限又作么生良久云慈心既满蛇头伏得到龙宫自有珠佛殿巍巍堂堂磊磊落落不是塑泥刻木便是泻铜铸铁既是者箇门庭也要斩新作略作么生是斩新底作略不向佛礼不向法礼不向僧礼常礼如是方丈方围一丈纵横十尺八万四千金毛尽是衲僧巴鼻玄要煌煌照用历历驱耕夫之牛夺饥人之食管取撒手归来自有通天消息喝一喝上堂拈香云此瓣香不与旃檀同类不共沉速同科生于般若光中长在常寂国内爇向炉中上祝当今皇帝万岁万万岁干刚坤柔文经武纬在在谈孝义之化安磐石以乐春台处处兴道德之风诵康衢而歌击壤又拈香云此瓣香与天地合其德日月合其明先兮弗违后兮奉时爇向炉中奉为郡邑宰官缙绅檀越福缘善庆歌南风于舜田祯集祥迎颂棠树于周道又拈香云此瓣香烟笼三界气褁真如烁破瞿昙面门透开达磨鼻孔爇向炉中供养朱提山上月下明老和尚用酬法乳狮子嚬呻象王回顾呀咤吼动青黄赤白现全身转折周旋南北东西呈海印乃竖拂子云此是释迦如来末后拈底金钵罗花以拂子画相云此是达磨西来二祖神光得髓一句喝一喝云此是临济大师宗门正眼今日人天众前当阳举出还见么打破秦时镜现出海潮音梵播恒沙界香满功德林更有末上一句不妨拈出周溪鱼跃三生石巴崃猿啼十二峰上堂木枥山与汝相见了也窄小子与汝相见了也兴龙寺与汝相见了也是则是只是不肯承当若也承当得来三门头合掌佛殿后经行东廊作揖西廊拱手何处不与相见见即见要且不见老僧老僧即是阇黎阇黎即是老僧老僧与阇黎迷却天下人亦能悟却天下人无须锁子两头摇珊瑚枝枝撑着月僧问和尚道兴龙寺与学人相见未审龙在甚么处师云若问其中意便扣胡张三进云金翅鸟王在此师便喝僧拟进语师连喝云一问一答却成漏逗不自揣摩徒劳心垢解制上堂一三如三二三如六三三如九天以九得清地以九得宁人以九得灵王侯以九镇宝位而天下平且道在衲僧分上又作么生结制解制用作九旬开炉闭炉摄生护生惟有向上无拘忌四时常在定盘星上堂举简李王邀法眼玩牡丹花命眼赋诗眼曰拥毳对芳丛由来趣不同发从今日白花是去年红艳冶随朝露馨香逐晚风何必待零落然后始知空颂罢李王即悟师云老僧亦拈数句偶从芬艳里即境睹明花盛色虽堪赏衰容似可嗟禁攀枝上叶应惜树头芽若也无遭踏频君醉月华上堂举五祖演和尚因默然良久之机人多错会遂拈语示之曰前面珍珠玛瑙后面玛瑙珍珠左边观音势至右边文殊普贤中安一树旛子被风吹着道箇葫芦葫芦师云聚云见伊破碎太甚不免矢上加尖一一颂出颂曰前面珍珠玛瑙却是篱穿壁倒提起鲜血长流搭上眉间恰好后面玛瑙珍珠一箇嘴骨卢都堂上遍身红烂儿郎不得称唿左边观音势至不必彰名显字铁牛一梦三更石女方才盖被右边文殊普贤老马不愿披鞍滴尽沙场血汗通身透骨清寒中安一树旛子却也是我是你两头透地拄天入风摇撼不起被风吹着声音寥廓鼻孔舌出阿谁摸索道箇葫芦大心凡人衲被蒙头雷霆辘轳上堂举丙丁童子因缘师云丙丁童子去讨火为甚么前一转不会后一转却大彻去频唿小玉原无事秪要檀郎认得声上堂兴龙要勘学人有得一橛禅者须知眼全足全头正尾正亲切句转身句异类句末后句透得宗旨始有超佛越祖之谈且道唤甚么作眼全足全头正尾正作么生是亲切转身异类末后宗旨又如何透如何是超佛越祖之谈汝等于此一二透得许汝亲见兴龙副寺荐亡师请上堂子规啼彻暮春时清明巳过衫絺绤不须潜缩针和线堂堂必表而出之老僧客岁结制兴龙今年归来聚云连连绵绵病痛不知害着何人唯有杨岐知端的道是金刚并栗棘今日拈来度亡僧箇箇当阳赤骨历上堂马大师道不是心不是佛不是物好似一粒老鼠药致令得末代儿孙或咬着或闻着或熏着害得憨不憨痴不痴胡说乱道今日老僧不辞分明道出也是心也是佛也是物看他又作么生捞摸去上堂僧问赵州万法归一依旧从头起一归何处及尽去也州云我在青州作领布衫重七斤疾风暴雨不惊寡妇之门老僧恁么批判设有箇旁不甘的出来掀倒禅床喝散大众却许他具一只眼上堂举长沙岑令僧问惠安和尚见南泉后如何安默然又问未见南泉时如何安云不可更别有也僧回举似长沙沙云百尺竿头坐底人虽然得入未为真百尺竿头须进步十方世界露全身僧问秪如百尺竿头如何进步沙云朗州山澧州水僧云不会沙云四海五湖王化里师云维摩默然文殊会不二法门云巖默然洞山收取和尚真子为甚么惠安默然究竟只是箇不可更别有也所以长沙倾心道出总要透开学人活路一任七通八达且道如何是活路磨盘秋结子碓嘴夜开花上堂举僧问长沙秪如百尺竿头如何进步沙云朗州山澧州水僧云不会沙云四海五湖王化里师云若有问宝峰百尺竿头如何进步但向他道此去忠南二百里如云不会但道水路一半陆路一半乃复颂云立已立人事已周霜华烟雨正绸缪鹭鹚只恐渔人棹飞入蒹葭不漫游长沙老匪常流风火芦湾带月浮一拍自然千里外雪阵银沙四海秋上堂僧问赵州万法归一一归何处州云我在青州作领布衫重七斤僧问长沙百尺竿头如何进步沙云朗州山澧州水二老皆是南泉嫡子出语接人果然难兄难弟若到聚云门下正好朝打三千暮打八百上堂举中峰示众云浙东山浙西水拄杖头边草鞋跟底大事未明如丧考妣衲僧直下莫思量思量便隔三千里会么昔僧问赵州万法归一一归何处生死无常银山铁壁尽在此问处我在青州作领布衫重七斤神出鬼没瞎棒盲枷尽在此答处会得问处则银山铁壁面面通穿生死无常尘尘透脱会得答处则神出鬼没当体无痕瞎棒盲枷全机杀活若也不会便见问在答处答在问处问答交驰无你入处既无入处且只向入不得处勐加精神抖擞眉毛立定脚跟参来参去参到能所两忘不觉踢倒灯笼掀翻露柱目前万象自森罗现在活计全丰裕正眼看来业识茫茫无本可据师云昨日夜叉心今朝菩萨面菩萨与夜叉不隔一条线净信请就梅苑上堂严风阵起冽气横飞九河结万里之冰五岳斗六花之雪繁柯脱落叶敲碎玉于枯条积蔓萧疏枝点缀珠于干蒂冻鳞歇江村之渔父净山绝野唱之樵人无何孤质更温清肌独热厥挺秀于林中便弄姿于卉里红白半吐轻软将芬可令高尚隐君栖衡杰士徬徨于蟾辉影内剪发缁衣粧箇衲子家风道一句梅稍月不为分外颂云彻骨霜寒冰雪飞孤根犹自逞光辉不因七日重来急怎得清香点翠微上堂举僧问多福禅师如何是多福一丛竹对曰一茎两茎斜僧云不会对曰三茎四茎直僧礼拜师云若有人问如何是聚云一丛竹但曰元初种两茎于今百有余倘云不会但曰中间笔立直四维曲湾湾彼若不礼拜也是铁打心肝颂曰外直中虚任合时宜凉风飘动随东随西假饶雪压稍枝上一颗红轮复旧时上堂举宗道者移居投子以袈裟褁草鞋出院僧问如何是道者家风答云袈裟褁草鞋又问是何意旨答云赤脚下铜城师云袈裟褁草鞋非是强安排身边无侍者不曾分付来赤脚下铜城一步一回新泥里踏着剌不是等闲人上堂举僧问洞山时时勤拂拭莫使惹尘埃为甚么不得衣钵山云直饶本来无一物亦未合得衣钵且道是甚么人合得者里下得一转语时有僧下九十六转不契后云直饶将来他亦不受洞山深肯之雪窦拈云他亦不受是眼将来必应是瞎天童拈云直须将来若不将来怎知不受直须不受若不不受怎免将来将来底必应是眼不受底真箇是瞎还会么穷尽体无依通身合大道师云天童恁么批判亦未离得窠臼山僧则不然穷尽体无依通身是衣钵上堂举无为泰竖拂子云会了唤作禅不会果然难难难目前隔箇须弥山易易信口道来无不是竖拂子云达磨来也师云会了唤作禅原来饭是米做不会果然难可惜当面错过难难见之不取目前隔箇须弥山思之千里易易舌头不出口信口道来无不是汝还听得么颂曰雪中出一枝为报晓春司月照花英现云横村路迷粉墻终是隔香魄有谁知何似根株下飘飘堕玉时上堂举西堂百丈南泉侍马祖玩月次堂曰正好看经丈曰大好供养南泉拂袖便行祖曰经归藏禅归海唯有普愿独超物外师云藏头白不白海头黑不黑争似牧牛人做箇白拈贼上堂举法昌遇云春山青春水绿一觉南柯梦初足携笻纵步出松门是处红英香馥郁因思昔日灵云老三十年来无处讨如今竞爱摘杨花红香满地无人埽师云法昌恁么说话大似春意聚云则不然秋风凄秋雨细山前山后无不是下塌携笻窗外看竹径松亭皆可意因思檐前那一滴铿声曾助衲僧力眼底应须具有人烟波浪里恒端的上堂举干峰上堂因缘师云干峰掉棒打虚空管教血污三界云门挥剑划江心一任尘飞四海只饶轰天震地争奈鱼鸟不知还有看破此阵势也无太平元是将军定不许将军见太平上堂临济老汉当日在黄檗棒下讨得一百二十斤矿子却向大愚肋下镕成三锭兼金担在临济堂前敲敲打打造成几件笼络天下衲僧的器具后被大慧老人夺得将来撒在诸人眼孔里眉毛一眨血流满地箇箇知得本命元辰落处却始得鷽鸠扶摇九万里大鹏抢住榆枋上跳梁狸猩出网罟垂天牦牛能执鼠譬如天地之无不持载无不覆帱譬如四时之错行如日月之代明万物并育而不相害道并行而不相悖小德川流大德敦化此天地之所以为大也啐为甚么迸出孔老子祭文出来听与分明颂出口似虚空吞一粒豆腹如蛛丝作万户侯涅槃堂里问前程剑树锋头打觔斗不是神通不是玄指掌元来一只手上堂举仰山钦征高峰曰汝正睡着时无梦无想谁是汝底主人公湛然禅师颂云四大无我心如风箇中谁是主人公廓然扑落元无物始觉从前错用功天童禅师颂云白汗出身念无起箇中无二主人公廓然扑落非他物十方世界现全容师云湛然落于断见天童落于常见老僧不免颂出一任诸方检点一梦浑忘六处灰谁是主人无二来干坤了尽鼾无尽脚底珊瑚带月开上堂从上古人有五种禅老僧者里秪用二种顿明自性与佛同俦然有无始染习须假渐修对治令顺性起用如人喫饭不一口便饱此是一见性不留佛悟道不存师目睹瞿昙犹如黄叶一大藏教是老僧坐具祖师玄旨是破草鞋宁可赤脚不穿最好此是一所以白居易侍郎问惟宽和尚曰禅师何以说法宽曰无上菩提者备于身为律说于口为法行于心为禅应用者三其致一也譬如江淮河汉任处立名名虽不一水性无二律即是法法不离禅云何于中妄起分别易曰既无分别何以修心宽曰心本无损伤云何要修理无论垢与净一切无念起易曰垢既不可念净无念可乎宽曰如人眼睛上一物不可住金屑虽珍宝在眼亦为病易曰无修无着又何异凡夫宽曰凡夫无明二乘执着除此二病是曰真修真修者亦非勤亦非忘勤则近执着忘则落无明是为心要果能得到者箇田地始见处处尽成冷灰渐修对治底亦是冷灰穿破草鞋底亦是冷灰非勤非忘底亦是冷灰要在冷灰里爆出一粒豆才唤作衲僧鼻孔且道如何是冷灰中爆底豆下池飞雁落惊起一天秋上堂一翳在眼乱坠空华一物在心横生烦恼论凡论圣尽作碍眼之尘说佛说生总是蒙心之被然眼本自净何曾有翳观华却不知翳即是眼心本自清未尝触物生恼殊莫识物即是心若能即物即心眼翳遍圆通之路如或即翳即眼心物开普照之门凡夫身出圣人心圣人体即凡夫用了无别矣诸佛相出众生范众生幻现诸佛真复何异哉故法眼禅师颂云华严六相义同中还有异异若异于同全非诸佛意诸佛意总别何曾有同异男子身中入定时女子身中不留意不留意绝名字万象明明无理事嗣法孙灯映重梓吹万禅师语录吹万禅师语录卷之三嗣法孙灯来重编普说普说参禅一法贵要真参实悟切不可将杂毒蕴在胸中何谓杂毒聻无明烦恼五阴六入十二处十八界此是欲界有情杂毒喜乐舍无心定无想定此是色界有情杂毒空处定识处定无所有处定非非想处定灭尽定此是无色界有情杂毒见惑八十八使思惑八十一品此是声闻罗汉杂毒三增进法十信十住十行十回向四加行此是权小菩萨杂毒欢喜地乃至远行不动法云能以一身变现一切色身得身自在能以一心现一切处说法得心自在此是十地菩萨杂毒如来逆流如是菩萨顺行而至觉际入交过金刚喻定便能应现无碍此是等妙二觉杂毒以圆方觉觉无不圆以觉规圆圆无不觉无一时不圆无一处不觉此是圆觉菩萨杂毒一为无量无量为一小中现大大中现小一毛端现宝王剎坐微尘里转大法轮此是三世诸佛杂毒拈椎竖拂行棒行喝瞬目扬眉辊毬舞笏拈古颂古评古别古此是诸大祖师杂毒大众我问汝等昔在母胎中六根未开知觉未动此是未生已前看此中还具许多般也无及至㘞地一声睁眼即见见无分别张耳即闻闻无分别鼻里有气嗅无分别口衔血块味无分别手捏拳头触无分别见母不识母见父不识父意无分别此是初生一着看此中还有许多般也无长至三五七岁十三四岁三细并显六粗齐成如蚕作茧自缠其身如蛾赴灯自烧其体反以不常为常不乐为乐非我为我非净为净竟成四倒执为我见复有厌苦欣乐者趣为涅槃担着四正勤五根五力七菩提八圣道十八不共法三十七助道品又背真常为无常真乐为不乐真我为无我真净为不净凑成八倒执为法见所以佛言一切众生具有如来智慧德相秖因妄想执着而不见得及达磨航海而来不立文字直指人心见性成佛乃至净智妙圆体自空寂八箇字如一灯然百千灯明明无尽何谓体自空寂聻向未生已前六根未开知觉未动处荐取何谓净智妙圆聻向初生时见闻觉知全无分别处荐取今日新戒入山惹得老僧挑出许多葛滕却也当得入山拄杖子再与一箇方儿两耳担柴两眼挑水脚板喫饭眉毛踢起有人问你作甚么漫说道冷灰里曾爆豆子普说大慧禅师说尽人间禅病此是三峰和尚语然禅本无病因学人错立知见妄自推排古人目之为病如打地和尚凡见僧来问话便打地后有人私窃其杖令僧向前问话地惟张口何尝有病百丈禅师谓众曰汝等与我开义田我为汝等说佛法及至开田毕大众向前求说佛法百丈展手何尝有病高亭隔江见德山山招手高亭直趋而过何尝有病秖者三则公案虽出寻常却也深险若谓张口展手是佛法遍大地人俱在张口展手为甚么不是若谓张口展手不是佛法如何令诸方学人悟去者里参来参去将谓张口处是佛性展手处是妙心才有箇认性认心底念头便落识神一切禅病生矣长沙和尚曰学道之人不识真秪为从前认识神无量劫来生死本痴人唤作本来人便是者箇说话普说师据座首座代参头请问法要师云江游船子钓树唱柳堤莺春融三日雨晚照一溪云此是法要不是法要座云白云骑鹤鸟啣风师云从来达岸者不必问津梁座归众乃云坐参一法先以打断葛藤顿断血筋为最义日用二六时中若有纤毫不如意事关于耳目则身心不得洁净工夫不得亲切又与未坐参者一般倘能提起话头如银山铁壁处处木马游春在在石人观戏似将一箇硬石头垒在胸中行也如是坐也如是动也如是静也如是美也如是恶也如是他日洗面摸着鼻孔行路踢着指头喫饭触着钵盂伸手穿着袈裟硬石头嚗地一下七花八裂也怪老僧不得普说路行跨水复逢羊独自凄凄暗渡江日下可怜双象马二株嫩桂久昌昌此是西天二十七祖谶达磨入东土底语前三句事已见过后一句应见于今只是不可错会即如达磨五传至六祖祖虽接得四十余人只有怀让青原两派流行唤作二株嫩桂久昌昌得么怀让得马祖马祖得百丈天王百丈下有临济沩仰天王下有云门法眼青原得石头石头下有洞山洞山得曹山云居唤作二株嫩桂久昌昌得么逮至宋元时止有临济洞山两宗临济下有圜悟圜悟得大慧绍隆洞山下有丹霞丹霞得长芦天童绍隆至于龙池大慧至于朝阳长芦天童至于湛然博山唤作二株嫩桂久昌昌得么诸大老应谶而出各有机用如我大慧说一切宗门病痛尽在普说中锻炼学人偷心尽在入室勘语中法性宽波澜阔尽在上堂秉拂小参中至于名公书札居士法语皆是就机接物应病与药千变万化无所不至当时得法者不独出世禅师且有名公居士七人比丘尼二人故存语录三十卷入藏你看他是甚么作略老僧于此门庭操履二十载开堂六次总为撑他门户比因前后两堂首座书记监院维那期主居士特启老僧陞于此座愿生生世世同续此脉以报佛恩以报师恩且道此中有甚么奇特良久云崑崙奴虬髯客神出鬼没人莫测有时化作浪淘沙转身又是西江月疑杀天下老禅和笑倒闹市古弥勒毘卢顶上出头来海底红轮一天雪普说世尊在灵山会上拈花示众唯有迦叶破颜微笑及至多子塔前传衣付偈岂谓后代儿孙全体大用不载于是但今之得有一橛见有一隅却也行棒行喝拈椎竖拂答话下语名曰见地殊不知早已瑕玷古人了也若谓行棒行喝拈椎竖拂答话下语皆是宗旨何故独立五派既是五派齐行何故单尊临济盖临济宗旨悟在棒下用在玄要所以法源长远然此玄要岂是临济独刱自古佛佛祖祖箇箇皆具一句三玄一玄三要肯自得耳不但佛法宗旨具此玄要即世谛语言百工技艺皆亦有之所谓百姓日用而不知故君子之道鲜矣有谓临济宗旨但以直捷痛快一着不用多事若多事则为旁枝如是说者当而不当然而未然旁亦临济之旁枝直亦临济之直捷旁枝直捷取乎弃乎同乎别乎宁用一半临济乎全用临济乎譬如一箇馒首已是磨麦为面和水合成只取馒首宁去麦义取其麦义舍其水面殊不知一取馒首三义具足棒下知机玄要历然不以智知不以识识故祖师直用一箇参字即是诸药引子者里不容不会必曰立此宗者何谓如以一用馒首之喻箇箇尽知过去尊宿奚止千百余员独不肯析其微细究其底蕴故临济之宗超迈耳今唯以直捷之处树之则类为诸宿何有临济故我大慧老人中兴临济之宗不唯破碎此宗抑乃重加註脚特为学人不会故耳如水银扑地何曾破碎如源泉放海何曾註脚若谓破碎临济自破若谓註脚临济自註非我大慧破註也试看临济棒下得悟之后乃云山僧今日见处与佛祖不别若第一句中荐得堪与佛祖为师若第二句中荐得堪与人天为师若第三句中荐得自救不了僧便问如何是第一句济曰三要印开朱点窄未容拟议主宾分曰如何是第二句济曰妙解岂容无着问沤和争负截流机曰如何是第三句济曰但看棚头弄傀儡抽牵全借里头人复曰大凡演唱宗乘一语中须具三玄门一玄门须具三要有权有实有照有用汝等诸人作么生会此第一番破碎又云有时一喝如金刚王宝剑有时一喝如踞地狮子有时一喝如探竿影草有时一喝不作一喝用此是临济大师第二番破碎小参曰有时夺人不夺境有时夺境不夺人有时人境两俱夺有时人境俱不夺克符问如何是夺人不夺境师曰煦日发生铺地锦婴儿垂发白如丝符曰如何是夺境不夺人师曰王令已行天下遍将军塞外绝烟尘符曰如何是人境两俱夺师曰并汾绝信独处一方符曰如何是人境俱不夺师曰王登宝殿野老讴歌符于言下大悟此第一番註脚又示众云我有时先照后用有时先用后照有时照用同时有时照用不同时先照后用有人在先用后照有法在照用同时驱耕夫之牛夺饥人之食敲骨取髓痛下针锥照用不同时有问有答立主立宾和泥合水应机接物若是过量人向未举时撩起便行犹较些子此第二番註脚又宾看主主看宾主看主宾看宾四机亦不离玄要权实之转变若单用直捷痛快一着不行玄要宗旨譬如天下第一等秀才文虽光芒万丈只是不肯做官以谓此是功名于我无益殊不知做官理事全是文章出入门户何曾离得若直体究玄要句法依样描模不会本命元辰下落譬如宋儒只能做得四书註子不能说得本文章句若是会得本也本得註也註得玄也玄得要也要得直捷也直捷得多事也多事得正也正得旁也旁得他元不是死煞底物件老僧不妨于临济破碎中更加破碎註脚外更加註脚如何是第一句权衡一把秤如何是第二句一句梅花诗如何是第三句十字街前走马灯如何是金刚王宝剑为斩不平如何是踞地狮子坐断舌根如何是探竿影草你也须是箇人如何是一喝不作一喝用昼夜十二时如何是夺人不夺境只见拄杖子不见老僧如何是夺境不夺人老僧放下拄杖子如何是人境两俱夺夜半老僧不行棒如何是人境俱不夺老僧惯打人如何是先照后用我也为你着忙如何是先用后照你也直须自着忙始得如何是照用同时一击雷声天下响如何是照用不同时落花有意随流水流水无心送落花如何是宾看主飞鸟投镜子如何是主看宾江洲宿白鹭如何是主看主琉璃碗盛夜明珠如何是宾看宾明月芦花一片白大众若有箇旁不肯底出来云老和尚寐语作么我也只得低头归方丈小参小参做工夫犹如丧却生身父母行也思坐也思又如负却许多钱债行也愁坐也愁又如一人与万人战不容眨眼又如堕入千尺井中单单只求出井所以道一念万年去寒灰枯木去一条白练去此正为学人下箇做工夫底註脚昔有观桃花而悟者有闻击竹而悟者有触翻溺器而悟者总是念念逼拶忽然到滑石头上嚗地断碎地折便尔七通八达去也时节到来妙理自彰小参僧问赵州狗子还有佛性也无州云无者无字如恶龙出洞疾风暴雨轰雷掣电无论山石丛林一水拖尽到者里始会得万法归一一归何处本来面目现现成成若是纯任狂慧一向与无明撕结他时恶龙有分既然如是何不早在聚云寺里变箇恶龙从自己四大色身中发起疾风暴雨轰雷掣电将无始以来习气窝无明窟人我山烦恼矿现前理障事障佛见法见一齐拖尽成一箇空空洞洞底物事好喫老僧一顿拄杖子小参祖师门庭魔来杀魔佛来杀佛若起佛见法见文殊堕入铁围山何以故只为诸人昧却平常心地着于奇特妄想才听说箇三身四智五眼六通菩提涅槃真如佛性一箇箇聚头商量胡思乱度以为上上奇特事正如世人差爱异言异服一般若是说箇饥来喫饭困来打睡冷来穿衣热来挥扇便尔错过去也试看古人问如何是西来大意庭前柏树子何尝奇特如何是本身卢舍那与我过净瓶来何尝奇特如何是善知识灯笼露柱猫儿狗子何尝奇特奇特且置直今唤甚么作平常心地良久云每日起来七件事柴米油盐酱醋茶小参举云门云干坤之内宇宙之间中有一宝秘在形山将灯笼来佛殿里把三门向灯笼上老僧者里则不然涅槃之乡常寂之国中有些子密在粪钵将崑崙来大地里把八海向崑崙上恁么道与云门是一是二小参学人做工夫参话头先从者一副臭皮袋上痛札一过你看发毛爪齿皮肤筋骨是地性涕唾精津血液涎沫是水性暖气是火性动转是风性四大分张只今做工夫参话头的又在何处安身立命若在者里参穷之极忽然见得如世小儿藏蒙相似即云在者里师复作猫一声小参师云看箭以拂子东指云者一箭射透十方世界一切众生性灵只令山头翻巨浪海底热烽烟枮木口喃喃髑髅泪潸潸以拂子西指云者一箭射断十方世界一切众生命根只令撒手堕悬巖吐舌如匾担打碎频伽瓶扯断红丝线以拂子上指云者一箭射开十方世界一切众生慧眼只令顶门光亚竖蓦直走金蛇百千手臂百千执万亿毫端万亿花此是涅槃经上三点老僧用作三箭却也当箭即𠁼当𠁼即箭不曾是释迦眉毛在下衲僧鼻孔掉转僧问射断命根后如何师云斩钉截铁进云如何是鼻孔掉转师云斑竹筒住金陵观音庵小参从上古人单要明心见性所以世尊上座文殊白椎世尊便下座逮至达磨安心二祖忏罪怀让打牛行棒行喝竖拂画相皆未尝违背又天竺波罗提对异见王语其略曰王若见性必在作用其作用者当有其八在腹曰胎生下名人在眼曰见在耳曰闻在鼻辨香在舌谈论在手执捉在足运奔遍现俱该法界收来在一微尘知者唤作佛性不知唤作精魂末代学者不识饭是米做衣是绵成混于宗师门下学得几句转语记得几则公案未得谓得未证谓证出了山门狂走四方向无智人前胡打乱喝或遇哺啜饥几蓝糁一顿伸脚高卧鼾鸣达旦鸣呯是道果若是易得耶果若是行履耶果若是证悟耶昔神光未见达磨头痛半日先变骨为五峰雪腰断臂方许可字马祖得心于怀让后执劳一十五年末后开堂犹令侍者问得三十年不少盐酱之语始为法子长庆坐破七箇蒲团赵州八十行脚似者等勤苦艰辛较今之参禅者则从上老宿与之提草鞋亦无用处所以五祖衣钵不付神秀上座而付有发碓头我固不当如是饶舌恐渐渐支离习染成风却又辜负现前出手眼之人小参末法时代去圣远矣所出法门苗裔多务驰逐荡丧己灵纵有参禅慕道者亦各任性担板堕入狂慧执着之见每见棒喝堂中有顺朱填墨者矣棒喝室里有敲关击节者耶临济云大凡演唱宗乘一语中须具三玄门一玄门须具三要有权有实有照有用汝等诸人作么生会复以四喝四宾主四料拣重重显示况复曹洞之三渗漏五君臣五王子彼虽出自青原最初同一心宗既会得临济宗旨必会得沩仰云门法眼三宗三宗既会则曹洞之宗当会矣天目中峰有五家之评谓沩仰严谨曹洞细密临济痛快云门高古法眼简明然五者果可缺一乎用痛快以绝狐窠使学人游于细密而严谨居处自然高古发药自然简明何不可之有哉今也不然且言饮酒食肉无非宗旨持戒习定俱成系缚长发彩衣高歌谈笑谓为出格标榜吾是以痛哭也流涕也长太息者也诸仁者宁可不作佛不作祖断不可不具三无漏学以趋百尺之竿头以究五宗之玄旨也小参大凡学人请益问处真实方见答处的当若问答相违则聋瞽不相入矣不见云门大师出语高古不堕常流后至曹洞门庭循规蹈矩细细讨论正见他法海神龙能大能小能昇能隐才显出老作家手段到干峰峰示众云法身有三种病二种光须是一一透得更须知有向上一窍门出众云秪如庵内人为甚不知庵外事峰呵呵大笑门云犹是某甲疑处峰云你是甚么心行门云也要和尚相委峰云直须恁么始得稳坐地门云喏喏到曹山山示众云诸方尽把格则何不与他道却令他不疑去门出众云密密处为甚么不知有山云秪为密密所以不知有门云此人如何亲近山云莫向密密处亲近门云不向密密处亲近时如何山云始解亲近门云喏喏到疏山山上堂云病僧咸通年前会得法身边事咸通年后会得法身向上事门出众云如何是法身边事山云枯桩门云如何是法身向上事山云非枯桩门云还许学人说道理也无山云许门云和尚道枯桩岂不是法身边事山云是门云道非枯桩岂不是法身向上事山云是门云秪如法身还该一切也无山云法身周遍岂得不该门指净瓶云秪如净瓶还该法身也无山云阇黎莫向净瓶边觅门礼拜直者三段因缘一一透得可为万世法程见地行履无不具足若有箇旁不肯底道和尚喫了常住饭为甚打别人葛藤但向道病多谙药性得效敢传方小参不道无禅只是无师师胜资强古有明鑑昔者大慧祖师初参奉圣初问云承和尚有言金莲从地涌宝盖自天垂为是神通妙用为是法尔如然初云金莲从地涌宝盖自天垂慧云鸾凤不栖荆棘树燕雏犹恋旧时巢初云多年不见你有许多说话慧云只如适才僧问昔日世尊今日和尚又作么生初喝一喝慧云者一喝未有主在初取拄杖稍迟慧云掣电之机徒劳伫思拂袖归众据他者些作略已是惯排阵势临阵不怯底手段后参湛堂准准云你今日为甚么鼻孔无半边慧云宝峰门下准云杜撰禅和一日侍准入乡村准指王十官人问曰此官人贵姓慧云姓梁准以手抹额曰怎奈姓梁底少箇幞头慧云幞头虽无鼻孔彷彿准云杜撰禅和乃归僧堂看经准问云看甚么经慧云金刚经准云是法平等无有高下为甚么云居山高宝峰山低慧云是法平等无有高下准云你到做得座主使下秪者三札从前临阵惯敌底鎗刀器械都不见了又参圜悟悟令下东山水上行底语连下四十九转不契一日圜悟在天宁上堂举僧问云门如何是诸佛出身处门云东山水上行若是天宁则不然设有僧问如何是诸佛出身处但向他道薰风自南来殿阁生微凉慧于座下始有悟入自谓畅快平生悟见而谓曰也不意你到者箇田地可惜死了不曾活得不疑言句是为大病不见道悬巖撒手自肯承当绝后再甦欺君不得又令参有句无句底公案苦参不入问悟曰和尚昔曾请益师翁来师翁有语不妨拈出悟曰老僧曾问先师有句无句如藤倚树时如何先师云描也描不成画也画不就又问树倒藤枯句归何处先师云相随来也慧于此方得彻悟遂举淆讹公案答无滞碍大众你看此老若不遇湛堂圜悟两员真宗匠早已堕入野狐队里要且是他虚心受鍊实领钳锤才得如是透脱所以语有真语有实语有相似语有合头语量有现量有比量见有了了见有相貌见果能透得者些关节始可唤作真正师真正禅莫只学箇名字禅和子口口吐出野狐涎将来有甚么用所以古人道参须实参悟须实悟阎罗大王不怕多语小参举长沙岑命僧问惠安因缘师云长沙老汉未守本分且要管人屋上霜惠安长老退已让人却也受屈不少古人道心如工技儿意如和技者五识观技众看来大好一场曲调一箇运筹帷幄一箇折冲千里一箇死守聊城惹得箭头带纸倘不是五丁力士自西来一向危乎高哉则疴金铁牛作么生到得浣花溪里去小参举万法归一因缘师云者不唧熘汉动辙说万称一较百数千且要见丁子有尾若不是赵老在大日山中推出一箇无孔锤来依旧教人郎当不少小参举临济云有一无位真人在汝等面门出入未证据者看看师云聚云者里又不然三世诸佛历代祖师一切天人阿修罗等俱在无位真人面门出入已证据者不消看得未证据者不消看得恁么道有过无过弥陀会圆满请小参佛界世界皆在一心十善十恶不离方寸迷云覆之净地乃成渣滓日轮照之浊土尽是琉璃又安知日可冷迷可悟复乎无住之本也老僧恁么道不过效云仙之扇耳切不可认却红罗昧却面目复颂曰从是西方宇宙洪荒日月盈昃辰宿列张十万亿佛土回互不回互回而更相涉不尔依位住有佛世界随缘自在手把猪头口诵净戒名曰极乐绵絮为脚先喫冷淘后喫馎饦其土有佛在彼空谷生刍一束其人如玉号阿弥陀上宫秦娥春草碧色秋水绿波今现在说法付了言无法各各须自悟悟了无无法小参举灵云睹桃花因缘师云打破鬼门关日轮正当午一箭中红心大地无寸土玄沙闻得不免倒退三千里灵云见得依旧畅快平生何故酒逢知己杯杯乐话不逢时句句愁小参举干峰举一不得举二因缘师云干峰老汉虽解山头鼓浪海底扬灰怎奈跛脚云门原是惯吞秦时𨍏轹钻底人出来道箇南山起云北山下雨管教干峰只得趁风倒雨坛一场败阙嗣法孙灯慧重梓吹万禅师语录卷之三终吹万禅师语录吹万禅师语录卷之四嗣法孙灯来重编示众示众当日释迦初出母胎即云天上天下唯吾独尊只者句子你看他是持戒习讲学来底是打坐修定参公案学来底正是未生前带来底习气虽后离王宫住雪山转法轮又是开眼作梦何故秪因四生六道一向在被单窝里生去死来贵去贱来贫去富来苦去乐来头出头没无有了期他也堪忍不过设了如许方便插入被单里摇醒几箇众生罢休不然苦苦耽着能仁担子作甚么后来许多没筋骨底不知如许方便原是止啼黄叶教人借路还家套子有入毘尼庵去者穿着一领铁布衫颈项也不肯掉有入讲经堂去者噇酒糟饱饾饤塞伤肚子纵有扁鹊良医也救他不得有入壁观婆罗门脚迹边去者无论干屎橛么三斤烂冬瓜破沙盆挑上一担处处指东画西胡喝乱喝道我是佛祖儿孙仔细检点将来也只是些依样画葫底写匠那曾摸着释迦如来最初一句底样子可怜生千百年后秪遇箇老云门欲将一棒打杀此正见报恩原是知恩人咦䦆头在手非多事运用还因路不平示众盗跖直解杀人放火抄州掠县究其本事无过一强下客偷裘出狱假鸡窃关夺去物事主人犹自不知此是下客最奇妙处今之禅者若得盗跖一法袛可施设门庭若得下客一法闭门造车出门合辙全提家风切勿草草示众近来参禅者未得真参实悟所以不能一念知非当下解脱都是昏沉散乱搅作一团皆由生死二字不切纵入稠林广众随类而参到底学成五花禅高帽子禅当门抵户禅却与积钖锭者买卖一般及至生死到来业识茫茫无本可据何为五花聻若见古人好偈颂好机缘好语句秪管记些食生物而不化被人问着驴头不斗马嘴乱统几句何为高帽子聻或得一橛或见一隅便尔高谈阔论眼底空人身子不过三尺强要出人头地若论实际理地全没交涉何为当门抵户聻学得一棒一喝打得箇圆相直候语到岐路上疑信不分迷悟不觉时将来一抵抵住也得箇撑持家道底法子好则好只是阎罗大王不要你者些造作善恶两部不上你者些语句牛头夜叉不惧你者些棍棒但愿大众参箇无依倚底禅透出者些络索通身不犯直到腊月三十日自在逍遥去来无碍好不快活好不稳当示众万顷波中一片石立定脚跟赤骨历纵横无碍百千般都缘应化非真实大凡善知识语默动静他在尘波欲浪里转大法轮脚跟下自有落处学人不晓遇喜认作喜遇悲认作悲遇嗔认作嗔遇爱认作爱譬如一水天人罗鬼各见有异问取性空真处何曾得箇水火琉璃鎗刀来古人道登山登绝顶望众山而自远矣然大小丘垤却走他眼光不过若一向在山下计较卜度则是跛者欲与渔者斗事且未行而口过怨声已招矣慎之慎之示众一翳在眼乱坠空花一物在心横森烦恼论凡论圣尽作碍眼之尘说佛说生总是蒙心之被然眼本自净何曾有翳观华却不知翳即是眼心本自清未尝触物生恼殊莫识物即是心若能即物即心眼翳遍圆通之路如或即翳即眼心物开普照之门凡夫身出圣人心圣人体即凡夫用了无别矣诸佛相出众生范众生幻现诸佛真复何异哉打破者箇关头庶几略较些子示众昨夜临济老和尚与我讨箇偈子贵图销却多生口业只得信口报云六十痛棒打得不少不是大愚又怎么了彼亦报我云好箇儿孙只是多嘴不是敲空便是击水忽听得方丈门关捩子一响大家走散啐原来是些寐语示众参禅人先要具一双择法眼竖一双那咤手炼一箇皮可漏身子攧扑不坏向虚空里翻得筋斗花破毘卢遮那八字冠始会本有之佛不向外求会得本有之佛便会得行深般若波罗蜜多时会得行深般若便会得应无所住心会得无所住心便会得以大圆觉为我伽蓝会得圆觉伽蓝便会得大佛顶会得大佛顶便会得自觉圣智心会得自觉圣智便会得开示悟入佛知见会得佛知见便会得起法性如是会得起法性如是便将那来为先锋去为殿后底百咂碎捞得箇达磨老古锥吞下肚里看他后代儿孙败阙如何是他儿孙败阙聻巖头云大统纲宗中事须识句若不识句难得箇话会劫火烧海底风鼓山相击此是六祖涅槃句如车不行打牛还是打车还是此是怀让传心句自从胡乱后三十年不少盐酱此是马祖穿衲僧鼻孔句智不到处切忌道着道着即头角生此是南泉异类句朗州山澧州水四海五湖王化里此是长沙百尺竿头更进一步句以思无思之妙返思灵燄之无穷思尽还元性相常住理事不二真如如佛此是沩山谨严句仰山卧僧问身还说法也无仰云我说不得别有人说得僧曰说底人在何处仰推枕子出此是仰山剑刃上底句三要印开朱点窄未容拟议主宾分此是临济第一句妙解岂容无着问沤和争负截流机此是临济第二句但看棚头弄傀儡抽牵全借里头人此是临济第三句雪峰与我同条生不与我同条死此是巖头末后句以与么时等破一切是非此是巖头正句喫饭时作么生背时作么生放下䦆头时作么生不得色不共此是洞山五位句森罗并万象地狱及天堂物物皆真见头头用不伤此是鼎州颂云门函盖干坤句堆山积岳来一一尽尘埃更拟论玄妙冰消瓦解摧此是鼎州颂云门截断众流句辩口利舌问高低总无亏还如应病药诊候在临时此是鼎州颂云门随波逐浪句僧问法眼如何是曹源一滴水眼云是曹源一滴水此是法眼简明句白云覆青山青山顶不露此是太阳平常无生句宝殿无人不侍立不栽梧桐免凤来此是太阳妙玄无私句手指空时天地转回途石马出纱笼此是太阳体明无尽句终无回顾意岂肯落平常此是太阳狮子嚬呻句周旋还返全归父繁兴大用体无亏此是太阳狮子返掷句回绝往来机古今无异路此是太阳狮子踞地句逢着者些句子恰如看见一坡茅草相似不消一星火顺风吹去霎时灰烬始信当初秪道茅长短烧了方知地不平纵有甚么干屎橛麻三斤烂冬瓜破沙盆新妇骑驴阿家牵三脚驴子弄蹄行也只是闹市街中抛石着首者便知痛更有甚么金刚圈栗棘蓬教人吞教人跳大似些弄猢狲的闲家具遣神煞的铁榼𣜂大慧老人云是知古人垂慈必有法无法不垂慈若于此事承当委悉后大法不明金刚圈作么生跳栗棘蓬作么生吞古人云心地随时说菩提亦秪宁事理俱无碍当生即不生会得此语不须要明大法大法自明矣大众汝等勿谓者些闲言长语是老僧打传口令学来底须知烂泥里有剌莫一向抱箇不哭底孩儿恁么撕捱去后园里有事在且诸老句子句句则则看是活人刀杀人剑是醍醐是毒药也须缓缓向冷地里透一透且莫性燥便把火烧山去也又看那闹市街抛底是甚么石头金刚圈作么生打栗棘蓬作么生把若打不得把不得且莫笑大慧老人怜儿不觉丑底语不见巖头和尚他参箇薄恶底禅扶起德山骂倒雪峰逢场作戏如入无人之境却也小心道大统纲宗中事须识句若不识句难得箇话会召众云还有识句者么向下文长付在来日示众烂羊头关内侯貂不足狗尾续此讥世谛滥受官爵之语今之禅宗有等旋蒸热卖者但要学得一棒叫得一喝语句下打得箇之绕便尔付拂子写源流也不管宗旨明与不明头尾正与不正可怜生且不从上亦有将就做底祖师耶亦有半斗丝之和尚耶古人道见与师齐减师半德见过于师方堪传受此语将来何用前百丈错答一转语堕野狐五百生比丘道眼不明虚消信施偿为后园木耳黑脸老子不徇人情未得谓得未证谓证于已何益但愿诸仁者勿贪眼前名闻结下未来酸苦效无法嗣之睦州不出头之清素管教佛祖命脉光大无涯切不可烂羊续狗取笑诸方累人累己示众古人道末后一句始到牵关把断要津不通凡圣秪者一句子若也会得是甚么弄猢狲底家具遣鬼神底茶饭出门遇弥勒入门遇释迦如或未然三生六十劫十万八千年也只是梦中说梦示众五蕴山头有一片放光石从眼门放光照见山河大地从耳门放光采听一切音响从鼻门放光能闻一切香臭从齿门放光谈说一切语言只是被无明执着二种笼络虽在光天化日之下犹处黑暗不自觉知若有箇智慧底人善将此石镌作一尊古佛不但观音势至文殊普贤齐来唱和即过去庄严现在仁贤未来星宿三世诸佛同声赞扬汝等若于行时无无明无执着便镌一尊行佛于住时无无明无执着便镌一尊住佛于坐时无无明无执着便镌一尊坐佛于卧时无无明无执着便镌一尊卧佛若是无明未破执着未除依旧是箇四大幻身缘起识性则与六道四生为侣黄土为块那时不可谓老僧佛法无灵验也示众从来不惯颠狂一向那安清净眼睛眨碎石头鼻孔触瞎板凳脚头脚底笑颜开踢起眉毛急急如律令会得那句是宾那句是主方许亲见聚云示众举临济云有一无位真人在汝等面门出入未证据者看看聚云不然三世诸佛历代祖师一切天人阿修罗等俱在无位真人面门出入未证据者不消看得恁么道有过无过僧问如何是诸佛法身师云自从晨朝喫了粥直至于今肚又饥示众世尊无说良马追风维摩默然文殊赞叹空生晏坐帝释散花普眼念澄愿王现相乃若箇箇如是老僧不必扬声大众何劳侧耳总为人有利钝见有迟速只得当面热瞒抛沙撒土道是甚么心行示众宗门语句有活句死句活句上荐得便可搅河为酪握土成金死句上荐得一任坐杀佛祖瞎却慧眼又有活句门庭得死句死句门庭得活句者临济云我有时一喝如金刚王宝剑有时一喝如踞地狮子有时一喝如探竿影草有时一喝不作一喝用洛浦会得一喝一日辞临济济以拄杖画一画云过得者里便去浦一喝便出及至喝到夹山法堂里落在夹山虀瓮中淹杀此是活句门庭得死句底样子打地和尚见人问话便打地夺去杖子但张口而已后有僧问门人曰先师打地意旨如何门人于灶下抽片柴入锅内此是死句门庭得活句底样子所以历代祖师往往改换旂鎗别传号令总是锻炼学人偷心令渠通行活路方可会得百尺竿头更进向上事昔南泉致书于茱萸曰理随事变宽阔非外事得理融寂寥非内僧问茱萸曰如何是宽阔非外茱曰问一答百也无妨进云如何是寂寥非内茱云睹对声色不是好手僧又问长沙沙瞪目示之进后语沙闭目示之僧又问赵州州以口作喫饭势进后语州作拭口势僧后举似南泉泉云此三人不谬为吾弟子如南泉语正是百尺竿头事如弟子语正是百尺竿头向上事老僧恁么批判也是将错就错划空既无刀斧迹击水何看棍棒痕示众门庭施设固不可无入理深谈必须确细老僧昔在金陵观音庵拈提一上岂是惯弄舌鎗笔剑而成好辩哉予不得已也只为彼时泛泛之流不悟本地风光无论眼足之全与不全头尾之正与不正妄竖赤帜邪见益炽恰似些布贩子禅纵然讨得几分利息不知他在十字街头夸了许多斤两抢了许多行市方才卖得出门我故不忍聊为拯救不见古人道会得自己不会目前此人有眼无足会得目前不悟自己此人有足无眼又道有头无尾时如何吐出黄金作甚么用有尾无头时如何犹有依倚在是必眼足两全头尾俱正始可向高高山顶立深深海底行也直饶如是但可与人天为师若云放下铁枷一着敢保未在予所谓箇箇认为窠臼者要在会得则举足下足无非道场未得则行棒行喝还类戏论如曰一棒打杀与狗子喫致令天下太平又曰拈椎竖拂泥洗泥瞬目扬眉笼中鸡且不狗子果喫乎椎拂果泥乎眉目果笼中鸡乎赵州云我有时将一茎草作丈六金身用有时将丈六金身作一茎草用建立在我扫荡亦在我须是具得者般手眼始可说得者般语话岂肯逆风扬沙自取扑面见人执热而不以濯哉释迦达磨自不我欺也大众思之昨见破山以龟木过誉老僧盖一眼之龟值浮木孔此喻值佛甚难今既浮而孔矣何幸如之遂有颂三百余会四十九独有法华谈其后片雪红炉嘱付间山水从来只依旧谁是法碎玉疏林金风飒谁是华破云漏影蟾光匝何如海岸古灵龟直入浮槎实潇洒到者里银汉飞碧波火燄垂青霭果然夏虫难语冰果然井蛙难语海示众举僧问赵州万法归一一归何处州云我在青州作领布衫重七斤师云若问聚云万法归一一归何处老僧只向他道常忆江南三月里鹧鸪啼处百花香示众举圆通秀云达磨九年冷坐刚被神光看破于今玉石不分秪得麻缠纸裹者一箇那一箇又一箇若是明眼人不须重说破大慧云面壁九年话堕可惜当时放过于今默照之徒鬼窟长年打坐者一箇那一箇又一箇虽然苦口叮咛却似树头风过师云二老恁么语话未免笑杀旁观聚云则不然碧眼老人格破东来第一上座自是本色天真多少痴人慢过者一箇那一箇又一箇强作罗缎经纪却把尺头认错示众学问诚弟子之业讲解实师长之任若学而不问犹见食而未餐若讲而不解犹施方而无药然餐者所以得味味知而甘苦从心药者所以治病病瘳而违顺自觉儒云人莫不饮食也鲜能知味也释云我以一念相应草向镬汤炉炭里医苦恼众生正此之谓要知食与药非徒在语言文字也即日用中一言一行一理一事莫不具圣贤模范佛祖阶梯第人人忽于寻常尽皆当面错过且如学者以恭敬谦让规矩勤劳为先是必恭敬以尊长谦让以怀友规矩以循礼勤劳以任事若然者则自暴自弃之端无繇而发曾子以亲在而叱咤之声未尝及之于犬马其恭敬之谓乎至于教导之师亦必以端庄严慎慈爱善诱为先盖端庄严慎众无慢侮之人慈爱善诱僧存仰慕之心丛林政此二端则学问有条讲解有序弟子入精进之门师长廓慈诲之德上下相依尊卑相守模范在斯阶梯亦在斯矣又何患凡夫之不易圣贤也欤哉亦何患众生之不证佛祖也欤哉请细思之示众古云大道只在目前要且目前难睹欲识大道真体不离身色言语余谓此语如西域牛乳可作醍醐可作毒药何以故若具有金刚骨底汉子恁么会去出世住山隐迹垂手便能不起灭定而现诸威仪不舍道法而现凡夫相即痴即乱即犯而具足三无漏学巍巍堂堂磊磊落落行履有方居止有鑑真人天之眼目佛祖之再来若乃身跏趺而两足不住合双眸而眺眊不歇说与师齐心包睚眦口诵慈悲腹藏戈戟或以志公鸽子布袋米汁玉泉皮裤狮子彩服道是吾宗之一范则四老成坑陷后来之祖师也若以临济喝德山棒天龙指石巩箭而为门户之免帖则四老成巫祝傩神之案子也于彼本命元辰何曾得箇落处所以道则人人本具德则人人不全全德犹可全才亦难德有余者世可佳才有余者世不佳才德两兼大道存矣示众明德亲民止于至善为仲尼者不得此则不名仲尼自觉觉他觉行圆满为如来者不得此则不名如来此两端从微至着不无因果从因至果又岂无微着也耶古云知道易力行难然而难与易一法也知与行亦一法也今之学者以难为易以易为难知面不行行而不知是则学仲尼者不惟不及而且不明学如来者不惟不见而且不信矣其奈知与行难与易何夫何以谓之知与行难与易也思虑扰吾心情欲牵吾性知也不尽情欲以养其性绝思虑以澄其心是所谓终日行而不知也对境即生心遇事则想举行也不就境以忘心触事而掉举是所谓终日知而不行也物来则分别理过则留碍易也不即物以明道随理而无碍是所谓以易为难也能所花其志情识琢其体难也不消能所以清志泯情识以安体是所谓以难为易也呜唿人生百年恍若剎那忍将一段虚明而丧于情与物境与事之间真可谓当面错过矣悲夫茶话元夕茶话娑婆此夕号元夕火树银花皆不实画相云争如者箇不曾迁恒照春林三山竹僧问如何是诸佛大圆镜师云打不成铸不就问昔生公说法顽石点头如今说法人多因甚顽石不点师云秪为过东往西观南眩北进云如何得点头去师云陜西枣子四川萝卜茶话求生本自无生谓灭何曾暂灭眼见不如耳见口说争似鼻说若也会得梵语阿弥陀此云无量寿如或未然欢娱嫌夜短寂寞恨更长茶话小尽二十九大尽三十日尽情都说破恐汝信不及僧出师云汝号甚么答云觉圆师云汝号觉圆必定圆觉圆觉觉圆镜花水月以箸指香云唤者箇作不圆得么若是不圆为甚么爇一株时室罗筏城四十里内一时得闻以箸指烛云唤者箇作不觉得么若是不觉为甚么暗中物事借渠方才照见是知世出世法无一事不圆无一时不觉到者里犹是半提僧问如何是全提师云夹路桃花风雨后马蹄何处避残红茶话有一员大善知识三头六臂常在一切凡圣境界中转大法轮洞山遇着与他结冤神鼎遇着与他恰好聚云与他批判一上贪嗔痴太无知赖我今朝识得伊行便打坐便捶分付心王仔细推无量劫来不解脱问你三人知不知此是洞山结冤处贪嗔痴实无知十二时中任纵伊行即往坐便随分付心王拟何为无量劫来原解脱何须更问知不知此是神鼎恰好处且道聚云如何批判一箇如牧牛人执鞭一箇如骑牛人吹笛执鞭底到来函谷愁中月归去蟠溪梦里山吹笛底颠狂柳絮随风舞轻薄桃花逐水流只如放鞭掷笛又作么生衲被蒙头万事休此时山僧都不会茶话古人道识得一万事毕我则道识得无明万事毕盖无明者教家谓之觉明种子所以缘行缘识缘爱缘取缘生缘死而成十二因缘钩锁三世众生如明镜一向开张千丑百怪无不影现若能打破此镜佛上不立何况因缘大众还识得此镜么一僧云不会师云会取不会底进云如何得打破去师良久云破也破也只得钟子落地盏子一天星茶话有问有答寻常事无闻无见谩商量头头尽是西来意何事从中较短长是即是只恐逆风扑面难掉头不但拂着别人亦且昧却自己到者里直须脱下垢腻汗衫向没巴鼻处打箇筋斗没捞摸处扭转舌头恰似一箇死人一般等他漫漫活将起来有时放道清净光即是清净法身佛有时放道无分别光即是圆满报身佛有时放道无差别光即是三类化身佛及到三身坐断独露本源便是十地满心等妙二觉来汝队中讨块闲地札脚也没分快事快事茶话举仰山问中邑如何是佛性义中邑云我与你说箇譬喻如室有六窗内安一猕猴外有人唤曰猩猩猕猴即应若六窗俱唤俱应山云只如猕猴睡着时如何中邑即下禅床把住云猩猩我与你相见据者段公案仰山如是问中邑如是答老僧今日做箇旁不肯底为渠说破试问猕猴正睡着时又作么生良久云银碗覆在雪山上四圣六凡一帕包茶话古人道普周沙界浑成饭鼻孔累垂信饱餐聚云者里则不然普周沙界浑成法鼻孔昂藏任抑扬何以故只为三世诸佛诸大祖师俱在铁牛鼻孔里安身立命却不可作鼻孔会问铁牛鼻孔即今在甚么处师云烛花有琼楼香烟生玉殿进云不会师云你只管看除夕茶话师指壁间历拈示众云有箇无情物事却能说法不免颂出颂曰宗源一片白妙在白中黑七十二侯总包含二十四气经掌握吉凶祸福早先知进退存亡观自得虽然面壁没人情却也不碍人朝阅春去春来那得知全凭无口为君说老僧何故借渠言大用都来同一着一僧出于空中画一圆相云是者箇么师曰春牛头上规车子三百六十一周天茶话昨日十三是过去明日十五是未来今日十四是现在过去不可得未来不可得现在不可得既不可得只今大众云集僧堂对烛光对香烟喫茶说话周旋宛转是过去耶未来耶现在耶一僧出云请和尚道师云你看是甚么东西僧云团不拢扑不碎师云唤作甚么僧举烛云是者箇师云离却者箇聻僧云一句不较多师云张三门外叫李四门内听一箇舌头长三尺一箇脚掌长二寸又作么生僧云莫是平地起风波么师喝一喝僧云请和尚再喝师以茶钟覆却归方丈茶话举三圣到德山会下参踼天泰首座座云行脚高士须得本道公验作么生是本道公验圣云道甚么座再问圣打一坐具云者漆桶从来触忤多少贤良师云老僧看者首座大似将蚯蚓作钩饵向大洋海中把钓忽遇箇呵气成雷噀波成雨底出来只得抛纶罢钓去也若是老僧则不然若云道甚么只向他道者一张作阇黎遮身符再把一张为你批判作本道抵案若打一坐具当噼嵴连打趁出云不用你者无印信底白纸为甚么却如是秖因临济会下多有参箇击石火闪电光举了便会了底消息便尔到处拿捏诸方恐吓人家男女若是打头收下一箇令后来底不敢造次四世法孙普陀性统重梓吹万禅师语录卷之四终吹万禅师语录吹万禅师语录卷之五嗣法孙灯来重编法语示慧岳禅人大道绝同任向西东石火莫及电光罔通此临济老人语若论此事人人本具箇箇不无为甚么有凡有圣有智有愚有得有不得似不可谓之同若能凡圣情尽智愚见销得失关破任运无碍又不可谓之异到斯境界同则不同异则不异自西自东自南自北何不可者岂可以石火及之电光通之耶多见今之参禅人但以击石火闪电光举了便会以为落处引人业识茫茫无有了期慧岳禅人始侍憨公继参博老复以榆里之怀参见聚云请示行脚信手书之第一不得道老僧住在者里示博野禅人索字汝欲学字始而一点一画一剔一挑全用心意识继而手忘笔笔忘纸星驰电卷势如塞上之将军鱼跃鸢飞妙若空中之噫气何曾与心意识商量来不可谓学字参禅却有两端说话示香灯侍者汝请心要不离香灯何故是香即心是心即香熏成无漏心迹亦忘是心挑灯是灯挑心心灯亦如大地黄金既云心迹亦忘为甚么又道大地黄金良久云脱落语言文字外须知别有好商量示本源大德地水火风顽然无知聚而为身总是一块血肉因知而有运动然知因心起是则心为身根四大尽属枝叶矣方其病时看是地病耶风病耶水病耶火病耶若是地病地性坚实如何得病若是风病风性隐藏如何得病若是水病水性清凉如何得病若是火病火性空腾如何得病若是知病知本虚妄如何得病若是心病心无形相如何得病直须恁么一觑觑破则地水火风本来无病知觉运动本来无病无相心根本来无病诸病既无地水火风亦无地水火风既无知觉运动亦无知觉运动既无无相心根亦无无相心根既无无无亦无无既无矣直者觑破诸般病源根境知觉底一些子亦无会得者一些子了更有箇出脱底方儿云门扇子𨁝跳上三十三天触着帝释鼻孔东海鲤鱼打一棒雨似盆倾兹因本源大德有採薪之忧走启请益老僧施方却之只得将自己服过灵验底万应丸聊与一枚用精进水送下霎时平复急来聚云酬我药价示刘居士参禅须要实实领取一箇话头僧问赵州狗子还有佛性也无州云无茶来饭来行来坐来烦恼境界来只将者箇无字与之炼磨来炼磨去炼磨到不得已处虚空忽然粉碎大地自尔平沉方知道三世诸佛也只是无诸大祖师也只是无天下老和尚也只是无僧也只是无俗也只是无你也只是无我也只是无春游芳草地夏赏绿荷池秋饮黄花酒冬吟白雪诗无中却有闲四序昼夜频唿十二时付嘱隐首座慧祖一脉承接最难其机微其用普其言显其法阔烈燄辉扬觑着焦头烂额吹毛剑利触之断命消魂眼里抽筋说甚相如夺壁脑后出楔犹愈下客偷裘老僧幼时读他语录就被穿却鼻孔谁知接他末代法嗣只得勉效螳螂为求辅弼幸有营山慧机隐然别号铁壁者自参聚云力究多载后值老僧结制皆分座首众焉至于见地行履玄要深奥老僧勘验有在特付拂子一枝以永续后裔云示学人古人谓修行人要以生死二字挂在鼻尖头上余曰不然生者迹也而生生者未尝始死者亦迹也而死死者未尝终我何畏之哉但今人日用中于意必固我之情未化人我众生寿命之相不销每触境随流背觉合尘者有焉所以工夫不得力应事不圆融也吾愿诸学人值一念方萌之际即以是审此是悭贪是毁犯是嗔恚是懈怠是散乱是愚痴是邪见是烦恼审之又审则知数种乃性中病也既有病当速治以药药何在在能审者倘病在悭贪则治在布施也病在毁犯则治在持戒也病在嗔恚则治在忍辱也病在懈怠则治在精进也病在散乱则治在禅定也病在愚痴则治在智慧也病在邪见则治在正思也病在烦恼则治在正觉也故知病从我生亦从我灭又安知通身是病通身是药与若能如是着力做将去儒即谓之慎独谓之诚意谓之求心道即谓之採药谓之情来谓之玄关一而三三而一也更有百尺竿头一步只等耳能见时方才鼻说何也日暮乡关何处是烟波江上使人愁示学人世尊谢转轮而苦行雪山持钖钵而周流舍卫是穷乎是通乎仲尼饭蔬饮水曲肱而乐遭阨于陈而絃歌不息是穷乎是通乎庄子以波臣而不受赐颜回学夫子之道而不仕夷齐饿首阳而自殒曾参颓冠露肘三日不火而歌商颂之诗许由弃瓢子陵把钓楚狂辞治而负釜他邦此数子者亦是穷乎是通乎即上古尊宿有以百缀千补之钵囊鞋袋为重而以冬温夏凉之短褐布缀为轻而弃之者有言住持非我志不如放意于千巖万壑之间日饱刍粟以遂余生者有二十年掩关而不出山者有常携一笻穿草履被人呵之而不变者有编叶为衣坐于石上如佛图澄之状者有自烧其庵而遁迹深入者此皆违乎世而通乎道也何晚辈出家之流滥冒阇黎之德徒假练若之尊又不探其古人行脚亦不究其自己性命如醉客之迷珠若达多之认影甘心碌碌三三两两掉手踵足于世路之中流而不返失其真妙觉明阐扬一生虚妄蓦然三寸气销只一寒灰冷土呜唿是者不惟有愧于三教之大老而亦无面目于地下也余勉诸学人勿贪一毛之小得而牵动亿劫难挽之识神勿隐一念之留爱而栽三世不解之革囊只须铁轮旋顶而不退不可中道困穷而改节默默无为愿超界外方名出世丈夫纵于世一无所得而无心自有独得耳又安得不称为从佛化生之子耶至祝至祝示方善人净名大士以诸有所作举足下足为道场余曰可然犹未可也夫三百户之嵩陟必发足于根设不自卑岂插翼而搏羊角者也三月聚粮之程适必繇于莽苍设不自迩亦岂蓬蓬然而之南之北者例也固知绕绳床者歌梵呗也竖茎草者趺伽婆也箇非神领意会孰能洒脱竿头一步也欤此声教一法得有益于族姓者为在阶梯也如斯方善人之所举独无所作与足下者乎弟若为道场认则穷子见父而弗识也若非道场认则古佛过去而弗知也不然且假爱日以热袅旃檀借严霜而飞扬甘露倘火口得吐青莲金光概垂白象其于侵藤滴蜜之患亦赫赫顿除矣钖庆何以尽诸言哉故同室居士辈以是而不可不之赠亦以是而不可不之劝也示周居士或曰居士者有志于维摩无果于释迦有行于毘耶无感于舍卫得不边其为我而殄其兼爱乎咄若故不可以语道也维摩者净名也而名也者实之宾也净也者寂之体也果其志于维摩是则住持圆觉之体用也何不可之与有第古今之异犹猿狙之异乎周公也举动无冬涉川畏四邻者恐自甘于柴栅缠缴中尚毘耶且霄壤之隔而况舍卫又能以无翼飞者乎此必得铸人之师至则五石之瓠可用而浮于江湖矣何舍卫之不能感者耶余谓居士其得铸人之师否居士曰得矣既得之余以是而印夫维摩亦以是而印夫释迦使或人杜口自去示东旭禅人古有男子唿羊作马无能子哂以为狂男子曰昔之刱言者若以轻清为地重浊为天公必不敢更易奈何我之天倪任运放旷而若是审斯言也余亦间尝为南北之论曰世迁界移徒定经纬于蛙角名虚相幻难镌策籍于海沤况复一心之法庸讵以南北之见而封之乎第覈其南北之说也不病其宗而病其言绎其言也不病其言而病执其言者也盖神秀大师黄梅之上座也惠能大师黄梅之行者也衣钵南行特法无亲疏悟有迟速耳岂黄梅有若是南若是北之异地耶如丁宽学易于田何学既成而归田则曰吾易己东矣龟山学道于程颢学既成而归程则曰吾道己南矣抑亦易有东西而道有南北乎矧能之嗣四十有三秀之嗣十有九人共播黄梅之法然派之促延法之断续不在门户而在时缘安谓其服药不验而罪归夫神农轩岐也妙喜云元初只是一箇达磨甚处有许多门庭旨哉言欤有諓言者曰当其受法时秀偈莫如能颂此谓秀有拂拭之语而能有本来无物之说不见卧轮道卧能有伎俩能断百思想对境心不起菩提日日长六祖道惠能无伎俩不断百思想对境心数起菩提作么长天童拈云葵花向日柳絮随风故知法有顿渐机有先后葵花柳絮讵各偏其定动哉洛京荷泽曾有问于六祖曰先顿而后渐先渐而后顿不悟顿渐人心里常迷闷祖答曰听法顿中渐悟法渐中顿修行顿中渐证果渐中顿顿渐是常因悟中不迷闷所谓听法顿中渐六祖听经时也悟法渐中顿六祖受衣时也修行顿中渐秀师呈偈时也证果渐中顿秀师说法时也师有示众偈曰一切佛法自心本有将心外求舍父逃走据验斯言乃可信顿渐是常因悟中不迷闷也东旭禅人自沮漳入蜀礼莪眉过南滨见老僧于聚云禅院坐间常请益南北之源老僧据实答其如上之说始知禅人乃度门诲公大师之后也诲公曾参苍谷老人老人则北宗之神驹也故度门一脉鼎新皆赖于诲公而三慧庵又则度门一枝焉禅人即三慧主人也虽然道不远人必假蹄而得兔宗不离性当师蚁以求泉禅人本北宗法器复参南印于西蜀者里会得逮见其慕秀不必北而识能不必南也明矣唿羊作马指马为羊无能子自累其怪听予偈金不箔金水不洗水者里翻身一锥子问道南北是何宗却向自家合口取咄遍地霜花凤阁边一轮明月丹墀里入堂入堂参话头一节乃古人为后学开底方便法门秪因心意识三种杂毒难除与他一箇硬石头磊在胸中方始除去一切络索若把着不变何异无病服药药反成病久久倒作箇死煞东西或有工夫稍起者但见参时有不参时则无静时有动时则无醒时有睡着则无说时有不说则无纵少有见处总在黑山下卜度将来何曾十分透脱若是箇力量汉铁起嵴梁放下身命千咀万嚼把者硬石头百咂碎依旧是箇现现成成底便尔开眼眼上有话头侧耳耳上有话头缩鼻鼻上有话头动口口上有话头伸手手上有话头举足足上有话头自从得入黄金殿四壁光明遍十方入堂举长沙云我若一向举扬宗教法堂前草生一丈聚云不然我若一向不举扬宗教法堂前草生一丈举也不得不举也不得作么生得法堂前草不生去良久云田中蛙鼓叫岭上野猿啼入堂大凡参究者箇一切皆有悟处有行持禁戒向衣钵边得悟者有看读经文在语言中得悟者有入众作务触物遇缘得悟者看得破时处处菩提路门门古佛家不劳重进步海角与天涯入堂南泉住庵时文殊普贤相打各与二十棒趁出去昨夜阿难与迦叶斗打不休被老僧向前一掴却入手掌里去也今日对众举出唤都管押赴三门外各打二十拄杖免得紊乱祖师门庭入堂老僧自剃除来在行脚不曾托钵应供赚陷人家男女入人天小果去住丛林不曾蓄一粒米种一茎菜结箇人缘打污阎老子记汤水钱簿子单单只竖两道眉空着两只手无论行脚住丛林罗猎诸方衲子为伊抽钉拔楔而巳若遇箇与佛祖结冤雠的来即为渠捣通漆桶打破粪钵管教膱脂帽鹘骨衫当下解脱渠也只得做箇圣谛亦不为底便休入堂僧问赵州万法归一一归何处话师云但不知以何为万甚么是一莫是以万象森罗唤作万法耶经论语言唤作万法耶心是一耶性是一耶若恁么会大似隔靴抓痒又不知唤甚么作何处若以威音那畔涅槃后有为是则达磨一宗埽地久矣赵州云我在青州作领布衫重七斤此语甚是奇特直是错会者多有谓随处拈来用得亲者有谓不在语言直以举处为是者有谓此是不说心性语乃是无义味语教人默会者若恁么会不唯昧却自己鼻孔亦乃埋没赵州既不恁么如何即得师云我在青州作领布衫重七斤直须恁么始得入室问僧麻三斤干矢橛此是甚么人语僧云癞狗泥猪语师便打问僧唤作竹篦则触不唤作竹篦则背首山念唱导大慧祖依样画葫聚云又作么生僧云铁菱角笑杀水乌龟师便打僧入师以拄杖画相云此是一字于左边画相云此是二字于右边画相云此是三字昨日说与谢三郎今朝说与新阇黎僧云洗面摸着鼻孔聻师云你鼻孔在甚么处问僧八角磨盘空里走是甚么意旨僧云无手行拳师便打问僧横担拄杖紧鞘草鞋是甚么人行履僧进前两步师作听势问僧无字作么生参僧弹指师打云莫道无语好僧云还许学人问话也无师打云莫道有语好僧云学人不会师复打问书记会写不怕笔头桩记云不打者鼓笛师打云不打者鼓笛记云无手人又作么生师打云不打者鼓笛记云草里汉师打云不打者鼓笛僧入师云我不问你僧云为何不问师便打僧大叫师连棒打出僧入师云适才有箇野狐被老僧打出去了僧云某是新产狮子儿师云我知道你僧云和尚也须骨出师云汝不是狮子儿勘辨有僧自曹溪来参师云我有箇人往曹溪僧云是甚么人师云喫粥去有行脚僧慕朝海师云海虽阔大却是川水流去底僧云未审川水在甚么处流来师唤侍者云盘中菜着些醋好侍者为师设饭床太远师自撤近前者云君子离台三尺师云衲僧聻者无语师代云近也喫远也喫又云和尚年尊将就些好师住金陵观音庵朝宗来参师云甚处来宗云天童师云天童近日何如宗云大家在者里师云不要说脱空话宗云师何不住天童去师喝宗云落在甚么处师便打刘墨仙居士持圣恩问道录见访与师坐间论及杨岐九峰之语师云正恁么时杨岐在前九峰在前士良久问和尚又作么生师便喝士云者一喝是前是后师翘一足士礼拜一僧来参师问甚处来僧云金粟来师云如何是金粟得力句僧云白云覆青山青山不露顶师云此是意识家语如何是得力句僧云虚空粉碎大地平沉师云此是义学家语如何是得力句僧无语师云汝不曾从金粟来中秋师遣侍者送饼二员至僧堂上画一眼一足传话云不得剌着眼不得折却足作么生下口晚课次师问一僧云自己是僧又皈依箇甚么僧云不妨自皈师云语不离窠臼安能出盖缠僧云从来不出门师云笨驴推磨勘初机语西来大意直指单传且道传箇甚么心佛与众生是三无差别为甚么凡夫不会水牯牛未降猢狲子未死衣钵放在甚么处勘诸方学人语可中有一物牙如金爪口似血盆一昼夜吞却八万四千恒沙诸佛未审过在甚么处座下无席帽案边无胥吏阶下无荆条竹根为甚么祖师语言唤作公案形直影端表里须正为甚么佛祖袈裟东高西低左披右袒六根俱有功德为甚么祖师多唱鼻孔父母生汝身师长训汝法为甚么舍父逃走背师行脚问答僧问薰风自南来殿阁生微凉意旨如何师吹一口僧问世尊道天上天下唯吾独尊为甚么云门要打杀师云路见不平旁人剷削僧问从上佛佛祖祖相传传箇甚么师云老鼠不教儿打洞生来自识仰天窝一僧作礼云请和尚上雪山去师云我才在雪山来僧云某甲在雪山不曾得见师唤侍者一声僧问如何是当机一句师打云速道速道僧拟对师打出僧问既是死了不曾埋底又如何答得话师云唐以刘瓒为秦王传僧问一句当轩八万门如何是永绝生死句师云毘卢顶上行僧问如何是诸佛法身师云自从晨朝喫了粥只至于今肚又饥问如何是顶天立地底师云台前石香炉答汉月禅师四问正睡着时与死了烧了心之与性牙齿打不着须向者里希取大用始得如何是此处底大用答云宁向太阳粧罗剎不来黑暗扮观音沿流不止绝却真照照不到处如何是吹毛用了急须磨且道磨箇甚么答云折脚铛里淡黄虀用处既巳脱却心性切莫在离心性处躲根除此二边如何相见答云才过驴胎又钻马腹近世野狐都说心性禅不知姓张姓李请禅师代答一转语贵图天下衲僧脱却腥臭答云夺者老贼头拄杖拗折莫言不道问汉月禅师四问作相问用水一碗贮米七粒架茅草十字在上请道是甚么义沩仰九十六种圆相收在六义问者箇收在那一义古人道八角磨盘空里走不知是空走磨磨走空老鼠吞大象虾蟆口咬着吞不入拖不出苍头老儿跳一步请下一转语拟汉月禅师答陈学宪十七问渴鹿问答口里有水动步巳较三十里历尽天涯何处水谁识火燄即寒冰不肯埋头甘浸死摩尼问答问取埋者即得拾金原是窖金人头头触着恰相亲无奈狭人成巧伪挥锄不顾立门庭一斩问答吹毛底聻斩箇甚么断甚么百万丝条贯宝罗堪羡富嫌千口少果然贫恨一身多一等问答到口便知三寸喉中一也无谁能于此立亲疏门对青山权作案逢人依旧马蹄孤黑夜问答只消一缚鉼镮钗钏许多时须信兼金性不移括囊无咎谁为咎客邸河山到处栖家亲问答直须撤下灵牌改头换面出梨园歌舞场中各一边曲罢卷帘无别事咳唾依然父子间的的问答你问我我问你驰走沙堤艰息迹灯里横身灭影难不信但唿山谷响问答无分只自看堪舆问答三箇品字石天罡地煞满阑干万里山河咫尺间拨尽枢机全不露一腔星斗逼人寒家宅问答贪心不足局定方隅身自小何曾无碍出笼罗翻身一脚崑崙碎剎海尘尘不较多电光问答只须倒骑驴疋马单鎗固纵横五关犹有不平人从宽何似塞翁老来去由他莫认真大慧问答尖锋头上坐素丝未染谁添色青出于蓝已废弛言语不惊杨布犬者回非是换衣时胡来问答手掌原是佛图澄的胡汉纷拏缘镜作佛生对待秪因光击碎青铜圆相在鸢飞鱼跃自成行未开问答不打不成人不骂不相识善恶难逃业镜台当头一照信奇哉九二自然全体见不将风雨惑人猜日昇问答伸手便拈着脚头脚底事如何用舍从来犯折磨岂意桃花风雨后落红满地响春多今修问答会取不修行者便得赤子双眉欣戚无看尽河山眼自疏不解掉身雄一步徒然南面快称孤高峰问答只因大彻所以命根不断火燄为灯陷扑蛾净块迷人孰奈何不然倒倾海底尽一颗红轮上大罗一句问答是那一句暴秦强楚乱纷纭毒杀黎民海不清博浪一椎惊破胆汉天从此耀双轮吹万禅师语录卷之五吹万禅师语录吹万禅师语录卷之六嗣法孙灯来重编颂古世尊上座文殊白椎浩劫浑沦足未通河图中涌立天宗若非庖氏知消息八索九丘孰与穷冻岭梅花斗雪开暗将香气逼人怀浩然一见难藏兴吟得春风特地来文殊起佛见法见堕入二重铁围城东老母不欲见佛亦于地狱避之长安尊贵人难住功勋犹自出轻车巫崃猿啼数行泪衡阳飞雁几封书何似归来花树下把酒高歌意自舒渔人戴月滩头戏樵子插花巖畔行平常心地人不识一回艰险一回新堕堕连我也在地狱里不堕不堕恁么又怎拔得起一粒鼠粪污锅羹况复八粒叫谁洗云门棒下转身来牧唱樵歌皆繇尔岟崛持语岟崛摩罗初出家乞食更遭不着便持语回旋曲折中一儿堕失千斤担看八地文打失布袋梦里浑身直渡河勐然觉起通排摈都卢花碎一篇文始识湛堂师眼正牧庵机缘两眼如磨被水所推磨烂心子来说是非回石头机缘凿石石凿两火并发悟箇甚么硁磕硁磕马祖传书道钦殷勤致拜麻三斤通名谁唤破沙盆长裙新妇拖泥水三脚驴子弄蹄行南遇二老唱和夜月高楼霜户开百花素女广寒来玉人笑倚阑干上执手牵衣过御阶赵州勘婆子妖镜从来不徇情当阳照破野狐精而今大地无差路多少长安感旧人云门须弥山等闲平地起骨堆欲脱尘嚣反自埋赖有霹雳无情手把得山河击碎来竹篦子秤锤移在衡稍上星两锱铢已尽时忽然拶落跳捋来脚跟撞着脑门鎚哑人口里咂黄连苦透心肝不可言恶手还他噼面掌椎胸踢脚哭苍天干屎橛长尺八寸两楞一径灰里土埋人人有分如何是佛干屎橛多少痴人乱摸索三岁孩儿弄花鼓到处逢渠活鱍鱍德山托钵一箇拏龙捉虎一箇收精摄怪无端四眼雪峰看作横行螃蟹末后句倒骑红鼻子踏破面黄头三更虾蟆叫月宫海底流法身麦地牛生草沙河马捉鱼红炉冰种火梅花夜读书竿头进步脚板戴纱帽牙齿写行书虎头独角龟莲花上老夫异类中行摆手倚门立埋头拍掌笑翘足眼翻天侧身开口叫悬崖撒手打破皇桶篐击碎琉璃盏绊断旧葛藤脑后跶箇眼青州公案昨夜椒花献岁穷轮来日纪有无中谁知陌上黄莺在唱起堤杨一带风长至日来一线天山中寒尽不知年经行又到层巖上雪里梅花带笑看阿谁化我一文钱布袋肩头十字颠指出明州城外路白云片片数峰寒万顷茫茫一叶舟东西何处是风流岂如把钓沙滩上明月卢花色转秋夜深村外宿人家惊起游行路转差晓唱一声东白后千红万紫闪龙蛇可怜一块中原地多少迷人作战场六邦自有同心术却使苏秦弄舌鎗到处长安是我家堤杨树树有栖霞木公却浑三春令故遣鹃声送落花宗门老贼惯施为问着先排一局棋不解当头雄箇包都来累杀马车儿追影捉人休拟意随标得月岂沉思言前不解翻筋斗执相求玄总是痴海印楼台月下花春风和气满烟霞游人到处寻踪迹却在东村王老家天上天下唯吾独尊梦里茫茫一觉痴都来昧却上床时齐人故作金鸡叫唱起秦关出万骑金刚道后异熟空大圆无垢同时发莫讶桑田烟水漪晖飘昧谷又嵎夷时人不解丰干子依旧天西老白眉举一不得举二南北仙人各一山狭路相逢似不干瓢中俯仰无人见暗里同心臭若兰一光东照弥勒起问文殊为说图佩寰瀛山海齐长安壁上竟成蹊季卿且问家何在一叶飘飘渭水西独伦恰肖鲁公痴弹珮湎然三不知斯时逐鹿谁优劣庄伯徒劳挥剑切君不见玉斗击碎一腔血爆竹两头无路不通风札尽层层造化工一声霹破天花撒问取机关夜火红火花柳柴为炭铁为沙珍重砧鎚仔细加燄火不消薪斗凑自然银树灿金花一声燄燄出泥台遍地鲜明花树开莫畏臭烟皆掩鼻青淤曾伴白莲来火树犹如风里电春台相似镜中花事与心交情不斗随时消遣若神槎莫道苾刍局净香何妨延蔓遍流芳境情无碍谁为事雪火投机滋味长示四字木鸡撩倒百花仙径寸盘中热露涓鼗鼓龙舟白鹤浪金鞍骝马珊瑚鞭万仞峰头壁立寒招摇鹤舞玉阑干无絃夜弄师襄调六月杨花雪里看金毛踞地灿殊沙火燄青莲水上花十万亿程飞琥珀无边芝草斗烟霞玉塌稜稜四角悬红罗帐里月初圆铁牛咂碎相思梦鱼在烟波鸟在天汾阳十智同真八万四千陀罗手手手各执不相知怜蚿未必齐百足神用天然莫可思君不见戏棚蝶脸乌纱帽强作悲欢与合离曲罢帐中无箇事你是何人我是谁远录公九带莫道黄金无变易印觚镮带数千般有时插在妇人头有时信行天地间簠簋队中和八修端冕腰间鲜赤舄上方肘后任施为冶炼依然赤骨历德山东西过后只道无一喝重来是丈夫不审祖师有何恶把茅盖头许骂渠可是潭中一卧龙灭烛开光不用功剑树爪牙血盆口知他孤迥上高峰一条嵴骨硬如铁一根拄杖拗不折却被巖头捏怪来末后三年没搭撒巖头为甚承当号奯公密启其意未为通何如廊下拍巴掌卧在鳌山骂雪峰盖天盖地自胸襟打断当年乱脚跟一封书到谢不尽又道同条赚杀人是则是欠伶俐刚被婆子丢箇儿默默无言难出气睦州现成公案三十棒挑得水来全没帐盏子落地楪子七裂去收来有何益冤遭黄檗苦钳锤痛杀云门脚一只看来都是掠虚汉辛辛辣辣门里转有人问着是甚么只道秦时𨍏轹钻云门好箇儿郎生下地灵树口边已成记折脚痛处是宗源昧却别向雪峰去漏箇消息带铁枷搊住稍书乱如麻原来不是门外客打鼓还须弄琵琶跛跛挈挈好搂兜餬饼扇子与馒头只能荐得第二句人天为师出口气女子出定窈窕三人一镜中黄眉皓发眼睛红被人扑破还归影南北东西到处同丙丁童子讨火因缘截断黄河水逆流机心无处是归休从前错认双头马到老才看独角牛五宗洞山兼带唱绝奇触着河山影画眉通临济妙用纵横脑后视贯法眼六臂那咤乘轩冕彻云门白头老妇捧银盆透沩山海底灵龙拍巴掌不是门庭爱穿凿巧儿惯向空里索拈来一举一回新蝶脸苍头如是说说说说看室有六窗内安一猕猴外有人唤云猩猩猕猴即应如是六窗俱唤俱应阿谁叫弱丧穷儿失父早阿谁听塞却真常只破镜踏遍毘卢海一沤毛孔谁云参不尽君不见古弥勒老释迦出入逢迎月满华默然良久暂时不语非无言默默岂徒咬着舌若将恁么会其宗笑杀闹市古弥勒不见石巩示西堂拽得鼻头痛不彻出入供佛于息中无端捏怪云峰悦两开本妙及无生洪觉深显嗅闻诀胡卢吹响树一株四维上下咸成雪可是枯木里龙吟可是花开春外劫屎窖挑出没思量莫道此语是予说洞山过水见影水清彻虚明无彼此鱼鳖虾蟹浑屋居草木飞栖沉影子不知未过此水时渠容又向何方止莫是处阴息其踪莫是无我不生尔从兹漏逗没遮拦金殿重重悬符玺一指一马会将来大地溶溶谁是水鼯鼠只者语声粥饭气又道同起又同睡蓦然枕子塌前鸣何似高峰参悟处呵呵呵奈若何鸟飞还羽路鳞宿昧鱼窝直此物兮非他物休将鼯鼠乱猜摩世奇首座机缘两响同一耳往来无罣碍穿顶破帽子颠倒一齐戴庞蕴居士问马祖曰不与万法为侣者是甚么人祖云待汝一口吸尽西江水即向汝道士于言下顿领玄旨拈云老老大大说者箇语话尽大地都是水口在甚么处尽大地都是口水在甚么处未央宫里同胡越赤帜竿头验正邪一降真龙君莫走者回不是器中霞剌史陆亘大夫问南泉古人瓶中养一鹅鹅渐长大出瓶不得如今不得毁瓶不得损鹅和尚作么生出得泉召大夫陆应诺泉曰出也拈云一切卵生俱在瓶里大小南泉那能一箇箇出得尽纵使出得也是假道伐虢即墨尚用千牛聊城只书一箭漏逢刻而有声珠在盘而自转牵藤引蔓兮若槛车之囚人红炉点雪兮似神鸟之脱罝剌史白居易居士问鸟窠禅师曰如何是佛法大义窠曰诸恶莫作众善奉行易曰恁么话三岁孩童也道得窠曰三岁孩童虽道得八十老翁行不得易领教拈云者老汉久恋枯枝不肯悬巖撒手秪如尸弃佛道起诸善法皆是幻造诸恶业亦是幻身如聚沫心如风幻出无根无实性你作么生行履去喜得官不容针私通车马雪静珠林扣一枝权拈黄叶赚啼儿石顽未解和心泣云傍方将蜀道思死鹞怀时缘直谏敝衣留处引忠知应怜三月鹃声苦为唤归来莫放迟相国裴休居士见高僧真仪问黄檗曰真仪可观高僧何在檗朗声曰裴休公应诺檗曰在甚么处公当下知音如获髻珠拈云者黄檗老子也是箇不知好恶的汉才问高僧何在就落古人窠臼显姓标名当时若是李老师在即把住云叫的是高僧耶应的是高僧耶渠也只得耳听如聋口说如哑鹿焉为马鸟岂是鸾苛法徙木之制萧墙起祸之端不动干戈兮舌战点醒枯骨兮还丹梅开纵有清香度终赖冰霜壮岁寒剌史李翱居士问药山曰如何是道山以手指上下曰会么曰不会山曰云在青天水在瓶翱欣惬作礼拈云俱胝和尚得天龙一指禅一生受用不尽那箇是竖起指头的公案秪如药山指上指下又作么生会良久云蜻蜓点水蜗牛弄角燕人弱丧问家山指点南车路可攀假墓却从襟袖溼亲舁谁见泪痕斑叶飘树底添新翠花放枝头展旧颜不俟神槎重渡海张骞那得斗牛还秀才张拙居士参石霜霜问秀才何姓曰姓张名拙霜曰觅巧了不可得拙自何来公忽有省拈云石霜和尚也是惯用点鬼簿的汉才逢人就问何姓若是箇有志气的男儿值彼动口时即与一掌云者箇便是姓只叫伊巧拙难分谒见临门操短篲优游撒网得单梭纵横不染长丝口壁引风雷上大罗长庆谓太傅王延彬居士曰雪峰竖拂子示僧其僧便出去若据此僧合唤转痛与一顿公曰是甚么心行庆曰洎合放过拈云当初既知雪峰放过此僧何不代渠一召云某甲彼回头即云是甚么也得快马加鞭望前所进却来论人过失有甚么交涉处操琴惊马视鼓瑟动鱼游项白舞剑夷吾射钩若还弹珮三不醒枉使雄兵夜血流长庆老喜绸缪只恐阿师空去也素影寒霜未识秋洞宾吕巖真人再参黄龙求指归处半升铛内煮干坤即不问如何是一粒粟中藏世界吕于言下顿契遂作偈曰弃却瓢囊摵碎琴如今不恋汞中金自从一见黄龙后始觉从前错用心拈云者洞宾道者也是一唤便回头的汉倘不是黄龙刀刀见血未免报尽还来散入诸趣迦楼如意娑竭摩尼啄也轰雷烧赤尾啐兮破浪鼓苍池昔日秦刀笔今朝汉傅师大节有符增鼎鼐青史名传天下知常侍王敬初居士问僧一切众生还有佛性也无曰有公指壁画狗子曰者箇还有也无僧无对公自代曰看咬着汝拈云王常侍虽解白衣说法怎奈不遇作家费却许多盐酱当初若遇李老师在即与一喝云者箇是甚么东西许你问有问无佛性犹如工伎儿幻成花鸟度春枝流桥住水宾非主空手提锄我是谁妙喜翻图明致格寒山扼腕助伤悲巴人解转喉中舌却使残兵慕且思丞相王随居士谒首山得言外之旨自尔履践深明大法临终书偈曰画堂灯已灭弹指向谁说去住本寻常春风扫残雪拈云人到腊月三十日只惧债主上门未免埋头缩脚者汉鼻孔端正负债已明所以临难犹歌阳春白雪仔细看来果然词熟腔正云门煳饼赵州茶言外超宗别一家掉头故落西山魄撒手权拈东土花君不见瀛洲神仙十八子出自桑枢蓬筚里都尉李遵勗居士临终时膈胃躁热有尼道坚谓曰众生见劫尽大火所烧时都尉切宜照管主人公公曰大师与我煎一服药来坚无语公曰者师姑药也不会煎得拈云者师姑只解扶起不解推倒惹得近死之散人急水抛毬狂风鼓棹大梦从来觉繁柯总是枯浪静珠还在金停沙自无玄机纵不粘丝线裟角难逃一转轮英公夏疏居士问蓝浦百骸溃散时那箇是长老自家底蓝曰前月二十离蕲阳公休去拈云四大如泡幻随生灭也是四大如金刚不生灭也是恁么贪生怕死的汉就有许多分别喜得蓝浦和尚漏出一句康衢谣却也不识不知顺帝之则瓶破雀飞意如何纵虽随他识未波君不见桑间女子度九曲密矣思之妙不多文公杨亿居士问云巖谅监寺两箇大虫相咬时如何谅曰一合相公过广慧曰我秪管看未审恁么道还得么慧曰者里即不然公曰请和尚别一转语慧以手作拽鼻势曰者畜生更𨁝跳在公于言下脱然无疑拈云大小云巖广慧好与三十棒一时趁出何以故一箇挝沙抵水一箇卖弄精魂不知杨文公在甚么处脱然无疑去良久云伐柯伐柯污樽土鼓无繁玉振金声破格众人畜之兮中行国士遇之兮智伯不识南泉异类行那能列上仙陀客节使李端愿居士问达观曰心如何了观曰善恶都莫思量公曰不思量后心归何所观曰且请太尉归宅拈云心不是有心不是无了亦不可归亦不得只饶了无所了归无所归正好请太尉出宅心因境以了境会心而澄甘露唐将覆祥桑殷复兴脱缠须就缚透网岂离罾蓦直言无别翛然路可登太傅高世则居士初参芙蓉求指心要蓉令去其所重扣已而参拈云山不是山水不是水此是浪子忘家穷儿舍父只至踏破铁草鞋山还是山水还是水于今扣已而参的话要人自肯在醉客迷珠浪荡游瞋头若魅复还羞心肠铁石辞无媚欲得兵符卧内求修撰曾会居士引中庸大学参以楞严符宗门语句质明觉觉曰者箇尚不与教乘合况中庸大学耶学士要从捷径理会此事乃弹指一下曰但恁么荐取公于言下领旨拈云水中盐味色里胶青者里会得上大人不异如是我闻信受奉行岂亦外可知礼也是则是只恐二十四家书体虽会得永字八法又不识鱼枕未冠终是骨昆吾虽钏岂离金途忘归路先师马絃不求声也得琴更直捷莫沉吟殷勤为出兜罗手五色全收耀古今吹万禅师语录卷之六终吹万禅师语录吹万禅师语录卷之七嗣法孙灯来重编颂古侍郎杨杰居士问芙蓉曰与师相别几年蓉曰七年公曰学道来参禅来蓉曰不打者鼓笛公曰恁么则空游山水百无所能也蓉曰别来未久善能高鉴公大笑拈云日行千里不出门犹是布袋里老鸦只饶扯碎封皮全身露出也只得一半那一半待杨蓉二公商量极处才向渠道良久云劝君更尽一杯酒西出阳关无故人札碎劫石打破芥城始信离微到处亨人去园犹茂春来花未更遍千世界沙门眼吷吷何劳笑且评智海禅师示签判刘经臣居士曰古人道平常心是道你十二时中放光动地不自觉知向外驰求转疏转远拈云者老汉惯用古人糠秕摇播今人骨络好与踏倒怎奈欲取鱼兔必须筌蹄横心从口总寻常草色松声兴最长幸蜀谁知来凤白隄辽那识更衣黄邯郸效走终忘步路径多岐定失羊可似善财参遍处南行只在此门墙清献公赵抃居士晏坐忽大雷震惊即契悟作偈曰默坐公堂虚隐几心源不动湛如水一声霹雳顶门开唤起从前自家底拈云世界恁么廓众生恁么多既是雷震中天云何独使清献悟去还会么迅雷风烈必变香车未辗禁双寒一线初添水没澜酒饮青梅匙故落英雄更把息风抟丞相富弼居士参见颙禅师师即曰相公已入来富弼犹在外公闻汗流夹背即大悟拈云是则是远观山有色近听水无声独言寝语病为由外甥黄绢累杨修不是开胸能折箭却教孔木转江流君不见老石头无畏说红炉一点侵人雪卫州王大夫参元丰于言下知归丰一日谓曰子乃今之陆亘也公便掩耳拈云元丰老子只知用腐鼠引鸱鸢岂料鹓鶵黄鹤竹实梧桐更雅金衣溶水恒新莫须有将无同言前兴丧未为通拜将终流患绝粮岂是穷勿谓失明嗟父子楚王司马不曾攻太史黄山谷居士依晦堂乞指径捷处堂曰秪如仲尼道二三子以我为隐乎吾无隐乎尔太史居常如何理论公拟对堂曰不是不是公迷闷不已一日侍堂山行次时巖桂盛放堂曰闻木花香么公曰闻堂曰吾无隐乎尔公释然即拜之曰和尚得恁么老婆心切堂笑曰秪要公到家耳云据者一回络索好与晦堂三十棒为渠只将自己茶饭悭吝不舍反拾他人唾余钩钓复令人明不见明暗不见暗不是树神放光动地大转法轮险些儿一场漏逗防风㚠箭任公子钩得之兮盈车堕地失之兮解网空舟有意桃园隔无心胥国游赋茅令猿喜传家代子忧梦里分明蝴蝶舞觉来依旧是庄周观文王韶居士延晦堂问道默有所契因述投机颂曰昼曾忘食夜忘眠夺得骊珠欲上天却向自身都放下四稜塌地恰团圆拈云明明白草头明明祖师意契个甚么只者正法眼藏不是你题落韵作钓话拈古诗做骂阵的姑念霜华增月朗兰秀壮山幽且放过一着竖草插竿处前瞻后忽时得来樵子鹿失去塞翁骊汉使关山远家书鸿雁知临场题目近信手绝情思晦堂问秘书吴恂居士曰平生学解记忆多闻即不问你父母未生已前道将一句来公拟议堂以拂子击之即领深旨拈云见闻觉知无障碍声香味触常三昧为甚么即不问只恐依旧寻他舌头路等闲昧却空里步且问父母未生已前一句作么生道自代云黑豆煮石烧茅未足奇还丹原不有心知吾宗始浑呈圆相杜德机生显坐驰君不见竖拳辊毬并舞笏大用现前何拘束内翰苏轼居士闻玉泉皓禅师机锋不可触公拟抑之即微服求见泉问尊官高姓公曰姓秤乃秤天下长老之秤泉喝曰且道者一喝重多少公无对拈云者学士本分家风不会问却要平地锹坑陷杀人性命那识皓老不徇人情当头一喝只教伊权衡放下轻重难分但不知定盘星子落在谁手八阵藏兵易五关斩将难欲展丁香结宁甘彻骨寒龙泉气燄兮沖霄之本犀角燃灯兮引怪之端参政苏辙居士得领搐鼻因缘有省作偈呈曰中年闻道觉前非邂逅相逢老顺师搐鼻经参真面目掉头不受别钳鎚枯藤破衲公何事白酒青盐我是谁惭愧东轩残月上一杯甘露滑如饴拈云有意栽花不如无心插柳谁知他人鼻孔却挂在自己眉毛上从来水住不知海一向林居未识山闻歌骸骨化割肉猬尘剐自是拾回衣下宝管教容易透三关掉头去得吟春雪撒手归来笑破颜寺丞戴道纯居士扣灵源一日有省乃呈偈曰杳冥源底全机处一片心花露印纹知是几生曾供养时时微笑动香云拈云太末虫处处肯缘只不缘于火聚工伎儿尘尘遍依只不依于般若今戴寺丞缘火聚依般若矣但不知骨肉都灰海沤尽涸也未耳恬竹绿声传法眼碧花红境夺机须信者中原不昧老商列子自依依悦禅师问张商英居士曰秪如巖头言末后句是有耶是无耶公曰有悦大笑便归方丈闭却门公一夜睡不稳至五更下床触翻溺器乃大彻拈云明人不做暗事何故杀东邻之牛荐西邻之祀好与三十棒姑念水底金鳞也赖竿头丝钓硠荡拾针猿猴探月妙用纵横曾卓越闭门也露箭锋之机不睡也履渡河之筏患难临头素位行壶公自有逍遥阙僧以南泉斩猫话问文定胡安国居士公以偈答曰手握干坤杀活机纵横施设在临时玉堂兔马非龙象大用堂堂总不知拈云南泉昔日斩猫未曾说如许络索今日箇筒放出一只来东叫西叫聒乱两家三户耳根好与一时斩却只怕喉中无血贞吉忧虞岂易知着龟权假问津时藏文居蔡灵难舍老妇怀簪旧怎移鹓鷟自能轻腐鼠骅骝谁肯拗杨枝红罗掩面虽堪采莫昧仙人逐影驰左丞范沖居士谒旻禅师曰某行将老矣堕在金紫行中去此事稍远旻唿内翰公应诺旻曰何远之有拈云者一堆髑髅虽被旻长老一粒点回不知他暗运密移的又听甚么人使唤在六十无容别见河休将腐鼠动情波果然一唤离十尺未肯思之奈若何圆通问枢密吴居士曰曾闻得透关的事么公曰八次经过常存此念然未甚脱洒在通度扇与之曰请使扇公即挥扇通曰有甚不脱洒处拈云关不是有关不是无透得也好不透得也好为甚的只等秋风吹入户寒雁送声来箇里关头别鬼门酒泉不顾为亲恩脱之兮日光鸟映缚之兮月影鱼吞栴檀虽假西胡献却使京城自返魂谏议彭汝霖居士手写观音经施圆通通拈起曰者箇是观音经那箇是谏议经公曰此是某亲写通曰写的是字那箇是经公曰却了不得也拈云若谓是经却只见文字若不是经却写得文字是不是请道看自代云空里流霜不觉飞汀上白沙看不见送梦欲全体刳肠患已生璧真还蔺夺骨朽动韩评撒手难忘见泅波恨未诚只须焚树死史后自清名中丞卢航居士与旻禅师拥炉次公问诸家因缘不劳拈出直截一句请师指示旻厉声曰看火公急拨衣忽大悟谢曰灼然佛法无多子旻喝曰放下着公应诺诺拈云从缘入者缘觉从声入者声闻且道看火拨衣是缘觉是声闻良久云水底红轮天上金乌钵梦竹林隐门开石径通笑声能破月热火解谈空兔老胎怀虽似鹤攫水鲲鱼万籁中司都贶居士问圆通曰是法非思量分别之所能解当如何凑泊通曰全身入火聚拈云多言多虑转不相应绝言绝虑无处不通是法岂思量分别之所能解还会么一箇斑鸠九只鸟蓂荚草屈轶枝首山五老妙难思分明潜历数幽隐出龟蓍鼓琴不理寰中事象帝从来无所知杨岐会禅师来谒北部孙居士公曰某为王事所牵何由出离岐指曰委悉得么公曰望师指点岐曰此是北部弘愿深广利济群生拈云东都门挂冠富春山把钓皆是翫百花观黄叶的汉若是打失鼻孔咬着舌头的出来一任随流得性依运即常甘露黄连性恶镬汤炉炭清凉舒之兮不立一尘收之兮横遍十方净名纳侍魔女佛印烧猪饮觞萍实渡江虽霸业也得尼丘判吉祥提刑郭祥正居士闻小儿诵上大人丘乙己至可知礼也忽然有省以书报白云云以偈答曰藏身不用缩头歛迹何须收脚金乌半夜辽天玉兔赶他不着拈云人人多被寻常瞒过殊不知有义趣中非义趣不风流处却风流原来功辅牛淳也只是上大人索儿自古童谣壮帝畿林花偏待晓风依逆耳忠言贵苦口良药稀秦人莫得媪传语陈宝那能特庙归枢密徐东湖居士指圆悟顶相曰者老汉脚跟犹未点地在悟䫌面曰瓮里何曾走却鳖公曰且喜老汉脚跟点地悟曰莫谤他好公休去拈云行亦禅坐亦禅为甚么脚跟不点地亦非行亦非坐为甚么脚跟点地者东湖老汉莫是随人脚跟转么竹杖为桥入广寒軿车又得子仪看纵使仱官奏乐清叶靖何曾别帝京君不见明镜当台映胡汉水月空花文里焕郡王赵令衿居士疏其略曰家贫遭劫谁知尽底不存空屋无人几度贼来亦打圆悟见之嘱令加护拈云贼在旁边立无赃不定罪既是家贫屋空贼还劫箇甚么还会么鹭鸶不入芦花里多被渔人把棹惊藏身须泯迹泯迹莫藏身发冢珠留祸摄缄盗巨臻彻骨为怜张得老解袍容易赠还亲侍郎李弥远居士因过天津桥马跃有省圆悟见而唤曰居士且喜大事了毕公厉声曰和尚眼花作甚么悟便喝公亦喝拈云红尘飞的怎如天津桥跃的王老师多教人向异类中行今日果然是则是为甚么赃证见前逢人不认踏雪寻梅事已奇罕闻驴背快成诗兴来到处歌春曲毁誉无容上我眉师若喝士必随自古当人曾不让三拳一掌疾如驰成都范县君礼圆悟请求开示悟令参不是心不是佛不是物是箇甚么拈云是则握土成金不是则消冰成水非三而终一非一而终三非一非三是箇甚么见中精空里月相感相依蛩与蟨灯上三门何所因六处明窗猩猩窟君不见大刀头飞破镜黑语由来思夫咏给事冯楫居士着僧衣履踞高座嘱诸官吏拈拄杖按膝脱然而化漕使请曰安抚去住如此自由何不留一颂以表罕闻公张目索笔书曰初三十一中九下七老人言尽龟哥眼赤拈云者一回多鬼人说得却行不得冯居士言行俱备变得箇赤眼乌龟去也彩眉相好应龙飞龙得先天天岂违脱骨更留鳞甲在咸池有乐听人稀尚书莫将居士谒南堂静禅师咨决心要堂使其向好处提撕适如厕俄闻秽气急以手掩鼻遂有省即呈以偈曰从来姿韵爱风流几笑时人向外求万别千差无觅处得来元在鼻尖头拈云从来祖师家婆心最切才留一线不绊人脚跟便穿人鼻孔但不知莫将居士于即此用离此用处鞭策也未化城虽权止台山更细观寻香知所在触臭喜重欢蜣螂转弹临极处射出光芒北斗寒龙图王萧居士闻开静板声有省问南堂曰某有箇见处才被人问却开口不得未审过在甚处堂曰过在有箇见处堂却问朝旆几时到任公曰去年八月四日堂曰自按察几时离衙公曰前月二十堂曰为甚么道开口不得公乃契悟拈云人人有箇那伽大定昼夜七通八达怎奈终日行而不自觉者汉从耳入得从口道不得不是堂老善巧方便几乎昧珠守贫长安涅槃一路杨柳薄梵十方违时兮刻鹄类鹜任运兮叱石成羊壁上苍龙风雨就还须点眼出天阊侍郎张九成居士谒惟尚尚举马祖陞堂百丈卷席话诘之叙话未终公推倒棹子尚大唿张学禄杀人公跃起问傍僧曰汝又作么生僧罔措公敺之顾尚曰祖祢不了殃及儿孙尚大笑拈云派流泾渭卉发薰犹奈何腑脏相同窍分通寒所以惟尚老人宁怜有力之奴不爱亡家之子一雨从心普三根在量荣隐微规里得幽戾集中成菌囓悲难忍蛙鸣苦自轻好看文喜老竹篦太粗生参政李邴居士谒大慧慧示众举赵州庭柏垂语曰庭前柏树子今日重新举打破赵州关特地寻言语敢问大众既是打破赵州关为甚么特地寻言语良久曰当初只道茅长短烧了方知地不平公领悟拈云庭前柏树子一句是古人隐语不是荐句何必后人洗了又洗嚼了又嚼还会此时荐句么自代云涧底松枝黄金印如斗上方剑似蛇从来闻外将军令坛帐威雄任子牙一句子妙恒沙影鞭随折柳逐电在神騧可怜已死南山豹却把皮毛焕彩华宝学刘彦修居士参大慧慧曰僧问赵州狗子还有佛性也无赵州道无但恁么看拈云有也是佛性无也是佛性但不知谁是狗子万物宗源化母来机梭一织海天开头头尽是规中境信手从君自剪裁径山谓提刑吴伟明居士曰不须呈伎俩直须啐地折嚗地断方敌得生死拈云外道执雀世尊跨门且道是伎俩不是伎俩若是伎俩如何敌得生死若不是伎俩生死如何敌得日月斩新易干坤特地难骨肉都无兮六根任运叶壳全轻兮八风随抟临场铁鼓非乡射一箭当阳海色丹门司黄彦节妙德居士于大慧一喝下疑情顿脱慧以衣付之公一日曰妙德到者里百色无能但记得曾作蜡梅绝句曰拟嚼枝头蜡惊香却肖兰前村深雪里莫作岭梅看拈云马祖喝一能聪人一能聋人临济喝一能明人一能瞎人但不知慧祖此喝为甚么却教居士顿脱疑情去还会么蜡梅香处是知音认作梅香还不是三乘五教何足数一喝当头出范围生角闻雷苍燄袅变文披露蔚光飞钓残月冷方挥棹痛极神传始付衣白凤好看杨吐后谁聆山雉阐离辉秦国夫人计法真力究狗子还有佛性也无无忽尔洞然无滞作偈呈大慧曰逐日看经文如逢旧识人莫言频有碍一举一回新拈云者狗子还有佛性也无直一转语如老鼠药喫的也是死闻的也是死未审交涉在甚么处良久云白兔绕坟功归孝子不爇洒金香便击涂毒鼓祖祢门庭弗尚贤杀活令人甘与苦君不见化身离垢合秋月清歌棹入芦花歇参政钱端礼居士临终顾简堂曰某坐去好卧去好堂曰相公去便了理会甚坐与卧耶公笑曰法兄当为祖道自爱遂歛目而逝拈云古人临渴时固然掘井见泉未免心田逼迫者汉风浪临头犹自把钓垂钩还会么羌笛一声杨柳岸收取丝纶待月斜惯涉长风浪船头放木鹅伯阳惟转火子反解攒歌叶落花开归去好来时无口奈渠何内翰曾开居士问佛海如何是善知识海曰灯笼露柱猫儿狗子拈云既曰善知识为甚么却是灯笼露柱猫儿狗子还会么牛头伏羲龙树尊者业造畜生无受报沩山水牯仰山师从来性外何曾物信手拈时道是谁谁是长天连秋水雪阵芦花千万里剌史葛郯居士谒无庵求指南庵令究即心即佛后至佛海乃举无庵所示之语海曰即心即佛眉拖地非心非佛双眼横蝴蝶梦中家万里子规枝上月三更拈云即心即佛是阿谁非心非佛是甚么恁么道得管取是非言断凡圣路绝越常进雉迷来路指出璇玑妙有家顿悟梅还核乖违目瞪华化人见梦非朝市隐几何曾御六车待制潘良贵居士以南泉斩猫儿话问佛灯曰某看此甚久终未透彻告和尚慈悲灯曰你只管理会别人家猫儿不知走却自家狗子公于言下如醉醒拈云南泉猫儿居士狗子斩的不当死走的不当活只今如醉醒来的是死是活姑射糠秕尧舜精神觉之兮圣人炳虎逐之兮夸父枮身难言岂为悭饶舌掌出摩尼一转新侍郎李浩居士请益应庵庵曰侍郎死后向甚么处去公骇然汗下庵喝出公退参不旬日竟跻堂奥拈云有时三头六臂有时逢掖章甫有时三昧隐身有时出竿把钓者般去就总是教人言下知机当仁觌面且道参不旬日的得箇甚么便道竟跻堂奥良久云住住住鞶带或钖何曾喜覆公折鼎未为凶男儿别有英豪志三鼓崑崙已夺侬吹万禅师语录卷之七终吹万禅师语录吹万禅师语录卷之八嗣法孙灯来重编偈示监院情境纷纷路不繁春亭花鸟木人看指挥提掇谁为用镜里无痕一照间示副寺物心无二体非遥握土成金行最高日用应缘真我在四时雪藕伴水桃示典座心如事事亦如如百味从中妙不粗但识盐梅堪熟鼎谁知和气是香厨示知客彬彬文质显僧伽语默逢迎月下花觌面既呈宾主意何妨慧眼别龙蛇示杂办妙用神通岂异殊只在寻常会也无把重提轻光灿烂森罗象里自称孤示侍者函丈方隅世界宽折旋俯仰导人间从来衣钵无他借金色头陀代代传方丈从来远末流执巾须用至人俦全提皂角消根境敕点飞龙正尾头唱和不妨驴粪劣优游岂碍月轮秋箇中已有仙陀事别向邯郸意不休悼宗旨接续之艰法传金屎路来长何事孳孳杲祖忙漏出真诠三十卷那能于此会家常卓钖南滨十数秋和泥合水策同俦法源如线谁堪续独对梅花暗点头箕裘事业应天机不比寻常况法微就父迷珠穷四海谁知脑后有光辉採薪一步一步登山去採得薪来身又疲堂前板响定香到只坐中天饭熟时南来北往徒成幻运水搬柴恰似真上林不借东风摆万紫千红何处寻看录传灯录载传灯颂总是先人口上禅读罢了然无箇事秋风秋雨洗阑干念佛佛以慈悲愿示我醍醐味不离身外求直此身中是痒痛如空花主人真实住实处是西方真处是觉义一念自承当何尝有来去迦陵频伽声莲花功德聚黄金楼阁中弥陀亲指示默然唿吸间明明是公据师慨四生中得人身者最难人身中具世间智者更难世间智中发出世间智亦复为难出世间智而具上上智者难愈难矣故拈偈以勉诸学人世界恁么廓不出四生类卵生有凤鸾谁曾披法服合感称溼者鲲鳌已极矣只能负金山激水而羽去化以离而应上则为最乐中入米麦虫下而地狱界唯有胎众生狮麟骆驼虎象马牛羊特貉豹豺狼豕猫鼠狐犬兔熊猩猿狙猕狮子女人国九夷南八蛮六戎比五狄间生华夏中盲聋及瘖哑躄跛痀瘘者歌妓摩登伽奴婢佣人隶农贾工技等取士复能几士有世间智将相复少分忠良为辅弼千分中一分于是四种中寻伺出世人婆罗门居士优婆塞有数又取比丘僧出世精进者万分存一毫而接佛命脉何乃诸兄弟不自揣轻重念念恒放逸而甘成暴弃所以袈裟下线缝事不明犹倒峰上石一坠不见底我劝诸贤圣精进须勤策还我本来人手舞足蹈乐不被八倒缠早遂逍遥志回首运慈悲提拔诸苦类号曰天人师光明续灯燄睹楞伽三昧我观楞伽山夜叉王所住出于大海中神通方可到大人有神通兼有我道通飞入夜叉群大慧从此出智能凿金矿智能开道路智能变风雷智能歛云雾所以百八问而成百八答我观经中义恰如窣堵波八识为初级五法叠为二三性是三层二我即堆四自觉圣智心堪作顶上髻我以如意手轻轻拈顶来抖擞破砖瓦光耀恒沙佛说通和泥人宗通造塔者外道如蝼蚁往来缝中过不然不相容谁号天人师欲得无名相入吾掌中观解弄岂存人因指得明月月月不存法千江来映色恁么而住持行行只者是懒说法一切现成鸟共花刚才斋罢又寻茶法轮自转无容说莫把言诠认作家懒会客客情队队知音少觌面呈机是阿谁三门踏着室中地不必相逢我自知懒坐禅洗面定把手来浇穿衣何曾不系腰日用因缘无箇事坐断绳床只自劳陞座击鼓鹫岭山头嘱付来拈花轮到祖灯开三十三员犹不识今日当阳仔细裁破论宗因观观所缘缘论可令学人究竟无有涯际若云佛法必是如此得不成水里按葫芦耶但只作邮驿上观花耳故书偈破之世有鳌山灯观者极称羡或见人物动或见花禽舞蹈之及举之仰之及俯之皆由消息因蜡发为机捩所以总关动通山俱变现智者入其内取却山中灯纵有百端妙贴然不敢运间取造灯人缘是两只手掌上索前相何常有踪迹只箇工技儿采集从此出心喻如来性人喻阿赖耶手如末那识灯喻观察意山犹四大身蜡发诸妄想人物禽花类五识亦如是智火烬成灰人人各自在何于幻心中更析诸幻法幻幻尚不了不幻毕竟离若欲究此宗须问除灯者破疑堪笑名字禅忘本恒逐末不解究自心每向源流说若论源流事非有亦非空聊提几箇看孰与古人同第一释迦文始参郁头蓝非非想处定何曾透祖关后移雪山住睹星方得悟序作第七仙而得上上智虽承迦叶佛未得亲面目相去亿万年谁为传信拂惠明赶六祖面目从此惺虽在五祖下却得大庾岭石头有药山得悟于马祖来接青原宗相将为良辅丹霞天然子亦出马祖家又来石头下其道不为差云门参睦州觌体见踪由却入雪峰去不知为何求兴化见大觉折倒宾主句指破黄檗棒拈香接临济南院参兴化不见有机缘不知何以得便接临济禅洞宗投子青未曾见太阳全凭浮山远为渠接宗纲未详法嗣者实性云顶类云幽法海因楼子公期辈先净郁山主仁王与铁索神照及证悟本嵩如布衲投子通禅师天宁明奇绝一十有六人箇箇皆磊落各建祖门庭扶危而匡末借问诸大老何尝拘一橛况复三皇氏展转而五帝又转而三王周公孔子嗣各隔世与年未委亲相示但悟传心法一中为极致北齐慧文师会得中观论遥礼大龙树而为初祖印又得应化人智顗入其蕴号曰天台禅迄今成宗镜嗟嗟释末流偷心不自歇随邪而生解识海不能竭未闻无师智及与自然智教典尚云云何况立宗趣宗趣有妙机最上之提持见性不留佛悟道不存师未有无授受擅来弘祖令间或不同师何必嫉其并或有同其父生不同其母或有同其母育不同其父但得血脉真通为人子类下流被其惑智者自不昧嘱尔参禅人莫入此群队阅华严经三七思惟何曾说不离觉树道场开脚底透得平生事六欲诸天空往来行一步步步踏着娘生裤放一光光光射出性花香万亿周旋剎海森看来只在眉毛上老毘卢小释迦变现犹如指上丫坐时顶上佛成冠起行手里甲拈花可怜文殊及善财本智翛然性起哉千里出门在当下五十三员背后裁谁是鹙子不得见谁是释迦不能闻屈曲人间梦中梦瞎眼看成丈六身咄咄咄莫道破傀儡敲唱数千般主人提线依然坐精进镜清住院时伽蓝不能见宏觉天厨供自谓得至道及见沩山后送食无可觅盐官会下僧鬼卒来拘捉乃曰容七日同去不敢辞继而七日已鬼使依然至寺里索前僧何尝有踪迹第观此三人非功如何得所以我辈者当勤莫放逸亦如老宿仪是则名僧伽破唯识太虚原无识造化诸世界是中能权者非识而阿谁天地从识灭然亦从识有无识故无生无生则无形混沌一真如复谁而造化前此巳了知故号曰常住众生未达本背觉逐流荡浩浩六趣中皆由一识因识犹诸幻师幻出诸般象若能了幻者四大通成腐独识非元妙即尔精明物内损圆觉性外染诸尘用睹物即生知知己又生虑虑后复还想想极变为情当知目连孝人各皆具足法如是供养平等无疑惑铸释迦如来像我观如来净妙身非是金银及铜铁一切万物无所有只者五金何处来智者幻成眼耳鼻手足毛孔皆光洞击鼓敲钟演梵音阿谁礼拜阿谁受此日金容虽自然曾见红炉经百炼一心混融一切心心心莲上各瞻视箇箇如来有是心者回不作凡圣见理行二入理入惟舍妄凝住在壁观无自亦无他凡圣等一然行入含有四初行乃报冤次则名随缘三即无所求四名称法者其义当析说修道若遇苦自念是定业一一惟忍受慎勿起冤憎但能如是持得与理相应行者若有缘苦乐须众同但逢荣誉事实我过去因今则缘尽时依旧复还无不自喜于心得失亦何有处处常贪着名为有所求智者悟真理安心入无为了然绝四相万有悉皆空三界如火宅我恋亦何媺有求尽属苦无干乐尚余称法性净理目之无取舍无染亦无着无彼亦无此如是于身命及与法财等尽成檀波罗三空悉遍满众生若称化不可住于相无相实相存同归寂灭乐宽柔贤者折情圣人灭情恶骂捶打常曰不轻观彼树下尿溺临头乃如是定匪计一酬况复世尊被魔所加毒气临面变青莲花又复遭人打之骂之反生慈悲为愍愚痴唯我及众当如是观不然可惜徒累百千答客问客曰吾闻之有情之豹也卧南山而七日不食则革有蔚焉无情之铗也蕴石匣而多岁不开则斗有气焉何今之乐道参禅者或拘拘于山林或汶汶于市廛我所谓蔚豹气铗之不若也奚望得为天人之师乎敢请益以示世有巨深渊潜龙伏在里航海人不知保道者如是世有大茂林能蔽独角兽樵牧不能知怀德者如是世有大螺蚌吸久含寸珠海人莫知测葆真者如是世有荆山石蓄之藏温琭行道人不知养志者如是世有溶溪鹤寿千六百年孕有鸾凤胎百鸟不能知世有厉妇人贵儿在腹中鬼神暗护卫庸愚不能了乐道参禅者嘿嘿亦如是他时风雨至直破天荒去应与圣人出还能吐玉符会取入寰中连照十五乘凿开琢成玺受命千万世翱翔沧海外醴泉得自怡鸣珂帝都上绝粒履天衢诸譬尚如此何况天真性磅礡出宇宙运化皆由我日用偈赵州云老僧行脚除粥饭二时是杂用心处此外更无用心处若不如是大远在聚云则不然无为妙性理事从生体用双行本无障碍说甚杂与不杂所以道任运即常而知则合本妙违时失候而觉则合妄尘但不违时不失候即种种光明更欠箇甚么晨昏早起一声殿角透圆通觉起灵明不借中随众至诚三宝地此心唯许古人同止静坐禅铁嵴胡床万事休归来内外境无留圆明一颗心珠现了了空身不用修学人莫坐默痴禅寂照何曾讳正偏北斗藏身飞燄袅不将双眼落林泉放参经行从容一步一莲花左右逢原是我家转折周旋无错乱主人脚底有光华一步一步踏实地薰风过阁转清凉不识者中天籁响十指徒将作道场念佛应供心心念佛佛念心心佛原来是主人粥饭二时随我现声前声后自知音晚课念诵日垂西岭是斜阳韶光过去水鱼伤独有念诵人长在到处巍巍显法王垂帘吉祥衲被和衣且当衾曲拳为枕月为灯一鼾了尽干坤外谁道泥团是色身看经文字千般焕眼光觉来杂糅不成行还他黑白烟和纸依旧瞳人灼故乡问答海翁无事上矶头把钓波深月一钩结舌不题风味响苍巖无耳漫思修双开竹二首外直中虚节贯四时是竹之操履也故伶伦取之而子猷爱之往往颂德称美不可枚举然不过以孤根只材者而言也独未见有双竹一本之异常也余事佛尝读佛土记曰天竺国盖天竺乃南瞻部洲之中也转轮圣王应化此土七宝轮来掌持四天下则三世诸佛历代神异无不生斯地而成斯道也余观国之名曰天竺竺字之形曰竹二是以二竹共其一本之说也今忠南聚云有是竹矣生于牛栏之前出于污渎之上共策进诸人履其高尚之事也明矣西域有是字而震旦有是竹得无借物传心东西尽成佛土以人应竹南北悉尔同宗二竹双开亦显显矣伶伦子猷恨其不见何曾见双开树未见双开竹根本从来节节空为甚依空分两束一向东一向西翛然气概与天齐莫是聚云雄两翼廓荫树下有龙岐试问此君有意无挺然为我立宗图昔者禅教不相悖宗说齐彰盛老卢一自棒喝传机后谁向舌尖弄之乎虽然各自任担板辜负黄头碧眼初惟我慧祖头戴角知他圜悟还丹药点铁成金遍地光碧梧秋满家家月四喝四拣解翻腾三要三玄恒拈着谁知衰替四百年聚云室里重敲拍巫山清播桑林舞锦水雅旷咸池乐因思此义谁表然假尔沖霄为通说示蔚西堂宗源定当绝狐疑杀活无方上上机一踏万般随卖弄三拳些子便腾飞红丝断后竿头折眼镜扑时海曙辉恁么脱身来稳坐拈花犹似觉前非谁把钧陶幻我来红尘堆里直幽哉拨火固从波里得点金还自铁中开电光石火增泥水大用全机剪裁箇是象先无位者错认徒劳损法财惺幼学将谓年尚茂七十有几人十九不登位迫迫且逾城岂是图安枕不是乐空心唯怕生与死劳逸究谁凭玉帛谁不爱名声谁不欣只恐血肉尽前途无我亲所以古尊宿教人亲是心是心不骄富是心可乐贫是心离患难是心伏刀林空钵不得饿金鎗不得侵蛇头不敢举龙口不能吞说法度生死洒雨活群情匡围与陈蔡何尝无是心希圣希贤者壮年可自珍勿以身为累勿以利为邻勿以智为势勿以愚为轻始从有心入终向无心澄透得无心路非心非不心如上叮咛语学者可遵行莫待头发白茫茫苦自嗔美首座西堂秉拂问答胸腕不调多卍字客岁迁延似蘧篨幸得激浪还澄净波底何曾失却珠此珠映人辉五色定慧尸罗随概括不因索我且垂慈分光又为铁壁法一段风流固清雅大用无妨廓空假座上铿锵杂金牛座下琳瑯带玉马西堂于此共成褫判尽人间之乎者吹万禅师语录卷之八吹万禅师语录吹万禅师语录卷之九嗣法孙灯来重编偈识楞严传命或问命者何出入暖与识三者次第来唯识乃始作识动想缘生出入息成就暖气由息弥此则四大具所以十二因钩锁成三世劫流若恒沙沙尽劫犹在何乃诸众生长迷不自悟非独吾教然三家原一尔在儒曰知命在道言复命释故曰传命亲切莫加此惟冀诸学人知命当求复复已命不传还我无声臭菩提圆觉心涅槃相如是盂兰盆偈佛说欢喜日钩锥齐放下所以令营盆百味从此出一轮当三五如隐身三昧体用咸收摄是名佛欢喜妄情不肯伏恒起内三业恃气成虚憍是名目连母伏情返乎性性依白净识蕴使皆不生是名饭僧众当知目连孝人各皆具足法如是供养平等无疑惑五蕴十二因缘偈青山顶上一树花观者只望红英来谁知花从叶上开复谁离叶论其干干虽树身固自然非根无能得润发所以五蕴及因缘本末还他一株树生兮无明缘行去灭兮色受想而来观者只在树边研莫识青山原自在惺学人十八偈多罗了义法其旨在言外一向肖蠹鱼于法何干涉若采文句身即句而演理理悟归本源心法无所有入此佛圆通光满尘沙趣如一月中天川流皆自得心性是何物教人拟南北会得频来机宴无不是者草上有琼楼双眼不能见披月带星行怀宝乞他市以此妙莲花晓说穷儿喻肯归就父时步步常自在坚溼暖动物本来无觉知何故杂识阴而起诸妄想妄想一生矣润业不能了幸得无位人幻我真三昧一入性海中灼尔红轮现卓越出苍穹上下何殊别浩浩碧流波轮转何曾已谁在不已中搅成三昧水苦海石蜜甜火燄寒冰冷说与触途人不可谓无作一自华严藏脱出香海印花落闲鸟啼风清明月坠有时林禽飞有时林禽宿飞宿不同时问取枝在否客身离枝久本来昧却无白出而青入莫怪家犬吠我来开一径再不得亡羊岐路令人迷佛法障人眼荷叶洒清香松花食可饱不入功德林生相倩谁弃所以无行作觉法自性性出自狮子絃一弹惊百兽恁么而行脚随波适智用把柁生灭中何常有生灭有情无情咸一器谁是纲维有无者百花春到黄鹂飞万卉阳回白鱼戏飞跃不同上下殊问取青山并绿水一器空随一器空一一器中空何别六箇门头一树花根蒂无知任分别互用串成润业生沦入五趣教谁替多罗义了肖豹文播迦空处如虎变郁郁葱葱难自知举似人前只者是落花流水乱春风路上行人抱明月花如明月景一如多足蜈蚣不并得火燄说法佛伫思鼓声传语天帝听日用寻常不可量一性之中无物舍取舍在境不在心两足安能离大块水到成渠明月投隙开有空清风至清风明月不曾来渠水隙空亦不去见闻觉知本无生善用头头观自在音声不在语言中形色何曾四大里百万尘劳随好生掉臂原来度无极扁舟夜火秋烟冷空潭霜树芦花白浅水归来傍月眠谁是渔人休歇处忘心除境静何曾识浪迁流非是动陶轮在手我空行维摩世界难分别问取木人石女听驾起泥牛铁蛇走活鱍机关孰比伦珠在盘中随便转问余日用用何事饔飧行住及坐卧太空本是无事人鸟啼花笑又流水顽石偏能识至人不是生公不相识应怜蛙声苦且轻未明者箇苦无量冬日寒风秋日霜雪上乌鸡谁使然智者不随变态迁终日变化而无用性中有觉海中沤山河大地从此起果然得箇好儿孙头头触着金银库薄梵仙陀何处寻只在老僧拄杖下东打西敲总不知又是阿谁来听响凡夫早已敷华座圣贤犹自苦婆心所谓知事烦恼多不知事者瞒顸过示众偈一心一切心一法一切法因法故说心无法心何有是心亦非有是心亦非无非有非无中法法从此起是法亦非真是法亦非妄非真非妄中心心从此住是心不是心是法不是法五阴十二入十八积聚义有无俱幻对真妄同影合打破有无关真妄随缘露妄现密菩提妄现真如佛八万四千门尘尘琉璃地真现生死根真现烦恼本百亿须弥山事事皆无碍烦恼炼真如菩提销生死以相填道路敲冰来煮水钻甚金刚圈吞甚栗棘蓬恁么会得来一碗闲茶饭凡圣犹如戏幕人事事物物直如此扯断绳索趯倒台一一从头假透底祷雨有应天不雨珠为我心珠天不雨玉为我心玉男儿若有净肝肠可是圣贤诸佛具时节到来漏一些十方法界弥真气化作风雷惺四生化作甘霖润九地不然徒为贱丈夫绝倒人间何所似物我偈一笼竹一卷山榕树小石台宽不向你道又说吾悭分明直是者些儿南北东西任往还坐禅喜坐禅来坐禅两轮灯影照四壁月初圆开口成外道扬眉落二三要知吾家真消息日上三竿犹更眠阅寒山诗数偈我爱寒山子拈语不粘唇因风吹野火唤惺众生心又爱拾得子言麤而理真言麤令人怕理真令人钦丰干太饶舌寒山太做作拾得虽风狂去后无踪迹好箇吕台州眼中添三屑打鼓弄琵琶还须吹万诀寒巖三贫士却也爱风流在在捏空花处处泛虚舟一朝被人破只得向石游问取均提儿金毛岂是牛厨下洗器者解泛火中波不吹离骚韵便唱紫芝歌衲衣披破云木履登爱河相看只一笑吾莫如之何丈中独无事寒山傍雪飞谓我闲些箇劳他相似危出钖烟霞卷归来泉石辉不是爱如此身心已离微老人怕我笑我怕老人哭哭非陵行婆笑是弥勒佛一箇肚皮大两眼光如烛手里把猪头舌上青莲出穷子不就父含饴枉弄孙箇里须知机可中自有人何以乐吾趣笑指松柏新吩咐善财儿无劳过百城红尘飞野马朽御莫可把拟欲烹小鲜谁是陶渔者不然化人居虚心不肯下归之塞上翁得失无生也野里有人家轻烟深树杪溪凫岸上飞停停落箇小园翁不厌贫山叟岂辞老我去喜相逢笑杀芝兰草郭外羊肠路湾湾曲转斜薄暮马蹄轻行人不耐些绿火山头出惊心入鬼家回向月轮孤满地洒银沙示学人楼子道人逐巷求谁知弥勒醉高秋一声唱惺西来意你若无心我也休亡僧感寓沤生沤灭原在海设无生灭沤何从我身浮游天地间且有大觉在其中谁信空生大觉里四海又向空中起何如觉破此幻身幻与非幻同生死谁同生落花啼鸟啸阳春谁同死翠柏苍松溼秋雨日用寻常是甚么昧却依旧从头数病中受药偈似羽霄居士泡幻虽不实却在泡幻中随流固不碍痛痒岂无踪既是痛即我痒处孰非侬古者四事供药石可为功牛乳曾润佛讵敢执其空所以居士巧能调四大通药还非药本病全非病容为报知音者雪火一炉红飞流天鼓偈初夏既念日我佛长男生余以受请故率众临菊隐菊隐虽曰庵其崖号和尚不知自何代相传及于此庵中有主人历然融然者天亲与无着皆出陈氏族久来亲函丈所以重复延入院才三朝经行于溪岸其日巳崦嵫流光横飞度政于绝顶间化而为两轮光则内虚明外而旋火焰众见斯瑞巳各赞为希有畏爱犹未卒忽声如天鼓一椎再不击于地皆震动继而揭周易离为火变以六二爻曰黄离元吉辞谓担大业文明于后世上治及下泽普利无不到我观法器根唯有诚与信天垂象以示策进无愈此天鼓尚说法心性尚文明得到中虚已事事真无碍我以如是说领荷天中教勿谓余饶舌自有证盟者静坐闻鸠声静坐独无事谁参五味禅一声鸠唤语哌哌是真传即此物非他物鼯鼠曾指逍遥窟淫雨天公不见过总为肚皮大谁有分别心雨旸各其所既是大慈悲法堂当剖决多处不须霪少处如意落山中烟雨有感入山住得四十日十日寒兮一日暴不觉深夜烟雨中慧光灵灵忘损益闲来无事读庄周多羡山人老白头金阙银宫不足贵义台路寝却成忧两臂巳知轻天下况复吾身先之秋清冷稠木及庐水卞随务光北人矣早知珠林别有春怏怏徒劳速其死云山偈天上云似山地下山似云不识云山旨劳劳虚实分积气以成块蒸块复成云无何而上下不分而有分我已见佛性性地非空形水火及见识七大全而真以此方知幻知幻知佛身圆通非有隔无生无不生简古人书字偈余独偏爱书又复偏爱字非是性偏爱古人亦如是晦堂无余金却有闲书史担囊两竹笼妙喜称之至所以读古书则与古人居所以颂古诗则与古人期孔氏之家训学者亦可师唯有坐禅箴又不当如此见山不是山见水不是水但得透过来依旧是山水幻人写幻字幻人作幻书遗与幻人读读之成幻佛幻佛既属真法王大地身五千四十八则则是传心眉毛原来直鼻孔亦非横风流自不得何关万象形示蔚西堂四偈秋风凄冬风吹木叶飘飘乱如雨为是叶来风上飞为是风从叶边起有时叶落风歇脚山色寥寥谁是你爱日清山色寒野老何曾断火烟阁底煨炉烹芋粒铛中煎水入龙团从他李泌汪若水到此旋知世界宽树叶黄霜风烧唯留枫色似春桃不知根性自然红不知时令逞其娇夜来细问玄冥使遍照光中不动摇何似松何似柏柳绿桃红不是久颜色冰声万木冻云黄天下雪涧底溪边骨力强尝伴芝兰相俊洁禅和子听余说示行脚僧薰风香蒲剑绿白云烟里梦初足下榻扶笻问远人欲之白下桥头否询道行脚事如何月影芦湾浪花续实行偈学道不离心离心不见道认得真心处豁然通三要无非即是戒无乱即是定无痴慧日生何必寻经论是心亦非一是心亦非三心尚不可得阿谁心外参参与不参等心与非心一端的在其中毕竟无巴鼻呵呵逐影人驰驰徒劳力谁知草鞋里是渠真面目示明寰禅人剌血写法华经四大相聚造色围空空中幽隐上彻下通积热成气积阴成血顺则鲜红逆则洁白所以禅人效普贤愿书血成字微尘中现微尘有经不离一色多宝全身恁么乃得示东旭禅人二首追寻者箇义如何触处逢渠秪恁么尊贵尚嫌千口少贫穷犹恨一身多镜花灿影非唯识水月幽清岂末那沙界有情双眼底等闲泛动涌金波一尺龟毛十寸深无端月下自成阴随缘到处皆称拄方便由人话作心热铁不离泉里冻寒冰直在火中寻能将没手抛天地户户门前观世音观桃花十首篱边香细暖风来小树银红花自开消息已到灵云手掴动须弥把赋裁灵英点就芙蓉色不犯枝头也大奇觌面相呈来意好香风穿过绿杨丝因缘乍结胭脂嫩谨守香唇不敢开为报单传关捩子轻身才后落梅来娇颜露出非干色叶上轻红岂是烟开卸寻常人不讶都来昧却粉墙边动口无言笑满腮几回香自树边来一枝折向窗前过惹得游蜂上讲台野情恰好东林玩夹竹红花带笑开问取宗门一句子春前不昧腊梅来花神窈窕弄阳春朵朵含烟树上新轻薄不随流水去落残犹傍老山亲春到林园暖日迟门前花萼忽横枝拈来道破东风意万紫千红一笑时经行未到东山径满目繁英已照人老衲不妨花叶堕翩翩蝴蝶赏芳辰花鸟和人一样红秪缘人在此花中翻身不怕风流碍云月溪山到处同观雪冽风阵阵鼓寒霜玉甲无端落岁狂多少行人看是雪不知春水赖渠藏轻绵乍落黄云下山色层层帐白罗野衲闲时虽似雪何如亲向雪中过观竹竹叶青竹叶绿青青绿绿观不足风舞动敲我耳梵音海潮和烟起揆其根本节节空却也随缘知箇里老僧竹竹老僧何须更问情无情一颗圆明只者是任运潇洒四时新观兰兰花香兰花清清清气息香满亭我过阶前若不识无端鼻孔又通神怪来莫讶老湛堂巖桂曾传太史黄唤作吾无隐乎尔撒手回头归故乡观杏杏花红杏花白春风粧就好颜色不因时节喜相逢岁岁风流何处洩老僧冷眼直一看昨日才浓今日淡还我根底一枝来明年又斗春风乱浪花傍石随江任意裁几回风浪代春催一枝带雪才惊放满架墻薇斗月开示灯世指穷薪火不相遗金粟和光雅顺时遍照此身心是慧佛华甘露世中饴无我为偈依他门户总成痴脱尽帘纤我自为只须头尾都埋缩一任颠狂似不知问我生涯无箇事随缘放旷匪膨脝作用眼聋鼻又哑笑杀寒松队队苍野老家常只自觉粥饭饶餐米不残卧得雪林寒似火喷鼻梅花香满川有舌无口难说话灯笼露柱各自知还他一味相应草流水行云在处奇三十年来觅此难谁人弄得巧成憨于今变作金刚手摇动虚空彻骨寒拟金粟老人不离山偈从今一日不离山指掌崑崙任我攀玉线抽牵空匣里鸳鸯飞舞野云间坐中日月灯前影眼底人天镜上斑纵卧浑无兜率梦鼾声震得老僧闲天雨天晴细雨潇潇山色秋深林闲杀老陀头上堂无事频敲唱半偈天花满四洲干壳轻轻旧梦里彩云闪闪画图中试将扇影方樵鹿到处人天海日红闲偈陶潜冒雨增豪趣茂叔签文更述奇知他原是隐君子招引同侪把韵推如用之四偈当年漏逗几多时此日门开只自知问取者般何所有不拈拄杖便扬眉昔时解醉寂寥酒那识头头自缚缠不是一觉如纷碎几乎昧却掣颠仙野马红尘事有无都来着眼不成麤遍地黄金开佛面痴人犹碍笑浮图拈椎竖拂寻常事心境繇人会我机锥下莫能知痛痒白云依旧满柴扉示学人春来花雨乱飞忙几度人情殆可伤幸得枝头无箇事逢人敲打漫商量三三两两没来繇到底还他事未休我若无情雄一棒淡烟笼竹便生愁昨夜楼前看放花今宵灯火在谁家未明者箇徒潇洒昧却黄金觅浪沙乍寒乍热昨日晴如火今朝雨如冰火时日气太热煞冰时雨气太寒生深山独无事寒热也着侵侵时老僧不回避随他寒热露全真全真露却如何正恁么时不恁么盖色骑声天地外风行草偃奈渠何山童採得木子味若胡椒每烹蔬调汤深足予意遂成四偈人道肥甘济市朝壤余何处不成骄岂如草舍云峰上木子烹芹味最饶当年行脚楚荆来入坐荷香满袖开野蔬鼎调谁作味山椒一粒胜盐梅坐卧云霞况逸多逢原左右採樵歌一枝摘向行厨里碧影清光六味和万钱一食箸犹难谁向肥浓把味宽菊隐山头清素雅菜羹无恙是身安吹万禅师语录卷之九吹万禅师语录吹万禅师语录卷之十嗣法孙灯来重编佛事慧祖忌日拈香问着牯牛几箇今日亲见相公说道东山水行四十九转不通为甚参成黄杨木相随来也始跳出血溅梵天妙如何八地文开真面目此是大慧老祖家丑无奈殃及儿孙不免彻底吐来权作供养且道老祖还来鑑临也无烟袅玉炉飞白鹤风舞袈裟动紫衣达磨初祖忌日拈香海水白浪滔天芦林雪花满地一航才来一苇即去不是断臂好儿孙面壁九年没意思昔云门和尚见巴陵道得三转语乃曰老僧忌日不必作斋道此即是今日某甲直描得老和尚少林一队慈悲鼻孔不是随人脚跟转不是依样画葫芦伹能透得关捩子到处人前称丈夫临济老祖忌日拈香瞿昙老贼撇下些赃私遗累熊耳山壁观婆罗门九年钝置后来落在临济手中化作箇白拈贼说甚么三玄三要四喝四宾主四料拣笼络诸方岂料慧祖下有箇不肖儿孙搜将出来却也立宾立主有权有实且道如何是权实底一句展具云大众随老僧作礼朝阳老和尚圆寂拈香入洞坐如泥出洞飞如雪硬似杨花软似金平平和气常磊落于今打破旧沙盆傀儡线上蟾光烁到者里正好哭着正好笑着哭着底双烟飞舞腻咤天笑着底马蹄踏遍西江月赞弥勒咦你是甚么东西来作者般去就肖天全无云彩肖人又无拘系肖地没些种草却有一端象气在甚么处双眼轮珠蒲塌上一钵一袋一袈裟达磨初祖一叶五花乘风破浪二龙不识何须执相文殊扫象图者象非象七大造相铁帚一扫消沤绝响借问当阳照用谁马郎妇授沙江上船子和尚别无活计只是一桡点头三下身眼俱消江心浪里分明急金钩线上不相饶蛇头斗着龙尾孤根发起松条舍已从人铁酸馅月沉海底夜霜高酒仙遇贤禅师明珠入母怀改身又换首沉渊不溼衣忒世称希有每唱白雪与阳春惯拈红桃并绿柳费尽多少铁心肠原来只为一杯酒噫酒酒酒前街后巷何曾有走尽天涯没些儿谁知饮入自家口不生净土愿娑婆醉翁之意不在酒书问复田侍御钟衡老和尚一旦舍我而去令人五内俱裂专此奉请转驾留此一夏俾弟子稍得进益以后行止不敢强也言之泪流万望慈悲以救愚昧至恳至恳託质宰官倾心出世诚大丈夫事第功名富贵犹若空华不可在空华中打失自己脚跟山野每常逼公提撕恐只作口头语也既有至愿不妨再晤复田别驾素庵古德云未有长行而不住未有长住而不行纵挥麈谈心固是垂手机关然遗药他方亦未是懒惰偷闲也三接追札更见为法之诚慕道之切所可惮者锦衣未披铜章未握讵肯效西堂懒公耶幸临济之后有愿过李杨之门者尧舜与人同耳居士大有余裕哉者一回觌面相呈全机独露不可谓山野斩新铁面也香梅喷鼻得会无隐之词复高侍御枝楼荒山坦率谅不为方外咎第最初参寻虽借语言入又不可执泥语言也五灯会元明公哲士得悟者颇多李太白云今人不见古时月今月曾经照古人直须恁么始得复三峰汉月禅师大慧禅师说尽人间禅病四百年内望之如渴人求井不料一枝埋没向三崃锦江之上前得来书语录巳见作略过人第未得从容谈三月于水流石上为恨不浅兹闻已返崃中略伸四问万乞答我更欲禅师深入大慧禅起已坠之禅于今日令后辈重见天日于座下断不令某遗恨耳至祷至祷忽尔东南倏焉西北恁么蹉跎只是斗柄犹在河汉上遥瞻礼录果如笾豆问瑚琏答处不在口惟望不辞寿者相继开来学永作人天眼目也刘居士深荷钳锤巴国不无子韶但未知石头马驹项下铁枷还肯齐放下也未所可痛者夺朱乱苗维莠维紫孰肯向香至王太子前一臀坐断舌根他后无舌人解语胡张三黑李四能浼我哉谨呈答句罪过罪过另举四问希一展舌以普其慈复刘孝廉墨仙贞之旌心于宗门不啻耿公之拜井南八之请兵十数年来求一参究谛当之人了不可得况真得祖家牙爪者哉不意南游一见圣恩再见聚云虽门庭机用各有差殊而入法精微波澜阔大大约共一鼻孔杨岐黄龙分振济宗岂近日假平实真粗莽之禅可比哉第末法时代魔事炽然以圣恩之温研渊奥诸方狂禅犹有註解破碎之疑没量大人安得不合併印证虚细商求定厥宗绪作人天眼目也耶幸那半月之暇到玄墓扣击一番作家相见自然可观且为后来模范于法门不为小补矣又弥天古德快会长干正拟为十夕之谈细聆妙义不意暑热益炽越行复忙匆匆别去此怀良歉幸拜接慈光兼熟法录已快平生从此音问时通叨沐臭味亦是奇缘也即日伏惟吾师道履嘉胜请藏事计已就绪矣曩传尊翰至玄墓山中家师发读之后极为叹羡水乳兰卄馨味自投但恨未得亲接绪言令座下法属不睹作家相见终是丛林一段缺事以贞计之禅宗废久人天增悲今幸得二三尊宿后先出世后学业有眼目矣但法门事大宗旨淆讹瞎汉狂禅紊乱不少终夜熟念如履冰稜倘得明眼宗徒会聚一处细商确证光复古规此后饶益自然不小矣三峰师向慕殊甚渴欲一见以年力少衰未能出山特嘱贞致意吾师倘肯那半月之暇一诣玄墓自是上上人行履惟师裁鑑幸甚余不备居士醉了不颠颠了不醒醒了不问做酒人作么生下手造麴蘗只尔再三再四拔茅茹以其汇殊不知山野未出聚云时未到金陵时及未把笔移书玄墓时三峰老汉已在脑后一捏漏逗不少矣又何必贼过安弓哉假如邀我过石头城曳尾杨子江把柁借问三峰老汉还肯合本图利也未不然单俟代马依北风飞鸟扬故巢时请过聚云聊奉一句吾不如老圃看居士又作么生复破山禅师抱病山中只与泥佛土佛撕结竟不闻格外有人惺我疲困哉读一贯别传及诸着作始知我大唐国内有人也且喜且幸虽是溪山关隔时有云月通风不妨同一鼻孔气莫令隔不隔而有尔我也承看顾竺天之病深感不悉尚容而谢末法时代境界易迁一切耳目皆以郑声锦缕为快若云出脱一步则面墻而立尔山野把钓临江亦有年矣能变化吐风雷者曾有几鳞哉接来札始见嗟悼同心不咸先哲之忧其奈山野举步实艰终以未晤为恨也然彼此一家不妨门下人往复相袭是荷复灼然上座久违函席不待召命惟愿趋承左右第缘修造九或为羁不免意亲而迹疏矣相侍六易春秋壁龙苦眼恳点之无疑飞跃也不日嵩祝之余方图立雪或鱼出网雷泽交加修造岂能碍之借问点眼后方立雪立雪后方点眼者里下得一转语何难彻天飞去复雪影禅人和尚乘轻舟抵白下转法轮于聚云大施金鎞凡同志者颂语录钦睹颜色羡神驭凛凛真果位中人耳济宗一脉有赖中兴生灵一大幸也不胜佩服别时因贱恙不曾拜送江头觑黄花笑面想片帆西归神人共护水到成渠不补马师之重任岂亦丧却儿孙耶惟和尚秉金刚剑杀活自由墨仙社兄遨游武林值陈道尊为参首并诸缙绅瓣香禀疏迎汉师于宗镜堂竖摩醯首罗作略万指围绕作家箭锋相拄墨仙抱赃自首恨不能速迓和尚顺流而至三吴掀翻劫外阳春不负同一鼻孔兹因汉师致书赍语录屈和尚墨仙焚香遥望故裁短语修候伏惟禅那迪吉不胜瞻伫之至拈花微笑己成祸胎迄后付偈传衣白椎竖拂百般卖弄都是祸子祸孙乃至扪空窃响者颂古评唱青山绿水嗟怨不少矣如今明明在上赫赫在下又乌知满地袈裟尽化为沙场人物几成得宗风耶禅人还肯巴国为老妇蓍簪否倘归故里不劳泣而寻之希过聚云悄地与脚跟下一捏岂独换旧重新快可称历代祖师消祸丸子与陈太史雪滩草木易时人境传舍不觉石头城又在巴国梦中矣曩荷护持使梵叶吉祥乎下里奚独绅庶感庇即字水桐山亦生色于居士也政欲借鸿驰报讵意秦寇发难往来旗帜正在荆夔间缁辈出关甚生畏途之苦而江干境界别是一番公案兹值忠南法友碧空者亦造瑯王函聊具八行少伸致谢渴燄如焚尘劳不息坐使清凉沦于火窟犹自嘻嘻爱恋不舍无始孽缘深重如此良可悲叹向岁亲炙威音梦魂钦服极思返棹故园奉请法席同还乡郡岂意魔气未消荏苒至此每用为恨时承惠问如晤道颜兼赐语录益开蒙荟自愧钝劣未能言下承当如此笨汉虽佛出世奈之何哉秋间定西去长跪领诲有日矣愿师珍重自葆临风倚棹率略不庄惟有依依复瞿孝廉不荒不侍狮子座近五月矣未耳棒喝故鞭策不前无线脚跟竟因蓬转师其何以教之旋来拟走忠南望聚云高处投婆心头陀开我柴栅适碧天皈依切切欲攀飞钖暂憩弔巖休夏三九仰止私悰欣喜获遂冀乘云至止山灵本胜师来更增无限苍翠矣蠢鸟野鹿愿领法音万惟光降临颖忐忑弔巖胜境曩曾游之欲拟八景之作独未遇泉石主人也居士既蜡屐邀我直不是同唱卷阿曲子云在青天水在瓶当下要居士会也叱面一着幸勿惊怖复酆陵熊李三孝廉李太乙法教日违尘劳日积且与小魔角胜殊多唇齿恐不堪对和尚言也灼然谢世兴废正惟此时先日以和尚许可方敢曲成目今委之荒凉乎前与熊丰老酌议似有成绪专候飞钖俯临以全胜举大菩萨念头原无择地布金解带何世无人惟和尚哀悯而接引之曷胜颙望余而不悉熊丰元老师别传外想复多心传矣弟子皈依虽切领取未能归来又是一重公案何日了此业缘睹清净法门耶闻今冬有来平都之约慈航远济知不置我苦海中矣引望风便肃此代候熊克升日聆玄绪尘襟顿豁苦无一刻之暇遂缺修复兹者十方堂已有成议此灼然师未了洪愿而德符兄期为无诤者挥麈谈心专赖吾师合十焚香早临是候地藏道场原为十方设岂得尟十方主人耶第蠡管之见唯是暖其衣饱其食外无剥啄内无追唿足而已不知丛林常住是何物也檀信脂膏以何消也僧众日用将甚作主宰也古德云未明者箇空住世有人与你算汤水钱未明者箇空行脚有人与你算草鞋钱果无惧乎今灼然既去山野曾以是剎为念奈何宗镜鲜酬唱之客玄度凿齿皆望之左右大事因缘果能赤肩担荷否钖移匪定至之日即晤之日也上董老师函丈别来十数秋竟作风尘客幸衣下摩尼不昧而剎海在毛端古今还当念也老师只作高尚其事人且亦垂怜方外否朝阳老和尚山野续灯师也去岁暮过枳溪而春移浯水今又返钖古戎则绛帐席前始得晋夫尺素而别传鄙作便投削政也临颖曷胜翘仰忆老禅宗飞钖时曾道江右人袖里轮珠不慧默识其意轮持大准提数年今斋戒念佛法讳道文又数年矣旦夕神会初不间于方之内外也尝闻奇遇历历佳刻种种此皆希有之事慕慕又闻欲归为道悬望偶尔无心老师以书翰至不觉喜动颜色第齿当柒袟双目欠明乃命震口宣扬恍若面叙始知不果归之由也然翘首跂足终不容已未审异日果有缘否及侧听别传即是三圣人现身说法纵游夏安能赞一辞哉敬服承诲谨珍藏为传世璧兹因便筒假手空书以谢临楮无任神往复隐然法子从上古人得和尚法不违和尚记如般若多罗之记达磨五祖之记惠能皆是此所谓真师真弟子故千载之下令人渴仰也前走人来问话正见尔将成之志果堪受室中师法否若其依我之言铁石不易则慧祖一脉在尔躬矣兹当埋头伏爪潜渊菊隐纵有檀信宗聚但只随宜诱之况复大沩独食七年栗橡始得为人南泉牧牛迟重三十年方施机用较其今者为何如哉只恁么做去管教后日看破天下野狐精如其不然休学老鸦笑猪与苍石禅人野人出入行队具有三看一看有口硬脚软者通身被人打过犹云舌头尚在又至煞头地位依然畏首畏尾去也二看有脚硬口软者纵步步踏实但向万人场中不能横说竖说尘说剎说单用眼角传情红叶题诗正如黑夜买卖令人失足者多三看有脚硬口硬者穿着一领铁布衫横着一根楖栗棍处处抢行夺市立在万人头上仔细检点将来也只得一半不见古人道或擎拳或竖指行棒行喝成乖旨忽然棒下喝将来与吾远之又远矣且问是甚么心行射鵰漫学熊瞿手不犯窠巢也大奇与江陵开子关主关不自关主不自主若以关关主是击鼓而求唐子也若以主主关是家亲之为妖祟也然而关不自关主不自主者则妙翅横身金毛扑网尽大地总是箇主人遍虚空无非方丈可令无手人一拳打破来与聚云相见始不负山野临轩未惜两茎眉也复明府尹西有忝同里闬未展法容瞻仰之私真如饥渴兹来将谓得沾醍醐一滴而云钖他往当面错过怅恨无已甚矣不肖之无缘也根性劣弱疑虑多端百年光景己去其半而箇中消息茫无影响以情事计之亦是悬巖撒手之时矣若家君直心劲骨平生一往不顾似能受道但向来意不在此不甚信向近忽寄字不肖云过忠必谒万师后又寄云得万师归里是吾辈大幸事则皈向之意较不肖弥切惟是相去千余里未能亲承和尚棒喝将奈之何匆匆聊通数语伏惟鑑照不宣浪子关山三十年竟作风尘客幸拄杖头边下下落主中主也山野出世入世癖于孤梗而担荷大事一着又是旧生习染稚在芸窗已被径山语言穿透鼻孔乌知参见朝阳乃径山下铁牛之裔是以孳孳行脚觅种子隐隐炉鞴凿未开恒其念也故里中明公乡城大老竟未登龙门耳前承遗翰彩毫中异香殊味似有李杨之风讵意钖外相左荒庐坦率况复尊大人先顾平都为别峰之混怅然非一端矣时闻朝阳示寂之音以一代宗脉必欲上洞收安舍利但资斧寂寥尚迟三月也临颖翘慕复春元古貌符去春得聆慈诲至今耳有余音我师弹指到处石头尽点弟子辈又物中之颇有情者能不俗骨都化耶归来厌想尘纷恨不常随侍者后而功名身家四字终是打脱不尽自念诸缘尽后方寻出头恐终无出头日也闲谬以人情作佛事自比泥中莲花吾师其肯许否想慈悲普度何忍一物失迷乃忠酆相去不过百里现在有佛而不获一亲谅亦非师接引之本愿也久与李舍亲私议欲得和尚一住託令徒孙虔诚奉迓圣人不择地而施教莫谓此方众生毕竟无缘临楮曷胜翘望两接华翰何啻云锦十行而知我喻我又不在张杨之下矣且古之传灯居士如商英大年者託国钧而作佛事借铁钺以辉昙华出入吾门竟成祖道居士自聚云会晤之后山野谓诸学人曰古公再来人不有灵岫之嘱安能气品若是耶此当附弩倒屣上平都不待招之而速矣无何四大失调几卸壳漏竟作蘧篨之质前拟廿三四强为溯舟第恐结制之际又为山野调摄未便故不果其行也尚颙瞻候不既复尹方伯惺麓久企道风无缘言晤乙亥春归棹过州急问聚云忽石尤相厄夜泊南岸江路淹迷长年为政遂不克登名宿之坛扣一两则机缘然禅师叙人也月明老人续灯师也月老人化去闻师返朝阳经纪后事秋风渐爽非其时耶倘暂处杖钵一问故里道业此中或有堪鞭策者偶得便羽道此区区惠然是望承来遥翰以道义知我想鹫岭鸡园必有嘱于明公也第山野风尘多载于方外身惫形篨未得觐清高之座良可叹恨倘幻体稍起无论山阴雪兴武陵花春溯舟汶水得荷纶音不少也吹万禅师语录卷之十吹万禅师语录自序卜子夏曰诗者志之所之也在心为志发言为诗情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之也山野逃诸法苑久矣策杖风尘栖迟巖薮果独无言乎言且出而不觉成句句成而不觉带有咏焉或长或短或歌或叹吾莫知其所以然无奈侍者集而梓之罪过罪过吹万野人说吹万禅师语录卷之十一嗣法孙灯来重编诗毛诗拟作云之南其望匪思嗟嗟我榆谁浣牵中衣云之南寄声维长我侬异邦厥志履清凉云之南疏竹荫清古木瑶琴现彼物中真云之南竺兮有蕸我慈脱去苞彼德中花右毛诗四章章四句此诗乃追母氏而作也家慈自山野出俗后厥志法门六时危坐心佛相忆者九年初小病七日前先计某日我当西去是日歛衣踞坐于庭左右将信将疑时至果脱然念佛而逝亲友闻已自外以念佛敲鱼入庭家慈闻佛声再觉与众同音念诵一饷告别长往山野聆之作是诗以自庆闲步口占野寺分幽径江心泼浪沙游人樵子路撒网是渔家病中题古人曾有戒勿使此心驰何幸四大里逆处是便宜过明峰庵白云为知己到处共无心影摇风散玉飞照月流金日影早照数片黄金落徘徊绿树中无端寒鸟过又舞竹枝风步刘墨仙来韵出世寻知己可中未易明假坟偏作弔白首却成惊既会长干语当期祖室盟任从枭舌乱孤凤远清声示素野侍者传万峰书至新秋犹酷热宾雁自谁来相继百余里重迎尺一怀飘身如叶转传语若棋裁只此方渠志吹毛亦望哉示瀚侍者回南浦执巾还未久别去欲何之虽省堂中老难违座上师白云他日遇青眼此时宜报与及门者行藏亦可思雪中有感夜雪清凄处繁兴慧日时伤嗟第五百诤斗尚余期谁作浮沉鹜难为祸福骊不如随分足敲唱任相宜病中即事抚扼缘何恙起居唯自方心根无箇事枝叶有谁伤作用仍依旧提持亦照常任随风浪激把钓在渔航人日与友谈心具君人日望湫绿锦江中野寺松烟扑新花草色笼冷炉空点雪机钝枉开弓何似春游者飘然若醉翁过小江步武陵汤负丞韵川落石林响优游却放舠为垂轻线钓不避野风涛濮水怜居蔡春山丑荐毛肆骄惟我辈到处话清高月梅凤尾林间挺一枝脱尽尘烟入品奇惊眼乍逢香满袖黄昏邀月上东篱雪梅山静黄云堕细飞丁香才解又添衣白鸾岂是梳轻羽为附冰魂仰翠微风梅风舞稍头夜色离清英搡乱两三枝可怜玉魄分群后轻软犹随上下驰雨梅梅稍香满雨珠来溼染娥眉粉黛开不是小蛮轻堕泪却缘性水入灵台夜宿林间二首树挂灯笼辉野砌阶横草蓆隔苍苔老僧一卧垂阴下几点疏星漏影来野寺疏钟晓夜鸣枕边无梦不成惊因看树上垂阴绿叶底层层砌水晶午坐松石二首日午风和新扇来松关深锁聚云台解衣独坐清凉上数阵宫商绿影排野寺岭头风扇和清音偏向树稍多轻摇浅碧琴先操重舞深青呗后歌春日早望关城烟雾锁朝霞冉冉松筠落曼沙林下经行穿小径数声啼柳雀催花宴如严畔翠碧苍巖侧径通磷烟如画座如空到来谁识山翁趣竹语松声一笑中小溪流水一线清流透谷开抽牵烟雾叠层来小竹摇风敲梵响疑是笙歌鹫岭回岭头晚眺夕阳带雾锁山西漏影横拖五色齐天上仙娥宫不闭金针绣落锦边丝竹径观渔山畔竹园翡翠啼侧身穿径早烟低沙头已渡寰瀛叶细雨斜风钓上栖晚眺虹蜺二首石磷危坐日西霞细染轻霏影堕纱一道虹蜺飞项后恍如光相照青花山色飞红水色黄葱葱野马乱针秧举头既识天腰线故显高皇诗半章瑞色朝光白练轻铺晓色开金风潇飒斗声来阳烟觌面陈殊相项后身光拥翠巖团峰得月绝顶平峦一径通树稍遥探广寒宫晚来风扫浮云散影落孤明万象空西回射白石壁悬巖晚照西凝霞远动日轮低徘徊话到人间事林下幽幽几箇齐伏案啸猊案山高卧俨如狮大士云来法雨时震吼不妨芳草绿数峰烟柳自然奇溪口连江溪口连江石案横飞烟如絮点山轻漏阳影里金波濬绕动苍松带玉鸣峰头古柏柏子庭前句已奇移来峰顶更成褫苍颜蓊郁雄方外荫覆人天不可思夜月苍池翠柏堤边一径斜青青烟锁岭头沙碧虚夜朗金蟾剪影落池中遍地花横畔跏趺粥罢经行曙色辉蒲团草坐立身危徘徊不话寰中事风送闲云夹鹭飞拙度禅人晚献芳梅崎岖风雨晚徘徊进步何曾有畏哉夜静钟声禅客远殷勤犹献一枝开每向嘉平雪映时茶烟轻染落梅枝于今南浦东山外玉片飘香味更奇午日三首年年五月闹端阳角黍江头歌鼓忙三闾离骚先日梦何缘到处为君狂蒲水一杯我自裁禅规曾见古遗来稠林莫谓家常淡顺世清贫有裕哉病夫逐口肖沩山有分观他取自闲白水煎蒲同类饮何须艾虎到人间早步四首早出林阴野色辉疏星几点燄如飞娥眉月上东方白宛转松间益翠微病骨无方换隐忧松林得月树稍头更增山色光如画落落晴空浅翠浮静观野寺山如画闲点丹青画似山箇里总无分别处月随流水在人间雾染溪山晓色新轻飘流翠亦相亲唿童小塌松阴下俭约如秋兴似春寄玄密学人一叶夔门溯水来慇懃已别尚余怀于今莫谶三公署还有昙花石上栽与众学人集溪边清清薄雾夕阳飞色染山溪树影微小石堤边流水送羽声留我醉忘归柳堤竹坞傍溪斜秋色含阴影堕沙游戏小童欣浪漫编葭为艇泛西霞深林何处止鹪鹩兴适溪头梦自消野况不妨施小道聚沙雅等法中标新秋晓色露兼葭饭犊横吹月落华我引沙童流水过清音恒染旧袈裟读花神三妙记蝌蚪云烟是旧家或时遮眼沐韶华纵然玉落盆中别空鑑无容顷刻花读红梅记二首仙馆花容翠玉粧何缘摧落野峰藏只因悟醉群英绿安郡犹然作话扬云屋山中兴有余清窗聊读几行书文章艳丽虽挑眼眉底忘机却自如中秋无月曾听王公一曲吹浮云惊破影还垂高声且试药由笑百里茫茫问阿谁禅僧月山静银蟾色满秋霜华缥缈玉光浮麻衣草坐禅里更听松涛傍竹讴农僧月短笛横牛月色低疏林野外碧光齐考槃既识沩山业薄饭家常可共栖渔僧月薄暮西山日影斜随沤荡楫宿芦花秋声夜落江风满收取丝纶卧月华诗僧月有兴移栖竹径来秋风荡拂野云开金流万点蟾光漏璧落千条兔影回秋日宿胡滩兰若遥闻象鼻弄巖间我慕登临笑月闲塌上主人飞钖外清光犹自映疏山夜发小江驲小江夜半发行舟野石成滩濬碧流是处迦陵恒伴我清音遥落带风讴西霞晚望晚映秋江日影红飞霞偏落帝城东清音过崃摇疏杪又看孤舟泛海翁竹枝词巴渝皓月满江流一叶舟横烟水秋此去眉山程多少嘉阳万里过西楼杨柳词鹧鸪啼处落花飞行人路土转霏微青青杨柳堤边过惹动春风舞袖衣途中感赋五首南北仙人不出山云深那识箇中闲应知大隐如鸿鹄肯效醯鸡落瓮间解蓝着皂最为良艺苑何如法苑长勿谓亡家羞丧犬罕逢青眼叩医王问我生涯秪一瓢世情随与道情销曲肱饮水皆三昧莫讶渊明懒折腰月落波中金浪浮华亭有兴快乘舟应怜象马何曾识故向嵩山髓自流柱下紫浮嗟角战漆园傲迈乐鱼濠于今佩玉鸣銮者不羡烟霞肆志高四景回文花灿枝啼鸟入林柳烟随涧舞芳深沙流弄碧游鱼小霞丽松亭喜笑吟长日夏风舞绿荷满湖栖鹜荡清波杨垂绕动飞烟细香染轻云挂薜萝秋江夜白月霜寒宿雁惊来郴水湍游艇泛渔歌晚钓幽林傍菊採霞餐飞雪轻飘上苑梅素光清舞竹窗开衣寒暖火添炉炭挥麈停瓯把赋裁春日对残雪玉片梅花落银沙柳絮飘禅关情不尽昨日与今朝竹林清坐万籁含秋色潇潇送暑时碧影竹光射清吟蜩语吹过菊隐庵放鹤迎来客鸣鸦代晓钟一般执事者肯踏俗人踪送学人欲返白巖寺云山总一如勿生离念别社里尚藏书赠张隐君居白饮洞四首为破庄生梦却来景室居尘糠随去就不关野情余其二芝山非避世皎皎自心遐况乃金壶篆能陶岁月华其三松菊还留主双珠训已传冥鸿深入处其羽尚仪县其四三槐栽宅下此洞罩松萝莫怪人难觐丹巖千丈过题蟾影禅人千江片月满中流一色霜华遍地秋白鹭未垂双舍利芦花飞入带林幽春日对桃花不为东风展笑颜机含此日露天斑灵云岂是花惊眼只喜枝头带月圆孟春过景德寺二首渚州淑气掩江霞到院仙音唱烛华我过休园桃未放春前不作断肠花青青竹坞满江飞雪雨沙汀兴不归春色买舟船子岸从来笑倒掣颠稀寄玄密禅人滟滪江头兴未袪还知钓下有灵鱼多年不趁风雷变悔折南山绿竹疏春雪偶作竹舞窗前地籁生飘飘操乱几层轻春山不见天花树一夜殊沙到处明观腊梅春风笑尔斗芳颜几点枝头玳瑁斑移来柏子庭前放漏出清香带月圜月下早发花林江风乱舞沙汀白空月流霜带露飞一叶轻摇波浪缓优游泛得晓烟归山居四首柳堤烟送小山云散步阶前曙色昕野老家常闲似水随风飘起自然文夜静亭边月影来数声风舞竹门开经行怕动巢松鹤但借霜华把赋裁荷钱出水夏初长树密松稍荫晚凉我过林阴身未影西霞犹傍野风狂泉石林间俗客稀烧铛无火漫寻薇白云一卧西山晚更听猿声啸落晖白鱼溪夜坐石声流水动树响过风栖蹉跎情不尽山月一轮低应怜门外客何时到虎溪灯常之海上心本常素心智实无缘智因有水共山惹起飘飖志只莫住岸移还须却云驶巫崃满天春不尽江湖意蓦地洛伽来波涛一相似借问善财儿南行作何事与得心禅人集洛书石四首数日未出林非是怕人知独无箇里客相对奚以为我惯拔人楔人欲扣我诗好竽而鼓瑟伊有自恩之其二我在临江住君从汶水来泊舟求知亡余岂不快哉桃花红已白栗叶堕还开说是西来意恐君动疑猜其三我说缁衣中多是窜游者不饱饾饤食便骑欸段马问渠室中事犹在廊檐下白发不知惭临堕倩谁把其四水是长流水山本自在山许多弱丧夫梦来山水间问着家乡路迢迢在玉关何如洛书石谈笑有余闲拟步太白子夜吴歌皓月清风细寥闻砧杵声是处皆秋色相看独此情司成今在否却马罢西征岁暮过石坪庵访大休法师坐兴何事与君堪敬节何境与君共题诗唯有白雪乱山巅梅花依旧吐寒枝莫来林下空脱落邀得卢仝为君酌休将此兴诘赵州含金杨柳机未作游潭骞洞次唐人李长吉箜篌引韵岷肢上池夹天秋落磊浮霜白雪流香车辗起羡门愁洞口霞声弄箜篌娑竭潜身金翅叫风伯怒号雄虎啸清影薜萝映碧光五色气腾来女皇飞钖卓峰回鹤处沙坠地普花雨桃林鸡犬与世违峭壁猱猿脱空舞白牛不出庵罗树支遁爱山乘赤兔东门行化衡见访赋似为士不安贫拔剑之何地男儿不肯负英豪天外出头倩谁事葭露扑落之杯来蓼风飒展飞钖至寂寥控我无插锥垂帘林下欲何为乘兴莫逢支遁马浩歌孰有咸池吹君不见道泰时清弓挂树渔人唱起沙洲鹭君子行赋似正则法师君不见百昌青黄识岁时沧田三变那得知又不见尘沙墨滴劫未空蜃楼阿阁徒自穷七步都来成歌舞况复山林并江渚幽芝晓灿且温风翠柏苍松暂时雨日旋月往景悠悠触蛮何事苦蜗牛芦花鹭鹚不肯去一日孩儿笑白头将进酒别赠马郡侯迁陞苏晋绣佛喜逃禅却怜米汁祀掣颠聚云惭愧非慧远公至攒眉徒清返只今遗带升大罗更复留书泽转多剃发稚随依寇借染衣无碍为廉歌伫见秬皂钖三命重光重轮天子庆狼烟息处贺金牛朝罢含杯堪乐圣锦帆吟锦缆诗条风梧月代我吹冬日游白帝城博浪一击为谁雄汉宫初起黄石公却延平帝厮王蟒跃马东城亦鞅掌葱郁南阳星复辉昭烈益州月重朗都来豪杰鹿燄中唯存山水留人仰山水何缘唱绝奇滪浪如花石如狮猿啼赤甲征风阵雪乱黄云舞竹枝君不见渔艇烟叟泛流霜晚映寒霙斗草堂不是破瓶消野马那能处处菩提下集量虚南宗二禅人庵中郊地开初地山叉易木叉梁高茅露骨芦久壁生芽鼎煮大梅蔬炉烹赵老茶却来今共语涕泪可如他沙市舟中晚望罗伽室感怀雪照师一望江陵地迢遥紫竹深野芳晖落色堤敞暮垂阴黄叶传师路白云邀我心悬情无可寄停舫对风吟过炉山访中如居士数载寻知己今朝适至人贾韩虽有兴支许岂无因月皓炉山秀风薰丈室新得君游不二谁患客中身山居野外一卷山无人闲自在白云任往还绿草随行队影落林禽飞声清涧水汇我来居此中游戏成三昧春日游陆宣公墓步陈中丞韵为怀宣墓古春日渡浯川树老栖霞翠藤高傍砌悬勒碑来弔鹤埋玉绕清烟野外谁堪供攀梅代蔬筵答张隐君检违知已意一日即如年溪过还存笑莲修早破缘树云分地暮山月共檐前有兴离丹穴谈心复灿然野望步唐人韵薄暮西山近云烟傍谷依松苍秋染色蔕紫夕傅晖野唱诛薪过横吹饭犊归傲情无可寄好啖首阳薇次李鱼鳞题洛伽韵梵相光含紫竹林烟波落尽海潮深硿嵩素影云舖练殿阁清飘磬转音幻色频瞻离垢地尘嚣犹长觉花心等闲透得圆通窍抱月泥牛信不沉春日太寰居士见访坐中即事何缘天禄喜逃禅索我瞿昙顾命篇梦笔雄才弓挂树陶轮隐括柳垂鞭槛前溼喷花飞雨座上清罗钵吐烟莫是净名遭象瑞蹉跎此地解三千山中即事山中薄暮晚西霞坐卧松巖此是家流水有声湍嶂石温风无恙扫尘沙香罗密室茶烹燄影过疏林月落华可笑螳螂空怒臂等闲难讨白牛车春山野望羽霄居士共集淑景春回气不寒登登山色尽逃禅攀高有寄何须傲乐野无情岂是顽花径晓斑人影密石林清颂水声湍净名既了参军醉绝顶凌霄仔细看平都示灼然法子烟波摘苇字江来峰晓平都紫气徘金线堤飞垂柳动林花巖灿野桃开红炉片滴窥长髯黄叶音传识大梅不为牛山雄一派那能重此陟崔嵬过浙师巖访雪丘禅人平都一苇截流行陟上巉峰屐齿轻白积枝头桐萼放青堆巖畔石林横松萝翠舞风相乱楼阁声弹鸟共鸣为觅幽人怀古意却来此地转无生过酆陵访李文学昆玉平都烟晓映春林棹发晴波问布金花梦芸窗鸡唱语诗题雪壁柳弹音炉边分芋黄麻远鼎内拈檀碧眼深自是鹏程轻万里扶摇何必说浮沉临江破浪一乘槎为觅鸡窗陟晚霞白社笑迎萝薜秀青藜光灼斗牛斜裁成局赋弥春色夺得琼枝带月华昙彦伫看津剑化非衣曾伴老袈裟岁寒观松柏岁入嘉平冬暮时徜徉野外动清思风飘不堕庭前叶雪扑难凋涧底枝拽履歌商严素守烹藜鼓调益栖迟沖声彻骨谁同冷缩脚杨岐志可师忠南林别驾见访叙别一卧云霞梦已销都骑何兴及鹪鹩祥公入社香烟袅投子敲关姓字标薜溼巴山情未尽衣怀祗树记难凋仙舟枻鼓春江秀巷陌仍余甑斧谣忠南马郡侯见访梦晓萝庵德宿驰岌公来幸聚云枝山环冰玉清光洞水鲸鲵素影垂入阁谈心留荐句遗书勒记启棠思那能方外遭青眼恍若盐车一顾时总持禅人旧为衡门友今亦短发着缁过忠南见访赋此以赠昔曾堕榻同徐孺那识今朝此地游彩笔谁争砖上影昙华岂斗月中秋舟来汶水追黄石钖过巴台仰白牛方外情疏无可寄薰风常带紫芝讴赠徐白麟芸窗何事下渝州谢却毛锥法苑游宝匣不开光未隐髡头虽剃髯还修朝阳果遂鹤斑舞击水仍抟海气浮此去薜萝松尚在含风为我代嘤讴感赋北面赊南一记来踟蹰岐路动悲哀猪蹄锦帐骄增盛蜗角金坛梦怎开钵底茶烟惟我赋松间石塌有谁裁相逢但说离尘好究竟何曾把事灰读快书篇则见才鬼中多若埋尺玉于大块其光自是不绝恨未寻伺歌咏主人公故蹉跎长夜而有莫尽之怨因拈一律以叹冢内含珠欲未干满腔热血几时寒彩毫漫逐悲风断雅韵空随夜月残光灼绮筵萤借火食罗香细露为餐金河自昧双烟鹤化作啼鹃归去难寓夔门感赋柳条叶落坠如丝烟送瞿塘傍我期入室不妨苏子问拈花犹唱杜公词庭前却昧迷青眼月夜偏怜照白眉剖析域中谁是大免教泽外野狐思麈尾何缘竖北隅烟如绛帐不成孤寒声度飕瞿塘树晚景随波滟滪凫别去三珠羞翠鸟拈来一叶指寰图庵罗禁我推敲句把得清瓶泻五湖东白仙云崃口悬光连锦水映寒天招摇青雀知何日折断黄金是几年函丈淡飘香近火讲堂清漏露飞椽倦来漫读朱熹颂荐句于今最可传雪净珠林一帖经多年寂寞郁如萤坐间瑞霭潜蜃气席上花飞寓帝青白眼尚流伤木泪野航偏负笑秦亭碎琴岂绝江山趣半曲笙歌玉堕零冬日访余隐居闻说遐心与世违遥攀白帝意如飞登山访士寻丹穴罢席扶笻慕采薇鹤放偏知来客语风寒却避覆珠衣东林有兴堪推衍肯把图书按月辉吹万禅师语录卷之十一终吹万禅师语录吹万禅师语录卷之十二嗣法孙灯来重编诗弔巖八景薄刀峰岭傲入峰危气不骄石磷斜侧眼澄摇乘羊忆昔追由老驾鹤怀今慕子乔徙倚舒徐尊足稳驱驰容易野心嗂飘然已觉烟霞上击角何曾探寂寥大愿王阁一阁翛然仰翠微更增山色满柴扉清音度远朝钟应梵相光遥炽日辉剎海毛端含泛泛层峰目瞬尽依依拽竿岂为参牛迹欲进韶公卷席机弔巖老僧峭壁藤穿古砌闲千条一卧野云斑衣侵树影宵中月目纳峣光梦里山杖击还曾参白足砖磨岂是照红颜忙忙过隙情多少谁把希夷逗石顽岫里天池雾歛苍山影没澜清池灼映斗牛寒双锋既入延津变六息仍飞噫气抟莎径晓看人砌碧金蟆光彻水成丹翔鸾岂必骖西母自在仙踪仰露盘峭壁风涛激浪浮天熠扰来尘埃起处䬑声开夷歌似阵风传籁野哭如家树送哀啸虎陶成南郭穴飞鸢幻出武侯台舞雩既洩铿音趣未许弹冠把赋裁白毫早瑞桑气云清鸟足低朝霞轻染画山齐光腾宝盖珊瑚砌影落瑶台鹦鹉栖梦钵追青怀妙德敲门射白感招提通明几度飞花雨认着狂头秪自迷暮野宵灯黄昏山色乱栖鸦气歛苍秋净晚霞天壤辰河光玉屑地文星斗焕金沙传灯谩说三千瑞入阁仍拈百万花长笑鹤鸣无子和箇中好爵赏谁家铛烟茶圃秋清雪阵芦花低兴陟嚵峰乐品题入圃拈茶歌短调烧铛掬水折疏藜烟笼紫雾卮霞灿香染朱云日影栖罔彻关头谁是味扬眉飞鹞巳天西晚眺日过西山色转霞幽林啅噪夕阳鸦柳烟紫并光飞线溪霭红增影堕纱万壑齐吹风穴晚千峰一纳海晴斜踰城莫晓萝庵梦辜负公华老作家赋感素陌凄凄草色黄秋声叶落影垂霜千层烟水和天碧一带云山并月苍竹实餐余梧当阁溶溪饮老菊为裳可怜壖穴谁知巳角足从他臆短长山色萧条影夕阳云深烟锁气苍苍疏林叶落偏惊悴野荻森花预恶芳塌引藤编清夜稳羹调藜熟素餐香唿羊作马何须定却被无能笑我狂似张隐君过弔巖五柳何曾惜懒腰家传清白喜渔樵声澄梧木音虽隐燄袅鱼肠气未消梵阁心谈尘熠远祗园月挂素光遥山栖若得东林老竹叶勤酟濯饮瓢似瞿孝廉来韵欲启熊山后无如此地奇月明空外境心定有余师扫石薰风舞烹茶净钵吹何缘香社里更得友羲之其二太古如山静幽人不敢奇依门怀立雪断臂证寻师法演天花散心传地籁吹蹉跎三笑里了义有程之其三为乐天心处寻山一探奇白牛堪指路黄石可为师野菜和云煮温风带雾吹只兹三笑里击磬欲何之其四地秀峰还秀人奇境亦奇修莲怀茂叔爱骏喜支师履落情偏畅铛然息更吹从来肆志者物我亦如之将进酒似张隐君入山金山长老待子瞻窃去烧猪徒酣酣东林远公识陶令攒眉莲社思乐圣于今子韵入山林欲买花露何处寻缸盈酒肆不用衲钱少柱头又无金风流何必麴蘗中别有干坤醉里通阳山好借酒欢李白斗兴把诗工君不见此日林下色新苦茗煎得且当醇秋兴老叶飘孤树条风不带香唯闻天外响说是奏笙簧其二野径栖衰草清音带晚霜云岑幽卧里是处有羲皇其三落叶斗秋风霜林和溼舞且坐勿开门蕉声夜滴雨其四山翠松烟古云苍月影凄数声幽谷里落木响清溪秋赋荡彼苍凄峭石瑿瑿双凫匪我俦兮我策龙且跻陟彼高冈素羽霓裳冥冥熟昫池潢随风何所伤遵彼溪湾梧醴飘潺我独卓彼神山冰肌聊自闲眄彼城漕如转如陶浸假易我梁尻我仆驾若軞山夜空山镇静如秋铁木忘机梦游坐卧疏林月下小溪活活常流秋夜踏月访友林峦爽朗月华新兴适徜徉访故人夜静霜寒扉未掩蒲龛灯火自相亲坐中感赋伤嗟者事几时休接得凡夫释我愁圣智虽优非气宇大心全体是真流矶头每折南山翠函丈多凝白雪浮可痛目前闻薄落无人道破海天秋病中读黄太史书久病无廖身已倦翰书权把却灾魔何须性蒂摧渠远且得心花助我多铁骨任随兵作阵冰肠谁怕焰翻波从来幻住原无滞万顷风涛破浪过话别无心师弟一自朝阳付嘱时雁行双影渐参差欢逢滟滪来心切兴适浯江归路迟灯灿玉虫花更落指弹箜引呗还吹相离莫肖罗衫泪秋剪梧桐月不移观李花即事四日春浓树上花满枝如雪堕兼葭轻风梳蕊开香片细雨飞烟罩素纱荒影舒徐林翠敞斗音迁转雀声赊竹窗帘外堪行乐问我西来此是家日用有感世界犹如水上沤我身沤里却绸缪随风起止萧条叶逐浪浮沉不系舟眼耳何妨能嗅味河山无碍作朋俦应思塞海双翁事马不追寻鸥不求午日山雨年来老大无诗思坐卧深山寡兴头才说雨风光景好恐嗔柴灶火烟收野云腾跃容如媚行客漓淋色似愁欣厌不随人满意难拈蒲剑把诗修访潭隐君宿雨墨斋薰风巳度月华新桃李园中尚自春弓挂早知坛帐梦钩垂更识海山亲珠生老蚌期传世柳种环溪喜逸民钖过几番曾餽玉罕如雨墨一宵申过楠木坡广西山水川西少我过石南山更奇楠木岭头雄岫出碧霞蓊郁海珊枝小舆坐上乘风御野石林边夹道吹绝顶舒徐穷目处佳兴犹如顾恺之制中即事几度神州若有为红尘车马尚参差珠光未晓惊疑甚玉液投分决择迟珂珮鸣时人得意濮濠欢处我全知从来隐显须相待莫把巢由当厮儿咏雪六花片片满柴扉万里屏铺玉帐围巽女才吹惊羽落黄云乍舞惹鳞飞寻梅路上和诗灿断臂林间带血辉深阁不妨烘炭火长髭清夜有投机往岁小除后堂头亦有煖炉之设今以无邻则不能也聊拈数语以代君子之酌冬日流连岁巳周追随两序欲何求城中烟火声虽热谷里芝兰味更幽窗明映雪烹沙铫榻暖轻身卧纸裘深寺从来无历数六和欢处胜春游夜入堂同众饮茗昨宵受请入禅房明德彬彬满四方元日次中寒气尽两更半后暖风长传汤听曲容生笑剪烛谈心语带香总是超然尘物外无拘绳鑑共和光过花林访秦总戎春江晓灿满林花溯水轻舟崦影斜旗鼓远声星斗映簪缨渊霭玉金霞定知节度重恩蜀信有南康再御家野衲早逢青眼顾依依犹启入仙槎上平都访古春元一苇春江破浪来金堤两岸影徘徊子韶击节曾真现妙喜弹声岂昧开咳唾早成青琐燄折旋已露赤肩才法门何幸重光显信是灵峰有意哉送杨师学应试多年未作枌榆梦一卧云霞似不知可是文翁来绛帐幸垂投于唱新诗青睛盼处才沾濡绿柳弹时又转驰总为龙标催士切依依唯听紫金泥代辉侍者冬日怀蔚师叔移居并劝归深林何事更栖枝牵引啼儿傍岵思暖榻不逢犹子训寒梅谁共我师题烟霞寓止虽其背衣钵宗源可上眉莫醉东坡泥絮况吹毛还许杰人持代蔚然作冬日移居别业钖过鸣沙慕采薇林深寺古我先依荒田死兔权收色挂壁灵梭且遁辉汉上星辰他日望池中风雨别时机青华若也堪垂现彻骨冰寒雅自归代作曾太守德政轻霭如葱影入岷翘眸久觎洛阳春晶灯既彻明天烛绛帐犹瞻夜雪闉陌上歌声怀逐扇窗前颂语羡书绅泽余未尽仁风远字水屏山满玉璘代作张别驾德政二首梦晓芸窗素影驰鹤来龟伴不参差已知黄老三生处更见韦皋再镇时巴水鲸澄清政没屏山棘殒化风劙紫垣何幸遭青眼謦我闻声却解颐临江此日羡冯君康叔遗风化泽殷法外潢池从解剑政余纱帐授挥斤兴歌鱼釜关城悦谈说鸡林席丈熅幸有辇来还阻道黔黎借得喜春昕寄怀胡灵谷楚水吴山亦漫游敝衣知我羡何求谈心未及偕三月分手于今是五秋话到石城钦管幼梦回天界忆壶丘不因过海飞鸿便首尾云龙莫可酬代作贺张别驾寿玉音天洞舞霓裳星座轮光影蒂棠瑞草挺时欢祝颂庆云烂处献年觞遥思绛帐都山远梦忆传诗苎水长借得一枚兜率味仙风恒伴小春香喜雨山事谁堪乐岁华细风如雨泽如花青林润色铺光燄绿圃芳娇点翠霞嫩稼依湍狂线舞颠云傍竹醉稍斜唿童布塌阑干上对听檐声喜更赊山中久雨蓝舆烟霭入深山菊隐庵头觅破顽一雨芙蓉十日醉数声梧叶满林间策龙已怅泥中句爱骏犹嫌恶字关桑曙可劳临井牧免教黔首髅鱼斑过江陵访黄太学柳堤烟晓泊轻艭为识韩荆询梓乡脱颖况余白马绪拽竿犹慕紫垣香才雄一石低曹谢赋过三都出董杨何幸楚亭瞻面目依依梅雨润波长雨泊香口野客行踪不系舟风帆随雨泊东流烟敲碧舞沙堤树水溅青摇苇荻洲夜火有渔逃我况短舠无蔽任仙游曙光若肯挥薰扇香口辞云傍月浮金陵赋感四首一苇青河破浪花白桥风雨带西霞浮沉我媿鸡传凤境界人看索是蛇鹫岭空廊箫管乱水潦多鹤籥钟差应思会老中兴日甘露重开散月华月下经行凤阁头评论遥怅水天秋简书漫说刘姚辈灯识悬推马让流金紫梦回梁未熟桃红顿去竹为俦龙湖每道人多羡谁把玄冠一挂休何事都门策杖来金弢玉牒为谁开波沦洒血蜂坛盛玄奘传书象辇徘大施有场非泯论小鼾无梦岂同才秋风起思堪行乐好向临江复讲台赤帜巡方觅旧期木兰无树久支离紫垣窜句多翘足梵阁游心尽解颐夜引竹光寒免转午临窗色隙驹驰当轩不觉挥清飕可是羲皇高卧时报恩塔碧落巍峨象魏垂夕阳风舞角铃吹云层盪泊星河动瓦级飞流水月移光灼玉虫吞海气影标天国映龙墀我来觌面如分座多少亡羊着相思武帝台城草字萧萧已绿苔当年豪气为谁灰风生麈尾成殊况镜玻螭头决异裁一局既瞒孤竹去三杯徒向许繇来达观自是轻朝代何必胶丝听古槐采石矶天开有意成斯境故向江干弄碧波断云晚宿还依树野客遥归兴欲歌英烈气留矶上燄雄才声挂石边萝我来不觉金鱼醉收取丝纶唱卷阿黄鹤楼翩翩云鹤已仙之多少风流续品题崔灏既成鹦鹉句青莲移作凤凰诗河山会境人相异物事传心我自奇话到旅亭长揖处难将两眼识彤墀巫山十二峰岚浅翠流陶将细霭夹轻舟孤帆晓挂东山日野岸遥飞北渡鸥楚客漫留神女梦唐人拟代卧龙愁卓哉往事存如许唯掩长风一怅休宿玄密禅社固陵烟雨一帆飞薄暮停舟入翠微音播祇林钟已度语传监寺我方归槛前桃李培春树案上经书掩目扉精进不妨函丈远莫将人事点心非夔门访陈文学几年海上执银钩欲得金鳌却便休一指频怀俱胝类三拳谁似大愚流仙舟空泛月明冷玉麈独挥霜色幽咫尺天涯笼燄隔华亭依旧作渔讴喜复渝城戎马卢龙踏未休渝城烽火动人愁辕门旗鼓中原壮井牧狼烟上将收巴水重新明月灿涂山不复秽尘留太平此日歌天子何异当年击壤秋游岑公洞未到岑公洞先读岑公碑字字称金液行行赞石芝未识岑公知不知却令贾岛暗攒眉宁使人将五根推谁肯犬吠落人嗤君不见踏踏歌声何所为病中偶作骈拇连成无用指附赘悬成无用肉何以初夏薰风吹六十日子成何律莫是同一肉和指年病月疾从此起乍寒乍热是如何或气或痰是甚么都来遭此附赘肉笑杀珠林好大哥众人莞尔唿为笑老僧恶发称绝倒汾阳骂得慈明悟黄檗打得临济了不关土地不相识饭篮落地知音少君不见老聚云无箇事风流只在人间世春日策杖巴台步杜甫赠王郎司直韵不得抖擞不若匏瓠一系哉木叶干壳乘之岂谓风而偕策杖柳堤碧烟舞过桥涧底白云开鸣玉庵前浅翠来影入松关林鸟度声转江千湍水怒古道夹柏扇飞红桃花凋落人不顾唯有夜月欢相慕读蜀中广记闻说曹公蜀记繁曾将案上对心看不透牛皮兮不按黑豆不损眼睛兮不蠹纸穿但能睫底辉世界千古英雄一笑间窗隙吟举目看前窗前窗绿影竹转眼看左窗左窗树影绿相敲相舞叶摇风为羽为商听不足听不足一轮月下瑶池窟宿万家庵有感抟风不羡榆枋志啧啧榆枋却有评谁识山河无关楗到处幽幽似白云忆昔素王居陈蔡芝兰芬芳何所碍皎乎日月烟雨中宽兮天地人情外予经此际亦蹉跎且无子路说穷态汪见盘见访八埏结峙争突兀水濬湫盘辉湘月繇来泊凑境中人灵灵玉树光且艴曩古青骢觏长吉丁丁偕坐春风一我着麻衣非比伦高轩何得亲石室莎径花烟香转折柳堤叶灿路凸列话到希夷物我疏权拈熟芋为君决击木鱼鼓噫鹗他年紫染须淖约春雪古诗春雪如花春江映落梅带影仙子净江风阵舞柳稍斜半是药王半是病雪花自飞江自映梅岭仙子冰壶净任运优游展信风昧却目前成药病代作曾太守德政冰影流光夹峰灼玉溪锦水相错焯竹窗辉起使星悬四国熙熙欢锁钥我曹借庇匪多年朝野清评已话传泮宫鵰宇增鸾集津梁客子倍骢鞭繇来父母勤务施弹铗鸣兮窥士义函席曾荷二三唿愿坐春风益豪肆读花神三妙记绿霜涂柳翠朱露染桃红月娥素羽寒兔逼妒杀英才花雨中君不见玉箫罗汉扑彤墀白凤香囊苦离离又不见徒死苾刍细腰舞挑目招心住江渚可怜如剑复如蛇螫我灵根戕我家只须恶慧勤三作不肖景云长联赋题雷善女西化碧虚彝汉焕湫盘运地文十二轮来摧万象山含管璞树含焄唯我人多杰不入鸣珂便丹穴或作无言或淑贞昂昂千里英气烈气烈从来变山灵金牛玉马及祥麟浩浩楚江绛云密郁郁湖洲朱草馨卓越竺天雷氏女八纮九地皆传语秋日田侍御见召赋得君马黄辞之君马黄恒引驾假乘之难酬价秋日驰之苦路斜须惜当年产穴渥洼况来抖擞不宜驰追风逐电何用之宁负竹楼神凤操未许轻折杨柳枝善哉行谁将天地号红炉百昌因之以荣枯英豪东却臭皮袋透得几人是丈夫蚊蜩壳脱寒枝弃蜂蝶神化壤坌无明明云路弗施为扑火吐丝何太愚杨雄投阁徒已矣介子焚身空悲耳不识西华老神仙天子唿之犹未起幸来早觉华胥梦始知妙湛缘影弄可怜采石投江鱼可惜玉京传白凤举眼比印笼冷烟那能得入桃源洞虽曰把酒且当歌怎奈人生能几何王子七日杳世路波斯两次睹恒河碧眼黄头原卓越余已追之可长活指上贻来四句真大都一字皆隐括徙倚山头解虎钖熬煎炉内降龙钵非为自私入云深穷则独善兼则达广成曾示我无摇四体须发任萧条中含一物先天地年年不逐四时凋四时凋兮余不老箇里蒲团秋月皎者回踏遍海潮音隐隐露出珊瑚宝君子行荆南之水祖岷峨宛转波扬垒叠多黄河之水白长天哮涛流水不胜玄从来枉直人间事过者为之口諓諓卜居楚子不须问碧虚湫盘独是然瓠巴鼓瑟游鱼戏伯牙操琴仰马视樵父不等烂柯回世态怎知双眼泪爝火不息访鹪鹩日出而作意飘飖唐虞垂衣天下治偏使我心何忉忉方今太是气淤塞较之雄伯尤污黩投醪江饮不再来分饭剖餐谁追复腐鼠痴鸢满市场石沉藁立羞干禄岂如冒雨觅黄花岂如乘兴看修竹黄花修竹固悠悠白牯黧奴可解求了知击角愈增丑罢读离骚短发游潮吟岛岳三洲应涧影星河一月秋几回白云深处坐几度百花丛里过请循其本却归蒙栩栩蝴蝶些儿箇羊裘莫说把丝纶采薇休道耽饥饿豪杰古今长夜中街头布袋轻笑破除夕赠得将进酒似田侍御去年除夕荆南谑今年除夕临江乐雪花扑乱梅花飞清香点就壶中酪何须麴蘗烦仪狄竹叶寒光明的皪化母展动三阳开春风即送人日来闲中且听八仙歌长安李白信奇哉君马黄陟冈之马玄且黄白璧月题鸾锵锵介睨翘羽乔啮鞭策绝骭气腾跃苦王良可怜北冀生马多肆无天厩怎奈何盐车有恨徒惆怅下乘液发忍蹉跎我欲相忘索真马皮毛外擢踏天下千里昂昂大块中七圣还来参牧者行路难林之壑兮山之石手之策兮足之履战兢一步一垂涎此去天台还几尺白云虽近御风迟曳尾徒劳把钓痴只今固向烟尘里岂将黄叶赚啼儿世道草莱秋禁度转眼嘉平霜雪吐驱驰若未彻骨寒梅花孰肯枝头露行路难行路难路难不作燕人慕感赋崑山之玉原无色幽谷之芝不漏香嗟哉世态鲜青眼触目黄金未见光洛溟那识灵龙卧苍梧谁知彩凤藏呵呵云径归来也门巷是兮人境狂代作陈郡侯德政乐府辞附耳珮玦何其象点染流苏未作光民无举目山无色到处鲸鲵波浪狂苍苍何幸怜孔迩重光重轮特地起葱郁文华绛帐开歌颂欢声芾棠止三接三钖频来颁争守无妨遮闾里君不见莅政唯需一杯水吹万禅师语录卷之十二吹万禅师语录吹万禅师语录卷之十三嗣法孙灯来重编词感赋四首建极起龙光玉马金牛色杳茫论三旌孰肯换屠羊圣功余事藐姑秕糠洗耳溪头水不尝欲真乡白茅特室膝造至人旁百辟镇巍峨相成大盗守者多陈宝祠空对萍实果葵丘华胥践土南柯蜗角锱谯恨怎么快如何商山辟谷留侯岂碍我锦帐壁涂椒蜡火炎炎只自烧刳李核竟成一老饕食费万钱易牙充调竖子膏盲谁为晓衡门好泌水洋洋不逐四时凋金石苦头陀憎槛欣笼怎奈何脱尘嚣须向尘嚣过黄花翠竹苍苔绿波任运优游唱卷阿询三摩松稍蟾影明月在银河初至忠南受侍御田公请玉珞及金貂华胥中醉了英豪却怎似云外戏青霄得月忘标懒赋离骚策杖风尘乐饮瓢感君招喜随赤壁带衲与相交布施八识正幽幽风停海静浪涛休通明殿孤光映十洲森罗万象色影咸收檀度原非着相求欲到头心珠灿烂逆水驾慈舟持戒河汉锁空霄月落寒潭斗柄高往来的水面细风飘雪谢冰销清流独绕尸罗尘垢绝纤毫把斯标金章玉篆青华台上遶忍辱斧噼太虚空萤燄难烧海映红歌利王却是古家风寸刀断幻四相无踪个里知音大觉同臭皮笼烟波散尽霹雳满天轰精进一步一莲花门门古佛信无差琉璃地现出老袈裟法席冤家从兹脱洒太平谁道将军大劫如沙不离一息超越过天涯禅定铁嵴古头陀嚼碎寒空遍大罗玄元始化作须弥座云舞风歌龙潜虎卧泥洹不假修持多任蹉跎玄黄消散光阴孰碍我智慧慧日独高悬一寸灵心碧落天十法界到此绝尘烟事理同圆心法双玄摩尼五色因缘现论当然朝朝行道夜夜抱佛眠社中感怀气燄圭簪增人丑貂冠鸟帜徒惊吼那得许氏与巢叟繁柯朽偏向山林修九九过眼浮云莫可守烟霞陇断焉知否何如淡月清风厚邀五柳同来石室赏玄酒访渔闻说渔家烟水好朝霞点染江头草下榻窗前日初小人迹杳竹叶敲风惊啼鸟唿童纵步沙堤晓三三两两垂丝钓野𦨍顺流波浪少机忘了一声晚棹明月早游大隐巖碧落峰头来树杪古榕石上春光晓大隐有巖莎径小人不到特地蹒跚非悄悄简彼当年宋自皎何缘偕此称八老于今一看英雄杳藤萝绕烟风吹动沙堤草岭头早坐雾晓江潮疏影漏晴空碧落烟霞逗一坐岭头春风奏花草秀优游踪迹还依旧白堕桐稍香粉厚点染松竹光华透山童野鸟环座右心无谬浮沉荡漾谁相搆行散步优游穿径骑牛寻逝水鱼戏庄周更奥窔处万籁歌讴听谷声雅鸟声趣竹声幽住木石茅庵自在幽闲论羶逐与我无干朝参麋鹿暮侣猱猿但嚼黄精啗苦菜掬清澜坐竹椅蒲团燕息幽然追二气固入泥洹良久浑化无地无天到鸿蒙内威音外太虚前卧石塌芦编和衣共眠一鼾了无尽长天双林树下月朗星悬任泥牛吼木马唱金虎言春日迁巴台即事二首野老山溪无所住依稀花影参差身如木叶御风时淡红飘涧水浅绿动沙堤古径斜开双柏翠清窗夜月相宜数声钟响傍三西一江烟雾晓满坐至人师寂寂山中无箇事思量把钓矶头渔歌夜火傍春流高台明月照惊起睡鱼游野寺竹园栖鸟噪何妨物我同俦忘机芳草自幽幽一声清磬响花雨落林丘似碧勤旧云深碧坞瑞色芬芳布松影动溪烟度梵宫辉翡翠灵石光蟾素须此会白巖禅院知音处忆昔金陵路风浪难回互谁与我相排措赤心齐得丧皓首同生故今避乱嘤嘤犹转迁乔赋寿雪照师策杖挑眉经海岛背负干坤壶不老长空浪荡好说甚南极光皎苍松翠柏谁可比一元灿灿无终始窃桃纵有几难讨圆陀光拄勉友迢迢十万水和山举步难趋休觅傍蹊好问导人师路近规中直切在东西莫迟迟绝虑忘机顷刻上天梯杨柳枝浩浩黄河曲水淫几时清白云杳杳路难寻何处行诸人肯索骊龙珍易可澄莫把烟尘点素心自然临临江仙法法多门真可畏觉来心物俱非了然不过窍中推温温如胎鹤绵绵若息龟有日云开霄汉外天清月白光辉九载遨游自此归踏破干坤后响喨一声雷天仙子穆穆文王存敬止缉熙何尝异禅轨大哉三圣教律仪无彼此同一体空空如也尽之矣奈何人事多分济不向生前粧箇死一旦无常万事休提不起昧天理种子徒为暗魂尔复汪文学采石江头鱼侣了笙歌楼上鹤还岛世路蜉蝣芳草萋尘嚣绕知音少箇里颠狂何处讨云雁衔空窥天晓翼倦峰岚旋树早瞿塘学海识豪人珠玉饱金瑛皎须觅泥洹期不老题辉侍者别号云谷飘然一片青山去月下影横斜烟烟吐出紫流霞绿水夜笼纱本自无心何所住碧落散天花鸟啼猿啸野人家云谷里乘槎渡江寒山树瘦松稀雪更飞但看岭间樵子两三依轻舟上渡江渚兴何违有日茅芦清况是予归中秋月皎月清灯斗晚霞疏林云外远人家煎茗掬水待西斜斗柄面南移不去蹉跎山色玉流沙瀛洲好趁棹仙槎腊月无雪嘉平月非雪岂成诗灞桥背上徒空想少室腰间立不齐笑杀寻梅的红炉煖瑞木花放迟着氅王恭无陟处烹茶陶谷匪相宜两箇只踟蹰芥纳轩夜坐长短句这两日有些儿冷气柴也没烧炭也不备独坐寒窗是甚么好意思不着便且着便卷帘起看梅花灿一枝枝上有寒雀相争抢攘得落玉成片纵道甚么西来意萨婆若也只是一时堪羡细论物我不到谁相赚垂帘依旧炉不煖一竿一笠一簑衣急水浪头把钓丝钩下锦鳞容易得芦花深处月明归两岸芦花一叶舟凉风深夜月如钩丝纶千尺慵抛放归到家山即便休歌法界逍遥歌法界茫茫洪水赤四大能装青雀舶予师独来主柁根随流倒驾如飞舄设使飘入老燄魔铜鼎铁汁尽消磨莲花洒露成阿耨咤舌闻香唱摩诃设使飘入罗剎国黑烟毒气辉宝色白毫轮转滞魄甦箇箇眉间皆自得设使飘入飞走行菊羽金毛队队黄一扑便出三跳网数声啼醒涅槃乡设使飘入阿修罗嗔恚随我念安那吸尽海涛霞满地森森竖起珊瑚柯设使人蜾虫里如幻幢旛处处起宝华座上隐身光柏子庭前甘露水设使飘入碧云层吉祥宫殿恰相应不离菩提扬九会天人化作世间灯设使飘入四谛中跛鳖盲龟悉庇幪七生淘成七觉分十使换作十圆通设使飘入十二缘踢醒头陀寂灭禅观察幻为他受用入俗回真耀大千设使飘入萨埵林歛尽法门百箇心一障二愚及生相郁郁黄花一树金设使飘入毘卢顶剎尘香海归予艇穷源是佛雅成空达本还真容自肯成空自肯却如何妙性从来是甚么落花啼鸟任君瞒白雪阳春在我歌有时掉转混沌来法界犹如酪一杯君不见信手和杯吞入腹百亿须弥光熇熇衣珠歌摩尼珠人不识价直何止千万亿赤水知巧枉徒劳原来却在衣中拾罔象曾入崑崙里空王殿里方如此金光闪灼几千般火龙腾飞数万里周朝涌出释迦文掌上天王五色纷不自腥臊鳞甲女还由西域古皇君鹙子三请不肯说曼殊一照黧云旄谁知一颗夜明珠庄严七佛共殷勤展转贻来号释迦第一迦叶视为花轻笑曾把须弥破透出孤明散月华集成西天二十八摘芦东土阐牛车惠能三击传消息百丈一扭痛莫测三拳一掌不清宁直至吾师安社稷汶水夜光寒兔舞火山烧灿赤鸡吐北面朝阳问我师一点红炉彻今古了达唯有者些儿提起神妙无穷数不离见闻与觉知认着依然还是瞽不离行住及坐卧认着依前还是过抖擞十八绝纤毫白雪阳春齐唱和铁牛鼻孔解撩天恰然透出天地先真原是妄妄本空尘尘剎剎体皆同本来无正亦无邪圆陀陀底照恒沙者里非生亦非佛大地尘嚣随电拂唯心净土匪东西随流无住物我齐止非止兮观非观珊瑚林里精光燄森罗万象镜中花菩提涅槃心里寓两手拨开对治门一脚踏翻生死岸臭皮袋里忽喇喇辊出一轮光灿烂破衲单瓢染头陀和光混俗隐波罗但把明珠怀里弄太平岂唱凯铙歌了道歌吾年巳半百大道何所得铁钉𨍏轹钻每日当麻麦坐禅禅非坐说法法非说寂寂心无善荡荡心无恶眼见长河水自性八功德耳听林禽声真如谈妙法鼻嗅芝兰香定慧焚檀屑舌尝苦淡味醍醐灌心脉身触冷暖相现出黄金色意缘生灭法毘卢华藏廓可笑触途人欣厌强分别昧却如来藏认着一点血复有人法空纵教染净绝萎花不雨宝只能游大熟何如融万象镜镜光交彻一月映千江千江一月摄唤我作牛马释迦与弥勒蛇蝎豹狼虎琵琶铙瓶钵贪嗔痴慢疑十方净土国沧海变桑田自在非生灭山河及大地一滴闲唾沫何须历劫修不用剎那洁昼夜十二时时传传妙诀行住及坐卧威仪真消息大日毘卢尊在人顶上歇不肯自摩挲笑倒者黄叶源流唱和歌老瞿昙第七仙山河大地非人间指上青莲传薪火饮光笑破黑漫漫黑漫漫人不识剎竿倒却庆喜立商那和修自空来全体已是金刚骨夺得祖印度鞠多身性十七相唱足相唱足更有人出家非为身与心无我我所真面目提多迦者一番灵后往中印访僧伽记遇六劫弥遮迦弥遮迦婆须密又是劫前承愿力复得难提来论义义即不论真端的伏驮密多年五十口未曾言足未出一得难提传法亲传度胁尊为祖十富那夜奢合掌前非往非住亦往然竟得马鸣来迎礼锯义木义两成团师资既巳相授受魔变女子来法斗复变小虫若蟭螟性海无边难泊凑直礼马鸣号迦毘访得龙树为渠师座上现身满月轮迦那提婆怡相应以钵置水求嗣法罗㬋罗多投以针金义井义论出入僧伽难提以悦服持镜童子一日机巳能志齐百岁足继法名为伽耶舍答无者谁寻真窟无在舍中是真人鸠摩罗多十九尊善恶之报未能决阇夜多子乞其因释疑即作大沙门能度盘头谢苦辛那提国王第二子摩那那尊又接矣信香既透鹤勒那二十三祖相承启有用非功无作真佛事从来恁么行师子比丘袭是法被难罽宾了宿因幸有法子婆舍斯开拳还珠已先知接得王子不如密璎珞童子又成褫般若多罗为甚名先劫两曾演是经今为二十七祖也菩提达磨乃传心传心东土复安心慧可忏罪一其门宜名僧璨为三祖谁缚谁脱振法音道信得此逢小儿骨相神奇天人师问渠何姓曰佛性赐名弘忍接曹溪三击巳露三更事衣钵悬线望南去唤作一物即不中此是怀让投机处南岳打牛并打车道一由此获神驹踏杀天下符西识八十三员百丈奇一喝传来聋三日见过于师黄檗袭一掌不让赤须胡大雄山下明历历临济老人三顿棒三拳何曾有两样付与兴化谩思惟一炷真香拈炉上南院慧颙亦何苦法印无邻真痛楚喜得风穴沼子来棒下无师堪继祖室中无人泪下泣法华念念何曾息放下堂前拂袖行绍得济宗真端的象王动步绝狐踪汾阳聆得身命空幸得同参逼发起西河师子吼如风石霜楚圆六士一不畏地寒勤朝夕恶语俗言骂二年解道临济常情出杨岐方会监院职身心不闲常请益狭路相逢事如何秪者般事便委悉输敺傩者白云端一笑由来巳解传问取摩尼还一叱法演呈偈非等闲提刑会得小艳诗只要檀郎认得声出门见鸡栏上舞克勤从此识佳音便尔诸方号巴子大慧曾得湛堂举相随来也漆桶穿八地丈开方尔尔懒公挂冠入西禅竹篦三下得真传不问有言不问无一喝灼然契木庵净慈悟明得法令便修联灯辉祖印直下一流七八传时异世变各安静或入山林或市廛韬光隐迹道昭然苦口筏渡一言显小庵二仰及无念荆山幸自入西秦铁牛陜府续慧命得遇朝阳视作军一箭当阳血漓淋可是秦时𨍏轹钻古戎南迈又传心真空二字作钓竿打乱诸方五味禅吹万野人忍不过夺来嚼碎又成团直者四句非四句丫叉路上随人去当遇慧祖忌日时炉前可作供养具末法时歌才梦白叠分又道黄金折击碎琉璃星万点五百甲子向谁说黑气毒杀花雨乱骝马珊瑚惊款段这回札断舌根头一曲渔歌月霄汉送别东旭禅人拾得携手去街头山子稀畴解敲风月能调马不飞我寄巴江岸青黄草木曾几看讨箇颠酒踏歌人谁是妓院风流汉到来沮漳一线猊清骚惯弄竹枝词匪绁岷峨宗这里曲尽梧桐孰知已刚才交臂杜宇啼莫道罗衫溼如泚秋日採茶歌金芽人说谷雨前我入林园已秋烟纵贻瓦钵百片真煎来到底不如新自古玉碎凤凰叫兼闻鸢飞雄虎啸相煦相感亦有时津剑岂蔽张华耀莫把清茗空裁赋设使叶苍如嫩作一叶去半可为常雀舌谓离非故树且将小石品字安何用高铛三脚具天花一滚满烟霞日辉并照映朱砂唐卢仝宋东坡十碗齐斟奈我何破执歌无端捏怪碧眼胡直指安心一也无为甚楞伽四卷经亲传印证佛语心后代不用元字脚是佛一空休犯着知他出入几多般大都应病而施药老僧亲得那伽印毘卢顶上雄八阵休生伤杜景惊开出没卷舒谁排摈有时相希声吹晓蜃楼亮有时性剎尘香海针锋定有时说林禽瀑布相交作有时宗佛殿魔宫到处通不是老僧爱儿戏花鸟木人匪相视提起依然没些些昧却狂头徒自蔽明月歌素影流霜窗外开清光疑是广寒来年来老大无诗思慢却婵娟笑短才君不见王老师拂袖行谁向明中仔细分又不见开口问随口诺一吞一吐七八箇于今不是不风流心如银海意如舟白鹭堤边花柳茂碧波汀上玉金浮此时此际君何在空说蟾宫十二楼中秋无月歌问月何如直问心赏心还是玩月人果然月在青天上演若迷头枉自嗔是故吾侪中秋月乱云飞雨难掩着有时闪灼宝华台有时玩弄支那国六处楼头彻冷光明明射透阇黎脚脚头举措事如何今夕三门为甚么但把明月怀里现轮轮何止耀千波启居社友歌杜甫无诗不说话李白无酒不肯诗联珠颂古非关事公暇何妨步退之小机天花不肯落大智纳嫔歌舞作梅花巳灿雪花飞莫执心空及第归高尚歌稚时未果三年学巳闻颜风及宪风决志超然山水去那鄙破帽在辽东玉炉金鼎曾作笑骝马珊鞭谁肯蹈于今天外出头来华亭小艇声还浩虽曰大隐不须山狼火惊烟何处闲君不见亮座主裴晋公翠微深影绿荡漾远流红沧溟震吼蛟龙穴叆叇飞扬花雨峰山行歌悔恨当年不快游胜水名山未全收才动踏着须弥顶始知一芥却风流古道车马红尘处触蛮国中恁么去善财一步杳恒沙普贤剎孔无细路看来通身是山水游人昼夜何曾已但使天门开合时路尽切莫从头起春雪歌碧汉银沙舞寒风溶溶云霁雪水红君不见旧城东烟霞中一山花木醉穹窿补益歌眼及身意六门头回风混合一机抽灰心藁形方一顿匝地红轮金火流君不见彻骨一番寒冽冽梅花香满枝头雪行乐歌野僧惯游山与水痴人不识言奇傀薄暮松亭春复秋软波芦叶终还始清夜一声唤子规几处落花飞不起君不见鹫岭廊空紫气霞熊山雪积白光华那看若箇攒眉客不将五斗折腰斜功名富贵嗟敌国之谋臣兮狡兔死而狗亡叹甘泉之吐凤兮投其阁而可伤惜椒房之锦帐兮空落王伦之手悲臭名之桓温兮膏火烧而自忙酒色财气纵牛饮之三千兮南巢放而不回戏诸侯之不顾兮犬戎一鼓而擒哉煮珠玉之汤羹兮终付一杯之黄土尝悬胆而卧薪兮唯有鹧鸪之去来行住坐卧导千家之一钵兮指白云路而相和住绿萝之巖畔兮採芹煨芋以蹉跎上胡床而高眼兮天下之舌头坐断衣不脱而拳枕兮乘风入性海之波风花雪月用南泉之一吹兮折倒门前之寒松赏灵云之桃花兮才目击而真机自逢踏碎玄沙之狮子兮色界之天人不立弄藏海之明月兮任其说法而谈宗巴江曲江霜巴浪碧堤寒枫叶红雀艇牙樯辉晚日锦帆皮鼓震严风舟人干橹急唱催挽溯流霞斗月回波底蛟龙光不昧玉甲金鳞吞慷慨引引轻丝上天池九万无劳雄翛态平都问仙歌藐姑神人若冰雪兀兀腾腾资欢谑到来是处春色新岂越摩他与予别不识方平和长生火正飞流水正盈玉鼎九还赤鸟坠金炉七返白鍊轻从来憰诡多好事仙翁将无借此成君不见唐吕嵒梧桐撼碎囊弃却踏倒弥卢壮大凡又不见光昧老六十甲子曾吐尽宝华台上月轮好月轮冶出老宿机殊沙洒落地上飞区区险岸长歌舞莫怪鹃声血如雨吹万禅师语录吹万禅师语录卷之十四嗣法孙灯来重编赋风声赋恣夏之月余以抖擞行脚自忠南来乃受请于祗园主人焉策履三日陟若山之巅巍处是旧游瞩瑞处也梵宫如故铃韵依然松条增翠石榻涂钱且问驱乌沙弥曰某卓钖于何地还如曩昔面萨埵耶于是铁嵴胡床歛目希夷若恍若惚如醉如痴俄尔朱明之隅涛音汐音激音泼音欻欻然虩虩然浮空而来是张骞是宗悫彼且无载叶之水孰为泛槎彼且无系缆之樯孰为破浪隔垣闻声莫知其形一人之听洁人之心随展其扉爰揭其襟嘻噫哉风也遂觌面当之而歌曰虎未啸兮道章何自而御御兮挥未走兮舜若奚从而蓬蓬兮果玄德之薰温兮解愠可常抑御寇之骑驭兮旬五其方吁嗟大块之噫气也尘埃先动飞鸢其喧金翅乃举羊角其搏卉为窃馥树为彻颠唯蹈唯指莫可回旋观彼綦游之辨謞謞其吟调调其情蚿蛇之问大用其精南北其神今余之询若咸怒之者其谁之生若肯醉寂寥于天一暂卷长舌于冥冥风伯闻之众窍禁止更转他山而巨发破云赋春窗树影缘岸烟笼余偕二三子于小蓬莱野砌之下商子出春游赋辉子论之余曰苾刍清也奚用春游为试观春山之气也彩以浮云白以浮练青以浮岚光以浮燄燄为之水渴鹿奔兮岚为之霞孤鹜栖兮练为之铺虹蜺附兮惟彩为云富与贵兮子胡不傚蔬水之翁以破其蕴得不为乐中之士耶商子曰先生其来也云破久矣请先生唱之续貂是从予遂莞尔而歌之曰瞻彼八纮之天仗兮吾见其野马而煌煌方且陟陛而之九重之霄兮霾雺苍苍复叆叇而之翠微之巅兮又见其漏影而煦芳更委蛇穿硖而飘飘飖飖兮郁郁其旸此特无心出岫之云也则不用破矣若夫醉楚襄于十二巫峰兮非宋玉之轻才现东方于粤地之庆兮实韩愈之幸哉入棘围而与之敝睛兮文斯幽乖降帝席而映飞龙之瑞兮随乐随哀之数云者朝如功德暮如黑暗转欣而转戚也予又观之香海之上排万阵而讴歌灵鹫之阴洒膏油而泽荷函谷之关驾白畚而蹉跎茅庐之墟一栖迟而为窝予但欲破莫可谁何所可破者盖有覆之迷蒙贯灯影之圆重遮蟾兔之深厚罩十地之纱笼予只以长沙之进步兮朗州澧州南泉之异类兮把针埋头便可剪片段而补衲亦可潜神龙于邃幽并夫象帝之先者驶四时而优游秋梧赋毛毨之喉居诸流火予泛舴艋出庵罗园涉秋水于浯江望南滨而之菊隐之峰月挂兰桨风随巴字非若山阴之半兴华亭之空载也既将泊艇舍沙岸而缘竹沖之溪用达其所苍绿错杂红紫参差是昕曦之朝霞也于是置降龙卓解虎与之踌躇与之四顾瞻彼梧桐而羡之曰淑气光华质若众人之蓄凄风憔悴才同国士之忧吞三庚而掩伏落一叶以明秋忘鹓鸑之昔署浑絃莞之将俦尧夫之皓月恒抱惠子之坚石竟休孰视上林悃欸乃尤彼何所因而知其然也当举趾孳尾之际林木繁荫花卉芬荣受钦钖之三接乐经首之九成鸟嘤嘤而适友风飂飂而盪情将谓久处于春台更不旋踵于希声孰肯满而知盈宠而知惊安知有伤心易柳之号轻薄讳桃之名予又因是以喻诸伪也遗真逐赝徒阐蚋睫唐闻认影迷头竟作豨蹄殷厚睹异人而就附见奇货以争居海气涌蜃楼登临曼衍蚍蜉客鹅笼吐华屋出入欢游蕉鹿夫罄费千金于支离靡归四子于汾水藐姑恒在淖约何存值尔高秋淡我黄尘乃扬乃抑愈举愈新复揭其辞而歌曰秋风兮蜀梧既凋叶落兮细雨维飘斗浸银河兮玉树痕消月映巉巖兮金枝影摇壮枯树兮肌瘦写箜篌兮格标胡不潜伏于坤震之阳蹑天根而亦孔之昭阿堵赋笑李核之空出兮并胡椒以何芳叹锦帐之由句兮紫丝同而有伤变骆驼而启白兮宜见火枷以悽怆何如叱飞钱而自返兮披裘可与齐扬直挥锄而不顾兮沟壑以之相当宁分法苑以供桑门兮岂不炜炜而煌煌吁嗟此物兮可关彼我之行藏记山谷亭记琼华仙者自叙为国初进士张伯雍也官居鳌禁玉堂中值燕王恃道衍和尚之灵南面帝业雍遂举家离散矣后三年迤逦姑苏见母为苾刍尼尔乃剃除近事自修长生法忠孝闻天没后神为受鍊氏号曰琼华老仙也余里陈子青衿在泮雅好紫姑箕笔虔祷数年感是仙游戏于篆籕之图然钦爱奚独蚕丛地即三吴楚越之王侯士夫莫不与与依依焉天启四年陈子归蜀以生父乃古戎樊氏之族即中宪吏部一家也与忠南田侍御先生有年谱之爱留邀苏庄而迓厥仙仙降则品题如泻侍御先生长公田明经与余三人恒三和之华仙评诗时每带山谷集中语以似余众莫之测次二日长至见访遗笔卷首则曰山谷前身询其意谓余前身乃黄山谷也复以吹苑号之谓取山谷悟道于木稚花之义赠其三绝大露山野之丑矣坐中有叹其异者余曰非也若独不见夫天台之二子乎明州之布袋乎唐之风穴宋之东坡乎天台即文殊普贤也明州即弥勒慈氏也风穴即仰山东坡即戒师也出有入无应来化去莫不以这箇东西为药为病即缚即脱总教堪忍中族姓子识得烦恼性中有无边华藏世界也一山谷居士于我何轻重哉第又不容不说焉何耶山谷得法于黄龙南之后晦堂心禅师也济上之宗时亦盛之至于我朝续如悬线且径山慧祖则无大显之裔矣山野幸接慧祖未斩之脉实欲鼎沸济宗也又安知山谷之愿不如仰山之愿乎宋则山谷隐矣明则吹万显矣厥隐厥显何通何塞厥俗厥真何增何减余但愿济宗之长谓我为山谷可谓我为吹万亦可故山谷兰若不可不刱而吹万亦不可不居夫何以异为治平寺佛灯常住记荷衣松食树草然臂此顾挺特之标题终非平常之遗范是必鹫岭有廊光像有灯僧伽耶有食则招提自获壮丽矣所以高皇帝驱逐定鼎之后首刱灵谷寺继而诸事具备制云始足朕心亦此之谓也治平古剎廊庑虽完殿灯香积二䅤粢盛犹成缺典既得檀信捐而倡义之住持勤而相续之庶几有其体耳于时见而成功者广文丘公暨令尹公贤桥梓桥梓常为本剎金汤缁众多赖并记之为后职事者鑑便乃知其初刱之难也田亩数目价值记次于左乎都山灯田记无厌足王于佛华世界现狱讼执政相只令善财童子得无碍解脱门称大善知识即此难胜地菩萨以无畏力转大法轮于波咤无间中摄诸有情总教人体会三天使法急早回头转脑致尔诸方士庶不待舍生而快然归礼于当下是何异佛华五十三员哉乃兹供金粟者南滨皈依之族姓子也各揣其谒觐匪常孰若以恒心存之又揆其存心恐欠孰若以灯明寄之然虽寄之以物实则根于心也捐有分金若干两充其粢盛续其明月无乃愿借斯光以证夫解脱者也勒石为志以会诸同类牛首山云巖寺灯田记山有崇有伏有列有兼若有崇而无伏是有主而无弼也若有列而无兼是有民而无物也阅斯牛首山面冈则崇而窝则伏峦则列而岫则兼其主弼民物无不备矣成化间有牧子亡牛来人林薮望大树下薪烟熠熠迹而探之则见老僧如法常老子状青篛绿簑乃以草木一易为岁时者牧子还而告诸家人家人会诸陵翁里友同登斯山各愿为布金主遂刱结其梵剎焉盖云巖招提自兹始也而开山者即树下老僧也老僧讳明喜号松山而衣钵贻今九代矣崇祯二年有衲子金先乃明喜第五世孙也自驱乌沙弥时晋具尸罗戒德乡思七处有征而妙觉悉融于大顶八还有见而圆通更发乎知根诸维摩王捐其所资共作二谛之缘起振铎山邻中净信长者各法无起施美厥宝莲华王座主座者大休师也当其时昙花复拈于指上满林秋月齐辉严路重辟于言中遍地香风并响为善男为善女莫不典解珞燃臂之想故监寺有会后所余之朱提也副寺有会后所余之白粲也此亦衲子之至诚而必动云尔有智者曰檀信之脂膏法门钱粮是已既不足则取诸四方有余则置诸常住且相好若是其古也宜以阎浮檀箔之焉夜光若是其欠也宜倣粢盛田赋之焉于是鸠诸善士再捐以金其功则三十二相重新夜光之燄无尽矣袁司马曰人杰还能使地灵其明喜金先之谓乎喜则开斯山也先则续斯灯也然则山有崇伏峙有列兼正与人而合诸也当勒其石以记后来作记者先之参学师也即聚云吹万子也治平寺灯田记或曰记者纪其事也既纪其事则讳其心而饰其辞孰若以心记心即心记事曷不亦大扬榷乎昔宋太保乐全张公知滁州时至僧舍而见其楞严经四卷如获旧物笔画宛然知是先世所书此见真谛之学有妙矣亦恶用记哉余曰不然是说但可与葵花向日者道若遇柳絮随风者来殆将面墙而吷舌矣不见周武王启师尚父而发丹书于是堂奥楹楝剑杖几屏无不铭其句而刻其语使处处惊心在在击目岂徒设为耶夫所谓记云者挈往事以招来也旌其善以劝不善也又恶知千古之下不有旦暮之遇哉故治平粢盛之灯繇是而兴也伊蒲之助繇是而举也勒石之记繇是而作也始刱义者旧知郡事乌撒司马公也补其义者仙陟郡侯李公也振铎者正一僧也并记之为常寂光之会重修飞虹桥记持地萨埵以自力平其洼突夷其艰险厥济并于乘服后得毘舍老子记入宝华王座是亦圆通之圣人也其功德岂可思议哉兹者善男子等睹斯桥之艰险又不翅洼突矣揣自力之衰微又不若萨埵矣乃乞先郡侯马公缘其引遍募缙绅士庶长者居士各捐化蝶飞蚨物聚砌成梁廓而坦之鸠柱为限坚而永之虽未敢纵绁持地之功能然则平心受记当自有日矣福德讵无所归耶是为记引诵药师经引药师经卷诚救世良方即饮上池见革囊中物者来亦莫如是效何以故彼能治四蛇而不能销双鼠彼能理三焦而不能绝二竖若我瞿昙老子为大医王能令有情辈可中别有清凉箇里更无热恼其销双鼠绝二竖运诸掌也故斯经一出在善信男女不可不敬礼而亦不可不讽诵也他日鼓缶而歌何嗟之有哉所以禅人某乞引以是劝朝峨眉引经云饭百千三世诸佛不如饭一无心道人盖人至无心则道场现座可以竖草作金身达床翻宝藏矣然则峨眉古岫不以兰若支提为奇绝而以芒鞋为俊杰者抑亦圣其无心也耶今有僧某欲礼斯山而接诸道人之足第过门问讯艰其颈下璎珞敢乞诸檀越给以些须共成六味之献庶几法华三圣一一可得而见矣瑶台幔阁福德何足以尽诸培修石龙寺引庄严佛土一法怛闼老子有云即非庄严是名庄严若然者则族姓辈讵能舍标指而得真月者耶讵能越兰若而识竖草者耶第三月聚粮之程非果腹游莽苍者能趣之必不违脚跟下一步方千里亦如是也今之石龙禅剎大范虽成而完备尚缺欲培建一楼以壮伟观似不可不振铎于舍卫诸长者想檀波罗蜜要以庄严为庄严弗肯舍标指而越兰若亦弗肯泯聚粮而蹈千里者也倘斯方之善士概作无相之施则此一楼阁复现为慈氏楼阁于茅棘坑坎又何外乎佛土也余敢以是劝盂兰会引余自逃禅后翻诸贝叶见有盂兰盆经者释曰倒悬乃罗汉大目犍连之母以七遮罪而入那落无间中其倒悬之苦亦极矣及白黄面老子则以七月佛喜日馔营百味之盆延集三衣之众演伽陀而饶益焉呜唿彼土古老宿身侍猊台而心澄无漏盖亦四圣中流矣且彼超越亲恩尚亦营盆而饭众岂今之善男子者不思长庆之举以代剌目刳身哉故斯会之所作深有报于本也倘诸檀越视忠城为王舍观圆顶为宾头共结虔心以建斯会想怛闼阿竭概自现夫堪忍而垂手若犍连白也然非刍狗有已未之陈论帝君宝座引菩萨之易文星而扶持世教者特住意石渠来也况复阇黎尚掬水拈花以侍座而紫垣隋隋者独不返菩萨住意耶幸兹漠田外有斯菩萨只猊台华盖若颓冠焉惟诸振羽修鳞之士相与培补观瞻便得依依可也景德寺灯田引景德乃忠城古剎其来建有代矣前后多颓圯而院内释子募补修焉第殿下明灯岂以云门一转语喻得过耶是则导诸檀越其成璎珞之献欢梧之举也可如论厥永必若粢盛之田为最义重修茶庵引昔人设浆而感双璧坑钱况复散不平清风生者是又出设浆竿头矣乐善乡道傍茶庵昼则为赵州关暮则为止旅亭真俗两谛往往大有厥益焉先是华宇善长刱就今则年久圯损且布金既鲜七家非共举之俦舍宅还兴四众得同缘之化惟诸檀越法无相施胥成厥美庶支提重新茗烟鼎沸其功德不啻双璧坑钱矣请以三空为望补修巴台前殿引郡外有巴台寺寒兔临之古号为巴台夜月盖忠南八景此其一也旧有住持行者募刱兰若一楹于江面内列胡床于左右便往来衲子挂钖焉但初筑时乃依巉峙之额而殿址若硿硿然恐年来岁久不无颓圯之患兹欲培其实以补其虚不然则他日有九仞一篑之叹也所以行者之徒追昔建之始谋运斤效于输子计远成之古迹持刃代于庖丁惟冀檀越长者概捐朱提白粲共为无住相之施以壮胜境其功德何啻一笠七文也是募箔阎罗金像引难胜地菩萨应森罗王位常以三天使谕人此乞儿顽夫亦知悚然敬畏也若夫自性难胜自性森罗是又不可同日而语矣平都旧有殿而鼎新者俨若象魏阿阇之严旧有像而更造者欲效玉霄弥罗之座所以行人斯举乃齐百善为阎浮檀之箔以步金色头陀于当世也若然者则菩萨在斯森罗在斯岂彼檀波罗抗焉而不归乎自性之登哉难胜争以是为劝修观音阁引昔人树社以枌榆培里以桑梓无乃为续世云仍辈得以追夫恩泽而孝义垂锦于社里中也故今之井牧间多建堂榭于村陵之境似亦稍稍肖古矣一日会汤氏居士过聚云手持楮册谓余曰汉田郭外家族之巷里也先世祖初刱观音大上阁于水口以歇土龙势逮乎岁久颓夷而莫修缺洩于斯矣兹欲鸠众族纵绁先人之志愿丐一言为我引余曰精卫苦而海不填者细不能大也使义门协举什伯之器以灌一盂良亦易矣第无论嗣业之丁出闺之子各捐阿堵物以助厥美庶几枌榆桑梓复重光于大士之阁而孝义岂浅浅哉即以是为劝修庵引孰谓抖擞者以祗林为缠缴之法也与哉又孰谓禅那者以缘起为柴栅之道也与哉盖悉檀有内施外施之门故萨埵有自利利他之楷无论聚沙竖草低头捧足皆是最上发机况复开建精蓝从心毘纽不为智用德性耶第以无住心为心则与者受者归乎三轮之空矣般若当以是劝诸请藏经引如来经藏计六千七百二十四卷真苦海舳炉德林狮乳乃尔法界安磐众生击壤皆赖斯三宝威神之力况复搂出衣下明珠打破镜中狂象直令缁素两谛徬徨乎菩提之树逍遥乎涅槃之乡耶故我辈愿诸檀越量力致诚颛请庶不负黄面瞿昙一片慈悲心也哉晏公祠灯田引夫割土分茅春礿秋尝盖为善建善抱者设然则勋于世而润于民独不礿而尝之乎稽古晏公平浪候秉任河伯之职调六气以时行帷幄江公之权泽四面而无尽虽祠之郭外庭燎不每献苏灯不常举乃无粲盛之赋故也矧是境有东岳协天七圣等诸庙业既雄象魏而丽路寝矣丰簠簋而殷香积矣讵斯晏公维化以均维治以一诸檀越肯以鹤凫臧谷为谕耶惟冀长者居士勿惑缶钟之惑概施无相之施庶几庭有燎而庙有灯抑亦礿尝之不乏也余庆奚足以报诸修观音阁引苏长公撰大悲阁记不知大悲之撰长公乎长公之撰大悲乎一句一字皆见八万四千首臂宝目何多而不烦简而不略也今某禅人欲刱斯阁于宝圣剎掖余愿诸檀越长者法大菩萨施各舍一臂一目共成大悲之全身庶几肖东坡居士之万一乎不然则掷孔方朱提以代之其功德又不减一笠七文矣敢以是为劝福慧庵灯田引山野在聚云方丈每俟坐参后迤逦岭头松下半响始归一日偶赤首僧瞻礼于石榻边询之傍人皆曰此僧乃苏子瞻之异人也乡老皆信慕善行振铎之功语未绝彼果启山野为引福慧庵续灯之粢盛矣因思吾宗有无手人行拳无舌人解语彼虽耳根无用或者必有用者也诸檀越以无住相施之福德自有所证七支庵引明施论以力修之僧为受施者第恐千里马常有伯乐不常有也不然但以三衣有仪彷彿高上之客七支无缺依稀行履之真若曰布之种之亦不荒唐矣斯庵之举在诸檀越自取焉余有偈曰八万四千随形好不离八万四千尘门门觌面无遮障此是金刚无住心聚峰庵引九仞不涌泉一篑可完岫此世谛法也古人犹叹之况复宝筏慈航涉人天而达岸者讵肯因循自辍哉聚峰庵有佛像能事佛像者有毘尼僧第鸟影弱溟可羡无霪之画蟾辉细柳不遑黑月之天倘非玉虫金粟恶能续慧燄于庭燎耶前此檀越巳具粢盛之值矣但工荒篑仞恐功德为之亏弃敢募成就庶几转叹为赞而福远庆余尔诸檀越宜敏以事然接引殿引布施到彼岸此固释氏语若曰务施而不腐余财者圣人也此又是仲尼氏之语也第渴鹿阳燄操猿飞蝇四者如红炉何物不在里许销铄就其间颖脱卓越出头外望者有几人哉所以第一波罗蜜上古圣人不可不设而又不得不设也否则面墙而立七文生象魏一饭诞瑶池又成虚语矣故我太祖高皇帝有明施论之说南滨之佛剎曰华严庵云峰大德居焉亏一篑而未成掘九仞而不得者接引殿也山野过之丐一言以告诸檀越倘概为福德中人当以无住相之物体无住相之施如影随形善庆自有所归接引佛像引佛身充满于法界普现一切群生前相亦得非相亦得随缘赴感靡不周而恒处此菩提座信亦如非信亦如第今之巴台接引功德必须立信立相又不可恁么去也山野有一偈子执心是佛执心沦妙相还从心上寻会得相时都是性拾金原是窖金人请以是为檀度颂传灯居士因缘引昔毘纽氏未驾日轮时早有箇囫囫囵囵的东西大面看不见小而无边际忽喇的一声自那没来由处辊将下来眴则有三稜掇则无摸索少焉晦昧氏出合湛氏出互为变弄而后有裸虫毛虫羽虫甲虫而后有成性之斧攻心之鼓燻喉之烟召蹶之机如幻化神咒机发像起千丑百怪无不播种于其间幸毘卢顶𩕳上有一老古锥涌现千丈坚溼煖动相而诸虫竟莫能睹次复逢贱即贱现作甘蔗种子混入裸虫中造一座七宝窣堵波竖一茎乌昙钵罗华快教大家来钻不觉招引些龙虎风云会上的醒匠抛却了许多尖顶老苍头会稽楮先生即墨侯黑松使者扯碎白帽大王封皮不戴玄端不履赤舄齐入毘耶城方丈里一场打闹冤遭三五十没巴鼻的光邋遢造业无端平地起土堆骂的骂打的打拽的拽推的推扭落双垂瓜捏断初偃月堕失新卷叶挑破葡萄朵一箇箇使得粧风卖颠蓦入光明藏忍气吞声去也良久又被那许人是非的忌人长短的哄上五灯图前猜拳打马唿卢唤白岂料囊家钱钞落在吹万野人手中好与一棒打杀扛在无阴阳地上一齐埋却姑念眼内有睛皮下有血不免取箇和同斗些闲花野草留与末后贪爱死猫儿头的粲然一笑咦吹万禅师语录卷之十四终吹万禅师语录吹万禅师语录卷之十五嗣法孙灯来重编序楞严梦释序窃闻三界蘧庐一生旦宅牵缠缴于古槐之穴逐幻遗真竖柴栅于华胥之涂将清换浊岂谓迷其珠而非醉乌知魅其首而自狂观夫脱粘之猿则劳息之绊尽矣旋及奔燄之鹿何贪妄之懆如之故我薄伽之宝筏欣开易搅溟而变酪乃尔族姓之蓬心太蔽难握土以成金象坠兜天后觉引先觉而俱梦钟鸣祇树无言借有言以齐瘳弗假幻身焉趋圣域虽编百门九部之内典为五千余卷之梯航要在八还七处之灵章绕四大六根之命脉所以楞严末转鸿福匪翻既远那烂之藏更新般刺之愿显音轮于庆喜壮华笔于房融狮乳未干拟献玻璃之盏牛血不溅合任庖丁之刀欲全备行之头陀应探发光之海印讵依满腹之偃鼠而肯饱瑶池宁效驰河之商蚷而甘汩性水始征辩而剖析诸相继解忘而会归一源过选择之圆通且停锋而反视履持诵之妙用方纵辔以前驱地位进修顷刻超善财弥勒区宇直破须更灭外道阴魔登高之想极详湛入之境最细曩叨嘱累今获招提建巴国之鸡园就居龙屋续嵩山之熊岫以绍虎溪黄侯再出于浯江正受重逢于兰若乘禅教并行之职阐宗说同畅之标字字击响敲空却听声来寒雁送行行擒风捉月遍随影去落花飞呜唿了义离词玄谈杜舌纸上若留活计鬼窟仍旧家常太极图说序道学之所从来也始自国一禅师传于寿涯禅师涯传麻衣衣传陈抟抟傅种放放传穆修修传李挺之之传邵子穆修又以所传太极图授之濂溪巳而濂溪初叩黄龙南教外别传之旨南谕之曰只消向你自家屋里打点孔子谓朝闻道夕死可矣毕竟以何为道夕死可耶颜子不改其乐所乐者何事但于此究竟久久自然有箇契合处次扣佛印元禅师曰毕竟以何为道元曰满目青山一任看濂拟议元呵呵笑而巳濂脱然有省又扣东林总禅师太极图之所繇总曰寿涯禅师得国一禅师之心传其来远矣非言事物而言至理当时见图之意据吾教中依空立世界以无为万有为祖以无为因以有为以真为体以假为用故曰无极之真妙合而凝濂溪谕学者曰吾此妙心实得启迪于南老发明于佛印易道义理廓达之说若不得东林开遮拂拭断不能表里洞然该贯宏博矣陈后山曰余观周程推已教人之所以反观孔孟以来实未尝有此寂然危坐做工夫寻乐处以为斯文之究信乎周程体道之源盖有所别流矣余以此而观之自后世之学信儒者谓释不如儒之正崇释者谓儒不如释之尊是皆未能了达木源而互相憎爱也如濂溪太极图说虽得真传不敢尽泄其所显者惟指天地万物之阴阳动静而言未尝说出天地万物之所以阴阳动静耳余故特出太极图说以为向上者知焉原易说序恣夏之月羽霄氏过我祗园干我坐塌余欣剖之以自止即马驹风味拾得关头亦悉檀而弗吝遂与蹉跎小嶂共踏月晖之霞徙倚疏林齐探三庚之色一日跏趺于清凉之上羽霄前而白椎曰和尚知道安禅师之逃玄耶抑知慧远大师之访儒耶余曰若故何以是为异也玄之守一也儒之精一也亦何以异于释之归一者乎羽霄则淡淡然退且复伸而揭之曰精一守一之说今之人有言之者若道尧舜于戴晋人之前者也不亦吷乎是必以一之所未然而衍其两仪变化之隐括以一之所已然而参其二五错综之精神方得谓之儒与玄也和尚莫示以黄叶代金钱耶曰善哉羽霄乎善哉羽霄乎真一之妙若三月聚粮之程非果腹游莽苍者造次也余始谒希孟先生于小峨眉先生见余有孚初示之以邵子数余为性命学而不之受又示之以灵匚金录余为精性命学而不暇入先生曰子之志一也可专易矣余闻天隐子有言曰吾生子易而死于易故此面而侍先生三年但得其皮肤耳先生嘱累曰子后极于性命则骨髓自生若之揭我两仪变化二五错综者然尽载易乎夫易者变也若蠦𧓋之有十二变也故先王借之以为名易有三始自庖羲氏王天下而河马出图彼则观天察地而画八卦因而重之以六十四卦至烈山氏出则以艮卦叙之首而名之曰连山此一易也至轩辕氏则以坤卦叙之首而名之曰归藏此二易也连山贮于兰台归藏贮于太卜至大禹氏治洪水而神龟负图禹则衍文而列之洪范九畴盖三才之道备矣图书出不一时而其象自相合符若书之有图而图之有书亦庖羲之有大禹而大禹之有庖羲也至文王以周室得名方其时巳知天地之交而为泰水火之交而为既济故画后天八卦以干坤为首而名之曰周易此三易也卦体之辞乃文王之所系而六爻之辞周公之所系也彖传象传六爻之小象系辞诸传则孔子赞之焉然诸老之动变参穷亦不外乎未然之一为体已然之一为推也矧余讵昧斯一而肯以黄叶止啼耶因着原易说而效夫螳螂也螳螂之所当者世路辙也余则所当白牛车也心经序夫心经何为而说也曰为心而说也心譬之山当其凡圣未分佛生未有时一切根源俱在绝顶上继而转为业果矣众生矣世界矣一箇箇皆从是山之中路而下来若云流浪生死更不回头转脑者则是心迷矣有导师者曰回光返照复归云无何旧路茅塞莫可下足是又不可无智慧刀也刀在手修之一步直行一步修之一丈直行一丈正恁么时不知有六根六尘六识也不知有四谛十二因缘也亦不知有信住行向四加行也唯知蓦直顶上为休耳是故止于麓者凡夫乘也进麓之上而止者声闻乘也更进而居于中者缘觉乘也复上而处于山之额者菩萨乘也又复至顶之平原望四山而自远者最上之佛乘也玄奘法师云修习空花万行晏坐水月道场降伏镜像天魔证得梦中佛果这里会得依然只是一个凡圣未分佛生未有底东西故曰揭谛揭谛波罗揭谛心经跋余自着缁脱槐安国但见花飞鸟语牧唱樵歌莫不是心之注脚无何赞呗按豆者终日行而不自觉知良可悲夫海龙行雨举念则滂霈而澍老母啮指儿则心痛而返童子入定密室化为水池是心也人胡不为之经也古皇先生曰十方薄伽梵一路涅槃门果得斯路矣无量亿经皆从此经出简易集题辞憨山道人谓不读春秋不知涉世不读老庄不知忘世不读楞严不知出世盖世有三过去未来现在也既有是世必有是事有是事必有是心矣恶得不用游衍之法乎山野昔居少峨峰一日思履简履易之道良久不得旨夜梦净光童子发乐曰简易之说如子思之素位庖丁之解牛轮扁之断轮三子进乎技矣以而用之何心不素哉觉而记诸录今观中如居士简易集始而名若弗名则不知其世之所以也故有名世之萃章世既见矣务必悬鑑于腔物我频炤故有醒世之语焉然醒以警为则也豫若冬涉川犹若畏四邻即周行而不殆矣故又受之以经世之言夫所谓经者径也若大路然荆棘茅茨自我脩之贞吉忧虞自我履之纵一言一行一理一事莫不为后世之楷故又受之以涉世之策也世一涉矣即形而镜即事而心镜无其镜桂轮引金璧之波心无其心蜃气传烟霞之阁出世之辞迥脱无系矣居士先得憨老之见先聆童子之云故猎其古人函盖之句类而编之正所谓借他傀儡敲我机关实赵州渡世津梁也善读者请勿以遮睛按豆蔽其心始与是集少分相应耳人间世奚足以尽诸无量金声序跋昔人谓至心称念阿弥陀佛一声如倚一座须弥山摇撼不动余曰不然称念既至心矣则全体须弥宝座金焰赫奕何更倚之与有又谓娑婆世界以音声为佛事者此一说多令人妄生臆度乃云佛事止音声耳于诸禅宗旨趣又何得殊不知灵荒未形太音范围于壳外湫盘始结希声陶冶于域中所谓威音雷音梵音者皆繇是希声转变一月千江也况复舌底机轮迦陵频伽共语唇间清韵潮汐河汉齐吟在在光明处处相好庸讵知世音即出世之音也欤哉庸讵知有念即非有之念也欤哉中如居士自笔华梦晓觑破尘缘欲效春山之钓则羊裘恶足销双鼠欲追烟波之游则篛笠焉能避四蛇且稚闻木鱼声而心醉是乐天之知无者也暮栖好音亭而念快是尧夫之安乐者也犹较尼父蔬水中果其乐之否乎一日掀翻多罗了义简择诸宗匠诸名公偈撰为小集而自为之金声引参同颂大都以念佛为捷径脱生死者才见余不觉忠城巳毘耶中如即维摩矣倩余亦饶舌以劂其传若问壳外太音域中希声幸勿辍此弥陀始得中如居士不持钵不落发乃与抖擞辈常相轶驾人诧之曰鸡窗唱语彀中便见豪人路柳弹声洲上仍窥学士居士胡为而偃蹇骄悍不图禄栗欣欣然攒眉于香社此其故何居士曰是非尔所知儒之任重者非三钖命也仁也为政者非灭耳灭趾也德也矧这瞿昙老子等万象为一体变森罗为净土醉使之醒狂使之清愚使之智浊使之澄复令人随声住宝所遇相识真如是则至仁至德矣夫何为而不趣哉抑何惮而不速哉说是语人闻之杜舌余闻之快畅似不可与歌麦取珠者同论故赘其辞以跋是书廛隐草序夫诗何以称也发圣贤之奥窍影君子之规模写骚客之清狂摹隐逸之雅况所以皎灵二沙门打破铁瓮之余挑商刻羽欧苏两夫子开了关钥之后赓韵联吟即寒山写谿岫之影相舡子赋钓竿之浮沉要皆不在诗而在游戏三昧也游戏三昧之妙得之心而寄之诗也余尝读法华歌至我亦当年好吟咏将谓冥搜乱禅定今日亲闻诵此经何妨笔砚资真性之句不觉精神舒展手足舞蹈呻之曰是先得我心也得不以山花啼鸟松声草色而赏吾之般若法身耶有忠南任维摩鲁揭云座下无事日静坐有事时应酬内守一外处和步伍彻颠讴歌赞咏其隐括容仪吾莫知其所以然惟愿授之何若余曰公自桂林中来秋月犹存蒲珠玉运风雷虽假託于毘耶城而嚣壤尘坌巳卓越久矣其风雅赋颂兴观群怨之工亦不思而自得焉余不过以廛隐草之名而为公引鹧鸪号意耳又何必区区青莲拈之于指上也哉艾语题辞中如居士住白饮洞尝语古人相敷于怛闼经籍里盖惜跛鳖盲龟而乔诘卓鸷于愚法之中者甘劳骚于彘乳之宅也湎寂担板而秉羽弄九于面墙之下者不究其无言之旨也负薪宵织而家忙内煮外食而欠后居士乃以一片婆心作一灸艾欲堕鹙子之花使天下之人扬其搉欲灭波离之光使天下之人活其圆欲揭维摩之日使天下之人周其遍故一偈一颂一论一说皆出大医王手非若巫咸扁鹊以之为颓靡波流纵之为膏肓竖子走而弗顾也余少读阴符经有曰天发杀机移星易宿地发杀机龙蛇起陆人发杀机天地反覆若蚤得居士之艾于机上一灸又恶用杀哉又恶用杀哉叙如蓝禅那二草东旭禅人自楚发足蚕丛地不拈搥不竖拂不拗拄杖子要做个圆陀陀光灼灼底汉问水寻山看是如来藏妙真如性不觉不知带得尖顶老仓头来也刚到聚云被老僧眉毛一喝即见出如蓝草禅那草二本雅有些气息但未审挥洒运用时东旭禅人在否若在放他三十棒得不为神通三昧游戏耶虽然竹里金鳞千万点月中玉兔一轮孤无量金声题辞宣圣谓西方有大圣人不治而不乱不言而自行盖金声早巳播于华夏矣然曰无量者何梵语阿弥陀此云无量寿彼佛最初成道时发四十八种广大行愿愿云称我名者定生我国若不尔者终不取证菩提况复彼国道侣皆是阿鞞跋致周流行树仙音唱于迦陵朗映德池佛光同于优钵昼夜六时转无量音宣无量法放无量光挕受无量众生是故号为无量也古尊宿云无禅有净土万修万人去但得见弥陀何愁不开悟此以意念往生也又云行住坐卧之间一句弥陀莫断须信因深果深但要不念自念此以心念往生也又云若能念念不空管取念成一片当念认得念人弥陀与我同现此以性念往生也如志在无量之国了是金声之旨亦有年矣乃以尊崇贫贱岁月日时直以一法印之而成偈则何地非金何响非声正所谓音轮胜会也倘能以一劝百以千劝万无量导师又当居士称诸唐诗响韵联珠题辞伶伦取蟹谷之竹为籥音律成而鸾凤皆舞善知童子唱四十二字厥义串三贤十圣萨埵位曹子建游鱼山聆穴中之音而作梵则东西两土韵响始相协矣或谓诗者歌咏性情也何拘拘于响韵哉山野绁而示之曰怛闼老子大圣人也尚美频伽未出之卵盖重其音也夫音借韵以成句续句以成章章之长短即言之长短也是而有风焉有雅焉有三颂焉复又稽之乐经纟息之五音也析显刚柔之声一之六律也潜通岁时之气故音变则声变律变则气变所以毛诗之后有离骚离骚之后有十九首十九首之后变辞为绝敲乐为律殆捋龙门积石之源涌于唐海金波玉浪大地皆响矣譬之尼俱树荫覆五十由旬实有数十万石究其根种则如芥子许噫世界一希声也布而为音为律为辞可令人念兹在兹咏兹在兹惺惺成大丈夫相时而击竹唱易水之歌时而饭牛作南山之韵时而执爨题问影之诗时而蹑屏调天衢之句优哉游哉诚众甫中之真逍遥也中如居士既聆谷之音又听童子之唱梵呗华音若指诸掌乃取唐人之语编为上下六册彷彿古乐俾尔识韵归响矣善观者不可泥于韵而求义当于韵而求响斯可与言诗并可与语道本行录序跋从来老和尚打破药罐捣通桶底个个家丑外扬老僧则不然山河大地森罗万象总在自巳眉毛上你向那个说去当知凡夫心中佛祖说法是佛祖心中凡夫听又当知凡夫心中佛祖无法说佛祖心中凡夫无法听这里会得我也只是个铜铃儿也何以故言外百千三昧法因风说与个中人吹万和尚为人一生只在擒风弄影不知实落在甚么处虽註如许经书说如许闲语问曰非我也灯笼与露柱为之也当注说时普贤送纸文殊传墨犹与三十棒趁出去在文钖杖寝蜗文蒙庄谓触蛮有攘地之战伏尸万里其说果真乎果幻乎吹万子曰唐虞推让汤武夺征亦蜗角之墟也何区区蒙庄之真幻哉苏子瞻题蜗之说云蜗涎不蒲壳聊足以自濡升高不知疲竟作黏壁枯后人又指为知进而不知退者道也遯之月吹万子揭慈氏毘昙法于东窗之下以消焚暑因倦则掉臂而睨之见一蜗晏寂于钖杖环股之上异哉物也何缘而至此耶且彼蟋蟀床下入之以时也细鸟袭人进之于外也况夫欲路师马欲水师蝼彼何人师而有若是之委蛇也姑以渠之质而揆之凝泥滑壤若之体也浸润绵柔若之撄也纵裹腹聚粮莫知孰为彼之莽苍而且步阶越限踰阃穿帏不顾艰险拔乎层危之颠是役也何异迷七圣而知大隗之山是寂也何异四时而抱绵上之树是脱也又何异过慈云而处金刚之定若是则触蛮之战归之乌有也唐虞之让付之三杯也汤武之征破之一局也于是乎涎枯矣黏壁矣苏子之说殆不可执矣吊灼然辞天不足兮石可炼地不蒲兮鳌可断子之归兮固乘风对月谈兮谁与同想余之始姤也随郴水之无端起潇湘之宿鴈运斧斤于湖东鼓兰楫于书院子之冰寒蓝深余岂愧大缘之许可子之衲缀囊空余岂愧瞿塘之敷座畴昔哉滟滪江头共歌芙蓉之曲南宾河下相钓华鳞之丝遂却四愁于屏岫展六震于玉溪扣我琵琶唯子之手启我咳唾唯子之口虽更一枝于枳水于我何功于子何咎嗟兮嗟兮无止我心之伤悲兮悲兮悲兮孰比世路之情爱兮乃余之恸也易何东痛余之授也道何南朱恪转素火镜无炯禾露泣时天湿泪花颜堕处水痕斑赴茶毘之三昧忘乎蝼蚁背夫鸱鸢灼然汝之陀那不可以御夫鹿车彼鹿车兮鼠毒逢雷群使作遮灼然汝之末那不可以陟夫台山彼台山兮四住虽除二愚未参灼然汝之幽见不可以趣夫腻咤彼腻咤兮八万劫后复染尘沙惟我泥洹子可以登惟我净德子可以临漏残天晓崑崙色钟鸣鸡唱海潮声子有不昧之昭昭先入昊昊之旻旻赠脩斋会茶文维摩以举足下足为大道场净信以庄严声教为大道场然则声教与举足世谛所谓形者也而净信之至所贵使其形者也人天交接纟息不越这一着吉祥余庆又岂外这一着哉翠屏氏无以鸣夫乐善之美乃丐余一言而为之辞避乱问暮春日余出钖聚云泛字江访碧空于白巖寺是时通郡伊蒲皆为秦晋赵代之贼击破夔关尽涉岸南以避而江干苇叶悉空余得扁舟于石硖而舟子招之甚速盖恐隶人之刷取也使余匆匆然登之不亦舟子之迫乎有见余而议之者曰释氏之子得无怖矣何乃亦笑其百步耶余则闻而悦之此深知我者也避乱真矣而以访友为讳人焉得而廋之哉虽然访友不过一交接人事也避乱窃得为至人君子之事矣闻而悦之所以乃时有辉侍者启余曰和尚飞钖渡江得得为碧公而来也自耽临难苟免之夫所谓窃得为至人君子之事者有是哉惜乎愚昧之不知也立吾语女昔瞿昙氏遭乱世而潜隐养马院食马麦三月伯阳氏避七雄之乱驾青牛于西域孔子之晋及河闻赵简子杀窦舜二大夫乃曰吾闻之剖胎杀夭麒麟不至其郊覆巢破卵凤凰不翔其邑何也君子讳伤其类也故回车而返此至人避乱之迹也曾子遇寇至且曰无寓人于我室毁伤其薪木寇去则曰修我墙屋我将返陈文子避崔子之乱弃马干驷而违之他邦此君子避乱之迹也况复万菴禅师被李成兵拘系适大雪埋屋倒壁幸而逃之浮山远公横罗于蜀先自以智脱之此古人处困穷之权也故曰穷则变变则通通则化然非至人君子何以当之今余过矣冒惠知我者之良誉矣小子记之辉又曰垧闻所说非今有而昔无也乃执古以御今之有也然则避乱者多矣果人人皆得为至人君子之事乎曰非也余方外之流也无官守也无言责也左右逢原心天之江月自普东西任运宗镜之物我恒新若夫众人之趋避也抱胡茄之塞声惊沙场之战气负釜荷甑嗟怨谵谵耳尚至人君子云乎哉噫余愿得孙叔敖之寝扇市南宜僚之弄丸邓隐峰之掷钖俾绿林之众卖刀买牛守剑得布则方内幸甚方外亦幸甚矣又何避代作贺石柱总戎文尝闻善建者不拔善抱者不脱子孙祭祀不辍观我大总戎之袭裔也继金坛于建武续玉帐于东汉其源以良工不示朴训为矍铄之豪大材当晚成竟作坚壮之本所以割茅土于十有六朝而钖马蕃庶昼日三接者得不为善建善抱乎抑又观我大总戎之雄镇也两车得夫灵匚金奇师受夫玄圃洗荡蔺巢之尘烟巴水重新月粲挥灭远塞之臭秽燕城依旧衢谣故荆山之璧宜围朱绂之衣宜绣子孙之廕宜荣矣得不为子孙祭祀不辍乎与令子有雉坛交愿如芝兰之室则不异白头如新领盖如故也敬聆钖命归师敢拟日重光之行而晋诸辞其辞曰日重光兮玉马灿月重轮兮金牛焕夺崑崙兮大树雄定天山兮帏幄算胡为而恺歌兮献庆云之遍彩敛夜行之锦而归兮受恩荣于鼎鼐欢九如之自丽兮酌以兕觥享五福之频增兮绵以庚长余安得不佩夫青云而与之徬徨寿彻菴耆旧九十文华封人祝尧曰愿祝圣人寿尧曰辞庄生云寿莫寿于殇子而彭祖为天中郎先生奠子曰子生则为吾儿今去异日则为吾兄矣故朝圂之与大椿不同年也斥鹦之与大鹏不同知也此易见也非特见也余尝试论于海人曰一叶之舟可御风而泛诸海闻者曰是我则曰一叶之舟能载沧溟而泛之天闻者曰否山人曰鹪鹩小鸟鼓两翼而之苍苍之极闻者曰是我则曰鹪鹩小鸟衲苍苍之极而入人之腹闻者曰否是今之所谓寿者庸讵妄祝于大德之耆年哉盖理与迹之不齐也德与形之匪一也恶恶可恶恶可且观大德之刱据拓提也而枌榆之园翁溪友黄口白眉悉皆蔽蒙之属蓬心未开畴却异鹊之慕而鞭策木叉耶奚法伊蒲之馔而曲跪乘门耶然一旦而归奉三尊止猿狙之躁动回风火之不足皆赖大德之力也经云有四相即非菩萨离四相是名菩萨值兹悬弧之辰而不敢以寿寿者不寿之以迹而寿之以理也不祝之以形而祝之以德也尧之辞彭之天袁之兄与夫山海之互论得不谓离相之说乎然则大德之寿也必传矣余因受请而会诸禅人于菊隐菴皆称大德今年有五百四十甲子矣乃白余成文焉代作祭马太公文尝谓安时处顺而不拘拘者天之则也穷薪传火而吹累众甫者天之倪也全是二者听莹乌能逮竟哉如我太公之神生也再命三命奚独偻且俯避在厥真不在土苴也况复分卫我公夺琼枝于棘围颂南山于巴国泽及鲜规而威持竺梵使三十二相重新千七百则更唱是何翅传带留衣即傅大士来也故我太公虽近也真也而不拘拘也护嘱我公天也火传也而吹累众甫也吾侪讵敢三号而往弔宜效子桑户子而歌矣聿为之歌曰天不足兮劳娲皇以炼石兮地不满兮借鳌𩕳以为足兮何如采真以遨游兮上与日月合明兮传清白于家国兮美德宿于难兄难弟兮吁嗟吾侪之十幻兮而今犹是苾刍兮征心文传云今人乍见孺子将入于井皆有憷惕恻隐之心论孺子将入于井见者无不惊彻世所谓恻隐之心者也独不知未见孺子时此心又在甚么处若在其视听言动也则孺子未交孤根何以自照若在其行住坐卧也则忽于寻常谁是乍见之机若在其无举无措也则顽空无作畴为恻隐之心所以灵云有桃花之悟烛吾烛也洞山有过水之惺见无见也此二者较之恻隐何若哉故知视听言动恻隐之由者也行住坐卧由于恻隐也无举无措由与未由之间也噫天地一恻隐也万物一孺子也其乍见夫何容心耶吹万禅师语录卷之十五终吹万禅师语录吹万禅师语录卷之十六传嗣法孙灯来重编玉皇山传忠南漠田之郊余沧足维摩室而之陌埜欲巢秦望之长松以效生公之列石因指莘之牧而询之曰觌面崔嵬可乘銕马而与之蹉跎者若甚岫耶莘之牧答曰彼即垫邑之玉皇山也上有梵剎厥顶森焉吾尝闻天之朝也嵒有光其暮也山有灯非持敬也莫睹非戒慎也莫逢余闻其说遂躬身陟蹑过层林踏虎迹攀乎薄刀之巅但见落磊垒门荒寮布径其为牧之说也渐入矣又见峦面山情绛萼影悬于紫蒂𥕞头野境娇枝闪出乎青藤脚台四起穿胁扶揄推推乎拓拓乎不容少怠余则塞其兑垂其帘蓦超峰顶旋眸八极何啻登东山而小鲁哉徐徐息许礼毕大行愿王移于箕斗之隅审其软峰三四叠上涌天池又过攒峰千余叠望终南一带截右翼而之楚衡此土龙之来脉也是叠之中苍苍绿绿点缀而不歇者野卉条枫青莱翠石也右之鬼柳之方团峦五列峦下有壑千笻万树猱猿啼而不惊禽鸟喧而不闹者佛地洁也又当胃昂之野其峰若绿毛狮闪闪而下曲尾仰面而上朝者若蛙蛄形山人曰此虾蟆拜玉皇也旁有翠干琉叶不满三两尺罗织成绵而铺里许鹪鹩小鸟时语不绝獐子麇儿互为跌跳是山之德招也右则回于危室夹沟泛气势若江胥吐蜃河始涌骊山人曰此沟下有黄精坚茎对叶服之益寿乃为仙药首也故气耳遂下石梯百余步俄老僧磅礡而出敝衲千条傲然雅淡若麋鹿友余曰若固莫非居山主人耶老僧曰山中岂有二主人余再讯而请曰是山何缘而刱也老僧曰山之灵也有矣而其所以灵者莫若此山之高也有矣而其所以高者亦莫若此何哉向也五色祥光从空而霭始于中顶而散于四角纵千万人触之其光各映其本面而不相矛盾故山之高有所以也一灯而来九灯而往宛转纵横易为千万团列峰顶以照亭界焚檀俯祝旋空而泯故山应之灵有所以也犹转有未尽之奇特待久入而自得焉我固不敢赘巳盖余今之所巢者非磅也先日无径而下我则缘萝而造之因名之曰弔嵒也幸直月之已日之朔徙倚亭中尚获其瑞方其瑞之初也天籁先迎䬌䬌然之飍飍乎飕飕然之飂飂乎扇鸿蒙而出氤氲㕭㕭嘐嘐其势也若山崩其声也若轰轹及其瑞之次也云雺跃硖白练缠阶翕翕然之忽忽乎霮霮然之䨴䨴乎其为气也若老鱼折波瘦蛟舞浪又其瑞之次也西霞漏日金焰陶辉焱焱然之赫赫乎晶晶然之荧荧乎赤蛇蜿蜒五彩相团其光也若劫火其灼也若腾龙继而薄暮将昏千灯迥出纵横逆顺莫知其可其为色也烘烘然之炵炵乎焕焕然之烂烂乎八方缭绕因循不巳呜唿是山锁之灵妙也果駴然耶矧余剃除而逃诸缁衣虽曰须弥不周我则闻而未之见崑崙蓬岛我则见而未之游峨眉五台九华洛伽我则游而未之处南衡东岱西华北恒中嵩我则处而未之久今之登斯山也若众山之附余而徂矣如之唿何其然耶天地吾身也吾身须弥也须弥之与天地错综而恍惚者道也然而道之形者宇宙也情者日月也名者万物也夫如是则无山不灵无地不佛所以佛佛也而光亦佛也光光也而山亦光也山山也而灯亦山也倘非破銕馒而培皮袋摩尼与与涅槃依依者孰能于此饶舌也与哉亦孰能于此栖迟也与哉老僧曰若是乎可为传也否余曰若欲传即既传矣唯以慥者当之而已故不作悬疣自累也是为说如醉头陀传三目山有一长老不参禅不说法尝拗一竹杖携一饮瓢挂一蒲团游戏于清凉石上讴歌自娱其歌曰吾道穷兮贫家儿吾道幽兮谷里芝入吾道兮寒如雪守吾道兮醉如泥人问道即歌曰道路之迢遥兮非扶笻着屐之可登兮惟持以不徐不疾兮方可托摩尼于掌上示兮朝则游于绿萝嵒边把茅为盖寝于下嵒前数十步以枯木十余段掩以柴扉朝暮有鸦猿为伍其石壁间题曰绿萝嵒畔把心灰月挂松梢树影来睡起蒲团鸦报晓柴门只有野猿开每岁秋清好游于疏林之下尝自谓曰霜叶凋残秋风萧洒众人视之为惨怛我则见之为收藏且也万物芸芸必归于根倘不三庚自伏则妖梅不放颠柳不开而春光艳丽乌能再来也有僧于林下询其义复歌曰瞿昙往兮君安游今过去兮向何求君兮君兮且悠悠一声叶落兮为谁秋或时拟华亭船子之曲泛扁舟水上人间之曰和尚何不说法利生反好余且之技何也随即呵呵曰江上有金鳞素怀禹门之跃吾故来钓之如不遇任其兴尽返耳其歌曰青篛绿蓑兮烟波钓叟之不归明月清风兮羊裘子陵之自微夜静水寒兮华亭船子之舟晚芦花浅浪兮如头陀之所依晚则细雨斜风人稀鹜落便停舟于浅水其徒蓬蓬子扣其法要乃曰吾船中无法汝但看此岸边微微细雨湿寒松少焉雨停又见淡淡清光笼野色遂即歌曰笼野色之清光兮可以洁子之灵台湿寒松之细雨兮可以濯子之尘埃台兮灵兮无一物尘兮埃兮何有哉人以为金华之长老彼则在山而不知有山也人以为江湖之散人彼则在水而不知有水也人以为歌者必以酒彼则无酒而自歌也故自号之曰如醉头陀文僧传六虚之野有此君坞绿竹万竿坞中有室荜门环堵一僧栖迟于内问其奚自而此答曰予先素衣时常游天禄石渠得燃青藜之炬恒映白雪之霙且有十二龙宾会稽楮先生陶泌毛颖诸君子与余为莫逆交故席上之珠犹有存者然非歌麦取珠之类也见案头一帙云明月在天霜花满地金乌出海霞彩盈波此天性自然之女非垒瓦结绳之属所以机杼成一家之锦光芒灼万丈之辉良有以也其穷通论曰使余之遇通而适也则扶摇九万非高也翼摩苍穹非大也天地只一指耳使余之遇穷而适也则深于山林非幽也巢于一枝非狭也芥子纳须弥耳以是观之得非禅门敌外侮之良将耶问其姓字曰聚云吹万子也问所事曰事佛也因观其壁上题曰石渠昔日喜文场一亩耕来桂未香法苑那能知孔孟倩余林下敌人长遂录而传之诗僧传南宾郡北有坛坛后有峦峦之畔奇花异木时禽好鸟迁转求友于其间盖香山居士种荔枝作荔枝图序处也又下石磴十余步旁有小涧雨久其声与梵音相杂又有卷石之山者二可唿作小小蓬莱山面有室额题曰诗室顷间一僧秀眉微髯昂昂藏藏自竹径中来与之踟蹰与之忆顾谓是唐之贾阆仙耶阆仙未必有若是之寿者相也谓是宋之端狮子耶狮子之衣帽非坏色也造其前揖而问之不答但袖出一册题曰游戏三昧彻读之句句非溟海尾闾也乃龙门积石也崑崙也何以知之盖诗家法即禅家法也顿然悟后再不挨门傍户所谓拈来无不是用处莫生疑也设暗窃古人之句者如盗狐白之裘明取古人之义者似夺和氏之璧令人知而不能行见而不敢效也况诗之法要有四至工有二四者兴趣意理也二者炼字错综也如册中友人山居诗曰彩凤自栖青菉竹瑞麟惟向紫灵芝从来隐士居幽处山色浮光水色奇此兴也春雪诗曰春山不见天花树一夜殊沙到处明此趣也对桃花诗曰不为东风展笑颜机含此日露天班此意也交秋诗曰只有一瓢情不更四时掬水当啣杯此理也又集量虚诗曰梁高茅露骨芦久壁生芽此炼字也过折系嵒诗曰白堕枝头桐萼放青推嵒畔石林横此错综也巳而揖别其僧曰余翠屏吹万头陀也举世皆于梦处醒故醒不醒吾心能于醒处梦故梦不梦则于世有所不容而假此以适意耳其志不在乎诗也幸勿流其言足见知己讲僧传龙屋之左有巉峰而下者疏松岭也岭上有石如龟背八文聚云主人名之曰洛书石石上有台双树厥枕森森焉台前左右罗列小石磴磴外桃柳松柏围绕数匝其境若虎丘山生公说法处也聚云主人每日当西霞晚落紫绿万状常借境拈花于台上或敷白莲经或宏佛母陀罗尼或转佛华解脱门诸弟子济济于其前石不迫窄恢恢然有余地焉有僧请问说法之要主人曰经可说不可说可闻不可闻可说者文字句义也不可说者性觉未明也可闻者音声语言也不可闻者妙明未起也如世尊上座文殊白椎谛观法王法法王法如是世尊便下座傅大士才按尺志公曰大士讲经竟据此二端是曾有说之者耶亦曾有闻之者耶说与闻皆不可得而知也不可得而知是名真说真闻也诸弟子聆其说各各心花顿开默转自性大法轮正六祖所谓从劫至劫手不失经从昼至夜无不念时也盖聚云主人即吹万子也特因时而应之耳非世俗所谓讲僧也禅僧传孤城之郊有山名三目盖取妙高摩醯首罗天王所居之义厥顶有榕树上接觉光下荫蕃芜如醉头陀尝踞狮子座临其处虎狼绝迹云雾敛氛有随行参堂者列于前头陀即拈土为香曰此一瓣香生于空劫之先爇于威音之后用去则气息都无收来则烟充法界今日在人天众前当阳拈出汝等诸人且道是戒香耶定香耶慧香耶若是戒香戒者犯之源若是定香定者动之机若是慧香慧者愚之始此香当在释迦文佛指上唤作青莲花在摩诃迦叶衣钵中唤作正法眼藏在阿难尊者乞食时唤作七佛仪式及至达磨初祖东传震旦唤作安心二祖神光唤作忏罪今日在如醉头陀手中唤作此一瓣香诸昆仲还会么若也会得碧纱笼燄开金像如或未然清梵销声闭竹房卓拄杖一下有僧出曰是土非香是香非土拈土为香作何理会头陀曰即土即香即香即土拈土为香如是理会僧曰是香且置如何是土头陀拂袖下座诸大众齐和声曰上大人可知礼也询其头陀答曰即聚云主人也主人每谈宗通必临此山故送羽霄氏之诗曰净名既了参军醉绝顶凌霄仔细看盖谓此也因记之以广其传西蜀叙州府朱提山朝阳洞月明池和尚传僰道古戎朝阳老人本郡范氏子司马公之后也幼居林下一日有僧过访不遇因题联于壁曰阿弥陀佛闲也念忙也念念得佛也无念也无无也无扭落鼻孔最上乘禅朝亦参暮亦参参到禅亦寂参亦寂寂亦寂噼开面门老人见之忽然厌世便祝发就之彼僧已他往矣老人遂孤云白下饥寒暑湿憔悴万状单以是联为提撕话头久之洛伽山路逢一僧伟仪殊貌迥出众表老人在前行失脚跌地念阿弥陀佛僧在后云此是敲门瓦子何不抛却老人遂参礼云抛却瓦子后如何僧云叶落归根来时无口老人遂有省发睹洛伽毕复迤逦少林随行三十余众值彼旱蝗枯藁雨如珠玉食如须陀众造无言宗主室暂欲无言为粥饭主人乃排坐阶下无言隔窗视之谓典座曰看釜中有粟粥均给余众殿后坐者候渠等出然后以我粥与之是时殿后坐者即老人也老人因是得造室中与无言论话终日无言深可之未几辞入关中过秦岭见一头陀僧身披红布裤顶笠挥锄地中老人曰者汉好似一头军僧即云看箭老人作躲箭势僧乃近前携手行至幽深处一草菴留住三月乃曰我名德远号銕牛乃径山慧祖之裔在此待人数十年矣汝今既来当为我求人中兴祖道老人曰以何证据銕牛乃示源流曰大慧之下西禅需鼓山永净慈明苦口益筏渡慈一言显小菴密二仰钦无念有荆山宝荆山即我授受本师也因付老人以偈曰就身能打劫噼筈善夺窝三玄从此出三要不为多探竿影草主宾分师子迷踪奈我何干时十友皆存如慈明游荆楚之类花子大贤居其二焉老人礼谢毕直入剑门过龟城谒峨眉与得心老宿住持十有余载得心脱化始归梓里居朱提山朝阳洞每日危坐二时淡斋城中士庶直知为淡斋僧不知为月明和尚老人见参者来举言教即以言教导之举习坐即以观法导之举调摄即以摄生导之唯斯一味死猫头不遇无思算之人定不起口耳是以诸方有枯坐无用之名习观执着之号边见不圆之称呜唿荆玉在石尚无决剖之君隋珠寓庭犹按惊疑之剑况大事因缘非佛与佛恶能究竟哉山野入室却又别转旗鎗抬捺抑扬数载始彻问答语言尽载聚云录中付有破衲一领嘱令行脚山野遂辞如嘱方外老人住世六十有六于崇祯十一年十二月二十四日脱去全身塔于洞口之傍篇洗耳篇东白久矣不知摇光之停映乎火镜之冷然乎清阴虽鼓唯是朝也若晷午则焚矣吾且将纳凉于松下耶偕二三子履其处而自益曰路寝春台孰贵孰尊石榻松林岂不绰绰然有余裕哉拳而枕之亦不忝曲肱之素王矣有客自周道而来者善知岐此不擅亡羊之流者也穿柏逵柳堤竟参于余之止所噫嘻是必知我为卷娄者也询其奚自曰自白下诘其奚事曰事释氏余则起而探之曰今天下海宇之内巴蜀吴会相去一带之长何蔽蒙者就事其下吾见其虚而往实而归者鲜矣今子之来亦有异闻乎彼则曰有曰何以异之客则屏气踧踖若侃若誾徐徐然殿而伸之曰余鳖灵氏之裔也生于龟城长于浣水稚怀气块之为宇庭堂之为濡孰不与与于繁庶之场依依于准绳之训又孰不汶汶于落虚之府哉是则鷇而未啐也灸而未弹也志而已奈之何赤绂虽丽三珠畏于金丸黄钺虽骄一戎讥夫玉局吾是以髡而陆沉之泛泛然入于拓斗之稠隳其志而忘其身矣又尝间而退省焉倾河弄鼻析理之流者也泥洹于宗伯之家者几谁耶登瓶走魅束身之徒者也索珠于夜阶之下者不可更再矣吾闻诸雕纱结草之语出于星电之林越毘纽而超大龟独有若是之党欤余则雪腰矣断臂矣直入三击之坊矣向也闲异闻者余则见而採之有异焉海岸之有天童山也密云氏居之湖陂之有玄墓山也汉月氏居之汉月出世自谓得心于高峰得法于觉范祖述临济之风三年后始参源流于密云是则密云而为之师也其入室授受上堂问答各有语录载焉独不知作何行蕴何业师资矛盾于没齿之地若谓以怒而转法轮也函丈非操戈之原若谓以逆而倒施之也法座非便佞之所稽古之范者模者楷式者如马如黄如沩如洞父父子子兄兄弟弟炳炳然金针玉线之抽牵锦心绣口之回互易曰鸣鹤在阴其子和之我有好爵吾与尔靡之和之至也岂可以摇唇鼓舌而为法苑之磅礡吹毛求疵而为宗谱之法程哉余虽见而採之几落为善财之怖胜热矣宁为科头箕踞之狂夫孰甘坐顽嚚睚眦之社火哉请一解之何若吹万子曰泥南七日风雷候许世人谓暴疾于天也尚安知海泓两崃挟一鱼鬣之所致哉是知抢擒之力固不知搏角之鼓朝暮之蜉殆不尽春秋之树余但以可晓者为子言之日藏之辞佛记后五百岁诤斗牢固自今观之乃五五百岁之余矣诤斗之中又加诤斗矣法法尘尘无不浸其染扇其习能于诤斗中转大法轮者犹缘木而求鱼也第衰替之时必要规其三学正其宗趣使左右绝脾睨之想若夫放太甲于桐宫嗜子肉于中山虽忠则疑矣一人唱之一人和之且不可今也群而唱之群而和之故不容子之丕得其说也亦难矣余窃以子之所疑为子言之子见单传之妙自佛至祖如以一器水继于一器然至派立五家宗立五门虽机用权设之不同抬捺抑扬之殊异然犹朴古雅正发药不舛所谓醇古之风者也而今以德山之棒阐为临济之宗似灭临济之喝矣致子之所疑者一也子见古之学人尝以钵杖随身临深履薄亦不减优马之遗风所谓因戒生定之说也今也长发科头左衽斜身鹰首鹞视篛笠芒鞋而谓之学人致子之所疑者二也子见古之得法者先于一言之下定当可否然后鞭策入室转身直至透彻宗旨方始承嗣而今专务源流苟得为幸忽于言句逗漏宗旨间或寄金求拂媚人传衣致子之所疑者三也子见前辈别则有仪会则有体寒暑温暖情礼相通今也出门便谤去后有言同类相谗不相辅佐致子之所疑者四也子见唐宋以来担荷大意者独宝此道而巳所谓恶衣恶食有所不耻也今则遍用药酒调身造生产业以为徭役之费引起无告之流秃而厕之行尸走肉甘效犬马之劳铄金流言务好夸伐之卫其乐圣亦不减苏张矣致子之所疑者五也子见古之至人如清素之安命神鼎之孤高汾阳之待时陈蒲鞋之守分不切于切切于所当切切之至也今也则不然衒色求名不务于实持瑟操篲于阀阅之家赂其鸡园攘其狮座致子之所疑者六也子见古之宗乘标立晓于一时不画疆限信手拈来定智具足今则头尾错乱眼足相反一蜗之角万里伏尸于触蛮一脏之隅二君隔地于肝胆致子之所疑者七也呜唿缶钟之惑二巳不可矣今也天下惑如之何其镇静乎子之所疑正子之所悟也今之所悟昔之所疑也子知七事之既疑于子又安知七事之既悟于子乎子但浮舟于叶不胶于杯于游刃自有余地矣若夫执于棒喝之不移则咳唾掉臂当不道西来意矣拘拘然杖钵之场则荆楚之间几不忽略于慈明乎不究源流之真则花色之尼易大僧于不知宁不蔽嵒下之旨耶治生产业皆与实相不相违背倘会而颛之不妨假立宗乘袭之则不可耳醉和尚酒仙贤二者乃寄酒阳修之流也但不匡徒领众则巳矣所以载诸祖图南谷北谷二宿之尊也音问识瓢于俯仰见则如陌路矣且不亦绝情之态乎昔者至人垂手常为不请之友况若竹影埽阶月穿潭底有若无而实若虚也标立宗乘者拈头作尾倒用横施佛界魔界圣莫之测况初机乎譬之东山之高也登而后知其鲁泰山之绝顶也履而后识天下设未登之履之讵敢论其小小哉所以七事之隐括有不可知之之处也我故曰子之所疑正子之所悟也今之所悟昔之所疑也宜乎不宜乎然又有一说焉曩子之以天童玄墓为异闻者余昔曾游于东西两粤之间巳知二老皆法门人杰虽有小疵小言咸出从者之口日居月诸酿成怨府悼此辈之在法门如蚁蝨之在身无益于身者也二老纵出辞气了稠林不过为一时止客之食何常容心哉余但不面见则巳若倾盖于邂逅请各以剌诸枣梨者碎而燬之风波自息矣不然则令造次者效之尤之又非二老之慈心也此余诺子一解之说之义也客聆其说方将蹙然方将怡然且和南于石榻之膝曰许由洗耳巢父饮牛尧之言未必若是之秽也许之耳未必若是之净也巢之牛口未必若是之洁也余请是说为洗耳之篇则不枉入君子之林徒坐春风矣吹万子曰谨听命警惑篇打蝇打蚊父子相痴于瞎棒为臣为贼弟兄岂昧于毒蛇弃下最以造楼欣上悬而剥肉私奔向江边独守家野俱亡决意怀口里双收飞沉两失唵米自讨其丑效𥌎人弄其愚憣饼小图巳见倾财罄产瓮醪虽美更成反目伤心买祸不安于太平娶妻何拘于王舍致尔赤身火起城屋戬烧遂至大吼躯分象虎齐散都来蚩蚩种子百喻难明何似寂寂豪人一句道破吹万禅师语录卷之十六终吹万禅师语录吹万禅师语录卷十七嗣法孙灯来重编说禅说禅者禅代不息之义即易云天行健君子以自强不息又曰禅者禅也即尧舜禅也乃四生六道公共之理所以谓之官天下吾佛自金轮王太子踰城出家初于阿蓝迦蓝处学不用处定知非便舍次至郁头蓝弗处学非非想定习巳问曰还更有向上事否彼曰无也遂入雪山夜睹明星彻悟继而入廛垂手始转有文字之法轮所谓教也佛祖所说之法也终转离文字之法轮所谓禅也佛祖所传之心也教则有习有学禅则唯参唯悟也故世尊拈花迦叶破颜微笑达磨西来面壁神光礼拜而得髓逮至德山有棒临济有喝曹洞有五位君臣沩仰有九十六种圆相乃至种种作用种种公案此又是禅中点眼活句不得已而施设也近来有一种野狐禅僧仪不具定力不持拗一个蒲团穿一领破衲入门来八字脚立住努一双白眼东看西看若遇堂头和尚全无告香之礼捏一句没来由底淡话问上一问善知识从实答他反不管照或顿一下脚或竖起拳或胡喝乱喝一两声掉臂而去自道他是彻悟底人明眼衲子空乏诸方若是以此为禅正是业识茫茫无本可据古人道良贾深藏若虚君子盛德容貌若愚岂可以草草匆匆卤卤莽莽而谓之超生越死之人耶第生也是此心死也是此心超生越死也是此心教也是此心禅也是此心说教参禅也是此心但不知如何是此心实实下落处莫是行住坐卧而谓之此心耶是心无形也莫是见闻觉知而谓之此心耶是心非妄也莫是一念起处而谓之此心耶是心有念即乖也莫是默然无知而谓之此心耶是心非顽空也佛眼云鸟从空里飞人向心中住人死心宛然鸟没空何预人生一过鸟此心实可据但自了其心何劳问来去有生问见吾子曰今人日用中所作所为无不是道灵灵寂寂底东西显现忽然气绝时未审这灵灵寂寂底东西当归何所子曰你今问我底时候这灵灵寂寂底东西住在甚么处若知今日所住处则知后日所归处矣若未知生又焉知死哉倘能会得住处便可了得能实了得便可住得落霞孤鹜齐飞秋水长天一色莫把布袋和尚唤作分身弥勒禅乎心乎夫复何说净土说学人谓念佛易于参禅参禅难于念佛殊不知难而易易而难老僧试问一问汝云净土毕竟何者是净何者是土若以西方为土则东南北方四维上下不可不为之土耶若以金银行树宝池为净则如来所说凡所有相皆是虚妄此又如何说也若以身心为净土则身是假合心是想尘断不可为之净土矣汝云念佛但不知以有念为念耶以无念为念耶若以有念为念则常见之所失也若以无念为念则邪见之所惑也若以现在之心而念则现在不住未来之心而念则未来未至过去之心而念则过去巳灭三心既不可得汝复何心而念佛乎盖佛者觉也一切众生皆有是觉谓本觉妙明也秖因不觉便为无明今一悟之则无明转为始觉即以此始觉念夫妙明之本觉故曰始觉合本之谓佛乃所谓之念佛也果能念至此地则天堂地狱无非净土万象森罗都是唯心弥陀释迦在汝等诸人面门出入又何必寻行数墨辩白论黑妄想记忆七颠八倒作甚么用此特就教家极处而言也若据吾宗正令只消一个参字早将三世诸佛一口吞尽然后奴唿菩萨马驱罗汉管教山河大地草木丛林通成一位宗匠横说竖说尘说剎说无畏说说到威音那畔依旧口门只是三寸那有个千丈比丘来老僧面前咬齿蹬足咦真师说夫真师者非口传心授而为之真师也亦非聪明广记而为之真师也要自有生以来一点真灵不昧具得一副金刚骨头不曾依人劝化突出一个干净念头志愿学佛学祖拔济先人提挈同类却把一枚古镜贴在胸中参照古人经论语录自然法法精妙投入我镜方才行脚黄檗仰山赵州巖头是也这个镜子不比寻常法住无碍法去不留如镜镜交光光光相照到这里巳具得一只择法眼睛始可遇人倘遇着真正烹佛炼祖底钳锤自然捞得着我我也不是顽铁一语相投全身跳入火聚中踢翻炉鞴师资一场漏逗打破镜子耳自从胡乱后三十年不少盐酱钟楼上念赞床脚下种菜任尔所为风穴参南院云居参洞山黄龙参慈明兜率参清素是也若是上大人丘乙已填红模子学来底正如梨园中子弟一般他也帝王诸侯文臣武相一一做得看来总直是个模样何曾梦见帝王诸侯文臣武相真实受用处反惹得些习气到于社火场里论是论非业识茫茫无有了日可怜生马祖出世开个选佛场收得一百三十九员知识秖有八十三人机缘载传灯黄檗尚云独有归宗犹较些子其余俱是唱导之师尔等诸人仔细参看咦示谶说马驹踏杀天下人供养十方罗汉僧此一谶果非虚忘之语传灯谓马师下有二宗沩仰临济也青原下有三宗曹洞云门法眼也五灯会元则不然云门法眼出之于天王道悟非天皇道悟也彼时荆州有二寺一天王在荆州之西一天皇在荆州之东主化者名同而寺不同天王出于马祖故有龙潭信之脉传云法二宗而天皇出于青原绍嗣者乃慧真文贲幽闲三世也若是则马师下巳收四宗矣所以汉月禅师谓四足踏杀于天下也此固属执文泥象之谈然非从钵外安柄耳余又曰不独是也所谓踏杀天下者岂秖四宗而然耶若尚留曹洞一宗安能尽天下之帜乎然则曹洞一宗实马师让之为青原之后也何以见之如药山初参石头不契恁么不恁么语至马师则领会扬眉瞬目之语矣虽嗣石头而法乳非石头也次而接云巖接洞山接道膺又次而接同安丕同安志梁山观太阳玄到此则几绝矣复得太阳接之以权乃与浮山远公曰吾有顶相一轴布裰一件皮履一双寄公为我求一法嗣以接洞宗彼时玄下非无人也尚有福巖罗浮等七人在焉而独不令启其洞宗其宗旨之密可知矣后浮山远得投子青示以洞上宗旨默而契之远公曰为吾续洞上之脉勿滞于此故洞宗由是而再兴也妙哉远公乃叶县之嗣临济宗旨远公生色多矣所以五祖演谓南堂静曰如老僧共远录公如与百丈黄檗南泉赵州辈把手共行以是观之则洞宗之源与中兴之脉皆赖马师临济也何青原之有哉是说也出始见西祖之识不虚而东土之应不昧耳学者不可不知答问说含朴禅人读汉月禅师语录未契玄要之旨质疑辞一篇请益老僧老僧舌头久挂壁上只得将两道眉毛葛藤几句为渠註破大凡古人垂一辞吐一语万不得已恰似虚空中突然弔下一个没奈何底物事令人指手足不辨若是有眼衲僧认得着百嚼碎管教古人性命当下落在学人手里昔日临济得三顿棒后便参大愚就于胁下𡎺三拳复回黄檗一掌一喝了明大事乃尔源泉盈科滔滔地说了如许金刚圈栗棘蓬教人钻教人吞虽然美食不中饱人吃却也须要尝过盖三玄者实玄体玄用玄也皆是一句三顿则有三玄矣拳是一句三𡎺亦有三玄矣一棒一拳皆有照用先后同时不同时之机权实宾主料拣之法故一辞一语俱是这般作用抑扬诸方不然仰山已是古佛一转何乃发愿而接临济之宗哉迄至汾阳昭禅师颂出可称中兴临济真子颂曰三玄三要事难分得意忘言道易亲一句明明该万象重阳九日菊花新老僧亦以无颖之笔画个葫芦乱拈一颂贵图收却葛藤还我个临济未见黄檗时面目吾宗玄要埋虽微拟欲思量道不辉识得个中机捩子关门闭户掩柴扉象季说象季世界不但读书做官底要命好造化好即修行出世做和尚也要命好造化好若是命好造化好底穿套换套透体丝罗饮食中喫些好药酒好人参卧帐里睡些好缎被好缎褥他是好和尚把将古人公案唱几句山歌和些油烟搭在白纸上他是好和尚或上堂或小参开示不来问答不来乱抓一句没来由底语句度将过去只得无眼人速礼三拜他是好和尚那有个高山顶上看山下人趯把戏弄鬼眼底纵有入场底都是些上大人丘乙已底后生见张说好李也说好张说高李也说高大家随口打㖞㖞谁能缁素谁能分别总是这个主人公命好造化好也若是八字不好造化不好底他也透顶透底踏过毘卢上行去颂古是颂古法语是法语开示如瓶泻问答若星驰句调高古品格孤迈但直不合时宜背阴冷坐纵有遇者传者参者学者将信将疑何翅荆山泣玉乞水波臣哉如是者休愿因缘不契说法时不至无乃八字造化拽住耳不见李唐陈子昂文章雅正初入京未遇有卖胡琴者价百万豪贵传祝无辩者子昂辇于缗市之众惊问曰余善此乐来日可集宣扬里众如期饮毕笑曰蜀人子昂有文百轴碌碌尘土不为人知此乐贱工耳岂足留心举琴碎之以文轴遍赠会者一日名震京师噫谁如子昂自鬻自卖此万不可效也但直传奏老瞿昙凡遇末法时代单令几个造化好底罗汉降生人间莫管甚么末后句明与不明五家宗旨得与不得透彻不透彻超脱不超脱唯以一出水潇洒一生受用一生罢休罢休病中闲说四之一日将自已转为地水火风则易将地水火风转为自已则难各各背逆相违老僧越五日有扛老僧入地者管教筋骨痛不彻有招老僧赴水者致令四文如冰有引老僧入火者一昼夜通身如焚有逐老僧入风者直是动止起居不常五祖演嘱圆悟曰你异日一交热病打来若作不得主那时才思我话此语看过者多经过者少遂揭案头黄太史墨迹问之快可心意这个不曾病援笔乃书其说这个不曾病古人云不见一物可当情又安知不见一物可当情者耶正所谓不病者老僧看他有分且道如何是病中作得主底人漫煎百滚空心服勤拨高灯晚照时病魔聆其说合掌擎拳化作护法善神而去七遮说教中以犯七遮罪竟入无间狱如云弒父弒母弒和尚阿阇黎破转法轮僧此五者间或有之固罪之不容巳也至于弒十地圣人出佛身血十地巳具三种意生身得身自在得心自在便能隐显莫测应变无方何得而被人弒之耶佛巳顿出三界自觉觉他觉行圆满何得而有血被出耶则二者盖亦有说焉予窃试论之当自世尊临涅槃时以一大事因缘付嘱四种人一者转法轮凡夫虽同凡夫行而不堕凡夫尘二者须陀洹斯陀含虽同小果之行而不堕小果之迹三者阿那含虽入三果之流而见超三界之量四者阿罗汉虽如四种之仪而不专四果之相是四种人担荷如来大法汩于三界性海中头出头没利益众生护持大教世间肉眼皆不识焉一阐提遇而害之即若弒十地圣人也佛者觉也昔人云若能静坐一须臾胜造河沙七宝塔宝塔终久化为尘一念不生成正觉盖正觉者即此妙心内境不出外境不入而成正觉者也今有人口说佛行而心不净驰骋唾余而务贩卖阳开练若之门阴履旃陀之行是将自巳佛性而变为魔性自性白乳而化为赤血自弒自出自染自污何逆如之所谓出佛身血者此也诸仁若能任性逍遥随缘放旷但尽凡心莫存圣解则身外七遮自劝而分内七遮自融我为法王于法自在矣恶用戒恶用戒立志说宰肉埽尘村舍巳曾天子佐履屏指像寺家先就圣人阶夏台壮建极之尊羑里会无方之易平心出乎平地射鹿转为射人都来识得三师自是挥扬六句有始有卒乃实乃权嗟哉近代狭徒尟闻达观百里行于九十缁衣改作黄裳炭焚檀开山断石沐猴羞长卿之舞齐女丑两袒之欢吾是以白眼松林丹穴城市者矣聚云有以赤肩初礼老僧者及至能奖未驱至道未遗又被北山移文矣故拈数语以劝二健儿说困而学之夫子欲寡其过而未能也甚矣蘧伯玉行年五十而知四十九年之非我未见力不足者颜渊曰舜何人也予何人也天行健君子以自强不息庄周闻而悦之不亦君子乎何哉尔所谓达者如切如磋如琢如磨我欲仁斯仁至矣造次必于是天下国家可均也颠沛必于是白刃可蹈也十步一人千里不留行此匹夫之勇敌一人者也吾尝闻大勇于夫子矣三年学不至于谷不易得也乃若其情则可以为普矣何必曰利亦有仁义而巳矣故闻伯夷之风者顽夫廉懦夫有立志不义而富且贵于我如浮云闻柳下惠之风者鄙夫宽薄夫敦虽袒裼裸裎于我侧尔焉能浼我哉知仁勇三者天下之达德也不曰如之何如之何者吾末如之何也已矣请讲楞严说昔黄公劝请正受禅师讲解楞伽经正受曰在流通固无辞然衲者必曰子禅者也何为义学之事乎讲者必曰子禅者也何预吾义学之事乎人既弗之许纵区区尽管见安能取信于后世哉公曰不然且禅是佛祖所传之心教是佛祖所说之法非禅无以通教非教无以传心古之人莫不禅教并行宗说俱唱师宁肯自滞于此也正受闻之遂卒楞伽业撰书阁笔记于雷菴今受请众学人劝说楞严经盖经可说不可说可闻不可闻可说者文字言句也不可说者妙明方淡也可闻者音声唱诵也不可闻者性觉正希也是中不可说而说不可闻而闻者故名真说真闻也所以世尊上座文殊白椎谛观法王法法王法如是世尊便下座傅大士才按尺宝志公曰大士讲经竟梵天答须菩提曰尊者无说我本无闻无说无闻是名真说般若诸学人若于这里会得即字义即了义即有说即无说即倒闻即返闻落霞与孤鹜齐飞秋水共长天一色说者闻者何曾动着一步在论禅说佛法不别于世法绍禅岂异于授禅若云凡夫外道二乘如来祖师先辈业巳评矣予更以世出世间兼而评之俾学人比类而参不难识其邪正耳如帝尧夏禹周武商汤此天子庶人禅也临济是巳虞舜汉高明朝太祖此庶人天子禅也曹洞是巳夏启赵胤唐明此天子天子禅也云门是巳许由鲁仲连商山四皓此庶人庶人禅也法眼是巳梁武汉光唐太宗此天子不碍庶人庶人不碍天子禅也沩仰是巳桀纣幽厉此独天子禅也今之专务门庭施设有头无尾一隅一橛者是巳荆轲聂政高渐离此独庶人禅也今之枯坐灰心不举慈悲方便而耽着净妙光影者是巳然法无渐次殊途同归道无阶级百虑一致何更如此推排耶古人道涅槃心易晓差别智难明果能实得心髓一言可为霈雨泽何必拘于位也如或半明半暗一语竟作野狐何必慕其名也山野伤悼至此故以世谛圣谛两相参究有智者便知禅之所以为禅而不禅之所以为不禅也请熟思之阅海内奇观说太虚山水樊笼也出亦得不出亦得山水万物根本也美亦善不美亦善若曰人则为太虚樊笼山水根本或不被女商讶必落荣趎辨矣今杨子效宗少文之卧游图而为是书欲令宴如者不窥牖见天下虽然不知山水之游乎人耶人之游乎山水耶人游山水切忌翳着眸子山水游人又当在涎腋髋腠上斟酌一二是故非山水之中有人也非人之外有山水也达者观来尽大地还他一只眼勉众说释迦如来夜睹明星悟道后便能转大法轮接引众生是谁曾与证盟来纵续迦叶之脉特心宗耳其迹相去数百万年复何刻舟胶柱哉故以净光童子而易仲尼抑亦令人真学为主由学以悟本有而巳故曰可以与人终日而不倦者其唯学乎其身体不足观也勇力不足惮也先祖不足称也族众不足道也然而可以闻四方而昭诸侯者其唯学乎今之禅人烦恼自不能除禅关自不能透工夫自不能精进反欲望先德之名以为遮谤得非所谓将谓如来惠我三昧不知身心本不相待平可发一笑富贵说人知至贵之位莫如帝而不知所以至贵者非帝也人知至富之具莫如天下而不知所以至富者非天下也如尧之厥中舜之精一可谓至矣尚不能出乎尘垢槺枇之陶铸所以让由而巢父洗耳推卷而子州忧幽是知至贵不在天子也道也至富不在天下也德也庄子云道之真以治身其绪余以治国家其土苴以治天下斯言固是矣然而保道重德者又不在是也南阳眼底视轮王于电光懒残口边记宰相以煨芋王荆公云我得湛堂一句语作宰相古尊宿云参禅乃大丈夫事非将相所能为此语非好异之说真入理之谈也稍有背道德而尚华识者即桀纣幽厉犹不能竟其身况乎索盐奉马之众哉司是道者要当另具一只眼始得吹万禅师语录卷之十七终吹万禅师语录吹万禅师语录卷十八嗣法孙灯来等编说勉学说做诗不参禅不是好诗作文不透宗不是好文託诗参禅不唯有好诗兼有好禅以文透宗不唯得真文兼得真宗真宗运夫笔端不须学问而显了学问也好禅道出口头不须情境而挺特情境也山前一块闲田地又手叮咛问祖翁几度卖来还自买为怜松竹引清风此白云端会悟语也何尝不是诗身名者乃是大患之本也愚人无闻为妄见所侵惜其所不惜而不惜其所应惜不亦哀哉吾蒙佛之遗法不复有尔也此提婆尊者示外道语也何尝不是文惠崇烟雨芦雁坐我潇湘洞庭欲唤扁舟归去旁人谓是丹青此山谷居士诗也何尝不是禅言而足终日言而尽道言而不足终日言而尽物道物之极言默不足以载非言非默义有所极此漆园傲吏文也何尝不是宗吾愿诸学人体是四老则浸种插秧饥餐困寝此夏亦不空过义说世谛有三义圣列恩选州县合会有同年之录乡科试举各省会合有同年之录会试殿选天下合会有同年之录三者义也义存则道立道立则德备所以为大贤之辅佐神器之条理代代法程历历雅训清而不淆光而不昧况复今之参禅者同一师范则同一乳哺之孩同一结制则同一入圣之胎又何啻同年录哉且彼同年之义气不唯交处于一生而殷厚流传于数世较之同师同参同制同学同了生死又当何如恐一言不合而别之一事不和而离之是则出世之大义反不若入世之情长也然又有一说焉主忠信毋友不如已此则酌其取舍之法三人行必有我师此则审其从改之理我之大贤与于人何所不容此则徇其宽义之量处友之道必兼是三者而行之间或有援宥援拯之来自暴自弃之去予只作刍狗视之夫复何忌若如演祖见衲子有节义而可立者室中峻拒不假辞色察其偏邪谄佞所为猥屑不可教者愈加爱重此又另具一只眼讲宝训说儒云弟子入则孝出则弟谨而信汎爱众而亲仁行有余力则以学文可见吾人日用四威仪中纯是学问根本即成文亦在有余中得力也今之丛林既有学人若以有学为学则类愚法小乘矣若以无学为学则类断灭顽空矣要知日用威仪原是自然学问须是着着勿使放过始得以此会其古人心法则知古人所说都是我家语耳宣圣有言诵诗读书与古人居读书诵诗与古人期故有亦不舍无亦不拘是以聚云于未结制之月每遇四节日常诲宝训一两则俾学人知从上尊宿为人为巳之德也近因临邛刘长倩居士问道录亦以是说劝玄墓云接人之法勿论僧俗先要熟读一本宝训然后参学未晚此救末法紧要之书也愿常举扬以激后学此语正符山野方便之怀惟冀诸方慎勿谓余牵藤引蔓乃可虽然如是怎奈老僧无舌何阅藏说或谓禅宗不立文字今日阅藏何以事此糟粕耶吹万曰若是不可以语道也昔达磨大师以楞伽四卷为传佛心印二祖受之每常教席以开学人使学人性相不昧心色交融时称禅教并行宗说俱唱者也况复马鸣有起信之论龙树有智度之谈此二老者西竺禅宗之大老也孰谓渠事糟粕之说乎且禅是佛祖所传之心教是佛祖所说之法皆不离一心上体用以示将来岂得巳也故百丈清规有知藏之职谓以佛之所说所行为教律而僧有不遵佛之言行乎又谓祖师之意欲吾徒遍探诸部与外之百氏期以折冲外侮应变无穷所谓不即不离者是已汾阳无业禅师参悟之后犹阅大藏八年方始垂手大慧祖师见圆悟老人之后犹阅华严才得打失布袋今尔以世尊血脉挑开同类鼻孔则与闲读出师表者又当何若切勿听边见之徒累人累巳也倘能十藏经中拾得眉睫之宝便可道得禅教不干一句且道如何是禅教不干一句雪压冰魂香满地睁眼莫作岭梅看丛林说违宗者丧忘本者失乱旧章者败此易知易见之理何忽之多也且以丛林之事论之丛林规范刱自先佛如云支提兰若鹿苑鸡园祇林特山皆是而曰禅堂者又自震旦马祖百丈始也夫所谓祖与禅者何义一佛出世必有一依报世界一世界中独以本佛彰名后之得法者皆称为祖无乃谓祖述之义也禅者佛祖相传之心也是心念念不住泛若涌泉之波熠熠纷飞动如仰荷之露倘不安禅静虑总须茫然故禅堂专为修行结制之设此不违宗不忘本之元龟也夫所谓规范者又何义丛林之初先定方丈次而寝堂法堂次而正殿僧寮盖僧寮即禅室也诸方衲子云集之处正殿即朔望两弦朝贺之处也法堂即和尚登座说法之处也寝堂即诸执事朝暮请益之处也方丈则和尚独居焉至于执事列十局头都监监院座元维那典座副寺饭头知客直岁化主之十者要皆铜头铁额追杨岐沩山之遗风忠心实肠履睦州京宾之故辙此不乱旧章之典刑也国初已来犹有存者迄至以四家评唱变易宗风则法堂没矣近代幸有寿昌博山并今之金粟圣恩虽未亲诣其迹观其语录亦皆不背宗本山野切尝叹之天下一人之治也世界一家之器也即释氏之教佛祖共说之一法也释氏之禅佛祖相传之一心也何行持之不一向背之有二然则天有至精地有至粹者有巳夫天有至幽地有至戾者有巳夫曰斯言信之矣观尔川源以及吴越只一带耳其地无不同其境也其水无不同其周也其梵宫无不同其广且众也彼则宗其宗而本其本不乱旧章此则违其宗而失其本错乱旧章果幽戾之气局定与抑亦困而不学甘下与今之欲循旧章以立宗返本者不必求之天时也不必求之地利也独求之和而巳和者何也内则同其心也外则同其事也用则同其利也守则同其道也吾闻诸经籍曰僧有五德僧有六和今曰不德不和是则为秃居士矣何僧之有儒云礼之用和为贵先王之道斯为美是合一致也宗本旧章一和以蔽之焉用赘堂说古人执事都要皮下有血汉子方许承当至于初机学人安入僧堂俱听悦众引领座元陶铸今此丛林既有大众当效古规不可寻常怠忽务须努力精进十二时中一切智门行门功用门各随炷香一顿放参止静出入分明只待枯木声响髑髅睛动那时任尔七华八裂去也论众说百丈开义田地藏种田博饭沩仰高低平得恰好皆以农务为佛事也兹者豆枯水满秧有节却是忙底时候大众除夜分办道昼则随喜普请始不负古人勤苦之意久病不愈说鱼头棒上三日痛华座身中四折腰看来定业分明在二十年来媿冤袍此瞿昙老子戒贤论师有是身不必脱是苦也我今何人哉身与心与古同也内与外与古类也一病十二旬强脱之是不同矣苟免之是不类矣知其不可奈何而安之若命是余修俟之道也然又安知余之击鱼折腰之有类哉然又安知余之冕袍害生之有同哉是众与我皆不得而测也请咸勿疑示学人心病说参禅人若有我执不除譬如腹藏暗疾忽遇发时为害不浅教乘谓见惑八十八使思惑八十一品及作止任灭证悟了觉皆不离我相此特界内界外细中之细之执也且勿言之姑以日用二六时中麤相略为显示如清晨报钟一鸣大众下单执事此古规也或乃念云正好睡着又被催迫甚么此我欲睡眠也起身穿衣遇寒即念单布冻我何可得绵遇热即念绵衣累我何可得葛此我爱温煖清凉也板响洗面又念同众则浊各洗则净此我爱洁净也煎水未至则论茶头不矩此我爱厚巳责人也上殿礼佛或念当前不前而在后逼我当后不后而在前障我幼小不宜左右而左右扰我此我爱检点也佛声或有高低不齐则耳根返为不净此我爱分别也入僧堂粥又念是粥干耶是粥稀也是咸菜耶是淡菜耶此我爱调和也经行后二板茶汤又念是茶陈也是茶新也淡乎酽乎此我爱养情也止静上连床眼入黑水按葫芦耳向帘外作应捕鼻孔遭触忤舌啮牛齝病意在四大打野梩身根放死不得死放活不得活此是见有坐禅不能人法无我矣开静后或小食或中饭念头又在三德六味上钻研此又成贪恋美食之我矣遇普请出坡消遣兴也又念正好自在却又造作此我不随顺游戏也善知识或行或坐当宜请益又念欲问语恐不中和尚意欲答语恐不超众人见不超不中未免耳红面热此病陷于困井不能萃而升之也从上诸病皆是老僧一一害过底都原只为有身只为有我论语云毋意毋必毋固毋我老子云吾有大患为吾有身苟如无身吾有何患庄子云吾丧我瞿昙云无我相无人相众生相寿者相此古人治我之法也我病已害矣然则知子莫如父尔辈有么有么若有请以古人数句晓语醒之此又是老僧尝过之药耳鸡鸣当早起披衣徐下床两手捧香花供养佛法僧此可消贪睡之我矣穷释子口称贫实是身贫道不贫穷则寻常披缕褐道则身藏无价珍此可消贪衣之我矣四大无主复如水遇曲逢直无彼此净秽两处不生心壅决何曾有二义此可消执净之我矣师诵此经经一字字字烂嚼醍醐味醍醐之味珍且美不在唇不在齿只在劳生方寸里此可当清晨一瓯蜜汤矣能礼所礼性空寂感应道交难思议我此道场如帝珠诸佛菩萨影现中入此可无检点之我矣同行同坐又同卧水石江山穿透过无面无唇无舌头巴歌雪曲随他和此可消入众分别之我矣学道不通理复身还信施长者八十一此树不生耳悟此则消我爱调和矣清风习习徒尔言赵州言下太无端一口和瓯百咂碎方知此话不周全体此可无养情之病矣饮食于人日用长精粗随分塞饥疮嚼下三寸成何事不用将心细较量此可消舌根之爱矣处处逢归路头头是故乡本来现成事何必待思量此得普请游戏之妙矣当知众生心内佛为佛心中众生说法佛心中众生听众生心内佛说法又当知众生心内佛无法说佛心中众生无法听悟此可得问答无碍矣复有三个神效方儿不妨以御不虞外息诸缘内心无喘心如墙壁可以入道此单治坐禅方子也任性逍遥随缘放旷但尽凡心莫存圣解此单治十二时中执碍也悬崖撒手自肯承当绝后再甦欺君不得此单治大事不明也若能透过此葛藤自然头头上显物物上露入水不溺入火不焚奚独消其前病即见思诸使共我无生矣绝学无为闲道人岂虚称也哉念佛即参禅说古人谓课诵乃智浅之学余谓课诵实最上之学何也课诵者朝暮日课也犹之日用饮食不可乏也如参禅以提话头为则或参父母未生前或参万法归一或参念佛底是谁是必十二时中勤参不歇方才契悟课中之早参云妙湛总持不动尊首楞严王世希有此非话头耶将此深心奉尘剎是则名为报佛恩此非话头耶稽首华严真性海种种光明遍照尊此非话头耶逮至晚参之课中云临终西方境分明在目前何以分明在目前耶见佛了生死如佛度一切是见何佛而了生死耶八万四千相好光明以何为佛之相好光明耶此政禅宗点眼之句也且始以金刚上师为先皈依而后皈依佛法僧是何义耶发愿不求人天声闻缘觉不求信住行向权小之菩萨单求最上一乘得诸佛同体之大悲余故曰非智浅之学乃最上之学也又看普贤神通以一身遍礼尘剎诸佛而尘剎世界之普贤不少会尘剎诸佛于普贤一身而普贤一身之诸佛不多此是甚么境界古人只为此事难明故拈教中极则之语令人朝暮向三宝前参究耳彼所谓智浅者学才高者不学何其太过欤是皆昧其日用自觉之现量也赵州以粥饭二时为杂用心但不知不杂用心处所作何事楞严首戒说毒天下者莫如色毁律仪者莫如婬试观南巢之放妹喜何追珍衫之焚妲已安在犹可哂者举火娱褒姒则檿弧箕服之谣岂徒然而歌之耶又观晋之骊姬碜戮君臣昆弟于五世越之西施悬笑谄媚奸邪于只眼况复汉高仁豪几落人雉之手而彼拔山举鼎者畴不有柰若何之情也乎美哉狄仁杰之服曌易周也陈玄礼之逼贵兴唐也抑亦屏其邪侈虽具正因也者求之高冈之吟既鸣之诗千万世之下胡为而得焉此特为世谛重诲耳若夫真谛之中如楞严之登伽女宝莲香比丘尼此又可为诸有学者戒且白膝之胫一觅而信衣之失传无辞安望煮沙石以成饭而强图其禅定之妙也与今之律仪既毁欲得维摩再来与之赫日销霜雪者难矣故曰毒天下者莫如色毁律仪者莫如婬也若曰怒痴皆是梵行此又是杀佛杀祖说话余不得而知循本说自耕稼陶渔而有舜是帝者之不必贵于贵也矧古王师佐弼之卑有磻溪渔父焉莘田耕夫焉板筑佣汉焉暨之击牛角弄刀笔彼彼皆宠望螭头雄于三旌之位者若必入绛纱讨文句形身而闭园听鸡语则不勉列鹤丽谯徒骥锱坛而域中奚有此四大哉孔子曰为政以德譬如北辰居其所而众星拱之孟子曰尧舜之道不以仁政不能平治天下由是观之欲为毘纽者不必託椒房而出右胁然后为毘纽也即屠儿甲女亦可得自觉圣智相盖德有所自来仁有所自出矣故余所谓帝者不必贵于贵也王师佐弼不必绛纱闭园听鸡也老子云数舆无舆不欲琭琭如玉落落如石噫余岂肯以凫鹤较短长鲲鲵论小大而自惑其缶钟之惑也夫示解初说解初禅人自峨眉来过临江入吾聚云道场而任鸿渐之调其质常朴素若与买毛褥求纺丝者大不相肖焉一日告余曰祖佛语言吾不能剖皮肉而探骨髓且宫墙数仞纵目寥寥何日为我归也与其默痴林下不若礼名山胜水以廓吾目受量器缁衣以束吾身不亦可乎余绎其说而晓之曰若之曰纯是山水名胜具焉若之心纯是衣钵身自束焉但能狂心一歇歇则菩提而大事因缘何尝离汝举足动步也欤哉亦何尝落于祖佛语言也欤哉只汝这个不自承当耳儒有云驷不及舌不免随顺为之更听一偈子规啼处落花愁旅客途忙恨不休莫待山穷水尽后翻然破镜识狂头劝入无诤三昧说妄智躁言鷽鸠与鸣蜩可耻为盈衒色埳蛙共河伯当嘲且执热以无浇犹及溺而甘载莫识蓬蓬之胜大眼睫孳喧岂知默默之玄精邯郸效走镜里徒纷需役舌边罔绪于讴朝菌匪长南面之王孰美渴麋奚止中央之帝谁堪休持垒结羡游心只须顽鄙贵食母安足说许由曰庖人虽不治庖尸祝不越樽俎而代之矣审此一代字则见尧之所治者许之所隐者也许之所摄者尧之所用者也故曰禹稷颜回同道稽彼思大禅师宴息林下而宝志公垂手市廛一日命侍者问思曰和尚何不度众生枯坐此山何益思大曰三世诸佛是我一口吞尽有甚众生可度这一转语不唯杜绝志公舌根亦可坐断天下人只令世出世法坦坦如也所以欲立欲达之词正吾门自性度自性学也诸仁者但歇缘心万法俱备天上天下都南都北也不过恁么个示众说数年行脚只为访个担土底做得举业求科第底执得御耳担土人做得举业是好眼求科第底执得御是好手如今担土者只知担土求科第者只知求科第纵不能开眼垂手还筭得一半况复以担土事狎科第者以科第名压担土者全与和尚不相干涉姑待三门里老皮袋做模打样竟也不免挂尘抽竿东京西京天上天下与人扶正鼻孔作一场扯淡去为鬼因缘说若人欲了知三世一切佛因观法界性一切惟心造赋相各由心隐显无欺诈原无造化功群生自造化诸佛子等夫鬼者识也散阴合阳返阳入空名佛名仙散阳合阴返阴入沉为鬼为地狱阳者鬼也阴者魄也只因众生谤破律仪犯菩萨戒毁佛涅槃便起十习之业转堕无间狱中魄者七情也情属水故沉复以业火烧干情水则地狱因穷果尽宜当生上而为鬼趣所以贪习为因者则附金玉之物成吝为精而为怪鬼婬习为因者则精髓干枯发燥而为旱魃之鬼诈习为因者则瞒人瞒已而为魅鬼怨习为因者则怀恨于心而为蛊毒鬼瞋习为因者则恶念不止久即神衰而为衰败疟疠之鬼慢习为因者则虚骄恃气空腹高心而为饿鬼诳习为因者则潜心阴昧而为魇鬼见习为因者则精明不绝而为恍惚杳冥之魍魉鬼枉习为因者则高妄之心不绝而为天神役使之鬼讼习为因者则结党羽以相执互相造事穿凿是非而为传讼鬼盖此十种鬼形不离十习十习之因由于识性所谓一切惟心造也汝等勿谓自足鬼身画地自限不求出劫之因然菩提圆性天堂不有地狱本空皆由妄想造业从因至果于恶业中渐次相续不断倘能皈依我释迦如来正法眼藏即今喧说者是一念彻悟此即发真归源十方消殒复何鬼趣之有哉诸仁者要知一念还真处只在啾啾号叫中辽豕说热纩苦茶世所谓袄与芹也敬在野人设非智者止而尝之则不罹于烙盐必落于碟流矣是故智者识也识其所以而以也辽稀之所出白颡者花之谓也辽人宝之且而上之继而适楚群有之是则德儒之雀虽贵鲜不投乎歹虀场田夫之雉虽荣但不亲乎御目豕也者然则适楚而知之也我果齐人哉管仲何智晏子何清子皮何塞叔牙何争米贼孰重谷贼何轻尸鸡孰怨醯鸡孰亲东家之丘犹不足西家之齿左袒之榻何以欢右袒之衾豕乎豕乎吾何以喻之乎从实说静斋刘学士着三教平心论不以生灭之心论不以人我之心论不以是非之心论唯平其心地而论之也吾宗若得此学士再来亦平其心地而定当之则左袒于马祖者不私意于马祖右袒于青原者亦不私意于青原矣余尝见先辈后学中有在马祖之下为敌侮者树旗鎗而卫于马祖有在青原之下为敌侮者亦树旗鎗而卫于青原噫可哂也大慧禅师云原初直有一个达磨何处更有许多门庭若执而行之是犹八万四千户虫在达磨皮袋里各分疆界互相矛盾乃云肝不如脾肾不如心彼痛异我痛彼思异我思其在达磨分上孰为彼孰为我又孰为所分疆界哉此盖以一脉传来之说也若欲分宗列派不可缘其枝叶务要探其根蒂西天般若多罗祖师谶云震旦虽廓无别路要假儿孙足下行金鸡解啣一粒粟供养十方罗汉僧此记震旦有马祖也六祖谓怀让曰西天祖师记尔有马驹踏杀天下应在汝躬此见天下禅宗之迹皆由马驹之脚而踏之也若曰百丈下有沩山临济天王下有云门法眼石头下有曹山洞山其传法如此其门庭如彼某因某而悟谁因谁而证余亦落为达磨之户虫矣具眼者自看始得策进说施主钱粮原为精进三无漏学者设至于看外学广见闻乃余力也还要参究自巳大事透彻祖师宗旨始可报佛恩檀越恩今后如以文墨公然为事以妨正悟者罚吹万禅师语录卷之十八终吹万禅师语录吹万禅师语录卷十九嗣法孙灯来等编缘起治平寺灯田缘起冰轮有光而画不足火镜有燄而夜不足唯玉虫金粟者所以继黑月之不足也故卓吾氏有所取焉若夫华严偈曰十方所有世间灯最初成就菩提者之句是又不可同日语矣何以故尝观五灯会元首受干竺之眼藏法灯绍夫饮光次轮华夏之心宗信衣传于慧可正庄子所谓指穷于为薪火传也而不以尽也世间灯者亦复如是逮后像季规宏则摩尼与与涅槃依依者若麟角矣在眼藏而莫知所以藏居心宗而莫知所以宗犹之穷儿背父醉客迷珠倘不以法相为相油灯为灯则皈依无进步亦犹正墙面而立之也者故梵剎有相金相有光虽继冰轮火镜之不足然亦假玉虫金粟以曜其光耳兹正一僧之所举盖亦续治平夜光之所举也世间灯出世灯在诸檀越法无相施始得施茶常住缘起夏之月炎气扑人吾曹幸得一念相应草治之故寥寥自冷淡耳时方掬泉饮而曲肱于树下俄维摩罗执册启余曰漠田之郊有桥名木莲者厥旁茅室一僧廛居焉其桥之左之右乃四方郡邑接连通衢之地所以樵人陟跋到此怀犹燄鹿客子登临来兹空想谈梅是皆欠其非衣主人而为设济世之津梁也我欲造端以导之者勿使一人执而偏于独觉惟忆多人结而普染遍知售以常住永设卢仝之馆俾来者往者得亲其赵州之法味彼怡怡然脱洛乎道路吾之幸也请师代引之余曰檀波罗蜜不患寡而患不实倘如居士之志愿竟成福业福德自有所归审其前说则已引之矣又焉用我饶舌为说法华经缘起余观释氏之经法有三乘喻以三车惟最上一乘久久神栖恍若乘莽眇之鸟而出乎六极之外非累瓦结绳窜句游心于坚白异同之间者此法华经是巳故瞿昙以火宅喻肢体药草较品物蚰蜒比情爱长者譬天心总令人人于这里掉臂潜形使金石丝竹勿聒耳青黄黼黻勿障睛兰芷膏火之不煎也为善男子辈不可一日不读是经而聆是法为僧伽耶辈又不可一日不入此室而趺此座也所以报恩禅剎近有肇鹿苑招提者三两众欲举是道场而劝诸族姓俾得聆之者若以忠信为甲冑礼义为竿橹而暴气自化耳倘不以劳病为怒相马为喜者亦善重修五显祠缘起或谓斯神者应化之迹也有矣夫余曰有但不可间间然谓之神也而其神有所以也何也尝闻荆公云三代以前圣贤多生吾儒中三代以后圣贤多生吾佛中据斯神之应化也始称妙吉祥似列于昙无竭之流继而序转轮又曰灵耀太子归于苍苍之极入南天为横天火犀返吾释则普诸伽蓝若然者之儒之佛之人之天是德符于三元三丑矣荆公之言讵属诬欤是神也其宜崇庙貌而妥厥灵也当亟亟矣第向昔曾构数椽于西城之隈乃来忌于燧人氏竟灰烬之三今僧复欲募而鼎刱之异日落成则神妥灵而虔可告其所以庇国安民而惠泽临江并沛福利屏岫争峻矣诸檀越勿谓募僧为多事概启朱提捐白粲共成斯美则七文报德更如影响是为赘造佛座华严经万寿牌缘起古人建剎竖草出像移瓶转琅函则遶绳床而晏息若斯志者放意于千嵒万壑之间日饱金粟以遂余生彼何惓惓乎此固不可与买毛褥求纺丝者同日而语也然今薄伽既徂招提尚盛七轴莲经白云生于虚空一声渔父皓月现于空潭倘不以百尺为竿孰能窥双鹤清烟于两林之下哉如斯海上人之举者刱立巳不劳竖草矣且依依法王灵灵贝叶及望朔祝金轮之式纵有移瓶遶绳床者来亦犹张咸池之乐于洞庭之野夫何以快闻是必从权而导庶几褊袒周匝则有黄面之狮座也频伽共唱则有善财遍礼之华严也称赞龙飞则有初地应化之万寿牌也于此三者果其愿则千嵒万壑之风可即色而空也惟诸檀越概作无相施之助乃可净土菴造弥陀法身缘起或人谓垂手大师结座西干而挕受诸族姓者兹则铸像索诃讵不相错迦老折伏之门耶余曰不然子未探夫斯妙者也余谓东西之迹有异而东西之理无殊吾以一心观释迦则折伏之门斯在也以一心观弥陀岂摄受之门不我斯在乎有能游于无何有之乡以处圹埌之野者则无佛不心无心不佛倘不其然必造像结社规规乎阒静之道场而夫出头之举想此高山净土菴亦复如是第鼎无种子安能以水火煮空铛哉此亦必振铎四方俾俗有净信善男子等共捐朱提白粲以成功德当来报应何啻以一笠七文惟愿与垂手大师瞻瞻于左右为是石坎庙重修关圣殿缘起余闻阇黎氏之栖迟也孰肯背摩尼而逐外物也欤哉孰肯昧清眼而执圆影也欤哉今之净启僧者谓法愿王行其履不析骨然臂也谓法懒公仪其处不煨芋拭涕也胡以鹫岭之徒而庄严汉侯之庙貌不亦适燕南行乎彼则曰非也师独不见夫三十二应之妙耶关圣之蕴德非浅矣某欲彻称之是犹道尧舜于戴晋人之前吷而无益然斯圣之在天为使者地为外坛释为菩萨一月三舟则何异于大士也石坎之所崇者若豚子之爱其母者非爱其形也爱使其形者也某不以懒惰而废平等慈正不背摩尼而昭昭清眼矣师何悭于引余曰若既不废平等慈而概然振铎于四方想能识斯圣者自有不作住相施者在又焉用我饶舌赘兴龙寺华严会缘起海人谓一叶之舟能泛沧溟之波于紫石闻者曰是余则谓一叶之舟能载沧溟之波而泛之灵荒闻者曰否山人谓鹪鹩小鸟能鼓两翼而之苍苍之极闻者曰是余则谓鹪鹩小鸟能含苍苍之极而入营虰之腹闻者曰否盖华严之体相若海之与空而被华严之所转者若舟之与鹪鹩也倘平常践履处翻得筋斗换得眼睛扭得落鼻孔咬得着舌头何啻鹪鹩纳苍苍舟载沧溟即五十三员知识百万亿千楼阁亦吾人方寸中些须耳如或未然且听天真禅人导诸檀越演诵一过何如弔巖山接引殿缘起仲尼谓西方有大圣人然则既圣矣又何称大哉如庖羲氏祖三皇而观五帝演河国以判太极继而尧而舜而文武周公约其一域中四大而为不拔不脱不辍者诘之天地之外乃曰圣人存而弗论其大特迹之云尔至若瞿昙氏觉侵藤之二鼠难瘦却觚稜而轻象魏揆失阱之四蛇莫化谢培祚而远黼扆是转轮王之不为而落落乎雪岭也彼且易大千为耨池之莲徙之东迁之西而与人与兽与山林渺莫探其摇荡之根本者如之何其大也耶此仲尼所以称之者宜矣余往岁以抖擞行脚而之垫邑凤凰山有弔嵒老僧碧天谓余曰是山之灵固得一矣师善为我引否余曰引必有由然矣碧天曰峻极之巅居普贤觉有情也第阇黎之依依者如女画吾想索诃可栏楯旅泊可重行而大圣人独不借相好临斯山以垂手乎倘不怯冥搜概为之说果成厥美则伽陀有建白丁和风穴同能布萨乃成南泉与药山并智机用重逢实拙朽之幸也余绎其言即为之传灼然法于为之赋返忠南启余祗园主人侍御田公为之缘起碧天为无邻年来惮而不行余专务其所义语之曰若宁作昙彦之待时不可望非衣功德主于三世也激之以振铎为任或者王旦舍宅一饭之瑶台奚止苏轼捐簪七文之幔阁焉需此则栏楯斯燄重行斯续大圣人亦斯耀眉间矣余庆何足以尽诸建菊隐菴缘起夫碧虚湫盘皆自大冶中陶然而百昌众甫孰岂外是哉第以凡陶圣人陶天此又不可同日而语也山野于这里稍稍踏着美纳凉于桑下焉故借方袍之梵相以显翠竹之法身假员顶之仪规而用黄花之般若一瓢一杖洒脱风尘久矣但狂心歇处不可无熊岫牛峰讵独薄伽陶饮光尼父陶亚圣而近代杳绝其断臂旁出之流者耶所以适忠郡之南有峭壁高巉上则茂林虎穴中则平基三级而下则洞口号涛之清流横遶而出若建支提集抖擞菊隐乎间此其处也且禅人居士两谛同缘于左右必欲山野为菊社长逮非衣功德主人又在振铎中求之也倘斯举就绪则乌昙重辉白毫复展七轴谈于石上边戍咸玉马之调三声扣于弦中大地普金泥之质而况钱生锦幙笠产彤墀者哉夫如是则凡乃圣人乃天自圣自陶自天自铸也惟诸檀越喜作无相施共成无漏法俾执事导引者得以是为劝建十方堂饭僧请藏缘起一坞白云三间茅屋固是僧伽耶之栖迟矣设直以草木一易为岁时而弗展两片皮播扬佛法懒拈赤帜竿单提宗镜则不被黄檗断其双足者或寡尔第敷宝华王座而拘拘以列石为任者非也入廛垂手而不以檀度为先者亦非也夫何以知其檀度为先耶过去菩萨有内施外施无尽施皆效三轮体空而不执相故得波罗蜜然导之者必法平等慈否则类大迦叶与须菩提而有不均之谤矣是知敷座垂手僧伽耶事也虽事也而实非事为事也内施外施宰官居士善男子善女人事也实事事也而非虚妄事也山野自香山普陀还蜀挂钖南宾维摩室乃遇无无大居士田侍御贤乔梓洎通郡缙绅士庶刱建聚云丛林相留贮钖焉复兴黄侯正受故事劝註楞严梦释圆觉点眼石室禅议一贯别传原易说传灯居士拈颂数书成而往来就学者益多其丛林也既欠二时之粥饭尚无六摄之绳床纵栖霞坐月松花难饱于法喜衣荷煮雪树荫罔庇于帡幪似不可不振铎四方庄严三宝而为诸檀越作无量福田也尝忆经云若人募导至万人即是现在阿罗诃山野讵敢觊觎先德陈迹秖作一浪子怜客贪杯识醉巳耳倘诸檀越概发无相施则七文有验彤墀映黼扆之座一饭曾迁青衣闪玉霄之台况复云水延集即晏坐有茅屋也贝叶盛函即楼阁有法藏也禅悦盈餐即聚落有香积也波罗蜜当斯巳坦荡矣愿以一邑不足募之一郡一郡不足募之一都总不越平等乞三轮空也故标题曰万福因缘弔嵒山饭僧缘起息如也居若静灭如也处若阴斯则迹与影而俱浑矣庸讵凿机发锐而花其四心也与哉庸讵鼓善唱美而渎其名实也与哉吹万野人曰是不然于陵仲子瞎眸而取李可不谓息迹灭影耶孟轲氏犹以丘蚓而加诸辞盖不可作贤圣阶梯也我教有阐提萨埵者即先觉觉后之流也四住独偷者即欲洁其身之类也怛闼老子常部分以为劝故经云彼一阐提非一阐提世间解脱谁转今某禅人迤逦吴越讯参德宿竖醯罗之目于腔子寂寂厥真执檀度之幢于乘门济济厥士且不违行相三昧以饭僧津筏为诸檀越设是非独伦洁身之谓也然诸檀越亟宜掷贯倾囊共法第一波罗蜜亦可谓施受得人播种得地矣阐提萨埵当以是自取巴台接引殿缘起云里半间茅屋松下一井清泉宁不为抖擞栖栖耶第缁衣者流必具六波罗蜜行而六波罗蜜中又以檀度开先焉故经云菩萨有内施外施无尽施倘不有受施辈复何称三轮体空哉南宾郡西有巴台古剎剎右廊有接引如来像即宣圣答太宰嚭之西方圣人也彼佛鹅皇手坠孤光遍法界楼台狮子音轮花雨浸有情阶砌是以干竺震旦无不与与醍醐依依甘露正巴台刱住之初心若是耳令也廊颓像亵莫之获修幸值德星悬座兰若逢三十二身恩泽流空支提醒千七百则盖亦佛事中兴重整衰替之时也乡以云里松下为止者今可作普化振铎矣乡以廊颓像亵为忧者今可望子明舍宅矣惟冀檀越宰官居士肯法无住施胥成厥美则缁衣之行有进宣圣之赞重光而接引之范益新矣壁题金马梦送朱衣钖福何足以尽诸尚有究竟到彼岸为彼佛之愿云行脚缘起怛闼阿竭以檀波罗蜜为世间作宾天之缘厥邮自饭僧始然饭僧也者又非不择例也是中亦有义焉故经云饭常人自不如饭持五戒者一人饭持五戒千人不如饭一须陀洹乃至饭百千三世诸佛不如饭一无心道人所以谓之无心道人者一笑传心波濬少林之髓三敲续燄火遗穷指之薪斯盖以叔世无古锥特推之为鼎内盐梅也况兹禅人某足发蚕丛欲航诸海上笃志慈门自甘为抱珠乞儿藏珍衲子亦讵敢以道人自期耶无乃游冥之鸿鹄已耳奈之何当斯际也曾参之商颂易歌而阮籍之途哭难泯碧眼之芦苇虽摘而宗悫之长风莫将总欲炊麋尟豆粟买舟无杖头之钱也似不可不振铎于大檀越宰官长者倘肯助朱提白粲或以聚粮或令裹腹俾航海之愿重新而无心之德倍进檀波罗蜜不即斯人而畴与之有刻录缘起是道果无言乎言而莫知所以言也厥言既出则有寓有重有卮有绪要其宰无越乎环中之枢机耳山野自律祝染而席珍蚤谢聿徜徉于刍粟松巖久矣讵谓无言无言则滑疑之光不耀讵谓有言有言则天钧之兆奚至故不有而有不无而无是而寓重卮绪之辞若风之翏翏叶之刁刁而吹矣有应法勤策者曰柱下伯阳居景室而撰玉牒浮提氏之国君献二神人焉泻以壶汁沥以心血而录诸书始得火传不息今聚云以断臂单传之髓不作自了见刻傚马鸣之中论析破觉巢绁步一宿之证歌掀翻灵府曷翅摄生尽性即家国天下亦弗外乎是也吾曹忝入函丈独无泻壶沥血之想耶但只孳孳于振铎间以布枣梨之永庶几乎薪之不穷于指也吹万野人曰善重修宝圣寺缘起泌水衡门芰衣松茹此刻意高尚而以草木一易为岁时也者设遇执爨洗器刱竖范容之子殆将面墙立之而已矣故我怛闼阿竭提人有秩鞭策有浸若废执洗刱范之用而存泌衡芰松之寂则水浅而杯胶不能飞之以无翼也若废泌衡芰松之寂而存执洗刱范之用则国伦未得而匍匐失其旧步也若两者俱存而废天真之佛是犹认指为月讵独忘月亦忘其指矣余受陈村请敷禅那座过南城宝圣会诸禅人晏席间有执事者喟然而启曰天下福地七十二区而西川有七焉今之驰骋四方乃以愁中函谷梦里磻溪恒齿颊而不忘者得非抱镜狂走之流耶孰肯傚獦獠叶落而更星海辉润于枌榆之鹫岭哉且此剎阜高宇低大观之瞻匪峻人和地洁轩昂之貌易巍况复推毂每临钖马踵过顾虽我檀越主人鼎轴于当代然亦柱础于瞿昙之时也余据厥攸论遂绎其辞以劝诸宰官绅士长者居士希规无相施概捐朱提白粲庶几祇桓广丽壁燄双获于禧田薄梵宏彰朱绂接宠千王甸斯则乘门之绪也渐志也舒等而极之即与寂与用与天真绰绰然履简易而捷登矣吹万子敢生许寱言重修清净菴缘起三间茅屋一坞白云巳是苾刍安居处若较古以冢间树下者又为过矣何更修造云乎哉噫是不然当迦文在世有欲见而不得见者有欲施而不得施者逮涅槃际六天呈供四众设珍唯能涕泗号嗌而巳况复像季时代聆其法者窥其梵相不假导引而播种福田耶是说缘高城山麓清净菴僧智先谓菴有梵相梁几颓矣将恐亵座几弛矣将恐渎倘不振铎于四境檀那抑亦法门退堕之流也惟诸喜心者希效阿难慕紫磨相好为助义建佛剎缘起仲尼曰务施而不腐余财者圣人也又曰有思其穷则务施况复如来第一波罗蜜而为诸檀越作福德津梁哉然施固有能施之者要先择其受施之人能就信施而转大法轮者如来也此果其人乎今之如来既逝厥像犹存像之住又在鼎搆焉鼎搆之成又在务施之士焉有檀越李君巳布地矣地之外复有粢盛之畬矣第梵宫相好必募不腐余财者出庶几成其福德津梁耳超然禅人丐余以是说南城山造佛像缘起苍苍之极响空者至纷纷之落雨宝者真故求香必于旃檀而索海从于性水也如来藏身身之最尊者光现佛剎微尘数世界摄受调伏厥中茫博矣我太祖高皇帝乃称西方有大圣人不言而化阴佐王度盖由仲尼之知也第金像既隐维卫涉于三吴梵影仍辉释迦传夫东汉斯立相贻真俾萨埵有情得觌面皈依若穷性水而遗大海拾旃檀而弃余香极于香而极于空也已南城古剎绝顶峗峨殿巳重新灯巳重光然于僧愿不满者毘纽三梵相也山野阅诸藏经云释迦如来先以珍宝冶诸佛容后获身为三十二相八十种好固是第一非常人可成第一非常事敢募大檀越公侯宰官长者履斯释迦之尘成斯释迦之像伫见三命飞扬宠钖璃头雄拜印五枝挺秀袭延凤阁喜垂仪檀波罗蜜讵待琐琐乎阅藏饭僧缘起李长者云若废文殊存普贤所有行门皆有漏若废普贤存文殊所有寂定是二乘若废佛存普贤文殊佛是觉义无觉者故所以佛为大圣人非以一事一理一法一行中得无碍智而成乃以一切事一切理一切法一切行中得无碍智而成也隐禅人幼事芸窗壮归梵剎独以性命是究不以文字语言为聪明计勤参聚云数载执任知藏适聚云有阅藏千日之期往来衲子挂搭支费甚繁禅人思之曰文殊智也普贤行也由智行以成觉义是所谓之佛也我今何人哉方将以寂定枯心而为之智行耶又宁以寻行数墨而为之智行耶方将以口头三昧而为之智行耶又宁以威仪束身而为之智行耶意此皆一隅之覕也菩萨心者要以净信檀度为第一波罗蜜果能劝得无住相之施则三轮体空金象随生于果位七钱念重厄星消没于王都即相即真即财即法智行之门有进矣山野聆其说殆不敢阻华严经云初发心菩萨功德无齐限余只听其自取代作续藏水陆缘起法从心里得理向事中求此最简易之语也故瞿昙氏法以心说荷雨被翡翠踏翻理以事彰竹焰为鹭鸶分破苏长公所谓睹是法藏者如众饥人入干太仓虽未得食巳有饱意又如病人游于药市闻众药香病自衰减更能取米作无碍饭恣食取饱自然不饥又能取药以疗众病众病有尽而药无穷此助吾人一心之法也又谓水陆法幢惟我蜀人颇存古法观其像设犹有典型虔召请于三时分上下者八位但能起一念于慈悲之上自然抚四海于俛仰之间此指法门一理之事也无边上人鼎新榆里永兴菴白马驮来巳就三车矣唯续藏四十函未备似属缺典水陆道场科仪虽载而两途妙像未设亦成虚式今还源者乃无边上人之嫡子也运斤效输子之徒欲补琉璃之夜月振铎执普化之任期展白叠之西容愿诸檀越宰官长者居士法无住相之施共成斯举则简易之道不离这一着向心法事理上获得无碍福德性而与法藏道场永证无碍三昧矣长公之言岂欺我哉聚云修造丛林缘起象帝之先即无声无臭之天故曰先天而天弗违后天而奉天时老氏得之寓礼发乎周代宣圣得之克己以授渊贤所云简而约所履坦而易犹存释氏之为尽也道之存曰西方有古皇先生善入泥洹今以返神吾欲游焉此紫气出关之语也儒之存曰西方有大圣人不治而不乱不言而自信不化而自行荡荡乎民无能名焉此答商太宰之语也我朝太祖申而广之揆而细之重其阴扶世教暗助王纲也第斯先斯天者言诠之击空无响示迹之触途成滞方其无耶高坚前后之为谁执其有也意必固我何其病不有而有不无而无即言遣言即迹泯迹是所谓有物先天地无形本寂寥能为万象主不逐四时凋此存而尽之之机也若能不有而有不无而无可入达磨西来面壁危坐教人参究得悟之妙也若能即言遣言白马琅王函自知深密了义教人得兔忘蹄之真也若能即迹泯迹必体梵网律仪衣瓶钵杖教人随类解脱之矩也三者备始可刱兰若而兴祖道续宗谱以接方来然后花笑鸟啼朝霞映枕流之浪举措无非天也鸢飞鱼跃晚照辉漱石之床寤寐无非先也奉与不违则不在我耳山野于斯担荷亦有年矣每尝夏腊结制同类相谈莫不以单提半显为阙限要以戒律精严沉鱼落雁为晚进之绳缚故初制结之以戒学问乃操修之由讲解诚训诲之法故次制结之以学禅尽超越之谈参入无思之境非言非默义有所极故三制结之以禅斯则古佛之遗规诸祖之法范通而行之不亦救世之全提乎所以太宗文皇帝云僧家务要遵依旧制各务祖风谨守清规严洁身心正此之谓也奈之何登巢入窟非栋宇不可为长饮水餐松非饔飧安能习久是故重修藏楼以广学人之处也补修前堂以为安钵之僧容也后刱十八高贤房以为参悟老衲之止也夫有若是之功德又不可不为诸大檀越之福田也高皇帝记灵谷寺云今天人师有殿诸经有阁禅室有龛云水有寮斋有大厦香积之所周全庄严备具以足朕心矣矧乎释子讵敢不事斯语耶惟诸檀越概法无住相之施不作彼此观之想他日七文生象魏一饭诞瑶池檀波罗蜜奚啻象先之所矣请以是为意吹万禅师语录卷之十九终吹万禅师语录吹万禅师语录卷二十嗣法孙灯来等重编杂着除夕日戒语腊月三十日到来家家敲门打户个个脑热头疼只为春秋两季未曾办得所以临时脚忙手乱大众一番景色一番新寒梅斗六出之花暗香浸黄昏之月真个是玉楼银界霜华映阁下丹墀柳絮鹅毛铿声奏篱边烟树这里会得可坐断天下人舌头也诸仁可从今向后不可于面皮上脸红脸白口角内说是论非这里不是你贩红白论是非底时候何也黄泉路上无老少地狱门前茶店稀试观方丈调蔬鼎容纳精粗若范围不要烦恼咦自在语暴气之贼存乎结积结积所致欲习所使犯之触之如太山崩吐烟出火析骨分形九牛莫挽四马奔腾败道丧德皆由此嗔圣人无违伤之不怒犯之不较触之生怜所以德厚为君子贤咄哉此物总为有巳若能克已何尝有尔尔我俱忘坦然荡荡不欣不厌何忧何喜任其自在号曰了事示学人法言老汉十有五年曾闻得两句山野之言乃曰人情浓厚道情微道用人情世岂知空有人情无道用人情能有几多时只如今抖擞于堪忍界中白眼箕踞于松树之下遍地人情何道之有老汉在这里挽转头来人情道情一时放却作一个没巴鼻底懒匠得失无关于心是非不出于口行住坐卧随缘过日好看那青山绿水翠竹黄花欲取之而不禁任运之而无差果然是富贵留人无如贫贱之肆志也呵呵闲笔苏子瞻与杭妓琴操论禅子瞻问如何是湖中景操云落霞与孤鹜齐飞秋水共长天一色如何是景中人操云裙拖六幅湘江水髻绾巫山一段云如何是人中意操云随他杨学士撇杀包将军琴操反问子瞻曰若此究竟时如何瞻云门前冷落车马稀老大嫁作商人妇操被激发次日即祝发为尼老僧阅至此意觉不全何也若是当时琴操照前所问料想子瞻亦如是而答煞尾札他一句子瞻得不为比丘僧乎不免代答一上操问子瞻如何是湖中景瞻云朝霞摇动千丝柳夜月明开万顷波如何是景中人彩毫笔底云烟满琥珀杯中字韵长如何是人中意不然绝粒升天衢不然鸣珂游帝都瞻反问琴操若此究竟时如何操云相逢尽道休官去林下何曾见一人咦今之误将口耳之谈妄为禅宗机用者只恐人一琴操进来不能把验明白他日漏逗则上眉容易下眉难耳怎怪得老僧警语孔子曰身体发肤受之父母不敢毁伤孝之始也立身行道扬名于后世以显父母孝之终也今吾辈剃其发落其须别父母抛妻子有若不归之客则迹巳类乎不孝矣倘不入如来之室亲法空之座着忍辱之衣果将为天下之穷民而无告全赖此法门以聊生者耶若是则何有补于世哉他日必将为地下之罪人矣永嘉集是非解是非之说为释其性中法执也若谓此理是有是无则着于是是即性中法执也若谓此理非有非无则着于非非亦性中法执也故云此非乃是是非之非不是无是无非之真是也盖是有即愚法小乘之见解而是无即大乘始教之见解也非有非无乃大乘终教之见解而无是无非乃大乘顿教之见解也虽以非有非无之双非破其是有是无之两是然是虽破矣而非字尚存故云不着是便着非也若再深一层而以非非有非非无之双非破其非有非无之两非然非虽破矣而非非之宇犹在既不是非即便是是此谓不脱对治门也故此非非有非非无即无是无非之真是然未到一乘圆教之不是而是不非而非也故曰未是不非不不非不是不不是盖不非不不非不是不不是者即不有而有不空而空也庄子外篇补风谓目曰子居眉间睫底晶晶然未尝出限也然而垂帘一卷则山河大地不缩而到之何哉目曰子独不闻乎日天子月天子耶其出扶桑其入细柳冷然焕然江淮河汉溟海沈潦讵唯摄且耀也而复各得其一焉矧彼黄者灿者升而不危降而不坠直令万物尽络乎光中而彼亦不往此此亦不往彼旭旭然天性乃尔古皇先生命之曰正法眼藏者取是义也夫子复何疑目谓心曰子之昼游顶𩕳而夜伏坤源六窗之猕仰尔而润泽者也何一毛一发一筋一络一理一事各跄各知齐挺齐觉又且剎那之顷过我门墙无拘明晦而黼黻文句幻术书方出不可胜数入不能备举若辘轳然旋我之侧而我犹未知焉是播迦氏授子之灵而致之者与是子缘习乎陀那之技而得之者与心曰播智为识括识为智者若之主我之质也其体若太虚然太空冥冥无知也云腾雨施雷风相鼓水火相击而无不知也知则无所变变则无所实以八万四千门易为一门则大德敦化也以一身化为千万亿身则小德川流也一不为加损多不为加益影而游响而栖而莫之获虚如也瞿昙氏用七法征我而且不可得子又能轻诘我哉请子规若白而正若青而返子之宗俾与之偕同谕众百丈清规谓祖师之意欲吾徒遍探诸部及外之百氏斯以折冲外侮应变无穷所谓不即不离者今夏老僧以残喘之躯为病所累只自调挕未暇结制堂中考选知儒者知诗者知百家诸子者出为学人道破关节一则广圣贤之见闻一则酬祖师之遗训始不空过此夏示立僧洞然西蜀古戎城旧属焚国地即今之叙州郡也老僧寄色质于桑梓二十余岁始得抽簪方外后自白下回卓钖南滨三次开堂展演临济正宗有南浦禅人惺然者居第四座每入室暇询及乡里乃籍南溪邑中是亦古戎城之所治也老僧先有誓言今天下之域路若羊肠僧如麻粟知巳同流者谁邂逅相逢者几若是承鹫岭之记戒座入自支那既载龙辇之俦审祖当露般若况复于参有进于机有投于里有同源者哉且禅人志不徇物心怀忠信行履披落雁之风慈悲喷护鹅之味只大事因缘俟之颖脱耳遂异号曰洞然更讳曰慧明为我聚云法眷待他日枯木花发鼻孔撩天另有一番说话且截断葛藤示隐首座达磨云外息诸缘内心无喘心如墙壁可以入道后人又以淆讹公案生死关头为银山铁壁必须透过始得山头鼓浪海底扬尘隐首座巳透此关然犹未忘最初一步欲请銕壁自号老僧讵肯作啬夫耶慨然赠之示三巴掌九百星辰一齐下老僧如象又如马政看銕眉恁么来江头滟滪实潇洒三巴掌实老僧赵州万里外之弟子也老僧病中九日无粒不以为劳彼亦侍我无劳熟视之其眉如銕故以銕眉号之示慧申书记聚云有双竹忽生考之花木纪则曰天亲竹也然天亲又是西域菩萨之号不知为竹之名何义说云出之海外世所罕有今以号燕居书记不亦异而扬搉乎遂有偈巧夺天青趣移向聚云生谁知虚节里特地有干坤示藏侍者波澜生于海岛又出波澜上有笑秦亭旷世何安安此笑秦亭之高雅处也今以号海藏侍者示灯瀚书记轩辕氏取嶰谷之竹命伶伦作管籥之乐乐成而吹之阳则有六律阴则有六吕与鸾凤之音相协音之所至群鸟侍侧厥歌厥舞乃文乃德故谓之人籁而成后世之乐章也吹万子美之曰人籁比竹兮音幽鸾歌凤舞兮同俦能使其形兮取怒识破咸池兮自由兴龙结制怀谷以书记执事索予别号因拈嶰竹而为之说云示灯澜子猷偏爱竹昼夜欲肖之何可一日无中虚而满持此欲人人肖君子之竹也今以号沖谷侍者示灯图祖灯图上益友为朋何以相聚唯竹唯松松以之实竹以之虚合友于梅无事不殊冠然物表旷世枢机此灯图友梅之说也今以号拙度法孙示性润鍊身如似鹤粹入双株松雪后惊传节仍新上苑风此双松树之操履也今以号润曾孙示慧得居士儒云止定安虑即释氏戒定慧法行者至于慧其道必得矣所以者何谓虑犹慧也故曰虑而后能得因以之名夫居士之名庶几六度有毘梨耶之望示无宽禅人轩辕氏筑特室掩关三月而见广成子广成子曰来语汝至道乃以无视无听抱神以静为要始知无之功盖亦大焉是必特室而后得也宗无者故号之以为鞭策可示慧纪居士维慧维纪君子至止衣之匡之宁莫我已良哉是心靡不揣尔任运实驰释尊非彼示慧直居士佛法在世间不离世间觉离世觅菩提恰如求兔角在家道者若能了达君臣父子夫妇长幼朋友之大义即所谓见闻觉知无障碍声香味触常三昧矣予过怀素菴适居士觏而异之故书数语以约诸身体诸名示慧识居士秋仲月历融两道眷勤敷规矩座于菊隐禅菴善人敬而听之便自皈依其心抑亦皈依其识也转识为慧何妙如之乃以慧识讳善人名则三身四智又岂外今日之因哉示灯道善人夫道若大路然岂难知哉盖道由心也是心静而为德受而为仁行而为义用而为智在家善人舍此别悟即非道矣非其道亦失其心矣故卓吾子曰汝与我论道吾与汝论心六祖云若真修道人行正即是道善人体之则有得步光明藏之美示学人我见未化心正如来恕心邪忍自颠忍心反不忍意识与回旋我山因有我见起难忘见磊磊胸膈开此岸复彼岸愿你修学人策起眉毛看门牒语诸方来者若会得五家宗旨的当方与老僧相见如或未然只宜虚心求示断不可务一橛之机偏行之门惯击石火闪电光举了便会草草匆匆作者般狂子假如以僧仪相见不可谓老僧无语好阅录有感睦州老汉荐临济为大树推云门堕险岩语语惊人法法成范可称真师子吼何以独无继嗣之衲子唯接一陈操居士还会么大匠绳墨不为拙工改换千钧鉅弩岂从鼷鼠发机宁作说吴客不做焚檀僧敢请勿疑勉学箴或谓修行者但见性可耳何假于文字语言哉余曰可矣犹未也性可见而不可见不可见而能见是真见也于初学人讵能一旦至此耶必循循然善诱之故古德有言曰有为虽伪弃之则佛道难成无为虽真执之则慧性不朗达磨既云不立文字于楞伽四卷又若何为在衲子分上离文字亦见性不离文字亦见性而彼泥相之辈自不了达于事理之间则滞而不通反以文字为拘束也且孟子尚云博学而详说之将以反说约也余欲学人趣大成于斯弟子箴秬皂之酿不入土瓶金罍将之狮猊之乳不盛觯斝玻璃贮之盖物有所当翕器有所当受亦贵贱清浊之不相紊也矧兹大道玄玄穆穆赫赫明明能天能地能人能万物者岂以睢盱亢悍惰退骄逸之流而擅吾先天之自觉圣智也与是必有雝有肃有谦有庄者木叉既履奢摩既止尔焰既见异熟既空便可北而红炉希冀翘足之想且问某弟子能若金罍玻璃也否曰蚕则绩而蟹有匡范则冠而蝉有緌子皋之政奚为而不亹亹然以似因付之偈直伐东山管叔回六御相迎已至哉鸱鸮曲罢冰霜冷何必金藤字字开咦只此见如来佛殿这里怎的机关但只数颠禅师衣佛印元带石霜笏简特标为正令权衡用将去亦不减相如夺璧他家甚么活计犹可推毕吏部瓮陶渊明巾刘伶銕锹真教作闲场今古会得来何须呀弥勒烹猪观音殿果进圆通毘纽相身四八变光垂法印陀罗手臂百千支梵贝鸣鹦鹉慈波泛洛伽总持一体雄千执随类分身妙五观善法堂皇极八阊开金殿霞飞来凤尾通明三漏响玉炉香袅匝龙墀玉帝殿螺髻光中含玉陛帝珠影里灼金襕东岳殿青螺悬冕障凭水月镜花何处执洛迦牛耳赤芾映眉毫任銕围金锁就中成薄梵鸡园陀林树下飞光印法海波中濬觉花菴罗传玉简黈纩灿金莲南浦兴龙寺棒喝门中直取太虚空未开口时消息钳锤座下那容十法界尝睁眼处机关四十九年葛藤金燄蟾辉驴觑井千七百则公案雪花炉火箭开胸七步已成香海浪双烟更展日轮辉夔府藏经阁性水转法轮莫执三巴呈濬字心花翻贝叶还拈十里带烟榴巴台寺鸣玉溪头一派曹源相接濬巴台月下双株桂树并交光屏山月到巴台夜字水风来祇树新僧房开士门前道鹤仙花咸笑语祇园树下蠢鹅顽石共知音雪山执策空人迹溪月无绳泛笛声种竹味清春埽雪培兰影秀日生香竹实餐余梧当阁溶溪饮老菊为裳依松隐室欢声笑採茹还山乐睡歌植松敬以浣尘胃却诏专为踞草堂白鸥为侣磻溪老明月随船濮水仙旋水波中欢鱼腹桐江锦上喜羊裘叙府朝阳洞海涯神骥标西谶天岸祥麟应五宗楼上月来清气满座间香袅妙花飞法堂福慧双修临济要玄棒下得说宗俱唱径山触背篦中观全身叶堕霜烟遍广舌风飘竹径长平都地藏寺他家活计有柴棚人面迁为兽面这里关头无缠缴铁山化作金山吹毛空剖叠点雪绍非身祇树花成盖嵩山髓作波山寺境静林幽野鸟数声朝暮山清寺古闲云几度春秋溪声翻贝叶竹响颂潮音山涧月来增瑞应林园风到拂尘烟云破月来虚里色石穿水动寂中声景德寺雪下倚天山法苑阶前堪断臂风来巴字水僧衫布里解吹毛风来楼阁经翻贝月到林园钵吐花佛堂周旋曲折举动谋为善恶由心造矣若就彼处两手拽回大地黄金用不尽长短方圆随机应事媸妍任镜炤之更向此中一脚踏破弥天白萼坠无穷送平都戴文学绿草门前光太极青藜壁下耀甘泉庭植三槐尚见黄金潜翰籍地生两蔗还看碧玉产蓝田送王东川钵社香厨更见仙华普散腹潜丹篆还知色鸟齐吞笔下嵩嵒看李贺桥边驷马识相如秋色桂林香八月时芳桃浪影三春春联盛世怀周道清时梦禹公金像光凝纱艳碧玉炉香袅席辉青客到岂空谈四壁图书聊当饮年来无别事一帘花雨欲催新衣沾红杏雨袖惹绿杨风一江巫崃月两岸子规天贡禹弹冠朋友信姜肱大被弟兄和盛世从来人自乐丰年犹看雨当时春江一夜游鱼戏翠岫三阳野鸟飞送文学引纸万言倾滟滪撑肠千卷泻瞿塘御园春色红绫贶帝座天香白凤飞彀中巳入芙容报塔上先题杨柳弹庆佛诞悟后六年成梦蝶觉来七步等空华忠南毘卢寺优昙成世界假说字水巴江究竟何曾离这里赖耶转法身故现翠屏紫极到头终不昧当然莺来树上砭诗兴客去岭头慕笑声普眼光中雄甲冑三洲界里灼金襕弥勒授时飞雪白善财启处煖炉红华亭岸上机缘熟船子桡头接应高一棒能开今古惑三拳始识死生机赵州头上开生死普愿刀前斩悟迷送居士和光固识薰莸别尽性还看物我同又一饭蕊宫瞻玉席双珠绿阁染金泥又三槐宅上期元将五柳门前冀子乔又栽松却可浣尘胃植柳偏能习懒腰又花林觌面香侵阁字水横江影没天又三年更听鸣鸡语一卷还看吐凤飞又袖中出石生钱玉壁上题诗引桂兰又籴米题诗来羽客沉金问记起梅仙又三语更飞金砾鷘一经仍闹玉堂仙又庐清云作友塌定月为灯吹万禅师语录卷之二十终吹万禅师塔铭赐进士出身钦命整饬兵巡兼理监军道湖广参知政事浯江弟子田华国熏沐拜撰州郊北有三目山为郡之项脉山龙小歇蜿结虬盘中创聚云禅林迺阖郡缙绅士庶所就其谋始而图成者则本郡侍御高公与家大人实主之亦少与有力焉盖以居吹万禅师也禅师讳广真僰道宜宾人俗姓李父祖三世为婆罗门师生有异征详载行录幼而业儒长而事佛得法于月明联池老人池嗣铁牛远远嗣荆山宝宝嗣无念有有嗣二仰钦钦嗣小庵密密嗣一言显显嗣筏渡慈慈嗣苦口益益嗣净慈明明嗣鼓山永永嗣西禅需需嗣大慧杲历溯源流师固大慧十四世孙也大慧下十尊宿递有机缘语录流传至铁牛月明但述相见之语付嘱之偈大师崛起而中兴之匪第光显径山鼎新临济而且扶宗拯弊身体力行师盖千古法门之功臣也何以言之当师之时禅风衰晚师则慨然有从先之志套板时腔窃耻而不为是以涉海入吴穿闽过粤一带烟霞物色尽在目中大都墨浪笔花竞浮场社无有可其意者自湖东开法后便尔返棹锦江家君挽留卓钖树帜云根年来开堂众至数千指师之教人每以慈悲真实忍辱为训不稽之言不出诸口随俗之事不行诸身凡其作则立规者皆准先正之典型而不以师心自用遐哉其不可及也呜唿宗门割裂斗诤成风家创一言人标一解硬节担板之病中于膏盲师体医王之慈痛为针灸故有病在一棒一喝以为直捷者师则救之以宗旨有病在习见习闻以为沿流者师则救之以悟明有病在承虚接响以为解会者师则救之以参证至于冒名祖位卖弄虚声鄙弃律仪肆行诳诞种种疚󴃂师无不看病用方谛观普说小参总皆对症药石不肖虽不能窥其一斑挹其余绪良由北面于师未尝不从挥麈竖拂间识婆心而奉法旨也师殆不可及者哉师正录十卷广录近百卷巳属水部尚书郎月崖熊公捐俸刊刻月崖讳汝学豫章人铁公法子师之孙也刊成而师之法雨澍矣沐其泽者靡不沾其润觉片言只字皆有师之面目存焉则皆有师之鸿慈寓焉具眼者那肯错过若夫端严相好和气春风瞻师之容者咸生懽喜接师之范者极其赞叹则又师之威仪盛德感召乎人者为自然尔呜唿今之沽源流而付衣钵者滥矣师独不轻于授受必勘其行履见地垂范人天者而后许之如铁壁慧机禅师则本川营山人三目慧芝禅师则吾郡刘氏子铁眉三巴掌慧丽禅师则北直赵州柏乡人之三公者皆师入室弟子也其余得师之法或远引山林或垂钓湖海者未可尽悉此则克振家声丕承基业之所目击而心折者乌容不并述以纪其传哉师住世五十八年开堂五处偶示疾山神悲号树木摧折病中尝歌唱自娱提持学侣如旧三月前谓侍者曰我临终须大喝而去于崇祯十二年巳卯七月三十日索笔书偈云朝打三千暮打八百要会聚云眉毛出血掷笔危坐不语至午果大喝两声脱去茶毘烟至松羃结为五彩遍地荷香袭人起骨得黄金锁子三茎当门二齿变为紫色五色舍利三百余颗平都地藏寺迎十二颗建塔余皆塔于本寺三目山之阳弟子谨拜首飏言而为之铭曰碧眼西来不立文字五叶一花垂荫奕世径山大慧为临济宗谥称普觉法海神龙递传而下迄师吹万中兴祖道光昭云汉大哉师模罕与为俦高竖三目卑彼陵丘自号头陀冠曰如醉振铎聚云提醒聋聩当师之时满地狂禅譬如猎马师痛加鞭俾蹄啮者服厥衔辔载驰载驱知进知退扶衰救弊师亦孔艰良药苦口为人所难资学既优且广识量俯视丛林而踞其上屏山落落浯水悠悠法云常布法雨常流瞻师浮图仪型犹在允矣宗猷古今攸赖行状蜀东忠州三目山聚云吹万师翁讳广真僰道宜宾人姓李氏父祖三世为婆罗门父无后祷于三世如来而生及诞日偶有优婆塞八人临其舍一人指语父曰此八宝应真出兴于世也母遂厌荤羶从兹食素三年离乳每见家庭左右婴便大哭终日唯曰看羊去乃止啼至年十五在芸局边与同学读书偶见菊蕊芬芳借为叹曰此花今岁凋零明春发生如旧尝闻生死事大迅速无常墨花烟藻讵免生死乎竟绝学陟少峨峰参浩山老人问曰生死事大如何了得山曰鹭鸶卧雪参三日复问曰狐狸外躁木鸡自安时如何山曰切莫动着翁曰向上更有事否山曰俟汝出家来与汝了却维时不会此语耽着箇出家字样复自思曰父母在庭何由脱得仍返里中偶得大慧祖师录四册昼夜不释卷单以生从何处来死向何处去语时时提撕又得正法眼藏一录苦参力究凡与意路合者便会意路不合如虎之踞于当途无进步处乃于家设棐几军持立誓于像曰某参究此事志愿饶益考妣解脱已身以及人天若不了悟定不出家朝暮顶礼四十八愿礼毕仍旧提撕前语后遇一僧见访问曰如何是佛翁拟开口僧曰不是不是经数期对话复云不是翁被者一札把父母眷属田园家业冷如冰炭至午值僧磨刀次急问如何是佛僧云我今日磨剃刀且待明日来翁于言下有省后入朱提参月明老和尚才礼拜起明问如何是古佛心翁即拱手云请师尊重又问不用音声与色身将何唤作本来人翁良久明休去复闻祖母病笃乃归说法以助卓越未几而逝服中每以佛法进为五鼎服阕二年胞弟二人长成始谋出家先一月有氅衣道者谓里人曰此处不久当有至人出世翁果于万历四十一年癸丑七月初一日踰城入山礼月明和尚受具一日明谓曰汝犹有一句未会翁即问是那一句明曰不用音声色身默然良久与我现出真空来翁拂袖而出自思曰此事不可草草是中必有玄要遂辞之佛子骞山是山多鬼魅翁至寂然无闻郡人尝曰佛子山有道兽焉见之者尟翁树菴于兹而兽恒伏于菴之右翁与说三皈之法乃逃于深林复不见矣一日忽见井路蒙茸交道意欲剪之次期届井而左右皆刈如此种种异征未可繁述汲水伐薪自炊自力苦参三载经行危坐胁不至席限满复入朱提参觐月明和尚一见便问曰毕竟如何现出明引翁手掩其口豁然大悟乃曰纵然奇特终是寻常明遂出临济正宗付之逮娱戏佛华三昧入法界品毗目仙人执善财手一须臾间历过佛剎微尘数世界参见微尘诸佛法法不昧至事事无碍法界始解圆悟示张无尽用处从此五宗如临济玄要主宾料拣曹洞五位王子三渗漏三堕仰山圆相云门高古法眼简明句嵒头识句香嵒独脚南泉异类汾阳十智浮山九带德山末后等句迥出微妙信长风之游于太虚顿脱无宗若千日之洞于广漠时本郡翠屏寺迎翁主藏随机方便接得四人一法师一头陀一优婆塞一优婆夷唯头陀隐山三人化去仍返里中为母说法劝发道心竟策杖风尘一衲一瓢孤云白下涉海入吴过闽踵粤旋楚至潇湘湖东一带烟霞无非摇尘析理墨浪笔花偶或见之何异神鼎忽慈明兜率藐清素有湖东主人霜轮者乃憨山首座道声甚着见翁伟仪越格磊落尘表乃曰禅风久坠我两人大家出只手扶起翁但微笑时当万历四十六年戊午春也就于是月望日请翁开法堂中学人二百有余皆诗赋经论之客忽一日上堂因僧问颜子喟然一节翁述以软銕硬绵之偈霜轮于座下高声曰老和尚者话何来奈我蒲团上乏工夫耳学人闻言遂有异志翁恐主道有妨以慈悲喻慰竟托他故辞之独携武陵灼然泽公烟棹三崃过夔门太平寺寺主玄密预梦池中忽涌白莲大花二茎香飞檐宇艳丽可人逮午而翁至矣密默默惊异愿为法属竟溯水忠南逅侍御田公无无居士挽留建剎延翁居焉是时海内学者驰于经论争传贤首谈及斯事何异张咸池于洞庭翁悯学者难入幽微首着石室禅议以晓之次见士大夫每于三教至理溷而不一偏而未圆尟能贯彻一心洞达无体诋讪互兴遂着一贯别传原易说太极图皆发挥三氏傍抉诸子古之帝王咸有卫佛之兴翁叹曰国朝之初宁无修教之说欤乃集大明御制勒为三卷进以识意题曰显佛集至于说乐正论以规学解之偏说九辩以刺时流之舛说内篇以洞玄微之妙说规矩以正僧仪之失说三字经以修童稚之训说古音王传以敕炼石之乖复着文字禅那五卷楞严梦释二十卷言语纪一卷恣夏草一卷心经诠註一卷禅林雅训一卷正观录二卷问答录四卷居士颂一卷本行录二卷维摩诊脉三卷圆觉解一卷楞伽三昧一卷金刚点眼一卷宗门正眼一卷正录二十卷诸书既出荐绅士夫靡不颔之崇祯初侍御长公素菴居士挺身卫法复启升堂入室正令全提由是四方学侣辐辏如云因颜其院曰聚云挹是义也翁之诲人必以彻证彻悟行解相应者而后可居常语曰诸方来者的的会得五家宗旨方许相见未然秖宜虚心求示断不可务一橛之机偏行之门石火电光举了便会草草忽忽作者般去又复性嗜山水潇洒绝尘龙崖之左叠岭而下松桧交加即疏松岭也岭间之石如龟文每当松风晚落蟾辉泻影翁尝挥尘于中名曰洛书傍有小涧雨久则瀑布作声罗以卷石三座因唿为小小蓬莱恒以古之十二龙宾面山石而阅焉乃着蓬莱雨花二集厥后四辈敦启有白马之游鼓枻金陵墨仙闻翁至特访于客舍坐闲话及岩头末后之语谈说不倦仍具三衣顶礼乃曰蜀中护法愿为半壁当轴首辅钱公太史雪滩陈公闻之并欲勉瞿金陵发药师以三巴佛法初弘未克溥济竟辞所请因着南游纪一卷船子曲一卷是时铄金之徒多务驰逐竞浮场社故有金陵小参由是返棹锦江荐绅士庶请建千日禅期维时会中得法悟彻者不啻数十人皆闻于时庆忠则翁分席上首第一座也其余不可称计临江参戎尹宠居士捐金白粲延翁住巴台巴台在郡之西近城一拘卢舍法席既敞道俗往来如织众至五千余指夔之万州向文学讳近蟾邑之季伦也闻翁法演巴国乃披剃着缁复请住云来继而徙兴龙复返聚云参学之士如见所亲盖翁智德高远感召乎人耳天启间有古戎陈子青衿在泮雅好紫姑虔祷数年感琼华仙人徘徊于篆籀中匪独岷山玉垒即三吴楚越之王侯士夫争与之游陈子归蜀侍御田公邀于苏庄遣使迎翁翁至琼仙卷首大书曰山谷前身询之则曰师乃宋太史黄山谷后身也赠其三绝其一曰山容此日有山灵我来访客草青青前身黄谷今犹在一座明灯一卷经其二曰竹深云坞树茵苔我得登临山色开一笑过溪亲座处囊收天地古今怀其三曰君栖幽地任徐徐满座深藏万卷书秘着三车开世路千秋遗业古今图坐中有叹其异者翁曰公等不闻寒拾丰干乎是皆不唧熘底老古锥将者些子为药为病即缚即脱化去应来总令堪忍中族姓子知烦恼矿内有无边华藏也我何与哉闻者莫不钦服翁寿五十有八僧腊三十相好具足和气春温仁慈廓落草木不伤乃至遗尸腐骨咸恤悯焉偶示疾是月山神夜泣树木摧折病中歌唱自娱提持学倡如旧三月前谓侍僧曰我临终须大喝而去于崇祯十二年已卯秋七月三十日乃索笔书遗语及辞世偈云朝打三千暮打八百要会聚云眉毛出血掷笔危坐至午果大喝两声脱去阇维烟至松羃结为五彩荷香遍地起骨得黄金锁子三茎五色舍利三百余颗当门二齿化为紫色入土者无数酆陵地藏院迎十二颗建塔余皆塔西蜀嗣法孙至善沐手和南谨撰