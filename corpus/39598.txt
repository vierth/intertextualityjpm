十年前见杨少师书了不知其佳处何在近习步虚词数十过乃知后来苏黄米董诸公无不仿佛其意度者黄涪翁比之散僧入圣可称妙喻然涪翁又云今人见杨少师书口是而腹非也在宋已然何况今日然余既已深知而笃好之即以此当出世法矣山谷论书于晋人后推颜鲁公杨少师谓可仿佛大令此言非也鲁公书结字用河南法而加以纵逸固是大令笔少师笔意直接右军而不留一迹董华亭谓其古淡非唐人所及可称笃论董华亭云今人眼目为吴兴所遮障盖胜国时万历以前书家如祝希哲文征仲之徒皆是吴兴入室弟子征仲晚年学山谷便一步不敢移动正苦被吴兴笼罩耳希哲狂草虽云出自伯高藏真而略无远韵但可惊诸凡夫华亭出而明之书法一变矣永兴书浑厚北海则以顿挫见长虽本原同出大令而门户迥别赵集贤欲以永兴笔书北海体遂致两失集贤临智永千文乃是当行可十得六七矣本朝书家姜湛园最为娟秀近时刘诸城醇厚有六朝人遗意但未纵逸耳香泉天瓶当时并负盛名而凡骨未换较之明季孙文介倪文正诸公不逮远矣余友钱鲁斯以书名海内四十余年初学董香光继学李北海后乃出入颜清臣苏子瞻黄鲁直能扫尽世俗谬种流传见解可谓书之豪杰惜其未参褚河南杨少师笔意气息稍粗而有时肌理细腻则又涉于凡艳书品不无小减耳然其沈着痛快固是一时无两鲁斯尝谓余云作书草率最难余初不解其说后学怀素小千文略得草率之意学右军十七帖则又不见所谓草率者于鲁斯之说仍不能无疑近学杨景度步虚词乃知草率者细净之至也恨不能起鲁斯而一问之耳十年前余在扬州与安吴包慎伯论书慎伯不喜平原坐位帖而余极好之然余学书在慎伯后未敢与之争近慎伯来阳羡与余复相见论书亦推服颜行自悔前言之失示余以所着述书一篇妙论层出予所见能书之士未有若慎伯之通识也惟于鲁斯多微词且不无过当语倘所谓责备贤者之意耶慎伯论书于唐人后推东坡思白二家其言以为东坡雄逸思白简淡非余子所及此见极与余合慎伯又云学苏须汰其烂漫学董须避其刁疏汰烂漫则雄逸始显避刁疏则简淡乃真斯固然矣予谓烂漫刁疏在彼二家病处亦觉其妍但恐学者未得其妍先受其病不可不知耳人于乡先辈不能无私鲁斯爱恽南田书谓其意趣胜香光自成过论南田所用只只河南一家法香光能集会稽平原少师诸家之长决非南田所及近见王石谷书淳古似杨忠愍而不以书名想亦为画所掩耶慎伯谓自柳少师后遂无有能作小楷者论亦过高米海岳九歌赵松雪黄庭内景经皆能不失六朝人遗法但其他书不能称是遂为识者所轻文征仲黄庭经亦与右军原书酷似但恨用笔太工巧耳恽南田云褚米一家书学米先须从褚入余谓学褚有得自可不须学米米小行楷书固出于登善亦只哀册一种耳若枯树赋公孙弘传赞萧淡之笔海岳终身不解也东坡金山诗出入河南少师平原真有淡不可收之妙非海岳婵娟罗绮之比慎伯谓宋贤惟东坡具神解斯言得之矣明人中学鲁公者无过倪文正学少师者无过董文敏作者虽多两雄为最矣为二公开先者其惟杨忠愍乎董香光论书盛推米海岳海岳行草力追大令文皇以驰骋自喜而不能掩其怒张之习香光平淡似为胜之近时诸城学香光而益加遒厚然略不肯驰骋遂极诋海岳书家所见不同如此孰为正其是非耶米元章云草书不入晋人格辙徒成下品此论极是然唐人草书无不学大令者大令狂草尽变右军之法而独辟门户纵横挥霍不主故常姚刑部姬传谓如祖师禅入佛入魔无所不可可称妙论余谓大令草书虽极力奔放而仍不失清远之韵伯高藏真笔力虽雄清韵已失学之者愈似而愈离黄涪翁所云高闲以下但可张之酒肆也元章力追大令而就其合作仅堪与孙虔礼抗衡以为入晋人之室则犹未耳董香光云学柳诚悬小楷书方知古人用笔古淡之法孙退谷侍郎谓董公娟秀终囿于右军未若柳之脱然能离予谓柳书佳处被退谷一语道尽但娟秀二字未足以概香光孙虔礼书谱云不激不厉而风规自远此香光之所以得宗于右军也韩退之石鼓歌云羲之俗书逞恣媚书家之病昔人论之详矣退之性不喜书固未知右军书法之妙且意欲推高古篆乃故作此抑扬之语耳后人误看遂若右军之书真逞姿媚而欲以吴兴直接右军非惟不知右军之书亦并未解昌黎诗意矣孙退谷以华亭娟秀谓囿于右军已非笃论况欲以吴兴姿媚当之耶刘诸城云松雪自当为一大宗既或未厌人意然究无以易之此就元人而论谓鲜于康里诸公皆非松雪之匹耳若以辞害意而欲遂以松雪嗣统二王岂以诸城之智而出此耶李西台肥而俗仅胜周越耳其时蔡苏未出遂擅书名东坡笔力雄放逸气横霄故肥而不俗要知坡公文章气节事事皆为第一流余事作书便有俯视一切之概动于天然而不自知吴匏庵亦步亦趋尚未足以语于离形得似之妙也余见坡公法书定以金山诗为最盖公书务显笔力亦恨太尽耳然学未到沈着痛快地位而遽求含蓄虽日习右军之书亦只如优孟之似孙叔敖而已竟何益哉昔人评欧阳率更书如金刚努目大士挥拳虞永兴能中更能妙中更妙二家之书余实未敢定其优劣涿鹿冯铨谓虞则内含刚柔欧则外露筋骨君子藏器以虞为优此言非也欧亦刚柔内含学欧而不得其笔乃有露骨之病学虞而不得其笔又岂无肉重之失耶慎伯谓平原祭侄稿更胜坐位帖论亦有理坐位帖尚带矜怒之气祭侄稿有柔思焉藏愤激于悲痛之中所谓言哀已叹者也张司寇书名最烜赫其笔力沉鸷洵足追步香光而气韵远不逮矣姜湛园何义门气韵与香光为近而笔力又不足以副之甚矣斯事之难也东坡自云余书尽意作之似蔡君谟稍放似杨风子东坡于少师神似非形似观其笔势殆可伯仲君谟学平原而出以恬和和能入雅恬亦近俗较之东坡殊为逊矣学杨少师书如读周秦诸子乍看若散漫无纪细玩却自有条理可寻于诗则陶靖节也王右军如史记之文变化皆行于自然其于诗则无名氏之十九首也董思翁云作字须求熟中生此语度尽金针矣山谷生中熟东坡熟中生君谟元章亦尚有生趣赵松雪一味纯熟遂成俗派惟黄庭内景经生意迥出绝不类松雪书而世亦无问津者松雪行书以天冠山为最北海肖子也世人艳称民瞻十札已属次乘梅花诗则自郐无讥矣吾乡蒋般初先生书兼用永兴河南法品格最近蔡端明草书学藏真而少加收敛位置当在祝希哲上吴大来以平原为宗书特苍郁曹湛思稍嫌单薄而意趣颇似杨少师如阳羡茶味虽不浓而色香殊胜戏鸿堂所收玉润帖当是元章赝作香光中岁于元章书有偏嗜故往往为所蒙蔽而诸家石刻所收晋唐人名迹亦惟元章赝本为多明自嘉靖以后士夫书无不可观以不习俗书故也张果亭王觉斯人品颓丧而作字居然有北宋大家之风岂得以其人而废之李怀琳绝交书草法出于大令而未得其笔鲜于太常小楷亦娟秀不俗行草学怀琳而弥不逮然太常在当时已擅盛名学如牛毛成如麟角讵不信欤唐人之书法严而力果然韵趣小减矣予谓二王以后趣莫深于少师韵莫胜于东坡可以补唐人所未足山谷小行书自佳盖亦从平原少师两家得力故足与坡公相辅大字学瘗鹤铭骨体峭快而过于豪放亦成一种习气学者贵于慎取不可遂为古人所欺余年三十余始留意书学即好东坡思白二家然苦无入处学淳化阁帖爱大令交皇之驰骋自得而益迷其源自是泛滥于唐宋元明诸家十有余年而私心所好仍在东坡思白世人贱近贵远以时代判优劣辄卑视二家而卑无高论者则又以赵松雪为羲皇上人而已近闻慎伯之论予所信益坚慎伯又导余学杨少师步虚词日习一过觉于苏董二家意趣时有所会直不知手之舞之足之蹈之也近人之书刘诸城浑厚醇实自足名家而仁和蒋山堂古秀在骨几欲突过诸城山堂作书如以墨汁倾纸上又时似枯藤之挂壁思翁暮年神境也世人于笔法墨法皆所不讲而务求匀称见此等妙迹鲜不嗤怪有志之士所以穷老尽气于荒江老屋中惟求有以自信而不肯轻为人应酬笔墨也十数年前见吾乡吴味泉书辄爱玩不能释手以其熟于二王草法也近觉其有不足处盖行笔学平原而未能透露香色反不若湛斯学赵松雪不得真迹断无从下手即有真迹临摹亦须先植根柢昔之学赵者无过祝希哲文征仲希哲根柢在河南北海二家征仲根柢在欧阳渤海如此学六朝骈丽文须先读得汉书也岂惟松雪不可骤学即学元章思白亦易染轻绮之习鲁斯尝云不学唐人终无立脚处诚哉斯言书家贵下笔老重所以救轻靡之病也然一味苍辣又是因药发病要使秀处如铁嫩处如金方为用笔之妙臻斯境者董思翁尚须暮年而可易言之耶余学书几二十年所历者皆世人嗤笑唾弃之境而又不肯安于小成故数数从业至今日乃觉有悟入处倘亦禅家所谓渐修顿证之候乎然质既驽弱功力尚浅能知之而不能至之而二三同志年齿后于余者以予为识途之马相从讲论异时必有造其极者然后以余言证所得而信其不诬则余二十年来所费日力不为虚枉矣予昔家居作此初脱稿为门人程子香取去装成长卷其后薛画水太守见而欲得之子香不肯与别录楷书一本赠焉今藏于画水之如执烛斋者子香遗墨也子香卒后予手稿不知为何人所得矣在四明馆中理旧箧得门人康康侯为予所录本复自书一过追思往事忽忽十有余年而予以臂痛废学亦且十年年愈增岁月愈促老大无成弥用自愧而已