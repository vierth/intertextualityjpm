珊瑚钩诗话提要钦定四库全书集部九珊瑚钩诗话诗文评类提要等谨案珊瑚钩诗话三巻宋张表臣撰表臣字正民里贯未详官右承议郎通判常州军州事绍兴中终于司农丞是编名曰珊瑚钩者取杜甫诗文采珊瑚钩句也其书虽以诗话为名而多及他文间涉杂事不尽论诗之语又好自载其诗务表所长器量亦殊浅狭其论杜甫游龙门奉先寺诗改天阙为天閲引据支离已为前人所驳又如论杜牧拟把一麾江南去句以为误用颜延年语以麾斥之麾为麾旄然考崔豹古今註曰麾者所以指麾也武王执白旄以麾是也乗舆以黄诸公以朱刺史二千石以纁据其所説则刺史二千石乃得建麾牧将乞郡故有拟把一麾之语未可云误表臣所论亦非也然表臣生当北宋之末犹及与陈师道游与晁説之尤相善故其论诗往往得元祐诸人之余绪在宋人诗话之中固与惠洪冷斋夜话在伯仲之间矣干隆四十六年十月恭校上总纂官纪昀陆钖熊孙士毅总校官陆费墀珊瑚钩诗话卷一钦定四库全书珊瑚钩诗话巻一宋张表臣撰古之圣贤或相祖述或相师友生乎同时则见而师之生乎异世则闻而师之仲尼祖述尧舜宪章文武颜回学孔子孟轲师子思之类是也羲易成扵四圣诗书厯乎帝王晋之乗楚之梼杌鲁之春秋其义一也孔子曰其事则齐桓晋文其文则史其义则丘窃取之矣扬雄作太𤣥以准易法言以准论语作赋箴皆有所准班孟坚作两都赋拟上林子虚左太沖作三都赋拟二京屈原作九章而宋玉述九辨枚乗作七发而曹子建述七启张衡作四愁而仲宣述七哀陆机作拟古而江文通述杂体虽华藻随时而体律相倣李唐羣英惟韩文公之文李太白之诗务去陈言多出新意至于卢仝贯休辈效其颦张借皇甫湜辈举其歩则怪且丑僵且仆矣然退之南山诗乃类杜甫之北征进学解乃同于子云之解嘲郓州溪堂之什依于国风平淮西碑之文近于小雅则知其有所本矣近代欧公醉翁亭记步骤类阿房赋画锦堂记议论似盘谷序东坡黄楼赋气力同乎晋问赤壁赋卓絶近乎䧺风则知有自来矣而韩文分庙记钟子翼哀词时出险怪盖逰戏三昧间一作之也善学者当先量力然后措词未能祖述宪章便欲超腾飞翥多见其唶嚄而狼狈矣杜甫云轩墀曽宠鹤杜牧云欲把一麾江海去皆用事之误盖卫懿公好鹤鹤有乗轩者则轩车之轩耳非轩墀也颜延年诗云屡荐不入官一麾乃出守则麾麾去耳非麾旌也然子美读万巻书不应如是殆传写之误若云轩则善矣牧之豪放一时引用之误或有之耶东坡读隋书地理志云黄州永安郡州东有永安城图经谓春申君故城盖非是春申之居乃在吴国今无钖恵山有春申君庙庶㡬是乎予谓楚都申郢故黄歇封于春申如齐之孟尝魏之信陵赵之平原各在其地也黄之永安为春申故城盖始封也谓之春者蕲春夀春是也谓之申者申光之间是也其必兼二城而封焉犹田文之食常薛耳后楚并吴秦侵申郢楚迁夀春黄歇始请吴之故宫都焉然行相事未尝去国所以有庙者后人作之也东坡作诗叹贾梁道为魏忠臣然不能绍其子于后而使充懐姦附晋以首成济之祸子无羞徐世勣为唐佐命乃不能正其君于初而使敬业发愤伪周以倡诛武之谋呜唿岂忠孝之道父不能传之于其子子不能献之于其父耶熈丰间王氏变法新进附之而仲弟平甫讥焉不其贤乎吕公守正旧交佐之而子弟之背焉不其戾乎噫是是非非非是是非人各有心不可革而化耶安得嵇卞二家世济忠诚者乎黄帝史仓颉四目神明观察衆象始为古文古文者科斗是也周宣史籀变古文而为大篆是谓籀文秦焚诗书丞相李斯始变籀文而为小篆是名玉箸狱吏程邈剏作新书法务径促是名𨽻书后汉王次仲初作八分是为楷法楷法之变行草生焉张伯英王右军之徒善之此古今通行之书体也篆法又有缪书者不知所起用以书符印取绸缪纠纒之象有倒韰者世传务光辞汤之禅居清泠之陂植韰而食清风时至见叶交偃像为此书以写道经有鸟书者周史佚作所写赤雀丹乌之祥以书旂幡取飞翔之状有悬针者汉曹喜所作象针锋纎抽之势以书五经篇目取贯穿经指之义有垂露者亦喜所剏取草木婀娜垂露之象皆出新意有飞白者生于𨽻法汉灵帝斾理鸿都门蔡邕见役人以垩成字心有恱焉归而作之用以题宫殿门牓有散𨽻者小变𨽻体晋黄门郎卫巨山所作也又云兼善虫书或云虫书即虫鸟之书予疑鸟书自谓雀乌之祥专作禽鸟之象当别有虫篆如孙膑斩龎㳙于古木之下作虫书以掲之今人传写虫蛾之状殆其遗法耶东坡云董储郎中安丘人能诗于寳元康定间其书尤工而人莫知仆以为胜李西台也豫章与李端叔书云比得荆州一诗人髙荷极有笔力使之凌厉中州恐不减晁张恨公不识耳夫髙董之词翰二公称道如此必非常常者而人或不知识矧今之世抱负材术而嗟不遇者可胜叹哉东坡先生人有尺寸之长琐屑之文虽非其徒骤加奖借如昙秀吹将草木作天香妙总知有人家住翠㣲之句仲殊之曲惠聪之琴皆咨嗟叹美如恐不及至于士大夫之善又可知也观其措意盖将揽天下之英才提拂诱掖教载成就之耳夫马一骖骥坂则价十倍士一登龙门则声烜赫足以髙当时而名后世矣呜唿惜公逝矣而吾不及见之也予读杜诗云江汉思归客干坤一腐儒功业频看镜行藏独倚楼叹其含蓄如此及云虎气必腾上龙身宁乆藏蛟龙得云雨鵰鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院栁邉迷君随丞相后我住日华东则又怪其华艳也久客得无涙故妻难及晨囊空恐羞涩留得一钱看嗟其穷愁如此及云香雾云鬟湿清辉玉臂寒笑时花近靥舞罢锦纒头则又疑其侈丽也至读䜟归龙鳯质威定虎狼都风尘三尺劒社稷一戎衣则又见其发扬而蹈厉矣五圣聫龙衮千官列鴈行圣图天广大宗祀日光辉则又得其雄深而雅徤矣许身一何愚自比稷与契虽乏谏诤姿恐君有遗失则又知其许国而爱君也对食不能飱我心殊未谐人生无家别何以为烝黎则知其伤时而忧民也未闻夏商衰中自诛褒妲堂堂太宗业树立甚宏达斯则隐恶扬善而春秋之义耳廵非瑶水逺迹是雕墻后天王守太白竚立更搔首斯则爱深思逺而诗人之㫖耳至于上有蔚蓝天垂光抱琼室风帆倚翠盖暮把东皇衣乃神之致耶惟有摩尼珠可照浊水源欲问第一义回向心地初乃佛乗之义耶呜唿有能窥其一二者便可名家况深造而具体者乎此予所以稚齿服膺华颠未至也韩退之作罗池庙碑迎飨送神诗盖出于离骚而晁旡咎效之作杨府君碣系云范之山兮石如砥木萧萧兮草靡靡侯爱我邦兮归万里山中人兮春复秋日惨惨兮云幽幽侯壮长兮所居㳺侯之来兮民喜风飘帷兮雨霑几鼔渊渊兮舞侯戺纷进拜兮侯邻里侯不可见兮徳可思侯行不来兮民心悲谓侯饮食兮无去斯福尔之土兮以慰民之思予谓杂之韩文中岂复可辨耶度世古𤣥歌云始青之下月与日两半铜斗合成一大如弹丸黄如橘就中佳味甜如蜜出彼玉堂入金室子若得之慎勿失退之樊宗师铭云惟古于词必巳出䧏而不能乃剽贼后皆指前公相袭従汉迄今用一律寥寥乆哉莫觉属神徂圣伏道絶塞既极乃通发绍述文従字顺各有职有欲求之此其躅宋子京唐姦臣賛云三宰啸凶牝夺晨林甫将藩黄屋奔鬼质败谋兴元蹙崔栁倒持李宗覆韩宋之文皆宗于古然退之为之则有余子京勉之则不足又施于史词似非所宜矣髙邮陆仲仁画王右军支道林许逺㳺三髙图以献晁以道以道命子题诗于后中有云已乗云气翳鳯麟六百余歳无斯民想像璧月何当亲虎头摩诘俱泯沦谁其画者陆仲仁逺绍乃祖髙无伦以道叹曰后世视陆生为何等人耶予观髙邮寺壁曹仁熈画水感事伤时呈以道舍人舎人先有题咏髙不可及予诗云曹生画手信有神毫端风雨生奫沄波涛不合来翻屋鲛鳄何须欲噬人汤汤此水势方割阳侯欎怒冯夷抟鼍掷鲸呿海岳惊雾塞云昏光景薄开元将军爱骅骝拳竒灭没隘九州时危此物岂易得写此尚可销人忧未有乃孙画乃水逋客见之心欲死雷奔电击走中原鱼怖龙愁宁忍视先生道眼髙崑崙聊将妙语破迷津中流险絶待舟楫四海浩荡须经纶我生甘作淮海客身脱垂涎头雪白惊心未定畏漰湍欲覔平波泛家宅此身端的老江湖雨笠烟蓑是所图他年但饱扬州米今日宁论甓社珠以道览之云此诗波澜亦可骇矣因举昔人云斯文可爱可畏亦可妬也诗以意为主又须篇中练句句中练字乃得工耳以气韵清髙深眇者絶以格力雅徤雄豪者胜元轻白俗郊寒岛痩皆其病也篇章以含蓄天成为上破碎雕锼为下如杨大年西崑体非不佳也而弄斤操斧太甚所谓七日而混沌死也以平夷恬淡为上怪险蹶趍为下如李长吉锦嚢句非不竒也而牛鬼蛇神太甚所谓施诸廊庙则骇矣精麤不可不择也不择则龙蛇蛙蚓往往相杂矣瑕瑜不可不知也不知则琼杯玉斝且多玷缺矣斯文盛于汉魏之前而衰于齐梁之后杜老云縦使王扬操翰墨劣于汉魏近风骚又云窃攀屈宋宜方驾恐与齐梁作后尘意谓是耳退之作南海神庙碑序祀事之大神次之尊固巳读之令人生肃恭之心其述孔公严天子之命必躬必亲云遂陞舟风雨少弛云驳隂觧日光穿漏又云省牲之夕载阳载隂将事之夜天地开除月星明穊五鼔既作牵牛正中公乃盛服以入即事又云牲肥酒香神具醉饱百神祕怪怳惚毕出蜿蜿蜒蜒来飨饮食又云祥飈送颿旗纛旄麾飞扬晻霭穹龟长鱼踊跃后先其造语用字一至如此不知何物为五脏何物为心胸耶又退之大理评事王适墓志云闻金吾李将军年少喜士乃踵门告曰天下竒男子王适愿见白事一见语合意卢従史节度昭义军张甚奴视法度士欲闻无顾忌大语有以君平生告者即遣客钩致君曰狂子不足以共事立谢客仕至鳯翔判官不乐去王涯独孤郁欲荐不可病卒铭曰鼎也不可以柱车马也不可使守闾佩玉长裾不利走趋祗系其逢不系巧愚不谐其须有衔不祛鑚石埋铭以列幽墟予叹曰斯文中之虎耶晁旡咎为其季父沈丘县令端中作志亦无甚行事但嗟其不遇而云诗文草𨽻则元和以前胜士也黄庭坚见而叹曰永懐而善怨欎然类骚黄未尝以此许人也铭曰目贱耳贵蓝田之璞以为块东家尚尔而况乃雄辈虎炳不玩以逺没身杂荪茝以为辞兮以慰夫离散之魂举斯世而一人知兮则吾不既以闻尚遗此后昆予曰斯文中之鳯耶不然何魁䧺如彼而焕烂若是乎金陵鳯凰台在城之东南四顾江山下窥井邑古题咏惟谪僊为絶倡其诗曰鳯凰台上鳯凰㳺鳯去台荒江自流吴时花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁予㳺览壁间刻宋齐丘诗与梁栋间悬今人诗而乃无此篇予作絶句曰骑鲸僊伯巳凌波奈尔三山二水何地老天荒成脉脉鳯凰台上独来过睢阳双庙俗谓之五侯庙双庙者为张许忠烈而始建庙也五侯者南雷贾与同功皆受封爵亦作其像于廊庑耳古今歌咏惟王荆公黄豫章为警䇿王诗云就死得处所至今犹耿光此独身如在谁令国不亡黄诗云縦使贺兰非长者未妨南八是男儿予官宋城题诗云张许昭鸿烈南雷贾共灵无瑕双白璧有曜五华星懐哲音容在伤时涕涙零向来丹鳯阙凄絶雨冥冥盖当是时金人始去城下之役故云耳又絶句云渔阳突骑满闗东百战孤城挫敌锋唐室兴亡系公等九原可作更谁从自以为无媿前人刘禹钖作金陵诗云千㝷鐡锁沈江底一片降旗出石头当时号为絶倡又六朝中石头城诗云山围故国週遭在潮打空城寂寞回白乐天读之曰吾知后人不复措笔矣其自矜云余虽不及然亦不辜乐天之赏耳前人作诗未始和韵自唐白乐天与元㣲之为二浙观察往来置邮筒倡和始依韵而多至千言少或百数十言篇章甚富其自耀云曹公谓刘𤣥徳曰天下英雄唯使君与操耳予于㣲之亦云岂诗人豪气例爱矜夸耶安知后世士有异论陈叔易居阳翟涧上村号涧上丈人无仕宦意崇观间朝廷召之郡守劝驾不得已而起晁以道时致仕居嵩山有诗云处士谁人为作牙尽携猨鹤到京华従今邻壑堪惆怅六六峯前只一家而叔愈过涧上丈人陈恬故居诗云北山去巳逺南山去已近驱车两山间举䇿聊一问昔有隠君子出处颇矛盾平生勇且刚垂老畏而慎皆讥之也后靖康间以道亦起而女弟四娘适唐氏者颇复诮其出焉长松之名前世未有以道居嵩少叔易作诗求之云松上花兮松下根食之年貌与松邻君今旣是松间客採送衰翁亦可人以道答云长松不经黄帝手小劚漫翻嵩室云縦有何堪寄夫子鼎头寳气自氤氲予亦和之云暂隠嵩髙六六峰未乗云气御飞龙自餐白石求黄石更採长松寄赤松东坡称陶靖节诗云平畴交逺风良苗亦懐新非古之耦耕植杖者不能识此语之妙也仆居中陶稼穑是力夏秋之交稍旱得雨雨余徐步清风猎猎禾黍竞秀濯尘埃而泛新緑乃悟渊明之善体物也白乐天有西省北院新作小轩东通骑省与李常侍饮诗东坡为中书舍人叹本省不得来往谓执政曰说公应使简要道通何必树篱插棘盖谓此也大抵近世为禁太宻问人则踈晁以道书杨大年馆直诗示予曰严更初道争传鼓下直朱门对掩闗夜半不闻宣室召水沈香断漆书闲且云尝宿阁下矣乃在司马门外使人恨生身之晚不得见太平之风也予因和其诗云翰林厯厯侵华盖禁掖明明侍紫㣲自昔词臣最清切帝宸髙拱借光辉退之双鸟诗或云谓佛老或云谓李杜东坡李太白賛云天人㡬何同一沤谪僊非谪乃其㳺挥斥八极隘九州化为两鸟鸣相酬一鸣一止三千秋开元有道为少留縻之不可矧肎求乃知谓李杜也珊瑚钩诗话巻一珊瑚钩诗话卷二钦定四库全书珊瑚钓诗话巻二宋张表臣撰刘仲原得铜斛二于左冯翊其一云始元四年造其二云甘露元年十月造数量皆同云容十斗后刻云重四十斤以今权量校之容三斗重十有五斤乃知古今不同汉书于定国饮酒至一石不乱晋刘伶一饮一石五斗解酲则是饮三斗而一斗五升扶头耳魏志云曹公帐下有典君持一双㦸八十斤则是一㦸重十有五斤两㦸共重三十斤耳五马之事不见于书以诗言之孑孑干旟在浚之都素丝组之良马五之周礼注云州长建旟太守视之法御五马或云古乗驷马车至汉太守出则加一马汉官仪注云退之有言曰清而容物恕以及人苏子美进邸之㑹谓人曰食中无馒罗毕夹座上安得有国舍虞比竟以此语招覆鼎之祸毕氏罗氏蕃人之好以羊彘之肉饼裹而食者因号毕罗或问汤饼谓之不托何也曰未有刀机时以手托之旣用刀机则不托矣出李济翁资暇録饮酒痛釂谓之举白唐人云巻白波义起于汉擒白波贼戮之言意气之快耳如今人称文字警絶谓之扫凡马取杜甫一扫万古凡马空也唿驴曰卫未知所本岂卫地多驴故云耳耶命龟曰蔡亦是意也乐部中有促拍催酒谓之三台唐士云蔡邕自持书御史累迁尚书不数日间遍厯三台乐工以邕洞晓音律故制曲以恱之又始作乐必曰丝抹将来盖丝竹在上钟鼓在下丝以起之乐乃作亦唐以来如是非古所谓合止柷敔也寒食之名起于禁火拜扫之仪因扵礼经昔者宗子去在他国庶子无庙孔子许望墓为坛以时祭祀此其本也端五之号同于重九角黍之事肇于风俗昔日屈原懐沙忠死后人毎年以五色丝络粔籹而弔之此其始也后世以五字为午则误矣奕棊取一道人行五子谓之蹙融融者戎也生于黄帝蹙鞠戎旅之间为戏耳庾元规曰蹙戎者今之蹙融也汉谓之格五取五子相格之义以名之耳摴蒱起自老子今谓之唿卢取纯色而胜之之义以名之耳唐开元中教舞马四百蹄衣以文绣饰以珠玉和鸾金勒星粲雾驳俯仰赴莭曲尽其妙毎舞借以巨榻杜诗云闘鸡初赐锦舞马既登牀初明皇命五方小儿分曹闘鸡胜者纒以锦段舞马则借之以榻耳禄山之乱散徙四方魏博田承嗣一日享军乐作而马舞不休以为妖而杀之后人嗟其不遇颜太初曰引重致逺马之职也变其性而为倡优其谓之妖而死也宜矣予年十五时感伤寒至六七日困重将毙父母环而泣之忽梦二皂持马唿予乗之自城武东北道济兖郡县直抵岳祠入西偏门列诸曹院至一所见紫衣人据案云尔安得杀某命取镜烛之非是遣予去若一僧相引廵观诸院囚徒甚衆既而复出庙门二皂持马在焉已据鞍于街东民居若茶肆者覩胥史十辈内一人乃姑丈惠泽字慎㣲亟下马揖之渠巳蔽身帘箔间挽而出之问何似且云姑丈弃世数年矣安得在此为吏渠唯一叩之主何事曰户案还知某之夀命有官禄否乎曰非某所司然尝切见之公有年在他日当来作监河侯乃相别上马复遵旧涂归焉至城北堕一池䬃然悟汗出徧体而疾去矣常志之岂予不偶于世而将官于地下乎今潦倒流离従人贷粟生不为监河侯而死乃为之可发一笑新官併宿谓之爆直或云豹直南山有文豹雾雨七日不下食者欲以泽其毛衣而成其文章取豹伏之象非爆迸之义杜牧诗云南朝四百八十寺多少楼台烟雨中帝王所都而四百八十寺当时巳为多而诗人侈其楼阁台殿焉近世二浙福建诸州寺院至千区福州千八百区秔稻桑麻连亘阡陌而㳺惰之民窜籍其间者十九非为落髪修行也避差役为私计耳以故居积货财贪毒酒色鬭殴争讼公然为之而其弊未有过而问者有识之士每叹息于此卢秉侍郎尝为江南郡掾于传舍中题诗云青衫白髪病参军旋粜黄粱置酒罇但得有钱留客醉也胜骑马傍人门王荆公见而称之立荐于朝不数年登贰卿近时韩驹待制董耘尚书以诗文见知贵近闻于天子自诸生三四年至法従呜唿士有片文只字而遭遇如此者靖康元年冬十一月金人长驱薄王畿无一障之阻春为城下盟归渡大河莫或邀击予窃料其知吾无谋审吾无勇必且再至冬十月作将归赋以书投胡少汲欲求侍养公以启事见答曰伏承主簿袐书宠以华牋副之佳什属词近右陈义甚髙横槊赋诗不废军中之乐登髙舒啸少賖社下之归祝颂之深敷染奚既遂坚留在帅幕下数日渊圣手诏沓至曰金人分两道深入必犯京师卿可提所部兵前来捍之又曰金人分两道深入巳渡大河卿可将见在兵速来赴援公即曰出次于郊不三四日遇敌于把力战败绩予伤之以诗曰选将他年重作师此日难伤心闵东道白首戴南冠公宿儒戎事非长庶几以礼与人相终始者外祖陈公大雅为人刚果文章似之再举不第裂冠文身示不复践塲屋能诗为清献赵公所知踰八十乃死死翌日复苏索笔题诗曰胡栁陂中过令人念战功兵交千骑没血染一川红朱氏皆豚犬唐家尽虎龙壮图成慷慨掷劒向西风题毕乃逝味其言岂葛从周王彦章之徒欤英䧺之气毅然犹在也陈无巳先生语予曰今人爱杜甫诗一句之内至切取数字以髣像之非善学者学诗之要在乎立格命意用字而已予曰如何等是曰冬日谒𤣥元皇帝庙诗叙述功徳反复致意事核而理长阆中歌辞致峭丽语脉新竒句清而体好兹非立格之妙乎江汉诗言干坤之大腐儒无所寄其身縳鸡行言鸡虫得失不如两忘而寓于道兹非命意之深乎赠蔡希鲁诗云身轻一鸟过力在一过字徐步诗云花蘂上蜂须功在一上字兹非用字之精乎学者体其格髙其意鍊其字则自然有合矣何必规规然髣像之乎王临川诗云细数落花因坐久缓㝷芳草得归迟此与杜诗见轻吹鸟毳随意数花须命意何异予诗云云移鸟灭没风霁蝶飞翻此与东坡飞鸿羣往白鸟孤没作语何异兹可为智者道不可与愚者说也予挈家过吴江有词云垂虹亭下扁舟住松江烟雨长桥暮白纻听吴歌佳人泪脸波劝倾金凿落莫作思家恶緑鸭与鲈鱼如何可寄书有士人览之曰不闻鸭解附书云何言鸭予不答信乎栁子厚云作之难知之又难雌霓之赏为少也晁元升作田直孺墓表云故承议郎田君既葬八年其连姻宣徳郎晁端智来治兹城拜君墓下感松槚就荒阡陌萧然谓其里人曰君有徳于尔乡而不加敬其流风余烈尚接人耳目而封域遽至此况厯世之久拱木尽矣宜无有知者奈何乃属其族兄晁端中为文以表之将託于金石未刻也旡咎见之意若未快曰敢以一字易叔父之未安者乎曰云何曰欲换连姻二字为娅可否盖姊妹之夫曰娅也唐周邯自蜀买奴曰水精善沈水乃崑崙白水之属也邯疑瞿唐之险必有怪使水精入之久乃出曰下有闗不可渡得珠贝而还每遇潭洞多令探求輙得珍寳至汴或云八角井有神龙时逰水面意有颔下物复使觇之经夕始出跃于井口有金爪拏而入焉遂亡奴又有农夫耕地得劒磨洗适市值贾胡售以百千未可至百万约来旦取之夜归语妻子此何异而价至是庭中有石偶以劒指之立碎诘旦胡人载镪至则叹叱曰劒光已尽不复买农夫苦问之曰此是破山劒唯可一用吾欲持之破寳山耳农夫惋恨旬月不能巳予有诗云采玉应求破山劒探珠仍遣水精奴用此事也杜诗云虎气必腾上龙身寕久藏蕃劒诗也世传虎丘常有劒气状如虎延津劒跃化为龙也晋元康三年武库火咸见汉髙祖斩白蛇劒穿屋壁飞去许眞人名旌阳有蛟害人投劒斩之至唐复出渔者网而获之又武胜之知静江县事忽于滩中见雷公践㣲云逐一小蛇胜之以石投焉得一铜劒有文曰许旌阳斩蛟第三劒云予作劒诗曰蛇蛟已尽定飞去雷电歘惊重下来开元中河西将宋青春骁勐咸畏之西戎犯边每战运劒大唿执馘而旋未尝中锋镝后获吐蕃主帅问曰衣大虫皮者尔辈何不能害曰常见青龙突阵而来兵刃所及如击铜鐡我以为神助将军也乃知劒之异澶渊之役安牀子弩于城上使卒守之困着弩边忽寤惊起击而发之遂中一帅军退予曽戏作诗曰牀弩天诛韩统领劒锋神助宋将军韩嫣以佞倖窃冨贵作金弹丸射飞鸟长安人常逐之曰家饥寒逐弹丸荆山下多美玉居人以璞抵鹊符载寳劒水㫁蛟龙他日截饭䏑而食劒乃顽顿西戎献寳刀割玉如泥周穆王常藏之予曽戏题曰射飞何必捐金弹抵鹊虗烦用夜光切玉昆吾宁㓨豕㫁蛟干越岂刲羊李卫公镇南徐甘露寺僧有戒行公赠以方竹杖出大宛国盖公之所寳也及公再来问杖无恙否僧欣然曰巳规圎而漆之矣公嗟惋弥日予近在㳂江摄帅幕暇日与同僚逰甘露寺偶题近作小词于壁间云楼横北固尽日厌厌雨欵乃数声歌但渺漠江山烟树寂寥风物三五过元宵寻栁眼覔花英春色知何处落梅呜咽吹彻江城暮脉脉数飞鸿杳归期东风凝伫长安不见烽起夕阳间魂欲断酒𥘉醒独下危梯去其僧顽俗且瞶愀然谓同官曰方泥得一堵好壁可惜写了予知之戏曰近日和尚耳明否曰背听如旧予曰恐贤眼目亦自来不认得物事壁间之题漫圬墁之便是甘露寺祖风也闻者大笑晁以道赠予诗曰春去欣搜粟秋来漫䕶军以予劝率乡人捐赀助国及募畿东兵赴援也又曰迷楼赋就梦何处双庙诗成泪不孤以予尝作是赋陈古义以㓨今及作此诗哀往事以伤时耳又曰顾我何堪鸣玉佩如公不得侍金华予乃戏之曰公鸣玉佩来㡬何时耶盖公元祐党人之家上书邪等禁锢不得仕二十余年靖康中始落致仕为中书舍人兼太子詹事后得待制已暮龄矣世传丹砂炼为黄金碎以染笔入石不去名曰红沫予侍先人官厯阳尝览李翔作白字书霸王庙碑而其法不传亦红沫之类欤武侯创八阵图与木牛流马法后人俱不能得故予八阵图诗云八阵功成妙用藏木牛流马法俱亡后来识得常山势縦有桓温恐未详东坡死李方叔诔之曰道大不容才髙为累皇天厚土知平生忠义之心名山大川还千古英豪之气可谓简而当矣晁无咎死张文潜铭之曰车坚马良不得出门䇿驽驾朽道上纷纷兹亦可悲耶珊瑚钩诗话巻二珊瑚钩诗话卷三钦定四库全书珊瑚钩诗话巻三宋张表臣撰杜诗第一篇赠韦左丞文云今欲东入海即将西去秦或问云何曰道不行故也又云尚怜终南山回首清渭濵尝拟报一饭况懐辞大臣白鸥没浩荡万里谁能驯何谓也曰鸟兽不可与同羣终南清渭且徘徊而不忍别况辞大臣而欲去国哉自以谓得言之解逰龙门奉先寺云天闗象纬逼云卧衣裳冷予曰星河垂地空翠湿衣欲觉闻晨钟令人发深省予曰钟磬清心欲生縁觉𤣥都坛歌云王母书下云旗翻予觧云味道集虚僊真䧏焉故秋兴诗曰西望瑶池䧏王母同诸公登慈恩寺塔诗云回首叫虞舜苍梧云正愁予解曰周满瑶池乐未央卒云黄鹄去不息哀鸣何所投君看随阳鴈各有稻粱谋解曰黄鹄譬髙举逺引莫知所如往者随阳鴈譬志在随人拘于禄仕者天寳十三载先生始得官时上荒滛天下且乱故有虞舜之思周满之戒且叹识者见㡬而作吾人懐禄未快也示従孙济云权门多噂且欲㝷诸孙解曰噂噂言不忠信貌诗所以言背憎也且复㝷诸孙则莫如我同姓萱草秋巳死竹枝霜不繁淘米少汲水汲多井水浑刈葵莫放手放手伤葵根所来为宗族亦不为盘飱小人利口实薄俗难可论勿受外嫌猜同姓古所敦觧曰萱忘忧而已死竹可爱而不蕃则荒落甚矣水浊而不复其清源葵伤而不芘其根本则宗族乖离之况也此诗人因物而兴饮中八僊歌云李白一斗诗百篇长安市上酒家眠天子唿来不上船自称臣是酒中僊觧曰范传正李白碑云白多陪侍从之逰他日泛白莲池公不在宴皇情既洽召公作序公时被酒髙力士扶以登舟世云不上船船襟纽何穿凿如此曲江三章云即事非今亦非古予曰在今古间长歌激越梢林莽予曰振响林谷比屋豪华固难数吾人甘作心似灰弟姪何伤泪如雨予曰按先生进雕赋表云今贾马之徒得排金门上玉堂者衆矣独臣衣不盖体常寄食于人夫衆豪华而巳贫贱所谓士贤能而不用国之耻也吾虽甘心若死灰然而弟姪之伤涕零如雨何耶盖行成而名不彰友朋之罪也亲戚不能致其力闻长歌之哀所以涕洟也耶又曰短衣匹马随李广看射勐虎终残年予曰犹足以消英豪之气凡如是者甚衆诗多不载曹王臯封于曹济隂济北诸李皆其裔也有贞观开元两朝赐书五千巻世寳而读之仕者蝉聫不絶沈立谏议藏书万巻为阁以居之而子孙不能肄业有士人题诗曰莫遣中有蠧书鱼盖恐其壊而不能世也盖巖者徐之永安镇邵氏仆也朴鲁有絶力能兼衆人之役其主不以为异一夕有豪贼六人刼持其家举室尽逃恣所取伤五人杀首者一人将出巖手刃追之衆谓一夫不足畏巖力战贼骇汗伺其困益奋俄仆一贼余乃引去然终无一人助之复追迨贼曰还尔物因掷金帛道上巖不知其计也却顾逗遛遂逺莫及巖啮臂指自恨无人主其才而使巳尽灭贼明日邑吏至逻近郊获余党徴巖于邑邑白大府赏以法闻巖之勇者莫不惊异或曰彼偶然奋不顾死耳子曰非也人惟处死之难徒勇而无义虽死不贵巖之勇以卫其主奋一身以当衆贼卒以取胜可谓难矣呜唿巖仆𨽻也今之为仆者或聚千指缓急鲜有为用况以寡敌衆如巖之忠勇者身居贱𨽻而其为凛然适于义彼有居朝廷尸禄位而以士夫自名一持于患害反畏缩求免不欲一毫损于巳况能死忠以自见乎然则巖非特异于童仆也因传其事以为世有贵者劝焉济北晁端中元升记予读元升书盖巖事知君子之用心也善善恶恶所以风天下耶惜乎巖之絶力始不䝉主人之异视巖之忠勇终不闻主人之厚赏天下之事每每如此君子所为叹息也哉天寳末禄山陷西京大搜文武朝臣及异嫔乐工不旬日得梨园弟子数百人大㑹于凝碧池乐作梨园旧人不觉歔欷相对泣下羣逆露刃脇之而悲不巳有雷海青者投器于地西向恸哭支解于庭闻之者莫不伤痛时王维被拘于菩提寺赋诗曰万户伤心生野烟百僚何日再朝天秋槐叶落深宫里凝碧池头奏管絃他日縁此诗得不死然愧于雷海青多矣杜牧之息夫人诗曰细腰宫里露桃新脉脉无言㡬度春至竟息亡縁底事可怜金谷坠楼人与所谓莫以今朝宠能忘旧日恩看花满眼泪不共楚王言语意逺矣盖学有浅深识有髙下故形于言者不同也春回上林苑花满洛阳城崔湜诗也湜弱冠登科不十年掌贡举父楫同省为侍郎及登宰辅始三十有七容止端雅文辞清丽尝暮出端门下天津桥马上吟此句时张说为工部侍郎望之杳然而叹曰此句可効此位可得其年不可及也使湜令终当时朝士岂能出其右哉故杜诗云文章一小技于道未为尊或以此也李抱真镇潞州军资匮乏有僧为衆所信公谓曰假和尚之道以济吾军如何僧曰无不可者公曰但言请于毬塲焚身某当自使宅穿一地道通连火作即潜入僧喜从之遂陈状积薪贮油因为七日道塲昼夜香灯梵呗公亦引僧视穴使不疑公率监军僚吏膜拜以俸入檀施堆于其傍由是士女骈阗舍财亿计七日遂击钟举火巳塞地道矣须㬰灰烬明日籍所施得数十万军资取足别求所谓舍利者选地造塔葬焉出尚书故实张燕公遭姚元之奏明皇怒曰卿与御史共按其事急唿中丞李林甫以诏付之林甫曰说多智谋是必困之处于剧地崇曰丞相得罪未宜太逼曰公必不忍即说害林甫以诏付余御史中路以坠马告初说旬月前有门下生窃宠婢将寘于法生唿曰公无缓急用人乎见色不能禁人之常情何靳靳于一婢耶说竒其语释之且付以婢生去杳不闻问忽一日直诣说有忧色曰感公之恩欲报乆矣今闻公为姚相所谗祸且至愿得公平生所寳以免难公厯指数之曰未也公凝思良久忽曰近有以鸡林夜明帘为献者生曰足矣因请手札数行恳求于九公主且曰上独不念在东宫时恩始终其惠乃反以谗见怒耶明日公主谒上具奏之上感动勑髙力士就御史台宣所按事并罢书生亦不复见昔留侯致白璧以谢项仇孟尝献狐裘以脱秦难蔡昭爱佩刀无辜见留虞叔捐圭则庶㡬免罪姚崇之事近之若书生者不䕶小行而能排难解纷殆侠士之流乎亦聪明疏通善知人矣客有献李卫公以古木者云有异公命剖之作琵琶槽自然其文成白鸽予尝语晁次膺曰公緑头鸭琵琶词诚妙絶盖自晓风残月之后始有移船出塞之曲然某亦曽有一诗公曰云何曰白鸽潜来入紫槽朱鸾飞去唳青霄江邉塞上情何限瀛府霓裳曲再调漫道灵妃鼔瑶瑟虚传僊子弄云璬小怜破得春风恨何似今宵月正髙曰诗亦不恶酒有若下谓乌程也九醖谓宜城也千日中山也蒲桃西凉也竹叶豫北也土窟春荥阳也石冻春富平也烧春劒南也桑落陜右也乌孙国有青田核莫知其木与实而核如五六升瓠空之盛水俄而成酒刘章曽得二焉集宾设之一核才尽一核又熟可供二十客名曰青田壶厯城北有使君林魏正始中郑公悫三伏避暑扵此取大莲叶置砚格上盛酒三升以簮㓨叶令酒与柄通屈茎吸之芗气清冽名曰碧筩酒予诗曰酿忆青田核觞宜碧藕筩直须千日醉莫放一杯空近时以黄柑醖酒号洞庭春色以糯米药曲作白醪号玉友皆竒絶者耳予暇日曽作酒具诗三十首有引曰咸通中皮袭美着酒中十咏其自序云夫圣人之诫酒祸也深矣在书为沈湎在诗为童羖在礼为豢豕在史为狂药余饮至酣徒以为融肌柔神消阻迷䘮頽然无思以天地大顺为隄封傲然不持以洪荒至化为爵赏抑葛天氏之民乎无懐氏之民乎噫天之不全予也多矣独以麴蘖全之于是征其具悉为之咏以继东臯子酒谱之后而有酒星酒泉酒篘酒牀酒垆酒楼酒旗酒樽酒城酒乡之咏以示吴中陆鲁望鲁望和之且曰昔人之于酒有注为池而饮之者有象为龙而吐之者亲盗瓮间而卧者将实舟中而浮者徐景山有酒鎗嵇叔夜有酒柸皆传于世故复添六咏予览之慨然叹曰予亦嗜酒而好诗者也昔退之有言送王含曰少时读醉乡记私怪隠居者无所累于世而犹有是言岂诚㫖于味耶及读阮籍陶潜诗然后知彼虽偃蹇不欲与世接然犹未能平其心或谓事物是非相感发于是有託而逃焉者也虽然尚有未尽者中古之时未知麴蘖杜康肇造爰作酒醴可名酒后近世以来人徒酣酗李白一斗为诗百篇自名酒僊郦食其辨士也初见沛公称髙阳酒徒杜根贤者也逃难宜城为酒家佣保郑广文贫而好饮苏司业送酒钱杜子美无钱賖酒而诗言酒债周官有酒正则掌之者必有其人以法式授酒材则醖之者必有其物翰林诗曰鸬鹚杓鹦鹉杯夫杓者勺也勺酒而错之杯中者也工部诗曰莫笑田家老瓦盆自从盛酒长儿孙夫盆者槃也载酒而寘之座中也韩奕诗云显父饯之清酒百壶壶便提挈故陶令挂之于车上吕公负之于杖头遇兴则倾之鸱夷之异名者耳丝衣诗云兕觥其觩㫖酒思柔觥为爵罚而于定国饮至一石不乱刘伯伦既醉以五斗解酲快饮痛釂则用之盖觚角之出类者耳注云觚受二升觯三升角四升散五升而觥七升又兕角为之形器特异于是更作酒后酒僊酒徒酒保酒钱酒债酒正酒材酒杓酒盆酒壶酒觥一十二诗而附益之庶古今同志而终始相成之义耶诗多不载古今诗体不一太师之职掌教六诗风赋比兴雅颂备焉三代而下杂体互出汉唐以来铙歌鼔吹拂舞予俞因斯而兴晋宋以䧏又有回文反复寓忧思展转之情双声叠韵状连骈嬉戏之态郡县乐石名六甲八卦之属不胜其变古有采诗官命曰风人以见风俗喜怒好恶皮日休云踈杉低通桥冷鹭立乱浪此双声也陆龟䝉尝曰肤愉吴都姝眷恋便殿宴此疉韵也刘禹钖曰东边日出西边雨道是无晴却有晴杜诗曰俱飞蛱蝶元相逐并蔕芙蓉本自双又曰满目飞明镜归心折大刀此皆风言又戏作俳优体二首纯用方语云异俗吁可怪斯人难并居家家养乌鬼顿顿食黄鱼旧识难为态新知巳暗踈治生且耕凿只有不闗渠西歴青羌坂南留白帝城于莬侵客恨粔籹作人情瓦卜传神语畬田费火耕是非何处定髙枕笑浮生予尝有语云碧藕连根丝不断红蕖着子意何多亦风人类也又婺州山中诗云作甽捉檐卸唿田欵乃侬山塘莫车水梅雨正分龙亦方语也予近作示客云㓨美风化缓而不迫谓之风采摭事物摛华布体谓之赋推明政治庄语得失谓之雅形容盛徳扬厉休功谓之颂幽忧愤悱寓之比兴谓之骚感触事物託于文章谓之辞程事较功考实定名谓之铭援古㓨今箴戒得失谓之箴猗迁抑扬永言谓之歌非鼔非钟徒歌谓之謡步骤骋骋斐然成章谓之行品秩先后叙而推之谓之引声音杂比髙下短长谓之曲吁嗟慨叹悲忧深思谓之吟吟咏情性总合而言志谓之诗苏李而上髙简古澹谓之古沈宋而下法律精切谓之律此诗之语衆体也帝王之言出法度以制人者谓之制丝纶之语若日月之垂照者谓之诏制与诏同诏亦制也道其常而作彛宪者谓之典陈其谋而成嘉猷者谓之谟顺其理而廸之者谓之训属其人而告之者谓之诰即师衆而申之者谓之誓因官使而命之者谓之命出于上者谓之教行于下者谓之令时而戒者勅也言而喻之者宣也谘而扬之者賛也登而崇之者册也言其伦而㭊之者论也度其宜而揆之者议也别嫌疑而明之者辨也正是非而着之者说也记者记其事也纪者纪其实也篡者纉而述焉者也䇿者条而封焉者也传者传而信之也序者绪而陈之也碑者披列事功而载之金石也碣者揭示操行而立之墓隧也诔者累其素履而质之鬼神也志者识其行藏而谨其终始也檄者激发人心而喻之祸福也移者自近移逺使之周知也表者布臣子之心致君父之前也牋者修储后之问伸宫阃之仪也简者质言之而略也启者文言之而详也状者言之于公上也牒者用之于官府也捷书不缄插羽而传之者露布也尺牍无封指事而陈之者札子也青黄黼黻经纬以相成者总谓之文也此文之异名也客有问古今体制之不一者劳于应答乃着之篇以示焉予以百司従车驾止建康一日谒内相朱子发论文甚洽适有数清贵俱在座顾不肖而谓诸人曰兹人文学该赡尤长于诗然坐是以穷耳意谓古人有言诗能穷人故也予奋然答曰内翰之言误矣夫诗非能穷人待穷者而后工耳此欧阳文忠公之语也以不肖观之犹为未当诗三百六篇其精深醇粹博大宏逺者莫如雅颂然鸱鸮之诗周公所作也泂酌之诗召公所作也诗云吉甫作颂穆如清风其诗孔硕其风肆好顾不美乎数君子者顾不达而在上功名富贵人乎何诗能穷人又何必待穷者而后工耶汉唐以来不暇多举近时欧阳公王荆公苏东坡号能诗三人者亦不贫贱又岂碌碌者所可追及然则谓诗能穷人者固非矣谓待穷者而后工亦未是也夫穷通者时也达则行于天下穷则独善其身政不在能诗与不能诗也座客为之怃然珊瑚钩诗话巻三