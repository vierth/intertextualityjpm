干兴元年十二月日文林郎试祕书省校书郎权集庆军节度推官监泰州西溪鎭盐仓范某谨斋戒选日裁书拜于右丞阁下某闻先知觉后知先觉觉后觉伊尹之心也哲人传焉故贤贤相与其道不息若显若隐者则惟时尔使伊尹之心邈乎无传则贤贤相废来代以降岂复有致君尧舜觉天下之后觉者哉今有施阿衡之才之道而将博其传者可无眷眷以求其人乎有服膺仁义亲逢圣贤而未预其𫝊者可无遑遑以听于大人之门乎敢斋戒以辨之恭惟右丞维岳降神仪我华旦文以鼓天下之动学以逹天下之志始乃育大节历小位艰难备思造次惟道践七諌之清列奉万枢之宻府奏议森乎朝听顾问沃于天心早以位峻中司礼严百辟人神恊赞贰于台宰邴侯之问系乎𢡖舒叔相之才着于礼乐而常居以正色动惟至诚名可巽而道不可屈怀可卷而节不可降故昨让庙堂之高回星象之度能轻人之至重易人之至难故道清朝廷名高泰山盖尽美矣然我宋重明累圣与周比隆贤人之业宜卫社稷当复正荧煌之座爲万邦之休光四海之景福此右丞之才之道之万一也天下才士莫不稽颡仰望光明但仲尼日月之阶难爲其升尔某何人也可预陶甄之末其大幸者生四民中识书学文爲衣冠礼乐之士研精覃思粗闻圣人之道知忠孝可以奉上仁义可以施下功名可存于不朽文章可贻于无穷莫不感激而兴慨然有益天下之心垂千古之志岂所谓不知量也又昔人云一卷之书必立之师岂天下之道无从而正之而可得其指要乎某所以鸡鸣孜孜望其有𫉬于此而当世大君子以某雕虫之技而怜之者有矣未有谓某之诚可言天下之道者今复吏于海隅葭菼之中与国家补锱铢之利缓则罹咎勐且贼民穷荒绝岛人不堪其忧尚何道之可进自惜属文未逹见书未博三十爲学未𫉬事大贤人之师周旋其心未能受大君子之道其愚不巳尚遑遑乎听于大人之门恭惟右丞播洪钧之仁矜其不肖以一言置于左右至于稼穑之难狱讼之情政教之繁简货殖之利病虽不能辨亦甞有闻焉似可备僚俊之末议且使朝夕执事于前观之可否如得其诚愿预教育然后天下之道可得而明阿衡之心可得而传使某会遇之日有益于当时有垂于将来乃右丞之道传传而不朽矣昔郭隗以小才而逢大遇则燕昭之名于今称道黄公天人也有以跪履而授帝师之道者岂以孺子而舍诸智愚不同人则然矣先民有言曰希圣者亦圣之徒也此庶几于万一然干犯台严无任狂越战兢之至不宣某再拜稽首天圣八年月日具衔范某谨斋沐再拜上书于资政侍郎合下某近者伏蒙召问曽上封章言朝廷礼仪事果有之乎某尝辱不次之举矧公家之事何敢欺默因避席而对曰有之遽奉严教云尔岂忧国之人哉衆或议尔以非忠非直但好竒邀名而已苟率易不已无乃为举者之累乎某方一二奉对公曰勿为强辞某不敢犯大臣之威再拜而退退而思之则自疑而惊曰当公之知惟惧忠不如金石之坚直不如药石之良才不为天下之竒名不及泰山之髙未足副大贤人之清举今乃一变为尤能不自疑而惊乎且当公之知为公之悔傥默默不辨则恐搢绅先生诮公之失举也如此某何面目于门墙哉请露肝膂之万一皆质于前志非敢左右其説惟公之采择庶几某进不为贤人之疑退不为贤人之累死生幸甚死生幸甚某天不赋智昧于几微而但信圣人之书师古人之行上诚于君下诚于民韩愈自谓有忧天下之心由是时政得失或尝言之岂所谓不知量也盖闻昔者圣人求天下之言以共理天下于是命百官箴阙百工献艺则大臣小臣无非谏也建善旌立谏鼔谘刍荛采謡咏斯则何逺何近咸可言也此诚歴代令王惧上有所未闻下有所未达特崇此道以致天下之言俾九重之深无所蔽也亦必忧国大臣惧义有所未从谏有所未上复广此道以致天下之情冀万乘之心有以动也某又闻事君有犯无隠有諌无讪杀其身有益于君则为之卫顗曰非破家为国杀身成君者谁能犯颜色触忌讳建一言哉亦忠臣之分也而曰不在其位不谋其政者谓各司其局不相侵官如当二千石之位则不责尚书之政当尚书之位则不责三公之政非言路之谓矣又曰天下有道庶人不议盖言有道之朝教化纯被则庶人无所议焉某登进士第由幕府歴宰字为九卿之属似非庶人敢不议乎如云逺不当谏则伯夷叩马谏武王岂近臣哉太公谓之义士夫子称其贤人曽不以逺而为过乎至于颖考叔曹刿杜蒉絃髙鲁仲连梅福之徒皆逺而谋国者也前史嘉之况国家以公之清举置某于近合同文馆之列唐文皇于此延天下之才使多识前言徃行以谘政教之得失备廊庙之选用如朝廷延才之意不减于前则某事君于此非逺也又闻言未及而言谓之躁今国家诏百官转对使明言圣躬之过失宰司之阙遗其不预转对者俾实封章奏以闻则某非言未及而言也若以某好竒为过则伊尹负鼎太公直钓仲尼诛侏儒以尊鲁夷吾就缧绁而霸齐蔺相如夺璧于强隣诸葛亮邀主于敝庐陈汤矫制而大破单于祖逖誓江而克清中原房乔杖策于军门姚崇臂鹰于渭上此前代圣贤非不竒也某患好之未至尔若以某邀名为过则圣人崇名教而天下始劝庄叟云为善无近名乃道家自全之説岂治天下者之意乎名教不崇则为人君者谓尧舜不足慕桀纣不足畏为人臣者谓八元不足尚四凶不足耻天下岂复有善人乎人不爱名则圣人之权去矣经曰立身扬名又曰善不积不足以成名又曰耻没世而名不称又曰荣名以为寳是则教化之道无先于名三古圣贤何尝不着于名乎某患邀之未至尔某又闻天生蒸民各食其力惟士以有徳可以安君可以庇民于是圣人率民以养士易曰不家食吉如其无徳何食之有某官小禄微然嵗受俸禄仅三十万窃以中田一亩取粟不过一斛中稔之秋一斛所售不过三百金则千亩之获可给三十万以丰歉相半则某嵗食二千亩之入矣其二千亩中播之耨之获之敛之其用天之时地之利民之力多矣傥某无功而食则为天之螟为民之螣使鬼神有知则为身之殃为子孙之患某今职在校讐务甚清素前编后简海聚云积其间荒唐诡妄之书十有七八朱紫未辨膏肓奈何某栖迟于斯絶无补益上莫救斯文之弊下无庇斯人之徳诚无功而食矣所可荐于君者惟忠言耳况我国家以六合之广四叶之盛抚既济之会防未然之几兢兢持盈日昃不暇谓今天下民庶而未富士薄而未教礼有所未格乐有所未谐多士之源有所未澄百司之纲有所未振兵轻而有所未练边虚而有所未计赏罚或有所未一恩信或有所未充乃诏百官转对其未预者竝许封章此吾君尽心以虚受天下之言也亦天下君子尽心以助成王道之日也然献言之初或有所赏于是浮浅侥觊之辈争为烦言或采其细而伤其力或夸其利而隠其害下冒上之宠而矫其辞上疑下之躁而轻其説此政教之大害也某逺观五帝三王爵以尚徳禄以报功未有赏其空言者至于舜俞禹拜惟重其言而行之逮夫春秋之时则有举贤之赏唐文皇赏孙伏伽之谏以天下始定而权以进之未使久行焉今朝廷必欲求有道之言在其择而必行不在其诱于必赏言而无实则真有忧天下之心者不废其进焉然后下不冒上之宠而直其辞上不疑下之躁而重其说此政教大利也某亦尝闻长者之余论郁于胸中而莫敢罄发者耻与浮浅侥觊之徒受上之疑于国门矣某昨辄言国家冬至上夀之礼者斯言有罪必不疑其侥觊矣是故经一死以重万代之法请皇帝率亲王皇族于内中上皇太后万夀请诏宰臣率百僚于前殿上两宫圣夀实无减皇太后尊崇之威又足存皇帝贵髙之体盖一人与亲王皇族上夀于内则母子之义亲君臣之礼异与百僚上夀于外则是行君臣之仪非敦母子之义在今两宫慈圣仁孝之徳而行此典则未见其损奈何后代必有舅族强炽窃此为法以仰制人主者矣圣朝既不能正之使后代忠臣何所执议先王制礼之心非万世利则不行焉或五帝不相沿乐三王不相袭礼此何泥于古乎某谓礼乐等数沿革可移帝王名器干坤定矣岂沿革之可言哉若谓某不知圣人之权则孔子何以谓晋文公谲而不正以臣召君不可以训书曰天王狩于河阳是讳其权而正其礼也岂昧于权哉小臣昧死力言大臣未能力救苟诚为今日之事未量后代之患岂小臣之狂言大臣之未思也某天拙之效不以富贵屈其身不以贫贱移其心傥进用于时必有甚于今日庶几报公之清举如求少言少过自全之士则滔滔乎天下皆是何必某之举也夫天下之士有二党焉其一曰我发必危言立必危行王道正直何用曲为其一曰我逊言易入逊行易合人生安乐何用忧为斯二党者常交战于天下天下理乱在二党胜负之间尔傥危言危行获罪于时其徒皆结舌而去则人主蔽其聪大臣丧其助而逊言逊行之党不战而胜将浸盛于中外岂国家之福大臣之心乎人皆谓危言危行非逺害全身之谋此未思之甚矣使搢绅之人皆危其言行则致君于无过致民于无怨政教不坠祸患不起太平之下浩然无忧此逺害全身之大也使搢绅之人皆逊其言行则致君于过致民于怨政教日坠祸患日起大乱之下汹然何逃当此之时纵能逊言逊行岂逺害全身之得乎凡今之人生于太平非极深研几岂斯言之信哉昔魏晋之乱哲人罹忧至有管宁之徒涉海而遁某今进危言于君亲蹈危机于朝廷不犹愈于涉海之险而遁于异域者乎傥以某逺而尽心不谓之忠言而无隠不谓之直则而今而后未知所守矣惟公察某之辞求某之志谓尚可教则愿不悔前日之举而加平生之知使某罄诚于当时垂光于将来报徳之心宜无穷已傥察某之志如不可教则愿昌言于朝以絶其进前奏既已免咎此书尚可议责使黜之辱之不为贤人之累则某退藏其身省求其过不敢以一朝之责而忘平生之知报徳之心亦无穷已恭惟资政侍郎羽翼旧贤股肱近辅赫赫之猷天下所望愿论道之余一赐鉴虑与其进则天下如某之徒皆不召而进矣与其退则天下如某之徒皆不斥而自退矣决天下进退者其在公一言乎干犯台严不任战惧之至不宣某再拜某顿首窃惟皇上念天下之计至大至重思得良大夫主之故窹𥧌合下之贤复有此拜而人莫得间之忧国者可不相庆然天下之计其难久矣自李唐中㣲天下多事诸节度各聚州兵据征赋以自支故有尾大不掉之衅起矣此非唐之本谋但四方纵横扑灭不暇故因其有功而分裂之盖不得已也皇朝开造天下特革其𡚁重兵聚于京师至于诸节度之兵亦皆赡于度支诚长世之䇿也然祖宗之初约天下之入以周其用则倍有余矣而八九十年间朝廷全盛用度日滋增兵颇广吏贠加冗府库之灾土木之蠧夷狄之贪水旱之患又先王食货之政覇王之略变通之术不得行于君子而常柅于群吏则天下之计宜其难矣某岀于孤平感遇非浅亦尝靣陈君天下之计而应和者寡故不得行及其居外固当不复爲言今合下再领大计必欲尽心爲国家逺图是君子可行之时非羣吏之可柅也某欲笔削于左右请公自行之则虑搢绅多言谓合下力革前数君子之爲以结上意又欲言于朝廷俟当合下主议之亦惧𫉬晚节躁言之谤以故迟迟而莫能发但媿致身有余报国无状尔愿合下熟念天下长久之计考前贤至当之论则必变而通之非俟某之云云也残暑惟自重爲祷不宣某上某启近辱真诲荅以报之自信之心弗改于旧此金石其诚对明神而无愧天下识者所以重道卿之髙正爲此矣然国之安危存亡系于其人正人安则王室隆正人危则天下忧故君子安其身而后动易其心而后语所以身安而国家可保岂特厚于己耶汉李膺之徒黒白太明而禁锢戮辱虽一身洁清千古不昧柰何邪正相激速天下之祸汉室亦从而亡之仆以爲与国同忧之人宜弗爲也如与国存亡则有视死于鸿毛者岂特轻其己耶今上睿圣至仁惟股肱协德则尧舜同功天下爲寿前者数君子感遇激发而髙议直指不恤怨谤及羣毁交作一一斥去虽自信于心未足爲耻使太上用忠之意谓吾道无可信者此不爲重乎道卿能不鉴此宜其与国同忧无专尚名节而忘邦家之大则天下幸甚幸甚不宣某顿首右臣今分经略安抚都部署司职任在延州又发遣延州兵民公事其应荅诸路文字动涉机宜日不暇给凡有奏报朝廷事须精密臣独力当之必有谬误经略司虽有判官三员多在本司及别路勾当臣昨举欧阳修充本路掌书记寻以召归馆阁更不赴任臣窃见着作佐郎通判天雄军张方平富于文学复有才用乞朝廷改除充本司掌书记右臣叨膺圣寄充前件职任即日㳂边巡按其有将帅之能否军旅之勇怯人民之忧乐财利之通塞戎狄之情伪皆湏广接人以访问复尽心以思度其于翰墨无暇可为而或奏议上闻军书丛委情须可达辞贵得宜当借俊僚以济机事臣访于士大夫皆言非欧阳修不可文学才识为衆所伏往者缘臣之罪有黩朝听盖本人素好议论闻于搢绅只如臣为谏官之初杜衍任中丞之日修皆曾移书责臣等缄默无执非独有髙若讷之让也以此明之实非朋党若纳知其无他亦常追悔臣切于集事不敢避嫌其人见权滑州节度判官伏望圣慈特差充经略安抚司掌书记随逐巡按所典书奏并国家之事非臣下之私若不如举状臣甘欺罔之罪