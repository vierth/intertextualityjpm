金刚经补註X卍XXX律而惟文字之是咎抑末矣古语云若非玉人梦破别有生涯安得四海五湖斩新日月斯孟嘉补註意乎请以是征诸识者旹天启丙寅仲夏既望汰生居士查应光撰永明智觉禅师云夫金刚般若能开解脱之门玉偈波罗善入菩提之路行行而非空非有句句而无去无来经说三十二分功德难量圆持四句偈文殊因莫测书写读诵当生华藏之天为人演说定达涅槃之宅般若乃菩提佛母信心即功德道源长养圣胎出生妙法大抵看经通义问道穷源启净信心具择法眼心心无间理全彰念念不忘文自现遗辞而解义左右逢源如盘之走珠纵横无碍信解受时者洞明真性见闻随喜者咸悟菩提流通天上人间普徧微尘剎海大虗无际法施何X穷以斯般若功勋总报四恩三有观夫空如来藏碎祖师关独露真常无非般若三心不动六喻全彰七宝校功四句倍胜若乃循行数墨转益见知宗眼不明非为究竟嗟夫微宣奥旨石火电光密显真机银山铁壁瞥生异见滞在中途进步无门退身迷路聊通一线俯为初机良马见鞭追风千里矣金刚般若波罗蜜经补註卷上三山鹤轩居士韩巖集解海阳梦华居士程衷懋补註金刚者金中精坚者也刚生金中百鍊不消取此坚利能断坏万物譬如智慧能断一切烦恼转为妙用般若者梵语也华言智慧性体虗融照用自在故云般若梵语波罗蜜华言到彼岸欲到彼岸须凭般若不着诸相谓之彼岸若着诸相谓之此岸又云心迷则此岸心悟则彼岸经者经也见性之径路也道川禅师云法不孤起谁为安名颂曰摩诃大法王无短亦无长本来非皂白随处见青X黄华发看朝艶林凋逐晓霜疾雷何太急迅雷亦非光凡圣犹难测龙天岂度量古今人不识权立号金刚宗镜云此一卷经六道含灵一切性中悉皆具足只为受身之后妄为六根六尘埋没此段灵光不知不觉故佛发慈悲心愿一切众生齐超苦海共证菩提所以说是经大意只是为人解粘去縳直下明了自性究竟坚固万劫不坏如金性坚刚也法会因由分第一标举教起根源依昭明所断之分颂曰圣凡同聚给孤园似月如星共一天持钵着衣弘圣化人人尽是火中莲如是我闻一时佛在舍卫国千二百五十人俱如是我闻如来临涅槃日阿难问曰佛灭度后一切经首初安何字佛言初安如是我闻次显处所盖如是者指一经所闻法体也我闻阿难谓如是之法我从佛闻也一时即如来说法机应和合时也佛者觉也佛是教主尊极名佛若以诸大宗师言之如者众生之性万别千差动静不一无可比类无可等伦是者只是众生性之别名离性之外更无别法又云法非有无谓之如皆是佛法谓之是川禅师云古人道唤作如如早是变也且道变向甚么处去咄不得乱走必竟作么生道火不曾烧却口如如静夜长天一月孤是是水不离波波X是水镜水尘风不到时应现无瑕照天地我者为性自在强名之也又云身非有我亦非无我不二自在名为真我闻者听闻也经云听非有闻亦非无闻了无取舍名为真闻川禅师云净躶躶赤洒洒没可把颂曰我我认得分明成两箇不动纤毫合本然知音自有松风和切忌随他去颂曰猿啼岭上鹤唳林间断云风卷水激长湍最爱晚秋霜午夜一声塞鴈觉天寒一时者谓说理契机感应道交之时也川禅师云一相随来也颂曰一一破二成三从此出干坤混沌未分前巳是一生参学毕时如鱼饮水冷暖自知颂曰时时清风明月镇相随桃红李白蔷薇紫问着东君总不知佛者内觉无诸妄念外觉不染六尘又云非相而相应身佛也相而非相报身佛也非相非非相法身佛也川禅师云无面目说是非汉颂曰小名悉达长号释迦度人无数摄伏羣邪若言他是佛自已却成魔祇把一枝无孔笛为君吹起太平歌在者所在之处也川禅师云客来须看不得放过随后便打颂曰独坐一炉香经文诵两行可怜车马客门外任他忙舍卫国者波斯匿王所居之国祇者匿王太子祇陀也树是祇陀所施故言祇树给孤独园者给孤长者所施之园共建立精舍也比丘者去恶取善名小比丘善恶俱遣名大比丘也若悟达此理即证阿罗汉位能破六贼小乘四果人也川X禅师云独掌不浪鸣颂曰巍巍堂堂万法中王三十二相百千种光圣凡瞻仰外道归降莫谓慈容难得见不离祇园大道场尔时世尊食时着衣持钵洗足巳敷座而坐尔时佛现世时也世尊三界四生中智慧福德无有等量一切世间之所尊也食时正当辰食将办之时也着衣服僧伽黎柔和忍辱衣也乞食佛以禅悦法喜为食而行乞者示同凡僧欲令折已慢幢生彼福德也次第如来慈悲不择贫富平等普化也洗足净身业也敷座而坐跏趺入禅示一切法空也川禅师云惺惺着颂曰饭食讫兮洗足巳敷座坐来谁共委向下文长知不知看看平地波涛起善现起请分第二善现起请佛法为众决疑颂曰解空特地播风云九曲难穿问世尊两镜光含千古意珠玑泻出显家门时长老须菩提在大众中善付嘱诸菩萨时空生起问之时也长老德尊年高也梵语须菩提华言解空亦名善现从座起至恭敬乃请法之仪右膝着地先净三业摧伏身心也合掌心合于道道合于心也希有佛性含容万法无可比类也如来如者佛性之本体也来者佛性之应用也如如不变而应现万缘非来非去心常空寂也善护X念者为护根熟菩萨与智慧力令其成就自行与教化力令其摄受众生也善付嘱者为付嘱根未熟菩萨巳得大乘者令其不舍未得大乘者令其胜进也梵语菩萨华言道心众生常行恭敬乃至蠢动含灵悉起敬爱之心不生轻慢也川禅师云如来不措一言须菩提便兴赞叹具眼胜流试着眼看颂曰隔墻见角便知是牛隔山见烟便知是火独坐巍巍天上天下南北东西钻龟打瓦咄世尊善男子善女人云何应住云何降伏其心梵语阿耨多罗三藐三菩提华言无上正等正觉谓真性也发阿耨三菩提心谓求真性成佛之心云何应住言云何可以安住谛理云何降伏言云何可以折摄散乱须菩提谓凡夫妄念烦恼无边当依何法则得调伏也川禅师云这问从甚处出来颂曰你喜我不喜君悲我不悲鴈思飞塞北燕忆旧巢归秋月春花无限意箇中只许自家知佛言善哉善哉须菩提唯然世尊愿乐欲闻如汝所说是佛赞叹须菩提能知我意善教诸人不起妄念心常精进勿令染着诸法相也谛听者谓汝当了达声尘本来不生勿逐语言详审而听也应如是住者如来欲令众生之心不生不灭湛然清净即能见性也逍遥翁云凡人心境清净是佛国净土心境浊乱是魔国秽土也黄柏运禅师云凡夫多被境碍心事碍理常欲迯境以安心屏X事以存理不知乃是心碍境理碍事但令心空境自空理寂事自寂勿倒用心也又云凡夫取境智者取心心境双亡乃是真法亡境犹易亡心至难人不敢亡心恐落于空无捞摸处不知空本无空唯一真法界耳故万法唯心心亦不可得既无所得便是究竟何必区区更求解脱也如是降伏其心者若见自性即无妄念既无妄念即是降伏其心矣唯然应诺协望之谓愿乐欲闻欣乐欲闻其法也川禅师云往往事从叮嘱生颂曰七手八脚神头鬼面棒打不开刀割不断阎浮踔踯几千回头头不离空王殿大乘正宗分第三佛教菩萨六度圆修众生一体无我无人谁归灭度故立此名颂曰大乘境界尽含容凡圣元来事一同扫尽微尘生死念依然面目旧家风佛告须菩提诸菩萨摩诃萨寿者相即非菩萨摩诃萨摩诃言大心量广大不可测量乃是大悟人也众生谓于一切善恶凡圣等见有取舍心起无量无边烦恼妄想轮回六道是也无明迷覆为卵生烦恼包褁为胎生爱水浸淫为湿生歘起烦恼为化生教中云眼耳鼻舌不能回光内烛有所贪漏即堕四生谓胎卵湿化是也色声香味回光内烛无所贪漏即证四果谓须陀洹等是也傅大士云空生初请问善逝应机酬先答云何住次教X如是修胎生卵湿化咸令悲智收若起众生见还同着相求若有色谓凡夫执着之心妄见是非不契无相之理若无色执着空相不修福慧若有想眼见耳闻遂生妄想口说佛行心不依行若无想坐禅除妄犹如木石不习慈悲智慧方便若非有想有无俱遣语默双亡有取舍憎爱之心不了中道也非无想谓有求理心也临济云入凡入圣入清入净处处现诸国土尽是诸法空相是名真正见解你若爱圣憎凡生死海里浮沉我佛自谓也无余者真常湛寂也涅槃者菩萨心无取舍如大月轮圆满寂静众生迷于涅槃无相之法而为生死有相之身灭除灭度化度也如来指示三界九地各有涅槃妙心令自性入心无取舍无边烦恼转为玅用同证圆满清净涅槃渡生死大海实无众生得灭度者谓如上九类众生皆由自之业缘而有清净本性无众生可度无涅槃可到一切众生本来是佛也造化因心偈云赋象各由心影响无欺诈元无造化工众生自造化我相倚恃名位权利攀高接贵轻慢贫贱愚迷之流人相有能所心有知解心未得谓得未证谓证自恃持戒轻破戒者众生相谓苟求希望之心言正行邪口善心恶寿者相觉时似悟见境生情执着诸相希求福德有此四相则同众生非菩萨也临济禅师云五蕴身田内有无位真人堂堂显露何不识取但于X一切时中切莫间断触目皆是只为情生智隔想变体殊所以轮回三界受种种苦敢问诸人触目皆是是箇甚么一一山河无隔碍重重楼阁应时开川禅师云顶天立地鼻直眼横颂曰堂堂大道赫赫分明人人本具箇箇圆成祇因差一念现出万般形妙行无住分第四于一切法非即非离无违无住颂曰透过声香色是谁投身饲虎自家为精金百鍊虽光彩且不重添眼上眉复次须菩提菩萨于法其福德不可思量复次连前起后之辞菩萨于法者总标一切空有之法如六尘诸法是也应无所住一切之法应当无所住着也法华经云十方国土中惟有一乘法谓一心也心即是法法即是心二乘之人谓心外别有法遂生执着住于法相此同众生之见解也逍遥翁云凡人不识自佛一向外求住相迷真分别他境不为助道但求福门似箭射空如人入暗菩萨了悟人法二空心无取舍能知凡圣一等空色一般善恶一体临济和尚颂云心境顿消融分明色与空欲识本来体青山白云中是菩萨心无所着也布者普也施者舍也菩萨所修六度万行以布施为初度摄后五度谓除人我众生寿者四相烦恼妄想取舍爱憎之心世尊即以教法布施X内破一切执着外即利益一切众生菩萨布施皆应无住不见有我为能施人不见有他为受施者不见中间有物可施三体皆空住无所住清净行施不忧已乏不望报恩不求果报也凡夫布施希求福利此是住相布施也永嘉大师云住相布施生天福犹如仰箭射虗空逍遥翁云诵金刚经者若人了知住无所住心得无所得法者此名慧业若人日积课诵之功希求福利此名福业二者相去如霄壤也不住色布施谓智慧性照见一切皆空无色可舍名为布施如药对病如空含有有病既除空药俱遣色空泯绝中道皆亡了无一法可得不若二乘舍色取空是为不住色而行布施玄奘法师所译经云不住于色不住非色香味触法一例皆然是故空有悉皆无住无空可取无有可舍空有同如一体平等平等行施即如法界不住有施不住无施不得有无二边障碍施心广大犹如虗空所获功德亦复如是故经中举十方虗空较量施福即斯意耳华严经云不求色声香与味亦不希求诸玅触但为救度诸众生常求无上最胜智此正所谓行布施也傅大士云施门通六行六行束三檀资生无畏法声色勿相干二边纯莫立中道不须安欲覔无生理背镜向心观临济云佛有六通者谓入色界不为色惑入声界不被声惑入香界不被香惑入味界不被味惑入身界不X被触惑入意界不被法惑达此六种皆是空相不能系缚此乃无依道人虽是五蕴秽陋之身便是地行菩萨黄蘖云本是一精明分为六和合一精明者一心也六和合者六根也各与尘合眼与色合耳与声合鼻与香合舌与味合身与触合意与法合中间生六识为十八界若了十八界无所有一切皆空束六和合为一精明此乃了悟之人唯有真心荡然清净菩萨应如是布施者谓舍除一切烦恼憎爱之心也然烦恼本性皆是妄见有何可舍经云一切诸有如梦如幻一切烦恼是魔是贼逍遥翁云夫烦恼性是佛境界观烦恼性空是正修行学人若止依此观炼精至不须求别法也又云夫见性之人十二时中凡遇逆顺境界心即安然不随万境所转一任毁谤于我我既不受恶言谤黩返归自已所谓自作自受者也譬如有人手执火炬拟欲烧天徒自疲困终不可得故古德云心随万境转转处实能幽随流认得性无喜复无忧不住于相者非但见色是相一切种种分别皆名为相如是之相皆从因缘而生应知一切分别皆如梦幻遇缘即施缘散即寂是故佛言凡所有相皆是虗妄又西明和尚云法相若是有可言住诸相法相既本无故言不住相逍遥翁云须知诸法如梦如幻如影如响如水中月如镜中像又云了达一切法不住一切相心如虗空自然无碍X心住于相即属有法故知一切法不住一切相即能见佛性也若住相布施但得人天果报而巳傅大士云若论无相施功德极难量行悲济贫乏果报勿须望凡夫情行劣初且略称扬欲知檀状貌满空徧十方川禅师云若要天下行无过一艺精颂曰西川十样锦添华色转鲜欲知端的意北斗面南看虗空不碍丝头念所以彰名大觉仙须菩提于意云何东方虗空菩萨但应如所教住不也世尊须菩提谓虗空我思量之实无可思量也不可思量者既巳觉悟心无能所即无我人众生寿者四相虽不徼福自然离生死苦受涅槃乐无限福德岂可思量但应如所教住谓诸学人当依佛教行无所住必得悟入也盖由不住相施施契性空空性无边施福无边故举十方虗空以为其喻川禅师云可知礼也颂曰虗空境界岂思量大道清幽理更长但得五湖风月在春来依旧百花香如理实见分第五如理之见理本无见无见之见是为实见颂曰悟处分明见得真镜中面目自家身莫言诸相都拈却只是如今箇主人须菩提于意云何如来所说身相非身相不可以身相得见如来者如来真身本无生灭湛然常住託阴受形同凡演化故可以身相见者非X佛法身也色身有相法身无相色身者地水火风假合成人法身者即无形状相貌须菩提以凡夫但见色身不见法身故答是语所说身相即非身相者非无也凡夫谓色身是有执着修行所以不见佛性生死转重如来法身无相故言所说身相非身相谓无真实身相也华严经云佛以法为身清净如虗空故云门大师云我当时若见一棒打杀与狗子喫者此大乘先觉之人解黏去缚遣疑破执也黄蘖云夫学道人若欲得知要诀但莫于心上着一物佛真法身犹若虗空此谓法身即虗空虗空即法身常人谓法身徧虗空处虗空中含容法身不知法身即虗空虗空即法身也虗空与法身无异相佛与众生无异相生死与涅槃无异相烦恼与菩提无异相离一切相即名诸佛颂曰凡相灭时性不灭真如觉体离尘埃了悟断常根果别此名佛眼见如来川禅师云且道只今行住坐卧是甚么相颂曰身在海中休觅水日行岭上莫寻山莺啼燕语皆相似莫问前三与后三佛告须菩提凡所有相若见诸相非相即见如来凡所有相皆是虗妄谓非独佛身相即无相凡所有相皆是虗妄是色身有相故言虗妄法身无相故言非相也若见诸相非相则见如来者言身虗妄即是人空言非相者即是法空若悟人法二空即见自性盖如来者乃自性不属去来也四大色X身本由妄念而生去来不实若执虗妄身相而欲见如来之性譬如认贼为子终无是处傅大师云如来举身相为顺世间情恐人生断见权且立虗名假言三十二八十也空声有身非觉体无相乃真形川禅师云山是山水是水佛在甚么处颂曰有相有求皆是妄无形无相堕偏枯堂堂密密何曾间一道寒光烁太虗正信希有分第六生正信向心斯人最为希有颂曰正信之人骨有灵心如果日洞然明眼空不见黄金贵面壁忘机海晏清须菩提白佛言世尊能生信心以此为实生实信不者须菩提谓前以无相行于布施即是因深得见无相如来即是果深因果之法既深恐如来灭后浊劫恶世之中无人听信故有是问傅大士云因深果亦深理密奥难寻当来末法后惟虑法将沉空生情未达闻义恐难任如能信此法定是觉人心华严经云信为道源功德母长养一切诸善法智度论云佛法大海信为能入是实信者实谛之阶也有持戒修福者不着诸相即是持戒心常空寂无诸妄念即是修福此人不被诸境所惑能生信心以此为实慈受深禅师云念念常空寂日用有大力此是三世诸佛行履处六代祖师行履处无功之功功不虗弃川禅师云金佛不X度鑪木佛不度火泥佛不度水颂曰三佛容仪总不真眼中瞳子面前人若能信得家中宝啼鸟山花一样春当知是人不于一佛二佛得如是无量福德种诸善根者世间种种善事不可胜计大槩止是诸恶莫作诸善奉行是也法华经云随宜方便事无复诸疑惑心生大欢喜自知当作佛傅大士云依他非自立必假众缘成日谢树无影灯来室乃明于无量千万佛所者显其巳多种善根谓见佛多闻法多修行多也乃至一念生净信者谓凡夫于诸法中起一切善恶凡圣等见有取舍心种种妄想不能生净信菩萨了悟人法二空无诸妄念心常清净听信其法故言一念生净信也傅大士云信心生一念诸佛尽能知生因于此日证果未来时三大经多劫六度久安施薰成无漏种方号不思议得如是福谓如来知见众生无诸妄念心常清净敬信其法所以得智慧胜玅功德不可测量川禅师云种瓜得瓜种果得果颂曰一佛二佛千万佛各各眼横兼鼻直昔年曾种善根来今日依前得渠力须菩提须菩提着衣喫饭寻常事何须特地却生疑何以故是诸众生无复我相无法相亦无非法相释生信得福之故该乎生法二空无复我人众生寿者相谓不倚恃名位势利精进持戒轻慢贫贱X愚痴破戒之流无能所知解心无苟求希望心言行相应也此生空也无法相者经云心生则一切法生心灭则一切法灭心既清净诸法皆空故无取舍一切善恶凡圣等见诸法相也亦无非法相谓不着能知解心不作有所得心无人无法内明实相外应虗缘也此法空也圜悟禅师云伶俐汉脚跟须点地嵴梁要硬似鉄游人间世幻视万缘把住作主不狥人情截断人我脱去知解直下以见性成佛直指妙心为阶梯及至作用外应虗缘不落窠臼办一片长久守寂淡身心于尘劳中透脱去乃善之善也川禅师云圆同大虗无欠无余颂曰无相非法相开拳复成掌浮云散碧空万里天一样何以故是诸众生若心取相不应取非法心若取相即取妄念故着我人众生寿者相也圜悟禅师云诸佛开示祖师直指唯心妙性径捷承当不起一念透顶透底于见成际不劳心力任运逍遥了无取舍乃真密印也黄蘖断际禅师谓裴丞相云佛与众生唯止一心更无差别此心无始以来无形无相不曾生不曾灭当下便是动念则乖犹如虗空无有边际唯此一心即便是佛佛与众生更无别异但是众生着相外求求之转失使佛觅佛将心捉心穷于尽形终无所得不知息念亡虑佛自现前不假修证本自具足若不决定信X此是佛纵使累劫修行终不成道取法相者谓言心外有法故着诸相也慈受云顺天门外古招提烂熳春光照锦溪物物更无心外法箇中能有几人知逍遥翁云欲外安和但内宁静心虗境寂念起法生水浊波浑潭清月朗修行之要靡出于斯黄蘖云造恶造善皆是着相着相造恶枉受轮回着相造善枉受劳苦都总不如便自认取本心心外无法此心即法法外无心将心无心心却成有一切在我默契而巳若取非法相谓有取舍善恶等相也疏云五阴空为法五阴相为非法即以阴空为药名法阴有为病名非法阴病既除空药亦遣非法既谢在法亦亡傅大士云人空法亦空二相本来同徧计虗分别依地碍不通圆成沈识海流转若飘蓬欲识无生理心外断行踪是不着诸法相也不应取法不应取非法谓有无俱遣语默双亡若取法相则有法执若取非法相则有空执有执则烦恼炽然无执则信心清净傅大士云有因名假号无相有驰名有无无别体无有有无形有无无自性妄起有无情有无如谷响勿着有无声是了中道也川禅师云金不博金水不洗水颂曰得树攀高未足奇悬崖撒手大夫儿水寒夜冷鱼难覔留得空船载月归以是义故如来常说法尚应舍何况非法执有说空因河用筏有执既丧空说奚存既是渡X河那更存筏傅大士云渡河须用筏到岸不须舡人法知无我悟理讵劳筌中流仍被溺谁论在二边有无如取一即被污心田法尚应舍何况非法者法相属有非法相属无乃两头见直须截断譬如人未渡河须假舡筏既到彼岸当离其筏不可执着也人未出生死爱河须假佛法既得度脱法亦当舍所以赵州道佛之一字不吾喜闻经云若人欲识佛境界当净其意如虗空外无一法而建立法尚应舍何况非法乎川禅师云水到渠成颂曰终日忙忙那事无妨不求解脱不乐天堂伹能一念归无念高步毗卢顶上行无得无说分第七当体空寂无物可得凡有言说皆为剩语颂曰识破娘生无所得虗空那话是和非炳然一句威音外云去云来天不移须菩提于意云何亦无有定法如来可说如来有所说法耶佛所问意恐人谓如来有所说也盖真如法体离有无相离言说相岂可以耳闻心得当知树下得道诸会说法但应身耳其报身法身无得无说也无有定法者根器有利钝学性有浅深随机设教对病用药法华经云诸根利钝精进懈怠随其所堪而为说法是故法无定相迷悟悬殊若未悟时似无所得若悟了时似有所得得与不得皆是妄见但不可执着自契中道岂有X定法可说川禅师云寒即言寒热即言热颂曰云起南山雨北山驴名马字几千般请看浩渺无情水几处随方几处圆何以故如来所说法皆不可取不可说非法非非法不可取者空生恐学人不悟如来无相之理不可说者恐学人执着如来所说章句也盖如来所说者无上菩提之法可以性修而不可以色相取可以心传而不可以口舌说也非无也非非不无也法本不有莫作无见法本不无莫作有见谓无即成断灭语有即成邪见须菩提所以两言其不可也是法也微妙玄通深不可识一以言有虽有而未甞有一以为无虽无而未甞无此非法非非法真空不空岂有定法可说也傅大士云菩提离言说从来无得人须依二空理当证法王身有心俱是妄无执乃名真若悟非非法逍遥出六尘川禅师云是甚么颂曰恁么也不得不恁么也不得廓落太虗空鸟飞无影迹拨转机轮却倒回南北东西任往来所以者何一切贤圣皆以无为法而有差别一切贤圣三世十方佛菩萨也无为者自然觉性无假人为一切贤圣皆用此法然法本无为何有差别第性有利钝学有浅深遂生差别见解既有差别见解故无定法也海觉元禅师云一金成万器皆由匠者智何必毗耶城人人说不二傅大士X云人法俱名执了即二无为菩萨能齐证声闻离一非所知烦恼尽空中无所依常能作此观证果定无疑川禅师云毫𨤲有差天地悬隔颂曰正人说邪法邪法悉归正邪人说正法正法悉归邪江北成枳江南橘春来都放一般花依法出生分第八诸佛所依之法尽从此经出颂曰百千妙义佛诸祖尽在毫端一密中七宝三千非比喻此心包纳太虗空须菩提于意云何若人满是故如来说福德多佛意欲显无为之福先将有漏之福较量三千大千世界七宝布施乃是住相布施希求福利得福虽多而于识心见性了无所得盖布施供养身外之福受持经典德性之福身福借物而修物有限而福亦有限非福德性之比故言如来说福德多以其有限得以计其多寡也傅大士云宝满三千界赍持作福田惟成有漏业终不离人天故知心无能所识心见性方名福德性也川禅师云事向无心得颂曰宝满三千及大千福缘应不离人天若知福德元无性买得风光不用钱若复有人于此经中为他人说其福胜彼受持者身口意皆清净是也晓解经义依教而行如舡入海无所不通是名受持不解经义而又懈怠心口相违如入沟港即有断绝非受持也张无X尽云佛为无上法王金口所宣圣教若一诵之则为法轮转地夜叉唱空报四天王乃至梵天通明通暗龙神悦怿如纶言诞布孰不钦奉诵经之功如此若但形留神往寻行数墨而巳何异春禽昼转秋蛩夜鸣虽千万遍何益哉芗山因禅师云灯笼露柱炽然说莫学驴年纸上钻看经须具看经眼多见看经被眼瞒四句偈百丈云眼耳鼻舌各不贪染一切诸法是名受持四句偈亦名四果仙人亦名六通罗汉陈居士云一切佛法摄在四句偈中故得之者不在文字之多伹一念顷即入实谛若更勤行精进受之不忘持之不厌普为他人演说既能自利更能利人其福德广大胜彼七宝布施傅大士云持经取四句与圣作良缘欲入无为海须乘般若舡何以故须菩提一切诸佛三菩提法皆从此经出阿耨多罗三貌三菩提谓真性也一切诸佛菩提法者谓诸佛求真性之法也一切诸佛求真性之法皆从此经出则此经之功为极大而受持者之福德信无穷矣忠国师云兹经喻如大地何物不从地之所生诸佛惟指一心何法不从心之所立故云皆从此经出川禅师云且道此经从甚处出须弥顶上大海波心颂曰佛祖垂慈实有权言言不离此经宣此经出处还相委便向云中驾铁舡切忌错会X须菩提所谓佛法者即非佛法所谓佛法者阿耨多罗三藐三菩提法也于本性中非为真实唯假此以开悟众生故谓佛法即非佛法二乘之人执着诸相以为佛法遂乃向外寻求文殊师利云一切众生愚迷颠倒不悟种种修行不离身内菩萨于诸佛法都无染着亦不舍离见如不见闻如不闻心境空寂自然清净学道之人既能觉悟诸相皆空但用所得知解做药治箇心中妄想执着之病心地自然调伏无罣碍也川禅师云能将蜜果子换如苦葫芦颂曰佛法非法能纵能夺有放有収有生有杀眉间长放白毫光痴人犹待问菩萨一相无相分第九只此一相本自无形颂曰一相本来元不有明珠钻透两头空要知四果安身处镜破形忘那有踪须菩提于意云何而实无来是故名阿那含须陀洹等四菩萨虽得是果而不存有所得心佛恐四菩萨不知以无念为宗尚萌所得之念故设四问须菩提皆以不也答之复为辨论以形容其所诣之实须陀洹者知身是妄欲入无为之理断除人我执着之相能舍粗重烦恼未能离微细烦恼此人不入地狱不作修罗饿鬼异类之身是谓学人悟初果也逍遥翁云夫烦恼者菩提之根本也若人照了炼习可为出世之法譬高原陆地不X生莲花而生于淤泥浊水中也故云莫管烦恼障但存菩提心入流者谓舍凡入圣初入圣流也而无所入修务漏业不入六尘然终不能舍离尘境傅大士云舍凡初入圣烦恼渐轻微断除人我执剏始证无为缘尘及身见今者乃知非布施人天后趣寂不知归不入色声香味触法者厌喧求静六尘之境于念未忘所以不入色声香味触法也圜悟禅师云报缘未谢世上有许多交涉应须应之使绰绰然有余裕始得人生各随缘分不必厌喧求静但令中虗外顺虽在閙市沸汤中亦恬然安隐才有纤毫见剌即便打不过也斯陀含者是渐修精进之所修无漏业念念不住六尘境界然终未有湛然清净之心一往来谓人间报谢一往天上却来人间受生断余思惑方得涅槃也实无往来谓前念才着后念即觉是无得果之心心实无我谁为往来阿那含者巳悟人法俱空渐修精进念念不退菩提之心名为不来者谓能断惑内无欲心外无欲境巳离欲界不来受生故名不来心空无我实无不来之相故云而实无来也川禅师云诸行无常一切皆空颂曰三位声闻巳出尘往来求静有疎亲明明四果元无果幻化空身即法身须菩提于意云何是第一离欲阿罗汉梵语阿罗汉华言无生谓诸漏巳尽无复烦恼更X不于三界内受生由须菩提当此果也实无有法谓无烦恼可断无贪嗔可离情无顺逆境知俱亡岂有得果之心若我念未空于道有得于法有名是凡夫之行即着我人众生寿者相也无诤三昧此名正定心心无生灭名为正定人中最为第一离欲阿罗汉者能离一切欲亦无离欲之心微细四相皆巳灭尽爱染不生故谓之离欲耳川禅师云把定则云行谷口放行也月落寒潭颂曰唤马何曾马唿牛未必牛两头都放下中道一时休六门迸出辽天鹘独步干坤总不收世尊我不作是念而名须菩提是乐阿兰那行须菩提恐人不知去所得心是以咨启世尊至于再四言我若作是念我是离欲得道果者即是心着四相与法为诤不名离欲阿罗汉也乐好也阿兰那此言无诤言乐阿兰那行者是好无诤行之人也有是好则必有是行有是行则必有所得须菩提得无诤三昧则虽有是行而念无所得故言实无所行所以世尊许须菩提是乐阿兰那行者百丈禅师出只如今一切诸法若于藏府中有纤毫停留是不出网伹有所求所得生心动念尽是野干若藏府中都无所求都无所得此人诸恶不生人我不起是纳须弥于芥子中不起一切贪嗔是能吸四大海水于一切境不惑不乱不嗔不喜刮削併当得净洁是无事人胜一切知解精进头X陀是名天眼是名有法界性是作车载因果是佛出世度众生傅大士云无生亦无灭无我亦无人永除烦恼障长辞有后身境亡心亦灭无复起贪嗔无悲空有智悠然独任真川禅师云认着以前还不是颂曰𧉻腹隐明珠石中藏宝玉有麝自然香何用临风立活计看来恰似无应用头头皆具足庄严净土分第十以清净心庄严法身净土颂曰家破人亡国巳空更无南北与西东寥寥晴际霜天夜才有微云便不同佛告须菩提于意云何燃灯佛所于法实无所得于法有所得不者如来欲破二乘执着之心故有此问白乐天问宽禅师云无修无诤何异凡夫师云凡夫无明二乘执着离此二病是名真修也真修者不得勤不得忘勤则近执着忘则落无明不着不忘乃为心要耳此入道之法门也于法实无所得空生谓如来自性本来清净本无尘劳寂而常照即自成佛而于燃灯所于法实无所得傅大士云昔时称善慧今日号能仁看缘缘是妄识体体非真法性非因果如理不从因谓得燃灯记宁知是旧身川禅师云古之今之颂曰一手指天一手指地南比东西秋毫不覩生来心胆大如天无限羣魔倒赤幡X须菩提于意云何即非庄严是名庄严佛土者佛之玅性也众生之真心也随其心净即佛土净奚以外饰为哉故造寺写经布施供养此是着相庄严若人心常清净不向外求任运随缘一无所得行性坐卧与道相应是名庄严佛土庞婆转藏经维那请回向婆于面前取梳子就脑后插云回向了也此是无能所心傅大士云庄严绝能所无我亦无人断除俱不染颕脱出嚣尘川禅师云娘生袴子青州布衫颂曰抖擞浑身白胜霜芦花雪月转争光幸有九皋翘足势更添朱顶又何妨是故须菩提诸菩萨不应住声香味触法生心菩萨庄严既不在于外饰则当反而求之于心凡夫之心无明起灭妄想颠倒取舍善恶凡圣等见是名浊乱心菩萨心常空寂无诸妄念不生不灭不动不摇即是生清净心也不应住色生心者心常清净不住六尘即不被诸境惑乱也逍遥翁云若人心境清净是佛国土净心境浊乱是魔国秽土也川禅师云虽云恁么争奈目前何颂曰见色非干色闻声不是声色声不碍处亲到法王城应无所住而生其心佛心本来清净无相宁有所住众生之心亦本无所住因境来触遂生其心不知触境是空将谓世法是实便于境上住心正犹猿猴捉月病眼见花X若悟真性即无所住无所住心即是智慧无诸烦恼譬如太空无有罣碍黄蘗云心若清净何假言说但于一切心无着即名无漏智汝每日行住坐卧一切语言但莫着有为法出言瞬目尽须无漏如今修行学道者皆着一切声色何不与我心同虗空去如枯木石头去如寒灰死火去方有少分相应若不如是他日尽被阎罗老子拷诋你在你但离却有无诸法心如日轮常在虗空自然不照而照岂不是省力底事到此之时无栖泊处即是行诸佛路便是应无所住而生其心是你清净法身阿耨多罗三藐三菩提也傅大士云扫除心境地名为净土因无论福与智先且离贪嗔川禅师云退后退后看看顽石动也颂曰山堂静坐夜无言寂寂寥寥本自然何事西风动林野一声寒鴈唳长天须菩提譬如有人佛说非身是名大身色身虽大心量即小纵如须弥山王既有形相有可比量不名大身法身心量广大等虗空界无形无相无可比量方名大身世尊欲以真心悟人託大身为问而须菩提深悟佛意遂对以佛说非身是名大身圜悟禅师云不登泰山不知天之高不涉沧溟不知海之濶此区中之论也若是其中人天在一粒粟米中海在一毫毛头上浮幢王华藏界尽在眉毛眼睫间且道此箇人甚么处安身立X命还委委么无边虗空盛不尽直透威音更那边傅大士云须弥高且大将喻法王身七宝齐围绕六度次相邻四色成山相慈悲作佛因有形终不大无相乃为真川禅师云设有向甚么处着颂曰拟把须弥作幻躯饶君胆大更心麤目前指出千般有我道其中一也无便从这里入无为福胜分第十一现成公案不假施为此无为福胜他有无颂曰恒沙世界布金田虽福无涯未到边端的悟明心地处片云不挂是青天须菩提如恒河中所有沙数尚多无数何况其沙如恒河中所有沙数者一沙即为一河是诸河中各有其沙则是河尚无数何况其沙也川禅师云前三三后三三颂曰一二三四数恒河沙等恒河数更多筭尽目前无一法方能静处萨婆诃须菩提我今实言告汝而此福德胜前福德财施有尽法施无穷财施不出欲界法施能出三界纵将七宝满三千大千世界以用布施得福虽多属在有漏未免穷尽不如于此经受持四句偈等更能展转教人皆得入佛知见了悟住无所住心得无所得法永超生死则此福德历劫长在故胜前着相福德傅大士云恒河为比量分为六种多持经取四句七宝讵能过川禅师云真鍮不换金颂曰入海等沙徒费力区区未免走埃尘争如X运出家中宝枯木生花别是春尊重正教分第十二受持正教之人天人皆生敬重颂曰真如不动法难量闻经覩相即堪伤灵山一会如同在持者随方是道场复次须菩提随说是经即为有佛若尊重弟子随说者心无分别理应万差随顺众生而为说也当知此处者谓随其所在之处也如佛塔庙谓心若空寂不起妄念以此无所得心无能解心而说是经令诸听者生清净心无诸妄念是名供养即此幻身便是法身中有如来全身舍利感得天人恭敬何殊塔庙成就者见性无疑也最上第一希有之法者佛与众生本无差别若能心常清净不生不灭无诸妄念便可立地成佛果禅师云心口意清净是名佛出世身口意不净是名佛灭度傅大士云法王游历处供养感修罗经中称最上尊高似佛陀所在之处则为有佛若尊重弟子者若能行住坐卧一切时中心无起灭浩然清净常修佛行念念精进无有间断所在之处自心即佛是名佛子故可尊重矣果禅师云即心是佛无余法迷者多于心外求一念朗然归本性还如洗脚上舡头又云即心是佛更无别佛即佛是心更无别心如拳作掌似水成波波即是水掌即是拳也无业禅师问马祖云如何是佛即心是佛祖云即你X不了底心是更无别物也迷即众生悟即是佛如拳作掌似掌作拳师于言下省悟百丈问长庆云如何是佛师云骑牛讨牛僧问首山和尚云如何是佛山云新妇骑驴阿家牵鼓山珪禅师为作颂云阿家新妇两同条咫尺家乡路不遥可笑骑驴觅驴者一生错认马鞍桥又僧问慈受云如何是佛师云担水河头卖僧问太阳云如何是佛师云如何不是佛僧问归宗云如何是佛师云我向汝道汝还信否僧云和尚诚言安敢不信师云只汝便是也川禅师云似海之深如山之固左旋右转不去不住颂曰出窟金毛狮子儿全威哮吼众狐疑深思不动干戈处直摄天魔外道归如法受持分第十三法无所说般若非名当如此法信受行持颂曰求法如求镇海珠九重渊底见真渠丹青国手难描出更欲安名便不如尔时须菩提白佛言世尊以是名字汝当奉持善现既闻持经成就希有之法故问此经何名佛答以金刚般若波罗蜜意谓众生心若清净用智慧力照破诸法无不是空犹如金刚坚利断绝外妄度生死苦海直至诸佛菩萨之彼岸也以是名字汝当奉持只是奉持此心行住坐卧勿令分别人我是非也圜悟禅师云才有是非纷然失心只这一句惊动多少人做计较若承当得坐得断透X出威音那畔若随此语转特地纷然须自回光返照始得天坛石鼓记云丝毫失度即招黑暗之愆霎顷邪言即犯禁空之丑天人耳目咫尺非遥克告行人自当省察庐山归宗常神师曾有座主来参值宗锄草次见一条蛇宗逐斩之主云久向归宗元来却是箇粗行沙门宗云是你粗我粗诸人且道这僧过在甚么处汾阳照禅师为作颂云庐岳宗师接上机斩蛇特地施慈悲痴迷座主生惊怕却道粗心惹是非死心和尚云只者是大似眼里着剌只者不是正是开眼磕睡诸人且道作么生则是还委悉么点铁化成金即易劝人除却是非难川禅师云今日小出大遇颂曰火不能烧水不能溺风不能飘刀不能噼软似兜罗硬似铁壁天上人间古今不识噫所以者何须菩提即非般若波罗蜜心无心相不取虗空不依诸地不住智慧截烦恼源达涅槃岸是般若波罗蜜然般若波罗蜜法体元空本无妄念默指此心证入于般若三昧超出意言之表而了无所得何名之有如来恐人生断灭见不得巳而强安是名故言即非般若也川禅师云犹较些子颂曰一手擡一手搦左边吹右边拍无絃弹出无生乐不属宫商格调新知音知后徒名邈须菩提于意云何世尊如来无所说X本心元净诸法元空更有何法可说二乘执着人法是有即有所说菩萨了悟人法皆空即无所说是故经云若有人言如来有所说法即为谤佛慈受禅师云吾心似秋月碧潭清皎洁无物堪比伦教我如何说寒山子云说不得则且止诸人还说得么直须口似磉盘方始光明透漏若能了悟色性皆空有无俱遣语默双亡即见自性清净虽终日言犹为无言终日说犹为无说保宁勇禅师云门前诸子列成行各逞英雄越覇王如何独有无言者坐断毗卢不可当傅大士云名中有无义义上复无名金刚喻真智能破恶坚贞若到波罗岸入理出迷情智人心自觉愚者外求声川禅师云低声低声颂曰入草求人不奈何利刀斫了手摩挲虽然出入无踪迹文彩全彰见也么须菩提于意云何非世界是名世界诸微尘者一切众生心上微尘也华严经云三千大千世界以无量因缘乃成众生妄想烦恼客尘蔽覆净性以成尘界其数无量如此烦恼妄想如病眼人见空中花如愚痴人提水中月求镜中像枉用其心傅大士云妄计因成执迷绳谓见蛇心疑生暗鬼病眼见空花一境元无异三人乃见差了兹名不实长驭白牛车古德云一念不生全体现六根才动被云遮察禅师云真净界中才一念阎浮早巳八千年逍遥翁云不怕念起惟恐觉迟X觉速止速二相相宜知非改过蘧颜可师圜悟禅师上堂云十方同聚会箇箇学无为此是选佛场心空及第归大丈夫具决烈志气慷慨英灵踏破化城归家稳坐外不见一切境界内不见有自已上不见有诸圣下不见有凡愚净裸裸赤洒洒一念不生桶子底脱岂不是心空也到这里还容棒喝么还容玄妙理性么还容彼我是非么直下如红炉上一点雪相似岂不是选佛场也然虽如是犹涉阶梯在且不涉阶梯一句作么生道千圣会中无影迹万人丛里夺高标逍遥翁云五鼓梦回缘念未起灵响清彻闻和达聪为三玅音一曰幽泉濑玉二曰清磬摇空三曰秋蝉曳绪凝听静专颇资禅悦安住玅境何胜如之要会么病觉四肢如鹤瘦虗闻两耳似蝉鸣非微尘是名微尘者一念觉来转为玅用前念无诸妄想湛然清净即非微尘后念不住清净是名微尘非世界是名世界若无妄念即佛世界有妄念即众生世界前念清净即非世界后念不住清净是名世界谢灵运云散则为微尘合则成世界无性则非微尘世界假名则是名微尘世界傅大士云积尘成世界析界作微尘界喻人天果尘为有漏因尘因因不实界果果非真因果知是幻逍遥自在人川禅师士南赡部洲北郁单越颂曰头指天脚踏地饥则飡困则睡此土西天西天此土到处元正是大年南北X东西只者是须菩提于意云何是名三十二相三十二相者应身相也非相者法身相也是名三十二相者应既即法法全是应不妨说三十二相也此分大意谓细而微尘大而世界玅而佛之色身皆为虗妄但有名而巳唯真性为真实故云非相既悟非相即见如来逍遥翁云须知诸佛法身而以相好庄严为身故临济云真佛无形真道无体真法无相也川禅师云借婆衫子拜婆年颂曰你有我亦有君无我亦无有无俱不立相对嘴卢都须菩提若有善男子善女人为他人说其福甚多七宝布施外财也身命布施内财也以轻重较之外财轻而易内财重而难然此二施苟不能了达性空则是住相布施皆为有漏因果不如持说四句能趣菩提法华经云若于外相求之虽经万劫终不能得教中云若见有身可舍即是不了蕴空昔罽宾国王仗剑诸师子尊者问曰师得蕴空否尊者曰巳得蕴空王曰可施我头尊者曰身非我有何况头乎王遂斩之白乳高丈余王臂自落是知人法俱空不应住色布施所以尊者不畏于死也傅大士云法性无前后无中非故新蕴空非实体凭何见有人故舍身命布施即与菩提转不相应盖谓不见佛性纵施身命如恒河沙数何益于X事傅大士云施命如沙数人天业转深既掩菩提相能障涅槃心猿猴提水月䕞𦿆舍花针爱河浮更没苦海出还沉为他人说其福甚多一念见性人法俱空即名正见且为人说此经偈自利利他所得净玅无相无为功德无有限量川禅师云两彩一赛颂曰伏手滑鎚不换剑善使之人皆总便不用安排总见成箇中须是英灵汉啰啰哩哩啰啰山花笑野鸟歌此时如得意随处萨婆诃离相寂灭分第十四直下顿空离诸形相既离形相寂灭现前颂曰冷灰荳爆口难开脱尽皮肤骨出来瓦解氷消藏不得夜深明月上楼台尔时须菩提闻说是经未曾得闻如是之经深解义趣心悟真空无相义趣也须菩提闻说是经了悟人法二空即得中道之理叹其希有感极涕零也傅大士云闻经深解义心中喜复悲昔除烦恼障今能离所知徧计于先了圆成证此时宿乘无阂慧方便劝人持未曾得闻者昔得慧眼于有见空今闻是经于空亦遣是了中道将欲起教以示未来也川禅师云好笑当面讳却颂曰自小来来惯远方几回衡岳过潇湘一朝踏着家乡路始觉途中日月长世尊若复有人得闻是经是故如来说名实相信心清净信本来心无法可得不起妄念心常空X寂湛然清净也傅大士云未有无心境曾无无境心境忘心自灭心灭境无侵经中称实相语玅理能深证知惟有佛小圣讵能任即生实相者豁然了悟万法由此净心建立是名实相成就第一希有功德迷即佛是众生悟即众生是佛生佛道齐无法等比经以福兼德言者屡矣而此独言功德不及福者是功成果满之时则其福为不足道所以坛经有功德在法身中非在于福也即是非相者实相无相故言为非不是无实相如龟毛兔角只说龟无毛兔无角不说无龟毛兔角只说实相无相不说无实相也达磨云若解实相即见非相若了非相其色亦然当于色中不生色体于非相中不碍有也犹水中盐味色里胶青决定是有不见其形正谓此也傅大士云众生与寿者蕴上立虗名如龟毛不实似兔角无形川禅师云山河大也甚处得来颂曰远观山有色近听水无声春去花犹在人来鸟不惊头头皆显露物物体元平如何言不会只为太分明世尊我今得闻如是经典是人即为第一希有若人心常空寂湛然清净不着诸相悟住无所住心了得无所得法是为第一希有川禅师云行住坐卧着衣喫饭更有甚么事颂曰氷不热火不寒土不湿水不干金刚脚踏地旛竿头指天若人信得及北斗面南看X何以故此人无我相离一切诸相即名诸佛即是非相前言无相即是灭色以明空义后言非相即是了悟我人众生寿者四相本来不生故名实相离一切相即名诸佛谓语实相者更无等比当知是人不着二边不处中道一切无住离此诸相则成正觉又云离相清净解悟三空契合实相究竟涅槃三空之义初即人空次即法空后即空空三世如来同证此理故名为佛傅大士云空生闻玅理如蓬植在麻凡流信此法同火出莲花恐人生断见大圣预开遮如能离诸相定入法王家川禅师云心不负人面无惭色颂曰旧竹生新笋新花长旧枝雨催行客路风送片帆归竹密不妨流水过山高岂碍白云飞佛告须菩提如是如是当知是人甚为希有如是如是者佛以须菩提所解空义善契如来之法意也不惊不怖不畏者心若空寂湛然清净等于虗空有何惊怖甚为希有者谓上根器得闻是经谛听受持永无退转当知是人甚为希有傅大士云如能发心者应当了二边涅槃无有相菩提离所缘无乘及乘者人法两俱捐欲达真如理应当识本源川禅师云只是自家底颂曰毛吞巨海水芥子纳须弥碧汉一轮满清光六合辉踏得故关田地稳更无南北与东西何以故须菩提如来说是名第一波罗蜜X第一波罗蜜若悟非相即达彼岸实相无二故名第一非第一波罗蜜了悟人法俱空即无生死可度亦无彼岸可到何处更有第一故云非第一也是名第一波罗蜜悟一切法即知诸法皆是假名法华经云但以假名云引导于众生于斯了悟能入见性之门是名第一波罗蜜也故知假名如将黄叶作金止小儿啼二乘之人闻说假名将谓是实执着修行欲离生死不知即无生死可离傅大士云波罗称彼岸于中千种名高卑缘妄识次第为迷情焰里寻求水空中觅响声真如何得失今始号圆成川禅师云八字打开两手分付颂曰是名第一波罗蜜万别千差从此出鬼脸神头对面来此时莫道不相识须菩提忍辱波罗蜜众生相寿者相应生嗔恨忍辱者六度之一也前云舍身命之福报是生死苦因不及持说之福此之行忍亦舍身命不成苦因者何耶盖能达法无我到于彼岸也说非忍辱波罗蜜者了悟人法二空即无忍辱之相是达我人众生寿者非相故云非忍辱也如我昔为歌利王割截身体如来设教方便门多若作教相言之只是依文设教为歌利王割截支解曾无一念嗔恨之心肇法师云五蕴身非有四大本来空将头临白刃一似斩春风若以诸大宗师言之即为先说有为权教后显无为实理歌者是慧之别名利X者刀也非谓世间之刀王者心也是用慧刀割截无明烦恼之身体也应生嗔恨谓色身与法身即不同也当知割截之时不见有身相亦不见有我人众生寿者四相何处更有嗔恨也华严经云譬如虗空于十方中求不可得然非无虗空菩萨之心亦复如是太阳安禅师举火问僧云会么僧云不会师云起则徧周沙界灭则了无所得庞居士问马祖云不与万法为侣者是甚么人祖云回光自照看待你一口吸尽西江水然后向你道圜悟禅师云参得此语透者目前万法平沉无始妄想荡尽又云大空无外大象无形尽世界撮来如粟米粒总虗空似掌中珠可以拽新罗国与波斯国闘额直得东胜神洲射箭西瞿耶尼中垛所以道髑髅长千世界鼻孔摩出家风若是未出阴界尚带见闻知觉恁么说话一似鸭听雷鸣隔靴抓痒直饶脱却根尘去却机境尚余一线路在且二途不涉一句作么生道还委悉么佛殿阶前石狮子大洋海里铁崑崙川禅师云智不责愚颂曰如刀割水似火吹光明来暗去那事无妨歌利王歌利王谁知远烟浪别有好思量须菩提又念过去于五百世无众生相无寿者相忍辱仙人如来五百世中修忍辱波罗蜜行欲令一切众生成就忍辱波罗蜜法不着诸相见一切人迷悟贤愚贫富平等恭敬不生轻慢以至恶骂X捶打皆悉能忍反生欢喜不生嗔恨之心圜悟禅师云大凡为善知识应当慈悲柔和善顺接物以平等无诤自处彼以恶声色来加我非理相干讪谤毁辱但退步自照于巳无嫌一切勿与较量亦不嗔恨只与直下坐断初如不闻见久之魔孽自消耳若与之较即恶声相反岂有了期又云见性之人闻人毁谤如饮甘露心自清凉不生烦恼则能成就定慧之力不被六贼盗窃家宝功德法财遂从此增长也傅大士云频经五百世前后极时长承仙忍辱力今乃证真常川禅师云目前无法从教柳绿花红耳畔无闻一任莺啼燕语颂曰四大元无我五蕴悉皆空廓落虗无理干坤万古同玅峯嶷嶷常如故谁管颠号刮地风是故须菩提菩萨应离一切相三藐三菩提心应离一切相者心常空寂不生起灭湛然清净是离一切相也川禅师云是即此用离此用颂曰得之在心应之在手雪月风花天长地久朝朝鸡向五更啼春来处处山花秀不应住色生心为利益一切众生应如是布施不应住色声香味触法生心者心住六尘即着诸相取舍爱憎无有休期应生无所住心者心无所住随处解脱内外根尘悉皆销殒一切无心即无所住也华严经云一切境界不生染着净身口意住无碍行灭一切障世间受生皆由着我若离此X着即无生处赵州云我见百千亿箇尽是觅作佛汉子于中觅箇无心底难得讷首座云心本无形因尘有相尘灭心灭真心湛然常察禅师心印颂云问君心印作何颜心印何人敢授传历劫坦然无异色唿为心印早虗言须知体似虗空性将喻红炉火里莲莫谓无心云是道无心犹隔一重关圜悟禅师云在家菩萨修出家行如火中生莲盖名位权势意气卒难调伏而况火宅烦扰煎熬百端千绪除非自巳直下明悟本性玅圆到大寂大定休歇之场方能放下廓尔平常彻证无心观一切法如梦幻泡影空豁豁地随时应节消遣将去随自已力量转化未悟同入无为无事法性海中则出来南阎浮提打一遭必不为折本也黄蘗云供养十方诸佛不如供养一箇无心道人夫无心者如如之体内如木石不动不摇外如虗空不塞不碍是名佛也又恒沙者即以沙言诸佛菩萨释梵诸天步履而过沙亦不喜牛羊虫螘践踏而行沙亦不怒珍宝馨香沙亦不贪粪溺臭秽沙亦不恶此则无心之心离一切相众生诸佛更无差别但能无心则便是究竟也若心有住即为非住真如之心本无所住若不住诸法相即与道相应若住于法即违正教既违正教即为非住也不应住色布施菩萨不见有身可舍随见一切愚痴贫贱之人毁骂捶打需索财物若能随顺其意令生欢X喜不生嗔恨之心即是布施之义若祇分辨是非顾惜财物阻抑其意令生嗔恨即不名布施也又云凡夫不肯空心恐落于空不知自心本空愚人除事不除心智者除心不除事菩萨心如虗空一切俱舍所作福德皆不贪着然舍有三等内外身心一切俱舍犹如虗空无所贪着然后随方应物能所皆忘是为大舍若一边行道布德一边施舍无希望心是为中舍若广修众善有所希望闻法知空遂乃不着是为小舍傅大士云菩萨怀深智何时不带悲投身饲饿虎割肉济鹰饥精勤三大劫曾无一念疲如能同此行皆得作天师应如是布施者俭于自已奢于他人是名利益一切众生若人心口相应行解一般是名利益于自已也又云所作依他性修成功德林终无趣寂意惟有济羣心行悲悲广大用智智能深利他兼自利小圣讵能任川禅师云有佛处不得住无佛处急走过三千年后莫言不道颂曰朝游南岳暮往天台追而不及忽然自来独行独坐无拘系得宽怀处且宽怀如来说一切诸相一切众生即非众生如来说我人等相毕竟可破坏非真实体一切众生尽是假名若离妄心即无众生可得故言即非众生是以若能秉持律仪修行善法而用布施饶益众生不得住于诸相也川禅师云别有长处不X妨拈出颂曰不是众生不是相春暖黄莺啼柳上说尽山河海月情依前不曾空惆怅休惆怅万里无云天一样须菩提如来是真语者不诳语者不异语者迷则种种皆妄故不真不实不如有诳有异悟即一切真一切实一切如不诳不异也又云真语者一切含生皆有佛性也实语者一切法空本无所有也如语者一切万法本来不动也不诳语者闻如是法皆得解脱也不异语者一切万法本自空寂将何为异也傅大士云众生与蕴界名别体非殊了知心是幻迷情见有无真言言不妄实语语非虗如终无变异性相本来如川禅师云知恩者少负恩者多颂曰两箇五百是一贯阿爷元是丈夫汉分明对面对渠言争奈好心无好报真语者实语者呵呵呵喏喏喏须菩提如来所得法此法无实无虗法即以心传心何法不因心之所立如来以无所得心而得夫真空无相法此法即此心真体言无实者心体空寂无相可得也无虗者内有河沙功德用而不竭也欲言其实无形可观无相可得欲言其虗见能作用神玅无方是故不可言有不可言无有而不有无而不无言辞不及其惟圣人乎若不离相修行无由达此法也傅大士云证空便为实执我乃成虗非空亦非有谁有复谁无对病X应须药无病药还袪须依二空理颕脱入无余川禅师云水中盐味色里胶青颂曰硬似铁软如酥看时有觅还无虽然步步常相守要且无人识得渠咦须菩提若菩萨心住于法无量无边功德如人入暗即无所见者众生之心本自无住无住之心即见诸法实相名为菩萨二乘之人心住于法不见诸法实相背菩提路何异凡夫如人背明而入暗室如人有目日光明照见种种色者二乘之人不见色而住色譬如不见坑穽而坠坑穽菩萨见色而不住色譬如见坑穽而不坠坑穽一切诸法但有假名二乘之人为无慧眼不辨真假菩萨即有慧眼见种种色悉皆无相故达磨云不见色即是见色耳逍遥翁云所见有是有不是此世间妄眼无是无不是此出世真眼所知有可有不可此世间妄心无可无不可此出世真心也当来之世者即是如来灭后后五百岁中浊恶之时也即为如来以佛智慧者若人心常精进读诵是经即慧性渐开当了悟实相人法二空不被一切善恶凡圣诸境惑乱即同如来智慧性也悉知悉见是人成就功德者三世诸佛无不知见了悟之人X金刚经补註X卍XXX仰尊颜目不暂舍心常精进无有间断也受持读诵者行解相应谓之受勇勐精进谓之持心不散乱谓之读见此不迷谓之诵为人解说谓巳悟人能见自性方便为人解说此经令悟实相成无上道此为法施无所住相功德无有边际胜前百千万亿劫以身布施功德百千万倍谓彼虽受无量福报乃世间福耳受世间福者乃染烦恼之因又因心作恶业闻此经典信心不逆则自此种诸善根日见增长愈久而愈盛则为出世间福故胜于彼无量无数也川禅师云人天福报即不无佛法未梦见在颂曰初中后发心同功德无边等莫穷争似信心心不立一拳打破大虗空须菩提以要言之为发最上乘者说明此法门所有功德过心境界故不可以心思过言境界故不可以口议若人于此经典了悟人法二空深明实相功德广大即同佛心无有边际不可称量也为发大乘者说谓智慧广大能见自性色空俱遣不着二边二边既无即无中道可立不染万境即是大乘菩萨所行之道为发最上乘者说谓不见垢秽可厌不见清净可求无遣可遣亦不言无遣无住不住亦不言无住心量广大廓若虗空无有边际即是最上乘诸佛地位也黄蘖云X如来现世欲说一乘真法则众生不信兴谤没于苦海若都不说则堕悭贪不为众生普舍妙道遂谈方便说有三乘乘有大小得有浅深皆非定法故云唯有一乘道余二则非真也川禅师云如斩一握丝一刀一切断颂曰一拳打倒化城关一脚趯翻玄妙棊南北东西信步行休覔大悲观自在大乘说最上说一棒一条痕一掌一握血若有人能受持读诵阿耨多罗三藐三菩提广为人说知见是人皆得成就不可思议功德者此谓上根器人深明此经了悟佛意持此大乘经典为人解说令诸学者各见自性无相之理得见本源自心是佛当知此人功德无有边际不可称量也马祖云汝等诸人须信自心是佛此心即是佛心佛国白禅师云心心即佛佛心心佛佛心心即佛心心佛悟来无一物将军止渴望梅林圜悟禅师云即心是佛巳是八字打开非佛非心重问当阳点破不寻其言一直便透方见古人赤心片片若也踌蹰则当面蹉过了也心佛颂云佛即心兮心即佛心佛从来皆妄物若知无佛复无心始是真如法身佛佛佛佛没榜样一颗圆光八万象无体之体乃真体无相之相即实相非色非空非不空不动不静不来往无异无同无有无难取难舍难指望内外圆明到处通一佛国在一沙中一粒沙含大千界一箇身心万箇同知之须会无心X法不染不净为净业善恶千端无有无便是南无大迦叶黄蘗云汝但除外凡情圣境心外更别无佛祖师西来直指一切人全体是佛汝今不识执凡执圣向外驰骋返自迷心所以向汝道即心是佛一念情生即堕异趣无始以来不异今日无有异法故名成等正觉即为荷担如来阿耨多罗三藐三菩提者闻经解义如说修行广为人说无相之法令诸学者悟明心地能行无相无着之行开发心中智慧光明离诸尘劳妄念共成无上菩提当知此人负荷自性如来阿耨多罗三藐三菩提在于身内也傅大士云徧计于先了圆成证此时宿乘无碍慧方便劝人持川禅师云噼开太华手须是巨灵神颂曰堆山积岳来一一尽尘埃眼里瞳人碧胸中气若雷出边沙塞静入国贯英才一片寸心如海大波涛几见去还来何以故须菩提不能听受读诵为人解说小法者小乘法也凡夫愚钝不能听信广学无上菩提空修福德六道轮回因果之法纵使强学执着多闻为人解说被明眼人觑着手忙脚乱一场败阙保宁勇禅师云颜色规模恰似真人前拈弄越光新及乎入火重烹炼到了终归是假银黄蘗云古人心利才闻一言便乃绝学所以唤作绝学无为闲道人也今时人只欲多知多解广求文义唤作修行不知多知多解翻成壅塞皆为毒药尽X向生灭中取真如之中都无此事从前所有一切解处尽须併却令空即是空如来藏更无纤尘可有即是破有法王出现世间亦云我于然灯佛所无有少法可得此语只为空你情解知量但消融表里情尽都无依执是无事人三乘教网只是应机之药随宜所说临时施设各各不同但能了知即不被惑第一不得于心境上守文作解何以如此实无有定法如来可说我此宗门不论此事但只息念忘虑便休更不用思前虑后又云学般若人不见有一法可得绝意三乘唯一真实不可证得谓我能证能得者皆增上慢人法华会上拂衣而去者皆斯徒也是故佛言我于阿耨多罗三藐三菩提实无所得默契而巳学者但止于正法修行放下我人众生寿者四相即不被一切诸境惑乱若着四相则堕邪见故不能听受读诵况能为人解说修行正法眼藏云若欲修行当依正法心体离念相等虗空不落圣凡身心平等如是修者是为正法也川禅师云仁者见之谓之仁智者见之谓之智颂曰不学英雄不读书波波役役走长途娘生宝藏无心用甘作无知饿死夫争恠得别人须菩提在在处处以诸花香而散其处在在处处言所在之处不一也一切众生六根运用种种施为常在法性三昧之中若悟此理即在X在处处有此经也天人阿修罗天者逸乐心人者善恶心阿修罗者瞋恨心伹存此心不得解脱所应供养者若无天人阿修罗心是名供养即为是塔者解脱之性巍巍高显便是如来真身舍利故云是塔也以诸香花而散其处者常于解脱性中开敷知见熏植万行即法界性自然显现川禅师云镇州萝卜云门餬饼颂曰与君同步又同行起坐相将岁月长渴饮饥飱常对面不须回首更思量能净业障分第十六若能心常清净宿生业障永尽消除颂曰业由心造心由谁心罪当知谁所为直下罪忘心灭处觉天心月灿光辉复次须菩提若善男子得阿耨多罗三藐三菩提上明生善今明灭恶先世造作定业不可逃避以行般若故不特易重为轻且得正觉故言若人受持读诵此经应合得人恭敬今复有疾患贫穷业障反为人所憎恶世人不达先业将谓诵经为善浑无应验遂生疑惑殊不知若非经力即堕恶道以今世人轻贱故折三途之报速得无上菩提张无尽云四序炎凉去复还圣凡只在剎那间前人罪业今人贱倒却前人罪业山傅大士云先身有报障今日受持经暂被人轻贱转重复还轻若了依他起能除徧计情常依般若观何虑不圆成川X禅师云不因一事不长一智颂曰赞不及毁不及若了一万事毕无欠无余若太虗为君题作波罗蜜须菩提我念过去乃至筭数譬喻所不能及阿僧祇梵语也华言无央数那由陀华言一万万于无量无央数劫在然灯佛先则释迦佛说此经时去然灯佛巳无量无数矣又于其先遇八百四千万亿那由他诸佛出世则其劫数不胜其多供养如是诸佛其功德终不可及此经功德以彼虽供无数诸佛求福而巳未离生死自性若迷福何可救不如有人于此经典得悟真性胜前所得功德百千万倍达磨对梁武帝云造寺写经供养布施功德只获人天小果实非功德也川禅师云功不浪施颂曰亿千供佛福无边争似常将古教看白纸上边书黑字请君开眼目前观风寂寂水涟涟谢家人祇在渔船须菩提若善男子善女人果报亦不可思议所得功德我若具说者谓说悟后净玅境界也前为乐小法者为说降住小乘之法欲令悟入尚犹不信若便为说见性大乘之法密义难思狂乱不信徒使其狐疑也义者般若之义果报者所得功德也当知是经等则总结此经福果之体皆幽邃而难测盖经义乃福所依体佛果为菩提所依体以皆无相故绝言思也长水云自第三乃至第十X迤𨓦次第五度校量谓外财两度内财两度佛因一度第一以一大千界宝施不及持说第二以无量大千界宝施不及持说第三以一河沙身命布施不及持说第四以无量沙数身命布施不及持说第五以如来因地供佛功德不及持说至此第五是校量之极更无譬喻可以比况故总结云经义果报不可思议也谢灵运云万行渊源义理难测菩提玅果岂有心之能议川禅师云各各眉毛眼上横颂曰良药多苦口忠言多逆耳冷煖自知如鱼饮水何须他日待龙华今朝先授菩提记究竟无我分第十七一切法直下究竟本无我体颂曰究竟无我绝三玄真空玅理本无传人人本有黄金相分付东君仔细参尔时须菩提白佛言世尊无有一众生实灭度者云何应住云何降伏其心注见善现起请分中当生如是心者谓二乘之人执着诸相起诸妄念如来指示令其心常空寂湛然清净也马祖云常教心如迷人不辨万有百丈云心如虗空相学始有成也黄蘗云但净其心更无别法此即真佛佛与众生一心无辨犹如虗空无杂无染如大日轮照四天下日升之时明徧天下虗空不曾明日暗之时暗徧天下虗空不曾暗明暗之境自相凌夺虗空之性廓然不变佛与众生心亦如是我应灭度X一切众生者佛言我今欲令一切众生除灭妄心令见真性白乐天云澹然无他念虗静是吾师圭峰禅师云觉诸相空心自无念念起即觉觉之即无修行妙门惟在此也慈受云有利根者一拨便转性顽钝者只在梦中山僧有箇省磕睡底道理不免倾心吐胆而为诸人说破良久曰且勤照管鼻孔愚者若见此一如路逢客智者见点头恰如饥得食灭度一切众生巳而无有一众生实灭度者此谓不可见有众生是自已度者若有此念即着我人众生寿者四相即非菩萨清净心也川禅师云有时因好月不觉过沧洲颂曰若问云何住非中及有无头无纤草盖足不履阎浮细似鳞方出轻如蝶舞初众生灭尽知无灭此是随流大丈夫何以故若菩萨有我相阿耨多罗三藐三菩提者即非菩萨谓二乘之人执着我人众生寿者四相解註巳在大乘正宗分中实无有法谓初悟人尚有微细四相也但少有悟心是我相见有智慧能降伏烦恼是人相见降伏烦恼竟是众生相见清净心可得是寿者相不除此念皆是有法故云实无有法发阿耨多罗三藐三菩提者傅大士云空生重请问无心为自身欲发菩提者常了现前因行悲疑似妄用智最言真度生权立我证理即无人川禅师云少他一分也不得颂曰独坐翛然一X室空更无南北与西东虽然不借阳和力争柰桃花一样红龙舒居士云此分大槩如第三分所言须菩提于此再问者无非为续求听者问耳经中多有如此不必以前为破情显智此则忘智显理前浅后深穿凿求解佛再答之唯增实无有法发阿耨多罗三藐三菩提者一句上既言发阿耨菩提者当生如是心生如是心则是法矣若无法乌能得见真性而成佛然此乃言实无有法发阿耨菩提者何也盖上言当生如是心者是心亦非真性中所有亦属妄耳故此言实无有法其意谓究其实则真性无此佛恐弟子误认所谓当生如是心者为真实故特于此说破以为非实也然则非徒本无一切众生而发此求真性之心者亦本无法盖真性中本来荡然空寂所谓一法不立者是也须菩提于意云何如来于然灯佛佛言如是如是如来佛自谓也言我于然灯佛所有法得三菩提不须菩提言若有般若了悟心在即是有法尚存所得之心故云无有法得三菩提也佛言如是如是者善契如来之法意也川禅师云若不同床睡争知被底穿颂曰打皷弄琵琶相逢两会家君行杨柳岸我宿渡头艖江上晚来秋雨过数峰苍翠接天霞须菩提实无有法当得作佛号释迦牟尼X若有一切法是有一切心故云即非佛法若无一切法是无一切心云何不是佛故龙牙和尚云深念门前树能令乌泊栖来者无心唤去者不慕归若人心似树与道不相违与我授记当得作佛号释迦牟尼者如因智慧而得见性若有能所之心即是有法可得性同凡夫如何得授记耶若必有法可得则然灯佛巳传之矣何待授记故无记可授是名授记若于心上无纤粟停留即是无法可得自性清净故云来世当得作佛慈受禅师云一颗灵丹大似拳服来平地便升仙尘缘若有丝毫在蹉过蓬莱路八千傅大士云人与法相待二相本来如法空人是妄人空法亦袪人法两俱遣授记可非虗一切皆如幻谁言得有无川禅师云贫似范丹气如项羽颂曰上无片瓦下无札锥日来月往不知是谁咦何以故如来者即诸法如义如来者即真如也真如不离诸法凡夫心存取舍分别诸法所以浊乱不得自如佛心若大虗空即一切诸法本来清净如中天杲日历历分明于诸法上都无取舍分别即是诸法如义又云若不修因即无证果虽无因果法之可得诸法皆如如理即佛傅大士云法性非因果如理不从因谓得然灯记宁知是旧身经云文殊及净名对谈不二如何是不二不得动着川禅师云住住动着即三十X捧颂曰上是天兮下是地男是男兮女是女牧童撞着着牛儿大家齐唱啰啰哩是何曲调万年欢若有人言如来得阿耨多罗于是中无实无虗无上正觉佛之真性也性则吾心本有法则从外施设佛假诸法断除外妄以明真性岂谓于法有所得而名为真性耶故如来了无所得而可以得言者菩提无上道耳而菩提无上道有真空玅理在乎其间故言无实无虗无实者真空无分别也境界经云诸欲不染故敬礼无所观无虗者玅用也具河沙德用也川禅师云富嫌千口少贫恨一身多颂曰生涯如梦若浮云活计都无绝六亲留得一双青白眼笑看无限往来人是故如来说一切法皆是佛法一切世法皆是佛法盖如来真如之性非别有体即一切色等诸法离性离相唯佛与佛乃能证知故云皆是佛法涅槃经云佛即是法法即是佛马祖云一切众生从无量劫来不出法性三昧长在法性中着衣喫饭言谈祇对六根运用一切施为尽是法性不解还源所以随名逐相迷情妄起造种种业若能一念回光返照全体圣心何处不是佛法川禅师云明明百草头明明祖师意颂曰曾造逡巡酒能开顷刻花琹弹碧玉调炉炼白珠砂几般伎俩从何得须信风流出作家须菩提所言一切法者即非一切法是故名一切法X谓于者法心无所得了诸法空本无一切法也法华经云诸法从本来常自寂灭相故古德云用即知而常寂不用即寂而常照方契玅觉是故名一切法也川禅师云上大人丘乙巳颂曰是法非法不是法死水藏龙活鱍鱍是心非心不是心畗塞虗空古到今祇者是绝追寻无限野云风卷尽一轮明月照天心须菩提譬如人身长大即为非大身是名大身色身有相为非大身法身无相广大无边是名大身黄蘗云虗空即法身法身即虗空是名大身也川禅师云唤作一物即不中颂曰天产英灵六尺躯能文能武善经书一朝识破娘生面方信闲名满五湖须菩提菩萨亦如是无我无人无众生无寿者梵语菩萨华言觉众生谓我当灭度无量众生即不名菩萨者若以众生为有而我化之成佛以得灭度如作此见则不可名为觉众生以一切众生于真性本无惟从业缘中现不可以为有亦如大身不为真实徒有虗名而巳傅大士云名因共业变万像即微生若悟真空色悠然独有名实无有法名为菩萨者一切空寂本来不生不见有生死不见有涅槃不见有善恶不见有凡圣不见一切法是名见法正见之时了无可见无四相可得即是菩萨维摩经云法无众生离众生垢故法无有X我离我垢故法无寿命离生死故法无有人前后际断故此真空无相法佛说一切法者此耳外此则佛无所说川禅师云唤牛则牛唤马即马颂曰借婆衫子拜婆门礼数周旋巳十分竹影扫阶尘不动月穿潭底水无痕须菩提若菩萨作是言如来说名真是菩萨我当庄严佛土是不名菩萨者妙定经云若人造得白银精舍三千大千世界虽有无量布施福德心有能所即非菩萨不如一念无能所心所得功德胜前功德百千万倍即非庄严是名庄严谓如来所说者庄严心佛土也心土本来清净无相实无有法可得阿耨多罗三藐三菩提实无有法名为菩萨岂复取庄严相逍遥自在无纤毫罣碍云何是庄严云何不是庄严故云即非庄严是名庄严也通达无我法谓于诸法相无所滞碍是名通达若作有所能解是名我相若作无所能解湛然清净是名无我故云真是菩萨僧问马祖云作何见解则得达道答云自性本来具足伹于善恶事上不滞方唤作修道人取善舍恶观空入定皆属造作更向外驰去家转踈转远一念忘想便是三界生死根本但不起一念是除生死根本即得法王无上珍宝川禅师云寒则普天寒热则普天热颂曰有我元无我寒时烧暖火无心似有心半夜拾金针无心无我分明道不知道者是何人X一体同观分第十八万法同归一体更无异观颂曰人法俱忘水月秋更无纤粟挂心头饥来喫饭困来睡绿水青山一目收须菩提于意云何如是世尊如来有佛眼一切凡夫皆具五眼而被迷心盖覆不能自见若无迷心忘念即得翳障退灭五眼开明见一切色也化身观见为肉眼普照大千为天眼智烛常明为慧眼了诸法空为法眼自性常觉为佛眼华严经云肉眼见一切色故天眼见一切众生心故慧眼见一切众生诸根境界故法眼见一切法如实相故佛眼见如来十力故又云若以无相为法身者名为慧眼而见如来指空论有假立名相名为法眼而见如来若了有无即非有无二边寂灭全体法身周徧法界者具足佛眼而见如来僧问尊宿云观音菩萨用许多手眼作么答云通身是手眼若人于这里荐得一眼也无岂更落三落四然如是须是箇汉始得川禅师云尽在眉毛下颂曰如来有五眼张三秪一双一般分皂白的的别青黄其间些子淆讹处六月炎天下雪霜须菩提于意云何若干种心如来悉知恒河沙数者谓诸恒河中沙一沙为一世界欲明众生有种种妄念故举无穷之沙以为喻耳楞严经云琉璃光法王子观世间众生皆是妄缘风力X所转观世动时观身动止观心动念诸动无二等无差别此群动性来无所从去无所至十方微尘颠倒众生同一虗妄也若干种心如来悉知者眼耳鼻舌身意若起心动念处皆是国土于国土中所有众生若干种种差别之心心数虽多总名妄心然此妄心乃自真性中现则有形相既有形相故可得而知故云悉知若寂然如虗空则无得而知矣川禅师云曾为浪子偏怜客惯爱贪杯识醉人颂曰眼观东南意在西北将谓矦白更有矦黑一切众生一切心尽逐无穷声与色咄何以故如来说诸心皆为非心是名为心觉妄之心即是非心本无妄念不起妄心即是自性本心故云是名为心即是菩萨心亦名涅槃心亦名大道心亦名佛心故临济云若一念心能解缚此是观音三昧法川禅师云病多记药性颂曰一波才动万波随似蚁循环岂了期今日为君都割断出身方号丈夫儿所以者何须菩提现在心不可得未来心不可得谓三世心无性可得故可从缘生肇法师云闻说诸心谓有实心故须破遣明三世皆空故云过去巳灭未来未至现在虗妄三世推求了不可得盖真心常住自无量无数劫来常一定而不变动岂有过去未来现在有此三心则是妄想从缘而起缘灭还无不可得者谓无也言此三心本来无有X乃从缘而有耳故云若悟无相无事平常真心即法体空寂不生不灭湛然清净岂有前念今念后念可得也马祖云道不用修但莫污染何谓污染但有生死造作趣向皆是污染若欲直会其道平常心即是道何谓平常心无造作无是非无取舍无爱憎无凡圣是故经云非凡夫行非圣贤行是菩萨行赵州问南泉云如何是道泉去平常心是道佛印禅师颂云欲识平常道天真任自然行舡宜举棹走马即加鞭若遇饥来饭还应困即眠尽从缘所得所得亦非缘傅大士云依他一念起俱为妄所行便分六十二九百乱纵横过去灭无灭当来生不生若能如此观真妄坦然平川禅师云低声低声直得鼻孔里出气颂曰三际求心心不见两眼依然对两眼不须遗剑刻舟寻雪月风花常见面法界通化分第十九以无福德为福德充满法界通达无边颂曰宝施无边岂性同何如见道脱凡笼打开自已光明藏尽在毫端一化中须菩提于意云何如来说得福德多布施虽多只是有碍之宝不及无为清净功德是故如来不说多也若有菩萨以卢那含中七觉菩提持斋礼赞从其心灯化生功德不生不灭坚如金刚乘香花云人无边界起光明台供养十方一X切诸佛此是无为功德见性之施同于虗空无有边际川禅师云尤胜别劳心颂曰罗汉应供薄象负七宝珍虽然多浊富争似少清贫罔象只因无意得离娄失在有心亲离色离相分第二十有色有相从缘妄生离妄即得见性颂曰法身体若太虗空万象难教混一同花笑鸟啼瞒不得难将正眼着邪中须菩提于意云何即非具足是名诸相具足如来法身无为应身起用固非色相可见而未尝离于色相而不可见凡夫不着有即着空有此断常二见谓观空莫非见色见色莫不皆空即是具足色身具足诸相非具足也空色一如有无不异方可能观无身而见一切身无相而见一切相是名色身具足诸相具足也僧问赵州云狗子有佛性也无州云狗子无佛性僧云蠢动含灵皆有佛性为甚么狗子无佛性州云为他有业识在夫业识之人种种着于有起诸妄想者名颠例知见种种落于空都无所悟者名断灭知见宿有善根之人无此颠倒断灭二病能洞晓空有此名正真知见若悟此理乃可随时着衣喫饭长养圣胎任运过时更有何事四祖谓牛头融禅师云百千玅门同归方寸恒沙玅德总在心源一切定门一切慧门一切行门悉皆具足神通玅用只在你心业障X烦恼本来空寂一切果报性相平等大道虗旷绝思绝虑如是之法无欠无余与佛无殊更无别法但只令心自在莫怀妄想亦莫欢欣莫起贪嗔莫生忧虑荡荡无碍任意纵横不作诸善不造诸恶行住坐卧触目遇缘皆是佛之玅用祖印明禅师云养就家栏水牯牛自归自去有来由如今稳坐深云里秦不管兮漠不收傅大士云八十随形好相分三十二应物万般形理中非一异人法两俱遣色心同一契所以证菩提实由诸相离川禅师云官不容针私通车马颂曰请君仰面看虗空廓落无边不见踪若解转身些子力头头物物总相逢非说所说分第二十一无法可说是名说法颂曰生前一句是如何开口分明蹉过他佛祖舌头都坐断哑人食蜜笑呵呵须菩提汝勿谓如来作是念不能解我所说故既云如来色身相好不可得见如何为人说法然如来心常清净语默皆如遇缘即施缘散即寂无说而说说即无说不达此意是为谤佛张无尽云非法无以谈空非人无以说法此谓不同生灭之心有法可说也若有生灭心在而说法者是教一切人不能得见自性所以为不能解佛所说也如如居士云终日喫饭不曾咬着一粒米终日着衣不曾挂着一茎丝所以我佛横说直说四十九年X未曾道着一字若人有所说法直饶说得天花乱坠也落在第二着唯能坐断十方打成一片非言语可到是名真说法也所以道墻壁瓦砾说禅浩浩古德颂云也大奇也大奇无情说法不思议若将耳听终难会眼处闻声方得知川禅师云是即是大藏小藏从甚处得来颂曰有说皆为谛无言亦不容为君通一线日向岭东红须菩提说法者无法可说是名说法说法者无法可说谓本来无法特为诸众生随缘而说耳此法岂真有耶众生觉悟何用此法但虗名为说法而巳谢灵运云教传者说法之意也向言无说非杜默而不语但无存而说则说满天下无乖理法之过无存谓不着诸相心无所住也傅大士云相寂名亦遣心融境亦亡去来终莫见语默永无妨智入圆成理身同法性常证真还了俗不废是津梁川禅师云兔角杖龟毛拂颂曰多年石马放毫光鉄牛哮吼入长江虗空一喝无踪迹不觉潜身北斗藏且道是说法不是说法尔时慧命须菩提白佛言说非众生是名众生此魏译偈也长庆中僧灵幽入冥所指魏译则存秦译则无今存魏译慧命善现解空第一与般若空慧相应以慧为命故称慧命佛言若敬信佛法即着圣见非众生也若不信佛法则着凡夫见非不众生若起此二见者是不了中道须是凡圣皆X尽不生两头方是真正见解故云众生众生者如来说非众生是名众生也川禅师云火热风动水湿地坚颂曰指鹿岂能成骏马言乌谁谓是翔鸾虽然不许纤毫异马字驴名几百般无法可得分第二十二悟性空故无法可得颂曰火里寻氷谩自求敲冰取火更无由十虗纵汝争拈得两眼双空当下休须菩提白佛言世尊是名阿耨多罗三藐三菩提无有少法可得谓真性中元无有法可得若有少法可得亦是着相惟无所得则荡然空空是故不可以形相求不可以言说求也志公云但有纤毫即是尘举意便遭魔所扰经云若人欲识佛境界当净其意如虗空学道之人但于一切诸法无取无舍见如不见闻如不闻心如木石刮削併当令内外清净方是逍遥自在底人草堂清和尚云击石乃出火火光终不炎碧潭深万丈直下见青天逍遥翁云内觉身心空外觉万事空破诸相讫自然无可执无可争此是禅悦所谓大明了人勿令有秋毫许障碍微尘许染着坚久不渝便是无上士不动尊也琪禅师云念念释迦出世步步弥勒下生分别现文殊之心运用动普贤之行门门而皆出甘露味味而尽是醍醐不出旃檀之林长处华藏之境若如此也行住坐卧触目遇缘虽应用千差且湛然清净川禅师云求人不如求已颂曰X滴水生冰信有之绿杨芳草色依依春花秋月无穷事不妨闲听鹧鸪啼净身行善分第二十三以无相清净心修一切善法颂曰但自胷应无垢机任他长短是和非眼中着沙耳盛水玅行如如同道知复次须菩提是法平等得阿耨多罗三藐三菩提是法平等无有高下者所谓是法乃真性也凡夫不见自性妄识分别自生高下诸佛是高众生是下菩萨了悟人法二空上至诸佛下至蝼蚁皆有佛性无所分别故一切法皆平等岂有高下也黄蘖云欲观佛作清净光明解脱之相观众生作垢浊暗昧生死之相作此解者历恒河沙劫终不能得阿耨菩提又云心若平等不分高下即与众生诸佛世界山河有相无相徧十方界一切平等无我人众生寿者四相本源清净心常自圆满光明徧照故名为无上正等正觉也傅大士云水陆同真际飞行体一如法中何彼此理上起亲疎自他分别遣高下执情除了斯平等性咸共入无余修一切善法者若不能离诸相而修善法终不能解脱但离诸相而修善法即得阿耨多罗三藐三菩提也百丈云若人于一切事无染无着于一切境不动不摇于一切法无取无舍于一切时常行方便随顺众生令皆欢喜而为说法令悟菩提真性X此即名为修善法也川禅师云山高海深日生月落颂曰僧是僧兮俗是俗喜则笑兮悲则哭若能于此善参详六六从来三十六须菩提所谓善法者如来说非善法是名善法不住相故即非善法无漏福故是名善法法华经云初善中善后善者初谓发善心时须是念念精进不生疑惑懈怠之心中谓常修一切善法令悟真性不着诸法相后谓即破善法直教一切善恶凡圣无取舍憎爱之心平常无事故云即非善法是名善法盖凡失执恶声闻着善若不离善法又落两头机岂为平等也古德云了取平常心是道饥来喫饭困来眠又云常平等心如地广大玅观察智如日光明体用及此是佛境界川禅师云面上夹竹桃花肚里侵天荆棘颂曰是恶非恶从善非善将逐符行兵随印转有时独立玅高峰却来端坐阎王殿见尽人间祇点头大悲手眼多方便福智无比分第二十四福智俱等虗空无物可比颂曰福智无边岂度量人天路上福为强要离生死超三界惟诵金刚出世方须菩提若三千大千世界中筭数譬喻所不能及聚七宝布施如三千大千世界中须弥山王所得无量无边福德此为住相布施终无解脱之期不如受持读诵此经乃至四句偈等所得无住相净X玅功德胜前功德百千万倍傅大士云施宝河沙数惟成有漏因不如无我观了妄乃名真川禅师云千锥札地不如钝锹一捺颂曰麒麟鸾凤不成群尺璧寸珠那入市逐日之马不并驰倚天长剑人难比干坤不覆载劫火不能坏凛凛威光混太虗天上人间总不如咦化无所化分第二十五众生性空虽化度众生而实无所化颂曰自性众生自性度痴人覔佛外边求可怜拾翠拈红客空在阎浮数日头须菩提于意云何如来即有我人众生寿者既云是法平等无有高下云何如来却度众生故偈云平等真法界佛不度众生以名共彼阴不离于法界名即众生假名也阴即五阴实法也此假名实法皆即法众故云不离于法界既即法界凡圣一如故如来实无有众生可度又云谓诸众生起无量无边烦恼妄想于一切善恶凡圣等见有取舍分别之心迷情盖覆菩提之性佛出于世教令觉悟降六贼断三毒除人我若能了悟人法二空无诸妄念心常空寂湛然清净更不留纤毫滞碍即是见性实无众生可化度也石霜禅师云休去歇去古庙香炉去枯木寒灰去一念万年去如大死人去若能如此用心安有不成道也若有众生如来度者即有我人众生寿者谓此道人人具X足箇箇圆成本来是佛与佛无异一切众生皆是妄缘中现其实无有若言有众生可度即着四相圜悟禅师云赤肉团上人人古佛家风毗卢顶门处处祖师巴鼻若也恁么返照凝然一段光明非色非心非内非外行棒也打他不着行喝也惊他不得真得净裸裸赤洒洒是箇无生法忍不退转轮截断两头归家稳坐正当恁么时不须他处覔祇此是西方傅大士云夜夜抱佛眠朝朝还共起起坐镇相随语默同居止纤毫不相离如身影相似欲识佛去处只这语声是众生但为业障深重与佛有殊若能回光返照一刀两段即便见自性也若不因佛经教一切众生无因自悟凭何修行得至佛地此是如来无所得心故云若有众生如来度者即有我人众生寿者相也川禅师云春兰秋菊各自馨香颂曰生下东南七步行人人鼻直两眉横哆和悲喜皆相似那时谁敢问慈亲还记得在么须菩提如来说有我者如来说即非凡夫如来既无我人等相云何有时称我须知对所度众生假名说我耳谓有我者即是凡夫非我者随处作主应用无方故云凡是佛因佛是凡果境界经云三世诸佛皆无所有唯有自心既明因果无差乃知心外无法二乘之人执有我相欲离生死而求涅槃欲舍烦恼而求灭度是舍一边不了中X道乃同凡夫行也即非凡夫者一念清净非凡非佛故云即非凡夫凡夫亦空迷者妄执但无执着即一切清净耳川禅师云前念众生后念佛佛与众生是何物颂曰不现三头六臂却能拈匙放筯有时醉酒骂人忽尔烧香作礼手把破沙盆身披锦罗绮做模打样百千般蓦鼻牵来祇是你嗄法身非相分第二十六如来清净法身非属形相颂曰三十二相黄金殿八十随形璎珞衣覰破如来真面目元将黄叶止婴啼须菩提于意云何以三十二相观如来空生疑谓众生是有可化成圣法身不无可以玅相而见之也川禅师云错颂曰泥塑木雕兼彩𦘕堆青抹绿更粧金若将此是如来相笑杀南无观世音佛言须菩提若以三十二相尔时世尊而说偈言三十二相者应身相也观如来者观法身如来也善现初谓应身相好从法身流出若见相好即见法身故答以如是如是佛恐善现于应身取着不达法体又以转轮圣王为难谓轮王虽具三十二相岂同如来法身故不应以相好观如来也又云未达我人众生寿者四相即是心有生灭生灭即是转轮义王者心也虽修三十二净行生灭心转多终不契清净本心与如来有别耳川禅师云错X颂曰有相身中无相身金香炉下鉄崑崙头头尽是吾家物何必灵山问世尊如王秉剑若以色见我以音声求我是人行邪道不能见如来言我者此是法身真常净我非色非声无形无状不可以心思不可以识识若以色见声求心游理外皆名邪见不见法身肇法师云所谓诸相焕目而非形八音盈耳而非声应化非真佛亦非说法者法体清净犹若虗空无有染碍不落一切尘境今且略举声色耳又云音声色相本自心生分别之心皆落邪道若能见无所见闻无所闻知无所知证无所证体此玅理方见如来傅大士云涅槃含四德惟我契真常齐名八自在独我最灵长非色非身相心识岂能量看时不可见悟理则形彰川禅师云直饶不作声求色见亦未梦见如来在且道如何得见不审不审颂曰见色闻声世本常一重雪上一重霜君今要见黄头老走人摩耶腹内藏咦此语三十年后掷地有金声在无断无灭分第二十七依空即落空无生断灭之见颂曰这点灵光亘古今几回高显几回沉蓦然摸着衣中宝呀地一声更不寻须菩提汝若作是念于法不说断灭相如来不以具足相故者佛恐须菩提落断灭见是故令离两边然性含万法本自具足应用徧知一X即一切一切即一去来自由无所罣碍此法上至诸佛下至含识本无欠少是名具足相也说诸法断灭莫作是念者诸法性空空即是常是故不断不灭若作念云无相而有道心者是断一切行灭一切法此非中道也又云若作有相观即是一边见若不作有相观即是断灭法故知真如法性不是有不是无湛然不动观与不观皆是生灭故云莫作是念也于法不说断灭相谓见性之人自当穷究此理若人空心静坐百无所思以为究竟即着空相断灭诸相晁太傅云诸佛说空法为治于有故若复着于空诸佛所不化故云大士体空而进德凡夫说空而退善当知有为是无为之体无为是有为之用也川禅师云剪不齐兮理还乱拽起头来割不断颂曰不知谁解巧安排揑聚依前又放开莫谓如来成断灭一声还续一声来不受不贪分第二十八不受者纵有向甚么处着不贪者爱欲之念不生颂曰宝聚恒河世界中一毫不受乐心空春敷万卉青红紫俄顷峥嵘不见踪须菩提若菩萨以满恒河胜前菩萨所得功德知一切法无我谓一切万法本来不生本来无我相所得福德即非七宝布施等福所能比也得成于忍者既知人法无我则二执不生成无生忍此乃胜前七宝布施菩萨夫万法本来无性皆因自X已之所显发耳如眼对色谓之见耳对声谓之闻见闻是根色声是尘色声未对之时我性常见常闻未曾暂灭色声相对之时我性未尝暂生此是菩萨了悟真性活鱍鱍地洞然同于太虗所以不曾生灭凡夫即被妄心所覆随六尘转即有生灭故尘起即心起尘灭即心灭不知所起灭心皆是妄念也若见六尘起灭不生即是菩提川禅师云耳听如聋口说如痖颂曰马下人因马上君有高有下有疎亲一朝马死人归去亲者如同陌路人只是旧时人改却旧时行履处须菩提以诸菩萨不受福德故故说不受福德不贪世间福德果报谓之不受又云菩萨所作福德不为自已止欲利益一切众生此是无所住心即无贪着故云不受福德川禅师云裙无腰袴无口颂曰似水如云一梦身不知此外更何亲箇中不许容他物分付黄梅路上人威仪寂静分第二十九四威仪中法身如如不动本来静寂颂曰坐卧经行脚自擡登山涉水混尘埃看他下足分明处踏碎虗空无去来须菩提若有人言亦无所去故名如来如来清净法身徧满虗空世界本无形相其现千百亿身乃随众生业缘而有如镜中像其实法身元无生灭岂有去来故不知其何所从来亦不知X其何所从去华严经云上觉无来处去亦无所从清净玅色身神力故显现圆觉经云云驶月运舟行岸移盖谓月未尝运岸未尝移真如体性未尝作止任灭皆人谬见耳又云知色声起时即知从何而来知色声灭时即知从何而去故色声香味触法自有起灭我心湛然岂有去来生灭相耶寂而常照照而常寂行住坐卧四威仪中无不清净也川禅师云三门头合掌佛殿里烧香颂曰衲卷秋云去复来几回南岳与天台寒山拾得相逢笑且道笑箇甚么笑道同行步不擡一合理相分第三十世界微尘离合无性为显此理颂曰一念未兴相巳成如临宝镜两分明翻身踏碎潭心月相理元空摆手行须菩提若善男子善女人即非世界是名世界微尘者妄念也世界者身之别名也微尘是因世界是果微尘世界者谓因果也然自已真性非因非果能与六道众生为因果也谓自性是因六道是果故知微尘能起世界轮回由于一念虽见小善不可执着虽逢小恶必须除去且众生于妄念中起贪瞋痴业妄受三界梦幻之果如彼微尘积成世界不知因果元是妄心自作自受一念悟来即无微尘世界何有故云即非微尘是名微尘即非世界是名世界若欲建立世界一任微尘炽然X若欲除灭世界觉悟人法俱空了无一法可得湛然清净不被诸境所转皆由于自已也傅大士云欲证无生忍要假离贪嗔人法知无我逍遥出六尘川禅师云若不入水争见长人颂曰一尘才起翳摩空碎抹三千数莫穷野老不能収拾得任教随雨又随风何以故若世界实有者伹凡夫之人贪着其事微尘谓因世界谓果若执因果为实有者即被相之所缚故云即是一合相但莫执为实有亦莫执为实无于相离相故云即非一合相是名一合相也又云微尘虽多不足为多世界幻成终无实义若说实有微尘实有世界即是彼此着相彼既是相我又着相两相相合是谓一合相总是虗妄缚系生灭但凡夫未悟妄生贪着耳即是不可说者须是学人自省自悟于理事上各无罣碍今凡夫一向贪着事相不达于理所以说因果着因果说世界着世界傅大士云界尘何一异报应亦同然非因亦非果谁后复谁先事中通一合理则两俱捐欲达无生路应当识本源逍遥翁云学道之人但只了悟灵明之心是谓本源所以念念妄想皆为尘垢勿令染着久当证知清净法身也川禅师云揑聚放开兵随印转颂曰浑囵成两片噼破却团圆细嚼莫咬碎方知滋味全知见不生分第三十一X直下顿除二执知见自然不生颂曰一击心空忘所知朗然声色外威仪灰飞烟灭心何在四见才兴却是迷须菩提若人言佛说我见即非法相是名法相佛说般若金刚之法始即令诸学人先除粗重四相如大乘正宗分中说也次即令见自性之后复除微细四相如究竟无我分中说也此二分中即皆显出理中清净四相明如来四相真见妄见者虗妄分别众生见也真见者远离执着如来见也在迷众生执着诸相以为如来实有四见故不解所说义若悟如来真见能于自心无求无碍湛然常住是清净我见黄蘖云百种多知不如无求最第一也又云诸学道人若欲得成佛一切佛法总不用学伹学无求无着无求则心不生无着则心不灭不生不灭便是佛也若见自性本自具足是清净人见于自心中本无烦恼可断是清净众生见自性无变无异无生无灭是清净寿者见故云即非我人众生寿者见是名我人众生寿者见也发阿耨多罗三藐三菩提心者应知一切众生皆有佛性应见一切众生无漏智慧本自具足应信一切众生灵源真性无生无灭若能了悟此意即是一切智慧不作有能所心不存知解相口说无相法心悟无相理常行无相行故云不生法相是名法相也川禅师云饭来开口睡来合眼颂曰千X尺丝纶直下垂一波才动万波随夜静水寒鱼不食满船空载月明归应化非真分第三十二应现设化一切有为俱非真实颂曰世界僧祇转法轮微尘剎土微尘身谁家底事婆心切鑪鞴门开煅梦人须菩提若有人为满无量阿僧祇云何为人演说发菩萨心者谓发广大济度众生之心最上乘种性人也持于此经四句偈等受持读诵者七宝有竭四句无穷悟达本心了无所得持于此经其福胜前七宝布施功德缘此经根本以破相为宗了空为义迷性布施皆不证真故耳云何为人演说者四大色身不解说法听法是你面前孤明历历通彻十方底解说解听莫要记他语言纵饶说得天花乱坠其心不曾增便总不说其心不曾减求着转远学者转疎惟在默契悟者自知也川禅师云要说有甚难只今便请谛听谛听颂曰行住坐卧是非人我勿喜勿嗔不离这箇只这箇噼面唾平生肝胆一时倾四句玅门都说破不取于相如如不动此谓语达无心无相可取之人若是有心不取于相却是取相心本是空相亦是空人法俱空有何可取也真净文禅师云但无一切心自然合天道应用在临时莫言妙不玅如如不动者盖谓真性X徧虗空世界无有形相湛然不动应现万形虽赴感随缘而真空实寂学人于此若谓我知也学得也契悟也解脱也似此见解皆是有动心则是有生灭若无此心即一切法皆摄不动不动即内外皆如故云如如不动也佛鑑和尚举僧问法眼不取于相如如不动如何不取于相见于不动去法眼云日出东方夜落西其僧有省若也于此见得方知道旋岚偃岳本来常静江河兢注元自不流如或不然不免更为饶舌天左旋地右转古往今来经几徧金乌飞玉兔走才方出海门又落青山后江河波渺渺淮济浪悠悠直入沧溟昼夜流遂高声云诸禅德还见如如不动么川禅师云末后一句始到牢关直得三世诸佛四目相观六代祖师退身有分可谓是江河彻冻水泄不通极目荆榛难为措足到这里添一丝毫如眼中着剌减一丝毫如肉上剜疮非谓坐断要津盖为识法者恐虽然恁么佛法只如此便见陆地平沉岂有灯灯续焰川上座今日不免向勐虎口中夺食狞龙颔下争珠豁开先圣庙门后学进身有路放开一线又且何妨语则全彰法体默则独露真常动则只寉片云静则安山列岳举一步如象王回顾退一步如狮子嚬呻法王法令当行便能于法自在祇如末后一句又作么生道还委悉么云在岭头闲不彻水流㵎下太忙生颂曰得优游处且优游云X自高飞水自流祇见黑风翻大浪未闻沉却钓鱼舟何以故一切有为法如露亦如电应作如是观一切有为法上自天地造化下至人之所为皆是然称此六如以设教化则止谓人事耳以众生界内迁流造作皆是妄心起灭虗幻不实终有败坏如梦幻泡影不得久长梦者妄想也幻者幻化也泡者水泡易生易灭也影者物影无所捉撮也露者朝露不得久停也电者闪电顷刻之光也傅大士云如星翳灯幻皆为喻无常漏识修因果谁言得久长易脆如泡露如云影电光饶经八万劫终是落空亡应作如是观者有为无为皆由自已心常空寂湛然清净无纤毫停留罣碍自然无心如如不动应作如是观也四句偈者乃此经之眼目虽经八百手注解未闻有指示下落处人多不悟自已分上四句却区区向纸上寻覔纵饶寻得亦只是死句非活句也活句者直下便是然虽如此也须亲见始得佛眼云千说万说不如亲见一面纵不说亦自分明要须返已自参切不可骑牛覔牛也若人将七宝无量布施不如受持自已四句为人解说使众生皆得见性其福胜彼盖以世间一切有为之法如梦幻等虗妄不实布施之法亦属有为不得取着惟应受持四句觉明真性以证不生灭之极果耳僧问云门大师云如何是佛门X曰干屎橛太平古禅师为作颂云我佛如来干屎橛随机平等徧尘寰迷头认影区区者目对慈颜似等闲蟾首座问洞山云佛真法身犹若虗空应物现形如水中月作么生是应底道理洞云如驴觑井蟾云恁么正是迷头认影洞云首座又作么生蟾云何不道似井觑驴也还会么若教有意千般境才觉无心万事休川禅师云行船尽在把稍人颂曰水中捉月镜里寻头刻舟求剑骑牛覔牛空花阳𦦨梦幻浮沤一笔勾断要休便休巴歌社酒村田乐不风流处也风流佛说是经巳长老须菩提皆大欢喜信受奉行夫至理无言真空无相谓都寂默也但不着言语不着知解即是无言无相金刚之旨趣本谓此也是以旋立旋破止要诸人乃至无有少法可得即不被一切诸境所惑若得心地休歇即谓之清净心亦谓之本来心亦谓之到彼岸亦谓之涅槃亦谓之解脱其实一也四祖问三祖云如何是古佛心祖云汝今是甚么四祖云我今无心三祖云汝既无心诸佛岂有耶即于言下有省此是学人标致张无尽云若能身处尘劳心常清净便能转识为智犹如握土成金一切烦恼皆是菩提一切世法皆是佛法即是了事凡夫别无圣解上根之人一闻千悟得大总持又何假如许开示耶川禅师云三十年后莫教忘却老僧不知谁是知恩者呵X呵将谓无人饥得食渴得浆病得差热得凉贫人遇宝婴子见娘飘舟到岸孤客还乡旱逢甘雨国有忠良四夷拱手八表来降头头总是物物全彰古今凡圣地狱天堂东西南北不用思量剎尘沙界诸群品尽入金刚大道场金刚般若波罗蜜经补註卷下