报恩论X卍XXX报恩论报恩论目录卷首恭录列圣护法纶音证经答问卷正上净土法门纲宗无量寿经纲宗往生正因定论辨正五逆谤法不得往生说二教通喻杂说代众回向发愿疏写经记卷正下醒迷歌劝俗歌往生公据阿弥陀佛礼想仪戒杀忏愿偈X附录慈云忏主忏愿文附一法治四病说改定僧玉峯摩崖圆满白众偈小霍山摩崖道场写经始末记上卷多说理性下卷先以两歌断疑生信次以公据等三篇专说事修而末篇之说遂附及之者所谓应病与药期于病药双忘性修不二而止世界无尽未来无穷区区本愿具在代众回向疏矣度必有无量发心菩萨覧而兴起者佛法世法真俗圆融之本旨庶几普徧昌明欤其卷首卷附诸篇无非欲发明此旨巳详卷首述意篇子简既为写录随依香巖例句读圈点之为令阅者易于醒目文人批尾陋习固不暇避也其用意良苦有心人应共谅尔未还谨识卷附上钟子勤夫子书其二其三谷梁补註再书后致杨仁山书善生经序精严寺同戒录序X又序天台县护持丛林永禁私佔示募修扬州高旻寺正殿疏募修真觉寺缘起补玉峯师念佛开心偈六首达摩祖师像赞又指画像赞大通智胜佛拈颂静坐箴留仙阁颂经正民兴说列圣护法纶音报恩论卷首顺治十五年九月世祖章皇帝敕谕玉琳通琇国师书朕惟立纲陈纪敷政而易俗移风见性明心传教以牖民觉世考其功业则事有殊途论厥精微斯旨归同轨然遡无生之真谛不缘意象以求证般若之妙源非因文字而显欲问大千之觉路先皈不二之度门赖初祖之既来遂灋衣之不绝燃灯而照昏瞶建X鼓以醒愚聋爰指善诱之津诞施方便之力付灋将逾百代知名何仅千人莫不宗旨共扶流风大阐用慈悲而度天下佐平治以化民生允有裨于盛时故恒尊于历世兹闻尔僧通琇慧通无始智洞真如续五叶之正宗万灋从而归一屏六根之邪识四大是以尽空扫末世之狂禅秉如来之正觉诚超生融之学而迥播观摩之名者也朕俯询灋器缅想高风思御宇以来期沛无为之治而虗席以待乐闻无漏之因用是特遣司吏院掌印官张嘉谟颁赐玺书远延杖钖尔其遄驱象驭早践龙墀陈密义之慧空赞皇猷之清净呜唿顺风而问朕将同访道于崆峒计日以来尔尚效朝宗之江汉钦哉故谕又顺治十六年四月朕维教阐西干灋流东土付妙心于四七传正果于二三莫不以参悟透脱者为真乘操履纯一者为灋器故南岳不污垂护念于庾岭马师大用揭震喝于雄峰以至滹水建黄檗之宗高峰继雪巖之绪源远流长良有以也朕殚心诚正逊志危微务期于道岸诞登允怀乎德修罔觉因念夫禔躬立政聿本于见性明心大道本同精义无二缅思宗派必有高人闻尔禅师通琇临济嫡传笑巖近裔心源明洁行解孤高故于戊戌之秋特遣皇华之使聘来京阙卓钖上林朕于听览之余亲询释梵之奥见其机锋峻利论义圆通直指向上之关信称谛当证彻无生之旨不X落言诠实获我心深契予志间泛及于众说亦博综乎百家名理恒超决疑无滞洵灋门之龙象禅苑之珠林者也用是特降褒纶赐号大觉方欲久留瓶钵时听伽音冀朝夕之启予庶默成夫元旨而禅师欲全子道祈尽孝思坚请还山勉襄石塔远追目犍连之度母近承陈尊宿之养亲有裨人伦克端风化朕俯徇其愿敕护遄归惜山川之既遥倐夏秋之巳隔永言遗韵惓惓于怀追惟对御之言实发大乘之秘传灯可续末灋所希爰是复降温纶加封大觉普济禅师赐以紫衣并予金印遣使赍往昭朕眷衷重扬灋席之辉永镇山门之宝于戏龙章载钖式增慧日光华椹服新颁克绍佛衣灋数祈承显命益勉勤修钦哉故谕又自杖钖南还时勤企念五湖烟景三江秀丽荷衣松食致足乐也阊阖风至秋色依依益深白露伊人之想自迩以来企彻禅宗勤心灋宝慨佛果应庵之后差近閴寂今雷音虽震而北方犹若未闻故末灋比邱少奉戒律其口谈无而行在有者又如麻粟也兹欲于都城建立皇坛俾衲子一千五百人众受毗尼戒七条一缕出自上方五戒三皈重宣佛义然非禅师亲为羯磨正恐以最上慈航为人天阶级耳惟冀荷担如来阐明大灋不辞远道惠然肯来则皇城四众重闻薝卜之香新学缁流顿长菩提之树知禅师X以佛灋大事为先不以静退小节萦念也遥瞻浮渡速慰悠怀康熈四十年嘉平月圣祖仁皇帝御制补陀罗迦普济寺碑记稽考梵书补陀罗迦山有三一居厄纳忒黑一居忒白忒一居南海即是山也本山志书未得其详当年海寇猖狂凡禁海之外寺宇梵剎皆为灰烬自康熈二十二年荡平台湾海波永息故游方衲子因旧基址斩蓬蒿艾藜藿而更新焉朕时巡浙西特遣专官虔修净供敬书题额永镇山门复发帑金重修寺宇务俾殿堂庑牖丹碧华烨棼橑焕美而一木一石悉出公家一夫一役不烦民力上为慈闱延禧下为苍生钖祉也朕自弱龄诵读经史以修齐治平为本未暇覧金经贝叶空寂泡影之文所以不能窥其堂奥槩而言之元者善之长也佛者以善为本推而扩之大约无二上天好生化育万彚大士慈悲度尽众生亦无二也朕求治勤民四十余载矣今者兵革巳销而民生未臻康阜梗顽虽化而民心未尽淳良皆因水旱靡常丰歉各异此朕寤寐孳孳不能释也以大士之力庶几慈云法雨甘露祥风使岁稔人安万姓仁寿则普济之弘功即时雍之上理是朕之心也夫爰书翰简勒诸穹碑垂示无尽云又御制重修天竺寺碑文X朕御麻凝庥心周区域省方设教跸驻山湖眷兹民力于东南讵止皇舆之名胜若迺因其旧蹟无侈前观则天竺寺之所由以重修也粤惟鹫岭着于西方法轮则一竺峰丽于南国名剎维三固缁梵所薰修亦僊灵之窟宅潮音送响遥接普陀塔影横空长留舍利瑞光发于㵎上奇木像大士之容白衣感夫梦中净域建看经之院或旱干间作禾麦告枯而幡盖来迎霪雨濡足有祷辄应无福不臻斯固历晋宋以迄今实亦载简编而可信意者能仁之量等于好生佛道之成关乎民隐推斯指也不其伟与将使般若之门随方而启仁寿之域举世咸登有其兴矣曷可废哉朕曩者亲奉慈闱式临兹宇自芳湖而西顾望初地以南循辇过花迎旌回云卷巖深乳窦含真珠之宝光峰转飞来带琉璃之绀色百灵斯护七圣不迷既祝我皇太后寿履康甯复冀凡兹庶民室家盈庆然则迦释之弘慈与国家之布德岂有殊也顾念山灵如昔寺貌未新我皇太后为国发心为民祈福时申慈命重葺香林兹役之兴不妨民事凌云再焕将无干竺之灵匪日成功实笃坤元之庆恒沙国土偕常乐以同升亿万苍生享太平而无极是则我皇太后之圣心依然迦释之心而于朕经营天下利济生民之心亦适有惬也夫X雍正元年六月十八日世宗宪皇帝朱批浙江巡抚李馥奏再谕粤溯道统之传尧舜以至周公孔子圣圣相承精一不杂原无借于释道自汉以来三教流传炳若三光屹然鼎峙历千百年而不废不坠岂非道并行而不相悖欤吾儒正心率性释家明心见性元门修心炼性以言乎体则同圣人之明德新民如来之自利利他太上之度人无量以言乎用又同中庸曰戒慎乎其所不睹恐惧乎其所不闻内典云六尘涉境心不随缘道德经云不见可欲使心不乱以言乎进修工夫亦未尝不同何下士往往以管蠡之见纵横辩驳以逞其胸臆盖止据形迹而论而实未窥其奥蕴也其言以为二氏之学全无关乎世道人心而孰知有不然者夫积善之家必有余庆积不善之家必有余殃理载于周易善恶之报如影随形义着于感应篇四生六道因果轮回之秘谛散见于大藏诸经其所以警戒提撕诱掖奖劝若合符节究其指归无非勉人为善而巳况细而闺闱里巷远而海澨山陬有不可以礼乐维持诗书训导者而二氏之教皆足以感发其皈向之诚消磨其隐微之慝由是观之释道甯无补于王化也哉试问中国将此三途去二留一能乎否耶不能则何必分门立户互相排挤有若聚讼然顾兹末法黄冠缁流下愚者多率皆饿夫懒汉苟希利养以故招提兰若竟成藏垢纳污之地此X辈犹如谷之有稗粟之有粃惟在分别孰稗孰粃岂可併谷粟而概弃之乎朕向来三教并重一体尊崇于奉佛敬仙之礼不稍轻忽每见章句之士鄙薄二氏动辄轻蔑摈斥而託名理学者尤甚及考其操履与理学真诠又大相径庭此不过井蛙篱鷃之徒耳何足与较浙江俗称僧海乃衲子卓钖胜地近十年来不特指月清机宗风透彻者罕见即精通教律者亦未闻其人丛林凋谢可胜太息汝仰体朕意于公务之余留心护持使不至过于寥落倾頺不必着相庄严也此谕汝自领会毋令众知何也士子闻之徒为好佛之讥释子闻之致增我慢之相其中庸流或因而纵肇甚至紊乱清规有千法纪是朕怜之而反害之也密之又雍正二年四月十九日上谕内阁前有条奏妇女入庙进香成羣聚会混杂行走妄费无益及入于别教妖言惑众理宜禁止者曾降旨准行但并非禁止民人于名山寺庙中礼拜也今闻凡系寺庙概行禁止不许民人叩拜又往𩫶髻山进香人等于金盏河地方挂号取税皆与朕旨不合其禁止太过之处在京着礼部查明具奏金盏河地方交与直隶巡抚令其查明具奏又雍正八年二月初三日朱批福建巡抚刘世明奏但应禁止邪教惑众从未有禁人喫斋之理此奏甚X属乘谬之至朕不解汝具何意见而云然若将此等无理妄举以为尽心任事实力奉行则大误矣既云年老愿斋者听而阖家大小喫斋者又欲坐罪更属可笑之谈如于一家老者小者饮食之际稽查某斋某不斋其纷扰为何如耶观一切办理覆奏不伹浮泛不实且每多乖张失指大有心志惶惑光景嗣后仍不痛自儆省加勉诚敬则朕恩殊为可惜也又雍正十一年二月十五日上谕内阁朕惟三教之觉民于海内也理同出于一原道并行而不悖人惟不能豁然贯通于是人各异心心各异见慕道者谓佛不如道之尊向佛者谓道不如佛之大而儒者又兼辟二氏以为异端怀挟私心纷争角胜而不相下朕以持三教之论亦惟得其平而巳矣能得其平则外略形迹之异内证性理之同而知三教初无异旨无非欲人同归于善夫佛氏之五戒十善导人于善也吾儒之五常百行诱掖奖劝有一不引人为善者哉昔宋文帝问侍中何尚之曰六经本是济俗若性灵真要则以佛经为指南如率土之民皆湻此化则吾坐致太平矣何尚之对曰百家之乡十人持五戒则十人湻谨千室之邑百人持十善则百人和睦持此风教以周寰区则编户亿千仁人百万而能行一善则去一恶去一恶则息一刑一刑息于家万刑息于国洵乎可以垂拱坐致太平矣斯言也盖以劝善者治天下之要道也而佛教X之化贪吝诱贤良其旨亦本于此苟信而从之洵可以型方训俗而为致君泽民之大助其任意诋毁妄揑为杨墨之道之论者皆未见颜色失乎瞽之说也朕居藩邸留心内典于性宗之学实深领悟御极以后宵旰靡遑且恐启天下以崇尚释教之疑是以未尝形之谈论欲俟庶政渐理始举三教合一之旨提撕警觉以明互相诋毁者之非今逾十年矣听政余暇偶将朕之所见并昔人论说数条举以示天下之学道者古人有曰周孔六经之训忠孝履其端李老二篇之言道德创其首瞿昙三藏之文慈悲为其本事迹虽异理数不殊皆可崇可慕者又有曰儒以正设教道以尊设教佛以大设教观其好生恶杀则同一仁也视人犹己则同一公也惩忿塞欲禁过防非则同一操修也又有曰以佛治心以道治身以儒治世又有曰佛之言性与诸书同圣人同其性则广为道德人能同诚其心同斋戒其身同推德于人则可以福吾亲可以资吾君之安天下又有曰佛之道与王道合王道者皇极也皇极者中道之谓也佛之道亦曰中道不偏不邪其旨相同又有曰佛教之设使人弃华而就实背偏而归善由力行而造于安行由自利而至于利彼其为生民之所依归者无以加矣又有曰人谓释氏惟务上达而无下学不思释氏之六波罗密由禅定而到彼岸岂非下学上达之旨乎又有曰天下无二道圣人无两心盖道者先天地而X生亘古今而常存圣人得道之真以治身以其绪余土苴治天下国家岂不大哉故圣人或生于中国或生于西方或生于东夷西夷生虽殊方而其得道之真若合符契未始殊也以上数条皆于圣贤之理同流共贯未见其为谬异也三教虽各具治心治身治世之道然各有所专其各有所长各有不及处亦显而易见实缺一不可者夫习释道之学虽有偏有正而习儒者之学亦有真有伪即如释中以狂空欺世道中以邪术愚人是固释道之罪人也亦如儒中博覧诗书高谈仁义而躬蹈乱臣贼子行之者谓非名教之罪人乎若掩人之长而斥其短隐己之短而夸其长互相肆口诋排者皆私诈小人形态非仁人君子怀德抱道之所为亦徒见其不自量耳数年来有请严禁私自剃度者有请将寺观改为书院者有县令无故毁庙逐僧者甚至有请僧尼悉行配合夫妇可广增人丁者悖理妄言惑乱国是不思鳏寡孤独为国家之所矜恤彼既立愿出家其意亦为国家苍生修福田耳乃无故强令配合以拂其性岂仁君治天下者之所忍为乎因皆下愚小辈朕亦未穷治其妄诞之罪至于品类不齐其中违理犯科者朝廷原有惩创之条而其清修苦行精戒明宗者则为之护持其邪说外道则严加惩治如道忞行峰之纪载谬妄法藏弘忍之魔说猖狂朕悉降旨指摘决不令混冒正法以致真伪罔辨也朕于三教同原之理探溯X渊源公其心而平其论令天下臣庶佛仙弟子有各挟私心各执己见意存偏向理失平衡者梦觉醉醒焉故委曲宣示以开愚昧凡有地方责任之文武大臣官员当承事朕旨加意护持出家修行人以成大公好善之治特谕又御选圆明居士语录有儒士问三教之同异王云若论以内三教实同一道不可泥于迹象涉于事为而妄生分别也儒以修齐治平设教道以虗无清净设教究其所以示人者不能外者箇而释教亦不舍离者箇既不舍离即此内而言则不谓之一贯不可也若以之外周孔黄老之书未言及此能明此者惟有释典耳下士愚盲小智见浅谓以内尚不明了何暇究以外不知以内者倚以外者而立若不明以外则以内无论不能顿地透脱即使到得尽处犹有者箇在人但知拘滞生死不知穷其无生不死此一大关惟此一路方透即以佛教而论如讲演戒律何尝不与宗为一贯必须宗为之统摄离宗则尽属幻作宗乃第一义也然一亦不立方是佛旨即此观彼自明三教分合之定论圆明宁甘汝等迂儒之谤断不忍令众生长溺苦海而不拯救指迷也士闻愕然诺诺而退干隆元年X高宗纯皇帝谕朕前以应付僧火居道士窃二氏之名而无修持之实甚且作姦犯科难于稽察约束是以酌复度牒之法使有志修行者永守清规而无赖之徒不得窜入其中以为佛老之玷其情愿还俗者量给资产其余归公留为养济穷民之用此亦专为应付僧火居道士而言也名山古剎闭户清修者在所不问前降谕旨甚明现交与王大臣九卿会议乃闻外省传述错误一切僧道皆有惶惑不安之意恐将资产归公遂尔弊端百出有将己身田宅诡寄他人户下希图藏匿者有谋嘱书吏分立花户诡名以多报少者有减价速求售卖变银入橐者且有局外匪类从中借口索诈者夫此僧道既谋利恋财如是揆之仙佛之法乃糠粃稂莠也即取其私橐归公以养济贫民亦何不可之有天下后世自有公论但朕之本意原以天地好生之心为心一物不得其所如己推而纳之沟中此庸愚无知之僧道亦天下之一物耳朕何忍视同膜外况朕先所降旨甚明原以护持僧道而非有意苛削僧道今观伊等情形是愚昧无知被人恐吓而不知原降之谕旨也着该部先行晓谕去其迷惑至于应付僧火居道士之资产因无所归着是以有养济穷民之说究竟国家养济穷民岂需此区区之财物亦可不必稽察归公此处着重议具奏附大清会典事例一则X僧道将寺观各田地朦胧投献王府及内外官豪势要之家私揑文契典卖者投献之人问发边卫永远充军田地给还各寺观其受投献家长并管庄人参究治罪又干隆三十二年御制宝相寺碑文岁辛巳值圣母皇太后七旬大庆爰奉安舆诣五台所以祝釐也殊像寺在山之麓为瞻礼文殊初地妙相端严光耀香界默识以归既归则心追手摹系以赞而勒之碑香山南麓曩所规菩萨顶之宝谛寺在焉迺于寺右度隙地出内府金钱饬具庀材营构兰若视碑摹而像设之金色庄严惟具惟肖寺之制甃甓幕圜不施杗廇桴梲而崇广闳丽则视殊像有加经始于干隆壬午春越今丁亥蒇工既敬致瓣香而庆落之所司砻石以俟因记之曰文殊师利久住娑婆世界而应现说法独在清凉山固华严品所谓东方世界中菩萨者也夫清凉在畿辅之西而香山亦在京城之西然以清凉视香山则香山为东若以竺干视震旦则清凉山又皆东也是二山者不可言同何况云异矧陆元畅之答宣律师曰文殊随缘利见应变不穷是一是二在文殊本不生分别见倘必执清凉为X道场而不知香山之亦可为道场则何异凿井得泉而谓水专在是哉且昔之诣五台礼文殊所以祝𨤲也而清凉距畿辅千余里掖辇行庆向惟三至焉若香山则去京城三十里而近岁可一再至继自今亿万年延洪演乘兹惟其恒是则余建寺香山之初志也寺成名之曰宝相缀以偈曰曼殊室利七佛之师经历人间至福城东东方世界名曰金色常在其中而演说法摩竭陀国其东五峯是名雪山惟清凉境金刚窟聚北代州是大士示现妙相庄严振大法轮坐师子座师子奋迅具足神威中台现身寺曰殊像我昔瞻礼发大宏愿虔诚祝𨤲普诸福缘相好印心如月在水即幻即真证真幻相以此真幻还印金容香山净域多祇树园宝谛之西营是宝相庄校七宝晃耀大千日面月面了无分别我闻如是文殊应缘缘即随缘何有彼此矧东西方因见生名见即不拘名亦不着清凉香山非二非一复念文殊菩萨久住而此世界实曰常喜以常以久延祝慈禧惟愿自今岁万又万宝算盈积如恒河沙获妙吉祥生大欢喜以是因缘寿复无量X报恩论卷首桐乡沈善登述海盐张常惺校录造论述意千经万论处处指归净土者祇是教人从现前一念动处着力大本无量寿经所谓闭塞诸恶道通达善趣门两言尽之矣光绪戊寅春为杭州小霍山摩崖事与张子简常惺等结坛邓尉圣恩寺念佛写经写毕造此论一坛共五人以三为班轮转五十三昼夜不断声限香进退故祇能据魏译大本直抒胸臆随口诵出子简录稿昼凡四轮退息各三刻积十二刻支支节节而为之越两旬余方成得文五篇杂说二十五则诗歌共若干章都凡二万余言依三藏例统名为论因摩崖山名适符本朝寿岳伏念列圣家法相承宏扬佛教与儒并隆深恩至计保我子孙黎民万世永赖故取寺名一字题曰报恩庶几览者相与护持以维系人心共图报答论出后传钞颇不乏人今忽忽二十年X矣老病日深不能复进欲刊布之而虑自来说净土者滥入禅宗高谈元妙佛法世法打成两橛则全失如来设教本旨而于此反增疑障故复徧引净宗诸经并注解之以证明论义列于卷首而写经前后所说有相关涉者别编一卷附焉凡夫钝根读书少涉世浅见理粗未知孔教如何佛教如何但知自古至今未有离却万亿愚贱之心而可以为教者未有支离刻覈使人救过不暇而可以教民者未有有民不教听其放辟邪侈而可以为国者未有君民同一教士大夫别一教而尚能用其民者未有不能用其民而其国不衰弱能用其民而其国不强盛者如是而巳故自贡其丑拙以俟十方缁素及当代贤士大夫教政之尚冀余生得有所闻涣若沈疴之去体云尔光绪丁酉夏沈善登识证经佛说无量寿经云佛告阿难十方世界诸天人民其有至心愿生彼国凡有三辈其上辈者舍家弃欲而作沙门发菩提心一向专念无量寿佛修诸功德愿生彼国此等众生临寿终时无量寿佛与诸大众现其人前即随彼佛往生其国便于七宝华中自然化生住不退转智慧勇勐神通自在是故阿难其有众生欲于今世见无量寿佛应发无上菩提之心修行功德愿生彼国佛告阿难其中辈者十方世X界诸天人民其有至心愿生彼国虽不能行作沙门大修功德当发无上菩提之心一向专念无量寿佛多少修善奉持斋戒起立塔像饭食沙门悬缯然灯散华烧香以此回向愿生彼国其人临终无量寿佛化现其身光明相好具如真佛与诸大众现其人前即随化佛往生其国住不退转功德智慧次如上辈者也佛告阿难其下辈者十方世界诸天人民其有至心欲生彼国假使不能作诸功德当发无上菩提之心一向专意乃至十念念无量寿佛愿生其国若闻深法欢喜信乐不生疑惑乃至一念念于彼佛以至诚心愿生其国此人临终梦见彼佛亦得往生功德智慧次如中辈者也谨按此经有汉魏吴唐宋五译而此魏译文辞详赡义理圆足故自来讲家多据之唐译差与相近盖同一梵本也宋译亦甚明畅而辞句前后大异又一梵本也汉吴二译文辞拙歰而义有相补备者则又一梵本也其所以不同之故略攷诸经约有三端一则译手巧拙不同也如楞伽三译金刚六译及此小本两译皆是此类文小异而义大同足见梵本之一例如儒者解经各有短长盖以华X文化梵语是横繙也以今人解古书犹直繙也其于原本毕竟非一非二而善读者就此参观互考以意逆志自能得之一则梵本传写不同也此类义同而文多寡大异密部诸呪最显而易见佛以一音演说法众生随类各得解大经大会记录自不一手传钞浸广久而沿譌作伪皆人情事理之常统乱六师钵碎五分迦释阿难结集多至四次正为此也例如两楹梦奠后七十子之徒友教四方六经传本各自成家奚待祖龙始焚缭鹤迨法流东土去圣愈遥张霸刘歆王肃之徒何国蔑有隋唐之际别编疑惑伪妄二门足为中流砥柱矣一则本师前后宣说不同也四十九年说法大半本诸先佛遗经迦释佛涅槃时藏诸珠函并作书一通嘱付树神迨本师出世传授之说见广宏明集梵网法华文有明证阿难出家时先与佛约以前所说诸经未曾闻者请佛重说佛许可之说见释迦三谱阿难所指葢即遗经若佛平时与弟子泛说法要如四谛六度十二支十八处等寥寥数十言藏X中多集为经岂能一一重说不言可知弥陀成佛在十劫以前十方诸佛无不赞叹佛佛道同本师三百余会说法既多指归净土则自然屡说不一说而亦随时随机开通大意依义不依语显然可知例如论语称知仁勇祇三言耳而前后序次不同称不患人之不巳知祇两言耳而四见各异世间经师尚不贵记问之学况在佛智此经之所以多译而又见前两种之不同也至王龙舒彚集之本以意弃取自不足记近邵阳魏氏所订更不必论矣又按此经三辈皆善类观经九品有恶人两说互异而实相足相成盖众生因地万别千差不特三三无尽九九亦无尽纬以四土相望更觉悬殊此经上辈当出家中下二辈当在家乃从其多数粗举大凡故云凡有三辈观经就此大凡略开为九而又极其优降以括无量行因之不齐其大意以五品以上约四圣以下约六凡极其优则自初信以至等觉皆在其中故智者大师仅登五品非在家也刘遗民三度见佛衣覆手摩自当上辈非出家也而凡莲宗诸祖及维摩贤护等一切缁素名德之往生者例推可知矣极其降则自五停心以至一切含灵皆在其中故中下品内有但四禅非谓尽属但四禅也下二品内有五逆非谓尽属五逆也而凡初心邪外及六道三涂一切缁素常流X之往生者例推可知矣三辈皆善类者弥陀本愿十念往生唯除五逆谤法者谓极恶重罪不通忏悔余恶虽重可悔非谓可作也故本师云诸欲往生彼国者虽不能大精进大要当作善悔则改过迁善同归于善喻如畔逆投诚自拔许立战功义在劝降岂云赏盗大圣作用张弛随时世出世间理无二致至九品有恶人者正是时节因缘不同巳详辨于论中无取和会佛说无量清净平等觉经云佛言其中辈者其人奉行施与如是者若其然后中复悔心中孤疑不信分檀布施作诸善后世得其福不信有无量清净佛国不信往生其国中虽尔其人续念不绝暂信暂不信意志犹豫无所专据续结其善愿为本续得往生其人寿命病欲终时无量清净佛则自化作形像令其人目自见之口不能复言便心中欢喜踊跃意念言我悔不知益斋作善今当生无量清净佛国其人则心中悔过悔过者过差少无所复及其人寿命终尽则生无量清净佛国佛言其三辈者其人作是以后若复中作悔心意用狐疑不信作善后世当得其福不信往生无量清净佛国其人虽尔续得往X生其人寿命病欲终时无量清净佛则令其人于卧睡梦中见无量清净佛国土其人心中欢喜意自念言我悔不知益作善今当生无量清净佛国其人但心念是口不能复言则自悔过悔过者过差减少悔者无所复及其人命终则生无量清净佛国谨按此段吴译本全同不复录据此可见重在作善散心得生之明证阿弥陀经云诸欲往生阿弥陀佛国者虽不能大精进禅定持经戒大要当作善一者不得杀生二者不得偷盗三者不得婬泆四者不得调欺五者不得饮酒六者不得两舌七者不得恶口八者不得妄言九者不得嫉妬十者不得贪饕不得心中有所悭惜不得瞋怒不得愚痴谨按此段云云即魏译三辈中下二品专指在家众也全文巳载论中今略释之戒有多品皆以在家五戒为根本其云一者不得杀生等即就五戒而一反一正推言之耳五戒全持名满分戒持三四名多分戒但持一二名少分戒从师求三皈并受戒者则名持戒巳入戒品也无归戒而自持者但名作善未入戒品也由少分渐加至满分亦可名精进更受优婆塞戒渐加至菩萨戒则名大精进矣其实同是作善而分别言之者求受不破犯利益大破犯者罪过亦大未求受者反之大宝积经无量寿会云阿难若他国众生发X菩提心虽不专念无量寿佛亦非恒种众多善根随巳修行诸善功德回向彼佛愿欲往生此人临命终时无量寿佛即遣化身与比邱众前后围遶其所化佛光明相好与真无异现其人前摄受导引即随化佛往生其国得不退转无上菩提谨按此段可见散心往生重在发愿回向即魏译本万善回向之谓也言随巳修行诸善功德者可见不论世法佛法但是善事皆可回向专重发愿也又云阿难若有众生住大乘者以清净心向无量寿如来乃至十念念无量寿佛愿生其国闻甚深法即生信解心无疑惑乃至获得一念净心发一念心念无量寿佛此人临命终时如在梦中见无量寿佛定生彼国得不退转无上菩提谨按此段十念往生专指住大乘者言之大乘如禅宗得破参及读一切大乘经典得解悟者皆是其人不专修净土如智者永明之类而百丈清规以念佛津送亡僧自唐至今丛林多奉其教犹可见禅教律三宗究竟毕归净土不待辩矣无量寿庄严经云复次阿难若有善男子善女人发十种心一不偷盗二不杀生三不婬欲四不妄言五不绮语六不恶口七不两舌八不贪九不X嗔十不痴如是昼夜思维极乐世界无量寿佛种种功德种种庄严志心归依顶礼供养是人临终不惊不怖心不颠倒即得往生彼佛国土谨按此译本宗旨与前数译皆同而语气前后详略大异杨仁山居士依义分章并于三十六愿下标提愿意至为整赡此十善往生章次于持经持戒两章之后可见专指世法凡是善行皆可往生但必常常念佛回向即转世善为净因故佛说诸经总兼世善而此十善业且特说专经以净身三口四意三诸业为修持根本也佛说阿弥陀经云舍利弗不可以少善根福德因缘得生彼国舍利弗若有善男子善女人闻说阿弥陀佛执持名号若一日若二日若三日若四日若五日若六日若七日一心不乱其人临命终时阿弥陀佛与诸圣众现在其前是人终时心不颠倒即得往生阿弥陀佛极乐国土谨按明蘧庵师弥陀略解云灵芝疏载襄阳石本于一心不乱下有云专持名号以称名故诸罪消灭即是多善根福德因缘彼石经本六朝人书窃疑今本相传讹脱幽谿师圆中钞云解中既云今传讹脱凡读习者应依古本而增正之称赞净土佛摄受经云舍利子生彼佛土诸有情类成就无量无边功德非少善根诸X有情类当得往生无量寿佛极乐世界清净佛土又舍利子若有净信诸善男子或善女人得闻如是无量寿佛无量无边不可思议功德名号极乐世界功德庄严闻巳思维若一日夜或二或三或五或六或七系念不乱是善男子或善女人临命终时无量寿佛与其声闻弟子菩萨众俱前后围绕来住其前慈悲加祐令心不乱既舍命巳随佛众会生无量寿佛极乐世界清净佛土谨按莲池疏钞谓襄本二十一字乃前人解经语误入正文混书不别缘上有执持名号四字不可更言专持名号上下重复不成文义云云窃疑莲师此说别有深意不可泥也诸经本皆语录平铺直叙译师祇能依其语之先后轻重繙成华文无可併省盖併省则必有语意不贯不完处如以文法弥缝串合之不但失真转多费力此经无问自说通篇随说随解或先设问X而后结释或先虗说而后结正如国土名极乐佛号阿弥陀经名诸佛护念及众鸟为佛变化等莫不上下语气两相唿应此段说不可以少善根云云正与众鸟一段相类葢先说闻思次说闻修其下两句亦是虗说犹言闻说彼佛名号而信受之再下一日至七日云云方如实说依法修持专一称名而不杂乱即为多善根福德因缘结证上句灵芝据石刻载入疏中蘧庵幽溪从而称赞订正之深合全经语气葢梵夹皆写本易致脱误如汉译大本经乃尔劫时下脱误数十字文义不贯又四十二章经藏本与石刻赵文敏写本及藏外流通各本章节前后多寡各各不同而与法苑珠林所引又不同且有一切经音义所摘字而诸本皆无者大抵诵习多则传写多而得失异同亦多情势使然故唐译本亦脱此二十一字无足致疑三师可谓法眼圆明矣若莲师之说则有唿无应通体不类称名之为多善根乃显彼佛大愿摄持之力全经宗要所系本师于此岂反不直语正语而使听者索解于言外乎且什师与莲宗初祖慧远师同时书问往还以道相推重远师与十八高贤结社庐山东林提倡念佛法门什师此译自必共传习之襄阳之去庐山地亦不远当莲宗初开盛行之际宝此新译传写流通至刻石以垂示将来何等郑重安得误以解经语混入正文而X都不觉察揆之人情事理殆不可通莲师之意正欲主张一心不乱四字而乃直言以称名故显然归重佛名号力而不归重自心念力则与巳所说理一心事一心等未免乖异幸唐译亦无此二十一字故直断为前人解经语以圆融之其不明言唐译亦无者以唐译作系念不乱不作一心可见此之一心仍不过大本一向专念之谓初无深元而襄本二十一字纵使确是解经语亦可见自远师以来解此经者从无偏重自心念力而不归重佛名号力者故置之不论试观临终佛迎特赞称名不赞余行观经有明文心不颠倒赖佛慈佑唐译此本有明文万善回向散心亦得往生汉吴魏译大本有明文疏钞于此诸文概不引据但引王龙舒会辑大本其意可知也葢疏钞之作原为当时豁达狂禅空腹高心拨无因果而儒家承姚江心学弊极之余偏喜谈禅薄净土为着相是以专就上品往生立说极力主张一心不乱以抵御折伏之所谓大权菩萨曲被当机应病与药时节因缘应尔也余故于论中特解此段经文为尅期取证以斡旋之而详辩于此善读疏X钞者当参合诸本以观其通庶可劝进初心妙合经旨而不负莲师善巧说法之深意矣且莲师亦自有圆融散心得生之说明载疏钞读者震于一心不乱下诸说不暇深思耳今并录于后疏钞卷四志眼法师云往生一门有二净业一曰正观默照本心也二曰助行备修万善也二事俱得则了达四净土矣如止得事善者近生同居远作三土因耳故知净土正究理菩萨所登境界而兼容悠悠众生耳又云圆机体道是最上净业苟加愿以导之即预优品愚朴之辈但称佛发愿者亦生观净土一门则圣人无弃物也按所云正观通乎上中所云助行通乎中下又法师此论极善观者毋忽观无量寿佛经云欲生彼国者当修三福一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如此三事名为净业佛告韦提希汝今知不此三种业过去未来现在三世诸佛净业正因谨按第一专指在家二众言父母师长则包尊君亲上可知杀盗淫为身三恶妄言绮语两舌恶口为口四恶贪瞋痴亦名邪见名意三恶反是十者名十善业不杀居十善之首重言慈心不杀者自求往生极乐而令众生剧苦横死则与本愿大相X反故特提之以见杀业最重虽不持戒亦不可犯也第二兼在家出家大小乘戒第三则专指大乘凡后后皆兼前前前则不兼后就文自明大本言三辈皆发菩提心此第一第二不言者念佛即是菩提心详见上註三辈兼论因果故出家居首此专论因故在家居首十善业等无非世间法但受人天福报而为三世诸佛净业正因者华严十地菩萨皆不离念佛又念佛三昧经亦言三世诸佛皆以念佛得度则即转人天因果为佛因果可见一切法门无非念佛又见一切佛法不离世法矣又云佛告阿难及韦提希下品上生者或有众生作众恶业虽不诽谤方等经典如此愚人多造恶法无有惭愧命欲终时遇善知识为说大乘十二部经首题名字以闻如是诸经名故除却千劫极重恶业智者复教合掌叉手称南无阿弥陀佛称佛名故除五十亿劫生死之罪尔时彼佛即遣化佛化观世音化大势至至行者前赞言善男子汝称佛名故诸罪消灭我来迎汝作是语巳行者即见化佛光明徧满其室见巳欢喜即便命终乘宝莲华随化佛后生宝池中谨按阿弥陀佛四十八愿中有云十方众生欲生我国至心信乐乃至十念若不生者不取正觉惟除五逆诽谤正法故此品化佛来迎不赞闻经功德但赞称名为其愿力与本愿力相应也X又云下品下生者或有众生作不善业五逆十恶具诸不善如此愚人以恶逆故应堕恶道经历多劫受苦无穷如此愚人临命终时遇善知识种种安慰为说妙法教令念佛此人苦逼不遑念佛善友告言汝若不能念者应称无量寿佛名如是至心令声不绝具足十念称南无阿弥陀佛名故于念念中除八十亿劫生死之罪命终之时见金莲花犹如日轮住其人前如一念顷即得往生极乐世界谨按念佛与观佛异观佛须依经所说光明相好了了分明念则但凝神注想如对佛前此人苦逼心乱并此不能故劝令出声称名以助念力也至心者犹言专心致志也此章说九品生相经文或此详彼略如上节言合掌叉手此节言至心等三句实互相补备也既言至心又言令声不绝具足十念者正显称名威力之大与佛本愿相应譬如遇贼追杀奔唿求捄尔时佈急之极或恐救迟或恐追近襍念势所必有而要其唿求之心仍自十分真切昔人解此为信力念力二俱勇决可谓善于体会矣至五逆不得往生此经与大本经相违乃时节因缘论中巳详辨之又云若念佛者当知此人是人中分陀利华观世音菩萨大势至菩萨为其胜友当坐道场生诸佛家佛告阿难汝好持是语持是语者即是持无量寿佛名谨按此结语可见本师先说大本小本后说此本X可见净宗本旨专重持名葢往生彼国全赖弥陀本愿以名接物大力摄持其为易行道者在此其为难信法者亦在此故此经特应韦提希之请开异方便令当来众生现生亲证以坚正信而仍结归本旨概称念佛又申结以即是持名者以名可赅相举名而一切功德庄严自在其中如称天而日月星辰在其中称地而山川原隰在其中众生妄想分别作观难而称名易故特郑重嘱付以显名号本愿威力之大称名者一一声中不啻亲证一切依正功德庄严也然则往生之重在佛名号力可知矣而净宗本旨之专念他佛仗他力并无自佛自力之说亦可知矣善读者曷审思之大集贤护经云尔时阿弥陀佛语是菩萨言若人发心求生此者常当系心正念相续阿弥陀佛便得生也阿弥陀如来告彼人言诸善男子汝当正念精勤修习发广大心必生此也阿弥陀佛复告彼言诸善男子若汝今欲正念佛者当如是念今者阿弥陀如来具有如是三十二相八十随形好身色光明坐师子座沙门众中说如斯法其所说者谓一切法本来不坏亦无坏者如不坏色乃至不坏识等诸阴故又如不坏地乃至不坏风等诸大故又不坏色乃至不坏触等诸入故又不坏梵乃至不坏一切世主等谨按千经万论处处指归净土西方合论中巳略X具之修净业者固当博观全经而阿弥陀佛说法惟见此经合论失载故特节录于此上云系心正念相续下云精勤修习发广大心者葢即大本一向专念万行回向之意不坏色等者不离根尘界处也楞严二十五菩萨各说方便即其明证不坏梵者不废诸天业休咎祲祥等也不坏一切世主者不废十方国土王法人情等也此之谓立处即真此之谓当下即是此之谓唯此一身身外无余此之谓是法住法位世间相常住此之谓今现在说法是故净土法门但说事修不说理性极平极实正是极圆极妙而不许说圆说妙若必离平实而说圆妙则早不圆妙矣谨按佛劝父净饭王归心极乐净土而未尝弃舍王位七万释种同奉佛教亦未尝劝令出家佛岂以其父与族党不足与语圆妙而姑出于粗俗哉试观诸经惟遗教专告比邱余莫不称善男子善女人兼在家二众言之此理显而易见也教判五时除第二鹿苑时说阿含小部诸经不论外其第一时说华严部末后以普贤十大愿王导归极乐而善财五十三参善知识在家者居十之八九童子如众艺等杂流如船师等淫女如婆须密多等外道如徧行等皆与焉更何世法之可嫌也净土说在第三方等部同部显教X诸经义类固应相通亦姑弗论密部教分三部金刚部以秽迹呪为总持莲华部以大悲呪为总持瑜伽部以准提为总持三呪皆护持行人往生极乐皆许呪水治产难诸病准提并特开五荤不忌尤为方便则更何世法之拘碍也第四时说般若部般若为众经母大小乘显密诸教无不从此流出摩诃般若波罗密经六百卷穷元极妙义富文繁而天亲菩萨造大智度论释之谓佛说此经欲令众生修念佛三昧得增益故且开卷先说六波罗密包括万善其显示般若反覆开譬不离根尘界处与贤护经阿弥陀佛所说一切不坏等非异非同则平实之正是元妙又何疑也第五时说法华涅槃部法华通叙如来说教本末开权显实大畅本怀授记现前大众皆得成佛又特现女人受持斯经往生极乐以作当来榜样而其澈底开示直曰若人散乱心入于塔庙中一称南无佛皆巳成佛道又曰治世语言资生产业皆与实相不相违背然则一向专念之必成佛道万善回向之不离世法不背实相较然可知而又何拟议也涅槃扶律谈常最为平实明显即以律藏论一切诸戒无不以在家五戒为根本广之为优婆塞戒又广之为比邱二百五十戒无非就世法人情加严加密复约之为菩萨十重四十八轻戒统制出家在家七众其随时随地开遮持犯无非圆融世法人情使不障碍非有别法也是以大本三辈往生在家居二皆以专念为正行万善为助行其所谓善自恭敬供养诸佛事外不过就父子君臣夫妇昆弟朋友之间勤修身三口四意三诸业止恶进善再三申劝全同小乘乃经前列众叹德特创一切大乘妙典所未有直据本师示现受生示现苦行以至十相成道等因源果海引发当经葢结集者深达如来此会时节因缘寄现前众表现在法以见三世诸佛菩萨历劫修证不离乎此而众生现前介尔一念念佛之心直可现生取办此其所以为易行道也所以为实教也纯圆教也所以当来经灭独留也所以为适道教源济俗要务也所以为三根普被万善同归也所以一切剎海不能X丽一切教网不能收也嗟夫众生心量昏迷强弱之等差不可胜数四十九年中随顺说之何所不有至末后涅槃会上弹偏斥小叹大襃圆而圆教大法中无不指归净土则一代时教之本旨断可识矣夫劫量无尽世界无尽众生无尽此非耳目所能及而可意决其必然者也即专论现在劫中娑婆世界中国九州金人入梦至今耳可得闻目可得见矣其中众生百千万亿分不可说不可说之多也所行之法无非饮食男女伦常日用等种种世法也而佛则如是若干众中之一人也所说之法如是若干法中之一法也使佛意必离如是若干众所行之法而后行我法其为偏小极巳废而不行久矣何待三武之暴诸儒之谤使依教奉行者必抑黜世法而后为护持佛法则其必不能护持亦决矣然则今日法门之坏孰坏之说法行法者之巧见戏论坏之非谤法者所能坏也犹之国家立法之美善而奉法者坏之非外国人所能坏也是故欲望法运之转机莫要于提倡净宗欲提倡净宗莫要于不坏世法不谈元妙三经具在诸方明眼当共鉴诸答问问曰子读儒书近人讲西学子亦盛称之顾专谈佛法其将以佛法治天下乎答曰是必不能亦断不可X利禄所劝权势所归必至名存实亡奸弊百出有元之国师泰西之教王可证也佛师道也其教止于脩身治心罕及家国上先师书巳明辨之三代以后不可无佛教醒迷歌巳略言之夫国所与立万亿愚贱之心也历代典章制度因之而变者也人心之离散思乱至今极矣诚使三五年中海内幸无事儒教极四部之选西学擅各国之长各得数百数千人功不至大效不至速哉而尽中国四万万人莫能与焉莫能解焉以为高远莫及可畏而不可亲也以为与巳不同道巳所信向且目为背畔犯禁忌也以为不如归异教者官为保护莫敢指摘也其平日之壅隔揣虞若是一旦有事沿海沿边耕夫渔户皆早入其彀中我所召募勇兵皆素拒之门外四两五两之守粮战粮能得其死力乎数千数百之博学高才能独治之乎呜唿无与同好谁与同恶故窃谓今日中国以提倡佛教固结人心为第一义此义得而后西学真有用否则被他人用尔前车可鉴巳若夫儒之于佛为同为异二教通喻尽之矣圣人复起不易我言乃自论出后惟香巖居士能通其说余皆不解甚至不能句读根器陋劣至此尚复何言问曰禅教律净皆佛说也何独谈净答曰禅佛心也教佛言也律佛行也净则佛境界也得佛境界而心言行自在其中同戒录序巳言之舍禅取净之故法门纲宗巳言之曰既言净宗无参无悟则以何为得手曰执辞害意学者大病纲宗此段全对禅家立说净家本无所谓得手不得手但念而已因禅家耽着无想无念身境两忘为好境界却是堕在死水不知念佛亦有身境两忘时而一句佛名朗朗在口却正是活泼泼地非谓别有得手也问曰何以无参无悟答曰禅家以疑入故须参悟净家以信入故不须参悟楞严大势至圆通章事理双显矣先以二人相忆喻专念他佛次以如母忆子喻X彼佛愿力接引乃言若众生心忆佛念佛现前当来必定见佛谓惟其如此故但凭现前一念信心常忆常念直至见佛其事相类又申明其理言去佛不远不假方便自得心开谓如此则正同母子相忆不相违远故不须参究自然得见而开悟也大势至本弥陀次子为西天净土初祖传法如此何庸致疑问曰见佛之悟与参得之悟为同为异答曰悟有深浅次第所谓大悟十八变小悟无其数人人不同皆非实悟若豁然彻底无余则祇是证得现前一念本是不生不灭涅槃妙心此心寂照一如无时分无处所而一切时处离他不得净家谓之常寂光故往生者为得度世长寿泥洹之道为次于无为泥洹之道泥洹即涅槃亦称般日槃梵音轻重尔拈花示众曰我有正法眼藏涅槃妙心实相无相微妙法门云云然则两家所悟同是涅槃心何异之有且直指人心见性成佛正同直凭现前一念见佛悟性何异之有问曰禅净修证皆同何以禅家多谓净为非实而教家亦时有之答曰此皆不明教理门户私见也本师覩明星出现豁然大悟便唱言奇哉一切众生具有如来智慧德相但以妄想执着不能证得遂说华严引逗之而机多不契乃反说偏小权教渐进圆大实教至法华会开权显实特现女人往生为证普授现前众会成佛大畅本怀则一代时教宗旨可知矣拈花在法华之后因迦叶微笑适与最初悟缘本愿相合遂嘱付之其云不立文字教外别传者正谓一向教内说尽无可再说祇须自家会取难以言传非谓别有一X法也试观初祖达磨最后付法仍出楞伽四卷印心最初西来正当莲宗盛行教观大明之后二祖神光贯练羣籍兼通儒书而所求之法祇是与汝安心竟一句所得之法祇是礼拜依位而立不着一语岂非修证仍在教中乎若谓净土诸教皆权则是法华授记依旧杨叶止啼本怀未畅且四十九年四种悉檀从未及第一义仅此一举而惟迦叶一人得真黄金有是理乎至教家谤净贤首宗下为多天台宗因智者教祖有十疑论故不敢谤华严为众经中王儒家亦喜诵习如曹鲁川与莲池师诤辨往复二千余言空数他宝殊不知华严所秉乃在阿弥陀经且八十卷中本师所说祇有阿僧祇品如来寿量品如来随好光明功德品三品正是无量光无量寿可见净土教理最初先揭出矣若谓净土是权则是华严诸菩萨巳登宝所而普贤十大愿王反导归中途化城有是理乎凡此异门异见鬬诤坚固犹是教观未荒近数十年来仅存净土一门而执自力执一心自难难人戈操同室必至并此门而断绝滋可惧矣余故不得不极论之然尤X望同志高贤见彼异趋勿轻与辨当反躬自省生惭愧心葢彼虽终不得一心要不失为散心我倘信愿不真并散心而不得如此销融意见同共扶持法运转机庶几有望问曰从来说念佛者有念自佛念他佛双念自他佛之别今何以专说念他佛答曰教中说念佛祇有观佛三昧及净土执持名号皆他佛也自禅宗有高推圣境自屈巳灵等语于是有念自佛之说净土家圆融调停之于是有双念自他佛之说实则净土法门妙在专念他佛楞严文句及直指所解大势至圆通章最为明确而文句尤圆融宜详玩之问曰虽念他佛而不作他想方入自他不二法门然乎否乎答曰子定省父母时曾作是念他是我父母我身自他出故爱敬之乎至顾对子孙时曾作是念他是我子孙他身自我出故亲暱之乎曰勿也曰正当尔时子身在乎不在乎曰多不觉也觉则不自在矣曰既不觉则不二矣何疑乎念他佛也问曰称名时须观相否答曰名自赅相相亦兼名从不两提一到俱到子寻常见金身接引像时意便隐然唿为阿弥陀佛否曰然曰子虽不出声而宛若自闻否曰然然则名相之不两离可知矣譬如遥唤熟X人岂必揣量其体貌而意到声出自觉情亲故念佛者祇要发愿真切轮珠记数直下念去高低缓急皆不论果能一心心如对严师亲承教督一声声如唿慈母力与提擕则势至章所谓现前当来必定见佛两句自然内勘分明不复向别人讨消息矣曰古人以作观为定善以称名为散善分明以观为重何也曰定散二字非抑扬语乃就其行相以别工夫之难易不可误会葢作观者必默坐澄心诸根寂静次第证入故为定善称名者不拘行住坐卧随诸动缘现成拈出故称散善次第证入者全仗自力故难现成拈出者专杖他力故易弥陀本愿唯在称名故本师说观经末仍结归本愿善导大师疏解观经力袪众惑而终身专修持名劝化至广相传大师为弥陀化身至今推重学者当知所适从矣问曰人人皆有自性不自力而专仗他力正所谓自屈巳灵奈何答曰耳之闻声目之见色是自性否曰是初祖告异见王亦云然矣曰初祖所谓在眼曰见等六个在字即是心之灵知灵觉否曰是曰假若明暗俱无见性亦无否喧静俱无闻性亦无否若道无则耳目同于木石屈煞巳灵若道不无则安向何处此处能离却声色转身吐气救取巳灵许有自力分也还救得一半若不能可知古德云从缘荐得相应捷就体X消停得力迟此一句佛名正是雷轰电掣勾者毕出萌者尽达矣莫谤他力好问曰弥陀本愿以名接物众生发愿称名往生愿愿相应理在无疑但生者究少事证何以取信答曰千疑万惑总由不识现前一念所致夫心体寂照一如不落方所有念则有方所矣体犹镜质念犹镜光所念种种犹光取影论中巳略说请更以楞严证之开卷首唱妙湛总持不动尊一句全体大用和盘託出矣正文先以七处征心者使人即影以推之本体也次以八还显见者乃使离影而直认本体也此本体真常不变而其用万变不穷故无始无终佛证之为无量寿无向无背佛证之为无量光众生虽迷头认影依然吾戴吾头是以现前一念天上地下纵其所如无远弗届为其本即无量光也死此生彼随业轮回至今不休为其本即无量寿也弥陀觑破此机直据其本发愿令众生念念舍一切法而但称名字正是念念离一切影而直认本体然则愿愿相应譬犹镜镜对照光光互吞自他条然而浑合无间此理显而事在其中矣试观世人或忽然耳热忽然喷嚏辄曰何人念我故毛X诗愿言则嚏郑笺云汝思我心如是我则嚏也今俗人嚏云人道我此古之遗语也据此可见心佛众生通为一体古今皆知之但习焉不察耳夫凡心犹相应况在圣心独愿犹相应况在两愿杂念犹相应况在专念偶念犹相应况在常念且凡夫彼此怀思正是光中见影而犹相应况直认本体而勿忘哉理在目前何待身后问曰彼此怀思犹镜中影充是说也将肝胆皆楚越君亲同路人何以立教答曰尽人皆影巳身独非影乎正惟知一期生死之非真我故所欲有甚于生所恶有甚于死苟违斯义即为失其本心子舆氏早言之矣且子不观大本经乎五痛五烧章归重伦纪明彰王法反覆开喻几二千言论中巳略解之果能依教奉行万善回向久久纯熟自然会得当下即是立处即真打破镜来与汝相见乃自禅学盛行此经尘封大藏即念佛者亦高谈元妙目此段文为小乘不屑置啄羣疑众难皆自取之有志净宗者所当深戒问曰应愿往生正报彰矣依报诸愿亦有证乎答曰有身斯有土依报从正报生亦从正报转往生者既必X舍此报身而后得彼报身则安能取此报土以借证彼报土若概消归自性滥入恒真迂儒误解为寓言狂禅终堕于空见利小害大西方合论巳明辨焉且一一比拟必有所穷何不即以称名之愿证之乎按彼佛本愿十方世界诸天人民有不知我名字称我名字者不取正觉金人入梦之初中国固未尝闻也迨汉魏之际大本经先后译出渐次流通东林提倡法门大开缁素倾心捷于风草禅家初犹角立旋即折而兼修读晋唐两高僧传佛祖统纪及净土圣贤录居士传等书稽其时代才数十年法周沙界矣甚至不念佛者苦乐违顺触境逢缘不觉失声便道阿弥陀佛不论贤愚童髦有若性成而本师释迦当来弥勒修行者或反不知岂偶然哉岂偶然哉佛无诳语此愿之应既彰明较着如此余愿可知何待多辨问曰心净土净乃是妙有境界纲宗谓净土为实有何也答曰胸中留一毫元字脚便滥入恒真净土去极乐净土远矣曰何也曰维摩经云譬如有人欲于空地造立宫室随意无碍若于虗空终不能成菩萨如是为成就众生故愿取佛国愿取佛国者非于空也是其明证何疑于西方净土且子今仰首见天曾作是念此有天乎举足措地曾作是念此有地乎曰否曰是即所谓妙有不有也所谓实相无相也子且谓此土为妙有乎实有乎夫即目犹迷元解况乃远在西方本师历数四十八愿不下一语分疏称赞净土功德庄严自有土有佛连说七有字亦祇指陈名相其于宝池德水行树微风独不能言性水性风真空性觉如楞严也乎故知净宗专说事修一味平实正是慈悲之极曲被羣机见浅见深在人不在境试观小本于灵鸟说法特详辨恶道之实无大本于四天王忉利天等依何而住特借阿难发问且言我不疑此但为将来众生除其疑惑此等处读者能即文字离文字眼光圆照则于净宗思X过半矣问曰金经言若世界实有者即是一合相净土正与相相反何也答曰净宗与空宗对待法门纲宗详之矣相反正以相成大智度论开卷即是上来亦巳引证之矣灵光独耀迥脱根尘则无一法当情知见不立众生眼合色而见有色界耳合声而见有声界取相分别情执深重无由脱离生死故说空宗诸经以除名遣相消归性空此两语意犹言一人发真归元十方世界即时销殒乃就当人自证分说岂真一切荡然无存哉此经建首无我推至无四相自始至终以即非是名两义随说随扫至于无得无说极矣顾既言无得又言以无我无人无众生无寿者修一切善法即得菩提既言无法可说又言于法不说断灭相却不言不说常相然则毕竟应云何住云X何降伏末后揭出宗旨曰于一切法应如是知如是见如是信解不生法相而所谓应如是住如是降伏者了然矣净宗正从此建立说净土修净土者皆当从此契入莫动本位余之笃信净宗实得于力此数句用敢拈出与诸方明眼共之问曰善恶皆情见后起既知性空何用修善答曰修善正为性空不可徒知其说金经以四无修善即是此理葢执着我见是名凡夫伹空我见是名二乘并空法见是名大乘二见俱空俱空亦空是名最上乘皆名也其于本体性空实无丝毫得失故宗镜录引其经云自性本无悭贪随顺修习檀波罗蜜自性本无邪妄随顺修习尸罗波罗蜜自性本无瞋恚随顺修习孱提波罗蜜自性本无懈怠随顺修习毗棃耶波罗蜜自性本无散乱随顺修习禅那波罗蜜自性本无愚痴随顺修习般若波罗蜜诸佛菩萨以此六度包括万善成就出世上上智自利利他诸恶尽除善自不立如空着楔以楔出之前楔既去后楔岂留故知顺性起修便是无修修因修了性便是无证证净宗之万善回向亦复X如是世人闻说修善即耽着有为小善闻说性空即堕入豁达顽空两失之矣然前失犹利人天后失大坏世相故净宗专说事修四十九年炽然无间禅宗于末后方一拈出诚虑其险且难也可见出世本怀观众生机熟示现受生者决定不专为一期生死矣纲宗及杂说巳略言之问曰同是一向专念万行回向何以往生上辈偏属沙门答曰此理前巳略论之矣在佛重佛犹之在儒重儒世间流品不一而士为四民之首为其身列胶庠也究之通天地人之谓儒万中无一区区科名岂足以当之佛制欲出家者先受在家五戒满分能持然后白君王白父母下至妻子奴婢等皆巳听许乃得剃度进沙弥戒多年严净再进比邱戒又多年严净方得圆具菩萨大戒犹必学习精熟开遮持犯圆通无碍然后可以匡徒领众号曰沙门故一坛祇受三人过即为滥法虽求不得戒夫必能赴至严之程途乃不负至宽之岁月必能甘至约之食乃不负至隆之名诚如是则四宏誓愿圆满必成矣焉得不重须发之除乃以防出入之浑岂贵其易服毁形哉维摩示疾诸大弟子皆推逊不任往问佛道平等不拣缁素可知矣学佛者既不深思佛制本意但见赞叹出家则遂专于头毛上着眼出家虽哑羊野狐而偏信在家虽真龙全象而偏疑佛书虽因果小品而见珍儒书虽语孟大经而见X忽无惑乎召谤招讥衰败之不可收拾也噫问曰念佛修善而妄想不除得往生否答曰决定得生妄想不足病也圆觉经云居一切时不起妄念于诸妄心亦不歇灭住妄想境不加了知于无了知不辨真实子今以何者为妄念曰念佛时计算他事曰此却是起妄念病在不觉觉即巳除无待更除所谓知幻即离不作方便离幻即觉亦无渐次纵使数觉数起数起数觉念佛不断总得往生何以故就觉体观有念皆妄净宗教理从初发心便超二乘直望三贤妄与非妄不加了知等圆觉故就法门观起念念佛正是随顺觉性託外全彰妄无自体伹不觉故试于念佛时作意起妄必起不得而口中佛名转益了了可见祇是一觉更无起处又使于念佛毕后回想所妄作何名相必多茫然毫无影响而所念佛名历历可数略一反观湛寂如在可见正念中句句声声实有力用本非与妄成敌两立何病之有问曰并不起念外缘觉触不能不起奈何答曰起念念佛有念便有身身见未忘觉触总受但不打失正念便是定慧圆明故学者内自勘验能于苦乐违顺境缘猝然相遭时一句佛名意中先发则临终把握便在于此不必深求高论杜中下机曰并无外缘而匪夷所思远隔久忘境界瞥尔现前又将奈何曰此乃无始以来第八识中六尘缘影正因澄静生光偶然流露随时起灭尤不足病但到此境界便入轻昏世人往往贪着以为身境渐忘其实不可亟须提起精神甯使渐散何以故经文至心信乐四字乃是佛愿我愿相应关键昏则四字全失散则非忆非忘声光了了蕅益师云若执持名号未断见思随其或散或定于同居土分三辈九品又云信愿坚固临终十念一念亦决得生若无信愿纵将名号持至风吹不入雨打不溼如银墙銕壁相似亦无得生之理修净业者不可不知也数语深得经意故纲宗据此谓总之死尽偷心甯可颠倒妄想决不于愿门中别求解路方是此法门的的宗旨愿深思之问曰相宗八识之说与净宗有合乎答曰相宗名目繁多性宗括略为五蕴故从来不许和会而以八识释净宗颇易发明盖现前不念起灭不停体即无量光寿寂照不二何以故若非常寂常照谁为倐起倐灭相宗就照用边指点据楞伽经名为第八阿赖耶识又推其最初无染名第九庵摩罗识眼耳鼻舌身五根对前五尘不动念而自然色来X即见声到即闻名为前五识然才觉见闻巳是起念因而取相分别名为第六意识随即内计能见能闻外计所见所闻而我相成矣所谓知见立知即无明本矣相宗从意识中辨别此我执名为第七末那识据此可见名虽分八实无一物惟是现前之一念故净土家直以此念为始觉佛为本觉起念念佛便是始觉合本法门巧捷至顿至圆莫尚乎是弥陀本古佛现身虽现身相而无身见第七末那识早转为平等性智故因地名为法藏亦称法宝藏亦称法处亦称作法法在凡夫为意尘在弥陀则意识亦早转为妙观察智于法自在即以此法智运用前五识为成所作智摄取二百一十亿佛土清净之行修习庄严胜妙五尘至本愿圆满则第八第九识亦尽转为大圆镜智而即所现身圆证三身名为无量光寿即所居土转为净土名极乐世界矣于是即以果佛名号接引众生使常称念何以故以此名号正由最初发愿之一念而成与众生现前一念无二无别故众生念念我执为多生业根今称名则念念向他而第七识为他佛愿力所摄当下转矣众生念念见取为现生业相今称名则念念正观而前五识为依正观力所摄当下转矣故曰五七因中转六八果上圆盖第六意识非他即此念引而长之便是多生至今穷未来际出胎入胎此念不断念不断故意无尽意欲云何便名愿意无尽故愿无尽如行愿品说弥陀当日示同凡夫发起大愿精勤五大劫自至成佛亦用意识惟其无我故不为识而为智亦名无尘智精勤之极多生习气尽除证入无念本体乃名为圆当知一圆一切圆不作次第而喫重在拔我见故专称名号皈命他佛舍巳就他是净宗要诀纲宗两篇备言之颇望留意问曰念之引长便是意则念佛为意识用事乎答曰X正惟如此乃持名所以为至妙发愿所以为至重也试以现前一念作一身观念之未起犹身之坐非无身也念之起坐而起也然才说起而起相巳不可得变为立矣念念相续循环不断犹立而旋绕经行矣然而未尝动一步譬犹桔槔然两手扶横木两足上下终日运奔未尝移尺寸而滔滔法流灌入识田矣故必发愿求生彼国使念念不出此愿则千念万念念念是始觉念时或听声或观相分明意识用事而为名号所摄亦多成始觉念中偶一妄想犹一足不着机关一足得力如故辘轳旋转如故戽水如故两手扶横木如故此身终不至倾跌葢惟意地中有舍秽取净之本愿摄持故句句声声多有着落而翻来覆去祇是四字自在流出则一切攀援分别莽荡无归之意境自不得行譬犹桔槔实置平地故有可着力而着即无着空亦不空古德所谓取舍之极与不取舍亦非异辙真透顶圆极语也问曰明知净土是实境亦知宝池金地等功德庄严皆是自性特借世所贵重以比况之见浅见深雅俗各随性量而舍秽取净之愿总发不起奈何答曰此由不信彼佛本愿正是众生本愿也今试问有生必X有死而自性无死法子能信乎曰信虽无死法而不得自主子能信乎曰信曰古云心佛一体又云平常心是道子能信乎曰信信则平时常发是愿何独念佛时发不起乎曰平日何尝有是愿曰子自不觉佛则觉之矣夫无始以来流浪六道至于今日即使世世为人其间种种颠倒妄想无论为名为利为贤为愚为雅为俗归总不过求生求乐然乎否乎曰然然则往生极乐正是平生本愿惟其愿之极至于不自知其所以然乃所谓无愿愿也今试观此身以一念来而生以一念去而死生死气之聚散也念体即自性非气也今之来此六道主何尝有意来迎子亦何尝有意欲来而适来者岂非夙世临终时平日乐生之本愿一念感动而业识茫茫重处偏堕乎其终不悔悟者又岂非生死总在界内见闻习惯以为天实为之无可如何乎然则西方在界外十万亿剎之遥弥陀之必发愿来迎虽是慈力众生之必发愿求往虽似难能要亦不外世间人情平常道理何为而不信乎夫自性犹水也本体一平而巳其流之就下非就下也失其本平体势偏重则自趋重以取平固行所无事也是故弥陀本愿诸天赞言谓决定得成者为其不外众生本愿非有所加众生发愿求生决定决得生者亦惟还其本然非别有得故净宗专重发愿弥陀极言之本师结赞之又再三申劝之历代祖师着书发明之岂强人以所难哉葢求生之一愿实据多生至今不自觉知乐生之本愿并其所造无量无边种种业力统结于此念于念念间如长江大河尽受百川趋重之势併力奔赴于海门其必汇入萨婆若海天神莫御矣若不发愿则但是现生业力限定一报终始如水在圩内来源去委不通焉能到海若发愿而犹疑妄想之或障往生则是见水面之风来鱼跃蹙起波澜遂谓底水因此折回不复顺轨谁能信之讲求教理者当不河汉斯言问曰何谓念体即自性而非气答曰此甚易明念乃自性照用本与气离气但唿吸而无起灭念非唿吸而有起灭起则为用灭即不用而非无照起念念佛照用并行用现于气念乃出声当出声时而有妄起以本离故然激气成声即是此念故声念相依无全走作其浮与切体认自知若全走作非停即错矣而体认之知即是走作即是起妄何以故念即照在多一照故楞严经云我真文殊无是文殊若有是者则二文殊是也不加体认伹直下念声在念在为浮为切多不自知无念而念是名正念经云而我今日非无文殊是也何以故所谓X大觉归于不觉故寻常念起即如是故临终见佛亦如是故气绝往生无二觉故葢生死本祇一念念乃觉体之照用与气无关故死后或为轮回六道之身或为往生极乐之身而此觉体乃诸佛众生共之从来无二故临终所见之佛即彼佛之照用现在之念即往生之身现在之为无念而念念而无念即往生之为无生而生生而无生也往生见佛之身于极乐庄严自在受用不假作为即现在念佛之念于万德洪名自在流出不假思索也入此门者知念之非气而现在之身以一念生则知往生之身亦以一念生现生此方身土皆实有则知往生彼国亦身土皆实有此身土之实有为在觉体中显现则知彼身土之实有亦在觉体中显现何用种种深微元妙之谈索之冥漠哉问曰照用二者若何分别答曰照乃是自然觉照因之起用非无作为矣葢心性体用一落言诠但能相似禅家释此两字巳似极力分疏若微细剖别愈辨将愈惑今姑混括大旨说为一大灵光庶较易明凡光有两种一内景一外照譬如镜光至平至净然能内景而不能外照其内景也毫发毕现而不留迹譬如日光至直至捷然能外照而不能内景其外照也目可得见身可得触而全同虗空不可得取不可得坏此X大灵光兼两能为一体故其力用不可思议超过一切光十方世界诸佛国土皆此光力摄持而自体常寂人在气交之中气聚则生气散则死其现前一念乃此一大灵光之照全不与气交黏安有生死譬如空中闪电各各眼前得一瞥地不但电体与气无涉即此一瞥亦与气何涉葢气有质点故有聚散灵光则浑成一统合同而化气流行于灵光之中犹烟雾布散于日光之中随其或疎或密乃至须臾变灭亦仍不离光而光未尝移又如无数极细粉屑沙粒在一盂水中其屑屑粒粒相际间无非是水随其体之轻重或沈或浮而水未尝动也凡夫终日胶扰执定四大假合之身为我遂执现前一念谓在身内譬犹日光普照大地以镜映之信手回转其影滉漾室中认为真日而此一大灵光变为无明业识矣念佛人求生西方无论识性不识性亦无论妄想之X多少如何伹能发愿真切刻定课程终身不间决定得生何以故譬如同一误认真日而别以凹面回光镜对日安置向西时时逼正其聚光点艾炷承之而日与镜相距中间常有烟雾冥蒙不断日光不能全透临终气息渐微烟雾渐散现前一念仍在佛身即于镜中显现气绝而烟雾空日光全体透过镜面艾炷光燄勃发即是随佛往生矣葢日光到地虽捷犹有分力可算以日与地究是彼此两体故有去来相灵光则西方此土本是一体东头没即西头出如拄杖子一头放下即是一头拈起出没同处拈放同时故曰生则决定生去则实不去也大本汉吴二译谓暂信暂不信者临终见佛如梦中见口不能言心中愧悔欢喜交併于此可证问曰意生身与梦中身将毋同答曰大不同也梦有多种要归不外现前之一念默照故不能发气出声以念本离气出声即为讛语矣意生身固同是一念而灵光凝聚成形如灯之𦦨显然有体有声有息全同现在之身而了无触碍其声与息亦全是光明用事与凡夫恃唿吸之气而生者迥不侔矣然教中多说光明从不说气祇可以儒书及诸子书证明之盖十方世界在一大灵光中犹海浮沤耳由其光盛生威威生耀耀生热热生气此气非唿吸有质点之气老子谓之谷神庄子谓之踵息神仙家谓之祖气谓之罡气谓之元阳孟子谓之浩然之气实则周易所谓干资大始万物资始者是也人之觉体是光其用即此始气故称神用亦称神力彼国地如琉璃黄金者坚固不动光明相也池水莲花行树种种庄严皆光明神力所成与此土种类自异葢此土有质点之气由始气生故能生生不巳所谓坤作成物万物资生者是也记称气也者神之盛也是其明证故曰一阴一阳之为道阳为本有之光阴为后生之气也又曰阴阳不测之为神者神立于光气之界间不容发故莫测也此土物类体质皆气点所成故化学家化之都还为气其有数十余种原质者则又日光菁英所积正是彼土庄严诸物之比例也人终身在大光明中不能见而伹见日光者譬犹白昼燃巨烛于室中身从日光中久立入室则眼前全黑一物无所覩一步不可行目力胜者或能见烛𦦨亦不辨其远近方位室即躯殻之比也彼国有日月而无昼夜寒暑即此反比例可见犹日下孤灯照用不行也凡教皆起于有世界后世界初起教中说为如海飘沫正犹海中沙涨渐积而成洲也弥陀因地为宝海大臣誓取净土者犹今西人于海中访寻沙岛以辟地也彼土自有莲华化生之神明以其种子清洁故取以为净佛国土也又摄取二百一十亿国土清净之行而庄严之即所谓随其心净则佛土净非空无所有也法藏比邱现身此土去国出家而证果在彼土者犹释迦住世时上升兜率忉利摩醯首罗诸天说法是定中事其应现王宫说观经游步虗空还耆阇崛山则竟是色身往来诸大弟子得五神通者亦皆能之也修行五大劫成就者犹此土天皇地皇人皇氏等寿皆数万岁劫有大小犹秝家之分章蔀其积岁自有长短也凡此种种皆不外人情事理之常就佛分上说则曰无作妙用实则亦必举手动足犹此身X举手动足何尝用意然祇是习气业识不为妙用者以身见法见不空也释迦说诸大乘经多方淘汰使人知心性本来广大自在终古不灭而必指归净土者以此土有成必有坏往生彼土则还其本光之原质永不变易也故诸经普劝往生祇作寻常语指成庄严名相不下一语分疏譬犹劝人迁居但说某地若何胜利即得矣而必欲深究其何以至此则任举何物穷推不巳皆不可晓如儒书说天开于子地辟于丑等人开人辟乎自开自辟乎子丑二字又从何来孰从而知之乎此皆后来说圆说妙种种巧见之理障固释迦所不及料也问曰子于净宗可谓思之深言之尽矣顾作十成死语何也答曰言说无深浅深浅在听言故余敢尽言心得有深浅惟心自知之子心非我心故不知我之浅而求我之深我虽累千百言以自解其不能深子终以为不屑深不欲深也何也深浅之数由量出不得其量终无由见请与子言量如华严阿僧祇品说如来所知数量以一百洛叉为起点递次自乘至一百二十二次为不可说不可说转戞然而止始终有数无义乍读之愕然莫测惟观首题大方广三字知心体无方无尽不落数量而本师开口便说此品者明一一修X证皆从体起用也又尝读管子知方生于圆圆生于心心体浑圆而用必方体大则用大故此起点极大以算家点线面体推之为纵横边线各百面积为万体积百万成立方体边线必用百者线即一一点之积明此一一点通具十元门十十无尽也所知仅此空理而于一百廿二递次自乘之事相终莫能入专研久之乃悟此品眼目在一知字说数量正是说心量故以心王菩萨为对机所谓知者不但一一识其多少之名当一一见其大小之实实即心光所到之界分所谓量也心本无量全体真空理法界也对物起用为知便落边际犹之百万起点及一百廿二之自乘数皆但空名并无形相苟以物实之则多寡大小立见所谓事法界也如以此起点作寸方立体观则边线百釐面积万釐体积百万釐了了可数递次自乘者如以此百万釐之寸方立体变作边线通长百万釐即是十万分即是一万寸即是一千尺即是一百丈以此百丈自乘则为万万万釐之平方面积似与寸方立体之实积相去悬绝矣而实则即是寸方边线之每釐破作百丝共一万丝以万自乘即是万万丝之平面再以万乘之即是万万万丝之立方体然则仍不出此寸方换名不换体虽换名不换体而多少大小截然不同亦复了了可数所谓理事无碍法界也然则此寸方立体在釐位即名一俱胝在丝位即名阿庾多在沙位即名那由他是故就方寸观则为体为本为实为心为性为寂为平等为圆融为因源为真空就递次自乘观则为用为迹为权为法为修为照为差别为行布为果海为妙有而华严家以理事赅贯之是故递次自乘乃至无尽通为事事无碍法界以一多多一互摄互入归根总此方寸之起点无余无欠也故知现前一念即起点也信也点之直行为线知其边线若干数即解也以线为法递次自乘即行也求得面积实数即证也葢心量无尽在人扩充信解行证四者凡学皆然下至百工技艺亦莫不然况佛道之无尽藏而凡心光所到学力所得隐然自具一局面其为广狭精粗内照了了不昧便是本来无尽处故其现于数量则为自乘可见所照所得脚跟下立处即真真亦不住从此起数步步踏实步步向前递次所用之法即是能扩之心求得面积之实即是所扩之量是则体用一原能所不二其外之推狭以至广正其内之研粗以至精而此心之同于如来无尽藏显然可知矣余因之自喜欲自验X其心量大小先就初乘百丈平方作观不能及半巳茫然莫辨丈尺旋收作二三十丈亦仍惝恍不定乃大媿惧竟变百丈作一丈立方体观始觉分寸了了即刻意求其釐毫亦粗能辨心量之浅至此子尚何求虽然余以此意读入法界品而益深信净土法门之圆顿直捷而为一代时教之总要也释迦成道后初转法轮便是此经而三十九品中佛说惟三品纯是净土先声此品又为开宗明义第一说是则终于入法界品正与此品结应试观善财所参善知识一一皆言我巳先发阿耨菩提心彼善知识自五十位以前自说所得法门亦一一皆曰我惟知此如菩萨某等法门而我云何能知能说汝往问彼某善知识云云则分明以善财当不思议光王以诸善知识所说当如来所知数量全经语脉旨趣节节通灵矣夫不思议境界即不思议心之现量如虗空无象而万象森罗其中岂有能入所入而云入者以念起也念起则犹以丈尺约虗空有数量有次第矣故就圣道门说则为以心入境难行道也就净土门说则为以境摄心易行道也念佛者以彼佛不思议境界摄我不思议心也专重持名者名不虗生必有其实如百万名一俱胝不同无记性一百二十二之递次自乘名不可说不可说转不同无义味话也故以无量光寿名号为能摄现前一念为所摄就所摄观全念是名念外无名犹之方体起点数通赅浑括为末次满量数而自无不足何也以我不思议心正彼佛不思议境界依以建立也就能摄观全名作念名外无念犹以末次满量数反本还原为方体起点数而亦不见盈何也以彼佛不思议境界正我不思议心託以全彰也然则念佛即佛念念声即佛声念光即佛光若听若观若闻不闻若见不见无非佛声佛光何以故以名从实生此实即彼佛果德清净法身圆报满身千百亿化身而正当念时则为应机示现身所谓循名核实事如是也亦实即彼佛因行四十八大愿圆满成就名称普闻熏发我念非我现前思量分别心所能忽然起念所谓实至名归理如是也是故不论朗念默念定念散念不论他方此方人类异类但能发愿持名者无不现生取办应念往生以彼佛因果不可思议故X四十八愿力不可思议愿力不可思议故名号功德力不可思议名号功德力不可思议故能摄受众生十念一念之力亦悉不可思议此无他犹之末次满量数名不可说不可说转举前后递后次自乘数量宽然容纳其中而又岂一切方圆弧角诸算术所能测其积之多少边之大小也哉余是以安于至浅不复求深诚自慙也诚自量也亦愿子之离诸元辨自量何如也世界数量图XXXXXX如右图知经以百万为起点者指小千世界数言之此数历算七位七位以前之数量人所共知故不释旧解多以此世界一千为小千世界误也试观图第十位即二千中千世界谓千世界再叠两箇千字以数之第十三位还归第一位即三千大千世界亦谓千世界再叠三箇千字以数之则可见小千者亦须以千数之谓一千千也即百万也中千当第十位其数即十亿更进一位即百亿又可见佛说百亿日月世界仍在华严大千界内非出界外也按楞严说世界谓世为迁流界为方位葢过去现在未来为三世东西南北为四界故云三四四三宛转十二流变三叠一十百千今据此以十二为轮乃象数之自然不待安排算术逢十进一位自本位起进一位为十二位百三位千四位万五位十万六位百万华严称大方广者依数成平面方积者为大成立体六面方者为方再能变立体为平面者为广如表十则不成平面百则能平不能立千则能立不能平万数虽百倍于百而仍能平不能立十万虽百倍于千而平立皆不能但成纵方故必以百万起点乃真能大能方能广此所以小千世界其数必为千千也如是再进六位其数万万万则满一轮当第二轮之首为第十三位乃大千世界之大方广相也如是每进六位皆能平能立至满第二轮当第三轮之首为廿五位其数叠六箇万字从此再周两轮当第五轮之首为X四十九位其数叠十二箇万字再周四轮当第九轮之首为九十七位其数叠廿四箇万字以下皆依轮数倍倍前进例推可知然轮数位数法界数虽极大极方极广至不可计算而始终不离第一位故约之方寸而自足也佛说华藏世界如倒卓浮图二十层而娑婆与极乐同在第十三层夫一华藏世界各有十华藏围绕之递推无尽而佛如是说者可知正从数量见心量自第一位倍倍增进至第十三位法象相符以轮计位才到第二轮之首又可见念起即是所谓从第二头相见法象又相符故弥陀经言十万亿佛剎观经言西方去此不远者皆谓其近在比邻以算计之当第十四位即第二轮之第二位也或疑洛叉为亿华严以十为法故以百亿起点正当第十一位其算位亦当以十为轮是从第二轮第一位起如是倍倍增进至第三轮之首为廿一位其数叠五箇万字再进两轮当第五轮之首为四十一位其数叠十箇万字以下亦例推可知此说虽以心量比之亦始终不离第一位而其起点介于中千大千之间固无所取义且其象皆为平方面而不成立体则是但能大而不方不广与经义不合矣明眼者幸详择之X报恩论卷首报恩论卷正上桐乡沈善登述海盐张常惺校录净土法门纲宗释迦如来说法四十九年三百余会究其要归惟在极乐净土称极乐净土者是寂照不二体用一如义由其一切具足无假外求一切现成初不预计谓之极乐是就照边用边说由具足故有无相忘由现成故前后际断谓之净土是就寂边体边说由具足故有无相忘者如人有耳目决不自谓无亦决不自谓有而耳目宛在由现成故前后际断者如正当今日决不计其昨日在前明日在后而今日天然是则寂而常照照而常寂寂为体照为用体用一如寂照不二也此之名义为一代时教之大纲领大结束明文奥旨具在诸经粗举大端约有六证弥陀经言六方世界恒沙诸佛赞叹释迦能为一切世间说此难信之法且各于其国赞叹此经普劝信受夫世界无量众生无量法门差别亦应无量是以本师十二分教随宜演说各就当机今云一切世间则此界不复拣择云佛佛同劝则他方亦悉会归喻如羣曜拱木万流赴海以其为无量门中之总持门X故其证一无量寿经言当来经灭我以慈悲哀愍特留此经止住百岁众生值者皆可得度又一说经道灭后弥陀名号独留不灭法灭时分久近诸说不同新婆娑论最为谛当论称世尊不决定说正法住灭久近者欲显正法随行法者住灭久近故谓行法者若行正法如佛在世时及灭度未久时则常住不灭否则即灭正法有两种一世俗正法谓经律论等名句文身二胜义正法谓无漏圣道行法亦有二种一持教法谓读诵经律论等二持证法谓修证无漏圣道若持教者相续不灭能令世俗正法久住若持证者相续不灭能令胜义正法久住云云夫诸法无常成必有毁世尊哀愍众生何不多留余经而但留此又何不令久留不灭而仅百岁盖余经听灭正显此一切具足一切现成之真心历劫不灭云百岁者当佛在世时人寿早入减劫极长大都百岁故且就目前计之犹言众生灭尽此经方灭而众生前后相续不入坏劫毕竟不灭则此经亦毕竟不灭不直言不灭者正如新婆娑论说欲显正法住灭随行法者住灭久近耳是X故弥陀亦有灭度观音补处观音亦有灭度势至补处势至则永不灭度此之灭度亦当如新婆沙论说溯自法流东土至汉魏时无量寿经始有译本而自惠远首倡到今净土法门旋兴旋废即近例远弥陀观音住灭之理可以微会势至永不灭度者以此法为一切世间难信之法虽当弥陀观音正法住时犹有隆替久而弥光至此始得佛化一统盖此菩萨以念佛心入无生忍今于此界摄念佛人归于净土是以楞严会上选择圆通观音居前势至殿后余二十三菩萨尽入包罗二菩萨皆弥陀补处势至尤为念佛初祖足征一代时教成始成终不越乎此即今普门示现及净土设施世多崇尚余法门皆寥寥罕传巳有明征矣其证二千经万论指归净土乃至华严为众经中王而普贤行愿亦以十八愿王导归极乐夫一切法界无非华藏法界今不以净土归华藏转以华藏归净土者不但华藏极乐同一土遮那弥陀同一身一多原自互摄小大不妨相入良以一切法界皆唯众生心作心是是故众生无尽作是无尽法界无尽此作是心不即现前介尔之一念亦不离现前介尔之一念穷根究源祇是本来一切具足一切现成无可譬况强名真心虽在闷绝无记未尝断灭三途剧苦宛尔逍遥是以华严四法界无量法门横说竖说漫无归宿不得不归宿净土而善财五十三参处处X唱言我巳先发阿耨多罗三藐三菩提心亦正指此其证三诸经法门不外除名遣相遣除之极至于无可遣除乃显真如净土法门一味建立名相建立之极至于无可建立当体真如所以然者譬如斗斛量米诸经法门意在举似容积故必倾尽米粒方显全量净土法门即以满盛之米粒实证容积之全量见米即知不待算数是知诸经遣除正为净土建立犹之倾尽米粒以显全量正为推求容积以量米粒若不尔者空知其量而不量米同无斗斛非中道第一义空矣其证四色身即法身妄念即正觉全体大用具足现成诸大乘经广谈理性莫要于此净土诸经不然功德庄严不外根尘且但说事不说理但说修不说性所以者何种种言说皆是名相有对待法惟此广大心体一切现成一切具足绝代无对而体不可见假用方明无柰众生多生惑习欲为其本致为名相所转迷头认影千言万语愈辨愈惑于是弥陀彻底悲心随顺病情方便与药即彼欲心填我愿海还以愿海摄彼欲心俾此一切现成一切具足之理性全成事修即体即用觌面呈露不待言说故于净秽苦乐一如之中特地翻深出浅分别彼此缘净还他净秽还他秽乐还他乐苦还他苦正显此一念用处全真起妄尚自一切现成一切X具足绝待无对况在本体是以说理说性转成剩言而说事说修正非分外以众生当体现成众生具足众生故譬如富家财库宝藏现成具足簿籍分明毕竟逐一检对尤为亲切故知诸经所诠无非证成净土其证五宗门刬除知见一一消归脚跟下净土即众生知见入佛知见一一消归他佛所以然者无念心体唯佛独证此心体横互十方竖穷三际弥陀所证光明无量寿命无量即是此心众生原与弥陀公共但为念念不停无由证得然现前瞥尔一念起时即是此心用处是以乍闻佛名或闻此经不觉身心踊跃便是从体起用因而起念念佛便是摄用归体久久纯熟任运自念便是体用一如宗门就无念处直指心体不立他佛故曰不用求真惟须息见此中理谛诸经非不广谈但未切指下手工夫建立专门故称教外别传净土即有念时会取心体专仗他佛故曰託外义成唯心观立此中理谛诸经既多散见而又特说三经归根一念以总束之乃真教内别传也论法门之亲切妙密千了百当自然禅宗独胜净土则拖泥带水似乎专接钝根不知此拖泥带水正是将彼所谓两面回途三关进步一齐越过惟上根方能信入即中下亦自入𡇎中是以不立悟门更无悟门也不尚参究无可再参也三性中不落无记有念摄持也得手后不堕死水当念活泼也惟然故闻名皆得不退凡夫例登补处蕅益所谓上善一处是生同居即巳横生上三土一生补佛是位不退即巳圆证三不退较彼顿悟正因仅为出尘阶渐生生不退始可期于佛阶者不可同日语矣故知此法门包尽宗教为教内别传大集经云若人但念阿弥陀是为无上深妙禅至心想像见佛时即是不生不灭法正谓此也其证六有此六证行者自可深入法门不为他歧所惑矣然其中犹有千古淆譌公案不得不明辨者唯心净土自性弥陀二语古人原恐学者高推圣境不敢承当特为亲切言之以见人人有分乃后人又因此误解以为伹净其心极乐不离当X下但了此性弥陀原非别人说土说佛纯是寓言则毫釐之差天地悬隔于是莲池蕅益诸大老又痛辨之谓净土乃唯心之净土实有可到之地弥陀乃自性之弥陀实有可见之人斯亦苦心分明之极矣而至今学者犹儱侗颟顸齩嚼不烂推原其故总由离句绝非种种元妙理解结习难忘不觉微涉恒真净土化现净土两门时露楮墨致令读者借此躲跟不知实际理地圆融行布原不相妨而法门则判然不容混滥也今不得巳甘招口业将此二语破句读作何为唯心则净土是何为自性则弥陀是所以然者不到净土焉证唯心现在妄想不名心也不见弥陀安了自性现在业识不名性也夫所以反覆详辨唯心自性者为欲使人依经所说深知彼土之他佛即是自佛彼土有相之他佛即是自性无相之实相佛而不碍有他也今又以为既是自佛实相佛便念自佛实相佛则始终是他见未忘他见未忘则始终是我执不化念念之间尽成大小铁围山重重障碍西方极乐去此十万亿剎之程途未为远在且必回他作自而后可以证心了性则能念所念之阿弥陀佛四字毕竟与唯心自性四字名相不同何不直念唯心自性四字之为径捷而复多此之遶耶是故此宗专念他佛稍涉意见便成大法魔殃戒之戒之无量寿经纲宗出世无法即世法中修证圆满不见有法名曰出世X以自心性本无出入称出入者分别凡圣但换其名不换其体此乃佛说一切经中第一真实圆顿了义不如是说即皆魔说诸经法门广谈性相不坏世谛密说此也净土法门无量寿经专谈世谛包罗性相显说此也约而举之有六要门其第一者世间人民五伦为本因欲所蔽都无义理不成法度臣欺其君子欺其父兄弟夫妇中外知识更相欺诳是故当经苦心诲喻教令修善反覆开示二千余言归重人伦处处特提再三不倦且复悬记当来经灭惟此独留化度无尽是则人道一日不坏此经典亦一日不坏我佛如来出世因缘设教本末昭若日星苟有心胸应同信受其第二者世间人民幽明共理明有国法幽有天神因欲所蔽无礼无义无所顾难王法牢狱不肯畏慎不畏天地神明日月自用偃蹇谓可常尔是故当经开陈报应神道设教摹写情状前后重叠累数百言令知儆戒其第三者世间之民治生为急因欲所蔽徙倚懈惰不肯作善治身修业家室眷属饥寒困苦躭酒嗜美饮食无度肆心荡逸鲁扈抵突无尊无卑无贫无富少长男女共忧钱财是故当经殷重特提父子兄弟夫妇家室中外亲属当相敬爱无相憎嫉有无相通无得贪惜为说报应警其游惰化其吝私令安生理其第四者世间人民生死死生本是常理因欲所蔽恋着形寿昧自心性本无生死蒙冥抵突不X信经法生大邪见作诸魔业或拨因果弃有觅空或弄识神认贼为子或修仙业长生久视或习邪定空散消沈是故当经开示五趣决正生死泥洹之道节节唱言自然三涂无量苦恼展转其中世世累劫无有出期难得解脱痛不可言令舍五恶令持五善专谈世谛具如上陈重重诲勉三辈往生皆言临终佛来接引观经小本亦同此说不许现生空谈妙悟又复唱言善人行善从乐入乐从明入明恶人行恶从苦入苦从冥入冥不讳生死断诸疑网其第五者世间人民如上种种既因欲故作诸罪本穷欲之原即是佛性全真起妄不可断除摄妄归真还从欲入是故当经阿弥陀佛开大愿门随顺众欲庄严净土令生彼者惟身所适意之所念眼色耳声鼻香口味胜妙自然尽满所欲自身眷属颜貌光明与佛齐等亦满所欲寿命无量皆与佛同长聚不散亦满所欲愿来度世修短自如亦满所欲是种种欲即生死本为涅槃因就路还家至极直捷是故唱言宜自决断端身正行益作诸善修己洁净洗除心垢言行忠信表里相应人能自度转相拯济精明求愿积累善本一世勤苦亦须臾间后生彼国快乐无极法门善巧至实非权以离俗谛别无真谛非一二故其第六者世间人民不识自心有如是力闻斯经典初念生信转念生疑还为欲牵念世五欲念既不一入善无门善又多途注念X无所弥陀大慈现身说法令专念巳辟直捷路为总持门以一佛名名一切善回一切念念一佛名正当念时余念自断久久纯熟欲累渐轻触境遇缘此念先发何善不集何恶不除熟极两忘证自心体是故当经六八愿中其十八云设我得佛十方众生至心信乐欲生我国乃至十念若不生者不取正觉又本师云信心欢喜乃至一念至心回向欲生彼国即得往生住不退转观经劝信小本劝愿皆同此说此六要门如大医王曲体病情次第与药前三对症急则治标第四断根令不变复所以者何欲生恶死凡人常情转凡成圣幸赖有此若不恶死则不可教恶而能免亦不可教知不能免听之不恶仍不可教虽必不免而毕竟恶乃可以教缘恶之源即从欲起而欲之极无过乐生是故唱言人在世间爱欲之中独生独死独去独来苦乐之地身自当之无有代者善恶变化殃福异处当熟思计远离众恶择其善者勤而行之爱欲荣华不可常保皆当别离无可乐者欲得常乐当求往生欲得往生当积众善欲积众善当尽伦纪苦心孤诣截断众流如是如是第五培本本者惟心心体无念徧十法界无明业识揽境局一余界似隔而互隐现随了别之成念起灭此了别识如镜之光不即镜体不离镜体但患局一不可强无大圣权巧开念佛门因其局一而不自知谓为本尔X故令举念自局一佛不局余者因此业识由欲障生欲无厌期原即佛性惟佛法界光明寿命功德庄严无量无边胜妙殊特能满所欲发其肯心行者当知诸佛国土非寓非幻皆是实有若不实者虽念无成故观经言是心作佛是心是佛语极明显惟其本是所以可作譬如蒸砂终不成饭砂非米故惟其可作方显本是譬如生米亦不名饭煑斯成故又复当知佛界既尔余界亦然无非自心全作全是全是全作何有苦乐而容欲恶才有欲恶即复自局多生以来不自觉知念念不停局于六道故现六道今回此念念念不停局于净土自现净土现净土巳确然证得惟是自心而亦宛然非无净土可知余界亦惟自心善恶因果决定不虗苦乐境缘自然顺应如元气复病药两捐自在无碍第六药引导引诸药深入病所非此不灵众生业识积劫沈疴穷推病源从我执起此执有二徧计我执名为见我俱生我执名为慢我前粗后细二乘菩萨犹所不免若不抉去虽药无功或反增病弥陀悲智照了此执猝难遣忘随顺其情故现我相以我名字令他执持所以者何二种我相均对余他隐自主宰若他主宰如仆从主我听命他则我虗立假名为我自无可执行者当知弥陀往昔兆载永劫为我等故积植众德严净国土难舍能舍难忍难忍难行能行具足修满六八大愿接引我等而令我修祇是平常日用闲事初无少难但称他名X发愿回向尽形不废即得往生又其国土超胜独妙如我所欲一切具足不费我力我所爱乐为创现成我所苦累为祛现成我有功德未能修者为修现成我有愿力未能满者为满现成即今一念能念于他亦他宏誓历劫感我我不自由自非宿世与我缘深安能如是如是信入生大欢喜作必生想一心亦生散心亦生二六时中不妨作务默自称念亦复不妨念念有我缘称名故为名所转早自念念全翻向他法门巧密名字功德利益之大超过十方弥陀所独是故当经六八愿中称我名字闻我名字居三之一而本师言生彼佛国诸菩萨等所可讲说常宣正法随顺智慧无违无失于其国土所有万物无我所心无染着心去来进止情无所系随意自在无所适莫无彼无我无竞无讼种种功德八百余言以法无我建首为本足知此经往生正行专念佛名余俱为助念佛名中专念他佛不念自佛实相佛等称佛本愿力用胜故如阿伽陀万病总持不可思议如上所述纲宗粗具一代时教归本净土净土五经归本愿门愿门六八归本念佛念佛多方归本他佛是以本师复说小本发明此旨其云不可以少善根福德因缘生彼国者正显本旨持名为正余行为助纯助无正不发愿心则不得生正助并修不发愿心亦不得生均违本愿善恶易杂难明心X故纯正无助发愿往生决定得生但须权巧拨置世事尅期取证证后兼助以应本愿圆融真俗拣二乘故以正摄助发愿往生毕生无改亦决定生正合本愿助亦归正不须现证自圆证故是四料拣孰难孰易孰便不便有智行人宜早决择其余同部往生呪经鼓音王经贤护经等则皆本师随机演说令生正信拔业障本与此持名力用不同无取和会嗟乎此经性修不二理事双融普摄三根总持八教开阐心法而质于言经纶皇猷而泯其迹自非大圣孰与于斯乃自后汉始译到今尘封大藏千六百年疏解罕传遑云信受推原其故高者谈空下者数宝禅宗既盛门户益分波及吾儒鬬诤坚固此经尤朴两为所遗讲师家法矜守一途推高凿深均所不免此经义富世谛纷陈判教既难亦遂忽弃致令如来悬记孤留彻底悲心无量众生万劫依怙常住大典若存若亡譌替日甚羣魔伺便借法售欺惑乱愚民分立邪党世相之坏言之痛心而我儒流曾弗少悟犹复辟佛为魔助攻哀哉斯人何辜至此是用大惧述为此文千虑之愚容有一得其间疑难应申论者着于后篇往生正因定论净土法门以一佛名贯摄众善使称念者时时处处X如忆慈母如对严师如质帝天如临君上则恶念起时自能降化善念起时自能扩充此正弥陀善巧方便令众生心不离佛法以行世法自然不坏世法而证佛法是以弥陀本愿度生之力虽历兆载永劫之久能感众生发愿往生众生发愿往生之力虽隔十万亿剎之遥能感弥陀本愿来度缘法法之本一故愿愿之皆如惟然则何论伏惑断惑何论一心散心但肯发愿持名孰不现生取办法门之巧功用之大全在乎此断可识矣小本弥陀经言不可以少善根福德因缘得生彼国者正恐世人杂修善根福德而不专念求生则违弥陀本愿故云不可以见持名之为正因也下言执持名号一心不乱临终见佛即得往生者复恐世人不信散心得生之理又违弥陀本愿故令尅期自证以见字字句句念念之间本无二心本来不乱证与未证皆不过如此临终往生亦不过如此非谓苟未证到便不得往生也盖弥陀众生同此心但在众生为理即佛在弥陀为究竟佛所异者修证阶渐耳而心性实无可修证则惟即一念之专杂忆忘以为修证即修证亦难分阶渐则惟即世法之善恶等差以为阶渐若必高谈无善尅求一心转推转远缘离善恶外别无无善离散心外别无一心理境愈元收机愈狭又安见名字功德之不可思议哉此说非创具在无量寿经如佛前发愿章第一愿云设我得佛国有地狱饿鬼畜生者不取正觉第二愿国中天人寿终之后复更三恶道者不取正觉第十五愿国中天人寿命无能限量除其本愿修短自在若不尔者不取正觉第十六愿国中天人乃至闻有不善名者不取正觉第十八愿十方众生至心信乐欲生我国乃至十念若不生者不取正觉唯除五逆诽谤正法第十九愿十方众生发菩提心修诸功德至心发愿欲生我国临寿终时假令不与大众围绕现其人前者不取正觉第二十愿十方众生闻我名号系念我国植众德本至心回向欲生我国不果遂者不取正觉第三十五愿十方无量不可思议诸佛世界其有女人闻我名字欢喜信乐发菩提心厌恶女身寿终之后复为女像者不取正觉第三十七愿十方无量不可思议诸佛世界诸天人民闻我名字五体投地稽首作礼欢喜信乐修菩萨行诸天世人莫不致敬若不尔者不取正觉按四十八愿中其四十愿详陈彼国种种功德庄严令得生者悉获种种快乐自在及他方诸佛菩萨闻名称赞修行之类惟此八愿为接引人天众生往生正因自始至终不X过曰善曰恶曰至心曰发愿曰系念曰十念曰诸功德曰众德本曰菩萨行详略互见初无散心一心之分此一证也三辈往生章上辈行作沙门发菩提心一向专念无量寿佛修诸功德愿生彼国中辈不能行作沙门大修功德当发无上菩提之心一向专念无量寿佛多少修善以此回向愿生彼国下辈假使不能作诸功德当发无上菩提之心一向专意乃至十念念无量寿佛愿生其国按一向专念与发菩提心三辈皆同惟一则曰修诸功德一则曰多少修善一则曰假使不能而品位遂判此二证也劝进往生章首言何不力为善念道之自然着于无上下洞达无边际宜各勤精进努力自求之必得超绝去往生安乐国中言当熟思计远离众恶择其善者勤而行之其有至愿生安乐国者可得智慧明达功德殊胜末言宜自决断端身正行益作诸善精明求愿积累善本虽一世勤苦亦须臾之间后生无量寿国快乐无极按此章重在拔爱欲本断生死根然其法不过为善择善作善积善而以念力愿力贯摄之此三证也五善五恶章略准五戒十善五番唱言一心制意端身正行独作诸善不为众恶又吴译本云诸欲往生阿弥陀佛国者虽不能大精进禅定持经戒大要当作善一者不得杀生二者不得盗窃三者不得淫泆四者不得调欺五者不得饮酒六者不得两舌七者不得恶口八者不得妄言九者不得嫉妒十者不X得贪饕不得悭惜不得瞋怒不得愚痴不得随心嗜欲不得中悔不得狐疑当作孝顺当作至诚忠信当信受佛经当信作善后世得福奉持如是之法不亏失者在心所愿可得往生阿弥陀佛国按五戒十善本人天因今以念佛回向遂为净因其云一心制意者仍不过一向专念之谓初无深元此四证也四证之中以第二证为纲纽上顺弥陀愿轮下开当经教理特标发菩提心一向专念为正行修诸功德万行回向为助行以正摄助于念念间转一切因一切缘一切业一切果为净因净缘净业净果转一切法门一切功德一切知见一切境界为佛法门佛功德佛知见佛境界而惟是一念不假方便即初步即究竟此其所以能全收三乘十二分教当来经灭岿然独存众生值者皆可以具缚凡夫径登补处也行者从此信入决定得生莫更计较散心一心自生障碍且所谓散心得生者非悠悠泛泛之谓也必须尅定课程毕生无间随时随处觉一念善便提佛名着力回向觉一念恶便提佛名着力忏悔不得体究此觉是谁流入默照邪禅不得自疑能觉即佛无须更提佛名当面蹉过亦不得疑此是察识端倪工夫为儒家所唾弃总之死尽偷心和身倒入弥陀愿海𡩋可颠倒妄想决不于愿门中别求解路方是此法门专念他佛的的宗旨行者须知尽我多生以来所有福德乃至所积罪业在弥陀愿海中皆不及毛端之一滴X则亦何不摄受之有尽我多生以来所有智慧乃至所见理谛在弥陀愿海中亦不及毛端之一滴而亦何可思议之有近见修净土者多为一心不乱四字自生疑阻特为拈出此旨俾知得生与否在当人于念虑间默自勘验不必计较临终之如何而旁人则勘验其平生行履亦不得槩举临终为定论也此中大有淆譌与世法亦大有关系略判等差如右俟明眼正之坛中所作正论五篇传钞不乏人惟香巖李丈评点一过今照录之称誉过情知必为世所诟病然而不遑自恤者不独解人难得不忍弃也近世禅宗埽地无复可言而净宗亦淆譌不少魔民乘间乱本日深乡曲竖儒曾不知国家二百数十年来护持至意与夫近时近地若彭若单诸君子随机化诱深心方复奋其吏气封禅院括寺田严禁喫斋驱迫穷黎入于异教可骇可痛情状今略具于醒迷歌中有心人当自觉之是论出后息安许居士读疏文至挽回路绝唿吁天高二语北向稽首痛哭失声持示李丈为评点之如此天下之大知必有通儒硕彦乘愿再来能担当此评语者余愿生生世世舍身供养丁酉冬日附识辨正五逆谤法不得往生说无量寿经弥陀释迦前后两言往生众生唯除五逆X诽谤正法而观经言下品下生者五逆谤法具诸不善应堕恶道临命终时遇善知识种种安慰教令称念阿弥陀佛令声不绝具足十念命终见金莲花住其人前如一念顷即得往生二经相反讲家多方和会终有未安昨念佛顷豁然心开悟得两经本文正自相成无劳和会盖观经许得生者是指临终甫闻净土法门者言之按本文九品前五品皆言以此功德回向求愿往生后四品皆言临终遇善知识为讲净土教令念佛可知下品下生者生平未闻临终甫闻一闻即念念毕即终悔力信力二俱勇决更无转念故得往生此剎那顷稍一迟疑决难儌倖其所以生平未闻者按无量寿经言佛告弥勒汝及十方诸天人民永劫以来辗转五道乃至今世生死不绝与佛相值又复得闻无量寿佛快哉甚善吾助尔喜又言多有菩萨欲闻此经而不可得又言诸佛经道难得难闻若闻斯经信乐受持难中之难无过此难据此足证斯经难闻菩萨尚尔况下品下生平日具诸不善者乎然则其所诽谤之正法必是其余十二部方等经典而非净土诸经可知缘语气承上节下品上生虽不诽谤方等经典而来故但言具诸不善不重出经若谤净土诸经则平日疑根巳深临终何能尽拔虽有善友开慰亦力薄无济矣五逆重罪倖逃法网临终地狱相现苦逼求救必其自陈罪本善友方能知之而为说法开慰若所犯X众着早罹王难又谁能曲庇令得病终乎且阿阇世王固早闻净土法门矣然逆事未成痛悔求佛佛为亲与忏摩方得脱罪则下品三辈所遇善友亦必身证圣道方能开示拔济不同寻常讲师可知而诸经典中多言持诵功德临刑可免者亦非五逆之比又可知矣无量寿经不许往生者是指平日巳闻净土法门者言之按本文弥陀成佛在释迦十劫之前发愿时又经不可思议兆载永劫方能满愿成佛则所言诽谤之正法即指本愿而非释迦所说一切经典可知既闻犹谤自不得生然犹可忏悔世亲菩萨初谤大乘后悔欲自截舌其兄无着劝令转谤为赞乃真忏悔遂着唯识论等成菩萨道是其证也若五逆明知故犯则必堕地狱经历多劫受苦无量经有明文缘所害冤对难逃而性种不能复发故不通忏悔也两经各明一义正显弥陀大愿所开净土法门其力用之大世谛之圆众生得闻信受之难当来独留关系之重直有超过一切经典不可思议者即自曹魏时始译至今阅千六百余年若缁若素罕闻受持读诵无量寿经者难得难信之说巳明騐矣佛岂有虗语哉诸有智人如何勿思二教通喻空有相资无方无尽本此立教中道斯显教由缘起其缘维何千万亿年千万亿众人心结成时至理彰有圣人出因斯建立法尔如然初不作意自有生民X嗜欲日开机智日出变故日更养欲给求日新月盛规制损益亦日整齐譬如造屋梁柱椽楶长短大小墙壁窗户厚薄阔狭与地相准斧者削者锯者凿者斵者污者次第奏工色色粗备大匠指挥遂成广厦非散匠拙而大匠巧时之未至则物不备物之不备即时未至至斯备矣备斯至矣法尔如然缘起故也惟我孔子生春秋时书契以来羣圣制作爰集大成故称至圣释迦降生先百余岁过去七佛化仪遗教道通为一故称法王其先后者中国西竺众生缘熟机感不同应蹟斯异随宜设教大旨维均其均若何如屋成巳此屋主人与其眷属下迨奴婢于此屋中举足下足无非空地安置家具无非空地方位左右次序上下维适维宜无非空地初不在于梁柱之上墙壁之间安身立命亦复不计此为梁柱彼为墙壁制度何若并其从前土木经营辛苦有此承谁之力亦都相忘惟遗大匠所记簿籍料配羣材丈尺赢缩及其间架宽窄之度鉅细分明后来仿造随地变通不离都较上来取譬孔教大旨比例可知佛教亦然相资为用教分五时善巧方便发明心性缘此心性随时随处无在不在难言说故如屋主人忽逢人问向所造屋土木万千堆砌而成汝居其中不窒碍否主人则答屋中空旷受用自在向所经营梁柱椽楶墙壁窗户但是外廓何所窒碍复问主人汝云空旷都无窒碍故得自在向之土木将非幻化抑太虗中X可搆造耶答云否否我屋实有不同化城太虗空中无可措足安能建立我之自在实据平地复问主人室庐外廓汝力所成自是巳有所据平地非关汝力孰容汝据答云此地是我祖遗旷大无垠莫识涯畔随屋所在都是世业复问主人屋据平地上下四旁边廓周正其中实空空非太虗与地相资此空与地较屋外者有分别否答无分别又复问云汝之自在由地与空既与屋外空地无别则屋虗设从前经营得无多事答云否否屋外空地尽眼所见莽荡无归为见空故转不自在即今屋中空地相资习久不觉承问忆屋乃始恍然故知一向受用自在全赖有屋屋虽外廓原与空地相资不离居之斯安不为多事又复问云如斯受用承谁之力答云我念屋中空地虽我本有不加尺寸非屋不显不得受用辗转推求大匠之力今宝所记经营簿籍传之子孙流播世间普同自在上来取譬佛教大旨比例可知故知凡教不外空有有不自有空不自空即有见空即空见有互显互隐中道宛然并中道忘斯为极诣工夫阶渐仍在二边由是则知世人种种演孔刮佛佛日儒星彼此相倾都成戏论由是则知惟孔与佛离不成二合亦非一并垂万古不容偏废由是则知孔佛而外决无他教可参为三缘有与空人心所同物理亦尔离空有外更无三故普望一切异见众生平心静气谛审思之X杂说理学家言气聚则生气散则死无所谓轮回世多信之以为精理不知善人恶人多不免死善人死后还之太虗犹之可也恶人死后亦还太虗否还则乐得作恶不还则在何处若云其气澌灭多尽此灭尽处有空隙否若有空隙仍是太虗若无空隙仍在一气何云澌灭即如彼说似乎还之太虗常存不灭为胜澌灭都尽为劣既太虗矣谁受胜者既澌灭矣谁受劣者善恶报应皆无所施辗转予盾何以立教今人不识自心所以不信佛以上六条门内人自应洞然明白门外人乍闻念头是用别有一心是体必然大骇今不得不设喻以明之心譬如镜念譬如镜之光念东念西念好念丑譬如镜光照东照西照好照丑假若除却一切口可得说眼可得见之名物形状便无从起念可见此念头上之东西好丑全是外物影子落在心光里并非心体然心体无从寻覔无可拈举不比镜体易于辨别以才欲寻覔拈举即是念头早巳落在光上非心体矣问曰既云离念之外别有心体而又无可寻覔拈举将何作证答曰仍将念头作证譬如室中悬一大镜四面不露边际门外人不知有镜而骤见已身及一切物影子在对面显现便决定知其有镜夫不见镜体而可就其光之照影证其有体则不见心体亦可就其念之照物证其有体X问曰镜或铜质或玻璃质故能发光心无形段光从何来答云此问甚善可以识性凡物虗极净极则有光如火平极净极则有光如水密极坚极则有光如五金如玉石心无形相可言此虗净平静坚密六者则其性也由有此性不同顽空是故当知性从心生其文左心为母右生为子声兼义也又复当知物各有例此六者借物例推实不同物其虗也一切莫能窒塞之其净也一切莫能污染之其平也一切莫能高下之其静也一切莫能挠乱之其坚也一切莫能破坏之其密也一切莫能间入之故曰性善柳子厚大鉴禅师塔碑云其教人也始以至善终以至善不假耘锄本其静矣可谓知言今心为念亦声兼义说文云今急时也世间最急莫过于念如念阿弥陀佛后念才起前念巳灭微细推求当念阿字时前念佛字巳灭念弥字时阿字巳灭念陀字时弥字巳灭念佛字时陀字巳灭句句字字当处出生随处灭尽然则念念是现在即念念是过去念念是未来三际皆不可得毕竟何物是常住不灭者若无常住不灭者则亦无过现未三际矣四时代谢而不穷为天常住也五方易位而不乱为地常住也人肖天地以生而念念不停若此独无常住不灭者在乎此理可深思矣战国时天下之言非杨即墨孟子辞而辟之才一二X百言而其道遂熄今其书仅存无传其业者佛法入中国殆二千年汉魏迄唐儒家攻之仅在粗述宋儒辈出以为是固未足以服之也于是略涉其藩并其精义而亦巧辨丑诋之此风相沿至今未息可谓极盛其间复经三武之暴设为厉禁燬灭之而到今天下佛法如故自搢绅先生下至氓庶无智无愚断然以为不足信者千中不及一二夫杨墨之言盈天下其祸烈矣孟子辟之如是之易使佛果为祸于中国二千年来贻害无穷不啻百倍于杨墨乃以人主之威力诸儒先析理之精审持论之严正曾不能动其毫末吾不知辟之者之心思才力犹有所未至耶抑其道果不可辟耶两者必居其一矣使果不可辟请无以孟子借口使犹有所未至则狂夫之言圣人犹述焉具如后条幸平心察之方今法门衰极仅存粗迹矣敢即就粗迹略论之直省州县僧徒多少通牵约共四百人香工等之依以为活者约百人是一千三百余州县统计得六十余万人此六十余万人不耕而食不蚕而衣诚哉可恨徐而察之直自魏晋至今岁岁如是终唐之世且不啻数倍之假使此千八百余年中天下郡县率有六十余万饥民需终岁之赈恐虽有圣人不能以一朝居自顷南北数省饥荒国家发帑官绅劝分约二百万金首尾不及两年间巳竭蹶不遑若此然后知X福田利益布施之说所以破悭囊为久计者固非自私而自利也以昌黎原道之义正词严而必结以鳏寡孤独废疾者有养盖知其故云此六十余万僧徒中穷极无归者十之七八怨怼自废者十之二三或逃罪或躭闲错杂此两类中者十或一二真知佛理而为之者千不得一焉浮慕其名者百或得一焉综此数类大率乡愚无知气质粗驳假使吾书院义学中岁岁聚此一辈乡愚而教督之历千八百年之久其不败坏者几希今彼中略识字者居然十得九粗解笔墨者居然十二三且皆勉就范围粗娴礼貌其借法售姦者百中或二三公然为恶全无顾忌者千中一二耳而其间出类拔萃通知大道行解相副卓然为一代宗匠者历朝史传先贤文集及诸家灯史所载指不胜屈焉然后知一代时教规制之善罪福因果报应诸说裁成变化之巧实有合于古昔盛王先养后教之遗意明道先生于某寺观斋僧叹为三代礼法尽在于是盖知其故云印度文字与泰西各国相类但有语声并无义理经律论三藏皆是语录翻译时先通其语代以华言然后述为华文译语与笔述者各有巧拙不同故诸经有前后数译本者详略亦异然大旨皆同即金刚六译本可见诸呪相传有五不翻或谓如军中口号但许密传故不许翻或谓一句兼数义故不能尽翻诸说皆是臆度盖印度语言有中国所无者如人名地X名物名之类现翻泰西各国之书祇能肖其口音不能以文字替代泰西各国之书载中国人名地名者亦然即如称中原为釆纳实则彼国向无中原之称仍是中原二字之转音耳佛书称中原为支那正与釆纳相类皆转音也昔人即不解呪语本无可翻创为五不翻之说理学家寻缝觅隙遂谤为呪必浅陋借不翻以藏其拙均是痴人说梦五不翻中其一谓惟佛与佛能解此颇近理佛菩萨及八部鬼神之见闻境界与人不同译师不解祇能仍其本旨诸呪从无弟子说者是其明证四果八部之名目不与凡夫同类难以文字替代故亦仍其本音犹今西国各书之称中国人名也阿耨多罗三藐三菩提心伹翻心字者心之一言华言所有故能翻阿耨多罗三藐三菩提九字华言所无但知其为无上正等正觉之称譬如中国常言至精极妙一语彼国所无伹知为极好之称故甯译释其意而不改其口语一则以其为一代时教中总要名目故极意加谨不敢辄易一则佛之常言诸经屡见故亦仍其本真示尊敬意如辽金元三史多仍国语其诏旨直录原文不改即其证也佛制诸经不立文字盖有深意照录当时语言直叙问答气象一涉文笔易失真面目也如诸经中世尊语止复说必重唿弟子名不惮再三弟子答语亦累唿世尊不惮再三且有节节详述世尊向某人边某X人向世尊边不惮再三者读之觉世尊慈悲恳切弟子亲爱尊敬之意流露言外其偈颂则是佛教中文字如中国诗歌箴铭之比故必申明欲重宣此意而说云云以见长行是语而不是文字也偈语原必有韵译以中国文字则无可协故无韵间有用韵者如后出偈经之类译师善巧点窜既是文辞但求达意不妨略改令人易诵也华严字母教中极重流入中国遂为韵学鼻祖是其明证儒者不解此理刻意求疵见偈中有韵者反谓彼教焉得有有韵文字断为缁流臆造且即以证经之类多臆造何不思之甚也佛教既不立文字故三藏皆是语录本无经传序记等名目经之梵语为修多罗原翻为线言其贯穿也流入东土后以中国文字经为尊称故亦称经既是语录弟子尊其师说有闻必录不必皆有深义如小乘中传述因果报应或问答名义诸小品在中国成书则如杂攷杂说之类医痔经偶说方剂呪水治病在中国成书则如艺术之类教中亦不以为重但同是平铺直叙而无中国文字一切体制不得不概谓之经儒者分别观之可也鬬诤坚固不暇深求才覩首题便斥为僭窃吾圣人箸作之尊号然则杨子之太元经文中子之元经既同其名并拟其体何说乎兵家术数家艺术家亦多称经甚至相马相贝品茶品酒亦概称经更何说乎且惟帝王制法于民则谓之律臣下箸述章程之属罕有敢用此称者今不恶律藏之称律独恶经藏之称经平心自思其故安在古圣人心迹出处之难于窥测莫如吴泰伯背弃君亲偕弟远遁病不归省丧不奔赴且断发文身裸以为饰自孔子叹为至德又申之以民无得而称焉至今三吴文物之盛甲天下咸知推本于让王开基设非孔子有此语或有之而不见于论语仅见于他书恐至今少可多否是非未易定也有宋诸贤类多探索内典或积至十余年之久最后则曰佛教灭绝彝伦其他何须更问夫佛之出家谁不知之不待读其书使果灭绝彝伦则是罪恶彰着显而易见之粗迹也乃迟之十余年之久而始觉之有是理乎亦可知其非出本心矣佛制在家男女受五戒者须先谘白父母次眷属次君王皆听许巳乃为说戒其欲出家者先以此戒为基出家时重白父母眷属君王皆听许巳乃得鬀度受持沙弥戒五年习熟进比邱戒七年习熟进菩萨戒其不得受戒出家而与法会者曰清信男清信女凡出家二众冬夏入兰若讲学春秋归家养父母故僧家序齿称夏腊不称年在家四众亦冬夏入兰若听讲思欲则归欲饱还来皆听之此佛在世时也迨灭度后遗制凡受戒每坛三人过则法师得滥法罪出家必鬀除须发者犹吾师儒章服必异于众又重为之防不使两混也合前后观之其圆通方便若彼郑重谨严若此曩有客问X余曰使佛教盛行人类当绝柰何余曰赖有卿辈在否则当时被教各国人民旱无孑遗安能流入东夏其人不悦余曰子不读论孟乎樊迟学稼夫子答以好礼义信焉用稼孟子辟许行而言大人劳心小人劳力使当时孔孟之教盛行人人皆欲不稼而好礼义信不劳力而学为大人应亦孔孟所深许而不能禁也子将不虑其复变为茹毛饮血之世乎其人失笑而退或言自古高僧类皆绝异于众可畏不可近是以先儒见归宗禅师遗像雄伟叹为状貌如此必其资性能为贼祸于天下如操莽之流余笑曰子误矣此先儒赞佛语子以为毁乎夫操莽皆以文学见重于当时其初固吾党人也今云归宗之资性即操莽之流可知操莽之资性亦归宗之流矣以本归宗之流济之以文学而卒成操莽以本操莽之流纳之于丛林而遂变归宗佛教之入中国害乎利乎问者笑谢去心性之学莫精邃于佛书宋儒千言万语或录全文或括大旨皆本于此其大纲领之显着者如事理对举无为善恶对举心要内外两忘心有全体大用及体用一原显微无间诸说皆唐代诸禅师经疏语录中首发者盖时至理彰入而俱化不自觉知必谓阴用而阳拒之亦过也其毁之者无极太极阴阳五行之成见牢不可拔不知六经语孟言心性处原不如X此也类聚六经语孟及西汉以前诸子百家言心性者为第一编东京而下迄于隋初诸子百家言心性者为第二编唐代诸儒及宋五子前言心性者为第三编宋五子以下迄于国朝诸大老言心性者并其为学宗旨为第四编诸儒或赞叹佛书或拈弄机锋及与高僧往来赠答诗文皆附编末第一编可以观吾儒言心性之本旨第二第三编可以观其渐入佛理第四编则儒佛之异同原委灿若列眉时代前后彰彰可攷自不容以笔舌空争矣类聚辟佛之说若史传所论及诏令奏议私家着述等唐以前为第一编其崇佛者为第二编唐以后迄于国朝为第三编其崇佛者为第四编四编中凡僧俗辨正及讲学家彼此互诤者随条附入如此则一时之风尚两家得失之浅深及其用心之公私厚薄均可于言语气象闲得之四编之前恭录本朝列圣阐扬佛理护持正法诸诏旨诗文及当时诸僧奏对机缘编定入藏或见于诸大老文集者为卷首以见本朝家法儒佛并重圣人作用道合时中所以为子孙黎民计者至深且远普天率土千X万亿年长承帱覆于此而犹生疑谤辜负深恩井蛙小天何足以辨哉昌黎与大颠三书显然缁徒伪託东坡笃好佛乘而不信三书紫阳辟佛之力远过昌黎而偏以三书为真且着为论说以证实之窃所未喻周子大贤曾与东林佛印诸禅师往还论道亦诚有之不必讳彼徒遂称太极图为东林口诀诬罔孰甚夫周子太极图得于穆脩脩得于种放放得于陈抟胡五峰言之详审彼徒既倡为陈抟得于麻衣麻衣得于寿涯寿涯得于国一之说以为东林秘授之证而朱子又并讳其源流直云周子之学莫知其师传之所自亦所未喻盖自儒佛两家鬬诤不巳彼徒往往援引名公列入宗派以自固最为无识可丑吾儒分别观之宜取诸家灯史所载诸名公之与高僧往还者详攷事蹟萃为一编各着所出其生平奉佛见于他书而无论说可入前数编者依时代先后并入此编若韩子之询佛法大颠叩齿三下周子之问易理东林劝倡道学之类随条辨正之盖贤者学佛固多而不肖者亦不少不必以此为贤者讳亦不当以此为不肖宽前如张无尽之倾险后如李卓吾之狂悖并称宗教兼通真是法门之玷佛法难做人情此编足为龟鑑焉以佛理入儒书盖始于魏晋间今易论语註疏及皇侃义疏可证此亦所谓入而俱化不自觉知苟足发明虽圣人复起亦不责也若李长者华严合论处处以八卦五行方位牵配则直有意借此歆动儒者不特齐文定旨堕语渗漏矣夫儒佛两家离之固不成二合之亦正非一明教嵩禅师称其可以心通难以迹较洵为知言若从文字上牵引附会纵能密合亦是借重他家无益有损憨山之註庄子内篇蕅益之释周易及四子书用心良苦而不知儒者早有读华严八十卷不如读艮卦一爻之诮此风沿流到今动称三教同源着为邪说惑世诬民酿成乱本搜剔病根毕竟是急于求信之一念走作至此故不得不痛辨之颇望后贤永为烱戒三教之称盖创自北魏道士宼谦之故文中子亦有此二字不知道不成教所祖之老子不过九流之一汉书艺文志彰彰可攷生平着述祇有道德经五千言不但与后世道士虗诞之说全然风马牛且与庄列亦大相迳庭世俗所行常清静经是唐时学禅者伪託文理字句全不类春秋时语极易辨别至灵宝等经皆是寇谦之鲍静林灵素辈先后伪造全窃佛书之粗浅者甚至套袭句调昔人早痛办之其源流之杂凑不一方维甸先生抱朴子序攷论最详尤可笑者佛家诸呪其字多着口旁缘华书无其字祇能以数字合音代之着口旁者须读作弹舌音之标记犹儒书之发音加圈耳并非其字有圈也乃X道士伪造呪字亦多口旁试问老子与所称元始天尊者外国人乎张天师一派本非道家乃周时巫祝之遗法能交鬼神秦汉之际失传后为黄巾贼张角兄弟所得张道陵即张角之后裔其交鬼神之道还是古法后人不知恪守见世俗道士伪派盛行又互相比附如𥷳𥸞𥸛𥸟四字系明嘉靖间妖道所造今天师府亦用以为正法真堪绝倒方维甸抱朴子序道家宗旨清净沖虗而巳其弊或流为权谋或流为放诞无所谓金丹仙药黄白元素吐纳导引禁呪符箓之术也秦汉方士绝不附会老子即依託黄帝亦非道家之说汉书艺文志以黄帝诸篇分属道家神仙盖本七略七略又本于别录刘子政固诵习鸿宝笃信神仙者而典校秘书仍别方技于诸子之外不相殽也东汉之季桓帝好神仙祠老子张陵之子衡使人为祭酒主以老子五千文都习神仙之附会道家实昉于此抱朴子内篇古之神仙家言也虽自以内篇属之道家然所举仙经神符多至二百八十二种绝无道家诸子且谓老子泛论较略庄子文子关尹喜之徒祖述黄老永无至言去神仙千亿里寻其旨趣与道家判然不同又后世学仙者奉魏伯阳为正宗是书偶及伯阳内篇之名并无一语称述惟神仙传中言参同契假爻象以说作丹之意而巳是稚川之学匪X特与道家异併与后世神仙家无几微之合余尝谓汉之仙术元与黄老分途魏晋之世元言日盛经术多岐道家自诡于儒神仙遂溷于道然第假借其名不易其实也迨及宋元乃缘参同炉火而言内丹鍊养阴阳混合元气斥服食胎息为小道金石符呪为旁门黄白元素为邪术惟以性命交修为谷神不死羽化登真之诀其说旁涉禅宗兼附易理袭微重妙且欲併儒释而一之自是而汉晋相传神仙之说尽变无余名实交溷矣然则葛氏之书墨守师传不矜妙悟譬之儒者说经其神仙家之汉学乎孙伯渊漕司笃好古义兼综九流以明抱朴子及天一阁钞本错乱脱误手自校雠复属余与顾㵎薲各以家藏诸本参证他书覆校数过伯渊叙录篇目将以刊行余因举神仙与道家者流古今分合之故论次为序覧者或有攷焉凡教必有化被一方不变之仪式其所以能如此者前篇论之所谓空有二边互形互显人心物理皆同必不能废儒佛两家本斯立教故能独立空有之外无第三件可说故道不成教试问道家化被何方其全藏经文杂出不一任意更改定制安在世俗不察以误传误向见日本人所编内外一覧详攷五大洲中各国之教其中国下註云儒教佛教嗟乎堂堂中国千余年来莫能决择转为海外小邦冷眼窥破可叹可愧X佛教以发菩提心为初步涅槃为究竟涅槃者不生不灭之谓不生不灭者本自无生今亦不灭也故又借以为死之称正所以证明常住真心死亦不灭也子张云君子曰终小人曰死吾今日其庶几乎子贡曰大哉死乎君子息焉小人休焉可见常住真心不灭之说孔门亦然死者人之所必不免佛灭度时头痛背痛右脇而卧经有明文世人徒见幻身之委化不见神明之常留千言万语莫能开悟所以诸大弟子往往临终示现瑞相而中国诸禅师亦每坐脱立亡以显此常住不灭之说实有凭据利之所在弊即随生后人专在此处着眼甚至垂危之际旁人强扶之坐盘屈其膝以显异惑众不知坐脱立亡外道邪定者亦能之是以佛门不贵石霜禅师早有坐脱立亡即不无先师意未梦见在之呵夫此际尚欲作意摆佈更何事非作意摆佈哉去道之远何啻万里吾孔子梦奠之谶记者明言寝疾曾子易箦之际亦称反席未安后儒乃多以端坐而逝为美谈盖即此可见平日之定力非杜撰禅和作意摆佈之比焉如来为一大事因缘出现于世一大事因缘者死生是也生必有死常事常理何为大事盖生者欲之极死者恶之极蠢蠢凡愚莫不皆然故孟子云所欲有甚于生者所恶有甚于死者人皆有之贤者能弗丧耳充此欲恶之极可以无所不至理喻势禁二者俱X穷然虽欲之极而生终不可以苟得虽恶之极而死终不可以苟免亦万亿愚贱之所莫能柰何也至于莫能奈何而欲恶之心终不死然后常住真心本无生灭之理可以方便开示有本无生灭之理以顺其欲恶然后可以闭塞恶门开通善道如来所谓张大教网入生死海漉人天鱼置涅槃岸者手眼全在此际故曰一大事因缘又曰观众生机熟示现受生世人着眼大事二字忽略因缘二字遂以死生事大无常迅速语意依稀解会则是专为一已生死何所谓众生机熟哉今人多言儒家但有入世法佛家兼有出世法古来若僧若俗通晓佛理者亦不免作此语不惟鄙浅且多误人兹详辨之惟入世法无出世法无量寿经反覆开示二千余言不出三纲五常而总结以度世上天泥洹之道其证一遗教经佛临涅槃略说法要二千余言首以净戒终以四谛而总结之以当勤精进早求解脱其证二金刚经以无我人众生寿者修一切善法即得阿耨多罗三藐三菩提其证三法华经治世语言资生产业皆与实相不相违背其证四诸如此类不胜枚举可知出世法即在入世法中换名不换体缘但就常住法身言之则本未尝入何所谓出兼就一期报身言之则始终不能离世又安能出世哉侍者问鸟窝禅师如何是佛法大意师拈起布毛吹之白香山问佛法师答曰诸恶莫作众善奉行X有人问师前答怎地奇特后答三岁孩儿都说得师云三岁孩儿说得八十老人行不得可知不能入世者必不能出世其所谓出高则不过二乘下则竟是邪魔毕竟不出三界正我佛所深呵也佛法平等者乃物物本来平等今令各还本位故称佛法平等譬如色有妍𡟎不到眼则巳到则普见声有清浊不入耳则巳入则普闻此即眼耳之本来平等处并非不可拣择实是不能拣择乍见闻时自然妍还他妍𡟎还他𡟎清还他清浊还他浊此即物物之本来平等处并非不可安排实在无从安排人惟从不能拣择无可安排中工夫打成一片亲切证到是箇甚么佛法尽在是矣不得将儒家廓然而大公物来而顺应依稀解会近来一种邪魔误解此二语又误解金刚经是法平等无有高下二语男女混杂则曰平等无男女相善恶不分则曰平等无善恶相世法败坏至此佛法从何建立安得大权菩萨现宰官身起而正之达摩答异见王问性云在眼曰见在耳曰闻在鼻齅香在口谈论在手执捉在足运奔徧现俱赅沙界收摄在一微尘识者知是佛性不识唤作精魂此数语宋儒误解以为与告子以知觉运动为性同病正孟子所呵不知见闻等六者原是知觉运动其每句安一在字是何物耶明道先生云会得时自活泼泼地不会得只是弄精魂斯不误矣近来宗徒逢人问着X便擎拳竖掌说相似禅余尝问如何是徧现俱赅沙界便举手指眼前又问如何是收摄在一微尘便默坐良久余曰正好错会假饶不错也只是达磨底大德分上如何其人罔措反诘余曰不辞道破恐道了又只是我底与大德分上仍没交涉固诘不巳曰但道适来错在何处余曰适来原不错只消倒过来其人有省余后举似许灵虗灵虗亦首肯余两人都不会禅痛宗门之埽地并此不解因记其说于此俟诸方明眼检点达磨在西竺为二十八祖在东土为初祖受二十七初祖般若多罗尊者之传发明心要先在本国降化六宗一有相宗二无相宗三定慧宗四戒行宗五无得宗六寂静宗后至中国见梁武帝机缘不合退入嵩山少室面壁枯坐九年罕与人接盖为当时义学家执着文字讲得口水漉漉地故以枯坐不语痛埽之据此可见达磨早证圣道故能降化六宗并非到中国后方学坐禅也世人误解谓是九年枯坐面壁功成以讹传讹外道邪师因此伪造达磨胎息歌引诱男女教他结跏趺坐海底穴不得着凳运气嚥津种种邪法试问此类多在色身上打点如何可对妇女面谈且莫论从此别生过犯即其误信之根利者功夫逼紧现诸怪异为魔所摄而根钝者至于积年呆坐不食不眠深山穷谷中往往有肌体衣服与土X石黏连不分惟两眼尚自闪烁者非鬼非人不死不活哀哉哀哉假饶如此成佛于巳何益于世何补西来大法安能流传到今普望明眼作家逢人开导世道隆污法门兴替关系均不小也代众回向发愿疏净业弟子沈善登等同共发心不为自求世间福报祇以上年杭州般若庵僧妙然倡愿摩崖大字阿弥陀经属付弟子善登书写今于本年二月十五日在江苏吴县圣恩寺延请住持僧中安依法结坛对佛长跽虔持秽迹金刚呪敬谨书写字字顶礼并遵造像法式一一密安梵书𠶹哩字种冀此经法普放光明常住不坏阅三七日写毕复如前法写楞严大势至菩萨圆通章留藏本寺荷蒙慈佑次第告成因竭愚忱依教演说净土法门纲宗无量寿经纲宗往生正因定论五逆谤法不得往生说各一篇及二教通喻一篇辨正沿譌等杂说二十五则综为报恩论二万余言清稿先具余意未尽如劝俗醒迷等歌拟撤坛后续成以显正教翊皇度息诤辨破邪外仰答慈恩万分之一自发笔日始弟子胡雅澄张敬朱谦张德培等随同念佛寺僧中安亦随喜助念共历五十三昼夜无间无襍于今四月初八日佛诞良辰一切圆满剖沥微忱愿垂听许伏念大法东流垂二千载历代崇奉无踰X本朝列圣宏掦佐成上理盖惟圣知圣导俗无方以心合心同民出治本见仁而见知为与知而与能默寓劝惩曲谈因果顺幽明之一理开折摄之二门斯欲恶之与同自观听而不惑近自数十年来中外多故民病财殚治世资生上下交瘁至教因兹譌替魔说日以喧豗往岁兵灾较然覆辙曾疮痍之甫起昧萌蘖之有由凡我同伦鲜克远览或因噎而废食甚吹毛以索癍执一家门户之私言忘列圣提撕之深意龙藏未窥只字狐疑巳溢千端遂令学语浅夫效尤苦诤邪见外道抵隙生心树党售较诬民惑世法门既坏名教亦亏弟子等半解一知口众我寡挽回路绝唿吁天高惟同体之大悲或积诚而冥感既幸宿霑法乳薄植信心忍坐视其沦胥负含灵之同具虽复障深慧浅业重福轻自度未能敢云普济而力不自量心不自安愿以五十三昼夜中书写持诵毫末善根代为回向所冀他方此界男众女流尽其毕生所积疑谤或囿于方俗或溺于见闻或借此以称能或无知而误会如是等众下逮愚氓或轻听邪师曾立恶誓或被牵魔侣误入岐途或中悔而巳迟或护前而不觉种种缘业种种罪愆若重若轻若故若误若X覆若露若忆若忘仗佛威神普与忏悔愿从今日穷尽未来一切异见众生早萌信种一切执迷魔外悉化正因同入愿门同归觉路同扶圣化同作良民弟子等今生多生宛愆业障承斯善利亦悉消除尽此报身同生安养仍回浊世广度众生统祈三宝证明哀悯摄受谨疏上闻光绪四年四月初八日写经记圣清光绪三年丁丑般若庵僧妙然募刻此经明年戊寅二月佛涅槃日桐乡沈善登结坛吴县圣恩寺对佛长跽顶礼书写笔墨到处以秽迹金刚呪摄持之并仿造像法式字字安字种阅三七日写成复写楞严大势至圆通章表法门所自始留本寺别勒石既毕略述净土大旨汛及儒佛异同为报恩论以显正教翊圣化息诤辨破邪外余二万言海盐胡雅澄张敬张德培海甯朱谦同会念佛轮转五十三昼夜不绝声住持僧中安随喜助念至四月佛降生日一切圆满其檀施为钱唐许息庵樾身并与中安及余姚钱步高为外护坛内给事则甘泉强庆恩临胊谭心成例得并书阁笔谨记X报恩论卷正上报恩论X卍XXX报恩论卷正下醒迷歌佛教与儒教可以心理通言说皆应迹万万难强同门内巧推附门外丑抵攻何不将此心普入众生中迁殷动浮言先人作灾福寻师视三军亦云梦与卜人心有鬼神驭世微权託即此是教原一大事机熟死生有其说鬼神有情状合之以教民厚本而尊上一气论屈伸丧祭等诬妄死则还太虗天民真逸荡授田复还田孅悉到余夫民无甚贫富后世能也无相形岂不羡畏死忍须臾来生仗佛力此情其念诸小学徧国中大学罗俊选王子齿庶人性善无贵贱X此意一以亡入梦金人现咄哉本论篇道得祇一半昌黎不知佛儒术见根本原道良相心苍生要安稳野狐腥秽涎殷鉴况滋近不同门户私争胜弄唇吻陈时观民风纳贾观好恶四教亦非他当代之掌故荣古而陋今乃诧用行误从此ㄙ〦虫ㄙ〦虫氓永断入头路虞廷授受语仲尼祖述焉明称亦以命何处益三言伪书巧回互突出拈花前从兹孔教外别有心法传华严四法界理事双圆融体微用则显不二台观宗子思述祖德乃似他家风三身性道教枕秘将毋同輶轩不釆诗诗亡春秋作是是而非非凡以同恶欲五孝立大本天性无不足中庸拟华严两经束高阁大学明政本修治有次第物来心有知着力在诚意推之好恶同始能畏民志如何道阙譌支离乖大义三吴庶富教让王开其先圣人称至德难弟但中权同逃不同赞倘出庄列篇文身且断发抹杀三千年才窥少分禅举出大头䛡十年读其书弗觉吁可怪X净宗道平常又怕齿牙挂知他何心行应示孔子戒才将佛字提元辩渺河汉离句绝百非怕落断常见譬诸吾道传开口说一贯手无一文钱何处用钱串即论一贯传归结民生重参乎说哀矜赐也叹绥动譔集多苦心两语揭真种可怜七百年空谈禅儱侗空谈窥圣人大似雾中坐不见微子篇明白两言我曰惟斯人徒曰无可不可推高而凿深祸烈祖龙火空谈道统传无乃语颠倒不见尧曰篇从政有心要尊美首因民屏恶先不教四海倘困穷何畏俨然貌祸福由自召有时颠倒施不答南宫问知其所不知昨夜又明日正系今日思诵言而忘味三生真我欺三生固茫然往生有谁见借问有生来可识厥初面匇匇数十年一瞥隙中电平心放下看无量光寿现孔子去文王五百有余载黮黑颀而长琴罢宛然在现量难为言拈向指弦外且道观佛门何故便惊怪声音道最微恍惚中有像八变地示出六变天神降X真言三密宗先梵一音畅同是谱宫商何泥文字相五胡云扰时性命争唿吸大悲乘愿轮异地并来集栖止视远安去杀赖澄什洵知出世心总为度生急历代护法君往往在开国借以维人心正史多讳饰性道驾空谈兴衰昧实迹温公真我师斯言不可易世祖建皇坛开国法轮转劝善颁要言佛语选平浅语浅入人深乐与民同善一举国本安百世庙谟远列圣承家法儒佛道并隆元旦祭堂子典礼天坛崇护持关至计出治民心同以平欲恶憾以济刑赏穷小民信因果正是向善机士夫鄙勿道反更斥其非魔民乘此隙引入岐中岐邪正不复辩厥咎将安归川楚用兵前疑谤法门少官绅多护持小民看样好上下情既通魔说露形早朱批谕旨中成案可稽攷川楚用兵后粉饰称太平讳邪为斋匪鉅变至林清因咽而废食疑谤益横生前车不知鉴粤寇乱遂成X驱僧括寺田祖宗有明禁诏编会典中永远着为令如何置罔闻违制绝穷命一罪百抄封此例谁家定西人富强本护教顺民心民心所信向不论其浅深今我患贫弱病本须推寻大医王出世顶门先下鍼医王莫远求法会当今集狂禅及迂儒劝戒恩周洽朱批手亲编切用成方恰庶几勿愆忘遵守先皇法右三十一章为疑谤者说儒教莫讲求佛教更何有西学人人谈何者为纲纽民心日散离利器付谁手廿年练水师可忍一回首西方胜天堂娑婆有地狱充尽苦乐情万化入炉槖无遮折摄门鬬诤恣蛮触善导因所明乃让泰西独美国阿尔君提倡佛正教风动徧四洲合建新旗号专电四百所日发令知报斯真菩萨心乘愿再来到贤哉各国王从民所欲恶初禁旋即开不忘佛嘱付戒坛新戒多官长亲送护邻善民之望敢告我当路X英国李君言教必明生死因繙起信论劝进彼多士此亦乘愿来开阐真如理可知公是非终古不能毁西人开哲学各教加品题无缘而平等惟佛大慈悲余教莫能外公论千古垂弭兵消劫运先兆其庶几众行星绕日日行绕恒星恒星亦有绕终古常不停常动故常静即此一念灵莫谓无净土觉体包万形摩醯首罗天常为诸天主请佛转法轮同脱五衰苦西教殆相沿数典而忘祖从今倘晤明五洲一佛土儒佛两大教中国人心同儒教贤智独佛教愚贱通失之为颤獭得之即渊丛我歌当谁听付之天下公右九章兼为外国人说我读全藏文八千五百卷无非说众生佛性本来善本善而皆修佛道原不远奈何末法中郄受魔说转魔说卅余种一样敬三宝各自有祖师各自称正道各自立名目暗号瞒人巧不佛亦不仙多道秘传好岂知佛正教如日当中天处处多照见那有秘密传人人多有分那用出银钱何不依佛说了此魔障缠X佛说十种仙三灾终不免惟有佛净土天人常充满纯阳与紫阳仙籍最名显尚且乐皈依况在道根浅佛说净土教包括尽无余十方大菩萨普贤与文殊马鸣龙树等一切圣贤徒尚且求往生况在凡夫愚又说弥勒佛历劫苦修行不闻无量寿终不断死生可知三世佛多由念佛成弥勒尚称重众生岂可轻佛说当来世一切经灭后大悲愿力持独留无量寿称名求往生有愿必成就舍此而不求诸佛不能捄如是佛正说供奉在内廷万善殿常讽无量寿佛经维皇诚感格福国佑生灵维皇宏护意我侪当敬听宏护恩巳深更使魔归化发逆甫荡平减赋诏随下国恩佛恩深难报敢言谢安分念弥陀肝胆共倾泻如何念弥陀弥陀正相望释迦久涅槃弥勒未下降赖有此法门现在作倚杖请看摩崖经相劝歌更唱右十章为歧误者说X劝俗歌佛法无量门总门归净土释迦为本师弥陀为教主称赞六方同摄受三根普所以一声佛独留万万古净土今何在今现在西方西方原不远来路尔自忘尔忘劝尔记弥陀大愿王历劫有宏誓导尔还故乡右二章净土总纲法华经中言大通智胜佛发心出家时捐去国王职王子十六人同修佛功德第九即弥陀成就极乐国悲华经中言无诤念轮王见佛发大心庄严净道场亲蒙佛授记作佛在西方轮王即弥陀国名安乐邦出生菩萨经轮王名持火太子胜功德童年信因果弃俗作沙门勤修不退惰太子即弥陀修成识故我又说光明王太子年十六闻说陀罗尼七万世修福皈依舍利弗精进不睡宿太子即弥陀历劫因果熟方等总持经无垢𦦨如来当其说法时僧众绕莲台一僧号净名通经万法该净名即弥陀莲华结圣胎贤劫经中说云雷佛化导尔时有王子名为净福报X供养诸如来宏扬佛经奥净福即弥陀多生修得到过去世无量精进佛陀耶力宏法化日国王名德花闻法证三昧修道而出家德花即弥陀贤劫说无差彼经又宣说佛号金龙光时有一法师宝音震十方力宏佛经教苦海作慈航法师即弥陀乐土在西方无量法门经国王名胜威供养师子佛尊重而皈依常修禅定行念佛绝百非胜威即弥陀光明万古辉成利惠如来宝积经中记尔时有国王皈佛名燄意与太子同修珍宝多捐弃𦦨意是弥陀释迦即王嗣智印经中说然灯佛以前有佛号月髻度众生无边时有惠起王修善种福田成佛即弥陀惠起证夙缘赖叱和罗经有德光太子王名额真无天亲乐依止不起五欲贪同得如来髓太子即释迦国王弥陀是法炬陀罗尼山上佛灭时菩萨号明相建塔如须弥塔中供舍利永作天人师明相即弥陀密部劝受持谤佛经曾说国王名月得供养辩积师获陀罗尼力X竭诚七日中成就多福德月得王非他即今弥陀佛耆年号首达释迦夙世因维先年少者教化六万人首达谤维先地狱受沈沦维先即弥陀佛说生经云观佛三昧经有四僧同住不得见空王烦恼覆心故诸天令念佛四僧皆得度前生阿弥陀当其第三数鼓音王经说弥陀眷属全父号月上王母名殊胜颜太子号月明弟子集羣贤永离胞胎秽同生七宝莲如上诸经文释迦金口授乃知阿弥陀万德庄严就无央数劫来圣果证无漏故号无量光又名无量寿右十八章众经说弥陀夙因即此无量光众生障耳目即此无量寿众生局躯壳诸佛观众生谁余谁不足不修生娑婆修之生极乐因之佛又说无量寿专经专谈阿弥陀成佛之一生本居国王位出家慕修行其名曰法藏古佛为证明古佛号为谁世自在王是法藏见佛时心生大欢喜顿发六八愿愿愿度生死皆顺众生心满愿而后巳X众生心欲寿净土寿命长众生心欲富净土七宝庄众生欲清净託质莲华房众生欲尊贵妙相金轮王天膳及天衣天华并天乐园池鸣仙禽快心悦耳目同会上善人团圞多眷属经法到处闻神通自在足右五章大本说弥陀本愿如是大愿王尽满众生愿众生愿往生称名可操劵因复说小本发愿三番劝更为说观经劝信令亲见乃知极乐国不同幻化城弥陀修历劫众生修一生譬如祖父业子孙享现成善感而善应祇在一念诚念诚亦非难难在牢牢记一声阿弥陀管束身口意善则与佛同恶则与佛异善恶心自知此是真实际是故念弥陀先当孝双亲双亲即活佛供养及生存亲喜佛亦喜亲瞋佛亦瞋经中言孝养往生植正因是故念弥陀皆当敬君长及时完钱粮莫存推诿想国丰民自安大本经中讲粒米见至心当作佛供养是故念弥陀在家胜出家众生尚普度何况妻子耶妻是莲花叶子是莲花芽随缘消宿业依经自无差X是故念弥陀弟兄要和睦本是同根生同在佛心腹俗眼同路人佛眼同骨󳵊依经勿欺侵同向莲胎託是故念弥陀亲友莫抛疎有缘幸相识缓急当招唿壮丹花虽好全仗绿叶扶依经戒欺诳即此是工夫是故念弥陀无须讳生死怕死求长生邪魔从此起为善更念佛念念常欢喜临终决定来华台迎接你是故念弥陀钱财莫贪多便宜在自巳喫亏即在他平心安分过勤俭补蹉跎厚巳而争利大本经中诃是故念弥陀不碍家务纷念佛愈纯熟作务愈精勤游荡败家子诃斥在经文佛法通世法本来无可分是故念弥陀老实为第一唆讼搬是非不但伤阴骘一字入公门九牛拔不出王法当畏惧大本经中述是故念弥陀有过即当改明知而过犯加倍沈苦海五恶五痛烧依经常忏悔忏悔求往生佛垂金臂待是故念弥陀在家律弗深戒杀食五净戒盗戒邪淫酗酒大妄语一一戒从今前迷概勿论还复清净心X是故念弥陀平常勿揑怪弥陀与众生祇说家常话但除烦恼心了却轮回债一生便成佛还要如何快是故念弥陀名为易行道单提一念心一切皆包扫根弗论利钝数弗计多少至心十念称弥陀誓担保右十六章决正念佛法门是故念弥陀妙有即真空雕塑及彩画皆与法身同佛既无不在岂独离像中痴人怕着相反落空魔宫是故念弥陀即是无上禅大集经中说谁敢道不然散心同一心至顿且至圆尘劳无障碍淤泥出青莲是故念弥陀即是多善根即为多福德古本有明文临终佛来接慈悲加佑恩令心不散乱往生随至尊是故念弥陀即入大愿门譬如愿则嚏俗语诗亦云我愿应佛愿愿愿相注存时至觌面现生佛本同根是故念弥陀即是弥陀灵弥陀本愿说十方知我名今此愿巳应岂不愿愿成一应自百应求生决定生云何求生者但执持名号三身十界通万德一声召X譬如遥唤人全体心心照易知而易行声到心自到云何决定生全仗佛功德如寒定须依如饥定须食非关喫着能米涨绵温力莫执心性谈心性但理即理即说惟心惟心量无边理即说自性自性万德全非谓无佛土豁达堕狂禅心佛生平等真实常通圆圆常通真实真实斯元妙说法𠦜九年于此握枢要出世达心源入世扶王教所以能独留普为当来告右九章结叹念佛功德往生公据述意昔人谓净土法门于在家尤为切要旨深哉斯言于无量寿经征之矣经言三辈往生皆以发菩提心一向专念为正行修诸功德万行回向为助行其所谓修不外有为事相且广谈世谛归重人伦日用前后反覆至二千余言直令行者即世间法成出世法何则本以一念流动现诸有为迹象还以一念回向发愿摄归本际则全体大用触境圆彰不堕偏小是真就路还家至极直捷普收羣机而无外者也故自东林莲社开先至今绵历千五百余载搢缙士大夫下至佣奴贩妇屠沽杂流蹑迹往生于刘张宗雷诸贤之后者代不乏人本朝名臣若张兰渚宿将若金X光前通儒耆德若周安士彭二林诸先生类皆不舍尘劳脱然西迈事蹟尤着而我世宗宪皇帝以天纵神圣激扬宗乘御选语录亦深契云栖列圣奎章咸赞极乐至会典垂法万世且奉斯经为中正殿僧徒日课定制而岁时大内诸佛事亦多用之葢三古以降帝王导俗之微权尽未来际众生成佛之慧命胥于是乎在慧远法师所谓适俗固是教源济俗亦为要务良不虗也比来法运中衰迂儒狂禅坚固鬬诤宗教律仪罔弗讹替魔伺其便邪说横行仅此真俗不二圆融无碍法门张皇支搘于其间亦复若存若亡不绝如线吾侪幸沐圣化薄植信根将欲报佛深恩护世眼目赤骨担荷今正其时若乃沈空滞寂高谈性天舍此现前一念平实心地法门谓为别有则离经畔道上负列圣提持之深心而自招疑谤法门之惧亦世道之忧曩岁感愤发愿探本斯经述报恩论若干篇以显正教翊皇度息鬬辨破邪外都凡二万余言粗举纲要香巖息庵两君读而善焉为之评点流通属更备其章条以贻同志爰复广甄教典辨异统同演列五门为日课表首信愿根本门次正行庄严门次助行回向门次戒行培护门次方便忆持门门若干条别为诠释使上中下根境缘违顺柔强秉异广略好殊皆得据X依以自考验因取坡公语名之曰往生公据与见闻随喜共证明焉勉矣行人资粮巳具到家消息不离途中他日一笑归来留此数百十番故纸以当游记举似诸方其不虗此娑婆之行多生之本愿也哉庚辰春日善登谨识X往生公据XXXXXXXXXXXX往生公据净课日单横排十日直立五门每门略开礼诵等条行者各量日力或专或兼或多或少随条记数如别有所课则于后列空条下记之每届月终彚集所记填入月单若干纸一于佛前焚化发愿求生极乐一附日单后余送诸同愿互相考校并为焚化发愿同生极乐满一年后次年正月再集上年逐月所记填入年单若干纸如月单例并加送诸同学各一纸留为将来往生证验传记张本如是通年日单三十六纸月单十二纸年单一纸共四十九纸合成一册行者留存随时自考临终焚化昔东坡居士绘阿弥陀佛像谓是往生西方公据今此单日日自记有据月月佛前证明有据同学互校有据年年彚总白佛有据白众存验有据真可谓大公无私真慂实据矣诸欲往生者不必问临终感应之如何第于此自信可以对佛可以对众则执此以往可也首信愿根本门者信弥陀愿力不可思议故十念决定得生信净土法门一切圆融故世法决定不废愿修持十念以显佛力令众生同入净宗愿不舍世法以证佛法令众生同开圆解必如是乃为自他兼利菩萨发心然后一切正行无非庄严一切助行皆可回向而往生有根本矣十念为净宗最深密义能信受者乃入愿门故慈X云幽溪楚石坚密诸祖师皆于常课外终身力行并以劝众今以晨起及临睡两时为极少之定课或量力酌加或为杂缘所牵不及照常记数念佛即多加若干时逐一记之不废世法乃真佛法大本经劝修五大善二千余言悉是世法今以三条约之一重伦纪如家门雍睦一无间言可逐日记之如承事亲长躬执劳役侍疾居丧竭诚尽力及料理亲族戚友医药婚丧等大事乃至消释嫌疑规过劝善等均逐事记之二畏王法如劝息诤讼遵完国课等亦逐事记之三勤生业如安分营生终日不闲宕不偷懒可逐日记之三者皆本分内事所谓庸行故但记一事一日云云不必着明何事二正行庄严门者以本宗诸行庄严此信愿根本也十念之外专一持名勿夹杂观想参究亦勿论散心一心但出口入耳声声记数各量日力甯少念而有恒勿贪多而费事如有余力多念归入加课记之所列各条略以前后分缓急如不能宏利即但经呪不能经呪即但忏礼不能忏礼即但念佛又如不能礼愿即但礼忏乃至但礼三圣不能诵大本全经即但发愿章乃至但诵小本总之各随境遇及所信乐量力勤行但能外不废事内不偷安即是当日圆满庄严不在乎行之多少也X宏法如校刊着述施送一切藏经善书及于三宝门中一切护持修建供养庄严之事乃至为人讲说随缘劝诫等利生如赈济饥寒放生荐亡及一切利人利物之事乃至随手方便随口劝赞等皆不论其事之大小及其巳竟未竟巳成未成但本日曾费心力即记之此两条皆阴德不可宣露故亦但记数不着何项三助行回向门者以余宗一切善法回向此信愿根本也三藏经典皆可回向今专取世所信乐而又合于净土愿门者列之行愿品普贤愿王导归极乐药师经仗彼佛本愿送往西方普门势至二经显菩萨愿力摄受行人大悲准提两呪令行人满愿往诣净土而秽迹为本师大愿化身金刚护持正法摧灭一切邪魔秽恶悉变清净于末法时在家菩萨道场尤切要焉此门各条先经呪后礼拜与正行门不同者缘既为助行行者自以余力及之无分缓急余如儒门格言善书医方算术道家道德经感应篇及至斗忏雷经文帝武帝纯阳紫阳劝善诸文凡平实切近有裨世法不谤佛法者苟所素习不忍舍弃但以念佛为本勿论深浅雅俗皆可回向惟除修炼精气遣召鬼神一切丹经符箓等术即确有真传心得亦必割爱方是正知正见深入净宗四戒行培护门者梵网经云戒为诸佛本原菩萨种X子此专指圣道门而言也净土门则以信愿为根本故大本经言虽不能大精进持禁戒要当作善盖根本既立还以五戒十善培养之防护之使日生日长有进无退也诸恶悉从邪见起故净土诸经皆但言临终感佛来迎不许现生空谈妙悟行者若稍存元妙见解及希望奇感捷应之心即是违背教理生大邪见障往生路故应首戒诸戒勿论巳受未受曾犯不犯行者既依上来三门求生极乐则佛前求忏后但自谨饬将来不可空悔巳往自生疑障且在家五戒本宽但制粗述惟杀戒必应严细虽蝇蚊虮蝨等微命亦不得杀当知物我一体断无令物惨死而自得乐生之理故与邪见戒并重特列专条逐日检点余四戒宽严粗细或具或不具量力自勉可也持斋不必论功德现获三种利益一断杀缘二免秽浊三省费用然在家必不能终身长斋佛制有不见杀不闻杀不为巳杀及物自死鸟兽残等为五净肉可食又正五九月为四天王巡察人间善恶名三长斋月见梵网经诵此经者应持初八十四十五廿三廿九三十为龙树菩萨六斋修净业者应持加初一十八廿四廿八为金刚十斋又为准提斋持此二呪者应持他如诸佛菩萨莲宗诸祖诞日及天赦天愿等日均宜斋素各随心愿多X多益善佛制巳受戒者当于望日晦日诵梵网经若不诵者非菩萨非佛种子然十重戒实人人所当力持即当常诵不嫌盗法遗教经略说戒相为本师临入涅槃最后教诲无量悲心言尽于此知有佛法者皆应持诵无分道俗也此门实各条并重其先后次序为欲方便劝诱中下根耳五方便忆持门者如上世出世间一切善法行者既随分酌取日有常课自入弥陀大愿门矣还当随缘进止方便安心使常与不常不离念佛方可一无违碍从容到家如为宏法利生等事及重伦纪条下等事以致间辍一时多时一日多日不能礼诵乃至不能念佛及应斋不斋而仅持十念者于为法方便条下记之如为客中主伴异见生嫌恐他谤佛而间辍仅持十念者于护嫌方便条下记之如为公私急务宾朋往来应接不暇而间辍仅持十念者于随顺方便条下记之至于病困之中颠沛之际礼诵固所不能念佛正当着力设实身心危殆不得自由亦可仅持十念于调伏方便条下记之当知此四方便正为万不得巳而心常忆持故不为退惰又当知记此一时随缘之方便正以勤䇿终身不变之有常故不为退惰也净课月单每届月终彚集所记日课随条填入先以一纸佛前焚化发愿再填若干纸分送同愿彼此X互易以相攷校并各于佛前代化发愿同生极乐妇女则令家属出名代送不得自通单末填明某某眷属字样否则不收一寸时光一寸命光诸同学但日自检点信愿真切否诸戒不犯否净课不退否孝养无缺否家门和顺否国课遵完否如是自心自问或生欢喜或生惭愧便是佛光加被性地开明不必频相往来向人讨消息尤不可集会礼诵致多杂缘闲费翻招疑谤净侣难得气类难齐苟非彼此熟识勿相送单至方外自有同参虽或相识亦勿攀引单到不收送单专为互相警䇿一切人事应酬向无者不必因此而有向薄者不必因此而厚惟生死事大如本人生日或父母生日子女弥月则各为念佛或念消灾延寿药师佛丧事则加经呪忏等各随心愿皆自于佛前回向发愿不得会集道场亦不得到本家礼诵初次送单各置一册记明各人十念佛号两条各若干数倘后单到数缺而四方便条并无所记则是无故退惰即各于佛前发愿愿以日课若干回施其人䇿其精进如是历三月不改不复答单改后再答修世善法归重伦纪经有明文如或过误同学交深者应随时善巧规劝并于佛前代为求忏交浅者X则但求忏亦三月为限如上条单上作阿弥陀佛摄受接引像者明所记各课一一皆自心光与彼佛光互摄互入无间无漏故填单时当作必蒙证明想发殷重心下作僧相者明当人身在娑婆此心早归极乐他日往生不论道俗男女皆具足大丈夫相法衣被体故化单时当作决定得生想发欢喜心弥陀愿力如是应同信受也伏读会典详载大内供奉佛菩萨像及一切典礼备极尊崇而定制万善殿僧众日课尤以大本无量寿经为最多仰见列圣提持至意实统世出世间道法一贯诸同学幸沐圣化获闻斯经国恩佛恩应早图报爰据教理公议规条附列单首庶几日省月察常共遵循尽此一生同归极乐佛说阿弥陀经礼想仪愿此香烟云徧满十方界供养一切佛阿弥陀世尊当来独留经世间难信法观音与势至及诸上善人普熏诸众生皆发菩提心一心项礼娑婆世界五浊恶世说难信法本师释迦牟尼佛一心顶礼四维上下世界称赞本师说难信法恒河沙数诸佛X一心顶礼东方世界出广长舌劝发正信护念持名恒河沙数诸佛一心顶礼南方世界出广长舌劝发正信护念持名恒河沙数诸佛一心顶礼西方世界出广长舌劝发正信护念持名恒河沙数诸佛一心顶礼北方世界出广长舌劝发正信护念持名恒河沙数诸佛一心顶礼下方世界出广长舌劝发正信护念持名恒河沙数诸佛一心顶礼上方世界出广长舌劝发正信护念持名恒河沙数诸佛一心顶礼西方极乐世界成佛至今现在说法阿弥陀佛一心顶礼西方极乐世界神通变化宝树灵禽宣流法音阿弥陀佛一心顶礼西方极乐世界光明普照念佛众生阿弥陀佛一心顶礼西方极乐世界十劫成佛寿命无量名称普闻阿弥陀佛一心顶礼西方极乐世界摄受持名临终现前慈悲加祐令心不乱接引往生阿弥陀佛一心顶礼西方极乐世界大愿摄持巳今当愿皆得不退阿耨菩提应愿往生阿弥陀佛X一心顶礼西方极乐世界阿弥陀佛所说经法及此娑婆世界当来独留称赞不可思议功德一切诸佛所护念经一心顶礼西方极乐世界宝栏楯边宝罗网下宝行树间具受诸乐一切菩萨摩诃萨一心顶礼西方极乐世界莲华池内宝楼阁中一切菩萨摩诃萨一心顶礼西方极乐世界黄金地上盛华供佛一切菩萨摩诃萨一心顶礼西方极乐世界灵鸟树下闻音正念一切菩萨摩诃萨一心顶礼西方极乐世界阿罗汉果声闻弟子及诸菩萨摩诃萨一心顶礼西方极乐世界观音势至一生补处诸上善人菩萨摩诃萨一心顶礼文殊弥勒诸大菩萨舍利弗等诸大弟子及无量诸天一切圣众一心顶礼结集流通迦叶阿难舍利弗等诸大比邱护法天人一切圣众礼经必二十五拜令经文完全若作礼忏用则除去末一拜缘忏须发愿恭对三宝与礼经不同故不必观想流通分也礼二十四拜后接唱慈云忏主忏愿原文谨附于后右参酌坚密大师及玉峯师所辑本据经增损使X广略适宜约有六善一显弥陀三身谓第九为报身第十为化身第十一十二为法身第十三为应身亦即报即法即化也二显诸佛接物俱有四益弥陀独多名号一益谓第九说法为声益第十变化为神通益第十一光明为光益第十三现前接引为身益而第十二寿命为名益以大本直称无量寿佛观经下品下生文中亦明云应称无量寿佛也所以者何犹之光寿同是法身而寿可赅光光不可赅寿故无量寿为通称也三散心一心皆得往生弥陀本愿如是大本及观经具有明文而本经结重亦全在此故特据唐译本慈悲加祐令心不乱二句增入礼想以释行者自疑令平日熟习临终任运往生感应倍捷也四种种依报庄严据经撮略次第唱念令观想易熟倍生殷重宛似神游又令不能读经者不啻全读读而不解者亦渐能解也五不依忏法常仪兼及十方三世三宝显极乐净土即赅恒真净土极乐世界圆摄华藏世界亦令行者专想易成也六据大本增入当来独留此经又据贤护经增入弥陀所说经法以大本虽据当经而宗旨归重一向专念正与此经同其力用贤护明载弥陀法语亦正此经现在说法之证也以上六者在两师本或显或隐且一则令行人拜时广想种种依正庄严似非初学杂乱垢心所能猝办一则令拜时但想经文以代妙观似X较简易而文句长短不齐前后颠倒不全恐亦难为通轨今尽取什师奘师两译本并大本经种种依正木括纲要为句令拜时曼声唱念随声入观则观拜会一身心会一并向来常仪能礼所礼性空寂等句亦不必更举似较简捷圆融日课单中有礼经一条特拟此公诸同好又培护门中特提杀戒最重故并拟忏愿偈一章附后戒杀忏愿偈稽首本师释迦佛西方阿弥陀世尊稽首净土修多罗诸佛本源毗尼藏稽首清净海会众愿同摄受我今愿我闻无量寿经言诸欲往生极乐者虽不能大精进戒要当作善首戒杀又闻观经九品章慈心不杀是诸戒及与回向发愿心皆得上品上生记又闻在家五戒相能净一戒即生天若回天业求净土应愿往生蒙接引因兹发愿依教持第一杀戒期严净等慈一切众生类常勤救护令安稳复依在家修斋法内量身力外护嫌或正五九月长斋或六斋与十斋等余日但食九净肉兽毛蚕吐衣亦净更依龙舒忏愿法日课加持佛名号若经若呪若礼忏回施所食所衣众及一切时一切处不见不闻误杀者愿悉承斯忏愿力多生杀因缘业果尽此一报偿无余先我往生安乐剎当来同我上善会亦同我愿入娑婆广宣如是戒功德庄严我佛大愿海令诸有情咸发心以慈忍力证净乐如是一念戒光明毕竟无作无X受者三宝一体自证知决定现生满我愿附录慈云忏主忏愿文我今普为四恩三有法界众生悉愿断除三障归命忏悔至心忏悔叩我弟子某某及法界众生从无始世来无明所覆颠倒迷惑而由六根三业习不善法广造十恶及五无间一切众罪无量无边说不可尽十方诸佛常在世间法音不绝妙香充塞法味盈空放净光明照触一切常住妙理徧满虗空我无始来六根内盲三业昏闇不见不闻不觉不知以是因缘长流生死经历恶道百千万劫永无出期经云毗卢遮那徧一切处其佛所住名常寂光是故当知一切诸法无非佛法而我不了随无明流是则于菩提中见不清净于解脱中而起缠缚今始觉悟今始改悔奉对叩诸佛弥陀世尊发露忏悔当令我与法界众生三业六根无始所作现作当作自作教他见闻随喜若忆不忆若识不识若疑不疑若覆若露一切重罪毕竟清净我忏悔巳六根三业净无瑕累所修善根悉亦清净皆悉回向庄严净土普与众生同生安养愿叩阿弥陀佛常来护持令我善根现前增进不失净因临命终时身心正念视听分明面奉叩弥陀与诸圣众手执华台接引于我一剎那顷生在佛前具菩萨道广度众生同成种智忏悔发愿巳归命礼阿弥陀佛及一切三宝X南无阿弥陀佛南无观世音菩萨南无大势至菩萨南无清净大海众菩萨摩诃萨自归于佛当愿众生绍隆佛种发无上意自归于法当愿众生深入经藏智慧如海自归于僧当愿众生统理大众一切无碍附一法治四病说念佛有四种病一贪静境二参是谁三忧妄想四求一心惟以一法治之曰出声记数而巳出声记数之法无他巧妙只要信深愿切每日限定多少数开口散念终身不改久而久之自知不可贪静境不可参是谁不可忧妄想不可求一心四病尽除而往生可决矣当知每日限定多少数开口散念终身不改即是信深愿切信深愿切即是至心信乐至心信乐即是阿弥陀佛四十八愿中喫紧为人语既合阿弥陀佛之愿即报阿弥陀佛之恩而释迦本师恶世说法之恩六方诸佛劝赞护念之恩亦无不报矣所以决定往生也若无此一法便生四种病一贪静境必以清坐顽定为奇特极力持名为平常一参是谁必以依稀解悟为奇特忆佛念佛为平常一忧妄想必以权巧强制为奇特老实记数为平常一求一心必以泯默无记为奇特开口散念为平常以邪为正以正为邪岂不颠倒之甚此四种病究其根源前二由于混滥禅宗后二由于误会本宗故稍或犯之必难往X生今逐一详辩如左一不可贪静境者静境是四禅八定偏小之法念佛人贪之即是背大向小舍妙有之用取偏空之体何足为奇譬如死水不能藏龙若是大乘境界全体大用正在一句弥陀活泼泼处譬如大海神龙出没教理分明无庸更辩每闻他师于念佛止静时开示云此是好消息各人要仔细看看脚跟未稳者以为奇特便舍却阿弥陀佛向鬼窟里作活计香又坐不来佛又念不起真是可怜生多日念佛不说其功暂时养静称好消息岂不大违经中执持名号忆佛念佛之旨夫念佛止静者譬如行路时长力倦暂歇而巳若当作好消息岂正当念时反是恶消息乎如此开示不但辜负弥陀慈父在莲花上日日望汝之恩且非禅非净二门俱破真实可悲可痛将万脩万人去之胜异门翻作铜牀并铁柱之黑暗门矣故余甞有偈云仔细看一看巳隔千万山不如老实念恰恰是真参今更续四句以明之曰称名为动清坐为静舍动取静堕坑落穽二不可参是谁者经云是心作佛是心是佛可见念佛人分明以我自巳本来之心念西方阿弥陀佛仗西方阿弥陀佛显我自巳本来之心念念是我心向佛念念是佛向我心心佛宛然心佛一体感应道交不可思议故要解云离却现前一念无量光寿之心何处有阿弥陀佛名号而离却阿弥陀佛名号何由X彻证现前一念无量光寿之心也若念佛时更参是谁即是头上安头骑驴觅驴故灵峯大师呵云以参䛡为奇特念佛为平常弃如意珠王竞取瓦砾可哀矣坚密大师亦云劫浊盛时众生垢重无以持名杂参䛡杂参䛡则浊智腾波定起邪见又云净土必不可入禅机意见稍乖二门俱破此皆二大祖师父子相传的的宗旨若不听受即是信不深愿不切纵使日日念刻刻参亦不得往生何以故念分两头故与佛本愿不相应故也每闻他师将一箇谁字䛡头破郄我佛彻底悲心所说执持名号之大方便法门害人参又参不到念又念不起假饶参得到还是守尸鬼缘不见弥陀徒然发狂慧不如不参者念念知惭愧奉劝发心念佛人悋遵二大祖师之训勿稍疑惑当知念佛法门乃是以他佛名显自心体他与自佛与心名与体正同一东一西两面相对中间一条直路并无丝毫湾曲断着不得丝毫巧见故幽溪大师云琼林玉沼直显于心源是从彼一面直透此一面之谓也彻悟大师云能于念念中顿契灵源直趣觉海是从此一面直达彼一面之谓也故念佛时祇须直心直意一直念去不可更问是谁不是谁反成迂曲他师教人参念佛是谁者亦非杜撰乃因禅宗本有参谁字䛡头法门不论行住坐卧一举一动皆令自看是谁后来学者参不得力或兼学念佛或竟改念佛彼宗师匠乃不得巳劝令更看念佛是谁此实X曲为彼宗之善巧方便意在化净为禅并非净宗本旨故净土诸经及莲宗诸祖之书皆无此说惟云栖大师兼釆之而灵峯父子终不以为然也今恐他师自亦不知此说所由来将谓净宗本旨如此致成鬬诤故不惮苦口痛辨之而复括以偈曰念佛为直参谁为曲舍直取曲瞎人天目三不可忧妄想者妄想是意地之法果位圣人尚难除断何况凡夫故直指云能运身口之念无论其散但不间断自能一心亦可即名一心惟行之不休为度固不必忧散乱矣夫出声持名即口业清净手珠记数即身业清净深信切愿求得往生即意业清净的的确确是三业清净至圆顿至直捷之大法门也故善导永明极重记数古称二祖皆弥陀化身决定可凭当知持名法门功重带惑位重横超六方诸佛释迦本师极口劝信悉皆为此总仗弥陀大愿普收故也末世众生障重心乱欲向今生脱苦舍记数持名一法决定无门其余竖出三界之法必须断尽无明业惑方了生死禅宗所谓毫𨤲系念三途业因自力难成故也曾见他师轻念佛人云汝念佛时若有妄想定然无用其人不能答余恐其被惑因问云汝不念佛有妄想否答无妄想又问云汝不念佛既无妄想当有何用亦不能答因复告之云虽无妄想而不念佛实无可用譬如黑夜中无浮云亦无明月必无所用念佛人有妄想实有大用譬如白日中太阳X炽盛虽有浮云重重亦不碍阳光普照令大地人皆得受用故灵峯云深信切愿念佛而念佛时心多妄想者即是下品下生虽是下品亦不碍与诸上善人俱会一处同受法乐岂非大用故余又尝有偈云弥陀一句法中王杂念纷纷也不妨万里浮云遮赫日人间处处有余光又云散乱持名大有功幽途蒙照悉皆通莫令佛日西山落那怕迷云百万重故知多妄想人肯记数念佛者定是信愿坚固决定往生以其即是多善根多福德之大因缘也不念佛者说无妄想不是无妄想实在通身是妄想自不觉耳纵使真无妄想而坐在无事甲里转身不来出身不得亦禅家所谓立地死汉耳纵使由此无妄想境界渐入九次第定居然能坐脱立亡亦教家所谓不回心钝阿罗耳何足贵哉总缘弥陀经中一心不乱四字今人错会不少致念佛退息者多经意只要专意持名不被贪嗔等所乱即是一心不乱并不教人断尽妄想方名一心不乱若断尽妄想判位巳是大阿罗汉千古以来诸大祖师能有几人到此地位然多有往生者全仗平日信愿坚固念念不退合佛本愿被蒙摄受故也智者大师即其明证位登五品带惑可知何况今时之人业障越重功行越浅岂能断尽妄想普贤菩萨教人发愿愿我临终尽除障碍慈云大师教人发愿愿命终时心不倒散此皆平时念佛不求无妄想之明证也今人何故不肯劝人先多念佛偏X要逼人先除妄想认头作尾认尾作头颠倒之甚矣经云汝若不能念彼佛者应称阿弥陀佛如是至心令声不绝具足十念即得往生夫心不能念即是散乱之极口称十念得生即是带惑往生故西斋下品下生诗云一旦魂飞心散乱十称佛号罪消镕金莲铄铄如初日当念西昇极乐宫又经云末法亿亿人脩行罕一得道唯依念佛皆得度脱末法亿亿人脩行罕一得道者即是今时妄想纷纷之人也唯依念佛皆得度脱者即是带惑往生也若是定要断尽妄想方名一心不乱方得往生且道如何融会可知末世众生业障越重此法度世功德越显乃全仗弥陀大愿加被带惑得生故也亦因众生与弥陀结缘巳深故也奉劝有缘之士立决定志记数持名莫管妄想不妄想当知脩行法门有横有竖余宗竖出断妄方成净土横超带惑可至故不论散乱多少只要信深愿切决定往生普望谛听不疑系以偈曰带惑为横断妄为竖舍横取竖弥陀呌苦四不可求一心者疑问曰一心不乱是弥陀经所说开口散念是祖师所呵何谓以邪为正以正为邪耶答曰可惜汝未曾久常念佛若久常念佛自知一心不乱定从散念做成若不先重散念焉能成就一心譬如儒士必先读书然后能成文章今责人先成文章而不许先读书岂非以邪为正以正为邪乎又譬如一切技艺从生至熟乃至熟能生巧无不皆从肯X学而成今不肯学散念记数何能便成一心不乱乎且所谓不可求一心者非余杜撰也上条所举直指之说即是此意其曰无论其散但不间断自能一心者正谓欲求一心必先散念由散渐一自然而然不可遽求其一亦断不能强求其一也又曰亦可即明一心惟行之不休为度固不必忧散乱者正谓一心甚难而能不畏其难日日定课散念至死方休则即此不畏难一之心先巳归一故虽未实到一心亦可名一心也当知此乃妙叶法师透彻净宗普收九品圆极之谈喫紧全在但不间断行之不休为度两句若非信深愿切必不能无间无休果能无间无休则念念之间多散者自必渐少少散者自必渐一原非谓全不用心随口呌唤也愿深思之愿深思之每闻他师先将一心不乱四字打退多少信心学者都说今生做不到西方也不想甚或怕开口之易散而用力默努致成病痛或昏沈成片堕入无记而误认为心空境界总由说法不知难易故也用敢不惜话堕复说偈以救正之曰散念为易一心为难舍易取难过头狂谈大众倘能不弃我语惟愿同除四病同学善导永明记数之样每日或千或万多至数万尽力行之必定往生古崑为感众友极力护持得满摩崖经及种种心愿乃成此篇以畅破病之志故于光绪七年秋日在护国寺弥陀关中敬然臂香四十八炷供养阿弥陀佛至心发愿愿我一卷苦书竖穷横徧X不绝灭我多生罪愆断人四种疑惑人人依此脩行箇箇同生极乐改定僧玉峯摩崖圆满白众偈光绪三年秋般若庵妙然法师拟刻阿弥陀经石本商之众善信皆曰不如摩崖遂于是冬卜地杭州钱唐门外碁盘山发心创募次年二月佛涅槃日沈觉尘居士与张常惺等四居士结坛苏州邓尉圣恩寺念佛许灵虗居士助缘外护沈居士长跪写经口不绝念字字顶礼阅三七日写毕复如法写楞严经大势至菩萨圆通章并着报恩论二万余言至四月佛降生日一切圆满先后五十三昼夜中佛声浩浩无一息之停而一坛主伴祇有五人轮转精进无病无恼实为世间甚难希有之事若非精诚所结蒙佛如被焉能及此尔时妙然法师因冬春间募缘开山奔走风雪中感病垂危久矣自知不起惟竭力念佛祝愿此事之必成适于三月初六本经写成日安详西归若非法师愿力与弥陀愿力感通摄持又焉能远隔四百余里而冥契若此可见此事之关系法门重大矣法师辞世后事多掣肘迁延至六月诸居士因余曾于创议时力赞其成遂寄书劝请尔时余正患病掩关舜江旌教寺念佛待死又自问抄化等事生平未谙不敢应命次年七月护国寺成方师兄渡江来备述崖工情形知沈居士巳收回钩本余若坚不肯出则甯可缓办决不轻付他手余前读诸居士坛X中发愿文不胜悲感以为现当邪魔徧地不但法运大衰而世相亦坏幸赖诸居士发此大心成此胜功德或尚可渐渐挽救之今若半途而废岂不可痛因䖍祷佛前拈阄求示可去承办与否三拈皆可遂决意破关至护国寺细看崖工一道齐平宛同粉壁上凿飞檐旁留两柱全体似石屋式柱外开沟直透崖顶顶亦有沟以泻雨水摩崖如此精致实从来所未有足见前手一片苦心惟因经费不充迁就图成高广丈尺未照原议沈居士恐经文排挤行长离地太近易致污损然尚幸崖下留有石坡若亦凿去之使与地平而人不能登则崖壁自然显高数尺万事随缘可了即了应当如是即雇船访沈居士于青镇不遇又至南浔欢然相接取钩本归乃敬然臂香四十八炷供养阿弥陀佛发心募刻祈早圆满并粗述募刻偈恳诸同学代为广劝一时乐助者三千五百余人共收鹰洋三千八百三十圆别具名册坛施既集遂一面开工凿坡一面启建四十九日念佛道场至十一月十七日阿弥陀佛圣诞良辰圆满发愿为助缘诸善信回向西方庄严净土幸蒙佛佑于今光绪七年四月一切工程次第告成除前手工费各自经理外统计续开崖工鹰洋六百五十四圆刻字九百圆置道场地四百七十三圆造弥陀院九百圆造弥陀桥修接引桥周公桥并填地基铺路开河等九百零三圆此乃就所募信施随收随销之数其间各项X工程先后缓急实亦入不敷出乃各以香仪䞋资补凑之并于佛前立誓云承办崖经敢不慎过因果分明公超私堕凡崖壁经字各工匠始终皆斋素从事于七年三月先成余当尔时回想渡江接手以来共阅二十一月无日不早出暮归经历许多曲折自媿毫无道力不耐动缘以致万念起灭大为苦累若再违誓不住院之本愿管此道场必造生死业实大可怕急欲辞归成方师兄发大慈心挽留切劝云兄自专办西方一切劳役我愿身代余乃作礼三拜称谢同发誓愿愿往生后我为法师他为僧主尽未来际同扬佛法广度众生又有净民同学亦发慈心助力百圆愿同往生常为善友作大护法真可谓百劫千生难遇之因缘矣遂起七回向至第三日念及承办此事至今打失正念所累之际失声痛哭因发愤于解七日闭关立志求早往生以报众德对众告假时说及近时念佛法门之病声泪俱下得要语四则随手录之名为念佛四大要诀今将摩崖始末及不肖前后心行披露白众并演作长偈普望证明恋西学人玉峯古崑谨记我集四要诀究竟从何起总为办石经事大身无倚不蒙众友扶必定随他去一片西求心变成东想意今日想护法明日想施主若能都想倒更加苦不巳如此恶作为诸佛皆不喜我若到此时X恶报将谁抵因此心发愤封关立规矩四月七进关示众泪如雨幸蒙佛力护成此报恩语又想六方佛及我娑婆主同说弥陀经功德不思议但一称洪名万德齐包举再不生深信转回何日止想我得出家真实心欢喜本是地狱种受苦无穷巳何幸于今日名标莲池里总是佛慈悲彻骨又彻髓故我赞净土拚命赞到底赞到心血干还要赞几语才得有此书供养诸善侣唯愿见闻者切莫看不起当发至诚心信受如佛语种种诸疑惑从此永勿起佛说一切法门门好无比我为业障重只可凭一语不是毁谤他实为愧自巳十方诸学人正可将心比倘若业障重切莫贪元理急须相信我依我立规矩每日念弥陀必从一万起朝朝十念法必要尽力举倘若肯信我即是我善侣我若到西方决定不忘你倘若不信我我亦记得你待我入婆娑决定来寻你不如早信我早作西方侣大家同回去一团大欢喜十方诸上士见我如是句莫谓是魔言当信是佛义我曾立誓愿不贪虗名利岂肯出妄言自投拔舌地实为诸众生X同具此心理心理既皆同即与佛一体是故阿弥陀等视如一子哀我六道中流浪多生死特开大愿门普望同归去还恐我障深观想力不济教我但称名出口念能继又恐我乱心难到一心地许我带惑生妄想亦不忌又恐我命穷业缘多牵系教我脩十念朝朝向西记庶不费工夫相续亦容易如此大悲恩昊天同覆被我每一思量感极为堕泪况既为佛子众生即同气若作自了汉岂称慈父意故釆种种言流通于处处苦苦劝同伦此事非儿戏当知唿吸间无常难回避及早同西归莫再自暴弃报恩论卷正下报恩论卷附桐乡沈善登述海盐张常惺校录上钟子勤夫子书某月日接读复谕适微感风邪身热嗜卧越日乃愈今一切如常矣肃复稍迟职是之故秉气受形名为始有实日即于无波斯面唆口刍之谈距近故易见阴符X杀机之说据远故难知其实一而巳矣坡公赤壁赋变不变两义互融最为空灵敏妙慈体头风因热益剧而课卷批阅势不可更缓同是境风所迫而儒冠独当其冲抑亦时为之耶日夕神驰感叹曷巳命拟再书后篇而具释前者不敢不能之疑敢勿勉力惟太史公论道家要指语意似未可阑入吾圣人之时与西方圣人之所谓时皆兼定不定两义而互为体用隐无正而元年必正桓无王而始终皆王于辞则本无而故着有于义实因有而益显无总之物物现成觌面即见不待差派还其本来佛教小始终顿四者亦是当机本来其实师子搏兔何非全力华严圆旨普具众经惟其各还本体故曰我无加损惟其各还本来故曰方便说法非迁移变化之谓也史公所称道家无为无不为及有法无法有度无度等似与此近而实大不同下文虗者道之常因者君之纲两语分明吐实非虗无以为因则体用祇着一面而所谓无为无不为等者显然以无为为为而不知为即无为以无法为法而不知法即无法以无度为度而不知度即无度故善用之则为管子而规摹不能宏远不善用X之则或清静而废事或刻覈而少恩要其本原祇是不为天下先一语惟善于用因故却觉其不为物先不为物后以视儒佛之物各还物本无先后而我亦未尝与焉者相去不可道里计矣比之算术似祗平圆面积而未合球体楞严所列十仙达磨所辟六宗灿然明白范书以佛经为道书之流自是牵于志略家数又译本少出宗旨未透无可比儗今欲畅明儒佛貌异心同之旨似未可更涉道家转见椎拍痕迹也时节因缘四字妙绝无对时节即数因缘即理必两义交融互摄乃无渗漏前信以圆体显时自当以八线诠理亲切易明而近来算术一事众心所注于焉取譬冀可晓了亦诚如慈谕所云惟措词恐难得恰好与说经体裁尤易犯手容徐思之随时拟稿录请训定连日拟议似可以问答发端即从经圆例方一语引入颇亦真切而仍巧捷更推上一截从刻书起如曰刻既成或问云云篇末遂及集资情事如汉碑阴例则此一段时节因缘似亦可于言外得之其中间尚有一层必应补足斡旋者生斯为斯阉然媚世天下中庸有胡公臣妾人人学X圆转其于圣人之时真所谓弥近理而大乱真孟子既称圣人所恶又直断之为邪慝且以是殿七篇而后历叙道统以见自任之重大声疾唿忧深思远概可见矣今欲拈时字为儒佛貌异心同之据将上焉者误解为易地皆然无分别中转生分别其次委心任运堕入无字甲里其下谬诩通方正蹈乡愿之害更不可救药殊不知春秋虽东周列国二百四十二年中之事之文之义而实从此内外九州百千万世后圣有作更无二义众经虽迦维卫国四十九年中之言说章句而实从此无量阿僧祇劫墨尘世界未来诸佛普说此句何则推验一时之人心是非邪正无不曲到犹割算一浑圜之线纵横弧直无不周徧必周徧至见线不见圜而后其中之孰法孰实无不会归圜体犹必曲到至见心不见时而后其中之若予若夺无不恰好时中故知小圆不异大圆即此时不异彼时彼未尝割算周徧者必不能泯合圆体未尝推验曲到者必不许假託时中如是立说庶几可息疑谤而工夫下手处亦自分明不生诸弊至象山先生语简括显豁而嫌于太浑仑且异同之争到今未尽息引之恐似特地更树X一帜又三教并称漫无区别道家是非且置好辨之徒复有谓既是儒佛一理何必更佛者亦有谓物莫能两大果孰优劣者此两疑皆甚浅而实不易破殊不知儒书见线不见圆使人因线以会圆而终未尝举似本无诸线之全圆佛书亦何独非线却随处道破线从圆出使人欲求本来自具之全圆不得不从线入故曰不立一法亦不舍一法又曰治世语言资生事业皆顺正法乃为彼学者又死煞句下必谓羲娲孔颜皆即某应真示现何其陋也然则全圆无则巳有则岂能废佛书诸线无则巳有则又岂得谓不从圆生而圆反从线生乎置全圆于此曰是不成线置诸线于此曰是不合圆从而优之劣之稍知算术者必为喷饭矣登又尝疑春秋託始乎隐为隐让国耶则且不正之矣为平东迁耶则何不于惠矣一部大书发端乃无一事真是大奇或者有元有春有王有正则天清地平本来无事圣意正欲从此拈起而既为王者迹熄而作则时代不可太远于惠固碍有公即位文义不可削于桓则弑立于庄闵僖又皆继弑而复远在周桓庄之代故不得不于隐欤不能详实伹向空宽处搜求未识有当否敂求训示至蒙拟示再书后文语虽止六七句而意巳圆到登他日属稿或照录入或但用意且看通体文势如何兹难预定窃议若可不着理学心学等字样似当略少葛藤又谕谓补注心思门路在汉莫近于扬雄在国朝莫近于李榕邨登仍有未喻疑亦谦词止尚书说事春秋说理两言恐亦祇大段见分晓使章章节节执笔详说之正未知如何素不喜法言不知温公何所见以侍谈时每闻称许之因复假读数过眼光自是不同然似未脱辞赋家习气道理亦似其文依墻摸壁凑泊得来者多游行自得者少太元尤不解似可不必作作亦非难任作若干画但弗欠三亦弗过十言之皆可成理有如泰西各国之闰法及其以十二为成数等元将安施得无尚白之诮乎榕村全书未得见惟周易观彖反覆数过折中亦未详读易本圆物体又整齐且虗立其象说固易圆观彖密亦密矣圆亦圆矣不知何以总觉轮转不灵活一似有意为之者登前信谓函丈之谷梁补注心思门路为昔人所未有者正不似此本书大旨多于侍坐时亲承指授前年因作书后文略繙全书一过至介人侵萧节不觉身心踊跃真似有一圆物掍出通体灵活不可名状其实此事何关宏旨自亦不知何所契证大段举似不得而至今忆及如在心目闲不可解也X东事曷胜𣏌忧金星躔日自有书契至今未之前闻前得之新闻纸检开元占经同类相近者亦无其比果何祥耶世变日新求吾本有之不变者又猝不可得弥可惧也又顷间肃呈寸牋附再书后拟稿并论所拟微意各两纸皆甚草草尚祈原恕并有一节应申说而别纸中匇匇忘之春秋尽性之书邵子语传心之要典胡文定语载道之文四字却非程子本文初稿是说理之文特地改去不但其句未安也道是四通八达浑仑之名理乃一彼一此分别之号此段说春秋全部总统大旨对上段浑仑天体祇可用道字势难用理字以理是上段推步诸术之对此段文并未说春秋是是非非之例非其比也每疑宋儒主张理字不过为道字被释老两家说成闲家具特地别开生面耳其实说事物皆有一理皆当依理而行岂不安稳精到必以此为涵天盖地统宗会元之大号则终说不去譬如一箇线团名其浑仑全体则曰道名其众线相际之夹缝则曰理故理之本义纹理也即夹缝也引申之为条理也则两边之线也今必谓理在气先夫气且未有则何物为能夹而成所夹之缝乎假若理字果是涵天盖地统宗会元之大名件岂得论语孟子大学中庸竟不提起而六经中亦绝无仅有乎孟子理也义也X对举中庸文理密察并称只是条理纹理耳乐记始言天理二字亦祇是人心中所有在天之理耳天理千条万缕分言之为天理浑言之为天道春秋千八百事事事辨其理犹就线团上所有夹缝条条捱边擦际周遭走尽依旧还他浑仑线团不短一丝此所以但观春秋可以尽道主张理字何尝不是救世卫道之苦心但说得过分只见粉碎不见浑仑譬如将线团扯成一条长线谓即是团体亦何尝不是然而一直到底四面盘不通变成有尽道岂有尽乎与天地全不相似矣佛教万不可辟即如华严四法界曰理法界事法界理事无碍法界事事无碍法界何等精深博大晋译巳如此居然对举理事岂非导宋儒之先路宋儒有理法界其平心静气说到精微处亦有第三法界朱子兼有第二法界论语亦祇到第三法界惟春秋竟是第四法界所以宋儒怕讲以其动成违碍胸中祇有理法界也适见家人辈缴线团纵论及此狂妄实甚求涵育训正之又昨镫下肃一牋全是放言线团之喻恐虽有广长舌相亦无可置辨道字无对而可为散文如干道坤道之类然亦终是通论二卦之辞君臣父子长幼之道之类亦是举凡之辞若相师之道及察革之道等则X犹言法术矣然亦祇可言道不可言理宋儒以理对气于是理成大名其实理从气生二者并非平列譬如树木得地气自成花纹其气或有盈不足小则花纹散乱大则连皮坼裂此显而易见者惟人亦然凡物皆然故理字祇能对事字在物为理四字乃真攧扑不破也春秋之有第四法界赵盾许止卫辄之事最其大而显者齐桓之入之卒及前谕陈侯鲍之卒之类虽小小处亦俱触发无碍所谓圣人洒然地步惟其于道大适则然若执煞理字则不待终隐篇便巳到处荆𣗥而要非将理字阁起一边春秋所以实在难读也来谕自以补注恐不免遗憾此虽逊辞而以道观之亦应有此理犹天不可度纵极推算之密于万斯年亦终不能尽其变谷梁之有补注巳洩二千年来不传之秘即留小缺陷何伤大体正惟平心尽心至三十年之久且专而犹自以为有憾此春秋之道所以大而补注之功所以不在孟子下也登此语实非过分将来必有印证兴起于此语者特登非其人虽有言不足取信耳又接展赐书附还再书后文改稿半篇读悉种种时令温升寒燠不定慈躬旧疾间作心力疲烦致前谕引弱草轻尘之喻语多叹声读之百感交集时移境迁无几微之顷可以自主无智愚无穷通一也所终不可得而变灭者惟此妙明本心耳谷梁经传补注开X前古所未有引来哲于通途综四十余万言若非此广大心量本有如是之通古今而不隔者即亦安能凿空而出耶然则立德立言必有其能立者与所立并立不朽矣身世之感不过一期适然耳前此后此皆不能必知其必不如是即不如是而今固如是则同一无可自主矣以适然还适然庶几非空非有不昧本有伏求随时以道自卫无任驰仰至儒佛之异同可以心通难以迹较据迹则说同说异或全或半或非或即尽是情见卜度终与道体不相似所谓我真文殊无是文殊若有是者则二文殊而我今日非无文殊六句四转转转入微转转出显前再书后承命拟稿初不敢下笔敬辞不可再三思之又无从下笔如是留之心目间几两月余忽悟尽舍诸相自然无不恰好所以既属草后尚不苦难而修多罗语亦一句不引用如心行平等不说是非二句未尝非孔非佛而正多此不非之见所谓若有是者则二文殊也前作微意前半喫紧在以身世之多故数语后半喫紧在虽然下一转所谓而我今日非无文殊也中间数节喫重在机数既极还达本原两句以为道理只是如此故先结以物固莫不有然一语而后拍入春秋盖机数两语人人如此世世如此阅世生人阅人成世就中析而X言之则竟是日日如此机数者犹例之方也本原者犹经之圆也机数即从本原生故本原要假机数显道体浑圆其大无外由一身言必通于生死之故而后还原由历世言必尽其文质之复而后还原人之于道譬犹尽大地为白纸而着墨点如芥子许耳自少而壮而老而死譬犹引此墨点为线墨尽则止耳厥初生民不可得而知矣鸿荒之代大氐率性而行其线或交错纷纠而前后若断若续则于线外余纸固茫茫大白不可得而辨别也既而渐推渐广渐成边积其三皇之世乎所成边积或三四角或不等角以其数之不齐而难稽也则命之一纵一横一斜为正三角其五帝之世尧舜之前乎然其角犹或锐或钝边或等而积不等也乃命纵为股命横为句命斜为弦或长或短必取平直盖规制渐渐整齐矣尧舜似之至于夏殷乃知合角成方破方即角惟变所适皆有法实而所占白纸亦愈广矣至于有周若方若角边边相并占纸更广渐见穹面至于春秋之世推诸方角数渐难合于是圣人直据圆体制为割圜𡶇率随拈一线无不均等无不脗合即无不会于全圆春秋是也是故孔子贤于尧舜春秋贯摄羣经非尧舜之智小而羣经之道狭也时节因缘为之也时节因缘谁为之人人本有之广大心量为之也由皇而帝而王而覇日X新日盛养生送死之道备而阴阳消息之机显矣世界者万亿愚贱之心之所结也前前生后后后后师前前以有涯之生逐无涯之知忽于目前而徧计所未至念念趋前不极乎有生之后而不止者亦时节因缘所必至者也圣人者合万亿愚贱之心而常得先觉是故死亦有知闻道则可表生德之在巳叹逝者之如斯天何言哉之谈无隐乎尔之教或冥契于无始或拈举夫现前皆羣经所不言前圣所未发而撰集者历历记之初不见为元祕者众感而圣应前此非不欲先天以开人无所凭以为开也本无所谓元秘也自时厥后侈鬼神论精气神仙之说方伎之书杂出争鸣皆自以为窥见至道更数百年而大法东来矣此又圣感而众应无非时节因缘之所为莫之主而若或主之矣凡物之自无忽有积微成着者莫不人感天应天感人应相待互发故其运不穷圣人之于众人亦若是焉故其变无方而其势常顺佛生于天竺其人多好深思穷物性不得则世其子孙必得乃巳今泰西各国犹然其于死生之故见之独早前此七佛之生又皆于其地传习之资亦宜独博无足恠焉明乎死生之故则其一身自成一始终推之多身无不同推之他身亦无不同矣而于大道乎何有以周公之多材多艺不必能知今日之机器而不失为大圣有今日之远涉重洋累译通使寻常之梯航不足恃矣则机器亦不失为至精X此其适于一节之宜非如饮食衣服之切于日用犹尚时至理彰不可得而偏废况死生大事古今必至之理苟为可免孰不愿免之是故有医祷之礼虽必不免而心以为必有死而不亡者是故有祭祀之礼记曰岂知神之所在亦以主人有斋敬之心焉心有即物有一有自众有而幽明不二之理断可识矣夫自太朴既散机智日深春秋一大变陵夷至于战国皇古熙皡之气象澌灭殆尽矣苟有可以得生免死者何所不为何所不至南宫之所疑盲史之所纪载其理莫可究诘其事亦不足尽凭然非当日之人心实有险恠百出如是者安从发为言而笔诸书是故净土实有其处地狱亦实有其处非故作是说以为劝惩也乐生恶死之心圣凡所同但判于理欲公私而巳充从理之公心不至于寿敝天地羣生在宥不止诸佛菩萨证之充从欲之私心不至于鉅痛剧苦求死不得不止十恶五逆证之所证维何还证此心而巳以此心本无能所而其广大亦本无止境也三代而上无所谓治统也道在斯统在君师一人也世及之天下不能矣犹有祖宗之功德存焉至于春秋先王功德之在人心者亦日远日忘而道统乃专在师儒是以百家争鸣思有以维持之向非董生独推孔氏不知其败乱何所底止海外诸邦大率以力征经营兴废无常故有国主有教主君师分治而统归于师故历记动称几千几百年今泰西各国所奉之X耶稣可证巳佛国之印度犹是也过去七佛之长寿犹吾儒书相传之初中三皇因提禅通前记诸说莫可深考或译者误以传统当年岁耳其佛亦有入统不入统之异释迦之本师燃镫可证也不入统而不失其为佛犹吾伊周也其教亦有损益因革至释迦而始明备犹吾孔子乃集大成也教五分时由浅入深犹吾之有小学大学皆一时人心为之非有优劣也其经论多以六度为本以遮恶进善极于忘善获本妙心而所谓善者但举大纲其细目专在律藏亦犹吾余经但言纲要而品节之详有少仪有曲礼尤以十七篇为专书故最后叮咛以波罗提木叉所在为导师犹在也其律之繁文缛节殆过于十七篇而专在于动作云为之细别无冠昏丧祭之分以诸礼仪制从其国之时主所定非教主所得专也其发明心性而推诸伦纪者止于修齐略无治平之术以兵农刑政皆非教主所有事其所传受专以师道为重苟不得人不轻付法或以有体无用诋之或以心性为本强为之解皆非也师道立而善人多所益于家国者大矣心性果明如镜照物远近高下焉有不如其本分以从时王之制酌古今之宜奚不可者惟既巳为僧则所重在彼不在此而世亦断无以僧莅事者必责其若者可以为尧舜若者可以为伊周则吾儒之以师道自居X不出而求仕者虽西河老师不得免矣未为通论也其衣冠以别于凡民犹吾儒服也原不举国而髠之其初制春秋家居养父母夏冬入兰若结制修学故其序年齿称夏腊久渐衰敝至有破夏破腊离衣远出者乃变其法而有别筑室以养亲之事其世俗男子从学者或思欲归家欲饱还来但戒多媱邪婬耳亦非不近人情也其不畜妻子者所承者师之统故所传者以道为重以法为嗣不得其人虽所生不轻付罗睺罗是也诚得其人则统终不绝何久远如之故律制传戒一坛过三人者即犯滥法罪其三人所受戒亦必多年熟习先沙弥次比邱次菩萨循序渐进有终身不得圆具者唐代犹存古意今则一坛数百人三戒并传无惑乎不能得人也尧舜变古来常局遽以天下授匹夫而不疑大禹又变尧舜之局竟授其子而亦不疑圣人作用无非因乎其时岂凡情所能测乃战国时犹有德衰之惑魏晋而降更託禅让以售其奸人心之变幻信无一法可以持久不敝者今无知穷民以披剃为生计不足辨亦不足责顾以归罪于释迦何异以操莽之所为归罪于尧舜周公乎不待智者而知其不可也其教以音声入故不立文字诸经皆语录非文字也密部诸呪所谓耳学或一音含多义或多音成一义其所谓义亦在文字之外故不能繙譬吾经解文评诗品之属彼虽读至瓶翻水泻亦终不能得吾会心之所在而X吾则一一功用一一效验学之可至自然分寸之无差盖耳治目治之格不相入本来如是彼此相望应信失笑也其言大而无当横赅竖彻动称无量无边无非显示此心量而亦无非实证之圆体非设辞也譬如凝想佛像为若干高大则竟眉目了了夫既若干高大矣以吾仰视岂不仅见其足底而不然者以吾之见性本不局于两目也又如近世圆光术之精者舍亲曹星涛宰青田以捕盗辄获庚申辛酉间家茂二叔倩人圆许贯翁一家踪蹟晤后问之历历如绘夫巳过之事距远之境而光中若有留着摄之可见以此知虗空之光无非人心本光如镜含影虽多不杂而世界讵复有尽乎西人所测见中实地犹其浅近者矣推此以思善恶报应之理所以不啻烛照数计者正为皆自心光变现也更何敢以目所不覩而疑之也亲切示人莫要于像即正法时无非像法经首每言一时佛在某处与某众俱为时处主伴四者成就结集时加如是我闻为信闻二者成就共六成就而经体立此最是一代时教之大主脑即所谓时节因缘也盖人与人相接无一而非此四成就在凡在圣皆不能以须臾离则道在其中矣纵旷野独处而情与无情俱犹主伴也但无说听则不成经耳故知时时处处无隐乎尔时时处处现X身说法此其妙何等现成而其教人何等明白故随说随听便称此经贵使即目会心乃真不立文字法华开端最显此理华严八十万言而佛说乃止二品亦此意也其学有先知后行者楞严圆觉诸经是也有先行后知者梵网华严行愿品之类是也虽分先后而要皆以戒定慧三学为始基及其至也亦不过充满此三学无他道也或谓其精粹理趣皆中国文士所为此不足辩其字句名目既皆儒书所绝无而理致又惟论语时一相类后之文士若能为之安得唐以前诸说理者竟无一二可证取吾之言性心者断自隋以前止取宋以后言心性者断自明季止中间独有佛书而衇络可寻矣盖自隋智者大师创四教仪而唐之杜顺贤首清凉圭峰诸师继之此道乃粲然明备宋儒初皆沈潜于此如空印空必不能更分界限原非阴用而阳拒之也是故有取其意义者如说心与其非外而是内不若内外之两忘全是楞严征心本意也诚无为几善恶动而无动静而无静等圆觉诸经广见不可悉举也有直用其文句者如体用一源显微无间华严家常语也止动归止止更弥动四祖信心铭也善登所见唐代诸师释经之书极寡陋而巳触处皆是朱子尤多并喜用宗门语是故唐贤之辟佛是恐其惑人宋贤之辟佛是恶其胜巳言语气象之间不可X得而掩也夫既深入其中至十余年之专且久而后此力排之以为是吾道之大害者千言万语归根只是灭绝彝伦一句大头脑话然则前此十余年竟并此极粗浅之大害而不能觉察有是理乎亦可知其非出本心矣窃谓儒佛之异同真不必辨亦不待辨以言乎同则两家均是白纸墨线以言乎异则一则举线以表纸一则举纸以表线必谓其线毕竟同中有毕竟异则左看成正弦者右看即成余弦而较其长短之画则尽是半径究其起画之点则随在中心徒为纷纷返诸身心实无所益夫道与心与时皆无穷也必如白纸墨线之喻则更积数千百年竟至满纸皆线将不变异乎而正不然也我所画者无论满一象限或半象限要巳中边畅足成半径线从此八面圆转悉皆平等倍之成通径亦悉平等割之生诸线亦悉平等是故两土圣人占断诸方尽未来际更莫能外纵或破纸穿入地中画其所谓摆线抛物线等彼终不能穿过全地画于地外则亦仍可以诸线御之而尽穷其数此则善登所为见得线外惟纸纸外惟线离不成二合亦非一而不敢更生分别相之微意也春秋之为圆经惟函丈创通斯秘二千年来未有能见及者正为牵于前后诸例之参差不能因其参差而参差之不知圣人本无成心我自执之而有成见也前拟再书后篇亦不敢稍有成见所以叠次往返函商诸意悉置不用竟作为随口X问答之语不大着力安排恐转失真后幅虽然云云仍不敢不归还儒书面目似与前此来谕所谓非同非异者尚不背谬或亦无须更改也近见为两家左右袒诸书都不得要领欲作劝刻全藏疏不能不略有辨论又甚不欲蹈鬬争恶习故以所自谓心得者覼缕如右冗繁无绪伏求随便批示于原纸行间勿过烦心别赐牋答无任叩感屏营之至谷梁补註再书后是书既修定一时贤士大夫知与不知相劝助剞劂越三年遂付手民于是先生谓诸君子嘉惠之意甚盛不可忘则于卷尾备书之用汉碑阴记出钱例也客或私于善登曰若是其不类于释子之募刻诸经乎而可乎曰是固纪实也奚而不可且先生以身世之多故而谷梁家学之垂绝复兴也难故谨而志之亦春秋所谓变之正也奚而不可客笑曰有是哉人谓子好佛氏书癖固有至是者乎曰然然则子今殆进矣乃好春秋曰否始吾于佛氏书三入三出读先生此书而后乃今不复出子谓吾进焉否也且子独未闻洪氏庆善之说乎曰春秋本无例学者因行事之迹以为例犹天本无度治厤者即周天之数以为度是说也其于三乘权实之旨亦犹二五之于十也吾为子言之子行复大笑之夫行事之迹其可见者也而周天之数不可见所可见者七曜到星之悬象X而巳其寓焉者也然且推步家舍是无以布其算则从而经之纬之平之穹之俄而得其嬴缩侈歛焉则又制为里差岁差诸密率以求之盖始亦杂候气朔取足顺时序列人事而巳而机数既极还达本原恢恢大圆亦几一引錣而如在户牖然则其寓焉者其即真焉者邪其佛氏所谓显密不二者物固莫不有然者邪以事迹求春秋何以异于是夫春秋者载道之文尽性之书而传心之要典也其事则齐桓晋文其文则史以为心与性道之无在无不在而不可以察察言也则生乎春秋而言春秋焉可目接乎鲁史而言鲁史焉可也是故始元终麟之千八百事犹悬象也寓也是其是非其非固其是其非之相形而愈出则赅而存焉亦寓也虽然有辩焉亦既身际乎其时而愀然不获巳于言矣而又谓此是是非非之相形愈出者均之未概乎所欲言之数是即与于惑之甚者也寓云乎哉故曰我欲託之空言不如载之行事之深切着明也此之谓也子休矣吾所窥窃于先生此书者若此则未知吾果进也否矣客既退以质于先生先生曰善哉喻乎弗亦巳察察言之乎盍并次斯语以眎后贤吾为子分谤焉遂书诸记出钱之右甲戌冬十月庚午朔致杨仁山书去春得接慈光转眼巳踰年半垂天大翼九万高骞下视鸒鸠抢枋如故虽等逍遥之乐能无升沈之殊X西向瞻风可胜驰结去春停云歇浦息庵曾肃短牋附上宗范刻赀番银双百想经局接替得人早为镂板此书足令末法狂禅触目知惧而传本绝少急望流通刻下尚未见镌样或当竢全帙告成并原本寄还校读耶跂盼跂盼法运久衰异说蠭起自非深心大力𡶇转潜移殆未易着手贤桥梓沩仰一门普贤再世以抒海移山之愿现请缨投笔之身定知往昔贤护会中发心再来应时应机善巧若此前次高情远覧新刊法宝捆载西行手眼巳非凡可测近幸邦交益固梵院剏兴想公暇圆修不违本誓淤泥池里莲种早自深栽野狐窟中师子正好游戏且闻彼都人士盛称其算学格物诸法率曰东来代数则演自天元化学亦昉于丹诀矧此般若亲种本含灵所同具讵迁地而弗良一旦时至理彰阐提归命推本所自安得不复以东来大法尊所师承圆满愿轮会当有日瓣香遥祝昕夕以之息庵垂暮之年尘劳转重自利不足遑云利他幸色力差胜于前而法缘亦颇不浅去冬从本愿寺笙洲上人购得彼国校刊大藏疏行密字豁目爽心其书实合宋元明藏及高丽本逐一详勘异同标列眉际而密部诸经若神变疏钞等尤赅备无遗彼国诸宗着述亦附载焉都凡千九百零部略依蕅师知津例分二十三门合八千五百余卷可谓洋洋大观矣分编四十函又逐册为目而重译互见之本往往虗列其数体例殊疏检寻亦大X不易觉尘适于去腊迁居来吴相与商榷依其所分门类稍稍移易增省之益以历代目录所载及明季至今若缁若素未入藏诸作勒为一编其中国失传诸书乃至日本撰述现有刊本未入藏诸书亦函属笙洲钞目甄拣附入之而一一志其存佚别其部居提其纲要辨其疑伪使当来见闻随喜之者若信若疑悉有依据不复启譌替混滥之嫌如是则二千年来中东两国相传教文并其古有今无诸经目庶几其大备矣顾犹有奢愿难酬不能不仰希护念者曩承教言数年前英国广求印度梵夹仅得三百余种而小乘居十之八其大乘中幸存金刚般若小本弥陀两经东僧巳重为繙译且有大本无量寿经数种文多彼此异同此可见本师悬记五大部次第先亡之说巳验而净土教典法灭独留之谶应亦殆不远矣每慨刘略班志之作结集家无闻西域史乘亦无闻焉故自天方盛而佛道衰到今又千余年贝多罗本传写久近孰存孰亡率茫乎无可考英国乃于此时创意蒐罗传习梵学其本志原不为宏利而推其经营藩部到处护持先佛遗迹之盛心与夫平素书院规制实事求是全力之所注至可以特开梵馆广授生徒则其所据本虽少而又皆巴黎文字要可决知其实巳尽括今日五干竺孤行垂绝之本而为其境内秉教遗民抱残守缺师师相授之真后有信心足以考镜而不惑息庵等每论此事及尊者先后壮X游之作略辄喜跃不自禁盖迂儒门户之见动疑三藏胜义为中国文士窃取六经语孟庄老绪余润饰附会今观东僧新译之两经不直由梵翻华而先假道于英音英义展转置驿以通于华而大致还同旧译则历代繙经馆之妙选十师口译笔述证义润文参稽互决而后写定者固不容有私意点窜其间可知矣迂儒又疑三藏之多谓由双林入灭以后番僧师弟向壁虗造登坛演宣猥曰亲闻实多赝鼎今考东僧所据之本直从三宝扫地历劫兵火灰烬之余出自民间藏诸官府名目有定章品可稽而金刚新译并旧而七弥陀新译并旧而三文既粗同义亦略等则据衰验盛前此之具有渊源可知推一例余后此之无大径庭更可知矣夫网罗散失考证源流冀坠绪之可寻续慧灯而不灭方今急务孰过于斯若乃尽信实难自昔攸叹或诈得遗简或贿定私文或变乱古经或依託圣证儒且多有释岂独无要在善读者广学博究分别观之而巳故窃谓英国此举实关一代时教利害出入之机非细故也以其利言之则于过去为大佐证于现在为大结束于未来为大防闲初中后三善备焉以其害言之则去圣久远羣言淆乱苟非大权菩萨祕庆喜之多闻达净名之随堕示与同事而密持法印以一再证明印定之即安知今日声明绝学之兴不为他日盗法乱统之渐此息庵等所由掩卷俯仰西笑方浓辄复忧从中来不X可断绝也爰不自量愿託慈照末光得读所称三百余种之首题名字具载录中华梵并存用备参考其间同名别行之本重出误收之本残缺失次之本统求悯念众生勘详开示存校录之实决方来之疑兹事非旦夕可成初不敢仰劳神用前曾函乞文雄上人录示所见笙师介绍之计达到矣今思上人游历数载之间学通三国语言文字译成两经则岁月巳淹奚暇徧观余部且乍习华文彼此又非雅故脱或来教未达存疑不可遣疑又不能必出于再三之凟心云何安是用复敂大慈筹量方便或借院中存日径翻华言或凂肄业诸徒转度英语计每经但取题名无过四五千字文义本不连贯译手应尚易求笔札供养多少若何先乞裁定示下觉尘有弟味畬现当上海道署洋务局委员与电报局友相熟家仲礼参军亦在道署谨拟密电数条于后一惟慧照孰便或附官报传致之均可无误十六观图颂经本新刻精妙绝伦启发不少前乞大智权巧以如幻法入灯影镜戏中不识能如愿否法弱魔彊至于此极方复徐行雅步欲以空名争之儿戏化之是犹不可以巳乎惟尊者宿与同愿幸垂手焉临颕无任渴仰不觉词烦敬请道安统惟心印不备是书写定未发而仍存之者盖有故也初余假读息庵所藏径山本全藏有某氏手写总目一册以阅藏知津对勘之阙数十种后闻日本新校大藏X同径山例变折本为书本亟购得之凡四百十八册合八千五百三十四卷略依知津分别部居而无总目殊不便于繙检息庵续购得四五部檀施诸山亦无之且其每门列目有知津及某氏所载而反关如者于是发心共议据之为蓝本略为增损合南藏总目行素堂彚刻藏经目参以龙藏彚记傍及藏外流通诸本通为一编而英国所得印度流传梵文原本三百余种尤为末法吉光片羽并附入之以待将来大心菩萨得有所据网罗散失以集其成惟时仁山居士方从曾惠敏公出使英法俄诸国因作此书求为臂助既而诸方缁素諈委息庵复购得五六部而以其一施西天目山常住子简为之检理忽独多总目一册且详载其校勘凡例若干条知其用心至为深密为之狂喜盖彼中道俗郑重此编初出书时总目未遽定也于是此书前幅所言不可用而息庵访闻翻译梵夹亦颇繁费仁山又将次期满言归未必能从容为此遂不复发然此书本旨关系一代时教利害出入之机诚非细故具如后幅所云法运将转当有深心大力护法诸君子覧而兴起荷担斯事者故特存原稿拭目以俟善生经序佛以五时设教徧赴羣机固不能无小大偏圆之异而要使随类得解以止恶进善而极于忘善则一也X故诸大乘经广谈理性罕及事修非废事修也得乎后时之说者自必会通乎前时之说喻如老师宿儒岂复待顺朱填墨口授四声若甫得乎前时之说遂谓不必更有后时之说则儿童见解矣此善生经属小乘部盖佛在第二阿含时专为在家众说亲切简要诸小乘中说世法者莫尚乎此使人人能依教奉行岂惟法运转机翘足可竢抑远公所谓适道固是教源济俗亦为要务者其不在兹欤净侣蕅香募刻长阿含经竟复流通此一分单行广劝用释羣疑爰欢喜赞叹为叙教乘大意于首简与诸方道俗共信受焉精严寺同戒录序一代时教台四贤五科判不同约而论之不外乎戒定慧三学由戒生定由定发慧门仞阶级条然历然初无二致故律别为一藏而欲续佛慧命成菩萨道者必自戒始戒有多品莫不以在家律之杀盗淫妄酒五戒为根本必先具足能持然后听许出家授以沙弥比邱菩萨三坛净戒而亦必量根利钝若五夏若多夏步步增进不许躐等虽菩萨戒间有正受权受渐受顿受之差而佛制谨严大要如是菩萨戒有二本其一出地持品为慈氏菩萨所说其一出梵网经即今所传受之十重四十八轻戒乃七佛遗制本师所说也故经言我今半月半月自诵诸佛法戒是诸佛之本源行菩萨道之根本是大众诸佛子之根X本而又申诫之曰受而不诵者非菩萨非佛种子受而犯者即失比邱比邱尼位堕三恶道中夫其章条简约不及比邱律四分之一既必能持彼戒而后进以此戒则复何虞其失坠而本师乃郑重提撕至于现身说法常自读诵勤慎如此吾于是叹佛法世法之所以圆融而吾儒反经合权之说之未易言也葢比邱戒局于出家四众专为自度故但遮不开所谓可与立未可与权未至菩萨位者应如是也菩萨戒则通乎在家七众当自度以度人故开遮持犯方便随宜所谓忤而能合为知权不但能立也所谓治世资生皆与实相不相违背菩萨位应如是也故其章条有虽重而为众生故开之不为失者有虽但遮不开而失之许复受者有虽开遮随宜而一失永失不许复受者此其轻重无常形持犯无常准自非精思熟习深解义趣毫𨤲有差天地悬隔然则菩萨戒之不得白衣径受而世尊履忧济民之心不尤彰明较着欤末法衰敝教观全荒毗尼尤失本旨葢自直指单传之旨五宗盛行豁达狂禅輙以祖师应机予夺一期方便之谈执为实法谓贵见地不贵行履而律仪疎谓直证心源不立文字而经教亦几废于是南山宗下诸大师先后辈出扶持之而沿习忘返旋复旋失卒至三坛併受取办于旬日之间而大坏矣法运转机不可思议明季则有慧云三昧二老大权善巧乘愿再来因其末失约归本制以折其中而贤宗X莲池台宗蕅益二大师复着戒疏发隐合註笺要三书发明昌大之然后趋时适变契理契机至于今不废本朝龙兴世祖章皇帝肇启皇坛亲受戒于玉琳国师大内供奉佛菩萨像日祭月祭季祭及堂子立杆大祀典礼綦隆而列圣深心宏护又特沛殊恩开除则代官限戒期部颁度牒二例使天下丛林随地随时授受无碍于是海隅日出之地咸开戒坛而三昧门人见月师所着传戒正范一编亦时至理彰咸知信受两浙号称僧海雍正初元抚李馥钦奉世宗宪皇帝批谕加意护持至今士民倾向瓶钵相安实惟列圣深恩是赖精严寺为秀州名剎代出高僧详载志乘咸丰间住持济延和尚梵行卓然一时推为长老兵后寺废和尚竭十数年铢积寸絫经营之不假檀施顿复旧观传戒两期宏利甚大嗣法孙愿新师能承其业往岁藏经阁一役始终以羼提波罗密成之亦不假檀施犹先志也今于佛诞日放戒奉所编同戒录谒余为之序余曩者承乏天台退食余间访寻国清真觉诸老宿知台家子孙于布萨诵戒遗规犹有存者其门庭之不废益有本矣余因是重有慨X焉国朝尊崇佛教家法相承我世宗天纵至圣世出世间道法一贯特颁御选语录宗镜大纲经海一滴于龙藏中劝诫缁徒美矣备矣顾于传受讹滥之处不强以复古且宽其戒牒旧制者抑岂不知教网张弛之异宜折摄之必当互用哉休养日久生齿日繁计夫授田势有所不给而近世出家者流率不免七种衰相其品类固鳏寡孤独颠连无告者居其半而种性亦愚懵媮懦者有之孤僻不近人情者又有之进之既无以图存退之复耻为人役空王可托姑妄自宽此固仁政所宜先如来说为可怜悯者因而任之所欲与聚之使得借夫法食二轮之运内消磨其气习而外以支其身而一二能持师说以匡其徒者颖脱于中为世良导则即其藏小二教缘业感应诸说亦足济刑赏忠厚之穷而蠲敝崇善是则佛心天子御世微权所为同民出治以涤瑕盪秽于无形中者至大且远固非小儒浅夫所能仰窥万一者也嗟乎教者维系民心之具也后汉迄唐三藏灵文尽入中国佛遂为中国之教与儒教并行久矣近数十年来海内多故异说喧豗愚民之为利诱以去者日深而日众而以余所闻见庸庸缁素与夫乡愚妇孺之皈心佛乘者其说虽多鄙诞不足道而先入为主无浅无深胥不为所摇动其效可覩矣世之人顾犹以其传受讹滥流品猥杂少之动用诟病何所X见之不广也余于三乘谛理无所窥见顾国家护持至意具载朱批论旨钦定会典皇朝通志等书不敢不读而其今昔盛衰之由与夫民俗向背之所在尤不敢不尽心焉愿师勉乎哉夫必能于入世法中为安分之良民斯能于出世法中为学佛之肖子今将绍隆祖席普与初发心者翻染成净沾戒品而畅宗风其必当约饬同参生大惭愧生大庆幸兢兢焉惟真俗二谛不圆之是惧而后于五篇之文六和之义广学博究以实证乎梵网所谓诸佛本源菩萨种子者庶几佛恩国恩可报万分一而济延和尚之家风亦可以不沬巳尚勉之哉尚勉之哉谨序又序余自咸丰庚申避地奔走始学佛流浪三十余年未尝归一句弥陀相随于苦乐违顺境缘中亦未尝去也今春养疴吴门客自故乡来谓余曰闻子学佛久矣所见三藏灵文禅教律净诸家之说亦不少矣而专好净土何也曰余根钝无量法门不能徧学而净士家乃禅家教家律家所归宿也龙树菩萨所谓易行道者也故专好之也曰有同好者乎曰余性嬾寡交游方外则尤寡若国清后堂昭凡龙华观竺天童广昱金陵妙空杭州玉峯诸师固皆相识也诸师之行解浅深不同与余交浅深亦不同而念佛则同X余故益自信也曰吾乡济延和尚独未相识乎曰是精严住持也庚申前亦尝识之闻其语甚异其为人惜当时未知有佛法未与深谈也曰佛门衰坏近数十年矣而异教转盛行子盍出手眼一救之曰余凡夫自救不了焉能救人曰姑言其意曰无可言也昔朱子读佛书谓门人曰可见他家自有人我家自无人那得不被他挥下也然则苟不得人非他人所能救更何言曰今和尚嗣法孙愿新师于佛诞日放戒所请羯磨教授及正副训诸师皆一时龙象子盍往瞻风焉曰余病未能也曰故事以在坛师弟之名号年岁籍贯编为同戒录而地方官绅随喜法门者得弁言简端为外护子固郡人也又深于佛请子从众为之序聊一言之以劝进诸新戒其可乎曰法界从缘起余与和尚交虽浅而缘有在矣微子言固当序之虽然余所得于佛法者不过大海中毛端之一渧不足以酬诸新戒又方病不能文勉彊为之将益困可奈何曰无伤也有方便也我为诸新戒质所疑子第举古人公案一二则酬我问子口而我手不拣粗言细语若语录然有不显则更诠解之使皆易晓不拘拘于文律亦庶乎其可也曰可哉曰敢问是录之体裁颇似举子题名录古有之乎曰无有也余谫陋所见前代高僧集中犹X无之儒家可知矣葢自世祖章皇帝亲受戒于玉琳国师儒佛竝重列圣家法相承深心宏护开除前代部颁度牒之例使丛林师弟得自传受明眼者创为此录以别宗派叙夏腊亦所谓礼由义起也故自彭二林集中始有之时为之也曰每坛必三人何也曰佛制也多则为滥法佛世在家五戒不严净不得进沙弥戒末法世道苦穷民多一期传受絫至数十坛名盛而实衰矣亦时为之也曰沙弥比邱菩萨三坛并进亦佛制乎曰非佛制也东土传律始于昙柯迦罗其后南山一宗盛衰无常凌夷至于明季国初慧云三昧二大师因其末失而变通折中之见月师传其业作传戒正范一编至今遵守亦时为之也曰佛法可变通乎曰可昔魏嘉平中僧徒请译戒律迦罗不许谓律部文言繁广佛教未昌必不承用仅译僧祇戒心立羯磨法而止以今方古五夏学习之旧制必不承用殆有过之存此告朔饩羊以待转机奚而不可曰然则得戒乎曰是难言也昔道进欲从昙无谶受菩萨戒谶云且悔过乃竭诚七日七夜诣谶求受谶忽大怒进更思维但是我业障未消耳乃戮力三年且禅且定即于定中见释迦文佛与诸大士授巳戒法其夕同止十余人皆感梦如进所见进欲诣谶说之未至数十步谶惊起唱言善哉善哉巳感戒矣我当更为汝作证次第于佛像前为说戒相焉据此则苟师皆如谶师弟皆如进师何不得之有曰进师既见佛得戒矣谶师复为说戒何也曰佛法理事双圆不得偏废苟举理遗事则堕于沈空滞寂苟执事昧理则失之色见声求进师虽得其理而事相未圆故必重说之所谓即理成事也昔智严未出家时尝受五戒有所亏犯后入道受具常疑不得戒每以为惧积年禅观而不能自了遂汎海到天竺谘诸明达值罗汉比邱具以事问罗汉不敢判决乃为严入定往兜率宫谘弥勒弥勒畣云得戒严大喜时年七十八矣据此公案则所谓因事显理也葢此理非他即诸佛众生同具之戒体清净本然在圣不增在凡不减梵网经言汝是当成佛我是巳成佛常作如是信戒品巳具足正指此也夫能信则必勤忏悔勤忏悔则翻染成净还其本然初非新得故或先证此体而一切戒法戒行戒相可具足焉进师其榜样也或先由戒法戒行X戒相一切具足而后能证此体焉智师其榜样也客瞿然而兴曰若是则入道初基先巳难之又难无量法门何自得入乎曰子无疑沮也复坐吾明语子子疑无量法门何自入亦知无量法门何自建立乎建立于无量法界也无量法界何自建立建立于子之一念也子若无念则同木石不可云出入有念即落一法界不落于此即落于彼然则子本未尝出更何求入曰若是则迷闷滋甚曰即今迷闷亦落一法界而知此迷闷者为有念乎为无念乎为入乎为出乎有念无念两头关断而无量法门之总持门堂堂在目前矣曰是何说也曰是即念佛法门之说也何以必念佛正以念即落法界与其落他法界不如落佛法界也曰不嫌着相乎曰无相可着也何以故譬如子听我说我说有声子听成闻闻全是声声外覔闻不可得则子之能听不立矣声全是闻闻外覔声不可得则我之所说亦不立矣念佛亦然正当举念念佛而巳念念是佛更无念外之佛为念所念全佛是念亦无佛外之念能念于佛是故炽然念他佛炽然无相可着也夫现前之一念本自离过绝非今即以此离过绝非之一念念彼修证圆满之洪名则念念之间万德熏染更何恶之不除何善之不集而奚啻持戒乎曰念佛即净诸戒古有是说乎曰传戒正范尝言之矣其说忏悔法云或死心参究实悟无生或结坛礼忏求见相好或X专修净土带业往生前二法即道进智严二师巳收之效后一法则永明寿禅师所谓无禅有净土万修万人去但得见弥陀何愁不开悟者也葢带业云者谓无作之业无力忏除自今以往更不复作则虽未证罪福性空之理而事相巳当下清净不啻持戒矣观经九品往生章中下品以次种种生相其明证也曰敢问其详曰昔莲池大师以一句弥陀全摄六度波罗密彻悟禅师念佛伽陀亦同此义其中尸罗度者即持戒也今请为子演畅之此一句佛念念慈悲即杀戒净念念定静即淫戒净念念放下即盗戒净念念诚实即妄语戒净念念觉照即酒戒净X夫戒名制止所以止恶也戒名三聚所以进善也五戒列十重之前为一切戒之根本于此能净余可类推则制止之义念佛尽之矣经云众生心想佛时是心即是三十二相八十随形好何律仪而不摄乎又云是心作佛是心是佛何善法而不摄乎又云观佛身故亦见佛心佛心者大慈悲是以无缘慈度诸众生何众生而不摄乎则三聚之义亦念佛尽之矣小本弥陀以念佛为多福德因缘者以此大本弥陀以一向专念为正行万善回向为助行者亦以此也曰律家归宿净土既闻命矣敢问教家曰世尊四十九年中五时设教应机不同天台智者大师据法华宗旨判为藏通别圆四教至贤首师时因禅宗盛行别教收机不能尽复据华严宗旨判为小始终顿圆五教乃益周备矣昔蹒庵成禅师以一喝入五教谓方喝是有能入小教喝巳是无能入始教道无则原初实有道有则即今实无不有不无能入终教有喝之时有非是有因无故有无喝之时无非是无因有故无即有即无能入顿教一喝不作一喝用道有而纤尘不立道无而横徧虗空即此一喝入百千万亿喝百千万亿喝入此一喝能入圆教吾尝以净宗为教内别传与禅宗之为教外别传者正相对待一时具眼者颇韪斯言今试将阿弥陀佛一句作一喝观则与蹒庵一鼻孔出气更无差别三乘十二分教一例普收矣X是以千经万论处处指归净土乃至般若大经六百卷为众经中王而大智度论谓如来所以说此摩诃般若波罗密者为欲令众生念佛三昧得增益故正为此也曰教家归宿净土亦闻命矣禅家如何曰达磨西来直指心源不立文字而末后以楞枷四卷印心可知五宗门下棒喝交驰语录塞破四天下亦无非印心之具故若但指心源则上来以阿弥陀佛一句作一喝观即于禅宗摄无不尽若谓五家宗旨非异非同而门庭设施各不相滥则此阿弥陀佛一句又能于其各不相滥处分别摄之何则此一句佛斩斩截截直下承当能摄临济宗此一句佛密密层层一丝不乱能摄曹洞宗此一句佛平平实实尽受商量能摄沩仰宗此一句佛孤孤迥迥罗笼不住能摄云门宗此一句佛现现成成拈来即是能摄法眼宗夫彼此相摄正是彼此相成禅净之本无高下尚待辩哉末法禅和借一句话头躲跟枯坐不但于净土教理一无所知即诸家祖师语脉亦全未体会而但儱侗颟顸执禅谤净脱空谩语自欺欺人实犯大妄语戒而不自知闻此诸说亦可以深长思矣客曰甚矣子之于净土也可谓能张大其说矣抑思是一非余都成戏论子又安知彼禅教律三家不能各各张大其说以为余家皆归宿于彼乎曰不能也教者佛言也戒者佛行也禅者佛心也而净土则全体佛境界也举全体佛境界而心言行自在其中初非有意X张大之也既自在其中则亦何庸是此而非彼乎且世人都以禅净并称者亦谓既得佛心自赅言行而心与境本对待故大集经有若人但念阿弥陀是为无上深妙禅二句也殊不知上句特下但念二字次句特下是为无上深妙六字经意分明以净摄禅直谓不念弥陀不妨是禅而终不为无上深妙禅佛言如是子尚何疑乎客乃恍然曰善哉吾未之前闻也洵所谓无碍辩才哉虽然必若子言不知此一录中若者能如昭凡诸师为子同志也曰是无庸虑也子以是录为类乎举子题名录昔人固尝叹羡题名录为千佛名经矣即今直省三年大比列名录中者率千数百人而其间心术学术易简正大可言可行而不傍门户卓然独有千秋者旷世不一二其次傍门户矣而未始空言也其次空言矣而未始无心得也则或百年一遇焉或数十年一遇焉最下依草附木乃至终身抱兔园册舍利禄之途不复知有何事者比比皆是也生才之难古今同慨世出世间岂有异哉亦辨乎其志而巳今诸新戒慨然有志斯道不欲以粥饭僧自了而发大勇勐生大惭愧勤求大戒以自度度人则必将内量根器外察时机研教或入歧途之迷参禅又蹈顽空之险惟日勉勉焉于净土三经深心信解而单提一念以会归于弥陀愿海中为末世建精进幢开正法眼使诸众生咸知念佛一门赅贯一切应佛本愿决定得生念自佛亦生念他佛亦生双念自他佛亦生一心亦生散心亦生乃至半信半疑而亦生至捷至圆至稳至易宗龙义虎万善同归然后亲近弥陀现生取办则岂惟十方上善把臂同行抑过去若禅若教若律若净诸祖师常寂光中咸垂护念且使是录也亦得如吾儒绍兴宝祐两朝登科录传信力来增重法苑而余今于病榻中与子问畣解说书写往复精神亦託之以常住不坏岂非时至理彰龙天推出夙缘有在不可思议者哉客欢喜作礼曰是我心也亦见子之心矣请诠次前后手草以劝进诸新戒并俟同志缁素共商订焉余应曰诺遂略删定付之而去天台县护持丛林永禁私佔示为颁章勒石护持丛林永禁私佔事照得象教之兴有裨世教东汉以降历代尊崇本朝家法相承儒佛并重大内一切祀典法事及X列圣提持宏护深心具载钦定满洲祭天祭神典礼钦定大清会典庭训格言朱批谕旨上谕内阁御选语录御录经海一滴钦定日下旧闻考敕修直省通志列圣御制诗文集等而各处名山古剎亦往往亲制碑文阐扬佛法世法圆融不二之旨使道俗咸钦常住永赖凡属释子宜如何仰承德意感奋修持勉遵净住之规无失丛林之望况本寺为智者大师应化之地后起有章安以下嗣法诸贤门庭设施旧章具在本县夙闻台宗四教法海全收末后单提净土尤合法华开权显实会三归一之本怀为诸宗所莫能外故凡道场所在皆以讲经为本念佛为归其住持亦皆合众公推不拘宗派但能严净毗尼兼是二行即可瓣香别接秉教匡徒干隆间国清寺因教下无人约集诸山耆宿公议延请临济宗宝林禅师主持方丈由是拈椎竖拂与经声佛号并畅家风传衍到今是为明证据此可见惟人宏法非法宏人但期续𦦨于心灯总是传家之种草是X以专就法论则所重讲经念佛尚不容以本宗子孙无知滥位况在他宗而兼就人论则但肯讲经念佛并不拣于他宗子孙兼修余行况在本宗此不独宗教律净本属一家无庸割截虗空强分疆界抑亦大师门下知恩识法重道轻财真实为人圆通善应使学者如古人之义社常得亲贤亦师家譬俗姓之兼祧无嫌乱统权不失正公而忘私洵足起末法之衰颓作诸方之标准巳乃近来法门不振僧徒无慙借参话以躲跟託坐香而养懒心常着有反斥持名为色见声求目不识丁辄诮研教为算沙数宝如斯执谬猥号师僧自误误他巳堪痛恨况复分人分我争利争名三毒炽然六和全背占十方常住之产为一门火主之私付法卷必手薙亲徒轮房分作堂头和尚则是名为佛子而实作家贼毁灭宗主欺罔人天既紊乱乎清规亦大干乎法纪本县亲查密访有天封护国两寺正犯此弊而天封僧兼并华顶方丈一案辄敢委地方公议于草莽视前县详案如弁髦尤王法所难宽实佛门之败类若不专案严办通饬定章革除弊风永禁私占上何以副国家护持之意下何以慰士民皈向之诚为此申明例禁参酌律仪刊颁章程并附发古德共住规约二种剀切晓谕除将天封护国两寺僧分别查办外示仰合境各寺僧知悉嗣后无论是何宗派所有住持一律公推现颁章程一律恪守其古德规约二种准其酌量本地情形X另议呈核一律祇遵倘有违犯定即照章惩处决不能以姑息为慈悲冀徼倖于万一懔之慎之勿贻后悔至台宗提唱诸经着述繁富而现颁章程独举大本无量寿经遗教经二种者不特畏繁乐简随顺时机亦乃统宗会元赅通教理葢奉佛当随佛学诵经必依经行惟大本当来独留以明伦建万行之首惟遗教最后略说以持戒结五时之终故一则大内常宣一则先儒称重诚见其性修不二真俗双圆必无愧为盛世之良民乃有合于乐邦之教主其理尤深切着明也诸僧等当知佛法大要不外乎时节因缘现当异说横行正教譌替信种日少疑谤日多固由世道艰难人根陋劣亦半由尔诸僧不自量度空腹高心以至于此本县身膺民社政务殷繁今特于退食余闲不惜婆心苦口为此一番整顿者非谓尔诸僧足以担荷大法振兴丛林也此非常流所能为亦非今日所当急但愿尔诸僧自知慙愧善护讥嫌勿滥收徒勿早领众勿轻视文字勿妄弄机锋守分安愚少欲知足常念国恩难报信施难消保此可为之基勿令自我而坏龙天在上呵护有灵法运转机庶乎日近本县望有厚焉其各懔遵切切特谕募修扬州高寺正殿疏寺本圣祖仁皇帝南巡行宫雍正初奉X敕发帑改建维时恭逢世宗宪皇帝圣神天纵乘本愿轮提倡宗风护持正法江南北剎竿相望而道场之盛得人之多推高为冠迨道光壬寅癸卯间海波不靖僧徒散亡寺颇废坏赖众信力旋复旧观咸丰初军兴寺遂变为白地众信又併力修复之禅堂僧寮香积厨等若干楹次第具备独正殿工费约万缗山僧慙媿缘浅至今不能举且诸方元气未复物力艰难我法门中又鱼龙混杂幸有一椽庇风雨安杖拂亦乐得耽闲守拙随分度日一任山门外草深数丈谁曰非宜然虽如此要是一往之谈未可执着方今种种邪魔揑怪逞强妄立名目递相眩惑世人多谓佛法大衰流弊至此不知我佛祇是一箇安本分人本分之外原无一法系缀人天从上诸祖师亦祇传得箇无法之法完其本分法尚自无弊从何有世人果能一眼觑破将世出世间异同同异无量法门一串穿却拈来放去不费纤力直使普天匝地大定永清士农工商各安本分则岂唯魔外潜踪亦乃佛祖杜口从此僧也得俗也得儒也得佛也得疑也得信也得生也得死也得乃至穷未来际无边剎海蠢动含灵无一不得即无一不在世宗宪皇帝常寂光中包涵徧覆不识不知国恩佛恩一时报尽若也如斯会得莫道高寺正殿永远废坏不为欠缺纵饶禅堂僧寮等一切废坏X仍前一片白地亦不为欠缺何以故是诸众生本分中覔丝毫坏相不可得故亦莫道高寺禅堂僧寮等早自圆成不为谕侈即今正殿一切圆成无量庄严突过从前百千万亿倍亦不为谕侈何以故是诸众生本分中覔丝毫成相亦不可得故既成坏皆不可得更何佛魔利弊之可言若也不会眼见佛魔魔佛利弊弊利葛藤遍地未有了期又何敢脱空谩语拨无因果且既不讳有魔岂讳有佛不讳有弊岂讳有利山僧亦祇得随顺众生向葛藤窠里更扯葛藤普望长官居士善男信女随缘布施成就胜因贫者勿吝齿牙富者更资财力且道即此贫富不同是葛藤耶还是本分若作葛藤会人天福报决定不虗祇恐弹鹊用珠到手翻成失算若作本分会山僧敢直言告报还肯信否即此便是高寺正殿巍巍卓卓弹指落成山僧虽分身千百亿一一身出无量舌一一舌出无量声赞叹福德亦不能尽惟有恭敬礼拜而退光绪二年秋八月募建真觉寺缘起寺在天台佛陇右峯本隋智者大师藏骨塔院始建于开皇十八年唐末衰败宋建隆初十五世法嗣螺溪寂公将钱忠懿王命重建如旧明万历时二十八世法嗣真稔秀公重修之国朝嘉道间相国阮文达公捐俸更新焉易今名嗣是数十年旧材益朽蠧不可支中更兵燹缁钖星散道场树亦化污莱无过X而问者夫一代时教莫大乎时节因缘缘熟时至则圣感众应众感圣应交显互发有不可得而思议者汉永平三年大法始来震旦越四百七十九岁当梁大同三年而大师生宿契冥符出家嗣南岳当是时禅宗方盛承虗接响颟顸儱侗之流半天下而齐梁义学家北七南三又纷然竞作莫知所折衷大师既证法华三昧遂贯练群籍判五时张八教俾学者自初发心以至成道涂辙门仞阶渐位次历历如观掌纹诸宗莫能外岂非法王大统垂绝复续应机示现有由来欤大师既顺世礼塔者往往覩灵迹塔前有井曰甘泉白腻如乳旱潦不增减亦数有异征法运盛衰验之若蓍蔡自始建院至今千二百六十余年成坏无常不足系轻重独钱王重建一役山中人至今艳称之神应众着先是台家遭会昌沙汰之阨教文散亡寂公悉力搜罗不能得会钱王读永嘉集疑其语国师韶公劝王召寂公问义遂发使高丽日本求遗书得诸疏论以归王大悦命寂公还山重兴祖庭韶公偕焉至之日甘泉忽清澈见底六阅月始复而韶公足迹所到一一如其故居道俗惊叹知为大师再来显示兹瑞亦惟寂公之能绍家学有以启发王心收中兴之烈焉夫昔人于伽蓝废兴恒有慨乎言之谓可以觇世运则岂惟是物力之丰啬云尔哉抑三代下人心转移离合之机于是乎在本朝家法儒佛并重X大内供奉圣像日祭月祭季祭及堂子立杆大祀诸典礼既勒为专书复特命纂入会典颁示中外盖惟圣知圣导俗无方因其所明而默寓劝惩凡以同好恶而一观听为天下后世虑者至深且远夫是以近数十年来教观虽衰世相亦坏而殊方绝区不经之说终不得大逞于时其效可覩巳天高听卑无往不复昨岁五月至八月甘泉复清山中人色喜相告谓大师有灵门庭当复振愿返侵地而受役焉四十世法嗣曦公感其义以状谒钱唐许君息庵谋集赀息庵方校刊台家书又适得净名经疏于海外为自来南北藏所遗本机感之捷宛与昔符遂捐金若干为之倡而以其募启属余余复何言哉夫台宗者法门之管钥而佛海之梯航也将欲蠲敝崇善翊皇度而破羣邪道固莫先于此曦公徐竢之世必有大势力而高识远覧如钱王其人者出而荷据斯事俾万亿器界含生之伦屹然见东土小释迦法幢再建巳信者增进未信者回心于以报佛深恩同扶圣化则固不独一家子孙之私幸也曦公其勉旃教网弛而更张福田旷而复辟追美螺溪在此时矣余复何言哉爰欢喜踊跃识其缘起以告诸方时光绪六年夏五月谨譔补玉峯师念佛开心偈六首念佛求往生念念括三藏切忌泛骛心自疑执着相X不见大本言专念贵一向念佛求往生念念福慧聚切忌下劣心自疑当不起不见中本言心作即心是念佛求往生念念应佛愿切忌欲速心自疑无效验不见小本言临终佛亲现念佛求往生念念入佛智切忌巧见心自疑尚迷昧不见六方佛护汝终不退念佛求往生念念罪消灭切忌恐怖心自疑不得力不见本师判下品多恶逆念佛求往生念念证净满切忌计较心自疑行解浅不见弥陀言十念亦入选达磨祖师像赞尽道西来传佛心印正眼看时一场笑柄肩头担子脚跟芦画取形模堪作证谁作证万代儿孙堕坑落阱又指画像赞不现浮图不出师子画此老胡似则似矣祇得其皮不得其髓赖有脚跟一苇而巳安得天龙快刀救取者张好纸免教无相主人更索未还跋尾大通智胜佛拈颂月到中天绝点埃沈沈夜气鎻楼台一声破晓金鸡唱万户千门荡荡开X静坐箴蛰尔身利用晦也息尔机以远害也虗舟是居汎无系也蓬累而行乐亦在也勿处下而闚高勿楮小而怀大慎尔内闭尔外往者勿追留来者勿逆计也绵绵其若存其有守气也寂寂而常惺时哉其不可再也微乎微乎其审谛乎幸此须臾其澄然无事乎不深根甯极于此狂走而愈迷其不殆乎戒之哉一世乱而吾国自治一国乱而吾家自治一家乱而吾身自治古之人有行之者谆谆其尔悔矣尔庸罔念闻匪散伊昏终没溺于尤悔矣噫留僊阁颂居士无相游戏华藏蝉蜕尘障以多善根福德因缘转本愿轮有大宝阁庄严净乐八藏具足与其同伦校理其间提要钩元由是法喜观诸教体即宝阁比体本无生土木丹青常说常听阁亦本幻登降照烂惟是心观心观云何二十三科会极须摩家珍自数觚绳豪斧式廓灵宇五衍三乘堂陛袭仍高轧霄峥木叉前导草鞵紧峭许汝亲到奥窔开通四日并中八聚致功是三总别一多多一门庭秩秩爰有总持多闻徧知方便阶梯升高自下文字般若歌呗陶写半满书篇华梵量诠管籥寄焉初桄一步工巧术数亦骥之附于显乐邦弥陀愿王导归故乡妙莲一瓣门千户万直入一贯二密三宗冥应绝踪即此莲宫二华二X教唯识阃奥亦此深造直指单传回途重关到此心安邪师暗证旁门曲径由此勘定岂无纤尘汜篲时勤还清净门亦有缘累人天寄位得安乐地嗟去来今几辈登临传写光音前身贤护金汤永固万劫常住如是圆观东震西干现一毫端正像末法珠函宝笈同此结集凤子翩翩来自钧天仙乎其仙为如来使为本光瑞为密印记我闻儒书天禄校储精感星符矧兹宝所宗龙义虎神明之府爰崇其灵爰落其成钖以嘉名名字无性我我所净独留谶应即土即身法界一真岿然长存