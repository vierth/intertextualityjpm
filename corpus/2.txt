周易郑康成注周易郑康成注序郑康成学费氏易为注九卷多论互体以互体求易左氏以来有之凡卦爻二至四三至五两体交互各成一卦是谓一卦含四卦系辞谓之中爻所谓八卦相盪六爻相杂唯其时物杂物撰徳是也唯干坤无互体盖纯乎阳纯乎隂也余六子之卦皆有互体坎之六画其互体含艮震而艮震之互体亦含坎离之六画其互体含兊巽而兊巽之互体亦含离三阳卦之体互自相含三隂卦之体亦互自相含也王弼尚名理讥互体然注睽六二曰始虽受困终获刚助睽自𥘉至五成困此用互体也弼注比六四之类或用康成之说钟㑹着论力排互体而荀顗难之江左郑学与王学并立荀崧谓康成书根源颜延之为祭酒黜郑置王齐陆澄诒王俭书云易自商瞿之后虽有异家之学同以象数为宗数年后乃有王弼之说王济云弼所误者多何必能顿废先儒今若弘儒郑注不可废河北诸儒専主郑氏隋兴学者慕弼之学遂为中原之师此景迂眺氏所慨叹也易有圣人之道四焉理义之学以其辞耳变象占其可阙乎李鼎祚云郑多参天象王全释人事易道岂偏滞于天人哉今郑注不传其说间见于鼎祚集觧及释文诗三礼春秋义疏后汉书文选注因缀而録之先儒象数之学于此犹有考云然康成笺诗多改字注易亦然如包蒙为彪豮豕之牙为互包荒读为康钖马蕃庻读为蕃遮皆甲宅之皆读为觧一握为笑之握读为屋其说近乎凿学者盇谨择焉厌常喜新其不为荄兹者几希浚仪王应麟识周易郑康成注周易郑康成注卷一周易郑康成注浚仪王应麟伯厚甫纂辑干九二见龙在田二于三才为地道地上即田故称田也九二利见九五之大人九三君子终日干干三于三才为人道有干徳而在人道君子之象九五飞龙在天五于三才为天道天者清明无形而龙在焉飞之象也上九亢龙有悔尧之末年四凶在朝是以有悔未大凶也用九见群龙无首吉六爻皆体龙群龙之象也舜旣受道禹与稷契咎繇之属并在于朝万物资始乃统天资取也统本也大人造也造为也不成乎名当隐之时以从世俗不自殊异旡所成名也确乎其不可抜拔移也圣人作作起也利贞者情性也坤履霜履读为礼六二直也方也地之性此爻得中气而在地上自然之性广生万物故生动直而且方龙战于野圣人喻龙君子喻蛇必有余殃殃祸恶也嫌于无阳嫌读如群公慊之慊古书篆作立心与水相近读者失之故作溓溓杂也隂谓此上六也阳谓今消息用事干也上六为蛇得干气杂似龙屯而不宁读而曰能能犹安也六二乗马般如马牝牡曰乗冓犹㑹也六三机不如舎弩牙也蒙蒙㓜小之貌齐人谓萌为蒙也蒙亨匪我求童蒙蒙者蒙蒙物𥘉生形是其未开着之名也人㓜稚曰童未冠之称亨者阳也互体震而得中嘉㑹礼通阳自动其中徳于地道之上万物应之而萌牙生教授之师取象焉脩道艺于其室而童蒙者求为之弟子非已乎求之也弟子𥘉问则告之以事义不思其三隅相况以反觧而筮者此勤师而功寡学者之灾也渎筮则不复告欲令思而得之亦所以利义而干事是也𥘉六用说桎梏木在足曰桎在手曰梏九二包蒙包当作彪彪文也六五顺以巽也巽当作逊需需读为秀阳气秀而不直前者畏上坎也位乎天位位音涖宴享宴也九二需于沚九三致戎至讼辩财曰讼有孚咥咥觉悔貌九二归而逋其邑人三百戸无眚小国之下大夫采地方一成其定税三百家故三百戸也不易之田嵗种之一易之田休一嵗乃种再易之地休二岁乃种言至薄也茍自藏隐不敢与五相敌则无灾眚患至惙也惙忧也九四渝然也上九鞶带佩鞶之带三拕之师军二千五百人爲师多以军爲名次以师爲名少以旅爲名师者举中之言丈人能以法度长于人丈之言长能御衆有正人之徳以法度爲人之长吉而无咎谓天子诸侯主军者𥘉六否臧凶否方有反九二五三赐命宠光耀也比𥘉六有孚盈缶爻辰在未上值东井井之水人所汲用缶缶汲器也九五王用三敺失前禽王因天下显习兵于蒐狩焉驱禽而射之三则已发军礼也失前禽者谓禽在前来者不逆而射之傍去又不射唯背走者顺而射之不中亦已是皆所以失之用兵之法亦如之降者不杀奔者不禁背敌不杀以仁㤙养威之道小畜畜养也九三舆说辐谓舆下缚木与轴相连钩心之木是也泰泰通也后以财成天地之道财节也辅相左右助也以者取其顺隂阳之节为出内之政春崇寛仁夏以长养秋教収歛冬勑盖藏皆可以成物助民也𥘉九彚类也茹牵引也茅喻君有絜白之徳臣下引其类而仕之九二荒读为康虚也六五帝乙归妹以祉元吉五爻辰在卯春为阳中万物以生生育者嫁娶之贵仲春之月嫁娶男女之礼福禄大吉否九四离祉九五繋于苞桑犹纣囚文王于羑里之狱四臣献珍异之物而终免于难系于苞桑之谓同人干为天离为火卦体有巽巽为风天在上火炎上而从之是其性同于天也火得风然后炎上益炽是犹人君在上施政教使天下之人和同而事之以是为人和同者君之所为也故谓之同人风行无所不遍遍则㑹通之徳大行故曰同人于野亨六二天子诸侯后夫人无子不出九三莽丛木也九四乗其庸大有明辩遰也六五体离处干之上犹大臣有圣明之徳代君为政处其位有其事而理之也元亨者又能长群臣以善使嘉㑹礼通若周公摄政朝诸侯于明堂是也谦君子有终艮为山坤为地山体髙今在地下其于人道高能下下谦之象亨者嘉㑹之礼以谦为主谦者自贬损以下人唯艮之坚固坤之厚顺乃能终之故君子之人有终也捊多益寡撝谦𥘉六牧养也豫坤顺也震动也顺其性而动者莫不得其所故谓之逸逸喜逸恱乐之貌也震又为雷诸侯之象坤又为衆师役之象故利建侯行师靁出地奋奋动也靁动于地上而万物豫也忒差也六二砎于石六三盱夸也九四由豫由用也簮速也上六冥豫随震动也兑说也内动之以徳外说之以言则天下之人咸慕其行而随从之故谓之随也旣见随从能长之以善通其嘉礼和之以义干之以正则功成而有福若无此四徳则有凶咎焉出门交有功震为大涂又为日门当春分隂阳之所交也是臣出君门与四方贤人交有成功之象也昔舜慎徽五典五典克从纳于百揆百揆时序賔于四门四门穆穆是其义也蛊先甲三日后甲三日甲者造作新令之日先之三日而用辛也欲取攺过自新之义后之三日而用丁也取其丁宁之义临大夫贡士于其君必以礼賔之唯主人盥而献賔賔盥而酢主人设荐爼则弟子也𥘉六童观童雉也噬嗑敕法敕犹理也九四噬干胏胏箦也上九离爲藁木坎爲耳木在耳上何校灭耳之象也聦不明也目不明耳不聦贲贲变也文饰之貌贲文饰也离爲日日天文也艮爲石石地文也天文在下地文在上天地之文交相饰成贲者也犹人君以刚柔仁义之道饰成其徳也刚柔杂仁义合然后嘉㑹礼通故亨也卦互体坎艮艮止于上坎险于下夹震在中故不利大行小有所之则可矣折狱折断也𥘉九舎舆而徒六四贲如燔如六四巽爻也有应于𥘉九欲自饰以适𥘉旣进退未定故燔如也白马翰如设九三位在辰得巽气为白马翰犹干也见六四适𥘉未定欲干而有之翰白也剥隂气侵阳上至于五万物零落故谓之剥也五隂一阳小人极盛君子不可有所之故不利有攸往也六二剥牀以辨足上称辨谓近膝之下屈则相近申则相逺故谓之辨辨分也蔑轻慢六四切近灾也切急也小人剥庐小人傲很当剥彻庐舎而去复复反也还也隂气侵阳阳失其位至此始还反起于𥘉故谓之复阳君象君失国而还反道徳更兴也商旅不行资货而行曰啇旅客也𥘉九无祇悔祗病也六三卑复六五中以自考考成也上六有烖眚异自内生曰眚自外曰祥害物曰灾无妄妄犹望谓无所希望也祐助也六二不菑畬一嵗曰菑二嵗曰新田三嵗曰畬大畜日新絶句其徳连下句良马逐逐两马走也日闲舆卫日习车徒自九三至上九有頥象居外是不家食而养贤六四童牛之梏元吉巽为木互体震震为牛之足足在艮体之中艮为手持木以就足是施梏六五豮豕之牙上九艮为手手上肩也干为首首肩之间荷物处干为天艮为径路天衢象也頥朶动也頥者口车辅之名也震动于下艮止于上口车动而上因辅嚼物以养人故谓之頥頥飬也能行养则其干事故吉矣二五离爻皆得中离为目观象也观頥观其养贤与不肖也頥中有物曰口实自二至五有二坤坤载飬物而人所食之物皆存焉观其求可食之物则贪㢘之情可别也大过九二枯杨生荑枯谓无姑山榆荑木更生谓山榆之实以丈夫年过娶二十之女老妇年过嫁于三十之男皆得其子习坎六三检且枕木在手曰检木在首曰枕六四尊酒簋贰用缶纳约自牖六四上承九五又互体在震上爻辰在丑丑上值斗可以斟之象斗上有建星建星之形似簋贰副也建星上有弁星弁星之形又如缶天子大臣以王命出㑹诸侯主国尊于簋副设玄酒而用缶也九五祗旣平祇当为坻小丘也上六繋拘也爻辰在己巳为虵虵之蟠屈似徽墨也三五互体艮又与震同体艮爲门阙于木爲多莭震之所爲有丛拘之类门阙之内有丛木多莭之木是天子外朝左右九棘之象也外朝者所以询事之处也左嘉石平罢民焉右肺石逹穷民焉罢民邪恶之民也上六乗阳有邪悪之罪故缚约徽墨置于丛棘而后公卿以下议之其害人者置之圜土而施职事焉以明刑耻之能复者上罪三年而赦中罪二年而赦下罪一年而赦不得者不自思以得正道终不自改而出圜土者杀故凶离明两作离作起也九三不击缶而歌艮爻也位近丑丑上值弁星弁星似缶诗云坎其击缶则乐器亦有缶丽王公也九四突如其来如震为长子爻失正又互体兑兑为附决子居明法之家而无正何以自断其君父不志也突如震之失正不知其所如又为巽巽为进退不知所从不孝之罪五刑莫大焉得用议贵之辟刑之若如所犯之罪焚如杀其亲之刑死如杀人之刑也弃如流宥之刑咸咸感也艮为山兑为泽山气下泽气上二气通而相应以生万物故曰咸也其于人也嘉㑹礼通和顺于义干事能正三十之男有此三徳以下二十之女正而相亲说娶之则吉也初六拇足大指也六二腓䏝肠也九五脢背嵴肉也上六媵口说也媵送也咸道极薄徒送口舌言语相感而已不复有志于其间恒恒久也巽为风震为雷雷风相湏而养物犹长女承长男夫妇同心而成家乆长之道也夫妇以嘉㑹礼通故无咎其能和顺干事所行而善矣𥘉六濬恒九三或承之羞巽为进退不恒其徳之象又互体兑兑为毁折后将有羞辱也上六振恒振摇落也遯遯逃去之名也艮为门阙干有健徳互体有巽巽为进退君子出门行有进退逃去之象曰五得位而有应是用正道得礼见召聘始仕他国当尚谦谦小其和顺之道居小官干小事其进以渐则逺妬忌之害昔陈敬仲奔齐辞卿是也九三惫困也九四否塞也大壮壮气力浸强之名九三累其角六五䘮羊于易谓佼易也上六不祥也祥善也晋康侯康尊也广也昼日三接接胜也蕃庻蕃庻谓蕃遮禽也明出地上晋地虽生万物日出于上其功乃着故君子法之而以明自照其徳𥘉六摧如六二愁如九四鼫鼠诗云硕鼠硕鼠无食我黍谓大鼠也六五矢得勿恤明夷夷伤也日出地上其明乃光至其入也明则伤矣故谓之明夷日之明伤犹圣人君子有明徳而遭乱丗抑在下位则冝自艰无干事政以避小人之害也文王似之箕子似之拯承也六二明夷睇于左股旁视为睇六二辰在酉酉是西方又下体离离为目九三体在震震东方九三又在辰辰得巽气为股此谓六二有明徳欲承九三故云睇于左股家人𥘉九闲习也九三嗃嗃苦热之意嘻嘻骄佚喜笑之意九五假豋也六二中馈酒食也睽睽乖也火欲上泽欲下犹人同居而志异也故谓之睽二五相应君隂臣阳君而应臣故小事吉六三其牛㸷牛角皆踊曰㸷蹇往得中也中和也𥘉六冝待时也六四往蹇来连连如字迟乆之意觧百果草木皆甲宅木实曰果皆读如人倦之解解谓坼唿皮曰甲根曰宅宅居也损艮为山兑为泽互体坤坤为地山在地上泽在地下择以自损増山之髙也犹诸侯损其国之冨以贡献于天子故谓之损矣二簋可用享四以簋进黍稷于神也𥘉与二直其四与五承上故用二簋四巽爻也巽为木五离爻也离为日日体圜木器而圜簋象也六五十朋之龟案尔雅云十朋之龟者一曰神龟二曰灵龟三曰摄龟四曰寳龟五曰文龟六曰筮龟七曰山龟八曰泽龟九曰水龟十曰火龟徴忿懫欲徴犹清也懫止也益隂阳之义阳称为君隂为臣今震一阳二隂臣多于君矣而四体巽之不应初是天子损其所有以下诸侯也人君之道以益下为徳故谓之益也震为雷巽为风雷动风行二者相成犹人君出教令臣奉行之故利有攸往利涉大川矣夬夬决也阳气浸长至于五五尊位也而隂先之是犹圣人积徳恱天下以渐消去小人至于受命为天子故谓之决扬越也五互体干干为君又居尊位王庭之象也隂爻越其上小人乗君子罪恶上闻于圣人之朝故曰决扬于王庭九二惕号莫夜九三壮于頯頯夹面也九五苋陆一名商陆遘遘遇也一隂承五阳一女当五男苟相遇耳非礼之正故谓之遘女壮如是壮健似淫故不可娶妇人以婉娩为其徳也诘四方诘正也九五𣏌桞也萃萃亨萃聚也坤为顺兑为恱臣下以顺道承事其君恱徳居上待之上下相应有事而和通故曰萃亨也假至也互有艮巽为木艮为阙木在阙上宫室之象也四本震爻震为长子五夲坎爻坎为隐伏居尊而隐伏鬼神之象长子入阙升堂祭祖祢之礼也故曰王假有庙二本离爻也离为目居正应五故利见大人矣大牲牛也言大人有嘉㑹时可干事必杀牛以盟旣盟则可以故曰利往除戎器除去也𥘉六一握握当读为夫三为屋之屋六二禴夏祭名上六自目曰涕自鼻曰洟昇昇上也坤地巽木木生地中日长而上犹圣人在诸侯之中明徳日益髙大也故谓之昇昇进益之象六四王用亨于岐山亨献也困坎爲月互体离离爲日兑爲暗昧日所入也今上掩日月之明犹君子处乱世爲小人所不容故谓之困也君子虽困居险能恱是以通而无咎也九二困于酒食朱韨方来利用享祀二㩀𥘉辰在未未爲正此二爲大夫有地之象未上值天厨酒食象困于酒食者采地薄不足已用也二与日爲体离爲镇霍爻四为诸侯有明徳受命当王者离为火火色赤四爻辰在午时离气赤又朱是也文王将王天子制用朱韨朱深云赤九五劓刖当为倪㐳井井法也坎水也巽木桔橰也互体离兑离外坚中虚瓶也兑为暗泽泉口也言桔橰引瓶下入泉口汲水而出井之象也井以汲人水无空竭犹人君以政教飬天下恵泽无穷也九二井谷射鲋九二坎爻也坎为水上直巽生一艮爻也艮为山山下有井必因谷水所生鱼无大鱼但多鲋鱼耳夫感动天地此鱼之至大射鲋井谷此鱼之至小故以相况瓮停水器也井渫不食谓已浚渫也犹臣脩正其身以事君也革革攺也水火相息而更用事犹王者受命攺正朔易服色故谓之革也鼎鼎象也卦有木火之用互体干兑干为金兑为泽泽钟金而含水㸑以木火鼎烹熟物之象鼎烹熟以养人犹圣君兴仁义之道以教天下也故谓之鼎矣凝命凝成也𥘉六鼎颠趾颠踣也趾足也无事曰趾设陈曰足爻体巽为股𥘉爻在股之下足象也足所以承正鼎也𥘉隂爻而柔与干同体以否正承干干为君以喻君夫人事君若失正礼踣其为足之道情无怨则当以和义出之然如否者嫁于天子虽失礼无出道废逺之而已若其无子不废逺之后尊如其犯六出则废之逺之子废坤为顺又为子母牛在后妃之旁侧妾之例也有顺徳子必贤贤而立以为世子又何咎也九二我仇有疾怨耦曰仇九三雉膏食之美者九四鼎折足覆公餗其刑屋糁谓之餗震为竹竹萌曰笋笋者餗之爼君匙之臣载之鬯秬酒芬芳条鬯因名焉哑哑乐也六二亿丧贝十万曰亿六三苏苏不安也上六索索犹缩缩足不正也矍矍目不正艮艮之言很也艮为山山立峙各于其所无相顺之时犹君在上臣在下恩敬不相与通故谓之艮也九三限要也列其渐𥘉六干谓大水之傍故停水处九三妇孕不育九三上与九五互体为离离为大腹孕之象也又互体为坎坎为丈夫坎为水水流而去是夫征不复也夫旣不复则妇人之道颠覆故孕而不育孕犹娠也归妹六三归妹以须须有才智之称上六女承匡无实宗庙之礼主妇奉匡米丰丰之言腆充满意也𥘉九遇其妃主嘉耦曰妃虽旬无咎𥘉脩礼上朝四四以匹敌㤙厚待之虽留十日不为咎正以十日者朝聘之礼止于主国以为限聘礼毕归大礼曰旬而稍旬之外为稍乆留非常六二丰其菩菩小席九三丰其芾芾祭祀之蔽膝日中见昧折其右肱三艮爻艮为手互体为巽巽又为进退手而便于进退右肱也犹大臣用事于君君能诛之故无咎上六閴无人貌天际翔也际当为瘵瘵病也自戕也旅𥘉六琐琐犹小小也爻互体艮艮小石小小之象三为聘客𥘉与二其介也介当以䔍实之人为之而用小人琐琐然客主人为言不能辞曰非礼不能对曰非礼每者不能以礼行之则其所以得罪兑九四啇兑啇隐度也节节以制度空府臧则伤财力役繁则害民二者奢泰之所致中孚豚鱼吉三辰在亥亥为豕爻失正故变而从小名言豚耳四辰在丑丑为鼈蟹鼈蟹鱼之微者爻得正故变而从大名言鱼耳三体兑兑为泽四上值天渊二五皆坎爻坎为水二侵泽则豚利五亦以水灌渊则西方西邻象也禴夏祭之名未济汔几也凢卦爻二至四二至五两体交互各成一卦先儒谓之互体系辞君臣尊卑之贵贱如山泽之有髙卑也动静雷风也类聚群分谓水火也成象日月星辰也成形谓草木鸟兽也干以易知翫其辞震无咎震惧也原始及终精气为物游魂为变精气谓七八也游魂谓九六也七八木火之数九六金水之数木火用事而物生故曰精气为物金水用事而物变故曰游魂为变游魂谓之鬼物终所归精气谓之神物生所信也言木火之神生物东南金水之鬼终物西北二者之情其状与春夏生物秋冬终物相似道济天下范围范法也故君子之道尟矣臧诸用臧善也言天下之至赜愼斯术也术道有功而不置野容诲淫大衍之数五十天地之数五十有五以五行气通凡五行减五大衍又减一故四十九也衍演也揲取也天一生水于北地二生火于南天三生木于东地四生金于西天五生土于中阳无耦隂无配未得相成地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并也大衍之数五十有五五行各气并气并而减五惟有五十以五十之数不可以为七八九六卜筮之占以用之故更减其一故四十有九也天数五地数五五位相得而各有合天地之气各有五五行之次一曰水天数也二曰火地数也三曰木天数也四曰金地数也五曰土天数也此五者隂无匹阳无耦故又合之地六为天一匹也天七为地二耦也地八为天三匹也天九为地四耦也地十为天五匹也二五隂阳各有合然后气相得施化行也研机机当作几几微也蓍之徳圎而神蓍形圎而可以立变化之数故谓之神也四象布六于北方以象水布八于东方以象木布九于西方以象金布七于南方以象火河出圗洛出书圣人则之春秋纬云河以通干出天苞洛以流坤吐地符河龙圗发洛龟书感河圗有九篇洛书有六篇有以尚贤也枢户枢也机弩牙也户枢之发或明或闇弩牙之发或中或否以譬言语之发有荣有辱包牺包取也鸟兽全具曰牺盖取诸干坤干为天其色玄坤为地其色黄但土无正位託于南方南方色赤黄而兼赤故为纁也重门击柝豫坤下震上九四体震又互体有艮艮为门震日所出亦为门重门象艮又为手巽爻也应在四皆木也手持二木也手持二木以相𫾣是为击柝击柝为守备警戒也四又互体为坎坎为盗五离爻为甲胄戈兵盗谓持兵是暴客也又以其卦为豫有守备则不可自逸结绳为约事大大其绳事小小其绳书契书之于木刻其侧为契各持其一后以相考合以制器者尚其象存于器象可得而用一切器物及造立皆是一君二民君子之道也二君一民小人之道也一君二民谓黄帝尧舜谓地方万里为方千里者百中国之民居七千里七七四十九方千里者四十九夷狄之民居千里者五十一是中国夷狄二民共事一君二君一民谓三代之末以地方五千里一君有五千里之土五五二十五更足以一君二十五始满千里之方五十乃当尧舜一民之地故云二君一民男女觏精觏合也男女以隂阳合其精气因贰以济民行贰当为式损徳之脩也脩治也困徳之辩也辩别也遭困之时君子固穷小人穷则滥徳于是别也益长裕而不设设大也杂物算徳算数也居可知矣知者观其彖辞彖辞爻辞也亹亹汲汲也说卦昔者圣人谓伏牺文王也参天两地而倚数天地之数备于十乃三之以天两之以地而倚託大演之数五十也必三之以天两之以地者天三覆地二载必极于数庶得吉凶之审也挥扬也雷风相薄薄入也莫盛乎艮盛音成里也其于人也为宣发宣发取四月靡草死发在人体犹靡草在地为黄颡为干卦干当为干阳在外能干正也为科上槀为黚喙谓虎豹之属贪冒之类兑为羊其畜好刚卤序卦讼犹诤也言饮食之㑹恒多诤也故受之以豫言国旣大而能谦则于政事恬逸雷出地奋逸豫行出而喜乐之意豫必有随喜乐而出人则随从孟子曰吾君不㳺吾何以休吾君不豫吾何以助此之谓也物穉不可不养也言孩稚不飬则不长也可观而后有所合易干凿度曰阳起于子隂起于午天数天分以阳出离以隂入坎坎爲中男离爲中女太乙之行出从中男入从中女因隂阳男女之偶爲终始也故受之以大过以飬贤者冝过于厚夫妇之道不可以不乆也言夫妇当有终身之义夫妇之道谓咸者也致饰然后亨杂卦蛊则饰也易賛易论易之为名也一言而含三义易简一也变易二也不易三也故系辞云干坤其易之緼邪又曰易之门户邪又曰夫干确然示人易矣夫坤隤然示人简矣易则易知简则易从此言其易简之法则也又曰为道也屡迁变动不居周流六虚上下无常刚柔相易不可为典要唯变所适此言顺时变易出入移动者也又云天尊地卑干坤定矣卑髙以陈贵贱位矣动静有常刚柔断矣此言其张设布列不易者也㩀兹三义而说易之道广矣大矣神农重卦夏曰连山殷曰归藏周曰周易连山者象山之出云连连不絶归藏者莫不归藏于其中周易者言易道周普无所不备虙羲作十言之教曰干坤震巽坎离艮兑消息无文字谓之易周易以变者为占故称九称六归妹上六服䖍以离为戈兵兑为羊震变为离是用兵剌羊之象也三至五有坎象坎为血血在羊上故剌无血也震为竹竹为筐震变为离离为火火动而上其施不下故筐无实也师之临服䖍云坎为水坤为衆又互体震震为雷雷皷类又为长子长子帅衆鸣皷巡水而行行师之象也临兑为泽坤为地居地而俯视于泽临下之义故名为临蛊卦巽下艮上上九艮爻艮为山辰在戍得干气父老之象是臣之致事也故不事王侯是不得事君君犹髙尚其所为之事恒卦巽下震上九三爻辞得正互体为干干有刚健之徳体在巽巽为进退是不恒其徳也又互体为兑兑为毁折是将有羞辱也六五以隂爻而处尊位是天子之女又互体兑兑爲和说至尊主家之女以和恱干其家事问正于人故为吉也应在九二又男子之象体在巽巽为进退是无所定而妇言是从故云夫子凶也大过者巽下兑上之卦𥘉六在巽体巽为木上六位在巳巳当巽位巽又为木二木在外以夹四阳四阳互体为二干干为君为父二木夹君父是棺椁之象干道变化谓先有旧形渐渐攺者谓之变虽有旧形忽攺者谓之化及本无旧形非类而攺亦谓之化艮为狗艮卦在丑艮为止以能吠守止人则属艮以能言则属兑兑为言故也康成注易九卷多论互体江左与王辅嗣学竝立荀崧谓其书根源颜延之为祭酒黜郑置王齐陆澄诒王俭书云易自商瞿之后虽有异家之学同以象数为宗数年后乃有王弼之说王济云弼所误者多何必能顿废前儒河北诸儒専主郑氏隋兴学者慕弼之学遂为中原之师唐因之今郑注不传此景迂晁氏所慨叹也李鼎祚云郑多参天象王全释人事易道岂偏滞于天人者哉合彖象于经葢自康成始其说间见于鼎祚集解及释文易诗三礼春秋义䟽后汉书文选注应麟读易之暇辑爲此编庶几先儒象数之学犹有攷焉癸酉季夏哉生明汲古堂书周易郑康成注卷终