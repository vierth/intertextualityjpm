古文孝经孔氏传提要钦定四库全书经部六古文孝经孔氏传孝经类提要等谨案古文孝经孔氏传一卷旧本题汉孔安国传日本信阳太宰纯音据卷末干隆丙申歙县鲍廷博新刋跋称其友汪翼沧附市舶至日本得于彼国之长﨑澳核其纪嵗干支乃康熙十一年所刋前有太宰纯序称古书亡于中夏存于日本者颇多昔僧奝然适宋献郑注孝经一本今去其世七百余年古书之散逸者亦不少而孔传古文孝经全然尚存惟是经国人相传之久不知歴几人书冩是以文字讹谬鱼鲁不辨纯既以数本校讐且旁及他书所引苟有足徴者莫不参考十更裘葛乃成定本其经文与宋人所谓古文者亦不全同今不敢从彼改此传中间有不成语虽疑其有悞然诸本皆同无所取正故姑传疑以俟君子今文唐陆元朗尝音之古文则否今因依陆氏音例并音经传庶乎令读者不误其音云云考世传海外之本别有所谓七经孟子考文者亦日本人所刋称西条掌书记山井鼎辑东都讲官物观补遗中有古文孝经一卷亦云古文孔传中华所不传而其邦独存又云其真伪不可辨末学微贱不敢辄议云云则日本相传原有是书非鲍氏新刋赝造此本核其文句与山井鼎等所考大抵相应惟山井鼎等称每章题下有刘炫直解其字极细冩之与註文麤细弗类又有引及邢昺正义者为后人附録此本无之为少异耳其传文虽证以论衡经典释文唐㑹要所引亦颇相合然浅陋冗漫不类汉儒释经之体併不类唐宋元以前人语殆市舶流通颇得中国书籍有桀黠知文义者摭诸书所引孔传影附为之以自夸图籍之富欤考元王恽中堂事纪有曰中统二年高丽世子植来朝宴于中书省问曰传闻汝邦有古文尚书及海外异书答曰与中国书不殊髙丽日本比邻相接海东经典大概可知使果有之何以奝然不与郑注并献至今日而乃出足徴彼国之本出自宋元以后观山井鼎亦疑之则其事固可知矣特以海外秘文人所乐覩使不实见其书终不知所谓古文孝经孔传不过如此转为好古者之所惜故特録存之具列其始末如右干隆四十六年九月恭校上总纂官纪昀陆钖熊孙士毅总校官陆费墀原序太宰纯古文孝经孔氏传原序先王之道莫大于孝仲尼之教莫先于孝自六经而下无非孔氏遗书其有出孝经之右者乎何以言之天下无有无父母之人故也孝经有二本其一河间王所得十八章者谓之今文其一鲁共王坏孔壁所得竹牒科斗文二十二章者孔安国所为作传谓之古文安国曰今文十八章文字多误又曰河间王所上虽多误然以先出之故诸国往往有之汉先帝发诏称其辞者皆言传曰其实今文孝经也由是观之今文孝经之行也已久矣古文者虽安国为之训传葢当时未之行也迨乎汉季马季长拟作忠经十八章傚今文孝经也郑康成注孝经亦其今文者也自是厥后今文孝经之行弥盛而古文亦与之俱行至唐明皇亲注孝经虽兼取孔郑二家之説然其经则用今文取其阙闺门章也于是古文孝经遂废不行至宋邢昺依明皇御注作正义然后孝经唯御注本行于世郑注遂亡古文孝经亦亡其传文而仅存其经文宋人尊信孝经者莫若司马温公然特得古文本经而读之耳不覩孔传也自二程至朱熹氏皆疑孝经以为后人所拟作朱子又妄改易本经篇章着为经一章传十四章且删去其本文二百余字孔子曰信而好古若朱子者可谓拂矣自是以来学朱氏者举不信孝经塾师不以为教至令童子辈目弗见孝经悲夫先王之道莫大于孝仲尼之教莫先于孝夫子不曰乎吾志在春秋行在孝经是以后世人主不读书则已苟读书者必自孝经始况下焉者乎今朱氏之徒不读孝经而学心法其不为浮屠之归者㡬希夫古书之亡于中夏而存于我日本者颇多宋欧阳子尝作诗称逸书百篇今尚存昔僧奝然适宋献郑注孝经一本于太宗司马君实等得之大喜云今去其世七百有余年古书之散逸者亦不少而孔传古文孝经全然尚存于我日本岂不异哉予尝试检其书古人所引孔安国孝经传者及明皇御注之文邢昺以为依孔传者毕有特有一二字不同耳得非传写之互讹乎先儒多疑孔传以为后人伪造者予独以为非经曰身体发肤受之父母弗敢毁伤孝之始也诸家解皆以为孝子不得以凡人事及过失毁伤其身体孔传乃以为刑伤葢三代之刑有劓刵及宫非伤身乎剕非伤体乎髠非伤髪乎墨非伤肤乎以此观之孔传尤有所当也王仲任亦尝诵是经文而曰孝者怕入刑辟刻画身体毁伤髪肤少徳泊行不戒慎之所致也合而观之可以见古训焉如从诸家説则忠臣赴君难者不避水火兵刄节妇有断发截鼻者彼皆为不孝矣是説不通也余故曰孔传者安国所作无疑也或曰尚书之文竒古难读安国传之其言甚简孝经之文平易安国传之乃不厌繁文何也曰传尚书者为学士大夫也故不尽其説使读者思而得之传孝经者为凡人也故丁宁其言以告谕之此其所以不同也呜唿夫孝者百行之本万善之先自天子至庶人所不可以一日废也夫孝不可以一日废则孝经亦不可以一日废也夫自朱氏之学行而孝经久废于世常慨焉幸孔壁古文孝经并与安国之传存于我日本者宁不知珍而寳之哉惟是经国人相传之久不知厯㡬人书写是以文字讹谬鱼鲁不辨既以数本校讐且旁及他书所引若释氏所称述苟有足征者莫不叅考十更裘葛乃成定本其经文与宋人所谓古文者亦不全同今不敢从彼改此葢相承之异未必宋本之是而我本之非也传中间有不成语虽疑其有误然诸本皆同无所取正故姑传疑以俟君子今文唐陆元朗尝音之古文则否今因依陆氏音例并音经传庶乎令读者不误其音矣书成而欲刻之家塾则浅田思孝出其槖装以助费遂趣命工从事予未能为吾家孝子且为孔氏忠臣云尔太宰纯谨序原序孔安国古文孝经孔氏传孔安国孝经者何也孝者人之高行经常也自有天地人民以来而孝道着矣上有明王则大化滂流充塞六合若其无也则斯道灭息当吾先君孔子之世周失其柄诸侯力争道徳既隠礼谊又废至乃臣弑其君子弑其父乱逆无纪莫之能正是以夫子每于闲居而叹述古之孝道也夫子敷先王之教于鲁之洙泗门徒三千而达者七十有二也贯首弟子颜囘闵子骞冉伯牛仲弓性也至孝之自然皆不待谕而寤者也其余则悱悱愤愤若存若亡唯曽参躬行匹夫之孝而未达天子诸侯以下扬名显亲之事因侍坐而谘问焉故夫子告其谊于是曽子喟然知孝之为大也遂集而录之名曰孝经与五经竝行于世逮乎六国学校衰废及秦始皇焚书坑儒孝经由是絶而不传也至汉兴建元之初河间王得而献之凡十八章文字多误博士颇以教授后鲁共王使人坏夫子讲堂于壁中石函得古文孝经二十二章载在竹牒其长尺有二寸字科斗形鲁三老孔子惠抱诣京师献之天子天子使金马门待诏学士与博士羣儒从隶字写之还子惠一通以一通赐所幸侍中霍光光甚好之言为口实时王公贵人咸神祕焉比于禁方天下竞欲求学莫能得者毎使者至鲁辄以人事请索或好事者募以钱帛用相问遗鲁吏有至帝都者无不赍持以为行路之资故古文孝经初出于孔氏而今文十八章诸儒各任意巧説分为数家之谊浅学者以当六经其大车载不胜反云孔氏无古文孝经欲蒙时人度其为説诬亦甚矣吾愍其如此发愤精思为之训传悉载本文万有余言朱以发经墨以起传庶后学者覩正谊之有在也今中祕书皆以鲁三老所献古文为正河间王所上虽多误然以先出之故诸国往往有之汉先帝发诏称其辞者皆言传曰其实今文孝经也昔吾逮从伏生论古文尚书谊时学士㑹云出叔孙氏之门自道知孝经有师法其説移风易俗莫善于乐谓为天子用乐省万邦之风以知其盛衰衰则移之以贞盛之教淫则移之以贞固之风皆以乐声知之知则移之故云移风易俗莫善于乐也又师旷云吾骤歌南风多死声楚必无功即其类也且曰庶民之愚安能识音而可以乐移之乎当时衆人佥以为善吾嫌其説迂然无以难之后推寻其意殊不得尔也子游为武城宰作絃歌以化民武城之下邑而犹化之以乐故传曰夫乐以闗山川之风以曜徳于广逺风徳以广之风物以听之修诗以咏之修礼以节之又曰用之邦国焉用之乡人焉此非唯天子用乐明矣夫云集而龙兴虎啸而风起物之相感有自然者不可谓母也胡笳吟动马蹀而悲黄老之弹婴儿起舞庶民之愚愈于胡马与婴儿也何为不可以乐化之经又云敬其父则子説敬其君则臣説而説者以为各自敬其为君父之道臣子乃説也余谓不然君虽不君臣不可以不臣父虽不父子不可以不子若君父不敬其为君父之道则臣子便可以忿之邪此説不通矣吾为传皆弗之从焉也古文孝经孔氏传古文孝经孔氏传钦定四库全书古文孝经孔氏传开宗明谊章第一仲尼闲居曽子侍坐子曰参先王有至徳要道以训天下民用和睦上下亡怨女知之乎曽子辟席曰参不敏何足以知之乎子曰夫孝德之本也教之所繇生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云亡念尔祖聿脩其德天子章第二子曰爱亲者不敢恶于人敬亲者不敢慢于人爱敬尽于事亲然后徳教加于百姓刑于四海葢天子之孝也吕刑云一人有庆兆民赖之诸侯章第三子曰居上不骄高而不危制节谨度满而不溢高而不危所以长守贵也满而不溢所以长守富也富贵不离其身然后能保其社稷而和其民人葢诸侯之孝也诗云战战兢兢如临深渊如履薄冰卿大夫章第四子曰非先王之法服不敢服非先王之法言不敢道非先王之徳行不敢行是故非法不言非道不行口亡择言身亡择行言满天下亡口过行满天下亡怨恶三者备矣然后能保其禄位而守其宗庙葢卿大夫之孝也诗云夙夜匪解以事一人士章第五子曰资于事父以事母其爱同资于事父以事君其敬同故母取其爱而君取其敬兼之者父也故以孝事君则忠以弟事长则顺忠顺不失以事其上然后能保其爵禄而守其祭祀葢士之孝也诗云夙兴夜寐亡忝尔所生庶人章第六子曰因天之时就地之利谨身节用以养父母此庶人之孝也孝平章第七子曰故自天子以下至于庶人孝亡终始而患不及者未之有也三才章第八曽子曰甚哉孝之大也子曰夫孝天之经也地之谊也民之行也天地之经而民是则之则天之明因地之利以训天下是以其教不肃而成其政不严而治先王见教之可以化民也是故先之以博爱而民莫遗其亲陈之以德谊而民兴行先之以敬让而民不争道之以礼乐而民和睦示之以好恶而民知禁诗云赫赫师尹民具尔瞻孝治章第九子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王治国者不敢侮于鳏寡而况于士民乎故得百姓之欢心以事其先君治家者不敢失于臣妾之心而况于妻子乎故得人之欢心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉徳行四国顺之圣治章第十曽子曰敢问圣人之德亡以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎是故亲生毓之以养父母日严圣人因严以教敬因亲以教爱圣人之教不肃而成其政不严而治其所因者本也父母生绩章第十一子曰父子之道天性也君臣之谊也父母生之绩莫大焉君亲临之厚莫重焉孝优劣章第十二子曰不爱其亲而爱他人者谓之悖德不敬其亲而敬他人者谓之悖礼以训则昏民亡则焉不宅于善而皆在于凶徳虽得志君子弗从也君子则不然言思可道行思可乐德谊可尊作事可法容止可观进退可度以临其民是以其民畏而爱之则而象之故能成其德教而行其政令诗云淑人君子其仪不忒纪孝行章第十三子曰孝子之事亲也居则致其敬养则致其乐疾则致其忧丧则致其哀祭则致其严五者备矣然后能事其亲事亲者居上不骄为下不乱在丑不争居上而骄则亡为下而乱则刑在丑而争则兵此三者不除虽日用三牲之养繇为不孝也五刑章第十四子曰五刑之属三千而辠莫大于不孝要君者亡上非圣人者亡法非孝者亡亲此大乱之道也广要道章第十五子曰教民亲爱莫善于孝教民礼顺莫善于弟移风易俗莫善于乐安上治民莫善于礼礼者敬而已矣故敬其父则子説敬其兄则弟説敬其君则臣説敬一人而千万人説所敬者寡而説者衆此之谓要道也广至德章第十六子曰君子之教以孝也非家至而日见之也教以孝所以敬天下之为人父者也教以弟所以敬天下之为人兄者也教以臣所以敬天下之为人君者也诗云恺悌君子民之父母非至德其孰能训民如此其大者乎应感章第十七子曰昔者明王事父孝故事天明事母孝故事地察长幼顺故上下治天地明察鬼神章矣故虽天子必有尊也言有父也必有先也言有兄也必有长也宗庙致敬不忘亲也修身慎行恐辱先也宗庙致敬鬼神着矣孝弟之至通于神明光于四海亡所不暨诗云自西自东自南自北亡思不服广扬名章第十八子曰君子事亲孝故忠可移于君事兄弟故顺可移于长居家理故治可移于官是以行成于内而名立于后世矣闺门章第十九子曰闺门之内具礼矣乎严亲严兄妻子臣妾繇百姓徒役也谏争章第二十曽子曰若夫慈爱龚敬安亲扬名参闻命矣敢问子从父之命可谓孝乎子曰参是何言与是何言与言之不通邪昔者天子有争臣七人虽亡道不失天下诸侯有争臣五人虽亡道不失其国大夫有争臣三人虽亡道不失其家士有争友则身不离于令名父有争子则身不陷于不谊故当不谊则子不可以不争于父臣不可以不争于君故当不谊则争之从父之命又安得为孝乎事君章第二十一子曰君子之事上也进思尽忠退思补过将顺其美匡救其恶故上下能相亲也诗云心乎爱矣遐不谓矣忠心臧之何日忘之丧亲章第二十二子曰孝子之丧亲也哭不依礼亡容言不文服美不安闻乐不乐食旨不甘此哀戚之情也三日而食教民亡以死伤生也毁不灭性此圣人之正也丧不过三年示民有终也为之棺椁衣衾以举之陈其簠簋而哀戚之哭泣擗踊哀以送之卜其宅兆而安措之为之宗庙以鬼亨之春秋祭祀以时思之生事爱敬死事哀戚生民之本尽矣死生之谊备矣孝子之事终矣古文孝经孔氏传古文孝经孔氏传古文孝经古文孝经仲尼闲居曽子侍坐子曰参先王有至徳要道以顺天下民用和睦上下无怨女知之乎曽子避席曰参不敏何足以知之子曰夫孝徳之本教之所由生复坐吾语女身体髪肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥徳子曰爱亲者不敢恶于人敬亲者不敢慢于人爱敬尽于事亲而德教加于百姓刑于四海葢天子之孝甫刑云一人有庆兆民赖之在上不骄高而不危制节谨度满而不溢高而不危所以长守贵满而不溢所以长守富富贵不离其身然后能保其社稷而和其民人葢诸侯之孝诗云战战兢兢如临深渊如履薄冰非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也诗云夙夜匪懈以事一人资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀葢士之孝也诗云夙兴夜寐无忝尔所生子曰因天之道因地之利谨身节用以养父母此庶人之孝也故自天子已下至于庶人孝无终始而患不及者未之有也曽子曰甚哉孝之大也子曰夫孝天之经地之义民之行天地之经而民是则之因天之明因地之义以顺天下是以其教不肃而成其政不严而治先王见教之可以化民也是故先之博爱而民莫遗其亲陈之以徳义而民兴行先之敬让而民不争导之以礼乐而民和睦示之以好恶而民知禁诗云赫赫师尹民具尔瞻子曰昔者明王以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢侮于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉德行四国顺之曽子曰敢问圣人之德其无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也子曰父子之道天性君臣之义父母生之续莫大焉君亲临之厚莫重焉子曰不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子所不贵君子则不然言斯可道行斯可乐德义可尊作事可法容止可观进退可度以临其民是以其民畏而爱之则而象之故能成其徳教而行政令诗云淑人君子其仪不忒子曰孝子之事亲居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵此三者不除虽日用三牲之养犹为不孝也子曰五刑之属三千而罪莫大于不孝要君者无上非圣者无法非孝者无亲此大乱之道也子曰教民亲爱莫善于孝教民礼顺莫善于弟移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者衆此之谓要道子曰君子之教以孝也非家至而日见之也教以孝所以敬天下之为人父者教以弟所以敬天下之为人兄者教以臣所以敬天下之为人君者诗云恺悌君子民之父母非至徳其孰能顺民如此其大者乎子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身慎行恐辱亲也宗庙致敬鬼神着矣孝弟之至通于神明光于四海无所不通诗云自西自东自南自北无思不服子曰君子之事亲孝故忠可移于君事兄弟故顺可移于长居家理故治可移于官是故行成于内而名立于后世矣子曰闺门之内具礼矣乎严父严兄妻子臣妾犹百姓徒役也曽子曰若夫慈爱恭敬安亲扬名参闻命矣敢问从父之令可谓孝乎子曰是何言与是何言与言之不通也昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以弗争于父臣不可以弗争于君故当不义则争之从父之令焉得为孝乎子曰君子事上进思尽忠退思补过将顺其美匡救其恶故上下能相亲诗云心乎爱矣遐不谓矣中心蔵之何日忘之子曰孝子之丧亲哭不偯礼无容言不文服美不安闻乐不乐食旨不甘此哀戚之情三日而食教民无以死伤生毁不灭性此圣人之政丧不过三年示民有终为之棺椁衣衾而举之陈其簠簋而哀戚之擗踊哭泣哀以送之卜其宅兆而安措之为之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣