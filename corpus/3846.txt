太上大道三元品诫谢罪上法正统道藏三家本一卷洞玄部玉诀类太上大道三元品诫谢罪上法位六天尊言凡修上法常以正月十五日七月十五日十月十五日平旦正中夜半三时沐浴身形五香自洗临沐浴时向西南以金杓廻香汤东南左转三十二过闭眼思日光在左目上月光在右目上五星缨络头上五色之云帀绕一身青龙白虎朱雀玄武狮子白鹤罗列左右仙童执巾玉女㪚华飞仙乗骑侍卫身形便叩齿二十一通呪曰天澄气清五色髙明日月吐晖灌我身形神津内盥香汤錬精光景洞曜焕映上清气不受尘五府纳灵罪灭三涂祸消九冥恶根断絶福庆自生今日大愿一切告盟身受开度升入帝庭毕仰嚥三十二过止便洗沐五神也沐浴毕冠带衣服又叩齿十二通呪曰五浊巳清八景巳明今日受錬罪灭福生长与五帝斋眞上灵便出而入室依法行道也入室东向烧香叩齿三十二通祝曰无上三天玄元始三炁太上老君召出臣身中三五功曹左右官使者左右捧香驿龙骑吏侍香玉童传言玉女五帝直符直日香官各三十二人出出者严装关启此间土地里域眞官正神臣今正尔烧香行道陈乞所愿愿得十方正眞之气入臣等身中令所启速达上闻无极天尊太上太道至眞上帝无上洞玄灵寳弟子某岳先生某宿世縁㑹得生道化蒙三洞法师先生某所见启拔开度腐骸参以经法过泰之恩实在罔极而臣生长流俗五神争竞尘深罪秽永不自觉与罪同长山海弥积前生至今不知縁来凡以几劫逮及今日罪结天地在何簿目爲三官执举拘逮地役虽自修励而无感彻眞灵不降衆魔所伐致思念不专五神飞越常恐一旦归命幽壑弥纶万劫终天无抜谨以三元大庆吉日清斋烧香首谢前身及乎今日积行所犯天所不原地所不赦神所不哀鬼所不放亿罪兆过触犯三元百八十条三宫九府百二十曹隂阳水火左右中宫考吏之罪今故烧香归身归神归命无极天尊太上道君三十二天上帝十方大圣衆至眞诸君丈人飞天神王天仙飞仙神仙地仙五岳诸眞人玉女诸天日月星宿璇玑玉衡及地上十方无极诸灵官三界五帝三官九府百二十曹三河四海九江八极衆神灵司诸官乞赐大恩一切原除宿身今生所犯之罪以今烧香功德抜度罪根愿削除地简絶灭右府黒簿罪録度上南宫左府长生青録之中神仙度世永享无穷得道之后升入无形与眞合同第一东向九拜长跪言某今归命东方无极太上灵寳天尊巳得道大圣衆至眞尊神太清玄元无上三天无极大道无上玄老太上老君太上丈人皇上老君皇上丈人青灵上眞诸天帝君诸天帝丈人太帝君太帝丈人九老仙都君九气丈人等百千万重道气千二百官君太清玉陛下东极老人青华大神上相司马青童君金阙后圣帝君眞阳始青神人灵寳九仙君等青和玉女主仙玉郎东方无极世界一切神灵乞愿直垂大慈开宥之恩原臣身前生以来逮及今日受生所犯上不敬诸天大圣尊神东方无极世界一切神灵日月星宿四时五行风雨雷电云雾时节下不敬师父尊长五岳四渎三河四海九江八极诸眞人神仙玉女东郷诸灵官三界地祇三官九署一切神明欺师罔道秽贱天经窃盗圣文攺易灵音宣传至法贪利入身私相化授五帝无盟谋图叛逆行不忠不慈不孝不爱不仁上逆君父下杀衆生掠夺人物婬犯他妻骨肉相加门族交通嫉妬胜已争竞功名口是心非攻击贤人饮酒食肉浊注五神骂詈呪诅自作无端八斋吉日喜怒无常轻孤贱寡弃薄老人凌贱贫穷逐宠豪强诸如此罪不可胜纪积世结固纒绵不解以今烧香归命东方乞愿大慈直垂哀原赦除臣身前生亿劫以来至今身所犯诸如上之罪乞赐更始于今自攺伏从禁戒不敢又犯乞削地简三官罪録右宫黒簿恶对重根度名左府青録之中今日大庆万愿开陈谨自首谢归命天尊乞神乞仙与眞合同门戸兴泰善縁来生世世罔极长享自然毕便解巾叩头自搏各九十过止谢东方毕次起左行向东南一拜长跪言某今归命东南无极太上灵寳天尊巳得道大圣衆至眞尊神南上老君丹灵老子南极上元长生眞人度世司马司命司録好生韩君起死更生錬骨还神大圣神王万福君万福丈人太和玉女东南无极世界一切神灵乞恩谢如东方法毕叩头自搏各一十二过止谢东南毕次起左行向南方三拜长跪言某今归命南方无极太上灵寳天尊巳得道大圣衆至眞尊神无极大道南上赤帝丹灵老子太和玉女长生司马好生君司命司録南极度世君飞天眞人开度受生神王玉历注生神仙度世君万福万度万生万气君南方无极世界一切神灵谢如上法毕叩头自搏各三十过止谢南方毕次起左行向西南方一拜长跪言某今归命西南元极太上灵寳天尊巳得道大圣衆至眞尊神天皇老人南极元眞君洞阳大灵衆神生气飞眞神王神仙玉女西南无极世界一切神灵乞恩谢如上法毕叩头自搏各一十二过止谢西南毕次起左行向西方七拜长跪言某今归命西方无极太上灵寳天尊巳得道大圣衆至眞尊神无极大道西华太妙至极上帝金堂玉仙眞毋金阙后圣上相帝君玄古天师万圣道主四极眞人神仙玉女西方无极世界一切神灵乞恩谢如上法毕叩头自搏各七十过止谢西方毕次左行向西北一拜长跪言某今归命上方无极太上灵寳天尊巳得道大圣衆至眞尊神无极大道上下中央四面八方三十二天上帝太上无爲大道诸君丈人最大至尊无上无巓无极无穷普照普察无量洞明最上正眞无鞅数衆道气元始元先寥廓无端混沌无形虚无自然太上元根冥寂玄通大智慧原正一盟威太上无爲大道道中之道神明君无上无初万万亿亿数无鞅数道德诸君丈人太上道德君道德丈人无上万生君万生丈人无上万气君万气丈人无上万元君万元丈人无上万福君万福丈人溟涬天神诸君丈人新岀老君太清玄元上三天无极大道无上丈人太上三气君太上老君太上丈人太清君太清丈人太玄上一君太玄丈人中黄正一君中黄丈人太元君太元丈人太始君太始丈人太𥘉君太初丈人太素君太素丈人太虚君太虚丈人太一君太一丈人太仪君太仪丈人太平君太平丈人太渊君太渊丈人天帝君天帝丈人九老仙都君九老丈人玉历君玉历丈人九气君九气丈人等百千万亿亿万万数无鞅数万重道气丈人千二百官君千二百官丈人太清玉陛下太上玉眞君玉眞丈人五仙君五仙丈人九灵君九灵丈人太清十二眞君十二眞君丈人二十四神君二十四神君丈人太清三十六眞君三十六眞君丈人五气君五气丈人隂阳生气君生气丈人上上太一君太一丈人皇天太上帝皇天太上丈人无极太上元君太上元君丈人太一君太一丈人神寳君神寳丈人眞寳君眞寳丈人天寳君天寳丈人灵寳君灵寳丈人元神君元神丈人元眞君元眞丈人元灵君元灵丈人皇老君皇老丈人南极君南极丈人黄神老君黄神丈人黄老君黄老丈人太和君太和丈人太上皇眞道君诸君丈人上古天师君天师丈人三师君三师丈人万道父母万德父母天地父母神仙所出神仙所聚东王公西王母日君月夫人五星君五星皇妃璇玑玉衡九星眞君衆仙眞人圣父圣母神仙玉女上方弥罗比天无极世界一切神灵乞恩谢如上法毕叩头自搏各三百二十过止谢上方毕次左行向东北日宫三拜长跪言某今归命日君夫人日中皇华洞明太光童子丹霞玉女日中诸神仙乞丐原臣受生所行罪负上触天光生死殃对并蒙赦除身得光明与日同景长享无极受福自然毕叩头自搏各三十过止谢日宫毕次起左行向西南月宫七拜长跪言某今归命月君夫人石景水母圎光童子散辉玉女月宫诸神仙乞丐原臣受生所行罪负上触天光生死殃对并蒙原除身得光明与月同景长享无极受福自然毕叩头自搏各七十过止谢月宫毕次左行向北九拜长跪言某今归命诸天星宿璇玑玉衡七星北斗九星三台五星夫人二十八宿周天三百六十五度星中大神星中眞皇夫人灵妃神仙玉女乞丐原臣受生所行罪负上触天光生死殃对并蒙原除身得光明与星宿同景长享无极受福自然毕叩头自搏各三百六十过止谢星官毕次左行向东岳再拜长跪言某今归命东岳泰山青帝大神飞仙眞人神仙诸灵官名山大泽一切神灵乞丐原臣受生以来所行罪负上触东岳名山大神元恶之罪并蒙赦宥削除罪简名上仙録得与大神交友自然毕叩头自搏各二十过止次向南方再拜长跪言某今归命南岳衡山赤帝大神飞仙眞人神仙诸灵官名山大泽一切神灵乞丐谢如东岳法次向西南再拜长跪言某今归命中岳嵩山黄帝大神飞仙眞人神仙诸灵官名山大泽一切神灵乞丐谢如东岳法次向西再拜长跪言某今归命西岳华山白帝大神飞仙眞人神仙诸灵官名山大泽一切神灵乞丐谢如东岳法次向北再拜长跪言某今归命北岳恒山黒帝大神飞仙眞人神仙诸灵官名山大泽一切神灵乞丐谢如东岳法谢五岳毕次左行向北方十二拜谢水官言某今归命扶桑大帝旸谷神王洞源洞渊清泠大神三河四海九江水帝十二淮济河伯河侯河中二千石清河夫人水府神仙一切诸灵官乞丐原臣前生以来至于今日所行罪负无数愆目触犯水官元恶之罪乞见原赦今日烧香首谢大神归命归身乞得生活免诸罪根削除水简縁对上名生録神仙簿中长享无极与道合眞叩头自搏各二百八十过止谢水官毕次向北三拜谢三寳神经长跪言某今归命太上无极大道至眞无上三十六部尊经三寳灵文神仙图箓符章自然天书金书玉字侍经玉童玉女三部威神乞丐谢如东岳法毕叩头自搏各三百六十过止斋竟言功法衆官一时东向长跪叩齿二十四通称所受官如具稽首再拜上启太上无极大道太上大道君太上老君太上丈人无上玄老十方无极大道道德衆圣天尊至眞太帝天帝天师君灵寳监斋大法师臣等素自凡愚不以秽贱好道乐仙谬受法任得腾景九玄志竭愚短自効毛髪共相𢹂率以今月如干日某时于某郡县郷里中建立斋直烧香诵经思神念眞如干日夜某时行道请谢修行事竟所启上清三洞飞仙天仙地仙五方天兵骑乗及侍经侍香玉童玉女灵寳官属监斋衆眞五岳四渎四方监察眞官灵仙谒还眞宫进品上仙加爵帝秩随品署眞当如太眞之仪令臣等求道得道求仙得仙令臣等分形变化七十四方三元下降降致緑軿飞行上清腾景九天日月同晖三寳齐轮惟蒙至圣监映丹情臣等学法未备俯仰之格斋法难精不合仪式进止犯科爲四司所紏五帝所执千愆万罪乞蒙赦贳哀原未悟不见罪罚臣等身中五体眞官随功上诣玄都受秩事竟还臣等身与臣同升飞行太空谨上启闻伏须告报臣等诚惶诚恐稽首再拜谢毕左行还西向东三上香呪曰香官使者左右龙虎君捧香驿龙骑吏当令臣静室斋堂生自然金液丹精百灵芝英交㑹在此香火前令臣得道遂获神仙举家蒙福上下受恩十方玉童玉女侍卫香烟传臣所启径御无极太上大道前天尊言其三元品诫谢罪上法三元宫中隐存形神精思罪根修仙上道学士一歳三过行之行之当令心丹意尽神形同苦无有怠倦感彻诸天三元削罪于黒簿北帝落死而上生三官保举于学功太玄记録于上仙夫求道者非苦不彻非丹不感非勤不获非功不得非志不克非心不成也当使形劳于始神懽于终终得无爲克入自然罪滓之人贪翫珍寳见世之懽一时之荣岂知有终终归于苦涂炭三宫长沦万劫何时得还故贤愚各尚志业不同愚者贵始贤者重终愚智相殊岂可言哉天尊言夫爲学者身经三元上吉之日香汤自錬沐浴五神则气澄形正神爽结眞体不受秽气不受尘三关清虚万邪不千三部八景洞明身中服御导引五府生薫内外充溢悉得成仙上士飞腾驾景乗云中士隐化坐在立亡下士灭度转轮圣王灭而不絶终得神仙其法髙妙微难可胜今以相告勤爲用心道君稽首伏受要言天尊言夫爲积学未得道者皆由己身负其宿对三官所举九府所执百二十曹左右考官文书考逮恶根不灭邪魔侵伐致五神争竞身犯不觉罪秽日生神眞飞越虽见衆法而罪根不释徒爲劳心至死无获今三元大庆开生吉日诸天回驾衆圣同集推校生死功过録籍道法普慈爱民育物见其罪者名入死目终劫相牵永无解脱学而无益甚可痛焉今开紫阳玉笈出三元品诫谢过上法以度学者成其功德宣告天科各条学士未得道者功过多少咸使有心承受大法落灭罪簿上名仙録于今更始普告诸天无髙无下无深无逺无大无小无穷无极无幽无隐无音无响冥寂玄通大智慧原三宫九府百二十曹一切神灵莫不承奉于是诸天大圣衆无极尊神太上道君一时长立举手告衆弹指称善是时天尊开大宥之恩诸天男女始学者莫不恭奉修行大法皆即受度身得神仙白日登虚上升帝宫其有善心信向之人敬而奉之皆得开度转轮生死不经地役功成德满并得仙道位齐飞天游乎十方也天尊言夫以三元上吉之日修行三元品诫谢罪之法则三宫九府右别録籍五帝保举列名诸天衆眞懽喜万神开宥宿对披散罪根普解三㑹感彻三宫九府百二十曹考逮削落黒简断絶宿根勒名左契青録之中万灵侍护三界司迎妖魔降伏千灾不干道眞自生克得神仙太上大道三元品诫谢罪上法