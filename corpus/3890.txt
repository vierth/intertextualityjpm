上清骨髓灵文鬼律正统道藏三家本三卷洞玄部戒律类上清骨髓灵文鬼律序陶八受上清大洞箓行天心正法邓有功撰闻书曰天道福善祸淫又曰天命有德天讨有罪夫善者必福之淫者必祸之有德则在所命有罪则在所讨此天之道也天之临下岂特明之于人爲然哉虽幽之于鬼神其不尔是故神有功于国与民者莫不载之祀典而秩祭之乃若邪怪之鬼物爲祟爲厉爲祅爲孽扰民害物者莫不有以治之则其爲患可胜计耶此上清骨髓灵文所以俾付正直者使之以奉行也其目有三曰鬼律曰玉格曰行法仪式合而言之通谓之骨髓灵文也鬼律者天曹割判入驱邪院北帝主而行之玉格并行法仪式者玉帝特赐驱邪院以掌判也其要皆所以批断鬼神罪犯辅正驱邪与民爲福爲国御灾者焉臣窃见玉格之文寻常法师只以口传而行法仪式又隐而不谕故灵文因此散缺所存者鬼律而巳鬼律虽存其俗师不能深晓其意加之传写讹谬文理舛错遂致废缺只以符水治病多致诳惑岂不负高天之意哉盖灵文五十六条者尊一于北极总领包括天地隂阳五行之数杀生之理以邪克正者罔不隷焉玉格仪式六十四条若八卦生生无穷之象也鬼律配玉格正条一十六合七十二即气𠊱所摄也有所行邪即付泰山七十二司缺其一则法不全而司不正矣是则以道爲法之体以律爲法之用鬼物邪气之所干必体道以正之故曰正法也行事仪式四十八条以三十六表三十六将余十二时神常置左右摄归一身故曰行事仪又以身爲一眞之舍动爲仙化静与神黙岂非自然之妙耶臣尝䌷绎鬼律窃见其文详悉精致推原其本则祖仙饶洞天初爲府吏用心公平执法严正断狱不枉衆心惬适昭格干象灵光下烛地藏爲之开辟而祕文出见即斯鬼录之法实皇天之所赐也祖仙洞天以谓天人虽异理则一致即倣以国家法律参校深得轻重之意而定其刑罚之例然则鬼神有影响而不可执着无所施其鞭扑有罪犯则苦役之故酆都律言鬼以负山之劳龙以穿池之役则若是之有徒役也女青鬼律云当天圆三帀则若世之有流窜也九地律云无上灭形则若世之处置也玄都律云分形散影即若世之法外也以此行于世间断治鬼神最爲详宻臣夙縁幸㑹上觏眞科遭遇名师得以传授十数年间尝于洪州西山玉隆观江州庐山太平观南康军简寂观舒州灵仙观博求妙本前后所收上清鬼律共五部校对讹舛一依旧本排定编次鬼律七门五十六条玉格十六条行法仪式四十八条总计一百二十条分爲三卷逐一勘当纎悉周备遂以所得新故之文焚上天阙申驱邪院等处继获报应分明更无遗缺是谓完本若乃只自奉行隐黙不传于世则其功未广恐违天意而贻隂谴也是以缮写投进抑尝闻昔之以道御天下者其鬼不神非其鬼不神其神不伤人以至两不相伤而德交归焉然后爲盛治之极致岂不伟哉伏惟皇帝陛下操至权而独运斡万化于不测百神受职庶民安堵则驭之者固自有道矣臣且区区以进此者非特欲乞颁行四方以广其传庶几天下法师皆得完本依此行持使遐邦僻邑祅邪灵怪皆不得以伤人是亦少禆陛下道化之万一也臣谨拜手稽首而爲之序上清骨髓灵文鬼律正统道藏三家本三卷洞玄部戒律类上清骨髓灵文鬼律卷上紫微宫使日直元君饶洞天定正受上清大洞箓行天心正法邓有功重编法道门诸行法官乃阳行隂报并依式岁考功绩如能止邪抑非治困拯危度死超生含灵受赐解除怨仇者依仪迁职如傍循私曲随恶长姦者许三官紏察以闻当议重行黜责诸发遣文字危急行札子限当时次紧牒城隍限一日次申东岳立狱催鬼神限二日常程给限并不过三日辄有留滞半日杖一百渉私故徒一年情重者加一等在道阻节者以其罪罪之诸应管东岳差到神将吏兵三年一替并具劳绩过犯报本岳考察赏罚仍于去替一月前预差替人应替不替不应替而替者杖一百有故者勿论诸神将被命报应稽迟者杖一百縁事害人受赂者徒二年天兵将吏仍具所犯因依奏闻诸行法事有不便者不得擅行攺易即时奏请以俟报应违者徒二年非行法官辄千预者徒三年诸差使鬼神不任职误取生人魂魄或令发狂致疾者流一千里因而害人性命加二等毁法不遵者处死诸行法官所至许带符印随行在处称行司应有须索唿召将吏等辄违戾者徒一年干仙班者具事因奏闻诸承受文字遗坠者画时经驱邪院自陈检㑹别行仍责限追寻不获者杖一百限内寻获与免罪诸鬼神应送所置辄违而不徃者流三千里累犯者处死诸神将吏兵等因追摄鬼祟残害受赂者徒二年若隐芘纵令逃避者以犯人罪罪之若罪人在坛显验通露后忽因事身死者具将吏所责情状奏闻诸神将名山大川城隍社令及三品神衆凡遇承受驱邪院文字并须验认印记严谨护持速具报应辄有轻易者徒二年诸鬼神等受驱邪院发遣经宿不离当处者一日徒一年十日加一等罪止徒三年诸邪祟经驱遣而六甲土公司命等神辄隐藏不发去者徒三年因而害人性命者流三千里天曹降旨留住者勿论诸民人有事告诉行法官受接不行虽行而苟简及妄入鬼神罪目者杖一百不候告而别指事故行遣者非诸当职之神辄与民人妇女私通者流三千里情理重者奏裁如地分鬼神犯者加一等诸鬼神无故害人性命及偷盗人间财物不受咨恳被捉者处死所属城隍土地等故纵者同罪失觉察者杖一百诸被使鬼神不即时徃干者杖一百紧切事干人命徒二年因而至死流三千里受敕符违而不去者处死诸蝗虫旱潦天霜雪雹害民稼穑本地分神衆不能救济驱邪院差将吏同力止絶违者杖一百事干天曹时行年灾许具章表奏闻诸神将吏兵应使而不使不应使而使者一人杖一百十人加一等罪止徒三年诸救济民人疾苦合用干碍神鬼唿召辄不到者流三千里虽到而不协心搜捕干捷者徒二年天府差干他事者勿论诸天行疫疾令人患疮肿走痛之𩔖隷十二年王子统行所主鬼神受驱邪院遣除事合遵禀天曹拘收者即时报应具奏上界违者杖一百诸山川土地司命城隍受命搜捕邪祟辄有违滞故纵于经历地分害人者直送东岳处断主者失觉察杖一百诸提举城隍社令有过者具奏北极取㫖三官紏察关驱邪院施行诸方境内遇年灾大疫损伤人民牛马畜兽之𩔖被吿即关年王神收毒仍奏知上界违者杖一百诸囹圄久淹受苦之人所犯非辜实负冤屈诸处雪理不明即委当处城隍狱神显谕推勘官吏省悟实情立爲委决违者徒一年如囚人实犯隂谴者勿论诸神将吏兵辄离行法官者杖一百遇有急阙许于近便神祠差借兵不得过五百人干办讫犒赏推恩申奏所属录功诸鬼神承受天府委干稽留不行五日杖一百十日加一等罪止徒三年有缘故者具奏天府太甲门诸林谷祅异累害人者处死所部鬼物非过干累及者送东岳处分应干经历地分不觉察杖一百同情犯者罪亦如之诸林木散大爲人钦仰立祠祈祷无福报者并除之因立祠而不爲害善能兴福于人者听以有无功绩奏闻违者杖一百太戊门诸地气所产育养之物遇灾年须出生地毛如鬼神无故出入别兴风雨而因损伤稼穑害及人命者并流一千里仙官拘执六地犯者具奏天府诸神鬼盗人财满千钱者流二千里不满千钱徒二年若常住供献之物不以多寡灭形诸地分主首故纵邪祟于部下爲害者关日游神吏誊报违者杖一百诸掌文字管摄邪魔差当日功曹将吏承受有稽迟投至不明磨擦损汚者杖一百私拆封角视者徒二年奏书有漏泄遗坠者流三千里诸鬼神妄摄人魂者流三千里因而致毙者处死诸神鬼唿召不至辄违慢不恭者徒三年诸鬼神非摄受于人世不得与生灵混处违者杖一百如妄假名目邀求祭祀者徒二年切害者送东岳处置拒捕者处死诸鬼神无故在人家潜伏妄兴妖祟爲害经宿不去者杖一百五日加一等罪止徒二年被命遣不去者处死诸人间染疾旬月淹延不退梦寐与鬼魅交通者委所居地祇具事状申东岳诛灭违者杖一百诸驱邪院官行天符委山川地主收捕鬼祟不即力干违慢者徒一年正一门诸称水者不以大小浅深善能滋养稼穑而不随时者许九江水帝察其功过保奏违者杖一百诸龙神在江河湖潭湫水有所主者谓之主正则祠之若因大风雨无故非理出游害人稼穑者徒一年妄邀祭祀者徒二年掌水司引水因漂溺田屋苖稼被害及五十家巳上者流三千里不及五十家徒三年灾年时行地分变异者勿论仍具表以闻诸龙神鬼主江河污流去处若故曲邀舟车祭祀者徒二年妄兴风雨翻䧟田屋至伤人命一人流三千里十人处死十人巳上灭形干涉湖潭主守并同罪本地分不紏者罪亦如之诸隐伏神鬼合起两泽不急救旱救苦水主同情隐匿不爲放露者并徒三年亡祟门诸亡者有怨于生人曾经地府陈理未结絶而擅于人家作祅异尅害他人侥求功果爲报虽非损人命而动烦立狱仇对平人者关地府灭形诸无道邪祟隐显形影放火撒血引弄家畜之𩔖惊犯生人者流三千里至害性命者处死诸鬼祟放火在人居室或笼柜中烧𤑔财物舍宅及十戸者处死不及十戸徒三年送酆都重役地分知情故纵不紏者流三千里诸伏尸鬼怪古物精祅一切无名之鬼妄託不系籍身死辄停世间不去者徒一年妄假威势曲求祭祀陷害生人流二千里地主者知而不紏同罪诸鬼祟伤害生人因追捉藏伏者徒三年拒捕辄与吏兵鬬敌者处死诸孤露无主邪鬼假于新死故亡之便缠绕生人有所求者流一千里伤人命者灭形委是家亲眷属逐时有阙祭祀因而作祟者以肴馔祭享善功爲报化谕遣退若受祭享福力后依前爲害生人者送东岳于下鬼籍中拘条国祀门诸国家不载祠典神鬼妄兴祅孽诳惑人民辄爲祸福者流三千里曾伤人命者灭形诸鬼神虽不载祠典而能福及于民者当考功绩以闻推恩若自矝其功而辄便妄以祅异于人兴疾疫须求祷祀而不退者徒三年至伤人命者流三千里及十人处死十人巳上者灭形诸里社本界神祠水陆二路见系阳界灵感该在祀典不得受人间曲祀及不得受人厌呪生命违者紏察申三官当议重行黜陟诸祀典福神有害于人间者具所犯奏取敕裁诸朝列功臣名贤因立庙祀后有害于民者立便遣之违而不去关东岳并具所犯奏闻飞奏门诸急切飞奏限两时报应若违时不报或因誊奏有失者并杖一百仍许再奏𠊱报施行如驱邪院悮报因而违者勿论诸奏书紧切限一日次紧限三日常程限七日报应皆用引札通落须经历地分护送出界辄邀拦拘滞者一日杖一百十日加一等罪止徒三年若情理切害者并具事因奏闻上清骨髓灵文鬼律卷上上清骨髓灵文鬼律正统道藏三家本三卷洞玄部戒律类上清骨髓灵文鬼律卷中紫微宫使日直元君饶洞天定正受上清大洞箓行天心正法邓有功重编玉格正条诸应本院官法服星冠朱履非行持伏鬼魔者不得披戴违者徒一年不因法中事仪以劳鬼神者徒二年诸应本院官法职乃上清玉籍补充统摄三界邪魔所受正法中诰箓并以黄花帛上朱墨间写装严卷轴给付讫本师吿谕戒行动切应系法中祕语灵文口传心授不得隐落违者三官紏察诸法官若善能传授正法与有道之士行持救济生民有感格者岁许具表章奏陈当议不次推恩诸应选人材可保奏而不奏不可奏而奏者并徒一年未经奏陈辄传印诀者罪同上百日内本师自觉举限内不首陈罪亦如之诸应奏名后不依师旨及有违背事仪者徒一年情理切害者本师具实吿奏先灭一身后罪九族诸应有道士吿传正法以救民人主师图其财利辄生艰阻者杖一百妄受货止一匹徒一年十匹加一等罪止徒三年仍降两资法职不满一匹杖一百馈送酒食亦同诸行法官每岁拯救危笃病及二十人转一资二十人巳上依仙班格陞职功行迁转法位奏闻若人间吿诉不爲受理画即救济并妄迁补法位不实者并徒一年诸奏名人未奏诈称法职者徒二年已奏而报应未下保举审察不当即议重奏不俟报而妄称师弟各徒二年诸新𥙷本院法官习篆天心符文星斗印诀纲歩之𩔖以金玉香木板书习了画时以香水洗脱弃于长流水中违者徒一年诸以正法妄传非人而希求财利或得财而中悔不传者并徒二年假以他法影应爲正法传之者徒三年诸以正法鬼律示非人或假借倩人传写侮翫不恭与非行法人持论泄漏诀目者徒三年以法示翫鬼神者徒一年故令他人以法陷鬼神者徒二年至死者流三千里不具威仪精洁观读者流二千里诸奏上清表章词文关直日功曹通落东岳文书付沿路土地收捕鬼祟差本院神将吏兵告奏事定轻重行遣如合奏而不奏不合奏而奏者巳上并杖一百诸正法天书祕箓符传授与人者许誊写故本藏之名山大川龛巖石匣中法官敕诰符文经转资尽将巳前所授者皆焚化置之江湖中止得留见任官文书如不烧化以故法衣裹复投于江河内篆符替下笔墨朱纸砚水道冠法服诸般应替之物尽火化沈向水中或埋在洞府石室之内巳上并以诀法藏之违者徒一年诸传度正法听以甲子庚申三元八节五腊本命日奏名跪受劒印诀目笔砚朱墨法具皆祭而用之镮劵质信器具金银等物炋镕售钱置供献拯济贫人不得入已侵使违者徒三年诸行法官急速去世者豫显异境此乃上天吉命遂使卒然而去无者即是有司追取证对不明事宜令嗣法亲眷速以符吿敕牒法服焚爲灰投长江关水官递与其人幽司遵行违者徒二年诸法官功行果满被召者法体二上三下如地虫行耳有风声目无神光天柱不起天鼓不鸣便穴肾堂皆痛神气自涌泉穴透出顶门即便以诰箓符印函藏一处更新衣法服端坐遗嘱嗣法亲眷讫蜕去前有瑞云仙仗迎引直赴洞府授仙官领职治事若法体觉知不能支持当处土地宠助嗣法亲眷依上法函藏违者流三千里情理重者处死上清骨髓灵文鬼律卷中上清骨髓灵文鬼律正统道藏三家本三卷洞玄部戒律类上清骨髓灵文鬼律卷下陶九紫微宫使日直元君饶洞天定正受上清大洞箓行天心正法邓有功重编仪诸应正法鬼律文篆并以香箧綵囊巾笥贮之遇检阅存神结界入静方得开卷不得过五行祕之愼勿令鬼神盗观诸善民能驱邪辅正实有济物之功者收录奏名传度正法补职受位诸应院中法具未经奏祭者不得擅便私用诸应传度弟子肘歩投师师昇坛说戒露剌饮丹分镮破劵以誓盟言次与诀目符文宣示眞诰跪授官职印劒之𩔖师启白上圣落三尸于四体释万罪于九玄关报所属行持上合天心诸应神将吏兵明受报应到院讫以酒食钱马犒设常守本职准备驱用不得私使诸行法官经过有神祠处搯天丁诀鸣天鼓集身中灵官护法将吏随行以布威仪神自畏伏诸应法官早朝取服旺气作用奏书设醮不得烧乳香诸应世间人命禀天注寿禄如经本院拯救所病不起即是数尽劫终此即不可行移文字必爲虚设诸应拯济世人行遣文理不得繁杂可直言至诚之事仍声说前人性命系系天司夺禄减筭乞不在今来所陈之限明乞报应诸授披诉狂邪祅怪者法官变神受词押印遣行诸应醮设许奏三清玉帝钱马外非时不得辄有䙝渎焚奏钱马先以鎭信綵缯同化差功曹直符赍送诸应醮奏于三清玉帝位傍列採访使者一位余位不得近帝座诸应入靖烧香行事修写法中文字先以斗盖勿视凡目诸被吿诉致死而来唿煞者以㔶盖鎭之诸应治牛马六畜温者问所损过数牒年王神驱之诸应授质信量其至诚收售之价钱爲三分许用一置供献一施贫者一即赡道诸立狱治病移文不伏者并摄囚治之诸应魅乱发魇心肾虚困者施符箓吞佩鎭之诸应治小儿惊呌夜啼安家灶檐神四天王飞天捷疾神以三光符治之诸应行法官逐日拯救世人合用赡道之费无受民贿自然上天赐禄遇阙即上章表言诚自有隂助更无乏少如辄受民物则世用不敷诸人家灶铺营业被邪厌闭者以三光符遣神治之诸应修造营葺之𩔖牒太岁安抚所辖土公等神无令兴害诸应有怪异于陂塘堤岸以至修筑不常非时爲害损坏者要当处土地驱逐离彼仍以三光符鎭之违而不去者依法理断诸遇瘟疫流行人罹疾苦依格札委土地等神外牒年王神收回毒气合飞奏者本院官禹歩变神黙言口章以闻诸孤民不宜男女贫无嗣息先以法退三刑六害星仍以箓佩诸应世人所居不利隂阳不和上下尅害连年困笃累岁迍邅者授之以正箓诸传度正法官受戒仪云夫道行己而爲人所以能化其道者寔由心之正也正心而明可持心以度人人无不正也故万法因心而生因心而化能正己之心上合天心则未有不蒙其正焉行己之道以正其邪而邪莫不由伏焉然邪曲之行况因心之不正而爲外物诱之因外邪之所蔽而内有所不明则正性缺然而昧邪驰骋畋猎令人心发狂是爲外物蔽之如饮酒之荡正性色慾之汨眞情财利以忘仁义爱恶以成是非皆缘情而迷至理是谓大患仍协三恶业结三官因兹所见三界不息而沈滞不休也且不杀者仁也不盗者义也不婬者礼也不欺者信也不惑者智也六根七情十恶之愆宜须戒之不养父母不敬师友不念孤㓜不报国恩不施正信不识上下切宜戒之不能束敛身心敬畏天道学太上法自利利人化道后昆信服师友遵奉教诲不侮先觉不轻信义不爲悖逆不枉贿赂不违天背地一以不遵罪不可逭道法不神一身受殃九族同罪当须归投无上道无穷法无量衆发此大誓方可传付上清诀目佐天行化助国济民治病扶危驱邪辅正宜对大道阖座高眞心念口言自今日始常怀誓盟永不忘失稽首顿首感激之至诸应治事量其轻重行持不得妄动神将吏兵如接押辞状画时行遣勿得妄入鬼神之罪诸应传度正法以法中用日设醮一座名曰传度醮奏献钱马一百二十分以章醮仪中圣位列献如数内减半奏者从之吿报天地受举官保明状讫依法付嘱符诀官吿眞箓之𩔖关报东岳割移名籍附天曹原赦九族出离幽冥超昇生界登坛节次行事并依本法诸应驱邪院行法官并称都大统摄三界邪魔事初补右判官次右大判官次左判官次左大判官巳上并谓同管勾院事次功格高者昇入仙班补爲都天大法主同判院事次加九天金阙大夫次水部尚书次木部尚书次土部尚书次金部尚书次火部尚书次或救大害功行优甚者递相转补次紫微宫使日直元君又一年内能驱灭分野蝗虫灾怪持法除去者加九天金阙御史又一年可发志愿自于名山建立坛场投词献章上祝人君万寿实有验应者加金阙上仙侍中又一年自了性理出于物外提拔羣迷出离五苦亲诣南曹添注主圣臣贤九族生天万物受恩者加紫府上相次玄都大相次太玄上相次太极上相次金阙上相又一年通证大道无穷不执文字指喝有验能治江湖河海蛟龙作害山崩派决实有利国济民馘除大孽之功者加无极上相巳上自曰直元君至无极上相计九位迁职者合授上清九等大箓方许入此宪格余职并依诸仙官以三元爲首洞神巳下转行初下元一品仙官次知北极驱邪院使中元一品仙官判北极驱邪院次上元一品仙官判酆都使巳上有功行果业次第迁转身登金阙侍列三清诸应发三清玉帝北斗三光符行事官变神上奏具所请事因称臣今准式付发遣愿如臣言祝毕即便给直符使符到奉行诸应行法官出入常存领六丁四直土地监印力士等神随行以法嘱之无令失事诸行法官朝上帝驱瘟邪断怪祟须先戴三台北斗变爲驱邪院使诸朝见上帝奏请毕即诣天枢院部领四天王十二大神八金刚六丁六甲天蓬天猷元帅火铃将军五雷风雨神直出天门诸立狱须奏闻申泰山具事仪称述巳于某月日于某方立建天狱奏上帝言五斗狱式诸造驱邪院印方一寸八分以金玉爲之篆以天文召六丁六甲使者结界守护置讫以红朱傅印面上先闻上界次同所授官花押字様关东岳照㑹讫方得使用诸篆天文符箓以天德月德水六丁六甲之笔黒帝墨太阳灵朱五龙寳砚一如传度法诀收取奏上界讫方得行用诸应伏兇勐鬼神切要委差神将仍左右掐局邪诀又以左右斗盖之己身宣敕云汝过罪已䟽之吾以救民爲心诸应奏醮爲人禳灾先奏星宿眞君科状后坐称弟子禳灾集福延龄命素代戹衣禄虔诚置备知鉴达诚诸应上清罡歩念斗呪至天罡住便弹印诀却用天罡印指出若以符中呪唯是斗以贪狼星起之诸祭神以春夏秋冬四季六甲等日记之春六甲夏六丙秋六庚冬六癸日于门戸外以斋果香枣汤三分供养三界直符四直功曹一立土也先𠤎土也钱后具述情意云吾奉玉皇敕佐天行化助国济民凡行符法断絶爲祸邪祟治病扶危作福祈祥皆凭使者通达上下诸位圣衆今日赍备酒果钱马以伸醮礼伏望使者恩慈大布威光特垂灵祐次三上酒化钱念呪誓功曹云吾闻夙修大道令作至神莫不以功行居先救民是切故显幽赴冥出水入火变现千途威通万状荷戈挂甲负鼓擎钟出没纵横来去无碍邪魔闻之胆碎病者见之安宁吾以正法降魔用汝威灵伏助收伏鬼祟断絶祸源福及良民功归善道今以祭礼略报神勲少谢功勤深劳戮力伏请各各醉饱誓神将文汝等各宜醉饱酒饭整肃威仪具严天戒祗畏帝命奋威武之柄致平定之功嘉绩有成明敦响答奉咨东岳差来神将吏兵衆素韬神武夙藴机谋闻望清严仪德英伟响应鎭岳之命来专讨伐之权震动则兇魅裂形眦䝽则风云变色灵戈所指大恶无前辅国救民济时利物推心事道宜莫好功当院早膺仙诰素被道庥误叨天吏之权惟借至神之祐上则鎭身保命学道事天资我身眞冀膺天爵中则显扬圣化昭布隂功推此威灵愿成绩绪下则救人利物冶病去邪诛翦兇祅粤隆福泰庶使累成善效响应幽微德着而汝等同分其利功成而汝等共享其荣尽举当世之便宜共望正法之超冠利而不害威而有惩凡事亏中失顺害物违天致讨行诛芟邪辅正以神功而胜凶德以妙化而胜姦谋其何以当人孰能御惟尔有神辅我大道急急如律令诸应神将吏兵以法诀付嘱常当守护行持正法榜式北极驱邪院当院见管押将吏兵等系奉玉帝敕命差拨赴本院护法行化助国济民救度羣品咸归正道切虑不知本院有天印方一寸八分或方二寸一分或方三寸或方五寸管辖天兵百千亿万垓印篆一毫一纹容隐三十六万垓兵将随吾印转邪魔闻之胆碎病者见之安宁上帝赐之力士捧擎从吾所行印中兵将百千亿万垓来徃如风无形无迹变化不穷隐吾印中召之则至或见大身徧满虚空头戴崐崘肩担日月手把帝钟足踏夔龙或见小身入微尘中于丝发内视大威通护持正法千变万化救度有情不自伐功玄妙之力道法无穷切恐所管神将吏兵等不知有此法今故意违慢遣汝受罪不轻当院今将天兵将吏岳兵将吏分屯番次准备缓急使唤如闻当院唿召急须速至如不系当番或不唿召并仰潜隐六合之内自隐自伏具下项一天兵将吏等常切准备唿召如不唿召不得擅离天界南斗天兵三千六百人黑杀神兵五万人北斗部兵将三五部兵将正一部兵将放光部兵将天丁衆神力士衆神金刚衆神大明衆神飞龙骑吏一千人斩龙骑吏一千人决龙骑吏一千人统兵助法神将二员一泰山差到兵将仰分作两番每一日一替参随当院行法官出入遇有急速干事不在此限仍只得于本院安泊无辄慢易仍委自统兵助法神将常切提辖统兵神将一员助法神将一员马歩兵若干人右件兵将神吏等今出榜晓谕仰详前项指挥遵依奉行如稍有违必无轻恕汝等有功即当赏犒具奏上界赐之恩果的无虚示各宜知悉某年某月某日榜具衔位姓押弟子投师传法词某州县乡坊村里住姓某右某本命年月日时生所属北斗某星君谨赍黄金九两金镮一对命素一端以代质信青丝四两以代翦发丹砂七两以代㰱血捧诣法师某门下求授天心正法意欲助天行化爲国救民以某窃观浮世之数常忧危脆之身愧除害以不能思兴利而无术操修旣怠惶恐且深岂期多劫而来以庆今辰之㑹伏闻某人不掩玄都之路特扬太上之风抱行持一法之心增光道教垂拔度羣生之手拆破尘笼愿持枯朽之根上赖栽培之力其于行已岂敢爲非苟忘教育之恩甘受沈沦之苦轮回得度竭志奉修玄运相逢尽心报答伏望某人大开慈造少鉴微诚尘渎之词乞垂悯念下情无任望恩之至谨词某年某月某日弟子求保举师状某州县乡坊里住姓某右某昨于某年月日具词躬诣上清法师某人门下求授天心正法一部志愿助天行化佐国救民治病扶危断絶邪祟巳蒙许赐尅日奏名奉命依法访寻有道名师保举传授窃念某生身幸处于中华存心久栖于象外寻师屡访于知已倾诚始遇于明人比者伏惟某人得法至精兴扬大道救民极切拯济殊深某谨投某人愿求保举傥蒙收录则某岂不坚心尅志镂骨铭骸至愿修行上报提拔之赐不胜幸甚谨具状告闻伏𠊱法㫖某年某月某日某处住姓某状新授正法人给板符铁券式敕三台门下驱邪院右判官某人行持天心正法事准玉帝敕赐汝仰依教行持除邪辅正利济羣生阐扬大道动合天心愼勿邪婬欺滥恭孝二亲敬奉师长和睦六亲勿随势利无传非人若不依从令汝临事不神三官考录功过依法赏罚者唵吽吽衆神稽首邪魔归正敢有恶逆碎作微尘太微上帝敕急急如律令四天门王八大金刚五部大轮王十方护法神四天三界符箓内衆星都大神仙六丁六甲玄武大圣天丁力士风伯雨师五雷使者五岳圣帝四渎大王洞府名山宫庙五道等神天兵将吏岳兵将吏等宜各依准上帝板符铁券常切护助诛灭邪魔去病除妖其兇勐邪神辄敢违戾碎如微尘奉敕符到急急如律令右以尔忠厚之资粹和之质深励趣眞之志坚崇济物之心须戒券以修身协眞言之美讃尚宜知悉某年某月某日具保举传度师衔位姓某奉行三天扶教大法师正一眞人静应眞君张道陖新授正法人补驱邪院官吿式敕三台门下据驱邪院某官姓某保奏某人禀性纯素守善存心每崇奉于高眞常归依于大道颇有助国救民之志愿欲传授天心正法符箓保身护命佐天行道利济羣生某人年若干岁甲子某月日时生上属北斗某星君躬俟俯报者惟三天正法万道同归矧吾言之易行岂汝心之难勉宜补北极驱邪院右判官同勾院事准式以闻右牒奉上清玉帝敕符到奉行某甲子年月日具传度法师全衔姓某诰行三天扶教大法师正一眞人静应眞君张道陖新补驱邪院官受法报应谢表式具位某诚惶诚恐顿首顿首再拜上言闻大道无形育包万化上德不宰运斡三元庶彚咸彰最灵居首不二之法非离乎本守一之要盖出于诚自顾凡材获参仙品诚惶诚恐顿首顿首恭惟玉清圣境元始天尊上清眞境灵寳天尊太清仙境道德天尊开天御历执符爲九百九十九亿万之道君辟地赤明龙汉乃十号十眞百灵源之经寳三天正法五帝眞符布化降祥垂光应物居凡贱叨奉至猷获脱尘寰喜厠仙籍敢不上遵天戒下尽人情救苦爲心报恩是切谨具表谢冐渎天威下情无任望圣激切屏营之至某诚惶诚恐顿首顿首谨言某岁某月某日具位姓上表上清骨髓灵女鬼律卷下