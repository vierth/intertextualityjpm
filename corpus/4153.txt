道德玄经原旨正统道藏三家本四卷洞神部玉诀类道德玄经原㫖序彼五老易无二道易有太极圣经存而勿论易首干坤后天之道也效天法地故儒道与天地同功太易者未见气道家以爲大道之祖无名天地之始先天之道也道法自然故老圣得归无之妙噫道德一经尽之矣余惟至道不烦故尝寓诸图赞而不敢尽一日内姪简成性至自杭见谓比识南谷杜先生其论多与图赞合因得所着原㫖视余每叹世未有与论此事者一读莫逆于心其曰玄之似无而有又玄似有而无生物之天由此大着自然之天隐然长存曰太极中虚谷神在焉谷虚善应者心神静故灵者性曰太极乃物初浑沦之太一无极乃太极未形之太虚曰道之爲物十其一则太极皆至论也闭门造车出户合辙信矣其有人乃若此经上下古今之故顿见五千言间则又爲之推阐明备益信其非空言老君道遡太初之先神游浩古之上身历有周之末天下之变何所不閲用垂训爲千万世则是何仁义之说世或病之而未之思也大抵道德以无极太极言仁义礼智信以阴阳五行言所谓天地圣人刍狗民物是爲不仁与六经言仁无异㫖有如上德上仁失道失德絶仁絶智等论此则皇而帝帝而王道有升降而伯氏假仁窃义僭礼凿于智者所爲耳原㫖实契乎斯义且谓爲民司命不知有仁之生礼之长义之成惟智藏是尚是岁不春夏秋而常冬也㫖哉嗟乎天道之流行世道之推移往而不返者势也变而通之存乎人斯经所以作其曰其精甚眞其中有信五常之信五行之土先天无极太极之道万变不能易所谓诚也成性行因摭经之要㫖书卷末归之大德乙巳上元西谷道人黎立武书道德八十一章註者三千余家南谷着原㫖首曰玄经之㫖本爲君上告又曰老圣作玄经所以明皇道帝德也大纲大领开卷甚明是经之在人间世舒之弥六合卷之入微尘中固不可局一方原㫖能识其大者则小者不能违也吾闻南谷尝陪洞明入对怀其耿耿者而未及吐是书之作殆其素藴不得陈于当年遂欲託之后世得之者当不止汉文之治也南谷亦奇矣哉大德乙巳小雪嗣天师张与材序偪仄尘坱中胸次愦愦对俗人谭益不乐南谷杜君扁舟过余论议超然有以开余意相与登道场云峰宿焉夜参半篝灯出所爲老子原㫖示余不寐几彻晓杜君博极群书不但发明其宗㫖而已于某章曰是尧舜之事也某章又曰是禹文王武王之事也其说以爲老聃爲柱下史所职者史而百篇之书亦史也故以书求之余惊异焉自司马子长以老韩同传千载不满河上公註老子颇及吐纳导引之类其后孙登陶弘景松灵仙人唐道士成玄英张君相辈亦皆註老子又近神仙家王辅嗣以老子解易人或非之然其解老子则初不及易至苏子由直以是谓袭明爲释氏之传灯老子亦岂意其末流之至此也今杜君乃求之以帝王之书参之以帝王之事譬如披蒙昧出幽深明向正大气象顿殊岂不甚韪或者曰此盖爲原道解也呜唿世未有能察杜君之用心者夫道术乆裂人各私其私竞立门户甚至保残护缺以相非诋莫肯旷能舍己求爲眞是之归杜君虽自号原㫖而不主一家惟理是同惟经是从惟正是宗务使天下后世无所置疑于其师之说其用心盖若此可谓弘也矣岂固与原道异哉余固陋于原㫖未深究姑论其大意云尔甲午谷雨陵阳牟巘书爲老氏学者率右老而左儒列庄二子务尊其师至诋訾尧舜孔子用以相形故儒者指爲异教孔老之学遂岐而二然老教非果与儒戾也彼其爲道超有以用无集虚以化实直欲易圣智仁义以素朴世儒往往骇于絶弃之言夫岂知其矫也而非眞欤故善用其意则西汉以清静治不善循其迹则西晋以清虚亡岂必弛纵绳墨异吾所谓道哉南谷杜君之爲是学也不以道家说训老氏书独援儒以明之章研句析而前后相蒙不喜爲破碎引类比义悉举五三帝王孔孟之道传诸其说如五色随物赋采而调适以爲绚也如五音清浊高下之相谐而绎如成乐也如三十辐一毂殊涂东西行而卒合辙也吾见其若一而已夫老教欲复结绳之治则羲农邃古之事也其谷神之论祖黄帝其尚无爲类舜贵不伐不矜类禹诸微言眇㫖与六经合者不可一二举观于衆甫之会谓孔老不爲一家吾不信也杜君以上士闻道由徼而妙合异而同太史公所谓道家精神专一采儒之善者非邪始余弱冠官吴兴尝泛奉溪今老矣一日君往记介余友示以所爲原㫖之书余虽不尽究其义窃叹君之贯穿融液可谓勤且博矣览者当自详之粤遗民徐天祐斯万父书于一初山房余爱太史公记西都孝文时人民乐业年六七十翁嬉戏如小儿太平盛际犹可想见岂非学黄老师清净致然哉汉固不足征也老氏之书大要言无爲不争此隆古帝王之事虽汤武犹难之当周之衰紫气度关而西也感慨时变述五千言而后行其辞隐其㫖深其望于当世也厚书旣传非无宗尚其学者刑名深刻之术神仙玄远之说不能相发而返以相病况註者以百数又不皆究其着经之本意南谷杜君原㫖最后出乃断之曰是吾师探古史而作以述羲轩尧舜之道者也盖老氏职藏室史旧闻未远垂衣结绳之治粲然在目文莫信于史以古史征之而使人易信实自今杜君始班固论道家清虚自守合于尧之让视君略焉抑固之志九流析儒与道道原于天圣圣之所授受夫不知其名字之曰道而专以是名家果老氏意耶向今用其说粹然壹返乎古孔氏之道亦将有助矣君出儒家从老氏学能不私所主而折衷二者之间贤哉余虽愚昧未究厥㫖异时计筹山中分白云半席地质疑辨惑当有得于言语文字之外者山阴王易简理得父书道德玄经原旨正统道藏三家本四卷洞神部玉诀类道德玄经原㫖卷之一教门高士当涂杜道坚註经曰道可道非常道名可名非常名无名天地之始有名万物之母常无欲以观其妙常有欲以观其徼此两者同出而异名同谓之玄玄之又玄衆妙之门原㫖曰天羣物之祖道天之祖天不言道何可言可言非道欤曰不可道不可名自然之天常而不变先天也可道可名生物之天变而不常后天也于以见天地始万物母徼妙有无又玄衆妙包括大造化之元殆无余矣观常无之妙则见无名之始观无名之始则见无极太极也观常有之徼则见有名之母观有名之母则见两仪万物也此两者本同乎始出于母而异其名两之又两之则见玄之又玄衆妙之门也生物之天由此大着自然之天隐然长存形而上形而下天此道吾此道不言之言无名之名已不胜衆奚假多言哉天不言圣人亦欲无言惜哉高言不止于衆人之心至言不出俗言胜也是以圣人不言终不容于不言当时玄圣西游关令尹喜知其大道将隐强爲着书不得已而言曰道可道非常道名可名非常名关尹子曰道不可道不可道即道正爲此道解也天地定位其间二气复合爲一是谓冲和冲和具太极之体爲生化之根三才立而人道兴焉书曰惟天地万物父母惟人万物之灵自常无以上言天道以下言人道人能观天道而修人道未有不入圣人之域者也阴符经曰观天之道执天之行尽矣常无先天也观妙则见固有之吾在常有后天也观徼则见不亡之吾在原其始则无形而生有形要其终则有形而归无形观诸日用常行事物之去来吾心之动静曾不外乎此道也此两者同出一道而异其名同同此道也玄一而二二而一也玄之似无而有又玄似有而无衆妙万物也门有出入之义万物出于机而入于机身具天地心具太极知而未尝生未尝死也于戏圣人之心天地之心观天地之朝霏暮霭变化摩常而太虚自若则知圣人日应万机其心寂然而天性自若也吾尝曰天地大吾身吾身小天地若尧之荡荡乎民无能名焉者可谓有道圣人也己经曰天下皆知美之爲美斯恶已皆知善之爲善斯不善已故有无之相生难易之相成长短之相形高下之相倾声音之相和前后之相随是以圣人处无爲之事行不言之教万物作而不辞生而不有爲而不恃功成不居夫惟不居是以不去原㫖曰道独立不偶一有对待则物也物形物美恶善否生焉若天地有大美而不言尧有大善而不知则亦何恶何不善之有一有自矜自伐欲人知己之心则美反爲恶善斯不善矣况欲天下皆知乎古人有善惟恐人知今人有善恐人不知薄亦甚矣玄经之㫖本爲君上吿君上天下之师长也上有所好下必从之书曰惠迪吉从逆凶惟影响噫非影动形形动影也非谷动声声动谷也可不愼诸故有无难易长短高下声音前后斯六者相生相成相形相倾相和相随皆有对待理所必然是以圣人事处无爲教行不言无爲非不爲也行其所无事也不言非不言也无法令告戒之烦也任民物之自作自生自爲而不辞不有不恃所以能成生物之功功成复不自居其功是以功不我去一或不然功其去矣经凡称圣人者自玄古之君至尧而止舜而下则称王称公侯称善人君子大丈夫德有隆杀义存褒贬学者当具古人眼目向周季以前观之经曰不尚贤使民不争不贵难得之货使民不爲盗不见可欲使民心不乱是以圣人之治虚其心实其腹弱其志强其骨常使民无知无欲使夫知者不敢爲也爲无爲则无不治矣原㫖曰老圣作玄经所以明皇道帝德也天下之大事物之衆可有于天下不可有于我上之人一以我之贤于人者自尚货之难得者自贵心之可欲者自见则下之人亦将以是三者爲心必争必盗必乱惟其我之不欲故虽赏之不窃也是以圣人之治天下也必先虚吾之心不爲事窒实吾之腹不使邪入弱吾之志不与物竞强吾之骨不以力敌常使民无越分之知僭上之欲虽有智如龙伯大人六鳌可钓不敢有一毫越分僭上之爲恶有所谓乱臣贼子者哉夫玄古之君天下也爲无所爲故无所不治矣经曰道冲而用之或不盈渊兮似万物之宗挫其锐解其纷和其光同其尘湛兮似或存吾不知谁之子象帝之先原㫖曰官天地府万物者心也心者道之枢人莫不有是心心莫不有是道惟其冲虚妙用渊静有容故能包裹六极不见其盈知周万物不离其宗一暌此道爲物所夺则茅塞之矣当应事接物之顷必先正其在我者则彼者自不能乱微觉纷锐挠中便当挫解净尽自然可以和同光尘相安无事夫如是则吾之冲虚妙用灵明洞彻潜吾方寸湛兮若存矣以爲吾则不知爲谁氏之子以爲非吾则又象我神帝之先者在焉自非清明在躬志气如神者孰能知此经曰天地不仁以万物爲刍狗圣人不仁以百姓爲刍狗天地之间其犹橐籥乎虚而不屈动而愈出多言数穷不如守中原㫖曰天职司覆地职司载圣职司教化俾万物百姓各遂其生成而不以爲仁仁其至矣不以爲仁故无责报之心况之刍狗故无弃物之意譬如国家之祭享束刍爲狗以奠神明方其祭也虽刍狗之微必设及其已陈虽文绣之贵必撤曾何以贵贱二吾之心哉理当而已矧万物百姓天地赖之以成覆载之德圣人赖之以成教化之功待之当何如耶观乎天地之间如橐籥然虚而有容故能不屈动不失中故能愈出夫天籁之吹万不同使其自己也咸其自取怒者其谁耶圣人之于百姓亦然一或举事多言教令烦数数则穷矣当视天地橐籥虚心体道允执厥中此尧之所以恭默无爲一视同仁而天下治也经曰谷神不死是谓玄牝玄牝之门是谓天地根绵绵若存用之不勤原㫖曰谷神太极也太极中虚谷神在焉天此谷神人此谷神其爲谷也玄同阴阳包涵造化神则妙万物而爲言也惟其不死故能生化无穷玄牝阴阳也门则干坤其易之门根则万化之所由生绵绵若存今古不息也用之不勤出乎自然也此承上章橐籥天地余㫖发明吾心太极吾身天地之道与造化者同流而未尝生未尝死也盖谷虚善应以况吾心神静故灵以喻吾性观寂然之中而有感通之妙乃见不死然神非气不生气非神不灵言神则气在焉神气混融乃见玄牝玄根于天有父之德神之元也牝根于地有母之德气之元也玄牝吾身之天地乎门则神气朝元交往之所若有乎入入出出而莫见其门吾身之阖辟可见根则神气归元混融之地若有乎生生化化而莫见其根吾身之太极可见观若存于绵绵之中而有不勤之用以知老圣由商历周九百余岁当时修道养寿之要尽于此矣列子中亦有此章然不言出于老子而言黄帝书曰则知老子五千文引用坟典古语爲多如经中凡称是以圣人称古之所谓称建言有之称故圣人云称用兵有言是皆明露申述古圣遗言故孔子述而不作窃有比焉惟信而好古者可与言此道经曰天长地乆天地所以能长且乆者以其不自生故能长生是以圣人后其身而身先外其身而身存非以其无私耶故能成其私原㫖曰天之长地之乆蔑以加矣然则天地之所以能长且乆者何道而致哉天地之心与物爲一能生生而不以自生爲生故物无害者乃得长生如此是以圣人观道执行而无一毫有己之私惟知先天下而后吾身内此道而外吾身然则后之而不免先者人推之也外之而不免存者物无伤也身乃吾之至亲而以之自后自外本无私焉后之外之而自先自存私自成矣是岂圣人有心于私耶以其无私故能成其私尔私己也圣人官天地府万物未尝独私其生惟不自生故生意长在经曰上善若水水善利万物而不争处衆人之所恶故几于道居善地心善渊与善仁言善信政善治事善能动善时夫惟不争故无尤原㫖曰上善至善也水性至善上善之人其性谦下有水之德禹作司空当是时也已得水性之善故能尽水之性而成平水之功由上善而优入圣人之域此无他行其所无事而已孟氏言人无有不善水无有不下盖有由也水利物不争处衆所恶故近于道水之善衆矣经举其七余可类推安其所处居善地也澄鑑不挠心善渊也泽物无私与善仁也润下不易言善信也柔以胜强政善治也载重浮轻事善能也消长不失动善时也人能师水之德处己以善与物无争则亦何尤之有舜禹授受之际是宜拳拳以不矜不伐莫与争能争功者惟禹贤也经曰持而盈之不如其已揣而锐之不可长保金玉满堂莫之能守富贵而骄自遗其咎功成名遂身退天之道原㫖曰谦益满损刚折柔存天理之必至故知盈贵自抑锐当亟挫明哲保身之道也使持盈而不知戒揣锐而不善藏器满必倾锋利则折其不可长保明矣金玉满堂谁其能守富贵骄人自遗其咎世之据高位佩重印骄奢淫佚莫知止足一旦鼎折餗覆莫保要领俱不得正命曾不如箕山一瓢五湖一舟之爲得也乃知功不在大知止者成名不在高知足者遂世之超出利网脱去名缰身退急流自全天道者几何人哉功成身退天之道惟尧舜得之经曰载营魄抱一能无离乎专气致柔能如婴儿乎涤除玄览能无疵乎爱民治国能无爲乎天门开阖能爲雌乎明白四达能无知乎生之畜之生而不有爲而不恃长而不宰是谓玄德原㫖曰知脩身然后知治国身犹国也百骸犹衆民也故君子不可以不脩身人之生也身载营魄合而一之抱之能无离乎不离则一矣气爲百骸之主专气致柔能如婴儿乎如婴儿则柔矣玄不可览涤除所见能无疵乎无疵则玄矣爱民治国贵保以安能无爲乎无爲则安矣天门开阖贵守以静能爲雌乎雌则静矣明白四达贵无所窒能无知乎无知则不窒矢人能体此六能脩身治国生之以道畜之以德物我各遂其自然生之爲之长之而不有不恃不宰此陶唐氏之民所以不识不知帝力何有是之谓玄德经曰三十辐共一毂当其无有车之用埏埴以爲器当其无有器之用凿户牖以爲室当其无有室之用故有之以爲利无之以爲用原㫖曰圣人观象制器利用天下盖有取焉动圆静方天地之象其中空虚天地之用气而日月星辰形而山川草木有在无中无在有中无不容也车中作三十辐共一毂轮圆象天舆方象地车之有也其中空虚车之无也当其无中有车之用观其毂虚能转舆空能载则知有形爲无形之利无形爲有形之用妙在其中矣经言车辐毂不言轮舆轼辙者言车则全体在焉埏埴爲器凿户牖爲室其道亦然道言有无易言动静一也明道之无则见易之静明易之动则见道之有有无之义动静之机大矣哉经曰五色令人目盲五音令人耳聋五味令人口爽驰骋田猎令人心发狂难得之货令人行妨是以圣人爲腹不爲目故去彼取此原㫖曰圣人在上爲民师表天下取法焉上之所好下必从之犹风云之于龙虎水火之于湿燥不待召而应也故凡虚华不实害于民生者去而弗取知五色炫燿盲人之目则不事华饰而守纯素知五音嘈杂聋人之耳则不事淫哇而守静默知五味肥醲爽人之口则不事珍羞而守淡泊知田猎驰骋狂人之心则不事般游而守安常知贵货难得妨人之行则不事世寳而守天爵是五者皆目前之侈靡荡摇眞性无益民生非实腹固本悠乆之道也是以圣人爲腹之实不爲目之华故去彼取此而躬行俭约爲民之劝将使天下自化人各自足无外好之夺天下治矣经曰宠辱若惊贵大患若身何谓宠辱宠爲下得之若惊失之若惊是谓宠辱若惊何谓贵大患若身吾所以有大患者爲吾有身及吾无身吾有何患故贵以身爲天下若可寄天下爱以身爲天下若可託天下原㫖曰圣人贵身以道衆人贵身以名大有径庭矣贵身以道无爲也贵身以名无不爲已宠辱若惊有宠斯有辱可不惊乎贵大患若身贵身贵名其患均矣何谓宠辱宠爲下名斯可见得之若惊失之若惊患得患失两若可惊何谓贵大患若身吾所以有大患者爲吾有身有身着物也着物则不免于名累无身忘物也忘物则名累脱矣此盖爲衆人贵身以名者言也圣人贵身以道何患之有知名不足贵则见身贵知身不足贵则见道贵见道贵则吾何患焉韩魏争地子华子说昭僖侯以废两臂而与天下僖侯不诺是两臂重于天下也身亦重于两臂道更重于身矣君子不得已而临莅天下必能以贵身爲天下贵若可任天下之寄以爱身爲天下爱若可任天下之託贵言其位爱言其德贵位故可寄爱德故可託然知位可去德不可去则宠辱者轻吾何患焉经曰视之不见名曰夷听之不闻名曰希搏之不得名曰微此三者不可致诘故复混而爲一其上不皦其下不昧绳绳兮不可名复归于无物是谓无状之状无物之象是谓惚恍迎之不见其首随之不见其后执古之道以御今之有能知古始是谓道纪原㫖曰人不可以不知道道不可以不知古古必有始始必有物焉天下之物衆矣何物非道何道非物不可得而名也求之以视以听以搏夷而不可见希而不可闻微而不可得则又诘之以言而不可致故复混而爲一观其上而不皦观其下而不昧绳绳兮不可以名名则又复归于无物也无状之状无物之象惚惚恍恍迎之不见其首随之不见其后于以见无物非道无道非物道之爲道也如此人能执此古始妙无之道以御今之妙有之形不惟独善吾身亦可以纪纲天下同归于道孰肯物爲事哉经曰古之善爲士者微妙玄通深不可识夫惟不可识故强爲之容豫兮若冬涉川犹兮若畏四邻俨若客涣若冰将释敦兮其若朴旷兮其若谷浑兮其若浊孰能浊以静之徐清孰能安以动之徐生保此道者不欲盈夫唯不盈故能弊不新成原㫖曰古之善爲士者抱道安常隐德自修与世波流不自满假自得微妙玄通之理衆人固不识也夫惟不可识故强爲之容如下文七若皆中立不倚和而不流之义豫兮若冬涉川不躁进也犹兮若畏四邻不妄动也俨若客不放肆也涣若冰将释无凝滞也敦兮其若朴不雕琢也旷兮其若谷无窒碍也浑兮其若浊无矫暴也孰能浊以静之徐清哉孰能安以动之徐生哉人道之治乱安危犹天道之盈虚消息动极则静静极则动使屈原而知此道则忠而不必沈伯夷而知此道则清而不必饿故曰保此道者不欲盈无必遂已之心惟无必遂己之心故能弊不新成言守常无大变易也老圣历商周二代三度散关四入史馆优游九百余年而晚适流沙莫知所终所以爲善也经曰致虚极守静笃万物并作吾以观其复夫物芸芸各复归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃乆殁身不殆原㫖曰万物之先有天地天地之先有太极太极之先至虚至静有一未形者在此其爲天地之根也然不曰致太极而曰致虚极者虚极即无极也当虚极静笃之初万物并作吾以观其复则天地之心见矣夫物芸芸各复归其根归根曰静静曰复命复命曰常知常曰明由此观之则吾之归于根复于命者可以知其常明也不知常妄作凶去道远矣知常容静而虚也容乃公虚而大也公乃王大而天下归往也王乃天人法天也天乃道天法道也道乃乆道法自然也殁身不殆则吾之太极之先有一至虚至静未形者在其不殆也明矣经曰太上下知有之其次亲之誉之其次畏之侮之信不足有不信犹兮其贵言功成事遂百姓谓我自然原㫖曰太古之世巢居穴处无赋敛征役之爲无礼乐刑法之事无典谟训诰之言下知上之有君上知下之有民熙熙自然无爲而已其次三皇旣作一画旣陈书契罔罟耒耜舟车以教天下天下始有爲矣民蒙其利天下亲之其次五帝作而礼乐法度兴焉民获其安天下誉之其次启攻有扈汤放桀武王伐纣干戈斯张天下畏之其次昭王南征夷王下堂平王东迁请隧问鼎天下侮之此无他上之人信有不足于下下之人信有不及于上矣如唐尧之治不识不知而民无能名者尚何言之可贵礼不云乎太上立德其次立功其次立言弗获己也噫由太古至于五伯观夫下知有之亲誉畏侮凡数言而不言一古人名字包括几千百世隐然可推可谓玄也已矣吾是以知爲无名古史也关子亦云尧舜禹汤之治天下天下皆曰自然经曰大道废有仁义智慧出有大伪六亲不和有孝慈国家昏乱有忠臣原㫖曰三皇出而大道废五帝作而有仁义三王兴而智慧出五伯起而有太伪此承前章余㫖发明皇道帝德王伯智伪世德下衰益降益薄而忠孝所由彰也岂非天运流行有不容不尔者乎噫玄古以下吾不得而考也如陶唐之世比屋可封孰爲忠臣孰爲孝子者哉由大舜不幸而有瞽叟之父傲象之弟观其浚井完廪象日以杀舜爲事然舜之心终必瞽叟底豫而后慊惟其有顽父傲弟之难处所以见大舜之孝慈也非桀残虐则龙逄不杀非纣淫乱则比干不以谏死何以见诸臣之忠乎故亲和则孝之名隐而孝未尝不在也世治则忠之名晦而忠未尝不在也呜唿忠孝彰彰于天下则仁义失而诈伪起其去皇风益远矣经曰絶圣弃智民利百倍絶仁弃义民复孝慈絶巧弃利盗贼无有此三者以爲文不足故令有所属见素抱朴少私寡欲原㫖曰圣智仁义天下之大本也其可絶弃乎此盖承上章余㫖发明民利孝慈盗贼之所由生使知文华可削素朴可复凡假圣智以惊愚俗假仁义以舞干戈假巧利以启盗贼者则絶而弃之使民安其居地利百倍家足其用民复孝慈盗贼何有哉盖三代之季世道不古原其所谓圣知仁义巧利之心者不过窃先王之法言饰辞以欺当世如田恒弑其君而有齐国非盗而何故曰此三者以爲文不足故令有所属者当上推帝皇思复古道外见纯素内包淳朴正己于上以劝其下借曰不能无私无欲庶几少私寡欲不爲盗贼之行矣民利旣足孝慈可复也经曰絶学无忧唯之与阿相去几何善之与恶相去何若人之所畏不可不畏荒兮其未央哉衆人熙熙如享太牢如登春台我独怕兮其未兆若婴儿之未孩乘乘兮若无所归衆人皆有余我独若遗我愚人之心也哉纯纯兮俗人昭昭我独若昏俗人察察我独闷闷忽兮若海寂兮似无所止衆人皆有以而我独顽似鄙我独异于人而贵求食于母原㫖曰圣人之道自得之学也世俗之道外得之学也圣人不务外得故曰絶学无忧然则唯阿善恶相去知几何哉人之所畏指后之衆人俗人者而言也故不可不畏衆人俗人熙熙有余昭昭察察皆有以爲矣何尚荒兮其未央哉享太牢登春台外得可知也我独怕兮其未兆如婴儿之未孩乘乘兮若无所归而我独若遗我愚人之心也哉纯纯兮我独若昏我独闷闷忽兮若海寂兮似无所止而我独顽似鄙我独异于人而贵求食于母母道也求在我者也岂非自得者乎得其自得则不务外得俗学可絶吾无忧矣道德玄经原㫖卷之一道德玄经原旨正统道藏三家本四卷洞神部玉诀类道德玄经原㫖卷之二彼六教门高士当涂杜道坚註经曰孔德之容唯道是从道之爲物唯恍唯惚惚兮恍其中有象恍兮惚其中有物窈兮㝠其中有精其精甚眞其中有信自古及今其名不去以閲衆甫吾何以知衆甫之然哉以此原㫖曰孔大也德得也得于吾心之谓德容量也吾有大德宇量斯宽惟道是从靡不容也衆甫可閲矣然则道之爲物何如也哉唯恍唯惚而已惚兮恍其中有象似无而有也恍兮惚其中有物似有而无也窈兮冥其中有精得于吾心者也其精甚眞吾所固有也其中有信诚其在我自古及今其名不去由先天先地自古固存所谓强名之曰道者今犹古也衆甫天地之大万物之衆以此而閲备于我矣然则吾何以知衆甫之然哉以吾心之所自得者而观之此可知也经曰曲则全枉则直洼则盈敝则新少则得多则惑是以圣人抱一爲天下式不自见故明不自是故彰不自伐故有功不自矜故长夫唯不争故天下莫能与之争古之所谓曲则全者岂虚言哉诚全而归之原㫖曰曲能有诚诚则全矣圣人所以抱一爲天下式者诚也诚能自守其枉乆将自直自守其漥乆将自盈自守其敝乆将自新自守其少乆将自得一或不诚以多爲得则惑也惑则不得也是以圣人不自见故明不自是故彰不自伐故有功不自矜故长夫惟能守前之六则后之四不而不与物争故天下莫能兴之争古之所谓曲则全者岂虚言哉吾能抱我之一者而爲天下式则诚全而归之经曰希言自然飘风不终朝骤雨不终日孰爲此者天地天地尚不能乆而况于人乎故从事于道者道者同于道德者同于德失者同于失同于道者道亦得之同于德者德亦得之同于失者失亦得之信不足有不信原㫖曰希言自然不言之言无爲之爲至诚无息之道也一以言爲爲心则信不足有不信诚斯息矣此章承上章诚全余㫖发明道之得失在乎诚不诚之分诚则得不诚则失也飘风骤雨伤及万物必致僵仆曾不能终一朝夕自不能容非至诚之道也然则孰爲此者哉天地也天地之有飘风骤雨尚不能乆而况于人乎国家之有苛政虐令伤及百姓必致困穷亦将有所不能自容岂至诚之道也哉诚则不爲苛虐矣故天下之从事于道者惟上之从上从道者下同于道上从德者下同于德上从失者下同于失以是同于道者道亦得之同于德者德亦得之同于失者失亦得之信不足有不信可不审诸观中庸曲能有诚诚则形形则着着则明明则动动则变变则化惟天下至诚爲能化自曲诚六变而后化固不易也君子之居禄位握政令而化天下至诚之道其可息乎经曰跂者不立跨者不行自见者不明自是者不彰自伐者无功自矜者不长其在道也曰余食赘行物或恶之故有道者不处原㫖曰跂者不立宦途之于世路若不相及而未尝不相及也人驰骛功名一有躁进之心便堕望道不可见之域由身处低下物置高远心欲急得跂仰而求不惟物不可致而足亦不能自立也跨者不行欲速进而大跨未有能行者矣盖由心不知道物欲所牵过望功名曾不知分彼心必有不容自己之惑不顚蹶不已也岂不大可哀耶故曰自见者不明自是者不彰自伐者无功自矜者不长其六者之在道也譬犹残余之食赘疣之行物或恶之故有道者不处经曰有物混成先天地生寂兮寥兮独立而不改周行而不殆可以爲天下母吾不知其名字之曰道强爲之名曰大大曰逝逝曰远远曰返故道大天大地大王亦大域中有四大而王居其一焉人法地地法天天法道道法自然原㫖曰有物混成先天地生天地之先无物也而曰有物混成是何物耶天地之先有五太列子止言太易太初太始太素而不言太极又言气形质具而未相离故曰浑沦浑沦者言万物浑沦而未相离也非太极乎夫列子得之发明及此是知有物混成非物也指万物相浑沦者而言也吾尝曰未有吾身先有天地未有天地先有吾心吾心此道也岂惟吾哉人莫不有是心心莫不有是道知此谓之知道得此谓之得道然则道何自而知何从而得哉吾将欲言而忘其所欲言也余尝于洒扫之暇隐几神游遡仰先天混成之道寂寥无朕独立周行化化生生今古不忒是宜可爲天下母也老圣谦辞谓吾不知其名字之曰道强爲之名曰大此一节摹写道妙若可即席而语首章言无名天地之始演至此而漏泄春风有不容閟者矣大曰逝逝往也逝曰远远而无所至极也远曰返返复也复则可以见天地之心矣此道之盈虚消息如环无端先乎天地莫知其始后乎天地莫见其终故以道观天地则见道大以天地观帝王则见天地大以帝王观人民则见帝王大虽然究其端倪四者之大莫不均囿大虚之域法则也人能仰观俯察近取远求由地而知天知道知自然取以爲法内而正心诚意外而脩齐治平以至功成身退入圣超凡殁身不殆是则可与此道同乆也已噫焉得知自然者而与之言哉惟知自然者则可与言道也王亦大一作人言王则人在焉今从王尊君也经曰重爲轻根静爲躁君是以君子终日行不离辎重虽有荣观燕处超然奈何万乘之主而以身轻天下轻则失臣躁则失君原㫖曰天下之理重能制轻静能制躁自然之道也曰重曰静根本也君主也曰轻曰躁枝叶也臣民也根者重则枝叶茂君者静则臣民安吾计其天下之必归往四海之必清平矣是以君子终日行不离辎重虽有荣观燕处超然君子士之知道者也惟君子而知此道故行不离辎重燕处则超然见其行不失重居不失静也柰何万乘而以身轻天下叹三代之昏主反有不如君子之知道而能守重静者也若桀纣可谓身轻天下者矣伊尹五就而不能用微子抱祭器而归周轻则失臣也禹汤建乆长之业卒以其昏主暴虐而亡躁则失君也有国有家者可不戒哉经曰善行无辙迹善言无瑕谪善计不用筹策善闭无关键而不可开善结无绳约而不可解是以圣人常善救人故无弃人常善救物故无弃物是谓袭明故善人不善人之师不善人善人之资不贵其师不爱其资虽知大迷是谓要妙原㫖曰善有慈柔之善有至当之善人能达夫至当之善则无所不当无所不善矣善行善言善计善闭善结在理者皆处之以至当之善也无辙迹无瑕谪不用筹策无关键而不可开无绳约而不可解在物者则自无可窥之隙也是以圣人救人救物常以吾善故不弃于人物矣是谓袭明袭明者行其所至当不爲其所不当也故善人者则可以爲不善人之师也不善人者乃可以爲善人之资也师本以善教人者也一有以教人爲师我之心则不贵矣故孟子患爲人师资本以善用人者也一有以用人爲资我之心则失爱矣故君子不以其养人者害于人是以不贵其师不爱其资也不以人之师我者爲贵不以人之资我者爲爱以世俗观之虽若知之大迷以道观之是谓要妙也经曰知其雄守其雌爲天下谿爲天下谿常德不离复归于婴儿知其白守其黑爲天下式爲天下式常德不忒复归于无极知其荣守其辱爲天下谷爲天下谷常德乃足复归于朴朴散则爲器圣人用之则爲官长故大制不割原㫖曰婴儿吾身之妙体无极天地万物之妙体朴道之妙体也知吾身之妙体则守雌而无争雄之心故能爲天下谿爲天下谿喻海也海无不容乃见吾之常德不离于吾身之妙体复归于婴儿也知天地万物之妙体则守黑而无暴白之心故能爲天下式爲天下式喻抱一也一能合衆乃见吾之常德不差忒于天地万物之妙体复归于无极也知道之妙体则守辱而无贪荣之心守辱守低下也故能爲天下谷爲天下谷喻习坎渊深是爲无底之谷一阳初动元气之根在焉此吾之常德乃足于道之妙体而复归于朴也朴散则形而下之器有天下神器者在圣人用之则爲官之长故能大制天下不致有伤割之损经曰将欲取天下而爲之吾见其不得已天下神器不可爲也爲者败之执者失之故物或行或随或喣或吹或强或羸或载或隳是以圣人去甚去奢去泰原㫖曰圣人居寳位而长天下犹大海之辖百川当听其朝宗归往可也一有取之之心则百川涸而朝宗归往者絶海之竭可立而待也居寳位而有将欲取天下之心而爲之聚敛者不异海之涸百川而絶朝宗归往者乎吾见其不得已明矣天下神器乃帝王之寳位民生系焉不可以智爲不可以力执爲者败之执者失之矣故物或行或随或喣或吹或强或羸或载或隳所谓物者即前所谓神器也乃天下之所共赖不可视爲已物随行迁徙也喣吹誉毁也强羸盛衰也载隳安危也或之云者天道靡常民若可畏是以圣人知安必有危而去其甚知盛必有衰而去其奢知誉必有毁而去其泰经曰以道佐人主者不以兵强天下其事好还师之所处荆棘生焉大军之后必有凶年故善者果而已不敢以取强果而勿矜果而勿伐果而勿骄果而不得已是果而勿强物壮则老是谓不道不道早已原㫖曰人主之有天下以其有土地之故有土地斯有社稷有社稷斯有人民社稷人民天下之神器也上章以之劝人主以道此章以其余㫖戒人臣以兵于戏老圣之用心至矣乃至不忘天下此其所以爲百世师也天道好生恶杀亏盈益谦贵慈柔不贵强梁慈柔则生强梁则死理之所必至故君子不得已而爲天下苍生一出必以道爲人主佐保社稷安人民决不以兵强天下爲社稷倾人民毒也况兵无常胜其事好还败亦随之可不戒乎使爲人臣而不能佐主以道肆行不恤黩武贪功谋动干戈于邦内以土地故糜烂其民以战民不堪命不死于兵则避而去之兵强之祸天下如此师之所处畊耨旣废荆棘生焉兴师百里百里之害兴师千里千里之害大军旣兴之后不待水旱作而年已凶矣岂人臣之善道哉善者果而已不敢以取强则宜审所取舍也观孔子以俎豆对灵公之问陈则知兵不足言以去兵答子贡之问政则知兵乃可去噫嘻孔圣忧天下之心又何异于老圣乎果而勿矜勿伐勿骄果而不得已言天理之所在如吾之所说者是皆知其必不得已而须如此行方是果而勿强之道也物壮则老人臣位极身不知退尚以舞兵弄权爲事极则危矣是之谓不知道不道早已而况弓藏大烹只足以自速其顚隮也尚何望佐人主而致国治而天下平乎闻之者足以戒经曰夫佳兵者不祥之器物或恶之故有道者不处君子居则贵左用兵则贵右兵者不祥之器非君子之器不得已而用之恬淡爲上胜而不美而美之者是乐杀人夫乐杀人者不可得志于天下吉事尚左凶事尚右偏将军处左上将军处右言以丧礼处之杀人衆多以悲哀泣之战胜以丧礼处之原㫖曰弧矢威天下其来乆矣然则天下盗弧矢以侮天子古已不少兵可不愼乎兵者杀人之器而曰佳兵必有乐杀人者矣不祥之器凶器也前言神器此言凶器或以神或以凶则物或恶之岂有有天下而可使物有恶之之心乎故有道者不处此承上章余㫖爲人臣好用兵者戒也当天下无事之时君子在位贵在于左及其有事用兵之际贵在右矣兵者不祥之器非君子之器不得已而用之当必以恬淡爲上恬淡云者王者之师志在抚民不事俘馘而无诡谲之心故虽胜而不以爲美若以爲美是乐杀人夫乐杀人者不可得志于天下如楚子玉之于城濮晋先縠之于邲皆主用兵而好战者终不可以得志孟子告梁襄王曰不嗜杀人者能一之又曰天下莫不与也安有以杀人爲乐而能得志于天下者哉左尊位右卑位吉事尚左爲可喜也凶事尚右爲可哀也偏将军本卑以不专杀故处左居以尊位上将军本尊以司杀柄故处右居以卑位正谓凶不可尚也噫当受命于将将在军君令有所不受于斯时也君之心当何如哉危矣故必以偏将军处左防危之心可见也上将军处右不祥之名可见也言以丧礼处之凶事可见也杀人衆多以悲哀泣之战胜以丧礼处之是岂忍爲也哉非敌国侵我下有弗靖不得已而用之弗举也先王有不忍人之心斯有不忍人之政经曰道常无名朴虽小天下不敢臣侯王若能守万物将自賔天地相合以降甘露天莫之令而自均始制有名名亦旣有天亦将知止知止所以不殆譬道之在天下犹川谷之与江海原㫖曰道常无名无名故尊朴本无形无形故大惟尊大而不处尊大故虽小天下莫敢臣侯王若能体此无名之尊无形之大守而勿失当不待诞告万方而民物之衆将自賔服矣盖王侯之于万民天地之于万物此感彼应同乎一理观天地絪緼阴阳相合以降甘露无非中和所致夫莫之令而自均当知物初分灵布气资始资生曾不烦一毫人力之爲也由道常无名而始制有名一物一理名亦旣有功成事遂天亦将知止身退之道也古之人有得之者上爲皇而下爲王伏羲文王也伏羲得之而爲皇作先天六画干南坤北天地定位始制有名皇道兴焉迨文王得之王道大成名亦旣有也而作后天八卦干退西北坤退西南天亦将知止矣知止所以不殆退得其时又何危焉皇王之风于焉可见圣人櫽括天地发明道朴爲侯王者告曲譬妙理可谓殆尽犹恐后世未喻其㫖故又取其近者而言之曰譬道之在天下犹川谷之与江海释见前知其雄将欲取天下章经曰知人者知自知者明胜人者有力自胜者强知足者富强行者有志不失其所者乆死而不亡者寿原㫖曰人死生亦大矣究其所以明而爲人幽而爲鬼神明则复爲人无古今无智愚一也然则有生之日穷通得失轮云翻覆情随事迁相与俯仰一世如造物之晦明变化舒惨靡常一日万状使无道以处之宁无造次顚沛者哉故必先知已知彼而后可以尽应世接物爲人之道而知生知死者也知人者智自知者明知之云者非知彼我之乡党亲戚也非知彼我之功名事业也知其心而已知人之心则事无责备不其智乎知已之心则事无苟越不其明乎胜人者有力人欲炽也自胜者强天理明也知足者富内䔍实也强行者有志体刚健也不失其所者乆得其中庸也死而不亡者寿全体而归也夫人之岀处安常短随化不惟有可乆之德可大之业以寿斯世彼明而爲人幽则爲鬼神者惛然若亡而存油然不形而神眞有不亡者在经曰大道汎兮其可左右万物恃之以生两不辞功成不名有爱养万物而不爲主常无欲可名于小万物归之而不爲主可名于大是以圣人终不爲大故能成其大原㫖曰圣人爱养百姓不以功名自大体道故也天下载之而不重乐推而不猒虽不欲大不可也大道汎兮无往不在其可左右随其所之万物恃之以生而不辞物得以生曾无辞谢功成不名有成所当成何功之有爱养万物而不爲主生所当生爱养必至乌可爲主常无欲可名于小谦德至矣万物归之而不爲主可名于大无归物之心物自归之无大物之心物自大之道之爲道也若此是以圣人体道爲心爱养万民虽有大功大德终不自以爲大故天下归之自能成其大也吾终此章隐几默味游心上古乃见义皇上人标枝野鹿大朴淳风熙熙犹在也经曰执大象天下往往而不害安平泰乐与饵过客止道之出曰淡乎其无味视之不足见听之不足闻用之不可旣原㫖曰道大无外圣人则而象之以长天下四夷八蛮兼爱并养物无不均故天下归往焉往而不害来则安之安则平平则泰矣古之人有行之者黄帝是也观天之道执天之行故能垂衣裳而天下治然则奚爲治哉乐与饵过客止干戈之于叛寇犹乐饵之于过客客至则张乐饵以燕之过则止也当蚩尤之乱必诛干戈斯作炎帝之归必宥兵斯可偃兵不可常乐亦不可常以礼饮酒者始乎治常卒乎乱泰至则多奇乐凡事亦然始乎谅常卒乎鄙其始也必简其毕也必巨兵其可不知戒乎道之爲言出乎口而淡乎其无味非乐饵比也如大象焉象无形故视之不足见象无声故听之不足闻圣人则而用之妙不可旣经曰将欲噏之必固张之将欲弱之必固强之将欲废之必固兴之将欲夺之必固与之是谓微明柔弱胜刚强鱼不可脱于渊国之利器不可以示人原㫖曰昼夜明晦人物盛衰今古之不停者以其有大造化流行于宇宙之间物有不可得而逃之如春将温冬必寒秋将凉夏必热迭运不易自然之理也造化何心哉是故寒暑相推而岁功成焉将欲噏之必固张之阖辟也将欲弱之必固强之损益也将欲废之必固兴之否泰也将欲夺之必固与之生杀也是之谓大造化之微而可明者然则柔弱胜刚强柔弱气之爲物也物变则通刚强形之爲物也物壮则老知变通而不堕壮老则胜斯在我肯爲甚乎鱼不可脱于渊鱼民也渊国也水利器也利器货食之谓渊有水则鱼安国足货食则民安水藏于渊则鱼不脱去货食藏于天下则民不脱去爲人君而长一国者可以聚敛之端示乎人哉知大造化之流行盈虚消息理有常度则会计之心自有不必容者况国之利用遍藏天下犹水之冬涸春盈未尝不足又何患焉经曰道常无爲而无不爲侯王若能守万物将自化化而欲作吾将镇之以无名之朴无名之朴亦将不欲不欲以静天下将自正原㫖曰道常无爲而无不爲道有当爲有不当爲之常理不爲其所不当爲而爲所当爲则春春而夏夏阴阳不忒不待言而四时行品物亨道一反常则沴气乃作四时乖和品物伤矣君道亦然侯王若能体道之道而守君之当爲不爲君之所不当爲则君君而臣臣厥分罔差君不言而百官正万物将自化也社稷人民莫不各安厥分爲所当爲不爲其所不当爲矣帝德一愆异政乃起使君而尽君道臣而尽臣道上不凌下下不僣上天下曷敢有越厥志而不从王化者哉化而欲作是旣化而又欲有他作之心也爲君之道当思彼胡爲而欲作必有启之者矣当勿待彼作而亟求吾之所未当反其所当而镇之以静夫如是则必使人之意也消有不待以彰厥罪而彼将自化也何敢复作哉是之谓吾将镇之以无名之朴无名之朴亦将不欲上惭厥德下畏厥威又当忘言恬若罔闻是之谓亦将不欲也不欲则以此而自静天下将自正矣道之无爲而无不爲也若此世之人有必如块然木石而后谓之无爲者则安得而无不爲哉非我所知也道德玄经原㫖卷之二道德玄经原旨正统道藏三家本四卷洞神部玉诀类道德玄经原㫖卷之三彼七教门高士当涂杜道坚註经曰上德不德是以有德下德不失德是以无德上德无爲而无以爲下德爲之而有以爲上仁爲之而无以爲上义爲之而有以爲上礼爲之而莫之应则攘臂而仍之故失道而后德失德而后仁失仁而后义失义两后礼夫礼者忠信之薄而乱之首前识者道之华而愚之始是以大丈夫处其厚不居其薄处其实不居其华故去彼取此原㫖曰道蹈也德得也蹈道得德是谓上德上德之心德不己尚人心自归是以有德其德大矣下德之心德不己忘人心未必归是以无德其德小矣上德无心于爲无所以爲道之次也下德有心于爲有所以爲德斯下矣上仁有心于爲无所以爲德之次也上义有心于爲有所以爲仁之次也上礼有心于爲而人莫之应义之次也人莫之应则有不肖之心生有不肖之心生则攘臂而仍之不足怪也故失道而后德失德而后仁失仁而后义失义而后礼礼者忠信之薄而乱之首乱则攘臂之作甚矣前识者伯主怀诈假礼义会盟以绐诸侯道之华不实已彰愚之始薄俗已见是以大丈夫处道德之厚实不居礼诈之华薄故云去彼取此噫皇道降而爲帝德帝德降而爲王之仁义王之仁义降而爲伯之智力智力降而爲战国之诈乱攘臂相仍民不堪处于是玄圣素王者出道德着而理欲分春秋作而名分定辞虽不同而㫖则一焉大丈夫有志当世致君泽民要不拘仩隐修辞立诚道在其中矣经曰昔之得一者天得一以清地得一以宁神得一以灵谷得一以盈万物得一以生侯王得一以爲天下贞其致之天无以清将恐裂地无以宁将恐发神无以灵将恐歇谷无以盈将恐竭万物无以生将恐灭侯王无以贵高将恐蹶故贵以贱爲本高以下爲基是以侯王自谓孤寡不谷此其以贱爲本非乎故致数舆无舆不欲碌碌如玉落落如石原㫖曰道之在天地神物君民间莫不有分可自亏不可自盈是以天亏西北地缺东南惟其亏之缺之而不自满故能长乆圣人无全能其道亦然惟无全能所以爲圣也爲侯王而知此道故不得不谦以自下况爲臣民而不知有谦下可乎自其大者观之不当无者衆矣自其小者观之不当有者衆矣旣不当有又不当无衆者可去一不可去一道也有分焉昔之得一者如天地神谷万物侯王莫不各得其一故能以清以宁以灵以盈以生以爲天下贞其致之致极也极则天无以清将恐裂地无以宁将恐发神无以灵将恐歇谷无以盈将恐竭万物无以生将恐灭侯王无以贵高将恐蹶矣无以云者分满则无以自容其可乆乎故贵以贱爲本高以下爲基知分满可戒故处高贵而不忘贱下基本固矣是以侯王自谓孤寡不谷言其德孤善寡自谦之辞此其以贱爲本也非乎自审其辞而又嗟叹之故致数舆无舆言德贵自隐德贵自隐则在我所得者衆一有表襮之心则寡矣如舆之爲物本具全体不可数轮辕辐辙而求爲之舆者数而求之则爲舆者失矣此侯王之道所以不欲碌碌如玉而自多其德又不欲落落如石而以德自少旣不以少又不以多则昔之得一者自然合分之宜合分之宜安有不长乆者乎经曰反者道之动弱者道之用天下万物生于有有生于无原㫖曰反者道之动弱者道之用上句言体下句言用道之体用也如此反复也复其见天地之心也道无定体惟变是体动则造化流行万物生焉弱柔也柔弱者生之徒也道无定用惟化是用用则生意发施万物安焉噫嘻天下万物生于有有生于无有也无也是何物也耶虚化神神化气气化形凡具形气者皆物物必有坏坏则复归于无有一不坏者存是何物也耶观其生物者气则知生气者神生神者道矣夫神性也气命也合曰道圣人立教使人脩道各正性命盖本诸此仲尼之尽性至命反终之谓也子思之天命谓性原始之谓也老氏言复命而不言性此言有生于无性其在矣尝论性者吾所固有命者天之所赋生之始也性不得命吾无以生命不得性天无以赋性与命交相养而后尽有生之道也生之终也形亡命复惟性不亡与道同乆修此谓之修道得此谓之得道学道人有不能自究本性反有问命于人者是未明性命之正也吾得因而申之经曰上士闻道勤而行之中士闻道若存若亡下士闻道大笑之不笑不足以爲道故建言有之明道若昧进道若退夷道若颣上德若谷大白若辱广德若不足建德若偷质眞若渝大方无隅大器晚成大音希声大象无形道隐无名夫惟道善贷且成原㫖曰道有情有信无爲无形可传不可受可得不可见也上士闻道造其有情有信而又达其无爲无形故勤而行之中士闻道虽造有情有信而未达无爲无形故若存若亡下士闻道则二者俱惑故大笑之盖下士天资旣浅又爲人欲所汨天理未明彼物之有形有爲者尚未之造况道之无爲无形者岂易达哉此下士之不容不笑也不笑则不足以见吾道之大矣建言古有之言也明道若昧进道若退夷道若颣上德若谷大白若辱广德若不足建德若偷质眞若渝斯八者言道之用有若无也大方无隅方无隅故大大器晚成器晚成故大大音希声音希声故大大象无形象无形故大斯四者言道之体实若虚也道隐无名知而不言能而不爲也夫惟道善贷且成惟善贷故可传惟且成故可得然则不可受不可见者道非外物故不可以手受而目见惟在闻道勤行求其在我者而得之心当不待受而乆将自见也经曰道生一一生二二生三三生万物万物负阴而抱阳冲气以爲和人之所恶惟孤寡不谷而王公以爲称故物或损之而益益之而损人之所教亦我教之强梁者不得其死吾将以爲教父原㫖曰天地生物之心无他有塞吾体帅吾性冲和一气而已彼造物者之生生不穷舍此而何哉冲和中和也道生一无极而太极也一生二两仪生焉二生三三才立而万物生也是谓三生万物万物负阴而抱阳冲气以爲和天阳地阴二气交感妙合而凝一点中虚乃成冲和纯粹至精者爲人杂燥不正者爲物人物赋形前頫后伛负阴抱阳之象也兼三才而两之者在我矣致中和天地位万物育正斯道也呜唿惟天地万物父母惟人万物之灵亶聪明作元后元后作民父母圣人以父母天地赤子万民爲心嗟三代之季各尚智力争土害民上失所爱下民受虐玄圣体天地生物之心法造化冲和之德尚柔弱戒刚强以教养天下故引王公称孤寡爲喻曰人之所恶惟孤寡不谷而王公以爲称则是尚柔弱而反以孤寡爲我善也况其下者可以智力自尚而不知刚强爲戒乎故物或损之而益益之而损或之者当天理未定之时人欲方炽惟知以智力自尚刚强爲胜柔者受损刚者受益及乎天理旣定则柔者益刚者损矣人之未闻道者往往尚智力骋刚强又教人以刚强爲善亦犹我之尚中和守柔弱教人以柔弱爲善也圣愚之所见不同天壤如此然则强梁者终不得其正死是可戒也吾将正爲教父见不贤而内自省是亦教诲之而己修身而不明此则无以致吾身之中和治国而不明此则无以育天地间之万物经曰天下之至柔驰骋天下之至坚无有入于无间吾是以知无爲之有益不言之教无爲之益天下希及之原㫖曰上章发明冲和之德以戒强梁者不得其死此章言至柔之理以明驰骋天下之至坚是皆天道自然之理圣人表而出之以戒天下非託于空言者也何以明之观天运太虚今古不息孰使之然哉必有载而运之者矣故曰浮天载地者气也水也气乃无形之水水乃有形之气水至柔而攻坚强者莫之能胜气至柔而驰骋至坚者无以加焉圣人言至柔而不言气气其在矣天以冲和至柔之气行乎干健至刚之体是天下之至柔驰骋天下之至坚也无有入于无间无有气也气无质故曰无有无间空虚也观无有之气入于太虚空无之间气无爲而四时自行四时不言而百物自生益亦广矣吾是以知无爲之有益不言之教无爲之益天下希及之希及之云者嗟叹之辞也圣人体天道而处无爲之事行不言之教以教天下简易明白宜可信也何天下希有信及者乎信旣不及其何以行之哉圣人固无欲人必已信之心然而嗟叹之辞有不容不发此道惟老孔得之而不得行于当世故孔子亦有予欲无言之叹又曰如有用我者吾其爲东周乎圣人之忧以天下以道自任也如此是岂果欲无言哉是岂不欲行于当世哉必有不得已者而已之者矣经曰名与身孰亲身与货孰多得与亡孰病是故甚爱必大费多藏必厚亡知足不辱知止不殆可以长久原㫖曰养生全身所以全吾天也养生而不知全身全身而不知全天则是刍豢之养矣物之具气体于天地间者莫不有养焉天之所与一物一理小大有分脩短有数初不待求而养者未尝不足惟不待求故未见求而得所养不求不得所养使求而得所养不求不得所养则是天将容私欲人之赂己欲人之赂己则有情者长得所养而不死无情者不得所养而几乎絶矣是何足以言天之至公哉惟不待求故不可求此其所以爲天也何独人而不知察妄有求益所养之心乎苟有求益所养之心则名之贪货之黩不亡于此则亡于彼反不得全其天之所与养是可悲也圣人悯其不悟而诲之以名比身二者孰亲以身比货二者孰多以得比亡二者孰病所爱旣甚所费必大所藏旣多所亡必厚惟知足而不甚爱则不致辱之病知止而不厚藏则不致殆之病然后可以尽吾养之善而吾之天者全矣是则可以长乆也爲上而知此道则不待下之求而不废所与养爲下而知此道则不敢上之求而安吾所自养不甚爱不多藏知止知足各全所养则家可长国可乆矣经曰大成若缺其用不敝大盈若冲其用不穷大直若屈大巧若拙大辩若讷躁胜寒静胜热清静爲天下正原㫖曰谦之时义大矣哉天道亏盈而益谦故下济而光明大成若缺其用不敝也地道变盈而流谦故卑而上行大盈若冲其用不穷也鬼神害盈而福谦故尊而光大直若屈也人道恶盈而好谦故卑而不可踰大巧若拙也君子以裒多益寡称物平施大辩若讷也躁胜寒地在山上也静胜热山在地下也清静爲天下正谦亨君子有终万民服也噫嘻易老之道同出异名道德演于坟典易象则于图书一皆观天道以明人道者也上章言名货以戒爱藏言得亡以明止足则裒益平施之义可见下章言可欲不知足欲得以戒罪祸咎谦之义可见或曰胜极也躁极则寒静极则热此以气言也或曰躁能胜寒静能胜热此以理言也谦其在矣然则谦之六五曰不富以其邻利用侵伐上六曰呜谦利用行师征邑国而此下章曰天下有道却走马以粪天下无道戎马生于郊则谦言侵伐行师无乃不可乎知卑而不可踰裒益平施则可也若必至戎马生郊谦何取焉老圣之道以柔胜刚故与谦合申韩不善学流入刑名爲圣门万世罪人哀哉经曰天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足矣原㫖曰古之有天下者土地之广人民之衆君寿之脩短唐虞而上远不可稽见之禹贡之辞则知尧舜之朝东渐于海西被于流沙朔南暨声教讫于四海人民如其地尧爲天子舜禹稷契咎繇爲臣荡荡乎民无能名焉形于击坏之歌则知爲有道之世也尧未甚老而逊之舜舜遵尧之道未甚老而逊之禹尧舜皆不失天下之尊荣皆天寿百余龄而子孙皆不失土地之封不废烝尝之义如二圣人者可谓知足之足常足矣天下有道却走马以粪唐虞之盛可见天下无道戎马生于郊夏商之衰可见罪莫大于可欲甚爱大费也祸莫大于不知足多藏厚亡也咎莫大于欲得我所欲得人亦欲得天下胡爲不争戎马胡爲不生如恶无道以就有道莫若不爲夏商之衰求爲唐虞之盛知足常足将不失尧舜之尊荣然则天下有道云者必得君如尧舜臣如咎夔民如唐虞之民则比屋可封人人皆知天下之重而不以害其生孰有可欲之罪不知足之祸欲得之咎者哉经曰不出户知天下不窥牖见天道其出弥远其知弥少是以圣人不行两知不见而名不爲而成原㫖曰不出户知天下爲有道圣人言也得不爲尧让许由者言乎不窥牖见天道由辞尧让曰曰月出矣时雨降矣爝火之光灌溉之泽不亦难且劳乎由之不出箕山所以知天下旣已治也出弥远而知弥少爲不知足止者道不行而知由之所以不复代尧也不见而名吾将爲名乎吾将爲賔乎无爲而成吾无所用天下爲由不受尧让是不出户而成万世之名殆贤于尧矣巢父之牛不饮洗耳之水是不窥牖而无是非之名又贤于由矣尧授舜舜授禹尧舜有道有位之圣人巢由有道无位之圣人如巢由者可谓无功名而功名则是无爲而成者也庄子与惠子观鱼于濠上庄子曰儵鱼出游从容是鱼乐也惠子曰子非鱼安知鱼之乐曰吾知之濠上矣濠梁之水深网罟不到鱼不待出濠梁而知天下之水不免有网罟之害故乐其从容而不出鱼之不出濠梁是巢由之不出箕山也噫微后王无以见尧舜之圣微尧舜无以见巢由之高经曰爲学日益爲道日损损之又损以至于无爲无爲而无不爲取天下常以无事及其有事不足以取天下原㫖曰爲学日益衆人之道也爲道日损圣人之道也上知不能无人心下愚不能无道心若尧授舜曰允执厥中又何损焉舜授禹加以人心道心危微之言则损之所不免也损之又损以至于无爲无爲而无不爲损之云者损去人欲也又损云者人欲去得净尽也人欲净尽则无徇己之爲无徇己之爲则凡所爲者皆天理之所当爲而不可不爲也如禹之治水三过其门而不入劳可见矣而曰行其所无事于以见禹之爲皆所当爲而不可不爲者也取天下常以无事取之云者非取天下之土地子女也非取天下之犬马玉帛也乐取诸人以爲善也无事云者行其所无事也惟能乐取诸人以爲善而行其所无事则天下归之犹水之就下也及其有事则不足以取天下有事云者谓人莫己若而欲强人之从己也强人之从己衆人之道也爲足以取天下哉书曰罔违道以干百姓之誉罔咈百姓以从己之欲斯言得之矣经曰圣人无常心以百姓心爲心善者吾善之不善者吾亦善之德善信者吾信之不信者吾亦信之德信圣人在天下惵惵爲天下浑其心百姓皆注其耳目圣人皆孩之原㫖曰圣人应物不先物故无常心此承上章之㫖状其成德言道可常心不可常道常则所应皆理心常则应不免欲是未到圣人地也圣人之心太空无云止水无波鱼跃鸢飞物无不应故能民同胞物吾与上下与天地同流一以百姓之心爲心以百姓之心爲心则物无忤者应之以理而已善者吾应之以善不善者吾亦应之以善德善信者吾应之以信不信者吾亦应之以信德信德无常师主善爲师是以天下之善爲善人无有不善也以天下之信爲信人无有不信也圣人在天下惵惵爲天下浑其心言有位之圣人如帝尧之在宥天下也舜告禹曰稽于衆舍己从人不虐无吿不废困穷惟帝时克则惵惵浑其心于焉见矣百姓皆注其耳目天视民视天听民听德化流行人心所归圣人皆孩之一以赤子而视之也若夫啮缺之爲人可以爲衆父而不可以爲衆父父者则去帝尧之一间焉耳经曰出生入死生之徒十有三死之徒十有三人之生动之死地亦十有三夫何故以其生生之厚盖闻善摄生者陆行不遇兕虎入军不被甲兵兕无所投其角虎无所措其爪兵无所容其刃夫何故以其无死地原㫖曰品物之盈天地间莫不有族有祖族言其衆祖言其亲天地万物之大蘧庐也出生入死生则有死死则有生天理之常何容心焉知吾之出者入者未尝生未尝死则其生之徒者谁乎死之徒者谁乎之生之死者又其谁乎生十有三死十有三之生之死十有三是九也彼何物者耶道之爲物十三才各得其三其一则太极之祖也生之徒天三阳轻清之气日月星辰之徒也死之徒地三阴重浊之气山川草木之徒也之生之死人三元沖和之气精气神也人之爲人莫不兼是三才者而又抱太极之祖乃有其生孟轲所谓万物皆备于我者人亦贵矣旣得其生乃不自贵养吾之祖而亲者而乃动之死地是可哀也夫何故以其忘吾之所自贵反有过求外物益其厚养之心是之谓生生之厚计亦左矣一有心于此则探虎穴蹈白刃不顾危亡无不爲已盖闻善摄生者陆行不遇兕虎无探穴之心也入军不被甲兵无蹈刃之心也兕何从而投其角虎何从而措其爪兵何从而容其刃夫何故以其吾无致死之地物亦无伤焉经曰道生之德畜之物形之势成之是以万物莫不尊道而贵德道之尊德之贵夫莫之爵而常自然故道生之畜之长之育之成之熟之养之覆之生而不有爲而不恃长而不宰是谓玄德原㫖曰道生德畜物形势成此承上章之㫖言天地庶物皆道气所生道物之祖也衆妙在焉其爲物不贰生物不测者乎德物之族也一之未形者在焉含畜功至物得以形势一之旣形者物各成其态也势成则貌象声色具焉大而天之穹窿地之磅礴微而食醯朝菌之化蜩甲蛇蜕之假一皆祖族道德而爲物者也是以万物莫不尊道而贵德道之尊德之贵莫之爵而常自然谓之族谓之祖则是子天地而孙万物也又谁爵焉道德之常自然而已故曰生之畜之长之育之成之熟之养之覆之生而不有爲而不恃长而不宰是谓玄德圣人体道爲心曲成万物而不宰其德玄矣舜之玄德升闻亦此道也经曰天下有始以爲天下母旣得其母以知其子旣知其子复守其母没身不殆塞其兊闭其门终身不勤开其兊济其事终身不救见小曰明守柔曰强用其光复归其明无遗身殃是谓袭常原㫖曰天下有始始一也有父母未生之始有天地未兆之始有未始有始之始其来尚矣可不谓神得一以灵乎道言神明释言灵光儒言聪明同一始也以爲天下母母者万物之所从出人莫不有是母也旣得其母神生明也以知其子明生光也旣知其子复守其母知其光当守其明而不离也光不离明则神明者存身虽没而明不殆也母亦气也子神也神气相守则光明生焉养生家所谓塞兊垂帘收视返听盖本诸此塞其兊闭其门爲已之道也内得其养则神明者存神明存而终身不勤宜矣开其兊济其事爲人之道也外得其养则发而爲事业事业济而终身不救亦宜矣故伏羲得之以袭气母黄帝得之以登云天而汤武以不百年之身谋建千载之业夫内圣外王之道不同如此见小曰明知微知彰也小有子之义守柔曰强知柔知刚也柔有母之义用其光光子也母召其子也复归其明明母也子隐母胎也此其爲知子守母之道也守而不失则殃不及身是谓袭常袭合也合乎大常所谓允执厥中所谓独立不改所谓不与万法爲侣同此道也岂非大丈夫之出世功成名遂者乎经曰使我介然有知行于大道惟施是畏大道甚夷而民好径朝甚除田甚芜仓甚虚服文采带利剑猒飮食财货有余是谓盗夸非道也哉原㫖曰老圣叹三代下衰诸侯更霸民不聊生因设辞以自况曰使我介然有爲治之知行于大道惟施是畏尔言不生事也上不生事则民安民安则国治所谓无怠无荒四夷来王大道正路也径旁蹊也言当时诸侯卿大夫贪功黩武好货尚奢舍正路而弗由务先权谋启天下之争夺朝甚除官冗而宫室侈田甚芜民散而田野荒仓甚虚粟耗而仓廪竭甚矣衣取其蔽体可也何必服文采佩取其安常可也何必带利剑饮食取其实腹何必膏梁而取餍财货取其适用何必珍寳而有余此皆无益于生有害于治是谓爲盗而夸富于人非圣人之道也经曰善建者不拔善抱者不脱子孙祭祀不辍修之身其德乃眞修之家其德乃余修之乡其德乃长修之国其德乃丰修之天下其德乃普故以身观身以家观家以乡观乡以国观国以天下观天下吾何以知天下之然哉以此原㫖曰洪范之建用皇极所以爲民作则也圣人之抱一爲天下式所以爲民立命也建必如天地之建光岳终古不拔抱必如河海之抱堪舆终古不脱始可言善禹成水土功辅成五服外薄四海建五长宜可不拔也有社稷有人民宜可不脱也有启之贤而传之家子孙祭祀宜可不辍也奈何有禹之祖有桀之孙桀昏德民坠涂炭人心一去社稷随失祖宗烝尝安在哉由桀罔知身修一至于此商纣亦然故圣人不得不言盖自天子至于庶人壹是皆以脩身爲本然道之眞以治身绪余以治国家土苴以治天下治益广道益疏当知所愼脩之身其德乃眞愼厥身脩思求眞其在矣脩之家其德乃余能克家则善有余庆也脩之乡其德乃长斯友一乡之善士也修之国其德乃丰国人皆好之也修之天下其德乃普天下慕之也故以身观身则身修以家观家则家齐以乡观乡则乡长以国观国则国治以天下观天下则天下平吾何以知其然哉以此道而观之斯可知也经曰含德之厚比于赤子毒虫不螫勐兽不据玃鸟不搏骨弱筋柔而握固未知牝牡之合而䘒作精之至也终日号而嗌不嗄和之至也知和曰常知常曰明益生曰祥心使气曰强物壮则老是谓不道不道早已原㫖曰含德之厚上章言修德观德不言所以爲德此言含德之厚比于赤子是以赤子之德爲德也观其精全气和柔弱眞常赤子之德可见如毒虫勐兽玃鸟皆物之至恶有毒害之心者于赤子则不螫不据不搏也此无他柔德之至矣出生入死章无死地其德似之是数恶虫皆物之有毒而无知者也尚不害于赤子况大人不失其赤子之心则彼恶人虽有不善岂无知乎自无可加害之地也赤子骨弱筋柔初无甚大气力而握则能固未知牝牡之合初无交媾之情䘒有时而作精全之至也终日号而嗌不嗄气和之至也和乃德之常知和则常知常则明明则无不容矣益生曰祥祥妖也有益生之心则善复爲妖也心使气曰强近死之心也心使气则近死之征也物壮则老老则死矣谓之不道此无他柔德旣失非长乆之道也早亡而已经曰知者不言言者不知塞其兑闭其门挫其锐解其纷和其光同其尘是谓玄同不可得而亲不可得而疏不可得而利不可得而害不可得而贵不可得而贱故爲天下贵原㫖曰怀道之士能污能隆与时消长可愚可知与世浮沉若南郭子綦之隐几颜子之如愚则是知者不言若公孙龙之辩则言者不知也吁其知可及也其愚不可及也塞兊闭门挫锐解纷和光同尘六者玄同故不可得而亲无誉劝之心也不可得而疏无毁沮之心也不可得而利无希慕之心也不可得而害无仇敌之心也不可得而贵无功名之心也不可得而贱无宠辱之心也凡此皆不足以累其心然后能安时处顺其生若浮其死若休死生无变于已而况利害之端乎是能渊嘿雷声玄同万象神动天随不露圭角衆人有所不识焉故爲天下贵经曰以正治国以奇用兵以无事取天下吾何以知天下之然哉以此天下多忌讳而民弥贫民多利器国家滋昏人多伎巧奇物滋起法令滋彰盗贼多有故圣人云我无爲而民自化我好静而民自正我无事而民自富我无欲而民自朴原㫖曰正政也尧之庶绩咸熙舜之百揆时序以正治国也奇乃正之变禹之班师振旅七旬有苗格以奇用兵也汤以葛伯不祀而征遂灭十一国桀放而有诸夏奇之次也周以纣不道而伐大会盟津战于牧野纣焚而有诸商又其次矣兵法曰上兵伐谋其次伐交其次伐兵于禹格有苗汤征夏周伐商见之降此而下奇变爲诈诈变爲乱矣以无事取天下即章末无爲好静无事无欲之㫖吾何以知其然哉以此周室中衰厉王好利以荣公爲卿专利害民使卫巫监谤以告则杀天下多忌讳而民弥贫矣淮夷入寇民相与爲畔袭王奔彘共和行政民多利器国家滋昏矣幽王淫昏以石父爲卿佞巧好利用事专任政治多邪诸侯或畔戎狄杀之人多伎巧奇物滋起法令滋彰盗贼多有矣故圣人云我无爲而民自化我好静而民自正我无事而民自富我无欲而民自朴古圣之言玄圣引以爲证得非坟典之言与幽王二年西周三川震太史伯阳父曰昔伊洛竭而夏亡河竭而商亡今周德若三代之季矣不过十年数之纪也是岁三川竭岐山崩三年废申后并去太子宜臼宠褒姒以爲后以子伯服爲太子伯阳读史记曰周亡矣十一年王欲杀故太子宜臼王伐申申侯与鄫人召西夷犬戎攻杀王立故太子宜臼是爲平王徙居东都西周果废伯阳老圣字老圣昔事西伯爲藏史仕成王爲柱下史幽王时爲太史修道养寿屡掌史帙演着玄经龟鑑万世吾所谓无名古史益可验矣当时位虽人臣而道冠百王是有道无位之圣人也经曰其政闷闷其民淳淳其政察察其民缺缺祸兮福所倚福兮祸所伏孰知其极其无正耶正复爲奇善复爲妖民之迷其曰固乆是以圣人方而不割廉而不刿直而不肆光而不耀原㫖曰政如夫子爲政以德之政闷闷齐之以礼也政教宽大其民乐业风俗淳淳察察齐之以刑也政令严峻其民罔措举动缺缺所谓上刻核太至则下应之以不肖祸兮福所倚福兮祸所伏恃福作威祸其将至畏祸修德福其将至祸福倚伏如寒暑然孰知其极盈虚消息物极则变其无正邪天道摩常耶疑审之辞禹陟帝位正也于其子孙弗率皇天降灾假手于汤正复爲奇矣汤征自葛善也惟受罪浮于桀假手于周善复爲妖也民之迷其日固乆知存而不知亡知得而不知丧由来远矣曰方曰廉曰直曰光斯在内者也不割不刿不肆不耀斯在外者也圣人务内不务外是以方而不割廉而不刿直而不肆光而不耀正其在我者则有不待正而彼将自正矣恶有所谓爲奇爲妖者哉道德玄经原㫖卷之三道德玄经原旨正统道藏三家本四卷洞神部玉诀类道德玄经原㫖卷之四教门高士当涂杜道坚註经曰治人事天莫若啬夫唯啬是谓早服早服谓之重积德重积德则无不克无不克则莫知其极莫知其极可以有国有国之母可以长乆是谓深根固蔕长生乆视之道原㫖曰治人养其外者也知身所当养则知人所当养物所当养也事天养其内者也知心所当养则知精神所当养凡天之在我者无不当养也养之道莫若啬啬保爱也夫惟啬是谓早服亟服勤所以养之道早服谓之重积德惟能亟亟服勤所养则积德斯厚矣重积德则无不克积德旣厚则内外交养之功至人得其养则惟危者安天得其养则惟微者明无不克莫知其极惟精惟一在其中矣莫知其极是以有国国犹身也身所当养国所当养有国之母可以长乆母道也治人有道则国昌事天有道则身康国昌身康乆长可保是谓深根固蔕长生久视之道国以民爲根身以心爲柢根深则民安柢固则神安民安则国无有不长神安则身无有不久矣老子之治人事天书之祈天求命一也经曰治大国若烹小鲜以道莅天下者其鬼不神非其鬼不神其神不伤人非其神不伤人圣人亦不伤人夫两不相伤故德交归焉原㫖曰治大国若烹小鲜小鲜细鱼也烹细鱼挠之亦糜伤火亦糜有中道焉大国有天下者也民犹小鲜也政犹火也挠之亦损伤政亦损以道莅天下其鬼不神鬼神天地神祇阴阳之气天地有鬼神犹国之有臣佐以道莅天下者圣人无爲乎上贤人有爲乎下上下不失其道则阴阳之气不差灾害不作其鬼不神也燮理之功斯见其鬼不神则曰旸而旸曰雨而雨人无扎瘥物无疵疠五谷熟而人民育矣其神亦不伤人也其神不伤人道泰时亨物阜民富下有常输上无苛敛圣人亦不伤人也呜唿民天之赤子君天之元子元者善之长也长不伤幼天必祐之是之谓两不相伤故德交归焉于以见皇天无亲惟德是辅经曰大国者下流天下之交天下之交牝牝常以静胜牡以静爲下故大国以下小国则取小国小国以下大国则取大国故或下以取或下而取大国不过欲兼畜人小国不过欲入事人两者各得其所欲故大者宜爲下原㫖曰大国者下流天下之交交如齐宣王问孟子交邻国之交也大国之于小国犹大海之于江河大者下则小者归焉是大国当善下则可以交通天下之小国也譬如天下之交牝牝常以静胜牡牝以静爲下是大国旣善下又当以静爲政如牝以静下而胜牡则小国不待以力服亦将自归矣故大国以下小国则取小国惟仁者爲能以大事小故汤事葛文王事昆夷小国以下大国则取大国惟智者爲能以小事大故大王事獯鬻勾践事吴或下以取以大事小者乐天者也或下而取以小事大者畏天者也大国不过欲兼畜人乐天者保天下小国不过欲入事人畏天者保其国两者各得其所欲交相养而得其宜如山岳之于草木不锐上丰下则重本轻末盖大者处下则小者无不容载小者敷荣则大者无不富庶故大者宜爲下孔子见老子而后孟子岀岂无得于见闻者乎经曰道者万物之奥善人之寳不善人之所保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不曰求以得有罪以免耶故爲天下贵原㫖曰道包天地韫藏万物如室家之有阃奥焉善人得之可以爲吾身之寳不善人得之可以爲吾身之所保美言可以市如尧之格汝舜询事考言乃言底可绩尊行可以加人汝陟帝位者也美言尊行道之发于外者尚可以市可以加人况存诸内者乎人之不善岂无可教之资何弃之有书曰知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬观尧之曰吁曰咈则四凶之不善不待舜而后知然声其不善而不即罪者足以见尧之帝德广运其仁如天而不轻杀戮也故立天子置三公天子作民父母三公论道经邦燮理阴阳赞化育安人民保天下也书曰无旷庶官天工人其代之外此巡四岳朝诸侯虽有拱璧之贵驷马之盛然此皆外物曾不如虚己南面坐进此道而天下自治也古之所以贵此道者何哉非曰求而有所得有罪以免耶故爲天下贵谓下民昏垫不幸而有不善之罪则哀而矜之曰我罪之也耶者不定之辞非纵民爲不善而终不见罪也知其自有司杀者在故执左契而不责于人以此好生之德洽于民心若尧者可谓天下万世之所贵也经曰爲无爲事无事味无味大小多少报怨以德图难于其易爲大于其细天下难事必作于易天下大事必作于细是以圣人终不爲大故能成其大夫轻诺必寡信多易必多难是以圣人犹难之故终无难原㫖曰老圣叹世道不古智诈相欺爲乱无以挽回人心于是敷述上古无爲之化以诏后世使反锲薄之风爲淳厚之气其以道自任若此爲无爲法自然也事无事顺天理也味无味乐恬淡也大小多少君臣民庶在焉报怨以德凡上下之交或有不善则当以德报爲心如善者吾善之不善者吾亦善之是也图难于其易爲大于其细谋当谨始无使滋蔓难图天下难事必作于易大事必作于细物理所在从微至着如易之不远复无祇悔由一阳二阳积而爲干是以圣人终不爲大故能成其大圣人有干之德不自爲大成其大者六阳也夫轻诺必寡信多易必多难人心浇薄往往如此摩不有初鲜克有终也是以圣人犹难之圣人之心先天下之忧而忧后天下之乐而乐所谓有始有卒者其惟圣人乎惟其难之于始故终无难经曰其安易持其未兆易谋其脆易破其微易散爲之于未有治之于未乱合抱之木生于毫末九层之台起于累土千里之行始于足下爲者败之执者失之圣人无爲故无败无执故无失民之从事常于几成而败之愼终如始则无败事是以圣人欲不欲不贵难得之货学不学复衆人之所过以辅万物之自然而不敢爲原㫖曰其安易持此承上章之㫖言天下事物之理欲全厥终当愼厥初要在承平无事之时戒无妄举则安而易持譬之事未兆则易谋物脆则易破微则易散也爲之于未有非有所以爲杜之于未有也治之于未乱非有所谓治镇之于未乱也故又喻木之始生于毫末台之始起于累土行之始发于足下当其始也厥兆甚微及其至也木则合抱台则九层行则千里是岂一朝一夕之故哉厥初不可不愼也天下之事一有心于爲则多致乎败用力以执则或致乎失所爲尽心力而爲之后必有灾也是以圣人无必爲故无败事无固执故无失悔凡民则不然民之从事常于几成而败之以未闻持安之道也愼终如始则无败事惟圣者能之是以圣如文王三分天下有其二以服事殷此以见欲不欲不贵难得之货也视民如伤望道而未之见此以见学不学复衆人之所过也若夫辅万物之自然而不敢爲者终亦无爲而已故曰以王季爲父武王爲子无忧者其惟文王乎经曰古之善爲道者非以明民将以愚之民之难治以其智多是故以智治国国之贼不以智治国国之福知此两者亦楷式常知楷式是谓玄德玄德深矣远矣与物反矣然后乃至大顺原㫖曰古之善爲道者如尧之治天下而民不识不知得不谓非以明民将以愚之乎何则上以无爲爲政使民由之而不知是国之福也民之难治由上有以启其智多人之具五性皆天所赋莫不有自然之理犹天之有五行春生仁也夏长礼也秋成义也冬藏智也信通四时故寒暑节岁功成旱涝不作疵疠不生物得以昌也爲民司命而不知有仁之生礼之长义之成而专尚智之藏者则是岁不春夏秋而常冬也可以言岁乎岁常冬则万物藏而不育治尚智则专聚敛而不知发可以言治乎所谓与其有聚敛之臣宁有盗臣是故以智治国者贼其民乃所以贼其国不以智治国者福其民乃所以福其国也知此两者亦可爲治之楷式常知楷式不尚智术福被于国是之谓玄德玄德云者辅物之自然而不以明民也玄德深矣远矣与物返矣言与智治不同也不以智治然后以至大顺大顺则万物各遂其生成之性矣经曰江海所以能爲百谷王者以其善下之故能爲百谷王是以圣人欲上人以其言下之欲先人以其身后之是以圣人处上而民不重处前而民不害是以天下乐推而不厌以其不争故天下莫能与之争原㫖曰江海所以能爲百谷王者以其善下之此併结前数章之义也江海善下故能爲百谷之王是以圣人法善下之道而不欲自上于人然不得已而居人之上故曰欲上人以其言下之是位虽处上而言则谦下也不亦谦受益之谓乎名虽先人身则后之自有推而上之先之者矣惟其能下能后是以圣人处上而民不重不以爲轧己也处前而民不害不以爲妨己也惟其不重不害是以天下乐推而不厌其在上在先也夫何故以其不与民争上争先故天下莫有能与争之心玄经之㫖凡言脩身则齐家治国在焉言治国齐家则脩身在焉善观者当自有得于言外之㫖经曰天下皆谓我道大似不肖夫惟大故似不肖若肖乆矣其细也夫我有三寳保而持之一曰慈二曰俭三曰不敢爲天下先夫慈故能勇俭故能广不敢爲天下先故能成器长今舍其慈且勇舍其俭且广舍其后旦先死矣夫慈以战则胜以守则固天将救之以慈卫之原㫖曰老圣所言之道非上古无爲则唐虞雍熙之道也其大无象不可以名言求衆人之所罕识故曰天下皆谓我道大似不肖谓不可几及也夫惟大故似不肖若肖乆矣其细也夫自释自审之辞如所谓惟天爲大惟尧则之孰得而肖焉若禹之地平天成则可以迹求也老圣叹天下之人皆谓我所言之道大似不肖故复举其次者而言曰吾有三寳保而持之保持抱守也一曰慈不敢以天民肆戮二曰俭不敢以天物暴殄三曰不敢爲天下先不敢以天讨倡举夫慈故能勇班师振旅舞干羽而苗民格俭故能广薄衣服而致孝乎鬼神卑宫室而致寳于沟洫不敢爲天下先故能成器长舜命总朕师逊举臯陶将让位曰枚卜功臣固辞弗获乃有位古之人有行之者禹是也今舍其慈且勇所以诛龙逄戮比干舍其俭且广所以爲倾宫瑶台琼室玉门舍其后且先所以囚汤夏台囚昌羑里死矣南巢牧野之祸至古之人有行之者桀纣是也夫慈以战则胜仁者无敌以守则固民效死弗去天将救之以慈卫之夏台羑里之厄所以脱古之人有行之者汤文是也若汤之放桀曰古有夏先后方懋厥德罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命周之伐纣曰惟受罔有悛心乃夷居弗祀上帝神祇遗厥先宗庙弗祀商罪贯盈天命诛之此其肖矣夫汤武不得爲尧舜之君其细可知也经曰善爲士者不武善战者不怒善胜敌者不争善用人者爲下是谓不争之德是谓用人之力是谓配天古之极原㫖曰古之善爲士者不武其惟文王乎羑里之囚崇侯虎所谮也文王受命六年始伐崇善战者不怒也崇侯谮昌昌以洛西之地赤壤之田方千里献纣请除炮烙之刑纣许之赐弓矢斧钺因公季得专征伐爲西伯典治南国江汉汝旁诸侯善胜敌者不争也吕尚东海上人遇七十余主而不听人皆曰狂丈夫渔于渭阳西伯劳而问之曰子乐渔耶吕尚曰君子乐其志小人乐其事吾渔非乐之也西伯与语大悦曰自吾先君太公望子乆矣故号曰太公望立爲师善用人者爲下如四善云者是谓不争之德是谓用人之力是谓配天古之极也配天谓可爲人主极法则也如文王者乃古之善爲士者可爲法于天下后世矣昔西伯尝问于太公曰商王罪杀不辜汝助予忧乎太公曰天道无殃不可以先唱人道无殃不可以先谋他日又问曰人主之动作举事有祸殃之应鬼神之福乎太公曰重赋敛大宫室则人多病瘟霜露杀五谷丝麻不成好田猎毕弋不避时禁则岁多大风禾谷不实好破坏名山壅决名川则岁多大水好武事兵革不息则日月薄蚀太白失行西伯曰诚哉不十年商亡天下归周是亦慈俭不先之征也经曰用兵有言吾不敢爲主而爲客不敢进寸而退尺是谓行无行攘无臂仍无敌执无兵祸莫大于轻敌轻敌几丧吾寳故抗兵相加哀者胜矣原㫖曰兵本以戒不虞非所以虞天下也用兵有言引古兵法语下文是也兵法以先举者爲主应敌者爲客吾不敢爲主不敢先举兵以虞天下也而爲客彼弗率以侵我不得已而应之是戒不虞也虽不得已而应犹不敢进寸以轻敌宁退尺以固守是谓行无行行行师也无行无行师之心师虽行而不轻进攘无臂攘捍御也无臂无举手之心虽捍御而不轻举手仍无敌仍引也无敌无轻敌之心虽引兵相抗而不轻于敌执无兵兵凶器也虽执凶器而不行杀戮何哉祸莫大于轻敌诸侯以国爲心故不免有时而先举天子以天下爲心此吾民彼亦吾民祸彼犹祸此也肯轻敌哉此禹所以拜昌言班师振旅而苗民格也噫轻敌几丧吾寳寳即前章三寳之寳所谓惟善爲寳仁亲以爲寳则凡天下之民莫非吾寳也故抗兵相加哀者胜矣言两兵对抗哀而不忍无杀伤天民之心将见不战而屈人兵胜可知矣以结上二章之义前章言不武是美文王而微寓抑武王之意老圣凡言兵多以禹格有苗爲法经曰吾言甚易知甚易行天下莫能知莫能行言有宗事有君夫惟无知是以不我知知我者希则我者贵是以圣人被褐怀玉原㫖曰言者所以载道知知道也行行道也甚易知甚易行吾无隐乎尔行之则左右逢其原天下之人何其莫能知莫能行哉嗟叹之辞也宗祖也君主也言有宗是皆祖述坟典古史之书事有君是皆归本皇帝王伯之道岂託空言者哉不知言则不知道是以不我知也旣不能知又不能行则其无知可见夫唯无知则知我者希斯亦不足怪也已于戏知我者希则在我者贵一云则法也我道也取法于道则我贵矣圣人被褐怀玉褐微贱之服玉至贵之寳被褐谓无位怀玉喻有道此言有道无位之圣人也故天下所罕知老圣以此自喻所负可知也经曰知不知上不知知病夫惟病病以其不病圣人不病以其病病是以不病原㫖曰知知道也病不知道也知不知上圣人知而不言上也不知知病衆人言而不知病也夫惟病病言衆人之病病矣以其不以病爲心而御人以口给故犯不知知病也圣人不病言圣人常以不知爲病而不轻于言是以不病也言寡尤行寡悔几何人哉昔周有金人三缄其口而铭其背当老圣在周金人之作宁无儆耶孔圣观周尝得抚而叹之前章吾言甚易知甚易行天下莫能知莫能行此言知不知上不知知病道岂终不可知乎知之爲知之不知爲不知是知也经曰民不畏威大威至矣无狭其所居无厌其所生夫惟不厌是以不厌是以圣人自知不自见自爱不自贵故去彼取此原㫖曰威刑罚也人以身爲重加之以刑罚孰不知畏然有不顾斧钺而犯之者何哉大威至矣知其无所自迯小民畏苦尚有不肖之心生况其大力量者乎汤出夏台去三面之网信有由也汉南诸侯闻之曰汤德及禽兽归之者四十国噫桀君也汤臣也抚我则后虐我则雠大人之心其可自狭乎狭则物有所不容擅福作威靡所不至民不堪处民不堪处则臣弑其君子弑其父盖将有所不能容者矣此桀之所以亡汤之所由兴无狭其所居所居心也心不狭则神明来居物无不容生之道也无厌其所生所生内则神明外则民物俱不可厌厌则去我之心生死之道也夫惟不厌我不厌彼是以不厌彼不厌我圣人自知不自见无骄人之心自爱不自贵无威人之心故去彼狭厌取此知爱也经曰勇于敢则杀勇于不敢则活此两者或利或害天之所恶孰知其故是以圣人犹难之天之道不争而善胜不言而善应不召而自来繟然而善谋天网恢恢疏而不失原㫖曰勇志也敢气也志至焉气次焉持其志无暴其气生之道也一或气壹则动志动而乖则蹶死之道也知此两者或利或害言志气二物制得其道则利制失其道则害天之所恶孰知其故故恶之端也天好生恶杀谁能知天意恶杀而弗违哉是以圣人犹难之天意罔测圣人犹以爲难而无勇敢之爲天之道不争而善胜柔能胜刚不言而善应至诚感神不召而自来作善降之百祥作不善降之百殃繟然而善谋天道福善祸淫天网恢恢疏而不失天难谌命靡常常厥德保厥位厥德靡常九有以亡言其祸福无门惟人自召也当桀纣爲君之日使能任贤听谏知天之所恶不轻勇敢而谨犹难之心则汤武虽圣曷敢不臣乎吁甚矣岂桀纣之有以自亡耶其天网之疏而不失耶何圣人之言其弗可违也如此经曰民不畏死奈何以死惧之若使民常畏死而爲奇者吾得执而杀之孰敢常有司杀者杀夫代司杀者是代大匠斲夫代大匠斲希有不伤其手矣原㫖曰好生恶死人心所同民不畏死奈何以死惧之此承上章余㫖叹王道不作天下之民不死于兵则死于饥孰杀之哉方且严法令广聚敛胁民以威动之死地无所逃之非不畏死不免死也孟子谓杀人以刃与政亦此意民不畏死即是民不堪命而怀等死之心上若宽法令薄赋敛省徭役天下之民各得所养惟恐其死爲奇作弗靖也民得其养或自作弗靖吾得执而杀之谓犯于有司必寘刑戮天杀之也孰敢言民常畏死无敢犯之矣司杀者天也代司杀者人也杀之当则天杀之不当则是以人杀人能无伤乎斲大匠之事夫代大匠斲希有不伤手喻杀人以政实自伤也当周室东迁政由方伯擅举征伐是犹代大匠之斲不但名分废坠而诸侯之师襌赫千里𢦤贼民生畏死不暇及其天定胜人鲜不败事伤手之义也经曰民之饥以其上食税之多是以饥民之难治以其上之有爲是以难治民之轻死以其上求生之厚是以轻死夫惟无以生爲者是贤于贵生原㫖曰国以民爲本民以食爲天国不可以无民犹民不可以无食民之饥以其上食税之多是以饥三代之季大槩相类昔五伯争强兴徭役事征讨国禄不均国用惟艰田野不辟税敛不给又从而增羡之民之所以饥也饥则草窃姦宄出没摩常是以难治非民难治也以其上之有爲上有爲下亦有爲民之轻死以其上求生之厚所谓苦一国之民以养耳目鼻口者神不自许神不自许是以轻死夫惟无以生爲者是贤于贵生何则养生必先之以物然则物有余而身不养者亦多矣若季世之法圣人有所不取经曰人之生也柔弱其死也坚强万物草木之生也柔脆其死也枯藁故坚强者死之徒柔弱者生之徒是以兵强则不胜木强则共强大处下柔弱处上原㫖曰死生亦大矣生之徒死之徒吾于出生入死章已言其约噫人之生也柔弱柔弱者生之徒其死也坚强坚强者死之徒岂惟人哉物莫不然故又曰万物草木之生也柔脆其死也枯藁原其所以生所以死本乎阴阳二气而已二气本乎太极之一气一气本乎无极之太虚经云天下万物生于有有生于无在易则曰易有太极是生两仪易无而极有知易无而极有则知易无极也易有太极得不谓无极而太极乎太极乃物初混沦之一气无极即太极未形之太虚释氏有谓万法归一一归何处亦即有生于无而复归于无也然则生之徒者何与死之徒者何与自太极生两仪干刚坤柔天地合德干天也天一生水父刚而子柔故水性柔弱其德顺下地二生火母柔而子刚故火性炎上其德刚燥天非火之刚无以发干健之体地非水之柔无以致坤顺之用惟其刚柔相生故能成乆大之德业人之生也柔弱天水资焉其死也坚强地火摄焉惟刚柔相济而成旣未之功则长生乆视之道在故养生家专取法焉柔弱者生刚强者死譬犹兵强则不胜衆攻之也木强则共衆伐之也强大处下柔弱处上天之道也老圣凡言柔弱则气刚强则物气和则生物壮则老老则死死则当知所归如复混而爲一复归于婴儿复归于无极皆归之之道也经曰天之道其犹张弓乎高者抑之下者举之有余者损之不足者与之天之道损有余补不足人之道则不然损不足以奉有余孰能以有余奉天下惟有道者是以圣人爲而不恃功成而不处其不欲见贤原㫖曰洪范九畴五曰皇极皇建其有极言大中之道立其有中行九畴之义也天之道其犹张弓乎引射爲喻高者抑之下者举之上下之中可见有余者损之不足者与之小大之中可见地气上升天气下降抑高举下之道也热极变凉寒极变温损有余补不足之道也天之道其折中如此所以致中和天地位万物育人之道则不然损不足以奉有余天理人欲常相反焉所谓君子中庸小人反中庸孰能以有余奉天下如天之云行雨施泽及万物惟有道者所谓德惟善政政在养民者也圣人爲而不恃无责报之望功成而不居法天之道也其不欲见贤执中而已圣人事业无爲有爲函天盖地凡民有所不识也呜唿上天之载无声无臭经曰天下柔弱莫过于水而攻坚强者莫之能胜其无以易之故柔胜刚弱胜强天下莫不知莫能行故圣人云受国之垢是谓社稷主受国之不祥是谓天下王正言若反原㫖曰软胜坚牝胜牡理也物性柔弱莫过于水及其至也决堤溃川无能易之老圣悯文武坠地将有二代垂亡之风故因关尹之问而匡救之曰天下莫不知莫能行惟伯禹得之以水治水地平天成成汤得之东征西怨惟恐后已西伯得之戡黎伐崇罔不欲丧是皆以柔弱胜刚强者也使桀知此能监唐虞之治则不爲汤胜使纣知此能监夏之亡则不爲武胜惟其刚强暴虐迷不知省是以有臣代君者出甚矣故圣人云受国之垢是谓社稷主受国之不祥是谓天下王此古圣人言也当鲧之殛汤文之囚受垢不祥莫大焉及其禹受襌汤武自代皆得爲社稷主天下王噫桀纣固虐矣君也汤武固圣矣臣也如禹以功受襌尚无间然若汤武以智力自代得无惭乎惟文王小心事纣终不易节故可比德尧舜玄经本㫖一皆以正己正人与爲人主者告人主正则百官正百官正则天下之民正爲有爲臣而可自代君者乎正言之君民吾羲皇之民无绳可结亦可已甘其食洼樽可饮美其服毛可御寒安其居巢穴足以避风雨乐其俗含哺鼓腹乐在其中邻国相望道并行而不悖鸡犬之声相闻物并育而不害民至老死不相往来无争城争地之心天之道地之利未尝不足玩及此章大朴淳风盎乎天地间今犹古也则知老圣之所自得非季世强梁之所可知所谓万世一遇大圣知其解者是旦暮遇之也经曰信言不美美言不信善者不辩辩者不善知者不博博者不知圣人不积旣以爲人己愈有旣以与人己愈多天之道利而不害圣人之道爲而不争原㫖曰圣人之心天地之心无不容无不与也所谓注焉而不满酌焉而不竭者与衆人则不然美言不信俗尚华也信言不美道贵朴也善者不辩无不容也辩者不善未忘言也知者不博混而爲一博者不知数舆无舆圣人不积与时消长旣以爲人己愈有生物之心常在旣以与人己愈多造物之心不穷天之道利而不害天之无恩而大恩至矣道德玄经原㫖卷之四