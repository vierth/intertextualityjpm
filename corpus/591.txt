中庸説中庸説卷一中庸说卷第一无垢先生范阳张九成中庸说喜怒哀乐未发谓之中发而皆中节谓之和和即庸也变和爲庸以言天下之定理不可易也此一篇子思所闻于曽子圣道之尤粹者也学者不可以不思天命之谓性率性之谓道脩道之谓教性道教三者之难名也乆矣子思传曽子之道以其所践履而自得者爲天下后丗别白而言之使学者知所适从焉其有功于名教也大矣天命之谓性此指性之本体而言也率性之谓道此指人之求道而言也脩道之谓教此指道之运用而言也天命之谓性第賛性之可贵耳未见人収之爲己物也率性之谓道则人体之爲己物而入于仁义礼智中矣然而未见其设施运用也脩道之谓教则仁行于父子义行于君臣礼行于賔主智行于贤者而道之等降隆杀于是而见焉中庸之名立于此三者矣天命之谓性喜怒哀乐未发以前者也所以谓之中率性之谓道此戒愼恐惧于不睹不闻以养喜怒哀乐未发以前之理此所以求中也至于脩道之谓教则以天命之性率性之道而见于用发而皆中节矣所以谓之庸也子思立此三句非见入深微学臻圣地其能爲此言乎盛矣哉道也者不可须臾离也可离非道也此言道之所以爲道也夫率性之谓道则舎性而求道皆非所谓道也是则君子之求道岂可须臾舎性而求哉戒愼不睹恐惧不闻可也使其不睹不闻处微有私意间之则非性之本位而堕于人欲矣人欲岂道也哉故曰可离非道也盖当其离处即是非道此率性所以谓之道是故君子戒愼乎其所不睹恐惧乎其所不闻莫见乎隐莫显乎微故君子愼其独也此指以率性之路不可须臾离之义也惟性不可须臾离故于不睹不闻处每致意焉夫戒愼乎其所不睹恐惧乎其所不闻况于稠人广衆合堂同席之间其有不戒愼恐惧者乎此正合内外之道不可须臾离之本也夫不睹不闻少致其忽冝若无害矣然而怠忽之心巳显见于心目之间昭昭乎不可掩也其精神所发道理所形亦必有非心邪气杂于其间不足以感人动物而招非意之辱求莫爲之祸焉此君子所以愼其独也诚诸中形诸外不可掩如此呜唿其可忽哉惟一意戒愼恐惧以养喜怒哀乐未发以前之理此善求中之道也喜怒哀乐之未发谓之中发而皆中节谓之和中也者天下之大本也和也者天下之逹道也致中和天地位焉万物育焉中衍天命之义和衍脩道之义喜怒哀乐之未发此指言性也故谓之中发而皆中节此所谓发也故谓之和中指性言故爲大本和指教言故爲逹道未发以前戒愼恐惧无一毫私欲巳发之后人伦之序无一毫差失此天地万物之宗也所以言天地位于此万物育于此呜唿天地万物皆在吾中和中则中和之用亦大矣学者不可不勉仲尼曰君子中庸小人反中庸君子之中庸也君子而时中小人之中庸也小人而无忌惮也天命之谓性此所谓中也率性之谓道此所以养中也脩道之谓教此所谓庸也当喜怒哀乐未发以前君子戒愼恐惧此率性也及喜怒哀乐巳发之后君子行人伦之序此脩道也夫方当率性时戒愼恐惧于不睹不闻处此学者之事也及其深入性之本原直造所谓天命者在我然后爲君臣父子兄弟夫妇之教以幸于天下至于此时圣人之功用兴矣此所以谓之中庸也然而君子小人名虽不同岂无喜怒哀乐乎喜怒哀乐未发时君子则恐惧戒愼以率之小人则何所不至哉岂知所谓率也喜怒哀乐巳发时君子则出爲君臣父子兄弟之教小人则入于放辟邪侈矣岂知所谓脩也谓小人无中庸之本则不可谓小人能行中庸又不可此不可不辨也然而喜怒哀乐巳发之后则谓之和和何自而来哉自中而巳矣中旣爲和则不得谓之中矣不谓之中而谓之和似于潜养之功爲弗着也故谓之时中以言和自中来也时中即和也盖中不可执一也以时而巳矣如时可以仕则仕爲中时可以止则止爲中可以速可以乆皆以时而爲中中不可执一也如此且合天下而论之则洛爲中自燕而望洛则燕自有中也而洛爲偏矣自越而望洛则越自有中也而洛亦爲偏矣故处天下时则当以洛爲中至于处燕越之地各中其所谓中可也岂可以执一哉此所以谓之时中也小人乐闻时中之说乃同乎荒俗合乎汚丗时尚纵横吾爲苏张时尚虚无吾爲衍晏此窃时中之名而略无忌惮者也此所以爲小人也然则君子之学其可不愼乎夫率性之谓道旣谓之率则是已发矣安得谓之中也曰率之爲言以见无须臾离也旣未离本位恶得谓之发乎诚如是说脩道岂巳离性而爲之哉曰吾甞言之矣率性之谓道此学者之事也至于圣人则自率性直造天命之本于是有干坤造化制爲人伦之序以幸天下此所谓和也所谓天下之大本逹道所谓天地位万物育所以成中庸之名也此不可以离不离名之也其理微矣不可不致思焉子曰中庸其至矣乎民鲜能乆矣戒愼恐惧以养其中人伦之序以宣其和惟圣人能终始之至于寻常之人一息之暂且不能安而况乆乎夫天地位于此万物育于此中庸之爲至徳可不言而喻也子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也戒愼不睹恐惧不闻以飬其中则发而中节必爲人伦之序以宣其和此中庸之本也然知者知之太过而愚者又不及知焉旣巳知之太过与夫不及知其能行乎此道之所以不行也贤者行之太过而不肖者又不及行焉旣行之太过与夫不及行此道之所以卒不明也夫戒愼不睹恐惧不闻此养中之法也太过于此则失养中之法不及乎此安知养中之法君子欲求中庸要当于戒愼不睹恐惧不闻中得味则识中之本矣若夫不能守此法而用意过当与夫一出一入而欲求中是犹终日饮食而不知味也味乎味乎当优㳺涵泳于不睹不闻时可也子曰道其不行矣夫子曰舜其大知也与舜好问而好察迩言隐恶而扬善执其两端用其中于民其斯以爲舜乎知者过之愚者不及贤者过之不肖者又不及审如是道其不行矣夫岂有是理哉自有行之者矣行之者其谁耶大舜而巳矣舜所以爲大知者以知戒愼不睹恐惧不闻以养其中而无过不及也夫戒谨不睹恐惧不闻其所以爲养中者乃在心术之内也至于形之于外则变爲好问好察迩言隠恶扬善矣甞试遡好问好察迩言隠恶扬善之心而上之即戒愼不睹恐惧不闻之心也戒愼恐惧以养此中则无过不及之端好问而好察迩言隠悪而扬善此中则亦无过不及矣执过不及之端而用其中于民则民皆知戒愼不睹恐惧不闻其形之于外则亦尽人之情也好问好察迩言隠恶扬善而不敢忽矣舜之所以爲知者以能用戒愼恐惧之心变而爲好问好察迩言隠恶扬善之实也夫好问好察迩言则尽人之情不敢断以己意隠恶扬善则恶念消亡善端融洩其戒愼恐惧可知矣此所以能尽中庸之道也学者欲识中庸当于舜观之子曰人皆曰予知驱而纳诸罟擭䧟阱之中而莫之知辟也人皆曰予知择乎中庸而不能期月守也人皆用知于诠品是非而不知用知于戒愼恐惧人皆用知于机巧术数而不知用知于喜怒哀乐未发巳发之间惟不留意于戒愼恐惧故曰自驱而入于罟获䧟阱嗜慾贪鄙之中而不自知惟不留意于喜怒哀乐未发巳发之间故虽中庸之理潜见而不能期月守也使移诠品是非之心于戒愼恐惧其知孰大焉使移机巧术数之心于喜怒哀乐未发已发之间其知又孰大焉此篇直指学者用知处故举舜所以爲大知之事在前而又立此说于后其左右表里发明中庸之学也切矣学者当审之子曰回之爲人也择乎中庸得一善则拳拳服膺而弗失之矣人皆知机巧术数之爲知而不知择乎中庸守以期月之爲知惟颜子则进乎此矣此孔子所以称之于守以期月之后也夫喜怒哀乐巳发未发之间所谓中庸也差之毫釐缪以千里其可不精择之哉颜子戒愼恐惧超然悟未发已发之机或于喜处或于怒处至于哀处乐处一得天命之性所谓善者则深入其中人欲都亡我心皆䘮人第见其拳拳服膺而弗失耳而不知颜子与天理爲一无一毫私欲横乎其间而不识不知我真无有矣而况人欲乎此中庸之妙也舜发于好问好察迩言隠恶扬善之间而颜子深居乎服拳拳之内盖所以表里之也非深造自得谁能识之子曰天下国家可均也爵禄可辞也白刃可蹈也中庸不可能也均天下国家辞爵禄蹈白刃感慨或能爲之此血气也用以求中庸难矣中庸不在血气中惟戒愼不睹恐惧不闻者能得之故曰可均可辞可蹈而不用此以能中庸也有此则是血气非中庸也呜唿余观于易乃知中庸之难守也且均天下国家辞爵禄壮哉其勇也而非所谓大壮易曰雷在天上大壮夫雷在天上其壮爲如何哉然而君子体此壮以在心止于非礼勿履而巳是知均天下国家辞爵禄蹈白刃未爲壮而守中庸者之爲壮也且戒愼不睹恐惧不闻即雷在天上大壮也即非礼勿履也即中庸也即天理也其可以血气爲之乎惟血气消尽中庸见矣君子不可不察也子路问强子曰南方之强与北方之强与抑而强与寛柔以教不报无道南方之强也君子居之祍金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫子路闻可均可辞可蹈中庸不可能之语以谓中庸之强当如何夫子知子路之所谓强者不过血气耳中庸之中非血气所得停留者也故设爲三问以斥血气之强南方之强北方之强与夫子路之强皆血气也非中庸也然而衽金革死而不厌谓之血气之强可也寛柔以教不报无道君子居之是亦足矣乃谓之血气之强何哉盖强当从戒愼不睹恐惧不闻中来则此强爲中庸之强若乃山川风气使之如此而中无所得焉岂非血气云乎子路天资好勇其鼓琴也流入北鄙其言志也则曰师旅此北方之强也故曰而强者居之然则何以爲中庸之强也曰和而不流此喜怒哀乐之中节也故其强矫然不挠中立而不倚此喜怒哀乐未发时也故其强亦矫然不挠惟戒愼不睹恐惧不闻潜养中和以至如此之强故其见于用也遇有道之丗则此中和不变于厄塞之节故其强矫然不挠遇无道之丗则此中和胁之以死而亦不变其节故其强矫然不挠夫不变者乃不流不倚之发也矫之爲言刚毅之貌非矫揉之矫也此一字系重轻学者不可造次夫中庸一以理爲主非从戒愼恐惧中来安得如此之妙乎其与血气之强相逺矣子路闻之得不悼其平时之无益而潜养之不可巳乎学者不欲遇天下之变则巳如欲遇天下之变其于中庸岂可不留意乎子曰素隠行怪后丗有述焉吾弗爲之矣君子遵道而行半涂而废吾弗能巳矣君子依乎中庸遯丗不见知而不悔惟圣者能之中庸之爲徳不可作也亦不可止也戒愼不睹恐惧不闻谓之作而非作谓之止而非止所以能养中庸也素隐谓终身行乎隐晦中庸在隠晦则隐晦而巳矣安可作也傥微有作意至行怪以钓名则非中庸也此圣人所以不爲焉遵道而行谓率性也中庸在率性则率性而巳矣安可止焉傥有止意至半涂而不进则非中庸也此圣人所以不巳焉欲识中庸要处请于弗爲弗巳而味之弗爲弗己即戒愼恐惧也彼其半涂而废君子则依乎中庸依则弗巳之谓彼其素隐而行怪君子则遯丗不见知而不悔不悔则弗爲之谓夫所以能不悔者中庸之力也故曰惟圣者能之余甞求圣人而不可得今乃知止在喜怒哀乐未发处耳岂不近乎子思明示天下人以入路且曰戒愼不睹恐惧不闻圣人门庭荡荡明白如此吾侪何爲而不举鞭乎学者冝愼思之君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉君子之道即中庸也中庸不离喜怒哀乐未发巳发之间此日用所不免者也岂非费乎费当爲费用之费虽夫妇之愚不肖岂有无喜怒哀乐者乎此所谓可以与知可以能行者也然而由戒愼不睹恐惧不闻以养喜怒哀乐使爲中爲和以位天地育万物虽圣人犹皇皇汲汲自谓有所不知有所不能焉岂非隐乎盖自以爲知自以爲能则止矣止非中庸也惟若有所不知有所不能则戒愼恐惧其敢一日而巳乎此理微矣力行者能识之非口舌所能辨也中庸说卷第一中庸説中庸説卷二中庸说卷第二中庸天地之大也人犹有所憾故君子语大天下莫能载焉语小天下莫能破焉此中庸之所以爲大也夫天地虽大而不免有日月薄蚀彗孛飞流山川震动草木倒植寒暑失中雨旸差序水旱相继札瘥流行此人所以不免有憾也然则财成其道辅相其冝弥纶范围眞有待于中庸耳岂如中庸之君子语其大则天地位焉万物育焉人岂有憾乎此天下所以莫能载也语其小则跋行喙息蠉飞蠢动皆待之以顺适此天下所以莫能破也夫中庸之道賛天地之化育如此而其要止在喜怒哀乐未发巳发之间而巳而其所以入之之路又止在戒愼不睹恐惧不闻而巳学者胡爲不少致思乎诗云鸢飞戾天鱼跃于渊言其上下察也君子之道造端乎夫妇及其至也察乎天地夫君子之道所以大莫能载小莫能破以其戒愼不睹恐惧不闻察于微茫之功也戒愼恐惧则于未形之先未萌之始巳致其察矣察之之至至于鸢飞鱼跃而察乃在焉夫能乱人之徳而居人伦之先者夫妇是也欲识不睹不闻之实当于夫妇而察之故君子之察必造端乎夫妇使夫妇之道正则天地之道皆正矣其要如此安可不察耶察之如何非心一形邪意一作无不见其所自起知其所由来戒愼恐惧而不敢肆焉察之旣熟岂特夫妇间哉则凢象生于见形起于微上际下蟠察无不在所以如鸢之飞于天如鱼之跃于渊察乃随飞跃而见焉而况日月星辰之运动山川草木之流峙乎顾惟此察始于戒愼恐惧而巳戒愼恐惧以养中和而喜怒哀乐巳发未发之间乃起而爲中和大含元气而天下莫能载小入无间而天下莫能破察之之功如此君子于愼独之学其可忽耶子曰道不逺人人之爲道而逺人不可以爲道诗云伐柯伐柯其则不逺执柯以伐柯睨而视之犹以爲逺率性之谓道道岂逺人哉人具有此性又安可舎已之性而求道哉性外无道道外无性舎人之性而欲求道犹适越而北向趋燕而南奔虽驾骏马乗轻车卒歳穷年殆见其无所得耳夫执柯以伐柯可谓近矣然而犹以爲逺者以性较之也若人之性当几即是因体即明非两物也伐柯而视柯犹是两物也柯外有柯岂非逺乎若乃人即爲道不待它求其与伐柯异矣圣人明辨细微至于如此学者率性其可不致精乎故君子以人治人改而止忠恕违道不逺施诸已而不愿亦勿施于人人即性也君子旣率性而得道天下之人有不由乎道者以迷其性也君子则以我之性觉彼之性其寓之簠簋爼豆制度文章以至钟皷管磬竽笙环珮元酒大羮萧鬰鬯之间者无非觉其性也使其由此以见性则自然由乎中庸之道而向来无物之言不常之行皆扫不见迹矣夫君子所以区区如此者止欲其率性由道而巳旣巳率性由道复有何事哉故得其改则止矣此忠恕之道也夫恕由忠而生忠所以责己也知己之难克然后知天下之未见性者不可深罪也故人有平生爲恶使一见性本不蹈前辙则君子止矣不复更责矣岂非忠恕乎忠恕去道如此之近者以施诸已而不愿亦勿施于人而巳且吾巳改过而率性使人之责己尚不巳吾意岂不以其爲太甚乎中庸道中无太甚也由是可以知圣人之存心君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也君子由戒愼不睹恐惧不闻深致其察故其形于外也如大舜之好问而好察迩言隐恶而杨善如颜子之择乎中庸得一善则拳拳服膺而弗失如诗人之察鸢飞鱼跃如君子之察乎天地故自不睹不闻处察之以至于丗间人情无所不致其察先察知一己之难克而后察见天下皆爲可恕之人不敢妄责备焉每事先求乎已之所能行者然后推之以善天下凢施诸己而不愿者亦不敢以施诸人而已之所愿者则推而行之与天下同其乐此所以爲中庸之道而深原其功乃自于戒愼恐惧以致其察之功也明乎此说则君子之道四如子事父臣事君弟事兄朋友先施之皆曰求者盖所以致其察也人伦之大而致其察则天下之理无遗余矣察子之事父吾未能安敢责父之爱子乎察臣之事君吾未能安敢责君之礼臣乎察弟之事兄吾未能安敢责兄之友弟乎察朋友先施之吾未能安敢责朋友之必信乎此忠恕之道也夫自以爲能则止矣故终身不能自以谓未能则皇皇汲汲其敢巳耶如前言圣人有不知有不能而此言未能此意深矣学者不可忽也夫圣人常处于不知不能未能之地以见其皇皇汲汲无敢巳焉之意此所以无所不知无所不能且于穆不巳天之所以爲天纯亦不巳文王之所以爲文王使圣人于君子之道四自以爲能则巳矣其责备于天下岂不深乎巳非天之理也如韩愈作羑里操曰臣罪当诛兮天王圣明此深见文王之心臣以事君未能之意舜祗载见瞽瞍负罪引慝此亦子之事父未能之意傥文王以爲能则怼君舜以爲能则怨父中庸之道于此二事可见矣非于不睹不闻处深致其察又乌能推之人伦若是其微哉是故君子愼其独也庸徳之行庸言之谨有所不足不敢不勉有余不敢尽言顾行行顾言君子胡不慥慥尔自戒愼恐惧事致其察其发见于忠恕是故其爲行也则爲庸徳之行其爲言也则爲庸言之谨庸者非不足亦非有余适当其可者是也夫惟戒愼恐惧则不足者不敢不勉以至于此有余者不敢尽发以过于此所谓中庸也戒愼恐惧则常致其察是故当其言也则于言察其行当其行也则于行察其言顾者察也夫中庸之道如此君子胡不戒愼恐惧事致其察以慥慥于此地乎慥慥者不巳之谓也君子素其位而行不愿乎其外素冨贵行乎冨贵素贫贱行乎贫贱素夷狄行乎夷狄素患难行乎患难君子无入而不自得焉忠恕之道其至矣乎尽其在我而不责于人素其位而行尽其在我也不责备于人不愿乎其外也涵泳乎忠恕之中郁如三春薰如醇酎何所往而不可乎素犹雅素之素舜之若将终身者是也使终身冨贵则以忠恕之道行乎冨贵若尧是也终身贫贱则以忠恕之道行乎贫贱若颜子是也素夷狄则以忠恕之道行乎夷狄若箕子是也素患难则以忠恕之道行乎患难若孔子是也冨贵贫贱夷狄患难皆天之所以命我者吾其如之何哉姑听之而巳矣然吾有忠恕之道无入而不自得故尽其在我不责备于人是以戒愼恐惧不敢使一毫私意介乎其心而寛夷平易优㳺怡愉衎衎如也融融如也自得之道㮣在乎此呜唿忠恕其至矣乎在上位不陵下在下位不援上正己而不求于人则无怨上不怨天下不尤人故君子居易以俟命小人行险以儌幸子曰射有似乎君子失诸正鹄反求诸其身此言君子自戒愼不睹恐惧不闻醖酿成中庸之道处上下天人之间无所不用其忠恕也其在上也以忠恕待人故不陵下其在下也以忠恕自处故不援上援者欲己与之齐也夫爲上所陵爲下所援而不以忠恕处其间则不能无怨憾矣君子力行忠恕之道正己而不求于人故处陵忽干援之中其心泰然无丝毫之怨以至身行于贫贱忧患祸难䘮失不可堪处之间一皆以忠恕爲乐若将终身于此而不动焉夫何怨天尤人之有此无他君子居忠恕以应天命而巳易者忠恕之谓若夫小人则不能安于忠恕至于䘮名失节以求合于上卒不免于患难徒使身名两失而已此行险以徼幸者也其所以如此者以其平时不知愼独之学不留意于戒愼不睹恐惧不闻以养中庸之道而察忠恕一贯之理耳射有正鹄賔射之侯则谓之正大射之俟则谓之鹄使吾内志正外体直持弓矢审固则賔射必不出正大射必栖于鹄此必然之理也使在我有杪忽之差则在彼有㝷丈之失矣然则失诸正鹄岂正鹄之罪哉吾内志不正外体不直以至持弓矢不审固之罪也犹之爲上所陵爲下所援不得处冨贵安平而每遇贫贱忧患祸难䘮失若天所不祐人所不归者岂上下天人之罪哉皆吾戒愼恐惧不至而中和之理不发见不足以感发天下之几也使诚中和天地且位于此万物且育于此况上下天人之间乎诚知此理方且戒愼恐惧正已之不给又何暇责备于人乎此所以爲中庸也君子之道譬如行逺必自迩譬如登髙必自卑诗曰妻子好合如皷瑟琴兄弟旣翕和乐且耽冝尔室家乐尔妻孥子曰父母其顺矣乎此言君子推忠恕之効也夫欲知戒愼不睹恐惧不闻之効当于忠恕卜之欲知忠恕之効当于父母卜之使父母顺适则忠恕之効着矣故有登髙行逺之譬夫行逺必自迩登髙必自卑妻子兄弟迩也卑也欲父母顺适必自妻子合兄弟和始岂非父母髙逺而妻子兄弟卑近乎使妻子好合如皷瑟琴推之于兄弟则兄弟旣翕和乐且耽矣夫人爲人冝于室家乐于妻拏想其爲人曲尽在我之理深识人情之微庄肃恭谨寛夷平易以此心事父母父母其有不顺乎使其不知戒愼恐惧之理待己甚轻责人甚重则于妻子必不合于兄弟必不和一家之内妻子兄弟如此父母岂得顺适乎此不孝之子也夫在妻子爲合在兄弟爲和在父母爲顺此一理也今于妻子兄弟父母如此原其所以以不知忠恕之理也不知忠恕之理以不知戒愼不睹恐惧不闻之理也是以君子于愼独之学不可须臾离子曰鬼神之爲徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫鬼神在明则爲中庸中庸在幽则爲鬼神其实一也明则有礼乐幽则有鬼神是也夫中庸之要处在戒愼不睹恐惧不闻而喜怒哀乐森列于中不可欺者此鬼神之徳也是以鬼神之徳虽曰视之而弗见听之而弗闻然天地万物森然鬼神列于中不可遗也惟鬼神之徳如此故足以发天下之敬使皆戒愼不睹恐惧不闻而齐戒以肃其身明㓗以敬其心盛服以严其貌洋洋乎如在其上在其左右岂敢有一毫私意哉此正养中庸之几也故引神之格思不可度思矧可射思爲证夫有度有射皆私意耳非戒愼恐惧其可以享鬼神乎夫鬼神弗见闻而使人耸然不敢起非心邪意俨然如在者则以中庸之道发于幽者不得不尔呜唿微之显诚之不可揜其状乃如此君子之于愼独其可忽乎子曰舜其大孝也欤徳爲圣人尊爲天子冨有四海之内宗庙飨之子孙保之故大徳必得其位必得其禄必得其名必得其寿故天之生物必因其材而笃焉故栽者培之倾者覆之诗曰嘉乐君子宪宪令徳冝民冝人受禄于天保佑命之自天申之故大徳者必受命夫戒愼不睹恐惧不闻其见于舜也内则以养中和外则发之于好问好察迩言隐恶而扬善与夫大孝之徳夫所以好问所以好察所以隐恶所以扬善所以爲大孝皆戒愼恐惧之形见也此所谓诚诸中形诸外有不可得而巳者夫舜负罪引慝祗载见瞽瞍䕫䕫齐慄非戒愼恐惧之形见乎此所以爲大孝也且应龙之翔则云雾滃然而起震风薄怒则万空不约而号使自戒愼恐惧发而爲大孝以徳则爲圣人以尊则爲天子以冨则有四海之内而宗庙飨之子孙保之者此必致之理也夫何故以大徳必得其位必得其禄必得其名必得其夀犹石韫美玉则一山爲之葱青水怀明珠则一川爲之秀润天理如此何足怪哉盖天之生万物初无容心也因其材而成之耳如鸾凰爲瑞物自取尊荣鸱枭爲妖祥自取弹射楩楠自取栋梁蒲柳自取薪爨天亦因其材而成之耳岂能有所损益哉栽者本根深固自取培益倾者本根揺动自取顚覆亦岂有心哉是以知大徳者自取位禄名寿而无徳者自取贫贱刑戮也是位禄名寿乃大徳之形见也不如是是吾徳之未至也故引嘉乐之诗爲证而断之曰大徳必受命其言判别不疑此所以勉天下之爲徳者当始于戒愼恐惧而以位禄名寿以卜徳之进否也丗之论者曰孔子大圣人而名位禄不着颜子大贤而寿亦不闻斯言欺我哉曰学者读书当识立言之体方论大徳受命之理此天下之正理也安得以孔颜爲说至于孔颜可谓天理顚倒事之不幸者也岂可以爲常谈哉然而孔颜之位禄名寿亦岂可诬也虽不得志于当时而万丗之后天子师事巍然南面尊主大国合天下而拜之大徳者必受命亦可知矣君子第当论大孝大徳如何至于位禄名寿至与不至盍亦日日新又日新以警省其所未至乎上以大舜当年爲则下以孔颜后丗爲准岂不韪哉中庸说卷第二中庸説中庸説卷三中庸说卷第三中庸子曰无忧者其唯文王乎以王季爲父以武王爲子父作之子述之戒愼不睹恐惧不闻则无适而不在中和中和则无忧也必矣古之人有享斯効者其惟文王乎夫中和之中自当有贤父圣子文王其见之矣以王季爲父是父所作者中和也以武王爲子是子所述者中和也文王处贤父圣子之间夫何忧哉中和之见于人者即文王可知矣然则舜以瞽䀻爲父以商均爲子则中和将何处乎曰中和之见于人当如文王之无忧至于大舜父子斯天伦之不幸也不幸岂可以爲常乎学者当知此意中和之道无所疑矣此不可不辩明焉武王纉太王王季文王之绪壹戎衣而有天下身不失天下之显名尊爲天子冨有四海之内宗庙飨之子孙保之武王纉太王王季文王之绪绪即中和也天命巳逼民心乆遏乃一戎商而有天下呜唿岂得巳哉戎商冝若非中和也是何言欤子思不曰喜怒哀乐未发谓之中发而皆中节谓之和乎武王一怒而安天下此怒之中节也此中和也此太王王季文王之绪也然而武王之举危道也圣人之不幸者也其曰不失天下之显名与必得之言相并则知武王之举危道也圣人之不幸也然而又不失尊爲天子冨有四海之内宗庙飨之子孙保之者则以出于中和故其理当如是也武王末受命周公成文武之徳追王太王王季上祀先公以天子之礼斯礼也逹乎诸侯大夫及士庶人父爲大夫子爲士葬以大夫祭以士父爲士子爲大夫葬以士祭以大夫期之䘮逹乎大夫三年之䘮逹乎天子父母之䘮无贵贱一也夫武王之中和岂止行之于克殷一事而已哉又于追王之事见之夫追王乃中和所当然也周公承文王武王之中和以行追王太王王季之礼与夫推追王之心以行上祀先公以天子之礼又推追王之礼以下逹乎诸侯大夫及士庶人如父爲士子爲大夫葬以士祭以大夫是也夫士而受大夫之祭此追王之意下逹于大夫也使父爲庶人子爲大夫亦将葬以庶人祭以大夫矣此深察人子之心以致意于其先也审如是父爲大夫子爲士葬以大夫祭以士抑吾贬吾亲就士之礼耶追王之意安在哉曰事各有称葬以大夫是䘮从死者之义祭以士是祭从生者之义以己之禄祭其先人此意与追王之心一等也惟深思者见之傥以丗俗之心以荣辱吾亲非中和之道也至于期之䘮逹乎大夫三年之䘮逹乎天子父母之䘮无贵贱一也皆喜怒哀乐已发之中节者也此天理之自然者不可加损焉惟事事隐之于心如追王如祭以天子如逹乎诸侯逹乎大夫逹乎天子无贵贱一也皆轻重中节天理自然无一毫私意偏倚于其间中和之形见于作用者如此不可不致精以求之也至于论名数之意吕与叔辩之甚详此不复叙子曰武王周公其逹孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下爲上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也祖庙宗器裳衣时食昭穆贵贱辨贤逮贱序齿践位行礼奏乐敬尊爱亲事死事亡虽施设隐显未详然皆文王中和之所发见寓于心志事爲之间者如此此文王之志文王之事也继志述事者无他第于戒愼不睹恐惧不闻处致其察以养中和之理然后深见文王之所爲一一皆天理中发见者随时损益而不忘其中和之大此文王之志文王之事所以望于武王周公者而武王周公所以爲逹者亦正以是也此所以反覆具载于此篇则以中庸之徳当如是也若夫名数之学精微之义则吕与叔龟山先生辩之甚详此不复叙郊社之礼所以事上帝也宗庙之礼所以祀乎其先也明乎郊社之礼禘甞之义治国其如示诸掌乎郊社之礼宗庙之礼皆自中和中出岂私智所爲哉夫郊社之礼禘甞之义此先王深知天神地示人鬼之心而即国外之郊以祀天国中之社以祭地禘甞之礼以享鬼神不知先王居于何地知天神自郊求地示自社求人鬼自禘甞求哉夫其数可陈也其义难知也明乎郊社之礼禘甞之义治天下国家直推此而爲之耳然而礼义径自何而明哉惟戒愼不睹恐惧不闻以养中和则天神地示人鬼之心皆见于此矣且天地位于此万物育于此治国岂能出此理哉是以君子愼其独也哀公问政子曰文武之政布在方䇿其人存则其政举其人亡则其政息人道敏政地道敏树夫政也者蒲卢也文武之政即中和也布在方䇿书此中和也有中和之君子则见文武之心故其政举无中和之人虽如方䇿所言一一行之若王莽传中所载井田赋禄之政无不依三代制作然篡逆之臣岂甞梦见中和是以一切顚倒天下大乱适以资笑具而巳则其政息复何疑哉夫使人诚得中和之道则不疾而速不行而至嚬笑之间天下巳丕变矣人道敏政犹之地道焉布种下实未及顷刻日夜之息一经雨露之润则勃然而生爲萌爲芽爲干爲枝爲叶以至爲华爲实向来荒虚之地一旦青葱秀润可揽可掬矣以地道敏树观之则人道敏政可见也盖地道亦巳得中和故也然政之变化何止如地道哉系乎其人如何耳尧舜率天下以仁则人人如尧舜而比屋可封桀纣率天下以暴则人人如桀纣而比屋可诛眞如蒲卢取螟蛉祝之曰类我类我乆则皆似之矣使以中和布之于政发起天下之中和则江汉之女无思犯礼兎置之人莫不好德人人有士君子之行不难到也此所以载此章于中庸焉故爲政在人取人以身脩身以道脩道以仁仁者人也亲亲爲大义者冝也尊贤爲大亲亲之杀尊贤之等礼所生也在下位不获乎上民不可得而治矣政如蒲卢蒲卢祝螟蛉则螟蛉变爲蒲卢矣爲政岂不在中和之人乎有中和之人则有中和之政取中和之人则当以身爲则身中和则取人亦中和矣然则何以致身之中和哉戒愼不睹恐惧不闻以率性可也率性之谓道故脩身以道即中和见矣然仁者人也亲亲爲大义者冝也尊贤爲大亲亲之杀尊贤之等隆杀等降有品节焉一出于仁义而巳矣仁人心也义人路也义自仁中出路自心中来则所谓义又出于仁也惟仁有品节焉此脩道以仁也仁者人也义者冝也其意安在曰非矜私意非行小慧坦然与天下同其功者此仁也而其用莫大于亲亲不髙以絶物不卑以累己适然得万事之理者此义也而其用莫大于尊贤亲有上下故有隆杀贤有小大故有等级隆杀等级礼自此而生矣此所谓教也脩道之谓教其是之谓欤然则中和之理何在而不然哉故君子不可以不脩身思脩身不可以不事亲思事亲不可以不知人思知人不可以不知天夫欲行文武之政不可以无人而取人当以身故身不可以不脩脩身以何爲则以事亲爲则事亲以何爲则以知人爲则知人以何爲则以知天爲则何谓天喜怒哀乐未发以前天也戒愼不睹恐惧不闻于不睹不闻处深致其察所以知天也推知天之心以知人则人之幽隐深微无不察矣故贤不肖洞然不可乱推知人之心以事亲则亲之幽隐深微无不察矣故能先意承志先事几谏而事亲得其道也事亲得其道则脩身之効也脩身旣効则以此中和识天下之中和矣故能取天下中和之人以行文武中和之政然则子思首之以天命之谓性意乃在此其言岂不深宻乎学者其可以易而观之哉天下之逹道五所以行之者三曰君臣也父子也夫妇也昆弟也朋友之交也五者天下之逹道也知仁勇三者天下之逹徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也和也者天下之逹道也是君臣父子夫妇昆弟朋友之交皆和之所发见也故谓之逹道智知此理而行仁觉此理而行勇决此理而行君臣父子夫妇昆弟朋友之交天下之所同故谓之逹道知仁勇一己所自得故谓之逹徳所以行君臣父子五者在知仁勇所以行知仁勇者在诚一者诚也诚即喜怒哀乐未发以前是也夫是诚也或生而知之若尧舜是或学而知之若汤武是或困而知之若太甲是所以知之者何物哉诚也知之耳吾未能有行焉是未能运用此诚也然有安而行之者亦若尧舜是有利而行之者亦若汤武是有勉强而行之者亦若太甲是夫行之者其何物哉亦诚也是行逹道者知仁勇行知仁勇者诚知诚者诚行诚者诚夫诚一耳何爲行知仁勇者诚而又知诚者诚行诚者亦诚哉此盖有说也其说安在曰行知仁勇者诚也以谓诚如是尽矣而所以知此诚者其谁乎即诚也知之耳未及行也所以行此诚者其谁乎即诚也此圣人极诚之所在而指之也行知仁勇者诚知诚者将以爲它物耳又是诚耳知未及行行诚者又将以爲它物耳又是诚耳诚字虽同而行知仁勇之诚不若知诚之诚爲甚明知诚之诚又不若行诚之诚爲甚大也呜唿诚之爲物如此其可以浅易窥之哉此于穆不巳天之所以爲天纯亦不已文王之所以爲文王也其深矣哉子曰好学近乎知力行近乎仁知耻近乎勇知斯三者则知所以脩身知所以脩身则知所以治人知所以治人则知所以治天下国家矣行逹道者知仁勇知仁勇自何而入哉此圣人所以又指以入知仁勇之路也夫好学必有所见而然也故谓之知力行必以不能自巳而然也故谓之仁知耻必断然不爲也故谓之勇然而不直指好学爲知力行爲仁知耻爲勇而曰近者何也近之爲言以言不逺也不逺即在此而巳矣第知所以好学者谁所以力行者谁所以知耻者谁则爲知爲仁爲勇矣夫见于言语文字者皆近之而巳矣唯人体之识所以体之者爲谁当几而明即事而解则知仁勇岂他物哉知斯三者则直趋知仁勇之路身岂有不脩哉知所以脩身则于天下之人皆当开导之使自趋知仁勇之路知仁勇天下所同有也故知所以脩身则知所以治人知治人之路不出乎知仁勇则周旋四顾其所以治天下国家亦不出乎知仁勇之路而巳呜唿岂不简易明白乎夫所谓学所谓行所谓耻何也即戒愼不睹恐惧不闻之谓学者不于此入则泛然如萍之在水逢风南北有何所寄泊乎此君子所以愼其独也凡爲天下国家有九经曰脩身也尊贤也亲亲也敬大臣也体群臣也子庶民也来百工也柔逺人也怀诸侯也夫知知仁勇则知所以脩身推而极之以至于治天下国家其爲天下国家也则散而爲九经九经则知仁勇之用也夫时当孟春则不期而鱼上冰獭祭鱼鸿鴈来矣时当孟夏则不期而蝼蝈鸣蚯蚓出王瓜生苦菜秀矣岂孟春孟夏区区号令于鱼獭鸿鴈蝼蝈蚯蚓王瓜苦菜哉一气之行其法当如是耳审乎此使不知知仁勇则巳如其知知仁勇发于爲天下国家则亦不期脩身尊贤亲亲敬大臣体群臣子庶民来百工柔逺人怀诸侯矣使一事不备必知仁勇未尽其道也诚使知仁勇皆尽其道则此九经以次而行不先不后不迟不速皆中其㑹矣此天理之自然非私智所能爲也呜唿从戒愼不睹恐惧不闻发爲知仁勇其极施于天下国家如此然则中庸之爲徳其至矣乎之言一一见矣岂欺我哉然而知知仁勇三者则知所以脩身以至知所以治天下国家今爲天下国家又先曰脩身夫前言脩身则能治天下国家今爲天下国家又曰脩身何也曰中庸之道无止法也此又于穆不已纯亦不已之意唯力学者乃能识之脩身则道立尊贤则不惑亲亲则诸父昆弟不怨敬大臣则不眩体群臣则士之报礼重子庶民则百姓劝来百工则财用足柔逺人则四方归之怀诸侯则天下畏之夫自中和之理发于君臣父子昆弟夫妇朋友之间变其名爲知仁勇又变其名爲一又变其所以逹道者爲九经皆中和之作用无往而不中节也夫惟中节故以之脩身则道立以之尊贤则不惑以之亲亲则诸父昆弟不怨以之敬大臣则不眩以之体群臣则士之报礼重体若四牡之诗所谓有功而见知则说是也知谓体悉之也以之子庶民则百姓劝以之来百工则财用足以之柔逺人则四方归之以之怀诸侯则天下畏之夫所以立所以不惑不怨不眩所以报礼重所以劝所以足所以归所以畏是乃中和之中节故其効自尔也使吾脩身而道未立吾亲亲而怨以至吾怀诸侯而不畏是吾于中和未至其极也且致中和则天地位于此万物育于此九经其有不効乎此君子所以愼其独也中庸说卷第三中庸説中庸説后序贰册之内寳永三年丙戌八月良辰龙菖首座代龙奭修褙焉中庸説中庸説跋跋余祖文忠公正色立朝敦尙气节爲有宋名臣着书垂教卷帙宏富其见于宋艺文志者尙书详说五十卷中庸说一卷大学说一卷孝经解四卷论语解十卷鄕党少仪咸有一德论孟子拾遗共一卷心传录十二卷语录十四卷见于郡斋读书志者孟子解三十六卷唐鲙五十卷见于直斋书录解题者论语拾遗一卷言行编遗文共一卷见于玉海者重修神宗实录二百卷见于家传者经筵讲义一卷横浦家集二十卷杂见他书者书传统论六卷春秋讲义一卷标注国语类编及唐诗该无卷数其书名卷数微异者不复举今四库着录惟孟子传残本二十九卷横浦集二十卷其鄕党少仪咸有一德论孟子拾遗心传录书传统论春秋讲义卽附载横浦集中其他均不传日本涩江全善经籍访古志有宋椠中庸说六卷藏普门院余求之有年不知其所在岁戊辰东渡故人内藤湖南语余院在京都东福寺旣覩其书已佚后半请于寺僧摄影携归才四十叶耳曩读朱文公集谓公以佛语释儒书驳斥是书者殆及万言其征引原文均合盖此卽朱子所见之本公之爲学于喜怒哀乐未发之前求其内心有得勿止更求其发而中节之用其途径与朱子容有不同孰是孰非非余所敢议余独痛夫儒释之辨盛于当日公之学说爲朱子所抨击致湮没而不彰是书亦自宋迄今无复刊行余旣得诸海外因覆印以饷今之学者且冀其因有异同而得并存焉则幸甚矣民国纪元二十有五年丙子四月裔孙元济谨识