烟湘阁选本序李子厚贺子诗轴序韩山李子厚行年四十六始得男子子眉脩而目深鼻高而额丰嶷然世家儿也亲戚故旧之贺子厚者竞作诗以识喜子厚联爲长轴属余文以弁之噫子厚之方未有子也朋侪之与子厚厚者莫不爲子厚忧焉余独言子厚必有子吾虽未甞从子厚游然吾知子厚有德者也人之所以忧子厚者见其年未及衰而发秃齿颓偻然一老翁此似亦岌岌乎嗣胤也然子厚爲人重厚木讷悃愊无华其中必诚实而无伪者夫德之凶莫如不诚不诚则无物故秋之不实曰凶惟德能远其世故曰迈种德是也譬诸草木旣实矣宜可以种种者生生之道也故称仁焉仁者不息之道也故称子焉推一果核而衆理之实可验矣及子厚有子而余之侨居与子厚对巷日从隣里游于子厚而子厚儿生且阅岁习趋拜能指长者辨谁某倩笑娇瞬日益娟好向之爲子厚忧者莫不信余言而征其理余曰是不难知也夫君子之恶夫华何也华大者未必有其实牡丹芍药是也木瓜之花不及木莲菡萏之实不如枣栗至若瓠蓏之有花也尤微且陋不能列羣芳而媚三春然其引蔓也远而长其一颗之硕足以供八口其一窝之犀足以荫百亩刳以爲器则可以盛数斗之粟其于华若实顾何如也噫子厚勉之哉子厚之秾纤绮丽不足以媚当世而播衆誉然其蕴于中者完厚敦朴则可验其实之有种其种之也旣厚则其生也宜迟而其托根也宜固吾奚独于子厚之子而征之哉诗云孝子不匮永钖尔类推是类也可征其不匮于永世矣吾乃书此而爲子厚俟之会友录序游乎三韩三十六都之地东临沧海与天无极而名山巨岳根盘其中野鲜百里之辟邑无千室之聚其爲地也亦已狭矣非古之所谓杨墨老佛而议论之家四焉非古之所谓士农工商而名分之家四焉是惟所贤者不同耳议论之互激而异于秦越是惟所处者有差耳名分之较画而严于华夷嫌于形迹则相闻而不相知拘于等威则相交而不敢友其里闬同也族类同也言语衣冠其与我异者几希矣旣不相知相与爲婚姻乎不敢友焉相与爲谋道乎是数家者漠然数百年之间秦越华夷焉比屋连墻而居矣其俗又何其隘也洪君德保尝一朝踔一骑从使者而至中国彷徨乎街市之间屛营于侧陋之中乃得杭州之游士三人焉于是间步旅邸欢然如旧极论天人性命之源朱陆道术之辨进退消长之机出处荣辱之分攷据证定靡不契合而其相与规告箴导之言皆出于至诚恻怛始许以知己终结爲兄弟其相慕悦也如嗜欲其相无负也若诅盟其义有足以感泣人者嗟唿吾东之去吴几万里矣洪君之于三士也不可以复见矣然而向也居其国则同其里闬而不相知今也交之于万里之远向也居其国则同其族类而不相交今也友之于不可复见之人向也居其国则言语衣冠之与同而不相友也迺今猝然相许于殊音异服之俗者何也洪君愀然爲间曰吾非敢谓域中之无其人而不可与相友也诚局于地而拘于俗不能无郁然于心矣吾岂不知中国之非古之诸夏也其人之非先王之法服也虽然其人所处之地岂非尧舜禹汤文武周公孔子所履之土乎其人所交之士岂非齐鲁燕赵吴楚闽蜀博见远游之士乎其人所读之书岂非三代以来四海万国极博之载籍乎制度虽变而道义不殊则所谓非古之诸夏者亦岂无爲之民而不爲之臣者乎然则彼三人者之视吾亦岂无华夷之别而形迹等威之嫌乎然而破去繁文涤除苛节披情露眞吐沥肝胆其规模之广大夫岂规规龌龊于声名势利之道者乎迺出其所与三士谭者汇爲三卷以示余曰子其序之余旣读毕而叹曰达矣哉洪君之爲友也吾乃今得友之道矣观其所友观其所爲友亦观其所不友吾之所以友也楚亭集序爲文章如之何论者曰必法古世遂有儗摹倣像而不之耻者是王莽之周官足以制礼乐阳货之貌类可爲万世师耳法古宁可爲也然则刱新可乎世遂有恠诞淫僻而不知惧者是三丈之木贤于关石而延年之声可登淸庙矣刱新宁可爲也夫然则如之何其可也吾将奈何无其已乎噫法古者病泥迹刱新者患不经苟能法古而知变刱新而能典今之文犹古之文也古之人有善读书者公明宣是已古之人有善爲文者淮阴侯是已何者公明宣学于曾子三年不读书曾子问之对曰宣见夫子之居庭见夫子之应宾客见夫子之居朝廷也学而未能宣安敢不学而处夫子之门乎背水置阵不见于法诸将之不服固也乃淮阴侯则曰此在兵法顾诸君不察兵法不曰置之死地而后生乎故不学以爲善学鲁男子之独居也增灶述于减灶虞升卿之知变也由是观之天地虽久不断生生日月虽久光辉日新载籍虽博旨意各殊故飞潜走跃或未着名山川草木必有秘灵朽壤蒸芝腐草化萤礼有讼乐有议书不尽言图不尽意仁者见之谓之仁智者见之谓之智故俟百世圣人而不惑者前圣志也舜禹复起不易吾言者后贤述也禹稷颜回其揆一也隘与不恭君子不由也朴氏子齐云年二十三能文章号曰楚亭从余学有年矣其爲文慕先秦两汉之作而不泥于迹然陈言之务祛则或失于无稽立论之过高则或近乎不经此有明诸家于法古刱新互相訾謷而俱不得其正同之并堕于季世之琐屑无裨乎翼道而徒归于病俗而伤化也吾是之惧焉与其刱新而巧也无宁法古而陋也吾今读其楚亭集而并论公明宣鲁男子之笃学以见夫淮阴虞诩之出奇无不学古之法而善变者也夜与楚亭言如此遂书其卷首而勉之论文正经晓人处如铜环上银星可以暗摹而知尺寸文有两扇一爲断崖一爲长江有明诸家相訾謷莫可归一斯可谓片言折狱赠白永叔入麒麟崃序永叔将家子其先有以忠死国者至今士大夫悲之永叔工篆隷嫺掌故年少善骑射中武擧虽爵禄拘于时命其忠君死国之志有足以继其祖烈而不媿其士大夫也嗟唿永叔胡爲乎尽室秽貊之鄕永叔尝爲我相居于金川之燕巖崃山深路阻终日行不逢一人相与立马于芦苇之中以鞭区其高阜曰彼可篱而桑也火苇而田岁可粟千石试敲铁因风纵火雉格格惊飞小麞逸于前奋臂追之隔溪而还仍相视而笑曰人生不百年安能郁郁木石居食粟雉兎者爲哉今永叔将居麒麟也负犊而入长而耕之食无䀋豉沈樝梨而爲酱其险阻僻远于燕巖岂可比而同之哉顾余徊徨歧路间未能决去就况敢止永叔之去乎吾壮其志而不悲其穷其人行之可悲如此而却不爲之悲其不能去者之尤有可悲可知音节豪壮如闻击筑族兄都尉公周甲寿序上之九年乙巳十月二十一日朝传曰锦城都尉卽先朝仪宾而最承先王钟爱之恩予亦致意敬礼今日乃其回甲也户曹输送衣食之物史官存问以来公出迎叩头曰贱臣感激殊恩不知所对日未午上遣司谒加赐锦䌷貂帽他珍错不可胜数日将晡司谒又临宣御札及御制七言诗一章所以褒嘉慰宠之典虽旷世不可一得而公乃于一日之中自朝至晡凡三遇焉亲戚宾客竞奔走来贺公公辄涕泣一一道圣恩夜不敢寐晓奉笺导以细仗鼓吹谢恩而退于是国中莫不荣公之周甲而庆其所遇噫古所称达尊者三而乃备于公之一身矣岂不盛欤趾源窃甞听士大夫之谈公者曰出入禁闼五十年口不涉朝议足不及廷绅也自年十四卽贵以富未闻声色之娱裘马之饰也平生坐卧一室而席外不设他座曰自容其膝足矣背后一素屛眼前一古砚窓下书数帙枕边酒半壶及日于其中幽闲如闺门也或曰是何足贤哉公之从子判书迭长两铨十余年公一不以私事相干家庭之内肃若朝廷判书亦能敬承公志恬约自持终身无訿讁于世者寔公家法之严也或曰公之不乘命车有以哉位高而非具瞻之职禄厚而无素餐之责其心岂不曰吾驸马也乌得与宰相并驱以疑国人乎故行不呵辟路不由中不令国人知有己也或曰是何足多也先王晩节久在违豫公所共日趋起居之列者何如也地比迹班亲踈俱难而利害系于眉睫恩讐藏于谈笑公能远之于联膝之地超然于侧目之场苟非智足自卫祸福两忘能若是乎或曰世亦有侮公者矣仆隷之屹然大唾者去之视高而步濶者去之眦浓而眵瞿瞿褎褎涕长连须者留与衣食故市井之相訾谑软弱必称某房稤奴或曰世亦有怨公者矣公甞三奉使虽在异域万里之远夙夜憧憧如在上前则诸象译窃相怨曰公胡不少安于厥躳以曁我乎我辈之从公原隰屡矣使事旣毕则恒拒我辈之及门何也使还不以丝毫自随孰敢匿禁物爲机利乎凡若是者固若卓絶难行而在公则不过得之于家传也吾先祖文贞公爲穆陵仪宾昭俭以啬福敦礼以裕后守拙爲全身之符避权爲保家之经则公之风流文章虽不及先人若其贵不离士富不忘本志亢而谦克气降而耻胜则乃能追先而有余故向之称公者固不越乎三朝恩遇之境然由公自处而视之则不饥不寒一老儒耳噫世之嗤儒而贱士者久矣公之心以爲儒则吾何敢焉我求尙志而未能也故未甞征诸色而显于辞然处尊居宠而不见其泰宿望令闻而不易其介虽曲谨细廉人所易忽而公则慥慥焉六十年如一日葢公操履端方自然近道精思默践暗合于古尔虽曰未学吾必谓之学焉者庶几其公之谓欤此非趾源之私于公诵其国人之言而爲公周甲之寿议论无非叙实字句皆有秤量非及闻某公之风者亦不能深识此作之爲佳洪范羽翼序余弱冠时受商书里塾苦洪范难读请于塾师塾师曰此非难读之书也所以难读者有之世儒乱之也夫五行者天之所赋地之所蓄而人得以资焉大禹之所第次武王箕子之所问答其事则不过正德利用厚生之具其用则不出乎中和位育之功而已矣汉儒笃信休咎乃以某事必爲某事之征分排推演乐其诞妄流而爲阴阳卜筮之学遁而爲星历谶纬之书遂与三圣之旨大相乖谬至于五行相生之说而极矣万物莫不出于土何独母于金乎金之坚也待火而流非金之性也江海之浸河汉之润皆金之所滋乎石乳而铁液万物无津则枯奚独于木而水所孕乎万物归土地不增厚干坤配軆化育万物曾谓一灶之薪能肥大壤乎金石相薄油水相荡皆能生火雷击而烧蝗瘗而焰火之不专出于木亦明矣故相生者非相子母也相资焉以生也昔者夏禹氏善用其五行随山刊木曲直之用得矣荒度土功稼穑之方得矣惟金三品从革之性得矣烈山焚泽炎上之德得矣疏下导水润下之功得矣民物之相资焉以生者如此其大也何莫非物也独以行言者统万物而称其德行也后世用水之家淫于灌城用火之家淫于攻战用金之家淫于货赂用木之家淫于宫室用土之家淫于阡陌由是而世絶九畴之学矣余问曰吾东方乃箕子所莅之邦而洪范之所自出则宜其家喩而户诵也然而漠然数千年之间未闻以范学名世者何也塾师曰噫嘻此非汝所能知也夫建极者必至其所当至而期中于理也后之学者不然舍其明白易知之彝伦政事而必就依俙高远之图像论说之争辨之牵合傅会先自汨陈此其学弥工而弥失也今吾先言五行之用而九畴之理可得而明矣何则利用然后可以厚生厚生然后德可以正矣今夫水蓄洩以时値岁旱干漑田以车通漕以闸则水不可胜用矣今子有其水而不知用焉是犹无水也今夫火四时异候刚柔殊功陶冶耕耨各适其宜则火不可胜用矣今子有其火而不知用焉是犹无火也至于我国百里之邑三百有六十高山峻岭十居七八名虽百里其实平畴不过三十里民之所以贫也彼崒然而高大者四面而度之可得数倍之地金银铜铁往往而出若釆矿有法鼓鍊有术则可以富甲于天下矣至于木也亦然宫室棺椁车舆耒耜各异其材虞衡以时养其条肄则足用于国中矣噫五土异粪五谷殊种而明农之智寄在愚夫任地之功不识何事则民安得不饥也故曰旣富方糓先明其日用常行之事则富且糓而九畴之理不出乎此矣夫何难读之有哉余宰花林首访县之文献有言涑水禹公深于洪范着有羽翼四十二编衍义八卷亟取而读之井井乎其区而别之矣纚纚乎其方而类之矣语其大则治国经邦之所必取而语其小则经生帖括之所必资信乎其不爲难读者矣今我圣上久道化成建中于民搜访巖穴阐发幽微吾知是书之遭逢有日矣姑书此以俟輶轩之釆焉公讳汝楙字某丹阳人也仁祖甲戌中文科官至河东县监甞敷衍皇极之旨上疏于朝特赐圣批奖之以格言至论云管商之学文亦瑰奇辨白海印寺唱酬诗序庆尙道观察使兼巡察使李公泰永士昂行部路入伽倻宿海印寺善山府使李釆季良居昌县令金鍒孟刚曁趾源迓候会寺下皆公之里闬旧要以次参见公各询当邑年成民之疾苦然后起更衣因剪烛命酒宽假礼数欢然道旧殊不见其高牙大纛拥七十二州以自尊大而在列者亦不自觉其身在大岭千里之外怳然若履屐征逐于平溪盘池之间甚盛事也明日公拈韵各赋二律命趾源序之趾源复于公曰昔曺南冥之还山也历访成大谷于报恩时成东洲以邑倅在座与南冥初面也南冥戏之曰兄可谓耐久官也东洲指大谷笑谢曰正爲此老所挽虽然今年八月十五日当待月海印寺兄能至否南冥曰诺至期南冥骑牛赴约道大雨仅渡前溪入寺门东洲已在楼上方脱簑噫南冥处士也东洲时已去官而尽夜相语不离于生民休戚寺僧至今相传爲山中故事趾源岁迎輶轩入此寺已三更使亦可谓耐久官矣非有候月邂逅之约而不敢避甚风疾雨每入寺门不期而会者常七八邑梵宇如传舍缁徒如舘妓临塲责诗如催博进供张如云箫鼓啁轰虽枫菊交映流峙竞奇亦何补于生民之休戚哉每一登楼未甞不愀然遐想于昔贤之雨簑也并录此以备山寺掌故乙卯九月廿日安义县监朴趾源仲美序士之出处一也处而不志乎生民休戚则髡缁而已矣出而无涉于枫菊巖泉则徒隶而已矣南冥东洲之禅榻忧民按使太守之官尊赋诗其事正相反而其志则未始不同不爲旧要而昵慢不爲上官而谄屈若风若颂文旨剀切记澹然亭记今判敦宁府事李公治小亭于居第之西而凿池亭下穿墻引泉而注之墻之南有石壁长丈余有松老于壁之罅蟠其榦而偃其柯荫满一庭公日与宾客逍遥亭中琴奕自适萧闲夷旷殆若忘物我而齐得失于是乎名其亭曰澹然属趾源爲文而记之趾源复于公曰潢沟潴泽之间有食鱼之鸟其名曰淘河唼淤泥而蒐苹荇惟鱼之是求羽毛趾吻蒙秽浊而不耻遑遑焉若有遗失而索之者然竟日而不得一鱼有靑庄者立于淸冷之渊怡然敛翼不移其处其容若惰其色若忘静如听歌止如守户游鱼至前俛而啄之故靑庄逸而常饱淘河劳而恒饥古之人以此喩世之求贵富名利者而号靑庄爲信天翁噫世间万事莫不有命存焉则亦奚特征信于一禽之待鱼哉然而有愚人焉俟命于巖墻之间而视天瞢瞢望其雨粟有躁人焉今日行一善事而责命于天明日出一善言而取必于物则天将不胜其劳扰而爲善者固亦将惓然退沮矣天固冲潢无朕任其自然四时奉之而不失其序万物受之而不违其分而已天何甞有意于立信而屑屑然逐物而较挈也哉世之论享有全福者必先推公然殊不识所以致之者亦有其道公之职乃宗正也世嫡相承自其有生之初卽贵而富其处世也以无求之心居不争之地位跻崇秩而人不忌嫉恩渥日隆而物莫与竞固无所事乎征逐势利夸衒名能惟其恬愼自持息虑忘情不离斯亭而凡人之日夜营营乃不一得者公则不劳而自至亭之所以名澹然者非特公之自号也世亦以此推之不其然乎忽然说亭池人物忽然说禽名鸟性忽然说天理人事文如朝日观池上凫翳金碧闪目有比有兴迩之可以事父远之可以事君多识乎鸟兽草木之名说诗最解颐处江海以其善下故能爲百谷王夫惟澹然而已陜川华阳洞丙舍记先祖冶川先生赠领议政文康公墓在陜川华阳洞南距郡治四十里祭田沦爲民耕而守户贫单初无所谓丙舍者本倅李侯义逸来拜墓下周瞻咨嗟曰先生道义之尊尙爲后学之所向慕矧我以外裔来守玆土其敢不致力于墓事哉亟就先生八代孙安义县监趾源谋所以赎还祭田趾源谢曰有是哉夫以先生之后嗣子孙罔有内外旣世益昌世所称华胄显阀必先推我潘南之朴而莫非先生之余庆亦莫不受廕于是兆也惟其远京国八百里而世之相后也二百余年则省扫莫能以时守护未得其方香火久冷蒭牧不禁此实后孙之所大惧而今侯以外裔独贤岂非我辈之耻耶今先生云仍之爲同路守宰者五人当自我先之遂乃发书于从弟善山府使绥源族弟闻庆县监彛源族姪晋州牧使宗厚盈德县令宗敬颂侯之义以愧之于是争捐俸以助之大邱判官李侯端亨闻之曰我亦外裔也安可使陜守专美哉七代孙师诲时在营幕而族弟林川郡守知源亦各出镪前后合三百三十两祭田之转卖者赎而还之祭器之陶而易缺者木而髹之又将以余财新营丙舍有议于鄕者曰华巖书院乃先生独享之地而先朝赐额之祠也祧墓之祭不过岁一书院者百世俎豆之所而且在一洞之中盍以是田属之乎矦谕之曰物各有主礼亦殊情夫瞻松栢而伸其憷惕之思者后人追远之孝也陈俎豆而寓其宗仰之诚者诸生慕贤之礼也此墓与院之所以异也如之何其移斯田而属之院乎旣而善山闻庆晋州后先罢官去矦喟曰官事未可知惟此丙舍未竟吾志耶遂鸠工授材靠山拓地亟建屋五楹左右有房而中爲厅事爲图示趾源曰吾惟地主而相其役已矣若其规画保守之方顾惟君在焉子其识之趾源曰诺先生祧主之归陜川也吾大考时爲畿伯宗族悉会营中锦平尉年九十导几杖来文敬公亦至自江外相道语皆先生事环坐而听者皆老人有涕出而顾谓少年曰他日汝曺事也吾时虽幼尙记其连车骑送至铜雀津上于时后孙拜辞者四百余人何其盛也噫先生以硕德邃学早岁蜚英珪璧含辉黼黻彪章执策雷肆正色讨论将以辅圣明弘大猷卒爲憸人者所摈挤遯迹流离惟玆外氏尹是依尹坡平之大姓而世居陜川及先生殁而诸孤并幼望絶归榇尹氏诸宗怜而借地葬于所寓舍后今亥坐之原是也夫人洪氏挈穉弱遄还京师五子皆显而女孙懿仁王后爲穆陵元妃及洪夫人卒赐葬地杨州遂与先生之墓千里各葬则地遥力分历纪滋久侵寻怠荒势所然也趾源忝职近县亦甞一再瞻扫因得行审其形局岗麓蟠厚水泉泓渟如鉅公贵人俨然临堂而气宇凝重不觉其望而畏之及其承颜色接语言温粹和雅自然亲爱久而不能去也呜唿先生之葬于此也当时君子之所深悲然已有名山巨岳函灵秘秀而待之发其不匮之福而爲世臣贵戚与国家同休于无疆则向之小人所以沛然爲得计者未甞不反爲之地焉岂非所谓莫之致而至者欤凡爲先墓久长之图莫先于置祭田有田然后可以存守户存守户莫如置丙舍今此数顷之田一亩之屋乃守墓者之所受而后孙所以遥寄其霜露之感也百年未遑之事一朝得李矦而毕擧然而吾与李矦俱有官守官守者有时而归则终始之义尤有望乎尹氏之居此洞者吾亦外裔也今观此记冈峦体势可以想像而用敷遗后休于无穷文亦有一唱三叹之意永思菴记余客游中京与南原梁氏相厚善其从父昆弟数十人皆质厚少文恂恂爱人意其上世有鉅人硕德发祥垂庥于无穷也及历其坟菴山雄谷邃岗麓盘纡松楸森郁翁仲华表宏侈鱼雅而堂斧马鬣之封若木之互根水之分派如孝悌睦任之家连墻比屋而居器什之相资用谷帛之无私藏信乎其子弟之多质厚长者得其庇荫而保流庆于久长也其菴名曰永思噫爲此号者庶乎其仁也欤诗云永言孝思孝思维则谓其不替追远之心而能爲可继之法也天下之人莫不思孝于其父母苟能溯而原之则虽鼻玄之远祖皆吾之考祢也推而广之则虽袒免之疎属皆吾之同气也然而世衰俗敝族系浸䟽分门异爨糓帛器什不相资用者久矣而况堪舆祸福之说胜其孝悌睦任之心而各私其茔域乎甚者至讼其兆穴争其梧槚奸宄起于族党敌仇成于门庭由是而世罕族葬之家窃甞痛心于此也若使人人者不忘其本追思祖先之心则未有不欲其列子孙于膝下虽百世而同居者也今梁氏之山近自朞功远至袒免皆得世葬树木相养而长也封域同护而守也春秋霜露会祭其先同登斯菴尊长居前卑幼在后共飮其福退而四望则北阡南陌焉有昭而有穆也东冈西麓焉若缌而若功也其有不怆然远慕僾然永思者乎诗云孝思不匮永钖尔类梁氏之子孙能不絶其孝思则天之降福山之发祥长以类至矣吾将见其族世益大以昌夫然后世俗所谓堪舆之说将不诬吾姑书此而俟之敦风俗裨世敎之文读之令人孝悌之心油然而生从山家福荫上立言而归重在孝友敦睦堪舆之说无所容其诬诞以存堂记进士张仲擧魁杰人也身长八尺余落落有气岸不拘小节性嗜酒自豪乘醉多口语失以故鄕里厌苦之目之以狂生谤议溢于朋曺间有欲以危法中之者仲擧亦自悔焉曰我其不容于世乎思所以避谤远害之道扫一室闭户下帘而居大书以存而颜其堂易曰龙蛇之蛰以存身盖取诸斯也一朝谢其所从飮酒徒曰子姑去吾将以存吾身余闻而大笑曰仲擧存身之术止此则难乎免矣虽以曾子之笃敬终身所以服而诵之者何如也常若莫保其朝夕至死之日启示手足始能自幸其全归而况于衆人乎一室之推而州里可知也州里之推而四海可知也夫四海如彼其大也自衆人而处之殆无容足之地一日之中自验其视听言动罔非侥生而倖免尔今仲擧惧物之害己也蛰于密室欲以自存而不知自害者存乎其身则虽息迹闭影自同拘系适足以滋人惑而集衆怒也其于存身之术不亦疎乎嗟乎古之人忧忌畏谗者何限类藏于田野藏于巖穴藏于渔钓藏于屠贩而巧于隐者多藏于酒如刘伯伦之伦可谓巧矣然至荷锸而自随则亦可谓拙于图存矣何则彼田野巖穴渔钓屠贩皆待外而藏者也至于酒昏冥沈酣自迷其性命遗形骸而罔觉顚沟壑而不卹又何有乎乌鸢蝼蚁也哉是飮酒欲其存身而荷锸适以累之也今仲擧之过在酒而犹不能忘其身思所以存之则谢客而深居深居不足以自存则又妄自标其号而昭揭之是何异乎伯伦之荷锸也哉仲擧悚然爲间曰如子之言也提吾八尺之躯将安所投乎余复之曰吾能纳子之躯于耳孔目窍而虽天地之大四海之广将无以加其宽博子其愿藏于此乎夫人物之交事理之会有道存焉其名曰礼子能克子之身如摧大敌节文于斯仪则于斯非其伦也不留于耳身之藏也恢恢乎有余地矣目之于身亦然非其伦也不接于目身不碍乎睚眦矣至于口也亦然非其伦也不设于口身不入乎齮龁矣心之于耳目有大焉非其伦也不动于中则吾身之全体大用固不离乎方寸之间而将无往而不存矣仲擧扬手曰是子欲使我藏身于身以不存存也敢不书诸壁以存省焉不过是四勿章註脚吾儒茶饭说话文却幻脱霛巧妙得禅旨所以不归于老生常谈安义县社稷坛神宇记社稷不屋而坛古也郡县社稷皆藏主于吏厅之傍及祭之日前期奉诣于坛以行祀焉揭灵妥神之所旣逼侧阛阓而往来之际舆儓之所撼顿风露之所触冐非所以致崇严于大祗也安义旧监金矦在淳莅县之越四年庚戌除坛左向巳之地建神宇二楹移安县社县稷位板而藏其尊罍笾豆之属又于坛之右缭垣之北建典祀之厅执事之房礼备事称岁以丰乐上之十六年壬子冬以外邑祀典之莫能修擧下敎切责之仍颁坛宇仪则于诸州于是列郡山陇墟落之间凡新其甍桷而焕然丹雘者莫不遣吏视式于玆邑之坛宇于是乎金矦事神重农之道亦可见知所先后矣趾源忝职玆土赖矦之克擧阙典幸逭黜免然亦不敢无所更事而有弛乎常职也遂乃自董吏隷益治坛壝增筑垣墻改树四棂星门选邑中子弟之聪明秀俊者录爲执事假设俎豆于坛外大树之下以肄其荐祼兴俯进退趋拜之节已乃叹息谓诸生曰夫礼莫重于祀典祀典莫重于社稷每岁上辛肆我圣上必亲祈糓于太社虽甚寒未甞或摄贱臣甞从百执事之后以观八音之谐者屡年矣享之前一日上亲视牲涤器夜鼓三下庭燎旣设上冕服执圭林钟太簇迎以顺安百僚陪位屛息俯伏无敢譁者但闻佩声自天锵锵乃敢默识御步周旋升降于尊俎阶戺之间而百灵洋洋嗅歆饱饫无有选槩洽受包擧毓嘏娠瑞地轴坤舆益见其负重载厚而后土勾龙阴来助相君王万岁八域康年奏假旣成工戛虎背仰观天宇星润露溥充然如有足乎所爲享者若是其着明而圣人犹有憾于民时之或愆本业之失课退御斋殿秉烛唿写劝农纶音颁示八路以董饬之所以爲万姓尽心又若是其笃至也外之州县长吏莫能仰体分忧之盛意往往于其境内之祀反狃故常或不以躳灵墠神厨级夷草鞠斋沐奠献鲜能中礼及此致勤严敎则始乃惭悚警省遑遑焉惟恐缮修之后时此不过遵朝廷之敎令而已非诚之积于中而礼之素讲于平日也贱臣自出宰以来奉读纶音下者于玆二年矣未甞不北向稽首感激流涕叹天威之孔迩而仁言之入人深也爲今之长吏者曷敢不憷然悸恐祗愼乃职以对扬忧勤之万一也哉今诸生生长遐陬闻见不广礼仪未闲固其势然也虽时膺邑檄勉强在列而将事之际率安旧舛草草应文而止以此而妄希其邀福于明神其亦难矣自玆以往百里之内风雨不时寒暑不节则曰惟太守之不精禋五糓不登畎亩不治亦曰惟太守之不明农书曰黍稷非馨明德惟馨敢以是诵于县之执事者典雅上一半叙事下一半谆谆语诸生一气至终篇而旣典旣则亦宽亦严秩秩礼乐之文安义县厉坛神宇记神人之际其微矣乎牲币而将之容声而象之气臭而求之齐明盛服以承之而曰神之在此欤在彼欤曰洋洋乎如在其上如在其左右若是则民之惑也滋甚焉已矣何则夫言如在者设意于怳惚借辞于疑似而非能目亲覩之也耳眞听之也乃欲使民必信于依俙渺茫之间者不其难乎且夫黍稷粢盛玉帛钟鼓萧艾膏膋黼黻葱璜固生民之所日用也以此而享之人鬼则固矣以此而荐之天神地祇日月星辰风云雷雨山川岳渎之群灵则其爲物也不已踈乎然而圣人有质言于斯者曰多才多艺能事鬼神曰我祭则受福葢言其必如此而后必有此理也故晦夜至茫昧渐晓而致明者天之诚也厚地至顽塞久穿而得泉者人之思诚也由是观之其所以致敬于不覩不闻之中感通于幽明屈伸之故者不其着乎故曰未能事人焉能事鬼岂非以所以事人者事鬼神之明验欤然则今之州县诸祀之执事之长吏儒生果皆专心致志齐明盛服以交神焉矣乎其黍稷牲醪果皆馨香丰洁而其笾豆尊罍席羃之属果不倾侧啙窳讹陋敝破苟且之甚者乎其社稷山川城隍马祖国殇族厉燎望坛墠之灵果皆勿勿焉歆之而不吐欤苟非然者以之而羞之于人亦必有踧踖不甘者矣而况于鬼神乎而况于邀福弭灾之事乎谨按国制厉在中祀岁三祭焉其地有疾疫则特降香祝以祭前一日发告于城隍礼也上之十有六年壬子以中外诸祀之不虔仪物之坏废下令于国中大行修擧安义厉坛在县治之东隔溪之原雨潦冲穿阶级陵夷乃燔甓甃石新其墠墄增筑缭垣改树四棂星门别建神宇二楹移奉神位及祭器夫巫觋之祀木石也有眚咎则稽首服过以爲不享而况于正直之神乎而况于列在祀典之严且重者乎不佞蒙恩来莅此邦于其境内之事宜无不用力而况上奉朝廷之令下爲吾民以邀福弭灾者乎于是特记其事并论礼之本以爲官箴焉力如屈铁而不见斧凿痕调如崃水舂撞而无激怒声直由理胜故耳神之格思不可度思矧可射思今读此文知诚之无不格而其于郡县祀典之讹陋苟且叙得刺骨百尺梧桐阁记由正堂西北数十擧武得废舘十有二楹而轩无栏阶无甃大抵墀墄所筑皆水磨乱石叠卵絫碁岁久颓圮满地磊落倾侧腻滑难着履屐草蔓之所萦蛇虺之所蟠遂乃日课僮隷撤砌夷级凡石之圆者尽辇去之择石于崩崖裂岸之间若氷之坼也珪之削也觚之楞也争来効伎呈巧于甍檐之下獒牙互嗑龟背交灼窰皲袈缝以文以完不施绳刃宛若斧噼沿甃正直有廉有隅于是乎堂有陛而门有庭矣复斥其前楹补以脩栏新其涂墍剷除猥杂舘客䜩宾以遨以息矣百笏量庭十弓爲池盛植芙蕖种以鱼苗于是乎揭风棂凭月楹俯淸沼而幽敻窈窕衆美毕具矣夫宿浆换器口齿生新陈躅殊境心目俱迁士民之来观者不觉池之昔无阁之旧有而咸谓斯轩之翼然涌出于池上也墻外有一树梧桐高可百尺浓阴暎槛紫花飘香时有白鹭翘翼停峙虽非凤凰足称嘉客遂榜之曰百尺梧桐阁孔雀舘记百尺梧桐阁之南轩曰孔雀舘南距不数十武顶胡卢而对峙者曰荷风竹露堂隔其中庭架竹爲棚杂植枸杞玫瑰野棠紫荆于其中脩条柔蔓缀络扶踈掩暎亏蔽春夏爲屛秋冬爲篱屛宜错花篱宜积雪因圭其窦爲天然之门而不扉焉穿北垣引沟浍纳之北池又溢北池经其前爲曲水摘莲叶以承杯以泛以流此孔雀舘之所以同室殊境移席改观者也余年十八九时梦入一阁穹深虗白类公舘佛宇左右锦匣玉签帙然排揷曲折经行才通一人中有数尺绿甁揷二翠尾高与屋齐裴徊久之而觉其后二十余年余入中国见孔雀三小于鹤而大于鹭尾长二尺有咫赤胫而蛇退黑嘴而鹰弯遍体毛羽火殷金嫩其端各有一金眼石绿点睛水碧重瞳晕紫界蓝螺幻虹毅谓之翠鸟者非也谓之朱雀者亦非也时警竦而入晦卽鬖髿而还魂俄闪弄而转翠倐葳蕤而腾燄葢文章之极观莫尙于此夫色生光光生辉辉生耀耀然后能照照者光辉之泛于色而溢于目者也故爲文而不离于纸墨者非雅言也论色而先定于心目者非正见也在皇城时与东南之士日飮酒论文于段家舖每擧似孔雀爲之评其诗若文而座有高太史棫生戱之曰我客斯容何如夫子家禽相与大笑其后五年客之游中州者得孔雀舘三字而还钱塘人赵雪帆所书也曩者吾于赵未有一面岂于他人乎闻余之风而万里寄意者耶然而舘非私室之号而吾且老无一廛之室顾安所揭之今幸蒙恩得宰名区水竹四载以官爲家则旧书弊簏随身俱在霖余曝书偶得此笔噫孔雀不可复见而追思畴昔之梦安知宿缘之不在于斯乎遂刻揭前栋并识如此目之于色同得也至于光也辉也耀也有视之而不能覩者有覩之而不能察者有察之而不能形诸口者非目之不同也心灵有通塞焉故也譬如此楮与此墨有不辨黑白者瞽者也辨黑白而不知其爲文字者婴儿也知其爲文字而不能声读者奴隷也堇能声读而半信半不信者村坊学究也顺口一读如诵夙记而恬然不以爲意者塲屋秀才也此文宜书之雪牋点以乳碧藏之老蠧箧中不然宁可繙说一遍使不辨黑白者听之切不可一经此辈口眼此辈熟见优人笠上攒翠叠钱气像却不知绿甁琐窓中风韵荷风竹露堂记正堂西厢废库荒顿廐湢相连数步之外委溷弃灰朽壤堆阜积高出檐葢一衙之奥区而衆秽之所归也方春雪消风薰尤所不堪遂乃日课僮隷畚担刮剔匝旬而成旷墟横延二十五丈广袤十之三焉刜灌薙茀夷凸塡坎槽枥旣徙地益爽垲嘉木整列虫鼠远藏于是中分其地南爲南池因废库之材北爲北堂堂东面横四楹纵三楹会檼如髻冐以胡卢中爲燕室连爲洞房前左挟右虚爲敞轩高爲层楼缭爲步栏疎爲明牕圆爲风户引曲渠穿翠屛画苔庭铺白石被流暎带鸣爲幽磵激爲喷瀑入于南池架甎爲栏以护池坞前爲脩墻以限外庭中爲角门以通正堂益南以折属之塘隈中爲虹空以通烟湘小阁大抵堂之胜在墻及肩以上则更合两瓦竖倒偃侧六出爲菱双环爲琐绽爲鲁钱联爲薛牋𥦔空𤫩珑窈窕邃敻墻下一树红桃池上二树古杏楼前一树梨花堂后万竿绿竹池中千柄芙蓉中庭芭蕉十有一本圃中人蔘九本盆中一树寒梅不出斯堂而四时之赏备矣若夫涉园而万竹缀珠者淸露之晨也凭栏而千荷送香者光风之朝也襟烦郁而虑乱巾亸垫而睫重听于芭蕉而神思顿淸者快雨之昼也嘉客登楼玉树争洁者霁月之夕也主人下帷与梅同癯者浅雪之宵也此又随时寓物各擅其胜于一日之中而彼百姓者无与焉则是岂太守作堂之意也哉噫后之居斯堂者观乎荷之朝敷而所被者远则如风之惠焉观乎竹之晓润而所沾者匀则如露之漙焉此吾所以名其堂而以待夫后来者文如作九层露台辟除筑累若是其勤而一朝登览怡然快乐不知其材力工费已是中人十家此篇当最谐俗眼尤宜入选独乐斋记以天下乐之有余而独乐于己不足昔者尧游于康衢煕煕然可谓乐以天下矣及辞封人之祝则忧苦悲悴悸然有不终夕之叹嗟乎封人之祝可谓备人生之大愿极天下之至乐夫岂尧以撝谦饰让而爲悦哉诚有所病于己而独专之爲难也今有一妄男子嚣嚣然号于衆曰我能独乐人孰肯信之而犹然名其斋曰独乐者尤岂非愚且惑欤噫人情孰不欲欣欣然乐于心而终身哉然而自天子之尊四海之富常求其一日之乐所以称于心而足乎己者几希矣而况匹夫之贫贱有不胜其忧者乎此无他好恶系于外物得失交乎中情心营营而有求恒汲汲而不足又奚暇志于乐哉故自得于中而无待于外然后始可与言乐矣非剿袭而可得岂强勉而致然含元气之氤氲軆刚健而不息无愧怍于俯仰虽独立而不惧知其理之必当良独由乎至诚父不可以与其子子不可以得之于父尧以之而治天下舜以之而事其亲禹以之而平水土比干以之而事其君屈原以之而悯其俗长沮桀溺耦耕于野而刘伶阮籍之徒终身飮酒虽所性之不同亦至乐之所寓尔夫是数君子者苟一毫之不慊若四軆之罢役尧不待耄期而倦于勤矣舜懈于鼓琴而禹瘁于乘𥌦矣比干不必剖而屈原不必沈矣长沮桀溺不安于耕田而凡天下之利害荣辱皆得以动其心而挠吾之素行矣故得行其所性而能专于己则飮酒者犹然终身而况疏其牖而静其几蚤夜读书而匪懈者乎崔氏子鎭谦作堂于霞溪之上与同志之士数人读书于此堂之中而以独乐名所以志于古人之道也吾大其志而爲之记如此欲以益其专而衆其独此吾所以广其乐于天下也独乐之乐非乐以天下未可以与论此篇历叙古圣贤所乐处见解透脱发前人之所未发燕巖巖居之乐于是乎槪见矣安义县县司祀郭矦记余视事安义之岁八月旬有七日户长河谒曰明日甲申将有事于县司敢以吏奴之供事者退以齐明余问县司奚事对曰曩在万历丁酉倭陷黄石县监郭矦死之黄石吾城而郭矦吾邦之贤府君也故岁以是日祀勿之敢有替也余曰勤死捍患在法当祀郭矦守孤城以卫百姓至于三年之久可谓捍大患矣卒能死职下其孤忠毅节着于国可谓勤死矣故朝廷累加褒美之典赠官至吏曹判书赐谥曰忠烈旌其闾而荫其孙则庙于家而世祀不迁矣矦玄风人也祠院之在玄风者赐额曰礼渊在本县者赐额曰黄巖则两县俱俎豆而崇报之矣夫县司者侧陋之地而小吏之处也县司之私祀矦不已渎乎况矦之神亦安肯自贬其威尊降食于此乎及祭之夕户长率一县之吏隷僮奴小大奔趋震悚严恭僾然如复见矦之坐衙而帣鞴进食也肃然如复闻矦之发号而抑首承令也炬燎煌煌拜跪有数自奠斝至彻豆毋敢讙譁惰容者然后益知夫礼缘人情人情之所不能已者圣王之所不能夺也匹夫抱木而燔何与于岁历之节气而后世之百姓犹不热食于是日况矦之甞父母玆土而身膏草莽以殉其吏民者耶噫今之百司外而州县其吏厅之侧莫不有赛神之祠皆号府君堂每岁十月府史胥徒醵财贿醉饱祠下巫祝歌舞皷乐以娱神然世亦不识所谓府君何神而所画神像朱笠贝缨揷虎须威勐如将帅或言高丽侍中崔莹之神其居官廉于财关节不行有威名于当世吏民怀之迎其神尊之爲府君信斯说也莹甞身都将相不能支顚扶危以存其社稷死而不得爲明神以登祀典乃反哺啜于吏胥台隷之间乐其媟嫚可谓愚鬼不霛矣恶在其居官廉也非其鬼而事之君子犹谓之谄也而况事之以淫亵非礼之祀谄孰大焉今安义吏厅独无所谓府君之堂如郭矦者爲良长吏于是邑死王事爲明神岂非眞玆土之府君欤然而县司之祠之也独不以府君称之何也葢耻混于非礼之祀而嫌其号也呜唿今之爲守令者盛容临吏民顾眄指挥若可以唯意汤火而卽日解印绶归送不半途而背弃者有之矣丁酉之距今爲二百余年当时之人吏其有子若孙在者乎然而安义之人至今畏爱矦若是苟非忠义之感人者深恶能使人不叛至此哉祠屋仅二楹卑狭未足以庙貌矦今年春奉朝命新建县之城隍宇于厉坛之左县之人吏请其余材以修其祠屋稍广其旧制加丹雘焉余嘉县吏之于郭矦不以久远而礼义严且悫享祀之于县司不循讹谬而号名正而辨其义有足以听闻于国中爲傍县视效第恐岁纪浸久慕向益浅则礼仪或愆于前日号名易舛于习俗人之视祠之在于县司而有疑也谨书矦讳䞭字养静及其享祀本末俾藏诸祠壁岁崇祯纪元后三癸丑我圣上十七年通训大夫行安义县监晋州鎭管兵马节制都尉潘南朴趾源记于县人久远不忘处生感慨其所爲别嫌辨名乃出于县人之所不及置虑处生波澜斯其爲君子之爱人忠臣赠大司宪李公述原旌闾阴记上之卽祚十二年戊申三月初一日传曰是年是月卽我先大王扬武戡乱之年若月也旧甲重回曷其不酬忠报劳以答前宁人攸受休哉赠大司宪李述原骂贼而死祠名褒忠其子遇芳殡父从军手斩三贼可谓是父是子亦令就其祠赐祭录其后孙于是御制文赐祭于褒忠祠曰大岭以南余七十州得一功曺义凛如秋英考曰嗟在唐杲卿迺立之祠褒忠其名迺赠之秩惟都御史死有荣时降夫在市欲说往事士犹冲冠蠢丑操兵仓卒叫讙吏投帖迎官弃绶遁骂不絶口气与血喷腾爲紫电頫决妖氛有子誓天殡父从军遂寝其皮王师奏功旧甲云回纪勋曁忠卽祠以祀录及后裔文以侑酒纲常是揭先朝己酉初赠公执义㫌其闾曰忠臣之门丁卯屡赠公都宪当宁十八年癸丑命旌公之子开宁县监遇芳之闾曰孝子之门于是增广其闾改树绰楔以联之呜唿父子两世维忠维孝乃人纪之极而萃于一门是岂特一鄕之荣耀哉可以树风声于百世矣公之孙今靑山县监之汉属不佞爲记其改树始末以识其阴敬书如此居昌县五愼祠记夫吏之爲言理也有天吏者有命吏者有长吏者有椽吏者代天理物之谓天吏承流宣化之谓命吏辅世长民之谓长吏椽吏者古之府史胥徒佐长吏治簿书管府库所谓庶人而在官者也人微职卑不命于天子不足爲王臣然先王之制犹得与下士同禄故自天子达于胥史虽所理有大小其职则无非吏也噫今之州县小吏岂非庶人而在官者欤其所以禄养者能与下士同而足以代其耕耶今之爲州县长吏者岂非大夫士欤其所以辅世长民者能不异于古之大夫士耶庶人而在官者旣无下士代耕之禄则其窃府库鬻狱讼弄刀笔爲奸利固其势然也大夫士之临州县者有能大畏衆吏之志而莫敢爲非法欤是未可知也然而人有恒言曰如束湿薪彼其束之也果以礼义廉耻则几何其不可与并升于朝也如以缧绁己也桁杨己也常置之僇辱之地而曰我善束吏也则是马牛视而贼盗治也人之于马牛贼盗非可责之以节义忠信也明矣彼其奔趋承事者我甞见之也膝行不及喘者谓之慢失眎上于带者谓之顽一号一令明有不合于理而不应声对至当而或敢曰可乎曰不可乎则其有不盛气呵曰尔恶敢乃尔者乎故其进退抑首跪伏泥涂曾是以爲恭而一有违于是者非但莫逭于滥猾之诛爲其令长者以不能束湿往往被下考去故大夫士俨然临视其趋走唯诺若可以唯意汤火而一朝有事且急尙能望其亲上死长之节耶岭南之县曰居昌其治之左瀯溪之上有愼姓五人并列而祀者皆赠官佐郞名钖显克终德显致勤光世此五人者县之小吏也其忠功义绩着于国志于邑岂非所谓能捍大患则祀之者欤呜唿当英宗四年戊申凶贼大起岭南当时守宰之弃印绶窜伏草间者有之则列邑吏胥之煽附胁从者可知也惟其首挫凶锋使贼不敢踰牛峙之岭蹂湖右而北向者是谁之功也噫彼据高堂拊印符顾眄指挥俯临此五人者谁欤其平日束之者果何术欤是果工趋下视称之爲善承事令长者耶抑不能自逃于滥猾之目而使其长官被下考去者耶方其变起苍卒吏民惊扰鸟兽奔散五人者抗声陈大义卒能折难凶丑捍卫京国其树立之卓絶有如是者苟非义理之心素积于中而确乎其不拔者恶能办此哉洪惟我圣上御极之十有二年历纪重回宸感倍激追先朝戡乱之烈茂当日御侮之绩诞宣宝纶涣谕方域风辉日翥动荡燀爀无远不迩无微不显旌貤褒录之典至及于下邑匹庶之家猗欤盛哉趾源分符隣县每过五愼之祠爲之徊徨而不能去县令兪矦汉纪属余爲记遂书其所感如此且以警夫大夫士之爲长吏者当五愼褒录之际吾亦甞与闻末议今读祠记益壮其烈咸阳郡学士楼记咸阳郡治东距百武临城而楼凡几楹岁久荒颓榱桷摧朽丹雘昧䵝上之十九年甲寅郡守尹矦光硕慨然捐廪大兴修治悉复楼之旧观仍其古号曰学士属不佞爲文而记之咸阳新罗时爲天岭郡文昌矦崔致远字孤云甞爲守天岭而置楼者葢已千年矣天岭民怀矦遗惠至今号其楼曰学士者称其所履而志之也初孤云年十二随商舶入唐僖宗干符甲午裴瓒榜及第仕爲侍御史内供奉赐紫金鱼袋淮南都统高騈奏爲从事爲騈草檄召诸道兵讨黄巢巢得檄惊坠牀下孤云名遂震海内唐书艺文志有孤云所着桂苑笔耕四卷及光启元年乙巳充诏使东还所谓巫崃重峯之岁丝入中原银河列宿之年锦还东国者是也国史孤云弃官入伽倻山一朝遗冠屦林中不知所终世遂以孤云得道爲神仙此非知孤云也孤云甞上十事谏其主主不能用伽倻之于天岭不百里而近则其超然遐擧者岂非在郡时耶嗟乎孤云立身天子之朝而唐室方乱敛迹父母之邦而罗朝将讫环顾天下身无系着如天末闲云倦住孤征卷舒无心则孤云所以自命其字而当时轩冕之荣已属腐鼠弊屣矣乃后之人犹恋其学士之啣不几乎病孤云而累斯楼哉然而郡人之慕孤云者不曰崔矦而必号学士不曰孤云而必称其官不颂于石而惟楼是名焉不信其遗蜕林泽之间而彷佛相遌于是楼之中若夫月隐高桐八牕玲珑则依然学士之步曲栏也风动脩竹一鹤寥廓则怳然学士之咏高秋也楼之所以名学士其所由来者远矣夫咸阳郡兴学斋记郡县长吏初除邸吏授笏记七事及陛辞特命上殿承旨令自奏职官姓名屛息俯伏称某官臣姓某次令奏七事更端起伏战兢诵农桑盛户口增学校兴军政修赋役均词讼简奸猾息以次趋出乃敢戒行事之官或失次误读坐黜者往往而有夫此七事者皆治郡之大经长民之极致国家所以明戒而责实也如此一有不能于是者固未可以寄百里之命而任民社之责矣然徒以口诵而可也则大学之三纲八条圣人之能事而夫人也能诵之矣夫人也苟能诵之则向所谓圣人之能事不系于诵亦明矣又安用长吏之徒诵此七事爲哉且不曰盛农桑而曰农桑盛则是乃其成效而非所以勉其方来也户口以下诸条莫不皆然况初拜者固未及莅事岂宜捃摭古循良之迹猥自张皇于辞陛之日耶无已则喉舌之臣警咳胪宣曰盛农桑增户口兴学校修军政均赋役简词讼息奸猾令赴任者稽首肃听庶几古读法之意也然而君子爲政于七所急者三而所先者一奚急乎曰农桑也赋役也户口也曷爲急乎三经曰旣富方糓夫农桑不盛无以兴学校赋役不匀无以增户口户口不增无以修军政苟能盛其农桑匀其赋役则流亡还业户口自增宁忧军政之不修乎词讼奸猾不烦刑狱而固将简且息矣然则奚先焉曰莫先于学校也曷先之曰躳先之也农桑虽当务之所急勤其劝课已矣有非守土者所得以躳先之事也匀赋增户简讼息猾文非可以力袭而致之者则爲长吏者惟于学校而可得以躬焉子游爲武城宰以絃歌爲政曰闻之夫子君子学道则爱人小人学道则易使也后世之言学校者空谈诗书之文徒数六艺之目而其于耳目手足之所闲习心志气血之所流通今之所谓君子固漠然所昧于平生而况于小人乎噫古者鄕飮鄕射养老劳农攷艺选言之政与夫献馘讯囚受成之事无一不出于学则凡此七事虽若分科异目无非学校之所日讲也子游之爲政亦安能家谕户说以爱人易使之道哉不过择鄕闾之秀俊纳之党庠遂序之间所以示导振厉之方莫不出于是道而身率之民之从化也如草之偃风而苗之勃雨也故爲政所急乎七者三而所先乎三者学也尹侯光硕莅咸阳郡三年郡之儒士相与谋曰吾鄕之学不讲久矣得无爲贤矦病哉曰有精舍于西溪之东是则佔毕南溟诸贤杖屦之地鄕先生卢玉溪姜介菴之所游息也盍于此乎而藏修焉侯闻而喜曰是不诚在我乎爲之捐俸而助之置田藏书修其室宇而新之名其斋曰兴学噫矦之爲郡才数朞矣而郡学之兴不已兆乎然而斋名兴学则其亦有意乎方来而非敢曰已然者其爲政亦可谓知所先后吾知尹矦之于学校必以身率先之也使㞐是斋者学已成矣毋遑曰已成矣而将以成之也云尔则其所成就岂不远且大而庸讵止一鄕之善而已哉趾源忝职隣县其于国家责实之意一未能奉承早夜震悚甞恐职事未效闻矦之爲政窃有感于是斋之名爲之记俾藏诸壁发僧菴记余东游枫岳入其洞门已见古今人题名大书深刻殆无片隙如观场叠肩郊阡丛坟旧刻才没苔藓新题又焕丹朱至崩崖裂石削立千仞上絶飞鸟之影而独有金弘渊三字余固心异之曰古来观察使之威足以死生人杨蓬莱之耽奇足迹无所不到犹未能置名此间彼题名者谁耶乃能令工与鼯猱争性命也其后余游历方内名山南登俗离伽倻西登天摩妙香所至僻奥自谓能穷世人之所不能到然常得金所题辄发愤骂曰何物弘渊敢尔唐突耶大凡好游名山者非犯至危排衆难亦不得搜奇探胜余平居追思往䠱未甞不慄然自悔也然而复当登临犹忽宿戒履巉巖俯幽深侧身于朽栈枯梯往往默祷神明惴惴然尙恐其不能自还而大字朱塡如鹿胫之大隐约盘挐于老槎寿藤之间者必金弘渊也乃反欣然如逢旧识于险阨危困之际爲之出力而扳援先后之也或有素知金行迹爲道金乃濶者葢闾里间浪荡迂濶之称如所谓釖士侠客之流方其少年时善骑射中武科能力扼虎挟两妓超越数仞墙不肯碌碌求仕进家本富厚用财如粪土傍蓄古今法书名畵劒琴彛器奇花异卉遇一可意不惜千金骏马名鹰动在左右今旣老白首则囊置锥凿遍游名山已一入汉挐再登长白辄手自刻石使后世知有是人云余问是人爲谁曰金弘渊所谓金弘渊爲谁曰字大深曰大深者谁欤曰是自号发僧菴所谓发僧菴谁欤谈者无以应则余笑曰昔长卿设无是公乌有先生以相难今吾与子偶然相遇于古壁流水之间相答问焉他日相思皆乌有先生也安有所谓发僧菴者乎客勃然怒于色曰吾岂谎辞而假设哉果眞有是人也余大笑曰君太执拗昔王介甫辨剧秦美新必谷子云所着非杨子云苏子瞻曰未知西京果有杨子云否也夫二子之文章烟蔚当世流名史传而后之尙论者犹有此疑而况寄空名于深山穷壑之中而风消雨泐不百年而磨灭者乎客亦大笑而去其后九年余遇金平壤有背指者此金弘渊也余字唿曰大深君岂非发僧菴耶金君回顾熟视曰子何以知我余应之曰旧已识君于万瀑洞中矣君家何在颇存旧时所蓄否金君怃然曰家贫卖之尽矣何谓发僧菴曰不幸残疾形毁年老无妻居止常依佛舍故称焉察其言谈擧止旧日习气犹有存者惜乎吾未见其少壮时也一日诣余寓邸而请曰吾今老且死心则先死特发存耳所居皆僧菴也愿托子文而传焉余悲其志老犹不忘者存遂书其旧与游客答问者以归之且爲之说偈曰乌信百鸟黑鹭讶他不白白黑各自是天应厌讼狱人皆两目俱矉一目亦覩何必双后明亦有一目国两目犹嫌小还有眼添额复有观音佛变相目千只千目更何有瞽者亦观黑金君废疾人依佛以存身积钱若不用何异丐者贫衆生各自得不必强相学大深旣异衆以玆相讶惑警世之切切然好名托物以图不朽者观此文未有不怃然自丧笔舞墨跳诗云击鼓其镗踊跃用兵其此之谓欤偈语尤圆悟警发寘之灵感偈罗汉赞之间未知孰古孰今引骚坛赤帜引善爲文者其知兵乎字譬则士也意譬则将也题目者敌国也掌故者战塲墟垒也束字爲句团句成章犹队伍行阵也韵以声之词以耀之犹金皷旌旗也照应者烽埈也譬喩者游骑也抑扬反复者鏖战撕杀也破题而结束者先登而擒敌也贵含蓄者不禽二毛也有余音者振旅而凯旋也夫长平之卒其勇㥘非异于昔时也弓矛戈鋋其利钝非变于前日也然而廉颇将之则足以制胜赵括代之则足以自坑故善爲兵者无可弃之卒善爲文者无可择之字苟得其将则鉏耰棘矜尽化劲悍而裂幅揭竿顿新精彩矣苟得其理则家人常谈犹列学官而童讴里谚亦属尔雅矣故文之不工非字之罪也彼评字句之雅俗论篇章之高下者皆不识合变之机而制胜之权者也譬如不勇之将心无定策猝然临题屹如坚城眼前之笔墨先挫于山上之草木而胸里之记诵已化爲沙中之猿鹤矣故爲文者其患常在乎自迷蹊迳未得要领夫蹊迳之不明则一字难下而常病其迟涩要领之未得则周匝虽密而犹患其踈漏譬如阴陵失道而名骓不逝刚车重围而六骡已遁矣苟能单辞而挈领如雪夜之入蔡片言而抽綮如三皷而夺关则爲文之道如此而至矣友人李仲存集东人古今科軆汇爲十卷名之曰骚坛赤帜呜唿此皆得胜之兵而百战之余也虽其軆格不同精粗杂进而各有胜筹攻无坚城其铦锋利刃森如武库趋时制敌动合兵机继此而爲文者率此道也定远之飞食燕然之勒铭其在是欤其在是欤虽然房琯之车战效迹于前人而败虞诩之增灶反机于古法而胜则所以合变之权其又在时而不在法也笔犀墨利字飞句腾艺垣中颇牧世谓文之照题紧衬者爲科擧之文则殽铅杂铁外若精鍊而内实有参恕处苟能十分照顾十分紧衬无一字浮辞漫语便是得意古文之上乘命意缀文如尉缭子之谈兵程不识之行师当爲功令之上乘篇篇若此岂不使擧世心折论玉玺论赵王得和氏璧秦以十五城易之蔺相如完璧归赵及秦兼诸矦璧复入秦爲传国之玺其文曰受命于天旣寿永昌论曰古之传国者道也今之传国者宝也太尉勃得以私之奇货其君大将军光得私之亲佩之其君亲解之其君由是而玺爲轻重于天下视玺之所在环起而觊觎焉而况仓卒之际奄宦妇妾得以市恩于所私好者则大臣唯唯天下莫敢贰议呜唿传天下大事耳岂可以一玺爲信如怀印绶之官若丞尉之爲哉夫道之所在德之所聚宝之所居盗之所萃故小盗入室而大盗邀之始皇始行刦于诸矦故莫能禁胡亥之爲盗则陈胜吴广项籍之徒已环起而邀之矣故子或窃之于其父妇或窃之于其夫奴或窃之于其主衆盗聚室兵戎以兴玺之祸极矣元皇后以天下假莽乃欲以一身守玺嗟唿一玺之存亡不足与天下也彼乃区区妇人之智无足恠者莽亦愚矣苟历数在躳安事乎一玺孙坚扶义而西扫淸宫禁慨然同盟力奖王室功可与桓文列矣得玺而启其邪心爲义不终此其器妖也欤江左之君正朔相承犹耻白板之讥天子而耻白板是玉玺爲告身而皇帝爲命爵矣是四海万国之尊而玺使之卑焉岂非可笑之甚者乎得之者本非由玺而兴焉则其未足爲瑞于天下也明矣亡之日或系颈而降禅代之际或奉献之不暇则其凶衰不祥也莫过于此器也谓之亡国之物则可吾未见其兴国之宝也吾以爲后之传天下者坏其不祥之器以塞盗贼之心乃拜手稽首敬而飏言曰惟精惟一允执厥中百辟卿士冕咸在位拜手稽首曰惟天命靡常眷于有德念哉帝状金孺人事状呜唿古昔传记所载节妇烈女立名虽同制义颇殊夫守义之谓节立节之谓烈故节视于义其志更苦烈比于节其迹尤刻如夏矦截耳以矢其心凝妻断臂以洁其身葢其所遇不幸而有不得已者则其义有不期刻而自酷耳至若我东民俗从一而终卽其常经虽穷阎匹庶贫贱无依靑孀守寡皓首自了若以古义律之无非节妇是环东数千里立国四百年怀淸之台可以里筑守义之㫌可以户设故三从之训非所劝于民俗靡他之矢无可议于士族然而创或甚于杞妇礼有严于宋姬自刻之义过于待烛下从之志切于崩城蹈水火如乐地就鸩缳而爲慊然后乃得爲尽性于所天而始见其节义也噫其制行之严酷刻烈有如彼者而君子犹有憾乎不伤肤发处义怡然则岂非所谓慷慨从容有难易之辨哉如近日吴氏妇金孺人之就义可谓得性命之正而无憾于君子之所难矣孺人父故郡守某沙溪先生之后也孺人生于诗礼之家幼有至性端庄柔谨动必以礼淸秀高洁不染一尘自其未笄咸以女中君子称云及其择婿于忠义之门而归士人吴允常允常今大提学载纯长子也恺悌笃行通国之所称慕古迈往世罕俦侣而独于闺阃之内匹懿媲美爲世族模范者二十余年矣允常殁孺人哀不过情殡敛衣衾手自裁缝家人初不觉其殉从之志已决于皐复之日旣成服而请于舅姑移处密室自是蒙面而卧不复见天日不与人接语水糓不入口舅姑泣谕反复则强收戚容略呷数口旋服姜汤消涤胃气日就澌灭旁人虽知其不爲仓卒径情而其于潜销暗尽亦非防护所可奈何夫党一妇人冀回其心谕之曰尊舅尊姑老矣子于下从则得矣独不念平生之诚孝乎且毋重戚逝者之心孺人泣曰吾岂不念此顾有两贤娣奉养有托于是出嫁时衣裳洗濯改缝俾作敛具遂告辞舅姑遍诀家人盥栉才竟如膏尽而灯熄闻者莫不咨嗟挥涕曰烈哉斯人是竟死矣盖其声闻见孚之有素也如此呜唿如孺人者可谓取义于从容之地全归于遂志之日矣士林之慕义者咸相谕告谋所以阐扬之擧而吴金两家坚拒牢辞盖恐违畴昔之志也以故其潜懿幽操莫得其十一而衆情之激感如彼则亦岂民彝之所得以已者哉古者男女告戒之辞不过闾巷风谣之语而陶出性情有裨风敎则採诗之官献诸王国典乐之职播之絃歌所以风动四方感发民生也今金氏之所成若是其卓絶有光圣化则岂特风谣之所採而絃歌之所播而已哉嗟吾搢绅大夫章甫诸君子合辞同声走告执事传烈女咸阳朴氏传齐人有言曰烈女不更二夫如诗之柏舟是也然而国典改嫁子孙勿叙正职此岂爲庶姓黎甿而设哉乃国朝四百年来百姓旣沐久道之化则女无贵贱族无微显莫不守寡遂以成俗古之所称烈女今之所在寡妇也至若田舍少妇委衖靑孀非有父母不谅之逼非有子孙勿叙之耻而守寡不足以爲节则往往自灭昼烛祈殉夜台水火鸩缳如蹈乐地烈则烈矣岂非过欤昔有昆弟名宦将枳人淸路议于母前母问奚累而枳对曰其先有寡妇外议颇喧母愕然曰事在闺房安从而知之对曰风闻也母曰风者有声而无形也目视之而无覩也手执之而无获也从空而起能使万物浮动奈何以无形之事论人于浮动之中乎且若乃寡妇之子寡妇子尙能论寡妇耶居吾有以示若出怀中铜钱一枚曰此有轮郭乎曰无矣此有文字乎曰无矣母垂泪曰此汝母忍死符也十年手摸磨之尽矣大抵人之血气根于阴阳情欲钟于血气思想生于幽独伤悲因于思想寡妇者幽独之处而伤悲之至也血气有时而旺则宁或寡妇而无情哉残灯吊影独夜难晓若复檐雨淋铃窓月流素一叶飘庭只鴈叫天远鸡无响穉婢牢鼾耿耿不寐诉谁苦衷吾出此钱而转之遍模室中圆者善走遇域则止吾索而复转夜常五六转天亦曙矣十年之间岁减其数十年以后则或五夜一转或十夜一转血气旣衰而吾不复转此钱矣然吾犹十袭而藏之者二十余年所以不忘其功而时有所自警也遂子母相持而泣君子闻之曰是可谓烈女矣噫其苦节淸修若此也无以表见于当世名堙没而不传何也寡妇之守义乃通国之常经故微一死无以见殊节于寡妇之门余视事安义之越明年癸丑月日夜将晓余睡微醒闻厅事前有数人隐喉密语复有惨怛叹息之声盖有警急而恐扰余寝也余遂高声问鸡鸣未左右对曰已三四号矣外有何事对曰通引朴相孝之兄之子之嫁咸阳而早寡者毕其三年之丧飮药将殊急报来救而相孝方守番惶恐不敢私去余命之疾去及晩爲问咸阳寡妇得甦否左右言闻已死矣余喟然长叹曰烈哉斯人乃招群吏而询之曰咸阳有烈女其本安义出也女年方几何嫁咸阳谁家自幼志行如何若曺有知者乎群吏歔欷而进曰朴女家世县吏也其父名相一早殁独有此女而母亦早殁则幼养于其大父母尽子道及年十九嫁爲咸阳林述曾妻亦家世郡吏也述曾素羸弱一与之醮归未半岁而殁朴女执夫丧尽其礼事舅姑尽妇道两邑之亲戚邻里莫不称其贤今而后果验之矣有老吏感慨曰女未嫁时隔数月有言述曾病入髓万无人道之望盍退期其大父母密讽其女女默不应迫期女家使人覸述曾述曾虽美姿貌病劳且咳菌立而影行也家大惧拟招他媒女敛容曰曩所裁缝爲谁称体又号谁衣也女愿守初制家知其志遂如期迎婿虽名合卺其实竟守空衣云旣而咸阳郡守尹矦光硕夜得异梦感而作烈妇传而山淸县监李矦勉斋亦爲之立传居昌愼敦恒立言士也爲朴氏撰次其节义始终其心岂不曰弱龄嫠妇之久留于世长爲亲戚之所嗟怜未免隣里之所妄忖不如速无此身也噫成服而忍死者爲有窀穸也旣葬而恐死者爲有小祥也小祥而忍死者爲有大祥也旣大祥则丧期尽而同日同时之殉竟遂其初志岂非烈也烟湘阁选本书贺三从姪拜相因论寺奴书趾源少时甞病心忽念天下妇人新娩昏倦万一睡中乳压儿口当奈何夜起彷徨莫爲置身顾今白头爲吏字得五千户衆男衆女孟子所谓赤子老聃所称婴儿也婴儿怒则自掠其发啼则卧揩其足他人虽千譬百喩莫晓其呢喃之何语旨趣之何在而唯慈母者乃能句而解之逆探而中其意始知新娩者寤寐一念憧憧在乳默听于声臭之外潜伺于梦魂之中非至诚能之乎自谓新莅初手无甚殢邮至于寺奴三百口思之又思腹背沸热三十年前心恙复作甞闻加括充额之时徒凭头目密封之招其所加括俱是外孙之外孙其所悬保又皆母党之母党世之簪缨家鲜能修八世谱葢缘氏族屡变攷据未详也而况下土蚩氓类多不记父名焉能识迤斜外出之所源乎似此戚分虽在士夫马上一揖足矣焉有终身牵缠乐爲之倾家破产而后已哉正使此辈土着是邑则虗实之间按名检阅犹可说也匿迹他境潜输贡布尝隐本名存没非眞虽欲点簿穷査其势末由也或死者复起或女化爲男或未嫁而责其所生或假名而督现眞身头目之到处訹迫因缘作奸势所必至此等有甚于白骨黄口而犹不得发舒呜寃楚痛入骨而犹恐或露暗地遗赂而自掩邻里谚所谓隐旅添粮讳疾求药不指痒处望人覔爬此岂非迫不得已至难处者存乎其间也哉以故微涉奴案虽有五女无人入赘头白淸寡赍恨而终其爲感伤和气当复如何守令之以此获罪前后种种而亦所不恤但爲国家导迎天和宣布德泽无出于速釐此弊今愚非谓安义一县独爲尤甚此邑如此他邑可知一道如此八路可想今明公入自藩臬新登鼎席当于此事必所目击其爲弊源应有熟察初筵陈白无出此右区区一念窃有深望于先天下之忧而忧者某再拜贺金右相书民望所归天实副之大拜之夕同动色独此柏悦之怀尤不胜加额今合下四世五公耳具瞻之地鼎轴之重未甞加尊于昔而有逊于今也不必远求史传而近师家庭则生民之福也泉币轻重有区区一得录在他纸幸勿以出位僭妄责之也不宣别纸顾今民忧国计专在财赋我国舟不通外国车不行域中财赋之生常有此数不在官则在民矣然而公私匮竭上下俱困者何也理财之术不得其道故也夫币重则物轻币轻则物重物重则民国俱病物轻则农贾共伤矣列圣朝深轸币轻之患间尝铸钱而乍行旋罢诚以布楮虽轻更有银货之重爲之折中于贵贱之间夫此三币者皆出于民手疾作则可以自裕钱非私铸之货而仰给于官当时铸旣不多其散于民者未及遍敷民之不便用钱良以此也故善爲财者无他道焉不过量泉币之轻重制物情之贵贱壅者䟽之滥者闭之使无偏重偏轻之势而莫有甚贵甚贱之时矣钱行百十有三年内而地部赈厅五营外而八道两都统营率皆再铸或三四铸年条数爻当具在有司一按可知目今官钱留贮几何则民间所在从可推知百年之间亦不无残坏破缺水火閪失商略计除而公私现钱计应不下数百万两较之初年始行想多十倍而大小遑急莫不以钱爲忧甚者以爲国中无钱何也噫钱号常平者常欲与物俱平也民之用钱旣久则目熟手惯不识他币并与银货而不用钱日益多而物日益贵凡所贸迁非钱莫可泉货所流就倾而泻物旣重矣钱安得不倾哉故昔之以一文二文而可得者或有至三四文而不足今以钱平物不啻数倍则斯岂非钱贱币轻之明验欤然而通国之说财赋者咸曰钱贵故物随而贵何其不思之甚也且夫银乃财赋之上币而天下之所共宝者也迺者民俗狃于钱而不习于银银遂归物而不入于币非货于燕市则便同无用之物年至历咨所带包银不下十万通计十年则已爲百万兑拨装还只是毳帽帽过三冬则弊弃耳擧千年不坏之物易三冬弊弃之具载採山有尽之货输之一往不返之地天下拙计莫甚于此窃闻国中将通用唐钱以救钱荒自今冬至使行始许贸来云此非计之得者也钱非有风霜水旱之灾恶得如年糓之大无而称荒哉所以称荒者钱道殽杂譬如草莱稂莠之不除耳中国关外以纹银一两易钱七钞每钞以百六十三文爲缗若以我钱爲准则一两之银大率得钱一十一两四钱一文之多将爲十倍之利除车雇马贳犹爲五六倍彼象译辈徒知目前之利而不识经远之谟数十年来日夜所愿惟在通用是何异于随矢立的溲足救冻哉国中钱币之轻而犹令百物踊贵奈何益之以方外滥恶之钞自淆其货泉哉毳帽尙爲黎庶御冬之具而犹不可以银易之况爲象译一时之小益驱八域土产之白金凿尾闾于燕市而凑之哉其利害得失皎然易晓不待智者而明也爲今之计莫如先淸钱路姑闭银货入北之门何以淸钱自方内用钱以来莫善于旧钱旧钱莫不敦重坚厚字体分明而壬申癸酉之间禁御训局同时并铸忽变旧式多杂铅铁形軆浅薄触手易碎最称滥恶首爲钱祟物价翔腾实自其时其后继铸者軆益减小以今新钱同缗混贯则入于旧钱轮郭之内难以攷校钱之殽杂此爲尤甚今诚倣古五铢三铢之制悉令所在旧钱一以当二一易缗索大小立判不烦炉冶坐得百万虽大小并行使轻重异用则不悖物情而泉货易流壬癸所铸三营之钱大不及旧小不中新制旣违式体又薄劣悉令停行无敢入市则钱道斯淸矣何以闭银公私所藏土产白金毋得生解爲币悉输户曹率以五两十两爲大小之锭铸天马朱雁之形还归本主而仍行十一之税所贸唐钱勿令入国留之湾府以充后行盘缠之资凡使行员役宜减冗额至于书状任非专对职殊从事其糇粮夫马一应烦费别添一价而多带傔隷寄厨两房其去其来本非大国所知而凡干宴赉随例冐受最是无谓于彼于此苟且亦甚三大通官之外凡押物从事并宜停减写字图畵医官分排于正副裨将其无赏从人及湾贾一切严禁所贸非药料毋得阑出则边门严而方内银货自足矣切时之言如汉之贾山唐之陆贽行文却甚雅洁答巡使论玄风县杀狱元犯误录书人于要害之处虽一拳一踢立便致命旣有法文所论则今此金福连之致死兪福才其脑后也咽喉也两胯诸处伤损之痕极其狼借分寸之地几至数尺观于尸帐无容更议第其正犯执定初检以朔孙归重覆检以福连论断观于看证之前后异辞不无俯仰左右之意福连卽朔孙之父也朔孙乃福连之子也虽是死囚亦有伦理父子相让果是何物狱体轻重犹属余事方其致命之鬪拳踢交加则虽在邻里固将被发而救之爲其子者虽曰腹痛就煖宁有闭户之理乎事之曲直鬪之缘起不须问人必当忿不顾身张拳突出尽力挟打以救危祸乃其常理怒拳之下虽登场致毙自缚首官请爲凶身之不暇焉有父子争死而若是其雍容乎鄕曲愚氓妄生俱全之计有此依违之供原情定罪邂逅杀人之罪小而勉强纳招之罪大果如切邻所证则战阵无勇尙称非孝况是不反兵之鬪乎覆检之易其元犯大关风敎朔孙首实之前此狱不正别爲按査更卞首从实合审愼之道可谓片言折狱答巡使论密阳金贵三疑狱书从古疑狱何限而至于密阳金贵三之致死其女婿黄长孙而极矣初检之实因曰自缢而覆检实因亦惟曰自缢则今此三检之忽加被逼二字以爲实因未知有何别见而爲此断案也大抵此狱已爲三经检验而一直摸捞伤痕分寸旣多加减套头死活亦不分明到今论断固不可以检案之煞有详略全疑于初覆归重于三检也盖长孙之缢项权舆于改娶结果于争牛虽使行路闻之固多致疑于妇翁况以检官愼重之道虑有隐情期欲穷覈乃是必然之势乎际此弔挂木之讳近指远屡变其招则旧讶新疑转生府节此三检实因之所以遽添被逼一案也所谓被逼外面骤看其所下语虽似紧重细究本事无迹可寻或情外见疑或事违初心而匪谑匪詈来辞芒刺外烘内熬转益烦寃心之茶苦孰使之然不耐躁妄守谅沟渎所谓被逼之形往往有似此者孽虽由人死则自遂则今虽加被逼二字无甚加重于狱情今以可疑之迹参究可原之情则夫妻翁婿之间曾无反目翻唇之事而一朝因甚索牛之擧宁有暗地戕害之理乎且其破衣冠裂文记虽似断情常汉之乘愤隳突卽其常事少焉沽酒同醉联席共眠则宿怒已解旧情可见而忽地自缢实非常理大抵长孙之自决有两般情境新买之畓价几何旧喂之牛价几何宴尔之初万事商量只在此牛及其来索之日非但未遂初计反被无限嗤骂谚所谓刀入他鞘则忿头愚计以死吓人霎时弄假遂以成眞一者受人怂慂僶勉更娶驱牛永去非厥本心而宿处难忘还寻故居偏讁交加无地自容恋旧之情虽切于中妬狠之女不肯惠顾中夜徊徨影响断絶谚所谓失蟹兼网则去留双难尤悔并至酒后动悲宁就溘然究厥情事必当居一于是且以理势言之贵三老孱而长孙壮男也设使贵三眞有潜害之计爲长孙者宁肯任人结项拱手就绞乎设或勒杀则何不速塡沟壑以灭其迹而汲汲通讣于漠然不知之尸亲遑遑首告于必也检验之官家甘作元犯自纳死地乎所可痛者弔挂处所终不直陈以致狱情之疑晦惟彼愚氓徒爲死中求生之计有此呑吐长孙之自缢致死则一也灯油木都里木之间无甚轻重于其罪而不卽指一首实者论其迹则虽似狡恶究其情则无足深恠此等付之惟轻允爲审恤之道伏惟裁酌答巡使论咸阳张水元疑狱书咸阳张水元致死韩女鸟笼而初检及覆检俱以自溺爲实因者反覆文案参究情实则鸟笼之爲水元所威逼非至一再而身是未笄依止挟室惭愤虽切无地可洩情穷势蹙无处可往则惟彼淸泠之渊乃其洁身之所虽非水元交手推纳致令守红之女抱此怀沙之寃者非渠而谁究厥情状焉逭偿命而前后所供屡变其说此不过狡顽之性欲掩其强暴之迹然非欲奸骗则挟室之处女胡爲捽曳乎非渠捽曳则鸟笼之头发缘何见擢乎事非至愤则见擢之发胡爲留置乎留此一撮之发泣托穉弟一以爲当日不汚之验一以爲死后雪寃之资所谓猎蝨收绩之诱传锄失袜之闹无甚关紧于是狱则水元强暴之赃惟此发也鸟笼死拒之迹惟此发也身虽百烂此发尙存则一发之微可断全狱然而议谳之地执迹而论孽由己作律止威逼以此论勘岂足以小洩死者之幽郁乎参情较迹威逼之律终涉太轻从重论施以奸未成之律恐似得宜两篇俱深切事情行文踈鬯答巡使论密阳疑狱书密阳府通引尹良俊致死僧顿守而初检及覆检俱以被打爲实因此狱旣无尸亲之发告则揆以法意自官径检已违狱軆而第缘寺僧所抵由吏书末漫及顿守事有曰顷日顿守通引厅解罚时折困因爲病故此意知之其所爲说虽甚未莹折困二字极涉殊常且其事端虽微起自官属则未及看详于病故先自动心于折困继又远谦卽行初检而及究本事不过略施笞警则折困二字自归妄告初旣因此检验而终亦莫晓其语笞痕之外别求他伤染疾之证常若非情欲爲穷覈更无摸捉所以转辗成狱结而不解者此也凡系被打致命必有行凶器仗行凶器仗先辨其名则此狱立判矣以下官浅见折困二字似是决棍之误也决棍决笞同是打臂则不甚分别于用处之轻重而折决易音常汉之通患困棍误书无识之所致遂令观者骤骇于折拉之折而滋惑于困迫之困至于诸通引之甘受同罪首从难别则有似乎奋力共打狼借致伤衆僧徒之齐称染疾词证雷同则无恠其憷畏官属烂熳和应此前后检官之所以不敢轻议其情迹而历岁未决职由于此直以狱情断之则十五度之笞罚宁有致命之理数三处之痕损况非要害之地乎大抵列邑通引剪纸之板号爲长尺乃是渠辈头目行用臀杖则通引之以此施罚而或讳爲笞僧徒之误看长尺而或认爲棍求之常理不甚相远爲检官者当先讯其折困之何语果是决棍之误则且当详辨其棍笞之间果是何杖若曰非棍而笞则且当详辨其大小之何样以验其受杖之处则板痕笞迹自可立辨夫然后笞警与否染疾眞伪从可推知矣参证诸供之有曰烦躁索水坠阶触石也有曰过炊取汗致此烂伤也热病顚狂理或无恠煖堗泡肿不是异事今此实因之但以被打悬录不成狱軆元犯之独以首番勒归尤涉寃枉伏惟裁量切事近情答丹城县监李矦论赈政书恭承惠牍谨审春寒政履增重良慰瞻咏来敎有曰礼云礼云赈民云乎哉何其爲言之悖谬而不思之甚也顷缘行忙末由长话但言惟礼可用于赈语虽不伦自有斟量而旣无顚末突如拈出足下未亮本事蓦然骇听反作口实笑仆迂僻阔于事情迂诚有之心所愿安若谓赈民无涉于礼岂不过欤噫君子爲政何往而非礼也况赈者有国之大政而衆命之所系乎虽其考之云汉而节文无稽视诸鄕飮而舒惨有间然馈师爲犒䜩老爲养莫不有仪民以饥至振瘠爲赈独不可以有则乎夫致一邑之大衆以馈则似犒以养则同䜩而男女杂坐长幼争席如之何其无别无序也向所云云非谓行揖让于饥民效旅酬于赈庭非谓箪瓢可以讲俎豆尩羸可以步肆夏非谓勉摄齐于鹑结戒流歠于菜色也槪以礼者防于未然之前法者禁于已然之后彼饥民者颜色肿哙衣裳褴褛右手持瓢左手挈槖非人非鬼伛偻就庭纵爲非法孰能禁之顷于晋州之行历入贵县适値赈日千百饥口坌集门下而衙门内闭无一阍者立马良久无路相通衆男衆女扶老携幼或叩关大唿或言语噂𠴲略无顾忌观其貌则莫非顚连奄奄之形察其意则皆有怙纵堂堂之势俄有小校来谕衆民自晓煑粥鼎大米多苦迟烂熟姑俟须臾卽当招入云尔衆怒齐起群敺小校裂破衣笠掠发擢须无所不至忽有一人自搏其鼻出䘐涂面声张杀人衆口同唱吏打饥民彼虽情急就赈要趣开门其所寻閙亦极惊心少焉迎客门遂以辟饥民杂沓一拥入庭因以设饷群嚣自息伊日光景旣在门外足下之所未闻覩也彼此寒暄之外足下先叙俄刻闭门之由曰民之所居各有远近其所来赴亦有后先先至者围灶附火烹粥未半衆瓢径搅全鼎致坏不得不闭门止民以待齐集非敢拒客也遂客主一笑而不提所见者非但语涉张皇座有监赈营裨不必烦闻生面且念今日饥民譬如旧病之儿逞其憍痴爲厥父母者区区善诱顺适其意而已宁能辄加呵叱如平日乎孔子曰道之以政齐之以刑民免而无耻道之以德齐之以礼有耻且格故与其法胜不如礼屈何则法之所须刑威从后礼之爲用耻恶在先民有侮威而蔑刑则是我能胜于畏法者而反输于不畏者也而况借饥而爲强乎常情所羞莫如贫饿斯须之廉在于豆羹是我因其固有之性而爲之别嫌疑列次序辨名分秩然不可以相踰也而况黾勉庚癸之唿而非其本情者乎故畏之不若耻之胜之不若屈之免而无耻者胜之谓也有耻且格者屈之谓也今岭南全道不幸値岁极无擧设大赈爲守令者竭力办糓殚诚抄饥孰敢不仰体朝廷若保之盛念思所以对扬忧勤之万一也哉又况陟罚臧否系此一擧则畏愼儆励之有余而未免要誉之归慰借呴嚅之太过而反致竭恩之叹公私之间不思日后之难继功罪之外多务目前之弥缝其所措糓物非不多也其所济人衆非不大也凡百赈政无不善之邑也但恐撤赈之后苟延之余喘将以何术而济之倖恩之婾俗将以何法而胜之乎故吾所谓礼者非欲舍常赈之式而别有他法也但于愍恤之中务存大体馈飨之前先养其耻必令男女分席长幼异坐士族置前庶甿居下各寻其位不相乱次则设粥之时男左而女右不期整而自整矣老先而少后不期让而自让矣分糓之际置前者先受而不妒居下者待次而不争矣此吾所谓夫礼而可继之道也答大邱判官李矦论赈政书屋上鸣鸠唤雨唤晴宛是酿花天气远际游丝缬眼官池绿水涵影讼者不来公庭吏退今日偶得一闲方知周岁太守之乐负手循栏永言怀想不在他人际此华牍忽坠我前可谓情与神会不以山川而隔之也全道七十二邑不幸値岁歉荒擧设大赈爲今之字牧者饥口则思其精抄赈资则营其广聚积虑劳神安得不弊弊焉辛苦憔悴而况营下剧邑其艰虞溢目有倍他郡者乎每接同省守宰之书忧恼太过嚬蹙之色达于纸面吟呻之声不絶笔头执书以还未甞不代爲之不宁也不意足下乐天任物之性未能自觉其亦作此态宁不慨然哉噫我国用人之路至狭非由科目虽学贯天人才兼文武固无出身之道今之翺翔王朝筹谟民国参赞治化者其有不大科而进者乎其次小科然后始得补荫仅通仕籍而不离郞署之间日夜所望惟是出宰商邑况之厚薄询土物之有无其所自处无异下流虽名莅民事无专辄奔趋承奉惟恐居殿邑之痼瘼民之疾苦无暇致心不惟无暇虽欲矫捄事不由己其势无奈也故其能者谨簿书严典守可幸无罪而已然而一得展布其平生之志业者独有赒赈一事耳吾与足下大之旣不得及第小而又不成进士俱白徒无聊阘茸闾里游谈送日自詑衿绅而蓝缕已久权称两班而冐滥可羞皓首黄馘望絶当世何幸迟暮一命后先同寀虽踰古人强仕之年如欲尽分于职下则尙有余日矣不出五六年足下已再典要邑仆亦得一县当此大无之岁其经济布施顾不在此欤政宜殚竭心膂视荼如荠如之何其叹到身命自作苦况哉顾此五十年簟瓢屡空不阅我躬者厚蒙天恩忽作富家翁庭列数十大鼎招来一千四百余口顑颔顚连之同胞月三与之湛乐乐莫乐兮何乐如之彼张公艺勉强九世所忍何事孔子曰是可忍也孰不可忍也孟子曰人皆有不忍人之心圣人之不忍于不可忍者如此忍之爲字一之犹甚忍书百字乎其百忍之时首其疾焉頞而蹙焉满面皱文横纵竖倒想见其眉间川字额上壬字忍于目而爲瞽忍于耳而爲聋忍于口而爲哑不仁哉欲断其恻隐之萌心上一刃足矣恶用是叠写百字之多也今吾书一乐字无数笑字随之推此以往答南直阁书本年正月十六日得吾兄去腊廿八日所出书方知足下职在内阁忙手发函又审足下起居万胜奉读未半魂神飞越双擎跪伏以首顿地葢书虽私抵命自天啣始则惝怳震惕继而涕泗横流诚知天地之大无物不育日月之明无微不烛然岂意兎园之遗册上汚龙墀之淸尘也哉下邑千里之远而天威不违于咫尺踈野一介之贱而恩敎无间于近密严师而临之慈父而诏之不惟不加以两观荧惑之诛乃反命赎其一部醇正之书虮蝨贱臣何以得此于君父也噫士之生斯世者躳逢尧舜之化不能振沨瀜和平之响追典谟大雅之作黼芾皇猷以鸣国家之盛固士之耻也况如仆者中年以来落拓潦倒不自贵重以文爲戱有时穷愁无聊之发无非驳杂无实之语自同俳优资人谐笑固已贱且陋矣性又懒散不善收检未悟雕虫畵芦之技旣自误而人误致令覆瓿煳笼之资或以讹而传讹骎寻入稗官小品则莫知爲而爲转辗爲委巷所慕则不期然而然文风由是而不振士习由是而日颓则是固伤化之灾民文苑之弃物也其得免明时之宪章亦云幸矣至若违鸿厖典厚之軆嗟小子之不肯搆悦虫鸟啾喞之音曰昔人之无闻知是则仆与足下俱有罪焉今其魑魅莫衒桑谷自消究厥本情虽伎俩之所使是诚何心自楚挞而爲记赦过宥罪固知幷囿于陶甄改心易虑庶不自弃于菁莪是则仆与足下至死所共勉者也敢不亟图其黥刖之补桑楡之收无复作圣世之辜人也原书附洛雪盈尺非重裘不能出未知南信如何瞻怅无已伏惟履玆政軆候万相岭以南灾荒溢目贵县则催科营赈不至恼神否种种伏虑记下生粉尘丝梦依旧吾也顷日以文軆之学明淸大被恩讉与穉敎诸人至蒙缄推记下生则又自内阁从重照律收赎赎钱设酒馔自本阁饯送北靑府使成士执槩士执文軆醇正故有是命也洛瑞令及诸检书皆与此会文苑盛事銮坡美谈荣极感随玆以仰报耳昨日筵中下敎于贱臣曰近日文风之如此原其本则莫非朴某之罪也热河日记予旣熟览焉敢欺隐此是漏网之大者热河记行于世后文軆如此自当使结者解之仍命贱臣以此意作书执事斯速着一部纯正之文卽卽上送以赎热河记之罪则虽南行文任岂有可惜者乎不然则当有重罪以此卽爲贻书事下敎矣承此恩言想必荣悚俱集而第此纯正书一部诚难猝然办得未知欲何以爲之耶此实出于我圣上敦世敎振文风正士趣之苦心至德敢不对扬其万一况执事则其在讼愆赎罪之道尤不容顷刻暂缓而命题苦不易以排斥明淸学作一二卷文字上送爲好耶不然则南中山水记一二卷或三四卷醇正着出好耶毋论如此如彼数月内上送如何如何爲此姑不备答族兄氏书伏承新春道軆起居淸重慰慰贺贺族弟五载倦游六旬奄届耳宜顺而渐塞齿虽添而加颓人生一周甲岂易得哉第其朝闻无几用是嗟悼来敎华阳先墓用祝事此殆以告者过也祭田之毕赎在于癸丑冬间其明年甲寅自宗中始爲定议付诸本郡秩厅每岁寒食俾行一祭当年则冷节已过新议未行户长行祭非所可论又明年乙卯弟以寒食日官厨备物谨作文十数句躳行一祭以展追远之慕户长之无庸赘祝从可知矣其时本郡公兄始爲受田而来故与之详录田号卜数参定陈设图式葢将自明年寒食始令依式擧行也去年之明年卽今岁丙辰也户长行事当自今年始而冷节未届享事尙远来书中祝用户长名者果未知孰见而孰传之也用祝当否姑舍是三年之间户长固未尝一番行祀虽欲用祝安所施乎事实之易辨如此传说之无根若彼而来书广引礼说明垂诲责俯诘其谁爲此论而谁作此事夫以吾兄之达理明辨犹有此疑则衆听之骇惑当谁晓之思之及此不觉心寒凡系奉先之事设有区区一得自信合礼尙惧父兄宗族不我足也难愼周咨未敢专辄固其义然也又况衆论难齐而人各自效其诚谨与我无不同乎如之何妄作无稽率尔独行以自速辜于宗党取讥于君子哉求之事情殆不近理此无乃墓下诸尹之所诪张耶弟之独取怨怒葢亦有由当初李矦之谋赎祭田果出于诸尹之陈告而非可远议于在京之诸朴陜川之于安义不过数舍之近则李矦之前后往复每属此身故乃诸尹则意吾主张此田与夺在手弟之昨年祭墓也诸尹称戚者五六辈迭相来见大抵皆田事也以爲祭田之年久沦没而摘发其伏在某处者吾辈也知其本价之爲几许而得以本价赎出者卽吾辈也院儒群起呈官横执而力嘱本倅永无见夺之患卽吾辈也事当见付吾辈分掌赌地彼秩厅者旣无曾前效劳而坐受渔人之功在吾辈之心宁不落莫哉言虽朴鄙犹见情实弟应之曰君辈劳绩则多矣今此付田秩厅乃吾宗之佥议而门长之所命也吾在邻邑故俾吾擧行则吾惟奉而行之而已岂敢从中擅便而挠改之乎夜有一客独来言辞视瞻颇自修饰长叹良久曰夫惟先生之墓也而户长之祭也抑或古礼有之否弟笑应曰君诚能知古礼乎古不祭墓况旣祧之墓乎诚以世代浸远而惧失墓兆则因其旧置之田庐或付守直之奴属或托山下之鄕士岁一以祭非但遥寄其霜露之感所以要识其某家之先陇也世族之付田秩厅其义大同奴属之盛衰存亡不恒而鄕士与郡吏其非族则一也然而秩厅者郡在与在则将百世而不替香火田入都衆则非一人之所可迁动旣付其田则受田者祭之而已何必论礼之古今人之尊卑乎客貌应而去其后闻之反与院儒合势图嘱本郡新倅以爲移属书院之计而本倅不爲之听施云其他恠说不一而足鄕曲固陋之见徒知祭者之必有祝而不识户长之必可以无祝其所斥者户长之品卑而未必谓用祝之非礼直是妄意其有祝而遽播此说也噫墓而祭也尙或有不智之讥旣不得已焉鄕士郡吏之间倩陈其芬苾则有之焉有非族而可以祝告之乎远地传闻之譌谬类多如此此后恠说又将不胜其纷纭幸望以弟此书轮示诸宗以破群惑如何原书附春新不审尊政履何似悬溯悬溯族从老且病愦愦日甚怜叹奈何闻先祖冶川先生墓祀祝用户长名云不胜惊恠若非传说之讹则实是违礼之大者未知谁爲此论而谁作此事耶礼虽有冢人爲尸之文而户长非冢人也礼固有宾客助祭之规而主祀非助祭也进退无所据而且行之惑也传曰神非其族类不歆其祀陜川户长之于先祖非族类也夫以我先祖平日非礼不动之心其于赫之精灵岂肯来享于非族之祀乎思之及此不觉伤痛夫岁一祭卽亲尽之后子孙所以伸追远无竆之思而不限代数者葢墓异于庙也然宗已毁矣故诸支孙皆得以祭焉亦礼也甞见杨州洪夫人墓每岁春定送子孙一人祭之而于先生墓独不能然者以其道远千里故也诸孙旣不得轮往行祭则不得已使鄕人或邑吏陈馔献酌如墓直执事之例容或可也必用祝文而曰户长某敢昭告云云岂非不似之甚乎非贱其人也爲非族也爲非礼也到此惟当不用祝而已岁一祭欲三献者愚伏之论也欲单献者沙溪之说也愚意从沙溪说单献无祝爲宜而虽或三献无祝亦无妨矣曾闻祭田亡失香火苟简自座下出宰于岭推得旧田土托付本郡作厅以爲久远之图颇以善区处爲幸不谓其祝文一节谬误至此反爲玷累于芬苾之仪也此必是付祭田时未及议到于用祝与否有所指挥而郡吏辈擅自爲之如此不然而或出于高明之意则恐未之深思也旣知其非礼釐改不容小缓自今年寒食爲始勿用祝文之意详明作牌戒饬于所托户长处如何如何夫然后祭礼正而情理安矣不可忽不可忽事关享先义难泯默不得不覼缕言之幸愿深加谅察焉答任亨五论原道书向者吾子与卢生论原道之篇而不得其说来吾问其所以原于道者将以答彼也吾亦实无以对子谚所谓两牝一廐不几近乎俾出童羖乎吾裴徊数日才得孟子一语曰夫道若大路然岂难知哉遂爲之衍绎其说设爲问答不识高明以爲如何吾甞试问之子之来也整冠饬衣束带綦屦而后出门也此一物不具固将不出门也子之就夫路也必将舍偏侧避险阻循乎衆人之所共由也夫若是者所谓不难知也然而有人焉披荆棘穿阡陌罥其冠而决其屦顚倒喘汗子将谓何若人矣子将应之曰是必失路人也吾且问之同是行也或就其正路或寻其傍歧者何也子将应之曰是必好迳而欲速者也是必行险而徼倖者也不然则是必误听人指导者也曰否此非在路而遂迷也其出门之前已有私意者先之也吾且问之路信如彼其中正也如彼其当行也非子之信步安行恶能自知夫然则知所当行谓将在路乎谓将在足乎子将应之曰眞知在心实践在足然则子之爲足也我知之矣必将迭擧互踏以爲步也一移二住以爲行也吾不识也踏处有确擧处无凭移时虽进住时不行是子之两足将有一妄恶在其眞知而实践也吾且不识也子之来也先左足乎先右足乎子将仰而思俯而不答葢妄于足也妄之非爲妄也不勉非违道也有人焉急求诸己曰马牛之起枥也圆蹄先前耦武先后人之利用右便于左夫然则安在其男左而女右也亦安事乎吉凶之异尙哉鸡雏脱壳警鸢则隐小儿啼饥惴虎则止吾不识也凡若是者得之性乎得之形乎故如使吾子行思置足步步安排则终日而不能数里矣故良知也良能也似乎自然最爲近之然或笃焉或略焉或通焉或塞焉非所以原于道者也然则道将恶乎在在于公公恶乎在在于空空恶乎在在于行行恶乎在在于至至恶乎在在于止止恶乎在在于平平恶乎在在于正正恶乎在在于中中恶乎在在于道葢一原也故孔子一以贯之曰吾道也子思复述其所以然曰可离非道也然则道可见乎曰非气则无以见理故配义与道而养之爲浩然合仁于人而言之则道也天人之一原而道气之不离也如此文王之望道未见身之也张子之晩逃佛老反之也反而求之当遇于身矣故非中则莫可以准正非正则莫可以定平非平则莫可以安止止而后见其至也至而后见其行也行而后见其空也使天而不空雷风安所响而日月安所照乎使天而不公雨露有所择而品物有所憾矣所谓不直则道不见者是也易曰时乘六龙以御天六龙者气也上下四方也时乘者理也无时不乘也故无固无必无适无莫天何有哉一团理气而已光御而不显其天德乎生成而不我其天道乎故天道无他示而已矣地道无异视而已矣人道无贰辨而已矣然而示视之间有命存焉譬则唿吸爲息而脉络相连此性之所以承天接地而实含斯活葢纯一不杂之品而好生乐从之理也才得是命则其迓续之敏疾如春之于冬也如寤之于寐也如云之勃而雨之霈也如渠之䟽而水之至也此其所谓天命之性而孟子辨其明德至善乃其率性之道则复推其所原曰莫之爲而爲者天也莫之致而至者命也天命者降衷也降衷者由中也由中者无伪也以无伪之身受由中之命顶天立地公行斯道一擧足而忘空忘空者乐天也一着脚而复实复实者信地也乐天者形而上者也信地者形而下者也仁义礼智本乎天者也孝悌忠敬本乎地者也故至诚而能化者亲下者也物格而知致者亲上者也尊德性而道问学吾道之彻上彻下也崇虗无而遗形骸异端之索隐行恠者也由是观之无声无臭者天之所以自乐也有物有则者地之所以自信也践形者知命也达道者自得也难罔者鬼神也穷道之自反也涂听而途说者斯道之自弃者也以我视彼则匀受是气无一虚假岂非天理之至公乎卽物而视我则我亦物之一也故軆物而反求诸己则万物皆备于我尽我之性所以能尽物之性也性者心之德而生之理也淸明纯粹其心德乎公正灵活其生理乎易曰干道变化各正性命故干道者元亨利贞也变化者理气也各正者四时也温凉寒热者四时之气也春夏秋冬者四时之命也元亨利贞者四时之德也仁义礼智者四时之理也天之所以爲天者理气也言语者理气之容声也天旣默而示之则人得以軆其容声而发之言语指事比物立名喩义动静互根軆用相资有虚有实以见其眞伪或先或后以辨其终始所以通天下之故而尽万物之情者言语也言语者分别也欲其分别则不得不形容欲其形容则援彼证此此言语之情实也至于性也其軆本虗无可以譬喩形容粗言则涉气精言则嫌虗不言则情实有在欲语则顿泊无所谓之衆妙玄玄则非可名状谓之性成存存则已凝气质故古来言性者莫不认气告子之谓生也荀子之谓恶也杨子之谓混也韩子之谓三品也佛氏之谓作用也皆气也非吾所谓性也孔子之言相近也喩其气质之各殊也故人心道心之喩界限虽严而本非两心也孟子之养气也以爲难言者是也故语其纯一不杂之品而子思之谓命语其自然也孟子之道善语其本然也程子之训理也喩其当然也大低兼之则无辨合之则太混二之则不可孤行则堕虗何以明之性之爲字从心从生缺心直指则气之盛而有质者也性专言则理之全而无形者也故非心则性无所宇非气则理无所活此似乎性次于心而理听于气然无性则心爲空舍无理则气是过客心乃五脏之一也若但曰心则与肝肺肾脾何异若以健顺五常各成形质则性虽相近习则相远也明矣何以明之缺天命之谓性孟子道性善言必称尧舜所以欲明其性善易曰继之者善也成之者性也此孟子所以欲明其性之善则必称尧舜而证之也尧譬则天也舜譬则性也舜之所以继尧者善也尧之所以成舜者性也心譬则钟也性譬则声也物譬则莛也故钟之不动声在何处莛之不击五音何辨六律何分任生问曰心者形器也性者道义也性之本然无处可见故天理之公时或感发于猝然勃然之间盖其未及商量于利害之道揣摩于可否之际而善端立见若使论仁于井边讲礼于水上匍匐之孺子将无可救之日失坠之亲嫂安有手援之时乎秦皇环柱而走设使胜广在列恐不让义于提囊之无且吾闻悔过者改心易虑矣未闻改性易理矣知理之不可易则可以知性之本善矣善之于性如火之明任生问曰心则一也危微殊涂性所同也理气分原今夫明德何状也属之心乎则恐掩于气寓之性乎则若堕于虚敢问如何斯可谓明德曰子不见执烛者乎一手奉盘一手护影蹑履踧躩屛息审前虽顽僮惰隷未或不敬敬之于烛亦远矣其不可斯须离者如此况人之于身其相近也莫己若者乎故烛有君子之道四焉其践形也必直其立命也必正其宅心也必中其就类也必和夫此四德者烛之所以爲明也其志也焰焰思进其气也赫赫求照此天下之达道也而烛有之故烛也者烛也如仁之爲人也心也者炷也炷之言主也谓其建中而主火也燃而后知其性也性者所以然之故也夫烛之未燃明在何处故缺火诚之物也诚之爲物眞实无伪眞有之谓性实得之谓德无伪之谓明故明德者自诚明也明明德者自明诚也此之谓本然任生曰昔者窃闻之本乎天者亲上本乎地者亲下故形而下者谓之器形而上者谓之道又曰理气相乘品物流形今以烛喩气以火喩性火亦气也形而下者也恶得爲性乎曰火信气也独不有形而上者乎万物之生惟人与火直遂易曰天与火同人是也孟子曰不直则道不见故以直养而无害则塞于天地之间大凡物之成形也必有其质形虽毁矣质犹存焉木烧金铄水流土溃而其质未甞无也今夫火也燃时有光息时无迹摸之而不碍执之而无获原其本则盈天地问矣此似乎性之待气而后形焉者也烛有时而昏岂火之性也哉物有以蔽之也或査滓之未凈也或形质之未粹也芒忽之差而横流莫遏纤芥之累而傍峙如疣人见其如此也而乃反咎火或谓火有淸浊之光或谓火有昏明之德是岂理也哉世无冷煖之火则可以知性之有在矣万物之生何莫非气也天地大器也所盈者气则所以充之者理也阴阳相盪理在其中气而包之如桃怀核万颗同兆如钱散地万铢同贯此理之一原而殊涂同归者也今夫火也金石相薄诚则得之投水求焚非所见也其爲物也养精于太阳守神于太阴虽盛夏不加其热虽大冬不损其光富贵者不爲有余贫贱者不爲不足百姓日用而不知故易薪不易火性也称行不称气德也吾闻之也欲修其身者先正其心夫烛似之矣任生曰性之相近者莫善于火则取以爲譬旣闻命矣火亦有天命气质之不同欤曰有万物同在气化之中何莫非天命夫性者从心从生心之具而生之族也无气则命絶矣性安从生非生则性息矣善安所系耶苟究天命之本然则奚独性善气亦善也奚独气善万物之含生者莫不善也乐其天而顺其命物与我无不同也是则天命之性也论原道书书后杂说德性理气共二十四条府君晩年手笔也其他亦有箚录语及性理者而散稿涂乙多属未定玆不敢附载男宗侃谨书与尹咸阳光硕书仆于足下本无葭莩之亲又无纤芥之嫌及在安义则与咸阳元定兼官也四载相邻不设畛域月三同推之会邻倅暇日之集谈笑欵洽情志无阻虽同闬旧要何以过之荷堂竹馆未甞不联枕也风轩月榭未甞不飞觞也临水登山筇屐相随民忧邑瘼造次共商而公牒私牍靡日不往复也所谓白头如新倾葢如旧者岂虚语也哉苟无大故则庶几其共期岁寒矣今见顷来后村集诬辱吾先祖锦溪君罔有纪极今仆与足下一朝爲百世之讐也是吾与百世之讐飞觞联枕谭笑追随而不觉于四载之中也凡爲吾先祖后孙者孰不同此寃愤沫飮之情而仆于足下尤有所痛恨者曩岁会推之罢还也足下出一草册曰吾家本无文献而先祖后村公有数篇遗文将付剞劂而裒集墓文及年谱遗事仅成一册愿爲略阅凡例仍手自裹纸嘱付鄙隷归后乍展则标签丛杂涂乙胡乱性不耐烦姑且折置继有翻库之行竟未一目而足下谓急于送京凈写不日推去则实未知其中有何许说话也其后陪臣传之釆录仆所指也刻手僧之来借仆所遣也仆之又以会推往也与足下共登郡楼是时楼中刻役方张矣仆取看本县僧所刻之数板且诩手品之精好因要印后之见赐仆之所以乐与成美者诚以江都一节起人旷感而故家遗乘葢欲藏弆其一本也讵料其中诬悖之至此哉顷者足下突如其来爲谢不审之失且曰吾以俸廪余资虽任剞劂之役而若其删述之事自有其人且吾时病甚亦未及详阅若果知有此一段而故爲送示则世岂有如许心术哉本事爽实旣如此则惟当亟图毁改而已纷纭告絶犹属余事尹说止此其说丁宁似出眞情及见足下答尹莘叟书有曰朴某在安义时屡阅而称善仆于是又不觉心颤而胆掉也人非枭獍以何膓肚人辱其先而反谓之称善乎人非鬼蜮抑何心肝辱人之先而以其书遗之乎是可忍也孰不可忍也足下旣怀此阴谲则何以来见其方此血视之人乎何以摧谢其从前不审之失而又言其亟图毁板乎何爲言自此转往绫州族兄之家乎噫嘻痛矣在昔七臣之被告也吾先祖尤爲凶徒之所仇嫉隐锷伺影厥有年所及其捏合高成金应璧之狱以爲借口之资者李尔瞻之凶国也搀引前后不相涉之事添之播告之文者奇自献之逞憾也逮癸亥改玉之后年少喜事者不详本事依俙抉摘谤议喧腾喙喙邮传从以修隙者起焉乐祸者起焉吾先祖遂以获罪窜谪流离者十余年矣其后圣母遗命涣发雷雨先朝昭晣高揭日月当时群公之议谳王府俱在同朝衆贤之伸卞神明可质故淸阴金文正公之铭碑则曰近世士林之所倚重者有若李梧里李白沙申玄轩吴楸滩郑守梦数公而不阿私以废公议也惟时訾公之口哆若南箕公不自白数公者白之衆人所毁君子所完其言足征百世永观铭辞止此尤菴宋文正公之表墓则曰当时国舅之狱延及诸公而公只明其不乐于平日者入于爰辞亦谓其事已泯于无征则可保无伤于国舅也凶徒之追人前爰蔑公于播告之文尤非始虑所到故沙溪老先生甞言锦溪断无他意不幸蛊狱继起而遂爲今日之诬案表辞止此噫此皆先贤之定论也墓道显刻昭布森罗于诸集之中一国之疑谤快释百世之公议已定则后生小子之追加恶言妄肆诬笔于数百年之后抑独何心哉语意憯毒诬我先祖之不足而直驱延兴于巫蛊抑又何心哉吾未知尊家后村公所欲比而自同者谁欤捃摭爰辞则凶徒之借口如彼愍䀌寃枉则群贤之笃论若此设令当时不详事实酒席噂𠴲有或随衆其后事根彰明较着则必将悔失前言乐与衆贤同归矣设又当时笃信浮谤株守前惑自世之掌故家观之尙骇其道涂掇拾卤莽言议况非当日之手笔而专出于后人之追演乎是欲扬其先烈而先自陷于诬先之科名爲实记而不念反置于爽实之地也设又当时被枳台路未克臆唱其后十数年之间台端出入非止一再则何所顾忌而竟不一摅其素蓄乎设又当时蓄怨旣深手自录置适见其志切荣涂留憾传家也岂以后邨之贤而果有是哉且吾宗之玄石先生锦溪君之孙也尊家鲁西卽后邨公之犹子也尊家包藏若此则必有闻乎其家庭如之何匿怨而友其人乎以今推之其所匿怨自有传来之家法耶是未可知也呜唿当城陷草芟之日敌锋一慬亦足以彪扬一世荣耀后昆而区区台地之一差池固不足轻重于已办之大节矣何必厚诬他人之祖先然后始益光显于厥世耶后人之摸捞追述亦可见欲巧而反拙也近日入闻益有可骇者足下不惮说谎到处张皇曰与某不废往还盃酒团乐无异平昔其说之谬悖一至此哉追思岭邑往还之时尙切痛恨于胸中忍复团栾于刺心次骨之日乎今日足下之云爲辄出于天理人情之外古所称知人未易正谓此也顷日相对足下容怍而语絮要不出改镌一欵则仆之所以含忍须臾不爲门中衆议之愤薄峥嵘者诚以望诚于毁板之一言而且爲历擧吾先祖被诬本末以畅晓之也虽不免言语酬酢以此谓之杯酒团栾不异平昔可乎吾宗中亦有咎仆以不可与讐人相对亦不必与讐人交口辨论并此洞陈从今以往但愿勿复饰辞于常情之外俾絶口语之纷纭焉今仆于足下怨旣深矣交已絶矣犹复披露衷曲者窃自附于不出恶声之义也与族弟彛源书数昨极扰中贵伻适到兼索尹牍而尹牍借他未推所以未送尙切耿耿此书之来本欲轮示诸宗而间作楸行阅月方还比又非锁直则奔汨公冗讫此未遂也瑞雪连日起居益胜溯仰区区顷者金居昌孟刚以差员入京也闻尹袖此牍往示孟刚而宾客满座酬应颇烦则略视其起头数行因爲卷而还之曰似此长牍非竆日难竟也且今吾于君其所处义虽有蹔殊于朴友实不欲干涉于此事往复也尹卽还纳袖中草草作别而去云今观此书其末端有会安义时与孟刚同观之语其所用意一至此哉印本之送投吾果不识里面之有何语而要得一本也及其乍阅原文数篇则无甚可观而因爲杂置于他帙中矣所谓孟刚来会之时乃尹满瓜辞去之日也于时妓乐满前杯盘狼借夕会朝散极欢而毕亦奚暇竆搜觅得于晓夜乱帙之中以作汗漫之披阅乎假令吾歇后看过于前日及此聚首同观之际宁有不觉之理乎且况孟刚家先故诬逼同此一欵双行并列则孟刚亦安肯恬然鼎坐不爲之惊痛乎前日眞诚图所以改镌者今旣其势末由则乃反姑爲此立证以自明独不内愧于心乎且其书中高擡引重者乃松郊一人耳未知松郊爲号者谁耶必欲背驰于诸先正衆贤而强引一松郊何也尤可骇惋者讥切我文纯公不有余地未知贤辈处义将若之何耳又未知新出之书何样文字云耶并吾原牍以送纸头所付幸勿脱落览后卽还如何答公州判官金应之书顷日参覈事诸囚旣皆取招至于再供而其于狱情别无疑眩之端则文案可谓已具而特所未及成者谳辞也贱疾猝剧有难暂时淹留非但吾兄之所备悉棠轩亦已俯谅且其启闻日子非甚促迫跋尾搆出兄若以独当爲难则虽往复商确于还官之后亦似绰有余裕故敢以告退者此也营门旣许其还官调理而深轸其道途添症密訽其所乘至许其从便则其非托病避事不辞径还也明矣今此追执陪吏替受刑讯是岂意虑之所敢到耶至于更请査官兄亦可谓不善周旋矣旣非飜案何必改定査官以致许多纷纭乎无论如此如彼事已至此只有一归字而已辞状书去索览如何岁寒相逢白头如新忽此顚沛还极怅结在贵衙时初无疾恙健饭善睡稳度几日矣一日饭后与兄对睡弟忽惊觉胸膈中若有物挂急覔煖水呑下则层层辊转分作三块意中其大如芋俗所谓土卵历碌然与唿吸相薄又或如五指扱揽则百脉皆解万事都休倐忽之间旋复如常从此以后其证欲生其来如烟饭飧全废而所飮者惟茶水而已兄亦见而病之又其后则无论水与酒吸而在口忽忘呑嚥意若无喉乳者数十年前见一人有此证医言此心病也心血干枯则例有此证云弟之今者证形忽类前闻心界不宽忽忽自疑夕间胸膈大致怔忡脰腹中漉漉如甁中摇水虽不闻其声上与怔忡相应益自疑恠实无指向又一身轻浮如在空中行步虚掷似不踏地最是心意忽忽不乐与兄虽竟日闲语声音忽忘自其口出兄之语音亦觉未甞入耳转疑其身非我有如此恠证不一而足将还之夕晓睡方醒左部头面不痛不痒忽似涂煳口旁眼尾牵动掀斜大惊起坐急唿屛外睡者焫烛之顷此证旋止而面部麻痺之证手摸如他人肌肤今此诸证皆发于与兄对坐数日之中心虽自恶而强作巾栉似此证情有非他人所可细审亦未曾爲兄张皇者非所乐闻而例爲慰勉以宽病者之怀而已然而客地淹留一时爲难所以汲汲辞退者此也以此获罪实非本情惭愧柰何贵州医者已去洪衙未得诊视幸以此纸所录诸证待还详论如可劝送得其肯诺后便详报则人马凡百当自我备送耳答应之书多少敎意谨悉不觉大发一噱弟何甞含怒于吾兄而兄何以臆忖每有此分䟽耶可谓浅之知我也知我罪我摠祟我病孽由己作干人甚事第其情势姑舍病状转㞃危证败兆叠见层出仲存数昨又复起去独卧空衙傍无一人可谓食肉之定僧佩符之谪客检束归装只一携来之弊簏而满贮数帙残书胡乱夹充者尽是盎叶所记偶阅一片不觉怅然疚怀此乃年少时眼明不惮细书或纸如蝶翅或字如蝇头旣无伦次终当委弃譬如明珠不穿钢针无孔人生卒卒常有来日今忽目视茫茫字画渺渺乍聚玄驹俄赢白本此皆平生经纶足备昭代文献若不及今手自寻绎实非他人所能编摩此来海畔孤城邑僻事简木落花发朱墨有暇则庶可编成几种奇书今此顚沛空复携还蟫溺鼠勃同归泥土此可伤心他复何恋至于公私例患别无狼狈盖其到官裁满五朔其爲冷煖亦不自知然似无致烦故人盛念耳答应之书今番纷纭只缘宿病客地猝剧毫忽之间飜成厉堦灾由我起谁怨谁咎使家之断断苦心亶由乎笃爱文字必欲谳辞之专出此手卑职之咄咄恠事果在于妄恃矜许不料归后之追执陪吏始则交际尙浅而倾向过深终焉情志未孚而疑怒横生疾旣无妄而权舆不承疑则非情而渊膝太遽医书所云角弓反张不幸近之角弓旣劲筋胶新合挽引过力弦弰踰分握未及释两彄先臾凡上下不通是爲关格医家见其脑跖互接腹背交盭取喩反张今日审证无乃类是乎昨夜官僮进药失手翻坠淋漓几席若谓掣肱紾肘则傍无他人若谓造次惰慢则奉盈惟谨若谓故致跌覆则大非本情然而旣覆之水不可复盛但当拭而凈之而已辞状见阻添一病端此心躁郁宁有极哉投印一款非但朝令申严考绩在前亦安可不自顾嫌径爲悻悻之擧也残梅饯岁还成冷话尤不觉怅黯之至答应之书疾之无妄疑之非情已属旣往不须更卞所谓欠诚几分殊未可晓也恕己责人之间亦有说焉营门主推也守令参覈也时当极寒主推之地未曾一番开坐则参覈无处始终一旬难以久滞故乃于贰衙鎭日同推诸囚再拱査案已具则可谓吾事毕矣营门何其缓于按査而急于议谳也欠诚之责恐未必专归此身所谓大关公格亦有说焉莫重启闻守令爲之乎营门爲之乎公格所在爲守令者似不敢赞一辞矣跋尾代撰是岂有例之公格乎又况来汝则来归汝则归亦未敢一毫违越乃反以公格见责殊未可晓也虽然査事而都付也谳辞而专畀也信之果笃矣旣闻命矣文固当就矣且其狱情别无疑晦初覆检案实因皆同矣前使题旨旣严且明而元犯自在偿命之科矣今此査事乃其死中求生之计而使其子鸣寃其所鸣寃节节诬罔则只是就其爰辞逐条卞破而已矣如是论理则元犯之罪益无所逃矣成案跋尾不过十余行文字也吾何苦而不爲也不意夜来疾恙猝剧唿吸难通前书所云胷膈之中有若五指扱揽则百脉皆解万念都冷客地淹留一时爲难自念年老病频死亡无日而他鄕宦游身如孤僧亦岂无怛然自危之心乎所谓人生一世间忽如远行客盖非虚语也又况旅舘永夜越吟政苦飮啖易手床笫失旧所以遥起古人幷州之思耳兄亦査官而意见大同则跋尾搆出不必更倩他手所以仰告旬席傍託吾兄者此也事旣不幸转辗至此但当默而逃之又安可独洁其名乎今已整顿行装而归期迟速亦不在我是爲闷郁答应之书日前公私冗扰甚剧未及拜书方问状吏行否则俄已发矣耿怅何极想必谓我无意笔砚而阙之也及承先施短牍果如妄揣不胜悚恧弟岂若是小丈夫然哉一失意则茫然痴坐咄咄书空耶奈何益令人羞死也望日之朝列邑群吏坌集布司门外短管呵冻挨肩叠迹如塲屋悬题擧子誊解谜语相唿曰冀州田赋耶檀公之走耶卞子无髻耶卜氏戴一耶精一之执欤子莫之执欤何赃之执曰随陪之执遂闹场大笑曰吾以汝倅爲荫官也乃今巧发奇中可谓善射汝倅或者其冷武乎沔吏卒大惭而还弟方拥衾喫早粥闻此不觉轩渠捧腹嗢噱絶缨如拉朽喷饭如飞蜂譬如毒肿方浓大针裂破衣裳虽汚心意顿爽我东迩言有之毋交三公淑愼尔躬此自勉之辞也非汝牛角焉坏我屋此咎人之辞也夜毋踏白非水则石此戒人冥行也出俛入俯非爲敬户此警人所抵触也主人乏酱客辞羹汤此谓主客俱便也未知吾兄忠告观此数条迪我何方爲今之策莫如善后善后令图莫如善其行止行止久速虽不敢妄拟于圣之时中亦安可草草益爲人耻笑也哉与应之书目今情病之外尤有所切至之悲先山迁厝事也前此经纪非止一再而事巨力绵难愼荏苒淹踰卅载常恐溘先朝露此事便已及其岭邑以还事力粗集几年准拟只在去秋畚锸已具涓择有期遽此南来实爲狼狈况复贱甲已周前涂苍茫今又覊縻职名迁就岁月则非但阴阳多忌利年难逢空山占置易致侵夺顷日使家深轸情曲差待献发呈由面诺丁宁今此情理危蹙乞由一款非敢更论皮膜相持坐失时序徒亏人理更伤事軆望须将此事情一一详告以爲亟图罢归之地如何如何不宣答李仲存书录示人言可发一笑鄙言有之梦僧成癞何谓也僧居寺寺在山山有漆漆能癞人所以相因于梦也吾昔入中州中州者胡之所据也吾尝与之游处飮食焉不啻若梦中之见僧无恠乎世人之谓我癞也葱篠旧交之至老相狎者戱寝冠爲毳帽笑弊褐以毡裘是岂眞弁红丝而褏马蹄耶盖以胡嗤之则童稚之所羞也故比物连类所以相谑同浴讥裸谁其爲怒悠悠数十年来旧日朋游凋谢殆尽虽欲爲一夜笑谐不可得矣宁不悲哉今有平生所不知何人忽以胡服等语直加诸人则不可也况其作爲文字丑辱狼借乎人非病风而丧性奈何一朝自爲左袵以受人嗤骂耶究之常情殆不近理僮仆且羞见之又况腼颜于吏民之上乎其所爲说大是卤莽虽街童市卒谁复信之付之一笑足矣幸爲戒家儿辈切勿对人辨说如何设有问乌有先生姓名者将以答白晳踈眉目乎答李仲存书世人多忙听言煳涂传说混沦此近日言者之所以益无伦嵴吾当详言之足下无亦复嫌其拖长乎吾初𦲷岭邑也祷雨龙湫有刘先生者以祝史来斋于湫上佛庵须眉皓白襟裾古奇爲问先生所着何服对曰鹤氅衣也盖仕宦燕服称氅衣故加鹤以别之也方领而直袵素质而玄纯三袿旁通两衿相当甚伟如也谓刘曰先生愼勿游山刘请其故吾笑曰记昔尝夜集坐有赵敬庵者好古笃行人也尝携二学童游九月山缁冠深衣而行山城别将领数卒踪迹之赵殊不觉也顾语其弟子曰山名九月而本号阿斯达山也城将疾唿曰果是兀良哈也目左右欲缚之赵怒曰尔奈何辱人胡也城将骂曰汝胡服而语侏𠌯岂非胡耶赵大窘露其顶而示之曰尔何曾见有髻之胡耶俄有寺僧认之曰此骊州赵生员也城将犹疑之戒僧毋饭客逐出山外至今思之背犹汗也一座皆大噱吾语赵曰君子庸言之愼庸行之谨夫以温公之赠焉而康节犹不常服岂非庸行之君子乎赵曰然吾方窘时赖有发耳如今年老发尽秃何以自明一座尤大笑不止今先生所服不乃爲城将所疑乎刘大笑因瞿然曰此吾鄕林葛川卢玉溪之遗制也敢问城主所服何衣也曰是亦所谓氅衣也刘曰名实无稽也析羽爲衣之谓氅氅本鹤翅展其翅则如玄缘所谓缟衣玄裳者是也古者衣服莫不缘黑故所以名氅也今之所谓氅衣者不爲釆纯而袖若僧衫况其督袵常开玄武不严乎是特习俗爲然耳以古人观之其不爲城将之惑者几希矣因指傍侧通引慷慨语曰总角者童子未弁之称所谓总角丱兮者是也今辫发垂踝而尙谓之总角可乎蒙养不端名义俱舛是何异于氅衣之坼后也故吾鄕之郑桐溪退居山中也童子皆解辫双结所以别嫌疑也顷之吾宗人数辈爲游三洞要借妓乐吾谢曰君今所向一山都是妓也衆惊问何也吾笑曰赤裳山也因戱擧前言爲游山之戒曰此鄕多贤者客怫然起曰安有土民而讥其倅胡服哉其后四五隣宰之相会也有忧其岭俗之悍而爲倅之难也有问胡服深衣之说何谓也吾曰此传之者误也然亦安从闻之曰君家族兄有旧间者历访颇传异闻噫其所传说虽甚骇异亦无足多辨且盘飡继进琴歌竞奏所以未详其委折而人亦所不肯审听也时大雪初霁新月淡黄相携入园中使群妓列烛看万竿脩竹因争取其折枝煖酒烧肉左右爆响迭发如砲芦鸦山鸠翅冻乱落酒酣相视语阴山夜猎不免寒乞貂裘飘零坼后犹存琵琶冷落弹指欲堕方其谐笑跌荡莫非取欢一时孰知善谑之转而爲虐哉足下岂忘之乎夜从吏校数十骑雪天纵猎皆此等翻覆因爲口实足下甞不爲我辨鹰非夜纵之物崃邑吏校安从得许多马匹乎答李仲存书彼所云虏号之藁不识何所指也谓其年号耶地名耶此不过纪行杂录也其有无得失本非有关于世初何甞比数于春秋之义也哉今忽有人焉爲若责备于贤者则过矣噫年号之始行于天下也我东之先正请毋书告身之上则有之矣士大夫墓道之刻追识以崇祯纪元之后则有之矣至于公私文簿之间有不能避焉盖不得已也故田宅人莫不欲其世也其立券也非具书当世之年号则卖买不成吾未知世之独严于春秋者其将谓虏号之室而不居也亦将谓虏号之田而不食也欤吾曩于远游也其行程顿宿阴晴日时未可以无记也故首爲起例于渡江之日曰后三庚子复自传之曰曷称后也崇祯纪元后也曷三也纪元后三周也曷隐之将渡江故也掷笔而笑曰古有皮里春秋今爲鞹外公羊未甞不自悲其苟假也然若于阴晴之上必大书特书曰春皇正月则诚爲不可也其称谓之际往往以康煕干隆别其时世而乃反责之以史笔则岂非惑欤是果未见其藁而强爲之说也必斥其胡皇虏帝而后始得爲严于春秋耶如耻其虏地而不可以名篇则尤惑也古之凾夏不幸而陷于胡虏者非独于今日而爲然也擧将夷之而不名耶舜东夷之人也文王西夷之人也由今之爲春秋者其将爲舜文王曲讳其所生之地耶春秋固尊华攘夷之书也然夫子甞欲居九夷由今之道者圣人何爲欲居其所攘之地乎若人而爲春秋者其将废胡传而不讲耶知我罪我之间当有以辨之者矣大抵吾废科颇早心意闲旷方外逍遥庶遂宿愿所以远慕牧隐近效稼斋一鞭轻装万里在前第念身虽白徒名则靑衿非译非医踪迹不便潜往潜来号名难掩诚以操饬大雅律之未甞不自恧于中也每晓天揽辔独语于心曰龙门壮游胡大事也朝歌廻车曾不闻乎少焉鲜旭荡红圆满辽东晶塔浮空遥迎马首汞烟迷树金甍耸云吾于是中左环沧海右拥太行行而复行心目日新笑前志之碌碌觉是气之浩浩遂出长城北临大漠此其所以爲热河之游也及其归后非但物议不到反有羡吾之是行者山居无聊掇拾故纸编成几卷此其所以爲热河日记也自谓燃犀之观无物不有而及入文字九牛一毛笔墨憔悴睡余支枕已孤发轫之初心矣回思往䠱云水俱空时阅残篇溲勃并见无足自嬉谁复观者中间忧患死丧未遑收弆又自宦游以来益复散失只存其名梼杌可憎此其所谓虏号之藁也悠悠廿载之间蕉鹿之藏久已付之一梦市虎之传忽又添其两翼岂非过欤足下爲我谢今之爲春秋者矣何不责我曰子之前游乃三代以来圣帝明王汉唐宋明彊理之地也今虽不幸而爲夷狄之所据然其城郭宫室人民固自在也正德利用厚生之具固自如也崔卢王谢之氏族固不废也关洛闽建之学问固未泯也彼夷狄诚知中华之可利故至于夺而有之子何不尽得其古来固有之良法美制中华可尊之故常实蹟归而悉着于篇以爲一国用也子不此之事而徒随皮币之使爲哉今其记述无非驳杂无实之语一时浪迹何足以向人夸诞也只自丧志而败德云尔则听之者宁不背寒而口呿羞愧而没世乎搂诸侯以伐诸侯此春秋之所由作也今忽有人焉搂春秋以辱人可乎吾不识也春秋岂可以声音笑貌爲哉答巡使论赈政书示事奉悉大凡赒卹之政其大经大法莫如公赈而公谷之分爲私赈近例也然公私名实之间俱有大惶恐大难便者存焉抄饥虽约而每致虚张之疑求蒭徒勤而反涉滥觞之嫌所以饥口之多减而捐瘠莫恤斛缩之罔勘而糓品难精此公赈之合有商量者也名爲私赈而实借公糓则疑虑更深管束尤苛盖缘名实无谓公私有间故耳此私赈之未可遽议者也所谓自备救急尤爲不诚如非贳马雇牛駄致庄糓将于何处自备许多乎前之立本取剩者多爲有司所觉绣廉道按旁午先及孰敢犯之至若愿纳之还给劝分之严防旧令新甲昭布森罗外此数条办糓无路其势则然也只有捐廪一事最爲无弊何则官需名正而本出玆土以玆土出自赈我民乃吾职也然此亦有未佳于心者迹涉干名资实难敷今之守土者籧戚之病都萃一身顷于列邑轮甘之询莫适所定姑以随衆爲报者此也区区所以仰成于节下而亦未敢自保其大信者何也尤甚分等之转置之次晩移俵灾之勒勘其半已验于目下矣然而前头接济之尤甚施行饥口赈资之从优划付赐书丁宁奉若金石而亦岂无默揣于中者乎已自季夏旬间潜措极备之策不欲烦营门之费心分排此其本所意也犹然久而徘徊未能确有定规者正以饥口多寡姑难预料正租贩易尙未就緖耳大抵荒政之难莫难于抄口是岂吏校面纲家至户阅而得其情实哉襁褓婴孩不眠则啼非有言语足以达其辞也非有志意足以通其愿也闻其声而知其乳惟其慈母者爲然摸其胷而止其啼是有必哺者存焉故温摩柔按所以体之也潜候默聆所以时之也是岂隣舍行路所能及哉今与营门约抄其饥口不须问也名爲公糓不须与也逐旬例报不须责也监赈营裨不须遣也使家巡历不须临也海西小米不须分也忘此四千户衆男衆女于妪煦之一老守则庶可自策其驽钝上不负分忧之至意下不孤待哺之衆情苟赈事罔效常式有违则想应莫逃于明鑑之下亦安敢私恃其旧谊宿情而有所自恕也哉果以私赈定后录胎纸并爲入鑑如何答巡使论赈政书观于西成之日饥户之差尠于隣邑诚非始虑所到及其抄饥之际其壮者则辞曰秋已种麦矣愿受粜作农负薪则曰有捆屦者纺绩则曰有赁舂者从愿成册不甚争挐葢去秋霜信最晩代播之糓颇能食实涤场之后日候温暖擧善秋耕所以目下聊赖前头延活不无所恃且饭牛之户沽卖生涯之类初不入录则今此俯询无惑乎抄口之反虑其太精也今日乃再巡分赈而姑无以寃漏来诉者幸甚幸甚不然则庚癸之唿日应盈庭而将不胜其干糇之愆矣所可恨者上不足以黼黻皇猷下不足以服勤南亩丰年乐岁不足以贲饰太平一値歉荒则自爲家计者何其多也百包惠助岂不仰感盛念哉第惟前此所厝非曰丰裕而顷者入鑑后录似可当之来头添入虽伙似不至是数庭前租堤虽不及商邑糟堤犹可以望五里望五里者忘忧哩也且贸租余资尙有半千旣爲吏民之所共知矣此非自备也亦非私物也乃官需则号名虽殊其出于民则一也何莫非公糓也谓之节用而有备则可也若视同私槖有若自备则殊非设施之本意况又添多分外之赈资以婾其已定之民志也哉前日帖加之还纳正以此也更愿特寝其百包俾伸其区区之微志得有所尽分于职下如何如何上巡使书顷以本郡泛川面居民金必军所纳册子之报营大致愠怒于兵营至有移罪刑吏之擧不安甚矣金汉本以邪学中一人去年冬间空室在逃今年九月中其本户统内居民有以金汉之还接旧居爲告而姑且缓之稍俟其安顿然后使督籴仓卒招之而不以牌子亦不使官差者意实在于若知不知之中有意无意之间渠果大生疑惧卽爲来现而袖纳册子并呈所志以爲首实免罪之资渠本蚩蠢无识之汉册子有无本所不虑而渠旣自纳则不必追究旣往沮其方新之心故以场日烧火之意题其所志而颇示慰勉卽爲退送矣其后兵营下吏历过吏厅详问境内邪学有无羣吏爲言前之学习者自然消息皆作平民而其中金必军者最是难化日前又自纳册则今此境内更无可疑阃吏微露所以侦探列邑之意因爲转向他处其本事委折又如此而已初意则拟于场市焚烧而伊日値雨衆民不集更念此等事未可自擅所以亶报巡营者此也且列邑之于兵营非军务则本无相关岂料兵营之忽地来索乎以顷日送上巡营之意论报矣谓以不关由兵营遽闻巡营大示憾意更爲秘关捉囚金汉于郡狱穷覈其从前藏册之由必以兵营所捉强要捧招此何擧措也未知兵营遣谁执捉乎如或暗地搜得则何不直爲持去有此追索之擧乎曾闻此汉辈积年梗化凡于绣衣之行巡部之路屡经追捕棍之刑之移囚之而不服前后守土者充定徒隷之役并其妻孥而系绁之或多发校卒不时围搜至探其瓮盎振摅箱簏曾莫能获其片纸其深藏不露推此可知非渠自纳何缘转在官庭乎化民成俗之方虽勤示其至诚无伪常患孚感之未深今乃反是欲爲立迹于厉禁先自损威于愚民其于事面果何如哉使此汉果能觉迷革心纳册归化则国家不过得一平民如其未也殪殄灭之无俾易种于玆邑此在古不过刑政之一事如得其情则所谓哀矜而勿喜之而已今欲禁民之爲邪而先示不诚恶乎其可乎所谓诇吏不过以传闻之说依俙归告而自是吏胥下流之本色则实嫌于碌碌卞暴而畧擧本末于囚供之报矣毕竟所以处置者要不出当初所志之题辞而一不中意至于替治下吏抑何意也下官虽甚老残罢劣亦安可抱羞忍耻晏然于职次乎辞状书呈幸伏望亟赐黜罢以安私分焉兵营报牒并爲录上一览则当悉其事状矣附兵营报草上项金必军依秘关捉来严査盘问则必军所供内矣身以农业愚氓目不知书矣身子息自幼聪明性好读书及其稍壮勤习儒业故资其游学出入科场在家则能自孝谨不撤诵读时爲矣身繙说书中旨义且深疾僧尼巫觋以爲邪妄见其平日言行絶无悖逆欺诈之事逈异于鄕曲愚民之不善持身贻辱其父母者则矣身果以爱子之心言言是听事事皆从意谓所学必是好书乐闻其说以子爲师惟自尊信闷人不知去乙卯二月日矣子不幸身死矣身痛毒悲寃日愿速死地下相从每日思念前日所语历历在耳而其所留手蹟只此一书则矣身或恐其遗失伤汚十袭藏之动必随身时或开视如复觌面但矣身不能晓眞书而未解一字谚文则实不知其中更有何许邪书而隣里之指目矣身盖出于此也矣身之屡经推阅亦由于是也矣子身死之后听习无路加以年久消忘不复以此事爲意而昨年秋官家到任之后以邪学禁断事传令各面极其严截故矣身先自惧㥘逃接他处矣朝廷德化如天刑期无刑本郡境内此等之类次次觉迷各安其业云故矣身亦于月前复还故土所藏册子宜卽纳官而非惟矣身眞情如右所陈又恐官家执爲眞赃以此加罪又欲潜投水火以灭其迹或虑日后事端复起则眞伪难明如是趑趄之际果自外仓传来牌旨只令来待矣身而元无册子现纳之语矣身自念前岁隐避无所逃罪而今此纳册则庶可自赎故不解旧裹都数手挈与仓差苍黄同来及抵邑下矣身则覔人写状而仓差则直先告官爲以渠自搜得有若立功者然如渠搜来则何爲空手告官乎其谩言售衒之状官家旣已洞烛今不必复辨矣册子出处矣身不知其所从来而十二卷皆似小儿手掌则想必矣子生前之所述作也畵幅则每云自京买来而初则误认爲绣矣久后乃觉其非绣伊畵则二百余两重价实爲过当而其时矣身深信亡子虽荡尽家产迷不知惜矣到今追思则矣子以年穉所致必是爲人所欺矣且其死后四年之间时或现梦而未甞以此事问答亦不告往在佳处生死判异期望顿违以此自验则几年积功果安在哉今此必军曾虽迷惑其所悔悟已征于前呈所志披露款服似无隐情今又反覆究诘所供一如前招其顿然革心之状颇达言面窃伏念朝家于此等愚民本期牖迷觉非不烦刑政率服圣化而太阳方昇魑魅莫衒薰风乍扇氷雪自消矣故惑如必恭而一朝感悟辄酬当窠凶如存昌而七年顽拒尙靳显戮今此在囚尤是下鄕蚩蠢之氓而其所畏服前后如一心口无贰如以诚伪难悉反覆是虑追究旣往穷寻宿处则非但前此首服之辈转生疑惧抑亦后来感化之类当怀顾望此职在守土之列者日夜憧憧恐负朝家所期之风化也其所纳册子事当所在焚烧而犹难擅便则所以直上巡营以待处分者此也又况巡营之以此事提饬前后申严者乎又况册子送上在于去月十七日而秘甘承见差后旬日则先送巡营之责庶可见谅矣设令预料知委直上兵营而巡营复以事面见责则未知将何以自容乎今承可讶之敎不胜悚仄同金必军段仍爲牢囚以待处分巡营回题亦爲誊后牒报答巡使书兵营旨意有不难知故依其甘辞捧招之际谕示丁宁而厥汉以非渠首实之本意反生疑惧以爲如是纳供则永作难明之眞赃至请谚飜报牒自执一券其自爲后虑者若是其深切亦非可自官反示不诚此其兵营所以致憾之由也此犹细事无足多辨而至于风敎之一大关棙不得不爲世道一诵焉大抵自古异端其始也何甞自命爲邪学哉民之秉彝莫不有乐善好贤之心而惟其择之不精卞之不早故仁义之差而爲杨墨其无父无君之祸已验于释氏矣今之禁邪者缚致此等愚民而庭跪之直以桁杨而临之曰尔胡爲邪学也彼以片言遮截曰小人曾莫之邪学也爲长吏者旣不识其学之所以爲邪则究诘无稽先自哑谜因其所对而姑认输服强捧侤音其黠者反笑其不诚其愚者滋惑于心曰吾所乐者善而所敬者天也如之何遏我善而禁吾敬也此无他原头之未噼而欲澄末流窝窟之徒寻而自迷路陌或急于制服径施栲击或威克匪道譬说乖方或逼令其诅盟耶苏指斥天主以验其畔倍以观其诚伪彼所矫假立号虽是御口忌器之资而遂有愚民若爲之伏节死义者然诬惑至此则其自谓得制胜之要者旣轻之爲刑威而又失于言语也是岂圣世化民敦俗之至意也哉今欲其诛絶而其徒寔繁此不载之漏船泛之湖海则亦末如之何耳凡在辅世长民之列者何莫非承流宣化之职哉正己率民自作砥柱亟明其秩叙命讨之所以然诐淫邪遁之所由分使其旧染新蔓之俗自瀜于金膏玉烛之下无迹于太虚过云之中此其上也计功较利亵用国威使斯民疑信相半官民互角虽取胜一时所伤更多如易师之否臧皆凶此其下也纵莫效徐辟之转告夷子昌黎之序赠文畅亦安可自损威信因人自赎之资而爲功于已降哉此所以弥禁而弥不服也下官之日夜憧憧其忧深思远未遑于灾荒一年之患伏惟明公聪明絶世器度迈伦凡世间之人情物熊莫逃于眉睫气色之间区区所以仰成于节下者夫岂独一路俵灾之公万民卹饥之劳而已哉此特一有司职耳先忧后乐不以奇功近效而自多必有所素期于冲襟者愚不于节下而告之而尙谁与语乎从古异端之爲天下乱久矣杨墨学仁义者处士归之老佛弥近理也故高明者逃焉然孟程朱子必辞而辟之廓如也者特以本原有毫釐之差而末流之弊将至于无父无君故也况今所谓西洋之学非杨非墨非老非佛直一无义理妖邪悖说不待至于末流而其弊之爲祸不啻甚于洪水勐兽而已矣盖其火气水土之说灵魂帝旁之说不过是佛氏糟粕之糟粕也而若其所谓父母模质等句语极其悖伦无所逃于纲常之罪虽使孩提之童听之犹知耻骂而呵斥之然独其爲说也刱新而骛奇爲道也肤浅而易晓爲行也淫悖而无忌爲法也踈财而贵党以此之故一种麤党之尙新而恶拘检者犂然而悦之愚夫愚妇之苦贫穷而乐财利者靡然而从之甚至于子背其父而逃焉女弃其夫而奔焉上自缙绅章甫下至台隷贱氓如兽走圹殆已半国非无朝家之禁令而其柰失之太宽诛殛只加于一二穷贱之类外补适足爲十百滋蔓之阶如水益深如火益炽不出数年将见擧一国而皆归末之何其禁止矣噫彼邪学之类本以麤悖之性厌故常而好奇乐放肆而惮检淫亵贪鄙卽其伎俩也学问义理素所背驰也则今日之尊尙是学以其性相近也况其渊源之有自来乎野乘仇罗婆之国有道曰伎利但者方言事天也有偈十二章许筠之使中国得其偈而来然则邪学之东葢自筠而倡始矣顾今学邪之辈自是筠之余党也其言论习尙一串贯来宜乎其邪说之酷好而偏惑也吾且闻之其法斁败伦纲不顾名敎男女混处上下无别而轻生乐死以兵死刑戮暴骨原野爲第一因果且以一人敎十人爲大功以此推之一人敎十人十人敎百人百敎千千敎万徒党之衆不知至于几万万矣又有所谓红米妖术能以呪章幻无爲有眩惑愚民无异于张角之符水疗病则夫以寔繁之徒挟惑民之术以乐死之心行斁伦之事者其毕竟祸变将无所不至而无一人爲深长虑者何哉噫汉武帝元光二年汉以聂壹爲间约单于入塞单于攻亭得鴈门尉史欲杀之尉史告汉兵所在单于大惊乃引兵还出塞曰吾得尉史天也以尉史爲天主天主二字始见于此吾以爲卽今中国所有天主堂西洋人虽精于历法皆幻人也西南夷传幻人能变化吐火自支解易牛马头自言海西人海西卽大秦也註今按大秦卽武帝时犂轩国今谓之拂林又汉安帝时永宁元年永昌徼外檀国王雍曲调遣使者献乐及幻人邪学所谓伎离施端四字不知是人名术号而大抵极妖恠也初居日本之岛原以耶稣之学倡敎于是日本民衆一听其说靡然心死视其形骸若浮査断梗遗落世事不知有生之可乐兵死刑戮反爲身荣或曰伎离施端者非人名乃其事天之号也小西行长学其术爲关白源家康所诛行长家臣五人坐行长被谪于岛原复煽动邪敎其党至数万人袭杀肥前州太守家康剿捕尽歼之移书契我国告之故约沿海诇捕余党其后加藤淸正谋叛事觉家康使之自尽淸正辞以自奉耶稣敎者自裁则灵魂不得陞天愿得釖解遂斩之行长淸正俱倭之枭将壬辰之来寇也最爲凶残实我国万世之雠而竟逭天诛神人之寃愤莫雪而末乃自陷邪敎共就斧锧神理昭着有不可诬者台疏中彼家焕亦圣世中一物乃敢恃天常而梗圣化胡至此极盖家焕之得此指目久矣偏被恩造何如而不悛旧习诚若台章则三苗之诛乌可逭乎邪学本以昇天之说诳诱愚民本出柔然柔然可汗伏名敦之妻侯陵吕氏生伏跋可汗及阿那瓌等六子伏跋旣立忽亡其幼子祖惠有巫地万言祖惠今在天上我能唿之乃于大泽中施帐幄祀天神祖惠忽在帐中自言恒在天上伏跋大喜号地万爲圣女立爲可贺敦祖惠浸长语其母曰我常在地万家上天者地万敎我也其母以告伏跋不信旣而地万谮祖惠杀之侯陵吕氏遣其大臣具列等杀地万此柔然乱亡之始父母模质等句语凶秽絶悖不欲泚笔其原始见于汉书祢衡传中盖搆捏之辞甚矣诬人何恨无辞而絶悖乃尔卒爲邪学之作俑答巡使书疏草堇堇搆出不免踈略未知合用而能无后时之叹否也缔思多日自致稽滞非但笔墨焦涸无以畅叙盖缘事情回互措辞实难此囚积年顽化之余要丐残命目下输款虽似革心日后反覆难保无他其与悯旱虑囚軆段不同则遽请全释有骇物情喉舌言议之地其所峻斥势所必至当之者只自深引而已尤安敢分䟽卞暴有若对擧者然哉节下之意岂不曰今此邪学多出于聪明艺术之中其爲巨魁自在于簪缨世阀之间而薄罚只勘于外补禁书莫露于内蓄崇秩旋叙眞赃暗传华啣依旧邪说益炽逋主渊薮孰大于此而惩讨不严孰甚于此惟彼下鄕村氓至迷至蚩目不知书其所学习无非谚绎囫囵口授转相诖误此实邪学之糟粕异端之末流而执一愚氓则辄以巨魁目之诇一麁迹则便以窝窟称之明目张胆声讨先加可谓本末倒置议律乖当也向来状请果出于此而意虽严峻迹涉宽纵则似此本旨谁复谅覈此所以难于措辞而自引之中微带是意也未知如何附监司自劾疏草臣顷以邪学久囚李存昌放释事状请蒙允矣圣德好生神武不杀臣方钦颂攒仰之不暇而仄听物议沸腾谓臣缓于惩讨堤防不严以至宪章终屈末俗难靖臣诚骇恧震懔靡所容措疎率之罪臣实有之恭俟邮罚安敢自解臣猥以无似忝按一道顾其职则承流宣化之地也凡所以对扬万一者有如刑法未一民志莫定亦岂非其责欤窃伏念朝家于此等愚民本期牖迷觉非不烦刑政率服圣化而斁伦悖常之如权尹则亟正典刑革心改过之如必恭则辄酬当窠春生秋杀莫非造化信乎魑魅之伏赫曦氷雪之遇熏风何物存昌乃敢迷藏鄕曲不悛旧习而尙容于覆载之间乎顷于收议之日莫不以湖西巨魁目之邪学窝窟称之而执法之论孰不曰可杀臣亦甞意其爲人必是至凶至憯而稍有地阀杰然爲一鄕之望不然则必是言貌足以动人识慧足以惑衆且闻其徒寔繁迭相顾存酒食淋漓给养赡厚其所忧愤实同舆情此不显戮则其于王章何其于民俗何及臣按道以来严加考覈密布採探则目下所见颇殊传闻向来遥度多是过虑听言察貌卽一蚩蠢编氓巨魁之目太不衬着五年牢犴无人资给一缕尙延仰馂他囚窝窟之称于渠卽滥细究本情乃是穷民之稍点者盖其爲士则族微不齿爲农则佃作无力爲工则手劣爲商则资乏四民之中无处着身纵羡浮屠而妻子爲累宁学穿窬而羞恶犹存粗解文字爲厥身灾左道邪径乃是捷路则侥倖发贫诳诱爲事本罪之外此固罔赦而似此等类亦复何限廼于申禁之下首先被捉故遂作凶渠或急于制服径施栲击或威克匪道譬说乖方或逼令其指斥诅盟以试其向背眞伪彼矫假立号大是不敬而以若愚民则滋惑于心曰吾所乐者善而所敬者天也如之何遏我善而禁吾敬也遂以益坚其邪心而若爲之伏节死义者然诬惑至此则桁杨徽墨徒爲虚器爲命吏者惟当钦奉圣世化民敦俗之至意亟明其秩叙命讨之所以然诐淫邪遁之所由分使其旧染新蔓之俗自消于金膏玉烛之下无迹于太虚过云之之中夫何得一寒乞屹然若大敌亵用国威欲以力制及其事到难处则因以推上朝廷章皇若是哉臣之顷者所请果是信心径行而浅深轻重之间亦有所斟量矣前后服习者虽是一串邪学而士族与微匹不无差殊专门与诖误亦有等分惟彼存昌比之两贼则旣无干纪之迹比之必恭则顿有觉迷之心由前则合施差等之律由后则宜同参恕之科观其书纳爰辞虽不成文理追悔刻骨愿作圣世之平民辞意哀切有足感人国家于此等诖误有获辄戮则已苟觉其迷则且许其不死矣如其痛悔信若渠言国家不过得一平民如其不然则诛之殛之无俾易种不过刑政之一事如得其情则所谓哀矜而勿喜之而已若爲情伪难悉反覆是虑追究旣往穷寻宿处置之不生不死之地而长在非人非鬼之关向臣所谓刑法未一民志莫定非细故也非但前此首服之辈转生疑惧抑亦后来感化之类当怀顾望此臣所以日夜憧憧恐负朝家所期之风化也与其使斯民疑信相半宁失不经于一存昌臣之区区愚见果在此而不在彼也墓志铭族孙赠弘文正字朴君墓志铭原任吏曹判书朴公相德丧其长子及第君绥寿经爲长子三年葢继其大考礼曹参判赠领议政府君讳某考进士赠吏曹判书府君讳某爲别宗也将以某年月日葬于坡州筐岘某坐之原公执趾源手泣曰以吾儿之甞爱吾叔文也不特得其铭以不朽死者庶几生者时阅而得其容声以塞其无穷之思也趾源复于公曰唯唯朴维八望氏于潘南者族鉅而显独其天赋之拙与姓俱得传世楷范逈异他族皆内师父兄外絶浮慕名论不出户庭步屧罕及闾闬其穷者笃饥工寒恭惟素分其达者牧谦养耻疾或离士贤者困于自得而见善则固执之愚者宁坐謏寡不振而亦不肯与世推移朴野隘讷画成一家之风所谓世态时规不惟欲学而不能亦其耳目未曁无缘薰袭稠人广衆其色赧赧然若夏畦之行于庄岳者必我朴也故虽以公之早贵视其拥笏垂绅周旋乎廊庙之间有足自验其家风也然而世或不识我家品性之如此而与人少款曲则颇疑其简傲酬事多踈略则反归之矫亢擧谓潘南之朴无挟而自骄也一有子弟之聪明才俊稍露风调者则聚族而惴之曰是何以异于吾家之雅规也吾甞见长逝者之如彼其才美也而犹恐或露于家庭厚自掩匿之不暇而况于他人乎虽邂逅科第泊然寡味时时望远而思如鹤在樊顾郁郁无谁语则独自鬯以酒尘垢满室丌上草草数帙书恒若旅舍一宿屡随父大藩而箧中无一墨之贮甞欲造砚室难于工値而己之其拙如此平壤都邑富丽泉货如流其名楼高台四方游客辐凑淸歌妙舞动在左右而君方俛首课程文户外二履乃其同砚士也时或自命小僮携一壶飘然独步出凭眺咏哦忽忽如过客一营军吏莫有知君在衙有嘲君者君谢曰在家则督在衙则客嗟乎公之爲父二十九年所知于其子者惟其孝友恭俭不失家风而忘忧于穷达贤愚之间若其思致之淸旷文词之瑰丽亦莫得以知焉则君之贤有大过于人而今不忍爲之详其平生以重慽公心也公大恸曰有是哉有是哉则乃生者之寃酷于死者愿以此志其墓遂书而序之曰君字公履母贞夫人平山申氏佥正㬛之女君生于上之甲子殁于壬辰某月日二十三中进士二十八中文科其翌年殁而未及分舘故例赠弘文馆正字娶县监韩山李应重女有一女方五岁君方新进将业其家世而顾病于酒益飮疸而黄引镜自照抵镜于地曰我其久于世哉书空若有思因整衣冠辞诀于父母语多悲怆家大惊始知其病方邀医治疸未及而君因瘖不言数日而殁善相人多奇中铭曰贵之征啬富之征浊寿之征虐慈谅者夭之躅皭无滓者贫之宅好施多予者无高爵于玆六德吾将焉择吁不肖者劝以作恺悌者沮而抑有不信视此刻千古写照之文莫如司马迁每于人疵处阙略处必极力摹写要知疵处阙略处人之余也余者神所寄也所谓笔之前文之外也戴葭湄爲人写照曰貌圆而以方写之貌长而以短写之写者方且短而肖者圆而长此语最宜操觚家余甞于衆中一见此人今读此篇约略得笔墨蹊径伯姊赠贞夫人朴氏墓志铭孺人讳某潘南朴氏其弟趾源仲美志之曰孺人十六归德水李宅模伯揆有一女二男辛卯九月一日殁得年四十三夫之先山曰鵶谷将葬于庚坐之兆伯揆旣丧其贤室贫无以爲生挈其穉弱婢指十鼎鎗箱簏浮江入崃与丧俱发仲美晓送之斗浦舟中恸哭而返嗟乎姊氏新嫁晓粧如昨日余时方八岁娇卧马𩥇效婿语口吃郑重姊氏羞堕梳触额余怒啼以墨和粉以唾漫镜姊氏出玉鸭金蜂赂我止啼至今二十八年矣立马江上遥见丹旐翩然樯影逶迤至岸转树隐不可复见而江上遥山黛绿如鬟江光如镜晓月如眉泣念堕梳独幼时事历历又多欢乐岁月长中间常苦离患忧贫困忽忽如梦中爲兄弟之日又何甚促也去者丁宁留后期犹令送者泪沾衣扁舟从此何时返送者徒然岸上归缘情爲至礼写境爲眞文文何甞有定法哉此篇以古人之文读之则当无异辞而以今人之文读之故不能无疑愿秘之巾衍伯嫂恭人李氏墓志铭恭人讳某完山李东馝之女王子德阳君之后也十六归潘南朴喜源生三男皆不育恭人素羸弱身婴百疾喜源大父爲世名卿先王时每擧汉卓武故事以增秩其居官不长尺寸爲子孙遗业淸寒入骨捐舘之日家乏无十金之产岁且荐丧恭人力能存活其十口奉祭接宾耻失大家规度绸缪补苴且廿载呕膓擢髓甁槖垂倒屈抑挫销无所展施每値高秋木落天寒意益廓然霣沮疾益发绵延数岁竟以上之二年戊戌七月廿五日殁嗟乎贫士之妻昔人比之弱国之大夫其拄倾支覆莫保朝夕犹能自立于辞令制度之间而涧繁沼毛不馁其鬼神不腆之厨庖足以嘉会岂非所谓鞠躬尽瘁死而后已者耶夫弟趾源生子才脱胞恭人视其男也遂子之今十三岁趾源新卜居华藏山中燕岩洞乐其水石手剪荆蓁因树爲屋甞对恭人言我伯氏老矣行当与弟偕隐绕墻千树种桑屋后千树栽栗门前千树接梨溪上下千树桃杏三亩陂塘一斗鱼苗巖崖百筒蠭篱落之间系牛六角妻绩麻嫂氏但课婢趣榨油夜佐叔读古人书恭人时虽疾甚不觉蹶然起扶头一笑谢曰是吾宿昔之志所以日夜望其同来者甚殷禾稼未熟而恭人已不可起矣竟以柩归以其年九月十日葬于舍北园中亥坐之兆所以成恭人之志也地系海西之金川趾源求铭于其友人奎章阁直提学兪彦镐彦镐方留守中京地接燕岩爲助葬且铭之其铭曰燕岩之洞山窈而水渌繄惟小郞之所营筑呜唿鹿门尽室之计竟于焉而托体旣安且固以保佑厥后无一婉嫕庄淑勤俭等字而恭人之奉先御家友慈和顺之德像想如见要是至眞至洁之文读之悽惋动人昔原宪言贫也非病近世寒士闺合中人贫则是病病则是贫缠绵胶漆莫可解释百家同证千人一祟往往诊察得其源因而无妙文爲之诠录虽有诠录如此妙文更无国医爲之处方铸铜贯綖若绣蟒蟠布帛开箱米糓入仓以手一摩痛苦如失擧目一见补心归脾起死回生斯爲上药鹿头截茸神葠如婴瘳此妇人如水投石此出药王菩萨救苦眞经洪德保墓志铭德保殁越三日客有从年使入中国者路当过三河三河有德保之友曰孙有义号蓉洲曩岁余自燕还爲访蓉洲不遇留书俱道德保作官南土且留土物数事寄意而归蓉洲发书当知吾德保友也乃属客赴之曰干隆癸卯月日朝鲜朴趾源顿首白蓉洲足下敝邦前任荣川郡守南阳洪湛轩讳大容字德保以本年十月廿三日酉时不起平昔无恙忽风㖞噤瘖须臾至此得年五十三孤子薳哭擗未可手书自赴且大江以南便信无阶并祈替此转赴吴中使天下知己得其亡日幽明之间足以不恨旣送客手自检其杭人书畵尺牍诸诗文共十卷陈设殡侧抚柩而恸曰嗟乎德保通敏谦雅识远解精尤长于律历所造浑仪诸器湛思积虑刱出机智始泰西人谕地球而不言地转德保甞论地一转爲一日其说渺微玄奥顾未及着书然其晩岁益自信地转无疑世之慕德保者见其早自废擧絶意名利闲居爇名香皷琴瑟谓将泊然自喜玩心世外而殊不识德保综理庶物剸棼刽错可使掌邦赋使絶域有统御奇略独不喜赫赫耀人故其莅数郡谨簿书先期会不过使吏拱民驯而已甞随其叔父书状之行遇陆飞严诚潘庭筠于琉璃厂三人者俱家钱塘皆文章艺术之士交游皆海内知名然咸推服德保爲大儒所与笔谈累万言皆辨析经旨天人性命古今出处大义宏肆儁杰乐不可胜及将诀去相视泣下曰一别千古矣泉下相逢誓无愧色与诚尤相契可则微讽君子显晦随时诚大悟决意南归后数岁客死闽中潘庭筠爲书赴德保德保作哀辞具香币寄蓉洲转入钱塘乃其夕将大祥也会祭者环西湖数郡莫不惊叹谓冥感所致诚兄果名焚香币读其辞爲初献子昂名书称伯父寄其父铁桥遗集转传九年始至集中有诚手畵德保小影诚之在闽病笃犹出德保所赠鄕墨嗅香置胷间而逝遂以墨殉于柩中吴下盛传爲异事争撰述诗文有朱文藻者寄书言状噫其在世时已落落如往古奇蹟有友朋至性者必将广其传非独名遍江南则不待志其墓以不朽德保也考讳栎牧使祖讳龙祚大司谏曾祖讳潚参判母淸风金氏郡守枋之女德保以英宗辛亥生得荫除缮工监监役寻移敦宁府参奉改授世孙翊卫司侍直叙陞司宪府监察转宗亲府典簿出爲泰仁县监陞荣川郡守数年以母老辞归配韩山李弘重女生一男三女婿曰赵宇喆闵致谦兪春柱以其年十二月八日葬于淸州某坐之原铭曰首尾八百余言以友朋起结一字不及孝友慈敬居家行谊然其人笃于伦懿言外可见墓碣铭痴庵崔翁墓碣铭世固有急人之难而不惜千金者然义不足以胜其爲惠则是特州里之侠而难继乎一鄕之归善也如痴庵崔翁之急人乃自急于义也人之有忧患死丧惄然若馋者之莫可以终朝其心不耐若芒栖眦乃急求诸己曰是何以不吾告也我其或者见鄙于人乎自反而无是则喜曰吾今幸而先闻也促促焉若行旅之趁日也爲之婚嫁者几家爲之敛葬者几家则朝夕洗鼎而待之者可知也有嗤之者曰甚矣翁之痴也不待求而先施之故常济人于急而无德而称焉或曰是何足痴也或虑其有不当于意者常讳其妻子昆弟而潜施之是岂非大痴耶遂以痴号翁翁亦安其号至老死不变故人无贤不肖谈翁如谈故事数人坐相语辄大笑者必翁之行某事某事也宗弟年少浪荡尽丧其田宅爲买屋以妥其先灵爲之改营祭田则宗族相与止翁曰徒费无益也翁愀然曰有田虽不祭于我心犹祭也助之立业尝千金宗族窃议翁前旣无益益其过今又复益之岂非翁之过耶不数年而果干没焉又与之千金卒立业爲善士非翁至诚能化之乎或曰是犹其宗弟也翁之友某丈贤而早殁爲抚养其幼穉闻于古未见于今也孤子旣长贫无以爲家则爲营其赀产尝数千金于古闻之乎况又爲之刻石表其墓以不泯其贤行乎某姓某丈翁之父友也贤而老无依则必晨往起居自视菽滫又别贮月给之赢以备岁制之需古亦有若翁之笃厚者乎或有疑翁之轻财义也至于族党之遘厉必躳护之于义何如哉或曰是奚特于其族党也闻知旧之垫热方殊翁手调药辄一下得汗其僮仆病亦如之翁非医者也翁所视常得活翁每忿然曰一人遘厉擧族奔避使病者汗违其时欲不死得乎默征其事行一皆小学所列嘉言善行有一于此固当卓荦瞻耸而在翁则茶浆于朝夕器服于左右令人不觉其高远难行盖其资性敦厚笃实羞爲边幅敛饰酷嗜古礼冠昏丧祭颇诡时眼鄕里益以此痴翁而翁益自喜观其言谈擧止无非典礼中所日讲也养邱木如养赤子海松之结子者数万株环茔域置客户守护抚以恩信咸相告戒曰此孝子之所手植也忍能剪一枝乎家累鉅万及殁之日无一金在者余与翁之诸孤相善得翁之详莫吾若也今于墓道之刻谊其辞乎翁讳舜星字景协始祖远高丽时封伯于阳川仍氏焉曾祖讳某赠执义祖讳某赠左承旨考讳某赠户曹参判某年某月日生某年月日终寿七十一以某年月日葬于某坐之原四子鎭宽进士鎭咸鎭益鎭谦铭曰有茔于崇君子攸封有树如葱五粒之松谁忍毁伤如见其容俾也可忘恂恂痴翁推孝爲忠忠厥友朋义行礼中罔不由衷匪博厥声德实润躬千载想风视此刻铭从鄕里族党口中畵出索性嗜义急难人活动如在如登九层之台一层高一层辄见所未见如入洞天水只一泓源泉而每一曲辄改前观悬者爲瀑激者爲湍渟者爲潭有纹绮沦涟者有琴筑环珮者树不厌曲石不厌恠岸不厌侧径不厌欹茅茨竹篱不厌其掩映亏蔽而时逢耕夫樵叟不厌其癯颜古恠瘦骨荦确李处士墓碣铭御制表忠纶音一卷题内赐故士人李圣择家上首安奎章之宝盖戊申三月卽我英宗大王扬武勘乱之年若月也洪惟我圣上御极之十有二年历纪重回宸感倍激诞宣宝纶涣谕方域若李处士者平生不自言功而褒录获列于简策存恤至及于子孙岂不盛欤处士初讳圣时字执中圣择其改讳也高丽时礼部尙书琚得封于河滨因氏焉入我朝有讳策知平康县事世居居昌自处士高祖始爲安义人号曰弄月潭同春宋文正公来寓隣洞则寔爲之主曾祖讳某祖讳某考讳万龄妣恩津宋氏参奉奎昌之女以肃宗丙寅十一月廿八日生幼有异质稍长才识过人虽生长遐陬明习国朝掌故士大夫吉凶礼疑远近考质者踵相接焉弱冠北学最受知于金三渊李陶菴诸先生而闵文忠公鎭远李奉朝贺秉常皆许以国士赵相国道彬尝荐其才行于朝及辛丑诬狱起遂谢世自放山泽之间英宗四年凶贼郑希亮起安义连陷傍数郡最忌处士迹之甚急处士直夜半逃去疾趋京师道逢鞭一骑来者乃新尉也方驰入贼中而莫知要领及得处士大喜密谋讨贼旣到县贼已就诛而余党假息巖薮中遂赞尉悉捕斩贼旣平上深疾恶县之出大怼也乃革其邑以其地分属居昌咸阳两邑俱在县之下流往时漑田常丐余波卽山樵苏毋带斧斨地旣附庸则公先决堤下水白昼取薪赭人邱木而立视噤嗄莫之敢诘卽微动唇反骂以贼吏隷之从役者虏奴苦使之括丁签军侵及士族楚痛入骨无所告诉咸思复邑无可任其事者县之父老咸造请处士处士立起之京师䟽万余言爲五千户请命守阙数岁有司莫有以安义事上闻者视其地蔑然若凂之也自岭中来者不欲对面语彷徨旅邸困顿憔悴无可以投足处士甞有旧于相国金公在鲁说之曰敝鄕之山神水鬼顽愚不灵胎獍卵枭化爲逆亮底罚城隍馁固当也夫乱逆之生汚潴其环堵之室使不毛焉今敝鄕井泉不改聚落如故乃废其邑治墟其社稷是环百里而潴泽之也然而糓粟之赋丝麻之供不以土产而旷其惟正则后土氏何辜焉勾龙氏何辜焉先圣先师释奠无主牲齿已老絃诵之地鞠爲茂草使其子弟无以自立于声敎之中社稷废而不祀尙犹寃矣矧又坐废其学校乎因条民之疾苦十余事感慨泣下曰朝歌胜母地名偶尔君子犹不蹈焉故非不恋其鄕井重其桑麻怀其冢墓而居者思迁迁者不还何也皆欲湔洗自拔耳将见其无复居人则吾恐玆土之遂迷魑魅而爲狐虺之所藏也于是金公大感悟曰诺当爲子力陈之明日谒上极言安义不可废置状悉如处士所条上恻然怜之遂命复其邑置倅如故邑革凡九年而复于是县社县稷四封修矣吏隷之分属者悉还旧职矣城隍旅厉之鬼无不从食矣处士以壬戌九月日终寿五十七以其年九月日葬于县南严田洞午坐原初娶郑文献公后生一男廷铨早殁一女适士人某后娶骊兴闵氏生一男宅铨今年八十上推恩国中赐士民高年爵于是得阶通政大夫二女适士人某某宅铨二子宗汉后廷铨次天汉孙某某噫自古忠义之士曷甞不以社稷爲悦哉一县之推而天下国家可知已虽其墰壝之制有等威牲币之数有隆杀而神人之所依附未始不同也苟能图存于旣亡之后则宁或以邑之十室而小其忠信也哉铭曰粤昔戊申安阴社亡凶渠之故瘅厥胎鄕土壤遂丑凡民何殃人神无依九换星霜王降沛泽一涤腥衁山高水淸草树回光灵坛改筑复受天阳絃歌增蔚亦奉苾芗云谁之功处士执中太守作铭亦与有荣赠司宪府持平芮君墓碣铭粤昔大猷天下之爲子者其色无不怡其声无不愉其气无不下其容无不婉其勤无不服其养无不就其丧无不致当是之时天下无孝无孝者无不孝也孟子曰事亲若曾子者可也岂非曾子之事亲不过人子之常职而固无事乎耸然而异之太息而称之欤夫惟太息而称之曰孝哉若人若人者固将隐痛于斯名而此非独若人之不幸乃天下之不幸如之何其使若人特异于当世也然而若人者尽分于天理之极而其切至微密之际有非衆人之所能察则君子不得已倡言垂敎以明夫天下后世也嗟乎后世孝子之旌何往往而设也吾每过孝子之庐未甞不憷惕足爲之蹰躇而恐伤孝子之心也如赠持平芮君者何以称焉君讳归周字让卿系出周司徒芮伯万有讳乐全高丽时官门下赞成事始贯义兴之缶溪入我朝有讳兰礼曹参议讳思文兵曹参判讳承钖吏曹参议至汉城府右尹讳忠年庆州府尹皆以文科进高祖讳景绩奉事曾祖讳应善祖讳贵连考讳福林妣沃川李氏宗信女君以崇祯己卯月日生于尙州回龙里幼而安详恺悌拔出丑类学于同郡李通礼元圭笃志力行不以荣进入心尝爲观赴擧至京师将入礼围闻通礼讣卽日归服丧遂隐居尙志筑室于金山之北名其居曰慕初究心经传娱意山林于世味泊如也尝言人之所当勉者三忠信学所当戒者三色鬪得手书以自警又曰人言某也贤厥父母常有不贤之戒父母曰吾之子孝厥子常有不孝之惧则家道庶几乎又爲文饬诸子其目曰思慕曰无隐皆实学也以肃宗戊子月日卒月日葬于甘文山北亥坐原配商山金以鸣女生三男二女君殁后数十年鄕人士称君至孝宜可以表章癸酉因道臣登闻赠司宪府持平其曾孙某以今古阜郡守洪侯元燮书来请碣铭故大提学南公有容赠大提学李公鎭衡奎章阁直提学沈公念祖俱有撰述以记其孝感异绩而故参赞兪公最基志君墓详次其言行俱可征也盖君之事亲不自有其躬自乳哺至葬祭莫不忠敬有礼亲戚化之以至于通鬼祗而感虫兽此一鄕之所以至孝称君而若君之所自爲心则以爲我于子职未能尽其分焉已矣遑敢曰善事其亲乎然而有人焉从而号于衆曰此孝子孝子云尔则亦异曾子所以事亲之义云铭曰盖有小人而爱亲未闻君子而私其身一肤一发跬步瞬息横之则无方竖之则无极笋可雪抽鲤可氷跃有或俛黾神不尔若彼䯱髵者含鹿来効人所称异在君何恔毋言其孝以戚其心我刻铭诗同好爲箴参奉王君墓碣铭王氏高丽时皆公族当鼎革时自相怖吓变姓逃匿世所传玉琴马全田五姓多王氏寄窜有遇诸野行歌且和曰彼珮玉者不忘本也有琴无絃其声哑哑非蒭伊粟饭彼之马伏于田间甘处人下葢不能无畏约爲隐以相识云国朝设参奉求王氏在麻田者奉崇义殿在开城者奉显陵皆太祖后也有讳某字某自其曾祖讳某祖讳某考讳某至君连四世皆爲显陵参奉妣蔚山朴氏某之女君生于肃宗丙辰月日外若退巽无所措躳内能综理事物莫遗纤忽上临善竹桥御笔褒高丽忠臣文忠公郑梦周曰日月精忠亘万古太山高节圃隐公命有司刻石爲碑树之桥头君感激泣下率其宗族日赴碑役碑跗赑屃成曳者且万人重莫能动竖碑有日时有司惧不及期君免裼执絙唿邪一挽衆力齐奋石行如流遂以胆勇称将建阁採础故宫之墟君慷慨曰是役也夫谁之旌而坏丽氏台爲哉有司呿良久噫曰夫也是竟取他所丽陵享祀岁久弛堕仪物缺秃爵蹩卣皲云雷蜼彛之象磨灭不章君恳于府留守且申秩宗席几纯仍簠簋有饰搢盥兴俯咸中仪式家初赤贫君积苦锱铢克口贬腹晩业阜润诱启后人大致富厚甲于鄕里云丙寅月日终寿八十三葬于府南凤鸣山东麓庚坐之原配丹阳禹氏某女一男某二女适士人某某孙五人长某武科壮元前任义盈库主簿次某进士次某进士余幼铭曰神道碑嘉义大夫行三道统制使赠资宪大夫兵曹判书兼知义禁府事五卫都摠府都摠管谥忠烈李公神道碑铭呜唿当淸人建号之初刦执我使必欲一得其庭拜是固将声噪于天下曰朝鲜礼义之邦率先诸国而帝我也爲使者噫其急矣其头可斫而不可叩其膝可断而不可跪者苟非如故统制使李公之爲使环东海数千里之国将何以自明于天下乎力可以拔沈阳擧全辽而不能胜弱国一介之使威足以服蒙古四十余王不终朝而破杜松二十万之衆不能折匹夫之腰而膝之庭获玉玺陈符命沛然自以爲得之于天者若彼其易焉其得我使之一拜若是之难也然而事在疆域之外有非国人之所快覩则身旣生还迹涉受书当时辱国之论恶可已乎其后明边帅之奏天子中原遗民之所图画稍稍得之于传闻之中而国疑渐释始加褒赠之典然其敌庭强悍之蹟尙在国人信惑之间者于玆百有四十余年此固万世公议之所不能泯而淸皇帝之所不得掩也谨按公讳廓字汝量系出璇派其所自祖曰王子敬宁君考讳裕仁文科咸镜道观察使倭寇时被害赠礼曹判书妣贞夫人庆州崔氏万历庚寅生公三岁而孤及长身长八尺声如巨钟膂力絶伦屹然将帅材也李文忠公恒福怜其孤贫劝武中甲科除宣传官勐虎入禁苑公射杀之贼臣胁文武百官庭请废大妃公不参班人皆危之劝公称疾公怒曰不病则当参乎光海日悖乱有探公意者公谢曰我有母在未敢从公等然第努力无我疑及靖社有密期东城君申景禋要公俱去公不应公时带御营千摠朴承宗素信公急招公谓曰有告若与大将李兴立叛者吾不若疑急聚军敦化门外以备非常公遂令军中曰今日我特将专号令敢违者斩夜义旗指门军中扰扰告有外兵公乘马东向立曰视我马首有行且字公者公阳爲不闻唿公者东城君也事定诸功臣疑公欲并诛之延平君李贵力争曰使廓不让阵谁敢入者延平君以平山府使擧义而超拜扈卫大将则力保公爲中军复荐公代平山以庇之然承宗以首相诛而尝爲其所厚则无以自晰常郁郁不得意明年适叛报至公适在理趣召见赐弓釖御敌猪滩兵溃自投江贼购公急及得公马死浮水谓公已死乃去公乘流尸得不死赤身赴都元帅张晩军军中疑公贼谍欲斩之晩赦公爲先锋使立功自赎遂破贼复京城功疑不得勋出爲安岳郡守寻移慈山府使姜弘立引满州陷义州列郡瓦解观察使尹暄急招公援平壤道闻平壤已陷而慈亦失守狼狈失所据檄召诸邑兵将赴节度使及金起宗代暄爲观察使疑公在道顾望不急援平壤欲斩之会朝廷属公能捕诛金德卿高汗龙者二贼俱西陲小译投满洲德卿伪署安州牧使公请擒二贼自赎遂设计斩汗龙擒德卿击贼半渡夺还俘口追高遮博氏射杀二从骑起宗握手欢飮曰恨相知晩也遂留爲中军悉以军事委之敌退入拜同知中枢府事出爲庆源府使旋移永兴府使入爲都摠府副摠管复出爲济州牧使还拜同枢兼摠管寻除会宁府使以母老辞不赴时满洲已据沈阳数侵扰山海关尽服属蒙古诸番然犹以隣道待我不絶聘报崇祯九年丙子满洲使英儿阿代马福塔来遗书辞甚悖慢所望非前日者台阁及太学诸生交章请斩其使凾首奏天子英儿阿代等大恐跳出舘夺马驰去弃国书道中是时士大夫皆避使沈中乃以公充回答使持书追至龙湾时春信使罗德宪先公发方留湾上遂偕行入沈阳汗见公等益慢不肯受币迭使舘中诮让十余事汗将郊天先使郑命寿诱胁万端公拔佩刀授命寿曰持我头去明日满洲数十骑鞭门大唿曰朝鲜使趣整服公叹曰今日死得所矣遂与罗公东向四拜遥辞国手自裂袍踏坏纱帽以示不复服自解髻騈首交绾两相抱持卧汗遣壮士挟持公等驱至坛下贝勒八固山番子等皆班立蒙古骑数十万环坛而阵汗衣柘黄袍执圭升坛受尊号曰宽温仁圣皇帝建有国之号曰大淸改元崇德壮士拥公立公辄掷身伸脚卧壮士争前执其臂股抑首揭尻四擧而覆之地公则大唿翻身背卧有近前者卧辄踢其面鼻溃血溅是日观者骇恶不忍视遂倒曳锁于舘明日复祀东郊又拥公等去公等益暴抗裂眦大骂眞悖戾不可当满洲群臣请衅鼓威衆汗曰彼方自求杀今杀之反适其愿且有杀使名不如赦还遂爲书置装中使百余骑押公驰至鸦鹘关而去公等始检装果得汗书惊曰书封新印其中可知万一发书有不中旧式者将奈何遂置书店中驰还脱出栅边上讙言公等拜蹈敌庭观察使洪公命耈驰启请枭示境上于是三司及太学生交章请诛金文正公尙宪力言两使不验问奈何独先斩之得末减公谪宣川罗戍白马城久之朝廷得都督沈世魁奏天子手本始知公等抗义状两司姑停枭首之启然言者犹谓沈帅诈报天朝及马福塔以店中所弃书至盛怒言皇帝郊天使臣当执礼惟恭乃廓等悖乱廷辱天子何不杀是贼以谢大国于是从行译官申继愔等始发舒鸣寃释公等谪是年冬满洲大擧袭我上入南汉城时公丁崔夫人忧命起复入觐围中使守城遣中使劝肉又亲临劳勉督战御史金益煕黄一皓金寿益李厚源林墰诸公见公备御有奇略许以国士始信前使沈中事围解请归葬崔夫人制终拜同枢摠管出爲忠淸道兵马节度使擢拜三道统制使其在沈阳被捶敺瘀血内肿下軆不仁年老田居屡辞除拜显宗乙巳卒于家葬杨根郡北郁业里坐乙原配贞夫人兴阳李氏应培女生三男一女益章益常益行女适尹世美益章益常无后益行五男誢䜣譓谞谅林将军庆业入登州爲马弘胄所执送北京道见一畵乃公等不屈状也先是皇明烈皇帝遣御史黄孙茂奖谕公节义甚盛而椵岛已破诏书竟莫能传自是天子之使不复至朝鲜矣及今淸皇帝论述历代帝王以及汗建号时事题曰御题全韵诗诗刊五卷布行天下诗有朝鲜使不拜独乖之语亲自详註言太宗旣受尊号而朝鲜使臣李廓罗德宪独不拜太宗谕群臣曰使臣无礼欲朕先启衅戮其使加我以败盟之名朕终不肯逞忿于一时戮其使其勿问寻遣归廓等其所称太宗者汗也今上三年特命购其书览而嘉叹之命旌其闾而谥之曰忠烈呜唿是奚特公等百年之疑快卞于一朝哉使天下万世益义我朝鲜独不帝满洲于当时也遂爲之铭曰维我先王亦维有君大明天子我君之君淸未受命卽我强隣入据辽沈挥戈四瞋鄂罗回回杜尔伯特扎赖翁牛乌珠土默莫不称臣益强以傲羞称可汗谋僭大号我有虎将曰廓汝量聘在彼舘元不忘丧彼虽自帝若饱于梦必借公拜以夸其衆辫发朱帽焰瞳鬼腭前拥后驱若霆摧岳淸之帝不系公一俯撑宙亘宇确植如柱项领土梗腹背瓮盎屠膓刳胃任汝饫胀独保此膝爲天下伸彼亦赧义以儆厥臣巡远不剐武骞生还国言沸腾喙喙邮讪谓公媚敌蹈跃拜舞洵若斯者其咽可斧于存于殁迹秽名蔑挽河爲盥谁爲涤之斲华爲觹谁爲摘之幽昧暗黮谁爲晰之淸今四叶号登干隆亲作歌诗颂厥祖功讶公不拜谓志独乖获此一言若天难阶观其所註理当粉骸詈公悖常卽公义勇自述宏度非爲公颂大书特书非爲公宠孰章赂帝孰与怂慂胡靳一杀刻公百年无直不伸可质苍天我圣家法攘夷尊周环东爲国一部春秋有臣若公旷世如昨爰命太常政府舘阁考文选号以旌毅魄绰楔有俨揭名列爵显报旣崇九原可作视此豊珉色庶无怍塔铭麈公塔铭释麈公示寂六日茶毗于寂照菴之东台距温宿泉桧树下不十武夜常有光虫背之绿也鱼鳞之白也柳木朽之玄也大比邱玄朗率衆绕场斋戒震悚誓心功德越四夜廼得师脑珠三枚将修浮图俱书与币请铭于余余雅不解浮图语旣勤其请廼尝试问之曰朗我畴昔而病服地黄汤漉汁注器泡沫细张金粟银星鱼呷蜂房印我肤发如瞳栖佛各各现相如如含性热退泡止吸尽器空昔者惺惺谁证尔公朗叩头曰以我证我无关彼相余大笑曰以心观心心其有几乃爲系诗曰九月天雨霜万树皆枯落瞥见上头枝一果隐蠧叶上丹下黄靑核露螬半蚀群童仰面立攒手争欲摘掷砾远难中续竿高未及忽被风摇落遍林索不得儿来绕树啼空詈鸟与鹊我乃比诸儿尔目应生木尔旣失之仰不知俯而拾果落必在地脚底应践踏何必求诸空实理犹存核谓核仁与子爲生生不息以心若传心去证麈公塔孔雀馆文稿序自序文以写意则止而已矣彼临题操毫忽思古语强觅经旨假意谨严逐字矜庄者譬如招工写眞更容貌而前也目视不转衣纹如拭失其常度虽良畵史难得其眞爲文者亦何异于是哉语不必大道分毫釐所可道也瓦砾何弃故梼杌恶兽楚史取名椎埋剧盗迁固是叙爲文者惟其眞而已矣以是观之得失在我毁誉在人譬如耳鸣而鼻鼾小儿嬉庭其耳忽鸣哑然而喜潜谓邻儿曰尔听此声我耳其嘤奏鞸吹笙其团如星邻儿倾耳相接竟无所听闵然叫号恨人之不知也甞与鄕人宿鼾息磊磊如哇如啸如叹如嘘如吹火如鼎之沸如空车之顿辙引者锯吼喷者豕豞被人提醒勃然而怒曰我无是矣嗟乎己所独知者常患人之不知己所未悟者恶人先觉岂独鼻耳有是病哉文章亦有甚焉耳耳鸣病也闵人之不知况其不病者乎鼻鼾非病也怒人之提醒况其病者乎故览斯卷者不弃瓦砾则畵史之渲墨可得剧盗之突髩毋听耳鸣醒我鼻鼾则庶乎作者之意也赠季雨序师道废久矣自仲尼殁而孟子已下皆未得以师道自居彼曰师曰弟子云尔者未必眞知其师之贤则信道未必笃道旣不足以必信则师斯不足以爲尊矣孔子唿门弟子必称参回赐商赤由雍而尔汝之夫斥名而尔汝者自子弟逾下而至厮役仆隷擧得而施之也门人疑孔子服子贡曰昔子丧颜渊若丧子而无服今门人若丧父而无服门人之于师犹父子然其不信矣乎请车则不许厚葬则叹欲其同乎子也诗礼之外未有异闻欲其同乎门人也孟子未甞名门弟子必称子子者尊之之辞由敌已上可以至君公父师施之门人则此友与友之道也七十子之徒有称其师贤于尧舜而不爲僭彼旣眞知而深信则日月不足以爲大泰山不足以爲高河海不足以爲深万章公孙丑之徒才识下未足眞知而深信则极尊其师不过乎管仲晏子之流故孟子于门人有问则答未甞言其志旣不能知且信则其与涂途异者几希矣执途之人而尔汝之且不可又况敢以师道居乎虽然孟子甞严于师道责陈相絶曹交葢未甞不叹息于七十子之服孔子也甞思得天下之英才而敎育之又患人之好爲师其不欲轻师于人亦明矣今季雨年才弱冠不远道路之险抱枣脯负书笈往从乎其师吾知先生必思得英才而敎育之也又不欲轻师于人人也其必以吾说先贽于先生则先生宜有以答也遂书而赠之孔与孟不过百余年师弟间契谊判若淄渑余读斯文未甞不叹世道之趋下也送沈伯修出宰狼川序狼川古貊国地僻而民贫友人沈君伯修爲令于此意气充充然涓期束装挈家而行甚类得志者沈君才弱冠容姿端丽文学辞章隽杰精敏议论风发笔翰如飞声誉遂振一世其所交游皆屈辈行国朝以来历数夙达方期之汉阴文谷之间上甞召进士试殿庭亲临赐纸时天雨士皆争先受赐避雨入庑下君拱手独雨立庭中上望见异之顾问彼独立者谁左右以君名对上叹曰安得不奔竞独如此人者所以勉其中第将大用者甚盛君亦甞擢置巧黜者数矣上每闻其名未甞不叹惜久之君亦废程工益读书文章日高然顾浮沈郞署间今其视古人典文拜相之年而乃得山僻一小邑斯岂非命也哉送君者方交口诵君之屈而君则将蚤夜治簿书孜孜访民瘼廨宇当何补葺邑弊当何沿革若平生雅志于此者其称君之竆而戚戚以相悲者擧将怃然而自小之不暇也君其眞得于中而有以忘其外者欤士于得失荣辱之际数数以道命其眞不知命者欤君甞卖田买书身致万卷日讲读楼中其于术也备矣今其爲小邑也何有送徐元德出宰殷山序古者士大夫重内而轻外近密之臣非情迹不安于朝及特旨谴补者莫肯以吏职自縻耻言才谞矜饰名节葢其标望高峻自处絶异故名益重则官益淸官益淸则其所取也益廉间有家贫亲老则例得乞郡而其雄府大邑虽据府库之实擅鱼盐之利旣不敢丝发自腻堕损名节则固无所事乎繁华膏腴之地必择山水胜区有登临之乐闲僻之趣然后乃肯暂出休息露鸡石蜂足以取养舞妓歌儿可以自娱日出游䜩漫不省事而动以威重不屑去就故观察使洞洞畏忌文报牒请无不曲施盻盻然常若绣衣监临谨饬自修而武倅荫宰视效仰成民怀其简吏惮其廉课功考绩常最诸郡非独威望特絶声张势使而然也其廉操简政文理自优不烦施措着效实然近世名宦旣坏则士大夫日益惰肆无所爱惜廉防名论日随以颓其所自处无异流品则莫不以田宅产业爲事旣留心家计则腴邑一出万目睢盱请託旁午非势劲力捷乃不一得其得之也固难故早夜干没于簿书期会之间昔之所以矜饰威重者痛自抑损类爲练熟非但方伯连帅辄以军务吏事动相督过虽鎭司防营皆得以上官弹压则听号承令之不暇顾何能登临游䜩之足娱哉呜唿内轻外重而士大夫始言才谞则近密之臣固无休息之所矣友人徐君元德以弘文舘校理出宰殷山于其行也固索余言余固勉之以自重无屈于上官夫外内重轻之辨亦有待乎物者也君子处之何轻重之辨而今昔之异哉故曰君子不以昭昭信节冥冥隳行所谓自重非爲其地望威重所谓不屈非爲其傲慢不恭廉简淸愼则民安而吏畏不屑去就则上官不责以难强之事于是乎世之重外者非因货利膏泽而重也将自徐君而爲淸官望职则殷山固将率先他邑而屹然爲四方之望也夫如是则吾于外邑之重亦复何憾焉说得外内轻重娓娓有据可爲士大夫官箴大隐菴唱酬诗序戊寅十二月十四日与国之谊之元礼夜登白岳之东麓列坐大隐岩下涧冰熘漏蹲蹲累积冰底幽泉琮琤萧瑟月严雪玄境静神夷相视笑谐乐而和诗已而叹曰此昔南衮士华之遗址而朴誾仲说一国之名士也仲说之飮酒必于大隐之巖而其赋诗也未甞不与士华相属也当是时也文章交游之盛可谓极一代之选流而数百年之间前人之胜迹皆已湮灭而不可知则而况于衮者乎今其颓垣废址之间慨然而爲之踌躇者悲盛衰之有时而知善恶之不可磨也今元礼寓居于此歌嬉倾倒殆将轩轾仲说而涧流松风尙有余韵呜唿当二子之游于此也其意气之盛顾何如哉剧飮大醉两相吐露握手歔欷气可以崩山岳辩可以决河汉尙论千古顾何甞不严于君子小人之辨哉然而仲说谏死于燕山之朝而其爲诗也不爲不多然尙恨其少至今读其诗凛凛乎想有以立也衮启祸北门斩艾正类而衮之将死悉焚其藁曰使藁传者孰肯观之哉由是观之文章奇游信一余事尔何与于其人之贤不肖而在君子则来者慕其迹后世尙恨其传之不多也而在小人则犹且自削之不暇也而况于他人乎诗凡几篇仲美序自笑集序嗟乎礼失而求诸野其信矣乎今天下薙发左袵则不识汉官之威仪者已百有余年矣独于演戱之场像其乌帽团领玉带象笏以爲戱笑嗟乎中原之遗老尽矣其有不掩面而不忍视之者欤亦有乐观诸此而想像其遗制也欤岁价之入燕也与吴人语吴人曰吾鄕有剃头店榜之曰盛世乐事因相视大噱已而潸然欲涕云吾闻而悲之曰习久则成性俗之习矣其可变乎哉东方妇人之服颇与此事相类旧制有带而皆濶袖长裙及胜国末多尙元公主宫中髻服皆蒙古胡制于时士大夫争慕宫样遂以成风至今三四百载不变其制衫才覆肩袖窄如缠妖佻猖披足爲寒心而列邑妓服反存雅制束钗爲髻圆衫有纯今观其广袖容与长绅委蛇褎然可喜今虽有知礼之家欲变其妖佻之习以复其旧制而俗习久矣广袖长绅爲其似妓服也则其有不决裂而骂其夫子者耶李君弘载自其弱冠学于不佞及旣长肄汉译乃其家世舌官余不复勉其文学李君旣肄其业冠带仕本院余亦意谓李君前所读书颇聪明能知文章之道今几尽忘之干没可叹一日李君称其所自爲者而题之曰自笑集以示余论辨若序记书说百余篇皆宏博辩肆勒成一家余初讶之曰弃其本业而从事乎无用何哉李君谢曰是乃本业而果有用则葢其事大交邻之际莫善乎辞令莫嫺乎掌故故本院之士其日夜所肄者皆古文辞而命题试才皆取乎此余于是改容而叹曰士大夫生而幼能读书长而学功令习爲騈俪藻绘之文旣得之也则爲弁髦筌蹄其未得之也则白头碌碌岂复知有所谓古文辞哉鞮象之业士大夫之所鄙夷也吾恐千载之间反以着书立言之实视爲胥役之末技则其不爲戱塲之乌帽邑妓之长裙者几希矣吾故爲是之惧焉特书此集而序之曰嗟乎礼失而求诸野欲观中原之遗制当于戱子而求之矣欲求女服之古雅当于邑妓而观之矣欲知文章之盛则吾实惭于鞮象之贱士赠悠久序李悠久随父任将之关西之永桑县其所与游者咸送之家皆世之知名士也以游而以处读书而谈义今悠久舍其友生去其学业出京邑六百里离群而索居耶关西山水佳丽都邑富豪谣俗侈淫出则有楼观之游处则有妓乐之娱分队陆博结曺投壶淸歌劒舞动在左右足以忘京邑之思而慰索居之忧也然而视其色似郁郁意忽忽类不得志者吾以是知悠久不久居于此也非离群而索居者也处者非久别而行者必归来之速也以故吾不须多言也或曰悠久虽爲学将旷其定省何余曰古人有数千里游学者况其父母未老而亦非久留其子者咸曰然记夏夜䜩记二十二日与曲翁步至湛轩风舞夜至湛轩爲瑟风舞琴而和之曲翁不冠而歌夜深流云四缀暑气乍退絃声益淸左右静默如丹家之内观脏神定僧之顿悟前生夫自反而直三军必往曲翁当其歌时解衣磅礴旁若无人者梅宕甞见檐间老蛛布纲喜而谓余曰妙哉有时迟疑若有思也有时挥霍若有得也如莳麦之踵如按琴之指今湛轩与风舞相和也吾得老蛛之解矣去年夏余甞至湛轩湛轩方与师延论琴时天欲雨东方天际云色如墨一雷则可以龙矣旣而长雷去天湛轩谓延曰此属何声遂援琴而谐之余遂作天雷操貂裘记宣文王归自沈质慨然有复讐之志葢未甞一日而忘在沈也是时明亡十余年矣淸旣得志于天下臣妾万邦而天下之士大夫皆已薙发左袵立其朝而事其君者亦旣有之则天下不复有明室矣然而独王之志未甞不存明室也王旣承大统首聘尤菴宋先生待之以宾师之礼谋所以复大明之讐雪先生之耻盖将学焉而后臣之也先生朝夕告王以诚意正心之学王旣乐闻其言而巖穴之士皆出而列于王朝矣一日先生直禁中世子跪授王手书先生趋侍于朝王屛左右出貂裘以赐曰燕蓟早寒可以御风雪于是先生遂许王以驱驰盖将生聚十年然后奋大义于天下虽君臣同死行间不怨也旣而王薨巖穴之士稍稍自引而去先生旣退居葩谷而每独入深山拊膺唿天未甞不泣貂裘也贼臣多阴害之者爲飞语以风淸淸人盛兵临界上先生内旣数绌于贼臣而外爲淸人所持然与学者必讲春秋之义以明先王之志其失志于先王者多怨先生数置之死先生流离海上痛大义之未伸也宗国之将危也每追念先王未甞不抱裘而泣也罪人皆伏其辜先生旣还而先王之遗老已无在者则不复言复雪之事而漠然四十年之间皮币之使岁走燕蓟之郊矣及议礼起贼臣复执国命以爲先生不满于先王贬宗而降服卒置之死国中遂讳言貂裘事矣门人以先生遗命立祠葩谷祀明显皇帝及烈皇帝明陵时筑坛苑中并祀二帝存葩谷之祠以识先生之义也今上三十二年以先生从祠孔子而先生之子孙奉其遗像及貂裘进于上上作赞而赐之三月十九日烈皇帝殉社之日也崇祯纪元后爲三甲申上率群臣亲祀大报坛于是里中之父兄至宋氏城西之寓舍拜先生之像出貂裘陈之于中堂相与叹息流涕咸属某曰曲阜之后世宝其遗履鼎湖之群臣泣其坠弓则况是裘也先王之赐而先生之所受欤况乎其是年而是日欤某不敢辞乃拜手稽首系之以诗曰维我先王亦维有君大明天子我君之君先王有臣时烈英甫忠于天子如忠其主先王有仇维彼建州岂独我私大邦之雠王欲报之大老与谋王曰懋哉赐汝貂裘秋毫啣霜紫塞腾光大功未集王遽陟方大老其寒抱裘而泣其泪满地化而爲碧匪裘不温未服是矣先王之命命弊是矣今夕何辰甲其三申明之遗民先王圣人王考手书翰林荐记呜唿此吾王考主荐翰林时手书二人名也其二人爲谁领议政申公晩吏曹判书尹公汲也本朝立国旣久士大夫专尙门阀其门阀淸宦惟翰林与吏曹佐郞爲尤重吏郞自三品以下皆得主其通塞亦自荐其代然其名位犹不离郞署而翰林故事回荐到门舘隷以故事白在座回避则虽大官自非宿趼例避席谢去膺选者其地望才学无一毫疵摘然后乃爲完荐其完荐之日焚香誓祝曰荐非其人殃及子孙所以重史事也故官虽卑而无所统属视吏郞名尤华显古有戒仆益马豆晒糓自挥雀而遂被琐屑之谤终身枳淸选者夫益马挥雀何与于贤不肖而不几伤于太薄乎然而士大夫处家犹耻其自亲庶事则其居官任职所以望其养廉节重名论者顾何如哉由是观之责其细节非几于太薄乃其所以厚养士大夫也故其地望才学足膺是选则虽十年不调犹自伫望不以超迁爲荣由是而当途者恶其名论在下遂一切破坏其故事而翰荐爲召试吏郞归庶僚由是而沛然日趋于贵富利达之涂一资半级犹恐或后三百年所以厚养士大夫者几乎尽矣呜唿起居时政日历之重焉而焚香誓祝之辞不可以复见则谁复知此书之爲翰林故事也哉二公者犹以士大夫进退荣辱爲己任而笔札俱絶当时爲缙绅楷范云酬素玩亭夏夜访友记六月某日洛瑞夜访不佞归而有记云余访燕岩丈人丈人不食三朝脱巾跣足加股房栊而卧与廊曲贱隷相问答所谓燕巖者卽不佞金川崃居而人因以号之也不佞眷属时在广陵不佞素肥苦暑且患草树蒸郁夏夜蚊蝇水田蛙鸣昼夜不息以故每当夏月常避暑京舍京舍虽甚湫隘而无蚊蛙草树之苦独有一婢守舍忽病眼狂唿弃主去无供饭者遂寄食廊曲自然款狎彼亦不惮使役如奴婢静居无一念在意时得鄕书但阅其平安字益习疎懒废絶庆吊或数日不洗面或一旬不裹巾客至或默然淸坐或贩薪卖瓜者过唿与语孝悌忠信礼义廉耻款款语屡数百言人或让其迂濶无当支离可厌而亦不知止也又有讥其在家爲客有妻如僧者益晏然方以无一事爲自得有雏鹊折一脚蹒跚可笑投饭粒益驯日来相亲遂与之戱曰全无孟甞君独有平原客东方俗谓钱爲文故称孟甞君睡余看书看书又睡无人醒觉或熟睡尽日时或着书见意新学铁絃小琴倦至爲弄数操或故人有饷酒者辄欣然命酌旣醉乃自赞曰吾爲我似杨氏兼爱似墨氏屡空似颜氏尸居似老氏旷达似庄氏参禅似释氏不恭似柳下惠飮酒似刘伶寄食似韩信善睡似陈搏皷琴似子桑户着书似扬雄自比似孔明吾殆其圣矣乎但长逊曹交廉让于陵惭愧惭愧因独自大笑时余果不食三朝廊隷爲人葢屋得雇直始夜炊小儿妬饭啼不肯食廊隷怒覆盂与狗恶言詈死时不佞才饭旣困卧爲擧张乖崖守蜀时斩小儿事以譬晓之且曰不素敎反骂爲长益贼恩而仰视天河垂屋飞星西流委白痕空语未卒而洛瑞至问丈人独卧谁语也所谓与廊曲问答者此也洛瑞又记雪天烧餠时事时不佞旧居与洛瑞对门自其童子时见不佞宾客日盛有意当世而今年未四十已白头颇爲道其感慨然不佞已病困气魄衰落泊然无意不复向时也玆爲之记以酬洛瑞记曰季夏之弦步自东邻访燕岩丈人时微云在天林月苍翳钟声初起其始也殷殷其终也泛泛若水沤之方散意以爲丈人在家否入其巷先觇其牖灯照焉入其门丈人不食已三朝矣方跣足解巾加股房栊与廊曲贱隷相问答见余至遂整衣坐剧谈古今治乱及当世文章名论之派别同异余闻而甚奇之也时夜已下三更仰见窓外天光倐开倐翕轻河亘白益悠扬不自定余惊曰彼曷爲而然丈人笑曰子试观其侧葢烛火将灭焰动摇益大乃知向之所见者与此相映彻而然也须臾烛尽遂两坐黑室中谐笑犹自若余曰昔丈人与余同里甞雪夜访丈人丈人爲余亲煖酒余亦手执餠爇之土炉中火气烘腾余手甚热数堕餠于灰相视甚欢今几年之间丈人头已白余亦髭须苍然矣因相与悲叹者久之是夜后十三日而记成不移堂记士涵自号竹园翁而扁其所居之堂曰不移请余序之余甞登其轩而涉其园则不见一挺之竹余顾而笑曰是所谓无何鄕乌有先生之家耶名者实之宾吾将爲宾乎士涵怃然爲间曰聊自寓意耳余笑曰无伤也吾将爲子实之也曩李学士功甫闲居爲梅花诗得沈董玄墨梅以弁轴因笑谓余曰甚矣沈之爲畵也能肖物而已矣余惑之曰爲畵而肖良工也学士何笑爲曰有之矣吾初与李元灵游尝遗绡一本请畵孔明庙柏元灵良久以古篆书雪赋以还吾得篆且喜益促其畵元灵笑曰子未喩耶昔已往矣余惊曰昔者来乃篆书雪赋耳子岂忘之耶元灵笑曰柏在其中矣夫风霜刻厉而其有能不变者耶子欲见柏则求之于雪矣余乃笑应曰求畵而爲篆见雪而思不变则于柏远矣子之爲道也不已离乎旣而余言事得罪围篱黑山岛中甞一日一夜疾驰七百里道路传言金吾郞且至有后命僮仆惊怖啼泣时天寒雨雪其落木崩崖嵯砑亏蔽一望无垠而岩前老树倒垂枝若枯竹余方立马披簑遥指称奇曰此岂元灵古篆树耶旣在篱中瘴雾昏昏蝮蛇蜈蚣纠结枕茵爲害不测一夜大风振海如作霹雳从人皆夺魄呕眩余作歌曰南海珊瑚折奈何秪恐今宵玉楼寒元灵书报近得珊瑚曲婉而不伤无怨悔之意庶几其能处患也曩时足下甞求畵柏而足下亦可谓善爲画耳足下去后柏数十本留在京师皆曹吏辈秃笔传写然其劲榦直气凛然不可犯而枝叶扶踈何其盛也余不觉失笑曰元灵可谓没骨图由是观之善画不在肖其物而已余亦笑旣而学士殁余爲编其诗文得其在谪中所与兄书以爲近接某人书欲爲吾求解于当涂者何待我薄也虽腐死海中吾不爲也吾持书伤叹曰李学士眞雪中柏耳士竆然后见素志患害愍厄而不改其操高孤特立而不屈其志者岂非可见于岁寒者耶今吾士涵性爱竹呜唿士涵其眞知竹者耶岁寒然后吾且登君之轩而涉君之园看竹于雪中可乎素玩亭记完山李洛瑞扁其贮书之室曰素玩而请记于余余诘之曰夫鱼游水中目不见水者何也所见者皆水则犹无水也今洛瑞之书盈栋而充架前后左右无非书也犹鱼之游水虽效专于董生助记于张君借诵于东方将无以自得矣其可乎洛瑞惊曰然则将奈何余曰子未见夫索物者乎瞻前则失后顾左则遗右何则坐在室中身与物相掩眼与空相逼故尔莫若身处室外穴牖而窥之一目之专尽擧室中之物矣洛瑞谢曰是夫子挈我以约也余又曰子旣已知约之道矣又吾敎子以不以目视之以心照之可乎夫日者太阳也衣被四海化育万物湿照之而成燥闇受之而生明然而不能爇木而镕金者何也光遍而精散故尔若夫收万里之遍照聚片隙之容光承玻璃之圆珠规精光以如豆初亭毒而晶晶倐腾焰而熊熊者何也光专而不散精聚而爲一故尔洛瑞谢曰是夫子警我以悟也余又曰夫散在天地之间者皆此书之精则固非逼碍之观而所可求之于一室之中也故包牺氏之观文也曰仰而观乎天俯而察乎地孔子大其观文而系之曰㞐则玩其辞夫玩者岂目视而审之哉口以味之则得其旨矣耳而听之则得其音矣心以会之则得其精矣今子穴牖而专之于目承珠而悟之于心矣虽然室牖非虚则不能受明晶珠非虚则不能聚精夫明志之道固在于虚而受物澹而无私此其所以素玩也欤洛瑞曰吾将付诸壁子其书之遂爲之书琴鹤洞别墅小集记不佞燕岩崃居距中京才三十里以故常客游中京今年冬奎章阁直提学兪士京方留守中京间甞旅邸相遇欢然道旧如布衣葢世俗所谓升沉荣枯不相有也一日士京简其趋导携其子来视琴鹤洞时不佞寓梁氏别墅促煖酒各出所爲文两相考评相视而笑曰何如夜宿摩诃衍时独无白华菴比邱缁俊参禅小集似灌泉而吾辈几时俱白头灌泉不佞汉阳白门旧宅而归自枫岳小集于此不佞时年二十九少士京七岁两鬓已有五六茎白自喜得诗料今已十三年所谓诗料不禁撩乱而士京带文权拥兵柄鎭大府城今其髭须尽白乃尔也士京自循其鬓后金圈曰自视缺然矣况鬓后不自视乎曩日不佞自燕岩适入城路値留守讲武还府时方昏黑下马杂士女伏道左炬烛煇煇旗旆勿勿不佞爲言曩日道左观军容士京大笑曰何不字唿曰恐骇都人士遂相与大笑士京曰军容何如曰䲶鸯作队三行十步小巽于训局大逾于平壤且拦后兵不淅巾衣前后短二寸方轩然益健士京问我何如曰我见将军画像不见将军士京问何谓也曰左温元帅右马元帅前赵玄坛轺后独马上持帜黑质绘星似勾陈吾甞见招工写眞者必默然整色类非常度将军曩时必忍咳耐啑痒不敢搔尔士京大笑曰果有一我观我道旁不佞大笑曰昔曹公自起握刀立牀前此观我法也然将军身不跨马似杜元凯而未闻註左氏缓带儒雅似羊叔子而未知他日谁堕望碑之泪也因大笑起去门外月色正圆余送之门曰来夜月益明吾且赏月南楼将军复能步来乎曰诺灌泉旧有小集记士京先有中京小集记以示乃作此以酬晩休堂记余昔与故大夫金公述夫氏雪天对罏烧肉作煖会俗号铁笠围室中燻烘荤臊袭人公先起相携退就北轩下摇扇曰犹有淸凉地可谓去神仙不远俄见群隷供役立庑下寒甚顿足而子弟群闹溅羹烂手喧戱不止公大笑曰热处早退立见其效而雪中顿足者未沾一沥是可念也余亦以少年溅羹讽公因极论古今人进退荣辱公愀然曰知足于富贵之余思休于迟暮之境则亦已晩矣何乐之有葢公未必能勇决于早退而其爲此言亦有所感于中也及余西游松京与梁氏子廷孟相厚善甞游其大人鹤洞别墅花树整列庭宇汛治而名其堂曰晩休梁翁休休然有古长者风日与里中诸老射奕爲事琴酒自娱葢能蚤息于声名利势之涂而久享于衰晩之际也岂非眞得晩休之乐者哉甞请余文爲之记噫金公甞尹玆都有去思爲道其围罏故事以贺翁晩休之乐且书此以警夫世之群闹烂手者论名论天下者枵然大器也何以持之曰名然则何以导名曰欲何以养欲曰耻万物之易散而莫可以相属也名以留之五伦之易悖而莫可以相亲也名以系之夫然后彼大器者其能充实完好而无欹覆坏缺之患也天下之爵禄莫可以遍赏乎爲善则君子可以名劝天下之刑罚莫可以遍惩乎爲恶则小人可以名愧今夫投璧于暮夜之中莫不按釖而待之者何也知名之无因而不可以爲悦也而况天下之大器乎委裘于朝堂之上莫不摄袵而趋之者何也知名之有在而不可以相踰也而况忠孝之实而恻怛之际乎故当周之衰也拥虚器于强大诸侯之上而莫敢先加以无礼者犹惮其空名也鹿马之形相似也而一乱其名则天下有弑其君者嗟乎彼鹿马之名何与于天下之存亡而犹不可乎一日而无辨而况善恶之不同而荣辱之判乎夫天下之祸莫憯于泊然而无欲也先王知其将怠惰崩弛一于退而无进则爲之黼黻藻绘絺绣以导其目焉爲之钟鼓琴瑟笙镛以导其耳焉圭组轩驷以导其身褒异旌惠刻勒咏叹以导其志气使天下之衆莫不奋发淬砺以兴于可欲而无退托自沮之心然而一于进而无退则天下之祸又莫憯于恬然而无耻先王爲之束帛加璧以养其高尙慰谕敦勉以养其退让威武不能屈所以养其节也刑不上大夫所以养其廉也黥劓流殛而又从而示其伤惨矜恤之意使天下之衆莫不贞介自守而将有所不爲也故人之所欲莫甚于富贵而其所欲反有甚于富贵则爵禄可辞也人之所耻莫大于刑戮而其所耻反有大于刑戮则白刃可蹈也是孰使之然哉岂非所谓名耶由是观之刑赏而爲政者有穷之道也厉名而爲治者无方之道也何者人或有爲善而不待赏者则是爵禄不足以胜其爲善矣亦有爲恶而不忌刑者则是捶楚不足以胜其爲恶矣此必有不待赏而劝不待刑而愧勃然可欲而莫之能御者耳或曰义之爲名也公而大名之爲名也私而鄙如子之论也将率天下而爲伪者也曰凡所谓恶夫名者一人之好名也其蔽也騃犹将矜庄自爱汚不至随俗沉浮也今虽有好名之人猝然被之以过情之誉彼亦将退然而谦辞惄然而不自居矣夫何患乎相率而爲伪苟使天下之人是皆君子也亦奚事乎名也如其勉强而就之则仁义之行可以导之以欲矣不义之事可以愧之以名矣假使天下之大衆漠然无好名之心则先王之所以长民御世之策忠孝仁义之实擧将濩然爲空器其将安所托而自行乎伯夷论上史记武王伐纣伯夷叩马而谏武王旣改殷命伯夷耻之饿死首阳山论曰伯夷之谏武王不见于经此齐东野人之言而司马迁取之以爲之史此不足信也虽然信斯书也容有可议夫伯夷者所谓天下之大老贤人也西伯甞礼养之当是时左右欲兵之呜唿以先王礼养之臣而天下之所谓大老贤人也而左右直欲兵之于前则武王尙谓非我也兵也向微太公伯夷其免矣乎昔伊尹一夫不获其所若己推而纳之沟中杀一不辜而王天下不爲是亦武王之志也将号于天下曰商民不获所然而周之将兴也大老贤人者不获其所则武王之得天下将自不获所始又号于天下曰商弃老成言然而周之将兴也大老贤人者谏其不义则武王之得天下将自不听谏始又号于天下曰商杀不辜然而周之将兴也大老贤人者不得其死则周之有天下将自杀不辜始夫此三者武王所以伐人者而恤然而不自顾耶武王释箕子之囚封比干之墓式商容之闾独不致意于伯夷玆曷故焉呜唿其生也礼养之如文王其去也不臣之如箕子义之表章之如商容其死也封之如比干可也吾故曰汤伯夷武王同道爲其爲天下后世虑也汤放桀而天下逌然而莫之恠则汤固已虑之曰吾恐后世以吾爲口实武王乃踵而行之天下又逌然而不恠则其爲后世虑诚大矣故伯夷之非武王非非其擧也明其义而已矣武王之不封伯夷非忘之也显其义而已矣其虑后世天下同也呜唿礼养之不足以明其义于后世也表章之不足以明其义于后世也不臣之不足以明其义于后世也封之不足以厚伯夷也伯夷论下孔子称古之仁人箕子微子比干是也三人者之行各不同犹不失乎仁之名孟子称古之圣人伊尹柳下惠伯夷是也三人者之行各不同犹不离乎圣之号夫太公者古所谓大老贤人则爲其行同伯夷而道似伊尹也然而孔子不称其仁以列之三仁孟子不称其圣以列之三圣何也呜唿以余观乎殷其有五仁乎何谓五仁伯夷太公是也夫五仁者所行亦各不同皆有丁宁恻怛之志然而相须则爲仁不相须则爲不仁矣微子之爲心也曰殷其沦丧我与其不可谏而谏之孰若存殷之祀也遂行是微子须谏于比干耳比干之爲心也曰殷其沦丧我与其不可谏而不谏宁熟谏也遂谏而死是比干须传道于箕子耳箕子之爲心也曰殷其沦丧我不传道而谁传道也遂阳狂爲奴箕子若无所相须者也虽然仁人之心未甞一日而忘天下则是箕子须拯民于太公耳太公之爲心也自以殷之遗民也曰殷其沦丧小师行王子死太师囚我不拯其民将天下何哉遂伐纣太公亦若无所相须者也虽然仁人之心未甞一日而忘后世则是太公须明义于伯夷耳伯夷之爲心也自以殷之遗民也曰殷其沦丧小师行王子死太师囚我不明其义将后世何哉遂不宗周夫是五君子者岂乐爲者哉皆不得已也或曰若相须而爲仁也无太公则箕子当爲牧野之事非伯夷则太公当爲叩马之谏乎曰非然也如此而爲仁者非谓须其人也须其义而已矣非若申包伍胥之相告也然而微王子小师不必行矣无小师之行焉而王子独死王子爲不足仁矣王子旣死小师旣行而太师不阳狂太师爲不足仁矣太公不以天下爲心伯夷不以后世爲虑是伯夷太公爲不足仁矣然则其奔周爲不得已也谏而死爲不得已也传道爲不得已也伐纣爲不得已也不宗周爲不得已也吾故合伯夷太公之道于殷之三仁焉是亦孔子之志也不称太公葢难言也至于伯夷亟称其德曰求仁得仁又何怨乎虽然不敢系之于三仁者葢爲武王讳之欤或曰如五仁而爲仁不亦劳乎曰非斯之谓也其理则然也若夫一事而爲仁隘与不恭恶得掩淸和之爲圣哉行状炯菴行状我定宗恭靖大王第十五男茂林君谥昭夷公讳善生十世而有讳廷衡监察赠户曹参判生讳尙馠生讳必益江界府使生讳圣浩是炯菴之考也妣潘南朴氏兎山县监讳师濂女锦平尉谥孝靖公讳弼成孙也炯菴讳德懋字懋官炯菴其号也以英宗辛酉生生而有异质性度端严三岁时有邻娼遗一文钱卽投于地曰秽秽钱误落鞋上以巾拭其鞋甫六七岁能属文嗜书籍家人甞失所在向夕于厅壁后积草间得之盖耽观涂壁之古书不知日之暮也稍长笃志力学坐卧起居有恒处不失尺寸群居终日庄而不矜和而不狎家甚贫破屋数间䟽粝不继处之晏然人不见其忧色凡世间货利声色玩好技戱之物一切不入于心爲文章必求古人旨趣不爲蹈袭虚伪之辞一字一句皆切近情理摸写眞境每篇可读曲尽其妙与同志数人讲讨之外不肯以所着诗文示人不妄交游亦未甞识一宦达人以是年踰弱冠名不出里巷得一书必且看且抄看书殆踰数万卷抄书亦几数百卷虽行路时必以书卷贮袖中至赍笔砚而随之店次舟行亦未甞掩卷若得奇语异闻辄记之着书善于攷据辨证甞于鸟兽草木名物度数经济方略金石碑板以至国朝典章外国风土莫不细究焉少以亲命爲功令文工于诗当世之以科诗鸣者自以爲不及间甞赴擧而不乐也卒未有遇而不愠乙酉丁内忧三年不解绖带晨夕哀号隣人爲之掩耳若非上墓虽宗子之家未甞往焉戊戌随使价入燕都观山川风物多与一时名儒谈辩唱酬杭州人潘庭筠见之叹曰眼光烨然是异人也己亥拜外阁检书官是圣上御极三年也时上念文风之寝衰人才之沉沦思所以振作而拔擢之倣英陵故事建奎章阁置阁僚又移置校书舘于丹凤门外爲奎章外阁询于阁臣以布素中有文识者充外阁官肇钖曰检书懋官爲首选也上命诸检书入侍赋奎章阁八景近軆八篇而居魁翌日复命赋登瀛洲二十韵而又居魁并赏赐有次于是焉未遇于人者始受知于君上也辛丑正月爰命以外阁官移作内阁官懋官之爲奎章阁检书官盖始此三月陞司导寺主簿自是每以本官兼带检书之职是年十二月拜沙斤道察访沙斤驿有年久公债每岁取殖爲公费日挞残民民不聊生擧报上官革罢邮民至今赖焉癸卯十一月入拜广兴仓主簿甲辰二月移司饔院主簿六月拜积城县监在积城十考皆居最甞语人曰廉则威生公则惠及人或语以俸薄辄色变曰吾以一介书生昵近耿光官至县宰上供老亲下育妻孥荣已极矣只颂君恩岂敢言贫县之南有靑鹤洞古松白石幽邃可爱旧有亭尽圮更搆数间扁以又醉翁亭自制两轮小车暇日独往逍遥而返己酉六月秩满内移瓦署别提庚戌七月移司导寺主簿辛亥二月移尙衣院主簿三月移掌苑署别提五月移司饔院主簿懋官自少安于贫窭或日晩而不具食或冬寒而不燃堗及其供仕也自奉甚略居处衣服无异未仕时亦不以饥寒二字出诸口而气质素羸弱如妇孺年垂衰而自不觉其受伤者久矣冬月寒甚支一木板于壁寝其上已而疾作病中坐卧言语犹自如也及临终更整衣冠奄然而逝是癸丑正月二十五日也得年仅五十三以二月葬于广州乐生面板桥酉坐之原甞有着书十二种曰婴处稿卽少时所着诗文自言持身谨行当如婴儿处子因以名稿曰靑庄舘稿靑庄卽䴔䴖之别名在江湖间不营求唯食过前之鱼故一名信天翁其自号者有以也曰耳目口心书卽耳所闻目所覩口所言心所思曰士小节援昔贤遗训以备箴警纪今人近事以资观感曰淸脾录载古今人诗话曰纪年儿览起自上古至于明淸及春秋小国而详于华夷之别曰蜻蜓国志记日本世系地图风俗言语物产曰盎叶记卽古今攷据辨证之语曰寒竹堂涉笔峤南邮丞时记闻见曰礼记臆释礼记难字疑义曰宋史补传卽奉敎编校御定宋史筌也补撰遗民列传及高丽辽金蒙古传曰磊磊落落书繙阅群书编辑明末遗民未及删定也每有文献编摩之役懋官辄与焉如国朝宝鑑羹墻录文苑黼黻大典通编之类也又尝承命编进韵书名曰奎章全韵字画皆用六书註释参以诸家韵书叶韵通韵无不详备竣其事而没焉甲寅冬命锓梓仍命其弟功懋及子光葵同爲校正董其事旣祥而禫上敎曰今日因韵书印役事思之故检书官李某之才识尙今不忘其子闻已阕服特差检书官又赐钱五百缗以爲遗稿剞劂之资仍命阁臣及抄启文臣之时带将任外任藩任雄府者俾各随力助之至亲训将敬懋亦一体助给爲敎是日命光葵入侍恩敎郑重宗族亲朋相顾而贺曰懋官平日守身勤业劳于编摩之役及其身后至尊思其才念其贫迺有录孤镌稿之命恩荣所曁非独深感九泉亦将兴起一世曷不盛哉娶隋城白氏同知师宏女赠户曹判书行平安兵使谥忠庄时耈曾孙生一男二女男卽光葵女适全州柳烍光山金思黄光葵子女幼呜唿懋官行义敦笃足以模范一世才识透悟足以精究万物其爲学笃于内修屛絶外诱本軆澄澈其用纤悉颜氏之四勿曾氏之三省皆勉焉用力者也其爲文博采百氏自成一家匠心独诣不师陈腐奇峭而不离于眞切朴实而不堕于庸凡使千百载下一读而宛然如目击也若其该洽今古辨析名物虽谓之旷前絶后可也自在韦布亦尝惓惓于生民之困悴才俊之沉没慨然有志于经济其议论记述尤致意于典章制度以救民济物爲要然则其忧国忧民之意未甞须臾忘也固宜擧而试之将无所不可而唯其厌流俗之淊淊乐本地之恢恢守志信命澹然无欲蓬荜萧条贫贱是甘足不到缺名不闻贵要不知而有不愠之实独立而有无惧之想几乎坎坷终老湮灭不称唯我圣后阐右文之化广蒐才之路懋官穷阎一布衣日登文陛上已知其所蕴趋走于深严之地供奉于编摩之役世所未知而上独知之人未之奇而上独奇之其迹则一踈贱而其任则掌奎璧其官则一流品而其事则备顾问前后奖谕之勤钖赉之渥殆贵臣之所罕得懋官之遇亦盛矣若夫仕路崚嶒官止一县天不假年未能展布于当世赍志而没则是命也非时之不遇也然及其没也上有恩言旣以爲才识不可忘又以内家钱锓遗稿而寿其传以其官官其子终始哀荣至矣历数古人能得此于君上者几人矣于是乎懋官可以无慽矣内阁诸臣方奉敎编其遗集以某知懋官之本末托爲之状云跋爲学之方图跋爲学之方图上下二卷图凡几篇说若识凡几则赵君衍龟号敬菴之所蒐辑成书者也嗟夫此爲冥道之指车迷津之宝筏安容多方騈赘以爲圭驷之嗟哉辞旣不获焉则迺言曰夫道者犹途也请以途喩行旅之适乎四方者必先审问所向程里几舍所费糇粮几何所经亭津驲堠远近次第了然吾目中夫然后脚踏实地素履坦坦其知也先明故不爲邪径走造不爲别歧彷徨又无捷路榛芜之险半途废辍之患此知行所以兼致也或有行当自知之说则亦何异于泅水涝月负鼓覔子哉其卒不爲阮哭杨泣者鲜矣譬若京坊子弟徒闻力穑之爲贵不待人时之敬授穷冬耕播血指汗颜则行虽力矣于知如何此行先知后之卒无有获而赵君之所以爲惧也苟使学者按是图而爲方则如夜之悬灯如瞽之有相如兵阵之按图如医药之循方一以爲田家之时历一以爲行旅之亭堠凡百君子盍勉斯诸绘声园集跋古之言朋友者或称第二吾或称周旋人是故造字者羽借爲朋手又爲友言若鸟之两羽而人之有两手也然而说者曰尙友千古郁陶哉是言也千古之人已化爲飘尘泠风则其将谁爲吾第二谁爲吾周旋耶扬子云旣不得当世之知己则慨然欲俟千岁之子云吾邦之赵宝汝嗤之曰吾读吾玄而目视之目爲子云耳聆之耳爲子云手舞足蹈各一子云何必待千岁之远哉吾复郁陶焉直欲发狂于斯言曰目有时而不睹耳有时而不闻则所谓舞蹈之子云其将孰令聆之孰令视之嗟乎耳目手足之生幷一身莫近于吾而犹将不可恃者如此则孰能郁郁然上溯千古之前昧昧乎迟待千岁之后哉由是观之友之必求于现在之当世也明矣嗟乎吾读绘声园集不觉心骨沸热涕泗横流曰吾与𡊋圭氏生旣幷斯世矣所谓年相若也道相似也独不可以相友乎固将友矣独不可以相见乎地之相距也万里则爲其地之远欤曰非然也嗟乎嗟乎旣不可得以相见乎则顾可谓之友乎哉吾不知𡊋圭氏之身长几尺须眉何如不可知则吾其于幷世之人何哉然则吾将奈何吾将以尙友之法友之乎𡊋圭之诗盛矣哉其大篇发韶頀短章鸣𤧚珩其窈窕温雅也如见洛水之惊鸿泓渟萧瑟也如闻洞庭之落木吾又不知其作之者子云欤读之者子云欤嗟乎言语虽殊书轨攸同惟其欢笑悲啼不译而通何则情不外假声出由衷吾将与𡊋圭氏一以笑后世之子云一以吊千古之尙友说笔洗说有鬻古器而三年不售者质顽然石也以爲飮器也则外窳而内卷垢腻之掩其光也遍国中未有顾之者更历贵富家价愈益下至数百一日有持而示徐君汝五者汝五曰此笔洗也石产于福州寿山五花石坑次玉而如珉者也不问値高下立与八千刮其垢而昔之顽然者乃石之晕而艾叶绿也形之窳且卷者如秋荷之枯而卷其叶也遂爲国中之名器汝五曰天下之物其有不器者乎顾所以用得其当耳夫毫之含墨胶固则易秃常涤其墨而柔之此其器之爲笔洗也夫书畵古董有收藏鑑赏二家无鑑赏而徒收藏者富而只信其耳者也善乎鑑赏而不能收藏者贫而不负其眼者也东方虽或有收藏家而载籍则建阳之坊刻书畵则金阊之赝本尔栗皮之罏以爲霉而欲磨藏经之纸以爲涴而欲洗逢滥恶则高其値遗珍秘而不能藏其亦可哀也已新罗之士朝唐而入国学高丽之人游元而登制科能拓眼而开胸其于鑑赏之学葢亦彬彬于当世矣国朝以来三四百年俗益鄙野虽岁通于燕而乃腐败之药料麁疏之丝绢耳虞夏殷周之古器钟王顾吴之眞蹟何甞一渡乎鸭水哉近世鑑赏家号称尙古堂金氏然无才思则未尽美矣葢金氏有开创之功而汝五有透妙之识触目森罗卞别眞赝兼乎才思而善鑑赏者也汝五性聪慧能文章工小楷兼善小米泼墨之法旁通律吕春秋暇日汛扫庭宇焚香品茗甞叹家贫而不能收藏又恐流俗从而噪之则顾郁郁谓余曰诮我以玩物丧志者岂眞知我哉夫鑑赏者诗之敎也见曲阜之履而岂有不感发者乎见渐台之斗而岂有不惩创者乎余乃慰之曰鑑赏者九品中正之学也昔许劭品藻淑慝判若泾渭而未闻当世能知许劭者也今汝五工于鑑赏而能识拔此器于衆弃之中呜唿知汝五者其谁欤借笔洗而自悼无人知自家文者疏拟请疏通疏云云天之降才非尔殊也故顚蘖騈枝均霑雨露朽株粪土蒸出菌芝圣人致治士无贵贱诗云文王寿考遐不作人是以王国克宁骏声不已呜唿国朝废锢庶孽三百余年矣爲大敝政无过于此稽之往古而无其法攷诸礼律而无所据则此不过国初宵小之臣乘机售憾遽成大防而后来当途之人託论名高袭谬成俗年代浸远因循不革矣由是而公朝专尙门阀缺遗才之叹私家缺严缺爲斁伦之端以之立后于支族则率犯欺君之科归重于外党则反轻宗本之义噫嘻等威缺殊而无益于国軆区限太刻而少恩于家庭夫自家之庶孽则诚足卑矣非可绌于擧世一门之名分则固当严矣非可论于通朝耳然而胶守名分之论则枳塞转深诿以祖宗之制则更张猝难玩愒至今因循而不革者何也于古则无稽于礼则无攷而爲有国大痼深弊则先正名臣深识治道者莫不以此爲先恢张公理必欲疏通筵陈箚论前后相望列圣建中治軆荡荡设官须贤分职惟能一軆均缺岂复差于缺哉故未甞不临朝博询䀌然矜惜思所以通变疏涤之道只缘士族权重议论在下淸途华贯固所已有则犹恐歧路多旁权衡有分同是世胄铢秤缕度一经政注羞怒横集弹轧蜂起况乃庶孽名胶迹泥久屈于世不肯等列固其势也虽然此实专门济私之缺大非有国共公之通道也臣请极言其失也夫庶孽之与正嫡诚有差等而顾其家世亦一士族固何负于国家而禁锢之废絶之缺不得齿衿绅之列哉孟子曰无君子莫治野人无野人莫养君子夫君子野人以位言也缺而明明扬侧陋帝尧之官人也立贤无方成汤之求治也繇是观之三代之时已有君子小人之别而擧人之际固无间乎贵贱不问其汇类而况国朝所谓庶孽世有簪缨门阀燀赫则宁可以母族之卑微混蔑其本宗之华显也哉晋唐以来渐尙阀阅然而江左衣冠不摈陶侃王谢贵族亦齿周顗苏𨘀乃苏瓌之缺产而位至平章李愬乃李晟之孽子而官至太尉韩琦范仲淹爲宋贤相胡寅陈瓘邹浩爲世名儒当世不以庶孽锢禁者何也诚以论人门阀者只重其父世不问其母族其不重母族者何也重本宗也夫然则母族虽显父世甚微则其不可以华阀着称亦且明矣胜国之时郑文培爲礼部尙书李世璜爲合门祇侯权仲和以大司宪亦入我朝爲都评议使若以我朝之法律之则陶周之贤将不厕衣冠苏李之才将不得将相韩琦范仲淹胡寅陈邹之徒擧将抑塞禁废文而芸舘荫而典狱位不离流品禄不过升斗而功业志节将不得赫然当世流光于百代耶此臣所谓稽之往古而无其法者也经曰庶子不得爲长子三年郑玄註曰庶子者爲父后者之弟也言庶者远别之也夫庶子虽与缺而其截然别而远之者如此其严至于妾子之贱爲尤卑于庶子而更无所区别于庶子何也礼所以序也故宗无二本杀无再降也记曰父母有若庶子庶孙甚爱之没身敬之不衰陈澔註曰贱者之所生也夫父母之所爱虽妾之子犹尙引而重之不敢疏略而外之者亦所以重本而尊宗也会典曰凡袭职替职无适子孙则庶长子袭替庶长子妾子之谓也夫礼所以别嫌疑也故正名而定分则虽同母之适弟尙且别而远之也夫礼所以厚也故重其本支则虽妾之贱子尙且引而内之也律之所以袭替父职不以适庶爲拘者良以此也周官周公之定官制也汉之百官表所以分庶品也禁锢庶孽之文不少槪见焉此臣所谓攷诸礼律而无所据者也臣甞闻之古传锢废庶孽葢亦有由缺相郑道传庶孽子也右代言徐选爲道传宠奴所辱思所以报仇者及道传败选乃傅会名分之论逞快一辱于旣死之后非爲其言之必立其法之必行也方是时道传以罪新诛所以其言易售而其法易成也赞成姜希孟安玮等草创大典文理未遑庶孽停科锢仕之论条列撰入及戊午之祸士流积怨于子光无所发愤禁锢庶孽之论益严且深其所洩怒诚亦悲矣虽然自古乱贼岂专出于子光者流哉不幸一出于庶孽之中而因一子光尽塞庶孽则若不幸而接迹于士族亦将何法而处之耶呜唿儒宗文师磊落相望一转而局于名分之论再转而屈于门地之尙宋翼弼李仲虎金谨恭之道学朴枝华李大纯曺伸之行谊鱼无迹鱼叔权杨士彦李达辛喜季梁大朴朴淲之文章柳祖认崔命龙柳时蕃之才谞上可以黼黻大猷下可以标准一世而卒老死于蓬荜之下时有间沾微禄者碌碌栖息于冗仕末品之中虽其守分行素佚厄而不愍圣王之所以设官分职待贤守能之意果安在也至若李山谦洪季男奋义纠旅摧破倭贼权井吉沫血誓衆入援南汉其忠胆义肝犹能自振于衆弃之中如彼其卓卓也然而时平世恬则朝廷之上漠然相忘曾不识其何状此古人所谓所用非所养也臣甞慨然于此也以近事观之洪霖一孱孽白头阃幕凄凉口腹之计而猝然殉难凛然有烈士之风朝廷不惜褒赠之典虽加以非常之职与其生爲百夫之长屹然临城则其固圉捍患岂特幕府之一死也哉噫禁锢之不足而弃絶之使其固有之伦常不得自列于平人则恩莫重于父子而不敢称父义莫大于君臣而不得近君老者坐末而庠塾无长幼之序耻与爲类而鄕党无朋友之道孔子曰必也正名乎子而父父父而子子兄兄而弟弟此所以正其名也故人伦之尊称莫加于父兄而今之庶孽则不然子弟之于父兄犹不敢斥然正而唿之自同奴仆之于其主所谓名分者适庶之谓也岂爲其称谓之间不得曰父曰兄下同于奴仆之贱然后迺谓之严名分而别适庶也哉今之庶孽郞署犹不得爲侍从安敢望乎虽有愿忠之心补衮非职虽抱经纶之才展布无地引仪胪传暂序朝班而卒同舆儓该署轮对或衬耿光而不免疎逖进不敢爲大夫之事退不忍爲齐民之业所谓国之孤臣家之孽子疹疾而心危者也礼曰入学以齿以齿者尙年也传曰燕毛所以序齿也毛者发之黑白也今之庶孽入太学则不得序齿黄发鲐背者居下胜冠者反坐上座夫太学所以明人伦也故自天子之元子衆子以至诸侯之世子尙得齿学所以示悌于天下也天子视学于辟雍有乞言飨食之礼所以广孝于天下也由是观之庶孽之不得序齿于太学非先王广孝悌之道也传曰以文会友以友辅仁孟子曰友也者友其德也故不挟长不挟贵不挟兄弟而友贵贱虽殊有德则可师也年齿不齐辅仁则可友也况乃庶孽固皆士族之子弟耳其无才美贤能则已若其谅直多闻才德贤我则顾安可以庶孽耻之哉然而庶孽之于士族相交而不得友相亲而不得齿无忠告责善之道絶琢磨切偲之义言辞之间礼数太苛揖让之际谤讟横生由是论之伦常之中不絶而仅存者惟夫妇一事耳呜乎才贤遗而莫之恤伦常斁而莫之救曰庶孽无才贤亦曰如此而后名分正是岂理也哉夫无子而立后者所以继祖而传重也昔石骀仲无适子有庶子六人卜所以爲后者祁子兆是择贤也唐律诸立嫡违法者徒一年议者曰适妻之长子爲适子妇人年五十以上不复乳育则许立庶子爲适不立长者律亦如之是防乱本也大明律凡立适子违法者杖适妻年五十以上无子者得立庶长子不立长者同罪经国大典适妾俱无子然后取同宗之支子而爲后于是焉官斜私契明证攷据然后廼得告君重造命也世之士夫熟习见闻率蹈谬规正适无男则虽多衆妾之子反爲门户之私计割情忍爱杜撰告君之文取嗣支族不择远近噫父传子继血脉相承祖祀孙将气类以感今也徒拘适庶之分或有远取乎族系旣踈之后以奉其先灵此正古人所谓所不知何人耳挟甒灌鬯夫何怳惚之有乎焄蒿凄怆夫何精气之交乎诗云明发不寐有怀二人二人者父母之谓也故曰致爱则存致悫则着君子之祭也然而舍其亲而求诸踈以祭其先人夫何僾然着存之有乎逆天理畔人情以礼则远祖以法则罔君臣甞痛恨于此也夫名分之论胜而习俗难变门庭之内区限之法殆同外人甚者至于父兄而奴虏其子弟宗族耻于爲类或有黜于族派之谱者或有别其排行之名者此但归重于外党而不知反轻乎本宗则此于伦常不其太刻而少恩乎先正臣赵光祖建白于朝曰本朝人物少于中国而又有分别适庶之法夫人臣愿忠之心岂有间于适庶而用舍偏隘臣窃痛惜请于庶孽中择才而用之贵显之后或有乱分之罪严立科律及宣庙时申濆等一千六百人上章吁寃上下敎曰葵藿向阳不择旁枝人臣愿忠岂必正适于是先正臣李珥首建通用之议始得赴擧先正臣成浑先正臣赵宪连上封事各请其通融淸要仁庙时故相臣崔鸣吉爲副提学与舘僚沈之源金南重李省身应旨联章请通用庶孽其言甚切故相臣张维亦上䟽启论上下其议于是故相臣金尙容爲吏曹判书回启曰天之生才无间适庶而禁锢之法所未有于古今也玉堂箚陈可见公议欲爲痛革宿弊应旨切言请议大臣定夺事下备局故相臣李元翼尹昉等议曰卑薄庶孽天下万古所无之法儒臣箚陈大有所见故相臣吴允谦议曰禁锢庶孽古今天下所未有之法朝廷用贤收才而已矣贵显之后名分紊乱则邦宪固严非可虑也户曹判书沈悦顺兴君金庆征工曹判书郑岦判决事沈諿同知郑斗源护军权帖立异都承旨郑蕴陈䟽立异先正臣宋时烈甞拟䟽引郑道传犹爲大提学葢防限之法出于中世请一切䟽通䟽未果上而载尤菴集中且先正臣朴世采启曰庶孽之中虽有奇才异等无以进用请大加通变愿上勿滞于流俗勿拘于常规自见必然之理断而行之故知事臣金寿弘䟽请通用事竟不行故判书臣李袤爲大司宪上䟽通用庶孽都承旨臣金徽郄之䟽未上其后故相臣崔钖鼎爲吏曹判书上䟽请通用庶孽然议久不行者何也噫专门济私之计深则胶守名分之论通塞与夺之权重则反诿祖宗之法忍情弃恩而蔑重本舍亲取䟽而故欺君袭谬成俗而不知斁伦铢称缕度而莫恤遗才名分之说臣已辨之悉矣请于更张旧制之论复得而极言之夫法久则弊事穷则通故时当遵守而遵守者廼继述也时当通变而通变者亦继述也固执更张惟其时宜则其义一也诗云天生烝民莫非尔极书曰惟精惟一允执厥中夫极者理之尽也中者义之当也洪范曰无偏无陂王道平平此之谓也况且禁锢之法稽之往古而无其法攷诸礼律而无所据初出于一人之售憾而本非开国之定制百年之后宣庙始许赴擧及仁祖又许三曹由是观之列朝更张变通之圣意断可知矣嗟乎生爲庶孽爲世大僇禁锢显要而踈逖于朝廷迁就名谓而迫隘于家庭长幼乱于庠塾朋友絶于鄕党踪迹臲卼身世踽凉如负大何则人贱之穷无所归靡所措躬或遯迹而自靖离群而尙志则谓之骄傲或胁肩而取怜屈膝而苟容则谓之鄙佞噫非天之降才尔殊也此特培养殊方趋向异路耳孟子曰苟得其养无物不长苟失其养无物不消特不培养而作成之庸何责乎无人于其间哉或承嫡传而不刊庶名虽远年代而永爲贱属实同奴婢之律支属繁衍几至半国而旣无归宿又无恒产黄馘枯项苶然罢弊贫穷到骨莫能振刷呜唿昔之伊尹一夫不得其所若己推而纳之沟中今之庶孽失所顚连者岂独一夫而已哉抑塞旣久寃郁弥亘干和召沴未必非此爲致之也恭惟我殿下軆天莅物圣功巍焕率域含生莫不得所各得乐其生而安其业振淹起废克恢荡平之政刮垢掩瑕率囿陶匀之化宿弊阙典靡不釐擧而独于通融庶孽之法未有着政噫今臣此言非臣愚一人之私言迺一国有识之公言非一国今日之公言迺列朝以来先正名臣之所眷眷者也其立异者臣旣历数而陈之葢其术识粗浅规模隘塞胶乎见闻徒循流俗其所执言者不过严名分难更张而已当今之世主张偏私好生厓异者未必无此等而皆引名臣郑蕴之一䟽以爲口实夫蕴之精忠大节可与日月争光则臣未敢知此䟽卽何所激而葢其旨义亦不过名分国制两事而已噫遐方之人不知来历而犹能文通两司武历阃帅不问其世阀无所拘碍而今此庶孽近则迺祖迺父俱是公卿大夫远则名儒贤辅爲厥祖先比诸遐方之人来历甚明而禁废之法甚于衅累等杀之分严于仆隷岂不寃哉臣非以爲目今庶孽之中有某贤可用某材可拔而但朝廷一视之恩与天同德大造之化与物无间洗濯磨砺复叙旣斁之伦彛作成培养复收久遗之才贤使立后之法无违大典宗本之义悉返古礼家庭之内正父子之名庠塾之间叙长幼之齿复得爲人于三百年积废之后则人人咸思自新饬厉名行愿忠图报争死国家之不暇矣今日王政之大者无过于此大圣人寿考作人之功云云策酒禁策先人文字多散佚如伯夷论等篇从人家古纸中得之今尙有有目无文者十数种未可期其一一蒐弃而若酒禁策三编辈行长老多有诵道其句语者可知其流传不泯矣谨空其卷以俟他日书塡或冀同好者见之不劳传写以归此区区有望于世之大雅君子宗侃谨书书答兪士京书昨日车衆俨临而适避暑出郊有失迎晤瞻怅倍至卽又书至慰荷殊深牕外车骑过者日数十辈从者足声如雷屋角欲摧初移家时小儿辄撤书吐哺顚倒出看及其稍久亦不出看非但家儿如此此洞街童视皆寻常此无他不辨贤愚而但日阅故耳由是观之凭数尺独轮之车假皁隷呵导之声其慕悦不足以顚倒街童而遽作态色项长三尺气涌如山果以爲何如哉前日安城兪应敎虽蠧鞍羸驹固无损于所性今日松都新留守虽建牙拥纛固无加乎素行西京户不下九千不无忠信豪杰则又况其智足以辨其大夫之贤愚乎好呵好呵谢黄允之书某顿首顷者金傔袖致兄手书备审佥哀孝履支相而尽室壠亩依倚松楸此弟前秋未成之计也别语耿耿何使我心悲也淫潦乍霁秋序已半佥兄气力何似君子孝思感时增新新寓凡百颇得整顿就緖否系系念念不胜怅黯之怀弟顽喘延到奄阕丧制天地空廓身世孤露恸甚恸甚平生所以爲子职者几希矣庶其自致于丧纪之间而长婴痼疾躳奉馈奠亦无几日转眄之顷筵几遽撤攀号无地痛矣痛矣元发屈首升斗滚汨无暇悠久想已南下汝中时虽相见率一岁中不过三数兄又惸然在疚而不见者且三年矣今旣结庐墓畔墨容杳然人生会散悲欢不离乘除缅思相随于大陵小陵之间若一梦境宁不慨然丧威以来形如枯蝉痴似团塑寄宿阎浮惟是大翫于梦其寐可乐其寤可悲三十年之间转徙数四而每夜得梦则魂神悠悠常在城西古宅身游杏梨桃树之下或捕黄雀儿或捕蝉逐蝶东园百花齐发又摘黄熟某两世皆无恙在堂仲父季父与我从父之兄宛然如平昔及旣悟怳然如失庶几追而返之也如复见之而不可得则悲啼擗摽悔其觉也密数其在世者又不如梦中之多且亲也梦则乐矣虽复因此偃然大寝其乐又有甚于其梦否也幼子四岁稍才辨别不唿他人爲父母常在怀中口授数十字忽问我有父在父何独无我父之母安在父亦甞乳乎不觉推隳膝下失声长唿此皆弟丧余肝膈悲苦之思不必爲他人道之今哀兄新罹荼毒情事忧苦想必爲我一泗未审读礼之余复看何书吾辈从此方便只是带经躳畊豳唐之什农家之时历一部鲁论居鄕之要诀中庸三十章摄生之良方暮年究竟不出此等弟将于季秋望间爲上游之行求田丹永之间未知其能成否也卒卒未能尽意唯冀节哀自护毋至伤孝不备䟽例允之大兄礼席八月初二日禫制人弟某拜与人日来哀侍奠气力何似顾此疾病侵寻运动无日则彼此相面猝难与期所欲仰告者非止一再而其道无由也今哀弱龄罹忧无他辅翼之友生又无强近之亲戚则每一念至宁不于悒托契旣深猥先数齿可贡一得者宜莫如我也故玆病中胡草统希谅恕以子之才旣有温恭岂弟之质兼之以聪明粹谨之资加以年富力强则岂可徒费心力于文词之末枉用工夫于无实之地哉读书竆理四字此是老生朽谭而勉人例语然大抵及今下工于实地究竟于本领则自然心有所底定气有所归宿矣仁精义熟非可造次愼思明辨自有次第则功效得失未可先论而其爲养寿命全家道则未必非此爲之大端也平日于文学好看批评小品探索者惟是妙慧之解深味者无非尖酸之语此等虽年少一时之嗜好渐到老实则自然刊落不必深言而大抵此等文体全无典刑不甚尔雅明末文胜质弊之时吴楚间小才薄德之士务爲吊诡非无一段风致只字新语而瘦贫破碎元气消削则古来吴伧楚侬之畸踪竆迹麁唾淫咳何足步武哉今哀血气未定荐遭丧威环顾一身无所毗覆单寒孤弱天地空廓哀苦竆戚心志如何此人间世一大竆民而亦人生一大变节处也故凡人其或气弱心孱震剥摧残因而澌尽灭性者有之其或丧威之余达观旷念心灵虚廓则知百年之无几悲万事之归空无所爱惜不自检摄因而丧性易心者有之其或君子以礼自将动忍增益譬如艹木之坚固于大冬盛寒之中收实于风霜刻厉之际今哀年虽弱冠志气早定才艺夙就苟能立志坚确稍自奋发于此中每事皆以古人自期则亦何患夫力量之不大也才气之不逮也哉人生每于靡逮之后追念畴昔则其所爲子职也者无几矣此尤痛骨刺心处也追致孝思不但在于侍筵几奉祭奠而已此则以哀不匮之思想益无竆而念此居庐疾病缠绵寻常礼节亦尽废却则至今惭悚心骨沸热故乃追讼而及之古人居丧所读惟是礼书而已其他汗漫不急之书废而不观者爲其一念哀疚未甞小须臾有忘也然而至于古圣经传亦何甞一刻废之哉家礼虽是朱子未定之书而先宜熟观则凡于送养之际次第节目可以取衷矣何必礼记然后谓之读礼也哉今哀旣入首于大人之学则于小学不必用工而古人有至老自称小学童子者爲学次第不可胡乱躐等做去直先立基于小学则门路经正答洪德保书千里传书如朗亭汶轩之爲获此于氷崖雪壑之中者宁不慰踊欣跃反有胜于乍接淸仪旋惹别緖也况审至寒侍余政履神相令胤无恙吾辈爲别倐已三载颜容髭发凭我准他第未知自检精力志气衰旺何似圣人千语使人消除客气客气与正气如阴阳消长譬如大冶镕锻客气才除一分则正气自立而正气无形可摸惟俯仰无怍处可以寻覔圣人治其一己何苦如大盗巨姦而勐下一克字克之爲言如百道攻城刻日必胜故牧野之誓曰戎商必克易曰高宗伐鬼方三年克之所谓汉贼不两立弟之平生常以客气爲病所以克治之工旣无九容之闲卫四勿之兵甲则耳目口鼻无非羣盗之渊薮志意言动俱是客气之城社比年以来平生病源不攻自除倂与所谓正气而消落无余譬如穷寇恃险强梁自肆及其兵散食尽坐受困弊志业反不如客气用事时不知如何涵养如何集义如何师资如何友益乃得复礼礼非别事乃吾固有之天常常爲客气所乘客气旣除则事事当理不患正气之不立而苶然疲惫澌顿摩耗情不内炎澹泊相遭非复旧日志气颓然成一老农夫今承别幅垂勉不觉愧汗被面聊此云云想必发凾一笑曰是必枵落困穷者日甚耳若能除得客气顶天立地缘何澌苶乃尔所以澌苶乃是客气云耳葢吾平居虽乏庄敬日强之工亦有然者人生学殖随气衰旺所以问兄精力志气自检如何幸赐详覆且录切着数语以爲开发振作之也答洪德保书第二弟之平生交游不爲不广挈德量地皆许以友然其所与者不无驰名涉势之嫌则目不见友所见者唯名利势也今吾自逃于蓬藋之间可谓不剃之比邱有妻之头陀山高水深安用名爲古人所谓动辄得谤名亦随之殆亦虚语才得寸名已招尺谤好名者老当自知年少果慕浮名剽饰词华借借奖誉所得名字仅如锥末而积谤如山每中夜自检齿出酸㳄名实之际自削之不暇况敢复近耶名之友已去吾目中久矣所谓利与势亦甞涉此涂盖人皆思取诸人而归诸己未甞见损诸己而益于人名兮本虚人不费价或易以相予至于实利实势岂肯推以与人奔趋者多见其前踬后踣徒自近油点衣而已此亦利害卑鄙之论而其实皭然如此亦甞受戒于吾兄避此两涂者亦已十年之久吾旣去此三友始乃明目求见所谓友者葢无一人焉欲尽其道友固难矣亦岂眞果无一人耶当事善规则虽牧猪之奴固我之良朋见义忠告则虽采薪之僮亦吾之胜友以此思之吾果不乏友朋于世矣然而牧猪之朋难与参诗书之席而采薪之僮非可寘揖让之列则俛仰今古安得不郁郁于心耶入山以来亦絶此念而每思德操趣黍佳趣悠然沮溺耦耕眞乐依依登山临水未甞不髣髴怀想也念兄于友朋一事知有血性而至于九峯诸人天涯地角间关寄书可谓千古奇事然此生此世不可复逢则无异梦境实鲜眞趣庶几一见于方域之中无相閟讳亦不难千里命驾未知吾兄亦未之有见耶抑断此念于胷中否也往日谈屑之际未甞及此今适因一段悠郁聊以奉质焉答洪德保书第三炯楚辈迁乔可谓奇矣盛世抱珍自无遗捐从此得霑微禄足以不死安可责人如枯蝉抱木窍蚓飮泉而已哉第其东还以来心目益高百无可意眉眼之间时露锋颖奇游一段已于干净录中耳染目擩实如足踏不须更事探讨非爲更无奇事聊以抑之故不语芦沟以西事诸君辈颇亦怪之不无郁陶之意想不喩此意也惠风之道见天子眞是壮观黄屋左纛千乘万骑燀爀如雷霆鬼神而亲驻马按辔手招东人令平立仰视其鼻嵴隆起直揷天庭眼尾甚长横拂鬓间胡髯若林楞骨如岳云吾答曰此始皇帝副本也惠风曰何以知之曰吾已识之于三才图会帝王像中矣三人者皆大笑对我不复自詑其奇观炯也得香祖笔燕巖山居四字以赠故已刻揭山斋而其眞本奉纳合附古杭帖中以爲传久之地如何其印首章爲暑月亦霜气名字章及尾识称德园未知其字与号也三人见啣巧凑一团其平生游居也同志趣也同故自中猜怨颇多而近者尤甚云无足恠者虽无猜疾自当戒谨而况处卑而涂荣职近而事艰尤当息交诫飮专精校阅而浮华者日噪其侧欲避无门云势似然矣已以一书报知此意而炯也自尔细心能自防愼楚也太锐自用则安能知之吾今枯落鄕庐山以外事不惟不闻亦所不问无关他事第其平生爱惜者存与吾兄颇同故临书自然及之未知其间有甞往复而诸君日记已成有所示否答洪德保书第四弟之营一邱一壑今已九年之久水宿风餐徒握两拳心劳才拙何所成就才有石田数顷茅屋三间而其悬崖束崃草树蒙茂初无迳路旣入洞门则山脚皆藏忽换面势岗平麓嫩土白沙明夷衍开旷向南结局其结局至小而徜徉游息之所能备其中前左苍壁削立如开畵障石罅谽谺自成广厂燕巢其中是爲燕巖堂前百余武有平台台皆层巖矗成而溪弯其下是爲钓台泝溪白石盘陀如施绳削或爲平湖或爲澄潭游鱼极多每西阳映带影澈石上是爲罨畵溪而山廻水复四絶村闾出大路七八里始闻鸡犬自去秋所以保聚邻户者不过三四皆鹑衣鬼面啁啾𩴵魀专事埋炭不治农业无异溪獠洞蛮虎豹之爲邻鼪鼯之与友其险阻孤絶如此而心旣乐此无与爲易已葬嫂屋后爲不可迁移之地茅茨松檐冬温夏凉粟麦可以卒岁蔬蕨甚肥一采盈筐或雪天缺谢留守送惠内宣二橘帖契托金兰方深柏悦香动蓬荜佳惠木奴知出恩宣亦被溢渥仆随处爲乐旅味多酸林泉忘机宁嫌渡淮之迹璚琚思报媿乏作颂之才窃惟燕岩一区鹿门晩计柳惠援止讵无不恭之嫌庞公耕耘窃效遗安之术昼邑之安步晩食陋车肉之难忘孤山之子鹤妻梅笑家累之尙在留相合下文称绣虎道希犹龙直提华啣长带奎章之新阁管理雄府蹔尹高丽之旧都出入人皆争观依然君实之守洛淸静谁与爲比宛是盖公之治齐蜡花题诗几枉山公之车骑羊罏煖酒亦饱奚唐之菜羹缺答族孙书匪意奴来开凾未半一字一涕千言和泪全纸皆湿此吾畴昔所备甞者也安得不疚心痛骨泪落如荳也呜唿世间贫士有千寃万屈而终古莫伸者夫受一城爲国保鄣而不幸强邻骄敌迭相侵伐云梯冲车百道来攻外絶蚍蜉蚁子之援内尽雀鼠马妾之肉毕竟肝脑与城俱碎犹不降志屈身者爲有所守之也故生爲忠臣死爲义鬼封妻荫子万世永赖名垂竹帛不絶俎豆至于贫士苦节其经历艰虞亦何甞小异于烈士之孤城哉亦惟曰吾有所守之也然而默计平生孝悌忠信礼义廉耻荡然扫地末稍成就不过效谅沟渎而已存爲拙夫殁惟穷鬼僮仆流离妻子莫保名字湮灭寂寞邱原嗟乎嗟乎天之降衷宁有尔殊而志之所笃亦岂不若乎人哉此其寃抑沈屈终古莫伸而乃世之论者辄一言磨勘曰贫者士之常殊不识此语出在何书归阅古圣遗训则孔子曰君子固穷孟子则曰士尙志天下固穷尙志之士莫尙于若人而乃圣人则有若爲若人准备此语丁宁垂戒者然岂不是至寃至屈之事乎所以苏季之锥股穷臯之益读乃其雪寃伸屈之资耳留奴奚爲而不得不待塲贸布兼爲榨絮颇费空日且雨雪连仍不卽发送耳次儿婚期姑无定处奚论预措耶庶几谅我平生迂性而犹出是语还觉一笑妹书虽慰而尽送内行独守空衙傍无替读倩写者奈何吾之平生不识一箇谚字五十年偕老竟无一字相寄至今爲遗恨耳此事想有闻知爲之传及如何玄寿有书而若干物虽欲送助苦无信便尙此莫遂如物在喉极欲付送此汉而此汉貌样若不信实故姑已之容俟他便而已治簿已久毕籴则决归矣方此挂镜书此未卒通津两札又至矣姑未发视而书中事可知不宣答咸阳郡守书便中惠书慰荷防川军丁排定日字有此先示深感深感第贵郡始役之后亦应自听弊邑民情其缓急先后俾得自由不当抑之殿后来敎每擧居昌较其远近有此排定而弊县抄户调丁悉出于西北两上洞此两面之距弊衙或爲八十里或爲九十里比去役所皆爲百数十里之远以此较之居昌返迩于弊县何者居昌所募之丁皆于邑内代立比距役所爲七十里之近故也今以役处则一也别无先后利害之殊爲敎未敢自安于鄙心惟恐或后则有之有何可利而疾趋争先耶驱十百无纪律之军丁食己食而役他役谚所谓食高阳之饭赴坡州之役若又进退号令不自本县使之姑徐则自破已期之日使之等待则自夺方农之时虽趁十一日勉从指挥又安能视若己事奔赴努力乎且以农形言之野崃悬殊山高水冷风霜颇早耕菑凡节最先于他非可与贵郡平旷之地较其早晩也来敎又以助之反以害之爲责是又岂所安于鄙心耶其在共济之义惟力是勉而况朝令之下孰敢爲妨功害事之计乎设令贵郡役丁颇优无所更事乎邻邑而许其中止则此亦将厌然爲得计逡巡而蹲仍耶亦未敢晓盛意也旣己役处浩大他邑役丁若与幷付则实难监董凡事不可无主客之别爲敎诚如盛虑则第当于初四日担曳病躯亲自领赴躬率董饬似当两无相妨策驽磨钝固所甘心望须谅察毋使已团束之役丁中道改期答巡使书敎意谨悉到任初寺奴一款纷纭入听故趁时密探则癸卯年间其头目辈托以防贡收敛钱财摠爲九百余两而都归消瀜以此败亡者多痛怨入骨及夫昨冬加括也又复乘时作奸而寺奴之暗地纳赂者本以图免于将来矣十年之后竟入加括故其他漏名隐身者擧怀危惧追提往事胥动怨言也今此提敎似认事在目下而头目之所以凭借侵虐自有其时卽岁末加括也今则加括尙远虽欲作奸其势末由也葢昨冬不无此弊则捏合往事怨讟朋兴非不知严覈报闻而不但事属旣往多关前任前任之作故者已是三等而其中族叔最爲碍逼故反覆沈量未敢轻发欲观来头以爲处置之计本事苗脉不过如此但恐此辈怨毒旣深猥滥登彻比比有之无论某事若以收敛等说混沦称怨则本邑生事姑舍之其爲贻忧上营当复如何哉积感旣久腾播亦远则事非可秘若蒙直关严査则亦安敢因循退托不自图善后之策耶此呈胎纸卽贺右相大拜书也自藩入阁初筵陈白似易爲力故果以此弊信手录入此其副本也览至可谅此固平日苦心矣不宣与人正衙西南面百里外如垂翠帐者卽雄蟠湖岭九邑之山其名曰智异也皇舆攷所称天下神山有八其三在外国或曰枫岳爲蓬莱汉挐爲瀛洲智异爲方丈秦之方士所言三神山有不死药此乃后世之人蔘也一茎三桠其实如火齐其形如童子古无人蔘之名故称不死药以诳惑贪生之愚天子今吾出钱数百两採之于山养之于后圃未几而忽病亡阳採食几尽味殊淸苦香有远韵而其实不如常食之当归竹笋菜然而服此三两而后能塞数朔如沐之虗汗未必能令人不死而亦岂非惑人之妖草乎日对方丈其垂翠帐者忽变爲石靑俄顷之间忽爲蓝绿夕阳乍映其色又变爲烂银而金云汞烟横带山腰化作万朶芙蓉旖旎如斿旆疑有仙人隐君子披雾裾飘霞带绰约出没于其间吾顾语阿彭曰今吾所服三桠果能令人不死轻身遐擧云游三山而如不眷率又无朋从有何佳趣虽得暂遇安期赤松人间烂柯乃是仙界一日其爲岁月又何其促也一日所啖虽火枣灵芝何如近喫之氷梨赤柹哉设令眞遇安期赤松讲黄庭读绿字亦何如缺七字之玄谈妙偈哉设令世外谈笑或有可乐其谈笑之顷人间云仍已爲十代矣不无慈恋之心有时御风而归语其云仍曰我乃汝之十代祖未有不勃然大怒荷杖逐之者也使秦皇汉武早识此解则宁肯捐富贵舍眞乐就枯藁甘寂寞弃其万乘之尊而栖身于无何有之鄕哉愿足下乘兴而来喫紧此满园笋蔬鲙错一川银口鱼眞正流觞泛巵于淸池曲水之上而不让晋贤之风流无负癸丑之修禊爲眞可乐也上巡使锄后亢旱忽自夏季一直到今天无一点云摇扇飮冷昼夜如在炽炉中六十年来所初经也伏惟旬宣起居万重下官衰病转深而奔走祷雨霛应弥邈民事渴闷居邑三载无一惠政灾咎之召理或固然但从朝至暮乱朱胡蹋莫非不正今日如是明日如是而因讹袭谬莫之矫革则庸讵非距心之罪乎缺七十四字今之所谓两班古之所谓大夫士今之所谓守令古之所谓盗臣如使伯夷于陵处今长吏之一席则奚但如坐涂炭必将出而哇之矣然而来关去牒无一实事民忧国计了不关涉囫囵喫着煳涂做去如今暑热所病疟痢也关格也或源于风寒暑湿或祟于虚劳内伤而忙邀周命新初何甞诊脉察证一边唿写二陈汤一边诵传七律诗吃麪喫猪怱怱起去日阅百病到处如此吾则执其证曰因循姑息苟且弥缝也以此而以福医行世岂不痛哉先治其福医然后方可昔之豚蹄禳田者所持虽狭其情犹原其辞甚悫以今祈雨之祭验之虽曰扫地而祭陈席设幕旣不甚平正而器皿啙窳俎豆倾侧鄕曲执事不嫺礼仪跪拜歪斜冠非古非今之冠以平去难卞之音读古淡无味之文以此而欲邀方千里之大霈岂不难哉世间万事莫非此类缺上金右相书昨秋尽送子女婢仆衙中一空随身只与一小童知印相守夜辄梦里唿空寒心怜之常令更直东轩独与一盆梅一盆芭蕉伴宿三冬古人有妻梅者而雪天绿蕉可作虗心之友春来上池水溢循除鸣㶁响若操琴堂前一株雪梨盛开地卧其下仰看玉葩璚蘂上承月光珠露相映景物太空寂独咏承天寺记神骨凄淸不能寐朝起仲存书来慰此幽独曰古来无率眷神仙寥寂何妨寥寂然后见神仙此人卽新榜老进士也想应与渠有先谊晴窓试笔信手及之吉士之诱迨其今乎但恨世无知之者其皎洁可与玉树争华耳厚蒙天恩专城自牧伊来四载庖有肥肉廪有余粟荷堂竹阁淸趣自足奈此衰病日深归思转甚而千里久覊还令燕岩耕凿用违其时是爲懊怅甞谓千古喜事者莫如伊傅不自竟其畊钓版筑忙赴他宴诲排姊梨未免聒噪于梅酸盐醎之间固已不紧于自己身分矣况其所谓万两太守滔滔逐豕于山而反纵舍猪者乎较其得失孰爲多少又况世间元无千金太守乎昨与数三邻宰会烹河豚厨人弃卵井栏下群鸢盘旋久之次第侧翅如掣劒敛足翻身而过最后一老鸱大胆一攫裵徊云霄间竟坠之屋嵴一乌来坐良久傍睨而去闹堂齐笑曰毒哉斯人以鸢饕乌贪犹能致愼于口腹若是之审而乃坡翁尙直一死也小焉厥乌复含一大块黔物而来得意俛仰左右交啄忙了一饱砺咮瓦上一魄而飞使官僮徐审之前之所啣乃粪块也粪能解毒彼能智于解毒而于味则未也未知世间亦能有解毒良方果如乌有先生否也答金季谨书去秋仲存袖传一书继又圣纬来留五一亦来会双池水淸氷梨火枣磊落盈庭况复满园高种柹不减越中红云社日夜娓娓者半是松园是时虽未奉谢一字足想足下两耳痒痒伊后仲存逼岁起去圣纬亦趁春科一鞭驰还始觉此身忽在岭南八百里外宁不慨然哉庚炎比酷仕履起居神相令从兄时可氏奄作故人痛矣如何元礼之讣又至矣此两人者皆吾弱冠友也气可以崩山岳辩可以决河汉不知天地间有甚难事可以学神仙可以做将帅文章功业指日可建四十年都会计不过怱怱做俗吏才树若干屋子人生百岁间忽如远行客非可黏滞于胸中每一念至怅然耿结耳今之爲守令者以邑贶厚薄爲好否未闻以山水胜槪爲好否也所谓厚薄指得何物弟之居官已三载日阅案头之邑摠缺都不见可食之物一日谓家儿曰汝读礼乎片肉之仄切何害于口腹小憩之偏倚何妨于尻股圣人丁宁垂训于在姙之时曰割不正不食席不正不坐是自胞胎养生莫不正也推是类也葢禄万钟未必非鶂鶂之鹅洛邑九鼎岂不是望望之冠乎今之所谓两班古之所谓大夫士今之所谓好太守古之所谓盗臣其所喫着能有不名色不正者乎使伯夷于陵处之奚但如坐涂炭必将出而哇之矣然而乌信百鸟皆黑蛙疑万虫同声今吾兄出而仕矣出而仕者将欲爲好太守也欲爲好太守者将以多喫也未知足下所自处不夷不跖可否之间乎然则牛刀一试莫如此县茂林脩竹酷似山阴流觞曲水不让兰亭今方龙箨解䙀银唇入网虽使伯夷爲监还应欣然一饱矣深愿足下不必希多钱之好太守坐待老友之交承如何少醉倩笔姑此不宣答湖南伯雪寒巡宣軆履万胜伏慰区区前书所谕逝者九原存者晨星缠绵悲恻何使我泪下也昔之范富未甞非迂儒拙士也其平居何甞以经济自诩哉但其平日实心读古人书及乎出而当世务则毋论夷险只是寻方于古人书中自己所费不过一个诚字而已顷书所敎有若视此两公爲轩天动地底别般人非愚之所期于使家也使家读书不下范富而又后范富几百年则其良方又多于范富也但所未敢知者费得一个字能如古人否也古之所谓盗臣今之所谓守宰也古之所谓聚敛之责亦岂无所归耶孟子曰毋得罪于巨室一邑之吏属卽一邑之巨室也列邑之守宰卽亦一道之巨室也如此是守法如此是非法惟彼官吏知之彼虽畏目下之桁威亦岂无皮里之阳秋耶想彼前修当不得罪于巨室也顷秋风灾有甚有不甚所谓千里不同风者是也但大岭以南不似芦岭以北折木飞瓦则有之而其万木怒号八表掀动何处不然乎方其风雨时自永川行向庆州遥看百里外海天黑云如泼墨更似无数菌芝千万车轮行人遥指白龙矫矫其状更如山陇间樵径歧出其色非白非玄澄莹如薄氷虽未识是龙是云而伊日风力之勐可知矣来书不灾之贺非贺也风者无乃风耶自以下邑小吏千余里赴阙获衬耿光至荣也俯询本县之丰歉次咨沿路之农形及道内民情如何向来风灾与否天语谆复至于道内民情较之壬子以从所闻见仰对之意丁宁勤挚于时殿上玉烛辉煌左右惟承史而已上之所以待贱臣无异近密则在贱臣义分旣借方寸之地惟当毕陈无隐而胸中不字万言疏背上都化一斛汗踈贱之踪言不尽怀固其势也然其视范富诸公又何如也缺答李监司谪中书初秋爲行儿婚赴都得逢贤仲季两上舍畧闻匪所起居我虽不见宁海葢天下之东尽头也上苍下碧如黏胶线缝章擧鲛人谁与爲邻戴恩讼愆古人所以无入而不自得焉愿言君子益崇明德秋尽冬届风霜高洁瞻怅方切岂意巢谷忽传手书时则旧疟方作重衾寒欷得书发蒙欢溢爲汗背搐旋止因审寓中軆度神护何由健步勇往得如韩大夫也向平之婚嫁已毕渊明之松菊犹存胡爲久作老饕独守空舘乎但梅妻卿卿能不去帷又有小盆从而爲媵古人无友蕉者吾独爱渠心虽百卷中兮本虚一展则无表襮边幅所以爲吾虚心之友月窓雪户开襟畅叙不似中山君狡而默逃也念少年时当食忘齿物无硬毳运舌如风鼓颊如雷殊不觉其啮嗑咀嚼各有主用此来四载龂腭之间骚然皆动酸醎温冷痛各异形造次飮吃戒先在心去秋左辅第二车倐已脱去右辅第三牙内脱外罥如枯叶之恋枝谈言唿噏之际顚倒出入珊珊然微闻环珮之声嗟乎齿亡而后有齿有齿者是岂眞吾有耶朝日就窓细玩落齿非骨非石托根甚浅有非椎凿所可安固葢一身之全力元气有以收敛而纪纲之及其血肉渐干眞元不纲则昔之爲我利用者涣然先颓古来天下大势固多类此吾今于一齿之落亦复何哉近有拙作数篇玆以录呈奉慰寂寞妄希斧政评语皆仲存笔也冬暄如春惟冀台履益加调护余万姑不备答巡使书大凡杀狱何限而未有若此狱之乖常悖理者也疑于迹者究之于情晦于词者参之于证审克大軆固不出此而至于此狱以情则囚供所称亲虽舅甥而父唿子养也以迹则检场所验直是刃刺而血尽死继也以词则恩爱至切之间亶出于警其放心以证则依违呑吐之中犹不得讳其持刀参究情迹实非常理反覆词证弥生疑晦何则当初判烈之父曹应鹏与其妻娚林宗德同闬居生数十余年赀产俱饶情好幷笃判烈自其幼时养于其舅则宗德视同己子勤其训课应鹏实忘其子于宗德也及判烈旣长娶妻而数年以来浪荡酒色被人怂慂沈惑宗德家童婢踈弃正妻从游无赖非但其舅之所深忧虑其父夙宵亦思所以惩戢之道第其慈爱至情未能威制憍子而平日畏惮不如其舅则果爲躬执判烈共诣宗德要其服罪勐加警觉伊日事根不过如此宗德性是痴蠢临事无难妄以家长自处严峻自任忽行悖擧自作凶身噫父子责善犹爲大戒何况舅甥之间不思贼恩乎儿罪当笞何忍刀胁爱之欲生胡爲至死此狱之所以不烦词证而执迹而论情无缺上巡使书向以疑狱郑顺己事有所面陈而未毕其委折矣大抵此狱实涉孟浪初非再检成狱之事而其时兼官莅任数日遽当此狱则兼邑下属之得得行检不顾痕损之如何不计词证之有无而草草具案已不免踈率之叹覆检之别添堕胎一款尤涉无据前巡使时不无廉得其寃状而别关论理使诸推官出意见论报者此也然追反狱情自乖成案亦不无前后矛盾之嫌故所以迁就至此也所谓元犯观其状貌则庸庸平平至顺至劣之汉阅岁牢犴父母双亡妻又他适非但本事之可寃亦其情理絶矜无所告诉况此自前冬囹圄一空则彼虽死囚独置空狱顾养无人饥病相仍庚死丁宁愼重审克之外亦岂是钦恤之道乎枚擧事实俱在报牒中惟望裁处报草附今此狱事出于郡守上京之时未得参检而旣无干连之可问惟以初覆检案反覆审覈则尸亲金汗成以爲其妻雪云礼与巡己争鬪欲打其颊则巡己两手牢执捽之踢之痛卧三日以至致命而当初争闹之时渠则出他初不目覩爲招元犯郑巡己之招则以爲雪云礼争闹之时厥女持椎奔入故执其两手要免其打相撑拒之际所昧过去之人力挽分解则厥女不胜其毒投掷四体自顚自扑爲招观此两招俱不成说尸亲虽曰目覩非可取信故拘覈干连以爲参证渠旣自招其初不目覩则必有传闻之紧证而所证者不过渠子之七岁奚儿汗成之家孤在山谷则相闹时光景被打时轻重无人参看推此可知虽他家七岁之儿年旣未满语言未详不可爲证况非别人乃是渠子则在法非所当问而乃敢作证岂成事理乎至于元犯论之两相诟辱之层激持椎欲打若不避走则势当迎击渠以壮丁岂徒执其两手挺挺痴立乎捽之踢之在所不已及作凶身无所逃罪则极口发明何所不至而其曰初不犯手者岂可成说乎执手拒打之时解挽者果是何人而以所昧过去人漫漶作证极爲巧恶此所以词证不备情迹转晦者也虽以两案实因论之未免摸捞强覔痕损而一则曰阴岸之红晕一则曰小腹之靑黯宛是受损之痕而旣无䪿门之血红则所伤之不深重可知伤果不重则岂足致命宛是者其然似然之辞也旣无者果然截然之辞也小腹阴岸俱系要害则亦何能延至三日宛是之痕旣无之验岂足以具案乎腰眼上嵴膂下擦伤之痕若是丁宁则其所被踢在前而不当在后也巡己之自顚自扑之说以此抵赖欤伤痕之不明的推此可知实因之一以内伤一以胎伤终涉强觅外痕未着则率归内伤内伤难审则执定以胎伤其所执定尤似未审凡死人大脉旣放则平日癖积瘀血有自然堆下者至于多产妇女其血块之露出不是异事则以此硬定其胎伤可乎况其产后才满十朔则一年再胎乃是絶罕之事乎又况其夫之所不知而安可以凸物之微见谓之堕胎乎且汗成之三日后勉强发告之状已非苦主而前巡使别关枚擧疑端以爲反覆详覈出意见论报俾无无辜横罹之弊而其时遽値营门交递之际未及论报是后汗成亦无去处究覈无路以至阅岁迁就实非重狱軆之道大抵此狱未有显着之痕损且无参见之紧证则堕胎与否终涉䵝昧元犯之停推许久而尸亲之踪迹永絶更无盘诘之地则有非审克之道云云答巡使书十八饰喜率土同情虽无盛速固当翼趋于拱北双树之间共欢此太平万岁之乐而顾今中暑暴下飮啖全废多日委顿无以自力只自慊恨而已郡郭之东校宫之前有废堰周一千五十六尺堤下蒙利者可苗种二十余石年久塡塞堤内马冢累累荆榛之所芜虫蛇之所藏春间䟽凿尽去其马冢中筑小台台上树一笠六面草亭爲三空长桥属之北坞云水空蒙连山远沉平畴莽濶或乘月荡舟或凭栏垂钓虽其结搆铺置未免寒俭至若景物风致不让昔人昔人之名亭者苍颜白发飮少辄醉则曰醉翁一雨三日吾亭适成则曰喜雨今此所搆实兼二事则遂敢题之曰醉翁喜雨又斯亭欲刻揭此七字而非但笔意本自荒拙年来久患风痺积抛笔砚迺者临池浓爲墨猪焦爲枯藤易数十纸终不成字玆敢忘其僭妄仰丐此掌大七字倘蒙不鄙则其爲湖右侈观当复如何非但下邑无刻手畵者难得更乞亟付剞劂令畵裨略施颜色俾得成就斯亭幸甚幸甚环堤植柳又种杏子李核五六斗又嘱官僮拾秋桃遗仁爲列树计未甞不自笑其迂然亦奈何上巡使书因山奄过弓釖永閟瞻望长号何所逮及腊沍旬宣体履如何下官衰病日深而犹复间关岭海甘作老饕是诚何心曩者置对时适値初寒五日处冷脚部不仁因复跋涉险远遂成癃痤自怜奈何邑瘼民肓俱属难医而居止数朔始觉风气絶殊盲飓腥飈发辄飘瓦鲸吼鼍喷如在枕头回想家鄕千嶂揷昊大抵一时游客筇屐赏胜之地则可也殊非暮境盘桓啬养之所况其不带一丁孤栖如僧者乎到任九日坐席未温旋作就理之行十月望后扶病更来遽当黄膓之役而差官才送催科时急捧籴才毕又复速辜鎭营日事恼挠默计在官未满五旬则百务倥偬头緖未定而鎭校之木根摘奸谲诡莫测村氓之生㥘投牒日复盈庭鎭营之慢题谇关操束甚峻因一海夫之改船致令不韪之语波及前倅其爲不安当复如何哉此不过当初鎭校之历路横侵乃其伎俩而欲掩索赂之迹含憾讦诉则未免偏听校卒曲爲之地且爲发怒于径先报营必欲右袒立帜转展至此非但困境无比因此事关交承至于行査之境此莫非新到昬聩不谅事势踈率所致惭恨何极前此巡营爲轸奸商流入之弊别关严饬于列邑非止一再则何独于襄阳一境而特使鎭营别爲摘奸其木根乎今其鎭校再来三来不分封山之标内标外无论木根之若大若小贪多务得有见辄录山下居民残寺僧徒咸思骇散幸望特遣亲裨缺上巡使书伏惟新元旬宣体履神相万重侍候一向康宁伏庸慰贺无任下诚下官前冬重经毒感两脚无力因成膝挛房闼转动亦须扶拥岁翻此久尙稽就拜下怀怅郁何极今此礼曹关内神兴寺杂役蠲减之后纸墨未干其所侵征十倍于前至有首鄕吏上使严刑之擧爲其守土者万万震懔靡所容措去年夏间蠲减节目自营门反贴成册一置营门一置本府一付该寺以爲凭考之地则设有贪官汚吏宁肯区区于数卷之纸加征于节目之外而官属辈方爲该寺所胁持兢业度日犹恐其一毫执頉亦安敢横肆十倍之侵征乎揆以利害万万无此理也诚如关辞则以若无所顾忌之寺僧何不枚擧节目卞正于本官亦何不卽呈议送于巡按之下而乃敢不有营邑越诉京司无难搆捏至于此极乎下官莅任自去年十月之望至今晦间才满百日其于邑事未谙头緖则凡诸施措只按成规所谓朔纳纸地不过数卷虽名官纳自来优价贸用而今又添给价本矣其他营需纸席上司例纳莫不以本钱直买逐条系价一按可知而此犹细事不须多卞大抵本府之有神兴寺卽一邑心腹之疾而该寺之有僧名昌悟巨宽者亦一寺心腹之疾也渠以幺么缁徒逗遛京山许多年所而诱胁衆僧荡尽寺财言貌姦谲踪迹诡秘缔结无赖猥托莫重专事陷害长吏立威官属此其伎俩则官不得爲官久矣土豪之武断鄕曲把持官府古或有之僧徒之若是横恣今始初见乃者飜关内司粘连龙洞宫手本首擧江原道襄阳所在神兴寺卽列圣朝旧蹟奉安之处胪列守令不谨奉行之罪此莫非昌悟巨宽之所诬罔也此不明卞则一身骇机固不足恤而其于邑瘼何其于国纲何列圣旧蹟云者如本府所在洛山寺之谓也非神兴寺也光庙丙戌洛山爲驻跸之所而成庙宸翰十袭宝藏肃庙御制纱笼板揭至今宝墨煌煌云汉昭回成化五年所铸大钟俱有当时名臣承命铭述爲一寺重器此皆洛山古宝也至若神兴寺新刱于崇祯甲申百余年间列朝遗文本无有在而乃敢漫漶引重瞒嘱宫属图出手本若是容易则他尙何说昨年营邑虽知实状之如此而第以语涉莫重事关内司故莫敢明言畅说弥缝以度则僧徒之益肆悖慢职此之由也该寺素饶田产号称富刹多不守分甚至岁初乘醉起闹缚打流丐几成杀狱多至六名辜限旣过五名则仅得生道扶杖起动庶可无虞其中一名尙在危境前头之事有未可知卽此一款足验僧习怙势顽悖无所不至愿堂复设所重有在非关于一僧徒则揆以事理实无忌器之嫌伏望将此事情或论报备局或状请勘覈亟正妖僧借重诬罔之罪如何如何顾今病势又挟风感宿症俱作实爲难强而方当赴操期日甚促束伍之多年阙额充补无计则果非言病废务之时私情闷迫如何胜喩过操后势将控辞申恳庶蒙谅悉姑此不备祭文祭荣木堂李公文维岁次乙亥十一月庚午朔一日庚午潘南朴趾源谨具酒果之奠哭诀于弘文舘校理李公灵筵曰余年二八入赘贤门弟兄湛乐和气氤氲外舅谓我余季好文仕宦虽疎文学甚勤来舍甥舘余季汝师公之爱我视舅亦冞授我诗书严课无私陪公周旋四年于玆文与世降公起其衰文噼韩骨诗斲杜肌小子不佞才鲁性痴荷公诱掖庶几愚移余方有进公奄弃世茫茫歧路我尙畴诣读古一传已多觝滞数行才下群疑交蔽废书太息继以悲涕我疑何质我惰孰励念玆益悲实爲我地去夏潦暑公疾始祟玉巖淸泉公于濯缨浴沂新服此日旣成顾谓小子盍观于水盈科而进有爲若是逝水其忙言犹在耳而今思之警诲止此天生我公年命何屯苫席无孤萱堂有亲昧昧者理难质鬼神无年无嗣昔人所愍孰主张是其亦不仁早擢魁科家甚淸贫历敭华要养未专城金马玉堂于公非荣曩进一疏遂窜南荒余病未别来拜高堂壁挂舆图指示泫然逖矣迁人郁缪山川某水某山何时度越不忍生离况此死别昔公谪去奉慰有说今公此行忍作何言余怀抑塞不觉声呑维广之阳卽公眞宅启殡隔宵含哀告诀文辞虽拙腑肺攸出奠物虽薄情礼所设尊灵不昧庶歆玆酌尙飨祭外舅处士遗安斋李公文维岁丁酉六月二十三日丁巳外甥潘南朴趾源谨以淸酌哭诀于外舅遗安斋李公之灵曰呜唿小子年十六入先生之门于今二十六年矣虽愚卤颛蒙未能学先生之道亦自以爲不至阿好以羞先生尔今于先生卽远之日可无一言以摅其无穷之哀乎呜唿以士没身世俗所耻彼以卑贱恶能识士所谓士者尙志得己柳介莘嚣不过如是由是观之没身以士亦云难矣呜唿先生存没不违士也六十四年善读书者积久光辉温乎发雅乐饥若饱守节如寡孤不离群贞不诡物发言破鹄制事截铁氷壶秋月外内洞澈陋世酸儒耻士一节夙刊客浮晩韬英豪视眞履坦心降气调所性之外不着一毫墨则斯浣稂岂不薅曲肱飮水系马千驷旣无加损士之一字命有所定时有所値能辨此者始识公志呜唿梁木之哀江汉之思奠斝一恸万事已而眉宇之寄独有庭芝欢戚造次庶共挈携不忘偲怡以报受知呜唿昔日小婿今亦白头从今未死庶寡悔尤维德之爱愿言冥酬肝膈之写灵或知不呜唿哀哉尙飨祭梧川处士李丈文维年月日潘南朴某谨具只鸡渍絮之奠祭而哭之以文曰呜唿我生三年自始能言栗兮楂兮咏言梧川云谁之夸新妇之家公来视女常乘白驴深目长髯威仪雅鱼超跃迎拜喜阙课书亦唿丈人随兄而如怳若隔晨三十年余公性刚明深达事情博古好礼伦备义精进不需国守老一壑命也何怛生无悔怍呜唿先妣之似母我嫂氏嫂氏于家如古荩臣尽瘁后已公癏若身绸缪慇懃如古矦邦恤邻保民赈粜以时视厥赤子女固念矣推及厥娌自我孤露益仰焘庇路见斑白我心憷惕况公年德父之谊执胡不百年使我深慽小子来哭周瞻院屋菊有剩馨松翠满庭梧山郁郁梧水泠泠遣䠱如昨拜床非昔双泪磊落声苦喉嗌不倦奖掖今安请益丁宁遗托敢不铭臆尊灵不膈庶歆玆酌尙飨哀辞李梦直哀辞大凡人之生可谓倖矣而其死也非巧何者一日之中其所以触危亡犯患难者不知其有几而特其倐忽于毫发之际经过于顷刻之间而适有耳目之捷手足之捍故自不觉其所以然者而夫人者亦能坦怀安行无终夕之虑也诚使人人者常怀不虞之虑则憯然畏惧虽终日闭门掩目而处将不胜其忧尔昔有望气者相一女子戒牛触甞临户𦗌挑户激触耳而死𦗌则牛也又算命者论一丈夫当食金而死甞早食肺吸其匙而死其奇中巧验如此而又未甞不先事而丁宁戒嘱然金非可食之物而牛非闺门之畜则虽知命之士难可逆料而戒谨于此也呜唿君子恐惧乎其所不闻戒愼乎其所不覩岂触牛食金之谓哉要之不登高不临深愼言语节飮食而戒吾一念之所内发耳其于外至之患亦复何哉李梦直讳汉柱德水人忠武公之后也其考节度使讳观祥与吾姊婿徐金吾重修氏爲内舅故梦直自其幼时从余学其妹婿朴氏子齐云年少能文章号曰楚亭与余善梦直世世将家虽从武业乎然喜文士常从楚亭游于余爲人幼娟好及旣壮疎朗可喜一日习射南山中中荒矢死死又无子呜唿国家昇平日久四境无金革可战鬪之事而士之独死乎锋镝之下者岂非巧欤夫人一日之生可谓倖矣于是作辞以哀夫壮士之死于战塲者而以吊梦直焉辞曰士踊跃兮赴战塲风沙击兮两军当声厮暴兮还不飏口含釖兮前舞枪目不瞬兮集衆铓踏右足兮左脚扬竭膂力兮爲君王容声恶兮谅非狂呜唿死已久兮立不僵矢犹握兮两目张荫子孙兮表其鄕史书之兮流芬芳余自吾友李士春之死不欲与人更交并废庆贺吊慰平生亲友之如兪士京黄允之辈遭罹奇险几死海岛而亦未甞以一字相问虽有过从不过比邻水火之所资一门缌服之内而已人颇怨怒诮责备至而亦不敢自言如此而甘心弃絶虽目之以狂顚不慧亦不怨也葢想皆妄想缘皆恶缘也想而缘缘而交交而亲亲而情情而乃寃业也其死如士春之惨而梦直之巧则平生欢乐无几而乃其祸患死丧痛楚刺骨玆岂非妄想恶缘凑爲寃业耶若与梦直初不识面虽闻其死疚心惨怀应不若此其甚也梦直之从余游虽不如士春之情深谊厚而月明之夕大雪之夜辄持多酒而来按琴评畵跌宕淋漓余静居习玆或步月怊怅则梦直已至矣见雪则辄思梦直而门外剥啄果梦直矣今焉已矣余旣不能哭吊于其室则爲作此辞而倣昌黎之自书欧阳生哀辞乃书一通以遗楚亭云兪景集哀辞兪景集讳成焕杞溪人也状貌魁健性行顺让强记絶人有词翰俊才年二十二遘疾没嗟乎吾景集之父友也景集之未有生也吾知之矣景集之大父母唯景集之父早育而截然无他子则景集之生也不以孙而以小子也景集之父母亦不敢自子其子而景集自其幼时乃大父焉是母及景集之殁其父母不敢哭其子恐伤其老父母心则泣以膓大父母不忍哭其孙恐重其子之戚则泣以膓有二岁子茫然不识其哭父之哀而唯其母之哀是啼则其妻李不敢死亦不敢哭泣以膓亲戚故旧莫不哀生之有才行早殁而未暇哭吊其父则以其有大父母老白首而失小子也是景集之没重可哀也乃作辞以哀之曰死而不知死之悲生而知死者之不知其死之可悲之可悲孰悲或曰死者悲死者不知其死之可悲又不知生者之悲其死之可悲是可悲或曰生者悲死者旣昧昧然无悲可悲生者则日日思之思之又思思之则悲欲溘然而无知是可悲或曰不然孝子或灭其性慈父或丧其明而烈妻或决其命是皆由死者之可悲而或从死或以病由玆以论之之死也之生也之悲不可以倂余于兪生景集之没而断之曰生者悲凡人情之最怨恨痛毒刺骨者莫若我信而彼欺受欺之苦莫苦乎最亲而有情者忽然背我而去之然则天下之最亲而有情者夫孰如孙之于祖子之于父夫之于妇而一朝背之曾不少迟其信而无疑孰如景集之才貌可以有爲而今乃舛常盭理之如斯安得不怨恨痛毒刺骨而呜唿嘻噫虽然生者自悲其悲不知死者之悲与不悲则平日相爱之如我者庸讵不作辞一以爲生者之悲二以哀死者之不能自悲其悲墓碣铭再从叔父礼曹参判赠领议政公墓碣铭公讳师正潘南人也字曰时叔考讳弼夏维我朴氏肇自新罗分爲八望潘爲大家维平度公相我太宗冶川发祥族世遂昌锦溪功业锦阳文章曾祖世桥祖讳泰斗荣赠袭休君封世受妣尹夫人监司攀女公于肃庙癸亥以擧己未乃卒寿五十七丁酉庭试翰林玉堂春坊台阁检详铨郞周历流转有冗有兼间补海邑亦按湖廉厥初凶党图秉史笔绌公于外獍枭峙列公发其姦遂驳云彬谁其同剡可知其人肃肃淸庙庭食严哉若彼三相寔俱祸魁并斥其享以重祀典持我矫矫讥彼铨选并祠四忠询谋自公贼臣执命国是北崩平陂之会又一淫朋公不诡随贞于介石视公进退占时荣辱董匠迁陵劳陞银台着治安边廉约自裁入长薇垣参议礼刑三入选部锱分渭泾擢守沁府左右尹京再佐秩宗一爲知申阶则嘉义春秋经筵金吾摠管提擧奉常力辞筹司首席据光夫人李氏其籍咸平父曰宅相高祖春英距公之没十九年卒六子是擧四男二女兴源弱冠迺成进士昌源魁科正言而止亨源蚤殁俱未卅禩明源尙主封锦城尉赠公议政寔用其贵女金基祚次李度阳烈烈李妻从夫自戕长派三男相德吏判相岳正言相喆府尹岳继亨后喆爲尉子族子相集亦承昌祀公美姿度天姿抗简视人不正若攲厥冠在家献献在官侃侃小子作铭永世不刊墓志铭三从兄绥禄大夫锦城尉兼五卫都摠府都摠管赠谥忠僖公墓志铭上之十四年庚戌三月二十五日乙巳锦城尉朴公考终于济生洞赐第之正寝讣闻辍朝亟降旨以隐之股肱肺腑之臣得一字以爲死生之荣者乃三百余言柩赐长生殿秘器之副葬用一等之礼凡赗襚馈奠之物皆出自内府有司者各执其事方奔走待门下家人陈遗意丐免礼葬上勉兪之俾成其志卽令户曹代输钱三十万米一百石绵葛之布千有四百余疋旣敛遣承旨致吊命公卿大臣咸赴吊旣成服遣承旨宣御制文以祭之匪躬尽节之臣得一字以代旂常之庸者又三百余言乃命道臣曰都尉之葬有期矣予将亲撰其丽牲之碑以贲其神道汝其伐穹石以待乃命词臣曰贤都尉厥易名有常典汝其状厥德以告太常于是太常氏采其特书公始终之槪者曰密赞翊护曰建议迁园政府舘阁之臣佥议曰公甞效节于外廷之所不能毕忠于擧国之所不敢功在社稷宜与谥忠僖上可其议谨按谥法虑国忘家曰忠小心恭愼曰僖呜唿公其得之矣公讳明源字晦甫我朴系出新罗始祖得氏于罗州之潘南丽季有讳尙衷我朝赠谥文正是生平度公讳訔相我太宗五传至文康公讳绍世称冶川先生宣庙名臣曰忠翼公讳东亮勋封锦溪君子文贞公讳弥尙穆陵贞安翁主国朝文章大家必数锦阳尉寔公之五世祖也高祖佥正公讳世桥赠吏曹判书锦兴君曾祖郡守公讳泰斗赠左赞成锦恩君祖参奉公讳弼夏赠左赞成锦宁君以忠翼世嫡俱袭勋封考礼曹参判讳师正赠领议政妣贞敬夫人咸平李氏学生宅相之女公以英宗大王元年乙巳十月二十一日生十四尙英宗第三女和平翁主初授顺义大夫积阶至绥禄兼带都摠管提调奉常典医缮工司宰长兴济用诸寺监屡写金宝玉册辄蒙钖马恩奉使三赴燕特旨授都监堂上者三而最着劳绩于孝昌墓公美风仪姿性端吉诚庄出入禁闼五十余年视不踰履听无移属口絶朝议迹断廷绅宠遇冠絶诸贵而夙夜祗畏至老靡懈别赐田民辄辞曰臣蒙恩早入禁脔不忧贫也特赉有旧器玩不敢自留初赐宅梨岘宫上䟽力辞和平主卒英考屡临视丧公陈章力止乘舆不得则犹攀驾固争家居寂若无人非迎医莫接新面时人爲之语曰谁获心宁掘金莫饶舌屈寸铁故从子宗德秉铨数十年世无敢干公者持身恒若衣新曰以物相与尙吹尘况以身献君乎甞语趾源曰驸马何官对曰秩高而非具瞻之职禄厚而无素餐之责者欤公笑曰甞赐车命之乘乘自南城至湖亭而止十数年复询所乘惶恐未及对有从旁替奏曰是无车遽命造给又自东门出止郊墅问何爲不乘曰此命德之器安得与宰相并驱他日又谓曰仪宾何人对曰入承起居出扈警跸葢贵近人欤公愀然曰雨露霜雪莫非造化若复瞻天望云妄占雨旸皆人臣死罪况贵近人乎公之心以爲跖联王室者当靖其声臭勿爲世觇与其有令闻无宁国人莫省有某都尉也故虽步趋嚬笑必愼几微惟从国是毋参己意公听并观不欲先衆曲谨细廉未敢后人其恭谦愼默皆类此早承殊遇于庄献世子常默审艰虞公曁贵主外内协赞竭诚调护而事在宫闱莫有知者主旣早世公之耿耿孤忠独记在圣衷而不忍详宣屡致意于侑主之文于是始知公有翊辅大功有微问公者公默然良久曰感泣天恩及公备陈旧园四害上叶天心下洽舆情爰奉吉兆永巩邦基则公之爲先世子未卒之忠庶几毕愿于斯役矣方是时圣上视爲恩人国中信若蓍龟而公之疾病浸㞃几絶粒食将数岁然犹能相地董工每一闻命必迅往遄反罔恤顚仆其忧勤王事至死方休者葢亦天性所然也趾源甞从公出疆阻雨辽河一日公自出视水遂趣鞭直渡衆错愕随之旣渡河公招衆慰之曰今日事诚危矣仗王灵者理无溺死设溺死职耳自是衆莫敢复言水盛不可渡者又疾行趣热河其料事应变动合机宜律己御衆俨若行陈不特啣命一事有足观公其明识劲操可以正色廊庙而旣局邦制则实惟一世之所共惜而屡形临朝之叹也上甞辇过公第嘉公所寝处萧然若素士御书赐扁曰晩葆亭又赐诗以宠之及显隆园礼成遣承旨宣赐田奴婢加赐白金廐马凡赐批必史官临宣皆殊礼也疾甚太医赍药昼夜诊护掖庭使者问疾日属于道上欲辇路历临先使史官往视之公已不能言莫可以拖绅矣上怅䀌而还旣数日公竟不起寿六十六以五月十六日合窆于贵主墓贵主以英宗三年丁未四月二十七日生戊辰六月二十四日卽世享年二十二有先王御撰孝友录公有小像两本先王俱以忠孝小心赞之公取兄子相喆爲嗣文科府尹取安东金简行女早殁侧室四男三女宗善宗显宗蹇宗琏女张僎徐瑾修李建永相喆系宗德第二子紭寿进士参奉早殁子齐一今承重特命待服阕加补敦宁参奉女李羲先洪正圭文孝世子丧时上察公综练自攒殡至建庙事多委公公则已积瘁成疾而犹不觉寒暑之在軆也静居深念忽忽若痴有时忘言自然流涕自是不复听丝竹断后房之娱絶亭榭之游虽杯酌小䜩不设于家葢有隐痛在心也临终执从子宗岳手曰我受恩三朝涓埃未报是不瞑也欲艹遗䟽而不能唿无一言及私者如公者可谓国之荩臣而其得谥忠僖不亦宜哉铭曰献献锦城作配和平功在王室匹徽共贞公于古人将谁与京缺映带亭杂咏诗丛石亭观日出行旅夜半相叫譍远鸡其鸣鸣未应远鸡先鸣是何处只在意中微如蝇邨里一犬吠仍静静极寒生心兢兢是时有声若耳鸣才欲审听檐鸡仍此去丛石只十里正临沧溟观日昇天水澒洞无兆眹洪涛打岸霹雳兴常疑黑风倒海来连根拔山万石崩无怪鲸鲲鬪出陆不虞海运値抟鹏但愁此夜久未曙从今混沌谁复征无乃玄冥剧用武九幽早闭虞渊氷恐是干轴旋斡久遂倾西北隳环絙三足之乌太迅飞谁呪一足系之绳海若衣带玄滴滴水妃鬓鬟寒凌凌巨鱼放荡行如马红鬓翠鬣何鬅鬙天造草昧谁参看大叫发狂欲点灯欃枪拥彗火垂角秃树啼鹠尤可憎斯须水面若小疖误触龙爪毒可疼其色渐大通万里波上邃晕如雉膺天地茫茫始有界以朱划一爲二层梅澁新惺大染局千纯湿色縠与绫作炭谁伐珊瑚树继以扶桑益炽蒸炎帝呵嘘口应㖞祝融挥扇疲右肱鰕须最长最易爇蛎房逾固逾自𦚦寸云片雾尽东辏呈祥献瑞各效能紫宸未朝方委裘陈扆设黼仍虚凭纤月犹宾太白前颇能争长辥与滕赤气渐淡方五色远处波头先自澄海上百怪皆遁藏独留羲和将骖乘圆来六万四千年今朝改规或四楞万丈海深谁汲引始信天有阶可陞邓林秋实丹一颗东公綵毬蹙半登夸父殿来喘不定六龙前道颇夸矜天际黯惨忽颦蹙努力推毂气欲增圆未如轮长如瓮出没若闻声砯砯万物咸覩如昨日有谁双擎一跃腾赠左苏山人我见世人之誉人文章者文必拟两汉诗则盛唐也曰似已非眞汉唐岂有且东俗喜例套无恠其言野听者都不觉无人颜发赭騃骨喜涌颊涎垂噱而哆黠皮乍撝谦逡巡若避舍馁髯惊目瞠不热汗如泻懦肉健慕羡闻名若蘅若忮肚公然怒辄思奋拳打我亦闻此誉初闻面欲剐再闻还絶倒数日酸腰髁盛传益无味还似蜡札飷因冒诚不可久若病风傻回语忮克儿伎俩且姑舍静听我所言尔腹应坦奲摸拟安足妒不见羞自惹学步还匍匐效嚬徒丑䰩始知畵桂树不如生梧槚抵掌惊楚国乃是衣冠假靑靑陵陂麦口珠喑批撦不思膓肚俗强觅笔砚雅点窜六经字譬如鼠依社掇拾训诂语陋儒口尽哑太常列饤饾臭馁杂鲍鲊夏畦忘踈畧仓卒饰緌銙卽事有眞趣何必远古抯汉唐非今世风谣异诸夏班马若再起决不学班马新字虽难刱我臆宜尽写奈何拘古法刦刦类系把莫谓今时近应高千载下孙吴人皆读背水知者寡趣人所不居独有阳翟贾而我病阴虗四年疼跗踝逢君寂寞滨静若秋闺姹解颐匡鼎来几夜剪灯灺论文若执契双眸炯把斝一朝利膈壅满口嚼姜葰平生数掬泪裹向秋天洒梓人虽司斲未曾斥铁冶巧者自操镘葢匠自治瓦彼虽不同道所期成大厦悻悻人不附洁洁难受嘏愿君守玄牝愿君服气姐愿君努壮年专门正东閜一鹭一鹭踏柳根一鹭立水中山腹深靑天黑色无数白鹭飞翻空顽童骑牛乱溪水隔溪飞上美人虹田家翁老守雀坐南陂粟拖狗尾黄雀垂长男中男皆出田田家尽日昼掩扉鸢蹴鸡儿攫不得群鸡乱啼匏花篱小妇戴桊疑渡溪赤子黄犬相追随搜山海图歌夏日奉伯氏及从弟履仲约德保懋官游玄园各出一翫以较之此轴延袤几竟一帿地张之园中群行而翫之豢龙服不谁其司四荒之野多诡奇北斗星斜拜老狐华表柱下啼黄貍南山大玃盗媚妾与处岩穴强之私山魈白日下山来借人灶突烧蟛蜞揶揄郁累迷伯益菹泽丛林恣饱饎关王变相领神兵白面乃无一茎髭玄冠赤舃黄罗袍三尺胡床委皐比左手垂膝右顾视怒而微笑竖其眉奉刀劒者右其柄小童执弹亲身随绿衣老吏执白策鞠躳将趋频先窥或佩櫜鞬或秉钺肃敬伊谁敢哕嘻凤扇鹤伞立簇簇红旂半遮风旖旎伏地听令挐云去尽是黑汉与丑厮绿者其面如入蓝黄者其脚如涂栀有如鸡者喙尖尖有如兕者角觺觺生不梳头发鬅鬙人言鬼憎吾今知脇上有口吁可恠其口遇劒如含匙耳穿铜环臂挑脱脚系毛偪不屦綦或不执兵但执石拔木去枝仍倒持万丈铁索系毒龙一声许邪拔泽陂索絶二鬼顚伤尻一鬼张臂大笑之龙也摇头不能落累累县其鳞之而无恠惊涛黑如此应洗鬼脚和龙漦有捕蛇者蛇缠颈目涌面赤簸其颐挥劒直前复小郄实惮如炎舌有歧喙且走者衣紫衣尾丰似是雄绥绥一妻箭中两臂伸一妻鹰攫右眉攲一妻抱儿奉髻走儿犹吮乳嗔其儿猴王被打骨到软头垂过脐委四肢两女扶腋踉蹡行手忙触落乌接罹欲全焦扬一块肉侍婢泣以锦襁诗缚虎四蹄贯以木离披有如裘挂椸植棒地上缠赤带手执其尾引如饴两指穿挽水牛鼻索絼不得项系縻飞上鹿定摧角下太尖只合磨爲觿负龟龟以爪爬腿抱鲸鲸以鼻嗅髭曳鼈提蟾挟拥劒肩豕挥狼佩肥遗大小鬼凡九十八又一鬼王不在斯臝毛之丑二十一一十有六之魔姬龙鱼鼈鼈蛇十八犬一鹰一复一龟借问何人作此畵王迪起矦之所爲诸客聚观争赞叹相戒勿汚寒具脂我亦归家眼森森宵不成寐念在玆聊复捻笔记其数时时披阅以自怡海印寺陜川海印寺壮丽称八路肩舆初入洞幽事渐相聚湫深若贮汞窈窕万象具树影错胫肘山光写肺腑爱羽鸟频窥恃毛獭能泝剔幽类梦噩叫奇竞淸酗鼯廪颊藏栗猬载背刺芋俄顷转谲诡生踈甚疑惧照烂忽衣锦十里拥丹树飞霆疈高崃百泉涌倾注搏啮惊相合触鬪郄还赴水性木柔顺荦确石与遇不肯一头让遂成千古怒余湍伏沙鸣幽咽向人诉不知水于石有何相嫉妒使水不相激石应无怨忤愿言石小逊水亦流平铺奈何力排争日夜事喧嘑历险赖轝僧替担才数步肩骍怜凹笕巓赭恐破瓠捧腰喘方短透背汗因沍问尔何所聊辛苦万山住杂役供官纸余力织私屦犹将畏过客犇趋似赴募见此心悱恻不忍无控吁换屦觅短筇仄迳任顚仆畵史入秋山意匠在远暮霜林饶丹靑冷阳替绢素洞门忽广坼百车可并驱叠树远掩映层阁半呈露老僧候萝迳巾衲诡制度慇懃劳远途合掌成礼数引我入寺门眩转劳眄顾巨灵屹当前手脚实危怖张口裂至目突睛黄金镀耳中拔双蛇蜿蜒若射雾汗漫拥琵琶落莫执劒韄努力蹋鬼腹鬼目舌并吐枫魖腕凿落竹魈爪回互覆肩薛萝襟掩肚虎皮袴乖龙及旱魃尻角相依附雷公与飞廉嘴额独天赋顚倒窜鞾底爬空匝臂股佛殿寒洞天甍桷才容煦金碧闪相夺视阳自昏瞀雕窓成菡蓞翩翩浴鹚鹭连理幷紫蔕比翼结翠嗉妖童弄骊珠艳女调凤笯星官从羽卫步云集琼圃玲珑罢周览怅然使心斁还如梦中景沉沉常雨雨又似愁里饍满眼不饱饇始知诡异观乐极还无趣我闻牟尼佛鼻眼本丑恶或恐后世人呕秽不爱慕轻儇齐梁儿私意傅绘塑幺么或如豆前生若可悟块然丈六身一肢可专辂箇箇指连坎巨细悉媺嫮于佛更何有此计尽错误所以尊之者还自极訿䜑纷纷姸蚩间慧心应如故回廊八十间荡荡藏经库漆板明如镜烹盐备蟫蠹委积若凌阴失目惊瞿瞿譬如列锦肆织织比盾干箦箦揷箘簵徘徊试抽看茫然失笺註光怪时逬发五金入镕铸谁能说乘法无人庐渡步庭不敢唾粒坠堪拾哺除级无封螘瓦缝絶栖羽不扫自无尘净若沐新氵厨寒风瑟然百神阴呵护问谁刱此寺倾国致财赂宿昔穿胷僧浮海常来寓厥像黑如乌崎岖若老妪缅言刻经初荒怪难讨李氏名居仁媚佛求嘏祚家产三眼狗爱养如养孺狗去不知处忽若忘嚅呴及死到黄泉乃与神人遌三目亦如狗惊喜潜嘱喩实感主人恩冥祐行缺寤愿刻八万偈佛事广传布汗发若梦寐洒然去沉痼亲戚谋棺敛鄕隣致赗赙感激神所言全经剞劂付此事诚荒唐邃古非可遡且令眞有是儒者所不措所叹十三经远购燕市骛彼能一人力刻板千载固朝上学士台文昌如可晤此子喜神仙终身不再娶得道忽飞昇双履遗林步轩辕虽骑龙乔山尙有墓暝宿倚禅榻初月蟾兎金塔鸣风铎玉灯贯虹炷淸梵摇鱼虗籁发钓护笠联句春夜集烟湘阁赋笠得未字以齿次自第一字余丁巳靑庄辛酉冷斋戊辰余遂先倡曰布弁周制欤竹冠汉仪未金华输雅致靑篛饶风味白方畿吏愁骨多丽朝贵旁圆佛放光中凸医畵胃结盟越人自止门箕邦谓以规不以矩有经复有纬蔽阳或异件折风是常汇雨冒纸类萆尘刷毛肖猬成亏眞凡楚精粗或泾渭爵颊左绾瑚儒颔双緌緭燥髹乘雨霮致胶借火煟独整俨华葢离立峙象魏康庄动相触黎黔闹若沸仄影看卷荷疏阴怳棠芾共食碍堪嫌如厕免何诽王圻畵殊失倭奴刻浪费可加饭颗甫宁资椎髻尉帽妥仕堪诧簪支老难慰衬壁倚不便过楣触可畏比邱圆覆盂优婆踈结罻参座围岌嶪观塲簇蓊蔚半挫侠故喜太博矮所讳达官俨朱线新壻姣黄卉不称士冠鹬宁屑女髢狒达可鬃而鞾穷可毡而屝耽罗薄于蜩高丽染如翡纤彩旭满眶圆影午压腓夕檐蒙蝣蛛秋塲戴跳蜚平顶天穿补玄规月蚀旣金雀加优旃玉鹭赐乐毅额穹竹弯体髻郁纻泄气面覆睡暂悦腋挟超讵欷墨涂慰服禫银饰贺禄米气迅驰细啸飔闪睨润缬霼恐湿撑绳纠惜汗套匣衣岸脑则近荡贴额者若忾头颅苟不异朋友可相乞澹园八咏红蕉绿石出东墻一树梧桐窈窕堂傲骨平生迎送嬾丈人惟拜暮山光南陀竟日影婆娑耐可唿吾亦唤他乍缀微风凫鹭去不禁撩乱百东坡己观微白鼻端依欲辨脏神掩两扉独有暗香侵梦冷罗浮明月弄辉辉松覆深深卍字栏垂萝攲石翠相攒一任畵舫风吹去尽夜寒声泻作滩噀轻堪醒醉魂花天褭行空翠鬣髿採药将寻刘阮去路迷廉闪赤城霞花似将归强挽宾嘱他风雨反逢嗔自从洞里修甁史三百六旬都是春玉尘淸宵独上台杞棚霜落鴈流哀一声划裂秋云尽万里瑶空皓月来花蘂夫人初入宫含羞将语脸先红鹦哥舍利元非妙谁识阿难悟道功元朝对镜忽然添得数茎须全不加长六尺躯镜里容颜随岁异穉心犹自去年吾晓行一鹊孤宿薥黍柄月明露白田水鸣树下小屋圆如石屋头匏花明如星极寒北岳高戌削南山松黑色隼过林木肃鹤鸣昊天碧山中至日书示李生筑室燕岩下乃在华藏东倚杖临水石携鎌剪灌丛奇巖翠滴屛幽湍响操宫庭中何所植桃竹与松枫磵畔飮苍鹿阶除啄华虫檐茅工镂月楹磬自戛风尽日不见人寂寞守窓栊还如僧入定复似佛逃空谁谓冬日短午睡时蒙眬相随有李生古书携满笼山田秋不熟蔬菽苦未充犹然勤诵读伊吾嗌喉咙感君警衰惰媿我蔑磨砻是日値阳至君读曾传终问君何所得一理本相通消长各有渐累积乃无穷及冬虽贞固至春得发融不疾亦不舒来往非怱怱一事虽得专四时不自功譬如鸡伏卵默化窅冥中微阳仅如线初月又似弓虽有离娄明复使师旷聪其几难闻覩判别肇鸿蒙宁容智力私乃见运化公窓晷代历日何用验漏筒愿君崇明德渐看日新工山行叱牛声出白云边危嶂鳞塍翠揷天牛女何须乌鹊渡银河西畔月如船移居移家官道下尽日看行人去者逢来者前尘接后尘由玆千里适老彼百年身还嗟异所循劳军桥渔歌樵唱几英雄战伐飞腾伯气终昔日御沟流水尽劳军桥在麦田中弼云台赏花戱蝶何须骂剧顚人还随蝶趁芳缘春靑昼白游丝外井哄烟喧紫陌前各各禽啼容汝意头头花发任他天江居鸣鸠乳鹊绿阴垂乱颿墻头漕上时江阁罢眠无一事紫荆花下录唐诗渡鸭绿江回望龙湾城孤城如掌雨纷纷芦荻茫茫塞日曛征马嘶连双吹角鄕山渲入万重云龙湾军吏沙头返鸭绿禽鱼水际分家国音书从此断不堪回首入无垠露宿九连城卧念辽阳万里中山河今古几英雄树连李勣曾开府云压东明旧住宫战伐飞腾流水尽渔樵问答夕阳空醉歌出塞歌还笑头白书生且栉风滞雨通远堡塞雨淋淋未肯休皇华使者滞行辀游谈从古羞牛后眷属还怜恃马头醉里相看非故国人间何世又新秋前河报道阙舟楫长日无聊那可由辽野晓行辽野何时尽一旬不见山晓星飞马首朝日出田间留宿潼关前溪水涨又停车只得凭栏唤奈何自幼读书中国事从玆观俗大方家雨今云古才经夏暮四朝三几渡河吟得一絶书生头白入皇京服着依然一老兵又向热河骑马去眞如贫士就功名马上口号翠翎银顶武夫如千里辽阳逐使车一入中州三变号鲰生从古学虫鱼弼云台看杏花斜阳倐敛魂上明下幽静花下千万人衣须各自境絶句征裙换尽越罗裳江右文兰满店香唯有东韩编艶史城寒榛子带斜阳金屋鸡声似柳长陪臣牙颊至今香芦沟晓月涓涓在谁识沈王万卷堂六王才毕一椎来山鬼无声白璧哀蔗尾闲谈推第一几人中土似袁枚泺水沙晴岛屿孤䴔䴖身世一尘无夷齐祠下悄然立欲写徐煕没骨图江居谩吟我家门外卽湖头米闹盐喧几处舟霜鴈一声齐擧矴满江明月下金州燕岩忆先兄我兄颜发曾谁似每忆先君看我兄今日思兄何处见自将巾袂映溪行次洪太和秘省雅集韵新秋淸䜩洒兰薰会饭群公皛毳分老树蒸芝藏旧雨遥楼学蜃拥颓云诗魔邂逅从他笑龙角峥嵘倚半醺霜鬓由来优入社北山应不便移文斋居浅酌村醪独自宽萧萧霜发不胜冠千年树下苍凉屋一字啣中冗长官都付鼠肝闲计小犹将鸡肋快抛难逢人尽说前冬苦最是斋居却忘寒小酌禽声当户缓花影上阶迟酒重添丁日身轻解绂时三毛赢旧饭双鬓耀新丝静里还寻事爲人写輓诗九日登孟园次杜韵霜鬓争夸步屧飞三淸云木望中微半酣爲问枫何似晩节眞堪菊与归宋洞花餻吟古事孟园风帽媚秋晖婆娑又得今年健千仞冈头试振衣诗古今軆共四十二首府君雅不以诗自命与人唱酬絶罕寻常应副之作亦未曾留之巾箱故篇目甚尠且因人传诵而得者多故颇有断缺未定处谨追平日雅意附之文编之末而旧有映带杂咏编题今仍之男宗侃谨书映带亭賸墨尺牍自序唾以右谨陈所谓右谨陈诚俚且秽独不知世间操觚者何限印板摠是饾饤馂余则何伤于公格之头辞发语之例套乎帝典之曰若稽古佛经之如是我闻廼今时之右谨陈尔独其听禽春林声声各异阅宝海市件件皆新荷珠自圆楚璞不劚则此尺牍家之祖述论语泝源风雅其辞令则子产叔向掌故则新序世说其核实剀切不独长策之贾傅执事之宣公尔彼一号古文辞则但知序记之爲宗架凿虚譌挐挹浮滥指斥此等爲小家玅品明牕净几睡余支枕夫敬以礼立而严威俨悫非所以事亲也若复广张衣袖如见大宾略叙寒暄更无一语敬则敬矣知礼则未也安在其婾色怡声左右无方也故曰莞尔而笑前言戱耳夫子之善谑女曰鸡鸣士曰昧朝诗人之尺牍尔偶阅巾笥时当寒天方涂窓眼旧与知旧书䟽得其副墨賸毫共五十余则或字如蝇头或纸如蝶翅或覆瓿则有余或煳笼则不足于是抄写一卷藏弆于放琼阁之东楼岁壬辰孟冬上澣燕岩居士书答京之别语关关所谓送君千里终当一别柰何柰何只有一端弱緖飘袅缠绵如空里幻花来郄无从去复婀娜耳顷坐百华菴菴主处华闻远邨风砧传偈其比北霛托曰㧻㧻礑礑落得谁先托拱手曰不先不后听是那际昨日足下犹于亭上循栏徘徊仆亦立马桥头其间相去已爲里许不知两相望处还是那际答京之之二读书精勤孰与庖牺其神精意态佈罗六合散在万物是特不字不书之文耳后世号勤读书者以麁心浅识蒿目于枯墨烂楮之间讨掇其蟫溺鼠渤是所谓哺糟醨而醉欲死岂不哀哉彼空里飞鸣何等生意而寂寞以一鸟字抹摋没郄彩色遗落容声奚异乎赴社邨翁杖头之物耶或复嫌其道常思变轻淸换箇禽字此读书作文者之过也朝起绿树荫庭时鸟鸣嘤擧扇拍案胡叫曰是吾飞去飞来之字相鸣相和之书五釆之谓文章则文章莫过于此今日仆读书矣答京之之三足下读太史公读其书未甞读其心耳何也读项羽思壁上观战读刺客思渐离击筑此老生陈谈亦何异于厨下拾匙见小儿捕蝶可以得马迁之心矣前股半跽后脚斜翘丫指以前手犹然疑蝶则去矣四顾无人哦然而笑将羞将怒此马迁着书时也与中一以力救人曰侠以财惠人曰顾顾爲名士侠犹着传兼侠与顾曰义若有其人岂不诚大丈夫哉夫礼防专行义无擅断然而至于急义而行善虽擅且专肖子有所不禀而贤父有所不禁也昔汉汲黯矫制发仓以振河南范尧夫麦舟付曼卿夫以矫制死罪也私与非礼也君父至尊严至于义有所急则不避鈇钺之诛身犯专行之罪然而武帝不失爲明主而文正爲贤父长孺不害爲直臣而尧夫爲宜子也今俊也袒括亲友侧席当食不饱之时也非特河南之饥而曼卿之急也足下匍匐而救之非如发仓与付舟之爲恣也与中一之二足下予士俊百金而爲贩何其少予也将见士俊空手而归其时足下勿咎仆不言也夫能治一家之产者与爲政于天下何异哉汤之地方七十里文王百里兴孟子以爲口实动引殷周以说时君至于滕可谓得君而道可行矣文公天下之贤君也而作之主许行陈常当时之豪杰也而爲之民犹去之者何势不可也齐魏之君至不肖犹眷顾徊徨不忍去者何也以其土地之广也人民之衆也兵甲之利也货赂之厚也因其势则易爲功尔故其言曰以齐王犹反手也于滕则曰截长补短将五十里可以爲大国师道非加尊于齐而有贬于滕也时有屈伸者大小之势异也滕之地非加小于殷周之国也言实相戾者古今之时异也与中一之三孺子谣曰挥斧击空不如持鍼拟瞳且里谚有之无交三公淑愼尔躬足下其志之宁爲弱固不可勇脆而况外势之不可恃者乎答苍厓寄示文编漱口洗手庄读以跪曰文章尽奇矣然名物多借引据未衬是爲圭瑕请爲老兄复之也文章有道如讼者之有证如贩夫之唱货虽辞理明直若无他证何以取胜故爲文者杂引经传以明己意圣作而贤述信莫信焉其犹曰康诰曰明明德其犹曰帝典曰克明峻德官号地名不可相借担柴而唱盐虽终日行道不贩一薪苟使皇居帝都皆称长安历代三公尽号丞相名实混淆还爲俚秽是卽惊座之陈公效颦之西施故爲文者秽不讳名俚不没迹孟子曰姓所同也名所独也亦唯曰字所同而文所独也答苍厓之二还他本分岂惟文章一切种种万事摠然花潭出遇失家而泣于涂者曰尔奚泣对曰我五岁而瞽今二十年矣朝日出往忽见天地万物淸明喜而欲归阡陌多歧门户相同不辨我家是以泣耳先生曰我诲若归还闭汝眼卽便尔家于是闭眼扣相信步卽到此无他色相顚倒悲喜爲用是爲妄想扣相信步乃爲吾辈守分之诠谛归家之证印答苍厓之三里中孺子爲授千字文呵其厌读曰视天苍苍天字不碧是以厌耳此儿聪明馁煞苍颉答苍厓之四昨日令胤来问爲文告之曰非礼勿视非礼勿听非礼勿动非礼勿言颇不悦而去不审定省之际言告否答苍厓之五暮登龙首山候足下不至江水东来不见其去夜深泛月而归亭下老树白而人立又疑足下先在其间也答苍厓之六士非穷儒之别号譬如绘事而后素则自天子达于庶人皆士也彼自名官疲馁士称者平生干没于塲围之间自憎自侮故耳天子而非士者惟朱全忠一人若曹子桓东京之秀才桓敬道江左之名士耳答苍厓之七足下其税装卸鞍来日其雨泉鸣水腥堦潮螘阵鹳鸣入北烟盘走地星矢西流占风自东答苍厓之八种树莳花当如晋人之笔字不苟排而行自踈直答苍厓之九郑翁飮逾豪而笔逾健其大点如毬墨沫飞落左颊南字右脚过纸历席掷笔笑悠然向龙湖去今不可寻矣与雪蕉何可言何可言鹅溪题人帖称鹅翁松江见而笑之曰相公今日唤出自家声谓其鹅翁与猫声相类此人今日写出自家心可怕可怕与穉圭伯雨殆其不振乎女巫入门鬼盈其室朝日就诊色煤睛骍而浮问之祟曰多惧且多悔是爲祟也曰君子乐而忘忧顺命循理中道而行夫何惧何悔侍者目而止视晷出而问诸左右对曰夫子病多恶妇人最忌念伯雨晳而都常自容今祟宠嬖过也火烁金亏木克土流惧来悔乘是生疑恶非鬼祟也而祷之用巫吾恐伯雨之疾实爲鬼祟也夫鬼有君子有小人三辰五行社稷山川以其利也勤死劳定法施御捍以其功也功德美利皆登典祀是爲明神贤而灵贵而寿尊而显君子之鬼也至于灶奥户霤皆得其报苟非其类是爲奸神愚而不灵贱而夭卑而幽小人之鬼也林泽爲魅薮谷爲魉虫鱼爲妖卉木爲祥在物爲恠在人爲竖在梦爲魇在事爲魔在疾爲厉典祀不载天地不容日月烛之风霆荡之穴窜隙投穷馁壹郁间爲民慝女巫仗淫拊缶而舞气类以唿以恐家人诗云恺悌君子求福不回君子有疾如之何小人之鬼是事妇人是简用是多舌妇人多舌巫之囮也女巫缶舞鬼之媒也囮媒旣成实爲祸阶茢祓符詋阳麾阴招稽首唿服实爲徕咎鬼言鬼笑鬼怒鬼喜招徕盈室入则馆喉出则乘尻翫疾而货之以饕赂焉其能振乎圣人敬鬼神而远之故曰某之祷久矣今恒祷于室鬼孰近焉是果明神也其肯舍其牷玉左食于家人乎如其奸淫不逞何福之赖也龟习其繇尙且不告而况丰于非礼章赂而将之伯雨言令妹贤甚有兄风每事诹于足下足下知而不谏与有过焉足下其图之与仲观仆闻足下絶季雨此何事也使季雨贤也不可絶也如其不肖也子不能辅之乃弃其世好若之何夫絶贤不祥不辅不肖不仁也如使平其曲直也以俟鄕党之父兄也背祥弃仁仆知责在足下也昔子之冠也子之先君子筮宾于子方氏伯雨实爲之赞揖子升阶祝而加之以成其人醮而祭之以定其祥拜而字之以表其德至于带履皆有训命之辞子方氏伯雨殁不有其孤子弱弟以戚其游魂子其安乎使逝者无知也不可忘也如其有知也独无愧乎二父之心乎夫冠所以戴也带所以系也履所以践也今子冠而不戴其德系其带而不系其辞践其履而不践其训是隳戴解系不武其先懿也将何以冠带衣履以行于州闾哉子其图之与人足下多蓄古书絶不借人何其谬也足下将欲以世传耶夫天下之物不能传世也久矣尧舜之所不传三代之所不能守而秦皇帝之所以爲愚也足下尙欲世守于数帙之书岂不谬哉书无常主乐善好学者有之耳若后世贤乐善好学壁间所藏冢中所秘九译同文将归于南阳之世矣若后世不贤骄逸惰荒天下亦不可守而况于书乎马不借乘仲尼犹且伤之有书者不借人读之将若之何足下若言子孙无贤愚皆可以世守则是又大谬君子刱业垂统爲可继也故莫不明之以法将之以德示之以容后世犹或失坠罔有承将关石和匀夏之子孙苟可以世守则九鼎何迁明德馨香殷之子孙苟可以世守则亳社何改天子穆穆周之子孙苟可以世守则明堂何毁由是观之明法而垂之德容而眎之尙犹难守今乃私天下之古书不与人爲善挟骄吝以济其世无乃不可乎君子以文会友以友辅仁子如求仁千箱之书与朋友共弊之可也今乃束之高阁区区爲后世计耶答仲玉附耳之言勿听焉戒洩之谈勿言焉犹恐人知奈何言之奈何听之旣言而复戒是疑人也疑人而言之是不智也答仲玉之二张公艺百忍字终非活法张公之九世唐代宗能之何以言之不痴不聋不作阿翁然则那是活法曰父父子子兄兄弟弟夫夫妇妇长长幼幼奴奴婢婢耳今作忍斋记欲搀入此意未知如何示破答仲玉之三昨日非吾辈负月月负吾辈也世间甚事摠非彼月耶一月三十日有大有小一日二日旁魄而已三日堇如爪痕而犹爲落照所射四日如钩五日如美人眉六日如弓光辉未敷自弦至旬虽云如梳虚圈犹丑十一二三如汴宋之山河吴蜀江南次第渐平尽入版图而云燕陷辽金瓯终缺十四如汾阳之身命五福俱全惟是一边旁着鱼朝恐惧戒谨乃缺陷事耳然则正圆如镜不过十五一夕或移望在六或薄蚀晕珥或顽云掩罩或甚风疾雨沮败人意如昨日耳吾辈从今当效宋朝之人物正希汾阳之惜福可耳答仲玉之四末世交人当看言简而气沈性拙而志约者絶有心计之人不可交志意广张不可交世所谓可用之人是必无用之人世所谓无用之人是必有用之人天下安乐鄕井无故眞若可用亦安肯披露才气抖擞精神轻示于人耶彼被甲上马似勇而乃老人例习固请六十万似刦而乃智士深谋贺北邻科凡言侥倖谓之万一昨日擧人不下数万而唱名才二十则可谓万分之一入门时相蹂躏死伤无数兄弟相唿唤搜索及相得握手如逢再生之人其去死也可谓十分之九今足下能免十九之死而乃得万一之名仆于衆中未及贺万分一之荣擢而暗庆其不复入十分九之危场也宜卽躬贺而仆亦十分九之余也见方委卧呻楚容候少闲答士刚握毫呵冻爪甲衣带皆有酣臭如小将酣猎袍鞾麾旆皆带腥气也答冷斋古人之戒酒可谓深矣使酒曰酗戒其凶德也酒器有舟戒其覆溺也罍系累斝借严盃爲不皿巵类危字觥戒其触两戈临皿戒其相争樽示撙节禁谓禁制从卒爲醉属生爲醒周官萍氏掌几酒按本草萍能胜酒仆辈嗜飮贤于古人而昧古人垂戒之义岂不大可惧哉愿从今以往吾辈当酒辄思古人作字之义复顾古人制器之名如何如何答冷斋之二此廋辞也仆已解之矣马革裹尸终军不敢仰视严颜泡者白起也橘者黄香也云者岳飞也瀑者山涛也童颜白发者少翁也集义所生者孟浩然也冯子都者凶奴也答某偶颂野性自况于麋所以近人则惊非敢自大也今承明敎自比于骥尾之蝇又何其小也苟足下求爲小也蝇犹大也不有蚁乎仆甞登药山俯其都邑其人物之若驰若骛者扑地蠕蠕若屯垤之蚁可能一嘘而散也然复使邑人而望吾则攀崕循巖扪萝缘树旣跻絶顶妄自高大者亦何异乎头蝨之缘发耶今乃大言自况曰麋何其愚也宜其见笑于大方之家也若复较其形之大小辨所见之远近足下与仆皆妄也麋果大于蝇矣不有象乎蝇果小于麋矣若视诸蚁则象之于麋矣今夫象立如室屋行若风雨耳若垂云眼如初月趾间有泥坟若邱垄蚁穴其中占雨出阵瞋双眼而不见象何也所见者远故耳象矉一目而不见蚁此无他所见者近故耳若使稍大眼目者复自百里之远而望之则窅窅玄玄都无所见矣安有所谓麋蝇蚁象之足辨哉与诚之其言虽知虚诈而不可信幸勿逆诈姑许其可信如何比如谎人说梦不可认眞亦不可道伪他人梦里无可去走一遭与石痴昔袁愍孙诵傅常侍淸德云经其户閴若无人披其帷其人斯在吾每雪中步往开合寻梅便觉常侍淸德与石痴之二君子道淡而不厌简而文此语正爲梅花颂子瞻论渊明诗质而实绮癯而自腴以此拟梅无用更评与石痴之三昔陪李学士丈寻梅溪堂李丈喟然叹曰郭有道贞不絶俗傅钦之淸而不耀不谓孤芳俱此二德与石痴之四诗书言梅论实不论华吾辈今作梅花诗评香比色咀英啜华之不足又从而传神写影华之又华去眞逾远曾谓泰山不如林放乎与人仆家贫计拙营生欲学庞公叹同苏季蜕迟吸露之蝉操慙飮壤之蚓昔有树梅三百六十五本日以一树自度者今仆寄身僦屋园无孤山将若之何砚北小僮手艺工玄仆亦时从偸暇砚田梅成折枝烛泪成瓣麞毛爲蘂蒲黄爲珠爲名轮回花何谓轮回夫生花在树安知爲蜡蜡在蜂房安知爲花然而鲁钱猿耳菩蕾天成窥镜迎风軆势自然惟其不根于地乃见其天黄昏月下虽无暗香之动雪满山中足想高士之卧愿从足下先售一枝以第其价若枝不如枝花不如花蘂不如蘂珠不如珠牀上不辉烛下不踈伴琴不奇入诗不韵有一于此永赐斥退终无怨言不宣与某初客他人须存生澁故态勿爲练熟多情洗手作羹先甞小姑作此诗者其知礼乎入太庙每事必问与某之二鄕人京态摠是鄕闇譬如醉客正色无非醉事不可不知答君受寄示文譬如没骨图着色有浅深然后可辨眉眼与仲存梅宕必发狂疾君知之乎其在长渊常登金沙山大海拍天自觉渺小莽然生愁乃发叹曰假令弹丸小岛饥馑频年风涛黏天不通赈贷当奈何海寇窃发便风擧帆逃遁无地当奈何龙鲸鼍蜃缘陆而卵噉人如麻当柰何海涛盪溢渰覆邨闾当柰何海水远移一朝断流孤根高峙嶷然见底当柰何波啮岛根潏汨旣久土石难支随流而圮当柰何其疑虑如此不狂而何夜听其言不觉絶倒信手录去与敬甫巧哉妙哉此缘因凑合孰执其机君不先吾吾不后子并生一世子不剺面我不雕题并生一国子不居南我不居北幷家一里子不业武我不学圃同爲斯文此大因缘大期会也虽然言若苟同事若苟合无宁尙友于千古不惑于百世与敬甫之二颜回陋巷问所乐之何事原宪蓬庐曰非病而乃贫朝三暮四旣赋芧而怒狙以一服八况缘木而求鱼尔日斯征我日斯迈与远心斋惠风家有续白虎通汉班彪撰晋崔豹注明唐寅评仆以爲奇书袖归灯下细阅乃惠风自集虎说以资解颐仆可谓钝根唐寅字伯虎故耳虽然可博一粲览已可卽还投与楚帻足下无以灵觉机悟骄人而蔑物彼若亦有一部灵悟岂不自羞若无灵觉骄蔑何益吾辈臭皮帒中裹得几箇字不过稍多于人耳彼蝉噪于树蚓呜于窍亦安知非诵诗读书之声耶与成伯门前债客鴈行立屋里醉人鱼贯眠此唐时大豪杰男子汉今仆孤栖寒斋淡如定僧而但门前鴈立者双眼可憎每卑辞之时还念滕薛之大夫与成伯之二仆年二十时元朝对镜云忽然添得数茎须全不加长六尺躯镜里容颜随岁异穉心犹自去年吾葢初见颐下鬑鬑短髭喜而着之也其后六年读书北汉蜡牕朝旭对镜顾眄双鬓忽映数茎银丝喜不自胜以爲添得诗料爱不镊去今复五年所谓诗料不禁撩乱颐底鬑鬑者强如鱼鳃回思年少痴心不觉齿冷若早知如此虽得新诗几多百篇安肯自喜犹恐人之不知耶吾辈若要乘马出门难于登龙相逢何时意至便去而但亢暵焦石风尘扑面而贵人喝扇侍生下骑是爲难堪柰何柰何上从兄人于酷暑严沍不识处之之道脱衣挥箑不胜炎热则逾热炙炉袭裘不禁寒栗则逾冷不如着心读书要之自家胷中不作寒热上从兄之二所谓李广数奇偏裨尽矦短褐天寒曳裾何门俯索文编谨玆奉献而但操瑟齐门笑售技之昧方献玉楚宫恐遭刖而靡悔答大瓠寄示远观楼赋太驰骛横肆不顾题义譬如传神写影无一毫差爽而若不题某公眞竟不识何人此犹不可况复畵绿野堂中之人而更摹白晳疎眉目虽好挂观裴霍何有答大瓠之二求与予孰厌曰求厌使予者之心诚若求者之厌人无予者今仆不求而获赐至厚信乎足下之乐予也答大瓠之三眞诚者必有应凝静者必有养宽厚者必有福勤俭者必有成此甘京语也程山益以四语曰严敬者必无失廉谨者必无咎详愼者必无悔谦和者必无辱仆甞诵此两言李丈曰何可必也直须如此今见无必斋记洞见圣人无私谢湛轩昨夜月明访斐生仍相携而归守舍者告曰客乘黄马颀而髯壁书而去烛而照之乃足下笔也恨无报客之鹤致有题门之凤慊慊悚悚继此月明之夕聊当不敢出书事书李邦翼事上之二十年九月二十一日济州人前忠壮将李邦翼将觐其父于京师舟遇大风至十月初六日泊于澎湖官给衣食留十余日护送至台湾抵厦门历福建浙江江南山东诸省达于北京由辽阳明年丁巳闰六月还国水陆万有余里上特召见邦翼问以所经山川风俗命史官录其事同舟八人惟邦翼晓文字然仅记程途又追忆口奏往往失次趾源以沔川郡守陛辞入侍于煕政堂上曰李邦翼事甚奇惜无好文字尔宜撰进一编趾源承命震越退取其事略加证正焉邦翼父前五卫将光彬曾赴武擧涉海漂至日本之长崎岛番舶凑集市里繁华有一医士延光彬至其家款待劝留光彬坚请归国医士引入内堂出妖娇少娥使拜光彬曰吾家累千金无一箇男只有此女烦君爲吾女婿吾老且死千金之财君所有也睇其女齿白如霜末染铁汁果是室女也光彬大言曰弃其父母之邦耽慕财色投属异国犬彘之不若也且吾归国登科富贵可得何必君之财与君之女哉医士知其无可柰何而遣还云光彬虽是岛中武弁毅然有烈士之风其父子远游异国亦可异也邦翼奏曰舟爲风所飘荡或东西或南北凡十有六日将近日本忽又转向中国粮尽不食者累日忽有大鱼跃入舟中八人共生啗之淡水旣尽天又大雨争掬飮解渴船之始泊也昏晕不省人事有人远立觇望小顷成羣而至收拾船中衣服等项各负一人而去三十许里有村落可三十余户中有公廨扁曰坤德配天堂以米飮飮之取火燎衣稍定精神乃索纸砚书问始知爲中国福建属岛澎湖地方邦翼奏曰八人同乘彩船行五里许诣马宫衙门沿江彩船数百艘江边畵阁卽衙门也门内高唱三声导入八人马宫大人红袍椅坐年可六十余美须髯阶下建红伞台上侍立者可八十人皆纹缎衣或蓝或绿或佩劒或负羽台下朱衣兵卒可三十人皆持杖或竹棍黄龙旗二双铜钲一双引八人升台上马宫大人问漂海之由答以朝鲜全罗道全州府人云云退出有大厦铺设皆锦缎各赠竹簟枕每日给米飮一器鸡膏一器又给香砂六君子汤两时邦翼奏曰以两大船分载西南向二日到台湾府北门外下陆繁华壮丽楼台夹路夜张琉璃灯通明如昼又有异鸟驯之彩笼知更而鸣邦翼奏曰留台湾七日呈书乞归官给衣一袭设饯送别握手眷眷舟到厦门止舍于紫阳书院入拜朱子像儒生数百人来见款款途险又以竹轿担去过同安县治泉州府兴化府有大虹桥左右龙舟万艘歌吹喧轰邦翼奏曰正月初五日入福建省门内有法海寺大麦已黄橘柚垂实衣服飮食与我国彷彿来见者兢以蔗糖投之或留恋不能去或着我人衣服而相视流涕或有抱衣归示其家人而还曰爱玩传看云邦翼奏曰以行李迟滞又呈书哀乞于巡抚府有官人某乘双轿导黄伞过去卽遮路陈情某官思之良久曰数日后三十五员官齐会时更来依其言往诉则衆官轮回看毕告于巡抚府以巡检某派定护送出城西门行四十里至黄津桥登小船两日下陆过西阳岭宝华寺至浙江省度仙霞岭邦翼奏曰到江南省江山县以舟催行江上有小船渔翁载数十靑凫放之中流凫䘖鱼入舟中邦翼奏曰过龙游县到严州登子陵台台傍有子陵祠至杭州府北关大善寺山川之秀丽人物之繁庶楼台之侈壮目不暇给大船缥缈妓女数辈游戱船头环珮琅然邦翼奏曰自杭州六日至苏州西有寒山寺黄瓦四十间也知县王公设馔款待使之游赏舟行十里至姑苏台又三十里有岳阳楼以铜爲柱牕户厅版皆用琉璃爲之凿池于厅底养五色鱼前望洞庭还又至虎邱寺天下第一大寺云七级浮图望见无际邦翼奏曰金山寺以五色彩瓦盖覆寺前石假山高可百丈又砌石周五里环建二层阁下层则儒生数千居住鬻书爲业上层歌吹薰天渔钓之人携竿列坐石假山上横十字铜柱以石版造厅卽法堂也又有钟磬十四木人应时自击一钟先鸣衆钟次第皆鸣邦翼奏曰山东省以后下舟登车土俗鄙野人民俭啬蓬门荜户食惟黍稷槩所不录邦翼年四十一登甲辰武科拜守门将陞武兼宣传官以试射居首特陞资邦翼之召见也以壮游劳苦特除全罗道中军以荣其归在昔宣庙朝有武人鲁认者被俘于倭逃至婺州廪食于考亭书院还自鸭绿闽中诸名士别诗至今藏于其家鲁认之后远游者当以邦翼爲首先是入燕京者闻有水贼梗南海商旅阻隔云今邦翼贯穿万里未之或闻则宇内之昇平可见矣邦翼所记程途与周行备览等书沕合不差故附录焉澎湖台湾府厦门同安县泉州府兴化府福淸福宁福建省城法海寺黄津桥闽淸县黄田驿淸风馆金沙驲南平县大王馆太平驲建宁府药坊馆建阳县仁化馆西阳岭万寿桥宝华寺浦城县浙江省仙霞岭崃口站江南省衢州府江山县齐河馆西安县浮江山龙游县严州府建德县子陵钓台铜炉县富阳县杭州府北关大善寺石门县嘉兴府苏州府寒山寺姑苏台虎邱寺东洞庭常州府无钖县长州府丹阳县近江府瓜州府杨州府江都县金山寺下信县高邮县高邮寺怀府怀县淸江阜王家营宝应县山阳县淸湖县桃源县桃源驿山东省剡城县李家庄兰山县半城馆徐公店杜庄店蒙阴县新泰县杨柳店太安府长城馆齐河县禹城县德州府景州府河闲县涿州府娘娜县北京澎湖至台湾水路二日台湾至厦门水路十日厦门至福建省城一千六百里福州至燕京六千八百里燕京至我境义州二千七十里义州至王京一千三十里王京至康津九百里耽罗北抵康津南距台湾水路不论合一万二千四百里钟北小选序自序嗟乎庖牺氏殁其文章散久矣然而虫须花蘂石绿羽翠其文心不变鼎足壶腰日环月弦字体犹全其风云雷电雨雪霜露与夫飞潜走跃笑啼鸣啸而声色情境至今自在故不读易则不知畵不知畵则不知文矣何则庖牺氏作易不过仰观俯察奇偶加倍如是而畵矣苍颉氏造字亦不过曲情尽形转借象义如是而文矣然则文有声乎曰伊尹之大臣周公之叔父吾未闻其语也想其音则款款耳伯奇之孤子杞梁之寡妻吾未见其容也思其声则恳恳耳文有色乎曰诗固有之衣锦褧衣裳锦褧裳鬒发如云不屑髢也何如是情曰鸟啼花开水绿山靑何如是境曰远水不波远山不树远人不目其语在指其听在拱故不识老臣之告幼主孤子寡妇之思慕者不可与论声矣文而无诗思不可与知乎国风之色矣人无别离畵无远意不可与论乎文章之情境矣不屑于虫须花蘂者都无文心矣不味乎器用之象者虽谓之不识一字可也蜋丸集序子务子惠出游见瞽者衣锦子惠喟然叹曰嗟乎有诸己而莫之见也子务曰夫何与衣绣而夜行者遂相与辨之于听虗先生先生摇手曰吾不知吾不知昔黄政丞自公而归其女迎谓曰大人知蝨乎蝨奚生生于衣欤曰然女笑曰我固胜矣妇请曰蝨生于肌欤曰是也妇笑曰舅氏是我夫人怒曰孰谓大监智讼而两是政丞莞尔而笑曰女与妇来夫蝨非肌不化非衣不傅故两言皆是也虽然衣在笼中亦有蝨焉使汝裸裎犹将痒焉汗气蒸蒸煳气虫虫不离不衬衣肤之间林白湖将乘马仆夫进曰夫子醉矣只履鞾鞋白湖叱曰由道而右者谓我履鞾由道而左者谓我履鞋我何病哉由是论之天下之易见者莫如足而所见者不同则鞾鞋难辨矣故眞正之见固在于是非之中如汗之化蝨至微而难审衣肤之间自有其空不离不衬不右不左孰得其中蜣蜋自爱滚丸不羡骊龙之珠骊龙亦不以其珠笑彼蜋丸子珮闻而喜之曰是可以名吾诗遂名其集曰蜋丸属余序之余谓子珮曰昔丁令威化鹤而归人无知者斯岂非衣绣而夜行乎太玄大行而子云不见斯岂非瞽者之衣锦乎览斯集一以爲龙珠则见子之鞋矣一以爲蜋丸则见子之鞾矣人不知犹爲令威之羽毛不自见犹爲子云之太玄珠丸之辨唯听虚先生在吾何云乎绿鹦鹉经序洛瑞得绿鹦鹉欲慧不慧将悟未悟临笼涕泣曰尔之不言乌鸦何异尔言不晓我则彝矣于是忽发慧悟乃作绿鹦鹉经请序于余余甞梦白鹦鹉乃征博士诉梦占之曰我平生梦梦食不饱梦飮不醉梦臭不秽梦香不馨梦力不强梦唿不声或飞龙在天或凤凰麒麟鬼物异兽駓駓驰逐四目神将其背有口齿嗑其劒手又有目小目小耳大口大鼻或大海汹汹火焚靑山或日月星辰绕身围軆或雷霆霹雳惊怖惧汗或昇㵳天御彼光云或飞腾九层楼台窈窕丹靑琉璃牕户美女妇人目笑眉成妙肉淸飏义舌合奏或身轻蝉翼粘彼树叶或与蚓鬪或助蛙笑或穿墻壁卽有旷室或爲上客旂㫌麾幢芭蕉大扇轺车百轮卽何妄想顚倒如是博士大言遍身寒栗恐惧罪过尔善思念使汝鍊丹吸气服眞而不飮食渐厌室家而不栋宇处彼岩广离妻去子别其友朋一朝身轻肩披橡叶腰裈虎皮朝游沧海夕游崐崙明日明夕而暂还归或已千岁或爲八百如彼长生卽名爲仙则复如何我乃谢言是一妄想千岁八百游朝游暮何其短也我则长生谁复见我有谁友朋认吾是我万一或幸屋室不壤鄕里如旧子孙蕃衍八世九世至或十世我归我家乍喜入门而复怅然久坐细声暗谓家人园后梨树厨下鼎锜眞珠宝珰何在何亡征信有渐子孙大怒彼何妄翁彼何狂叟彼何醉夫而来辱我小杖逐我大杖敺我我则奈何无书证我讼官柰何譬则我梦我梦我梦人不我梦孰信我梦博士大言遍身寒慄恐惧罪过发大悲心叹言尔言其实大然汝则知之子孙妻妾暂别离舍卽不认识汝则何恋西方有国世界大乐汝则苦行修身大刻往生彼国度脱三灾不入剉烧是名爲佛卽复如何我乃谢言此一妄想旣云往生此死可知茶毗扬灰何免剉烧弃今可乐就此刻苦俟彼他世杳杳冥冥孰知极乐若知他世世界极乐缘何此世不识前生或曰非谓其眞仙而佛者也仙灵而佛慧鹦鹉有其性则是博士占其灵慧而能言也子之文章其将日有进乎嗟唿至今十八年矣道日益拙而文不加进其痴心妄想不梦亦觉矣今见此经圆舌㕚趾宛如梦见而性霛悟妙慧语珠转尽乎其仙而佛者也博士之征其在是乎愚夫艹序迩言皆尔雅也今闾阎之间指疖谓丽唤醋爲甘幼女闻里媪卖甘意其蜜也倚母肩染指甞之矉曰酸也云胡作甘母无以应吾惕然曰是礼也夫礼缘人情问梅者齿㳄故醋之未和也犹讳其酸况人之所嫌有甚于疖之丑乎于是作士小典以自警凡聱裒重听不号聋而曰不乐嗫唼蒙瞖失明不号瞽而曰不省瑕颣噤瘖嗄𧦠不号哑而曰不屑雌黄钓背曲胸曰不喜便佞附瘿悬瘤曰不失重厚至于騈枝跛躄虽病于形而无害于德犹思迂讳嫌其直斥况所谓愚者小人之德而不移之性乎天下之僇辱莫加乎此以汝京之聪明慧智乃据其愚而不耻自号何也及读其燕石集其所以触忌讳犯嫌怒者多矣掇挹乎百家牢笼乎万物得其情状若燃犀而畵鼎其变化于渺微者若卵之始毛而蜩之将翼也云肤石髓可推爬也虫须花蘂可计数也其所指斥者奚特聋瞽瘖哑而其所怨怒亦奚特醋之酸乎触人怒犹讳之况造化之所忌乎夫爲斯之惧焉则聪明慧智之反而自讳之不暇也世之人无亦指染而齿㳄也夫噫菱洋诗集序达士无所恠俗人多所疑所谓少所见多所恠也夫岂达士者逐物而目覩哉闻一则形十于目见十则设百于心千恠万奇还寄于物而己无与焉故心闲有余应酬无穷所见少者以鹭嗤乌以凫危鹤物自无恠己廼生嗔一事不同都诬万物噫瞻彼乌矣莫黑其羽忽晕乳金复耀石绿日映之而腾紫目闪闪而转翠然则吾虽谓之苍乌可也复谓之赤乌亦可也彼旣本无定色而我乃以目先定奚特定于其目不覩而先定于其心噫锢乌于黑足矣廼复以乌锢天下之衆色乌果黑矣谁复知所谓苍赤乃色中之光耶谓黑爲闇者非但不识乌并黑而不知也何则水玄故能照漆黑故能鑑是故有色者莫不有光有形者莫不有态观乎美人可以知诗矣彼低头见其羞也支颐见其恨也独立见其思也颦眉见其愁也有所待也见其立栏干下有所望也见其立芭蕉下若复责其立不如斋坐不如塑则是骂杨妃之病齿而禁樊姬之拥髻也讥莲步之妖妙而叱掌舞之轻儇也余侄宗善字继之工于诗不缠一法百体俱该蔚然爲东方大家视爲盛唐则忽焉汉魏而忽焉宋明才谓宋明复有盛唐呜唿世人之嗤乌危鹤亦已甚矣而继之之园乌忽紫忽翠世人之欲斋塑美人而掌舞莲步日益轻妙拥髻病齿俱各有态无惑乎其嗔怒之日滋也世之达士少而俗人衆则默而不言可也然言之不休何也噫燕岩老人书于烟湘阁北学议序学问之道无他有不识执涂之人而问之可也僮仆多识我一字姑学汝耻己之不若人而不问胜己则是终身自锢于固陋无术之地也舜自耕稼陶渔以至爲帝无非取诸人孔子曰吾少也贱多能鄙事亦耕稼陶渔之类是也虽以舜孔子之圣且艺卽物而刱巧临事而制器日犹不足而智有所穷故舜与孔子之爲圣不过好问于人而善学之者也吾东之士得偏气于一隅之土足不蹈凾夏之地目未见中州之人生老病死不离疆域则鹤长乌黑各守其天蛙井蚡田独信其地谓礼宁野认陋爲俭所谓四民仅存名目而至于利用厚生之具日趋困穷此无他不知学问之过也如将学问舍中国而何然其言曰今之主中国者夷狄也耻学焉幷与中国之故常而鄙夷之彼诚薙发左袵然其所据之地岂非三代以来汉唐宋明之凾夏乎其生乎此土之中者岂非三代以来汉唐宋明之遗黎乎苟使法良而制美则固将进夷狄而师之况其规模之广大心法之精微制作之宏远文章之焕爀犹存三代以来汉唐宋明固有之故常哉以我较彼固无寸长而独以一撮之结自贤于天下曰今之中国非古之中国也其山川则罪之以腥羶其人民则辱之以犬羊其言语则诬之以侏离幷与其中国固有之良法美制而攘斥之则亦将何所倣而行之耶余自燕还在先爲示其北学议内外二编盖在先先余入燕者也自农蚕畜牧城郭宫室舟车以至瓦簟笔尺之制莫不目数而心较目有所未至则必问焉心有所未谛则必学焉试一开卷与余日录无所龃龉如出一手此固所以乐而示余而余之所欣然读之三日而不厌者也噫此岂徒吾二人者得之于目击而后然哉固尝硏究于雨屋雪檐之下抵掌于酒烂灯灺之际而乃一验之于目尔要之不可以语人人固不信矣不信则固将怒我怒之性由偏气不信之端在罪山川枫岳堂集序古之爲浮屠者类多聪明英伟隽杰之士一有世主高其戒行留心释典钖号殊礼宾遇师迎而于时士大夫亦莫不乐与之游则苦枯沈没寂寞之行焉而乃反安富尊荣此固非空门本分而有可以劝于其术其言语文章灿然可观国朝以来专尙儒敎士大夫严于斥异由是而世无独行自得之士并与所谓异端之学而不可见焉今其荒寺废刹不絶居僧而皆穷氓饿隷逃窜丁役削发被缁虽名浮屠顽愚昏蒙目不知书则不待禁絶而其道几乎息矣余常乐游名山足迹殆半甞思得异僧以爲方外之游而登山临水未甞不怅然裴徊甞与友人申元发兪士京同宿白华菴有缁俊者深夜独坐佛灯炯然禅榻明凈几上有般若法华诸经因问俊尔颇晓经否谢不知又问尔能解作诗律否又谢不能又问山中有异僧可与游乎对曰无有明日坐眞殊潭下相与言俊公眉眼淸朗若能粗解文字诗不必工可与联轴谈不必玄足以写怀则岂不趣吾辈事耶因相顾叹息而起今览枫岳大师普印诗文未及卒业而叹曰余向所欲遇以爲方外之游者失之印公欤盖其禅定在内圆通而卽余东游时也及见集中有与缁俊唱酬者则俊固其友也何不以印答余之问也俊其欺余哉吾于是益知印固高僧而俊果爲之讳之也由是观之俊果能诗也俊果能谈经也俊亦高僧也欤吾旣失之于同游之缁俊则况于未见之印公乎无可以劝于其术而其信道自修也如此则其未见而如印公者何限吾于山犹北有长白南有智异西有九月吾将遍游庶几一遇则傥不爲俊公之所侮尔姑爲之序此集柳氏图书谱序连玉善刻章握石承膝侧肩垂颐目之所瞬口之所吹蚕飮其墨不絶如丝聚吻进刀用力以眉旣而捧腰仰天而欷懋官过而劳之曰子之攻坚也将以何爲连玉曰夫天下之物各有其主有主则有信故十室之邑百夫之长亦有符印无主乃散无信乃乱我得晕石肤理腻沃方武一寸莹然如玉狮蹲其钮鞠乳狞吼鎭我文房绥厥四友我祖轩辕氏柳名琏文明尔雅鼎皷鸟云印我书秩遗我子孙无忧散佚百㢧其全懋官笑曰子以和氏之璧爲何如也曰天下之至宝也曰然昔秦皇帝旣兼六国破璞爲璋上蟠苍蚪旁屈绛螭以爲天子之信四海之鎭使蒙恬筑万里之城以守之其言岂不曰二世三世至于万世传之无竆乎连玉俛首寂然推堕其幼子于膝曰安得使而公头白者乎一日携其前所集古今印本汇爲一卷属余序之孔子曰吾犹及史之阙文今亡矣葢伤之也于是幷书之以爲不借书者之深戒婴处稿序子佩曰陋哉懋官之爲诗也学古人而不见其似也曾毫发之不类讵髣髴乎音声安野人之鄙鄙乐时俗之琐琐乃今之诗也非古之诗也余闻而大喜曰此可以观由古视今今诚卑矣古人自视未必自古当时观者亦一今耳故日月滔滔风谣屡变朝而飮酒者夕去其帷千秋万世从此以古矣然则今者对古之谓也似者方彼之辞也夫云似也似也彼则彼也方则非彼也吾未见其爲彼也纸旣白矣墨不可以从白像虽肖矣畵不可以爲语雩祀坛之下桃渚之衕靑甍而庙貌之渥丹而须俨然关公也士女患疟纳其牀下𢥠神褫魄遁寒祟也孺子不严渎冒威尊爬瞳不瞬触鼻不啑块然泥塑也由是观之外舐水匏全呑胡椒者不可与语味也羡邻人之貂裘借衣于盛夏者不可与语时也假像衣冠不足以欺孺子之眞率矣夫愍时病俗者莫如屈原而楚俗尙鬼九歌是歌按秦之旧帝其土宇都其城邑民其黔首三章之约不袭其法今懋官朝鲜人也山川风气地异中华言语谣俗世非汉唐若乃效法于中华袭体于汉唐则吾徒见其法益高而意实卑軆益似而言益伪耳左海虽僻国亦千乘罗丽虽俭民多美俗则字其方言韵其民谣自然成章眞机发现不事沿袭无相假贷从容现在卽事森罗惟此诗爲然呜唿三百之篇无非鸟兽草木之名不过闾巷男女之语则邶桧之间地不同风江汉之上民各其俗故釆诗者以爲列国之风攷其性情验其谣俗也复何疑乎此诗之不古耶若使圣人者作于诸夏而观风于列国也攷诸婴处之稿而三韩之鸟兽艹木多识其名矣貊男济妇之性情可以观矣虽谓朝鲜之风可也炯言挑笔帖序虽小技有所忘然后能成而况大道乎崔兴孝通国之善书者也甞赴擧书卷得一字类王羲之坐视终日忍不能舍怀卷而归是可谓得失不存于心耳李澄幼登楼而习畵家失其所在三日乃得父怒而笞之泣引泪而成鸟此可谓忘荣辱于畵者也鹤山守通国之善歌者也入山肄每一阕拾沙投屐满屐乃归甞遇盗将杀之倚风而歌群盗莫不感激泣下者此所谓死生不入于心吾始闻之叹曰夫大道散久矣吾未见好贤如好色者也彼以爲技足以易其生噫朝闻道夕死可也桃隐书炯菴丛言凡十三则爲一卷属余叙之夫二子专用心于内者欤夫二子游于艺者欤将二子忘死生荣辱之分而至此其工也岂非过欤若二子之能有忘愿相忘于道德也绿天馆集序倣古爲文如镜之照形可谓似也欤曰左右相反恶得而似也如水之写形可谓似也欤曰本末倒见恶得而似也如影之随形可谓似也欤曰午阳则侏儒僬侥斜日则龙伯防风恶得而似也如畵之描形可谓似也欤曰行者不动语者无声恶得而似也曰然则终不可得而似欤曰夫何求乎似也求似者非眞也天下之所谓相同者必称酷肖难辨者亦曰逼眞夫语眞语肖之际假与异在其中矣故天下有难解而可学絶异而相似者鞮象寄译可以通意篆籒隷楷皆能成文何则所异者形所同者心故耳繇是观之心似者志意也形似者皮毛也李氏子洛瑞年十六从不佞学有年矣心灵夙开慧识如珠尝携其绿天之稿质于不佞曰嗟乎余之爲文才数岁矣其犯人之怒多矣片言稍新只字涉奇则辄问古有是否否则怫然于色曰安敢乃尔噫于古有之我何更爲愿夫子有以定之也不佞攒手加额三拜以跪曰此言甚正可兴絶学苍颉造字倣于何古颜渊好学独无着书苟使好古者思苍颉造字之时着颜子未发之旨文始正矣吾子年少耳逢人之怒敬而谢之曰不能博学未攷于古矣问犹不止怒犹未解哓哓然答曰殷诰周雅三代之时文丞相右军秦晋之俗笔冷斋集序匠石谓剞劂氏曰夫天下之物莫坚于石爰伐其坚断而斲之螭首龟趺树之神道永世不骞是我之功也剞劂氏曰久而不磨者莫寿于刻大人有行君子铭之匪余攸工将焉用碑遂相与讼之于马鬣子马鬣子寂然无声三唿而三不应于是石翁仲哑然而笑曰子谓天下之至坚者莫坚乎石久而不磨者莫寿乎刻也虽然石果坚也斲而爲碑乎若可不磨也恶能刻乎旣得以斲而刻之又安知筑灶者不取之以爲安鼎之题乎扬子云好古士也多识奇字方艹太玄愀然变色易容慨然太息曰嗟乎乌尔其知之闻石翁仲之风者其将以玄覆酱瓿乎闻者皆大笑春日书之冷斋集旬稗序小川菴杂记域内风谣民彛方言俗技至于纸鹞有谱草谜着解曲巷穷闾烂情熟态倚门鼓刀肩媚掌誓靡不蒐载各有条贯口舌之所难辨而笔则形之志意之所未到而开卷辄有凡鸡鸣狗嘷虫翘蠡蠢尽得其容声于是配以十干名爲旬稗一日袖以示余曰此吾童子时手戱也子独不见食之有粔𥺌乎粉米渍酒截以蚕大煖堗焙之煑油涨之其形如茧非不洁且美也其中空空啖而难饱其质易碎吹则雪飞故凡物之外美而中空者谓之粔𥺌今夫榛栗稻秔卽人所贱然实美而眞饱则可以事上帝亦可以贽盛宾夫文章之道亦如是而人以其榛栗稻秔而鄙夷之则子盍爲我辨之余旣卒业而复之曰庄周之化蝶不得不信李广之射石终涉可疑何则梦寐难见卽事易验也今吾子察言于鄙迩摭事于侧陋愚夫愚妇浅笑常茶无非卽事则目酸耳饫城朝庸奴固其然也虽然宿酱换器口齿生新恒情殊境心目俱迁览斯卷者不必问小川菴之爲何人风谣之何方方可以得之于是焉联读成韵则性情可论按谱爲畵则须眉可征睐道人甞论夕阳片帆乍隐芦苇舟人渔子虽皆拳须突鬓遵渚而望甚疑其高士陆鲁望先生嗟乎道人先获矣子于道人师之也往征也哉记念斋记宋旭醉宿朝日乃醒卧而听之鸢嘶鹊吠车马喧嚣杵呜篱下涤器厨中老幼叫笑婢仆叱咳凡户外之事莫不辨之独无其声乃语蒙眬曰家人俱在我何独无周目而视上衣在楎下衣在椸笠挂其壁带悬椸头书帙在案琴横瑟立蛛丝萦樑苍蝇附牖凡室中之物莫不俱在独不自见急起而立视其寝处南枕而席衾见其里于是谓旭发狂裸体而去甚悲怜之且骂且笑遂抱其衣冠欲往衣之遍求诸道不见宋旭遂占之东郭之瞽者瞽者占之曰西山大师断缨散珠招彼训狐爰计算之圆者善走遇阈则止囊钱而贺曰主人出游客无旅依遗九存一七日乃归此辞大吉当占上科旭大喜每设科试士旭必儒巾而赴之辄自批其券大书高等故汉阳谚事之必无成者称宋旭应试君子闻之曰狂则狂矣士乎哉是赴擧而不志乎擧者也季雨性疎宕嗜飮豪歌自号酒圣视世之色庄而内荏者若凂而哇之余戱之曰醉而称圣讳狂也若乃不醉而罔念则不几近于大狂乎季雨愀然爲间曰子之言是也遂名其堂曰念斋属余记之遂书宋旭之事以勉之夫旭狂者也亦以自勉焉观斋记岁乙酉秋余溯自八潭入摩诃衍访缁俊大师师指连坎中目视鼻端有小童子拨炉点香团如绾发郁如蒸芝不扶而直无风自波蹲蹲婀娜如将不胜童子忽妙悟发笑曰功德旣满动转归风成我浮图一粒起虹师展眼曰小子汝闻其香我观其灰汝喜其烟我观其空动静旣寂功德何施童子曰敢问何谓也师曰汝试嗅其灰谁复闻者汝观其空谁复有者童子涕泣涟如曰昔者夫子摩我顶律我五戒施我法名今夫子言之名则非我我则是空空则无形名将焉施请还其名师曰汝顺受而遣之我观世六十年物无留者滔滔皆往日月其逝不停其轮明日之日非今日也故迎者逆也挽者勉也遣者顺也汝无心留汝无气滞顺之以命命以观我遣之以理理以观物流水在指白云起矣余时支颐旁坐听之固茫然也伯五名其轩曰观斋属余序之夫伯五岂有闻乎俊师之说者耶遂书其言以爲之记蝉橘堂记婴处子爲堂而名之曰蝉橘其友有笑之者曰子之何纷然多号也昔悦卿忏悔佛前发大证誓愿弃俗名而从法号大师抚掌笑谓悦卿甚矣汝惑尔犹好名形如枯木唿木比邱心如死灰唿灰头陀山高水深安用名爲汝顾尔形名在何处缘汝有形卽有是影名本无影将欲何弃汝摩尔顶卽有发故而用栉梳发之旣剃安施栉梳汝将弃名名匪玉帛名匪田宅匪金珠钱匪食糓物匪鼎匪锜匪鬵匪鼐匪筐筥桊杯牟甁盎及俎豆物卽匪佩囊劒刀茝香可以解去匪锦圆领绣鹤补子带犀鱼果可以脱去卽匪鼓枕两头鸳鸯流苏宝帐可卖与人匪垢匪尘非水可洗匪绣梗喉非水鵶羽可引呕歍匪疖干痂可爪剔除卽此汝名匪在汝身在他人口随口唿谓卽有善恶卽有荣辱卽有贵贱妄生悦恶以悦恶故从而诱之从而悦之从而惧之又从恐动寄身齿吻茹吐在人不知汝身何时可还譬彼风声声本是虗着树爲声反摇动树汝起视树树之静时风在何处不知汝身本无有是卽有是事廼有是名而缠缚身刦守把留譬彼鼓钟桴止响腾身虽百化名则自在以其虗故不受变灭如蝉有壳如橘存皮寻声逐香皮壳之外不知皮壳空空如彼如汝初生喤喤在褓无有是名父母爱悦选字吉祥复唤秽辱无不祝汝汝方是时随父母身不能自有及汝壮大廼有汝身旣得立我不得无彼彼来偶我遂忽爲双双身好会有男女身两两相配如彼八卦身之旣多臃肿阘茸重不可行虽有名山欲游佳水爲此艮兑生悲怜忧有好友朋选酒相邀乐彼名辰持扇出门还复入室念此卦身不能去赴凡爲汝身牵挂拘挛以多身故亦如汝名幼有乳名长有冠名表德爲字所居有号若有贤德加以先生生唿尊爵死称美谥名之旣多如是以重不知汝身将不胜名此出大觉无经盖悦卿隐者也最多名自五岁有号故大师以是戒之夫孺子无名故称婴女子未字曰处子婴处者盖隐士之不欲有名者也今忽以蝉橘自号则子将从此而不胜其名矣何则夫婴儿至弱处女至柔人见其柔弱也犹以此唿之夫蝉声而橘香则子之堂其将从此而如市矣婴处子曰夫若如大师之言蝉蜕而壳枯橘老而皮空夫何声色臭味之有旣无声色臭味之可悦则人将求我于皮壳之外耶爱吾庐记郑君仁山号其所居之庐曰爱吾而一日请记于余余谓仁山曰夫民物之生也固未始自别则人与我皆物也一朝将己而对彼称吾而异之于是乎天下之衆始乃纷然而自谓事事而称吾则已不胜其私焉又况自加以爱之乎经曰身体发肤受之父母无敢毁伤吾旣吾之则今夫牵吾之一发而擧体爲之不宁岂惟擧吾之一身而爲吾哉虽一发之微皆可得以称吾而固将无不爱矣呜唿一发之吾旣无不爱则其离吾之身者虽仅一毫之际固将漠然而不相涉矣故有拔一毛而利天下不爲者彼旣重吾之一毛于天下而爱之也至厚则思所以全护保啬之者岂有所不至哉虽四海之至广将无以善藏吾一发则又有外其身而身存者彼旣知外其身之不足以自存而爱之愈深忧之益切至欲寂灭其身以吾爲假合以爱爲寃业絶弃伦常视其生如仇怨彼于其一身之吾不遑自有而况于一发之吾哉向之所谓至厚者乃反爲天下之至薄则此无他私吾之一身而自爱之过也传曰人之于身也兼所爱则兼所养也毋以小害大毋以贱害贵故王凝之妻引斧断臂以洁其身彼旣受之于父母则其小大贵贱夫岂一肤一发之比哉然而若将凂焉悍然断之而不少顾恋者何也所以爱其臂耳如爱吾者若王氏之妇则斯可谓知所爱也已唤醒堂记字堂之额以唤醒者何主人翁之所自题也主人翁谁西峰李公也唤之者谁乃自唤也何以唤之公平居直内造次主一钦钦慥慥无非一敬字着工而世界昏蒙醉生梦死则无人觑破这箇道理故唤之不足以觉其梦也醒之不足以解其醉也于是乎扁其兴居之堂而以代夫座右之铭以朝夕自警而爲常目之资可不韪哉今公之后孙尙书公不忘肯搆之义轮扁斯焕克趾前美可谓家之肖孙而不忝厥祖者也吾于斯堂也重有感焉所谓故家者非谓其有乔木也然而世臣相传之宅必有数百年之木今其周瞻园坛老树偃蹇孙枝子条郁郁苍苍此非但雨露之养而已若无培植之功庸讵能至斯其盛也哉继此而居斯室者苟不居敬而自持则其于老树之荫庭得无愧乎王氏之三槐也欤夫是之勉旃欤翠眉楼记岁价之入燕也士大夫使象译求书堂额则必博明之笔也明方起居注日讲官固善书堂额其后多见明他书则笔力大逊于堂额吾心窃恠之闻一译请书四勿斋明掷纸而骂曰东方何其多同号者吾绿沈笔尽秃于四勿斋盖明乃朝鲜主顾黄氏之婿故象译知博起居善书而博之善书堂额盖熟于四勿之号尔噫堕井之毛遂惊座之陈遵犹笑于当世况号者所以别之也三省九容到处皆然讷窝默斋什居三四居南山之下者轩必拱辰家北里之中者堂皆悠然稍有园林暂涉幽趣必揭城市山林一固有之再则过矣嗟唿南阳黄州地名偶同必祠卧龙强搆竹楼此慕实乎慕名乎余过临津见江岸削壁数十里枫叶正红与数客沿洄久之客有愀然整襟而危坐者曰赤壁依旧独恨岁非壬戌且无旣望之月余笑应曰从今待壬戌吾寿六十六老人秋江风露难胜且柰君非姓苏吾不吹箫何仍相与大笑今登李君有一书楼楼在南麓侧北望白岳西对鞍岭东临骆峰四顾平畅万户扑地而远岑浮檐窈窕如眉则楼之号翠眉者以是也然而闻楼名者谓其似美人闰居则叱爲恠骇衆咻噂𠴲李君爲是之郁焉请余释之余直应之曰自古有忠爱于君者必咏美人而怀之诗云有美一人兮西方之人兮说者曰西方美人文王也屈原景差之徒所以赋颂美人者多今子之楼何必曰翠眉虽谓之美人楼亦可也况其天际脩眉黛绿如畵则因见起想如诗人之赋咏不亦可乎吾知子不喜雷同者也爲诗文必务去陈言者也吾以名楼而占之也是足以记之也题跋题李唐畵宋道君时河阳三城人李唐字晞古补入畵院建炎间太尉卲渊荐之奉旨授成忠郞畵院待诏赐金带时年八十善畵山水人物尤工畵牛高宗雅爱之甞题长夏江寺卷上云李唐可方唐李思训此帖出东方在万历末题有陈仁钖申用懋陈继儒娄坚姚希孟董其昌文震孟范允临薛明益陈元素诸书有货此爲过岁资値五千然讳其主名意其爲杞溪兪氏物也余旣贫无以有之则爲记其来历时万历后四甲午除夕典医衚衕题天山猎骑图跋猎骑图出东方者凡五轴而惟陈氏居中所畵最可树外云气暗惨者乃雪意而长尾白鸟势穷投枝毛羽益白流睨拔箭胡眼全白马上琵琶弹指玅白益验其朔气阴澹满天雪意也淸明上河图跋都邑富盛莫如汴宋时节繁华莫如淸明畵品之最纤竗者莫如仇英爲此轴当费十年工夫除此轴计吾所观已七本十洲自十五丁年始此当寿九十五双眸能不眊昏翳花爲秋豪争纤否街行术敞依依如梦豆人芥马渺渺可唤最是驱鹅生动有意观斋所藏淸明上河图跋此轴乃尙古金氏所藏以爲仇十洲眞蹟誓以殉他日斧堂金氏旣病复爲观斋徐氏所蓄当属妙品虽使细心人十廻玩绎每复开轴辄得所遗切勿久玩颇惧眼眚金氏精赏鑑古董书畵遇所妙絶辄竭家资卖田宅以继之以故域中宝玩尽归金氏家日益贫旣老则曰吾已眼暗矣平生供眼者可以供口已然所售値不过十之二三齿已豁所谓供口者皆膏汁磨屑可恨可恨日修斋所藏淸明上河图跋汴京盛时爲四十万户崇祯末周王守汴闯将罗汝才号曹操者三次来围而货宝山积士女海沸资粮器械无不取诸城中而用之故汴最久陷方其受围久粮尽人相食麦升可直银千百人蔘白朮茯苓诸药物旣食尽则水中红虫粪窖蛴螬皆货以宝玉而不可得及河决城没一夜之间遂成泽国而周府八面阁黄金胡卢才见其头吾每玩此图想当日之繁华而其复殿周廊层台叠榭未甞不抚心于周府之金胡卢湛轩所藏淸明上河图跋吾爲跋此图亦已多矣皆称仇英十洲孰爲眞蹟孰爲赝本吴儿狡狯东俗眯眊宜乎其此轴之多东渡鸭水也书何必钟王颜柳畵何必顾陆阎吴鼎彛何必宣德五金求其眞蹟故诈伪百出愈似而愈假隆福之寺玉河之桥有自卖其手笔书畵当略辨雅俗收而有之炉则虽干隆年制卽取型范古恠敦厚者庶不爲燕市之一笑题友人菊花诗轴花以参差攲斜爲齐整如晋人之笔字不苟排而行自疎直若其黄白相对便失天趣无使烟茶致煤以爲花瘴无使俗客妄评以爲花馁时以淸水微噀以顿花神墓碣铭孝子赠司宪府持平尹君墓碣铭孝子讳观周字仲宾漆原人也自其七世祖霱从皇明都督陈璘御倭驻顺天及都督归遂落南子孙世居至君连六世进士君以孝闻鄕邑事后母至孝君旣没鄕人士以状申观察使盖其状有难言者君之长子某亦以孝闻追诸涂坏其状泣曰孰谓先君孝者鄕人士无不涕泣感叹者于是聚议于鄕曰是无与孝子子弟然与其没其善宁无慽其孝子心矧慽其死者遂改其状埋没深奥其文辞呈观察使观察使察其孝无凭据置不启闻于朝更三使始启事下礼曹礼曹以孝子事亲本末文字怳惚昧䵝不章置不覆启于是鄕人士一十四人以一道五十七官八百三十六人状立礼官门下大言曰爲亲者讳观过知仁吾党之直义在相隐因涕泣横流言辞慷慨礼官曰诺卽日启旌孝子闾越三年御史之察是道者启赠司宪府持平墓在郡治南十里坐坤之兆三子某某其铭曰孝可声如可声也太息而铭梁护军墓碣铭余营燕巖崃将家焉数道崧京客南原梁氏梁旧大家多贤豪长者从其子弟游崧南水石间其池台淸敻林木皆合抱相与飮酒顾而乐之有浩孟者叹曰子不及吾伯父游也多名酒喜宾客旣而以其状谒曰伯父魁杰人也愿吾子之铭之也按状讳济泳字君涉曾祖敷信赠司仆寺正祖义暹赠左承旨考讳枝盛通德郞妣南阳洪氏君善骑射登武科以原从勋勋扬武阶折冲年少富厚爲豪擧自以勋胥足以荣名当世则扬阳饰裘马游历诸公间诸公荐宠慰借目与爲可用咸欲出其门然居久之益知金帛有脚手仕宦多蹊窦则喟曰吾可以乐吾鄕矣归益汛治园宇一畀弟家人业无关我日与鄕之父老飮酒乐而卒享年六十四岁癸未十二月十二日笃于孝友爲一鄕式其居忧旣老白首而礼持崭崭配平山李氏基崇女合葬于先茔坐坤之兆生四男皆夭以其弟济泽子时孟继早死以彦孟子景宪嗣之铭曰镃基不如待时或曰巧宦不如乘时或曰人生行乐耳须富贵何时醉默窝金君墓碣铭某甞客松京观乎其鄕人士之飮射者屡于稠人广衆默而识之有颀而髯容姿端凝竟日于絃歌尊俎之间而言谈擧止常如初至类名德贵人不自矜泰而軆貌舒重余旣耸然异之与语良久知其爲贞州金氏进士亨百其人也徐而闻诸鄕人之伦拟者则莫不以忠厚长者归之咸曰好义乐善当世其惟金公云今于其遗状益验焉向余所默异与夫鄕人之所称道有以也夫谨按君字钖汝贞州今丰德府是也有讳守五传而至讳大春卓荦不覊好游名山水人以处士号寔君高祖也曾祖讳承辉赠司宪府执义祖讳宗烨赠承政院左承旨考讳始光武科龙骧卫副司果妣沃野林氏学生兴良之女以英宗二年丙午三月二十四日生君幼而沉雄异凡司果君奇爱之曰儿识度过人必远大器也遂谢外事专意保育夫妇相劝戒普施厚积善爲儿养福备至七岁而孤及壮创痛莫逮遇讳日辄皇皇如也终身孺慕庶几着存与一兄三姊共事母林氏及兄没哀之如失怙终事克殚情文养孤寡温而劬摄家政审密视其生顾益治林氏就养于己性慈悲乐施与不忍于族亲隣里之穷匮者则意在几微必先左右之未甞有难色旣而丁忧丧制一遵礼则纯心哀慕不以他事及闲言语间之于诸姊友爱均至生而衣食与共没而爲之抚摩训诲其遗体子若孙如树斯壅如苗斯漑必期其植立而有遂也家乘燬于兵恐先德无征则亟修世谱阙疑传信自爲文以叙敦宗之谊先墓三世阙幽志则谨具事行及系派纳于竁爲久远图族人之当奉祧主者贫不能家则爲之买舍营产以需其岁事外氏孤贫有一玄孙弱而育于家壮爲之娶妇割庄土以食以祀其追先虑后皆至诚如此也至于朋友之丧吊赙称情量力或爲之棺椁衣衾以送穷族之入崃者或与之田土旧贷之贫不能偿者或还其券闻贫无以嫁娶者虽非亲知必助成其人伦园圃田舍之以业贫人者率皆薄收其入赖以全活者甚衆童子时已能勉励爲学数年间遍诵四书有志欲穷经而自念干蛊无人爲林氏之忧竟未卒业以此爲终身恨然识力精确凡制治规画卓絶非常虑所及遇事之是非混淆而衆议方纷纭君徐以一言析之见者初以爲其然岂然及事已果验则衆莫不惊服平居外内肃穆子弟僮仆莫不雅驯职职不踰彀度君则日必早起盥栉正衣冠坐听事宾客常满必置酒食下至佃人村夫杂沓胶挠求索傍午随事应副莫不款洽与人不设畦畛襟怀坦夷独奉身严畏口不涉鄕议足不及官府旣中司马试登上庠游京师所与游必谨厚长者以是终身未甞近殆辱晩节尤宽乐安荣爲别业于带郭水石之地坛沼淸洗树木蒨列日徜徉啸傲于其间甞东入枫岳观海上诸胜西登妙香山俯沸流水追蹑古迹飘然有出世之意及疾笃戒家人无怛化怡然而逝是己酉七月二十八日也享年六十四以是年九月初九日葬于修隅里高山洞亥坐之兆配花开金氏学生丽兑之女生三男三女男长载晋进士次载海早殁次载普武科女长适金尙堉次适生员李煕祖次适朴尙钦载晋娶虞侯祥原崔昌祐女生一女载海娶文义李春乔女生二女继子彦敎载普娶木川马之光女生一男彦师爲载晋子一女铭曰未甞奉公焉知其忠未甞莅民焉知其仁惟孝友于实源百行如彼玉帛未将也敬不试何伤利器在躬必有余庆积善之家善人之藏泽及松柞我刻铭诗以劝衰薄云峯县监崔君墓碣铭君讳某字某阳川崔氏高丽时有讳某三重大匡门下侍中食釆衿川子孙世居焉因籍衿川后徙开城府君善骑射精颖飘疾衆莫能先上之四年戊申岭贼大起西上君自诣府隷壮士选箭锸房马饰缨挂弓握刀出曰大丈夫生当死国贼平录扬武勋赐铁券十九中武科由部将陞武兼宣传官上试才满月台中格陞折冲由五卫将出爲云峯县监兼营将时郡邑大饥疾疫君叹曰我鄕废久矣吾今蒙被厚恩佩符组张盖驱五马爲我鄕荣一不活国家赤子爲我鄕耻耶悉捐俸以赒救不足则遍假贷所管五邑以赈之务出至诚比岁登民无瘵札者以年月日卒于京第享年七十一以年月日葬于某坐之兆考讳某赠户曹参判祖讳某赠左承旨曾祖讳某赠司仆寺正配贞夫人某氏子女录于下方铭曰窖廪囷仓固所藏庾斛釜钟有司良升以云峰失所量积久腐红悲我鄕不振厥躬留后昌放璚阁外传传自序友居伦季匪厥疎卑如土于行寄王四时亲义别叙非信奚爲常若不常友廼正之所以居后廼殿统斯三狂相友遯世流离论厥谗谄若见须眉于是述马驵士累口腹百行馁缺鼎食鼎烹不诫饕餮严自食粪迹秽口洁于是述秽德先生闵翁蝗人学道犹龙託讽滑稽翫世不恭书壁自愤可警惰慵于是述闵翁士廼天爵士心爲志其志如何弗谋势利达不离士穷不失士不饬名节徒货门地酤鬻世德商贾何异于是述两班弘基大隐迺隐于游淸浊无失不忮不求于是述金神仙广文穷丐声闻过情非好名者犹不免刑矧复盗窃要假以争于是述广文娈彼虞裳力古文章礼失求野亨短流长于是述虞裳世降衰季崇饰虗伪诗发含珠愿贼乱紫迳捷终南从古以丑于是述易学大盗入孝出悌未学谓学斯言虽过可警伪德明宣不读三年善学农夫耕野宾妻相揖目不知书可谓眞学于是述凤山学者马驵传马驵舍侩击掌拟指管仲苏秦鸡狗马牛之血信矣微闻别离抛彄裂帨回灯向壁垂头呑声信妾矣吐肝沥胆握手证心信友矣然而界准音嶻隔扇左右瞬目驵侩之术也动荡危辞餂情投忌胁强制弱散同合异覇者说士捭阖之权也昔者有病心而使妻煎药多寡不适怒而使妾多寡恒适甚宜其妾穴牕窥之多则损地寡则添水此其所以取适之道也故附耳低声非至言也戒嘱勿洩非深交也讼情浅深非盛友也宋旭赵阘拖张德弘相与论交于广通桥上阘拖曰吾朝日鼓瓢行丐入于布廛有登楼而贸布者择布而舐之暎空而视之价则在口让其先唿旣而两相忘布布人忽然望远山谣其出云其人负手逍遥壁上观畵宋旭曰汝得交态而于道则未也德弘曰傀儡垂帷爲引绳也宋旭曰汝得交面而于道则未也夫君子之交三所以处之者五而吾未能一焉故行年三十无一友焉虽然其道则吾昔者窃闻之矣臂不外信把酒盃也德弘曰然诗固有之呜鹤在阴其子和之我有好爵吾与尔縻之其斯之谓欤宋旭曰尔可与言友矣吾向者告其一尔知其二者矣天下之所趋者势也所共谋者名与利也盃不与口谋而臂自屈者应至之势也相和以鸣非名乎夫好爵利也然而趋之者多则势分谋之者衆则名利无功故君子讳言此三者久矣吾故隐而告汝汝则知之汝与人交无誉其善誉其成善倦然不灵矣毋醒其所未及将行而及之怃然失矣稠人广衆无称人第一第一则无上一座索然沮矣故处交有术将欲誉之莫如显责将欲示欢怒而明之将欲亲之注意若植回身若羞使人欲吾信也设疑而待之夫烈士多悲美人多泪故英雄善泣者所以动人夫此五术者君子之微权而处世之达道也阘拖问于德弘曰夫宋子之言陈义獒牙廋辞也吾不知也德弘曰汝奚足以知之夫声其善而责之誉莫扬焉夫怒生于爱情出于谴家人不厌时嗃嗃也夫已亲而逾疎亲孰踰之已信而尙疑信孰密焉酒阑夜深衆人皆睡默然相视倚其余醉动其悲思未有不悽然而感者矣故交莫贵乎相知乐莫极乎相感狷者解其愠忮者平其怨莫疾乎泣吾与人交未甞不欲泣泣而泪不下故行于国中三十有一年矣未有友焉阘拖曰然则忠而处交义而得友何如德弘唾面而骂之曰鄙鄙哉尔之言之也此亦言乎哉汝听之夫贫者多所望故慕义无竆何则视天莫莫犹思其雨粟闻人咳声延颈三尺夫积财者不耻其吝名所以絶人之望我也夫贱者无所惜故忠不辞难何则水涉不褰衣弊袴也乘车者靴加坌套犹恐沾泥履底尙爱而况于身乎故忠义者贫贱者之常事而非所论于富贵耳阘拖愀然变乎色曰吾宁无友于世不能爲君子之交于是相与毁冠裂衣垢面蓬发带索而歌于市滑稽先生友情论曰续木吾知其胶鱼肺也接铁吾知其镕鹏砂也附鹿马之皮莫致乎煳粳饭至于交也介然有闲燕越之远也非闲也山川闲之非闲也促膝联席非接也拍肩掺袂非合也有闲于其闲卫鞅张皇孝公时睡应侯不怒蔡泽噤喑故出而让之必有其人也宣言怒之必有其人也赵胜公子爲之佋介夫成安侯常山王其交无间故一有间焉莫能爲之间焉故可爱非闲可畏非间谄由闲合谗由闲离故善交人者先事其间不善交人者无所事间夫直则迳矣不委曲而就之不宛转而爲之一言而不合非人离之己自阻也故鄙谚有之曰伐树伐树十斫无蹶与其媚于奥宁媚于灶其此之谓欤故导谀有术饬躬修容发言恺悌澹泊名利无意交游以自献媚此上谄也其次谠言款款以显其情善事其间以通其意此中谄也穿马蹄弊荐席仰唇吻俟颜色所言则善之所行则美之初闻则喜久则反厌厌则鄙之乃疑其玩己也此下谄也夫管仲九合诸侯苏秦从约六国可谓天下之大交矣然而宋旭阘拖乞食于道德弘狂歌于市犹不爲马驵之术而况君子而读书者乎秽德先生传蝉橘子有友曰秽德先生在宗本塔东日负里中粪以爲业里中皆称严行首行首者役夫老者之称也严其姓也子牧问乎蝉橘子曰昔者吾闻友于夫子曰不室而妻匪气之弟友如此其重也世之名士大夫愿从足下游于下风者多矣夫子无所取焉夫严行首者里中之贱人役夫下流之处而耻辱之行也夫子亟称其德曰先生若将纳交而请友焉弟子甚羞之请辞于门蝉橘子笑曰居吾语若友里谚有之曰医无自药巫不己舞人皆有己所自善而人不知愍然若求闻过徒誉则近谄而无味专短则近讦而非情于是泛滥乎其所未善逍遥而不中虽大责不怒不当其所忌也偶然及其所自善比物而射其覆中心感之若爬痒焉爬痒有道拊背无近腋摩膺毋侵项成说于空而美自归跃然曰知如是而友可乎子牧掩耳却走曰此夫子敎我以市井之事傔仆之役耳蝉橘子曰然则子之所羞者果在此而不在彼也夫市交以利面交以谄故虽有至懽三求则无不踈虽有宿怨三与则无不亲故以利则难继以谄则不久夫大交不面盛友不亲但交之以心而友之以德是爲道义之交上友千古而不爲遥相居万里而不爲疎彼严行首者未甞求知于吾吾常欲誉之而不厌也其饭也顿顿其行也伈伈其睡也昏昏其笑也诃诃其居也若愚筑土覆藁而圭其窦入则虾嵴眠则狗喙朝日煕煕然起荷畚入里中除溷岁九月天雨霜十月薄氷圊人余干皁马通闲牛下埘落鸡狗鹅矢笠豨苓左盘龙翫月砂白丁香取之如珠玉不伤于廉独专其利而不害于义贪多而务得人不谓其不让唾掌挥锹磬腰伛伛若禽鸟之啄也虽文章之观非其志也虽钟皷之乐不顾也夫富贵者人之所同愿也非慕而可得故不羡也誉之而不加荣毁之而不加辱枉十里萝卜箭串菁石郊茄蓏水瓠胡瓠延禧宫苦椒蒜韭葱薤靑坡水芹利泰仁土卵田用上上皆取严氏粪膏沃衍饶岁致钱六千朝而一盂饭意气充充然及日之夕又一盂矣人劝之肉则辞曰下咽则蔬肉同饱矣奚以味爲劝之衣则辞曰衣广袖不闲于体衣新不能负涂矣岁元日朝始笠带衣屦遍拜其隣里还乃衣故衣复荷畚入里中如严行首者岂非所谓秽其德而大隐于世者耶传曰素富贵行乎富贵素贫贱行乎贫贱夫素也者定也诗云夙夜在公寔命不同命也者分也夫天生万民各有定分命之素矣何怨之有食虾醢思鸡子衣葛羡衣纻天下从此大乱黔首地奋田亩荒矣陈胜吴广项籍之徒其志岂安于锄耰者耶易曰负且乘致寇至其此之谓也故苟非其义虽万钟之禄有不洁者耳不力而致财虽埒富素对有臭其名矣故人之大往飮珠饭玉明其洁也夫严行首负粪担溷以自食可谓至不洁矣然而其所以取食者至馨香其处身也至鄙汚而其守义也至抗高推其志也虽万钟可知也繇是观之洁者有不洁而秽者不秽耳故吾于口体之养有至不堪者未甞不思其不如我者至于严行首无不堪矣苟其心无穿窬之志未甞不思严行首推以大之可以至圣人矣故夫士也穷居达于面目耻也旣得志也施于四体耻也其视严行首有不忸怩者几希矣故吾于严行首师之云乎岂敢友之云乎故吾于严行首不敢名之而号曰秽德先生闵翁传闵翁者南阳人也戊申军兴从征功授佥使后家居遂不复仕翁幼警悟聪给独慕古人奇节伟迹慷慨发愤每读其一传未甞不叹息泣下也七岁大书其壁曰项槖爲师十二书甘罗爲将十三书外黄儿游说十八益书去病出祈连二十四书项籍渡江至四十益无所成名乃大书曰孟子不动心年年书益不倦壁尽黑及年七十其妻嘲曰翁今年畵乌未翁喜曰若疾磨墨遂大书曰范增好奇计其妻益恚曰计虽奇将几时施乎翁笑曰昔吕尙八十鹰扬今翁视吕尙犹少弱弟耳岁癸酉甲戌之间余年十七八病久困劣留好声歌书畵古釖琴彛器诸杂物益致客俳谐古谭慰心万方无所开其幽郁有言闵翁奇士工歌曲善谭辨俶恠谲恢听者人无不爽然意豁也余闻甚喜请与俱至翁来而余方与人乐翁不爲礼熟视管者批其颊大骂曰主人懽汝何怒也余惊问其故翁曰彼瞋目而盛气匪怒而何余大笑翁曰岂独管者怒也笛者反面若啼缶者嚬若愁一座默然若大恐僮仆忌讳笑语乐不可爲欢也余遂立撤去延翁坐翁殊短小白眉覆眼自言名有信年七十三因问余君何病病头乎曰不曰病腹乎曰不曰然则君不病也遂辟户揭牖风来飕然余意稍豁甚异昔者也谓翁吾特厌食夜失睡是爲病也翁起贺余惊曰翁何贺也曰君家贫幸厌食财可羡也不寐则兼夜幸倍年财羡而年倍寿且富也须臾饭至余呻蹙不擧拣物而嗅翁忽大怒欲起去余惊问翁何怒去也翁曰君招客不爲具独自先饭非礼也余谢留翁且促爲具食翁不辞让腕肘呈袒匙箸磊落余不觉口津心鼻开张乃饭如旧夜翁阖眼端坐余要与语翁益闭口余殊无聊久之翁忽起剔烛谓曰吾年少时过眼辄诵今老矣与君约生平所未见书各默涉三再乃诵若错一字罚如契誓余侮其老曰诺卽抽架上周礼翁拈考工余得春官小闲翁唿曰吾已诵余未及下一遍惊止翁且居翁语侵颇困而余益不能诵思睡乃睡天旣明问翁能记宿诵乎翁笑曰吾未甞诵甞与翁夜语翁弄骂坐客人莫能难有欲穷翁者问翁见鬼乎曰见之鬼何在翁瞠目熟视有一客坐灯后遂大唿曰鬼在彼客怒诘翁翁曰夫明则爲人幽则爲鬼今者处暗而视明匿形而伺人岂非鬼乎一座皆笑又问翁见仙乎曰见之仙何在曰家贫者仙耳富者常恋世贫者常厌世厌世者非仙耶翁能见长年者乎曰见之吾朝日入林中蟾与兎争长兎谓蟾曰吾与彭祖同年若乃晩生也蟾俛首而泣兎惊问曰若乃若悲也蟾曰吾与东家孺子同年孺子五岁乃知读书生于木德肇纪摄提迭王更帝统絶王春纯成一历乃闰于秦历汉阅唐暮朝宋明竆事更变可喜可惊吊死送往支离于今然而耳目聪明齿发日长长年者乃莫如孺子而彭祖乃八百岁蚤夭阅世不多更事未久吾是以悲耳兎乃再拜郄走曰若乃大父行也由是观之读书多者最寿耳翁能见味之至者乎曰见之月之下弦潮落步土耕而爲田煑其斥卤粗爲水晶纤爲素金百味齐和孰爲不盐皆曰善然不死药翁必不见也翁笑曰此吾朝夕常饵者恶得而不知大壑松盘甘露其零入地千年化爲茯霛蔘伯罗产形端色红四体俱备双紒如童枸杞千岁见人则吠吾甞饵之不复飮食者葢百日喘喘然将死邻媪来视叹曰子病饥也昔神农氏甞百草始播五糓夫效疾爲药疗饥爲食非五糓将不治遂饭稻粱而饵之得以不死不死药莫如饭吾朝一盂夕一盂今已七十余年矣翁甞支离其辞迁就而爲之莫不曲中内含讥讽葢辩士也客索问无以复诘乃忿然曰翁亦见畏乎翁默然良久忽厉声曰可畏者莫吾若也吾右目爲龙左目爲虎舌下藏斧弯臂如弓念则赤子差爲夷戎不戒则将自噉自啮自戕自伐是以圣人克己复礼闲邪存诚未甞不自畏也语数十难皆辨捷如响竟莫能穷自赞自誉嘲傲旁人人皆絶倒而翁颜色不变或言海西蝗官督民捕之翁问捕蝗何爲曰是虫也小于眠蚕色斑而毛飞则爲螟缘则爲蟊害我稼穑号爲灭糓故将捕而瘗之耳翁曰此小虫不足忧吾见钟楼塡道者皆蝗耳长皆七尺余头黔目荧口大运拳咿哑偊旅跖接尻连损稼残糓无如是曹我欲捕之恨无大匏左右皆大恐若眞有是虫然一日翁来余望而爲隐曰春帖子狵啼翁笑曰春帖子榜门之文乃吾姓也狵老犬乃辱我也啼则厌闻吾齿豁音嵲兀也虽然君若畏狵莫如去犬若又厌啼且塞其口夫帝者造化也尨者大物也着帝傅尨化而爲大其惟𢅛乎君非能辱我也乃反善赞我也明年翁死翁虽恢奇俶荡性介直乐善明于易好老子之言于书葢无所不窥云二子皆登武科未官今年秋余又益病而闵翁不可见遂着其与余爲隐俳诙言谈讥讽爲闵翁传岁丁丑秋也余诔闵翁曰呜唿闵翁可恠可奇可惊可愕可喜可怒而又可憎壁上乌未化鹰翁盖有志士竟老死莫施我爲作传呜唿死未曾广文者传广文者丐者也甞行乞钟楼市道中群丐儿推文作牌头使守窠一日天寒雨雪群儿相与出丐一儿病不从旣而儿寒专累欷声甚悲文甚怜之身行丐得食将食病儿儿业已死群儿返乃疑文杀之相与搏逐文文夜匍匐入里中舍惊舍中犬舍主得文缚之文唿曰吾避仇非敢爲盗如翁不信朝日辨于市辞甚朴舍主心知广文非盗贼晓纵之文辞谢请弊席而去舍主终已恠之踵其后望见群丐儿曳一尸至水标桥投尸桥下文匿桥中裹以弊席潜负去埋之西郊之墦间且哭且语于是舍主执诘文文于是尽告其前所爲及昨所以状舍主心义文与文归家予文衣厚遇文竟荐文药肆富人作佣保久之富人出门数数顾还复入室视其扃出门而去意殊怏怏旣还大惊熟视文欲有所言色变而止文实不知日默默亦不敢辞去旣数日富人妻兄子持钱还富人曰向者吾要贷于叔会叔不在自入室取去恐叔不知也于是富人大惭广文谢文曰吾小人也以伤长者之意吾将无以见若矣于是遍誉所知诸君及他富人大商贾广文义人而又过赞广文诸宗室宾客及公卿门下左右公卿门下左右及宗室宾客皆作话套以供寝数月间士大夫尽闻广文如古人当是时汉阳中皆称广文前所厚遇舍主之贤能知人而益多药肆富人长者也时殖钱者大较典当首饰玑翠衣件器什宫室田僮奴之簿书参伍本币以得当然文爲人保债不问当一诺千金文爲人貌极丑言语不能动人口大幷容两拳善曼硕戱爲铁拐舞三韩儿相訾傲称尔兄达文达文又其名也文行遇鬪者文亦解衣与鬪哑哑俯划地若辨曲直状一市皆笑鬪者亦笑皆解去文年四十余尙编发人劝之妻则曰夫美色衆所嗜也然非男所独也唯女亦然也故吾陋而不能自爲容也人劝之家则辞曰吾无父母兄弟妻子何以家爲且吾朝而歌唿入市中暮而宿富贵家门下汉阳户八万尔吾逐日而易其处不能尽吾之年寿矣汉阳名妓窈窕都雅然非广文声之不能直一钱初羽林儿各殿别监驸马都尉傔从垂袂过云心心名姬也堂上置酒皷瑟属云心舞心故迟不肯舞也文夜往彷徨堂下遂入座自坐上坐文虽弊衣袴擧止无前意自得也眦脓而眵阳醉噎羊发北髻一座愕然瞬文欲敺之文益前坐拊膝度曲鼻吟高低心卽起更衣爲文釖舞一座尽欢更结友而去书广文传后余年十八时甞甚病常夜召门下旧傔征问闾阎奇事其言大抵广文事余亦幼时见其貌极丑余方力爲文章作爲此传传示诸公长者一朝以古文辞大见推诩葢文时已南游湖岭诸郡所至有声不复至京师数十年海上丐儿甞乞食于开宁水多寺夜闻寺僧闲话广文事皆爱慕感叹想见其爲人于是丐儿泣衆恠问之于是丐儿嗫嚅遂自称广文儿寺僧皆大惊时甞予饭瓢及闻广文儿洗盂盛饭具匙箸蔬酱每盘而进之时岭中妖人有潜谋不轨者见丐儿如此其盛待也冀得以惑衆潜说丐儿曰尔能唿我叔富贵可图也乃称广文弟自名广孙以附文或有疑广文自不知姓生平独无昆弟妻妾今安得忽有长弟壮儿也遂上变皆得逐捕及对质验问各不识面于是遂诛其妖人而流丐儿广文旣得出老幼皆往观汉阳市数日爲空文指表铁柱曰汝岂非善打人表望同耶今老无能矣盖望同其号也因相与劳苦文问灵城君丰原君无恙乎曰皆已下世矣金君擎方何官曰爲龙虎将文曰此儿美男子軆虽肥能挟妓超墻用钱如粪土今贵人不可见矣粉丹何去曰已死矣文叹曰昔丰原君夜䜩麒麟阁独留粉丹宿晓起将赴阙丹执烛误爇貂帽惶恐君笑曰尔羞乎卽与压羞钱五千吾时拥首帕副裙候阑干下黑而鬼立君拓户唾倚丹而耳曰彼黑者何物对曰天下谁不知广文也君笑曰是汝后陪耶唿与一大钟君自飮红露七钟乘轺而去皆昔年事也汉阳纤儿谁最名曰小阿其助房谁曰崔扑满曰朝日尙古堂遣人劳我闻移家圆峤下堂前有碧梧桐树常自煑茗其下使铁突皷琴曰铁突昆弟方擅名曰然此金鼎七儿也吾与其父善复怅然久之曰此皆吾去后事耳文断发犹辫如鼠尾齿豁口窳不能内拳云语铁柱曰汝今老矣何能自食曰家贫爲舍侩文曰汝今免矣嗟唿昔汝家赀鉅万时号汝黄金兜今兜安在曰今而后吾知世情矣文笑曰汝可谓学匠而眼暗矣文后不知所终云两班传两班者士族之尊称也旌善之郡有一两班贤而好读书每郡守新至必亲造其庐而礼之然家贫岁食郡粜积岁至千石观察使巡行郡邑阅粜籴大怒曰何物两班乃乏军兴命囚其两班郡守意哀其两班贫无以爲偿不忍囚之亦无可柰何两班日夜泣计不知所出其妻骂曰生平子好读书无益县官籴咄两班两班不直一钱其里之富人私相议曰两班虽贫常尊荣我虽富常卑贱不敢骑马见两班则跼蹜屛营匍匐拜庭曳鼻膝行我常如此其僇辱也今两班贫不能偿籴方大窘其势诚不能保其两班我且买而有之遂踵门而请偿其籴两班大喜许诺于是富人立输其籴于官郡守大惊异之自往劳其两班且问偿籴状两班毡笠衣短衣伏涂谒称小人不敢仰视郡守大惊下扶曰足下何自贬辱若是两班益恐惧顿首俯伏曰惶悚小人非敢自辱已自鬻其两班以偿籴里之富人乃两班也小人复安敢冒其旧号而自尊乎郡守叹曰君子哉富人也两班哉富人也富而不吝义也急人之难仁也恶卑而慕尊智也此眞两班虽然私自交易而不立券讼之端也我与汝约郡人而证之立券而信之郡守当自署之于是郡守归府悉召郡中之士族及农工商贾悉至于庭富人坐鄕所之右两班立于公兄之下乃爲立券曰九月日卖两班爲偿官糓其直千斛维厥两班名谓多端读书曰士从政爲大夫有德爲君子武阶列西文秩叙东是爲两班任尔所从絶弃鄙事希古尙志五更常起点硫燃脂目视鼻端会踵支尻东莱博议诵如氷瓢忍饥耐寒口不说贫叩齿弹脑细嗽嚥津袖刷毳冠拂尘生波盥无擦拳漱口无过长声唤婢缓步曳履古文眞宝唐诗品汇钞写如荏一行百字手毋执钱不问米价暑毋跣袜饭毋徒髻食毋先羹歠毋流声下箸毋舂毋饵生葱飮醪毋嘬须吸烟毋辅窳忿毋搏妻怒毋踢器毋拳敺儿女毋詈死奴仆叱牛马毋辱鬻主病毋招巫祭不斋僧炉不煑手语不齿唾毋屠牛毋赌钱凡此百行有违两班持此文记卞正于官城主旌善郡守押座首别监证署于是通引搨印错落声中严皷斗纵参横户长读旣毕富人怅然久之曰两班只此而已耶吾闻两班如神仙审如是太干没愿改爲可利于是乃更作券曰维天生民其民维四四民之中最贵者士称以两班利莫大矣不耕不商粗涉文史大决文科小成进士文科红牌不过二尺百物备具维钱之槖进士三十乃筮初仕犹爲名荫善事雄南耳白伞风腹皤铃诺室珥冶妓庭糓鸣鹤穷士居鄕犹能武断先耕隣牛借耘里氓孰敢慢我灰灌汝鼻晕髻汰鬓无敢怨咨富人中其券而吐舌曰已之已之孟浪哉将使我爲盗耶掉头而去终身不复言两班之事金神仙传金神仙名弘基年十六娶妻一欢而生子遂不复近辟糓面壁坐坐数岁身忽轻遍游国内名山常行数百里方视日早晏五岁一易屦遇险则步益捷甞曰褰而涉方而越故迟我行也不食故人不厌其来客冬不絮夏不扇遂以神仙名余甞有幽忧之疾盖闻神仙方技或有奇效益欲得之使尹生申生阴求之访汉阳中十日不得尹生言甞闻弘基家西学洞今非也乃其从昆弟家寓其妻子问其子言父一岁中率四三来父友在体府洞其人好酒而善歌金奉事云楼阁洞金佥知好碁后家李万户好琴三淸洞李万户好客美垣洞徐哨官毛桥张佥使司仆川边池丞俱好客而喜飮里门内赵奉事亦父友也家莳名花桂洞刘判官有奇书古釖父常游居其间君欲见访此数家遂行历问之皆不在暮至一家主人琴有二客皆静默头白而不冠于是自意得金弘基立久之曲终而进曰敢问谁爲金丈人主人舍琴而对曰座无姓金者子奚问曰小子斋戒而后敢来求也愿老人无讳主人笑曰子访金弘基耶不来耳敢问来何时曰是居无常主游无定方来不预期去不留约一日中或再三过不来则亦阅岁闻金多在仓洞会贤之坊且董关梨岘铜岘慈寿桥社洞壮洞大陵小陵之间甞往来游居然皆不知其主名独仓洞吾知之子往问焉遂行访其家问焉对曰是不来者甞数月吾闻长畅桥林同知喜飮酒日与金角今在林否也遂访其家林同知八十余颇重听曰咄夜剧飮朝日余醉入江陵于是怅然久之问曰金有异欤曰一凡人特未甞饭状貌何如曰身长七尺余癯而髯瞳子碧耳长而黄能飮几何曰飮一杯醉然一斗醉不加甞醉卧涂吏得之拘七日不醒乃释去言谈何如曰衆人言辄坐睡谈已辄笑不止持身何如曰静若参禅拙如守寡余甞疑尹生求不力然申生亦访数十家皆不得其言亦然或曰弘基年百余所与游皆老人或曰不然弘基年十九娶卽有男今其子才弱冠弘基年计今可五十余或言金神仙採药智异山隳崖不返今已数十年或言巖穴窅冥有物荧荧或曰此老人眼光也山谷中时闻长欠声今弘基惟善飮酒非有术独假其名而行云然余又使童子福往求之终不可得岁癸未也明年秋余东游海上夕日登断发岭望见金刚山其峯万二千云其色白入山山多枫方丹赤杻梗柟豫章皆霜黄杉桧益碧又多冬靑树山中诸奇木皆叶黄红顾而乐之问轝僧山中有异僧得道术可与游乎曰无有闻船菴有辟糓者或言岭南士人然不可知船菴道险无至者余夜坐长安寺问诸僧衆俱对如初言辟糓者满百日当去今几九十余日余喜甚意者其仙人乎卽夜立欲往朝日坐眞珠潭下候同游眄睐久之皆失期不至又观察使巡行郡邑遂入山流连诸寺间守令皆来会供张厨传每出游从僧百余船菴道絶峻险不可独至甞自往来灵源白塔之间而意悒悒旣而天久雨留山中六日乃得至船菴在须弥峯下从内圆通行二十余里大石削立千仞路絶辄攀铁索悬空而行旣至庭空无禽鸟啼榻上小铜佛唯二屦在余怅然徘徊立而望之遂题名巖壁下叹息而去常有云气风瑟然或曰仙者山人也又曰入山爲仙也又僊者僊僊然轻擧之意也辟糓者未必仙也其郁郁不得志者也虞裳传日本关白新立于是广储蓄缮宫馆理舟檝刮属国诸岛奇材釖客诡技淫巧书畵文学之士聚之都邑练肄完具数年然后乃敢请使于我若待命策之爲者朝廷极选文臣三品以下备三价以送之其幕佐宾客皆宏辞博识自天文地理算数卜筮医相武力之士以至吹竹弹丝谑浪戱笑歌唿飮酒博奕骑射以一艺名国者悉从行而最重词章书畵得朝鲜一字不赍粮而适千里其所居舘皆翠铜甍除嵌文石而楹槛朱漆帷帐饰以火齐靺鞨瑟瑟食皆金银镀侈靡瑰丽千里往往设爲奇巧庖丁驿夫据牀而坐垂足于枇子桶使花衫蛮章洗之其阳浮慕尊如此而象译持虎豹貂鼠人蔘诸禁物潜货玑珠宝刀驵侩机利殉财贿如骛倭外谬爲恭敬不复衣冠慕之虞裳以汉语通官随行独以文章大鸣日本中其名释贵人皆称云我先生国士无双也大坂以东僧如妓寺刹如传舍责诗文如博进绣牋花轴堆床塡案而类爲难题强韵以穷之虞裳每仓卒口占如诵宿搆步押平妥从容席散无罢色无软词其海览篇曰坤舆内万国碁置而星列于越之魋结笁干之祝发齐鲁之缝腋胡貊之毡𣮷或文明鱼雅或兜离侏佅群分而类聚遍土皆是物日本之爲邦波壑所荡潏其薮则搏木其次则宾日女红则文绣土宜则橙橘鱼之恠章擧木之奇苏铁其鎭山芳甸句陈配厥秩南北春秋异东西昼夜别中央类覆敦嵌空龙汉雪蔽牛之鉅材抵鹊之美质与丹砂金钖皆往往山出大坂大都会环宝海藏竭奇香爇龙涎宝石堆雅骨牙象口中脱角犀头上截波斯胡目眩浙江市色夺寰海地中海中涵万象活鲎背帆幔张䲡尾旌旗缀堆垒蛎粘房屃赑龟次窟忽变珊瑚海煜耀阴火烈忽变绀碧海霞云衆色设忽变水银海星宿万颗撒忽变大染局绫罗烂千匹忽变大镕铸五金光逬发龙子噼天飞千霆万电戛发鱓马甲柱秘恠恣怳愡其民裸而冠外螫中则蝎遇事则麋沸谋人则鼠黠苟利则蜮射小拂则豕突妇女事戱谑童子设机括背先而淫鬼嗜杀而佞佛书未离鸟鳦诗未离鴂舌牝牡类麀鹿友朋同鱼鳖言语之鸟嘤象译亦未悉草木之瓌奇罗含焚其帙百泉之源滙郦生瓮底蠛水族之弗若思及閟图说刀釖之款识贞白续再笔地毬之同异海岛之甲乙西泰利玛窦线织而刃割鄙夫陈此诗辞俚意甚实善邻有大谟覊縻和勿失如虞裳者岂非所谓华国之誉耶神宗万历壬辰倭秀吉潜师袭我躏我三都劓辱我髦倪踯躅冬柏植于三韩我昭敬大王避兵湾上奏闻天子天子大惊提天下之兵东援之大将军李如松提督陈璘麻贵刘綎杨元有古名将之风御史杨镐万世德邢玠才兼文武略惊鬼神其兵皆秦凤陜浙云登贵莱骁骑射士大将军家僮千人幽蓟釖客然卒与倭平仅能驱之出境而已数百年之间使者冠盖数至江户然谨体貌严使事其风谣人物险塞强弱之势卒不得其一毫徒手来去虞裳力不能胜柔毫然吮精嘬华使水国万里之都木枯川渴虽谓之笔拔山河可也虞裳名湘藻甞自题其畵象曰供奉白邺侯泌合铁拐爲沧起古诗人古仙人古山人皆姓李李其姓也沧起又其号也夫士伸于知己屈于不知己䴔䴖鸂𪄠禽之微者也然犹自爱其羽毛暎水而立翔而后集人之有文章岂羽毛之美而已哉昔庆卿夜论釰盖聂怒而目之及高渐离击筑荆轲和而歌已而相泣旁若无人者夫乐亦极矣复从而泣之何也中心激而哀之无从也虽问诸其人者亦将不自知其何心矣人之以文章相高下岂区区釖士之一技哉虞裳其不遇者耶何其言之多悲也鸡戴胜高似帻牛垂胡大如袋家常物百不奇大惊恠槖驼背未甞不自异也及其疾病且死悉焚其藁曰谁复知者其志岂不悲耶孔子曰才难不其然乎管仲之器小哉子贡曰赐何器也子曰汝瑚琏也盖美而小之也故德譬则器也才譬则物也诗云瑟彼玉瓒黄流在中易曰鼎折足覆公餗有德而无才则德爲虚器有才而无德则才无所贮其器浅者易溢人参天地是爲三才故鬼神者才也天地其大器欤彼洁洁者福无所寓善得情状者人不附文章者天下之至宝也发精蕴于玄枢探幽隐于无形漏洩阴阳神鬼嗔怨矣木有才人思伐之贝有才人思夺之故才之爲字内撇而不外飏也虞裳一译官居国中声誉不出里闾衣冠不识面目一朝名震耀海外万里之国身倾侧鲲鲸龙鼍之家手沐日月气薄虹蜃故曰慢藏诲盗鱼不可脱于渊利器不可以示人可不戒哉过胜本海作诗曰蛮奴赤足貌𩴵魀鸭色袍背绘星月花衫蛮女走出门头梳未竟髽其发小儿号嗄乳母乳母手拍背鸣呜咽须臾擂鼓官人来万目围绕如活佛蛮官膜拜献厥琛珊瑚大贝擎盘出眞如哑者设宾主眉睫能言笔有舌蛮府亦耀林园趣栟榈靑橘配庭实病痔舟中卧念梅南老师言乃作诗曰宣尼之道麻尼敎经世出世日而月西士甞至五印度过去现在无箇佛儒家有此俾贩徒𥳽弄笔舌神吾说披毛戴角坠地犴当受生日欺人律毒焰亦及震旦东精蓝大衍都鄙列睢盱岛衆憷祸福炷香施米无时缺譬如人子戕人子入养父母必不说六经中天扬文明此邦之人眼如漆旸谷昧谷无二理顺之则圣背梼杌吾师诏吾诏介衆以诗爲金口木舌诗皆可传也及旣还过所次皆已梓印云余与虞裳生不相识然虞裳数使示其诗曰独此子庶能知吾余戱谓其人曰此吴侬细唾琐琐不足珍也虞裳怒曰伧夫气人久之叹曰吾其久于世哉因泣数行下余亦闻而悲之旣而虞裳死年二十七其家人梦见仙子醉骑苍鲸黑云下垂虞裳披发而随之良久虞裳死或曰虞裳仙去嗟唿余甞内独爱其才然独挫之以爲虞裳年少俛就道可着书垂世也乃今思之虞裳必以余爲不足喜也有輓之者歌曰五色非常鸟偶集屋之嵴衆人争来看惊起忽无迹其二曰无故得千金其家必有灾矧此稀世宝焉能久假哉其三曰渺然一匹夫死觉人数减岂非关世道人多如雨点又歌曰其人胆如瓠其人眼如月其人腕有鬼其人笔有舌又曰他人以子传虞裳不以子血气有时尽声名无穷已余旣不见虞裳每恨之且旣焚其文章无留者世益无知者乃发箧中旧藏得其前所示才数篇于是悉着之以爲之传虞裳虞裳有弟亦能易学大盗传凤山学者传考槃堂秘藏状大考资宪大夫知敦宁府事赠谥章简公府君家状府君讳弼均字正甫初讳弼贤我朴氏系出新罗得姓于罗州之潘南县者爲潘南人也高丽恭让王时判典校寺事讳尙衷首疏请尊皇明语载丽史本传我朝追谥文正生讳訔佐我太宗位左议政谥平度累传至讳绍司谏赠领议政谥文康世号冶川先生爲府君六世祖生讳应福大司宪高祖右参赞讳东亮勋封锦溪君赠领议政谥忠翼曾祖锦阳尉讳弥尙宣祖第五女贞安翁主谥文贞祖佥正讳世桥赠吏曹判书锦兴君考讳泰吉赠吏曹判书师事从叔父文纯公世釆有卓行名高士友间早卒妣漆原尹氏进士宣绩之女赠贞夫人府君以肃庙十一年乙丑正月一日生生五岁而孤仲父校理公泰万相继陨逝府君受育于从兄锦宁君弼夏锦宁君诸子判书公师益参判公师正皆长于府君府君自幼始学至弱冠博通经史皆肩随师资也及锦宁君久患痰火而爱府君独出至性疾甚则尤忌跫音户响然步履开阖独听府君府君伺颜色引见诸子诸子每夜深拥薪立灶下得府君密传警欬乃敢熅火或未得间则天寒冻雪户内外共达曙未甞不相怜也凡若是者积八九岁如一日判书公兄弟德府君恩踰骨肉一门共称府君非独移孝所育爲能达人之孝也先是士大夫言议岐贰各师其所贤虽其一室之中趍向不同则门路相殊府君从父昆弟十数人府君年最少然名论最高从兄黎湖先生弼周被征而将屛迹江外取府君幼子爲嗣悉付家事于府君以出处相勉曰吾生而负衅絶意当世乃今以虚名自误不得不画江而爲没身之限吾弟才学俱优而平生不应擧将何以立身家耶府君愀然不乐曰天下之义理无穷而终未有两是双非也世之龙断于朝野者多矣若谬援文纯公以爲罔利之资则吾家之言议其将安所出乎吾家之两世碑碣大老之所撰而吾仲父之所谒也吾仲父不幸早世而旧有八学士之号世之背驰国是者遥相引重此恶得无辨而已哉南九万柳尙运自爲身谋鼓唱邪议是固将流毒百世而柳是吾家之外孙则牵连渐染当断而不断此岂非吾家之大累欤同室之名论苟得其正则吾应擧虽晩亦复何恨及景庙初载南柳之徒大起诬狱杀建储诸大臣歼刈士类府君隐居通津墓下英宗元年乙巳始赴庭试中丙科时年已四十一葢一擧中第世所罕也是年册王世子极选侍讲僚属而参下淸望尤重兼啣时府君未及分舘则越例特拜兼说书寻荐入翰林爲艺文舘检阅陞待敎丙午丁尹夫人忧服阕还入翰林陞奉敎戊申以前除拜皆旧名而自奉敎以下乃今讳也己酉景庙实录成四月奉藏于赤裳山仍考出先朝史牒上促新荐府君辞不获或以金若鲁来属者府君曰我甞吊金士直诸孤有赤眼者此其人耶焚香故事主荐者袖荐牍历抵翰林先进舘隷先入门高声辟客虽大官自非宿趼例皆谢去宾主初不交一语出示新剡无毫发疵摘然后始爲完荐其严如此所以重史事也当是时地阀才学莫相上下者五六人而及荐申晩尹汲入翰苑则擧世譁然咸咎府君专事貌取或言美如冠玉者其中未必有或言何无忌酷似其舅或爲府君忧之曰赤眼可怕遂成口实衆怨之中金尤甚焉未几竟以台言败荐府君坐削职旋叙陞六品庚戌始拜司谏院正言初上新卽位首诛镜虎等诸贼爲四忠立祠不数年一番人复执国命追夺四忠爵是爲丁未进退及戊申逆变以后收叙旧臣稍稍复列于朝然自是混忠逆齐是非务爲调停遂有荡平之号而只复忠愍忠翼爵仍置忠献忠文于案中莫有讼其寃者府君上䟽极言两臣未伸则圣诬莫雪矣群凶是长则君雠自在矣所谓汉贼不两立者义理本无二致故也四臣一軆而半伸半屈分作两截譬如风痺之人半身偏枯不识痛痒谓之不仁今之体国者视若秦瘠而莫之恤焉其亦不仁甚矣殿下所欲爲者岂非建极之治乎然而顚倒是非强覔互对是所谓不揣其本而齐其末恶在其建极也故秩叙命讨不出乎天理之正则终未免私意而已矣本源之地若不亟去此病虽欲爲治恐无其道也掌令尹兴茂斥以护党启削职辛亥始叙拜正言坐违召罢七月复拜正言上䟽曰先王有疾无嗣当时大臣奉先王之手笔承慈圣之谚敎爲宗社建储副此乃大臣之常职不幸世道反覆新案勒添岂不重可寃乎臣之向䟽请伸乃擧国共公之论而尹兴茂辄谓之护党彼虽不敢直擧其事而卽其俯仰呑吐之间情态败露有不能掩者疏入特命还给坐违召罢壬子出爲龙仁县令癸丑选入弘文舘爲副修撰陞校理移除司宪府持平还除修撰皆不就历侍讲院司书兼司书文学辅德间带学敎授别兼春秋训局郞司仆寺正庚申除副应敎六月加上孝庙徽号以大祝劳进阶通政拜同副承旨八月上受尊号以礼房进阶嘉善由左承旨陞都承旨九月拜汉城府右尹十月拜刑曹参判迁兵曹辛酉八月持节爲京畿观察使上谒陵还至高阳赐弓矢虎皮十月时相以俵灾事论启罢职秋巡到长湍府使尹庆龙以报灾滥过事觉推吏按验庆龙属权相赵显命启罢旋叙拜司谏院大司谏辞递拜左尹寻移户曹参判甲子拜司宪府大司宪辞递丙寅冬出爲春川府使戊辰拜礼曹参判庚午拜工曹参判戊寅拜同知敦宁府事特命入侍令内侍扶腋上殿曰见卿今过几年矣命进前仰瞻上自捋龙髯曰视不审乎须发尽白矣因下传敎曰此人恬淡予常嘉尙宜效汉封卓武特除知中枢府事以示予惟昔尊年之意是日入耆社庚辰拜知敦宁府事间兼摠府金吾提擧槐院凡一官重除皆不录以其年八月初二日弃世寿七十六讣闻赐吊祭后数日下敎隐卒别饬有司加赐米布以庀丧事十月初七日葬于广州草月面鹤岘坐卯原府君姿性雅洁恬简自少至老未尝以一毫世累婴怀甞论士子素行曰以器物相赠者必洗拭裹袭谨其操执况欲致身于君而先自玷坏乎是不敬其君者也立朝三十年田产无百金之资城下弊庐直不过缗钱三十而没世不易居独一老仆糟糠不充然至死无怨色搢绅间絶无过从李公秉泰郑公亨复黄公榟最称相善而岁中率不过一再往还表里坦白不设畦畛常与人言古来身中淸废中权者有之矣若夫因此而名利并附则亦岂立义本旨耶世有闻是言而终身不能释憾者朝暮将入选部而每爲人先占物议颇腾而府君若爲不闻焉铨法堂下通塞秉笔郞主之临当自代判铨金取鲁忽默然目视郞郞惧起如厕金遽拟府君弘文舘应敎吏坚持旧规不可径陞金叱曰郞投笔起今日陞拟乃玉署久次也府君所以蹭蹬世路者实由翰荐一事也判书公甞质黎湖先生曰李汝五爲言君家二名士一则鹭立秋水一鹿不到一则松挺絶壑衆萝难援李煕卿闻而善之曰有一于此足以立懦廉顽彼两喩孰贤先生曰有是哉时叔矫亢正甫恬简恬简者似拙而其实矫亢矫亢者近傲而其实恬简葢二人而一身也时叔参判公字也及参判公小子明源尙和平翁主封锦城尉参判公寻卒无科甲立朝者府君释褐十六年皤然老学士而晩始绯玉乃素门平进则初未悟上意有属也坐直喉院时夜召对问承宣年几何家何在何不移家处城内时独有右史上命右史出传政命府君惶恐将退出上遽命进前曰受号非予所乐而爲奉欢东朝勉从群请李济疏论予实惭焉内侍有言此淸朝美事渠何敢干预朝论乎承宣犹亲姻故言之勿令外人知也府君旣退出且惶且愧不自意一朝超躐两阶恩遇有以也及例陞知申则引疾十七日遂不出肃自此不复入银台矣翁主始出阁仪同嘉礼时宗族宾客悉会意谓府君鸣驺转轺来主席不独是日侈门户抑爲禁脔生辉向晩从姪某来劝府君曰叔父不来则殊多败意者府君惊曰主第岂可外人辄至顷之翁主庙见贞安翁主贞安孙有位着者庙门礼貌有中旨且将致祭贞安主以荣之及府君病不来无受香者遂寝致祭宗中诸长老咸咎府君何不强疾对扬爲阖门恩耀明源沉疾岁余太医日夜护视亲戚顾存日有录启独怪府君一无问讯明源亦尝戚戚恨望我先世亦姻天家今何疎絶我若凂也独不念我先人以少庇其孤露哉从姪某甞来语府君曰叔父外负山林之望内托肺腑之亲不出户庭而坐鎭雅俗则今之秉国是者孰不敛衽而归重哉五人未雪三凶莫讨叔父所以铁限于三司者几年矣顾今新被宠命进退方亨有可以主张世道虽彼荡平诸人窃覸吾家动静府君大骇曰若素戆谁敎汝此语者山林于汝何人也欲以上累贤父下贼穉子耶所谓世道岂汝一老廕所知某怃然曰叔父沓沓面郭而坐物议不接特来情话乃反怒爲府君曰归语今之爲世道者迷藏幽隐谓之罔两苟患得失谓之鄙夫我固沓沓岂由汝琐琐者所坏世有公议则顷来骤升甘受驳正葢时人不识府君已屡失中旨而睢盱于影响之外阴有所嘱付以诊其眷注浅深左相宋寅明本以希合得志复恐天意一移大论终伸则同流合污无以自拔欲稍示异同而念府君独与世不合旧旣见忤诸金顷又爲僚相所陷则数致意府君府君素鄙其言议甞持两端不之答焉于是遂荐黎湖先生爲吏曹判书此其所以希世之术也上本谓尙志邱园者不适世用而乍致旋去徒烦仪文且以朝野不宁率由于此然业已招延则先生来主府君在席者日常半朝廷赵相显命至室宇狭陋诸公无回避处赵揖诸公就席曰今日得陪凾丈欲有所讲论愿与诸贤共听毋以朝礼见外袖出大学讲挈矩章府君笑曰相公挈矩自有鹿皮恶用是骑蒭讲学赵笑嘻嘻色变而止是日观者愕然莫不爲府君危之洪启禧有戚分日侍宿先生府君私语先生曰殷辂周冕恐是易次先生曰何谓也府君曰当先远佞启禧夜间于府君曰日昨先生之登对也上亲执手勉其开政一番承膺恐未可已副学若新通则有难彼此莫如重通然则无出金尙鲁语虽爲人意实自寄府君曰所谓室迩人遐君何不直叩铨家明日启禧多援尤庵故事以讽先生府君遽曰尤庵而爲政则金尙鲁爲济州牧使郑益河爲富宁府使坐者悚然相视启禧已走惎诸金谋危府君以及先生于是浮嚣者增衍济牧如江界宁越竞相指目当路者莫不怨府君次骨及先生上袖箚而搢绅联䟽讨辉耈等独尙鲁兄弟不参及朴文秀䟽逐先生而诸金有力焉皆启禧所爲也九月始追夺辉耈等官爵而世有偏论都家之目府君不自安求出外得春川而防营之移设铁原自此始居数月弃绂归和平翁主卒乘舆遽临百官苍黄步随有旨舅家尊属一人入帐董护丧事府君以无成命称疾不来上经两夜不还宫大臣屡请回銮荐被严敎皆待罪门下或怨府君此何时也以情以义何独不来也将设铭旌来要府君笔府君称疾笃不书因以红还乃书责都尉曰闻三公不敢退累累槽枥间此何擧也今日朝廷虽卑岂容汝涂炭衣冠何不碎首刎颈亟回天心而共妇寺坐垂泣但已时兵卫甚严毋纳群臣都尉实不知外间事及得书不知所爲下庭免冠叩头上怒甚曰尔亦效外廷耶罢职罢职旣而泣曰罢职则是万孟泽也旋命还收时上微闻府君有书因下外办大臣始得进见方有所奏言上遽骂申思喆还复闭合中外始知上有所激恼而移怒也当时士大夫工于进取者投间抵隙罔非幸会而独府君介然自守坐不移席则观乎十九年居闲处散有可以默征本末矣宠辱之际确乎不拔方寸之间澹然无累惟府君爲然虽当世不悦于府君者亦莫不以淸愼恺悌称之配贞夫人骊州李氏右尹膺之女生三男一女师愈师宪师近县监出继黎湖先生女判官鱼用霖孙喜源趾源府使女监役李显模县监徐重修长房出进源早殁绥源府使女黄馨师近出外孙鱼在沼郡守鱼在云余不尽录不肖孙趾源谨状承旨赠吏曹判书懒隐李公谥状上之八年甲辰岭南儒生某等几人伏阙上章言伏以我英宗大王特赠故承旨臣李东标吏曹判书其告身命书力主淸议树立卓然八字以褒之其立朝大节于是乎光明儁伟与所捄己巳朴吴诸忠并垂百世矣然其行治本末有未悉陈于紸纩之下而易名之典尙阙于昭代志士旷世之感若有待乎今日也昔宋臣孔道辅官中丞邹浩官右正言法不当得谥而特以直节并得显谥于当时今东标所处之义正与昔贤相符而其学问之纯深又非两人之比也伏愿亟赐兪音特擧东标赠谥之典臣等谨昧死以闻疏朝上夕赐报曰行义予所稔知疏请特许从施于是事下太常具僚耸瞻士林增光某甞职沗舘阁太史是典惟是贤士大夫之德业名行固将乐爲之揭列况于叙是状也其敢以不文辞谨按公字君则号懒隐其先眞宝人也高丽末有讳子修文科助讨红巾贼录封松安君六世祖讳堣以经学文章显于靖陵朝世称松斋卽退溪文纯公叔父也曾祖讳逸道奉事赠左承旨祖讳之馨参奉赠吏曹参判甞昏朝抗疏请斩李尔瞻考讳云翼隐德不仕出后从祖叔父讳之馧妣顺天金氏生员基厚之女以崇祯甲申四月五日生公姿相奇伟德器天成葢自志学慨然以圣贤爲期耻以一艺成名及受处士公临没之托益自勉励与其弟日必鸡鸣起盥漱整衣冠联席讲劘至忘寝食及弟殁而公始勉就擧业所以慰母夫人也乙卯中生员士望益盛尝赴东堂试诸考官私相语曰才学无踰李某者当属状元公微闻之至试日故梳头千以迟期遂不及门而退时人以李千梳笑之丁巳增广会元旋罢榜癸亥增广又居会元及分舘闵老峯鼎重以岭南士论皆公所主遂抑置成均舘四年不调丁卯斥除昌乐察访己巳荐史局又议选南床而未几超陞典籍翌日特除弘文馆副修撰公辞以骤进不赴召及五月仁显王后逊位于时吴公斗寅朴公素辅李公世华上䟽极谏天威震叠并庭鞫吴朴两公皆道死下令更有言者论以逆律公时在鄕庐闻变搆䟽将极言之念太夫人年高恐贻至慽太夫人乐闻之趣公上道公旣至京其䟽中有玉山新阡羊马嵯峨骊阳旧宅气像愁惨等语见者皆失色又曰殿下旣赦李世华之罪而李尙眞未蒙全释亦岂一视同仁之道哉噫遇事争论人臣之分也以殿下今日之事擧皆顺旨而无一人敢言者则天下万世将谓立殿下之庭而食殿下之禄者忠乎否乎今日廷臣犹有以伏合骤止爲恨其心岂皆不忠于殿下而不恤国家之计哉殿下独奈何重一言之悔轻失四方之望耶又言赵嗣基语犯宫闱有骇观听台启之遽停臣窃惜之䟽上上震怒事将不测久之上意释罪止罢黜寻叙拜兵曹正郞还拜修撰时持议者将启老峯闵公必欲置之死三司齐会请公参启公正色曰当坤圣逊位之日诸君不碎首力争旣失人臣循国之义今又欲杀此人其如圣母何李聃命持之尤力进笔砚于前曰君勿固辞第爲我草辞公厉声曰君欲报私讐何乃借人笔爲遂卽日弃官而归连拜司谏院献纳缺修撰皆辞不赴公忧念国事絶意当世爱灵泉巖筑室爲藏修之所若将终身焉庚午又拜献纳校理上䟽丐郡便养得除襄阳明年春有白公经学不宜久外者乃以献纳召兼西学敎授移修撰扈幸章陵上过六臣墓赐祭仍命复官朝议执不可以爲春秋爲亲者讳公独进曰光庙旣诛六臣若复奖其忠节岂不爲圣德事乎上嘉纳之拜校理请暇归觐秋又以献纳召移除校理上命赐第诸人以优戱前导公启曰倡优杂戱圣人所恶恐非以正率下之道甞因雷异上箚论修省之道言多切至公在朝玉立风裁峻正横经论思志在格君上未甞不虗心听纳焉不欲与世浮沉屡请觐暇因爲长往之阶上每惜其去命待春和将母上京仍赐其母谷帛以优宠之又以献纳召拜吏曹佐郞兼侍讲院司书掌铨者议通李寿仁柳栽淸望公以栽无文学寿仁甞避己巳大论执不许又议通闵章道其父黯方执国命公曰章道素无行塞甚峻强之不得则至憷以祸福公叹曰吾羞与此辈人同事卽日呈告冒雨南归被簑登船送公者皆叹息相谓曰今日复见小退溪卽归讲学者日坌集谈讨不倦拜献纳副校理校理兼敎授寻移献纳复除吏曹佐郞兼文学校理兼弼善又移吏曹佐郞皆不赴甞居灵泉别业静坐读易有答门人太极辨说天理人欲同行异情之解究极精微癸酉陞议政府舍人司宪府执义侍讲院辅德又拜执义前后驲召至十三遂不得已应命煕载佩将符怙势多不法公痛绳其奴之张甚者闻者快之移司仆寺正又乞暇归省转司谏兼中学敎授上辞䟽因论时政曰朱子有言士大夫出处去就关风俗之盛衰窃见近日台阁之臣一违召牌辄从吏议非所以使臣以礼之道也台官之失职固已久矣而殿下之待谏臣亦未尽其道十台谏固争而不得一大臣片言而有余有訑訑拒人之色无虗怀听纳之美今日言路之杜絶岂尽诸臣媕婀之罪哉君臣之间情义未孚笃责随至群下震慑惟恐或咈所谓惶恐待罪承政院圣敎至当备边司者不幸而复见于今日且殿下屡进退廷臣方其柄用也若将加诸膝及其挤而斥之也若将坠诸渊易置之际诛杀大行国脉安得以不病人心安得以不扰殿下爲诸臣快恩讐则得矣而国之危亡将随其后岂不大可寒心哉而况内言之出外言之入不由正道者皆细人邪径之媒也人主一爲所中则其计售矣伏愿殿下痛抑私迳拜成均舘司成移执义拜应敎又移执义还拜应敎冬还朝寻擢同副承旨谢命日赐貂帽命榻前戴之陞右副乞养出爲光州牧使蠲繇革瘼治化大行与观察使争事可否投绂归乙亥除户曹参议不拜丙子除三陟府使先是公屡拟副提学大司成吏曹参议及外补咸惜其出而公则终始一节在难进易退爲养亲且以邑闲有湖海胜得效一郡爲报国恩也値岁大饥流逋殆空公竭心安集捐俸赈活尽罢蔘蜜鱼藿之征自使爲生䟽请救荒便宜上皆从之丈巖郑相公澔时爲御史褒公绩旣解归士民追思铸铜碑颂其德戊寅冬遭太夫人丧庐于墓侧朝晡省号虽甚风疾雨不废也越明年庚辰七月十七日竟以毁瘠卒享年五十七待襚以成敛讣闻上惊悼特赐赙配赠贞夫人安东权氏公有子若孙自载志碣并不着录呜唿士大夫名论岐贰有国之不幸久矣是惟所贤者不同而好恶随偏以至平陂之会互定国是是者天定则世运隆平不是者人胜则名义悖乱此系好恶之公与不公而已窃甞观懒隐李公超然自立于国是北崩之日不爲势屈不爲祸憷力扶伦纲于衆咻之中苟非忠正自持理义素明确然独得乎天定之公者能若是乎所谓独立不惧不见是而无闵者公庶几近之矣岭之南州本爲我邦邹鲁之鄕其好恶与公异者几希则是亦懒隐之徒也然而自己巳以还一切以名义见责则大非朝廷一国是同好恶之本意也故先朝褒赠之恩当宁节惠之典岂适爲公名德爲一邦所推服而然哉其所树立卓卓如彼则所以奖励激劝之圣意前后一揆也同朝其敢不仰体而共勉于斯事谨摭其立朝本末以告执事墓表礼曹参判赠领议政府君墓表阴记惟此坡州治西白石里坐甲之原有表曰礼曹参判赠领议政朴公之墓迺吾先考衣履之藏也府君讳师正初讳师圣字时叔世推潘南之朴爲冠冕大族者以其先有文正公讳尙衷文康公讳绍直道正学名德相承曾祖佥正讳世桥赠吏曹判书锦兴君祖郡守讳泰斗赠左赞成锦恩君考参奉讳弼夏赠左赞成锦宁君自高祖文贞公讳弥以世嫡袭忠翼公讳东亮勋封妣赠贞敬夫人尹氏观察使攀女以肃宗九年癸亥生府君序居第三丁酉擢文科荐艺文舘检阅陞待敎荐遭考妣艰服阕还付奉敎春坊实兼自说书至辅德两司历正言献纳司谏执义大司谏玉署自副修撰至应敎荐拜铨郞历政府检详司仆宗簿寺正银台自同副至都承旨诸曹则参议吏户兵参判户礼工京兆左右尹外除安边府使江华留守别职知制敎兼校书校理别兼春秋东学敎授湖南御史实录郞厅迁陵都厅同知义禁经筵春秋摠管提擧太常槐院筹司阶嘉义以英宗己未十月二十六日考终寿五十七上震悼下纶音别赐柩材初在翰苑择时望入史局爲贼臣眞儒所败及群凶执命将兜揽史笔则先黜府君爲怀仁县监以护其荐未几起诬狱吾伯父章孝公不参伪盟遂被窜府君屛迹鄕庐英宗新卽位收召旧臣府君遂联䟽请诛一镜又极陈时政驳致云等附弼梦冒占史局合两司讨耈辉诸贼建议四大臣一祠并享箚论南九万崔钖鼎尹趾宗宜黜庭飨铨郞时斥判堂违公格忤旨出补兴阳寻还屡除不拜特补南海时朝着屡値平陂人无定志希世者讳言国是混淑慝必俪擧爲调停士大夫久郁郁朝俛首夕已躐朝右府君独守素谅尝以忠邪并进慨然爲耻有召必违辄下吏朝宥暮囚或经岁囹圄旣在三铨峻持淸裁严甄别以一反时规当路恚必欲中伤及不肖尙和平主而府君以吏议久次例荐陞沁留党人者以庙议先属胁朝廷赖上烛其姦而府君深知世路益𡾟务自静退光佐首揆则力辞筹司耻国人之纵贼也府君天资明粹端简神釆英雅饬躬检名外内斩斩敦尙行谊绌抑声能穆然自庄一不以祸福自累去就季父文敬公爲世儒宗而章孝公号称元祐完人府君师友父兄间名论不出户庭而爲世重轻不喜征逐爲翕翕热虽久要恒如初对未可造次交语及上下言议酬事接物洞澈祥蔼眞诚恳至令人可乐自消其鄙吝之萌门絶靺韦鞮象之迹帘几宁静一切世俗所慕爲欣戚不惟不设于心意未尝不爲世道代羞先妣贞敬夫人咸平李氏赠参判宅相女号九畹春英后十六归府君晓书史寡言愼行善处妯姒闺门之美爲世族范及结姻天家尤谨约不易雅常后府君十九年卒育四男二女兴源进士昌源正言亨源不肖名明源婿金基祚李度阳长房三男宗德判书宗岳参议出后三派相喆府尹爲明源子宗德男绥寿赠正字紭寿进士絅寿宗岳男某某金继子宅铉主簿李一男𡊠判书呜唿府君宅兆屡迁不遑系牲之石今在子在孙惟不肖与岳也况可以征信乎旧德者漠然五十年之间孰有存诸卹焉朝露是惧略序世阀官历子孙如右进香文文孝世子进香文天眷东方景明灵昌圣造神育德膴仁肪乃省群颙其降不迟一索成震两明作离英宗曾孙今王世子国占用吉厥曰攸似赫赫宫枣百年再实肃祖灵符复覩今日诞弥之夕红光满宫如枢绕电如渚流虹凡厥庶征罔不笃初凤质龙章实天所储仁孝温文维性之根天颜载临婉愉言言玉趾言旋顾怀喤喤屛间辨字时未扶床诱进苦剂必先方册深宵警火慧智天钖彼鼾方觉遂不延逮靑邱肇辟叶尧初载受册大庭日丽云卿双髻七章备事将迎会弁㟴峨万眸争瞻延颈跂踵若若其髯穆然端坐若常觌之不凭不惰不摄不疑不威而严已见其位虽幼大人维德不器是日群卿忭跃俯跪爱若进抱畏将退俟翌岁重九肇讲孝经我家徽躅年辰适丁环桥耸听若出磬钟千载煕运于休重逢厥禩四百积庆累洽天有显报大德必得灵长之业永祈千秋吾王无忧惟疾是忧庆臻翌瘳谓理无舛缛仪将擧吉日载选云胡一夕满城骇遑丫靑隷皁叟白童黄顚仆喘汗袒胷龥旻长号贰极擧怀百身珪壁旣卒刀圭亦穷哀普八域痛缠三宫宗器靡托神人畴依重轮撒谣前星掩辉箧䙆才尺盘弧廑三嗟尔匝域有万女男疹之方炽衖闹炉烘王无弗子若恫在躬灵丹户遍臣跗汝偕夺之鬼牙还厥母怀繄谁之赐群黎百姓集汝一日尙作汝庆阜厥苓朮犹成陵冈天固难谌人亦不臧愿执彼医投畀豺虎何嗟及矣我心荼苦冲龄至性无闲幽明正宗大王进香文千载一圣诞膺东方箕范再叙奎运重昌孔思周情祖述宪章宏规鸿猷狭陋汉唐二纪光御一德干刚号正宫园慕深羹墙璁萼折萌宪冀锄强大义昭揭卓冠百王秩叙命讨雨露雪霜孰敢疑眩孰敢诪张向背之际斯判阴阳彼万三千云胡颷狂要胁以衆悖我典常末俗昏衢醉顚汗僵岂不异臭柰此同膓利害祸福所以披猖究厥所原妄度爲将滔滔狂澜谁能力鄣理无巨细析在毫芒严此义者迺吉迺祥北是理者爲枭爲狼皇王盛节孰此大防会极归极与道偕臧呜唿至德俾也可忘龙图建阁天策设厢允文允武谟烈思皇百度惟贞昉此对扬钦刑重农一念如伤恩蠲浃髓宝纶煌煌祈寒盛暑必躬烝尝尤重上辛明德馨香御制百卷圣谟洋洋学宗程朱统接羲黄地负海涵吾道其东黜覇正鼍剔铁簸糠列圣家法式遵尊攘一部阳秋手提天纲赤子龙蛇示我周行今之西学甚于墨杨火其邪书人吾黔苍辞廓孟辟功侔禹荒继往开来燕诒元良九如颂腾四重歌长尧舜一花银印在床谓千万年永受色康胡宁一夕遽遐云鄕地坼天崩率土如丧奉讳南服长号北望顿颡八埏宇宙茫茫山哀海哭血泪盈眶验昔深仁观此巨创圣母垂帘煕政一堂媲懿元祐嗣徽周姜保佑圣躬吉叶黄裳天作华城有菀梓桑仙寝密迩剑舃将藏臣五载簪笔黼扆之傍偏荷宠私河海莫量符守所撄廞卫靡瞻身未褥蚁抱弓彷徨敬修壤奠明水在觞祭文杨经理致祭文再造我东繄谁之功天子攸命苍屿杨公职是经理才兼文武虎符龙节视古吉甫天戈所挥誓荡岛夷如御史度往抚淮师观军铜雀围碁紫阁不闻号令潜授方略孰占头功帐有西麻发骑三千迎敌素沙塘置一旗默察偃竖千里决胜如掌其覩妖氛南天蝴蝶爲阵辉镜朝旭舞剑以进于时天兵浴甲桥下弄猿三百一时鞭马悉歼蹄间微此一鏖难保郊关全师电驰捣彼蔚砦凶渠穷蹙指日可械鸥亭和江落其牙距困兽隙鬪岛山是拒絶地仰攻方图熏穴会天冻雨指堕肤裂残寇逋诛缘时未利暂撤重围后擧是议谗说如簧忮毁茂绩诬公掩败咎公纵敌擧国惊号走讼天朝冠盖旁午莫遏群嚣遂解重务旌棨言旋都人士女奔走后先攀辕痛哭莫挽其行胡不少留究我生成终焉获丑寔公余威生灵奠妥区宇淸夷凡我东人含恩未报如见之诚有奂庙貌呜唿涒滩桑海中州惟我家法一部春秋浸苞之悲釆芭之思逮玆百年罙笃是义云车风马七月东巡洋洋左右公惟帝臣顾瞻城南我思邃长庭宇汛肃丹雘复光彷佛英姿来憩铠仗威灵所曁永鎭海壤牲醪践列铙鼓振作神明不昧庶歆玆酌邪尙书致祭文崇德报功邦礼之经功德维何社稷生灵譬如水火危迫堂户斯须不救延栋溃宇有大神力扑燎湮洪宜如何报之德之功往岁吾邦离运百六龙蛇未菹鲸鳄复陆岭湖再陷震及郊圻于时五载暴露王师策遗善后和议实谬天怒斯赫辽海增戍雄师卅万钲鼓千里陆走海运刍粟山峙自征倭来未有此擧天子曰吁畴督我旅曁曁我公禁省颇牧知兵熟边廷中推毂汝往钦哉朕威汝将剑借尙方凛若秋霜惟是经理提督以下咸汝节制无所贷假公临鸭水先驱渡汉军声震骇壁垒改观公来誓衆玉带蟒袍元帅屛营属鞬注櫜靑稷旣鏖蔚岛继蹙窟兎横决常蛇瑟缩凶渠褫魄余丑骇窜惟我邦人得出涂炭方其再渡疮痍衽席逮厥大归御倭余策始公之来迹若雷霆荡沴歼妖奋迅砰轰留作雨露洗㿀苏枯膏泽旣润敛归如无惟彼雷露上帝之仁人于上帝莫之敢恩所以东人公之德含含德如何庙貌城南人祭其死我祠其生寔由东人奉若神明岳降之神久已骑箕矧复百年周京黍离顾瞻四海片土干凈公灵在此孔烈无竞年年七月玉辂东巡风泉之思庙宇重新介士奉斝铙鼓轰鸣俾公不死我人之诚状启年分加请状启本道农形惨歉之由民事切急之状已爲陆续驰启而臣之行部先沿后崃耳目所及几尽领会而若其迂路僻邑则或遣褊裨而探视或对守宰而叩问大抵本道处在畿岭之间左崃之地形高燥居多右沿之土品醎卤过半以是之故歉或偏歉豊不均丰湖俗之所以深忧而大惧者历考灾案惟旱爲最至若今年则始自解冻之初已有惜干之渐及夫二三月之交虽得四五次之雨而或锄或犂多寡不齐于沿于崃霑润不同洞谷生水之畓溪磵引洑之坪间或有随时注种趁期移秧者而此不过十之二三外此连陆高干之土艰辛桔槹事功倍加而旣移之苗着地旋萎未移之秧在坂仍焦遂至于节届夏末一直亢旱圭壁偏擧羣情如渴而小民蚩蚩念不及他目前失时只见遑急之状来后措处全昧通变之道一日二日靡所猷爲圣念特轸于裕食之方劝之以代播谕之以蠲税恩纶载降蔼然如春斥卤之原野陈废之邱垄载耕载播争先赴功逮至六月初五日始得霈泽昼霄洒注远近同洽于是乎未及移揷者齐起幷力营邑之饬勉必曰犹胜全弃民人之侥倖亦在虽晩或成老弱服勤袯襫争趋而其乃节序已晼晩矣事力傍午人功未遑拖到望念未免次第中止此所以晩移之多于未移未移之多于早移盖此许多晩移俱在中庚前后虽使伊后日候调顺雨泽频霑尙难望其有秋而况农家所谓三伏之旱又复孔酷六晦七念之雨旣不得以医其病则早移率多凋萎晩揷擧皆焦损最是沿江土瘠之处滨海醎透之塲一坪二坪枯茎连畦十里五里荒芦成林种种所见极其愁惨惟彼依山而稍早者被旱而较歇者或能成样间有所收而屡经灾伤受病已痼结颗未免零琐出糓太半减缩代播各种毕竟收获倍于始料比诸晩移之徒劳无益利害不啻显殊到此民情若有所恃咸仰朝家先事劝饬之盛德至意而恨不能及早用功舍彼取此至于田糓则较看畓农非不大胜而遇旱于发穗之时受风于成实之际初望大登者仅得免歉始期免歉者竟至失稔豆太段无论和种与根耕除非膏沃之处则几皆枯瘁所获无多木绵则沿邑虽或不登崃田颇能善遂矣仍伏念检田给灾上关国计下系民隐虽是平岁固不可踈漏而况在今年则处处被灾邑邑告歉迺者事目灾一万五千结之特命画下实是格外旷絶之恩则其在对扬之职者尤当十分警惕百倍精详连饬守令随处爬栉间遣廉探逐库审察旧頉新頉之易致混杂者早移晩移之难于区别者及某面之或多或少某里之宜灾宜实另加综核务归称适如是之际自致迁就各邑槪状尙多未及磨勘容俟齐到臣谨当考阅帐付较量灾摠卞别加减消详停当以爲鳞次登闻之地灾岁分等所关尤重一有错误而或至于恩不均施怨在偏征则亦非所以仰体优恤之道臣于是参以邑报民诉较诸耳闻目见分剂一道定爲三等以洪州等三十九邑及平薪鎭置之尤甚忠州等十八邑置之之次淸风等七邑置之稍实开录邑名以备睿览盖此分等只是格例间擧行分而言之虽有被灾之浅深统以论之别无隔等之优劣崃郡多田而田谷胜于畓农故间有稍实海县多畓而畓谷逊于田农故率爲尤甚而今年所谓稍实者较计成就无异常年之尤甚则其云之次尤甚亦可反隅尤甚之中如恩津石城扶余礼山韩山燕歧舒川泰安德山等九邑滨江土薄近海地瘠一望赤地往往有全面之归于灾荒此乃尤甚之尤者邑等已分则分面一款乃是荒年应行之事而分里抄户亦是不可已者况又灾处之多比前倍簁一坪之内东西判异一库之中上下悬殊尤甚面中或有稍实户稍实面中亦多尤甚之户则其在精核之政固不当分以全邑泛论大軆故关饬各邑已令分类区别而面分等段稍待邑报修成册追后上送于备边司计料分里抄户段一例开录终涉烦琐此则只行于营邑俾作凭考之资本道素称土薄而民贫常年延活尙患难继顾此惨歉在古所罕杼轴旣空石甔无储况又谷价倍踊贸迁无路方秋求活之类未春请赈之民臣行所到拥马泣诉曰耕之耘之竭尽役粮十口加额祈望秋成而一旱爲灾百糓俱歉至如海箭䀋盆白苎圃蔬之爲人聊赖者几皆失手身布从何办出还糓从何觅纳千百成群应接不暇臣亦到此无辞可答只以朝家如伤若保之德意行行布谕面面慰抚见今秋事尙未了毕目下轸恤之方来头赒济之策更爲烂加商确续卽陈闻计料仰请诸条参酌磨錬亦爲一体开坐令庙堂禀旨分付年分加请状启本道农形已爲槪陈于前后状闻矣臣之赴任适当四野向成之时沿路所见不无丰稔之望参以列邑报牒亦有所领会矣及其行部在于各谷登塲之际而其所目击前后顿异非但祷雨诸邑之专判大歉也其非巡路身经之处则面询守宰若又僻远穷奥之区则分遣褊裨一一详探处处摘奸则一路优劣闻见略同列邑成就了然心目统而论之果是穴农而沿崃之间得失有差一邑之中灾实互殊葢其移秧之时擧有惜干之叹虽堰下之畓引洑之地本源多涸无以灌漑虽时得骤雨其所霑润同野争田同田争畴趁此移揷自致愆期则一坪之内其爲未移在所伙然一自六月以后干曝尤甚恩津等十六邑初秋一朔始终祈雨晩时霈霔无关苏枯凡在浦沿斥卤之地晩移旋涸未及茁长咸气上昇或初不发穗或徒抽虚颖甚至有旷野一望白立如苇近崃土薄之邑被旱旣早颖穗未硕颗粒亦稀及其刈获之后莫不减半于平年到此民情之遑急无异俭岁而亦不敢名言某灾者诚以夏秋以来非有风霜螟雹一夕之灾只是雨泽终閟迁延节气之致非独臣之初来占岁徒归虗伫虽以田头老农自不觉其坐失康年此其畓农之大槪也以言乎田农则焦土铁坚不善立苗待雨耘锄自然过时晩后结糓半是虚颗至于沙土硗确之田间有全库尽弃难望索种者木绵虽是旱草而大干则无以着根虽得着根榦矮枝踈花实未敷最晩所收才免大歉此则田农之大槪也今以一道左右论之则右是沿海而畓多田少故禾糓之稍稔者沿邑居多左爲近崃而田多畓少故各种之差熟者山郡较胜又以灾形浅深论之则右沿滨浦之畓发咸偏酷左崃高燥之地被旱最甚臣于巡审之路被灾民人到处成群肩荷枯稭环拥马首殆不能前臣一一面谕以各自奠安勿虑混征之意仍伏念检田给灾有国之大政而上关经费之赢缩下系生民之休戚失于浮滥则国计难继果于克减则民隐莫卹臣猥以无似滥叨匪分夙夜兢惕忘寝与食思所以对扬忧勤之万一者莫先于俵灾之政而豊约之间苟或一毫失实则臣之孤负圣恩犹属臣身其于国计何哉其于民隐何哉臣于列邑槪状齐到之后务从精约而灾摠之毕竟停当者未移爲几结其他醎损蹲缩还陈等各样灾頉爲几结至于流来旧续初不之列以新灾推移分俵者又爲一千二百三十七结统计新旧灾頉合爲一万几结比之事目划下一千七十结则不足爲几结若以列邑灾处摠论则比之乙卯虽有所减若以偏被灾损者言之则视乙卯无甚异同而乙卯俵灾爲二万五千五百结今年灾頉之三分减二于乙卯者庶不至过滥矣大抵今年穑事听闻所及两南尤甚其所失稔者皆缘旱干今臣所部若论成就虽有间然方其灾损亦无显异今此分等之际勒置第五划下之灾才踰千数臣虽无状抑独何心随例张皇虚设民隐惊动天听以添九重宵旰之忧哉苟令臣徒怀严畏泯默度日莫能仰軆若保之恩致有一民向隅之叹殊非朝廷拔凡特畀之意臣罪于此益无所逃玆敢不避猥越冒死陈恳前下事目灾外不足灾几结特令加给则臣谨当排比分俵俾此失农之民均蒙如伤之泽至于列邑分等所关甚重尤宜精审故参互酌量某某邑分剂其尤甚及之次稍实开录于后仰请诸条斟酌磨鍊一軆开坐幷令庙堂禀旨分付今此尤甚几邑被灾最酷之民别般周卹然后可以奠土安业而旣承昨年稍豊又非通同大歉则具式设赈非敢遽议随势缓急或私赈或救急方便接济期免捐瘠之患计料缘由并以驰启序遯庵集序昔余先君子甞以绣衣採访湖右而灵光之梁君某醇谨好学如汉之三老力田孝弟可牛酒劳而束帛劝也旣而斥补湖邑则梁君以旧恩随而客焉又因以往来客于汉师于时先君数入铨部而门絶靺韦鞮象之谒至于遐鄕方技异术之士虽素声以能文者皆辞谢未甞一接独梁君爲客数十年相忘于声名势利之外舍南绿树来荫半庭则碁竟数局他无一事顾手一书竟夕讽哦殆若忘饥渴而遗形骸葢有所深服乎吾家之淸白恺悌而甘苦同之乐爲之客也自子弟咸慕悦其谨厚长者而下至僮仆傔隷亦能知其敬而怀之忘其爲客焉况余时才弱髫则若姆之抱而口授方名指画书字呜唿梁君则顾已老白首于吾两世矣其平居恂恂言若不出而及谈天人性命之际沛然若决河旁推医方卜筮星历风水无不该贯虽未知其一一中窾乎否而其出于独得径造妙域不爲诸生训诂所拘缠有足多者其文章宏中肆外不事雕琢而苍朴老健蔚有可观今其子某谋所以寿其传焉则蒐辑其平生所着述汇爲几编诗若文爲几卷以余不佞爲有两世之好焉则所以征其芜辞而义不可辞也遂历叙其畴昔之所覩记以归之对策公孙鞅入秦御制条问曰闻人议己惊惧避祸常情也鞅乃晏然非策之明其能诸是固有过人者公叔诚知之矣然知卫鞅之可用不知惠王之不能用何也人臣告君未有不以诚而能得请者观其必杀之语槪欲实其奇才之称先君之义耳然旣请其擧国以听又劝其杀之乌得免悖哉之疑也萧何之荐韩信不过曰无所事信而汉高遽从之者不但汉高之所以爲汉高何亦老实无缺然叔座早能至诚尉荐单心敷奏俾尽其訽事考言历试渐用之方则惠王果能擧国以听而亦可成秦孝富强之烈欤臣某对曰自古人臣之进谏于其君者何莫非出于至诚而规以讽言者近于俳谐对以诡辞者未免回谲然后世之尙论者亦未甞讥其不诚至有死后陈尸而君子犹许其直者臣愚窃谓公叔之荐卫鞅直同史鱼谲似萧何何则卫鞅之治国韩信之将兵直可以大用而不可以小试也夫立法于弃灰信赏于徙木乃富国强兵之术而试之小官一县则违衆骇俗立见其败矣虽一朝加之卿相之位时君世主若不能擧国而听之则鞅不足与有爲也亦明矣是故平常无故之日非无尉荐敷奏之时而言之者常患其未爲力焉听之者每苦未能深信则訽事考言不过用人之常法历试渐用只是弱国之大夫耳顾何补于国哉故姑忍于朝夕左右之日而始荐于东首拖绅之际者所以冀夫感动君心于垂死深悲之言然犹不足以必信其言则末乃请杀非但激君以坚其托纵之出境诚有魏国后日之虑则可以见忠臣忧国之苦心而无媿于陈尸之直矣至若萧何之荐信亦犹是也何旣屡一言而高帝不用焉则诡言追信以感怒帝夫韩信敌国之一亡卒一朝设坛塲猝然授之以上将之印非激乌能是乎惜乎以公叔之智而不遇高帝之明也虽然公叔特一惠王之具臣而卫鞅之下流欤孟子亦甞至魏而未闻公叔之荐于其君也则是不识仁义之说足王于天下也且世之论秦孝者以其用卫鞅而爲贤梁惠以其不听公叔而爲愚然假使孟子适秦而孝公必不能用矣何以知其然也先言帝王之道而孝公时睡则枉尺直寻孟子之所不爲也若使惠王见卫鞅则必顚倒拥篲不待公叔之荐而擧国以听矣何以知其然也初见孟子先问以利国则强公杜私之说无非利国之术而惠王之所乐闻也其致国富强之烈岂在秦孝之下哉罨画溪蒐逸记烈妇李氏旌闾阴记朴君景兪之妹金氏妇从夫死朝家甞擧旌淑之典矣及景兪殁而妻李氏处义从容视妹尤烈则又旌其闾如金妇例嗟唿是擧也世之所罕有而乃于朴氏之门若彼其易焉亦岂无所本而然哉朴君之从吾游久矣爲人温雅孝友平生以小学律身在他人则或出于勉强太息而乃朴君日用常行之事故其稚妹弱妻耳擩目染其视义烈如井臼之可亲酒食之是议不甚知崭截难行而眞以爲匹夫匹妇之可能此其十五年之间世之所难一得者再观于其门也朴君密阳人也字穉然自号曰澹宁李氏学生允培之女壬寅五月十八日殁年三十六殁之明年正月二十一日命旌闾马首虹飞记夜宿凤翔邨晓入沁都行五里许天始明无纤氛点翳日才上天一尺忽有黑云点日如乌头须臾掩日半轮惨憺窅冥如恨如愁频蹙不宁光气旁溢皆成彗孛下射天际如怒瀑海外诸山各出小云遥相应蓬蓬有毒或出电耀威日下殷殷有声矣少焉四面䢔沓正黑无缝罅电出其间始见云之积叠襞褶者千朶万叶如衣之有缘如花之有晕皆有浅深雷声若裂疑有墨龙跳出然雨不甚勐遥望延白之间雨脚如垂疋练促马行十余里日光忽透渐益明丽向之顽云尽化庆霱祥昙五彩絪缊马首有气丈余黄浊如凝油指顾之间忽变红碧矫矫冲天可门而由也桥而度也初在马首可手摸也益前益远已而行至文殊山城转出山足望见沁府外城缘江百里粉堞照日而虹脚犹揷江中也醉踏云从桥记孟秋十三日夜朴圣彦与李圣纬弟圣钦元若虚吕生郑生童子见龙历携李懋官至时徐参判元德先至在座圣彦盘足横肱坐数视夜口言辞去然故久坐左右视莫肯先起者元德亦殊无去意则圣彦遂引诸君俱去久之童子还言客已当去诸君散步街上待子爲酒元德笑曰非秦者逐遂起相携步出街上圣彦骂曰月明长者临门不置酒爲懽独留贵人语奈何令长者久露立余谢不敏圣彦囊出五十钱沽酒少醉因出云从衢步月钟阁下时夜鼓已下三更四点月益明人影长皆十丈自顾凛然可怖街上群狗乱嘷有獒东来白色而瘦衆环而抚之喜摇其尾俛首久立甞闻獒出蒙古大如马桀悍难制入中国者特其小者易驯出东方者尤其小者而比国犬絶大见恠不吠然一怒则狺狺示威俗号胡白其絶小者俗号友友种出云南皆嗜胾虽甚饥不食不洁嗾能晓人意项系赫蹄书虽远必传或不逢主人必啣主家物而还以爲信云岁常随使者至国然率多饿死常独行不得意懋官醉而字之曰豪伯须臾失其所在懋官怅然东向立字唿豪伯如知旧者三衆皆大笑闹街群狗乱走益吠遂历叩玄玄益飮大醉踏云从桥倚阑干语曩时上元夜莲玉舞此桥上飮茗白石家惠风戱曳鹅颈数匝分付如仆隷状以爲笑乐今已六年惠风南游锦江莲玉西出关西俱能无恙否又至水标桥列坐桥上月方西随正红星光益摇摇圆大当面欲滴露重衣笠尽湿白云东起横曳冉冉北去城东苍翠益重蛙声如明府昏聩乱民聚讼蝉声如黉堂严课及日讲诵鸡声如一士矫矫以诤论爲己任昼永帘垂斋记昼永帘垂斋梁君仁叟草堂也斋在古松苍壁之下凡八楹隔其奥爲深房踈其棂爲畅轩高而爲层楼稳而爲夹室周以竹栏覆以茅茨右圆牖左交窓軆微事备冬明夏阴斋后有雪梨十余株竹扉内外皆古杏绯桃白石铺前淸流激激引远泉入阶下爲方池梁君性懒而好深居倦至辄下帘颓然卧乎乌几一琴一劒一香炉一酒壶一茶灶一古书畵轴一碁局一之间每睡起揭帘看日早晏则阶上树阴乍转篱下午鸡初唱矣于是乎据几看劒或弄琴数引细吸一盃以自畅怀或点香烹茗或展观书畵或棋按古谱摆列数局已焉久来如纳潮睫重若垂云复颓然而卧客至入门则帘垂寂然落花满庭檐铎自鸣字唿主人三四声然后起坐复观树阴檐影则日犹未西矣竹坞记古来赞竹者甚多自诗之淇澳歌咏之嗟叹之不足至有君而尊之者竹遂以病矣然而天下之以竹爲号者不止又从以文而记之则虽使蔡伦削牍蒙恬束毫不离乎风霜不变之操䟽简偃仰之态头白汗靑尽属饤饾竹于是乎馁矣顾以余之不文赞竹之德性以形容竹之声色作爲诗文者多矣更何能文爲梁君养直介直有志节者也甞自号曰竹坞而扁其所居之室请余爲记而果未有以应之者吾于竹诚有所病焉故耳余笑曰君改其额文当立就尔爲诵古今人奇号韵题之如烟湘阁百尺梧桐阁杏花春雨林亭小罨画溪昼永帘垂斋雨今云古楼者屡数十百劝其自择焉养直皆掉头而否否坐卧焉竹坞造次焉竹坞每一遇能书者辄书竹坞而揭之壁壁之四隅尽是竹坞鄕里之以竹坞讥者亦多恬不知耻安而受之所以请余文者今已十年之久而犹不少变千挫百抑不移其志弥久而罙切至酹酒而说之声气而加之余辄默而不应则奋然作色戟手疾视眉拂个字指若枯节劲峭槎枒忽成竹形呜唿养直岂眞癖于竹而爱之至哉观于外可见其肝肾肺胃磐矹荦确如奇巖巉石而丛篠幽篁森郁其中也余之文至此而恶能已乎古之人旣有尊竹而君之者则如养直者百世之下可爲此君之忠臣矣吾乃大书特书而旌之曰高孤贞靖梁处士之庐跋桃花洞诗轴跋大凡花之开落皆缘风雨则风雨乃花之赵孟弼云看杏之时安知有此洞桃花不过旬日弼云游人尽来此洞譬如魏其宾客去事武安安得无懊恨于生贵之桃花乎刘梦得玄都当作如是观喜怒哀乐之未发谓之中发而皆中节谓之和和也者充满絪缊盛大流行四海涵日煦无一息可断无一亏可隙今来此洞充满盛大蔼然中和无一树非桃无一枝不花温厚高明不觉心降而气平平生偏性安得不到此而融化乎高景逸邮亭当作如是观堤上歌吹爲群懽笑成队忽有醉人恸哭声声唿母观者如堵容无愧怍累欷掩抑咸中节奏心专于哭自然合律若谓醉人看桃花思母非也又谓是感时触物自然兴悲非也又谓孝子思母随处而然亦非也是乃观者臆量耳非醉人眞情须问醉人所恸醉人所恸何事阿难悟妙发笑当作如是观是日敬夫尤醉倒骑士彦驴乱驰松树间逸如辈左右呵拥以爲笑乐懋官惠甫亦大醉哄笑不止可谓剧飮大醉乐亦极矣然而日暮相携人人催归未有一客肆宕留宿桃花者呜唿嘻噫渔夫迷津当作如是观于是观桃道人乃作偈语曰我见桃花色勃然如有神亦有桃花香临风喷射人菩蕾如豆佛反叶学弨弓香色皆附质生意还从空十字缺不妬亦不嗔定不识情字哀辞士章哀辞甞看花弼云台方其夕阳立马原上擧扇而障日人莫不动容顾之诗效虞山笔则南宫其所好往往宝劒値百金夫孔雀之辟尘也火布之浣垢也芷朮之止汗其天性也鸳鸯锦鸡之立水其自喜也爱时之善讴者中夜鼓瑟每变其新声动节靡靡未甞不悽怆悲怀也病血欧者数月而没遗子于腹其先与余同祖辞曰吾每不知声之同出于口而乐奚爲兮笑哀奚爲兮哭岂二者之不可强而发乎情之极吾不知所谓情之何状而思则酸我鼻又不知泪之何水而啼则生于目嗟乎啼之若可敎而爲吾当忸怩而不能声吾乃今知所谓泪之汪汪然不可以学而得祭文祭郑石痴文生石痴可会哭可会吊可会骂可会笑可飮之数石酒相臝体敺击酩酊大醉忘尔汝欧吐头痛胃翻眩晕几死乃已今石痴眞死矣石痴死而环尸而哭者乃石痴妻妾昆弟子姓亲嫟固不乏会哭者握手相慰曰德门不幸哲人云胡至此其昆弟子姓拜起顿首对曰私门凶祸其朋朋友友相与叹息言斯人者固不易得之人而固不乏会吊者与石痴有怨者痛骂石痴病死石痴死而骂者之怨已报罪罚无以加乎死世固有梦幻此世游戱人间闻石痴死固将大笑以爲归眞喷饭如飞蜂絶缨如拉朽石痴眞死耳郭已烂眼珠已朽眞乃不闻不覩酌酒酹之眞乃不飮不醉平日所与石痴飮徒眞乃罢去不顾固将罢去不顾则相与会酌一大盃爲文而读之曰书答南寿雨雨三昼可怜弼云繁杏销作红泥若早知如此岂嫌招邀作一日消闲耶永日悄坐独弄双陆右手爲甲左手爲乙而唿五唿百之际犹有物我之间胜负关心翻成对头吾未知吾于吾两手亦有所私焉欤彼两手者旣分彼此则可以谓物而吾于彼亦可谓造物者犹不胜私扶抑如此昨日之雨杏虽衰落桃则夭好吾又未知彼大造物者扶桃抑杏亦有所私于彼者欤忽见帘榜语燕喃喃所谓诲汝知之知之爲知之不觉失笑曰汝好读书然不有博奕者乎犹贤乎已吾年未四十已白头其神情意态已如老人燕客譆笑此老人消遣诀也此际淸翰忽坠足慰我思而紫帖柔毫甚似文谷雅则有之风骨全乏此龙谷尹尙书虽爲搢绅楷范终非大家法意也不可不知静存窝记今承来索始乃省觉平生然诺向人易已遭此迫隘殊令悔赧然今旣省存谨当静构而第其迟速有未可料不宣与人剧暑中佥履起居连胜否圣钦近作何样生活否悬悬尤不能忘也仲存时得相逢飮酒伯善失靑桥圣纬无泥洞则未知如此长日何以消遣否在先闻已罢官云未知归后几番相逢否彼旣丧糟糠之妻又丧良友之如懋官者悠悠此世踽踽凉凉其面目言语不见可想亦可谓天地间穷民呜唿痛哉吾甞论絶絃之悲甚于叩盆叩盆者犹得再娶三娶卜姓数四无所不可如衣裳之绽裂而补缀如器什之破缺而更换或后妻胜于前配或吾虽皤而彼则艾其宴尔之乐无闲于新旧至若絶絃之痛我幸而有目焉谁与同吾视也我幸而有耳焉谁与同吾听也我幸而有口焉谁与同吾味也我幸而有鼻焉谁与同吾嗅也我幸而有心焉将谁与同吾智慧灵觉哉钟子期死矣爲伯牙者抱此三尺枯梧将向何人鼓之将使何人听之哉其势不得不拔佩刀一拨五絃其声戛然于是乎断之絶之触之碎之破之踏之都纳灶口一火烧之然后乃满于志也吾问于我曰尔快乎曰我快矣尔欲哭乎曰吾哭矣声满天地若出金石有水焉逬落襟前火齐瑟瑟垂泪擧目则空山无人水流花开尔见伯牙乎吾见之矣与族弟书珠邱事竣弓劒永閟瞻望云鄕顿首长号何所逮及伏惟严沍台軆起居万胜先兄主遗集较正之本共有几卷否末俗循名知德者稀葢以卑牧而高尙癯容而肥遯隐不违亲人不知其隐也名不离士世无得以名焉地如此近而遐心莫回道之方亨而苦节难屈岂非独立而不惧确乎其不拔者乎求之先民实罕与俦虽其名位未充出处不侔若爲树风善世立言垂后未始不同也岂惟斯文赖而不坠有以翼玄黎二祖而益壮吾宗也曩在岭邑时以华阳先墓祭祝事见赐长牍矣未知收入于遗集中耶其时仰答不得不枚擧暴实玆以幷爲誊送幸爲附之原书之下低一字列录如何族从衰病日甚而犹复间关岭海甘作老饕是诚何心邑瘼民肓俱属难医而风气絶殊拔木飘瓦发作无时鲸吼鼍鸣只在枕头回想家鄕千嶂揷天大抵一时游客筇屐探胜之地则可也殊非暮境盘桓啬养之所况其不带一丁孤栖如僧者乎値此岁暮怀思悄悄非尺书可旣姑此不备碑灵圭碑神宗皇帝二十年昭敬王二十五年倭人来寇陷我三京僧灵圭与文烈公赵宪合军大破秀吉兵于淸州移军锦山力战死之当是时高敬命金千镒以义起旅爲招讨使崔庆会鹘字标军任启英虎字标军金德龄超乘爲章郭再祐红衣别军皆大夫也余世臣之苗裔也夫灵圭浮屠氏乎而非有土地兵甲发符信受号令然乃以其徒特起当是之时以义特起者十余壁或自卫鄕里或不受方鎭节度或罪状连帅移檄州郡而惟文烈军遣使自通朝廷其义特正于是君子知灵圭之义得其与也节度使朴泓弃军走李珏曹大坤焚军食十余万埋旌旗遇敌先遁府使徐礼元郡守李惟俭弃城走观察使李洸尹先觉有兵十余万不卫王王幸龙湾不力讨敌夫灵圭浮屠氏乎而非有方寸之兵斗筲之糒然乃以其徒力战文烈军围淸之东门灵圭战城之西门先登无不一当百于是君子知灵圭之勇烈必有以死也当是时天子遣大臣委东事大将军李如松提督陈璘麻贵刘綎视师有古名将之风御史万世德杨镐经理军事尙书邢玠皆深于兵者也游击将军骆尙志号千斤杨元査大受奇材劲武赴敌冠军攻城先登兵皆浙川云登贵来骁骑射士大将军家僮千人幽蓟釖客然击倭数军却攻围数败衂常以衆击寡兵顿师老七年之间拔城者一夫灵圭浮屠氏乎而提髡首缁衣之徒断酒肉戒杀之衆一朝肉薄于坚城之下倭救死不赡焚尸遁逃自兵兴以来其功未始有也及移军锦山约节度使及诸义兵会天大雨师皆失期文烈公死之灵圭入帐中不见文烈公遂与公麾下七百人同日死之呜唿当是之时郑拨敌袭死宋象贤城坏力尽骂敌死之申砬金汝岉军败死申吉元郑湛边应井不屈死之黄进元毫力战死之皆殉公死节之臣也夫灵圭浮屠氏乎而非殉公死节之臣而乃以其徒特死其义烈忠勇有足多者夫灵圭浮屠氏乎而士君子至慕其义刻石以纪其功云师曰淸虚大师状朴烈妇事状南部居某职某等谨呈爲故士人金国辅妻密阳朴氏节死事卑职等居在朴氏比隣今月十九日夜三更有历叩隣户救急之声上下十数家一齐惊遑急问其故乃朴氏飮药昏絶其家仓卒遑遽杂问经验于隣里以寻救活之道于万分之一也卑职等齐会其家问其所飮之药则乃盐液也于是杂施方药多灌泔水已无及矣擧家号恸惨不忍闻葢朴氏自其幼时孝顺根性衣服飮食之节无违父母之命动容周旋之际必承长者之意不窥中门不游外庭端庄谨饬动遵女仪虽隣婢商媪未尝见面六七岁声誉蔼蔚四隣之有女者莫不称朴氏之幼女以相敎戒也及年十六归于金氏而其夫不幸婴疾其家贫甚药饵难继则尽卖钗环将护无人则躳倩仆御风寒暑热衣不解带晨夕朝昼目不交睫卜筮祈禳靡不用极辄祷北辰愿以身代以口语心犹恐人知及其皐复一唿而絶仅得回苏因爲闭口勺水不通誓死下从时时昏窒其父母舅姑百方宽喩千般恳劝则稍缓死心强作和颜葢其恐伤父母舅姑之心而一死则已坚定矣其兄弟试以言语尝之则辄流涕呜咽曰吾于金氏旣无一块之遗三从絶矣生亦何爲昼烛未灭久贻父母之慽是亦不孝之大者常别处一室足不下庭罕觌人面以故其家默察其意极力防护虽便旋之际必审动静造次之间不敢放过迟延半载防守少弛今月旬间颔下忽生小肿不至沈痛而朴氏请于其兄问医傅药故其家尤爲放心十九日夜如厕之路其母随往后先稍间忽闻厅上顚扑仆倒之声惊怪出视则霎时之闲已难救矣意谓自裁环视其傍则别无刀帛之具而咸水满厅葢其家方欲沈酱悬盐退咸故潜飮其液气絶而吐之事在顷刻莫之先觉也卑职等目击其事相顾错愕咸曰异哉是果死也平日孝顺之着闻旣如彼借借今日节死之明白又如是卓卓则其在同闬之谊岂无呈官之擧乎其父泣而止之曰吾女得遂其志则可谓烈矣贻吾至慽未可谓孝矣今爲张大之擧则亦非逝者之志卑职等齐言曰是无与于本家于是退而齐会于洞中耆老之家合辞无异拾掇见闻齐吁于春官门外呜唿若论观感兴起之方亶在褒异旌淑之典非爲冒荣而干恩实是厚风而敦俗古者男女告戒之词不过闾巷风谣之语出于性情有裨风敎则採诗之臣献诸王国典乐之官播之絃歌风动四方感发民彛今者朴氏懿行贞节超出寻常就义从容处死明白其于国家化民成俗之治实有光焉伏愿亟达天听俾得旌闾之典以补风化之万一以慰贞烈之幽魂则卑职等幸同烈女之闾闬得有所式与有荣焉李烈妇事状南部居某职某等谨呈爲南阳李氏节死事李氏卽有文行人朴景兪妻也景兪不幸积疾殀殁于去年十二月方其时景兪祖母年八十二岁宿疾奄奄不省家中有何许丧慽景兪之父素婴奇病亦在危境李氏左护右将未暇杞哭一以躬办亡夫殓殡之具一以手调两老药饵之节呑声飮泣旋作怡愉亲戚吊者咸爲感悦其诚孝隣里闻之莫不悲怜其情境丧旣就窆虞哭已毕而所护两疾取次调将竟获苏完则皆以爲李氏至诚所感也及五月十七日遍与家人有诀别之语葢其翌朝乃李氏生日也意其生临是日当倍悲痛而有是言也实未觉其矢死之志潜有其期也至夜侍其王姑母之侧其悽惋之辞悲切之色不能自讳欲起复坐不忍离舍徊徨掩抑夜深而退阖家就睡不虑有变矣夜方向晨忽李氏所寝之室有急喘将絶之声傍室诸人急往视之则才已昏窒煖气犹存枕边有椀盐液滴沥乃知飮此而自尽也其家人仓卒历叩比隣杂问解毒经验则上下十数家且惊且怜一齐赴看淅米出泔无数灌注而已无及矣擧家号恸惨不忍见果此死日卽其生朝相顾嗟异咸曰烈哉乃其席底得谚书二通其一乃正月所书而指期誓死之语也其言以爲夫殁而不敢卽死者诚以王姑尊舅病俱滨危十年侍疾未卒浅诚而遽行己志则爲罪尤大且恐亡夫初终因荐丧而有所未尽隐忍时月若乃五月十八日惟吾生朝卽吾死期一乃本月十七日所书而辞诀其舅之札也先谢其未能终养之罪次嘱其治丧凡节必减前丧殓具俱在皆乘夜手制云云葢李氏从死之志已决于当日而挨过五朔潜缝殓衣未甞爲傍人之所觉则其处事之周详决义之从容虽古传纪所列何以加之葢李氏自在幼龄爱敬根性及其旣壮女范闺则动合仪度不烦斅诲红绩成备其归景兪以夫爲师景兪志笃行古平居以小学律身则以妻爲友相敬如宾景兪之祖母积年沉疾长在牀褥李氏之所以扶护调养之节一遵景兪之志十载之间无敢少懈景兪衣不解带则李氏不归私室景兪躬执厕牏则李氏亲自洗澣及居姑丧哀礼备至至爲闾里之所感叹今此含痛待时一决忘生不足爲李氏高节然其平居孝顺之着闻旣如彼借借今日节死之明白又如是卓卓则其在同闬之义岂无呈官之擧乎卑职等齐会于洞中耆老之家或有感激而垂涕者曰异哉吾侪之爲此擧今其再矣十年之闲咸萃一门吾旣得之于前而岂或少缓于后哉葢景兪之妹金氏妇亦尝早寡就义一欵照耀后先卑职等齐吁春官转达天听已蒙㫌淑之典矣今李氏懿行贞节超出寻常无媿前美其于国家化民成俗之治实有光焉呜唿古者男女告诫之辞不过闾巷风谣之语出于性情有裨风敎则採诗之官献诸王国典乐之职播之絃歌风动四方感发民彛今李氏之所成就岂特风谣之所採而絃歌之可被也哉顾卑职等幸同烈女之闾闬目涂耳擩而不能合辞齐声走告执事则卑职等罪也至于阐发幽隐仰裨圣朝树风敦俗之政乃阁下职也卑职等何与焉杂着原士按先君文字缺失者多此篇得于燕崃古纸藏中局缚绽裂上缺几页中间往往有缺且阙篇名就条中原士二字以名篇云男宗釆谨识夫士下列农工上友王公以位则无等也以德则雅事也一士读书泽及四海功垂万世易曰见龙在田天下文明其谓读书之士乎故天子者原士也原士者生人之本也其爵则天子也其身则士也故爵有高下身非变化也位有贵贱士非转徙也故爵位加于士非士迁而爵位也大夫曰士大夫尊之也君子曰士君子贤之也军卒曰士衆之也所以明人人而士也执法曰士独之也所以示公于天下也故天下之公言曰士论当世之第一流曰士流皷四海之义声曰士气君子无罪而死曰士祸讲学论道曰士林宋广平谓燕公曰万世瞻仰在此一擧岂非天下之公言乎宦官宫妾不知其名者岂非当世之第一流乎鲁连欲蹈东海而秦军自却岂非皷四海之义声乎诗云人之云亡邦国疹瘁斯岂非惜君子之无罪乎诗云济济多士文王以宁不讲学论道而能如是乎夫士复何爲哉天子视学立三老五更丐言飨食所以广孝于天下也天子之元子适子齿学于庶士所以示悌于天下也孝悌者士之统也士者人之统也雅者百行之统也天子犹明其雅也而况素位之士乎呜唿尧舜其孝悌之雅士也孔孟其古之善读书者乎何莫非士也鲜有能雅者也孰不读书也鲜有能善者也所谓善读书者非善其声音也非善其句读也非善解其旨义也非善于谈说也虽有孝悌忠信之人非读书皆私智凿也虽有权畧经纶之术非读书皆拳数中也非吾所谓雅士也吾所谓雅士者志如婴儿貌若处子终年闭其户而读书也婴儿虽弱其慕专也处子虽拙其守确也仰不愧天俯不怍人其惟闭户而读书乎大雅哉曾子之读书也纵屣而歌商颂声满天地若出金石孔子所言诗书执礼皆雅言也或问曰颜子屡空不改其乐颜路空时犹复乐乎曰有可以负米者不远百里使妻炊饭上堂读书夫读书者将以何爲也将以富文术乎将以博文誉乎讲学论道读书之事也孝悌忠信讲学之实也礼乐刑政讲学之用也读书而不知实用者非讲学也所贵乎讲学者爲其实用也若复高谈性命极辨理气各主己见务欲归一谈辨之际血气爲用理气才辨性情先乖此讲学害之也读书而求有爲者皆私意也终岁读书而学不进者私意害之也出入百家攷据经传欲试其所学急于功利不胜其私意者读书害之也所恶于凿者爲其私意也方其凿也未甞不以经传证之凿而有窒又未甞不以经传反之反之不已改经易註而后快于心或曰周礼其周公之书乎或曰王莽好其名而贼天下介甫好其法而误天下德保曰苟同者谄也强异者贼也善读书者岂训诂明而已哉所谓士者岂五经通而已哉夫读圣人之书能得其苦心者鲜矣朱子曰仲尼岂不是至公血诚孟子岂不是麁拳大踢如朱子可谓得圣人之苦心矣孔子曰知我罪我者其惟春秋乎孟子曰余岂好辩哉余不得已也孔子读易韦编三絶故曰加我数年则可以读易矣然而孔子翼易未甞语门人易孟子善说诗书未甞言易仲尼之门闻易者其惟曾子乎曾子曰夫子之道忠恕而已以易赞者其惟颜氏之子乎闻一善言则眷眷服膺而勿失不仁哉子路之言也有社稷焉有民人焉何必读书然后爲学君子终其身不可一日而废者其惟读书乎故士一日而不读书面目不雅语言不雅伥伥乎身无所依伈伈乎心无所适博奕飮酒初岂乐爲哉子弟敖宕闲居肆志无所不爲旁有读书者怃然而作矣子弟虽聪明俊秀莫不厌其读书虽妇人夏畦莫不喜闻其读书君子嘉言或不免乎有悔善行或不免乎有咎至于读书也终岁爲之而无悔百人由之而无咎名法虽好久则弊生刍豢虽美多则害生逾多而逾益弥久而无弊者其惟读书乎幼者读书而不爲妖老者读书而不爲耄贵而不替贱而不僭贤者不爲有余不肖者不爲无益吾闻家贫好读书未闻家富而好读书者大叔读诗三岁不出门一日下堂而便旋舍犬惊吠闻钟鼓管籥之音或有聒耳而疾首者至于读书人无有厌其声者矣父母之所欲子之读书童子子不劝而读书其父母莫不欢欣悦豫嗟乎余何其厌读也陶潜雅士也惟恨其在世之时飮酒不能多孔子曰朝闻道夕死可矣渊明何不恨读书之不能多也读书之法莫善于课莫不善于拕毋贪多无欲速定行限遍惟日之及旨精义明音浓意熟自然成诵乃第其次字毋习字毋易字毋蹶字毋滑字毋澁字毋倒字毋傍必正其音必得其高低口留而毋凝目送而毋流身摇而不乱眉毋皱肩毋搦口毋咂对书勿欠对书勿伸对书勿唾若有嚔咳回首避书翻纸勿以涎标旨勿以爪立算纪遍意入开算意不入不开算毋枕书毋以书覆器毋乱帙拂尘驱蟫遇晴卽晒借人书籍字误攷校签之纸有破裂补缀编丝断落纫而还之鸡鸣而起阖眼跪坐温其宿诵潜复绎之其旨有未畅欤其义有未融欤字不讹欤验之于心体之于身其有自得喜而不忘点灯毕服肃敬对丌乃次新篇默而沈翫数行断章阖算移置潜究训诂细阅註疏辨其同异晓其音义平心恕意勿私凿勿强疑其有不得者反覆之而勿置天旣明毕盥漱卽至父母之寝所候于户外或闻嚔咳或闻唾欠入而问寝父母与之语或使之事不忙归不辞以读书卽此读书或勤于读书定省不时垢面蓬发此非读书也父母命之退退归私室扫尘拂丌整齐书帙端坐息虑良久然后开卷读之不缓不急字句分明高低温存不有紧语无闲应不有忙事无辄起父母召掩卷卽起客至撤读尊客掩卷食至掩卷半遍卒其算食已卽起缓步食远复读父母疾废课斋废课有丧废课朞功之丧旣成服异宫则课朋友之丧虽远同业者赴废课遇所甞与难者叹遇疑叹新有得者叹三年之丧旣葬读礼童子如常读或问曰父没而不能读父之书手泽存焉耳传家之书皆阁而不读欤曰昔曾晢嗜羊枣曾子不食羊枣如闻父母之命思无留行如与朋友信思无宿诺此读书之道也使天下之人安坐而读书天下无事矣课农小抄卷首编题臣趾源于戊午十二月初九日在职次祗受颁下印本御制劝农政求农书纶音王若曰明年己未卽我先王亲耕耤田之年也五纪光御八方涵育葢以勤民重农爲治敎之原而基寿考之化豊功巍烈诞造无疆太岁星周旧甲俨临予小子其敢不钦承前宁人遗志以对扬耿光之万一也哉国以民爲本民以农爲生农不殖则民不糓民不糓则国何乂予食虽可减民不可以阙食也民食之阙其责在农农若不勤曷云有秋民之爲农也虽因于天时而当尽其地利也虽资于地利而当修其人事也抚五行之交运体四季之寄旺土爰稼穑爲民司命而服田之劳劳亦多矣曰粪壤之劳也曰引水之劳也曰锄耞之劳也曰耕耨之劳也曰播植之劳也曰耘耔之劳也曰馌嗿之劳也曰饲牧之劳也自冬徂春恰爲百日之劳及夫秋熟又有刈获之劳塲圃之劳而劳之浅深年分豊歉嗟我农人曷敢言劳昔朱夫子爲吏于泉漳劳农山间对新酿而有铚艾中熟之诗葢所以劳之也劳者民也劳之者吏也民之劳矣吏岂敢逸顾我国被山带海野多膏腴素称衣食之鄕而兴作昧方惰敖成习田畯失其职保介违其时一有水旱杼柚俱空玆曷故焉蔽一言曰人事之不能修而地利之不能尽也农之本在乎勤与劳而其要则亦惟曰兴水功也相土宜也利农器也三者皆要水功居先在易水地爲比地水爲师此井田之所由法耳欲相土宜舍水功奚爲哉故公刘荒居皇涧是夹大王胥宇西浒是率且以元圣之明农先立匠人以制沟洫以载之周官魏有李悝之河秦有郑国之渠于汉文翁之溲于唐韦丹之陂导之贮之以滀以漑虽时雨不降六七月之间其苗勃兴而今也堤政久抛冒耕相续如湖南之碧骨湖西之合德岭南之恭俭关北之七里关东之莼池海西之南池关西之黄池号称国中大堤而疏处不疏渟时不渟行潦其涸岁比不登爲当今之硕画莫先乎已有之大堤而着手推以及于均舍百事使诸路各就掌内咸效其能诚力所到其应如响且水功之于土宜相须而行畇隰畛甽之异等穜穆秠穈之殊性滮池则浸䵚疆埸则有瓜豳人新畬而来牟歧人载芟而耘耦温人重麦离人重禾卽诗书之所咏歌者也禾艺高燥稷播衍沃美壤率归于烟茶而农则爲厉名山多入于火粟而糓不加贱宜南者不宜于北喜崃者不喜于野而云梦均业原隰无别从以注秧盛而付种者罕则世称利害相半而毕竟害二而利一愆雨则歉在在皆然至于农器之便利东俗尤昧昧无异于羲农以前乃庤斯赵固尙矣只言其紧且要者水车者所以备暵也役车者所以兼人也篝篓者所以贮糓也碓确者所以舂粮也自古及今行者无闻顾不能修其事而尽其利尙曰农也不熟耕也其馁云尔则不其近于倒植而求茂乎董之以九功劝之以九歌俾缘亩袯襫之民靡不极其功而竭其智田无不辟辟无不种种无不食则管书所谓人生在勤勤则不匮魏志所谓人皆力勤岁数丰穰是耳窃尝有意于敦本务实之政命编农书欲颁州郡而古今之各异也风土之不幷也贫富之难齐也事力之未逮也有不可硬定而胶守则阶庭万里人人各进良策我则受之折衷而用之可谓农家之大全夫农作之工仰候中星旁叶气运丑之半大寒之节土运始生未之半大暑之节太阴湿土之气始生丑与未相对而土始用事则慨已往之难追拟方来之资益以兴嗣岁以勖农夫所贵乎孔夙奚待春元之发纶今日丑日也明日丑月也未刻之正节候交至土牛祈年此政其时况丕图前功日月依辰寔予仰述之一端乎咨尔京外小大臣庶咸须听悉如有己见可以有裨于三农者或以章疏或以簿册京而呈于庙堂外而纳于监司而毋泥乎异俗毋拘乎古方山沿饶瘠各陈其当人谋允臧克享于天天以康年贻我十千粒我烝黎同我太平则斯可以仰副我宁考康功田功之盛德至善而又可以助予小子肯播肯获之至诚苦心起我农政絿我农书不翅如农夫之望秋予卽祚二十二年建丑月前一日己丑未正臣双擎百读顿首顿首于时郡功曹掾吏等稽首跪伏恭听于前臣宣读讫谨将圣旨一一晓释言昔粤我英宗大王御极之十五年己未聿修耕耤之仪亲载耒耟于参保介之御间冕而靑絃三发五推维时庶民歌唿鼓舞乐业趋工大有之书不絶于史氏先朝五十载治平殷富之化实基于勤民重农之一念也洪惟我主上殿下承惟精惟一之传致善继善述之敎肆当旧甲之重煕益懋前烈之克笃乃玆涣宣丝纶咸谕中外古人云欲法尧舜当法祖宗此宝纶所以眷眷于训农养民之道也于是莫不竦然油然攒手感祝如草木群生鼓润于风雷雨露之中而不自知也猗欤至哉斯实前圣后圣之所以一揆而尧舜之道近在于祖宗之模训也臣窃稽明旨槪以裕财足食爲敎化之源力本兴功爲率育之方殷勤顾保诏邦本之有在厚利开道念民天之爲重大抵一篇之中建而爲经者三列而爲纬者亦三引之以肯播肯获之义申之以询蒭访荛之意夫尧之钦若敬授大禹之荒度文王之卽功卽天时地利人事之所以爲经而其爲节目也加详匠人之沟洫草人之土化诗之覃耟庤镈乃水利土宜农器之所以爲纬而葢将润色之在今率由旧章敉宁王图功继軆守文之所以绵业无疆也耕稼陶渔之取善老农老圃之不如大舜孔子之斯其爲大智也生民之大本稼穑之全功于斯乎略尽则惟是十行之札眞足以起前圣而不易参古经而无疑者矣噫大圣人立言爲经夫岂古今之或间哉然自虞夏以来农本之训散在经传者如裘葛飮食今之人孰不被服而含咀也而迷者不悟或视彼辽阔谓今非宜或狃此鲁莽疑古卽然或以文字与事功爲不相涉曾不知擧斯而加诸此所以伐柯睨柯犹以爲远也顾今大小司牧之臣攀宝綍而憷惕绎明训而兴起皆知明农之爲务益将劝稼之有方则其理軆之明显功用之亲切比之古经爲愈光大矣臣愚蔑识固不敢述统论代以干僭妄之罪而窃甞以爲我国之视中华非有疆域之殊隔而不无气运之早晩檀君之立实与尧并而草昧鸿荒堇比巢燧箕圣东封际周方隆而区划条敎始伴轩农若罗若丽千有余年泯泯棼棼可付之因提循蜚矣皇矣我朝圣作神兴人文淑阐物则融昭丕显丕承式至于今开物成务之功靡不周矣厚生利用之法靡不修矣以臣愚见由百世而等之今日隆昌之运其殆汉之文景富庶之际乎于休盛矣斯实圣代制作之嘉会奎璧之章信乎发前经之未发与豳风七月周书无逸相表里而允爲万世之鸿典云尔进课农小抄文己未三月二十五日行沔川郡守臣朴趾源伏地顿首谨奏爲本年正月初七日本道观察使关到节祗受有旨内今人虽不及古人如曰不知农何以做农官今欲叩其所存于明农修述先朝已试之故事令诸道观察使各都留守先陈经纶仍饬守土者亦陈意见此先试以言之意考核其实当在有秋之后同日口传下敎内岁前纶音颁示之后分忧守土之列无一人应旨不诚孰甚焉文荫守令以经纶册子勿拘一卷二卷三卷毋敢一人或阙者臣诚惶恐陨越不知所以对扬也臣家世淸贫素无田园生长辇毂之下目不辨菽麦臣祖食亚卿禄而臣幼时掬其红腐种于庭中以待其方包也稍长征逐儒士未甞与野人佃客相接及中岁落拓始有志归农求所谓农家者流而钞录之然实无田可归特硏田而笔耕已矣往往郊野见其耕耘之法多不与古书合或爲之晓说赵过贾勰之遗方未甞不爲村佣里老所笑以爲甚迂也幸从荫路出宰百里辞陛之日庄诵七事农桑二字乃其首务也逮至莅任以来未甞不躬涉原野警策昏惰而终是口耳之学不相应孚习俗之安未易矫改不过因循姑且略施劝课而已书中之事尙未有一二试者以此叨职数年民事首务未见其爲顿盛也守土分忧之义岂亶然哉臣以此夙宵忧恐诚知尸素无所逃罪乃者圣上深惟务农重本之道先施敷奏明试之政如臣鲁莽顾何足以仰塞明旨哉维玆手抄数篇旧出于学稼学圃之志而小人哉樊须固所自鄙于其心然臣旣别无经纶之素讲于平日者则亦安敢仓卒臆对以重其不诚之诛也哉义在无隐诚不获已遂敢略缀按说缮写呈进臣无任愧恐屛营之至课农小抄诸家总论管子曰野与市争民金与粟争贵又曰民无所游食必农民事农则田垦田垦则粟多粟多则国富商子曰金生而粟死粟生而金死金一两生于境内粟十二石死于境外粟十二石生于境内金一两死于境外好生金于境内则金粟两死仓府两虗国弱好生粟于境内则金粟两生仓府两盈国彊臣趾源曰古人言民可百年无货不可一朝有饥夫人之所以不饥不寒者财也五糓布帛是也饥不可食寒不可衣者货也珠玉金钱是也货者所以与财爲轻重之权而非所以生财也故一家藏之可以自豪于平世而一遇水旱兵荒则其不尽归于任氏之窖者鲜矣然而人知有货之可以不饥而不知徒货之不足恃也家犹如此而况国乎管商是佐覇之才而其能明于本末轻重之辨如此是岂可以功利之说而忽之哉吕览曰凡农之道厚之爲宝斩木不时不折必穗稼就而不获必遇天菑夫稼爲之者人也生之者地也养之者天也是以人稼之容足耨之容耰据之容手此之谓耕道是以得时之禾长秱而穗大本而茎我䟽穖而穗大其粟圆而薄糠其米多沃而食之彊如此者不风先时者茎叶带芒而短衡穗秬而芳夺秳米而不香后时者茎叶带芒而末衡穗阅而靑零多秕而不满得时之黍芒茎而徼下穗芒以长抟米而薄糠舂之易而食之不噮而香如此者不饴先时者大本而华茎杀而不遂叶藁短穗后时者小茎而麻长短穗而厚糠米▣而不香得时之稻大本而茎葆长秱踈穖穗如马尾大粒无芒抟米而薄糠舂之易而食之香如此者不益先时者大本而茎叶格对短秱短穗多秕厚糠薄米多芒后时者纤茎而不滋厚糠多秕庤辟米不得恃定熟卬天而死得时之麻必芒而长踈节而色阳小本而茎坚厚枲以均后熟多荣日夜分复生如此者不蝗得时之菽长而短足其美二七以爲族多枝数节竞叶繁实大菽则圆小菽则抟以芳称之重食之息以香如此者不虫先时者必长以蔓浮叶踈节小英不实后时者短茎踈节本虚不实得时之麦长秱而颈黑二七以爲行而服薄䅵而赤色称之重食之致香以息使人肥泽且有力如此者不蚼蛆先时者暑雨未至朋动蚼蛆而多疾其次羊以节后时者弱苗而穗苍狼薄色而美芒是故得时之稼兴失时之稼弱茎相若而称之得时者重粟之多量粟相若而舂之得时者多米量米相若而食之得时者忍饥是故得时之稼其臭香其味甘其气章百日食之耳目聪明心意叡智四卫变彊凶气不入身无苛殃黄帝曰四时之不正也正五谷而已矣审时篇后稷曰子能以窐爲突乎子能藏其恶而揖之以阴乎子能使吾土靖而甽浴土乎子能使保湿安地以处乎子能使雚夷无淫乎子能使子之野尽爲冷风乎子能使槀数节而茎坚乎子能使穗大而坚均乎子能使粟圆而薄糠乎子能使米多沃而食之强乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿上田弃亩下田弃甽五耕五耨必审以尽其深殖之度阴土必得大草不生又无螟蜮令玆美禾来玆美麦是以六尺之耟所以成亩也其博八寸所以成甽也耨柄尺此其度也其耨六寸所以间稼也地可使肥又可使棘人肥必以泽使苗坚而地隙人耨必以旱使地肥而土缓草端大月冬至后五旬七日菖始生菖者百草之先生者之于是始耕孟夏之昔杀三叶昔犹夕月季也三叶荠属而获大麦日至苦菜死而资菜名生而树麻与菽此告民地宝尽死凡草生藏日中出狶首草名生而麦无叶而从事于蓄藏此告民究也五时见生而树生见死而获死天下时地生财不与民谋有年瘗土无年瘗土无失民时无使之治下知贫富利器皆时至而作渴时而止是以老弱之力可尽起其用曰半其功可使倍不知事者时未止而逆之时旣往而慕之当时而薄之使其民而郄之民旣郄乃以良时慕此从事之下也操事则苦不知高下民乃逾处种稑禾不爲稑种重禾不爲重是以粟少而失功任地篇凡耕之道必始于垆土玄而䟽者爲之垆爲其寡泽而后枯必厚其靹爲其逾厚而及𩛕或作选者𦷺之坚者耕之泽其靹而后之上田则被其处下田则尽其汚无与三盗任地夫四序参发大甽小亩爲靑鱼胠苗若直猎地窃之也旣种而无行耕而不长则苗相窃也弗除则芜除之则虚则草窃之也故去此三盗者而后粟可多也所谓今之耕也营而无获者其蚤者先时晩者不及时寒暑不节稼乃多菑实其爲畮也高而危则泽夺陂则埒见风则𠎮高培则拔寒则彫热则修一时而五六死故不能爲来不俱生而俱死虚稼先死衆盗乃窃望之似有余就之则虚农夫知其田之易也不知其稼之踈而不适也知其田之际也不知其稼居地之虚也不除则芜除之则虚此稼之伤也故亩欲广以平甽欲小而深下得阴上得阳然后咸生稼欲生于尘而殖于坚者愼其种勿使数亦勿使䟽于其施土无使不足亦无使有余熟有耰也必务其培其耰也植植者其生也必先其施土也均均者其生也必坚是以畮广以平则不丧本茎生于地者五分之以地茎生有行故遫长弱不相害故遫大横行必得纵行必术正其行通其风夬心中夬帅爲冷风苗其弱也欲孤其长也欲相与居其熟也欲相扶是故三以爲族乃多粟凡禾之患不俱生而俱死是以先生者美米后生者爲秕是故其耨也长其兄而去其弟树肥无使扶踈树墝不欲专生而族居肥而扶踈则多秕墝而专居则多死不知稼者其耨也去其兄养其弟不收其粟而收其粗上下安则禾多死厚土则蘗不通薄土则蕃轓而不发埴垆冥色刚土柔种免耕杀匿使农事得辨土篇亢仓子曰人舍本事末则不一令不一令则不可守不可战人舍本事末则其产约其产约则轻流徙轻流徙则国家时有灾患皆生远志无复居心人忘本而事末则好智好智则多诈多诈则巧法令巧法令则以是爲非以非爲是古圣先王之所以理人者先务农业农业非徒爲地利也贵其志也人农则朴朴则易用易用则边境安边境安则主位尊人农则童童则少私义少私义则公法立力博深农则其产复其产复则重流散重流散则死其处无二虑是天下爲一心矣天下一心轩辕几蘧之理不是过也古先圣王之所以茂耕稼者以爲本敎也是故天子躬率诸矦耕籍田大夫士第有功级劝人尊地产也后妃率嫔御蚕于郊桑公田观人力妇敎也男子不织而衣妇人不耕而食男女贸功资相爲业此圣王之制也故敬时受日埒实课功非老不休非疾不息一人勤之十人食之当时之务不兴土功不料师旅男不出御女不外嫁以妨农也黄帝曰四时之不可正正五糓而已耳夫稼爲之者人也生之者天也养之者地也是以稼之容足耨之容耰耘之容手是爲耕道农工食工攻器贾攻货时事不龚敓之以土功是谓大凶凡稼早者先时莫者不及时寒暑不节稼乃生灾冬至以后五旬有七日而昌生于是乎始耕事农之道见生而艺生见死而获死天发时地产财不与人期有年祀土无年祀土无失人时迨时而作遇时而止老弱之力可使尽起不知时者未至至逆之旣往而慕之当其时而薄之此从事之下也夫薅必以旱使地肥而土缓稼欲产于尘土而殖于地坚者愼其种勿使数亦勿使疏其于施土无使不足亦无使有余畎欲深而端亩欲沃而平下得阴上得阳然后咸生立苗有行故速长强弱不相害故速大正其行通其中疏爲冷风则有收而多功率稼望之有余就之则疏是地之窃也不除则芜除之则虚是事之伤也苗其弱也欲孤其长也欲相与居其熟也欲相与扶三以爲族稼乃多糓凡苗之患不俱生而俱死是以先生者美米后生者爲粃是故其耨也长其兄而去其弟树肥无使扶踈树墝不欲专生而独居肥而扶踈则多秕墝而专居则多死不知耨者去其兄而养其弟不收其粟而收其秕上下不安则稼多死得时之禾长秱而大穗圆粟而薄糠米饴而香舂之易而食之强失时之禾深芒而小茎穗锐多秕而靑蘦得时之黍穗不芒而长团米而寡糠失时之黍大本华茎叶膏短穗得时之稻茎葆长秱穗如马尾失时之稻纤茎而不滋厚糠而菑死得时之麻䟽节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以爲族多枝数节竞叶蕃实称之重食之息失时之菽必长以蔓浮叶虗本踈节而小荚得时之麦长秱而颈族二七以爲行薄翼而䵍色食之使人肥且有力失时之麦胕肿多病弱苗而翜穗是故得时之稼豊失时之稼约庶糓尽宜从而食之使人四卫变强耳目聪明凶气不入身无苛殃善乎孔子之言冬饱则身温夏饱则身凉夫温凉时适则人无病疢人无病疢是疠疫不行疠疫不行咸得遂其天年故曰谷者人之天是以兴王务农王不务农是弃人也王而弃人将何国焉农道篇臣趾源曰五土民莫不耕也不知柔之可力棘之可肥缓之可急燥之可湿也五谷民莫不艺也知草之能窃苗而不知苗之相窃也知苗之相窃也而不知地之先已窃之也黍稻禾麻菽麦人莫不食也不知多米之寡糠也香甘之忍饥也皆由于稼之得时也人知用亩而弃甽也不知高下之正相反也人知雨润而旸燠也不知风之可使冷然善也人知后时之爲失也不知先时之失犹夫后时也夫能知其术而尽其理者其惟圣于农乎人皆知农之能养人也而不知圣于农者之乃能使人聪明睿智体康无殃也又能使天下之人童朴一心以至于主位尊而公法立也大哉农乎医性医命之妙制治保邦之本亶在是矣农而至于如此可谓稼穑之极功而炎稷之能事毕矣古今谭农者未有能说到于此若吕氏者商也非农是恶足以知之哉窃意古之所传神农之说如许行之徒相与爲之后竟爲大贾居也然其说精深到底寔寔有此理非可以傅会假设也岂或以传其非人而废其言也马一龙农说曰农爲治本食乃民天天畀所生人食其力周书无逸曰君子所其无逸爰知稼穑之艰难则知小人之依故圣人治天下必本于农神农之敎历山不改其业禹稷之后莘野犹振其风葢斯民之生以食爲天而人无谷气七日则死者其天絶也天之生民必赋以资生之物稼穑是也物产于地人之得爲食力不致者资生不茂矣故世有游食之民则民穷而财尽况以供无厌之欲而欲天下安生乐业以无叛也得乎古者一夫受田百亩不夺其时仰事頫育皆有赖也其上不求其民不争以力足食而已至于后世人皆厌于力食而务以其力食人是以兽相食也而天下尝不治呜唿君以民爲重民以食爲天食以农爲本农以力爲功所因如此而司农之官敎农之法劝农之政忧农之心见诸诗书者惓惓焉力不失时则食不困知时不先终岁仆仆尔故知时爲上知土次之知其所宜用其不可弃知其所宜避其不可爲力足以胜天矣知不喩力者虽劳无功此总言用力軆要时言天时土言地脉所宜主稼穑力之所施视以爲用不可弃若欲弃之而不可也不可爲亦然合天时地脉物性之宜而无所差失然后事半而功倍矣知其可不先乎故畜阳不极发生乃微此以下详说知时之义皆用不可弃避不可爲之事上云时者主阴阳之候而言阳主发生阴主敛息物之生息随气升降故冬至之后一阳起乎下则群阴推而渐出寒凝固结于上所以遏其洩矣及阳气出地物生坚露流衍布濩而不穷畜之盛大致然是以桃李冬华无氷不杀草春秋记之以病愆阳农家者流云冬耕宜早春耕宜迟云早者在冬至之前云迟者在春分之后冬至前者地中阳气未生也春分后者阳气半于土之上下地其意皆在阳荣阴卫欲使微阳之不洩求其壮盛而已于此不知所避一则初升而踣其踵一则方启而裂其肤岂非童而牿未壮盛而先亢者乎亢则害牿则亡伤气殆尽其生安得不微乎畜阳之意不止于冬凡日爲阳雨爲阴和畅爲阳沍结爲阴展伸爲阳敛诎爲阴动爲阳静爲阴浅爲阳深爲阴昼爲阳夜爲阴繁殖之道唯欲阳含土中运而不息阴乘其外谨毖而不出若阳洩于外而阴入其中生机转爲杀机矣凝阴在土其气固塞岁久不耕之地纯阴固结非假太阳之力追摄何以得散又冬春二时不见天阳亦犹是耳今夫图殖之上未甞生物正以内不含阳阴不外固而火煅之地藏氷不融者絶其地脉而中无阳气来至也窃闚神化之妙阳根阴物之所以生也阴根阳物之所以成也生者谓之化成者谓之变徐玄扈曰火煅藏氷别有理今藏热炭之瓮暑月可藏氷岂亦絶地脉耶阳自下起发其内之一本以出于外诸阴皆死者阴自下起敛其外之散齐以入于内诸阳皆生者此葢言二气始终之定理也诸阳谓自复以至于夬也复十一月之卦夬三月之卦也十二月爲临正月爲泰二月爲大壮复自坤中来一阳始生成位于冬至至泰而开开而壮壮而夬四月复全于干矣诸阴谓自姤以至剥也姤五月之卦剥九月之卦也六月爲遯七月爲否八月爲观姤自干中来一阴始生成位于夏至至否而塞塞而观观而剥十月复全于坤矣上下者干坤分列之位升降者阴阳往来之气内外者神化辟合之妙敛发者万物生成之机出入者循环无穷之端一本散殊相禅以爲始终者也大抵二气阴阳之至当主日月爲义春秋二分昼夜相半气之平也春分后昼渐永日在地下之刻少秋分后夜渐永日在地下之刻多阴阳消长系于是矣阳生而不抑遂以精泆阴下而不齐亦难以形坚陨有余补不足则精不泆而形可坚矣天地之间阳常有余阴尙不足然扶阳抑阴古圣至言易曰亢龙有悔又曰下济而光以是见阳之精泆由于不抑阴之形脆者由于无所济也今有上农土地饶粪多而力劝其苗勃然兴之矣其后徒有美颖而无实粟俗名肥𦝲此正不知抑损其过而精泆者耳其法何以断其浮根剪其附叶去田中积汚以燥裂其肤理则抑矣及其𥡥秸俱成农功已毕或土力旣衰润滋不继淫渴未去淸气有伤此正不知补助故粒米有空头枯干粉黛诸病也是故含生者阳以阴化达生者阴以阳变察阴阳之故参变化之机其知生物之功乎生则化成则变然必成而后有生阳根阴也生而后有成阴根阳也成者谓之变脱其本根易其故軆生者谓之化融液所畜畅茂其緖故冬至之后生意皆含夏至之后生色皆达含者化之机达者变之渐阴阳亘爲其根求其所以然微妙而难悉也一化一变理不尽显物自相形机缄所存非审察参详则天地生物之功莫之有知矣夫含生先天也以后天爲之軆达生者卽后天也以先天爲之神养生家欲求先天之气当思化里一变非化不能变非变则化者终于化矣推之事理亦然凡事之立其始甚几微充广必盛大盛必衰衰必敝敝则变不变则毁毁则息此知道者之所深忧乎图善变而不毁者其诸取法于农故圣人推日星定四时分节候而示民以则阴阳列于四时早晩见于节候岁气系于日星期三百有六旬有六日也日穷于次月离于纪星回于天此一岁之终也日行速而月迟故有余日而以闰月收之天行健而日月不能及故有岁差而以六十年约之一岁之中春而夏夏而秋秋而冬四时顺布也四时有八节立春春分立夏夏至立秋秋分立冬冬至也冬至以后阳渐长立春阳之出也春分阳气之中也立夏得阳三之二至夏至而极矣夏至以后阴渐长立秋阴之出也秋分阴气之中也立冬得阴三之二至冬至而极矣尧命羲和日中鸟星以殷仲春日永星火以正仲夏宵中星虚以殷仲秋日短星昴以正仲冬不详其余者以一中一极前后测之耳冬至一阳生主生主长夏至一阴生主杀主成故曰生者阳也成者阴也含虽未见其生达虽未见其杀几已在之矣夫发其生者与其晩也宁早收其功者与其早也宁晩此阳进而前阴退而后之道也衆知膏瘠不如原隰衆知芜平不如浅深肥饶爲膏砂瘦爲瘠高者爲原下者爲隰芜荒而不治者也平成熟也农家栽禾启土九寸爲深三寸爲浅土地生物膏则茂瘠则不茂而人之相地成熟则美荒废则不美此皆易知而莫不知也至如地之高下有气脉所行而生气钟其下者有气脉所不钟而假天阳以爲生气者故原之下多土骨而隰之下皆积泥启原宜深启隰宜浅深以接其生气浅以就其天阳盖土骨人身之经脉而积泥如人身之余肉耳经脉者气血流行之所余肉者块然附赘之区也常治者气必衰再易者功必倍患因无备命在有滋将衰而沃之助其力也欲倍而壮焉收其全矣沃莫妙于滋原壮须求其固本此因土材而以人力辅相之衰者土力衰也倍者所获倍也患言水暵虫伤之类沟堰陂洫桔槹簑笠润燥以时济及浚筑制造爲之预者则有备而无患矣命言生发收藏之元所滋之事有二以人力者灌漑锄耘涂盪也以物力者泥粪灰籸稿卉也禾苗资土以生土力乏则衰沃之所以助土力之乏易田倂两岁之力不壮则不能兼收所生以致倍然沃助其势壮求其倍势也犹有不待其衰未禾而先沃之白块之间者此素问所谓滋化源之意耳滋其衰者过滋或至于不能胜而病矣滋源则无是也固本者要令其根深入土中法在禾苗初旺之时断去浮面丝根略燥根下之土皮俾顶根直生向下则根深而气壮可以任其土力之发生实颖实粟矣亢而过洩者水夺此谓独阳不长者济之以阴也何谓亢如旣获之后犂土在田冬春二时皆无雨雪大阳燥烈破块之间尽爲枯軆阴不外周阳不内畜气之过洩矣水夺者以水夺之也夺其过洩之阳借其润泽之液包含融结以成发生之功葢天一生水水爲阴气之微遇火俱化化则合倂爲用不惟不爲害而反爲利焉故君子贵不骄富不侈贤智不先人处崇高而忧履成满而戒不待以水夺之而自然不至于亢也敛而固结者火攻此谓独阴不生者济之以阳也何爲敛失于鉏垦芜翳蔽其天阳汚泽淫其肤理阴沍久以不开生意塞而不达气之固结矣火攻者以火攻之也攻其固结之阴假其焚燎之力疏通蒸腾以宣敎育之气葢地二生火火爲阳气之微遇水俱变变则转易死气以爲生亦不害矣水云夺者必久浸而后可夺火云攻者必勐烈而后可攻然夺之欲其过洩于外者返而攻者欲其固结于内者去也阴阳善恶其用舍去留之分有不可诬者如此镃基寸隙不立一毛郁蒸所至并钟五贼此又揭工力时气所害爲甚者言也镃基寸隙垦之不偏也虽所余经寸他日禾根适当之则诘屈不入叶虽丛生亦必以渐消尽而至于濯濯然今俗云缩科是也故犂锄者必使翻抄数过田无不耕之土则土无不毛之病五贼食禾之虫也热气积于土块之间暴得雨水温酿蒸郁未经信宿则其气不去禾根受之遂生蟊烈日之下忽生细雨灌入叶底留住节间或当昼吸太阳之气得水激射热与湿相蒸遂生蠈朝露浥日蒙雨日中渐彻叶间单则化气合则化形遂生螣热踵根下摄行于稿爽日与雨外薄其肤遂生螟岁交热化不雨不旸昼晦夜暍而风气不行遂生𧉺五贼不去则嘉禾不兴故灌田者先须以水遍过收其热气旋卽去之然后易以新水栽禾无害不过一遍易去者虽久浸不见日中两露或以长牵或以踈齿披拂勿以凝着则虫不生近者田家治虫之法多以石灰桐油布于叶上亦可杀知天之时识地之宜昧其包命亦无以善其后此承上以起下也包命见下故祖气不足母胎有亏其踵不踵胎气不完其胎不胎虽成必败盖亲下之本旣久去地而伤母之体岂能全天哉祖气主糓子之在秸者言也母胎主谷子之脱秸者言也祖气不足谓未及冬至而先刈者其一成之气旣未充足以之爲种母胞有亏矣草木之生其命在土生成变化不离土气踵踵相接生生无已焉若脱土久气不连属生之虽于胎成之则不全其数或半途而剥或成穗而秕故收种者当于冬至之后熟治高土散布其上覆以踈草障蔽鸟雀壅以酓灰滋润燥枯至淸明时沃之使芽除草濩粪频助其长此第一义也其次草裹美种县之风檐季春之始置诸深汪勿令近泥半月气足布地而芽此虽不生已落第二义矣但世俗浸种昼沈夜㫰酓酿郁蒸逼之使速胎中受病拔不可去长芽嫩脆抛撒下田跌蹼折损种种不免迷而不悟不知何见耳夫善本者斯图末虑终者贵谋始推陈而致新气以交倂积成脱胎而洗髓精以剥换化生上言天时土性人力种糓备矣此下言治禾也种得水治芽得土始苗移苗置之别土二土之气交倂于一苗生气积盛矣然其胎不脱则陈腐之軆犹存髓不洗则浊淫之气终在欲其稚而壮壮而盛盛而不衰也得乎故天地之间气之积盛者力在交倂精之化生者功存剥换不然同类而异形一本而殊末果何故哉此在交倂与剥换者得不得之差耳达顺则豊覆逆乃稿纵横成列纪律不违密邈爲俦尺寸如范栽苗者当如是也先以一指搪泥然后以二指嵌苗置其中则苗根顺而不逆纵横之列整则易于耘盪踈密各因其地之肥瘠爲俦踈者每苗约七千二百科密则数踰于万地肥而密所收倍于踈者矣▣地肥更不宜密农书曰瘠田欲稠但害生于莠法谨于芟耘与其滋蔓而难图孰若先务于决去故上农者治未萌其次治已萌已萌不治农其农何莠恶草之害苗者芟耘皆去草之事蔓草之延生者也滋益甚也蔓难图也出左氏皆务决去而求必得之亦古语因此以见恶不可纵渐不可长之意上农深于农理勤于农事者也未萌根株在土也上农者智力兼至知莠之害苗不唯不容其滋蔓于根芽未萌之时先有以治之矣是以用力少而成功多不使其害及其苗所养至而所以生全者大也已萌而治之其功大于是矣已萌不治者必至于蔓而不可图爲农也何以爲之农哉叹而哀之之辞知道者可以深长思也夫薙草之法数与草齐南粳北黍天所生地所宜人所赖而养者种之良也物之良者必贵贵非贱等良畏恶朋薙治也恶草之害苗者不可胜数而其爲物也尤易生焉所治之法不多则不可去天生五糓所以养人可贵之物也贵者难成而易伤贱者易起而难制于此辨之不早俟其潜滋暗长而后治之则其根株深固枝叶畅茂盘结而辅翼者势盛于苗矣虽其上农亦无如之何故农家者流思其力不足以尽图之备假诸物其始也直木而耒其次也横木而耜又其次编木而齿曲木末而铲凿木首而锄继之以掇终之以涂无不可以铁焉以直木而铁坚也攻之无遗类矣草之滋生无穷而人之用力有限不能不假于物以爲力胜之具耳今之耒而耕者有大耕小耕开桄罨抡大抵勤与惰之殊也翻抄遍过之说已见于前其耙者亦多不求细熟平整粗块臃泥凸则曝日先燥洼则注水过深是以一塸之间禾之豊瘁顿异且又妙在旋抄旋耙旋耙旋莳时燥湿和匀浑水澄泥聚于根杴有壅培之力也移苗新土黄色转靑乃用捣盪捣盪虽以去草实以面苗葢田之浮泥易行横根而下之实土难入顶本顶本入土不深横根布于泥面则得土之生气不厚枝叶虽繁抽心不茂矣捣盪欲断其泥面横根俟其顶根入土深受积厚多生之气其后抽心始高而结穗长硕也铲鉏皆削草器掇以手拾去余草涂以泥壅蔽田皮旣掇则洩去多水留小水在田来泥爲涂涂时以手捻去禾心宿水候田中有燥裂卽上水灌之禾心宿水旣去燥时免其湿酿渍入新水又助润滋淸气矣养苗至此除草已尽物不能再假力不可再加然意外之虞尙不保其无也徐玄扈曰至哉言乎锄绵锄桑断其横根皆此理也说者谓种树不实断其直根非也正宜留直根去横根耳但树大者宜渐去之如是而犹存者可不畏夫此又申言莠之难去可畏之甚也盖恶草贱而易生有一根种遗于地忽不觉其蔓矣卫生固难成功亦不易华而欲实风雨不作时将获矣燥则多损浸而成腐此言养之系于人而成之系于天也稻花必在日色中始放雨人则闭其窥而不花风烈则损其花而不实二者皆秕糓之患也及其成糓将获土太燥则米粒干损水多而过浸则班异成腐二者又皆毁成之病也阴晴燥湿是岂人力可致者哉农家至此犹不得自尽况以委之芜翳而求其不败也可乎故可贵之物不产非时不安非类欲其至足以遂斯民之天而农也如之何不力此总结通篇旨意盖糓不足则食不足食不足则民之所不天遂物之可贵如此苟非顺时调护何以得之农者当知自力矣臣趾源曰马一龙其农家之理学乎其说最爲精微凡壤土之物色糓种之名品耙耨之度数镃基之形制犹不屑规规也直欲论性命于化源察理气于先天如阴阳推命远溯胞胎医家诊证专听脉息其所论推陈致新脱胎洗髓及察五贼于无形治莠于未萌者可谓窅且玄矣虽然农者天下之至朴而至精至巧未始不存乎其中古来圣智葢已竭思尽力以示民而百姓之所日由而不知者也力田者苟能履其粗迹存其恒节而日孜孜焉可矣此所谓心诚求之虽不中不远也故曰深耕易耨曰勤则不匮此两言者足以爲南亩之经训而若其所以然之故则夫岂顿顿者之所能尽讲乎朱子劝农文曰当职久处田间习知穑事玆沗郡寄职在劝农窃见本军已是地瘠税重民闲又不勤力耕种耘耨卤莽灭裂较之他处大段不同所以土脉䟽浅草盛苗稀雨泽消愆便见荒歉皆缘长吏劝课不勤使之至此深惧无以下固邦本仰宽顾忧今有合行劝谕下项一大凡秋间收成之后须趁冬月以前便将户下所有田段一例犂翻冻令酥脆至正月以后更多着遍数节次犂耙然后布种自然田泥深熟土肉肥厚种禾易长盛水难干一耕田之后春间须是拣选肥好田段多用粪壤拌和种子种出秧苗其造粪壤亦须秋冬无事之时预先刬取土面草根晒曝烧灰旋用大粪拌和入种子在内然后撒种一秧苗旣长便须及时趁早栽揷莫令迟缓过郄时节一禾苗旣长秆草亦生须是放干田水子细认辨逐旋拔出踏在泥里以培禾根其塍畔斜生茅草之属亦须节次芟削取令凈尽免得分耗土力侵害田苗将来谷实必须繁盛坚好一山原陆地可种粟麦麻豆去处亦须趁时竭力耕种务尽地力庶几靑黄未交之际有以接续飮食不至饥饿一陂塘之利农事之本尤当协力兴修如有怠惰不趁时工作之人仰衆列状申县乞行惩戒如有工力浩瀚去处私下难以纠集卽仰经县自陈官爲修筑如县司不爲措置卽仰经军投进切待别作行遣一桑麻之利衣服所资切须多种桑柘麻苎妇女勤力养蚕织纺造成布帛其桑木每遇秋冬卽将旁生拳曲小枝尽行芟削务令大枝气脉全盛自然生枼厚大餧蚕有力一大凡农桑之务不过前项数条然鄕土风俗亦自有不同去处尙恐軆访亦有所未尽更宜广询博访谨守力行只可过于勤劳不可失之怠惰传曰民生在勤勤则不匮经曰惰农自安不昏作劳不服田亩越其罔有黍稷此皆圣贤垂训明白凡厥庶民切宜遵守右今印榜劝谕民间各请体悉前件事理父兄敎诲子弟子弟遵承敎诲务敦本业耕耘收敛以养父母毋或惰游赌博喫酒妨废农桑庶几衣食给足礼义兴行感召和平共跻仁寿淳煕六年十二月日臣趾源曰樊须请学稼子曰吾不如老农古者四民异业宜夫子之未甞躬履而手艺之也然夫子尝自言吾少贱多能鄙事又尝爲乘田而会计当矣爲委吏而牛羊茁长若使夫子爲司稼劝农之官则其畴有不易而其苗有不硕者哉孟子之于农亦若是已矣曰百亩之粪上农夫食九人又曰深耕易耨子弟以其暇日修其孝悌忠信夫岂不能而空言哉特爲其将爲君子焉将爲野人焉有司之事非大人之所必察也故孟子之不欲并耕亦夫子不如老农之意也圣人岂眞不知农哉紫阳夫子学贯天人道接群圣于天下之事无所不知亦于天下之事无所不能语其大则地负海涵语其细则蚕丝牛毛其于平日讲学论道繙经着书之外又奚暇黧颜胝手下学壠亩之事哉然其莅县守郡之日所以训诲氓俗劝课农桑者未尝不谆切详备虽老于田舍者殆不及之信乎儒者耻一物之不知而农又生民之大端也今此南康一榜其事目之该晓时务之切当无容更言而卽其声气温谆恩义孚洽蔼然有溢于辞表者凡一切俗吏烦扰绞急之病宽纵解弛之弊无所容于其间千载之下犹足想其治体之髣髴而使其父老读之有以知其董劝之方子弟读之足以消其偸惰之气读之于厦毡巖廊之上而节用爱民之念油然而自生读之于铜竹朱墨之间而受牧分忧之义俛焉而益厉有是哉圣贤之言本末精粗靡有不擧而功利之及于人深且远矣臣谨按古之爲民者四曰士农工贾士之爲业尙矣农工商贾之事其始亦出于圣人之耳目心思继世传习莫不各有其学如周礼冬官及太史迁所着货殖一篇槪见工贾之情而汉艺文志所载九家百十四篇卽农家之艺术也然而士之学实兼包农工贾之理而三者之业必皆待士而后成夫所谓明农也通商而惠工也其所以明之通之惠之者非士而谁也故臣窃以爲后世农工贾之失业卽士无实学之过也惜乎古所称农家者流今皆放失不传而其所表见于历代史传者如管仲之于齐卫鞅之于秦李悝之于魏赵过之于汉任延王景之于九眞庐江皇甫隆茨充之于炖煌桂阳崔寔之于五原黄覇之于颖川召信臣之于南阳童恢之于不其杜畿之于河东或迹古而润色或刱智而趋便莫不有裕民益国之效此皆农之故实而古圣人开物成务之遗业也惟彼百十四篇尙不过载之空言而数君子乃能着之行事深切着明如此是岂尽生长壠亩躬服锄耰而后能之哉抑必能口谈道德志经邦国而实学之底于可绩也洪惟重农务本实我列圣朝家法而国初以来士大夫莫不立家勤俭体国经远朝野之间风流敦朴而产业有常逮至豫泰盈盛之日久而骎骎然文灭其质末倾其本士或高谈性命而遗于经济或空尙词华而罔施有政富者旣饱煖逸居而不知衣食之所自出贫者又无卓锥之业可以学稼而学圃于是乎农之学莽矣农之学莽而其效益蔑如则凡民之稍有智巧者日趋于末业游食之涂而其屈首缘亩皆天下之至愚至拙也是岂可使户诵土化之经而人喩火耨之妙哉惟在爲士者有以救其流失而率之得其方也呜唿今以浮华不学之士率其惰窳无知之甿卽何异于使醉人相瞽哉是故汉之二千石必有孝弟力田之擧安定学规乃设农田水利之科无他贵实学也授时田家月令曰正月坚篱落修蚕屋织蚕箔造桑机几修农器整屋漏合小豆酱舂米盖屋备簑衣及茅粪田桃树三年以上者用尖刀破皮直下四五条多结子修桑削去枯枝及小乱枝下粪土此月不修则叶生迟而薄臈月亦可诸果并同鸡鸭抱卵斩鼠断尾立春前一日造灯心或腊前一日方见器用立春后载粪植松栢元日鸡鸣时把火遍照桑及果木上下则无虫日未出以砖石着枝间谓之嫁木令子繁而实十五日晦日同上若枣不可斫斫则子萎雨水翻麻田二月耕雀麦耕麻田横再耕缩下种而厚加粪灰种栗种梨种石榴种樱桃种椒种银杏种葚种楮种槐种梧桐种竹种枸杞种五味子种蒺藜解诸果木裹缚接诸果木栽松莳柏压桑枝揷葡萄舒葡萄上架移桃李採干牧丹根仍移种种匏瓠种藕种春萝葍种春葱种韭种红花种芭蕉种芎䓖种菠䔖加粪芹田採山药採干地黄造布浣冬衣沈酱诸果枝揷入芋头惊蛰备农器修堤渠耕春麰三月耕秧田入草淸明前沈早稻子淸明后下早稻子谷雨前沈晩稻子糓雨后下晩稻子以杏花盛开爲候种大豆耕黍耕粟耕秫薥耕菉豆耕芝麻耕胡麻耕薏苡耕绵锄秋牟锄春牟种栀移栀接杏梅接杮种芋种春葵菜种姜种茄子种甘瓜种瓜瓠种冬瓜种胡瓜种丝瓜种大蒜种莴苣种地黄种山药种靛种蓝种凤仙花种萆麻种甖粟种木香种白萹豆採干芎䓖出蚕开蜜蜂䆧葺墻垣利沟渎治屋室以待霖雨劝耕陈地四月耕赤黑豆耕荏种夏萝葍种夏菘菜种姜种西瓜种晩红花锄茄子收诸色菜子採干竹笋採干山蔬修农衣修堤坊开水窦设鸟笼收蜜蜂安䆧牛马喂草五月耕晩秫薥耕麻田入草下种收秋牟仍耕其田夏至后种以大豆小豆收小麦仍耕其田六月上旬种以菉豆收春牟仍耕其田种以荞麦芒种前移秧早稻芒种后移秧晩稻十三十种竹採覆盆子收葚子割苎种藕栽蓝播大蒜端午採葛根端午播干艾叶收菘菜子收萝葍子收蔓菁子收红花收菠䔖子收甖粟子割靛收蚕种夏至间以瓷甁贮胡麻芝麻油密封以瓮器盖之置瓦屋上立秋间下之则上淸油也芒种造秋牟醋方见飮食收干槐花六月耕菉豆耕荞麦耘稻锄大豆小豆晒小麦收二苎斫竹不蛀收椒收梅杏桃李核便种取漆种蔓菁种菘菜种秋葱耕莴苣锄芋採藻割麻仍耕其田种以秋萝葍沤麻收红花子造曲造醋七月再锄大豆小豆收芝麻收胡麻割晩麻伐竹木採楮根剥葛皮种秋葵菜种秋蔓菁种萝葍种姜种芥收瓜子分薤播干桔梗刈蒿草收凤仙子取油割蓝染蓝沤晩麻取漆造柴鎌处暑后获早稻摘榛子八月收菉豆犂翻其田收蒿麦犁翻其田收大豆小豆犂翻其田收秫薥收荏收薏苡白露节后耕秋牟小麦种苎秋社前后栽木瓜收胡桃收枣取椒实採牧丹根仍移种移种芍药移种早梅及花果採干五味子採山药种冬葱种大蒜种水晶葱收麻子收蓝种取干黄瓜採干地黄分韭根结箭捉蟹沈瓜葅输畜柴薪刈菅苇锄竹稻糠壅放芋根锄开边土郄上别泥白露取干莞蒲兰枺之类九月收五种糓种椒及茱萸种腊梅诸果木收茱萸收三苎收诸般果实採干蒺藜子採干栀子收瓜瓠收匏瓠收茄子种收瓜蒌藏姜採菊花採干菖蒲採干芎䓖收诸色豆楷壅地黄用糠粃之类沈汁葅沈蟹醋糟蟹霜降后割蜜十月翻田翻耕麻田横再翻缩下旬下种收诸般糓豆种移花木浇灌花木压桑条包诸果木畏寒者盘瘗葡萄壅苎麻用牛马粪及糠粃之类收干桑叶收楮种窖藏过冬菜收芋头收冬瓜壅培韭根芭蕉收山药採干木香沈葅造酱缚蓆筑墻垣墐门户修补屋漏饰墻壁预备雨雪熟料养牛马遮掩泥饰牛马屋造牛衣闭蜜蜂䆧备绵备柴薪十一月冬日温和氷雪尽消浇尿于麦田种松栢等树至春社前亦可嫁果木同正月刈蒿棘夹篱造什物农具冬至浴蚕种十二月粪田浇尿麦田造农器贮雪水收牛粪刈棘捣磨干桑叶此月制者消蚕热病月内三八日连浴蚕种三次种桑种苘麻种松栢臈日拾马粪是日斩鼠断其尾至来年正月斩之断鼠是日以甁盛猪肪脂四五两坚封甁口堂房中各悬一甁是谓辟蝇当夏蝇子虽有十去八九臣谨按农之爲道莫大于时上古浑朴民非不能力之爲患而或不能节适早晏之爲患故圣人爲之历象敬授人时后世人欲肆而天理微民非不能知时之患而能力不见夺之爲患故孟子以百亩之田勿夺其时爲王政之大端夫古之所谓夺农者曰台观城池之兴作也蒐狝战鬪之驱使也凡一切用民力而岁过三日及不以其隙者皆是也此固圣王之明禁而治世无是也然只知不用民力之爲不夺而不知其又有三夺者潜居其间何爲三夺曰土膏方兴耒耜四出而我无牛粮望其余力之借助是谓贫夺之也子弟衣食自好谑浪闾里朋飮博塞不知其苗之顿荒也是谓逸夺之也郊甸之氓重钱而轻粟出入都邑浮游墟市或以耕牛之力而搬卖薪柴或以荷锄之材而爲人雇脚务以沾漑目前而不能少展其终岁之忧是谓以姑息之利而夺之也古人曰一日不耕终岁不饱农家谚曰社前种麦争回耧呜唿时之所争者甚则晷刻间而夺之者常有四三若是者虽户设测景之表里置纪星之官亦无益也然则如之何而可也曰世之牧民者非徒不夺必爲之纾其力焉非徒纾之又有以率其志焉然后古昔圣王顺天授时之意始益彰着而流行矣占候田园必攷十二月占候曰正月朔朝四面有黄气四方普熟靑气蝗赤气旱黑气水无风阴而温岁豊十倍有春旱元日有雷主禾黍皆吉有雪夏秋大旱立春日鸡鸣时艮上有黄气宜大豆春夏三雨辰虫生三雨未虫死百蔬五果同初二日无风雨大熟初六日日月光朗大熟初八日夜见星辰五糓丰熟正月上旬子日占岁事遇甲丰丙旱戊虫壬水立春日甲乙豊丙丁旱戊己损伤田庚辛人不静壬癸水盈川上元日晴春水小语云上日无雨多春旱淸明无雨少黄梅夏至无雨三伏热重阳无雨一冬晴元宵有风主寒食有雨是月月蚀粟贱虹见糓贵二月朔雨稻恶値惊蛰蝗値春分岁歉朔雷初发岁美起震多糓起坤多雨甲子雷五糓丰稔初二日雨妨农十二日夜宜晴大抵二月怕夜雨若此夜晴虽多亦不妨春分日东风麦贱岁丰西麦贵南先水后旱北米贵前后一日雷岁稔阴不见日爲上日出时正东靑云气宜麦岁大稔二月有三卯宜豆无则宜种早禾三月朔値淸明主草木荣値谷雨年丰登上巳卽三日听蛙声占水旱上昼叫上鄕熟下昼叫下鄕熟终日叫上下齐熟谚云田鸡叫得哑低田好稻把田鸡叫得响田内好牵桨唐诗云田家无五行水旱占蛙声糓雨日値甲辰蚕麦皆喜値甲午蚕喜月内雷多岁稔虹见米贵月内有三卯宜麻麦一云宜雨谚云三月无三卯田家半不饱日内雪不消九月霜不降四月朔风从东来宜豆从南宜黍终朝至夜半五糓大熟初八日最喜密云不雨谚云四月初晴寡鲇鱼倒灶下四月八日鸟漉秃上下一齐熟是夜雨损麦大抵立夏后夜雨多便损麦麦花夜吐而雨多花损故麦粒浮粃十六日看月上早无云红色主大旱迟而白色主水夜深主大水有云主草多云黑有蟹谚云有利无利且看四月十四日有糓无糓且看四月十六日月内日暖夜凉旱谚云日暖夜寒东海干也五月朔値芒种六畜凶値夏至米大贵风雨主歉而风从东来半日岁稔天雨五朔不出一年民大饥夏至前芒种后爲黄梅雨田家揷秧谚云黄梅寒井底干芒种日雨谓之迎梅雨谚云雨打梅头无水飮牛芒种节畏雷主大水或云声多及响震反旱有雨遍揷种之患夏至在月初端午前主水是日有雨主久雨夏至日得雨其年必丰谚云夏至日雨一点値千金此月二十日占候与前月二十日同是日无雨而有雷谓之锁门雷主晴及少雨月内有三卯宜稻及大小豆有应时之雨五月大诸瓜不成五月小种秧必须早六月朔値夏至岁多饥风雨米贵初六日晴主收干稻雨主有秋谓之湛漉耳老农云三伏中稿稻天气又云六月不热五糓不结六月西风吹遍草八月无风秕子稻夏秋之交稿稻还水后喜雨谚云夏末初伏一剂雨赛过一囤珠言其可宝也七月朔値立秋与处暑人多疾病立秋日有雷损晩糓大抵秋后雷多晩谷少收谚云秋霹雳损晩糓立秋日喜西南风稻禾倍收三日三石四日四石朝立秋暮飕飕夜立秋热到头谚云七夕天河去探米价回快米贱回迟米贵月初虹多田禾不收谚云秋前鲎鲎介杀米来秋后鲎鲎介杀米去八月朔晴主连冬雨略得雨宜麦损麻月喜初一晴惟此月要雨喜种麦白露遇火日主虫白露节雨爲苦雨稻禾沾之则白飒蔬菜沾之则味苦谚云白露雨来一路苦早禾怕北风晩禾怕南风秋分日酉时四方白云起如羊马者年大稔有黑云相混杂者宜兼麻豆秋分微雨阴最妙秋分喜雨谚云麦秀风摇稻秀雨浇此言将秀得雨则肚大穗长秀实之后雨则粒圆见收多畏旱谚云田怕秋干人怕老竆秋热损稻旱则必热然又怕秋水撩稻月内虹见米贵月大尽主水灾并少菜此月以下占来岁九月朔値寒露主寒温不时値霜降主多雨及来岁饥有风雨春旱夏水风自东来半日不止米麦皆贵月内有雷糓贵霜不下来三月阴寒十月朔値立冬主灾晴一冬多晴雨一冬多雨立冬日无风来岁旱晴过寒主有鱼雨无雨冬前多霜来年旱冬后多霜晩禾好月内虹见麦贵日蚀鱼盐贵雷灾疫十一月朔値大雪与冬至主凶灾风雨宜麦冬至观云从子时至平朝靑云岁熟赤云旱黑云水白云灾疫黄云大熟无云大凶占风南来糓贵北来岁稔西来禾熟欲知来岁五糓所宜是日取诸种各平量一升布囊盛之窖埋阴地后五日发取量之息多者岁宜月内多雨雪米贱雷米贵雾来年旱冬至前米价长后必贱落则反贵谚云冬至前米价长贫儿受长养冬至前米价落贫儿长萧索冬至日风与夏至相对十二月朔値大寒主虎暴小寒主喜东风半日主六畜大灾风雨主春旱立春在残年主冬暖谚云两春夹一冬无被暖烘烘腊前三雪谓之腊前三白宜菜麦谚云若要麦见三白又主来年丰稔谚云一月见三白田翁笑吓吓廿四日吴中人家皆祀灶神以是日昏时燎火于野名曰照田蚕看火色白知来年水红旱极热勐烈主丰萎衰主歉风取东北爲上除夜爆竹看火色与田蚕同除夜东北风五禾大熟风雨杂占候法大凡喜忌风雨在得中爲准假如此一时卽占候喜何方风得此风色爲正微和极应若顚狂大作反爲凶又云好此一时卽忌何方风遇此风微最苦若大作反不爲灾占雨亦然盖亦过犹不及之理也琴瑟絃索调得极和则天道必是一望略无纤毫方能如是若是调卒不齐则必阴雨之变葢亦气候所以然也若高洁之絃忽自宽则因琴床润湿故也主阴雨之象春初夏末天气暴暄凡庭柱与板壁之类湿润如流汗主有阵头雨至论日日晕则雨谚云月晕主风日晕主雨日生耳主晴雨谚云南耳晴北耳雨日生双耳断风截雨长而下垂名曰日幢主久晴日没返照主晴俗名爲日返坞一云日没臙脂红无雨也有风徐玄扈曰日返坞明朝水没路日打洞明朝晒背痛或问二候相似而所主不同何也老农云返照在日没之前臙脂红在日没之后论月月晕主风何方有阙卽此方风来新月如挂弓小雨多风如仰瓦不求自下论旬中克应新月下有黑云横截主来日雨谚云初三月下有横云初四日里雨倾盆月尽无雨则来月初必有风雨谚云廿五廿六若无雨初三初四莫行船论星雨天但见一两星此夜必晴又云明星照湿地来朝依旧雨言久雨正当黄昏忽雨主云开见满天星明日必有雨当夜亦未晴星光闪烁不定主有风夏至见星密主热论风谚云风急雨落人急客作又云东风急被簑笠风急云起愈急必雨凡风单日起单日止双起双止谚云西南早到晏不动草言向晩必静谚云南风尾北风头言南风愈吹愈急北风初起便大冬天南风三两日必有雪论雨谚云天下太平夜雨日晴言不妨农也谚云雨打五更日晒水坑言五更忽然雨日中必晴甚验谚云一点雨似一箇钉落到明朝也不晴一点雨似一个泡落到明朝不得了谚云病人怕肚涨雨落怕天亮亦言久雨正当昏黑忽自明亮则是雨侯也雨着水面上有浮泡主卒未晴论云云起下散四野满目如烟如雾名曰风花主风起阴天卜晴谚云朝要天顶穿暮要日脚悬又云朝看东南暮看西北谚云鱼鳞天不雨也风顚此言细细如鱼鳞斑者又云老鲤斑云阵晒杀老和尙此言满天云大片如鳞故云老鲤往往试验各有准云行东车马通云行西脚溅泥云行南水涨潭云行北好晒糓又云云行东雨无踪云行西水没犂云若砲车形起主大风论雾凡重雾三日主有风谚云三朝雾露起西风若无风必主雨又云雾露不收卽是雨论霞谚云朝霞不出布暮霞走千里此皆言雨后乍晴之霞论虹俗号曰鲎谚云东鲎晴西鲎雨又云对日鲎不到昼主雨言西鲎也若鲎下便雨还主晴论电夏秋之间夜晴而远见电俗谓之热闪在南主久晴在北主便雨北闪俗谓之北辰闪主雨立至谚云北辰三夜无雨大恠言必有大风雨也论雷谚云当头雷无雨卯前当有雨凡雷声响烈者雨阵虽大而易过雷声殷殷然响者卒不晴雷初发声微和者岁内吉勐烈者凶东州人云一夜起雷三日雨言雷自夜起必连阴未雨先雷舡去步来主无雨论氷氷后水长名长水氷主来年水氷后水退名退水氷主旱若氷至可履亦主水论霜春多主旱毛头霜主明日风雨论雪其详在十二月下雪霁不消名曰等伴主再有雪久经日照而不消亦是来年多水之兆也论山远山之色淸朗明爽主晴岚气昏暗主作雨起云主雨收云主晴寻常不曾出云之小山忽然云起主大雨久雨在半山之上山水暴发一月则主山崩郄非寻常之水石磉水流亦然四野蒸郁亦然论地地面湿润甚者水珠出如流汗主暴雨若得西北风解散无雨论水夏初水中生苔主有暴水谚云水底起靑苔卒逢大水来水边闻水香气雨水骤至闻水腥气亦然论草草得气之先者皆有所验荠菜先生岁欲甘葶苈先生岁欲苦藕先生岁欲雨蒺藜先生岁欲旱蓬先生岁欲荒水藻先生岁欲恶艾先生岁欲病孟月占之看窠草一名干戈谓其有刺故也芦苇之属丛生于地夏月暴热之时忽自枯死主有水论花野蔷薇开在立夏之前主水麦花昼放主水扁豆凤仙花开在五月主水藕花谓之水花魁开在夏至前主水桐花初生赤色主旱白色主水论木杂阴阳书曰禾生于枣或杨大麦生于杏小麦生于桃稻生于柳或杨黍生于楡大豆生于槐小豆生于李麻生于杨或荆师旷占术曰杏多实不虫者来年秋禾善五木者五糓之先欲知五谷但视五木择其木盛者来年多种之万不失一也凡竹笋透林者多有水论潮每半月逐日候潮时有诗诀云午未未申申寅寅卯卯辰辰巳巳午午半月一遭轮夜潮相对起仔细与君论十三廿七名曰水起是爲大讯各七日二十初五名曰下岸是爲小讯亦各七日谚云初一半月午时潮又云初五二十夜岸潮天亮白遥遥又云下岸三潮登大讯论飞禽鸠鸣有还声者谓之唿妇主晴无还声者谓之逐妇主雨冬寒雀群飞翔声重必有雨雪夏秋间雨阵将至忽白鹭飞过雨竟不至名截雨母鸡背负雏谓之鸡跎儿主雨论走兽狗向河边吃水主水退铁鼠其臭可恶白日衔尾成行而出主雨狗爬地阴雨狗眠灰堆高处雨狗吃靑草主雨狗咬靑草主晴论龙龙下频主旱谚云多龙多旱龙阵雨始自何一路只多行此路无处絶无谚云龙行熟路论鱼凡鲤鲫鱼在四五月得暴涨必散子散不尽水未止盛散水势必定夏至前后得黄鲿鱼甚散子时雨必止虽散不甚水终未止最紧鱼跃离水面谓之秤水主水涨高多小增水占多少论杂虫水蛇及白鳗入鰕笼中皆主大风水作春暮暴暖屋木中生飞蚁主风雨平地蚁阵作亦然石蛤虾蟆之属叫得响亮成通主晴谚云杜蛤叫三通不用问家公言报晩晴有准也夏至日蟹上岸夏至后水到岸蚯蚓朝出晴暮出雨论旬朔朔晴月内多晴阴雨多阴雨若先连绵有雨反轻春秋社雨则利农二月八日雨谓洗街雨芒种后雨谓黄梅雨春社雨谓桃花水秋社后雨谓蓼花水七月雨谓洗车雨论甲子甲子遇双日是雌甲子虽雨不妨论壬子春雨人无食夏雨牛无食秋雨鱼无食冬雨鸟无食又云春雨壬子秧烂蚕死又云雨打六壬头低田便罢休又云更须看甲寅日若晴拗得过不妨谚云壬子是哥哥争奈甲寅何若得连晴爲上不然二月内亦当以壬子日爲主一说壬子雨丁丑晴则阴晴相半二日俱晴六十日少雨二日俱雨主六十日雨多近闻此说屡试有验论甲申谚云甲申尤自可乙酉怕杀我言申日雨尙庶几酉上雨主久雨一云春甲申雨则主米暴贵每试极准论甲戌谚云久雨久晴多看换甲又云甲午旬中无燥土又云甲日雨乙日晴乙日雨直到庚又云久晴逢戊雨久雨望庚晴又云久雨不晴且看丙丁姜希孟衿阳杂录曰农家之患水旱爲重而风次之然风之来也不一而或有损益者焉尔雅南曰凯风东曰谷风北曰凉风西曰泰风此正四方之风也暴风从上下曰颓从下上曰飈此诸风之失其正者也左氏记八风幷四正四隅爲八正风天地之正气隅风天地之偏气也风能顺时而至则偏亦阜物乖时而至则正其败物风之向方亦可以占雨易曰密云不雨自我西郊先儒以爲东北阳方西南阴方阳唱而阴和则雨阴唱而阳不和则不雨故风自东自北则雨自南自西则不雨玆固是确论然长安西风而雨先儒谓不晓此理则山川区域之分气候不齐于其间岂无变易其常理者乎吾东方每南风而大雨北风而永晴者似与前说相反亦未易晓也且四正之风三方不损糓而东爲害诗曰习习谷风以阴以雨则阴阳和而谷风发其不至于害物也明矣此亦何理耶愚妄意东方之地东南接海西爲旷远北有崇山峻岭折而东蔽近南而止其势东北皆山西南皆虚风过海而至者温故能爲云雨长物风过山而至者寒故能漓和而损物何以知其然耶岭东之氓当农而望东风好恶异者以其风不过山也诸风之害试尝观之东风最甚大至则沟洫皆减百物皆燥少至则糓叶包穗者燥以急促故穗之发也屈叠不伸其他诸风之来虽无损害若爲颓爲飈爲飓则撼动禾节爲害与东风无异故古人以风不触柯爲瑞云臣谨按占候之说见于经者多矣易曰天地解而雷雨作曰密云不雨自我西郊书曰星有好风星有好雨月之从星则以风雨诗曰有渰萋萋曰出日杲杲曰有豕白蹢曰鹳鸣于垤曰月离于毕雨霶沱矣春秋曰六鹢退飞曰星陨如雨礼曰土润溽暑大雨时行曰天降时雨山川出云此或占之以节候或占之以气运或占之以星月或占之以虫兽云物而知之者也语曰巢居知风穴居知雨人则取诸巢穴而爲知人之知顾不大欤夫雨旸风雷之于农亦切矣苟静心者推之以物化按之以方术是安足不知哉然高者病燥下者病湿稻花畏雨豆花怕旸风之于物亦然顺其方者爲妪呴之恩失其时者成凋瘁之病呜唿天可必乎亦修其在人者而已今夫沟洫治而水不能爲灾戽车备而旱不能爲虐保泽而耨及时而壅者其苗耐风如是者又安用占候爲哉朱夫子有言曰吾知惠廸吉从逆凶满招损谦受益而已若明日晴后日雨吾又安能知之臣于农窃亦以爲云尔已矣田制区田王桢曰按旧说区田地一亩濶一十五步每步五尺计七十五尺每一行占地一尺五寸该分五十行长十六步计八十尺每行一尺五寸该分五十行长濶相乘通二千七百区空一行种于所种行内隔一区种一区除隔空外可种六百七十五区每区深一尺用熟粪一升与区土相和布糓匀覆以手按实令土种相着苗出看稀稠布留锄不厌频旱则浇灌结子时鉏土深拥其根以防大风挠摆古人依此布种每区收糓一斗每亩可收六十六石今人学种可减半计徐玄扈曰当考古今度量又参考氾胜之书及务本书谓汤有七年之旱伊尹作爲区田敎民粪种负水浇稼诸山陵倾坂及邱城上皆可爲之其区当于间时旋掘下正月种春大麦二三月种山药芋子三四月种粟及大小豆八月种二麦豌豆节次爲之不可贪多夫豊俭不常天之道也故君子贵思虑而预防之如向年壬辰戊申饥歉之际但依此法种之皆免饥馁此已试之明效也窃谓古人区种之法本爲御间济时如山郡土地高仰岁岁如此种艺则可常熟惟近家濒水爲上其种不必牛犂但鍫䦆垦劚又便贫艰大率一家五口可种一亩已自足食家口多者随数增加男女兼作妇人童稚量力分工定爲课业各务精勤若冀治得法沃灌以时人力旣到则地利自饶虽遇灾不能损耗用省而功倍田少而收多全家计岁指期可必实救贫之捷法备荒之要务也诗云昔闻伊尹相汤日救旱有方由圣智限将一亩作田规计区六百六十二星分碁布满方畴参错有条相列次耕畬元不用牛犂短锸长鑱皆田器粪油灌漑但从宜庾坂穷园皆美地擧皆计口各输力男女添工到童稚坎余种耨非重劳日课同趋等娱戱菽粟藷苎杂数品辨作储量接充饵岁余五口尽无饥倍种兼收仍不啻久知豊歉岁不常大抵古今同一致贾思勰曰区田以粪气爲美非必须良田也诸山陵近邑高危倾坂及邱城上皆可爲区田区田不耕旁地庶尽地力凡区种不先治地便荒地爲之以亩爲率今一亩之地长十八丈广四丈八尺当横分十八丈作十五町町间分爲十四道以通人行道广一尺五寸町皆广一尺五寸长四丈八尺尺直横鉴町作沟沟一尺深亦一尺积穰于沟间相去亦一尺尝悉以一尺地积穰不相受令弘作二尺地以积穰种禾黍于沟间夹沟爲两行去沟两边各二寸半中央相去五寸旁行相去亦五寸一沟容四十四株一亩合万五千七百五十株种禾黍令上有一寸土不可令过一寸亦不可令减一寸凡区种麦令相去二寸一行一沟容五十二株一亩凡四万五千五百五十株麦上土令厚二寸凡区种大豆令相去一尺二寸一沟容九株一亩凡六千四百八十株禾一斗有五万一千余粒黍亦小此少许大豆一斗一万五千余粒区种荏令相去三尺胡麻相去一尺区种天旱常漑之一亩常收百斛上农夫区方深各六寸间相去九寸一亩三千七百区一日作千区区种粟二十粒美粪一升合土和之亩用种二升秋收区别三升粟亩收百斛丁男壮女治十亩十亩收千石岁食三十六石支二十六年中农夫区方九寸深六寸相去二尺一亩千二十七区用种一升收粟五十一石一日作三百区下农夫区方九寸深六寸相去二尺一亩五百六十七区用种六升收二十八石一日作二百区谚曰顷不亩善谓多恶不如少善也区中草生茇之区亩间草以刬刬之若以鉏鉏苗长不能芸之者以𠛎鎌比地刈其草薉徐玄扈曰区收一斗亩六十六石卽区田一亩可食二十许人矣盖古今斗斛絶异同礼食一豆肉食一斗酒中人之食也孔明每食不过数升而仲达以爲食小事烦矣如今斗则中人岂其能顿尽孔明数升已自不少而廉颇五斗得无太多计如今之亩若斗则每亩可收数石可食两人以下耳见文学张弘言有粪拥法卽今常种稻田亦可得糓亩二十许糓也近年中州抚院督民凿井灌田窃意远水之地自应种旱糓若凿井以爲水田此令民终岁猾猾也若云救旱糓则炎天燥土一井所灌其润几何必须敎民爲区田家各二三亩以上一家粪肥多在其中遇旱则汲井漑之此外田亩听人自种旱糓则丰年可以两全卽遇大旱而区田所得亦足免于饥窘比于广种无收相效远矣圃田圃田种蔬果之田也周礼以塲圃任园地註曰圃树果蓏之属其田缭以垣墻或限以篱堑负郭之间但得十亩足赡数口若稍远城市可倍添田数至半顷而止结庐于上外周以桑课之蚕利内皆种蔬先作长生韭一二百畦时新菜二三十种惟务多取粪壤以爲膏腴之本虑有天旱临水爲上否则量地凿井以备灌漑地若稍广又可兼种麻苎果糓等物比之常田岁利数倍此园夫之业可以代耕至于养素之士亦可托爲隐所因得供赡又可宦游之家若无别墅就可栖身驻迹如汉阴之独力灌畦河阳之闲居鬻蔬亦何害于助道哉围田围田筑土作围以绕田也盖江湖之间地多薮泽或濒水不时渰没妨于耕种其有力之家度视地形筑土作环堤而不断内容顷亩千百皆爲稼地后値诸将屯戍因令兵衆分工起土亦倣此制故官民异属复有圩田谓叠爲圩岸捍护外水与此相类虽有水旱皆可救御凡一熟余不惟本境足食又可赡及隣郡实近古之上法将来之永利架田架田架犹筏也亦名葑田集韵云葑菰草也葑亦作湗江东有葑田又淮东贰广皆有之东坡请开杭之西湖状谓水涸草生渐成葑田玄扈曰东坡所云与此异考之农书云若深水薮泽则有葑田以木缚爲田坵浮系水面以葑泥附木架上而种艺之其木架田坵随水高下浮泛自不淹浸周礼所谓泽草所生种之芒种是也芒种有二义郑玄谓有芒之种若今黄穋糓是也一谓待芒种节过乃种今人占候夏至小满至芒种节则大水已过然后以黄穋糓种之于湖田然则有芒之种与芒种节候二义可幷用也黄穋糓自初种以至收刈不过六十七日亦以避水溢之患窃谓架田附葑泥而种旣无旱熯之灾复有速收之效得置田之活法水鄕无地者宜效之柜田柜田筑土护田似围而四面俱置瀽穴如此形制顺置田段便于耕莳若遇水荒田制旣小坚筑高峻外水难入内水则车之易涸浅浸处宜种黄穋稻如水过泽草白白糁粺可收高涸处亦宜陆稻诸物皆可济饥此救水荒之上法一名灞水漑田亦曰灞田与此名同而实异梯田梯田谓梯山爲田也夫山多地小之处除磊石及峭壁例同不毛其余所在土山下自横麓上至危顚一体之间裁作重磴卽可种艺如土石相半则必叠石相次包土成田又有山势峻极不可展足播植之际人则伛偻蚁沿而上耨土而种蹑坎而耘此山田不等自下登陟俱若梯磴故总曰梯田上有水源则可种秫秔如止陆种亦宜粟麦葢田尽而地地尽而山山鄕细民必求垦佃犹胜禾稼其人力所致雨露所养不无少获然力田至此未免艰食又复租税随之良可悯也涂田涂田书云淮海惟扬州厥土惟涂泥夫低水种皆须涂泥然濒海之地复有此等田法其潮水所泥沙泥积于岛屿或垫溺盘曲其顷亩多小不等上有咸草丛生候有潮来渐惹涂泥初种水稗斥卤旣尽可爲稼田所谓泻斥卤兮生稻稂盈边海岸筑壁或树立椿橛以抵潮汎田边开沟以注雨潦旱则灌漑谓之甛水沟其稼收比常田利可十倍民多以爲永业又中土大河之侧及淮湾水滙之地与所在陂泽之曲凡潢汚洄沍壅积泥滓退皆成淤滩亦可种艺秋后泥干地裂布扫麦种于上其所收比淤田之效也夫涂田淤田各因潮涨而成以地法观之虽若不同其收获之利则无异也沙田沙田南方江淮间沙淤之田也或滨大江或峙中州四围芦苇騈密以护堤岸其地常润泽可保丰熟普爲畻埂可种稻秣间爲聚落可艺桑麻或中贯湖沟旱则平漑或傍绕大港涝则洩水所以无水旱之忧故胜他田也旧所谓坍江之田废复不常故亩无常数税无定额正谓此也愚常客居江淮目击其事辄爲之赞云江上有田总名曰沙中开畎亩外绕蒹葭耐经水旱远际云霞耕同陆土横亘水涯内备农具傍泊鱼杈易胜畦埂肥积苔华普宜秫稻可植桑麻种则杂错收则倍加潮生上漑水夹分叉涝须浚港旱或戽车地宜永业姓随某家三时力穑多稼逾秅公私彼此横纵迩遐租赋不常豊稔惟嘉徐玄扈曰肥积苔华此四字不轻诵过是粪壤法也今滨湖人漉取苔华以当粪壅甚肥不可不知又曰苔华壅田惟滨湖之北者乃可夏月苔乘风则取于北岸故也陆桴亭世仪曰赵过代田之法其简易远过区田盖区田之法必用锹䦆垦掘有牛犁不能用其劳一必担水浇灌有车戽不能用其劳二且隔行种行田去其半于所种行内隔区种区则半之中又去其半且存四之一矣以四之一之田得粟欲数十倍于缦田虽有良法恐不及此今欲以代田之法参区田之意更斟酌今农治田之方而用之凡未下种之初先令民以牛犂治田甽甽深一尺广一尺长终其亩甽间爲陇陇广一尺积甽中之土于陇上一亩之地阔十五步步当五尺十五步得七十五尺当甽陇三十五道甽之首爲衡沟以通灌输夫甽陇分则牛犂用矣衡沟通则车戽便矣甽广于陇则田无弃地矣乃令民治粪之法各法其土之所宜及时播种播种之法一如区田先以水灌沟使土少苏平其块垒乃徐播种以手按实盖之以灰而微润之苗出耘之如法使其中爲四行行相去五寸间可容锄生叶以上乃渐耨陇草隤土以附之其应下壅及应阁水复水俱依今农法试之当必有验臣趾源曰我国田名有方田直田句股田梯田圭田之等此以形面不皆正方故打量之初随形立名以纪其境界丈尺也有曰垈田浦田坪田火田洞畓洑畓堰畓反畓之名此则以其山野江海处地之不同而随制异名也今以元儒王祯田制谱参之则围田柜田涂田沙田我国江海之间固多有之名虽不同而制则略似域内多山少野梯山爲田所在皆是无论水种旱播膏沃或胜于平野其峭峰峻坂烈火烧菑不成梯级偏跪以耕一年种粟去又之他者名之曰山火田此与梯田永业不同其在山腰以上国典有禁而故处士臣柳馨远亦以爲可作恒田者外凡诸山望皆当禁其焚耕此其意民能服勤恒田犹足以食力不此之爲乃务广作而邀近效此农家之中亦有舍本趋末之弊左右龙断之贱故所以深恶而欲抑之使其专力于恒田意固善矣或有忧其山耕不禁则树木童濯山樊冈麓霖雨隤汰土石壅阏江流日浅此虽虑之深而事理则未周也从古未闻蜀山兀而锦江断流牛山濯而河济不通也崃邑多鉅壑深山斧斤之所不到而春夏之交常多旱风则山火自烧浃旬澒洞四山焦黑有谁禁之淸溪冠岳诸山近在京江外虽不火田岁常一焚其非山耕延烧从可知矣然而斧斤日寻京外之薪樵不絶终古秀色摩霄出靑山之非因无木而汰又可验矣崃氓虽愚能自相土之宜择其土性之坚实多受天阳之地明年将垦则自今秋预于所占之区伐树刈草铺覆其土临耕燔其枯柴此火田之恒规也若其土气虚脆受风散漫之处则初不入耒鉏故其曾经耕垦之地虽长霖暴雨不汰一沙曾未一垦者乃是从古不可耕之地也臣尝行崃中宿雾弥谷时闻叱牛之声如出天上而丁宁恳恻如训诫稚子之语向晩雾收始见两山峻壁揷天而耕者双牛齐驾犹带白云而犂杳然一望不觉体栗而心寒盖危之也尽日行处处如此则心亦稍安彼非务广作其实山崃农地至狭非赖焚耕一事无以食力非特收多税轻利博于恒田而已如无至乐存乎其间则亦安得令人悚厕若此而耕者意想安闲犂嫺牛听如彼哉此不必劝而作之民自劝矣又不必禁而絶之亦不从令矣区田之法不独墝瘠之地宜行也凡于膏沃之土尤善不独旱田爲宜虽水田亦好世传故相臣李尙眞之未第也家贫堗寒三余工课无以爲资土校有田东屹者所善也爲闷之干支山下有人废田半日耕地以钱五十文买之方秋树木津盛相与取其枝柯可腕大者作橛杙数千枚遍椎揷其田中至翌年春拔其橛以熟土一掬盈其科下粟数粒更以熟土覆之及秋得粟五十石盖木橛入土经冬雪水木津土液相凝橛皮朽烂亭毒自成粪壤地气坚实所以能致大熟也不烦耒耜只一小椎一尺木橛能得千斗粟不负薪而数千橛足煖三冬此其区种之别法最爲穷儒力不能躬耕负薪者效而空传美谈竟无行之者良可慨惜东屹亦登武科官至铁山府使云臣尝游平壤外城爲作箕子田记曰自夫井田一坏而天下耒耜之所入古先王均地画野之制无处可见独我国平壤城外方田乃是父师之遗画其制不爲井而爲田字横纵各四田四四而爲田者十六每田之内各四区八八而爲区者六十四界区有径其广六尺界田有路其广三之四田之外路直城门其广九之每区方八十三步二尺赢实积爲七十亩久菴韩百谦以爲正合于孟子所谓殷人七十而助者是也界田之首必对竖望石以爲四标土人号爲法首大路两沿如绳削者学田畴也村闾面势莫不正直者准径路也篱落门巷莫不齐整者效面势也列树行直少无参差者肖篱落也一正田而庶事正也鄕人有难之者曰吾侪生长是田之间躬耕圣人之田而唿井田者由来数千年矣今子以爲㗊音戢𤳳音雷只取象形者何也抑有说乎曰此在田中顾诸君日由而不知耳字书岂不曰田象四口而十者阡陌之制乎三王出治之大法莫不本之田制则夏人五十殷人七十周人百亩其经界区画当有大小之异而田之四口井之九区其爲均分则一也故譬如碁局之有道十井幷看摠是田字四田相比井在其中特以径途之间有细大沟洫之限有广狭爲之经界而此爲田形彼爲井画耳故吾以爲成周之井田出于箕子何则九畴卽井田也大禹之地平天成罔非土事田功而数起于一止于九则所以画野分州亦维九也所以第田成赋亦维九也箕子推类而衍之以授武王此一王之大法也宁有不本之田制乎故洪范一篇自初一至次九罔非稼穑之极致而独不言田者其制毕具于九畴而首先揭之特不命之爲井田耳故天下之畴相似也所以训畴爲类然畴读田畴之畴则岂非九区之田乎故推类于九数列爲出治之纲领后世周官乃其节目之详也然则箕子何不画井于此地也曰唯唯否否吾昨过广宁盖有箕子封地云此乃箕氏之先累世传袭之地则仍以称之也非武王之所封也箕子不敢违天之道以大法授圣然当时纪史者称祀不称年以明其罔仆之志箕子之东来所以避周五服之内而自屛于九夷之地也武王恶得以封之殷士之助祭者尙爲不改其冔冠箕子之爲田安得遽变其宗国之旧制也哉吾于此田益验殷人之制必以田字经界而受田之家必以四口爲率矣何以知其然也吾以七十亩量之矣人壮而有室然后称夫而始受田焉一夫一妇上有父母则洽是四口父母老则纳田于公子弟未壮则爲余夫壮则乃复取盈焉是四口常满于受田之家矣夫然后七十亩方适于一夫之力而始足于四口之食后世每拘于八家一井之制而殷人之七十亩亦以八口爲率故每患其不足虽以孟子之圣于商制则无处攷证只据七十而助则曰惟助爲有公田此推测之辞也又曰虽周亦助此未定之辞也朱子因此而论助法则以爲商人始爲井田之制以六百三十亩之地画爲九区区七十亩然典籍无凭则犹有悬空之叹此无他无以踏验于地面故也吾谓殷人之七十未尝少一亩于周人周人之九区亦未甞尝加一亩于殷人何以知其然也吾于是田征之矣夫四口爲㗊象也非号㗊者田也田之四口区各以人之四口爲率则一田之人十六口四田爲𤳳标也非号𤳳者同也同田之人六十四口一区七十亩合四田摠计则爲一千一百二十亩公田庐舍余夫都在四田之中卽此而可见殷人无私田一田十六口通功幷作而四田六十四人互相借助以纳公赋也夫八口之家八而共治一井者岂非周人之制乎一井之人八八而亦爲六十四口九区常制爲九百亩周之余夫身居八口之内而田在百亩之外其别受二十五亩通计八家则爲二百亩庐舍二十亩虽在公田而鄕遂郊野异制则其二十亩当如余夫之别受耳夫然则一井之制亦不过一千一百二十亩矣古圣王爲斯民制产之大本前后一揆形制虽异以田则不差一亩以人则无爽一口以税则十一皆同以法则助彻不异故曰井田虽作于周而本之洪范何以知其然也井地之八家以公田居中而独虚其廛者君位也以一统八岂非九畴之五皇极乎孔子曰譬如北辰居其所而衆星拱之箕子曰庶民惟星者是也故一五行以稼穑爲本井地以公田立极所以虚其廛如辰之无星所以助于民如月之从星此岂非井地九畴之大法乎呜唿今之人或见古时器物虽其剥蚀残缺之余犹名爲殷敦周彛而证明表识以爲旷世之重宝况此四田之形制出于古圣人精一之心法乎凡厥邦人莫不致孝于此田毋或犯耕于大路以慢其经界毋或侵削乎阡陌以乱其区画如身体发肤之受之父母而毋敢毁伤君子读书而见父师于田野人每饭而见父师于粟则其保极钖福之理夫岂远乎哉臣因此而窃有所感叹者夫箕田十六区天下之所无而吾东之见长于中土者赖有此尔至今数千年来形制宛然区画分明正正方方毋论田字与井字无偏无陂惟精惟一而足见古圣人心法遗画独在是田之中所谓建诸天地而不悖质诸鬼神而无疑俟百世圣人而不感者欤呜唿甘棠不过君子一时之所憩石皷只是时王蒐猎之遗文然而当时咏歌之后世传宝之况此十六区乃千年圣人之攸宅而百王心法之所寄乎其所以爱之重之护之惜之者孰与一树之繁阴十枚之顽石也然则其寸畦尺塍非可以猥增而擅减也明矣然而愚民不无一亩半甽之犯耕于大路而以自附益者距臣所见之时已二十年矣其间安知不日益侵冒以乱其经界者乎鄕人所称法首之石亦多偃仆田间因而埋没者臣愚复恐岁纪浸久则难得以识别矣请令道臣躬自看审按旧踏量或有尺度之不如旧式者一一査正阡陌之有陵夷者增筑之区画之漫漶者䟽濬之径畛之冐入于田内者表而出之悉复其旧界法首石之摧残而埋没者亦宜新治而补缺焉亦愿国家置法田于东西两郊之中而一以箕田爲式一以井田爲则擧深晓农理者爲之师致四方力田子弟数十百人与之耕作毋循常习必按古方而益求其便利可行于今者使各尽得其法而灼见其效然后归之俾各爲一鄕一邑之师而又从之以董劝考试之政则民无不兴起乐业而农之学始可大明矣至于量田之不以顷亩而以结负成赋之不以九等而以六等此非系于时势者特循袭罗丽之陋而未之改也然而田政之紊乱职此之由臣谓不可不亟改者此也臣又曰自兴仁门至旺寻里方十里适爲十井之地自崇礼门至西江方十里亦足以画箕田十六区四方力田之子弟莫如诸道上番之鄕军皆健实上农夫其一夫三朔放料爲米二十七斗足爲农粮训农之官亦不须他求自有该营之将官此皆曾经守令之人亦将爲字牧之任自领其军足以课农矣农器耒耜耒耜上句木也易系曰神农氏作斲木爲耜楺木爲耒说文曰耒手耕曲木从木推手周官车人爲耒庛长尺有一寸郑註云庛读如棘刺之刺刺耒下前曲接耜则耒长六尺有六寸其受铁处欤自其庛缘其外遂曲量之以至于首得三尺三寸自首遂曲量之以至于庛亦三尺三寸合爲之六尺六寸若从上下两曲之内相望如絃量之只得六尺与步相应坚地欲直庛柔地欲句庛直庛则利推句庛则利发倨句磬折谓之中地耜锸也释名曰耟齿也如齿之断物也说文云耜从木㠯声徐铉等曰今作耜周官攷工记匠人爲沟洫耜广五寸二耜爲耦一耦之伐广尺深尺谓之甽郑云古者耜一金两人倂发之其垄中曰甽甽上曰伐伐之言发也今之耜岐头两金象古之耦也贾公彦疏云古者耜一金者对后代耜岐头之金者也云今之耜岐头者后用牛耜种故有岐头两脚耜也耒耜二物而一事犹杵臼也以下图倂不载臣趾源曰耒耜神农氏之遗制也其田器之鼻祖乎直句磬折弓弯应于三地尺寸脩广皆有意义制之不如其度者非耒耜也臣甞出长城外时方仲秋初旬见塞上耕者或驴或骡耒耜皆軆纤又有对立两架于田首支木以防其内顚贯索架腰而循环如辘轳以輓耒耒挟双轮而一人扶耒而后驱两人揷杙于轴以籰索如船头收矴不徐不疾耒耜自进细塍如从绳推墢之利更胜于牛旣夕而放牛数千头阗溢街巷各识其家而入户不下十头则盖亦非无牛而代耕也犂犂垦田器释名曰犂利也利则发土絶草根也冶金而爲之曰犂鑱曰犂鐴凿木而爲之曰犂底曰压鑱曰策额犂箭犂辕犂梢犂秤犂建犂槃木金凡十有一事耕之土曰墢墢犹块也起其墢者鑱也覆其墢者鐴也故鑱引而居下鐴偃而居上鑱之次曰策额皆貤然相戴自策额达于犂底纵而贯之曰箭箭如程而樛者曰辕后如柄而乔者曰梢辕有越加箭可弛张焉辕之上又有如槽形亦加箭焉刻爲缀前高而后庳所以进退曰秤进之则箭下入土也深退之则箭上入土也浅秤之上曲而衡之者曰建建楗之所以柅其辕与秤无是则二物跃而出箭不能止横于辕之箭末曰槃言可转也左右系以樫乎轭辕之后末曰梢中在手所以执耕者也鑱长一尺四寸广六寸鐴广长皆尺微椭狭长也底长四尺广四寸秤底过压鑱二尺策额减压鑱四寸广狭与底同箭高三尺秤有三寸槃增秤尺七焉建犹称辕脩九尺梢得其半辕至梢中间掩四尺犂之终始丈有二陆龟蒙耒耜经云耒耜民之习通谓之犂臣趾源曰犂者牛耕器也发土絶根利于耒耜上鐴下鑱运用神巧但因土性之硬疏大小差异今见我国崃鑱椭厚并驾两牛湖鑱狭长连驾三牛畿鑱尖小只驾一牛是皆量地增减随俗通变者也然其制甚麤钝全出臆造当一依古法务求便利櫌櫌搥块器说文云櫌摩田器晋灼曰櫌推块椎也吕氏春秋曰锄櫌曰梃櫌椎也管子云一农之事必有一铚一椎然后成爲农今田家所制无齿杷首如木椎柄长四尺可以平田畴击块壤又谓木斫卽此櫌也臣趾源曰櫌状如打餠椎横竖皆用制甚易而功用甚切墢土之后非櫌无以破块古语曰大块之下无良苗然则田不摩平而岂望有秋乎我国农家初无此器一耕卽种土块满田甚可叹也方耙人字耙耙作爬今作𣞻宋魏之间唿爲渠挐又谓渠疏陆龟蒙曰凡耕而后有耙今日只知犂深爲功不知耙细爲全功葢耙偏数惟多爲熟熟则上有油土四指可没鸡卵爲得耙桯长可五尺濶约四尺两桯相离五寸许其桯上相间各凿方窍以纳木齿齿长六寸许其桯两端木栝长可尺三前梢微昂穿两木梮以系牛輓钩索此方耙也又有人字耙铸铁爲齿齐民要术谓之铁齿𨫒楱凡耙田者人立其上入土则深又当于地头不时趾足闪去所拥草木根茇水陆俱必用之耖耖疏通田泥器也高可三尺许广可四尺上有横柄下有列齿以两手按之前用畜力輓行一耖用一人一牛有作连耖二人二牛特用于大田见功又速耕耙而后用此泥壤始熟矣劳劳无齿耙也但耙梃之间用条木编之以摩田也耕者随耕随劳又看干湿何如但务使田平而土润与耙颇异耙有渠疏之义劳有盖摩之功也齐民要术曰春耕寻手劳秋耕待白背劳注云春多风不卽劳则致地虚燥秋田湿速劳则恐致地硬又曰耕欲廉劳欲再今亦名劳曰摩又名葢凡已耕耙欲受种之地非劳不可臣趾源曰我国农家初无劳耙之器但于水田耕后始以耖器略解土块如是而五谷其能鬯茂乎大凡无论水陆田耕后以櫌破块次用耙器横纵田上令土性细腻烂熟如粉如糜然后又用劳器平摩如镜面其修本质之美可比于绘事后素岂可忽之而不用乎今见农家不解此理犂器才释旋卽播种大块小块磊落满畴土皆浮动虚疎种子尽失依贴是以苗生皆萎黄脆弱太半病枯愚民终不觉悟但知糓落土则秋可食焉可不爲寒心乎如欲尽究农理务得实利莫如先敎劳耙之法无敢犁后卽种则其爲功效必有倍于前矣耧车耧车下种器也通俗文曰覆种曰耧一云耧犁其金似鑱而小魏志略曰皇甫隆爲炖煌太守民不知耕隆乃敎民作耧犁省力过牛得糓加五崔寔论曰汉武帝以赵过爲搜粟都尉敎民耕殖其法三犁共一牛一人将之下种輓耧皆取备焉日种三顷今三辅犹赖其利自註云按三犁共一牛若今三脚耧矣然则耧之制不一有独脚两脚三脚之异若今燕赵齐鲁之间多有两脚耧关以西有四脚耧但添一牛功又连地夫耧中土皆用之他方或未经见恐难成造其制两柄上弯高可三尺两足中虚濶合一陇横桄四匝中置耧斗其所盛糓粒各下通足窍仍旁挟两辕可容一牛用一人牵旁一人执耧且行且播种乃自下此耧种之体用今特图录近有刱制下粪耧种于耧斗后另置簁过细粪或拌蚕沙耧时随种而下覆于种上又巧便也今又名曰种莳曰耩子曰耧犁皆习俗所唿不同用则一也臣趾源曰耧车之制虽出于后世而莳种之省力便好胜于瓠种尤当敎民用之也我国全昧种法耕时以三犁爲一畦或以五犁爲一畦卽将种子掬而撒之是故或稠或踈未能均舖苗生散乱锄之亦难杜诗所云禾生陇亩无东西者正谓此也今见耧制上有斗下通于脚脚有细孔驾牛輓行于亩上则种子自斗散下脚孔故苗生行行如絃无小斜曲且两甽之间亦无广狭齐整甚均锄之耨之从又不难矣但其制样非愚民所可刱造卽令匠手先制一车以布农家恐合其宜瓠种瓠种窍瓠贮种量可斗许乃穿瓠两头以木箄贯之后用手执爲柄前用作觜瓠觜中草莛通之以下其种泻种于耕壠畔恐太深则致田种于壠畔随耕随泻务使均匀又犁随掩过遂成沟壠覆土旣深虽暴雨不至槌挞暑夏最爲能与耐同旱且便于撮锄苗亦鬯茂燕赵及辽以东多有之齐民要术曰两耧重耩窍瓠下之以批契维腰曳之此旧术以今较之顿拙于用故从今法寡力之家比耕耙耧砘易爲功也臣趾源曰瓠种我国黄海道或有之而系绳瓠口行如振铎又未如此法之备也磟碡磟碡又作䃙碡陆龟蒙耒耜经耙而后有磟碡焉有礰礋焉自耙至礰礋皆有齿磟碡觚稜而咸以木爲之坚而重者良余谓磟碡字皆从石恐本用石也然北方多以石南人用木葢水陆异用亦各从其宜也其制广可三尺大小不同或木或石刊木刮之中受簨轴以利旋转又有不觚稜混而圆者谓混轴俱用畜力輓行以人牵傍辗打田畴土块易破烂及辗秆塲圃间麦禾卽脱浮穗水陆通用之礰礋礰礋又作礋与磟碡之制同但外有列齿独不于水田破块滓溷泥涂臣趾源曰磟碡压土器也劳耙之后犹虑其土性浮踈乃以此器辗而压之葢其种子虚则易损故也辽东田间路傍往往而有其制用石磨圆长可周尺三尺圆经二尺两头有簨轴斲木如臂大方以四围纳簨于銎驾畜或骡或牛而輓之石转如轮此所谓混轴也非独用之田中以压种碾之硙上以脱粟转之塲圃以脱稃穗其功胜于连耞又以治道路如涂镘凡除地筑基以此辗平如镜面挞挞打田篲也用科木缚如埽篲复加匾阔上以土物压之亦要轻重随宜用以打地长可三四尺广可二尺余古农法云耧种旣过后用此挞使陇满土实苗易生也齐民要术曰凡春种欲深宜曳重挞夏种欲浅直置自生注云春气冷生迟不曳挞则根虚虽生转死夏气热而生速曳挞遇雨必致坚垎其春泽多者或亦不须挞必欲挞者须待白背湿挞则令地坚硬故也又用曳打塲面极平实今人耧种后唯用砘车碾之然执耧种者亦须腰系轻挞曳之使壠土覆稍深也或耕过田亩土性虚踈亦宜挞之臣趾源曰挞非但覆种也亦欲打田平实也我国亦有此法而不知燥湿轻重之宜且初不用耧瓠而撒种田上乱曳此器种皆飜露土面反无其效甚可叹也砘车砘音屯车砘石碢也以木轴驾碢爲轮故名砘车两碢用一牛四碢两牛力也凿石爲圆径可尺许窍其中以受机括畜力輓之随耧种所过渫壠碾之使种土相着易爲生发然亦看土脉干湿何如用有迟速也古农法云耧种后用挞则壠满土实又有种人足蹑壠底各是一法今砘车转碾沟壠特速此后人所创尤简当也臣趾源曰此器非耧种不可用其砘之两碢与耧之两脚其迹相合无少乖违然后必有效也铁刃杴杴锸属但其首方阔柄无短枴此与锹锸异也锻铁爲首谓之铁杴惟宜土工剡木爲首谓之木杴可㩍谷物又有铁刃木杴裁割田间堘埂以竹爲之者淮人谓之竹飏杖与江浙飏去声篮小异今皆用之臣趾源曰铁刃杴与我国杴俗名가制差异木柄长几十余尺下锸大铧三南人以此治水田塍路北人铧之两旁凿銎系索一人持柄两人执索柄者先爲搭地索者引而㩍之起土甚多凡于浚沟洫劚陇亩皆可习俗好用此乃中国农器谱之所未有也然亦便利胜于他器不可废者也铁搭铁搭四齿或六齿其齿锐而微钩似杷非杷劚土如搭是名铁搭就带囿銎以受直柄柄长四尺南方农家或乏牛犁擧此劚地以代耕垦取其疏利仍就𨫒楱块壤兼有耙䦆之效甞见数家爲朋工力相传日可劚地数亩江南地小土润多有此等人力犹北方山田䦆户也臣趾源曰铁搭我国亦有此器俗名소시랑利于劚土但东制只有三齿似不及四齿六齿矣向见辽蓟之人全用于搭粪又有小制如人手五指微句而不曲辽蓟之间人皆佩篮手持此器晓出街上从牛马后见粪必搭而纳之篮中其专力粪壤可知也秧马秧马苏文忠公序云余过庐陵见宣德郞致仕曾君安止出所作禾谱文旣温雅事亦详实惜其有所缺不谱农器也余昔游武昌见农夫皆骑秧马以楡棘爲腹欲其滑以楸梧爲背欲其轻腹如小舟昂其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳佚相絶矣史记禹乘四载泥行乘橇解者曰橇形如箕摘行泥土岂秧马之类乎臣趾源曰秧马水田移秧之器也其形如梭贮秧其中跨踞如鞍股挟臀推则泥水油滑其进如船其曰日行千畦则比之带秧磬腰伛偻而种其劳佚不啻倍蓰臣曩于燕行数千里间无水田故未见其器然常憧憧于中也其骑坐运行之法似当有机括如篙师之刺船然难可臆解也后见东坡秧马歌略论其槪如或倣而用之果能雀跃泥中一日千畦乎其词曰春云蒙蒙雨凄凄春秧欲老翠罽齐嗟我妇子行水泥朝分一陇暮千畦我有桐马手自提头尾轩昂腹脇低以我两足爲四蹄耸踊滑汰如凫鹥归来挂壁从高栖了无蒭秣饥不啼钱塘人有畵示卓面者其形葢似船也耨耨除草器易曰耒耨之利以敎天下吕氏春秋曰耨柄尺此其度也其耨六寸所以间稼也高诱註曰耨芸苗也六寸所以入苗间广雅又云定谓之耨尔雅曰斪劚谓之定郭曰锄属淮南子曰摩蜃而耨蜃大蚌也摩令利用耨此古农器也纂文曰养苗之道锄不如耨古农註云苗生叶以上稍耨壠草因隤其土以附苗根此耨之功也耰锄耰锄耰爲锄柄也释名锄助也壅秽助苗也说文锄立耨也夫锄法有四一次曰镞二次曰布三次曰拥四次曰复锄则苗随玆茂其刃如半月比禾壠稍狭上有短銎以受锄钩钩如鹅项下带深洿皆以铁爲之以受木柄钩长二尺五寸柄亦如之北方陆田擧皆用此江淮间虽有陆田俗习水种但用直项锄头刃虽锄也其用如劚是用䦆锄故陆田多不豊收今表此锄耰之效幷其制度庶南北通用臣趾源曰耨与耰锄芸苗器也向于辽蓟之野详见其制刃如葛叶项长一尺半柄长二尺余可以立锄小无长短千锄如出一范甚可异也作甽种苗其直如絃故以锄立划两亩之间土因左右分擗自拥其根一人日锄百亩其功效甚多矣我国锄样甚短苗旣乱生锄者必借土而坐根根培之勤劳殆甚而苗亦不茂矣如欲一变农器先铸长锄以敎芸耨则永爲农民省力之方矣耧锄耧锄种莳直说云此器出自海壖号曰耧锄耧制颇同独无耧斗但用耰锄铁柄中穿耨之横桄下仰锄刃形如杏叶撮苗后用一驴带笼觜挽之初用一人牵惯熟不用人止一人轻扶入土二三寸其深痛过锄力三倍所办之田日不啻二十亩今燕赵间用之名曰劐子劐子之制又小异于此劐子第一遍卽成沟子谷根未成不耐旱耧锄刃在土中故不成沟子第二遍加擗土木鴈翅方成沟子其土分拥谷根擗土用木厚三寸濶三寸长八寸取成三角样前爲尖中作一窍长一寸濶半寸穿于铁锄柄上压锄柄上韩氏直说云如耧锄过苗间有小豁不到处用锄理拨一遍卽爲全功也臣趾源曰耧锄省力胜于锄器而中国亦罕用遽未可废锄而全用此器也但于麦田种粟以此作甽似有显效矣鎌鎌刈木曲刀也释名曰鎌廉也薄甚所刈似廉考工又作鎌风俗通曰鎌刀自揆积蒭荛之效然鎌之制不一有佩鎌有两刃鎌有袴鎌有鎌钩有鎌柌之鎌皆古今通用芟器也臣趾源曰鎌形如初弦月比东鎌刃甚广端亦不尖又似半折釖样利于刈谷也𠠫𠠫刀集韵与劙同辟荒刃也其制如短鎌而背则加厚甞见开垦芦苇蒿菜等荒地根株騈密虽强牛利器鲜不困败故于耕犁之前先用一牛引曳小犁仍置刃裂地辟及一陇然后犁鑱随过覆墢截然省力过半臣趾源曰𠠫刀形如牛犁其用鑱处置广刃利于截草木根可用于起陈开荒也连耞连耞古牙反击禾器国语曰权节其用耒耜耞支耞拂也以击草广雅曰拂谓之架说文曰拂耞也拂击禾连耞释名曰架加也加长于柄头以挝陟瓜切穗而出谷也其制用木条四茎以生革编之长可三尺濶可四寸又有以独梃爲之者皆于长木柄头造爲擐轴擧而转之以扑禾也臣趾源曰我国亦有连耞其制大略相似但柄头之梃只用两条木又不以生革编之故挝穗之功固不如也世传牧隐李穑之入元也科试以孤竹君之二子命题莫解其义有一人属草稿曰瞻之在前忽焉在后穑始解耞柄爲竹而二子卽耞头两条木也遂高咏云云若先占者中国人乃改爲从天降乎从地出乎此说近齐东野语而古时中土连耞想是两条亦不编革似我东鞭耞之制欤碓碓舂器用石杵臼之一变也广雅曰𥕐碓也方言云碓稍谓之碓几自关东谓之梃桓谭新论曰杵臼之利后世加巧因借身重以践碓而利十倍臣趾源曰我国碓舂未知始于何人刱自何代而制度之庸拙难舂不可殚记盖求材必有两股如剪刀左右均适乃爲碓身木有两股千无其一而股短则蹑无力腰长则头难擧此难舂者一也两股之髋如牛之有髋髀之处也穿銎揷簨又以丫木对植以簨加之碓之所动丫木亦各自摇实无久支之道此难舂者二也碓身挂在丫间缘其每摇两簨惊跃头必掉拂此难舂者三也有两人然后各蹑一股而人重不适蹑势相戾则簨自倾仄杵必磨臼此难舂者四也如无一人在臼揽之谷尽出臼竟无飜覆自凿之理此难舂者五也碓头若轻则必以大石系在头边头常低昂故石易堕落必伤揽臼人之头此难舂者六也一家之内当得三人乃可用碓妇馌男耕百事如毛何暇责出三人之多乎此难舂者七也碓之有杵非石以木而又觉太长安臼之地蹑股之处平无高低故杵不高擧落臼无力凿之虽久谷不脱糠此难舂者八也置臼甚平小无外侧杵之一下谷必四散此难舂者九也有此九难而舂之百岁终无改焉固未知其何故也今见中国之碓一反此制得失便否亦已悬殊矣材无两股只以一丈之木可尽爲之故本无股腰之长短此易舂者一也穿銎揷簨必于碓身之半一木中嵌纳簨沕合碓虽低昂实无倾仄之患此易舂者二也簨但擐转头不摇拂此易舂者三也蹑只一股势无轻重杵亦高擧落必臼中此易舂者四也以条木仅容臼口横系臼之上边故谷之在下者踰条木自上在上者因杵出而还下轮回无竆不烦人揽此易舂者五也以石爲杵样如莲子擧之似重而落之有力此易舂者六也一人用之省力甚多此易舂者七也作坑安臼向外微侧蹑处高而臼则低故碓昂未极杵落必勐此易舂者八也一日所凿得米三石则比三人之碓已爲三倍而况此三人之碓日不能一石乎此易舂者九也较之彼此难易之相反有如此而习俗已久迷不知返如见两股之木则人皆曰可斲爲碓足可一笑臣于燕行详见碓制故敢陈难易之辨焉砻磨砻磨谷器所以去谷壳也淮人谓之砻江浙之人谓之磨编竹作围内贮泥土状如小磨仍以竹本排爲密齿破壳不致损米就用枴木窍贯砻上掉轴以绳悬檩上衆力运肘以转之日可破壳四十余斛方言谓之木礨石凿者谓之䂞礨砻礨字从石初本用石今竹木代者亦便又有废磨上级已薄可代谷砻亦不损米或人或畜转之谓之砻磨复有畜力挽行大木轮轴以皮絃或大绳绕轮两周复交于砻之上级轮转则绳转绳转则砻亦随转计轮转一周则砻转十五余周比用人工旣速且省辗辗通俗文曰石碢轹谷曰辗后魏书曰崔亮在雍州读杜预传见其爲八磨嘉其有济时用因敎民爲辗玄扈先生曰后魏臣工最多留心民事者将上意所先耶抑雨汉之遗人也今以砺石甃爲圆槽周或数丈高逾二尺中央作台植以簨轴上穿榦木贯以石碢有用前后二碢相遂前备撞木不致相击仍随带揽杷畜力挽行循槽转辗日得米三十斛近有法制辗槽法制用沙石芹泥与糯粥同胶和之以爲圆槽下以木棰缓筑实直至干透可用轹米特易可加前数此又辗之巧便者玄扈先生曰亮爲仆射奏于长方桥东堰糓水造硙磨三十区其利十倍国用便之海靑辗辊轴世本曰海靑辗喩其速也但比常辗减去圆槽就碢榦括以石辊辊径可三尺长可五尺上置板槛随辗榦圆转作窍下谷不计多寡旋辗旋收易于得米较之碢辗疾过数倍故比于鸷鸟之尤者人皆便之玄扈曰江右木作槽辗山右石作摇辗皆取机势倍胜常辗连磨连磨连转磨也其制中置巨轮轮轴上贯架木下承鐏臼复于轮之周回列遶八磨轮轴近与各磨木齿相间一牛拽转则八磨随转辐俱转用力少而见功多䃺䃺唐韵作磨硙也说文䃺石硙也世本曰公输般作硙方言或谓之䃀通俗文曰塡磨曰硐磨床曰𥕐今又谓主磨曰脐注磨曰眼转磨曰榦承磨曰槃载磨曰床多用畜力谓之旱水磨比之常磨特爲省力或借水轮凡磨上皆用漏斗盛糓下之眼中则利齿旋转破麦作麸然后收之筛罗乃得成麪世间餠饵自此始矣臣趾源曰磨之制不一而多用畜力我国则村野絶无畜驴者牛则无暇惟有水轮最爲便利而又无识其制者常以爲恨臣甞行过三河县见临水鼓冶缫茧磨麦莫不激水转轮今若倣而行之则奚独利于农家磨糓脱壳可以移用于水利矣飏扇飏扇集韵云飏风飞也扬糓器其制中置簨轴列穿四扇或六扇用薄板或煳竹爲之复有立扇卧扇之别各带掉轴或手转足蹑扇卽随转凡舂辗之际以糠米贮之高槛底通作匾缝下泻均细如帘卽将机轴掉转搧之糠粞旣去乃得凈米又有舁之塲圃间用之者谓之扇车凡揉打麦禾▣稼穰籺相杂亦须用此风扇比之杴掷箕簸其功数倍臣趾源曰中土又号飏扇爲风柜子家家有之我国本无此器凡簸谷只用箕如打谷扬稃则但用小席一人足踏其半手执两端而立两手相拍如鸡鼓翼一人盛谷于器垂注席边如此而风安得勐而尽飏其麁稃稊稗乎又尽日扇拍席已弊破臂力亦罢矣不得不将筦沈溪夜绾绳终昼尽夜织席已虚度三再日矣又其皷席非健夫熟手则不能也故十家一村裁有二三人其雇赁酒饭必倍焉爲农家病之者久矣臣待罪岭邑时倣造其制一穉僮倚柜踏栝微蹑其足则百斛之谷一朝尽簸然而竟无效造者盖佃夫故喜麤糓而不乐其精恐田主之无所隐蔽而责其常数也又恐纳籴之难容稃稗而责其精实也此非独下鄕匠手之难得而工费之难办也臣谨按古语曰工欲善其事必先利其器器械不利而能善其事者未之有也上古圣人作爲耒耜敎民稼穑刱物之初未必能便尽便巧故后人爲之损益润色焉民俗之所习用随方不同故古人又爲之参証而取其长令天下之人通用而互利焉此耒耜之经农器之谱所以作也此其意于便民之事靡所不用其极也我国之农器与中国之农器其同异得失未知果何如也其始果出于东国之神农欤抑亦学之于中土欤数千年来犹能辟土而食粟则如斯亦云可矣然中世以来疆域有限利用不通则安知今日中国之所用其便利更有倍胜于此者乎故如欲利其器械则莫如学中国学中国者学古圣人之法也将谓今日之中国非古之中国而耻学焉则是并与古圣人之法而贱弃之也周礼考工曰粤无镈粤之无镈也非无镈也夫人而能爲镈也镈果善也虽粤人学之可也如耻其粤而不学则是眞无镈也昔者赵过爲搜粟都尉敎田于太常三辅大农置工巧奴与从事作爲田器二千石遣令丞三老力田及里父老善田者受田器学耕稼养苗状诚因使者之行购得中国之农器如果胜也使如赵过者依式锻造广颁八路亦善其事之道也赵过之于农可谓能矣然其时平都令光敎过以人輓犁令民无牛者得以趋泽过善其法奏光爲丞夫能虚心取人如此呜唿此其所以益专其能也欤耕垦齐民要术曰凡人家营田须量己力宁可少好不可多恶假如一㸽牛总营得小亩三顷据齐地大亩一顷三十五亩也每年一易必须频种其杂田地卽是来年糓资欲善其事先利其器悦以使人人忘其劳且须操习器械务令快利秣饲牛畜常须肥健抚卹其人常须欢悦观其地势干湿得所凡秋收了先耕荞麦地次耕余地务令深细不得趋多看干湿随时盖摩着切见世人耕了仰着土块倂待孟春盖若冬乏氷雪连夏亢阳徒道秋耕不堪下种无问耕得多少皆须旋盖摩如法如一㸽牛两箇月秋耕计得小亩三顷经冬加料餧至十二月内卽须排比农具使足一入正月初未开阳气上卽更盖所耕得地一遍又曰田陈也树谷曰田象形从口从十阡陌之制也耕种也从耒井声一曰古者井田刘煕释名曰田塡也五糓塡满其中犁利也利发土絶草根耨似鉏以薅禾也劚诛也主以诛鉏根株也凡开荒山泽田皆七月芟刈之草干卽放火至春而开垦其林木大者𠠜杀之叶死不扇便任耕种三岁后根枯茎朽以火烧之耕荒毕以銕齿𨫒楱再徧杷之漫掷黍穄劳亦再徧明年乃中爲谷田凡耕高下田不问春秋必须燥湿得所爲佳若水旱不调宁燥不湿燥耕虽块一经得雨地则粉解湿耕坚垎数年不佳谚曰漏耕泽鉏不如归去言无益而有损湿耕者白背速𨫒楱之亦无伤否则大恶也春耕寻手劳古曰耰今曰劳说文曰耰摩田器今人亦名劳曰摩秋耕待白背劳春多风若不寻劳地必虚燥秋田湿实湿劳令地硬谚曰耕而不劳不如作暴盖言泽难遇喜天时故也桓宽盐銕论曰茂木之下无豊草大块之间无美苗凡秋耕欲深春耕欲浅犁欲廉劳欲再犂廉耕细牛复不疲再劳地熟旱亦保泽也秋耕掩靑者爲上比至冬月靑草复生者其美与小豆同也初耕欲深转耕欲浅耕不深地不熟转不浅动生土也菅茅之地宜纵牛羊践之践则浮根耕之则死非七月复生矣凡美田之法菉豆爲上小豆胡麻次之悉皆五六月中䆊美懿反漫种也种七月八月犁掩杀之爲春糓田则亩收十石农桑辑要曰一石大约今二斗七升十石今二石七斗有奇也后齐民要术中石斗倣此其美与熟粪蚕矢同凡秋收之后牛力弱未及卽秋耕者糓黍穄粱秫茇之下卽移赢速锋之也恒润泽而不坚硬乃至冬初甞得耕劳不患枯旱若牛力少者但九月十月一劳之至春𥡦种亦得魏文矦曰民春以力耕夏以耝耘秋以收敛杂阴阳书曰亥爲天仓耕之始吕氏春秋曰冬至后五旬七日菖生菖者百草之先生者也于是始耕高诱註曰菖菖蒲▣草也淮南子曰耕之爲事也劳织之爲事也扰扰劳之事而民不舍者知其可以衣食也人之情不能无衣食衣食之道必始于耕织之物若耕织始初甚劳终必利也又曰不能耕而欲黍粱不能织而喜缝裳无其事而求其功难矣氾胜之书曰凡耕田本在于趣时和土务粪泽旱鉏获春冻解地气始通土一和解夏至天气始暑阴阳始盛土复解夏至后九十日昼夜分天地气和以此时耕田一而当五名曰膏泽皆得时功春地气通可耕坚硬强地黑垆土辄平摩其块以生草草生复耕之天有小雨复耕和之勿令有块以待时所谓强土而弱之也春候地气始通椓橛木长尺二寸埋尺见其二寸立春后土块散上没橛陈根可拔此时二十日以后和气去卽土刚以此时耕一以当四和气去耕四不当一杏始华荣辄耕轻土弱土望杏花落复耕耕辄躙之草生有雨泽耕重躙之土甚轻者以牛羊践之如此则土强此谓弱土而强之也春气未通则土历适不保泽终岁不宜稼非粪不解愼无旱耕须草生至可种时有雨卽种土相亲苗独生草秽烂皆成良田此一耕而当五也不如此而旱耕块硬苗秽同孔出不可鉏治反爲败田秋无雨而耕絶土气土坚垎名曰脂田及盛冬耕泄阴气土枯燥名曰脯田脯田与脂田皆伤田二岁不起稼则一岁休之凡爱田常以五月耕六月再耕七月勿耕徐玄扈曰古治田者▣易故可夏耕今居广虚之地者宜仍用古法若麦田种秋苗自然五六月耕不待论也谨摩平以待种时五月耕一当三六月耕一当再若七月耕五不当一冬雨雪止辄躙之掩地雪勿使从风飞去后雪复躙之则立春保泽冻虫死来年宜稼得时之和适地之宜田虽薄恶收可亩十石崔实四民月令曰正月地气上腾土长冒橛陈根可拔急菑强土黑垆之田二月阴冻毕泽可菑美田缓土及河渚水处三月杏花胜可菑沙白轻土之田五月六月可菑麦田农桑通诀垦耕篇曰垦耕者农功之第一义也垦除荒也耕犂也凡垦辟荒地春曰燎荒如平原草莱深者至春烧荒趁地气通润草芽欲发根荄柔脆易爲开荒夏曰掩靑夏日草茂时开垦谓之掩靑可当草粪但根须长密须借强牛乃可盖莫若春爲上秋曰芟艾其次秋暮草木丛密时先用䥽刀徧地芟倒暴干放火至春而开垦乃省力如泊下芦苇地内必用𠠫刀引之犁鑱随耕起拨音伐特易牛乃省力沾山或老荒地内科木多者必须用䦆劚去余有不尽根科俗谓之埋头根也当使熟铁煅成鑱尖套于退旧生铁鑱上纵遇根株不至擘缺妨误工力或地段广阔不可徧劚则就斫枝茎覆于本根上候干焚之其根卽死而易朽又有经暑雨后用牛曳磟碡或辊子转之所斫根査上和泥转之干则挣死一二岁后皆可耕种其林木大者则𠠜杀之谓剥断树皮其树立死叶死不扇便任种莳三岁后根枯茎朽以火烧之则通爲熟田矣周礼薙氏掌杀草春始生而萌之夏日至而夷之秋绳而芟之冬日至而耜之书薙作夷谓芟草也又柞氏掌攻草木及林麓夏日至令刊阳木而火之冬日至令剥阴木而水之註云刊剥谓斫去次地之皮卽此所谓除木也诗曰载芟载柞其耕泽泽盖谓芟草除木而后可耕也大凡开荒必趁雨后又要调停犁道浅深麤细浅则务尽草根深则不至塞泼麤则贪生费力细则贪熟少功惟得中则可耕荒毕以铁齿𨫒楱𨫒楱过漫种黍稷或脂麻菉豆杷劳再徧明年乃中爲糓田今汉沔淮颖上率多创开荒地当年多种脂麻等种有痛收至盈溢仓箱速富者如旧稻塍内开荒毕便撒稻种直至成熟不须薅拔缘开新地内草根旣死无荒可生若诸色种子年年拣凈别无稗莠数年之间可无荒岁所收常倍于熟田盖旷间旣久地力有余苗稼鬯茂子粒蕃息谚曰坐贾行商不如开荒言其获利多也除荒垦辟之功如此种莳直说曰古农法犁一摆六今人只知犁深爲功不知摆细爲全功摆功不到土麤不细下种后虽见苗立根在麤土上根土不相着不耐旱有悬死虫咬干死等诸病摆功到土细又实立根在细实土中又碾过根土相着自耐旱不生诸病韩氏直说曰爲农大纲一则牛欺地二则人欺苗牛欺地则所种不失其时人欺苗则省力易辨反是则徒劳无益凡地除种麦外并宜秋耕先以铁齿摆纵横摆之然后揷犁细耕随耕随捞至地大白背时更摆两徧至来春地气透时待日高复摆四五徧其地爽润上有油土四指许春虽无雨时至便可下种秋耕之地荒草自少极省鉏工如牛力不及不能尽秋耕者除种粟地外其余黍豆等地春耕亦可大抵秋耕宜早春耕宜迟秋耕宜早者乘天气未寒将阳和之气掩在地中其苗易荣徐玄扈曰月令地气沮泄之说爲近若寒暖之气岂能掩在地中乎遇秋天气寒冷有霜时必待日高方可耕地恐掩寒气在内令地薄不收子粒春耕宜迟者亦待春气和暖日高时依前耕摆农桑通诀耙劳篇曰治田之法犁耕旣毕则有耙劳耙有渠䟽之义劳有盖摩之功今人唿耙曰渠䟽劳曰盖摩皆因其用以名之所以散拨去芟平土壤也桓宽盐铁论曰茂木之下无丰草大块之间无美苗耙劳之功不至而望禾稼之秀茂实栗难矣齐民要术云耕荒毕以銕齿𨫒楱再徧耙之盖銕齿𨫒楱已爲之先再用耙𨫒楱而后劳之也今人但耕地毕破其块墢而后用劳平磨乃爲得也齐民要术云耕地深细不得趋多看干湿随时盖磨待一段总转了横盖一徧每耕一徧盖二徧最后盖三徧还纵横盖之种麦地以五月耕三遍种麻地耕五六遍倍盖之但依此法除虫灾外小小旱干不至全损缘盖磨数多故也又曰春耕随手劳秋耕待白背劳盖春多风不卽劳则致地虚燥秋田湿湿速劳则恐致地硬又曰耕欲廉劳欲再凡已耕耙欲授种之地非劳不可谚曰耕而不劳不如作暴窃见世人耕了仰着土块并待孟春盖若冬乏氷雪连夏亢阳徒道秋耕不堪下种然耙劳之功非但施于纳种之前亦有用于种苗之后者齐民要术曰谷苗旣出垄每一遇雨白背时盖以帖齿𨫒楱纵横耙而劳之耙法令人坐上数以手断其艹艹塞齿则伤苗如此令地熟软易鉏省力此用于种苗之后也南方水田转毕则耙耙毕则耖耖见农器谱故不用劳其耕种陆地者犁而耙之欲其土细再犁再耙后用劳乃无遗功也北方又有所谓挞者与劳相类齐民要术云春种欲深宜曳重挞春气冷生迟不曳挞则根虚虽生辄死夏气热而速曳挞遇雨必致坚垎春泽多者或亦不须挞必欲挞者须待白背湿挞令地坚垎也又用曳打塲圃极平实今人凡下种耧种后惟用砘车碾之然执耧种者亦须腰系轻挞曳之使壠土覆种稍深也或耕过田亩土性浮虚者亦宜挞之打令土实也今当耕种用之故附于耙劳之末然南人未甞识此盖南北习俗不同故不知用挞之功至于北方远近之间亦有不同有用耙而不知用劳有用劳而不知用耙亦有不知用挞今并载之使南北通知随宜而用无使偏废然后治田之法可得论其全功也居家必用日耕田忌壬辰癸亥日种田忌丁亥山林经济增补载耕田吉日曰乙丑丙寅丁卯己巳庚午辛未癸酉乙亥丙子丁丑戊寅庚辰辛巳壬午乙酉丙戌丁亥戊子己丑庚寅辛卯癸巳甲午丙申丁酉己亥庚子辛丑壬寅甲辰乙巳丙午丁未己酉庚戌辛亥癸丑甲寅丙辰丁巳己未庚申辛酉又宜甲戌己卯癸未壬辰壬子戊午己未除满成收开天仓母仓生气豊旺六义黄道不食无虫等日忌乙日火日建平破闭天火地火田火虚耗荒芜九空死神受死气焦坎狼借地隔土瘟田痕地空九焦小大耗不成不受粪忌及西风又凶日壬辰癸亥又壬癸闲情录曰开垦荒地烧去野草犁过先种芝麻俗名眞荏一年其草木之根悉皆败烂后种五谷则无荒草之害盖芝麻之于草木若钖之于五金性相制也农事直说曰荒地辨试之法劚土一尺深甞其味甜者爲上不甜不咸者次之咸者爲下耕地宜徐徐则土软牛不疲困春夏耕宜浅秋耕宜深春耕随耕随治秋耕则待土色干白乃治荒地开垦初耕宜深再耕宜浅不深则地不熟不浅则动生土荒田七八月间耕之掩草明年氷解又耕下种大抵治田之法秋耕过冬爲上旱田初耕后布草烧之又耕则其田自美薄田耕菉豆待其茂盛掩耕则不莠不虫变瘠爲良凡美田之法菉豆爲上小豆胡麻次之五六月播种七八月犁掩杀之爲春谷田则亩收十石湿田不宜种谷处经霜后刈草厚布种小麦则麦极好而翌年变爲干田至种木花亦宜沮泽湿润荒地三四月间水草长盛时用轮木杀草待土面融熟后下晩稻种又缚柴木两三个曳之以牛覆其种明年可用耒三年则可用牛耕稂莠不生大省鉏工其轮木之制用坚刚木长可四尺爲五锐隅两头贯木环以绳系环令儿童骑粧鞍牛或马以系环绳结鞍后两傍牛马行则轮木自转杀草破块若沮甚不可入陷之地用栲栳鄕名兜里鞭杀草下种四时纂要曰世人只知犁深爲功而不知摆细爲全功摆麤则根在麤土虫咬干枯摆细则根着柔土不生诸病增补曰开荒宜天福丰旺母仓生气黄道上吉己未及开日忌地火地隔空亡焦坎田痕日臣谨按字书土已耕曰田耕之必有其法故于是乎有亩畎之名今人于亩畎字多不分晓而莳种之法亦从而无艺盖古者六尺爲步步百爲亩亩是田之度名而一亩之田必挟两畎故两畎之间因亦谓之亩秦孝公始以二百四十步爲亩而后世因之程子曰古之百亩止当今之四十亩今之百亩当古之二百五十亩则度名之亩又古今不一而畎间之亩亦不必尽满其度故于是乎有垄之字以明其义诗南东其亩朱子释之曰垄是也甽说文水小流也释名曰山下根之受霤处爲甽甽吮也吮得山之肥润也汉食货志后稷始畎田二耜爲耦广尺深尺曰畎尽古之种田者皆种于畎杜诗所谓禾生垄亩无东西者叹其农之末失也近世东俗唯宿麦外皆弃畎而用亩申洬农事直说辄言粟豆生后用网口牛耕两亩间则其亦种于垄可知何其与中国古法一切相反也通典汉武帝征和三年以赵过爲搜粟都尉过能爲代田一亩三畎岁代其处苗生叶以上稍耨垄草因隤其土以附苗根比盛暑垄尽而根深能风与旱所谓代田者岁易畎非岁易田也与周礼一易再易之田不同而与区田同意欲其土气之常新也或云后稷时已一亩三畎周诗曰或耘或耔黍稷儗儗耘除草也耔壅本也此卽所谓稍耨垄草隤其土以附根也然则其法远自虞夏而西京以来首称赵过爲明农者抑其法中世坠失而过能得其緖而寻绎之也然而今之爲农者只知种苗处爲亩则亦安知一亩三畎之爲何说也哉臣甞过辽野见其田皆作细垄黍稷粟豆挟垄而生远而望之如铺万匹摩衲柳馨远随录曰我国旱田一牛四日耕者辽人可耕六日盖是一亩三畎耕牛往复倍之故如此然辽田一日耕不过我田一日耕之强半而所收不啻数倍者非但土厚实以耕种之法得宜而然云尔然则一亩三畎之法后稷氏开刱之赵过润色之天下之民至今遵而勿失独我东民不肯爲者何也亦无学问之过也夫诵孔孟程朱之书相与讲说义理以爲治心修身之方者是固士之学问而天下之末业小技一皆不可以无学问也而况农爲民生之大本而独可以苟然率臆不致其博学审问之功乎诗不云乎诞后稷之穑有相之道卽此畎种之法乃是天下后世农者之规矩六律先农之所以俟百世不惑而后之人不能易之者也夫农而不爲畎种之法者是何异于舍规矩而欲成方圆废六律而求正五音者哉若乃燥湿之宜早晏之候镃基之度前志俱有诚以百亩之不易爲忧则各能归而求之有余师乎农业课农小抄粪壤周礼草人掌土化之法以物地相其宜而爲之种郑玄註曰土化之法化之浸之以物地占其形色爲之种黄白宜种禾之属凡粪种骍刚用牛赤缇用羊坟壤用麋渴泽用鹿咸潟用貆勃壤用狐埴垆用豕疆㯺用蕡轻爨用犬此草人职郑玄註曰凡所以粪种者皆谓煑取汁也赤缇縓色也渴泽故水处也潟卤也貆貒也勃壤粉解者埴垆粘䟽者彊㯺强坚者轻爨轻脆者故书骍爲挈粉作蚡杜子春挈读爲骍爲地色赤而土强刚也郑司农云用牛以牛骨汁渍其种也谓之粪种坟壤多蚡鼠也壤白色蕡麻也玄谓坟壤润解齐民要术曰凡人家秋收后治粮塲上所有糓穰糓𥢧等并须收贮一处每日布牛脚下三寸厚每平朝收取堆积之还依前布之经宿卽堆聚计经冬一㸽牛踏成三十车粪徐玄扈曰不止牛也凡猪羊皆倣此制而以灰及堆草薉布之至十二月正月之间卽载粪粪之计小亩大亩别用车计粪得六亩匀摊耕盖者未须转起自地亢后但所耕地随向盖之待一段总转了却横盖一遍计正月二月两箇月又转一遍然后看地宜纳粟先种黑地微带下地卽种糙种然后种高壤白地其白地候寒食后楡荚盛时纳种以次种大豆油麻等田然后转所粪得所耕五六遍每耕一遍盖两遍最后盖三遍还纵横盖之候昏房心中下黍种无问糓小亩一升下子则稀穊得所农桑通诀曰田有良薄土有肥墝耕农之事粪壤爲急粪壤者所以变薄田爲良田化墝土爲肥土也古者分田之制上地家百亩岁一耕之中地家二百亩间岁耕其半下地家三百亩岁耕百亩三岁一周盖以中下之地瘠薄硗确苟不息其地力则禾稼不蕃后世井田之法变强弱多寡不均所有之田岁岁种之土敝气衰生物不遂爲农者必储粪朽以粪之则地力常新壮而收获不减孟子所谓百亩之粪上农夫食九人也踏粪之法凡人家于秋收塲上所有穰𥢧等并须收贮一处每日布牛脚之下三寸厚经宿牛以践踏便溺成粪平朝收聚除置院内堆积之每日亦如前法至春可得粪三十余车夏月之间卽载粪粪地地一亩用五车计三十车可粪六亩匀摊耕盖卽地肥沃又有苗粪草粪火粪泥粪之类苗粪者菉豆爲上小豆胡麻次之蚕豆大麦皆好悉皆五六月䆊种七八月掩杀之爲春糓田则亩收十石其美与蚕矢熟粪同江淮迤北用爲常法草粪者于草木茂盛时芟到就地内掩罨腐烂也礼记有曰仲夏之月利以杀草可以粪田畴可以美土疆今农夫不知此乃以其耘除之草弃置他处殊不知和泥渥漉深埋禾苗根下沤罨旣久则草腐而土肥美也江南三月草长则刈而踏稻田岁岁如此地力常盛江南壅田者如翘荛陵苕皆特种之非野草也恐苴蓿亦可壅稻农书云种糓必先治田积腐藁败叶刬薙枯朽根荄遍铺而烧之卽土暖而爽及初春再三耕耙而以窖罨之肥壤壅之麻籸舒榛反糓壳皆可与火粪窖罨糓壳朽腐最宜秧田必先渥漉精熟然后踏粪入泥盪平田面乃可撮种其火粪积土同草木堆叠烧之土热冷定用碌轴碾细用之江南水地多冷故用火粪种麦种蔬尤佳又凡退下一切禽兽毛羽亲肌之物最爲肥泽积之爲粪胜于草木毛羽和浔汤积之久则溃腐如欲速溃置韭菜一握其中明日烂尽矣下田水冷不论下田近泉源处卽冷亦有用石灰爲粪治则土暖而苗易发下田水不得冷惟山田泉水未经日色则冷闽广用骨及蚌蛤灰粪田亦因山田水冷故也爲山田者宜委曲遵水使先经日色然后入田则苗不坏然粪田之法得其中则可若骤用生粪及布粪过多粪力峻热卽烧杀物反爲害矣火粪力壮南方治田之家常于田头置塼槛窖熟而后用之虽熟亦不得过多多用者须腊月下之其田甚美北方农家亦宜倣此利可十倍又有泥粪于沟港内乘船以竹夹取靑泥杴拨岸上凝定裁成块子担去同火粪和用比常粪得力甚多或用小便亦可烧灌但生者立见损坏不可不知土壤气脉其类不一肥沃硗确美恶不同治之各有宜也夫黑壤之地信美矣然肥沃之过不有生土以解之则苗茂而实不坚硗确之土信恶矣然粪壤滋培则苗蕃秀而实坚实土壤虽异治得其宜皆可种植今田家谓之粪药言用粪犹用药也凡农居之侧必置粪屋低爲檐楹以避风雨飘侵屋中必凿深地甃以砖甓凡扫除之草薉烧燃之灰𥳽扬之糠粃断藁落叶积而焚之沃以肥液积久乃多凡欲播种簁去瓦石取其细者匂和种子踈把撮之待其苗长又撒而壅之何物不救爲圃之家于厨栈下深濶凿一池细甃使不渗洩细甃有良法宜用水库法造之每舂米则聚砻𥳽糓壳及腐草败叶沤渍其中以收涤器肥水与渗漉泔淀沤久自然腐烂一岁三四次出以粪苎因以肥桑田愈久茂而无荒废枯摧之患矣又有一法凡农圃之家欲要计置粪壤须用一人一牛或驴驾双轮小车一辆诸处搬运积粪日月旣久积少成多施之种艺稼穑倍收桑果愈茂岁有增羡此肥稼之计也北土不用粪壤作此甚有益夫扫除之隈腐朽之物人视之而轻忽田得之爲膏润惟务本者知之所谓惜粪如金也故变恶爲美种少收多谚云粪田胜如买田信斯言也凡区宇之间善于稼者相与各各地理所宜而用之庶得乎土化渐渍之法沃壤滋生之效俾业擅上农矣农事直说曰作尿灰法牛廐外作地贮尿以糓秸糠粃之类烧爲灰用所贮池尿拌匂增补山林经济曰俗方厕中埋大瓮前面鳞次布瓦使大小便流入瓮中待其塡满添水揽滚以瓠爲长木柄汲出注渍灰围曝日待干干则复灌如是者三四度积置廐厕用苫编盖之或布水田或粘秋麦及木花种甚宜作稻秧基之粪尤好马粪烧灰有火秧草交合人尿杂以火灰积之灰基以苫草盖之煖郁速蒸胡麻壳剉之牛马廐践踏积置经冬者木绵子和廐尿者皆可以粪田秧草软柳枝及眞栎以斫刀折断用廐下水或人尿沾湿或牛马廐践踏和温灰及人尿积置以苫草盖之善蒸白头翁草亦可而甚毒多布伤秧须杂以芳草俗小儿作髢细草之类如上法蒸而用之春夏间剉细柳枝布牛马廐每五六日取出积之爲粪七月刈白蘘软枝杻枝栎木枝叶以斫刀折断作坎爲廐池积置之令廐水注湿或置牛马廐践踏待蒸粪田则杂糓无不茂盛而尤宜两麦纂要补曰秋间茄子尽摘后收干茎叶藏之明年挫入秧台极好增补山林经济曰芦草甚好而节晩可欠然日日茁长可以计日移秧马粪晒干以壅田则土肥陈壁土破堗中灰土及莎草或蚕砂鸡屎之类各有宜处并收待用凡务农之家家内深僻处必多置瓦盆木槽之属日夜受溺不可点滴空弃古语曰败家之子视珠玉如粪土兴家之儿视粪土如珠玉忌粪日不宜粪田正月未日二月戌日三月辰日四月寅日五月午日六月子日七月酉日八月申日九月巳日十月亥日十一月丑日十二月卯日臣谨按字书粪字从釆从华音毕釆兽掌爪华拚除器也谓拚除之余皆可掌匊而壅田也故曰凡爲长者粪之礼必加帚于箕上以箕自向而扱之此扫除之容也荀子曰堂上不粪郊草不赡旷其耘耔由是观之扫除粪壅故是相因之事而古人无作便屎字用后世以便屎爲除壅之尤急者故因以粪爲便尿之名孟子曰百亩之粪上农夫食九人夫亩同而食有多小者粪壤殊功也周官土化之法必有至理而后世莫知其妙又况我东畜兽甚鲜粪秽犹难多得安所得其骨而渍之哉然勤而有力者终岁蓄聚则凡扫除之堆燔爇之余簸沥之所穷羽毛之所浔漑淅之所淀无一物之可弃此皆善用之则化腐臭爲神奇也然其九土之性刚柔冷暖之宜又不可不知也元儒王祯所论草粪苗粪火粪泥粪之法精且备矣更无以加之也虽非以骨渍种亦深得土化之遗意者矣我国牧养未广农民无牛者十之二三虽上农鲜能饲大小六角羊彘之属尤所絶罕自非大都负郭之地顾何以肥其田乎野人牛阑外不凿地窖虽或凿地不能以甎灰甃筑肥沃之水渗漉流失牛下𥢧薉全未踏烂郁栖枯寒萧然可焚冬月又无列瓮可以畜贮便尿一缶才满生灌雪地夫一户之内人畜之所遗秽本自无几而收聚之不如法而失其全功者十之四五又其种法非区非亩濶亩缦播以此无几之粪秽汎布广占之田畴欲匀则太薄而无力不匀则养苗有差等而壮穉相盗此其粪壤之法全失其方者也臣甞经过燕蓟之间每见居民腰悬一篮手持铁搭伛偻于来牛去马之后而拾其所遗可谓勤苦之甚而到处粪堆方圆稜隅整整如亭台未见其狼借差池庄生所谓道在粪壤者良觉是矣草粪火粪之法东俗固有之宜按此益究其妙而至于苗粪之法未闻有行之者夫捐斗区之种谷而收亩钟之厚利民岂不乐爲之哉豆与麻麦田家之所常有不外求而自足者一日䆊种一日犁掩已能办数十亩其视蓄聚之勤运载之劳不啻半之此最宜颁示而劝行者也农家之有车其用甚博而粪壤之际尤不可阙琼山邱氏独轮之制最爲简易亦宜倣而用之者也右臣所陈不过一老农事而张皇至此猥屑甚大臣诚死罪水利山鄕水利议徐献忠山鄕水利议曰元儒梁寅有凿池漑田之议其略曰畎亩之间若十亩而废一亩以爲池则九亩可以无灾患百亩而废十亩以爲池则九十亩可以无灾患予甞至上虞之下漑湖观之方知梁子之议可行而永久利民矣有志经国者当相视一鄕之中择其最高仰者割爲陂湖先匀其税额于衆利之民次营别业以补失田之户大展陂岸使广而多受虽亢旱之年不至耗涸从高泻下均资广及沾润一番可以经月虽有凶灾不能及矣惟水库爲妙只费大耳然山鄕措置灰石等只费工力不备大钱钞况陂湖之利鱼虾杂产茭苇丛生贫者资以养生富者因以便利大雨一注衆流复积前者旣泻后者复畜山鄕水利无逾此者至于下鄕之田亦有高亢不通资灌者莫若照依北方掘凿大井上置辘轳汲引之利亦足自办兪汝爲註曰海边斥卤地方恃护塘隔絶盐潮雨水洗去卤性有围筑成田者筑堤凿河引内湖之水以资灌漑而水远难致雨泽稍稀便乏车救十年三熟此与山鄕地形势相类近年民间告明官府豁除掘损田亩之粮于田心中开积水沟爲夏秋车戽计凡沟溇多处其田多熟或于遶宅开池则近宅之地必有收成此苏松沿海地方试之有成效者但细访老农云每十亩之中用二亩爲积水沟才可救五十日不雨若十分全旱年分尙不免于枯竭况一亩乎大抵水田稻苗全赖水养炎日消水甚易以十日消水二寸计之五十日该消去田间水一尺卽二亩沟中亦不免于消水总计其润是沟中常有五六尺之积斯足用耳岂可望于夏秋亢旱之日且稻苗生长秀实该用水浸漑一百二十日十亩取二亩作积水沟仅救半旱斯言非谬必于山原上势相视洼下可蓄水处筑围大泽或环数里或环数十里上流之水涓涓不息庶足救济全旱矣甞与潘知县凤梧熟论西北荒之要潘云若计开田先计潴水眞确见也臣趾源曰我国旧所设陂堰沟渎外祗今可以穿渠引水者尙多其处然域内多山少野行水甚艰或川源浅涸全野无润者十之六七以臣所守沔川一郡言之土品坟垆而秔稌黏润然大抵灌漑无所最畏枯旱徐献忠所议山鄕水利眞我国之所当讲行者也旱田用水疏徐光启旱田用水疏曰土力不尽者水利不修也能用水不独救旱亦可弭旱灌漑有法瀸润无方此救旱也均水田间水土相得兴云敲雾致雨甚易此弭旱也能用水不独救潦亦可弭潦疏理节宣可蓄可洩此救潦也地气发越不致郁积旣有时雨必有时晹此弭潦也不独此也三夏之月大雨时行正农田用水之候若徧地耕垦沟洫纵横播水于中资其灌漑必减大川之水先臣周用曰使天下人人治田则人人治河也是可损决溢之患也故用水一利能违数害调燮阴阳此其大者不然神禹之功仅抑洪水之功而已抑洪水之事则决九川距海濬畆浍距川而已何以遽曰水火金木土糓惟修正德利用厚生惟和一擧而万事毕乎用水之法不越五法尽此五法加以智者神而明之变而通之田之不得水者寡矣水之不爲田用者亦寡矣一用水之源源者水之本也泉也泉之别爲山下出泉爲平地仰泉用法有六其一源来处高于田则沟引之沟引者于上源开沟引水平行令自入于田谚曰水行百丈过墻头源高之谓也但须测量有法卽数里之外当知其高下尺寸之数不然沟成而水不至爲虗费矣其二溪涧傍田而卑于田急则激之缓则车升之激者因水流之湍急用龙骨翻车龙尾车筒车之属以水力转器以器转水升入于田也车升者水流旣缓不能转器则以人力畜力风力运转其器以器转水入于田也其三源之来甚高于田则爲梯田以递受之梯田者泉在山上山腰之间有土寻丈以上卽治爲田节级受水自上而下入于江河也其四涧溪远田而卑于田缓则开河导水而车升之急者或激水而导引之开河者从溪涧开河引水至其田侧用前车升之法入于田也激水者用前激法起水于岸开沟入田也其五泉在于此田在于彼中有溪涧隔焉则跨涧爲槽而引之爲槽者自此岸达于彼岸令不入溪涧之中也其六平地仰泉盛则疏引而用之微则爲池塘于其侧积而用之爲池塘而复易竭者筑土椎泥而实之甚则爲水库而畜之平地仰泉泉之瀵涌上出者也筑土者杵筑其底椎泥者以椎椎底作孔胶泥实之皆令勿漏也水库者以石砂瓦屑和石灰爲剂涂池塘之底及四旁而筑之平之如是者三令涓滴不漏也此畜水之第一法也一用水之流流者水之枝也川也川之别大者爲江爲河小者爲塘浦泾浜港汊沽沥之属也用法有七其一江河傍田则车升之远则疏导而车升之疏导者江南之法十里一纵浦五里一横塘纵横派散勤勤疏濬无地无水此井田之遗意宋人有言塘浦欲深濶谓此也其二江河之流自非盈涸无常者爲之牐与酾而分之爲渠疏而引之以入于田田高则车升之其下流复爲之牐以合于江河欲盈则上开下闭而受之欲减则上闭下开而洩之职所见宁夏之南灵州之北因黄河之水凿爲唐来漠延诸渠依此法用之数百里间灌漑之利瀸润无方宁城絶塞城中之人家临流水前贤之遗可验矣因此推之海内大川倣此爲之当享其利济亦孔多也其三塘浦泾浜之属近则车升之远则疏导而车升之其四江河塘浦之水溢入于田则堤岸以卫之堤岸之田而积水其中则车升出之堤岸者以御水使不入也大则爲黄河之帚小者爲江南之圩宋人有言堤岸欲高厚谓此也车升出之者去水而艺稻或已艺而去其水使不没也其五江河塘浦源高而流卑易涸也则于下流之处多爲牐以节宣之旱则尽闭以留之潦则尽开以洩之小旱潦则斟酌开阖之爲水则以准之水则者爲水平之碑置之水中刻识其上知田间深浅之数因知牐门启闭之宜也浙之宁波绍兴此法爲详他山鄕所宜则倣也其六江河之中洲渚而可田者堤以固之渠而引之牐以节宣之其七流水之入于海而迎得潮汐者得淡水迎而用之得咸水牐遏之以留上源之淡水职所见迎淡水而用之者江南尽然遇咸而留淡者独宁绍有之也一用水之潴潴者水之积也其名爲湖爲荡爲泽爲𣵦爲海爲波爲泊也用潴之法有六其一湖荡之傍田者田高则车升之田低则堤岸以固之有水车升而出之欲得水决堤引之湖荡而远于田者疏导而车升之此数者与用流之法畧相似也其二湖荡有源而易盈易涸可爲害可爲利者烂导以洩之牐以节宣之疏导者惧盈而溢也节宣者损益随时资灌漑也宋人有言牐窦欲多广谓此也其三湖荡之上不能来者疏而来之下不能去者疏而去之来之者免上流之害去之者免下流之害且资其利也吴之震泽受歙之水又从三江百渎注之海故曰三江旣入震泽底定是也其四湖荡之洲渚可田者堤以固之其五湖荡之潴太广而害于下流者从其上源分之江南五分震泽以入江是也其六湖荡之易盈易涸者当其涸时际水而艺之麦艺麦以秋秋必涸也不涸于秋必涸于冬则艺春麦春旱则引水灌之所以然者麦秋以前无大水无大蝗但苦旱耳故用水者必稔也一用水之委委者水之末也海也海之用爲潮汐爲岛屿爲沙洲也用法有四其一海潮之淡可灌者迎而车升之易涸则池塘以畜之闸隄堰以留之海潮不淡也入海之水迎而返之则淡禹贡所谓逆河也其二海潮入而泥沙淤垫屡烦濬治者则爲牐爲爲窦以遏浑潮而节宣之此江南旧法宋元人治水所用百年来尽废矣近并濬治亦废矣乃田赋则十倍宋元民贫财尽以此故也其濬治之法则宋人之言曰急流搔乘缓流捞剪淤泥盘吊平陆开挑今之治水者宜兼用之也其三岛屿而可田有泉者䟽引之无泉者爲池塘井库之属以灌之其四海中之洲渚多可田又多近于江河而迎得淡水也则爲渠以引之爲池塘以畜之一作原作潴以用水作原者井也作潴者池塘水库也高山平原与水违行泽所不至开濬无施其力故以人力作之凿井及泉犹夫泉也爲池塘水库受雨雪之水而潴焉犹夫潴也高山平原水利之所穷也惟井可以救之池塘水库皆井之属故易井之彖称井养而不穷也作之之法有五其一实地高无水掘深数尺而得水者爲池塘以畜雨雪之水而车升之此山原所通用江南海壖数十亩一环池深丈以上圩小而水多者良田也其二池塘无水派而易干者筑底椎泥以实之其三掘土深丈以上而得水者爲井而汲之此法北土甚多持以灌畦种菜近河南及眞定诸府大作井以灌田旱年甚获其利宜广推行之也井有石井甎井木井柳井苇井竹井土井则视土脉之虚实纵横及地产所有也其起法有桔槹有辘轳有龙骨木斗有恒升筒用人用畜高山广野或用风轮也其四井深数丈以上难汲而易竭者爲水库以畜雨雪之水他方之井深不过一二丈秦晋厥土上上则有深数十丈者亦有掘深而得咸水者其爲池塘爲浅井亦筑土椎泥而水留不久不若水库之涓滴不漏千百年不漏也其五实地之旷者与其力不能多爲井爲水库者望幸于雨则歉多而稔少宜令其人多种木种木者用水不多灌漑爲易水旱蝗不能全伤之旣成之后或取果或取叶或取材或取药不得已而择取其落叶根皮聊可延朝夕之命虽复荒岁民犹恋此不忍遽去也语曰木奴千无凶年臣趾源曰徐光启旱田用水䟽可谓究极水土之性情矣其曰用水不能捄旱亦可弭旱不独捄潦亦可弭潦者莫不皆有至理而至引周用之言曰天下人人治田则是人人治河何其言之明快易晓也凡其用水之法其纲有五其目有二十八而至于地旷与力不能爲井爲水库者令其人多种树木以爲生其用水食土之术可谓至尽无遗矣故以此五纲廿八目参之以水器诸谱则軆用具备经纬皆通世间无不可用之水亦无不可漑之土虽古之白公郑国未必能若是之精深周博矣呜唿东国之士盍亦留心而讲究哉看泉法徐光启看泉法曰取过泉过泉者乃山泉远来大旱不絶其流横来将下流作水随长乃无限之水又看水之缓急缓者源小急者源大又看严冬不冻其气如雾卽春夏用水之时又无竭涸之患此过泉之当取也弃仰泉仰泉者乃地泉也其泉卽从本地而起水来有限不能随长有限之水卽有鉅河其流必缓严冬必冻用水之时必有干涸之患矣此仰泉之当弃也凡看地势垦水田可畜可洩卽可田矣入水之处地势宜高洩水之处地势宜低水能行动看其下稍愈低愈妙可无淹没之患矣北边于夏至后时发泓波地势宜平坦广濶则无冲击之患矣土色不拘黄黑坚则爲佳土松总是漏水地取土作围注水于内水不漏去此土卽可田矣土松别有用处何必水田地内稍有石子不妨农事如是纯沙则不可用也王祯灌漑图谱曰灌漑之利大矣江淮河汉及所在川泽皆可引而及田以爲沃饶但人情拘于常见不能通变闲有知其利者又莫得其用之具今特多方搜摘旣述旧而增新复随宜而制物或设机械而就假其力或用挑浚而永赖其功大可下润于千顷高可飞流于百尺架之则远达穴之则潜通世间无不救之田地上有可兴之雨其用水有法槪可见故辑诸篇庶资农事云水栅水栅排木障水也若溪岸稍深田在高处水不能及则于溪上流作栅遏水使之旁出下漑以及田所其制当流列植竖椿椿上枕以伏牛擗以柆木仍用块石高垒衆楗斜以邀水势此栅之小者如秦雍之地所拒川水率用巨栅其蒙利之家岁例量力匂办所需工物乃深植椿木列置石囤长或百步高可寻丈以横截中流使旁入沟港凡所漑田亩计千万号爲陆海今特列于图谱以示大小规制庶彼方效之俾水爲有用之水田爲不旱之田由此栅也水闸水闸开闭水门也间有地形高下水路不均则必跨据津要高筑堤坝汇水前立斗门甃石爲壁叠木作障以备启闭如遇旱涸则撒水灌田民赖其利又得通济舟楫转激辗硙实水利之总揆也臣趾源曰水闸之制我国都城东水口五空桥及汉北城傍水门近是而其启闭蓄洩之法未备故水爲无用之水盖平时则激转机轮遇旱则撒灌田畴无非利用而至于通济舟楫尤其大者夫仓庾之置于城外非计之得也诚能五里一闸滀水寻丈以上则三南之漕可以直达城内小可以蠲惠厅运纳之费大可以无江仓踈虞之虑矣今燕京运河卽元时郭守敬所营而坝牐巩壮樯凑簇至今民国永赖云其小艇载运臣所目击也陂塘陂塘说文曰陂野塘也塘犹堰也陂必有塘故曰陂塘周礼以潴蓄水以防止水说者谓潴者蓄流水之陂也防者潴旁之堤也今之陂塘旣与上同攷之书传卢江有芍陂颖川有鸿隙陂黄陵有雷陂爱敬陂阳平沛郡有钳庐陂其各漑田大则数千顷后世故迹犹存因以爲利今人有能别度地形亦效此制足漑田亩千万比作田园特省工费又可畜育鱼鳌栽种菱藕之类其利可胜言哉水塘卽洿池因地形坳下用之潴蓄水潦或修筑圳堰以备灌漑田亩兼可畜育鱼鼈栽种莲芡俱各获利累倍臣趾源曰凡水用之则爲利不用则其害有难言者今夫一盂水置之堂室之间可以盥濯可以沾砚墨可以洒尘埃若误致翻覆则淋漓渍污莫可收拾彼行潦下泉之在于地何以异此臣请枚擧陂塘之所以爲利者夫水田所收常倍旱田滀水广漑其利一也锢阴沮湿之地非但不爲水田欲爲旱田而不得漉彼潴此令燥润得所则虽不被灌漑者亦可以食粟麦其利二也穷陆之民终岁不能腥其口未下盐豉池羹常沸则老病者得有所养其利三也海人不知食牛者以其有鱼也陂泽于牣以赎耕牛之宰杀其利四也蒸藕剥芡织蒲编苇可以补糓可以资贫其利亦五六也至于盛暑原陆焦烘上无凉樾下絶淸渠于是乎民病夏畦矣此焉有长堤堰月树木阴翳相与撤耕朋休渺然有江湖之想非但泻其烦毒亦令人濡泳心志乐其业而忘其倦此之爲利又其无迹而不可数计者也然则其不爲陂塘之害从可以反隅欤翻车翻车今人谓龙骨车也魏略曰焉匀居京都城内有田地可爲园无水以灌之乃作翻车令儿童转之而灌水自覆汉灵帝使毕岚作翻车设机引之洒南北郊路则翻车之制又起于毕岚矣今农家用之灌田其车之制除压栏木及列槛椿外车身用板作槽长可二丈濶则不等或四寸至七寸高约一尺槽中架行道板一条随槽濶狭比槽板两头俱短一尺用置大小轮轴同行道板上下通週以龙骨板系其在上大轴两端各带枴木四茎置于岸上木架之间人凭架上踏动枴木则龙骨板随转循环行道板刮水上岸比翻车之制关楗颇多必用木匠可易成造其起水之法若岸高三丈有余可用三车中间小池倒水上之足救三丈以上高旱之田凡临水地段皆可置用但田高则多费人力如数家相博计日趋工俱可济旱水具中机械功捷惟此爲最筒车筒车流水筒轮凡制此车先视岸之高下可用轮之大小须要轮高于岸筒贮于槽方爲得法其车之所在自上流排作石仓斜擗水势急凑筒轮其轮就轴作毂轴之两旁阁于椿柱山口之内轮轴之间除受水板外又作木圈缚绕轮上就系竹筒或木筒谓小轮则用竹筒大轮则用木筒于轮之一週水激转轮衆筒兜水次第倾于岸上所横木槽谓之天池以灌田稻日夜不息絶胜人力若水力稍缓亦有木石制如陂栅横约溪流旁出激轮又省工费或遇流水狭处但叠石敛水凑之亦爲便易此筒车大小之体用也有流水处俱可置此但恐他境之民未始经见不知制度今列爲图谱使倣傚通用则人无灌漑之劳田有常熟之利轮之功也徐光启曰凡取水之术有四一曰括二曰过三曰盘四曰吸括之道有二一曰独括急流水中加逼脱可括上数丈也二曰递括不论急缓但有流水以三轮递括可利出入也过之道有二一曰全过今之过山龙必上水高于下水则可爲之至平则止二曰二过以人力节宣随气唿吸苟上流高于下流一二尺便可激至百丈以上也盘之法至多此书所载凡有轮轴者皆是其妙絶者递互输泻交轮叠盘可至数里山顶但括法必须流水过法不论行止必须上流高于下流盘法在流水用水力在止水必须风及人畜之力独吸法不论行止缓急不拘泉池河井不须风水人畜只用机法自然而上但所取不能多止可供飮倘用漑田必须多作顾亦易办水转翻车水转翻车其制与人踏翻车俱同但于流水岸边掘一狭堑置车于内车之踏轴外端作一竖轮竖轮之傍架木立轴置二卧轮其上轮适与车头竖轮辐支相间乃擗水傍激下轮旣转则上轮随拨车头竖轮而翻车随转倒水上岸此是卧轮之制若作立轴当别置水激立轮其轮辐之末复作小轮辐头稍濶以拨车头竖轮此立轮之法也然亦当视其水势随宜用之其日夜不止絶胜踏车徐光启曰此郄未便水势太勐龙骨板一受龃龉卽决裂不堪与今风水车同病若长流水中不如筒车爲稳平流用风不佞别有一法牛转翻车牛转翻车如无流水处用之其车比水转翻车卧轮之制但去下轮置于车傍岸上用牛拽转轮轴则翻车随转比人踏功将倍之与前水转翻车皆出新制故远近傚之俱省工力驴转筒车驴转筒车卽前水转筒车但于转轴外端别造竖轮竖轮之侧岸上复置卧轮与前牛转翻车之制无异凡置坎井或积水渊潭可浇灌园圃胜于人力汲引徐光启曰此郄太拙筒车之妙妙在用水若用人畜之力是水行迂道比于翻车枉费十分之三高转筒车高转筒车其高以十丈爲准上下架木各竖一轮下轮半在水内各轮径可四尺轮之一周两傍高起其中若槽以受筒索其索用竹匀排三股通穿爲一随车长短如环无端索上相离五寸俱置竹筒筒长一尺筒索之底托以木牌长亦如之通线铁线缚定随索列次络于上下二轮复于二轮筒索之间架刳木平底行槽一连上与二轮相平以承筒索之重或人踏或牛拽转上轮则筒索自下兜水循糟至上轮轮首覆水空筒复下如此循环不已日所得水不减平地车戽若积爲池沼再起一车计及二百余尺如田高岸深或田在山上皆可及也所转上轮形如軭制易激筒索用人则如轮轴一端作掉技用牛则制作竖轮如牛转翻车之法或于轮轴两端造作枴木如人踏翻车之制若筒索稍慢则量移上轮其余措置当自恃度不能悉成徐光启曰此制却可用之急流挈水虽少而行地颇高若在平地亦须用人畜之力然犹胜挈甁也但凡车戽之制独平水爲难耳若果系迅流卽数里可激而上此区区者何足以云别有水转筒车与高转筒车之制颇同故着其书于后图不载水转筒车水转筒车遇有流水岸侧欲用高水可立此车其车亦高转筒轮之制但于下轮轴端别作竖轮傍用卧轮拨之与水转翻车无异水轮旣转则筒索兜水循槽而上余如前例又须水力相称如打辗磨之重然后可行日夜不息絶胜人牛所转此诚秘术今表暴之以谕来者臣趾源曰轮轴运水之法中国所制有翻车转筒数法徐玄扈所称括过盘吸四法中盘之法是也其激转之术所用人畜风水之力各自不同而巧拙省费益相悬絶盖后出愈巧愈巧愈省而天下之水利尽矣此言翻车刱自汉毕岚自汉以前其法不少槪见子赣见汉阴丈人劝用桔槹此其巧譬诸后世诸法堇如钻木之于阳燧漆简之于镂板矣然而孟子曰今夫水激而行之可使在山其所以激而行之当有其具意者倕般之徒或先刱机智作爲此器用之于张戱灌军之际耶不然圣人之神睿无所不照已知后世生出许多作用必将有所谓龙骨龙尾之制耶若以爲机智太凿非有道者之所用则作舟车济不通亦且可已乎圣人之利用厚生之道唯恐其巧之未尽也轩帝之指车大舜之玑衡何甞不用机哉连筒连筒以竹通水也凡所居相离水泉颇远不便汲用乃取大竹内通其节令本末相续连延不断阁之平地或架越涧谷引水而至又能激而高起数尺注之池沼及庖湢之间如药畦蔬圃亦可供用杜诗所谓连筒灌小园徐光启曰岂有激而高起之理若能高起必是上流受处高于下流洩处故也果高则百丈亦可不高则分寸不能但是上流高于下流一二尺卽能取水至百丈之上此则制作之巧耳架槽架槽木架水槽也各家共力造木爲槽递相嵌接不限高下引水而至如泉源颇高水性趋下则易引也或在洼下则当车水上槽亦可远达戽斗戽斗挹水器也广韵云戽抒也上与切挹水器也徐光启曰此是岸下不必置车或所用水少权作此耳若以漑田卽岸下亦是置车爲妙刮车刮车上水轮也其轮高可五尺辐头濶至六寸如水颇下田可用此其先于岸侧掘成峻槽与车辐同濶然后立架安轮轮轴半在槽内其轮轴一端擐以铁钩木枴一人执而掉之车轮随转则衆辐循槽刮水上岸漑田便于车戽徐光启曰此必水与岸相去止一二尺方可用若岁潦用以出水圩外尤便若并流水便可激轮茁入而不烦人畜其利甚博也桔槹桔槹挈水械也通俗文曰桔槹机汲水也说文曰桔结也所以固属槹皐也所以利转又曰臯绶也一俯一仰有数存焉不可速也然则桔其植者而槹其俯仰者欤今濒水灌园之家多置之实古今通用之器用力少而见功多者辘轳辘轳缠绠械也广韵云圆转木也集韵作犊辘汲引木也井上立架置轴贯以长毂其项嵌以曲木人乃用手掉转缠绠于毂引取汲器或用双绠而逆顺交转所悬之器虗者下盈者上更相上下次第不缀见功甚速凡汲于井上取其俯仰则桔槹取其圆转则轳辘皆挈水械也然桔槹绠短而汲浅独轳辘深浅俱适其宜也徐光启曰此太拙不如吸法爲妙吸法有二一用人力工费力省一不用人力作之少费工料用之却甚利益瓦窦瓦窦泄水器也又名函管以瓦筒两端牙锷相接置于塘堰之中时于田水须预于塘前堰内叠作石槛以护筒口令于启闭不然则水凑其处非惟难于窒塞抑亦冲渲渗漏不能久稳必立此槛其窦乃成唐韦丹爲江南西道观察使筑堤扞江窦以疏涨此虽窦之大者亦其类也石笼石笼又谓之卧牛判竹或用藤萝或木条编作圈眼大笼长可三二丈高约四五尺以签椿止之就置田头内贮块石以擗暴水或相接连延远至百步若水势稍高则垒作重笼亦可遏止如遇隈岸盘曲尤宜周折以御奔浪倂作洄流不致冲荡埂岸农家濒溪护田多习此法比于起叠堤障甚省工力又有石𥫱擗水与此相类浚渠浚渠凡川泽之水必开渠引用可及于田攷之古有沟洫畎浍以治田水书曰濬畎浍距川是也逮夫疏凿已远井田变古后世则引川水爲渠以资沃灌或至漑田千百余顷利泽一方永无旱叹所谓人能胜天岂不信哉后之人有能因其地利水势继此而作益国富民可见速效凡长民者宜审行之阴沟阴沟行水暗渠也凡水陆之地如遇高阜形势或隔田园聚落不能相通当于穿岸之傍或溪流之曲穿地成穴以砖石爲圈引水而至臣趾源曰沟洫废而浚渠兴史起郑国皆此术也我国之人得以饭稻秔亦此术也然则水之间不曰渠而曰洑本音伏与复同伏流也今俗读作保其亦亩爲负顷爲结之类乎水篣水篣薄庚切集韵云竹箕也又笼也夫山田利于水源在上间有流泉飞下多经嶝级不无混杂泥沙淤壅畦埂农人乃编竹爲笼或木条爲桊芭承水透熘乃不坏田用江河之水爲器一种龙尾龙尾者水象也象水之宛委而上升也龙尾之物有六一曰轴轴者转之主也水所由以下而爲上也二曰墻墻者以束水也水所由上也三曰围围者外体也所以爲固抱也四曰枢枢者所以爲利转也五曰轮轮者以受转也六曰架架者所以制高下也承枢而转轮也六物者具斯成器矣或人焉或水焉风马牛焉巧者运之不可胜用也图说并不载用井泉之水爲器二种玉衡玉衡者以衡挈柱其平如衡一升一降井水上出如趵突焉玉衡之物有七一曰双筩双筩者水所由代入也二曰双提双提者水所由代升也三曰壶壶者水之总也水所由续而不絶也四曰中筩中筩者壶水所由上也五曰盘盘者中筩之水所由出也六曰衡轴衡轴者所以挈双提下上之也七曰架架者所以居庶物也七物者备斯成器矣更爲之机轮焉巧者运之不可胜用也图说并不载恒升恒升者从下入而不出也从上出而不息也恒升之物有四一曰筩筩者水所由入也所以束水而上也二曰提柱提柱者水所由恒升也三曰衡轴衡轴者所以挈提柱上下之也四曰架架者所以居庶物也四物者备斯成器矣更爲之机轮焉巧者运之不可胜用也图说并不载用雨雪之水爲法一种水库水库者水池也曰库者固其下使无受渫也其事有九一曰具二曰齐三曰墨四曰筑五曰涂六曰盖七曰注八曰挹九曰修其物有六筑与盖之物三曰方石曰瓴甋曰石卵涂之物三曰石灰曰砂曰瓦屑图说并不载臣趾源曰今之言水车者往往有其人或主龙尾或主龙骨或主筒轮主龙尾者曰龙骨板凹凸相啣以铁木簪合随轴屈折之际易致缺裂不可用也主转筒者亦以爲然主龙骨者曰筒轮之制若水力勐驶转轮太急则筒水相持未及倾泻若水缓无力则又不胜其轮筒之重是可虑也主龙尾者亦云如此又二者同攻龙尾曰其法至精我国匠手不能不差其分数一也涂墙之剂终难如法入水解散不能无渗洩二也外围薄板虽以铁箍一燥一湿翻张挛缩墙围之间罅隙百出三也野农钝朴用舍运动之际失手抶扑则内重外脆容易破碎四也又沙水浑入窒其螺道断不可用也三说者不知其长短之所在然臣谓衆法皆可用彼皆已试而策效者何独在我而不可哉譬如珍羞食焉而知其味若悬论美恶则虽得其情无救于饥不如且令衆工各爲其所学而各尽其精功之大小法之得失自然立判而利在其中矣又曰凡学古方不可不精心摹放毫发无差而亦有可以意推移法异而用同者或言龙尾车之患每在于墙围之间者以其编累涂墍之爲难也今爲八楞轴以木爲墙则可无诸病而工易成此亦可试之法也臣窃观近世士大夫不肯留心经济其言水利者每出于一种鄙贱之夫冒利滥分之计猥以白公郑国自命术旣肤浅言或夸诞井不及泉而坏人田产者往往而是于是乎世之有力者厌闻水利以其厌闻也故言者耻之以其讳言也故世益无讲之者夫吾侪小人朝不谋夕编户之氓也可与乐成不可与虑始经国之谟也民可使由之不可使知之圣王之政也夫旣民国之利在于水则岂可一任其奔放干涸而不之讲乎臣谨按周礼匠人爲沟洫一耦之伐谓之甽田首倍之谓之遂井间谓之沟成间谓之洫同间谓之浍孔氏以爲甽纵遂横沟纵洫横浍纵而自然川横自甽而遂遂注沟沟注洫洫注浍浍注川此惟递受传泻以备雨潦而不见其爲渟滀浸灌之意及稻人掌稼下地以潴滀水以防止水以沟荡水以遂均水以列舍水以浍泻水郑司农以舍爲舍去之舍而康成不从以爲止舍之舍若然则潴与列若今之陂塘沟与遂若今之渠洑浍则专于泻而防乃所以内备疏洩外御冲溢以节其叹涝者若今之堤堰圩牐之等是也于是漑灌水种之法始见于经而周时近古其法似犹未广故仪礼公食大夫宰人设黍稷六簋授粱馔稻仅各一簠古称食之美者必粱肉语曰食夫稻衣夫锦以爲华美之极则想不如今人之必饭稻秔以此视之则三代以前治水之功泻居八九而灌沃之用仅一二矣自先秦以来史起之引漳灌邺郑国之开泾注落李氷文翁之于蜀白公信臣之于谷口钳卢功利之在民宏且远矣其歌曰决漳水兮灌邺旁终古舃卤兮生稻粱又曰擧锸爲云决渠成雨泾水一石其泥数斗且漑且粪长我禾黍衣食京师亿万之口此其民国之富乐从可知矣继此而言水利者史不胜书而如徐伯表庄熊罴之属发卒数万阅岁十余未得其利而止者有之翟方进奏罢鸿隙之地杜预请决马膓之陂则滀水反爲民害而不得不决沥宣泻者有之此其或喜事要功不免穷黩之归或高下异势各有废修之宜而终古以来生民之事盖未甞一日而忘水也天作吾邦幅员旣长堕山乔岳允惟翕河憎其式廓乃荒乃康东不尽沧海西不尽马訾南不尽耽罗北不尽长白爲方千里者三之以井地之法开方积实无虑三万万井而名山碁布川源条达纡余潏汪衍沃浸灌不烦䟽凿往往渟滙如碧骨恭俭南大黄池等泽宛是具区云梦之于荆吴弦满杨纡之于雍冀其中固不无风气之不并土性之异宜而视诸周之职方可谓具体者矣其外海堰江堤山渠野塘良吏之所营筑先民之所引凿殆不知爲几千百所沛泽潜周功利浸广宜其野有终身之饱国有登泰之盛而奈何迩年以来岁数不登一有枯旱公私遑汲意者兼幷惰游之害固居五六而大抵兴利未广漑沃之功未尽修也恭惟列圣朝重农务本必以沟洫爲急旣爲设置堤堰之司领之以宰执之重承之以干能之士外至方伯守宰咸思兴修罔或怠废所以董饬修擧饶利民国者宝典煌煌式至今昭垂而治平日久不能不解弛有司之臣恬于故常事目虽存文报徒繁旧筑之塡淤日积新堤之成毁无常亲民之吏学术未周于明农食土之氓知力俱短于任土由是而平地之蒿莱未除百年之湫洳终弃呜唿此皆士大夫不讲民事之过也臣谓堤堰司之职不可不申明先从诸路所在旧曾所设公私陂池沟渠之塡淤坏缺者令监司守令巡审看详次第开濬修筑如是而泽有未究利犹未广然后始可以益求增设相其流泉验其土脉悬之以水地测之以句股虽有畚锸之费木石之劳而其利什百可期经远则尙可爲之至于车戽之术中国千余年来所已茶饭用之者而我国尙未开刱借谓匠手钝拙不能便尽其玅诚能按法制造务尽其精初或未成益究其竗此犹未尽更募他工所费不过数百千金而终必有一得焉者此岂倾危不可试之事哉粤我孝庙朝内下其制于朝堂令审其便否而传布诸路以爲务农之一助猗欤盛哉圣祖牖民利用之意至深切而当时有司之臣竟无能对扬而承行之者臣愚不胜慨恨臣不敢知当时遗制今或有在欤虽然法不徒行必待其人利之所在弊亦随之如宋之王安石多信小人之言数出高奇之策淤田之擧涸泊之计徒贻烦扰竟无成效此苏轼所谓天下久平四方之遗利略尽而今欲凿空寻访水利如卽鹿而无虞不知朝廷本无一事何苦而爲此者是诚不可不虑矣然以今言之则四方之遗利恐亦未可谓畧尽而圣明在上苟措之有术施之有序岂有如煕豊之弊乎然欲行水利诚有二难曰得人也曰费财也夫畏事者旣因循而不理喜事者又轻率而罔功盖劝农而兴水利乃牧养斯民之首务若于藩臬守宰之外别设劝农水利之官则其喜事邀功之心反掩其爲民兴利之本意不能无烦挠牵掣之患彼所谓牧养斯民者又将拱手而何所事乎当于藩臬守令之中愼择其人使之殚心讲究而久任以责其成随之以庆让殿最之法则利兴而民不烦矣近岁国家经用不敷今欲发诸公帑而从事于原野之间使不知计者视之诚似不急矣然捐数万金之费于春而收数万石之获于秋费于帑而偿于田此庸人操十一之利者尙甘心焉而况善于理赋而顾惮其费乎继是有兴又以所获者爲资所兴渐广而不再费矣且士民中亦有晓解水利欲鸠财出力漑人之田而获其贳者此乃公私之所便而典宪之所许也近世民俗不淳往往有渠成水到蒙其利而孤其约者以此多不兴行此宜申设条法益加劝导者也至于各军将营衙门欲自设庄屯者须买作公田及营度于荒闲之地不与郡邑相关别置干当驱游手而佃之庶无挠民敛怨之端矣择种农桑通诀曰书称黎民阻饥汝后稷播是百糓诗言降之穜稑稙穉菽麦奄有下国俾民稼穑盖言天相后稷之功也后之农家者流皆祖述之以至于今其法悉备周礼司稼掌巡邦野之稼而辨其穜稑之种周知其名所宜之地以爲法而县于邑闾农书曰种莳之事各有攸序能知时宜不违先后之序则相继以生成相资以利用种无虗日收无虗月何匮乏之足患冻饿之足忧哉正月种麻枲二月种粟脂麻有早晩二种三月种早麻四月种豆五月中旬种晩麻七夕以后种莱菔菘芥八月社前卽可种麦经两社卽坚好而倍收如此则种之有次序所谓顺天之时也地势有良薄山泽有异宜故良田宜种晩薄田宜种早良田非独宜晩早亦无害薄田种晩必不成实山田宜种强苗以避风霜泽田宜弱苗以求华实孝经援神契曰黄白宜禾黑坟宜麦赤土宜菽汚泉宜稻此所谓因地之利也南方水稻其名不一大槩爲类有三早熟而紧细者曰籼晩熟而香润者曰稉早晩适中米白而粘者曰稬二者布种同时齐民要术曰凡五糓种子郁浥则不生生者亦寻死种杂者禾生早晩不均春复减而难熟籴贾以杂糅见疵炊爨失生熟之节所以特宜存意不可徒然粟黍穄秫粱常岁岁别收选好穗纯色者劁刈高悬之徐玄扈曰收种持宜密藏晋人曰亟封多不生谬也至春治取别种以拟明年种子耧耩秫种一斗可种一亩量其家田所须种子多少种之别其种种子常须加鉏鉏多则无秕也先治而别埋先治场净不杂窖埋又胜器盛还以所治穰艹蔽窖徐玄扈曰窖藏爲佳者土中恒受生气故将种前二十许日开出水洮浮秕去则无莠卽晒令燥种之依周官相地所宜而粪种之又曰氾胜之书曰种伤湿郁热则生虫也取麦种候熟可获择穗大强者斩束立场中之高燥处曝使极燥无令有白鱼有辄扬治之取干艾杂藏之麦一石艾一把藏以瓦器竹器顺时种之则收常倍取禾种择高大者斩一节下把悬高燥处苗则不败农桑辑要曰氾胜之书曰牵马令就糓堆食数口以马践过爲种无虸蚄等虫力薄而不能粪者以原蚕矢杂禾种种之则禾不虫又取马骨剉一石以水三石煑之三沸漉去滓以汁渍附子五枚徐玄扈曰如此农家宜种附子今成都彰明县民间多种之不营他业也三四日去附子以汁和蚕矢羊矢各等分挠令洞洞如稠粥先种二十日时以溶种如麦饭状常天旱燥时溲之立干薄布数浇令干明日复溲天阴雨则勿溲六七溲而止辄曝谨藏勿令复湿至可种时以余汁溲而种之则禾稼不蝗虫无马骨亦可用雪汁雪者五糓之精也使稼耐旱常以冬藏雪汁器盛埋于地中治糓如此则收常倍徐玄扈曰北方斥卤之地最宜积雪多春旱故也农桑通诀曰每岁收种取其熟好坚粟无秕不杂糓子晒干蔀藏置高爽处至淸明节取出以盆盎别贮浸之三日漉出纳艹篅中晴则暴煖浥以水日三数遇阴寒则浥以温汤候芽白齐透然后下种直说曰凡种郁浥则不生虽生亦不实杂种者禾生早晩不齐春复减而炊难熟宜拣纯色坚实不杂不浥者𥳽扬去秕后沈水去浮者漉出干曝以十分无湿气爲度盛于藁篅俗名空石之类藏高爽处或高悬屋楹以防鼠耗种或伤湿郁浥则虫生用雪汁渍之雪者五糓之精冬月以大瓮埋置地中温处要令不冻至腊月至月亦可收雪盛贮厚盖苫荐俗名飞盖勿令雨水流入至种时渍种其中漉出晒干如此三度则禾稼能耐寒而肥所收必倍用木槽盛牛马尿渍种其中漉出晒干如此三度纂要曰牛尿煑茧蛹蛹茧里死蚕也以其汁渍种亦妙闲情录曰麦种宜与剉碎苍耳或艾暑日晒干带热收三伏日用苍耳辣蓼同收藏以瓦器先将稻艹灰铺缸底复以灰盖之则不蛀山林经济曰俗方稷及荞麦虽不实种之善生大麦虽郁浥亦无妨有不储麦种剉其藁而种之者年年豊熟如小豆木绵瓜甘瓜愈陈愈好臣窃惟种之于糓亦云重矣夫一粒之微而莫不有天命之性焉莫不有率性之道焉亦莫不有修道之敎焉夫诞降嘉糓各受形气实凾斯活踵踵生生今以五糓种子同器而藏同畦而播虽千百岁不能易其所禀之不同此非所谓命与性者乎宜于陆者不能生于水熟于夏者不可登于秋得其宜得其时又无水旱稂莠之害以至于日至之时而获焉味甘气香养人軆性此非所谓率性之道者乎今夫荑稗不择秕稃多杂藏而郁裛苗而抶扑卤莽而种之蔑裂而收之如此而曰种粟食粟种稻食稻农之道如斯而已则此乃圣人所谓罔之生也幸而免而梏之反复终亦有种而不食者矣是卽所谓修道之敎未得其方也书曰迈种德德乃降孔子曰人道敏政地道敏树夫不纯于德而能敏于政者未之有也故曰种之于糓爲重也夫使百糓各尽其性而终其稼穑之道者此编尽矣然顾安能人提而户喩之哉惟在劝农之官熟讲而深体之也播糓稻周礼稻人掌稼下地以潴畜水以防止水以沟荡水以遂均水以列舍水郑司农以爲舍去之舍而后郑不从以爲止舍之舍以浍写水泽草所生种之芒种郑註芒种稻也氾胜之书曰春冻解耕反其土种稻区不欲大大则水深浅不适冬至后一百一十日可种稻始种欲温温者缺其塍令水道相直夏至后大熟令水道相错齐民要术曰稻无所缘惟岁易爲良选地欲近上流水淸则稻美三月种者爲上时四月上旬爲中时中旬爲下时先放水十日后曳陆轴十遍遍多爲良地旣熟净淘种子浮者不去秋则生稗渍经三宿漉出纳艹篅中裛之复经三宿芽生长二分一亩三升掷三日之中驱雀稻苗长七八寸陈艹复起以鎌浸水芟之草悉脓死稻苗渐长复须薅薅讫去水曝根令坚量时水旱而漑之将熟又去水霜降获之早刈水淸而不坚晩刈零落而损收北土高原本无陂泽随逐隈曲而田者二月氷解地干烧而耕之仍卽下水十日块旣散液持木斫平之纳种如前法旣生七八寸拔而栽之漑灌耘获并同稻田畦㽟大小无定须量地宜取水均而已朴西溪穑经曰早种淸明节浸种晩稻糓雨后浸种三四日征见白芽如针芒然后取出于阴处干密撒田内候七八日秧靑放水浸之稻种宜塘水浸不宜流水浸难生或于缸瓮内用水浸数日捞出以草盦生芽糯种生芽迟可浸七八口农事直说曰种稻有早有晩耕有水耕干耕又有𥞁种除草之法大抵皆同早稻直说曰秋收后择连水源高肥水田耕之冬月入粪或正月解氷耕之入粪或新土河泥塘泥或麻餠豆餠每亩下三百斤和灰粪或緜子餠每亩二百斤或二月上旬又耕之以木斫俗名鉏戱乃纵横摩平复以铁齿耙俗名小屎郞打破土块令熟取浸种生芽二分者均撒水田中撒时必晴明则苗易坚以板捞俗名飜的或耙捞俗名推介覆种灌水撒二三日后撒稻草灰于上则易生限苗生驱雀生三叶则去水以手耘去苗间细草讫又灌水每耘去水耘讫复灌而苗弱时宜浅苗强时宜深如川水连通虽旱不竭处则每耘讫决去水曝根二日后还灌则耐风与旱苗长半尺许又耘以鉏挼软苗间土面凡禾糓长成唯赖锄功可耘三四度且早稻性速不可缓也晩稻直说曰水耕正月氷解耕之入粪入土与早稻同法而今年入土则明年入粪或入杂草互爲之或泥泞或浮虚或水冷则专入新土或沙土瘠薄则布牛马粪及连枝杼叶俗名人粪蚕沙亦佳三月上旬至芒种又耕之晩稻谷雨前后种大抵节晩耕种者不实渍种下种覆种灌水耘法皆与早稻同六月望前三耘者爲上六月内三耘者次之不及此者爲下齐民要术种早稻法曰早稻用下田白土胜黑土非言下土胜高原但下亭水者不得种禾豆诸糓若旱稻虽涝亦收所谓彼此俱获不失地利故也下田种者用功多高原种者与禾同等凡下田停水处燥则坚垎湿则汚泥难治而易荒墝埆而杀种其春耕者杀种尤甚故宜五六月暵之以拟𪍿麦麦时水涝不得纳种者九月中复一转至春种早稻万不失一凡种下田不问秋夏候水尽地白背时速耕耙劳频烦令熟过干则坚过雨则泥所以宜速耕二月半种稻爲上时三月爲中时四月初及半下时渍种如法裛令开口耧耩䅖种之䅖种者省种而生科又胜掷者若岁寒早种及虑时晩恐芽焦者卽不渍种苗长三寸耙劳而鉏之鉏唯欲速苗性弱不能扇草故宜数锄之每经一雨辄欲耙劳苗高尺许则锋大雨无所爲宜冐雨薅之科大而穊者五六月霖雨时拔而栽之其高田种不求极良惟废地过良则苗折癈地则无草故也亦秋耕耙劳令熟至春黄塲纳种余悉与下田同徐献忠曰宋时有江翺者爲汝州鲁山令邑多苦旱乃从建安取旱稻种耐旱而繁实且可久蓄高原种之岁岁足食种法大率如种麦治地毕预浸一宿然后打潭下子用稻草灰和水浇之每鉏草一次浇粪水一次至于三卽秀矣农事直说种山稻法曰稻种甚多大抵皆同而别有一种旱稻偏宜于高地及水冷处然土太燥则不成二月上旬耕之三月上旬至中旬又耕之作亩足种讫踏亩背令坚耘时去苗间土勿拥地若瘠薄和熟粪或尿灰种之或旱稻三分稷二分豆一分相和而种葢以岁有水旱九糓随岁异宜故交种则不至全失也干播法直说曰春旱不可水耕宜干耕惟种晩稻其法耕讫檑木鄕名波古音打破土块又以木斫纵横摩平熟治后以稻种一斗和熟粪或尿灰一石爲度足种限苗生驱鸟苗未长成不可灌水杂草生则虽旱苗藁不可停鉏古语曰鉏头自有百本禾老农亦曰苗知人功俗方干播后土松不密则种子或腐伤或虫食须以土莫翻地以木块爲之曳其上使土坚密待立苗以柴扇翻地曳其上则苗立而草死愈频愈好苗盛则止且干耕一次后灌其上则苗盛苗种法农桑通诀曰种稻须先择美田耕治令熟泥沃而水淸以旣芽之糓漫摆稀稠得所秧生旣长小满芒种之间分而莳之旬日高下皆遍农桑辑要曰治秧田须残年开垦待氷冻过则土酥来春易平且不生草平后必晒干入水澄淸方可撒种则种不陷土中易出徐玄扈曰落秧宜淸易拔落散宜浊易生根农事直说曰苗种卽移秧也择水田遇旱不干二月下旬至三月上旬可耕每水田十分以一分养苗余九分以拟栽苗拔苗后并栽养苗处先耕养苗处如法熟治去水剉柳枝软梢厚布讫足踏之曝土令干后灌水先渍稻种三日漉出入藁篅经一日下种后以捞覆种苗长一握以上可以栽之此法便于除草而万一大旱则失手农家危事也秧基以灰和人粪布之而假如五斗落种处多年秧基则和粪灰三石若初作处则和粪灰四石适中和粪时极细调均若粪块不破糓着其上反致浮酿胡麻糓水绵子和廐尿者亦可直说补曰秧基犂耙三四遍揷秧处亦然直说曰沙田秧基不待曝土因水下种不然暂干秧不着根凡土品不强或因雨水不得如法曝土处有秧种浮酿之状则去水如根未着土以沙量宜压之根着后贮水干秧法直说补曰春旱秧基无水熟耕干田治令无块作小畦将稻种和灰粪如干播法而一斗地可种七斗得雨移秧则胜于水秧揷秧法直说曰先耕移苗处布杼叶或牛马粪芦草甚好而所欠节晩然日日茁长可以计日移秧临移栽时又耕之如法熟治令土极软在小满芒种前后南方多在夏至前后轻手拔秧就水洗根去泥有稗草则拣去每作一小束郄于犁熟水田内栽揷每一窠栽不过三四苗四五根爲一丛移五六寸揷一丛务要窠正行直以便耘未着土灌水不可令深曝土时以人足暂印爲度移秧处水将干涸移栽甚急而秧苗尙弱而长移秧不无伤折之患矣苗移或不卽移揷有过时蝇点处俗称蝇屎厚布干草于苗上焚之后卽灌水待其叶间新芽抽出寸许或量宜长短移秧则与趁时揷秧者无异臣趾源曰秧苗多国典有禁盖以雨泽不时移种易愆故危之也夫水田有三等有灌漑大旱不竭者虽无雨泽自可如期莳种此则不须禁也若高燥望天之地虽欲直播春无大水故不得不别处注秧以待大雨时行之节如此者虽欲禁之不可得也至于洞畓略有水根者宜趁冬春雨雪之泽播以早籼不然而一例待秧以致夏旱全荒则此爲人谋之不臧诚宜有禁然苗种之法非但极省耘鉏之力亦有推陈致新交倂二气之功诚爲后世之玅法可劝而不可禁也故臣谓当益修水利以爲枯旱之备而若其穿渠不至车戽莫及之地则禁民无得作畓令境内初无无水之水田则水旱各宜秧付两便矣臣待罪安义时每春邑民齐力踏田以爲秧基谓之踏秧之役此不知磟碡之用故也反种法直说曰水田无水杂草荒芜未易除郄处待水拔取禾苗不至损伤束之反耕更种一如苗种法则鉏功甚省虽有水处人力不足难于除草则亦行此法禾甚盛于苗种或云以其禾反种其地恐患不足而老农累经之人皆曰足以种之云矣火耨法直说曰禾苗至两三叶则先放水干草量宜均布以火焚之卽爲灌水则杂草尽死苗长日茁虽不鉏耨所收倍多中国南京一人至种五六石之多者用此法也然非燥湿两宜之地则决难行之小灌水焚之无伤根之患直说补曰过时草盛难鉏之田以木斫驾牛摩治如初种时旋卽鉏之则易耨而苗盛衿阳录曰凡耕种之法不厌太早早则耐风旱先秋而实当及氷泮土融时播以干种畜水深可半尺许春初类多顽寒水深则冰霜着水面冻不及伤种干则在土久而发苗迟可免春寒苗生水中虽眼明者直视不能见每于朝暾夕照仄脑邪视则排芽水中状若金针若于此时洩水逢霜枯矣须愼防护待成两叶天气渐暖又多终风若不洩水则苗爲波浪所撼根不着土多浮生水面须审天候洩水曝日土面坚凝苗根得定乃上水如此苗先长故莠不侵根入土深故旱不爲灾受实早故风不能损也地多湿而腴者宜种早多燥而强者宜种晩湿腴者地力旺生物早种晩则糓不及地力而反损燥刚者地力缓生物迟种早则土不及糓性而不秀明于此者爲上农昧于此者爲下农其间只争分毫而收利倍万知要故也直说曰北地寒气晩解凡糓麻绵之耕种随时适宜贫民惜糓播种甚踈则旁茎余櫱受气不全故得米少而不完所以密播爲当田腴则一粒所滋三十余茎山林经济增补曰大抵糓种以受土气之先后实有早晩损益凡糓初发秀实在莩甲时则秪是水而已东风能燥万物且多起于谷秀时莩中之水遇风而燥早得坚实风何爲灾种田吉日甲子乙丑丁卯己巳癸酉乙亥丙子己卯庚辰癸未甲申乙酉己丑辛卯壬辰癸巳乙未丙申戊戌己亥庚子辛丑壬寅癸卯丙午戊申己酉癸丑丙辰戊午己未庚申辛酉癸亥及成收日又开日又丁巳下种忌丁亥又枯焦日不生芽又忌田痕日五谷种同直说补曰博物志云枯焦日种糓不生芽正月辰二月丑三戌四未五卯六子七酉八午九寅十亥十一申十二巳谓之枯焦日甲寅田祖死丁亥田父死丁未田母死乙巳田主死癸巳后稷葬右日最忌耕犁播种揷秧又云正戌二亥三子四丑五寅六卯七辰八巳九午十未播种无所收粟汉书食货志曰种糓必杂五种以备灾害力耕数耘收获如寇盗之至氾胜之书曰种无期因地爲时三月雨膏地强可种禾又黄白土宜禾齐民要术曰凡糓成熟有早晩苗秆有高下收实有多小质性有强弱米味有美恶粒实有息耗地势有良薄山泽有异宜早熟者苗短而收多晩熟者苗长而收少强苗者短黄谷之属是也弱苗者长靑白黑者是也收小者美而耗收多者恶而息良田宜种晩而欲稠薄田宜种早而欲稀良田非独宜晩早亦无妨薄田宜早晩必不实山田种强苗以避风霜泽田种弱苗以求华实顺天时量地利则用力少而成功多任情反道劳而无获凡糓田菉豆小豆底爲上麻黍胡麻次之芜菁大豆爲下又瓜底不减菉豆良地一亩用子五升薄地三升糓田必须岁易二月三月种者爲稙禾四月五月种者爲穉禾二月上旬及麻菩杨生种者爲上时三月上旬及淸明节桃始华爲中时四月上旬及枣叶生桑花落爲下时岁道宜晩者五月六月初亦得凡春种欲深宜曳重挞夏种欲浅直置自生春风冷生迟不曳挞根虚虽生辄死夏气热而生速曳挞遇雨坚垎其泽多亦不须挞须挞者宜待白背湿挞令地坚硬故也凡种糓者雨后爲佳遇小雨接湿种遇大雨待薉生小雨不接湿无以生禾苗大雨不待白背湿碾则令苗瘦若薉盛则亦鉏一遍然后纳种乃佳春又遇旱秋耕之地得仰垄待雨夏若仰垄匪直盪汰不生兼与草薉俱出凡田早晩相杂防岁有所宜有闰之岁节序近后宜晩田然大率欲早早田倍收于晩早田凈而易治晩田芜薉杂出其收多小从岁所宜非关早晩然早谷皮薄米实而多晩谷皮厚米虚而少直说曰间种之粟或因雨泽茎节过爲茂盛则穗而不实网牛口耕两亩间掩土于茎节则更生新根发穗长而实粟又有晩种早熟如靑粱鄕名生动粘占粱鄕名占勿谷之类择土厚久陈地种之芟除林木久陈田陈田次之麦根爲下五月伐草待干火之灰未冷时撒掷粟种灰冷则蜘蛛遍网地面种不至地以铁齿耙起土覆种鉏草省力所收倍常纂要曰淸明耕早黍粟攷事新书曰汉人种粟法预聚灰田边所置烧木灰五石则木四五駄聚石于木上燃火待其石红如火石上以其灰周匝覆之灰上周以空石覆土于其上上作大陷以水灌之灰五石则水五筩如埋麻法过一两日后去石与土则其灰倍重于前耕田作畦布灰两畦之间覆去均之以踵作窍盛粟种于瓢瓢作细孔使粟种从其孔下盖欲其均也种后以胡犂耕畦则草埋粟长如是者数次仍又略除其草粟茎虽不长其穗极长大一日耕可收三十石小可二十石臣趾源曰此卽一亩三甽弃垄用甽之验而其曰种后耕畦草埋粟长者乃所谓耧鉏始知中国人尙不废赵过之法而其用耧又益便于赵过矣一日耕可收三十石则如柳馨远所记我田百亩辽人可耕六日者当收一百八十石矣岂非耕种得宜之明效欤直说曰治田之法秋耕过冬爲上而粟田尤甚早黍早粟三月上旬待霜气顿无晩黍晩粟三月中旬至四月上旬可种黍粟性宜高燥不宜下湿地细沙黑土相半者爲良田若瘠薄则用熟粪或尿水种之而每黍粟一二升和粪灰一石爲度先用小豆稀稠播撒后耕之以水荏子与黍或粟相和水荏子一分黍或粟三分逐亩左右足种交踏左右足交运已成覆土及苗长间生杂草与科密处鉏而去之以土拥根鉏三度勿以无草停鉏黍苗弱时鉏之则十入苗间仍不成待禾成长两亩间杂草茂盛用一牛网其口徐驱耕之使亩间无秽土拥禾根齐民要术曰凡黍穄黍之粘者田新开荒爲上大豆底爲次糓底爲下地必欲熟再转爲佳若春夏耕者下种后再劳爲良一亩用子四升三月上旬种者爲上四月上旬种者爲中五月上旬种者爲下时夏种黍穄与稙糓同时非夏者大率以椹赤爲候燥湿候黄场种讫不曳挞常记十月十一月十二月冻树日似谓木稼种之万无一失冻树者凝霜封着木也假令月三日冻树还以月三日种黍他条皆倣此又云十月冻树宜早黍十一月冻树宜中黍十二月冻树宜晩黍若从十月至正月皆冻树者早晩黍失宜也苗生垄平卽宜耙劳鉏三遍乃止锋而不耧苗晩耧则多折也则又黍粘者薄收穄味美者亦收薄难舂孝经援神契曰黑坟宜黍麦氾胜之书曰先夏至二十日此时有雨刚土可种黍一亩三升黍心未生雨灌其心心伤无实凡种黍覆土锄治皆如禾法欲疎于禾崔氏曰四月蚕入簇时雨降可种黍禾夏至前后各二日可种黍又曰虫食黍者黍贵也又曰种秫稷之黏者并欲薄地而稀一亩用子三升半地良多雉尾苗穊穗不成种与稙稷同时晩则全不收燥湿之宜耙劳之法一同神隐曰黍心未生雨泽其心则伤黍心旣生畏霜露夏至后八九十日天有霜若白露下每早用苘麻散絟长绳上令两人对持牵拽于黍上抹去其露则不伤凡禾稼五糓皆然增补山林经济曰种黍宜戊戌己亥庚子庚申壬申又宜己酉戌日粟宜己卯辛卯乙卯乙巳乙未居家必用曰种粟三月上卯爲上种黍忌寅卯日种粟忌未寅日齐民要术曰薥黍宜下地春月早种者省功收多人食之余擸破多拌麸糠以饲五牸外稭秆织箔夹篱寨作烧柴晋海西公太和元年七月燕兵过代地犯其穄田注云今南人唿黍爲穄项安世云黍有两种正黍似粟而大以五月熟今荆人专谓之黍又谓之黍穄是也又一种尤高大秆之状至如芦实之状至如薏苡荆人谓之讨黍又曰芦穄然以秋而熟非正黍也直说曰薥黍宜下湿不宜高燥二月早种鉏不至再而收多增补曰凡粟北方水土深厚窖藏之可留数十年不坏黍之粘者宜酒而已饭则不实于人少有益气补中之功然多食令人昏烦不必多耕稷亦有小补不足于人而米少不关不须多耕矣直说曰稷性宜下湿地二月中旬耕地以木斫熟治自三月上旬至四月上旬皆可种种法与种黍粟同或撒种亦得田若瘠薄则用粪灰熟粪与尿灰也或布杂草于亩间后耕种鉏至二度稷亦有晩种早熟者俗名羌稷两麦底六月上旬可稷麦氾胜之书曰凡田有六道麦爲首种种麦得时无不善夏至后七十日可种宿麦早种则虫而有节晩种则穗小而少实当种麦若天旱无雨泽则薄渍麦种以酢酱醉同并蚕矢夜半渍向晨速投之令与白露俱下酢酱令麦耐旱蚕矢令麦忍寒麦生黄色伤于太稠者鉏而稀之秋鉏以棘柴耧之以壅麦根故谚曰子欲富黄金覆黄金覆者谓秋鉏曳柴壅麦根也至春冻解又以棘柴曳之突絶其干叶须麦生复鉏之到楡荚时注雨止候土白背复鉏如此则收必倍冬雨雪止以物辄躙麦上掩其雪令勿从风飞去后雪复如此则麦耐旱多实徐玄扈曰冬无雪春无润雨并宜车水灌之齐民要术曰大小麦皆须五月六月暵地不暵地而种其牧倍薄崔寔曰五月六月甾麦田种大小麦先㽟逐犂䅖种者佳再倍省种子而料大逐犂坏之亦得不如作䅖耐旱其山田及刚强之地则耧下之其种子宜加五省于下田凡耧种非直土浅易生于锋鉏亦便穬麦非良地则不须种麦之别种薄地徒劳种而必不收凡种穬麦高下皆得但必须良熟高田借拟禾豆自可专用下田也崔寔曰穬麦早晩无常八月中戊社前种者爲上时掷者亩子二升半下戊前爲中时用子三升八月末九月初爲下时用子三升半或四升小麦宜下种徐玄扈曰北方有水处卽高地亦可灌也南方下地种之又畏湿也八月上戊社前爲上时用子一升半中戊前爲中时用子二升下戊前爲下时用子二升半正月二月劳而鉏之三月四月锋而更鉏鉏麦倍收皮薄麪多而锋劳各得再遍爲良也多种久居供食者宜作劁麦蒿艾薄布顺风放火火旣着以箒扑灭仍打之如此者夏虫不生然惟中作饭及麪用窖埋者必须日曝令干及热埋之以蒿艾闭窖口兪贞木种树书曰麦苗盛时须令人纵牧放其间踏令稍实则其收倍多麦属阳故宜干原稻属阴故宜水泽谚曰冬无雪麦无结徐玄扈曰雪可必乎秋冬宜灌水令保泽可也种麦之法土欲细沟欲深耙欲轻撒欲均农桑通诀曰麦种欲收时旋打旋扬与蚕沙相和辟虫伤资地力苗又耐旱凡种须用耧犂下之又用砘车碾过日种数亩盖成垄易于鉏治又有漫种一法左手挟器盛种右手握而均掷旣遍则用耙劳覆之又颇省力此北方种麦之法南方惟用撮种故用种不多然粪而鉏之人功旣到所收亦厚种大麦旱稻收割毕将田鉏成行垄令四畔沟洫通水下种以灰粪盖之谚云无灰不种麦须灰粪均调爲上种小麦须拣去雀麦草子簸去粃粒种法与大麦同若太迟恐寒鸦至食之则稀出徐玄扈曰耕种麦地俱须晴天若雨中耕种令土坚垎麦不易长明年秋种亦不易生南方种大小麦最忌水湿每人日鉏六分要极细作垄如龟背小麦早种亩七升晩种九升大麦早种一斗晩种一斗一升麦沟口种之蚕豆亦忌水畏寒腊月宜用灰粪盖之冬月宜淸理麦沟令深直泻水春雨易洩不侵麦根理沟时一人先运鉏将沟中土耙垦松细一人随后持锹锹土均布畦上沟泥卽肥麦益深矣农政全书区种麦法凡种一亩用子二升覆土二寸厚以足践之令种土相亲麦生根成鉏区间秋草缘以棘柴律土壅麦根秋旱则以桑落时浇之冻解又以棘柴律之突絶去其枯叶区间草生鉏之大男大女治十亩至五月收区一亩得百石以上徐玄扈曰北土多苦春旱区种尤便灌水令作畦种法其便宜倍胜区也齐民要术曰种瞿麦以伏爲时良地亩用子五升薄地三四升亩收十石蒸曝干舂去皮米全不粹炊作饭甚滑细磨下绢簁作餠亦滑美然爲性多秽一种此物数年不絶耘鉏之法更益劬劳神隐曰大小麦白露节后逢上戊每亩三升中戊五升下戊七升以灰粪均拌密种谓曰无灰不种麦居家必用曰八月三卯爲上时又曰小麦八月上戊爲上时下戊爲中时九月爲下时大小麦两经社日爲佳又曰两麦早种则根深耐寒晩种则穗小直说曰先于五六月间耕田曝阳用木斫摩平六月初旬四五更乘露水未干阳气在下时耕之下种时又耕之以铁齿耙或木斫熟治密作小亩和粪灰撒种一云密种之布熟粪覆种宜厚明年二月间一鉏之十月亩间有草鉏去爲良黍粟豆绵根田预于收谷前用长柄大鎌及草未黄时刈之积在田畔收谷讫以其草布田中火焚掷种及灰未散耕之薄田倍加布草如未及刈草用粪灰如大小豆法或于其田先种菉豆或胡麻五六月间掩耕待草烂后又耕下种六月耕过稀种菉豆七月间犂翻豆秧之地胜于用粪俗方曰牟种一斗和盐一升胜于粪灰神隐曰四月间有沙雾用苘麻散絟于长绳上侵晨令两人对持于麦上牵拖去其沙雾则不伤麦语云社后种麦争回耧又云争回牛言夺时之急争一回牛之顷也靑颗麦与大麦同时熟麪甚美磨之无麸攷事新书水田种麦法预收草粪于水田边待稻成熟后卽刈旋耕以种和粪深种以土覆之则其牟卽生且茂至春种秧于有水处待刈牟盛水揷秧稻亦甚盛直说曰两麦收时农务正急刈麦作束田畔高处以长木交构如土宇状将麦束鳞次密积穗向内根向外一面作穴则风通而雨不漏农讫后打入但塲畔则虽如右积之必生飞蛾忌之荞麦齐民要术曰种荞麦五月耕经二十五日草烂得转并种耕三遍立秋前后皆十日内种之假如耕地三遍卽三重着子农桑通诀曰荞麦立秋前后漫撤种卽以灰粪盖之稠密则结实多稀则结实少若种迟恐花经霜不结直说曰荞麦宜荒地立秋在六月则节前或后三日立秋在七月则节后或前三日内乃其时也早霜之岁宜早耕不必待立秋也田虽瘠粪多则可种子一斗灰一石爲度灰小则渍种亦可其法烧牛马粪爲灰以廐池水盛木槽渍荞麦种半日漉出投灰中令灰粘着种之若山林肥厚之地米耕撒种所收常倍纂要曰荞麦杂萝葍种之两得豆孝经援神契曰赤土宜豆氾胜之书曰大豆保岁易爲宜古之所以备凶年谨计家口种大豆率人五亩此田之本也三月楡荚时有雨高田可种土不和则添种大豆夏至后二十日尙可种戴甲而生不用深耕下种须均而稀豆花憎见日见日则黄烂根焦崔寔曰二月可种大豆二月昏参夕杏花盛桑葚赤可种大豆四月时雨降可种大小豆美田欲稀薄田欲稠齐民要术曰种小豆大率用麦底然恐小晩有地者常须兼留去岁谷下以拟之夏至后十日种者爲上时二亩用子八升初伏断手爲中时一亩用子一斗中伏断手爲下时一亩用子一斗二升中伏以后则晩矣熟耕耧下以爲良泽多者耧漫掷而劳之如种麻法禾生白背劳之极劳漫掷犂㽟次之𥡦种爲下锋而不耩鉏不过再叶落尽则刈之叶未尽者难治而易湿也豆角三靑两黄拔而倒竖笼从之生者均熟不畏严霜从本至末全无粃减乃胜刈者牛力若小得待春耕亦得𥡦种凡大小豆生旣布叶皆得用铁齿𨫒楱纵横耙而劳之氾胜之书曰小豆不保难久藏葚黑时注雨种亩一升豆生布叶鉏之生五六叶又鉏之大豆小豆不可尽治也古所不尽治者豆生布叶尽治之则伤槀伤则不成而民尽治故其收耗折也养着田亩可十石薄田尙可五石谚曰与他作豆田斯言良美可惜也直说曰大豆小豆种皆有早有晩早种俗称春耕晩种俗称根耕早种三月中旬至四月中旬可种三月种四月可食名曰梅豆余皆三四月种治田不可过熟下种每窠不过三四箇吐花时不可鉏叶尽收之收讫耕之以拟明年不耕无泽根耕与早种同小豆根耕与大豆同但散种于麦根讫覆耕之一鉏而止田少者两麦未收时浅耕两亩闻种以大豆收麦后又耕麦根以覆豆根大豆田间种秋麦麦田间种粟皆网牛口耕两亩间杂草还芜则再耕之神隐曰种黑豆三月熟耙地握豆半抄行一步一撒苗旺便鉏凈草爲畦四月亦可种直说曰菉豆薄田荒地皆可种散亦可兪贞木种树书曰菉豆地宜瘦四月种六月收子再种八月又收务本新书曰豌豆二三月种诸豆中最爲耐陈又收多熟早如城郭处摘豆角卖先可变物旧时庄农往往献送此豆以爲尝新盖一岁之中贵其先也又熟时小有人马伤践以此较之甚宜多种神隐曰豌豆社前于大麦根耕之以灰粪匀盖频鉏至五月收之闲情录曰豌豆八月间或挟麻同种同收徐玄扈曰豌豆与蚕豆各种蚕豆之利倍于豌豆十一其耐陈则一也蚕豆种花田中谓绵田也冬天不拔花秸用以拒霜至淸明后拔之又曰蚕豆八月初种腊月宜厚壅之此种极救农家之急且蝗所不食藕豆淸明日下种以灰盖之不宜土覆芽长分栽搭棚引上直说曰稨豆五月间种薄田一熟随熟摘之胡麻崔寔曰二月三月四月五月时雨降可种之李时珍曰按服食家有种靑蘘法秋闲胡麻子种畦中如生菜之法候苗出採食滑美如葵徐玄扈曰胡麻油査可壅田齐民要术曰胡麻宜白地种二三月爲上时四月上旬爲中时五月上旬爲下时月半前种者实多而成月半后种者子小而多稗种欲截雨脚不缘湿前不生一亩用子二升漫种者先以耧耩然后散子空曳劳劳上人则土厚加不生耧耩者炒沙令燥中和半之不知沙下不均壅种若荒得用耧耩鉏不过三遍四时类要曰种胡麻每科相去一尺爲法闲情录曰芝麻有黑白黄三种白者多油八稜者多油必用曰以白胡麻三分晩小豆一分相和种之或以菉豆二分胡麻一分亦得直说曰油麻路边或田畔宜种一云四月上旬苗种两麦根耕乘雨移种于两亩间密则无枝小实每科相去一尺臣谨按孝经曰用天之道因地之利谨身节用以养父母庶人之孝也夫天道者寒暑早晏之时也地利者燥湿肥瘠之宜也虽有佳种不以其时则不生虽得其时非其土宜则不成故二言者爲农法之大纲而若其节目之详卽有司存如此编所辑是也苟能得其时得其利则盗跖之所树与伯夷之所树何以异也然而齐景公之言曰父不父子不子虽有粟得以食诸若是者虽尽得李悝赵过之术眞获瓯娄汚邪之祝亦无益也故又继之以二言曰谨身节用以养父母此所以禹叙六府无非利用厚生之资而利用厚生又必以正德爲本也故舜之命弃曰黎民阻饥汝后稷播时百糓其命契曰百姓不亲五品不逊汝作司徒敬敷五敎夫天下之苍苍然求食者皆黎也而存其五品然后始可言姓矣由是言之后稷之功其母道欤司徒之敎其父道欤故古者农与士非别人食与敎非二道管子曰农之子恒爲农野处而不昵则其秀民之爲士者必足赖也汉有孝悌力田之科必并言而不相离者盖以是也后世浇漓士不出于农而农者无学故牧民者无纯实可用之材而耕播之法亦从以莽蔑虽有神农之说亦末如之何也记曰人情者圣人之田易曰不耕获未富也明君在上苟能播敎于国中则载获济济烝我髦士于万斯年将致登平之休万箱千仓又何足道哉诸谷名品糓名攷五谷禾麻粟麦豆也周礼注又以麻黍稷麦豆爲五谷六糓者黍稷稻粱麦蓏八谷者黍稷稻粱禾蓏菽麦九谷者糓黍稷秫稻麻大小豆大小麦郑玄註又云九谷无秋大麦而有粱蓏黍尔雅曰耜黑黍秠一稃二米郭璞曰秠亦黑黍说文曰黍可爲酒从禾入水爲黍汜胜之曰黍暑也当暑而生暑后乃成也杂阴阳书曰黍生于楡六十日秀秀六十日成王祯曰今有赤黍米黄而粘可蒸食白黍酿酒亚于糯秫又北地远处惟黍可生其茎穗低少可酿酒亦可作馔粥黏滑而甘祭祀以爲上盛贵其色味之美也广志有赤黍白黍黄黍大黑黍牛黍燕额马革驴皮稻尾湿屯黄田塸云鸎颔之名稷尔雅曰粢稷也礼器祭宗庙稷曰明粢南人承北音唿稷爲穄谓其米可供祭也陶弘景曰稷与黍相似许愼曰稷五谷之长田正也比乃官名非谷号先儒又以稷爲粟类也贾思勰曰谷者摠名非止爲粟也然今人专以稷爲糓望俗名之耳郭璞曰今江东唿稷爲粢孙炎曰稷粟▣也杂阴阳书曰稷生于枣或杨九十日秀秀六十日成广志曰有赤粟白茎有黑格雀粟有张公班有含黄有苍背稷有雪白粟亦名白粟又有白蓝下竹头靑白沓麦擢石精狗踏之各种云贾思勰曰米壳高居黄刘猪猪道愍黄聒谷黄雀焕黄续命黄百日粮有起妇黄辱稻粮奴子场音加支糓焦金黄䳺鸣合履今一名麦争场十四种早熟耐旱免虫聒谷黄辱稻粮二种味美今堕车下马看白群羊悬蛇赤尾龙虎黄雀民凑马洩缰刘猪赤李谷黄河摩粮东海黄石䮑岁靑茎靑黑好黄陌南木隈隄黄宋黄痴指张黄免胠靑惠曰黄写风赤一睍黄山鹾黄顿党黄此二十四种穗皆有毛耐风免雀暴一睍黄一种易舂实珠黄俗得白张邻黄白鹾谷銁于黄张蚁白耿虎黄都奴赤茄芦黄熏猪赤魏荚黄白茎靑竹根靑调母梁磊碨黄刘沙白憎延黄赤梁糓灵忽黄獭尾靑续得黄得客靑孙延黄猪矢靑烟熏黄乐妃靑平寿黄鹿撅白鹾折作黄𥢏䅟阿居黄赤巴梁鹿蹄黄钺狗苍可怜黄米谷鹿撅靑阿返此三十八种中麤大糓白鹾糓调母梁二种味美择谷靑阿居黄猪矢靑有二种味恶黄𥢏䅟乐婢靑二种易舂竹叶靑石柳阅竹根靑一名胡谷水黑谷忽汜靑冲天棒雉子靑鸱糓糓鴈鵛靑揽堆黄靑子规此十种晩熟耐虫灾则尽矣徐玄扈曰此古所谓黍今亦称黍或称黄米䅂则黍之别种也今人以音近误称爲稷古所谓通称爲糓或称粟粱与秫则稷之别种也今人亦槩称爲糓物之广生而利用者皆以其公名名之如古今皆称稷爲糓也又曰穄之苗叶茎穗与黍不异经典初不及穄后世农书辄以黍穄并称故穄者黍之别种也郭璞注尔雅虋赤粱粟包白粱粟皆好糓也言粱又言粟言糓故粱者稷之别种也广志曰秫黏粟说文曰秫稷之黏者故秫亦稷之别种也凡黏糓皆可爲酒故陶潜种五十亩秫非今之薥秫也稻尔雅曰稌稻郭璞注曰沛国今唿稻爲稌郭璞恭广志云有虎掌稻紫芒稻赤芒稻白米南方有蝉鸣稻七月熟有盖下白稻正月种五月获获其茎根复生九月复熟靑芋稻六月熟累子稻白漠稻七月熟此三稻大而且长稉有乌稉黑穬靑幽白夏之名说文曰䆊稻紫茎不黏者稉稻属周处风土记曰䆊稻紫茎穗稻之靑穗米皆靑白也字林曰𥞺𣦺稻今年死来年自生曰𥞺按今世有黄稻黄陆稻靑稗稻豫章靑稻尾紫稻靑杖稻飞靑稻赤甲稻乌陵稻大香稻小香稻白地稻孤灰稻一年再熟有秫稻秫稻米一名糯米俗云乱米非也有九格秫雉木秫大黄秫常秫马身秫长江秫惠成秫黄满秫方满秫虎皮秫荟柰皆米也杨泉物理论曰稻者漑种之总名李时珍曰稻有水旱二种南方土下涂泥多宜水稻北方地平唯泽土宜早稻古者惟下种成畦故祭祀谓之嘉蔬今皆拔秧栽种矣其种近百其糓之光芒长短大细与米之赤白紫乌坚松香否亦百不同也杂阴阳书曰稻生于柳或于杨八十日秀秀后七十日成黄省曾理生玉镜曰稻之粒其白如霜其性如水说文谓之稌沛国谓之稉以黏者谓之糯亦谓之秫以不黏者谓之秔亦谓之稉故汜胜之云三月而种秔四月而种秫然皆谓之稻鲁论之食夫稻稉也月令之秫稻糯也糯无芒稉有芒秫之小者谓之籼籼之熟也早故曰早稻稉之熟也晩故曰晩稻京口大稻谓之稉小稻谓之籼其粒细长而白味甘而香九月而熟是谓稻之上品曰箭子其粒大而芒红皮赤五月而种九月而熟谓之红莲其粒尖色红而性硬四月而种七月而熟曰金城稻是惟高仰之所种松江谓之赤米乃糓之下品其粒长而色斑五月而种九月而熟松江谓之胜红莲性硬而皮茎俱白谓之䆉种稻其粒大色白秆软而有芒谓之雪里梀其粒白无芒而秆矮五月而种九月而熟谓之师姑秔湖州录云言其无芒也四明谓之矮白其粒靑而稃芒白四月初而种八月而熟谓之早白稻松江谓之小白四明谓之细白九月而熟谓之晩白又谓芦花白松江谓之犬白其三月而种六月而熟谓之麦争场其再莳而晩熟者谓之乌口稻在松江色黑而能水与寒又谓之冷水结是爲稻之下品其粒白而大四月而种八月而熟谓之中秋稻在松江八月望而熟者谓之早中秋又谓之闪西风其粒白而壳紫五月种种九月而熟谓之紫芒稻其秀最易谓之下马看又谓之三朝齐湖州录云言其齐熟也其在松江粒小而性柔有红芒白芒之等七月而熟曰香秔其粒小色斑以三五十粒入他米数升炊之芬芳馨美者谓之香子又谓之香儡其粒长而酿酒倍多者谓之金钗糯其色白而性软五月而种六月而熟曰羊脂糯其芒长而谷多白班五月而种九月而熟谓之臙脂糯太平谓之朱砂糯其色斑五月而种十月而熟谓之虎皮糯太平又云厚稃红黑斑而芒其粒最长白稃而有芒四月而种七月而熟谓之赶陈糯太平谓之赶不着亦谓之籼糯其粒长而色白四月种种九月而熟谓之矮糯其稃黄而色赤已熟而秆微靑布宜良田四月而种九月而熟谓之靑秆糯其粒大而色白芒长而熟最早其色易变而酿酒最佳谓之芦黄糯湖州谓之泥里变言其不待日之晒也其粒圆白而稃熟大暑可刈其色难变不宜于酿酒谓之秋风糯可以代稉而输租谓之瞒官糯松江谓之泠粒糯其不耐风水四月而种八月而熟谓之小娘糯譬闺女然也其在湖州色乌而香者谓之乌香糯其秆挺而什者谓之铁稉糯芒如马鬃而色赤者谓之马赤鬃糯其粒小而色白四月而种八月而熟谓之六十日稻又迟者谓之八十日稻又迟者谓之百日赤而毘陵小稻之种亦有六十日籼八十日籼百日籼之品而皆自占城来寔赖水旱而成实作饭则差硬宋氏使占城珍宝易之以给于民者在太平六十日籼谓之施犂归有赤红籼有百日籼俱白稃而无芒或七月或八月而熟其味白淡而红甘在闽无芒而粒细有六十日可获者有百日可获者皆曰占城稻其已刈而根复发穗再实者谓之再熟稻亦谓之再撩其在湖中一穗而三百余粒者谓之三秀子稗尔雅曰稊苵按稗禾之卑者最能难苗其茎叶相似释曰一名苵似稗之秽艹布生稊于地而稗则生于泽中罗愿尔雅翼曰稊与稗二物也皆有米而细徐玄扈曰稗亦有多水种曰稗秆曰稊水旱皆有稹有穉大豆尔雅曰戎菽谓之荏菽孙炎注曰戎菽大菽也广雅曰大豆菽也有黄落豆有御豆其豆角长有场豆叶可食有靑有黄者世大豆有黑白二种及长梢牛践之名又有黑高生豆燕豆豍豆大豆类也豆角曰荚叶曰藿茎曰秀寇宗奭曰有绿褐黑三种杂阴阳书曰大豆生于槐九十日秀秀后七十日熟小豆广雅曰小豆荅也贾思勰曰小豆有菉赤白三种跸豆豌豆豇豆蚕豆留豆亦其类也小豆花曰腐婢杂阴阳书曰小豆生于李六十日秀秀后六十日成菉豆菉豆本作绿以其色名也粒大而色鲜者爲官绿皮薄粉多粒细而色深者爲油绿皮厚粉小早种者唿爲摘绿迟种唿爲状绿以水浸湿生白芽爲菜中佳品赤豆小而色赤心之谷也或云共工氏有不才子以冬至死爲疫魂而畏赤豆故于是日作粥以厌之蚕豆王祯谓其蚕时始熟故名李时珍曰荚状如蚕亦通张蹇使外国得胡豆种归卽此南土多种之蜀人收其子而备荒歉豌豆辽志作回鹘国豆唐史作毕豆崔寔作跸豆卽靑斑豆也田野闻禾中往往有之俗名小寒者是也豇豆一名蜂躩荚必双生红色居多故名李时珍曰开花结荚必两两相对有习坎之义其子微曲如肾形所谓豆爲肾谷宜以此当之稨豆古名蛾看俗名沿篱有黑白二种黑者名鸣豆其荚状凡十余色嬾时可充蔬食茶科老则收子煮食白者食入药品刀豆酉阳杂俎云乐浪有挟釖豆卽此三月下种蔓生黎豆古食貍豆又名虎豆其有点如虎貍之斑故名尔雅所谓摄櫐三月下种蔓生江南多炒食之麦尔雅曰大麦麰小麦䅘广志曰虑水麦其实大麦形缝税麦似大麦出凉州旋麦三月种八月熟出西方赤小麦赤而肥出郑悬语曰湖猪肉郑稀熟山提小麦至黏弱以贡御有半夏小麦有秃芒大麦有黑积麦陶隐居本艹云大麦爲五谷长卽今稞麦也一名麰麦似穬麦惟无皮耳穬麦此是今马食者然则大穬二麦麦种别名异而世人以爲一物谬矣按世有落者秃芒是也又有春种之穬麦也徐玄扈曰今人皆指穬爲大麦也又有雀麦卽燕麦也穗细长子亦小去皮作麪可救饥荞麦一作荍麦又作乌麦烈日曝令开口去皮取米作饭蒸食之郑玄曰麦者接絶续乏之谷尤宜种之杂阴阳书曰二大麦生于杏百日秀秀后五十日成虫食杏麦价贵胡麻广雅曰胡麻一名藤弘一名巨胜以其角巨如方胜也一名方茎以茎名一名狗蝨以形名脂麻名油麻以其多油也叶名靑蘘茎名麻䕸亦作麻稭中国只有大麻自汉使张蹇于大宛得其种故名胡麻所以别于大麻也有迟早二种黑白赤三色俗传胡麻须夫妇同种卽茂盛久服之可休粮贾思勰曰俗人唿爲乌麻者非也今世有白胡麻八稜胡麻白者油多本草注云角作八稜者爲巨胜四稜者爲胡麻皆以乌者良白者良衿阳录糓品早稻类救荒되오려一名어름색기自蔡着光次早稻类에우지倭子쇠노되오려黄金子晩稻类沙老里되오려黑沙老里靑沙老里크새沙老里쇠老里晩倭子东阿老里牛得山稻亦名두이라白검부기黑검부기동솟가리灵山되오려크새눈거미다다기一名御饭米黏稻类구렁찰쇠소찰다다기찰黏山稻보리山稻大豆类黑太오해파지콩黄太온되콩불콩잘외콩왁대콩六月太小豆类春小豆그르팟山达이小豆져배보채小豆멋팟올팟싕동팟没衣菉豆靑菉豆동뷔광졍이黍类잘으리기쟝주비기쟝달이기쟝漆黍薥黍类뭉애수수米唐黍粟类三叶粟瓜花粟猪啼粟동롱고리조沙参버모레조와여모기조므프레조져모이리조새코이조경자미치조黏粟类져므리차조생동차조누역차조거믄더기조가랏조稷类아해사라피五十日稷长子稷中早稷강피麰麦类秘麰春麰两节麰米麰眞麰막지밀臣谨按礼称黍曰芗合稷曰明粢稻曰嘉蔬取其名义芳洁足以享上帝鬼神也生民之诗曰艺之荏菽荏菽旆旆禾役穟穟麻麦幪幪维秬维秠维穈维芑自尔雅释糓凡杂出于群书者其品类形性皆可区别而其珠颗玉粒叟叟浮浮可令人目饱而耳甘者名使之然耳我东农家者流惟姜希孟衿阳录五谷名品已与近世野人所称多不谐合而大抵皆哇俚不典类不可以字名而氏唿也假如輶轩釆风之际求东国禾谱以增翼尔雅之䟽本草之目则将何以应之哉诞降嘉种无此疆尔界而其雅俚之分至于如此者方言陋之也呜唿名之于物亦不可以不顾也臣以一豆粟之微有不胜千古感愤者昔我列圣朝重煕累洽文物鼎新思革罗丽之陋是有方言之禁每令公堂正衙先设禁牌士大夫出入中朝咸知向慕华夏言语声律骎骎乎一变至今章服器物之名往往与华语合者皆先献之遗也若使皇朝历服至今不坠则吾邦之进于华亦已久矣不幸神州陆沈太阳明夷士大夫忍痛含怨之义直数百年不欲西向而坐遂致疆塲顿隔风气旷絶而自不觉其日就固陋后生妇孺至不知有古之所谓中华而擧天下以鄙夷见竹纸古椠虽经史训典一切骂之爲胡地物至或有问彼人亦有文字乎亦有菽粟稌稉乎或以中国好处擧似于人则有识者辄疑其不严于春秋夫春秋之义尊攘爲大若不能分别夷夏有攘而无尊则恶在其能春秋也所谓尊中国者爲其名正而义当也尊之斯慕之慕之斯从之孔子曰吾从周中华数千百年语言文字彼非能污蔑之至于尽则周亦有未甞亡者存焉耳从古未闻愤夷狄之猾夏并与中华可尊之实而攘之也臣谓东国糓品亟宜广攷博雅证其名状其或彼有而此无者益求其种而殖之其外凡草木禽鱼之未有定名者亦皆参详证正菀然爲埤雅本草之续则方言虽不可顿革而文字始正庶无纰缪俚俗之病至于荏菽之爲太秫薥之爲唐绵布之爲木如此等类决知其不典之甚而遵袭已久至登于奏御之文臣亦谓不烦攷证先可改正者此也锄治农桑通诀曰传曰农夫之务去草也芟夷蕴崇之絶其本根勿使能殖则善者信矣盖稂莠不除则禾稼不茂种苗者不可无锄耘之功也又说文云锄言助也以助苗也故字从金从助凡谷须锄乃可滋茂诗曰其镈斯赵以薅荼蓼按齐民要术云苗出如马耳则镞锄利耳锄也锄之稀豁之处锄而补之凡五糓惟小锄爲良小锄者非直省功谷亦倍胜大鉏者草根蕃茂用功多而收益少苗出垄则深锄不厌数周而复治勿以无草爲暂停鉏者非止除草乃地熟而谷多糠薄而息鉏得十遍便得入米也春锄起地夏爲锄草故春锄不用触湿六月已后虽湿亦无嫌春旣浅阴禾覆地湿鉏则地坚夏留阴厚地不见日故虽湿亦无害矣管子曰爲国者使民寒耕而热耘耘除草也又云候黍粟苗未与垄齐卽锄一遍经五七日更报锄第二遍候蚕未老毕报锄第三遍无力则止如有余力秀后更锄第四遍脂麻大豆并锄两遍止亦不厌早锄糓第一遍更科定每科只留两三茎更不得留多每科相去一尺两垄头空务欲深细第一遍锄未可全深第二遍惟深是求第三遍较浅于第二遍第四遍又浅于第三遍盖谷科大则根浮故也谚云谷锄八遍饿杀狗爲无穅也其谷苗得十石米得八斗此锄多之效也其所用之器自撮苗得可用以待耰锄者名曰耧锄见农器谱其功过锄功数倍所办之田日不啻二十亩或用劐子其制颇用耧锄锄过苗间有所豁眼不到处及垄间草薉未除者亦须用锄理拨一遍爲佳别有一器曰铲营州以东用之又异于此凡耘苗之法亦有可锄不可锄者早耕块拨苗薉同孔出不可锄治此耕者之失难责锄也曾氏农书芸稻篇谓礼记有曰仲夏之月利以杀草可以粪田畴可以美土疆盖芸除之草和泥渥漉深埋禾苗根中沤罨旣久则草腐烂而泥土肥美嘉谷蕃茂矣大抵耘治水田之法必先审度形势先于最上处潴水勿致走失然后自下旋取旋芸之其法须用芸瓜不问草之有无必遍以手排摝务令稻根之傍液液然而后已荆扬厥土涂泥农家皆用此法又有足芸爲木杖如枴子两手倚之以用力以趾塌拨泥上草薉拥之苗根之下则泥沃而苗兴其功与芸瓜大类亦各有其便也徐玄扈曰不如手耘之细今创有一器曰耘盪以代手足功过数倍宜普敎之芸盪二事俱不可已纂文曰养苗之道锄不如耨耨今小锄也锄后复有薅拔之法以继成其锄之功也夫稂莠荑稗杂其稼出盖锄后茎叶渐长使可分别非薅不可薅卽芸也故有薅鼓薅马之说其北方邨落之间多结爲锄社或十家爲率先锄一家之田本家供其飮食其余次之旬日之间各家田皆锄治自相率领乐事趋功无有偸惰间有病患之家则共力助之故田无荒秽岁皆丰熟秋成之后豚蹄盂酒递相犒劳名爲锄社甚可效也今採摭南北耘耨之法备载于篇庶善稼者相其土宜择而用之以尽锄治之功也种莳直说曰耘苗之法其凡有四第一次曰撮苗第二次曰布第三次曰拥第四次曰复俗谓添功一次不至则稂莠之害秕穅之杂入之营州之内以锄营州之东以铲爰有一器出于锄者名曰耧锄撮苗后用一驴带笼觜挽之初用一人牵惯熟不用人止一人轻扶入土二三寸其深痛过锄力三倍所办之田日不啻二十亩今燕赵多用之名曰劐子劐子之制又少异于此劐子第一遍卽成沟子谷根未成不耐旱耧锄子在土中故不成沟子第二遍加擗土木鴈翅方成沟子其土分壅谷根擗土用木厚三寸濶三寸长六寸取成三角样前爲尖一窍长一寸濶半寸穿于铁柄上压锄刃上韩氏直说曰如耧锄过苗间有小豁不到处用锄理拨一遍如种黍粟大豆等田当用一尺三寸宽脚种莳下种易使锄耧故也如种麻麦用狭脚种莳则可陆桴亭曰象山先生甞述其家治田之法用长大䦆头深至二尺许广一尺半植一禾大旱时以田肉半隙独得不旱每穗数至二百粒他处不及百粒故所收常倍古人云深耕易耨观此信耕之深也但云广一尺半立一禾又古有云苗方二尺者恐太稀与八寸之说太相远当试之亢仓吕览皆曰稼容足耨容耰耘容手又曰其种勿使数亦无使踈则苗方二尺及尺半之说恐太稀恐八寸之说是衿阳录曰谷胎则只可信手轻轻拔除不宜入锄用锄用则根伤而损穗闲情录曰耘时搜松稻根则易旺扬断横根则顶根直生向下神隐曰稻苗旺时去水耘草用灰粪麻籸相和散入晒四五日土干裂时灌水浅浸稻秧谓之戽田山林经济耨田法禾苗至两三叶则先放水干草量宜均布以火焚之卽爲灌水则杂草尽死苗长自茁虽不锄耨所收倍多中国南京一人至种五六石之多者用此法也然非燥湿任意之处则决难行之少灌水焚之无伤根之患直说补曰过时草盛难锄之田则以木斫驾牛磨治如初种时旋卽锄之则易耨而苗盛臣谨稽耘薅之器见于经者曰其镈斯赵镈者锄也齐民要术作于魏晋之间有镞锄小锄大锄之文则锄之制骎骎然向备矣其后继而有耧锄耧之制又有宽脚狭脚之异又有曰芸瓜芸盪曰薅鼓薅马曰营州之铲曰陆家之大䦆作此者固非强凿私智故爲是多方也诚以其用有益便而其功爲益备故耳夫其器如此则其用之之术亦当有旧踈而今密前难而后易者矣或曰得其制不难也倣造于吾邦而用之于农必利臣曰不可也无变今之种法而欲用中国之锄者是暴其苗者也中国之田一亩三畎故爲锄长柄立而刮其垄使土左右分而壅于苗草无所着其根又耧之脚间与畎之间合非但车同轨也锄亦同轨也故功倍而人不劳我国之种者广亩漫种苗生无行列不得不爲小锄短柄终日坐而迁延根根而培之劳倍而功半虽有长柄两脚之制无所用之曰何爲不变其种法也曰岁岁入中国者役夫车徒皆西路之农家子也辽沈之间日阅万亩想必有见其法而便之者然其心以爲我礼义之邦彼则胡也岂可以礼义之邦学胡之法乎其象译者又生不知农旣不知我国播耘之法又安知彼法之与我不同也况其志不出于货利者乎其士大夫又皆鄙薄功利不肯留心于经济而其不知农与不肯学胡之义又未始不同于二人究其弊则皆骄与吝爲之祟也臣故曰农政全书固非一人刱其私智而是后如有新方玅法虽或眞出于胡狄之中士大夫去个矜字逊志愿学焉然后农之道始得而公行于国中矣备蝗杂法附王禛农书言蝗不食芋桑与水中菱芡或言不食菉豆豌豆豇豆大麻苘麻芝麻薯蓣凡此诸种农家宜兼种以备不虞飞蝗见树木成行多翔而不下见旌旗森列亦翔而不下农家多用长竿挂衣裙之红白色光彩暎日者群逐之亦不下也又畏金声砲声闻之远擧总不如用鸟铳入铁砂或稻米击其前行前行惊奋后者随之去矣除蝗方用秆草灰石灰等分爲细末簁罗禾谷之上蝗卽不食傅子曰陆田命悬于天人力虽修苟水旱不时一年之功弃矣水田之制由人力人力苟修则地利可尽也且虫灾之害又小于陆水田旣熟其利兼倍与陆田不侔矣元仁宗皇庆二年复申秋畊之令盖秋耕之利掩阳气于地中蝗蝻遗种翻覆坏尽次年所种必盛于常年也臣趾源曰农家喜冬雪谓螟螣入地如雪深不能出也故踏雪在田不欲令从风飞散则地保泽苗能耐旱而不屈又多畜腊雪以其汁渍种则不虫然雪在天天可必乎亦修其在人者而已元代秋耕之令可谓得其要者矣但恐民力不赡则难于从令益知广占田畴实爲民俗之苦弊欤收获农桑通诀曰孔氏书传云种曰稼敛曰穑种敛者岁事之终始也食货志云力耕数耘收获如寇盗之至盖谓收之欲速也故物理论曰稼农之本穑农之末本轻而末重前缓而后急稼欲熟收欲速此良农之务也记曰种而不耨耨而不获饥其不能图功收终也是故收获者农事之终爲农者可不趋时致力以成其终而自废其前功乎月令仲秋之月命有司趣民收敛季秋之月农事备收孟冬之月循行积聚无有不敛至于仲冬农有不收藏积聚者取之不诘皆所以督民收敛使无失时也禹贡二百里纳秷三百里纳秸服盖纳秷者截禾穗而纳之纳秸者去穗而刈其藁纳之也诗言刈获之事最多臣工诗曰命我衆人庤乃钱镈奄观铚艾铚艾二器见农器谱七月诗云九月筑墻圃十月纳禾稼言农工之备也载芟之诗云载获济济有实其积万亿及秭良耟之诗云获之秷秷积之栗栗其崇如墉其比如栉以开百室皆言收获之富也凡农家所种宿麦早熟最宜早收故韩氏直说曰五六月麦熟带靑收一半全熟收一半若候齐熟恐被暴风恶雨所收必致抛费每日至晩卽便载麦上塲堆积用苫密覆以防雨作如搬载不及卽于地内苫积天晴乘夜载上场卽摊一二车薄则易干辗过一遍翻过又辗一遍起稭下塲扬子收起虽未净直待所收麦都辗尽然后将未净稭稗再辗如此一日一场比至麦收尽已辗讫三之一矣大抵农家忙倂无似蚕麦古语云麦收如救火若小迟慢一値阴雨卽爲灾伤迁延过时秋田亦误锄治今北方收多肝钐去声用麦绰钐麦覆于腰后笼内笼满则载而积于塲一日可收十余亩较南方以鎌刈者其速十倍南方梅天多雨雨时连秸刈竖着屋下候干若只钐收穗积之必腐凡北方种粟秋熟当速积齐民要术云收谷而熟速刈干速积刈早则鎌伤刈晩则穗折遇风则收减湿积则藁烂积晩则耗损连雨则生耳南方收粟用粟鋻摘穗北方收粟用鎌并藁刈之田家刈毕稇而束之以十束爲𥡜然后车载上场爲大积积之视农功稍隙解束以旋旋鑱穗挞之南方水地多种稻秫早禾则宜早收六月七月则收早禾其余则至八月九月诗云十月获稻齐民要术曰稻至霜降获之此皆言晩禾大稻也故稻有早晩大小之别然江南地下多雨上霖下潦劖刈之际则必须假之乔杆多则置之笐架待晴干曝之可无耗损之失齐民要术云收禾之法熟过半断之刈穄欲早刈麦欲晩皆卽湿践穄践讫卽蒸而挹之麦宜曝之令燥凡麻有黄𡋯则刈刈毕则沤之刈熟欲晩叶落尽然后刈脂麻欲小束束大则难燥打手复不胜以五六束爲丛斜倚之不尔风吹倒损收也候口开乘早诣早抖擞倒竖以小杖微打之还丛之三日一打四五遍乃尽耳若乘湿横积蒸熟令干虽郁浥无风吹亏损之虑浥者不爲中种子于油无损也粱秫收刈欲晩早刈损实大抵北方禾黍其收颇晩而稻熟亦欲宜早南方稻秫其收多迟而陆米亦或宜早通变之道宜审行之齐民要术曰刈穄欲早刈黍欲晩皆卽湿践之久积则浥郁燥践多兜牟穄践讫卽蒸而浥之黍宜晒之令燥穄晩多零落不蒸难舂米碎至春又土臭蒸则易舂米坚香气经夏不歇黍早米不成湿蒸则郁又曰稷苗收刈欲早性不零落早刈损实又曰荞麦着三重子下两重者黑上一重者白卽须刈之对梢答销之其白者日渐变黑如此乃爲得所若待上头总黑半以下黑者尽落矣氾胜之书曰获大豆荚赤而茎苍辄取其实将落反失之故曰豆熟于塲四时纂要曰晒大小麦今年收者于六月扫庭除候地毒热衆手出麦薄摊取苍耳碎剉拌晒之至未时及热而收可以二年不蛀若有陈麦亦须依此法更晒须在立秋前则已有虫又三伏日晒极干带热收先以稻草灰铺瓮底复以灰盖之不蛀直说曰稻有水则熟迟将熟去水早稻善零随熟随刈两麦收时农务正急刈麦作束田畔高处以长木如土宇状交搆将麦束积之穗向内根向外鳞次密积作穴一面则风不朽而雨不漏农讫后打入但塲畔则虽或如右积之必生飞蛾忌之又曰黍半熟卽刈遇风则失收粟待十分黄熟可刈干则速收不然恐致抛散农桑通诀曰北方芟麦用钐绰腰笼人日收数亩南方鎌割手𢆞所种麦小故也若力省而功倍当以北方爲法神隐曰芝麻稭收于米仓内则米不蛀臣谨稽秋获曰穑穑之言啬也故洪范疏曰穑惜也言聚畜之可惜也臧文仲曰务穑劝分註穑爲俭穆叔曰大国省穑而用之註穑爲爱古人命字之义大可思也故载芟之诗曰载获济济有实其积万亿及秭良耟之诗曰获之秷秷积之栗栗其崇如墉其比如栉言衆力齐作及时收敛积之净密无有零散耗失也故先王之制稼之过时不敛者令取之不诘其诗曰彼有不获穉此有不敛穧彼有遗秉此有滞穗伊寡妇之利言豊成有余而不尽取又与穷民共之也故传曰五糓恶其弃于地也不必藏于己此之谓也夫民终岁勤作逮其熟而可食也岂欲轻其一粒而慢弃之哉诚力有所不给而无柰风雨霜雹之奄至也故农家秋殷之际自亩而塲自稇而稃蹂之耞之舂之𥳽之妇子忙滚未有甚于此时而粒粟狼戾鸡雀余厌若不知其爱惜然者以至于输纳官仓引至漕所而石篅麤踈槪量不平其漏落损折已不少至若舟楫不利风涛莫戒致有臭载拯劣之弊则此乃不幸之大者姑不暇言而及其船泊仓开临当斛量之际船纲吏目奸窦百出每以垩粉假其颜色斗水息其偸缩谬谓如此然后米粒晶润又不生蛀以此入仓峙积郁浥腐坏不经岁而已不可食呜唿近世畜积诚可寒心矣借使国有九年之畜而国中之民又皆殷实家有畜藏不仰官粜则惟此九年之畜将何所逐岁飜动而去陈致新乎若是则九年之中其六年者久已爲朽土矣此岂保啬民天之意乎如敖仓洛口仓未知其建置之始于何年而未闻其时有粜籴改色之法则所以能经久不败者必有其术矣凡仓廒之法莫要于下无湿浥上通郁热而坚完净密屛絶虫鼠而已京外仓制虽设气牕而不揷谷盅又不筑地铺甎而例以木石排騈拉杂亏踈虫鼠得以穿破此其所以腐坏耗缩而莫之禁也臣甞见中国漕河及陆地运谷者其船板库箱皆直受粒谷不用藁篅驴负驼载者乃用布囊而其在仓宇则又以栋宇爲器直写其中故一仓所积可以从外推测而不差其斗斛又有窖藏之法最善耐久可至数十年不败昔凶奴所置苏武大窖释之者以爲旧时藏糓处是也而洛口仓凡三十窖每窖八千石则仓廨之内又有用此法者臣谓劝民务农使其生之者衆而又当益修其收藏之法以致保啬之道然后稼穑始终之义可以两尽而畜积之多少始可论矣养牛臣趾源曰牧养之方六畜五字备矣而稼穑之用牛如兵家之有马不可分二故今特以养牛一方编于稼穑之末云尔寗戚相牛经曰头小脑大胫长身短角方眼圆嵴高臀低毛不分立齐足方可爲耕牛前脚欲直而濶后脚欲曲而开蹄欲大靑黑爲铁蹄屎如螺旋用力如雷相耕牛方眼要去角近眼欲大白眼贯瞳角欲细两根着近軆欲粗麁毛欲短密颈骨稍长大后脚股门谓两脚间并快则吉毛踈长者不耐寒尾稍乱毛转卷则命短农桑通诀曰牛之爲物切于农用善畜养者勿犯寒暑勿使太劳节之以劳健顺之以凉燠时其饥饱以适其性情节其作息以养其血气若然则皮毛润泽肌体肥腯力有余而老不衰其何困苦羸瘠之有于春之初必去牢栏中积滞蓐粪自此以后但旬日一除免秽气蒸郁爲患且使无浸渍蹄甲以生疾又当以时祓除不祥净爽乃善方旧草凋朽新草未生之时宜取洁净藁草细剉之和以麦麸糓糖碎豆之类使之微温槽盛而饱饲之春秋草茂放牧飮水然后与草则腹不胀至冬月天气积阴风雪严凛卽宜处之煖燠之地煑糜粥以啖之又当预收豆稭之叶舂碎而积贮之以米泔和剉草糖麸以饲之徐玄扈曰冬月棉餠饲之又每遇耕作之月除以放牧夜复饱饲至五更初乘日未出天气凉而用之则力倍于常半日可胜一日之功日高热喘便令休息勿竭其力以致困乏以助其力至明耕毕则放去此所谓节其作息以养其血气也农桑直说曰牛具三只每日前后饷约饲草三束豆料八升或用蚕沙干桑叶水三桶浸之牛下饲噍透刷饱饭毕辰巳时间上槽一顿可分三和皆水拌第一和草多料小第二草减半小加料第三草又减半所有料全缴拌食尽卽往使耕夜喂牛各带一铃草尽惯耕老牛同负犁耙使其纯熟自然知耕道矣牛之爲病不一其用药与人相似但大爲剂以飮之无不愈者溺其血伤于热也以血药治之冷结则鼻干不喘以发散药治之热结则鼻寒而喘以淸利药投之其或天行疫多薰蒸相染则牵避他所祓除沴气而救药或可偸生也牛患气胀病冷热相冲伤重损脾先用功胃散白芷一两茴香一两一钱桔梗一两二钱苍朮一两三钱细辛一两一钱芍药一两三钱橘皮九钱半官桂一两一钱右爲末每服一两用生姜一两盐水一升同煎服灌之脾愈铁烙最良牛或肚胀狂走触人用大黄黄连各五钱鸡子淸一箇酒一椀和匀灌之牛喫杂虫腹胀用燕子屎一合水调一云酒调灌之屎血用当归红花爲末酒煎一椀灌之尾焦不食水草用大黄白芷黄连各五钱爲末以鸡子淸一箇酒调灌之立效鼻胀鼻浮高也用严醋一盏灌耳中立差白膜遮眼用沙盐并竹节烧存性细硏一钱点膜上身上生虫用当归烂醋浸一宿涂之烂肩用旧絮烧存性麻油卽眞油调傅忌水漏蹄用柴矿木脂液结成形若石烂与血竭同调爲末猪脂和塡漏蹄中烧铁烙之咳嗽用盐一两豉汁一升相和灌之豉见飮食牛以鬼气身战汗出口鼻冷先用盐汤一升细切葱白同煎三五沸灌之如不差更灌血转胞者以血转胞溺塞者也难活牛患热病口黄黑色似靑泥四脚不收用白朮散白朮二两半苍朮四两二钱紫菀三两三钱牛膝二两二钱麻黄去节三两厚朴三两一钱当归三两半藁本三两三钱右爲末每服二两用酒二升煎放温草后灌之卽差一云灌胡麻叶汁灌之立差牛疫所近处先用小便使未病牛飮之日三四次则牛不传染常时牛喜人小便男子直放注其口则自能呑饲最爲神效赭土涂于牛角上辟恶未发时吐涎者盖瘟疫也取黄栢硏汁白石烧灰二种以酒调和灌之吐涎不止者取香墨硏汁及盐汁各三合石灰一合酒半升相和灌之未发时预以羊蹄汁二三升灌口始发亦灌有病气千金木斫取拥廐水煑千金木与叶待灌千金木叶剉和草饲之牛栏中烧苍朮以鼻吸之牛得急卒之疫以头打胁者用巴豆七介去壳拦以麻油和灌之一云用巴豆两介如无大黄五钱作末和生油一两淡酱水半升灌之仍用皁角末一撮吹入鼻中更用鞋底于尾停骨下拍打也之牛疫採芭蕉根烂绞取汁灌口每灌一椀虽毒疫连灌三日则百无一失此草不常有于鄕村预种以备可防牛疫腊月糟一大升赤茯苓末四两石菖蒲末大黄末各二两地黄汁一升醋半升小便一大升调和灌之隔日一灌五度卽止仍鍼鼻毛际一分许血出差大黄柴胡各一两剉水煎灌之立差如无柴胡只角大黄二两水煎分两次灌之以泄爲限黄栢剉水煎无量灌口地龙多取纳口中拗其吭使下以差爲度牛马时疫用白朮藜芦芎䓖细辛鬼臼石菖蒲等分麁末烧熏两鼻令烟入腹卽差牛马疫初发时身軆中有小肿仔细审之以烧铁条烙其肿处又冷水浸肾令体寒爲度又以艾炷如小脂大灸神关穴卽脐中三壮又酒和麝香灌之幷治六畜疫牛病不食水草者舌根病故也先于舌根鍼三度后舌尖下一鍼暖水洗去血监揩过差病牛发豆斑以靑荐作粥啖之立差牛马百病柳叶生牛乳同捣令烂丸如弹子晒干用时捣爲细末仍和生牛乳灌之神效牛病后膓结不得放粪白米二升浸一宿硏取汁生油半升相和灌之差牛疥癞用藜芦爲末水调涂之妙荞麦穰烧灰淋洗之牛疾秘方牛不食一日或二日文鱼一条先代穿鼻贯之黄土泥作陶罐人粪小许及地龙从多小入土中其大如升火煨投沸水澄取灌之灌时以长木横鼻外缚文鱼两端以两手擧而开口卽灌之掘坑深限牛胸腹长使容牛身爇火使热极后编生艾布坑内一周又布空石一周于艾上洒水一匝使发热气极热小歇后纳牛其中若不胜烦痛踊跃不安则用力执其长木两边按之使不得动以爲发汗或注大主便作木麦粥一瓢飮之数时后作秋麰粥一瓢许飮之一日后水荏五合作末饲之取黄熟瓠朴一箇去外皮取内黄软者烂舂和男子屎如稠粥一小瓢飮之卽用䀋三匊其翌日作常食粥飮之将纳坑时鼻上正中毛际小刺出血两角间后顶中凹处小刺通气后自尾户逆上背嵴第四脽节后中五脽下小刺通气出坑后以锁锁穿鼻之木此方出于胡人而试之辄神验胡人云牛之始痛人皆不知只以不食时爲始而不知其病之已深也若趁牛之不食一日二日而试则神效过则难治臣谨稽牛耕之法始于赵过然史记仲尼弟子传司马耕字子牛冉耕字伯牛然则周时已有其法山海经曰后稷之孙叔均始作牛耕然则其所由来亦已久矣牛之于农大矣凡食粟者何莫非食其力也君子于含生之物皆不忍妄杀而况食其力者乎礼天子无故不杀牛盖爲是也昔者程子与客语爲政曰甚矣小人之无行也牛壮食其力老则屠之客曰不得不然也牛老不可用屠之犹得半牛之价复称贷以买壮者不尔则废耕矣且安得蒭粟养无用之牛乎程子曰尔之言知计利而不知义者也爲政之本莫大乎使民兴行民俗善而衣食不足者未之有也水旱螟虫之灾皆不善之致也朱夫子甞莅南康揭榜谕民曰耘犂之功全借牛力切须照管及时餧饲不得辄行宰杀致妨农务如有违戾准勅科决嵴杖二十每头追偿五十贯文锢身监纳的无轻恕先正臣李文成公平生不食牛肉仁人之用心有如是矣我国牧畜未广非牛则民终岁不能肉而其餧饲之方医病之术民间亦不甚留意者以其有宰杀一路可以朝夕转买如向客所谓屠之犹得半牛之价故也臣窃念之不禁则不忍其觳觫无罪禁之则于民诚有大不堪者又始存其禁而不严易犯则上下相冒纪纲爲之亏损矣孟子曰鸡豚狗彘之畜无失其时五十者可以食肉汉之循吏必劝民畜字以爲养生送死之备者良以此也诚宜立爲科条务使闾里之间衆畜繁殖而屠牛之禁益加申严则其犉维群之诗复作于今日而仁民爱物之泽永究于将来矣若此篇所辑餧饲医病之方卽一田舍翁事耳复何足多云哉议限民名田议臣趾源诚惶诚恐因进农书而献议曰臣今所守郡境东接洪州南界德山西距唐津北滨海南北五十里东西三十里元帐田摠五千八百九十六结四负三束此其境内原隰量地之都数也有户四千一百三十有九摠口一万三千五百有八男爲六千八百五口女爲六千七百三口此其境内户口入籍之都数也境内无名山大川海伐斥卤原野浮燥溪磵常涸所在聚落井泉稀小此其土壤脆弱体不津润之验也山樊阜麓赭脱不毛是爲孤虚受风之地此其水土风气之大略也种宜五谷尤善稻秔树宜柹栗松漆不宜苎绵桑楮此其境内树艺之土宜也谨按粤在肃庙庚子改量郡田除山林薮泽邱陵溪壑城地道路不耕之地得时起实摠二千八百二十四结九十二负旱田爲一千一百二十一结零水田爲一千三百三结零此其常耕恒税之土也郡中所藏铜尺取准训鍊院射塲石标图式以此五尺爲步方百步是爲一等一结之地实积万步以尺计之实积爲二十五万尺田等渐下而度地加濶止于六等六等一结方四百步实积一百万尺其广三倍于一等之地此其爲一易再易之土而或二倍其地或三倍其地使其肥瘠互当出糓多寡相配非独此郡爲然乃通国量地之式也然境内一结常赋通同六等擧出第九此其本郡作赋之法而田虽无六等以下六等之内瘠多肥少则所以常赋独出下下也水田间有第七第八出税者所以下之上等仅爲十五结下之中等一百四十五结六负此其境内田赋之大槪也臣以境内田结排比郡中户口假令齐民尽是农家农家一夫尽以上父母下妻子爲率以定见男女一万三千五百八口排比四千一百三十九户每户以五口爲率则五口之家不过二千七百一户盖户非五口则无以粪田力作不能力作则无以相养以生所以户必五口然后始责其爲农也故每户以结分排则一户所得旱田四十二负五束水田六十负三束一夫所耕合田不过一结二负八束此臣之所以默计农土民口以验古之均田任地之制也臣之待罪本郡已经二秋间値一丰一歉虽未能逐田踏量随土相宜然其耕获之功食实之数亦有所领略矣大抵比摠一境之内而折中于最高最低之等则土之好否地之广狭足以参互矣凭较数岁之中而取平于不穰不歉之年则下种多寡出糓都数足以相准矣若爲截长补短按此较彼则不甚相违于拳筹掌纹之中矣假令旱田下种三千八百二十石十斗则出谷爲二万七千三百十二石水田下种二千九百三十七石十六斗则收稻七万九千七百八十五石合下种六千七百五十八石六斗出糓十万七千九十七石一夫一日所耕旱田二十八斗二升下种而得糓十石二斗五升水田所耕三日秧苗二十一斗五升而收稻二十九石十二斗五升一户所收合糓三十九石十二斗五升赋租爲七十二斗除置各糓种子四十九斗七升实余三十三石十斗八升此其一户五口一年之食也然而薪苏䀋酱之费夏葛冬绵之资将安所出乎婚嫁丧制之具是固生民莫可已之事也又有鄕社讲信醵钱赛神之需重以当身砲保之役势将皆办于一结之内则向之所排三十三石之糓所余者已无几矣又况农家一牛之饭兼人两口之食者乎若値置闰之年则本自不足于一朔之粮矣况其水旱之外又有风霜螟雹不虞之患乎故农人谚云终年勤作不賸盐价而况见户之中有田自耕者十无一二而公赋什一私税分半并计公私则已爲十六虽使斯民者深晓农理勤而不惰尽治其一结二负之田其所实余自食又减太半于三十三石之数顾何以仰事俯育不终底于流离转殍乎此千古志士之恨未甞不先在于豪富兼幷也彼豪富兼幷者亦非能勒卖贫人之田而一朝尽有之也自借其富强之资安坐而无爲则四隣之愿鬻者自持其券而日朝于富室之门矣何则夫人衣食之外旣不无吉凶大事焉或迫于债督或牟利逋欠窘渴逼塞无处着手则如干农地有之无足以继富无之亦未必加贫于此遂乃不觉其以彼富室爲逋薮渊丛而争自折纳焉彼富室者勉强厚其价而益来之旣有之矣仍令佃作而姑慰其心贫户则旣利其一时之厚价又德旧土之犹食其半由是而土价日增而附近之寸畦尺塍尽归富室矣诚以法制不立故是擧国而听于兼幷之家而郡邑徒拥量田之虚簿矣然兼幷者亦岂苟欲厉贫民而贼治道耶欲爲治本者亦非可深罪其豪富而当患法制之不立故向臣之所假令排比者欲以先立乎其大本而要见先王至均至公之制可行不可行于当世也以今一结之田律之以周制百步爲亩一夫百亩之法则诚爲过之而若以后世二百四十步爲亩夫受一顷者言之则未见其有余也况一境之内不能无士大夫焉不能无世嫡及有亲有荫之类在所当厚者则平民所均又将不满一结臣未知通国而言之则如臣所守爲宽鄕乎爲狭鄕乎然终亦无虞乎地不足矣汉之极盛定垦田八百二十七万五百三十六顷据元始二年户千二百二十三万三千则每户合得田六十七亩四十二步有奇可谓人多地少至不敷矣然董生言于武帝曰井田虽难猝行宜少近古限民名田建平初史丹又建议限田孔光何武覆其议请令诸王矦公主及吏民名田皆无过三十顷期尽三年犯者没入官是必以当时之田与民较絜而得其分也非苟厚王公而薄于齐民也隋开皇中垦田千九百四十万四千二百六十七顷户总八百九十万七千五百三十六每户合得田二顷余然而史称文帝发使四出均天下田其狭鄕每丁才至二十亩老少又少焉此何故也是必豪富占田不以实而吏法有所拥蔽也至唐天宝中以户计田合得一顷六十余亩而武德定制凡天下丁男给田一顷废疾寡妻口分有差其所爲鉅室防闲无过则未闻其有定数也大抵历世以来从未有人多地少之患而惟患法制未尽与法不必行也夫三十顷之限可谓已厚矣三年之期可谓不迫矣然而丁傅董贤辈犹以爲不便则贵戚近习何代无之蹊壑之欲亦何厌之有哉如东京以后必有以王莽已试之事胁其君相者呜唿是焉可诬也莽何曾实心行之乎彼乃贵戚之雄而兼幷之魁耳始兼其四父之资而幷其权中兼阿衡冢宰而幷其号末乃兼天下之乱臣贼子而幷其国此之谓不夺不餍也虽时假先王以文其奸言然彼袒左爲刘之民宁肯冒其田以大盗之姓耶横渠张子甞慨然有志于井田而犹嫌其亟夺富人则不无旷世小子之惑夫夺之爲言非其有而刦取之谓也夫帝王者率土之主也究其本则孰所有而孰能专之苟无利民泽物之志则已如有是志均之云乎何刦取之有也然则如董生鉅儒且将预忧其贵戚之沮格而以爲猝难行欤曰非然也贵戚之所恶者井田与限占一也儒者之爲天下国家当论其术之与圣王合不合不当复卹其行与不行而姑爲此苟且之说也盖自秦毁其百亩之区而天下之畛涂沟洫穿凿陵夷经界悖乱非岁月之功所能就焉故所谓猝难行者量功度势而言非井田不可行也故曰宜少近古者犹言差易于井田而不失其均分齐差之义则虽未能遄复其畛涂沟洫之旧而比闾卒乘之制学校选擧之法次第可行而不远乎先王之意也然则将何术而能使豪右者自捐其世传富有之资而不怨其有司乎昔汉之封三庶孽分天下半而贾生固已痛哭流涕矣及主父偃用推恩之策而天下强诸侯莫不敛手就削以今之事势言之则所谓豪富兼幷其杰然可畏而不可制者亦岂有其人哉以臣犬马之齿亦甞观人数世矣其能保守父祖之田业而不卖与人者十居其五其岁岁割土者十常七八则其畜嬴余以益占者数可知矣诚立爲限制曰自某年某月以后多此限者无得有加其在令前者虽连阡跨陌不问也其子孙有支庶而分之者听其或隐不以实及令后加占过限者民发之与民官发之没官如此不数十年而国中之田可均此苏老泉所谓端坐于朝廷下令于天下不惊民不动衆不用井田之制而获井田之利虽周之井田无以远过于此者诚笃论也噫天下之百弊痼疾在于兵而究其本则兵不寓农故耳然而有国之爱兵恒加于赤子之上而亦其畏之也反有甚于毒虺勐兽则倾天下之半以奉之自汉至皇明之世上下数千年间非无愿治之君石画之臣而其日夜谟訏迄无善策然亦不能一日而忘兵也若此至于失土无赖之民寘之度外漠然若忘者何也盖其身离垄亩类非一朝一夕之故而无簿籍录其数所以浸浸然半天下而又不觉若是其多也勒此民将安所归乎何以知其半天下也此易知耳汉之黄巾赤眉唐之庞勋黄巢使其徒果皆土着专业之民则亦恶能一朝啸聚其百万之衆耶故兼幷之害不必在大匹夫匹妇能兼两盂则犹爲折天下一日之食而逋其半而况什百其田者乎故自秦汉以来百世无善治者岂有他哉大本旣坏而使民志不定莫不出于侥倖之途上之所以出治者日不暇给而卒未免因循姑息之归下之所以承令者朝不虑夕而亦不过苟且弥缝而止此固天下之通患而历代之得失可知矣然则贵戚近习不须深罪豪富兼幷不可痛恶而惟在求治之志制治之本立不立如何耳于皇我东提封数千里初未甞与于井地区画之中而亦不被阡陌毁开之烈幸値大有之世自爲一王之制则其精一平荡之法疆理均民之术与古昔圣王未始不同也故曰限田而后兼幷者息兼幷者息然后产业均产业均然后民皆土着各耕其地而勒惰着矣勒惰着而后农可劝而民可训矣臣于农务之策不当更赘他说而譬如畵者丹靑虽具摹画虽工不有纸绢之质爲之本焉则毫墨无可施之地故不避僭越敢爲之说焉农业