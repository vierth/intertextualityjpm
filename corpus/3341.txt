东坡词提要钦定四库全书集部十东坡词词曲类一提要等谨案东坡词一巻宋苏轼撰轼有易传诸书别着録宋史艺文志载轼词一巻马端临经籍考则称东坡词二巻此本乃毛晋所刻旧有晋跋云得金陵刋本凡附入苏黄秦栁之作俱经删去然刋削尚有未尽者如开巻阳闗曲三首已载入诗集之中乃饯李公择絶句其曰以小秦王歌之者乃唐人歌诗之法宋亦失传惟小秦王调近絶句故借其声律以歌之非别有词调谓之阳闗曲也使当时有阳闗曲一调则必自有本调之宫律何必更借小秦王乎以是收之词集未免泛滥至集中念奴娇一首朱彞尊词综据容斋随笔所载黄庭坚手书本改浪淘尽为浪声沈多情应笑我早生华发为多情应是笑我生华发因谓浪淘尽三字于调不协多情句应上四下五然考毛幵此调如算无地阆风顶皆作仄平仄岂可俱谓之未协石孝友此调云九重频念此衮衣华发周紫芝此调云白头应记得尊前倾葢亦未尝不作上四下五句晋此刻不取其説仍从旧本则特为有见矣词自晚唐五代以来以清切婉丽为宗至栁永而一变如诗家之有白居易至轼而又一变如诗家之有韩愈遂开南宋辛弃疾等一派寻源溯流不能不谓之变格然谓之不工则不可故至今日尚与花间一派并行而不能偏废也干隆四十四年三月恭校上总纂官纪昀陆钖熊孙士毅总校官陆费墀东坡词东坡词钦定四库全书东坡词宋苏轼撰阳关曲暮云収尽溢清寒银汉无声转玉盘此生此夜不长好明月明年何处看又受降城下紫髯郎戏马台南旧战场恨君不取契丹首金甲牙旗归故乡又济南春好雪初晴才到龙山马足轻使君莫忘霅溪女时作阳关肠㫁声如梦令水垢何曾相受细看两俱无有寄语揩背人尽日劳君挥肘轻手轻手居士夲来无垢又自净方能洗彼我自汗流呀气寄语澡浴人且共肉身游戏但洗但洗俯为人间一切又为向东坡传语人在画堂深处别后有谁来雪压小桥无路归去归去江上一犂春雨又手种堂前桃李无限绿阴青子帘外百舌儿惊起五更春睡居士居士莫忘小桥流水又城上层楼疉巘城下清淮古汴举手揖吴云人与暮天俱远魂㫁魂㫁后夜松江月满生查子三度别君来此别真迟暮白尽老髭须明日淮南去酒罢月随人泪湿花如雾后夜逐君还梦绕湖边路昭君怨谁作桓伊三弄惊破绿窗幽梦新月与愁烟满江天欲去又还不去明日落花飞絮飞絮送行舟水东流点绛唇我辈情钟古来谁似龙山宴而今楚甸戏马余飞观顾谓佳人不觉秋强半箫声远鬓云撩乱愁入参差雁又不用悲秋今年身健还高宴江村海甸总作空花观尚想横汾兰菊纷相半楼船逺白云飞乱空有年年雁又莫唱阳关风流公子方终宴秦山禹甸缥缈真竒观北望平原落日山衔半孤㠶远我歌君乱一送西飞雁又闲倚胡床庾公楼外峰千朶与谁同坐明月清风我别椉一来有唱应须和还知么自从添箇风月平分破又红杏飘香柳含烟翠拖金缕水边朱戸门掩黄昏雨烛影摇风一枕伤春绪归不去凤楼何处芳草迷归路浣溪沙风卷珠帘自上钩萧萧乱叶报新秋独携纤手上高楼缺月向人舒窈窕三星当戸照绸缪香生雾縠见纤柔又山下兰芽短浸溪松间沙路净无泥萧萧暮雨子规啼谁道人生无再少门前流水尚能西休将白发唱黄鸡又西塞山边白鹭飞散花洲外片㠶微桃花流水鳜鱼肥自庇一身青篛笠相随到处绿蓑衣斜风细雨不须归又覆块青青麦未苏江南云叶暗随车临臯烟景世间无雨脚半収檐㫁线雪林初下瓦疎珠归来氷颗乱黏须又醉梦昏昏晓未苏门前辘辘使君车扶头一盏怎生无废圃寒蔬挑翠羽小槽春酒冻真珠清香细细嚼梅须又雪里餐氊例姓苏使君载酒为囘车天寒酒色转头无荐士已闻飞鹗表报恩应不用蛇珠醉中还许揽桓须又半夜银山上积苏朝来九陌带随车涛江烟渚一时无空腹有诗衣有结溼薪如桂米如珠冻吟谁伴捻髭须又万顷风涛不记苏雪晴江上麦千车但令人饱我愁无翠袖倚风萦柳絮绛脣得酒烂樱珠尊前呵手镊霜须又珠桧丝杉冷欲霜山城歌舞助凄凉且餐山色饮湖光共挽朱轓留半日强揉青蕋作重阳不知明日为谁黄又霜鬓真堪插拒霜哀絃危柱作伊凉暂时流转为风光未遣清尊空北海莫因长笛赋山阳金钗玉腕泻鹅黄又傅粉郎君又粉奴莫教施粉与施朱自然氷玉照香酥有客能为神女赋慿君送与雪儿书梦魂东去觅桑榆又菊暗荷枯一夜霜新苞绿叶照林光竹篱茆舍出青黄香雾噀人惊半破清泉流齿怯初尝吴姬三日手犹香又雪颔霜髯不自惊更将剪綵发春荣羞颜未醉已先頳莫唱黄鸡并白髪且唿张友唤殷兄有人归去欲卿卿又料峭东风翠幕惊云何不饮对公荣水精盘莹玉鳞頳花影莫辜三夜月朱颜未称五年兄翰林子墨主人卿又照日深红㬉见鱼连溪绿暗晩藏乌黄童白叟聚睢盱麋鹿逢人虽未惯猿猱闻鼓不须唿归家説与採桑姑又旋抹红妆看使君三三五五棘篱门相挨踏破蒨罗裙老幼扶携収麦社乌鸢翔舞赛神村道逢醉叟卧黄昏又麻叶层层苘叶光谁家煑茧一村香隔篱娇语络丝娘垂白杖藜擡醉眼捋青捣麨软饥肠问言豆叶几时黄又蔌蔌衣巾落枣花村南村北响缲车牛衣古柳卖黄瓜酒困路长惟欲睡日高人渴谩思茶敲门试问野人家又软草平莎过雨新轻沙走马路无尘何时収拾耦畊身日㬉桑麻光似泼风来蒿艾气如薰使君元是此中人又道字娇讹苦未成未应春阁梦多情朝来何事绿鬟倾綵索身轻长趂燕红窗睡重不闻莺困人天气近清明又缥缈危楼紫翠间良辰乐事苦难全感时怀旧独凄然璧月琼枝空夜夜菊花人貌自年年不知来岁与谁看又桃李溪边驻画轮鹧鸪声里倒清尊夕阳虽好近黄昏香在衣裳妆在臂水连芳草月连云几人归去不销魂又四面垂杨十里荷问君何处最花多画楼南畔夕阳和天气乍凉人寂寞光阴须得酒消磨且来花里听笙歌又一别姑苏已四年秋风南浦送归船画帘重见水中仙霜鬓不须催我老杏花依旧驻君颜夜阑相对梦魂间又惟见眉间一点黄诏书催发羽书忙从教娇泪洗红妆上殿云霄生羽翼论兵齿颊带风霜归来衫袖有天香又长记鸣琴子贱堂朱颜绿髪映垂杨如今秋鬓数茎霜聚散交游如梦寐升沉闲事莫思量仲卿终不避桐乡又罗袜空飞洛浦尘锦袍不见谪仙神携壶借草亦天真玉粉轻黄千岁药雪花浮动万家春醉归江路野梅新又白雪清词出坐间爱君才器两俱全异乡风景却依然可恨相逢能几日不知重㑹是何年茱茰子细更重看又细雨斜风作晓寒淡烟疎柳媚晴滩入淮清洛渐漫漫雪沫乳花浮午盏蓼芽蒿笋试春盘人间有味是清欢又门外东风雪洒裾山头囘首望三吴不应弹铗为无鱼上党从来天下嵴先生元是古之儒时平不用鲁连书又惭愧今年二麦丰千畦翠浪舞晴空化工余力染夭红归去三公应倒载阑街拍手笑儿童甚时名作锦薰笼又芍药樱桃两鬬新名园高会送芳辰洛阳初夏广陵春红玉半开菩萨面丹砂秾点柳枝脣尊前还有箇中人又学画鵶儿正妙年阳城下蔡困嫣然慿君莫唱短因缘雾帐吹笙香袅袅霜庭按舞月娟娟曲终红袖落双缠又一梦江湖费五年归来风物故依然相从一醉是前缘迁客不应常眊矂使君为出小婵娟翠鬟聊着小诗纒又轻汗微微透碧纨明朝端午浴芳兰流香涨腻满晴川綵线轻纒红玉臂小符斜挂绿云鬟佳人相见一千年又徐邈能中酒圣贤刘伶席地幕青天潘郎白璧为谁连无可奈何新白髪不如归去旧青山恨无人借买山钱又倾葢相逢胜白头故山空复梦松楸此心安处是菟裘卖劒买牛真欲老乞浆得酒更何求愿为辞社宴春秋又炙手无人傍屋头萧萧晩雨脱梧楸谁怜季子敝貂裘顾我已无当世望似君须向古人求岁寒松栢肯惊秋又画隼横江喜再游老鱼跳槛识清讴流年未肯付东流黄菊篱边无怅望白云乡里有温柔挽囘霜鬓莫教休又花满银塘水漫流犀槌玉板奏凉州顺风环珮过秦楼逺汉碧云轻漠漠今宵人在鹊桥头一声敲彻绛河秋又袂轻风不破尘玉簪犀璧醉佳辰一番红粉谁新团扇只堪题往事新丝那解系行人酒阑滋味似残春又几共查梨到雪霜一经题品便生光木奴何处避雌黄北客有来初未识南金无价喜新尝含滋嚼句齿牙香又山色横侵蘸晕霞湘川风静吐寒花远林屋散啼鸦梦到故园多少路酒醒南望隔天涯月明千里照平沙又晩菊花前歛翠蛾挼花传酒缓声歌柳枝团扇别离多拥髻凄凉论旧事㑹随织女度银梭当年今夕奈愁何减字木兰花郑庄好客容我尊前先堕帻落笔生风籍籍声名不负公高山白早莹骨氷肤那解老从此南徐良夜清风月满湖又云鬟倾倒醉倚阑干风月好慿仗相扶误入仙家碧玉壶连天衰草不走湖南西去道一舸姑苏便逐䲭夷去得无又闽溪珍献过海云㠶来似箭玉座金盘不贡竒葩四百年轻红酿白雅称佳人纤手擘骨细肌香恰是当年十八娘又贤哉令尹三仕已之无喜愠我独何人犹把虚名玷搢绅不如归去二顷良田无觅处归去来兮待有良田是几时又玉觞无味中有佳人千点泪学道忘忧一念还成不自由如今未见归去东园花似霰一语相开匹似当初本不来又春光亭下流水如今何在也岁月如梭白首相看拟奈何故人重见世事年来千万变官况阑珊惭愧青松守岁寒又惟熊佳梦释氏老君㑹抱送壮气横秋未满三朝已食牛犀钱玉果利市平分沾四座多谢无功此事如何到得侬又晓来风细不㑹鹊声来报喜却羡寒梅先觉春风一夜来香牋一纸写尽囘纹机上意欲巻重开读徧千囘与万囘又天台旧路应恨刘郎来又去别酒频倾忍听阳关第四声刘郎未老怀恋仙乡重得到只恐因循不见如今劝酒人又双龙对起白甲苍髯烟雨里疎影微香下有幽人昼梦长湖风清软双鹊飞来争噪晩翠红轻时下凌霄百尺英又琵琶絶艺年记都来十一二拨弄么絃未解将心指下传主人嗔小欲向东风先醉倒已属君家且更从容等待他又春牛春杖无限春风来海上便与春工染得桃红似肉红春幡春胜一阵春风吹酒醒不似天涯卷起杨花似雪花又雪容皓白破晓玉英纷似织风力无端欲学杨花更耐寒相如未老梁苑犹能陪俊少莫惹闲愁且折江梅上小楼又玉房金蕋宜在玉人纤手里淡月朦胧更有微微弄袖风温香熟美醉慢云鬟垂两耳多谢春工不是花红是玉红又春庭月午摇荡香醪光欲舞歩转回廊半落梅花婉娩香轻风薄雾总是少年行乐处不似秋光只与离人照㫁肠又天然宅院赛了千千并万万説与贤知表德元来是胜之今来十四海里猴儿奴子是要睹休痴六只骰儿六点儿又神闲意定万籁収声天地静玉指氷絃未动宫商意已传悲风流水写出寥寥千古意归去无眠一夜余音在耳边又银筝旋品不用纒头千尺锦妙思如泉一洗闲愁十五年为公少止起舞属公公莫起风里银山摆撼鱼龙我自闲又柔和性气雅称佳名唿懿懿解舞能讴絶妙年中有品流眉长眼细淡淡梳妆新绾髻懊恼风情春着花枝百态生又莺初解语最是一年春好处微雨如酥草色遥看近却无休辞醉倒花不看开人易老莫待春囘颠倒红英间绿苔又江南游女问我何年归得去雨细风微两足如霜挽纻衣江亭夜语喜见京华新様舞莲歩轻飞迁客今朝始是归又娇多媚㬠体柳轻盈千万态殢主尤宾歛黛含嚬喜又嗔徐君乐饮笑谑从伊情意恁脸嫩肤红花倚朱阑裹住风又双鬟绿坠娇眼横波眉黛翠妙舞蹁跹掌上身轻意态妍曲穷力困笑倚人㫄香喘喷老大逢欢昏眼犹能仔细㸔又天真雅丽容态温柔心性慧响亮歌喉遏住行云翠不収妙词佳曲啭出新声能㫁续重客多情满劝金巵玉手擎诉衷情钱塘风景古来竒太守例能诗先驱负弩何在心已浙江西花尽后叶飞时雨凄凄若为情绪更问新官向旧官啼又海棠珠缀一重重清晓近帘栊胭脂谁与匀淡偏向脸边浓看叶嫩惜花红意无穷如花似叶岁岁年年共占春风又小莲初上琵琶絃弹破碧云天分明绣阁幽恨都向曲中传肤莹玉鬓梳蝉绮窗前素蛾今夜故故随人似鬬婵娟菩萨鬘绣帘高卷倾城出灯前㶑滟横波溢皓齿发清歌春山入翠蛾悽音休怨乱我已先偷玩梅蕚月窗虚累累一串珠又碧纱微露纤纤玉一曲云和湘水绿越调变新声龙吟彻骨清夜长残酒醒顿觉霜袍冷不见意中人新啼压旧痕又秋风湖上萧萧雨使君欲去还留住今日谩留君明朝愁杀人尊前千点泪洒向长河水不用歛双蛾路人啼更多又玉童西迓浮邱伯洞天冷落秋萧瑟不用许飞琼瑶台空月明清香凝夜宴借与韦郎看莫便过姑苏扁舟下五湖又天怜豪俊向松江满景为淹留从君都占秋身闲惟遨游首帝梦匆匆归去时又娟娟缺月西南落相思拨㫁琵琶索枕泪梦魂中觉来眉晕重画堂堆烛泪长笛吹新水醉客各西东应思陈孟公又玉笙不受珠脣㬉离声凄咽胸填满遗恨几千秋恩留人不留他年京国酒泫泪攀枯柳莫唱短因縁长安远似天又画檐初挂弯弯月孤光未满先忧缺还认玉帘钩天孙梳洗楼佳人言语好不愿求新巧此恨固应知愿人无别离又风回仙开扇更阑月坠星河转枕上梦魂惊晓檐疎雨零相逢虽草草长共天难老终不羡人间人间夜似年又城隅静女何人见先生日夜歌彤管谁识蔡姬贤江南顾彦先先生那久困汤沐须名郡惟有谢夫人从来见拟伦又买田阳羡吾将老从来只为溪山好来往一虚舟聊随物外游有书仍懒着水调歌归去筋力不辞诗要须风雨时又落花闲院春衫薄薄衫春院闲花落迟日恨依依依依恨日迟梦囘鸎舌弄弄舌鸎囘梦邮便问人羞羞人问便邮又火云凝汗挥珠颗颗珠挥汗凝云火琼㬉碧纱轻轻纱碧㬉琼晕腮嫌枕印印枕嫌腮晕闲照晩妆残残妆晩照闲又峤南江浅红梅小小梅红浅江南峤窥我向疎篱篱疎向我窥老人行即到到即行人老离别惜残枝枝残惜别离又翠鬟斜幔云垂耳耳垂云幔斜鬟翠春晩睡昏昏昏昏睡晩春细花梨雪坠坠雪梨花细颦浅念谁人人谁念浅颦又柳庭风静人眠昼昼眠人静风庭柳香汗薄衫凉凉衫薄汗香手红氷腕藕藕腕氷红手郎笑藕丝长长丝藕笑郎又井梧双照新妆冷冷妆新照双梧井羞对井花愁愁花井对羞影孤怜夜永永夜怜孤影楼上不宜愁愁宜不上楼又雪花飞㬉融香颊颊香融㬉飞花雪欺雪任单衣衣单任雪欺别时梅子结结子梅时别归不恨开迟迟开恨不归又娟娟侵鬓妆痕浅双颦相媚弯如剪一瞬百般宜无论笑与啼酒阑思翠被特故腾腾地生怕促归轮微波先泥人又涂香莫惜莲承歩长愁罗袜凌波去只见舞回风都无行处踪偷穿宫様稳并立双趺困纤妙説应难须从掌上看又玉镮坠耳黄金饰轻衫罩体香罗碧缓歩困春醪春融脸上桃花钿从委地谁与郎为意长爱月华清此时憎月明採桑子多情多感仍多病多景楼中樽酒相逢乐事囘头一笑空停盃且听琵琶语细捻轻拢醉脸春融斜照江天一抹红卜算子蜀客到江南长忆吴山好吴蜀风流自古同归去应须早还与去年人共借西湖草莫惜尊前仔细看应是容颜老又缺月挂疎桐漏㫁人初静时见幽人独往来缥缈孤鸿影惊起却囘头有恨无人省拣尽寒枝不肯栖寂寞沙洲冷好事近红粉莫悲啼俯仰半年离别看取雪堂坡下老农夫凄切明年春水漾桃花柳㟁隘舟楫从此满城歌吹看黄州阗咽又烟外倚危楼初见远灯明灭却跨玉虹归去看洞天星月当时张范风流在况一樽浮雪莫问世间何事与劎头微吷又湖上雨晴时秋水半篙初没朱槛俯窥寒鑑照衰颜华髪醉中欲堕白纶巾溪风漾流月独棹小舟归去任烟波飘兀华清引平时十月幸莲汤玉甃琼梁五家车马如水珠玑满路㫄翠华一去掩方床独留烟树苍苍至今清夜月依旧过缭墙谒金门秋帷里长漏伴人无寐低玉枕凉轻绣被一番秋气味晓色又侵窗纸窗外鸡声初起声断几声还到耳已明声未已又秋池阁风傍晓庭帘幙霜叶未衰吹未落半惊鸦喜鹊自笑浮名情薄似与世人疎略一片嬾心双嬾脚好教闲处着又今夜雨断送一年残暑坐听潮声来别浦明朝何处去辜负金尊绿醑来岁今宵圆否酒醒梦囘愁几许夜阑还独语清平乐清淮浊汴更在江西㟁红斾到时黄叶乱霜入梁王故苑秋原何处携壶停骖访古踟蹰双庙遗风尚在漆园傲吏应无双荷叶双溪月清光偏照双荷叶双荷叶红心未偶绿衣偷结背风迎雨泪珠滑轻舟短櫂先秋折先秋折烟鬟未上玉盃微缺更漏子水涵空山照市西汉二疎乡里新白髪旧黄金故人恩义深海东头山尽处自古客槎来去槎有信赴秋期使君行不归占春芳红杏了夭桃尽独自占春芳不比人间兰麝自然透骨生香对酒莫相忘似佳人兼合明光只忧长笛吹花落除是宁王乌夜啼莫怪归心甚速西湖自有蛾眉若见故人须细説白髪倍当时小郑非常强记二南依旧能诗更有鲈鱼堪切脍儿辈莫教知阮郎归绿槐高柳咽新蝉薰风初入絃碧纱窗下水沉烟棊声惊昼眠微雨过小荷翻榴花开欲然玉盆纤手弄清泉琼珠碎又圆又暗香浮动月黄昏堂前一树春东风何事入西邻儿家常闭门雪肌冷玉容真香腮粉未匀折花欲寄陇头人江南日莫春又一年三度过苏台清尊长是开佳人相问苦相猜这囘来不来情未尽老先催人生真可咍他年桃李阿谁栽刘郎双鬓摧虞美人影华胥梦断人何处听得鸎啼红树几点蔷薇香雨寂寞闲庭戸㬉风不解留花住片片着人无数楼上望春归去芳草迷归路西江月公子眼花乱发老夫鼻观先通领巾飘下瑞香风惊起谪仙春梦后土祠中玉蕋蓬莱殿后鞓红此花清絶更纤秾把酒何人心动又小院朱栏几曲重城画鼓三通更看微月转光风归去香云入梦翠袖争浮大白皁罗半插斜红灯花零落酒花秾妙语一时飞动又恠此花枝怨泣託君诗句名通慿将草木记吴风继取相如云梦点笔袖沾醉墨谤花面有慙红知君却是为情秾怕见此花撩动又闻道双衔凤带不妨单着鲛绡夜香知与阿谁烧怅望水沉烟袅云鬓风前绿巻玉颜醉里红潮莫教空度可怜宵月与佳人共撩又点点楼头细雨重重江外平湖当年戏马㑹东徐今日凄凉南浦莫恨黄花未吐且教红粉相扶酒阑不必看茱萸頫仰人间今古又龙焙今年絶品谷帘自古珍泉雪芽双井散神仙苗裔来从北苑汤发云腴酽白盏浮花乳轻圆人间谁敢更争妍鬬取红窗粉面又别梦已随流水泪巾犹裛香泉相如依旧是臞仙人在瑶台阆苑花雾萦风缥缈歌珠滴水清圆蛾眉新作十分妍走马归来便面又世事一场大梦人生几度秋凉夜来风叶已鸣廊看取眉头鬓上酒贱常愁客少月明多被云妨中秋谁与共孤光把醆凄然北望又莫叹平原落落且应去鲁迟迟与君各记少年时须信人生如寄白髪千茎相送深盃百罚休辞拍浮何用酒为池我已为君德醉又玉骨那愁瘴雾氷肌自有仙风海仙时遣探芳樷倒挂绿毛么凤素面翻嫌粉涴洗妆不褪脣红高情已逐晓云空不与梨花同梦又照野弥弥浅浪横空暧暧微霄障泥未解玉骢骄我欲醉眠芳草可惜一溪明月莫教踏碎琼瑶解鞍欹枕绿杨桥杜宇数声春晓又三过平山堂下半生弹指声中十年不见老仙翁壁上龙蛇飞动欲弔文章太守仍歌杨柳春风休言万事转头空未转头时皆梦又昨日扁舟京口今朝马首长安旧官何物与新官只有湖山公案此景百年几变箇中下语千难使君才气巻波澜与把新诗判断少年游银塘朱槛麴尘波圆绿巻新荷兰条荐浴菖花酿酒天气尚清和好将沉醉酬佳节十分酒十分歌狱草烟深讼庭人悄无恡宴游过又玉肌铅粉傲秋霜凖拟凤唿凰伶伦不见清香未吐且糠粃吹扬到处成双君独只空无数烂文章一点香檀谁能借箸无复似张良又去年相送余杭门外飞雪似杨花今年春尽杨花似雪犹不见还家对酒卷帘邀明月风露透窗纱恰似嫦娥怜双燕分明照画梁斜瑶池燕飞花成阵春心困寸寸别肠多少愁闷无人问偷啼自搵残妆粉抱瑶琴寻出新韵玉纤趁南风未解幽愠低云鬓眉峰歛晕娇和恨南柯子山与歌眉敛波同醉眼流游人都上十三楼不羡竹西歌吹古扬州菰黍连昌歜琼彞倒玉舟谁家水调唱歌头声绕碧山飞去晩云留又古岸开青葑新渠走碧流㑹看光满万家楼记取他年扶路入西州佳节连梅雨余生寄叶舟只将菱角与鸡头更有月明千顷一时留又雨暗初疑夜风囘忽报晴淡云斜照着山明细草软沙溪路马蹄轻卯酒醒还困仙材梦不成蓝桥何处觅云英只有多情流水伴人行又日出西山雨无晴又有晴乱山深处过清明不见綵绳花板细腰轻尽日行桑野无人与目成且将新句琢琼英我是世间闲客此闲行又带酒冲山雨和衣睡晩晴不知钟鼓报天明梦里栩然蝴蝶一身轻老去才都尽归来计未成求田问舍笑豪英自爱湖边沙路免泥行又日薄花房绽风和麦浪轻夜来微雨洗郊垧正是一年春好近清明已改煎茶火犹调入粥饧使君高㑹有余清此乐无声无味最难名又海上乘槎侣仙人蕚绿华飞昇元不用丹砂住在潮头来处𣺌天涯雷辊夫差国云翻海若家坐中安得弄琴牙写取余声归向水仙夸又苒苒中秋过萧萧两鬓华寓身化世一尘沙笑看潮来潮去了生涯方士三山路渔人一叶家早知身世两聱牙好伴骑鲸公子赋雄夸又师唱谁家曲宗风嗣阿谁借君拍板与门搥我也逢场作戏莫相疑溪女方偷眼山僧莫贬眉却愁弥勒下生迟不见老婆三五少年时又欲执河梁手还升月旦堂酒阑人散月侵廊北客明朝归去雁南翔窈窕高明玉风流郑季庄一时分散水云乡惟有落花芳草㫁人肠又山雨潇潇过溪桥浏浏清小园幽榭枕苹汀门外月华如水綵舟横岧㟁霜花尽江湖雪阵平两山遥指海门青囘首水云何处觅孤城又紫陌寻春去红尘拂面来无人不道看花囘惟见石榴新蕋一枝开氷簟堆云髻金樽滟玉醅绿阴青子莫相催留取红巾千点照池台又卫霍元勲后韦平外族贤吹笙只合在缑山闲驾綵鸾归去趁新年烘暖烧香阁轻寒浴佛天他年一醉画堂前莫忘故人顦顇老江边又笑怕蔷薇罥行忧宝瑟僵美人依约在西厢只恐暗中迷路认余香午夜风翻幔三更月到床簟纹如水玉肌凉何物与侬归去有残妆又才恨谁云短绵绵岂易裁半年眉绿未㑹开明月好风闲处是人猜春雨消残冻温风到冷灰樽前一曲为谁哉留取曲中一拍待君来又绀绾双蟠髻云欹小偃巾轻盈红脸小腰身叠鼓忽催花拍鬬精神空濶轻红歇风和约柳春蓬山才调最清新胜似纒头千锦共藏珍又琥珀装腰佩龙香入领巾只应飞燕是前身共看剥葱纤手舞凝神柳絮风前转梅花雪里春鸳鸯翡翠两争新但得周郎一顾胜珠珍又云鬓裁新绿霞衣曳晓红待歌凝立翠筵中一朶彩云何事下巫峰趁拍鸾飞镜囘身燕漾空莫翻红袖过帘栊怕被杨花勾引嫁东风又见説东园好能消北客愁虽非吾土且登楼行尽江南南㟁此淹留短日明枫缬清香暗菊毬流年囘首付东流慿仗挽囘潘鬓莫教秋望江南春未老风细柳斜斜试上超然台上看半壕春水一城花烟雨暗千家寒食后酒醒却咨嗟休对故人思故国且将新火试新茶诗酒趁年华又春已老春服几时成曲水浪低蕉叶稳舞雩风软苎罗轻酣咏乐昇平微雨过何处不催耕百舌无言桃李尽柘枝深处鹁鸪鸣春色属芜菁浪淘沙昨日出东城试探春情墙头红杏暗如倾槛内羣芳芽未吐早已囘春绮陌敛香尘雪霁前村东君用意不辞辛料想春光先到处吹绽梅英鹧鸪天林断山明竹隐墙乱蝉衰草小池塘翻空白鸟时时见照水红蕖细细香村舍外古城傍杖藜徐歩转斜阳慇懃昨夜三更雨又得浮生一日凉又笑捻红牙亸翠翘扬州十里最妖娆夜来绮席亲曾见撮得精神滴滴娇娇后眼舞时腰刘郎几度欲魂消明朝酒醒知何处肠断云间紫玉箫玉楼春霜余已失长淮阔空听潺潺清濑咽佳人犹唱醉翁词四十三年如电抹草头秋露流珠滑三五盈盈还二八与予同是识翁人惟有西湖波底月又知君仙骨无寒暑千载相逢犹旦暮故将别语恼佳人要看梨花枝上雨落花已逐回风去花本无心莺自诉明朝归路下塘西不见莺啼花落处又梧桐叶上三更雨惊破梦魂无覔处夜凉枕簟已知秋更听寒蛩促机杼梦中厯厯来时路犹在江亭醉歌舞尊前必有问君人为道别来心与绪又元宵似是欢游好何况公庭民讼少万家游赏上春台十里神仙迷海岛平原不似高阳傲促席雍容陪语笑坐中有客最多情不惜玉山拚醉倒又经旬未识东君信一夕薰风来解愠红绡衣薄麦秋寒绿绮韵低梅雨润瓜头绿染山光嫩弄色金桃新傅粉日高慵卷水晶帘犹带春醪红玉困又高平四面开雄垒三月风光初觉媚园中桃李使君家城上亭台游客醉歌翻杨柳金尊沸饮散凭阑无限意云深不见玉关遥草细山重残照里南乡子晩景落琼盃照眼云山翠作堆认得岷峨春雪浪初来万顷蒲萄涨渌醅暮雨暗阳台乱洒高楼溼粉腮一阵东风来卷地吹回落照江天一半开又寒雀满疎篱争抱寒柯看玉蕤忽见客来花下坐惊飞踏散芳英落酒巵痛饮又能诗坐客无氊醉不知花尽酒阑春到也离离一点微酸已着枝又不到谢公台明月清风好在哉旧日髯孙何处去重来短李风流更上才秋色渐摧頺满院黄英映酒盃看取桃花春二月争开尽是刘郎去后栽又霜降水痕収浅碧鳞鳞露远洲酒力渐消风力软飕飕破帽多情却恋头佳节若为酬但把清尊断送秋万事到头都是梦休休明日黄花蝶也愁又囘首乱山横不见居人只见城谁似临平山上墖亭亭迎客西来送客行临路晩风清一枕初寒梦不成今夜残灯斜照处荧荧秋雨晴时泪不晴又氷雪透香肌姑射仙人不似伊濯锦江头新样锦非宜故着寻常淡薄衣㬉日下重帏春睡香凝索起迟曼倩风流缘底事当时爱被西真唤作儿又东武望余杭云海天涯两杳茫何日功成名遂了还乡醉笑陪公三万场不用诉离觞痛饮从来别有肠今夜送归灯火冷河塘堕泪羊公却姓杨又凉簟碧纱㡡一枕清风昼睡余卧听晩衙无一事徐徐读尽牀头几巻书搔首赋归欤自觉功名嬾更疎若问使君才与术何如占得人间一味愚又裙带石榴红却水慇懃解赠侬应许逐鸡鸡莫怕相逢一点灵犀必暗通何处遇良工琢刻天真半欲空愿作龙香双凤拨轻拢长在环儿白雪胷又旌斾满江湖诏发楼船万舳舻投笔将军因笑我迂儒帕首腰刀是丈夫粉泪怨离居喜子垂窗报捷书试问伏波三万语何如一斛明珠换绿珠又天与化工知赐得衣裳总是绯毎向华堂深处见怜伊两箇心肠一片儿自小便相随绮席歌筵不暂离苦恨人人分析破东西怎得成双似旧时又寒玉细凝肤清歌一曲倒金壶杏叶菖条徧相识争如豆䓻花梢二月初年少即须臾芳时偷得醉工夫罗帐细垂银烛背欢娱豁得平生俊气无又怅望送春盃渐老逢春能几囘花满楚城愁远别伤懐何况清丝急管催吟㫁望乡台万里归心独上来景物登临闲始见徘徊一寸相思一寸灰又何处倚阑干絃管髙楼月正圆蝴蝶梦中家万里依然老去愁来强自寛明镜借红颜须着人间比梦间蜡烛半笼金翡翠更阑绣被焚香独自眠又未倦长卿游漫舞天歌烂不収不是使君能矫世谁留教有琼梳脱麝油香粉缕金裘花艳红笺笔欲流从此丹脣并皓齿清柔唱遍山东一百州又绣鞅玉镮游灯晃帘疎笑却収久立香车催欲上还留更且檀脣点杏油花遍六么毬面旋回风带雪流春入腰肢金缕细轻柔种柳应须柳柳州鹊桥仙缑山仙子高情云𣺌不学痴牛騃女凤箫声断月明中举手谢时人欲去客槎曾犯银河微浪尚带天风海雨相逢一醉是前縁风雨散飘然何处又乘槎归去成都何在万里江沱汉漾与君各赋一篇诗留织女鸳鸯机上还将旧曲重赓新韵须信吾侪天放人生何处不儿嬉看乞巧朱楼綵舫瑞鹧鸪碧山影里小红旗侬是江南踏浪儿拍手欲嘲山简醉齐声争唱浪婆词西兴渡口㠶初落渔浦山头日未欹侬欲送潮歌底曲尊前还唱使君诗又城头月落尚啼乌朱舰红船早满湖鼓吹未容迎五马水云先已漾双凫映山黄帽螭头舫夹㟁青烟鹊尾炉老病逢春只思睡独求僧榻寄须㬰翻香令金炉犹㬉麝煤残惜香更把寳钗翻重闻处余熏在这一番气味胜从前背人偷葢小蓬山更将沉水暗同燃且图得氤氲乆为情深嫌怕断头烟虞美人定场贺老今何在几度新声改新声坐使旧声阑俗耳只知繁手不须弹断弦试问谁能晓七岁文姬小试教弹作辊雷声应有开元遗老泪纵横又归心正似三春草试着莱衣小橘懐几日向翁开懐祖已嗔文度不归来禅心已断人间爱只有平交在笑论瓜葛一枰同看取灵光新赋有家风又湖山信是东南美一望须千里使君能得几囘来便使樽前醉倒且徘徊沙河塘里灯初上水调谁家唱夜阑风静欲归时惟有一江明月碧琉璃又波声拍枕长淮晓隙月窥人小无情忭水自东流只载一船离恨向西州竹溪花浦曾同醉酒味多于泪谁教风鑑在尘埃醖造一场烦恼送人来又落花已作风前舞又送黄昏雨晓来庭院半残红惟有游丝千丈袅晴空慇懃花下重携手更尽盃中酒美人不用歛歌眉我亦多情无奈酒阑时又氷肌自是生来瘦那更分飞后日长帘幙望黄昏及至黄昏时候转销魂君还知道相思苦怎忍抛奴去不辞迢逓过关山只恐别郎容易见郎难又深深庭院清明过桃李初红破柳丝搭在玉栏干帘外潇潇微雨做轻寒晩晴台榭增明媚已拚花前醉更阑人静月侵廊独自行来行去好思量又持盃遥劝天边月愿月圆无缺持盃更复劝花枝且愿花枝长在莫离披持盃月下花前醉休问荣枯事此欢能有几人知对酒逢花不饮待何时一斛珠洛城春晩垂杨乱掩红楼半小池轻浪纹如篆烛下花前曾醉离歌宴自惜风流云雨散关山有限情无限待君重见寻芳伴为説相思目断西楼燕醉落魄分携如昨人生到处萍飘泊偶然相聚还离索多病多愁须信从来错樽前一笑休辞却天涯同是伤沦落故山犹负平生约西望峨嵋长羡归飞鹤又苍头华发故山归计何时决旧交新贵音书絶惟有佳人犹作殷勤别离亭欲去歌声咽潇潇细雨凉吹颊泪珠不用罗巾裛弹在罗衣图得见时説又轻云微月二更酒醒船初发孤城囘望苍烟合公子佳人不记归时节巾偏扇坠藤床滑觉来幽梦无人説此生飘荡何时歇家在西南长作东南别临江仙细马远驮双侍女青巾玉带红靴溪山好处便为家谁知巴崃路却见洛城花面旋落英飞玉蕋人间春日初斜十年不见紫云车龙邱新洞府铅鼎养丹砂又诗句揣来磨我钝钝锥不解生铓欢颜为我解氷霜酒阑清梦觉春草满池塘应念雪堂坡下老昔年共採芸香功成名遂早还乡囘车来过我乔木拥千章又我劝髯张归去好从来自已忘情尘心消尽道心平江南与塞北何处不堪行俎豆庚桑真过矣慿君説与南荣愿闻吴越报丰登君王如有问结袜赖王生又自古相从休务日何妨低唱微吟天垂云重作春阴坐中人半醉帘外雪将深闻道分司狂御史紫云无路追寻凄风寒雨更骎骎问囚长损气见鹤总惊心又忘却成都来十载因君未免思量慿将清泪洒江阳故乡知好在孤客自悲凉坐上别愁君未见归来欲断无肠殷勤且更尽离觞此身如传舍何处是吾乡又尊酒何人怀李白草堂遥指江东珠帘十里巻香风花开花又谢离恨几千重轻舸度江连夜到一时惊笑衰容语音犹自带吴侬夜阑相对处依旧梦魂中又九十日春都过了贪忙何处追游三分春色一分愁雨翻榆荚阵风转柳花毬阆苑先生须自责蟠桃动是千秋不知人世苦厌求东皇不拘束肯为使君留又四大从来都遍满此间风水何疑故应为我发新诗幽花香涧谷寒藻舞沦漪借与玉川生两腋天仙未必相思还慿流水送人归层巅余落日草露已沾衣又一别都门三改火天涯踏尽红尘依然一笑作春温无波真古井有节是秋筠惆怅孤㠶连夜发送行淡月微云尊前不用翠眉颦人生如逆旅我亦是行人又多病休文都瘦损不堪金带垂腰望湖楼上暗香飘和风春弄袖明月夜闻箫酒醒梦囘清漏永隐牀无限更潮佳人不见董娇娆徘徊花上月空度可怜宵又夜饮东坡醒复醉归来髣髴三更家童鼻息已雷鸣敲门都不应倚杖听江声长恨此身非我有何时忘却营营夜阑风静縠纹平小舟从此逝江海寄余生又冬夜夜寒氷合井画堂明月侵帏青釭明灭照悲啼青釭挑欲尽粉泪裛还垂未尽一尊先掩泪歌声半带清悲情声两尽莫相违欲知肠断处梁上暗尘飞又谁道东阳都瘦损凝然点漆精神瑶林终自隔风尘试看披鹤氅仍是谪仙人省可清言挥玉尘真须保器全真风流何似道家纯不应同蜀客唯爱卓文君又昨夜渡江何处宿望中疑是秦淮月明谁起笛中哀多情玉谢女相逐过江来云雨未成还又散思量好事难谐慿陵急桨两相催想伊归去后应似我情怀蝶恋花花褪残红青杏了燕子飞时绿水人家绕枝上柳绵吹又少天涯何处无芳草墙里秋千墙外道墙外行人墙里佳人笑笑渐不闻声渐悄多情却被无情恼又一颗樱桃樊素口不爱黄金只爱人长乆学画鸦儿犹未就眉尖已作伤春皱扑蝶西园随伴走花落花开渐解相思瘦破镜重圆人在否章台折尽青青柳又雨过春容清更丽只有幽人幽恨终难洗北固山前三面水碧琼梳拥青螺髻一纸乡书来万里问我何年真箇成归计白首送春拚一醉东风吹破千行泪又蓛蓛无风花自亸寂莫园林柳老樱桃过落日多情还照座山青一点横云破路尽河囘千转柁系揽渔村月暗孤灯火慿仗飞魂招楚些我思君处君思我又灯火钱塘三五夜明月如霜照见人如画帐底吹笙香吐麝此般风味应无价寂莫山城人老也击鼓吹箫乍入农桑社火冷灯希霜露下昏昏雪意云垂野又帘外东风交雨霰帘里佳人笑语如莺燕深惜今年正月暖灯光酒色摇金盏掺鼓渔阳挝未遍舞褪琼钗汗溼香罗软今夜何人吟古怨清诗未就氷生砚又自古涟漪佳絶地遶郭荷花欲把吴兴比倦客尘埃何处洗真君堂下寒泉水左海门前酤酒市夜半潮来月下孤舟起倾葢相逢拚一醉双凫飞去人千里又云水萦囘溪上路疉疉青山环绕溪东注月白沙汀翘宿鹭更无一点尘来处溪叟相看私自语底事区区苦要为官去尊酒不空田百亩归来分得闲中趣又春事阑珊芳草歇客里风光又过清明节小院黄昏人忆别落红处处闻啼鴂咫尺江山分楚越目断魂消应是音尘絶梦破五更心欲折角声吹落梅花月又别酒劝君君一醉清润潘郎又是何郎壻记取钗头新利市莫将分付东邻子囘首长安佳丽地三十年前我是风流帅为向青楼寻旧事花枝缺处余名字又泛泛东风初破五江柳微黄万万千千缕佳气郁葱来绣戸当年江上生竒女一盏寿觞谁与举三箇明珠膝上王文度放尽穷鳞看圉圉天公为下曼陀雨又记得画堂初㑹遇好梦惊囘望㫁高唐路燕子双飞来又去纱窗几度春光暮那日绣帘相见处低眼佯行笑整香云缕敛尽春山羞不语人前深意难轻诉又昨夜秋风来万里月上屏帏冷透人衣袂有客抱衾愁不寐那堪玉漏长如岁羇舍留连归计未梦㫁魂销一枕相思泪衣带渐寛无别意新书报我添顦顇又玉枕氷寒消暑气碧簟纱厨向午朦胧睡莺舌惺憁如㑹意无端画扇惊飞起雨后初凉生水际人面桃花的的遥相似眼看红芳犹抱蕋樷中已结新莲子又雨霰疎疎经泼火巷陌秋千犹未清明过杏子梢头香蕾破淡红褪白胭脂涴苦被多情相折挫病绪厌厌浑似年时过遶遍回廊还独坐月笼云暗重门锁又蝶嬾莺慵春过半花落狂风小院残红满午醉未醒红日晩黄昏帘幙无人卷云鬓鬅松眉黛浅总是愁媒欲诉谁消遣未信此情难系绊杨花犹有东风管荷华媚霞苞霓荷碧天然地别是风流标格重重青葢下千娇照水好红红白白每恨望明月清风夜甚低迷不语妖邪无力终须放船儿去清香深处住看伊颜色渔家傲千古龙蟠并虎踞从公一弔兴亡处𣺌𣺌斜风吹细雨芳草渡江南父老留公住公驾飞车凌彩雾红鸾骖椉青鸾驭却讶此洲名白鹭非吾侣翻然欲下还飞去又送客归来灯火尽西楼淡月凉生晕明日潮来无定凖风未稳舟横渡口重城近江水似知孤客恨南风为解佳人愠莫学时流轻久困频寄问钱塘江上须忠信又皎皎牵牛河汉女盈盈临水无由语望㫁碧云空日暮无寻处梦囘芳草生春浦鸟散余花纷似雨汀洲苹老香风度明月多情来照戸但揽取清光长送人归去又一曲阳关情几许知君欲向秦川去白马皂貂留不住囘首处孤城不见天霖雾到日长安花似雨故关杨柳初飞絮渐见靴刀迎夹路谁得似风流膝上王文度又些小白须何用染几人得见星星点作郡浮光虽似箭君莫厌也应胜我三年贬我欲自嗟还不敢向来三郡宁非忝婚嫁事稀年冉冉知有渐千钧重担从头减又临水纵横囘晩鞚归来转觉情怀动梅笛烟中闻几弄秋阴重西山雪淡云凝冻美酒一盃谁与共尊前舞雪狂歌送腰跨金鱼旌斾拥将何用只堪妆点浮生梦定风波两两轻红半晕腮依依独为使君囘若道使君无此意何为双花不向别人开但看低昻烟雨里不已劝君休诉十分盃更问尊前狂副使来岁花开时节与谁来又莫听穿林打叶声何妨吟啸且徐行竹杖芒鞵轻胜马谁怕一蓑烟雨任平生料峭春风吹酒醒微冷山头斜照却相迎囘首向来潇洒处归去也无风雨也无晴又与客携壶上翠微江涵秋影雁初飞尘世难逢开口笑年少菊花须插满头归酩酊但酬佳节了云峤登临不用怨斜晖古往今来谁不老多少牛山何必更沾衣又莫怪鸳鸯绣带长腰轻不胜舞衣裳薄倖只贪游冶去何处垂杨系马恣轻狂花谢絮飞春又尽堪恨㫁絃尘管伴啼妆不信归来但自看怕见为郎顦顇却羞郎又千古风流阮歩兵平生游宦爱东平千里远来还不住归去空留风韵照人清红粉尊前深懊恼知道怎生留得许多情记得明年花絮乱须看泛西湖是断肠声又雨洗涓涓嫩叶光风吹细细绿筠香秀色乱侵书帙晩帘巻清阴微过酒尊凉人画竹身肥拥肿何用先生落笔胜萧郎记得小轩岑寂夜廊下月和疎影上东墙又好睡慵开莫厌迟自怜氷脸不时宜偶作小红桃杏色闲雅尚余孤瘦雪霜姿休把闲心随物态何事酒生微晕沁瑶肌诗老不知梅格在吟咏更看绿叶与青枝又月满苕溪照夜堂五星一老鬭光芒十五年间真梦里何事长庚对月独凄凉绿鬓苍颜同一醉还是六人吟笑水云乡宾主谈锋谁得似看取曹刘今对两苏张又常羡人间琢玉郎天教分付点酥娘自作清歌传皓齿风起雪飞炎海变清凉万里归来颜愈少微笑时时犹带岭梅香试问岭南应不好却道此心安处是吾乡十拍子白酒新开九醖黄花已过重阳身外傥来都似梦醉里无何即是乡东坡日月长玉粉旋烹茶乳金虀新擣橙香强染霜髭扶翠袖莫道狂夫不解狂狂夫老更狂苏幙遮暑笼晴风解愠雨后余清暗袭衣裾润一局选仙逃暑困笑指尊前谁向青霄近整金盆轮玉笋凤驾鸾车谁敢争先进重五休言升最𦂳纵有碧油到了输堂印调笑令渔父渔父江上微风细雨青蓑黄篛裳衣红酒白鱼莫归归莫归莫长笛一声何处归雁归雁饮啄江南南㟁将飞却下盘旋塞外春来苦寒寒苦寒苦藻荇欲生且住行香子绮席才终欢意犹浓酒阑时高兴无穷共夸君赐初拆臣封看分香饼黄金缕密云龙鬬赢一水功敌千钟觉凉生两腋清风暂留红袖少却纱笼放笙歌散庭馆静略从容又三入承明四至九卿问书生何辱何荣金张七叶纨绮貂缨无汗马事不献赋不明经成都卜肆寂莫君平郑子真巖谷躬耕寒灰炙手人重人轻除竺干学得无念得无名又清夜无尘月色如银酒斟时须满十分浮名浮利休苦劳神叹隙中驹石中火梦中身虽抱文章开口谁亲且陶陶乐尽天真几时归去作箇闲人对一张琴一壶酒一溪云又凉夜霜风先入梧桐浑无处囘避衰容问公何事不语书空但一囘醉一囘病一囘慵秋来庭下光阴如箭似无言有意伤侬都将万事付与千钟任酒花白眼花乱烛花红又携手江村梅雪飘裙情何限处处销魂故人不见旧曲重闻向望湖楼孤山寺涌金门寻常行处题诗千首绣罗衫与拂红尘别来相忆知是何人有湖中月江边柳陇头云又一叶舟轻双桨鸿惊水天清影湛波平鱼翻藻鑑鹭点烟汀过沙溪急霜溪冷月溪明重重似画曲曲如屏算当年空老严陵君臣一梦今古虚名但远山长云山乱晓山青又北望平川野水荒湾共寻春飞歩孱颜和风弄袖香雾萦鬟正酒酣适人语笑白云间飞鸿落照相将归去澹娟娟玉宇清闲何人无事晏坐空山望长桥上灯火乱使君还青玉案三年枕上吴中路遣黄耳随君去若到松江唿小渡莫惊鸥鹭四桥尽是老子经行处辋川图上看春莫常记高人右丞句作箇归期天已许春衫犹是小蛮针线曾溼西湖雨殢人娇满院桃花尽是刘郎未见于中更一枝纤软仙家日月笑人间春晩浓睡起惊飞乱红千片密意难窥羞容易见平白地为伊肠断问君终日怎安排心眼须信道司空自来见惯又白发苍颜正是维摩境界空方丈散花何碍朱脣筯点更髻鬟生采这㱔箇千生万生只在好事心肠着人情态闲窗下敛云凝黛明朝端午学糿兰为佩寻一首好诗要书裙带又别驾来时满城灯火无数向青琐隙中偷覻元来便是共採鸾仙侣方见了管须低声説与百子流苏千枝宝炬人间有洞房烟雾春来何事故抛人别处坐望断楼中远山归路江城子梦中了了醉中醒只渊明是前生走遍人间依旧却躬耕昨夜东坡春雨足乌鹊喜报新晴雪堂西畔暗泉鸣北山倾小溪横南望亭邱孤秀耸曾城都是斜川当日境吾老矣寄余龄又翠蛾羞黛怯人看掩霜纨泪偷弹且尽一尊収泪唱阳关谩道帝城天样远天易见见君难画堂新搆近孤山曲栏干为谁安飞絮落花春色属明年欲棹小舟寻旧事无处问水连天又凤皇山下雨初晴水风清晩霞明一朶芙蕖开过尚盈盈何处飞来双白鹭如有意慕娉婷忽闻江上弄哀笔苦含情遣谁听烟敛云収依约是湘灵欲待曲终寻问取人不见数峰青又老夫聊发少年狂左牵黄右擎苍锦帽貂裘千骑巻平冈为报倾城随太守亲射虎看孙郎酒酣胷胆尚开张鬓微霜又何妨持节云中何日遣冯唐㑹挽雕弓如满月西北望射天狼又天涯流落思无穷旣相逢却匆匆携手佳人和泪折残红为问东风余几许春纵在与谁同隋堤三月水溶溶背归鸿去吴中囘望彭城清泗与淮通寄我相思千点泪流不到楚江东又相逢不觉又初寒对尊前惜流年风𦂳离亭氷结泪珠圆雪意留君君且住从此去少清欢转头山下转头看路漫漫玉花翻银海光寛何处是超然知道故人相念否携翠袖倚朱栏又黄昏犹是雨纤纤晓开帘欲平檐江濶天低无处认青帘孤坐冻吟谁伴我揩病目捻衰髯使君留客醉厌厌水晶盐为谁甜手把梅花东望忆陶潜雪似故人人似雪虽可爱有人嫌又玉人家在凤皇山水云间掩门闲门外行人立马看弓弯十里春风谁指似斜日映绣帘斑多情好事与君还悯新鳏拭余潸明月空江香雾着云鬟陌上花开看尽也闻旧曲破朱颜又十年生死两茫茫不思量自难忘千里孤坟无处话凄凉纵使相逢应不识尘满面鬓如霜夜来幽梦忽还乡小轩窗正梳妆相顾无言惟有泪千行料得年年肠㫁处明月夜短松冈又银涛无际巻蓬瀛落霞明暮云平曾见青鸾紫凤下层城二十五絃弹不尽空感慨惜离情苍梧烟水㫁归程巻霓旌为谁迎空有千行流泪寄幽贞舞罢鱼龙云海晩千古恨入江声又前瞻马耳九仙山碧连天晩云间城上高台真箇是超然莫使匆匆云雨散今夜里月婵娟小溪鸥鹭静聨拳去翩翩点轻烟人事凄凉回首便他年莫忘使君歌笑处垂柳下矮槐前又墨云拖雨过西楼水东流晩烟収柳外残阳囘照动帘钩今夜巫山真箇好花未落酒新篘美人微笑转星眸月华羞捧金瓯歌扇萦风吹散一春愁试问江南诸伴侣谁似我醉扬州又腻红匀脸衬檀脣晚妆新暗伤春手捻花枝谁㑹两眉颦连理带头双留待与箇中人淡烟笼月绣帘阴画堂深夜沉沉谁道系得人心一自绿窗偷见后便顦顇到如今千秋岁浅霜侵緑发少仍新沐冠直缝巾横幅美人怜我老玉手簪黄菊秋露重真珠落袖沾余馥座上人如玉花映花奴肉蜂蝶乱飞相逐明年人纵健此㑹应难复须细㸔晩来月上和银烛河满子见説岷峨悽怆旋闻江汉澄清但觉秋来归梦好西南自有长城东府三人最少西山八国初平莫负花溪纵赏何妨药市微行试问当垆人在否空敎是处闻名唱着子渊新曲应须分外含情祝英台近挂轻㠶飞急桨还过钓台路酒病无聊欹枕听鸣橹断肠簇簇云山重重烟树囘首望孤城何处间离阻谁念萦损襄王何曾梦云雨旧恨前欢心事两无据要知欲见无由痴心犹自倩人道一声传语一丛花今年春浅腊侵年氷雪破春妍东风有信无人见露微意柳际花边寒夜纵长孤衾易㬉钟鼓渐清圆朝来初日半含山楼阁淡疎烟游人便作寻芳计小桃杏应已争先衰病少情疎慵自放惟爱日高眠皂罗特髻采菱拾翠算似此佳名阿谁消得采菱拾翠称使君知客千金买采菱拾翠更罗裙满把真珠结采菱拾翠正髻鬟初合真箇采菱拾翠但深怜轻拍一双手采菱拾翠绣衾下抱着俱香滑采菱拾翠待到京寻觅洞仙歌江南腊尽早梅花开后分付新春与垂柳细腰肢自有入格风流仍更是骨体清英雅秀永丰坊那畔尽日无人惟见金丝弄晴昼㫁肠是飞絮时绿叶成阴无箇事一成消瘦又莫是东风逐君来便吹散眉间一点春皱又氷肌玉骨自清凉无汗水殿风来暗香满绣帘开一点明月窥人人未寝欹枕钗横鬓乱起来携素手庭戸无声时见疎星渡河汉试问夜如何夜已是三更金波淡玉绳低转但屈指西风几时来又不道流年暗中偷换劝金船无情流水多情客劝我如曾识盃行到手休辞却这公道难得曲水池上小字更书年月如对茂林脩竹似永和节纤纤素手如霜雪笑把秋花插尊前莫怪歌声咽又还是轻别此去翺翔遍赏玉堂金阙欲问再来何岁应有华发意难忘花拥鸳房记駞肩髻小约鬓眉长轻身翻燕舞低语转莺簧相见处便难忘肯亲度瑶觞向夜阑歌翻郢曲带换韩香别来音信难将似云収楚崃雨散巫阳相逢情有在不语意难量些箇事㫁人肠怎禁得恓惶待与伊移根换叶试又何妨满江红忧喜相寻风雨过一江春绿巫崃梦至今空有乱山屏簇何似伯鸾携德耀箪瓢未足清欢足渐灿然光彩照阶庭生兰玉幽梦里传心曲肠㫁处慿他续文君壻知否笑君卑辱君不见周南歌汉广天敎夫子休乔木便相将左手抱琴书云间宿又江汉西来高楼下蒲萄深碧犹自带岷峨云浪锦江春色君是南山遗爱守我为劒外思归客对此间风物岂无情慇懃説江表传君休读狂处士真堪惜空洲对鹦鹉苇花萧瑟独笑书生争底事曹公黄祖俱飘忽愿使君还赋谪仙诗追黄鹤又东武南城新堤固涟漪初溢隐隐遍长林高阜卧红堆碧枝上残花吹尽也与君更向江头觅问向前犹有几多春三之一官里事何时毕风雨外无多日相将泛曲水满城争出君不见兰亭脩禊事当时座上皆豪逸到如今脩竹满山阴空陈迹又清颍东流愁目㫁孤㠶明灭宦游处青山白浪万重千疉辜负当年林下意对床夜雨听萧瑟恨此生长向别离中添华发一樽酒黄河侧无限事从头説相看怳如昨许多年月衣上旧痕余苦泪眉间喜气添黄色便与君池上觅残春花如雪又天岂无情天也解多情留客春向暖朝来底事尚飘轻雪君过春来纡组绶我应归去躭泉石恐异时盃酒忽相思云山隔浮世事俱难必人纵健头应白何辞更一醉此欢难觅欲向佳人诉离恨泪珠先已凝双睫但莫追新燕却来时音书絶满庭芳归去来兮吾归何处万里家在岷峨百年强半来日苦无多坐见黄州载闰儿童尽楚语吴歌山中友鸡豚社饮相劝老东坡云何当远去人生底事来往如梭待闲看秋风洛水清波好在堂前细柳应念我莫剪柔柯仍传语江南父老时与㬠渔蓑又归去来兮清溪无底上有千仞嵯峨画桥西畔天远夕阳多老去君恩未报空囘首弹铗悲歌船头转长风万里归马驻平坡无何何处是银潢尽处天女停梭问人间何事久戏风波顾问同来稺子应烂汝腰下长柯青衫破羣仙笑我千缕挂烟簑又香叆雕盘寒生氷筯画堂别是风光主人情重开宴出红妆腻玉圆搓素颈藕丝嫩新织仙裳双歌罢虚櫩转月余韵尚悠飏人间何处有司空见惯应谓寻常坐中有狂客恼乱愁肠报道金钗坠也十指露春笋纤长亲曾见全胜宋玉想像赋高唐又蜗角虚名蝇头微利算来着甚干忙事皆前定谁弱又谁强且趂闲身未老尽放我些子疎狂百年里浑敎是醉三万六千场思量能几许忧愁风雨一半相妨又何须抵死説短论长幸对清风皓月苔茵展云幙高张江南好千钟美酒一曲满庭芳又三十三年今谁存者算只君与长江凛然苍桧霜榦苦难双闻道司州古县云溪上竹坞松窗江南岸不因送子宁肯过吾邦枞枞疎雨过风林舞破烟葢云幢愿持此邀君一饮空缸居士先生老矣真梦里相对残釭歌舞㫁行人未起船鼓已逄逄又三十三年漂流江海万里烟浪云㠶故人惊怪顦顇老青衫我自疎狂异趣君何事奔走尘凡流年尽穷途坐守船尾冻相衔巉巉淮浦外层楼翠壁古寺空嵓歩携手林间笑挽纤纤莫上孤峯尽处萦望眼云水相搀家何在因君问我归歩遶松杉水调歌头落日绣帘卷亭下水连空知君为我新作窗戸溼青红长记平山堂上欹枕江南烟雨杳杳没孤鸿认得醉翁语山色有无中一千顷都镜净倒碧峰忽然浪起掀舞一叶白头翁堪笑兰台公子未解庄生天籁刚道有雌雄一点浩然气千里快哉风又安石在东海从事鬓惊秋中年亲友难别丝竹缓离愁一旦功成名遂凖拟东还海道扶病入西州雅志因轩冕遗恨寄沧洲岁云莫须早计要褐裘故乡归去千里佳处輙迟留我醉歌时君和醉倒须君扶我惟酒可忘忧一任刘𤣥德相对卧高楼又明月几时有把酒问青天不知天上宫阙今夕是何年我欲乘风归去又恐琼楼玉宇高处不胜寒起舞弄清影何似在人间转朱阁低绮戸照无眠不应有恨何事长向别时圆人有悲欢离合月有阴晴圆缺此事古难全但愿人长乆千里共婵娟又昵昵儿女语灯火夜微明恩寃尔汝来去弹指泪和声忽变轩昻勇士一鼓填然作气千里不留行囘首莫云远飞絮搅青冥衆禽里真彩凤独不鸣跻攀寸歩千险一落百寻轻烦子指间风雨置我肠中氷炭起坐不能平推手从归去无泪与君倾又离别一何久七度过中秋去年东武今夕明月不胜愁岂意彭城山下同泛清河古汴船上载凉州鼓吹助清赏鸿雁起汀洲坐中客翠羽被紫绮裘素娥无赖西去曾不为人留今夜清尊对客明夜孤㠶水驿依旧照离忧但恐同王粲相对永登楼雨中花慢今岁花时深院尽日东风荡漾茶烟但有绿苔芳草柳絮榆钱闻道城西长廊古寺甲第名园有国艳带酒天香染袂为我留连清明过了残红无处对此泪洒尊前秋向晩一枝何事向我依然高㑹聊追短景清啇不假余妍不如留取十分春态付与明年又䆳院重帘何处惹得多情愁对风光睡起酒阑花谢蝶乱蜂忙今夜何人吹笙北岭待月西厢空怅望处一株红杏斜倚低墙羞颜易变傍人先觉到处被着猜防谁信道㱔儿恩爱无限凄凉好事若无间阻幽欢却是寻常一般滋味就中香美除是偷尝又嫩脸羞蛾因甚化作行云却返巫阳但有寒灯孤枕皓月空牀长记当初乍谐云雨便学鸾皇又岂料正好三春桃李一夜风霜丹青画无言无笑看了谩结愁肠襟袖上犹存残黛渐减余香一自醉中忘了奈何酒后思量算应负你枕前珠涙万㸃千行八声甘州有情风万里巻潮来无情送潮归问钱塘江上西兴浦口几度斜晖不用思量今古俯仰昔人非谁似东坡老白首忘机记取西湖西畔正算山好处空翠烟霏算诗人相得如我与君稀约他年东还海道愿谢公雅志莫相违西州路不应囘首为我沾衣醉蓬莱笑劳生一梦羇旅三年又还重九华发萧萧对荒园搔首赖有多情好饮无事似古人贤守岁岁登高年年落帽物华依旧此㑹应须烂醉仍把紫菊茱茰细看重嗅摇落霜风有手栽双柳来岁今朝为我西顾酹羽觞江口㑹与州人饮公遗爱一江醇酎三部乐美人如月乍见掩暮云更增妍絶算应无恨安用阴晴圆缺娇甚空只成愁待下床又嬾未语先咽数日不来落尽一庭红叶今朝置酒强起问为谁减动一分香雪何事散花却病维摩无疾却低眉惨然不畣唱金缕一声怨切堪折便折且惜取少年花发念奴娇大江东去浪淘尽千古风流人物故垒西边人道是三国周郎赤壁乱石穿空惊涛拍㟁卷起千堆雪江山如画一时多少豪杰遥想公瑾当年小乔初嫁了雄姿英发羽扇纶巾谈笑间强虏灰飞烟灭故国神游多情应笑我早生华髪人间如梦一尊还酧江月又慿高眺远见长空万里云无留迹桂魄飞来光射处冷浸一天秋碧玉宇琼楼乘鸾来去人在清凉国江山如画望中烟树历历我醉拍手狂歌举盃邀月对影成三客起舞徘徊风露下今夕不知何夕便欲乘风翻然归去何用骑鹏翼水晶宫里一声吹断横笛水龙吟古来云海茫茫蓬山绛阙知何处人间自有赤城居士龙蟠凤举清净无为坐忘遗照八篇竒语向玉霄东望蓬莱晻霭有云驾骖风驭行尽九州四海笑纷纷落花飞絮临江一见谪仙风采无言心许八表神游浩然相对酒酣箕踞待垂天赋就骑鲸路稳约相将去又楚山脩竹如云异材秀出千林表龙须半剪凤膺微涨玉肌匀绕木落淮南雨晴云梦月明风袅自中郎不见桓伊去后知辜负秋多少闻道岭南太守后堂深緑珠娇小绮窗学弄梁州初遍霓裳未了嚼征含宫泛商流羽一声云杪为使君洗尽蛮风瘴雨作霜天晓又似花还似非花也无人惜从教坠抛街傍路思量却是无情有思萦损柔肠困酣娇眼欲开还闭梦随风万里寻郎去处又还被莺唿起不恨此花飞尽恨西园落红难缀晓来雨过遗踪何在一池萍碎春色三分二分尘土一分流水细看来不是杨花点点是离人泪又小舟横截春江卧看翠壁红楼起云间笑语使君高㑹佳人半醉危柱哀絃艳歌余响遶云萦水念故人老大风流未减独囘首烟波里推枕惘然不见但空江月明千里五湖闻道扁舟归去仍携西子云梦南州武昌南㟁昔游应记料多情梦里端来见我也参差是又小沟东接长江柳堤苇㟁连云际烟村潇洒人间一閧渔樵早市永昼端居寸阴虚度了成何事但丝莼玉藕珠秔锦鲤相留恋又经岁因念浮邱旧侣惯瑶池羽觞沉醉青鸾歌舞铢衣摇曵壶中天地飘堕人间歩虚声㫁露寒风细抱素琴独向银蟾影里此懐难寄又露寒烟冷蒹葭老天外征鸿寥唳银河秋晩长门灯悄一声初至应念潇湘㟁遥人静水多菰米望极平田徘徊欲下依前被风惊起须信衡阳万里有谁家锦书遥寄万里云外斜行横阵才疎又缀仙掌月明石头城下影摇寒水念征衣未捣佳人拂杵有盈盈泪归朝欢我梦扁舟浮震泽雪浪摇空千顷白觉来满眼是庐山倚天无数开青壁此生长接淅与君同是江南客梦中游觉来清赏同作飞梭掷明日西风还挂席唱我新词泪沾臆灵均去后楚山空澧阳兰芷无颜色君才如梦得武陵更在西南极竹枝词莫摇新唱谁谓古今隔永遇乐长忆别时景疎楼下明月如水美酒清歌留连不住月随人千里别来三度孤光又满冷落共谁同醉卷珠帘凄然顾影共伊到明无寐今朝有客来从淮上能道使君深意慿仗清淮分明到海中有相思泪而今何在西垣清禁夜永云华侵被此时看回廊晓月也应暗记又明月如霜好风如水清景无限曲港跳鱼圆荷泻露寂莫无人见沈沈三鼓飘然一叶黯黯梦云惊㫁夜茫茫重寻无觅处觉来小园行遍天涯倦客山中归路望㫁故园心眼燕子楼空佳人何在空锁楼中燕古今如梦何曾梦觉但有旧欢新怨异时对南楼夜景为余浩叹又天末山横半空箫鼓楼观高起指点裁成东风满院总是新桃李纶巾羽扇一尊饮罢目送㫁鸿千里揽清歌余音不㫁缥缈尚萦流水年来自笑无情何事犹有多情遗思绿鬓朱颜匆匆拚了却记花前醉明年春到重寻幽梦应在乱莺声里拍䦨干斜阳转处有谁共倚无愁可解光景百年看便一世生来不识愁味问愁何处来更开解箇甚底万事从来风过耳何用不着心里你唤做展却眉便是逹者也则恐未此理夲不通言何曾道欢游胜如名利道则浑是错不道如何即是这里元无我与你甚唤做物情之外若须待醉了方开解时问无酒怎生醉沁园春孤馆灯青野店鸡号旅枕梦残渐月华収练晨霜耿耿云山摛锦朝露漙漙世路无穷劳生有限似此区区长鲜欢微吟罢凭征鞍无语往事千端当时共客长安似二陆初来俱少年有笔头千字胷中万巻致君尧舜此事何难用舍由时行藏在我袖手何妨闲处看身长健但优游卒岁且鬬尊前贺新郎乳燕飞华屋悄无人桐阴转午晩凉新浴手弄生绡白团扇扇手一时似玉渐困倚孤眠清熟帘外谁来推绣戸枉教人梦㫁瑶台曲又却是风敲竹石榴半吐红巾蹙待浮花浪蕋都尽伴君幽独秾艳一枝细看取芳心千重似束又恐被秋风惊绿若待得君来向此花前对酒不忍触共粉泪两蔌蔌稍遍为米折腰因酒弃家口体交相累归去来谁不遣君归觉从前皆非今是露未晞征夫指予归路门前笑语喧童稚嗟旧菊都荒新松暗老吾年今已如此但小窗容膝闭柴扉策杖看孤云暮鸿飞云出无心鸟倦知还夲非有意噫归去来兮我今忘我兼忘世亲戚无浪语琴书中有真味歩翠麓﨑岖泛溪窈窕涓涓暗谷流春水观草木欣荣幽人自感吾生行且休矣念寓形宇内复几时不自觉皇皇欲何之委吾心去留谁计神仙知在何处富贵非吾愿但知临水登山啸咏自引壶觞自醉此生天命更何疑且乘流遇坎还止又睡起画堂银蒜押帘珠幙云垂地初雨歇洗出碧罗天正溶溶养花天气一霎㬉风回芳草荣光浮动巻皱银塘水方杏靥勺酥花须吐绣园林翠红排比见乳燕捎蝶过繁枝忽一线炉香逐游丝昼永人间独立斜阳晩来情味便乗兴㩦将佳丽深入芳菲里拨胡琴语轻拢慢捻总伶俐看𦂳约罗裙急趣檀板霓裳入破惊鸿起颦月临眉醉霞横脸歌声悠扬云际任满头红雨落花飞坠渐鳷鹊楼西玉蟾低尚徘徊未尽欢意君看今古悠悠浮幻人间世这些百岁光阴几日三万六千而已醉乡路稳不妨行但人生要适情耳戚氏玉龟山东皇灵嫓统羣仙绛阙岧嶤翠房深迥倚霏烟幽闲志萧然金城千里锁婵娟当时穆满巡狩翠华曾到海西边风露明霁鲸波极目势浮舆葢方圆正迢迢丽日𤣥圃清寂琼草芊绵争解绣勒香鞯鸾辂驻跸八马戏芝田瑶池近画楼隐隐翠鸟翩翩肆华筵间作管鸣絃宛若帝所钧天稚头皓齿绿发方瞳圆极恬淡高妍尽倒琼壶酒献金鼎药固大椿年缥缈飞琼妙舞命双成奏曲醉留连云璈韵响泻寒泉浩歌畅饮斜月低河汉渐渐倚霞天际红深浅动归思回兮尘寰烂熳游玉辇东还杏花风数里响鸣鞭望长安路依稀柳色翠点春妍东坡词