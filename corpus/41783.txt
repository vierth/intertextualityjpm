臣闻天下之理本诸简易而行之以顺道则事无不成故曰智者若禹之行水行其所无事也舍而之于险阻则不足以言智矣盖自古兴治虽有专任独决能就事功者未闻辅弼大臣人各有心暌戾不一致国政异出名分不正中外人情交谓不可而能有为者也况于措置失宜沮废公议一二小臣实与大计用贱陵贵以邪妨正者乎凡此皆天下之理不宜有成而智者之所不行也设令由此侥幸事小有成而兴利之臣日进尚德之风浸衰尤非朝廷之福矧复天时未顺地震连年四方人心日益摇动此皆陛下所当仰测天意俯察人事者也臣奉职不肖议论无补望允前奏早赐降责论曰民受天地之中而生者也水火金木土谷民所赖而生者也树之君使修举其所赖而养之者也修之有道行之有节上焉天顺之下焉民乐之正德焉利用焉厚生焉此其所以秉统持正而制天下之命者也在书禹之谟曰九功惟叙九叙惟歌其指言乎是也舜禹明其道圣也后世不及焉功也万世所利焉宜其事有次叙而民歌乐之也噫舜之君禹之臣其歌之之民日闻其道日被其泽其见而知之或言或歌可矣今去圣久远逾数千祀然可覆而举之者何也得非一于道乎道之大原在于经经为道其发明天地之秘形容圣人之心一也然当推本夫明其次着其迹者言之在洪范之九章一曰五行次二曰五事统之以大中终之以福极圣人之道其见于是乎盖五行者天之道也五事者人之道也修人事而致天道此王者所以治也五事修五行叙则其生材也美焉阜焉民居其中享其利而安焉岂非皇极之道用而致乎五材之生天也非人也五事之修人也非天也虽然五事正则五材自然得其性矣是则天之道亦王者之所为也王者既修五事而致五材则又举正德之教而率之明利用之源而阜之开厚生之道而养之五行协于上六府利于下三事举于中修焉其功之叙也和焉其德之行也如是则民浩浩然于于然欢娱于下而歌颂其政矣或曰子之言五行然矣然六府之兼乎谷何也答曰五行气也五材形也君之所致者气也民之所用者形也五气既叙五材既丰民并用焉然谷者民之所生也不可一日无之此六府所以兼谷也要其本则五气之生而已夫何惑焉窃原春秋之文求圣人之志火之书者十一大水之书者七不雨之书者九大旱之书者二无麦苗大无麦禾之书者各一盖言五行失其序则六府失其宜物失其宜则尚何次叙之有乎民失其所则尚何歌咏之有乎可以见圣人之心重时政而谨民事勤勤乎如是也由是言之则舜之德其至也地平天成矣万世永赖矣其民陶其教遂其生九功之德皆歌之矣戒之用休董之用威劝之以九歌俾勿坏其终之之道也道是而已矣或问行于后者当何如曰五事本也谨而明之六府外也时而治之教之以德节之以政古之五正各司其方可复也周之六官各主其事可用也此其略也其道则具于经矣推而明之勤而修之是亦舜之政也夫何远哉顾力行何如尔谨论人情莫不乐利圣政为能使民以佚道而敦敕俾当时之服循教本于农虽极勤劳之事功收于后自无怨讟之因厥惟生民各有常职劳而获养则乐服其事勤而无利则重烦其力惟王谨以政令驱之稼穑且为生之本宜教使以良勤则从上也轻盖丰余之自得蠢尔农俗陶乎教风知所劳者为乎己图所利者存乎终莫不勉勉以从令于于而劝功志在便人役以农畴之务时虽毕力乐于岁事之丰虽复教令时颁科条日出严刑以董其或惰加赋以戒其不一然而俗乐趋劝时无怨疾择可劳而劳也敢惮初勤因所利而利焉自全终佚大抵善治俗者率俗以敦本善使民者顺民而不劳道皆出于优佚令无勤于绎骚不夺其时导以厚生之利将求其欲岂闻力穑之逃勿谓民之冥而无知勿谓农之劳而不务趋其利则虽劳而乐害其事则虽冥而惧志取丰益业其安固使尔农于垦殖纵极勤劬异有国之力征自膺饶裕得非纳于丰富之道教以便安之途在服劳而虽至顾有憾以曾无体兑彖之悦民下安其教同周诗之戒事众乐而趋异夫虽上之行抑民所愿或躬籍以为率或名官而申劝是皆俾民有乐佚之道焉虽劳何怨第一道问礼曰凡养老五帝宪三王有乞言厚人伦之义也是以鳏寡孤独皆有养后世则不然教化之不明衣食之不足黎民老而不得其养饥寒转死于沟壑者往往而是今将考古养老之礼而行之惟帝尧而上不可闻已虞夏商周之时其所养何老所处何学所衣何服所食何礼一岁凡几行之宜诵所闻悉着于篇对王者高拱于穆清之上而化行于禆海之外何修何饰而致哉以纯王之心行纯王之政尔纯王之心纯王之政老吾老以及人之老幼吾幼以及人之幼此纯王之心也使老者得其养幼者得其所此纯王之政也尚虑其未也则又尊国老而躬事之优庶老而时养之风行海流民陶其化孰有怠于亲而慢于长者哉虞夏商周之盛王由是道也人伦以正风俗以厚鳏寡孤独无不得其养焉后世礼废法坏教化不明播弃其老饥寒转死者往往而是呜唿率是而行而欲王道之成犹却行而求及前抑有甚焉尔今朝廷清明政教修举方欲稽讲坠典以风天下明执事欲将明上意故访诸生以古之道俾讲求其说敢不道其所闻以禆一二哉盖古者择三公之有年德者天子以父事之谓之三老孤卿之有年德者天子以兄事之谓之五更皆一人尔大夫士之以年致仕者亦皆养之于其乡里之庠序焉所处则有虞氏国老养于上庠庶老养于下庠夏后氏国老养于东序庶老养于西序商人国老养于右学庶老养于左学周人国老养于东胶庶老养于虞庠是也所服则深燕缟玄之衣四代所服也所食则飨燕食之礼三代之制也周人修而兼用之一岁所行之数则礼所谓春飨孤子秋飨耆老与夫释菜释奠之礼亦其时乎此古之略也若夫润饰之则在乎时矣谨对第二道问昔者孔子伤时王之无政而作春秋所以褒善贬恶为后王法也自去圣既远诸儒异论圣人之法得之者寡至唐陆质学于啖赵号为达者其存书有纂例微旨义统今之学者莫不观焉若夫诸儒之所失与陆氏之所得学者必有所取舍也试为条其大要庶以质其是非对春秋何为而作哉其王道之不行乎孟子有言曰春秋天子之事是也去圣逾远诸儒纷纭家执异论人为殊说互相弹射甚于仇雠开元秘书言春秋者盖七百余家矣然圣人之法得者至寡至于弃经任传杂以符纬胶固不通使圣人之心郁而不显吁可痛也独唐陆淳得啖先生赵夫子而师之讲求其学积三十年始大光莹绝出于诸家外虽未能尽圣作之蕴然其攘异端开正途功亦大矣惜夫其书之粹者在乎集传而世微其传矣今所存者请概言其一二亦可以观其道之所至焉春秋之法大者在乎侵伐战取围入执杀盟会如聘禘郊蒸尝归复入纳灾异赋役焉然诸家之论前矛后盾未见其能一也其间书侵者五十七伐者二百一十三书围者四十四入者二十七圣人之意其详其备也如是岂苟然哉盖诛其祸乱之道耳彼岂有是哉先儒徒随事而传之三传往往从而美之者有矣未有一言发明圣人诛之之心者也独陆君用啖氏之说曰春秋纪师何无曲直之辞曰一之也不一则祸乱之门辟矣若夫其差者甚者则在乎其文矣此则见圣人绝恶之源原情之法此表里之论也其余若盟若会其法皆用是也禘郊之义诡谲殊状左氏之文略而不解公谷之论泥而失真何杜之流泛泛其间耳陆氏之学独能斥先郑之失明诸侯之僭谓禘为王者之祭明郊非周公之志皆足以见其所存之博大得圣师救乱明上下之心也余若书郑伯之克谓克下之辞明君臣之义异乎所谓如二君与能杀者屑屑之论矣书次于郎则言非有俟而次则意将为贼尔防兵乱之源殊乎所谓过信次止者区区之谈矣发言侵言伐之例则曰无名行师与称罪致讨之异远乎阔略之言贼害之语矣且取邑之条则云力得之不是其专夺异乎不用师徒不宜取之浅矣其余称将称师纪名纪氏之类亦皆度越于诸家远甚旨义之众莫可历数要其归以圣人之道公不以已得他见而立异故其所造也远而所得也深噫圣门之学吾不得而见焉幸得见其几者矣则子厚之愿扫其门宜乎对问之下不能详悉故献其略谨对第三道问官之有属犹身之有臂臂之有指也自建官以来未有无属焉者也举今之官则治其小者有属治其大者无属外郡县内群有司此治其小者内公府外刺部此治其大者治其小且有属治其大乃无属何其轻重劳佚之不侔哉岂因其故常而恬莫之举欤抑举之未见其益欤刺部之属向尝增之直与其长等尔非所谓属也公府之属今或存之直他官而已非所谓属也请悉陈前古治大有属之法可施于今者皆何名何选何职古何以有而今何以无古何以可而今何以不可详之于说以究当今之便对窃观治天下之道如构室焉其大者栋也梁也栋樑岂能独立哉其所与相助而承上者榱桷也置官亦如是矣古之三公之府诸侯郡国各有其属以成其政后世改易不常今则外之一郡一邑内之一官一局各有属焉至于公府机务之烦外台刺举之重则反无之此诚小大重轻之贸焉非必谓无益而莫之为也直因循故常未之更尔向者漕计之司尝为之置副矣副则诚亚其长者也其下亦尝创宾从之名者矣是亦其属也第旋去之耳近世宰相之官兼门下之目则府以其省名矣今其属者乃省官尔非丞相之属策谓前古治大有属之法可施于今者则周冢宰之职有小宰焉小宰之下皆其属也其余五官亦各有属焉然其爵位有尊卑之差矣外则牧伯之国今刺举之任也其属则其臣尔汉之三公府则有长史司直焉东曹西曹之掾焉内则御史外则刺部亦各自用其吏为掾属其选之之道则周六官以下其属皆命于天子牧伯之臣则其卿而下其君选于其国尔汉之三公开府辟召唐之藩镇亦自荐延其位其职则系其长之所任而分治之耳今公府任其小事者非无也直无若三公之孤六卿之丞共其事者尔其治文书掌劳役者备矣其职亦几矣苟欲慎其选清其流而易其官之名则可矣若欲夫预闻政事则贤明之佐谟谋于庙堂之上又何细吏之间焉若夫刺举之属则在选任之尔谨对第四道问今天下费益广财益匮食加冗农加困货愈笼文愈密而旱干水溢无岁无之又未尝得清源端本之术少纾其弊虽有智者或任非其责噤不出一语呜唿忍而视斯民之残也今欲使财无匮农无困文无密以拯斯民之残敢问何策之为先何修而后可勿疏勿泛以直所论对天下大器群生重畜惟君上所制养焉今土地之广人民之众较之近代未为甚盛也然近岁费益广财益匮食加冗农加困货愈笼文愈密者何也殆基本似有所未立法度似有所未举尔三代之制今不能收功于旦夕也试取其切近于体务者言之今财之匮食之冗农之困货愈笼文愈密者弊虽烦而其原一而已其始在费益广也费益广则取于民者众实于府者鲜财不得不匮农不得不困矣彼食冗者亦费之一端尔费既广财既匮农既困则货不得不笼货之笼则文不得不密矣所谓费益广者不曰待哺之兵众乎夷狄之遗重乎游食之徒烦乎无用之供厚乎为今之计兵之众岂能遽去之哉在汰其冗而择其精戎狄之遗岂能遽绝之哉在备于我而图其后游食之徒烦则在禁其末而驱之农无用之供厚则在绝其源而损其数然其所以制之者有其道也夫水利之兴屯田之制府兵之复义仓之设皆济时之大利顾缙绅议之熟矣惟不以为旧说之迂而忽之则财以丰食以足货利可宽文法可损矣虽旱干水溢之变系乎岁数之常亦吾有备焉尔谨对第五道问子曰苟有用我者三年有成何其效之疾欤又曰善人为邦百年亦可以胜残去杀矣何其效之迟欤又曰如有王者必世而后仁必世云者较诸善人则已疾合诸圣人则已迟三者之效不能齐一然则圣何道而疾善何术而迟王何务而必世愿以前代已然之迹质于此三者对圣人之道无所苟而已矣以圣人之才施于天下其易矣犹必曰三年而有成也然方之善人之效则圣人之治其疾也远矣仲尼曰善人为邦百年亦可以胜残去杀矣夫善人者所谓不践迹亦不入于室者也既不循前人之弊而守之又不得圣人之道而行之宜其缓且久也有人焉相继而往则百年而后可至治矣所谓王者必世而后仁则蒙谓作礼乐之时尔夫民之情不可暴而使也不可猝而化也三年而成大法定矣渐之仁摩之义浃于肌肤沦于骨髓然后礼乐可得而兴也盖礼乐者虽上所以教民也然其原则本于民而成于上尔则圣人之效所以疾善人之效所以迟与夫王者之仁其道可见矣复请以前代已然之迹而明之孟子曰小国七年大国五年可为政于天下此圣人之效也若仲由谓三年使知方伯禽之三年报政虽不能若圣人之道醇且具也然亦承圣师之教奉周公之政其庶乎其次也若汉之业创乎高祖因循乎吕惠文帝守之以淳俭孝景绍之以恭默当时汉之兴几百年矣其风俗宽厚几致措刑亦胜残去杀之效乎周承文王之业历武王之治至成王之世而周公作礼乐焉此必世后仁之效乎谨对公讳思永字季长其先京兆人唐之中世有为吉州刺史者因家焉今为庐陵人尚书治经术以能诗名于世慷慨有大节仕不得志未老以东官官退居临湘公其次子也公性淳粹明重材质瑰秀孩提时即异于常儿未尝为戏弄之事数岁已自知为学尚书每抚其背曰兴吾家者必是儿也未冠居尚书丧以孝闻家贫无以葬昼夜号泣营治岁终卒能襄事扶丧数千里归庐陵知者无不咨叹终丧益自奋励力学有文称举进士擢第授南康军判官计臣言其材遂监泰州角斜盐场当路益知其贤交荐之秩满迁大理寺丞监洪州盐务移知广州南海县以母丧去职服除知洪州分宁县二邑素号难治前令比以罪去民化公之诚相戒以毋犯法至于无讼既又通判睦州会海水大上夜败台州城郡人多死诏监司择良吏往抚之公遂行将至吏民皆号诉于道公悉心救养不惮劳苦至忘寝食尽葬溺死者为文以祭之问疾苦赈饥乏去盗贼抚羸弱其始至也城无完舍公周行相视为之规画朝夕暴露未尝憩息民贫不能营葺者命工伐木以助之数月而公私之舍毕复人安其居公视故城庳坏仅有仿佛思为远图召寮属而谓之曰郡濒海而无城此水所以为害也当与诸君图之程役劝功民忘其劳城成遂为永利天子嘉之钖书奖异后去台还睦二州之民喜跃啼恋者交于道未几就移知潮州潮民岁苦修堤之役吏缘为奸贫者尤被其害公为之法役均而费省民大悦代还知常州时为都官员外郎寻召为侍御史极论内降授官赏之弊以谓斜封非公朝之事仁宗深然之皇祐祀明堂前一日有传赦语百官皆得迁秩者公方从驾宿景灵宫亟上言不宜滥恩以益侥幸既肆赦果然时张尧佐以妃族进王守忠以亲侍帷幄被宠参知政事阙员尧佐朝暮待命守忠亦求为节度使物议欢动公帅同列言之皆曰宜待命行公曰宜以先事得罪命出而不可救则为朝廷失矣遂独抗疏极言至曰陛下行此覃恩无意孤寒独为尧佐守忠故取悦众人耳且言妃族秉政内臣用事皆非国家之福疏入仁宗震怒人皆为公危之公曰苟二人之命不行虽赴鼎镬无恨于是御史中丞郭劝谏官吴奎皆为上言其忠当蒙听纳不宜加罪仁宗怒解而尧佐守忠之望遂格公犹以泛恩罢台职以司封员外郎出守宣州前守以赃败郡政隳弛岁复大歉公至修纪纲抚雕瘵奏发官庾以活饥莩卒无流亡体量安抚使上公治状为诸之最侬智高连陷州郡岭表用兵饷馈仰于荆湖除北路转运使至部奏黜守令之残暴疲懦者各一人而八州知劝下溪蛮酋彭仕羲恃险而骄将帅群蛮为乱先移文骂辰州守将将不能制请公诛之公行部至辰仕羲畏公即遣亲信持书迎谒礼甚谨公推诚待之谕以祸福皆悚惧感服请自悛革边患遂息时大农以利诱诸路使以羡余为献公曰裒民取赏吾不忍为遂无所献南寇平公以劳进工部郎中召为度支判官升刑部岁余出为益州路转运使始直史馆赐三品服入辞仁宗论之曰益部远方以卿安抚吾无忧矣至蜀会城都阙守诏公权领府事前政多务姑息浸失法度至有吏盗官钱千缗付狱已三岁犹纵其出入自若者公命穷治之一日而狱具蜀人以交子贸易皆藏于腰间盗善以小刃取之于稠人中如己物民病苦之公得其状即捕获一人使疏其党类得十余辈悉黥隶诸军盗者遂绝二罪而人知畏法蜀乃大治岁有中贵人祠峨嵋常留成都中数十日诛取珍货奇玩例至数百万钱一出于民间公命三省其二使者恨怒而去公不之顾任中迁兵部郎中召还为户部副使岁余以天章阁待制充陕西都转运使河朔谋帅以公镇高阳仍进秩谏议大夫英宗嗣位恩升给事中时狃于承平治兵者鲜明纪律而三关为甚公为帅方重严正犯者颇以军法从事骄兵大戢河北旧以桑麻为产籍之高下民惧不敢艺植故益贫公奏更其法自是丝绩之利岁岁增益在镇二年边圉帖宁人民浃和公恶边臣之邀功启事者屡加裁正遂与大臣持议不合由是以病请解兵任求为江南官徙知江宁府潮与江宁旧多火灾迄公去未尝作人以为德政之感留金陵岁余复召权御史中丞时追崇濮王大号复有称亲之议谏官御史以典礼未正相继论列者六七人皆以罪去公始拜中司力陈其不可且请召还言事者上未之察更为疏极论其事言益切至英宗深加听纳事几施行而大臣持之甚力故不果公因求解宪职以章言者五进见而面陈者多至不记会英宗不豫公方忧惧不复自言今天子践祚正拜御史中丞请裁损出入用度务从俭约以称先志上嘉纳之会御史蒋之奇奏发大臣阴事其说盖盛于都下而之奇欲扳公为助乃曰公尝言之公亦谓帷箔之私非外人所知诚难究诘然亦有以取之故谤言一兴而人以为信且其首为濮园议违典礼以犯众怒不宜更在政府而执政以之奇所论冥昧不可质迫公言其所从来三问而公奏益急且曰风闻者以广聪明也今必问其所从来因而罪之则后无闻矣宁甘重谪不敢废国家开言路之法因极陈大臣朋党专恣非朝廷计翌日降授给事中知黄州道徙太平州郊祀推恩复工部侍郎知亳州未满岁称扬州熙宁三年上书告老迁户部侍郎致仕朝廷怜之故诏辞甚美所以宠耀其终始焉公晚乐历阳风土遂徙居之将归十一月过金陵二十六日以疾终享年七十有一金陵之人奔走供事往来哭于道路其得人心如此公任官四十五年累阶至某勋某爵某食邑若干公精慎长于政事遇繁剧他人若不可堪而公处之裕然故世称有大体精吏治者必归之公其事业磊落见于时者为不少矣然其德性之美心术之醇世尤尊之盖资禀有过于人者也故其仁厚诚恕出于自然年八九岁时尚书为岳州从事公晨起将就学舍得金钗于门外公默坐其处以伺访者有一吏徘徊久之问故果坠钗者也公诘其状验之信则出付之吏谢以数百金公笑不受曰我若欲之取钗不过于数百金耶吏叹骇而去始就举时贫无余赀惟持金钏数只栖于旅舍同举者过之众请出钏为玩客有坠其一于袖间者公视之不言众莫知也皆惊求之公曰数止此耳非有失也将去袖钏者揖而举手钏坠于地众服公之量抚宗族有恩意外甥孤女收视之如己子为择善士而嫁之守常一不妄迁习与朋友交尽信义始卒无移改廉洁纯俭本之天性居母丧贫甚乡人争馈之皆谢去风俗为之化后居显仕自奉养不改其素平生无声色奇巧之玩其气宇高爽议论清澹而端庄恭谨动必由礼未尝有惰慢之色戏侮之言见者皆知畏重然襟度夷旷不可澄挠与人处虽终岁莫见其喜怒之变遇事明白不事襮饰接人无贵贱高下一以忠信动无疑忌即之温然有大雅之德为政本仁惠吏民爱之如父母惟不喜矫情悦众扬己取誉常曰牢笼之事吾所不为居宪府多所论奏未尝以语人或疵其少言惟谢之终不自辨每谓人曰吾不为他学但幼即学平心以待物耳又常教其子弟曰吾数岁时冬处被中则知思天下之寒者矣盖源流如此宜其仁恕之善见于天下自朝廷至于士人推其诚长者至其持守刚劲不可毫发迁夺喜善嫉恶勇于断决不为势利诱不以威武移潮州州宅旧传多怪前后守臣无宁处者公迄去未尝问其有无其达理守正若此凛乎其丈夫也故历事三朝人主信之公娶晏氏故相元宪公之侄而刑部侍郎讳容之子也封延安郡君有贤行为宗党所尊二男长曰卫前赵州军事判官孝谨和厚以亲老不忍去左右解官归侍者十年矣次曰衍俊敏有高才方举进士而卒五女子长适知鄂州嘉鱼县胡从次适宜春李伯英次即颢之室又次适太常博士田祐次适着作佐郎齐域而归李氏齐氏者皆早世孙四人曰该曰谘并试将作监主簿询䜣尚幼孙女五人俱未嫁公终之明年嗣子将以某月某日奉公之丧葬于和州历阳县某乡某里某地前期得公之官次行事于其家若公之道德则颢所亲炙而知者谨加编录请求志于盛德君子以图不朽谨状目录卷一铭诗卷二奏疏表卷三书记祭文行状卷四墓志铭卷五杂文铭诗颜乐亭铭游鄠山诗十二首是游也得小松黄杨各四本植于公署之西窗戏作五绝呈邑令张寺丞春雪晚春桃花菊早寒新晴野步西湖环翠亭中秋月象戏九日访张子直承出看花戏书学舍五首赠王甫铁如意送吕晦叔赴河阳赠司马君实陪陆子履游白石万固戏题题淮南寺和家君早寒之什和咏草和邵尧夫打乖吟二首和尧夫首尾吟和尧夫西街之什二首游月陂秋日偶成二首代少卿和王宣徽游崇福宫和王安之五首子直示以新诗一轴偶爲四韵奉谢和诸公梅台后一日再和郊行即事春日江上下白径岭先寄孔周翰郎中盆荷二首陈公廙园修禊事席上赋酬韩持国资政湖上独酌见赠哭张子厚先生卷奏疏表论王霸之辨论遣张载按狱论君道请修学校尊师儒取士札子谏新法疏再上疏辞京西提刑奏状论十事札子论养贤札子谢澶州签判表卷书答横渠先生定性书记晋城县令书名记祭文祭富郑公文祭彭侍郎文行状故户部侍郎致仕彭公行状卷墓志铭邵尧夫先生墓志铭李寺丞墓志铭华阴侯先生墓志铭程殿丞墓志铭程郎中墓志程邵公墓志澶娘墓志铭卷南庙试佚道使民赋南庙试九叙惟歌论南庙试策五道卷古者诸侯之国各有史记故其善恶皆见于后世自秦罢侯置守令则史亦从而废矣其后自非杰然有功德者或记之循吏与夫凶忍残杀之极者以酷见传其余则泯然无闻矣如汉唐之有天下皆数百年其间郡县之政可书者宜亦多矣然其见书者率才数十人使贤者之政不幸而无传其不肖者复幸而得盖其恶与古史之异矣夫图治于长久者虽圣知为之且不能仓卒苟简而就盖必本之人情而为之法度然后可使去恶而从善则其纪纲条教必审定而后下其民之服循渐渍亦必待久乃淳固而不变今之为吏三岁而代者固已迟之矣使皆知礼义者能自始至即皇皇然图所施设亦教令未熟民情未孚而更书已至矣傥后之人所志不同复有甚者欲新己之政则尽其法而去之其迹固无余矣而况因循不职者乎噫以易息之政而复无以託其传则宜其去皆未几而善恶无闻焉故欲闻古史之善而不可得则因谓今有题前政之名氏以为记者尚为近古而斯邑无之乃考之案牒访之吏民才得自李君而降二十一人第其岁月之先后而记之俾民观其名而不忘其政后之人得从而质其是非以为师戒云耳来者请嗣书其次予友李君仲通讳敏之世居北燕高祖避乱南徙今为濮人丞相文定公迪乃其世父也曾祖令珣祖护皆以丞相故赠太师尚书令考逊用子贵赠吏部尚书仲通生而有贤资端厚仁恕见于孩提之时举动齐整不妄言笑燕居终日泊然而无惰容望之者皆知其君子人矣与人言无隐情惟闻人之过则未尝复出于口安靖寡欲居贫守约裕如也好古力学博观群书尤精于春秋诗易其后所得殊为高深方勇励自进不幸短命惜夫未见其止也死之年才三十矣仲通之德盖完于天成孝友之性尤为绝异侍太夫人疾衣不解带者累月及居丧哀毁过甚中外数百口上爱下信人无间言羣从聚居臧获使令者众虽驭之过严不能使之无犯惟偶为仲通所责则其人必惭怅累日痛自饬励及仲通之亡濮之人无贤不肖皆失声痛惜或为陨涕非至诚及物其能有是乎仲通外甚和易遇物如恐伤之虽家人未始见其喜怒及其出辞气当事为则庄厉果断不可以非义回屈始用荫补郊社斋郎调虔州瑞金县主簿会剧贼戴小八攻害数邑朝廷患之命御史督视仲通时承尉乏与其令谋曰刘右鹘石门罗姓者皆健贼诏捕之累年矣小八不能连二盗以自张吾知其无能为也当说使自效则贼为不足破矣乃遣人谕二盗皆曰我服李君仁信久矣愿为之死然召我亦有以为信乎仲通即以其符诰与之且约曰某日当以甲二百来见我于邑中众皆恐惧仲通曰彼欲为恶虽不召将至且吾信于邑人彼亦吾人也何惮乎乃将二盗与之周旋卒得其死力遂斩小八尽平其党朝廷嘉之迁卫尉寺丞仍升一任御史用间者言将诛刘罗二党仲通以为失信不义抗论甚力久始见从仲通又自言于朝请因其立功縻以冗职可绝后患书奏不报其罗姓者果复为害仲通宰江宁之上元有古循吏之风邑之旧田税不均贫弱受其弊仲通为法以平之豪猾恶其害己共为谤语借势于上官以摇其事人皆为仲通危仲通坚处不变未满岁而所均者万千室事业虽百未一施概是二节则高明之见刚勇之气发于事者亦可知已呜唿人非有古今之殊特患夫忽近而慕远耳如吾仲通之材之美古独可以多乎哉向若天假之年成就其所学自当无愧于古人况使得与古之人并而亲炙于圣人之时乎则吾知其果不后曾闵之列矣仲通以五月终于家二月庚寅葬于濮州鄄城县遗直乡之先茔夫人王氏附焉夫人太子中舍杲之女贤慧靖淑雅有法度及寡居益自晦重素衣一食以终身焉盖后仲通六年而亡仲通尝生二女皆夭卒无子以兄之子孝和为嗣仲通平生相知之深者莫如予故将葬其家以志文来属其可辞乎铭曰二气交运兮五行顺施刚柔杂揉兮美恶不齐禀生之类兮偏驳其宜有钟兮会元之期圣虽兮所贵者资便儇皎厉兮去道远而展矣仲通兮赋材特奇进复甚勇兮其造可知德何完兮命何亏秀而不实圣所悲孰能使我无愧辞后欲有考观铭诗澶娘广平程颢之幼女也其父佐澶渊军而生故命之曰澶其第四十七生于季秋之丁未死于十年季夏之壬午其质端而厚其气温而良其举动知思安静沉远殆如老成众皆意其福且寿事固有莫可计者命矣夫始病痘疮工药之过善医者论之曰痘疮之初诚欲利者也然当视其气之强弱为药之可否疾之重轻为剂之大小今概以大药下之宜其死也噫是亦命欤人理之未至吾容当责命于天言之以为世戒云耳悲夫澶娘既死七十五日而葬于河南伊阳县神阴乡先茔之东与其姊娇儿同铭曰合而生非来尽而死非往然而精气本于天形魄归于地谓之往亦可矣维岁次癸亥十一月壬寅朔十九日庚申奉议郎监汝州盐酒税轻车都尉赐绯鱼袋程颢谨遣外甥张敷以清酌庶羞之奠敢昭告于太尉文忠公之灵呜唿粤稽古昔得全实难惟夔契出乎唐虞之际而姬吕位乎文武之间其余虽有巨贤硕辅仅或济一时之险艰真儒大圣多处非其位而孤骞孰如我公道行乎重熙累洽之运而身享乎尊富安荣之完事系天下之重位极人臣之班生逢四世皆上圣之主时历七纪膺太平之安勋业揭乎日月闻望塞乎天渊优游里第者犹十有三年于人之职可谓无负在天之理亦为曲全然而捐馆之日远近闻之孰不赍咨而涕涟尚以公之没也为有憾焉呜唿世之常态苟于自便终始之节艰于永肩屏伏者以忧责不及而怠懈休老者以血气既衰而志迁惟公年弥高而志愈厉身久退而诚益坚惟是爱君忧国之道极昼夜之拳拳迨乎瞑目之旦属纩之前万物已莫累乎心胸而朝廷之念独有进乎昔日之当权宜乎易名之谥典号为摭实祭册之圣诏极于哀怜则士大夫以公之没为憾者盖非偶然颢愚不肖辱公礼遇顾相期于义理非见私于趋附公薨于洛贱居在汝官守有制欲往无路敛不望棺葬不临墓引领西风悲恸何数诚寓鄙文礼陈菲具恭祭道周后期无所呜唿哀哉伏惟尚飨悠悠彼苍顾佑有常如何不淑歼时之良胡不慭遗以慰士大夫之望呜唿哀哉昔我稚齿为公所器教之诲之实妻以子二姓之欢畴可伦拟逾二十年顾爱终始我谪河北公薨建康义不得往神魂飞翔望南浦之萧条想丹之悠扬泪如流水不到公之堂号声动天不彻公之丧惟公德尊本朝行高当世为四国之矜式被三朝之注倚风谊传于后人事业存乎国史磊落明白掀揭天地纵绵百世之长公为不亡虽竭无能之鄙辞何足以增盛德之辉光惟寓愚之诚兮因远致乎肴觞公其来飨兮慰余之悲伤长言恩礼之厚兮知何时之可忘呜唿哀哉伏惟尚飨程氏居永宁之博野土风浑厚世以忠廉孝谨闻少师贵重于朝始赐第京师为开封人世风不衰子孙多好善如吾叔父可谓能守其家法者矣叔讳瑜字叔宝少师讳羽清河太君张氏襄陵太君贾氏之曾孙尚书虞部员外郎讳希振高密县君崔氏之孙赠大理寺丞讳道天水赵氏长寿县太君任氏之子少以族兄广平文简公荫试将作监主簿未冠为荆南监利尉即以干敏称再调永州零陵簿益以才着时谿蛮啸动焚劫县邑道州宁远最当贼冲部使者命公摄令事至止之日邑无城壁府无兵械公经营创治夜以继日完集未几蛮寇大至设长围以逼城公激励士卒躬冒矢石捍守累日以奇兵由水中旁出贼后合战甚苦贼乃败去既而同守者皆论功丐赏公曰城守吾事也城获完足矣尚当以为利乎卒不自言代还得为汝州龙兴令计省言其材遂监解州盐池岁课羡溢改大理寺丞签书袴甗州判官公事太守武人不知为政公从容开赞一郡大治事虽出公而人莫窥其迹谦晦不伐率皆此类以年劳升太子赞善大夫赐五品服就移知邛州依政县时长寿太君春秋高公惧有远行之劳即上书愿就监临以便奉养改舒州皖口监辖乃以考课迁殿中丞还朝知濮州雷泽县未行暴疾终于京师实三月十八日也公姿仪伟秀风度平雅端庄谨厚不妄言笑进退动止皆有法度衣冠整理望之肃然三岁而孤长寿太君教养严至恂恂奉事恪恭朝夕未尝少懈善与人交久而益笃呜唿行足以励俗才足以有为不幸短命未究所施殁之年方四十三矣公娶张氏封福昌县君和慈孝睦族人推其贤三子曰预以疾废曰顗曰颛皆为儒学三女长适前常州军事推官王师古仲适襄陵贾芮季适汝南周纯明八月丙申公之从兄司农葬公于河南府伊阳县神阴乡先茔之次颢以父命得预役事又掇公之官世行业而为之志既又系之以铭曰谨于奉亲勤于事君端于立身无愧乎古人山可夷谷可堙斯言不泯邵公广平程颢之次子也生于治平始元仲秋之四日死于熙宁首祀仲夏之十四日越三日之于伊阳县神阴乡祖茔之东邵公其幼名也端悫其名也生而有奇质未满岁而温粹端重之态完然可爱聪明日发而方厚淳美之气益备其始言也或授之以诗率未三四过即已成诵矣久亦不复忘去虽警悟俊颖若照彻内外而出之从容故敏于见知而安于言动坐立必庄谨不妄瞻视未尝有戏慢之色孝友信让之性盖出于自然与人言则温然及其有所不为则确乎其守也大凡其心有所许后虽以百事诱迫终不复移矣日视群儿相与狎弄欢笑跳梁于前泊乎如不闻知虽有喜相侵暴者亦莫之敢侮盖厥生五年而人不见其有喜怒好欲是岂特异于常儿哉皆老于学者之所难能也而吾儿之资乃成于生之初呜唿使其降年之永则吾不知其所至也吾弟颐亦以斯文为己任尝意是儿当世吾兄弟之学今则已矣则吾之恸亦不特以父子之亲也夫动静者阴阳之本况五气交运则益参差不齐矣赋生之类宜其杂揉者众而精一者间或值焉以其间值之难则其数或不能长亦宜矣吾儿其得气之精一而数之局者欤天理然矣吾何言哉以其葬日之迫刊刻之不暇也惟砂书于砖以志其圹公讳璠字仲韫姓程氏世居中山之博野宋兴先少师以勋德显重赐第京师始为开封人少师讳羽其媲曰清河太君张氏襄陵太君贾氏是生虞部府君讳希振娶博陵崔氏封高密县君是生尚书府君讳遹公即尚书之仲子母曰孝感太君长安太君皆张氏公生数岁而孤教养于伯兄十六以族兄广平文简公荫试将作监主簿始冠为常州户曹掾时朝廷遣使安抚二浙表言公才就除明州司法力抗暴守数活疑狱当途者交荐之遂改京官知寿州安丰邑富多强猾小民困于浸渔为令者常苦其难制公至未几皆敛手莫敢犯盗贼亦越逸他境增治芍陂以广灌溉人赖其赐道路谣颂闻于京师大豪陈顺谋去其母绐之醉宿旁舍因诬以为嫁使其党证之公察其情即命捕置果已亡去权至能使监司移其狱公拒弗与根索益急顺乃持金谓审官吏谋去公以缓其事吏即为谩奏移公兴元府西县公具得行赂状人或劝公辨之朝公曰吾岂与吏辨者乎曹吏以谬误自陈得改洪州之丰城江水尝环城人大饥邑豪吴氏以赀得官藏粟闭籴公召谕之不从谓曰民饿且死令亦不敢自保禄位当杖尔以取之吴氏大惧哀祈请命于是富人争出粟民用以济以谋葬其先世求知河南伊阙县秩满签书河东节度判官公事丁长安太君忧服除知永安县兼陵台令奉陵寝皆中贵人前令多务姑息往往侵暴邑人公待之有方皆敛戢就法度内韩贽守洛丑公正直诬以非罪洛人不直其事欢闻道路而公卒不自辨还朝通判和州先是蔡州妖尼惠普以左道惑众数年之间四方响动奔走奉事唯恐不至其后奸迹暴露有司犹薄其罪但坐杖皆羁置历阳时朝廷当有赦惠普即诈疾以俟卒得免杖人皆神之谓果不可得而刑也居和未久崇奉者稍稍自远而至郡守礼之甚谨公始戾止会守以谪去权领郡事一日捽至庭下布狱械于前使具道所以罔人之状故其奸谋诡说皆掀揭呈露乃正其罪而刑之有识之士以谓微公之断不能解天下之惑有李洞元者为神怪之说妄言受知昭陵尝以金字书赐之江淮之间从者如市公亦按置于法由是远近悚服复通判隰州岁大饥力为赈助所存活者甚众夏四月代还甲申以疾终于河南享年五十七公资质瑰壮明辨刚决接人诚厚动有恩意轻财好义中怀豁如材长于治民严而有爱敏而不苛区繁剸剧常有余裕其所断狱人自以为不冤故前所莅去久而人思之识用高爽有大过人者凡是山川道途人物名氏目所一见耳所暂闻阅年虽多不复忘废丰城大邑公为之三年识其民且半其余政事条理从可知矣官自卫尉寺丞九迁为比部郎中以年劳赐五品服始娶倪氏事姑不谨公以义罢遣继以曹氏魏襄悼公利用之孙封仁寿县君二子曰顾曰页皆太庙斋郎四女长适国子博士张昭立次早亡其二未嫁公平生不惑流俗邪妄之说常曰吾死慎勿为浮屠事及用阴阳拘忌之术公殁家人奉以从事仲秋丙申公兄司农葬公河南府伊阳县神阴乡祔于先茔且命颢论公之官世才行以志其墓承教谕以定性未能不动犹累于外物此贤者虑之熟矣尚何俟小子之言然尝思之矣敢贡其说于左右所谓定者动亦定静亦定无将迎无内外苟以外物为外牵己而从之是以己性为有内外也且以性为随物于外则当其在外时何者为在内是有意于绝外诱而不知性之无内外也既以内外为二本则又乌可遽语定哉夫天地之常以其心普万物而无心圣人之常以其情顺万事而无情故君子之学莫若廓然而大公物来而顺应易曰贞吉悔亡憧憧往来朋从尔思苟规规于外诱之除将见灭于东而生于西也非惟日之不足顾其端无穷不可得而除也人之情各有所蔽故不能适道大率患在于自私而用智自私则不能以有为为应用智则不能以明觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则明明则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为如何哉夫人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣心之精微口不能宣加之素拙于文辞又吏事匆匆未能精虑当否伫报然举大要亦当近之矣道近求远古人所非惟聪明裁之先生姓侯氏名可字无可其先太原人宦学四方因徙家华阴少时倜傥不羁以气节自喜既壮尽易前好笃志为学祁寒酷暑未尝废业博极群书声闻四驰就学者日众虽边隅远人皆愿受业诸侯交以书币迎致有善其礼命者亦时往应之故自陕而西多宗先生之学元昊盗边时名卿贤儒结辙西使服先生之名莫不愿见亲老而家益贫思得禄养勉就科举再试春官卒无所遇因喟然太息曰丈夫之事止于是乎会蛮酋侬智高攻陷二广孙威敏公奉命出征习先生之贤请干其军事先生奋然从之振旅奏功初命武爵言事者以为非宜遂改文资调知巴州化成县巴俗尚鬼而废医惟巫言是用虽父母之疾皆弃去弗视先生诲以义理严其禁戒或亲至病家为视医药所活既众人亦知化巴人娶妇必责财于女氏贫人至有老不得嫁者先生为立制度称其家之有无与之约曰逾是者有诛未阅岁邑无过时之女遂变其俗巴山土薄民贫丝帛之赋反倍他所日益雕弊先生抗议计司争之数十卒得均之旁郡境多虎暴农者不敢朝暮耕商旅俟众而后行先生日夜治器械发徒众亲执弓矢与之从事迹而追之远或数百里所杀不可胜数后皆避人远去不复为害再调耀州华原主簿有富人不占地籍惟以利诱贫民而质其田券多至万亩岁责其入先生晨驰至其家发椟出券召其主而归之失业者复安其生郡胥赵至诚贪狡凶暴持群吏短长而为奸利前后为守者莫能去一郡患之先生暴其罪荷校置于狱自守而下畏恐生祸交为之请先生不顾卒言于帅府而诛之闻者快服用荐者监庆州折博务岁满授仪州军事判官计省第折博之最就改大理评事部使者丐留遂复签书本官事韩忠献公镇长安荐知泾阳县至则凿小泉以广灌溉议复郑白旧利未几召至阙下得对便殿始命计工兴役旋复专总其事邀功害能之人疾其不自己出渠功有绪而谗毁交至以微文细故为先生罪遂罢其役美利不究论者惜之元丰己未季夏先生以疾终于家享年七十有三先生纯诚孝友刚正明决非其义一毫不以屈于人视贪邪奸佞若寇贼仇怨显攻面数意其人改而后已虽甚贵势视之藐然遇人之善友之助之欲其成达不啻如在己也博物强记贯涉万类若礼之制度乐之形声诗之比兴易之象数天文地理阴阳气运医药算数之学无不究其渊源先生发强壮厉勇于有为而平易仁恕中怀洞然至于轻财乐义安贫守约急人之急忧人之忧谋其道不谋其利忠于君不顾其身古人所难能者先生安而行之盖出于自然非勉强所及少与申颜为友易衣互出而谋食以养二家如一颜病先生徒步千里为之求医归而颜死矣其目不瞑人曰其待侯君乎未敛而先生至抚之而瞑颜谋葬其先世而未能颜死无子又不克葬先生辛勤百图不足则卖衣以益之卒襄其事时方天寒先生与其子单服以居适有馈白金者先生顾颜之孤妹为忧未遑恤己遂以嫁之近世朋友道薄临患难鲜不爱其力闻先生之风可以激颓波而起废疾先生家无甔石之储而人有不得其所者必以先生为归非力能也诚使然也一日自远归家人方以窭告友人郭行者诣门曰吾父病亟医须百千乃为治卖吾庐而不售先生悯然计囊中装适当其数尽以与之尝随计诣京师里中出金赆行比还悉散其所余曰此金乡里所以资应诏也不可以为他利当与同举者共之且行闻乡人有病于逆旅者先生曰吾归则彼死矣遂留不去病者瘉贫无以为车乘先生曰子行则未能留则将困因推其马与之躧步而归其克己济物若是者多矣少喜穰苴孙武之学兵家事无所不通尤详于西北形势谈其山川道路郡县部族纤细备具听之者宛如在目前熙河未开之韩忠献公请先生谋渭源之地先生驰至境上召其酋豪六百人谕以朝廷恩德为明利害皆感悟喜跃翌日诣军门输土命愿为藩篱一尘不惊而开地八千顷因城熟羊以抚之忠献公上其功朝廷赏以减考绩之年治平中虏尝寇边主将出兵御战转运使以为妄举互言于朝时虏去未远遣先生按视其迹受命即行人皆为之寒心先生以数十骑驰涉虏境日暮猝与虏遇乃分其骑为三四令之曰高尔旗帜旋山徐行虏循环间见疑以为大兵诱己终不敢击秦州旧苦蕃酋反覆絷其亲爱而质之多至七百人久者已数十岁公家之费不赀杂羌离怨益甚其后释其縻而归之戎人服乃先生发其谋也平生以劝学新民为己任主华学之教育者几二十年官之所至必为之治学舍兴弦诵其所以成就材德可胜道哉先生之文尤长于诗晚益玩心于天人性命之学其自乐者深矣病革命其子曰吾死慎勿为浮屠事焚楮货徼福觊利非吾志也呜唿死而不忘于正可谓至矣大王父讳元王父讳暠当五代之乱皆隐德弗耀父讳道济润州丹徒令赠尚书比部员外郎母刁氏追封福昌县太君妻刘氏早卒封延长县君继以其姝封永寿县君二子曰孚曰淳三孙尚幼先生之官自评事四迁为殿中丞阶宣奉郎勋骑都尉服钖五品既终之明年仲春八日葬于华阴县保德乡先茔之次举前夫人祔焉颢先生女兄之子也知先生之道为详故得论载行治之美以诏后人铭曰南山崇崇其下也先生之宫惟其清风与山无穷臣伏谓治天下以正风俗得贤才为本宋兴百余年而教化未大醇人情未尽美士人微谦退之节乡闾无廉耻之行形虽繁而奸不止官虽冗而材不足者此盖学校之不修师儒之不尊无以风劝养励之使然耳窃以去圣久远师道不立儒者之学几于废熄惟朝廷崇尚教育之则不日而复古者一道德以同俗苟师学不正则道德何从而一方今人执私见家为异说支离经训无复统一道之不明不行乃在于此臣谓宜先礼命近侍贤儒各以类举及百执事方岳州县之吏悉心推访凡有明先王之道德业充备足为师表者其次有笃志好学材良行修者皆以名闻其高之士朝廷当厚礼延聘其余命州县敦遣萃于京师馆之宽闲之宇丰其廪饩恤其家之有无以大臣之贤典领其事俾群儒朝夕相与讲明正学其道必本于人伦明乎物理其教自小学洒扫应对以往修其孝悌忠信周旋礼乐其所以诱掖激励渐摩成就之道皆有节序其要在于择善修身至于化成天下自乡人而可至于圣人之道其学行皆中于是者为成德又其次取材识明达可进于善者使日受其业稍久则举其贤杰以备高任择其学业大明德义可尊者为太学之师次以分教天下之学始自藩府至于列郡择士之愿学民之俊秀者入学皆优其廪给而蠲其身役凡其有父母骨肉之养者亦通其优游往来以察其行其大不率教者斥之从役渐自太学及州郡之学择其道业之成可为人师者使教于县之学如州郡之制异日则十室之乡达于党遂皆当修其庠序之制为之立师学者以次而察焉县令每岁与学之师以乡饮之礼会其乡老学者众推经明行修材能可任之士升于州之学以观其实学荒行亏者罢归而罪其吏与师其升于州而当者复其家之役郡守又岁与学之师行乡饮酒之礼大会郡士以经义性行材能三物宾兴其士于太学太学又聚而教之其学不明行不修与材之下者罢归以为郡守学师之罪升于大学者亦听其以时还乡里复来于学太学岁论其贤者能者于朝谓之选士朝廷问之经以考其言试之职以观其材然后辨论其等差而命之秩凡处郡县之学与太学者皆满三岁然后得充荐其自州郡升于太学者一岁而后荐其有学行超卓众所信服者虽不处于学或处学而未久亦得备数论荐凡选士之法皆以性行端洁居家孝悌有廉耻礼逊通明学业晓达治道者在州县之学则先使其乡里长老次及学众推之在太学者先使其同党次及博士推之其学之师与州县之长无或专其私苟不以实其怀奸罔上者师长皆除其仕籍终身不齿失者亦夺官二等勿以赦及去职论州县之长莅事未满半岁者皆不荐士师皆取学者成否之分数为之赏罚凡公卿大夫之子弟皆入学在京师者入太学在外者各入其所在州之学谓之国子其有当补荫者并如旧制惟不选于学者不授以职每岁诸路别言一路国子之秀者升于太学其升而不当者罪其监司与州郡之师太学岁论国子之有学行材能者于朝其在学宾兴考试之法皆如选士国子自入学中外通及七年或太学五年年及三十以上所学不成者辨而为二等上者听授以管库之任自非其后学业修进中于论选则不复使亲民政其下者罢归之虽岁满愿留学者亦听其在外学七岁而不中升选者皆论致太学而考察之为二等之法国子之大不率教者亦斥罢之凡有职任之人其学业材行应荐者诸路及近侍以闻处之太学其论试亦如选士之法取其贤能而进用之凡国子之有官者中选则增其秩臣谓既一以道德仁义教养之又专以行实材学升进去其声律小碎煳名誊录一切无义理之弊不数年间学者靡然丕变矣岂惟得士浸广天下风俗将日入醇正王化之本也臣谓帝王之道莫尚于此愿陛下特留宸意为万世行之臣窃谓圣人创法皆本诸人情极乎物理虽二帝三王不无随时因革事增损之制然至乎为治之大原牧民之要道则前圣后圣岂不同条而共贯哉盖无古今无治乱如生民之理有穷则圣王之法可改后世能尽其道则大治或用其偏则小康此历代彰灼着明之效也苟或徒知泥古而不能施之于今姑欲循名而遂废其实此则陋儒之见何足以论治道哉然傥谓今人之情皆已异于古先王之迹不可复于今趣便目前不务高远则亦恐非大有为之论而未足以济当今之极弊也谓如衣服饮食宫室器用之类苟便于今而有法度者岂亦遽当改革哉惟其天理之不可易人所赖以生非有古今之异圣人之所必为者固可概举然行之有先后用之有缓速若夫裁成运动周旋曲当则在朝廷讲求设施如何耳古者自天子达于庶人必须师友以成就其德业故舜禹文武之圣亦皆有所从学今师傅之职不修友臣之义未着所以尊德乐善之风未成于天下此非有古今之异者也王者必奉天建官故天地四时之职历二帝三王未之或改所以百度修而万化理也至唐犹仅存其略当其治时尚得纲纪小正今官秩淆乱职业废弛太平之治所以未至此亦非有古今之异也天生蒸民立之君使司牧之必制其恒产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤幸民虽多而衣食不足者盖无纪极生齿日益繁而不为之制则衣食日蹙转死日多此乃治乱之机也岂可不渐图其制之之道哉此亦非有古今之异者也古者政教始乎乡里其法起于比闾族党州乡釭遂以相联属统治故民相安而亲睦刑法鲜犯廉耻易格此亦人情之所自然行之则效亦非有古今之异者也庠序之教先王所以明人伦化成天下今师学废而道德不一乡射亡而礼义不兴贡士不本于乡里而行实不修秀民不养于学校而人材多废此较然之事亦非有古今之异者也古者府史胥徒受禄公上而兵农未始判也今骄兵耗匮国力亦已极矣臣谓禁卫之外不渐归之于农则将贻深虑府史胥徒之役毒遍天下不更其制则未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年岁之凶即盗贼纵横饥羸满路如不幸有方三二千里之灾或连年之歉则未知朝廷以何道处之则其患不可胜言矣岂可曰昔何久不至是因以幸为可恃也哉固宜渐从古制均田务农公私交为储粟之法以为之备此亦无古今之异者也古者四民各有常职而农者十居八九故衣食易给而民无所苦困今京师浮民数逾百万游手不可赀度观其穷蹙辛苦孤贫疾病变诈巧伪以自求生而常不足以生日益岁滋久将若何事已穷极非圣人能变而通之则无以免患岂可谓无可奈何而已哉此在酌古变今均多恤寡渐为之业以救之耳此亦非有古今之异者也圣人奉天理物之道在乎六府六府之任治于五官山虞泽衡各有常禁故万物阜丰而财用不乏今五官不修六府不治用之无节取之不时岂惟物失其性材木所资天下皆已童赭斧斤焚荡尚且侵寻不禁而川泽渔猎之繁暴殄天物亦已耗竭则将若之何此乃穷弊之极矣惟修虞衡之职使将养之则有变通长久之势此亦非有古今之异者也古者冠婚丧祭车服器用等差分别莫敢逾僭故财用易给而民有恒心今礼制未修奢靡相尚卿大夫之家莫能中礼而商贩之类或逾王公礼制不足以检饬人情名数不足以旌别贵贱既无定分则奸诈攘夺人人求厌其欲而后已岂有止息者哉此争乱之道也则先王之法岂得不讲求而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定理岂徒若迂疏无用之说哉惟圣明裁择臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世驳杂之政所牵不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽微而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其德业伏愿陛下礼命老成贤儒不必劳以职事俾日亲便座讲论道义以辅养圣德又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊德乐之风未孚而笃诚忠厚之教尚郁也惟陛下稽圣人之训法先王之治心诚意体干刚健而力行之则天下幸甚臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复回曲霸者崎岖反侧于曲径之中而卒不可与入尧舜之道故诚心而王则王矣假之而霸则霸矣二者其道不同在审其初而已易所谓差若毫釐缪以千里者其初不可不审也故治天下者必先立其志正志先立则邪说不能移异端不能惑故力进于道而莫之御也苟以霸者之心而求王道之成是衒石以为玉也故仲尼之徒无道桓文之事而曾西耻比管仲者义所不由也况下于霸者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆驳杂之政乃以一曲之见幸致小康其创法垂统非可继于后世者皆不足为也然欲行仁政而不素讲其具使其道大明而后行则或出或入终莫有所至也夫事有大小有先后察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于己反身而诚之推之以及四海择同心一德之臣与之共成天下之务书所谓尹躬暨汤咸有一德又曰一哉王心言致一而后可以为也古者三公不必备惟其人诚以谓不得其人而居之则不若阙之之愈也盖小人之事君子所不能同岂圣贤之事而庸人可参之哉欲为圣贤之事而使庸人参之则其命乱矣既任君子之谋而又入小人之议则聪明不专而志意惑矣今将救千古深锢之弊为生民长久之计非夫极听览之明尽正邪之辨致一而不二其能胜之乎或谓人君举动不可不慎易于更张则为害大矣臣独以为不然所谓更张者顾理所当耳其动皆稽古质义而行则为慎莫大焉岂若因循苟简卒致败乱者哉自古以来何尝有师圣人之言法先生之治将大有为而返成祸患者乎愿陛下奋天钖之勇智体干刚而独断霈然不疑则万世幸甚臣伏闻差着作佐郎张载往明州推勘苗振公事窃谓载经术德义久为士人师法近侍之臣以其学行论荐故得召对蒙陛下亲加延问屡形天奖中外翕然知陛下崇尚儒学优礼贤俊为善之人孰不知劝今朝廷必欲究观其学业详试其器能则事固有系教化之本源于治政之大体者傥使之讲求议论则足以尽其所至夫推按狱非谓儒者之不当为臣今所论者朝廷待士之道尔盖试之以治狱虽足以见其钩深练核之能攻摘断击之用正可试诸能吏非所以尽儒者之事业徒使四方之人谓朝廷以儒术贤业进人而以狱吏之事试之则抱道修洁之士益难自进矣于朝廷尊贤取士之体将有所失况苗振罪犯明白情状已具得一公平干敏之人便足了事伏乞朝廷别赐选差贵全事体谨具状奏闻臣窃以议当代者皆知得贤则天下治而未知所以致贤之道也是虽众论纷然未极其要朝廷亦以行之为艰而不为也三代养贤必本于学而德化行焉治道出焉本朝踵循唐旧而馆阁清选止为文字之职名实未正欲招贤养材以辅时赞化将何从而致之也臣历观古先哲王所以虚己求治何尝不尽天下之才以成己之德也故曰大舜有大焉善与人同乐取于人以为善今天下之大岂为乏贤而朝廷无养贤之地以容徐察其器实高下而进退之也臣今欲乞朝廷设延英院以待四方之贤凡公论推荐及岩穴之贤必招致优礼视品给俸而不可遽进以官止以应诏命名凡有政治则委之详定凡有典礼则委之讨论经画得以奏陈而治乱得以讲究也俾群居切磨日尽其材行其志使政府及近侍之臣互与相接陛下时赐召对诏以治道可观其材识器能也察以累岁人品益分然后使贤者就位能者任职或委付郡县或师表士儒其德业尤异渐进以帅臣职司之任为辅弼为公卿无施之不称也若是则引汇并进野无遗贤陛下尊贤待士之心可谓无负于天下矣取进止臣近累上言乞罢预俵青苗钱利息及汰去提举官事朝夕以觊未蒙施行臣窃谓明者见于未形智者防于未乱况今日事理显白易知若不因机亟决持之愈坚必贻后悔悔而后改则为害已多盖安危之本在乎人情治乱之机系乎事始众心暌乖则有言不信万邦协和则所为必成固不可以威力取强言语必胜而近日所闻尤为未便伏见制置条例司疏驳大臣之奏举劾不奉行之官徒使中外物情愈致惊骇是乃举一偏而尽沮公议因小事而先众心权其轻重未见其可臣窃谓陛下固已烛见事体究知是非在圣心非吝改张由柄臣尚持固必是致舆情大郁众论益欢若欲遂行必难终济伏望陛下奋神明之威断审成败之先机与其遂一失而废百为孰若沛大恩而新众志外汰使人之扰亟推去息之仁况粜籴之法兼行则储蓄之资自广在朝廷未失于举措使议论何名而沸腾伏乞检会臣所上言再赐施行则天下幸甚论议无补职业不修国有典刑罪在诛戮曲蒙弘贷仰荷鸿私期于糜捐莫可报谢臣性质朴鲁学术空虚志意粗修智识无取陛下讲图大政博谋羣材过听侍臣之言猥加风宪之任臣既遭遇明圣亦思誓竭疲驽惟知直道以事君岂忍曲学而阿世屡进阔疏之论愧非击搏之才徒尝刳沥肺肝曾无裨补毫发既不能绳愆纠缪固不愿沽直买名岂敢冒宠以居惟是奉身而退自劾之章继上阖门之请深坚天意未回宪章尚屈更奉发中之诏俾分提宪之权不惟沮诤论之风亦惧废赏刑之实力形奏述恭俟诛夷此盖伏遇皇帝陛下极天清明普日照临洞正邪之心迹辨真伪于幽微察臣忠诚恕臣狂直不忍置诸重辟投之远荒解其察视之官处以便安之地生成之赐义固等于干坤涵容之恩重益逾于山岳臣敢不日新素学力蹈所知秉心不回信道愈笃愿徇小夫之志不为儒者之羞或能自进于寻常庶可仰酬于万一臣伏蒙圣恩差权发遣京西路提点刑狱已沥恳诚不敢祗受愿从窜谪日冀允俞不避烦渎辄再陈请臣出自冗散过蒙陛下拔擢置在言责伏自供职已来每有论列惟知以忧国爱君为心不敢以扬己矜众为事陛下亮其愚直每加优容故常指陈安危辨析邪正知人主不当自圣则未尝为谄谀之言知人臣义无私交则不忍为阿党之计明则陛下幽则鬼神臣之微诚实仰临照然臣学术寡陋智识阔疏徒有捧土之心曾微回天之力近以力陈时政之失并论大臣之非不能裨补圣明是臣隳废职业既已抗章自劾屏居俟命岂意刑书未正而恩典过颁使臣粗知廉隅必不敢蒙耻愿就如其见利忘义面受之陛下有臣如此亦将安用况台谏之任朝廷纲纪所凭使不以言之是非皆得进职而去臣恐纲纪自此弛废臣虽无状敢以死请伏望陛下开白日之照厉严霜之刑投诸荒陬实所甘分臣无任沥血祈天之至孟秋癸丑尧夫先生疾终于家洛之人弔哭者相属于途其尤亲且旧者又聚谋其所以葬先生之子泣以告曰昔先人有言志于墓者必以属吾伯淳噫先生知我者以是命我我何可辞谨按邵本姬姓系出召公故世为燕人大王父令进以军职逮事艺祖始家衡漳祖德新父古皆隐德不仕母李氏其继杨氏先生之幼从父徙共城晚迁河南葬其亲于伊川遂为河南人先生生于至是盖六十七年矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以为颍州团练推官辞疾不赴先生始学于伯原勤苦刻厉冬不炉夏不扇夜不就席者数年卫人贤之先生叹曰昔人尚友于古而吾未尝及四方遽可已乎于是走吴适楚齐鲁客梁晋久之而归曰道其在是矣盖始有定居之意先生少时自雄其材慷慨有大志既学力慕高远谓先王之事为可必致及其学益老德益邵玩心高明观于天地之运化阴阳之消长以达乎万物之变然后颓然其顺浩然其归在洛几三十年始至蓬荜环堵不蔽风雨躬爨以养其父母居之裕如讲学于家未尝强以语人而就问者日众乡里化之远近尊之士人之道洛者有不之公府而必之先生之庐先生德气粹然望之可知其贤然不事表襮不设防畛正而不谅通而不污清明坦夷洞彻中外接人无贵贱亲疏之间群居燕饮笑语终日不取甚异于人顾吾所乐何如耳病畏寒暑常以春秋时行游城中士大夫家听其车音倒屣迎致虽儿童奴隶皆知欢喜尊奉其与人言必依于孝弟忠信乐道人之善而未尝及其恶故贤者悦其德不贤者服其化所以厚风俗成人材者先生之功多矣昔七十子学于仲尼其传可见者惟曾子所以告子思而子思所以授孟子者耳其余门人各以其材之所宜为学虽同尊圣人所因而入者门户则众矣况后此千余岁师道不立学者莫知其从来独先生之学为有传也先生得之于李挺之挺之得之于穆伯长推其源流远有端绪今穆李之言及其行事概可见矣而先生淳一不杂汪洋浩大乃其所自得者多矣然而名其学者岂所谓门户之众各有所因而入者欤语成德者昔难其居若先生之道就所至而论之可谓安且成矣先生有书六十二卷命曰皇极经世古律诗二千篇题曰击壤集先生之葬附于先茔实其终之年孟冬丁酉也铭曰呜唿先生志豪力雄阔步长趋凌高厉空探幽索隐曲畅旁通在古或难先生从容有问有观以饫以丰天不慭遗哲人之凶鸣皋在南伊流在东有宁一宫先生所终