重刋道藏辑要元始上帝毘卢遮耶说大洞救劫尊经大洞救轮回劫第一章尔时元始天宝至尊在郁罗萧台之中登紫极琼霄之殿诸天环拱万圣侍班至尊放大威光一时在侧者乘斯慧照无弗洞见尘劫未敢议问至尊喟然叹曰尘劫累累鲜能超脱茫茫重重实可悯伤至尊正在浩叹时有夜光玉女越班长跪请曰至尊所悯是何劫数天宝谓曰以汝日侍御筵得离业海而初入圣流未识尘波倘能照悉劫数无限烦恼苦楚忧悲汝当庆幸无已离脱尘劫正非偶也汝其乘吾光登琉璃台而一照之维时夜光玉女承谕踊跃登台照见天堂之下有八人载于车轴分立八方其轴不疾不徐旋转不息而立轴上者随之旋转夜光玉女注视久之未明其故随诣天宝几前俯伏奏曰贱臣奉命登台照见八人共轴往来转换此何故也至尊曰劫也曰何劫至尊曰此轮回劫尘凡之第一劫也其劫轮转而不克息象有若车轴然而所立之八人者贫贱富贵夀殀劳逸尘凡于此尽之轮回卽于此转之夜光闻是语已顿得开悟又复稽首请曰敢问此劫可以救否至尊曰可哉吾当徧勅诸仙开科阐教唤醒羣迷使不昧者葆护灵根得跻仙路便可脱此一劫夜光谢曰倘得圣慈超提觉路眞圣德也神功也于是至尊随演大洞章曰溟蒙诚何极昏昏亦昭昭贪爱苦沉溺翘阳弃苦匏生生还灭灭脱脱自陶陶环顾诸在列功德匪一朝乃无生灭事莲花任逍遥至尊旣说洞章已又宣秘咒曰嘟噜嘟噜吽吽唎脱尘苦脱尘苦咿咿嗄嗄啰婆祖啰婆祖唵吽吽唎大洞救旃檀劫第二章至尊咒毕旋唤夜光玉女曰汝已识此一劫尙其乘吾光登台而再照之夜光承谕又复登台照见一门有若城闉童男童女更互出入往来络绎不絶神官鬼役驱之率之夜光注视良久罔可测识随诣天宝几前俯伏奏曰奉勅往观所见童男童女出入城闉络绎不絶此何故也至尊曰劫也曰何劫至尊曰此旃檀劫也人生尘土造作不善千愆万过报对难销将入畜生先作化生週𡻕而亡三六九歳而亡十二五𡻕而亡痘伤疹伤惊癎杂病更有才见天日及未见天日而亡者一日一夜万死万生是皆旃檀神君主之夜光请曰敢问此劫可以救否至尊曰可哉吾当勅长生大帝研蟠桃露徧滴人间钖以长龄脱郄短折于是至尊随演大洞章曰幻哉彼浮沤咄兮此泡影蜉蝣并其生大微啸长岭一劒回黄旗百族如骖靷羣跻混元台离合何相引熙熙养婴童绵绵自我柄至尊旣说洞章已又宣秘咒曰陀罗陀罗优婆啰㗳哩吽演幢挪婆啰婆啰解羣魔婆诃恒沙诃大洞救杀劫第三章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见黑雾漫漫阴风曀曀中有靑面如靛之人赤发倒生横走不依涂径手执一銶所向方处不见人烟惟闻松声鹤唳狐啸猿啼夜光注视良久罔可测识随诣天宝几前俯伏奏曰奉勅往观所见黑雾阴风中有枭神横冲人烟不见此何故也至尊曰劫也曰何劫至尊曰此杀劫也杀劫三百年而一周天魔三十世而一降尘凡不忠君王不孝父母骄纵淫佚诡诈奸欺上干天怒下拂人情遂有魔王乘会殄灭凶顽争地则杀人满地争城则杀人盈城到处胥靡屠割殆尽诸尘劫中惟此最惨夜光请曰敢问此劫可以救否至尊曰可哉吾当勅太一慈尊持如意宝帅靑狮下界收摄魔精廓淸海甸于是至尊随演大洞章曰海宇重淸寕神旛摄凶暴混沌本太虚颐和任长啸势极一回风八方俱震悼本无妖孽兴妖孽人所造离马合东南六一加一吿至尊旣说洞章已又宣秘咒曰唏哩唏哩不作难难自已唵吽吽唎嘛吱耶嘛迦耶㗭得㗭得随吾勅大洞救水劫第四章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见大地之中青气浮空白练遍野中有怪物似龙非龙似蛟非蛟半若人形半若豕状东荡西窜穿巖撞壁山岳爲之震撼风雨从之肆狂夜光注视良久罔可测识随诣天宝几前俯伏奏曰奉勅往观所见白练靑气昏㝠莫辨光辉怪物狰狞怒号排荡此何故也至尊曰劫也曰何劫也至尊曰此水劫也水能生物亦能杀物运百二十年爲一度水六十六年见一灾每当劫会之期水母因之肆虐众壑之注涌从百川之流依附有如江汉之朝宗不听河海之振洩汹汹混混倾阜漫山不独田庐汨没而当境男女老少缆结绳牵飘荡如萍流尸遍地六畜随之夜光请曰敢问此劫可以救否至尊曰可哉吾当勅洞阴水官收伏水怪淸釐众流奠定狂澜安鎭当境于是至尊随演大洞章曰天一生何意周流灌太虚恬淡原非恶安澜晏民居大周天地外小沃巽离闾北都听诰命析旦敢越踰挥霍返澂渟波静不扬嘘至尊旣说洞章已又宣秘咒曰呾陀呾陀恒沙河不作魔哆啰吽叱啰哆啰吽叱啰唵吽咤吽咤唎大洞救火劫第五章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见下界之中赤鼠游城飞铃振响红燄腾腾山川闪闪内有赤毬动盪四方人民悚慑鸡犬惶怖东西下遗如日如星难向难执夜光注视良久罔可测识随诣天宝几前俯伏奏曰奉勅往观所见赤毬赤鼠鼓动飞扬炎炎势不可扑赫赫威不可当人民顚倒唿吁声闻此何故也至尊曰劫也曰何劫至尊曰此火劫也鹑枵之次舍照临乎分野其囘禄之神按罪施罚分疆定界树其赤帜煽燄而爇之一任连墙接屋比闾而居寺观塔楼千霄而峙霎刻之间洞爇平壤牛羊鸡狗随人均罹于殃夜光请曰敢问此劫可以救否至尊曰可哉吾当勅昌阳梵宝管摄火魔收束火怪毋或燎原毋或肆害甘露零零执法不贷惠此中国以安四大于是至尊随演大洞章曰三炁勃发光威灵不可助返雨共回风徧洒淸凉露祝融悯苦哀龙神归旧处千妖并万奸敛约从吾歩一派淸凉场不熖光明路至尊旣说洞章已又宣秘咒曰萨縳萨縳光明塔不能煞唿唎唿唎哩唿陀唿唎哩唵吗唎吗唎安神契唏唎阿陀唎大洞救瘟劫第六章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见大树蟠曲有若华盖下置一盂中注绿水绕盂之外无数鬼役挈壶提瓮倾盆注斗去来不息夜光注视良久罔可测识随诣天宝几前俯伏奏曰奉勅往观所见树下置盂盂注绿水鬼役酌挹往来有如搬运此何故也至尊曰劫也曰何劫至尊曰此瘟劫也年不顺成饥馑洊臻或亢阳而流虐或霪阴而肆害愆伏之气积爲疠疫下民善不足以格天过多有以招戾乃丁其会遂罹其殃由一人而延及千万人由一家而延及千万家毒疠腥闻更遍六畜无所逃匿良可哀悯夜光请曰敢问此劫可以救否至尊曰可哉吾当勅旻天神王挥宝劒以除氛驱瘟鬼而退舍一洗灾迍之气提登仁夀之台于是至尊随演大洞章曰熙然游皇野扫荡命灵氛瑞炁结万重霭霭下紫云大丹握手中㪚佈成五雯明道辉光动空洞相与亲上中及下界瞻仰若经纶至尊旣说洞章已又宣秘咒曰苏屠苏屠伐昆吾袪籧篨咿唔嘛唎唔哆啰哆啰萨哩呵哆啰哆啰娑唎诃哆啰哆啰木伽诃大洞救雷劫第七章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见赤绳闪闪椎鼓殷殷旗旙列乎八方车轴散于九地无数男女六畜各挿一帜战兢惶怖夜光注视良久罔可测识随诣天宝几前俯伏奏曰奉勅往观所见赤绳椎鼓无数旗旙人物处其下背各挿帜昏迷如醉目瞪如痴发毛尽落体无完肤此何故也至尊曰劫也曰何劫至尊曰此雷劫也国有国罚天有天罚逃于国罚者必难逃于天罚凡前生不忠不孝犯五逆十恶者不罹宪网天必殛之任王侯将相法所不贳此等人物缘有前愆是不克免夜光请曰敢问此劫可以救否至尊曰可哉吾当勅九天雷祖出智慧力本淸净心宏广大愿与雷师皓翁宣玉枢秘密济凡民厄难使五方使者八方使者各各听命同发慈悲于是至尊随演大洞章曰阖辟分门戸阴阳气象交木郎不追捕土母亦无挠惟见山川静无烦龙虎跑永鎭元风遍常见玉烛调鼓盪任安驱慧海絶狂涛至尊旣说洞章已又宣秘咒曰婆弥婆弥萨菩提唏哩咦唏哩咦唵吽叱吽叱菩提唏咦唏咦谒谛大洞救风劫第八章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见两石对峙中各有穴青黑之气自穴内燄燄上腾八方罗列旌旗飘飖震盪蛟龙见于其中虎豹伏于其内一方振响人物披靡夜光注视良久罔可测识随诣天宝几前俯伏奏曰奉勅往观所见石穴对峙厉气涌出人物爲之不寕八方爲之震动此何故也至尊曰劫也曰何劫至尊曰此风劫也风调则祥风愆则厉箕宿主之风师帅之天地之间有两大谷轮转出风风和则人物赖之以安风暴则人物遂受其贼所向各有方隅其来不可测度总缘世途崄巇果行浅薄善不足以格天身自有以招劫宫室台榭一时可空共井同川一朝可尽舟航翻覆车马掀折无限性命莫知所极夜光请曰敢问此劫可以救否至尊曰可哉吾当勅梓潼元皇以文昌笔南斗魁鎭之龙不许从以吟虎不许从以啸少女安静于林箕宿好生于舍条无所鸣尘无所苦于是至尊随演大洞章曰呵呬原有主嘘唿自向方九转冺轮廓七制任金刚和扇原棣棣天盖乃堂堂运会无僭忒驰驿终周行止蛟制虬龙部署恒有常至尊旣说洞章已又宣秘咒曰蒲卢蒲卢不张弧自纳壶唵吗哩婆图葛辣葛辣苏唵吽吽谟大洞救雹劫第九章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见村墟之所崚嶒大块有如白石雷电绕之腾腾上起㪚漫四布其地人民多被摧折六畜咸受毁伤凡一切动植飞潜之属亦遭损坏夜光注视良久罔可测识随诣天宝几前俯伏奏曰奉勅往观所见似石非石崚嶒怪块大如磨盖长若碓挺小则如盆如碗纷纷落落蝉联直下风雨雷电赞助其威现在人物无不俱毙此何故也至尊曰劫也曰何劫至尊曰此雹劫也雹积北陆之垒厯千百年重阴凝结尘凡造作不善者类聚而居凑集一方之上天降大罚则起北陆之冰化而成雹当其冲者人物五谷一时毁尽于雷较烈夜光请曰敢问此劫可以救否至尊曰可哉吾当勅玉虚眞武建七星旗率坎离将扫荡灾魔民物安堵于是至尊随演大洞章曰重阴塞其戸双扉允不门＋井故道非常经那刹拒往来下无精魅引上有昭明台回灵运眞炁双皇夹太微惟见淸凉露霏霏降玉阶至尊旣说洞章已又宣秘咒曰怛陀怛陀恒沙河郄灾魔唵叭唎吽摩娑吽口曩谟吧哩吽口曩谟吧哩吽大洞救䧟劫第十章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见坦平陆地城郭宫室烟火万家人物稠密风景美好忽然地裂数丈周围䧟突一时所见景色不知消归何处惟见巨坑深潭漫漫白浪滚滚洪流夜光注视良久罔可测识随诣天宝几前俯伏奏曰奉勅往观所见地广人稠宫室城郭无端突䧟踪迹不知陆变爲水城易爲池附近冈阜亦无全形此何故也至尊曰劫也曰何劫至尊曰此䧟劫也地下皆水土覆其上总恃一寕之炁凝聚包罗三百年一寕之炁充周未满则凡不固之区必见下䧟而当此一方者厄会适逢遂遭汨没夜光请曰敢问此劫可以救否至尊曰可哉吾当勅清虚地官运化七炁提拔三涂永使地柱常撑鳌头不动五岳安鎭四维坦平于是至尊随演大洞章曰坤母覆上玄西北门多固碧霞耀光生照临何岐路鎭奠溥含灵鲸鳌少囘顾上下其奠安本是归元处元君扇和风遍满香花露至尊旣说洞章已又宣秘咒曰阿哪阿哪粹呮哆沙缚贺哆啰哆啰婆俞纳啰唵吽咤吽咤修图河哆啰哆啰吽吽吽大洞救坑劫第十一章至尊咒毕旋唤夜光玉女曰汝巳识此一劫尙其乘吾光登台而更照之夜光承谕又复登台照见两人一黑面红发一靑面红发左执戈㦸右执鞭弭将无数兵民驱掩如逐众兽落于坑坎上以土封爲邱有似京观夜光注视良久罔可测识随诣天宝几前俯伏奏曰奉勅往观所见靑黑巨人持戈执鞭驱率兵民尽落坎窞不可数纪惟闻𡨚号此何故也至尊曰劫也曰何劫至尊曰此坑劫也天魔当路屠戮会逢乃或厌杀以污锋刃遂于屠割之外另辟䧟阱或以术诱或以势驱其时兵民命数将尽遂落圈套俱被䧟坑虽获全躯实爲活毙夜光请曰敢问此劫可以救否至尊曰可哉吾当勅圆通自在以杨枝水灌𡨚结地使被掩者超出泥涂往来乐境于是至尊随演大洞章曰混魔返故宫百族上朱陵慈悲开法界横恶难准行本在空洞中乐趣自堪寻啣结终成结觧网洽其情大法原流转飘逸任上昇至尊旣说洞章已又宣秘咒曰喃陀喃陀无央界桑土阿修图唎修图啰摩耶摩耶娑诃大洞救倾劫第十二章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见崇嶐之上男女混杂拥挤稠密凝眸共眺忽然声震霹𩆝男女坠落者纷纷如雨夜光注视良久罔可测识随诣天宝几前俯伏奏曰奉勅往观所见高阜男妇拥登怡情眺望无端声震坠落者纷纷如雨此何故也至尊曰劫也曰何劫至尊曰此倾劫也山三百六十纪而一崩陵二百四十纪而一圯当此运会人民不知趋避乃纵意于游观登高以取乐时数适逢山陵崩裂在劫者从高坠下死无完形汇聚一方焉有遗类夜光请曰敢问此劫可以救否至尊曰可哉吾当勅土宫鎭星黄老用尊邦剑左右指挥安鎭山陵使敦艮止保护人民永免倾頺于是至尊随演大洞章曰玄会统太巖青峰周数五混合无瑕疵上下其安堵神劒按八方拜手龟灵母空洞寂无中自有霓裳舞阳室吁黄元阴房接神武至尊旣说洞章已又宣秘咒曰移婆移婆怛哆啰密哆啰萨唎萨唎木梨阿陀四寕静五嵯峨唵婆娑唵婆娑大洞救覆劫第十三章至尊咒毕旋唤夜光玉女曰汝己识此一劫尙其乘吾光登台而更照之夜光承谕又复登台照见琼楼画阁外郭内城墻垣耸峙奔走者往来其间突见黑气上冲倾声如吼墻垣自上而下往来此地者不分玉石俱在压覆之下夜光注视良久罔可测识随诣天宝几前俯伏奏曰奉勅往观所见城郭楼阁墻垣耸峙乃尔一旦倾圯使行道人民尽被压击掩没此何故也至尊曰劫也曰何劫至尊曰此覆劫也物之成败有数山岳且有倾頺墻垣焉能永固墻垣倾圯不皆杀人缘数当其会此一种男妇应遭地灭如有所驱遂无以免夜光请曰敢问此劫可以救否至尊曰可哉吾当勅木宫靑灵苍老树大生旛以振起之使辱首泥涂者超提中界蝉脱尘埃于是至尊随演大洞章曰天门自有路地戸不常扃入者浊非浊出者淸自清须延五云景静观七辰灵明魔洞上界回风照紫庭太平有春色瑶光耀九星至尊旣说洞章已又宣秘咒曰弥婆弥婆𡁮口难𡁮啰噜苏葛怛哆噜苏葛怛哆吽叱吽三盘陀唵沙恒河大洞救轰劫第十四章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见敌人树垒旗鼓相当从军兵弁或操矛㦸或执干戈方在贾勇前驱陡忽震响若雷一时甲冑之士应声羣倒焦头烂额甚者几成灰烬夜光注视良久罔可测识随诣天宝几前俯伏奏曰奉勅往观所见两军相对正在逞比干戈扬威耀武一旦声发如雷兵弁应声倾倒轻者焦烂重者灰烬此何故也至尊曰劫也曰何劫至尊曰此轰劫也上古少此兵术秦汉而后谈兵者多重火攻于是乎有炮鎗火药发无不中中无不多惟此兵弁宿业过深应当此祸数逢其値无所逃避夜光请曰敢问此劫可以救否至尊曰可哉吾当勅金宫皓灵白老挹瑶池水以洗濯沉魂淸凉世界使四裔来王国土安寕兵弁乐豫于是至尊随演大洞章曰阳曦光自温明魔不可沦大道洞垂文宥彼高元曾淸凉乃乐地慈悲是显门朱颜一重生亿万有完人西方觇素景海宇絶尘氛至尊旣说洞章已又宣秘咒曰达纳达纳无方觉有方觉吧𡄣哒吧𡄣哒唵吽哩喇嘛唎叭吗唎叭大洞救兽劫第十五章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见尘土居民五体不具全失人形或身倒巖穴或尸横邱壑旁有豹虎犀豺之属悉皆张颐舞爪狰狞还向腥羶厉气不可近鼻夜光注视良久罔可测识随诣天宝几前俯伏奏曰奉勅往观所见勐兽爪牙环山遍野貌则狰狞声则震裂更有民人尸迹堆塡穴壑或则余发仅存或则枯骨垒见而形体不全者尤自多多此何故也至尊曰劫也曰何劫至尊曰此兽劫也天下害人之兽俱付守山神祗当坊土社纠察约束自尘劫将兴而百兽不听约制始则充满山林继则横行城郭吞噬之毒可以一家可以一邑凡宿业深者俱不能免此荼毒夜光请曰敢问此劫可以救否至尊曰可哉吾当勅东南好生度命慈者出巽戸以和风解之使凶兽各体慈悲履尾不咥母致弱肉强食于是至尊随演大洞章曰天皇普大愿百族不鸱张一听人角逐敛息谨闭藏五岳威呵护四渎鎭门堂无妄不惊貜俯首任轩昂空洞法中法一回煞天罡至尊旣说洞章已又宣秘咒曰辣祼辣祼淸凉地无平陂阿那婆移那婆瓮雨撇都啰巴都啰唵吽娑诃摩娑诃大洞救虫劫第十六章至尊咒毕旋唤夜光玉女曰汝已识此一劫尙其乘吾光登台而更照之夜光承谕又复登台照见鳞虫之族奇蛇异蟒虺蝎蜈蚣等类或以口吞人或以身束人或以尾击人人民受害者或全体尽没或身体半存或发肤仅留其迹或不死犹抱其伤夜光注视良久罔可测识随诣天宝几前俯伏奏曰奉勅往观所见俗民小居体相破烂无复全人或面靑色紫或腹大肌裂或则身存其半或则口鼻鲜血而百虫围绕竞作噬啮之状此何故也至尊曰劫也曰何劫至尊曰此虫劫也毒虫害物不论巨细大则伤人以口小则毒人以气或上延于岚瘴或贻毒于溪壑尘劫会逢百虫当道不见伏藏蚕食恣纵山川魑魅魍魉之属亦从中以窃害夜光请曰敢问此劫可以救否至尊曰可哉吾当勅四天门王各执宝器神戈以麾荡之使山雾不蒙水波不秽一切灵虫退藏于穴敛迹于土但有淸明无滋毒疠于是至尊随演大洞章曰天地本淸寕民物安以泰一自狂燄生贻害无方大崑崙接太华坦荡无妨碍注此甘露盂充周孰其外混合霄衢邈坤维一力载至尊旣说洞章已又宣秘咒曰巴啰巴啰叭㖠祼葛㖠祼东生明西生母唵啰哩哆迦哩哆叱叱叱哆哆哆唵修图河唵修图河至尊咒毕旋唤夜光玉女曰吾光已收汝所叠见尘劫已尽于此其有一人一事数人数事是谓之难不在劫数之条吾当爲汝宏此大愿广结良缘于是总十六劫统宣大咒曰唵吽吽吽唏哩葛怛啰哂耶苏哩吧怛卢哂耶嘛唎谷嗒那哂耶辣唎㖠怛婆哂耶叭捺叭捺萨缚萨缚纳达纳达哆呮哆呮口曩谟恒沙河口曩谟三盘陀口曩谟婆婆诃至尊总宣秘咒毕复吿夜光玉女曰尘劫累累汝今得见随见随请恳救苦劫吾旣厯宣秘咒从此尘民遇大劫会均得解脱是皆汝功善哉善哉匪伊细故夜光闻谕随上下舞蹈扬尘谢曰天王大慈天王大圣旣赓洞章又宣眞咒使下民永脱苦海超劫长生贱臣何幸得遇如是良缘于是旋绕天阶步虚而作颂曰天王穆皇皇无量大慈光照见九地劫使我得从傍玉几皆法雨洒遍尽淸凉人登长夀域魔孽不相当叨从施余惠更愿度仙鄕旨哉眞咒宝不刋大洞章夜光扬颂旣毕俯谢阶下一时侍列诸天帝君亦各各序班俯伏上谢曰尘劫之苦臣等周知乃知之而不克救救之而不克全不得至尊大慈大圣焉能超出尘寰脱离累劫今日备聆洞章更闻普咒是眞宏慈至德无极无上谨当遵持代扩天恩天王曰善哉善哉汝等诸天其各各体行拯度天王随时昇入玉清夜光侍辇亦昇紫霄而去诸天各就天宫元皇勒版于不骄帝境之上有缘得遇便知此经无量功德矣元皇大道眞君救劫宝经大兴朱珪石君敬校睢阳蒋予蒲梦因重订眞君曰吾道德圆通久证眞位兹以劫运可念遂愿救度衆生壬申𡻕七月七日时西晋怀帝永嘉六年琅舆羽轩麟车凤驾玉童玉女神将天兵乐队旌旗百万引从侍衞森列乐音震天蒙天帝令爲太玄无上上德眞君同中书门下平章事上主三十三天仙籍中主人间夀夭祸福死生贵贱下主十八重地狱轮回拜命讫空中大震七声天旋地转吾以剑一指天地停车日月停轮顷刻间紫云上冲黑气盘结有二童子以善恶簿进曰寅卯而后劫运可骇承旨预定善恶敢以簿进吾阅善簿得忠孝功德阴隲修行者若干人阅恶簿得十恶五逆臣民官吏士农工商僧道杂流爲恶若干人吾愍劫运之临世人造恶无有穷已今遣十恶大魔三百万飞天神王三百万神兵神将一千六百万以五道雷神主之收取恶人又大风大雨大水大火大疫并作以收恶人用充劫运罪罚不远深可哀怜吾今爲度脱衆生私露天机略具善恶簿中曾有功过者以爲生人警戒今劝世人每日侵晨持诵玉皇大天尊玄穹高上帝寻声赴感太乙救苦天尊九天应元雷声普化天尊玉虚师相玄天上帝金阙化身天尊四位圣号朔望诵救劫经并太上感应篇一遍以消罪愆先当遵此六章修行庶持念圣号灵篇得以感应如此则自然福禄无量子孙荣昌金车入门仕宦卿相若不遵此六章修行徒口诵经欲免罪愆名曰渎天其罪尤重愈不可解吾今降下此经流传于世所在之处以三千神兵衞之其诵读此经而不信受与前信受后有悔心者仰飞天大神卽时收取以充劫数如有祕藏此经而不传者其罪惟均各宜省悟天下通行警戒章第一眞君曰哀哉今世之人子不孝于亲弟不敬于兄下不顺于上妇逆于舅姑子弟凌师长士亏实行官恣贪谋农趋末作工竞浮华僧道诳俗自毁眞敎罪罚不远深可哀怜各宜遵吾警戒勇勐修行以逃劫运天下通行孝感章第二眞君曰人之立身以孝爲本东京赵居先父年九十一𡻕母年九十四𡻕性皆严急居先夫妇侍奉勤谨孝行克谐每夕焚香爲父母祈祷三尸上奏天遣飞天大神逐日监察见其心专意一孝行动天七子三婿皆列殊科居先身证仙界茂州黎琼弃父贪淫酒色三年淹母殡者五载被雷焚之徽州李氏女名善瑜适叶元赞长子年三十自十八侍舅姑极孝家贫已虽饥寒凡饮食不敢尝啖以奉舅姑舅姑病甚家贫不能召医自爲祈吿天地愿以身代舅姑适遇三官巡察空中闻之奏闻玉帝奉旨加其舅姑夀一纪仍赐钱八千万注名禄籍二子赐品官后一𡻕一旦门未启忽见厅上金玉满堂变易果得钱八千万其邻居秦氏女年二十恃其长舌抵触舅姑李氏尝劝之而不听李氏受钱日秦氏爲雷火焚烧善恶之报昭然可畏天下通行士行章第三眞君曰吾一十七世爲士大夫未尝虐民酷吏今人衣冠纷纷日读其书恃其文章而行已法度孝行阴功略不加意或兄弟分争或宗族相毁或夫妻反目或父子憎嫌或倚恃富势而欺凌小民或矜持才能而欺侮前辈或口诵佛老而薄于父母或貌敬天地而中萌欺诈或敎人争讼而破散人家或巧言妄语而助人之过或破人婚姻或诽谤同类或播人是非或埋藏阴毒此等罪犯难可解雪倘或回心庶几免咎衢州范元之素贫盛暑江浴拾得金银一袋于岸归谓子曰世人以财爲命万一此人失此自经于沟壑枉丧性命翼旦父子携于岸以待之果见一妇悲号而至元之诘其故曰夫坐狱当死易田得银至此失之元之卽以还之妇与分亦不肯受旣而乡里多薄之谓其不能经营生理空自守贫元之笑而不答次年父子登第至今十二世爲二千石泸州李挺先才高自爲第一以兄弟参商好毁人婚姻发人私密遂降其籍信州林茂先才高过人已捧乡书家极贫闭户读书邻家巨富妇厌其夫不学私慕茂先才名夜奔之茂先呵之曰男女有别礼法不容天地鬼神罗列森布何可以此污我妇惭而退茂先次举登第二子皆登第见闻者各宜悛戒天下通行曰用章第四眞君曰凡今之人毒恶残忍巧诈不常难爲指名姑示一二劝戒杭州王用先家赀百万置大小二斗大小二秤较量出入以欺陷人止及十年遭祸被刑家财破散子孙作丐福州福清县文绍祖与柴公行议亲旣问名柴女忽中风绍祖欲更之其妻大怒曰我有儿当使其顺天理自然长久悖礼伤义是爲速祸大斥绍祖卽娶柴女归次年绍祖子登第柴女疯亦痊生三子皆登第何元益与赵明夫议婚已定而赵女失明家计寥落元益易其亲与单子文爲婚次年父子俱丧明赵女适士人叶惟先惟先登第三典大郡阶州孙仲可欺夺寡妇之田继与通姦中年聋盲子孙龃龉建州扬进多广田园百计吞併交易不明至少子钟仲不肖三年破败荡尽拘恶簿元秀家财四十万生子四人其余诸妾所出不问男女并瘗埋之一日梦见数十辈来追杀人贼元秀大惊起两手两足已爲牛蹄展转于牀大呌三日头断而死阴府申闻天曹帝大怒曰性根不坏方得人身天神诵章始离母腹愚人不禁情慾婴儿有何罪愆揆以正条倍于故杀杀人偿命理所应然天曹牒下阴府判断元秀受罪外拘囚地狱在生四子注籍刑名四十万财没入官府近者四方奏牍类此者衆下酆都别置一籍收录此等名字差北方飞天神王统领神兵巡行天下有似此者卽许便宜施行不待事终赴十狱考鞫眞君曰人子不孝自有天条诛戮无罪杀儿是杀天下人民也故元秀身堕地狱四子犯刑家财没官且人厌多儿何不节慾乃敢杀人不顾今世之如元秀者何地无之吾观酆都城中以此受罪者不可胜数各宜省悟不可自取天谴若元秀永囚地狱万劫受罪子孙受刑可不悲夫祸福无门惟人自召天下通行官守章第五眞君曰士之居官以忠爲先今世大异上而卿相下而一命贿赂公行公道不立皇天震怒何况侵民膏血自肥一家扼人襟喉自谋进取不公不法不仁不义快一胜于目前结无穷之冤业劫数来时福力尽处果报昭彰若速悔心犹可免戾故显官子弟多不振势位之家多破残上天之报昭然人苦不自觉耳叶知远知岚谷县夀限将终其春首知远之子与一巨室同谋私受财物妄入人罪诬以劫掠其势炎炎罪及千家知远觉其情并其子申于朝力爲明辨遂免千家之罪城隍申奏知远延夀一纪一年内妻妾生二子皆荣显然则善簿所记存心如知远者有何人知远若私其子以害民必自受责其祸当何如今遣童子三百万巡察四方官吏善恶各行果报天下通行道释章第六眞君曰僧道出家名爲离业垢今世可骇才入道塲逆料施利之多少加减法事或醉酒饱肉或蓄妻私寮秽德彰闻有负上圣救世之心如此等类厯劫不赦通州海门县景觉之有子名佛孙九𡻕出家名祖惠二十八爲长老滥称禅师而不明本性罪恶又多其伯景识之有女名莲眞年十八出适与其夫失欢而回故家僧祖惠出入伯氏时或遇宿与莲眞通姦其伯以一家无间初不知觉仅及两月司命大怒径奏上苍适遇雷公奏事奉命碎祖惠尸首于通衢拷其魂于酆都地狱万劫受罪不舍昼夜又以雷火三绕莲眞三焚之不令死大书其背曰乱伦怪兽求生不得求死不得如是三年方令入地狱受罪配入禽兽道识之夫妻以闺门不肃各减夀一纪恶疾而终莲眞之姑中间知觉私受二百贯大风刳其目截其鼻旦夕自称曰我党同乱伦怪兽使我至此伽蓝土地以失申奏亦拘系狱府日受鞭笞责以重罚黑气二十四其中一道是僧道淫秽䙝渎上眞事一道是世人杀所生男女冤气冲天其他皆罪恶所积今通都大邑有败礼之家或至亲或宗党旣出家者往来私家男女杂沓无间不知僧道坏俗俗坏僧道乱上天人伦背至尊敎法天地震怒罪入恶籍侮灭三敎如此等罪何时可忏耶今遣飞天大圣统御鬼魔四十万以雷公主之巡行四方日夕申奏如有乱敎法者仰雷公便宜施行大道与佛初无负人而人自负之壬申𡻕世人以诵经修行证道成佛者七千人盖自清心寡慾先修人事不犯人伦科戒积德累功诸恶不作然后得此今劝世人若能遵此六章行之乃可免祸而得福背吾所言天条不赦眞君曰混沌未分吾统天地人之道自太极判吾与大道俱显吾上则替天行道下则济度万民故证斯果吾统天地人何神不摄何事不该何物不佑何罪不罚何祈不应何劫不定吾哀世人造恶不已或心生或口语或敎人或自作昼则不足夜以继之今大劫可骇不生悔心不觉不知流浪苦海生而害身灭家死后万劫受罪作禽兽身昏昏默默永无出期深可悲哉每家各宜书写此经一帙日夕瞻视依此六章修行每日侵晨诵四大天尊圣号及感应篇行之二年万罪消灭行之四年百福皆集行之七年子孙贤明荣登科第行之十年夀命延长行之十五年万事如意行之二十年子孙爲卿相行之三十年注名仙籍行之五十年天神恭敬名列仙班不依此六章加意修行或作或辍今日行明日废人事旣乖心田日暗虽口诵经而其心不悟是爲渎天罪不容赦钦哉一违吾言断不容恕诗曰爲官清正强修道爱老怜贫胜出家作事莫瞒天地眼自然心似白莲花又曰行藏虚实自家知祸福因由更问谁善恶到头终有报只争来早与来迟闲时检点平生事静坐思量日所爲意马心猿当系缚自然天地不相亏又曰心不明来点甚灯意不公平看甚经大秤小斗喫甚素不孝父母斋甚僧妙药难医冤业病横财不富命穷人利己害人终损夀积善修身荫子孙人恶人怕天不怕人善人欺天不欺暗中阴隲分明有远在儿孙近在身说话莫谈他人短自短何曾说与人生事事生君莫怨害人人害汝休嗔欺心折尽平生福行短天敎一世贫炉中有火休添炭扇遇凉时莫使风立心若不行方便念尽弥陀总是空又曰饶一着添子孙之福夀退一步寛隙驹之易过忍一言免驷马之难追息一怒养身心之精神阴隲文註大兴朱珪石君敬校睢阳蒋予蒲梦因重订书洪范武王曰惟天阴隲下民隲定也天不言而默定下民在天爲五行在人爲五事修之则向用五福悖之则威用六极所谓惠迪吉从逆凶惟影响也帝君曰吾一十七世爲士大夫身按化书帝君初生于周武王时爲张名善勋官医师迁司谏卒爲君山主宰兼洞庭水治又一世在周宣王时爲张名忠嗣字仲官保氏迁大夫卒爲雪山大仙及蜀北门山王化神龙御五丁力士又一世爲汉赵王如意卒爲卭池龙又一世生汉章帝时爲张名勋官清河令又一世生汉顺帝时爲张名孝仲又一世生河朔爲邓艾从事及行军司马卒还玉京赐如意又一世生晋武帝时爲张名亚字霶夫天吏召归七曲又作儒士称谢艾爲张轨主簿与姚苌友又一世生隋文帝时爲文中子王通又以儒生谒唐明皇封左丞相又以儒服衞唐僖宗封济顺王又一世相宋高宗爲张魏公浚葢可考者凡九世又按天潢谱系有剑门大神张勋蜀剑山神张孝仲金马山神张烈疑此三世卒后所司而张名烈者疑是邓艾从事之名也阴隲文有宋郊之事当作于宋代葢九生八化统神人而计之曰一十七世与予蒲谨案大兴朱石君先生珪曾于甲子年面告蒲云近来得之心坛乃知九生八化之讹帝君在周武王时张翼流光降于隐者张叟家名善勋爲第一世至成王时神游君山洞庭降于张无忌家名忠嗣字仲爲第二世降生于汉爲赵王如意爲第三世复降生于张姓名勋爲第四世至东汉顺帝时又降生于张名孝仲爲第五世又降生河朔名张烈爲第六世至晋武帝太康八年降生于金马山张老之家名亚字霶夫梦乘白驘天吏引入巨穴乃梓潼七曲爲第七世又霅然神化爲儒士称谢艾爲第八世又在北魏爲温子昇爲第九世在隋爲文中子王通爲第十世在唐爲张公艺爲十一世又爲张公仁愿爲第十二世又爲张公万福爲第十三世元宗僖宗幸蜀扈御有功又爲崔公祐甫爲第十四世又爲蜀世子元膺爲第十五世至北宋爲韩公琦爲第十六世又爲张魏公浚爲十七世云未尝虐民酷吏民犹子也吏亦人也官仁则民自怀矣何忍虐乎官清则吏自畏矣何用酷乎救人之难孟子曰今人乍见孺子将入于井皆有憷惕恻隐之心若坐视其死而不救不几乎嗜杀人者哉宋周必大监杭州利济局局内火火犯当死问吏曰此火设起自官当何罪吏曰削职公曰我岂以一官而坐视十余人之命哉遂自诬服各犯俱免死公竟罢官而归其妇翁夜闻鬼吟曰埽雪迎宰相厥明大雪竟日客至则落职之壻也后公官至宰相封益国公高邮张百户往淮安适见小舟浮沉波上有人据舟背唿救甚急张出白金十两唿渔舟救之至则其子也正德间海溢沿海居民漂没无算少定有驾筏捞取赀财者见一女子手扶一笥浮沉而来将抵岸一人利其笥遂沈之发笥见庚帖乃其所聘妻也此二事甚巧请择之顺治五年三月二十三日江甯旱西门回子哈九开饭店有江浦人遗粮银五十两于店中哈九追还之其人感谢归江浦见大风覆舟因思譬如哈九不还我银何不以此银救人遂唿渔舟曰救一人者给银五两羣舟争救止捞得一人问之乃哈九之子也可谓报之奇速矣济人之急宋冯商无子买一妾问所自泣而不言固诘之曰父因纲运负欠卖女以偿商恻然亟还其父焚劵不取直数月妻姙里人梦鼓吹送状元至冯家次日生冯京中三元爲名相悯人之孤扬州蔡琏建育婴社募衆协举其法以四人共养一婴每人月出银一钱五分遇路遗子女收至社雇贫妇乳之月给工食银六钱每月望验儿给银考其肥瘠以赏罚之三年爲满听人领养此法惠而不费恤孤赈贫所全甚大可倣而行也钟离瑾宰江州与邻县许令结婚将嫁女买一婢媵之婢执箕帚视堂下而泣瑾怪问之婢曰幼时我父官此曾于此地戏毬不幸五𡻕父母亡育于吏家犹忆故迹伤心耳公唿吏询之信然卽命易服饰致书许令曰我买婢得前令之女义不可久辱当辍我女嫁资先爲求婚我女可迟一年卜吉乎许答曰蘧伯玉耻独爲君子愿卽以前令女配吾次子何用盛奁于是二女同归于许瑾梦一绿衣丈夫拜谢曰不图弱质过蒙君赐已得请于帝矣后瑾厯十郡太守迁转运使夀九十八子孙皆仕于朝容人之过以责人之心责已则可以寡过矣以恕已之心恕人则可以远怨矣忠恕二字世人反用之君子顺用之吕蒙正拜叅知政事有朝士指之曰此子亦参政耶公若爲弗闻同列欲诘其姓名公曰知其名或不能忘不如不知也富文忠公弼有人唿名辱骂公佯不知或吿之公曰想骂他人又曰明斥公名公曰天下或有同姓名者骂者闻之大慙公爲名相其休休有容可知矣广行阴隲上格苍穹以上皆帝君之实事也帝君以忠孝爲本而与人爲善之德尤大自爲人爲神生世生天无日不欲人爲善去恶使人自求多福此其阴隲所以无量而至于配天也嘉靖间台州应尙书山中肄业夜闻鬼语曰某家妻以夫久客不归翁姑逼嫁欲缢死我得代矣公访实濳卖田得银四两代作其夫书寄银于家其父母得书谓男无恙媳得不嫁已而夫归公又闻鬼语曰应秀才坏我事一鬼曰何不祸之曰上帝嘉之命作阴隲尙书矣公益修善后官至尙书子孙登第者累累人能如我存心天必钖汝以福心卽理也理卽天也子曰天之所助者顺也人之所助者信也是以自天佑之吉无不利邵子曰无口过易无身过难无身过易无心过难此中人以上之言也珪爲演之曰无日过不易无身过更难无身过不易无心过更难人能谨其不易者以勉其难者则希圣希天下学而上达矣于是训于人曰天何言哉无非敎也故上焉者不待敎而成至于人心日失凡五经四子之书口读而心不信心然而身不从以至敢于爲恶冺沦而不可救也帝君悯之故神道设敎飞鸾行化使人知神明昭布森列于上善恶吉凶之报确然不爽冀其信畏悔悟以自拔于䧟穽也此其心卽尧舜孔孟之心故其言皆平易切近之言昔于公治狱大兴驷马之门汉于定国东海郯人也其父于公爲县狱吏郡决曹决狱平罗文法者于公所决皆不恨郡中爲之立生祠号曰于公祠东海有孝妇少寡亡子养姑不嫁姑哀之自经死姑女吿吏妇杀我母孝妇自诬服于公以爲此妇养姑十余年以孝闻必不杀也争之弗能得乃抱其具狱哭于府上因辞疾去太守竟论杀孝妇郡中枯旱三年后太守至于公曰孝妇不当死太守自祭孝妇因表其墓卽日大雨于公闾门坏父老方共治之公曰少高大门闾令容驷马高盖车我治狱多阴德未尝有所𡨚子孙必有兴者至定国爲丞相子永爲御史大夫封侯传世云吕叔简尙书刑戒曰五不打老不打幼不打病不打衣食不继不打人打我不打五莫轻打宗室莫轻打官莫轻打生员莫轻打上司差人莫轻打妇人莫轻打五勿就打人急勿就打人忿勿就打人醉勿就打人随行远路勿就打人跑来喘息勿就打五且缓打我怒且缓打我醉且缓打我病且缓打我见不眞且缓打我不能处分且缓打三莫又打已拶莫又打已夹莫又打要枷莫又打三怜不打盛寒酷暑怜不打佳晨令节怜不打人方伤心怜不打三应打不打尊长该打爲与卑幼讼不打百姓该打爲与衙门人讼不打工役舖行该打爲修私衙或买办自用物不打三禁打禁重杖打禁从下打禁佐贰非刑打袁了凡愼刑说略曰吾治宝坻时每念圣人制刑不得已而用之虽寻常用杖必再三审愼至于夹棍极刑则断断不忍轻用尝设身处地思之以吾辈肌肤足胫而置诸三木之内则与其苦忍煎熬以冀生全于辨白甯先避痛楚而甘就死于屈招大抵极刑之威逼在善良冤枉者每多畏受而诬服在兇顽实犯者梏之反覆而不供盖用夹讯以求情而情之得者仅十之二三情之终不得而酿成冤狱者十之八九也同此血肉安见阶下之囚徒与堂上之贵介竟判若犬马之与我之不类哉吾治宝坻已非一日岂无应用极刑之时然吾卒不忍轻用而民情卒未尝不得绝不贻讥于妇人之仁盖惟积诚推爱以感之从容反覆以鞫之多方设术以索其隐情需时耐性以察其变幻吾之精神旣竭而奸者无复遁之奸屈者无不伸之屈几若有鬼神之吿我者刑固不必多用而狱已无不折矣某之得力正不在严刑锻鍊而专在诚意感孚窃以愚衷徧呈当世愿居民上者悉鉴之戒之珪自庚辰授闽粮道中间摄首郡一年再任臬司爲司土之官前后六年鞫大小难易狱不啻千计而未敢轻杖一人至于三木更可知矣每于疑狱黠囚经年不结者问至夜分往往叩首输情画招之后誓不翻供窃见庶狱之翻易者必系刑求尝戒有司曰夹棍者药中之生军也虽遇疫症必病在下焦始可用之然用亦大伤元气若早投之则死矣诸君遇命盗重案万勿轻用夹棍乃闻州县虽于户婚田土细事动则刑讯眞所不解此之谓能吏乎夫身坐堂上而断堂下之事以情求情何情不得操守清见理明办事勤何人不畏服而必作威乎况一行作吏沈酣酒食骄拥妻妾傀儡登场何堪自反试于轻纱暖帐中五夜扪心此时狱中薰蒸冻馁苦楚唿号之状果皆情当其罪者乎又闻州县班房管押酷逾地狱死者累累谁之罪也至于刀笔深文草菅人命何其忍且敢与偶读袁先生之说款款如先得我心者輙附志之以吿天下万世之治狱者窦氏济人高折五枝之桂窦禹钧渔阳人三十无子梦祖父谓曰汝无子又不夀宜早修德禹钧素长者由是益力于善先有家人盗钱数百千而遁书契系其十三𡻕女臂曰卖此女抵负公焚劵抚而善嫁之元夕往延庆寺得遗金银候之一人涕泣至曰父犯大辟贷金银将赎罪仓皇失去公验实还之族姻有贫者代葬二十七丧嫁娶二十八人故旧子弟由公成立者数十家待之举火者不可胜数居室俭素无金玉之饰每𡻕量所入除伏腊供给外皆以济人建书院四十间延文行之士爲师孤寒有志者来学而饩廪之后复梦祖父曰汝功德浩大名登天曹延夀三纪子孙荣显矣公仕周爲谏议大夫夀八十二其子仪俨侃偁僖皆登科时人谓之五龙冯道赠诗曰燕山窦十郎敎子有义方灵椿一株老丹桂五枝芳五人仕宋仪礼部尙书俨礼部侍郎侃起居郎偁参知政事僖左补阙八孙皆贵救蚁中状元之选宋郊宋祁兄弟同在太学有僧相之曰小宋当大魁天下大宋亦不失科甲后复遇之僧惊谓郊曰公丰神顿异似曾活数百万命者郊笑曰贫儒何力及此僧曰肖翘之物皆命也郊曰旬日前堂下有蚁穴爲暴雨所浸吾编竹桥渡之岂此乎僧曰是也小宋固当首捷公终不出其下及唱第祁第一章献太后谓弟不可先兄改郊第一祁第十埋蛇享宰相之荣楚孙叔敖儿时尝出游见两头蛇杀而埋之及归忧而不食母问其故泣对曰闻见两头蛇者死儿见之恐弃母而死也母曰蛇安在对曰恐后人又见埋之矣母曰无忧也吾闻有阴德者必有善报德集百祥仁除百殃天处高而听卑汝必兴于楚及长爲令尹欲广福田须凭心地人情者圣主之田也如心爲恕人能如其良心则所求无不如心矣朱子曰天地万物本吾一体吾之心正则天地之心亦正矣吾之气顺则天地之气亦顺矣惟知道而力行者深信其必然也行时时之方便作种种之阴功存方便心说方便话行方便事久之则人我两益矣今人爲善不力或曰吾力不能势不可也至于方便之言毫无所费而人往往靳之此尤不可解也吾方便言之卽于人无益然于吾何损况于人未必无益而于我先大有益乎愿人人作方便言先其易者由言而反之心由言而见诸事便是中和位育气象也阴功者至诚爲之无少诈伪有不求人知而天独知之妙大观中士有见其亡父者语之曰作人当学葛繁问葛繁何人也曰世人冥司皆设像礼拜之士因访谒葛繁繁曰某力行善事日或四五条至一二十条四十年无虚日矣士问何爲善事繁指坐间踏子曰此物置之不正便碍人足某爲正之如人饥与饭渴与杯水一言一动有可以利益于人者随念随时随事贵贱贫富皆可爲之但不可当面错过耳利物利人明道程子曰一命之士苟存心于爱物于人必有所济宋熙甯时王安石行新法天下骚然邵尧夫屏居于洛门人故旧仕宦中外者皆欲投劾而归以书间之答曰正贤者所当尽力之时新法固严能宽一分则民受一分之赐矣投劾何益耶观于劭程二子之言则苟以利物利人爲心何地何时不可爲哉又况得时而当位者乎修善修福爲善最乐善卽福也况善又致福生生不息善无量福亦无量矣袁了凡先生黄训子曰余童年丧父母命弃儒学医可以养生济人后于慈云寺遇一老修髥伟貌若仙语予曰子仕路中人明年进学胡不读书予吿以故曰吾姓孔云南人也得邵子皇极数学予试其数悉验遂立心读书孔爲予卜数县考十四名府七十一名提学九名明年赴考名数皆合复卜终身言某年考某名某年补廪某年贡某年选四川大尹在任二年半吿归夀五十三八月十四日丑时当终正寝惜无子予录而识之此后凡考校无不立验独算予食饩九十一石五斗当贡及食米七十余石屠宗师卽准贡予窃疑之后爲署印杨公所驳至丁卯殷宗师见予备卷叹曰五策皆奏议也岂可使博洽淹贯之士老于窗下遂批准出贡连前食米计之果九十一石五斗予因此益信进退有命迟速有时淡然无求矣贡入燕留京一年归游南雍访云谷禅师于栖霞山对坐一室凡三日夜不瞑目云谷问曰人所以不得作圣者妄念相缠耳汝坐三日无一妄念予曰吾爲孔公算定荣辱死生皆有定数无可妄想矣云谷笑曰我待汝爲豪杰原来只是凡夫予问故曰人生信有数但凡夫则囿于数若极善者数不能拘极恶者数亦不能定汝二十年被伊算定不能转移岂非凡夫予曰然则数可逃乎曰命自我立福自己求诗书所称的爲明训敎典中言求名得名求夀得夀求嗣得嗣求富贵得富贵夫妄语释迦大戒诸佛菩萨岂诳语欺人孔公算汝终身若何予以实吿云谷曰汝自揣应得科甲否应生子否予追省良久曰否凡科甲中人皆有福相予福薄又不能积功累行以基厚福且不耐烦剧不能容物才知凌人轻言妄谈皆薄福相也岂宜科甲地之秽者多生物水之清者常无鱼予好洁宜无子一和气能育万物予好怒宜无子二爱爲生生之本忍爲不育之根予矜惜名节不能舍己救人宜无子三多言耗气宜无子四善饮烁精宜无子五彻夜长坐不知葆元毓神宜无子六余过尙多不能悉数云谷曰汝旣知非卽将不登科不生子之相尽行改刷从前种种譬如昨日死从后种种譬如今日生此义理再生之身也义理之身岂不能格天太甲曰天作孽犹可违自作孽不可活孔公所算不登科不生子此天作之孽汝所可违今力行善事多积阴德此自作之福也安得不受享乎易爲君子谋趋吉避凶若言天命有常则吉何可趋凶何可避也开章第一义便说积善之家必有余庆尤爲明白示人汝信得及否予拜受其敎因吿天将往日之罪尽情发露先求登科誓行善事三千云谷出功过格示予令所行之事逐日登记予初号学海是日改称了凡盖悟立命之说思不落凡夫窠臼也从此终日兢兢便觉与前悠忽不同暗室屋漏中常恐得罪天地鬼神遇人憎我毁我自能怡然容受明年庚午部考科举孔公算该第三忽考第一其言不验而秋闱中式矣然行义未纯检身多误或见善而行之不勇或救人而心尝自疑或身勉爲善而口有过言或醒时操持而醉后放逸以过折功日常虚度自已巳至己卯厯十余年而三千善行始完复起求子之念亦许行三千善事辛巳生汝俨予行一事随书之汝母用鹅毛管印朱圈于厯日上一日有至十余圈者癸未八月三千数满又起求中进士念许万善未及满丙戌已登第授宝坻令到任后置空格一册名治心编凡行事纤毫必记夜焚香吿天汝母谓予曰居家时可以随事方便今公余闭门无事可行深以爲忧予思居官行善极易极大卽钱粮一节若细心清检其善无限因力请上司清查侵牟飞诡减至大半又因时潦敎民浚筑水不灾更留心刑狱辨𡨚救死全活甚众夜梦神吿曰君减粮一节万善已满盖宝坻之田每亩二分三釐七毫予爲区处减至一分四釐六毫孔公算予五十三𡻕有厄予未尝祷夀是年竟无恙今六十九𡻕矣书言天难谌命靡常又惟命不于常皆非诳语凡人世祸福无不自已求之者汝之命未知若何卽命当显荣常作落寞想卽命当顺利常作拂逆想卽人相爱敬常作恐惧想卽学问优长常作浅陋想远思扬祖之德近思盖父之愆上思报国之恩下思造家之福外思济人之急内思闲已之邪务要日日知非日日改过一日不知非卽一日安于自是一日无过可改卽一日无步可进天下聪明俊秀不少所以德不加修业不加广者只爲因循二字躭搁一生云谷师立命之说皆至精至邃至眞至正之理汝其熟玩而勉行之勿自旷也正直代天行化正已而后物正枉已何以直人人能正直则与天通而敎化流行矣司马温公居洛正直自持风俗爲之一变皆敦尙名敎不急货利后生小子知畏廉耻欲行一事必相戒曰毋爲不善恐爲司马相公所知慈祥爲国救民国以民爲本救民正所以爲国臯陶赞尧曰好生之德洽于民心周书曰吉人爲善惟日不足惟慈故祥也彼损下益上残民以逞如申商者流孟子之所谓民贼也汉梁统乞增重法律上不从统梦神吿曰阴府已录尔过尔欲以刑法毒人将来使尔子孙皆被刑法其子松竦死于非命至冀灭族宋曹彬帅师征讨未尝妄杀初破遂州诸将欲屠城公执不可有获妇女者悉访其亲还之及伐金陵焚香誓众城下之日母得妄杀一人前后全活不可胜计曹翰克江州忿其城不下屠之彬八子璨玮琮皆领旄钺玘生光献太后彬玘追封王爵玘子佾生除中书令封济阳王子孙贵盛无比翰死未三十年子孙有乞丐于海上者国朝林希元言救荒有二难曰得人难审户难有三便曰极贫便赈米次贫便赈钱稍贫便赈贷有六急曰垂死急饘粥疾病急医药病起急汤米旣死急葬瘗弃儿急收养系固急宽恤有三权曰借官钱以粜籴兴工作以助赈贷牛种以通变有五禁曰禁侵渔禁攘盗禁遏籴禁抑价禁宰牛有三戒曰戒迟缓戒拘文戒遣使忠主惟天生民有欲无主则乱靖欲而治乱者君之德也格心者大人之忠敬事者百官之忠爱戴者士民之忠守死者患难之忠以至妇人忠于所天贱人忠于所事一而已矣若夫阿谀乃婢寺之容悦徼讦乃宵小之勿欺不可不辨然尽已之谓忠人臣欲责难于君而不先克已则不诚何以能格不恕何以能行故欲尧舜其君者必先自爲皋益而后可孚也宋韩魏公琦临大节处危疑苟利国家知无不爲无所畏避或谏曰公所爲诚善万一蹉跌岂惟身不自保恐家无处所公叹曰是何言也人臣当尽力事君死生以之顾事之是非何如耳至于成败天也岂可预忧其不成遂不爲哉公相三朝立二帝调和太后英宗母子之间两全慈孝可谓至忠之则矣唐安金藏长安人在太常工籍睿宗爲皇嗣有诬以异谋者武后诏来俊臣问状左右畏惨楚将引服金藏大唿曰公不信我言请剖心以明皇嗣不反也引佩刀自刺五脏皆出而仆武后闻大惊舆致禁中命高医内肠以桑皮线缝之阅夕而苏后临视叹曰吾有子不能自明不如尔之忠也睿宗乃安后元宗属其事于史官封代国公诏鑱名于泰华二山碑卒配享睿宗庙谥曰忠汉李善南阳富家李元仆也元举家疫死止遗一孙曰绩在襁褓诸奴欲分其产谋杀之善乃负绩逃山中乳哺之乳自生汁奉绩如长君出入必跪吿十余𡻕出告县令钟离意捕杀诸奴而反绩光武拜善及绩俱爲太子舍人善迁日南太守过南阳至元冢一里外卽去朝服持锄去草拜哭甚哀执爨以祭曰主君夫人善在此后入少室成上仙仆且如此况臣乎元秦闰夫继妻柴氏生一子与前妻子俱幼闰夫病笃以前子爲託柴无二心后有杀张福家人者词连前子罪当死柴引次子到官诬服曰杀人者次子非长子也次子亦曰乃我杀人非兄也官反疑次子非柴所生旁问他囚得其情叹曰妻割爱以从夫言子趋死以成母志此其家岂杀人者哉奏而赦之旌其门妻且如此况臣乎孝亲敎孝备矣尽孝难矣父母无刻不以子爲心至于身没代更而其心之专一孳孳不已爲子者能随时随处常有父母在其心中而不敢忘无间居游无间少壮无间存殁庶乎不至入于大不孝而不自知也后汉薛包父娶继母逐包出包日夜号泣不去至被殴扑不得已庐舍外旦入洒扫父怒又逐之乃庐里门晨昏问安𡻕余父母感悟命还及父母亡哀痛成疾诸弟求异居包不能止任弟所欲奴婢引其老弱者曰与吾共事久使令所熟也器物取其朽败者曰吾素所服习身口所安也田庐取其荒顿者曰吾少时所治意所恋也后弟数破其产輙复赈给安帝闻其名征拜侍中不受赐谷千石吴璋吴江人少孤永乐间母陆氏选入宫随亲王分封广东韶州璋弃家访母舟中患痢甚殆昏愦中唿母不置及抵韶而母又从改封江西矣陆行趋饶州两足俱肿卧野寺有道人自言姓焦取药敷之立愈过岭爲蛇啮足倒地道人复至以药涂之痛稍止晓行大雪忽见焦道人来曰爲母忘躯眞铁汉也出饼与啖顿忘饥寒至饶母在王府不得见乃就府中赁一室书思亲二大字久之得请入见母于养赡所母已病笃昏不知璋唿天刲股作糜以进母乃渐甦抱子痛哭王闻而贤之召赐金帛命扶母还后生子洪孙山俱官至刑部尙书子孙科第不绝杨乙武进圩桥人行乞养父母得食虽极饥必先以奉亲得酒则跪进歌舞以悦之如是者十年乡人感其孝与之金僱爲佣不受曰吾亲病何可一日离也父母亡乞得棺脱已衣敛之时严寒赤身弗恤葬于野露宿其旁哀号拜献无缺后于墓傍得金一穴书曰天赐孝子杨乙乙仰天拜谢曰吾本乞儿父母贫病不能生养今已矣何敢自私悉以赠所识之孤老无告者月余死有徐道之者病剧梦摄至阴司见紫袍官人报曰杨孝子到冥王迎入吏持公服请更衣尊之上座冥王曰久仰孝行玉帝有旨召君非地府敢惊渎也徐识杨乙祈之爲查阳夀当活一年甦而述之人之以贫贱而不尽养及富贵而不尽诚者又何以爲心欧阳氏廖宗臣之妻也舅姑死于疫遗一女闰娘欧阳与已女同乳哺之数月不能给乃以其女分邻妇乳而自乳闰娘二女长成欧阳于闰娘每加厚焉女或有言欧阳泣谕之曰汝我女小姑祖父母之女也且汝有母小姑无母何可相同女感悟欧阳年三十余未有子一夕梦其姑曰汝本无子我请于帝赐汝贵子矣果得子后宗臣判清河二女及笄富贵家多求已女欧阳曰小姑未字卒以富贵家先字闰娘奁甚厚已女不及也欧阳病笃将绝闰娘祷于神曰嫂吾母也乞以身代遂甦所生子亦显达妇且如此子当何如敬兄或问事兄尽礼不得兄之欢心奈何程子曰但当起敬起孝尽至诚不求伸已可也曰接弟之道如何曰尽友爱之道而已法昭禅师偈曰同气连枝各自荣些须言语莫伤情一囘相见一囘老能得几时爲弟兄兄弟同居忍便安莫因毫末起争端眼前生子又兄弟留与儿孙作样看潘仲谋曰自父母看来兄弟原是一体故见我兄弟如见父母自有肫然流通处意气自不忍加财利自看得轻至于兄弟乖和大抵起于妇人然我与兄弟一本且爲丈夫稍知义理犹未能无彼此况妇人异姓牵合又未必通知义理全要我自主张以我化彼勿反化于彼而已司马温公兄伯康年将八十公奉之如严父保之如婴儿每少少顷必问曰得无饥乎少寒必抚其背曰衣得无薄乎周文灿性敦孝友其兄嗜酒依灿爲生兄醉殴灿邻人不平而詈之灿曰兄未殴我如何离间我骨肉也晋咸甯中大疫庾衮二兄俱亡次兄毗复危殆疠气方盛父母诸兄皆出次于外衮独留不去父兄强之乃曰衮性不畏病遂亲自扶持昼夜不眠其间复抚柩哀临不辍如此十有余旬毗病得痊衮亦无恙王祥事继母朱氏尽孝每被楚挞朱所生子览輙涕泣抱持朱又置酒酖祥览知径取飮之朱惊覆酒览妇亦与祥妇服劳如一朱氏感豫爲慈母祥后位太保览后九代公卿宋张孟仁妻郑妙安孟义妻徐妙圆徐母家富郑贫徐不骄郑不謟共居一室纺绩寸󰆷不入私房家有遗送必纳舅姑处欲用则请之不问孰爲已物郑归甯徐乳其子徐归郑亦如之不问孰爲已子子亦不知孰爲已母家有猫爲人窃去犬哺其儿人皆谓和气所感太宗时表其门曰二难信友亲师取友所以成德辅仁也故与五伦并重非泛爱之衆可比也欲全其信于终必愼其交于始侯无可少与申颜友颜自言不可一日无侯君无可能攻人之过一日不见则吾过不自知矣颜死目不瞑人曰其待侯君乎无可抚之而暝颜无子不克葬鬻衣葬之颜有先世数丧未葬比死以爲恨无可力营办竟葬焉又抚嫁其孤妹无可官至殿中丞朱文季与张堪同县张于太学中见文季甚重之把臂语曰欲以妻子相託文季不敢对自后不复见张亡后文季闻其妻子贫困自往候视赡给之张子颉问曰先人未闻与大人友何如此文季曰昔曾有知已之言吾已信于心也文季后登高第或奉眞朝斗按救刦经六章其六卽天下通行释道也故此下二句爲道释言之常熟奚浦钱氏聚族而居正德丙寅屋被延烧中存小楼三楹乃四房姑媳共处其中皆孀妇也方火炽时烟熖环迫二孀平日礼斗极诚窘怖中叩头诵北斗经须臾见朱衣巾者七人檐前举袖一麾火光随灭四面皆烬小楼独存或拜佛念经于玉陛问心念纷飞如何克治莲地曰杂念是病念佛是药念佛正治杂念而不能治者因念不亲切也杂念起卽用心加工念佛字字句句精一不杂杂念自息矣佛经拔度幽明之事纪载不一此非彼一家言也实有至理葢经典中千言万偈不过教一切衆生去恶向善如唿寐者而使之觉彼寃鬼孼魂听之而自反则心平而结解矣至于卽心是佛又何梅子之不熟耶报答四恩天地君亲有覆载生成之德虽欲报而罔极然不知所报则忘本矣人能提此良心时时顾本随分自尽不徒饮食婚宦于熙攘之中其庶几乎福建林承美幼孤母抚之成立后每对客感触思亲輙泣遇一老人曰痛哭无益惟笃行阴德才可报亲作善亲有益作恶亲有忧承美敬守其言常举以劝人然能思亲者乃能作善者也故孝爲行仁之本广行三教註者或引周礼大司徒以鄕三物教万民一曰六德知仁圣义中和二曰六行孝友睦婣任恤三曰六艺礼乐射御书数然亦不必如此解葢上文明言释道之事矣此三教自指儒释道也况帝君世爲通儒而亲受老子释迦接引解厄之恩其于三教实有身体而贯通者不徒爲出入门戸之说也济急如济涸辙之鱼救危如救密罗之雀云笈七籖云危难中救人一命延夀一纪救是善人又当倍之眞武垂训云凡人在顚沛急难之中善用一言而解释上资祖考下荫儿孙范文正公淮上遇风诗一棹危如叶旁观亦损神他年在平地无忽险中人宋黄汝楫越人家富时方腊寇乱汝楫以金银瘗土中欲逃避之忽闻贼掠士女千人拘闭空室中得金帛始放还不尔将杀之汝楫恻然曰我有金二百斤可悉赎其命乃起所瘗之物辇之贼营千人皆得脱楫生五子开阖阅闻誾相继登第宋符彦卿久鎭大名有蜚语上闻太祖遣知制诰王祜使魏州亷其动静以便宜付之濒行帝谓之曰此卿故鄕所谓画锦者也使还得彦卿不法状与卿王溥官职时溥相也祜至魏得彦卿家僮二人挟势恣横量爲决配而已还朝奏曰彦卿无他臣敢以百口保之且曰五代之君多因猜忌杀戮无辜故享国不长愿陛下戒之帝怒其语直移彦卿凤翔罢节制贬祜华州安置祜赴贬亲友送于郭门谓祜曰意公作王溥官职矣祜笑曰祜不做儿子二郞必做二郞谓旦也手植三槐于庭曰吾后必有爲三公者已而果然天下谓之三槐王氏矜孤恤寡孤寡者穷民之尤无告者也而寡妇爲甚空牀独守常人所难苦节艰贞鬼神所敬此之不恤可谓仁乎尙霖爲巫山令邑尉李铸病剧霖问之尉以老母少女爲託铸卒霖割俸送其母函骨归河东嫁其女于士族一夕梦尉曰公命无子铸感恩得请于帝爲公子矣是月霖妻孕明年吿归每遇滩险若见尉在岸指唿将抵荆渚又梦尉曰明日当生府公必以小合馈及生府守送米贝㝉以小合因唿之曰合名曰颕及长官至大理寺丞敬老怜贫元周司敬老人如其父兄一日过江遇风舟几覆忽定得抵岸一渔翁曰昨夜江边有人言当覆一舟溺二十人以有周不同在其人敬老不可坏也遍询舟中无其人解者曰司字缺左直非不同乎乃知同舟尽受周司敬老之益也华亭李登瀛家贫仅田二亩佃戸以疾荒其田卖子偿租李恻然曰尔实疾非尔过也我虽贫尙能自存奈何使尔父子离散乎亟取原银赎尔子归其佃曰儿已卖岂许赎耶李曰我贫儒尙让尔租买主富家当知积德我爲尔言之遂偕往买主感其义许之父子感泣日爲李祷科名果于康熙甲子乙丑联捷措衣食周道路之饥寒冯琦号瑑菴父爲庠生隆冬晨出路遇一人倒卧雪中半僵矣解裘衣之扶归救甦先以无子祷于东岳是夕梦神曰汝救人一命出自诚心当令韩琦爲汝子及生瑑菴名之曰琦官至尙书施棺椁免尸骸之暴露罗循官副使无子偶见一寺有七棺暴露捐俸命僧瘗之后生子洪先状元及第爲理学名儒李若愚施棺椁数十年孙昌祚顺治辛卯梦数吏执柬邀之升堂与朱衣者行礼见堂下跪数百人同声曰我等俱受其祖恩德者壬辰昌祚成进士官至大理卿家富提携亲戚范文正公旣贵买良田数百亩爲义庄族之贫乏者每人日给米一升𡻕给绢一疋嫁娶丧葬皆有周给尝曰我宗族甚衆于我虽有亲疎自我祖视之皆子孙也且自祖宗来积德百年始发于我若独享富贵不恤宗族他日何以见先人于地下今日何颜入家庙乎故其恩例俸赐必均及宗族子纯仁克绍父志俸禄所入悉归义庄公父子名相累世昌炽𡻕饥赈济邻朋嘉靖甲辰楚大饥汉阳萧逵出粟且尽复捐千金易粟赈之时未有子妻戴氏梦数百人罗拜一人携两孺子前曰请以是爲君嗣所以报也庚戌生良有丙辰生良誉万厯庚辰良有会试第一延对及第良誉亦高第逵夀七十五置义庄名曰景范二子出俸增田楚有汉阳双凤之谣斗秤须要公平不可轻出重入唐李珏广陵人赈粜爲业斗秤公平人来籴者珏卽授以升斗使自量不计时价每斗只求两文利以资父母而衣食丰给若有神助适宰相李珏出鎭淮南珏避其名改曰寛李相梦入洞府见金牌上首列李珏大喜忽二仙童自石壁出李问此何所曰华阳洞天然此姓名非相公乃公江阳部民也珏惊寤遍访得之延至府中问有何功行寛谦辞李拜问之具以赈粜对李公嗟叹不已寛夀百余𡻕无疾而卒三日棺忽轻视之如蝉蜕矣奴仆待之寛恕岂宜备责苛求富贵之人贱奴仆如犬马阴悍之妇嫉婢妾如寇讐伤德损福总由于不恕也使以其身与其子女易地思之当不寒而慄矣况焉能保身与子女之必不易地乎凡此皆当自幼谨之而妇人之善恶则丈夫尤不能辞其责也程大中公平居与幼贱处惟恐有伤其意左右使令之人无日不察其饥饱寒煖侯夫人治家有法不喜笞扑奴婢视小臧获如儿女诸子或加呵责必戒曰贵贱虽殊人则一也汝如是大时能爲此事否是生明道伊川两先生爲大儒印造经文经文千言万语皆教人爲善去恶虽阅者疑信叅半而有一二信者卽善劝而恶惩所益多矣然则印造邪说淫词以诱人爲恶者其罪又当何如可不痛絶之哉宋程一德粗知字义孜孜爲善每遇嘉言善行輙刋刻施人夜梦帝君语曰汝诸刻已录报天庭矣上帝许昌汝后自是典籍不学而晓子孙俱少年高第明道伊川两先生其后裔也汪静虚欲刻太上感应篇文昌阴隲文广施力未果其子源遵先志捐赀刻成募衆印施万部源梦父谓曰汝不但善成吾志且劝善共施我已获福冥中汝母亦享高夀衆人与汝俱名注善籍矣创修寺院范文正公读书长白寺偶掘地得金一窖急瘗之及公爲西帅僧使其徒谒公募修寺公无所赠但致书一封归启之云殿后有金一窖如言发之得银四万二千余两用修此寺余余造范公桥后公入相所得俸银适四万二千有余舍药材以拯疾苦许叔征尝以登科爲祷梦神告曰汝欲登科须凭阴德许自念贫乏无力于是精意学医久乃通妙人无高下俱急赴之不受其値夜梦神授以诗曰药有阴功陈楼间处堂上唿卢喝六作五是年中第六名进士因上名不禄升第五上乃陈祖言下乃楼村也施茶水以解渴烦阳杨伯雍壮不能娶作义浆飮行者三年忽遇异人与石子令种之玉生其田北平徐氏有女伯雍求之要以白璧一双雍至玉田得五双遂纳徐氏雍拜大夫莆田林氏先世有老母好善常于暑月施茶冬月施姜汤又日作粉团施人一道人食之三年知其诚谓之曰吾无以爲报府后有一地葬之子孙官爵数约一升蔴子其子依所指葬之初世卽九人登第累代簪缨至今闽省有无林不开榜之谚或买物而放生居官者严禁宰牛不夸闘厨膳居家者无大故不杀生严禁小儿戏戕虫雀皆不费之惠也宋侍郞王敏仲喜放生或曰放生则着相不杀不放付之无心爲妙敏仲生疑以问法华禅师师厉声曰公大错岂可落空见耶面前木头皆是无心着几个木头能救得世间一箇苦衆生否敏仲骇悟发心再放百万命因遇蛤蜊数十斛买放之忽转念恐彼感恩求爲眷属岂不痴钝夜梦文殊现金身慰谕曰我忆往昔刦亦曾生蛤蜊中但坚汝心救衆生苦因着文劝世长洲韩太史世能祖永椿居陆墓甚贫每早起持箒扫两岸螺蛳入中流有时枵腹扫至数里遇攩网所遗螺蛤等物必拾投水中丁卯太史赴鄕试梦神曰汝祖父功德大矣当令汝入翰林官至一品后官侍郞奉使朝鲜赐一品服康熙丙午无钖北关祝某家有一客偶出过长安桥见卖犬肉者缚一犬至客买放之犬卽随客不去数日后客僱船往江阴发卖绵花有银三百两爲主家一仆窃见卽与船戸同谋醉客用蒲包札𦂳投水中而去此犬卽跳上岸跑入村中哀鸣不已若招人走状村人随犬至水边犬跳入去衔起蒲包村人解视客尙未死救醒之客仍往祝家仆与船戸归获送官伏辜或持斋而戒杀宜兴陈信世戒杀生正月初三日晨起见黄衣者数人以物分散邻家怪问之答曰此瘟疫也信曰何我家不及曰汝家三代不杀生故免若永远持戒获福多矣语毕忽不见其年村中死者八九陈独安然婺州陈嵃有送一羊一猪者嵃欲元旦杀之其弟岠再三劝不从十三日梦人引至一署堂上设三簿一放生一杀生一救生吏揭簿示曰陈岠某日救一羊一猪岠曰虽劝卒杀不敢冐功下有一黑衣一白衣者跪曰当时荷䝉援救言虽不从恩不可忘岠醒因一门戒杀数世富贵北平吴兆兴戒杀持准提斋咒十年康熙二十年正月初十日停船京口码头见岸上一家宰鸡问其故曰家常饭兆兴力劝不从夜梦三眼多手神语曰汝能戒杀已脱十祸十死矣今日劝人戒杀彼虽不从功仍在汝明日午刻彼当以喉疾死若从汝言尙可免惜哉兆兴惊觉天明卽去生理忘其梦晚归船闻岸上哭声询之杀鸡者死矣问其病曰喉疾也兆兴大骇刋其事劝人举步常看虫蚁胡僖省试谋寓僻地得潘氏园羣蚁聚于室以数十万计童子搆火将焚之僖曰以我一夕之安伤数十万命不忍也亟还故居迨入试搆思窘甚忽蚁集笔端不可逐久之文思泉涌蚁遂不见及榜发主司谓子文殆有神助僖知蚁报也禁火莫烧山林唐屈𥥛仲任好焚林恣猎一日暴卒复甦曰见一判官乃其姑夫郓州司马张安也谓之曰汝杀业无比不可救矣仲任叩首哀求判问明法者对曰必得受杀者肯方可乃劝衆生曰仲任杀命无算今脔割其肉无益不如放囘令写经万卷超度汝辈衆生愤恨不许乃以袋装仲任𤃉其血一盆遍洒之诸类愤吮其血乃姑许得放还遂剌血写经求脱恶业如是数年而卒点夜灯以照人行语云疠疫流行不入夜灯之家以其普照行旅有功也又云天灯照水一里鱼虾可免网则功兼泽物矣陈觉阖门病目尽瞽医祷无效一日遇异僧语之曰汝居心智巧欺瞒愚昧故获此报祷何可赎觉誓改过自新僧曰永燃夜灯以照行人行人之目明家人之目或可不昧觉卽奉行不倦普劝里中共施灯照三年如一日阖门俱不药而愈后瘟疫盛行独其里中帖然造河船以济人渡杨少师荣祖父世以济渡爲生久雨溪涨横流冲毁民居顺流而下他舟皆捞取财物独少师祖父惟以救人爲事他物一无所取人嗤其愚后生少师方世隆好造渡船生子名云路任湖广总兵爲贼兵所迫至一巨河无渡仰天大哭忽有老人以一舟渡之怪问安得此渡船老人曰汝父所造及抵岸忽俱不见乃悟其父造船渡人之报也勿登山而网禽兽汉杨宝宏农人九𡻕至华阴山北见一黄雀爲枭鸟搏击堕地又困于蝼蚁取归置梁上又爲虫鼠所囓移之巾箱中采黄花饲之百余日羽毛成忽有羣雀来鸣绕宝室数日而去后一日见一黄衣童子向宝再拜曰我乃王母使也往蓬莱过此数遭刧厄感君救养令受使南海不得奉侍泣辞以白玉环四枚贻宝曰令君子若孙位列三公洁白如此环矣后宝生震震生秉秉生赐赐生彪四世爲三公淸白无比勿临水而毒鱼虾李景文好生凡鱼虾活者尽活之池后景文服丹砂烦燥几死投浸池中鱼虾绕体如吮噏然须臾平复池水爲热杨序梦神告以逾旬当死若救活亿万生命庶可免序曰大期已迫恐不及奈何神曰佛书云鱼子不经盐渍三年尙可活盍图之序醒急买放仍大书神语于通衢由是人皆知戒见鱼子卽投水中月余复梦神曰尔夀可延矣放鱼子于春夏月将碎泥拌子择长流水草间置之勿宰耕牛程子与客语爲政叹曰甚矣小人之无行也牛壮用其力老则屠之客曰牛老不可用屠之犹得半价复称贷以买壮者否则废耕矣且安得刍粟养无用之牛乎先生曰尔之言计利而不知义者也爲政之本莫大乎使民兴行民善俗而衣食不足者未之有也水旱螟虫之灾皆不善之致也眞武垂训曰牛者上天元武之精下土太牢之气非郊祀不敢用非天神不敢歆其形上应天星其力下兴地利有功于世无害于民杀之者国有刑法食之者幽有祸愆牢字从牛狱字从犬不食牛犬牢狱可免太乙牢山俱有眞形食之三日魔神摄精戒之三日名上玉淸牛食百草与人何害人食百物牛犬可戒金陵朱之蕃梦神语曰今年状元已定鎭江徐希孟因彼私一奔女故黜之汝家世积阴德次当及汝但彼三代不食牛肉汝父独未戒奈何父梦亦然遂焚香告天誓不食牛是年蕃果状元及第嘉靖二年林侍郎俊忽于公宴昏睡久之觉语众曰适童子召我至一府曰此狱也食牛杀牛者囚此狱中人手足皆穿大钉忽家尙书公聪出殿唿某曰今𨶒罗天子宋范文正公也我爲其属以尔昔爲县不禁杀牛故减夀一纪俊曰曾出榜禁之尙书曰得无失检乎急检卷得之代申还其夀遂醒勿弃字纸练川许自俊癸酉科鄕试闱中梦号房前挂拾字竹箧一只竹箝一柄箧内字纸光熖烁然旁有人指示之曰子前生天界寺拾字僧也今食报矣是科中式复魁会榜康熙壬寅五月金陵马囘子之妾被雷震死有手掣新履碎列于前其中字纸片断葢此妾平日常以字纸苴履也惜字于纸尤当惜字于笔周霖公惜字正诠十二则下笔关人性命者此字当惜下笔关人名节者此字当惜下笔误人功名者此字当惜下笔离间人骨肉者此字当惜下笔属人闺阃阴事及离折人婚姻者此字当惜下笔谋人自肥倾人活计者此字当惜下笔凌老贫欺孤寡者此字当惜下笔挟私怀隙故卖直道毁人成谋者此字当惜下笔唆人搆怨代人架词者此字当惜下笔顚倒是非使人衔𡨚者此字当惜下笔作淫词闺谣兼託诗讥讪人者此字当惜下笔刺人忌讳发人阴私终身饮恨者此字当惜勿谋人之财产杨某业商淮扬有陜客寄存千金三年不返杨埋金花盆中访其人死矣招其子至以金还之其子不敢取杨曰此汝父物何必辞乃叩谢而去杨有子溥官太师丁淸惠公有诗云一派靑山景色幽前人田土后人收后人收得休欢喜还有收人在后头嘉靖朝邓继曾授徽州知府其亲某御史吿之曰昔某巡按云南夜宿一所秉烛独坐有一人前曰我非人乃爲君守财者某问财何在神指座下视之砖下果有白金一千两某曰能爲我送归乎神曰要鄕贯票帖随写焚之忽不见后某复命适同年某主事嘱爲保举一官馈金二百及归家后卽祭神神复至出金八百两某问何故少二百神曰某主事前已馈矣某悚然惭谢未敢吿人与君至戚仕途方始当知定分有数不可妄谋也淮上陆文侵其邻郑氏之产以爲园惟存树一株陆晚得一子而哑数𡻕戏于庭忽指树曰树犹在耶家人大惊复哑如故及长尽破其家人以此子爲郑氏后身勿妬人之技能人各有能有不能我之技能有限人之技能无穷故莫大乎取人爲善也若𡝭嫉以恶之则是自絶于善而害天下之善不仁甚矣有二士俱业春秋将入闱一生忌同经生才高密取其笔啮之明日入试笔尽坏大惊恸哭欲出忽假寐若神附其背曰起起第书之惊悟视笔俱完好及卷终则仍秃笔也生出遇彼生迎问曰试卷必佳对曰仅完篇耳其人面赤明日彼生帖出秃笔者中魁勿淫人之妻女万恶淫爲首人欲之易动而难制者也然遏之须于起念之时见人之妻女常作人见己之妻女想其旷居者必自譬曰甯渴死不飮酖酒甯饥死不食砒毒倘或恶缘扰卽作刀剑死伤刑狱各种变态想则心自定矣避嫌远疑早一着更妙万勿如溺水者沈沦而不可救也人能一生不犯淫恶则诸孼皆轻能全一人妻女之名节则冥冥中以爲不磨之大功然则人禽祸福之关此而不愼可惜也可畏也可悯也唐楽白木自干读书灯下有女调之将窗纸搯破公补讫题句曰搯破纸窗容易补损人阴德最难修一夕有僧过其门见一状元匾左右悬二灯书前二语怪而吿之后果大魁罗文正公伦计偕过姑苏梦范文正公来访曰来年状元属子矣罗逊谢范公曰某楼之事诚动太淸耳罗忆昔年曾拒奔女于此楼果廷对第一太仓陆公容美丰仪天顺三年应试南京馆人有女善吹箫奔之公辞以疾作诗曰风淸月白夜窗虚有女来窥笑读书欲把琴心通一语十年前已薄相如迟明托故去是秋登鄕荐二十四𡻕成进士官至参政顺治甲午溧水汤聘就省试病剧忽魂自顶出见大士指引令谒孔圣文昌註名禄籍查某年月日汤某买舟诣楽白木自干舟有少女美姿意欲就汤正色拒之当前程远大亟令还魂且吿曰因汝见色不淫故来相救汝宜信心劝善今时人心险薄鬼神伺察更严往古功名富贵生来卽定今之善恶册籍一月一造无俟后日来生始有果报也汤惊而甦登辛丑进士余姚王华馆于富家某多妾无子夜深一妾出奔公不纳妾出一柬主人亲笔云欲借人间种公批其后云恐惊天上神明日辞去后有道士设醮伏地久之起曰适至天门见放来年状元榜马前旗上一联云云华果中状元位至大宗伯生子阳明先生爲大儒封新建伯或曰状元周旋之父事松江曹某应试南都寓中有妇奔之曹趋出行之中途见灯火喝道入古庙中窃听之乃唱新科榜名至第六吏禀云此人有短行已削去应何人补神日曹某不淫寓妇可嘉当补之及揭晓果中第六宣德中曹鼐爲太和典史因捕盗获一美女于驿亭意欲就公公曰处子其可犯乎取片笺书曹鼐不可四字焚之中宵不寝天明召其家领囘后殿试对策忽风飘一纸于前有曹鼐不可四字于是文思沛发状元及第明末张文敏与周某避寇山中有少女先在见二人仓皇欲避张曰去必遇寇吾等皆诚实人决不相犯中夜周欲私之张力阻得免及旦张送之出山速访其家迎之张后爲黄姓之壻奁具甚厚及相见乃前山中女也生三子皆登第万厯戊戌状元赵秉忠父某作邑掾有袭荫指挥系狱赵力出之指挥感极请以女奉箕箒赵摇手曰此名家女使不得强之连曰使不得后子上公车途有拊其舆者曰使不得的中状元如是者再及第归语翁翁太息曰此二十年前事吾未尝吿人何神明之吿尔也陆仲钖生有异才年十七随师邱某居京对门一女甚美二人屡窥心动师曰都城隍甚灵汝试往祷之是夜陆梦与师俱爲城隍所逮大加诃责命吏查禄籍陆仲钖下注甲午状元邱某下无所有神曰陆某奏削其禄邱某抽其肠惊醒馆童敲门报邱先生绞肠痧死矣仲钖终身贫贱此条最重未犯者誓死勉之不幸有犯者痛心悔罪誓行万善以赎之否则其祸报有不忍言者勿以予言爲迂也勿唆人之争讼讼终凶所谓一朝之忿忘其身以及其亲惑之甚者也况唆人者不干已事而因以爲利明有王章幽有天谴此其人当痛自悛悔而人亦不可甘受其愚䧟于罪戾也唐雷孚自始祖枢以忠厚传家至孚十一世未尝讼人于官孚登进士官至太子太师宋永福县人薛敷以刀笔成家一日延道士郑法林设醮进表伏坛良久起曰表尾批家付火司身付水司旬日失火家资立尽意欲渡江他往仍营刀笔中流樯折敷堕江而死勿坏人之名利三山苏大璋治易戊午鄕试梦中第十一名輙以告人有同经生诉于郡守谓苏某自许甚确必与试官有私及定榜十一名果习易郡守启主司曰物议如此设如所言何以爲解主司乃对众以副卷易之旣折号则自副改正者苏大璋由正降副者诉璋之同经生也人谓天道公而巧勿破人之婚姻徽州程孝廉家临溪有女子失足溪中救之令妻伴宿明日送归母家其舅姑闻之曰女宿于外名不佳令媒退婚孝廉亲往力辩乃成婚已而寡遗腹生一子母授之书輙流泣曰汝能成名无忘程孝廉之恩也其子弱冠登科丙辰会试与程同号七稿皆得意忽灯煤焚卷痛哭不已程曰若肯与吾书之乎少年卽以付之程中进士少年谒程曰公生平有何阴德而以我文成名程曰忆二十年前力全一溺水女子差无恨耳少年大惊伏拜曰此卽吾母也宜矣四明葛鼎鼐爲诸生时每赴学舍过一砖桥庙必揖庙祝梦神曰爲我筑屏于门葛状元过此必揖我起立不安庙祝方鸠工复梦神曰无庸葛生代人写离书削其科名矣盖里人有弃妻者凂葛代笔也葛闻而惊悔力爲完之后止中一榜官副使顺治丙申浙江举人郑某有友谋某妻郑爲画策飞语入其夫耳谓有私也其夫疑欲出妻商于郑郑卽爲作离书书稿误塞笔管中戊戌会试擕笔入场搜者得之荷校杖责革去举人勿因私讐使人兄弟不和宋吕陶令铜梁有龎氏姊妹三人冐隐幼弟田弟壮愬官不得直贫至佣工又愬于陶陶一鞫三人服罪弟泣拜愿以田半作佛事以报陶谕之曰三姊皆汝同气与其捐半供佛曷若遗姊弟拜从姊弟感泣而去陶仕至中丞浙西米信夫爲人奸狡里中兄弟争财米与其兄有隙因唆弟讼兄结合官吏破其家兄弟俱抑郁而死信夫以致富二十年后遭反者牵连逮至县见吏如其弟抑令招承诉于府见府吏如其兄复抑之使承阖家死于狱勿因小利使人父子不睦富人徐池心涎徐八房屋八不肯售乃诱父子赌荡倾其家屋竟归于池徐八父子愤恨而死后池三子五孙俱病殆梦其祖曰此徐八爲祟也池惧禳于城隍庙见一丐者日夜来宿殿角见有人唿诉徐池诱其子荡产者池益惧归而一门尽卒勿倚权势而辱善良陶士行贫时母子冬日尝着敝葛及贵母恆缝敝葛一块及士行袖中曰汝当尽心爲国恤民保护良善勿以权势遂忘着敝葛时也太傅金文通公诫子弟云我在官日汝辈少做一件得意事则吾休官日汝辈便省得一件失意事溤瑑菴曰凡吾辈十分如意则旁人决有十分不如意勿恃富豪而欺穷困嘉兴屠应埈康僖公子也有邻人负其子孟元银以屋基及小茔立卖劵爲偿孟元酬其直及埈宦归邻人来谢公子厚德埈惊曰房已卖尔今何居曰移某所埈取旁还之且爲筑其坟茔后子孙富贵不絶善人则亲近之助德行于身心富郑公中年居洛爲尧夫所激发所得益深尝云某不遇邵先生不过一村汉耳刘安世慕司马光德望从之学光教之以诚令自不妄语始安世敬佩之厯官台谏遇事敢言生平以大节自励尝曰吾欲爲元祐全人见司公于地下耳卒爲名臣谥忠宣恶人则远避之杜灾殃于眉睫明陈敬宗以南京祭酒奏绩之京宦者王振柄国备礼币求公书欲以致公公爲书程子四箴而𨚫其馈竟不往振亦不能害也公爲祭酒十八年名夀俱高亲君子远小人达于上下者也择其善者而从之其不善者而改之则圣人之太而严也常须隐恶扬善王少湖曰圣人之心惟恐人之入于恶故不欲言人之恶以动人爲恶之念惟欲人之入于善故每每称述善事令闻之者欣慕而效法马援戒兄子曰闻人之过如闻父母之名耳可得闻口不可得言也韩忠献爲相见有攻人隐恶文字必手自封记不使人见人有一小善必歛手叹服曰琦所不及明万厯间有廪生与修江阴县志见旧志二节妇无事实削之城隍庙祝梦见二灯导二妇一自正门入一自东角门入神降阶迎之二妇诉曰我等一生苦节某生不访而表章之反削去名氏神曰此生合登黄甲旣轻节义削之矣葢二氏一受子封一则民间妇也不可口是心非口蜜腹剑阴贼者也面从背违庸懦者也华言无实夸诞者也习而不知耻则恶日滋当每事自讼而渐克之庾道季久病设醮祈祐神判曰道季生平心口不同善功无一佞神其能免乎竟卒剪碍道之荆榛除当途之瓦石何庆病聋哑见道途有荆棘輙斩除之以便人行复于夏秋日必持锄去狭路上草勿使雨露溼人衣足忽梦黄衣人语曰汝前生好闻人非谈人短故有此报今能方便人天亦方便汝矣及醒聋哑俱痊新安卢世泽立心仁厚见道上瓦石碎碗砖块必除去谓人曰老幼病瞽月黑夜暗遇之何堪年六十七病卒至一朱门中见判官查阳夀已尽一紫袍者曰此人举步必存方便心当增夀二纪命还遂甦益加劝勉夀至九十有一无疾而终修数百年崎岖之路造千万人来往之桥金华张安仁积谷数千石𡻕饥或劝之出粜张曰吾岂图利已者乃尽发所积僱佣除道修官塘百八十里筑堤四十余里邑人争受役皆赖全活而行旅居民又均得利后享年九十三子孙登科不絶歙县畲永甯之祖贩木爲业邑中议建石桥估费四千金畲立意独任而资本止四千又已市木在山乃往急卖忽木价腾踊获利两倍桥工旣成其本如故云间蒋性中给谏初第进士有司爲立表于门时罂湖病涉公曰荣吾家盍以利吾鄕乎卽移所费爲石梁于湖上垂训以格人非鲍曼殊曰劝化一人爲善则世界多一善人若劝化一恶人爲善则世界少一恶人反多一善人其人又转相劝化以至百千人若笔之于书直可劝化百千世善根流传永无穷尽柳元祥患瘵病百药罔效力疾书心命歌一千本散施忽梦朱衣者同一老人语曰我司命也上帝以汝写心命歌劝人感格者众持命天医治汝恶疾汝夀止四十今延二纪矣于是顿瘳夀六十四捐资以成人美范文正公在淮阳有孙秀才索游上谒公助钱一千明年复谒又助一千问何汲汲如此戚然曰母老无以爲养若日得百钱则甘旨足矣公曰吾补子爲学职月得三千以供养子能安于学乎孙大喜后十年有孙明复先生以春秋授徒道德高迈朝廷征至则前索游者也公叹曰贫之累人如是虽才如明复犹几汨没况其下乎范纯仁奉父命往江东收租麦五百石道遇父友石曼卿言三丧未葬纯仁悉以麦舟付之及反面文正公问所见以曼卿留滞丹阳对公曰何不以麦舟助之对曰已付之矣文正公欣然韩魏公在政府以三十万钱买妾张氏劵成张泣不止公问故张曰妾本供职郞郭守义妻前官湖南部使者挟势劾奏败官今恐举家饥死京师故卖身以活之公卽遣张持钱归语守义如有枉可诉之朝事白乃来郭旣辩雪复官张来如约公使人语曰吾位宰相岂可妾士人妻前钱想用尽取婚券包二百金助郭之任张泣拜而去作事须循天理天卽理也循理则知天而安命矣许鲁斋曰不听父母命爲不孝不听君命爲不敬其或不听天命者独无责耶赵淸献公每夜焚香若有所私祝者人问之曰我日有所爲夜必焚香告天用以深自防检庶几知所畏惧不敢出之口者不至见之行事耳出言要顺人心言者心之声也不顺人心则其存心可知矣易曰君子居其室出其言善则千里之外应之不善则千里之外违之况其迩者乎今人每易其言深刻矫诬以爲不过飘风之过耳不知所损实多也严君平与子言依于孝与臣言依于忠与弟言依于悌其庶乎陈眉公曰有一言而伤天地之和一事而折终身之福者切须检点见先哲于羹墙后汉书李固传舜食则见尧于羹坐则见尧于墙张九成字子韶八𡻕能默诵六经十四游郡庠常闭阁终日比舍生潜穴隙窥之则俨然敛膝危坐对简编若神明后举进士第一爲名臣尝曰余谪岭南居无与游自忧过之不闻学之不进也乃于书室中置夫子颜子像适有晋渊明及近代诸鉅公画像乃环列于夫子左右晨夕瞻敬心志肃然有一毫愧心其见诸人也如巿朝之挞矣愼独知于衾影君子独寝不愧衾独行不愧影此愼独而毋自欺之学也朱子曰前辈有欲澄治思虑者于坐处置两器每起一善念则投一白豆每起一恶念则投一黑豆初时黑多白少后白多黑少后来遂不复有黑豆及至最后则虽白豆亦无之矣然此只是箇死法若更加以读书穷理工夫则去那般不正当的思量何难之有此宋儒眞实工夫质诸鬼神而无疑者后儒不求诸独虽读书穷理皆成玩物也诸恶莫作众善奉行易曰善不积不足以成名恶不积不足以灭身孟子所谓集义也君子行百善有一恶亦足以累之故去恶务尽小人行百恶有一善亦足以湔之故迁善贵勇凡前所注行某事获某福者非铢称而寸量也观其一行之善则其居心行事全体爲善可知矣且此特人之所知耳其不知而阴行者又不可胜计也故天之报之者如响今朝树木而夕求荫少不如意则曰爲善无益岂眞无益哉更勉其所未至而可矣永无恶曜加临常有吉神拥护晋陵顾成娶钱氏女爲媳顺治八年春疫大作病者亲戚不敢过门成遘是疾亲丁八人俱伏枕时媳归甯闻信欲趋视父母力阻之媳曰夫之娶妻爲翁姑大事今翁姑病甚忍心不往与禽兽何异只身就道成在牀见鬼物相语曰诸善神衞孝妇来矣吾等不速避谴不小八人皆愈元自实恨缪某负德鸡鸣厉刃往杀之道过小菴菴主轩辕翁见有凶鬼数十执刀从之少顷复囘则见从之者皆金冠玉佩持幡之神天明往问之元言初欲杀之及至门思彼老母妻子何尤遂隐忍归耳翁合掌曰神明已知当有后禄元后享富夀近报则在自已裴度贫时遇一相者谓曰公形神少异不贵则饿死一日游香山拾遗物追之不及待之不至明晨复往候之见一妇人恸而至曰父以罪系昨购得玉带一犀带二欲求津渡不幸祈禳匆忙亡失于此父无生理矣公亟还之后相者复见公大惊曰公阴骘文起前程万里矣后出入将相封晋国公远报则在儿孙欧阳文忠公父观爲吏尝夜烛治官书屡废而叹郑夫人问之曰此死狱也我求其生不得尔曰生可求乎曰求其生而不得则死者与我皆无恨也矧求而有得耶以其有得则知不求而死者有恨也夫常求其生犹失之死而世常求其死也指子修而叹曰术者谓我𡻕行在戌将死使其言然吾不及见儿之立也后当以我语告之及文忠公参政事父赠崇国公修表其阡曰爲善无不报而迟速有时此理之常也朱鉴堂曰世言善恶有时不报不知爲善不昌祖父有余殃殃尽必昌爲恶不灭祖父有余德德尽必灭而当殃德未尽时则以爲不报也爲善得祸其命本薄也使竟不爲善其祸当不止是爲恶得福其命本厚也使竟不爲恶其福当不止是而不原其始又以爲不报也善恶不报时辰未到不于其身必于其子孙譬如立表取影愈远愈大贷赀取息愈久愈多而未要其终又以爲不报也人事不齐天公最巧猝至之祸祸兮福所伏或天假以玉汝成非分之福福兮祸所倚或天借以厚其毒而无远识者又以爲不报也名之荣辱亦祸福之一端小善享大德之誉福已折除小恶得大奸之名祸遂稍减而信浮名者又以爲不报也前生后生犹是一人人诛鬼诛同是一痛而现住世者又以爲不报也凡情未涤正眼未开认善爲恶指恶爲善往往有之不憾已之是非顚倒反怨天之彰瘅有差则又以爲不报也外作几桩善事其他隐恶尙多阳有数种过端暗地阴功或懋冥司覈之世人不解则又以爲不报也噫嘻人间善恶丝粟有还天道循环毫釐不爽士君子立身行己倘曾失足及早囘头苟未踰闲亟成全璧无定者数有定者理以有定之理格无定之数岂非自作元命者哉百福骈臻千祥云集岂不从阴骘中得来者哉或问无爲而善与有爲而善孰佳曰无爲者尙矣然恐借言无爲而行善反不力空言甚高而实行不至何取焉且引人爲善不妨示以所获夫所恶于觊报者爲其不获而怠也若时时刻刻主善爲师勉强不已乃成君子不亦善乎一起信心迪吉逆凶圣有明训而世乃不信谓爲善未必获福爲恶未必䝉灾断我善种灭人善缘是何心哉故宜起大信心一念信便是一念善根念念信便是念念善根一嘱勤修吉人爲善惟日不足以一杯水救一车薪而曰作善无益是与于不仁之甚也正当及时精进常如天地临我鬼神质我不然悠悠忽忽一暴十寒积恶甚易积善甚难时不再来悔何及矣一重养心管子云善气迎人亲于兄弟怒气迎人惨于兵戈南华云兵莫惨于志夫志气之间于物未有所及而食和饮湻自然感召人能涵养本原中和活泼不动浮气遇亲便能孝遇物便能仁遇善便能果遇忿便能惩有情无情有事无事都是一腔生意盎满虚空所谓好善优于天下也一贵坚永夫善之报有近远蒲柳之质朝种夕发松柏则不然十年树之百年成荫风霜之下劲节挺然一发则蟠天际地矣是造物之久要也一重流传书记所在十人劝之必有一劝以善书传一人当十善传十人者当百善传大富贵大力量人而劝成其善者当千善流傅无穷者当万善时时称说人人提撕下及庸夫闺妇无不咸化善缘无量福缘亦无量矣昔孙思邈刻千金方书成仙去周箎爲人说感应篇脱饥馑籍公善之善岂有涯哉