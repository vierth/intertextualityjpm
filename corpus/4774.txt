海琼白真人语録正统道藏三家本四卷正一部海琼白真人语録正统道藏三家本四卷正一部海琼白眞人语録卷之一并一紫壶道士谢显道编眞师海琼白君与鹤林彭㭒紫元留元长于中秋之夕星垂月落烟起露下千家闭户一路无人相与㩦手过榴花洞须臾天晓盘礴忘归坐于磐陁之上命二子共席左右焉顾谓之曰天上人间今夕何夕神霄路邈紫府人稀二子学仙久矣顾无疑可以问乎眞师曰老子云有物混成先天地生多少是説得好也后人谓之道谓之心谓之性谓神者谓炁者谓一念者谓法谓教谓术谓情者呜唿枝分派别岂知乎有物混成者存哉眞师曰大造无声风自鸣籁自动冬去冰须泮春来草自生燕夏至鸿秋归霜天梅花开月夜萤火明此自然而然尔参到此处口欲言而辞丧心欲缘而虑忘眞师曰大造无爲元功不宰或问何如曰巢知风穴知雨噫人哉眞师曰世间所有一切法法中所有一切门此皆合药之方治病之药也须知汤使其药始验或问汤使何如曰心乃法之汤使也眞师曰一日雷部将吏报言但有一处安香炉即是神霄玉清府元长问曰经中有谓神女三千六百常在我傍呪中有云勑吾身中三万六千神夫经呪皆太上语也谓之有耶无耶眞耶妄耶答曰夫人身中有内三寳曰精气神是也神是主精气是客吾是主金童玉女是客所言神女三千六百及乎三万六千神者此皆精气所化今人心猿意马一日千里又况精衰于淫气竭于嗔更且眼随色转耳被声瞒所益于己者几何而所丧者不可胜言也曾不知神光外散气力四驰既精气不存而欲金童玉女在左右可乎万神一神也万气一气也以一而生万摄万而归一皆在我之神也眞师曰人之一念聚则成神散则成气神聚则谓之魂气聚则谓之魄生曰人死曰鬼阳曰魂隂曰魄眞师曰北斗经非太上所作盖汉时张正一所纪太上之㫖以爲之今人不知经㫖徒然瞻星礼斗夫人之身所有一气东升西沉上升下降亦如天地天地之气曰隂与阳人所禀亦如之若夫天之北斗昼夜常轮以分隂阳以定时刻故天地以之常存胡不思人身一气统之者谁能知所统之者则知身中之北斗也斗经云家有北斗经六畜保兴生此盖身中北斗宰制其气则眼不欲视耳不欲闻鼻不欲香舌不欲味身不欲触意不欲思畜此精华自然至于宅舍安宁子孙荣盛也眞师曰北极驱邪院本只有崔卢邓窦四将今却增四名梅仙考召院本只有潘耿卢查四将令亦增四名此皆后人所增即非本法所有眞师曰古法官有用黄刘二将者又有高丁二将者复有用焦曾二将者用桑何二将许谢二将者在其所受于师者用无不灵验眞师曰天心紫文云三元洞虚五行洞华八卦洞晨十方洞眞今人行八卦洞晨法却使动神字是不知其所始迷以传迷有如此者眞师曰古无酆都法唐末有大圆吴先生始传此法于世以考召鬼神其法中只有八将三符四呪及有酆都总録院印后人增益不胜繁絮似此之类安有正法眞师曰法中明言北极驱邪院盍云天机院是故南极有天枢院如天上左有天枢省右有天机省缘天机是北极之内院驱邪则外院也彼天枢亦是南极之内院而南极又有进奏院在外也㭒问曰人之一念自可感动天地今凡发章奏差将吏既以焚化自可上达又何谓六天妖魔得以遏截者耶答曰一念之诚与道合眞故可感召眞灵无疑矣古者有孝心有诚心有义心有慈心有刚心有忠心皆于肹蠁之间感天动地盖其一心之专一念之正所以然也今人焚章疏达帝宸此则科教使之尔缘心念之感如以箭射物也彼章疏之感如持鎗刺物也箭虽远而急至鎗虽近而难及故章疏是有形之物妖魔得以遏截如心念出于无形则妖魔如何遏截也元长问曰夫人念念纷起起灭不停因何此念不能感召答曰子不见猫之捕鼠乎双目瞪视而不瞬四足踞地而不动心无异縁意不妄想六根顺向首尾一直所以举无不中者也眞师曰混沌既分三才始立人居天地之中其形虽小其神实大其形虽卑其神实高玉蟾向时诣阙奏事其章䟽上写字如粟及至天都其字如盏始者在人间时章疏之纸亦甚短小及至天中章䟽高丈余阔二丈以此观之大梵隐语所谓云炁结成一丈之余天眞皇人按笔乃书此之意也昔者观清源志见天书于龙潭之上有曰诏黑赤示之鲤鱼昌黎辨之曰此上帝斩龙之文也其字不过一寸想其在天亦不止一寸也以今观之此无他天大所变者大人小所现者小譬如人之照镜镜大面亦大镜小面亦小自今而后凡有章䟽纸须高一尺不可过高字须大如粟不可过大此语不诬也元长问曰尝疑鍊度是两件事不知是否答曰度人经云生身受度一也又云死魂受鍊二也今观朱陵景仙度命箓文有曰南昌宫所摄二宫一曰上宫一曰下宫上宫主受鍊司事下宫主受度司事生身在下土故以下宫主之死魂升上天故以上宫主之总而名之曰朱陵火府亦曰南昌鍊度司今人所称南昌上宫受鍊司眞官典者所用受鍊司印却併主生身受度符箓事委是无据既言南昌受鍊司而又称上宫受鍊司此又无据今不须言上宫下宫亦不须説受鍊受度但云南昌鍊度司却用本司印方有所本尔其印文曰南昌鍊度司印只用人间曡篆方圆一寸三分元长问罡步如何答曰罡步多禹禹步惟五能合五行久久升举大率罡步多以五步推五行生克步之如猫犬之伏蛇进五步退亦五步进七退亦七四方按五行生成之数及至蛇伏然后害之但看伏鼠亦然且猫犬之伏蛇进退之间或爲人所冲击或爲人所叱唤才转身即蛇得而害之盖罡步不成也如八门遁甲隐身循形之法大要在罡步神哉㭒问世所传隂阳斗亦有疑焉答曰今人以左脚起初星念魁至魒爲阳斗以右脚起初星念贪至破爲隂斗谬哉是无据之论也飞神谒斗经云顺则爲阳逆则爲隂从魁至魒则爲顺自魒而魁则爲逆大要只云子欲飞神莫忤眞人眞人第三星也外此皆丁步丁步则爲踏单步则爲点如曰不然吾不知矣㭒问召将或用叱咄可乎答曰前辈有云敬之如君父驱之如仆使盖唿召将吏之説则是以神感神也人若无威则神不全凡唿召时须是秉太上之勑命则左右呵斥俨然若存庶几可以我之神而役彼之神也眞师吿㭒云今但专佩一箓专受一职专行一法专判一司文字于一司将吏前专用一符一水不过只是心与神会用之则灵耳恰如眞龙但一滴水便作滂沛岂用如许繁耶元长问曰近世有行灵寳法者不曰无此法也复有行圆通法者亦不曰无此法也更有行混元法者亦不曰无此法也然其门类之多呪诀之繁而于道则不甚正一也古者以正一传教故所行之法简而且易今曰灵寳何异圆通今曰圆通何异混元今曰混元何异正一夫人之心本自圆通本自灵寳本自正一本自混元以人之一心而流出无穷无尽之法盖如天之一炁生育万物也而又曰混元是一阶灵寳是一阶圆通是一阶正一是一阶譬如杜鹃鸟或曰子规或曰谢豹或曰白帝魂或曰映山红或曰捣药禽或曰蜀鸟其实一杜鹃也眞师曰法法从心生心外无别法元长问曰近观灵寳法之旁门又有曰圆通一法复有太上净明院法一阶或有用太上净明院印者或有用圆通印者其印文有灵寳圆通混化玄祕八字列于八方其印之中又有司院省府四字其印内文却圆外文却方盖取圆通之意以愚意观之灵寳圆通混化玄祕此心印也故欲以此木印而尽此八字可乎所谓司院省府此灵台也故欲以此木印而爲此司院省府可乎殊不知灵寳本是圆通圆通本是净明又何必寻枝摘叶如许之繁哉答曰诚是圆通法所造一颗印説要圆通却不圆通元长问曰巫法有之乎其正邪莫之辩也答曰巫者之法始于娑坦王传之盘古王再传于阿修罗王复传于维陀始王长沙王头陀王闾山九郎蒙山七郎横山十郎赵侯三郎张赵二郎此后不知其几昔者巫人之法有曰盘古法者又有曰灵山法者复有闾山法者其实一巫法也巫法亦多窃太上之语故彼法中多用太上呪语最可笑者昔人于巫法之符下草书太上在天今之巫师不知字义却谓大王在玄呵呵元长问曰法中念呪何如答曰呪者祝之义也夫祝之之意欲以达乎天地神明果尔则世间善恶之祝在在报应耳今又不然何哉是未知所以呪之之意也夫井蛙之聒太清穴蚁之噪上灵则犹今人之祝也是岂可以祝取报应哉如法中呪语一则太上金口所宣二则徃徃皆将吏旗号所以呪之要在乎法法所以呪将吏亦从之高眞亦闻之如今人念呪之不效者何哉盖不审此呪意也呪之意义贵乎心存目想则号召将吏如神明在前之説元长问曰救苦经云天上三十六地下三十六太玄无边际妙哉大洞经或以爲隂阳二炁七十二候是否答曰此乃人身中事也泥丸象天属干尾闾象地属坤故四九三十六则谓之天上六六三十六则谓之地下此言人之头上有三十六脉腹下有三十六络天地亦如之惟人之心视之不见听之不闻故曰太玄无边妙哉大洞也㭒问曰有五戒其一曰不饮酒然酒亦不害于道愚恐昏迷其性故也酒果可戒乎答曰藏经太上云高才英秀惟酒是耽麴糵薰心性情颠倒破坏十善兴起十恶四达既荒六通亦塞眞师告㭒云女仙萼緑华谓羊权曰修道之士视锦绣如弊垢视爵位如过客视金玉如瓦砾无思无虑无事无爲行人所不能行学人所不能学勤人所不能勤得人所不能得何者世人行嗜慾我行介独世人学俗务我学恬漠世人勤声利我勤内行世人得老死我得长生眞师曰古人有言智过于师方堪传授智与师齐减师半德而况书云师劳而功半师逸而功倍者此也眞师曰天下物惟有水银与脑子假不得教中以精比水银谓之汞以头髓谓之脑盖水银易飞脑子易走且如水银脑子虽封锁在宻处但有所以引之飞走则失其所在如椒之透水银是也今人精髓多爲淫所摄遂至枯竭哀哉眞师曰先师陈泥九昔在徽庙时尝遇大洞眞人孙君与之曰昔者元始天尊与太上老君所説经採摭编録自成一藏且如北斗经南斗经消灾经常清静经天童经灵寳度人等经玉皇天尊号从上诸事皆有实迹㭒问曰今之瑜珈之爲教者何如答曰彼之教中谓释迦之遗教也释迦化爲秽迹金刚以降螺髻梵王是故流传此教降伏诸魔制诸外道不过只三十三字金轮秽迹呪也然其教中有龙树医王以佐之焉外此则有香山雪山二大圣猪头象鼻二大圣雄威华光二大圣与夫那义太子顶轮圣王及深沙神揭谛神以相其法故有诸金刚力士以爲之佐使所谓将吏惟有虎伽罗马伽罗牛头罗金头罗四将而已其他则无也今之邪师杂诸道法之辞而又步罡捻诀高声大叫胡跳汉舞摇铃撼铎鞭麻蛇打桃棒而于古教甚失其眞似非释迦之所爲矣然瑜珈亦是佛家伏魔之一法㭒问曰郷间多有喫菜持斋以事明教谓之灭魔彼之徒且曰太上老君之遗教然耶否耶答曰昔苏邻国有一居士号曰慕阇始者学仙不成终乎学佛不就隐于大那伽山始遇西天外道有曰毗婆伽眀使者教以一法使之修持遂留此一教其实非理彼之教有一禁戒且云尽大地山河草木水火皆是毗卢遮那法身所以不敢践履不敢举动然虽如是却是在毗卢遮那佛身外面立地且如持八斋礼五方不过教戒使之然尔其教中一曰天王二曰眀使三曰灵相土地以主其教大要在乎清净光眀大力智慧八字而已然此八字无出乎心今人着相修行而欲尽此八字可乎况曰眀教而且自昧眞师云或凡或圣如影随形一爲无量无量爲一譬彼日月现于衆水日月之光本无彼此随水而生逐眼而现一水千眼千日千月一水一眼一日一月千水一眼一日一月千水千眼千日千月如影随形亦复如是取亦不得舍亦不得不取不舍亦不可得㭒问曰世之所言隂丹阳丹此外丹耶内丹耶答曰外丹难鍊而无成内丹易鍊而有成所爲隂丹阳丹者即内丹也丹者心也心者神也阳神谓之阳丹隂神谓之隂丹其实皆内丹也脱胎换骨身外有身聚则成形散则成炁此阳神也一念清灵魂识未散如梦如影其类乎鬼此隂神也今之修丹者可不知此眞师告元长曰赤灵玉文云东极寳华西极太清北极驱邪南极天枢此乃四极而中极五雷实掌四极之司今都天大雷尽出神霄玉枢之上谓之景霄大雷景霄虽在神霄之下乃元始驻跸之司向者天眞遣狼牙勐吏雷部判官辛汉臣授之先师陈翠虚翠虚以授于我今以付子子宜祕之眞师曰神归浩渺须弥小炁入虚无芥子宽眞师告㭒曰尔谓十一曜呪诚是太上所説明矣乎曰诚哉曰嘻彼呪中有谓甘石推流伏然甘德石申皆星翁也却是春秋战国时人甘石未生此经先有质之于此岂太上语哉嘻眞师告元长曰尔谓世间混元如意之法诚然乎曰然曰嘻彼法中有呪云北极佑圣眞君律令又曰三天扶教辅元大法师律令果尔则可疑也佑圣乃周时人天师乃汉时人若是混元法已在太上之先亦不应用太上老君律令也况佑圣与天师乎何哉谓混元也嘻㭒问曰近闻圆通一法尝窃疑之彼之法印内圆外方中有五行外有八卦省府司院列于四方以灵寳圆通四字爲宗以混化玄祕四字爲本其间掇拾诸法符图呪诀创爲一家谓之圆通大法先生然之否乎曰神无方故曰圆炁无体故曰通古者圆通之説即是神炁混合出入虚无还返混沌今若以形器卦数爲之其与眞箇圆通不亦远乎况古无此法呜唿邪师过谬非衆生咎眞师告㭒云汝知斗中擎羊陀罗二使者否曰愿闻其説曰擎羊乃人间之字在天上则是掌善之音陀罗乃人间之辞在天上则是都大之字擎羊使者手执玉瓶金色莲花陀罗使者手持金盘白獬首香炉若世俗之见误矣眞师曰先师尝言人间有甚快乐也然苦乐常相循环乐无百年若有万劫今之世者有钱底守死无钱底讨死未见天下人与钱争命不与命争钱噫眞师告元长曰尔知吾所説法皆心法否曰知之曰如何是心曰不知曰尔既不知何以行持曰凡所有法无非心法曰尔且行持久而知之知则不知不知则知尔虽不知何异于知㭒与元长闻斯语已踊跃悲慨大有警悟海琼君笑而起传度谢恩表文高上神霄玉清府雷霆令统五雷将兵提领雷霆都司鬼神公事臣玉蟾言以今月十五日伏爲上清太华丹景吏神霄玉府西台令行仙都风雷判官臣彭㭒上清大洞玄都三景法师太乙雷霆典者九灵飞步仙官签书诸司法院鬼神公事臣留元长太上正一盟威法师充驱邪院判官南昌典者九灵飞步仙官兼管雷霆都司鬼神公事臣林伯谦太上三五都功职箓神霄玉府右侍经臣潘常吉太上三五都功职箓神霄玉府右侍经臣周希清太上三五都功法箓弟子奉行天心正法驱邪院判官兼干五雷使院事臣胡士简太上正一盟威法师行上清混元天心五雷大法差充主管驱邪院事兼雷霆都司事臣罗致大太上三五都功紫虚阳光祕箓弟子行上清北极天心正法金阙内台鍊度典者驱邪院右判官臣陈守默太上正一盟威法师行灵寳天心玉晨五雷大法九灵飞步仙官主管驱邪黄箓院事臣庄致柔等臣付以道法奏准玉格注授前件差遣即日具表恭诣阙庭称谢天恩者伏以法有正传幸相承于师训职无虚授期仰答于天恩敢因拜贶之私辄控由中之悃臣等蟪蛄如幻蝼蚁何知忝编中国之泯实出大钧之造仰干坤之覆载荷日月之照临坐食怀惭奚功及物深惟旷劫以迨今生粤有此身而迄兹际三恶不善杀盗邪淫六根无眀贪嗔痴爱罪洪如海业重于山赖上眞开忏谢之门使至蠢有披陈之路既与原已徃之咎复爲弭未萌之灾更昧皈依实负陶铸夙縁契道遇神霄五雷之书凡质希仙受太上九灵之㫖故得掌心握印笔下飞符役使风霆区别人鬼济生度死辅正除邪岂堕身于尘坌之间敢飞步于魁罡之上古来传授今故奉行内鍊刀圭外储功行体天行化佐国救民恭惟高上神霄玉清眞王长生大帝陛下道大难名德博而溥群生父母王界月师端九旒于万炁之先御八极于太空之表慈悲济世方便度人臣剡牍东台厠员西府讲分符破券之典效歃血饮丹之仪誓领将吏以立殊勋全赖符图而阐大教渊衷俯鉴眞隂潜孚愿清海岳之埃而锁妖魔之洞庶辟虚无之阃再扬正一之风干冒天威遵禀帝命如蒙覆护俾遂设施体未洞眞胎炁更资于玉炁神其入妙心天允合于璇天臣等谨具表奏以闻诚惶诚恐顿首稽首再拜谨言太岁戊寅嘉定十一年十月日具位臣玉蟾表奏神霄吟三絶渺渺神霄天玉京何岧峣琼花露湿蘂琪树风鸣条瑶妃侍云笈羽童舞金翘嗟彼世间人红尘徒朝朝紫琼飞清都翠云护绛阙不见有星辰俯视但日月下世二千年不敢向人説吾已成金丹留下飞仙诀玉皇香案吏金阙禁垣卿寳炉烹日月铁尺鞭雷霆晓鍊西山云夜前北斗星城南告树精吾家在瑶京吾师海琼君飞钖于康庐之间嘉定戊寅春有书相期于武夷子以宗幕衔檄中都夏徃秋回价舟寻盟杳不可觅遂留三絶以纪曾经云细君周希清联镳来游是年重九紫元子留元长子善书止止菴前九曲溪我来倚櫂对斜晖逢人还问师归未但见龙蛇壁上飞飞步来寻换骨巖空余遗蜕窆垠函紫元岂是无仙分底事凭谁爲指南今朝恰恰是重阳洞里风飘桂子香却与细君同採菊归来满泛九霞觞飞仙吟赠留紫元夜骑玉鳌採明月蘂殿瑶台寒彻骨三十六天不闭门风吹琪花散飞屑萧鸣处队仗多八万霓裳歌白雪紫皇宴罢驾方出整衣端简去朝谒火铃将军呵一声左右万眞耸毛发奏云臣是雷霆吏旧因罪去辞丹阙红尘埋身平至耳餐青饮緑守苦节飞神登天来正渴是帝有酒觅一啜使臣一醉放臣归归去人间向人説凤凰阁下问归途琼童玉女却问子天上日长太清虚人间还似此间无摇头不答径拂袖白云眇眇迷清都洞中猿鹤更相认白石烂兮青松枯华阳吟三十首家在琼崖万里遥此身来徃似孤舟夜来梦趁西风去目断家山空泪流海南一片水云天望眼生花已十年忽一二时回首处西风夕照咽悲蝉一从脚别海南船身逐云飞江浙天走遍洞天寻隐者不知费几草鞋钱白云和我到天台眼入青山意豁开到彼山中还又起空令到处夜猿哀拄杖寻身入武夷慢亭峯下雪花飞行从九曲滩头看万壑千巖翠打围武夷结草二年余花笑莺啼春一壶流水下山人出洞巖前空有鍊丹炉得诀归来试鍊看龙争虎战片时间九华天上人知得一夜风雷撼万山白马江头啸一声红光紫雾水中生急抽匣内青蛇劒才得黄河彻底清渴饮金波数百钟醉时仗劒指虚空脚根戏蹑交干斗长啸一声天地红移将北斗过南辰两手双擎日月轮飞趁崑崙山上出须臾化作一天云戏泛金船到海涯暗随海水度流沙一从登着蓬莱岸去看琼台阆苑花人身自有一蓬莱十二层楼白玉阶姹女金翁常䜩会堂前夜夜牡丹开怪事教人笑几回男儿今也会怀胎自家精血自交媾身里夫妻是妙哉一吟一醉一刀圭眞气眞精满四肢若到酒酣眠熟后满船载寳过曹溪元神夜夜宿丹田云满黄庭月满天两箇鸳鸯浮緑水水心一朵紫金莲饥餐一两黑龟肝寒向丹田勐火山但见心头无点事不知人世有饥寒青牛人去几多年此道分明在目前欲识目前眞的处一堂风冷月婵娟片饷工夫鍊汞鈆一炉勐火夜烧天忽然神水落金井打合灵砂月样圆一泓神水满华池夜夜池边白雪飞雪里有人擒玉兔赶教明月上寒枝不动丝毫过玉关关头自有玉京山能于山内通来徃风搅九天霜雪寒谁识週天造化功于今蹙在片时中只将鈆汞入眞土鍊出金花满鼎红昨夜三更雷撼山九天门户不曾关曹溪路上分明见有箇金乌入广寒曹溪一路透泥丸只在丹田上下间解使金翁媒姹女朝云暮雨满巫山秪将戊己作丹炉鍊得红丸化玉酥慢守火爻三百日产成一颗夜明珠绛阙仙都一散郎偶来人世且佯狂身中自有长生寳夜夜飞神谒上苍家在神霄九炁天天中楼殿贮群仙偶然来到人间世料想神霄未一年玉皇殿下一仙童曾掌符书守蘂宫因甚俗縁犹未断于今幻质入尘笼气盖山河心胆麤不能学劒不搜书夜来掇得干坤动火候温温守玉炉梦幻之身不久长桑榆能几耐风霜何如跳去利名窟赠汝长生不死方拈弄溪山诗伎巧吐吞风月酒神通且将诗酒瞒人眼出入红尘过几冬题天庆观买得螺江一叶舟功名如蜡阿休休我无曳尾乞怜态早作灰心不仕谋已学漆园耕白兆甘爲关令候青牛刀圭底事凭谁会明月清风爲点头题岳祠南来一劒驻三山分得平生风月懽谁宰旌阳应施药本求勾漏爲修丹蒙庄且慕漆园禄李老尝爲柱下官我视荣华眞惯见何如早鍊碧琅玕乳燕飞华屋极目神霄路斗杓南丹华翠景红霞紫雾手折琪花今似梦十二楼台何处犹记得当时伴侣东府西台知谁主忆当时自泻金瓶两人间事等风絮上皇赫赫雷霆主我何縁清都绛阙遽成千古白鹤青乌消息断梦想鸾歌凤舞应未得翻身归去业债须教还净尽这一回尝遍红尘苦归举似西王母又月插青螺髻柳梢头夕阳荏苒西风摇曳数粒苍山粘远汉树色烟光紫翠飞骑气半醒半醉劒胯秋空磨星斗指琼童不得鸣金辔恐惊动紫清帝浮云飞度蓬莱水忆山中松寒露冷猿啼鹤唳家在武夷巖谷里畒一烟霞活计叹𡑋指人生百岁兰畹芝田几今古洞门前小鹿观花戏不知有人间世赠蘂珠侍经潘常吉一点红尘惹入心蘂珠殿上堕遗簪当时同降瑶台路只是于今彭鹤林梦到人间不知退夜夜窗下调玉琴笑指神霄归未得绛阙清都烟霭深赠紫华侍经周希清螓首蛾眉天上人不知何事到红尘神霄蘂笈今谁侍紫府琪花不敢春无梦去陪王母宴前生多是紫虚身寄言寻取蓬莱路风送双鸾上太旻海琼白眞人语録卷之一海琼白真人语録正统道藏三家本四卷正一部海琼白眞人语録卷之二并二鹤林法语嘉定壬午上元祖师海琼君以度师鹤林君致书自浙而闽爲度师鹤林君之父先吏部觉非先生行黄箓事是日凌晨至止度师袖香而前稽颡长跪其辞曰㭒居闽从先生之去昼夜行道莫敢荒嬉天何言夺相所怙顷奏记致省道候且及所怙已倾祈先生哀之实其倾背之时风霆飞鸣举室芬异户外晴昼人无所闻似亦异乎他人之死及葬隂雨连日倏爲之霁葬已雨依然邦人亦有知而异之者㭒僣以黄箓致浼今先生来下此黄箓之事其遂也三界幸甚万灵庆甚祖师曰吾子无庸过礼今日适上元亟命建靖治立玉堂置玉匮司仍置黄箓所自辰及申文书成告盟天地植臣旛于门命虚夷赵汝浍爲高功紫枢林时中爲都讲紫光林伯谦爲监斋芝房吴景安爲侍经玉灵邓道宁爲侍香玉华陈弥隆爲侍灯紫壶谢显道爲直坛紫琼赵收夫爲看斑予摄行上清黄箓使爲总监其以正月晦日补职二月一日行事四日成醮乃谢恩五日祀雷凡斋醮事用古式九朝科飮如常仪度师曰诺二月一日庚辰方旦大雨如注自一日雨而三日风雨隂晦其三昼夜之间凡九朝一才引班上谒即霁朝罢复雨九朝皆然二日辛巳之酉伏进章书人忧其雨方其伏章顿雨止四面云合独坛上北辰烱然而坛外雨如织踰时事毕坛上雨亦滂下观者相庆祖师曰隂晴天家事也偶然耳何忧何喜三日壬午之乆有自家庙内得所覩者知是先灵之至度师喜而入报祖师遽止之曰听其自尔大道无形不尚影像也法者道之用耳能致幽明也今谁有所睹何怪焉或问曰醮罢迎眞宣赦之后大晴如未醮之前独九朝之首尾凡三昼夜何其隂雨之如此祖师曰古今建黄箓多隂晦盖幽魂苦爽出自隂关此亦感召而然也七日丙戌召诸神吏併以祀雷礼毕以所刑之牲及酒脯于巽地同丹符瘗之约以三日雷鸣掘符以安鹤林靖是年以去冬不雨种麦方艰遇此黄箓土膏获润醮已爲斋宫谢恩神吏言功度师致谢曰先生行醮事此邦人之所未见而㭒之所得多矣而沾丐生灵者亦不少也规行矩步药石人心见所未曾光前絶后但先生闻所神异灵竒之告皆止之何耶曰偶然耳何庸喜之吾亦不喜其有亦不忧其无但知行道奉法听其自然所以尔者凭此诚以彻其感恃夫法以行其事曾何忧喜于其间使萌此念则夺吾正念耳或问黄箓之义何理也祖师曰九幽拔罪有金箓白简之法金箓即黄箓以故上天亦立黄箓院黄者爲衆色之宗箓者爲万眞之符此言黄中理炁总御万眞出幽入明济生度死箓者亦録之义録鬼神之籍耳黄者亦主之义主鬼神之事耳盖幽㝠之鬼神有所主宰而摄録之也度师问曰斗爲帝车运乎中央临制四方以察妖祥故经曰中斗大魁总监衆灵又本经曰北斗七星天中大神鲁语亦曰譬如北辰而衆星拱之审如是则斗极是爲无配之象以其总御星河故也或曰斗居天中乃云北斗何以言之殊不知斗柄所指自子而始至亥而终昼夜常轮始终皆北故曰北斗也谓如南斗乃二十八宿之中居北宿之首者非北斗比也近世惑于南斗之名绘其象者其色皆赤又序于北斗之上其谬甚矣或又曰斗宿在二十八宿之度居于北方何谓南斗殊不知璧在北而曰东璧井在南而曰东井可以意会之也此理如何祖师曰然则然矣按周天星图及浑天仪与夫古今推步之书皆不言南斗在北斗之上亦无所谓南斗之名此特道教有所谓南斗六司恐是天中隐星亦不可得而稽考也据法书有南斗祕讳云魑𩲓以属南极朱陵火部火铃之司又有南斗内讳云咤那般曲大黑则是有所谓南斗也若欲泯之其如经籍何度师问曰五星六曜有流伏凌犯之躔悖逆薄蚀之异实灾厄祸患之所关也凡禳灾度厄者必关告焉关告可也必法象而立其灯焉按金箓要畧云诸灯皆有式而独不立此灯之式非遗之也盖罗计紫孛在天而爲隐曜彼固隐之此固显之何谓也祖师曰譬如北斗灯式而右弼星亦爲隐曜固不欲灯之但有八灯而已夫罗㬋乃火之余炁也计都乃土之余炁也月孛乃金水之余炁也紫炁乃木之余炁也今但存十一曜之灯持于四星不必灯之可矣度师曰汉天师未上昇时谓人曰苟有斗二升米来者吾皆爲之譬如孔夫子自行束脩以上吾未尝无诲焉也故当时号爲斗米先生今人多据度人经云至士赍金寳盟心效天而传乃厚受赂而犹且欲傋镇坛之仪何也盖一切难舍无过己财故曰以食爲天以财爲命所以令其赍金寳露缯帛者特欲其割所难舍乃见眞诚苟若于中一萌贪念是又失其本㫖矣又曰一坛之醮重于上词若主行之人有通眞达灵之道则奏无不达矣故迎眞之始即宣词送眞之后即焚词项年于迎眞宣词之后却迎词出中庭以焚之且如既迎眞于北又宣词于此反迎词出而焚之何也以此可见主行之人无所谓存思必矣祖师曰灵寳玉鑑云迁神寳旛其色用绯两边题三清神讳而旛身题迁神寳旛四字今则旛色虽同尺寸有异书篆亦异昏以迁神寳旛名之非也又如古法置二旛于五苦九狱灯轮之内至摄召又置于香乐之前是二旛皆爲有用也今者不然竖之门首徒爲美观懵不知其用矣如太微回黄旗合有旗式无英命灵旛自有旛式今皆不知其所以然或旛或旗殆不可辨又曰按黄箓律节文应召到亡魂当作善念以超度不得悽泣以伤神法官预行戒之戒之不严论如律此正度亡之意也夫贪生恶死人情之常苟未能齐死生孰能忘其死乎惟其一念尚存所以不能解脱故太上度生之意先破其恶死之念今则不然非惟不能禁其悽泣之情而且巧爲昔容导之使泣以此相感迷惑益甚又曰神霄五雷大法载云上三元三天君白简此一也中元金书九天寳诰此一也下元登眞度命出离生死符此一也简符诰箓虽有异名皆太上济度群生之用也今以吿命之告爲告身之告以白简与登眞符皆列其中给付亡者彼之得此果何用耶又曰救苦长生二符功用甚大既曰元如符命是岂可轻所以路眞官有奏乞之请及其符成则又宻行三官及三十六狱今则不然其书也不曾奏乞其成也不曾宻行又皆付之他人之手而高功皆不预焉世之相传谓此二符颇有度亡之功每度一名须给一简或十或百或千或万皆计其数不敢有阙窃尝谓白简是木赤文是朱若白木赤朱可以度亡则九泉之下无不度者呜唿神而眀之存乎其人苟非其人道不虚行使果皆通眞达灵之士诚有济生度死之心则虽一符一简可以度万魂有余矣又曰按古章仪与续章仪所载诸章格式是欲后人有所依据也今则不然一章全篇皆摸写古本不敢改易一字若是则古人伏章皆能记其章中之语亦岂难事哉伏章拜章存章上章皆一意也苟不能如此但云焚章可矣却委将军符吏功曹使者而赍送之夫设醮上章各分其职欲其专也是以心无杂念身无杂务抱元守一如路眞官所谓去醮七日非醮中事不得干预者方可行之今则不然有朝赴出丧而夕行上章者有代师上章而不改姓名者不择日分不辨方隅不分早暮不知禁忌者此速咎于天者之所爲也可不谨欤林伯谦问曰敢问科教何如祖师曰古之圣人以道学难入世欲易迷设科戒仪范之文以一齐其外着注念凝神之法以正其心复以鍊气胎元之方制其食味又以祈眞朝谢之品涤其过尤然后趍于学无学之徒臻乎㝠叔栖于损又损之府契乎无爲则邪谲之关键不开镇静之淳和可致故经有三箓七品夫三箓者一者金箓斋上消天灾保镇国王惟帝王用之二者玉箓斋救度人民请福谢过惟妃后臣寮用之三者黄箓斋济生度死下拔地狱九幽之苦士庶通用之七品者一者三皇斋求仙保国二者自然斋修眞学道三者上清斋昇虚入妙四者指教斋禳灾救疾五者涂炭斋悔过请命六者明眞斋拔九幽之魂七者三元斋谢三官之罪此等诸斋或一日一夜或三日三夜或七日七夜具如仪范要之皆有所本也是故出干入巽而出入皆有呪存神念眞而存念皆有法或鸣法鼓或思圆像或出侍卫宣通之官必明其所出之方或请太上正眞生气必显其所入之处然道在人心而尤须表奏者既未能㝠会则因事而后显盖人心无质运之有境境净则心眀心眀则行洁行洁则可以交神灵心眀则可以会天道故登坛告盟黄章表奏使心形俱尽人会神合也闻之曰丹书万卷不如守一予亦谓科书万端不如守一苟知守一则可因其末而究其本因其粗而入其精不然徒饰其外而諠譁绮丽有同儿戏去道益远矣何以通眞达灵哉林伯谦问曰供奉之仪如何祖师曰古者交神之道诚敬爲先后之诚敬不足乃备物以爲仪苟使将诚果能备物犹可言也物且未备渎莫甚焉经曰可以酌水献花何必他求哉经又曰像世威仪则今之一切供献之品惟无愧足矣不然皆未免于渎可不戒哉度师曰按玉格天条凡设醮不得献上眞纸钱大爲亵渎古者虽有㝠器未有纸钱迄于汉末方有纸钱以之祭中下界鬼神可也以之献天眞可乎夫世之贪利之徒虽身经太隂而一念尚存如万光忏谓所阙所乏皆世财寳故纸钱之化欲破其念耳又曰科教中有关灯一节谓斗运乎中天实司人间祸福死生之权故急须投告无不应者苟力能办醮当依宻醮式或河图醮式随心祷祝今有爲神祠庆生日而关灯者因疾病而许下关灯者实未知关灯之妙处祖师曰今世相传皆知洞案之名而竟未知所以名者果何説也按古制其案以朱爲饰盛三洞寳经于其上故谓之洞案凡有关奏皆在洞案之前今则不然徒具一案不饰以朱此犹可也贵献文字皆在其上此犹可也甚者杂置诸物于其上或出此以祝香或出此以宣词取其近于帝尊之前也且天高听卑无远不闻若曰取其近于帝尊之前其诸关奏果不闻乎夫岂知徧满虚空神明森然一念苟萌三界周知何分远近高下哉又曰醮科之首冠以勑水是欲荡秽也后世执而不变至于三朝九朝之后入醮之初方行荡秽若是则当九朝三朝之时秽尚未荡可以朝眞乎若谓像设既陈自无氛秽入醮之初何用勑水哉以予观之凡行事之初便当勑水境净则心明心明则行洁行洁则可以交神灵心明则可以合天道既勑水之后由是而祝香请师朝眞皆以次举矣紫壶谢显道问曰罡步大㫖如何度师曰子闻之师曰大率罡步多以五步推五行生尅步之如猫犬之伏蛇进五步退亦五步进七退亦七四方按五行生成之数及至蛇伏然后害之伹看伏鼠亦然故云巫步多禹禹步惟五能合五行久久昇举如八门遁甲太乙六壬孤虚之法大要在罡步也又如今之人履魁蹑斗夫岂知有大禁忌者存且如经云子欲登眞莫触眞人眞人第三星也又曰子欲召灵莫塞天门天门文曲星是也凡步斗之法切忌干纲犯纪如脚步横截而过是谓之干纲如脚步误踏而进是谓之犯纪如干犯之时随即就其星首谢可矣紫璚赵牧夫问曰今之所谓隂斗阳斗者度师曰昔得之于师云冬至后自魁始爲阳斗夏至后自魒始爲隂斗先步阳斗后步隂斗谓之火水未济先步隂斗后步阳斗谓之水火既济今人以左脚起初星念魁至魒爲阳斗以右脚起初星念贪至破爲隂斗谬哉是无据之论也飞神谒斗经云顺则阳逆则隂从魁至魒则爲顺自魒至魁则爲逆大要只云子欲飞神莫忤眞人第三星也外此皆丁步也伯谦问曰腊有五腊何谓也祖师曰正月一日爲天腊此日五帝会九炁于东方青天是天蓬都元神开元应太皇府之日也五月五日爲地腊此日五帝会三炁于南方丹天是欻火律令大神入神霄玉清府之日也七月七日爲道德腊此日五帝会七炁于西方素天是天猷副元帅开元照灵虚府之日也十月一日爲民岁腊五帝会五炁于北方玄天是翊圣大元帅开元景丹天府也十二月遇腊日爲王侯腊此日五帝会万炁于上方玄都玉京是玄武大元帅开元和迁校府之日也以上五日乃五帝攒会之日五神开府之初是爲五腊矣祖师曰子习闻之旧矣汉陆贾爲玉清元始法师緫仙上眞领黄箓院事又辛汉臣今爲雷霆都司狼牙勐吏晋陶弘景今爲蓬莱都水司监唐褚遂良今爲五雷使者颜眞卿今爲北极驱邪院左判官李阳冰今爲北极驱邪院右判官李白今爲东华上清监清逸眞人白乐天今爲蓬莱长仙主又如晋女仙魏华存今爲紫虚元君领秩仙公唐女仙谢自然今爲东极眞人彼何人斯可不勉之又曰按神霄玉格曰箓称元命眞人谓行正一之道令自修其元命以得其眞岂有凡俗以眞人爲职衔公然妄用至于奏闻当须克己自思所修有无眞人之行傥无眞人之行辄书眞人之职罪及九祖天赦不该只许称授甚法箓下称法衔不称箓衔者同俗人授即称弟子显道问曰近闻圆通一法尝窃疑之彼之法印内圆外方中有五行外有八卦省府司院列于四方以灵寳圆通四字爲宗以混化玄秘四字爲本其间辍拾诸法符图呪诀创爲一家谓之圆通大法眞师然之否乎曰神无方故曰圆炁无体故曰通古者圆通之説即是神炁混合出入虚无还返混沌今若以形器卦数爲之其与眞箇圆通不亦远乎祖师曰汉天师有云人能六根清净方寸澄彻久而行之可以坐役鬼神唿召雷雨今之学法之士不本乎道不祖乎心人自爲师家自爲学以开光附体爲竒以影迹梦想爲妙其所召之将吏则千百姓名其所补之法职则眞人使相或以师巫之诀而杂正法或以鬼仙降笔而谓祕传问之则答爲依科别之则执爲眞㖟嘻邪师过谬非衆生咎一盲引衆迷以传迷哀哉度师因与紫枢谈及符水一事以谓求者未必皆敬信之人或有试求之者予亦试以与之徃徃亦不验祖师闻之曰不可彼以假来我以眞受至于验与不验却是他事祖师又曰不问灵不灵不问验不验信手行将去莫起一切念度师谓伯谦曰尔祖师所治碧芝靖予今所治鹤林靖尔今所治紫光靖大凡奉法之士其所以立香火之地不可不奏请靖额也如汉天师二十四治是矣古三十六靖庐是矣许旌阳七靖是矣民家曰靖师家曰治祖师曰夫建坛设醮其实一也议者曰天无浮医四炁朗清河海静默山岳吞烟日月不行璇玑停轮上下开通二仪交泰当此之时百灵衆眞㝠相交会是故醮告之际必欲如此可也但上章拜词迎眞降圣遇此天色似亦感通若曰拔亡度魂必须隂雨而后可若曰禳灾度厄必须晴明而后可故凡醮祭准此度师谓显道曰予尝闻之师曰老聃有三寳一曰慈二曰俭三曰不敢爲天下先许旌阳有八寳曰忠孝廉谨宽裕容忍吕洞賔有四寳曰无妄一也不贪二也至诚三也守一四也陈泥丸有五寳一曰智二曰信三曰仁四曰勇五曰严临事多变使人莫测谓之智专心致志守一如常谓之信济人利物每事宽恕谓之仁处事果决秉心刚烈谓之勇谨勿笑语重厚自持谓之严东方蛮雷仁者也能爲风雨长养万物南方蛮雷勇者也申明号令赏善罚恶西方蛮雷严者也肃杀元气霹雳群动北方蛮雷智者也伏藏坎位遇时而起中央蛮雷信者也四时蜚伏令不妄发此乃心传之妙祖师曰方咫之木致于地上使人蹈之而有余方尺之木致于竿之端使人踞之而不定非物有大小也盖心有虚实耳勐虎行草木偃毒鸩怒土石揭盖神全则威大精全则气雄也射似虎者见虎而不见石斩暴蛟者而不见水当是时目视者有所不见耳听者有所不闻此盖以神用形之道也心不疑乎手手不疑乎笔忘手笔然后知书之道夫荡秽者必召五帝之炁伏虺者必役五星之精苟召役不至则何以爲之神犹母也炁犹子也以神召炁以母召子熟敢不至度师曰昔有高僧诗云一池荷叶衣无尽数树松黄食有余刚被世人知住处山僧今日又迁居续有修仙之士亦赋一絶云饥餐舌下津还饱寒发丹田火便温自有随身穷活计不如求我莫求人似此二诗亦可以少汰身口之浊谋耳祖师曰修眞之士诚心以立其志苦节以行其事精思以彻其感忘我以契其眞苟能如此经云宇宙在乎手万化在乎身又曰人能常清静天地悉皆归世人未必知此能于喧中得静浊中得清作平等观了一切念动无质碍得大安药是谓之道如其不然瞻星礼斗亦可也念经诵呪亦可吾不知矣又曰吾闻之先师曰古仙上圣口口相传不立文字吾今于世书而録之得悟之者可传圣道无悟无得悟者自得得悟圣道无古无今其去非古其来非今所可传者只谓之事不谓之道道本无传道无声色道无相貌道无古今道无徃来又曰行法如做官修道如隐遯又曰客至有问及十二功曹者遂爲训释云天罡属辰辰戌丑未谓之四正以其属土居于中央故曰四正罡字从四从正以辰爲土故此功曹谓之天罡太乙属巳巳爲雷门又曰风门水口又爲九天太乙十神之位故此功曹谓之太一胜光属午午爲离明本非胜光乃腾光也小吉属未大吉属丑皆天之贵神甲戊庚乃天之三竒以牛羊爲贵故大吉小吉皆爲吉神也传送属申申爲坤坤爲地户地户爲云会云上于天故曰传送从魁属酉从字去声从者随也从也以其在戌魁之傍故曰从魁也河魁属戌戌亥爲河源戌爲天河故此魁神名曰河魁登明属亥亥爲天门也神后属子子属坎坎爲隂后天后故曰神后寅爲功曹寅艮也坤艮皆土艮爲山坤爲地山泽通气是故艮坤爲云会所以寅申爲功曹传送之神也大冲属卯卯爲雷也雷神谓之天冲也度人经所谓掷火万里电也流铃八冲雷也此虽十二功曹实天帝肘臂之助海琼白眞人语録卷之二海琼白真人语録正统道藏三家本四卷正一部海琼白眞人语録卷之三并三武夷升堂门人烟壶叶古熙等録此一瓣香混沌未判前萌芽龙汉新元初枝叶无隂阳地龙盘虎踞得干坤外雨洒风吹崑崙山上蘂不花华池水边树无影浓烟非色薰透太清顶门瑞蔼无声化入元始鼻孔持起则妖魔胆碎焚时则籁动风鸣方知道释迦亲手栽培孔子无心採取全太极未分之气乃虚空不死之根爇向炉中恭爲先圣先师出言吐气上祝一人有庆万国咸宁六府孔修百揆时叙遍天地皆是大罗圣境尽山川同作玄都玉京莫有学道眞人知常高士疑团未剖智锁未开凡圣同共一只眼看贤愚共开三十舌问所谓是列三玄戈甲布八极弓矛见义若不爲夫何勇之有天谷问曰大道本无名因甚有铅汞师答云显无形之形者大道之龙虎露无名之名者大道之铅汞复问曰五金之内铅中取银八石之中砂中取汞修鍊内丹如何答云铅中之银砂中汞身内之心隂内阳雪巖问曰药物有浮沉清浊火候有牰添进退运用在主賔生旺在刑德此理如何师答云终日採大药何处辨浮沉终日行火候谁人知进退五行全处无生克四象和时不主賔复问曰前弦后弦金数水数二八十六爲一斤药何方採取何地烹鍊答云前弦金数后弦水数採得一斤烹一斤谿翁问曰师指所授本是大道弟子所传又学金丹未审大道与金丹是同是别师答云渡河须是筏到岸不须船复问曰金丹之学在乎药物爲先药物之用在乎火候爲要何者爲药物何者爲火候师答云药物阳内隂火候隂内阳会得隂阳㫖大药一处详孤菴问曰眞铅眞汞眞虎眞龙不知是何物丁公黄婆婴儿姹女不知作何用师答曰会得本来三二一不会依前一二三复问曰铅本属北何曰金铅汞本属南何曰木汞答曰女子着青衣郞君披素练篠泉问曰龙哈虎啸既非口鼻之间夫唱妇随不在心肾之内汞既非离铅既非坎兊不爲虎震不爲龙正在迷涂愿求丹诀师答云坎离谩想心和肾震兊休寻肺与肝了得隂阳两箇字天然夫妇虎龙盘复问曰唾涕精津气血液钟离言是属隂涕唾精血脑气神王鼎汞爲七返未审此理如何解会答云凿石方逢玉默菴问曰金丹未成如何是有龙虎金丹已成如何是无龙虎师答云始于有物无人识乃至无形有处知复问曰满堂浑是客谁是主人翁答云一字两字重千圣担不起烟壸问曰金丹之道在易则干坤坎离在天则斗箕日月在丹则龙虎水火在药则铅银砂汞在人则夫妇男女不过曰隂阳二字愚已知之矣所谓太极眞土此爲何义师答云千峯势到岳边止万派声归海上消绀云问曰夫欲鍊金丹者须洞晓隂阳深明造化方能追二气于黄道会三性于元宫攒簇五行合和四象如何是金丹之㫖师答云金者天发杀机丹者虚中有象复问曰大道本无物如何可譬喻答曰谈河难济渴复问曰大道本一理如何有分别答云画饼不充饥复问曰可谓是似玉在石未曾开今日忽然光烁烁答云清风与明月凡圣尽沾恩持纲云大道无形大丹无色动中静静中动动静如如无内有有内无有无默默会得则本无迷悟不会则目有圣凡所以魏伯阳之河土姹女许旌阳之水上铁舟钟离权之金液还丹刘海蟾之玉华眞水如是则月圆月缺不离水云去云来何碍天结座云所以昔毗陵薛眞人向禅宗了彻大事然后被杏林眞人穿却鼻孔所谓千虚不博一实张紫阳云终日行未尝行终日坐未尝坐可谓怜儿不觉丑今辰莫有向行坐中得见悟眞篇么纵饶得见悟眞篇抑且不识张平叔诸人如鱼饮水冷暖自知还知薛眞人既是了达禅宗如何又就金丹窠臼里脑门着地若识得破天下无二道圣人无两心若识不破时唤侍者一声侍者应喏师云早上喫粥了么侍者云喫粥了师云好物不中饱人喫常州清醮升堂祝香罢师乃云云从龙风从虎山鸣谷应响合影随若是知音何妨漏泄僧问我音释迦文佛曾爲忍辱仙人未审爲仙何似爲佛答云水向石边流出冷风从花里过来香进云恁么则楞严经云十种仙人不得正觉又作么生答云红轮光烁烁争奈覆盆何进云傅大士因甚却道饶经八万劫终是落空亡𠰚答云有爲皆是幻无相乃爲眞进云四果仙人与五通仙人是同是别答云一等是麪由人造作进云必竟神仙何如般若答云眞论不换金进云且道老胡与老聃有何优劣答云必竟水须朝海去到头云定觅山归进云如是则一点水墨两处成龙答云鹅王择乳素非鸭类进云还许作家汉向这里打破藩篱得么答云虾跳不出斗僧礼拜道人问欲知火候通玄处须共神仙子细论答云潘阆倒骑驴进云君火臣火民火野火周天火卯酉火天罡火必竟如何是大药火候答云金乌西沉玉兔东升进云圣人传药不传火答云莫怪天机都漏泄皆縁学者大迷蒙进云衆生未悟如何指迷答云汝见无舌人解语么进云如此则始于有作人皆见及至无爲衆始知也答云恍惚里相逢杳㝠中有变进云所谓是灰心行水火定里採眞铅耶答云白鹿能飞步苍龟解固形进云因是乃知药中有火火中有药也答云吾友高姓道人不告礼拜而去道士问承闻金丹大药三千六百门养命数十家且如大道无传必竟有箇相似底么答云是进云夹嵴双关之理如何答曰头垂背曲哀怜生进云默朝上帝如何答云用尽眼光存顶𩕳何曾梦见大还丹进云肘后飞金晶𠰚答云休将萤火爇须弥进云两曜聚明堂又作么生答云眉间有甚竒特处何不回心照绛宫进云上至泥九下至尾闾中有三田妙在何处答云离种种边名爲妙道进云还是存么答云不进云漱咽按摩想念存守唿吸闭固提挈勒缩必竟如何答云笑倒南岳万年松进云如何即是答云疴屎喫饭有什么难进云莫是眞隂眞阳谓之道么答云人能常清静天地悉皆归进云因甚顺行逆行天莫测或是或非人不识𠰚答云一吟一醉一刀圭进云可谓人人有分箇箇圆成答云莫把黄泥唤作金道士礼拜士人问视之不见名曰希听之不闻名曰夷希夷则不问且道如何是仰之弥高答云百尺竿头一布巾进云钻之弥坚𠰚答云分明题出酒家春进云瞻之在前又如何答云相逢不饮空归去进云忽然在后答云洞里桃花也笑人进云念兹在兹也答云君子谨其独不可须臾离进云所谓是终日如愚答云瓮里不怕走了鳖士人礼拜师乃举拂子打一圆相云三问三不答四问四不知如今费唇舌笑杀五须弥师复云适来僧问四果仙人与五通仙今是同是别也是竒时底问头只今诸人还知五通四果之理么五通鱼入网四果兔游罝堪笑贪程者还郷不到家通五通兮果四果丙丁童子来求火新妇骑驴前家牵一似猢狲看水磨卓钖一下下座庐士升堂师陞座乃云过去无释迦当来无弥勒疑杀天下人是贼方识贼道士出云见义若不爲夫何勇之有师曰将谓化冷毛士礼拜师曰若果有疑不须更问士云如何是太上第一义师曰急急如律令士云疑杀天下人师曰爲有五湖无范蠡致将几杖赐吴王士云清静经既云大道无形因甚生育天地师曰一夜月生海几家人倚楼士云大道无情因甚却运行日月师曰云来山裹帽风起树摇头士云既是何道无名却又长养万物此理如何师曰无风荷叶动决是有鱼行士云天如何倾于西北师曰女娲皱却手士云地何故陷于东南师曰大爲不知源士云鱼以水爲命因甚死在水里师曰到头霜用夜经寓人前涂縍师曰不信但观潮进退士云死之徒十有三𠰚师曰何如更看月盈亏士云动之死地亦十有三𠰚师曰六只骰子满盘红士云生死事大无常迅速又且如何师曰朝廷有道青春好士云帝得血流无用处不如缄口过残春师曰太湖三万六千顷士礼拜士退师乃云问到海变桑田答到衣磨劫石何曾梦见太上道终教笑杀成音王且道如何则是咄无人知此意令我忆南泉师复举云五通问佛佛有六通因甚吾有五通佛云那一通你问我师却云大小释迦被五通仙人轻轻捺𢭵眞得口眼㖞斜敢问诸人那里是释迦老子败阙处师有颂曰释迦文佛五通仙鼻孔依然没半边昨夜四更山吐月泥牛孔动四择天师示衆云从生至死只是者箇条条倩你剥落各要洒洒而归做得主把得定牢笼不肯住唿唤不回头常光现前壁立万仞孤迥回峭巍巍圆陀陀光烁烁临崖撒手自肯承当絶后再甦欺君不得苦能恁么方説得人能常清静天地悉皆归所以道天地与我同根万物与我同体无苦寂灭道无作上任灭且道作么生道痴人面前不得説梦上堂云诸多学徒听予宣演不可以知知不可以识识向不放长得在来日也上堂云拈起便会不会便休何故如此良久云父母所生口终不爲子説上堂云天下无难事都来心不专既是无难却又专心作么若不专心一期不易此意如何大虫看水磨上堂云无手人欲行拳时如何孝子丧父母时如何饿狗见热油铛时如何有人知得下落不妨同过喫茶上堂云一去无消息怜伊也恨伊声声闻杜宇谩道不如归上堂云虚空有血混沌有骨烂泥里有刺还会么泥滑滑泥滑滑上堂云闻时富贵见后贫穷便道贫穷应未得一家六口日春风上堂云昨日失便宜达么缺却当门齿今日得便宜赵州东壁挂葫芦吽吽上堂云若便下坐上堂云雨儿似织丝丝知是从何出江水滔滔流向沧溟又作么良久云你且道眉高几尺眼阔几丈上堂云更嫌何处不风流便下座平江鹤会升堂祝香问答罢师乃云问话且止问亦无穷答亦无尽一问一答复有何益纵有悬河之辩曾何拟议其玄微使皆飞屑之辞亦莫髣髴其要妙诸人还知么混沌未判之初气象何殊今日父母未生以前一生参学事毕粤自两周之季始自三教之兴孔氏则四端五常释氏则三乘四谛老氏则三洞四辅若夫孔氏之教惟一字之诚而已释氏之教惟一字之定而已老氏则清静而已所谓是人能常清静天地悉皆归其在孔氏者岂不见云吾尝终日不食终夜不寝终日如愚三月不违仁善养吾浩然之气念兹在兹则其庶乎屡空也必矣夫爲道学者如何致君尧舜上再使风俗淳其在释氏者岂不见云二六时中常光现前壁立万仞如鸡抱卵常使暖气不絶绵绵宻宻无令间断则所谓临崖潵手便肯承当絶后再甦欺君不得也必矣夫爲禅学者如何临济入门便喝有理不在高声德山入门便棒打草只要蛇惊其在老氏者岂不见云洞晓隂阳深达造化追二气于黄道会三性于元宫攒簇五行合和四象龙吟虎啸夫唱妇随玉鼎汤煎金炉火炽节候既周脱胎神化功成名遂身外有身也必矣夫爲仙学者如何牵将白虎归家养产箇明珠似月圆必竟三教是同是别不知説箇何年事直至而今笑不休师复云日月如梭光隂如箭柳线牵将春色去荷钱买得夏风来随朝开樱笋之厨释氏结蜡人之制十洲三岛尽云筒月筑之流四海五湖俱雨笠烟簑之客无限廛中散圣几多物外高仙凡圣同居隐显莫测叙谢不録结座云皇宋嘉定十四年秀葽纪月清和天湖山已还武林债风月复结姑苏縁姑苏其月十有四四衆共结纯阳会纯阳眞人此日生漂滩旧有仙游记我闻唐代吕纯阳师是钟离字云房亲传金液还丹诀得道之时游荆襄世人还识纯阳否鹤颈龟腮身弊垢或时磨镜巿中行或时卖墨街头走或称姓田或姓回江口京口归去来曾担两瓮过庐阜复吹双笛行天台青帽红袍长烂饮袖有青蛇威凛凛洪都度得西山施霅川度得东林沈朝游百粤暮三吴形神聚散俄有无茶中传授郭上灶酒里点化何仙姑或衣白襕或纸袄一劒横空几番倒大笑归从投子山片言勘破黄龙老太平寺里旧题诗三入岳阳知不知黄昏武夷拂衣去午夜君山翫月归醉倒狂歌歌则舞一局碁钱几今古清风明月黄鹤楼白苹红蓼湓江浦当年饮罢一刀圭谁信无中养就儿空存毕法十八诀未肯轻轻説与伊旧曾三举嗟不第自言父是吕谏议囊中瑞约无药银天外徜佯乘劒气先生劒法无人传千变万化常忽然天将间生生灵异四月纯阳卦属干取将坎画归离腹化作纯干阳气足故能御气化飞龙所至度人留异躅平江此会异诸方独是今年复异常徃岁㑹时常肹蠁云端仙鹤日翺翔兹命野人陞此座未免从头爲説破要须会得纯阳心始堪学得纯阳道道可道如何学撮土爲香未是眞知音自有张天觉东楼小参门人紫璚子赵奖録至道在心即心是道六根内外一般风光内物转移终有老死元和默运可得长生是故形以心爲君心者神之舍心宁则神灵心荒则神狂虚其心而正气凝淡其心则阳和集血气不挠自然流通志意无爲万缘自息心悲则隂气凝心喜则阳气散念起则神奔念住则神逸夫人之一身其心之神发于目而能视视久则心神离不在乎贪而丧心也肾之精发于耳而能听听久则肾精枯不在乎淫而败肾也肝之魂发于鼻而能嗅嗅久则肝魂散不在乎嗔而损肝也胆之魄发于口而能言言久则胆魄死不在乎躁而暴胆也至道之要至静以凝其神精思以彻其感斋戒以应其眞慈惠以成其功卑柔以存其诚心无杂念意不外走心常归一意自如如一心恬然四大清适心不在耳孰爲之声心不在目孰爲之色心不在鼻孰爲之香心不在口孰爲之言气聚则饱神和则暖所以道心者气之主气者形之根形是气之宅神者形之具神即性也气即命也心静则气正正则全气全则神和和则凝神凝则万寳结矣施肩吾曰气住则神住神住则形住必也忘其情而全其性也性全则形自全气亦全道必全也道全而神则旺气则灵形可超性可彻也返覆流通与道爲一上自天谷下及隂端二景相逢打成一块如是久久浑无间断变化在我与道合眞或者谓心动则神疲心静则神昏一动一静则不得无动无静亦不得则必竟如何娇如西子离金阙美似杨妃下玉楼日日与君花下醉更嫌何处不风流又眞师示㭒以颂曰三家村里黄三婶三更转身失却枕打着阿家鼻孔头明日起来寻蛎锓咄春人饮春酒春棒打春牛㭒问曰此莫是归根复命底道理么师云父母所生口终不爲子説㭒又问曰此理如何师云铁镘头上杏花红㭒问未审还有些契合也无师云昨日街头两箇卖柴汉被人打折当门齿你因甚替他叫屈㭒云咦只是恁地师云你试道看㭒却颂曰铁馒头上杏花红四面玲珑处处通踏着称鎚硬似铁新罗只在海门东冬至小叅身中一寳隐在丹田轻如宻雾淡似飞烟上至泥丸下及涌泉乍聚乍散或方或圆大如日轮五色霞鲜表里莹彻左右回旋其硬如铁其软如绵其急如电其紧如弦重逾一斤飞遍三千遇隂入地逢阳升天金翁採汞姹女擒铅依时运用就内烹煎冬至之后夏至之前金鼎汤沸玉炉火然龙吟东岳虎啸西川黄婆无爲丁公嘿然身中夫妇云雨交懽天乙生水在乎清源离己坎戊以土爲先土中有火妙在心传如龙养珠波涵玉渊如鸡抱卵暖气绵绵磁石吸铁自然通连花蒂含实核中气全禾花结穗露蘂团圆隂阳造化万物无偏人与万物初无媸妍守得其法天地齐年不守之守如一物存回风混合碧草芊芊其中变化万圣千贤始由乎坎终至乎干卯酉沐浴进退抽添有文有武可陶可甄圣胎既就一镞三关却使河车运水登山三尸六贼胆碎心寒银盂盛雪一色同观鸥入芦花月照崑崙玉壸涵冰即成大还乌飞兔走造物清闲金液鍊形玄关精根玉符保神绛宫丹元昼运灵旗骐骥加鞭夜孕火芝一朵金莲一声雷电人在顶门青霄万里蟾光一轮移炉换鼎以子生孙得道尸解陆地神仙功圆行满身登紫云以神合道道合玄元凝虚鍊静高超四禅跳出混沌法身无边只此眞机何千万篇一言简易十月精虔但观奎娄莫守幽燕夜月饭蛇秋露饮蝉昼夜二六十二周天但将此语凝神精研西林入室有一明珠光烁烁照破三千大千国观音菩萨正定心释迦如来大圆觉或如春色媚山河或似秋光爽巖壑亦名九转大还丹谓之长生不死药步步华严妙宫殿重重弥勒寳楼阁墻壁瓦砾相浑融水鸟树林共寥廓缺唇石女驾土牛跛脚木人骑纸鹤三业三毒云去来六根六尘月绰约所以然者本体空谁言何似当初莫此珠价大实难酬不许巧锥妄穿凿若要祕宻大緫持只于寂灭中摸索几多衲子听蛰雷几箇道人藏尺蠖茫茫尽向珠外求不知先天那一着那一着何须重注脚注脚也不恶好呵兄弟杜宇声随晓雨啼海棠夜听东风落西林架造钟楼普説青霞紫雾锁寒松万丈银潢泻碧峰寺在藤萝最深处人居水石妙光中琼楼画栋翔金凤寳殿瑶阶砌玉龙谁识开山旧面目一丘烟雨暮衙蜂西林禅寺垂今五百余年惠老开山到此四十三代前圣后圣彼时此时普菴长老冰霜面目风月心胷若孤屿九臯之春鹤如寒江一影之秋鸿眞箇是末菴之孙吞尽栗棘蓬眞箇是草堂之子坐断大魔宫比来西林寺一息十七冬千指聚会万废兴崇纪纲整萧有古人风规模洪远立开山功争奈百尺夜蜃千丈朝虹蚁枵虫蠹而久欲頽弊雨凌风震而谁可帡幪縁此钟万斤铁与铜缘此阁千章杉与松铜铁可以磨岁月杉松尚有三尸虫屋角插天空影月檐铃落地不声风既破不将茅草盖要成只在刹那中了菴慈行如菴法莹举头捉眀月开口吞虚空向这里弄精彩展机锋把一团通红热铁烂嚼吞却直得须弥倒卓海水逆流观音弹指龙女搥胷普菴不敢埋没令玉蟾爲他显这神通説这禅葛藤説些道葛斗南泉猫儿跳赵州狗子走天皇沐马嘶石霜角虎吼雪峯毒蛇唱山歌潙山水牯打筋斗喝闲言剩语不当夜饭必竟如何行莹二大师逢人不得错举可将金银琉璃𤦪璖玛瑙眞珠等寳满载而归却来了这末后句末后句还会么拨动如来向上关擎天大手有何难他时平地抬头看声撼半天风雨寒海琼白眞人语録卷之三海琼白真人语録正统道藏三家本四卷正一部海琼白眞人语録卷之四并四泥丸眞人罗浮翠虚吟嘉定壬申八月秋翠虚道人在罗浮眼前万事去如水天地何似一浮沤吾将蜕形归玉阙遂以金丹火候诀説与琼山白玉蟾使之深识造化骨道光禅师薛紫贤付我归根复命篇指示铅汞两箇字所谓眞的玄中玄辛苦都来只十月渐渐採取渐凝结而今通身是白血已觉四季无寒热后来依旧去参人勘破多少野狐精箇箇不知眞一处緫是旁门不是眞恐君虚度此青春从头一一爲君陈若非金液还丹诀不必空自劳精神有如迷者学採战心心只向房中恋谓之隂丹御女方手按尾闾吸气嚥夺人精血补吾身执着三峯信邪见产门唤作生身处九浅一深行几遍轩后彭祖老容成黄谷寿光赵飞燕他家别有通霄路酒肆淫坊戏历鍊莫言花里遇神仙却把金篦换瓦片树根已朽叶徒青气海波翻死如箭其他有若诸旁门尚自可结安乐縁有如服气爲中黄有如守顶爲混元有如运气爲先天有如咽液爲灵泉或者脾边认一穴执定谓之唿吸根或者口鼻作玄牝纳清吐浊爲返还或者默朝高上帝心目上视守泥丸与彼存思气升降以此谓之夹嵴关与彼闭息吞津唾谓之玉液金液丹与彼存神守脐下与彼作念想眉间又如运心思嵴骨又如合口拄舌端竦肩缩颈偃嵴背唤作直入玉京山口爲华池舌爲龙唤作神水流潺潺此皆旁门安乐法拟作天仙岂不难入十放九咽其一聚气归脐离胎息手持念珠数唿吸水壶土圭测时刻或依灵寳毕法行勒尾闾兮咽津液或叅西山会眞记终日无言面对壁时人虽是学坐禅何曾月照寒潭碧时人虽是学抱元何曾如玉之在石或言大道本无爲枯坐灰心孤默默或言已自领现成试问幻身何处得更有劳形採日月谓是天魂与地魄更有中宵服七曜谓是造化眞血脉更有肘后飞金晶气自腾腾水滴滴更有太一舍眞气心自㝠㝠肾寂寂有般循环运流珠有般静定想朱橘如斯皆是养命方即非无质生灵质道要无中养就儿箇中别有眞端的都缘简易妙天机散在丹书不肯泄可怜愚夫自执迷迷迷相指尽无疑箇般鬼怪颠狂辈坐中挑动颤多时屈伸偃仰千万状啼笑叫唤如儿嬉盖缘方寸无主人气虚气散神狂飞一队妄人相唱闹以此诳俗诱愚痴不知与道合其眞与鬼合邪徒妄爲一才心动气随动跳跃颤掉谓神机或曰此是阳气来或曰龙虎争战时或曰河车千万巿或曰水火相奔驰看看摇感五脏气一旦走泄精神羸当初圣祖留丹诀无中生有作丹基何曾有此鬼怪状尽是下士徒阐提我闻前代诸圣师无爲之中无不爲尽于无相生实相不假想化并行持别有些儿竒又竒心肾元来非坎离肝心脾肺肾肠胆只是空屋旧藩篱唾涕精津气血液只可接助爲堦梯精神魂魄心意气观之似是而实非何须内观及鑑形或听灵响视泓池吞霞饮露服元气功效不验心神疲更説清虚弄炉火索人投状赍金寳敢将蛙井藐沧溟元始天尊即是我虚粧衔号伪神通指划鬼神説因果今朝明朝又奏名内丹外丹无不可欺贤罔圣昧三光自视祸福皆懡㦬招邀徒弟走巿鄽醉酒饱肉成群火大道从来絶名相眞仙本自无花草教他戒誓去辛勤争如汝自辛勤好一人迷昧犹自可迷以传迷迷至老此辈一盲引衆盲共入迷涂受忧恼忽朝福尽业报来获罪于天无所祷堪嗟举世喜学仙几人务实爲眞诠古贤好语切须记工夫纯熟语通仙言语不通非眷属工夫不到不方圆我昔工夫行一年六脉已息气归根有一婴儿在丹田与我形貌亦如然翻思尘世学道者三年九载空迁延依前云水游四海冷眼看有谁堪传炷香问道仍下风勘辨邪正知愚贤归来作此翠虚吟犹如杲日丽青天扫除末学小伎术分别火候鍊药物只取一味水中金收入虚无造化窟促将百脉尽归源脉住气停丹始结初时枯木依寒巖二兽相逢如电掣中央正位产玄珠浪静风平云雨歇片饷之间见丹头软如绵团硬似铁此是南方赤凤血採之须要知时节一般才得万般全复命归根眞孔穴内中自有眞壶天风物光明月皎洁龙吟虚啸铅汞交灼见黄芽并白雪每常天地交合时夺取隂阳造化机卯酉甲庚须沐浴弦望晦朔要防危随日随时则斤两抽添运用在怡怡十二时中只一时九还七返这些儿温养切须常固济巽风常向坎中吹行坐寝食緫如如惟恐火冷丹力迟一年周天除卯酉九转工夫日用九至于十月玉霜飞圣胎圆就风雷吼一载胎生一箇儿子生孙了又孙枝千百亿化最妙处岂可容易教人知忘形死心絶尔汝存亡动静分賔主朝昏药物有浮沉水火爻符宜检举眞气薰蒸无寒暑纯阳流溢无生死有一子母分胎路妙在尾箕斗牛女若欲延年救老残断除婬慾行旁门果将留形永住世除非运火鍊神丹神丹之功三百日七解七蜕成大还聚则成形散成气天上人间总一般宁可求师安乐法不可邪淫採精血古云天地悉皆归须学无爲清静诀缚住青山万顷云捞取碧潭一轮月玄关一窍无人知此是刀圭甚竒絶夜来撞见吕秀才有一丹诀犹竒哉却把太虚爲鼎炉活捉乌兔爲药材山河大地发勐火于中万象生风雷昔时混沌今品物一时交结成圣胎也无金木相间隔也无龙虎分南北不问子母及雌雄不问夫妇及黑白何人名曰大还丹太上老君吞不得老君留与清闲客服了飞神登太极更将一盏鸿蒙酒饵此刀圭壮颜色任从沧海变桑田我道壸中未一年县知汝心如铁坚所以口口宻相传妙处都庐半句子神仙法度眞自然速须下手结胎仙朗吟归去蓬莱天海琼君万法归一歌金丹大药妙无穷一点丹头内外红眞汞眞铅才入手片时伏虎活擒龙黄婆聘入丁公舍巽位吹嘘九转功十月胎圆离坎外紫云飞岀玉炉空短褐包巾满廛巿寻草烧茅烹药柜自己三黄及四神谁知安灶烹炉意纸袄麻衣要隐山餐松饮水守饥寒日魂月魄空唿吸到底方知入道难黑山山下鬼窟里背曲头垂口流水梦中梦见梦中人几时待得硫黄死薄福痴人不断婬尾闾闭了採他隂元精揺撼无墻壁错认黄泥唤作金容成三峯学御女採精吸与叶眼乳大道本火无隂阳劳形着相徒自苦叩齿吞津咽气声辘轳空动髑髅形妄将口鼻爲玄牝谩説金晶肘后盈鼻头闭息空画饼几人日中逃得影客风邪气肚中鸣安得灵砂长在鼎参禅见性契眞如莫道无心便靠虚悟了不行干智慧千崖万壑涉程途多少老儒学周易岂知太极归无极忘形便欲任天眞只恐春归草无力眀教专门事灭魔七时功德便如何不知清净光眀意面色痿黄空自劳胡氏阳山一果祖九返庄严皆妄语手执金环运三车阿谁飞上金天去更有持斋四果徒九曲江头下铁符乳香烧尽难成佛精血元阳般运枯三千六百旁门术开顶缩龟习定息存想丹田鍊五芽吐故纳新虚费力礼塔焚香诵藏经更能拜斗与瞻星吞符饮水专持呪恁地如何得道成注想按摩八段锦嘻呵六字拘兴寝若要还精补脑时除非一盏醍醐饮双眼遥思运顶门戏言日月照崑崙那堪又见圆光现便指天尊与世尊眼本无光人妄想耳本无声那得响上有太渊下霐池妄指中黄忍肚饥空按周天行卦数几曾识得眞龙虎苦识眞龙眞虎人了得向上一条路暗把箪瓢服小便吐吞涎唾作珠圆鼻头流岀两条涕便敢唿爲玉筋仙説尽存三守一底九年鍊丹思想里忘抑家珍向外寻百年故箇隂灵鬼天门枸杞与黄精豆杏姜椒田茯苓未委地仙成也未皮焦肉腐可怜生斋醮关宣歌梵曲分环破券授科箓不识天心两字眞只会三光符水熟袖中雷印吓山精手把杨枝学隐形此心本是通神藏一念差时万状生此身身外皆隐物此心心外皆妖术身里眞心心里身不在中间内外出这些金液大还丹自从元谷至泥丸抽添七返无多事草木无心天地闲眞根眞蒂结眞酥眞鼎眞坛眞药炉阳日起头隂日积分明阳火与隂符半亩丹田种金粟一朵灵芝香馥郁铁牛哮吼入绵厨木马奔驰跳金屋干坤二八结丹砂满鼎溶溶白雪花捉住龟蛇归两手山头玉兔化金鸦还丹有诀知音少汞龙铅虎凭火候三千刻内结婴儿调和温养终无漏遍体浑如一片琼寒蟾光照玉壸冰顼门夜半雷声吼巿地清风神鬼惊天上人间眞妙诀谁敢天机私漏泄须是英雄大丈夫了然胷中无一物一阳才动大丹成片饷上夫造化灵秪恐南宫録姓名醉骑白鹤朝上清劝道文一作白日铭嗟夫人身如无根树惟凭气息以爲根株百岁光隂如梦相似出息不保入息今朝不保来朝虚度岁时忽然老死百骸渍散四大分离神识昏迷散堕诸趣不知来世又得何身生死轮回劫劫不息迷不知悟懒不知勤而今既到寳山切莫去时空手到老依前病死枉向人间一遭各宜勉力下死工夫古语云辛勤一二年快活千百劫从今收拾一意无他眼不外观耳不外听节饮食省睡眠絶笑谈息思虑把茅盖顶莫求安适煑米疗饥莫分微恶如蝉飮露体自轻清如龟吸日寿乃延长苦能餐松啗栢戴笠披簑巖下眠云洞前饮水犹是作家人也如其未有力量旦且渐学古贤苟不如是修行则是无此福分朝收暮採日鍊时烹如龙养珠如鸡抱卵火种相续打成一片至于子母相见不亦乐乎传法明心颂彭鹤林万法从心生心心即是法语嘿与动静皆法所使然无疑是眞心守一是正法守一而无疑法法皆心法法是心之臣心是法之主无疑则心正心正则法灵守一则心专心专则法验非法之灵验盖汝心所以黄箓借职奏状地下得道奉法童子臣白某右臣夙以高皇帝王神炁在身不昧灵根知有此事曩生修习今生遭逢叨绾雷章粗眀教法惟是臣自知太上大道慈父圣母十方诸君丈人每垂赦宥臣以故亦多懒慢终年不修香火其在仙籍殆若无臣臣所以又敢冒昧奏闻臣亦有説是臣此身皮毛骨血涕泪涎沫不能成眞臣有一灵之天本来之性元命之神神而无方大不可测可以上賔帝梵立侍玉晨臣虽懒慢而帝眞知之虽鬼神亦无如之何也矣臣曩岁警觉今凡得道奉法之士所有衔位并系伪称若在天司别有品配臣今以草土彭㭒爲父演建黄箓令臣关启臣既不可辞乞时暂以高上神霄玉清府雷霆令统五雷将兵提领雷霆都司鬼神公事摄行上清黄箓使臣俟醮筵满日仍旧解职若遇役使风雷区别人鬼只乞以从上雷衔借称臣世缘该满朝谒之日别听仙曹施行臣万死干冒天威陈情表具位臣某言臣谨取今月二十三日具表诣阙谢恩陈情者臣伏以性由天赋智愚善恶付之天人与道俱折旋俯仰合乎道何隂界置幽冥之府而上灵立赏罚之司身形随气数以爲生命运与星辰而相隶实匪自然而生死疑其皆出于隂阳天机不停物情易变冬归而冰自泮春到而草俱青审皆气之所陶故立性以爲主千灯照室同是一光大海含波中有万变盖有情无情之异与生数成数之殊然动静皆非其本来彼想念尽形于已有形具以后道在其中惟得之者与之合眞其失之者宜乎沉惑所以启修仙学道之路从而建正心诚意之门大道独超乎死生至诚可回于造化存乎诚而合道得是道者皆诚此衆生所从入之涂诚列圣已常跻之域当究虚无之始实根事物之前以心契之即道也矣臣凡胎浊质走骨行尸气所禀而有沖性所赋而不昧六根具足三际俱圆能办菽麦于是非之间而泯薰借于荣辱之外处动静静动咸静之静明色空空色已空之空知六识之无根照七情之如梦鉴血肉以醉其性思形质以窒其神早驰逐于玄关尚彷徨于道阃性者信也神而通之恭惟高上神霄玉清眞王长生大帝玉陛下金阙眞皇玉清上帝心含大梵手握混元浩浩难名巍巍莫及慈悲群品统御庶页恩惠十方鉴观万国臣特一蝼蚁之体敢鸣蚯蚓之声夙戴洪私久霑霈濡凡伸恳祷悉荷感通幸闻道于一日之先获修眞于万劫之下谨述操存之渐式陈修证之初自惟颛蒙宻希训化庶可以粪壤之姓字得陪于霄极之臣僚僣具表文仰干睿听臣故作误爲之罪愿垂宽大之恩暂起复灭之心克合沖虚之妙所行雷部之法所掌霆司之章辅正除邪济生度死三司将吏咸归役使之权五部风雷緫属招唿之令或寸功片善可録于金简则微臣小子终到于瑶京虽蓬生麻中不扶自直然鱼伏水内非养则枯谓皆鹤长凫短之云亦有蛇化蝉蜕者也臣愚干冒天威不胜昧死谨具表奏以闻臣诚惶诚恐与彭鹤林书丁丑九月十四日玉蟾将如泉山乃告吾友鹤林眞官曰比作别未久此心甚怅怏也契兄欲学仙非庸常辈比且知有万法归一之理而不爲诸家所愚此前古之圣贤用心近代希有如此去道不远不仙而何章希玉口中语有谓一阶正法一阶祕法一阶妙法法法常在心更无别法其语虽麤率诚有以哉向相见之初便以金丹大药相期特时节夤缘未到耳今日有期大信不约且如曩日倡和有虎皮竹箨泰华冠之句今道位泰华丹景吏乃悟前日之诗便作今日相期待也凡事宜珍重圣事宜珍重一切事宜珍重已是多口了也呵呵祕阁吏部幸与致意蘂珠居士能信得及能行是事否前所嘱今冬来春安歇处只是天开图画亦好或来春稍爽是盟亦不多时可相见也时间不须苦以符图留意幸养心焉否则将前后所得之法録成部帙束之高阁但与鞠郝作头对则一切事简而又灵异今但于二使者香炉前以某符一道常用之或镇或贴或吞或带随所祷而用之无徃不利亦不须多念呪也此无他不过只是心与神会用之则灵耳呪水但以一简易呪呪之恰如眞龙但一滴水便作滂沛岂用如许繁耶纸脩不觉缕缕思之思之时寓紫枢楼书玉蟾九月十四日自螺江泝潮而南以十八日次泉山不胜役役幸形神少宁又起三山故旧之思尚须少槃桓却作漳滨客也前者来春之盟断不爽但且味道自娱常时惟香烛将吏外不过一符一水愈疾郄邪而已此是代天行化之本㫖令合蘂珠令器同侍吏部寿仙日想清逸恨不曾过城东新菴爲一杯茶耳此愿须欲偿也学道之士申愆省非之外一有小坎𡒄惟顺受爲怀惟道所在岂人间事足爲吾人喜忧耶蓬莱水又清浅矣其桑田平回首旧时路丁丑秋蜕仙菴书某戊寅三月十五日寓江州太平兴国宫作书附致鹤林眞士贤弟顷尝三遗书曾达否日来道法想精进法力又胜前也鞠郝二符吏亦效职否不审尊府吏部寿体康乐令闾蘂珠居士令嗣承奉各惟安庆鄙人今春水陆二千余里寻隐庐山幸而四大轻爽凡事亦随顺但花晨月夕杯酒炉香颇爲我南中诸友感怀也而于老友又甚酸心焉物外人或凡或圣不以荣辱爲心毁誉爲念惟木精石怪知其爲如何人也大道歌仙系图必刊板流广矣喜甚喜甚老友更加鞭爲祷兹不多及珍重珍重琼山老人白某谨书十月二十一日琼山老叟白某致书福州鹤林眞士彭卿治所今春到江州行兴国军如岳阳回豫章过抚州谒华盖山下临江军取道饶信而淛东以八月一日诣行在复游绍兴过庆元府再归临安十月二十日偶闲行忽与萧潜菴遇乃知了菴已化如菴已归祥山紫壸在蛰仙无恙宁国屡相昭更不徃见史揆任枢各有夤缘可以谒之此兴甚懒亦各休休每日惟以大饮酣歌饯时光而已他无所求亦无所思惟是吾鹤林此吾爱子远在二千里外伏惟即日上侍府丈吏部老仙与蘂珠小道生俱懽庆潜菴能道一二甚以爲慰此间狂怪自乐人亦视以爲常但国録家叔甚讶其非耳今所行之法尚更灵在偶醉了失身堕西湖水中法印爲有矣亦可发一大笑欲徃天台临行唿潜菴授之以此南望多凝黯尺纸不宣某书致某再拜上覆鹤林眞人尊友忨愒湖山转盻许时忽辱伻来甚慰三秋之别欣审槐屯奏凯养鍊余闲风霆在驭台候起居万福蘂珠侍经均禧某蒙示以清静经夹颂字字诣道言言契眞虽荷窜易见嘱然已谛当实无可指斥者源泉混混不舍昼夜及其至焉放乎四海其尚相期乎大方之家也余惟珍䕶嗣此有可见示勿外幸幸某上覆某𡞦然一影黄塘分携君随南去鴈我逐比飞云桂山荷沼风馆月台昨夕今宵殆是梦事顾子何物夙承心知事之以师礼迈所怙若爲补报克称殷隆每一寻省辄复耳热神霄归路距今十年鹤杳鸾㝠对秋生感便欲唿黄鹄骑紫烟前驱风霆兵后拥青龙旛奈何贴身之尘债未偿入骨之业缘未断但且逆风把柂遡洄从之殊途同归未始非道糟哺醨啜秪益自秽急流打网正可得鱼一世所遭莫君若也君今渊乎其似道矣惟不疑所以气备惟无畏所以神全故不疑则眞中有神故无畏则诚外无法朝熏暮习垕积仙勋顺受世缘还归玉府愈加进进用敢勉旃勿谓今曰矣而有翌日今年矣而有明年今生矣而有来生今身矣而有后身殊不知上床灯灭鞋履相违明年乎翌日乎父不信子手不信怀后身乎来生乎君须戮力勿视我爲我或飘沦君爲可恃临纸咽塞此别须长水阔云遥苍苍爲黯诸自爱押付彭鹤林某拜覆鹤林眞人贤高弟春事秀婉水暖花香在途粗适无烦介念去年迫于除夕遂即笔架山过今正旦于是申奏诸天祭飨诸神已于当日忝受九天应元雷声普化天尊门下紏録典者签押雷霆都司鬼神公事仍受上清驱役鬼神寳印印文纳上至可收寘治靖也今老者过自康庐若无所见闻且莫发书恐有浮沉秋末冬初断可再会雷霆玉经想已刊了可施十本以传江西之士满怀仰仰时中宜以道自处以法自勤即前天官之拜杨伯子正月五日专人赍札子并絶句二古风一情文颇恭併此録至余不宣某拜覆某上覆鹤林雷令判官蘂珠侍经一间仙璚三更杓指已深郷止况久违离哉旧尝记得一相知领雷州之日初交割时有大卵甚异其大如斗以上至今留之因是名以雷州人谓此即陈鸾凤之胞然亦异哉陈果何物而弗爲五方蛮雷都总管哉今吾二人亶是不凡者某名簉西台之籍身尘玉府之斑夙命玄图骨相有分纵复不德死还本曹遡想前生亦无大过自此还尽世缘顺偿业债年月该满促归旧司必矣是亦私有所恃也君信之愈笃爱之尤深忝获同寅且非异道惟冀广储功行即前仙阶勿视某以爲勤惰也始终见信幸用斯语夫卯属震震爲雷而西台属金金在西方而克制东震乃金克木也故凡起雷必西台爲命令之所由出令之人爲雷部官员者不知有玉枢不知有仙都不知有西台徃徃多爲使院都司以下官至其谢世之日无功行则已使有功行入爲雷官则其卑污重难不可胜道如何酆都法之人殁爲鬼官之类也君所补所授已在仙都之与西台矣某知君有可仙之资者何也以有可仙者有七一则妻子债轻世缘淡泊二则赋性沖灵识事几先三则眼发骨相如林侍晨四则心专一司如人放箭五则旦夕焚修救治无缺六则动与道合无甚违眞七则所得已圆年事未艾等而上之何所不至哉某少竢泉人之至即行矣或相约于江汭以何日爲别可也从此一向爲定身之计然其在世亦无几年矣缅怀二仙述事论心不觉缕缕如许贵聚尊穉併烦起居八月五日某上覆先生海琼集顷尝累次传之久矣载念襄岁丁丑暮春师辕南游得遂瞻礼由是云鹤徃来每一叅际必有少憩日侍丈席闻所未闻无非分别正邪发扬玄妙返而笔之粲然盈帙自惟衰朽有负师训不敢终祕併以升堂小叅歌颂等作釐爲四卷同寿诸梓庶爲学海之筌蹄抑以开人天之耳目实区区之愿也峕淳祐辛亥季冬甲子鹤林彭㭒稽首敬书右数语乃白祖师上足弟子彭鹤林眞人所作眞人乃三山巨族茅山杨许长史之流也是编皆嘱付授受眞人之言仆旧得本乃福州天庆本卷末有眞人跋语如此因重抄于右以足是书盖乃大常斋蒋法师所藏也得祖师景霄大法多用鞠郝二将此文备载其目是书竒祕彭公所谓开人天眼目是也学者宜熟味当有所得也岁在壬寅七月十八日叅学上清三洞经箓大罗辅化仙卿九天雷门祭酒方从义再拜谨书海琼白眞人语録卷之四