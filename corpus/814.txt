明史纪事本末提要钦定四库全书史部三明史纪事本末纪事本末类提要等谨案明史纪事本末八十卷国朝谷应泰撰应泰字赓虞丰润人顺治丁亥进士官至浙江提学佥事其书仿袁枢通鑑纪事本末之例纂次明代典章事蹟分目八十各详着其端委于时明史尚未刋定无所折衷故纪靖难时事深信从亡致身诸録以恵帝逊国为实于滇黔㳺迹载之极详又不知懿安皇后死节而称其青衣䝉头步入成国公第俱不免沿野史𫝊闻之误然其排比纂次详畧得中首尾秩然于一代事实极为淹贯毎篇后各附论断皆仿晋书之体以骈偶行文而遣词抑扬𨽻事亲切尤为曲折详尽考邵廷采思复堂集明遗民𫝊称山隂张岱甞辑明一代遗事为石匮蔵书应泰作纪事本末以五百金购请岱慨然予之又称明季稗史虽多体裁未备罕见全书惟谈迁编年张岱列𫝊两家具有本末应泰并採之以成纪事据此则应泰是编取材颇备集衆长以成完本其用力亦可谓勤矣干隆四十六年九月恭校上总纂官纪昀陆钖熊孙士毅总校官陆费墀原序明史纪事本末原序通鑑纪事本末者创自建安袁枢而北海冯琦继之其法以事类相比附使读者审理乱之大趋迹政治之得失首尾毕具分部就班较之盲左之编年则包举而该浃比之班马之传志则简练而櫽括葢史外之别例而温公之素臣也沿及明代迄无成书蒐釐条贯葢其难哉余谬承学政之役兼值右文之朝夙夜兢兢广稽博采勒成一编以补前史缅惟髙皇智勇天钖成祖雄姿英毅拨乱反正风驱电扫可不谓隆焉仁宣之间纲举目张吏治蒸蒸明良液洽歌咏太平继体之休风也英宗御极耆旧罢政阉䜿擅权遂至翠华轻出乘舆北狩自非枢臣画谋景帝践阼则虞渊之日坠地而已及乎南内夺门忠直被诛宗社卒赖焉宪宗嗣服不修储怨更加谥号寛身之仁也乃憸相柄权大珰罗织祈于登明亦云恧矣孝皇恭仁庄敬虚懐纳諌朝多荩臣野无兵革至其晩年尤勤宣问歴选列辟称郅理焉武宗巡游无度宠任逆瑾晩乃芟除寘鐇宸濠祸变接踵颠而不亡亦其幸尔世庙藩服入纂综核察察奸辅蔽之仅乃获锄国体伤矣穆宗守文俺答封贡乃辍朝日乆中旨窃丛无足数也神皇乘运豫大丰亨征徭既繁百工丛脞揆厥乱源所自来尔光宗危惧之余克膺大寳善政初举天命不祐良足悲也熹庙拱手权归宦寺𤣥黄之战毒流缙绅胚胎祸亡于斯酷矣愍帝冲龄手剪凶貂父老喁喁聿观厥化乃以数乘阳九寇弄潢池僚寀营私将士选懦及乎刄及宫闱身殉社稷则庶几亡国之正也嗟乎周治盛于文武汉道大于髙光此前世之所以兴隆也孔子伤心幽厉武侯痛恨桓灵此后世之所以衰微也综观明政何莫不然昔汤臣进规鉴于有夏姬朝作讽戒在殷商惟我皇清开天初造揽胜国之惠逆察已事之明验保世滋大毋亦于斯镜见焉余不敏泛澜衆家编缀是书比于九龄之千秋金鑑徳秀之大学衍义虽材智不逮亦复竭其愚忠云尔顺治戊戌冬十月提督两浙学政佥事丰润谷应泰譔明史纪事本末卷一钦定四库全书明史纪事本末卷一浙江提学佥事谷应泰编太祖起兵元顺帝至正十二年闰三月甲戌朔明太祖起兵濠梁太祖之先故沛人徙江东句容为朱家巷宋季大父再徙淮家泗州父又徙钟离太平乡母陈生四子太祖其季也太祖生于元天厯戊辰之九月丁丑其夕赤光烛天里中人竞唿朱家火及至无有三日洗儿父出汲有红罗浮至遂取衣之故所居名红罗障少时尝苦病父欲度为僧嵗甲申泗大疫父母兄及幼弟俱死贫不能殓藁葬之仲与太祖舁至山麓绠絶仲还取绠留太祖守之忽雷雨大作太祖避村寺中比晓往视土坟起成髙陇地故属乡人刘继祖继祖异之归焉寻仲又死太祖年十七九月入皇觉寺为僧逾月僧乏食太祖西至合淝歴光固汝颍诸州道病輙见两紫衣人与俱病差遂不见尝夜䧟麻湖中遇羣颍唿迎圣驾叱之絶迹﨑岖三载仍还皇觉寺时汝颍兵起骚动濠州定逺人郭子兴据濠州元将彻里布哈惮不敢进日掠良民邀赏太祖诣伽蓝卜问避乱不吉即守故又不吉因祝曰岂欲予倡义耶果大吉帝意遂决以闰三月朔日入濠州抵门门者疑为谍执见子兴子兴竒其状貎与语大悦之取为亲兵凡有攻伐命之往輙胜子兴故抚宿州马公女为己女遂妻焉即髙后也军中咸唿为朱公子九月元丞相托克托既破徐州芝麻李遁去赵均用彭早住帅余党奔濠托克托命贾鲁追围之太祖与子兴竭力捍守时子兴屈己下彭赵遂为所制彭赵据濠称王一日执子兴于狱太祖曰吾受郭氏深恩可不赴乎遂入子兴家明日彭赵闻释之十三年春元将贾鲁死围解濠军士亦多折伤太祖虽在甥馆每有大志乃归乡里募兵得七百人濠人徐逹汤和等皆往归焉十四年秋七月狥定逺下滁阳时彭赵御下无道太祖乃以七百人属他将而独与徐达汤和呉良呉祯花云陈徳顾时费聚耿再成耿炳文唐胜宗陆仲亨华云龙郑遇春郭兴郭英胡海张龙陈桓谢成李新材张赫周铨周徳兴等二十四人南畧定逺定逺张家堡有民兵号驴牌寨者孤军乏食欲来降未决太祖曰此机不可失也乃选骑士费聚等从行至定逺界其营中遣二将出大唿曰来者何为聚恐请益人太祖曰多人无益滋之疑耳直前下马渡水而往其帅出见太祖曰郭元帅与足下有旧闻足下军乏食他敌欲来攻特遣吾相服能相从即与俱往否则移兵避之帅许纳请留物示信太祖解佩囊与之彼以牛脯为献请诸军促装且申宻约太祖还留聚俟之越三日聚还报曰事不谐矣彼且欲他徃太祖即率兵三百人抵营诱执其帅于是营兵焚旧垒悉降得壮士三千人又招降秦把头得八百余人定逺缪大亨以义兵二万屯横涧山太祖命花云夜袭破之亨举衆降军声大振定逺人冯国用与弟国胜率衆归附太祖竒之曰尔被服若是其儒生耶顾定天下计将安出国用对曰金陵龙蟠虎踞帝王之都愿先㧞金陵定鼎然后命将四出救生灵于水火倡仁义于逺迩勿贪子女玉帛天下不难定也太祖大悦俾兄弟皆居帷幄预机宻焉国胜一名胜又名宗异定逺人李善长来谒留幕下掌书记画餽饷甚见亲信秋七月太祖将兵进攻滁阳花云为先锋单骑前行遇贼数千人云提劔跃马横冲其阵而过敌大惊曰此黑将军勇甚不可与争锋既战遂克滁阳因驻师焉朱文正李文忠来归文正太祖孟兄南昌王子先同其母避乱与太祖相失李文忠太祖姊曹国长公主子公主率其父携文忠走乱军中几不能存至是闻太祖驻兵滁阳皆来归太祖喜甚文忠年十二牵上衣而戏太祖曰外甥见舅如见母也与沭英皆赐姓朱英定逺人父母俱亡太祖见而怜之令髙后育之为子何世隆来降并取铁佛岗攻三矢河口收全椒大栁诸塞未踰月彭早住赵均用挟子兴往泗州遣人邀太祖守盱眙辞勿往未几二人争权部曲乗而鬬多创死彭亦中流矢死独赵均用存并彭故部曲狼戾益甚衔子兴必欲杀之太祖忧之使人説曰公昔困于彭城南趋濠使郭公闭壁不相纳死矣得濠而踞其上更欲害之背徳不祥且郭公易与耳其别部在滁者兵势重可虑也均用悟为少寛太祖又赂其左右子兴乃得帅所部归滁称滁阳王时太祖部兵数万人悉归之奉其号令居再閲月子兴惑谗言悉夺太祖兵又欲収李善长置麾下善长涕泣自䜣不肯行自是征讨之权太祖皆不得与且日疎逺而事之愈恭有譛太祖战不肯力者子兴信之即令其人与太祖俱出战其人出未十步即被矢反走太祖直前奋击衆皆披靡徐还了无所伤子兴颇内愧又尝与三百人出城顾闻鹁鸽声飞矢堕空中心异之遽还俄而敌兵骤至一无所获时诸将各有所献太祖所至禁剽掠有得即分部下无所献子兴甚不悦马皇后悉所有遗子兴妻张氏张喜由是疑衅渐释冬十月元丞相托克托克髙邮分兵围六合六合遣使求救于滁子兴故与其帅有隙怒不发兵太祖曰六合破滁不独存唇齿也可以小憾而弃大事乎子兴悟问诸将谁可往者时元兵号百万诸将畏之莫敢往且以祷神勿吉为辞太祖曰事之可否当断于心何祷也于是帅师东与耿再成守瓦梁垒元兵攻之急每日暮垒垂䧟诘旦复完垒与战寻以计绐之乃歛兵入舎备糗粮遣妇女倚门㦸手大骂元兵错愕不敢逼遂列阵而出徐引去还滁州既而元兵复大攻滁太祖设伏涧侧令再成佯走诱之渡涧伏发城中鼓譟而出元兵败走滁得完太祖威名日着子兴二子隂置毒酒中欲害之谋泄及期太祖即与俱往中途遽跃马起仰天若有所见因骂二子曰吾何负尔适空中神人谓尔欲以酒毒我二子骇汗浃背自此不敢萌害意虹县胡大海来归大海长身铁面智力过人太祖一见语合用为前锋十五年春正月滁师乏粮诸将谋所向太祖曰困守孤城诚非计今惟和阳可图然其城小而坚可以计取难以力胜向攻民寨时得兵三千号庐州路义兵今精选三千勇敢士椎结左袵衣青衣佯为彼兵以四槖驼载赏物而驰声言庐州兵送使者入和阳赏赉将士和阳必纳之因以绛衣兵万人继其后约相距十余里候青衣兵薄城举火为应绛衣兵即鼓行而前破之必矣子兴从其计使张天祐将青衣兵赵继祖为使者前行耿再成将绛衣兵继后天祐至陡阳闗和阳父老以牛酒出迎㑹日午天祐兵从他道就食误约再成过期不见举火意天祐必已进据率衆直抵城下元平章额森特穆尔急闭门以飞桥缒兵出战再成不利中矢走元兵追至千秋坝日暮収兵还天祐等始至适与元兵遇急击败之追至小西门汤和夺其桥而登将士从之遂据和阳额森特穆尔夜遁再成兵既败归谓天祐等已䧟没俄报元兵至滁州遣使招降子兴益恐召太祖与谋时兵皆出城中守备单弱太祖命合滁三门兵于南门填塞街市唿使者入叱令膝行见子兴子兴谕之多失辞衆欲杀之太祖曰杀之彼将谓我怯故灭其口是速之来也不如恐以大言纵使去彼必惮不敢进子兴从之明日元兵果解去子兴急属太祖率兵徃收败卒仍规取和阳太祖率镇抚徐达恭谋李善长及骁勇数十人先进始知天祐已破城据之乃入抚定城中子兴属太祖总和阳兵诸将破和阳暴横多杀掠城中夫妇不相保太祖恻然召诸将谓曰诸军自滁来多掠人妻女军中无纪律何以安衆凡所得妇女悉还之于是皆相携而去人民大悦太祖既总和阳兵诸将多子兴故部曲未尽心服惟汤和听命惟谨李善长委曲调䕶之太祖与诸将分辟和阳城诸将甃工未就太祖作色置坐南向出子兴檄唿诸将曰总兵主帅命也非我専擅今甃城皆不如约事何由济自今违者军法从事诸将恐唯唯由是皆奉命时元太子託卜坚枢密副使班珠尔民兵元帅陈额森分屯髙望新塘青山鸡笼山等处道梗不通太祖率诸将击走之元兵乘太祖出复攻和阳李善长督兵击却之杀获甚衆元兵皆走渡江濠州旧帅孙徳崖乏粮率所部就食和州子兴故与徳崖隙闻之怒自滁来和徳崖闻子兴至即欲他往其军先发徳崖后太祖送其军出城行三十里忽城中走报滁军与徳崖军鬬徳崖为子兴所执太祖大惊亟唿耿炳文吴桢䇿骑欲还徳崖军先发在道者忿恨拥太祖行数里遇徳崖弟欲加害有张姓者力止之子兴闻太祖被留如失左右手急遣徐达徃代张姓者复谕其衆归太祖于是子兴亦释徳崖去既而达亦脱归三月子兴率太祖併统其军时刘福通等立韩林儿为皇帝号小明王改元龙鳯遣人至和阳招诸将檄兴子为元帅张天祐右副元帅太祖左副元帅太祖曰大丈夫宁能受制于人耶不受虹县人邓愈来归愈年十六从父兄起兵父兄战没愈代领其衆每战必挺身破敌军中服其勇太祖命充管军总管官懐逺人常遇春刚毅多智勇膂力絶人年二十三为羣雄刘聚所得遇春察其多抄掠无逺图弃之来归未至假寐田间梦神人被金甲拥盾唿之曰起起主君来适太祖骑从至即乞归附请为先锋太祖曰尔饥故来归耳且有故主在吾安得夺之遇春顿首泣曰刘聚盗耳无能为也傥得效力于智者虽死犹生太祖曰能相从渡江乎取太平后臣我未晩也太祖驻和阳乆谋渡江无舟楫时廖永安永忠俞廷玉与其子通海通源通渊赵伯仲桑世杰张徳胜华髙等各率衆泊巢湖连结水砦以捍冦㑹妖党左君弼据庐州永安等为所扼乃遣使间道纳欵太祖大喜曰此天意也机不可失即以夏五月亲率兵至巢湖永安等迎太祖登舟出湖口至洞城闸已脱险然未入江曼济哈雅集楼船塞马肠河口以阻诸兵屯黄墩㑹巢湖将赵普胜蓄异志永安等宻露其机太祖遂声言归和阳取舟同攻曼济哈雅实欲以兵势挟之既归集商人舟载精鋭勐士复至黄墩督兵攻曼济哈雅敌舟髙大进退不利永安等小舟往来如飞奋击大败之时湖口浅涸㑹大雨连旬水涨遂纵舟至浔阳桥衆恐舟大不能渡比至才余分寸永安等遂得入大江从归和阳遂定渡江之计六月朔太祖帅诸将渡江永安请所向太祖曰采石大镇备必固牛渚矶前临大江难为备御攻之必克廼乘风举帆舳舻齐发顷刻达牛渚太祖先抵采石矶时元兵阵于矶上舟距岸三丈许未能卒登常遇春飞舸至太祖麾之应声挺戈跃而上守者披靡诸军从之遂㧞采石乘胜径攻太平元平章旺扎勒布哈万户万钧达噜噶齐普里罕忽里等弃城遁丙辰克太平路初太祖之发采石也先令李善长为戒饬军士榜及入城揭之通衢一卒违令立斩之城中肃然太平路总管靳义赴水死太祖曰义士也具棺葬之耆儒李习陶安等率父老出迎安见太祖谓李习曰龙姿鳯质非常人也我軰今有主矣太祖召安语时事安因献言曰方今四方鼎沸豪杰并争攻城屠邑互相雄长然其志在子女玉帛非有拨乱安民救天下之心明公率衆渡江神武不杀以此顺天应人而行弔伐天下不足平也太祖曰吾欲取金陵如何安对曰金陵帝王之都龙蟠虎踞限以长江之险若据其形胜出兵以临四方则何向不克此天所以资明公也太祖大悦礼安甚厚由是凡机宻辄与议焉改太平路为太平府以李习知府事李善长为帅府都事汪广洋为帅府令史陶安恭幕府事文移用宋龙鳯年号旗帜战衣皆红色葢以火徳王故也时太平四面皆元兵曼济哈雅阿勒唿木等以巨舟截采石闭姑孰口而义兵元帅陈额森与其将康茂才水陆分道冦城下太祖亲督兵御之命徐逹邓愈以竒兵出其后设伏于襄城桥额森率衆来攻时有黄云罩于城臯额森惊败为伏兵所擒太祖释而用之八月分命徐逹等取溧水溧阳句容芜湖皆下之初陈额森被执太祖释不杀额森诈曰生我何为太祖曰天下大乱豪杰并起胜则人附败则附人尔既以豪杰自负岂不知生尔之故额森曰然则欲吾军降乎此易尔乃为书招其军明日皆降曼济哈雅阿勒唿木等见额森败还驻峪溪口诸军进克溧水将攻集庆路额森之为书也意其衆未必从阳为招词隂实激之不意其衆遽降自悔失计及闻欲攻集庆私谓部曲曰汝等攻集庆毋力战俟我得脱还当与元兵合太祖闻其谋召语之曰人各有心从元从吾不相强也纵之还诸军克溧阳额森归收余衆屯于板桥隂与元福夀合因为书报曰集庆城右环大江左枕崇岗三面据水以山为郭以江为池地势险阻不利步战昔王浑王濬造战船谋之累年而蘓峻王敦皆非陆战以取胜隋取江东贺若弼自扬州韩擒虎自庐州杨素自安陆三道战舰同时并进今环城三面阻水元帅与万军聨络其中建寨三十余里攻城则虑其断后莫若南据溧阳东𢷬镇江据险阻絶粮道示以持乆可不攻而下也太祖知其诈以书报之曰歴代之克江南者皆以长江天堑限隔南北故须㑹集舟师方克成功今吾渡江据其上游彼之咽喉我已扼之舍舟而进足以克㨗自与晋隋形同势异足下奈何舎全胜之䇿而为此迂回之计邪额森得书诈不行诸军进攻集庆额森遂与福寿合拒战于秦淮水上诸军失利张天祐与郭元帅皆战死元帅子兴之子也额森来追袭经葛仙郷乡民兵百戸卢徳茂谋杀之遣壮士五十人衣青出迎额森不虞其图已与十余骑先行青衣兵自后攒槊刺杀之额森既死其子兆先复集兵屯方山曼济哈雅拥舟师结寨采石图犄角窥太平十一月壬子释元万戸纳噶楚北归纳噶楚穆唿哩裔孙也㧞太平获之待之至厚纳噶楚居郁郁不乐至是太祖召语之曰为人臣者各为其主况尔有父母妻子乎遂纵之归十六年春元兵屯采石将士家属留和州道梗常遇春攻之遇春以竒兵分其势而以正兵与之合战战则出竒兵𢷬之纵火焚其连舰大破之曼济哈雅仅以身免自是扼江之势遂衰三月朔太祖率诸将取集庆路水陆并进攻破陈兆先营释兆先而用之择其降兵骁勇五百人置麾下五百人者多疑惧不自安太祖觉其意是夕令入宿卫环上而寝悉屏旧人于外独留冯国用一人侍卧榻傍太祖解甲安寝达旦疑惧者始安是月十日进攻集庆路国用率五百人先登䧟阵败元兵于蒋山直抵城下诸军㧞栅竞进元南台御史大夫福夀督兵力战死之庚寅克集庆路曼济哈雅遁归张士诚康茂才等帅衆来降太祖入城召官吏父老谕之曰元失其政所在纷扰生民涂炭吾率衆至此为民除害耳汝等各守旧业无懐疑惧贤人君子有能相从立功者吾礼用之旧政有不便者吾除之于是城中军民皆喜悦更相庆慰获民兵五十余万改集庆路为应天府得儒士夏煜孙炎杨宪等十余人皆录用之置天兴建康翼元帅府以廖永安为统军元帅太祖嘉福夀之忠为棺衾以礼葬之谷应㤗曰明太祖之起兵濠梁也鼓其朝鋭所向披靡六年之间北取滁和南收姑孰金陵一下天物克基虽曰神运葢亦有人事焉方其火光烛空红罗浮水雷雨成茔紫衣视疾以至伽蓝立珧之竒黄云覆城之瑞论者啧啧莫不谓生而神灵天之所授也然予以厚徳隆峻实则命世之器非夫羣雄草窃所能闇奸而觊觎者观其救民涂炭除暴去苛纵还妇女不贪玉帛纳陶安之説进冯国用之谋是其仁也褒嘉靳义礼葬福夀赴子兴之难纵额森之去是其义也克太平而延见名士入金陵而拊慰父老是其礼也还军降定逺移师救六合借天语以拒酖毒环宿卫以定反侧是其智也击哈雅于黄墩麾遇春于采石坐叱元使者不奉韩鲁尔是其勇也嗟乎濠城之起始于揭竿乃能规模𢎞敞有兹不世出之畧是则五徳既备百神自呵而术数之家沾沾以休征福应为王者受命之符则但知其得天而不考其顺人良足哂也虽然尤有异者风云之聚杖䇿来归心膂爪牙笃生江介徐达汤和起于同里朱文正李文忠兴自戚属李善长冯国用近出定逺邓愈胡大海即在虹县常遇春懐逺之雄廖永安巢湖之杰一时功臣人如碁布地皆错壤岂髙祖从龙多由丰沛萧王佐命半属南阳天生真人固若类聚而扶掖之者耶然而帷幄善谋汗马着烈君臣之间相需鱼水岂尽地脉使然哉人材良足多也明史纪事夲末卷一明史纪事本末卷二钦定四库全书明史纪事本末卷二浙江提学佥事谷应㤗编平定东南元顺帝至正十六年春三月太祖既定金陵欲发兵取镇江虑诸将不戢士卒为民患遂召诸将数以常纵军士之过欲置之法李善长救乃免于是命徐达为大将率诸将浮江东下戒之曰吾自起兵未尝妄杀今尔等当体吾心戒戢士卒城下之日毋焚掠杀戮有犯令者处以军法纵者罚毋赦达等顿首受命丙申进兵攻镇江丁酉克之苖军元帅旺扎勒图出走守将叚武平章定定战死逹等自仁和门入号令严肃城中晏然遂分兵下金坛丹阳诸县克之改镇江为江淮府命徐逹汤和为綂军元帅镇守已而复以江淮府为镇江府六月乙夘命邓愈邵成华髙华云龙将兵进攻广徳路克之改为广兴府以邓愈镇守秋七月己夘置江南等处行中书省诸将奉太祖为呉国公行丞相总省事以李善长宋思贤为叅议以李夣庚陶安等为左右司郎中员外郎都事等官置江南行枢宻院以徐逹汤和同佥枢宻院事置帐前亲军以冯国用为总制都指挥使复置左右前后中五翼元帅府及五部都先锋置提刑按察司以王习古王徳为佥事遣使聘镇江秦从龙从龙字元之洛阳人仕元为校官累迁置江南行䑓侍御史㑹兵乱从龙以老避居镇江太祖兵东下谓徐逹曰镇江有秦元之者才器老成入城当为吾访之徐逹等至镇江得从龙还报太祖喜即命朱文正以白金文绮往聘之既至太祖亲至龙江迎之以入太祖即元故御史䑓为府居从龙西华门外事无大小皆与谋从龙尽言无隠每以笔书漆简问答甚宻左右无知之者太祖唿为先生而不名九月太祖如镇江府谒孔子庙分遣儒士告谕乡邑劝农桑十二月长鎗贼谢元帅冦广徳邓愈撃败之俘其总管武世营及军士千余人寻遣禆将费子贤攻武康安吉皆下之十七年夏四月命徐逹常遇春帅师攻宁国乆不下太祖乃亲往督师长鎗军来援我师扼险破走之乃造飞车编竹为重蔽数道并进守将杨仲英不能支开门降其百户张文贵杀妻子自刎死擒其将朱亮祖得军士十余万马二千匹亮祖六合人初为元义兵元帅太祖克太平来降寻叛去数与我师战我军为所获者六十余人诸将无能当至是徐逹等围亮祖于宁国常遇春被鎗而还太祖督兵攻破之缚亮祖以见太祖曰今何如对曰是非得已生则尽力死则死耳太祖壮而释之使从征宣城亦下秋七月命邓愈胡大海将兵取徽州先下绩溪休宁乘胜进攻徽州元守将元帅巴尔斯布哈及万户呉纳等拒战我师击败之庚辰克徽州路纳与阿勒唿木李克膺等退守遂安县大海引兵追及于白鹤岭击败之纳等自杀改徽州路为兴安府命邓愈守之九月青军元帅张明鑑逐元镇南王博啰布哈据扬州日屠居民以为食元帅缪大亨攻之明鑑等不能支乃出降得其衆数万马二千匹改扬州路为淮海府以耿再成张徳林守之按籍城中居民仅得十八家徳林以旧城虚旷截城西南隅筑而守之元苖帅杨旺扎勒自杭州率衆数万来攻徽州时徽州新附守御之器未备胡大海方将兵攻婺源城中守兵甚少苖军奄至邓愈乃激厉将士大开四门以待之苖军疑不敢入大海闻之自婺源兼程而还大唿杀入复与邓愈奋兵夹战十一月朔大破苖军于城下杀其镇抚吕才擒其部将呉辛董旺吕昇等旺扎勒遁去愈遣禆将王弼孙虎攻婺源斩元将特穆尔布哈婺源元帅汪同降十八年春二月以康茂才为营田使茂才蕲州人初结义旅为元捍冦江上有功累迁宣慰使都元帅戌裕溪采石及太祖兵渡江茂才数战不胜常遇春设伏殱其精鋭殆尽茂才复收溃散竖寨于天宁州太祖命诸军以襄阳砲破其寨茂才奔金陵金陵破茂才复欲奔镇江追及之茂才度天命有归乃率所部余兵三千人觧甲来附顿首言前日之战各为其主今屡败天也生死惟命太祖笑而释之令綂所部兵从征屡有功至是太祖进谕之曰比因兵乱隄防頺圯民废耕耨故设营田使以修筑隄防専掌水利今军务实殷用度为急理财之道莫先于农事故命尔此职分巡各处俾髙无患干卑不病潦务在蓄泄得宜大抵设官为民非以病民若但使有司增餙馆舎迎送奔走所至纷扰无益于民而反害之则非付任之意李文忠等进取青阳石埭太平旌徳诸县皆下之是月文忠复进兵击败元院判阿勒唿木兵于万年街遂破苖獠于昌化获其妇女辎重甚衆文忠恐士卒骄富莫有闘志因激怒使尽杀所获焚其辎重曰此何足惜能努力破敌何患不富贵乎衆咸奋励三月文忠㑹邓愈胡大海兵取建徳路太祖大喜授文忠帐前总制亲兵都指挥使大海等由徽州昱岭闗进攻建徳路道出遂安长鎗元帅余子贞以兵来拒击败之追至淳安敌望风溃遂安守将洪元帅率衆五千援淳安复战败之降其衆千余丙辰克建徳路元守将布哈等弃城遁走父老何良辅等率衆降改建徳路为严州府五月苗帅杨旺扎勒率衆屯徽之乌龙岭文忠愈合兵击却之癸酉下浦江县文忠既下浦江闻郑氏者自宋聚族同居至元旌为义门禁军士母侵掠是月命提刑按察司佥事分巡郡县録囚十一月辛丑立管领民兵万戸府谕行中书省臣曰古者寓兵于农有事则战无事则畊暇则讲武今兵争之际当因时制宜所定郡县民间武勇之材宜精加简㧞编缉为戸立民兵万户府领之俾农时则畊闲则练习有事则用之事平有功者一体陞擢无功者还为民如此则民无坐食之弊国无不练之兵以战则胜以守则固庶几寓兵于农之意也初胡大海取兰谿分兵守要害遂进攻婺州已而婺州坚守不下太祖命李善长徐逹守建康甲子自率常遇春等兵十万往征之由宁国道徽州召儒士唐仲实姚连等咨时务访治道问民疾苦闻前学士朱升名召问之对曰髙筑墻广积粮缓称王太祖悦命叅帷幄十二月师至兰谿先令和州人王宗显往婺州侦探宗显少攻儒业博渉经史避乱寓居严州胡大海荐之宗显至婺近城五里旧识呉世杰家侦知城中守将各自为心还报太祖喜曰我得婺州命汝作知府元参知政事舒穆噜宜孙守处州闻大军攻婺州急与恭谋胡深章溢议守备造狮子战车数百辆以其弟舒穆噜厚孙守婺继令深等将车师为援自率衆万余出缙云以应之深至松溪观望不敢进太祖谓诸将曰婺倚舒穆噜宜孙故未肯即下闻彼以车战来援此岂知变者松溪山多路狭车不可行以精兵遏之其势即破援兵破则城中不劳而下矣翼日命胡徳济诱其兵于梅花门外纵击大败之深等遁去深之来也晨起见西北有黑气东南有白气长亘天顷之白气为黑气所荡深知其不吉恐衆心惊惧谬曰今日有杀气战必胜已而战败城中势益孤䑓宪将臣画疆分守意复不相能于是同佥甯安庆夜遣都事李相缒城请降约开东门纳兵太祖许之甲申兵既入守将惶恐失措遂擒特穆尔喇实舒穆噜厚孙等下令禁侵暴改婺州路为宁越府分置中书省召儒士许元叶瓉玉胡翰汪仲山等十余人皆㑹食省中日令二人进讲经筵敷陈治道以王宗显知宁越府事命宗显开郡学延儒士叶仪宋濓为五经师戴良为学正呉沉徐原为训导时䘮乱之余学校乆废至是始闻絃诵声无不举手加额是月发仓赈贫民太祖既抚定宁越欲遂取浙东未下诸郡集诸将谕之曰克城虽以武而定民必以仁吾师比入建康秋毫无犯故一举而遂定今新克婺州政当抚恤使民乐于归附则彼未下郡县亦必闻风而归吾每闻诸将下一城得一郡不妄杀人喜不自胜葢为将者能以不杀为心非惟国家所利即已亦蒙其福尔等从吾言则事不难就大功可成矣十九年春正月乐平儒士许瑗谒见瑗聪明过人至正初两举于郷皆第一㑹试不第放浪吴越间毎醉輙大言自负至是谒上于宁越曰方今元祚垂尽四方鼎沸夫有雄畧者乃可驭雄才有竒识者乃能知竒士阁下欲扫除僣乱平定天下非收揽英雄难与成功太祖曰今四方纷扰民困涂炭予用英雄有如饥渇方广揽羣议博收衆䇿共成康济之功瑗曰如此天下不难定也太祖喜即授博士留帷幄未㡬以太平为股肱郡命瑗为知府三月甲午宥狱囚五月辛酉太祖将自宁越还建康召胡大海谕之曰宁越为浙东重地吾以尔才故特命尔守宋巴延布哈在衢其人多智术舒穆噜宜孙守处州善用士绍兴为张士诚将吕珍所据数郡与宁越密迩尔宜与同佥常遇春同心协力俟间取之此三人皆勍敌不可忽也遂还太祖既至建康以无为州逼近肘腋遣兵克之秋九月常遇春进兵攻衢州建奉天旗树栅围其六门造吕公车仙人桥长木梯懒龙爪拥至城下髙与城齐欲阶以登城又于大西门城下穴地道攻之宋巴延布哈悉力捍御以束苇灌油烧吕公车驾千斤秤钩懒龙爪用长斧砍木梯筑夹城防穴道遇春攻之弗克乃以竒兵出不意突入南门瓮城毁其所架砲攻围甚急院判张斌度不能支遣使约降夜出小西门迎大军入衆遂溃擒宋巴延布哈遇春还宁越寻改宁越为金华府冬十一月胡大海耿再成进攻处州初再成驻兵缙云之黄龙山规取处州黄龙四面陡絶再成树栅其上以遏其冲敌兵来咸擣败之元处州守将叅政舒穆噜宜孙遣元帅叶琛屯桃花岭恭谋林彬祖屯葛渡镇抚陈仲真等屯樊岭元帅胡深守龙泉以拒我师士卒皆弛怠无闘志胡深弃军来降且言处州兵弱易攻大海即出军樊岭与再成合攻之桃花岭㨿山巅最险阨再成间道出其后连㧞桃花葛渡二砦遂薄城下壬寅宜孙战败弃城走建宁七邑皆下以再成统兵镇之未几宜孙收散卒欲复处州攻庆元再成复击败之宜孙战死十二月遣使徴青田刘基浦江宋濓龙泉章溢丽水叶琛胡大海荐四人贤故遣使以书币徴之时李文忠亦荐诸儒王袆许元黄天钖太祖皆徴用之二十年春正月命冯国胜为帐前总制亲兵都指挥使先是冯国用卒太祖命胜袭兄职三月刘基宋濓章溢叶琛至建康入见太祖喜甚曰我为天下屈四先生赐坐从容与论经史及咨以时事甚见尊礼命有司创礼贤馆处之基自㓜聪明絶人凡天文兵法性理诸书过目洞识其要至正初以春秋举进士授髙安县丞累官江浙儒学副提举元政乱投劾去常建议勦方国珍不用安置绍兴游西湖有异云起西北诸同游者皆以为庆云将分韵赋诗基独纵饮不顾大言曰此天子气也十年后应在金陵我当辅之时杭州犹全盛皆大骇以为狂无知基者惟西蜀赵天泽竒之以为诸葛孔明之流客有説基者曰今天下扰扰以公才畧下括苍併金华闽越可折简而定因画江守之此句践之业也舎此不为欲悠悠安之基曰吾生平忿方国珍张士诚軰所为用子计与彼何殊耶且天命将有归子姑待之㑹太祖下金华定括苍基乃指干象谓所亲曰此天授非人力也既而总制官孙炎以上命遣使来聘基遂决计趋金陵陈时务十八䇿太祖嘉纳之太祖一日从容问陶安曰刘基四人之才何如安曰臣谋畧不及刘基学问不及宋濓治民之才不及章溢叶琛太祖深然之未几以濓为江西等处儒学提举司提举遣世子受经以溢琛为营田司佥事基留帷幄预机宻谋议二十一年春正月朔中书省设御座奉小明王行庆贺礼刘基怒曰彼牧竖耳奉之何为不拜太祖召基入问之基遂陈天命有在太祖大感悟乃定征伐之计三月丁丑改枢宻院为大都督府以朱文正为大都督节制中外诸军事二十二年春二月金华苖帅蒋英刘震等作乱杀恭将胡大海初苖帅杨旺扎勒为张士诚所杀刘震等从贝城自桐庐来降大海喜其骁勇置麾下待之不疑至是震等谋乱以大海遇已厚未忍发李福曰胡恭政待我軰甚厚然兵之柄在主将不杀主将则事不成举大事宁暇顾私恩乎衆从之以书通衢处苖帅李祐之等约以二月七日同举兵是日蒋英等阳请大海至八咏楼下观弩大海出将上马英令其党钟矮子跪于马前阳诉曰蒋英等欲杀我大海未及答反顾英英䄂出铁鎚若击矮子状因中大海脑仆地英即断其首提于马上以示同佥甯安庆院判张斌脇其从已复杀大海子闗住执郎中王恺恺骂贼不屈刘震欲全之贼党吴得真与恺有隙曰无自遗患遂杀恺及其子寅掾史章诚亦死之典吏李斌懐省印缒城走严州告变李文忠急遣何世明郭彦仁等率兵讨之至兰谿英等惧乃大掠城中子女走降张士诚世明军入城张斌呉得真复来降世明知王恺为得真所害缚至马前欲杀之斌力请曰杀一得真则降者皆惧后人不复来矣乃释之大海养子徳济闻难引兵奔赴文忠亦率将士至金华镇抚之民乃定丁亥处州苖帅李祐之贺仁徳闻蒋英等杀胡大海亦作乱院判耿再成方与客饮闻变即上马收军不及迎战骂曰死贼何负尔反耶贼直前刺再成中颈死分省部事孙炎被执贼环率守之脇炎降炎不屈大骂贼贼㧞刀叱炎觧衣炎曰此紫绮裘乃主赐吾者吾当服以死遂被害知府王道同及朱文刚皆不屈死文忠复调兵屯缙云图之时二郡煽乱衢州或谋翻城应之守将夏毅惧甚㑹刘基丁母忧囘即迎入城一夕定之基发书各处属县谕以固守所部候诸军同进讨时再成子天璧方奉命往处州起发苖军中途闻变驰至李文忠所得再成旧部曲朱绚等遂集各部将士㑹同邵荣王祐等往讨贼遇贺仁徳战败之癸酉复处州李祐之自杀贺仁徳走缙云耕者缚之槛送伏诛三月陞同佥李文忠为浙江行中书省左丞总制严衢信处诸全军马二十三年春二月申将士屯田之令时康茂才屯积充仞他将皆不及特申谕及时开垦二十四年春正月李善长徐逹等以太祖功徳日隆屡表劝进不允乃率诸臣奉上即吴王位建百官司属以李善长为左相国徐逹为右相国常遇春俞通海为平章政事汪广洋为右司郎中张昶为左司都事谕善长等曰卿等为生民计推戴予然建国之初当先正纪纲元氏昏乱威福下移法度不行人心涣㪚遂致天下骚动今将相大臣当鍳其失协心图治母茍且因循充位而已秋七月丁丑克庐州路徐逹常遇春攻庐州部将呉复先登挫敌降其骁将楼儿张左君弼穷蹙弃城走安丰遂克其城执君弼母妻送建康君弼部将许荣以舒城降二十五年春正月徐逹遣指挥张彬克辰州傅友徳克衡州胡海克寳庆路靖州军民安抚司来降朱文正遣恭政何文昱指挥薛显讨新淦邓仲谦斩之擢显江西行省叅政时陈友谅既平荆襄南北次第皆下夏五月命平章常遇春取湖广湘汉诸郡太祖尝与徐逹常遇春论襄汉形势谓曰安陆襄阳跨连荆蜀乃南北之襟喉英雄必争之地今置不取将贻后忧况沔阳新附城中人民多陈氏旧卒壤地相邻易于煽动辟之树木安陆襄阳为枝沔阳为榦榦若有损枝叶何有今宜増兵守沔阳而出师取安陆襄阳庶㡬不失其宜至是遂命遇春将兵往复调江西行省右丞邓愈为湖广平章政事谕之曰今遣遇春取安陆襄阳汝当以兵继之凡得州郡驻兵抚辑近闻王保保居汝宁彼之所为如筑堤壅水唯恐渗漏汝之往也能爱军恤民则人心之归正如穿穴其堤使水走下力少而功多愈奉命遂行时元同佥任亮拥衆栅守安陆遇春遣呉复将先锋自沔倍道径擣之傅友徳奋兵进击身被九创亮兵大溃遂生擒之乙未克安陆遇春表任亮壮毅可用释之授指挥食事遇春兵至襄阳己卯守将弃城遁秋七月丁巳汤和帅师击江西剧盗姚本所斩之取永新州戮左丞周安等仍命和回守常州时元思州宣慰使田仁厚遣使献镇逺吉州二府婺川等十县龙泉等三十四州二十六年春正月禁种秫下令曰予自创业江右十有二年军国之费吾民效顺转输心甚悯焉曩因民间造酒糜费米麦故行禁酒之令然不塞其源而欲遏其流不可也其令今歳农民毋得种秫五月时淮地悉平徐逹韩政等进兵攻安丰扼其四门昼夜环攻之于城东龙埧潜穿其城二十余丈城壊辛未克安丰元将实都左君弼皆出走追奔四十余里获实都并君弼禆将贲元帅而还珠彻君弼走汴梁既而元将珠展引兵来救复战败走之八月庚申拓建康城初建康城西北控大江东尽白下门外距钟山既濶逺而旧内在城因元南䑓为宫稍隘太祖乃命刘基卜地定作新宫于钟山之阳在旧城东白下门之外二里增筑新城东北尽钟山之趾延亘周围凡五十余里尽据山川之胜焉十二月韩鲁尔卒于𤓰歩鲁尔为刘福通所立都于亳徙安丰自安丰徙汴梁兵败复走安丰安丰没于张士诚乃走入建康诸将欲奉之刘基不可而止至是鲁尔复自建康至𤓰步卒于道太祖始及羣臣定议以明年为吴元年太祖吴元年元至正二十七年也春正月遣指挥戴徳率兵取沅州二月命免应天太平镇江诸郡租赋有差太祖谓中书省臣曰予尝亲歴田野见人民凋敝土地荒芜失业者多葢因乆罹兵革生息未遂予甚念之且如太平应天诸郡乃渡江开创之地供亿先劳之民其有租税宜与量免少甦民力省臣傅瓛对曰恤民王者之善政此真发政施仁之本也太祖因叹曰吾昔在军中尝乏粮空腹出战得食粗粝颇亦甘之今尊居民上饮食丰羙系念吾民居于田野所业有限而又供需百出岂不重困于是免太平租赋二年应天镇江租赋一年已复免徐宿濠泗襄阳安陆等郡粮税三年夏六月乆不雨太祖减膳素食谓近臣曰予以天旱率宫中素食往时宫中所需蔬菜醯酱皆出大官供给今皆以内官为之惧其烦扰于民也既而大雨太祖曰天虽雨害稼必多今欲弭天灾但当谨于修己诚于爱民乃下令免今年田租相国李善长率诸臣劝太祖即皇帝位不许善长等力请曰殿下起濠梁不阶尺土遂成大业四方羣雄刬削殆尽逺近之人莫不归心诚见天命所在愿早正位号以安臣民之望太祖曰我思功未服于天下徳未孚于人心一统之势未成四方之徒尚梗若称大号未惬舆情自古帝王之有天下知天命之有归人心之无外犹且谦让未遑以俟有徳常笑陈友谅初得一隅妄自尊大志骄气盈卒致灭亡吾岂得更自蹈之若天命在我固自有时母庸汲汲也谷应泰曰语云始事者盛于东南收功者多于西北然秦据咸阳混一区宇汉都闗中长辔六合于是谈形胜者以为三吴于越势同蕞尔无足贵也乃髙皇帝畧定金陵分兵浙右经营江介之间荜路偏隅之地若旦夕不能缓者势有所不得已也葢其时士诚国珍窥吾肘腋元人失驭彼且磨牙而争我有遗利彼将乗之我有弃货彼将资之顾安得而不汲汲耶方是时旺扎勒图守镇江杨仲英守宁国张明鑑据维扬巴尔斯布哈驻徽州舒穆噜宜孙守处州其弟厚孙守婺州巴延布哈守衢州以至邓仲谦拒命于新淦任亮拥衆于安陆十年之内诸将效忠天心佑顺栉风沐雨以次削平何其伟与然皆折矢费粮铢积寸累婺括之间反者再起葢戡乱若斯之难也假令半壁垂成虚名别奉惑诸将之议正鲁尔之位则彼将遥擅太阿予夺爱憎盆子圣公必隳大业时无青田沮散厥谋即江左非吾有也若夫命康茂才为营田使而积贮丰盈设民兵万戸府而农战复古规取襄汉诸郡而上游建瓴屈刘宋四先生而忠益渐广凡诸良法羙意靡不始自江南而王者大一统之业即肇基于此岂若典午之短驭建炎之弩末乎明史纪事本末卷二明史纪事本末卷三钦定四库全书明史纪事本末卷三浙江提学佥事谷应泰编太祖平汉元顺帝至正十七年冬十月常遇春廖永安吴祯等自铜陵进取池州太祖命李文忠领兵䇿应永安去城十里而遇春祯等帅舟师抵城下合攻之破其北门入城执天完将洪元帅斩之天完徐夀辉伪号也并擒其副将魏夀徐天雄等天完平章陈友谅冦池州以战舰百余艘来逆战遇春等复奋击大败之友谅沔阳渔家子本姓谢先世赘干陈冒陈姓常为书狱吏意忽忽不乐会徐夀辉倪文俊等起兵慨然往从之初为文俊簿书掾未几亦领兵为元帅文俊渐専恣友谅积不能平至是文俊谋杀夀辉不果奔黄州友谅遂袭杀文俊併其军自称平章夀辉不能制时友谅方强兹为战争之始十八年夏四月陈友谅䧟江南隆兴瑞州己巳遣其党赵普胜自枞阳寇池州太平守将刘友仁闻之率兵赴援遇贼败没池州守将赵忠亦战死俞通海寻复池州普胜骁将号双刀赵初结砦巢湖已归友谅赵徳胜畧石埭擒友谅将钱清十九年春三月陈友谅遣赵普胜寇宁国太平县总制胡惟贤命程允汪炳等撃败之获其粮万余石普胜复寇青阳石埭等县佥院张徳胜与战于栅江口破走之夏四月徐达俞通海赵徳胜等击赵普胜栅江营大破之贼弃舟走获巨舰艨艟癸酉复池州擒伪帅洪钧等时太祖经营浙东方忧普胜剽掠闻㨗大喜擢徐达同知枢宻事诸将陞赏有差秋八月遣徐达攻安庆达率张徳胜等自无为登陆夜至浮山砦击败普胜部将胡总管兵追至潜山界友谅恭政郭泰领兵至沙河迎战达复大破之斩泰获辎重无筭遂克潜山九月佥院俞廷玉帅兵攻安庆不克没于阵诸将患之太祖曰普胜虽勇而寡谋友谅挟主以令衆用间以离之一夫之力耳时普胜有门客通术数尝为普胜画䇿乃使人阳与客交而隂间之置书与客故逹普胜客惧来归尽得普胜平日所为乃重以金币资客潜往友谅所亲间普胜普胜不之觉见友谅使者輙自言其功有徳色友谅深忌之至是愤潜山之败乃诈以㑹军为期自至安庆普胜出迎至鴈汊登舟友谅杀之併其军冬十二月徐寿辉以友谅破隆兴欲徙都之友谅忌其来不利于己沮之寿辉不聼引兵发汉阳南下江州友谅佯出迎伏兵城内候寿辉入即闭城伏发尽杀其左右将士幽寿辉江州友谅自称汉王置官属二十年夏四月徐逹常遇春㧞赵普胜之水寨友谅盛兵来援声言出安庆遇春䇿其必攻池州伏鋭兵九华山待之而以羸弱守城友谅明日果至直造城下锋鋭甚城上扬旗鸣鼓伏兵悉起縁山而出循江而下絶其归路城中出兵夹击大破之斩首万余级生擒三千人常遇春欲尽杀之谓徐逹曰此皆勍敌也不杀将为后患若以上闻必不杀逹不从遂以闻太祖谕使者曰亟还谕诸将今战争方始不可纵杀以絶人望三千精锐宜释之为后用及使者返遇春已杀之止存三百人太祖闻之不怿命悉放还闰五月友谅率舟师犯太平围其城守将花云率麾下三千人结阵迎战三日友谅不得入乃以巨舟乘涨泊城西南隅舟尾髙与城平士卒縁之上时城中乏食士惫甚不能战丙辰城遂䧟贼缚云急云怒骂曰贼奴尔缚吾吾主必灭尔斩为脍也遂奋跃大唿起缚尽絶夺守者刀连杀五六人复骂曰贼非吾主敌也曷不速降贼怒缚云舟樯丛射之比死骂贼不絶口院判王鼎知府许瑗皆抗节不屈死之方云之与贼战也势甚急妻郜氏生子炜方三嵗抱之泣语家人曰城且破吾夫必死吾夫死吾不独生然不可使花氏无后儿在若等善抚育之已闻云就缚郜氏即赴水死侍児孙氏收郜瘗之抱儿逃汉军掠之军中恶小児啼孙氏恐被害以簪珥属渔家鞠之伪汉败孙氏脱身至渔家窃儿去夜宿陶穴中天曙登舟渡江遇汉溃军夺舟捽孙氏及儿投之江江中得断木附之入芦渚中渚有莲实孙氏取㗖儿凡七日不死忽夜半闻人语声唿之逢老父号雷老告之故与偕行达太祖所孙氏抱儿拜泣太祖亦泣置儿于膝曰此将种也命赐雷老衣忽不见陈友谅冦太平时挟夀辉行既得太平亟谋僣伪号乃于采石舟中佯使人白事夀辉前令壮士持铁挝从后击之碎其首以暴疾死令军中遂以采石五通庙为行殿称皇帝国号汉改元大义羣下立江岸草次行礼值大雨殊无仪节以邹普胜为太师张必先为丞相张定边为太尉乃率衆还江州友谅既僣大号遣使约张士诚同入冦士诚龌龊自固不敢应友谅自江州引兵东下建康大震献计者或谋以城降或以钟山有王气欲奔据之或以决死一战战不胜即走未晚太祖心非诸将议独刘基张目不言太祖召基入内问计基曰先斩主降及奔钟山者乃可破贼太祖曰先生计将安出基曰天道后举者胜吾以逸待劳何患不克莫若倾府库开至城以固士心伏兵伺隙击之取威制胜以成王业在此举也太祖意益决或谋先复太平以牵制之太祖曰不可太平吾新筑垒濠堑深固向使彼陆地来攻必不能破彼乃以巨舰乗城为所䧟今往攻之猝难拔贼舟师十倍我我顿兵坚城之下进不能取退不及援失所据矣或又劝太祖自将御之太祖曰亦不可彼知我出以偏师缀我我欲与战彼不交锋而以舟师顺流下建康半日可达吾歩骑急囘百里趋战兵法所忌皆非良䇿也于是遣胡大海以兵直捣广信制其后而召指挥康茂才谓之曰吾有事命汝能之乎茂才曰惟命太祖曰汝与友谅雅游今友谅入冦吾欲速其来非汝不可汝今作书遣使贻友谅伪约降为内应招之速来绐告以虚实使分兵三道以弱其势茂才曰诺家有老阍旧尝事友谅遣使赍书必信无疑太祖以其谋语李善长善长曰方忧冦来何为诱致之太祖曰迟则二冦谋合为害益大何以支今先破此贼则东冦胆落矣善长曰善茂才遂令阍者乘小舸径至友谅军友谅得书甚喜问曰康公今何在阍者曰见守江东桥问桥何如曰木桥乃与酒食遣还谓曰归语康公吾至则唿老康为验阍者诺归告太祖太祖喜曰贼入吾彀中矣乃命善长亟撤江东桥易以铁石比旦桥成有自友谅军中逸归者言友谅问新河口路亟命赵徳胜跨新河筑虎口城守命常遇春冯胜华髙等率帐前五翼军三万人伏石灰山侧徐逹等陈兵南门外杨璟驻兵大胜港张徳胜朱虎率舟师出龙江闗外太祖亲总大军于卢龙山令持帜者偃黄帜于山之左偃赤帜于山之右戒曰寇至则举赤帜举黄帜则伏兵皆起各严师以待乙丑友谅果引舟师东下至大胜港杨璟整兵御之港狭仅容三舟入友谅以舟不得并进遽引退出大江径冲江东桥见桥皆大石非木桥乃惊疑连唿老康老康无应之者悟茂才使谬即与其弟号五王者率舟师趋龙江先遣万人登岸立栅势甚鋭时酷暑太祖衣紫茸甲张葢督兵见士卒挥汗命去葢衆欲战太祖曰天将雨诸军且就食当乗雨撃之时天无云衆未信忽风起西北须臾大雨如注赤帜举太祖下令抜栅诸军竞前抜栅友谅麾其衆来争战方合雨止太祖命发鼓鼓大震黄帜举常遇春等伏兵起徐达兵亦至张徳胜朱虎舟师并集内外合撃友谅兵大溃走趋舟值潮退舟胶浅杀溺死者无筭生擒七千余人收得巨舰百余艘战舸数百友谅乗别舸脱走于所乘舟中得茂才书太祖笑曰彼愚至此可嗤也命诸将追撃友谅至慈湖纵火焚其舟贼衆溃追至采石复大战廖永忠率所部大唿䧟阵入华云龙跃马𢷬其中坚有王铭者独驰入其阵贼攅槊刺之伤额战益力流血淋漓旋回三匝独所杀伤过当贼大败张徳胜战死周显与贼战于观渡桥亦败之诸军乘胜追击贼守太平者无固志辛酉遂复太平初太平城西南俯瞰姑溪故为友谅舟师所䧟至是常遇春命移筑去姑溪二十余歩增筑楼堞守御遂固六月戊寅胡大海取信州大海率兵至灵溪城中步骑数千出迎战击败之督兵攻城守者不能支衆溃遂克之改信州为广信府以大海子徳济为同佥守之七月徐夀辉旧将浮梁院判于光左丞余椿击走伪汉将辛同知取饶州以城来降太祖命邓愈往镇之饶滨鄱阳湖友谅数遣舟师来攻愈与光等连营拒之屡殱其衆已而汉将侯邦佐䧟浮梁于光单骑来归时安庆为长江上流要地先是赵普胜守之颇难攻取友谅既杀普胜用别将守安庆而以普胜部将张志雄帅兵从侵建康志雄怨友谅故龙江之战无闘志来降因献取安庆之䇿我师遂进克安庆太祖命巢湖将佥院赵伯仲守之寻为张定邉所破伯仲遁还太祖怒曰主将不能坚守城池城䧟逺遁当诛之常遇春诤曰伯仲系渡江勲旧宜曲赦之太祖曰不依军法无以警后赐弓弦令自尽而官其弟庸行枢宻院事九月徐夀辉旧将欧普祥以袁州来降陈友谅遣其弟友仁攻普祥普祥击败之擒友仁友仁惧乃与普祥约和释友仁归二十一年春三月陈友谅遣其将李明道冦广信据草平镇遏浙东援兵胡徳济遣夏徳润出兵夺其墩战死贼又保玉山胡大海部将缪美闻之来援与贼战于东津桥遂复玉山抵广信絶明道归路六月明道围广信急而徳济兵少仅婴城守遣使求援于父大海大海率师由灵溪进李文忠亦遣兵援之徳济闻援兵至引兵出城与大海夹击明道大破之擒明道及其宣慰王汉二并士卒千余人战马器械无筭大海送明道汉二于文忠文忠令汉二招友谅建昌守将王溥溥汉二兄也遂归附乃俱送建康太祖释而用之征江州南昌用为乡道秋八月太祖决计伐陈友谅㑹李明道具言友谅弑徐夀辉后将士离心政令不一骁勇如赵普胜又忌而杀之虽有衆不足恃也太祖召诸将谕之曰友谅杀主僣号犯我近疆殒我名将观其所为不灭不已尔等各厉士卒以从庚寅太祖御龙骧巨舰帅舟师乘风溯流而上鸟数万夹上舰而飞戊戌抵安庆敌固守不战乃以陆兵疑之敌兵动遂命廖永忠张志雄以舟师击其水寨大破之攻城自旦至暮不拔刘基请弃安庆去径拔江州倾其巢穴太祖从之遂率兵西上长驱过小孤友谅将丁普郎傅友徳率所部归附友徳宿州人后徙砀山勇畧冠一时初从山东李喜喜剽掠入蜀常为军锋冠归明玉珍玉珍不能用率所部走武昌从陈友谅忽忽无所展闻明师攻江州而叹曰此吾主也以所部谒见于小孤山上奇之擢为将遣使招谕江西诸郡壬寅次湖口友谅舟出江侦逻击败之乘胜至江州友谅始知之以为神兵自天而下仓卒不能军絜妻子夜奔武昌癸卯师入江州乘胜追拔蕲州黄州兴国黄梅广济等处伪汉江西行省丞相胡廷瑞守南昌遣其部将郑仁杰诣军门纳欵且请禁止数事勿散离其所部兵太祖有难色刘基自后踢所坐胡牀太祖悟许之赐书慰谕畧曰郑仁杰至言足下有效顺之机此足下之明达也又恐分散所部属之他将此足下之过虑也吾起兵十年奇才英士得之四方其有能审天时料事机挺然委身而来者葢其意立欲立功当世垂名后裔大丈夫相遇磊磊落落一笑契合洞见肺腑故尝推赤心以待之随其才而任使兵少则益之以兵位卑则隆之以爵财乏则厚之以赏此吾待将士之心也安肯散其部属负人求归之心哉陈氏诸将如赵普胜骁勇善战以疑见僇猜忌若此事竟何成近有龙江之役长张梁铉彭指挥诸人来降视吾诸将恩均义一无有所间及长张破安庆梁铉等攻江北功绩并着此数人者其自视无复生理尚待之如此况足下不劳一卒以完城来归者耶得失之机间不容髪其早为之计廷瑞得书遣康泰诣九江降廷瑞后改名廷美汉将余干吴宏龙泉彭时中吉安曽万中孙本立等皆遣使纳欵命赵徳胜廖永忠等分兵攻瑞州临江诸郡邓愈帅兵袭浮梁友谅恭政侯邦佐弃城遁于光进拔乐平败伪萧总管擒万户彭寿等六十八人饶州悉定十月愈驻兵临川之平塘时友谅将邓克明据抚州佯遣使通欵无降意愈知其情卷甲夜趋比旦入城克明单骑遁寻被获诸将旋师攻安庆下之二十二年春正月太祖幸南昌胡廷瑞率祝宗康泰等迎谒以邓愈为江西行中书省叅知政事镇南昌时宗泰降非本意即欲谋叛廷瑞密以言上乃令宗泰帅所部从徐达攻武昌二月太祖率胡廷瑞等还建康宗泰行至女儿港遂叛道掠布商船为旗反兵劫南昌知府叶琛迎战死之邓愈仓卒以数十骑出走数与贼遇从者多遇害愈窘甚连跳跨三马马輙踣几不免最后得养子所乘马走还建康徐达兵至湖广沌口闻变旋师赴之宗至新淦为邓志明所杀泰走广信以廷瑞甥特宥之南昌复定太祖闻之喜曰南昌控引荆越西南之藩屏得南昌去陈氏一臂矣非骨肉重臣不可守五月丙午命大都督朱文正统元帅赵徳胜薛显同恭政邓愈镇之八月陈指挥聚衆结寨南昌之西山赵徳胜孙兴祖攻破之俘斩三千余人冬十二月汉将熊天瑞冦吉安陷之杀守将孙本立友谅使其知院饶鼎臣守吉安鼎臣剽悍有胆畧所至毒害人唿为饶大胆丁亥朱文正遣兵复吉安鼎臣出走二十三年春二月汉太尉张定边陷饶州于光走还夏四月陈友谅忿其疆场日蹙大作舟舰髙数丈餙以丹漆上下三级级置走马棚下设板房为蔽置艣数十其中上下人语不相闻艣箱皆裹以铁自谓必胜载其家属百官空国而来兵号六十万攻南昌壬戌薄城下诸将分门拒守邓愈守抚州门赵徳胜守宫步士歩桥步三门薛显守章江新城二门牛海龙等守琉璃澹䑓二门文正居中节制自将精锐二千往来策应丙寅友谅亲督兵攻抚州门兵各载竹盾如箕状以御矢石极力来攻城壊二十余丈邓愈以火铳击退其兵随竖木栅贼争栅文正督诸将死战且战且筑通夕复完于是李继先牛海龙赵国旺许珪朱潜程国胜等皆战死五月丙子友谅复攻新城门薛显将锐卒开门突战斩其平章刘震昭敌兵退百户徐明被执死之六月辛亥友谅増修攻具欲破栅自水闗入文正使壮士以长槊从栅内刺之敌夺槊更进文正乃命煅铁㦸铁钩穿栅复刺敌复来夺手皆灼烂不得进友谅尽攻击之术而城中备御万方杀伤甚衆友谅分遣饶鼎臣等陷吉安李明道叛守将曾万中死之刘齐朱叔华被执陷临江复执赵天麟以三人狥于城下文正等不为动贼复攻宫步士步二门赵徳胜巡城至宫步门贼伏蹶张弩射之中腰膂箭深入六寸拔出拊髀叹曰吾自壮嵗从军伤矢石者屡矣未有若此之创者命也独恨不能从主上埽清中原耳遂卒南昌被围既久内外阻絶文正遣千户张子明赴建康告急又诈遣卒号舍命王者诣友谅约日出降有谅信之缓其攻至日城上旗帜一新友谅候至暮见无降意缚降卒至城下杀之张子明取渔舟从水闗出越石头城昼行夜止半月逹建康时太祖方亲破张士诚将吕珍于安丰觧安丰围命徐逹等移师围庐州而自还建康子明至太祖问友谅兵势何如子明对曰友谅兵虽盛战死亦不少今江水日涸巨舰将不利又师久粮乏援兵至可必破也太祖曰归语文正但坚守一月吾当自取之乃遣子明先还至湖口为友谅兵所执友谅曰若能诱降非但不死且富贵子明阳许之至城下唿曰主上令诸公坚守大军且至矣友谅怒杀之文正等闻之守益坚时徐达常遇春围左君弼于庐州太祖遣使命觧围曰为一庐州而失南昌非计也七月癸酉太祖自将救洪都达遇春亦自庐州还太祖亲督诸将㑹师禡纛于龙江舟师凡二十万癸未进次湖口先遣指挥戴徳以一军屯于泾江口复以一军屯南湖嘴以遏友谅归师又遣人调信州兵守武阳渡防其奔逸丙戌友谅围南昌凡八十有五日闻太祖至觧围东出鄱阳逆战太祖率诸将由松门入鄱阳湖丁亥遇于康郎山友谅列巨舟当我师太祖见之谓诸将曰彼巨舟首尾连接不利进退可破也乃命舟师为二十队火器弓弩以次而列戒诸将近冦舟先发火器次弓弩及其舟则短兵击之戊子徐达常遇春廖永忠等进兵薄战达身先诸将撃败其前锋杀千五百人获一巨舟而还军声大振俞通海复乘风发火砲焚冦舟二十余艘杀溺死者甚衆元帅宋贵陈兆先亦死战徐达等搏战不已火延及达舟敌乘之达扑火更战太祖急遣舟援达达力战敌乃退友谅骁将张定边奋前犯太祖舟舟胶于沙汉兵匝焉程国胜剑叱之与陈兆先大奋击牙将韩成进曰古人杀身以成仁臣不敢爱其死乃服上冠袍对敌自投水中敌信之攻少缓宋贵陈兆先俱战死常遇春从傍射中定边定边舟始却愈通海来援舟骤进水涌太祖舟遂脱通海与廖永忠以飞舸追定边定边走身被百余矢退去㑹日暮太祖鸣钲集诸将申约束恐张士诚乘虚入寇命徐达囘守建康己丑太祖复亲布阵与友谅战友谅悉巨舟连鎻为阵旌旗楼橹望之如山我舟小仰攻多却太祖亲麾之不前右师少却立命斩队长十余人犹不止郭兴进曰非人不用命舟大小不敌也臣以为非火攻不可太祖然之命常遇春等分调渔舟载荻苇置火药其中至晡时东北风起太祖命以七舟束草为人餙以甲胄持兵㦸若鬬敌状令敢死士操之偹走舸于后将迫敌舟乘风纵火风急火烈须臾抵敌舟焚水寨数百艘燔焰涨天湖水尽赤死者大半友谅弟友仁友贵及其平章陈普畧等皆焚死我师乘之又斩二千余级友仁者即所谓五王也眇一日有智数枭勇善战至是友谅为之丧气普畧即新开陈也是日张志雄舟樯折为敌所觉以数舟攅兵钩刺之志雄窘迫自刭丁普郎余昶陈弼徐公辅皆战死普郎身被十余创首脱犹植立舟中不仆持兵若战状是时太祖所乘舟樯白友谅觉欲併力来攻太祖知之庚寅夜令诸船尽白其樯旦莫能辨敌益骇辛夘复率衆大战自辰至巳不觧时刘基侍忽跃起大唿太祖亦惊起囘顾但见基双手挥之曰难星过急更舟太祖如言入他舟坐未定旧所御舟以礟碎矣友谅乘髙见舟碎喜甚俄太祖麾舟更进皆失色廖永忠俞通海汪兴祖赵庸以六舟深入敌聫大舰拒战蔽之舟若没有顷六舟旋绕汉军而出势如游龙诸将见之勇气百倍唿声动天地波涛立起日为之晦时汉舟大我师环攻之杀其卒殆尽而操舟犹不知唿号揺橹如故已而焚其舟皆死至午敌兵大败弃旗鼓器仗浮蔽湖面通海等还太祖劳之曰今日之捷诸君之力也友谅战不利欲退保鞋山我师先至子口横截湖面邀友谅不得出乃歛舟自守不敢更战是日移舟泊柴棚去敌五里许诸将欲退师少休士卒太祖曰两军相持先退非计也俞通海以湖水浅请移舟扼江上流刘基亦密言当移军湖口期金木相犯日决胜太祖从之时水路狭隘舟不得并进恐为敌所乘至夜令船置一灯相随渡浅比明已尽渡矣乃泊于左蠡友谅遂亦移舟出泊潴矶相持者三日友谅左右二金吾将军率所部来降初友谅战不利右金吾曰今战不利出湖实难莫若焚舟登陆直趋湖南谋为冄举其左金吾曰今虽不利而我师犹多戮力一战胜负未可知何至自焚以示弱万一舍舟登陆彼以步骑蹑我后进不及前退无所据矣友谅犹豫不能决至是失亡多乃曰右金吾是也左金吾闻之惧来降右金吾见其降亦率所部来归友谅兵益衰太祖既驻师彭蠡移书友谅曰公乘尾大不掉之舟殒兵敝甲与吾相持以公平日之强暴正当亲决一死战何徐徐随后若聼吾指挥者无乃非丈夫乎友谅得书怒留使者不遣尽杀所获我战士太祖闻之命悉出所俘友谅军视其伤者赐药疗之皆遣还下令曰但获彼军皆勿杀又令祭其弟姪及将士之战死者师出湖口命遇春永忠诸将统舟师横截之又令一军立栅于岸控湖口旬有五日友谅不敢出复移书与之曰昨吾船对泊潴矶尝遣使赍记事往不见使囘公度量何浅浅哉丈夫谋天下何有深仇夫自辛夘以来天下豪杰纷然并起迩来中原兴问罪之师挟天子令诸侯于是淫虐之徒一扫而亡公之湘隂刘亦惧而往此公腹心人也部下将自此往矣江淮英雄惟吾与公耳何乃自相吞併公今战亡弟姪首将又何怒焉公之土地吾已得之纵力驱残兵来死城下不可再得也设使公侥倖逃还亦宜修徳勿作欺人之容却帝名而待真主不然䘮家灭姓悔之晩矣友谅忿恚不答太祖与博士夏煜等日草檄赋诗意气弥壮分兵克蕲州兴国友谅食尽掠粮于南昌朱文正遣人燔其舟势益困时我师水陆结营列栅江南北岸置火舟火筏中流戒严以俟八月壬戌友谅计穷冒死突出绕江下流欲由禁江遁囘太祖麾诸军追撃以火舟火筏冲之敌舟㪚走追奔数十里自辰至酉战不觧至泾江口泾江之兵复击之张铁冠大笑贺曰友谅死矣大祖曰无妄言又曰缚汝水滨以俟乃遣人具牲酒往祭友谅以觇生死且曰如其生往者必还若不还死决矣乃往者俱被杀未几有降卒来奔言友谅在别舸中流矢贯睛及颅而死诸军闻之大唿喜跃益争奋擒其太子善儿明日平章陈荣等悉舟师来降得士卒五万余人张定边乘夜以小舟载友谅尸及其子理奔还武昌复立理为帝改元徳寿诸将多劝太祖乘胜径擣武昌灭汉者不从初刘基自青田还建康上谋用兵吴汉孰先或以张士诚近富而弱宜先基曰不然士诚自守寇耳陈友谅居上流且名号不正宜先伐之陈氏灭张氏囊中物矣太祖曰然友谅剽而轻士诚狡而懦若先攻士诚友谅必空国来救是吾疲于二冦也遂决计伐陈氏㑹士诚遣吕珍攻韩林儿于安丰太祖亲率诸将援之基乃谏不聼既觧安丰围复命诸将移师围庐州及友谅急攻南昌张子明请济师始觧庐州围亲帅而上至是太祖谓基曰我不当有安丰之行使友谅乘我出建康空虚顺流而下我进无所成退无所归大事去矣今友谅不攻建康而围南昌计之下者不亡何待乃知天命有所归也时四方割据惟友谅鸷悍为羣雄冠其初起也父普才戒之曰若捕渔儿耳而乃图大事友谅曰相塜者言我家当富贵今其时矣及贵迎父父曰儿不守故业吾惧及也至是败年四十四称帝仅四年友谅既败太祖喜谓诸将曰此贼亡天下不足定矣九月壬申班师还告庙饮至论功行赏赐常遇春廖永忠俞通海等田余赐金帛有差太祖经理建康守御毕留徐达等备吴壬午复率诸将亲征陈理十月至武昌分兵立栅围其四门又于江中聫舟为长寨以絶其出入之路分兵狥汉阳徳安州郡湖北诸郡皆来降十二月甲寅太祖还建康命常遇春率诸将围之二十四年春二月乙未太祖以武昌围久不下乃亲往视师辛亥至武昌督兵攻城城东有髙冠山俯城中可瞰也汉兵屯焉太祖问诸将谁能夺此者傅友徳请先登一鼓夺之面中一矢镞出脑后脇下复中一矢友徳不为沮人服其勇敌将陈同佥者骁捷善槊驰入中军帐下太祖方坐胡牀疾唿曰郭四为我杀贼英持鎗奋臂一唿贼应手殒坠太祖曰尉迟敬徳不汝过也觧所服红锦袍赐之汉岳州守将张必先率潭岳兵来援至夜婆山太祖命常遇春乘其衆未集击败之擒必先必先骁勇善战人号为泼张城中倚以为重至是缚至城下示之曰汝所恃者泼张今已为我擒尚何恃而不降必先亦唿定边曰吾已至此事不济矣兄宜速降为善定边气索不能言后数日太祖复遣友谅旧臣罗复仁入城谕陈理曰理若来降当不失富贵复仁固请曰主上推好生之徳恵此一方使陈氏之孤得保首领而臣不食言臣虽死不恨矣太祖曰吾兵力非不足所以久驻此者欲待其自归免伤生灵耳汝行必不误汝复仁至城下号哭理惊召之入相持哭哭止复仁谕以太祖意词㫖恳切时陈氏将畧无右定边者定边亦知不可支癸丑陈理衘璧肉袒率定邉等诣军门降理至军门俯伏战慄不敢仰视太祖见其㓜弱起挈其手曰吾不尔罪勿惧也令宦者入其宫𫝊命谕友谅父母凡府库储蓄令理悉自取之遣其文武官僚以次出门妻子资装皆俾自随明师围武昌凡六阅月而降士卒无敢入城市晏然不知有兵城中民饥困命给米赈之召其父老抚慰民大悦于是汉沔利岳郡县相继降立湖广行中书省以枢密院判杨璟为叅政守之封陈理为归徳侯江西行省以友谅镂金牀进太祖观之谓侍臣曰此与孟㫤七宝溺器何异耶一牀工巧若此其余可知穷奢极侈安得不亡命毁之夏四月丙申命建忠臣祠于鄱阳湖康郎山祀丁普郎张志雄韩成宋贵陈兆先余旭昌文贵王胜李信陈弼刘义徐公辅李志髙王咬住姜润石明王徳朱鼎王清常徳胜王鳯显丁宇王仁汪泽王理陈冲裴干王喜仙袁华史徳胜常推徳曹信逯徳山郑兴罗世荣等三十五人乙巳命建忠臣祠于南昌府祀赵徳胜李继先刘齐朱叔华许圭朱潜牛海龙张子明张徳山徐明夏茂成万思诚叶琛赵天麟等十有四人时汉既平熊天瑞尚窃据贑州未下八月壬辰命常遇春邓愈率兵讨之愈与遇春合兵平临江之沙坑麻岭牛陂诸寨执伪知州邓志明送建康及其兄克明俱伏诛时李明道匿武宁山被获太祖以其反覆亦戮之遇春兵次吉安遣人语饶鼎臣曰吾今往取贑可出城一言而去鼎臣怖不敢出遣其㓜子出见遇春坐而饮之曰归语尔父可善自为计鼎臣即夜弃城走安福遇春复吉安乃引兵趋贑州已而鼎臣复肆剽掠王国宝击斩之九月乙未命徐达杨璟等帅师进取江陵故伪汉知院姜珏等以城降改江陵为荆州府达遣唐胜宗分兵取长沙下沅陵醴陵傅友徳取夷陵常遇春等围贑州未下太祖谕遇春等曰熊天瑞困处孤城犹笼禽阱兽岂能逃逸但恐城破之日杀伤过多要当以保全生民为心一则可为国家二则可为附者劝且如汉邓禹不妄诛杀子孙昌盛此可为法向者鄱阳湖之战友谅既败生降其兵至今为我用纵有逃归者亦我百姓苟得地无民将安用之时天瑞拒守益坚遇春乃浚濠立栅以围之王瑞子元震窃出觇军遇春从数骑猝与遇元震来袭遇春遣壮士挥刀击之元震奋铁挝以拒且战且却遇春曰壮士也止勿追十二月徐达克辰州衡州句容儒士戎简入见语及伐陈之事简曰向败陈氏于九江何不乘胜直抵武昌而乃引还今虽克之用力多矣太祖曰汝儒者岂不闻覆巢之下无完卵乎当陈氏兵败我岂不知乘胜蹴之兵法曰穷冦勿追若乗胜急追彼必死闘杀伤实多吾故纵之遣偏师缀其后恐其奔逸料彼残破之余人各偷生喘息不暇岂敢复战我以大军临之故全城降服一者士不伤二者生灵获全所得不已多乎简太悦服二十五年春正月己巳熊天瑞被围日久力不能支乃降其所綂南安雄州韶州诸郡皆下太祖闻遇春克贑不杀喜甚遣使褒谕之曰予闻仁者之师无敌非仁者之将不能也今将军破敌不杀捷书至予甚为将军喜虽曹彬之下江南何以加之先是天瑞横歛取民财太祖悉命罢之甲戌常遇春进师南安遣麾下招谕韶州未下诸郡于是友谅韶州守将张秉彛南雄守将孙荣祖等各籍兵粮来降遇春振旅还谷应泰曰慨自元人失驭羣雄蠭发逐鹿之夫所在都有太祖崛起濠梁而同时并兴者则有张士诚据吴徐贞一据蕲明玉珍据蜀方国珍据江东然皆阖门坐大非有图天下之志也独陈友谅以骁鸷之姿奄有江楚控扼上流地险而兵强才剽而势盛实逼处此以与我争尺土者非特汉之文伯子阳唐之世充建徳而已乃太祖之用兵也先规伪汉后取伪吴成筭在胸次第不爽于是龙江拔栅大夺战舸柴桑陈兵自天而下不待康郎报捷湖口移军而敌在目中气吞小丑矣虽其间茂才作谍韩成赴江履尾乘危亦烦经画而太祖屡挫而气不折友谅小胜而志益骄此明之所以兴汉之所以亡也至若友谅者本沔阳渔家刀笔小吏徒有㐫残实无功徳干城仗普胜而旋即杀之北面事寿辉而旋即毙之名实交䘮忠勇并失诚所谓蝇声紫色圣王之驱除耳而论者以周颠仰天铁冠大笑刘基之手挥难星雷老之忽然不见王者所至诸神效灵而不知友谅者犯顺多黒闼之风归命少窦融之智盗窃空名进退无据抑亦人谋不臧匪特天亡之也然而江夏既平渐可北窥襄邓荆杨混一便当分下中原从此摧枯拉朽帝业已成宜乎太祖有云此贼平天下不足定也虽然尤有异者友谅初破太平僣称大号兵来甚鋭议者欲降独刘基以为取威定覇在此一举岂直周瑜决䇿孙不降曹实乃随何絶使汉终覆楚安危之机岂不以谋哉明史纪事本末卷三明史纪事本末卷四钦定四库全书明史纪事本末卷四浙江提学佥事谷应泰编太祖平吴元顺帝至正十三年夏五月泰州张士诚起兵陷髙邮士诚白驹塲亭民为盐塲纲司牙侩与弟士徳士信俱以贩盐缘为奸利性䡖财好施颇得衆心至是因乱与其党李伯昇潘原明吕珍等十八人聚兵陷泰州十四年冬十一月元右丞相托克托围髙邮张士诚引兵逆战托克托奋撃大破之士诚不能支与吕珍潘原明等十八骑突围出走托克托遂克髙邮十六年春二月张士诚陷平江托克托既窜士诚亡命复聚衆渡海攻陷平江遂掠松江湖州常州诸郡皆下之九月徐达围常州初常州奔牛坝人陈保二聚衆以黄帕裹首号黄包军汤和等下镇江保二降至是复叛归张士诚诱执詹李二将去乙亥太祖遣杨宪通好于士诚书畧曰近闻足下兵由通州遂有呉郡昔隗嚣据天水以称雄今足下据姑苏以自王吾深为足下喜吾与足下东西境也睦隣守圉保境息民古人所贵吾甚慕焉自今以后通使徃来毋惑于交搆之言以生边衅士诚得书以太祖比之隗嚣不悦拘留宪不还寻诱我斥堠以舟师攻镇江徐逹等御之败其军于龙潭又冦冝兴耿君用以铠腾栅中槊死宜兴入于士诚太祖闻之使谕徐逹曰张士诚起于负贩谲诈多端今来冦镇江是其交已变当速出军攻毘陵先机进取沮其诈谋于是逹帅师攻常州进薄其垒士诚遣其弟张九六以数万衆来援逹曰张九六狡而善鬬使其胜锋不可当吾当以计取之乃去城十八里设伏以待仍命总管赵均用率铁骑为竒兵逹亲督师与九六战锋既交均用铁骑横冲其阵阵乱九六䇿马走遇伏马蹶为先锋刁国宝王虎子所获九六即士德枭鸷有谋士诚陷诸郡九六力为多既被擒士诚气沮十月华云龙王弼等复败士诚弟士信于旧舘擒其骁将汤元帅士诚既连败乃奉书请和愿输粮二十万石黄金五百两白金三百斤以为犒军之资太祖复书数其开衅召兵之罪且许其归我使臣将校即当班师士诚得书不报十一月士诚诱我新附军叛去助彼来战徐逹被围于牛塘逹勒兵与战常遇春廖永安胡大海自外来援夹击大破之擒其将张德余兵奔入城逹率诸军困之士诚复遣其将吕珍潜入城督兵固守十七年春二月丙午命耿炳文等率兵取长兴张士诚将赵打虎以兵三千迎战败之追至城西门打虎走湖州戊申遂克长兴擒其守将李福安达实宻等获战船三百余艘立永兴翼元帅命耿炳文统兵守之寻士诚遣其伪左丞潘原明元帅严再兴来冦炳文击败之生擒数百人斩首甚衆原明等遁去部将费聚复追至琐桥败之自是士诚不敢犯长兴者四年我师围常州既乆敌衆乏食不能支吕珍等复潜遁去三月戊午克常州立长春枢密院以汤和为同佥总管统兵守之夏五月俞通海张德胜等以舟师畧太湖入马迹山冲贼水寨降张士诚将王贵纽津经洞庭山口吕珍兵猝至诸将仓卒欲退通海曰不可我寡乃身先士卒决战矢中右目不为动徐令壮士披已胄立船上曰俞将军珍不敢迫引去命两淮分院副使张鑑同佥何文正率兵攻泰兴张士诚遣兵来救鑑等击败之擒其将杨文德等己邜遂克泰兴六月命常遇春分院判官赵继祖元帅郭天禄镇抚呉良等率兵取江阴张士诚兵据秦望山以拒我师继祖等就攻之㑹大风雨其兵奔溃我师据其山翼日己未进攻城西门克之擢良为分院判官督兵守御江阴密迩士诚去姑苏仅百余里控扼大江实当东南要冲未几复命其弟呉祯増兵协镇良等戮力设备军容甚张每寇至輙破走之秋七月丁丑徐逹等下常熟八月徐逹常遇春康茂才袭江阴马䭾沙克之元帅费子贤下武康士诚累败势日窘南攻嘉兴杭州又为杨旺扎勒所破乃请降于元士诚虽降而城池甲兵钱糓皆自据如故十八年春二月命廖永安俞通海桑世杰等讨张士诚江阴石牌海寇伪帅栾瑞帅州判朱锭等整兵拒战世杰奋戈跃马陷阵死永安等奋击大败之擒栾瑞朱锭尽获其海舟三月邓愈李文忠胡大海率兵由徽州昱岭闗进攻建德路道出遂安遇长鎗元帅俞子贞击败之追至淳安遂安守将洪某率衆五千来援大海复战败之军抵建德元叅政布哈等不支弃城遁丙申克建德路以文忠为帐前总制亲兵指挥使守之文忠太祖姊子也时建德新破城中守御未备张士诚遣其徒率苗獠水陆奄至城下文忠出竒兵大败之取所斩俘馘载巨筏中乗流而下水寇见之亦遁夏六月张士诚兵寇常州汤和力战败之擒其卒三百人士诚复寇常熟廖永安与战于福山港大破之追至通州狼山获其战舰而还九月元苖帅左丞杨旺扎勒为张士诚所杀先是江淮既乱元兵屡败议者以为苖兵可用遂自湖广招至累破张士诚兵歴陞至左丞然苖性贪残好杀所过抄掠屠戮无遗郡县苦之士诚为所窘既降欲圗之而达实特穆尔亦厌旺扎勒骄横不可制乃隂定计用士诚兵围之旺扎勒兵败自杀丁酉其部将员成蒋英刘震等率所部诣李文忠降旺扎勒死士诚益无所惮寻遣兵据杭州嘉兴逹实无如之何矣冬十月张士诚兵寇常州汤和等击败之俘甲士千余人舟千艘马千匹甲戌克宜兴徐逹邵荣帅师攻宜兴乆不下太祖遣使谓曰宜兴城小而坚未易猝㧞闻其城西通太湖张士诚饷道所出若断其饷道军食内乏破之必矣逹乃遣丁德兴分兵絶太湖口而併力急攻城遂破既㧞宜兴廖永安复帅舟师撃士诚兵于太湖乗胜深入遇吕珍与战不利遂为所获不屈士诚囚之太祖欲以所获将士三千人易永安士诚不从士诚母念士德欲以永安易士德太祖亦不许士德寻谋间杀之杨国兴出太湖口与诸将趋湖州攻旧舘破张士信兵又平宜堰口二十六寨太祖命国兴总督元帅沈仁等守之国兴劳徕安集民多归之遂城宜兴三月城完士诚水陆来寇国兴率诸将击败之士诚遁去十九年春正月庚申胡大海李文忠取诸暨州张士诚将华元帅遁去已而士诚遣吕珍率兵围诸暨堰水灌城大海援之夺堰水灌珍军珍穷蹙即马上折矢誓求解兵去大海然之都事王恺谏曰贼狡猾难信不如击之大海曰彼果来吾有以待之且言出而背之不信既纵而击之不武遂纵之去二月张士诚兵寇江阴艨艟蔽江伪将苏同佥者建牙君山指画为进攻状守将呉良下令曰彼衆我寡当以计破之勿轻动有顷敌阵于江壖良命弟桢整兵北门当其西北面以十余骑蹂之擒其卒数人余党莫敢前贼分兵欲攻东门良遣元帅王子明驰击之擒其将士五百人杀溺死者甚衆敌大败宵遁时贼屡侵常州良及其弟桢守御有方每寇至輙破走之士诚数败气索自是不敢犯境太祖召入见劳之曰呉院判保障一方使吾无东顾忧其功大矣赐车马珠玉不足旌命诸儒臣为诗文美之先是士诚北有淮海南据浙西长兴江阴皆其要害长兴据太湖口陆走广德诸郡江阴枕大江扼姑苏通州济渡之处得长兴则士诚歩骑不敢出广德窥宣歙得江阴则士诚舟师不敢溯大江上金焦自是侵轶路絶平章邵荣自临安进攻湖州战不利还屯临安李伯昇来攻设伏山下戒寇至勿动俟山上旗举齐撃之伯昇果率衆奄至遇覆败我师乃还三月张士诚寇建德李文忠御之于东门使别将潜出小北门间道过鲍婆岭由碧鸡坞绕出阵后大破之士诚复遣兵侵严州至大浪滩李文忠令部将何世明率精鋭西出乌龙岭至胥口与战破走之士诚兵据分水岭世明进击斩首五百余级太祖自将取绍兴以冯国用守之国用卒于军士诚复遣兵陷绍兴九月张士诚遣兵寇常州呉复督兵出忠节门奋击大败之呉良间道殱其援兵于无钖之三山士诚兵狼狈夺气乃还十二月张士诚忿分水之败复遣兵据分水新城之三溪何世明击之斩其将陆元帅花将军等一千余人焚其营自是士诚不敢窥建婺寻改建德为严州府二十年春三月常遇春攻杭州不克秋九月张士诚兵侵诸全守将袁实战死吕珍徐义自太湖分三路寇长兴耿炳文击破之总管汤全张琪被杀二十一年秋八月胡大海攻绍兴部将张英恃勇轻进至城下遇伏死之大海引兵还冬十月张士诚遣其将李伯昇寇长兴衆十余万水陆并进势甚鋭城中守兵仅七千耿炳文遇之诸将陈德华髙费聚等三路徃援伯昇夜刼营诸将皆溃炳文婴城固守伯昇悉兵围之结九寨为楼车下瞰城中运土石填壕隍以火船烧水闗攻益急炳文昼夜应敌内外不相闻月余十一月戊午太祖在九江闻报急遣常遇春将兵徃援伯昇闻遇春至弃营遁遇春追击之俘斩五千余人二十二年春二月金华处州苖帅叛张士诚乗间遣其弟士信同佥吕珍率兵十万围诸全守将谢再兴鏖战二十九日未决走严州告急于李文忠文忠以严州兵少且密迩桐庐贼境衢信兵又出江西无以应援金华议以兵贵虚声乃揭榜义乌古朴岭扬言平章邵荣引兵五万出江右右丞徐逹引兵五万出徽州约㑹金华尅日抵诸暨贼见榜转相告吕珍欲退军五里下营以待决战时胡德济得李文忠檄自信州率兵来援有降卒言贼情具得虚实德济与再兴分门而守至夜半令军士饱食一皷出城金鼓铳砲震天地贼衆惊乱人马奔走自相蹂躙德济督兵追击之士信大溃走冬十一月池州帅罗友贵据神山寨欲通张士诚杭歙震动常遇春赵德胜击斩之二十三年春二月戊寅命移置浙江行省于严州时张士诚屡冦诸全李文忠驻金华应援不及于是徙省治于严留徐司马守金华三月张士诚吕珍率衆十万围刘福通于安丰福通遣人间道求援珍破安丰杀福通据其城韩鲁尔走滁州太祖率徐逹常遇春等徃讨之珍据城列栅汪元帅攻其中垒㧞之㑹左右军败阻于堑不得出遇春横击三战三胜珍大败庐州左君弼出兵助珍又败之珍与君弼皆走遂命逹等移师围庐州元将珠彻实都乗间入安丰夏四月乙丑诸全守将谢再兴叛降于张士诚再兴遣人徃杭州私贸易太祖怒其洩军中事召再兴责之命叅军李梦庚徃节制其军遣再兴归聴调再兴惧杀知州栾鳯执梦庚以诸全军马赴绍兴降左丞李文忠闻乱遣胡德济屯兵五指山下以备之九月谢再兴以张氏兵犯东阳李文忠自严州率鋭卒驰一百六十里来援壬午遇贼于义乌击败之胡深亦自处州来援与文忠议以诸全不守则衢州不支矣乃度地去诸全六十里并五指山筑新城不旬日城完太祖以胡德济为行省叅政守之未几士诚将李伯昇大举入冦围城下城坚不可㧞乃引去时太祖伐陈友谅未还张士诚以尝脇达实特穆尔封王不报遂自称王改国号曰呉即姑苏治宫室置官属元遣使徴其粮不与二十四年夏四月俞通海汪兴祖率兵掠刘家港进逼通州击败张士诚兵擒其院判朱琼等百余人秋八月张士诚使其弟士信面数达实特穆尔罪失勒令自陈老疾避位胁将佐为上言江浙丞相非士信不可逼取符印幽逹实于嘉兴士信自为丞相又胁布哈特穆尔为请于元使为真王布哈不从即遣使至绍兴欲夺其印布哈封其印置库中曰我头可断印不可得也仰药死逹实闻之曰大夫且死吾生何为亦仰药死士诚専有江浙时浙西殷富士诚兄弟骄佚无断政在文吏然士诚尚持重寡言好士筑景贤楼士无贤不肖舆马居室多厌其心亦徃徃趋焉士诚用兵恃其弟士德及部将史椿为谋主后士德被擒史椿以谗出守淮安数年椿知士诚无成遣使以书来约降谋泄士诚杀之于是委政弟士信士信荒淫出师多擕摴蒱蹴踘拥妇女酣宴其命将将或卧不起邀官爵美田宅既至军即失地䘮师多不问或复用之士信每事惟与王敬夫叶德新蔡彦夫三人谋三人者皆谄佞憸邪惟事䝉蔽故其国政日非太祖闻之曰我无一事不经心尚被人欺张九四终嵗不出门理事岂有不败者乎时有民謡十七字曰丞相做事业専用王蔡叶一朝西风起干崑山郭翼上书士诚曰明公仗马箠下呉越数十城望风请服者人皆苦元政守吏贪残不恤其下也今诚能反其政休劳之乘时进取则霸业可成若遽自宴安湛乐四方豪杰并起明公欲闭城自守其终能乎士诚怒欲杀之翼亡去冬十月张士诚遣其弟丞相士信寇长兴耿炳文费聚击败之获其将宋兴祖士信愤益兵围城汤和自常州来援与炳文等合击大败之士信走还二十五年春正月张士诚复寇长兴耿炳文连破之于城下镇抚欧大智战死士诚自是不敢复犯长兴炳文守长兴十年孤城血战卒保无虞与汤和守常州呉良守江阴气势聨络俱为东南屏障云二月丙午张士诚遣其司徒李伯昇挟我叛将谢再兴帅马歩舟师二十万踰浦江围诸全之新城造庐室建仓库预置州县官属为持乆必㧞之计分屯精兵数万于城北隅遏我援师初至胡德济遣部将缪美败其前锋于斗巖之下敌攻西门美趋之再战皆㨗既抵城下德济戒将士勿轻出但严为备来攻则矢石交发御之遣使求救于李文忠文忠令指挥张斌出浦江为声援自率朱亮祖等日驰六十里赴救抵龙潭去敌二十里据险为营胡德济知文忠至潜使报曰贼兵方鋭姑缓避之文忠曰以衆则我非彼敌以谋则彼非我敌谢𤣥八千人破苻坚八十万衆何避焉吾若不战而退则彼势益张虽大军至难攻矣死中求生正在今日乃下令曰贼衆而骄我少而鋭以鋭当骄可一战而擒辎重皆汝等有也诘旦军方食候卒告敌至文忠悉精鋭阵于营外张左右翼待之文忠自将中军既而直营右数里烟焰勃兴疑为寇乃分兵守隘扼之㑹处州叅军胡深遣耿天璧援兵适至文忠军益奋两军既交文忠仰天誓曰朝廷大事在此一举岂敢爱身以后三军即横槊据鞍引数十骑乗髙驰下直出阵后冲其中坚敌列骑迎战文忠手格数人所向皆靡叛将谢再兴及苖军见之震慴失色大军乗之敌大溃乱德济亦帅城中将士鼓譟而出唿声动天地莫不以一当十逐北十余里溪水尽赤死者以万数文忠收兵㑹食遣朱亮祖张斌乗胜追殄余寇燔其营落数十获伪同佥韩谦元帅周遇萧山等六百人军士三千马八百委弃辎重铠仗如山举之旬日不尽其伪五太子及李伯昇仅以身免太祖大喜召文忠德济入京赐名马御衣擢德济右丞冬十月戊戌命左相国徐逹平章常遇春等规取淮东时士诚所据郡县南至绍兴与方国珍接境北有通泰髙邮淮安徐宿濠泗至济宁与山东相距太祖欲先取通泰诸郡剪其肘翼然后専事浙西故命逹总兵取之乙巳逹兵趋泰州浚河通州遇士诚兵击败之驻军海安坝丁未进围泰州新城击败士诚湖北援兵获其元帅王成己酉士诚淮安李院判来援遇春击败之擒万户呉聚等时江阴水寨守将康茂才报称士诚以舟师四百艘出大江次范蔡港别以小舟于江中孤山徃来出没请为之备太祖揣知其情谕徐逹等曰寇初驻兵范蔡港吾度其诈今犹豫不敢即泝上流为诈益明彼非有决机攻战之谋徒欲分我兵势耳宜遣廖永忠还兵水寨而大军勿轻动此寇徘徊江上自老之师乗其怠慢必克泰州泰州既克江北瓦解不战自溃但宜谨备之耳闰十月庚辰诸将克泰州擒士诚将严再兴夏思诚等分兵狥兴化降其将李清十一月进攻髙邮太祖恐深入敌境不能䇿应诸将乃命冯国胜率所部节制髙邮军而以徐逹还军泰州㑹士诚犯宜兴逹率中军精卒渡江走之破擒士诚兵三千余宜兴围解十二月士诚遣兵寇安吉守将费子贤击却之二十六年春正月张士诚舟师数百艘出马䭾沙溯流侵江阴守将呉良呉桢严兵以待太祖亲率大军水陆并进讨之至镇江敌已遁去追至巫子门寇乗潮逆拒首尾相失良等纵兵夹击大败之获士卒二千人太祖幸江阴见良等防御有方曰汝非昔日之呉起乎称叹乆之良在江阴十年终始戒严夜尝宿城楼枕戈待旦暇日延经术士讲明经史兵法训敕将校驭胥吏不少假借敦敎化兴学校修屯田足军饷境内帖然太祖有事江汉东藩无扰皆良等为之捍蔽也冯国胜围髙邮张士诚将俞同佥诈遣人来降约推女墙为应胜信之夜遣康泰率兵踰城而入皆为所杀三月徐逹自宜兴还攻髙邮初士诚遣左丞徐义由海道入淮援髙邮义屯太仓观望不敢进徐逹遣使请以指挥孙兴祖守海安平章常遇春督水军为髙邮声援从之遣使谕逹曰张士诚由髙邮啸聚以有呉越髙邮其巢穴也大军攻之彼必来救今闻徐义兵已入海或由射阳湖或出瓠子角或出宝应趋髙邮不可不备逹得书遂㑹兵进攻一鼓克之戮其将俞同佥等兴祖守海安士诚兵来侵击败之擒将士二百余人进攻通州通州守将拒战兴祖督将士奋击大破之自是士诚不敢犯海安夏四月徐逹移师㑹常遇春攻淮安徐义舟师集马漯港夜率兵袭破之义泛海遁去获战舰百余艘进薄城下士诚将梅思祖封府库籍甲兵出降并献所部四州太祖嘉其知命保民授都督府副使以华云龙守之徐逹还兵攻兴化先是逹图泰州兴化海安通州髙邮山川地形要害以进太祖览之见瓠子角为兴化要地寇兵所经之路令逹以兵絶其隘戊午遂克兴化淮地悉平命韩政进取濠州濠自郭子兴弃后屡为人所窃据最后张士诚将李济守之太祖命李善长以书招之不报太祖曰濠州吾家乡今为张士诚窃据是吾有国而无家也即命韩政督顾时等攻之至濠攻其水帘月城又攻其西门城中拒守甚坚政乃督兵以云梯砲石四面并攻城中不能支庚申守将李济以城降太祖幸濠省陵墓宴父老太祖以淮东诸郡既平遂议讨张士诚召中书省大都督府臣谓曰张士诚据姑苏数侵扰吾近地为吾境内之寇不可不讨诸公其熟计之李善长对曰张氏宜讨乆矣然以臣愚观之其势虽屡屈而兵力未衰土沃民富又多积储恐难猝㧞宜候隙而动徐逹进曰张氏骄横暴殄奢侈此天亡之时也其所任骄将如李伯昇吕珍之徒皆龌龊不足数惟拥兵将为富贵之娯耳居中用事黄蔡叶三叅军軰迂濶书生不知大计臣奉主上威德率精鋭之师声罪致讨三呉可计日而定太祖大喜顾逹曰诸人局于所见独汝合吾意事必济矣于是命诸将简閲士卒择日出师八月辛亥命徐逹为大将军常遇春为副将军帅师二十万伐张士诚集诸将佐谕之曰自大乱以来豪杰并起所在割据西有陈友谅东有张士诚皆连地千里拥衆数十万今介乎二人之间相与抗者十余年观二人所为志不在民不过贪富贵刼夺寇攘而已友谅既败灭独士诚据有浙西北连两淮恃其强力数侵疆场頼诸将连嵗征讨克取两淮惟浙西姑苏诸郡未下故令卿等讨之卿等宜戒饬士卒毋肆掳掠毋妄杀戮毋发丘壠毋燬庐舍闻士诚母葬姑苏城外慎勿侵毁其墓汝等毋忘吾言诸将帅务相辑睦勿纵左右凌士卒凡为将必资士卒善抚恤之大抵克敌者必以成功为效树德者必以广恩为务卿等勉之诸将皆再拜受命出太祖复御西苑召逹遇春曰尔等此行用师孰先遇春对曰逐枭者必覆其巢去䑕者必熏其穴此行当直捣平江平江既破其余诸郡可不劳而下太祖曰不然士诚起盐贩与张天骐潘原明辈皆强梗之徒相为手足士诚穷蹙天骐辈惧俱毙必併力救之今不先分其势而遽攻姑苏若天骐出湖州原明出杭州援兵四合难以取胜莫若先攻湖州使其疲于奔命羽翼既披然后移兵姑苏取之必矣太祖乃屏左右谓逹遇春曰吾欲遣熊天瑞从行俾为吾间也天瑞之降非其本意心常怏怏适来之谋戒诸将勿令知之但云直捣姑苏天瑞知之必叛从张氏以输此言如此则堕吾计矣癸丑大将军徐逹等率诸将发龙江而别遣李文忠趋杭州华云龙向嘉兴以分其兵辛酉师至太湖己巳遇士诚将尹义陈旺逆战破擒之遂次洞庭山癸酉进至湖州之毘山又击败士诚将石清汪海擒之张士信驻军湖山望风遁指挥熊天瑞果叛降张士诚甲戌师至湖州之三里桥士诚右丞张天骐分兵三路以拒我师黄宝当南路陶子宝当中路天骐自当北路唐杰为后继逹进兵薄之遇春攻黄宝王弼攻天骐逹自中路攻陶子宝别遣骁将王国宝率长鎗军扼其归遇春进击宝败之宝走入城阻桥不得济还兵力战又败被擒天骐子宝不战退士诚遣李伯昇来援由荻港潜入城我军四面围之伯昇天骐闭门拒守士诚又遣吕珍朱暹等及其五太子率兵六万来援屯城东之旧舘筑五砦自固逹遇春等分兵营于东阡镇南姑嫂桥连筑十垒以絶旧舘之援士诚壻潘元绍驻兵乌镇东为吕珍等声援我师乗夜击之元绍遁遂填塞沟港絶其粮道士诚知事急遣亲兵来援逹等与战于皁林败之九月士诚复遣徐志坚以轻舟出东阡镇觇我师欲攻姑嫂桥常遇春遇之㑹天大风雨晦甚遇春令勇士乗划舟数百突击之擒志坚得衆二千余人别将廖永忠薛显将游军攻德清克之擒其院判钟正士诚自徐志坚败后惧甚遣其右丞徐义至旧舘觇形势将还报常遇春扼归路不得出乃阴遣人约张士信出兵与旧舘兵合力来战士诚遣赤龙船亲兵援之义始得脱与潘元绍率赤龙船兵屯于平望复乗小舟潜至乌镇欲援旧舘遇春由别港追袭之至平望王铭挺戈先登纵火焚赤龙船军资器械一时俱尽自是旧馆援絶十月遇春兵攻乌镇徐义潘元绍皆败走追至昇山破其平章王晟六寨余军奔入旧舘之东壁同佥戴茂降我师驰据之王晟亦降徐逹复攻昇山水寨顾时引数舟绕出敌船船上人俯视而笑时觉其懈率壮士跃入敌舟大唿奋击余舟竞进薄之五太子者盛兵来援常遇春小郄薛显率舟师直前奋击烧其船敌衆大败五太子朱暹吕珍等以旧舘降得兵六万人遇春谓薛显曰今日之战皆将军之力吾不如也五太子士诚养子短小精悍能平地跃起丈余珍暹士诚所亲信骁将皆善战士诚倚之而珍尤敢战尝廓革囊兵宵济以袭我师每战輙为歌令其帐下及城中人歌以譟至是皆降士诚为之䘮气徐逹以吕珍狥于湖州城下城中大震遥语李伯昇出降伯昇曰张太尉养我厚我不忍背之抽刀欲自杀为左右抱持得不死十一日甲申左丞张天骐等以城降伯昇亦降李文忠总水陆师下浙江遣指挥朱亮祖耿天璧攻桐庐降其将戴元帅复遣指挥袁洪孙虎克富阳擒其同佥李天禄遂合兵围余杭守将谢五谢再兴弟也文忠遣人语之曰尔兄弟以李梦庚小隙归张氏非尔谋也尔我之戚臣若降可得不死谢五亦降进兵杭州未至士诚平章潘原明惧遣员外郎方彛诣军门纳欵文忠曰吾兵逺来胜负未可知而遽约降得无以计缓我乎彛曰天兵如雷霆当者立败杭虽孤城生齿百万闻将军来皆曰王者之师故乞降以求生耳文忠见其诚引入卧内令条陈入城次第遣还明日己丑原明籍土地钱谷甲兵数并埶叛将蒋英刘震出降伏谒道左以女乐𨗳文忠叱去之入宿城上秋毫无犯一卒强入民家磔以狥太祖以原明全城归顺民不受锋镝仍授平章守旧城聴李文忠节制命悬胡大海像刺蒋英刘震心血祭之庚子李文忠攻绍兴守将李思忠降华云龙攻嘉兴守将宋兴降徐逹既下湖州㑹诸将进攻平江至南浔士诚元帅王胜降辛邜进围呉江叅政李福知州杨彛降癸邜逹等兵至平江城南鲇鱼口击其将窦义走之康茂才至尹山桥遇士诚兵又撃败之焚其官凟战船千余艘及积聚甚衆遂进兵围其城逹军葑门遇春军虎丘郭子兴军娄门华云龙军胥门汤和军阊门王弼军盘门张温军西门康茂才军北门耿炳文军城东北仇成军城西南何文辉军城西北四面筑长围困之又架木塔与城中浮屠等筑敌楼三层下瞰城中置弓弩火铳其上又设襄阳砲击之城中震恐有杨茂者无钖莫天祐部将也善没水天祐潜令入姑苏与士诚相闻逻卒获之于阊门水栅绑送逹军逹释而用之时平江城坚不可破天祐阻兵无钖为士诚声援逹纵茂出入徃来因得其彼此所遗蜡书悉知士诚天祐虚实为攻困之计益备指挥茅成攻娄门中流矢死平章俞通海分兵取太仓州民争献牛酒迎道左通海却其献慰谕遣之约束军士秋毫无犯民大悦伪帅陈仁等以大舶百余艘降崑山崇明嘉定望风皆附松江路守将王立中闻之亦降太祖呉元年元至正二十七年也春二月大军围姑苏乆不下徐逹遣人自军中来请事太祖手书慰劳之曰古帝王之兴必有命世之士以为之辅将军自昔相从忠义出自天性沉毅有谋用能遏絶乱畧消靡羣慝建无前之功虽古豪杰之士不能过也今所请事多可便宜行者而识虑周详不肯造次有违诚社稷之庆邦家之福然将在外君不御古之道也自后军中缓急将军便宜行之逹得书顿首受命檄俞通海兵㑹攻姑苏通海至灭渡桥击败敌兵提兵桃花坞荡其营中流矢创甚乃遣将以兵㑹逹而身自还建康太祖幸其第视病病革太祖唿谓曰平章知予来问疾乎通海不能语太祖挥泪出通海遂卒初徐逹之围姑苏也太祖不欲烦兵但困服之耳至是乆不下乃以书遗士诚许以窦融钱俶故事士诚不报夏六月己酉士诚被围既乆欲突围出觇城左方见阵严整不敢犯转至盘门将奔常遇春营遇春觉其至严阵待之分兵北濠截其后战良乆未决士诚遣兵千余助之又自出兵山塘为援山塘路狭塞不可进麾令稍郄遇春抚王弼背曰军中皆称尔为勐将能为我取此乎弼应声驰铁骑挥双刀徃击之敌小郄遇春率衆乗之遂大败其军溺于沙盆之潭可量也士诚故有勇胜军号十条龙常银铠锦衣出入阵中是日皆溺死士诚马惊堕水几不救肩舆入城计忽忽无所出时降将李伯昇知士诚势迫欲説令归命乃遣客诣士诚门告急士诚召之入曰尔欲何言客曰吾为公言兴亡祸福之计愿公安意聴之士诚曰何如客曰公知天数乎昔项羽喑呜叱咤百战百胜卒败垓下天下归于汉髙祖何则此天数也公初以十八人入髙邮元兵百万围之此时如虎落阱中死在朝夕一旦元兵溃乱公遂提孤军乗胜攻击东据三呉有地千里甲士数十万南面称孤此项羽之势也诚能于此时不忘髙邮之危苦心劳志收召豪杰度其才能任以职事抚人民练兵旅御将帅有功者赏败军者戮使号令严明百姓乐附非特三呉可保天下不足定也士诚曰足下此时不言今复何及客曰吾此时虽有言亦不得闻也何则公之子弟将帅亲戚罗列中外美衣玉食歌儿舞女日夕酣饮提兵者自以为韩白谋画者自以为萧曹傲然视天下不复有人当此之时公深居于内败一军不知失一地不闻纵知亦不问故遂至今日士诚喟然叹曰吾亦恨之无及矣客曰吾有一䇿恐公不能从也士诚曰不过死耳客曰使死有益于国家有利于子孙死固当不然徒自苦耳且公不闻陈友谅乎跨有荆楚兵甲百万与江左之兵战于姑孰鏖于鄱阳友谅举火欲烧江左之船天乃反风而焚之友谅兵败身䘮何则天命所在人力无如之何今攻我益急公恃湖州援湖州失嘉兴援嘉兴失杭州援杭州又失今独守此尺寸誓以死拒窃虑势极患生猝有变从中起者公此时欲死不得生无所归故窃以为莫如顺天之命自求多福令一介之使疾走金陵称公所以归义救民之意公开城门幅巾待命亦不失为万户侯况尝许以窦融钱俶故事耶且公之地譬如博者得人之物而复失之何损士诚俛首沉虑良乆曰足下且休待吾熟思之然卒狐疑莫能决也壬子复率兵突出胥门锋甚鋭遇春御之兵稍郄士信方在城楼上督战忽大唿曰军士疲矣且止遂鸣钲收军遇春乗之复大败自是士诚不敢复出士信张幙城上踞银椅与叅政谢节等㑹食左右方进桃未及尝忽飞礟碎其首而死时熊天瑞敎城中严礟以击外兵多所中伤城中木石俱尽至拆祠庙民居为礟具徐逹令军中架木若屋状承以竹笆伏兵其下载以攻城矢石不得伤九月辛巳逹督将士破葑门常遇春亦破阊门新寨遂率衆渡桥进薄城下其枢密唐杰登城拒战士诚驻军门内令㕘政谢节周仁立栅以补外城唐杰不支投兵降周仁徐义潘元绍钱㕘政等皆降晡时士诚军大溃诸将蚁附登城城破士诚收余兵二三万亲率之战扵万夀寺东街复败士诚仓皇归従者仅数骑初士诚见兵败谓其妻刘氏曰我败且死若曹何为刘氏曰君勿忧妾必不负君乃予乳媪金抱二幼子出积薪齐云楼下驱其羣妾侍女登楼令养子辰保縦火焚之刘氏自缢死士诚独坐室中左右皆散走达遣士诚旧将李伯昇至士诚所谕意时日已暮士诚距户经伯昇决户令降将赵世雄抱解之复苏曰九四英雄患无身耳达又令潘元绍晓之反覆数四士诚瞑目不言乃以旧盾舁之出葑门至舟中获其伪将相李素徐义等并元宗室九人皆送建康所得城中兵民二十余万诸将还师取通州士诚守将张右丞降丁亥平章胡廷美帅师取无钖先是士诚表天祐于元授同佥枢宻院事守无钖徐达累遣使谕之皆被杀至是廷美等攻其城州人张翼知事急率父老徃见天祐曰吾民为张氏守十二年矣张氏已就缚固守将为谁生民存亡皆在今夕愿熟思之天祐掷其帽于地曰谁不知降也亦降士诚卧舟中不食至龙江坚卧不肯起舁至中书省李善长问之不语已而士诚言不逊善长怒骂之士诚竟自缢死赐棺葬之诛叛将熊天瑞刳三参军藁于旗竿之首改平江曰苏州府太祖乃以书送元宗室神保大王等还元浙西呉㑹皆平诸将振旅还太祖御㦸门降敕褒谕论功行赏封李善长宣国公徐逹信国公常遇春鄂国公余进爵赐金帛有差谕诸将曰灭汉灭呉皆公等功公等何忝古名将今当北定中原矣各努力明日入谢太祖曰公等还第置酒为乐乎对曰荷上恩有之太祖曰吾宁不欲宴公等为一日懽中原未平非为乐时也公等不见张氏乎终日酣饮宜深戒之谷应泰曰张士诚本泰州盐侩至正十三年以十八人入髙邮元兵百万围之弗克而士诚孤军转战北跨淮海与山左相距南据浙西与方国珍接境中间带甲数十万沃野数千里即未能借其富强削平区宇而官山多鼓铸之资煮海尽鱼盐之利傥更劳心苦志收召豪杰倣典午之化龙凭赤乌以立国则江南虽小可全而王也乃论者以士诚之失在深居髙拱上下相䝉骄将李伯昇吕珍之徒皆龌龊不足数黄蔡三参军辈又迂濶昧大计以故谋主被谗爪牙受缚而予以太祖有可乗之敝三士诚乃内懐选懦坐失事机此其所以亡也方士诚之窃发也距太祖起兵仅一年耳其时太祖者濠围初解乡里募师未敢窥江外一歩而士诚不以此时长驱姑孰畧定金陵为百里趋利之谋奋一鼓先登之气其失一也洎乎友谅僭号约同入寇而江州兵下议者欲降明师单弱势岌岌矣士诚又不以此时乗夫差之伐齐规卞庄之刺虎而保境苟安喙息旦夕其失二也及乎伪汉屡摧鄱阳大战辅车唇齿可为寒心士诚又不以此时倣乐毅之结韩赵孔明之救东呉而肥瘠越秦不闗疴痒其失三也北至江楚悉平藩篱巩固全军并力卷甲东来此时强弱之势已明衆寡之形不敌譬之孤豚咋虎燎髪洪罏必无幸矣为士诚者宜以牺牲玉帛待于境上河西三郡献自窦融新都六城保于汪氏庶无喋血之忧不失通侯之赏而反鼓厉用兵分畨四出命尹义陈旺逆战太湖朱暹五太子结寨东又以张天骐当北路黄宝当南路陶子宝当中路卒之桑榆不收噬脐无及齐云一炬阖室自焚岂太祖灭士诚哉葢士诚自灭之也然人但知友谅之失在轻战而士诚之失在自守不知轻战之弊原于气骄自守之私丛于志满急攻晋而苻秦遂困不伐魏而蜀业亦亡过犹不及斯亦鲁卫之政与虽其后士诚颇絶粒自经辞无挠屈然隗嚣恚愤公孙洞胸游魂倔强何足数哉明史纪事本末卷四明史纪事本末卷五钦定四库全书明史纪事本末卷五浙江提学佥事谷应泰编方国珍降元顺帝至正八年浙东台州黄巖人方国珍起兵刼掠沿海州县元兵屡讨不克十三年十月时青田刘基为浙东行省都事建议谓方氏首乱宜捕而斩之执政多受国珍金者輙罪基擅作威福羁管于绍兴竟受国珍降国珍虽受元官实拥兵自固不受元调发元亦以四方多故羁縻之不问国珍寻叛据温台庆元等路十八年十二月太祖既下婺州遣典籖刘辰使方国珍招谕之国珍与其弟谋曰今元运将终羣雄并起惟江左号令严明所向无敌今又东下婺州恐难与争锋况与我为敌者东有张士诚南有陈友定莫若姑示顺从借为声援以观其变十九年春三月丁巳方国珍遣使因刘辰来奉书献黄金五十斤白金百斤金织文绮百端愿合力攻士诚许之以次子闗为质太祖曰凡质疑也不疑何质厚赐闗而遣之改闗名为明完国珍复纳温台庆元三郡籍愿输金助军守土如钱镠故事事定即以献二十一年三月戊寅方国珍遣使以金玉饰马鞍献先是太祖遣使以书谕国珍曰福基于至诚祸生于反覆隗嚣公孙述可鉴也国珍惶惧至是遣其检校燕敬来献太祖曰吾方有事四方所需者文武才能所用者谷粟布帛其他珍玩非所好也却之二十四年九月乙酉方明善攻平阳元帅胡深击败之遂下瑞安先是温州土豪周宗道以平阳来附明善率兵攻之宗道求援于深深击明善败之下瑞安进兵温州明善惧与国珍谋嵗贡银二万两充军资太祖许之命深班师二十五年六月壬子叅军胡海攻乐清下之擒方国珍镇抚周清等送建康九月元复以方国珍为淮南行省左丞相分省庆元二十六年九月元改方国珍为浙江行省左丞相国璋国瑛国珉及国珍子明善俱平章政事初国珍虽以三郡来献实未纳土特欲阳假借声援以拒元及元屡加命国珍益骄横遂据有濒海诸郡县不肯奉正朔时太祖方连兵张陈不暇徃讨累遣博士夏煜杨宪徃谕之国珍心持两端太祖闻之笑曰姑置之待我克苏州后欲奉正朔晚矣太祖呉元年元至正二十七年也九月甲戌命叅政朱亮祖讨方国珍初国珍懐诈反复云俟克杭州即纳土及大兵克杭州犹自据如故乃累假贡献来觇虚实为叛服计又北通库库特穆尔南交陈友定图为犄角太祖遗书数其十二过且徴贡粮二十万石曰克杭有日矣公何负约如故张士诚与公接壤取公振落耳所不敢者以谁在耶吾旦暮下姑苏奄至公境背城一战亦丈夫矣不然去之入海亦一䇿也然自古未有老海上者公审思之国珍惧与其弟姪将佐谋郎中张本仁曰江左方图张氏胜负未可知计不能越境而致于人刘席曰江左多歩骑平地用耳奈吾海舟何丘楠曰皆非主福也惟智可以决事惟信可以守国惟直可以用兵昔者江淮之间豪杰并起人人莫不欲帝然分鼎足者汉与二呉耳汉人敢战不怯尚死九江张呉区区如窦中䑕败可知也江左法严而军威诸将所过秋毫无犯所得府库还封识之以奉其主此乃弔伐之心必有天下且业已并汉势复兼张公经营浙东十余年矣不能越三郡不以此时早决不可谓智自居钱镠抑又背焉不可谓信我之不信彼徴师焉不可谓直莫若与也国珍不能用至是命亮祖率马歩舟师讨之初台州为国珍弟国瑛窃据己丑亮祖驻师新昌遣部将严德攻闗岭山寨平之辛邜至天台守将汤盘以城降进攻台州国瑛以兵拒战击败之严德战死遂至台州国瑛闻亮祖至即欲遁去㑹国珍入庆元治兵为城守计使人谓国瑛坚守勿去国瑛始约束将士乗城拒守然士卒多懐惧亡去者亮祖等急攻之辛丑国瑛度力不能支以巨舰载妻子乗夜出兴善门走黄巖亮祖入城抚定之十月进兵黄巖瑛复遁海上留其党哈喇娄守黄巖哈喇娄即以城降亮祖分兵下仙居等县国珍闻之气沮癸丑命汤和为征南将军呉祯为副将军率常州长兴宜兴江淮诸军讨方国珍于庆元谕之曰尔等奉辞伐罪毋纵杀戮当如徐逹下姑苏平定安集乃吾所愿也十一月呉祯引舟师乗潮夜入曹娥江夷坝通道出其不意抵军廐㑹降卒言国珍已遁入海祯勒兵追之汤和兵自绍兴渡曹娥江进次余姚降其知州李枢及上虞县令沈煜遂进兵庆元城下攻其西门院判徐善等率父老迎降国珍乗海舟遁和率兵追败之国珍率余衆入海和分徇定海慈谿等县得军士三千人战船六十艘马二百余疋银六千九百余锭粮三十五万四千六百石朱亮祖自黄巖进兵温州陈于城南七里国珍令其子明善引兵拒战亮祖击败之破其太平寨追至城下余兵溃奔入城亮祖遣部将汤克明攻西门徐秀攻东门柴虎将游兵䇿应晡时克其城获员外郎刘本善国瑛等遁去亮祖抚其民分兵徇瑞安守将同佥喻伯通降遂帅舟师㑹呉桢袭明善于乐清之盘屿岛夜三鼓克之大获其战舰士马国珍既遁入海岛己丑太祖复命廖永忠为征南副将军率师自海道㑹汤和等兵讨之其部将多来降诸郡县相继下国珍惶惑失措和等复遣人持书招之谕以朝廷威德及陈天命所在国珍不得已遣郎中承广员外郎陈永乞降又遣其子明克明则从子明巩等纳省院及诸银印铜印二十六银一万两钱二千缗于和丙申朱亮祖兵至黄巖方国珍及其兄子明善率家来降于是国珍遣其子明完奉表谢罪太祖始怒其反复及览表怜之表出其臣詹鼎所草词辨而恭太祖读表曰孰谓方氏无人耶赐书曰吾当以投诚为诚不以前过为过辛亥国珍及其弟国珉率部属谒见汤和于军门得士马舟楫数万计和送国珍等于京师太祖让之曰公胡反复阴阳劳我戎师耶顾实公左右舞小智敎公公不能自裁耳乃悉召其臣以丘楠为韶州同知又知草表出鼎手命官之其余尽徙濠州浙东悉平后太祖即位厚遇国珍赐第京师宴位功臣次未几授广西行省左丞奉朝请一日侍宴坐不能兴舁归太祖官其二子曰令国珍见云国珍以善终谷应泰曰元至正八年方国珍以黄巖黔赤首弄潢池揭竿倡乱西据括苍南兼瓯越元兵屡讨卒不能平以致五年之内太祖起濠城士诚起髙邮友谅起蕲黄莫不南面称雄坐拥剧郡则国珍者虽圣王之驱除亦羣雄之首祸也然而国珍地小力少不足以张国饷匮援絶不足以待敌此惟识畧过人真知天命若陈婴以兵属汉髙冯异以地归光武则功垂刑马名在云台岂不善始善终哉而国珍者市井之徒斗筲之器宜其无定见也夫国珍智昏择木心懐首䑕惧明之侵轶则受抚于元以壮其虚声惧元之穷追则纳欵于明以资其外卫其效忠于陈友定也岂非河朔之刘琨西凉之张氏而侍子于明太祖也又岂非下江之王常呉越之钱俶正所谓狺牙揺尾荒忽无常毋论明室鼎兴贻羞鬼蜮就令元兵晚振亦斩鲸鲵葢首尾衡决无一而可者而彼终恃狡谋依违两堕则以摄乎大国之间迁延岁月之命耳然究竟友谅兇强士诚给富无不先期殄灭而国珍以弹丸之地乃更支离后亡者非国珍之善守御而太祖之善用兵也太祖之意以用兵如攻木先其坚者后其节目故先平呉汉后议国珍缓急之势所不得绲也而中间允其纳币者一遣使招谕者再又且推还质子姑置后失葢呉汉者门庭之寇赴之宜速而国珍者樊笼之鸟取之如寄毋亦米成山谷尽天水于目中岂真兵白头须置陇蜀于度外也卒之六师既加窜奔海岛计穷归命传送京师语云不为祸始又云无始乱国珍之窃据非分适足为新主资矣明史纪事本末卷五明史纪事本末卷六钦定四库全书明史纪事本末卷六浙江提学佥事谷应泰编太祖平闽元顺帝至正十二年盗起海上势且及汀元汀州判蔡公安募吏士乗城福清人陈友定以明溪驿卒谈军事公安竒之授黄土寨廵检从讨延平邵武诸山贼平之迁清流簿寻为清流令友定一名有定字安国从福清徙居清流少孤病头疮佣于富室罗氏常与羣儿樵设队伍为戱罗竒之将以为壻媪不悦曰头病郎足婿耶因失鵞而奔于隣隣家梦虎踞门得友定大喜召饮食乞于罗媪竟壻之俾习商贩善败大困然其为人勇沈喜游侠击断不问家人有无要以借躯徇急行其志而已衆惮服之争愿为之役十九年陈友谅遣其将康泰取邵武邓克明寇汀州友定以总管御之战于黄土尽获其部衆克明逃去迁行省叅政二十年二月庚申元福建行省叅政袁天禄以福宁州来归先是福建义兵万户赛富迪音阿里玛丹据泉州陈友谅兵入杉闗攻䧟邵武汀州延平诸郡县羣盗乗势窃发闽地骚动天禄辈知元势不振至是见明师下浙东方国珍归附天命有在遂遣古田县尹林文广纳欵时福清同知张希伯亦遣其属来降太祖赐书褒嘉之二十一年邓克明复寇汀州陈友定逆战败之遂开省于汀州迁左丞二十二年夏元以陈友定守汀州友定兵势日盛郡县仓库悉入其家元行省平章雅克布哈拥虚位而已二十四年陈友定开省延平迁行省平章政事时元大都道絶友定遣贡舶多由海道取登莱十逹三四元主下诏褒美方国珍来寇击败之二十五年二月陈友定侵处州叅军胡深撃之遁复追败之己丑遂下浦城四月乙丑叅军胡深进攻建宁之松溪克之获陈友定守将张子玉余衆败奔崇安深请发广信抚州建昌三路兵併攻之因取八闽太祖如深言遣广信卫指挥朱亮祖由铅山建昌左丞王溥由杉闗㑹深进兵击之五月胡深等进兵克浦城遂与友定将頼元帅大战于浦城之南败之六月㑹朱亮祖克崇安建阳遂进攻建宁大兵次城下亮祖即欲攻之深视氛祲不利谓亮祖曰天时未协将必有灾未可与战亮祖曰叅军何得以灾为解师已至此庸可缓乎且天道𤣥逺山泽之气变态无时何足徴也迫深进兵深犹执不可㑹建宁守将阮德柔以兵四万屯锦江逼深阵后亮祖咎深督战益急深不获已遂引兵鼓譟进撃之破其二门德柔尽率精鋭扼深军围之数重时日已暮深知营垒未安而兵围不解难以持乆即突围出德柔伏兵忽起深马蹶被执友定颇礼遇之深为具道朝廷威德并陈天命所在且援窦融归汉故事谕之友定初无害深意㑹元遣使者至督迫之遂杀深先是日中有一黒子刘基奏曰东南当失一大将至是深果败没深有文武才守处州五年威惠甚着太祖闻报痛惜之遣使赐祭追封缙云郡伯二十六年八月元以陈友定既败胡深命为福建行省平章政事兼守八闽友定有胜兵万人益发取诸郡县逺近瓦解无敢角而长汀人罗良者故亦以散资募士为元捕杀漳山寇提兵解福州围为闽将第一良数从海道漕元元爵良晋国公贻友定书曰足下向为叅政国大臣汀州之复固本职雅克平章足下僚长也足下迫之郡邑之长出自朝命足下窜之百司朝廷之役足下臣妾之足下所收复郡邑得其仓库入为家资口言为国心实身耳跬歩之间真伪甚明不审足下将为郭子仪抑为曹孟德友定大怒发兵攻漳良使三千人操弩毒矢伏险待之十长石古违良节制友定兵得渡桞营江良迎战马岐山败绩进围漳良坚守旬月死之友定据漳使人凿山道城守自固十二月友定建宁守将阮德柔遣使来纳欵太祖呉元年元至正二十七年也十月甲子命中书平章胡廷美为征南将军江西行省左丞何文辉为副将军率师取福建以湖广叅政戴德随征谕廷美曰汝以陈氏丞相来归事吾数年忠实无过故命汝总兵徃取福建何文辉为汝之副湖广叅政戴德从汝调发二人皆吾亲近之人勿以此故废军政凡号令征战一以军法从事吾昔微时在行伍中见将帅统驭无法心窃非之及后握兵柄所领一军皆新附之士一日驱之野战有二人犯令即斩以狥衆皆股栗莫敢违吾节制人能立志何事不可为闻汝徃年尝攻闽中必深知其地理险易今总大军征进凡攻围城邑必择便利可否为之进退无失机宜克定之功全頼于汝廷美拜命出十一月壬寅胡廷美度杉闗畧光泽县下之己酉廷美克邵武元守将李家茂以城降丁巳廷美克建阳元守将曹复畴亦降戊午勅征南将军汤和副将军廖永忠率舟师自海道取福州庚午汤和克福州初友定环福州城外皆筑垒为备每五十歩更筑一台严兵守之闻我师入杉闗乃留同佥頼正孙副枢谢英辅院判邓益以衆二万守福州友定自率精鋭守延平时汤和偕廖永忠吴祯等自明州乗东北风不数日奄至福州五虎门驻师南台遣人入城招谕为元平章库春所杀大兵登岸将围城库春领衆出南门拒战指挥谢得成等撃败之衆溃入城拒守是夜叅政袁仁密遣人纳欵黎明大兵蚁附登城遂开南门和拥兵入邓益拒战于水部门撃杀之正孙英辅自西门出走延平库春塔海穆尔哈扎拉布哈左丞敦珠卜中丞特穆尔喇实等皆懐印绶挈妻子遁去㕘军尹克仁赴水死时佥枢拜特穆尔居官闻大军攻城急曰战守非吾得为无以报国乃积薪楼下杀其妻妾及两女纵火焚之遂自刎汤和入省署抚辑军民获马六百余匹海舟一百五艘粮一十九万余石和遣袁仁暨员外余善招谕兴化漳泉诸路其福宁等州县之未附者分兵徇之太祖洪武元年春正月元兴化守将叶万户弃州遁耆民李子成等率衆诣汤和降和遣都指挥俞良辅徃守之于是莆田等十三县皆降和进攻延平徇胡廷美何文辉等率师至建宁元守将同佥逹尔玛叅政陈子𤦺集僚佐谋曰闻明兵骁勇自入杉闗诸镇望风瓦解其锋不可当今吾城中军士不下万余储蓄尚富可以拒守不可与战彼攻吾城不克必将自逸吾因而乗之可以得志衆皆曰然由是备御甚坚廷美等进围之数挑战逹尔玛等固守不出廷美督兵环其四门昼夜急攻之逹尔玛不能支夜濳至副将军何文辉营纳欵诘旦总管翟额森布哈亦率衆诣文辉降廷美怒二人不诣已欲屠其城文辉曰与公同受命至此为安百姓耳城降欲以私忿杀人可乎乃止壬辰整军入秋毫无犯执叅政陈子琦送京师获将士人马银粮以万计命指挥费子贤领兵守之汤和廖永忠等进兵取延平垂发先遣使招谕友定友定大㑹诸将杀使者取血置酒中盟诸将慷慨饮之誓以死报元大兵遂至延平隔水而阵分一军渡水攻其西门友定战不利归谓诸将敌千里逺鬬气鋭慎毋战战徒杀吏士耳吾墉山堑壑蓄犀器饱士为持乆计困之衆曰善遂乗城守日夜勒吏士击刁斗被甲偶立不得更番休息守者怨甚㑹诸将欲出战友定不许数请不已友定遂疑其部将萧院判刘守仁有携贰心收萧院判杀之夺守仁兵守仁降士卒多踰城走者围十日城中军局火砲声发明兵疑有内应急击破之友定知事已廹乃与枢密副使谢英辅叅政文殊哈雅诀曰公等善为计吾为元死耳坐省堂按剑仰药饮尽英辅与达噜噶齐白哈玛尔具服北向拜自经死文殊哈雅頼正孙等开门降庚子大兵入城舆友定出俄值大雷雨复苏其子海自将乐来就死并执送京师太祖面诘曰元已亡若为谁守杀我胡将军又不内使者今何惫也友定恚曰已矣毋多谈安得加我死乎遂併其子弃市胡廷美等进兵克兴化遣建阳降将曹复畴招谕汀州及宁化连城等县元汀州守将陈国珍纳欵于是泉州漳州潮州郡县相继降置延平卫廷美以部将蔡玉守之六月甲子友定故将金子隆冯谷保等复率衆寇延平玉撃败之追至沙县青云寨子隆负险自守㑹建宁指挥沭英攻铅山上命英以兵㑹和丙寅英引兵夹攻破之擒谷保戊辰命平章李文忠率兵讨金子隆等闰七月李文忠帅师攻清化宁化诸山寨擒金子隆及其余党诛之闽地悉平谷应泰曰太祖之取闽也尝分兵从两道入胡廷美何文辉由陆路汤和廖永忠督海师而其时为元守封疆者则福清人陈友定也友定以布衣谈兵谒州判蔡公安从攻延邵诸山贼起家廵检歴功擢行省平章何其伟也乃其为人勇沉喜游侠捐躯报仇不问生产又且明兵压境义无反顾杀使者盟诸将婴城固守誓死报元岂非荦荦尤异者欤方羣雄割据中原云扰之时友定借海舶之利乗闗门之险北引东瓯南襟岭表练兵积粟専制一方则无诸之业闽越王之尊可坐而致也又不然则如徐煜之在江南钱俶之据呉越持虚名以奉唐挈土地以归宋列爵王侯不失富贵亦数世之利也乃友定计不出此始终为元延平垂破慷慨就死仰药复苏父子骈戮亦足愧智士之持两端人臣之懐二心者矣虽其间胡深之杀颇有狐疑刘守仁之降亦多猜刻定之方畧要亦未称尽善而英辅与玛勒以自经告终金子隆与冯谷保又血战致毙葢若田横既死义士悉从李芾自裁潭城皆尽岂非激于忠勇奋臂不顾者耶然予独怪至正之末犹德祐之末也内则判官离次外则委印弃城一矢加遗望风相属乃其部落多奔溃而闽人独为扼守京畿多散亡而闽地独能死守者岂汉室将衰边庭请附晋家解纽张骏称藩荒裔絶域固未测中朝之虚实也明史纪事本末卷六明史纪事本末卷七钦定四库全书明史纪事本末卷七浙江提学佥事谷应泰编平定两广吴元年元至正二十七年也十月甲子命湖广行省平章杨璟左丞周德兴张彬率武昌荆州潭岳等卫军由湖广取广西谕璟等曰南方之人皆入版图惟淮北山东尚未宁一两广八闽尚未归附已命丞相徐逹平章常遇春等北定中原平章胡廷美分道南征以取八闽俟八闽既定就以其师航海取广东故命尔等率荆湘之衆进取广西两军合势何征不克尔其务靖乱止暴使逺人畏服毋替予命璟等顿首出太祖洪武元年正月乙亥杨璟等进兵攻永州元全州平章阿尔斯兰遣兵来援逆击败之进逼永城守将邓祖胜出兵南门拒战又败之获其将王鑑祖胜歛兵入城固守元兵复自广西来援驻东乡倚湘水列七营军容甚盛璟遣指挥袁子明击败之获其万户丁武等千余人二月癸邜命平章廖永忠为征南将军叅政朱亮祖为副将军由海道取广东上谕永忠等曰王者之师顺天应人以除暴乱朕昔平定武昌荆湘诸郡望风欵附常遇春克贑州南安岭南数郡亦相继来归此无他师出以律人心悦服故也今两广之地逺在南方彼此割据民困乆矣彼闻八闽不守湖湘已平中心震慑若先遣人宣布威德以招徕之必有归欵迎降者如其拒命然后举兵扼其险要絶其声援闻广东要地惟在广州广州既下则循海诸郡可传檄而定海南海北以次招徕留兵镇守仍与平章杨璟合兵取广西肃清南服在此一举癸丑杨璟遣千户王廷将兵取宝庆先是既克宝庆复为陈友谅将周文贵所陷至是廷进兵茱萸滩贼衆千余据险拒战廷击败之文贵遁遂复宝庆壬戌勅贑州卫指挥使陆仲亨等帅师㑹廖永忠征广东上谕仲亨等曰近命平章杨璟等由湖南取广西廖永忠等由福建取广东今特命尔等率师由韶州直𢷬德庆三方进兵为犄角之势举无不克广东既下合兵取广西先声既振势如破竹但当抚辑生民毋纵杀掠三月杨璟遣左丞周德兴叅政张彬率兵取全州壬申我师克全州元平章阿尔斯兰遁去道州莫友逊宁逺州李文卿蓝山县黎元帅相继降廖永忠等率舟师自福州航海取广东元左丞何真降先是岭海骚动真固保乡里邑人王成陈仲玉搆乱真请于行省举义兵除之擒仲玉以归成筑砦自固围之乆不下真募人能缚成者予钞十千于是成仆缚成以出真笑谓曰公奈何养虎自贻患成慙仆求赏真如数予之使人具汤镬车上成惧以为将烹已也真乃缚仆于上促烹之使数人鸣钲督仆妻炊火仆一号则羣应之曰四境有如仆缚主者视此于是人具服以为光武待苍头子宻不能及也竞归之遂併有循惠二州授惠州路通判寻以真为叅政迁右丞岭表民頼以安或陈符瑞劝为尉佗计者輙斥絶之初廖永忠驻福州遣人以书谕元江西分省左丞何真畧曰乃者元君失驭天下土崩豪杰之士乗时而起分剖州郡窃据疆土或假元号令或自擅兵威暴征横歛蚕食一方生民涂炭可谓极矣今天子受天明命肇造区夏江汉既已底定闽越又皆帖服中原之地相继削平惟两广僻在遐方未霑圣化予受命南征顺者抚绥逆者诛殛恐足下未悟輙先走一介之使相告足下其留意焉至是永忠等至潮州真遣其都事刘克佐上印章籍所部郡县户口甲兵钱谷奉表归附上嘉其保境息民视汉唐窦融李勣等特召乗传来朝丙戌平章杨璟遣兵攻武冈州元守将曽权举城降四月朔辛丑廖永忠等师至东莞何真率官属迎见进次虎头闗元将卢左丞张元帅各率所部来降遂入广州陆仲亨率兵下英德清逺连江连州肇庆等郡县辛丑进克德庆路元守将张鹏程弃城遁按何真东莞人常为淡水塲管勾元末岭南盗蜂起剽掠真乡真结豪民保障及乱兵据惠州真率衆复之以功授惠州路通判陞宣慰司都元帅时南海寇邵宗愚陷广州真又击走之元立江西分省于广东以真为叅政又陞右丞遂据有广东诸州郡至是始降乙卯廖永忠擒广州伪叅政邵宗愚等诛之时宗愚据三山寨遣人纳降而迁延不至永忠知其诈下令徃攻夜二鼓发兵抵其寨诘旦破之获宗愚斩于市分捕新㑹黄彬河源曹文昌汲州廖仁南海麦康祖等皆诛之何真入朝赐宴并白金千两文绮纱罗绫叚各百疋将校分赐有差谕之曰天下纷纷所谓豪杰有三易乱为治者上也保民逹变识所归者次也负固偷安毒流生民身死不悔斯不足论矣顷者师临闽越卿即输诚来归不烦一旅之力民庶安堵可谓识时逹变授真江西行中书省叅知政事杨璟围永州乆不下命指挥胡海洋等筑垒困之复造浮桥于西江上练习军士示以必克至是食尽力穷守将邓祖胜仰药死叅政张子贤等犹率衆拒守百户夏昇缒城诣璟降因言祖胜死状夜三鼓璟督兵四面攻之胡海洋等踰城入子贤复率衆巷战天明衆溃子贤与元帅邓思诚等俱就执获其全城士马璟调衡州卫指挥同知丁玉守之于是来阳等州皆遣人降五月己卯征南将军廖永忠叅政朱亮祖等兵至梧州元逹噜噶齐拜穆率官吏父老迎降时元吏部尚书布延特穆尔张翔以便宜行事入广西行次藤州永忠兵适至募兵欲迎战民无应者既而藤州守吴镛出降乃率所部百余人走欝林亮祖勒兵追之布延特穆尔战没张翔赴水死亮祖驻兵藤州甲午朱亮祖引兵至容州同知明布哈及普宁县逹噜噶齐玛噜等迎降朱亮祖师次贵州元欝林州知州张那海迎降六月甲辰元海南海北道元帅罗福等及海南分府元帅陈干富等俱遣使降壬戌克靖江路先是周德兴克全州即分兵栅据靖江险要絶其声援璟既克永州遂引兵抵靖江城下屯于北闗叅政张彬屯西闗朱亮祖亦帅师自广东来㑹屯于东门象鼻山下攻城二旬不克璟语诸将校曰彼所恃者西城濠水耳当先取闸口闗决其堤岸则破之必矣诸将曰诺明日遣指挥使丘广引轻兵攻闸口闗杀守堤兵决堤濠水涸因筑土堤近与城接以通士卒遂克其北门月城又克其北门水隘斩获百余人复攻其西门不利相持凡两閲月攻围益力额尔吉纳势穷蹙驱兵南门出战指挥胡海击败之获其万户皮彦髙杨天夀等璟因使彦髙阴搆其总制张荣荣麾下裴观以书系矢射璟营期以是夜降既二鼓观缒城出见璟备言城中积贮空虚人无鬬志可立取状璟乃给白皮㡌百余俾归为识约四鼓从宾贤门入至期璟命诸将率衆径进额尔吉纳闻变仓卒走追至城东伏波门执之初张彬始攻城为守者所诟恚曰城破当悉屠之比克城璟惧其纵杀下令曰杀人者死彬乃止衆心遂安戊辰廖永忠进兵南宁元土浪屯田千户宋真执其守将平章恩楚等遣使降永忠悉收诸司印章命真守其城送尔珠等赴京师七月己巳广西左江太平府土官黄英衍右江田州府土官岑伯颜等遣使赍印章诣平章杨璟降元平章阿尔斯兰自全州之败率余衆退保象州廖永忠遣指挥耿天璧等讨之师至宾州境阿尔斯兰遣其部将李左丞拒战天璧击败之阿尔斯兰穷迫乃遣其子僧保来纳欵戊子遂自帅所部诣永忠降献其银印三铜印三十七金牌五丁酉元彬州守将左丞杨以诚诣平章杨璟营降广西悉平杨璟等自靖江振旅还二年二月诏改庆逺府为庆逺南丹军民安抚司湖广行省臣言庆逺地接八番溪洞所辖南丹宜山等处宋元皆用其土酋为安抚使大兵下广西安抚使莫天祐首来欵附宜録用以统其民则蛮情易服守兵可减上从之以天祐为安抚司同知三月癸亥置广西行省初广西𨽻湖广至是时置行省九月戊午征南将军廖永忠副将军朱亮祖还京师冬十一月丙午遣中书照磨兰以权赍诏徃谕广西左右两江溪洞官民曰朕惟武功以定天下文敎以化逺人此古先哲王威德并施遐迩咸服者也睠兹两广地边南徼风俗质朴自唐宋以来黄岑二氏代居其间世乱则保境土世治则修职贡良由审时知几故保世滋大顷者朕命将南征八闽克清两广平定尔等不烦师旅奉印来归向慕之诚良足嘉尚今特遣使徃谕尔其克慎乃心益懋厥职宣布朕意以安居民谷应泰曰呉元年太祖命平章杨璟由湖广取广西又命征南将军廖永忠由闽之海道取广东两路进师尅期同发趋之如勐兽鸷鸟迫不及待者葢亦乗新胜之威振发䝉之势者也夷考其时淮北山东曽无经畧秦晋闗陜尚悬度外止徐逹一军由淮入河长驱北伐耳夫咸阳建瓴百二非止珠崖铜柱之险也中州沃野千里不特桂林象郡之饶也三晋兵马莫强又不止尉佗之夷风番禺之敝俗也乃太祖不并力中原而分兵南徼不急争隩府而先事蛮方缓急之数得毋出于下䇿乎而予以为不然也方其时元人地大力全虽遣王时未窥虚实合衆叩闗计需嵗月而江南之地汉呉闽三方并没所向无前粤服先声畏之如虎更若一矢加遗即可传檄而定兵法云避实击虚又云攻其瑕则坚者瑕于是由武冈入者皆长鬛之精骑从海道入者下楼船以济师而又以陆仲亨一军出贑踰岭批吭捣虚虽淮阴之用兵出竒岳侯之神算料敌不是过也究之杨璟战功止全永二州廖永忠战绩止三山一寨而靖江不下稍烦两军合围旬月耳其余郡县无不开门纳降望风迎附兵不血刃而拱手得之者则太祖之庙算长也闻之孔明伐魏先定南苖秦国自强首吞巴蜀葢正向而争天下者殊恐人之议其后耳况乎南方既定兵力有余海上坐收军资尤盛因而还师转战扫灭上游杨璟着唐州之功永忠鼓䕫门之㨗与徐逹诸军相为犄角克奏荡平譬之光武悉定江淮然后一意陇蜀宋主先取两川然后専办东南所谓事形已济迎刃而解者也至若元左丞何真者拒自王之谋全归命之义而太祖嘉其保境息民与窦融李勣軰争烈呜唿不诬矣明史纪事本末巻七明史纪事本末卷八钦定四库全书明史纪事本末卷八浙江提学佥事谷应泰编北伐中原元顺帝至正十九年九月明太祖遣千户王时徃方国珍所附海舟至元都侦察元政及察罕特穆尔李思齐军马情形时察罕克汴梁平山西秦陇等处遂分兵镇守闗陜荆襄河洛而重兵屯太行日练兵积谷谋恢复山东军声大振故遣时徃探之二十一年八月复遣都事汪河使元通好察罕特穆尔时察罕用兵山东招降东平田丰乐安俞宝等其势颇盛上谓左右曰察罕特穆尔虽假义师图恢复乃与博啰特穆尔兵争不解屡格君命此岂忠臣所为乎又闻其好名如田丰倾侧亦复待以腹心则昧于知人矣吾今遣人徃与通好观其行事然后议焉二十三年春正月元平章库库特穆尔遣使来通好库库察罕甥王保保也察罕养为己子先是察罕驻汴梁太祖尝遣使通好既而察罕亦以书来聘太祖以前所遣使不还不之答察罕寻为叛将田丰王士诚所刺库库代领父衆乃遣尹焕章送我使者自海道还太祖复遣都事汪河与俱徃报礼河至河南库库留之拘于陜州踰三年始得还以为吏部侍郎二十六年夏四月壬戌元徐州守将枢宻同知陆聚闻徐逹等已克淮安以徐宿二州诣逹军降太祖嘉其识天命命为江淮行省叅政仍守徐州于是邳萧宿迁睢宁诸县皆降秋九月上遣书送元宗室神保大王及黒汉等九人于元主呉元年元至正二十七年也春正月遣使以书谕元库库特穆尔先是使臣汪河为库库所拘留太祖以书谕之不报至是复与之书畧曰予自起义以来拓地江左阁下之先以兴复为名提兵河北古人朝聘徃来不过将道诚意今汪河去而不返是所拘者少所失者大也阁下地非不逺兵非不多所虑者张思道操刃于潼闗李思齐抗冲于秦陇俞宝畜变于肘腋王信生衅于近郊阁下自以功成安如泰山坐使羣雄连结祸机一发首尾莫救此深为阁下惜所以数使遣人奉书凟聴者是予欲尽一得之愚于阁下阁下何为自矜倘能遣使刻日将命以汪河钱祯等还岂惟不失前盟亦可取信天下如其不然我则命襄阳之师经唐邓之郊北趋嵩汝以安陆沔阳之兵掠德安向信息使安丰濠泗之将自陈汝𢷬汴梁徐邳之军取济宁淮安之衆约王信海道舟师㑹俞宝同入山东此时阁下之境必至土崩瓦解是又开我南国之兵端为彼后日之战祸阁下其审思之毋贻后悔命傅友德守徐州二月丁未元库库特穆尔遣骁将左丞李贰来冦兵驻陵子村友德坚壁俟其出掠乃将歩骑三千余溯舟至吕梁舍舟登陆撃之李贰遣禆将韩乙盛兵迎战友德跃马奋槊刺韩乙坠马败去友德度李贰必益兵来鬬趋还城开门出兵阵于城外令士卒皆卧鎗以待闻鼓声即起击有顷李贰果率衆至友德令鸣鼓我师奋起冲其前锋李贰衆大溃溺死无算遂生擒贰获其将士二百余人马五百匹擢友德江淮行省叅知政事十月甲子太祖命将北取中原谓信国公徐逹等曰自元失其政生民涂炭予与诸公仗义而起冀有奠安生民者出岂意大难不解为衆所附遂平陈友谅灭张士诚闽广之地将以次而定尚念中原扰攘山东则有王宣父子反侧不常河南则有王保保上疑下叛闗陇则有李思齐张思道彼此猜忌与王保保互相嫌隙元之将亡其机在此今欲命诸公北伐计将何如遇春对曰今南方已定兵力有余直𢷬元都以我百战之师敌彼乆逸之卒可挺竿而胜也都城既克乗胜长驱余皆建瓴而下矣太祖曰元建都百年城守必固若如卿言悬师深入顿于坚城之下餽饷不继援兵四集非我利也吾欲先取山东撤其屏蔽旋师河南断其羽翼㧞潼闗而守之据其户槛天下形势入我掌握然后进兵元都则彼势孤援絶不战可克既克其都鼓行而西云中九原以及闗陇可席卷而下诸将皆曰善太祖因顾逹曰兵法庙算胜者得算多也于是命徐逹为征北大将军常遇春为征北副将军率甲士二十五万由淮入河长驱北伐复召诸将谕之曰征伐所以奉天命平祸乱故命将出师必在得人今诸将非不健鬬然能持重有纪律战胜攻取得为将之体者无如大将军逹当百万之衆勇敢先登摧锋陷阵所向披靡无如副将军遇春然吾不患遇春不能战但患其轻敌耳吾前在武昌亲见遇春才遇数骑挑战即轻身赴之彼陈氏如张定边者何足称数尚据城指挥遇春为大将顾与小校争能甚非所望切宜戒之若遇大敌遇春领前锋当与叅将冯宗异分左右翼各将精鋭击之右丞薛显叅政傅友德勇畧冠诸军可使独当一面或有孤城小敌但遣一将有胆畧者付以总制之权皆可成功逹则専主中军䇿厉羣帅运筹决胜不可轻动古云将在军君不御者胜汝等其识之又谓傅友德曰此行汝当努力昔汉髙祖与项羽争衡彭越宣力于山东今用师自山东始汝其勉之是日太祖亲祭上下神祗于北门之七里山祝毕复召将士谕之曰此行非必畧地攻城要在削平祸乱以安生民凡遇敌则战若所经之处及城下之日勿妄杀人勿夺民财勿毁民居勿废农具勿杀耕牛勿掠人子女或有遗弃孤㓜在营父母亲戚来求者即还之丙寅驰檄谕齐鲁河洛燕蓟秦晋之人檄曰自宋祚倾移元主中国此岂人力实乃天授自是以后元之臣子不遵祖训废壊纲常有如大德废长立㓜秦定以臣弑君天歴以弟鸩兄至于弟收兄妻子烝父妾上下相习恬不为怪夫君人者斯民之主朝廷者天下之本礼义者御世之防其所为如彼岂可为训于天下及其后嗣荒淫失道加以宰相擅权宪台报怨有司毒虐于是人心离叛天下兵起使我中国之民死者肝脑涂地生者骨肉不保虽因人事所致实天厌其德而弃之也当此之时天运循环亿兆之中当降生圣人立纲陈纪救济斯民今一纪于兹未闻有济世安民者徒使尔等战战兢兢处于朝秦暮楚之地诚可矜悯方今河洛闗陜虽有数雄阻兵据险互相吞噬皆非人民之主也予本淮右布衣因天下乱为衆所推率师渡江居金陵形势之地得长江天堑之险今十有三年西抵巴蜀东连沧海南控闽越湖湘汉沔两淮徐邳皆入版图奄及南方尽为我有民稍安食稍足兵稍精控弦执矢日视我中原之民乆无所主深用疚心予恭承天命罔敢自安方欲遣兵北伐拯生民于涂炭复汉官之威仪虑民人未知反为我讐挈家北走陷溺尤深故先谕告兵至民人勿避予号令严肃无秋毫之犯尔民其体之十一月壬子克沂州初扬州兴化人王宣元末为司农掾治河有功命为招讨使从伊苏复徐州授义兵都元帅宣子信从察罕特穆尔破田丰复令宣与信还镇沂州至是逹师至淮安以书谕宣父子使降信得书遣使纳欵太祖遣徐唐臣等至沂州授信江淮平章政事令以兵从大将军征讨宣父子阴持两端乃令信宻徃莒宻募兵而遣人诈犒师以缓我军逹受而遣之使还宣即以兵夜刼徐唐臣欲杀之衆乱唐臣脱身走逹军逹即日率师抵沂州分兵急攻之都督冯宗异令军士开坝放水宣自度不能支开门降逹令宣为书遣镇抚孙惟德招降信信不从杀孙镇抚走山西于是峄州赵蛮子莒州周黼海州马骊及沭阳日照贑榆诸县并随信将士皆来降逹以宣反覆执而戮之命韩温守沂州太祖遣使谕逹曰闻将军已下沂州如向益都当遣精鋭扼黄河要冲断其援兵可以必克若益都未下即宜进取济宁济南二城既下益都山东势穷力竭如囊中物矣逹命平章韩政畧榆行梁城诸镇寨继又令政分兵扼黄河以断山东援兵政遣千户赵实畧滕州元守将杨知院遁去逹进攻益都路宣慰使布延布哈捍城力战不能支城陷还与母诀曰儿不能两全忠孝矣逹闻其贤遣使召之不徃被执不屈与总管胡濬知院张俊俱死之布哈妻阿噜章亦抱其子女投井死执其平章娄博啰白知县等获士马兵粮以万计十二月丁未都督同知汪兴祖师至东平元平章马德弃城走兴祖遣指挥常守道千户许秉进至东阿元叅政陈璧以所部五万余人降秉复以舟师趋安山镇元右丞杜天祐左丞蒋兴皆降徐逹至济南元平章和琳台詹同托音特穆尔先驱人民引军遁阿尔布逹多尔济津巴等以城降得将士三千八百五十五人马四百二十九匹命指挥陈胜守之庚戌汪兴祖至济宁元守将陈秉直弃城遁甲子徐逹遣叅政傅友德取莱阳丙辰上复遣使谕逹遇春曰闻大军下山东所过郡县元之省院官降者甚多二将军皆留于军中吾虑其杂处或昼遇敌或夜遇盗将变生不测非我之利葢此軰初绌于势力未必尽得其心不如遣之使来处我宦属之间日相亲近然后用之方可无患若济宁东平诸来归将士家属亦发遣来将厚待之太祖洪武元年二月癸邜诏汤和还明州造海舟漕运北征军饷都督同知康茂才率师徃济南从大将军逹北征癸丑常遇春克东昌元平章申荣自经死荏平等县皆降丙寅徐逹平乐安初乐安俞胜纳欵逹礼而遣之胜归复叛逹进攻之师至土河距乐安五里命军士填坝以进郎中张仲毅出降胜遁去逹命指挥华云龙守之戊子命中书省给榜抚安山东郡县时山东悉平令所在访贤才凡仕元者疑惧不自安故榜谕之丙申上别命征南将军邓愈帅襄阳安陆景陵等处兵北畧地愈遣别将王成李廷琛攻唐州克之进取南阳路擒其将史国新徐逹引兵上黄河克永城归德许州师至陈桥己亥左君弼珠彻以汴梁降先是君弼自唐州走安丰安丰复走汴梁元汴梁守将李克彛使守陈州上遣使谕以书曰曩者兵连祸结非一人之失予劳师暑月与足下从事足下乃舍其亲而奔异国是皆轻信羣下之言以至于此今足下奉异国之命与予接壤若欲兴师侵境其中轻重自可量也且予之国乃足下父母之国合肥乃足下丘陇之乡天下兵兴豪杰并起岂惟乗时以就功名亦欲保全父母妻子于乱世足下以身为质而求安于人既已失䇿复使垂白之母糟糠之妻天各一方以日为岁足下纵不以妻子为念何忍忘情于老母哉功名富贵可以再图生身之亲不可复得足下能留意于是幡然而来予当弃前非仍复待以故君弼得书犹豫不能决上乃归其母于陈州君弼感泣至是大兵下山东西指汴洛克彛夜驱军民遁入河南君弼与珠彻等率所部兵诣逹降逹命都督佥事陈德守汴梁率歩骑自中湾进取河南彗星出昴北夏四月徐逹率大军自虎牢闗进至河南塔儿湾元将托音特穆尔以兵五万迎战列阵于洛水之北我军既成列常遇春单骑执弓矢冲入其阵敌发二十骑攅槊刺遇春遇春发一矢毙其前锋大唿杀入逹指挥乗之俘斩无算托音特穆尔将散卒走陜州逹遂进营于河南城北门李克彛复走陜西元河南行省平章梁王阿噜威送欵军门戊申河南平逹命左丞赵庸守之壬子副将军常遇春率兵至嵩州守将李知院迎降甲寅入其城分兵下未附诸山寨戊子元巩县孟夏寨叅政李成降庚申元福昌知院张兴钧州守将哈喇娄许州右丞谢李陈州知院杨崇各遣人诣大将军降辛酉叅政傅友德分兵取福昌山寨元右丞潘玛勒降副将军常遇春下海州留兵守之遂徇下郏县壬戌都督同知冯宗异克陜州元守将托音特穆尔复弃城遁以都督同知康茂才守之大军克裕州执元守将平章郭云云勇敢有谋畧时河南诸郡皆下独云守裕州累战不克招之不从后以孤军败被执上嘉其忠义释而用之诏免山东夏税秋粮中原兵难之后流离失业者多遣使赈恤甲子车驾发京师幸汴梁时言者谓君天下宜居中土汴梁宋故都劝帝徃视之且㑹大将军谋取元都五月庚午大将军徐逹遣指挥王臻帅兵徃虢州取毛葫芦山寨甲申登封巩县鸡翎山并天堂山寨复叛徐逹遣指挥丰谅率兵讨平之指挥任亮克露豹王山等寨叅政傅友德取凌青黒山二寨庚寅车驾至汴梁辛邜常遇春冯宗异至行在谒见徐逹寻自河南至上皆慰劳之逹等顿首谢既退上复召问逹取元都计逹对曰臣自平齐鲁下河洛王保保逡巡太原观望不进今潼闗又为我有张良弼李思齐失势西窜元之声援已絶臣等乗势搏其孤城必克无疑上据图指示曰卿言固是然北土平旷利骑战不可无备宜选禆将提兵为先锋将军督水陆之师继其后下山东之粟以给馈饷由秦趋赵转临清而北直𢷬元都彼外援不及内自惊溃可不战而下逹受命退丁酉以江西行省左丞何文辉守河南任亮守嵩州都督同知康茂才兵至河北安邑夏邑皆降七月邓愈进兵克随州元守将右丞王诚降壬午新寨玛展等叛愈遣指挥呉复讨平之时潼闗以东悉平上命诸将还师进取元都上将发汴梁大将军徐逹等自陈桥入辞谕之曰朕与公等率衆渡江誓除祸乱以安天下士卒舍父母妻子战鬬于矢石之间百死一生乆未休息朕每念之惕然于中非得已也今中原之民乆为羣雄所苦死亡流离徧于道路天监在兹朕不敢忘故命尔等帅师北征拯民水火昔元祖入主中国子孙怠荒罔恤民艰天厌弃之君则有罪民复何辜前代革命之际兵戈相加视如仇讐朕实不忍尔诸将帅克城之日毋掳掠毋焚荡毋妄杀人必使市不易肆民安其生凡元之宗戚皆善待之庶几上答天心下慰人望以成朕伐罪救民之志有不恭命必罚无赦丙申车驾发汴梁还京师以副将军冯宗异留守徐逹遂檄都督同知张兴祖平章韩政都督副使孙兴祖指挥髙显等将益州济宁徐州之师㑹于东昌元大都红雾及黒风起闰七月徐逹等分布士马规取河北遂自中湾渡河庚子右丞薛显叅政傅友德兵至卫辉元守将平章龙二弃城走彰德辛丑徐逹等师至淇门镇傅友德获嘉县尹胡仲信逹命从镇抚王处仁守卫辉癸邜师至彰德龙二复出走陈同知等诣军门降逹令左丞杨思祖守之明日龙二部将杨义卿以船八十艘来归遂下磁州进攻广平元平章周昱弃城遁邯郸尹都文玉率父老降克赵州获元将候佥院等己酉进次临清遣人诣东昌趋都督同知张兴祖以师来㑹又檄守乐安指挥华云龙将兵从征庚戌傅友德游骑获元将李宝臣都事张处仁以为乡道逹因遣友德开道通歩骑都督副使顾时浚闸通舟师时诸将驻临清乆知府方克勤筹应刍粮无匮乏朱亮祖勒民夫五千濬河克勤不忍劳民泣祷于天天大雨水涨舟遂行癸丑平章韩政都督副使孙兴祖俱以师㑹临清于是大将军徐逹率马歩舟师北发命韩政守东昌并镇抚临清逹师至德州常遇春张兴祖及指挥髙显毛让程华等皆㑹戊午逹等师至长芦元守将左佥院遁去逹命指挥费子贤守之分兵徇下青州师至直沽获其海舟七艘造浮桥济师常遇春张兴祖各率舟师并河东西以进歩骑遵陆而前元丞相伊苏等捍御海口望风奔溃元都大震癸亥大将军徐逹等师至河西务大败元平章阿尔布逹多尔济津巴擒其知院海拉苏等三百余人逹进兵至通州营于河东岸常遇春营于河西岸衆欲速攻之指挥郭英曰吾师逺来敌以逸待劳攻城非我利也宜出其不意攻之翼日大雾英以千人伏道旁率精骑三千直抵城下元将五十八国公率敢死士万余张两翼而出战良乆英佯败敌乗胜来追伏兵起截其军为二斩首数千级擒其将巴延特穆尔丙寅逹率诸将入通州是月二十七日也元主闻报大惧集后妃太子议避兵北行迟明召羣臣㑹议端明殿时元都再遭博啰库库之变民生䘮乱守备多不设元主徘徊叹息曰今日岂可复作徽钦遂决计北徙左丞相实勒们知枢宻院事哈斯等皆劝固守京城不聴命淮王特穆尔布哈监国丞相强通留守是夜三鼓元主及后妃太子开建德门由居庸北走如上都八月二日庚午徐逹等进师取元都至齐化门将士填壕登城而入逹登齐化门楼执其监门宗室淮王特穆尔布哈及太尉中书左丞相强通平章徳哷黙色保赛音布哈右丞相张康伯御史中丞穆彻等戮之并获宣府镇南威顺诸王子六人及玉印二成宗玉玺一封府库图籍宝物及故宫殿门以兵守之宫人妃主令其宦寺䕶视号令士卒无侵暴人民安堵逹下令凡元朝大小诸臣皆令送告身于官署民籍中违者有罚元翰林待制黄殷仕欲投井为其仆所守乃绐仆曰吾甚愧何从得酒醉而出见可也其仆喜入市取酒殷仕遂投井死左丞丁敬可总管郭允中皆死之学士危素寓僧寺亦欲赴井一僧止之曰公死亡国史也遂徃见逹明日顺德守将吉右丞胡叅政郑叅政皆自西山来降武德卫军校获前乐安逃将俞胜及南叅政张郎中等逹遣将赴京献㨗仍命薛显傅友德曹良臣顾时等将兵侦逻古北诸隘口甲戌徐逹遣人诣东昌令韩政分兵守广平徐逹遣指挥华云龙经理故元都新筑城垣张兴祖徇永平路下之癸未诏大将军徐逹改飞熊卫为大兴左卫淮安为大兴右卫乐安卫为燕山左卫济宁卫为燕山右卫青州卫为永清左卫徐州五所为永清右卫留兵三万人分𨽻六卫命都督副使孙兴祖佥事华云龙守北平大将军徐逹副将军常遇春等率大军徃取山西二年二月庚辰元丞相伊苏侵通州时城中守兵仅千人伊苏万骑营于白河守将曹良臣谓其部下曰吾兵少不可与战彼衆虽多然亡国之后屡挫之兵可以计破也乃宻遣指挥许勇等于沿河舟中各树赤帜亘三十余里钲鼔之声相闻伊苏望之惊遁大将军逹承制遣杨璟等还征唐州先是邓愈下唐州以宋指挥守之寻唐州兵乱贼将老马刘及南阳郡县皆相应事闻故有是命璟至南阳攻唐州一鼓破之戮其首恶南阳复平六月元伊苏复侵通州上命常遇春以所部军自鳯翔还御之复命李文忠为偏将军副遇春自北平徃开平道三河经鹿儿岭过㑹州败元将江文清于锦川得士马以千数次全宁伊苏复以兵迎战又败之伊苏遁进攻大兴州文忠䇿其必走乃分兵千余为八屯伏其归路伊苏果夜遁遇伏大败走擒其丞相托和齐遂帅兵道新开岭进攻开平元主先已北走追奔数百里俘其宗王庆生平章鼎珠等斩之凡得将士万人车万辆马三万匹牛五万头蓟北悉平改元都为北平府谷应泰曰髙帝起淮右布衣定鼎金陵削平呉汉奄有荆楚开拓闽越固已志清中原之民气吞大河之北矣呉元年遂命徐逹常遇春大举六师奉辞伐罪乃不鼓我朝鋭直捣幽燕而先取山东撤其屏蔽转战河南断其羽翼再取潼闗据其户槛然后弹丸孤城所向必克犹之郦生説汉首下陈留光武灭新先收宛雒葢论事者动言髙皇之英武而不知平生之谨慎也至若虓虎之臣貔貅之佐莫不汗马功髙风云气壮以故塔儿湾之㨗河西务之㨗通州开平之㨗比之垓下合围悲歌四起昆阳大战屋瓦皆飞固宜开国承家勒铭钟鼎者矣然夷考其时大军戡定者犹少先声归命者更多于凡青徐各郡千里扶携兖豫诸司百城分溃东河茌平小邑也而降济南汴梁巖城也而亦降马德陈秉汉人也而遁和琳托音元人也而亦遁葢以其时干纲废弛羣情窜散柄臣尾大既诛帝后东宫脑满擅讨憸邪以至开河起大业之愁鼓檝有海山之戏又且列图素女拱手望夷日肆慆淫坐视瓦裂太祖之兴岂非天之所启乎况乎禡牙北出伐乱救民屡诏军中勿妄诛戮破都之日市不易肆彼以暴吾以仁彼以昏吾以义克纣都而去殷弊政入咸阳而除秦苛法从知天命之有归乃在人心之豫附矣若乃㑹议端明弃同瓯脱叔宝全无心肝纪侯大去其国审德量力吾何责焉独是巴延入宋妃后皆俘明室破元嫔嫱不御忠厚开基又何必天道之好还也明史纪事本末卷八明史纪事本末卷九钦定四库全书明史纪事本末卷九浙江提学佥事谷应泰编畧定秦晋太祖洪武元年元将李思齐张良弼闻王师下河南即驻兵潼闗以拒既而火焚良弼营思齐仍移军退守葫芦滩遣其部将张徳钦穆薛飞守闗五月都督同知冯宗异抵潼闗思齐弃辎重走鳯翔良弼奔麟城丙寅宗异遂入潼闗引兵西至华州元守将望风奔溃先是宗异下陜州上遣使谕之曰若克潼闗勿遽乗胜而西今大将军方有事北方宜选将守闗以遏其援兵尔且率师囘汴梁至是五月庚午徐达调佥事郭兴将庆阳卫指挥于光威武卫指挥金兴旺守之丙子宗异囘军至陜州与徐达俱还河南八月大将军徐达副将军常遇春既定元都受命帅师取山西副将军冯宗异偏将军汤和平章杨璟俱从大将军徐达征讨九月乙丑副将军常遇春等下保定留指挥李杰守之丁卯下中山以指挥董勲守之遂帅师趋真定元守将孙平章弃城走十月戊辰大将军徐达遣广武卫镇抚刘聚守河间兼领府事副将军冯宗异偏将军汤和由河南渡河克武陟下懐庆元平章白索珠弃城遁兵至太行山𤾂子城破其闗元兵奔溃进取泽州元平章贺宗哲弃城遁破磨盘寨获叅政俞仁戮之进克潞州分兵克雄州以镇抚程信守之十一月癸丑徐达克赵州以叅随王成守之右丞薛显败元托克托特穆尔于石州库库特穆尔遣其将哈扎尔来攻泽州杨璟张彬徃援之遇元兵于韩店大战失利十二月大将军徐达率诸军进取太原库库特穆尔败走库库特穆尔者察罕特穆尔甥也先是察罕与罗山人李思齐起兵撃贼元授察罕汝宁达噜噶齐察罕死诏库库领父兵封河南王而李思齐亦在节制中思齐自谓父行与他将张良弼孔兴圗噜卜等皆欲异军思齐遂据盩厔良弼据麻台库库遣闗保珪琳齐攻麻台李思齐孔兴圗噜卜皆与良弼合元数趣库库出师库库遣其弟托音特穆尔及部将旺扎勒摩该往山东而自与思齐良弼相攻一嵗余元下诏与和解库库杀诏使拒命遣兵据太原元太子与闗保思齐良弼诸军合夹攻泽复削夺库库爵邑令思齐等诛之库库退守平阳闗保据泽潞二州与摩该合战而明兵已及河南思齐良弼乃自诣库库与结好因解兵西归库库与摩该闗保战擒之上疏陈罪元赦库库特穆尔复其官使出兵御明命右丞伊苏趋山东圗噜出潼闗李思齐出七盘金商图复汴梁然大将军已至通入北平顺帝夜开建徳门北走仍命库库率兵出雁门闗由保安州经居庸闗以攻北平达闻之谓诸将曰王保保率师逺出太原必虚北平孙都督总六卫之师足以镇御我与汝等乗其不备直抵太原倾其巢穴彼进不得战退无所依此兵法所谓批吭𢷬虚也若彼还军救太原则已为我牵制进退失利必成擒矣遂引兵径进库库既至保安州闻之果还军前锋万骑突至傅友徳薛显率敢死士数十骑冲却之库库军于城西压明军而阵指挥郭英慿髙望之谓常遇春曰彼兵多而不整营大而无备请夜劫之遇春然其计与徐达谋曰我骑兵虽集而歩兵未至何以能战莫若遣精骑夜劫其营其衆可乱衆乱主将可缚也会库库部将唿必玛勒潜遣人约降且请为内应达大喜遂乗夜袭之先遣五十骑伏城东十里以举火鸣砲为期至夜郭英率十余骑潜入其营举火鸣砲伏兵应之遇春等兵大至鼓噪相接军大溃自相蹂躙库库方燃烛坐帐中使两童子执书侍仓卒不知所出亟纳靴未竟跣一足踰帐后出得骣马从十八骑遁去达等勒兵进营城西唿必玛勒以其将校降得兵四万人马四万余匹库库奔大同遇春率兵追至忻州不及得行人汪河还库库走甘肃庚午徐达遣傅友徳薛显将歩骑邀击贺宗哲于石州败之以戴复初署霍州丁玉明署忻州蒋应宗署崞州翁子竒守大石副将军冯宗异西至猗氏擒元右丞贾成甲戌进攻平阳擒元右丞李茂下之叅政陆聚率兵攻车子寨及鳯山成山帖山三寨降之复取故闗山寨承天寨宗异进攻绛州克之擒元右丞田保徐伯昌获将士五百人阳曲盘辟勒等十寨头目各以其衆诣大将军徐达营降二年春正月诏免北平燕南山东山西河东河南潼闗唐邓光恩等处税粮甲寅副将军常遇春帅师攻大同庚申兵至大同元守将珠展弃城走擒知院于陈等八十余人叅政傅友徳将兵屯朔州右丞薛显攻下潞州桃花寨大将军徐达遣叅政陆聚分兵守井陉散闗聚进攻承天寨克之癸亥遣使赍勅往山西谕诸将曰近者大夫汤和定浙左平闽中平章杨璟靖湖湘定广西班师还朝未有定赏以大将军等灭元未还故也于是遣诸偏将从大将军征进杨璟兵出泽潞中道与贼相拒虽少算以累军此亦兵家常事且太原得此为犄缀以分其势今定左副将军冯宗异居遇春之下偏将军汤和居宗异之下偏将军杨璟居和之下协力同心剪除余寇二月大将军徐达师次河中副将军常遇春冯宗异先渡河趋陜西三月乙未元鄜城守将副枢施成诣军门降徐达仍令成守之庚子徐达师至鹿台遂入奉元路先是李思齐据鳯翔副将钦穆薛飞等守闗中张思道与孔兴圗噜卜金牌张龙济民李景春等驻鹿台以卫奉元至是大兵入闗思道等先三日由野口遁去达遣都督佥事郭兴将轻骑𢷬奉元而自率大军继进渡泾渭至三陵坡父老千余迎降达按兵遣左丞周凯入城抚谕明日整兵入改奉元路为西安府以夏徳署府事留耿炳文守之炳文在长安修筑泾阳洪渠诸堰十万一千余丈民便利之大军西征供亿繁急炳文输饷五千石赴巩昌军食頼以足达师之至鹿台也元陜西行省平章哈玛尔圗弃奉元走盩厔为民兵所杀平章乌尔圗西台治书侍御史王武遁去复降斩之西台御史僧格实哩守闗家洞达遣攻之势穷促不屈与妻子俱投崖死左丞贝沁古逃入终南山郎中王可仰药死检校实克布哈自缢死三原尹朱春与其妻亦俱投崖死时闗中饥上闻命户赐米一石继又命赴孟津仓户给米二石民大悦癸卯常遇春冯宗异等帅师发陜西进克鳯翔初李思齐之奔鳯翔也上以书谕之曰前者遣使通问至今未还岂所使非人忤足下而留之与抑元使适至不能隐而杀之若然亦时势之常大丈夫当磊磊落落岂以小嫌介意哉夫坚甲利兵深沟髙垒必欲竭力抗我军不知竟欲何为昔足下在秦中兵衆地险虽有张思道专尚诈力孔兴等自为保守库库以兵出没其间然皆非勍敌足下此时不能图秦自王已失此机今中原全为我有向与足下相为犄角者皆披靡窜伏足下以孤军相持徒伤物命终无所益厚徳者岂为是哉朕知足下鳯翔不守则必深入沙漠以图后举然非我族类其心必异倘中原相从之衆以塞地荒凉一旦变生肘腋妻孥不能相保矣且足下本汝南之英祖宗坟墓所在深思逺虑独不及此乎诚能以信相许翻然来归当以汉窦融之礼相报否则非朕所知也思齐得书有降意其麾下诱之与西入吐番思齐惑之至是大兵至鳯翔思齐惧遂帅所部奔临洮叅政傅友徳克鳯州以指挥张能守之夏四月丙寅大将军徐达会诸将于鳯翔议所向诸将咸以张思道之才不如李思齐庆阳易于临洮欲先由豳州取庆阳然后从陇西攻临洮达曰不然思道城险而兵悍未易猝㧞临洮之地西通番戎北界河湟取之其人足以备战鬭其土地所产足以供军储今以大军蹙之思齐不西走胡则束手就缚矣临洮既克则旁郡自下诸将然之达乃留御史大夫汤和守营垒辎重令指挥金兴旺余思明等守鳯翔遂移师趋陇州克之寻至秦州马跑泉元守将吕徳张义遁去遣都督佥事陈徳追获之以合肥卫千户王宏将兵五百守陇州张规鲁将兵千人守秦州达进师至巩昌元守将梁子中汪灵真保等出降以都督佥事郭兴守之遣冯宗异攻临洮顾时戴徳攻兰州丁丑顾时等克兰州以指挥韩温守之冯宗异师至临洮李思齐穷迫举城降宗异遣人送徐达营达遣指挥韦正等守之临洮捷奏至上览毕即遣使谕徐达曰李思齐既降宜进攻庆阳宁夏张思道兄弟多诈若来降当审处之勿堕其计也李思齐入见命为江西行省左丞不之官食禄于京师己卯徐达师入安定州以降将陈宗聚署州事调青州右卫官军守之克会州以叅随黎宗文署州事指挥陈夀守之乙酉徐达师入靖宁州遂狥下隆徳县五月丁酉大将军徐达师至萧闗下平凉指挥朱明克延安以明守之辛丑元将张良臣以庆阳降初张思道在庆阳闻王师克临洮惧走宁夏而使其弟张良臣平章姚晖守庆阳思道至宁夏与金牌张等俱为库库特穆尔所执徐达既下平凉即谋取庆阳令汤和遣兵往泾州别遣指挥张焕将骑兵侦逻庆阳遣人招良臣良臣以其兄被执遂以城降良臣骁勇善战军中唿为小平章戊申良臣复据庆阳叛初良臣之降也遣其花叅政诣徐达献军民数目寻又遣知院李克仁葛八来献马数达遣右丞薛显将骑兵五千人同克仁等赴庆阳比良臣出迎匍伏道左佯为卑下以示归顺薄暮即以兵劫营显等不意其叛为所冲溃指挥张焕被执显被伤走还达闻语诸将曰帝明见万里外今日之事果如前言然良臣之叛祗取灭亡耳当与诸公戮力剪之于是冯宗异傅友徳闻良臣叛帅师自临洮至泾州汤和亦帅所部来会达恐其党相扇为声援乃先遣兵抄其出入俞通源将精骑畧其西顾时畧其北傅友徳畧其东陈徳畧其南达帅诸将趋庆阳以兵四面围其城良臣出兵挑战达麾兵击败之六月辛巳达督诸军攻庆阳张良臣遣珠克往宁夏求援于王巴拜获斩之仍以叅随王敬祖将兵守彭原秋七月甲午徐达遣降将李茂等将骑兵千人往隆徳秦安等处收捕未附头目杜拜布哈罗左丞相等辛亥王巴拜部将哈扎尔䧟原州指挥陈夀死之徐达闻报与冯宗异傅友徳议以驿马闗当其冲遣右丞徐礼将兵据之又遣指挥叶石真守彭原调指挥韦正守邠州傅友徳薛显驻灵州扼之宗异复与徐达谋曰今大军围庆阳张良臣虽困未能遽下王巴拜欲为良臣声援故令哈扎尔攻原州欲以救庆阳请得移军逼闗以扼原州彼无所施矣达然之宗异遂以其军西临驿马闗去庆阳三十里而军是夜哈扎尔复攻䧟泾州丁千户退保灵台县宗异自驿马闗引兵赴之哈扎尔走追至邠州又走宜禄遁去宗异还屯驿马闗八月丙寅庆阳小元帅谋纳欵为张良臣所囚城中降者夜劫小元帅出诣大将军营达受之令军中无虐降者先是七月己亥常遇春还次柳河川得疾卒上令偏将军李文忠代领其衆至是诏文忠自北平㑹师攻庆阳行至太原会元将圗噜卜等攻大同甚急文忠谓左丞赵庸等曰吾与公等受命而来阃外之事有利于国专之可也今大同被攻甚急若候进止岂不失机衆皆诺遂由代出鴈门至马邑适游骑数千奄至猝遇我师与战败之擒其平章刘特穆尔进至白杨门又擒黠冦四大王时天雨雪文忠疑有伏乃身引数骑入山察视之前军已驻营去敌五十里文忠至遽令迁之复前至五里营于漫地阻水先遣由间道达大同使知之元将圗噜卜悉鋭来攻文忠令将士秣马蓐食闭营不出先以两营诱敌督令死战自寅至辰前营报数至文忠不为动良乆度其饥疲乃分军为左右翼身当前锋奋击大败之生擒圗噜卜降其衆万余获马匹辎重甚衆缚圗噜卜诣军门文忠解其缚与之共食遂进兵东胜州至莽果仓而还先是元主北走腾格哩命圗噜卜孔兴以重兵攻大同欲图恢复至是圗噜卜被擒孔兴走绥徳其部将复斩之来降元主知事不济无复南向矣图噜卜至京师上曰彼各为其主耳释之赐冠带衣服癸未徐达克庆阳先是徐达率诸将四面围其城张良臣出战东门顾时击败之复自西门出战冯宗异御之走还良臣登城唿吕徳约降达不听初良臣之叛也自以其城险而下有井泉可据以守其兵精悍养子七人皆善战军中语曰不怕金牌张惟怕七条鎗又其兄思道与王巴拜为声援贺宗哲哈扎尔为羽翼姚晖葛行为爪牙故欲拒守以图大功及明师列营城下困之良臣不得逞数出战俱不利遣人赴宁夏求援輙被获内外音问不通粮饷乏絶至煮人汁和泥嚥之姚睴熊左丞胡知院知事不济开门纳降达勒兵自北门入良臣父子俱投井中引出斩之明日诛良臣党柴知院等二百余人以都督佥事陈徳守之先是贺宗哲攻鳯翔或隧地或突至瓮城凡十五日指挥金兴旺周兴婴城固守至是庆阳下宗哲乃引去徐达闻宗哲由六盘山遁遣顾时薛显傅友徳将万骑追之宗哲以其衆掠兰州达遣冯宗异率歩骑一万七千道靖宁击之宗哲由徳哷苏渡河遁去宗异乃率所部还九月大将军徐达御史大夫汤和发平凉还京师以右副将军冯宗异总制军事十二月王巴拜知大将军南还自甘肃以兵袭兰州奄至城下守将指挥张温会诸将校曰彼悉衆袭我我兵寡难与为敌然彼逺来未知我衆寡乗暮击之可挫其锋彼不退则固守以待援于是整兵出战巴拜兵少却温歛兵入城巴拜进围之温坚守不与战鹰扬卫指挥于光守巩昌将兵来援至兰州之马兰滩卒遇保保兵战败被执至兰州城下使唿张将军出降光大唿曰我不幸被执公等但坚守徐总兵将大军至矣敌怒批其颊遂遇害城中闻光言守益坚夜二鼔巴拜以兵登城千户朱祐醉不能起巡卒击却之温屡设方畧乗怠破其兵巴拜围数月不利且闻大军至遂引去温执朱祐数其罪将杀之知事朱友文谏曰当其时斩祐以狥所谓军法从事也今贼已退诛之无及徒有专杀罪温杖而释之事闻陞温都督佥事赠䘏于光谷应泰曰初太祖之北伐也直趋青济者正兵而西扼潼闗者疑兵也故以徐中山大军捣彼胸腹而以冯宗异孤军缀彼声援原未尝命其仰闗而攻跃马而入也此时元将之守晋者为库库特穆尔其守秦者为李思齐张思道皆庸才耳库库之应诏入援出鴈门经居庸其算神矣而太原根本空国而去一军奄至巢覆穴倾此晋之所以亡也李思齐负百二之险借建瓴之势乃不卷甲出闗以断河南要路而反徘徊闗内风鹤惊奔使宗异拱手而取河西安驱而入华阳此秦之所以亡也假令库库留守如孟徳之保三城思齐出闗如赵奢之争阏与则明之重兵深入云代既压其前韩魏又议其后托权未去伊苏重来安危之机正未可必也奈何徐常诸将由豫入晋自晋达秦库库不战于北平而战于晋阳思齐不战于河津而战于崤底譬之腐鼠孤雏直坐受人缚耳然又不特此也思齐以父行倔强库库以私衅称兵大敌在前而两虎自鬭遂使明兵直入河南迅扫上谷方始解甲西归输诚结好忧卞庄之刺讲亷蔺之欢呜唿晚矣以予观之唐起冀方混一区宇秦据雍州蚕食六国而元末武臣坐失事机怯于公战正所谓倔强蓁莽之间迁延嵗月之命岂真伏义勤王有深图逺算之概哉至于哈扎尔之河隍剽掠张良臣之庆阳复叛而明师乃能西临驿马东叩大同出竒无穷料敌制胜则晋室之表里山河秦地之隩区陆海安得不为新主资也明史纪事本末卷九明史纪事本末卷十钦定四库全书明史纪事本末卷十浙江提学佥事谷应泰编故元遗兵太祖洪武三年春正月癸巳上以王巴拜为西北边患命右丞相信国公徐达为征北大将军浙江行省平章李文忠为左副将军都督冯胜为右副将军御史大夫邓愈为左副将军汤和为右副将军往征沙漠上问诸将曰元主迟留塞外王巴拜近以孤军犯我兰州其志欲侥倖尺寸之利不灭不已卿等出师当何先诸将皆曰巴拜之冦边者以元主之犹在也若以师直取元主则巴拜失势可不战而降上曰王巴拜方以兵临边今舎彼而取元主是忘近而趋逺失缓急之宜非计之善吾意欲分兵二道一令大将军自潼闗出西安捣定西以取王巴拜一令左副将军出居庸入沙漠以追元主使彼此自救不暇应援元主逺居沙漠不意吾师之至如狐豚之遇勐虎取之必矣事有一举而两得者此是也诸将皆曰善遂受命而行二月北平守御华云龙克云州获元平章唿噜固岱右丞噶海等大同指挥金朝兴克东胜州获元平章荆麟等大同都督同知汪兴祖克武州朔州获元知院马广等夏四月大将军徐达率师出安定初达师至平西王巴拜退屯车道岘达遣左副将军邓愈立栅逼之至是出安定驻沈儿峪口与王巴拜隔深沟而垒一日数战王巴拜发兵千余人出间道从东山下潜刦东南垒一军皆惊左丞胡徳济仓卒不知所出达率亲兵击之斩东南垒赵指挥及将校数人以狥军中股栗明日整衆出战诸军争奋遂大败巴拜兵于川北乱塜间擒元郯王文济王及国公阎思孝平章哈扎尔珪琳齐严奉先李景昌察罕布哈等官一千八百六十五人将校士卒八万四千五百余人获马万五千二百八十余匹骆驼驴骡杂畜称是巴拜仅与其妻子数人从古城北遁去至黄河得流木以渡遂由宁夏奔和林都督郭英追至宁夏不及而还巴拜至和琳元嗣主阿裕尔实哩达喇复任以事徐达以胡徳济失律械送京师上念其旧劳特赦之仍遣使谕达曰将军欲效卫青不斩苏建独不见穰苴之待庄贾乎胡左丞失律正当就军中戮之今归之朝廷朝廷必议其功过彼常守信州救诸全皆有功不忍即加诛惧将军缘此缓其军法是用遣使即军中谕意五月丁酉左副将军李文忠左丞赵庸师出野狐岭擒元平章祝真进败元太尉曼济平章沙布迪音多尔济巴勒等于白海之骆驼山遂次开平元平章尚都罕等降都督孙兴祖率燕山右卫指挥平定大兴左卫指挥龎禋兵次赛音布拉克川遇元兵力战皆没于五郎口海宁卫指挥副使孙虎率兵至落马河及元太尉玛鲁战死之癸卯李文忠克应昌文忠率师趋应昌未至百余里获元骑问之知四月二十八日庚申君已殂文忠督兵兼程而进遇元兵一战败之追至应昌围其城获元主孙宻迪哩巴喇并后妃宫人诸王省院达官士卒等宋代玉玺金寳一十五宣和殿玉图书一玉册二镇国玉带玉斧各一及驼马牛羊无算惟太子阿裕尔实哩达喇与数十骑遁去文忠率精骑追之至北庆州不及而还道兴州降其兵民三万七千人至红罗山又降其兵民万六千余人㨗闻至京师百官称贺上命礼部榜示凡经仕元者不与又以庚申君不战而奔克知天命谥曰顺帝上又自为祭文曰生死废兴非一时之偶然乃天地之定数古之圣贤于是四者一或临之不为之变何也盖知天命而不惑者也君之祖宗昔起沙漠弯弓矢入我中国横行天下九彞八蛮尽皆归之非天命不至此及君之父子正当垂衣守成之时而盗生汝颍华夏骚然号令不行以致失国此人事欤天道欤朕于其时非有三军六师以威天下乃代君家而为民主亦莫非天命也曩者君王沙漠朕主中国君与羣臣乃固执不移致边警数兴今闻君没于沙漠朕用恻然特遣人致弔奠以牲醴以享尔灵尔其鉴之六月李文忠遣人送俘获元诸王宻迪哩巴拉等及其寳册至京师省臣杨宪等请以宻迪哩巴拉献俘于庙寳册令百官具朝服进上曰寳册贮之库不必进也古者虽有献俘之礼武王伐殷曾用之乎宪对曰武王事殆不可知唐太宗尝行之上曰太宗是待王世充若遇隋之子孙恐不行此礼元人入主中国百年之内生齿甚繁家给人足朕之祖先亦预享其太平虽古有献俘之礼不忍加之只令服本俗衣以朝朝毕赐以中国衣冠就令谢恩复谓宪曰故国之妃朝于君者元有此礼不必效之亦令衣本俗衣于中宫朝见见毕赐中国之服亦令谢恩乙亥宻迪哩巴拉朝见奉天殿其母及妃朝见坤宁宫俱赐以中国服及赐第宅于龙山封宻迪哩巴拉为崇礼侯丁丑颁平定沙漠诏于天下仍遣使赍诏谕安南髙丽占城是日百官表贺上谕之曰当元之季君则晏安臣则䟦扈国用不经征歛日促天怒人怨盗贼蜂起天下己非元有矣朕取天下于羣雄非取天下于元氏向使元君克畏天命不自暇逸其臣各尽乃职罔敢骄奢天下豪杰其得乗隙而起耶遣使诏谕元宗室部落臣民元宗室四大王初遁入静乐岢岚山中结寨自固至是率衆冦武州太原指挥程桂等击败之追至龙尾庄四大王遁走获其三大王托和木特穆尔送京师乙酉左副将军邓愈招谕吐番元陜西行省吐番宣慰使索诺木藏布诣军门降镇西武诸王伯勒格亦以吐番诸部来降追元豫王至西黄河抵黒松林杀额森图罕于是河州以西甘朶乌思蔵等部皆来归征哨极甘肃西北数千里始还九月命指挥韦正守河州正初至河州城邑空虚人骨山积将士见之咸欲弃去正语之曰正受命率公等出镇边陲当不避艰险报国恩今既至此无故弃去一旦遂生戎心其谁御之吾与若等死亡无地妻孥不得相保母宁死于王事乎于是衆感激如命正日夜抚循军民河州遂为乐土冬十一月壬辰大将军徐达左副将军李文忠等还至龙江车驾出劳于江上四年春正月命魏国公徐达往北平训练军士缮治城池给守边将士衣二月甲戌元辽阳守将平章刘益降先是遣断事黄俦诏谕辽阳诸处官民帅衆归附益遂以辽东州郡地图并籍兵马钱粮之数遣右丞董遵佥院杨贤奉表来降诏置辽东卫指挥使司以益为指挥同知未几元平章洪巴拜马彦翚共谋杀益张良佐房暠复擒彦翚杀之巴拜走纳克楚营辽东之衆因推良佐暠权卫事至是良佐以闻并遣使贡马上元所授印章宣勑金牌献贼杀刘益逆党仍上其事于中书省曰本卫地方辽逺僻处海隅肘腋之间皆为敌境元平章髙嘉努固守辽阳山寨知院哈喇章屯驻沈阳古城开元则有丞相伊苏之兵金山则有太尉纳克楚之衆彼此相依互为声援今洪保保逃往其营必有搆兵之衅乞留断事吴立镇抚军民先将逆党巴勒丹知院实勒械送京师诏以良佐暠为辽东卫指挥佥事魏国公徐达徙北平山后之民三万五千八百户散处卫府籍为军者给衣食籍为民者给田以耕凡已降而内徙者三万四千五十六户寻命达自北平往山西操练士马秋七月辽东卫奏元纳克楚据金山为边患遣黄俦赍书谕之曰比者元纲解纽红巾起于汝颍羣盗徧于中原僭名号者继出小明王称帝于亳徐真一称帝于蕲陈友谅称帝于九江张士诚称王于姑苏明玉珍称帝于西蜀拥兵数万割据中原垂二十年朕本淮民为羣雄所逼集衆渡江与将军会于太平比待他俘特加礼遇且知将军为名家特释北归今又十七年矣朕见羣雄无成遣兵四出北平中原南定闽粤东取方氏西收巴蜀四帝一王皆为俘馘元君奔亡华夏悉定此天命非人力也近闻将军居金山大张威令吾兵亦守辽左与将军旌旗相望将军若能遣使通问贡献姑容就彼顺其水草自守一方不然大厦将倾非一木可支衅之后先惟将军自思之俦至金山纳克楚拘留不还置辽东都指挥使司以马云叶旺为都指挥使吴泉冯祥为同知王徳为佥事总辖辽东诸卫军马上以刘益之变纳克楚未附特命云等镇之云等由登莱渡海驻兵金州招降元叅政叶廷秀攻走平章髙嘉努遂进至辽东完城缮兵一方遂安命靖海侯吴祯帅舟师运饷辽东淮安侯华云龙统兵至云州谍知元平章僧嘉努营于牙头夜遣精兵袭之突入其营擒僧嘉努尽俘其衆获驼马四百余匹进至上都大石岸攻破刘学士寨击败鲁尔国公于髙州武平悉衆北奔又遣指挥孙恭等帅兵口北招谕恵王巴圗布哈储王巴延布哈宗王子玛布特穆尔等冬十二月丙戌遣人送巴圗布哈等至京上命赐第宅袭衣什器等物仍月给钱米有差五年春正月乙丑诏赐魏国公徐达曹国公李文忠宋国公冯胜交趾弓五十彤弓百庚午命达为征北大将军出中路文忠为左副将军出东路胜为右副将军出西路三道并进以清沙漠中路由鴈门趋和林东路由居庸出应昌西路由金兰趋甘肃三月徐达抵山西境都督蓝玉为前锋败巴拜游骑于野马川丁卯复败巴拜于圗喇河保保遁与贺宗哲合而拒我师于岭北时师数发而心轻敌骤与之战不利死者万余人达固垒而救之故彻侯功臣无死者巴拜亦不敢入塞偏将军汤和遇别部于断头山亦败冯胜师次兰州傅友徳率骁骑五千为前锋直趋西凉遇元沙实罕兵击败之追至永昌又败元太尉多尔济巴勒于和勒欢口大获其辎重牛马进至扫林山胜等师亦至共击元兵走之友徳手射死其平章布哈追斩四百余人降太尉索诺木嘉勒平章衮楚克䓁夏六月戊寅元将尚律知大军至率所部吏民八百三十余户迎降胜抚辑其民留兵守之进至额齐纳路守将巴延特穆尔全城降师至别驾山元岐王多尔济巴勒遁去追获其平章昌嘉努等二十七人及马驼牛羊十余万友徳复引兵至𤓰沙州又败其兵获金银印马驼牛羊二万而还李文忠率都督何文辉等兵至琨敌闻之夜弃营遁获其牛马辎重无算遂进至哈喇莽赉敌部落惊溃复进至胪胊河文忠下令曰兵贵神速千里袭人难以负重乃留辎重胪胊河令部将韩政等守之士卒人持二十日粮兼程而进至圗喇河元太师哈喇章曼济悉衆渡河留其妻子北向而严骑以待文忠督兵力战战数合敌稍却复进至鄂勒珲河敌兵益衆搏战不已文忠马中流矢急下马持短兵接战从者刘义直前奋击以身蔽文忠指挥李荣见事急以所乗马授文忠自夺敌骑乗之文忠得马气益厉据鞍横槊麾衆更进于是士卒鼔勇皆殊死战敌败走逐北至骋海敌兵益大集文忠乃勒兵据险自固而多张疑兵纵所获马畜于野示以闲暇居三日敌疑有伏不敢逼稍稍引去文忠亦解而归迷失道至僧格拉木乏水渇死者甚衆文忠患之忽所乗马跑地长鸣泉水涌出士马頼以俱济是役也顾时与文忠分道入沙漠粮且尽遇元兵士卒疲乏不能战时奋勇独引麾下数百人跃马大唿击败之掠其辎重牛马还军复大振曹良臣至鄂勒珲河孤军深入败没骁骑卫指挥使周显振武指挥同知常荣神䇿卫指挥使张耀俱死焉秋七月乙未文忠以所获故元官属子孙及军士家属一千八百四十余人送至京师九月丁巳吴祯遣送辽东元平章髙嘉努知枢密院髙大方同佥髙世举张海马辽阳路总管髙赋等至京师冬十一月壬申命赏甘肃京卫军士时冯胜等以匿所获马骡牛羊不赏上曰祭遵为将忧国奉公曹彬平江南所载惟图书汝等当法古人省躬以补过诸将叩头谢十二月壬寅遣使赍书与元幼主又与元臣刘仲徳朱彦徳书曰人臣致身于君贵有终始至正之君䝉尘而崩幼主初立朝之大臣无不叛去独二生竭力事之诚可嘉尚今特遣使者谕君数事且令取其子宻迪哩巴拉归二生宜察之母教人以倔强絶父子之道尔君宗祀不絶二生家族亦可长保如其不然六军出讨旌旗蔽塞于隂山二生身膏草野固竒男子事也或不能狥国偷生免死何面目与朕相见惟熟虑之六年春正月壬子命魏国公徐达曹国公李文忠往山西北平练兵防边夏四月华云龙奏上诸闗防守事宜东自永平蓟州密云西至五灰岭外隘口通一百二十一处相去约二千二百里其王平口至官坐岭关隘有九约去五百余里俱冲要之地并宜设兵守之紫荆闗及芦花山岭尤为要路宜设千户所御守从之六月甲申武朔等州边警时大将军徐达驻师临清报至遣临江侯陈徳巩昌侯郭兴将兵击之秋八月丙子河州土门崃边警千户王才战死陈徳郭兴兵至达兰哈济口遇敌骑击败之生擒其同佥实都等斩首六百级获驼马牛羊千头余衆溃去冬十月凉州屡有边患都指挥宋晟率兵讨之追至额齐纳之地斩其渠帅约索尔杀获甚衆又招降其国公吴巴圗等十一月壬子徐达等击元兵于懐柔三角村擒其平章康同佥李文忠出朔州擒元太尉巴延布哈七年春正月曹国公李文忠败敌于白登俘其国公博啰特穆尔文忠驻代县遣将各出擒平章陈安礼玛苏繙于赛音布拉克斩其将珍珠律于顺宁阳门二月癸亥临江侯陈徳获鞑靼圗噜黙色等九十七人于㑹宁诸处六安侯王志获鞑靼一百余人于朔州诸处俱送京三月丁卯勑大将军徐逹分布六安侯王志南雄侯赵庸驻山西荣阳侯杨璟汝南侯梅思祖驻北平屯种达与李文忠冯胜还京师乙亥兰州巴特玛民郭满逹叛诱番兵入㓂诏立赏格购捕之兰州卫遣其兄扎实与其弟和斯台往招之郭满逹不从扎实和斯台夜斩其首以归事闻上曰满逹罪固当死然为兄弟者告之不从执之而已手自刃之有乖大伦若赏之非所以令天下也但以所获牛马给之夏四月己亥都督佥事蓝玉率兵攻兴和元将托音特穆尔弃城走丙辰命宋国公冯胜卫国公邓愈中山侯汤和巩昌侯郭兴复镇北边戊午都督佥事金朝兴等获元太尉卢巴延布哈平章特穆尔布哈等于黒城子等处河南都指挥使缪道获元叅政等官于昇拉山等处而还秋七月曹国公李文忠督兵攻大宁髙州火石崖克之斩元宗王托多钖勒擒承㫖伯嘉努八月丙辰追击之于丰州擒其帅十二人部衆百余人马驼牛羊万计鲁王败走追斩之获其妃䝉克及其印并斩其司徒塔斯哈平章巴圗知院唿图等九月丁丑遣崇礼侯宻迪哩巴拉北还上谓廷臣曰崇礼侯宻迪哩巴拉南来五载能无父母乡土之情于是厚礼而归之选老成宦者二人送行复遗其父阿裕尔实哩达喇织文金绮锦衣各一袭辞行上谕之曰尔本元君子孙国亡就俘曩即欲遣归以尔年幼道里辽逺恐不能达今既长成朕不忍令尔乆客于此故特遣归见尔父母以全骨肉之恩又谕二宦者曰此尔君之嗣也不幸至此长途䟦踄尔善视之因遗书谕元主阿裕尔实哩达喇八年夏五月诏永嘉侯朱亮祖同颍川侯傅友徳率师往北平备边八月故元王巴拜卒巴拜自定西之败走和林元嗣主复任以政后从徙金山之北至是卒于哈喇诺海之衙庭其妻毛氏亦自缢死上一日宴谓羣臣曰天下谁为男子者皆对曰无如常国公所将不过万人而横行无留阵上乃拊髀叹曰是遇春耶我得而臣之我竟无以臣王巴拜真男子也竟册其妹为秦王妃冬十二月癸巳元太尉纳克楚冦辽东守将马云叶旺击败之先是上勑辽东都司曰今天寒氷结敌必乗时入冦宜坚壁清野以待之慎勿与战使其进无可得退有后虑伏兵险阻扼其归路可坐而致也至是果入冦都指挥使马云等探知纳克楚将至命盖州卫指挥吴立张良佐等严兵城守敌至坚壁勿战及纳克楚至见城中备御严不敢攻乃越盖州城径趋金州时金州城垣未完军士寡少指挥韦富王胜等闻冦至督励士卒分守诸城门选精鋭登城以御之纳克楚禆将鼐喇固自恃其骁勇率数百骑径至城下挑战城上发弩射之鼐喇固被伤闷絶遂获之冦势大阻富等复纵兵出击纳克楚不利虑援兵且至引兵退走以盖州有备不敢经其城乃由城南十里外沿祚河道归都指挥叶旺䇿其将退先引兵趋祚河自连云岛至窟驼塞十余里缘河叠氷为墻以水淋之经宿皆凝沍隐然如城蔵钉板于沙中设䧟马穽于平地伏兵以待之命老弱卷旗登两山间戒以闻砲即䜿旗马云于城中亦立大旗令定辽前卫指挥周鹗及吴立等各严兵以候四顾寂若无人已而敌骑至旺等俟其过城南砲发伏兵四起两山旌旗蔽空鼓声雷动矢石雨下纳克楚仓皇北奔趋连云岛遇氷城马不能前皆䧟入穽中遂大溃云于城中亦出兵追击至将军山必里克河斩戮及冻死者甚衆旺等复乗胜追至猪儿峪获其士马无算纳克楚仅以身免九年春正月擢马云叶旺都督佥事命中山侯汤和颍川侯傅友徳帅师往延安防边谕曰自古重边防边安则中国无事而四裔可以坐制今延安地控西北元骑聚散不常若待其入冦而后防之则塞上之民必将受害卿等至边上当严为之备虽不见敌常若临敌三月汤和等至延安元巴延特穆尔遣人请和上闻之召诸将悉还独留傅友徳屯边以备之勑谕友徳曰无事而请降兵法所戒尔其慎之四月巴延特穆尔果乗间犯边傅友徳设伏大败之俘其衆获马畜辎重无算元平章乌纳岱遂执巴延特穆尔以降十一月吐番所部川蔵邀阻乌思蔵使者掠其辎重命卫国公邓愈为征西将军都督沐英为副将军率兵讨之十年夏四月邓愈沐英等至西番分兵为三道併力齐入番部川蔵覆其巢穴穷追至崑崙山斩首无算俘男女一万获马五千牛羊十三万十一月都督濮贞征髙丽被执不屈死之已而髙丽龙川郑白等来降勑辽东守将潘敬叶旺勿纳以破其奸十一年春正月北平警五月元嗣君阿裕尔实哩达喇殂子特古斯特穆尔立秋八月西番洮州等处戎冦乱命西平侯沐英为征西将军率都督蓝玉等统兵征之首取朶甘降其万户且达尔嘉依平其部落俘获无筭洮州十八族番鬼据纳琳七站之地英进兵击之十二年春二月戊戌命曹国公李文忠往河州岷州临洮诸处督理军务西平侯沐英兵至洮州番冦三副史阿卜萨等率衆遁去我军追击之获碛石州叛逃土官阿禅七站土官实纳等斩之遂于东陇山南川度地势筑城戍守遣使请事宜上曰洮州西番门户今筑城戍守是扼其咽喉也遂命置洮州卫设官领兵守之英进击西番擒三副使瘿子等班师夏六月命都督马云率兵征大宁十三年春三月元国公托和齐知院阿珠屯和林为边患命西平侯沐英总陜西兵讨之由额齐纳路渡黄河歴贺兰山渉流沙至其境去营五十里英下令分军为四一袭其背一掩其左右英率骁骑当其前夜衔枚以进合而围之托和齐等骇惑不知所措皆俯首就擒获其全部以归十四年春正月戊子元平章鼐尔布哈等㓂边命大将军徐达左右副将军汤和傅友徳率师讨之夏四月达率诸将出塞友徳为前锋军至北黄河敌骇遁友徳选轻骑夜袭灰山克之擒其平章博啰布哈太史文通等沐英领兵出古北口独当一面擣髙州嵩州全宁诸部过驴驹河获知院李宣并其部衆而还十五年五月上闻士卒海运多溺死者命羣臣议辽东屯田十八年二月国子监祭酒宋讷献守边策大畧谓备边在足兵足兵在屯田宜选诸将军智谋勇畧者数人每将以东西五百里为制随其髙下立法分屯布列缘边之地逺近相望首尾相应遇敌则战㓂去则耕此长乆之法也上嘉纳之二十年春正月壬子朔命宋国公冯胜为大将军颍国公傅友徳为左副将军永昌侯蓝玉为右副将军南雄侯赵庸定逺侯王弼为左叅将东川侯胡海武定侯郭英为右叅将率师北征纳克楚上谕胜等曰纳克楚诡诈未易得其虚实尔等且驻师通州遣人觇其出没彼若在庆州宜以轻骑掩其不备既克庆州则以全师径擣金山出纳克楚不意必可擒矣既而复遣前所获鼐喇固北还以书谕纳克楚等二月甲申冯胜等兵至通州遣逻骑出松亭闗闻敌骑有屯庆州者遣右副将军蓝玉将轻兵出闗袭之杀其平章果啰擒其子布哷齐获人马而还三月辛未冯胜等率师出松亭闗筑大宁寛河会州富峪四城遂驻兵大宁夏六月庚午冯胜留兵五万守大宁率大军趋金山辛未上勑谕胜等纳克楚去金山未逺以兵促之势必来降且元主谓我得志无意穷追必顺逐水草往来黒山鱼海之间掩其无备彼衆可尽获也丁酉胜等至辽河东获纳克楚屯卒三百人马四百余匹遂进师驻金山之西时鼐喇固还至松花河纳克楚见之大惊相劳问鼐喇固因谕以朝廷送还之意纳克楚喜即遣其左丞刘特黙齐叅政张徳裕至军门献马且因以觇我胜遣人送赴京师鼐喇固复备以抚䘏之恩语其衆由是部落多有降意时临江侯陈镛所部与大将军异道相失䧟敌死之丁未胜等率师踰金山至女直若屯纳克楚部将全国公观童来降初纳克楚分兵为三营一曰榆林深处一曰养鵞庄一曰龙安一秃河辎重富厚畜牧蕃息元主数招之不徃至是大将军逼之纳克楚计穷鼐喇固因劝之降纳克楚犹豫未决胜遣马指挥徃谕之纳克楚乃遣使至大将军营阳为纳欵而更觇兵势胜即遣蓝玉徃一秃河受之使还报纳克楚指天啧啧曰天不复与我有此衆矣遂率数百骑诣蓝玉降玉大喜出酒与之饮甚相欢纳克楚酌酒酧玉玉解衣以衣之谓曰请服此而后饮纳克楚不肯服玉亦持酒不饮争让乆之纳克楚取酒浇地顾其下咄咄语将脱去时郑国公常茂在座其麾下赵指挥者解译语以告茂茂直前搏之纳克楚大惊起就马茂拔刀砍之伤臂不得去耿忠遂以衆拥之见胜纳克楚所部妻子将士凡十余万在松花河北闻纳克楚被伤遂惊溃余衆欲来追胜遣前降将观童徃谕之于是其衆悉降凡四万余羊马驼驴辎重亘百余里纳克楚有二姪不肯降胜遣人谕之乃折弓矢于地亦来降胜以礼谕纳克楚加慰谕令耿忠与同寝食遣使奏㨗奏常茂惊溃降衆遂班师悉以纳克楚来降将卒妻子及其辎重俱南行仍以都督濮英将骑兵三千为殿初纳克楚之降也余衆惊溃者皆窜匿及闻大军还以其降衆俱行甚恨之乃设伏于途候大军过而邀之英等后至伏发猝为所乗衆寡不敌英马蹶被执英絶食不言乗间剖腹而死秋七月丁酉纳克楚所部营王实喇巴圗等来降八月壬子上闻冯胜等在军中多不律遣使戒谕之癸酉冯胜械常茂至京茂胜之壻也胜每于衆中卑折之茂不能堪出不逊语胜衔之及纳克楚降而衆惊溃胜乃归咎于茂奏之茂至陈所以降纳克楚之故上曰如尔言胜亦不得无罪命收其总兵印召胜还令永昌侯蓝玉总兵代之九月戊寅纳克楚至京封为海西侯诏左副将军傅友徳徧集新附军士驻兵大宁防㓂丁未以永昌侯蓝玉为大将军延平侯唐胜宗武定侯郭英为左右副将军都督佥事耿忠孙恪为左右叅将率兵讨残元肃清沙漠冬十一月甲午蓝玉奏元丞相哈喇章鼐尔布哈遁入和林乞进兵勦灭许之二十一年夏四月蓝玉率师自大宁进至庆州闻元主特古斯特穆尔在捕鱼儿海间道兼程而进乙卯师至百眼井去捕鱼儿海四十余里哨不见敌玉欲引兵还王弼曰吾等提十万衆深入沙漠未见敌而班师何以复命玉然之弼复请戒诸军皆穴地而㸑毋令敌望见烟火师遂进丙辰至捕鱼儿海南饮马侦知元主营在海东北八十余里玉以弼为前锋直薄其营敌始谓我军乏水草不能深入不设备又大风扬沙画晦军行皆不知元主方欲北行整军马皆北向忽大军至其太尉曼济仓卒拒战击败之杀曼济其衆遂降元主特古斯特穆尔与其太子天保努知院伊竒哩丞相实勒们数十骑遁去玉率精骑追之不及获其次子地保努等六十四人及故太子必里克圗妃并公主等五十九人其詹事院同知托音特穆尔将逃失马窜草间擒之及追获吴王多尔济代王达尔玛平章巴朗等二千九百九十四人军士男女七万七千三十七口得寳玺图书金银印章马驼牛羊车辆各籍数入奏聚其甲兵悉焚之遂班师二十二年夏五月癸巳置太宁福余诺延三卫于乌梁海以故元归附阿尔斯兰为泰宁卫指挥使达实特穆尔为指挥同知海苏实勒为福余卫指挥同知塔尔唿彻尔为诺延卫指挥同知各领所部以安畜牧秋七月元伊苏岱尔弑其主特古斯特穆尔立昆特穆尔其部属皆奔散元裔日㣲二十三年春正月命傅友徳为大将军率列侯赵庸曹兴王弼孙恪等赴北平训练军马听燕王节制出征沙漠勑王弼以山西听晋王节制三月燕王率傅友徳等出古北口哨得鼐尔布哈等驻牧伊都遂进兵适大雪诸将欲止燕王曰天雨雪彼不虞我至宜乗雪速进癸巳遂抵伊都隔一碛敌不知也乃先遣指挥衮通径诣其营衮通与鼐尔布哈有旧至则相抱持泣仓卒之顷我师已压其营衆大惊鼐尔布哈等欲上马走衮通谕以燕王至毋恐鼐尔布哈与俱诣军门降燕王降辞色待之赐之酒慰谕遣还鼐尔布哈大喜过望于是悉收其部落马驼牛羊而还报㨗京师上大喜曰肃清沙漠者燕王也二十四年春三月元辽王阿拉克实哩冦边命颍国公傅友徳率列侯郭英等讨之五月至和卓舍哩之道友徳遽下令班师敌闻信之越二日忽趋师深入六月至黒岭鸦山等处洮儿河获人口马匹驻师金鞍子山七月复征黒岭寒山至磨鎌子哈喇津山追其渠卓多深入黒松林之地野人所居熊皮山追达勒达乌喇罕掩袭其衆大获而还八月哈宻㓂邉命都督宋晟刘真率师讨之九月晟等破哈宻擒其王子伯勒齐尔豳王桑莭实哩知院岳山等杀其国公阿都齐俘衆一千三百人二十五年夏四月凉国公蓝玉率将士追逃㓂祁济逊遂进征西番罕东之地五月蓝玉兵至罕东遣都督宋晟等狥阿真州土渠合咎等遁去寻奉诏移兵讨建昌叛帅伊埒特穆尔秋七月癸未四川都指挥使瞿能率兵至双狼寨攻破之擒伪千户段太平等其衆大溃伊埓特穆尔遁去能督兵追捕进攻托啰等寨㧞之伊埒特穆尔复遁能转战而前破水寨闗及上匾寨进至打冲河三里所与伊埓特穆尔遇大战破走之俘其衆五百余人溺死者千计获牛马无算官军入徳昌知府安徳渡打冲河遁去能遂调都指挥同知陶凯分兵入普济州搜捕之获驾桥于打冲河遣指挥李华引兵追托啰寨余孽进至水西斩伊埓特穆尔把事七人其截路寨土渠长沙纳的等皆中兵死能还攻天星卧漂诸寨皆克之先后俘杀千八百余人伊埒特穆尔复遁入栢兴州九月罕西西番叛入冦命都督宋晟总兵讨平之十一月甲午蓝玉兵次栢兴州遣百户毛海以计诱致伊埒特穆尔并其子胖其衆悉降送伊埒特穆尔至京师伏诛玉奏四川之境地旷山险控扼西番宜増置屯卫顺庆府镇御巴梁大行诸县其保宁千户所北通连云栈宜改为卫汉州灌县西连松茂硐黎当土番出入之地眉州控制马湖建昌嘉定接山都长九寨俱为要道皆宜置军卫下羣臣议行之都督周兴帅兵讨元逆臣伊苏岱尔兴追至察察尔山破之十二月壬申冯胜等奉命率列侯籍太原平阳民为兵伍置卫屯田东胜立五卫大同立五卫大同迤东立五卫卫五千六百人二十九年春三月宁王权言骑兵廵塞见有脱辐遗道上恐敌兵往来有盗边之举上曰狡㓂多奸此必示弱诱我军耳于是勑燕王选精卒抵大宁沿河南北觇北兵所在随宜掩撃甲子燕王率诸军北至察察尔山遇元兵与战擒其将索琳特穆尔等数十人追至乌兰和屯城遇乌兰鄂罕战败之三十年春正月命耿炳文郭英廵西北备边五月己巳勑晋燕代辽宁谷六王勒兵备边戒勿轻战俟敌分散骄怠邀截要路击之三十一年夏四月命燕王率诸王防边勑曰北骑南行不㓂大宁即袭开平可召西凉都指挥张文杰庄得开平都督宋真宋晟辽东武定侯郭英等皆以兵会辽王以䕶卫军悉数北出山西北平亦然令郭英宋真宋晟翼于左庄得张文杰翼于右尔与代辽宁谷五王居其中彼此相䕶首尾相救兵法示饥而实饱外钝而内精尔其察之五月戊午勑左军都督杨文往北平并燕谷宁三府精鋭往开平从燕王防边勑郭英总兵往辽东随辽王屯开平迤北险要防边仍听燕王节制乙亥命燕王总帅诸王防边勑曰朕观成周之时天下治矣周公告成王曰诘尔戎兵安不忘危之道也朕之诸子汝独才智秦晋已薨汝实为长攘外安内非汝而谁尔其总率诸王相机度势用防边患奠安黎民以答上天之心以副吾付托之意其敬慎之毋怠谷应泰曰塞下之险东起开铁北歴喜峰西亘偏头五灰相距二千二百里而遥乃欲阻长城而堵之列亭障而蔽之设险守国盖其难㢤若夫髙皇之定天下也与汉唐异汉唐之主所称胜国之孽者悉中原之人耳干符一御丑类尽殱寳箓攸归余裔革面然而汉围白登唐苦突厥内地既辑边患乗之强弩之末殊未可以易视也又况顺帝北出渔阳旋舆大漠整复故都不失旧物元亡而实未始亡耳于时唿达一军驻云州王巴拜一军驻萨里台纳克楚一军驻金山实喇罕一军驻西凉引弓之士不下百万衆也归附之部落不下数千里也资装铠仗尚頼而用也驼马牛羊尚全而有也假令蹛林祭纛大举报仇田单一鼓而下齐申胥七日而救楚岂得云惰归之气没世不复欤然而太祖之攻之也分兵二道一出西安以捣定西一出居庸以捣沙漠则云中鴈门之势断矣及其再举也分兵三路徐达出中路李文忠出东路冯胜出西路则卢龙榆闗之援又絶矣而且筑东胜之险是南仲之城朔方也设屯田之利是充国之守金城也宜乎左丞右帅东㡳开平邓愈沐英西临弱水虽貮师之入大宛张骞之通属国其长驾逺驭未有若斯之极也厥后应昌之㨗黙徳就俘武平之战惠储归命于是犁幕南而无庭过隂山而恸哭元氏旧墟几乎尽矣至于设伏马陵扬水䟽勤则桑嘉勒之跑地槖驼塞之氷城似有神助功亦烂焉若夫燕云割弃四百余年石晋以来复还版图岂景纯定限南北更合将卫霍树绩王者无外耶明史纪事本末卷十明史纪事本末卷十一钦定四库全书明史纪事本末卷十一浙江提学佥事谷应㤗编太祖平夏元顺帝至正十五年春徐夀辉将明玉珍据成都玉珍随州人世农家身长八尺目重瞳以信义为乡党所服初闻徐夀辉兵起集乡兵屯于青山结栅自固未几降于夀辉授元帅𨽻倪文俊麾下镇沔阳与元将哈喇圗战湖中飞矢中右目㣲眇十四年以兵千人桨斗船五十溯䕫而上时青巾盗李喜喜聚兵苦蜀元义兵元帅杨汉以兵五千御之屯平西右丞相旺扎勒图镇重庆置酒饮汉欲杀之汉觉脱身走顺流下巫崃遇玉珍讼之且言重庆可取状玉珍未决万戸戴夀曰攻重庆事济归无损也从之遂进克其城旺扎勒圗遁父老迎入城玉珍禁侵掠市肆晏然降者相继十八年旺扎勒圗自果州来攻重庆屯嘉定之大佛寺明玉珍使明三御之明三黄陂人骁勇善战玉珍弟畜之后复姓名曰万胜又宻遣勐士夜眼陈劫乌斗山寨擣嘉定皆下之惟大佛寺未下玉珍亲济师旬日城溃旺扎勒图恭政赵资平章郎徳格皆死之人称三忠道出泸州自访元进士刘祯喜曰吾得一孔明也二十一年明玉珍称陇蜀王初玉珍谋讨陈友谅乃整兵守䕫闗不与通复立庙以祀徐夀辉至是遂自称陇蜀王二十二年春三月明玉珍僣称帝于蜀国号大夏改元天统倣周制设六卿又置翰林院承㫖学士国子监等官赋税十取其一开廷试置雅乐供郊祀之祭皆刘祯为也二十三年明玉珍遣万胜等三道攻云南梁王博啰走金马山胜入城据之博啰复集衆来攻胜败于闗滩引还二十四年万胜攻兴元败还邹兴克巴州二十五年九月夏主明玉珍以万胜戴夀为左右丞相遣叅政江俨来通好命都事孙养浩报之是年万胜取兴元二十六年春三月夏主明玉珍卒年三十六玉珍颇节俭好文学蜀人安之子昇嗣昇年始十嵗母彭氏同听政改元开熈其都察院张文炳用事忌万胜使玉珍义子明昭矫彭氏㫖杀之胜夏骁将也兵无不一当百胜死夏以不竞刘祯代为丞相呉友仁移檄兴兵昇命戴夀讨之友仁曰不诛昭国必不安昭若朝诛吾当夕觧夀乃奏诛昭友仁入朝谢罪不问九月己亥夏主明昇遣使来聘使者自言其国东有瞿塘三崃之险北有剑闗栈道之阻古人谓一夫守之百人莫过而西控成都沃壌千里财富利饶实天府之国太祖笑曰蜀人不以修徳保民为本而恃山川之险夸其富饶此岂自天而降耶使者退太祖因语侍臣曰吾平日为事只要务实不尚浮伪此人不能称述其主之善而但夸其国险固失奉使之职矣吾常遣使四方戒其谨于言语勿为夸大恐遗笑于人如蜀使者之谬妄当以为戒也遣叅知政事蔡哲往报蜀哲挟画工同往圗其山川险易以献太祖览而嘉之遂为取道伐蜀之张本太祖洪武元年冬十二月遣使以书谕夏主明昇二年秋八月夏主明昇遣使来贡王师平闗陜蜀人震恐戴夀谓昇曰大明天子遣将用兵所向无敌以王保保李思齐强盛竟莫能御况吾蜀乎倘一旦有警计将安出呉友仁曰蜀地非中原比设有缓急据险可守为今之计莫若外假交好以缓敌内修武事以自强昇从其言遣使修贡上赐玺书答之曰朕歴观古有蜀者如公孙述李特王建孟知祥軰皆能乗机取进而善守之道未闻今足下必圗所以善守可也朕连年出师所向克㨗皆诸将用命故能成功逺劳致礼益见厚意因使者还姑以此复冬十月壬戌遣平章杨璟谕明昇奉国入觐昇牵于羣议不能决璟将还复以书晓之曰古者同力度徳同徳度义无可度焉则为顺圗足下自谓瞿塘剑闗一夫负戈万卒谁何此皆不逹时变相谬误足下自度孰与刘备诸葛孔明然仅仅能自保足下疆塲南不过播州北不过兴元王师一至所为足下谋者各自为计足下奉老母安归乎足下即冲幼当亦痛心老母顺逆之圗度之而已昇不能从三年夏五月大将军徐逹既出安定走王保保乃遣左副将军邓愈招抚土畨而自帅所部攻兴元以傅友徳为前锋自秦州南出一百八渡至略阳擒故元平章蔡琳遂入沔州分遣禆将金兴旺等由鳯翔入连云栈合攻兴元兴元守将刘思忠知院金庆祥迎降留金兴旺张龙守之逹还军西安秋七月蜀将呉友仁㓂兴元守将金兴旺张龙出兵击却之明日友仁复来攻兴旺与战面中流矢㧞矢再战斩首数百时城中守兵才三千友仁兵三万兴旺以衆寡不敌歛兵入城遣使间道走寳鸡请援兵友仁围城决濠填堑攻益急兴旺婴城拒守发巨礟擂石敌兵多死伤时徐逹在西安得报即帅师还屯益门镇先遣傅友徳领兵三千径趋黒龙江夜袭木槽闗攻斗山砦友徳令军中人持十炬燃扵山上友仁军望见大惊乗夜遁四年春正月丁亥上亲祀上下神祗告伐明昇命中山侯汤和为征西将军江夏侯周徳兴为左副将军徳庆侯廖永忠为右副将军荥阳侯杨璟都督佥事叶昇等率京衞荆湘舟师由瞿塘趋重庆颍川侯傅友徳为前将军济宁侯顾时为左副将军都督佥事何文辉等率河南陜西歩骑由秦陇趋成都上谕和等曰今天下大定四海奠安惟川蜀未平耳朕以明玉珍尝遣使修好存事大之礼悯明昇稚弱不忍加兵数遣赐开谕冀其觉悟昇乃惑于羣议反以兵犯吾兴元不可不讨今命卿等率水陆大军分道并进首尾攻之使彼疲于奔命势当必克但师行之际在肃行伍严纪律以懐降附无肆杀掠昔王全斌之事可以为戒卿等慎之诸将陛辞上复宻谕傅友徳曰蜀人闻吾西伐必悉其精锐东守瞿塘北阻金牛以拒我师彼谓地险吾兵难至若出其意外直擣阶文门户既隳腹心自溃兵贵神速但患卿等不勇耳友徳顿首受命仍命宋国公冯宗异往陜西修城池衞国公邓愈往㐮阳训练军马运粮饷以给征蜀军士二月江夏侯周徳兴指挥胡海等进兵取蜀之龙伏隘进夺覃垕温阳闗中山侯汤和率师克归州李逢春烽火山寨分遣南雄侯赵庸宣宁侯曹良臣帅兵取桑植容美洞㑹周徳兴合攻茅冈覃垕寨克之三月平章杨璟进次瞿塘不利先是蜀人自谓瞿塘天险其平章莫仁夀守之以铁索横断闗口及闻王师临境又遣左丞戴夀平章邹兴副枢飞天张等益兵为固守计夀等于铁索外北倚羊角山南倚南城寨凿两岸壁引䌫为飞桥三平以木板置砲石木竿铁铳其上傍桥两岸复置砲以拒王师至是璟师次䕫州大溪口遣指挥韦权率兵出赤甲山以逼䕫州指挥李某出白盐山下逼䕫府南岸以攻南城寨璟与都督佥事王简出犬溪口进攻瞿塘扼江之衆璟战不利赤甲白盐之师亦退还归州颍川侯傅友徳受命驰至陜集诸道兵扬言出金牛而使人潜觇知青州果阳空虚阶文虽有兵垒而守备单弱于是引兵趋陈仓选精鋭五千为前锋攀援山谷昼夜兼行大军继之夏四月丙戌直抵阶州蜀守将平章丁世真率衆来拒友徳击败之生擒其将双刀王等十八人世真遁去遂克阶州进至文州距城三十里蜀人断白龙江桥以阻我师友徳督兵修桥以渡至五里闗蜀平章丁世真复集兵据险都督同知汪兴祖跃马直前中飞石死友徳怒奋兵急击破之世真仅以数骑遁去遂㧞文州庚寅上以汤和傅友徳等伐蜀三月未得㨗报命永嘉侯朱亮祖为右副将军帅师助之丁酉傅友徳下青州果阳留指挥潘忠守之进兵狥江油彰明二县下之癸夘遂趋绵州友徳选精锐鼓行而前别遣都督佥事蓝玉夜袭其垒蜀守将向大亨军惊扰逹旦友徳麾兵乗之俄大风起诸军乗风纵击蜀兵大败遂克绵州龙骧衞指挥史鑑死之大亨走保汉州友徳至汉州阻水不得渡乃命军中造战舰百余艘时蜀人虽失阶文犹恃汉水自固及闻我师造舟进取乃益震恐五月己夘战舰成友徳将进兵汉州欲以军事逹汤和而山川悬隔适江水暴涨乃以木牌数千大书克阶文绵州日月投汉江顺流而下蜀守者见之为之觧体初蜀人命丞相戴夀太尉呉友仁等悉衆守瞿塘以扼三崃之险及闻友徳破阶文擣江油夀等乃与友仁分瞿塘守兵还援汉州以保成都未至而友徳舟师已逼汉州向大亨悉兵阵于城下友徳选骁骑击败之既而夀等兵至友徳下令诸将曰彼劳师逺来闻向大亨新败必汹汹可一战克也乃亲帅师迎击夀等大败之六月壬午遂㧞汉州夀与大亨走成都临江侯陈徳追击又败之获其卒三千余人马三百匹友仁走古城友徳乃以济宁侯顾时守汉州自将击古城又大败其衆杀获二千余人并擒宣慰胡孔彰等获马骡五百余匹友仁自古城遁还保宁时汤和兵发归州进攻瞿塘闗以江水暴涨不得进乃驻师大溪口欲俟水稍平上闻之恐其逗遛缓事而傅友徳㨗书适至乃诏和曰傅将军率精锐冐险深入克阶文及青州果阳白水江之地兵既越险次于平川蜀人无险可恃正当水陆并进使彼首尾受敌疲于奔命平蜀之机正在今日朕前日所以语尔者独不记忆乎何怯之甚也诏至廖永忠遂率所部先进和犹迟疑不决㑹得友徳木牌于江流廼进兵自白盐山伐木开道由纸牌坊溪趋䕫州永忠兵先至旧䕫州蜀平章邹兴副枢飞天张等出兵拒战戊子永忠分军为前后阵军既交出后军两翼夹击之兴等大败明日复併兵攻之擒其元帅龚兴杀溺死者甚衆辛夘永忠进兵瞿塘闗永忠以山峻水急而蜀人设铁索飞桥横据闗口我舟不得上乃宻遣壮士数百人舁小舟踰山度闗出其上流人持糗粮带水筒以御饥渇山多草木令将士皆衣青蓑衣鱼贯山巖石间蜀人不觉也度已至乃率精锐出黒叶渡分为两道夜五鼓以一军攻其陆寨一军攻其水寨攻水寨将士皆以铁裹船头置火器而前黎明蜀人尽锐来拒永忠先破其陆寨既而将士舁舟出江者一时俱发上流扬旗鼓譟而下蜀人出不意大骇而下流之师亦拥舟急击发火砲火筒夹攻大破之邹兴中火箭死遂焚其三桥断其横江索擒同佥蒋逹等八十余人斩首千余级溺死者无算飞天张铁头张等皆遁去永忠入䕫州明日汤和兵始至永忠乃与分道帅舟师自䕫州乗胜抵重庆沿江州县望风奔附次铜锣崃明昇与右丞刘仁等大惧仁劝明昇奔成都其母彭氏泣曰事势如此纵往成都不过延命旦夕何益仁曰然则奈何彭氏曰大军入蜀势如破竹今城中军民虽数万皆胆破心怖岂能効力若驱之出战死伤必多亦终不免也不如早降以免生灵于锋镝明昇遂遣使诣永忠军全城纳欵永忠以汤和军未至辞不受癸夘汤和至重庆㑹永忠以兵驻朝天门外是日明昇面缚啣璧与母彭氏及其右丞刘仁等奉表诣军门和受璧永忠觧缚承制抚慰下令将士不得侵掠抚谕戴夀向大亨等家令其子弟持书往成都招谕遣指挥万徳送明昇等并降表于京师朱亮祖兵亦至秋七月傅友徳兵围成都戴夀向大亨等出战以象载甲士列于阵前友徳命前锋以火器冲之象却走夀兵躙借死者甚多会汤和遣人报重庆之㨗夀等亦得家书闻重庆已降而室家皆完乃籍府库仓廪遣其子诣军门纳欵友徳许之翼日庚申夀率其属降友徳整衆自东门入得士马三万分兵㑹朱亮祖狥州县之未附者壬戌崇庆知州尹善清拒战击败斩之判官王桂华率父老降夀大亨既降至䕫崃皆凿舟自沉死八月上遣使谕汤和等曰为将贵审机而重料敌今全蜀已下惟呉友仁尚据保宁偷旦久之命乗机而取之此破竹之势无不克者将军徘徊不进何也吾付将军以大任而临事往往逗挠如此何以总军政寄国事乎和闻诏遣周徳兴㑹傅友徳克其城执友仁送京师诛之蜀地悉平明昇至京师廷臣上言宋干徳间孟昶降有叩头伏罪礼上曰昶奢滛自恣昇幼孽自臣下可免其伏地礼封昇为归义侯居第京师已而投昇于髙丽命曹国公李文忠经理四川文忠以成都旧城卑隘増筑新城髙垒深池规制略备时时傅友徳驻兵保宁汤和驻兵重庆各遣人招辑畨汉人民及明氏溃亡士卒来归者因籍其壮丁丙子置成都右中前后四衞分𨽻之复置保宁守御千戸所调濠梁等衞官军守之十二月辛夘赏平蜀将士傅友徳廖永忠各白金二百五十两彩縀二十表荥阳侯杨璟南雄侯赵庸永嘉侯朱亮祖不与赏上亲制平西蜀文纪傅廖二将之功谷应㤗曰闻之名山大川不封诸侯王公设险用守厥国而周都雒阳则曰南望三涂北望岳鄙有徳易以王无徳易以亡盖古者贤明之王在徳不在险也夫中国之得地险者宜无过巴蜀栈道掲其北泸水阻其西表岷峨之天阙带二江之双流勇夫重闭几乎斗絶矣而自古及今败亡相继俘絷入臣罕有全者则蜀之地险固不足恃也方夫元运垂终羣雄并起明玉珍以随州布衣结寨青山为徐夀辉之外臣倪文俊之守将及文俊见杀于友谅而遂奄有三巴盗窃名字比之刘宗下辇而自王公孙跃马而称帝功尤易易也玉珍不以此时北趋子午入叩闗陇南下夷陵先窥汉沔而但固守䕫门改元称制偏隅自割坐待灭亡此䇿之最下者是则东之自守者无过士诚而西之自守者无过玉珍也方太祖之初逐鹿中原未遑外讨答书通聘以待隗嚣厚礼卑辞以骄李宻而使者乃以张裔之口舌夸蚕丛之形胜井蛙坐大斯为过矣至于元都已没秦晋悉平蜀道一隅势如黒子乃始命邹兴莫仁夀等瞿塘阻水铁鎻横闗丸泥墨守不已晚乎若夫太祖之伐蜀也以汤和等舟师入崃疾趋重庆此正兵也而傅友徳一军扬言发金牛潜师取阶文者此竒兵也夫邓艾缒入隂平则绵竹之师不摧而溃呉汉袭至广都则城市之桥可烧而断宜乎刘仁表诣军门明昇面缚衔璧而彭氏以为纵走成都不过延命旦夕也乃知桓温既入李势告亡全斌济师孟昶不祀此张载勒铭于剑阁左思致诫于蜀都玉垒铜梁险无足据矣从此冉駹效顺卭笮景从䈮醤出于番禺竹杖来于大夏版圗之盛固不必言独是功纪傅廖文皆御制杨璟以无绩而不叙小校以非义而辍赏劝惩斯在又非特平蜀之规耳若夫明昇者封侯归义居第京师要领克全母子相保虽刘禅乐魏身不生还而望帝归魂死犹啼血呜唿方西川僣号时其为寄生乆矣明史纪事本末卷十一明史纪事本末卷十二钦定四库全书明史纪事本末卷十二浙江提学佥事谷应㤗编太祖平滇太祖洪武五年春正月癸丑遣翰林院待制王袆赍诏谕云南云南古滇池地南控交趾北接土蕃西拥渚甸东以曲靖为门戸与蜀黔错壌丽江松潘乌蛮霑益如犬牙然战国时楚威王使将军荘硚将兵循江上略巴蜀黔中西至滇池以兵威定属楚归报会秦击楚巴黔道塞遂以其衆王滇变服从其俗以长之汉武帝元狩元年彩云见南方遣使迹之起扵洱河因寘云南郡谕滇王入朝宣帝遣王褒求金马碧鸡之神蜀汉建兴三年诸葛亮南征雍闿斩之封其渠龙祐那为部长赐姓张氏渐去山林徙居平地建城邑务农桑诸部于是始有姓氏隋开皇中为史万嵗所破唐武徳贞观间张氏弱逊位䝉氏号南诏天寳七年阁罗鳯反败节度使鲜于仲通西洱河后段氏有其地段氏之先武威郡人改国号大理宋太祖立王全斌下四川请取大理鍳唐之祸以玉斧画大渡河曰此外非吾有也由是云南不被兵段氏得长世焉元世祖自临洮过大渡河经山谷二千里至金沙江乗革囊以济获段兴智灭其国乃以其子唿图出为云南王填之仍録段氏子姓守其王唿圗死封其子松山为梁王至正时巴咱尔斡尔宻嗣位明玉珍一攻之不克至是上既平夏乃遣使往谕之六年冬十二月诏使王袆被杀于云南袆初至云南见元梁王君臣谕以奉版圗归职方梁王不省馆于别室数日又曰子将命逺来非为身谋朝廷以云南百万生聚不欲殱于锋刃曽不闻元纲觧纽陈友谅据荆湖张士诚据呉㑹陈友定据闽闗明玉珍据巴蜀天兵下征不四五年悉膏斧钺惟尔元君北走以死库库特穆尔之属或降或窜曽无用武之地当是时先服者赏后至者诛乃今自料勇悍强犷孰与陈张土地甲兵孰与中国天之所废谁能兴之不然皇上遣一将军将龙骧百万会战昆明池尔犹鱼逰釡中不亡何待梁君臣相顾骇服颇有降意改馆祎厚待之会元太子自立于沙漠遣使托克托自西畨徴粮云南谋连兵拒我托克托觇知梁王有二心欲迫杀朝使以固其意梁王持两可不决匿祎民间托克托闻之诮梁王曰国家颠覆不能救反欲附他人耶欲跃马去梁王不得已出祎与托克托相见托克托欲屈祎祎骂曰天命讫汝元我朝实代之爝火余烬尚欲与日月争光乎我将命使臣岂为尔屈顾梁王曰尔朝杀我大兵夕至矣竟被害瘗地藏寺北祎有王佐才上尝语曰吾固知浙东有二儒卿与宋濂耳学问之博卿不如濂才思之雄濂不如卿后子绅走云南求遗骸赠翰林学士谥文节七年秋八月遣元威顺王子巴拜赍诏往谕云南八年秋九月命湖广行省叅政呉云使云南上谕云曰今天下混一四方賔服独云南一隅未奉正朔朕欲以兵取之恐劳师费财重伤吾民卿能为朕作陆贾乎云对曰云南恃其险逺故阻声教臣奉陛下威徳晓以祸福彼必顺附若冥顽不从兴师未晚遂遣云行时元梁王使其臣铁知院等二十余人使漠北为徐逹所获送京师上释之命与云偕行至云南之沙糖口铁知院等谋曰吾属奉使不逹被执而还罪必不免扵是共逼云易服诈为元使更制书以绐梁王云不从铁知院等知不可夺遂杀之十四年秋九月壬午命颍川侯傅友徳为征南将军永昌侯蓝玉西平侯沐英为副将军帅师征云南列侯曹震王弼金朝兴都督郭英张铨等皆从上谕之曰云南自昔为西南彜至汉置吏臣属中国今元之遗孽巴咱尔斡尔宻等自恃险逺輙害使臣在所必讨尔等行师之际当知其山川形势以窥进取朕尝覧舆圗咨询扵衆得其扼塞取之之计当自永宁先遣骁将别率一军以向乌撒大军继自辰沅以入普定分据要害廼进兵曲靖曲靖云南之噤喉彼必併力于此以抗我师审察形势出竒制胜正在于此既下曲靖三将军以一人提兵向乌撒应永宁之师大军直擣云南彼此牵制使疲于奔命破之必矣云南既克宜分兵径趋大理先声已振势将瓦觧其余部落可遣人招谕不烦兵而下也师行上饯于龙江旌旗蔽江而上丁未傅友徳师至湖广分遣都督郭英胡海洋陈桓等帅兵五万由四川永宁趋乌撒友徳等率大兵由辰沅趋贵州十二月辛酉傅友徳率蓝玉沐英等进攻普定克之罗鬼苖蛮犵狫望风降至普安复攻下之乃留兵戍守进兵曲靖元梁王巴咱尔斡尔宻闻明师下普定遣司徒平章逹尔玛将精兵十余万屯曲靖以拒我师右副将军沐英谓傅友徳曰彼谓我师疲于深入未有虞心若倍道疾趋出其不意破之必矣上所谓出竒取胜者此也友徳是之遂进师丙寅未至曲靖数里忽大雾四塞冲雾而行阻水则已临白石江矣顷之雾霁逹尔玛望见大惊仓皇失措友徳即欲济师英曰我军逺来形势既露固利速战然亟济恐为所扼乃整师临流势若欲渡逹尔玛悉精锐扼水英别遣数十人从下流潜渡出其后鸣金鼓树旗帜逹尔玛急撤衆御之阵动英乃㧞剑督师济江以勐而善泅者先之长刀䝉盾破其前军敌气索退数里而阵我师毕济友徳麾兵进薄之矢石甫发唿声动天地战数合英纵铁骑擣其中坚敌衆披靡遂大败生擒逹尔玛横尸十余里俘其衆二万友徳悉抚而纵之使各归业蛮人见归者皆喜慰军声益振遂平曲靖留兵镇其地友徳分遣蓝玉沐英率师趋云南而自以衆数万向乌撒为郭英等声援壬申元梁王巴咱尔斡尔宻闻逹尔玛败弃城走入罗佐山其右丞鲁尔自曲靖驰归谓曰事急矣将奈何于是巴咱尔斡尔宻挈妻子与左丞逹丹鲁尔俱入普宁州忽纳砦焚其龙衣驱妻子俱赴滇池死癸酉蓝玉沐英等师至云南之板桥元右丞观音保出降明日驻兵金马山故梁王阉监额森特穆尔以金寳来献诸父老焚香出迎玉等整衆入城秋毫无犯収梁王金印并宫府符信圗籍抚定其民自九月朔出师迄下云南仅百余日蓝玉别遣曹震王弼金朝兴等率兵二万分道进取临安诸路皆下之沐英分兵趋乌撒㑹友徳先是都督郭英等出永宁路多险阻诸将欲深入英曰破敌贵先声攻取必自近始舍近趋逺非䇿之上也遂以兵攻赤水河去河二十里为营时乆雨水暴涨英曰贼恃水涨不意吾济下令诸军斩木造筏夜半济河比晓敌始觉遂大惊溃生擒阿客指蛮云南诸郡邑皆震至是友徳自曲靖帅师循格孤山而南直擣乌撒元右丞实保収兵屯赤水河拒郭英等友徳大军至实保遁友徳下令城乌撒版筑方具实保引诸蛮复大集友徳据高冈严阵待之诸将请战友徳故勿许士争奋思致死友徳度其可用下令曰我军深入有进无退彼既遁而复来心必不一併力与战破之必矣若使彼据险自固未易克也遂进战师既阵芒部土酋帅衆来援实保合势迎战我师趋之战数十合渠长多中槊坠马死者我师益奋蛮衆大溃斩首三千级获马六百匹实卜率余衆遁遂城乌撒得七星闗以通毕节又进至可渡河于是东川乌䝉芒部诸蛮震聋皆望风降附十五年春正月辛巳朔元威楚路平章闫鼐玛岱叅政埓克矩布哈等诣曹震营降壬午元曲靖宣慰司行省枢宻院同知克埒克傅慰高仁㢘访司副使博啰唿察及中庆武定徴江三路嵩盟晋宁昆阳安宁新兴路南建水七州昆明富民宜良南甸河阳阳宗六县逹噜噶齐扎木等官皆诣蓝玉沐英营降丁亥置贵州都指挥使司命平凉侯费聚汝南侯梅思祖署司事甲午遣使谕傅友徳等曰比得报知云南己克然区画布置尚烦计虑前已置贵州都指挥使司然去云南尚逺今必置都司于云南以统诸军既有土有民又必置布政使司及府州县治之其乌撒乌䝉东昌芒部建昌之地更宜约束渠长留兵守御禁民勿挟兵刃至于霭翠軰不尽服之虽有云南亦难守也金朝兴兵畧澂江临安沅江寻甸楚雄洱海俱下之革宣慰司立临安府及各府十四衞置云南都指挥司以都督谢熊冯诚署司事二月置云南布政司改中庆路为云南府命汝南侯梅思祖平章潘原明署司事以张紞等为叅政叅议等官闰二月霭翠至京赐衣帽及钞遣还蓝玉沐英等进兵攻大理大理城倚㸃苍山西临洱海为固土目段世闻明师且至聚衆扼下闗以守下闗者南诏皮罗阁所筑龙尾闗是也号为险要玉等至品甸遣定逺侯王弼以兵由洱水东趋上闗为犄角势自率衆抵下闗造攻具夜半遣都督胡海洋出石门间道渡河绕出㸃苍山后攀木援崖而上立旗帜昧爽大军抵闗下望之踊跃讙譟敌衆惊乱英身先士卒䇿马渡河水没马腹将士随之莫敢后遂斩闗而入山上军望见亦下攻之敌腹背受敌大溃㧞其城段世就擒乃分兵取寉庆略丽江破石门闗下金齿于是车里摩㱔和泥平缅等处相率降云南悉平三月蓝玉遣兵攻㧞三营万户砦更定云南所属府五十二州六十三县五十四傅友徳遣使以故元威顺王之子巴拜及梁王家属三百一十八人送京师并奏云云南自元世祖至今百有余年屡经兵燹圗籍不存兵数无从稽考但当以今要害量宜设衞戍守其赋税则故元司徒平章达尔玛等言元末田土多为豪右隐佔今循元旧制歳用不足已督布政司覆诸衞所以给军食恐有不足宜以今年所徴粮并故官院寺入官田与土官供输盐商中纳戍兵屯田所入并给之上悉可其奏未几置云南盐课司以益军费夏四月乌撒东用芒部复畔傅友徳移檄沐英合兵进讨西堡蛮贼㓂普定贵州衞指挥同知顾成击败之六月置大渡河守御千户所傅友徳调从征千户呉中领兵守之造舟以渡往来上复遣使谕安陆侯呉复平凉侯费聚合征南三将军攻乌撒乌䝉东川芒部磐石闗索岭诸蛮秋七月沐英自大理还军滇池会傅友徳兵进攻乌撒大败其衆斩首三万级获马牛羊万计余衆遁去复遣兵捕击悉平之乃以乌撒乌䝉芒部三府地近四川奏𨽻四川布政司八月乙巳遣使谕傅友徳沐英曰得报知永昌侯驻兵建昌大军七月二十八日己击破乌撒次第捜捕林箐诸蛮然此地山高道隘慎勿轻动人自七星闗来者又曰芒部乌撒蛮至夜举火挈家入霭翠符至可谕霭翠之民缚送军前其闗索岭非古道古道又在西北可以大军蹂之开此道以接普定即芒部渠长可尽获将军其熟圗之已复遣使谕曰云南士卒既艰食不宜分屯止于赤水毕节七星闗各置一衞黒张之南瓦店之北中置一衞如此分守则云南道路往无碍矣霭翠之地必用十万衆乃可定也凡此者朕所见大概耳万里之外岂能周知将军便宜自处置九月傅友徳沐英等分兵攻未服诸蛮以指挥冯诚守云南诸蛮见大军出谓城守虚弱遂相煽叛土官杨苴尤杰黠绐其下曰总兵领大军归矣云南城可圗也遂纠衆至二十万会于城下合三十六营兵攻城时城中乏食士卒多病仓猝闻㓂至颇以为忧诚与指挥谢熊以孤军婴城拒守备楼橹战具多置强弓弩于城上贼至輙射之多应弦而毙伺贼少怠出竒兵击之贼不能攻遂围城为久困计时沐英驻师乌撒闻之选精骑万余来援至曲靖先遣人潜入城报知为贼所得绐之曰总兵官领大军三十万至矣贼相顾骇愕㧞营夜遁去至安宁罗次邵甸普宁大祺江川等处据险树栅欲圗再举英至与冯诚等合兵剿捕之斩首六万余级生擒四千余人诸部复定诚国用子也十六年春二月傅友徳等遣人送故元云南右丞观音保叅政绰满布哈及渠长段世等一百六十人至京各赐其家衣服以观音保为金齿指挥使赐姓名李观时友徳等平䝉化府邓川州破佛光砦过金沙江攻北胜府擒其平章髙生复平丽江府平津等州蛮民降者数十万戸三月甲辰上以云南平命耿炳文往谕傅友徳蓝玉等班师而副将军沐英以数万衆留填之云南麓川之外有国曰缅车里之外有国曰八百媳妇皆请内附上复置大理指挥使司命周能为指挥统兵守之五月命六安侯王志安庆侯仇成鳯翔侯张龙督兵往云南寻甸等处缮城池立屯堡安辑其人民十七年三月征南将军傅友徳左副将军蓝玉班师友徳平云南上前后下玺书数十悬断万里外委曲皆中友徳奉行不敢失因土俗定租赋兴学校瘗战骨广屯田逺迩畏悦以是遂大定夏四月壬午论平云南功进封傅友徳颍国公列侯蓝玉仇成王弼子孙世及陈桓普定侯胡海东川侯郭英武定侯张翼寉庆侯将校逓陞有差秋八月壬申平缅宣慰使思伦发遣使献方物上元所授宣慰司印平缅在西南彛稍逺自大理越金齿至其地有城郭宫室其人皆楼居地产象马官民皆髠髪如僧出入则乗象自前代未尝通中国元始遣使招谕遂入贡至是大兵下金齿与平缅壌地相接思伦发闻之惧故遣使朝贡冬十月乙酉景川侯曹震奏言四川至建昌驿道所经大渡河往来之人多死于瘴疠臣问诸父老自眉州峨眉至建昌有古驿道平易可行无瘴毒之患而年久蔽塞已令四川军士乗闲暇时开通其道以温江至建昌各驿马移置峨眉新驿为便诏从之十八年春正月东兰州韦富乱沐英讨平之英在滇仞方物定贡额视民数均力役云南民頼以安分兵剪广西维摩余孽通四川粮道上喜曰英能如是吾无南顾忧矣冬十二月思伦发率衆㓂景东冯诚击之失利千戸王昇死之十九年春二月云南臻洞西浦摆金摆榜诸蛮叛命傅友徳率师讨之友徳复移兵讨平越蛮玛哈伊玛等平之秋九月庚申沐英奏云南地广宜置屯田令军士开耕以备储畜诏从之二十年夏五月庚申敕谕沐英等勿遣使往平缅但葺垒金齿楚雄品甸及澜沧江中诸道固守待之英自楚雄至景东毎百里置一营率兵屯种以备蛮㓂已复命景川侯曹震选四川精兵驻云南寻甸普定侯陈桓靖宁侯叶昇总制云南诸军驻定边姚安毕节曲靖越州诸处立营屯种候征讨二十一年春正月思伦发入㓂结砦于摩沙勒沐英遣都指挥寗正击破之斩首一千五百级三月思伦发悉其衆号三十万战象百余复㓂定边欲报摩沙勒之役势甚猖獗沐英选骁骑三万昼夜兼行凡十五日抵贼营隔垒而阵遣都督冯诚先出轻骑三百挑之贼以万人驱象三十余逆战云南前衞指挥张因率骑卒五十余人为前锋其渠帅跨巨象直前我军注矢连发矢中象左膝及脇象仆地渠长中矢走追射杀之诸军譟而前杀贼数百人获一象而还英喜曰贼不足平也乃下令军中置火铳神机箭三行列阵中俟象进则前行铳箭俱发不退则次行继之又不退则三行继之诘旦分军为三队命冯诚领其前甯正领其左都指挥汤昭领其右将士皆鼓勇而进贼悉衆出营结阵以待其渠帅把事招纲等皆乗象象披甲皆负战楼若栏楯悬竹筒扵两旁置短㮶其中以备击刺阵既交羣象突而前我军击之矢石俱发声震山谷象皆股栗走指挥张因千户张荣祖率骑士乗之直擣其栅遂纵火焚其寨烟熖涨天还复以兵邀击之杀伤甚衆贼党有昔刺者亦骁勇复率衆殊死战我左师小却英登高望之命左右取帅之首来左帅遥见一人㧞刀飞骑而下率衆更进英督战益急三军大唿而鏖不移时贼衆大败斩首三千级俘万余人生获象三十有七余皆被矢如猬死渠帅刁斯郎理各中百余矢毙象背上余贼溃英帅师追袭之贼连日不得食死者相枕借思伦发遁去夏六月东川蛮叛命傅友徳为征南将军沐英陈桓为左右副将军曹震叶昇为左右恭将率马歩诸军讨之八月壬寅沐英遣都督甯正从傅友徳讨东川九月越州土目阿资叛阿资故啰啰种苦麻部土师南征沐英驻兵其地之汤池山谕降之至是叛傅友徳等将兵讨之道过平彛以其山势峭险宻迩阿资遂迁其山民往居早上村留神䇿衞千戸刘成等驻兵立栅其上后以为平彛千戸所阿资等复帅衆㓂普安烧府治大掠友徳进击之斩其渠满已青二十二年春正月阿资退屯普安倚崖壁为砦傅友徳以精兵蹙之蛮衆皆縁壁攀崖坠死者不可胜数生擒一千三百余人阿资遁还越州沐英遣甯正从友徳击阿资于越州大败之斩其党火头弄宗等五十余人初阿资之遁也扬言曰国家有万军之勇而我地有万山之险岂能尽灭我軰英乃请置越州马隆二衞扼其冲要分兵追捕之阿资穷蹙降甲午曹震叶昇领兵分讨东川叛蛮悉平之冬十一月思伦发遣把事招纲等来言叛逆之谋皆其下刁厮郎理为之以象马白金入贡愿输贡赋百彛遂平二十四年冬十二月沐英以阿资畔服不常请徙越州衞于陆凉镇之阿资复畔平羗将军何福督兵讨之至越州阿资援絶降福扼险置宁越堡二十五年夏六月丁夘西平侯沐英卒于云南云南二十郡左右分画界以大江东北曰金沙西南曰兰沧俱入海幅贠万里英镇云南简官僚修惠政剔姦蠧兴学校治水利垦田一百一万二千亩军食嬴足恩威并着教化大行云南遂为乐土尝入朝赐宴奉天殿赍黄金綵币陛辞上抚之曰使我髙枕无南顾忧者尔也既卒追封黔宁昭靖王命其子春袭封西平侯填云南二十八年春正月置云南按察司秋九月平缅诸蛮刁干孟叛逐宣慰使思伦发奔诉京师命西平侯沐春为征南大将军都督何福徐凯为左右副将军率云南四川兵讨之冬十二月乙巳遣思伦发还云南驻怒江上命沐春令刁干孟归而主母为不臣三十一年春二月刁干孟请入贡夏五月西平侯沐春进兵击平缅先以兵送思伦发于金齿使人谕刁干孟不从乃遣左军都督何福瞿能等将兵五千往讨之福等跻髙良公山直擣南甸大破之杀其渠刁名孟斩获甚衆还兵击景罕寨寨乗髙据险坚守不下官军粮械俱尽贼势益盛福使告急于春春率五百骑往救之乗夜至怒江诘旦径渡令骑驰躙寨下扬尘以警之贼乗髙望见尘起蔽天不意大军卒至惊惧遂率衆降春乗胜复击崆峒寨贼夜溃走刁干孟乃遣人乞降帝以其反覆不之许寻春病卒何福讨擒刁干孟思伦发始得还平缅悉定谷应㤗曰梁王以故元宗室裂土滇南国亡君死偷视蛮陲此其势非同天水之坐大陇西子阳之称尊白帝也大义自裁誓不反顾则北地刘谌犹能狥汉乌孙公主义不忘隋瘗王祎于北寺斩呉云于沙塘死从余阙生媿危公讨非得已节斯烈矣若以大命既去新主有归天子北门已弃中原于敝屣孤臣天末难填沧海于丸泥则子婴轵道讵是亡秦刘禅长安无须思蜀称臣归命纳土入朝颉利冡留灞上突利老死并州我其臣仆之悲亦明哲保身之智也而乃犹豫两端徘徊去就旌旗舳舻蔽江西上乃始开阃平章歛兵曲靖不知乌撒之师分出永宁普定之兵专攻曲靖大军直擣云南偏师还赴大理堂陛有聚米之形将帅成破竹之势釡中㳺魂久己在太祖握中矣仓皇闻败六宫出走龙衣焚于寳殿阖门驱死滇池鼠辈乃尔何因倔强如是耶或以鲁连帝秦愿蹈东海田横入朝道刎客舍之志与而太祖之下云南也运筹万里料敌如神山川险阨俱似躬行进退指挥不爽尺寸史称汉祖止于百败不折敌畏唐宗不过身先诸将方其雄畧瞠乎后矣若夫曲靖之战沐英决䇿冒雾疾驱兵临白石宁我薄人毋人薄我此先轸所以克也张帜展角潜出敌背此陈余所以擒也临江结陈退不能止此苻融所以死也甲高熊耳之山马饮昆明之水路踰万里时才百日耿弇功震祝阿李靖风行突厥颍川黔宁何多譲焉虽其后窃发时闻不烦左顾而军若惊颷彼同败叶遥传仁贵咋舌称神争识令公望尘罗拜沐氏父子所以威行万里也夫武帝用事西南彛夜郎卭笮遂成荒服唐复䧟入吐蕃宋乃割于西夏元极兵威始分桐叶而黔宁永镇三百年来不独贝金象齿来自殊方抑且金马碧鸡入恭侍从岂非春风所及鹰眼能慈泮水之林鹗音速化猗与盛哉明史纪事本末卷十二明史纪事本末卷十三钦定四库全书明史纪事本末卷十三浙江提学佥事谷应泰编胡蓝之狱太祖洪武二年冬十月上欲以杨宪为丞相问刘基基素与宪厚以为不可上恠之基曰宪有相才无相器夫宰相者持心如水以义理为权衡而已不与焉者也今宪不然能无败乎上曰汪广洋何如基曰此褊浅上曰胡惟庸何如基曰小犊耳将偾辕而破犁上曰吾之相无踰于先生基曰臣非不自知臣疾恶太深又不耐繁剧为之且负大恩天下何患无才愿明主悉心求之如目前诸人臣诚未见其可也六年秋七月以胡惟庸为中书左丞相八年夏四月诚意伯刘基卒初上既相胡惟庸基大慼曰使吾言不騐苍生之福也言而騐者其如苍生何因忧愤増疾基尝为上陈瓯闽事葢瓯闽之间有隙地曰淡洋其南抵闽界曰三魁为鹾盗薮方氏所由乱基奏于其地立巡检司以控扼之其姦民弗便也相率挟逃戍之卒以叛而大豪复阴持其窔基使子琏上书奏之而不先白中书省惟庸故啣基使刑部尚书吴云劾之以淡洋踞山海有王气欲图为墓地民勿与则建立司之䇿以窘其人致激变疏入上下有司惟庸请加以重辟又欲逮基子琏狱上皆不问而苐令移文使基知基乃驰入朝见上不敢辨惟引咎自责而已亦不敢言归俄有疾惟庸觇上念基怠乃阳为好者以正月朔挟医来视疾基饮之觉有物积胸中如拳石间以白上上不省也又三月寖剧使使问之知不能起驿舟䕶归青田亡何竟卒十三年春正月左丞相胡惟庸谋不轨伏诛自杨宪汪广洋既败惟庸总中书政専生杀黜陟以恣威福内外诸司封事入奏惟庸先取视之有病已者辄匿不闻由是奔竞之徒趋其门下魏国公徐逹深嫉其奸邪常从容言于上惟庸啣之达有阍者福寿惟庸阴诱致为已用为福寿所发惟庸故起家宁国令时太师李善长秉政惟庸餽遗善长黄金二百两遂得召入为太常卿累迁中书叅政遂与善长深相结以兄女妻善长从子祐贪贿弄权益无所忌一日其定远旧宅井中忽出竹笋出水髙数尺谀者争言为丞相瑞应又言其祖父三世塜上夜有光烛天于是惟庸稍自负有邪谋矣㑹惟庸家人为奸利事道闗榜辱闗吏吏奏之帝怒杀家人惟庸谢不知帝又究故诚意伯死状惟庸惧且见发乃计曰主上草菅勲旧臣何有我死等耳宁先发毋为人束手寂寂而是时吉安侯陆仲亨平凉侯费聚者常犯法帝切责之二人惧惟庸阴以权利胁诱之二人素戅勇又见惟庸用事因与往来乆之益宻惟庸与御史大夫陈宁坐省中閲天下军马籍令都督毛骧取卫士刘遇宝及亡命魏文进等为心膂曰吾有用尔也太仆寺丞李存义善长之弟惟庸之壻父也以亲故往来惟庸家惟庸令存义阴説善长以邪谋惟庸又使指挥林贤下海招倭军约期来㑹又遣元臣封绩致书称臣于元请兵为外应皆未发㑹惟庸子乘马奔入輓辂中马死惟庸杀輓辂者上怒命偿其死惟庸逆谋益急而是时日本贡使适私见惟庸惟庸约其王令以舟载精兵千人伪为贡者及期㑹府中力士掩执帝度可取取之不可则掠库物泛海就日本有成约正月戊戌惟庸因诡言第中井出醴泉邀帝临幸帝许之驾出西华门内使云奇冲跸道勒马衔言状气方勃舌駃不能达意太祖怒其不敬左右挝捶乱下云奇右臂将折垂毙犹指贼臣第弗为痛缩上悟乃登城望其第藏兵复壁间刀槊林立即发羽林掩捕考掠具状磔于市并其党御史大夫陈宁中丞凃节等皆伏诛僚属党与凡万五千人株连甚衆羣臣请诛李善长陆仲亨等上曰朕初起兵时李善长来谒军门曰有天有日矣是时朕年二十七善长年四十一所言多合吾意遂命掌书记赞计画功成爵以上公以女与其子陆仲亨年十七父母兄弟俱亡恐为乱兵所掠持一升麦藏于草间朕见之唿曰来遂从朕既长以功封侯此皆吾初起时股肱心膂吾不忍罪之其勿问癸卯诏罢中书省陞六部官秩倣古六卿之制改大都督府为中左右前后五军都督府祖训云自古三公论道六卿分职不闻设立丞相自秦始制丞相不旋踵而亡汉唐宋虽有贤相然其中多小人专权乱政今罢丞相设五府六部都察院通政司大理寺等衙门分理天下庶务事皆朝廷总之十二月致仕学士承㫖宋濓以孙慎坐胡惟庸党被刑借其家械濓至京上怒欲诛之皇后谏曰民间延一师尚始终不忘㳟敬宋先生亲教太子诸王岂忍杀之且宋先生家居宁知朝廷事耶上意解濓得发茂州安置行至䕫州以疾卒十四年春二月有诉浦江郑氏交通胡惟庸者时四方仇怨相告讦凡指为胡党率相收坐重狱郑氏素以孝义闻兄弟六人吏捕之急诸兄争欲行其弟郑湜曰弟在乃使诸兄罹刑辟耶独诣吏请行仲兄濓先有事京师暨弟至迎谓曰吾家长当任罪弟无与焉湜曰兄老吾往辨之万一不直弟当伏辜二人争入狱上闻俱召至廷劳勉之谓近臣曰有人如此而肯从人为非耶即宥之擢湜为福建布政司叅议二十三年夏五月乙卯太师李善长自缢虞部郎中王国用上书讼寃畧曰人情之爱其子必甚于爱其兄弟之子善长于胡惟庸姪之亲耳于陛下则子之亲也使善长佐惟庸成事亦不过勲臣第一而已矣太师国公男尚主女纳妃而已矣且善长岂不知天命之不可倖求当元之季欲为此者何限莫不世絶宫汚不保首领此善长之所熟见也人年迈精神意虑鼓舞倦矣偷安苟容则善长有之曽谓有血气之强暴感动其中也哉且善长子事陛下托骨肉无纎芥之嫌凡为此者必有深仇急变大不得己而后父子之间或至相挟以求脱祸未有平居晏然都无形迹而忽起此谋者此理之所必无也若谓天象告变大臣当灾则杀人以应天象夫岂上天之意哉今不幸已失刑而臣恳恻为陛下明之犹愿陛下作戒于将来也天下孰不曰功如李善长又何如哉臣恐四方之解体也不报国用疏解缙代草也命刑部以肃清逆党事播告天下韩国公李善长列侯胡美唐胜宗陆仲亨费聚已故侯顾时陈徳华云龙王志杨璟朱亮祖梅思祖陆聚金朝兴黄彬薛显都督毛骧陈万亮耿忠于琥凡二十人二十五年秋八月丙子靖宁侯叶昇坐交通胡惟庸伏诛太祖洪武十一年秋八月命西平侯沐英为征西将军率都督蓝玉等统兵征西畨玉开平王常遇春妇弟也长身頳面有勇畧从遇春麾下每战先登䧟阵所当无前遇春素称于上上亦以遇春故宠异之累功至都督佥事至是同英讨西番擒其渠瘿脖子斩获以千计获马二万余匹牛羊十余万还封永昌侯十四年秋九月命永昌侯蓝玉以征南副将军同颍川侯傅友徳讨云南转战平之二十年春正月命永昌侯蓝玉为右副将军同宋国公冯胜袭金山纳克楚降之併降其衆十余万胜以诖误召还即军中拜玉为大将军二十一年夏四月大将军蓝玉袭捕鱼儿海获元主次子地保努后妃公主百三十余人吴王多尔济等将相宫校三十人男女七万马驼五万上大悦下玺书褒玉比之卫青李靖秋七月戊寅大将军蓝玉遣人送元主次子地保努及后妃公主等至京既而有言玉私元主妃事上大怒曰玉无礼如此岂大将军所为哉元主妃闻之惶惧自尽玉还朝上切责之戒以率徳改行十二月壬戌封永昌侯蓝玉为凉国公先是拟封玉梁国公至是改封凉镌其过于劵二十三年春正月西番蛮人复叛命凉国公蓝玉率都指挥瞿能往大渡河邀击之玉讨平嵓川杂道克散毛峒擒土目刺惹等万余人置大水田千户所进平施南忠建二宣抚司叛蛮还増歳禄赐黄金文绮寻诏还乡二十四年冬十月命凉国公蓝玉往陜西训练军士二十五年夏四月凉国公蓝玉捕逃冦祁者孙遂畧西番罕东之地玉兵入罕东遣都督宋晟狥阿真州番衆皆远遁而㑹蜀故降将伊埓特穆尔反建昌使玉移师讨之至则禆将瞿能已大破其衆伊埓特穆尔走柏兴玉以计诱缚其父子送京师斩之尽降其余党便宜请増设诸衞且请籍民为兵上报设诸衞而不许籍民遂班师二十六年春正月乙酉凉国公蓝玉谋不轨伏诛初胡惟庸之畔有称玉与其谋者上以其功大宥不问后诸老将多没乃擢为大将总兵征伐甚称上意尝措置陜西边事至兰川坠马㣲伤手诏慰劳之比于中山开平二王然玉素不学性复很愎见上待之厚又自恃功伐专恣横暴畜庄奴假子数千人出入乘势渔猎尝占东昌民田民讼之御史按问玉执御史捶而逐之先是北征还私其珍宝驼马无算渡喜峰闗吏以夜不即纳玉大怒纵兵毁闗而入上闻之不乐併诘责其私元主妃玉慢不省尝见上命坐或侍宴饮玉动止傲慢无人臣礼及总兵在外擅陞降将校黥刺军士甚至违诏出师恣作威福以胁制其下至是征西还意图陞爵及命为太傅玉攘袂大言曰我固不当为太师也恒怏怏不乐居宋颍二公下间奏事上不从玉惧退语所亲曰上疑我矣乃谋反当是时寉庆侯张翼普定侯陈桓景川侯曹震舳舻侯朱寿东莞伯何荣都督黄恪吏部尚书詹徽侍郎傅友文及诸武臣尝为玉部将者玉乃遣亲信召之晨夜㑹私宅谋议集士卒及诸家奴伏甲将为变约束已定为锦衣衞指挥蒋瓛所告命羣臣讯状具寔磔于市夷三族彻侯功臣文武大吏以至偏禆将卒坐党论死者可二万人蔓衍过于胡惟庸三月辛酉㑹宁侯张温都督萧用沈阳侯察罕坐蓝玉党伏诛九月诏胡党蓝党除已捕在官者外其未发不究谷应泰曰昔者太公赐履南至穆陵鬻熊论封奄有江汉以故土田圭瓒勒之景钟而彤弓卢矢铭之太常用以分王功臣永保厥世甚盛典也乃髙帝刑马绾豨伏锧阖闾誓国伍胥属镂遗介推于绵上试文种于地下弓藏鸟尽良足悲矣明太祖力战中原躬擐甲胄栉风沐雨頼茅土之爪牙枕戈卧鼓借苴林之虓虎洪武三年大告武成论功行赏公爵者十人侯爵者二十八人铁劵丹书誓诸白水河带山砺爰及苖裔主非无劳之赐臣亦非无功之奉也独奈何惟庸复壁藏兵蓝玉家奴裹甲张敖不轨逼汉祖于柏人宣武称兵追黄须于姑孰遂乃爵除五等祸及三宗然而推其始初胡以倾邪升鼎耳蓝以宠利居成功不学无术器小任重宜其及也乃论者以光武保全功臣所封不过大县数四所加不过特进朝请故君臣之恩始终不替鹿鸣天保若鱼水焉然予考太祖之分封也至尊贵者无过韩国食禄四千石魏国食禄五千石未尝裂土自王也至任用者出师则本于庙算还军则归之禁旅亦未尝得专征伐也凡此内安外攘势若犬牙强榦弱枝何难控御而乃以一人跋扈遂疑尾大之图仓卒启机傅㑹难明之事株连者四万失侯者二十周内深文亦云惨矣夫淮阴阳夏就令闗通彭越栾布罪无相及而况皂𨽻之后渐乃式㣲酎金之举以次削除宁有朝登盟府夕系槛车口血未干爰书遂拟以致善长自缢景濓道亡萧何三木而就征望之仰药而自杀岂尚功之典不设于齐侯而议功之条不载于周礼耶虽然髙帝晩年甘露庆云屡书于册而醴泉之诈兴贬爵削封播告于外而伏甲之谋起是则胡蓝之衅抑亦凤徳之衰也至若徐中山之忠志无疵李岐阳之好学饬行汤信公之听命唯谨沐西平之居贵不骄并皆攀龙鳞而有功履虎尾而不咥呜唿与毕散之徒争烈矣明史纪事本末卷十三明史纪事本末卷十四钦定四库全书明史纪事本末卷十四浙江提学佥事谷应泰编开国规模元顺帝至正二十四年春正月李善长徐达等率羣臣奉太祖即呉王位以李善长为中书右相国徐达为中书左相国太祖退朝语善长等曰建国之初先正纲纪纲纪先礼元氏主荒臣专今宜鉴之三月置起居给事中日侍左右记言动谕中书省臣许山林士伍上书効用民间俊秀年二十五以上有学识者辟赴中书夏四月甲午太祖退朝语侍臣孔克仁曰秦主虐臣佞天下叛之汉髙起布衣寛大善驾驭遂帝天下今元政弛极豪杰蜂起皆不修法度以明军政因感叹乆之五月太祖御白虎殿閲汉书问宋濓孔克仁汉治何不三代也克仁曰王霸之道杂太祖曰咎将谁始曰在髙祖太祖曰然髙祖创业未遑礼乐孝文时当制作复三代之旧乃逡巡未遑使汉家终于如是三代有其时而能为之汉文有其时而不为耳周世宗则无其时而为之者也二十六年夏六月命有司访求古今书籍藏之秘府以资览閲因谓侍臣詹同等曰三王五帝之书不尽传于世故后世鲜知其行事汉武帝购求遗书六经始出唐虞三代之治可得而见武帝雄才大畧后世罕及至表章六经阐明圣贤之学尤有功于后世吾每于宫中无事輙取孔子之言观之如节用而爱人使民以时真治国良规孔子之言诚万世师也十二月太祖以国之所重莫先宗庙郊社遂定议以明年为呉元年命有司建圜丘于钟山之阳以冬至祀昊天上帝建方丘于钟山之阴以夏至祀皇土地祗及建庙社立宫室己巳典营缮者以宫室图进太祖见雕琢奇丽者命去之谓中书省臣曰千古之上茅茨而圣雕峻而亡吾节俭是宝民力其母殚乎禁笺文颂美谕中书省臣曰古人祝颂其君皆寓警戒适观羣下所进笺文多誉少规殊非君臣相成之道其一切禁止太祖呉元年春正月戊戌谕中书省臣曰吾昔在军中尝空腹出战得粗粝甚甘今未尝忘之太平应天宣城诸郡吾渡江开创地供亿尤劳其免太平租税六年应天宣城诸郡一年三月定文武科取士之法先是令有司每歳举贤才及武勇谋畧通晓天文之士其有兼通书律吏亦得荐举得贤者赏滥举及蔽贤者罚至是乃下令设文武二科其应文举者察之言行以观其徳考之经术以观其业试之书筭以观其能䇿之经史时务以观其政事应武举者先之以谋畧次之以武艺俱求实效不尚虚文三年一开举夏五月下令曰予本布衣因乱抚定江左十有三年中原之民流离颠顿尚无所归吾乃积粟控弦其徐宿濠泗寿邳襄阳安陆免徭赋三年六月谕宪臣曰任官不当则庶事不理用刑不当则无辜受害故刑不可不慎也夫置人于捶楚之下何求不得古人用刑本求生人非求杀人故钦恤为用刑之本又谕中书省臣曰法有连坐之条吾以为鞫狱当平恕非大逆不道则罪止其身先王罪不及孥罚勿及嗣忠厚之至也自今民有犯者母连坐恭政杨宪对曰先王用刑时轻时重自元政姑息民轻犯法非重治之则犯者益衆太祖曰民之为恶如衣之积垢加以澣濯则可以复洁污染之民以善导之则可以复新夫威以刑戮而使不敢犯其术浅矣且求生于重典是犹索鱼于釜故凡从轻典虽不求其生无死之道秋七月乙亥太祖御㦸门閲雅乐自击石磬学士朱升辨五音悞宫为征起居注熊鼎曰八音石声最难和故书曰于予击石百兽率舞太祖曰乐以人声为主人声和即八音谐矣鼎曰乐不外求在于君心君心和则天地之气亦和天地之气和则乐无不和太祖深然之除郡县官定赐予道里之费以养㢘也九月甲戌朔太庙成癸卯新内三殿成曰奉天华葢谨身左右楼曰文楼武楼殿之后为宫前曰干清后曰坤宁六宫以次序列皆朴素不为饰命博士熊鼎类编古人行事可为鍳戒者书于壁间又命侍臣书大学衍义于两庑壁间太祖曰前代宫室多施绘畵予用此备朝夕观覧岂不愈于丹青乎是日有言瑞州出文石可甃地太祖曰敦崇俭朴犹恐习于奢华尔不能以节俭之道事予乃导予侈丽言者惭而退冬十月丙午命百官礼仪俱上左先是承元制尚右至是改之以右相国李善长为左相国勅礼官建元右丞余阙江州总管李黼御史大夫福寿祠歳时祀之甲寅命中书省定律令太祖以唐宋皆有成律㫁狱惟元不倣古制取一时所行之事为条格胥吏易上下滋弊至是台察已立按察司将巡歴郡县乃命李善长杨宪傅瓛刘基陶安等详定谕之曰立法贵在简当使人易晓若条绪繁多或一事而两端可轻可重使贪吏得借手为奸则所以禁残暴者适以贼良善非良法也夫网宻则水无大鱼法宻则国无全民卿等宜尽心叅究凡刑名条目吾与卿面议斟酌之庶可为乆逺之法已而律令成太祖亲閲视去烦减重命颁行之十一月甲午圜丘成太祖出视世子从行太祖因命左右导之徧歴农家观其居处饮食器用还谓之曰汝知农之劳乎夫农身不离畎畆手不释耒耜终嵗勤动不得休息其所居不过茅茨草户所服不过练裳布衣所饮食不过菜羮粝饭而国家经费皆其所出故令汝知之凡居处食用必念农之劳取之有制用之有节使之不苦于饥寒若复加之横歛则民不堪命矣十二月丁未以先圣孔子五十六世孙希学袭封衍圣公癸丑中书省左相国李善长率文武羣臣劝进太祖辞固请不许明日复请许之辛酉善长率羣臣以即位礼仪进甲子太祖御新宫以羣臣推戴之意祭告上帝神祇太祖洪武元年春正月壬申朔四月乙亥上祀天地于南郊即皇帝位定有天下之号曰大明建元洪武遂诣太庙追尊四代祖考丁丑大宴羣臣于奉天殿上曰吾观史传所载歴代君臣或君上乐闻忠谠而臣下循黙不言或臣下抗言直谏而君上饰非拒谏比来朕每发言百官唯讷而已其间岂无是非得失可以直言者自今宜尽忠谠以匡朕不逮辛丑命廷臣兼东宫官先是中书及都督府议倣元旧制设中书令欲奏以太子为之上曰元人事不师古设官不以任贤惟类是与岂可取法且吾子年齿未长更事未多所宜尊礼师傅博通今古他日军国重务皆令启闻何必傚彼作中书令乎礼部尚书陶凯请选人专任东宫官属上曰朕以廷臣有徳望者兼东宫官非无谓也尝虑廷臣与东宫属有不相能遂成嫌隙江充之事可为明鉴朕今立法令䑓省等官兼东宫官賛辅之父子一体君臣一心于是以李善长为太子少师兼詹事冯胜兼副詹事杨宪傅瓛兼府丞徐达兼太子少傅常遇春兼太子少保邓愈汤和兼太子谕徳章溢兼太子賛善大夫刘基兼太子率更令上谕善长等曰朕于东宫不别设府僚而以卿等兼之者葢军旅未息朕若有事于外必留太子监国若设府僚卿等在内事当启闻太子或聼㫁不明卿等必谓府僚导之嫌疑由是而生朕所以特置賔客谕徳等官以辅成太子徳性且选名儒为之賔友昔周公教成王告以克诘戎兵召公教康王告以张皇六师此居安虑危不忘武备葢继世之君生长富贵狃于安逸军旅之事多忽而不务一有缓急罔知所措二公之言不可忘也上欲官外戚后曰国家官爵当用贤能妾家亲属未必有可用之才且闻前世外戚家多骄滛不守法度每致覆败陛下加恩妾族厚其赐予使得保守足矣若非才而官之恃宠致败非妾所愿也上遂止上朝罢从容谓刘基章溢曰朕起淮右以有天下战阵之际横罹锋镝者多常恻然于懐夫丧乱之民思治安犹饥渇之望饮食若更敺以法令譬以药疗疾而加之以鸩民何頼焉溢顿首曰陛下深知民隠天下苍生之福也上与儒臣论学术陶安对曰正道之不明邪説害之也上曰邪説之害道犹美味之悦口美色之眩目战国之时纵横押阖之徒肆其邪説诸侯急于利者多从之往往事未就而国随以亡此诚何益夫邪説不去则正道不兴天下焉得而治安对曰陛下所言深探其本上曰仁义治天下之本也贾生论秦之亡不行仁义之道夫秦袭战国之弊又安得知此天下府州县官来朝陛辞上谕之曰天下初定百姓财力俱困譬犹初飞之鸟不可拔其羽新植之木不可揺其根要在安养生息之而已惟亷者能约己而利人贪者必朘人而厚已有才敏者或尼于私善柔者或昧于欲此皆不亷致之也尔等当深戒之甲申诏遣周铸等一百六十四人往浙西覈实田畆谕中书省臣曰兵革之余郡县版籍多亡今欲经理以清其源无使过制以病吾民夫善政在于养民养民在于寛赋其遣周铸等往诸府县覈实田畆以定赋税此外无令有所妄扰上谓刘基曰曩者羣雄角逐生民涂炭今天下次第已平思所以生息之道何如基对曰生民之道在于寛仁上曰不施实恵而槩言寛仁亦无益耳以朕观之寛民必当阜民之财息民之力不节用则民财竭不省役则民力困不明教化则民不知礼义不禁贪暴则无以遂其生基顿首曰此所谓以仁心行仁政也二月勅中书省臣定郊社宗庙礼以闻于是李善长傅瓛陶安等引古酌今拟冬至祀昊天上帝于圜丘以大明夜明星太嵗从夏至祀方丘以五岳五镇四海四渎从四代各一庙庙皆南向以四时孟月祭及嵗除则合祭于髙庙社稷以春秋二仲月上戊日从之定卫所官军及将帅将兵之法自京师及郡县皆立卫所大率以五千六百人为一卫一千一百二十人为一所一百一十二人为百户所每百户所设总旗二名小旗十名官领钤束通以指挥使等官领之大小相连以成队伍有事征伐则诏总兵官佩将印领之既旋则上所佩将印于朝官军各囘本衞大将军身还第权皆出于朝廷不敢有专擅自是征伐率以为常丁未诏以太牢祀孔子于国学仍遣使诣曲阜致祭诏衣冠悉如唐制乙丑命中书议役法上以立国之初经营兴作恐役及贫民乃命中书省騐田出夫于是省臣奏议田一顷出丁夫一人不及顷者以别田足之名曰均工夫遇有兴作农隙用之庚午命选国子监生侍太子读书三月丁未命翰林儒臣修女诫上谓学士朱升等曰治天下者修身为本正家为先正家之道始于夫妇后妃虽母仪天下然不可以预政事至于嫔嫱不过备职事侍巾栉若宠之太过则上下失序观歴代宫政由内出鲜有不为祸乱者也内嬖惑人甚于鸩毒惟贤明之主能察之于未然其他未有不为所惑者卿等纂修女诫及贤妃之事可为法者使后世子孙知所持守甲申徐达奏上所获山东土地甲兵数时近臣因进言山东有银塲可兴举者上曰银塲之弊利于官者少损于民者多今凋瘵之余岂可以此重劳民力昔人有拔茶种桑民获其利者汝岂不知言者慙而退乙酉蕲州进竹簟命却之谕中书省臣曰古者方物之贡惟服食器用无玩好之饰今蕲州进竹簟未有命而来献天下闻风争进奇巧则劳民伤财自此始矣其勿受仍令四方非朝廷所需母得妄献夏四月丁未命图古孝行及身所经歴艰难起家战伐之事以示子孙上谓侍臣曰朕本农家祖父皆长者积善余庆以及于朕今图此者后世子孙富贵易骄使观之知王业艰难也丙辰禁宦官预政典兵上谓侍臣曰吾见史传所书汉唐末世皆为宦官败蠧未尝不为之惋叹易称开国承家小人勿用其在宫禁止可使之供洒扫给使令而已岂宜预政典兵汉唐之祸虽宦官之罪亦人主宠爱之使然向使宦官不得典兵预政虽欲为乱其可得乎秋七月带刀舍人周宗上疏请府州县开设学校上嘉纳之庚寅赈恤中原贫民中书省臣虑财匮上曰周穷乏者不患无余财患无其心果心注之何忧不赡闰七月丁未征天下贤才至京授以守令上语中书省臣曰布衣之士新授以政必先养其亷耻然后责其成功洪范曰既富方谷此古人之良法美意也乃厚赐而遣之免吴江广徳太平宁国和滁水旱灾租八月漳州府通判王祎上言人君脩徳之要有二忠厚以为心寛大以为政昔者周家忠厚故垂八百年之基汉室寛大故开四百年之业葢上天生物为心春夏长养秋冬收藏其间雷电霜雴有时而搏击肃杀焉然皆暂而不常向使雷电霜雪无时不有上天生物之心息矣臣愿陛下之法天道也浙西既平租赋既广科歛之当减犹可议者臣愿陛下之顺人心也上嘉纳之时反元政尚严厉故祎以为言上谓宋濓等曰秦始皇汉武帝好尚神仙以求长生卒无所得使移此以图治天下安有不理以朕观之人君能清心寡欲使民安田里足衣食熈熈皥皥而不自知即神仙也始置六部官先是中书省惟设四部掌钱谷礼仪刑名营造至是乃定置吏户礼兵刑工六部分理庶务御史中丞刘基致仕先是上北巡命基同李善长留守京师基言于上曰宋元以来寛纵日乆当使纪纲振肃而后恵政可施也上然之基素刚严凡僚吏有犯即捕治之宦者监工匠不肃启皇太子捕置法宿衞舍人奕碁于直舍按治之人皆侧足立中书都事李彬骫法事觉彬素附善长善长託基缓其狱基不允遣人驰奏请诛彬上可其奏时大旱善长等方议祷雨而诛彬之报适至善长曰今欲祷雨可杀人乎基怒曰杀李彬天必雨遂斩彬善长衘之上还怨基者多诉于上前善长亦言基专恣语颇切㑹基有丧告归许之上幸北京放元宫人命学士詹同等十人分行十道旁求隠逸之士有司奏造乗舆服御诸物应用金者特命以铜为之有司言费小不足惜上曰朕富有四海岂吝于此然所谓俭约者非身先之何以率下且奢侈之原未有不由小至大者也冬十月甲午司天监进元所置水晶刻漏备极机巧中设二木偶人能按时自击钲鼓上覧之谓侍臣曰废万几之务用心于此所谓作无益害有益也命左右碎之十一月辛丑建大本堂命取古今图籍充其中延儒臣教授太子诸王以起居注魏观侍太子説书上问太子近儒臣讲説经史何事对曰昨讲汉书七国叛汉事遂问此曲直孰在对曰曲在七国上曰此讲官偏説耳景帝为太子时甞投博局杀吴王世子及为帝又听晁错之説黜削诸侯七国之变实由于此若为诸子讲此则当言藩王必上尊天子下抚百姓为国家藩辅以无挠天下公法如此则为太子者知敦睦九族隆亲亲之恩为诸子者知夹辅王室尽君臣之义甲辰以孔希学袭封衍圣公孔希大为曲阜知县皆世袭立孔颜孟三氏教授司尼山洙泗二书院命博士孔克仁等授诸子经功臣子弟亦令入学十二月己巳上退朝还宫太子诸王侍上指宫中隙地谓之曰此非不可起亭䑓馆榭为游观之所诚不忍重伤民力耳昔商纣琼宫瑶室天下怨之汉文帝欲作露䑓惜百金之费当时国富民安尔等常存儆戒辛未诏中书省令礼官定官民丧服之制时人民仍元俗丧塟作乐娱尸御史髙原侃奏禁之二年春正月庚子上御奉天门召元旧臣问其政事得失马翼对曰元有天下寛以得之亦寛以失之上曰以寛得之则闻之矣以寛失之未之闻也夫歩急则踬弦急则絶民急则乱居上之道正当用寛元季君臣躭于逸乐循至沦亡其失在纵弛非寛也大抵圣王之道寛而有制不以废弃为寛简而有节不以慢易为简施之适中则无弊矣免中原田租诏曰朕本淮右布衣因天下乱率衆渡江十有四年命将北征兵渡大河齐鲁之民懽然馈迎近平燕都下晋冀民久被兵困征歛其北平山东山西免今年税粮河南诸郡西抵潼闗北界大河南至唐邓光息亦行蠲免秦陇新附之民俱如一体以称朕意免江南田租诏曰朕渡江之始驻兵太平继克镇江下宣城西征北伐罔不底定朕念创业之初诸郡供亿繁重尝深悯之今天下十定其九太平应天镇江免粮税一年宁国广徳无为滁和亦如之二月丙寅诏修元史上谓廷臣曰近克元都得元十三朝实录元虽亡史所以劝惩不可废乃诏左丞相李善长前起居注宋濓漳州府通判王祎总裁征山林遗逸之士汪克寛等十六人同纂修取元经世大典诸书资恭考又遣儒士欧阳佑等往北平采访元统至正事蹟壬午上躬耕籍田于南郊既又命皇后率内外命妇蚕于北郊以为祭祀衣服三月戊申上与詹同论文章上曰古人为文章以明道徳通世务典谟之言皆明白易知至如诸葛孔明出师表亦何尝雕刻为文而诚意溢出至今诵之使人忠义感激近世文士立辞虽艰深而意实浅近即使相如扬雄何禆实用自今翰林为文但取通道理明世务者无事浮藻夏四月癸巳淮安宁国镇江扬州台州各献瑞麦一茎五穂三穂者甚衆羣臣贺上曰朕为生民主惟思修徳致和使三光平寒暑时为国家之瑞不以物为瑞也汉武帝获一角兽产九茎芝好功生事卒使海内空虚其后神爵甘露之侈至山崩地震而汉徳于是乎衰由此观之嘉祥无征而灾异有騐可不戒哉已而礼部尚书崔亮奏祥瑞国家休征按唐六典四瑞有大瑞上瑞中瑞下瑞大瑞景星庆云麟凤龟龙之类上瑞白狼赤兎之类中瑞苍鸟朱鴈之类下瑞岐麦嘉禾芝草连理枝之类今拟祥瑞合大瑞者所司表奏余瑞騐实图进上曰卿等所议但及祥瑞而不及灾异不知灾异乃上天示戒所系尤重今后四方或有灾异无论大小皆令所司即时飞奏上与侍臣论待大臣之体刘基曰古者公卿有罪盘水加剑密室自裁未尝鄙辱之詹同因取大戴礼贾谊疏以进六月丁夘谕国子学官教养人才国子生习骑射秋八月己巳命吏部定内侍诸司官制上曰朕观周礼阉寺未及百人后世至踰数千卒为大患今虽未能复古亦当为防㣲之计古时此辈所治止于酒浆醯醢司服守祧今朕亦不过以备使令可斟酌其宜母令过多又顾侍臣曰求善良于中涓百无一二用为耳目即耳目蔽用为腹心即腹心病驭之之道但当使之畏法不可使之有功有功则骄恣畏法则检束监察御史睢稼请命府州县长吏月朔㑹民读法诏儒臣纂修礼书九月上诏问羣臣建都之地或言闗中天府之国或言洛阳天地之中汴梁亦宋旧京或言北平宫室完备上以平定之初民未休息供给力役悉资江南建业长江天堑足以立国临濠前江后淮以险可恃以水可漕诏以为中都冬十月辛巳诏天下郡县皆立学上谕中书省臣曰学校之设名存实亡兵革以来人习战闘朕谓治国之要教化为先教化之道学校为本今京师虽有太学而天下学校未兴宜令郡县皆立学于是诏府设教授一训导四生员四十人州设学正一训导三生员三十人县设教谕一训导二生员二十人学者专治一经以礼乐射御书数设科分教务求实才顽不率者黜之三年春二月壬戌上行后苑见鹊巢卵翼之劳喟然而叹令羣臣亲老者许归养召浙西苏州富民至京师面谕毋凌弱毋贪贫毋虐小毋饮老孝敬父母和睦亲族周恤贫乏各赐酒食而遣之戊子诏天下有司推访贤才三月庚寅免应天徽州等十三府州河南山东北平税粮丁酉郑州知州苏琦上言三事一闗辅平凉北平辽右余孽未平调兵转粟事难卒办请议屯田积粟以示久长一选重臣才兼文武练达边务者分镇要害懐之以徳其沙漠非要害处当毁其城郭徙人民于内地一垦田以实中原自辛夘河南兵起天下骚然十年之间耕桑之地变为草莽宜责之守令召诱流徙未入籍之民官给牛种及时耕耨其守令能増户开田从巡歴御史按察司申举书奏命中书省采行之夏四月以危素为翰林侍读学士已谪素居和州素居𢎞文馆一日上御东阁闻履声槖槖上问为谁对曰老臣危素上曰是尔耶朕将谓文天祥耳素惶惧顿首上曰素元朝老臣何不赴和州看守余阙庙去遂有是谪素踰年卒夏五月甲午置司农司上以中原兵兴以来田多荒芜命省臣议计民授田设官以领之于是设司开治所于河南乙未严宫阃之政着为令俾世守之上以元末宫嫔女谒私通外臣或番僧入宫摄持受戒而大臣命妇亦往来禁掖滛凟䙝乱遂深戒前代之失着为典皇后止得治宫中嫔妇事宫门之外不得与焉宫费奏自尚宫内使监覆之始支部违者死私书出外者罪如之宫人疾言其状征药羣臣命妇节庆朔望朝见中宫无故不得入人君无见外命妇礼天子亲王后妃宫嫔慎选良家子女进者勿受己亥诏设科取士定科举格初塲各经义一道四书义一道二塲论一道诏诰表笺内科一道三塲䇿一道中式者后十日以骑射书䇿律五事试之诏曰成周之际取才于贡士贤者在职民有士君子之行汉唐宋科举但贵词章不求徳艺前元设科取士权家势要结纳奔竞贤者耻与并进甘隠山林自今八月为始特设科举务在经明行修博古通今其中选者朕将亲䇿于廷观其学识第其髙下而任之非由科举者毋得为官许髙丽安南占城诸国以乡贡赴试于京师丁未诏行大射礼令太学生及天下郡县学生员皆习射辛亥诏定服色礼部奏夏尚黒殷尚白周尚赤秦尚黒汉尚赤唐服饰尚黄旗帜尚赤国家取法周汉唐宋以为治尚赤为宜上从之六月癸亥诏岳镇海渎并去前代所封名号以山水本名称其神禁淫祠免苏州逋粮诏苏松嘉湖杭五郡民无田产者往临濠耕种以所种田为世业官给牛种舟粮资遣三年不征税时徙者四千余户秋九月大明集礼书成诏刋行之其书以吉凶军賔嘉冠服车辂仪仗卤簿字学乐为纲所该之目吉礼十四曰祀天曰祀地曰宗庙曰社稷曰朝日曰夕月曰先农曰太嵗风雷云雨师曰岳镇海渎天下山川城隍曰旗纛曰马祖先牧社马步曰祭厉曰祀典神祇曰三皇孔子嘉礼五曰朝㑹曰册拜曰礼冠曰婚曰乡饮酒礼賔礼二曰朝贡曰遣使军礼三曰亲征曰遣将曰大射凶礼二曰弔赙曰丧仪又冠服车辂仪仗卤簿字学各一乐三曰钟律曰雅乐曰俗乐凡升降仪节制度名数皆备具通五十卷冬十月丙辰御史袁凯言保全功臣之道从之勅省台延聘儒士于午门与诸将説书四年春二月免太平镇江宁国田租命工部遣官往广东买耕牛给中原屯种之民三月䇿试进士于奉天殿始令进士释褐行释菜礼遣使祭歴代帝王陵寝祀帝王三十五在河南者十陈州祀伏羲殷髙宗孟津祀汉光武洛阳祀汉明帝章帝郑州祀周世宗巩县祀宋太祖太宗真宗仁宗在山西者一荥河祀商汤在山东者二东平祀唐尧曲阜祀少昊在北平者三内黄祀殷中宗滑县祀颛顼髙辛在湖广者二酃县祀神农宁逺祀虞舜在浙江者二㑹稽祀夏禹宋孝宗在陜西者十五中部祀黄帝咸阳祀周文王武王成王康王宣王汉髙帝文帝景帝兴平祀汉武帝长安祀汉宣帝三原祀唐髙祖醴泉祀唐太宗蒲城祀唐宪宗泾阳祀唐宣宗闰三月命吏部定内监等官品秩自监正令五品以下至从七品有差上谓侍臣曰古之宦䜿不过司晨昏供使令而己自汉邓太后以女主称制不接公卿乃以阍人为常侍小黄门通命自此以来权倾人主吾防之极严犯法者必斥去之履霜坚氷之意也夏五月免江西浙江田租六月戊申吏部尚书詹同礼部尚书陶凯作宴享九奏乐章曰本太初曰仰大明曰民初生曰品物亨曰御六龙曰泰阶平曰君徳成曰圣道成曰乐清宁上以协律善之悉屏俗乐秋八月免淮扬临濠泰滁无为田租上手书问刘基曰近西蜀平疆宇恢广元以寛失天下朕救之以勐然小人但喜寛遂恣诽谤今天鸣八载日中黒子叠见卿宜条悉以闻基上言以为雪霜之后必有阳春今国威已立宜少济以寛上以其书付史馆或有言杀运三十年未除者基曰若使我当国扫除俗弊一二年后寛政可复也五年夏六月甲辰命工部造红牌镌戒谕后妃之辞悬于宫中定宦官禁令冬十二月甲戌勅中书命有司考课必有学校农桑之绩违者降罚已而莒州日照知县马亮考满无课农兴学之效而长于督运命黜之山西汾州考平遥主簿成乐能恢辨商税上曰恢辨是额外取民也主簿职在佐理县政抚安百姓岂以恢辨为能州之考非是命吏部移文讯责命仍祀孟子初国子监请释奠命罢孟子祀至是上曰孟子辟邪説辨异端发明先圣之道其复之六年春正月来朝守令陛辞谕以慈祥岂弟母作伪甲寅以举人张唯王琏等为编修入文华堂肄业诏太子賛善宋濓正字桂彦良为之师上听政之暇輙幸堂中定其优劣赐白金弓矢鞍马宠遇甚隆二月甲午诏暂罢科举令有司察举贤才上谕中书省臣曰朕设科举求天下贤才以资任用今所司多取文词及试用之不能措诸行事者甚衆朕以实心求贤而天下以虚文应之甚非所以称朕意也其暂罢天下科举有司察举贤才必以徳行为本文艺次之夏四月命吏部访求天下贤才修昭鍳祖训录成初上命陶凯等采摭汉唐以来藩王可为观戒者书成赐名昭鍳祖训录目十三曰箴戒曰持守曰严祭祀曰谨出入曰慎国政曰礼义曰法律曰内令曰内官曰职制曰兵卫曰营缮曰供用上亲为之叙颁赐诸王秋八月上尝从容谘正字桂彦良以治道彦良对曰道在正心心不正则好恶颇好恶颇则赏罚差赏罚差则太平未有期也是时上惩元氏以寛纵失天下颇用重典上谓彦良曰法数行而輙犯奈何彦良曰用徳则逸用法则劳上曰江南大儒惟卿一人也九月庚戌诏禁对偶文辞命翰林院儒臣择唐宋名儒笺表可为法者羣臣以栁宗元代栁公绰谢表及韩愈贺雨表进令中书省颁为式冬十月壬辰令考究前代紏劾内官法十二月令郡县止存大寺观一僧道併居焉禁女子四十下者为尼七年春正月庚午令六部官母得轻调有年劳者就本部陞用谕吏部曰古称任官惟贤才凡郡县得一贤守令如颍川有黄霸中牟有鲁恭何忧不治今北方郡县有民稀事简者而设官与繁剧同其量减之八年春正月甲子诏天下郡县访穷民无依者给衣食屋舍丁亥诏天下闾里皆立社学延师儒教子弟有司以时程督上以北方丧乱之后命御史台选国子生往各郡分教谕曰致治在于善俗善俗在于教化教化行虽闾阎可使为君子教化废虽中材或坠于小人给廪食衣服而遣之山阳民父得罪当杖子请代上曰朕为孝子屈法特释之十二月陜州人献天书斩之九年夏六月诏改中书行省为承宣布政使司秋九月中书省奏福建叅政魏鑑瞿庄笞死奸吏上曰君之驭臣以礼臣之驭吏以法吏诈则政蠧政蠧则民病朕尝令吏卒违法绳之以死有司多不法为下所持任其纵横莫敢谁何今两叅政能寘奸吏于极刑所谓惟仁人能恶人也特赐玺书劳之闰九月庚寅钦天监奏五星紊度日月相刑下诏求言山西平遥训导叶居升闻诏谓人曰今天下有三事其二事易见而患小其一事难知而患大此三者积于吾心久矣虽不求吾犹将言之况有明诏乎乃上言曰臣观当今之事大过者有三曰分封太侈也曰用刑太繁也曰求治太速也臣观歴代开国之君未有不以尚徳缓刑而结民心亦未有不以专事刑罚而失民心国祚长短悉由于此三代秦汉隋唐享国之数具在方册昭然可观也今议者曰宋元中叶之后纪纲不振专事姑息以致亡灭陛下所以痛惩其弊而矫枉之者也姑以当今刑法言之笞杖徒流死今之五刑也用此五刑既无假贷一出乎大公至正可也而用刑之际多出圣衷致使治狱之吏务求深刻以趋求上意深刻者多获功平允者多获罪或至以赃罪多寡为殿最欲求取狱之平允岂易得哉近者特㫖杂犯死罪免死充军其余以次倣流徒律又删定旧诸律条减宥有差此渐见寛宥全活者衆而主上好生之仁已蔼然布乎宇内矣然法司之治狱犹循旧弊虽有寛宥之名而无寛宥之寔所谓寔者在主上不在臣下也故必有罪疑惟轻之意而后好生之徳洽于民心必有王三宥然后刑之政而后有囹圄空虚之效唐太宗曰鬻棺之家欲歳之疫非欲害于人欲利于棺售故耳今法司覈理一狱必求深以成其考今作何法使得平允古之为士者以登仕版为荣以罢职不叙为辱今之为士者以混迹无闻为福以受玷不录为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司催迫上道如捕重囚比至京师而除官多以貎选故所学或非其所闻而其所用或非其所学洎乎居官言动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也窃见数年以来诛杀亦可谓不细矣而犯者日月相踵岂下人之不惧哉良由激浊扬清之不明善恶贤愚之无别议能之法既废以致人不自厉而为善者怠若是非用刑之烦者乎汉之世甞徙大族于山林矣未闻寔之以罪人也今鳯阳皇陵所在龙兴之地而率以罪人居之以怨嗟愁苦之声充斥园邑朝廷非所以恭承宗庙意也贼人伪四大王突窜山谷如狐如鼠无窟可追而乃劳重兵以讨之彼即惊骇溃散兼之深山大壑人迹不能追踪之地捕之数年既无其方乃归咎于新附户籍之细民而迁徙之骚动四千里之地鸡犬不得宁息况新附之民日前兵难流于他所朝廷许之复业而来归者今乃就附籍者取其数而尽迁之是法不信于民也夫有户口而后田野辟田野辟而后赋税増臣恐自兹之后北郡户口不复得増矣凡此皆臣所谓太过而足以召灾异者也臣愿自今朝廷宜录大体赦小过明诏天下备举八议之法严深刻之吏断狱平允者则超迁之苛刻聚歛者则罢黜之兆民自安天变自消矣昔者周自文武至于成康而后教化大行汉自髙帝至于文景而后号称富庶文王武王髙帝之才非不能使教化行以致富庶也葢天下之治乱气化之转移人心之趋向皆非一朝一夕之故臣谓天下趋于治也犹坚氷之将泮也氷之坚非太阳一日之光能消之也阳气发生土脉微动然后能使之融释圣人之治天下亦犹是也求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期㑹狱讼钱谷之不报为可恕而流俗失世败坏为不可不问而后正风俗之道得矣今之守令以户口钱粮簿书狱讼为急务至于农桑学校王政之本乃视为虚文而置之不问以农桑言之方春州县下一文帖里甲申文状而已守令未甞亲㸃视种莳次第旱涝预备之具也以学校言之廪膳生员国家资之以取人才之地也守令亦鲜有礼譲之实作其成器者朝廷首重社学守令徒具文案备照刷而已及宪司分部按临亦但循习故常未常差一人廵行㸃视兴废之实上下视为虚文如此小民不知孝弟忠信为何物此守令未知所务之失也风纪之司所以代朝廷宣导风化条举纲目至于听讼谳狱其一事耳今专以讼狱为要务以获賍多者为称职以事绩少者为阘茸一有不称虽有忠臣孝子义夫节妇视为虚文末节而不暇举此风宪未知所重之失也守令亲民之官风宪亲临守令之官未知所务如此所以求善治而卒未能也王制论乡秀士升于司徒司徒升于太学太学正升诸司马司马辨论官材论定然后官之任官然后爵之其考之详如此今使天下郡县生员升于太学或未数月遽选入官者间亦有之世间奇才罕有如颜囘耿弇邓禹者固未可拘于常法开国以来选举秀才不为不多选任名位不为不重自今数之贤者能有几人乎凡此皆臣所谓求治太速之过也书奏逮问瘐死狱中冬十月上与侍臣论女宠寺人外戚权臣藩镇四裔之祸曰木必蠧而后风入之体必虚而后病乘之国家之事亦由是矣汉亡于外戚阉寺唐亡于藩镇戎狄然制之有道贵贱有体恩不掩义女宠之祸何自而生不牵私爱茍犯政典裁以至公外戚之祸何由而作阉寺职在使令不假兵柄则无寺人之祸上下相维大小相制防壅蔽谨威福则无权臣之患藩镇之设本以卫民财归有司兵待符调岂有跋扈之忧至于御四裔则修武备谨边防来则御之去不穷追岂有侵暴之虞凡此数事常欲着书使后世子孙以时观省亦社稷无穷之利也十二月谕中书省臣凡职官听选者早与铨注勿使资用乏絶仍令有司给舟车送之十年春正月工部承差张致中上言三事其一慎择监察御史二京师各府州县设常平仓以时歛散三北方开垦旷土令农民自实畆数以定税粮守令不得责里甲虚増额数擢为宛平知县二月免仕者徭役着为令夏五月有内侍以久侍内庭从容言及政事上即日斥遣还乡命终身不齿谕羣臣曰阉寺之人在左右久其小忠小信足以固结君心及其久也假威窃权势遂至于不可抑朕立法寺人不许预政事今决去之所以惩将来也六月诏天下臣民言事得实封直达御前秋八月庚戌改建圜丘于南郊先是郊祀一如周礼行之既久风雨不时灾异迭见上谓天地犹父母父母异处人情有所未安乃命即圜丘旧址为坛而以屋覆之名大祀殿癸丑改建社稷坛于午门之右共为一坛十一月丁亥冬至合祀天地奉天殿是年免河南山西广东湖广田租十一年春三月禁奏事闗白中书省十二年春三月上退朝御便殿召儒臣论治道以国子学官李思廸马懿独无言谪之十三年春正月诏罢中书省陞六部官秩如古六卿之制三月命户部减苏松嘉湖四府重税粮额初王师围姑苏久不下上怒其民附㓂且困于富室而更为死守因取诸豪族租簿佃厯付有司俾如其数为额葢以惩一时也至是乃命减其额旧一畆科七斗五升至四斗五升者减十之二四斗三升至三斗六升者止征三斗五月诏免天下今年田租还山西军二万四千人为民十四年春三月上以北方自丧乱后经籍残缺命颁五经四书于北方学校秋七月举孝弟力田贤良方正文学之士以何徳忠金思存等为叅政叅议诸官十五年夏四月辛巳亷州府巡检王徳亨上言取西戎水银坑斥之广平府吏王允道言磁州临水镇地产铁请如元时置铁冶都提举司辖之歳可收铁百余万斤上命杖之流海外五月遣使求经明行修之士广东儒士上治平策数千言上以其不及用贤责之以秀才曽泰为户部尚书泰江夏人有学行故不次擢用上一日录囚毕命御史袁凯送东宫覆审逓减之凯还复命上问朕与东宫孰是凯顿首曰陛下法之正东宫心之慈上大喜悉从之秋九月晋府长史桂彦良上太平治要十二事曰法天道广地理顺人心养圣徳培国脉开经筵精选举审刑罚敦教化驭四裔蒐才俊广咨访上嘉纳之十六年夏四月刑部尚书开济议法巧宻上曰竭泽而渔害及鲲鲕焚林而田祸及麛鷇巧宻之法百姓何堪非朕所望也济强敏综核善深文莫能自脱尝鬻狱借死囚脱代狱吏发之棰狱吏死冬十月下济狱伏诛十七年春三月戊戌颁行科举成式凡三年大比乡试试三塲八月初九日试四书义三经义四四书义主朱子集註经义诗主朱子集𫝊易主程朱𫝊义书主蔡氏𫝊及古註疏春秋主左氏公羊谷梁胡氏张洽𫝊礼记主古註疏十二日试论一判语五诏诰章表内科一十五日试经史策五礼部㑹试以二月与乡试同其举人则国子学生府州县学生暨儒士未仕官之未入流者应之其学校训导専主生徒罢闲官吏倡优之家与居父母丧者俱不许入试秋七月丁酉勑内官毋预外事凡诸司毋与内监文移往来冬十月丁亥以秀才宋矩等十七人为监察御史十八年春正月上谕户部农桑衣食之本足食在于禁末作足衣在于禁华靡申明天下四民各守其业不许逰食庶民衣锦绣十九年春三月上谕户部国家赋税已有定制撙节用度自有余饶轻徭抑末使得尽力农桑自然家给人足毋事聚歛伤国体秋七月诏举经明行脩练达时务之士年七十以上者送京师八月上与侍臣论宋太宗改封桩库为内藏库上曰人君以四海为家何有公私之别太宗宋之贤君亦复如是他如汉灵帝西苑唐徳宗琼林大盈库不必深责宋自干徳开寳以来有司计度支所缺者必籍其数贷于内藏课赋有余则偿之是犹为商贾者自与其家较量出入内藏既盈乃以牙签别其名物叅騐帐籍晚年出签示真宗曰善保此足矣贻谋如此何足为训书曰慎厥终惟其始太宗首开财利之端及其后世困于兵革三司财用耗竭内藏积而不发间有发缗钱几十万佐军需者便以为能行其所难皆由太宗不能善始故也二十年春正月上闻锦衣卫多以非法讯鞫罪囚命取其刑具悉焚之所系囚仍送刑部审理闰六月申养老之政于天下秋七月有司请立武学祀太公上曰文武非二涂也太公从祀帝王庙罢其旧祀二十一年夏四月庶吉士解缙上言陛下取天下于羣盗救生民于涂炭此帝王之功也絶女宠寺人之患亡声色逰畋之娯此帝王之畧也乃国初至今二十载无几时不变之法无一日无过之人陛下甞云世不絶贤又云民不畏死奈何以死惧之陛下好善而善不显恶恶而恶日滋良由诚信有间而用刑太繁也尝闻陛下震怒诛锄奸逆矣未闻诏书褒一大善赏延于世者也或朝赏而暮戮或忽罪而忽赦陛下每多自悔之时輙有无及之叹陛下又好观道徳心经説苑韵府诸书臣窃谓刘何学不纯师阴氏韵府寒士丛説臣愿陛下聚儒生上泝唐虞夏商周纪之奥下及闗闽濓洛之𫝊令臣执笔而随其后若夫配天宜复扫地之规尊祖宜备七庙之制太常非俗乐可肄官伎非人道所为痛惩法外之刑永革京城之役妇女帷簿不修方令逮系大臣过恶当诛且勿加戮仿古蓝田吕氏今义门郑氏家范布之天下率先以旌劝之行授田均田之制举常平义仓之法古时书院学田兴复而广益之此化原所由始也至律以人伦为重而有给配妇女之条则又何取乎义夫节妇哉夫粢盛之洁衣服之举仪文之备此畏天之末也簿书之期狱讼之断钩距之巧此治民之末也上手持其疏称缙奇才然以其言颇迂不及行二十二年冬十一月上与翰林学士刘三吾论治民之道三吾言南北风俗不同有可以德化有当以威制上曰地有南北民无二心徳以化君子威以制小人不因乎地也二十三年春正月削潮州生员陈质军籍质父戍大宁已死有司取质补伍质上书请卒业上曰国家得一卒易得一才难朕岂少一持战之士乎许之除其伍二十五年秋七月岢岚州学正吴从权山阴教谕张恒给由至京师上问民间疾苦皆对曰不知也而非职事上曰宋儒胡瑗为苏湖教授其教诸生皆兼时务圣贤之道所以济世也民情不知则所教何事其窜之极边命刑部榜谕天下学校九月诏求通晓厯数推往知来者爵封侯山东监生周敬上疏谏畧曰国祚修短在徳厚薄非厯数可定陛下但当修徳则国祚自𫝊万世陛下连年征伐臣民皆以为耻不得𫝊国寳臣闻𫝊国宝出自楚平王秦始皇名之曰御玺易曰圣人之大宝曰位何以守位曰仁是知仁乃人君之宝玉玺非宝也方今力役繁兴户口虽多民劳者衆赋歛过厚仓廪虽实民贫者多教化博矣而民不悦法度严矣而民不服汲黯言于汉武帝曰陛下内多欲而外施仁义奈何欲效唐虞三代之治乎方今国则愿富兵则愿强城池则愿髙深宫室则愿壮丽土地则愿广人民则愿衆于是多取军士广积税粮征伐之功无虚日土木之工无已时如之何其可治也洪武十二年钦录天下官吏十三年大杀京民不分臧否岂无善人君子偶入诖误之中方今水旱连年未臻大稔未必非杀戮无辜感伤和气之所致也疏奏上颇纳其言北征之议稍息二十六年夏四月诏户部谕天下有司凡遇嵗饥先发仓廪贷民然后奏闻着为令秋七月戊申选秀才张宗濬等随詹事府左春坊官分班直文华殿侍讲毕进説民间利害田里稼穑等事兼陈古今孝弟忠信文学才艺诸故事日以为常寻以东宫官属阙征浦江郑王二姓子弟三十以上者选用九月甲子以郑济为左春坊左庶子王勲为右春坊右庶子未几擢郑沂为礼部尚书冬十一月天下学官入觐上亲询以民间政事得失泰州训导门克新敷对亮直绍兴府教授王俊华文辞工赡上擢克新为左賛善俊华为右賛善谓之曰朕所以左克新而右俊华者重直言故也二十七年夏四月庚戌上谓工部曰人之常情饱则忘饥煖则忘寒一旦卒遇凶荒则茫然无措比年以来时嵗颇丰然预防之计不可不早尔工部其谕民间但有隙地皆令种植桑枣授以种植法又益种绵花蠲其税嵗终具数以闻秋九月甲申寰宇通志书成方隅之目有八东距辽东都司东北至三万卫西极四川松潘卫西南距云南金齿南踰广东崖州东南至福建漳州府北暨太平大宁卫西北至陜西甘肃纵一万九百里横一万一千五百里四裔不与焉二十八年夏八月己丑谕羣臣禁黥刺腓劓阉割之刑秋七月有道士献书上曰朕将跻天下生民于寿域岂独一己之长生久视哉命却之二十九年春三月壬申诏文庙从祀罢扬雄进董仲舒从行人司副杨砥言也三十年夏五月甲寅大明律告成刋布中外上御午门谕羣臣以祥刑之意谕侍读张信侍讲戴彛以论思为职凡国家政治得失生民利病当知无不言昔唐陆贽崔羣李绛在翰林皆能正言谠论补益世道当以古人自期母负擢用之意九月辛亥命户部令天下人民每乡里各置木铎选年老者每月六次持铎狥于道路又令民每时置一鼓凡遇农桑时月晨起击鼓㑹田所怠惰者里老督责之里老不劝督者罚遇婚姻死䘮吉凶等事一里之内互相赒给十一月上御奉天殿见散骑舍人衣极鲜丽上问制用几何对曰五百贯上曰五百贯农夫数口之家一嵗之资也而尔费之一衣骄奢若此岂不暴殄命切戒之三十一年春正月上以山东河南民多惰于农事命户部遣人材分诣各郡县督民耕种具籍所种田地与收谷粟之数以闻谷应泰曰太祖以淮西布衣仗剑讨乱十五年之间遂成帝业开明堂礼上帝功云烈矣然而身在行间手不辍书礼致儒臣深思治道嘅自宋叶凌迟生民无主西京礼乐失自周迁晋代风流亡于江左继之元人失驭浊乱乖离自古祸乱浸淫圣学放废未有若是之酷者也非帝神灵倔起智勇挺兴亦乌能克勘祸乱率由旧章拨乱反正若斯之速者乎观其惩宦寺之失而禁内官预政惩女宠之祸而戒母后临朝惩外戚之乱而令不封后家惩藩镇之变而制武臣不预兵食祸本乱阶防维畧尽至于着律令定典礼置百官立宗庙设军卫建学校无不损益质文斟酌美备徧考百王之蹟深明治乱之故振坠绪于秦灰永贻谋于周歴夫沛公老死行间汉治尽仍秦弊光武同符髙祖三公仅叅吏治唐美贞观内多惭徳宋推艺祖外寡经营求其网罗前哲范围后王槩乎未之逮也观其官制典礼律令宝训女诫卧碑木铎祖训大言炎炎至文郁郁义监二代法备三千共贯同条金声玉振所以吴札初来必观周礼武王下车不改商旧葢集大成者难为毁继至善者难为功龙门作史不能成谤帝之书陆机悲吴犹能着辨亡之论以视秦中父老夸美三章宋室子孙侈功杯酒方斯盛轨风云陋矣而或者谓其诛戮韩彭广封宗室猜疑豪杰迁徙富民直言庾死狱中诗过谪戍荒徼贾谊流涕于剑盘绛侯摧心于牍背所以七国之衅实启养痈黄巾之祸不无食报河北降城竟无男子青城仗节独有侍郎或亦作法之凉遂有天道之还乎葢汴都城陷尽殱诸王元季羣雄率起大盗因而惩噎不无吹羮帝性沉鸷果于屠杀微类汉髙逊美唐宋或以此耳虽然隋文不永谓以急亡晋武短祚又以寛败矫枉之不妨过正或亦英雄之善识时务也诗云虽无老成人尚有典型观其开国规模宏逺矣明史纪事本末卷十四明史纪事本末卷十五钦定四库全书明史纪事本末卷十五浙江提学佥事谷应泰编削夺诸藩太祖洪武三十一年闰五月建文帝即位诏改明年为建文元年帝太祖之孙懿文太子之子也生十年而懿文卒髙祖年六十有五矣御东角门对羣臣泣翰林学士刘三吾进曰皇孙世适富于春秋正位储极四海系心皇上无过忧髙皇曰善九月庚寅立为皇太孙时诸王以叔父之尊多不逊一日太孙坐东角门召侍读太常卿黄子澄告之曰诸叔各拥重兵何以制之子澄以汉平七国事为对太孙喜曰吾获是谋无虑矣初太祖建都金陵去边塞六七千里元裔时出没塞下捕杀吏卒以故命并边诸王得专制国中拥三䕶卫重兵遣将徴诸路兵必闗白亲王乃发洪武九年五星紊度日月相刑训导叶居升应诏陈言极论分封太侈畧曰日者君之象也月者臣之象也五星者卿士庶人之象也臣愚不知星术姑以所闻于经传并摭前世已行之得失者论之诗曰彼月而食则维其常今日刑于月犹之可也而日月相刑则月敢抗于日者臣敢抗于君矣传曰都城过百雉国之害也国家惩宋元孤立宗室不竞之弊秦晋燕齐梁楚呉闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削之地而夺之权则起其怨如汉之七国晋之诸王否则恃险争衡否则拥衆入朝甚则縁间而起防之无及也今议者曰诸王皆天子亲子也皆皇太子亲国也何不摭汉晋之事以观之乎孝景皇帝汉髙帝之孙也七国之王皆景帝之同宗父兄弟子孙也当时一削其地则搆兵西向晋之诸王皆武帝之亲子孙也易世之后迭相拥兵以危皇室遂成四裔云扰之患由此言之分封踰制祸患立生援古証今昭昭然矣昔贾谊劝汉文帝早分诸国之地空之以待诸王子孙谓力少则易使以义国小则无邪心愿及诸王未国之先节其都邑之制减其卫兵限其疆里亦以待封诸王之子孙此制一定然后诸王有圣贤之徳行者入为辅相其余世为藩辅可以与国同休世世无穷矣太祖怒系死狱中后无敢言者至是太祖崩遗诏曰朕受皇天之命膺大任于世三十有一年忧危积心日勤不怠专志有益于民奈何起自寒㣲无古人之博智好善恶恶不及多矣今年七十有一筋力衰㣲朝夕危惧虑恐不终今得万物自然之理其奚哀念之有皇太孙允炇仁明孝友天下归心宜登大位中外文武臣僚同心辅佑以福吾民𦵏祭之仪一如汉文帝勿异布告天下使知朕意孝陵山俱因其故勿改诸王临国中无得至京王国所在文武吏士听朝廷节制惟䕶卫官军听王诸不在令中者推此令从事辛邜皇太孙即皇帝位𦵏孝陵援遗诏止诸王㑹𦵏诏下诸王不恱谓此齐尚书疎间也六月戸部侍郎卓敬宻奏裁抑宗藩疏入不报于是燕周齐湘代岷诸王颇相煽动有流言闻于朝帝患之谋诸齐泰泰与黄子澄首建削夺议乃以事属泰子澄一日罢朝召子澄曰先生忆昔东角门之言乎对曰不敢忘子澄退与齐泰谋之泰曰燕握重兵且素有大志当先削之子澄曰不然燕预备久卒难图宜先取周剪燕手足即燕可图矣乃命曹国公李景隆调兵猝至河南围之执周王及其世子妃嫔送京师削爵为庶人迁之云南冬十一月代王居藩有贪虐状方孝孺请以徳化道之帝遣之入蜀使与蜀王居时蜀王素以贤闻故也十二月前军都督府断事髙巍上书论时政曰我髙皇帝上法三代之公下洗嬴秦之陋封建诸王凡以䕶中国屏四裔为圣子神孙计至逺也夫何地大兵强易以生乱今诸藩骄逸违制不削则废法削之则伤恩贾谊曰欲天下之治安莫若衆建诸侯而少其力臣愚谓今宜师其意勿施晁错削夺之策效主父偃推恩之令西北诸王子弟分封于东南东南诸王子弟分封于西北小其地大其城以分其力如此则藩王之权不削自弱矣臣又愿陛下益隆亲亲之礼嵗时伏腊使问不絶贤如河间东平者下诏褒赏不法如淮南济北者始犯则容再犯则赦三犯而不改则告庙削地而废处之宁有不服顺者哉上嘉之然不能用建文元年春二月令亲王不得节制文武吏士更定官制夏四月人告岷王梗不法事削其䕶卫诛其导恶指挥宗麟废为庶人又以湘王栢伪造钞及擅杀人䧏勅切责仍遣使以兵迫执之湘王曰吾闻前代大臣下吏多自引决身髙皇帝子南面为王岂能辱仆𨽻手求生活乎遂阖宫自焚死又以人告齐王槫阴事诏至京废为庶人拘系之幽代王桂于大同废为庶人未几靖难兵起谷应泰曰闻之周南始化二公分陜及其东迁晋郑焉依以故衆建诸侯分王子弟屏藩天室拱卫京师势綦重也髙皇帝大宝既定剪桐论封燕王居北平代王居代郡宁王居大宁碁布星罗屹然𤣥社揣其深谋不特维城之磐石抑亦北门之锁钥耳惟是并州警备多蓄重兵马邑防秋得专节制郑京城实危庄公晋曲沃实弑孝侯大都耦国祸之本也又况奏晋四府湘岷六藩莫不帝制自为偃蹇坐大借神明之胄挟肺腑之尊扬水以粼粼而兴周道以亲亲而弱变所从来非无故矣况乎冲龄御极主少国疑强宗乱家视同赧献斯时贾生抱哭即召呉楚之兵主父设谋便启晋阳之甲将使三家尽分公室余地悉入廪延正所谓养虎贻患畜必溃者也故论者以建文之失在于削诸藩而予则以诸藩者削亦反不削亦反论者又以建文之失在于削强藩而予则以不削强藩者燕王最强最先反宁王次强必次反母怪齐泰黄子澄辈拊膺厝火握手阁门次第芟除计安宗社然而忠则竭矣筭亦稍拙焉考其时周王岷王都被掩捕齐藩代藩并皆幽废宁邸䕶卫见削湘王阖宫自焚数月之内大狱屡兴案验未明葛藟不芘必有托苍天以报仇生皇家而勿愿者况又中涓入燕逮系官属几于十王并戮七国行诛衅起兵端非无口实矣以予论之方太祖小祥之时正诸藩遣子之日宜于大内置百孙院因而留之仍择名臣傅之礼义四小侯就学于汉即长安君入质于秦也而又分命洪武旧勲以抚绥为名开阃通州分屯河济倣亚夫之坚壁立辛毗于军门仍赐温纶躬行徳化梁王罪状咸悉烧除呉王不臣钖之几杖则天潢诸嗣逆节虽萌反形犹戢而稍俟诸子弟年各冠婚即以尺一之诏分裂其地国小则永无邪心内割则未遑外事天下乱丝可徐理而解也独奈何叶居升之奏被谴于髙皇而方孝孺之谋不行于嗣主比齐黄辈分道徴兵直出无策而石头被诏激变苏峻江陵䝉讨逼反桓𤣥谋之不臧谁执其咎哉逮至燕兵南下建业合闱而谷橞献门安楹首附周齐列藩以次复爵同恶相保理固然也独是蜀王之贤无与兴废之谋超然评论之外虽河间之书集博士而毕读东平之树望咸阳而俱靡何以加焉明史纪事本末卷十五明史纪事本末卷十六钦定四库全书明史纪事本末卷十六浙江提学佥事谷应泰编燕王起兵太祖洪武三年夏四月诏封皇子棣为燕王太祖第四子也十一年冬十二月定诸王宫城制式太祖曰除燕王宫殿仍元旧诸王府营造不得引以为式二十三年春二月命颍国公傅友徳为将军听燕王节制征沙漠初燕王既之国太祖欲诸王知军旅乃勑秦王晋王燕王督诸将分道北征已而秦王晋王师久不出燕王率友徳等北出至伊埒图山擒其将鼐尔布哈还二十五年夏四月丙子皇太子薨皇太孙生而额颅稍偏性聪颕善读书然仁柔少断太祖每令赋诗多不喜一日令之属对大不称㫖复以命燕王语乃佳太祖常有意易储刘三吾曰若然置秦晋二王何地太祖乃止二十八年初诸王封国时太祖多择名僧为傅僧道衍知燕王当嗣大位自言曰大王使臣得侍奉一白㡌与大王戴葢白冠王其文皇也燕王遂乞道衍得之道衍至燕邸荐鄞人袁珙相术燕王使召之至令使者与饮于酒肆王服卫士服偕卫士九人入肆沽珙趋拜燕王前曰殿下何自轻如此燕王阳不省曰吾辈皆䕶卫校士珙不对乃召入详叩之珙稽首曰殿下异日太平天子也燕王恐人疑乃佯以罪遣之行至通州既登舟宻召入邸三十一年闰五月太祖崩建文皇帝即位遗诏止诸王入临㑹𦵏燕王入将至淮安齐泰言于帝令人赍勑使还国燕王不悦秋七月帝命李景隆讯周王橚逮至京废为庶人燕王见周王被执且齐泰黄子澄用事遂简壮士为䕶卫以勾逃军为名异人术士多就之冬十月荧惑守心四川岳池教谕程济通术数上书言北方兵起期在明年朝议以济妄言召入将杀之济曰陛下幸囚臣至期无兵杀臣未晩也乃囚济于狱十一月燕齐有告变者帝问黄子澄曰孰当先子澄曰燕王久称病日事练兵且多寘异人术士左右此其机事已露不可不急圗之复召齐泰问曰今欲图燕燕王素善用兵北卒又劲奈何泰对曰今北边有㓂警以防边为名遣将戍开平悉调燕藩䕶卫兵出塞去其羽翼乃可图也从之乃以工部侍郎张昺为北平左布政使以谢贵为都指挥使俾察燕王动静图之魏国公徐辉祖燕王妃同产兄也时以燕事宻告之帝大见信用诏加太子太傅与李景隆同掌六军协谋图燕建文元年春正月燕王遣长史葛诚入奏事帝宻问燕邸事诚具以实告遣诚还燕使为内应至则燕王察其色异心疑之二月燕王入觐行皇道入登陛不拜监察御史曽鳯韶劾王不敬帝曰至亲勿问戸部侍即卓敬宻奏曰燕王智虑絶人酷类先帝夫北平者强干之地金元所由兴也宜徙封南昌以絶祸本帝览奏袖之翼日曰燕王骨肉至亲何得及此敬曰隋文杨广非父子耶帝黙然良久曰卿休矣三月燕王还国帝以都督耿瓛掌北平都司事都御史景清署北平布政司叅议皆使觇燕邸事寻皆召还又遣官为採访使分巡天下都御史暴昭採访北平具以燕邸事宻闻于朝请为之备北平按察司佥事汤宗上变告按察使陈瑛受燕金有异谋逮瑛安置广西遂勑都督宋忠率兵三万及燕府䕶卫精鋭俱选𨽻忠麾下屯开平名备边仍命都督耿瓛练兵于山海闗徐凯练兵于临清宻勑张昺谢贵严为之备又召燕番骑指挥闗童等入京师燕王归国即托疾久之遂称笃夏四月太祖小祥燕王遣世子及其弟髙煦髙燧入临或曰不宜偕往王曰令朝廷勿疑也及至京齐泰请并留之黄子澄曰不可疑而备之殆也不若遣还世子兄弟皆魏国公徐辉祖甥辉祖察髙煦有异志宻奏曰三甥中独髙煦勇悍无赖非但不忠且叛父他日必为大患帝以问辉祖弟増寿及驸马王宁皆庇之乃悉遣归国髙煦阴入辉祖廐取其马以行辉祖使人追之不及初世子入京燕王大忧悔暨归喜曰吾父子复得相聚天賛我也已而燕兵起髙煦戮力为多帝曰吾悔不用辉祖之言六月燕山䕶卫百戸倪谅上变告燕官校于谅周铎等阴事逮系至京皆僇之有诏责燕王王乃佯狂称疾走唿市中夺酒食语多妄乱或卧土壤弥日不甦张昺谢贵入问疾王盛夏围炉揺颤曰寒甚宫中亦杖而行朝廷稍信之长史葛诚宻告昺贵曰燕王本无恙公等勿懈㑹燕王使其䕶卫百户邓庸诣阙奏事齐㤗请执讯之具言王将举兵状齐泰即发符遣使往逮燕府官属宻令谢贵张昺图燕使约长史葛诚指挥卢振为内应以北平都指挥张信为燕王旧所信任宻勑之使执燕王信受命忧甚不敢言母疑问之信以告母惊曰不可吾故闻燕王当有天下王者不死非汝所能擒也信益忧未决亡何勑使趣之信艴然曰何太甚也乃往燕邸请见不得入乗妇人车径至门求见乃召入拜于牀下燕王佯为风疾不能言信曰殿下无尔也有事当以告臣燕王曰疾非妄也信曰殿下不以情语臣上擒王矣当就执如有意勿讳臣燕王见其诚下拜曰生我一家者子也乃召僧道衍至谋事适暴风雨檐瓦堕燕王心恶之色不怿道衍以为祥王谩骂和尚妄乌得祥道衍曰殿下不闻乎飞龙在天从以风雨瓦坠天易黄屋耳王喜有布政司吏奈亨按察司吏李友直宻以疏草示燕王因留匿邸中燕王出其疏草示䕶卫指挥张玉朱能等曰此何为者遂令玉等帅壮士八百人入卫贵等以在城七卫并屯田军士围王城又以木栅断端礼等门未几削爵及逮官属诏至秋七月谢贵张昺督诸卫士皆甲围府第索所逮诸官属飞矢入府内燕王与张玉朱能等谋曰彼军士满城市吾兵甚寡奈何朱能曰先擒杀谢贵张昺余无能为也燕王曰是当计取之今奸臣遣使来逮官属依所坐名收之即令来使召昺贵付所逮者贵昺必来来则擒之一壮士力耳壬申王称疾愈御东殿官僚入贺燕王先伏壮士左右及端礼门内遣人召贵昺不来复遣官属内官以所就逮名往乃至卫士甚衆及门门者呵止之贵昺入燕王曵杖坐赐宴行酒出𤓰数器曰适有进新𤓰者与卿等尝之燕王自进片𤓰忽怒且詈曰今编户齐民兄弟宗族尚相恤身为天子亲属旦夕莫必其命县官待我如此天下何事不可为乎掷𤓰于地䕶卫军皆怒前擒贵昺捽卢振葛诚等下殿王投杖起曰我何病迫于若奸臣耳遂曵贵昺等皆斩之贵昺诸从人在外者尚未知见贵昺移时不出各稍稍㪚去围王城将士闻贵昺已被执亦溃㪚北平都指挥彭二闻变急跨马大唿市中集兵千余人欲入端礼门燕王遣健卒龎来兴丁胜格杀二兵亦散燕王乃命张玉等率兵乗夜出攻夺九门黎明已克其八唯西直门未下王命指挥唐云单骑往谕守者曰汝毋自苦今朝廷已听王自制一方矣汝等亟下后者诛衆闻言皆㪚乃下令安集军民三日城中大定都指挥使余瑱既与谢贵合谋不遂乃走守居庸闗马宣巷战不胜东走蓟州宋忠自开平率兵三万至居庸闗不敢进退保懐来癸酉燕王誓师以诛齐泰黄子澄为名去建文年号仍称洪武三十二年署官属以张玉朱能丘福为都指挥佥事擢李友直为布政司叅议拜卒金忠为燕纪善金忠浙江鄞县人精于卜燕师将起召忠卜之以大吉告遂署为纪善命侍帷幄用其谋策时布政司叅议郭资按察司副使墨麟都指挥同知李濬陈㳟等皆䧏下令谕将士曰予太祖髙皇帝之子今为奸臣谋害祖训云朝无正臣内有奸逆必举兵诛讨以清君侧之恶用率尔将士诛之罪人既得法周公以辅成王尔等其体予心乃上书曰皇考太祖髙皇帝艰难百战定天下成帝业传之万世封建诸子巩固宗社为磐石计奸臣齐泰黄子澄包藏祸心橚槫栢桂梗五弟不数年间并见削夺栢尤可悯阖室自焚圣仁在上胡宁忍此葢非陛下之心实奸臣所为也心尚未足又以加臣臣守藩于燕二十余年寅畏小心奉法循分诚以君臣大分骨肉至亲恒思加慎为诸王先而奸臣䟦扈加祸无辜执臣奏事人箠楚刺热备极苦毒迫言臣谋不轨遂分宋忠谢贵张昺等于北平城内外甲马骑突于街衢钲鼓喧鞠于逺迩围守臣府已而䕶卫人执贵昺始知奸臣欺诈之谋窃念臣于孝康皇帝同父母兄弟也今事陛下如事天也譬伐大树先剪附枝亲藩既灭朝廷孤立奸臣得志社稷危矣臣伏覩祖训有云朝无正臣内有奸恶则亲王训兵待命天子宻诏诸王统领镇兵讨平之臣谨俯伏俟命书奏诏削燕王属籍甲戌燕王以郭资守北平出师次通州指挥房胜以城降张玉曰不先定蓟州将为后患时都督指挥马宣严兵守蓟州燕王命玉帅兵往攻玉使人谕之不下环城攻之宣率衆出战败被执骂不絶口遂死之指挥毛遂以蓟州降玉抚定蓟州乗夜趋遵化戒将士止杀曰行师以得人心为本因简勇士以夜四鼓登城开门而入城中始觉遵化卫指挥蒋玉宻云卫指挥郑亨皆以城䧏甲申燕兵攻懐来时余瑱守居庸简练闗卒得数千人将进攻北平燕王曰居庸险隘北平之咽㗋我得此可无北顾忧瑱若据此是拊我背也宜急取之缓则増兵缮守后难图矣令指挥徐安钟祥等击瑱瑱且守且战援兵不至乃弃闗走懐来依宋忠燕王曰宋忠握兵懐来必争居庸宜乗其未至击之诸将皆曰彼衆我寡难以争锋击之未便宜固守以待其至王曰当以智胜难以力取彼衆新集其心不一宋忠轻躁寡谋狠愎自用乗其未定击之必破矣遂帅马步精鋭八千卷甲倍道而进王据鞍指挥有喜色先是宋忠绐将士云尔等家在北平城中皆为燕兵所杀尸积道路欲以激怒将士燕王令其家人张树旗帜为先锋衆遥识旗帜唿其父兄子弟相问劳无恙輙喜谓宋都督欺我倒戈走宋忠帅余衆仓皇列阵未成王麾师渡河鼓噪而前都指挥孙泰先登颇有斩获燕王择善射者射泰中之流血被甲慷慨裹血而战奋唿䧟阵死忠军大败奔入城燕兵乗之而入忠匿于厠搜获之并执余瑱皆不屈死都指挥彭聚亦力战死当时诸将校为燕帅所俘者百余人皆不肯䧏发愤死燕兵既克懐来山后诸州皆不守而开平龙门上谷云中守将往往䧏附矣丙戌永平指挥陈旭赵彞郭亮以城降旭等遂从燕将徐忠分兵克滦河庚寅大宁都指挥卜万与其部将陈亨刘贞引兵号十万出松亭闗驻沙河进攻遵化燕王闻之援遵化万等退保松亭闗万有智勇陈亨阴欲输欵于燕畏万不敢发燕王贻万书盛称万而诋亨缄识之召所获大宁卒解缚赏劳俾归宻与万故使同获卒见之寻遣与俱至则同归卒发其事陈亨刘贞捜得与万书遂缚万下狱闻于朝籍其家时帝方鋭意文治日与方孝孺等讨论周官法度以北兵为不足忧黄子澄谓北兵素强不早御之恐河北遂失乃以长兴侯耿炳文佩大将军印驸马都尉李坚为左副将军都督寗忠为右副将军帅师北伐子澄又请命安陆侯呉杰江阴侯呉髙都督都指挥盛庸潘忠杨松顾成徐凯李文陈晖平安等帅师并进擢程济为翰林编修充军师䕶诸将北行呉杰等各帅偏师歩骑号百万数道并进期直捣北平檄山东河南山西三省合给军饷帝诫诸将士曰昔萧绎举兵入京而令其下曰一门之内自极兵威不祥之极今尔将士与燕王对垒务体此意毋使朕有杀叔父名八月己酉耿炳文等率兵三十万至真定徐凯率兵十万驻河间潘忠驻鄚州杨松帅先锋九千人据雄县约忠为应张玉往觇炳文营还报燕王曰炳文军无纪律其上有败气无能为潘忠杨松扼吾南路宜先擒之燕王恱躬擐甲胄帅师至涿州壬子屯于娄桑令军士抹马蓐食晡时渡白沟河谓诸将曰今夕中秋彼不备饮酒为乐此可破也夜半至雄县縁城而上松与麾下九千人皆战死获马八千余匹燕王度潘忠在鄚州未知城破必引衆来援谕诸将曰吾必生擒潘忠诸将未喻遂命谭渊领兵千余渡月様桥伏水中领军士数人伏路侧望忠等接战即举砲既而忠等果至王进兵逆击之路傍砲举水中伏兵起据桥忠战败趋桥不得燕兵腹背夹击遂生擒忠余衆多溺死燕王问诸将帅所向衆未有定玉曰当径趋真定彼衆新集我军乗胜可一鼓破之燕王曰善即趋真定耿炳文部将张保来降保言炳文兵三十万先至者十三万分营滹沱河南北燕王厚抚保遣归诈言保兵败被执幸守者困得脱窃马归又令言雄鄚败状燕兵旦夕且至诸将请曰今由间道不令彼知葢掩其不备奈何遣保告之为备王曰不然始不知彼虚实故欲掩袭之今知其半营河南北则当令知我至其南岸之衆必移于北并力拒战一举可尽殱之兼使知雄县鄚州之败以夺其气兵法所谓先声后实也若径薄城下北岸虽胜南岸之衆乗我战疲鼓行渡河是我以劳师当彼逸力壬戌燕王率三骑先至真定东门突入其运粮车中擒二人讯状南岸营果北移率轻骑数十绕出城西南破其二营炳文出城迎战张玉谭渊马云朱能等率衆奋击燕王以竒兵出其背循城夹击横贯南阵炳文大败奔还朱能与敢死士三十余骑追奔至滹沱河东炳文衆尚数万复列阵向能能奋勇大唿冲入炳文阵阵衆披靡自相蹂躏死者无筭弃甲降者三千余人骑士薛禄引槊中李坚坠马获之寗忠顾成及都指挥刘燧皆被执燕王谓坚至亲送北平道卒谓成先朝旧人解其系与语曰皇考之灵以汝授我因语以故言已泣下成亦泣遂遣人䕶送北平令辅世子居守炳文奔入真定军争门门塞不得入相蹈借死者甚衆炳文入阖门固守呉杰帅师来援兵溃遁还燕兵攻城三日不能下燕王还北平以擒李坚功授薛禄指挥帝闻怒曰老将也而摧锋奈何子澄曰胜败常事毋足虑聚天下之兵得五十万四面攻北平衆寡不敌必成擒矣曰孰堪将者子澄曰李景隆可比用景隆今破矣遂遣景隆代炳文临行赐景隆通天犀帯亲饯之江浒复赐斧钺俾专征伐不用命者僇之召耿炳文囬九月朔监察御史康郁上言臣闻人主亲其亲然后不独亲其亲今诸王亲则太祖之遗体也贵则孝康之手足也尊则陛下之叔父也乃残酷䜿儒持一己之偏见废天下之大公方周王不轨进言则曰六国反叛汉帝削地执法则曰三叔流言周公是征遂使周王父子流离播迁周王既窜湘王自焚代王被废而齐臣又告王反矣为计者必曰兵不举则祸必加是则朝廷激变之也及燕之举兵迄今两月前后调兵者不下五十余万而乃一夫无获谓之国有谋臣可乎陛下不察臣愚以为不待十年必有噬脐之悔矣伏愿兴灭继絶释齐王之囚封湘王之墓还周王于京师迎楚蜀为周公俾其各命世子持书劝燕以罢干戈以敦亲戚天下不胜幸甚疏上帝不能用镇守辽东江阴侯呉髙与耿瓛杨文帅师围永平李景隆乗传至徳州収集耿炳文败亡将卒并调各路军马五十万进营于河间燕王闻之唿景隆小字曰李九江膏粱䜿子耳寡谋而骄色厉而馁未常习兵见阵輙予以五十万衆是自坑之也复闻景隆军中事燕王笑曰兵法有五败景隆皆蹈之为将政令不修上下异心一也北平早寒南卒裘葛不足披冒霜雪又士无赢粮马无宿藁二也不量险易深入趋利三也贪而不治智信不足气盈而愎仁勇俱无威令不行三军易挠四也部曲喧哗金鼓无节好谀喜佞专任小人五也九江五败悉备保无能为然吾在此彼不敢至今往援永平彼知我出必来攻城囬师击之坚城在前大军在后必成擒矣诸将曰北平兵少奈何王曰城中之衆以战则不足以守则有余兵出在外竒变随用吾出非专为永平直欲诱九江来就擒耳呉髙怯不能战闻我来必走是我一举解永平围且破九江也遂行而诫世子居守曰景隆来坚守毋战也壬申燕军援永平诸将请守卢沟桥王曰方欲使九江困于坚城之下奈何拒之燕师猝至永平呉髙不能军退保山海闗燕兵奔之斩首数千级燕王曰髙虽怯行事差宻杨文勇而无谋去髙文不足虑也乃遣人贻二人书盛誉髙而诋文帝闻之削髙爵徙广西独命文守辽东耿瓛数请攻永平以动北平不听冬十月燕兵趋大宁初太祖诸子燕王善战宁王善谋洪武间燕王受命巡边至大宁与宁王相得甚欢大宁领朶颜诸卫多䧏人骁勇善战燕王既起兵谋取之而朝廷亦疑宁王与燕合削其三䕶卫燕王闻喜曰此天賛我也取大宁必矣乃为书贻宁王而阴率师兼程趋之诸将曰刘贞守松亭闗急未易破李景隆兵方盛不如还师救北平以为后图燕王曰今从刘家口径趋大宁不数日可达大宁将士悉聚松亭闗其家属在城皆老弱居守师至不日可㧞城破之日抚绥其家松亭之衆不降且溃矣北平深沟髙垒纵有百万之衆未易以窥吾正欲其顿兵坚城之下还兵击之如拉朽耳诸公第从予行毋忧也乃自径道卷斾登山从后攻度闗至大宁克其西门获都指挥房寛杀卜万于狱都指挥朱鑑战死刘贞陈亨引军还援陈亨竟袭破贞率其衆䧏贞单骑负勑印走辽东浮海归京师大宁既㧞燕王驻师城外遂单骑入城㑹宁王执手大恸言北平旦夕且破非吾弟表奏吾死矣宁王为草表谢请赦居数日情好甚洽燕王鋭兵出伏城外诸亲宻吏士稍稍得入城遂令阴结三卫渠长及闾左思归士皆喜定约燕王辞去宁王出饯郊外伏兵起执宁王诸骑士卒一唿皆集遂拥宁王入闗与俱曰燕兵既得朶颜诸卫兵益盛分遣薛禄下富峪㑹川寛河诸处于是宁府妃妾世子皆携其宝货随宁王还北平李景隆闻燕兵攻大宁帅师进渡卢沟桥喜曰不守此桥吾知其无能为矣遂薄城下筑垒九门景隆攻丽正门几破城中妇女并乗城掷瓦砾景隆令不严骤退北平守益坚景隆遣别将攻通州又结九营于郑坝村亲督之以待燕王号令垒营人各为战非受命不得轻动遂攻烧顺城门燕府仪賔李让与燕将梁明等拒守甚力世子严肃部署选勇士时时夜缒城砍营南军扰乱退营十里唯都督瞿能奋勇与其二子帅精骑千余杀入张掖门鋭不可当后不继乃勒兵以待景隆忌能成功使人止之候大军至俱进于是连夜汲水灌城天寒氷结明日不得登燕王至㑹州简閲将士立五军命都指挥张玉将中军朱能将左军李彬将右军徐忠将前军房寛将后军军各置左右副将以大宁归附之衆分𨽻各军十一月庚午李景隆移营向河西先锋都督陈晖渡河而东燕王率兵至孤山列阵于北河西河水难渡是日雪黙祷曰天若助予则河氷合是夜氷果合遂率师击败前哨都督陈晖兵晖衆跳氷遁氷乃解溺死无筭燕王见景隆兵动以竒兵左右夹击遂连破七营逼景隆营张玉等列阵而进至城下城中亦出兵内外交攻景隆不能支宵遁翌日九垒犹固守北兵次第破其四垒诸军始闻景隆走乃弃兵粮晨夜南奔景隆遂还徳州燕诸将顿首贺王神筭王曰偶中耳诸君所言皆万全策也都督火真焚敝鞯以煖燕王铠者趋焉楯人呵之王曰止是皆壮士景隆师既败黄子澄等匿不以闻帝曰外间近传军不利果何如子澄曰闻交战数胜但天寒士卒不堪今暂囬徳州待来春更进子澄遂遣人宻语景隆隐其败勿奏乙亥燕王上书自理以诛齐泰黄子澄传檄天下十二月加李景隆太子太师景隆之败子澄不以闻且云屯徳州合各处军马期以明年春大举故有是命兼赐玺书金币珍醖貂裘燕王谕诸将曰李九江集衆徳州将谋来春大举我欲诱之以敝其衆今帅师征大同大同告急景隆势必来援南卒脆弱苦寒之地疲于奔命冻馁逃㪚者必多善战者因其势而利导之诸将曰善遂帅师出紫荆闗攻广昌守将杨忠以城降罢兵部尚书齐泰太常寺卿黄子澄以燕王疏列二人罪也二人名虽罢退实筹画治兵如故蓟州镇抚曽濬起兵攻北平不克死之河北指挥张伦等率两卫官军自㧞南归曰矢死报国叅賛军务髙巍上书言臣愿使燕晓以祸福遂遣至燕上书燕王曰太祖升遐皇上嗣位不意大王与朝廷有隙张皇六师臣以为动干戈不若和解君臣之义大明骨肉之亲愈厚故愿奉明诏置死度外亲见大王昔周公闻流言即避位居东若大王能割首计者送京师解去䕶卫质所爱子孙释骨肉猜忌之疑塞残贼离间之口不与周公比隆哉虑不及此遂檄逺迩大兴甲兵袭疆宇任事者得借口以为殿下假诛左班文臣实欲效汉呉王倡七国诛晁错大王获罪先帝矣今大王据北平取宻云下永平袭雄县掩真定数月以来尚不能出区区蕞尔之地较以天下十五而未有一焉大王将士殆亦疲矣大王同心之士大约不过三十万大王与天子义则君臣亲则骨肉尚在离间以三十万异姓之士可保终身困迫死于殿下乎大王信臣言上表谢罪按甲休兵天意顺人心和太祖在天之灵亦安矣不然执迷不囬幸而兵胜得成后世公论谓何倘有蹉跌取讥万世于斯时也追复臣言可得乎书再上不报二年春正月燕王进兵围蔚州指挥王忠李逺以城䧏遂进攻大同李景隆帅师救大同出紫荆闗燕王由居庸闗入还北平景隆军冻馁死者甚衆堕指者十二三委弃铠仗于道不可胜纪二月鞑靼率衆助燕夏四月朔李景隆㑹兵徳州武定侯郭英安陆侯呉杰等进兵真定以图燕帝赐景隆斧钺旌旄中官赍往忽风雨舟壊沉于江复赐之景隆自徳州进兵北伐军过河间前锋将至白沟河郭英等过保定期于白沟河合势同进燕王率诸将进驻固安燕王谓丘福等曰李九江等皆匹夫无能为惟恃其衆耳然衆岂可恃也人衆易乱击前则后不知击左则右不应将帅不专政令不一甲兵粮饷适足为吾资耳尔等但秣马厉兵以待张玉请先往驻白沟以逸待劳王从之命率衆先往既至三日景隆前锋都督平安至白沟河是日燕兵渡五马河驻苏家桥其夜大雨平地水深三尺燕王坐胡床待旦忽见兵刃有火光如毬击煜然上下金銕铮铮作声弓絃皆鸣燕王喜曰此胜兆也帝虑景隆轻敌乃遣魏国公徐辉祖帅京军三万为殿星驰㑹之己未李景隆及郭英呉杰等合军六十万号百万次于白沟河列阵以待平安伏精兵万骑游击燕王曰平安䜿子从吾出塞识吾用兵以故敢为先锋今日吾先破之安骁勇善战锋初交安奋矛率衆而前都督瞿能父子亦奋跃所向披靡杀伤燕兵甚衆燕兵遂却燕有内官狗儿者亦敢勇率千戸华聚力战河北岸百戸谷允入阵得级七王亲率兵夹击杀数千人都指挥何清被执时已暝战犹未巳至夜深始各収军还是日也两军互相杀伤安军哨马失百余匹而已景隆英杰藏火器地中人马遇之輙烂战既解燕王从三骑殿后迷失道下马伏地视河流辨东西始知营自上流仓猝渡河而北燕王既収军还营擢谷允指挥夜秣马待战使张玉将中军朱能将左军陈亨将右军为先锋丘福将骑兵继之马歩十余万黎明燕军毕渡瞿能率其子擣房寛阵平安翼之寛阵披靡擒斩数百人张玉等见寛败有惧色王曰胜负常事耳彼兵虽衆不过日中保为诸君破之即麾精鋭数千突入左掖髙煦率张玉等军齐进王先以七骑驰击之且进且退如是者百余合杀伤甚衆南军飞矢如注射王马凡三被创三易之所射矢三服皆尽乃提剑左右奋击剑锋折缺不堪击马却阻于隄几为瞿能所及燕王急走登隄佯麾鞭若招后继者景隆疑有伏不敢上隄而燕王复率衆驰入阵斩其骑数人平安善用鎗刀所向无敌北将陈亨徐忠皆被创已而安斩亨于阵忠两指被砍未断自断而掷之裂衣裹鎗而战髙煦见事急帅精骑数千前与王合髙煦接战彼此相持而王亦疲矣日薄午瞿能复引衆跃而前大唿灭燕斩其骑百余人越嶲侯俞通渊陆凉卫指挥滕聚复引衆赴之㑹旋风起折大将旞南军相视而动王乃以劲骑绕出其后突入驰击与髙煦骑兵合杀瞿能父子于阵平安与朱能战亦败于是列阵大崩奔走之声如雷通渊与聚等皆死燕兵追至其营乗风纵火燔其营垒郭英等溃而西李景隆溃而南委弃器械辎重山积斩首及溺死者十余万燕兵追至鞾山月様桥杀溺蹂躏死者复数万横尸百余里景隆单骑走徳州其䧏军燕王悉慰遣之南师闻者皆解体是战也魏国公徐辉祖帅军为殿独全军而还壬戌燕王进攻徳州五月辛未李景隆自徳州奔济南燕兵遂入徳州籍吏民収府库获粮百余万自是兵食益饶哨骑至济阳县执教谕王省既而释之省还陞明伦堂集诸生曰此堂明伦今日君臣之义何在遂大哭诸生亦哭以头触柱而死先是山东叅政铁铉方督饷赴景隆军㑹景隆师溃东奔次临邑诸城堡皆望风瓦解铉与叅军髙巍酌酒同盟収集溃亡守济南相与慷慨涕泣以死自誓及景隆奔就铉燕王令诸将乗胜倍道而进庚辰至济南景隆衆尚十余万仓猝出战布阵未定燕王帅精骑驰击之景隆复大败单骑走于是燕兵列阵围之铉督衆悉力捍御事闻乃陞铉为山东布政司使召李景隆还以左都督盛庸为大将军右都督陈晖副之景隆还朝帝赦不诛黄子澄痛哭曰景隆出师观望懐二心不亟诛何以谢宗社励将士副都御史练子宁执而数之朝以哭请卒不问燕王围济南久令人射书城中促䧏有儒生髙贤宁在城中乃作周公辅成王论请罢兵不报燕王围济南已三月不下乃堰城外诸溪涧水灌城城中人大惧铉曰无恐计且破之不三日遁矣铉乃议令军中诈䧏迎燕王入约壮士悬铁板伏城上闉王且入则下铁板㧞桥计定使守陴之卒昼夜哭曰济南鱼矣亡无日矣乃撤守具出居民伏地请曰奸臣不忠使大王冒霜露为社稷忧谁非髙皇帝子谁非高皇帝臣民其䧏也然东海之民不习兵革见大军压境不识大王安天下子元元之意或谓聚而殱之请大王退师十里单骑入城臣等具壶浆而迎燕王大喜时王苦兵间谓济南䧏即不得金陵可断南北画中原自守亟下令退军王乗骏马徐行张葢率劲骑数人渡桥直至城下城门开守陴者皆登城伏堵间燕王比入门门中人唿千歳铁板亟下伤燕王马首王惊易马而驰济南人挽桥桥则坚燕王竟从桥逸去复合兵围济南铉令守陴骂燕王大怒乃以驳击城垂破铉书髙皇帝神牌悬城上燕兵不敢击铉每出不意募壮士突击燕兵破之燕王愤甚计无所出僧道衍进曰师老矣请暂还北平以图后举于是撤围还北平铉及盛庸等兵乗势追之遂复徳州兵势大振上即军中擢铉为兵部尚书賛理大将军军事封盛庸为厯城侯九月朔诏大将军盛庸总平燕诸军北伐副将军呉杰进兵定州都督徐凯等屯沧州宋叅军説铉曰济南天下之中北兵南来其留守者类老弱且永平保定虽叛诸郡坚守者实多郭布政辈书生公能出竒兵陆行抵真定南朝诸将溃逸者稍稍収合不数日可至北平其间豪杰有闻义而起者公便宜部署号召招徕之北平可破也北兵囬顾家室必㪚归徐沛间素称骁勇公檄诸守臣倡义集勇候北兵归合南兵征进者昼夜蹑之公馆谷北平休养士马迎其至击之彼腹背受敌大难旦夕平耳铉以军饷尽于徳州城守五月士卒困甚而南将皆驽材无足恃莫若固守济南牵率北兵使江淮有备北兵不能越淮归必道济吾邀而击之以逸待劳全胜计也乃设宴天心水面亭犒问辛苦激发忠义冬十月燕王闻盛庸兵北囘欲出兵攻沧州恐南师为备乃阳下令征辽东诸将士闻之不乐至通州张玉朱能请曰今宻迩大敌而勤师逺征辽地寒早士卒不堪恐非利也燕王屏左右语之故曰今盛庸驻师徳州呉杰平安守定州徐凯陶铭筑沧州相犄角为吾梗徳州城壁坚且敌衆所聚定州修筑已完城守亦备皆难猝下独沧州土城溃圯日久天寒地冻雨雪泥淖筑城不易我乗其未备急趋攻之必有土崩之势今佯言往征辽东因其懈怠偃旗卷甲由间道直擣城下破之必矣玉与能顿首称善徐凯谍知北兵征辽东不为备遣兵四出伐木昼夜筑城燕师至天津过直沽王语诸将曰彼所备者惟青县长芦今塼垜灶儿等坡无水彼不为备由此可径至沧州城下乃下令军士循河而南军士疑曰征东何南也王曰夜有白气二道自东北指西南占曰利南乃自直沽一昼夜疾行三百里遇侦骑尽杀之比晓至沧州凯犹不知督衆运土筑城如故兵至城下乃觉亟命分守城堞衆皆股栗不能甲燕兵四面急攻之玉帅壮士由城东北隅肉薄而登遂㧞其城先遣兵断归路生擒凯及都督陈暹都指挥俞琪赵浒胡原等斩首万余级余衆悉䧏燕将谭渊尽坑杀之械凯等至北平十二月燕王移直沽之舟至长芦载䧏获辎重顺流而北王自率衆循河而南盛庸出兵袭后不克燕王遂至临清移屯馆陶掠大名焚军饷甲午燕王至汶上掠济宁盛庸铁铉率兵蹑其后营于东昌先锋将孙霖营滑口燕将朱荣刘江袭破霖军都指挥唐礼被执霖走乙卯燕师至东昌庸与铉等闻燕兵且至宰牛宴犒将士誓师励衆简閲精鋭背城而阵具列火器毒弩以待时燕军屡胜见庸军即鼓譟前薄尽为火器所伤㑹平安兵至与庸合于是庸麾兵大战燕王以精骑冲左掖入中坚庸军厚集围燕王数重燕王自冲击不得出朱能周长率畨骑奋击东北角庸等撤西南兵往御围稍缓能冲入奋力死战翼燕王出张玉不知王已出突入阵救之没于阵庸军乗胜擒斩万余人燕兵大败遂北奔庸趣兵追之复击杀者无筭是役也燕王数危甚诸将奉帝诏莫敢加刃燕王亦知之故挺身出輙短兵接战王骑射尤精追者每为所杀至是奔北独以一骑殿后追者数百人不敢迫适髙煦领指挥华聚等至击退庸兵获部将数人而去燕王喜以煦肖已慰劳之薛禄亦数击退南兵燕王闻张玉败殁乃痛哭曰胜负常事不足虑艰难之际失此良辅殊可悲恨师还与诸将语每及东昌事曰自失张玉吾至今寝食不安遂涕下不已诸将皆泣后举报功之典谓侍臣曰论靖难功当以张玉为第一追封荣国公河间王三年春正月辛酉朔东昌捷至诏褒赏将士召齐泰黄子澄还朝仍预军事享太庙告东昌之捷初燕王师出僧道衍曰师行必克但费两日耳及自东昌还道衍曰两日昌也自此全胜矣二月燕王自撰文流涕祭阵亡将士张玉等脱所服袍焚之以衣亡者曰虽其一丝以识余心将士家父兄子弟见之皆感泣燕王因激劝将吏召募勇敢以图进取乙未帅师南出进诸将士谕曰尔等懐忠奋勇每战必胜可谓难矣比者东昌之役接战即退遂弃前功夫惧死者必死捐生者必生白沟河之战南军先走故得而杀之所谓惧死者必死也尔等奋不顾身故能出万死全一生所谓捐生者必生也自今无轻敌无选愞违者杀无赦己酉师至保定盛庸合诸军二十万驻徳州呉杰平安出真定燕王与诸将议所向丘福等言定州府民新集城池未固攻之可㧞王曰野战易攻城难今盛庸聚徳州呉杰平安驻真定相为犄角攻城未㧞顿师城下必合势来援坚城在前强敌在后胜负未可决也今真定相距徳州二百余里我军界其中敌必出迎战取其一军余自胆破诸将曰军介两敌使彼合势夹攻吾腹背受敌奈何王曰百里之外势不相及两军相薄胜败在唿吸间虽百歩不能相救况二百里哉明日遂移军东出三月朔师次滹沱河遣游骑哨定州真定多为疑兵误之谍报盛庸军夹河为营平安驻师单家桥燕兵由陈家渡过河逆之相距四十里辛巳盛庸军及燕兵遇于夹河燕王以三骑觇庸阵庸结阵甚坚阵旁火车大铳强弩齐列王掠阵过庸遣骑追皆射却之乃以歩骑万余薄庸阵攻其左掖庸军拥盾自蔽矢刃不能入燕军预作长约六七尺横贯铁钉于端钉末有逆钩令勇士直前掷之直贯其盾亟不得出动则牵连乗隙急攻之庸军弃盾走燕兵蹂阵而入南军奔溃燕将谭渊从军中望见尘起遽出兵逆击之庄得帅衆死战渊与其部下指挥董中峯皆为得军所杀朱能张辅率衆并进王自以劲骑绕出南军背贯阵前出与能军合庸军火器不及发遂却都指挥庄得䧟阵没骁将楚智被执不屈死之张皂旗亦战死张皂旗者常以皂旗先登燕军畏之唿皂旗张及死犹执皂旗不仆是日战酣迫暮皆敛兵入营燕王以十余骑迫庸营野宿天明见四面皆庸兵左右请亟去燕王曰毋恐日出乃引马鸣角穿敌营从容去诸将相顾莫敢发一矢燕王既还营复严阵约战诸将曰昨日谭渊逆击太早故不能成功彼虽少挫尚鋭必欲絶其生路安得不致死我也今日尔等严阵战我以精骑往来阵间敌有可乗之隙即入击之两阵相当将勇者胜此光武之所以破王寻也壬午复战庸军西南燕军东北燕王临阵督战张竒兵往来冲击自辰至未两军互胜负屡退屡进将士皆疲各坐息少顷复起战相持不决忽东北风大起尘埃涨天沙砾击面两军瞇目咫尺不见人北军乗风大唿纵左右翼横击之钲鼓之声振地庸军大败弃兵走燕兵追至滹沱河践溺死者不可胜计降者燕王悉纵遣之盛庸走徳州当是时盛庸恃东昌之捷轻敌将士咸携金银扣器锦绣衣袍曰破北平张筵痛饮至是尽为燕兵所获燕王战罢还营尘土满面诸将不能识闻语声始趋进见诏窜逐齐泰黄子澄于外令有司籍其家以谢燕人有司奉行徒为文具实使出外募兵也闰三月己亥呉杰等自真定引军出欲与盛庸军合未至八十里闻庸败复还真定燕王语诸将曰呉杰若婴城固守为上策若军出即归避我不战是谓中策若来求战则下策也我料其将出下策破之必矣乃下令军士出取粮戒勿逺故令校尉荷担抱婴儿佯作避兵状奔入真定报云燕军各㪚出粮营中无备杰等信之乃谋轻师掩不备遂出军滹沱河距燕军七十里燕王闻之大喜薄暮趣兵渡河诸将请俟明旦王曰机不可失也稍缓之彼退守真定城坚粮足攻之难矣遂进王先策马渡河河水深麾骑兵由上流并渡遏水令浅辎重步卒得由下流毕渡循河行二十里与杰军遇于藁城㑹日暮燕王恐杰军道去亲率数十骑逼敌营宿以缀之明日呉杰等列方阵于西南以待燕王谓诸将曰方阵四面受敌岂能取胜我以精兵攻其一隅一隅败则其余自溃矣乃以军糜其三面而亲帅精鋭攻东北隅大战右军稍却薛禄驰赴奋击出入敌阵马蹶为南军所执夺敌刀斩数人复跳而免督战益力燕王亲率骁骑循滹沱河绕出阵后突入大唿奋击南军矢下如雨集王所建旗如猬毛焉燕师多被杀伤平安于阵中缚髙楼上可数丈登以望燕军燕王以精骑冲之将及楼平安坠而走㑹大风起发屋㧞树燕军乗之杰等师大溃燕王麾兵四向蹙之斩首六万余级追奔至真定城下又擒其骁将邓戬陈鹏等尽获军资器械呉杰平安走入城南兵䧏于燕燕王悉释之南还王遣使送所建旗还北平谕世子曰善藏之使后世勿忘也燕兵自白沟河至藁城三捷皆有风助之癸丑燕兵畧顺徳广平河北郡县多䧏夏四月燕兵次于大名大名官吏迎燕兵谍者言齐泰黄子澄皆窜逐有司已簿録其家王乃上书称臣燕王棣大畧言齐黄剪削宗藩欲加死地故以兵自防诚不得已大军之至每自摧衂臣不敢为喜辄用伤悼比闻齐泰黄子澄皆已窜逐臣一家喜有更生之庆而将士皆曰恐非诚心姑以饵我不然呉杰平安盛庸之衆当悉召还而今犹集境上是奸臣虽出而其计实行臣思其言恐亦人事或然也故不敢遽释兵惟陛下断而行之毋为奸邪所蔽书上帝以示方孝孺及侍中黄观孝孺对曰诸军大集燕兵久羁大名暑雨为沴不战自罢急令辽东诸将入山海闗攻永平真定诸将渡卢沟桥擣北平彼顾巢穴归援我以大军蹑其后必成擒矣今宜且与报书往返踰日彼心解而衆离我谋定而势合机不可失也帝曰善命孝孺草诏赦燕王父子及诸将士罪使归本国勿预兵政仍复王爵永为藩辅遣大理少卿薛嵓赍往燕师又为榜谕数千言授嵓令至燕军中宻㪚诸将士嵓遂赍诏至燕军燕王读之怒问嵓临行上何言嵓曰上言殿下旦释甲谒孝陵暮即旋师燕王曰嚄是不可绐三尺儿而指侍卫将士曰有丈夫者嵓惶恐不能对诸将尽譁请杀嵓王曰奸臣不过数人嵓天子命使母妄言嵓战慄流汗被体燕王乃耀武令各军连营百余里戈甲旗鼓相接而驰射其中使嵓观之留数日遣中使送出境语之曰归为老臣谢天子天子于臣至亲臣父天子大父天子父臣同产兄臣为藩王富贵已极复何望天子素爱厚臣一旦为权奸䜛搆以至于此臣不得已为救死计耳幸䝉诏罢兵臣一家不胜感戴但奸臣尚在大军未还臣将士存心狐疑未肯遽㪚望皇上诛权奸㪚天下兵臣父子单骑归阙下唯陛下命之嵓归至京方孝孺私就问燕事嵓具以告且曰燕王语直而意诚又言其将士同心南师虽衆骄惰寡谋未见可胜孝孺黙然嵓入见帝亦备述前意帝语孝孺曰诚如嵓言曲在朝廷齐黄误我矣孝孺恶之曰此为燕游説也五月燕师驻大名呉杰平安发兵断北平饷道燕王遣指挥武胜复奏书于朝大畧言朝廷许罢兵而盛庸等攻北絶粮饷与诏㫖背驰帝得书有罢兵意以示方孝孺曰此孝康皇帝同产弟朕叔父也吾他日不见宗庙神灵乎孝孺曰陛下果欲罢兵耶即兵一罢㪚不可复聚彼长驱犯阙何以御之今军声大振计捷书当不逺愿陛下毋惑甘言上然之缚胜下锦衣狱燕王闻怒曰俟命三月今武胜见执是其志不可囘矣彼军驻徳州资粮所给皆道徐沛以轻骑数千邀焚之徳州必困若来求战吾严师待之以逸待劳可必胜诸将皆曰善乃遣都指挥李逺等帅轻骑六千诣徐沛令易士卒甲胄与南师同挿栁枝于背为识逺等至济宁谷亭尽焚军兴以来储积丘福薛禄合兵攻济州塞濠登陴破其城遂潜兵掠抄沙河沛县南军不之觉粮船数万艘粮数百万悉为所焚军资器械俱为煨烬河水尽热漕运军士㪚走京师大震徳州粮饷遂艰李逺率兵还盛庸遣将袁宇以三万人邀逺军逺设伏击败之斩首万余级秋七月燕兵袭彰徳时都督赵清守彰徳燕王遣数骑日往来城下扰其樵採清遣兵追之则引而去于是城下乏薪拆屋而炊既而王令伏兵城傍山麓仍遣数骑至城下诱之清果遣兵出入伏擒杀千余人南军据尾尖寨梗饷道险隘难下燕王遣张礼间道夜袭击下之乃使人招清清对使者言殿下至京城日但以二指许帖召臣臣不敢不至今未敢也王悦其言为之缓攻平安自真定率兵攻北平营于平村离城五十里扰其耕牧燕世子督衆固守遣人如燕王军告急燕军还次定州闻北平被围王召刘江问策将安出江慷慨请行且曰臣方思之髙煦请与江先往江曰此不可疲于奔命徒为敌笑耳俄而曰臣策成矣王喜唿酒送其行江与王约曰臣至北平以砲响为号二次砲响则决围三次砲响则进城若不闻第三砲则臣战死矣臣若入城中既闻外间救至则守城军士勇气自倍宜令军士人帯十砲为殿者放砲常不絶声则逺近皆谓大军既来平保儿必骇㪚矣保儿安小字也王大喜然其计江乃率兵渡滹沱由间道行张旗帜夜多举火炬至则与安战果如其策大败之斩获数千人安还走真定方孝孺门人林嘉猷尝居北平邸中知髙煦髙燧弗恭于燕世子中官黄俨素奸险俨方曲事髙燧髙燧与世子协守北平髙煦从燕王军时时倾世子而是时河北师老无功徳州饷道絶方孝孺乃言于上曰兵家贵间燕父子兄弟可间而离也世子诚见疑王必北归王归而我饷道通事乃可济上善之立命孝孺草书遣锦衣卫千户张安如燕贻世子令归朝廷许以王燕世子得书不启封遣人并安等送军前中官黄俨者比书至北平则已先使人驰报燕王曰世子且反王疑之问髙煦髙煦曰世子固善太孙语未竟世子所遣使以书及张安至燕王启视遽曰嗟乎几杀吾子乃囚安等盛庸等檄大同守将房昭引兵入紫荆闗畧保定诸县驻兵易州西水寨寨在万山中昭欲据险为持久计窥北平燕王在大名闻之曰保定股肱郡保定失即北平危矣岂可不援遂下令班师八月师北渡滹沱河至完县诸山寨民来附悉慰遣之令孟善填保定谍报呉杰遣都指挥韦谅以兵万余转饷房昭军燕王王曰昭据西水寨寨所乏粮耳使真定餽饷入昭得固守未易㧞也率精骑三万邀击破之又命朱荣等以兵五千围定州燕王曰我围房昭寨急真定必来援然摧败之余进必不鋭我姑轻骑往定州彼闻必速来来则据险以待我还兵合击必败之援兵败寨可不攻下也时围寨久寨军多南人天寒衣薄㑹夜霜月燕王令四面皆呉歌南军闻之多泪下有潜下寨降者十月真定援兵果至燕王自定州还与围寨兵合击南兵于齐眉山下令勇士卷斾登山潜出阵后张旗帜寨中望见大骇与真定兵俱溃斩首万余级坠崖死者甚衆获其将花英郑琦王㳟詹忠等惟房昭韦谅走免遂破西水寨还师北平十一月遣驸马都尉梅殷镇守淮安殷尚太祖女宁国公主有才智太祖特眷注之临崩帝与殷侍侧受顾命太祖谓帝曰燕王不可忽顾语殷曰汝老成忠信可託幼主出誓书及遗诏授之曰敢有违天者为朕伐之言讫崩至是燕兵渐逼诸将多选懦观望乃召募淮南兵民令军士号四十万命殷统之驻淮上以阨燕师既而燕王遗殷书以进香金陵为辞殷答曰进香皇考有禁遵者为孝不遵者不孝割使者耳鼻口授数语词甚峻王怒辽东守将杨文与王雄等引兵围永平畧蓟州遵化诸郡县燕王遣刘江率衆趋永平命江曰尔至永平敌必遁归山海勿追之但声言还归北平既出则以夜卷旗囊甲复入永平城中杨文闻尔还北平复来尔速出击之必大获江如言果败文兵于昌黎杀数千人获将士王雄等燕王还北平悉纵遣之仍令归谕杨文等时燕王起兵三年所得止永平大宁保定旋得旋弃战死者甚多南军分布颇盛时时告捷廷议多谓燕出没劳苦军少不足虑帝又御内臣甚严皆怨望遂宻谋戴燕王告以金陵空虚宜乗间疾进王亦太息曰频年用兵何时可已政当临一决不复返顾矣于是踰城不攻决计趋金陵十二月燕师出北平驻军蠡县复移营汊河命李逺率轻兵前哨四年春正月命魏国公徐辉祖率京军往援山东燕李逺兵至藁城遇徳州禆将葛进领马歩万余为前锋乗氷渡滹沱河半渡逺进击之进望见逺兵少敛退系马林间以歩卒来战逺佯却进来追逺分兵潜出其后解纵所系马前军奋击之进军退失马遂大败斩首四千余级进仅以身免燕将朱能率轻骑千人哨至衡水遇都督平安遣兵复通州能击之斩首七百余级生擒部将贾荣等燕王乃以师由馆陶渡见一病卒仆道傍王命左右以从马载之曰壮士为我也闻者感泣进攻东阿破之指挥詹璟被执吏目郑华死之攻汶上都指挥薛鹏被执师至沛县知县颜伯玮知势不敌遣县丞胡先诣徐州告急预送其子有为出走令还告其父母云子职弗能尽矣赋诗书公署壁间夜二鼓师至东门指挥王显以城䧏师遂入伯玮衣冠南向再拜恸哭曰臣无以报国乃自缢死子有为不忍去复还自刭以从无何将士擒主簿唐子清典史黄谦至皆死之胡先还收伯玮父子尸𦵏之城南沛县既破燕师遂向徐淮燕王久不见南师出遣畨骑指挥欵台帅十二骑前觇至邹县遇南师转饷卒三千人欵台大唿驰入其阵曰燕王大军至矣转饷卒惊溃擒千戸二人归燕王曰欵台以十二骑破三千人真壮士命左右録其功遂进师徐州守将闭城不出燕王欲驱兵南进而士卒多㪚出取粮恐后至者为城中兵所掩乃伏兵九里山又先匿百余骑演武亭令数骑往来城下诱之城中兵不出乃嫚骂焚其庐舍徐发一矢射城上抵暮乃去明日复如之城中不胜怒乃开门以兵五千出追所遣骑按辔徐行既渡河砲举伏发燕王亲率劲骑驰西门断其归路腹背夹击之城中兵大溃争渡桥桥壊溺死千余人斩首数千级余皆奔入城后单骑往来城下城中兵竟不敢出乃以师南行三月师趋宿州燕王谓诸将曰敌缀我当备之乃留都指挥金铭将游骑百人哨其后戒之曰敌至见尔孤军必追袭尔列队徐行彼疑尔为诱必不敢进吾令都指挥冀英先以数骑伏河南觇尔渡河如敌来追即举砲敌疑有伏犹豫未决尔师毕渡矣铭往果遇南军万余徐行临河南军来追冀英连举砲南军即敛退铭遂得渡河与燕王㑹宿州乃进兵蒙城涡河等处平安率马步兵四万蹑燕军燕王曰此濵河多林木彼必疑有伏淝河地平无树彼不疑可伏兵遂亲率骑二万持三日粮至淝河按伏勑诸军皆束炬相属于道戒之曰俟与敌战则举火一炬举余炬皆应敌见举炬火多必惊溃按兵数日敌不至粮且尽诸将请还师燕王曰彼逺来鋭气求战肯委之而去耶但一败其前锋彼自夺气姑按甲待之时迫暮令畨骑指挥欵台以数骑往哨去南营四十里闻其更鼓还报南军且必至王喜命王真刘江各将百骑往逆之戒以縁路按伏遇敌诱入伏与战又令王真束草置囊中如束帛状载马上南军来追掷于地使往取乱之真等进与安军遇相接战南军追至掷囊饵之南军竞往取囊阵稍乱又入伏内伏发南军还走燕王率兵至平安以三千骑走北岸燕王以数十骑当之平安禆将火耳灰者故燕畨骑指挥素骁勇被召入京师遂𨽻平安麾下持矟直犯燕王相距十歩许燕王令胡骑指挥童信射其马蹶遂获火耳灰者其歩曲哈尚特穆尔亦勇见火耳灰者被获持矟突阵亦射擒之平安易服以数骑走燕王率兵追之南军大败骁将林特穆尔等被执平安退屯宿州是日释火耳灰者令入宿卫诸将以为言不听燕兵破萧县知县陈恕死之燕王以师向临淮谕将士曰我师利在速战敌驻宿州为持久计若断其粮饷彼不攻自溃矣乃遣谭清帅兵至徐州击转饷兵大破之南至淮河又烧饷舟甚衆清还南军围之燕王见清旗帜亟驰往援铁铉来战燕军不利却王驰入阵火耳灰者翼之杀南军数十人南军披靡欲南遁燕王常以骑兵缀之又遣陈文李逺哨淮河击败守淮兵数千人夏四月平安营于小河燕兵据河北燕王令陈文扼要处为桥先渡歩卒辎重骑兵随之遂分兵守桥明日总兵何福列阵十余里张左右翼縁河而东燕王帅骑兵战福麾歩兵而前争所守桥福率后军来援奋击破之俘获数百人遂斩陈文于阵平安转战围王真数重真身被十余创自刎马上平安遇王于北坂王急几为安槊所及马蹶不得前燕畨骑指挥王骐跃马入阵援燕王得脱南军夺桥而北勇气百倍燕将张武率勇敢士自林间突出与王骑合击却之指挥丁良朱彬被执燕将都指挥韩贵亦战死于是南军驻桥南北军驻桥北相持者数日南军粮尽採芜而食燕王曰南军饥更一二日饟稍集未易破也乃留兵千余守桥而潜移诸军辎重去南营三十里夜半渡兵而南绕出其后比旦始觉时徐辉祖军至甲戌大战齐眉山自午至酉胜负相当蔚州卫千戸李斌马蹶为南军所擒犹力斩数人乃死是时南军再捷王真陈文李斌皆骁将败没燕诸将皆惧説燕王曰军深入暑雨连绵淮土蒸湿且疾疫小河之东平野多牛羊二麦将熟若渡河择地休息士马观衅而动可持久也燕王曰兵事有进无退胜形成矣而复北渡士不解体乎公等所见拘挛耳下令曰欲渡河者左不欲渡河者右诸将多趋左王怒曰公等自为之朱能曰诸君勉矣汉髙十战而九不胜卒有天下岂可有退心燕王不解甲者数日南军相庆时廷臣有曰燕且北矣京师不可无良将帝因召辉祖还何福军声遂孤时南军所至掘堑作垒为营军士通夕不得休暨成而将旦复行往往虚敝人力故临阵之际卒先罢困燕王行营不为堑垒但分布队伍列阵为门敌不敢犯故将士至营即得休息自便暇则射猎周览地势得禽輙颁将士每㧞破垒悉以所获财物赉之人乐为用至是对垒日久谍报南师粮运且至燕王语诸将曰敌虑我扰必分兵䕶之乗其兵分势弱必不能支遂遣朱荣刘江等率轻骑截南军饷道又令游骑扰其樵採何福乃下令移营灵壁就粮时南军运粮五万平安帅马歩六万䕶之使负粮者居中燕王觇知之分壮士万人遮援兵而令髙煦伏兵于林间戒伺敌战疲即出击于是躬率师逆战以骑兵为两翼安引军突至杀燕兵千余矢下如雨王麾歩军纵击横贯其阵断而为二南军遂乱何福等出壁与安合击杀燕兵数千却之髙煦窥见南师罢即帅衆自林间突出王还兵掩击其后福等大败杀伤万余人䘮马三千余匹燕师尽获其粮饷福等以余衆入营塞垒门坚守是夜福下令期明日闻砲声三即突围出师就粮于淮河庚辰燕军攻灵壁营王躬率诸将先登军士蚁附而上燕兵三震炮福军误为已砲急趋门门塞不得出营中纷扰人马坠濠堑皆满燕兵急击之遂破其营指挥宋垣力战死何福遁走副总兵陈晖平安叅将都督马溥徐真都指挥孙晟王贵等皆被执叅賛军务礼部侍郎陈性善大理寺丞彭与明皆死之平安被俘见王曰淝河之战公马不踬何以遇我安大言曰刺殿下如拉朽耳王太息曰髙皇帝好养壮士释之遣还北平自是南军益衰矣黄子澄闻之抚膺大恸曰大事去矣吾辈万死不足赎误国之罪是月上用齐泰黄子澄谋调辽兵十万至济南与铁铉合以絶燕兵后总兵杨文至直沽遇燕将宋贵截杀师溃文被执竟无一人至济南者五月燕兵至泗州守将周景初举城䧏燕燕王谒祖陵泣曰横罹权奸几不免矣幸赖祖宗得今日拜陵下陵下父老来见悉赐牛酒慰劳遣之师抵淮盛庸领马歩兵数万战舰数千列淮之南岸燕兵列北岸相对燕王命舟编筏扬旗鼓噪指麾若将渡者南军望之有惧色潜遣丘福朱能狗儿等将骁勇数百西行二十里以小舟潜济南军不之觉也及渐近营举砲南军骇愕福等前奔之南军弃甲走庸股栗不能上马其下掖之登舟单舸脱去北兵尽获其战舰遂济淮驻南岸是日攻下盱眙燕王乃㑹诸将议所向或欲先取凤阳遏其援兵乃以兵趋滁和集舟渡江别遣一军西擣庐州出安庆据长江之险或欲以淮扬为根本次取髙邮通泰以及真扬遂可渡江无后顾忧燕王曰凤阳城守固非尽力攻取不易下恐震惊皇陵淮安髙城深池兵强粮足若攻之不㧞旷日持久援兵四集力屈形见非我之利今宜乗胜直趋扬州指仪真两城势单弱兵至可招之而下既得真扬则淮安凤阳人心自懈我聚舟渡江久则必有内变诸将皆顿首称善遂以师趋扬州遣使呉玉招谕守将王礼先是礼闻燕师至谋举城䧏时监察御史王彬巡江淮治扬州倚任指挥崇刚练兵缮濬城濠昼夜不解甲与彬共守扬州城礼既有异谋彬与刚知之执礼及其党系狱有力士能举千斤彬常以自随燕兵飞书城中有缚王御史䧏者官三品左右惮力士莫敢缚礼弟宗者厚诱力士母唿其子出㑹彬解甲浴盘中为千户徐政张胜所缚遂出礼于狱开门䧏庚子燕兵至天长礼等缚二人以献不屈皆死燕王遂至扬州命礼同指挥呉庸等谕下髙邮通泰诸城并集舟以备渡江燕兵至髙邮指挥王杰䧏遂克仪真立大营于髙资港仪真既破北舟往来江上旗鼓蔽天京师闻北兵渐近益危惧遣侍中许观修撰王叔英募兵广徳诸郡都御史练子宁募兵杭州燕王驻师江北朝廷六卿大臣多为自全计求出守城都城空虚帝下诏罪已遣使四出徴勤王兵方孝孺曰事急矣宜以计缓之遣人许割地稽延数日东南募兵当至长江天堑北兵不闲舟楫相与决战于江上胜败未可知帝从之乃以吕太后命遣庆城郡主如燕师议和以割地分南北为请郡主燕王从姊也燕王见郡主哭郡主亦哭燕王问周齐二王安在郡主言周王召还未复爵齐王仍拘囚燕王益悲不自胜郡主徐申割地议燕王曰凡所以来为奸臣耳皇考所分吾地且不能保何望割也但得奸臣之后谒孝陵朝天子求复典章之旧免诸王之罪即还北平祗奉藩辅岂有他望此议盖奸臣欲缓我师俟逺方兵至耳郡主黙然辞归燕王送之出曰为我谢天子吾与上至亲相爱无他意幸不终为奸臣所惑更为我语诸弟妹吾几不免赖宗庙神灵得至此相见有日矣郡主还具言之帝出语方孝孺且问曰今奈何孝孺曰长江可当百万兵江北船已遣人烧尽北师岂能飞渡宁波知府王琎永清典史周缙募兵勤王六月癸丑朔燕王命都指挥呉庸集髙邮通泰船于𤓰州命内官狗儿领都指挥华聚为前哨兵至浦子口盛庸诸将逆战败之燕王欲且议和北还㑹髙煦引北骑至王大喜遽起按甲仗钺抚煦背曰勉之世子多疾于是煦殊死战燕王率精骑直冲庸阵庸军小郄朝廷大臣多遣使来燕军献渡江及入京城策者帝方遣都督佥事陈瑄率舟师往援庸瑄乃降燕时兵部侍郎陈植督师江上麾下谋迎䧏金都督首欲叛去植以大义责之遂为所杀金率衆䧏燕且邀赏燕王立诛之具棺敛植遣官䕶𦵏于白石山乙夘陈瑄具舟至江上来迎燕王乃祭大江之神誓师渡江舳舻相衔旌旗蔽空金鼓大震㣲风轻飏长江不波盛庸所驻海艘列兵沿江上下二百里皆大惊愕师渐近岸庸等整衆以御燕王麾诸将鼓譟先登以精骑数百冲庸军庸师溃追奔数十里庸单骑遁余将士皆解甲䧏诸将请径薄京城燕王曰镇江咽㗋之地若城守不下往来非便先下镇江则彼势益危矣乃令来䧏海舟悬黄帜徃来江中镇江城中望见惊曰海舟皆已䧏吾将何为其守将童俊率衆䧏帝闻江上海舟暨镇江皆䧏甚忧郁徘徊殿廷间召方孝孺问计孝孺即班中执李景隆请诛之曰壊陛下事者此贼也羣臣邹公瑾等十八人即殿前殴景隆几死请亟加诛不听孝孺曰城中尚有劲兵二十万城髙池深粮食充足尽撤城外居民驱入城城外积木皆令民运入彼无所据其能久驻乎帝从之下令军民商贾昼夜撤屋运木盛暑中饥渇劳苦死者相枕借民惮于运木多自纵火焚其居火连日不息西南城崩役兵民修筑未竟东北复崩民昼夜不得息方孝孺请令诸王分守城门乃命谷王橞安王楹分守都城门遣李景隆及兵部尚书茹瑺都督王佐往龙潭仍以割地讲和为辞观虚实以待援兵景隆瑺至龙潭见燕王伏地叩头而已燕王笑曰勤劳公等至此有言乎景隆等惶恐叩头稍稍及割地事燕王曰公等説容耶始吾未有过举辄加之大罪削为庶人云大义灭亲吾今救死不暇何用地为且今割地何名皇考裂土分封吾故有地矣此又奸臣计也凡所以来欲得奸臣耳公等归奏上但奸臣至吾即解甲谢罪阙下谒孝陵归奉北藩永祗臣节天地神明在上景隆瑺还报命帝令景隆再如师言罪人已窜逐候执至来献景隆趦趄帝令诸王与偕既至燕王见诸王相劳苦诸王具述帝意燕王曰诸弟试谓斯言诚伪诸王曰大兄洞见矣燕王曰吾来但欲得奸臣耳不知其他遂宴诸王遣归帝㑹羣臣恸哭或劝帝且幸浙或曰不若幸湖湘方孝孺请坚守京城以待援万一不利车驾幸蜀収集士马以为后举齐泰奔广徳州黄子澄奔苏州逃难且促徴兵时王叔英在广徳募兵无应者子澄欲航海徴兵于外洋不果帝太息曰事出汝辈而今皆弃我去乎长吁不己癸亥燕先锋将刘保华聚哨至朝阳门外燕王虑京城完缮四方或有勤王者日夜为攻城计乃命保等领先锋骑兵千余哨至朝阳门觇知无备还报燕王大喜乃整兵而进先是左都督徐増寿谋应燕御史魏公冕等请诛之不听至是燕兵进屯金川门帝乃命左右捽増寿至责以大义斩之时谷王橞与李景隆守金川门燕兵至遂开门䧏魏国公徐辉祖率师迎战败绩王驰千余骑衞周齐二王周王曰吾死矣曰燕王之骑兵也乃喜入见拜且哭燕王亦哭已并辔至金川门下马登楼燕王具言被䜛罹祸不得已举兵之由与周王相劳苦时朝廷文武俱䧏来迎帝左右唯数人遂尽闭诸后妃宫内纵火焚之挈三子变服出走仓皇复弃三子于宫门被燕军执寘师中帝遂逊国去是日茹瑺先羣臣叩头劝进文臣迎附知名者吏部右侍郎蹇义戸部右侍郎夏原吉兵部侍郎刘儁右侍郎古朴刘季箎大理寺少卿薛嵓翰林学士董伦侍讲王景修譔胡靖李贯编修呉溥杨荣杨溥𫝊书黄淮芮善待诏解缙给事中金幼孜胡濙吏部郎中方賔礼部员外宋礼国子助教王达郑缉呉府审理副杨士竒桐城知县胡俨掲榜左班文臣二十九人太常寺卿黄子澄兵部尚书齐泰礼部尚书陈廸文学博士方孝孺副都御史练子宁礼部侍郎黄观大理少卿胡闰寺丞邹瑾戸部尚王钝侍郎郭任卢逈刑部尚书侯泰侍郎暴昭工部尚书郑赐侍郎黄福吏部尚书张紞侍郎毛太亨给事中陈继之御史董镛曽凤韶王度髙翔魏公冕谢昇前御史尹昌隆宗人府经厯宋征卓敬修譔王叔英户部主事巨敬燕王指以上诸人为奸臣别其首从先是出赏格凡文武官员军民人等绑缚奸臣为首者陞官三级为从者陞二级绑缚官吏为首者陞二级为从者陞一级有司奉㫖出示自是擒获得官者甚衆乗机报私讐刼掠财物者纷纷虽禁不能止也既而郑赐王钝黄福尹昌隆皆迎驾归附自陈为奸臣所累乞宥罪令复其官以茹珰李景隆言并宥张紞复为吏部尚书余皆不宥寻复掲榜于朝堂増徐辉祖葛成周是修铁铉姚善甘霖郑公智叶仲惠王琏黄希范陈彦囘刘璟程通戴徳彞王艮卢原质茅大芳胡子昭韩永叶希贤林嘉猷蔡运卢振牛景先周璇等共五十余人丙寅诸王及文武臣请即位燕王曰予始遘于难不得已以兵救祸誓除奸恶安宗社庶几周公之勲不意少主不亮予心自絶于天今纉承洪业当择有才徳者顾予菲薄岂敢负荷诸王及文武大臣皆顿首曰天生圣人为宗社生民主今天下者太祖之天下生民者太祖之生民天下岂可一日无君殿下为太祖嫡嗣徳冠羣伦功在社稷宜正天位使太祖万世之洪业永有所托丁夘诸将上表劝进戊辰诸王上表劝进燕王再辞诸王羣臣顿首固请燕王乃命驾将入城学士杨荣迎驾前曰殿下先入城耶先谒孝陵耶燕王悟遂谒孝陵毕入城燕王曰诸王羣臣以为奉宗庙宜莫如予宗庙事重予不足称今辞弗获勉狥衆志诸王羣臣各宜协心辅予不逮遂诣奉天殿即皇帝位诸王文武羣臣皆上表称贺复周王橚齐王槫封爵先是建文中有道士歌于途曰莫逐燕逐燕日髙飞髙飞上帝畿已而忽不见人莫能测至是始騐其言云清宫三日诸宫人女官内官多诛死惟得罪于建文者乃得留上诘问宫人内侍以建文帝所在皆指认后尸应马乃出尸于煨烬中哭之曰小子无知乃至此乎召翰林侍读王景问塟礼当何如景对曰当塟以天子之礼从之复诸殿门旧名革去兴宗孝康皇帝庙号仍旧谥号懿文皇太子迁太后于懿文陵䧏封呉王允熥为广泽王卫王允熞为懐恩王徐王允熈为敷惠王寻复䧏允熥允熞为庶人允熈改封瓯宁王后皆不得其死追封都督徐増寿为武阳侯帝念増寿之死痛悼不已故即位首褒封之寻进爵定国公子孙世袭中山王之后一门二公焉下魏国公徐辉祖于狱时武臣无一人不归附者惟辉祖不屈帝亲召问辉祖不出一语始终无推戴意法司迫取供招辉祖黙然操笔惟书其父开国功臣子孙免死而已帝大怒以元勲国舅欲诛又辄中止徘徊久之竟从寛典止勒归私第革其禄米而已録用建文中所罢斥诸臣马兴张得李谅等宥前御史尹昌隆命为北平按察司知事初燕兵南下昌隆上书言今事势日去而北来奏章有周公辅成王之语不若罢兵息战许其入朝彼既欲伸大义于天下不应便相违戾设有蹉跌便须举位让之犹不失藩王也若沈吟不断祸至无日进退失据虽欲求为丹徒布衣不可得矣不报及是按名捕治奸党昌隆被执将就刑当陛大唿曰臣曽上章劝以位让陛下奏牍尚存可覆案也帝乃命停刑閲其奏流涕曰火烧头若早从此言南北生灵可免酷祸朕亦无此劳苦也诏贷其死得建文时羣臣封事千通命解缙等閲视凡言兵食事宜者留览余有干犯者悉焚之既而从容问缙等曰尔等宜皆有之衆稽首未及对修譔李贯对曰臣实无之帝曰尔以独无为贤耶食其禄则思任其事当国危之际近侍独无一言可乎朕非恶乎尽心于建文者但恶导诱建文壊祖宗法乱政经耳尔等前日事彼则忠于彼今日事朕则忠于朕不必曲自隐蔽也帝临朝诘问建文中变乱官制顾侍臣太息曰只如羣臣㪚官一事前代沿袭行之已久何闗利害亦欲改易且陵土未干何忍纷纷为此又曰凡开创之主其经厯多谋虑深每作一事必筹度数日乃行亦欲子孙世守之故诗书所载后王之言必曰不愆不忌率由旧章干戒警后王必曰率乃祖攸行曰监于先王成宪此皆老成之言后世轻佻謟谀之徒以其私智小见导嗣君改易祖法嗣君不明以为能而宠任之狥小人之智谋至于国弊民叛而丧其社稷者有之矣岂可不以为戒时吏部尚书张紞惧退而自经死秋七月壬午朔大祀天地于南郊以即位诏天下大赦仍以洪武三十五年为纪改明年为永乐元年建文以来祖宗成法有更改者悉复旧制幽建文帝少子于中都广安宫后莫知所终召前北平按察使陈瑛至京以为都察院右副都御史初瑛坐交通藩邸谪广西帝即位首召用之瑛怨建文诸臣最深既而瑛奏言建文之臣如黄观廖昇王叔英周是修颜伯玮皆不顺天命而效死于建文计其存心与叛逆无异宜加追戮帝曰朕初举义诛奸臣不过齐黄数辈耳其后二十九人中如张紞王钝郑赐黄福尹昌隆等皆宥而用之今汝所言数人其身已死况有不与二十九人之数者彼食其禄自尽其心耳不听擢户部侍郎夏原吉为户部尚书初原吉自福建召还帝欲大用之忌者或沮之曰彼建文用事之臣岂宜置之髙位上曰原吉父皇太祖之臣也彼忠于太祖故忠于建文岂不忠于朕哉逾日遂进擢尚书九月封赏从征将士封丘福为淇国公朱能为成国公张武为成阳侯郑亨为武安侯顾成镇逺侯王总武成侯陈珪泰宁侯孟善保定侯郭亮成安侯王忠靖安侯徐忠永康侯张信隆平侯李逺安平侯徐祥兴安伯徐理武康伯李濬新城伯唐云新昌伯孙巖应城伯赵彞忻城伯陈旭云阳伯张玉子张辅信安伯谭渊子谭忠新宁伯已上并子孙世世承袭封房寛为思恩侯子孙世袭指挥房胜为富昌伯刘才广恩子孙世袭指挥同知以曹国公李景隆兵部尚书茹瑺都督王佐陈瑄有黙相事机功増景隆禄一千石封茹瑺忠诚伯王佐顺昌伯陈瑄平江伯子孙世袭指挥使以驸马都尉王寕罹诬陷封永春侯子孙世世承袭余将士论功有差成祖永乐元年诏以北平布政司为北京设留守及行部官改北平为顺天府谷应泰曰天未厌兵孝康蚤世燕王在北怏怏非少主臣也然而髙帝賔天太孙即位令帝开诚布公杜衅修睦几杖之赐频及智囊之计不行狱词烧毁曲庇梁王朝士留章封还钱俶羁縻之道亟行柴草之谋未决也若谓事忧厝火计决徙薪季友进酒而叔牙亡𤣥武喋血而建成败当其堂皇不避升陛不拜则相如奏筑血犯秦王朱虚行酒追斩吕氏抑数武士力耳齐黄独不能乎建文仁柔类元帝举事则学景宣齐黄迂谨类王陵进谋则效鼌错先主已去操乃追击当阳刘裕辞归𤣥乃悔使京口为燕王者将㪚甲归兵缚见天子乎抑束手无策阖门自焚也遣张昺遣谢贵彼岂能擒燕王者哉速之反而假以名也燕既起兵非帝杀王即王弑帝其传檄天下自比周公上书帝阙欲清君侧唿忱日月指誓河山借令帝囚缚齐黄归致燕馆亦或开门延叔握手迎师王敦既収伯仁安能反臣姑孰侯景朝见太极惟有幽帝东堂史称文帝伏犀日角皇孙落月偏颅天生两人聚于一宫久无瓦全之理矣而齐黄用兵罪自难逭真定之战炳文所将三十万郑㶚村之战景隆所将五十万白沟河之战景隆合兵又三十万滹沱河之战盛庸所将犹二十万合天下之兵握一人之手不知燕王单旅孤城利于战不利于守利于合不利于分向令山东北平坚城深沟缮甲储粟骁将数十辈各将数万衆分据险阻出没敌间进破荥阳彭越烧其粮道南追汉王韩信収其河北燕王虽百战百胜久且左支右诎宁能纵马饮济水之西加矢及聊城之上乎奈何挟万全之势搏匹夫之勇惊颷扫叶疾电奔雷执九江于朝堂哭包胥于海外呜唿晩已独是建文之初昇平继体海宇晏清而燕王横贪天位腼颜人上子突入而昭公出奔曲沃盛而孝侯遇弑母亦弱肉强食岂为天与人归宜乎练子宁噀血地上书成王安在而方孝孺衰绖大骂以为不立成王之子弟也当其大内灰飞缁衣宵遁为燕王者急宜降徳音下明诏咸与维新计安反侧而乃县赏讨奸清宫戮御斩祛之怨旁及五宗射钩之嫌蔓延妇寺国君含诟固如是乎至若司马之心久暴于路人齐鸾之谋早形于谘议乃犹南向让三连章劝进者欺天乎吾谁欺也幸而即位之后山东首给农器云南不轻用兵省视旱蝗周诹郡县勑吏部以㧞幽隐顾学士以求直言而且耀武边陲尊崇先圣政事之美颇班班可考焉然以予论之梁皇弑主肺石达寃卫武簒兄賔筵好学葢曲终奏雅逆取顺守亦晩葢之常规非哲王之天性也明史纪事本末卷十六明史纪事本末卷十七钦定四库全书明史纪事本末卷十七浙江提学佥事谷应泰编建文逊国建文四年夏六月乙丑帝知金川门失守长吁东西走欲自杀翰林院编修程济曰不如出亡少监王钺跪进曰昔髙帝升遐时有遗箧曰临大难当发谨収藏奉先殿之左羣臣齐言急出之俄而舁一红箧至四围俱固以铁二锁亦灌铁帝见而大恸急命举火焚大内皇后马氏赴火死程济碎箧得度牒三张一名应文一名应能一名应贤袈裟帽鞋剃刀俱备白金十锭朱书箧内应文从鬼门出余从水闗御沟而行薄暮㑹于神乐观之西房帝曰数也程济即为帝祝髪呉王教授杨应能愿祝髪随亡监察御史叶希贤毅然曰臣名贤应贤无疑亦祝髪各易衣披牒在殿凡五六十人痛哭仆地俱矢随亡帝曰多人不能无生得失有等任事着名势必究诘有等妻子在任心必萦系宜各从便御史曽凤韶曰愿即以死报陛下帝麾诸臣大恸引去若干人九人从帝至鬼门而一舟舣岸为神乐观道士王昇见帝叩头称万嵗曰臣固知陛下之来也畴昔髙皇帝见梦令臣至此耳乃乗舟至太平门昇导至观已薄暮矣俄而杨应能叶希贤等十三人同至共二十二人兵部侍郎廖平襄阳人刑部侍郎金焦贵池人编修赵天泰三原人检讨程亨泽州人按察使王良祥符人叅政蔡运南康人刑部郎中梁田玉定海人监察御史叶希贤松阳人程济绩谿人中书舍人梁良玉梁中节俱定海人宋和临川人郭节连州人刑部司务冯㴶黄巖人所镇抚牛景先沅人王资杨应能刘仲俱把县人翰林待诏郑洽浦江人钦天监正王之臣襄阳人太监周恕和州人徐王府賔辅史彬呉江人帝曰今后但以师弟称不必拘主臣礼也诸臣泣诺廖平曰诸人愿随固也但随行不必多更不可多就中无家室累并有膂力足捍卫者多不过五人余俱遥为应援可耳帝曰良是于是环坐于地道士进夜饍约定左右不离者三人杨应能叶希贤俱称比丘程济称道人往来道路给运衣食者六人冯㴶时称塞马先生时称冯翁时称马公时称马二子郭节时称雪菴后称雪和尚宋和时称云门僧时称稽山主人时称槎主赵天泰适衣葛即称衣葛翁时称天肖子王之臣家世补锅欲以作生计号老补锅牛景先号东湖樵夫亦称东湖主人帝曰吾今往滇南依西平侯史彬曰大家势盛耳目衆多况新主意尚未释能无见告不若往来名胜东西南北皆吾家也臣等中有家给足备旦夕者即驻钖于兹有何不可帝曰良是于是更主七家廖平王良郑洽郭节王资史彬梁良玉帝曰此可暂不可久况郊坛所在明旦必行何所之衆拟浦江而郑亦巨族且忠孝可居也夜分帝足胫痛度不能行㣲明景先与彬步至中河桥谋所以载者有一艇为呉人急叩之则彬家所遣以侦彬吉凶者也彬与景先亟迎帝且至彬家诸人闻之且悲且喜同载八人为程叶杨牛冯宋史余俱㪚走期以月终更晤取道溧阳八月始至呉江之黄溪史彬家彬奉帝居所居之西偏曰清逺轩衆出拜帝改题水月观亲笔篆文閲三日诸臣至彬家相聚五日帝命归省成祖即位编籍在任诸臣遯去者四百六十三人俱命削籍八月命礼部行文州县追缴革除诰勅至是苏州府遣呉江邑丞巩徳至史彬家追夺且曰建文皇帝闻在君家彬曰无之㣲哂而去次日帝同两比丘一道人行余俱星㪚时八月十六日也帝附舟至京口过六合陆行至襄阳十月至廖平家适有诇其迹遂决意往滇成祖永乐元年春正月十三日建文帝至云南永嘉寺初帝期从亡臣以三月复至廖平家至是留永嘉寺颇安适将以明年游天台而诸臣以帝旧约俱集于襄阳廖平家适冯㴶自云南来传帝命止之令诸臣无烦往来各散去二年春正月建文帝离云南由重庆抵襄阳六月入呉八月八日复至史彬家时天将暝彬家已举火矣帝突至彬及家人出拜举酒半酣帝曰我明晨当即去彬云臣扫门而俟久矣即有不肃亦乞见原欲留师数月明晨何遽耶先是帝命从亡者俱师弟称故彬等唿为师帝泣曰彼方急图我昨于西安道中见冠葢来者瞪目视我此臣我自善之彼必有以奏也东南逋臣屈指先汝我去政为汝计对哭久之且曰此近宫阙不便彬曰亦无害视帝衣履敝甚固留三日命家人制布衣而去帝为两浙之游杭州计游二十三日天台雁荡计游三十九日㑹马二子稽山主人金焦亦来石梁间且云诸臣俱约至此然终不见时天气寒帝返云南固却诸臣而去三年春二月建文帝至重庆之大竹善庆里有杜景贤筑室与居寻舍之而去尝闻金陵诸臣惨死事泫然曰我获罪于神明矣诸人皆为我也四年夏四月建文帝至西平侯沐晟家留旬日五月结苑白龙山五年冬十二月建文帝祭死难诸人自为文哭之时朝廷侦帝甚宻户科都给事胡濙访求张三丰葢为帝也帝知之遂遁迹不出六年夏六月白龙菴灾程济出山募葺七年春正月命太监郑和航海通西南诸国时胡濙郑和数往来云贵间踪迹建文帝帝东行三月至善庆里五月复至襄阳廖平家已徙蜀帝还滇八年春三月建文帝复至菴工部尚书严震使安南宻访帝震忽与帝遇于云南道中相对而泣帝曰何以处我对曰上从便臣自有处夜缢于驿亭中帝复结菴于白龙山颜色憔悴形容枯藁夏月患痢因有戒心不能出山觅膳狼狈殊甚适史彬程亨郭节访至帝相对大恸随问曰汝等携有方物否各为献史彬独有僮而所献丰且当年职居禁近知帝所好帝遍尝之曰不食此已三年矣三人相留许久帝遣之归别时痛哭失声帝属曰今后勿再来道路阻修一难闗津盘诘二难况我安居不必虑也彬等叩首颔命而去后帝复舍白龙菴他去九年春有司毁菴夏四月建文帝至浪穹鹤庆山其地颇佳因募建一菴名大喜十年春三月应能卒四月希贤卒建文帝因纳一弟子名应慧十一年夏五月建文帝南行至甸六月还冬十二月渡马岭遇㓂适官军至仅免十二年夏四月遣程济募粮秋九月建文帝学易数十三年秋八月建文帝游衡山冬十月还菴十四年夏六月建文帝足疾发程济乞药于城西三日乃反帝饮获愈冬十一月帝命济録述从亡传藏之山巖中帝自为叙十五年春二月史彬复至白龙故道了不见菴山旁询一老妇则曰官司毁之矣问僧徒曰不知所之至是彬忽与帝遇于鹤庆之大喜菴深林宻树不下数里先是杨应能叶希贤所建者甫落成而两人死即于菴东𦵏之十一月帝避嚣东行至衡山十六年春三月建文帝还至黔十七年夏六月建文帝始观佛书十八年夏六月建文帝命程济移居菴西偏冬十月帝入蜀程济从徧游诸胜登峨眉有诗云登髙不待东翘首但见云从故国飞十九年秋七月建文帝入粤游海南诺胜十一月帝还菴二十年夏四月建文帝避嚣于菴南四十里名渌泉二十一年春二月建文帝入楚程济从登章台山赋弔古诗楚歌赵舞今何在惟见寒鸦绕树啼六月帝游汉阳登晴川楼吟云江波犹涌憾林霭欲翻愁七月帝留大别山二十二年春二月建文帝东行冬十月与史彬相遇于旅店言及榆木川稍色喜史彬问道路起居状答曰近来强饭精爽倍常即同彬下江南至彬家彬具酒餚于所居之重庆堂帝上座程济东列彬西列彬有从叔祖名𢎞者嘉兴县史家村人也直入至堂上彬不得已亦与坐问师何来彬未答即起趋出招彬曰此建文皇帝也彬曰非也𢎞曰吾曽于东宫见之当吾家籍没时非帝吾无死所矣帝实活我恩无以报彬不得已实告之即顿首堂下涕泣问向来状帝曰赖诸从亡者给我衣食周旋险阻之间二十年来战战兢兢复大恸恸已曰今想可老终矣𢎞曰帝今欲何之曰游天台诸胜𢎞曰吾当具一日之积随行居数日帝行戒彬曰有叔在尔勿往也𢎞从之去十一月至宁波渡莲花洋仁宗洪熈元年春正月建文帝谒大士于潮音洞五月自闽粤还山止程济从闻仁宗崩帝曰吾心放下矣今后往来亦少如意也且悲且喜宣宗宣徳元年秋八月建文帝祭从亡诸臣于菴前二年春正月建文帝移居鹤庆之静室秋八月滇㓂乱帝入蜀程济从冬十月宿永庆寺题诗云杖钖来游嵗月深山云水月傍闲吟尘心消尽无些子不受人间物色侵三年夏五月建文帝游神女庙秋七月游黄牛矶冬十月游汉中四年春正月建文帝至成都再宿而去五月帝还浪穹六月至鹤庆山中五年夏四月建文帝欲稍广其菴程济等出募六年春二月建文帝往陜西夏四月至延安秋七月南行入蜀九月至䕫阻雪七年春正月建文帝入楚至公安夏五月至武昌秋八月下九江九月游杭州呉山冬十一月游天台八年春正月建文帝在赤城九年夏五月建文帝复至呉江史彬家程济从时彬已死帝悲悼久之慰劳其子倍至复为㑹稽之游八月还十年春三月建文帝往粤西英宗正统元年秋八月建文帝还至滇卜筑旧日之浪穹二年夏五月建文帝复游峩眉冬十一月还至浪穹三年秋七月建文帝欲往粤西不果㑹有弟子亡去帝恐迹露遂有粤西之行四年夏四月程济劝建文帝还滇不听五年春三月十三日建文帝谓程济曰我决意东行子盍为我蓍得兑之归妹济拊几大唿曰大㐫今太歳干支皆金火必尅之行夏之时其危乎帝好文章能为诗歌尝赋诗曰牢落西南四十秋萧萧白髪已盈头干坤有恨家何在江汉无情水自流长乐宫中云气㪚朝元阁上雨声収新蒲细栁年年緑野老吞声哭未休后至贵州金竺长官司罗永菴尝题诗壁间其一曰风尘一夕忽南侵天命潜移四海心凤返丹山红日逺龙归沧海碧云深紫㣲有象星还拱玉漏无声水自沉遥想禁城今夜月六宫犹望翠华临其二曰阅罢楞严磬懒敲笑看黄屋寄团瓢南来瘴岭千层逈北望天门万里遥欵叚久忘飞凤辇袈裟新换衮龙袍百官此日知何处唯有羣乌早晚朝至是出亡盖三十九年矣㑹有同寓僧者窃帝诗自谓建文帝诣思恩知州岑瑛大言曰吾建文皇帝也瑛大骇闻之藩司因系僧并及帝蜚章以闻诏械入京师程济从八月至金陵九月至京命御史廷鞫之僧称年九十余且死思𦵏祖父陵旁耳御史言建文君生洪武十年距正统五年当六十四歳何得九十嵗㢘其状僧实杨应祥钧州白沙里人奏上僧论死下锦衣狱从者十二人戍边而帝适有南归之思白其实御史宻以闻阉呉亮老矣逮事帝乃令探之建文帝见亮辄曰汝非呉亮耶亮曰非也建文帝曰吾昔御便殿汝尚食食子鵞弃片肉于地汝手执壶据地狗餂之乃云非是耶亮伏地哭建文帝左趾有黒子摩视之持其踵复哭不能仰视退而自经于是迎建文帝入西内程济闻之叹曰今日方终臣职矣往云南焚菴㪚其徒帝既入宫宫中人皆唿为老佛以寿终塟西山不封不树谷应泰曰闻之国君死社稷义之正也然而乗机察变忍耻图存一旅而中兴奏五年而天节反则惠王居栎仍杀子頽襄王居郑终诛太叔建文之仓皇出奔或亦有深意焉又况铁函锁柙度牒剃刀先皇所遗也龙嫠帝后妖䜟亡周燕啄皇孙天心割汉厥有定数又非智力所移耳乃逊国之期以壬午六月十三日建文独从地道余臣悉出水闗痛哭仆地者五十余人自矢从亡者二十二士而廖平之议以为多人必生得失不若遥为应援于时谨侍左右者三人杨应能叶希贤称比丘程济称道人是也往来道路给办资粮者六人冯㴶郭节宋和赵天泰王之臣牛景先各讳名号潜相通问是也其经由之地则自神乐观启行由松陵而入滇南西游重庆东到天台转入祥符侨居西粤中间结菴于白龙题诗于罗永两入荆楚之乡三幸史彬之第踪迹去来何厯厯也特以年逼桑榆愿还骸骨岑瑛据之以闻呉亮辨其非妄夫不复国而归国不作君而作师虽以考终亦云恧矣然以予论之假令成皇方死沙塲昭帝新居谅闇此时兵力黩于边闗内难伏于髙煦国势危疑人情牵制必不能长驾逺驭经营万里之外者而滇黔地险沐氏兵强因兹遁迹之时宜申控告之义非流彘而借共和则东迁而依晋郑一军出荆门即襄邓可揺一军出汉南即长江可据狐先河水之功冯邓云台之业后輓前推匪异人任也奈何枕席有涕泣之痕行旅多槖饘之奉而兴复大计阙焉不讲譬犹危叶畏颷惊禽易落正所谓亡国之大夫不足与言事者也洎乎正统改元帝易四朝綂踰五纪内鲜惠懐之乱外无连管之谋嗣服相承天定之矣而况主君已老从者凋零方险阻偹尝之时正精志消亡之日鲁展喜之已衰晋铜鞮而既死崦嵫待尽尚安望其复振乎至若从亡诸臣国尔忘家捍王于艰四十余年栉风沐雨即无包胥之义复楚王于郢中亦有子家之忠哭昭公于野井推此志也虽与日月争光可也而议者据成祖之实録谓建文之自焚疑一龙之未出摈衆蛇而不载夫隐巢之事不直序于贞观烛斧之疑亦依违于兴国时史所书非无曲笔矣而况胡濙访仙思恩擢职以及陵在西山不封不树有目者所共睹又岂得以传闻异辞也明史纪事本末卷十七明史纪事本末卷十八钦定四库全书明史纪事本末卷十八浙江提学佥事谷应泰编壬午殉难文皇发北平僧道衍送之郊跪而宻启曰臣有所託上曰何为衍曰南有方孝孺者素有学行武成之日必不䧏附请勿杀之杀之则天下读书种子絶矣文皇首肯之及师次金川门大内火建文帝逊去即召用孝孺不肯屈偪之孝孺衰经号恸阙下为镇抚伍云等执以献成祖待以不死不屈系之狱使其徒廖镛廖铭説之叱曰小子从予几年所矣犹不知义之是非成祖欲草即位诏皆举孝孺乃召出狱斩衰入见悲恸彻殿陛文皇谕曰我法周公辅成王耳孝孺曰成王安在文皇曰伊自焚死孝孺曰何不立成王之子文皇曰国赖长君孝孺曰何不立成王之弟文皇䧏榻劳曰此朕家事耳先生毋过劳苦左右援笔札又曰诏天下非先生不可孝孺大批数字掷笔于地且哭且骂曰死即死耳诏不可草文皇大声曰汝安能遽死即死独不顾九族乎孝孺曰便十族奈我何声愈厉文皇大怒令以刀抉其口两旁至两耳复锢之狱大収其朋友门生每収一人辄示孝孺孝孺不一顾乃尽杀之然后出孝孺磔之聚宝门外孝孺慷慨就戮为絶命词曰天䧏乱离兮孰知其由奸臣得计兮谋国用犹忠臣发愤兮血泪交流以此殉君兮抑又何求呜唿庶不我尤时年四十六复诏収其妻郑氏妻与诸子皆先经死悉燔削方氏墓初籍十族每逮至辄以示孝孺孝孺执不从乃及母族林彦清等妻族郑原吉等九族既戮亦皆不从乃及朋友门生廖镛林嘉猷等为一族并坐然后诏磔于市坐死者八百七十三人谪戍絶徼死者不可胜计孝孺季弟方孝友就戮时孝孺目之泪下孝友口占一诗曰阿兄何必泪澘澘取义成仁在此间华表柱头千载后旅魂依旧到家山士论壮之以为不愧孝孺之弟孝孺又有二女年俱未笄被逮过淮相与连𬒮投桥水死兵部尚书铁铉被执至京陛见背立廷中正言不屈令一顾不可得割其耳鼻竟不肯顾爇其肉纳铉口中令啖之问曰甘否铉厉声曰忠臣孝子肉有何不甘遂寸磔之至死犹喃喃骂不絶文皇乃令舁大镬至纳油数斛熬之投铉尸顷刻成煤炭导其尸使朝上转展向外终不可得文皇大怒令内侍用铁棒十余夹持之使北面笑曰尔今亦朝我耶语未毕油沸蹙溅起丈余诸内侍手糜烂弃棒走尸仍反背如故文皇大惊诧命葬之铉年三十有七父仲名年八十三母薛氏并海南安置子福安年十二发河池编伍康安鞍辔局充匠寻皆戮死妻杨氏并二女发教坊司杨氏病死二女终不受辱乆之铉同官以闻文皇曰渠竟不屈耶乃赦出皆适士人户部侍郎卓敬被执责以不迎乗舆之罪曰尔前日裁抑诸王今复不臣我耶敬曰先帝若依敬言殿下岂得至此文皇怒欲杀之而怜其才且系狱命中人讽以管仲魏徴事敬涕泣不可文皇感其至诚犹未忍杀而姚广孝力言飬虎遗患意遂决敬临刑从容叹曰变起宗亲畧无经画敬死有余罪神色自若经宿面如生诛三族没其家图书数卷而已文皇雅闻敬名既死犹惜之曰国家养士三十余年不负其君者唯卓敬耳礼部尚书陈廸受建文帝命督军储于外过家不入闻变即赴京师文皇登极召廸责问廸抗声指斥并收其子鳯山丹山等六人同磔于市将刑鳯山唿曰父累我廸叱勿言谩骂不已命割鳯山等鼻舌食廸廸唾益指斥遂凌迟死宗戚被戍者一百八十余人廸既死衣带中得诗云三受天皇顾命新山河带砺此丝纶千秋公论明于日照彻区区不二心又有五噫歌皆悲烈云刑部尚书暴昭被执抗骂不屈文皇大怒先去其齿次㫁手足骂声犹不絶至㫁颈乃死左佥都御史景清建文中以左都御史改北平叅议徃察燕邸动静王尝宴之清言论明爽大被称赏寻召还旧任及燕师入清知帝出亾也犹思兴复诡自归附乃诣见文皇文皇喜曰吾故人也厚遇之仍其官清自是恒伏利劔于衣袵中委蛇侍朝人疑焉八月望日早朝清绯衣入先是灵台奏文曲犯帝座急色赤及是见清独衣绯疑之朝毕出御门清奋跃而前将犯驾文皇急命左右収之得所佩劔清知志不得遂乃起植立嫚骂抉其齿且挟且骂含血直噀御袍乃命剥其皮草椟之械系长安门碎磔其骨肉是夕精英迭见后驾过长安门索忽㫁所械皮趋前数歩为犯驾状上大惊乃命烧之已而上昼寝梦清仗劒追绕御座觉曰清犹为厉耶命赤其族籍其乡转相扳染谓之𤓰蔓抄村里为墟有青州教谕刘固者建文元年以母老乞归清为御史移书招固因依清同居京师金川门䧟固弟国劝兄出降固曰固受朝廷厚恩以老母在未能即死矧降耶后清遇害连及固遂与弟国母袁氏同日受刑于聚寳门外固子超年十五有膂力临刑仰天一唿网索俱㫁因夺刽子刀连杀十余人事闻诏磔之右副都御史练子宁名安以字行被临安衞指挥刘杰缚至阙语不逊文皇大怒命㫁其舌曰吾欲效周公辅成王耳子宁手探舌血大书地上成王安在四字文皇益怒命磔之宗族弃市者一百五十一人又九族亲家之亲被抄没戍逺方者又数百人越数年吉水钱习礼以练氏姻族未及逮既官中朝恒为乡人所持以告学士杨荣荣乗间以闻文皇曰使子宁尚在朕固当用之况习礼耶兵部尚书齐泰闻建文帝逊去追至广徳欲徃他郡起兵兴复被执见文皇不屈死之从兄弟敬宗宰皆死叔时永阳彦等谪戍児甫六岁给配赦还太常卿黄子澄初执李景隆于朝请诛之不聼江淮连败拊膺恸哭曰大事去矣误荐景隆万死不足赎建文帝宻使子澄召兵不及责问不屈族其家一子走易姓名田经遇赦家湖广吏部尚书张紞逊国后自经死侍郎毛太燕兵起数上封事条方畧紞死太亦死礼部侍郎黄观字澜伯奉命徴兵上江诸郡奋不顾家且行且募至安庆闻金川失守痛哭谓人曰吾妻素有志节必不辱遂招魂葬之江上明日家人报至云家已被収夫人并二女给配象奴夫人翁氏持钗钏佯使出市酒餚急携二女同家属十余人投通济门淮清桥下死观复痛哭至李阳河闻建文帝已逊位知事不可为乃朝服东向再拜自投罗刹矶湍激处舟人急钩之仅得珠丝粽帽以献命束刍象观帽之而剉于市籍其家并连姻党百余人谪戍苏州知府姚善合镇常嘉松四郡守练兵勤王未及战文皇即位索黄子澄甚急子澄匿善所约共航海举兵善谢曰公可去善不可去公朝臣可四徃号召图兴复善职守土义当与城存亾子澄遂去善为麾下许千户缚献文皇诘善曰若一郡守乃敢举兵抗我耶善厉声曰臣各为其主耳语多不逊遂磔之善友黄钺者仕为给事中与善相期许国钺以亲䘮家居闻善被执钺遂闭目三四日求死或传善款伏已得宥钺复瞪目曰吾知善决无二心且少俟之脱善果不死吾将下报希直希直方孝孺字也乃稍稍食已而善就刑报至钺登翏川桥西向再拜祀而哭之曰吾与君同受国恩国有难义同许身今君与希直同死吾忍背义独生乎祀毕绐家人归祭具遂从容整衣冠奋身入水死时家人俱窜伏有友杨福日夜泣桥侧求钺尸不得更数日尸忽自出立水中成礼葬之翰林修譔王叔英奉诏募兵行至广徳闻建文帝逊位大恸㑹齐泰来奔叔英曰泰二心矣令执之泰告之故乃相抱恸哭与泰图后举已知事不可为沐浴衣冠书絶命辞藏衣间词曰人生穹壌间忠孝贵克全嗟余事君父自省多过愆有志未及竟竒疾忽见缠肥甘空在案对之不能嚥意在造化神有命归九泉尝念夷与齐饿死首阳颠周粟岂不佳所见良独偏髙踪邈难继偶尔无足传千秋史官笔慎勿称希贤又题其案曰生既乆矣未有补于当时死亦徒然庻无惭于后世遂自缢于𤣥妙观银杏树下夫人金氏亦自经死二女俱赴井死翰林王艮初闻北平兵起輙忧愤不食及渡淮与妻子诀曰吾不可复生矣安能顾若等哉北师入城胡靖解缙吴溥为艮乡人皆集溥舎缙陈説大义靖亦愤激慷慨艮独流涕不言溥曰三子受知最深事在顷刻若溥去就固可从容也随别去溥子与弼尚幼叹曰胡叔能仗义大是佳事溥曰不然独王叔死耳语未竟隔墻闻靖唿曰外閙甚可㸔猪溥顾与弼曰一猪不忍宁自忍乎须臾艮舎哭声动已伏鸩死矣初洪武中礼部廷试艮最优太祖以艮貌不扬易靖第一艮次之至是艮死靖改名广降于燕浙江按察使王良闻燕师入京恸哭誓以必死㑹命使召之良执使者下狱诘旦缚出期戮以狥道中忽遇衆譟起而夺使者去良还坐堂上悉收诸司印携归廨舎嗟叹乆之妻问故良曰吾分应死顾思所以处汝未决耳妻笑曰吾何难君为男子乃为妇人谋乎遂命妾馈食抱其子歔欷于厠置子池傍自投水死良起而殓之即列薪于户闭其家人毋得出令妾抱幼子托乡人之客于杭者遂举火抱印阖室焚兵部郎中谭翼金川䧟赴火死妻邹氏子谨自缢御史曽鳯韶请从建文帝出亾帝麾使去鳯韶泣曰臣顷即以死报陛下文皇后以原官召不至寻加侍郎亦不至乃刺血书愤词于襟上曰予生庐陵忠节之乡素负立朝骨鲠之肠读书而登进士第仕宦而至绣衣郎既一死之得宜可以含笑于地下而不愧吾文天祥属妻李氏子公望曰吾死勿易衣殓遂自杀李氏亦自经死衡府纪善周是修为人卓荦有大志尝曰忠臣不为得失计故言无不直贞女不为生死累故行无不果乃辑自古今忠节事为观感录当金川失守宫中自焚是修留书别友人付以后事具衣冠为赞系衣带上入应天府学拜先师毕自经死初是修与杨士竒解缙胡广金幼孜黄淮胡俨约同死义惟是修不负其言后杨士竒为作𫝊语其子辕曰当时吾亦同死谁为尔父作𫝊闻者笑之监察御史魏冕力请建文帝诛徐増夀及宫中火起或谓冕宜急迎附冕厉声曰使吾改臣节明君亦不用也奈何徒自汚遂自杀陈瑛请追罪诏诛其族同邑邹朴建文初仕周府諌王邪谋锢狱上嘉其忠召至京授御史归省闻冕死亦不食死时称永丰双烈刑科给事中叶福守金川门兵入死之大理寺丞邹瑾与甥魏冕同殴徐増夀于朝请诛之京师䧟自杀诏诛其族凡男妇四百四十八人户科给事中陈继之被执责问不屈磔于市大理寺丞刘端约刑部郎中王髙同弃官去迹露被执召问练安方孝孺何如人端曰忠臣也文皇曰汝逃忠乎端曰存身以图报耳命与髙俱劓其鼻文皇笑曰作如此面目还成人否端詈曰我犹有面目即死可见皇祖文皇怒立捶杀之戍其家驸马都尉梅殷拥重兵淮上文皇既即位廹公主公主髙皇后长女大长公主也公主啮指血作书招殷中使至殷得书恸哭询建文帝所在中使曰去矣殷曰君亾与亾君存与存吾姑忍俟之乃还京见文皇文皇曰驸马劳苦殷曰劳而无功徒自愧耳文皇衔之乆之殷不能平时见词色文皇尝夜遣小中官潜入殷第察之殷愈怒永乐二年冬都御史陈瑛言殷招纳亾命私匿番人与女秀才刘氏朋邪诅咒几得罪明年冬早朝都督谭深指挥赵曦令人挤殷死笪桥下诬殷自投水死都督许成发其事文皇罪深曦二人对曰此上命也奈何杀臣文皇大怒立命力士持金瑵落二人齿斩之谥殷荣定公主牵文皇衣大哭问驸马安在文皇笑曰为公主踪迹贼毋自苦公主谨䕶二子乃官其子顺昌为中府都督景福为指挥旗手卫佥事时驸马都尉耿璇炳文子也尚孝康帝长公主与弟都督瓛俱论死谷府长史刘璟诚意伯刘基仲子也自少静朴峻厉博通经书䆒兵畧尝同兄琏侍父入朝太祖竒之曰阿琏明秀阿璟凝重伯温有子矣授谷王长史之国宣府建文初燕师起璟随谷王还朝献十六䇿不能用以病辞归文皇登极璟卧家不起上欲用之罪以逃叛亲王逮系之临别姻戚举饯戒之曰皇上神武何止唐文皇先生忠良允为魏徴可也璟瞪目曰尔谓我学魏徴耶吾死生之分决矣至京授以官不受对上语犹称殿下遂大忤㫖下狱一夕辫髪自经死漳州府学教授陈思贤闻即位诏至恸哭曰明伦之义正在今日遂坚卧不出迎率其徒伍性原陈应宗林珏邹君黙曽廷瑞吕贤集明伦堂为旧君位哭临如礼郡人执送京师思贤与六生皆死之叅军㫁事髙巍洪武十七年旌孝行巍尝上书燕王曰臣窃自负既为孝子当为忠臣死忠死孝臣愿也京城破缢死驿舎又有髙不危者同时死义弟宣戍南海衞太常寺少卿卢原质少从方孝孺游后文皇召见不屈死之族其家教授刘政闻孝孺死痛哭不食毙刑部右侍郎胡子昭坐方党受戮临刑诗曰两间正气归泉壤一㸃丹心在帝乡弟佥事子义闻子昭死辟世丹稜蜀献王闻而怜之令为僧子义以亲遗体辞有子二人数岁子义曰吾兄无后天不絶吾姓二子当免于难竟弃去莫知所终右副都御史茅大方闻燕王兵起遗诗淮南守将梅殷曰幽燕消息近如何闻道将军志不磨纵有火龙翻地轴莫教铁骑过天河关中事业萧丞相塞上功勋马伏波老我不才无补报西风一度一悲歌文皇登极大方逮至责问不屈与其子顺童道夀文生同日弃市二孙添生归生死狱中妻张氏发教坊病死命弃其尸佥都御史司中召见不屈命以铁帚刷其肤肉至尽而死姻娅同死者八十余监察御史郑公智坐方党召见不屈死之戍其族大理寺少卿胡閠字松友日夜与齐黄宻谋设法防御又请诛徐増夀逊国后文皇召方孝孺草诏继召闰及髙翔皆衰绖至哭声彻殿陛文皇召闰先入谕令更服闰曰死即死服不可更文皇以族诛恐之闰不屈命力士以𤓰落其齿齿尽骂声不絶文皇大怒缢杀之以灰蠡水浸脱其皮剥之实以草悬武功坊子𫝊庆同日论死𫝊福方六岁戍云南抄提全家二百十七人女郡奴年四岁其母王氏缚就刑郡奴自懐中堕地一卒提入功臣家付㸑下婢収之稍长识大义髪至寸即自截去日以灰汚面秃垢二十余年功臣不以人畜之洪熈初赦诸死事者苖裔郡奴得同女軰行丐归鄱阳贫无所依乡人怜之曰此忠臣女也争馈遗不絶郡奴所受免死而已年五十六终尚处子也乡人谥曰忠𦙍贞姑监察御史髙翔在建文时戮力戎事激发忠义文皇闻翔名召之翔持䘮服入见大哭语不逊乃命杀之没产诛族诸给髙氏产者皆加税曰令世世骂翔也亲戚悉戍邉又发其先墓杂犬马骨焚灰扬之而以其地为漏泽院刑部尚书侯泰督饷至淮安闻京师失守泰行至髙邮被执下锦衣衞泰不屈死之妻曽氏配象奴弟敬祖子玘皆论死籍其家左拾遗戴徳彛被执责问不屈死之徳彛死时有兄俱从京师嫂项氏家居闻变度祸且赤族令尽室逃并藏徳彛二子于山间毁戴族谱独身留家及收者至一无所得械项氏焚炙遍体焦烂竟无一言戴族遂全户部侍郎郭任不屈死之子经亦坐死少子金山保戍广西三女给配户部侍郎卢逈不屈缚就刑长讴而死闻者悲之袁州太守杨任与黄子澄谋求旧君以图大举事泄被执至京磔于市子礼益坐死借产族诛亲戚荘毅衍等百余家皆逺戍礼部侍郎黄魁不屈死之御史连楹立金川门下自马首数文皇词色不屈命收之引颈受刃白气冲天尸僵立不仆太常少卿廖昇闻茹瑺使燕军还痛哭与家人诀自缢死监察御史王度奉敕劳军徐州比还鳯阳失守方孝孺与度书誓死社稷壬午秋坐党戍贺县千戸所以语不逊论死诛其族监察御史董镛㑹诸御史中有气节者于镛所相誓以死后被执论死女发教坊姻族死戍者二百三十人监察御史甘霖被执抗言求死从容就戮子孙相戒不复求仕御史林英劾李景隆误国谪知瑞安赐还同王叔英募兵广徳力屈自经妻宋氏系狱亦自经死监察御史丁志方燕兵偪京城谓妻韩氏曰师至城必克吾惟一死报国汝其携幼子潜归抚之以延丁氏后及兵入被执不屈死之晋府长史龙镡被执不屈死之有收其遗骨得所自书赞云捐生固殒弗事二主别父与兄忍恸肝腑尽忠为臣尽孝为子二端于我归于一所宗人府经歴宋徴尝上疏请削罪宗属籍数言李景隆失律懐二心被执责问不屈遂磔之诛其族徽州知府黄希范闻金川门失守素服不治事坐与长史程通善尝共上防御策论死籍其家辽府长史程通上防御燕兵数千言衞士纪纲者方幸辽王通輙辱之文皇即位纲乘间言通有封事指斥遂械通论死家人戍辽簿录其家得遗书数百卷而已宾州知州蔡运有善政逊国后论死百姓怜而思之燕山卫卒储福建文末携母妻逃文皇即位录戍卒入衞福在录中挈妻母行仰天哭曰吾虽一介贱卒义不为叛逆之人在舟中日泣不辍竟不食而死母韩妻范为营地葬之范年二十有姿色居贫奉姑甚谨毎哭其夫则走山谷中大号不欲闻之姑也官有闻其寡者欲委禽焉既而闻其事曰节孝妇也我何忍犯之皆以夀终中书舎人何申奉使至四川至崃口闻金川不守恸哭吐血不数日死北平按察佥事汤宗上言按察使陈瑛宻受王府金钱有异谋逮瑛谪广西逊国后瑛召还穷治建文诸臣宗论死卢振当燕兵起时与徐辉祖攻守力为多后逮至京不屈榜振名数其罪杀之诛其族牛景先闻金川失守变姓名出走已而治齐黄党逮景先妻妾发教坊司振景先俱不知何许人监察御史巨敬被执不屈死之诛其族户科给事中韩永逊国后杜门不出召入见欲复其官曰吾王蠋耳何以官为不屈死国子监博士黄彦清在驸马都尉梅殷军中私谥建文帝论死并逮从子贵池典史金兰等系狱佥都御史程本立出为江西副使未及行值北师渡江本立悲愤自缢死诏夺其恩典籍其家止敝衣数袭而已给事中龚泰北兵渡江奉命廵城泰与妻傅氏诀曰国事至此我自分必死尔苐携幼稺归否则俱溺井无辱俄宫中火起泰驰赴为兵校所执见文皇金川门以非奸籍得释自投城下死四川都司断事方法为方孝孺所取士文皇即位诸司皆表贺法不肯署名寻被逮舟过安庆投江死指挥张安被执道亾隠于乐清以樵为业人莫知其姓氏自山採樵归闻京师陷卓侍郎被杀唿天号哭曰国既就簒我不愿为其民遂弃柴投水死工部侍郎张安国当燕兵偪京师与妻贾氏曰大事去矣无能为也余职非司马既不能率师应敌又不能屈膝事人奈何贾氏曰盍隠诸安国曰然乃与其妻乘舟入太湖忽闻人説京师陷皇帝自焚安国大恸与妻曰食人之禄而存身于新主之世耻莫大焉乃凿其舟以沈知府叶仲惠以修髙帝实录指斥燕师为逆党论死籍其家刑部主事徐子权闻练子宁死恸哭赋诗有翘首谢京国飞魂返故乡之句自经死神䇿衞经歴周璇建文时言事擢佥都御史逊国后逮至京不屈死妻王氏子蛮儿系狱御史谢昇建文时给兵饷有功后不屈死父旺子咬住戍金齿妻韩氏四女发教坊司松江同知周继瑜募战勇入援文皇即位械至京不屈磔于市徽州府知府陈彦囬奉命募义勇至京师赴援被擒不屈而死妻屠氏为奴给事中张彦方改乐平知县勤王诏下彦方纠义起兵一邑响应或阻之彦方大哭曰君父在水火吾可自缓乎遂率所部抵江口遇燕游兵执至乐平枭其首暴尸谯楼时暑月经旬颜靣如生无一蝇集父老窃葬县治之清白堂后东平吏目郑华亦不食死东湖樵夫不知何许人樵浙东临海东湖上日负柴入市口不二价建文壬午秋诏至临海湖上人相率县庭听诏或归语樵夫曰新皇帝登极樵夫愕然曰皇帝安在答曰烧宫自焚樵夫大哭遂投湖中死谷应泰曰闻之川泽纳污瑾瑜匿瑕王者之大度也以故什方旧怨汉帝首封射钩小嫌齐侯不问况吠尭者主未必桀而詈我者节重于许乎若乃文皇之正位金陵也宜发哀痛之言为谢过之举其能从我游者固且厚糈以宠范阳尊官以礼魏徴矣若或天命虽改执志弥坚亦复放还山林听其自适逄萌之挂冠东都伯况之杜门广武狂奴故态何相迫乎而文皇甫入清宫即加罗织始而募悬赏格继且穷治党与一士秉贞则袒免并及一人厉操则里落为墟虽温舒之同时五族张俭之祸及万家不足比也乃若受戮之最惨者方孝孺之党坐死者八百七十人邹瑾之案诛戮者四百四十人练子宁之狱弃市者一百五十人陈廸之党杖戍者一百八十人司中之系姻娅从死者八十余人胡闰之狱全家抄提者二百十七人董镛之逮姻族死戍者二百三十人以及卓敬黄观齐泰黄子澄魏冕王度卢元质之徒多者三族少者一族也又若赴义之最烈者铁铉之尸还反背景清之死犹犯驾就义之最洁者教授之明伦恸哭樵夫之自投东湖若此之俦则又未易更仆数也嗟乎暴秦之法罪止三族强汉之律不过五宗故歩阐之门皆尽机云之种无遗世谓天道好还而人命至重遂可灭絶至此乎又况孔融覆巢之女郭淮从坐之妻古者但有刑诛从无玷染而或分𨽻教坊给配象奴潘氏承恩于织室才人下降于厮养此忠臣义士尤所为植髪冲冠椎胸而雪涕者也抑予闻之荡隂之战血惟嵇绍靖康之祸死仅侍郎而建文诸臣三千同周武之心五百尽田横之客蹈死如归奋臂不顾者盖亦有所致此也方髙皇英武在上其养育者率多直节不事委蛇而文皇刑威劫人其搜捕者易于抵触难于感化虽人心之不附亦相激而使然也至于宋朝忠厚不杀大僚孙皓凶残恒加烧锯臣以礼使士不可辱呜唿成祖之作法凉矣明史纪事本末卷十八明史纪事本末卷十九钦定四库全书明史纪事本末卷十九浙江提学佥事谷应泰编开设贵州太祖洪武十五年春正月置贵州都指挥使司命平凉侯费聚汝南侯梅思祖署司事贵州古罗施鬼国自蜀汉彛有火济者从诸葛亮南征孟获有功封罗甸国王歴唐宋皆以归顺不失爵土至是遣傅友徳等平云南上遣使谕友徳曰前已置贵州都指挥使司然霭翠軰不尽服虽有云南不能守也霭翠故元宣慰使已而见云南俱平乃与同知宋钦皆降上仍授霭翠宣慰使钦宣慰同知各领所部居水西为贵州宣慰使𨽻四川其思州宣慰使田仁智思南宣慰使田茂安暨镇逺等府𨽻湖广普安镇宁等州𨽻云南已而霭翠请兵讨部落陇居上曰中国之兵岂荒服报怨之具耶不许十八年夏四月思州诸洞蛮作乱命信国公汤和江夏侯周徳兴从楚王桢讨平之时蛮㓂出没不常王师至辄窜匿退则复出剽掠和等扺其地恐蛮人惊溃乃于诸洞分屯立栅与蛮民杂耕使不复疑久之以计擒其渠魁余党悉溃师还留兵镇之三十年三月古州洞蛮林寛自号小师聚衆作乱攻龙里千戸呉得率麾下驰击之中毒弩死命左都督杨文为征蛮将军都督同知韩观副之统京卫江湖兵往征已林寛为指挥朱俊所缚送京师冬十月兵至沅州伐山开道二百里扺天柱遂涉苖境营小坪而以偏师别由渠阳零溪西南山径衘枚夜发犄角以进分道夹攻直扺洪州泊里福禄永从诸洞大破之都督顾成亦勦平臻部六洞螃蟹天柱天堂大坪小坪诸㓂班师还京成祖永乐九年春正月设普安安抚司以土目慈长为安抚赐银印置流官𨽻四川布政司三月镇守贵州镇逺侯顾成奏金筑安抚司诸处土军宜一槩训练上以蛮人惮拘束止之已而以贵州安宁特赐成银币上谓侍臣曰汉武帝穷兵黩武以事逺方罢敝中国朕无取焉顾成老成能持重安边非喜功好事之流以是特嘉奖之十一年二月设贵州等处承宣布政使司及思州新化黎平石阡思南镇逺铜仁乌罗八府以工部侍郎蒋廷瓒为左布政使初洪武中止设贵州思南州诸宣慰使思州所辖二十二长官司思南所辖十七长官司仍设都指挥使司镇守其地及霭翠死妻奢香代立宋钦死妻刘氏代立刘氏多智术时马煜以都督镇守其地政尚威严欲尽灭诸罗代以流官乃以事裸挞奢香欲激怒诸罗为兵端诸罗果愤怒欲反刘氏闻止之为走愬京师上召问令入宫见髙皇后复令折简招奢香至询故上曰汝诚苦马都督吾为汝除之然何以报我奢香叩头曰愿世世戢诸罗令不敢为乱上曰此汝常职何云报也奢香曰贵州东北有间道可通四川梗塞未治愿刋山通道以给驿使往来上许之谓髙皇后曰吾知马煜忠无他肠然何惜一人不以安一方也乃召煜数其罪斩之遣奢香等归诸罗大感服为除赤水乌撤道立龙塲九驿达蜀后安氏即霭翠后也至永乐初思州宣慰使田仁智子琛思南宣慰使田茂安子宗鼎各嗣立以争沙坑故日寻兵上遣行人蒋廷瓒往勘之琛从廷瓒入见上白事自言思南故思州地当归之又数宗鼎罪状上曰思南旧归明玉珍时汝何不取以自属乃今言耶且罪恶在彼汝何与焉亟归守尔土靖尔封疆慎勿搆衅起兵端再犯吾磔汝矣琛归与宗鼎仇杀如故屡禁之不能止至是上宻遣镇逺侯顾成率校士数人潜入二境执琛宗鼎去二人既就执城中犹寂无知者忽一日使出揭榜谕诸罗曰朝廷以二兇日搆杀荼苦百姓故特遣使执问状首恶既擒余一无所问敢譁者族诸罗帖然琛宗鼎至京师俱斩之乃命戸部尚书夏原吉等曰思州思南苦田氏久矣不可令遗孽复踵为乱其易为府治改思州宣慰司为思州府思南宣慰司为思南府易置诸官僚遂设贵州布政司立三司等官治贵州宣慰司本司及思州思南镇逺石阡铜仁黎平六府普安永宁镇宁安顺四州金筑安抚司及普定新添平越龙里都匀毕节安庄清平平坝安南赤水永宁兴隆鸟撒威清十五卫普市干戸所皆属焉改蒋廷瓒为左布政使以廷瓒曽勘思州事谙彛情也十四年设贵州提刑按察司戸部刑部各増贵州一司其乡贡附于云南谷应泰曰秦皇开边桂林象郡旋没尉氏武帝穷兵越隽牂牁仅附臣属或聚干戈或通璧币用力若此获効若彼葢拓疆域通文教易称革面书载顽民帝王若斯之难也贵州西接滇蜀东连荆粤地齿神州久沦荒服特以其地皆毒雾瘴山蛮峒彛寨无宛马卭竹动中国爱慕而其君长世乐奉藩保不失礼贻忧边吏黔遂无日通上国矣洪武初汤信国使之民蛮杂耕兵彛互习岂非天启荒徼渐染华风朝鲜将开乃来箕子勾呉当治始有姬雍者与乃宋钦妻之乘间奔朝安奢香之闻唿赴阙两女子观变决机勇于丈夫甚至入见髙皇后使髙帝竟斩马都督蒲伏掖门瞻仰天日指陈险阨立誓河山开赤水之道通龙塲之驿智溢唐䝉功髙博望彼地有此异人山川岂能再阻蛮方耶永乐中二田复自相攻杀金鸡命使特遣解纷翠华临轩亲承戒谕犹复怙终不迁攻杀如故夫亦夜郎恃逺于阗负险抑或天诱其衷折入中国闽人侵逼南粤归汉延陀攻杀敕勒入唐废兴有数革置有时乎而顾成以校士数人入执二田系颈槛车寂无知者比之介子楼兰断头酒后班超鄯善捕使中宵天子神灵兵威不测斯为至矣此岂一时掩袭虎穴得子实乃二祖英武先声夺人也二田授首处分羣县为布政司者一为府者六为州者四为安抚司者一为卫者十五而黔中一省俨然进明堂分符瑞受冠带祠春秋厠肩内地附丽皇舆矣国家无斗粟介士之劳边臣无亾矢遗镞之失自古开疆廓宇又未有若斯之易者也然则天马蒲桃志寳物者不知畧地楼船横海志畧地者不知化俗诗曰日辟国百里伊惟二祖有焉明史纪事本末卷十九明史纪事本末卷二十钦定四库全书明史纪事本末卷二十浙江提学佥事谷应泰编设立三卫成祖永乐元年三月改北平行都司为大宁都司徙保定以大宁故地界三卫大宁故乌梁海地也在乌龙江南渔阳塞北春秋时为山戎秦时为辽西北境汉为奚所据后魏韩库莫奚服属契丹唐为奚契丹元为大宁路洪武中元兵遁沙漠屡侵之乞降髙皇帝割锦义建利诸州𨽻辽东而于古㑹州大宁地北设北平行都司领兴营等二十余卫所十四年封皇子权于大宁为宁王时宋国公冯胜征纳克楚据大宁塞列戍控制遂筑大宁寛河㑹州富峪四城卒破降纳克楚二十二年封乌梁海为三卫处降人而以阿克必实哷勒等为三卫指挥使同知自大宁前抵喜峰近宣府曰朶颜自锦义歴广宁渡辽河至白云山为㤗宁自黄泥洼逾沈阳铁岭至开原曰福余惟朶颜最强其贡路入自喜峰口而市则在辽东防其变也后竟叛去附于元燕王起兵从刘家口径趋大宁不数日奄至宁王猝出不意降燕王乃移王与其军内地尽㧞降骑还北平从战有功遂以三卫地畀乌梁海使仍为三卫其官都督至指挥千百戸有差约以为外藩居则侦保警则捍卫嵗给牛具种布帛酒食良厚此弃大宁设三卫之始也三卫自辽沈扺宣府几三千里大宁既弃天寿山与异域为隣而宣府辽东断左右臂乃调营州左屯卫于顺义右屯卫于蓟州中屯卫于平谷前屯卫于香河后屯卫于三河卫设左右中前后五所仍𨽻大宁都司复设东胜中前后三所千戸于怀仁等处守备然诸部落已列我门庭矣亡何三卫复判附阿噜台终明之世泰宁福余常与东合而朶颜常与西合为中国膏肓之患则皆三卫为之乡导也二十年秋七月上亲征阿噜台旋师讨乌梁海大破之永乐初福余卫请鬻马令于广宁开原互市寻三卫为布尼雅实哩所胁掠我邉卒上遣使谕之纳马赎罪然时附阿噜台出没塞下至是上北征旋师召谕诸将曰阿噜台敢为悖逆以乌梁海为之羽翼也当分兵剪之遂简步骑数万分五道往而身率郑亨薛禄等将大军邀其西师次竒拉尔河乌梁海驱衆数万西奔䧟泽中上麾骑兵前击之斩级数百遂自相蹂借死无算上乘髙了望见其衆复聚遂张左右翼严陈夹攻命吏士持神机弩伏深林戒㓂至乃发顷㓂骑突而左左师驰之走林中中伏惊溃死伤畧尽追奔三十余里荡其巢而还自是三卫稍创宣宗宣徳三年九月乌梁海犯大宁上亲征出喜峰口至寛河大破之宣徳初诺延卫指挥哈喇哈逊等朝贡不至武进伯朱荣镇辽东请掩击之上不许至是上亲歴诸闗塞驻驆石门驿守将奏乌梁海万衆盗边已入大宁经㑹州将及寛河诸将请益徴兵上曰孽㓂无能为也但谓吾边无备故来若知朕在此当惊骇走矣今出喜峰口路隘且险单骑可行若候诸军并进恐缓事机朕以铁骑三千先进出其不意擒之必矣或言三千未必足用上曰兵在精不在多三千足办擒贼遂决䇿亲征简士三千人人二骑持十日粮夜衘枚出喜峰口驰四十里昧爽至寛河距其营二十里㓂望见以为乘障卒遂悉衆前上麾铁骑分两翼进夹攻之上亲射其前锋殪三人飞矢雨集神机铳叠发㓂不能当大溃走上以数百骑直前㓂望见黄龙旗知上亲在也大惊悉下马罗拜请降皆生缚之斩其渠驻跸寛河分命诸将穷搜窟穴忠勇王金忠故鞑靼名王子也及其甥都督巴尔台请自效上许之或密言忠徃不反矣上不听忠与巴尔台果大克获归上饮以金爵遂辍赐顾谓侍臣王者宜推诚待人汉用金日磾庸不足法耶遂班师五年徙开平卫于独石洪武初李文忠克元上都设开平卫守之置驿八东曰凉亭泥河赛峰黄崖四驿接大宁古北口西曰桓州威卤明安隰宁四驿接独石永乐间大宁既弃而开平势孤难守至是遂城独石徙开平卫于此弃地盖三百里自是尽失龙冈滦河之险边陲斗絶益骚然矣九年夏四月卫喇特托欢攻阿噜台杀之因通乌梁海先是诏蠲三卫罪予自新以泰宁卫印没于寇更给乌梁海遂驻牧辽东塞英宗正统二年十二月福余等卫阿噜台等以五百骑掠葭州独石守将杨洪遮击西凉亭生擒百戸齐竒哩等夺所掠命集乌梁海贡使僇之市进拱都指挥同知初正统元年福余卫失印更给如㤗宁例而托欢遣使通乌梁海潜伺屡谕不悛至是复谕都指挥安春等缚首恶以献四年夏六月福余卫都指挥登多尔等数言赏薄互市失利非永乐时比上因使者还勑曰文皇帝以尔通阿噜台嵗徴马三千匹赎罪尔俛首听命朕实尔寛而妄意无厌是速败也其亟图改已而以通卫喇特罢其部落贡献九月乌梁海犯边右叅将杨洪追击于白塔儿三岔口值乌梁海五百骑击败之射死十二人擒三人六年冬十月左叅将黄直巡边至闵安山值乌梁海三百余骑击败之福余卫托和齐斡罕等假射猎屡犯边至是被擒磔于市寻复以游骑犯宻云扒头崖塞射伤戍卒又掠牛心山七年冬十月乌梁海千骑自氊㡌山犯广宁前屯等卫守将曹义擒其将博廸㑹三卫来朝僇示之九年秋七月乌梁海入㓂命成国公朱勇等率诸军二十万分道出塞击之朱勇同太监钱僧保由中路出喜峰口兴安伯徐亨同太监曹吉祥由南路出刘家口左都督马谅同太监刘永诚由北路出界岭口都督刘怀同太监但住由西北路出古北口踰滦河渡栁河经大小兴州过神树破福余于全宁复破泰宁诺延于虎头山出所掠万计而都督杨洪出黒山俘斩安出部各论功加秩三卫从是寝衰然怨中国益刺骨因纠诺延入㓂为之乡导矣十二年春正月都御史王翺同縂兵曹义巡边扺广宁乌梁海伏骑林中义击败之时衞喇特额森亦东侵三衞乃遣使勅谕之毋为衞喇特诱十四年三月福余泰宁共潜结额森入寇诺延独扼险不从额森至不能入大掠二衞人畜去其秋旋与额森合土黙特北狩命都御史邹来学经畧京东并设叅将总兵罢诺延三卫互市景帝景泰六年诺延诸卫来朝乞耕地及犁铧种粮诏予粮三十石未几㓂独石先是既罢三卫互市景泰二年复议予贡然三卫常窜名卫喇特使中窥我遇北使厚不无心望且结婚漠北挟为重稍侵轶尽没辽河东西三岔河北故地蓟辽多事自此始四年兵部尚书于谦言三卫使叠至颇为卫喇特间宜令边臣严备因条上防御事诏自是使至伴二三人入京余不得辄入闗已而泰宁卫都督佥事达尔罕特穆尔乞大宁废城及甲盾谦持不可帝重絶三卫欢遣译者语大宁城逼近塞不便驰猎又炎暑多生疫其甲楯须㓂至乃给谋遂沮至是㓂边叅将叶盛督兵破走之宪宗成化元年春二月保喇为三卫请赏不许自景秦末三卫多与保喇通贡使浮额随保喇使者走云中朝廷羁縻不问至是保喇为请赏勑谕四方贡使赏有成额三卫曩朝贡从东路喜峰口今诺延都督多罗干等擅易贡道希混赏朝廷照例分别又何诛焉寻复䦨入边遣都督季铎往谕至泰宁还兵部以奉使无状请逮治诏贷之十二月泰宁卫都督刘玉乌唿讷特穆尔等请市牛及农具塞下并乞赐蠎上谕蠎衣勿与他听与民交易诺延卫乌延特穆尔因请职事兵部覆未有成劳例无陞授不许二年十二月卫喇特遣使贡马挟三卫从喜峰口入诏待以三卫礼勅其渠阿实特穆尔无纠诺延妄更贡道十四年秋七月三卫部落各请从便道入贡并求开市时太监汪直方与兵部侍郎马文升争辽东抚勦异同故三卫乘间挟我也诏边吏以朝廷恩义谕之孝宗𢎞治二年兵部尚书马文升请修边备先是自天顺后保喇潜通三卫屡入塞中国覊縻不絶诱致之亦不敢大为㓂至是文升奏往嵗三卫盗漠北马经大同宣府报敌老营今两镇经年不报疑彼此相通乞于团营选马步三千赴永平三千赴密云防御及㑹两镇巡操从之十一年冬诺延入宼先是边军烧荒出塞遇㓂骑掩杀之边衅遂起马文升檄守臣分据要害相机勦杀仍请玺书切责三卫头目从之十七年秋七月诺延道小王子入㓂大同上御煖阁召大学士刘健等议出兵李东阳言诺延通潮河川古北口距京师一日而近宜固根本无逺出师自疲上深然之时诺延部落益蕃屡侵盗而诸部独和坦以旺扎勒特穆尔裔种最贵和坦次子巴尔斯骁勇敢深入结婚小王子为中国患滋甚武宗正徳四年冬泰宁卫满满率部落二万余欲附居塞下避北敌令居故镇安堡戒无旁啮其后和坦部屡挟増贡诏暂増一年不为额和坦部坚请不从乃益勾小王子与合谋十年夏四月诺延巴尔斯自鲇鱼闗毁垣入马兰谷杀叅将陈干命都督桂勇讨之巡抚顺天都御史王倬谋曰敌知吾兵屯西必东入乃命指挥叶鳯伏山下敌果入伏发败之巴尔斯遣托克托等来请贡且献马赎杀陈干罪兵部尚书王琼持议必以巴尔斯偿干乃罢兵予贡巴尔斯辄谩言唿托克托等去竟予巴尔斯贡班师亡何复入㓂叅将魏祥全军殁终正徳世不能讨世宗嘉靖十一年十二月诺延三卫㓂边先是诺延都督和坦长子格尔博罗早死其次巴尔斯谋夺嫡不得巴尔斯寻亦死格尔博啰子格勒埓台贡马请嗣兵部令转译部落方许贡格勒埒台乃寇渔阳诸小闗堡率残破至是巡抚都御史王大用欲厚创诺延城其雾灵山不果㑹阿多哈喇齐频入建昌喜峰口恣杀掠格勒埓台又请陞秩御史连疏诋大用请以毛伯温代大用既去诸卫益盗边边人皆废耕牧而诺延诸部目益横二十年秋七月格勒埒台求増贡卫三百人不许请二百人亦不许时剽掠塞下声言结小王子入㓂㑹谙达自云中深入太原边吏恐谬曰山海闗诸边无儆亦诺延诸卫功也诏补前贡失期者卫二百人二十三年诺延侵蓟州塞先是蓟镇总兵郄永出塞袭诺延别部李家庄斩四十余级李家庄零骑居近独石不通大部惯盗马狡而善射敌追辄走险亦颇为我捍边是役借怨转与敌合而辽东塞亦以诺延故频边警二十六年冬十月诺延益结海西诸部出投辽东西塞无何格勒埒台死子伊克袭故事三卫以贡时身受职至格勒埒台父子始遣人代请而伊克剽悍踰于父益诱谙达大入塞二十九年九月始置蓟辽总督以蓟州保定辽东三镇𨽻焉改孙禬为兵部侍郎总督蓟辽未几以何栋代之初谙达逼都城数言辽阳军辽阳军者谙达所唿诺延也至是始设蓟辽总督以兵戍之然诺延部时时犯塞咸宁侯仇鸾知伊克实首祸欲发兵掩之何栋曰诺延很敌也纵有反覆为患尚小若剪除诺延漠北窥隙必且慿为巢穴是毁藩篱延㓂以自近也上从栋言已而栋设计擒叛人哈扎尔陈通事传首九边二十六年三月土黙特达喇苏始收三卫导入蓟州长林口踰建昌营滦河掠永平诸邑三十八年二月蓟州塞警自练兵议起镇兵减什之二而春防视秋防又杀什之五以故最单弱巴图尔钖凌阿拥数万骑以诺延伊克为乡导入㓂总督侍郎王忬所遣侦谍皆被杀遂薄塞下忬疏请援兵大学士严嵩谓抒挟㓂为重欲坐縻金钱不报敌骑渡滦水由潘家口入大掠蓟忬遣縂兵马芳等以轻兵八千夜驰出其后牵之遂不敢深入三日引去忬兵尾而击之颇有斩获诏逮忬及总兵欧阳安俱论死六月改宣大总督扬博于蓟辽博闻命驰至镇区画战守以诺延诸卫毎外通不为我用乃约诸帅同时举烽燧扬旄纛自居庸至山海闗弥漫千余里旌旗蔽空驳石震山谷如是者三幕北大骇以为边兵顿増益终嵗不敢近塞三十九年三月伊克复纠巴图尔钖凌阿等犯一片石叅将佟登御郄之四十年冬十月伊克紏东西数万骑溃墻子岭而入大掠通州总督侍郎杨选逮论死穆宗隆庆元年九月诺延董唿哩紏诺延数万骑入界岭口援师四集引还失道坠厓死者甚衆董唿哩亦格勒埒台子也时伊克出义院口边军以火鎗撃之毙而子长昻与唿哩颉颃二年夏四月以侍郎谭纶为总督拜戚继光大将军专理练兵纶上言今之策边防者皆曰乘障夫蓟昌见卒不满十万而老弱且半散布于二千里之间画地而守彼以十万衆攻我一军欲不破不可得也故臣以为御敌莫如游兵燕赵之士自边警以来鋭气尽矣非募呉越习战卒万二千人杂教之必无成功此万二千人者臣与戚继光召可立至用之可立效散之归农可使无后忧而时方虞其有他是尚疑臣与继光不可信安能胜敌夫我兵素未一当敌战而胜彼不心服再破之乃终身创矣继光亦上言边镇之卒壮者役于私门老弱仅以充伍有火器而不能用弃土着而不能练弓矢之力不强于贼而与贼共之且不知兵法长以卫短短以救长之数教练之法实用则不美观美观则不实用今皆虚名耳其实无有也臣又闻蓟之地有三平易交卫内地之形也险易相半近边之形也山谷深隘林薄蓊翳边外之形也敌入平原利于车在近边利于骑在边外利于歩三者迭用乃可制胜今边兵惟习马耳未闲山战谷战林战之道惟浙兵能之臣发迹浙江思用浙人愿陛下更予臣浙江杀手三千鸟铳手三千更于西北召募得马军五枝步兵十枝听臣统练方今朝议纷呶易于改絃而臣拥重兵易生嫌贰请设监军科道官一人以督臣使臣无掣肘虞疏上俱报可纶继光浚隍増陴边备甚设而时谙达亦奉欵迄隆庆三卫修职谨边鄙稍息长昻袭职为都督神宗万厯元年董唿哩索赏喜峰口启衅总兵戚继光猝勒兵青山围之唿哩以身免寻缚首恶献予欵治改喜峰口守备为叅将弹压之三年二月总兵戚继光追逐长昻坠马几获之跳而免驰去生缚其叔察克图羁董家口昻纳马钻刀盟乃释之已察克图复叛合董唿哩纵掠六年三月泰宁卫苏巴尔噶犯辽东总兵李成梁直捣噼山大创之长昻勒赏阻诸部入贡遣弟莽吉尔率精骑窥喜峰西掠前屯薄山海一片石十一年五月泰宁卫巴延巴图紏衆唿达等大举攻镇宁堡巴延故苏巴尔噶子也先是苏巴尔噶入镇彞堡李成梁遣裨将李平胡逆之射苏巴尔噶中脇坠马苍头李有名斩之至是报仇入犯成梁出兵黒山佯为北伐而夜遣李得全驰入镇宁为内应旦日亲自搏战李宁以刀击唿达伤额复贯矢中膊大哭失声遁既而巴延复偕长昻董唿哩三万骑犯广宁杀掠吏士一百二十有竒李平胡跳击之㑹大风扬沙昼晦顷之雷雨大作水深数尺走出塞时三卫属部八十余种而昻与董唿哩兵最强然部落不踰万十二年春董唿哩犯前屯锦义备御祖承训击败之总兵李成梁追奔太康大定堡多斩获八月长昻入下庄总兵杨四畏副总兵徐从义击郄之追至老鸦岭而还已复紏赫巴匝尔等数万骑以打牲为名图盗边㑹上视山陵昻往来红螺川射猎调部落东西驰甚恣也然亦以犯边罢赏颇窘十三年夏四月巴延巴图复入塞游击周思孝逐之走辽河河深不能猝渡李成梁追袭之从丁字浦堡出布阵为一二字一字冲锋二字继进巴延望见兵至跳骑挑战成梁驰之巡抚李松趋二字阵鼓行而前大败之斩首八百级得名王彻辰保喇等十三人六月董唿哩率其属三百余叩闗脱㡌请甚哀言犯辽皆东西部落同姓名者非其罪愿得奉抚赏长昻以李成梁声捣穴一夜数徙帐亦哀请欵及已得抚则愈骄十四年春正月唿达巴延等复紏土黙特犯前屯李成梁选轻骑出塞绕其后而自率兵当之夹击大败走九月巴延巴图复入塞攻镇彛堡边军御之三昼夜不解甲复大败去巴延痛哭曰阿父怨终不可报矣十八年春正月长昻部落入贡夺赏㑹同舘大譁欲杀礼部尚书于慎行主事张我绩谕解之尔长昻遣弟章图布济克来诇盟石门游击陈愚闻绐执通事张五烈等僇之长昻同弟莽吉尔犯董家口二十二年冬十二月巴延复入塞总兵董一元伏精骑镇武堡俟其深入士卒从中起循墻而进搏战大败之巴延中流矢死哨骑生得伏谍朗达尔罕等七人朗达尔罕长昻心膂也昻愿革二年旧赏请赎上幸许昻自是稍戢二十四年冬十月福余卫巴雅尔挟赏罗文峪拒郄之寻以千骑突青山口连犯扒头崖三道岭并失利去二十九年冬十月巴雅尔妻唐塔斯阿布该叩闗求欵命给半赏十二月长昻求欵命复诺延诸卫马市木市于宁前已而章图布济克修石门郗掠车厰庄总兵尤继先出塞至红草沟击斩八十有竒昻与莽吉尔代叩闗三十四年冬十一月布济克挟赏苇子谷长昻莽吉尔复勾西部本卫喇实等万骑犯山海闗总兵姜显谟击之时督税太监髙淮在辽东闻警仓卒调兵自卫及长昻退称斩获功未几长昻围猎坠马死子赉云丹踵昻辙同莽吉尔纠阿克展等挟赏擦崖子闗三十六年冬十一月赉云丹入建昌河流口大掠而去复紏察罕图台吉等入㓂连山驿总兵杜松出中左所长岭山夜至哈琉图袭拱兔营大斩获然诸部益閧因入大胜堡总督侍郎王象干谕诸部各听抚专勦拉拜拉拜势孤乃属西部雅克布哈台吉请欵四十年十一月莽吉尔赉云丹乘边军烧荒入圄山堡纵掠曹庄宁逺叅将李应撰失亡官军九十人四十一年春三月诺延卫头目托里福余卫头目和硕齐各授指挥佥事赐勅四月绰哈宰桑诺木图等以三万骑屯玉文谷䧟七台杀千总佟修鳯等边军失亡五百人賔匝雅玛尔丹诺延连犯挂甲岭麻郎谷四十三年夏六月辽东边将率兵出猎曹庄莽吉尔乗机入犯杀掠五十余人䘮卒二百二十余人十二月杜松击和尔齐于栁门败之四十六年夏四月玛尔丹及男鄂博台吉等睥睨石塘间而马兰亦报莽吉尔声犯桃林界岭蓟镇戒严未几石塘游击朱万良调援辽玛尔丹母子益恣以万骑攻白马闗及髙家堡顷之寻盟葢自隆庆来长昻称枭桀雄塞上垂四十年而土黙特部落如罕多绰哈宰桑诺木图辈东西飏动边吏疲于奔命至玛尔丹以一妇踯躅曹石间竟不可制然亦自此渐微弱不能自立矣明史纪事本末卷二十明史纪事本末卷二十一钦定四库全书明史纪事本末卷二十一浙江提学佥事谷应泰编亲征漠北成祖永乐元年春二月遣使赍玺书往谕鞑靼国汗果勒齐赐金绮四并勅太师右丞相玛勒哈扎尔太傅右丞相伊逊台太保枢宻知院阿噜台等以遣使往来意各赐文绮二未几犯辽东塞十月宼永平是时果勒齐非元种其臣不肯下已而果勒齐与阿噜台击衞拉特玛哈穆特战大败玛哈穆特阿噜台皆遣人入贡闰十一月阿噜台寇灰沟村黄甫川三年春正月阿噜台部落绰和尔来归且告果勒齐闻乌梁海内附遂相猜防数遣人伺塞下令谨备之四年春三月以书谕果勒齐汗不报时诸部不服果勒齐阿噜台执而杀之遂迎立䝉古族布尼雅实哩以阿噜台为太师始与中国不通衞喇特玛哈穆特与阿噜台势不相一遂各相讐杀六年春三月遣鸿胪寺丞刘特穆尔布哈以织金文绮持玺书谕布尼雅实哩不报都督佥事吴允诚子达兰柴秉诚子必里克请出塞自效从之允诚初名巴图特穆尔秉诚初名娄图尔罕皆降人也七年夏四月遣都督指挥金塔布岱给事中郭骥以綵币赍书谕布尼雅实哩并赐阿噜台玛勒哈札尔托和齐阿实克特穆尔等綵币竟杀骥五月封衞喇特玛哈穆时为顺宁王秋七月以淇国公丘福为大将军武城侯王聪为左副将军同安侯火真为右副将军靖安侯王忠安平侯李逺为左右叅将帅师北征陛辞上宻授以方畧且戒之曰毋失机毋轻犯毋为所绐一举未㨗俟再举尔等慎之八月丘福出塞率千余骑先至胪胊河南遇游兵与战败之福遂乘胜渡河又获间我者尚书一人福饮之间问布尼雅实哩今安在尚书诈言布尼雅实哩闻王师来北遁去此未逺可三十里福大喜曰当疾驰擒之时诸军未集诸将皆恐李逺曰将军轻信谍者孤军深入进必不利莫若结营自固以待我军毕至王聪亦力言不可福不听先驰马挥士卒行诸将不得已与之俱行大衆掩至围之李逺王聪率五百骑突阵聪战死丘福及火真王忠李逺竝被执死全军皆没事闻上大怒以书谕皇太子曰比遣丘福北征以其久在兵间必能任事何意福违弃朕言孤军轻进安平侯等泣谏不从遂皆䧟没若不早举殄灭之边患未巳今选将练兵来春朕决意亲征冬十月诏戸部尚书夏原吉议北征粮运上曰近工部所造武刚车足可输运然道逺人力为难朕欲以所运粮沿途筑城贮之量留兵守以候大军之发于是原吉议用武刚车三万辆约运粮二十万石踵大军行毎十日程筑一城斟酌贮粮以候军还上然之八年春正月以皇长孙留守北京命夏原吉兼掌行在六部及都察院事辅之丁未车驾发北京亲征学士胡广庶子杨荣谕徳金㓜孜从三月出塞次凌霄峰登絶顶望漠北万里萧条顾广等曰元盛时此皆民居也至清水原其地水咸苦不可饮人马皆渴明日营西北二里有泉涌出甚甘冽军中赖以不困上取亲甞之赐名神应泉四月次长清塞地极北夜望北斗已在南矣师次库楞海其水周围千余里鄂诺胪胊凡七河水注其中五月丁卯朔入胪胊河哨马畧黄崃遇寇骑得箭一矢马四疋而还甲戌指挥琨台畧玉华峯擒一骑译之始知宼在乌尔瑚萨勒扎大兵遂渡饮马河乙亥以清逺侯王友驻兵河上留金㓜孜营中上以轻骑前进人赍二十日粮以方賔胡广随戊寅至乌尔瑚萨勒扎布尼雅实哩先遁夜倍道追之己夘至干难河元太祖始兴之地也布尼雅实哩率衆拒战上麾前锋迎击一鼓败之布尼雅实哩弃辎重以七骑渡河遁去六月班师至飞云壑阿噜台复来战上率精骑冲阵大唿奋击阿噜台堕马复上我师乘之追奔百余里斩其名王以下百数十人阿噜台携家属逺遁时热甚乏水军士饥渴遂收兵还营己酉车驾发广漠时残骑尚出没尾我上命伏兵河曲佯以数人载辎重诱之上按精兵千余最后发㓂望见大兵渡河贪所载物竞趋而至伏发仓皇走上率兵扼之奔渡河马䧟入泥淖生擒数十人遂无敢窥我后师次擒狐山上令勒铭曰瀚海为镡天山为锷一扫风尘永清沙漠次清流泉又勒铭曰于铄六师禁暴止侮山髙水清永彰我武㑹军士乏食上合各所储供御粮钞散给之下令军中粮钞多者许借贷还京倍酬其直军中赖之上在师中毎日暮犹未食中官具进膳上曰军士未食朕何忍先饱七月还次开平宴劳将士上曰朕自出塞久素食非乏肉也念士卒艰食朕食肉岂能甘味故宁已之车驾还至北京九年冬十二月阿噜台遣使来纳欵且请得部署女直吐蕃诸部上以问左右多请许之黄淮独不可曰此属分则易制合则难图矣上顾左右曰黄淮如立髙冈无逺不见诸人处平地所见惟目前耳乃不许阿噜台之请十年秋九月衞喇特顺宁王玛哈穆特灭布尼雅实哩立其族达勒巴玛哈穆特实専政十一年秋七月上巡北京敕阿噜台无以丘福事怀虑比之汉唿韩邪唐阿史那社尔赐金锦谕意先是阿噜台为衞喇特攻败穷蹙以其妻孥部落奔窜而南保息塞外于是遣使奉表称臣贡驼马上言玛哈穆特灭布尼雅实哩之罪请讨之上曰阿噜台势穷来归非其本心然天地覆育岂有所择纳其贡使封为和宁王赐金帛仍居漠北衞喇特玛哈穆特怨阿噜台朝贡不至十二年春二月诏亲征衞喇特以安逺侯栁升武安侯郑亨将中军宁阳侯陈懋丰城侯李彬领左右哨成山侯王通都督谭清领左右掖都督刘江朱荣为前锋三月车驾发北京皇太孙从上谓侍臣曰朕长孙聪明英睿勇智过人今肃清沙漠使躬歴行阵见将士劳苦征伐不易又谓胡广杨荣金㓜孜曰毎日营中闲暇尔等即以经史于长孙前讲説文事武备不可偏废夏四月驻跸兴和大閲五军尽出塞五月师次杨林城上閲武之暇皇太孙侍语及创业守成之难六月三日甲辰师至萨勒且尔之地前锋刘江遇敌三崃口击走之上度其必大至严阵以待乙巳获谍知玛哈穆特距此百里兼程赴之戊申发苍厓崃次和拉和实衮达勒巴玛哈穆特太平博啰扫境以三万人来战顿山巅不敢发上遣铁骑挑之敌奋而下安逺侯升以神机砲毙其骑数百上率铁骑乘之遂败却武安侯亨追击中流矢退宁阳侯懋成山侯通率兵薄其右掖不动丰城侯彬都督青攻其左敌殊死战都指挥满都死上遥见率铁骑驰击唿声动天地玛哈穆特不能支大军乗之遂大溃走追至图喇河生擒数十人玛哈穆特乗夜北遁时衞喇特虽大创去然杀伤亦畧相当夜二鼓上还帐中遂下令班师壬子师出三崃口余衆复聚山上数百人据海子诸军以火铳击之遁去还至饮马河阿噜台遣头目索珠等来朝言阿噜台有疾不能至上遣使赐之米百石驴百匹羊百牵别赐其部属米五千石慰抚甚厚是役也内侍李谦恃勇引皇太孙于九龙口临战几危上大惊急追囘大营谦惧罪自经死师次黒山峪颁诏天下己亥驻跸沙河皇太子遣兵部尚书金忠等迎表至八月上还北京十三年冬十月衞喇特玛哈穆特遣使贡马谢罪衞喇特使者言玛哈穆特虑阿噜台与中国和好将为已害拟率衆至鄂诺河北俟冬袭阿噜台勅镇守宁夏宁阳侯陈懋防边大同开平辽东皆如之十四年春三月阿噜台遣使奏战败衞喇特献所俘人马特使宴劳彩币秋九月衞喇特顺宁王玛哈穆特贤义王太平使臣观音努布哈来朝辞还赐钞为道里费遣使赍玺书同徃谕以顺逆福祸之道赐綵币十五年秋八月衞喇特顺宁王玛哈穆特死以其子托欢袭顺宁王十九年冬十月阿噜台叛数宼边初阿噜台为衞喇特所攻穷蹙南窜久之生聚蕃富遂桀骜毎朝使至辄嫚侮或拘留苦之时时部落出没塞下为宼上甞谕其使还语阿噜台竟不悛至是大举围兴和都指挥王祥战死上遂议亲征十二月上命大臣集议戸部尚书夏原吉等共议宜且休飬兵民严勅边将备御未奏㑹上召兵部尚书方賔賔言今粮储不足未可兴师遂召原吉问边储多寡对曰仅给将士备御之用不足以给大军且言频年师出无功戎马资储十䘮八九灾𤯝间作内外俱疲况圣躬少安尚须调䕶勿烦六师上不怿令原吉往视开平粮储既而刑部尚书呉中入对与方賔同上益怒賔惧自缢命锦衣官耴原吉还至则方启厫理储锦衣促之原吉曰姑俟毕此不然恐有侵盗死吾安之不以累公及至上问亲征得失具对如初上令同中系于掖庭狱时礼部尚书吕震数乘间言賔与中原吉皆憸邪诬罔上信之命戮賔尸将杀原吉召杨荣问原吉平昔所为荣力言其无他怒稍释置不问二十年春二月命英国公张辅等议北征餽运辅等议分前后运前运随大军行后运继之前运总督官三人隆平侯张信尚书李庆侍郎李昶车运骡运各分官领之领车运者二十六人泰宁侯陈愉都御史王彰等领驴运者二十五人镇逺侯顾兴祖尚书赵羾等后运总督官二人保定侯孟谟遂安伯陈英等各率骑兵千人步兵五千人䕶行凡前后运用驴三十四万车一十七万七千五百七十三辆挽车民夫二十三万五千一百四十六人运粮凡三十七万石并出塞分贮三月丁丑亲征阿噜台戊寅车驾发北京辛巳师次鸡鸣山阿噜台闻上亲征遂夜遁诸将请追之上曰彼非有他计譬诸狼贪一得所欲急走追之徒劳少俟草青马肥道开平踰应昌出其不意直扺窟穴破之未晚四月辛丑师次龙门戍卒言阿噜台仓卒遁去遗马二千余匹于洗马岭敕宣府指挥王礼尽收入城五月辛酉师次独石端午赐随征文武羣臣宴乙丑师度偏岭命将士猎于道旁山下丁夘大閲诸将戊辰观士卒射有一卒三发皆中赐牛羊银钞上亲制平戎曲俾将士歌之辛未师发隰宁西凉亭西凉亭者故元往来巡游之所上望其頽垣遗址树木郁然谓侍臣曰元氏创此将遗子孙为不朽之图岂计有今日书云常厥徳保厥位厥徳靡常九有以亡况一亭乎因下令禁军士斩伐树木癸酉次闵安下令军中樵牧不得出长围外时营阵大营居中营外分驻五军建左右哨掖以总之步卒居内骑卒居外神机营在骑卒之外神机营外有长围周二十里癸未师发威卤镇次行州命戸部以山西河南山东所运粮六万余石储于山海六月癸巳师次威逺川开平来报阿噜台进攻万全诸将请分兵还击之上曰此诈也彼方虑吾捣巢故为牵制之术疾驱之果遁去七月己未师次杀虎原前锋都督朱荣等获阿噜台部属送御营备言阿噜台闻大军发所部日忧惧有散去者其母及妻皆骂曰大明皇帝何负尔而必欲为逆阿鲁台尽弃其马驼牛羊辎重于库楞海与其家属北走矣上曰兽穷则走然或挟诡谋示弱误我不可不备前哨继获其部曲亦言悉衆夜遁乃召都督朱荣呉成等还发兵尽收所弃牛羊驼马焚其辎重命旋师简精兵还击乌梁海大破之询降骑言竒拉尔河东北深谷有贼千余人令宁阳侯懋以骑兵五千追之懋率精骑伏隘中以羸兵辎重诱之方接战发伏大溃走斩获过半八月以班师遣书谕皇太子颁诏天下九月上入居庸闗次龙虎台飨随征将校京师文武大臣迎见上乘法驾入京城十二月阿噜台杀其主布尼雅实哩自称汗二十一年夏四月衞喇特托欢攻阿噜台败之秋七月谍报阿噜台将犯边上曰去秋亲征彼意吾不能复出当亟驰塞外待之命安逺侯栁升遂安伯陈英将中军武安侯郑亨成国公朱勇英国公张辅成山侯王通将左右军宁阳侯陈懋将前锋从征阿噜台八月壬子宴大营五军诸将因大閲癸丑发京师命大学士杨荣兼军中机务丙寅发宣府次沙岭赐诸将内廐马戊辰次万全九月师次沙城知院阿实克特穆尔古纳台等率其妻子来降言今夏阿噜台为卫喇特所败部属溃散无所属今闻大军复出必疾走逺避岂复萌南向之意上命赐之酒俱授正千戸冬十月师次上庄堡先锋陈懋知㓂在饮马河北为卫喇特所败追至宿嵬山口遇鞑靼王子额森图罕率妻子部属来归懋引入见上喜谓羣臣曰逺人来归宜有以旌异之乃封为忠勇王赐姓名金忠以其甥巴台为都督其部属彻伯尔等七人皆为都指挥赐冠带织金袭衣上曰昔唐突厥颉利入朝太宗言胡越一家有矜大自得之意朕所不取唯天下之人皆遂其生边境无患兵甲不用斯朕志也遣书谕皇太子以额森图罕纳欵之故遂下诏班师发万全十一月次怀来甲申还京师二十二年春正月阿噜台宼大同初忠勇王金忠来归屡言阿噜台弑主残民数为边患请讨之愿为前锋自効上曰卿意甚善但师出须有名文帝甞言汉过不先姑待之至是大同守将奏阿噜台侵塞遂大閲议北征命安逺侯栁升将中军遂安伯陈英副之英国公张辅领左掖成国公朱勇副之成山侯王通领右掖兴安伯徐亨副之武安伯郑亨领左哨保定侯孟瑛副之阳武侯薛禄领右哨新宁伯谭忠副之宁阳侯陈懋忠勇王金忠为前锋从征阿噜台夏四月戊申诏命皇太子监国发京师大学士杨荣金幼孜从庚午师次隰宁忠勇王金忠所部指挥同知巴尔图等获谍者言阿噜台去秋闻朝廷出兵挟其属遁及冬大雪丈余人畜多死部曲离散比闻大军且至复遁往达兰纳穆尔河趋荒漠以避遂命诸将速进以获谍功陞巴尔图为都指挥佥事五月己夘次开平遣中官伯勒格赍敕往谕阿噜台部落曰王师之来止罪阿噜台一人头目以下输诚来朝者优与恩赉命栁升率军士拾道中遗骸为丛冢瘗之上亲为文祭焉六月戊午进次玉沙泉上以达兰纳穆尔河已近令诸将各严兵以俟己未命陈懋金忠率师前进戒之曰两军相当彼投戈下马者皆良民勿杀如其来敌先以神机铳攻之长弓劲弩继其后遇阿噜台亦生擒以来庚申懋等遣人奏言臣等已到达兰纳穆尔河弥望惟荒尘野草车辙马迹亦多澷灭其遁已久上遣张辅王通等分兵山谷大索仍命陈懋金忠前行觇贼车驾进驻河上以俟张辅等相继引兵还奏臣等分索山谷周围三百余里一人一骑之迹无睹者癸亥陈懋金忠亦还奏引兵抵白邙山无所遇以粮尽故还张辅奏愿假臣一月粮率骑深入罪人必得上曰今出塞已久人马俱劳北地早寒一日有风雪之变归途尚逺不可不虑卿等且休矣朕更思之甲子召辅等谕旋师时军士乏食杨荣请供御之嬴尽给之令军中有余者贷不足入塞官倍偿之衆赖以济上悦秋七月庚辰清水源道旁有石崖数十丈命大学士杨荣金幼孜刻石纪功曰使万世后知朕亲征过此也丁亥次翠微冈上御幄殿慿几而坐大学士杨荣金幼孜侍上顾内侍海寿问曰计程何日至北京对曰其八月中矣上颔之既而谕杨荣曰东宫涉歴年久政务已熟还京后军国事悉付之朕惟优游暮年享安和之福戊子上次双流泺遣礼部尚书吕震赍书谕皇太子并诏告天下己丒次苍崖上不豫下令大营五军将士严部伍谨哨了庚寅次榆木川上大渐召英国公张辅受遗命传立皇太子辛夘上崩明史纪事本末卷二十一明史纪事本末卷二十二钦定四库全书明史纪事本末卷二十二浙江提学佥事谷应泰编安南叛服成祖永乐元年闰十一月封黎苍为安南国王安南古交趾地唐虞时曰南交秦为象郡汉初南越王赵陀据之武帝平南越置交置九真日南三郡设刺史建武安任延钖光为守教民耕种制冠履渐立学校女子徴侧徴贰反马援讨平之立铜柱为界建安中呉分立广州而徙交州治龙编县唐初改安南都尉府属岭南安南之名始此唐亡为南汉刘隐所并未几国内乱拥立豪渠丁部领宋干徳初南汉平上表内附黎桓簒丁氏李公藴又簒黎氏公藴死孙日燇嗣淳熙间封为安南国王安南之为国自此始再传无子一女壻陈日煚王死女主国事日煚得立再传为日烜僣称越皇帝累世名皆取日下易一字从火上阳之义亦效日燇而然也元世祖平云南遣人召之入觐不行大发兵遣其将托懽等讨之十七战皆㨗日炬弃城遁入海以粮运不继还日烜归国势复振日烜卒子日燇嗣曰吾祖旧名也自是为藩臣贡献不絶封安南国王日燇卒子日煃立洪武初汉阳知府易济颁诏安南日煃遣使朝贡上嘉之封日煃安南国王日煃卒兄子日熞嗣荒淫不治其兄叔明逼死之自立上曰叔明王法所必诛速择日熞亲贤立之叔明惧请老传政弟日煓日煓卒弟日炜嗣而叔明实耑制国事与占城搆兵十余年数侵思明地叔明卒日炜为国相黎季所弑立叔明子日焜季叔明壻也上曰叔明弑日熞而有其国今季又杀日炜矣复以礼待是厚助乱贼也遣行人吕让移书责之未几日焜亦为季所弑立其子颙又弑颙立其幼子在襁褓中又毙之因大杀陈氏自为舜裔胡公满之后国号大虞纪元天圣上表窜姓名为胡一元子苍易名称皇帝自称太上皇至是诈称陈氏絶为陈氏甥求权署国事上不虞其诈许之二年夏六月胡遣使奉表归思明侵地八月老挝军民宣慰使刁缘歹遣使䕶前安南王孙陈天平来朝奏曰臣天平前安南王日烜之孙天明之子日煃弟也日煃㳟遇天朝率先归顺太祖髙皇帝封为安南王赐之章印数传至日焜贼臣黎季当国擅作威福日焜稍抑损季弑之立其子颙未几复弑颙而立䝉然㓜穉尚在襁褓季父子乃大杀陈氏宗族并弑之而取其位更姓名胡一元子曰胡臣以先被弃斥越在外方季父子志图簒夺臣幸以逺外见遗臣之僚佐激于忠义推臣为主以讨贼复讐方议招军而贼兵见逼仓皇出走左右散亡逆党穷追遣兵四索臣窜伏穷荒採拾自给饥饿困阨万死一生度势少息稍稍间行艰难跋踄以达老挝其时老挝多事不暇顾臣瞻望朝廷逺隔万里无所控告屡欲自絶苟且图存延引嵗月忽读诏书知皇上入正大统率由旧章臣心欣忭有所依归伏念先臣受命太祖髙皇帝世守安南恭修职贡此贼造逆滔天陈氏宗属横被殱灭存者惟臣臣与此贼不共戴天因叩头流涕上怜而纳之安南故臣裴伯耆亦来告急请讨黎季愿为前驱效死自比申包胥十二月安南遣贺正旦使者至上令礼部出陈天平见之使者识其故王孙也皆错愕下拜有感泣者裴伯耆亦责使者以大义皆惶恐不能对上闻之谓侍臣曰安南胡初云陈氏已絶彼谓其甥权理国事请袭王封朕固疑之及下询其陪臣父老皆对曰可乃下诏封之今闻弑主簒位暴虐国人而臣民共为䝉蔽是一国皆罪人也三年春正月遣御史李𤦺行人王枢赍勑往安南问胡簒夺陈氏之故六月安南胡遣使阮景真随御史李𤦺上表谢罪请陈天平归国仍命行人聂聪赍勑往谕胡十二月安南胡复遣阮景真随行人聂聪来贡请迎陈天平遂勑行人聂聪送陈天平归国命征南副将军黄中吕毅大理卿薛嵓以兵五千人䕶行四年春三月黄中等䕶送陈天平至丘温胡遣其臣黄晦卿等以廪饩迎候礼甚恭具牛酒犒师晦卿及诸从者见天平皆拜舞踊跃中问胡不至何也则曰安敢不至属有微疾已约嘉林江矣嘉林江季所居也中遣晦卿还促且遣骑觇之迎者壶浆相继于道中信之径进度隘留鸡陵二闗将至芹站山路险峻林木蒙宻军行不得成列㑹雨潦忽伏发大唿鼓譟动山谷遂杀天平大理卿薛巖行人聂聪亦遇害中等亟整兵击之桥㫁不得前贼遥拜曰逺人非敢抗王师天平小人也非陈氏亲属敢肆巧伪今幸得杀之以谢交人吾王即上表待罪天师逺临小国贫乏不足久淹中等引兵还奏闻上大怒谓成国公朱能曰蕞尔小丑乃敢欺我此而不诛兵则何用能顿首曰逆贼罪大天地不容臣等请伏天威一举殄絶之上遂决意兴师勑镇守云南西平侯沐晟调兵南伐以蜀兵七万五千益之徴黄中吕毅赴京以送陈天平失律也秋七月辛夘以成国公朱能为大将军西平侯沐晟新城侯张辅为左右副将军丰城侯李彬云阳伯陈旭为左右叅将大将军率右副将军右叅将及清逺伯王友统神机将军程寛朱贵游击将军毛丹朱广王恕等横海将军鲁麟王玉啇鹏鹰扬将军吕毅朱呉江浩方政骠骑将军朱荣金铭呉旺刘札出等二十五将军以两京畿荆湖闽浙广西兵出广西慿祥左副将军左叅将统都指挥陈睿卢旺等以巴蜀建昌云贵兵出云南䝉自兵部尚书刘儁叅賛戎务尚书黄福大理寺卿陈洽转饷是日上幸龙江禡祭誓衆曰黎贼父子必获无赦胁从必释毋飬乱毋玩宼毋毁庐墓毋害稼穑毋恣取货财毋掠人妻女毋杀降有一犯者虽功不宥毋冒险肆行毋贪利轻进罪人既得即择立陈氏子孙贤者抚治一方班师告庙以次定功冬十月成国公朱能卒于龙州先是上察占天象谓侍臣曰西师有忧朱能其不免乎亡何能卒事闻上震悼辍朝乃以辅代能辅发凭祥度城垒阁进攻隘留及鸡陵二闗破之传檄数季二十罪谕其境内立陈氏意进度芹跕两房皆有伏遣黄中吕毅摉捕之遁进次昌江市造浮桥济师遣方政王恕哨探直扺富良江而大军自芹站西折至新福县遣骠骑朱荣往约沐晟晟军自临安府䝉自县经野蒲斩木通道攻夺勐烈栅华闗隘贼徒悉奔筑垒驻兵洮江北岸造舟径渡至白鹤遣人来㑹时贼恃东西都及宣江洮江沱江富良江以为固于江北岸缘江树栅多邦隘増筑土城城栅相连亘九百余里尽发江北诸郡民守之号二百万又于富良江南岸缘江置桩尽取国中船舰列于桩内诸江海口俱下捍木以防攻击贼之东都守备亦严时列象阵于城栅内欲守险以老我师辅等遂自新福移营三带州招市江口造船图进取骁骑朱荣败贼衆于嘉林汪沐晟军亦至桃江北岸与多邦城对垒辅率大军营于城北之沙滩与晟合势时贼所立栅皆逼江不可上惟多邦城下沙坦可驻师而土城髙峻城下设重濠濠内宻置竹刺濠外坎池以䧟人马城上守具严备贼兵如蚁时官军攻具亦完辅乃令军中曰贼所恃者此城大丈夫报国立功在此一举先登者赏不次于是将士踊跃期夜袭城以燃火吹铜角为号是夜四鼓辅遣都督黄中等衔枚舁攻具过重濠至西城下以云梯附城指挥蔡福等先登诸军继之城上火炬齐鸣铜角竞响贼仓皇失措矢石不得发皆走师遂入城贼复巷战列象为阵辅等督游击将军朱广等以画狮䝉马神机将军罗文等以神铳翼而前象皆股栗多中铳箭皆退走奔突贼衆溃乱官军长驱而进杀贼帅梁民献祭伯乐等追至伞圆山贼死者不可胜数辛西辅等遂克东都辅与晟驻师抚谕遣左叅将李彬向西都西都贼闻之焚宫室仓库遁入海于是三江路宣江洮江等州县次第诣军门降辅等督舟师进逼胶水贼复遁入黄江闷海等处五年春正月张辅沐晟等袭贼筹江栅大破之又追败贼于万劫江普赖山斩首三万又败贼胡杜于盘滩江两旬辅等进次鲁江贼五百艘逆战木丸江大败之杀其将阮子仁黄世冈百余人三月穷追至胶水县闷海口地下湿不可驻乃阳为还师至咸子闗令都督栁升守之贼果来蹑辅还军遇于富良江贼舟亘十余里横截江中用刬船载木立栅迎拒又以精卒数万趋陆来战奋击大败之斩获数万江水为赤乘胜追至闷海口季父子仅以数小舟遁走义安其尚书范见覧等降四月辅率舟师追至海门泾鹊浅时晴久水涸贼弃舟遁我师舟胶不得前俄大雨水涨数尺舟毕渡衆喜曰天賛我也五月丁夘辅与晟等率步骑夹江东西栁升率舟师水陆并进甲戌辅等至茶龙栁升等舟师亦至又败贼获船三百艘贼遁走辅等乘胜追之又败之于竒罗海口贼屡败困衆遂溃乙夘栁升所领永定卫卒王柴胡等七人诇得黎季所在前格之缚送升军并其子澄于海口山中次日土人武如卿获黎苍及伪太子芮将相王侯柱国黎季猎等皆缚献军门安南平辅奏安南本中国地陈氏子孙已诛尽无可继其国中耆老民庶俱请为郡县如中国制乃置交趾布政使司都指挥使司按察司分十七府曰交州北江谅江三江建平新安建昌奉化清化宣化太原镇蛮谅山新平义安顺化升华四十七州一百五十七县卫十一所三市舶司一改鸡陵闗为镇彛闗安抚人民三百二十万获蛮人二百八万七千五百粮储一千三百六十万石象马牛十三万五千九百船八千七百军器二千五十三万九千勑尚书黄福兼掌布按二司事又以侍郎张显宗为左布政使以都督吕毅掌都司事勑张辅沐晟刘儁交趾有怀才抱徳之人悉心访求送京师擢用九月张辅沐晟遣都督栁升等赍露布槛送黎季黎苍等献俘至京上御奉天门受之文武羣臣偕兵部侍郎方賔读露布至弑主簒国僣号纪元等语上问季父子曰此为人臣之道乎季父子不能对诏以季及子苍下之狱赦其子澄孙芮等后季释自狱戍广西子苍澄以善兵器赦用之冬十月以交趾所举明经士人甘润祖等十一人为谅江等府同知赠故安南国王后陈氏子孙七人官裴伯耆为交趾按察副使六年春三月交趾总兵张辅沐晟振旅还辅等上交趾地图其地东西相距一千七百六十里南北相距二千八百里建设军民大小衙门四百七十二上嘉劳之赐辅晟及诸将宴于中军都督府旗军人赐钞五锭七月论平交趾功进封新城侯张辅英国公西平侯沐晟黔国公丰城侯李彬云南侯陈旭各増禄五百石清逺伯王友进封清逺侯都督佥事栁升封安逺伯战死都督佥事髙士文追封建平侯并子孙世袭亲擒黎季军校王柴胡超擢指挥使为从者李福等四人皆陞指挥佥事先是交趾平上问戸部尚书夏原吉曰陞与赏孰便原吉对曰赏费于一时有限陞费于后日无穷多陞不如重赏上从之于是惟陞元功余皆班赉有差秋八月交趾蛮㓂简定反定陈氏故官不肯臣黎氏而轻骑跳归我从下安南为别将颇有功知上不欲复陈氏遂逸去至化州説羣盗邓悉等下之悉等推定为主称日南王改元兴庆出攻咸子闗黎贼余党多应之而陈季扩邓景异尤猖獗黄福奏请益兵遂命黔国公沐晟发云南贵州四川兵数万往征之仍命兵部尚书刘儁往賛军事十二月沐晟帅师与交趾贼简定战于生厥江败绩兵部尚书刘儁都督佥事吕毅交趾布政司叅政刘昱等皆死之势益炽攻䧟诸军县事闻复命英国公张辅为总兵官清逺侯王友为副帅师二十万往征之勑曰晟出师失律致贼猖獗今闻邓悉死而八百媳妇老挝犹供餽者何人贼云有象五万又谓我将帅皆易与宜戒慎同心协力早灭此贼七年夏五月简定称上皇立陈季扩为大越皇帝改元重光季扩者蛮人自云陈氏后也安南民不忍弃陈王则相率归季扩秋八月邓景异攻盘滩守将徐攻战死张辅兵至交趾败贼于咸子涧大平海口等处斩首数千溺死无筭生擒贼党监门卫将军潘抵等二百余人获船四百余艘贼酋阮世美邓景异跳身奔季扩季扩称故王后请封辅不听进兵至清化时季扩据地稍逺而我兵悉穷追简定至演州分沐晟兵从磊江南都督朱荣舟师扺牛鼻闗辅自率骑兵至美良简定弃马走吉利深山捜得之并获其将相陈希葛阮宴等槛送京师惟陈季扩邓镕景异逃于义安简定至京伏诛八年春正月张辅败贼党阮师桧于冻潮州斩首五千级生擒伪将军范友陈原卿等二千人悉坑之筑尸为京观上劳苦张辅久暴师役召辅还辅奏余贼未平请留黔公沐晟镇之五月追败季扩于灵长海口别将江浩至鲁江战不利十二月季扩遣使胡彦臣上表请降上遣方政谕季扩以为交趾右布政使又以其党陈原樽为叅政胡具澄邓景异邓镕为都指挥潘季祐为按察副使然季扩实欲缓师期耳不肯之任而掠如故九年春正月命英国公张辅为副将军㑹征彛将军沐晟讨交趾陈季扩勑四川广西江西湖广云南贵州六都司安庆等十四卫发兵二万四千随征七月张辅至交趾督兵败贼党阮朔胡具澄邓景异等于九真州月常江寻复率舟师追枭贼黎蕋斩之慈亷福安诸州县皆平十年秋八月英公张辅破贼于神投海口擒其翊卫将军邓汝戏少保潘季祐遁可雷山乞降辅承制以季祐仍按察副使理义安冬十月命镇守交趾都督韩观运广东粮万石赴交趾给军食张辅破贼于西心江十一年冬十二月英公张辅黔公沐晟合兵败贼于爱子江时辅晟等进兵顺州贼党阮师桧屯爱子江设象伏兵候官军辅侦知之以戒先驱羣象来冲一矢落其象奴再矢破其象鼻奔还贼阵自相蹂践官军乗之大败斩贼将阮山生擒伪将军潘经等数十人贼衆死者无筭十二年春正月兵至政和县罗蒙江皆悬厓侧径英公张辅舍骑歩进大索讨中邓景异擒之并获阮师桧于南灵州季扩遁走老挝都指挥师祐蹑之进克老挝三闗蛮人溃散弃季扩及其妻妾于南么生絷以归八月交趾陈季扩伏诛十三年夏四月命英国公张辅镇守交趾加陈洽兵部尚书賛军务辅下交南凡三擒伪王威镇西南而尚书黄福有威惠交人怀之戢伏莫敢动十四年夏四月交趾镇彛卫百戸丁仕验来朝贡马谢恩赐钞币遣还五月设交趾府州县儒学及隂阳医学僧纲道纪等司英国公张辅奏自广东钦州天津驿经猫尾港至涌沦佛淘从万宁县扺交趾多由水道陆行止二百九十一里比丘温故路近七驿传便往来从之寻交趾布政司右叅议莫勋三江等府土官杜惟忠等来朝贡马及金银等物特赐宴劳陞勋为右布政使杜惟忠为叅议镇彛卫并交州中左右卫指挥陶𢎞等各遣人贡马及方物各赐钞币遣还冬十一月召交趾总兵英国公张辅还京命丰城侯李彬代镇守辅经营交趾前后十年命监察御史黄宗载巡按交趾交趾营房皆覆茅多火宗载令三司募官伐材陶瓦不半年营房皆覆瓦火患遂息十六年春正月交趾清化府俄乐县土官巡检黎利反利初从陈季扩充伪金吾将军后束身归降以为巡检然中怀反侧张辅还京至是僣称平定王以弟黎石为相国段莽为都督聚党范栁范晏等肆出剽掠总兵豊城侯李彬遣都督朱广讨之擒斩数百人利败走擒宴彬请就交趾戮宴以狥先是李彬代张辅镇交趾中官马骐为监军定嵗贡扇万柄翠羽万箇骐墨而残交人苦之三年间叛者四五起而黎利最剧十七年冬十二月巡按交趾御史黄宗载上言交趾人民新入版图劳来安辑尤在得人而郡县官多两广云南举贡未歴国学遂授逺方牧民者不知抚字理刑者不明律意若俟九年黜陟废弛益多宜令至任二年以上者巡按御史及布按二司严加考覈上其亷汚能否以凭黜陟䟽上报可十八年夏五月勑丰城侯李彬叛宼黎利潘僚车三农文歴等迄今未获宜尽心画方畧早灭此贼交趾左叅政冯贵右叅政侯保讨黎利战死保真定賛皇人由国子生知广城县有善政初设交趾郡县择人抚治陞交州知府迁叅政时黎利剽掠郡县保率民兵筑堡于要害御之贼来攻保与战不胜而死贵湖广武陵人举进士为给事中陞交趾叅政能抚辑流民归附者衆有土兵二万余人皆劲勇习战每出阵有功后中官马骐疾之尽夺其土兵及黎利反衆强贵勦捕独以羸卒数百遇贼兵衆贵力战而死保为政亷恕贵有方畧其死也人皆惜之十九年夏五月丰城侯李彬上言交趾地荒逺不通餽运乞依各都司卫所例分军屯田以供粮饷度地险易为屯守征调之多寡从之秋九月李彬言黎利奔老挝进兵讨捕老挝辄遣头目览耆郎阻我兵勿入境云即发兵大索到送军门久之竟不获利上以老挝匿贼持两端令彬遣头目至京诘之寻召彬还以荣昌伯陈智代冬十月赦黎利为清化知府遣内官山寿谕利竟不赴二十二年仁宗即位黎利自老挝复还宁化州伪求降不出九月掌交趾都司都督方政与黎利战于义安府茶龙州不利昌江卫指挥伍云死之都指挥陈忠与黎利战于清化破走之命召工部尚书黄福还京勑兵部尚书陈洽代掌交趾布按司事仍叅賛军务福治交趾视民如子劳辑训饬毎戒郡邑吏修抚字之政新造之邦政令条画无鉅细咸尽心焉中朝士大夫以迁谪至者必加赒恤抜其贤者与共事中官马骐怙恩肆虐福数裁抑之骐诬奏福有异志文皇知其妄得寝福居交趾十八年上念其久劳于外召还交人扶老携幼送之皆号泣不忍别冬十一月交趾叅将保定侯孟英荣昌伯陈智言山寿未至黎利复反先后破茶龙谅山茶龙守琴彭谅山守易先皆坚守力尽俱死之命候山寿至彼计议确当以闻仁宗洪熙元年春二月以荣昌伯陈智为征彛副将军讨黎利冬十月总交趾布按二司兵部尚书陈洽奏贼首黎利名虽求降实则携贰招聚逆党日以滋蔓望勑总兵早灭此贼以靖边方宣宗宣徳元年春三月总兵陈智方政讨黎利进至茶龙川败绩时山寿主招抚拥兵自卫陈洽力争不听陈智方政复不相能洽以上闻上下玺书切责智等而以成山侯王通佩征彛将军印充总兵官都督马瑛充叅将讨黎利仍命洽叅賛军务安平伯李安掌交趾都司事削陈智方政官爵𨽻军中自效上视朝罢御文华殿蹇义夏原吉杨士竒杨荣侍上曰太祖皇帝祖训有云四方诸彛及南蛮小国限山隔海僻在一隅得其力不足供给得其民不足使令吾子孙毋倚富强要战功后因黎氏弑主虐民太宗皇帝有弔伐之师葢兴灭继絶盛心也而陈氏子孙为季杀戮已尽不得已狥土人之请建郡县置官守自是以来交趾无嵗不用兵皇考念之深为恻然昨遣将出师朕反覆思之欲如洪武中使自为一国嵗奉常贡以全一方民命卿等以为何如义原吉对曰太宗皇帝平定此方劳费多矣二十年之功弃于一旦臣等以为非是上顾士竒荣曰卿两人云何对曰交趾唐虞三代皆在荒服之外汉唐以来虽为郡县叛服不常汉元帝时珠崖反发兵击之贾捐之议罢珠崖郡前史称之夫元帝中主犹能布行仁义况陛下父母天下与此豺豕较得失耶上颔之冬十月黎利弟黎善据广威州拥衆数十万分道攻交趾十一月叅将马瑛大破贼于清威与成山侯王通合兵石室县进屯宁桥尚书陈洽以为宜驻师石室县之沙河以觇贼势通欲渡河而阵洽反覆言地险恶宜逺斥堠持重不从五鼓麾兵竟渡天雨且泥泞伏骤起冲盪遂大败洽奋马突入贼阵死之失亡二三万人通惧师却黎利时在义安闻之自以精兵来㑹围东闗通败后气大沮隂许为利请封而激清化迤南归黎氏清化罗通曰非君命而欲卖城义不可连战败走之初都督蔡福守义安被围福不战率都指挥朱广薛聚于瓉指挥鲁贵千戸李忠降贼至是福驰马清化城下大唿守城者宜见几全首领罗通大骂而去贼又逼镇城平州知州何忠怀奏潜请王师夜步走出城二百余里为贼所得贼喜曰何知州闻名久矣共举酒酌忠曰能从我同享富贵忠唾地骂曰贼奴吾天朝臣岂食汝犬彘食夺杯掷中贼面流血盈頥遂遇害事闻上深悼惜之勑旌其门赐谥忠节十二月交趾布按上言尚书黄福旧在交趾民心思之乞令复至以慰民望遂召福于南京赴阙议之以安逺侯栁升为征彛副将军保定伯梁铭都督崔遂由广西黔国公沐晟为征南将军兴安伯徐亨新宁伯谭忠由云南二道讨交趾尚书李震叅賛军务黄福仍掌布按二司事勑王通守城练兵候升等至同进二年春正月上御文华殿召大学士杨士竒杨荣谕曰前者论交趾事蹇义夏原吉拘牵常见昔徴舒弑陈灵公楚子讨之杀徴舒既县陈申叔时以为不可楚子即复封陈古人服义如此太宗初得黎贼定交趾即欲为陈氏立后今欲承先志使中国之人皆安无事卿等为朕再思士竒荣对曰此盛徳事惟陛下㫁自圣心上曰朕志已定无复疑者但干戈之际便令访求恐未暇及俟稍宁静当令黄福专意求之二月交趾贼黎利攻交趾城总兵王通出不意猝击大败之斩其司空下礼司徒黎豸而下万余级利惶惧不能军诸将请乘势亟击通犹豫不决贼得以暇树栅掘堑修器械四出剽掠未几势复张三月命行在刑部侍郎樊敬往广西副都御史胡廙往广东总督运粮赴交趾又勑调武昌成都䕶卫中都留守司湖广浙江河南山东广东福建江西云南四川都司福建四川行都司官军数万俱从安逺侯栁升黔国公沐晟等征交趾黎利围温丘都指挥孙聚拒破之夏四月黎利攻昌江初蔡福教贼造攻具攻东闗我兵九千人愤欲焚贼营福报贼贼尽杀之遂攻昌江都指挥李任顾福日夜拒战凡九閲月城䧟任福皆自刎死中官冯智大哭北向再拜与指挥刘顺知府刘子辅自缢死子辅有惠政民爱戴之一子一妾皆先子辅死军民俱立鬬尽无一人降者贼纵火焚民居大杀掠王通歛兵不出贼致书请和通自宁桥之败气大沮䘮虽获城下一胜而志不固且意栁升师虽出未能猝至道路多梗黎利既求和不如狥其所请按察司杨时习曰奉命征讨乃与贼和弃地旋师何以逃罪通厉声叱之曰非常之事非常人能之汝何所知遣人同利所遣人进表及方物秋七月黎利攻隘留闗镇逺侯顾兴祖拥兵南宁不赴隘留城䧟逮兴祖下狱九月安逺侯栁升等师至交趾隘留闗黎利及诸大小头目具书遣人诣军门乞罢兵息民立陈氏后主其地升等受书不启封遣人奏闻时贼于官军所经处悉列栅拒守官军连破之直抵镇彛闗升勇而寡谋连胜易贼梁铭李庆曰主帅气甚骄兵累日不得休困罢而少斥堠不拒险握重而欲急发卒如敌伏何庆力疾语升升唯唯前至倒马坡独与百骑先驰渡桥既渡而桥遽坏后队阻不得进贼伏兵四起升中镖死梁铭李庆皆死崔聚率官军进至昌江遇贼奋力死战聚宿将然仓卒新䘮元帅吏士沮且嚣贼驱象乘之官军大溃聚被执贼大唿降者不杀官军或死或奔散竟无降者郎中史安主事陈镛李宗昉等皆死惟主事潘原大脱归七万人皆没王通谍知升败益大惧决意与和工部尚书黄福为贼所得皆下马罗拜曰我父母也公向不北归我曹不至此言已皆泣福斥之谕以顺逆贼终不忍加害其渠长餽以糇粮乘以肩舆赠金币出境至龙州福悉以所赠归之官时晟兵竟不出冬十月王通与黎利立坛为盟退师遣指挥阚忠同黎利所遣人奉表及方物至表曰安南国先臣陈日煃三世嫡孙臣陈暠惶恐顿首上言曩被贼臣黎季父子簒国弑戮臣族殆尽臣暠奔窜老挝以延残息今二十年近者国人闻臣尚在逼臣还国衆云天兵初平黎贼即有诏㫖访求王子孙立之一时访求未得乃建郡县今皆欲臣陈情请命臣仰恃天地生成大恩谨奉表上请上覧之宻示英国公张辅辅对曰此不可从将士劳苦数年然后得之此表出黎利之谲当益发兵诛此贼耳尚书蹇义夏原吉皆言不宜隳成功示贼以弱大学士杨士竒杨荣言兵兴以来天下无宁嵗今疮痍未起而复勤之兵臣不忍闻且求立陈氏后者太宗皇帝心也求之不得而后郡县叛乱相寻至深厪先帝忧今因其请抚而建之以息吾民于计大便汉弃珠厓相史荣之安在为示弱乎上曰卿二人言是先帝意朕固知之明日出暠表示羣臣且谕以息兵飬民意羣臣顿首称善于是以礼部侍郎李𤦺工部侍郎罗汝敬充正使通政王骥鸿胪卿徐永达为副使诏谕安南言黎利表言前国王遗嗣暠尚在老挝国人乞封暠王永奉职贡头目耆老其以实对即遣使受封朝贡如洪武故事又勑通等即日班师内外镇守三司卫所府州县文武吏士携家来归三年闰四月王通至京羣臣交劾通及梁瑛马骐山夀等廷鞫王通失律䘮师弃地山夀曲䕶叛贼马骐激变藩方皆论死诏系狱籍其家梁瑛等坐罪有差诏褒赠安南死事诸臣蔡福朱广薛聚于瓉鲁贵李忠皆伏诛黎利遣头目黎公僎送还官吏百五十七人戍卒万五千一百七十人马千二百匹闭留不遣者无筭已而使还到奉表言暠死陈氏絶上心知其妄然业置之不问先是文皇时用兵交趾侍读解缙力言交趾古羁縻国通正朔时賔贡而已得其地不足郡县文皇不悦至是言始验云宪宗成化十六年安南国王黎灏侵占城先是黎利死子麟立麟死子濬立濬为庻兄琮所弑因自力侵老挝宣慰刁扳雅兰掌为八百败归黎夀域等杀琮而立濬弟灏至是太监汪直用事好边功议讨之职方郎中陆容上言安南臣服已久今事大之礼不亏叛逆之形未见一旦加兵恐遗祸不细直意犹未巳传㫖索永乐中调军数甚急时刘大夏在职方故匿其籍徐以利害告尚书余子俊力沮事得寝而中官钱能镇云南复私与灏通阑结诸彛姦宄绎骚几危云南赖巡抚王恕发其姦乱乃弭世宗嘉靖元年莫登庸立黎懬僣号统元追谥黎晭为襄翼帝先是黎灏死子晖立晖死子敬立未封而死弟谊立正徳间谊母戚阮种用事屠戮宗亲逼谊自杀头目黎广讨平之立灏庻子晭晭多行不义国人恶之谅山都将陈立孙与其子昺昇作乱郑绥郑惟铲攻诛之遂弑晭立譓郑氏国世臣譓母妻族也诸大臣疾郑氏典兵攻之绥等亡走清华昺昇犹据谅山莫登庸者本都斋渔人负勇力时时凌波而飞持劒下刺鱼得巨鱼唿噪为乐诡言莫邃之后以武举从立孙官叅督有罪自拔归譓用为宜阳叅将将令与昺战大败之杀昺封武川伯总水步诸营时郑氏既去譓倚登庸自强诸大臣皆受其赂方喜登庸起微陋可托因请以兵尽属之加封太傅仁国公登庸权日盛乃销九鼎为兵器窃库藏金寳潜使其弟橛烧宫室人居杀伤吏民若他盗者因言㓂急请自为兴安王镇之谋杀譓兄弟夜率兵围其宫譓易服间行得脱至清华复依郑绥国中大乱登庸乃立譓弟懬初登庸通譓母懬登庸所生也六年莫登庸酖杀黎懬并其母杀之而自立时譓尚据清华义安顺化广南四道其旧臣不服登庸者分据险阻为之声援登庸立其子方瀛居守伪都自称太上皇率兵击譓取清华据之譓走义安又追败之譓走葵州又弃葵州走老挝九年秋九月黎譓愤悒死衆复立其子宁号曰世孙有兵三千登庸屡攻之老挝为援不能克宁结国人袭击登庸大败之登庸走海阳据上洪下洪荆门南策太平诸郡宁还国诛大臣为请者悉发兵二十万起郑绥将而攻海阳一月固守不下登庸别选兵万人舟行出大江竟掩国都宁错愕复走清华登庸掠库藏取世孙旗葢张而还唿曰得王矣郑绥兵大溃久之宁复悉清华兵讨登庸相拒不决登庸隂结土帅郭辽鹤使袭宁大败之擒宁妃淑寳沉于江宁与郑绥子惟堫走老挝聚兵八千人保漆马江登庸以其子方瀛为大王改国大正十六年夏四月议讨安南先是皇子生当颁诏安南大学士夏言请问安南罪下廷议兵部尚书张瓉言登庸弑逆当讨戸部侍郎唐胄谓帝王之于荒服以不治治之自安南内难两广遂少边警不必疲中国为黎氏复仇然上意甚鋭而安南使者郑惟憭适至初黎宁居海曲屡驰书总镇告难俱被邀杀惟憭等十人泛海自占城附广东商船凡二年方得至京陈祸乱始未乞兴师问罪惟憭有志操能文章为书引伸胥张良豫让为比读者悲之礼兵二部议登庸有大罪十不容不讨兵部侍郎潘珍言安南不足置郡县其叛服无与中国释门庭之㓂逺事瘴岛非计宜择文武重臣佩印而往移徼自定上责珍妄言对状闲住亷州知府张岳亦上书谏不报八月云南巡抚汪文盛奏莫登庸闻发兵进讨隂遣知州阮景等行觇至纳更山为土舍李孟光所擒併获伪撰大诰一册上怒复勑征讨先是交人武文渊以其衆来降汪文盛遣指挥赵光祖往抚谕文渊献进兵地图及登庸可破状授冠带赐四品武服赉金帛冬十月广东巡按余光䟽安南自宋以来丁移于李李夺于陈陈簒于黎黎又转于莫互相为贼天道好还今于安南直宜问其不庭彼若听服因而受之若必用兵势难穷追必生他变古人臣出疆苟利社稷可以专之广东去京八千余里去安南又四千余里若往复陈请而行将失机事乞假臣使宜徃谕以轻率夺俸十七年夏四月命咸宁侯仇鸾为征彞副将军兵部尚书毛伯温㕘军务讨安南云南巡抚汪文盛传檄谕以祸福武文渊攻登庸守镇营破之莫方瀛帅兵攻文渊不克文盛以䝉自县莲花滩当交广水陆冲遣兵据其地以为诸来归人声援方瀛惧乃遣其党范正毅赍公移诣云南沐朝辅言前国王黎晭被逆臣陈暠杀害无子登庸同国人推立晭弟譓亡何譓被奸人杜温郑绥诱迁清华登庸仍推立譓弟懬旋自清华迎譓归与懬俱以病死黎氏无嗣懬垂死与羣臣议以登庸父子有功于国召登庸子莫方瀛入付以印章命嗣主国事遂为国人所推其不上表通贡者先缘陈昇据谅山为梗后乃守臣闭闗不纳耳黎宁乃乱臣阮涂之子冒称黎姓非譓子也其所自列如此然事皆诬罔多自餙沐朝辅乃以范正毅等并表䟽公移送至京朝廷知登庸父子奸伪且虽称求降而嗣不欵服又不束身归罪乃决意讨之以鸾总兵伯温叅賛未几巡抚蔡经上言安南水陆路有六慿祥龙舟归顺钦州海洋西路皆接安南境用兵须二十万轻调大衆终非完计上不悦然伯温师亦罢十八年冬十月以莫登庸请降命礼部尚书黄绾翰林学士张治往谕登庸归国黎氏未入境召还谕兵部㑹议以闻兵部言登庸簒逼罪所必讨宜临以兵如束身听命然后待以不死上从之仍命咸宁侯仇鸾兵部尚书毛伯温帅师往讨十九年夏四月钦州知州林希元上言臣闻莫方瀛请降命大臣查勘夫降者将籍其土地人民以献也今杀我士卒夺我战船降者固如是乎臣以为欲得其请宜约之曰必归我四洞必令黎宁不失位必令黎氏旧臣郑惟憭武文渊者皆有爵土必奉我正朔能从者降也不然则诈也而后兴问罪之师以顺讨逆何忧不克方瀛之所恃者都斋耳其地濵海淤涂十余里舟不得泊计以为王城不支即守都斋都斋不支即奔海上耳若以东筦琼海之师助占城击其南贼不得奔矣以福建之师航海出枝封湖广之师出钦州与之合都斋无巢穴矣以广西之师出慿祥云贵之师出蒙自与之合以攻龙编则根本㧞矣如此莫氏可一举而定也书凡四上而为御史钱应扬所劾言希元所称秘策者固道路传闻之语不足听六月毛伯温等既至广西徴集两广福建湖广狼土官兵并檄云南守臣集兵候师期又檄诸司于临边诸郡县储积粮饷议分正兵为三哨广西凭祥州为中哨兵四万人叅政翁万达副总兵张经督之龙州罗囘峒为左哨兵一万四千人副使郑宗右叅将李荣督之思明府思明州为右哨兵一万四千人副使许路都指挥白泫督之分竒兵为二哨归顺州为一哨一万四千人叅政张岳都指挥张輗督之广东钦州为一哨兵一万四千人副使陈嘉谋叅将髙谊督之又乌雷山等处为海哨兵一万四千人副使涂楗都指挥武鸾督之中军都指挥董廷玉率五百人为亲兵共兵一十二万余人又议云南兵于莲花滩分三哨哨各兵二万一千人中哨以副使倪象贤都指挥王绍监督而督饷则布政使胡宗明左哨以副使郑驺都指挥方策监督而督饷则右叅政牛方右哨以副使张絅都指挥马立监督而督饷则右叅政程白皆黔国公沐朝辅都御史汪文盛经画既定驰檄安南臣民谕以朝廷兴灭继絶之义讨罪止莫登庸父子有能举郡县来降者即以其郡县授之擒斩登庸父子来降者赏二万金官显秩又谕登庸父子果能束身归罪尽籍其土地人民纳欵听命亦待以不死而伯温等驻师近边登庸闻之大惧遣使诣军门陈乞愿出境降躬听处分词颇卑切伯温等承制许之约以十一月初三日来降守臣于镇南闗内设幕府将䑓以待时登庸子方瀛已死登庸乃留其孙福海守国与其姪莫文明及诸头目阮如桂等四十余人入闗各跣足尺组系颈诣坛匍匐稽首纳欵书复诣辕门献所部土地军民籍还所侵钦州四峒境土请奉正朔及旧赐印章䕶守本国以俟更定伯温等宣谕朝廷威徳称制赦之暂令归国待命处分二十年春二月以莫登庸为安南都统使初毛伯温䟽言登庸畏威束身归罪而黎宁所称黎氏后谱系不详莫可为据乞宥纳登庸削去故爵量授新秩使抚安南因送莫文明等至京师下廷议佥如伯温言乃降安南为安南都统使司以登庸为都统使从二品子孙世及别给印章其所僣拟制度令削除改正海阳山南等一十三路各设宣抚司正佐职官袭替黜陟俱听登庸总理通𨽻广西藩司嵗颁正朔令三嵗一贡其黎宁仍令守臣体勘果系黎氏子孙授与清华等四府妄则勿予莫文明等诸头目赐赉有差制下登庸已死伯温上䟽请以制命授其孙福海从之夏六月毛伯温班师朝廷论功加伯温太子太保诸将校陞赏有差已而莫福海不能辑衆为黎宁所逐居南海上朝廷亦置不问久之福海子浤瀷复振卒逐黎氏有其国神宗万厯九年安南莫茂洽来贡茂洽浤瀷子也隆庆中浤瀷为其下黎伯骊所逐死于海阳至是茂洽始得袭二十四年夏四月黎惟潭来降黎氏自宁死其旧臣郑简立宁子宠于西都简惟憭子也宠死无子简等共立黎晖四世孙维邦维邦死次子维潭立简子松辅之攻杀茂洽复据安南莫敬用窜居髙平维潭浮海遣使诣督臣归罪请欵因与约以髙平居莫氏如黎氏漆马江故事维潭难之谓髙平乃其故土莫氏簒臣不宜以漆马江为比守臣曰莫氏在先世为簒逆今日国家外臣也使得假息一隅毋遽殄絶国家镇抚四夷良厚维潭乃听命至是筑坛具仪受其降具如莫登庸故事督臣陈大科上言莫之簒黎其事逆黎之复讐其名正宜许其来归如祖宗成法诏以维潭为都统使予莫敬用髙平令维潭毋得侵害安南复定安南东至海西至老挝南接占城北连思明衡二千八百里纵一千七百里界两广云南三省轺车往来必由广西慿祥州镇南闗龙州为孔道由云南临安则蒙自县莲花滩可四五日至东都国中设十三道道不过中国一县自黎氏以来虽奉贡称藩然帝其国中如尉佗故事死则加谥称宗黎晭之弑或曰郑惟铲为之郑宗强亡黎复黎皆郑也郑以江华为重莫以都斋为重维潭死子维新立维新死子维祺立补贡谷应泰曰交趾自汉入为郡县此与番禺桂林同归中国非属彛附庸谨称职贡比也洪武陈氏奉国称臣率先入贡太祖许为外藩不利土地及永乐中黎氏弑主盗国称帝改元非徒得罪本国意实抗衡天朝俘馘其衆不得云暴编伍其地不得云贪也既分郡县编置官僚垂三十年俨然宇下一旦匹夫犯顺遽尔割土加王嗟乎是赏叛也是奖奸也若曰存亡继絶则陈乃孤也以义当立黎乃贼也以法当诛若曰勤民畧逺则将立黎利乃定之矣若犹未也不如勿伐王通力屈而请和栁升再入而败殁然后下诏遣使修好撤藩城下之盟耻同新郑割地之议辱比敬塘矣夫文帝不加兵南越光武罢西域都䕶所谓量力度徳惧启兵端未有徒败车奔师夷将陨形见势绌忍诟攘询韩王按劒牛后鲁连誓死帝秦而乃君臣相贺自鸣圣徳至于旌节符绂狼籍裔土将吏公卿流离草莽战士汚魂哭闻中夜孤臣噀血碧化千年计其班师之日文武吏士携家而归者八万六千六百四十人为黎贼遮留不遣者尚数万人死者君其问诸水濵生者不望生入玉门贻笑蛮方损威中国谁秉国成至此极乎汉火方昌唿韩稽颡元成不竞乃弃珠崖唐美贞观组加突厥文昭板荡始弃维州宣宗四海乂安九州鼎盛王通败因纨袴栁升失在轻浮乃拾捐之为美谭比祖宗于穆满夫曹公东下子布请迎澶渊戒严尧臣劝避自古儒生狃安惮劳摭经误国二杨太平宰辅黼黻承明恒若有余决机危疑必形不足不然迎新主于金川阿燄珰于末路岂有立身朝堂进退狠狈而顾预谋阃外贻谋逺大者哉夷考其后名为陈后实为黎窃嘉靖中黎世中叶莫登庸复睥晲之黎又匍匐告哀朝臣又主二杨之説而世宗赫怒竟伸天讨兵未出于国门莫已父子自缚泥首军门削其王号世守吏职不闻其倔强自大劳弊中国也所可异者太祖使沐英取云南即留英世镇滇中成祖使张辅取交趾不以辅留镇彼国二十年后并召还黄福祸发于中官乱成于庸帅勃貂多鱼特儆漏师短辕犊必败乃公三百年来终沦王化夫亦庙筭有遗策而春秋多责备也明史纪事本末卷二十二明史纪事本末卷二十三钦定四库全书明史纪事本末卷二十三浙江提学佥事谷应泰编平山东盗成祖永乐十八年三月山东蒲台县妖妇唐赛儿作乱赛儿县民林三妻少好佛诵经自称佛母诡言能知前后成败事又云能剪纸为人马相战鬬往来益都诸城安州莒州即墨寿光诸州县煽诱愚民于是奸人董彦杲等各率衆从之拥衆五百余人据益都卸石棚寨为出没青州卫指挥髙鳯领兵捕之贼夜乘间击官兵溃散鳯等皆䧟都布按三司以闻遣人驰驿招抚之直𨽻沂州卫亦奏莒州贼董彦杲等聚衆二千余人以红白旗为号大行刧杀莒州千戸孙恭等往招抚不服杀其从者势甚猖獗上敕安逺侯栁升分兵勦之栁升兵至益都围贼于卸石棚寨贼遣人乞降诈云寨中食尽且无水升以东门旧有汲道即往据之夜二鼓贼袭官军营都指挥刘忠力战死黎明栁升始觉分兵追捕获贼党刘俊等男妇百余人而赛儿等竟遁时贼党賔鸿等攻安丘知县张玙县丞马撝集民夫八百余人以死拒战贼不能攻复帅莒州即墨之衆合万余人併力攻之声言屠城于是都指挥卫青备倭海上闻安丘围急率千骑昼夜兼行奋击败之贼收余衆再战城中人亦鼓譟出击賔鸿遁去杀贼二千余人生擒四十余人皆斩之时城中已不支使青至稍迟即陷贼矣既而栁升至青迎谒升怒其专制捽出之青不为屈是日鳌山卫指挥王贵亦以兵一百五十人击败贼衆于诸城尽杀之山东悉平行在刑部尚书呉中等劾奏栁升奉命征勦不即就道敕谕以贼凭髙无水且乏资粮当坐困之勿图近功升贼临境不设备至贼夜斫营杀伤军士时都指挥刘忠与升夹攻忠身先军士几破贼垒升忌其成功更不救援致忠力尽而毙贼遂得乘间遁去升遣指挥马贵等追之所过骚扰升亦不问及备倭都指挥卫青闻贼围安丘急躬率所部兵昼夜兼行遂败贼衆后三日升始至反忌青功故行摧击人臣不忠莫此为甚请治其罪上曰朕毎命将遣师必丁宁告戒俾图万全今升方命失机媢功忌能罪不可宥遂下升于狱上以唐赛儿久不获虑削髪为尼或混处女道士中遂命法司凡北京山东境内尼及道姑逮至京诘之七月以段民为山东左叅政是时大索唐赛儿甚急尽逮山东北京尼既又尽逮天下出家妇女先后几万人段民抚定绥辑曲为解释人情始安初唐赛儿夫死赛儿祭墓囘经山麓见石罅露石匣角发之得妖书宝劒遂通晓诸术劒亦神物惟赛儿能用之因削发为尼以其教施里闬间悉騐细民翕然从之欲衣食财物随所须以术运致初亦无大志乃妖徒转盛至数万官捕之急赛儿遂反杀伤军兵甚衆三司皆不以蚤发系狱既而捕得之将伏法怡然不惧裸而縳之临刑刃不能入不得已复下狱三木被体铁钮系足俄皆自解脱竟遯去不知所终三司郡县将校等官皆以失㓂伏诛谷应泰曰自古盗贼之起也莫不好为妖瞀惑乱陈胜以篝狐张角以斗米而号则天公地公雾则三里五里何其恠也予以为男诚有之有亦宜然史称琊邪吕母聚党数千人杀海曲宰入海中为盗而同时平原女子迟昭平亦聚数千人屯河阻中以是知妇女之轻剽好作乱大扺不少概见也成祖时有蒲台唐赛儿者自号佛母能刻楮为人马相战鬬衆益信之于是莒即墨诸奸民遂蠭起而贼党董彦杲賔鸿等亦掠兵应之幸所据不过数州转战不过旬月卫青王贵两军急击旗靡辙乱鱼烂而亡矣然则赛儿妖术果安在耶岂王凝之鬼兵相助而大道竟不可信耶抑费长房役使鬼物而遂为羣鬼所杀耶是皆不可知而独是栁升以通侯之尊授钺出师驿骚供亿逍遥河上乃更切责卫青忌嫉有功假令大敌在前将校不和王师可一战而溃也虽然成祖之用兵也南定金陵北征沙漠地拓三獠威行万里而赛儿以一愚妇人踯躅其间乃欲结娘子之军乘夫人之城譬之薄石击柱多见其不知量矣然而予以赛儿之乱则黩武之所致也秦风尚首功而小戎亦谈车战河北甚藩镇而女子亦通劒器牝鸡之晨或亦怒蛙之式乎至于赛儿遁去而燕齐诸尼并天下奉佛妇女逮者几万人犹之石闵戮羯部多髯髙鼻者并诛袁绍斩宦官面不生须者亦杀玉石俱焚势固然也尤可异者赛儿踪迹杳不可问岂军中张燕羣号冲飞河上孙恩相传水化妖耶人耶吾弗知之矣明史纪事本末卷二十三明史纪事本末卷二十四钦定四库全书明史纪事本末卷二十四浙江提学佥事谷应泰编河漕转运成祖永乐元年三月沈阳中屯卫军士唐顺言卫河之原出卫辉府辉县西北八里太行苏门山下其流自县城北经卫辉城下入大名濬县界迤逦扺直沽入海南距黄河陆路五十余里若开卫河距黄河百步置仓厫受南京所运粮饷转致卫河交运则公私交便也上命廷臣议俟民力稍甦行之四年秋七月命平江伯陈瑄兼督江淮河卫转运洪武中航海侯张赫舳舻侯朱寿俱以海运功封嵗运粮七十万石止给辽左一方永乐初北京军储不足以瑄充总兵帅舟师海运嵗米百万石建百万仓于直沽尹儿湾城天津卫籍兵万人戍守至是令江南粮一由海运一由淮入黄河至阳武陆运至卫辉仍由卫河入白河至通州是为海陆兼运八年以旧额漕运二百五十万石不足给国用特令江浙湖广三省各布都官自行督运共三百万石有竒九年春二月己未命工部尚书宋礼都督周长开㑹通河自济宁至临清旧通舟楫洪武中河岸冲决河道淤塞故于陆路置八逓运所毎所用民丁三千车二百辆嵗久民困其役永乐初屡有言开河便者上重民力未许至是济宁同知潘叔正言㑹通河道四百五十余里其淤塞者三之一浚而通之非惟山东之民免转输之劳实国家无穷之利也乃命礼等往视礼等极言疏浚之便且言天气和霁冝及时用工于是遣侍郎金纯发山东直𨽻徐州民丁及应天镇江等府民丁併力开浚民丁皆给粮犒赏蠲他役及今年田租命宋礼总督之河南河水屡嵗为患先是遣工部侍郎张信往视信访得祥符县鱼王口至中滦下二十余里有旧黄河岸与今河面平浚而通之俾循故道则水势可杀遂绘图以进诏发河南民十万命兴安伯徐亨王部侍郎蒋廷瓉金纯相度开浚併命礼兼督之六月㑹通河成以汶泗为源汶水出宁阳县泗水出兖州至济宁而合置天井闸以分其流南流通于淮而新开河则居其西北流由新开河道东昌入临清计三百八十五里自济宁至临清置十五闸以时启闭又于宁阳筑堽城坝遏汶水尽入漕河礼还京上言㑹通河源于汶泗夏秋霖泛溢则马常汩之流亦入焉汶泗合流至济宁分为二河一入徐州一入临清河流深浅舟楫通塞系乎泊水之消长泊水夏秋有余冬春不足非经理河源及引别水以益之必有浅涩之患今汶河上流上自宁阳县已筑坝堰使其水尽入新河东平州之东境有沙河一道本汶河支流至十里口通马常泊比年流沙淤塞河口宜及时开濬况沙河至十里口故道具存不必施工河口当濬者仅三里河身宜筑堰者计百八十丈从之十年春正月巡按山东御史许堪言去年卫河水溢河岸倒塌命工部尚书宋礼相度措置夏四月尚书宋礼奏自卫河东北至旧黄河一十二里内五里旧河有沟渠五里系古路二里系平地今开河泄水以入旧黄河则至海丰大沽河入海上命俟秋成为之九月工部主事蔺芳言中滦分𨗳河流使由故道北入于海河南之民免于昏垫诚万世之利然缘河新筑䕶岸扫座用蒲绳泥草不能经久臣愚以为若用木编成大囤若栏圏然置之水中以桩木钉之中实以石却以横木贯于桩表牢筑堤土则水可以杀堤可以固而河患息从之尚书宋礼荐其才擢为工部右侍郎十一月浚镇江京口新港甘露三港达于江十三年三月罢海运粮命平江伯陈瑄于湖广江西造平底浅船三千艘以从河运嵗运三百余万石初漕运北京舟至淮安过坝渡淮以达清河输輓甚艰故老为瑄言淮安城西有管家湖自河至淮河鸭陈口仅二十里与清河口相值宜凿河引湖水入淮以通漕舟瑄从之乃凿清江浦引水由管家湖入鸭陈口达淮就管家湖筑隄旦十里以便引舟置四闸曰移风清江福兴新庄以时启闭浚仪真𤓰州通潮凿吕梁百步二洪石平水势开泰州白塔河通大江筑髙邮湖堤堤内凿渠亘四十里淮濵作常盈仓五十区贮江南输税徐州济宁临清徳州皆建仓使转输议以原坐太仓嵗粮苏州并山东兖州送济宁仓河南山东送临清仓各交收浙江并直𨽻卫分官军于淮安运至徐州京卫官军于徐州运至徳州山东河南官军于徳州接运至通州名为支运年凡四次河浅胶舟处濵河置舍五百六十八所舍置浅夫俾𨗳舟其可行处缘河隄凿井树木以便行人乃増置浅船三千余艘海运遂罢凡漕渠在齐鲁间者宋礼功为多在江淮间者陈瑄功为多十四年设淮安之清河福兴徐州之沽头金沟山东之谷亭鲁桥等闸各置官于是漕运始达通州宣宗宣徳五年三月陈瑄复言支运法军民均劳甚善但民病舍穑往还不若益耗兑军便帝是其议改为兑运法行之既久耗亦纳官失初意矣七年置吕梁漕渠石闸初陈瑄以吕梁上洪地险水急漕舟难行奏令民于旧洪西岸凿渠深二尺濶五丈有竒夏秋有水可以行舟至是复欲深凿置石闸三时其启闭以节水庻几往来无虞事闻命附近军卫及山东布政司量发民夫工匠协成之宪宗成化四年初正统间漕米入庾始有鋭至是帝诘鋭米戸部执曝扬之数取米石一其鋭曝之得九斗有六升乃以升为耗巡抚江南邢宥修复运河坝闸先是正綂初巡抚周忱经理运道武进奔牛吕城设为坝闸俾漕舟由京口出江最称便利迨景泰间坝闸渐頽水道淤浅有议从蔡泾孟渎出江者因迫海洋漕舟多覆溺天顺间巡抚崔恭奏请从周忱故道增置五闸至是成之七年罢𤓰淮兊运并改四仓之支运者俱令兊各附近水次其𤓰淮者于原耗外益以脚米四仓故无耗者准量给耗米又复在军云寻复定兊运改兊之额河淮以南以四百万供京师河淮以北八百万供边境别贮额外米于临德曰预备米以备漕米之拨补也先是宣德间定耗例二米一他物葢倣洪武时附载土物之意用以资君便民至成化为改兑法则悉从本色听军易用然多滞不便世宗嘉靖七年通惠河成粮运从河入省轻赍银一十一万诏给军三之一并令三嵗后量减加耗以寛民初𢎞治中议定折耗银曰轻赍凡轻赍之银官给之大扺米以备逺涉及显加之耗银以备佣僦铺垫之用要之正米无缺而止正外诸羡尽归旗卒官无利焉一时军卒饶逸漕运于斯为盛亡何漕抚李蕙请赍余贮库听来年缺者贷偿之上可其奏着为令嘉靖初河漕总兵杨宏奏轻赍随军人缓急有济若贮漕库非法也大学士费宏言卫军终嵗勤劳给京军幸有羡宜与之诏皆给军军驩然久之戸部言轻赍之费仓为甚譬雀䑕之啮虮蝨之吮虽禁不可止也上曰禁革下曰扣除不如其已请令运官备列仓费前规听官给领之而给军遂革至是通惠河成遂有是命八年疏治清江浦复旧乃由江入淮之道神宗万厯七年复筑髙堰隆庆中髙堰废淮水坏民田至是议复筑之起新庄至越城长一万八百七十余丈堰成淮水复由清口㑹黄河入海而黄浦不复冲决又以通济闸逼近淮河旧址坍损改建于甘罗城北仍改濬河口斜向西南使黄水不得直射因发折新庄闸又改福兴闸于寿州厰适中处所其清江板闸照旧増修又议修复五坝惟信字坝久废不用智礼二坝加筑仍旧车盘船只仁义二坝与清江闸相邻恐有冲浸移筑天妃闸内复命官修扬州髙寳运河减水闸四座加髙闸石九座自是寳应诸河堤岸相接九年于淮安府城南运河之旁自窑湾杨家涧歴武家墩开新河一道长四十五里曰永济河因置三闸以避清江浦之险十一年建清江浦外河石堤长二里矶嘴七座又建西桥石堤长九十八丈以御淮河之冲又议淮由昭灵祠南黄河出口歴羊山内华山梁山接境山开河置闸以避戚港之熘十二年扬州髙寳运道石堤之东傍堤开新河三十余里以避槐角楼一带之险曰𢎞济河谷应泰曰尧都冀方九州通贡水陆分道舟车递兴然皆方物筐篚非秸秷粟米负重致逺也秦人输粟入边十钟而致一石葢难之矣汉兴海陵之粟号甲天下而分封列侯天子仰食不过中原三辅唐郡县天下闗中运道龙门险峻再桴罕入嵗值霖潦车牛不给天子至率百官就食东京奉天告围蔓菁採食韩滉粟至脱巾撤唿宋都汴京运道四达路置兑仓号为转运此刘晏遗规非丰熙创法也元建都北平张万戸以盐盗出没习知海上险易献书海运成山直沽无异安澜明初海运犹致百万文皇迁鼎屡勤宵旰海漕并进水陆互输漕制渐増海运遂罢安危之势易明内外之形易判也夫蜀道千年蚕丛不启临海只尺台宕犹遗自燕迄呉径四千里踰江涉淮天限之已然而平江筑堤考自张呉丹徒王气凿由孙氏黄池夫差之故迹䢴沟隋帝之遗规假勾呉之霸烈为圣主之驱除借荒王之游幸启千年之利涉至于渡淮而北昭阳独山滕薛濒湖洸沂汶泗鲁郊多水齐擅清济燕夸浊漳直沽至海潞水踰燕古今人力输灌裁通逺近地形蓄潴本盛葢东南舟楫利尽人功西北髙平险因天设莫不枝延蔓引自成万里之形璧合珠连已见百川之赴因而按图求辙度地施工所以因山垒石计日成城依井求泉终朝获汲者也稽其道里之畧京口设闸而浙舟入江谓之浙漕髙邮筑堤而江舟入淮谓之江漕入淮以后谓之出黄初凿吕梁洪舟河行者五百十余里继开董家口避河险者二百七十余里河行至此谓之入口南阳夏村皆引诸湖既达济宁而湖漕入济谓之湖漕而进此皆㑹通河矣由天井闸至临清三百八十余里而济漕入卫谓之出口而㑹通河尽矣卫水顺流直抵天津谓之卫河卫漕入潞潞水之流谓之白河白漕既入径抵通州矣若夫江淮以南陈瑄功着齐鲁以北宋礼功多潘季驯之凿开董口朱衡之庐居夏村而天井一闸南北之嵴地如建瓴从老人白瑛之请出七十二泉之水南流达徐北流达卫观其神功此亦秦皇驱石鞭迹犹存大禹凿山掌形宛在漕河之底绩古今之明徳也与明史纪事本末卷二十四明史纪事本末卷二十五钦定四库全书明史纪事本末卷二十五浙江提学佥事谷应泰编治水江南成祖永乐元年夏四月命户部尚书夏原吉治水江南时嘉兴苏松诸郡水患频年屡敕有司督治无功故有是命六月命侍郎李文郁往佐尚书夏原吉相度水田量免今年租税秋八月遣都察院佥都御史俞士吉赍水利集赐夏原吉使讲求疏治之法原吉上言江南诸郡苏松最居下流常嘉湖三郡土田髙多下少环以太湖亘绵五百里纳杭湖宣歙诸山水注淀山诸湖入三泖顷浦港湮塞滙流涨溢伤害苗稼拯治之法宜浚呉淞诸浦港洩其壅淤以入于海呉松江袤二百余里广百五十余丈西接太湖东通海前代屡疏以当潮汐沙泥淤积旋疏旋塞自呉江长桥至下界浦约百二十余里虽稍通流多有浅窄又自下界浦抵上海南仓浦口可百三十余里潮汐壅障茭芦丛生已成平陆欲即开浚工费浩大臣相视得嘉定刘家港即古娄江径通大海常熟白茆港径入大江皆广川浚流宜疏呉淞江南北两岸安平等浦港引太湖诸水入刘家白茆二港使直注海松江大黄浦乃通呉淞要道下流壅塞难即疏浚傍有范家滨至南仓浦口可径达海宜浚令深濶上接大黄浦以达茆湖之水此即禹贡三江入海之迹俟既开通相度地势各置石闸以时启闭每嵗水涸时修圩岸以御暴流疏上行之役夫凡十余万原吉布衣徒步日夜经画盛暑不张葢曰百姓暴体日中吾何忍于是水洩农田大利二年春正月复命户部尚书夏原吉往苏松疏通旧河以大理寺少卿袁复副之六月以陜西按察司副使宋性为布政使右叅政从夏原吉苏松治水九月戊辰户部尚书夏原吉治水功成还朝三年夏六月命户部尚书夏原吉佥都御史俞士吉通政使赵居任大理寺少卿袁复赈济苏松嘉湖饥民上曰四郡之民频年厄于水患今旧谷已罄新苗未成老穉嗷嗷朕与卿等能独饱乎其往督郡县发仓廪赈之所至善加抚绥一切民间利害有当建革者速以闻宣宗宣徳七年九月苏州知府况钟上言苏松嘉湖之地其湖有六曰太湖曰傍山曰阳城曰昆承曰沙湖曰南湖聫属广袤凡三千里其水东南出嘉定呉淞江东出崑山刘家港东北出常熟白茆港永乐初朝廷命尚书夏原吉督理䟽濬水不为患年久淤塞一遇久雨遂成巨浸田皆溺焉乞仍遣大臣督郡县吏于农隙时发民疏濬则一方永赖矣上命周忱与钟计工力多寡难易行之世宗嘉靖元年巡抚李克嗣开呉淞江呉淞自周忱修治后天顺中命巡抚崔㳟濬大盈浦出呉淞𢎞治中设水利佥事伍性复濬呉淞中股及顾㑹赵屯浦又命工部侍郎徐贯复治呉淞自帆归浦至分庄七十余里至是克嗣用华上嘉崑四县民力开呉淞江四千余丈十余年无水旱之忧二十二年巡按吕光询疏修水利三事一曰广疏濬以备潴泄葢三呉泽国西南受太湖阳城诸水形势尤卑而东北际海冈陇之地视西南特髙昔人于下流疏为塘浦𨗳诸湖之水由北以入于江由东以入于海而又畎引江潮流行于冈陇之外是以潴泄有法而水旱皆不为患今惟二江颇通一曰黄浦一曰刘家河然大河诸水源多势盛二江不足以泄之而冈陇支河又多壅絶于是髙下俱病治之之法先其要害者宜治淀山等处菱芦之地𨗳引太湖之水散入阳城昆承三泖等湖又开呉淞江并太石赵屯等浦泄淀山之水以达于海濬白茆港并鲇鱼口等处泄昆承之水以注于江开七浦盐铁等塘泄阳城之水以达于江又𨗳田间之水悉入于大浦使流者皆有所归而潴者皆有所泄则下流之地治而涝无所忧矣于是乃濬臧村第港以溉金坛濬澡港等河以溉武进濬艾祁通波以溉青浦濬顾浦呉塘以溉嘉定濬大瓦等浦以溉崑山之东濬许浦等塘以溉常熟之北二曰修圩岸以固横流葢苏松常镇最居东南下流而苏松又居常镇下流秋霖泛涨风涛相薄则河浦之水逆行田间冲啮为患宋转运使王纯臣常令苏呉作田塍御水民甚便之而司农丞郏亶亦云治河以治田为本葢惟田圩渐壊而嵗多水灾也三曰复板闸以防淤淀河浦之水皆自平原流入江海水缓而潮急沙随浪涌其势易淤不数年既沮洳成陆嵗嵗修之即不胜其费昔人权其便宜去江海十余里或七八里夹流而为闸平时随潮启闭以御淤沙嵗旱则闭而不启以蓄其流嵗涝则启而不闭以宣其溢志称置闸有三利葢谓此也而宋臣郏侨亦云汉唐遗迹自松江而东至于海又𨗳海而北至于扬子江又沿江而西至于江阴界一河一浦大者皆有闸小者皆有堰臣按郡志与侨颇合然多湮废惟常熟县福山闸尚存正徳间巡按御史谢琛议复呉塘等闸而不果即今金坛县议复庄家闸江阴县议复桃花闸嘉定县议于横沥练塘盐铁各置闸如旧穆宗隆庆四年巡抚海瑞委松江府同知黄成乐上海知县张嵿开浚王渡起至宋家港共长一万一千五百七十一丈濶三十余丈今议减半开河面一十五丈底濶七丈五尺深一丈五尺六寸共用工银六万余两是嵗大饥畚锸云集不两月而河工告成民得仰食焉神宗万厯十五年以呉中嵗遭水患奏请特设水利副使一员驻松江是嵗命许应逵莅任发帑金十万为修治费及首濬呉淞后及支干开浚未完而故道反塞不一年尽为平壤功未竟谷应泰曰天下之赋半在江南而天下之水半归呉㑹葢江南之田资水灌沃特号涂泥又易霑足偃鼠饮河酌多孔取非如雍州土厚水深冀州神皋天党也考浙西及苏松诸郡以杭湖宣歙万山之水奔腾涌溢尽入太湖太湖蓄潴之余溢于三江东流入海所谓三江既入震泽底定是也然则三江无可入之道则震泽无可定之波也明矣而乃呉淞娄江率皆淤塞黄浦白茆仅见虚名江海之门洩泻既少震泽汪洋承流遂缓矣加以山水多沙夏秋暴涨乘势飘流势缓波平沙因类聚濒湖诸泖相继堙芜矣夫悬师井陉仅容单骑则良将为之踌躇入告君门路隔九阍则忠臣为之泣血况于滔天臣浸洩于一线之流倒崃倾江阻于一坏之土其鱼之叹能不为之寒心哉而或者谓溪不入湖皆由呉江长桥之筑水清沙滞势至壅阂赖江流剽疾聚族兼行今桥梁既立水势纡回清浮则去浊重则沉此犹贾让治河必欲尽徙民居放河北流以入渤海而宣房筑渠更播徳棣分为八河以息民患诚云上䇿其事葢难言之大抵嘉湖地据上流故溪不入湖则嘉湖代受震泽之水苏松势处下流故湖不入江苏松且代受三江之水夏原吉躬履勘验始称太湖汎溢宜浚呉淞然苏之呉淞沙泥淤塞旋疏旋积松之呉淞茭苇丛生渐成陆地请于嘉定开刘家港常熟开白茆港而苏水入海于松江更开范家坟以达大黄浦而松水亦入海广濬分支其受三江之水即所谓三江既入多为尾闾以杀震泽之怒即所谓震泽底定禹贡所书明易简尽原吉所治委曲详至江南水势大畧可睹矣至宣徳七年况钟复请修举夏绪起民昏垫夫钟之去夏仅三十年芍陂烦艾渭渠需庄而况金城柳大沧海田成世纪奄逝陵谷摧移又有吕光询治水三利海瑞濬筑奏功苟非泥橇山樏视同推溺何以称焉明史纪事本末卷二十五明史纪事本末卷二十六钦定四库全书明史纪事本末卷二十六浙江提学佥事谷应泰编太子监国成祖永乐二年四月册立世子为皇太子先是洪武二十八年太祖亲册为燕世子时秦晋燕周四世子太祖皆教而试之一日使分閲衞士燕世子还独后问之对曰寒甚士方食太祖喜使閲章奏择可施行者报命太祖益爱之后成祖即位议建储武臣多请立髙煦者谓其有扈从功金忠以为不可上犹豫未定遂召解缙预议缙言立嫡以长复曰好圣孙葢指宣宗也上又宻以问黄淮淮亦曰长嫡承统万世正法复召问尹昌隆昌隆对与淮同上意遂决及文华寳鑑成上召皇太子谕之曰修已治人之要具于此书尧舜相传惟曰允执厥中帝王之道贵乎知要汝其勉之皇太子拜受而退上顾侍臣解缙等曰朕皇考训戒太子尝採经传格言为书名曰储君昭鉴录此书稍充广之益以皇考圣谟大训以为子孙万世帝王之法诚能守此足为贤君昔秦始皇教太子以法律晋元帝授太子以韩非书帝王之道废而不讲所以乱亡朕此书皆大经大法卿等兼辅东宫从容闲暇亦当以此为説庶几成其徳业他日不失为守成令主侍讲学士王达侍皇太子进讲干九四爻举储贰为説讲毕皇太子召杨士奇问曰经㫖于此恐无储贰之説达不含讥否士奇对曰讲臣非正道不陈岂敢含讥此本宋儒胡瑗之説也皇太子曰然则常人得此爻亦举此説耶士奇曰殿下此问甚善因举程子云凡卦六爻人人有用圣贤有圣贤用衆人有衆人用君有君用臣有臣用无所不通太子悦六年八月诏曰成周营洛肇启二都有虞勤民尤重巡省朕君临天下秖率彛典统极之初已陞顺天府为北京今四海清宁万民安业国家无事省方以时将以明年二月巡幸北京命皇太子监国朕所经过处亲王止离王城一程迎接军民官吏于境内朝见一切供亿皆已有备不烦于民诸司无得有所进献冬十一月命丘福蹇义金忠胡广黄淮杨荣杨士奇金幼孜等兼辅导皇长孙谕之曰朕长孙天章日表玉质龙姿孝友英明寛仁大度年未一纪夙夜孜孜日诵万言必领要义朕尝试之以事辄能裁决斯实宗社之灵卿等其悉心辅导七年春正月敕皇太子监国惟文武除拜四裔朝贡邉境调发上请行在余常务不必启闻仍命吏部尚书兼詹事蹇义兵部尚书兼詹事金忠左春坊大学士兼翰林侍读黄淮左谕徳兼翰林侍讲杨士奇辅导监国谕义等曰居守事重今文臣中留汝四人辅导监国若唐太宗简辅监国必付房𤣥龄等汝宜识朕此意敬恭无怠命学士胡广侍讲杨荣金幼孜及户部尚书夏原吉等扈从赐皇太子圣学心法上出一书示胡广等曰朕因政暇采圣贤之言若执中建极之类切于修齐治平者今已成书卿等试观之广等览毕奏曰帝王道徳之要备载此书遂名曰圣学心法命司礼监刋行上谕黄淮杨士奇曰东宫侍侧朕问讲官今日説何书对曰论语君子小人和同章因问何以君子难进易退小人则易进难退对曰小人逞才而无耻君子守道而无欲又问曰何以小人之势常胜对曰此系上人之好恶如明主在上必君子胜矣又问明主在上都不用小人乎曰小人果有才亦不可尽弃须常谨备之不使有过可也朕甚喜其学问有进尔等其尽心辅之二月帝发京师三月帝至北京都御史虞谦给事中杜钦奉命巡视两淮启颍川军民缺食请发廪赈贷太子遣人驰谕之曰军民困乏待哺嗷嗷卿等从容启请待报汲黯何如人也即发廪赈之勿缓赞善王汝正毎于皇太子前论説赋诗之法皇太子问杨士奇曰古人为诗者其髙下优劣何如对曰诗以言志明良喜起之歌南风解愠之诗唐虞之君其志尚矣后世汉髙帝大风歌唐太宗雪耻百王之作则所尚者霸力皆非王道汉武秋风辞志气已衰如隋炀帝陈后主所为则万世之鉴戒也殿下欲娯意文事则两汉诏令亦可观非独文辞髙古其间亦可禆益治道如诗无益之辞不足为也太子视朝之暇专意文事因览真徳秀文章正宗羡其学识纯正杨士奇曰徳秀所着大学衍义一书尤有益学者为君为臣皆不可不知太子即召翰林典籍取閲大喜曰此为治之鉴戒不可无遂命重刻以赐诸皇孙及廷臣八年冬十月上还南京十一年上幸北京皇太孙从命尚书蹇义学士黄淮谕徳杨士奇及洗马杨溥等辅导太子监国十二年三月帝发北京亲征卫拉特六月班师驻跸沙河太子遣兵部尚书金忠等赍表往迎八月帝至北京以太子所遣使迎车驾缓且书奏失辞怒曰此辅导者之咎也汉王髙煦复譛之遂遣使逮尚书蹇义学士黄淮谕徳杨士奇洗马杨溥芮善及司经局正字金问等至中途有㫖宥蹇义回南京黄淮先至北京下狱次日士奇及金问继至上曰杨士奇姑宥之朕未尝识金问何以得侍东宫命法司鞫之寻召士奇至问东宫事士奇叩头称太子孝敬诚至凡所稽违皆臣等之罪乃下士奇锦衣衞狱未几特宥复职时金问词连溥等遂相继下狱有白事者曰殿下知䜛人乎太子曰吾不知知为子耳十三年秋九月直𨽻盐城县飓风海水泛溢伤民田二百一十五顷有奇太子令蠲田租一千一百七十余石帝至京师十二月歴代名臣奏议书成先是上以玺书谕太子命翰林院儒臣黄淮杨士奇等採古名臣直言彚录以便观览至是书进上览而嘉之命刋印以赐皇太子皇太孙及诸大臣十五年春三月上巡北京命吏部尚书兼詹事蹇义翰林学士兼谕徳杨士奇侍读兼赞善梁潜辅太子监国七月赐皇太子务本之训十六年春三月太子手书赐赞善徐善述言览卿为予改诗甚善但今卿年迈恐辅余为劳似卿朴直苦口者百无一二面谀顺颜者比比有之卿无惮劳弼成余业惟望药石之言日甚一日毋生犯鳞触讳之虑余今欲学作表卿可一如诗题立例具诗题与表题间日封进以广琢磨春煖顺时将息以慰余懐书函曰皇太子赍书赞善好古先生好古者善述字也太子视朝之暇手不释卷被服寛博大类儒者云夏五月上杀赞善梁潜司谏周冕时太子监国上不时有疾两京距隔数千里小人阴附汉府者䜛搆百端侍从监国之臣朝夕惴惴人不自保㑹有陈千户者擅取民财事觉太子令谪交阯立功数日复念其军功宥之有譛于上曰上所谪罪人太子曲宥之矣遂逮陈千户杀之以潜冕不谏止并逮下狱皆死六月上遣礼部左侍郎胡濙巡江浙诸郡陛辞上谕曰人言东宫多失当至京师可多留数日试观何如宻奏来奏字须大晚至即欲观也濙至京师日随朝凡见东宫所行之善退即记之勲臣某者语不谨侍衞搥之仍当陛口奏有㫖不问既退亟宣侍衞者赏钞若干锭于是羣臣皆言不显责大臣而旌禁衞所以寛其罪而愧其心见殿下之仁明也居稍久杨士奇曰公命使也宜亟行濙权辞谢曰方治冬衣未完尔至安庆始书奏以所见皆诚敬孝谨七事宻疏以闻上览之大悦自是不复疑皇太子十八年秋九月己巳北京宫殿垂成钦天监言明年正月朔吉宜御新殿命户部尚书夏原吉召太子太孙于京师期十二月终至北京太子赴北京过滁州登瑯琊山指示杨士奇曰此醉翁亭故址也因叹欧阳修立朝正言不易得今人知其文鲜知其忠葢太子为文章尤善修每曰三代以下文人独修有雍容和平气象尤爱其奏议切直尝命刋修文以赐羣臣且谕之曰修之贤非止于文卿等当考其所以事君者而勉之十一月太子过凤阳谒祭皇陵毕周步陵傍顾张本杨士竒曰国家帝业所自也徘徊乆之耆老进谒有知太祖时事者从容与语赐劳优厚先是原吉自南京先驰奏上复命迎之且曰东宫缓行至是原吉迎见太子于凤阳道上㫖太子以不敢缓谕之且手书付原吉与士奇询访沿途军民利病政事得失备顾问太子过邹县见男女持筐路拾草实者驻马问所用民跪对曰嵗荒以为食太子恻然稍前下马入民舍视民皆衣百结灶釡倾仆叹曰民隐不上闻至此乎顾中官赐之钞而召乡老问其疾苦辍所食赐之时山东布政石执中来迎责之曰为民牧而民穷如此亦动念乎执中言凡被灾之处皆已奏乞停止今年秋税皇太子曰民饿且死尚及徴税耶汝宜速发官粟赈之事不可缓执中请人给三斗曰且与六斗汝毋惧擅发仓廪吾见上当自奏也十二月太子及太孙将至北京原吉先入奏上问原吉东宫来何速对曰陛下慈注之深东宫孝思之切上喜赐钞二百锭命诸臣先期分官出候于良乡太子至北京奏前过山东境内遇民饥即令布政司发粟赈之上曰昔范仲淹子犹举麦舟济父之故旧况百姓吾之赤子乎十九年礼部尚书吕震语太子曰殿下前在南京数遣中使进案牍每有事以殿下过失闻上指其妄言今宜疎此人太子曰过失吾岂能无今至尊既不信之我又与人较耶二十年春三月上北征秋九月还京师二十一年夏五月常山中护衞总旗王瑜上变言常山中护衞指挥孟贤纠合羽林衞指挥彭旭等举兵将推赵王髙燧为主而谋不利于上及皇太子上命急捕贼既悉得遂召太子赵王及文武大臣皆至上御右顺门亲鞫之先是上以疾多不视朝中外事悉启太子处分太子往往裁抑宦侍宦官黄俨江保尤见疎斥俨等日䜛之于上且素厚髙燧常阴为之地因伪造毁誉之言传播于外谓上注意髙燧以绐外廷由是贤等遂起邪心钦天监官王射成与贤宻言于贤曰观天象当有易主之变贤等邪谋益急与其弟孟三常山左护衞老军马恕田子和兴州后屯衞老军髙正通州右衞镇抚陈凯等日夜潜谋连结贵近图就宫中进毒药于上候上晏驾即以兵劫内库兵仗符寳分兵执府部大臣豫令髙正伪撰遗诏付中官杨庆养子至期从禁中议以御寳领出废皇太子而立赵王髙燧为帝布置已定正宻告其甥瑜瑜曰此舅氏灭族之计力止不从瑜遂入告上览伪譔遗诏震怒立捕杨庆养子诛之顾髙燧曰尔为之耶髙燧惴慄不能言太子为之营解曰髙燧必不与谋此下人所为耳上命文武大臣及三法司鞫治羣臣奏贤等所犯大逆且有显实当并寘极典上曰且先籍其家王射成以天象诱人速诛之贤等更加穷鞫毋令遽死遂下锦衣衞严治寻逮其党悉诛之八月帝发京师北征十一月还京二十二年春三月上议北征夏四月诏太子监国驾发京师秋七月庚寅上崩于榆木川大学士杨荣少监海夀奉遗命驰讣太子太子恸絶强拜受即遣太孙出居庸赴开平迎梓宫濒行太孙启曰出外有封章白事非印识无以防伪太子曰言良是但行急新制不及士奇曰殿下未践阼有事自应行常用之寳其东宫小图书可假之行此出一时之权归即纳上太子即取付太孙曰有启事以此封识不久当归汝汝可留之既行太子顾士奇曰昔大行临御储位久未定浮议喧腾今即以付之浮议何从兴壬子太孙奉大行柩至郊太子及亲王以下文武羣臣皆衰服哭迎至大内奉安于仁智殿加歛奉纳梓宫八月十五日丁巳皇太子即位赦天下以明年为洪熙元年谷应泰曰古之教太子者慎选师傅训之徳义过龙楼而问寝入虎闱而齿胄葢若是其毖也及乎六师挞伐有事行间则从曰抚军守曰监国非特重器所寄亦以周知艰大练察治忽为嗣王之要务耳方仁宗之未正青宫也睿质仁明天姿恺恻然而如意类上申生无宠非黄淮进贾诩之谋解缙效邺侯之议则鸟乌向背羽翼无成金玦偏褧忧方大矣幸而皇祖亲册嫡长分定乘危履险克正重轮重耳之艰阻备尝楚王之朝婴夕侧非特生于深宫之中长于阿保之手者也又若储君昭鉴𫝊自髙皇圣学心法颁于成祖比之始皇之教以法律元帝之授以韩非贻谋度越抑何伟欤而况金忠蹇夏辅导于前黄淮杨士奇纠绳于后则商山茹芝之佐也学识特崇真氏文章独许欧公则家丞秋实之采也赈颍川之饥而先发后闻恤邹县之荒而赐钞辍食则豳风农事之规也又考成祖巡幸顺天亲征漠北驾凡五出年垂二纪中间大官大邑虽复启闻而庶政庶狱咸就谘决名为储位实则长君名为监国实则御宇故人以仁宗之歴祚短而予以仁宗之沛泽长也若夫宫闱煽祸国本濒倾管蔡流言备极䜛搆一时并集何以为懐又且迎驾缓期而逮捕官属则髙煦赞之伪撰遗诏而阴行废立则髙燧主之葢以突阵者自命黄须树功者侈谈天䇿而又加之敬礼之宻推曹植辅国之交鬭两宫夫是以势同孤孽危如累卵救过而不暇也自非胡濙宻书七事王瑜上变一言则豫教之淑质壅于上闻含沙之哆口交乱四国非䝉戾园之诛必赐扶苏之诏而仁宗一载之郅理又乌能时其盛耶嗟乎安庆复而后良乡侯孟贤败而后榆川崩天祚人国以有此也明史纪事本末卷二十六明史纪事本末卷二十七钦定四库全书明史纪事本末卷二十七浙江提学佥事谷应泰编髙煦之叛成祖永乐二年立郡王髙煦为汉王仁宗同母弟也初文皇起兵时世子居守髙煦狙诈多智以材武自负善骑射从征白沟东昌有功江上之战文皇兵却髙煦适引骑兵至文皇抚其背曰吾病矣汝努力世子多疾已而议建储藩府旧臣淇国公丘福驸马王宁皆善髙煦时时称二殿下文皇曰居守功髙于扈从储贰分定于嫡长且元子仁贤又太祖所立真社稷主汝等勿复言至是立世子东宫封髙煦汉王国云南髙燧赵王国彰德髙煦怏怏不肯去曰我何罪斥我万里文皇不悦太子力解得暂留京师又请得天䇿衞为护衞曰唐太宗天䇿上将吾得之岂偶然又请益两护衞曰我英武岂不类秦王世民乎又尝作诗有申生徒守死王祥枉受冻之语上尝命太子及汉王髙煦赵王髙燧皇太孙同谒孝陵太子体肥重且足疾两中使掖之行恒失足髙煦从后言曰前人失跌后人知警皇太孙应声曰更有后人知警也髙煦回顾色变太孙即宣宗也东宫性仁厚笃好经史有人君之度髙煦不肯竟学然英武颇类上长七尺余轻趫两腋若龙鳞者数片上每北征令从左右上尝与诸大臣微语及储宫事大臣亦多谓东宫守成令主上意颇释一日上及后御便殿东宫妃张氏亲执庖㸑上御膳恭谨上大喜曰新妇贤他日吾家事多赖也自此无易储意然髙煦时媒孽东宫事以闻尝譛解缙泄上易储语缙坐贬交趾又譛之逮系死狱中十二年三月上北征还东宫遣使迎上迟髙煦日夜谋夺嫡复造飞语动揺监国并中伤黄淮等于是坐淮等奉表不敬逮下狱十三年三月改赵王髙燧封国于彰徳汉王髙煦于青州时髙煦奏愿常侍左右不欲之国复赐勅曰既受藩封岂可常在侍下前封云南惮逺不行与尔青州今又託故如果诚心留侍去年在此何以故欲南还是时朕欲留尔长子亦不可得留侍之言殆非实意青州之命更不可辞十四年九月汉王髙煦选各衞壮健艺能军士随侍勑都督佥事欧阳青悉还原伍不许稽留十五年三月汉王髙煦有罪居之山东乐安州髙煦所为不法上以其长史程棕纪善周巽等不能匡正皆斥交趾为吏髙煦犹不悛府中有私募军士三千余人不𨽻籍兵部纵衞士于京城内外劫掠支解无罪人投之江杀兵马指挥徐野驴及僣用乘舆器物上颇闻之还南京以问蹇义义不敢对固辞不知又问杨士奇对曰汉王始封国云南不肯行复改青州又坚不行今知朝廷将徙都北京惟欲留守南京此其心路人知之惟陛下早善处置使有定所用全父子之恩以贻永世之利上黙然后数日上复得髙煦私造兵器阴养死士招纳亾命及漆皮为船教习水战等事上大怒召至面诘之禠其衣冠絷之西华门内皇太子力为营救乃免上厉声曰吾为尔计大事不得不割汝欲养虎自贻患耶今削两䕶衞处之山东乐安州去北京甚迩即闻变朝发夕就擒矣比至乐安怨望异谋益炽太子数以书戒之竟不悛二十二年成祖崩仁宗即位八月己丑召汉王髙煦赴京九月甲申汉王髙煦至京仁宗洪熙元年夏四月遣汉王髙煦子瞻圻于凤阳守陵当文皇北征宴驾时髙煦子瞻圻在北京凡朝廷事潜遣人驰报一昼夜六七行髙煦日亦遣数十人入京师潜伺幸有变上固知之顾益厚遇倍加嵗禄赐赉万计先是瞻圻憾父杀其母屡发父过恶文皇曰尔父子何忍也至是髙煦悉上瞻圻前后觇报中朝事又曰廷议旦夕废兵取乐安上召瞻圻示之曰汝处父子兄弟间䜛搆至此乎穉子不足诛遣凤阳守皇陵五月辛巳仁宗崩六月太子自南京奔丧髙煦谋伏兵邀于路仓卒不果庚戌太子即位改明年宣徳元年七月髙煦陈奏利国安民四事上顾侍臣曰永乐中皇祖常谕皇考及朕谓此叔有异心宜备之然皇考待之极厚如今日所言果出于诚则是旧心已革不可不顺从也命有司施行仍复书谢之宣宗宣徳元年春正月汉王髙煦遣人献元宵灯有言于上曰汉府所遣来者多是窥瞰朝廷之事特以进献为名上曰吾惟推诚以待之耳复书报谢秋八月北京地震汉王髙煦反初髙煦既之国乐安反谋未尝一日㤀及仁宗崩帝即位赐髙煦视他府特厚髙煦日有请及言朝政上曲狥其意索驼与之四十索马与之百二十索袍服又与之髙煦益自肆八月壬戌朔遂反遣枚青潜来京约英国公张辅内应辅暮夜系青闻于朝又约山东都指挥靳荣等反济南为应又散弓兵旗令真定诸衞所尽夺傍郡县畜马立五军都督府指挥王斌领前军韦违左军千户盛坚右军知州朱烜后军诸子瞻垐瞻域瞻埣瞻墿各监一军髙煦率中军世子瞻垣居守指挥韦贤韦兴千户王玉李智领四哨部署已定伪授王斌朱烜等大帅都督等官御史李濬乐安人弃其家变姓名间道诣京上变言髙煦刻日取济南然后率兵犯阙陞濬行在左佥都御史遣中官侯太赐书髙煦言昨枚青来言叔督过朝廷子诚不信皇考至亲唯二叔子所赖亦唯二叔小人离间不得不敷露中恳且𫝊播惊疑或有乘间窃发者不得不畧为之备唯叔鉴之太至乐安髙煦陈兵见太傲倨不拜勅南面坐跪太大言曰我何负朝廷哉靖难之战非我死力燕之为燕未可知也太宗信䜛削我䕶衞徙我乐安仁宗徒以金帛饵我今又輙云祖宗故事我岂能郁郁无动作汝循营视汉士马岂不可洸洋天下耶速报上缚奸臣来徐议吾所欲太惧唯唯归上问髙煦何言太对无所言上曰太二心已而锦衣官从太往者具陈所见上大怒太曰事定必治汝是月丁卯髙煦遣百户陈刚进疏言仁宗违洪武永乐旧制与文臣诰勅封赠今上修理南巡席殿等事为朝廷罪过又斥二三大臣夏原吉等为奸佞并索诛之又书与公侯大臣骄言巧诋汚蔑乗舆上叹曰髙煦果反议遣阳武侯将兵讨髙煦大学士杨荣力言不可曰皇上独不见李景隆事乎上黙然顾原吉原吉曰往事可鉴不可失也臣见煦命将而色变退语臣等而泣知其无能为也且兵贵神速宜卷甲韬戈以往一鼓而平之所谓先声有夺人之心也若命将出师恐不济杨荣言是上意遂决立召张辅谕亲征辅对曰髙煦鸷而寡谋外戅中恇今所拥非有能战者愿假臣兵二万擒逆贼献阙下上曰卿诚足办贼顾朕新即位小人或懐二心行决矣令大索乐安奸谍乙丑勅遣指挥黄谦同总兵平江伯陈瑄防守淮安勿令贼南走令指挥芮勋守居庸闗令法司尽弛军旗刑徒从征戊辰命定国公徐永昌彭城伯张昶守皇城安乡侯张安广宁伯刘瑞忻城伯张荣建平伯髙逺守京师己巳命丰城伯李贤侍郎郭琎郭敬李昶督军饷郑王瞻埈襄王瞻墡留守北京广平侯袁容武安侯郑京都督张昇山云尚书黄淮黄福李友直协守少师蹇义少傅杨士奇少保夏原吉太子少傅杨荣太子少保呉中尚书胡濙张本通政使顾佐扈行阳武侯薛禄清平伯呉成为先锋辛未以髙煦之罪告天地宗庙社稷山川百神遂亲征发京师率大营五军将士以行东南天鸣声如万鼓癸酉驾过杨村马上顾问从臣曰试度髙煦计安出或对曰乐安城小彼必先取济南为巢窟或对曰彼曩不肯离南京今必引兵南去上曰不然济南虽近未易攻闻大军至亦不暇攻䕶军家在乐安不肯弃此走南京髙煦外多夸诈内实怯懦临事狐欵展转不断今敢反者轻朕年少新立衆心未附又谓朕不能亲征即遣将来得以甘言厚利诱饵幸成事今闻朕行已胆落敢出战乎至即擒矣戊寅获乐安归正人益知贼中虚实言贼初约靳荣取济南山东布按二司官觉之防荣不得发又闻大军至不敢出朱煊力言宜引精兵取南京得南京大事成矣衆不从曰南人谋家耳奈我辈何又曰髙煦初闻阳武侯等将兵攘臂喜曰此易与耳闻亲征始惧于是授归正人官厚赏给榜令还乐安谕衆上仍书谕髙煦曰人言王反朕初不信及得王奏知王志在祸生灵危宗社朕兴师问罪不得已也王太宗皇帝之子仁宗皇帝之弟朕嗣位以来事以叔父礼不少亏何为而反耶朕惟张敖失国本之贯髙淮南受诛成于伍被自古小人事藩国率因之以身图富贵而陷其主于不义及事不成则反噬主以图苟安若此者多矣今六师压境王能悔祸即擒献倡谋者朕与王削除前过恩礼如初善之善者也王如执迷或出兵拒敌或婴城固守图侥倖于万一当率大军乗之一战成擒矣又或麾下以王为奇货执以来献王以何面目见朕虽欲保全不可得也王之转祸为福一反掌间耳其审图之上英畅神武词㫖明壮六军气盛龙旗钲鼓千里不絶庚辰薛禄驰奏前锋至乐安约明日出战上令大军蓐食兼行文臣请慎重武臣曰林莽间或设伏百里趋利不可上曰兵贵神速我抵城下营彼阱中虎爪牙安施大军至乌合之衆方汹汹何暇设伏遂行夜分至阳信时庆云阳信吏人皆入乐安城无来朝者辛巳驻跸乐安城北城中黒气黯黪大军壁其四门贼乘城举砲大军发神机铳箭声震如雷城中人股慄诸将请即攻城上不许勅谕髙煦不报已复遣勅谕之曰前勅谕尔备矣朕言不再尔其审图之又以勅系矢射城中谕党逆者以祸福于是城中人多欲执献髙煦者髙煦狼狈失据宻遣人诣御幄陈奏愿寛假今夕与妻子别明旦出归罪上许之是夜髙煦尽取积嵗所造兵器与凡谋议交通文书尽燬之城中通夕火光烛天壬午移跸乐安城南髙煦将出王斌等固止之曰宁一战以死就擒辱矣髙煦曰城小绐斌等复入宫遂潜从间道衣白席藁出见上顿首自陈羣臣列奏其罪请正典刑上曰彼固不义祖训待亲藩自有成法羣臣复言春秋大义灭亲上却之以羣臣劾章示煦煦顿首言臣罪万死万死生杀惟陛下命上令煦为书召诸子同归京师罪止倡谋数人赦城中胁从者遂执王斌等下行锦衣狱癸未令禄夲镇抚乐安改乐安为武定乙酉班师命中官颈系髙煦父子赴北京锦衣衞械系王斌朱煊盛坚典仗侯海长史钱巽教授钱常百户井授等以归庚寅驻跸献县之单桥户部尚书陈山迎驾山见上言宜乘胜移师向彰徳袭执赵王则朝廷永安矣上召杨荣以山言谕之荣对曰山言国之大计遂召蹇义夏原吉谕之两人不敢异议荣言请先遣勅赵王诘其与髙煦连谋之罪而六师奄至可擒也从之荣遂传㫖令杨士奇草诏士奇曰事须有实天地鬼神岂可欺哉且勅㫖以何为辞荣厉声曰此国家大事庸可沮乎令锦衣衞责所系汉府人状云与赵连谋即事之因何患无辞士奇曰锦衣衞责状何以服人心士奇因往见蹇义夏原吉义曰上意已定衆意已定公何能中阻原吉曰万一上从公言今不行赵后有变如永乐中孟指挥之举谁任其咎士奇曰今时势与永乐中异永乐中赵拥三䕶衞今已去其二且昔孟指挥所为王实不预闻不然赵王岂至今日乎义曰即如公言今若何士奇曰为今之计朝廷重尊属厚待之有疑则严防之亦必无虞而于国体亦正矣义原吉曰公言固当然上特信杨荣言不系吾二人可否也士奇退与荣曰太宗皇帝惟三子今上亲叔二人一人有罪者不可恕其无罪者当厚之庶几仰慰皇祖在天之灵荣不肯时杨溥亦与士奇意合溥曰吾二人请入见上兵必不可移荣闻溥言即趋入见溥士奇亦踵其后而门者止二人不得入已有㫖召蹇夏义以士奇言白上不怿然亦不复言移兵矣车驾遂还京九月帝还京师御奉天门髙煦父子家属皆至京师命工部筑馆室于西安门内处髙煦夫妇男女其饮食衣服之奉悉仍旧无改上出御制东征记以示羣臣凡髙煦之罪及朝廷不得已用兵之故皆详书之逆党王斌朱煊等伏诛同谋伏诛者六百四十余人其故纵与藏匿坐死戍边者一千五百余人实口外者七百二十七人独长史李黙免上至京始思杨士奇言不复及彰徳事然言者犹喋喋请尽削赵䕶衞且请拘赵王京师上皆不听乃召士奇谕曰言者论赵王益多如何对曰今日宗室惟赵王最亲当思保全之毋惑羣言上曰吾亦思之皇考于赵王最友爱且吾今惟一叔奈何不爱然当思所以保全之道乃封羣臣言章遣驸马都尉广平侯袁容左都御史刘观赍以示之使自处士奇曰更得玺书亲谕之尤善上从之容等至赵王大喜曰吾生矣即献䕶衞且上表谢恩而言者始息汉庶人髙煦锁絷之内逍遥城一日帝往熟视久之庶人出不意伸一足勾上踣地上大怒亟命力士舁铜缸覆之缸重三百斤庶人有力顶负缸起积炭缸上如山燃炭逾时火炽铜镕庶人死诸子皆死谷应泰曰髙煦为文皇第二子强力善骑射燕藩兵起摧锋陷敌从征有功而仁宗之在青宫也性仁柔体肥足耎髙煦轻之以为可取而代也于是潜谋夺长飞语倾危私造兵器阴养死士中伤东宫官属自比天䇿上将而驸马王宁淇国公丘福亦复官府交通阴图翼戴自非居守功髙嫡长分定又且张妃执㸑阴教克修则成师名子如意类吾文皇之意亦未保其克终也然而煦者不过桀骜不臣非有深图逺筭特以成祖喜其勐鸷昭帝曲加友爱于时父兄见骄恃爱肆奸封云南则恚怒不去封青州则托故不行支解无罪僣用乗舆逆节所萌有自来矣然而煦之谋非有湘东刻檀之狡也煦之才非有曹植自试之敏也地不过乐安煦非有呉楚七国之强也人不过王斌朱烜煦非有贯髙伍被之佐也乃以宣宗初御轻其年少陈兵踞坐声罪朝廷所幸神机内断亲督六师煦不先争济南转躏河北而困守孤城束身就缚岂非外多夸诈内实怯懦宣宗料敌真神筭也至若陈山迎驾请袭赵藩杨荣希㫖赞决大计赖士奇一言克保亲亲献还䕶衞耳昔袁盎劝䘏淮南田叔烧梁狱辞即令罪状果明犹当曲全恩纪而况齐王后悔背约城守马攸徳望举朝共知又安可借金吾片纸使有杀叔父名乎其后逍遥城中煦婴锁絷槛猿未尝不牢缚虎未尝不急而忽伸一足勾上踣地以致铜缸燃炭身首为灰彼岂真有阍戕戴呉筑击秦庭之智哉要不过桀骜不臣适以杀其躯耳虽然髙煦之后寘鐇宸濠反者踵起岂前车之鉴不足慑以天诛抑靖难之风若或贻以家法葢观于汉庶人之变而叹蜾蠃之类我也明史纪事本末卷二十七明史纪事本末卷二十八钦定四库全书明史纪事本末卷二十八浙江提学佥事谷应泰编仁宣致治成祖永乐二十二年秋七月上北征崩于榆木川衆仓卒莫知所措大学士杨荣曰六师去京尚逺不宜发丧所至宜上食如常仪时有议欲借他事赍玺书驰讣者荣曰大行皇帝在称敕今称敕是诈也罪孰当之乃作启先驰报皇太子遣皇太孙往迎梓宫时京兵皆随征城中空虚浮议借借虑赵王兵为变皇太孙辞行启曰出外有封章白事非印识无以防伪皇太子然之急未有所与以问大学士杨士奇士奇言上所用东宫图书今暂假之归即进纳太子悟乃曰卿言诚是昔大行临御储位久未定吾今即以付之浮议何由兴八月皇太子即皇帝位大赦天下杨士奇草诏如下西洋寳船云南取寳石交趾採金珠撒马儿等处取马并採办烧铸进供诸务悉皆停罢出户部尚书夏原吉刑部尚书呉中侍郎杨勉右春坊大学士黄淮洗马杨溥正字金问于狱复其官以大学士杨荣为太常寺卿金幼孜为户部侍郎仍兼前职左春坊大学士杨士奇为礼部右侍郎兼华葢殿大学士黄淮为通政使兼武英殿大学士荣幼孜士奇淮俱掌内制备顾问不预所陞职务洗马杨溥为翰林院学士正字金问为翰林院修撰初上尝谕士奇曰自今朝廷事仗蹇义与汝士奇对曰汉文即位首进宋昌史以为贬臣两人侍陛下日久虽圣恩不遗不应先及臣等上益重之命减惜薪司赋枣之半初杨士奇入谢新命毕闻惜薪司奏准嵗例赋北京山东枣八十万斤为宫禁香炭之用将复入奏时蹇义夏原吉奏事未退上见士奇顾义等曰新华葢学士来奏事必有理试共听之士奇因言诏下才两日今闻惜薪司传㫖赋枣八十万斤得无过多虽系嵗例然诏书所减除者皆嵗例也上喜曰吾固知学士言有理吾数日来宫中丛脞此是急遽中答之不暇致审即命减其半复语义等曰卿三人朕所倚宜尽言匡朕不逮命吏部汰冗官九月上念山林川泽皆与民共命自居庸以东与天夀山相接禁樵採余俱弛禁河南黄河溢令右都御史王彰往抚军民免今年粮税工部奏修军器请徴布漆于民命给钞市之上曰古者土赋随地所产不强其所无比年如丹漆石青之类所司不究物产槩下郡县征之小民鸠歛金币博易输纳而吏胥因以为奸其一切禁止礼部尚书吕震请即吉不从时上丧服已踰二十七日震请如太祖倣汉制易吉服上未答震退徧语羣臣令释服杨士奇谓震曰洪武中有遗诏今未可援以为例且仁孝皇后崩太宗衰服后仍服素衣冠绖带月数日今可遽即吉乎明旦君臣宜素衣冠黒角带遂以上闻上亦未答已而视朝上素冠麻衣麻绖文臣惟学士武臣惟英国公如上所服上叹曰张辅知礼六卿乃反不及士奇所执是也以灵壁县丞田诚为州判官仍佐灵壁县事诚居官亷能抚字九年考满父老诣阙留之遂有是命长沙府民自宫求为内侍上以其游惰不孝发为卒戍边以太常寺卿周讷为交趾升华府知府讷永乐中为祠祭司郎中请封禅太宗不聴后以方宾荐入太常上曰谀佞之人宜置逺徼不可以玷朝行遂有是命治水左通政乐福奏苏松常杭嘉湖六府水灾请俟来嵗并徴命以钞布代输直𨽻广宗县水溢命赈给之谕兵部尚书李庆以太仆寺马分给诸衞所及沿邉戍卒牧养上念民力恐废耕桑也赐蹇义杨士奇杨荣金幼孜绳愆纠谬图书冬十月革户部及南京户部行用库初建行用库专市民间金银至是罢革之赐衍圣公孔彦缙宅初彦缙来朝馆于民间上闻之顾近臣曰四裔来朝之使至京皆有公馆先圣子孙乃寓民家何以称崇儒重道之意命工部赐宅山东登莱诸郡水灾蠲逋租苏州徐州水灾免今年税浙江于潜乐清民饥命发仓赈之大理寺卿虞谦上言七事曰慎用人用得其人则治道兴非其人则治道隳曰兴学校教育之道本于师范不在于备而在得人曰端风宪都察院纲纪之职今俾耑治狱非设官本意曰广储蓄国用空乏宜预为备曰惜民力畿南之兵困于牧养宜分给无马郡县曰通货财钞法不行由于出多而入少但多方收之而不轻出则自能流通曰治奸宄畿民多盗贼宜编里甲相觉察犯者坐命议行之大理寺奏决囚命同大学士审录召杨士奇等谕以钦恤至意命翰林院严考嵗贡生上谕杨士奇曰百姓不䝉福者由守令匪人守令匪人由学校失教自今宜严试之五经四书义不在文辞之工拙但取其明理者或人材难得即数百人中得一人亦可葢取之严则不学者不敢萌侥倖之望十一月宥建文诸臣家属上尝语廷臣曰方孝孺辈皆忠臣遂及寛典改大理寺卿杨时习交阯按察司复虞谦为大理卿先是谦奏事侍臣有言其当宻请不宜于朝中敷奏沽名者又言其属官杨时习𨗳之密陈而谦不纳上乃降谦擢时习为卿至是杨士奇从容言之且曰谦歴三朝得大臣体今犯过极小上曰吾亦悔之顾时习其人若何对曰虽起于吏然明习法律公正㢘洁上喜曰吾有以处之遂有是命召太监马骐还京骐还未几矫㫖下内阁书敕复往交阯办金珠内阁复请上正色曰朕安得有此言骐在交阯荼毒军民卿等独不闻乎自骐召还交人如解倒悬岂可再遣然亦不诛骐也遣监察御史分巡天下考察官吏进户部尚书郭资太子太师命致仕蹇义夏原吉言其偏执妨事且多病上问杨士奇对曰资强毅能守㢘人不得干以私但性偏执甚至沮格恩泽不得下究上问其故对曰诏书数下蠲免灾伤租税不听开除必令有司依额徴纳此其过之大者遂有是命赐户部尚书夏原吉绳愆纠谬图书上谕夏原吉曰古者寓兵于农民无转输之劳而兵食足后世莫善于汉之屯田先帝立屯种法甚善但所司数以征徭扰之自今天下衞所屯田军士毋擅役妨其农务违者治之命都察院捕治湖广副使舒仲成以杨士奇言罢之上监国时仲成为御史常奉㫖理木植嵗课之弊忤㫖至是因吏部奏仲成他事命捕治之士奇上疏曰向来小臣得罪者衆陛下即位以来皆已宥之今复追理前事则诏书不信汉景帝为太子时召衞绾称疾不赴即位进用绾前史美之上览疏喜即有㫖罢仲成而降玺书褒士奇赐钞币面谕之曰卿尽心如此朕复何忧上嘉羣臣能言谓杨士奇曰朕尝处事有过退朝思之方自悔而廷臣已有言者甚惬朕意士奇对曰宋臣富弼有言愿不以同异为喜怒不以喜怒为用舍上曰然书云有言逆于汝心必求诸道羣臣所言有咈意者朕退必自思或朕实有失亦未尝不悔士奇曰成汤改过不吝所以为圣人上曰朕有不善患未知耳知之不难于改十二月谕吏部慎选师儒令吏兵二部书各都司布政司按察司官姓名于奉天门内西序上谕蹇义等曰庶官贤否军民休戚之所系也昔唐太宗书各刺史于屏间有善政则各疏于下皇考亦尝书中外官姓名于武英殿时复观之今五府六部之臣朕朝夕接见询察其贤否而在外诸司官既久不能不忘为臣有善而上忘之谁肯自勉有不善而上忘之谁复自戒尔吏部兵部具各司官姓名掲诸西序朕将考其行事而黜陟焉罢海子西湖巡视官上谓蹇义曰朕之心茍可推以利民虽府库之储不吝况山泽之利哉命户部被灾田土分遣人驰谕各郡县停免催征粮税命刑部都察院通政司自今内外官贪赃者录其姓名藏于官以便稽閲仁宗洪熙元年春正月壬申朔上御奉天殿朝羣臣命礼部鸿胪寺不作乐先是礼部尚书吕震请于上宜受贺作乐如朝仪上不从震固请之大学士杨士奇杨荣黄淮金幼孜皆言陛下言是震曰四方万国之人逺朝新主皆欲一观天颜固圣孝诚至亦宜勉狥下情上顾士奇等曰礼过矣对曰诚如圣谕必欲俯狥舆情亦不宜备礼上从之明日召士奇等谕曰为君以受直言为明为臣以能直言为忠如昨日朝㑹从震言今悔何及自今朕行有未当但直言之母以不从为虑各赐钞文币南京龙山产灵芝礼部尚书吕震请贺不许建𢎞文阁于思善门命翰林学士杨溥掌阁事上亲举印授溥曰朕命卿等于左右非止助益学问亦欲广知民事即有建白封识以进大祀天地于南郊颁诏天下罢山塲园林湖池坑冶听民採取悉炤洪武年间例办纳罢给朝觐官孶牧马初兵部尚书李庆言于上曰民间牧马蕃衍已散之军伍尚余数千请令朝觐官领之太仆苑马嵗课其息有亏罚与民同杨士奇不可庆忿不纳士奇奏曰朝廷求贤任官今乃使养马而课责与民同且所散不及三千而朝廷负此名于天下岂贵贤贱畜之意乎上许出内批罢之已而不闻明日士奇又言之上曰偶忘之有顷上御思善阁召士奇谕曰内批岂真忘之朕闻吕震李庆等皆忿卿朕念卿孤立恐为衆所伤不欲因卿言而罢今有名矣出示章则陜西按察使陈智言畜马不便命士奇据此草敕止之士奇顿首言陛下知臣臣不孤矣上谓士奇曰继今今有不便惟宻与朕言李庆吕震辈不识大体不足语也二月舞阳清河睢宁民饥命发本县仓粟赈之大理寺少卿戈谦言事过激吕震等交奏其沽名上颇厌之杨士奇以主圣臣直从容为上言之且曰谦虽昧于大体葢亦感恩图报耳上因免谦朝参而视事如故士奇复进曰四方朝觐之臣咸在岂能尽知谦过传之于逺将谓朝廷不能容直言上惕然曰此吕震误朕也朕非恶言事谦言自有过者卿可以朕言谕衆人士奇曰此非臣所能谕当以玺书开喻之上遂命士奇书引过而待谦如初命百官毋以谦为戒已而召谦为副都御史时有中官採木四川扰民者召谦谕曰尔素清直其为朕穷治之勿懐疑畏三月谕三法司自今诽谤者悉勿治乐亭连城莱芜蓬莱黄巖民饥命发本县仓赈之夏四月诏免山东淮安徐州今年夏税之半停罢一切官买物料时有至自南京者言徐淮山东民多乏食而有司催科方急上问蹇义义对亦同上命杨士奇草诏蠲恤士奇言不可不令户部工部与闻上曰姑徐之救民如拯溺不可须㬰缓有司虑国用不足必持不决因命中官给笔札士奇就西角门草诏上览毕即遣使赍行顾士奇曰卿今可语部臣朕悉免之矣左右或言宜有分别庶不滥恩上曰恤民宁过厚为天下主可与民较锱铢耶大名府民饥命发长垣仓粟赈之河南镇汝钧许四州延津襄城等二十二县及山东昌邑直𨽻邢台等县民饥命所在发仓粟赈之时近臣有进言太平之政者杨士奇进曰流徙未归疮痍未复逺近犹有艰食之民须休养数年庶几人得其所上嘉纳之复谕蹇义等曰曩与卿绳愆纠谬银章惟士奇封入五疏余皆无有岂朝政果无阙生民果皆安乎诸臣顿首谢太常寺卿兼学士杨溥上言牺牲少请遣官市上曰爱人而后可以事神其令有司监市毋扰民五月谕吏部慎选御史以清风纪咨访可任都御史以闻上曰都御史十三道之表都御史㢘御史虽不才亦知畏惮今不才者无复畏惮矣时左都御史刘观有贪名上崩洪武中上随文皇入侍太祖令閲皇城衞卒还奏迟问何后也对曰旦寒甚衞士方食俟食毕乃閲以故迟太祖曰善孺子知恤下乎又令閲奏疏多取言民瘼者上白太祖曰儿生长深宫乃知民间疾苦尝问尧九年水汤七年旱百姓何所恃对曰恃圣人有恤民之政耳太祖大喜称善文皇即位为皇太子监国多仁政既即位天下益归心每边将陛辞輙戒曰民力罢矣毋贪功脱扰塞下驱之而已用法尚寛厚然深恶赃吏每戒法司曰国家恤民必自去赃吏始在位仅十月而百政具举云六月皇太子即皇帝位罢浙江布政司叅议王和袁昱陜西按察司佥事韩善为民和等坐赃遇赦吏部奏拟还职上曰士大夫当务㢘耻三人皆贪污岂可复任方面河南新安知县陶镕奏民饥借驿粮千石赈救秋成偿还上谓夏原吉曰有司拘文法饥荒必申报赈济民饥死久矣陶镕先给后闻能称任使毋责其耑擅定㑹试分南北卷取士例先是仁宗尝与侍臣论科举之弊杨士奇曰科举当兼取南北士仁宗曰北人学问逺不逮南人士奇曰长才大器俱出北方南人虽有才华多轻浮仁宗曰然则将何如士奇曰试卷例缄其姓名请于外书南北二字如当取百人则南六十北四十南北人才皆入彀矣仁宗曰然往年北士无入格者故怠惰成风今如是则北方学者亦感奋兴起命与礼部议闻未上而仁宗崩上即位遂行之后复定南北中卷北卷则北直𨽻山东河南山西陜西中卷则四川广西云南贵州及凤阳庐州二府徐滁和三州余皆南卷御史何文渊言太祖令州县设老人以年髙有徳者为之比年所用多非其才或出自仆𨽻慿借官府肆虐闾阎上命户部申旧制违者并有司置之法冬十月思州府通判檀凯九载考满其民诣阙乞留令予正五品俸以优之十一月工部尚书呉中言制造御用器物不足请买于民间上曰汉文服御帷帐无文绣史称其恭俭爱民朕方以俭约率下命止之宣宗宣徳元年二月礼部进籍田仪注上观之谓侍臣曰先王制籍田率天下务农天子公卿躬秉耒耜贵有实心耳不然三推五推何益于事侍臣顿首曰先王制礼有本有文陛下言及此苍生之福也夏四月户部奏青州借官粮赈饥乞复勘然后给上曰民饥无食当如拯溺救焚即命就便分给五月论三法司审录系囚务在平恕御左顺门谕廷臣遵守皇祖旧典上曰皇太祖肇建国家皇祖考相承谋虑深逺子孙遵而行之犹恐未至世之作聪明乱旧章驯至败亡往事多有可鉴古人云商周子孙能守先王之法至今存可也秋七月命六科给事中凡内官传㫖皆须复奏然后行朶颜衞朝贡不至辽东总兵武进伯朱荣请掩击之上曰驭彞之道毋令扰边而已不许八月汉王髙煦反上亲征髙煦降尚书陈山请移师彰徳袭赵王杨士奇力止之冬十月复李时勉翰林侍读先是洪熙中时勉言事过激仁宗怒命武士扑以金𤓰断脇不死系狱时上面讯释之复召入翰林二年二月上御文华殿赐辅臣蹇义夏原吉杨士奇杨荣胡濙范银图书义曰忠厚寛𢎞原吉曰含𢎞贞靖士奇曰清方贞靖荣曰方正刚直濙曰清和恭靖上御左顺门夏原吉等侍上曰䜛慝小人直能变白为黒听其言若忠究其心则险汲黯正直奸邪寝谋卿等所宜法也原吉等顿首受命八月禁有司沮格诏令九月命浙江按察使林硕复职硕振举宪法不稍贷中官裴可立督事浙江以沮格诏令诬之上遣人逮硕至亲问之曰尔毋怖但尽实对硕叩头具言故立命驰驿复任而降切责可立冬十月上御文华殿儒臣讲易观大象毕上曰古者帝王有巡狩之礼后世何以不行对曰古之君臣上下往来以通礼意至秦尊君抑臣斯礼遂废上曰亦时势不同也舜时五载一巡狩虞书所载一年徧天下后世人君一出千乘万骑百姓骚驿成周十二年一巡已与虞时不同矣况后世乎予谓治贵实效巡狩之礼考制度观民风明黜陟此其大节也诚能体帝王之心选贤任良不患不振若以后世侍衞之衆征求之广欲行时巡之礼难矣时征交阯屡失利上宻问英国公张辅辅请益发兵诛之杨士奇杨荣力言弃交阯便上从之赦交阯罪三年二月易皇后胡氏册妃孙氏为皇后先是上尝召张辅蹇义夏原吉杨士奇杨荣谕之曰朕年三十未有子今幸贵妃生子母从子贵古亦有之但中宫宜何如处置因举中宫过失数事荣曰举此废之可也上曰废后有故事否义曰宋仁宗降郭后为仙妃上问辅原吉士奇何无言士奇对曰臣于帝后犹子事父母今中宫母也羣臣子也子岂当议废母上问辅原吉云何二人依回其间曰此大事容臣详议以闻上问此举得不贻外议否义曰自古所有何得议之士奇曰宋仁宗废郭后孔道辅范仲淹率台谏十数人入谏被黜至今史册为贬何谓无议既退荣义语原吉士奇曰上有志久矣非臣下所能止原吉曰但当议处置中宫士奇曰今日所闻中宫过失皆非当废之罪议不决明旦上召士奇荣至西角门问议云何荣懐中出一纸列中宫过失二十事进皆诬诋曰即此可废也上览二三事遽艴然变色曰彼曷尝有此宫庙无神灵乎顾士奇尔何言对曰汉光武废后诏书曰异常之事非国休福宋仁宗废后后来甚悔愿陛下慎之上不怿而罢他日又诏问士奇曰皇太后必有主张上曰与尔等语太后意也一日独召士奇至文华殿屏左右谕曰若何处置为当士奇因问中宫与贵妃若何上曰甚和睦相亲爱但朕重皇子而中宫禄命不宜子故欲正其母以别之中宫今病踰月矣贵妃日往视慰借甚勤也士奇曰然则乘今有疾而𨗳之辞让则进退以礼而恩眷不衰上颔之数日复召士奇曰尔前説甚善中宫果欣然辞贵妃坚不受太后亦尚未听辞然中宫辞甚力士奇曰若此则愿陛下待两宫当均一昔宋仁宗废郭后而待郭氏恩意加厚上曰然吾不食言其议遂定敕曰皇后胡氏自惟多疾不能承祭养重以无子固懐谦退上表请闲朕念夫妇之义拒之不从而陈词再三乃从所志就闲别宫其称号服食侍从悉如旧贵妃孙氏皇祖太宗选嫔于朕十有余年徳义之茂冠于后宫实生长子已立为皇太子羣臣咸谓春秋之义母以子贵宜正位中宫今允所请册妃孙氏为皇后上御文华殿谕侍臣曰治民有本末制田里设学校本也不幸而有愚顽者然后刑之然观肉刑则过于惨侍臣曰古人用肉刑则人人自爱而重犯法至汉文帝除之自是人轻冒法上曰古人教民之道周备故犯法者少后世教民之道不至故犯法者多未必系肉刑之存否舜法有流宥金赎而四凶之罪止于流放窜殛可见当时被肉刑者必当重罪况汉承秦敝以不教之民而遽断其支体刻其肌肤伤残者多矣隋唐以后以笞杖徒流死为五刑亦良法也又曰汉文除肉刑唐太宗观明堂针灸图禁鞭背皆后世仁政汉唐享国长久有以哉三月召蹇义夏原吉杨士奇杨荣等十有八人游万嵗山命乘马中官𨗳引登山周览上指御舟曰以操以济羣卿之力也义等叩头唿万嵗上喜特召士奇荣谕曰天下无事虽不可流于安逸然古人游豫之乐不可废也复命乘马游小山中官出酒馔皆珍奇及归醉出西安门天已暝工部侍郎李新自河南还言山西民饥流徙至南阳诸郡不下十余万有司遣人捕逐民死亡者多上谕夏原吉曰民饥流亡岂其得已昔富弼知青州饮食居处医药皆为区画山林河泊之利听民取之全活五十余万人今乃驱逐使之失所不仁甚矣乃遣官往山西河南赈济禁捕治夏四月吏部尚书蹇义请裁内外冗员从之宁王权奏乞赐南昌土田上曰王者食租衣税今有嵗禄足矣一乡之田民所衣食不当夺以自养五月巡抚大理卿胡槩请増设杭嘉湖管粮布政司官一员上曰粮税自有常赋朕方裁抑冗滥古语省事不如省官不许六月出左都御史刘观以通政使顾佐为左都御史上罢朝谕朝臣贪浊奈何杨士奇对曰贪风始永乐末今更甚上问何如对曰太宗自十五六年数疾不视朝扈从之臣请託贿赂公行无忌杨荣曰当是时惟方宾有贪名上即顾荣问今日贪者谁甚对曰莫甚刘观士奇曰风宪所以肃百僚宪长如此则不肖御史皆效之御史奉巡四方则不肖有司皆效之上叹息曰除恶务本顾观去谁代观者士奇曰通政使顾佐㢘公有威荣曰佐为京尹能禁防下吏政清弊革上喜曰顾佐乃能如是閲数月乃命观巡閲河道而以佐代之寻下观狱工部尚书呉中以官木砖瓦私遗太监杨庆作私第甚𢎞壮上登皇城遥望见之诘左右得其实下中狱寻释之上閲皇明祖训谕侍臣遵旧法侍臣对曰诚如圣谕但躬蹈当自陛下始上嘉纳之秋七月召蹇义夏原吉杨士奇杨荣游东苑赐宴于东庑上与义等语良久乃曰此中复有草舍朕致斋之所非敢比茅茨不剪之意然庶几不㤀乎俭矣卿等可徧观上临河举网取鱼令中官赐食青州民刘中等奏自永乐中嵗歉流徙畿南枣彊县凡二百余户居二十年已成家业今有司遣还山东乞附籍枣彊上谓夏原吉曰彼此皆吾土但得民安即已唐宇文融括流民过期不首者谪边州县承风劳扰百姓逃窜尔其申饬有司以此为戒八月上御文华殿与侍臣论歴代户口盛衰上曰户口之盛衰足以见国家之治忽其盛也本于休养生息其衰也必有土木兵戈汉武承文景之余炀帝继隋文之后开元之盛遂有安史之乱岂非恃富庶不知儆戒乎汉武末年乃悔轮台炀帝遂以亡国𤣥宗卒至播迁皆足为世大戒车驾巡边发京师英国公张辅阳武侯薛禄帅师从驻跸虹桥谕诸将曰朕深居九重岂不自逸但朝夕思念保民故有此行今渡河道路所经皆水潦之后秋田无获朕甚悯焉其将士有扰民者杀无赦九月庚戌朔驻跸蓟州进州官谕之曰此汉渔阳郡也昔张堪为政民有乐不可支之謡尔曹勉之又进耆老谕曰今嵗丰稔无他虞善训厉子孙务礼义㢘耻毋安温饱自弃衆叩头退四年春正月上御斋宫召大学士杨溥谕曰朕每念创业难守成不易夙夜惓惓今幸百姓稍安顾祸乱生于不虞迩来羣臣好进䛕辞令人厌闻卿宜勉辅朕溥顿首谢臣不敢㤀报上曰直箴朕过报朕多矣溥又顿首谢曰直言求之非难受之为难上曰然二月南京守备襄城伯李隆献驺虞二出滁州来安县石固山礼部尚书呉濙请上表贺上曰朕嗣位四年民生未能得所驺虞之祥于徳弗类不许夏四月上御便殿问侍臣汉唐诸君在位孰久对曰汉之武帝唐之𤣥宗上曰汉武好大喜功海内虚耗末年能惩前过𤣥宗初政有贞观之风久而纵欲遂致祸乱武帝犹为彼善于此又曰武帝以田千秋为贤𤣥宗以李林甫为贤此治乱所由异也工部尚书呉中言山西圆果寺为国釐祝之所旧塔损壊乞役民为之上曰卿欲借此求福乎朕以安民为福不许五月谕六部都察院戒滥差扰民廵按御史及按察使不察举者同罪命工部尚书呉中申饬郡县务及时修筑陂池隄堰慢令者罪之六月裁湖广採办竹木先是命侍郎黄宗载往湖湘採宫殿大材至是上闻湖广灾谕呉中曰百姓艰难宜恤比闻工部採办竹木动以万计不为国家爱惜民力而劳扰如此其斟酌裁之寛一分则民受一分之赐秋七月户部上户口登耗之数上曰隋文帝户口繁殖自汉以来皆莫能及议者以当时必有良法享国不永故无传焉此未必然夫法存乎人理财国之大务汉唐初政立法未尝不善而子孙力役繁兴费用无度天下不能不凋弊隋文克勤克俭足致富庶岂徒以其法哉秦法多非先王之制后世犹有存者亦未尝计其享国长短也大抵人君恭俭则生齿日繁财赋自然充足广东海阳县进白乌二胡濙请率羣臣上表贺不许谪御史沈润戍辽东润受金出死罪事觉上曰御史朝廷耳目受重赂纵死罪是耳目蔽矣时事在赦前特命谪戍九月命户部申明栽种桑枣旧令自洪武来栽种之令多废不讲上曰古人宅不毛者罚布其申明之务求成效毋具文冬十月上再幸文渊阁命增直宇设饮馔器用大学士杨士竒等上表谢降玺书赐诗褒答改大学士张瑛南京礼部尚书陈山专授小内史书上御左顺门望见山谓杨士竒曰山为人何如士竒顿首对曰君父有问不敢不尽诚以对山虽侍陛下久其人寡学多欲而昧大体非君子也上曰然赵王事几为所误近闻于诸司徴求不厌当不令溷内阁也数日遂有是命山瑛俱东宫旧臣瑛行事亦类山朝士皆多上明决云十一月奸吏捃左都御史顾佐过谓受皁𨽻赂放归诉通政司以闻上宻示杨士奇且曰尔不举佐㢘乎对曰所诉事诚有非诬葢朝臣月俸止给米一石薪炭马刍咸资于皁不得不遣半归使备所用而皁亦皆乐得归耕实官皁两便此京师臣僚皆然臣亦不免仁宗皇帝知之増朝臣俸葢为此也上曰朝臣之艰如此因怒诉者欲罪之士奇曰此末事不足干圣怒但付佐自治恩与法并行矣士奇退上召佐以状授之谕之曰此京官皆然不足为过小人不乐检束诬陷正人汝自治之佐顿首退召吏示之状吏惶恐请死佐曰汝但改行为善竟不治上闻之喜曰佐得大体矣时又有囚告佐枉法者上怒召杨士奇杨荣谕曰此必有重囚教之陷佐因命法司穷治之得千户臧清杀无罪三人当死教之诬告上曰不诛之佐何以行事立命清于市上明决类如此五年春正月吏部奏选官上曰省官安民之道唐虞建官惟百夏商官倍秦汉以下设官益多何也侍臣对曰时不同也上曰唐虞三代事简民淳不可比拟唐太宗定内外官七百三十员去古未逺亦可为法侍臣对曰然必君心清则事简事简则官可省官省则民安矣若政务龎杂小人倖进则冗食者多上嘉纳之二月上御斋宫召大学士杨士奇议寛恤士奇首以蠲灾伤田租进因及寛马畜免薪刍蠲采买恤刑狱覈工匠清粮运数事诏下民大悦三月上奉皇太后谒陵命召张辅蹇义杨士奇杨荣金幼孜杨溥六臣太后曰卿等先朝旧臣勉辅嗣君太后退谓上曰先帝曩在宫时议诸臣优劣辅武臣达大义厚重小心但多思少断士奇能持正不避忤意每议事先帝数不乐后竟从士奇言帝还京师道中见耕者以数骑往眎之下马从容询稼穑事因取所执耒三推耕者初不知上也中官语之乃惊罗拜上顾侍臣曰朕三举耒已不胜劳况常事此乎人恒言劳苦莫如农信矣命耕者随至营人赐钞六十锭已而道路所经农家悉赐钞如之既还京因录其语作耕夫记以示蹇义杨士奇等夏四月江西淮安饥吉水民胡有初山阳民罗振出谷千余石赈济命行人赍玺书旌为义民复其家工部尚书黄福请济宁以北衞辉真定以南近河之地役军民十万人屯田积谷以省漕粟下户兵部议尚书郭资张本皆言屯田便凤阳淮安以北及山东河南北直𨽻近河二百里内通舟楫处择荒闲地以五万顷为率发附近军民五万人耕之官给牛器但山东迩年饥旱流徙初复冝遣官行视以示开垦上从之遣郎中赵新等经理而以福总其事已而有言军民各有常业恐分屯滋劳扰竟寝不行五月上以除郡守由资格多不称任各部院大臣各举荐擢用之礼部郎中况钟以杨士奇荐知苏州御史何文渊以顾佐荐知温州皆有善政而钟出吏员尤有声豹房勇士奏与民分居上曰勇士在京师十年安得今尚无居此必民居寛好欲舍而就民民何罪命杖之荷校示警召六科给事中谕曰此曹敢犯法恃中官为之救解也自今中官传朕言释有罪人须覆奏六月上御文华殿召杨士奇屏左右言张瑛尝言杨荣畜马甚富今察之皆边将餽荣荣大负朕士奇对曰荣屡从文皇北征典兵马以故接诸将今内阁臣知边将才否阨塞险易逺近及寇情顺逆臣等皆不及荣逺甚上笑曰朕初即位荣数短汝非义原吉汝去内阁久矣汝顾为荣地耶士奇顿首曰愿陛下以曲容臣者容荣使改过秋七月谕吏部甄别郡县守令上曰郡县守令所使安民者若贤否溷淆无所激劝则中才之士皆流而㤀反吏部以进退为职未闻有所甄别何也因降玺书申谕八月日食阴雨不见礼部尚书胡濙请率羣臣贺上曰日食天变之大者阴雨不见得非朕昧于省过而然欤古人云京师不见四方必有见者其止勿贺上罢朝谕吏部尚书郭琎等曰东汉初窦融保河西以孔奋为姑臧长姑臧最富饶而奋守甚洁光武知之擢奋武都郡丞夫激浊扬清为治之道光武即位未几举卓茂又举孔奋故东汉多循吏卿其甄别以闻上与学士杨溥论人才溥对曰严荐举精考课不患不得上曰此恐非探本之论若不素教预养则人才已壊犹浊其源而求其流之清也溥顿首称善九月初设巡抚冬十月车驾巡近郊驻跸雷家站召杨士奇杨荣金幼孜杨溥问曰唐太宗过此非征辽时乎衆对曰然上曰太宗恃其英武而勤逺畧此行所丧不少帝王之鉴戒也广平大名水灾命蠲其租六年二月逮江西巡按御史陈祚下锦衣衞狱祚上疏劝上务帝王实学退朝之暇命儒臣讲説真徳秀大学衍义一书上览疏怒曰朕不读书大学且不识岂堪作天下主乎命缇骑逮至京并其家下锦衣狱禁锢者五年时上方以博综经史自负祚之措词若上未尝学问者故怒不可解敕赐少师蹇义少傅杨士奇杨荣等御制招隐歌及喜雨诗令北直𨽻地方如洪武间山东河南事例民间新开荒田不问多寡永不起科秋七月帝幸杨士奇宅时上颇微行夜半从四骑至士奇家比出迎上已入门立庭中士奇悚惧俯伏地下言陛下奈何以宗庙社稷之身自轻上笑曰思见卿一言故来耳明早遣太监范𢎞问车驾幸临曷不谢对曰至尊夜出愚臣迨今中心惴慄未已岂敢言谢又数日遣𢎞问尧不微行乎对曰陛下恩泽岂能徧洽幽隐万一有怨夫寃卒窥伺窃发诚不可无虑后旬余锦衞获二盗尝杀人捕急遂私约候驾之玉泉寺挟弓矢伏道旁林丛中作乱捕盗校尉变服如盗入盗羣盗不疑以谋告遂为所获上叹曰士奇爱我遣𢎞赐金绮赐蹇义杨士奇杨荣等御制豳风图诗图元赵孟頫所绘也九月宛平民以地施崇国寺请蠲其税上曰民地衣食之资乃以施僧且求免税甚无谓令亟以还之民十一月赐蹇义杨荣杨士奇御制喜雪歌太监袁琦假公务擅遣内使事发伏诛七年二月上御文华殿召大学士杨士竒谕曰忆五年二月共尔斋宫论寛恤事今两閲嵗矣民事不更有可恤者乎对曰诚有之即五年官田减租额一事玺书已下户部格而不行上怒曰户部可罪也对曰此永乐末年循习之弊往年髙煦反以夏原吉为罪首亦指此事上怒稍解曰今必举此为第一事如再格不行朕必罪之卿试言今日更当宽恤者对曰所在官司不能容逃民则相结为非宜令郡县抚恤不愿归者听附籍为民亦弭患于未萌又言方面郡守小民安危系焉吏部往往循资格陞受不免贤愚杂进请自今令京官三品以上及布政按察使荐用犯赃者坐又乞极刑之家有贤子弟勿弃上皆从之士奇请更得一人论此事上曰胡濙谨厚汝与之宻议于是士奇等议増十数事以进上悦三月赐大臣御制猗兰操及招隐诗五月上御便殿观宋史曰宋有国三百余年武事终于不振何也侍臣对曰宋太祖太宗以兵定天下其子孙率流于弱致武备不饬上曰宋之君诚失之弱将帅虽才亦不得展盖为小人所坏大抵宋之亡柄用小人之过也六月廵按湖广御史朱鑑上言洪武间郡县皆置东西南北四仓以贮官糓设富民守之遇水旱饥馑以贷贫民今厫仓废弛赎糓罚金有司皆掩为己有深负朝廷仁民之意上从其言命违者从按察使监察御史劾奏秋七月赐大臣御制祖徳诗九章上曰朕与卿等当思祖宗创业之难守成不易国家安卿等亦与有荣焉又赐织妇词一篇上曰朕非好为词章昔真西山有言农桑衣食之本也朕作为诗歌使人诵于首又绘图掲于宫掖戚里令皆知民事之艰是以赋此上登万嵗山坐广寒殿上曰此元之故都也世祖知人善任使故能成帝业泰定以后享祚不久顺帝荒淫纪纲荡然使长守祖宗之法天下岂为我有侍臣顿首曰桀纣之迹殷周之鉴也上曰然八月释故城县丞陈铭复任先是上闻内官奉使者多贪纵为民害以太监刘宁清谨命同御史驰徃各郡尽收所差内官资槖并其人觧京师既还道经故城县丞陈铭闻有内官至不问从来輙奋前捽宁手击之御史奏丞无状逮至上曰丞固可罪朕以其一时偏于所恶姑宥之侍臣言纵赦之亦不可使复任上曰朕既释之彼当知所改过也冬十月八百大甸宣慰司刁之雅贡方物且云波勒来侵掠乞发兵讨之上曰八百去云南五千里荒服之地也岂能劳中国为逺人役乎不许八年春正月天下朝觐官在京赐宴温州知府何文渊等七人于廷以招隐诗赐之命致仕大学士黄淮与张辅蹇义杨士竒等十人逰西苑赐宴万嵗山之麓淮㝷辞归上宴之于太液池亲洒宸翰送之夏四月畿内河南山东山西旱诏赈恤之上作闵旱诗示羣臣八月南海诸国献麒麟四景星见天门少傅杨士奇等进颂上谦不自居降玺书推功天地宗庙而励羣臣勿恃以骄十一月命杨士奇杨荣试吏部引进庶官六十八人録其优者知县孔友谅进士廖庄胡荘祯宋琏教谕黄纯徐惟超训𨗳晏昇七人命吏部改进士为庶吉士知县教谕歴事六科备用廵抚南直𨽻工部侍郎周忱奏定济农仓之法令诸县各设仓择县官之㢘公有威与民之贤者司其籍毎嵗种莳之际量给之秋成还官明年江南大旱诸郡发济农米以赈贷民不知饥九年三月庐陵民陈谦出谷一千二百石赈饥遣行人赍勅旌为义民上御便殿观晋史上曰晋武开创之主不为逺图托付非才羌胡鲜卑杂处内郡不能以时区处国祸方殷戎冦遽至东晋仅能立国而逆臣接迹然犹延数世者亦有贤人为之用也又曰帝王维持天下以礼教为本两晋风俗淫僻教化荡然岂乆安之道九月上临朝谕曰天下虽安不可㤀武今穑事既成朕将亲帅六师以行边塞饬武备于是车驾发居庸闗驻跸宣府洗马林晚御幄殿杨士竒杨荣侍上曰人君驭世之权孰重荣对曰命徳讨罪上曰然二者天下公器舜举十六相诛四凶而天下服以天下之好恶为好恶也齐威王烹阿封即墨不以左右之好恶为好恶也二臣顿首称善十二月瓦剌顺宁王脱欢使臣昻克等来朝贡请并献前元玉玺降褒谕曰王克绍尔先王之志遣使来朝进马具悉王意所得玉玺朕观前代传世之久歴年之多皆不在此王既得之可自留用其毋献时有僧自陈修寺祝延圣寿上斥之谓侍臣曰人情莫不欲夀古之人君若商中宗髙宗祖甲周文王享国最久其时岂有僧道神仙之説秦皇汉武求神仙梁武帝宋徽宗崇僧道效騐可见世人不悟可叹也上御文华殿召杨士奇等出御书洪范篇及御制序文示之上曰所论或未当卿等当直言无隐士奇等对曰圣论真得古人之精藴上曰朕在宫中虽寒暑不废书册对曰帝王学问则宗社生民有赖矣惟愿陛下始终此心上嘉纳之宣徳十年春正月上崩皇太子即皇帝位时太子方九嵗大学士杨溥复入内阁首言圣帝明王莫不务学先帝在时屡谕臣等劝学东宫遗音尚在皇上肇登寳位必明尧舜之道以图唐虞之治乞早开经筵择老成识大体者辅之太皇太后皇太后为皇上慎选左右侍从之臣涵养本源辅成徳性太皇太后喜时中官王振故青宫旧侍上即位命掌司礼监一日太皇太后坐便殿上西面立召三杨及国公辅尚书濙谕曰卿等老臣嗣君沖年幸同心协力共安社稷又召溥前谕曰先帝每念卿忠屡形愁叹不谓今日复得见卿溥伏地泣太皇太后亦泣左右皆悲怆葢先是永乐中上巡幸北京太子居守以䜛故宫僚大臣輙下诏狱陈善解缙等相继死而溥及黄淮一系十年仁宗每与后言輙惨然泣下以故太皇太后为言又顾英宗曰此五臣三朝简任贻皇帝者非五人所言不可行也又召王振至欲寘之死英宗跪请得免踰年太后崩时蹇夏皆先卒而三杨相继老振渐居中用事仁宣之业衰焉谷应泰曰明有仁宣犹周有成康汉有文景庶几三代之风焉然髙成肇造享国长久六七十年之间仓廪赡足生齿繁殖而兵革数起脱劒未祀后之哲王但当愉愉煦煦抚摩疮痏斵雕为朴废觚为圆是所尚矣语有之承平之主与戡乱异假令永乐以前施仁宣之政则行军而用乡饮洪熙以后用髙成之治则无疾而食乌喙也故余以仁宣之朝专务徳化虽曰度量葢亦有时势焉乃仁宗之初御也停罢采买平反寃滥贡赋各随物产陂池与民同利施绖帯于常朝录外吏于西省凡此皆善政也而戈谦直言坐徙马骐矫㫖不诛李时勉廷诤被击毋亦外示止辇内则瑱规让善即喜翘君即怒耶此则仁宗之失也方宣宗之即位也法祖重农赈荒惩贪文事则经史在御武备则车驾待边又且却驺虞之祥禁白乌之瑞豳图织妇训诰同风招隐猗兰四诗嫓美凡此皆善政也而弃交趾于荒外废胡后于长门系陈祚于犴狴毋亦稽中之徳大醇小疵克终之规百里九十耶此则宣宗之失也虽然创业固难守成匪易仁宣之治非髙成不开而髙成之政非仁宣不粹也尝攷仁宗一祀不永而继以宣之济美则久道化成宣宗十载未多而溯于仁之监国则重熙累洽故原其初造则仁危于宣席其已安则宣光于仁刘绪缵于元嘉宋治盛于庆歴王道无旦夕之效礼乐必百年而兴呜唿此其时哉然而三杨作相夏蹇同朝所称舟楫之才股肱之用者止士奇进封五疏屡有献替耳其他则都俞之风过于吁咈将顺之美踰于匡救矣假使齐桓乐善管子勉之至王孝公奋烈商鞅进之于帝则仁宣之间化理郅隆又能进贤退不肖而数世之后固可䝉业而安也奈何章帝宾天太后震怒论诛王振大臣缄口坐令勃鞮之祸伏于多鱼石显之专萌于病已而仁宣之业则几乎熄朝廷尚为有人哉明史纪事本末卷二十八明史纪事本末卷二十九钦定四库全书明史纪事本末卷二十九浙江提学佥事谷应泰编王振用事宣宗宣徳十年春正月甲戌帝崩于干清宫时皇太子方九嵗即皇帝位诏以明年为正统元年秋七月命司礼太监王振偕文武大臣閲武于将台振矫㫖以隆庆右衞指挥佥事纪广为都督佥事振山西大同人初侍上东宫及即位遂命掌司礼监宠信之唿为先生而不名振遂擅作威福时辅臣方议开经筵而振乃导上閲武将台台在朝阳门外近郊集京营及诸衞武职试骑射殿最之纪广者常以衞卒守居庸往投振门大见亲䁥遂奏广第一超擢之宦官专政自此始太皇太后张氏尝御便殿英国公张辅大学士杨士奇杨荣杨溥尚书胡濙被㫖入朝上东立太皇太后顾上曰此五人先朝所简贻皇帝者有行必与之计非五人赞成不可行也上受命有顷宣太监王振振至俯伏太皇太后颜色顿异曰汝侍皇帝起居多不律今当赐汝死女官遂加刃振颈英宗跪为之请诸大臣皆跪太皇太后曰皇帝年少岂知此辈祸人家国我听皇帝暨诸大臣贷振此后不可令干国事也英宗正统元年冬十月上閲武于将台命诸将骑射以三矢为率受命者万骑惟驸马都尉井源弯弓跃马三发三中上大喜撤上尊赐之观者皆曰往年王太监閲武纪广骤陞今天子自来顾一杯酒耶然竟无殊擢四年冬十月福建按察佥事廖谟杖死驿丞丞故杨溥乡里佥事又士竒乡里也溥怨谟论死士竒欲坐谟因公杀人争议不决请裁太后振曰二人皆挟乡故抵命太重因公太轻因对品降调太后从之降谟同知振言既售自是渐摭朝事五年春二月命侍讲学士马愉侍讲曹鼐并直内阁机务先是王振语杨士奇曰朝廷事赖三位老先生然三公亦髙年倦勤矣后当何如士奇曰老臣当尽瘁报国死而后已荣曰先生安得为此言吾辈老无能效力当以人事君耳振喜越日即荐曹鼐苗衷陈循髙谷等遂次第擢用士奇因尤荣荣曰彼厌吾辈吾辈纵自立彼容能已乎一旦内中出片纸命某某入阁则吾辈束手矣今四人竟是我辈人何伤也士奇是其言六年夏四月太监王振矫㫖以工部郎中王佑为工部右侍郎振既㺯权佑以謟媚超擢与兵部侍郎徐琋极意逢迎之佑貌美而无须善伺候振颜色一日振问曰王侍郎何无须对曰老爷所无儿安敢有闻者鄙之五月兵科给事中王永和劾掌锦衣衞事指挥马顺怙宠骄恣欺罔不法不报顺王振党也八月召山东提学佥事薛瑄为大理寺左少卿初王振问杨士奇曰吾乡人谁可大用者士奇荐瑄乃有是召至京朝见不谒振振至阁下问何不见薛少卿二杨为谢振知李贤素与瑄厚召至阁下令致己意且言振素问之贤至朝房与瑄言瑄曰厚徳亦为是言乎拜爵公朝谢恩私室吾不为也久之振知其意亦不复问一日㑹议柬阁公卿见振皆拜一人独立振知其为瑄也先揖之且告罪然自是益深衘之十月三殿工成宴百官故事宦者虽宠不得预王庭宴是日上使人视王先生何为振方大怒曰周公辅成王我独不可一坐乎使以闻上为蹙然乃命东华开中门听振出入振至问故曰诏命也至门外百官皆望风拜振悦械户部尚书刘中敷侍郎呉玺陈瑺于长安门时以京城乏草御用牛马欲分牧民间言官劾其紊制王振命械之閲十六日得释以侍郎王佐署部事七年冬十月太皇太后张氏崩初宣宗崩上冲年践阼事皆白太后然后行委用三杨政归台阁毎数日太后必遣中官入阁问施行何事具以闻或王振自断不付阁议者必立召振责之太后既崩振益无所惮矣太监王振盗去大祖禁内臣碑洪武中太祖鉴前代宦官之失置铁碑髙三尺上铸内臣不得干预政事八字在宫门内宣徳时尚存至振去之十二月太监王振矫㫖以徐晞为兵部尚书时振权日重晞以謟见擢于是府部院诸大臣及百执事在外方面俱攫金进见毎当朝觐日进见者以百金为恒千金者始得醉饱出由是竞趋苞苴乃被容接都御史陈镒王文俱跪门俯首焉振姪千戸山为锦衣卫指挥同知世袭寻命侍经筵八年夏四月雷震奉天殿鸱吻诏求直言初张太后既崩王振遂无忌惮作大第于皇城又作智化寺于居东以祝釐自撰碑始弄威福时杨荣先卒杨士竒以子稷故坚卧不出惟杨溥在朝年老势孤继登庸者悉皆委靡于是大权悉归振矣侍讲刘球上言十事勤圣学以正心德亲政务以总干纲别贤否以清正士选礼臣以隆祀典严考核以笃吏治慎刑罚以彰宪典罢营作以苏民劳定法守以杜下移息兵威以重民命修武备以防外患疏入下狱初王振憾球阻麓川之师锦衣指挥彭德清球乡人也往来王振门用事公卿率趋谒球独不为礼徳清衔之㑹球疏上乃激振曰公知之乎刘侍读疏之三章葢诋公也振怒欲置之死㑹编修董璘自陈愿为太常而球疏有太常不可用道士宜易儒臣语乃逮璘及球俱下狱振即令其党锦衣衞指挥马顺以计杀球一夕五更顺独携一校推狱门入球与董璘同卧小校前持球球知不免大唿曰死诉太祖太宗校持刀断球颈流血被体屹立不动顺举足倒之曰如此无礼遂支解之裹以蒲埋衞后隙地董璘从旁匿球血裙寻得释宻归球家家人始知球死子釪钺求尸仅得一臂乃以血裙塟焉小校卢氏人故与耿九畴邻一日见九畴视其瘠不类平时曰汝得无疾乎校具以实告且曰马顺将举事宻语我曰今夕有事汝当早来至则使懐刃相随迫于势不得不尔比闻刘公忠吾侪小人死有余罪矣因恸哭死未几马顺子亦死死时捽顺髪拳且蹴之曰老贼令尔异日祸踰我我刘球也太监王振陷大理寺少卿薛瑄下锦衣狱诬死罪瑄素不为振屈振衔之㑹有武吏病死其妾有色振姪王山欲夺之妻持不可妾因诬告妻毒其夫都御史王文究问已诬服瑄辨其寃屡驳还之王文謟事振譛之嗾御史劾瑄受贿故出人罪廷鞫竟坐瑄死下狱瑄怡然曰辨寃获咎死何愧焉在狱读易以自娯初瑄既论死子淳等三人请一人代死二人戍赎父罪不许将决王振老仆泣于㸑下振问之曰薛少卿不免是以泣曰何以知之曰乡人也因述其平生振少解㑹侍郎王伟申救之得免死除名放归田里南京国子监祭酒陈敬宗考绩至京振素慕敬宗名欲致之门下适南畿巡抚周忱亦在京师谒振知忱与敬宗同年语之意忱诣敬宗达之敬宗曰为人师表而求谒中官可乎忱乃谓振曰陈祭酒善书法以求书为名先之礼币彼将谒谢矣振然之乃遗金绮求书程子四箴敬宗为书之而返其币竟不往见敬宗为祭酒十八年不迁秋八月王振枷祭酒李时勉于国子监门寻释之王振尝诣监衔时勉无加礼令人㢘其事无所得彛伦堂有古树故许衡所值也时勉嫌其阴翳妨诸生班列稍命伐其旁枝振遂诬以伐官木私家用矫㫖令荷校肆诸成均时为三械与司业赵琬掌馔金鑑同校时勉校特重而窍隘鑑请易之时勉不可监生石大用乞以身代号哭奔走阙下上疏求解者数千人㑹昌伯孙继宗言于孙太后太后为上言之始知振所为也命立释之内使张环顾忠匿名写诽谤语锦衣衞鞫之得实诏磔于市仍令内官出观乃知诽谤者讦振恶也九年秋七月驸马都尉石璟詈家阉吕寳太监王振恶之下锦衣狱冬十月下监察御史李俨锦衣狱时俨监收光禄寺祭物值太监王振不跪遂得罪戍铁岭衞十年春正月锦衣衞卒王永阴掲王振罪于通逵匿其名逻校缉得之诏即磔于市不覆奏秋七月霸州知州张需下锦衣狱需善字民顺天府丞王铎尝旌异之有牧马官扰民需置于法牧马官以譛太监王振遂被逮箠楚几死谪戍边併坐铎私举下于理十一年春正月赐司礼太监王振白金寳楮綵币诸物振姪林为锦衣衞指挥佥事赐振勑曰朕惟旌徳报功帝王大典忠臣报国臣子至情尔振性资忠孝度量𢎞深昔皇曽祖时特用内臣选拔事我皇祖教以诗书玉成令器眷爱既隆勤诚弥笃肆我皇考以尔先帝所重简朕左右朕自在春宫至登大位几二十年尔夙夜在侧寝食弗违保䕶赞辅克尽乃心正言忠告禆益实至特兹勑赏擢尔后官诗云无徳不报书曰谨终如始朕朝夕念劳尔其体至意焉三月降巡抚山西河南兵部侍郎于谦为大理寺左少卿仍巡抚谦抚梁晋十余年惧盈满举叅政孙原贞王来自代时王振方用事谦每入京末尝持一物交当路又御史有姓名类谦者常忤振振意以为谦嗾言官劾之罢为大理少卿二省民倍道赴阙乞留亲藩亦以不可无谦请乃复命巡抚十三年春二月修大兴隆寺寺初名庆夀在禁城西金章宗建太监王振言其敝命役军民修之费巨万壮丽甲于京都上临幸焉十四年秋七月卫拉特额森大举入宼王振挟帝亲征八月师溃于土木帝北狩䕶衞将军樊忠者从帝旁以所持棰捶死振曰吾为天下诛此贼遂突围杀数十人死之报至廷臣请族诛振振所亲马顺及王毛二侍一时被击死都御史陈镒奉郕王令㫖籍其家并振从子山脔于市族属无少长皆斩振家当京城内外凡数处重堂邃阁拟于宸居器服绮丽尚方不逮玉盘百面珊瑚髙六七尺者二十余株金银六十余库币帛珠寳无筭天顺元年五月英宗复辟思振讳为忠所杀诏复振官刻木为振形招魂塟之祀智化寺赐额曰旌忠谷应泰曰宣皇晏驾新主幼沖王振以青宫旧侍俨然自负顾命其时三杨犹在位也太后贤明有汉马氏宋髙后风当其责振掖庭唿刅加颈三杨能叩首力争逺窜裔土势如摧枯非直瑾城狐外庭口舌比也乃竞庇乡曲争辨朝堂振阳持平允之名阴得中宫之喜然后知三杨之瑕振固已窥之早矣匡衡入相不制𢎞恭胡广三公难除甫节心熏禄位志憷祸机前有䜛而不见后有贼而不知而小人遂得乘其隙也太后升遐东杨谢世二杨衰老后进孤危以诸贤垂暮之气当奸人新发之锋李时勉祭酒也头囊三木刘中敷上卿也荷械九门石璟帝婿也待系请室薛瑄廷尉也论斩禁狱而侍中刘球竟为振党窃杀蒲埋犴狴归塟血裙悲夫侍中战死仅返汚衣吕祉魂归惟持括帛虽范滂不祭皋陶綘侯见溺死灰未有若斯之惨者也英宗初立年仅九龄至张后崩时年已十六质果英敏亦当知上官之诈矣何至唿为先生使振周公自待大晏不预惧振惭愤乃开东华中门令振出入以悦之此何异哀宠董贤愿让天下僖唿阿父遂作门生者与夫宵人搆祸自古多有然或骊龙乘睡盗窃宠灵以故武爱韩嫣旋为赐死文信新垣亦随诛灭小人败露固有时也亦或受制家奴危同履虎晋简文风神憔悴唐文宗涕下沾袍犹曰势已去矣云如之何未有㚥形屡败酷政亟闻外戚入暴其非亲藩共闻其状振又势若孤雏根非磐据而白金绮币颁赐宠褒擅杀剬威槩置不问土木之变六军败绩九庙震惊青城覆辙躬自蹈焉马嵬播越应思林甫之奸回纥称戈当悞元载之罪而乃复辟以来常懐圣虑九原可作发叹拊髀三径犹存空悲卢宅招魂榆塞雕木浮屠为振复雠贻讥后世何其谬哉考直瑾忠贤皆䝉主眷而没后追思惟振一人天祐人国假手额森樊忠杀振而后战没功何伟也向令英宗不䧟贼兇珰不授首天假之年而滋其毒明社之屋宁竢今矣明史纪事本末卷二十九明史纪事本末卷三十钦定四库全书明史纪事本末卷三十浙江提学佥事谷应泰编麓川之役英宗正统二年冬十月云南麓川宣慰司思任叛侵南甸州洪武中麓川思伦发内附授麓川宣慰按思伦所居本麓川地与𬗟接境皆在金沙江之南在元为平𬗟宣慰司思伦不言麓川葢已据𬗟为己有洪武中大兵下云南改平𬗟为麓川平𬗟军民宣慰司麓川之名始见至二十九年平𬗟入贡更立宣慰司不相混一未㡬思伦叛黔国公沐英讨平之其后失官改孟养宣慰使以刁氏代之正统初宣慰使刁賔玉弱不能辑诸夷思伦发次子思任者狡狯踰父兄差发金银不以时纳朝廷稍优容之㑹𬗟甸危思任侵有其地遂欲尽复父所失故地于是拥衆叛于麓川先是侵孟定湾甸大杀掠云南总兵黔国公沐晟以闻至是复侵南甸州土官刁贡罕地命沐晟遣官赍金牌信符谕还所侵地思任不奉诏三年冬十二月思任侵掠腾冲南甸畧取孟养地刁賔玉奔永昌死无嗣思任屠腾冲据潞江仍自称曰法法滇王号也中国遂讹为思任发云事闻上遣刑部主事杨宁往谕之不服四年春正月命镇守云南黔国公沐晟左都督方政右都督沐昻率师讨思任发太监吴诚曹吉祥监军兵至金齿思任发遣其将𬗟简断江立栅而守师不得渡初思任未叛时刁賔玉尝遣诣晟晟儿畜之至是晟遣指挥车琳等谕之降思任佯许诺晟信之无渡江意刑部主事杨宁曰不可兵未加称降此诈也惧有后悔晟不从檄宁督饷金齿贼将𬗟简数挑战政怒造舟六十艘欲渡江晟不可政不胜愤夜独率其麾下渡击𬗟简走之破贼栅贼奔景罕寨指挥唐清击败之指挥髙逺等又追败之髙黎贡山下共斩三千余级乗胜深入逼思任上江上江贼重地也逺攻疲甚求援于晟晟怒其违即制渡江不遣乆之以少兵往至夹象石不进政渡江追至空泥知晟不力援已贼伏兵四起出象阵冲击乃遣其子瑛还曰若急归吾死分也遂策马突阵死军殱焉晟闻败适春暮虑瘴发遂焚江上积聚仓卒奔还永昌至楚雄上遣使者责状仍以四万五千人助之晟惧罪暴卒思任发犯景东孟定杀大侯知州刁奉汉等破孟頼诸寨降孟达等长官司五月以沐昻为左都督征南将军右都督吴亮为副将军马翔张荣为左右叅将进讨思任发昻上潞江之捷陞赏有差五年春二月沐昻讨麓川军抵陇把去贼巢甚近右叅将都督佥事张荣先令都指挥卢钺击贼大败荣弃符验军器遁昻等不能救师还勅责沐昻等留昻镇守右都督吴亮左叅将马翔俱逮下理秋七月思任发屯孟罗大掠据者章硬寨沐昻率都指挥方瑛栁英等进克之贼宵遁威逺川土知州刁葢罕战威江亦败之已而思任发遣流目陶孟忙怕等入贡礼部议减其飨赉上曰彼来虽缓我师而朕不逆诈遂赉而不宴赐勅谕之六年春正月命定西伯蒋贵为征蛮将军总兵计麓川思任发以太监曹吉祥监督军务兵部尚书王骥提督军务侍郎徐晞督军饷初云南总兵沐晟等议麓川险逺攻之非十二万人不可宜征兵湖广川贵各委善战指挥分三道湾甸芒布腾冲刻期并进上下廷议英国公张辅等言分兵势孤彼或扼险邀我非万全计宜择大臣往云南専征㑹思任发遣使谢刑部侍郎何文渊上言麓川之在南陲弹丸耳疆里不过数百人民不满万余宜寛其天讨官军于金齿且耕且守舜徳格苗不劳征伐而稽首来王矣大学士杨士竒主其説张辅谓思任发世职六十余年屡抗王师释此不诛恐木邦车里八百缅甸等觇视窥觊示弱小彛非策上从之遂命贵骥先赴云南复以副总兵李安㕘将宫聚领川贵兵副总兵刘聚㕘将冉保领南京湖广兵大发兵十五万转饷半天下骥荐太仆寺少卿李蒉郎中侯琎杨宁主事蒋琳等为叅谋陛辞上赐骥贵等金兠鍪细铠弓矢蟒衣以行侍读刘球上疏言麓川荒逺偏隅即叛服不足为中国轻重而托欢额森併呑诸部侵扰边境议者释豺狼攻犬豕舍门庭之近圗边徼之逺非计之得也请罢麓川兵専备西北不报葢王振専政欲示威荒服也十一月定西伯蒋贵兵部尚书王骥等讨麓川大破之思任发遁去先是思任发率衆三万至大侯州欲攻景东威逺兵部郎中侯琎都指挥马让卢钺击之骥等遂进至金齿镇康守陶孟刁门俸乞降令右叅将冉保以五千人入据之因其衆破昔刺寨移攻孟通王骥誓师分三道进取叅将冉保自缅甸趋孟定㑹木邦车里之师骥同蒋贵中路至腾冲内官曹吉祥副总兵刘聚等自下江夹象石合攻径扺上江上江者贼砦所在也攻二日不下㑹天大风骥命纵火焚栅大破之㧞上江寨贼千余犹迎战官军奋长戈蹴之贼将刁放戛父子俱没刁招汉阖家自焚生擒刁门项先后斩五万级上江平贼散走大兵由夹象石下江通髙黎贡山道至腾冲留副总兵李安戍之王骥等取道南甸至罗卜思庄令指挥江洪等以八千人抵木笼山思任发乗险以二万人列七营相救副总兵刘聚叅将宫聚分攻之不下骥贵同奉御监萧保自中路进左右夹攻败之斩数百余级乗胜至马鞍山破其象阵死者十余万麓川大震十二月王骥等直捣巢穴山周三十里深坚堑广其东南依江壁立以三千人探之贼象阵伏泥沟突起败之贼又自永毛摩尼寨至马鞍山伺我后令都指挥方瑛以六千人攻㧞之瑛方政子也而右叅将冉保从东路合木邦车里大侯之兵先后斩三千三百九十余级于是进攻麓川积薪焚其栅思任发挈妻子间道渡江走𬗟甸焚溺数万骥等班师叙平麓川功进封蒋贵定西侯王骥靖逺伯以郎中侯琎杨宁为侍郎余陞赏有差七年冬十月复命定西侯蒋贵靖逺伯王骥征麓川𬗟甸先是思任发既败走缅大军还复出为冦上谓骥曰卿为朕再行遂起兵如前复命骥等往讨之八年春二月定西候蒋贵靖逺伯王骥军至金齿遣谕𬗟甸送思任发军前𬗟人佯诺不遣骥曰𬗟甸党贼不可不讨也乃至腾冲分为五营与蒋贵及都督沐昂分道并进木邦宣慰使统兵万余驻于蛮江浒觇我军容骥责以忠义赐牛酒遂感悦初为𬗟人拥衆大至蒋贵率兵蔽江而下焚其舟数百艘大战一昼夜贼溃思任发复遁去俘其妻子班师蒋贵起自行伍屡立显功与士卒同甘苦凡出征衣粮器械不役一人临阵身先士卒敌皆披靡必手击杀数十人不知书然贵为大将拱手聴人指挥无傲色故所向成功九年春二月王骥合木邦等诸部进兵𬗟甸累㨗𬗟人用大金缕船载思任发至江上觇我复匿之欲以麓川予木邦孟飬戛里予𬗟甸始献思任发诡以思任子思机发致仇为解骥等乃纵兵捣思机发寨俘其妻子及从贼九十余人象十一事闻上诏骥还京然思机发尚窃据孟养负固不服十年冬十二月云南千户王政奉勅币谕𬗟甸宣慰男卜剌浪马哈省索思任发未即遣适昼晦二日术者曰天兵至矣卜剌浪马哈省惧以思任发及妻孥部属三十二人付政思任发不食垂死政遂斩首函献京师十三年春三月初思机发复据孟养地为乱屡谕不从复命靖逺伯王骥提督军务都督宫聚为总兵张軏田礼为左右副总兵方瑛张鋭为左右㕘将率南京云南湖广四川贵州土汉军十三万讨之以孟养旧宣慰刁孟賔为向道又勅木邦𬗟甸南甸于崖陇川宣慰使刁葢发等各输兵饷命户部右侍郎焦宏督饷云南十月师抵金沙江贼栅西岸以拒骥造浮梁以渡攻破之乗胜进至孟养贼歛衆据鬼哭山及芒崖山等寨皆攻㧞之斩获无算贵州都指挥使洛宣九谿卫指挥使翟亨皆战死思机竟失所在或谓死于乱兵也王师踰孟养至孟那孟养在金沙江西去麓川千余里诸部皆震怖曰自古汉人无渡金沙江者今王师至此真天威也骥还兵部落复拥思任子思禄为乱攻银起莽败之复据孟养地骥等虑师老度贼不可灭乃与思禄约许以土目得部勒诸彛居孟养如故复与立石金沙江为界誓曰石烂江枯尔乃得渡思禄亦惧聴命乃班师以㨗闻诏增骥禄赐铁劵子孙世袭伯爵谷应泰曰麓川地接平𬗟虽弹丸黒子然固皇舆以内地也洪武初思氏失官刁氏逐思据有平𬗟至正统时刁又衰弱思氏复振賔玉走死思任坐大且争衡上国矣蛮彛自相攻杀赵奢所谓两鼠鬭穴天子不必问也天使亟行诮让数四而尉陀箕踞初无降意子阳不省乃更治兵倔强如是而讨逆之旗不见于金齿问罪之旅不战于昆池尚谓国有人乎且宣帝即位已弃交趾新君践祚又废麓川云贵二广土彛环彊动以百计溪蛮苗峒列处内地耕牧成羣麓川不逞既有征矣异类袭是迹而动诛戮子弟忧患长老甚者屠掠郡国并吞诸部再复数年䈮酱不见于番禺卭杖不来于大夏使断牂牁之北地尽越隽之东矣尔时而欲用兵败固不测胜亦大创且髙帝定云南思氏窃发沐英以三万骑破其三十万衆思然后俯首归命既而刁氏又叛沐春疾驱力战擒斩诸刁纳其故主其谕傅友徳曰云南虽平尚烦区置翠霭诸地不尽服从虽有云南亦难守也葢小惩大戒柔逺之良规一劳永逸王师之胜算故殷兴夏绪必克鬼方蜀出中原先渡泸水控逺与绥迩不同功讨贰与贪功不同道也西杨主议舜徳格苗刘球上书不称荒服或亦朝多浊乱内忧羣小北敌陆梁外忧方大文子不愿楚败山涛方惧呉亡大臣之用心固如是耶若乃长驾逺驭则亦公孙𢎞之罢朔方淮南安之諌闽越者也蒋贵王骥初下麓川三路分进斩首三千思任窜𬗟仅以身遁再攻平𬗟五营并进焚其援舟思任父子又窜孟养然而𬗟人内惧传首京师勒石金沙誓臣石烂此亦勲着燕然功髙铜柱岂仅唐䝉夜郎相如卭笮者乎然史称其起兵十五万转饷半天下冒躐五等横被冕玉嗟乎陈汤贪黩曹翰凶残武臣之故态而屯守之説不行飞輓之繁不给此则其智逊金城而功比贰师者已明史纪事本末卷三十明史纪事本末卷三十一钦定四库全书明史纪事本末卷三十一浙江提学佥事谷应泰编平浙闽盗英宗正统七年十二月丽水盗陈善恭庆元盗叶宗留合衆盗福建寳峰塲银冶命浙江福建有司捕治之十二年春二月叶宗留聚衆盗掘少阳坑数月计所获微甚弃去九月率衆之云山遍掘诸坑塲无所得还庆元居数日往政和掘少亭坑亦不给用谓其徒曰以吾之衆即索金于市易耳何至自疲山谷间常苦不给也衆从之时已数百人遂掠政和县及村落还庆元号召得千余人遣召龙泉良葛山人叶七为教师训练武艺由浦城刼建阳所过焚掠从者益衆遂掠建宁官民皆逃匿分衆截车盘岭铅山惴恐行旅断絶十三年夏四月福建沙县邓茂七反自称闽王命都督刘聚为总兵陈荣为副总兵陈诏刘徳新为左右恭将佥都御史张楷监军讨之茂七江西建昌人初名邓云豪侠为衆所推杀人亡命入闽至宁化县依豪民陈正景易名茂七聚衆集㑹常数百人逺近商贩至皆依之渐恣横颐指杀人先是御史柳华按闽檄各郡县令村落各置隘门望楼编乡民为什伍茂七与弟茂八皆编为长尝佃人田例输粟主家餽少物茂七令毋餽而田主自往受粟田主讼之不受缚乃下巡检追摄之因杀弓兵数人闻于上官调官军三百人与之格鬬杀伤畧尽惧讨遂刑白马㰱血誓衆举兵反游兵皆举金鼔器械应之乌合至万余人自称闽王与正景率党刼上杭还攻汀州为推官王得仁所败三战正景被擒送京师斩之独茂七党盛不可制至是率其党据杉闗刼商旅遂攻光泽县大掠顺流下邵武官民悉逃匿至顺昌据之贼去邵武官民始复入城顺昌官民亦入保邵武时福建㕘政宋彰交趾人与中官多故旧侵渔万计贿王振得为左布政使扺任将责偿焉小民苦为所迫于是尤溪炉主蒋福成号集居民贫人无赖者悉归之旬日有衆万余遂袭尤溪据之与茂七声相闻将刼沙县及延平延平上其事御史丁宣偕藩臬诸使至延平遣同知邓洪等帅兵二千往沙县勦之福成遂与茂七合官军殱焉丁宣乃遣招谕令解散得免死茂七笑曰吾岂畏死求免者吾取延平据建宁塞二闗𫝊檄南下入闽谁敢窥焉杀赍书使者据贡川及玉台馆缔置里图甲役遂据沙县势益猖獗御史张海始至延平遣都指挥张某率兵四千往勦之行二十里至双溪口道隘贼仅二十余人伏左右村店中俟兵过且尽都指挥后殿至贼伏猝起举排栅塞道前驱不可反从兵不数十人贼遂搏都指挥并其従兵皆殪之前驱兵觉还御之无及贼登山拥衆喊声官军大溃茂七进攻延平张海登城谕之有绯衣贼曰我曹苦富民鱼肉有司不我直耳如朝廷宥我且立散乞免徭三年都指挥范真等战于城外衆溃真与指挥彭玺等俱死御史上其事请兵讨贼上乃召都御史张楷至靣谕以闽贼猖獗状令偕都督刘聚陈荣等往讨之九月张楷等师至南畿分遣刘得新率兵由江西道建昌㑹邵武楷率兵由浙入闽十一月指挥戴礼击叶宗留斩之礼与都督陈荣亦战死初张楷奉命讨邓茂七至广信以叶宗留道梗留不敢进福建遣使促楷师浙江藩臬诸司请楷便宜移兵击宗留江西御史韩雍亦言宗留近在咫尺门庭之冦皆国家事岂可画疆而计耶楷不知所従指挥戴礼愿往勦之楷乃命率兵五百往都督陈荣谓楷曰受朝命讨贼今延平事急而铅山不通大军宻迩二冦逗遛不进乃遣一步将往朝廷知之何所逃罪耶楷然之遣荣以二千人率礼等往礼先驱与贼遇于黄栢舖麾兵击之死伤相半宗留衣绯率衆前中流矢死官兵不知为宗留也贼退奔入山复拥叶希八为渠魁刼车盘岭悉衆驻十三都欲回浦城㑹陈荣兵亦至併戴礼军搜山至玉山十二都中伏荣礼皆死叶希八焚浦城还龙泉衆数万人屯云和丽水陶得二陈鑑胡俱率衆从之楷闻报方益兵进而刘得新已率江西兵败茂七于建阳道始通楷遂间道入闽㑹刘得新等取道走建宁十二月守备处州监察御史朱瑛计擒贼党周明松等尸于市时叶宗留党周明松等四出剽掠金华武义崇安铅山诸县朝廷虑其与闽冦合命瑛及中官分守要地瑛榜谕胁从示以祸福降者甚衆以计生致明松等数人械于庆元谍报贼首黒靣大王领衆三万来刼明松等中官大惧欲走瑛不为动立诛明松等尸于市贼闻之逡巡遁去邓茂七遣别将陈敬徳吴都总等由徳化永春安溪冦泉州知府熊尚初逆战于五陵坡兵败被执不屈死之以建宁知府张瑛为福建右㕘政邓茂七以二千余人攻建宁瑛率建安典史郑烈乡兵吴保等合都指挥徐信分道乗雾袭斩五百余㧞其寨故有是命十四年春正月上以闽师乆无成功命宁阳侯陈懋为征南将军保定伯梁瑶平江伯陈豫为左右副总兵都督范雄董兴为左右㕘将尚书金濓总督军务太监曹吉祥王瑾监军御史张海丁宣纪功率京营及江西浙江诸处大军讨之未至茂七等攻延平久余贼至太平驿副使邵宏誉等率兵与贼战射死百余人军士亡者倍之以㨗闻初贼于近城五里许断桥为守道阻不通刘得新既败贼张楷乃遣使谕之降其党黄琴等三十余人令复业禁诸民不许复私讐建阳路既通沙县贼首张繇孙至延平降又引从贼罗汝先等诣楷愿杀贼赎罪且云贼败后皆据险自卫必欲取之吾为公説令攻城公悉大军击之吾为内应可覆也许之贼首刘宗罗海郎七等俱茂七伪将掠财聚陈山寨黄琴等计擒之诣军门械送京师楷遂益兵趋延平遇贼攻城击杀千余人贼衆稍却茂七等复移兵冦建宁叅政张瑛与贼战死之于是楷等还建宁贼遂退保陈山二月贼复下山攻延平葢张繇孙罗汝先诱之出也楷以浙江军伏后坪南京军伏后洋江西军伏沙溪之南而以福建军素为贼所易者出城挑之贼乗浮桥竟进伏起礟作合击大破之官军乗胜进杀擒数十人茂七中流矢死乃斩其首函之驰露布以㨗闻而宁阳侯陈懋等大兵亦继至楷等至顺昌诸处慰抚居民余贼复拥茂七兄子邓伯孙聚后洋或散走各分据山砦平江伯陈豫等分道捕之贼据九龙山楷遣兵二千出山后戒之曰明日贼必空寨攻我若疾入其寨据之比旦贼视营兵少果至溪上无筏而还山后兵已据其寨惊溃三月指挥王钺捕贼于髙阳里获女贼廖氏伪号女将军廖氏瓯宁人被掠至邓伯孙所妖淫善幻尤骁㨗兵败归母家获之诸将各先后捕获从贼首数多俱槛送邵武大军至邵武皆斩之玺书至褒谕诸将以降贼黄琴为主簿罗汝先为县丞赏其诱贼功也余候班师论功令陈懋等留勦闽贼未尽者张楷还师讨处州贼懋等乃立赏格能自擒杀来降者与斩敌同贼将张留孙者骁勇善战茂七起事多倚之茂七死仍从邓伯孙千户龚遂荣伪贻留孙书若素有约者佯使谍误致之伯孙伯孙果疑留孙杀之由是贼党人人自疑弃伯孙来降遂进兵沙县破贡川挂口陈山诸砦执伯孙送京师斩之左都督刘聚兵至南平顺昌瓯宁擒余党六十三人斩首无算诸将先后擒斩招抚畧尽八闽悉平懋等乃班师张楷刘聚等还师讨处州冦先是叶希八等据云和山中数月谓其党曰山中出掠不便不若由朱湖尽掠府城乃结寨驻鲍村取货于义乌掠人于松阳官军虽衆不能越冯公岭迫我矣衆从之遂掠处州守臣遣使从温台告急于杭州御史命都指挥沈鳞叅议耿定佥事王定帅兵四千至处州击之诸守臣复遣使诣省告急御史盛琦黄英先后以闻朝廷命都指挥徐恭为总兵孙镗陶瑾为左右叅将工部尚书石璞督诸军讨之㑹沈鳞耿定王晟率千户杨清等击贼丽水败没徐恭帅兵二千驰至处州亦守城不敢出贼攻处州声言取金华时楷等兵尚未至叶希八分犯江西广信境永丰知县邓颙死之时贼侵上饶颙奉张楷檄御却之贼大至或劝其走不聴遂被执不屈骂贼死陈鑑胡破松阳龙泉屯金山岩分刼青田武义义乌东阳自号太平国王改泰定元年丽水县丞丁宁以老人王世昌等人贼巢谕鑑胡降之进宁处州府同知世昌等授巡检鑑胡至京锢锦衣狱有诏鑑胡拟死免其妻子民兵张祐王应㕘王金礼等亦杀贼千余人获皮甲八百上俱授巡检责尚书石璞总兵徐恭玩冦五月张楷入浙至衢州佥事陶成往迎之陈危急状时处州城中乏食诸将登陴而泣楷分兵水陆并进至兰溪御史黄英林廷举来㑹请速进兵至金华令军中制竹笆数百面笆如牌制煳以纸画兽形可御贼鎗乃兼程进至处州界知府陆钟等来迎至铜山寺驻师贼阳遣人求抚实觇之耳遂给榜示付之去时官兵阵于平地贼衆万人出山索战官兵分三阵贼攻中军楷等令回趋马军射之死者三百余人左右合击死者又二百人持鎗者多为竹笆所制葢鎗入竹隙急不得出悉被擒获贼败溃斩首六百余级生擒百余人初贼势甚迫佥事陶成请招谕之乃从仆𨽻四五人径抵贼巢谕以祸福言词恳恻贼党环动悚聴多率其党降惟陶得二杀使者引余党入山中至是千户沈俊谓其部下多丽水鲍村人父子兄弟䧟贼中者衆有何受等三人自言于阵前见其亲属今欲招抚请以此三人往可得也楷从之令赍榜入山反覆譬晓词亦过狥楷至以老母百口与誓陶得二乃先出见楷优赏加赉令归山中同贼首叶希八杨希陶秉伦率其党十余人来见楷纳其降给帖令复业始知前黄栢舖绯衣中流矢死者即叶宗留也明日受等三人又招得贼首余海四陈川十余卞等三百余家出降亦许令复业六月上下玺书谕张楷相机勦抚之宜楷等奏报贼前后聴招抚复业者九千余家男妇二万余人疏既上贼首陶得二等囘山复疑惧拥衆如故欲以书招楷入楷亦复书谕之景帝景泰元年五月贼在庆元大社者又出掠丽水青田诸县进攻武义武义无城郭副使陶成力御之贼鋭甚麾下劝稍却以避其锋成不可帅兵更进战自辰至申俄而城中火起兵溃成䇿马突阵死之成有威惠屡捍海宼有功至是死民思之不置未㡬复得玺书谕楷等将已降贼令所司抚处广布恩信戒官吏勿相激扰不聴抚者调兵勦㓕楷复遣郡邑丞倅等官赍入山再招之陶得二等始聴招尽焚其砦出降余党因陶得二降悉解散复业所司随在抚谕之楷等乃班师露布以闻楷还京㑹帝北狩旧经事大臣多䧟没廷议楷无功追论下于理议上以冦平功赎罪得放归二年秋七月镇守浙江福建侍郎孙原贞以处州盗平奏析丽水青田二县置云和宣平景宁三县福建置永安寿宁二县从之谷应泰曰浙东入闽道险而狭迤逦千里山势崨嶫灌木蓊翳纠纷盘互不逞之徒往往跳穴其间内可以聚糗粮下可以伏弓弩急可以逺遁走缓可以纵剽掠以故浙闽多冦盗好作乱长吏不敢问将兵者难扑㓕地险然也又况括苍诸坑颇产贡金椎埋嗜利者因缘为奸趋之如骛聚衆益多以故庆元叶宗留以千余人攻政和此乱之始也然其由浦城刼建阳则自浙犯闽攻上饶破永丰则自浙犯江而叶希八又焚浦城屯云和丽水则自闽还犯浙矣其时闽地邓茂七反宁化蒋福成反尤溪莫不据地称王摧锋陷敌拥衆万余转战数郡比之于浙为尤剧焉昔武帝之时东瓯闽越治兵相攻辽濶阻深尚烦汉救而使其合兵连横侵暴吏民咸阳虽逺可付之度外耶于是中丞张楷衔命督师刘聚陈荣分兵进讨既而荣既败没贼又滋蔓宗留虽死明松复来希八未亡鑑胡更作何异淮裔煽乱徐戎并兴甲午祠兵鲁师欲溃乃始一侯二伯授钺南征六将两珰协谋东伐犹之赤眉败禹更命冯异卢循摧毅还仗宋公虽望桑榆之收亦苦潢池之酷矣所幸者闽冦自闽浙冦自浙地虽旁掠势不交通取虞取虢此成擒耳假令浙冦北下婺州东收广信闽冦南驱光泽西薄建昌聨师有犄角之形事成有中分之约则八闽既困江浙亦揺而更待朱瑛横格铅山中官分守要地不已晩乎虽其后福成茂七先后并殱希八鑑胡同归欵附东陵渠帅次第尽矣而独㕘政宋彰者输赂王振责偿闾阎民苦诛求盗所自起五年之间村落为墟赤羽徴兵青刍转饷土木之妖先萌内地奸阉柄政祸如是乎至于陶得二屡叛而贷死张楷㨗奏而下狱葢二以楷庇获全楷以振党受过刑赏失中亦云忒矣若夫孙原贞条奏浙増云宣三邑闽置永寿二县犬牙相错驭险之规也但磴道素多槎枒羣盗易于伏莽黄门薙发蝨乃不生马援伐树冦遂永絶原贞之䇿乃更不及此耶明史纪事本末卷三十一明史纪事本末卷三十二钦定四库全书明史纪事本末卷三十二浙江提学佥事谷应泰编土黙特之变癸亥正统八年夏四月卫喇特太师顺宁王托欢死子额森嗣自托欢杀阿噜台併吞诸部势浸强盛至额森益横屡犯塞北邉境自此多事十二年春正月巡抚宣大佥都御史罗亨信上言卫喇特额森専候衅端图入冦宜预于直北要害增置城卫土城备之不然恐贻大患奏闻兵部尚书邝埜畏王振不敢主议时㕘将石亨欲以大同四州七县之民三丁籍一兵乂有勅令军余尽拨屯种量畆起科亨信奏言卫喇特方骄邉民疲甚兼以邉地鹻薄若如所言是絶衣食而逼其窜也且当今事势正宜布恩信以结人心茍絶其衣食未有得其心者诏从之十四年春二月额森遣使二千余人进马诈称三千人王振怒其诈减去马价使回报遂失和好先是额森遣人入贡通事辈利其贿告以中国虚实额森求结婚通事私许之朝廷不知也至是贡马曰此聘礼也答诏无许姻意额森益媿忿谋㓂大同夏六月丙辰夜雷电大震风雨骤作谨身殿火起延奉天华葢二殿奉天诸门皆燬自王振擅权灾异叠见振畧不警畏狠恣愈甚且讳言天变时浙江绍兴山移于平地官不敢闻又地动白毛遍生奏入不省陜西二处山崩压没人家数十户山移有声三日不絶移三里不敢详奏黄河改往东流于海渰没人家千余户又振宅新起未踰时一火而尽南京宫殿火是夜大雨殿基上荆棘二尺髙始下诏赦天下秋七月额森图犯邉其势甚张侍讲徐珵语其友刘溥曰祸不逺矣亟命妻子南归皆重迁有难色珵怒曰尔不急去不欲作中国妇耶乃行八日额森大举入冦兵锋鋭甚大同兵失利塞外城堡所至䧟没邉报日至乃遣驸马都尉井源等四将各率兵万人出御之源等既行太监王振劝上亲征命下二日即行事出仓卒举朝震骇命太师英国公张辅太师成国公朱勇率师以从户部尚书王佐兵部尚书邝埜学士曹鼐张益等扈从吏部尚书王直及大小羣臣伏阙恳留不允十七日命太监金英辅郕王居守每旦于阙左门西靣受羣臣谒见遂偕王振并官军五十余万人至龙虎台驻营方一鼓衆军讹相惊乱皆以为不祥明日出居庸闗过懐来至宣府连日风雨人情汹汹声息愈急随驾诸臣连上章留振怒悉令掠阵未至大同兵士已乏粮僵尸满路冦亦佯避诱师深入八月戊申朔至大同振又欲进兵北行邝埜请回銮振矫㫖令与王佐随老营埜乗马蹀躞而前坠地㡬殆王佐竟日跪伏草中请还钦天监正彭徳清斥振曰象纬示警不可复前若有踈虞䧟乗舆于草莽谁执其咎学士曹鼐曰臣子固不足惜主上系天下安危岂可轻进振怒曰倘有此亦天命也于是井源等报败踵至㑹暮复有黒云如繖罩营雷雨大作王振恶之㑹前军西宁侯朱瑛武进伯朱冕全军覆没镇守大同中官郭敬宻言于振势决不可行振始有还意明日班师大同总兵郭登告学士曹鼐等车驾入宜从紫荆闗庶保无虞王振不聴振蔚州人因欲邀驾幸其第既又恐损其禾稼行四十里复转而东还至狼山追骑且及十三日庚申遣朱勇等率三万骑御之勇无谋进军鹞儿岭敌于山两翼邀阻夹攻杀掠殆尽是日驾至土黙特日尚未晡去懐来仅二十里衆欲入保懐来以王振辎重千余两未至留待之邝埜再上章请车驾疾驱入闗而严兵为殿不报又诣行殿力请振怒曰腐儒安知兵事再妄言必死埜曰我为社稷生灵何得以死惧我振愈怒叱左右扶出遂驻土黙特旁无水泉又当敌冲十四日辛酉欲行敌已逼不敢动人马不饮水已二日饥渇之甚掘井深二丈不得水其南十五里有河已为额森所据额森分道自土木傍麻谷口入守口都指挥郭懋拒战终夜敌益増时杨洪总兵在宣府或劝洪急以兵冲敌围驾可突出竟闭城不出十五日壬戌敌遣使持书来以和为言遂召曹鼐草勅与和遣二通事与北使偕去振急𫝊令移营踰堑而行回旋之间行伍已乱南行未三四里敌复四面攻围兵士争先奔逸势不能止铁骑蹂阵而入奋长刀以砍大军大唿解甲投刀者不杀衆裸袒相蹈借死蔽野塞川宦侍虎贲矢被体如猬上与亲兵乗马突围不得出被拥以去英国公张辅尚书邝埜王佐学士曹鼐张益而下数百人皆死从臣得脱者萧惟祯杨善等数人军士脱者踰山坠谷连日饥饿仅得达闗骡马二十余万并衣甲器械辎重尽为额森所得太监喜宁降于额森尽以中国虚实告之初师既败上乃下马盘膝面南坐惟喜宁随侍有一胡索衣甲不与欲加害其兄来曰此非凡人举动自别拥出雷家站见额森之弟赛堪王上问曰子其额森乎其巴延特穆尔乎赛堪王乎大同王乎闻其语大惊驰见额森曰部下获一人甚异得非大明天子乎额森乃召使中国二人问是否二人见大惊曰是也额森喜曰我常告天求大元一统天下今果有此胜问衆何以为计其中一人名乃公大言曰天以仇赐我不如杀之巴延特穆尔大怒唿额森为诺延诺延者华言大人也安用此人在傍摧其靣曰去因力言两军交战人马必中刀箭或践伤压死今大明皇帝独不践压中刀箭而问诺延问我等无惊恐怨怒我等乆受大明皇帝厚恩赏虽天有怒推而弃之地下而未尝死之我等何反天诺延若遣使告中国迎反天子诺延不有万世好男子名乎衆皆曰者胡语云者然辞也于是额森以上送巴延特穆尔营令䕶之时惟校尉袁彬侍命彬遣前使臣梁贵持手书示懐来守臣言被留状且索金帛城闭不可入缒之上守臣遣人送至京以是夜三更从西长安门入报十七日百官集阙下颇闻败报私告语惊惧出朝见败卒裹创累累至讯之皆不知上所在是日皇太后遣使赍重寳文绮载以八骑皇后钱氏尽括宫中物佐之诣额森营请还车驾不报谷应泰曰古者天子有道守在四裔及其季也保境固圉毋生戎心是故马邑之诱加罪王恢郅支之诛靳封延夀葢以勤兵逺畧轻开邉衅非细故也况乃撑犁之帐甫逼闗门而黄屋之尊自为鎻钥晋明帝深窥姑孰赵武灵突入咸阳谁实谋国而乃身试不测之渊轻入虎狼之穴哉若夫英宗践祚王振擅权额森桀黠狡焉启疆其时如罗亨信之议备土城石亨之拨军屯种则先事之防也王直之伏阙恳留邝埜之坚请回銮王佐之草间跪伏则临事之救也而王振威福自擅从来日乆鋭意亲征有进无退岂真楚国聨师灭此朝食骠姚报汉无以家为者乎乃从来嚬笑窃弄者必须假御侮以固主恩而势焰炙手者易于倖邉功以邀富贵此振之所以据鞍顾盼走死地如骛耳至于千金之子坐不垂堂十室之邑可以免难而英宗是时劝驾之言易入断鞅之议不行者毋亦文皇自征卫喇特狃于易与而宣宗自将待邉又所亲见者耶以故追戎济上専目鲁公北伐令支羣推小白然而天时人事则有异焉方其天变见于上地变见于下南宫荆棘北殿尘灰比于梅福之金铁皆飞宗周之三川告亡此何景也至龙台而一军皆乱出居庸而连宵风雨薄大同而殭尸满路比于苻坚之犬嘷宫门管子之鼙鼓皆浊此何兆也逮夫井源败衂踵至朱冕全军覆没而振始还屯左次定议班师呜唿晚矣荡隂之血酷于染衣平阳之辱㡬于执葢徒使师武臣封尸俱死诸大夫茇舍无从楚三户之衆见懐王以何期鋭司徒之妻叹吾君之不免幸而共和行政叔武入守适来诺延之怒不用乃公之谋则货匪居秦璧还入赵矣不然而皇太后遣赍重寳钱皇后尽括宫中币与地同尽人与币俱往徽钦之祸复见于兹雪窖冰天魂终漠北矣然予尝论之冦凖饶学术可以战而真宗受盟王振少方畧不可以战而英宗骤举是则澶渊之㑹以重发而䘮功土黙特之变又以轻为而至败耳彼王振倡谋喜宁反噬虽一死沙塲一膏斧锧而罪浮罄竹报不蔽辜宜乎靖康诛童贯而贾生之书必欲縳中行説而笞其背也明史纪事本末卷三十二明史纪事本末卷三十三钦定四库全书明史纪事本末卷三十三浙江提学佥事谷应泰编景帝登极守御英宗正统十四年秋八月上北狩太后召百官入集阙下谕曰皇帝率六军亲征已命郕王临百官然庶务乆旷今特敕郕王总其事羣臣其悉启王聴令辛未太后诏立皇长子见深为皇太子时年二嵗命郕王辅之诏天下曰迩者冦贼肆虐毒害生灵皇帝惧忧宗社不遑宁处躬率六师问罪师徒不戒被留王庭神器不可无主兹于皇庶子三人选贤与长立见深为皇太子正位东宫仍命郕王为辅代总国政抚安万姓布告天下咸使闻知癸酉郕王临午门言官大臣次第宣读弹劾王振启章言振倾危宗社请灭族以安人心若不奉诏羣臣死不敢退因哭声彻中外王起入内使将阖门衆随拥入有令㫖籍没振遣指挥马顺往衆曰顺振党也宜遣都御史陈镒时太监金英𫝊㫖令百官退衆欲捽殴英英脱身入马顺从旁叱百官去给事中王竑愤起捽顺首曰马顺往时助振恶今日至此尚不知惧衆争殴之或就脱顺鞾捶撃躧踏立毙顺衆又索振党内使毛王二人英捽令出亦击杀之曳三尸陈东安门军士犹争撃不已逾时执振姪锦衣卫指挥王山反接跪于廷衆唾骂之于是衆竞喧哗班行杂乱无复朝仪百官既殴杀顺益恟惧不自安王亦屡起欲退还宫兵部侍郎于谦直前揽王衣曰殿下止振罪首不籍无以泄衆愤且羣臣心为社稷耳无他王从之降令㫖奖谕百官归事马顺罪应死勿论衆拜谢出是日事起仓卒赖谦镇定谦排衆翌王入袍袖为裂既出吏部尚书王直者笃老臣执谦手而叹曰朝廷正借公耳今日虽百王直何能为丙子移王座入奉天门左受朝陈镒奉令㫖籍振并其党彭徳清等家振第宅数处壮丽拟宸居器服珍玩尚方不及玉盘径尺者十面珊瑚髙者七八尺金银十余库马万余匹皆没官脔山于市族属无少长皆斩振暨山弟林等皆从驾死于兵太后命以于谦为兵部尚书二十三日额森拥上至大同城下索金币约赂至即归上都督郭登闭门不纳上𫝊㫖曰朕与登有姻㜕何外朕若此登遣人𫝊奏曰臣奉命守城不敢擅启闭随侍校尉袁彬以头触门大唿于是广宁伯刘安给事中孙祥知府霍宣同出见献蟒龙袍上以赐巴延特穆尔及额森弟达都哈雅王上曰秋稼未收军士久饥可令刈以入城又曰额森声言归我情伪难测且严为备从骑叩城下索犒军资并内官郭敬等金银共万余两来迎驾既献复不应初额森来索赂郭登曰此绐我耳莫若以计伐其谋劫营夺驾入城此为上䇿乃谋以壮士七十余人饷之食令奋前执其弓刀因拥上还召壮士与之盟激以忠义约事成髙爵厚禄士皆奋跃用命已书券给之㑹有沮者既淹久冦觉惊扰而去时登练兵振武誓以死守大同将士咸感奋屡出奇挫敌故以孤城得全额森拥上道宣府总兵杨洪闭城门不出事闻逮洪繋诏狱上出塞过猫儿庄九十海子歴苏武庙李陵碑二十八日至黒松林额森营在焉上始入额森营额森拜稽首侍坐设宴令妻妾出上夀歌舞为乐仍奉上居巴延特穆尔营去额森营十余里巴延特穆尔与其妻见上亦如额森礼额森屡欲谋害㑹夜大雷雨震死额森所乗马谋乃沮且加礼焉袁彬侍左右颇知书性警敏又有和敏者先随使臣吴良羁留在北至是亦与彬同侍又有卫沙狐狸者亦随上至漠北供薪水劳苦备至二十九日太后遣太监金英𫝊㫖皇太子幼冲郕王宜早正大位以安国家时议者以时方多故人心危疑思得长君以弭祸乱于是文武羣臣交章劝进王再辞让衆请遵太后命允之遂择日行礼九月戊寅朔上在迤北额森遣使来言欲送上还京师使还以金百两银二百两綵币二百匹赐额森癸未郕王即皇帝位遥尊上为太上皇诏赦天下改明年为景泰元年额森复遣使致书辞悖慢兵部尚书于谦见帝泣言曰冦贼不道势将长驱深入不可不预为计迩者各营精鋭尽遣随征军资器械十不存一宜急遣官分设召募官舍余丁义勇起集附近民夫更替沿河漕运官军令其悉𨽻神机等营操练聴用仍令工部齐集物料内外局厰昼夜併工成造攻战器具京师九门宜用都督孙镗卫颖等给领兵士出城守䕶列营操练以振军威选给事中御史如王竑等分出巡视勿致疎虞徙郭外居民于城内随地安插毋为冦掠通州坝上仓粮不可捐弃以资冦令在官者悉诣闗支准为月粮之数庶几两得帝嘉纳之以兵部郎中罗通给事中孙祥并为副都御史分守居庸紫荆等闗以薛瑄为大理寺丞分守北门命侍讲徐珵杨鼎检讨王询等行监察御史事分镇河南山东等处要地抚安军民令各处招募民壮就令本地官司率领操练遇警调用起杨洪石亨于诏狱命洪仍守宣府亨总京师兵马亨有威望方面鉅躯须垂至膝先协守万全坐不救乗舆械繋诏狱至是以于谦言赦出之使总京营兵马赎罪十月额森以送上皇还京为名与其汗托克托布哈冦紫荆闗京师戒严先是太监喜宁故鞑靼也土黙特之败降于额森尽以中国虚实告之为彼向道奉上皇入冦七日至大同城下守臣郭登曰赖天地祖宗之灵国有君矣额森知有备不攻去九日至广昌破紫荆闗杀指挥韩清等都御史孙祥走死朝野汹汹人无固志赦交阯败绩论死成山侯王通为都督陞鸿胪寺卿杨善为副都御史协守京城太监兴安问王通计将安出通以挑筑京师外城濠为对兴安鄙之侍讲徐珵方有时名亦鋭意功业大监金英召徐珵问计珵曰验之星象厯数天命已去请幸南京英叱之令人扶出明日于谦上疏抗言京师天下根本宗庙社稷陵寝百官万姓帑藏仓储咸在若一动则大势尽去宋南渡之事可鉴也珵妄言当斩太监金英宣言于衆曰死则君臣同死有以迁都为言者上命必诛之乃出榜告谕固守之议始决谦闻冦迫闗思各处刍粟数万计恐为敌资急遣使焚之然后奏闻或请姑待报谦曰冦在目前若少缓彼将据之适以赍盗粮耳独不见宋牟驼岗事乎衆皆是之己卯额森长驱至京城西北闗外命石亨等军于城北兵部尚书于谦督其军都督孙镗军于城西刑部侍郎江渊㕘其军皆背城而阵以交阯旧将王通为都督与御史杨善守城时衆论战守不一主将石亨欲尽闭九门坚壁以避贼锋谦曰不可贼张甚矣而我又先弱是愈张也乃率先士卒躬擐甲胄出营徳胜门以示必死泣以忠义谕三军人人感奋勇气百倍尚宝司丞夏瑄陈四䇿一谓冦多骑长于野战短于攻城且坚壁勿战使之气沮然后出奇设伏诸道奋撃一谓冦深入宜令死士夜袭其营设伏内地以待追者一谓冦既举国入犯边无所御宜分边兵内外夹攻彼将自溃一谓我军依城为营退有所归宜以三队为法前队战退令中队悉斩以殉不斩者同罪使士知畏法诏趋行之喜宁嗾额森遣使来议和索大臣出迎驾衆莫敢出乃以通政㕘议王复为礼部侍郎中书舍人赵荣为鸿胪寺卿出朝上皇于土城庙额森巴延特穆尔擐甲持弓矢侍上皇复等见上皇进书敕上皇视汉字书额森视番字敕额森曰尔皆小官急令王直胡濙于谦石亨来上皇谕复荣曰彼无善意汝等宜急去二人辞归冦益四出剽掠焚三陵殿寝祭器逼宣武门南逾卢沟桥散掠下邑攻城益急石亨折弓厉声曰宰臣不出计莫能支矣大学士陈循等疏请敕宣府辽东总兵杨洪曹义各选劲骑与官军夹撃又请㫖募斩额森者赏万金封国公复伪作喜宁与太监兴安书云约诱额森入冦欲乗其孤军取之书为额森逻卒所获额森颇疑喜宁既而宣府辽东兵至军大振时诸军二十二万列城下冦见大军盛而严不敢轻犯以数骑来尝谦设伏空屋遣骑诱之遂以万骑来薄伏发败之石亨出安定门与其从子彪持巨斧突入中坚所向披靡敌却而西亨追战城西复却而南彪率精兵千人诱冦至彰义门冦见彪兵少逼之亨率衆乗之冦败走神机营都督范广以飞鎗火箭杀伤甚衆都督孙镗御冦西直门失利诸将不相援镗急叩门求入给事中程信监军西城言镗小失利即开门纳镗贼益张人心益危乃闭城趋镗战冦逼城镗兵走死地亦附城战信与都督王通都御史杨善城上鼓譟鎗砲佐镗毛福夀髙礼往援礼中流矢石亨兵亦至乃引退于是额森知我有备气稍沮于谦使谍谍知上皇移驾逺命石亨等夜举火大砲撃其营死者万人额森以上皇北遁托克托布哈闻之遂不敢入闗亦遁额森出居庸闗巴延特穆尔奉上皇出紫荆闗诸将分兵蹑其后石亨与从子彪复破冦于清风店孙镗杨洪范广逐冦至固安又捷夺回人口万余时冦骑散掠各郡不过百余骑驱人畜以自卫望之若万衆然犹杀官军数百人洪子俊几为所获上皇出紫荆闗连日雨雪乗马踏雪而行上下艰难遇险则袁彬执控和敏亦随之既入冦营额森来见宰马拔刀割肉燎以进云勿忧终当送还食讫辞去托克托布哈遣使来献马议和朝廷却之胡濙王直曰托克托布哈额森君臣素不睦宜受其献以间之从其言使人入见赐衣服酒馔金帛协守大同都督郭登议率所部并纠集义勇从雁门入援先以蜡书驰奏大畧谓戎马南驱三闗失险留连内地为患非轻欲悉起各处官军民壮入䕶内廷京兵撃于内臣兵击于外使贼有腹背受敌之虞首尾不救之患且曰忠臣切已敢忘报国之心成败在天不负为臣之节以贼退优诏褒答之时我师屡衂边陲无完地大同兵士战没之余城门昼闭人心土崩有爱登者泣谓之曰事已至此奈何登曰天若祚国必无他忧若敌势莫遏吾与此城誓相存亡当不使诸君独死也大同孤危登气益壮弔死问伤亲为痛恤昼夜筹虑修城缮兵以图后举寻京师围解登上疏言冦骑虽回离边不逺𫝊报有云黄河已冻且向延绥青草复生再侵京阙事虽未信备必先修乞推诚待下侧席求贤明理克欲以成圣学亲贤逺佞以收人望既又𫝊额森将复犯京师登以京兵新选不可轻战又疏曰今日之计可以养鋭不可浪战可以用智不可鬬勇兵法知彼知己可守则守其涞水易州真定保定一带皆坚壁清野京兵分据犄角安营以逸待劳以主待客勿求侥倖务在万全此谓不战而屈人兵善之善者也命都指挥董寛率兵督河间沈阳等卫缉捕盗贼时降人安置畿内者乗时并起为盗十一月以寇退京城解严降诏抚安天下杨洪等班师还京论功封杨洪昌平侯石亨武清侯加于谦少保总督军务谦固辞不许有颂谦功者辄谢曰四郊多垒卿大夫之耻今但不城下盟何功也学士陈循疏言守居庸副都御史罗通晓畅军事宜召还守宣府总兵杨洪及子俊皆善战宜留之京师于谦曰宣府京师之藩篱居庸京师之门户边备既虚万一额森乗虚据宣府为巢窟京师能安枕乎兵科给事中叶盛亦上言今日之事边闗为急往者马营独石不弃则六师何以䧟土黙特紫荆白羊不破则冦骑何以薄都城即此而观边闗不固则京城虽守不过仅保九门其如寝陵何其如郊社坛壝何其如四郊生灵荼毒何宜急令固守为便先是土黙特既败边城多陷宣府孤危既而复召宣府总兵入卫京师人心益惧或欲遂弃宣府纷然就道都御史罗亨信不可仗剑坐当门拒之下令曰敢有出城者必斩衆始定城中老稚欢唿曰吾属生矣因设䇿捍御督将士誓死守冦知有备不敢攻至是上从于谦叶盛言乃以左都督朱谦佩印镇宣府纪广杨俊副之佥都王竑镇居庸上皇北至小黄河苏武庙巴延特穆尔妻额特埒阿勒哈令侍女设帐迎驾宰羊递杯进膳寻值圣节额森上夀进蟒衣貂裘筵宴和敏袁彬常宿御寝傍天寒甚每夜上皇令彬以两脇温足一日晨起谓敏曰汝知乎汝夜手压我胸我俟汝醒乃下手因言光武与子陵共卧事敏顿首上皇夜出帐房仰观天象指示二人曰天意有在我终当归也上皇使和敏致意巴延妻令劝巴延送还朝妻曰我妇人何能为然官人洗濯我侍巾脱亦当进一言巴延尝因猎得一雉并酒一卣来献敏时时设喻慰上皇勿忧或成疾时额森声言欲送上皇还衆遂多主和于谦独排衆议曰社稷为重君为轻遣人申戒各边将毋堕贼计命尚书石璞镇守宣府都御史沈固镇守大同都督王通守天夀山佥都御史王竑城昌平都御史邹来学提督京都军务平江伯陈豫守临清副都御史罗通守山西景帝景泰元年春正月上皇书至索大臣来迎命公卿集议廷臣因奏请遣官使北贺节进冬衣上谓必能识太上皇帝者始可行羣臣惧谢罪事遂寝大同总兵郭登败冦于栲栳山冦入大同境登率兵蹑之行七十里至水头日暮休兵夜二鼓有报云东西沙窝贼营十二皆自朔州掠囬登召诸将问计或言贼衆我寡莫若全军而还登曰我军去城百里一思退避人马疲倦贼以铁骑来追即欲自全得乎按劒起曰敢言退者斩径薄贼营天渐明贼以数百骑迎战登奋勇先登诸军继进唿声震山谷登射中二人手刃一人遂大破其衆追奔四十余里至栲栳山斩首二百余夺还人马器械万计进封定襄伯食禄千一百石与世券是役也登以八百骑破冦数千为一时战功第一登为将智勇善抚士卒纪律严明料敌制胜动合机宜在大同与贼相拒一年大小数十战未曽挫衂常恨马少步卒追贼不及乃以己意设为夹地龙飞天网凿为深堑覆以土木人马通行如履实地贼入围中令人发机自相击撞顷刻十余里皆陷又用砲石击贼一发五十余步人马死者数十贼𫝊以为神云时额森分调各部扰边朱谦败之于宣府杜忠败之于偏头闗王翺败之于辽东马昂败之于甘州修城堡简精鋭各边皆有备石亨佩大将军印巡边石彪杨俊亦间出中国势遂振闰正月叛人小田儿伏诛小田儿为额森乡导杂使中来瞷虚实于谦授计侍郎王祎就大同道诛之二月叛臣喜宁伏诛宁懐二心教额森扰边且不欲送上皇还上皇深恶之宁又忌袁彬诱彬出营将杀之上皇急救之乃免彬与上皇谋遣宁𫝊命入京令军士髙磐与俱宻书系磐髀间令至宣府与总兵等官计擒之既至宣府㕘将杨俊出与宁饮城下磐抱宁大唿俊纵兵遂縳宁送京诛之额森闻宁诛与赛堪王等分道入犯三月额森赛堪王冦大同阳和大同王冦偏头闗达尔布哈王冦乱柴沟特尔格布哈王冦大同八里店特尔格平章冦天城托克托布哈王冦野狐岭并万全夏四月甲戌戸部尚书金濂等议冦骑犯边大军失利遗有马营独石龙门鵰鹗等处刍粮宜令督储侍郎刘琏提督军务副都御史罗通及宣府总兵朱谦逰撃杨能㑹计徙运宣府从之都督杨俊请大举出塞大同宣府列营坚守为正兵独石偏头乗间设伏为奇兵悉发京营与诸镇兵出塞逐北而犁其王庭可以得志于谦曰报仇雪耻臣等职也顾兴兵举事系社稷安危即如俊所言万一我军出塞贼以偏师缀我而别遣部落间道乗虚入冦是自撤藩篱非万全计臣愚未见其可上从谦议大同㕘将许贵请遣使腆币以欵冦兵而徐为讨伐计于谦曰前者固非不遣使都指挥季铎指挥岳谦遣而冦骑已至闗口通政王复少卿赵荣遣而不获徴太上一信其狡焉侮我而龁我何似而可言和况额森不共戴天仇也理固不可和万一和而彼遂肆无厌之求从之则坐弊不从则生变势亦不可和贵介胄之臣而委靡退怯法当诛是时上任谦方専疏既入于是边将人人言战守额森不得挟重相恫喝抱空名不义之质始谋归太上矣谍报额森逼总兵朱谦于闗子口明日复报追石亨于雁门闗烽火连属衆皆恐请大发兵援之于谦策额森大队尚逺塞必张疑兵以胁我乃上方畧授石亨使皆坚壁而令各营秣马厉士若将大举者仍遣延绥总兵帅骑渡河于保徳州设伏截杀从之已而贼果不至于谦以畿辅诸州郡兵力单甚乃皆宿兵奏遣都指挥陈旺石端王信王竑等分屯涿鹿真定保定易州诸处而以右都督杨俊帅焉久之皆屹然重镇五月乙已巡抚山西都御史朱鑑奏额森分道入冦请令闗隘守将画地救援冦犯河曲保徳岢岚宜令偏头闗䇿应犯宁化静乐忻州定襄太原清源交城文水宜令山西䇿应犯五台繁峙崞县宜令雁门闗䇿应其石州宁乡宜令汾州守备分兵协守从之武清侯石亨奏冦骑六万围代州官军出战有斩获又分营雁门闗一路恐侵京师下廷臣议黄花镇鞍口外卫西北边境内䕶陵寝京师宜益兵守备从之仍令兵部稽在京军马数以闻冦骑犯宣府总兵都督朱谦等率兵力战却之官军阵亡者百四十人都督江福等兵应援不利杀伤百余人兵部言通事马云马青先奉使迤北许额森细乐伎女又许与中国结婚皆出自指挥吴良致开边衅请寘诸法诏下锦衣卫鞫之立京团营操法初太宗以北伐故宿重兵燕中㑹承平久不能无老弱公侯中贵人往往役占土黙特之难精鋭畧尽虽有五军神机三千诸营然不相统一每遇调遣号令纷更兵将不相识于谦上言兵冗不练遇敌辄败额四十余万非尽可用者徒费大家米于是即诸营选马步骁悍者十五万分为十营每营各以都督领之五千人为一小营营以都指挥领之团操以备警急是为团营而以谦总督列侯石亨杨洪栁溥为总兵太监曹吉祥刘永诚等监之余步骑仍归三大营曰老营自是兵将相识每出征即令原管都督领之故号令归一洪亨皆老将宿猾而亨尤贪纵谦威令严宻目视指屈口奏悉合机宜亨等虽为大帅进止赏罚一由谦相顾頫首而已戮左都督杨俊俊杨洪子也恃勇桀骜不可驯先备独石马营等土黙特之变弃城逃归马营龙门等入城皆不守既而命为㕘将帅兵巡哨懐来等处复辄调永宁守备官军于懐来将永宁城西门砌塞于谦劾其方命専权擅作威福诏宥不问俊又以私怒都指挥陶忠杖挞死父洪惧祸奏取俊还京随营操练既至谦併劾其独石弃城丧师辱国及懐来私仇捶死边将之罪谓非诛俊无以惩戒将来兵科给事中叶盛等亦劾之于是逮繋法司议罪斩于市阿拉遣使贡马请和边臣留之懐来以闻是时鞑靼政事额森専之兵最多托克托布哈虽为汗而兵少知院阿拉兵又少君臣鼎立外亲内忌其合兵南侵利多归额森而弊则均受及额森欲和耻屈意隂使阿拉等来言于是礼部㑹议请遣太常少卿许彬锦衣都指挥同知马政译来使情伪彬等言额森果欲议和罢兵且奉还上皇奏至帝问尚书学士陈循曰额森可和耶循曰遣而备之上曰然乃降玺书厚赐阿拉数额森挟诈义不可从即阿拉必欲和好待卫喇特诸部落北归议和未晩不然朕不惜战也六月吏部尚书王直等言额森遣使请上皇还京葢上下神祇隂诱其衷使之悔悟伏望皇上许其自新遣使臣前去审察诚伪如果至诚特赐俯纳奉迎上皇以归不复事天临民陛下但当尽崇奉之礼庶天伦厚而天眷益隆上曰卿言甚当然此大位非我所欲葢天地祖宗宗室文武羣臣之所为也自大兄䝉尘朕累遣内外官员赍金帛迎请额森挟诈不肯聴若又使人往恐假以送驾为名羁留我使率衆来犯京畿愈加苍生之患卿等更加详之勿遗后患上皇驾至大同先是额森入冦声言选战马奉上皇南归是日至大同定襄伯郭登设计于城月门里具朝服以候潜令人伏城上俟上皇入即下城闸板既及门冦觉之遂拥上皇退去武清侯石亨言雁门闗一帯山口虽已筑塞贼犹漫山径过须断其半山可行之处京城四面宜筑墩台以便了望署都督佥事刘鑑言京师与懐来止隔一山请自懐来筑烟墩直至京师土城遇事举火以报从之秋七月额森屡以和议不成复俾其知枢宻院阿拉为书遣㕘政旺扎勒托欢等五人至京师请和礼部议尚书胡濙等奏奉迎上皇帝不允次日帝御文华殿召文武羣臣谕曰朝廷因通和坏事欲与冦絶而卿等屡以为言何也吏部尚书王直对曰上皇䝉尘理宜迎复乞必遣使勿使有他日悔帝不怿曰我非贪此位而卿等强树焉今复作纷纭何衆不知所对于谦从容曰大位已定孰敢他议答使者冀以舒边患得为备耳帝意始释曰从汝从汝言已即退羣臣出文华门太监兴安𫝊唿曰孰堪使者有文天祥富弼乎衆未答王直面赤厉声曰是何言臣等惟皇上使谁敢勿行者安语塞入复时李实任礼科都给事中帝命兴安𫝊㫖欲遣之对曰实不才然朝廷多事安敢辞兴安入复命遂以李实为礼部右侍郎充正使罗绮为大理寺少卿充副使马显授指挥使为通事上御左顺门召实等面谕曰尔等见托克托布哈额森立言有体上遗书托克托布哈汗其辞曰我国家与汗自祖宗来和好往来意甚厚往年奸臣减使臣赏遂失大义遮留朕兄今各边奏报言汗尚留塞上杀掠人民朕欲命将出师念彼此人民上天赤子汗杀朕之人朕亦杀汗之人与自杀何异朕不敢恃中国之大人民之衆轻于战鬬恐逆天也近得阿拉使奏言已将各路军马约束回营是有畏天之意深合朕心特遣使赍书币送达汗其益体朕意副天心复降玺书谕额森及阿拉并遗汗额森阿拉白金文绮时阁臣及抚部诸臣承上意止言息兵讲和不及迎复上皇意实等遂偕旺扎勒托欢行以十七日至额森营地名实巴尔图既见额森读玺书毕乃引见上皇上皇居巴延特穆尔营所居氊义帐服食饮皆羶酪牛车一乗为移营之具左右惟校尉袁彬暨和敏侍实等见上皇泣上皇亦泣上皇曰朕非为逰畋而出所以陷此者王振也因问太后皇上皇后俱无恙又问二三大臣上皇曰曽将有衣服否实等对曰往使至皆不得见天颜故此行但拟通问未将有也实等乃私以所有糗饵常服献上皇曰此亦细故但与我图大事额先欲归我卿归报朝廷善图之傥得归愿为黔首守祖宗陵墓足矣言已俱泣下实等因问上居此亦思旧所享锦衣玉食否又问何以宠王振至此致亡国上皇曰朕不能烛姦然振未败时羣臣无肯言者今日皆归罪于我日暮实等归宿额森营酌酒相待额森巴延貂裘胡帽其妻珠琲覆面垂肩盌酪盂肉更互弹琵琶吹笅儿按拍歌劝酒额森曰南朝我之世仇今天使皇帝入我国我不敢慢南朝若获我肯留至今日乎又言皇上在此吾辈无所用之每遣使南朝令来迎竟不至何也实等反覆譬晓欲奉迎上皇意额森曰南朝遣汝通问非奉迎也若归亟遣大臣来实等遂辞归上皇出三书授实其一上皇太后其一达于上其一谕羣臣巴延特穆尔约实速来成和好且指额森幼子曰此与朝廷议姻者实不敢对实未至京㑹托克托布哈亦遣使丕勒玛哈穆特请和右都御史杨善慨然请行人皆危善善曰上皇在沙漠此为臣者效命之秋也中书舍人赵荣亦请往乃遣善荣及指挥王息千戸汤𦙍勣同丕勒玛哈穆特往道遇实实告以故善曰得之矣即敕书所无可权以集事也实既还朝具述额森情及上皇起居状诸文武大臣合疏言李实出塞道中行北骑闻欲议和皆举首加额及见额森殊喜言迎使夕来大驾朝发实又具道额森悔过宜迎复上曰额森诈杨善已去第以迎复意书敕付额森使还大臣言额森非诈也臣等询李实详矣彼使来和当遣使答今请迎复乃不与偕是轻迎驾重讲和也不迎驾归何以和为帝令再议李实言额森约臣迎驾毋出八月五日臣言须得㫖不敢擅为期额森言期必不可失遂令渠长偕罗绮往大同调还扰边人马臣还过懐来宣府见军民始敢出郊刍牧诚非空言伏望陛下俯从羣请脱有虞诈亦可塞之若过所期更欲使臣亦不敢往帝竟付迎复于敕书而已不遣使曰待杨善归监察御史毕銮复言羣臣之情切矣陛下必待善归夫中国所恃者信义也不迎不义失期非信就令彼诈我备在也翰林邢让亦以为言帝曰上皇朕兄岂有不迎彼情叵测正欲探之情诚而迎又何暮焉杨善既出境额森使所善田民者为馆伴来迎且有所探饮帐中谓善曰我亦中国人被留于此前者土木之役六师抑何弱也善曰当是时六师之劲悉南征而中贵人振欲邀太上幸故里止扈从一不为偹故溃虽然彼幸而胜未见为福今者南征之士悉归可二十万又募中外材官技击得三十万悉教以神鎗火砲药弩射命中百步之外洞人马复穿七札又用言者计沿边要害皆隠金椎三尺所值蹄立穿刺客林立夜度营幕若猿猱而皆已矣置之无用矣问何以言无用曰和议成方且欢饮若兄弟而又何用也其人悉以语额森二十九日至额森营值其出猎八月初二日丁卯与额森相见额森问减马价故善曰往时外使不过三十人今多至三千余人即稚子亡弗赉者金帛器服络绎载道而岂得言薄额森曰然则奈何留我使予我帛时剪裂幅不足者善曰帛有剪裂不足者通事为之也事露而诛矣即所进马有劣弱而貂皮敝岂太师意耶至使臣所从人为奸盗他所或遇害中国留之何用额森又问市釡事善言此小民市易朝廷岂知善因歴述累朝恩遇之厚不可忘且言天道好生今纵兵杀掠上干天怒反覆辨论数千百言额森喜额森问上皇还更临御否善言天位已定不得再易额森问古尧舜事如何善言尧让位于舜今日兄让位于弟额森悦服平章昻吉尔问善欲迎复来何操善言若操贿来迎后人以尔贪贿归上皇今无所操而归书之史册后世皆称述额森然其言曰史中好为书也巴延特穆尔请留使臣遣使欲南朝更请上皇临御额森曰曩令遣大臣来迎大臣至矣不可无信引善见上皇明日额森设宴饯上皇于其营善侍额森与妻妾以次起为夀酒中令善坐上皇亦曰从太师言坐善曰虽草野不敢失君臣礼额森顾羡曰中国有礼罢酒送上皇出明日宴使臣又明日巴延特穆尔设宴饯上皇又明日亦宴使臣又明日癸酉上皇驾行额森与渠帅送车驾可半日许下马解弓箭战裾以进诸渠帅罗拜哭而去巴延特穆尔独送上皇至野狐岭进酒帐房既毕屏人语和敏曰我额森顺天意敬事皇帝一年矣皇帝此来为天下也归时还当作皇帝即我主人有缓急我可得告愬衆皆道傍送驾进牛羊善口唿皇帝行矣巴延特穆尔再送驾出野狐岭口上皇揽辔慰借而与之别巴延特穆尔大哭归仍命渠帅率五百骑送至京师既别去行数里复有追骑至上皇失色既至乃其平章昂克出猎得一獐驰使来献受之乃去驾入闗丁丑上皇至宣府南城上遣太常少卿许彬奉迎工部尚书髙谷给事中刘福等言奉迎上皇礼不宜薄礼部连日㑹议未定壬午上皇至宣府癸未千户龚遂荣投书于髙谷所谷袖入𫝊示文武大臣王直胡濙谓礼失而求诸野欲以上闻中止给事中叶盛程信于太上疏言诸大臣持一帖羣立午门傍聚观议论借借乞宣问之书言上皇之出以宗社故非游猎也都人闻上皇且还无不喜跃迎复礼宜厚上亦当避位恳辞然后复位否则贻讥后世上诘诸大臣已而知书出谷所上曰朕未尝塞言路谷大臣胡不告朕为匿名书耶遂荣恐累谷乃发愤自白陈循王文见之恚甚请治其罪下锦衣卫狱然上不深罪也寻释之己卯上皇至懐来将抵居庸礼部始得㫖羣臣同礼部议迎复仪注兵部总戎议防变方畧百官集㑹议所都御史王文忽厉声曰孰以为来耶黠冦不索金帛必索土地耳衆素畏文相顾莫敢言给事中叶盛等造礼部问时胡濙已具仪注送内阁矣畧谓天宝之乱𤣥宗幸蜀肃宗即位灵武尊𤣥宗为太上皇帝肃宗收复两京迎还上皇至咸阳备法驾望颜楼上皇在宫南楼肃宗着紫袍望楼上拜舞楼下上皇降楼抚肃宗而泣辞黄袍自为肃宗着之肃宗伏地顿首固辞上皇曰天下人心皆归于汝使朕得保余龄汝之孝也肃宗乃受今备法驾安定门外诚为太简帝曰虑堕狡冦计故简其礼大兄入城朕知尊亲遂备法驾候安定门外庚辰上皇至唐家岭遣使回京诏谕避位免羣臣迎丙戌百官迎上皇于安定门上皇自东安门入上迎拜上皇答拜各述授受意逊让良久乃送上皇至南宫羣臣就见而退大赦天下命保定伯梁瑶征苗冦以河间等降丁从征先是永乐间塞北部落来降者多安置河间东昌等处生养蕃息强悍不可制方额森入冦乗机骚动至是大发兵征两广湖贵苗冦兵部尚书于谦奏遣之其有名号者厚赏犒随军有功则官之已而更遣其妻子往自是肘腋无他患二年秋九月额森遣使求通好固邀我使往报上从言官议诏絶之三年夏四月命都督同知孙安镇守独石马营以兵科都给事中叶盛为山西右㕘政协赞军务先是杨洪镇独石马营等八城已已失守残毁未复议者欲弃之于谦曰弃之则不但宣府懐来难守京师不免动揺乃荐安授以方畧仍命盛赞其军务盛至列利害八条以进次第行之率兵度龙门闗且战且守八城完复如旧盛又请帑金五千两买牛犊简戍卒不任战者俾事耕稼嵗课余粮于官凡军中买马修器劳功恤孤诸费皆取之盛在独石五年军民赖之边境得安时土黙特北狩浙闽三楚贵竹盗贼蠭起前后命将将兵皆出谦独运号令明审动合机宜虽宿旧勲臣少不中程律即请㫖切责不贷片纸行万里电燿霆击靡不惴惴効力毋敢饰虚辞以抵者以故天下咸服谦而归上能用人谷应泰曰英宗北狩战士兵甲死亡畧尽边闗守隘望风奔溃揺足之间黄河以北非国家有矣幸而迁都议格钟簴不惊然而君父叩闗臣子拒敌彼出有名我负不义狐疑既生上下瓦解讲使亟行责问无已长安必不可守英宗必不能归徒使有贞之辈操星象而笑其后也嗟乎南迁不行然后国存和议不行然后君存两议俱息君国皆存而少保之祸不得旋踵矣当夫北兵四合守御单寒虎穴故君已置度外围城新主亦危孤注身先矢石义激三军家置环寺之薪人守州兵之哭傲如石亨怯如孙镗懦如王通无不斩将搴旗缘城血战追奔逐北所向披靡此一役也军声复振君臣固守陵阙磐石矣然而遣使入朝动请迎驾悬师剽掠辄托回銮彼直我曲彼壮我老额森者方且挟此奇货羁制中原以战不败以和可成输币不还进而割地割地不归诱之称臣中原生灵自此无安枕矣而乃兄终弟及父子之情既割社稷为重君臣之义亦轻至则龙衣糗食敬输槖饘之忱归亦别院闲宫不过汉家之老然则挟天子者挟一匹夫耳邀利之心懈而好义之心萌郭登之言决而杨善之説行英皇自此生入玉门矣昔太公置鼎汉祖分羹徽钦被执宋髙哀请一则新丰鸡犬还老阙庭一则泪洒氷天终于舆榇葢相如碎璧而璧存贾胡藏珠而珠去拥空名者视同虚器居必争者势难瓦全也夫昭王沈汉穆满难归楚懐入秦顷襄不反彼此得失危不间髪故汉髙分羹之语乃孝子之变声郭登有君之谢实忠臣之苦节英宗不感生还反疑予敌谦死东曹登贬南都忠臣义士所以仰天椎心而泣血也景帝外倚少保内信兴安狡冦危城不动声色当时朝右岂乏汪黄建炎践祚亦有宗李相提而论景诚英主而乃恋恋神器则又未闻乎大道者也明史纪事本末卷三十三明史纪事本末卷三十四钦定四库全书明史纪事本末卷三十四浙江提学佥事谷应泰编河决之患英宗正綂十三年秋七月河决荥阳经曹濮冲张秋溃沙湾东堤夺济汶入海寻东过开封城西南经陈留自亳入涡口又经䝉城至淮逺界入淮命工部尚书石璞治之弗就寻复以侍郎王永和代璞旧黄河在开封城北四十里洪武二十四年河决原武东经开封城北五里又南行至项城经颍州颍上县东至夀州正阳镇全入于淮而元㑹通河遂淤永乐九年尚书宋礼濬㑹通河开新河自汶上县袁家口左徙二十里至夀张之沙湾接旧河九閲月而绩成侍郎金纯从汴城金龙口下达塌坞口经二洪南入淮漕事定为罢海运至是又决荥阳过开封城西南而城北之新河又淤自是汴城在河北矣隋唐以前河与淮分自入海宋中叶以后河合于淮以趋海然前代河决不过坏民田庐至明则妨漕矣故视古尤急十四年春三月工部右侍郎王永和奏治河事宜先是沙湾之役永和以冬寒遽停工又以决自河南敕彼共事上切责之至是言黒阳山西湾已通水従泰通寺资运河东昌则置分水闸设三空泄水入大清河归于海八栁树工犹未可用沙湾堤宜时启分水二空㵼上流庶可亡后患従之景帝景泰三年春二月河决沙隄湾命左都御史王文巡视河道四年冬十月以左谕徳徐有贞为右佥都御史遣治张秋决河先是河溢荥阳自开封城北经曹濮以入运河至兖州沙湾之东隄大洪口而决济汶诸水皆从之入海㑹通河遂淤漕运艰阻工部尚书石璞侍郎王永和都御史王文相继治之凡七年皆绩弗成乃集廷臣议于文渊阁举可治水者以有贞名上乃进有贞都察院右佥都御史治之河以决故涸而有贞至方冬月水暴涨公私之艘毕达治河卒踰数万人悉与之期而遣之乃乗轻航究河源遂踰济汶至卫沚循大河道濮范还上疏曰臣闻平水土要在知天时地利人事而已葢河自雍而豫出险之平水势既肆又由豫而兖土益疎水益肆沙湾之东所谓大洪口者适当其冲于是决而夺济汶入海之路以去诸水从之而洩隄溃渠淤涝则溢旱则涸此漕途所由阻然欲骤湮则溃者益溃淤者益淤今请先疏上流水势平乃治决决止乃濬淤多为之方以时节宣俾无溢涸必如是而后有成上从之七年夏四月佥都御史徐有贞治河功成先是有贞疏上既报可乃鸠工而前所遣卒亦依期至乃为渠以疏之中置闸以节宣之渠起金隄张秋之首西南行九里至濮阳泺又九里至博陵坡又六里至夀张沙河又八里至东西影塘又十有五里至白岭湾又三里至李由李而上又二十里至莲花池又三十里至大潴潭乃踰范暨濮又上而西凡数百里经澶渊以接河沁有贞曰河沁之水过则害微则利乃节其过而导其微用平水势既成渠名广济闸名通源渠有分合而闸有上平凡河流之旁出而不顺者则堰之堰有九长各万丈九堰既设水遂不东冲沙湾而更北出济漕渠阿西鄄东曹南郓北出沮洳而资灌溉者为田百数十万顷凡堰楗以水门缭以虹隄堰之崇三十余尺其厚什之长百之门之广三十六丈厚倍之隄之厚如门崇如堰长倍之架涛截流栅木络竹实之石而键以铁葢合五行用平水性而导汶泗之源出诸山滙澶濮之流纳诸泽又濬漕渠由沙湾北至临清凡二百四十里南至济宁凡三百一十里复建闸于东昌之龙湾魏湾者八积水过丈则开而洩之皆道古河以入于海用平水道初议者欲弃渠勿治而由河沁及海以漕又欲出京军疏河有贞因奏蠲濒河民马牧庸役専力河防以省军费纾民力工部请如有贞言不中制以是得有功葢三年而告成是役也聚而间役者四万五千人分而常役者万三千人用木大小十万竹倍之铁斤十有二万锭三千絙八百釡二千八百麻百万觔荆倍之藁秸又倍之而用石若土不可筭然用粮于官仅五万石功成进副都御史初有贞方鸠功有言沮者上使中使问之有贞示以二壶一壶之窍一一壶之窍五注水二壶五窍先涸中使还报上上惟有贞之所为有贞常欲筑一决口下木石则若无者心怪之闻僧居山中有道有贞往卟焉僧无所答徐曰圣人无欲有贞沈思竟日悟曰僧言龙有欲也此其下有龙穴吾闻之龙惜珠吾有以制之矣铁能融珠乃镕铁数万金沸而下之龙一夕徙而决口塞孝宗𢎞治二年夏五月河决开封入淮复决黄陵冈入海三年夏四月河决原武命户部左侍郎白昂往治之河决支流为三其一决封丘金龙口漫于祥符长垣下曹濮冲张秋长堤一出中牟下尉氏一汜溢于兰阳仪封考城归徳以至于宿弥漫四出不由故道禾尽没民溺死者衆议者奏迁河南藩省以避其害左布政使徐恪力陈不可乃止命昂往治之昂举南京兵部郎中娄性协治乃筑阳武长堤以防张秋引中牟之决以入淮浚宿州古睢河以达泗自小河西抵归徳饮马池中径符离桥而南皆浚而深广之又疏月河十余以杀其势塞决口三十六由河入汴汴入睢睢入泗泗入淮以达于海水患稍息昂又以河南入淮非正道恐不能容乃复自鱼台歴徳州至吴桥修古河隄又自东平北至兴济凿小河十二道引水入大清河及古黄河以入海河口各作石堰相水盈缩以时启闭葢东北分治而东南主疏云五年秋七月张秋河决命工部侍郎陈政督治之时河溢沛梁之东兰阳郓城诸县皆被其患复决杨家金龙等口东注溃黄陵冈下张秋隄入漕河与汶水合而北行张秋隄乃遣政往政寻卒六年春正月命浙江左布政司刘大夏为右佥都御史督治张秋决河七年春二月河复决张秋命平江伯陈鋭太监李兴协同都御史刘大夏督治之先是大夏既受命循河上下千余里相度形势乃集山东河南二省守臣议之上言河流湍悍张秋乃下流襟喉未可辄治治于上流分道南行复筑长隄以御横波且防大名山东之患候其循轨而后决河可塞也疏上报可工方兴而张秋东隄复决九十余丈夺运河水尽东流由东阿旧盐河以入于海决口濶至九十余丈讹言沸腾谓河不可治宜复元海运或谓陆輓虽劳无虞乃复命锐等协治之河南巡抚都御史徐恪上言臣按地志黄河旧在汴城北四十里东经虞城下达济宁洪武二十四年决武原县黒洋山东经汴城北五里又南至项城入淮而故道遂淤正统十三年决于张秋之沙湾东流入海又决荥泽县东经汴城歴睢阳自亳入淮景泰七年始塞沙湾之决而张秋运道复完以后河势南趋而汴城之新河又淤𢎞治二年以来渐徙而北又决金龙口诸处直趋张秋横冲㑹通河长奔入海而汴南之新河又淤百余年间迁徙数四千里之内散逸弥漫乃者上厪圣衷特命都御史刘大夏经理而伏流横溢功力未竟议者以黄陵冈之塞口不合张秋之䕶隄复坏遂谓河不可治至有为海运之说者得毋以噎而废食哉夫黄陵冈口不可塞者非终不可塞也顾以修筑隄防之功多疏濬分杀之功少故湍悍之势不可遽囬今自荥泽县孙家渡口旧河东经朱仙镇下至项城县南顿犹有涓涓之流计其淤浅仅二百余年若疏而濬之使之由泗入淮以杀上流之势又以黄陵冈贾鲁旧河南经曹县梁进口下通归徳丁家道口且可以分水势今梁进口以南则滔滔无阻以北则淤塞将平计其功力之施仅八十余里若疏而濬之使之由徐入淮以杀下流之势水势既杀则决口可塞运道可完毋求近功毋惜小费毋以小偾败辄阻幸而成功则万世之利也命下部议行之山东按察司副使杨茂仁上言官多则民扰治河既委刘大夏又命李兴陈鋭事权分而财力匮且水隂也其应为宫闱为四彛宜戒饬后戚防御边患疏上兴等切齿之诬茂仁为妖言逮繋狱科道交章论救乃谪同知茂仁守陈子也夏四月塞张秋隄更名安平镇先是刘大夏发民丁数万于上流西岸凿月河三里许属之旧河使漕通不与河争道乃浚孙家渡口别开新河一道导水南行由中牟至颍州东入于淮又浚祥符四府营县淤河由陈留至归徳分为二道一由宿迁小河口一由亳州涡河㑹于淮又于黄陵冈南浚贾鲁旧河四十里由曹县出徐州支流既分水势渐杀乃筑西长隄起河南胙城经滑长垣东明曹单诸县尽徐州长三百六十里五旬而事竣费轻功重逾于徐有贞云玺书褒赏入为户部右侍郎始河自清河隙入淮大夏治之自宿迁小河入淮则北三百里矣已又北三百里至徐州小浮桥入淮九月加山东㕘政张缙秩为通政使代刘大夏理河道初大夏治决河委缙调度及成功遂陞为通政司右通政时冲决之余沟防不治缙相其缓急以渐修濬无所遗又于决口之东砌石岸数里以固旧防又新筑南旺东隄树柳其上每嵗夏秋水溢挽卒得分行无阻至今便之武宗正徳四年河决曹单趋沛出飞云桥命工部侍郎崔巖往治巖发丁夫四万余人塞垂成涨溃代以右侍郎李镗四月弗成盗起而罢七年秋九月以右都御史刘恺总理河道恺筑大隄起魏家湾亘八十余里至双堌集都御史赵璜又隄三十里续之曹单以宁世宗嘉靖七年春正月凿新漕不成先是河决曹单城武阳家口梁靖口吴士举庄冲鸡鸣台沛北皆为巨浸东溢逾漕入昭阳湖沙泥聚壅运道大阻刑部尚书胡世宁上言运道之塞河流致之也请先述治河之説河自经汴以来南分二道其一出荥泽经中牟陈颕至夀州入淮其一出祥符经陈留睢亳至懐逺入淮其东南一道自归徳宿虹出宿迁其北分新旧五道一自长垣曹郓出阳糓一自曹州双河口出鱼台塌塲一自仪封出徐州小浮桥一出沛县飞云桥一出徐沛之间境山之北熘沟此六者皆入漕渠而南滙于淮而今且湮塞矣止存沛县一河势合岸狭不得不溢所以丰沛徐州漫为巨浸溢入沛北之昭阳以致运道壅淤然壅淤既乆势必复决决而东南有山限隔其祸小决而东北前宋澶州之决郡县数十皆灌祸不可言矣故今治河当因故道而分其势也其阳谷鱼台二道势近东北不可复开而汴西荥泽孙家渡至夀州一道决宜常濬以分上流之势自汴东南原出懐逺宿迁小浮桥熘沟四道宜择其便利者开濬一道以分下流之势或恐丰沛漫流乆而北徙欲修城武以南废隄至于沛县之北庙道口以塞新决而防其北流此亦一计也至于运道臣与李承勋同行拟议莫若于昭阳湖左滕沛鱼台之中地名独山新安社诸处别开一河南接留城北接沙口濶五六丈以通二舟之交来冬氷结船止更加濬濶以为运道此其上䇿也至是河道都御史盛应期上言宜于昭阳湖左别开新渠北起姜家口南至留城一百四十余里以通漕舟其说与世宁合工部尚书童瑞覆议从之乃集民夫万人分标开凿已而其地居河上流土皆沙淤功弗就应期日夜止宿水次益卒数万治之百姓滋怨言者谓糜财用劳民力功必不可成上怒夺应期官归田里而新渠之议寝焉以侍郎潘希曽往代踰年丰沛单三县隄成十三年初飞云桥之水北徙鱼台谷亭舟行闸面丰沛以北稍逺水患乆之复决赵皮寨谷亭流絶而庙道口复淤议者欲引沁凿卫置敖仓卫辉由涡经汴达阳武陆輓之始由卫北运言人人殊时治河者工部侍即刘天和専修复故道未几河忽自夏邑太丘等集冲数隙转东北流经萧县出小浮桥下济二洪赵皮寨寻塞葢河势南徙十九年河决㫿州野鸡冈经涡入淮二洪大涸上命兵部左侍郎王以旂督理以旂役丁夫七万开李景髙支河一道引水出徐济洪八月而成粮运无阻上恱加以旂秩寻复淤是时河益南徙颇便漕然五河䝉城临淮诸州邑鳯泗之北祖陵在焉议者以为忧三十一年秋八月河决房村至曲头集凡决四处淤四十余里都御史曽钧役丁夫五万六千有竒濬之三阅月而成三十七年河北徙新集淤而为陆二百五十余里视故道髙三丈有奇河分流弱离为十一河南山东徐邳皆苦之四十四年秋七月河尽北徙决沛之飞云桥横截逆流东行踰漕入昭阳湖泛滥而东平地水丈余散漫徐促沙河至二洪浩𣺌无际而河变极矣初漕渠左视昭旸湖其地沮洳去河不数十里识者危之嘉靖初盛应期督漕议凿渠湖左以避河患朝廷从之鸠工未半为异议所阻至是漕湮以吏部侍郎朱衡出督濬凿衡与佥都御史潘季驯寻应期所开故道以为运道之利无逾于此疏请凿之开新河自南阳达留城百四十一里濬旧河自留城达境五十三里役丁夫九万余人八閲月而成而水始南趋秦沟穆宗隆庆元年春正月开广秦沟以通运道先是河决沛县议者请复故道乃议新集郭贯楼诸处上源尚书朱衡言古之治河惟欲避害今之治河兼欲资利河流出境山之北则闸河淤出徐州之南则二洪涸惟出自境山至徐州小浮桥四十余里间乃两利而无害自黄河横流碣山郭贯楼支河皆已淤塞改从华山分为南北二支南出秦沟正在境山以南五里许此诚运河之利也惟北出沛西及飞云桥逆上鱼台为患甚大陛下不忍沛鱼之民横罹昏垫欲开故道臣考之地形㕘之舆论其不可者有五自新集至两河口背平原髙阜无尺寸故道可因郭贯楼至龙沟一带颇有河形又系新淤无可驻足其不可一也河流由新集则商虞夏邑受之由郭贯楼则萧砀受之今改复故道则鱼沛之祸复移萧砀其不可二也黄河西注华山势若建瓴欲从中凿渠挽水南向必当筑坝为力甚难其不可三也旷日持乆役夫三十万骚动三省其不可四也工费数百万司农告匮其不可五也臣以为上源之议可罢惟广开秦沟使下流通行修筑长堤以防奔溃上从之乃凿旧渠深广之引鲇鱼诸泉薛沙诸河其中注灞三河口疏旧河筑马家桥隄道之出飞云桥者使尽入秦沟自留至赤龙潭又五十三里凡为闸八减水闸二十为坝十有二隄三万五千二百八十丈石隄三十里已而凿王家口𨗳薛河入赤山湖凿黄浦导沙河入独山湖凡为支河八旱则资以济漕潦则洩之昭𤾉湖运道尽通是名夏镇河工成加衡太子少保于是河専由秦沟入洪而河南北诸支河悉并流秦沟三年秋七月河水溢自清河抵淮安城西淤者三十余里决方信二坝出海平地水深丈余寳应湖隄崩坏山东莒郯诸处水溢从沂河直河入邳州人民溺焉四年秋九月河决邳州自睢宁白浪浅至宿迁小河口淤百八十里溺死漕卒千人失米二十余万石总督河道侍郎翁大立言迩来黄河之患不在河南山东丰沛而専在徐邳故欲先开泇河以逺河势开萧县河以杀河流者正谓浮沙壅聚河面増髙为异日虑耳今秋水洊至横溢为灾臣以为权宜之计在弃故道而就新冲经乆之䇿在开泇河以避洪水疏下部五年河决双沟先是河涨徐州上下茶城至吕梁两厓东山不得下又不得决至是乃自双沟而下北决油房曹家青羊诸口南决闗家曲头集马家浅阎家张摆渡王家房家白粮浅诸口凡十一支流既散干流遂微乃淤自匙头湾八十里而河变又极矣赵孔昭翁大立前后治之无功议者欲弃干河而行舟于曲头集大枝间冬初水落则干已平沙而枝复阻浅又议弃黄河运而胶河泇河海运纷沓莫可归一于是即家起都御史潘季驯治之季驯之治水惟求复故道而已乃上言老河故道自新集歴赵家圏出小浮桥安流无患后因河南水患别开一道出小河口本河渐被沙浅嘉靖间河北徙故道遂成陆地臣奉命由夏镇歴丰沛至崔家口由崔家口歴河南归徳虞城夏邑商丘诸县至新集则见黄河大势已直趋潘家口矣父老言去此十余里自丁家道口以下二百二十里旧河形迹见在可开臣即自潘家口歴丁家道口马牧集韩家道口司家道口牛黄堌赵家圏至萧县一带皆有河形中间淤平者四分之一河底皆滂沙见水即可冲刷臣以为莫若修而复之河之复其利有五从潘家口出小浮桥则新集迤东河道俱为平陆曹单丰沛永无昏垫一利也河身深广毎嵗免泛溢之患虞夏丰沛得以安居二利也河从南行去㑹通河甚逺闸渠无虞三利也来流既深建瓴之势导涤自易则徐州以下河身亦因而深刷四利也小浮桥来流既逺则秦沟可免复冲而茶城永无淤塞之患五利也既报可乃役丁夫五万开匙头湾塞十一口大疏八十里故道渐复已而以漕舟坏季驯闲住六年春河决邳州运道阻总河侍郎翁大立复议开泇河以逺其势潘季驯言泇与黄河相首尾今河南决淮扬北决丰沛漕渠不相属泇处中将焉用之已而以漕舟坏季驯被劾归给事中雒遵言治河有效无如工部尚书朱衡者乃诏衡与总河都御史万恭覆视则泇口限岭阻石竟报罢而一意事徐邳河衡上言茶城以北防黄河之决而入茶城以南防黄河之决而出故自茶城至邳州宿迁髙筑两隄宿迁至清河尽塞决口葢防黄河之出则正河必淤昨嵗徐邳之患是也自茶城秦沟口至丰沛曹单以接缕水旧隄葢防黄河之入则正河必淤往年曹沛之患是也二处告竣沛县窰子头至秦沟口应筑隄御之命万恭总理其事役丁夫五万有奇分工画地而筑之夏四月两隄成北隄起磨脐沟迄邳州之直河南隄起离林铺迄宿迁之小河口各延袤三百七十里运艘束于河流睢邳之间可以稼建舖立舍设军民守之如河南山东黄河例河乃安运道嘉隆之间治河者以衡恭季驯为能神宗万厯五年秋八月河决崔镇淮决髙家堰横流四溢连年不治诏复以潘季驯为右都御史总理河漕时有议当疏海口者季驯言海口不能以人力疏治而可以水势冲决计莫如筑髙家堰塞崔镇东河淮正流使并趋入海上可其奏季驯为之三年而髙家堰成一夕黄浦涸得龙首以献其大専车时以比龙首渠云十五年冬十月命工科给事中韦居敬相度黄河议修治之䇿时黄河漫流自开封封丘偃师及东明长垣多冲决大学士申时行言失今不治河将北徙上流不下徐淮则运道可忧故有是命已而督河杨一魁议因决济运导沁入卫居敬言卫辉城卑于河恐一决有冲溃之患沁水多沙善淤入漕未便不如坚筑决口开河身加浚卫河民得灌田尤为完计上从之十六年春三月礼科给事中王士性上言黄河自徐而下河身髙而束以隄行隄与徐州城平委全力于淮而淮不任黄水乗运河如建瓴淮安髙寳兴盐诸生民託之一丸泥决则尽化鱼鳖而议者如蚁穴漏巵补救无宁嵗总不如复故道为一劳永逸之计也河故道由桃源三义镇达叶家冲与淮合在清河县北别有济运一河在县南葢支河耳河强夺支河直趋县南而自弃北流之道乆且断河形固在也自桃源至瓦子滩九十里地下不耕无庐墓之碍至开河费视诸説稍倍而河道一复为利无穷章下所司韦居敬言故道难复不行复议开訾家营支河寻诸决口皆塞淤者复疏夏六月总理河道潘季驯上言河水浊而强汶泗清而弱交处则茶城也每至秋黄水发入淮淤停而淤势也黄水减漕水从之沙随水流河道自通纵有浅阻不过旬日往者立石洪内华二闸遇水发即闭之以遏其横黄水落则启之以出泉水但建闸易守闸难贡使之驰行势要之开放急不能待而运道阻矣乞禁启闭之法报可十七年河决双沟单家口于是専议筑赵皮寨至李景髙口遥隄筑将军庙至塔山长隄筑羊山至土山横隄河防幸无事十九年秋九月泗州大水淮水泛溢髙于城溺人无筭浸及祖陵总督河道潘季驯上言水性不可拂河防不可弛地形不可强治理不可凿人欲弃旧以为新而臣谓故道必不可失人欲支分以杀势而臣谓浊流必不可分霖霪水涨乆当自消时季驯凡四治河河皆治季驯之议以为河性湍悍善徙者水漫而沙壅也法莫若以隄束水以水攻沙循河故道束而湍之使水疾沙刷无留行而又近为缕隄缕隄之外复为遥隄故水益浅逺不至旁决二十三年夏四月命工科给事中张企程勘淮泗工先是邳州髙邮寳应大雨水湖决坏隄泗州水浸祖陵巡按御史牛应元言治河在辟清口浮沙次疏草湾下流达伍港灌口广其途入海次开周家桥达芒稻河入江而鲍王诸口决为巨浸难以施工或分其水筑黄堌戎口之坝疏符离集㫿水之浅濬宿迁小河入黄之口故有是命已而企程覆奏隆庆末髙寳淮扬告急当事狃于目前清口既淤又髙筑堰隄张福以束之障全淮以角黄举七十二溪之水滙于泗者仅口数丈出之出之十一潴之十九河身日髙安得不倒溢以灌泗乎今髙家堰费鉅未可议废且并髙寳淮扬亦不可少周家桥北去髙堰五十里其支河接革子湖若浚三十余里一自金家河入芒稻河注之江一自子婴沟入广洋湖注之海则淮水泄矣武家墩南距髙堰十五里偪永济河引水自窰湾闸出口直达泾河自昭阳湖入海则淮之下流有归此急救祖陵之议也九月总督漕运禇铁议导淮总理河道杨一魁议先分黄次导淮御史牛应元议合行之又为祖陵计黄堌口决当制小林口淤当挑归仁隄当培上从之括帑五十万役夫二十万分黄导淮自黄江嘴导河分趋五港灌口径入海以杀黄势毋尽入淮导淮则自清口辟积沙数十里又于髙堰旁若周家桥武家墩稍引淮支流入于湖为预浚入江入海路以泄之祖陵水渐退而水患息二十四年九月戊戌河工成总理河道杨一魁总督漕运褚铁等赏赉有差二十五年春正月壬寅河决黄堌口总督漕运尚书褚铁言黄口宜塞否则全河南徙害将立见三月濬小浮桥沂河口小河口工成自河南徙徐邳复见清泗议者谓全河水微妨运决口不塞恐下囓归仁为二陵患独总河尚书杨一魁谓黄堌口深渊难塞议浚小浮沂泗筑小河口工成果利运寻乆旱运河涩而河又决义安东坝一魁议濬黄堌口及上归湾活嘴以受黄水救小浮桥泗上之涸因绘河图上言黄河自古为患近自分黄道淮工成凤泗淮扬免昏垫之灾又自黄堌一决全河南徙兖豫徐邳得免河患而其余波出于义安者又导之入小浮桥足以济二洪之涸则今日之河既有合于决隄放水之议矣而议者犹曰运道有浅涩之虞祖陵有意外之患地方有淹没之苦不知国家运道原不资于河全河初出亳夀之郊以不治治之故嵗无治河之费其后全河渐决入运因遂资其灌输五十余年久假不归又日筑垣而居之涓滴不容外洩于是浊沙日淀河身日髙上遏汶泗则镇口受淤鱼滕被侵下壅清淮则退而内潴盱泗为鱼以至濒河没溺嵗运飘流甚至浸及祖陵而当事者猥以运道所资势不能却之他徙臣奉明命改絃易辙首开武墩经河次疏具坝固庄又挑小浮桥小河口沂河口故道幸小浮桥股引之水孛吉口未断之流已足济运矣以汶泗沂兖之水建闸节宣运道自在固不必殚力决塞以回全河葢决河所经有山西阜子诸坡湖以为之滙有小河白洋固朱等河沟以为之委祖陵雄据上㳺崇冈叠嶂谅无可虑即归仁一隄见为险要亦非水冲万一失守亦不过下浸桃清由洪泽诸湖以下清口势不能逆流倒灌上及旴泗也至南流泛滥虽不免为下邑民生之害碣山水道当冲南流北流俱不得免必须迁城以避河患其以涸口被灾者惟有萧宿灵睢往者全河未徙之时丰沛鱼滕徐邳不被淹没乎近庚寅癸巳之秋徐邳二州不几为鱼鼈乎较之今日孰重孰轻故臣始终自信以为止就已成之功稍终未完之绪则自不至为运道之虞亦不能为陵寝生民之患抑臣又有説焉禹之导河析二渠播九河随水之所向不与争利今河南山东江北州县碁列星布在在隄防水不及汴梁矣则恐决张秋不及张秋矣又恐淤镇口不及镇口矣又恐淹宿州凡禹之所空以与水者今皆为我所占无容水之地固宜其有冲决也今若空碣山一邑之地北导李吉口下浊河南存徐溪口下符离中存盘岔河下小浮桥三河并存南北相去五十里任水游荡以不治治之量蠲一邑千金之赋嵗省修河万金之费此亦一时之省事万世之良图也二十六年春三月工部给事中杨应文请开泇河泇河在滕峄沂沐下流南通淮海隆庆以来翁大立数议未决舒应龙尝凿韩庄中辍时河决黄堌口请终其功报可夏六月以工部侍郎兼右佥都御史刘东星总理河道漕运东星循行河隄谓阻漕治在标决河治在本两利而并存之议开赵渠葢商城虞城以下至于徐州元贾鲁故道也嘉靖末北徙潘季驯议开之计费四百万而止及河决单县黄堌口稍通成渠惟曲里馆至三仙台四十里如故东星因欲浚之又自三仙台至泗州小浮桥开支河又濬漕河起徐邳至宿费可十万缗二十九年秋九月河决萧家口先是开封归徳大水商城䝉城等处河冲萧家口百余丈全河南徙淮泗贾舟不及去置于沙上总督河漕工部尚书刘东星卒于济宁东星浚赵渠开泇河工未竟而卒十一月河南道御史髙举言胶莱海运嘉靖间山东副使王宪议开胶莱河河之南口起麻湾北口至海沧相距三百三十里其地河形至今尚在两口皆贮潮水不假濬者二百余里濬者一百三十里但其下多石水㣲细使极力开凿止三十里逺耳如河成我江漕由淮安清江浦歴新坝马家濠而来计良便国初罢海运者以马家濠未通舟出大洋故也马家濠通舟行小海中自不险从麻湾海沧二口径抵天津直沽至是举循其议上格于守臣而止三十一年春正月山东巡抚黄克纉言开王家口为䝉墙上流上流既达则下流不宜旁泄宜塞从之夏四月总理河道侍郎曽如春卒如春治河力主开黄家口领六十万金竭智毕虑既开新河虽深广其南反浅隘故水不行所决河广八十余丈而新河仅三十丈不任受或告如春曰若河流既回势如雷霆借其自然之势冲之何患浅者之不深如春遂令放水河流浊下皆泥沙流势稍缓下已淤半矣一夕水涨冲鱼台单县丰沛间如春闻之惊悸暴卒以工部右侍郎李化龙总理河道三十二年春正月总理河道侍郎李化龙请开泇河曰河自开封归徳而下合运入海其路有三由兰阳出茶城向徐邳名浊河为中路由曹单丰沛出飞云桥向徐沟名银河为北路由潘家口入宿迁出小河口名符离河为南路南路近陵北路近运惟中路既逺于陵亦济于运前督臣排羣议兴兹役竟以资用乏絶不得竣事然自坚城以至镇口河形宛然故为今计惟守行隄开泇河为便上从之秋八月河决苏家庄淹丰沛黄水逆流灌济宁鱼台单县而鱼台尤甚九月壬申分水河成三十三年秋七月壬午吕梁河澁给事中宋一韩论前总督李化龙泇河之误不报三十四年夏四月癸亥河工成自朱旺口至小浮桥袤百七十里河归故道役五十万人费八十万金五閲月而竣愍帝崇祯六年夏五月运河浅阻降总理河道尚书朱光祚一级七年冬十一月漕运总督杨一鹏议濬泇河从之八年秋九月逮总理河道尚书刘荣嗣初荣嗣以骆马湖阻运自宿迁至徳州开河注之既凿黄水朝暮迁徙不可以舟给事中曹景㕘劾之被逮九年夏四月泇河重濬成十五年秋九月李自成围开封河决城陷先是开封城北十里枕黄河至是贼围城乆人相食壬午夜河决开封之朱家寨溢城北越数日水大至灌城周王恭楞走磁州以巡按御史王汉舟迎之也巡抚髙名衡推官黄澍等俱北渡吏卒仓猝各奔避士民湮溺死者数千万人城俱圯贼屯髙地独全开封古都㑹富庶甲于中原竟成臣浸水大半入浊入泗入淮与故河分流邳亳皆灾谷应泰曰河自龙门下浮束于万山南至豫州地平势怒而河无安流矣故河之决必在河南而既决之后不南侵全淮即北冲齐鲁侵全淮者溃散于颍亳徐宿而害在田庐民业冲齐鲁者横激于曹濮单郓而患兼在堤防运道然淮近而身大决入淮者患小而治速漕逺而身小决入漕者患大而治难也洪武初河决原武自颍夀入淮正统十三年秋河决荥阳入漕溃沙湾入海景泰三年春河又决沙湾𢎞治二年夏河决开封入淮三年夏河决原武支流三一自封丘下冲张秋一出中牟尉氏一溢兰阳及归徳弥漫至宿五年秋河决张秋七年春河又决张秋世宗十九年河决睢州野鸡岗四十四年河决沛之飞云桥神宗五年河决崔镇二十五年河决黄堌口懐宗十五年河决汴城大抵决口必在开封南北百里而被害之地淮三漕七后乃骎骎数病漕河焉葢合大河以归一淮物不能两大况水又泥淖多滓驱二凟之水行阏遏之途其必溃也明甚而兖州卑下齐鲁濒海黄河所向并牵漕河诸水尽泻入海故河决之势陆则病水水则病涸发则病水去则病涸齐鲁病水漕河病涸一隅病水全河病涸而説者谓河既欲自豫决兖入漕达海何不尽浚豫兖诸决地聴河北流过济宁下临清出直沽漕与河合漕不病竭淮与河分淮不病溢䇿至便也不知淮河浩瀚千里一泻犹不能洩怒时思沸涌漕水千步百折委纡盘曲河岂能按辔徐行乎若必废漕制以伸河体取咽喉之地为尾闾之冲必无幸矣故治河之道古无上䇿史册所载不过三说曰疏曰浚曰塞塞在上流堙谷截流是也疏在下流分支洒泽是也浚在河身筑堤固岸使之安行是也疏近上䇿神禹北播九河贾让北放渤海弃地迁民费以鉅万効已难言之近世以来浚塞兼施徐有贞谓水平后可治决决止乃可濬淤此先塞继浚之法也故力筑张秋金堤坚塞决口而徐濬漕河之淤水道乃平刘大夏言河道不治乃修筑隄防之功多疏濬分杀之功少此先浚后塞之法也故力浚贾鲁河孙家渡杀水入淮又浚淤河出宿迁亳州入淮后筑长堤起豫达徐冲决遂止他如潘季驯之不失故道不分浊流杨一魁之首开武墩次疏具坝皆良䇿也夫殷都带河嚣耿屡迁武帝刑牲宣瓠时决终明之世河患时警未尝一嵗沮运者浚塞之力也九河故道已不能修漕河一线势不能废然则塞浚之功与河终始尚其借鉴于兹明史纪事本末卷三十四明史纪事本末卷三十五钦定四库全书明史纪事本末巻三十五浙江提学佥事谷应泰编南宫复辟景帝景泰元年八月丙戌上皇至自迤北入居南宫羣臣朝见而退大赦天下冬十月命靖逺伯王骥守备南宫十一月上皇在南宫万寿圣节礼部尚书胡濙请羣臣朝贺不许既又请明年正旦百官朝上皇于延安门亦不许荆王瞻堈表请朝上皇有诏止之三年五月甲戌废上皇长子皇太子见深为沂王出就沂邸立皇子见济为皇太子先是上欲易储语太监金英曰七月初二日东宫生日也英顿首对曰东宫生日是十一月初二日上黙然至是上意既定恐文武大臣不从乃分赐内阁诸学士金五十两银倍之陈循王文等遂以太子为可易时有广西浔州守备都指挥黄者思明土知府庶兄也老子钧袭知府欲谋夺之与其子矫军门令徴兵思明率骁悍数千人夜驰入家支解父子纳瓮中瘗后圃仆福童潜走宪司诉父子杀父子状总兵武毅知之疏闻于朝惧乃谋为逃死计遣千戸袁洪走京师上疏请易太子上大喜曰万里外有此忠臣亟下廷臣集议且令释罪予官都督尚书胡侍郎薛琦邹干㑹廷议王直于谦相顾眙愕乆之司礼监太监兴安厉声曰此事不可已即以为不可者勿署名无得首䑕持两端羣臣皆唯唯署议于是礼部尚书胡濙等上言陛下膺明命中兴邦家统绪之传宜归圣子黄奏是诏从之王直得所赐金扣案顿足曰此何等事吾辈愧死矣秋七月杀太监阮浪王尧时浪侍上皇南宫浪门下内竖王尧者徃监卢沟桥浪以上皇所赐镀金绣袋及束刀贻之尧偶饮锦衣卫指挥卢忠家解衣蹴踘忠见刀袋非常制命妻进酒醉之解其袋刀入告变谓南宫谋复皇储遗刀求外应上怒杀浪尧犹欲穷治不已忠屏人诣卜者仝寅筮之寅以大义叱之曰是大兇兆死不足赎忠惧乃佯狂学士商辂与司礼监太监王诚言卢忠狂言不可信坏大体伤至性所闗不小事得寝后英宗复辟忠果伏诛寅山西安邑人少瞽性聪敏学京房易占断多竒中四方争传之正统中客游大同上皇既北狩隂遣使谕镇守太监裴富富私问寅寅筮得干之初九附奏曰大吉可以贺矣龙君象也四初之应也龙潜跃必以秋应以壬午浃嵗而更龙变化之物也庚者更也庚午中秋车驾其还乎还则必幽勿用故也或跃应焉或之者疑之也计七八年当必复辟午火德之王也丁者壬之合也其嵗丁丑月壬寅日壬午乎自今嵗数更九跃则必飞九者干之用也南面子冲午也其君位乎故曰大吉额森欲奉上皇南还朝廷率以为诈寅力言于石亨亨与于谦协议奉迎而归及后复辟其言皆验四年春正月吏部尚书何文渊罢时言官劾文渊贪纵下狱文渊自言易储有功诏书所云天佑下民作之君父有天下传之子已所属对也乃令致仕十一月皇太子见济卒五年夏四月御史钟同上疏请复储先是同尝因待漏与仪制郎中章纶论易储事继之以泣至是遂上疏言宗社之本在储位宜复不宜缓闻者韪之五月下礼部仪制郎中章纶御史钟同于狱纶上修德弭灾十四事又曰太上皇帝君临天下十四年陛下尝亲受册封为臣子是天下之父也陛下宜率羣臣每月朔望及嵗时节且朝见于廷安门以极尊崇之道而又复皇后于中宫以正天下之母仪复皇储于东宫以定天下之大本疏上下锦衣狱鞫讯体无完肤御史钟同先有言故併逮之以进士杨集为六安州知州集上书于谦曰姦人黄进易储之説以迎合上意本逃死之计耳公等国家柱石乃恋官僚之赏而不思所以善后乎脱章纶钟同死狱下而公坐享崇髙如清议何谦以示王文文曰书生不知朝廷法度然有胆当进一级处之进士选知州始此谪给事中徐正戍铁岭卫正宻请召见便殿屏左右言今日臣民有望上皇复位者有望废太子沂王嗣位者陛下不可不虑宜出沂王于沂州増髙南城数尺伐去城边髙树宫门之锁亦宜灌铁以备非常上怒谪戍御史髙平亦言城南多树事叵测遂尽伐之时盛暑上皇甞倚树憩息及树伐得其故大惧复辟后正平皆伏诛南京大理少卿廖荘上言宜笃亲亲之谊时朝见上皇于南宫上皇诸子皇上之犹子也亦宜令亲近儒臣以待皇嗣之生使天下晓然知皇上公天下之心不报六年八月杖大理寺少卿廖荘礼部郎中章纶御史钟同于阙同死杖下纶仍诏狱谪荘定羌驿丞先是荘上疏忤㫖至是赴京陛见上念及命杖之英宗天顺元年春正月壬午武清侯石亨副都御史徐有贞等迎上皇复位先是景帝不豫以储位未定中外忧惧兵部尚书于谦日与廷臣疏请立东宫盖谓复宪宗也中外借借谓大学士王文与太监王诚谋白太后迎取襄王世子十有一日都御史萧维桢同百官问安于左顺门外太监兴安自内出曰若皆朝廷大臣不能为社稷计徒问安耶即日维桢集御史议曰今日兴安之言若皆逹其意否衆曰皇储一立无他虑矣衆还道作封事草㑹稿于朝衆谓上皇子宜复立惟王文意他有所属陈循知文意独不言李贤以问萧镃镃曰既退不可再文遂对衆言曰今只请立东宫安知朝廷之意在谁维桢因举笔曰我更一字乃更早建元良为早择笑曰吾带亦欲更也疏进有候十七日御朝之㫖时武清侯石亨知景帝疾必不起念请复立东宫不知请太上皇复位可得功赏遂与都督张軏太监曹吉祥以南城复辟谋叩太常卿许彬彬曰此社稷功也彬老矣无能为矣盍图之徐元玉元玉徐有贞字也初名珵以已已倡南迁议朝廷薄之后更名有贞亨軏从其言遂徃来有贞家有贞亦时时诣亨人莫知也是月十四日夜㑹有贞宅有贞曰太上皇帝昔者出狩非以游畋为国家耳况天下无离心今天子置不问乃纷纷外求何为也如公所谋南城亦知之乎亨軏曰一日前已密达之有贞曰俟得审报乃可亨軏去至十六日既暮复㑹有贞曰得报矣计将安出有贞乃升屋览步干象亟下曰事在今夕不可失遂相与宻语人不闻而是时㑹有边吏报警有贞曰宜乘此以备非常为名纳兵入大内谁不可者亨軏然之计定仓皇出有贞焚香祝天与家人诀曰事成社稷之利不成门戸之祸归人不归鬼矣遂与亨軏往㑹吉祥及王骥杨善陈汝言收诸门钥夜四鼓开长安门纳兵千人宿卫士惊愕不知所为兵既入有贞仍锁门取钥投水窦中曰万一内外夹攻事去矣亨軏亦惟有贞处分莫知所为时天色晦㝠亨惶惑叩有贞曰事当济否有贞大言曰时至矣勿退率衆薄南宫门锢不可启扣之不应俄闻城中隠隠开门声有贞命衆取巨木悬之数十人举之撞门又令勇士踰垣入与外兵合毁垣垣坏门启亨軏等入见上皇烛下独出唿亨軏曰尔等何为衆俯伏合辞云请陛下登位唿兵士举轝至兵士惊惧不能举有贞等助挽之掖上皇登轝以行忽天色明霁星月皎然上皇顾问有贞等为谁各自陈官职姓名入大内门者呵止之上皇曰吾太上皇也门者不敢御衆掖升奉天殿武士以𤓰击有贞上皇叱之乃止时黼座尚在殿隅衆推之使中遂升座鸣钟鼓启诸门是日百官入候景帝视朝既入见南城暨殿上唿譟声尚不知故有贞号于衆曰上皇复辟矣趣入贺百官震駴乃就班贺上皇宣谕之衆始定景帝闻钟鼓声大惊问左右曰于谦耶既知为上皇连声曰好好明日上皇临朝谓诸臣曰弟昨日食粥颇无恙诏逮少保于谦王文学士陈循萧镃商辂尚书俞士悦江渊都督范广太监王诚舒良王勤张玉下狱命副都御史徐有贞以本官兼翰林院学士直内阁典机务寻晋兵部尚书兼职如故出前礼部郎中章纶于狱擢礼部侍郎上以纶建议复储出之狱喜叹良乆遂有是擢丁亥杀少保兵部尚书于谦于市先是己巳城下之役石亨功不如谦而得侯爵心媿之乃推谦功诏予一子千户谦固辞且曰纵臣欲为子求官自当乞恩于君父何必假手于石亨亨闻恚甚亨从子彪贪暴谦奏出之大同亨益衔之徐有贞者常因谦求祭酒景帝召谦辟左右谕之曰有贞虽有才然奸邪谦顿首退有贞不知亦恨谦方上之复辟也有贞嗾言官以迎立外藩议劾王文且诬谦下狱所司勘之无验金牌符檄见在禁中有贞曰虽无显迹意有之法司萧维桢等阿亨辈乃以意欲二字成狱文愤怒目如炬辩不已谦顾笑曰辨生耶无庸彼不论事有无直死我耳狱具上犹豫未忍曰于谦曽有功有贞直前曰不杀于谦今日之事无名上意乃决遂与王文及太监舒良王诚张永王勤斩东市妻子戍边徼谦有再造功上北狩廷臣间主和谦輙曰社稷为重君为轻以故额森抱空质上得还然谦祸机亦萌此矣景帝尝赐谦甲第谦顿首曰去病竖子尚知此意臣独何人而敢饕此不许乃置上前后所赐玺书袍铠弓劔冠带之属于堂而加封识嵗时一谨视谦以国家多事寓直房不归家谦与中贵曹吉祥等共兵事气陵之故小人无不憾谦者谦既死籍其家无余赀萧然仅书籍耳而正室锁钥甚固则皆上赐也谦死之日隂霾翳天行路嗟叹吉祥麾下指挥朶耳者以觞醻地而恸吉祥恚朴之明日复醻恸如故天下无不寃之都督范广勇而知义为谦所任亨恶之并斩广论迎复功封武清侯石亨为忠国公都督张軏为太平侯张輗为文安侯都御史杨善为兴济伯石彪封定逺伯充大同副总兵以袁彬为锦衣卫指挥佥事夺大同总兵郭登定襄伯以为南京都督佥事召廖庄子定羌驿赐还官赠故御史钟同大理左寺丞谥恭愍廕其子入太学二月乙未朔皇太后诰谕废景泰帝仍为郕王归西宫废皇后汪氏仍为郕王妃钦天监奏革除景泰年号上曰朕心有所不忍可仍旧书之郕王薨祭𦵏礼悉如亲王谥曰戾妃嫔唐氏等赐帛自尽以殉𦵏命汪妃出居旧王府先是景帝即位立妃为皇后后无子有二女次妃杭氏生见济景帝废立时后泣谏以为不可景帝竟立见济而以杭氏为皇后以后谏故幽之宫中至是上以郕王薨欲令妃殉𦵏大学士李贤曰汪妃虽立为后即遭废弃与两女度日若令随去情所不堪况幼女无依尤可矜悯上恻然曰卿言是朕以为弟妇少不宜存内初不计其母子之命而皇太子雅知妃不欲废立意事之甚㳟遂得出旧府太子又时时䕶持之悉得挟赀属外二女育宫中如故由是母子得全三月封直内阁兵部尚书徐有贞为武功伯兼华葢殿大学士掌文渊阁事初于谦之狱中外咸侧目有贞而有贞意殊自得请于石亨曰愿得冠侧注而从兄后石亨为言之上上曰为我语有贞但僇力不患不封也居旬日亨复言上乃下诏封之歳支禄一千一百石子孙世锦衣指挥使赐貂蝉冠玉带旬月之间恩赐赫奕与石亨张軏埒夏四月复立元子见深为皇太子襄王瞻墡来朝先是土木之变王两上疏慰安皇太后乞命皇太子居摄天位急发府库募勇敢之士务图迎复仍乞训谕郕王尽心辅政疏上景帝已立八日矣至是得疏宫中上览之感叹手敕取王入朝礼待甚隆王辞归上送至午门王伏地不起上曰叔父欲何言王顿首曰万方望治如饥渇愿皇上省刑薄歛上拱手谢曰敬受教六月逮徐有贞下狱曹吉祥石亨憾有贞嗾诸阉巧诋数为险语触上上殊不为动锦衣官门达复劾其阿比排陷石亨诏执鞫之降广东恭政既有以飞章谤国是者其语复多侵亨吉祥于是复诉上谓有贞实主使逮归置狱穷逹鍜鍊无所得摘其诰词缵禹神功语为所自草大不敬无人臣礼当死以雷震奉天门宥为黔首谪戍云南金齿有贞去而曹石日益专横矣谷应泰曰土木之变司徒不戒车驾䝉尘九庙震惊百官茇舍国无长君不几青城五国乎郕王膺统丧君有君天诱其衷拥驾还国当是时新君有捉发之迎故主效止郊之哭弟兄握手且喜且悲夫苏李相违河梁恋别声椒偶值异国班荆矧在同气又何能已棠棣之诗所为作也弟又北面稽首恭上玺绂兄且自陈失德不敢复事宗庙以臣避君弟不先兄景能辞位史着美谈实则大寳已登南向让三西向让再抑又何伤焉至于菟裘营室吾将老焉千秋之后愿属梁王舍贤与子如上皇何废不复兴如天下何而乃初闻返跸不欲郊迎旋入南宫复止朝贺势且骎骎焉登台授兵矣不几贪天之位应憎寡兄实逼处此继乃授㫖廷臣废深立济忘余祭传札之言贻德昭忧死之渐君子谓郕王末路自同盗国夺门之衅身实召焉若上皇者亦宜追悔前愆不预国事夫平王东迁春秋贬之降为王风英宗身受祖宗重器轻信宵小被絷北庭幸而脱还亦已得罪祖宗矣辟之阃外之吏弃师而归封疆之吏委城而走髙帝之法尚当引绳批根况在至尊短垣而自踰之乎即至景帝宾天羣臣力请英宗亦宜开谕至诚明予惭德嗣王可辅大统有人𤣥宗出奔灵武即位道君北狩康搆称尊父子兄弟之间岂不克全无憾者与而乃暮夜仓皇驱车践位逼景帝于弥留假阉弁于翊戴夺门二字英皇不得正始景皇不得正终授受之祭弟兄交失而况升遐日月史无明文烛影斧声不无疑案以至革除帝号加戮于谦夫景受国有名非少帝昌邑之比而谦功在社稷岂产禄舞阳之徒乎观其轸念㷀婺抚恩弱息荳箕𤓰蔓之涕又何淫淫也始知曹石所谋不臧小人贻误人国刻薄寡恩如是哉独惜于谦者百折不回于社稷无君之日不能出一言于东宫易位之辰处人骨月自古其难汉留唐邺所由擅美千载也明史纪事本末卷三十五明史纪事本末卷三十六钦定四库全书明史纪事本末巻三十六浙江提学佥事谷应泰编曹石之变英宗正统六年春正月以定西侯蒋贵为征蛮将军太监曹吉祥监军兵部尚书王骥提督军务郎中侯琎主事杨宁随军赞画讨思任发吉祥栾州人出王振门下至是监军号都督多选降丁骑射以从此内臣总兵之始也十二年春二月以都督佥事石亨为左恭将守万全亨渭南人伯父巖寛河卫指挥佥事无子亨嗣亨善骑射有胆畧方面丰躯美髯及膝提大刀轮舞如飞每从征挺刀先登輙立竒功累官都指挥使姪彪亦骁勇能挽强弓善挥斧以官舍从亨有功授大同卫镇抚是年亨为都督佥事彪亦为指挥使从亨恭谋十四年春正月命太监曹吉祥监宁阳侯陈懋军进讨邓茂七余党悉平之七月上北狩八月太后命郕王权总国事逮宣府总兵杨洪万全左恭将石亨系锦衣狱九月郕王即皇帝位出杨洪石亨于狱命亨总京营兵十月额森犯京师于谦石亨分营城北额森纵骑剽掠焚三陵殿寝祭器逼宣武门南踰卢沟桥散刼下邑谦督军出德胜门背城而战时孙镗范广皆小㨗而亨功为第一额森宵遁亨复追击至定州清风店敌惧且出倒马闗亨使绐曰石将军行未至来者皆假将军名耳敌以为然皆反战亨彪合击之大败始知石将军在也皆仓皇尽弃其羊马辎重自紫荆闗遁出当是时亨彪名震幕北矣既论功封亨武清伯寻进侯彪都督佥事为大同左恭将景泰元年闰正月命镇朔大将军石亨都督范广率兵出大同宣府寻召还八月石亨杨洪率师分道出紫荆居庸闗始立团营以曹吉祥刘永诚节制诸军此内臣总京营之始也三年春正月托克托布哈与额森仇杀石亨请率兵出宣府大同讨冦复仇不许天顺元年春正月景帝不豫㑹当郊使石亨摄召命于榻前亨见帝委顿状出与张軏张輗谋谓帝疾必不起不若迎复上皇隂约徐有贞结太监曹吉祥蒋冕内白皇太后外为飞语言于谦且与王文谋立襄世子为东宫遂率其羣从子弟家兵与吉祥等夜叩南城迎上皇复辟乃谮于谦于上杀之论夺门功又第一进封忠国公召彪大同以为都督同知充游击将军其家人石宁等数十人皆授指挥千百户时吉祥已晋司礼监矣姪钦封昭武伯铎铉皆都督此内臣子弟封爵之始也三月以户部侍郎陈汝言为兵部尚书汝言附石亨曹吉祥谋夺门故亨荐用之及理部事益阿比表里为奸亨冐功陞赏不下四千余人天下都司及边吏争趋之夏四月石亨张輗请尽罢各边省巡抚及提督军务等官从之逮巡抚大同都御史年富下狱上问李贤曰年富何如贤曰行事公亷在彼能革宿弊上曰此必石彪惮富不得遂其私耳贤曰陛下明见真得其情由是富得致仕归田里削都御史王竑籍安置江夏石亨忌竑嗾言官论其犯阙也五月石亨擅令守闗军放归徐有贞李贤言于上命别遣兵戍之御史杨瑄劾太监曹吉祥忠国公石亨夺民田且言其怙宠擅权之罪上顾徐有贞李贤曰御史敢言如此国家之福也曹吉祥在旁惭惧已盛怒欲罪之上不许及亨出兵归闻之怒诉御史言不实意贤有贞主使乃激吉祥曰今在内惟尔在外惟我贤等欲排陷其意可知矣初吉祥见亨冒滥恩赏颇不平恒讦其短至是闻亨言势复合六月彗孛见御史张鹏周斌交章劾石亨诸不法事疏未上给事中王铉知之潜告亨亨与曹吉祥驰诉上谓鹏乃已僇兇竖张永犹子今结御史为永报仇上震怒御文华殿悉收诸御史面诘之斌执弹章且诵且对言亨事且有验上曰事即实汝曹何不早言之下锦衣狱问讯濒死逮大学士徐有贞学士李贤都御史耿九畴下锦衣狱初有贞得首辅欲立功名自异稍与石亨左李贤入阁力助之知无不言曹吉祥不能堪㑹御史张鹏等既诏狱给事中王铉锦衣指挥门逹乃上疏言九畴阿附有贞贤嗾御史排陷石亨吉祥复乘间顿首言臣等万死一生迎复皇上内阁必欲杀臣伏地哭不起上从之乃逮有贞等置于理㑹京城大风雹㧞木坏屋走正阳门下马牌于郊吉祥门老树皆折亨家水深数尺余翼日乃降有贞贤叅政九畴右布政张鹏杨瑄等从末减戍边卫既而上曰近日行事惟有贞一人李贤不可去命召还以赞善岳正直文渊阁正以吏部尚书王翺荐召见文华殿特用之正出赴阁至左顺门石亨张軏自外入愕然曰何以至此正不敢对时亨軏已不平比入见上曰今内阁朕自求得一人问为谁上曰岳正亨軏阳贺上曰官卑奈何亨軏因奏曰陛下陞正亦甚易但姑试之果称职未晩也上黙然秋七月有投匿名书指斥时政者石亨曹吉祥请上出榜募能捕告者赏以三品軄令内阁撰榜格岳正言于上曰为政自有体盗贼责兵部奸宄责法司岂有天子自出榜募购之理时吉祥在傍请甚力上徐曰正言是也已而亨等谮徐有贞怨望谪戍金齿谪内阁赞善岳正为广东钦州同知初正入值文渊阁上尝召问曰卿何以辅朕正曰今内臣武臣权过重上颔之正退语曹钦石彪令谢兵归第钦彪走告吉祥诣上垂泣免冠请死具道所由上曰无之乃召正责其漏言正曰固也臣观二家必有背叛之灭即今无可按之诛臣欲全君臣共难情故令早自为计上不悦㑹承天门灾上命正草诏罪已厯陈奸邪䝉蔽状亨见之怒遂指为谤讪营内批有是谪兵部尚书陈汝言者故恨正复中以私事戍肃州卫陈汝言阿曹吉祥意取还征云贵两广降下九月救左顺阍者今后非有宣召总兵官不得輙入先是石亨张軏怙宠干请无算一日率千戸卢旺彦敬入侍文华殿上问为谁亨曰此臣腹心也迎复功二人居多立请擢二人锦衣指挥使工部侍郎孙𢎞亨乡人以亨荐得官复请以为尚书上曰且使侍郎再迁则尚书矣亨出曰一迁尚书何不可者乃再迁耶其骄恣如此上亦颇知亨然念其功间屏人语大学士李贤贤对曰权不可下移惟独断乃可既又与贤语及夺门功贤对曰迎驾则可夺门二字岂可传示后世陛下顺天应人以复大位门何必夺且内府门宁当夺耶当时亦有以此事邀臣者臣辞不与上惊问故贤对曰景皇帝不起羣臣自当表请陛下复位此名正言顺无可疑者何至夺门假事泄此辈固不足惜不审置陛下于何地此辈借陛下图富贵耳岂有为社稷之心哉上大悟寖疎之十月孛来近边求食石亨请领兵巡边袭之取寳玺以李贤言止不行十一月逮兵部尚书陈汝言下锦衣狱籍其家给事中髙明等交章劾汝言怙势乱法赃私籍甚故逮之上命所司陈籍汝言物于大内庑下召大臣入视且曰景泰间任于谦乆籍没无余物汝言未朞得赂各若是耶时上怒甚色变石亨等皆俛首自是上渐悟谦寃而恶亨等矣初谦之死也皇太后不及知后为上备言迎立外藩之诬上疑之每诘亨軏吉祥等皆对曰臣亦不知徐有贞向臣言耳由是上深恶之軏寻死二年春正月三大营将石亨曹钦言太仆亟㣲诸卫马非便请𨽻兵部太仆卿程信执奏言太仆軄专马政髙庙有㫖马数不令人知今𨽻兵部使马之登耗太仆不与闻脱肘腋变生马不备给孰任其咎兵部惧亦以为言诏复其事归太仆夏四月复设督镇巡抚官初石亨以文官提督军务武臣不得逞请罢之边徼骚然军无纪律上谓李贤曰朕初复位时奉迎之人皆以此为不便今乃知其谬也三年春正月大同总兵石彪诬奏都御史李秉坐除名八月定逺侯石彪有罪下狱彪之出镇大同也御宼磨儿山斩巴图王搴其衣甲旗帜大败之三山墩以功封定逺伯召还其明年宼屯贺兰山又使彪往彪与宼战安边营追至昌平墩大败之埜马涧半坡墩转战六十余里斩果勒齐平章擒获无算又召还进侯彪至京会北使入贡者见彪于朝罗拜称石王其威望如此然性隂狡兇暴在大同素侮总兵官总兵官因彪甞奏城威寕海子遂为流言称彪有异志上固疑彪屡有功屡召还彪乃隂使大同千户杨斌等五十人诣阙乞留为镇守上知其诈下彪狱词连亨上犹念亨功宥之惟罢其兵权令以本籍归第四年春正月彗星见日晕锦衣指挥逯杲上言石亨怨望与其从孙石俊谋不轨上以章示羣臣遂下锦衣狱初亨见上稍疎斥怀怨望尝往来大同顾紫荆闗谓左右曰若塞此闗守之据大同京师何由得至一日退朝归私第语卢旺彦敬曰吾所居官皆尔等所欲为者旺敬不知所谓对曰旺敬以公得至此他何敢言亨曰陈桥之变史不称其簒尔能助吾吾官非尔官乎旺敬股慄莫敢对会瞽人童先出妖书曰惟有石人不动劝亨举事亨谓其党曰大同士马甲天下吾抚之素厚今石彪在彼可恃也异日以彪代李文佩镇朔将军印专制大同北塞紫荆闗东据临清决髙邮之堤以絶饷道京师可不战而困矣遂请以卢旺守里河及孛来宼延绥上命亨往御之先又力劝亨亨曰为此不难但天下都司除代末周待周为之未晚也先曰时者难得而易失亨不聴先私谓所亲曰此岂可与成大事者会彪败上犹念亨功置不问罢其兵而亨之谋渐急事益露其家人上变告亨谋反逮治之死狱中斩彪于市其党童先等俱坐死先是上使工部为亨营宅至三百余间上登翔鳯楼恭顺侯瑾抚宁侯永侍上指宅顾问永谢不知瑾曰必王府耳上笑曰非也瑾顿首曰非王府孰敢上顾太监裴当曰人乃不敢言石亨亨生子弥月上召见摩其顶曰虎儿也善抚之朕行与卿结婚姻取金锁系儿项名曰锁定侯葢讽云五年秋七月太监曹吉祥及昭武伯曹钦反杀恭顺侯呉瑾都御史宼深怀宁伯孙镗兵部尚书马昻率兵讨平之吉祥钦俱伏诛方石亨之败也上命由亨冒功以进者许自首革吉祥念与亨同功亨败已且不得独完因日犒诸降丁金帛倚为腹心诸降丁亦念已由吉祥冒功进一旦不测身且随后相与为死党吉祥之客有冯益者钦一日问曰自古有宦官子弟为天子者耶益曰君家魏武葢中官节之后钦大喜出其妻行酒冯先生由是隂畜异志未发也锦衣百户曹福来曾役钦家常之外贸易钦虑其洩遣福来妻告福来病狂出走锦衣指挥逯杲奏捕之钦又遣家人亮追获福来箠楚濒死廷臣疏劾钦上是之出弹示钦曰速改过不悛罪无赦而下谕廷臣守法无有专纵似钦者先是石彪得罪上亦先谕羣臣钦以故大惧又逯杲伺钦甚急会是月孛来宼丼凉上使怀宁伯孙镗统京军往征之兵部尚书马昻监其军择庚子昧爽出师于是钦与诸昆季其党都督巴延额森数十人谋曰县官持我急不发我为石彪续矣遂分勒死士畨汉军五百人约以是日昩爽朝门开则拥杀镗昻夺门入此时吉祥素所部禁兵且可为内应谋定以其夕饮诸降丁酒厚赠之酒半夜可二皷镗与恭顺侯瑾广义伯琮方待漏朝房都指挥旺扎勒托琳从钦席上亡走见瑾琮告变瑾琮趋告镗相与去匿他所手作奏投门罅闻上上止开门缒入吉祥锁系之钦不知也与弟铉铎率畨将巴延额森至东长安门门闭钦知事泄即召死士驰至逯杲门杲方出斩之碎其尸杲故吉祥党被恩遇素厚后为上伺钦钦大恨都御史宼深亦善钦既乃与言官疏劾之钦亦以为恨与铎驰入西朝房索深斫深肩破其身为两时长安街中甲卒驰骤入朝者以为征西军也及讯知各悸散去大学士李贤待漏东朝房钦复驰索之戸外之声汹汹贤惊出则甲而刃者数人一人砍贤肩伤耳刃跗击贤背少选钦持逯杲头来叱刃者执贤手曰今日直为此激变非得已也可为我草疏进上亡何又执尚书王翺贤乃就翺所索纸为草疏同翺投入长安左门隙门坚不启钦火之守卫军拆御河之岸砖以垒门钦往来啸唿拟贤刃者数舍之驰去又索马昻不得时已昩爽矣怀宁伯镗谓其子軏若𢎞曰若号于道有狱贼反获者得厚赏征西军可集也已稍集至二千人甲兵具镗曰不见长安门火耶曹钦谋反兵少击杀者予金皆曰诺工部尚书赵荣被甲跃马奋唿市中曰能杀贼者从我从者亦数百人镗之东安门逐贼钦退屯东华门接战镗军鋭甚贼衆披靡自辰至午击斩钦中流矢创巨振策驰恭顺侯瑾将五六骑出觇贼猝与遇力战死钦还驻东大市街相拒至酉铉以百余骑往来驰突者三官军环结自溃镗执斩溃者以狥发神臂弓以射之遂追斩铉镗子軏遇钦于道奋砍中其膊軏亦死钦惧率骑还攻朝阳门不克走安定东直齐化诸门门尽闭大雨夜窜归镗督兵与战马昻以精兵殿会昌侯孙继宗兵又集鏖战军士奋唿而入钦迫投井死铎见杀遂屠其家亲党同谋一时尽死㨗闻上以是夕御午门下吉祥都察院狱明日磔于市且追磔钦铎铉巴延额森冯益汤序伏诛余并流岭南有贺三老者钦妻父也见钦势盛絶不与通钦尝欲为求一官力辞不可钦败姻党株连三老获免八月进伯孙镗为怀宁侯马昻王翺李贤并加太子少保旺扎勒托琳为都督将士陞赏有差追封呉瑾梁国公谥忠壮赠宼深少保谥庄愍以擒贼诏示天下布寛䘏开言路时李贤奏言曹贼就擒此非小变宜诏天下一切不急之务悉予停罢又言自古治朝未有不开言路者惟奸邪之臣恶其攻已必欲塞之以肆其非上曰此石亨曹吉祥实为之今宜列之于诏使天下闻知谷应泰曰石亨石彪骁勇善战有陇西李氏之风使之卧虎北陲自当匹马不南矣帝既北狩额森再薄京师陵寝崩摧祭噐灰烬朔骑凭陵目无中国于谦督军九门亨彪转战甚力徳胜安定彰义清风店倒马闗诸㨗军声复振额森诸部恸哭出闗既惧且悔乃拥还上皇以结好中国战之力也既而龙归兴庆幕徙南庭亨彪窥伺君侧逆知不起合谋曹寺取功夺门李贤有言陛下应天顺人门何必夺当前星已陨震位乆虚圣敬方跻干符夺算上天垂象葢可见矣即在景帝凭扆羣臣忧惧或心归沂邸或意属襄藩然而襄王自外入内宪宗以子先父则上皇之必能复辟不待仰步干象而后决也一旦挟万乗之尊行侥倖之事乗晦勒兵登垣挟驾万一谋臣不谨郕邸预知曹石之肉其足食乎邀天之幸私为己功吉祥蒙狐赵之勋亨彪受萧曹之赏功以倖成福以满败当其请官卿贰建第长安武安侯之除吏窦都乡之沁园曹石此时帝固已芒刺在背矣于时彪镇大同亨守延绥分控要害屡斩名王捷闻幕府帝辄召还帝既疑石石遂自疑妖言遽兴同悲黄犬向使石氏无夺门之功亨彪岂少通侯之赏积劳汗马以功名终石氏子孙虽至今存可也吉祥无尺寸㣲劳钦铎铉蝉貂簪玉稍加抑裁辄生怨望犯阙称兵反形尤着易着负乘诗歌相鼠身族诛灭固其宜尔嗟乎方其论吉祥之功曹钦身膺五等未㡬论诛吉祥之功怀宁又进列侯髙帝白马之盟唐叔桐圭之赐稍稍凌迟衰㣲矣英宗间闗险阻再御万㡬祭则寡人有同王振至天顺五年始下诏悔恨曹石君子以为不胜其悔也明史纪事本末卷三十六明史纪事本末卷三十七钦定四库全书明史纪事本末卷三十七浙江提学佥事谷应泰编汪直用事宪宗成化十三年春正月置西厰命太监汪直诇刺外事汪直者大藤崃猺獞也猺贼平直以㓜男入禁中为昭徳宫内使寻堂御马监事年少黠谲上宠之先是妖人李子龙以左道惑衆内使鲍石郑忠敬信之夤縁入内府时引至万歳山观望谋不轨锦衣官校发其事伏诛自是上鋭意欲知外事乃选锦衣官校善刺事者百余人则置厰于灵济宫前号西厰永乐中尽僇建文诸臣怀疑不自安始设东厰主刺奸至是名西厰以别东厰也纵直出入分命诸校广刺督责大政小事方言巷语悉採以闻二月籍没福建都指挥杨家少师荣曾孙也居乡逃罪入京师锦衣百戸韦瑛故无頼冒内官韦姓者从征延绥陞百戸至是诣汪直报之谓家赀巨万常杀人将招纳亡命下海直喜发卒捕之词连兵部主事杨仕伟中书舍人董玙俱下狱濒死竟毙复遣瑛籍其家三月左都御史李宾奏拟妄报妖言者坐斩时西厰旗校以捕妖言图官赏无籍者多为赝书诱愚民行事者捕之加以法外之刑寃死相属无敢言者故賔奏之夏四月汪直令韦瑛执左通政方贤太医院判蒋宗武下西厰狱礼部郎中乐章行人张廷网使安南还刑部郎中武清广西勘事还浙江布政使刘福起复至京汪直并令韦瑛执系之御史黄本云南贵州清军刷卷还汪直令韦瑛搜得象笏一执送锦衣卫问为民五月罢西厰时汪直开西厰罗织数起大狱臣民悚憷大学士商辂䟽言近日伺察太繁政令太急刑网太密人情疑畏汹汹不安葢縁陛下委聴断于汪直而直又寄耳目于羣小也中外骚然安保其无意外不测之变往者曹钦之反皆逯杲有以激之一旦祸兴卒难消弥望陛下㫁自宸衷革去西厰罢汪直以全其身诛韦瑛以正其罪疏入上怒曰一内竖輙危天下乎太监怀恩传㫖诘责甚厉辂曰朝臣无大小有罪皆请㫖収问直敢擅逮三品以上京官大同宣府北门锁钥守备不可一日缺直则一日擒械数人南京祖宗根本重地留守大臣直輙収捕诸近侍直輙易置直不黜国家安得不危恩啮指而退奏上上立命去西厰召怀恩数直罪责之谪韦瑛戍宣府兵部尚书项忠削籍为民初汪直掌西厰士大夫无与往还左都御史王越因西征识韦瑛遂深相结日往伺直吏部尚书尹旻偕诸卿贰欲诣直属越为介既见直相率诸卿贰叩头出直大悦一日项忠途遇直既过觉之追及下舆谢忠不为礼寻辱忠于朝复遣校卒直上堂辞色甚厉忠亦不为礼而王越谋代忠又毁短之直以是衔忠日掇拾其事危甚忠具䟽倡九卿劾奏直令武选郎中姚璧持赴旻署名旻曰本项公所撰当以兵部为首璧曰公六卿长也旻怒曰今日亦知六卿长乎即遣人报韦瑛直愈怒思有以中忠会千戸呉绶者先在楚军挠法忠逐绶绶从直营求书记颇工文词直喜得授锦衣副千戸及西厰罢上有时宻召直察外间事直因以呉绶能文事封进遂命绶于镇抚司问刑直乃嗾东厰官校发江西都指挥刘江指挥黄宾事诬搆忠给事中郭镗御史冯瓘附直交论忠违法忠廷辩慷慨不少屈狱成竟坐削籍璧亦降调璧故尚书夔子也六月以御史戴缙王亿言复西厰命汪直仍刺事缙言近年灾变洊臻未闻大臣进何贤退何不肖惟太监汪直釐奸剔弊允合公论而止以官校韦瑛张皇行事遂革西厰伏望推诚任人命两京大臣自陈去留㫁自圣衷上悦时缙九年不迁以觊进故颂直其自陈一事尤直所喜葢直常恶商辂李宾难于施行也亿言汪直所行不独可为今日法且可为万世法天下闻而唾之大学士商辂尚书薛逺董方左都御史李宾并致仕以王越为兵部尚书兼左都御史掌院事时越附汪直嗾御史冯瑾排诸大臣辂既致仕逺等相继自陈去十一月以御史冯瓘为大理寺丞戴缙为尚寳司少卿缙寻擢佥都御史王亿为湖广按察副使十四年夏五月汪直奏请武举设科乡会殿试如进士例秋七月兵部右侍郎马文升抚辽寻还京先是海西乌珍都指挥赛音绰哈上书言开原验放管指挥索其珍珠豹皮命辽东守臣勘之管指挥者惧㑹赛音绰哈姪彻辰入贡指挥贿之彻辰言其诬赛音绰哈闻之怒谋聚衆入犯边守臣乃译畨书招赛音绰哈来广宁面质之赛音绰哈遂率所部由抚顺闗进赴广宁时㕘将周俊守开原恐赛音绰哈至则事泄遣使驰报广宁守臣诡云海西人素不由抚顺进恐启他日之患守臣不虞其诈也即阻之赛音绰哈已入闗闻之大怒折矢誓恨去而辽左诸卫故有执杀多克绅之怨既借海西之势遂留赛音绰哈相煽结合兵入边势渐炽汪直惑于王英谓往抚可邀大功上欲遣之怀恩以直年少喜功同覃昌至南阁集尚书余子俊侍郎马文升议佥言彼既有使入贡又屠其家今若何可以消弭或言酬以大官文升曰官不足以释其忿且宋以李继迁为京官遂至西夏之患怀恩曰然则遣大臣同大通事往抚之衆皆曰诺既传㫖命马文升詹升往直令王英与俱文升谢之直深以为恨文升疾驰抚顺纵贡使重阳归谕其衆使知朝廷徳意寻召其部长听宣玺书慰劳备至已而海西复纵兵冦掠文升击败之旋抚定事闻直言既受抚何又入冦终信王英言请自往诸部闻直声势乆无一人出听抚者直至开原文升在抚顺直不与之接于是文升所招乌珍野人都尔嘉三百余人皆怒欲归叅将周俊恐败事谓直曰不可不请马侍郎来直乃遣人邀文升文升驰至直曰若之何文升曰太监既至此属即太监招出者也何间彼此直揣知事不易聴文升言犒之遂与文升俱归阳㑹闻于上秋七月江西人杨福为称汪直伏罪福尝为崇府内使随入京既而逃还过南京遇所识者谓其貎酷似直福乃诈称为直而所识者即伪为校尉自芜湖乘传给廪歴常苏由杭州抵四明有司及市舶官皆屏息奉命威福大张既至福州为镇守太监卢胜所觉执问如律十五年夏六月命汪直同刑部尚书林聪即讯辽东事逮兵部侍郎马文升下锦衣狱谪戍重庆初陈钺巡抚辽东行事乖方文升更置之约束不得动汪直至辽东钺戎服伏道左除道饰厨供帐鲜丽文升独与直抗礼頥指左右左右多誉钺毁文升钺又乘间譛之会给事中张良劾钺激变属部逮至京钺赂直言海西皆以文升禁农器不与交易故屡寇边直遂奏文升妄启边衅擅禁农器仍遣直同聪往讯直缪致恭敬深自结纳于聪聪上报竟如直言然文升所禁铁器非农器也秋七月命汪直行边冬十月辽东巡抚陈钺请讨海西以抚宁侯朱永为总兵陈钺提督军务汪直监之直既至辽东有头目郎秀等四十人入贡遇直于广宁直诬以窥伺掩杀之出塞掩不备焚其庐帐而还以大㨗闻论功加汪直歳禄监督十二团营朱永进保国公陈钺戸部尚书已而海西诸部以复仇为辞深入云阳青河等堡杀掠男妇皆支解以狥边将歛兵不出钺隐匿不以闻以太仆少卿王宗彛为佥都御史巡抚辽东宗彛故大学士文子也以郎中督饷辽东阿汪直得骤进十六年春正月给事中孙博上言东西厰缉事旗校多举细故中伤大臣旗校本厠役之徒大臣乃股肱之任伤国体非治世事疏入切责三月命太监汪直保国公朱永尚书王越率兵出塞袭敌于威宁破之越封威寕伯夏四月巡按辽东御史强珍上疏劾太监汪直总兵侯谦巡抚陈钺前失机隐匿罪于是都给事中呉原御史许进等亦以钺为言比之黄濳善贾似道诏罚钺俸钺因怨王越掌院事纵珍而汪直适巡边还京钺郊迎五十里诉珍承越意㫖见劾直怒越亦来迓不见越巡抚辽东王宗彛遂阿直意诬珍妄奏械珍至京下锦衣卫狱戌辽东秋七月汪直议征安南时安南累歳侵扰占城占城遣使入奏请讨之直因献取安南之策郎中陆容上言安南臣服中国已乆今事大之礼不失叛逆之形未着一旦以兵加之恐贻祸不细直意犹未已传㫖索永乐中调军数时刘大夏在职方故匿其籍徐以利害告尚书余子俊力言沮之事乃寝十七年秋八月伊实巴沁冦大同以威宁伯王越佩征西前将军印镇守太监汪直监其军冬十月巡抚宣府都御史秦纮宻疏汪直纵旗校扰民上释之纮既抵宣府直以事至声势烜赫他巡抚官率屈礼纮独与抗直亦不为较纮乃密疏论直后直还上问各抚臣贤否直独称纮亷能上以纮疏示直直叩头伏罪称纮贤不置十八年春三月复罢西厂先是有盗越皇城入西内东厰较尉缉获太监尚铭以闻上喜甚厚赐赉直闻怒曰铭吾所用乃背吾独擅功思有以倾之铭惧濳以直搆祸事逹于上上自直行后李孜省用事万安结昭徳宫颇揽权恶直浸淫上亦渐疎之于是科道交章奏西厂苛察非国体万安亦谓宜罢刘珝不可上竟罢西厂中外欣然珝有惭色秋八月调威宁伯王越守延绥都督许宁代时万安恐汪直为越所诱求复用故有是调十九年夏六月调汪直南京御马监直与总兵许宁不协巡抚郭镗以闻故有是命方直之贵盛也车葢所至有司迎候不及动遭箠挞率皆预治具夙戒以待使仆从皆醉饱直然后悦至是被调过州县有司皆避之直困顿仰卧公馆孤灯荧然有知州裴泰者向供具甚肃具备适迎谒上官遇直直喜求食曰吾非复前比矣吾南行上意未可测旦日发得马夫足矣泰拱手而立秋八月御史徐镛上疏劾汪直欺罔罪曰汪直与王越陈钺结为腹心自相表里肆罗织之文振威福之势兵连西北民困东南天下之人但知有西厰而不知有朝廷但知畏汪直而不知畏陛下渐成羽翼可为寒心乞陛下明正典刑以为奸臣结党怙势之戒上深纳其言汪直有罪罢削王越威宁伯追夺诰劵编管安陆州兵部尚书陈钺工部尚书戴缙锦衣指挥使呉绶革职为民起前兵部尚书项忠复其官召还马文升以为左副都御史巡抚辽东初汪直用事乆势倾中外天下凛凛有中官阿丑善诙谐恒于上前作院本颇有谲谏风一日丑作醉者酗酒状前遣人佯曰某官至酗骂如故又曰驾至酗亦如故曰汪太监来醉者惊迫帖然旁一人曰驾至不惧而惧汪太监何也曰吾知有汪太监不知有天子又一日忽效直衣冠持双斧趋跄而行或问故答曰吾将兵惟仗此两钺耳问钺何名曰王越陈钺也上微哂自是而直宠衰矣及其罢斥中外莫不快之寻尚铭亦有罪黜籍其家得赀数万辇韦瑛谪万全卫计要功起用自撰妖言诬巫人刘忠兴十余人不轨㑹鞫得白瑛伏诛谷应泰曰有明百余载海内乂安朝野䝉业太阿濳移刑人执柄中官之祸屡作至宪宗命汪直设西厰喟然废书叹曰嗟唿法之凉也国制乱矣夫千寻之木必有坏枝径尺之璧必有㣲瑕故黈纩塞聪埀旒蔽明山泽纳汚国君含诟媿张武之金钱隐河东之酒过所以匿疵呈瑜鼓策羣力也国武好言人过君子知其见杀隋文苛细绳下识者陋其贻谋乃欲刺事暮夜诇人牀第方言巷语竞入宸聪𤓰蔓枝连立成大狱不知竹筩钩鉅贤吏薄之谓其行衰俗恶况以万乘之尊行攻讦之智乎而且委柄匪人寄权近寺招致奸民显行系械其始也李膺破柱将闾唿天因而权归北寺狱奏黄门祸发清流惨同白马继也姜桂皆锄脂韦成习呈身宫掖屈膝私人中官势成而主上孤立矣宪宗躬法桓灵养奸甫节卿贰大臣直皆収问局司近侍直得更张槛车逮治南署空曹缇驰行边北门不守明世中人多窃宠灵亦未有显挈利器授人断割如宪宗者昔髙皇帝罢锦衣卫狱焚其械具埀示子孙刑人于市以明大公勿幽置禁闼委命奄嬖也西厰继罢弊不复革瑾读直书魏倾善类至怀宗手平内乱晚年东厰罗捕无遗商鞅治秦道无偶语元济窃蔡火不夜燃斯亦酷吏哀痛之风衰国乱亡之渐也彼汪直以大藤猺贼㓜畜禁中不思日磾寳瑟之忠妄有禄山赤心之诈酷好用兵辄开边衅海西一狱㡬激降人而埀羽北陲邀功南服不知南海明珠寂寥乆矣马文升抚顺推功刘大夏安南焚籍大臣之委蛇人国固如是也阿丑诙谐悟主谈笑除奸覃怀乃心王室倚毗正人夫亦寺人女子之流淳于优孟之智也与谈言㣲中説人主者又何可不察也明史纪事本末卷三十七明史纪事本末卷三十八钦定四库全书明史纪事本末卷三十八浙江提学佥事谷应泰编平郧阳盗宪宗成化元年夏四月荆襄盗刘千斤反荆襄之上游为郧阳郧古麋国春秋时为楚附庸地多山元至正间流贼作乱终元世竟不能制明初命邓愈以大兵勦除之空其地禁流民不得入然地界湖广河南陜西三省间又多旷土山谷阸塞林箐䝉宻中有草木可採掘食正统二年嵗饥民徙入不可禁聚旣多无所禀约束中巧黠者自相雄长稍能驱役之汉中守臣以闻且言不即诛恐有后患上曰小民为饥寒所迫奈何遽用兵诛之命御史金敬徃抚辑敬至谪数人戍余阳听抚而大奸皆潜伏不出寻复纵势益滋蔓有锦衣千户杨英者奉使河南䇿其必反上䟽言流逋之衆宜选良吏赈恤其饥渐图所以散遣之辞甚谆切不报三省长吏又多诿非已境因循不治至是千斤遂倡乱千斤名通河南西华人有膂力县治门有石狮重千斤通手举之人因号为刘千斤正统中潜徃襄阳房县与僧尹天峯谋乱成化元年有石龙号石和尚紏合冯子龙数百人四散剽掠通令男聪约子龙举事乃于大石厰立黄旗聚衆据海溪寺称王伪号汉建元徳胜伪署将军元帅以石和尚为谋主刘长子苗龙苗虎为羽翼衆至数万刼襄邓境时王恕方以副都出抚悬榜晓谕而未受分讨之命贼狃为故常不肻散恕闻于朝曰民可抚也而奸民好乱者非兵不威五月命抚宁伯朱永为总兵官兵部尚书白圭提督军务太监唐慎林贵监军合湖广总兵李震讨刘千斤副都御史王恕㑹三师并进擣其巢二年春二月擢镇守荆襄王信为都指挥同知刘千斤之乱荆襄震惊信度房陵险要自率数十骑徃据之调集民兵不满千人贼四千余人突至围攻之援絶信多张旗举火日夜不息歴四旬间以死士出城五六里举火礟贼以为援兵也惊溃信追击大利三月提督荆襄军务兵部尚书白圭奏言贼首刘千斤在襄阳房县豆沙河诸处万山之中分作七屯臣等议欲分兵四路一从南漳一从安逺一从房县一从糓城犄角并进尅期㑹勦上报曰兵不可遥制悉如卿所议行五月兵部尚书白圭及湖广总兵都督李震帅师讨荆襄贼平之先是圭至南阳与抚宁伯朱永由南漳入遇贼诱之临城击破之永适有疾留镇圭与唐慎李震湖广廵抚王俭进兵潭头坪林贵鲍政自安逺进兵马良坪喜信王信自房县进兵浪口河王恕率都指挥刘清等亦自糓城进兵洞庭庙贼见势逼千斤走寿阳欲出陜西苗龙走大布欲出逺安即调兵徃寿阳截其奔轶千斤退保大市与龙合都指挥田广进至鴈坪击贼败之追及于古口山明日广与诸军皆㑹进攻贼阵斩其子刘聪伪都司苗虎一百余人乘胜进兵贼退入巢穴山险复雨淖圭身先士卒至格兠贼凭险为拒时诸路兵㑹已二日攻之不能下士卒闻圭来倍奋勇圭乃命刘清将兵千余由间道出贼后焚其营而自以大军临之圭与震俭攻其右王信击其左鲍政冲其中贼数万余迎战顾其营火遂惊走蹂蹑死者无筭击斩万人生擒刘千斤献俘京师与苗龙等四十人皆磔于市男子十嵗以上者斩之惟刘长子石和尚遁去深入岩险㑹永病愈更帅兵搜余党六月石和尚集衆千余焚刼四川大昌县杀䕫州通判王祯命分兵讨之冬十月提督湖广军务白圭诱执贼首石和尚时石和尚刘长子聚衆巫山圭遣叅将喜信鲍政都指挥白玉随贼向徃勦之贼计穷食尽乞降圭遣指挥张英诱之刘长子遂縳石和尚送至喜信营受之长子诣信营乞食信饷之俾居近营旣而并诱执刘千斤妻连氏及其伪职常通王靖张石英等六百余人事闻上命搜捕余党贼平诸将忌张英功譛于朱永谓英多获贼贿以事捶杀之遂班师十一月磔石和尚刘长子于市叙平荆襄功进抚宁伯朱永为侯李震兴宁伯白圭进太子少保四年春三月改戸部右侍郎杨璇为右副都御史抚治荆襄南阳流民六年冬十月荆襄贼李胡子聚衆反先是贼平诸郡邑控制戍守皆未设㑹嵗大旱流民入山者九十万人李胡子新郑人刘千斤余党也千斤败与其党王彪走免紏合余党小王洪石歪䏝徃来南漳内乡渭南间复倡流民为乱伪称太平王立一条蛇坐山虎等号官军屡捕不获荆襄南阳为之骚然十一月命都御史项忠总督河南湖广荆襄军务讨李胡子七年春正月右都御史项忠至襄阳以见卒寡弱请调永顺等土兵从之诸将请速进忠曰流民逃聚山谷䧟盗中不能自脱耳乃驻兵分布险要遣人持榜招谕有能去贼自归者禁勿杀于是民多携老弱来归王彪引数十人觇军且阻归者出不意擒之兵部尚书白圭言贼党困饥寒出于迫胁宜勑项忠相度机势计抚绥长䇿不必调永顺保靖土兵以滋骚动忠奏曰贼据险在万山中复有流民从之患将不测臣奉诏㫖开谕生路流民携扶老㓜出山日夜不絶计四十余万今若中止土兵恐民闻之仍懐疑惧且王彪虽授首而渠魁李胡子尚窜伏设复再聚重调为难上报曰土兵已到严约不得扰民其流民在山眷恋生业不至为非者用心设法抚安之十一月荆襄南阳流贼平进总督军务项忠右都御史𠡠留抚治忠之用兵荆豫也遣人持榜入山招谕负险不服即纵兵勦不赦李胡子势孤潜伏山寨忠遣副使余洵都指挥李振率兵追捕遇胡子于竹山县尽死拒敌为官军所擒小王洪尚有衆五百屯于钧州龙潭亦破擒之凢遣还乡者四十万人俘斩二千人编戍者万余人时流民有自洪武以来家业延子孙未尝为恶者兵入尽草薙之死者枕借山谷其戍湖贵者又多道死弃尸江浒议者谓忠此役实多滥杀旣树平荆襄碑或亦唿为堕泪以嘲忠云十二月都御史项忠献荆襄俘李胡子一百二十九人刑部尚书陆瑜等㑹奏坐罪有差八年夏四月给事中梁璟疏劾都御史项忠偏听检讨张寛御史刘洁总兵李震纵杀要功上曰荆襄流民为患中外皆以为虑今及荡平即议其后非所以激劝天下也兵部尚书白圭又言忠所上荆阳功次文册与震前后不同请勘上亦不听五月都御史项忠乞致仕慰留之召还院先是有星孛于天田言者谓荆襄杀戮所致忠再疏自列因乞骸骨上温㫖答之十二年春二月命都御史原杰经畧郧阳抚定流民自成化初年陜西至荆襄唐邓之间皆长山大谷绵亘千里所至流逋藏聚为梗刘千斤之乱因之至李胡子复乱流民无虑百万都御史项忠奉命捕逐之死者不可胜计祭酒周洪谟乃着流民説畧曰昔因修天下地理志见东晋时庐松之民流至荆州乃侨置松滋县于荆江之南陜西雍州之民流聚襄阳乃侨置南雍州于襄西之侧其后松滋遂𨽻于荆州南雍遂併于襄阳垂今千载宁谧如故此前代处置荆襄流民者甚得其道若今听其近诸县者附籍逺诸县者设州县以抚之置官吏编里甲寛徭役使安生业则流民皆齐民矣都御史李宾深然其説至是流民复集如前宾乃援洪谟説疏上之上可焉命杰徃莅其事秋七月北城兵马吏目文㑹疏言荆襄自古用武之地宣徳间有流民邹百川杨继保匿聚为非正统中民胡忠等开垦荒田始入版籍编成里甲成化年来刘千斤石和尚李胡子相继作乱大臣处置失宜终未安辑今河南嵗歉民饥入山就食势不可止能保无后日之患经条上三事曰荆襄土地肥饶皆可耕种逺年入籍流民可给还田土所附籍者领田土力耕量存恤之其愿回籍者听曰流民潜处出没不常乞选良有司为之抚绥军卫官为之守御则流民自安曰荆襄上流为呉楚要害道路多通必于总隘之处加设府卫州县立为保甲通货贿以足其衣食立学校以厚其风俗则其民自趋于善矣上大是之命都御史原杰採其言用之九月都御史原杰奏言信阳固始等州县南抵蕲黄西接荆襄东连鳯阳霍丘山势绵亘河流四逹盗易出没且鳯阳陈州近皆被灾流民载道盗入霍丘刼帑藏执县官民庶骚动诚宜思患预防今请于汝宁所属信阳等一十三州县令二司廵守官选壮丁备噐械马匹委任二官督之缉捕盗贼又信阳军民杂处奸盗尤衆请调守备南阳河南都指挥官俾得专御盗贼禁治银洞又商城县南接六安州二百余里四野旷漫而金刚䑓廵检司乃在县北今请迁置县马头山诏悉如所言行之十一月开设湖广郧阳府即其地设湖广行都司卫所及县时都御史原杰徧置诸郡县深山穷谷无不亲至至则宣朝廷徳意问民疾苦诸父老皆忻然原附版籍为良民于是大㑹湖广河南陜西抚按藩臬之臣籍流民得十一万三千余戸遣归故土者一万六千余戸其愿留者九万六千余戸许各自占旷土官为计丁力限给之令开垦为永业以供赋役置郡县统之于是湖广割竹山地分置竹溪县割郧津地分置郧西县河南割南阳汝州唐县地分置桐柏南召伊阳三县陜西析商县地为商南山阳二县而以商县为商州使流寓土着者参错以居又即郧县城置郧阳府以统郧及竹山竹溪郧西上津六县且立行都司卫于郧阳以保障控御之经画旣定乃上其事因荐邓州知州呉逺为郧阳知府诸州县皆选邻境良能吏习知其事者为之又以地界三省无统纪荐御史呉道宏才望请代己任得兼制三省抚治八郡居郧阳上遂擢道宏为大理少卿代杰抚治驰玺书赐杰召还以为南京兵部尚书杰劳苦成疾南还竟卒于驿舍荆襄之民闻之无不流泣者寻以抚治郧阳大理少卿呉道宏为右佥都御史开府郧阳着为令谷应泰曰郧阳斗絶西北错处陜蜀南下则光信南阳豫州之域汉北楚山又皆蜿蜒亘属下抵鳯阳庐霍地徧千里壤接数省河流四达复岭万里麋罗之故国鬻熊之邉陲也终元之世啸聚不散髙皇削平竟虚其地禁民勿入夫亦周终徙洛汉不复丰恶其渊薮遂作丘墟然而郧处万山林篁丛宻地旣纡回利堪樵给流民生长莫𨽻版图家占土田不知租税此亦桃源之于武陵五丁之于蜀道矣流聚旣多遂生雄长天水泥丸之志尉陀坐大之形刘通以膂力号刘千斤石龙以妖䜟号石和尚宪宗之世潜号改元唐邓荆襄骚然不靖白圭以大司马出督五道俱进败之南漳悬军深入焚其中营千斤献俘阙下而临阵斩获者万有余人蹂乱走死者不可胜筭兵威惩创于斯烈矣旣而刘长子又有余党复聚巫山圭发师掩捕连营入讨食尽援穷诱杀渠帅获缚者复六百余人而上犹命纵兵诛勦必无噍类示不臣之烱鍳明天威之莫犯也旣而李胡子又以余党搆乱荆襄项忠主勦尤力徧召土兵进营竹房陈俘二千编戍满万乃史称其草薙良民枕借山谷戍多道死尸弃江干项羽尽屠外黄晋楚遂筑京观不是过也然而流民入山就食云集如前大臣悔祸始议更张洪谟着流民之説文㑹有三事之陈原杰乃披榛履险宣布慰问于是山东之民扶杖听诏河北之老流涕观军入籍者十一万三千愿留者九万六千余戸各占旷土并输赋役割地三省设置六县而郧阳巍然重镇矣郑国成渠秦漑万顷受降河外唐筑三城国寳慢藏利噐诲盗非惟弃险实启戎心故一介之吏贤于十万之师耰鉏之民胜于组练之甲然后知饮至凯旋称俘献庙当时䖍刘我赤子抑又何多也原杰﨑岖布置竟以劳卒莱公雷竹叔子岘碑视死人如刈以为己功者吾又以杰为百世如生也明史纪事本末卷三十八明史纪事本末卷三十九钦定四库全书明史纪事本末卷三十九浙江提学佥事谷应泰编平藤崃盗宪宗成化元年春正月两广蛮冦乱以都督同知赵辅为征蛮将军都督佥事和勇为游击将军擢浙江左叅政韩雍右佥都御史赞理军务率兵讨之太监卢康陈宣为监军户部尚书薛逺督饷御史刘庆汪霖纪功广西浔州之境万山盘矗中有水曰浔江发源柳庆东遶至浔带象州永安修仁荔浦平乐诸郡县夹江诸山皆砑嶻嶪其最险恶地为大藤崃葢有孤藤渡崃磵如徒杠也南截浔水为府江自藤崃至府江约三百余里地惟藤崃最髙登藤崃巅数目里皆歴歴目前军旅之聚散徃来可顾盼尽也诸蛮以此为奥区桂平大宣乡崇姜里为前庭象州东乡武宣北乡为后戸藤县五屯障其左贵县龙山据其右若两臂然崃北巖峒以百计如仙人关九层崖其极险阸者崃以南有牛肠大岵诸村皆縁江立寨藤崃府江之间为力山力山之险倍藤崃焉又南则为府江週遭葢六百里其中多冥巖隩谷层磴絶壁入者手挽足移十步九折一失足则陨身数百仞下中产猺人蓝胡侯盘四姓为渠魁力山又有獞人善傅毒药弩矢中人无不立毙者虽四姓猺亦惮之景泰中猺渠侯大狗等倡乱啸聚万人修仁荔浦力山平乐皆应之攻堕郡县出没山谷守吏不能制率以招抚縻之时朝廷方北患卫拉特未遑也天顺中益纵恣诏能捕大狗者予千金爵一级竟不可得久之蔓延广东髙亷雷之境所至残燬两广守臣皆待罪至是兵部尚书王竑言崃贼为乱久矣其始皆由守臣以招抚为功譬之骄子愈恤愈啼非流血挞之啼不止浙江左叅政韩雍有文武才以讨贼属之可抒南顾忧而诸将中惟都督赵辅勇畧可任故有是命阃外之事一以属雍制曰将士有功者得自署三司而下不用命者以军法论朕不中制也夏六月韩雍至南京㑹诸将议进兵方畧皆曰广东残破盗所在屯聚宜分兵扑灭之令一军由庾岭入广东而大军出湖广入广西贼在广东者驱之在广西者困之如是乃可灭雍曰不然贼已流劫蔓出而所至与战是煽祸也大藤崃贼之巢穴今以全师擣之旣至彼地南可以援髙亷雷东可以应南韶西可以取柳庆北可以继阳峒诸路势如常山之蛇动无不应举无不克心腹旣溃诸处之贼假息游䰟耳何烦于逐乎舍此不图而分兵四出则贼愈奔突污漫郡县愈残燬所谓救火而嘘之也未见其济诸将曰诚如公言乃以官军三万人兼程而进秋七月韩雍大军至全州㑹阳峒西延苗贼为梗出偏师击灭之斩失律指挥李英等四人军中股栗九月大军至桂林雍按图籍与诸将议曰修仁荔浦藤崃之羽翼也不剪除此藤崃势不孤乃以永顺保靖及西江土兵十六万人分五路进先破修仁穷追至力山大败之生擒一千二百余人斩首七千三百余级冬十一月大军至浔州雍延父老问计皆曰大藤天险重嵓宻箐三时瘴疠某等生长其地不能得其要领且贼闻大兵至为备益坚莫若屯兵围之且战且守可不战自毙雍曰不然崃山辽逺纷披错杂六百余里安可围也且屯兵日久将士懈弛睥睨冲突岂能悉防兵法曰宁我薄人又曰先人有夺人之心今我军新破府江勇气百倍贼闻震恐丧魄矣因而弃之可立破也乃以总兵欧信叅将孙骐髙瑞等帅六万八千人为右军自象州武宣分五道入攻其北以都指挥白全杨屿张刚王屺等帅九万二千人为左军由桂林平南分八道入攻其南以叅将孙震指挥陈文章等守左江及龙山五屯防其奔轶雍与赵辅和勇营髙振岭以督诸军雍复令欧信曰山北旣破便可提兵深入夹攻桂州横石诸崖令夏正曰林峒沙田府江间道也宜越古眉双髻诸山伏兵林峒扼其东奔诸将听命十二月朔韩雍督诸将四面并进攻之别遣兵断诸山口贼闻兵来置妇女积聚于桂州横石寺塘诸崖乃悉力出捍崃南排栅坚宻滚木礧石镖鎗毒矢下如注官军登山仰攻雍督战益急敌小息雍觇其怠急击之将士用团牌扒山虎压二笆等噐鱼贯以进皆殊死战唿声撼山崃若崩贼气夺雍命纵火焚烈烟熖蔽天日昼晦贼大溃散尽破山南石门大信道袍屋厦诸舍老鼠塞岭竹踏梁脑紫荆林峒沙田古营牛肠大岵大塞等塞贼屋庐藏积皆赭日暮雍命就营贼巢中衆栗栗视雍恬然整暇咸恃以安贼旣溃入横石诸崖雍饬兵穷追伐山通道行数日至其地贼上九层楼等山絶崖悬壁势控霄汉林箐丛恶非人所处树栅据之用千斤礧石大木转而下声若雷巖谷皆应弩矢雨注雍诱使大发而令人间道潜陟其巅觇贼发竭举砲为应自卯至未贼发竭砲举大骇雍督将士縁木扳萝而升猨引蚁附漫山奋撃连数日夜鏖战数百合发火箭焚其栅而夏正等亦自林峒来援与大兵合贼大惊溃生擒侯大狗等七百八十余人斩首三千二百余级磨崖石纪嵗月而还士人谓自国初但禁御无出掠未有穷入巢穴破之者崃中有大藤如斗延亘两崖诸蛮蚁度故曰大藤崃乃斩崃藤断之易名断藤崃分兵捕雷亷髙肇诸㓂先后平之先是大军由修仁荔浦抵大藤崃道有儒生里老数十百人跪持香曰我辈苦贼久矣莫敢自㧞今幸遇天兵得自为良民愿先三军锋雍大怒顾左右叱曰此皆贼耳缚斩之左右初疑雍何乃杀良民旣缚而袂中利刀出廼知间也悉断颈散手足刳肠胃分挂箐棘中累累相属贼大惊沮曰韩公天威也有新㑹丞陶鲁𨽻麾下雍威严拟王公军门设铜鼓数千仪节详密三司长吏见长跪白事慴悚如小吏一日顾峒贼最强险难下者方设䇿鲁时直膳侍左右谩谓曰丞揣我何意鲁曰得非某贼耶雍曰然丞得徃否曰匪直能且易易耳雍怒曰贼鋭甚又搤阻自卫非大兵不可入部下文武数百千人熟视无可当吾寄者吾方欲身徃若安得易且使若食粟能之耳蕞尔邑不能理乃言撃贼若妄当笞鲁不拜抗言曰谓鲁解食粟不解击贼者明公未悉鲁也蒋琬龎统废邑事矣后乃为蜀名臣公幸毋弃鲁使得毕技当悉缚诸丑以献雍异之改容曰若所将几何而办曰三百人曰何少曰鲁犹以为多也兵贵精请择雍曰任若自为之鲁乃标式约曰有能力举百钧矢射二百步者来三军之士十五万人其比于式者得二百五十人曰未也请复下令募募数日足鲁乃为别将自操练阵法椎牛酒犒甘苦共之士争愿为死率以先登大破贼斩首无算贼闻陶家军骇慄遁避叩首乞为良民得毋死幸甚鲁成子也雍又奏调逹官军千余专命偏将领之猺獞出入山林利用标鎗牌方诸短兵不能当骑射故逹军所向輙克贼畏之旣平雍乃上言诸猺之性惮见官吏摄以流官终难靖乱有上隆州土知州岑铎以罪在禁而事属暧昧蛮戎之旅不必责以彛伦请复其职俾领藤崃开设州县仍𨽻浔州又以各处廵检俱系流官不谙民情不辨地理徃来迁转难以责成而部下有功土人李昇等效有勤劳请量授土廵检官秩彼皆感恩图报必能保障一方又请移周冲廵检司于勒马移靖宁廵检司于献俘移思隆廵检于碧滩东乡龙山各宜添设又别类獞人国初曾充戎伍近用兵时遣千户李庆招之多肯效顺请即本地开设千户所因其故俗即以李庆为之渠帅统之亦可羁縻犷悍借以保障地方奏上上皆纳之即断藤崃设武靖州以岑铎为知州属浔州府班师论功擢雍左副都御史赐文綵币六官一子锦衣镇抚封赵辅武靖伯子孙世袭初出军时赵辅知雍才军事一听雍而辅但用命战故所向有功世宗嘉靖六年夏五月起新建伯王守仁以兵部尚书总制两广江西湖广军务先是成化中韩雍平断藤崃民获宁居者二十余年正徳五年后遗孽渐炽崃南贼尤甚横江御人总制都御史陈金谓诸蛮不过利鱼盐耳乃与约商船入崃者计船大小给鱼盐与之诸蛮就水滨受去如𣙜税然不得为梗蛮初获利听约道颇通金亦谓此法可久易崃名永通亡何诸蛮縁此益无忌大肆掠夺稍不惬即杀之因循猖獗遂负固大为㓂至是守仁至两广定田州卢苏王受降而两江父老遮道言断藤崃及入寨贼倡乱状守仁上疏请讨从之七年春二月王守仁以湖广兵至南宁而卢苏王受初降亦愿立功自赎守仁乃集诸守臣将帅议命湖广佥事汪溱广西副使翁素佥事呉天挺及叅将张经都指挥谢珮监湖广土兵袭勦断藤崃贼仍督分永顺兵进勦牛鹏等寨保靖兵进勦六寺等寨期以四月初二各至信地先是崃贼闻军门檄湖广土兵至皆逃匿深险复闻以苏受降罢兵又守仁驻南宁故为散遣诸兵状㓂弛不为备湖广兵皆偃旗卧鼓驰至与官军突进四面夹攻之贼败退保仙女大山据险结砦官军攀木縁崖仰攻之初四日破贼寨初五日复攻破油石壁大陂等巢贼败奔断藤崃官军追撃破之贼奔渡横石江覆溺死者六百余人官军自后急击俘获甚衆贼溃散初十日遍搜山峒无遗还兵至浔州守仁密檄诸将移兵勦仙台等贼二十一日仍前分布各哨永顺兵由磐石大黄石登岸进勦仙台花相等处保靖兵由乌江口丹竹埠登岸进勦白竹古陶罗鳯等处期五月十三日抵巢各贼闻牛肠等寨破灭则大惧方据险设伏待之官军骤进奋勇夹击贼不支奔入永安力山乃分兵围之贼复大溃奔诸路者多为防截恭将沈希仪等所擒于是断藤之贼畧尽先是守仁因入寨贼去断藤稍逺别遣布政使林富副总兵张佑监督土口卢苏王受五千余衆进勦入寨猺贼各兵乗夜衔枚袭之昧爽抵贼巢遂破石门天险贼始惊觉且战且走日午贼结聚二千余人来拒官军奋击之贼旣失险气夺不能支遂大溃奔入重险官军夜募死士俺其不备袭古蓬寨破之连克固安古钵都者峒诸寨于是八寨之贼亦尽前后擒斩三千余人两江底定守仁乃班师疏荐林富为都御史廵抚其地论功褒赏有差十五年夏六月断藤崃盗攻杀戍卒先是王守仁旣归卒于道而武靖州知州岑邦佐不能镇辑且墨贼贿多曲庇之故崃以北贼复渐肆猖獗其目侯胜海者居弩滩为乱指挥潘翰臣听土目黄贵韦香言诱胜海杀之实贵香利胜海田庐也胜海弟公丁集衆噪城下杀人佥事邬閲叅议孙继武言于都御史潘旦请讨之叅将沈希仪沮之曰滑贼未易取须春江涨以数千人从武宣顺流下扑之乃可不听閲继武还浔州以千人徃撃贼先遁去斩一病夫而还遂言贼已歛迹请立堡戍旦从之希仪复言贼未大创兵威不振立堡难守旦不听六月堡成閲令黄贵韦香以三百人戍之许择取胜海田庐不禁诸猺大愤恚邦佐又隂党之公丁遂集衆二千人夜㓂堡杀戍卒二百余人贵香走免廵按御史诸演疏其事閲与继武以启衅罢去亡何旦亦去侍郎蔡经代之十七年春正月蔡经集诸司议发兵曰诸君度灭贼须兵几何副总兵张经曰不过万人蔡经曰太少沈希仪曰非八万人不可蔡经曰太多副使翁万逹曰二君言各有据袭而取之曰勦声罪讨之曰征由张君言勦也由沈君言征也然贼为备久矣勦之无功从沈君言便㑹朝议欲征安南事遂已公丁等益横时出杀掠浔人苦之冬侯公丁伏诛先是副使翁万逹力请讨公丁御史邹尧臣亦赞之蔡经乃㑹安逺侯柳珣决计发兵以兵事属万逹万逹亷得百户许雄素通贼状劫之曰能擒公丁贷汝死不即论如法雄惧请効力自赎万逹阳庇公丁谓雠家诬之耳乃捕系讦讼公丁者数人责其启衅公丁果遣人自列万逹阳许之又令雄假称贷为贿公丁喜益信雄㑹万逹廵他郡以事属叅议田汝成汝成召雄申饬之雄乃诒公丁曰浔人久以尔为口实幸上之人不信今分守公新到何不自诉㓂堡事由他猺庶相信也公丁然之随雄来见汝成复列寃状汝成曰闻仇家诬汝已逮治之矣慰遣之乃密授意城中居民被贼害者家出殴公丁一市皆譁遂逮入系狱遣雄谕其党曰㓂堡事公丁委罪诸猺须鞫实坐之若等诚谓公丁寃须罪人得释之万一事自公丁当共弃之勿以一公丁自取灭亡也诸猺竞言事果由公丁听论之不敢党乃槛致公丁军门磔诛之十八年春三月兵部侍郎蔡经平断藤崃诸盗先是田汝成旣诛公丁乃言之督府谓首恶旣擒贼方震骇宜乗此时进兵讨贼经许之㑹沈希仪病乃以副总兵张经将左军副使翁万逹监之南宁指挥王良辅朱昇凌浦柳浦周新孙文绣属焉以都指挥髙干将右军副使梁廷振监之宾州指挥马文杰王俊戚振呉国章属焉副使萧畹纪功叅政林士元及汝成督饷张经议欲以少兵勦之畧示威勿深入又欲舍紫荆诸处贼薮勿击万逹持不可谓少出兵堕损军威诸猺恣肆久不大创之不足慑其心汝成亦如万逹议万逹又言之督府曰崃南亦剧贼但今兵力不能并及姑缓之以俟后经然之乃以二月两军齐发左军则王良辅由牛渚湾越武靖攻紫荆姜老鼠诸巢朱昇由三等村渡蓼水攻石门黄泥岭诸巢柳浦由白沙湾攻道袍梅岭诸巢凌浦由白沙湾攻木昻梅岭诸巢周维新由白沙湾攻藤冲緑水冲诸巢孙文绣由藤崃夹攻大坑巢共三万五千人分六道进右军则马文杰由武宣攻碧滩緑水诸巢王俊等由武宣入山攻罗渌上峒戚振攻中峒呉国章攻下峒共一万六千余人分四道南北夹攻之贼大窘拥衆奔林峒而东王良辅邀击之中断复西奔诸军合击斩首千余贼谓徃年据险结巢故被官兵撃破皆殱焉至是不复立砦惟漫走山谷间令官兵疲于追逐且旷日久多费粮饟必速退其东奔者入罗连山万逹移兵攻之檄右军抵长洲沿江绕出贼背贼于诸险隘伏械噐防御甚多官兵皆以计发之追斩百余级贼益窘㑹右军迷失道愆期三日又土兵卢苏受贼赂钦兵纵之漫匿诸山谷人言罗连山官兵古所未至者贼遁深入不复穷追云时平南县有小田罗应古陶古思诸猺亦据险勿靖万逹等移兵勦之三月班师招贼余党二百余人降之江南胡姓诸猺归顺者亦千余人藤崃尽平万逹汝成献议于督府凢七事曰编保甲以置新民立营堡以通江道设备御以控上游清狼田以正疆界改州治以建屯所处欵兵以慎邉防𣙜商税以资公费蔡经多採纳疏行之捷闻诸将帅守臣皆陞赏有差谷应泰曰太藤当粤西浔州地其水则浔水府江环五百里其山则夹江峻岭㟏岈峭削盘矗扪天髙瞰数百里下乃临不测入邃谷矣其径则引一线歴千盘非手援足蹑不得施歩而上也其中则前庭后户左障右屯一夫荷㦸千夫辟易也其前则牛肠大岵临江壁立敌不敢仰关而攻也其后则仙人九层岩峒星列道里不可裹粮而穷也其产则密箐丛篁毒瘴恶雾非人所处也其噐则长矢劲弩淬毒傅药人且应弦輙毙也披图攷俗综其大畧而大藤之势葢不特蜀有鸟道蚕丛华有天门箭括已为之开立郡县而流官土官交错难治建置学校而猺獞犷悍淫杀性成通鱼盐以诱之则见利犬狺建营堡以备之而失势兽骇辟之瘿匏肿樗输匠不能斵籧篨戚施官司不能材神臯之瓯脱上天之骄子也然而俗编赤县未可不臣地属神州终难度外而严尤论狄古无上䇿贾让治河仅行中计大军不可久驻孤军不可追险合围防其轶出屯守更苦劫掠癣疥之疾能废七尺之躯涓滴之流可尽江河之水王竑所以决战韩雍所以肆伐也先渡浔水决其樊篱纵火大藤空其巢穴贼乃悉衆凭险歛兵拒战而王师援木攀萝楚歌四合猨牵蚁附汉帜先登磨石横崖之谷题铭九层之楼锯藤絶絙夺其世险至于支离身首刳剔肝肠金鼓陈兵旌旗秉纛葢以天兵不易至重险不易得扼吭拊背急撃勿失宣畅皇灵显彰天殛取威定乱在是役也然犹武备中弛苞孽复盛二十年而有新建之师又十年而有蔡经之捷贼势稍殊兵形亦异类皆穷追深入耀甲横戈葢孔明巴蜀率用严刑张咏益州輙行捕斩乱国重典有自来矣然而兴利除弊勿扰其俗仁渐义摩久革其故蛮戎犹有人性长吏者又何可以马上治之也与明史纪事本末卷三十九明史纪事本末卷四十钦定四库全书明史纪事本末巻四十浙江提学佥事谷应泰编兴复哈密宪宗成化九年秋九月土鲁番苏勒坦阿里王入哈宻掠王母併金印去哈宻汉西域唐伊州地也汉武帝置酒泉张掖炖煌三郡即令甘凉肃之境又出玉门关通西域置都䕶及戊巳校尉以断单于右臂则今之哈宻云晋为凉州牧张实所据歴后魏西域复通隋焬帝因裴矩进图记躬度玉门关置伊吾且未镇唐𨽻陇右道安氏之乱尽没吐番地无水而常寒多雪雪销乃得水元封其裔乌讷钖哩为威武王居之明初髙皇帝定陜西甘肃诸镇嘉峪关以西置不问永乐二年恩克特穆尔贡马诏封为忠顺王即其地置哈宻卫关以西卫七曰哈宻安定鄂端齐勤䝉古察逊罕东罕东左而哈宻最西东去肃州西去土鲁畨各千五百里北数百里抵卫喇特以天山为界授其目玛哈穆特和济木等指挥分居峪城赐金印诏命凢西域入贡悉道哈宻译上亦汉武遗意也洪熈元年哈宻贡硫黄上曰哈宻旣有硫黄猝遇战鬬须有备敕边吏知之正统四年卫喇特强数侵哈宻哈宻惧稍持两端玺书谕毋背徳终不悛至拘留汉人转鬻使至多暴横边吏请责诏曲贷之而忠顺王再𫝊为博啰特穆尔天顺末见弑无子王母遵达实哩署国事为竒木嘉色稜所破成化二年兵部奏王母以竒木嘉色稜侵掠避居齐勤苦峪今冦退宜敕复还哈宻乃以巴圗穆尔为右都督守哈宻巴圗穆尔本辉和尔族故忠义王外孙也巴圗穆尔死子哈尚嗣而土鲁畨时强盛控弦可五万其蘓勒坦阿里尤雄黠至是挟哈宻哈尚诸夷王母不从遂见掠及劫金印去哈尚窜苦峪城衆或归附居肃州亦有随土鲁畨去者甘肃抚臣娄良以闻兵部尚书白圭言哈宻为我西藩土鲁畨无故凌夺不救则齐勤诸卫尽为蚕食嘉峪外皆强敌而祸中甘肃请集廷议恢复因举髙阳伯李文右通政刘文徃经畧之比至哈宻衆已溃散文等不敢深入止调集罕东齐勤诸番兵数千驻苦峪不敢进谬言阿里欲乘虚擣二卫宜还兵自为守遂引还阿里始轻中国益侵内属诸卫矣十二年秋八月土鲁畨苏勒坦阿里遣使齐尔宻朗来贡且致书镇巡饰罪称王母已死朝使至即归金印城池然特漫语无还意其冬更铸哈宻卫印赐哈尚于苦峪立卫居之给土田及牛具谷种十四年秋九月土鲁畨苏勒坦阿里死子阿哈玛特立甘肃抚臣王濬请乘间纳哈尚二十年冬十一月哈尚入哈宻嗣忠顺王哈尚贪残国人觖望西城诸贡使苦要索亦有违言孝宗𢎞治元年冬十二月土鲁畨阿哈玛特杀忠顺王哈尚复据哈宻时有奸回诱阿哈玛特攻哈宻阿哈玛特亦壮乃曰哈尚非托克托族安得王王故应我阳好语哈尚聨姻至哈宻城下顶经盟诱杀之亦未敢颂言据哈宻遣使入贡请代领西域职贡且乞大通事徃和番兵部尚书马文升议阿哈玛特与哈宻各有分地安得相併以北敌之强我屡却欵何小蠢輙与我搆且然王也姑许如例入贡请敕阿哈玛特还王母及金印归我哈宻玺书下阿哈玛特怒欲勒兵近塞要求之其帅伊兰曰哈宻去吾土千余里敌国辐辏逺出已难况又近塞乎今旣杀其国王番汉之心皆怒若合谋并进非我利也不如乘势还城印以欵之再图后举阿哈玛特以为然四年秋九月遣哈宻卫目舎音和珊赍敕谕阿哈玛特时王母已死阿哈玛特亦悔祸上金印及所据城诏褒予金币以舎音和珊为都督佥事五年春二月封哈宻善巴为忠顺王遣使䕶归之马文升谓戎俗重种类且服元久哈宻故有囘囘辉和尔哈喇辉三种而北山又有实埒圗黙格埓相侵逼必得元裔填之可慑诸番乃行求忠顺近属得钖黙安定王姪善巴奏令甘肃守再询诸番族立善巴可否状番族合词称善巴可立为王主国事乃遣使立之辅以恩克保喇阿木唿朗未几诸番索善巴犒赐不得阿木唿朗更引哈喇辉彛掠土鲁番牛马阿哈玛特怒复搆兵六年冬十月土鲁番复入哈宻执善巴支解阿木唿朗掠金印去事闻大学士丘濬谓马文升曰哈宻事重须公一行文升曰方隅有事臣子岂敢辞劳但西域贾胡嗜利不善骑射古未有西域能为中国大患者徐当靖之濬复言文升乃请行诸大臣言北㓂方强文升不当徃甘凉委四方边事乃敕兵部侍郎张海都督侯谦徃经理之㑹阿哈玛特前遣部目赛音莽苏尔等四十余人修贡至京事下廷议通事王英言罕东及黙格勒等诸部怨土鲁番刺骨抚而用之皆吾兵也西域使者方扣关互市为利我声阿哈玛特罪谢勿与通令彼穷而归怨皆吾间也而廷议皆欲命海以檄徃如土鲁番归善巴听予贡否则留前使勿遣而絶其后使上从之海等至甘州遣哈宻人赍玺书徃责阿哈玛特归善巴不报乃修嘉峪关捕哈宻奸囘通阿哈玛特者二十余人奏请戍广西七年春三月下张海侯谦于狱张海等不候命遽归上言西域逺方势难兴师哈宻存亡不必过烦中国上怒其无功下海谦狱黜之马文升乃请安置赛音穆蘓等四十余人于闽广示惩创而稍用王英䇿闭嘉峪关命西域诸贾人归怨阿哈玛特以携其党从之乃闭嘉峪关絶西域贡时西域诸胡皆言成化间我入贡皇帝先遣中贵人迓我河南至京宴赐甚伙今不抚我我泛海万里贡狮子谓我开海道却不受即从河西贡者赏宴亦薄天朝弃絶我相率从阿哈玛特且拒命中国能奈我何阿哈玛特遂复入据哈宻自称为汗大掠罕东诸郡谍言土鲁番用云梯攻肃州且甘州文升曰是虚声恫喝我耳土鲁番至哈宻十数程中经黑风川哈宻至苦峪又数程皆絶水草贡使徃返䭾水行我苐整师旅谨斥堠俟彼至肃州出竒纵撃以逸待劳可匹马不返也八年春正月阿哈玛特西去留其将伊兰与蘓都尔率精鋭二百守哈宻伊兰机警骁勇絶人能并开六弓夜宿十徙虽近人莫知所在哈宻胁从者皆慑服不敢动其雄黠者反从之教以挠中国之术马文升闻之曰是可袭而执也召肃州指挥杨翥至计事抚其背曰尔谙畨情悉西域道里今欲擒斩伊兰策安出翥言罕东有间道可进兵不旬日逹哈宻文升曰如若言以罕东兵三千为前锋我师三千后继各持数日熟食兼程袭之若何翥称善而甘肃廵抚都御史许进亦以方畧闻且曰不斩伊兰则天威不振土鲁番终不知惧文升乃即以前䇿属之遣副总兵彭清统鋭卒由南山驰至罕东即调罕东诸畨兵乘夜倍道袭伊兰冬十一月许进及总兵刘宁抵肃州驻师嘉峪关外迟罕东兵不至乃偕彭清循大路行以水草乏絶不得驰伊兰诇知乘千里马宵遁惟余畨人八百登台自保师入哈宻得善巴妻女并牛羊三千斩级六十㧞哈宻胁从者八百余人还我士马乏粮多物故文升徒取空城竟失伊兰然西域亦自是颇惮中国上念边吏冒险出塞进等及太监陆誾皆以功陞秩九年三月阿哈玛特自将蘓都尔等复袭哈宻据之先是王师入哈宻伊兰遁归阿哈玛特方与齐勤䝉古卫相讐攻不能大发兵使别将将轻骑五百图复哈宻复为齐勤䝉古所邀杀殆尽至是乃自率兵下之令蘓都尔恩克保喇居守蘓都尔不敢守哈宻就拉木城驻军恩克保喇宻结卫喇特实埓圗袭斩蘓都尔还府哈宻阿哈玛特遣兵围之哈宻人举火实埓圗来援退走十年冬十月阿哈玛特以絶贡失互市又自许进抚甘肃实埓圗及黙格勒等部中国挠之窘甚令其兄玛哈上书愿悔过还善巴及金印易前四十余使予贡如故马文升恐挟诈请俟善巴金印至甘州始取赛音穆蘓等于闽广十一月起前左都御使王越总制甘凉等处边务经畧哈宻十一年秋八月复封善巴为哈宻忠顺王先是都御史王越出河西而善巴至甘州越乃令三种都督囘回则舎音和珊辉和尔则恩克保喇哈喇辉则拜达勒黙色共佐善巴恩克保喇以哈尚弟与善巴不协乃妻善巴以哈尚女结好遂赐善巴蟒玉大帽为忠顺王而释赛音穆蘓等西归㑹越卒哈宻三种人久厌兵初以国乱入居甘肃境上射猎为生不愿归哈宻文升请留家之半肃州徃来自便十二年春正月遣兵䕶忠顺王善巴还哈宻以都督舎音和珊恩克保喇拜达勒黙色三种辅之主国事土鲁番诸部许复入京朝贡劳赐良厚已而善巴嗜酒掊尅诸部阿布纳等咸贰十七年春三月阿布纳隂搆阿哈玛特迎其次子津特穆尔来王哈宻善巴弃城走沙州边吏遣指挥董杰及恩克保喇徃谕部衆迎善巴还阿布纳不从杰等遂擒杀阿布纳并其党六人余怖服乃别令都指挥朱瑄勒兵送善巴复王而以津特穆尔还土鲁番津特穆尔时年十三其母亦哈尚女也㑹阿哈玛特死诸子讐杀津特穆尔惧不敢还恩克保喇曰吾外祖也守臣恐与善巴嫌乃携还使居甘州而其兄莽苏尔寻定国乱自立武宗正徳元年秋九月忠顺王善巴死子巴雅济嗣位淫虐不亲政事八年春二月津特穆尔还土鲁番先是莽苏尔称蘓勒坦朝贡上书求津特穆尔兵部议质所爱不予寻逸出城追获之七年冬始令哈宻三都督送津特穆尔西还至哈宻恩克保喇欲止之舎音和珊莽赉哈斯不可䕶至土鲁番以国情输莽苏尔潜诱巴雅济叛中国巴雅济淫暴心憷属部谋害欲掩恩克保喇往不从恩克保喇奔肃州八月巴雅济弃城叛归土鲁番莽苏尔令头目和卓塔济迪音与舎音和珊莽赉哈斯取金印守哈宻又令和卓玛哈玛廸等至甘州索赏哈宻诸部乃译书言巴雅济弃国从番乞命将守哈宻巡抚赵鑑谬谓莽苏尔忠义守城勤劳命抚戎官赐之金币抚戎官入哈宻莽苏尔亦率衆至分据拉木等城津特穆尔又言河南大饥人死亡且半甘州城南黒河可引灌城于是莽苏尔及和卓塔济迪音雅穆拉日夜聚谋侵甘肃矣九年秋八月命右都御史彭泽总督甘肃统延宁固原诸镇兵经畧土鲁番莽苏尔旣据哈宻遗责镇廵索金币万赎哈宻城印总制都御史邓璋以闻故有是命敕都督恩克保喇舎音和珊等共守哈宻齐勤等卫如遇土番内侵并力捍御十年春正月土鲁番和卓塔济迪音㓂齐勤苦峪诸处杀掠甚惨彭泽抵甘州复遗泽书索金币泽度莽苏尔强未易兵定番戎可以利啗乃以缯绮二千白金噐遣通事火信同舎音和珊入土鲁番説令和好莽苏尔喜许增币归金印土地泽不俟报遽上言蘓勒坦莽苏尔畏威悔祸已还哈宻侵地及金印四月遂召泽还京廵按甘肃御史冯时雍言泽处置失宜讲和辱国兵部尚书陆完寝其奏莽苏尔谍知兵罢益骄四出侵掠关外诸卫及结卫喇特寇我河西且遣人索所许增币归印十一年秋九月土鲁番复据哈宻侵肃州初彭泽旣召还赵鑑亦去陜西左布政使李昆代鑑廵抚甘肃莽苏尔以金印来归兵备副使陈九畴语昆曰彭总督遇事多模稜何面目立天地间昆不能违以杂币二百贻之令送巴雅济还国质留来使唿都克娄赛音扎拉縻其意莽苏尔闻留二使怒令和卓塔济迪音雅穆兰复据哈宻而身引万骑直犯肃州总兵史镛欲自甘州来援九畴以乏食止之肃州急乃以游击芮宁出御土鲁番锋鋭甚芮宁阵没亡七百骑兵迫城下哈宻䧏囘居肃州城颇为内应九畴亷得其情収系诸囘及都督实伯音德尔等凢衷甲者捶杀之婴城守调属部兵劫其老营而潜遣使诱卫喇特擣巢穴破其三城莽苏尔狼狈走副总兵郑廉及恩克保喇尾撃败之𤓰州土鲁番乃引去九畴遂发舎音和珊倾䧟哈宻状莽苏尔复请和廵抚李昆以闻时方命彭泽及中使张永视师疏至罢遣而莽苏尔实无意和又不归巴雅济九畴谓土鲁番不臣宜絶其使勿通与昆异议兵部尚书王琼修郄泽雅右昆且忌九畴功日媒孽河西事十二年夏六月实伯音德尔子穆尔玛哈穆特方入贡在京觇知王琼与彭泽郄突入长安左门讼寃下锦衣卫㑹兵部三法司奏行河西讯报琼因发泽欺㒺辱国及陈九畴轻率激变罪逮昆九畴至请定鞫户部尚书石玠曰大夫出使于外苟利社稷专之可也王琼曰纳币㓂廷致贻后患利乎不利乎衆不能夺泽几不免大学士杨廷和善泽得与九畴并削籍昆谪浙江副使已刑部㑹讯并脱舎音和珊死上幸㑹同馆舎音和珊以秘术干进得赐国姓随上南征十六年夏四月帝崩世宗践祚六月逮兵尚尚书王琼下狱谪戍榆林言官劾其忌功䧟彭泽陈九畴也遂起彭泽兵部尚书九畴佥都御史廵抚甘肃舍音和珊论斩死狱中世宗嘉靖元年秋八月土鲁番莽苏尔大举入㓂以二万骑入甘州都御史陈九畴率衆先登力战解甘州围莽苏尔走肃州九畴乗夜倍道间抵肃州夹撃破之杀其骁将和卓塔济廸音衆譁莽苏尔中流矢死遂以闻时上以河西危急方遣兵部尚书金献民都督杭雄济师至兰州闻捷用九畴议迁其使闭闗絶贡而莽苏尔故无恙也莽苏尔归路遇额布勒兵复邀击之大创去四年春二月土鲁番雅穆兰复据哈宻率衆入沙州侵及肃州五年春三月命尚书王宪提督陜西边务先是起杨一清提督军务一清听羁縻土鲁番还城印未几召入阁以宪代宪尽出平凉羁留贡使徃谕土鲁番令悔过伏罪归我哈宻七年春正月起王琼为兵部尚书兼右都御史提督陜西军务初哈宻二种避讐内徙一居肃州东闗一居金塔寺诸处陈九畴议移肃州北境弃地以杜后患大学士杨一清以各部一旦外徙不北合卫喇特必西连土蕃徒足召衅议遂寝寻王宪为提督复遣使徃谕之土鲁番亦未肯服而杨廷和坐议礼罢彭泽亦去职张璁桂蕚等用事方讐廷和知王琼故怨之言哈宻不靖由彭泽泽以廷和曲庇惟急用琼西鄙乃可宁也至是遂以琼代宪总督琼被用即上书论泽九畴事言莽苏尔实不死按騐九畴诬㒺璁蕚拟坐斩并罪廷和刑部尚书胡世宁力争九畴虽上首功失实然其人忠勇再保河西有功为土鲁番所忌得不死戍边泽金献民归里廷和得免十二月雅穆兰率衆来归雅穆兰者本察逊人幼为土鲁番所掠黠而善兵莽苏尔倚之与舎音和珊等专伺我虚实且数盗边至是莽苏尔令雅穆兰据沙州索羁留贡使且率特黙格圗卜攻肃州以迟囘欲杀之雅穆兰惟率罽帐二千老稚万人奔肃州降乞白城山金塔寺住牧未报莽苏尔以讨雅穆兰为辞纠卫特冦肃州副使赵载游击彭濬等拒却之八年春二月置哈宻诸部于肃州莽苏尔以雅穆兰叛乃遣人贡狮子因赍译书言愿归哈宻城及原掠人口求雅穆兰王琼上言哈宻旣归乞令实伯音徳尔子穆尔玛哈穆特守之其所归各番贡使千余人宜散置沙州圗卜特黙格部落五千四百人置白城山哈宻都督且吉特巴勒部落置肃州东部齐勤都督索诺木东置肃州北山金塔寺罕东都指挥枝丹置甘州南山且欲缚雅穆兰予之下兵部议廷臣颇言哈宻难守詹事霍韬力言置哈宻者离西北之交以屏藩内郡或难其守遂欲弃之将甘肃难守亦弃不守乎太宗之立哈宻因元遗孽力能自立借虚名以享实利今嗣王絶矣天之所废谁能兴之惟于诸戎中求雄杰能守城印戢部落者因而立之毋规规忠顺后可也兵部尚书胡世宁言先朝不惜弃大宁交阯何有于哈宻哈宻非大宁交阯比也忠顺自哈尚以来狎比土鲁番且邀索我矣国初封元孽和宁顺宁安定俱为王安定又在哈宻之内近我甘肃今存亡不可知一切不问而议者独言哈宻何也臣愚谓宜专守河西谢哈宻无烦中国便又言雅穆兰本属部归正非叛者不宜遣还唐悉怛谋之事可鉴也张璁等不听力主王琼议安置诸戎于肃州境内独留雅穆兰不遣如世宁言九年冬莽蘓尔遣唿哩木纳衮及天方诸使贡方物复索雅穆兰不予莽蘓尔欲伺纳衮归即率诸戎㓂肃州㑹唿哩木纳衮归道死卫拉特又攻其北鄙我稍息肩来降人言土鲁番欲以哈宻城与实伯音徳尔妻兵部因请许土鲁番贡令三年或五年为期使十二人入京余留塞上是后名存哈宻而金印遂失忠顺王巴雅济终不可复无何哈宻竟为土鲁番所据诸戎部落皆为荐食失故土云翔河西塞而北㓂窟西海卫喇特巢北山河西三面并居冦盗守臣频嵗备羌戎无暇及闗外事矣谷应泰曰环西北鄙部落百千非叩边而臣即仰闗而攻也汉武帝开河西四郡以隔絶南羌収三十六国以断单于右臂殚财陨兵浮河抵汉其与蒲桃天马妄事异域者殊矣髙帝开置甘肃二镇势甚孤危成祖乃设立哈宻七卫西出肃州千五百里北抵天山所谓断右臂隔西羌也取不亡矢遗镞守不留兵屯戍百年逋冦扼其吭而有之为国西藩计诚盛哉英宗即位土鲁番始盛控弦数万奄有哈宻劫其王母夫晋楚势钧犹争新郑蜀呉通好必取荆州以世守西藩不能出一旅相存活仅铸哈宻卫印更赐哈尚弃地损威端先见矣其后乗䘮纳主尽非长䇿阿哈玛特旣壮复修夙衅再杀哈尚孝宗仍听其欵更立善巴至七年善巴就执张海见欺朝议方主用兵许进上方畧杨翥议乗间夫定逺以一介使者决机俄顷犹然横行絶塞诸部憷息至甘英抵条支歴安息临西海而进等䇿召罕东罕东不赴计斩雅穆兰雅穆兰宵遁兵不遇敌死亡畧尽仅得空城为世口实中国长技葢可见矣自此以后贺兰以外不见汉室旌旗成纪以西无复李家部曲然土鲁犹心惮中国蒲伏纳土自武宗时忠顺王巴雅济弃城抱印归番而番长乗衅移书边将责取金币赎还城印廵抚彭泽复私许缯币邀功恢复罪过王恢辱浮广利自西方用兵几四十年土番未尝一矢及闗也自此心轻中国径薄甘肃中国稍稍被兵焉封疆之㓂未除中朝之鬭旋作左袒彭泽者辅臣力排彭泽者司马讼大礼者又借封疆为赤帜修小隙者还假通敌为兵端嫉辅臣之激始许彭泽之欺发主帅之谋并陷九畴之㒺去年对簿今嵗赐环暮入军门朝流荒徼置大帅如奕棋视岩疆如孤注而河西以外拱手授之他人若夫天府金汤弃同敝屣而西藩瓯脱又当罪从末减矣明史纪事本末卷四十明史纪事本末卷四十一钦定四库全书明史纪事本末卷四十一浙江提学佥事谷应泰编平固原盗宪宗成化四年夏四月固原托逹穆苏叛据石城初洪武中平陕西故元平凉万户巴勒丹率衆归附髙帝授平凉卫千户其部落散处开城等县号托逹以畜牧射猎为生家多殷富巴勒丹孙穆蘓以赀力雄诸族成化初保喇玛拉噶内侵托逹李俊者独以羊酒奉保喇保喇喜赐以马俊遂有北徙意致仕都督张泰牧鸣沙州与托逹邻张巴延等时时假冦盗刼掠之泰以状闻于巡抚陈介㑹有通渭县民避徭役匿穆苏所陈介下吏捕治之穆苏素纵佚不知法颇危惧叅将刘清初至指挥冯杰歛诸托逹贿利为餽李俊素狡黠遂以言激穆苏等为乱穆苏姪满璹为平凉指挥有司移檄平凉卫捕满四张巴延甚急璹素戅不知穆苏等异谋率衆徃捕穆苏知之俟璹至佯许归罪有司绐遣其衆散遂刦璹号集诸土达以四月叛入石城石城在衆山中去平凉千里四面峭壁数十仞无径非引绳不可登西山顶平可容数干人山罅皆墻髙二三丈城中有数石池可汲池外设栈道而栈道下则筑小城䕶之前有小山髙数仞如拱壁状山后悉筑墻髙二丈五六尺各留小门仅容单骑城外皆乱山盖昔人造之避乱者不知所始穆苏等往猎射故熟知其险可据而先掘地得前代行帅府印心动遂叛入居之其徒相率伪尊四为招贤王李俊顺理王散刼甘州旋攻固原千户所李俊战死刘清自靖卤率衆驰战不利都指挥邢瑞申澄率各卫军往捕战于城下兵败申澄死之贼势大振民失职者多从之逺近震骇五月勅陜西巡抚都御史陈介总兵宁逺伯任夀广义伯呉琮巡抚绥延都御史王鋭参将胡恺各率所部兵讨之秋七月宁夏兵先至介等不候绥延兵自固原急趋蔡祥堡夜二鼓营垒始定军士劳疲比晓即出架梁顺岭而行去石城十里许贼数千出迎请降有卒冯信颇知兵言于介等曰贼虽降诚伪叵测然我军夜至未休暇即行且乏水饮力疲矣不可战姑听彼请缓师徐议攻讨呉琮叱之曰贼计欵我兵至此岂可退乎遂麾兵进贼遁去至城遂驱牛羊数千在前而精兵后继时贼尚无兵械执木挺而鬬官兵大败任寿呉琮俱退保东山陈介欲自杀左右救免遗失军资甲械千数兵有被围在山者皆弃之而归尽殱焉贼乃益猖獗凢系托逹尽逼入城时截静宁州道掠夺甘肃粮运无算且声言欲窥陜西事闻逮陈介任寿呉琮刘清冯杰等下锦衣狱命都御史项忠总督军务总兵刘玊叅将夏正率京营兵并发陜西三邉兵五万人徃讨之起大理寺少卿马文升为都御史巡抚陜西恊勦冬十月朔项忠马文升先后至固原明旦于营外得贼所遗书求宥罪容居石城免其徭役衆知为缓兵计置之忠等议进兵方畧令善畵者图其山谷形分六路进兵忠与文升等屯中路山莽金佛沟进延绥巡抚王鋭叅将胡恺由李俊沟进伏羌伯毛忠由木头沟进右叅将夏正由乱麻川进都指挥姜盛由墨城子进副总兵林盛由好水川进都指挥张英由驴母川进期三日诸路少出兵尝贼且探地势后乃大举比至城外贼来迎敌延绥兵恃勇轻进失利明日复㑹战贼佯败歛衆入城伏羌伯毛忠麾其兵进据木沟翼日忠督精鋭四千先登夺山北三峯又夺山西四峯与各路官军㑹进攻石城擒斩甚衆忠为流矢所中还至半山而卒诸军皆却刘玉被围城下衆溃玊中流矢项忠斩退缩千戸一人以狥衆惧不敢退玉得免项忠以兵败忧失色文升曰胜负常事耳况贼死亦多势已不振此时黄河未冻贼不能北徙无深忧可徐图之朝廷闻毛忠败死兵部尚书程信抚宁侯朱永定襄伯郭登等议恐贼连北冦奏遣朱永率京兵四万徃益师朱永欲张大其事请定赏格乃行事下阁议大学士彭时知贼可平嫌其张皇㑹项忠报军中事至时曰贼四出掠信可虑今入保山我师围之甚固贼已困行当就擒矣京兵何庸再出大学士商辂亦曰观项忠布置贼不足虑也程信忿其言不行出危言曰项忠军若败必斩一二人然后发兵去耳时廷臣羣然附和谓不出师必遂失关中多尤时轻敌时曰观项忠疏曲折保无虞也诏问忠须益兵否忠上疏言京军怯不谙战益之无补请命永率精兵五千沿邉西得贼平报止不来未平则西戮力攻之信等以忠异已各煽浮言㑹有星孛于台斗中外汹汹占者以为木在秦州不利西师忠闻之曰贼虐害生灵恶贯滔天今仗皇威问罪师直而壮兵法曰禁祥去疑昔李晟讨朱泚荧惑守岁卒以成功今类此乃不待援师至即督兵攻围贼坚壁不出战文升与忠谋曰贼城中无水刍粟亦渐乏若絶其刍汲则釜鱼当自毙矣忠然之令官军掩捕刍汲者多被擒乃知城中无水忠等日引兵至城下挑战至暮引还以疲之贼信胡神神降曰若今日出战胜则利不胜已矣是日贼一出败归始大惧㑹调甘州兵三千至乃益兵攻城兵已登山山髙险卒不能克㑹日暮兵在山上者数千人未能退方惧贼亦自危诈请降忠等遂许之以退山上兵贼邀忠文升等诣城下与语忠与刘玉皆单骑徃贼数百人擐甲驰遶门外以示武文升在沟外贼来邀亦赴之帅数十骑徃叱贼使歛兵穆苏等诉被刘指挥冯叅将激变故乞宥死请降忠等言刘冯二人朝廷已械赴京下狱矣尔速降朝廷必宥尔死又问满璹曰尔被刦入城非反者璹乞命忠等遂纳其降抚璹归营而满四狐疑复走上山明日复设木栅请战不降十一月诸将相持乆时天寒甚士卒堕指忠等言曰师老矣恐生他变即黄河冻倘有外警我师岂能乆驻倘贼乗问突出与西戎合患有不可言者须急攻城破之衆不能决文升议欲缚木为厢车渡濠攻城衆恐多伤人不果然贼见攻具甚惧渐有出降者忠等皆给票纵之归贼闻出降者益衆有杨虎貍者最骁悍穆苏所任倚夜使虎貍出营逺汲被擒忠先扬言斩之虎貍乞命仍谕之顺逆许以不死解所束金钩赐遣之令为内应刘玉刮刀与誓曰尔能生擒穆苏或杀之来朝廷有赏格必不尔负虎貍请自效且曰贼兵精当以计移其精骑于山上诱四出东山口出战可擒也忠等厚抚慰遣之明日整兵至山下东山口系延绥兵所守忠等不欲泄谓其将曰尔暂休今日余代尔守乃令人登髙觇之见一人白马出城即穆苏也既而果有精兵驻山上忠等始信虎貍约乃伏兵东山口穆苏出诸军竞前扑之伏兵四起穆苏仓皇突阵坠马遂就擒斩首七千余级俘获二千余文升欲乗胜擣城忠恐仓猝难㧞遂以穆苏归营乃奏㨗止援兵明日城中复立旧逹官哈勒沁为主忠等乃遣侦夜探城下贼北行即捕南行勿追葢欲散其党使易成擒刘玉欲撤兵退令贼自解散忠曰贼自叛逆以来前后大小三百余战杀我一伯三指挥官军死者数千人今若纵之逸去他日必为陜患乃屯兵日之贼度不能支一夜溃走散去因发兵分捕复斩首数千级穆苏从子满能者最骁㨗逸去询其党知入青山洞乃用火薫之出亦就擒并获家属百余口诸营搜山又获贼五百余人㓜男妇女不下数千人尽分给诸军惟宥杨虎貍家文升谓忠曰石城之险非尽毁前后所筑墻垣恐后有叛者必据此为巢窟遂令万人悉平之立石纪平贼岁月于山余贼百余人走据彗箒山㑹有报西戎入套乃留精兵三千人伺勦余贼忠等还固原时生擒千人惟穆苏哈勒沁等并各罪大者械送京师余八百人就军中斩之㨗奏至人始服彭时料敌明审镇静得体云初忠日披坚于石城下矢石如雨畧不退怯文升劝其持重忠曰奉命讨贼乆无成功死所甘心时论伟之五年正月彗箒山贼首茂哈喇被获诛之余贼解散忠等下令各归农业不问奏于石城北西安州增设一千戸所设兵防守之忠等遂班师论功陞赏有差谷应泰曰太祖之平陜也元部落巴尔丹率衆归附授平凉卫千户以畜牧射猎为生颇饶乐足用而成化初年巴尔丹孙穆苏又以赀雄诸族然招纳亡命抵触文网石勒倚啸东门刘渊请归㑹葬葢未尝一日忘北徙也乃以抚臣陈介捕治逋逃叅将刘清歛钱餽赠而遂听李俊之狡黠刧满璹以鼓乱然不西通甘肃东屯河套而但入据石城凭险负固者此直缓死之图非有启疆之志也夫石城去平阳千里而遥縁峭壁十仞而上绳行悬度四面陡絶昔人经营以避祸乱者万年奄有氐服岂居郿坞之中刘曜入据长安匪保桃源之境吾知穆苏者特偾辕之小犊非飞食之攫兽矣比至陈介出讨贼衆伪降斥冯信缓师之谋用呉琮进兵之䇿薄城一战军尽殱焉假令禁马谡之轻出则街亭无败用许厯之据险则阏与可胜介实轻敌罪则奚辞若夫项忠身冒矢石马文升躬擐甲胄图山谷则聚米成形断樵牧则困兽自毙而且金钩阳虎貍刮刀誓赏格数月之内俘献京师功垂竹帛乃知岳节使之神算竟定湖湘祭征卤之奉公终摧陇蜀者也然其始王师屡挫兵力单微中外汹汹颇言星孛不利西方书生岂能料敌而忠以晟讨朱泚荧惑守嵗安拒苻坚郗部遣罢岂非意思安闲知彼知此者耶总之办贼之方由于将帅命将之畧本于政府所喜者彭时断其就擒商辂钦其布置夫论思密勿之地决胜千里之外比于真长料桓温之必克郄超识谢𤣥之有成犹为过之而彼张解设难发言盈廷岂非肉食者鄙哉若夫丹穴之逃薰以萧艾东门之役撤其关梁则尤长驾逺驭之规毋俾易种于兹邑也明史纪事本末卷四十一明史纪事本末卷四十二钦定四库全书明史纪事本末卷四十二浙江提学佥事谷应泰编𢎞治君臣宪宗成化二十三年九月壬寅皇太子即位诏赦天下以明年为𢎞治元年妖人李孜省伏诛妖僧继晓发原籍为民太常卿道士赵玉芝邓常恩谪戍边番僧国师领占竹等悉革职斥佞竖梁芳陈喜等徃孝陵司香先朝妖佞之臣放斥殆尽继晓寻伏诛冬十月召致仕南京兵部尚书王恕为吏部尚书初太监怀恩以直道屏居鳯阳上素知之至是召还恩言大学士万安谀佞王恕刚方请上去安而召恕遂有是命恕至京庻吉士邹智徃语之曰三代而下人臣不得见君所以事事茍且公宜先请见君即时政不善者厯陈上前庻其有济一受官职更无可见时矣恕善其言时恕负重望其居冢宰铨政多釐正焉十一月大学士万安罢先是安结万贵妃兄弟进奸僧继晓以固其宠与李孜省结纳表里奸弊上在东宫稔闻其恶至是于内中得一箧皆密术也悉署曰臣安进上遣怀恩持至阁下曰是大臣所为乎安惭汗不能出一语已而科道交章论之遂命罢去安在道犹夜望三台星冀复进用寻卒礼部右侍郎丘濬进所着大学衍义补擢礼部尚书先是濬以真西山大学衍义有资治道而治国平天下之事缺焉乃采经传子史有关治国平天下者分类彚集附以已意名曰大学衍义补至是书成进之上覧之甚喜批荅曰卿所纂书考据精详论述该博有辅政治朕甚嘉之赐金币遂进尚书仍命礼部刋行十二月加祀先师孔子笾豆舞佾孝宗𢎞治元年春正月召南京兵部尚书马文升为左都御史文升陛见赐大红织金衣一袭葢上在东宫时素知其名故也文升感殊遇自奋励知无不言闰正月诏天下举异才二月上耕籍田毕宴羣臣教坊以杂伎承应或出䙝语文升厉色曰新天子当知稼穑艰难岂宜以此渎乱宸聪即斥去时山陵未毕而中官郭镛请选妃以广储谢迁力言不可文升主之御史以纠仪下狱文升谓即位之初不宜輙罪言官于是得释时论伟之三月上视学释奠先师吏部尚书王恕请加礼于孔子前特用币改太牢起用谪降主事张吉王纯中书舍人丁玑进士敖毓元李文祥先是五人并以言事逺谪南京吏部主事储瓘上言五人者既以直言狥国必不变节辱身今皆弃之岭海之间毒雾瘴气与死为伍情实可悯乞取而寘之风纪论思之地则言论风采必有可观与其旋求敢谏之士不若先用已试之人上命吏部皆起用之少詹事杨守陈上开讲勤政疏上嘉之初开经筵讲毕赐讲官程敏政等茶及宴上皆唿先生而不名吏部尚书王恕上言正统以来每日止一朝臣下进见不过片时圣主虽聪明岂能尽察不过寄聪明于左右左右之人与大臣相见者不多亦岂能尽识大臣贤否或得之毁誉之言或出于好恶之私欲察识之真必须陛下日御便殿宣召诸大臣详论治道谋议政事或令其专对或阅其章奏如此非惟可以识大臣而随材任使亦可以启沃圣心而进于髙明矣马文升条时政十五事曰选亷能以任风宪禁摭拾以戒贪官择人才以典刑狱申命令以修庻务逐术士以防扇惑责成效以革奸弊择守令以固邦本严考课以示劝惩禁公罚以励士风广储积以足国用恤土人以防后患清僧道以杜游食敦怀柔以安四裔节费用以苏民困足兵戎以御外侮上嘉纳之悉施行于内节用一条云一应供应之物陛下量减一分则民受一分之赐言尤剀切夏四月右庻子张昇劾大学士刘吉不报先是大学士万安尹直既劾罢吉附阿科道建言当超迁待以不次之位昇遂上疏言应天之实以人才为先人才以辅臣为先初科道以万安刘吉尹直为言安与直以次罢遣惟吉独存遂建言超迁科道自是无复肯言而羣臣靡然附之李林甫之宻口剑腹贾似道之牢笼言路吉实合而为一请亟遣斥以应灾异以囬天心不报御史魏璋附吉劾昇迁南京工部员外六月王恕上言禁文职夺情起用上从之冬十二月徽州教谕周成进治安备覧谓商鞅有见于孔门立信之説少詹事程敏政摘其狂妄置不问二年春正月左赞善张元祯上疏言定圣志一圣敬广圣知劝行王道反覆万言上嘉纳之二月御史汤鼐寿州知州刘槩下狱先是万安刘吉尹直在政府尝语鼐朝廷不欲开言路鼐即以其言劾之已而安直皆免官鼐与李文祥等以为小人退则君子进虽刘吉在不足虑也吉使客徐鹏啗御史魏璋以殊擢使伺鼐鼐家寿州知州刘槩与书言梦一人牵牛䧟泽中鼐手提牛角引之而上人牵牛象国姓此国势濒危頼鼐复安之兆也鼐大喜出书示客璋以劾之谓其妖言诽谤下锦衣狱辞连庻吉士邹智智身亲三木仅余残喘神色自若无所曲挠议者欲处以死刑部侍郎彭韶辞疾不为判案获免左迁广东石城吏目大理寺评事夏鍭上言主事李文祥庻吉士邹智御史汤鼐等皆以言获罪实大学士刘吉误陛下岂知刘吉之罪不减万安尹直乎疏留中鍭谢病归五月以刑部侍郎彭韶为吏部左侍郎王恕为尚书得韶为贰皆不避权贵请谒路絶六月京城及通州大雨水溢坏庐舍人多溺死诏求直言兵部尚书马文升上疏言正心谨始以隆继述禁竒巧却珍贡慎毁誉重谘询抑外戚开言路所司议行之三年春三月中言乞鹰坊牧马塲千顷户部尚书李敏言塲止二百余顷余皆民业安得夺耕种之地以为飞走之所上从之夏四月定预备仓冬十一月有星孛于天津诏大臣直言时政得失吏部侍郎彭韶言正近侍慎官爵厚根本减役钱上嘉纳之礼部尚书耿裕率羣臣条时政七事上谓有防微杜渐之意左侍郎倪岳上言当今民日贪财日匮宜节俭以为天下先又言减斋醮罢供应省营缮上俱採纳焉四年春正月南京国子祭酒谢铎上言脩明教化六事择师儒以重教化之职慎科贡以清教化之原正祀典以端教化之本广载籍以永教化之基复㑹馔以严教化之地均拨歴以拯教化之弊三月御史邹鲁诬奏刑部尚书何乔新受餽遗下狱先是乔新每重王恕不平刘吉吉衔之㑹邹鲁谋陞大理寺丞乔新荐魏绅补之吉遂嗾鲁有是奏礼部尚书耿裕上疏禁自宫从之秋八月吏部尚书王恕恳疏求致仕不许恕时有建白衆议谓业已行矣恕言天下事茍未得其当虽十易之不为害若谓已行不及改则古之纳谏如流岂皆未行乎恕遇事敢言有不合即引疾求退上每温诏留之九月大学士刘吉罢时上欲封张皇后弟伯爵吉言必尽封周王二太后家乃可上恶之使中官至其家勒令致仕去初吉屡被弹章仍进秩人唿为刘绵花谓其愈弹愈起也或告吉监中老举人为之吉因奏举人三次不中者不许㑹试至是禁除冬十月命礼部尚书丘濬兼文渊阁大学士五年春二月右谕德王华上疏畧曰每岁经筵不过三四御而日讲或间旬月始一行则缉熙之功毋乃或间虽圣徳天徤自能干干不息而宋儒程頥所谓涵养本源薰陶徳性者必接贤士大夫之时多宦官宫妾之时少后可免于一暴十寒之患上嘉纳之三月巡抚保定都御史史琳奏宦戚假供应夺民园诏罢还之夏四月大学士丘濬上疏言时政之弊大畧言陛下端身以立本清心以应务谨好尚勿流于异端节财费勿至于耗国公任用勿失于偏听禁私谒以肃内政明义理以绝奸佞慎俭徳以懐永图勤政务以𢎞至治度可以囘天灾消物异帝王之治可几也因拟为二十二条以为朝廷抑遏奸言杜塞希求节财用重名器之助凡万余言上覧奏甚悦以为切中时弊太监李广以城垣工完乞恩量加内官俸级王恕力持不可止之五月遣廷臣赍内帑银赈杭嘉湖大水冬十月中官传㫖以通政经歴高禄为本司叅议吏部尚书王恕侍郎周经执奏止之十一月停止生员吏典开纳事例王恕言永乐宣徳正统间天下亦有灾伤各边亦有军马当时未有开纳事例粮不闻不足军民不闻困敝近年以来遂以此例为长䇿既以财进身岂能以亷律已欲他日不贪财害民何由而得乎上从之六年春正月诏考察官未及三年被黜者复其官从大学士丘濬之言也三月亢旱求直言吏部左侍郎张悦上弭灾五事并修徳图治二疏上嘉纳之吏部尚书王恕致仕时大学士丘濬与恕俱阶太子太保一日内宴濬以内阁位恕上恕以已冢宰不宜居礼部尚书下颇有言㑹太医院判刘文泰援例求进事下吏部格不行文泰讦奏恕变乱选法及不当令人作大司马王公𫝊详述留中之疏濬谓恕卖直沽名恕上疏自劾乃下文泰狱恕求去益力诏允之命乘传归于是言官交章劾濬媢嫉妨贤上不听秋七月京师大雨雹礼部尚书倪岳疏弭灾急务劝上勤圣学开言路止无功之赏停不急之役黜奸贪进忠直上嘉纳之七年冬十月西域进狮子礼部尚书倪岳言狮者外域之兽真伪不可知使真非中国宜畜非真无为外域所笑诏还之八年三月中官传㫖命内阁撰三清乐章大学士徐溥等上言三清乃邪妄之説黩于祭祀时谓勿钦且设内阁者实欲其议政事论经史弼正得失奈何阿顺邪説以取容悦也乃止十月诏取番僧领占竹至京礼部尚书倪岳执奏给事柴昇上言其诞妄引孟轲韩愈为证反覆数千言上读之而悟诏中止天下诵之十二月倪岳类奏各处灾异上令诸廷臣同加修省先是四方报灾异礼部类集凡岁终一覆以为故事岳乃以日月先后彚分条析末复援经史恳切为上言之户部主事胡爟上疏言灾变异常皆由奸宦杨鹏李广所致不报九年闰三月谕徳王华日讲文华殿讲唐李辅国与张后表里用事时内侍李广方贵幸招权纳贿华讽上上乐闻之命中官赐食六月兵部尚书马文升请饬武备秋八月大学士徐溥刘徤李东阳谢迁疏諌烧炼斋醮时中官李广以左道被宠溥等力言其邪妄引唐宪宗宋徽宗为戒上嘉纳之冬十月中使取寳坻港银鱼并取麻峪山银矿横索害民顺天巡抚都御史屠勲疏言不可诏戒中使俱止之十年二月上屡游后苑侍讲王鏊侍经筵讲文王不敢盘于游田上悟纳之召李广等戒之曰今日讲官所指葢为若辈好为之竟罢游三月上御文华殿召大学士徐溥刘健李东阳谢迁议政事赐茶而退东阳谓自天顺末至今三十余年尝召内阁不过数语即退是日经筵罢有此召因得见帝天姿明睿庙算周详云五月京师风霾各省地震诏求直言祠祭郎中王云鳯上言纳忠言罢左道斋醮採办传奉诸事上嘉纳之秋八月上欲施恩后家外戚张氏有河间赐地四百顷欲并其旁近民田千余顷得之且乞亩加税银二分户部尚书周经言河间地多沮洳比因久旱贫民即退滩地耕之遇潦輙没即欲加税将贻无穷之害不可疏三四上后有雄县退滩地献为东宫庄者上因经前奏皆抵之罪一时贵戚近倖有所陈请一裁以法皆歛不得肆十一月诏取太仓银三万两周经言皆系小民脂膏上遂止十一年秋七月以浙江大水户部尚书周经请停织造从之九月清宁宫灾勅羣臣修省大学士李东阳上疏弊政上嘉纳之以少监莫英等督京通仓周经言其弊不纳冬十月太监李广有罪自杀广以左道见宠任权倾中外㑹幼公主痘殇太皇太后归罪于广广惧饮鸩死上命捜广家得纳贿簿籍中言某送黄米几百石某送白米几千石上曰广食几何而多若是左右曰黄米金也白米银也上怒籍没之已而太监蔡昭请广祭葬祠额许之阁臣言其不可上命止予祭十一月下诏寛恤天下议修清宁宫兵部尚书马文升请发内帑免征𣲖停止四川採木之扰从之十二年春正月给事中杨亷疏讲书宜用大学衍义从之夏五月吏部尚书屠镛疏请禁内降弭灾变大意言天下士事诗书而躬案牍积数十年不可得而奔竞之士或縁技艺䝉幸如拾芥然不可以为训又曰今日之传奉即汉所谓西邸之爵唐所谓斜封之官宋所谓内批之降陛下当逺宗尧舜岂可袭末世之弊辙乎下所司知之六月刑部侍郎屠勲勘夀宁侯与河间民搆田事直田归民勲上言食禄之家不言利况母后诞毓之乡而与小民争尺寸地臣以为不可上嘉纳从之秋九月南京礼部尚书谢绶因灾异率九卿陈时政二十八事下所司议行之冬十一月清宁宫兴工诏番僧入宫庆赞吏部尚书屠镛上疏諌甚剀切末云自今以后乞杜絶僧道停止斋醮崇圣贤之正道守祖宗之成法使天下后世有所取则上悦从之十三年春正月上以法司律例繁多命刑部尚书白昻㑹九卿大臣删定画一颁中外行之大学士刘健上言自古愿治之君必早朝晏罢日省万几祖宗黎明视朝每日奏事二次迩者视朝太迟散归或至昏暮四方朝贡奚所瞻观矧今各边启衅四方荐灾尤为可虑怠荒是戒励精是图庶可以囘天意慰人心上嘉纳之二月命户部侍郎许进往勘河间贵戚田庄进㑹巡抚高铨勘之寃声撼野至拥州县吏不得行进遽欲执以复命铨曰若是固为民至意万一不测如民重得罪何请勘实以闻上雅爱民必不忍夺其业以利左右进以为然遂勘实上疏系民业宜予民上从之三月给事中曽昻上言以边方调度日烦请令诸布政司公帑积贮及均徭羡余尽输太仓户部尚书周经言用不足者葢以织造赏赉斋醮土木之故若一切节省自宜少裕必欲尽括天下之财岂藏富于民之意乎乃止衆皆服其议夏五月吏部尚书屠镛户部尚书周经各以星变乞致仕许之翰林检讨刘瑞上言八事崇圣德亲儒臣严近习全孝思旌直言励士风畏小民饬边备上嘉纳之六月陜西巡抚都御史熊翀得玉玺来献礼部尚书傅瀚言以史传诸书考之形制篆刻皆不类其为赝作无疑即使非赝人主受命在德不在玺上迺属库藏之十四年春正月陜西地震南京佥都御史林俊上疏歴述汉晋以来宫闱内寺柄臣之祸请减斋醮清役占汰冗食止工作省供应节赏赐戒逸欲远佞幸亲正人兵部尚书马文升上言祗畏变异痛加脩省劝上积金帛以备缓急罢斋醮以省浪费止传奉之官禁奏讨之地将陜西织造羢褐内臣早取囘京以苏军民之困上嘉纳之礼部尚书傅瀚率九卿疏弭灾时政三十一事不报瀚复言民心易感在结之以恩天意可囘在应之以实属者所陈当如拯救犹恐不及而侧听弥月未赐宸断何以为理疏入从之时南北九卿上疏言事俱报可三月保定抚臣献白鸦以为瑞礼部尚书傅瀚劾其不当奏诏斥遣之秋九月诏遣中官王端往武当设像脩斋大学士刘健吏部尚书倪岳兵部尚书马文升各疏諌上遽止冬十月改马文升为吏部尚书十五年正月大计天下吏上召马文升至煖阁谕之曰天下觐吏毕集卿其用心採访毋纵毋枉以彰黜陟文升顿首曰陛下图治若此宗社福也敢不仰承乃令中贵人掖之下陛自是汰不职者二千余人皆当召两广总督刘大夏为兵部尚书大夏素以安内攘外为已任命下人心翕服先是大夏在广东西一岁再求去皆不许既廷谢上御帷殿召问之曰朕素用卿而数辞疾何也大夏对曰臣老且病今天下民穷财尽万一不虞责在兵部臣自度力不足办故辞耳上黙然居数日复召问征歛俱有常何至今而独言民穷财尽也大夏对曰正谓其不尽有常耳他固未暇论即臣在广西取铎木广东市香药费固以万计上曰若向者言之固已停止矣其他征歛可一一议革也上一日问诸卫所卒强勇可用否对曰向者臣固言民穷而卒殆甚焉何以作其鋭上曰在卫有粮戍征有行粮何乃穷也对曰江南困转漕江北困京操他困又不止此且所谓月粮行粮者半与其帅共之能无穷耶上叹息曰朕在位久不能知何称为人主乃令九卿大臣各以其职言军民弊政而择行之二月吏部尚书马文升上言三事一曰裁冗官言近年以来传奉等官将有八百余员每岁寔支米不下万石能减一官则省一官之俸寛一分则民受一分之赐二曰杜奔竞言朝觐既已去之又复留之故觊觎之徒干求复进陛下以此不职之数人可惜则天下千百万困苦之苍生独不可惜乎三曰革滥进边圉多警许生员纳马入监有七千余名川陜荒歉守臣又具奏上粮入监通前共有数万余人大害选法人民受害上皆纳之冬十月上欲于近畿地方团操人马为左右掖以问刘大夏对曰京西保定地方独设都司统五卫仰思祖宗亦即此意遂将保定两班军万人发囘卫团操乃有造飞语帖宫门以诬大夏者上召大夏示之曰宫门岂外人可到必内臣忿不得私役军为此耳上又问大夏兵饷何以常乏大夏意欲削镇守中贵人对曰臣无暇及他镇即臣在广而广之㑹城抚按总兵三司不能敌一中贵人饷何以不乏上曰然苐祖宗来设置此辈已久安能遽削之今必令亷如邓原麦秀者而后补不然姑阙焉可也上复语大夏诸司言弊政详矣而不及御马监光禄寺者何夫弊莫甚于二曹大夏曰上悉之幸甚在独断而力行之耳先是光禄供奉内府自有常额成化以来内员渐繁常供不足乃责京师邸户办之甚苦至是大夏因言光禄日办烦费杀牲数百既损民财复亏爱物之仁上为恻然即敕兵部侍郎同给事御史清理裁革光禄卿艾璞曰刘东山此奏岁省光禄金钱八十余万古称仁人之言其利溥此之谓与然中官因是愈侧目大夏矣十六年春二月敕河南取牡丹三十本巡抚都御史孙需上疏不可上命止之夏五月京师大旱兵部尚书刘大夏因言兵政之弊未能悉革乞退不允令开陈所言弊端大夏条上十事上覧奏嘉纳命所司一一行之上又召大夏于便殿谕之曰事有不可每欲召卿议又以非卿部事而止今后有当行当罢者卿可掲帖启朕大夏对曰不敢上问何也曰臣下以掲帖进朝廷以掲帖行何异前代斜封墨敕陛下宜逺法帝王近法祖宗事之可否外付府部内咨阁臣可也如用掲帖上下俱有弊且非后世法臣不敢效顺上称善又尝问天下何时太平朕如何得如古帝王对曰求治不宜太急凡用人行政即召内阁并执政大臣而议行之但求顺理以致太平上曰刘健尝荐刘宇才堪大用朕观宇小人内阁亦岂尽可托时刑部尚书闵珪持法忤㫖上与大夏语及之而怒大夏曰人臣执法不过效忠朝廷珪所为无足异上曰古亦有之乎对曰舜为天子皋陶为士执之而已上黙然徐曰珪苐执之过耳老成人何可轻弃竟允珪请一日上召大夏入御榻前上左右顾近侍内臣退避去奏事毕复来大夏对久欲起不能上命太监李荣掖大夏出十七年春正月内㫖脩建寿塔于朝阳门外大学士刘健疏諌止之三月内㫖行河南取乐工巡抚都御史韩邦问疏諌止之夏五月敕吏部都察院比年考察朝觐官据抚按语多失寔务备细叅访精白一心秉持公道庶几泽被生民上囘天意其钦承之六月小王子寇宣府刘大夏请屯兵喜峯口燕河营以备之太监苖逵谋帅师擣其营上召大夏问以王越威宁之捷大夏曰臣闻之从征将士当时所俘获妇稚十数耳幸而大寇方深入不相值值之则无噍类矣上曰即尔太宗何以屡得志大夏曰陛下神武故不后太宗而将领人马不能什二三拟也且其时淇国公一小违节制而举十万衆悉委之沙漠奈何易言之度今上䇿惟有守耳而戴珊亦从旁赞其语上遽曰微二人吾几为人误事遂止珊亦以材见知上御文华有所召对必大夏再宣必及珊秋九月清宁宫未完㫖下兵部拨军工万人刘大夏知工少人多中官有所利为此也上言减去十分之五督工者诉于上上令内阁拟㫖切责之大学士刘健曰爱惜军人兵部职也大夏每以老辞位温㫖勉留犹未已若切责㫖下彼将以不职辞上欣然纳之用军夫卒如所裁之数召大学士刘健等议日讲事上曰讲书须推明圣贤之㫖直言无讳若恐伤时过为隠覆不尽虽日进讲亦何益乎且先生辈与翰林诸官是辅𨗳之职皆所当言健对曰臣等若不敢言则其余百官无复敢言者矣上曰然谢迁曰圣明如此臣等敢不尽心诸臣叩头出十一月巡抚保定都御史王璟奏请免立皇庄等六事上纳之十八年春正月上召兵部尚书刘大夏左都御史戴珊面议政事议毕上曰述职者集矣大臣皆杜门若二卿虽开门延客谁复以贿赂通也因各手白金一定赐之曰小佐尔亷且属无廷谢恐他人或觖望一日欲有召大夏在班而上不之见次日谕大夏吾欲召卿卿不在班恐不免御史纠故已之珊尝以老病乞骸骨不允属大夏一从臾上谓卿珊何亟求去珊不敢对大夏为言珊寔病上曰主人留客坚客且为强留独不能为朕留耶且天下尚未平何忍舍朕已泫然者久之珊与大夏皆叩首泣珊出而语大夏曰死此官矣巡抚保定都御史王璟疏乞罢诸内珰田尽归之民下部知之二月上谕各司大小诸臣曰朕方图新理政乐闻谠言除祖宗成宪定规不可纷更其余事关军民利病切于治体但有可行者诸臣悉心开具以闻三月户部主事李梦阳上书指斥弊政反覆数万言内指外戚寿宁侯尤切至疏入皇后母金夫人及张鹤龄深恨之日泣诉于上前上不得已下梦阳狱科道交章论救金夫人犹在上前泣涕求加重刑上怒推案起既而法司具狱词以请上径批梦阳复职罚俸三月他日上游南宫二张夜入侍酒皇后金夫人亦在上独召大张膝语左右莫闻知苐遥见大张免冠触地葢因梦阳言罪寿宁也既而刘大夏被召便殿奏事毕上曰近日外议若何大夏曰近释李梦阳中外懽唿至徳如天地上曰梦阳疏内张氏二字左右谓其语涉皇后朕不得已下之狱比法司奏上朕试问左右作何批行一人曰此人狂妄宜杖释之朕揣知此辈欲重责梦阳致死以快宫中之忿朕所以即释复职更不令法司拟罪也大夏顿首谢曰陛下行此一事尧舜之仁也太常寺卿张元祯上疏劝经筵讲太极图西铭性理诸书上急索太极图以观曰天生斯人以开朕也五月帝不豫庚寅召大学士刘健等受顾命健等入干清宫至寝殿上便服坐榻中健等叩头上令近前健等直叩榻下上曰朕承祖宗大统在位十八年三十六岁矣乃得此疾殆不能兴故与诸先生相见时少健等曰陛下万寿无疆安得遽为此言上曰朕自知之亦有天命不可强也因唿水潄口掌御药太监张愉劝上进药不荅上又曰朕为宗祖守法度不敢怠荒然亦诸先生辅助之力因执健手若将永诀者上又曰朕䝉皇考厚恩选张氏为皇后生东宫今十五岁矣尚未选婚社稷事重可即令礼部举行皆应曰诺时诸内臣罗跪榻外上曰受遗㫖太监陈寛扶案季璋捧笔砚戴义就前书之上曰东宫聪明但年幼好逸乐诸先生须辅之以正道俾为令主健等皆叩首曰臣等敢不尽力诸臣出翼日上崩谷应泰曰三代而上成康启甲尚矣降是其汉文宋仁乎乃予所闻于明之孝宗近是人主在襁褓则有阿姆之臣稍长则有戏弄之臣成人则有嬖倖之臣即位则有面谀之臣千金之子性习骄佚万乘之尊求适意快志恶闻已过宜也汉文止辇受言张释之冯唐皆以片言悟主宋仁开天章阁图治韩范富欧无不先后登朝孝宗之世明有天下百余年矣海内乂安户口繁多兵革休息盗贼不作可谓和乐者乎而孝宗恭俭仁明勤求治理置亮弼之辅召敢言之臣求方正之士絶嬖倖之门却珍竒放鹰犬抑外戚裁中官平台煖阁经筵午朝无不访问疾苦旁求治安非如曲江兴庆赏花钓鱼歌鳯凰于卷阿醉丰草于湛露流连清䜩拟迹成周恣咏太平比踪虞徳者也当是时氷鑑则有王恕彭韶练达则有马文升刘大夏老成则有刘健谢迁文章则有王鏊丘濬刑宪则有闵珪戴珊夫孔甲好龙真龙降豢孝武好马天马西来上所好者下有甚焉延揽之门开外吏封还诰敕诽谤之禁疎小臣执奏椒姻黄钟大吕能生瓦石之音帝室皇居不弃栌梴之器雍雍济济斯为盛矣然而郭镛李广以中宫进寿宁二张以外戚进烧炼斋醮以方士进番僧庆赞以沙门进夫𢎞恭石显已在病已之朝廖光防隲不絶马邓之世牛腹玉杯能号后元译书天竺进自永平葢盛阳之月必有伏阴舜禹之朝不无共鲧得志则虎变失志则鼠伏用之则风生不用则泥蟠是故管隰在朝刁开难乱孔明作相黄皓无权世岂有无小人之日哉人君进贤退不肖之间安危倚伏不可不审也闻帝与张后情好甚笃终身鲜近嫔御琴瑟专一出自掖庭𤣥鸟呈祥遂在中宫尤舌今仅事云明史纪事本末卷四十二明史纪事本末卷四十三钦定四库全书眀史纪事本末卷四十三浙江提学佥事谷应泰编刘瑾用事武宗正德元年春正月以神机营中军二司内官太监刘瑾管五千营瑾陜西兴平人故姓淡景泰中自宫为刘太监名下因其姓成化时领教坊见幸𢎞治初摈茂陵司香其后得侍东宫以俳弄为太子所悦太子即位时瑾掌钟鼓司钟鼓司内侍之微者也瑾朝夕与其党八人者为狗马鹰犬歌舞角觗以娯帝帝狎焉八人者马永成髙鳯罗祥魏彬丘聚谷大用张永其一瑾瑾尤狯给颇通古今常慕王振之为人至是渐用事六月辛酉雷震郊坛禁门太庙嵴兽奉天殿䲭吻大学士刘健谢迁李东阳闻帝与八人戏亡度连䟽请诛畧曰政在于民生国计则若罔闻知事渉于近倖贵戚则牢不可破臣等叨居重地徒拥虚衘或㫖从中出畧不与闻或衆所拟议竟行改易若以臣言为是则宜传赐施行臣等言非亦宜明加斥责而往往留中不发视之若无臣等因循玩愒窃禄茍容既负先帝又负陛下语甚切直不报冬十月户部尚书韩文每退朝对属言輙泣下郎中李梦阳曰公为国大臣义同休戚徒泣何益文曰计安出夣阳曰比言官章入交劾诸内侍章下阁阁下持劾章甚力公诚及此时率诸大臣死争阁老得诸大臣持劾章必益坚去瑾軰易耳文捋须昻肩毅然曰是也即事勿济吾年足死矣不死不足以报国明日早朝文宻叩阁老阁老许之倡诸大臣诸大臣皆应诺文退乃嘱夣阳具䟽草文读而芟之曰是不可文文恐上不省不可多多覧勿竟也䟽具遂合九卿诸大臣上言曰臣等待罪股肱之列值主少国疑之秋仰观干象俯察物议至于中夜起叹临食而泣者屡矣臣等伏思与其退而泣叹不若昧死进言此臣之志亦臣之职也伏覩近岁以来太监马永成谷大用张永罗祥魏彬刘瑾丘聚髙鳯等置造巧伪淫荡上心或击毬走马或放鹰逐兎或俳优杂剧错陈于前或导万乗之尊与人交易狎暱媟䙝无复礼体日游不足夜以继之劳耗精神亏损圣德遂使天道失序地气靡宁雷异星变桃李秋花考厥占候咸非吉祥缘此軰细人唯知蛊惑君上以行私而不知皇天眷命祖宗大业皆在陛下一身髙皇帝艰难百战取有四海列圣继承传之陛下先帝临崩顾命之语陛下所闻也奈何姑息羣小置之左右为长夜之游恣无厌之欲以累圣德乎前古阉宦误国汉十常侍唐甘露之变是其明騐今永成等罪恶既着若纵而不治为患非细伏望陛下将永成等縳送法司以消祸萌䟽入上惊泣不食诸阉大惧先是科道交章请除羣奸阁议持章不肻下诸阉已窘相对涕泣㑹诸大臣䟽又入于是上遣司礼监八人齐诣阁议一日三至健等卒持不下内司礼监太监王岳者亦东宫旧臣也素刚直颇恶其侪所为独曰阁议是明日忽有㫖召诸大臣入大臣有归咎韩文者文不应至左顺门太监李荣手诸大臣䟽曰有㫖诸大臣爱君忧国言良是弟奴侪侍上久不忍即置之法幸少寛之上自处耳衆相顾莫敢出一语韩文曰今海内民穷盗起天变日増羣小輙导上游宴无度荒弃万几文等员卿佐何忍无言荣曰䟽矣上非不知苐欲稍寛之耳上固有处吏部侍郎王鏊曰脱不处奈何曰是在荣荣颈裹铁邪敢误国是日诸阉益窘自求安置南京而阁议又持不从时王岳与司礼太监范亨徐智等亦助文等宻奏上上不得已允之待明旦发㫖捕瑾等下狱而吏部尚书焦芳者故与瑾善遂以所谋泄之瑾瑾等亦亷知王岳宻奏事八人者遂夜趋上前环跪哭以头抢地曰微上恩瑾等磔馁狗矣上色动瑾輙进曰害瑾等者岳也帝曰何也曰岳东厰也外谓諌官诸先生有言苐言而阁议时岳又独称是此何情也夫狗马鹰犬岳买献否而独咎瑾等帝怒曰吾收岳矣瑾曰狗马鹰兎何损万几今左班官敢譁无忌者司礼监无人也有则惟上所欲为谁敢言者上怒是夜立命刘瑾入掌司礼监兼提督团营丘聚提督东厰谷大用提督西厰张永等并司营务分据要地瑾夜传命榜岳亨智逐之南京而外廷未知也晨伏阙则㫖下健等知事不可为各上䟽求去瑾矫诏勒健迁致仕惟东阳独留葢前阁议时健尝推案哭迁亦訾瑾等不休惟东阳稍缄黙故得独留东阳上言臣等三人责任一同而独留臣将何辞以谢天下不允健迁濒行东阳祖道欷歔泣健正色曰何用今日哭为使当日出一语则与我軰同去耳东阳无以应瑾寻矫诏追杀岳亨于途击折徐智臂得免初举朝必欲诛瑾兵部尚书许进曰此属得踈斥足矣若峻其事恐有甘露之变既而果如进言刑科给事中呉翀山西道御史刘玉俱上䟽论刘瑾佞倖弃逐顾命大臣乞留刘健谢迁而以瑾正典刑上怒下狱斥为民瑾既得志于是内揣合帝意外日以深文诛求诸臣使自救不暇而莫敢进言帝喜益谓瑾可委任矣瑾又素善矫饰谷大用用镇守太监言请临清开皇店瑾捕献计者罪之马永成以私故欲陞锦衣百戸邵琪瑾持不可丘聚主东厰颇恣肆偶忤瑾瑾发其事调留都王琇建新第于大内诱上居之因奏令贾人居积代诸计吏输物内帑多获羡余利瑾闻怒曰安有天子而揽纳税粮者乎罪其人事得寝其善矫诬如此以吏部尚书焦芳兼文渊阁大学士入阁办事芳潜通瑾党瑾遂引芳入阁表里为奸凡变紊成宪桎桔臣工杜塞言路酷虐军民皆芳导之钦天监五官监候杨源上言八月初火角及心宿中星揺动天璇天玑天权星不明乞亲元老大臣罢去内侍宠倖安居深宫絶嬉戏禁游猎罢弓马严号令母轻出入章下礼部左都御史张敷华上言政令纷拏百臣争之不足数幸䜿坏之有余工部尚书杨守随言刘瑾等八人㒺上诬下恣意肆情而瑾尤甚并不报初刘健等致仕给事中吕翀刘上䟽留之南京兵部尚书林瀚闻而叹息于是南京六科给事中戴铣等十三道御史薄彦徽等上䟽请斥权阉正国法留保辅托大臣以安社稷刘瑾矫㫖遣缇骑逮繋锦衣卫狱罢户部尚书韩文刘瑾恨文令人日伺其过㑹有进纳内府折银者内有假伪矫㫖文不能防姦落职闲住濒归隂遣逻卒伺于途文乗一骡宿野店而去户科给事中徐昻上言文率九卿上䟽忠愤所激不应停勒昻坐除名为民于是文子髙唐州知州士聪刑部主事士竒皆削籍降户部郎中李夣阳为山西布政司经歴寻罢之刘瑾矫诏勒张敷华杨守随俱致仕以宣府总督刘宇代敷华宇附焦芳结瑾故有是用寻以宇为兵部尚书十二月吏部尚书许进奏南京科道皆要职欲行南京部属暂署而待各官问毕还职瑾怒矫㫖罚进俸先是进在兵部与瑾同督京营故改吏部至是与瑾多不合瑾衔之寻刘吕翀及戴铣薄彦徽等二十人各廷杖除名为民瑾复矫诏降南京兵部尚书林瀚为浙江左恭政致仕瑾素嫉瀚正直南京科道官言事被逮瀚独往送赆且议上章直之瑾闻益怒勒科道词连瀚矫㫖降之南京副都御史陈夀独䟽申救瑾亦矫诏除名兵部主事王守仁上䟽言戴铣等职居司諌以言为职其言而善自宜嘉纳如其未善亦宜包容以开忠谠之路乃今赫然下命遽事拘囚在陛下之心不过少示惩创使其后日不敢轻率妄有论列非果有意怒絶之也下民无知妄生疑惧在廷之臣莫不以此举为非然莫敢为陛下讼言者岂其无忧国爱君之心㦲惧复以罪铣等者罪之则无补国事而徒增陛下之过举耳臣恐自兹以往虽有上关宗社危疑之事陛下孰从而闻之苟念及此宁不寒心况今天时涷沍万一遣去官校督束过严铣等在道或遂失所填沟壑使陛下有杀谏臣之心然后追咎左右莫有言者则既晩矣伏愿追收前㫖使铣等仍旧供职扩大公无我之仁明改过不吝之勇岂不休哉䟽入瑾怒矫诏杖五十毙而复甦谪贵州龙塲驿丞既谪后瑾使人伺之途将置之死守仁至钱塘虑不免乃乗夜佯为投江而浮冠履水上遗诗有百年臣子悲何极夜夜江涛泣子胥之句浙江藩臬及郡守杨孟瑛皆信之祭之江上家人亦成服守仁遂隐姓名入武彛山中已而虑及其父华卒赴驿华时为南京吏部尚书刘瑾勒令致仕帝悉以天下章奏付刘瑾瑾时杂搆戏玩娯帝候帝娱则多上章奏请省决帝曰吾安用尔为而一烦朕瑾由是自决政瑾初亦送内阁拟㫖但秉笔者逆探瑾意为之其事大者令堂候宫至瑾处请明然后下笔后瑾竟自于私宅拟行多出松江人张文冕手张文冕者故市侩尝犯法南京兵部尚书何鑑捕置之理亡匿附瑾瑾倚之府部等衙门官禀公事日候瑾门自科道部属以下皆长跪大小官奉命出外及还京者朝见毕必赴瑾见辞以为常惟瑾自建白本则送内阁拟㫖东阳等必极为称羙有曰尔刚明正直为国除弊等语识者鄙之刘瑾使禁直指挥㸃视六科官辰入酉出毋离其次二年春正月刘瑾矫㫖枷尚宝卿顾璇副使姚祥于长安左右门外郎中张玮于张家湾俱以违例乗轿为东厰所发也时瑾遣逻卒伺韩文于途无所得遇璇等遂以其事上已而以大学士李东阳䟽营救甚力瑾不得已乃滨死而后释之各坐谪戍闰正月刘瑾矫诏令吏兵二部凡进退文武官先于瑾处详议两京都察院各道有奏章必先呈堂禀详然后上闻二月以都御史曹元廵抚陜西元故与刘瑾亲遂用之刘瑾矫诏遣科道查盘天下军民府库其存留者皆令解京郡县积储为之空匮三月刘瑾矫诏榜奸党于朝堂颁示天下畧曰朕以㓜冲嗣位惟頼廷臣辅弼其不逮岂意去岁奸臣王岳范亨徐智窃弄威福颠倒是非私与大学士刘健谢迁尚书韩文杨守随林瀚都御史张敷华戴珊郎中李夣阳主事王守仁王纶孙黄昭简讨刘瑞给事中汤礼敬陈霆徐昻陶谐刘艾洪吕翀任惠李光翰戴铣徐蕃牧相徐暹张良弼葛嵩赵仕贤御史陈琳贡安甫史良佐曹兰王𢎞任诺李熈王蕃葛浩陆崑张鸣鳯萧干元姚学礼黄昭道蒋钦薄彦徽潘镗王良臣赵祐何天衢徐珏杨璋熊倬朱廷声刘玉逓相交通彼此穿凿各反侧不安因自陈休致其勅内有名者吏部查令致仕毋俟恶稔追悔难及是日朝罢令廷臣跪金水桥南听诏刘瑾矫诏京官养病三年不赴部者革为民未乆者严限赴京听选瑾知科道等官忤已养病避祸故严禁锢之夏四月刘瑾矫诏令内阁撰勑天下镇守太监得预刑名政事其最为害者河南镇守廖堂剥取民财辇送数十万于京师毕贞者初差天津取海鲜后请勅自山东沿海逹于苏松浙江福建所至括民财凌辱官司莫敢言者故事六部奏准僃事由送内阁请勅书未有不由六部内阁自出勅者瑾付内阁创为之东阳等不能执奏唯唯而已逮南京廵抚右副都御史艾璞下狱先是魏国公徐俌与无钖民家争田璞归田于民俌赂刘瑾差官覆勘使者乗瑾风㫖悉以其田予勲戚且劾璞前勘非是瑾矫㫖逮赴诏狱讯之璞不屈曰此实民田也瑾怒箠之几死数日方甦谪海南罢礼部尚书李杰时晋府镇国将军袁槏赂刘瑾求封郡王杰持不与曰皇帝祖训无载也瑾矫㫖许之而勒令杰罢去复起前礼部尚书张昇代之昇初以忤瑾致仕已而复不合罢宁王宸濠厚赂刘瑾请复其先世已革䕶卫瑾矫㫖与之刘瑾等诬逮工科给事陶谐廷杖落职为民谐前后上䟽戒逸游远䜛佞停止不急工作差官卖咸织造皆直指羣奸欺蔽之罪瑾等以是大恨之已而复以他事逮之理捃摭百端终不屈杖戍肃州卫五月以讲官詹事杨廷和为南京户部右侍郎学士刘忠为南京礼部右侍郎旧事御经筵毕必献规谏语是日廷和忠直讲既罢上谓刘瑾曰经筵讲官耳何多词刘忠与廷和皆旧东宫官奏曰二人当令南京去遂有是迁时南部无缺皆添註虽陞之实逺之也忠谓廷和曰此行湏别瑾否廷和曰瑾所为如此不可再见之人知必以我軰交瑾矣忠深然之廷和乃以蜀锦辞瑾瑾曰刘先生不足我耶遂厚廷和而踈忠时刘宇为中枢托保国公家人朱瀛者交通刘瑾日数往来兵部郎中杨廷仪廷和弟也每俟瀛出必招入私署留坐欵语四司官有不附宇者瀛必言于瑾令外补廷仪独謟谀宇廷仪能文宇章奏皆廷仪为之吏部推总督两广右都御史熊绣掌南京都察院事刘瑾矫诏令致仕绣在兵部结怨中贵至两广供应裁革日唯廪给数升而已瑾使人踪迹其人叹息而去瑾竟不能害致仕归之日虽纸笔药饵一无所取六月给事中许天钖手具登闻鼔状力陈时弊怀中不敢奏自经屋梁死天钖在𢎞治中素言事有气节时给事中郄䕫覆视榆林功次瑾私人冒功多䕫难所纪叙亦自经死给事中周钥使还当赂瑾无所借资自刎桃源舟次刘瑾议革天下提学官吏部尚书许进谓提学作育人材之本执奏不可止之太监李荣传㫖御马太监谷大用父奉御用太监张永父友俱陞锦衣卫指挥使寻俱进都督同知此内臣父兄授官之始秋八月钦天监五官监候杨源奏自正德二年以来火星入太微垣帝座之前或东或西徃来不一劝上思患预防意葢指刘瑾也瑾大怒曰源何官亦学为忠臣耶矫㫖逮送锦衣卫杖三十谪戍肃州至怀庆卒妻度氏斩芦荻覆尸葬于驿后源父御史瑄以劾曹石谪戍岭外犹幸生还源忠直不愧其父而身遂不免朝野悲之刘瑾改其姪婿纳粟监生曹谧为千戸起其妹夫致仕礼部司务孙聪賛画大同军务冬十月南京戸部尚书杨廷和入朝命改廷和为戸部尚书兼文渊阁大学士南京尚书入阁自廷和始起张綵复为文选司郎中綵羙丰仪先为文选郎与焦芳相得给事中刘劾归至是芳荐綵于刘瑾綵故瑾乡人谒朝数日后始往见瑾瑾喜迎笑曰好乡里外官多不知事朝后即来乡里迟来最得也时许进议调验封郎中石确于文选䟽已入而瑾欲复用綵廹进追囘用石确䟽以綵易之寻复以綵为右佥都御史而合水韩鼎者亦由瑾陞戸部侍郎与綵同廷谢鼎先谢老不任拜起又吃吃不能致词谷张軰屏后羣笑之瑾甚愧曰且看此人既谢皆叹曰好男子此不负所举矣綵归过瑾瑾设酒餚预待曰非都宪我为老韩愧死矣相得益欢十一月刘瑾矫诏革天下廵抚始遣科道查盘各邉刍粮刘瑾素知边方召商中纳积弊遣科道官三年一次查盘囘奏内有粮粗粃草浥烂者瑾矫㫖逮系各廵抚及管粮郎中下狱既至鎻扭押至所任地方勒令加倍赔偿凡各商人纳过粮草未给价银皆没官不给由是商贾困弊边储日乏刘瑾矫诏裁革天下按察司兵官十二月逮顺天府丞赵璜下诏狱斥为民璜任济南知府裁抑镇抚中贵故瑾恨之廵抚四川都御史刘缨谓蜀水恶请开通巫山道可自彛陵逹䕫州㫖未下遂开道瑾矫㫖械缨下诏狱廷臣论救释之三年春正月刘瑾令朝觐官每布政司纳银二万两考察朝觐官既上奏翰林学士呉俨家故富刘瑾尝有所求俨不与御史杨南金者都御史刘宇廷挞之不堪辱养病去瑾矫㫖缀奏尾曰学士俨帏幙不修其致仕御史南金欺诈无病其为民逮李夣阳下锦衣卫狱寻释之梦阳代韩文草䟽瑾已谪出之犹未释也复罗以他事械至京下狱将置之死时翰林修撰康海与夣阳同有才名各自负不相下瑾慕海常欲招致门下而海不往瑾恒先施海輙瞷亡答之竟不一见至是夣阳客左氏者诣狱语夣阳曰子殆无生路矣惟康子可以解之夣阳曰吾与康子素不相下今死生之际始托之宁不愧于心乎左曰不谓李子而为匹夫之谅也强之再夣阳乃以片纸书数字曰对山救我唯对山为能救我对山者海别号也左持书诣海海曰是诚在我我岂吝恶人之见而不为良友一避咎也遂诣瑾瑾大喜延置上座海曰昔唐𤣥宗任高力士宠冠羣臣目为李白脱靴公能之乎瑾曰即当为先生役海曰不然李梦梦阳高于李白而公曽不为之援奈何欲为白脱靴哉瑾曰此朝廷事今闻命当为先生图之海遂解带与之饮达曙别去梦阳由是得释而海与瑾往复竟罹清议矣左都御史屠滽掌院事一日上审録重囚本内写刘瑾𫝊奉字重复数多瑾怒骂之滽率十三道御史谢罪御史跪于阶下瑾数其罪斥责皆叩头不敢仰视久乃起二月起前都御史雍泰提督操江先是马文升刘大夏交荐之及给事中潘铎等复疏泰有敢死之节克乱之才许进荐于瑾瑾以同乡故起之乡人谕泰谢瑾泰曰进退在天若奈我何三月改翰林院编修顾清等为部属时焦芳子焦黄中会试中式芳意欲得大魁既而取吕柟第一黄中居二甲首芳谓诸执事抑之遂入言于刘瑾改清等官而授黄中简讨及刘宇子刘仁等六七人俱为庶吉士数月黄中仁等俱擢编修刘瑾修理庄田擅掘天地坛后土侵厰官地五十余顷毁官民房屋三千九百余间发民间坟二千七百余塜降湖广按察司佥事汤沐为武义知县罢江西按察司副使陈恪恪沐为御史时忤瑾故降之逮御史凃祯下狱死祯江西新淦人初为江隂令治行奏天下第一徴为御史差廵长芦盐课刘瑾欲令割送该年余盐银两祯不从瑾衔之后祯复命俟于朝门遇瑾不为礼即矫㫖下锦衣卫狱杖戍肃州卫祯重伤死于狱仍行原籍查祯男凃朴起解补伍瑾败始得释逮前总制三邉都御史杨一清下狱寻释之先是一清廵邉上疏陈战守之䇿请复守东胜开屯田数百里省内运奏上报可一清遂兴筑邉墻尅期完工而刘瑾憾一清罢之工亦止至是又恶其筑邉糜费下诏狱大学士王鏊言于瑾曰一清有高才重望为国修邉可以为罪乎李东阳亦力救乃得释夏四月刘瑾假湖广灾伤为名奏遣同乡侍郎韩福出理粮饷福科敛剥削馈银数万已复命福兼副都御史督理湖广逋赋民甚苦之逮御史王时中下狱正德初时中抗疏论瑾瑾衔之识名于屏已而时中廵按宣大见纲纪隳弛极意振厉总督刘宇瑾私人也常以赃吏嘱时中不从瑾既憾时中宇复譛之瑾矫诏逮系令荷重枷露立三法司之前三日数踣且殆李东阳援之得释以王佐为南京戸部尚书时遣科道稽覈各邉粮刍先后廵抚宪臣多坐累系狱佐一日同尚书顾佐等见瑾瑾言及兹事曰朝廷必大诛戮乃大惧耳佐曰本朝未尝戮大臣有毁尚书许进者瑾语诸大臣曰许进奸邪若尚书刘宇可为吏部佐曰佐与刘尚书素厚与许尚书交浅然许素有望恐刘尚书不如也毁之者因曰王佐党进瑾怒遂有是迁欲姑遣之去而徐图之刘瑾矫诏令进士陈璋致仕璋登𢎞治乙丑进士既归欲终身养母母让之曰不闻舍孝子而为忠臣者乎吾得汝禄养足矣促北上至是扺京值瑾窃政获罪遂矫命令致仕许进宣言于朝曰古今曽有进士致仕者乎欲援之而力不能同事强璋贿瑾璋曰官以贿成吾不为也怡然就道及家甫二旬而母终议者谓天所以成孝子也后瑾诛应诏起用五月南京大饥刘瑾矫诏勑运米三十三万石转䘏凤阳南京兵部尚书何鑑执奏言留都地方重于凤阳灾伤甚于淮西止之始得遣官赈济刘瑾矫诏籍没已故戸部尚书秦纮通政强珍财产家属遣戍西厰太监谷大用遣逻卒四出刺南康民呉登显等三家以端午竞渡擅造龙舟捕之籍其家自是偏州下邑见华衣怒马京师语音輙相惊告官司宻赂之人不贴席矣六月镇守太监廖堂荐举内外官预拟陞调吏部多狥之吏科给事中何绍正劾堂虽奉㫖察贤否注迁当付吏部上责堂下所荐于御史执朝官三百余人下诏狱时早朝有遗书丹墀者上命拾以进则告瑾不法状也瑾大怒矫㫖跪百官奉天门下诸监立门东监之有顷命大臣出翰林院官东向跪曰内监雅待衆翰林敢尔亦使出御史等官东向跪曰御史习知法度亦宁敢尔瑾不听时暑甚僵偃十数人命曳出内监黄伟忿曰书中所言皆为国为民好男子死即死耳何不自言嫁祸他人为瑾努目曰是何好男子不露章乃匿名匿名固死也矧御前拉诸监入李荣曰入矣公等俛而舒令内䜿掷氷𤓰焉有顷瑾还来荣曰来矣皆还跪瑾目之怒复入至暮尽送下诏狱长安鬻饭者争饭百官市中明日李东阳疏救瑾㣲闻出内寺乃得释上手匿名书曰汝谓贤吾故不用汝谓不贤今用之遂退李荣黄伟任瑾益専逮前户部尚书韩文下狱瑾已勒文落职怒不已乃以户部广东司遗失簿籍遣官校械系至京下锦衣卫考讯欲置之死监禁数月罚米二千石赴大同亲纳时诸大臣忤瑾去者瑾俱诬以旧事令输粟塞下尚书王佐张缙杨守随何鑑都御史熊绣孙需戈瑄等皆不免鬻产不能给称贷以偿缙绅为之骚然给事中安奎潘希曽御史张彧刘子励俱以查盘后先忤瑾意下狱奎彧荷校且死李东阳疏救之始释希曽子励杖三十为民秋七月以雍泰为南京户部尚书瑾以泰不附已恨之併欲逐许进寻遂矫诏令泰致仕时保国公家人朱瀛者谋倾许进以刘宇代之因进尝荐雍泰乗间言于瑾曰许尚书佯为㳟谨而外示抗直如雍泰为山西按察使及宣府廵抚皆以刚暴辱属吏朝廷屡贬不用今进欺公举用又扬言公因泰同乡用之非吏部本意瑾大怒立召原任文选郎中张綵入内诘问雍泰贬谪事如何不备入奏内綵曰奏稿备载许尚书涂之瑾索原稿视之果然于是拟㫖以进欺罔斥致仕寻除名为民马文升刘大夏俱以荐雍泰削籍编修刘瑞亦以荐泰罚粟二百石输大同八月逮前兵部尚书刘大夏南京刑部尚书潘蕃下狱谪戍大夏在中枢议革勇士节光禄无名供馈岁省官府浮费数百万近幸滋不悦大夏既归有激怒于上者太监寗瑾素重大夏叩头諌曰此先帝意非大夏建白乃免又孝宗召见尝言刘宇在大同私养官马馈送权贵孝宗宻遣锦衣卫百戸邵琪往察之以养马未送回奏太监李荣为解得免至是宇衔旧怨言于刘瑾谓籍大夏家可得数万金焦芳亦共譛之㑹土目岑勐怨潘蕃图还田州纳赂瑾瑾简蕃原奏岑勐狱词大夏在兵部议覆遂矫诏以勐为田州同知逮大夏蕃至京下锦衣卫狱将坐以激变土官罪死大学士王鏊曰岑氏未叛何名为激变都御史屠滽亦言大夏不宜深罪瑾怒嫚骂曰即不死可无戍耶李东阳婉解之瑾使使诇大夏家实贫乃与宇谋与蕃俱拟戍广西焦芳曰是送二人归也遂发甘肃卫大夏雇骡车出都门观者如堵所在罢市父老涕泣士女携筐进果食有焚香宻祷愿大夏生还者以南京右都御史张泰为南京户部尚书致仕泰素清贫为都御史奉表贺圣夀以土葛遗瑾瑾衔之会吏部推补是职瑾矫㫖致仕刘瑾矫诏以刘宇为吏部尚书曹元为兵部尚书南京提学御史陈琳上言惜老成宥狂直谪广东掲阳县丞琳因瑾排大臣出台諌故言及之九月江西按察司副使王启忤刘瑾降广西容县知县启为御史时敢言忤中贵瑾衔之故有是降寻又令广西廵按提问罚米三百石输官瑾又矫㫖留廵按御史胡瓉二年瑾以已陜西人瓉不附已故留之未几论辽东事罚米三百石刘瑾禁各处有司不许奏灾异冬十月刘瑾矫诏以翰林学士张昺为镇江府同知修撰何瑭为开封府同知昺瑭皆抗直见瑾不为礼坐事谪之下陜西举人郝序于狱序户部侍郎郝志义子志义卒序援例乞祭塟瑾谓洪武礼制无此例下锦衣卫狱谪戍瑾自擅政马永成等八党父俱封都督造坟塟祭所命祭文皆李东阳撰台諌不敢言刘瑾矫㫖改惜薪司外厰为办事厰荣府旧仓地为内办事厰时既立西厰以谷大用领之瑾又自领内厰比东西厰尤酷烈中人以㣲法往往无得全者市井游食无业之人如磨工鬻水者皆逐之四出千余人集城外东郊持白挺刼人声言欲甘心瑾瑾惧乃复之瑾又令寡妇尽嫁及停䘮未塟者尽焚弃之京师閧然瑾恐有变乃罪其首倡言者一人以安衆心皆立内厰以后事也刘瑾矫诏天下发遣盗贼连亲属十一月刘瑾创𤣥真观于朝阳门外大学士李东阳为制碑文极称颂四年春正月总督漕运副都御史邵寳致仕时公卿多出入瑾门寳一无所通瑾数以危言撼之不为动瑾恶平江伯平江伯漕帅也事与寳相闗瑾怒祸且不测李东阳力解之乃得致仕去以山西提学副使王鸿儒为国子祭酒鸿儒在山西有声刘大夏尝对孝宗称其大可用吏部从人望举之寻以守正忤刘瑾回籍罢兴化知府张嵿为民嵿先任刑部郎中时隆平侯张佑卒无嗣弟姪争袭赂瑾瑾嘱之不为狥正德三年出守兴化瑾有所餽不报郡人戴大宾弱冠登第瑾欲夺其旧聘以弟女妻之以嘱嵿亦拒不许瑾怒遂摭隆平侯夺爵事诬罢归家二月刘瑾矫诏行吏部不时考察两京及在外方靣官勒原任大学士刘健谢迁为民先是诏举怀才抱德之士以余姚周礼徐子元许龙上虞徐文彪应诏刘瑾以四人皆迁乡人而草诏由健欲因而害之矫㫖下礼等镇抚司鞫之刘宇阿瑾意劾有司坊举失实镇抚词连健迁瑾持至内阁欲籍其家李东阳徐为劝解得少释焦芳抗声曰从轻处亦当除名既而㫖下健迁除名礼等戍邉令余姚人从此毋选京朝官三月以钱玑为户部尚书玑附瑾故不次用夏四月大学士王鏊致仕时瑾权倾中外虽意不在鏊然见鏊开诚与言初亦间听及焦芳用事専事媕阿而瑾矫悖日甚毒流缙绅鏊欲遏之力不能居尝戚然瑾曰王先生居高位何自苦乃尔耶鏊因求去瑾意愈拂衆虞祸且不测鏊曰吾义当去不去乃祸耳瑾使伺鏊无所得鏊疏三上许之赐玺书乗𫝊归时方危鏊之求去咸以为异数云以王云鳯为国子祭酒尚书张綵以人望起之始被命欲坚辞及有遗书言执政者诵太祖寰中士夫不为吾用者当杀身灭家语云鳯父大司徒佐曰吾老矣汝置我何处死耶云鳯泣就道至无所餽瑾怒欲重以祸不能得而罢时国学教废云鳯立条约示诸生约束甚严士子卒感服寻乞养病归刘瑾矫诏以𢎞治中纂修大明会典坏祖宗旧制杂以新例悉毁之降吏部尚书梁储为右侍郎庶子毛澄谕德𫝊珪等皆降职大学士王鏊致仕免究唯李东阳如故五月逮广东兵备佥事呉廷举下狱时镇守恣横廷举劾太监潘忠二十罪併及刘瑾忠亦诬列廷举逮狱鞫之无状止以枉道归家荷校吏部门前主事宿建辈谋救之尚书张綵閲奏槀心赏其能言于瑾凡十二日得释谪戍邉卫踰月赦为民改翰林侍读徐穆编修汪俊等为南京部属瑾素恶诸翰林不行跪礼至是修孝宗实録成例进秩瑾谓文士不习世故摘所忌十余人为南京员外郎主事等俾扩充政务始瑾以翰林慢已与张綵谋欲调之外綵不可至是瑾复持之綵为讲解意已下而焦芳父子及段炅軰谓可乗此挤其素有讐隙者乃以名投瑾从臾成之大学士焦芳以老病致仕遣御史等官清理各邉屯田初刘瑾既止各邉年例银又禁商人报纳邉储遂大匮乏因询国初如何充足议者以为国初屯政修举故军食自足后为世家所佔以此不给瑾遂慨然修举屯田分遣胡汝砺周东杨武颜頥夀等往各邉丈量屯田以増出地畆数多及追完积逋者为能否则罪之各邉伪増屯田数百顷悉令出租人不聊生周东在宁夏尤苛刻加刑于军官妻人心愤怨指挥何锦等遂与安化王寘鐇谋起兵𫝊檄以诛瑾为名瑾祸自此始矣六月进吏部尚书刘宇少傅兼太子太傅文渊阁大学士入阁办事以吏部左侍郎张綵为吏部尚书时吏戸兵尚书皆瑾党八月荣王祐枢之国常德刘瑾恶王居京邸与张綵谋遣之刘瑾受都督神英赂加泾阳伯爵给诰劵刘瑾招引四方术士余明余伦余子仁等占候天文推测命数私置军器明等妄称瑾姪刘二汉当大贵瑾隂令内使藏小刀二于扇内出入禁闼闰九月夺平江伯陈熊爵正德三年熊总督漕运刘瑾横索金钱不应瑾因中以法欲置之死李东阳力争之瑾曰熊所犯罪重不宜姑息东阳曰予诚姑息然非姑息陈熊乃姑息陈瑄耳瑄在太宗朝开济宁河道通漕大有功勒铭铁劵子孙免死岂可尽革伤天下武臣心瑾不悦竟坐多买田宅侵民利谪海南卫夺其诰劵刘瑾矫诏下刑部侍郎陶琰狱陜西游击徐谦讦奏御史李高而谦故刘瑾党也又厚赂瑾欲中高以危法㑹上命琰往覈其事琰据法直高谦以告瑾瑾矫诏下之狱禁锢两月削籍冬十一月命给事中张绘御史房瀛等查盘两直𨽻各省钱粮先是诸司官朝觐至京畏瑾虐熖恐罹祸各歛银赂之每省至二万两往往贷于京师富豪复任之日取官库贮倍偿之名曰京债上下交征恬不为异时张綵闻而言之瑾不自安谋差官查盘葢欲掩其迹也刘瑾奏访金华知府万福老疾苏州知府鲍同知王卺赃贪江西左布政马龙贪滥佥事阮宾轻浮谪降提问有差廵按山东胡节歛银馈瑾瑾知之捕下狱死侍郎张鸾自福建还歛银二万送瑾瑾収之承运库降黜鸾给事中欧阳云御史贝仪少监李宣指挥赵良皆以贿瑾削籍时瑾酷法绳人内外货赂不赀吏部尚书张綵过瑾从容为瑾言瑾殊纳之然终不能改也刘瑾擢都督佥事曹雄为左都督陜西自杨一清罢邉冦猖獗不可制总督尚书才寛好野战自将由兴武击套部斩首数十级狃胜深入遇伏中流矢卒廵按御史劾曹雄临阵退缩不救瑾挟私切责御史而更超擢雄十二月追夺大学士刘健谢迁尚书马文升刘大夏韩文许进等六百七十五人诰勑为民充军从都给事中李宪言也改吏部尚书梁储于南京储不附瑾故有是调五年春二月以兵部尚书曹元为吏部尚书兼文渊阁大学士入阁办事正德中不由翰林入阁者三人杨一清以才望刘宇曹元皆附刘瑾得之刘瑾出太监张永于南京不果行瑾欲尽除轧已者一日伺间言于上调张永于南京㫖未下即日逐永出就道榜诸禁门不许永入永觉之直趋至御前诉已无罪为瑾所害召瑾至语不合永奋拳欲殴之谷大用等劝解上令诸近臣置酒和释夏四月刘瑾矫诏令南京刑部尚书呉洪致仕宁河王邓愈后有兄弟争田宅者其兄倚瑾为援洪直之故及安化王寘鐇反起都御史杨一清命太监张永提督讨之一清与永西行一日叹息泣谓永曰藩宗乱易除国家内乱不可测奈何永曰何谓一清曰公岂一日忘情故无能为公画䇿者遂促席手书瑾字永曰瑾日夜在上傍上一日不见瑾则不乐今其羽翼已成耳目广矣且奈何一清曰公亦天子信幸臣今讨贼不付他人付公上意可知公试班师入京诡言请上间语宁夏事上必就公问公于此时上寘鐇伪檄并述渠乱政凶狡谋不轨海内愁怨天下乱将起上英武必悟且大怒诛瑾瑾诛柄用公公益矫瑾行事吕强张承业暨公千载三人耳永曰即不济奈何一清曰他人言济不济未可知言出公必济顾公言时湏有端绪且委曲脱上不信公顿首请死愿死上前即退瑾必见杀又涕哭顿首得请即行事无缓顷刻漏事机祸不旋踵永攘臂起曰我亦何惜余生报主乎六月大学士刘宇致仕宇附瑾排斥正人知瑾将败先乞身免秋八月刘瑾伏诛初寘鐇尺移檄数瑾罪莫敢上闻有指挥徐鲲者𫝊檄示人瑾捕下狱论死因下赦寛恤以収人心未几而寘鐇就擒悔欲反之方侈然自为功矫㫖加已禄米擢兄刘景祥为都督张永等与瑾争权势不相下至是望日甲午永至自宁夏献俘上迎之东华门赐宴此夜瑾先退夜半永出䟽怀中谓瑾激变宁夏心不自安隂谋不轨状永党张雄张鋭亦助之上曰罢矣且饮酒永曰离此一步臣不复见陛下也上曰瑾且何为永曰取天下上曰天下任彼取之永曰置陛下何地上悟允其奏当夜即命禁兵逮瑾永等劝上亲至瑾第观变时漏下三鼓瑾方熟寝禁兵排闼入瑾惊问曰上安在对曰在豹房瑾披衣起谓家人曰事可疑矣趋出戸被执就内狱明日降为奉御闲住之鳯阳命廷臣议其罪瑾尝招置术士余明等太监孙和造衣甲弓弩遗瑾瑾皆受藏之窃有不轨图是时瑾兄都督景祥死将以八月甲午葬百官多会送瑾初严夜禁星出后衢道四寂有窃听者中夜闻兵甲声铮然里巷私语籍籍谓倾朝送葬瑾且因为乱永之献俘也瑾使以乙未入永知即以甲午入以故得先发明日晏朝后外人㣲闻瑾得罪犹莫敢显言者及㫖猝中发逻卒飞骑交驰于道浃日乃定初上尚未有意诛瑾瑾闻鳯阳之命曰犹不失富太监也及籍其家得金二十四万锭又五万七千八百两元寳五百万锭又一百五十八万三千六百两寳石二斗金甲二金钩三千玉带四千一百六十二束狮蛮带二束金汤盒五百蟒衣四百七十袭牙牌二匮穿宫牌五百金牌三衮袍八𤓰金龙四玉琴一玉瑶印一盔甲三千冬月团扇饰貂皮扇中置刀二衣甲千余弓弩五百上大怒曰瑾果反乃付狱吏部尚书张綵锦衣卫指挥杨玉石文义等六人皆送都察院狱于是六科十三道共劾瑾罪三十余条上是之命法司锦衣卫执瑾午门廷讯之都给事中李宪亦劾瑾宪故出瑾门下瑾闻之笑曰李宪亦劾我耶鞫之日刑部尚书刘璟犹噤不敢声瑾大言曰满朝公卿皆出我门谁敢问我者皆稍稍却驸马都尉蔡震曰我国戚也不出汝门得问汝使人批瑾颊曰公卿朝廷所用何由汝抑汝何藏甲也曰以卫上震曰何藏之私室瑾语塞既上狱上命毋覆奏凌迟之三日枭其首榜狱词处决图于天下诸被害人争买其肉啖之有以一钱易一脔者瑾亲属十五人并二汉张文冕杨玉石文义等皆论斩张綵死狱中大学士刘宇曹元前大学士焦芳宇子编修刘仁芳子侍读焦黄中戸部尚书刘玑兵部侍郎陈震并削籍为民黄中为检讨踰年即陞侍郎性尤狂恣无耻时土官岑濬殁入家口内有殊色芳求瑾得之后卧病中烝焉瑾诛言官交章暴其罪并禠职瑾流毒五年变易吏兵二部选法将官失律有加封伯都督者或径自𫝊奉时缀批别本惟意而已又以事籍没故大臣家収其妻孥日夜简括天下库藏添设廵捕廵盐等官四出诛求诸邉屯田赋税以肥私家海内骚然以有寘鐇之变而卒及于祸五年中惟大理评事罗侨抗疏得脱中外闻而异之士大夫悉为曲学阿世瑾尝有所借以验士大夫应违一朝士某从其门下某请见某曰我公好近眉而冠君之冠高奈何曰业定矣聊姑入及见瑾瞪目视朝士惊更低冠入谢瑾乃悦祭酒王云鳯先提学陜西榜笞生徒有同囚讯瑾闻而迁之云鳯于是往见瑾瑾叱曰何物祭酒一嘴猪毛耶云鳯惶恐谢既退请瑾临视太学如唐鱼朝恩故事复请较刻瑾近行法例永着为令给事中屈铨亦如云鳯请刑部尚书刘璟数被诟惧因劾奏其属三人瑾谓能督责意乃悦于是瑾以为无所不可为矣一日瑾涕泣语张綵曰始谷张诸人患外臣籍我軰推余当之余以身狥天下所摧折衣冠多矣今天下之怨皆集于余诸人晏然享之予未知所税驾也綵因辟左右曰今上未子势必立宗室子若长且贤公受祸矣不如援㓜弱者公长保富贵无忧也瑾曰善居数日忽变曰无以宗室为吾自立耳綵告不可瑾怒以茗盘掷綵綵不敢言瑾败坐綵同叛綵唿曰皇天后土太祖太宗可鉴其心初瑾被縳有㫖降鳯阳李东阳语诸大珰曰脱复用当奈何张永曰有我在无虑已而瑾上白帖言就縳时赤身无一衣乞与一二敝衣葢体上见帖怜之命与故衣百件永始惧谋之东阳令科道劾瑾劾中多及文武大臣永持疏至左顺门付诸言官曰瑾用事时我軰莫敢言况两班官耶今罪止瑾一人可易疏入狱词具乃止连文臣张綵武臣杨玉等六人綵疏称寃尽发东阳阿瑾事卒毙狱剉尸市中诏焚诸与刘瑾往返书札时籍瑾书得秦府永夀王为瑾庆夀诗序过于卑谄上怒甚欲降㫖切责李东阳上疏曰自古治乱贼者正名定罪诛止其身昔光武平王郎得吏民交通文书数千章皆烧之曰令反侧子自安当刘瑾専权乱政之时假托朝廷威福以刼天下生杀予夺惟其所欲中外臣工谁不屈意待之况王府懿亲自非同恶助叛法不可赦其细故小过亦湏曲赐包容若降㫖切责则凡有书信餽送者𫝊闻惊骇各不自安臣愿圣明广大涵容将一应文书涉叛逆事情者悉焚之以灭其迹上从之封张永兄张富为泰安伯弟张容为安定伯魏彬弟魏英为镇安伯马永成弟马山为平凉伯谷大用弟谷大玘为永清伯封义子朱德为永夀伯给诰劵世袭李东阳奏旬月之间二难交作悉㡳平定皆永等之功故加恩典命太监魏彬掌司礼监事四川廵抚都御史林俊上疏请上还内宫择宗室之贤者养于别宫収召老臣刘健谢迁林瀚王鏊韩文等以修旧政又言瑾虽死而权柄犹在宦䜿安知后无复有如瑾者词㫖剀切大忤左右不报御史张芹劾大学士李东阳刘瑾専权乱政之时阿谀承顺不能力争及陛下任用得人潜消内变又攘以为功冒膺恩䕃乞赐罢斥不听时瑾虽诛而政权仍在内魏彬马永成等擅执朝政两河南北楚蜀盗遂起谷应泰曰嗟乎宦寺之祸自古烈矣周礼重奄寺之司秦风着寺人之制葢以其人进身刑余厠贠洒埽非有忠孝砥砺之素而其入也优游房闼窥伺色笑其出也口衔天宪手秉王章固宜其威福剬恣发不旋踵而倾辀覆轸动成烱鉴者也刘瑾以青宫旧侍狐蛊君侧当其始也岂遂有莽懿非常之志温卓不轨之谋乎假狗马音乐以兾君王之怜惜取富贵茍容足矣而乃毒蛇不断壮夫螫手韩文一发不中而顾命诸臣斥逐无遗六给事十三御史之章再入而諌官台臣诛锄畧尽于是北门之狱骤兴搢绅之祸尤烈内阁树其私人部寺张其羽翼威燄加于郡国更置及于岩疆瑾遂骎骎焉不能安于人臣之位矣夫水自湍也风又激之汤已沸也火又烮之廷臣自李东阳而下无不腼颜要地甘心頥指间或㣲言解鬬自托于太丘之弔张让然而固宠依违讵殊于商君之因景监乎清流之望既归官府之权自一小人得志有自来矣焦芳刘宇宁足责哉然而李梦阳之阁部宻谋无异于杨一清之宻説张永也王岳范亨徐智之从中奏上又无异于张永之叩头哭泣也李计中洩于政府而杨谋获成于阃外岳亨败事于濡迟而张永决䇿于立谈言于寘鐇倡乱之后者信而有徴言于狗马娯心之日者迷而难悟卒之国家受㳟显之祸政府有匡赵之羞张永収桑榆之功诸贤深徙薪之痛易曰开国承家小人勿用岂不信哉明史纪事本末卷四十三明史纪事本末卷四十四钦定四库全书明史纪事本末卷四十四浙江提学佥事谷应泰编寘鐇之叛武宗正德五年夏四月庆府安化王寘鐇反寘鐇者庆靖王曽孙也祖秩炵靖王第四子永乐十九年封安化王𢎞治五年寘鐇嗣王是时刘瑾擅权毒流天下寘鐇素有逆谋与宁夏卫生员孙景文孟彬往来甚宻觋王九儿降鹦鹉神妄言祸福每见寘鐇輙唿老天子寘鐇葢怀不轨会瑾遣大理寺少卿周东度田宁夏倍益顷畆徴马屯租甚急敲扑惨酷诸成将卫卒皆愤怨景文谓寘鐇曰殿下欲图大事此其时矣寘鐇遂令景文家寘酒邀诸武弁素所被辱丁广杨泰等饮景文以言激衆怒且谓寘鐇多竒徴可辅欲尽杀诸守臣刼衆举事衆方怨闻景文言皆忻然从之曰即事不就死无恨遂㰱血盟定计衆散去景文以报寘鐇寘鐇令人往平卤钦定四库全书明史纪事本末卷四十四浙江提学佥事谷应泰编寘鐇之叛武宗正德五年夏四月庆府安化王寘鐇反寘鐇者庆靖王曽孙也祖秩炵靖王第四子永乐十九年封安化王𢎞治五年寘鐇嗣王是时刘瑾擅权毒流天下寘鐇素有逆谋与宁夏卫生员孙景文孟彬往来甚宻觋王九儿降鹦鹉神妄言祸福每见寘鐇輙唿老天子寘鐇葢怀不轨会瑾遣大理寺少卿周东度田宁夏倍益顷畆徴马屯租甚急敲扑惨酷诸成将卫卒皆愤怨景文谓寘鐇曰殿下欲图大事此其时矣寘鐇遂令景文家寘酒邀诸武弁素所被辱丁广杨泰等饮景文以言激衆怒且谓寘鐇多竒徴可辅欲尽杀诸守臣刼衆举事衆方怨闻景文言皆忻然从之曰即事不就死无恨遂㰱血盟定计衆散去景文以报寘鐇寘鐇令人往平卤城説戍将及素所厚张钦等十余人皆从之各集衆待时有邉警总兵姜汉命周昂简鋭卒为牙兵得由居敬等六十人昂领之初五日寘鐇遂置酒召都指挥何锦周昂指挥丁广谋反锦昻者故常托景文贷寘鐇金纳级陞都指挥德寘鐇深寘鐇大会廵抚安惟学总兵姜汉少卿周东镇守太监李増邓广汉等惟学东辞不往副总兵杨英以闻警帅兵出亦不至锦等诈言塞下警急唿壮士由居敬备邉执兵械跨马唿譟仪宾韩廷璋等伏兵府序下锦等趋安化府推门入序中伏兵起杀汉等遂走行台杀惟学及都指挥杨忠又杀周东縳侯叅议放狱囚焚官府刼库藏夺河舟大索庆诸王将军金币万计名逆党平卤城千戸徐钦引兵入城伪造印章旗牌又令景文为檄数刘瑾诸罪状张綵刘玑曹雄毛伦文臣武将内外交结谋不轨今特举义兵清除君侧凡我同心并宜响应𫝊布邉镇以锦为讨贼大将军昻广左右副将军景文为军师钦先锋将军魏镇等七人都䕶朱霞等十一人总管闗中大震陜西守臣将寘鐇等刋印刘瑾激变罪恶告示榜文封奏瑾匿不以间总兵曹雄等闻变率兵沿河堵截遣广武营指挥佥事孙隆将大小二坝积垜卷扫柴草尽皆焚燬杨英率黄正等发灵州顺流而下鐇遣魏镇等至广武营散赏孙隆用弓箭神鎗拒却之曹雄亲帅兵至灵州初宁夏游击将军仇钺闻邉警帅兵出玉泉营寘鐇反遣人招仇钺令以其兵来会佯许之帅衆还镇鐇夺其军单骑归私第京师讹言钺已从贼又兴武营守备保勋故与贼聮姻亦遂疑勋为外应朝议用勋为叅将钺为副总兵令率兵讨贼于是勋上疏言臣母及妻子俱在贼中臣义不顾家恨不飞渡黄河食贼肉以谢朝廷钺亦称病卧隂纳游兵壮士俟保勋等兵至从中起为内应俄而总兵曹雄亦遣人持书约钺钺苍头书童者没河潜入城具言保勋杨英韩斌时源各率兵屯河上广武营都指挥孙隆焚两坝埽卷河舟尽泊东岸矣钺喜嗾人谓贼宜急守渡口防决河灌城遏东岸兵勿使渡河何锦果率都指挥郑卿等三千人出觇渡口留昻守城时四月二十三日也寘鐇出城祭祀社稷旗纛等神使人唿钺陪祭钺复称病不出昻自来问疾钺阳呻吟卧伏诸苍头陶斌来得俟昻入用铁骨朶击杀之割其首级钺即披甲伏劔跨马出门唿诸壮士杨真等从者百余人直趋安化府执朱霞孙景文等十一人杀之擒寘鐇及其子台溍仪宾谢廷槐韩廷璋并党李蕃张会通等诈𫝊鐇令召锦还而别遣古兴儿宻告郑卿令反正锦方帅兵还卿等即以所部兵击杀胡玺魏镇等十余人声言城中事定以携衆心又往河口执刘钺姜永杀之衆大溃何锦丁广张钦杨泰正脱身走追擒之贺兰山外并获申居敬等曹雄杨英各先后至宁夏鐇起兵凡十八日而败上闻寘鐇反颁诏天下慰安人心诏内有宥充军罚米官员停徴粮草等件出内阁草中又欲取回各处差出官校刘瑾有难色以李东阳言从之五月命泾阳伯神英充总兵太监张永总督军务太监陆誾管领神鎗起前右都御史杨一清为提督率中外兵讨寘鐇时朝内不知四月二十三日事故出师神英等统京营兵合陜西诸镇兵马分道进勦瑾矫诏改戸部侍郎陈震为兵部侍郎兼佥都御史讨寘鐇暂行总制事震附瑾由光禄卿陞戸部侍郎瑾倚之为腹心会寘鐇反衆推杨一清提督军务瑾屈于公论不得已从之然度一清必辞故遣震弥缝其间兾其成功将柄用之已而闻寘鐇已就擒杨一清上疏乞将京军取回以安反侧上诏泾阳伯神英以兵还命张永及一清仍往宁夏绥安地方时道路相𫝊总督率京营兵将屠宁夏一清虑激变遣百戸韦成赍牌晓谕宁夏官舍军民大贼已擒地方无事天子遣二王重臣来抚定尔軰又出示朝廷止诛首恶不究脇从有功者许録用各部官员不许听人诬陷敢有流造讹言者治以军法侍郎陈震械寘鐇送京师杨一清以事干宗室处置少疎恐生他变又各犯有原谋脇从情罪不一一槩解京将无可活者故驰往止之时已渡河乃収系灵州以待一清会太监张永檄镇守抚按督同王司司公审分别首谋共谋随从等时镇廵逮至千余人一清出者凡百余申居敬徐钦程保等止逮其身系家属俟正犯诛后徙其妻子奏闻下法司议从之一清又谓永曰恩威当并行不悖大变之后堂陛凌替不复知上下之分维时造伪命伪符手刃大臣者戕杀主将夺其家者遗姦尚存无以善后乃宻谕镇廵捕指挥冯经等奏上伏诛八月太监张永回京杨一清仍总制陜西三邉军务削庆府䕶卫寘鐇锦广等械至京皆伏诛论功封仇钺为咸宁伯谷应泰曰正德二年四月庆府寘鐇反十四年六月宁府宸濠反逆同罪均固已然古者天子居重驭轻先奠根本分建宗子次固维城无事则修职称贡率土归王有事则环甲荷戈用纾国难是以家裕苞桑国巩磐石计深逺也刘瑾威刼大臣权倾万乗带刃畜何罗之谋术士进蒯通之论二世之祸直湏时耳寘鐇声罪发难志清君侧夫产禄在而兴居之兵非叛武瞾簒而敬业之兵亦正惜其溺志巫觋擅杀命卿狼狈称戈既无观变之智徘徊河上初无拨乱之心所以身膏斧锧而秦人莫之哀也不然扶苏受沙丘之诏而吞声自裁湘岳得台城之命而环甲不进强枝固本又何以称焉虽然寘鐇一狂悖竖子也天诱其𠂻狡焉思逞天殆借鐇为逆珰授首资乎寘鐇不反则张杨夜半之谋不合宁夏不乱则武宗腹心之爱不割张父赵母社稷之忧讵有艾欤观杨一清道闻鐇擒而急反京兵缓诛恶党岂非狡童游魂应时剪灭而珰毒方深人心易震内忧未靖外宁非福豹房之计得行而后战胜之贺乃在庙堂也然则宁夏之功不在宁夏在于杨一清乗寘鐇以诛城社之奸南昌之㨗不在南昌在于王守仁灭宸濠以寒觊觎之胆呜唿皆可谓大臣者矣明史纪事本末卷四十四明史纪事本末卷四十五钦定四库全书明史纪事本末卷四十五浙江提学佥事谷应㤗编平河北盗武宗正徳四年秋九月畿南盗起时刘瑾用事专恣骄横京师之南固安永清霸州文安地方京卫屯军杂居其地人性骄悍好骑射往往邀路刦掠号响马盗至是聚党益炽瑾欲速除之分遣御史寗杲于真定殷毅于天津薛凤鸣于淮阳专事捕盗旧例御史出不得以家属随至是杲等许携家往以灭贼为期凤鸣在归徳与守备指挥石玺㑹饮令人歌舞为乐逻卒奏之传㫖降凤鸣爲徐州弓手毅在天津稍收歛惟杲奏立什五连坐法盗贼捕获无虚日每械盗贼入真定用鼔吹前导金鼓之声弥日不絶瑾以捕盗功擢杲毅佥都御史仍专督捕事五年冬十月霸州隆盗刘六刘七叛初霸州文安县大盗张茂家有重楼复壁多为深害同时刘六刘七齐彦名李隆杨虎朱千户等皆附之诸大珰多文安人茂通赂纳交太监张忠者号北坟张与茂居邻结为兄弟因得徧赂马永成谷大用辈常因内官家人出入禁中进豹房观上蹴踘益无忌惮河间叅将袁彪数败贼茂窘乃求救于忠忠置酒私第招彪与茂东西坐举酒属彪字茂曰此彦实吾弟耳今后好相看无相扼也又举属茂曰袁将军与尔好今后无扰河间彪畏忠不敢谁何诸将闻风朒及寗杲至有廵捕李主簿承杲意伪作弹琵琶优人入茂家具知曲折杲率骁勇数十人乗不备掩擒之斧折茂股载归余贼相率至京谋逭罪忠与永成为请于上且曰必献银二万乃赦之刘瑾家人梁洪亦索万金六七杨虎计无所出潜刼近境冀以足所献㑹虎焚官署六七知事败散去六七胆力弓矢絶伦诸盗皆畏之涿州州官知其能召至协捕有功御史蒋瑶亦用而赏之或劝瑶并絶祸本二人竟飏去杲仍图形捕之逮系妻孥尽破其家六等穷蹙愤恚乃相聚抗官府刼行旅既刘瑾伏诛杲亦被劾麾下健儿多归之诏下讨贼仍许自首免罪六等遣其姊出首自领三十四人诣州知州郭坤以闻贳之令捕他盗自效至是复叛去往附畿内盗白英时英已流刼至山东六年春正月霸州巨盗刘六刘七聚衆攻安肃县刦取系狱盗党齐彦名时穷民响应旬日间衆至数千刦掠畿南州县霸州文安生员赵风子者多鐩有勇力好任侠每大言自负先是刘六等攻掠文安鐩率妻子避贼立水中贼刼其妻将污之鐩怒奋往杀伤二贼为刘六刘七所擒説使䧏许纳归家与弟鐇镐聚五百人㑹于河间由是贼党益繁自畿南逹山东倐忽来去势如风雨乃命指挥同知李瑾綂京营千人往讨瑾至徳州奏言白英约四百人分为二一刦诸城高密安丘沂水一自穆陵关南陷鱼台直趋金乡贼所得皆民间马一昼夜数百里驰而官军马少无以追敌请于山东直𨽻取给备战从之命瑾充叅将捕盗三月贼入博野饶阳南宫无极东明等县深冀定祁开等州境大肆杀掠攻滨州临朐临淄昌乐日照蒲台武城阳信曲阜及㤗安州皆破之时贼衆强多出不意突犯所在单弱势不能支李瑾东西奔命吏部尚书杨一清建言推用大将及文臣有才望者提督军务从之命恵安伯张伟充总兵官召马中钖为右都御史提督军务綂京营兵征流贼夏五月兵部尚书何鑑奏御盗事宜时承平日久民不知兵郡县望风奔溃甚至开门迎欵以故南北不通人情汹汹鑑建议选将练兵严号令公赏罸募义勇起用旧将白玉等数人奏行山东直𨽻等处修濬城隍选补军余録用民间武勇不许遗以资贼乡村镇店结伍立寨互相应援河南山西等处设兵黄河断太行以防奔突京操官军俱留本处分守郡县又于漕运十二把总部下每船选精卒一人沿河驻札以防运道商旅诏悉从所议鑑复奏遣都督黄琮张俊綂兵分布霸州等处六月流盗赵鐩刘三邢老虎杨虎分掠河南刘六刘七齐彦名分掠山东鐩等由河南山西自西而东踰曲周威县直抵文安复往河间泊头庆云由山东阳信海丰向西南上江为散地六七等踰山东河南出湖广江西仍由故道入长清齐河等县直抵霸州徒走山东向东南下江为絶地所至纵横如蹈无人之境大抵贼俱起畿内恃马力倐忽驰骤栖野不佔城郭蹈虚不立方所每战驱胁从者居前唿号冲突官军见形即缩贼相与笑乐恣所杀掠稍遇劲兵前者俱䧟自以精骑觇势为进退莫可控揣官军虽屡有小㨗然失亡多黠者又受贼赂多纵舎贼指挥桑玉尝与刘六刘七遇文安村中六七匿民家楼上欲自刭玉故纵之有顷齐彦名持大刀脇官军败衂者数十人至楼下彦名曰唿诸败军皆唿彦名曰救至矣无恐也六七遂弯弓注矢以出射殪数人去各地方官互相推委时马中钖张伟所领京营人马多不简閲中钖书生欲效龚遂化渤海事招抚解散张伟纨袴子怯不能战中钖遍檄诸路榜示刘六等经过所在官司不许捕获与供饮食若聼抚待以不死刘六等闻之所至不杀掠然且信且疑中钖至徳州桑儿园驻兵单车从数卒直抵贼垒开其自新刘六等来谓中钖开诚抚之刘六欲降刘七曰今内臣主国事马都堂能自践其言乎潜使人至京伺诸中贵无招降意又以山东所刦金银辇载至京馈权倖求赦不得遂益肆刦掠衆至数万中钖故城县人贼至故城戒令勿焚刼马都堂家由是谤腾谓中钖玩寇殃民兵部尚书何鑑劾中钖伟拥兵自卫纵贼不战逮下锦衣卫狱论死中钖竟死狱中伟革爵闲住八月丁巳刘六刘七齐彦名杨虎等合兵以二千骑破枣强县屠戮甚惨知县段豸死之命伏羌伯毛鋭充搃兵官太监谷大用总督军务兵部侍郎陆完提督军务大发兵讨流贼马中钖等既无功中官因以讨贼非书生所能办遂以大用等帅兵讨贼何鑑奏令陆完率领主事田兰等招募民兵地方大扰又奏调宣府副总兵许㤗游击郄永大同总兵张俊逰击江彬延绥副总兵冯祯入征内地俱聼谷大用陆完节制逮廵抚山东都御史边宪真定都御史萧翀宪等抚驭无方遇贼失机兵部奏逮下狱除名为民且着为令凢州县官失守者比守边将士例刘七等困沧州不克进抵霸州信安京师戒严时兵部侍郎陆完提督军务师已出涿州贼在固安甚急上召大学士李东阳杨廷和梁储兵部尚书何鑑谕曰贼在东师乃西出恐缓不及事卿等何以处之鑑对曰边兵已至涿州贼来送死但恐望风遁去耳上喜初副总兵许㤗奉调率部下入居庸关驻涿州冯祯入紫荆关驻保定上乃谕鑑即追还陆完东出往信安鑑承㫖毕退至部中已秉烛矣遣人留都门鎻钥赍牌驰谕戒以失误者斩时陆完方欲整兵南行而赍牌适至遂直趋固安许泰郄永出霸州平口贼易之㤗等逆击杀数百人贼始惧南奔天津指挥贺勇遏之信安湾贼复败泰等追击于东光半壁店擒斩二百七十人永再破之景州鑑桥冯祯败贼于东明裴子巖斩贼伪千户郄永复破贼枣强县合兵又破之叄老集及薛家屯擒斩千余人皆杨虎赵鐩党也诸将进击虎鐩于景州朱门村一日数战杀贼千余人贼奔遁小滩河北保定都司田彬率指挥赵文等扼之败绩文被获寻走还副总兵李瑾撃赵鐩于山东䝉山亦败贼得我神器盔甲及蠎衣虎鐩衣蠎衣沿途炫燿过泰安县题诗有纵横六合谁敢捕之句沂水杨头管四马武张通等皆归贼贼势益炽冬十月刘六等攻济宁不克初贼自沧州觧围南走破日照海丰夀张阳谷安丘宁阳曲阜沂水泗水费十城至是攻济宁焚运船千二百艘执工部主事王宠释之给事中窦明言弭盗安民择将事下狱太监张永选团营骁卒听征擢山东乐陵知县许逵为山东按察司佥事备兵武定州逵河南固始人令乐陵期月令行禁止时流贼横行河北逵修城濬隍踰月而成又使民家各筑墻髙踰屋檐仍开墻窦如圭仅可容一人家令一壮丁执刀俟于窦内其余人皆入队伍令守号令视旗鼓进退违者无赦又设伏巷中洞开城门未几贼果至旗举伏发贼火无所施兵无所加尽擒斩之自是贼不敢近乐陵抚按交荐其才擢是职十一月赵鐩等至宿迁初鐩等攻破灵山衞及日照诸县南攻徐州不下至是至宿迁淮安知府刘祥率兵逆贼不战自溃溺水死者无数祥被执纵还遂渡河杀高邮等卫官军三百余人执指挥陈鹏攻灵壁知县陈伯安战败被执攻宿州不克焚其西关欲降伯安不屈刘三欲杀之鐩止之得释又破虹县永城夏邑虞城等县执虞城知县寻亦释之又破归徳府守备万都司率衆追至亳州武平县指挥石坚率兵千人僧兵三百人邀战皆败杀僧兵七十余人至白龙王庙渡小黄河武平衞百户夏时扼之河杨虎率壮士黄宁九骑渡河时兵不知其为虎也击之虎夺舟欲济官军以土石击覆其舟虎溺水死鐩等推刘三为主总兵白玉击刘三于㤗和县小南门败绩杀官军一千五百余人失亡盔甲鎗刀二千神器七十余攻破霍丘杀万人执指挥潘翀释之杀都指挥三保射杀河南布政司经歴任杰军民死者千余人至鹿邑鹿邑溃执守城千户有陈翰者自称兵部主事乞为刘三子至新蔡致仕知府张释率衆遗刘三金帛万计不攻去当是时河淮南北官吏望风遁诸将利刼掠战不及贼势日甚刘三妄欲举大事与陈翰寗龙谋兵无主必乱共推刘三为奉天征讨大元帅赵鐩更名懐忠称副元帅小张永前军管四后军刘资左军马武右军邢老虎中军并称都督陈翰为侍谋军国元帅长史分二十八营应二十八宿各树大旗为号置金旗二大书虎贲三千直抵幽燕之地龙飞九五重开混沌之天又造钓牌令所至官吏修道路桥梁备刍粮酒肉供军降者秋毫无犯拒者寸草不遗刘六等攻徐州掠淮西刘七等觇知谷大用毛鋭等驻军临清复拥衆走霸州贼以十二月朔车驾出郊宫省牲图犯御跸时兵部尚书何鑑未寝左右无一吏卒乃自具帖予令厠卒递入长安门逐门递入司礼监转奉上知复传示各衙门严加防守又缒城赍报通州良乡涿州各守备官整备兵马兼以常制驾出南郊分调军马于南海子卢沟桥羊房角三处下营以防冲突处分甫定漏下五皷矣有顷上命司礼监太监召鑑至左顺门问今日驾可出否对曰驾当早出以安人心车驾遂出迄暮方回贼知有备不敢犯十二月刘六等西奔掠新城雄县定兴安肃易州涞水而南破髙阳蠡县博野容城深泽束鹿觇知祁州有备乃迂道竟攻临城髙邑成安饶阳由真定掠赵州安平直抵晋州藁城栢乡内丘南河衡水等处鑑计贼非东向临清必南奔彰徳移文促陆完督军分道追袭至彰徳贼方围汤隂闻官军至望风遁去许泰冯祯郄永金辅李瑾张俊成钊追战败之渡河溺死者无算刘七等复纠衆万余围李瑾冯祯营许泰与祯瑾内外夹攻败之贼遁去刘六刘七齐彦名刘三赵鐩邢老虎等复分掠山东河南贼欲牵制官军故分㓂其势益炽刘三等攻陷上蔡县知县霍瑄死之前锋临商水知县率吏民降进攻西平知县王佐拒敌被执骂不絶口贼支觧之乗胜攻破舞阳刼狱狱有僧徳静伪称唐府宫人子贼党贾勉儿留之至叶县执知县唐天恩并其父杀之攻㐮城㐮城人餽银马不攻攻破宝县佥事孙盘赍黄榜抚贼赵鐩复书曰羣奸在朝浊乱海内诛杀諌臣屏斥元老乞皇上独断枭雄之首以谢天下斩臣之首以谢羣奸有掠县令妻子者鐩杀之破裕州杀都指挥詹济同知郁采屠其城命辽东廵抚都御史彭泽提督军务以咸宁伯仇钺为平贼将军充总兵官帅延绥榆林诸路军马讨河南贼泽至大陈军容擐甲引见诸大校责以退缩严军政论行法建纛诸大校无不惕息顿首请自効良久释之遂鼓行前时河南亲藩告急何鑑建议复于宣府大同辽东延绥诸将部下续调未发官军分道赴之复以诸贼分责诸将计日𠞰灭七年春正月刘六等复攻霸州何鑑续调宣府边兵在涿州者遏之贼遁去先是陆完闻贼北奔恐犯京师即调许泰却永追至徳州泰永方恐后期获罪而贼东遁之报忽至泰永惊喜久之乃知遏贼宣府续调兵也尝语人曰何公此举既觧霸州之危复舒吾軰之罪既而辽东续调军亦至却永率边军追贼至山东大败贼李隆于穆陵闗隆奔刘七营刘七恶其反覆斩之并其衆复归河南陆完分调诸将许泰等大败贼衆于汴北时抚治郧阳李士实亦发兵夹攻贼奔商水仓皇阻河不能渡官军併力蹙之方可殄灭而纪功御史雷宗力劝诸将朝崇府盘薄久之贼因得渡商水何鑑劾宗阻误兵机逮下狱伏羌伯毛锐至真定败绩锐衰老怯懦所领京军万余皆怯不谙战谷大用拥衆观望不敢进鋭帅师至真定遇刘七等与战大败适许泰援至锐仅以身免失亡所佩将军印徴回京师以与大用同事不问罢归第二月赵鐩等攻唐县先后二十八日不破邢老虎病死鐩併其衆号十三万骑五干转掠㐮阳樊城枣阳随州新野破泌阳前大学士焦芳仅以身免尽发其先世冢墓无遗骸取芳衣冠被庭树歴数其恶命剑士斩之曰吾手诛此贼以谢天下进攻均州不克贼党声言欲屠城赵鐩以马文升家在围中引衆去之总制彭泽咸宁伯仇钺督各边将帅败鐩于西河县杀贼二千余人夺回马骡器械无算鐩奔鄢陵焚掠而过至新郑郑州攻城不能入遂至荥阳汜水攻偃师陞陆完右副都御史先是杨一清议擒斩贼三名者陞一级时刘六刘七齐彦名虽拥衆数万然多刦掠脇从之徒其亲信骁勇善骑射者不及千人官军毎追及贼首驱脇从良民对敌并弃所掠财帛奔逸而去官军竞取财帛斩获脇从首级屡报㨗音陆完谷大用降𠡠奨励十余次前后报功万计而正贼卒无获者甚至贼已去而官军遇平民亦杀之以报功大同游击江彬过冀州入民家杀二十三人有司申状大用完皆不问大用复奏带权势子弟仆从坐功冒级日费饩廪自出师以来刍粮犒赏费太仓银二百余万府库为之虚耗三月刘三赵鐩等至河南府叅将金辅惧不敢渡河总兵冯祯率榆林兵方列阵而姚信所部京军驰越祯前失利先遁贼麾衆突至祯下马力战死贼亦杀伤多乗夜奔汝州复犯汝宁府杀湖广土军数十人入颍州朱臯镇官军追败之前后斩贼及渡河淹死人马五千有余沿途逃散者甚衆鐩等由光山六安州攻破舒城刦掠人马夏四月桐柏知县李聚率乡兵败赵鐩于县外生擒潘僧等八名泌阳县刘机率乡兵擒获逆盗刘喜等总制彭泽督官军败赵鐩于六安州杀获四百余人追至定逺连败之湖广佥事郭韶败刘三赵鐩等于应山县二郎畋广水店追逐悬崖溺水者千余人彭泽同廵抚刘丙督各路军马追杀鐩等扵应山并子舖随州蓬甑山等处刘三刘资等潜匿山谷去李鋐率边军败刘六等于临煦沂水殄之刘六刘七等东入登莱掠胶州平度莱阳破文登招逺攻围宁海陆先复分调许泰却永合兵追勦贼溃分两队一队由高宻西奔李鋐追至沂水勦杀无遗刘六刘七齐彦名等复北走霸州犯香河寳坻玉田诸县败官军杀恭政王杲于武清八里荘兵部奏调恭将成钊等统领京军陆完寗杲亦分调诸将㑹兵截杀贼过马东圏杀戮寗杲子弟兵甚衆乃越霸州竟往雄县迤南直抵山东贼虽屡衂然随在脇聚寡而复衆先是正月刘六等自文安而下二月至宿迁屯小河口刼船欲渡指挥周正御之不得前退往桃源屯于城子河率衆万余掠邳州之泇口集遂由赣榆过郯城既拥衆复寇邳州贼皆白衣弥漫郊野知州周尚化悉力拒走之三月贼过吕梁沿途焚掠无遗总兵刘晖破贼于滕之吕孟社寻败贼于邳之郭家庄杀获千余人贼且战且走至鱼头集复破之四月贼奔登州海套陆完率大军与刘六刘七齐彦名等遇于嵩浅坡古县集等处时宣大铁骑及中上材官良家子悉集将十万人合围诸军奋勇鏖战斩首二千三百杀伤三千有竒俘获百余诸酋渠殆尽六七彦名独挟骁骑三百余溃围而走间道驰至河西务其势无前诸军悉出莫能御贼将北出塞外尼闗险不得通乃复越临清而南下邳之新安迤逦马家浅双沟频欲渡不得复由灵壁西南而去闰五月刘三自河南入罗田转掠黄陂都指挥陈表击败之还据罗田仇钺击贼于光山神周姚信为左时源金辅为右大败之斩首三百九十人盗奔六安诸将进至七里冈贼分为三神周追赵风子姚信追贾勉儿二贼急复合其党张通等率衆数千降鐩屡与官军战不利陈翰见势败亦向总兵仇钺降时源金辅追刘三由黄陂光罗至桐柏南召从骑十七人夜亡其半至土地陂指挥王瑾射刘三中其左目三纵火自焚瑾灭火斩其首都指挥朱忠等复追击贾勉儿于扶沟贼奔沙河溺死者甚衆追至永城勉儿变姓名匿项城之丁村老人王斌获之余衆悉溃赵风子走徳安知事不成行至应山县东化山坡下遇僧真安因削剃须髪藏度牒令贼党邢本道等各散遂同真安欲渡江从江西贼再圗大举湖广廵抚刘丙督官军擒邢本道等三十余人于随州天王险寨等处斩贼百余级获马骡器械千数本道被获始知鐩削髪遁去分命各道物色之武昌衞军人赵成赵宗等行至黄陂县九十三里陂遇鐩过见鐩状貌异常思与颁示合心疑之追至武昌江夏县管家套鐩入军人唐虎店饭成等进擒之捜获真安度牒槛车入京伏诛刘七杨寡妇以千骑犯利津佥事许逵追至高苑败之钱鸾以百骑劫徳平逵复引兵追至杨二荘尽殱之刘六刘七围邳州督漕都御史张缙击败之东海千戸张瀛率锐卒开栅迎敌贼三骑驰突而前皆渠帅也中矢毙其党悉遁六等遂从枣林渡邳骑能属者才三百人奔河南光山确山入湖广弃马登舟沿江掠聚复聚党至七百人驻兵武昌阳逻团风镇湖广廵抚都御史马炳然携家赴官贼遇之丁烂泥舖胁与俱至南京炳怒骂之遂遇害掠其家人内㫖立监鎗名太监陆誾以陆完讨贼久不灭谋出统军礼部尚书傅珪曰今兵老民疲直以多冒功者失将士心祸旦夕及宗社诸公尚唯唯乎力争之明日竟遣誾监鎗出征传㫖令珪致仕刘六为湖广官军所追风折㠶樯击死于水其子刘仲淮数人亦死刘七齐彦名等纠合水㓂自黄州下九江剽湖口彭泽等一带郡邑经安庆太平仪真所过残灭六月陆完帅诸将边兵驰至扬州斩退避指挥程鹏刘七龎文宣等舟过芜湖操江官军不敢逼直抵𤓰州烧燬战船抢夺军器镇江官军御之败绩杀掠过坝泊于通州之狼山常熟之福山港遂凌驾江面纵横上下通泰如臯濵江之区咸被创残秋七月刘七等复自通州泝流上犯九江刘七彦名等在江不安舟居日上通州逰掠欲自通泰登岸趋淮安复还山东为扬州官军所拒与其党韩三等谋复自海门而上泝流过采石泊芜湖之月子湖贼凡三过南京往来如入无人之境贼在海门东七里港谋入海由张网海口深入裹河不果又泊𨽻上断腰地方遂自湖口县乗风而西㓂南康迤逦蕲黄登光州固始还泛九江安庆至石灰河江口遂往铜陵时陆完自临清驰至江上都御史张缙王镇丛兰俞諌及副总兵时源等分兵守要害贼复沿江东下越𤓰州蹂周家桥厯孟渎下港掠常州杀常州守李嵩遂犯江隂杀县丞余凌云仍泊狼山下贼有舟三千余衆六七百人陆完至镇江留总兵仇钺驻温恭骑兵驻江北刘晖却永以舟师趋江隂八月刘七等既泊狼山其党以失地利相尤多溃去丁丑贼率衆二百余攻通州我军击之贼退入船是夕飓风大作贼船皆解散飘没其衆颠踣不支呕泄臭秽自相击撞苏人有应募献计用火攻其名水老鸦藏药及火于礟矢中发之又为形如鸟喙持之入水以喙鑚船机发自为运转转透船沉试贼一舟沉之贼益骇势廹乃登山团聚或下崖散逸輙为通州兵所蹙通州最与贼宻迩而守吏亦特严整壬辰夜三鼓副总兵刘晖帅东兵千总任玺帅大同兵㳺击却永帅宣府兵并进癸巳与贼战我军声燄震天风火交炽贼披靡跻山巅古垣凭高控险鎗矢瓦石雨下鏖战贼初不识山路火势既炽僧行居人逸出贼从之上山得路而我军方奋勇直前日加晡刘晖率部将张春萧泽髙云李春美饶徴等誓死决战分军为三刘晖在山北却永在山南皆戴盾跪行而上手施鎗礟且上且攻盾上矢集如猬不退遂夺其垣贼坠崖死者无算其余先具舴艋山下以备逃窜至是觅婴谷下山争船不得入刘晖立崖下百矢齐发刘七势迫遂赴水死彦名为宣府逰兵十旗张鑑斩首刘晖擒获余贼及龎文宣等觧京伏诛贼逸而北者高云追斩之皆尽九月论平流贼功封谷大用弟谷大寛为高平伯陆誾弟陆永为镇平伯咸宁伯仇钺进封咸宁侯并赐诰券世袭都御史陆完彭泽加太子少保完召囬掌院事廕一子锦衣衞百戸内阁李东阳杨廷和梁储费宏各廕一子锦衣衞正千户谷应泰曰刘六刘七齐彦名等初发难于霸州赵鐩邢老虎刘三等附之而盗愈剧至鐩等入河南七等入山东是羣盗分㓂之始也既而并兵薄都城至尊仓皇召对左顺中㫖夜出指授方略社稷无人几于发䝉振落矣乃冯祯才破鐩于景州而田彬没全师于山左许泰甫奏㨗于裴巗而刘七屠名城于冀右徒败车奔旗靡辙乱以此易彼得不偿失㳺魂渐大祸延淮北贼骑有京观之筑池隍无即墨之坚指斥乗舆妄陈天命而羣盗再薄都城矣夫金汤天险百灵呵䕶么么小㓂敢尔蹂躏则以七等固尝潜入宫门纵观禁掖窥龙颜于豹房分天香于御苑彼项籍偶观㑹稽石勒倚啸东门亦未有睥睨彤闱鼾寝卧榻如兹盗者也于是宫门晨扄南郊几阻徴调繁兴六师云集然后七等再入齐鐩等再入豫自此以后盗不复合刘三赵鐩猖獗于两河廵抚彭泽以大同辽东宣府之师御之刘六刘七枝蔓于济北少司马陆完及祯晖许泰诸将御之其余咸宁侯仇钺伏羌伯毛锐中贵谷大用边将江彬类皆将门世胄良卒信臣莫不赤羽耀日铁骑屯云然而鱼駴鸟穷狼奔豕突偏师少利拥麾不前军气初扬缓追逸贼甚至斩掠难民邀勲幕府纨袴徒舆动加青紫太仓少府滥若泥沙此怨毒所以日深中原所以不靖也既而鐩等屡挫自豫南窜楚境杨虎溺而贼势蹙赵鐩擒而贼党尽矣七等自齐北掠京畿南窥徐宿锋似䲭张势亦穷廹由邳流豫由豫流楚刘六沉于水濵此亦天亡之秋也然而舍陆登舟死灰复燃贾其余勇三江骚动天门无安都之栅京口无徐盛之城踰楚窥呉如履平地幸而妖星已陨风伯扬威当是时刘晖帅辽东兵任玺帅大同兵却永帅宣府兵聚天下之全力扑穷途之逋㓂犹莫不水战火攻矢穷弦絶然后骨载専车头行万里当其始也刘瑾以威激之张忠以贿纵之及其继也寗杲以酷激之马中钖以抚纵之事发扵中官祸成于庸帅卒之封爵定勲先及中人子弟焉夫张譲通书张角黄巾平而譲等俱封列侯令孜致乱黄巢长安破而令孜居功扈驾败亡之主各贤其臣而五省生灵鱼糜肉烂悲夫明史纪事本末卷四十五明史纪事本末卷四十六钦定四库全书明史纪事本末卷四十六浙江提学佥事谷应泰编平蜀盗武宗正徳三年冬十月四川保宁贼蓝廷瑞鄢本恕起汉中攻陷郡县起右副都御史林俊廵抚四川兼赞理军务督兵讨之初廷瑞行山中得古弃印亡何又得一劔自谓有天命遂与其党惑愚民倡乱时保宁贼刘烈亦聚衆作乱侵掠陜西汉中等处四年十二月蓝廷瑞自称顺天王鄢本恕自称刮地王廖惠自称扫地王合衆十万入冦湖广郧阳等处已而闻巡抚林俊督兵捕勦因流侵他境刘烈等复还至四川初烈等四出剽掠侵陜西汉中势颇猖獗至是复还勑巡抚都御史林俊相机勦贼未㡬刘烈为乱兵所杀余党廖麻子喻思俸复炽五年春正月命刑部尚书洪钟兼左都御史总督川陜湖广河南四省军务征勦四川等处流贼夏四月蓝廷瑞廖惠等破通江县林俊遣官兵及调猡石柱等处土兵攻败之杀溺死者六千余人生擒廖惠蓝廷瑞奔红口与鄢本恕合兵过陜西汉中三十六盘至大巴山俊复遣兵追及大败之贼弃辎重走六年春正月朔江津贼曺甫自称顺天王攻围县治佥事吴景被杀巡抚都御史林俊闻报驰赴乗元日贼方醉酒不设备乃夜半蓐食衔枚徃围烧之贼奔溃又于山坪伏子岸等连战败之抵贼营杀死曹甫等先后擒斩三千余人收回被掠男妇七百余口获马骡器仗无算五月鄢本恕蓝廷瑞等纵掠蓬劔二州命总制尚书洪钟同巡抚林俊总兵杨宏相机勦捕以靖地方复勑巡视都御史高崇熈镇守太监韦兴同洪钟林俊㑹勦剧贼蓝廷瑞鄢本恕六月洪钟至四川与林俊议多不合军机牵制不得速进蓝廷瑞招集散亡势复大振攻烧营山县治杀佥事王源钟乃㑹俊督四川陜西巡抚都御史蓝章督陜西兵及檄湖广河南兵分路进勦钟与俊亲监督之湖广兵先追及于陜西石泉县熨斗坝贼见追急求招抚令至四川东乡县金宝寺听抚钟给榜示并檄召廷瑞等约日出降贼意在缓师延至六月十四日始至信地依出驻营廷瑞本恕俱不出但使人来言欲得营山县治或临江市驻其衆方出见且要取旗牌官为质钟等俱许之鄢本恕来见回营蓝廷瑞始复来见且降且肆杀掠仍于松树垭刼掠民家计欲脱走官兵分七哨扼之不得间贼窘甚渐溃散十五日廷瑞以所掠女子诈为已女嫁与领兵土舍彭世麟为妾结欢世麟世麟白军门受之遂邀贼首至营宴㑹钟令廷瑞所亲鲜于金说廷瑞及本恕于十六日帅诸贼二十八人同至彭世麟赴宴伏兵尽擒之衆闻变遂大溃四出奔逸山谷钟等遣诸路兵分道追勦之擒斩溺死并俘获老弱兵仗骡马甚衆未尽者许自首抚之惟贼首廖麻子未获㨗闻加钟太子太保俊章陞赉有差江津贼曹甫余党方四任胡子麻六儿等拥衆走綦江入思南石阡等府方四伪称总兵任胡子伪称御史贼首三十余人伪称评事等名贵州兵败之于思南播州兵败之于三跳等处先后擒斩三千贼由贵州复入四川八月贼攻南川南颈雀子冈等闗官兵御之又攻东乡永澄诸处猡兵御之前后颇有斩获㑹百户桞芳等阵没官军却贼遂声言欲取江津重庆泸州叙州以攻成都逺近震骇林俊驻江津高崇熈驻泸州太监韦兴驻成都都御史王纶驻重庆檄副使何珊都指挥邹庆帅兵由合江进副使李钺知府曹恕率兵由江津进夹攻之九月贼攻江津㑹石砫兵至并力御之贼败走追至合小坪破其四营贼以八千人舁攻具复攻江津林俊李钺曹恕督酉阳播州石砫等兵三道迎击之贼败追至高观山斩首五百余级俘获二百余人官兵乗胜追击贼乃乘高下石不得进贼复拥衆时出冲击李钺㡬不免頼从吏何士昻等力战得解林俊见贼势犹盛遣降贼周大富入营招抚之方四伪令其党李廷茂出降竟不出高崇熈知贼首皆仁夀人遣人诣仁夀取各贼家属入营招之方四等杀其族属不听抚遣人来言听其自散去乃从翼日李钺督诸将校分兵为六哨由大垭小垭月垭关并进直冲高梁贼不能支六面皆合破其中坚斩贼首任胡子等贼大败追杀三十余里斩首一千八百余级生擒方四妻妾俘获男妇三千四百余人余衆坠崖填壑数里夺获马骡四千五百有竒土兵乘胜追勦又杀二百余人贼见官兵少还击杀千户田宣冉廷质等方四妻妾复逸去遂率余贼二千余人遁入思南境内巡抚右副都御史林俊乞致仕许之时宦者用事各边征勦必以其弟姪私人寄名兵籍冒功陞赏俊一切拒絶权倖恶之又与洪钟议多不合因乞致仕疏上忌者谓盗已平内批即允之台谏疏留不报俊归蜀人号哭追送未几麻六儿喻思俸骆松祥范藻等贼复炽内江䝉庆之境骚然踰年不能定矣命巡抚都御史高崇熈调兵讨方四廖麻子麻六儿等七年二月江津贼方四等自去年正月奔贵州八月复聚至是刼掠南川等县高崇熈连战败走之闰五月方四自南川破綦江佥事马昊败之奔婺川衆遂散乃变姓名潜走开县义官李清获之送于官十一月汉中贼廖麻子喻思俸内江贼骆松祥崇庆贼范藻等分刼州县衆号二十万洪钟分勦不暇给御史王纶劾钟纵冦殃民罢职命右都御史彭泽总制军务同总兵时源征之八年二月巡抚四川右都御史高崇熈以盗贼不尽灭逮下狱以右佥都御史马昊巡抚四川夏四月彭泽率苖兵攻汉中剧贼廖麻子破之衆遯窜山寨多伏匿箐棘中泽分兵搤出入夺水道渡开一面纵贼夹诛之且尽廖有异术能隠形事急跳身遁购之卒不获因移兵内江讨松祥平之九年春正月彭泽率兵讨崇庆剧贼范藻等平之四川羣盗悉定加总制军务彭泽为太子太保左都御史时源为左都督谷应㤗曰正徳中蜀盗蓝廷瑞鄢本恕廖惠起汉中曹甫方四起江津廷推林俊优诏特起俊时忧阕家居也俊既受命通江之战擒廖惠走廷瑞贼势穷蹙转窥秦陇呉景之死曹甫授首江津不振仅走贵州俊之视蜀初効可谓李纲入来方有朝廷光弼代军旌旗变色者矣而乃洪钟出督崇熈㑹勦兵有连鸡之形将无辅车之势我志方瑕丑氛复振然后羣帅戮力数道并进虽诱而杀降疑近不祥讵知纵之复叛无异养痈廷瑞本恕槛车诣阙保宁余党诛锄畧尽所不获者廖麻子一贼耳方四再冦江津俊又六面督攻斩其渠帅四之妻孥悉俘帐下虽蛮官卜衂四幸漏网喙息黔中已堕心胆假令借筹有人处置得宜玺诏优奖留俊抚绥汲黯卧治淮阳韦臯乆镇西川锦江三崃之间遂将桴鼔不鸣乎角巾扁舟䡖装还里蜀民追送涕泗横流谁秉国成何其谬哉于是汉中余孽廖麻子再与喻思俸等倡乱矣黔中逋冦方四复与麻六儿等出掠矣内江崇庆相继効尤范藻松祥人思雄长夫蜀冦纷纭本非剧贼王师压境实皆劲旅然而中人邀爵必使子弟监军鄙夫秉均喜言贼平受赏彭泽甫出余党旋平葢用兵六载屡成屡衂俊既去位人多畏咎至崇熈逮而洪钟撤争利诸臣抑已知难而退矣泽遂得专制阃外削平全蜀夫林俊当小腆初张举朝贪功之日而彭泽当贼氛滋蔓命臣畏祸之时泽遂享有功名俊以赍志老死君子于俊不无李广祖逖之感焉明史纪事本末卷四十六明史纪事本末卷四十七钦定四库全书明史纪事本末卷四十七浙江提学佥事谷应泰编宸濠之叛武宗正徳二年夏四月刘瑾受宁王宸濠重赂矫诏擅复䕶卫屯田宁藩旧在大宁今三卫地也初太祖诸子燕王善谋宁王善战靖难兵起燕王以计挟宁王迁北平后以其地与朶颜三卫遂徙封江西天顺间宁府不法革去䕶卫改为南昌左卫至是宸濠遣内官梁安辇金银二万通瑾朦胧奏请准改南昌左卫为䕶卫又准与南昌河泊所一处侵夺民利五年秋八月刘瑾伏诛兵部奏革宁王宸濠䕶卫仍为南昌左卫六年冬十月宁王宸濠葬母于西山青岚乃先朝禁革旧穴也八年夏四月宁王宸濠建阳春书院僭号离宫宸濠懐不轨术士李自然等妄称天命谓濠当为天子又招术士李日芳等谓城东南隅有天子气遂建书院当之九年春三月复宁王宸濠䕶卫屯田先是陆完为江西按察司为宸濠所重常曰陆先生他日必为公卿完亦心附之至是完为兵部尚书濠喜曰全卿为司马䕶卫可复得矣全卿完字也自完入内与王歳时问遗不絶王致书完欲复䕶卫完答书须以祖训为言时伶人臧贤者有宠于上左右近习钱宁张鋭张雄辈皆隂结之以求固宠贤壻司钺坐法充南昌卫军宸濠因之以通于贤每手书寄贤字贤为良之至是乞䕶卫辇载金宝于贤家分馈诸权要大学士费宏知之宣言曰今宁王以金宝鉅万复䕶卫苟听其所为吾江西无噍类矣陆完知宏必阻之乃密谋于钱宁等㑹三月十五廷试进士内阁与部院大臣皆在东阁读卷完遂于十四日投覆宁王乞䕶卫疏十五日中官卢明以疏下阁密约杨廷和出下制许之而宏竟不与闻廷和与完惧宏发其状㑹言官交章论䕶卫不可复乃谋去宏以宏私其弟费宷入翰林乡人黄初及第谮之且曰干清宫灾下诏皆宏视草归咎朝廷传㫖令宏致仕宏南归舟至清源濠党阴遣人入舟中纵火行李皆为煨烬濠党使人舟尾窥之见舟焚而余赀尽遂以是复濠濠乃已宁王宸濠自称国主妄传䕶卫为侍卫改令㫖为圣㫖夏六月宁王宸濠密令承奉刘吉等招剧盗杨清李甫王儒等百余人入府号把势八月宁王宸濠令抚臣以下朝服见抚臣俞谏不可时宸濠乆畜异志㑹有上赐欲抚臣等朝服见谏不可又尝去其左右为恶者濠深衔之冬十月宁王宸濠招鄱湖贼首杨子乔统贼徒扬清等肆行刼掠十年春二月宁王宸濠招举人刘养正入府密谋濠闻养正有才名习兵法延至府讲论宋太祖陈桥之变养正甚称濠有拨乱之才密约待时举事夏六月宁王宸濠忌都指挥戴宣擅捶杀之冬十月江西按察司副使胡世宁奏宁王宸濠无道罪状下兵部移文宁府令钤束其下时宸濠反迹已着人莫敢言世宁发愤上疏畧曰宁王自复䕶卫以来骚扰闾阎钤束官吏礼乐政令渐不出自朝廷臣恐江西之患不止羣盗也伏乞圣明广集羣议简命才节威望大臣兼任提督巡抚之职假以陈金彭泽之权销隙寝邪于无形勑王自王其国仰遵祖训勿挠有司以防未然疏上宸濠颇惧委过近属以自解以河南左布政孙燧为都察院右副都御史巡抚江西先是俞谏以忤宸濠夺官闲住宸濠谋益横朘削百姓辇珍宝结禁近以为奥援及结连各洞寨逋贼纵其流刼镇巡藩臬以正自持者必百计去之畏祸者遂翕然依附燧知大变将作乃均征赋饬戎备实仓储散盐利诸凡摧剥黎萌者渐次削除侦姦党置之法以剪其羽翼宸濠奏副使胡世宁离间亲亲妖言诽谤贿营内㫖逮之先是世宁已陞福建按察使宸濠临发毒之下血㡬殆濠深衔世宁必欲置之死摘前疏语为谤上赂用事者中以危法逮捕之世宁既迁福建便道抵浙归家濠属其党巡浙御史潘鹏发卒募取世宁欲甘心焉㑹李承勋为按察使匿世宁变姓名间道归命京师得不死下锦衣狱世宁狱中三上书言江藩横逆朝野皆闻微臣愚戅天日共鍳两京言官陈启充徐文华交章论救世宁系再经冬讯鞫搒掠几庾死十一月江西豕生象宸濠三司称贺左布政使张嵿以义折羣议止之十一年春三月宁王宸濠以上东宫未立密遣万锐林华贿钱宁等称长子宜入太庙司香为名迎取来京钱宁臧贤受厚赂隂助之夏五月宸濠欲拓府居拟大内左布政张嵿以非制拒之秋八月谪福建按察使胡世宁戍辽东沈阳卫初世宁刑讯一年钱宁萧敬张雄张锐江彬等受宸濠重贿脇刑官必坐以诬告亲王罪至死大理寺少卿胡瓒抗言曰濠谋頼世宁以发而置之极刑何以服天下衆直之及行抚按孙燧李润奉勘委曲明世宁无辜得减死谪戍夺瓒等俸九月宸濠夺官池贿李士实左布政张嵿不可濠遣承奉刘吉馈以四菓启视之则枣梨姜芥也嵿唿吉曰我知之矣是欲我早离江西界也臣子受命于君行止岂人所能预濠闻之黙然冬十月以王守仁为都察院右佥都御史巡抚南赣汀漳等处十二年春二月宁府典宝阎顺内官陈宣刘良奏宸濠不法事濠遣承奉刘吉贿钱寕矫㫖发顺等孝陵卫充军濠疑承奉周仪实使之併家人六十余人尽捶死三月宸濠令王春余钦等招募剧盗凌十一闵廿四等五百余人四集亡命同杨清等藏丁家山寺刼掠官军民财商货复厚结广西土官狼兵并南赣汀漳洞蛮欲图为应遣人往广东收买皮帐制作皮甲及私制鎗刀盔甲并佛郎机铳兵器日夜造作不息夏五月宸濠忌布政使张嵿贿钱宁嘱吏部陞光禄卿以远之秋七月以许逵为江西按察司副使宸濠以进贡方物为名遣徐纪赵隆卢孔章等赴京侦伺沿途伏徤步快马限十二日报知九月巡抚孙燧奏宜重九江兵备之权湖东分巡兼理兵备佞倖阻之不行冬十一月宸濠仇大学士费宏遣人焚毁其庐墓并攻城掠羣从兄弟杀之孙燧请兵擒捕下兵部议十二月命太监毕贞守江西贞遂附宸濠谋逆十三年春正月宁王宸濠诬奏清军御史范辂贿近倖逮问除名辂与毕贞争坐及辨朝王服色故被陷秋八月宸濠大集羣盗凌十一闵卄四呉十三等四出刼掠有抗者阴使盗屠其家呉十三刼新建库银七千余两南昌知府郑瓛置其窝主何顺于理濠怒诬瓛事执送按察司监禁九月宸濠贿佞倖改中官毕贞镇守浙江冬十月巡抚孙燧捕贼首呉十三等系南康府狱濠恐泄谋阴令贼党刼狱夺之十四年春二月宁王宸濠持重贿交通南京留守太监刘琅夏四月孙燧自劾乞罢不许时李士实刘养正王春刘吉万锐等日夜与宸濠谋恐事起以反为名欲伺晏驾后乘变起益遣奸党卢孔章等分布水陆要道万里传报浃旬往返踪迹大露先是孙燧托御盗名城进贤南康瑞州又请勑湖东道分巡兼理兵备与饶相犄角九江当湖冲最要害请重兵备兼设南康宁州武宁瑞昌及湖广兴国通城便控制广信横䧏香山诸寨地险人悍设通判驻其地兼督六县又恐宸濠一旦起刼兵器假讨贼尽调卫城兵器于外尝笑曰即贼起吾不灭贼贼必以吾处分故速灭也㑹江西大水凌十一吴十三闵廿四等出没鄱阳湖为冦燧与许逵自江外掩捕之夜大风雨不克济三贼走匿宸濠林墓中竟不得濠恐乃致书陆完曰急去孙燧用梁辰汤沐来王守仁亦可切勿用吴廷举时燧疏宸濠逆谋凡七上宸濠奸党邀诸途皆不得达燧又以朝廷懿亲不敢先发故自劾乞休不报五月遣太监頼义驸马都尉崔元都御史颜頥夀戒饬宸濠时江彬钱宁有隙太监张忠等常欲借彬以倾宁㑹濠居父丧矫情饰礼复令南昌生徒保举孝行挟孙燧并巡按御史王金奏其事燧等欲缓其逆谋具疏上之上见奏惊曰百官贤当陞宁王贤欲何为且将置我何地耶张忠乃乘间密言曰朱宁臧贤交通宁王谋不轨陛下不知乎称王孝讥陛下不孝也称王早朝讥陛下不朝也上颔之东厰太监张锐大学士杨廷和初亦党濠为复䕶衞已而锐知有反谋且知上入忠言乃与廷和谋欲复革去䕶衞以免后患于是御史萧淮疏称宁王不遵祖训包藏祸心招纳亡命反形已具疏入江彬张忠赞其说遂勑义等往革其䕶衞给事中徐之鸾御史沈灼各上疏宸濠不法事诏发兵大索宸濠侦卒于臧贤家时宸濠侦卒林华匿贤家家多复壁外钥木厨开则长巷人无觉者华以是得脱归不获六月丙子宁王宸濠反都御史孙燧按察司副使许逵死之先是朝廷遣頼义崔元颜頥夀等行崔元过杨廷和询之廷和曰宣徳中有疑于赵府常令驸马袁㤗往竟得释或此意也元等遂行而京师竞传以为且擒治宁王侦卒林华者即兼程逃归以六月十三日至江西值濠生日宴镇巡三司等官闻报大惊葢旧日擒荆王时差太监萧敬驸马蔡震都御史戴珊过南昌宁王亲见之遂以此必擒我不复记廷和所云赵府事也罢宴遂密召刘养正刘吉等谋之养正曰事急矣明早镇巡三司官入谢宴可就擒之杀其不附已者因而举事乃夜集贼首吴十三凌十一闵廿四等饬兵器以候待旦急召致仕侍郎李士实入以谋反告之士实唯唯而已寻各官入谢拜毕左右带甲露刄侍卫者数百人宸濠出立露台大言曰太后有密㫖令我起兵入朝监国汝等知之乎都御史孙燧毅然曰密㫖安在濠曰不必多言我今往南京汝保驾否燧张目直视濠厉声曰天无二日臣安有二君太祖法制在谁则敢违濠大怒命缚燧衆骇愕相顾失色按察司副使许逵大唿曰孙都御史朝廷大臣汝反贼敢擅杀耶顾燧语曰我欲先发不听今制于人尚何言濠併缚之讯逵且何言逵曰惟有赤心耳岂从汝反且缚且骂贼捶折燧左臂并缚逵喝校尉火信等拽出惠民门外杀之逵且死骂曰今日贼杀我明日朝廷必杀贼时烈日中忽阴曀惨淡城中闻之无不流涕者遂执御史王金主事马思聪金山右布政胡濓参政陈杲刘斐叅议许效亷黄宏佥事顾鳯都指挥许清白昻并太监王宏俱械鎻下狱思聪黄宏不食死逆党举人刘养正至宸濠自出城迎之养正常言帝星明江汉间故属意宸濠至是与李士实谋令叅政季斆佥事潘鹏师䕫持檄谕降诸郡县左布政梁宸亷使杨璋副使唐锦为所脇移咨府部𫝊檄逺近革正徳年号指斥乘舆以李士实刘养正为左右丞相叅政王纶为兵部尚书总督军务大元帅分遣逆党娄伯王春等四出收兵戊寅闵廿四呉十三等夺船顺流攻南康知府陈霖等遁走进攻九江兵备副使曹雷知府汪颕等亦遁城俱陷宸濠即令师䕫居守娄伯至进贤知县刘源清诛之提督南赣军务都御史王守仁移檄远近暴露宸濠罪恶起兵讨之先是守仁提督江西致仕侍郎李士实素与宸濠通一日守仁见宸濠举宴士实亦在座宸濠因言上政事缺失外示愁叹士实曰世岂无汤武耶守仁曰汤武亦须伊吕宸濠曰有汤武便有伊吕守仁曰有伊吕何患无夷齐于是守仁阴为之备㑹五月间福州三卫军人进贵等作乱兵部尚书王琼知宸濠且反谓主事应典曰进贵乱小事不足烦王守仁但假此便宜勑书在彼手中以待他变可也乃具题降勑令守仁查处福州乱军故宸濠之叛江西守臣俱遇害被执惟守仁以往勘福建出六月初九日自赣起行十五日守仁至丰城知县顾佖告濠反守仁易服濳至临江㡬为宸濠所及临江知府戴徳孺闻守仁至喜迎入城调度守仁曰临江居大江之濵与省㑹近且当道路之冲莫若抵吉安为宜又以三䇿筹之曰宸濠若出上䇿直趋京师出其不意则宗社危矣若出中䇿趋南都则大江南北亦被其害但据江西省城则出下䇿勤王易为也及行至中途恐其速出乃为计佯奉朝廷密㫖先知宁藩反状令两广湖广都御史杨且秦金暗伏要害地方以俟宁藩兵至复取优人数辈厚赏以全其家令其至伏兵处所飞报窃发日期将公文缝置袷衣絮中临发适捕李士实家属至舟尾故令觇知之守仁乃佯怒令牵上岸处斩而阴纵之令其奔报宸濠逻获优人果于祫衣絮中捜得公文不敢即发庚辰守仁飞报宸濠反王琼宣言曰有王伯安在何患不乆当有㨗报耳丁亥守仁集兵粮传檄四方诸郡县知府伍文定等皆至议所向守仁曰兵家之道急冲其锋攻其有备皆非计之得我故示以自守不出之形彼必他出然后尾而图之先复省城以捣其巢穴俟彼还兵来援然后邀而击之此全胜之䇿也宸濠果使人探守仁不出秋七月壬辰朔宸濠㑹李士实刘养正造伪檄指斥朝廷叅政季斆同南昌教授赵承芳等赍伪檄榜谕吉安守仁执缚军门固封上进疏畧曰陛下在位十四年屡经变难民心骚动尚尔巡逰不已致使宗室谋动干戈冀窃大宝且今天下之觊觎岂特一宁王天下之奸雄岂特在宗室言念及此可为寒心昔汉武帝有轮台之悔而天下向治唐徳宗下奉天之诏而士民感泣伏望陛下痛自刻责易辙改絃罢奸回以动天下忠义之心絶游幸以杜天下奸雄之望宸濠率兵出江西留其党宜春郡王拱樤同内官万锐等守南昌自与拱栟李士实刘养正闵廿四等六万人号十万以刘吉为监军王纶为叅赞指挥葛江为都督载其妃媵世子从总一百四十余队分五哨出鄱阳舳舻蔽江而下声言直取南京太监毕贞守浙江许起兵应之戊戌宸濠趋安庆知府张文锦都指挥杨锐指挥崔文令军士鼓譟登城大骂之宸濠遂留攻安庆时九江南昌既陷远近震骇三人慿孤城以忠义激士誓衆死守佥事潘鹏安庆人也宸濠令鹏遣家属持书入城谕降崔文手斩之磔其尸投城下宸濠令鹏至城下说之文引弓欲射鹏鹏走免张文锦即鹏家尽诛之宸濠尽攻击之术不能克时朝廷闻濠反乃收太监萧敬秦用卢明都督钱宁优人臧贤尚书陆完等俱下狱籍其家后萧敬罚二万金得免秦用陆完谪戍边余死狱中癸夘王守仁率知府伍文定等起兵㑹于临江樟树镇于是知府戴徳孺引兵自临江徐琏引兵自袁州邢珣引兵自赣州通判胡尧元童𤦺引兵自瑞州通判谈储推官王暐徐文英新淦知县李美太和知县李楫宁都知县王天与万安知县王冕各以其兵至十八日己酉至丰城衆议所往或谓宁王经画旬余始出留备南昌必严攻之恐难猝拔今宁王攻安庆久不克兵疲意沮若以大兵逼之江中与安庆夹攻之必败宁王败南昌不攻自破矣守仁曰不然我师越南昌下与宁王持江上安庆之衆仅能自保必不能援我于中流而南昌兵议其后絶我粮道南康九江又合势乘之腹背受敌非利也不若先攻南昌宁王久不克安庆精锐皆出守御必单弱我兵新集气锐南昌可克也宁王闻我攻南昌必解安庆围还兵自救暨来我师已克南昌彼闻之自夺气首尾牵制此成擒矣乃分其兵为十三哨哨三千人少者千五百人令伍文定等各攻一门以四哨为游兵䇿应之谍报宁王别伏兵攻厰为城中声援守仁遣知县刘守绪夜从间道袭破之以撼城中十九日发兵以二十日昩爽各至汛地守仁下令曰一鼓附城再鼓登三鼓不登诛四鼓不登斩其队将又先期为榜入谕城中居民令各闭户自守勿助乱勿恐畏逃匿遂舁攻具至城下梯絙而登城上虽设守御闻风倒戈城门有不闭者兵遂入守仁乃入城抚定之时赣州奉新等兵皆降盗颇骁悍然多肆杀掠不遵约束民被杀伤者衆守仁执数人斩之衆稍定擒拱樤及万锐等十余人宫中皆纵火自烧杀不尽者拘系之散遣胁从府库被宸濠取充军资及兵士畧取不尽者籍封之城中始安时宸濠愤安庆不下方自督兵填壕堑期在必克闻守仁帅兵攻南昌大恐李士实等劝宸濠勿还兵舍安庆径取南京既即大位江西自服宸濠不从解安庆围移兵泊阮子江先遣兵二万还援江西宸濠自率大军继之二十二日谍报至江西守仁乃集衆议或谓宁王兵盛慿其愤怒悉衆而来我援兵未集势不能支不若坚壁自守以待四方之援彼久顿坚城之下兵孤援絶将自溃矣守仁曰宁王兵力虽强然所至徒恃焚掠刼衆以威未尝逢大敌与之旗鼓相当一鏖战者彼所诱惑其下不过以事成封爵富贵为説今进取不能巢穴又覆沮䘮退归衆心已离我以鋭卒乘胜击之彼将不战自溃矣是日抚州知府陈槐亦帅兵至于是守仁大赈城中军民慰谕诸宗室榜示宥释脇从常受贼官爵能自逃归投首者皆置不问二十三日谍报宸濠先锋已至樵舍守仁乃遣诸将帅兵迎击之令伍文定以正兵当其前余恩继文定后邢珣帅兵绕出贼背徐琏戴徳孺张两翼分击之诸将各受命出二十四日乙邜贼兵乘风鼓譟而前逼黄家渡气骄甚伍文定余恩佯北致之贼争进趋利前后不相及邢珣兵从后急击横贯其阵贼败走文定恩还兵乘之徐琏戴徳孺兵合势夹击贼不知所为遂大溃追奔十余里擒斩二千余级溺水死者万计贼气大沮退保八字脑是夜宸濠问舟所泊地其下对黄石矶南人谓黄王宸濠恶其音为王失机杀对者贼衆见兵败稍稍散去是日建昌知府曾玙等帅兵至守仁谓九江南康不复则道终便且湖广援兵不能达乃别遣知府陈槐帅兵四百合知府林椷兵攻九江知府曾玙帅兵四百合知府周朝佐兵攻南康宸濠大赏将士当先者千金被伤者百金使人尽发南康九江兵至丙辰并力合战官兵败死者数百人伍文定急斩先却者以殉身立砲铳间火焚其须鬓不移足士殊死鬭兵复振砲及宸濠舟贼遂大败擒斩二千余级溺水死者甚衆贼复退保樵舍联舟为方阵尽出其金帛赏士伍文定等乃为火攻之具邢珣击其左徐琏戴徳孺击其右余恩等分兵四伏期火发兵合丁巳宸濠朝羣臣执其不尽力者将斩之争论未决官兵四集奋击之火及宸濠副舟贼复大溃宸濠与诸妃嫔泣别妃嫔皆赴水死将士执宸濠及其世子郡王仪賔并伪丞相元帅等官李士实刘养正徐吉凃钦王纶熊琼卢行罗璜丁瞶王春呉十三凌十一秦荣葛江刘勋何镗王信呉国士火信等数百余人被执胁从官太监王宏御史王金主事金山按察使杨源佥事王畴潘鹏叅政陈杲布政司梁宸都指挥郏文马骥白昻等擒斩贼党三千余级溺水死者约三万弃其衣甲器仗财物与浮尸积聚横亘若洲余贼数百艘四散逃溃复遣兵分勦击破之于樵舍又破之于呉城擒斩千余级守仁所遣曾玙陈槐亦攻复九江南康二郡各于沿湖诸处擒斩千余级将士执宸濠入江西军民聚观欢唿之声震动天地宸濠见守仁唿曰王先生我欲尽削䕶卫请降为庶民可乎守仁曰有国法在遂頫首不言初宸濠谋反妃娄氏泣諌不聼及宸濠被擒于槛车中泣语人曰昔纣用妇人言而亡天下我以不用妇人言而亡其国今悔恨何及守仁为求娄妃尸葬之得宸濠交贿大小臣僚手籍悉焚置不问八月上下诏亲征时王守仁擒宸濠㨗书未至诸边将在豹房者各献擒濠之策上亦欲假亲征南游太监张永等见钱宁臧贤事败又欲因此邀功于是上自称奉天征讨威武大将军镇国公边将江彬许秦刘晖中贵张永张忠等俱称将军所下玺书改称军门檄上方出师驻跸良乡而守仁㨗奏至且虑有沿途窃发欲自献俘阙下疏畧曰臣于告变之际选将集兵振扬威武先收省城虚其巢穴继战鄱湖击其惰归今宸濠已擒逆党已获从贼已扫闽广赴调军士已散地方惊扰之民已定窃惟宸濠擅作威福睥睨神器招纳叛亡辇毂之动静探无遗迹广置奸细臣下之奏白百不一通发谋之始逆料大驾必将亲征先于沿途伏有奸党期为博浪荆轲之谋今逆不旋踵遂已成擒法宜解赴阙门式昭天讨然欲付之部下各官诚恐濳布之徒乘隙窃发或虞意外臣死有余憾矣葢时事方艰贼虽擒乱未己也奏入上屡檄止之令以俘候车驾至大学士梁储蒋冕屡请回銮不聼九月上至南京王守仁发南昌将献俘阙下张忠江彬等谓当纵之鄱湖俟上亲与遇战而后奏凯论功屡遣人至广信止之守仁不得已乘夜过玉山械系宸濠等取道由浙河以进张永已候于杭州守仁至杭谓永曰江西之民乆遭濠毒今经大乱继以旱灾又供京边军饷困苦既极必逃衆山谷为乱昔助濠尚为胁从今将遂成土崩之势然后兴兵定乱不亦难乎永深然之乃徐曰吾之此出为羣小在君侧调䕶左右以黙辅圣躬非为掩功来也但皇上意将顺而行犹可挽回万一若逆其意徒激羣小之怒无救于天下大计矣于是守仁信其无他以濠付之乘夜渡浙江过越还江西太监张永复命先见上备言王守仁之忠并江彬等欲害之意初江彬张忠等谋欲夺功诬守仁初附宸濠及知其势败然后擒濠攘功张永知其谋语家人曰王都御史忠臣为国今欲以此害之他日朝廷有事何以教臣子之忠乃先见上备言其事彬等毁遂不入张忠又言守仁在杭竟不至南京陛下试召之必不来无君可知召之守仁即奔命至龙江将进见忠殊失意又从中阻之守仁乃纶巾野服入九华山张永闻之又力言于上曰王守仁忠臣今闻衆欲争功欲弃其官入山为道士由是上益信之命守仁廵抚江西擢吉安知府伍文定为江西按察司赣州知府邢珣为江西布政司右叅政十一月上在南京张忠许㤗刘晖等复营内㫖领京边军讨宸濠余党时守仁受命巡抚江西许㤗等领京边军万余人在南昌勦捕余贼给事中祝续御史章纶随军纪騐望风附㑹肆为飞语北军旦暮唿守仁名嫚骂或冲道启衅守仁畧不为动务待以礼预遣官谕市人移家于乡而以老羸应门始欲犒赏北军泰等预禁之令勿受守仁给示内外述北军离家苦楚居民当致主客礼每出遇北军丧必停车问故厚与之榇嗟叹乃去乆之北军咸曰王都堂待我有礼我安得犯之㑹冬至时新经濠乱民间哭亡酧酒声闻不絶北军无不思家泣下求归者忠㤗自挟所长较射教塲江西官军射多不中忠㤗乃强守仁守仁故不得已应之忠㤗笑守仁乃三发三中每一中北军在傍同声踊跃唿应远近忠㤗不乐而罢且曰我军皆附彼矣遂班师时江西已宁忠等搜求微隠罗织平民妄诛戮以为功而没其货财军马驻省城五阅月糜费浩烦江西骚然不胜其扰十二月宸濠等至南京上欲自以为功乃与诸近侍戎服整军容出城数十里列俘于前为凯旋状既入囚禁之十五年秋九月上以大将军钧帖令巡抚江西都御史王守仁重上㨗书守仁节畧前奏入江彬张忠等姓名于内上之疏入始议北旋冬十月上自南京班师还京十二月上至通州赐宸濠死燔其尸余党至京师磔诛之独抑王守仁功未叙至嘉靖初始起为南京兵部尚书封新建伯谷应㤗曰武宗慢弃神器王纲不守累叶金瓯视为中原之鹿于是羣邪睥睨萧墻之内躭躭虎视人有风云之想矣宸濠复䕶卫于正徳二年举兵于正徳十四年十余年之间碁布星罗贼党㡬徧海内当其始也觇螽斯龙种之衰妄冀千秋万岁之约畜梁孝淮南之志要结伍被严助之欢舆服升朝俨然大宝称戈喋血讵其本怀既而玉厯无疆妖谋渐洩罗络弥严腹心愈广其骨鯾不附者内则大学士费宏外则巡抚孙燧副使许逵数人已耳宫掖树其私人六卿半其羽翼京省津梁飞骑立达荆蛮百越振臂能唿知义旗之莫举料乘舆之必东设伏闗辅之间阴谋博浪之事嗟乎飞鹰飏羽已上其鞴游鱼鼔鬐已吞其饵武宗方且改号将军贬名镇国右挈江彬左倚忠永张皇国门有同儿戏岂不危哉所幸宸濠身居彭蠡之间结聚椎埋之客地利既失人谋不臧玉烛灰而复明皇舆昃而旋正是乃天意夫岂人事焉若王新建﨑岖江介倡率羣僚亟攻南昌覆其巢穴迎战鄱阳击其惰归柴桑㨗而长鲸昼徙湓口围而宝帐宵灰兵甫万余时才旬日天生李晟为国非为朕也大功甫立疑谤旋生角巾野服口不言功委蛇于羣阉之间调䕶于悍军之日所忧在国衅而不在身危所争在民心而不在已爵卒之上勲格而不行五等加而又夺然而陈汤之爵失而不冺其功魏征之碑仆而讵损其直微彰柔刚龙蛇伸屈殆所谓浩然正气日月争光者与若夫孤城单旅牵制贼兵不使下留都者安庆知府张文锦武臣杨锐崔升也闻难赴义先登摧敌佐成大功者知府伍文定及邢珣徐琏戴徳孺也分剪支蔓收复降郡者知府陈槐曾玙也王琼拔守仁于未有事之先未雨绸缪国之元臣张永一寺人耳片言感悟力为左右吕疆张承业之功何以加焉悲夫樊哙以吕戚而得免葅醢杜预赂朝贵而始遂功名功臣志士所遇抑又何穷与明史纪事本末卷四十七明史纪事本末卷四十八钦定四库全书明史纪事本末卷四十八浙江提学佥事谷应泰编平南贑盗武宗正徳六年夏四月江西盗起命右都御史陈金总制军务右副都御史俞諌提督军务讨之先是江西诸郡盗贼蠭起贑贼犯新淦执叅政赵士贤靖安贼胡雷二等据越王岭玛瑙寨华林贼陈福一破瑞州既而抚州东乡饶州桃源洞等处贼亦作乱金等奏调广西田州东兰等处狼兵合征之七年春正月南贑巡抚都御史周南率兵攻破大帽等山寨尽平之大帽山交界江闽广三省贼首张畨璮李四仔钟聪刘条黄镛等聚徒数千流刼攻陷建宁宁化石城万安诸县南分遣江西兵从安逺入攻破巢穴七广东兵从程乡入攻破巢穴九福建兵从武平入攻破巢穴八擒番璮等悉斩之俘获贼属夺回良善甚衆二月江西按察司副使周宪率兵讨庐山左湖盆塘贼败之擒斩数百人四月周宪移军攻华林贼于仙女寨拔之进克鸡公岭先后擒斩千余人进薄华林絶其出道贼益窘五月周宪攻华林贼及其子干俱死之先是陈金檄周宪等分兵三路讨华林贼宪率兵进㑹谍者言贼饥疲宪信之遂檄兵夹攻其二路失期不至宪与贼战独深入山谷峻险贼慿高发擂石下如雨兵败宪被执刀中宪首血流满面左髀复中鎗不能行大骂贼不絶口贼怒支解之子干见父被执跃马直前中流矢力战堕崖死贼势复振事闻赠宪官谥忠愍旌其子六月南昌知府李承勲㑹同按察使王秩督兵进攻华林贼勲招降贼帅黄竒置麾下有智畧任用之人谓勲宜防不测勲益亲信令宿帐中竒感奋誓以死报勲乃令竒入贼寨说其党多来降者与约期令俟报至期承勲令土酋岑勐选精兵五百人夜与俱至山下勲令黄竒密入寨诱所与约降者来既见复纵之去令为内应勲乃与勐帅五百人夜衔枚登山歴重险上黄竒与数人前导至垒贼方鼾睡直夜者击三更竒㧞栅率衆入五百人奋刀砍之内应降贼亦合势夹攻贼仓卒不知所为求甲仗皆不得斩首三千余级余衆奔出垒乘夜逃匿山谷候晓搜诸山又斩获千余人华林贼遂平于是移兵击靖安玛瑙寨贼尽俘之都御史陈金奏江西华林贼已勦平桃源贼王浩八愿抚加金太子少保余论功行赏有差冬十月命右都御史陶琰总督诸军务事初廷议以河北江西诸寇未平故复勑琰总理军务事至则刘六已灭王浩八听抚琰虑浩八谲诈难信乃奏设兵备及简拔郡寮有才者分处要害八年春正月桃源贼王浩八等复作乱率五洞蛮兵与东乡贼分刦州县命操江副都御史俞諌提督军务同总兵刘晖率狼兵进勦夏四月江西兵备副使胡世宁约王赛一内应引兵征东乡剧贼乐庚二陈邦四等尽擒之东乡故贼巢世宁抚御反侧务立信义乐庚二陈邦四怙乱复叛悉擒馘王赛一效顺有功奏原其死既而修城濠迁县治经武赈饥百姓晏然五月江西恭政呉廷举单骑入桃源谕剧贼王浩八等计擒贼渠以出桃源贼用兵歴年征讨费以万计而贼益炽廷举欲用竒谋取胜免胄单骑入贼巢谕令解散为贼所留耀武刦威廷举畧不为动久之因得以识其左右有谋勇者阴结之使执其渠因奉廷举归俞諌率狼兵大败桃源贼于裴源初谏因呉廷举被执移兵桃源进勦知府李承勲曰贼乏食必掠裴源积粟请贑兵及南昌兵自岳阳分两翼伏裴源待之贼果入裴源大败遁去桃源贼弃巢奔突四出踰饶信纵掠徽衢诸州县初贼闻狼兵至颇惧欲降按察司王秩欲受之已有约议者以贼反覆不可信欲乘兵威扑灭取降者杀之贼复大乱弃巢奔突四出刦掠徽衢等处民被其害六月总督浙江军务都御史陶琰廵抚应天都御史王缜㑹总制江西都御史俞谏夹攻桃源贼王浩八于徽衢平之初琰虑桃源贼听抚难信预为之防至是果突入境督兵㑹勦余党悉平总制俞谏奏江西贼平请建东乡万年二县分治地方抚安人民从之十二月俞谏调兵征建昌贼徐九龄等平之建昌贼为患数年势逼益府官军不能讨至是諌命师悉擒以还九年三月总制军务俞諌檄兵备胡世宁等㑹兵勦临川四寨宿盗尽平之十月陞南昌知府李承勲浙江按察使太监黎安欲夺承勲功诬陷之大理卿燕忠即讯广信得直十二年二月巡抚南赣都御史王守仁檄四省兵备官选募民兵操练初陈金讨桃源华林诸贼多所招抚未大示惩创又民间父兄被杀者不得报讐时相诟訾诸凶不自安转徙啸聚不数年仍起为盗又南赣地多山险易为巢穴南安横水桶冈诸寨有贼首谢志山蓝天鳯漳州浰头等寨有贼首池大鬓等于是福建江西湖广广东之界方千里皆乱兵部尚书王琼知守仁才特荐用之守仁至以前者多调狼逹土军糜费踰万乃使四省兵备官于各属弩手打手机快中选骁勇有胆力者县千人少或八九百选最者优廪饩署为将领其兵备原额官军汰老弱三分之一各县贤能官统之专守城隘所募精兵随各兵备官屯札别选官分队统习之于是各县屯戍既足防守而兵备召募者又可应变出竒盗贼渐知所畏三月王守仁调三省兵攻信丰龙南流贼连败之贼突至信丰守仁令乘险设伏厚集以待之乃潜令兵往径道夹攻贼奔溃象湖山拒守又潜兵擣其巢穴大败之贼复溃入流恩山冈等巢寻遁去五月王守仁调兵攻何塘洞山寨贼酋张师富等及长富村等处二十余巢平之其脇从余党悉愿携带家口出官听抚守仁委官安挿复业四千余人复檄知府李斆调兵擒贼帅陈能平其巢穴秋七月王守仁请提督军务许之初守仁上疏论狼兵所过不减于盗转输之苦重困于民乃请便宜行事期于成功不限以时兵衆既练号令既明事无掣肘可以相机勦灭衆迂其议屡不报尚书王琼慨然曰朝廷有此等人不与以柄又将谁用因守仁疏覆议即奉㫖改提督南贑汀漳等处军务冬十月王守仁讨汀州左溪贼蓝天鳯等平之天鳯等与贑南下新穏下等洞贼雷文聪高文晖等盘据千里守仁集从事议曰诸巢为患虽同事势各异以湖广言之则桶冈诸巢为贼之咽㗋而横水左溪诸巢为之腹心以江西言之则横水左溪诸巢为贼之腹心而桶冈诸巢为之羽翼今不先去腹心之患而欲与湖广夹攻桶冈进兵两寇之间腹背受敌非吾利也况贼但闻吾檄湖广夹攻桶冈横水左溪必观望未备出其不意可以得志横水左溪既破移兵桶冈势如破竹矣乃遣都指挥许清率兵自南康新溪入知府邢珣率兵自上犹县石人坑入知县王天与率兵自上犹县白面峪入皆㑹横水指挥郏文率兵自大庾县义安入知府唐淳率兵自大庾县聂都入知府季斆率兵自大庾县穏下入县丞舒富率兵自上犹县金坑入皆㑹左溪知府伍文定知县张戢各率兵从上犹南康分入以遏奔轶守仁亲率兵千余自南康进捣横水与诸军㑹分布既定乃以初七日分道并进守仁至横水谢志山等仓卒据险拒之守仁未至贼巢三十里驻兵夜募乡兵善登山者四百人各执一旗赍铳砲由间道攀厓上险分布近贼巢左右极高山顶伏觇贼度我兵至险举砲火应又预遣人夜率壮士縁厓上险夺发其滚木礧石十二日守仁率兵进至十八面隘贼方凭险迎敌忽闻近巢诸山顶砲声如雷烟焰涨天守仁麾兵进逼之贼大惊失措谓官兵已尽得其巢穴遂弃险走我兵乘胜骤进指挥谢杲马廷瑞兵由间道先入焚贼巢贼退无所归大奔溃遂破横水大巢邢珣王天与等各破数巢皆㑹于横水郏文唐淳等各破数寨皆㑹于左溪㑹天雾雨休兵已谍知诸溃贼收集余衆据险立栅然仓卒无资粮守仁乃下令各营皆分兵为竒正二哨一前攻一后继用土人为乡导自是诸营各分道破余巢伍文定张戢亦连破数巢入㑹左溪贼悉平十一月王守仁㑹兵攻桶冈初守仁乘横水左溪之胜遣人谕以祸福于是桶冈贼钟景纳欵降守仁使夜入贼巢谕之期以初一日使人于鎻匙笼出降贼方恐见使至皆喜而横水左溪贼持不可迟疑未决守仁遣使于鎻匙笼促降而别遣邢珣率兵入茶坑伍文定率兵入西山界唐淳帅兵入十八磊张戢帅兵入葫芦洞俱冒雨入蓝廷鳯方于鎻匙笼聚议忽闻诸兵已入险皆震愕急奔入内隘阻水为阵邢珣麾兵渡水前击张戢冲其右伍文定又自张戢右悬厓绕出贼旁贼败走舒富王天与亦由鎻匙笼入贼悉衆奔十八磊唐淳严阵迎击之贼又败㑹日暮扼险相持明日诸军合势併击邢珣先破桶冈大巢诸军奋勇并进俘斩甚衆湖广兵亦至贼余衆遁入山谷守仁遣诸将分道捕之于是横水左溪桶冈之贼畧尽贼首蓝廷鳯萧贵模等皆斩获无遗守仁出师凡两月平贼巢八十四处遂议于横水等处建城设安逺县治控御三省㨗闻擢守仁右副都御史十三年春正月王守仁讨浰头贼平之先是守仁征横水桶冈等贼虑浰头贼乘虚出扰乃使人赏以银布谕降之惟贼首池大鬓不从守仁计兵力未暇羁縻之勿深问有金巢等率衆降守仁厚抚之令从征及横水破大鬓惧遣其弟池仲安率老弱二百诣守仁亦降即愿从征立功实觇虚实为内应也守仁知之令从别哨逺其归路隂使人分召近浰头诸县被贼害者询之得其情各授方畧遣之归令密集兵衆候平桶冈报师期及桶冈平大鬓益惧守仁遣使至浰头赐诸贼牛酒见贼严为备诡语使者曰龙川新民郑志髙卢珂欲讐杀掩袭故备非虞官兵也守仁佯信其言怒卢郑移檄临川廉二人擅兵状且令大鬓除道候还兵讨之大鬓假使来谢无劳官兵当自防御之卢珂郑志髙陈英者龙川已招新民也仍领旧部三千余衆时诸县民皆为大鬓所脇三人者独抗贼贼讐之守仁还兵三人来告变言大鬓反状时池仲安方领兵在守仁所守仁乃佯怒三人收缚将斩之曰大鬓方遣弟领兵报効安得有此仲安遂叩首辨列三人罪恶守仁佯信之械系珂等置之狱守仁宻使人至狱中谕以意令三人无恐且遣使归集衆以候十二月二十日守仁还至贑张乐大享将士下令横水桶冈既平浰头归顺境内无虞矣民久劳苦冝休兵为乐遂散兵使归农乃遣仲安归报其兄以卢珂被系故遣使令大鬓勿撤僃以防珂党掩袭大鬓意乃大安守仁别购仲安所亲说仲安令自来投诉云官意良厚何可不亲一徃谢况使卢珂等言无所入大鬓信之谓其下曰欲伸先屈贑州伎俩须自徃观之遂帅其徒四十余人自诣贑守仁先已檄诸郡县及龙川等勒兵候报至是探知大鬓就道亟遣使发诸路兵候浰头然道经贼巢始达则使别赍一檄为捕卢珂党与者佯示贼贼果问见檄遂不为意大鬓至贑谒守仁见军门无用兵形又觇知珂等系狱意益安归报其党谓事无他守仁乃夜释珂等使间道归发兵而令诸官属以次设牛酒日宴犒大鬓等缓其归久之度珂已至家诸郡县兵当大集守仁乃设犒于庭先伏甲士引大鬓等入悉擒之出珂状讯之皆服遂悉置狱而趣诸路同抵贼巢守仁率亲兵由龙南县冷水径直捣下浰大巢诸路兵皆令入三浰贼弛备既久骤闻官兵四集惊惧乃分投出御而悉其精鋭千余据险设伏于龙子岭官军为三冲犄角进指挥余恩首击贼战良久贼败王受等追之伏发被扼适推官危夀兵至鼓譟前冲之千户孟俊率兵遶其后贼大溃遂克三浰大巢余贼精鋭尚八百人聚九连山山四面险絶惟一面得上贼设礧石滚木拒之官兵不敢近守仁乃令官兵衣贼衣抵暮诈为贼败奔者上山贼见之果相招唿官兵乃得渡险遂扼其路贼觉急御则大衆已䦨入矣贼不支乃退走溃出官兵先四路设伏待之擒斩畧尽余徒二百人恸哭请降守仁纳之相视诸险隘以和平地方控扼三省奏设县治下部议从之遂班师㨗闻赐玺书褒赏余功赏赉有差南贑自此无警矣谷应泰曰正德浊乱羣盗蠭起而江西之盗有五大帽山者号贑贼仙女寨鸡公岭者号华林贼玛瑙寨越王岭者号靖安贼王浩八为桃源贼乐庚二陈邦四为东乡贼自江西副使周宪战死华林总督陶琰再抚浩八而二贼称最剧矣至廵抚周南平贑贼知府李承勲平华林靖安叅政胡世宁吴廷举平桃源东乡当是时陈金俞諌实筦节钺承勲廷举功最出竒经营九载至正德十一年而南贑贼党畧平皇灵未畅苞蘖旋萌于是江西之贼复有四蓝天鳯等为左溪贼谢志山等为横水贼钟景等为桶冈贼池大鬓等为浰头贼新建以廷推旧望简荷新衔规画山川广行间谍亲破贼巢者八十余増设县治者二特设南贑提督军门者一自正德十二年受命至十三年而江西贼悉平矣夫诸臣平贼迟而变随新建平贼速而贼定盖江西南临百粤北枕大江东连闽峤西接荆蛮地延千里址交五省又有崇山峻岭鸟道丛篁车骑不得长驱米刍不得时给王师直指则鸟遁深林振旅还朝即䑕谋窃发揆其形势则决地之翼不能离巢径丈之鳞终难失水然而尉陀有七郡之计任嚣効坐大之志庾岭以南举足非国家有也当四贼再发浰头逺在汀州桶冈实处楚境左溪横水连亘其中彼且视狡兎之窟成率然之形汉天子有神灵岂能从天而下乎而当时议者动思言抚此何异招麋鹿于金镳唿亡猿于朱槛有踯躅倘徉去之惟恐不速耳抚不就而用勦徴调狼达兼招苖峒刦掠性成罕知王制引入内地恃为长城贼甫兽骇我已鸱张贼茍帖耳求生则我已受之恐后矣羁縻勿絶岂久安长治之道也哉新建悉罢客兵自募乡勇养兵数月观衅旬时德裕筑筹边之楼文渊画聚米之势犹虑贼兵四出牵制我师伪抚浰头佯委桶冈使皆怀疑观望徘徊之间鼓行而进直捣中坚竒兵云扰铁骑颷驰横水覆巢左溪失险矣桶冈既断右臂王师已入门庭兼两寨逋逃自相骇触乘其破胆一鼓遂登兵法所谓出其不意者也浰头愚狡新建玩弄股掌贼首池大鬓等皆千里诱致缚之樽爼渠魁已在槛车天兵已薄贼险而彼且鼾寝晏然鼓角一鸣千山声动贼于斯时登陴授兵则一木不支仓皇出逸则四面楚歌相顾解甲恸哭请降武侯五月渡泸而南人不复反矣夫江介岭表限在天南拊背扼吭专支阃外杨仆楼船马援铜柱比之新建何以称焉明史纪事本末卷四十八明史纪事本末卷四十九钦定四库全书明史纪事本末卷四十九浙江提学佥事谷应泰编江彬奸佞武宗正德七年冬十月内㫖欲调邉兵入卫京师大学士李东阳等及府部科道力谏不听时倖䜿有献宻计者言京军不习战阵欲调宣府官军入卫京师而以京军充数戍邉每岁春秋更调如班操例上遣司礼监谷大用至阁议东阳力持以为不可大用谓上有先入之言不可破姑试之以俟再议东阳曰某等职在论思今日曲从即有后患百死何赎乃上疏曰宣府京师北门切近漠北朝廷屯宿重兵分地防守尚恐不给毎年河南等处邉军轮班备御近因流盗猖獗动调官军乃一时权冝甚非得已盖京军官军各有分地无故而动一不便也京军备邉不习战阵恐伤国威二不便也京军出京骇人耳目闻之各处未免惊疑三不便也京军在外恃势怙淫将官䕶短而不可禁邉方受害而不敢言四不便也邉军在内狎恩恃爱傲睨军民蔑视官府小则怠缓大则违法治之则或不能堪纵之则愈不可制五不便也逺违妻子弃捐坟墓或风俗之不相冝或糗粮之不相续六不便也粮草之外必须行粮布花之外必须赏赉糜费无纪七不便也徃来交替日无宁息仓卒之际或变起于道途厌倦之余或患生于肘腋八不便也示京营之空虚见中国之单弱九不便也西北诸邉见报声息唇齿之地正须䇿应脱有疏失咎将谁归十不便也疏上翌日竟降内㫖行之召大同游击江彬等入京师彬宣府人骁勇狡险时从宣府副总兵张俊征流贼于山东惟杀掠良民以邀赏班师入京赂钱宁引入豹房得见上彬机警善迎人意上喜留侍左右陞左都督冒国姓为义儿时时在上前讲说兵事因请尽调辽东宣府大同延绥四镇精兵入京操练时许泰刘晖等皆有宠于上号外四家而彬尤甚邉卒纵横骄悍都人苦之上尝于西内练兵令彬等率兵入习营阵校骑射或时为角觝之戏上戎服临之铳砲之声不絶禁中千户周麒常叱之彬竟陷麒死于是左右皆畏彬八年冬十月以钱宁掌锦衣卫事赐姓朱宁镇安人太监钱能镇守云南宁幼鬻能家能死事刘瑾因得见上上甚悦之甞醉枕宁卧百官候朝至晡莫得帝起居但伺宁宁内侍帝外招权纳贿诸大臣造谒恐后小拂意即中害内侍武臣率重资投宁求镇守总兵都察院经歴钱岌至拜宁为父宻伺廷臣忤宁者弹斥之是时内臣张鋭掌东厰威势与宁埒中外号曰厰卫九年春二月帝始微行黄花镇等处近倖朱宁张鋭张雄等日导上游畋微行不可谏止十年秋七月浙江左布政方永良劾朱宁鬻钞害民不报时宁黩货无厌以钞二万发浙江易银三万余两良永上言四方羣盗甫息疮痍未瘳邉塞多虞浙东西雨雹为灾嗷嗷千里臣茍隐忍不为陛下言之则已敛之财必入朱宁之手而民心伤民心伤则邦本揺陛下宁不为之寒心乎臣惟朱宁窃宠以来陛下之赐与无算四方之餽遗不赀箧笥之中必不少此乃苛敛无已负恩实深伏乞陛下割偏私之爱下之诏狱明正典刑仍急行浙江巡按监察御史将已敛钞银尽给还民民怨可慰臣死且甘心倘不以臣言为然置之不问日复一日尾大不掉必蠧军食民肆无厌之求有出于寻常所不料者陛下悔之晚矣疏入宁颇惧乃委过下人遣卫卒追所发钞而以价银还之民时宁怙宠借威举朝屏息独永良讼言攻之憾之不置寻永良上疏乞致仕从之十一年春正月上御豹房与江彬等同卧起彬泰晖皆赐姓朱彬等与都督钱宁中贵张忠卢明秦用萧敬优人臧贤表里擅权为奸诸司章疏多阻格不上然诸宠皆出彬下彬时导上出宫禁游猎近郊羣臣谏不听八月大学士杨一清上疏乞休畧言宫府异体用舎违冝官帑空虚浮费冗食不能革民力困弊徴求苛敛不能除谗言可以惑圣听匹夫得以揺国本禁庭杂介胄之夫京师无藩翰之託地震天鸣日食星变旱干水溢报无虚日腼颜在位将安用之疏入忤朱宁致仕归十二年夏六月中㫖革彭泽职为民先是彭泽经畧哈宻纳币土番颇失国体既召囬掌都察院事常与言官论及朱宁輙忿曰吾恨不手刅此贼兵部尚书王琼数憾泽因以语宁且曰吾为公致彼来公自察之遂招泽相过匿宁屏后故以言激之泽复大骂宁由是深衔之至是琼劾泽擅命纳币土番致启邉衅奏上宁营内㫖除名八月上出关游猎先是江彬等屡导上出宫游戏近郊彬并骑铠胄几不可辨因数数言宣府乐至是遂出居庸关至宣府临塞下巡关御史张钦上疏谏不报彬为上营镇国府第于宣府辇豹房珍玩女御其中时时入民家益索妇女以进帝乐之忘归九月上幸大同猎阳和诸城上时独乘一马卤簿侍从皆不及二十七日方猎天雨氷雹军士有死者是夜又有星陨之异明日驾赴大同北㓂数万骑犯阳和掠应州上命诸将击之引去十月南京吏科给事中孙懋上疏言都督江彬以枭雄之资怀憸邪之志自縁进用以来专事从谀导非或游猎驰驱或声色货利凡可以蛊惑圣心者无所不至去年导陛下幸南海子幸功德寺又幸昌平等处流闻四方惊骇人听今又导陛下出居庸关既临宣府又过大同以致㓂骑深入应州使当日各镇之兵未集强㓂之衆沓来几何不蹈土木之辙哉是彬在一日国之安危未可知也不报上还京封江彬平卤伯许泰安邉伯冒应州功也典膳李恭具疏请囬銮指切江彬罪拟朝贺上之彬闻逮恭拷毙于狱给事石天柱刺血上疏御史叶忠言尤深切俱不省十三年春正月上郊祀毕复出关游幸太皇太后王氏崩乃还京江彬为营卒报怨遣百户朱英执人于平谷御史董相杖而系之且欲奏闻彬遽谮于上降相徐州判官夏四月上以太后将祔葬亲诣天夀山祭告六陵遂幸黄花镇宻云等处游猎六月宁夏塞有警上复议北征自称威武大将军太师镇国公朱夀巡邉以江彬为威武副将军扈行令内阁草勅大学士杨廷和梁储蒋冕毛纪上疏力谏且云万一宗藩中援祖训指此为言陛下何以应之又或以朝无正臣内有奸邪为名陛下之左右与臣等何以自解不听廷和遂称疾不出上御左顺门召梁储面趋令草制储对曰他可将顺此制断不可草上大怒挺剑起曰不草制齿此剑储免冠伏地泣谏曰臣逆命有罪愿就死草制则以臣名君臣死不敢奉命良久上掷剑去乃自称之不复草制彬亦罢副将军命礼部尚书李逊学等廷议建储居守时钱宁意在宁藩世子江彬意别有属梁储厉声曰皇上春秋鼎盛建储未易轻言万一有他吾辈伏斧锧矣邪谋岂可听狥兵部尚书王琼吏部侍即王鸿儒亦力言不可议遂寝七月上北巡出居庸关先是上既还京輙思宣府乐称曰家里至是复歴宣府至大同大同巡抚都御史胡瓉乞囬銮瓉以沙漠之地不冝久留而扈从邉将恃江彬等怙宠大为邉地害上疏极论且引汉袁盎谏文帝为言不报十月上自偏头关渡河幸榆林彬索金璧裘马数十万令邉吏献虎豹犬马南京礼部右侍郎杨廉兵部尚书乔宇上疏谏止不报十四年二月上自榆林还京二月上自称总督军务威武大将军太师镇国公朱夀制下南巡上欲登岱宗歴徐扬至南京临苏浙浮江汉祠武当徧观中原时宁王宸濠久畜异谋制下人情汹汹翰林修撰舒芬等约羣臣上疏乞留俱会关下吏部尚书陆完迎谓曰主上闻直谏輙引刀为刎状完意盖以阻言者也于是翰林修撰舒芬等疏先入兵部郎中黄巩员外陆震聨疏入吏部郎中夏良胜礼部郎中范潮太常博士陈允川疏继入医士徐鏊以医谏吏部郎中张衍庆礼部郎中姜龙兵部郎中孙鳯陆俸等率部寮合疏入工部郎中林大辂等大理寺正周叙等行人司副余廷瓉等亦合疏先后入上大怒召江彬示之以彬言下黄巩陆震夏良胜万潮陈九川徐鏊锦衣狱命舒芬张衍庆姜龙孙鳯陆俸等百有七人跪午门外五日林大辂周叙余廷瓉等二十余人俱下狱明日黄巩等六人亦跪五日时舒芬疏最切直而巩以事出江彬故独劾之芬疏畧曰陛下之出以镇国公为名号茍所至亲王地据勋臣之礼以待陛下将朝之乎抑受其朝乎万一循名责实求此悖谬之端则左右宠倖之人无死所矣陛下大婚十有五年而圣嗣未育故凡一切危亡之迹大臣知之而不言小臣言之而不尽其志非恭顺盖听陛下之自壊也尚有痛哭泣血不忍为陛下言者江右有亲王之变大臣懐冯道之心以禄位为故物以朝宁为市㕓以陛下为奕棋以革除年间事为故事特左右宠倖者知术短浅不能以此言告陛下耳使陛下得闻此言虽禁门之外亦警跸而出安肯轻䙝而漫游哉巩疏畧曰陛下临御以来祖宗纪纲法度一壊于逆瑾再壊于佞倖又再壊于邉帅之手至是将荡然无余矣天下知有权臣而不知有陛下宁忤陛下而不敢忤权臣陛下勿知也乱本已生祸变将起窃恐陛下知之晩矣因陈六事一曰崇正学二曰通言路三曰正名号四曰戒游幸五曰去小人六曰建储贰陆震见其疏稿同署名以进于是京师连日隂霾昼晦禁中水自溢髙桥四尺许桥下七鉄柱齐折如斩时三月二十五日也金吾卫指挥张英者肉袒挟两囊土数升当跸道哭谏不允即㧞刀自刎血流满地侍卫人缚送诏狱问英囊土何为曰恐汚帝廷洒土掩血耳殒命狱中是日内㫖舒芬等百有七人俱廷杖三十疏首谪外任余夺秩半年黄巩等六人俱廷杖五十徐鏊戍邉巩震良胜潮俱削籍林大辂周叙余廷瓉廷杖五十降三级外补余杖四十降二级外补死杖下者员外陆震主事刘校何遵评事林公黼行人司副余廷瓉行人詹轼刘槩孟阳李绍贤李惠王翰刘平甫李翰臣刑部照磨刘珏十余人车驾竟不出彬等亦知朝廷有人稍畏惮之六月宁王宸濠反初钱宁受濠贿左右之太监张鋭思倾宁力言濠不法事鋭言先入宁不知也见帝且盛称濠贤帝不应宁惧乃驰报濠而委罪臧贤贤谪戍邉中道使校尉伪为盗掩杀之帝亦执宁下之狱彬等欲邀功赞上亲征㑹王守仁已擒宸濠以俘献上诏止之九月上戎服至南京令百官皆戎服迎各官竟朝服徃上不问十五年春正月朔上受朝贺于南京时江彬率邉卒数万扈从恃恩无人臣礼公卿而下侧足事之魏国公徐鹏举设宴招彬不启中道门又不设座中堂彬大怒问故对以髙皇帝曽幸其第遂为故事彬不得已就宴六月江彬遣兵官索南京各城门鎻钥兵部尚书乔宇危言止之宇为南京兵部务持法守正亦多材畧毎事稍裁抑彬人倚以为重彬亦颇惮之一日彬遣使索城门钥城中大骇督府使问宇宇曰守备者所以谨非常城门钥有祖宗法制在虽天子诏不能得督府以宇言拒之乃止彬每矫制日有所求宇承制必请面覆始行彬计少沮时上驻跸南京久居旧邸不入大内复欲徃幸苏浙湖湘间宇倡九卿台谏三上章伏阙请囬銮上召彬议彬怒欲重谴其党劝之曰徃歳京师已甚何可再也彬意乃解请慰谕百官各归治事七月扈从大学士梁储蒋冕跪伏行宫门外泣谏请从百官奏囬銮自未至酉上遗中官取奏入且谕之起对曰臣未奉㫖不敢起乃令中官复出传㫖不日即还储等出闰八月上至镇江十月上自南京班师十六年春正月上还京江彬益骄横其所部邉卒桀骜不可制二月十四日丙寅上以疾崩于豹房皇太后张氏与大学士杨廷和等定议奉遗诏迎取兴献王长子嗣皇帝位初上寝疾彬犹改团营为威武团练自提督军马中外虑彬旦夕反帝崩彬偶不在左右皇太后召廷和等议恐彬为乱秘不发丧以上命召彬入彬不知帝崩并其子入俱收之皇太后下制暴彬罪恶厚赏彬所部诸邉卒散遣归镇执其党数人下诏锦衣狱论罪磔于市籍其家金七十柜银二千二百柜金银珠玉珍寳首饰不可胜计隠匿奏疏百余本世宗即位正彬党罪恶谪戍及论死者数十人并诛钱宁太监窜逐者亦数十人谷应泰曰江彬以邉卒入侍稔恶十年颠越乘舆几危社稷然迹其所为非有他谋特崛强鸷悍庸材耳方彬之起家塞上睥睨宫闱此何异禄山之侍𤣥宗乎且其外握邉兵内交近侍钱宁张忠皆其羽翼辟之莽乃依恭卓复结让庭凑内附守澄沙陀通好令孜区区之天下一物亡商二憾覆晋武宗存则挟天子以令诸侯武宗崩即矫遗命以擅大寳不待智者而决矣而乃招致邉军入演大内君臣戎服凶器为娱继遂厌心万乘屏足九重诱导以离宫之欢恣情于驰骋之乐抟苍鹿搤𤣥熊乐如是足矣即其殄灭善类斥谴正人血飞犴狴逐半朝堂亦犹之勐虎在槛咆哮欲出饥鹰在鞴忿飏思飞初非有剪除异已之心质刦公卿之志也夫彬本武人而武宗所喜在戎服言兵彬生沙碛而武宗所喜在游巡天下顺其志则相与扬戈跃马拂其意则相与严威峻法同声相应同道相谋书曰予有乱臣十人同心同德非徒圣主彼亦诚然逮其震主之威已立赤族之祸将成虽有中庸亦必巧营三窟计成百足乃至武宗弥留之际彬犹晏然归卧私第命一介之吏奉尺一之诏召之而即至同车疾驱父子骈首何其愚与夫曹爽释兵归天子求老私第商鞅刑太子傅孝公崩欲自亡入魏自古以来器小而位髙威重则身危奸邪前败祸患后随濒死而不之悟者也然予以为武宗之世逆瑾之变十常侍甘露之党也河北山东江西四川之冦黄巾黄巢之乱也寘鐇宸濠之变七国八王之孽也江彬之奸董卓禄山之衅也然而隂曀甫合旭日旋升大厦欲倾漂揺不入者则以搆祸诸人类皆乳臭茫茫草泽更无英雄至于在内如六给事十三御史编修舒芬等百有七人在外如杨一清王守仁林俊彭泽莫不恸哭斩奸唿号阻驾枕戈流涕投袂登舟观于水溢宫门桥柱七折上天告谴似为言官兼之明星夜陨特劝囬銮吴楚飓风尽饱鱼腹此非诸君子格天之功抑或祖宗在天之祐与传曰善人国之纪也诗云人之云亡邦国殄瘁斯之谓与明史纪事本末卷四十九明史纪事本末卷五十钦定四库全书明史纪事本末卷五十浙江提学佥事谷应泰编大礼议武宗正徳十六年夏四月帝即位帝兴献王子宪宗纯皇帝孙也宪宗生十皇子长孝宗敬皇帝次兴献王𢎞治七年甲寅兴献王之国安陆州正徳二年秋八月帝生于兴邸时黄河清庆云见轸翼分已而献王薨帝受勅嗣理国事至是年十有五矣武宗无子临崩遗诏曰朕绍承祖宗丕业十有七年有孤先帝付託惟在继统得人宗社生民有赖皇考孝宗敬皇帝亲弟兴献王长子厚熜聪明仁孝徳器夙成伦序当立遵奉祖训兄终弟及之文告于宗庙请于慈夀皇太后与内外文武羣臣合谋同辞即日遣官迎取来京嗣皇帝位时三月丙寅也翼日丁夘遣司礼监太监韦霦夀宁侯张鹤龄驸马都尉崔元大学士梁储礼部尚书毛澄赍诏谕金符之安陆州戊寅霦等至兴邸帝迎诏国门外至承运殿开读已乃登座受符朝藩卫四月壬午帝辞兴献王园寝癸未发安陆辞帝母蒋妃呜咽涕泗帝母曰吾儿此行荷负重任毋轻言帝曰谨受教比发安陆帝以藩卫官校不𨽻有司恐为沿途扰特命从官骆安等严勑之所过辞谢诸王供馈屏絶有司珍献禁行殿毋过奢丁卯礼部员外郎杨应魁上礼仪状请由东安门入居文华殿翼日百官三上笺劝进俟令旨俞允择日即位大学士杨廷和命仪部郎中余才所拟也壬寅车驾至良乡帝览礼部状谓长史袁宗皋曰遗诏以吾嗣皇帝位此状云何癸夘至京师止城外廷和固请如礼部所具状帝不许乃御行殿受笺由大明门入日中即位以明年为嘉靖元年凡正徳间冒滥军功将校夤縁监织𣙜税诸弊政尽行釐革赦死杂犯以下末减有差丙午遣官往迎帝母兴献妃戊申命礼官集议崇祀兴献王典礼礼部尚书毛澄请于大学士杨廷和廷和出汉定陶王宋濮王事授之曰此篇为据异议者即奸谀当诛时有待对公车举人张璁者为礼部侍郎王瓉同乡士诣瓉言帝入继大统非为人后与汉哀宋英不类瓉然之宣言于衆廷和谓瓉独持异议令言官列瓉他失出为南京礼部侍郎而以侍读学士汪俊代之尚书毛澄会公卿台谏等官六十余人上议汉成帝立定陶王为嗣而以楚王孙后定陶承其王祀师丹以为得礼今上入继大统宜以益王子崇仁主后兴国其崇号则袭宋英故事以孝宗为考兴献王及妃为皇叔父母祭告上笺称姪署名而令崇仁主考兴献王叔益王帝览曰父母可移易乎其再议于是廷和及蒋冕毛纪等复上言程颐濮议最得礼义之正皇上采而行之可为万世法兴献祀事今虽以崇仁主异日仍以皇次子后兴国而改崇仁为亲藩天理人情庶两无失尚书澄侍郎浚等六十余人亦复上议如廷和言帝不听仍命博考典礼以求至当已而廷和复上言舜不追崇瞽瞍汉世祖不追崇南顿君皇上取法二君斯圣徳无累澄等七十余人又上议武宗皇帝以神器授之陛下有父道焉特以昭穆既同不可为世孝庙而上称祖曽髙以次加称岂容异议兴献王虽有㒺极恩断不可以称孝庙者称之也因録魏明帝诏文以上留中不报御史周宣进士屈儒侯廷训亦各奏议如礼官指帝终不从六月敕修武宗实录仍命礼官集议追崇大礼七月观政进士张璁上大礼疏曰朝议谓皇上入嗣大宗宜称孝宗皇帝为皇考改称兴献王为皇叔父王妃为皇叔母者不过拘执汉定陶王宋濮王故事耳夫汉哀宋英皆预立为皇嗣而养之于宫中是明为人后者也故师丹司马光之论施于彼一时犹可今武宗皇帝已嗣孝宗十有六年比于崩殂而廷臣遵祖训奉遗诏迎取皇上入继大统遗诏直曰兴献王长子伦序当立初未尝明着为孝宗后比之预立为嗣养之宫中者较然不同夫兴献王往矣称之以皇叔父鬼神固不能无疑也今圣母之迎也称皇叔母则当以君臣礼见恐子无臣母之义礼长子不得为人后况兴献王惟生皇上一人利天下而为人后恐子无自絶父母之义故皇上为继统武宗而得尊崇其亲则可谓嗣孝宗以自絶其亲则不可或以大统不可絶为説者则将继孝宗乎继武宗乎夫统与嗣不同非必父死子立也汉文帝承惠帝之后则弟继宣帝承昭帝之后则以兄孙继若必强夺此父子之亲建彼父子之号然后谓之继统则古当有称髙伯祖皇伯考者皆不得谓之统矣臣窃谓今日之礼宜别为兴献王立庙京师使得隆尊亲之孝且使母以子贵尊与父同则兴献王不失其为父圣母不失其为母矣疏入上遣司礼监官送至内阁谕曰此议实遵祖训据古礼尔曹何得悮朕杨廷和曰书生焉知国体复持入上熟览之喜曰此论一出吾父子必终可完也是日帝御文华召廷和冕纪入谕曰至亲莫若父母因授以手勑曰卿等所言俱有见苐朕㒺极之恩无由报耳今尊父为兴献皇帝母兴献皇后祖母为康夀皇太后廷和退而上言曰皇上圣孝出于天性臣等虽愚夫岂不知礼谓所后者为父母而以其所生者为伯叔父母盖不惟䧏其服而又异其名也臣等不敢阿谀顺旨仍封还手勑于是给事中朱鸣阳史于光等御史王溱卢琼等复奏兴献王尊号未䝉圣裁大小之臣皆疑陛下垂省张璁之説耳陛下以兴献王长子不得已入承大统难拘长子不得为人后之説璁乃谓统嗣不同岂得谓会通之宜乎又欲别庙兴献王于京师此大不可昔鲁桓僖宫灾孔子在陈闻火曰其桓僖乎以非正也如庙兴献王于京师在今日则有朱熹两庙争较之嫌在他日则有鲁僖跻闵之失乞将张璁斥罚奏入俱命礼部议八月尚书毛澄等仍议给事中朱鸣阳御史王溱等皆欲皇上早从原议盖有见于天理人情之公断不容以私意为初政累也御史卢琼给事中史于光厯数张璁建议之偏若与仇者岂得已哉诚惧其上揺圣志下起羣疑宜将张璁戒谕不听九月兴献王妃至通州先是礼部具议圣母至京宜由东安门入帝不从再议由大明左门入复不从帝断议由中门入谒见太庙朝议譁然以妇人无谒庙礼太庙非妇人宜入张璁曰虽天子必有母也焉可由旁门入乎古者妇三日庙见孰谓无谒庙礼乎九庙之礼后与焉孰谓太庙非宜入乎上又命驾仪奉迎圣母礼部请用王妃仪仗迓之帝不从命锦衣卫以母后驾仪往又命所司制太后法服以待至是圣母至通州闻朝廷欲考孝宗恚曰安得以我子为人之子谓从官曰尔曹已极宠荣献王尊称胡犹未定因留通州不入帝闻之涕泗不止启慈圣皇太后愿避位奉母归羣臣惶惧冬十月上谕内阁杨廷和蒋冕毛纪曰朕受祖宗鸿业为天下君长父兴献王独生朕一人既不得承绪又不得徽称朕于㒺极之恩何由得安始终劳卿等委曲折中俾朕得申孝情廷和上言圣谕令臣等委曲折𠂻以申孝情切念大礼闗系万世纲常四方观听议之不可不详必上顺天理下合人情祖宗列圣之心安则皇上之心始安矣张璁乃复为或问一帙辨析统嗣之异及尊崇墓庙之説甚悉吏部主事彭泽录遗内阁及礼官劝改前议不从璁乃赍至左顺门上之廷和令修撰杨维璁等阻之不得帝览之留中不下廷和见势不得已乃草勑下礼部曰圣母慈夀皇太后懿旨以朕纉承大统本生父兴献王宜称兴献帝母宜称兴献后宪庙贵妃邵氏称皇太后仰承慈命不敢固违帝从之廷和意假母后示非廷议意也壬午兴献后至自通州由大明中门入帝迎于阙内朝议不谒太庙生见奉先奉慈二殿而已兵部主事霍韬见张璁言欲用亦上言礼官持议非是时同知马时中国子监诸生何渊巡检房濬各上言如璁议帝益为之心动矣甲午杨廷和以追崇礼成拟上慈夀皇后及武宗皇后尊号帝因遣司礼监谕廷和曰邵太后兴献帝后亦各拟上尊号廷和等上言不可宜俟明年大婚礼成庆宫闱正位上尊号巡抚云南都御史何孟春上言以为兴献王不宜称考廷和览疏乃擢孟春吏部侍郎给事中熊浃上言皇上贵为天子圣父圣母以诸王礼处之安乎臣以为当称帝后而祀兴献于别庙则大统之议所生之恩兼尽矣乃出为按察司佥事浃大学士费宏乡人也宏虑廷和疑已故出之十二月除张璁南京刑部主事先是帝下大礼或问于礼部时杨一清家居遗书吏部尚书乔宇曰张生此论圣人不易恐终当从之宇不听至是廷和衔璁授意吏部除为南京主事尚书石瑶语璁曰慎之大礼説终当行也廷和寄语曰子不应南官苐静处之勿复为大礼説难我耳璁怏怏而去都御史林俊致仕家居廷和寓书于俊以定国是俊上疏曰孔子谓观过知仁陛下大礼未协过于孝故耳司马光有言秦汉而下入继或尊崇其所生皆取讥当时贻笑后世陛下纯徳何忍袭之疏入留中廷和遂奏起林俊为工部尚书俊力辞不听庚寅帝下御札谕加兴献帝后以皇字廷和等上言汉宣帝继孝昭后追谥史皇孙王夫人曰悼考悼后而已光武上继元帝鉅鹿南顿君以上立庙章陵而已皆未尝追尊今日兴献帝后之加较之前代尊称已极若加皇字与慈夀孝庙并是忘所后而重本生任私恩而弃大义臣等不得辞其责愿罢归吏部尚书乔宇等奏曰皇者正统大义若加皇字于本生之亲则与正统溷而无别揆之天理则不合验之人心则不安非所以重宗庙正名分也上曰慈夀皇太后懿旨有谕今皇帝婚礼将行其兴献帝宜加与皇号母兴献皇太后朕不敢辞尔羣臣其承后命廷和等见不可争乃俱求罢归不报礼部尚书毛澄侍郎贾咏汪俊等上言若帝后之上有加则正统之亲无别恐不可以告郊庙而布天下内阁大臣直言规谏宜赐谕旨帝不听仍曰宜遵懿旨称兴献皇帝兴献皇太后于是给事中朱鸣阳等御史程昌等编修陈沂等百余人各上言加称非是因请斥璁不听世宗嘉靖元年春正月郊祀甫毕清宁宫小房灾杨廷和蒋冕毛纪费宏上言火起风烈此殆天意况迫清宁后殿岂兴献帝后之加称祖宗神灵容有未悦乎给事中邓继曽上言五行火主礼今日之礼名紊言逆阴极变灾臣虽愚知为废礼之应主事髙尚贤郑佐相继上言欝攸之灾不于他宫而于清宁之后不在他日而在郊祀之余变岂虚生灾有由召帝览之心动乃从廷和等议称孝宗为皇考慈夀皇太后为圣母兴献帝后为本生父母而皇字不复加矣巡抚湖广都御史席书具疏曰迩者廷议大臣比之宋事窃谓英宗入嗣在衮衣临御之日皇上入继当宫车晏驾之后比而同之似或未安故皇上嗣纉大业非继孝宗之统继武宗之统也非继武宗之统继祖宗之统也以皇上承继武宗仍为兴献王子别立庙祀张璁霍韬之议未为迂也礼本人情皇上尊为天子慈圣将临设无尊称于情难已故追所生曰帝后上慰慈闱今踰年改元尊号未上明诏未颁毋乃拟议之未定乎臣愚谓宜定号皇考兴献帝别立庙于大内每时祭太庙毕仍祭以天子之礼盖别以庙祀则大统正而昭穆不紊隆以殊称则至爱笃而本支不沦尊尊亲亲并行不悖至于慈圣应称曰皇母某后不可以兴献字加之吏部员外郎方献夫亦具疏曰陛下之继二宗当继统而不继嗣兴献之异羣庙在称帝而不称宗继统者天下之公三王之道也继嗣者一人之私后世之事也兴献之得称帝者以陛下为天子也不得称宗者以实未尝在位也请宣示朝臣改议布告天下称孝宗曰皇伯称兴献帝曰皇考别立庙祀之夫然后合于人情当乎名实二疏俱中沮不果上三月上孝宗太后尊号曰昭圣慈夀皇太后武宗皇后曰庄肃皇后圣祖母邵氏曰夀安皇太后本生父曰兴献帝母曰兴国太后先是司礼监传谕兴献帝册文朕宜称子廷和等上言不可复传谕宜称孝子廷和等言册文称长子本生文情自明请勉行正礼从之遣官诣安陆上兴献帝尊号命司礼太监温祥督礼仪成国公朱辅上册宝礼部侍郎贾咏题神主咏遵廷和指题其主曰兴献帝神主不称考及叔亦不叙子名冬十一月夀安皇太后崩杨廷和定为哭临一日丧服十三日而除文移两京不以诏天下礼官请素服御西角门帝曰朕哀慕方切岂忍遽从所请十二月上夀安皇太后尊谥孝惠皇太后羣臣奏夀安皇太后服制已满宜渐从吉典御奉天门视事久之乃允仍命不鸣钟鼓不鸣鞭二年春二月太常卿汪举上言安陆庙宜用十二笾豆如太庙仪从之礼部请置奉祀官又言乐舞末敢轻议帝命杨廷和集议之礼部侍郎贾咏会公侯九卿等上言正统本生义宜有间八佾既用于太庙安陆乐舞似当少杀以避二统之嫌帝曰仍用八佾于是何孟春及给事中张翀黄臣刘最御史唐侨仪秦武等南京给事中郑庆云各上言力争不报冬十一月奉孝惠皇太后主于奉慈殿遣官告安陆庙南京刑部主事桂蕚日与张璁讨论古礼其议符合至是上言大礼并献席书方献夫议草疏曰臣闻古者帝王事父孝故事天明事母孝故事地察未闻废父子之伦而能事天地主百神者也今礼官以皇上与为人后而强附末世故事灭武宗之统夺兴献之宗夫孝宗有武宗为子矣可复为立后乎武宗以神器授皇上矣可不继其统乎今举朝之臣未闻有所规纳者何也盖自张璁建议论者指为干进故达礼之士不敢遽言其非切念皇上在兴国太后之侧慨兴献帝弗祀三年矣而臣子乃肆然自以为是可乎臣愿皇上速发明诏循名考实称孝宗曰皇伯考兴献帝曰皇考而别立庙于大内兴国太后曰圣母武宗曰皇兄则天下之为父子君臣者定至于朝议之谬有不足辨者彼所执不过宋濮王议耳臣按宋臣范纯仁告英宗曰陛下昨受仁宗诏亲许为仁宗子至于封爵悉用皇子故事与入继之主事体不同则宋臣之论亦自有别今皇上奉祖训入继大统果曽亲承孝宗诏而为之子乎则皇上非为人后而为入继之主明矣然则考兴献帝母兴国太后可以质鬼神俟百世者也臣久欲上请乃者复得见席书方献夫二臣之疏以为皇上必为之惕然更改有无待于臣之言者至今未奉宸断岂皇上偶未详览耶抑二臣将上而中止耶臣故不敢爱死再申其説并录二臣疏以闻疏奏上曰此闗系天理纲常仍会文武羣臣集议可否三年春正月杨廷和罢礼部尚书汪俊请曰公去谁与主者适主事侯廷训据宗法为大礼辨遍示羣臣俊得之喜曰违斯议者当斩也于是吏部尚书乔宇率九卿上言必以孝宗为考而后大宗为不絶俊复会公侯卿佐及翰林台谏官上言祖训兄终弟及以同产言也皇上为武宗亲弟自宜考孝宗母昭圣前后章奏惟张璁霍韬熊浃与桂蕚议同其他八十余疏二百五十余人皆如部议其当从违可知矣帝曰更叅衆论议之给事中张翀等三十有二人御史郑本公等三十有一人各抗章力论以为当从衆议上怒其朋言乱政俱夺俸修撰唐皋亦言陛下宜考所后以别正统隆所生以备尊称帝谓皋模稜持两可亦夺俸于是汪俊等更议于兴献帝兴国太后止各加一字以备尊称不报是时楚王荣诚以仪賔沈宝疏上代府长史李钖南京都察院经厯黄绾锦衣卫千戸聂能迁各上疏议其言与璁议合帝益心动乃命取督赈侍郎席书南京刑部主事桂蕚张璁诣京集议时霍韬居里中亦并召之兴国太后千秋节命妇各上笺觌贺宴赉倍常是月晦日昭圣皇太后圣旦先期有旨命妇免入朝贺朱淛马鸣衡上言暂免朝贺在寻常固可然当议礼纷更之时正人心匆惶之际忽传报罢安得无疑窃谓此意若出太后其间必有因事拂抑之懐往时存殁之感若出自圣意则母子至情有隆无已岂可以圣旦嘉节而辍此盛礼哉疏入帝怒命逮讯侍即何孟论救不报已而陈逅李本刑部员外郎林惟聪各抗言马鸣衡朱淛不知太后懿旨輙有论列原其本心以为议礼之初太后輙不受朝人将谓陛下之心有所偏主而奸䜛之流或从而乗间献媚其祸有不可言尔今乃下之诏狱加以严刑天下闻之将谓陛下以宫闱之故罪及言官本生正统之义不能无所轩轾而忠臣义士且将杜口结舌不敢复议天下事矣帝怒其烦扰併逮系考讯大理卿郑岳论救不报三月奉兴献帝为本生皇考恭穆献皇帝兴国太后为本生母章圣皇太后初帝召张璁等都御史呉廷举恐璁至不变初説请勑诸生及南京大臣及耆徳旧臣各陈所见以备采择璁蕚乃复上疏申明统嗣之辨璁且曰今之加称不在皇与不皇实在考与不考若徒争一皇字则执政必姑以此塞今日之议臣恐天下知义礼者仍必议之不已也帝嘉纳之是日帝御平台召冕纪宏谕加尊号及议建室冕对曰臣等愿陛下为尧舜不愿为汉哀帝曰尧舜之道孝弟而已矣冕等不能对乃命草诏加上尊号给事中张翀等御史朱实昌等交章力谏帝切责之勑礼部曰圣母昭圣慈夀皇太后特加尊号为昭圣康惠慈夀皇太后又勑曰本生父兴献帝本生母兴国太后今加称为本生皇考恭穆献皇帝本生母章圣皇太后又曰朕本生父母已有尊称仍于奉先殿侧别立一室尽朕追慕之情礼部尚书汪俊上议曰皇上入奉大宗不得祭小宗为本生父立庙大内从古所无惟汉哀帝尝为共王立庙京师师丹以为不可请于安陆庙増饰为献皇帝百世不迁之庙俟他袭封兴王子孙世世奉享陛下嵗时遣官祭祀亦足以伸至情矣上曰朕奉太庙岂敢间越与汉哀帝不同务恊公论以伸至情吏部尚书乔宇等复奏曰皇上圣睿于宗法大小必洞然无疑故曰建室以避立庙之名也于奉先殿侧以避大内之名也推此则专于大宗必䧏于小宗安陆祭祀无庸改议矣时湛若水石瑶张翀任洛汪举等皆具奏不听于是汪俊求去上切责罢之户部侍郎胡瓉等上言大礼已定席书督赈江淮实闗民命不必徴取来京上从之併止璁等勿来时璁蕚已抵凤阳矣见邸报勑加尊号乃复上疏极论两考之非且曰臣知本生二字决非皇上之心所自裁定特出礼官之阴术皇上不察以为亲之之辞也不知礼官正以此二字为外之之辞也必亟去二字继统之义始明而人心信从矣疏入上命复召来京蒋冕言于帝前曰二人若来必扑杀之帝不问而遣人趋使速来遂䧏中旨以书为礼部尚书给事中安磐等上言大礼之失自霍韬张璁欲考本生而邪説始起自桂蕚进席书方献夫之论而邪説益张乞寝书新命治蕚等奸罪张汉卿等亦上言书督赈乖方煮粥误民致死生民数万宜正国法以快人心南京给事中黄仁山等亦上言书巧诈邪佞私蓄议藁而不自进阴託桂蕚代奏干宠而璁蕚每造书所必在暮夜其为阴类憸人无疑乞加罢斥召还汪俊南道御史田麟等亦上言汪俊席书邪正相反进退失宜且祖制上卿俱推举简用今何取于书而出自内䧏耶乞同璁蕚併黜以避贤路俱不报礼部侍郎呉一鹏等会侯伯卿贰翰林台省力言建室之非且曰臣等遵祖训本礼经守师丹程颐之论以悟主心姑停建室仍庙安陆嵗时遣官奉祭俟异日皇子衆多袭封兴王世世承享帝曰朕承天命祇奉宗祀孝养圣母皇考陵园逺在安陆卿等安乎今党同执奏败父子之伦伤君臣之义欺朕冲年尠忽纲常其奉先殿西室亟行修饰尽朕嵗时急切之情于是修撰吕柟编修邹守益俱上疏争之帝怒俱逮赴镇抚司考讯给事中张翀章侨御史张鹏翰等交章论救不报已而狱具谪柟解州判官守益广徳州判官命内阁拟撰圣母昭圣皇太后与本生圣母章圣皇太后册文帝遣司礼官传谕欲于昭圣册内称嗣皇帝献皇帝册内称孝长子章圣册内加称圣母自称长子蒋冕等力言不可仍以原文封进帝览之遂于献皇帝册内加一孝字章圣册内欲去本生母三字冕等复上言此字惟宗庙祝文用之今称长子已尽孝情又加此字有干正统且本生母三字系勑谕拟定亦难轻去仍封还御批乃依原文止称长子章圣册内加一圣字帝御奉天殿受贺布诏天下诏曰朕躬膺天命嗣承皇兄武宗毅皇帝大统祇奉宗祀惟我皇考孝宗敬皇帝神谟圣政是继是行仰惟圣母昭圣慈夀皇太后拥翊之功莫罄名言本生父母兴献帝兴国太后鞠育之恩㒺殚报称尊称未极恒用歉然恭奉册寳加上圣母尊号曰昭圣康惠慈夀皇太后兴国太后曰本生圣母章圣皇太后义专隆于正统礼兼尽夫至情是时张璁至东昌读诏书叹曰执政忍为此欺乎两考并称纲常紊矣蒋冕求罢归帝曰朕方倚任共图治理建室礼仪朕自裁定既而冕上言皇上恭诣仁夀宫加上尊号圣母昭圣皇太后遽有懿旨免命妇入贺其故非臣等所知又命书为礼部尚书璁蕚复取来京圣意所向中外不能无疑宜追寝前命不报冕遂移疾乞去帝从之御史王泮等疏留不报五月以奉先殿西室为观徳殿欲安献皇帝主也礼部侍郎呉一鹏朱希周郎中江必东员外郎翁磐主事彭黯等上言献皇帝主在安陆庙中神灵攸依奉先殿西室宜设神位以便时享如奉慈殿之仪不报遣司礼监太监赖义京山侯崔元侍郎呉一鹏之安陆改题神主奉上册寳尊号曰本生皇考恭穆献皇帝迎如京师一鹏等复上言厯考前代无自寝园迎入大内者况安陆乃启封之地献皇帝神主不宜轻动惟永祀安陆则本生之情尽而正统之义得不报霍韬将赴召复上言力辨二统之非而席书在凤阳亦上大礼考议言诸臣讲学不明固执私意且曰斯礼也廷臣耆旧自有知者不敢犯衆而璁蕚等感激不平力犯羣议举朝疾之如仇甚可畏也臣途穷矣尚言此者九庙神灵使之言耳六月璁蕚至京复同上疏条七事极论两考之非以伯孝宗而考兴献为正俱留中不下鸿胪寺少卿胡侍上言唐睿宗不当兄中宗宋太宗不当兄艺祖不当称兄则不当称伯明矣帝怒其狂率出侍为潞州判官初张璁桂蕚至京师廷臣欲捶击之无一人与通璁蕚称疾不出数日后退朝班恐有伺者出东华门走入武定侯郭勲家勲喜约为内助台谏官交章攻击以为当与席书并正其罪章十余上俱报闻给事中张翀取羣臣弹章奏发刑部令拟璁等罪尚书赵鑑私语翀曰若得俞旨便扑杀之帝㢘知之遂降中旨命桂蕚张璁为翰林学士方献夫为侍讲学士切责翀鑑罪之璁蕚献夫各上疏辞不允吏部尚书乔宇上言蕚等偏执异説揺动人心愿赐罢黜帝怒切责之宇遂求去从之修撰杨慎廷和子也率同官姚涞编修许成名崔桐简讨边宪金皋等上言君子小人不并立正论邪説不并行臣等所执者程颐朱熹之绪也蕚等所言者冷褒叚犹之余也学术不同议论亦异臣等耻与蕚等同列上罢其俸给事中李学曽等御史吉棠等亦争之俱下狱外补已而南京尚书杨旦颜颐夀沈冬魁李克嗣崔文奎及侍郎陈凤梧都御史邹文盛伍文定等复以为言俱切责之员外薛蕙着为人后解以驳璁蕚之议畧曰礼立后者重大宗也适子不为后轻小宗也为人后者为之子言虽出公羊实与仪礼相表里既为之子则当称父矣而可仍曰伯叔父乎帝览之怒逮系诏狱已而释之秋七月璁蕚既拜新命复列十三事以上一曰三代以前无立后之礼二曰祖训亦无立后三曰孔子射于矍圃斥为人后者四曰武宗遗诏不言继嗣五曰礼轻本生父母六曰祖训姪称天子为伯叔父七曰汉宣帝光武俱为其父立皇考庙八曰朱喜尝论定陶事为壊礼九曰古者迁国载主十曰祖训皇后治内外事无得干预十一曰皇上失行夀安皇太后三年丧十二曰新颁诏令决宜重改十三曰台谏连名上疏势有所廹皆条列礼官欺㒺之罪疏入留中何孟春为论条辨帝切责之璁蕚复辞职不许乃就官帝采其议屡遣司礼监官至阁谕毛纪等去册文本生字纪等力言不可亡何帝御平台召纪等责之曰此礼当速改尔辈无君欲使朕亦无父乎纪等惶怖退召百官至左顺门勑曰本生圣母章圣皇太后今更定尊号曰圣母章圣皇太后后四日恭上册宝何孟春退草疏达旦语礼部侍郎朱希周曰此礼复更礼官尤当争之于是希周率郎中余才江必东等上言皇上考孝宗母昭圣已越三年今更定之谕忽从中出则明诏为虚文不足取信于天下孟春与尚书秦金学士丰熈等及翰林寺部台谏诸臣各上言力争本生二字不宜削章十三上俱留中不报戊寅帝朝罢齐居文华殿金献民徐文华倡言曰诸疏留中必改孝宗为伯考则太庙无考正统有间矣何孟春曰宪宗朝尚书姚夔率百官伏哭文华门争慈懿皇太后𦵏礼宪宗闻之此国朝故事也杨慎曰国家养士百五十年仗节死义正在今日王元正张翀等遂遮留羣臣于金水桥南曰万世瞻仰在此一举今日有不力争者共击之何孟春金献民徐文华复相号召于是秦金赵鑑赵璜俞琳朱希周刘玉王时中张润汪举潘希曽张九叙呉琪张瓉陈霑张缙苏民余瓉张仲贤葛桧袁宗儒凡二十有三人贾咏丰熈张璧舒芬杨继聪姚涞张衍庆许成名刘栋张潮崔桐叶桂章王三钖余承勲陆釴王相应良金皋林时王思凡二十人谢蕡毛玉曹懐张嵩王瑄张郑一鹏黄重李钖赵汉陈时明郑自璧裴绍宗韩楷黄臣胡炳凡十有六人余翺叶竒郑本公杨枢刘颕祁杲杜民表杨瑞张英刘谦亨许中陈克宅谭纉刘翀张录郭希愈萧一中张恂倪宗岳王璜沈教钟卿宻胡琼张濂何鳌张曰韬蓝田张鹏翰林有孚凡三十有九人余寛党承志刘天民马理徐一鸣刘勲应大献李舜臣马冕彭泽张鵾洪伊凡十有二人黄待显唐昇贾继之杨昌杨淮胡宗明栗登党以平何岩马朝卿申良郑漳顾可久娄志徳徐嵩张庠髙圭安玺王尚志朱藻黄一道陈儒陈廷鸾髙登程旦尹嗣忠郭日休李录周诏戴亢缪宗周丘其仁祖琚张希尹金中夫丁律凡三十有六人余才汪必东张张懐翁磐李文中张澯张镗丰坊仵瑜丁汝夔臧应奎凡十有二人陶滋贺缙姚汝皋刘淑相葛潮刘漳杨仪王徳明汪溱黄加賔李春芳卢襄华钥郑晓刘一正郭持平余祯陈赏李可登刘从学凡二十人相世芳张峩詹潮胡琏范禄陈力张大轮叶应骏白辙许路戴钦张俭刘士竒祁勑赵廷松熊宇何鳌杨濂刘仕萧樟顾铎王国光汪嘉会殷承叙陆铨钱铎方一兰凡二十有七人赵儒叶寛张子𠂻汪登刘玑江珊金廷瑞范鏓龎淳伍余福张凤来张羽车纯蒋珙郑镏凡十有五人毋徳纯蒋同仁王玮刘道陈大纲钟云瑞王光济张徽王天民郑重杜鸾凡十有二人俱赴左顺门跪伏有大唿髙皇帝孝宗皇帝者帝闻之命司礼监谕退不去金献民曰辅臣尤宜力争朱希周乃诣内阁告毛纪纪与石瑶遂赴左顺门跪伏上复遣司礼太监谕之退羣臣仍伏不起自辰迨午帝怒命司礼监録诸姓名収系诸为首者丰熈张翀余寛黄待显陶滋相世芳毋徳纯等八人于狱杨慎王元正乃撼门大哭一时羣臣皆哭声震阙廷上大怒遂命逮系马理等凡一百三十有四人于狱何孟春等二十有一人洪伊等六十有五人姑令待罪己夘上圣母章圣皇太后册宝庚辰锦衣卫以在系官上请初逮系时有奔匿者至是悉追系之併待罪者总二百有二十人上责之命拷讯丰熈等八人编伍其余四品以上者俱夺俸五品以下者杖之于是编修王相等一百八十余人各杖有差王相与王思裴绍宗毛玉胡琼张曰韬杨淮张灿申良臧应奎牟瑜余祯安玺殷承叙等十有九人俱病创先后卒恭穆献皇帝主至自安陆帝迎于阙内奉谒奉先奉慈二殿已乃奉于观徳殿上册宝尊号曰皇考恭穆献皇帝不复言本生是日复趣席书来京南京祭酒崔铣以灾异陈言议礼一事或摈斥或下狱非圣朝美事上不悦令致仕而陈洸先为给事中言事忤旨出为按察司佥事至是上言曰陛下察几致决毅然去本生二字有人心者咸谓始全父子之恩无不感泣乞罢乔宇夏良胜以息邪説复史道于桂曹嘉以作正气帝悦复以洸为给事中逮系修撰杨慎编修王元正给事中刘济安磐张汉卿御史张原王时柯于诏狱复扑之谪杨慎王元正刘济戌边何孟春调南京工部毛纪罢南宁伯毛良上言杨廷和要定策功沮挠大礼使陛下失天伦之正废追崇之典千户聂能迁百户陈纪教谕王价録事钱子威各论奏议礼差谬更正得宜俱留中不报八月席书至京以孝宗考名未正悉发诸议留中者命礼部集议郑岳徐文华仍力言孝宗祝享昭圣册宝尊奉已久不宜轻改帝切责之胡世宁时居忧里中亦上言与璁等合帝嘉之九月改称孝宗敬皇帝为皇伯考昭圣皇太后为皇伯母初集议时汪伟郑岳徐文华等犹与璁等力辨可否武定侯郭勲遽曰祖训如是古礼如是璁等言当书曰人臣事君当将顺其美于是书蕚璁及献夫会公鹤龄侯勲鸾等六十有四人上言三代之法父死子继兄终弟及人无二本孝宗伯也宜称曰皇伯考昭圣伯母也宜称曰皇伯母献皇帝主别立祢室不入太庙尊尊亲亲两不悖矣议上从之乃改称孝宗为皇伯考昭圣为皇伯母祭告天地宗庙布诏天下安陆松陵帝既改名显陵等诸陵矣及大礼既定百户随全请改迁显陵下工部议尚书赵璜等上言太祖不迁皇陵太宗不迁孝陵愿以为法帝命礼臣会多官集议尚书席书等会公侯九卿诸廷臣上言乞治全罪帝曰先陵逺在安陆朕瞻仰哀切其再议之书与璁蕚等复上言举大事当顺人心今多官皆曰帝魄不可轻动地灵不可轻洩臣等敢不尽言帝乃罢议命显陵祭如七陵十二月评事韦商臣上言臣以廷平庶狱为职臣自今年七月授官以来见以大礼伏阙触犯圣怒大臣改任者何孟春一人编戍者学士丰熈等八人决杖死者编修王思等十有七人以忤使臣而逮系者副使刘秉鑑知府罗玉等若而人以织造抗使臣逮系者布政使马卿知府查仲道等若而人以失仪下狱者御史叶竒主事蔡干等五人以京堂官为所属讦奏下狱者御史任洛副使任忠等二人此皆国家大狱上干天象下骇民俗所闗甚鉅者也臣不敢爱死惟陛下大奋明断将诸臣録复其官及其子孙庶不失钦恤之意疏入调外巡抚江西都御史陈洪谟亦言之留中不报四年春三月诏修献皇帝实録夏四月光禄寺丞何渊请立世室崇祀皇考于太庙帝命礼部集议尚书席书等上议王制天子七庙三昭三穆周以文武有大功徳乃立世室与后稷庙皆百世不迁我太祖立四亲庙徳祖居北后改同堂异室议祧则以太祖拟文世室太宗拟武世室今献皇帝以藩王追崇帝号何渊乃欲比之太祖太宗立世室于太庙甚无据不报张璁桂蕚俱言不可璁曰臣与廷臣抗论之初即曰当改为献皇帝立庙京师又曰别立祢庙不干正统此非臣一人之私天下万世之公议也今渊乃以献皇帝为自出之帝比周文武不经甚矣上干九庙之威监下骇四海之人心臣不敢不为皇上言之昔汉哀帝尊定陶共王为共皇立庙京师比孝元帝至今非之今渊请入献皇帝于太庙不知序于武宗之上与武宗之下与昔人谓孝子之心无穷分则有限得为而不为与不得为而为之均为不孝别立祢庙礼之得为者也此臣昧死劝皇上为之入于太庙礼之不得为者也此臣昧死劝皇上勿为席书会羣臣复上议争之大学士费宏石瑶贾咏尚书廖纪秦金及九卿台谏官各上疏力争俱不报璁蕚乃谓书曰观徳殿规制未备宜圣心未慊也须别立庙不干太庙尊尊亲亲并行不悖书等遂上议宜于皇城内择地别立祢庙不与太庙并列祭用次日尊尊亲亲庶为两全从之六月作世庙初席书上庙议有曰亲尽之期与孝庙同帝问其故书对曰我朝徳祖比后稷太祖太宗比文武皆百世不迁懿祖以下随世而祧献皇帝与孝宗同世亲尽同祧帝曰别庙不与祖宗序列他日奉祧藏于何所何以伸朕世享之情其再议之书上言宜藏主寝殿嵗暮出祭如太庙议帝曰皇考生朕一人入继大统今特立庙世世不迁伸朕孝思乃命工部相地于太庙左环碧殿旁立庙前殿后寝一如太庙而㣲杀其制路由阙左门入已而命定庙名曰世庙礼科给事中杨言等上疏乞罢世室畧曰祖宗身有天下大宗也君也献皇帝旧为藩臣小宗也臣也以臣并君乱天下大分以小宗并大宗干天下大统无一可者不听十二月席书上大礼集议帝命颁赐藩府及中外羣臣仍令各省刋布以传五年夏六月献皇帝实録成秋七月帝以观徳殿在奉慈殿后地势迫隘欲改建于奉先殿左工部尚书赵璜言移观徳殿于奉先殿左必与奉慈殿对峙孝肃太皇太后献皇帝之祖母孝惠皇太后又圣母也庙出其左恐神灵有所不安席书亦言世庙之建民劳踰年今甫告成力亦当节帝复谕大学士费宏等曰迁观徳殿与奉慈殿无预卿等勿蹈前日之误宏等乃乞勑礼工二部卜日营度给事中张嵩卫道御史郭希愈陈察等各上言灾异非常乞仍旧以寛民力不报丁丑世庙成帝自观徳殿奉献皇帝主于世庙复自武英殿迎献皇帝神位于观徳殿礼成羣臣表贺撰世庙乐章九月帝奉章圣皇太后谒见世庙先是帝谕辅臣曰圣母欲谒世庙卿谓何如费宏杨一清曰国初礼制皇后谒太庙永乐时改谒奉先殿无至太庙者帝以问璁蕚对曰唐开元礼有皇后庙见之仪国初皇后谒太庙内外命妇陪侍永乐止谒奉先皆当时礼官失考非祖制也皇太后中官宜先见太庙以补前礼之阙次谒世庙以成今礼之全宏一清曰璁蕚所引开元礼不可为法国初礼文未定二臣欲复庙见是彰祖宗之阙也不可席书刘龙曰髙皇帝凖古庙见礼为大婚册后之制未及施行复定册后止谒奉先殿璁蕚所引俱大婚礼今世庙告成是大祭礼不可附会章圣皇太后宜于奉主之后祗谒观徳殿则祖宗法守之益坚矣璁蕚曰周天子宗庙之祭王服衮冕而入立东序后服副祎而入立西序九献各四拜是天子与后共承宗庙也皇上毅然举行以复古礼未为不可因自具仪以上席书等不能难大学士石瑶上言祖宗家法凡后妃入宫未有无故复出者太庙尊严乃天子对越之所非时享祫祭亦未轻出入而况后妃乎汉唐之季事不师古女祸时作其患不可胜言可不虑哉帝怒切责之席书等乃上请圣母谒庙必得上同行以主斯礼从之礼部议祭世庙用太庙次日太常寺谓时享太庙及观徳殿先三日斋戒先二日视牲今祭用次日则斋戒视牲日各不同且嵗暮之际难于次日举行礼部复请嵗暮权与太庙同日帝曰俱用同日次第举行六年春正月谕修典礼全书张璁纂要畧二卷以进上言此礼之失非今日自汉宋诸臣争之故皇上之改改汉宋诸君也臣等之争争汉宋诸臣也昔唐有开元礼宋有开宝礼所载皆仪文制度而已今宜如通鑑凡例以年月日为纲事闗大礼者必书备载圣裁乃辑为要畧以献帝命付史馆纂述费宏等定议世庙乐舞止用文舞随堂何渊上言世庙乐舞未备下礼部集议侍郎刘龙等议宜仍旧帝谕辅臣再议大学士杨一清贾咏翟銮上言汉髙帝以武功定天下故奏武徳文治舞惠文二帝不尚武功故止用文治昭徳世庙止用文舞亦此意也不为缺典张璁独上言王制有曰祭用生者皇上身为天子尊献皇为天子父宜以天子礼乐祀之缺一不可且天子八佾为人六十有四诸侯六佾为人三十有六国朝太庙文武佾各八计百有二十八人王国宗庙文武佾各六计七十有二人献皇在藩时固用七十有二人今乃六十有四可乎以天子父不得享天子礼乐何以式四方法万世帝从之七年夏六月明伦大典成加张璁少傅兼太子太傅吏部尚书谨身殿大学士追夺议礼诸臣官勑曰大学士杨廷和谬主濮议尚书毛澄不能执经据礼蒋冕毛纪转相附和林俊着论迎合乔宇为六卿之首乃与九卿等官交章妄执汪俊继为礼部仍注邪议吏部郎中夏良胜胁持庶官望遂邪志何孟春以侍郎掌吏部鼓舞朝臣伏阙喧唿朕不欲已甚姑从轻处杨廷和为罪之魁以定策国老自居门生天子视朕法当僇市特寛宥削籍为民毛澄林俊俱已病故各夺其生前官职蒋冕毛纪乔宇江俊俱已致仕各夺职闲住何孟春情犯特重夏良胜酿祸独深俱发原籍为民其余两京翰林科道部属大小衙门各官附名入奏或被人代署而已不与闻者俱从寛不究其先已正法典或编戌为民者不问尔礼部掲示承天门下俾在外者咸自警省秋七月加上皇考圣母尊号皇考为恭睿渊仁寛穆纯圣献皇帝圣母为章圣慈仁皇太后诏告天下八年十月朔日食刑部员外郎邵经邦上言诗十月之交刺无良也意者陛下以议礼之故亟用张璁皇父专权致召天变则所议者不为公礼矣可守也亦可变也可成也亦可毁也疏入帝怒其疏末有引用茅焦语谪镇海卫与杨慎等永逺不宥死戍所十五年冬十月更世庙为献皇帝庙帝谕礼部尚书夏言曰朕思皇考庙名似大不安太宗百世不迁故名世室恐皇考亦敦让太宗宜别拟议且世字来者或用作宗号今施于皇考徒拥虚名可会郭勲李时议之既而又谕曰皇考庙止称献皇帝庙庶别宗称以见推尊之意于是夏言上言礼惟有功徳者别立庙祀百世不迁名之曰世周之文武世室是也皇考献皇帝虽笃生皇上比迹契稷而前有文皇既称太宗义当尊让后有圣帝必为世宗理宜虚竢今钦定献皇帝庙庶几明祀正而公议定帝从之命以所议付史馆十二月九庙成献皇帝庙止修时祀以避丰祢之嫌十七年五月议集明堂秋飨礼先是皇考献皇帝止举时祀不祀太庙于是扬州府同知致仕丰坊上言孝莫大于严父严父莫大于配天宜建明堂尊皇考为宗以配上帝又天下郡邑宜各立明堂嵗时祝拜君上以尊朝廷勿寄位释宫亵体统下礼部坊熈子也尚书严嵩上言诸儒论礼不一臣惟明堂圜丘皆以事天地今大祀殿在圜丘之北正应古之方位明堂秋飨之礼即此可行不必更建至于侑飨之礼传以为万物成形于秋故秋祀明堂以父配之自汉武迨唐宋诸君莫不皆然主亲亲也至于钱公辅司马光孙抃程朱诸贤所论主祖宗之功徳今以功徳则宜配文皇以亲则宜配献皇第揆以严父之旨以皇考而不得配陛下庸有所弗宁矣至于称宗之礼则未有帝宗而不祔太庙者臣不敢妄议以负陛下惟圣明裁择帝以示夏言言不敢议帝曰明堂秋飨宜于奉天殿行之其配享皇考称宗不为过情何在为不宜也复命集议户部侍郎唐胄疏争之曰三代之礼莫备于周郊祀后稷以配天宗祀文王于明堂以配帝未闻成王以严父之故废文王配天之祭移于武王也皇上嗣统之初廷臣执为人后之説于是力正大伦者惟张孚敬席书诸臣及何渊有建庙之议陛下嘉答诸臣亦云朕奉天法祖岂敢有干太庙顾今日乃惑于丰坊耶臣谓明堂之礼诚不可废惟当奉大宗配于礼为宜若献皇帝得圣人为之子不待称宗议配而专庙之享百世不迁矣疏入上大怒下胄锦衣狱出为民尚书嵩乃上言考秋飨成物之旨严父配天之文皇考侑飨允合周道帝嘉纳之秋七月议祔皇考于太庙初帝因严嵩请既勑礼部议又谕嵩曰太宗靖难功与开创同当称祖以别之嵩遂上议曰古者父子异昭穆兄弟同世次殷有四君一世而同庙不系父子故也晋则十一室而六世唐则十一室而九世宋真宗诏议太庙礼学士宋湜议以太祖太宗合祭同位其后禘祫图又以太祖太宗同居昭位皆古事之可据者皇考亲孝宗弟臣谓宜奉皇考于孝宗之庙我太祖即位仁祖虽自布衣必享天子之祀皇考顾独阙焉圣心必有所不安又曰古礼宗无定数祖非有功者不得称汉世称祖者二髙祖世祖光武再造汉室故无二祖之嫌我文皇定鼎持危功莫大焉尊称为祖圣见允冝嵩奏出羣臣翕然无异议时张孚敬死已六年矣九月辛巳奉太宗文皇帝为成祖皇考献皇帝为睿宗癸未祔皇考于太庙辛邜大飨上帝于𤣥极殿奉睿宗配享二十年夏四月辛酉九庙灾时久旸不雨是日初昏隂雨骤至大雷雹以风忽震火起仁庙烈风嘘之须臾燬其主延及成祖主亦燬遂及太祖昭穆羣庙惟献庙独存二十四年秋七月太庙成布诏天下穆宗隆庆元年春三月礼科左给事中王治上言献皇帝入庙称宗在今日犹有当议者盖献皇虽贵为天子之父实未尝南面临天下而今乃与祖宗诸宗诸帝并列虽亲为武宗之叔父然尝北面武宗而今乃设位于武宗之右揆之古典终为未合故先帝于献皇帝祔庙之后世庙之享犹不忘设是先帝之心亦自有不安者臣以为献皇祔太庙千万岁后不免逓迁若专祀世庙则亿万世不改惟陛下下廷臣议求至当以妥献皇之灵以光先帝大孝章下所司格不行谷应泰曰孝宗仁圣麟趾不蕃武庙盘游前星失耀再世衰微古今至变也当是时重继嗣者私恩重承统者大义而世宗以臣绍君以弟承兄敷天臣民谁忍孝宗之嗣一传卒斩者既已斩焉则忠臣义士不能复续求其同气之近者立之统在嗣亦在矣所以武宗遗诏不敢子视世庙也既已兄称武庙因欲併考孝宗则孝以无孙反因得子于义为诬称子逼武二统嫌孝于理亦碍况父子至亲岂可隔世轶代妄相附属比之定陶濮王生视寝膳死视敛含曽有鞠飬之恩蚤定父子之分者逈相判也既不考孝即考兴献天下有无父之人乎汉宣不皇其父未尝不考皇孙光武不皇其父未尝不考南顿既考兴献即当皇兴献天下有子为天子父为列侯者乎据称兵逆父遂不敢皇犹之舜不王瞍禹不王鲧也兴献以肇𦙍启圣俨然皇焉亦犹之周王王季周王文王也汤不王商癸而周王王季光武不王南顿而世宗王兴献踵事増华礼以义起孝子之至也所疑者考兴献则疑于无孝宗皇兴献则疑于跻武宗凴几弥留奉迓入继不能得世宗而延其嗣反欲召兴献而乱其统此举朝所以沸腾百官所以号泣也不知太庙者承统之地皇而不庙者有异称宗者继统之名皇而不宗者亦殊懿文太子亦得为康皇帝英宗斥郕王然亦称景泰帝不入庙则地不偪不称宗则名不嫌亲近则尊亲尽则祧辟之遥除之官追赠之号曲体㒺极之私情无预朝廷之名器乃世宗尊为天子必欲使之不王其父兴献为天子父必欲与之共臣其子此则议礼诸臣之过也至于观德殿足矣必欲迁近太庙与之同门献皇帝足矣必欲削去兴献崇加徽号见太后于世庙着献皇之实録折𠂻礼经毋乃不伦兴国皇太后圣旦则宴赉有加昭圣皇太后千秋即传免朝贺传闻乖异存殁伤心卒之不加宗不入庙杀徽称止迁葬则亦璁蕚有功于存统也若夫廷和等之伏阙唿号甚于牵𥚑折槛世宗之疾威杖戍竟同元祐党人大礼未成大狱已起君臣交失君子讥焉而廷和戮及身后杨慎谪死贬所濮议诸臣旋蒙赐还兴国之狱无复金鸡此则世宗乏钖类之仁亦璁蕚诸人无休休之量也至于丰坊倡议严嵩附和严父之说兴睿宗之号进孝宗几疑通宫武庙嫌跻新鬼以明察始以丰祢终盖丰坊固子政之刘歆分宜实议礼之林甫善作者不必善成惜乎不令张孚敬见也明史纪事本末卷五十明史纪事本末卷五十一钦定四库全书明史纪事本末卷五十一浙江提学佥事谷应泰编更定祀典世宗嘉靖九年二月给事中夏言请更郊祀洪武初中书省臣李善长等进郊社宗庙议分祭天地于南北郊冬至则祀昊天上帝于圜丘以大明夜明星太歳从夏至则祀地于方泽以五岳五镇四海四渎从德祖而下四代各为庙庙南向以四时孟月及歳除凡五享孟春特祭于各庙孟夏孟秋孟冬歳除则合祭于高祖庙祀社稷以春秋二仲月上戊日太祖从之行之十年水旱不时多灾异太祖曰天地犹父母也泥其文而情不安不可谓礼乃以冬至合祀天地于奉天殿列朝仍之至是给事中夏言上言古者祀天于圜丘祭地于方泽是故兆于南郊就阳之义瘗于北郊即隂之象凡以顺天地之性审隂阳之位也岂有崇树栋宇拟之人道者哉至于一祖二宗之配享诸坛之从事不于二至而于孟春稽之古礼俱当有辨因引程朱之论以驳合祀之不经䟽入上方以大礼恚羣臣将大有更易得之甚悦赐言四品服织币以旌其忠夏四月廷臣集议郊祀典礼先是夏言疏见纳詹事霍韬嫉之上言分郊为紊朝政乱祖制帝置不问韬复为书遗言甚言祖宗定制不可变周礼为王莽伪书宋儒议论皆为梦语东西郊之説起自是而九庙亦可更矣言飞章并其书上之帝怒下韬狱于是中允廖道南上疏杂引周礼汉志唐六典诸书以明我朝郊庙之礼皆所当议其畧曰我太祖高皇帝初年建圜丘钟山之阳方丘钟山之隂分祀天地至十年感斋居隂雨之应覧京房灾异之説始命即旧址为坛行合祀夫前之分祀酌万世帝王之道礼本太始者也后之合祀感一时灾异之应礼縁人情者也太宗迁都当时未有建白以复古制者礼乐百年而后兴讵不信哉至于宗庙之制国初立四亲庙徳祖居中懿熈仁祖次分尤右昭穆有定位禘祫有定时视商周七庙九庙其揆一也九年十月改建太庙乃比汉人同堂异室之制时享歳祫则设累朝衣冠于神座而祀之于是始以功臣配享矣恐非古先圣王尊尊亲亲之道也周礼大宗伯兆日于东郊兆月于西郊我圣祖亦有朝日夕月之礼有其举之莫敢废也且今之大祀殿正倣古明堂之制宜法圣祖初制兆圜丘于南郊以祀天兆方丘于北郊以祀地尊圣祖配享以法周人尊后稷之意而又宗祀太祖太宗于大祀殿以法周人宗祀文王于明堂之礼兆大明于东郊兆夜明于西郊以法周人朝日夕月之礼增太庙大禘之祭正太祖南向之位移功臣于两庑庶尊尊有杀亲亲有等而古典复疏入下礼臣议賛善蔡昻脩撰伦以训姚涞祭酒许诏学士张潮编脩欧阳徳给事中陈侃赵廷瑞御史陈讲谭纉皆以合祀为宜而涞言犹切夏言复疏申明祀享之议曰周人以后稷配天于郊以文王配帝于明堂欲尊文王而不敢以配天者避稷也今宜奉太祖配天于圜丘所以尊太祖奉太宗配上帝于大祀殿所以尊太宗于是复㑹羣臣集议右都御史汪鋐编脩程文徳给事中孙应奎御史李循义等八十二人皆主分祀大学士张璁董玘闻渊等八十四人亦主分祀而谓成宪不可轻改时诎不可更作尚书李瓉编脩王教给事中魏良弼御史傅炯行人秦鳌柯乔等二十六人亦主分祀而欲以山川坛为方丘尚书方献夫李承勲詹事霍韬魏校编脩徐阶郎中李黙王道二百六人皆主合祀而不以分祀为非英国公张崙等一百九十八人无所可否帝命再议于是张璁杂引五经及诸史言郊祀者条析合祀之非明分祀之是名曰郊祀考议上之又疏言太祖太宗分配未当帝然其郊议疏言不报尚书方献夫詹事霍韬亦上言前主合祀非是帝不问寻复韬职五月初建四郊羣臣议上帝曰分祀良是乃命建圜丘于南郊其北为皇穹宇建方丘于北郊其南为皇祗室作朝日坛于东郊夕月坛于西郊秋七月罢姚广孝配享太庙移祀于大兴隆寺从礼部尚书李时之请也罢列代帝王南郊从祀及南京庙祭命立帝王庙于京师初立文华殿圣师之祭奉皇帝伏羲氏神农氏轩辕氏帝师陶唐氏有虞氏王师夏禹王商汤王周文王武王南向左先圣周公右先师孔子东西向凡歳春秋开讲先期一日皇帝皮弁服拜跪行奠礼冬十月正孔子祀典易木主及釐正从祀诸贤洪武初司业宋濓上孔子庙堂议畧曰世之言礼者皆出于孔子不以礼祀孔子䙝祀也古者主人西向几筵在西也汉章帝幸鲁祠孔子帝西向再拜开元礼先圣东向先师南向三献官西向犹古意也今袭开元二十七年之制迁神南面非神道尚右之意矣古者木主栖神天子诸侯庙皆有主大夫束帛士结茅为菆无像设之事今因开元八年之制抟土而肖像焉失神而明之之义矣古者灌鬯焫萧求神于隂阳也今用熏芗代之非简乎古者郊庙祭飨皆设庭燎示严敬也今以秉炬当之非凟乎古之道有徳者使教焉死则以为乐祖祭于瞽宗谓之先师若汉礼有高堂生乐有制氏诗有毛氏书有伏生也凡始立学者必释奠于先圣先师非其师弗学非其学弗祭开元礼国学祀先圣孔子以颜子等七十二贤配诸州惟配颜子今以荀况之言性恶扬雄之事王莽王弼之宗老庄贾逹之忽细行杜预之建短䘮马融之附世家亦厠其中吾不知其何説也古者立学以明伦子虽齐圣不先父食今回参伋坐飨堂上而其父列食于庑间吾不知其何説也古者士见师以菜为贽故始入学者必释菜以礼其先师其学官时祭皆释奠今专用春秋非矣释奠有乐无声释菜无乐是二释之轻重以乐之有无也今袭用汉魏律所制大成乐乃先儒所谓乱世之音可乎古者释奠释菜名义虽存而仪注皆不可考开元礼彷彿仪礼馈食篇节文为详所谓三献献后各饮福即尸酢主人主妇及賔之义也今惮其烦惟初献得行之可乎他如庙制之非宜冕服之无章器用杂乎雅俗升降昧乎左右更仆不可尽昔者建安熊氏欲以伏羲为道统之宗神农黄帝尧舜禹汤文武次而列焉臯陶伊尹太公周公暨稷契夷益𫝊説箕子皆天子公卿之师式宜秩祀天子之学若孔子实兼祖述宪章之任其为通祀则自天子下逹茍如其言则道统益尊三皇不沦于医师太公不辱于武夫矣昔周立四代之学学有先圣虞庠以舜夏学以禹殷学以汤东胶以文王复取当时左右赞成其徳业者为之先师以配享焉此天子立学之法也上不喜谪濓安远知县不果用天顺间林鹗知苏州时苏学庙像嵗乆剥落或欲加以脩饰鹗曰塑像非古也我太祖于太学易以木主彼未壊者犹当毁之幸遇其壊易以木主有何不可或以毁圣像疑之鄂曰此土耳岂圣贤耶孔子生佛教未入中国之前乌识所谓像哉于是併易从祀诸贤皆为木主然其他郡县如故也至是上因纂祀典议成谕大学士张璁凡云雨风雷之祀以及先圣先师祀典俱当以次纂入璁曰奏孔子祀典自唐宋以来未有得其正者臣谨採今昔儒臣议上圣明垂覧以为百世永遵之典一谥号汉平帝元年初追谥孔子曰褒成宣圣公唐𤣥宗追谥为文宣王元武宗加大成至圣文宣王宋姚燧曰孔子卒哀公诔之子贡以为非礼平帝始封谥葢新莽以文其奸也国初大学士吴沉孔子封王辨曰后世之礼有甚似而实非者春秋列国僣王则黜之夫子人臣也生非王爵死而谥之可乎书曰天降下民作之君作之师师也者君之所不得而臣者也故曰诏于天子无北面所以尊师也彼以王爵之贵而隆于称师者习俗之见也布政夏寅曰唐𤣥宗开元既尊老子为𤣥元皇帝尊大公为武成王则追谥孔子不得而缺岂可以李林甫不学无术之谬制为万世程乎祭酒丘濬曰自汉平帝追谥孔子为宣尼公至开元加以文文者经天纬地者也若夫宣之为言谥法之羙不过圣善周闻而已何足为圣人轻重哉又曰自古谥号未闻有喻言者大成之言出于孟子成者乐之一终也加此于至圣文宣王之上于圣徳无谓也一章服唐𤣥宗开元间诏追谥文宣王仍出王者衮冕之服以衣之宋真宗祥符间加先圣冕服桓圭一从上公之礼冕九旒服九章徽宗崇宁间始诏冕用十二旒衮服九章金世宗大定间大成殿圣像冠十二旒服十二章朱熹曰宣圣之设像非古也洪武间创南京太学止用神主不设像今国子监有设像者仍元之旧也丘濬曰塑像之设自佛教入中国始李元瓘言颜子立侍则像在唐前已有之矣呜唿姚燧有言北史敢有造泥人铜人者门诛则泥人固非祀圣人法也后世化其道而为之长短丰瘠郡异县殊非神而明之之道也一笾豆乐舞唐开元间诏祀先圣乐用九宫舞用八佾宋徽宗大观间赐礼器一副内笾十幂全豆十葢全国朝成化十三年用礼部尚书周洪谟议诏増六佾为八佾加笾豆为十二祭酒章懋及夏寅皆非之以为十二笾豆八佾惟太学可行天子所自祭也郡县皆行之祭礼僣矣夫孔子不观鲁僣王之礼宁自蹈非礼之祀哉一配享唐贞观间始诏颜囘配享曾参孔伋俱宋咸淳间配享孟轲元丰间配享宋洪迈曰自唐以来以颜渊至子夏为十哲坐祀庙堂上其后升颜子配享则进曾子于堂居子夏次然颜子之父路曾子之父㸃乃在庑下从祀之列子虽齐圣不先父食其何以安熊禾曰宜别设一室以齐国公叔梁纥居中南面把国公颜无由莱芜侯曾㸃泗水侯孔鲤邾国公孟孙氏侑食西向𢎞治时谢铎程敏政俱是之敏政又以程子之父珦朱子之父松请珦不附王安石新法松不附秦桧和议其歴官行已足述也一从祀程敏政疏曰唐贞观三十一年始以左丘明等二十七人从祀孔子庙庭而并及马融等臣考歴代正史马融初应邓隲之召为秘书歴官南郡太守以贪浊免髠徙朔方又为梁冀草奏杀李固作西第颂美之刘向初以献赋进喜诵神仙方术尝上言黄金可成铸作不騐下吏当死所着洪范五行传流为隂阳术家之小技贾逵以献颂为郎附㑹图䜟致通显不脩小节葢左道乱正之人也王弼何晏倡清谈所註易专祖老庄而范甯追究晋室之乱以为王何之罪深于桀纣何休则止有春秋解诂一书黜周王鲁又註风角等书班之于孝经论语葢异端邪説之流也戴圣为九江守多不法何武劾之而免及为博士毁武于朝子賔客为盗繋狱武平心决之得不死则又造武谢王肃仕魏封兰陵侯乃以女适司马昭又为司马师画䇿计文钦毋丘俭济其恶杜预守襄阳数馈遗洛中贵要伐吴因斫瘿之议尽杀江陵人以吏则不亷以将则不义凡此诸人皆当罢黜而议者谓能守其遗经转相授受臣窃以为不然夫守其遗经若左丘明公羊高谷梁赤之于春秋伏胜孔安国之于书毛苌之于诗高堂生之于仪礼后苍之于礼记杜子春之于周礼可以当之融等不过训诂释章句而已至于郑衆卢植郑𤣥服䖍范甯五人虽若无过然所行未能窥圣门所着未能明圣学也臣愚乞罢戴圣等八人祀郑衆等五人祀于乡后苍在汉初説礼数万言号后氏曲台礼礼记赖以传乞加封爵与左丘明等至孔子弟子见于家语者颜囘而下六十六人而司马迁史记所载多公伯寮秦冉颜何三人文翁成都庙所尽多蘧瑗林放申枨三人臣考宋邢昺论语註疏申枨孔子弟子在家语作申续史记作申党其实一也今朝廷从祀申枨封文登侯在东庑申党封淄川侯在西庑甚无谓且公伯寮乃圣门之蟊螣而孔子称瑗为夫子家语史记林放俱不在弟子之列秦冉颜何疑亦字画相近之误臣愚以为申枨申党位号宜存其一公伯寮等五人宜罢其祀而瑗放者各祀于其乡又洪武三十九年行人司副杨砥请黜扬雄进董仲舒高皇帝纳其言行之然荀况扬雄实相伯仲而况以性为恶以礼为伪以子思孟子为乱天下宜并况黜之其尚可议者则隋之王通宋之胡瑗也先儒以通为僣经而瑗亦少论着程子曰王通隐德君子也其粹处殆非荀杨所及朱子小学书亦偹载瑗事以为自秦汉以来师道之立未有过瑗者亦宜加封爵使得从祀学官臣按敏政所奏率多正论可採而𢎞治初礼官沮格不行同时谢铎请祀杨时罢吴澄举人桂蕚亦请祀蔡元定以为律吕大衍诸书俱有功于性理又授其子皇极范数此亦衆论之公也臣又按欧阳脩所着本论有翊道之功苏轼曰自汉以来道术不出孔子五百余年而得韩愈愈之后三百余年而得欧阳子夫韩愈既以从祀欧阳脩岂可缺哉疏入上命礼部会翰林诸臣议编脩徐阶上言天子王祀孔子承袭已乆一日不王衆人愚昧将妄加臆度以为陛下夺孔子王爵易惑难晓且天子像祀孔子衮冕章服颙然王度苟去王号势必撤毁臣闻爱其人者杖履犹加珍惜况先圣之遗像乎国家庙祀孔子宫墻之制下天子一等乐舞笾豆与天子同今八佾十笾葢犹诸侯之礼苟去王号将复司寇之旧彛宫杀乐以应礼文恐妨太祖之初制矣帝覧疏不怿出阶为延平府推官帝乃自着正孔子祀典説颁赐羣臣璁复为孔子祀典或问上之上嘉焉衆议乃定于是改大成至圣文宣王为至圣先师孔子其配享四子仍称复圣宗圣述圣亚圣从祀弟子称先贤左丘明以下称先儒俱罢公侯伯爵撤像题主祀之申枨申党二人存枨去党罢公伯寮秦冉颜何荀况戴圣刘向贾逵马融何休王肃王弼杜预吴澄十三人林放蘧瑗郑𤣥卢植郑衆服䖍范甯祀于其乡进后苍王通胡瑗欧阳脩又以行人薛侃议併进陆九渊从祀而别祀启圣公叔梁纥以颜无繇曾㸃孔鲤孟孙氏程珦朱松蔡元定从祀焉改称大成殿为先师庙十二月已酉初有事于南郊先是上命制圆丘祀器金炉玉爵锦幕圭璧及钟磬贲鼓诸乐器既成陈于文华殿召大学士张璁閲视是日帝亲祀于圜丘奉太祖西向配各骍犊一用璧三献九奏乐舞用八佾从祀四大明夜各骍牛一恒星五曜羣星及云雨风雷师各牛一羊一豕一明日布诏天下颁恩钖于庻官布寛恤于小民大学士张璁言顷者生员李时飏疏请举祀郊祇之礼以祈圣嗣夫古后稷之生祈于禖孔子之生亦祷于尼山大雅既醉之诗曰公尸嘉告曰君子万年未钖祚𦙍曰釐尔女士从以孙子夫公尸之告皆祖考之钖福也臣愿当兹慎选淑女之时以广求嗣续之诚告于太庙世庙以祈祖考之祜慰圣母之心上嘉其请择十二月二十四日行礼夏言充祈嗣醮坛监礼使十年春正月乙未特享太庙正太祖南向位初太祖立四亲庙徳懿熈仁同宫异庙各南向孟春特享于羣庙三时各祭于德祖庙序用昭穆后改建太庙同堂异室亦各南向四孟及嵗除俱各祭于中室仍序昭穆如初罢特享礼至英宗升祔九室悉偹宪宗将祔用礼官仪祧懿祖孝宗祔祧熈祖武宗祔祧仁祖独徳祖不祧时享则太祖太宗以下俱东西向至是帝谕张孚敬曰朕欲自今春享奉太祖居中太宗而下各居一室行特享礼三时仍聚羣庙于太祖之室昭穆相向行时祫礼季冬中旬并享太庙亲王功臣配食两庑以存太祖当代之制歳暮节祭行于奉先殿世庙止行四时之享歳暮祭于崇先殿庻祭义明而万世可行也邪论勿惑即会李时议上或咨夏言以助之孚敬唯唯如谕议闻帝从之乃命祠官于庙中设帟如九庙状奉太祖南向羣宗逓迁就室各南向特享之始退徳祖于祧殿不复预时享矣祈谷于大祀殿初帝以孟春上辛行祈谷于大祀殿祭皇天上帝用骍犊一苍玉一三献九奏乐舞八佾奉太祖太宗配享夏言建议二郊奉太祖配祈谷奉太宗配张孚敬以为不可留中不下言又疏请帝谓羣臣违君悖礼切责之乃命祈谷太祖太宗并配二郊专奉太祖焉已而惊蛰始祈谷命议禘祭大雩秋报诸礼帝既正太祖位向欲复古禘祭乃命辅臣及礼官集议已而兼问大雩秋报诸礼命五品官亦与议焉侍读学士夏言上言惟天子有禘故立始祖之庙则有世系可考者十世犹将立之然则又以何者为始祖自出之帝而祀之始祖之庙乎我祖宗之有天下以徳祖为始祖百有六十余年尊享太庙之祭今又定为大祫统羣庙之主矣然则王禘之祭又可复尊祖徳乎身为始祖而又为始祖之自出恐无是礼也三代而下必欲如夏商之禘黄帝帝喾则无所考若强求其人如李唐之祖聃又非孝子慈孙之所忍为也臣愚以为宜设先祖虚位而以太祖配享葢太祖始有天下实始祖也疏入帝深然之时中允廖道南上言皇姓为颛顼之后宜禘颛顼太学士孚敬曰言虚位者失之幻言颛顼者失之诬惟禘徳祖为当李承勋等皆以为然夏言复抗疏折其非是已而帝竟从言议定以丙辛年孟夏行大禘礼于太庙凢祭先一日令中书官书神牌于太庙曰皇初始帝神南向太祖配位西向帝又欲于奉天殿行秋报礼中陛行大雩礼夏言言秋报宜于大祀殿奉文皇帝配大雩宜于郊兆傍为坛孟夏后雩祭帝谓孟春上辛既行祥谷礼若春夏雨旸以时则雩祭代摄否则躬祀秋报礼姑寝不举二月庚辰初朝日是日春分初行朝日礼于东郊太牢一用玉礼三献乐七奏舞八佾三月建大神殿于南郊初南郊撤屋为坛祭之奉上帝神牌圜丘上配以太祖既祭而神牌莫知所藏帝命建大神殿以藏之帝又念旧存斋宫在圜丘北是踞视圜丘也欲改建于丘之东南夏言言向者大神殿之建乃陛下竭诚事天此制为可若更起斋宫圜丘之傍似于古人扫地之意未为允恊且秦汉以来并无营室者质诚尊天不自封树以明谦恭之意故惟大次之设为合古典陛下前日考㨿精详岂今偶未之思耶伏望斋宫寝建以仰荅太灵帝报可遂建土谷祗先蚕坛于西苑初议皇后亲蚕于北郊自夏言首发之至是帝召张孚敬李时诣西苑相地建土谷坛乃併建先蚕坛于神寿宫侧而毁北郊蚕室焉五月壬子初有事于北郊是日夏至帝祀地于方泽用骍牛一黄琮一三献九奏乐舞八佾太祖西向配骍牛一从祀四坛五岳及基运翊圣神烈山为一五镇及天夀纪徳山为一四海四渎为二各太牢一八月癸未初夕月祭于西郊如朝日祭东郊十一年夏四月初营九庙帝御文华殿东室召大学士李时翟銮礼部尚书夏言议复古七庙制其太庙寝祧俱存旧弗撤惟度地分建羣庙不决而退廖道南疏请建九庙併献大祀礼成感雪赋及御札曾及其名者三帝悦下礼臣议夏言上言昔唐虞五庙夏后因之殷周皆七庙而祭法王制与刘歆宗説又各不同朱熹古今庙制引王制天子七庙外为都宫内叙昭穆汉不考古诸帝异庙异地不合都宫不叙昭穆明帝遵俭自抑遗命勿别为庙遂有同堂异室之制魏晋唐宋皆然我太祖初立四亲庙始为近古后改建太庙又用明帝之制皇上大釐祀典于庙制不能无疑形诸翰札召论者屡矣苐太庙南近宫墻东迩世庙西阻前庙地势有限垣外隙地不盈数十丈若依古制列六庙即尽辟其地犹不能容欲稍减规制则太庙嵬然而羣庙湫隘于义未安即使庙成皇上冠冕佩玉循纡曲之途遍列羣庙而奠献之日亦不足矣议者谓羣庙可摄皇上仁孝诚敬可终歳举祭止对越太祖而不一至羣庙乎丘濬谓宜间日祭一庙自十四日而遍此葢无据而强为之説也马端临曰后世失礼岂独庙制汉儒以来讲䆒非不详明而卒不能复古者以昭穆难定故也葢昭穆必父子继世而后可兄弟相及则紊矣故东都以来同堂异室未可尽非也帝曰朕于天地百神祀典俱已釐正独太庙之礼未能复古可乎今太庙堂寝俱有定制不必更移其昭穆庙次即㑹官相度地势奏闻于是言惶惧谢罪请先诣太庙旁量定地势审度方位以闻帝从之乃撤故庙改建新宫太祖居中昭穆各三庙成祖庙在六庙之上诸庙合为都宫庙各有殿殿后有寝藏主太庙寝后别有祧寝藏祧主太庙门殿皆南向羣庙门东西相向内门殿寝皆南向十三年三月帝视大学释奠先师帝以孔子改称先师服皮弁服谒拜用特牲奠帛行释奠礼乐三奏文舞八佾从祀及启圣分奠用酒脯已视学进诸生横经布讲仍谕令敦本尚实勿徒事辞章六月南京太庙灾夏言上言京师宗庙行将复古而南京太庙遽罹回禄陛下建徳之意圣祖启后之灵不可不黙㑹于昭昭之表也帝喜令亟起新庙南京太庙不复建遗址筑周垣焉时祀并入南京奉先殿葢失镐洛遗意矣十四年二月初建九庙先是夏言请定七庙额谓陛下复古庙制正太祖南向位则太庙之名实符周典太宗功德隆赫特建百世不迁之庙宜曰文祖世室在三昭上仁宗宣宗各为昭穆第一庙英宗宪宗为昭穆第二庙孝宗武宗为昭穆第三庙则万世不刋之制也帝从之十五年二月纂脩祀仪成自天地日月神祗帝王社稷及禘祫先师先农诸祀悉为分类成书首冠祀坛图制及宸谕诗歌中书礼仪礼器乐舞乐章末附诸王表笺羣臣疏颂于是侍读学士廖道南撰禋颂九章以献五月建慈庆慈寕宫黜禁中佛像时帝欲除去禁中释殿以其地奉建慈庆慈寕二宫命廷臣议佥以为可帝即命撤之召李时夏言入视大善殿见金范佛像不下千百俱命销毁其几案悬镀金函藏贮尚多佛骨佛牙诸物言退上疏力请焚瘗帝从之于是禁中邪秽迸斥殆尽六月勅祀姜嫄后稷于武功十一月诏天下臣民得祀始祖夏言据程頥议为请也十二月九庙成诏天下帝乃定五年一禘祀皇初祖于太庙以太祖配每立春特享祖宗于羣庙三时合享于太庙季冬大祫于太庙皇考献皇帝止举时祀十七年秋九月奉太宗文皇帝为成祖皇考献皇帝为睿宗配上帝十一月荐大号于天改昊天上帝称皇天上帝二十年夏四月辛酉九庙灾二十四年夏六月撤元世祖庙祀及其侑飨木黎华等五人从给事中陈裴议也秋七月太庙成复同堂异室之制穆宗隆庆元年礼官言先农之祭即祈谷遗意今二祀并行于仲春不无烦数宜罢祈谷于先农坛行事大享礼亦宜罢诏可惟四郊如旧谷应泰曰汉制近古然礼制缺焉唐祖李聃宋祀灵应礼官式微愈彰诬䙝明初宋濓诸臣讲礼戎行颇多釐正高祖喜简易不见採择岂礼乐必百年后兴欤后世谨守故府学士大夫莫敢辨难世宗自大礼议嘅然有更定制作之思而诸臣纷纷言祀事矣嘉靖九年二月议郊社礼冬十月议孔子礼十一月有事南郊十年春正月享太庙议祧礼二月祈谷议禘行朝日礼建土谷先蚕坛五月有事北郊八月行夕月礼十三年四月视太学行释奠礼十四年二月建九庙十七年五月议明堂秋飨礼九月祔献皇帝加睿宗配祀上帝呜唿盛哉至尊莫大于天地至亲莫大于祖宗教天下莫大于孔子养天下莫大于土谷尊天地故有郊社郊坛于南社坛于北本其气也日月风雷山海岳渎随焉从其类也配以太祖明受命也秋复飨于𤣥极殿报其功也秋则配于太宗告成功也晩易睿宗昵于私已亲祖宗故有太庙太庙七太祖三昭三穆也文世室一别祀成祖不敢祧也立春特享三时合享勤时祭也季冬大祫萃涣也五年一禘设皇初祖主配于太祖追本报逺也德祖祧矣禘宜用徳祖焉虚设皇初祖位泥古而诬者也黜徳祖若羣帝然嫌高帝已教天下故祀孔子孔子加封自汉平帝始也王拜于帝僣已称先师礼也庙祀设像自唐开元始也其䙝已甚易木主礼也八佾十二豆笾自宋徽宗始也祭用生禄太学仍之郡国减等礼也帝释奠舞六佾谬已从祀四圣七十二贤矣曽㸃颜路退食庑下子先父食改附启圣礼也删申党黜公伯寮等十三人改蘧瑗等七人进后苍等五人考証班班勿僣勿黩礼也养天下故祀土谷祈谷于太祀殿用人道也配以太祖太宗有天下之主也迁蚕室于西苑申内禁也土谷坛亦迁焉非其类已帝採稽典闻精思禋祀进退羣心斟酌美偹庻几一代之典亦十世可知之故也明史纪事本末卷五十一明史纪事本末卷五十二钦定四库全书明史纪事本末卷五十二浙江提学佥事谷应泰编世宗崇道教嘉靖元年春三月簿录大能仁寺妖僧齐瑞竹财资及𤣥明宫佛像毁括金屑一千余悉给商以偿宿逋齐瑞竹正德间赐玉玺书金印赏赉无算至是从工部侍郎赵璜言也礼部郎中屠埙发檄徧查京师诸淫祠悉拆毁之七月帝渐兴寺观崇奉诸教汪珊疏言十渐其三言议复诸不经淫寺观非初罢之意章下所司二年夏四月暖殿太监崔文以祷祀诱帝干清诸处各建醮连日夜不絶又命内监十余人习经教于宫中赏赉不赀大学士杨廷和九卿乔字等疏请斥逺僧道停罢斋醮给事中周瑯张嵩张汝安盘等交章劾文乞置重典俱不报闰四月停斋祀时给事中郑一鹏上言臣廵光禄见正德十六年以来宫中自常膳外少有所取迩者祷祀繁兴制用渐广干清坤宁诸宫各建斋醮西天西畨汉经诸厰至于五花宫西暖阁东次阁亦各有之或连日夜或间日一举或一日再举经筵俱虚设而无所用矣伤太平之业失天下之望莫此为甚臣谓挟此术者必皆魏彬张鋭之余党曩以欺先帝使生民涂炭海内虚耗先帝已误陛下岂容再误陛下急诛之远之可也伏愿改西天厰为寳训厰以贮祖宗御制诸书西畨厰为古训厰以贮五经子史诸书汉经厰为听纳厰以贮诸臣奏疏选内臣谨畏者司其筦钥陛下经筵之暇游息其中则寿何以不若尧舜治何以不若唐虞哉帝曰天时饥馑斋祀暂且停止五年以道士邵元节为真人吴尚礼为左至灵七年春正月大学士杨一清等言宫寝之中非祀天之所每日拜祝恐劳且䙝请已之报闻十年十一月遣行人召大学士张孚敬还朝建祈嗣醮钦安殿以礼部尚书夏言充醮坛监礼使侍郎湛若水顾鼎臣充迎嗣导引宫文武大臣递日进香上亲行初终两日礼十一年冬十月编修杨名上修省䟽斥汪鋐郭勋之奸乞罢工作祷祀上怒收系械讯濒死谪戍十三年五月上御重华殿召大学士张孚敬武定侯郭勋等五人入观祀天青爵作纪乐同游诗十四年夏四月大兴隆寺灾御史诸演请顺天心絶异端勅礼部尚书夏言覆奏改僧录司于大隆善寺僧徒还俗者听併移姚广孝神位广孝神位帝更定祀典撤太庙配享移入兴隆寺者也十五年春正月加致一真人邵元节道号赐玉带冠服元节兴安人仙源范文泰见而竒之授以龙图龟范之秘嘉靖初徴入京召对便殿首以真教主静之説进帝嘉纳之已为祷雪輙应命为致一真人领金箓醮事给玉金银象印各一㑹帝有事南郊召元节分献风雷灵雨坛顶寘奉天殿班二品并封其师为真人勅建真人府都城西落成命夏言作记刻之庭歳给禄一百石遣缇骑四十人充扫除役赠田三十顷蠲其租徭至是宠待益隆夏四月诏求红黄玉以礼神十月除禁中佛殿建慈庆慈宁宫时帝欲除去释殿召武定侯郭勋大学士李时礼部尚书夏言入视大服千善殿有金铸象神鬼淫䙝之状又金函玉匣藏贮佛首佛牙之类及支离傀儡凡万三千余斤言退上䟽力请瘗之中野不得凟留宫禁帝日朕思此类智者以为邪秽而不欲观愚民无知必以竒异奉之虽瘗中野必有窃发以惑民者其燬之通衢永除之于是禁中邪秽迸斥殆尽十一月大修金箓醮于立极殿七日夜以谢储祥以大臣为上香监礼迎嗣引导等使如旧十二月以皇嗣生录致一真人邵元节祷祀功加授礼部尚书给一品服俸赐白金文绮寳冠法服貂裘授其徒邵启为等禄秩有差先是上命中使即贵溪山中建仙源宫既成元节乞暂还山已而帝遣锦衣千戸孙经徃趋起之舟至潞河命中使迎入赐彩蟒衣併阐教辅国玉印时帝以祈嗣设醮旦夕有云气见于圻坛上大悦越三日皇子生遂有是命十七年命建金箓大斋于内皇坛白鹤遶坛卿云捧日赏赉天师张彦頨有加嘉靖初彦頨入贺上赐问以清心寡慾对加封正一嗣教真人赐金冠玉带蟒衣银币遂留京邸既而请还山上遣行人持诏召之称卿不名宅燬为作治给事中黄臣谏曰昔者栾巴郭宪噀酒止火彦頨宅燬陛下又安用治之上不从彦頨寻卒诏如列侯例赐䘏典天师永绪上所命名也十八年八月致一真人邵元节死时上躬视显陵元节留京师一日晨起召其徒语之曰我殆将逝矣安得走行在一见皇帝言未既卒帝驻跸裕州闻之恸手诏勅行在礼部赠谥命中官锦衣䕶其䘮䘮还勅有司营塟䘏典如伯爵例以方士陶典真为神霄保国宣教高士典真一名仲文黄冈人少为县掾喜神仙方术尝授符术罗田万玉山而邵元节微时亦徃来仲文家嘉靖初仲文授辽东库大使秩满至京师时元节贵幸比老欲请骸骨未有间㑹宫中黒𤯝见元节治之无验遂荐仲文代已试宫中稍能絶妖帝宠异之至是扈驾南廵至卫辉白昼有旋风绕驾不散帝以问仲文对曰当火遣仲文禳之仲文曰火终不免可谨䕶圣躬耳是夜行宫果灾宫中死者无算锦衣陆炳排闼入负帝出竟无恙明日勅行在吏部授仲文是职给诰印许携其家于官九月上谕辅臣曰朕欲命东宫监国朕静摄一二年然后亲政太仆卿杨最上言圣谕至此不过信方士调摄耳夫尧舜性之汤武身之非不知修养可以成仙以不易得也不易得所以不学岂尧舜之世无仙人尧舜之智不知学哉孔子谓老子犹龙即仙也孔子非不不知老子之为仙不可学也不可学岂易得哉臣闻皇上之谕始则惊而骇继则感而悲犬马之诚惟望端拱穆清恭黙思道不迩声色保复元阳不期仙而自仙不期寿而自寿黄白之术金丹之药皆足以伤元气不可信也帝覧之大怒逮系镇抚司考讯乆之死狱中十九年春正月上疾不朝拜天𤣥极殿二月建宫祈禳三日八月万寿圣节建三昼夜醮告天𤣥极殿郭勋以方士段朝用见曰能化物为金银因以所化银噐进上大悦曰殆天授也因授朝用紫府宣忠髙士荐其噐于太庙加勋禄米百石十一月进陶仲文为忠孝秉一真人领道教事寻加少保礼部尚书又加少傅食一品俸二十年春正月逮繋御史杨爵下诏狱爵上言曰君人者奉天安民而使之各得其所也今饥民颠连无告委命沟壑而土木之工十年不止又重委部臣远建雷坛以一方士之故朘民膏血民何以得其所哉执左道以惑衆圣主所必诛今异言异服列于廷苑金紫赤绂赏及方术保𫝊之位坐而论道非极天下之选不足以当此贵而畀之迂怪之徒名噐之滥至此极矣陛下以天纵之圣为上天元子若远宗帝道近守祖法则和气致祥㒺有天灾山川鬼神亦莫不宁安用此邪佞之术列诸法禁之地而借之以为福哉古人有言君圣则臣直若震之以天威加之以危祸如徃年杨最言出而身即死近日罗洪先等以言罢黜国体治道所损实多臣恐忠荩杜口则谗谀交进安危休戚无由以见而堂陛之近远于万里矣疏入帝大怒命镇抚司长系之二十二年春二月段朝用下狱论死初朝用以黄白术结郭勋干进乆之技穷勋有罪繋狱脇索勋赂捶死勋家厮役张澜复上疏凟奏帝怒收送法司论死宫婢杨金英等谋弑伏诛帝曰朕非頼天地鸿恩遏除宫变焉有今兹朕晨起至醮朝天宫七日醮之日白鹤四十余翔空中羣臣贺二十三年冬十月大同边卒获叛人王三上曰叛恶就擒固义勇之効力实神鬼有以黙戮之加秉一真人礼部尚书陶仲文为少师余如故前此大臣无兼总三孤如仲文者二十四年三月建祈年醮朝天宫秋八月永和王知燠献白鹿上寿遂告鹿瑞于太庙是时上重箕仙箕下亦命有司掩骼出故御史杨爵给事中周怡工部郎中刘魁诏狱皆从之爵怡魁甫出三日吏部尚书熊浃谏止箕仙复逮狱如故浃乞休命锦衣卫遣校尉送原籍为民二十五年秋七月乆雨上曰鹿瑞龟祥洊呈去歳今朕辰日近醴泉复出承华虽圣贤不恃以怠也而不可不敬谢其自二十五日至八月望举谢停封贡事毋慢八月加封陶仲文伯爵仲文特进光禄大夫柱国兼支大学士俸任一子尚寳司丞二十九年夏四月加封陶仲文恭诚伯先是春不雨上以问仲文仲文曰疑有寃狱时杨武知县王濓以罪坐绞子䇿走京师诬廵抚胡纉宗私隙故入人罪述纉宗迎驾诗有穆王八骏飞云殿湘竹英皇涙不磨为诅咒上怒逮讯乆不决至是因仲文言释之是夜漏下四皷大雨明日传㫖封仲文赐诰歳禄一千二百石三十年夏五月复事镇卤法坛先是帝从陶仲文请设立符镇卤法坛严事之曰褫卤魄勿窥我边圉至是帝以马市成谙达欵塞欲撤之忽报卤有异谋帝谕羣臣曰朕于十九日欲撤镇卤法坛二十日即有警报𤣥威所至亦不可忘遂益敬事之冬十月边吏获叛人哈舟儿陈通事礼部上言二逆就擒实頼𤣥贶所至宜告谢雷霆洪应坛行献俘礼从之三十一年二月太上道君诞辰建醮永寿宫九日三月诏修太和山𤣥帝宫三十三年秋七月命驸马都尉邬景和安平伯方承裕吏部尚书李黙礼部尚书王用宾左都督陆炳吏部左侍郎程文德礼部左侍郎闵如霖吏部右侍郎郭朴吴山并直西内撰𤣥文景和以不谙𤣥理辞免俄以金币赐𤣥修诸臣犹及景和景和自䟽无功辞愿洗心涤虑效马革裹尸之报帝怒曰景和故出不详语当拟怨讪律乃革爵安置崑山时诸臣觊撰𤣥营进景和独不屑直赞夏四月举祀高𤣥大兴止封停刑工部尚书赵文华乞归以病请上方修𤣥禁奏䟽尤讳言疾䟽入触上怒罢三十五年夏四月丁巳命翰林院侍读严讷修撰李春芳并为翰林学士右春坊右中允董份直西内撰𤣥自是词臣多舍本职徃徃求供奉希进用九月废徽王载埨为庶人王善伺上意上宫中有需王輙先时献道者南阳梁高辅年八十余手甲长数寸善导引王厚遇之进之上拜散人高辅谨有所赐予皆辞王使人求谢不能应王故炼女癸服之上亦需此高辅驰求王不与而王方自恣兴土木诈称张世徳自走南京市美女事闻夺爵幽鳯阳王闻之自杀是嵗上睿皇帝道号三天金阙无上玉堂都仙法主𤣥元道徳哲慧圣尊开真仁化大帝献皇后号三天金阙无上玉堂总仙法主𤣥元道德哲慧圣母天后孝烈皇后号九天金阙玉堂辅圣天后掌仙妙化元君上自号灵霄上清统雷元阳妙一飞𤣥真君后加号九天𢎞教普济生灵掌隂阳功过大道思仁紫极仙翁一阳真人元虗𤣥应开化伏魔忠孝帝君再号太上大罗天仙紫极长生圣智昭灵綂三元证应玉虗緫掌五雷大真人𤣥都境万寿帝君三十六年冬十月𤣥岳诸山献紫芝已而緫督胡宗宪廵抚阮鹗御史路楷等相继上者不可胜计三十七年夏四月总督胡宗宪献白鹿五月复献白鹿于齐云山帝曰一歳二瑞天眷也命告谢𤣥极殿太庙以宗宪忠敬陞一级百官表贺秋七月礼部类进四方献芝凡千八百六十有四诏更求广径尺以上者三十八年六月以陶世恩为太常寺丞世恩以䕃歴尚寳少卿为言官所列夺官至是仲文乞复子原职帝命改为太常寺寺丞兼道录司右演法是时仲文请假还里帝下玺书褒谕之遣锦衣千戸一人䕶归仍赐白金彩缯以示眷懐令有司歳时存问三十九年二月浙江总督胡宗宪上汪直狱上曰𤣥祐也命告𤣥极殿而论宗宪功有差已而宗宪献芝草五白龟二上悦赐金帛金彩鹤衣一袭礼部请谢𤣥告庙许之不数日白龟亡上曰天降灵物朕固疑处尘寰不乆也十一月秉一真人陶仲文死仲文习祈禳术得幸赐坐称为师然亦小心惮帝威严不敢他有所干列爵五等死谥荣康惠肃以伯礼塟隆庆初夺爵籍其家四十年二月分遣御史王大任姜儆奚鳯等徃天下访求仙术异人及符篆秘方诸书十一月礼部奏四方进芝凡七百六十九本命採五色盈尺者淮王献白雁二赐金币帝曰天降祥羽其告庙四十一年三月万寿宫成宫灾于四十年十一月不三月而告成宫中有寿源万春太𤣥仙禧诸殿极其宏丽上悦加大学士徐阶等秩有差夏四月癸酉方士鄠县王金进五色龟灵芝授太医院御医命成国公朱希忠告庙表贺壬寅大学士严嵩免初方士蓝道行以箕幸上故有所问密封使中官至箕所焚之不能答则咎中官秽中官乃合方士启示而后焚之每答具如㫖上问今天下何以不治对曰贤不竟用不肖不退耳则问其贤否对曰贤如徐阶杨博不肖如嵩上心动㑹御史邹应龙劾之上曰人恶严嵩乆矣朕以其赞𤣥寿君特优眷乃纵逆子负朕其令致仕已而上思嵩赞𤣥功意忽忽不乐谕徐阶欲传位退居西内导祈长生阶谏上曰必皆仰奉上命阐𤣥修仙乃可有再言嵩者併邹应龙斩之嵩知上意密赂左右发道行怙权及矫称玉诏诸不法事竟以妖言律论死秋七月内苑献嘉禾一茎三穗者两穗者三十有一羣臣贺十二月辛酉丼露降显陵松上守备太监张方奉祀都督佥事蒋华等以进上悦告郊庙四十二年夏四月严嵩上祈鹤文检及法秘嵩罢归至南昌延道士蓝田玉等为上醮铁柱宫玉因以所藏名鹤符騐法书附奏嵩玉皆赏赉有差秋八月御苑龟生邜者五廵抚湖广都御史徐南金献白鹊言出自景陵羣臣表贺四十三年三月妖人李应干等伏诛应干居河南之济源一目微𦕈两手湼日月字懐卫间不逞者多附之隂铸印章数百太白旗数十付徒衆为符验约四月八日起兵时山东宣大真顺诸处妖人尤衆互相煽结而吕某者潜入京以白社法惑衆隂结无赖千余人其党有以伪告身二帙辟糓药饵一裹首告大学士徐阶者缉获鞫实奏闻应干匿山西乆之乃获俱伏诛五月乙卯桃夜䧏于御幄左右云其空堕上喜脩迎恩典五日丙辰桃复䧏是夜白兔生二子上益喜谢𤣥告庙顷之寿鹿亦生二子羣臣表贺上以奇祥三钖手诏答之四十四年春正月帝不豫帝注意𤣥脩先是王大任奉命陜西湖广招至方外士王金等能合内养诸药姜儆奉命江西广东亦得能通符法者还复命俱授翰林侍讲儆不自安乞还里大任仍在朝不为翰林所齿上虽修𤣥西内而权网总揽夜分至五皷犹览决章奏自王金等以修鍊幸与陶仲文子世恩希求恩泽乃伪造五色灵龟灵芝以为天降瑞徴又与陶倣刘文彬申世文高守中伪造诸品仙方养老新书及以金石药进御其方诡秘不可辨性燥热非神农本草所载帝服稍稍火发不能愈然倣竟得迁太医院使世恩太常寺卿金太医院御医文彬太常寺博士三月方士熊显赵添寿各进法书数十册帝令留覧赐冠带银币遣还添寿又进法秘乞留覧虚观祈咒五月方士胡大顺蓝田玉等伏诛初有蓝道行者以方术见帝帝颇信之已而事败下狱死胡大顺者故陶仲文徒也亦以事败斥去希复进用乃伪造万寿金书一帙诡称吕祖以箕授者用黑铅取白名先天玉粉丸命其党何廷玉赍至京时严世蕃已败乃资以贿因道行徒蓝田玉通内侍赵楹献之帝曰既云箕书扶箕者何在田玉等遽谓帝念之也遂与罗万象者诈伪㫖征大顺至京更名胡以宁荐于帝具奏求图书及建宫地及至则大顺也帝恶之时宫中屡有氛孽田玉等遂以为蓝道行下狱故至此欲以动帝帝颇惑之以问徐阶阶力言大顺小人不畏法纪而田玉尤甚且宫孽已乆恐非道行下狱所致帝悟阶又言田玉乃严世蕃党妄进白铅其意叵测至妄传宻㫖罪恶尤重帝乃命收大顺等下讯狱具帝犹欲寛之复问阶阶曰圣㫖至重若听诈传他日夜半出片纸有所指挥将若之何于是併楹论死八月御几及褥各得药丸一躬谢太极殿告宫庙冬十月户部主事海瑞上言陛下即位初年敬一箴心冠履辨分除孔庙之像立敬圣之祠瘗斥元世祖于国门之外宦官外戚悉夺其权天下忻忻谓焕然更始无何而鋭精未乆妄念牵之谬谓长生可得一意修𤣥土木兴作二十余年不视朝政法纪弛矣数行推广事例名器滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返大内人以为薄于夫妇今愚民之言曰嘉者家也靖者尽也谓民穷财尽靡有孑遗也然而内外臣工修斋建醮相率进香天桃天药相率表贺陛下误为之羣臣误顺之臣愚谓陛下之误多矣大端在𤣥修夫𤣥修所以求长生也尧舜禹汤文武之为君圣之至也未能乆世不终下之方外士亦未见有歴汉唐宋至今存者陛下师事陶仲文仲文则既死矣仲文不能长生而陛下独何求之至谓天赐仙桃药丸怪妄尤甚臣闻伏羲御宇龙马图河大禹随山神龟书洛天不爱道犹日月星辰昭布森列焉可诬也宋真宗获天书干裕山孙奭谏曰天何言岂有书也桃必採乃得药必捣乃成兹无因而至有胫行耶云天赐之有手授耶然则𤣥修之无益可知矣陛下𤣥修多年靡有一获左右奸人揣逆圣意投桃设药以谩长生理之所无断可见已陛下诚翻然悟悔日旦视朝与辅宰九卿侍从言官讲求天下利害洗数十年君道之误置身尧舜禹汤文武之域使诸臣亦洗心数十年阿君之耻置身臯䕫伊傅周召之列内之宦官宫妾外之䕃恩叙劳多有无事而官者上之内厨内库下之寳物货贿多有无事而积者诸臣必有为陛下言者矣诸臣言之陛下行之在一节省间耳官之侵渔将之怯懦吏之为奸诸臣必有为陛下言者矣诸臣言之陛下行之在一振作间耳陛下为此非劳也民熈物洽薰为泰和陛下性中真药也道与天通命由我立陛下性中真寿也此理之所有可旋至立故乃县思服食不终之饵凿想遥兴轻举之方切切然散爵禄竦精神求之终身而不得大臣持禄外为谀小臣畏罪面为顺君道不正臣职不明此天下第一事也疏上帝大怒命逮系瑞下镇抚交城王表相得白兎于藐姑射山撰颂以献赐金衮四十五年春正月上久病不痊谕大学士徐阶欲幸承天拜显陵取药服气阶奏止之是年冬帝崩于干清宫诏曰朕奉宗庙四十五年享国长乆累朝未有一念惓惓惟敬天勤民是务祗缘多病过求长生遂至奸人註惑自今建言得罪诸臣存者召用没者䘏录见监者即释复职穆宗践阼释戸部主事海瑞于狱中逮方士王金陶倣申世恩刘文彬高守中陶世恩下诏狱论死谷应泰曰宋臣李沆之言曰人主当知四方艰难不则土木祷祠次第并作而伊尹之训太甲亦曰酣歌恒舞时谓巫风此皆豫大之良规嗣王之炯戒矣世宗起自藩服入纉大綂累叶昇平兵革衰息毋亦富贵吾所已极所不知者寿耳以故因寿考而慕长生缘长生而兾翀举惟备福于箕畴乃希心于方外也爰考初政即设斋宫及其末年犹饵丹药葢㳺仙之志乆而弥笃未有若斯之甚者也方其前星未耀𤣥鸟方来瑶筐诞祥高禖有应世宗信之欣然以天神可降焉于是命道士邵元节为致一真人金银象印陪祀南郊风雨灵坛职司秘箓而且祠神红玉分谘诏使享天青爵召视重华虽黄帝凭五城以授神人汉武宠文成以延方士未为过也继又召真人张彦頨设金箓大斋则有白鹤降庭卿云捧日去天尺五几于唿吸可通矣然元节身死玉棺不来彦頨宅火噀酒不灭而世宗之意兾遇其真复召陶仲文者拜为神仙高士徐市既去更用卢生混康以还复徴灵素即蓬莱之想愈殷祈年之观益丽矣乃若旋风四绕则行宫果灾疑狱初平即春霖早霈以至白鹿一双献于浙地紫芝千本贡自荆州又且云气降于祈坛绥桃来于御幄比之建章宫中芝房露掌玉津园里幡节楼台以今凖古史不胜书宜世宗之甘心于此也虽其后段朝用下狱被戮胡大顺蓝田玉等以次伏诛不过少翁牛腹致疑辛平玉杯得谴耳而仲文死后更访异人羁縻弗絶一至此乎更可骇者世宗清虚学道不御万几奸嵩擅权二十余载二世居深宫而赵高柄国徽宗称道君而蔡京专政隂行蛊惑吾无责焉至于周瑯郑一鹏等谏之于前杨爵海瑞等争之于后而永嘉再相同㳺撰诗贵溪典礼充坛监醮岂王旦附㑹祥符寇凖依阿干祐为国大臣淟涊宜尔耶然而世宗初御括燬佛金烧除佛骨海内喁喁想闻圣学而乃于佛则绌于道则崇崔伯深不事胡神更奉天师孔祭酒诋诃佛法心存道党较长絜短即二氏何择也究之金石燥烈鼎湖既有龙升王陶论死云中不乏鸡犬语云服食求神仙多为药所误又云君以此始必以此终吁可慨也夫明史纪事本末卷五十二明史纪事本末卷五十三钦定四库全书明史纪事本末卷五十三浙江提学佥事谷应泰编诛岑勐世宗嘉靖五年夏四月姚镆督师讨田州指挥岑勐按广西诸土族岑氏为大自称汉岑彭后国初元安抚总管岑巴延以田州归附高帝嘉其诚设田州府令巴延为知府子孙世袭三传为岑溥溥二子长猇次即勐𢎞治六年猇以失爱弑溥土目黄骥李蛮发兵杀猇嗣位未定而骥与蛮搆衅骥以勐奔梧州督府奏以勐袭其父官虑蛮方命乃檄思恩知府岑濬以兵卫勐入田州濬勐族也亦土官兵力方雄两江洎至田州李蛮拒勐不纳骥复以勐奔思恩濬留之不遣十一年都御史邓廷瓒檄濬归勐濬不从以兵徴之濬始释勐督府纳之田州遂与濬仇衅十五年十月濬袭攻陷田州伪以其族子洪守之勐走免十八年都御史潘蕃奏发兵讨濬戮之并诛洪改思恩为流官知府兼摄田州降勐福建平海所千戸正德初勐赂刘瑾得复为田州府同知领府事勐抚辑遗民兵威复振稍蚕食傍郡自广尝自言督府有调发愿立功兾复故秩督府使至田州勐厚赂之衆誉勐籍甚会江西盗起都御史陈金檄勐讨之勐兵大肆侵掠所至民徙村落避之贼平金疏勐功稍迁指挥同知勐兾复知府秩授官不惬初意遂怨望骄蹇督府使又不得曩者厚赂多谮勐不法勐亦恃兵力凌轹邻府日甚或言勐反者都御史盛应期惴勐兾得勐重赂勐遂出不逊语应期怒疏勐反状请讨之未报应期去都御史姚镆代遽再疏请征勐制曰可至是镆遣都指挥沈希仪张经李璋张佑程鉴等五将军师兵八万分道进而令叅议胡尧元为监军督之九月岑勐奔归顺州知州岑璋诛之初勐闻大军至令其下毋交兵裂帛书寃状陈军门乞怜察之镆不听督兵益急沈希仪击斩勐长子邦彦诸军继入勐惧谋出奔勐妇翁岑璋归顺州知州也以其女失爱于勐素憾之欲乗间擒勐自为功乃诱勐走归顺先是军门令诸土官有能擒勐者赐千金爵一级畀其半地党恶者移兵诛之又恐璋为勐妇翁或党勐召希仪问计希仪知璋以女失爱故憾勐对曰俟旬日当得实以复希仪察其部下千戸赵臣者雅善璋乃召臣问曰闻岑璋与勐有隙吾欲遣説之借令破勐如何臣曰璋多智善疑直语之必不信当以计説之希仪曰计将安出臣曰镇安与归顺为世讐督府徃使人归顺则镇安疑使人镇安则归顺疑公今诚遣臣徴兵镇安臣迂道过璋璋必询故臣为好故以死泄漏其事璋要领可得也希仪曰善乃遣臣徃檄镇安兵臣过璋璋果喜迓臣曰乆不见故人今肯念我来耶臣黙然佯为不豫者璋曰赵君有嗔乎臣曰感故人厚意乆契濶故迂道来何嗔也稍语须㬰复叹息起璋心疑之明日璋置酒欵臣臣愈不豫若有沉思者璋益疑问故曰军门有意督我过耶臣曰无之璋曰邻壤有所控诉将逮勘耶臣曰无之璋挽臣卧内跪叩之臣澘然泣下璋亦泣曰璋死即死耳君何秘不告我臣乃曰託君肺腑有急不敢不告然今日非君死即我死矣璋惊曰何故臣曰督府讨田州谓君勐妇翁必党勐令我檄镇安兵袭君我不言君死我言君必骤发为自脱计即我泄漏机事矣必我死奈何璋顿首谢曰君实生我君不言我赤族不悟勐取吾女雠视之吾何䁥焉吾欲杀勐乆矣无间也臣曰君心如是盍自列督府匪直免祸功有借也璋遂强臣称疾留传舎亟遣驰诣希仪所告变陈勐反状恐连及愿擒勐自效希仪许之遂阳使追臣返以其事白镆镆喜乃不备璋岑勐子邦彦守工尧隘璋以姻故遣兵千人助之实为间邦彦欣然纳之璋则遣报希仪曰已遣千人为内应矣衣别有识幸勿加戮希仪许之及战归顺兵先唿败惑衆田州兵惊溃希仪斩邦彦勐欲奔璋使人招之曰事急矣愿主君走归顺三四夕可逹安南再图兴复耳勐仓卒无所之又以姻故遂佩印走归顺璋佯涕泣迎之处勐别馆盛供张列侍美女地逺僻左右无一田州人璋日诡勐曰天兵退矣又曰天兵闻君走交南不敢輙加兵交南境遣使诣督府请进止也勐喜不疑胡尧元与诸将见希仪已破隘欲攘其功颇闻勐走匿璋所遂以兵万人擣归顺璋亟遣人持牛酒犒师境上而自来见诸将顿首谢曰勐败昨越归顺欲走交南璋邀击之勐目被流矢南走不知所之急之恐入交南连逆贼为变幸缓五日当捕致之尧元等许之璋归复诡勐曰天兵已退非陈奏事不白为君草封事令人上之如何勐曰固所愿也乃为䟽令勐出印印之璋得知勐寘印所乃置酒贺勐乐作持鸩酒一盂献曰天兵索君急不能庇也请自为计勐大怒骂曰悔堕此老奸计也遂饮鸩死璋斩其首并所佩印遣使间道驰诣军门上之诸将闻之引还勐三子长为邦彦既败死次邦佐邦相出亡邦彦侧室子曰芝方襁褓匿民间诸恶目韦好陆缓冯爵俱被擒斩惟卢苏王受未授首㨗闻论功行赏镆请置流官治之事下兵部覆奏从之六年五月卢苏王受反有自右江来者言岑勐实不死纠安南莫氏入寇陷思恩矣藩省旦暮当不保于是靖江诸宗室仓皇出奔人情惶惧藩臬诸司素衘姚镆者又倡言勐实未死镆为归顺所绐御史石金闻之遂劾镆攘勦无䇿轻信罔上图田州不得并思恩而失之帝大怒落镆职以王守仁代之先是镆上言田州遗党复叛再乞集兵勦捕军兴钱谷相应议处帝命动支广东司府帑库金钱不得自分彼我致悮事机至是守仁未至镆候代侦知思恩未陷欲徴兵擒苏等自赎乃徴广西诸司议事而衔镆者绐邮吏发檄交误各以檄误不至镆竟不获集兵而去七年春正月王守仁将至田州调集湖兵数万人南下诸土目皆惮之守仁乃自弢晦示以无事及南抵宁见卢苏王受势炽度不可卒灭乃使人招谕使来输罪会有造浮言诳苏受欲取其赂者苏受疑惧不即来守仁遣使慰谕之且与之誓苏受言来见必陈兵卫又欲易军门左右祗候皆尽以田州人守仁许之苏受乃期日来见盛兵自卫守仁数罪箠之苏受衷甲受箠已而谕归俟命守仁乃上疏言思田久苦兵革民间已不胜况田州外捍交阯纵使克之置流官兵弱财匮恐生他变岑氏世有功治田州非岑氏不可请降田州府为田州官勐子邦相为判官以卢苏王受为廵检别立思恩府设流官统之帝皆从焉乃命邦相归田州卢苏等各之官田州以宁守仁复荐布政使林富为廵抚都御史张佑为总兵官镇广西守仁乃徃南宁三月王守仁檄卢苏王受等攻断籐崃八寨盗贼尽平之两江底定守仁上言盛称苏受等功大获赏赉时兵部侍郎张璁及桂蕚言守仁处田州非是上颇疑之十三年秋九月廵检卢苏杀田州判官岑邦相先是林富代王守仁为提督奏言思恩改设流官二十年兵不得罢田州决非流官所能控御竟主守仁前议降田州为州治以邦相为判官命副总兵张佑镇之许以二年而代时邦相年十五六张佑儿子畜之卢苏自矜功大专横邦相不能平遂有隙会张佑将代去望邦相厚赂已邦相贿之不满意佑遂与卢苏比欲沮夺邦相乃购得邦彦子芝育之别所邦相时时欲杀芝佑不果代留镇庇芝得免寻佑中邦相毒卒芝奔梧州督府都御史陶谐畜之至是卢苏遣其党刺邦相不克邦相与土目罗玉等伐卢苏事觉苏伏甲擒斩罗玉遂刼诸土目攻邦相执而杀之燔其尸赂陶谐言邦相病死无后乃立芝遣归田州于是勐仲子邦佐争立而邻府诸土官皆不平卢苏弑主也合兵助邦佐攻田州入之苏走免乱复大作两江震骇谐遣人谕诸土官曰邦相实病死卢苏何与而尔等自相残害也亡何谐以忧去都御史潘旦蔡经相继代皆曰思田苦兵革久矣朝廷今复以卢苏故兴问罪之师征伐当何时已乎朝议下核实副使叶俛叅议陈大珊曰卢苏称乱弑主罪安可尽赦也纵宥之不诛当以上闻令立功赎罪耳经不听上言邦相不孝夺其母田又虐杀其部下卢苏因衆怨杀之朝廷遂置苏不问仍官芝等如故于是两江土官闻之莫不解体谷应泰曰田州为粤西南徼蛮瘴荒裔不足重轻后失安南议者稍稍视田州为南海外屏欲寄重焉岑氏世守田州自𢎞治六年岑勐父膏逆身逼强邻间闗奔走存邢迁卫朝廷视勐恩至渥也至十八年岑濬始悬首藁街正徳中岑勐始克复旧业黎子式微重耳河水勐身扞天朝不忘旧徳分固应尔而乃晋惠入绛遽絶秦闗卫燬庐漕坐观齐乱勐之单骑弃军仰药逆旅天亡之矣然勐桀骜性成反形未见追兵四集犹勑下勿交锋裂帛书寃上状军门亦云哀已而云梦陈兵决收韩信陈平奏诏竟斩舞隂姚镆轻于讨贼重于受降信于请兵疑于对垒勐既寃死不白镆亦功名不终勐负国恩而身殛镆贪军功而官夺天道好还适相当也至卢苏王受之反衅本姚镆失又似由新建盖新建怜田恩厌苦兵革曲抚卢王立岑氏之后设田州之官隂假战功阳羁苏受而所举张佑贪贿比匪种祸岑族张佑既陨邦相之毒邦相旋膏苏受之戈沈王搆恶义真必弃闗中钟邓相倾姜维几反蜀道新建寄托不终识者微有憾焉而继佑来督者陶谐也邦相贼杀镇臣朝廷寝而不问苏受执杀州主大臣阳言病亡夫天南末郡不知天子宠灵式慿皆悬督府张佑索裘不与拘执唐侯陶谐寳赂亟行遂党莒仆处置舛错刑赏乖张贻笑蛮方损伤国体君子知明网不振先在逺彛矣要之姚镆之非在于捕反太急而贻谋者索贿之盛应期陶谐之罪在于有贼不讨而贻谋者亦索贿之张佑官务贿章边衅日急故皇甫安边奏免墨吏奉仙载寳仆固称兵好利亡国好色亡身古今龟鉴葢不诬矣明史纪事本末卷五十三明史纪事本末卷五十四钦定四库全书明史纪事本末卷五十四浙江提学佥事谷应㤗编严嵩用事嘉靖十五年冬十二月以南京吏部尚书严嵩为礼部尚书兼翰林院学士时礼部选译字诸生嵩至即要货贿已而苞苴过多更高其价御史桑乔列其状请罢黜之嵩乃疏辨求免帝曰卿所云为人臣于今日率皆观望祸福必使人主孤立自劳此言已尽但尽心翼赞以副简任不必复辞嵩意得甚给事中胡汝霖复劾其秽行既彰招致论列不得饰辞自明以伤大体帝乃令以后大臣被劾宜自省脩勿得疏辨嵩惧益为恭谨以媚上十六年秋九月礼部尚书严嵩劾应天试官品隲文字不书名大不敬大学士夏言又谓䇿以戎祀为问多讥讪语当寘于理遂命官校逮系典试官江汝璧欧阳衢下诏狱其提调官孙懋杨麒何宏沈应阳俱命南京法司即讯同试官舒文奎等各行所在廵按即讯贡士不得应试南宫十一月严嵩摘广东试録有体存故可以厚本用利故可以明微厚本故可以合同明微故可以鼓舞等语恭错不经飞卫纪昌道遇交射及黄郊紫微碧虚子之问荅诡异尤甚且中庸毕命二篇不道口指俱戾体格帝怒命监临余光法司鞫问提调陆杰余鑑监视蒋淦邹守愚廵抚都御史鞫问试官王本才等各廵按官鞫问贡士不得赴试南宫十七年夏五月通州致仕同知丰坊上言请复古礼尊皇考献皇帝庙号称宗以配上帝下礼部集议严嵩上言万物成形于秋故王者秋祀明堂以父配之自汉武迨唐宋诸君莫不皆然主亲亲也若称宗之礼则未有帝宗而不祔太庙者恐皇考有所不宁帝悦已而嵩复阿上㫖请尊文皇帝称祖献皇帝称宗上从之乃尊太宗文皇帝为成祖皇考献皇帝为睿宗配上帝诏天下十八年二月景云见夏言顾鼎臣以闻严嵩请帝御朝受羣臣贺嵩乃作庆云赋及大礼告成颂上之诏付史馆帝南幸严嵩从赏赉优渥与辅臣等嵩以桑乔胡汝霖故惭且恨因于帝前以他事自白且激怒帝十九年春正月廵按云南御史谢瑜上言严嵩为桑乔所劾不自咎责反谓赞议明堂扈跸南幸为诸臣所嫉将以扬已功激圣怒箝衆口且臣以嵩之可论难以枚数选译字诸生通贿无筭宗藩有所陈乞每事征索故王府胥吏交代动以千计至于赍诏官役去索重贿旋索土物収买内外童子充斥家庭岂宗伯大臣所为乎嵩不以此自省而巧佞诬罔何奸邪无頼至此也不报二十年秋七月交城王絶辅国将军表柚谋袭之遣校尉任得贵至京以黄白金三千两赂严嵩复赂仪制司令史徐旭及王府科胥人皆受焉嵩乃题覆从之东厰逻卒执其籍以闻下法司问受赂者皆戍边嵩无恙既而永寿共和王庻子惟燱与嫡孙懐㷽争立以白金三千赂嵩亦受之为覆允永寿庄僖王妃遣人击登闻皷奏诉于是御史叶经劾嵩贪状乞赐敕正嵩急归诚于帝帝悯之乃曰表柚惟燱袭爵应否行所司勘之嵩安意任事勿以介意二十一年夏六月大学士夏言罢言与严嵩同乡称晩进以议礼骤贵嵩谨事之言不为下时嵩为礼部尚书初见宠信欲入阁而言阻之遂有郄会言坐失㫖当罢唿嵩与谋而嵩已造上所幸秉一真人第谋掎言言觉之嘱所善者劾嵩时上已心爱嵩攻益力上益怜之上在西苑斋居许入直诸贵人得乘马言独用小腰舆以乘上恠之勿言会上不欲翼善冠而御香叶巾命尚方倣之制沉水香为五冠以赐言及嵩等言宻掲谓非人臣法服不敢当上大怒嵩于召对日故冠香叶而冒轻纱于外令上见之上果悦留嵩慰谕甚至因泣诉言见凌状上怒即下敕逐言科道官以失职不纠降调夺秩者七十三人秋八月以礼部尚书严嵩为武英殿大学士恭预机务仍掌部事吏科都给事中沈良林御史童汉臣等首论嵩奸汚不当乘君子之器南京给事中王煜御史陈绍等复论嵩并及子世蕃同恶相济闗通苞苴动以千百计嵩疏辨乞休帝优诏百余言慰留之赐嵩银记曰忠勤敏逹赐其家藏壐书之楼曰琼翰流辉奉𤣥之阁曰延恩堂曰忠弼冬十月给事中童汉臣伊敏生喻时等再上疏论严嵩廵按四川御史谢瑜上言尧舜相继百四十年诛四凶而陛下数月之间转移之顷四凶已诛其二如郭勋胡守中而其二则张瓒严嵩是也请陛下奋干断亟谴之以快人心于是嵩复上疏乞罢帝慰谕留之已而谢瑜童汉臣俱以他事谪去二十二年夏四月严嵩解部事嵩既入内阁窃弄威柄内外百执事有所建白俱先白嵩许诺然后上闻于是副封苞苴辐辏其戸外大学士翟銮位望先嵩而势实不竞遂至不相能给事中周怡上疏论之语多侵嵩疏入下狱已而銮以二子倖第削籍去秋九月逮山东廵按御史叶经廷杖死初经劾严嵩受表柚惟燱赂嵩衔之及经监山东乡试嵩摘试録中有讽上语激帝怒逮之至京杖阙下死布政使陈儒以下皆逺谪自是中外益侧目畏嵩矣二十三年秋八月以吏部尚书许讃礼部尚书张璧为文渊阁大学士严嵩事取独断不相闗白讃论之嵩乃上言独䝉宣召于理未安徃岁夏言恶与郭勋同列以致生隙夫臣子比肩事主当协恭同心不宜有此嫌异今诸阁臣凡有宣召乞与臣同如祖宗朝蹇夏三杨故事嵩葢欲示厚同僚且明言妬也二十四年夏五月出南京吏部考功郎中薛应旂补外职初严嵩入内阁南京给事中王煜首劾嵩于是言者踵至嵩恨之是春大计京官嵩令所私尚寳丞诸杰移书应旂使黜煜应旂执杰使并其书白尚书张润欲以奏闻润止之释其使而杰先为南京兵部主事有贪声于是尚书润及都御史王以旂并黜之常州守符騐故留台御史也亦在所黜嵩乃嗾御史桂荣劾应旂以私怨黜本郡守谪补外十一月许讃削籍去十二月复召夏言入阁自严嵩入相同事者多罢去嵩独相以太庙工成加太子太师后帝微闻其横厌之于是诏起夏言言至尽复其原官且加少师位在嵩上言凡所拟㫖行意而已不复顾问嵩嵩亦唯唯虽斥逐其党不敢救心甚恨之是时嵩子世蕃为尚寳司少卿通赂遗且代输戸转纳钱谷多所朘削言知之欲以上闻嵩惧甚挈世蕃诣言求哀言称疾不出嵩赂其门者直走言榻下及世蕃长跪泣谢言遂置不发嵩父子愈恨之会御史陈其学以盐法论都督陆炳言拟㫖令陈状炳等造言请死有所进槖皆长跪而解嵩知之日与谋倾言言不悟上左右小珰来言恒仆视之诣嵩必执手延坐持黄金置其䄂中故珰辈争好嵩而恶言上或使夜瞰嵩言言多酣寝嵩知之每夜视青词草初言与嵩俱以青词得幸至是言已老倦思令幕客具草不复简閲每多旧所进者上輙抵之地而左右无为报言嵩则精其事愈得幸言以是益危二十六年秋七月以尚寳司少卿严世蕃为太常寺少卿仍掌尚寳司事世蕃纳贿日盛嵩惮夏言知之乃疏遣世蕃归帝特命驰驿徃还世蕃益横二十七年春正月夏言罢嵩既忌言都督陆炳亦怨言持已隂比嵩图之会都御史曽铣议复河套言主之而嵩则极言其不可语颇侵言及言请给誓剑得专僇节帅以下上亦稍稍恶之会澄城山崩裂又京师大风上益疑以套议问嵩嵩因诋言擅权自用及退复上疏劾铣开边起衅言雷同误国并自求去甚力上温㫖留嵩而㘦责言于是吏部尚书闻渊礼部尚书费宷左都御史屠侨皆谓言误国帝乃命缇骑捕铣至京因尽夺言师傅俾以尚书致仕三月杀都御史曾铣铣既被逮严嵩复令仇鸾讦之刑部侍郎詹瀚左都御史屠侨锦衣卫都督陆炳阿嵩意谓铣行贿夏言论斩弃西市冬十月杀大学士夏言先是言既归舟至丹阳复就逮至京上疏极陈为严嵩所陷帝不听刑部尚书喻茂坚等据曽铣律以请而谓言实当入议所谓议贵议能者帝怒责茂坚等阿附言值居庸报警嵩复以开衅力持竟坐与铣交通律弃西市言既死大权悉归嵩矣十二月给事中厉汝进劾严嵩及子世蕃奸恶谪为典史寻以大计削籍二十八年五月杖给事中沈束于阙廷初大同总兵周尚文屡立边功卒其家奏求䘏典不报沈束上疏请䘏尚文语侵严嵩嵩恚乃下束法司讯鞫法司论赎刑上嵩恨未泄仍予廷杖长系镇抚司二十九年夏六月以仇鸾为宣大总兵鸾坐废已久以重赂严世蕃得之八月加严嵩上柱国嵩力辞谓人臣无上引郭子仪不敢当尚书令为比帝悦进严世蕃为太常寺卿仍行尚寳司事谙达薄都城令人持书入朝求入贡言多悖嫚上召严嵩及礼部尚书徐阶于西苑曰事势至此奈何嵩曰此穷㓂乞食耳毋足患帝曰何以应之嵩无以对乃命阶集羣臣议司业赵贞吉抗言其不可帝壮之予金五万募战士而敕中无督战语不得统摄诸将因谒嵩嵩故与贞吉有郄辞贞吉怒㑹通政赵文华趋入谓曰公休矣天下事当徐议之贞吉愈怒骂曰汝权门犬何知天下事叱守门者嵩大恨已而贞吉单骑出城徧谕诸营将诸将皆感奋而大将军仇鸾独难之比复命嵩谓贞吉狂诞且追论其申理周尚文沈束非是廷杖谪岭南杀兵部尚书丁汝蘷初谙达薄都城嵩授汝蘷计谓地近䘮师难掩当令诸将勿轻战㓂饱自去诸将固怯战輙相谓曰有禁勿战故民间归罪汝蘷及被逮嵩恐露前画绐曰毋虑吾为若地汝蘷信之弗自辨临刑乃大唿曰贼嵩误我遂弃市冬十二月帝以谙达故诏羣臣令人人尽言刑部郎中徐学诗上言外攘之备在急脩内治内治之要贵先正本原今大学士嵩位极人臣贪渎无厌内而勋贵之结纳外而羣小之趋承辅政十年日甚一日酿成敌患其来有渐而嵩泄泄自得谬引佳兵不详之説以漫清问纵子世蕃受失事李鳯鸣金使任蓟州总兵又受郭琮金使补漕运私徒南还辎车数十乘軿车四十乘潞河楼船十余艘贮载而归悉假别署封识以诳道路嵩谋已得如君父何今士大夫语嵩父子无不叹愤而莫有一人敢牴牾者诚以内外盘结上下比周积久而势成也世蕃狡鸷擅执父政凡诸司奏请稍渉疑畏者必闗白然后上闻葢嵩之机械足以先发制人利势足以广交耳目乘机搆隙足以示威胁衆文词便给足以饰非强辨精神敏给揣摩巧中足以趋避利害而弥缝阙失私交宻会令色脂言足以结欢当路而缄夺人口故凡诸论嵩者嵩虽不能显祸之于正言直指之时亦必托事假人隂中之于迁除考察之际如给事中王煜陈恺御史谢瑜童汉臣等当时已䝉圣恩寛宥今则安在天下之人视嵩父子如鬼如蜮不可测识痛心疾首敢怒而不敢言者诚畏其隂中之也臣请亟罢嵩父子以清本源疏入帝谓其乘间报复下镇抚司拷讯斥为民三十年春正月杖锦衣卫经歴沈錬于阙廷初谙达薄都城求通贡赵贞吉以为不可錬在衆中申贞吉指不休吏部尚书夏邦竒目之曰何小吏而言若是錬曰大吏弗言故小吏言之已而上疏请以万骑䕶陵寝万骑䕶通州军储而合勤王师邀击其惰归必大㨗是时大学士嵩用事数寝格边檄不以上闻故錬书奏不报錬乃抗疏言嵩受国重任贪婪愚鄙不闻谘诹方畧治国安边惟与子世蕃为全家保妻子计以朝廷之赏罚为已出故人皆计嵩爱僧不知朝廷恩威因歴数其十大罪请戮之以谢天下诏以錬诋诬大臣廷杖之谪田保安三月大计京官严嵩授指吏部中伤善类甚衆以徐学诗劾已削籍并黜其兄中书舎人应丰吏部奏上帝察其枉留之然亦不问三十一年冬十月御史王宗茂疏论严嵩负国大罪入帝谓其狂率谪平阳县丞三十二年春正月朔日食隂雨不见廵按御史赵锦请罢嵩以应天变疏上帝方以供奉青词悦嵩命逮系锦衣狱久之削籍为民兵部员外郎杨继盛上疏论严嵩十大罪五奸畧曰方今在外之贼为谙达在内之贼惟严嵩贼有内外攻宜有先后未有内贼不去而外贼可除者故臣请诛贼嵩当在勦絶谙达之先嵩之罪恶徐学诗沈錬王宗茂等论之已详然皆止言贪汚之小而未尝发其僣窃之大去年春雷乆不声占云大臣专政夫大臣专政孰有过于嵩者又冬日下有赤色占云下有叛臣凡心背君者皆叛也夫人臣背君又孰有过于嵩者如四方地震与夫日月交食之变其灾皆感应贼嵩之身乃日侍左右而不觉上天警告之心亦恐怠且孤矣不意陛下聪明刚断乃甘受嵩欺人言不信虽上天示警亦不省悟以至于此臣敢以嵩之专政叛君十大罪为陛下陈之我太祖高皇帝诏罢中书丞相而立五府九卿分理庻政殿阁之臣唯备顾问视制草故载诸训有曰建言设立丞相者本人凌迟全家处死及嵩为辅臣俨然以丞相自居挟一人之权侵百司之事凡府部题覆先面禀而后敢启藁嵩之直房百官奔走如市府部堂司嵩指使络绎不絶一或少违显祸立见及至失事又驾罪于人是嵩无丞相之名而有丞相之权有丞相之权而无丞相之责壊祖宗之成法一大罪也权者人君所以统御天下之具不可一日下移嵩一以票本自任遂作威福用一人即先谓曰我荐之也罚一人则又号于衆曰此得罪于我故报之也羣臣感嵩甚于感陛下畏嵩甚于畏陛下窃君上之大权二大罪也人臣善则称君过则归已今陛下茍有一善嵩必令子世蕃𫝊于人曰上故无此意我议而成之将圣谕及嵩所进揭帖刻板刋行为书名曰嘉靖疏义欲使天下后世谓陛下所行之善尽出于彼而后已掩君上之治功三大罪也陛下之令嵩票本葢取君逸臣劳义也嵩何所取而令子世蕃代票又何所取而约诸义子赵文华等羣会而拟题疏方上满朝纷然既下若合符契如锦衣卫经歴沈錬劾嵩疏发大学士李本拟㫖本即叩之世蕃乃同赵文华自拟以上此人所共知也嵩既以臣而弄君之权世蕃复以子而弄父之柄京师有大丞相小丞相之谣纵姦子之僣窃四大罪也边事废壊皆原于功罪赏罚之不明嵩为辅臣欲令孙冒功于两广故置其表姪欧阳必进为总督朋奸比党将长孙严效忠冒功奏㨗遂陞镇抚效忠告病严鹄袭代加陞锦衣千戸效忠严鹄皆世蕃豢养乳臭子冒朝廷之军功五大罪也仇鸾总兵甘肃以贪虐论革世蕃乃受鸾重贿荐为大将后知陛下疑鸾遂互相诽谤以掩初迹是通㓂者逆鸾而受贿引用鸾者嵩与世蕃也进不肖䝉显戮引悖逆之奸臣六大罪也谙达犯内深入兵法击其惰归嵩乃曰京边不同势败子边可掩败于京不可掩且谙达饱自退耳故丁汝蘷传令不战及汝蘷临刑而后知为嵩所绐误国家之军机七大罪也刑部郎中徐学诗以论劾嵩世蕃革任为民矣又于考察京官之时罢其兄中书舎人徐应丰戸科给事中厉汝进以劾嵩世蕃降为典史矣嵩于考察外官之时逼吏部削汝进籍夫考察巨典也陛下持之以激厉天下之人心贼嵩窃之以中伤天下之善类乱黜陟之大柄八大罪也府部之权皆挠于嵩而吏兵二部尤大利所在将官既纳贿于嵩不得不剥削乎军士有司既纳贿于嵩不得不滥取于百姓皇上虽累加抚䘏岂足以当嵩残虐之害臣恐天下之患不在塞外而在域中失天下之人心九大罪也先朝风俗淳厚近自逆瑾用事始一少变至嵩为辅臣守法度者以为固滞尚巧滑者以为通材励节介者以为矫激善奔走者以为练事风俗之壊未有甚于此者壊天下之风俗十大罪也嵩有十大罪昭人耳目以陛下之神圣而若不知者葢有五奸以济之嵩知知陛下之意向者莫过于左右侍从厚以贿结之圣意所爱憎嵩皆预知以得遂其逢迎之巧是陛下之左右皆嵩之间谍其奸一通政司纳言之官嵩令义子赵文华为之凡疏到必有副本送嵩世蕃先閲而后进早为弥缝是陛下之纳言乃嵩之鹰犬其奸二嵩既内外周宻所畏者厰卫之缉访也嵩则令世蕃笼络厰卫缔结姻亲陛下试诘嵩所娶者谁女立可见矣是陛下之爪牙乃嵩之𤓰葛其姦三厰卫既已亲矣所畏者科道言之也嵩于进士之初非亲知不得与中书行人之选知县推官非通贿不得与给事御史之列是陛下之耳目皆嵩之奴𨽻其姦四科道虽入其牢笼而部臣如徐学诗之类亦可惧也嵩又令子世蕃将各部之有才望者俱网罗门下各官少有怨望者嵩得早为斥逐是陛下之臣工多嵩之心腹其奸五夫嵩之十罪頼此五奸以济之五奸一破则十罪立见陛下何不忍割一贼臣顾忍百万苍生之涂炭乎陛下听臣之言察嵩之奸或召问二王令其面陈嵩恶或询诸阁臣谕以勿畏嵩威重则置之宪典以正国法轻则论令致仕以全国体内贼去而后外贼可除也疏奏帝怒其引用二王命系锦衣狱诘讯主使者继盛曰尽忠在已岂必人主使乎又问引用二王故继盛大言曰奸臣误国非二王谁不畏嵩者狱具杖百送刑部尚书何鳌受嵩意欲坐以诈传亲王令㫖郎中史朝宾曰疏中但云二王亦知嵩恶原无亲王令㫖三尺法岂可诬也嵩怒降朝宾为高邮判官侍郎王学益助成其説竟坐绞系狱二月逮兵部郎中周冕下诏狱初杨继盛劾严嵩父子言及欧阳必进窜严效忠名冒功滥擢事必进上疏辨请下兵部查覈世蕃乃自为题草遣人遗武选司郎中周冕欲冕依草上覆冕奏之畧曰臣职司武职敢以冒滥军功一事为陛下陈之按二十七年十月据通政司状送严效忠年十有六考武举不第志欲报效本部资送两广听用次年据两广总兵平江伯陈圭及都御史欧阳必进题琼州黎㓂平遣效忠奏㨗即援故事授锦衣卫镇抚无何效忠病废严鹄以亲弟应袭又言效忠前斩贼首七级例宜加陞遂授千戸问效忠为谁曰嵩之厮役也鹄为谁曰世蕃之子也不意嵩表率百僚而壊朝乱纪一至于此今䝉明㫖下本部查覈世蕃犹私创覆草架虚遗臣欲臣依草覆奏天地鬼神照临在上其草见存伏望圣明特赐究正使内外臣工知有不可犯之法疏入帝以冕为挟私逮系诏狱削籍严嵩以十五载考满録其二子又以京师外城完嵩与有阅视劳迁世蕃为工部左侍郎嵩辞帝谕以脩城赞𤣥实为忠首不允三十三年春倭㓂浙江工部侍郎赵文华请祷海神杀贼遂遣文华如浙初文华为主事有贪名出为州判以贿嵩得复入为郎未几改通政与嵩子世蕃比周嵩目为义子不二年擢工部侍郎至是徃浙凌轹言吏捜括财物公私苦之三十四年冬十月杀兵部员外杨继盛初仇鸾既诛上思继盛言自谪所月余迁主事随改兵部武选司员外继盛尝感激思报妻张氏曰公休矣一鸾困公几死今相公嵩父子百鸾也公何以报为休矣且归耳继盛不听宻具疏疏成上方怒逮诸言官乃更越十五日而斋斋三日乃上竟得罪继盛毎出朝审诸内臣士庻夹道拥视共指曰此天下义士又指其三木窃叹曰奈何不以此囊嵩头司业王材诣嵩曰人言籍籍谓继盛且不免公不忧万世耶嵩曰吾行当救之令其子世蕃谋之胡植鄢懋卿懋卿曰此养虎自遗患也植亦言不可嵩意遂决乃以张经李天宠疏覆奏附继盛于尾上览之谓江南酿㓂遗患遂下㫖行刑是岁论大辟当刑者凡百余人诏决九人而继盛与焉将刑张氏疏言臣夫諌阻马市预伐仇鸾圣㫖薄谪旋因鸾败首赐湔雪一岁四迁臣夫衔恩图报误闻市井之言尚狃书生之见妄有陈説荷上不即加戮俾从吏议杖后入狱割肉二觔断筋二条日夜笼备诸苦楚年荒家贫臣纺绩供给两赐奏俱䝉特宥今混入张经疏尾奉㫖处决傥以罪不可赦乞将臣枭首以代夫命夫生一日必能执戈矛御魑魅为疆塲效命之鬼以报陛下奏入为嵩所抑不得逹葢杀諌臣自此始由是天下益恶嵩父子矣三十五年春正月赵文华自江南还京与吏部尚书季黙搆隙知黙与嵩异疏劾之摘其部选䇿题有汉武征四夷而海内虚耗唐宪复淮蔡而晚业不终为谤讪上怒収系狱拷讯竟死狱中嵩德文华擢为工部尚书加太子太保二月以大学士李本摄吏部事本疏诸臣百十有三人别为三等其上二十八人吴鹏赵文华严世蕃等其中七十人鄢懋卿徐履祥等其下十五人宜斥免乃葛守礼艾守淳等多可大用者时论非之十一月逮总兵俞大猷下锦衣卫狱大猷不善滑刺世蕃怒其不附已授胡宗宪意论其失事故有是逮逮至大猷假贷三千金餽世蕃得不死罢职发大同立功时有建议蓟州増设戸部侍郎督粮练兵者严嵩佯以推赵贞吉且召之饮酒诡曰是行非公不可贞吉曰人臣之义死生以之酒半贞吉徐曰今戸侍督粮督京运乎抑民运乎若二运已有职掌徒増扰耳况兵之不练其过宜不在是纵十戸侍出无益也嵩作色而罢嗾其党张益劾之夺官去十二月赐大学士严嵩免朝贺惟入直西苑仍赐腰舆先是赐得乘马入禁至是复加恩宠为异数云三十六年冬十月杨顺路楷杀前锦衣卫经歴沈錬初錬既编保安即孑身至里长老问知錬状咸大喜遣其子弟从学錬稍与语忠义大节乃争为錬詈嵩以快錬錬亦大喜日相与詈嵩父子以为常尝束刍为偶人三目为林甫桧及嵩而射之语稍稍闻嵩父子衔之而侍郎杨顺来为总督故嵩党也应州之役多杀边民掩败錬怒让之且为乐府以诮顺顺大恚以其私人经歴金绍鲁指挥罗铠走世蕃所白之且谓錬结死士击剑习射将以间而取若父子世蕃曰吾固知之即以属廵按御史李鳯毛鳯毛谬为谢曰有之窃隂已解散其党矣鳯毛得代归而御史路楷来又嵩党也世蕃为酒寿楷而使谓顺曰幸为我除吾疡楷至则与顺合筴捕诸白莲敎通叛者窜錬名籍中以叛闻下兵部议尚书许论不为申理嵩竟杀之籍其家嵩乃予顺一子锦衣千戸楷迁太常卿顺犹怏怏曰丞相犹有所不足乎谋之楷复取錬二子杖杀之併系其长子襄顺楷败乃得脱十二月赵文华罢文华自浙归私行珍寳于嵩夫媍及世蕃至入内室叩首嵩妻嵩妻劳苦文华谓相公尚不能为郎君易腰带耶兼以李黙故嵩亟称文华于帝进位尚书躐加太子太保然文华得宠眷乃稍欲结知帝不禀嵩命一日宻进药酒方言授之仙饮可不死独臣与嵩知之帝曰嵩有是方不奏乃文华奏我嵩闻之大惧且恨立召文华问之曰若何所献对曰无有嵩取疏示之文华惭顿首谢罪嵩怒不令起唿左右拽出令门者毋得为文华通文华日忧惧不知所出从世蕃乞怜为白夫人夫人以其儿也怜之一日嵩休沭诸义儿及世蕃咸候起居置酒堂上嵩夫人上坐义儿及世蕃侍列文华遥望不得入乃曲赂左右伏轩櫺下酒中夫人曰今日举家在座何少文华嵩嘻曰阿奴负人那得在此夫人因宛转暴白嵩色微和文华窃望见遽走入伏席前涕泣嵩不得已遂留侍饮然意未慊也又文华初赂世蕃金丝幕一具其姫二十七人皆寳髻一世蕃以为薄恨之乃为疏草使上引疾归帝从之而是时帝方脩𤣥以其疏中有病语怒削其职子戍边三十七年三月给事中吴时来上疏劾严嵩辅政十二年引用匪人边事日壊令其子世蕃入直干预国政窥觇几微以市私恩引其亲万宷为文选郎中方祥为职方郎中比周为奸公行贿赂进退一人行止一事必闗白世蕃不论贤否是非唯视所入多寡如赵文华南还餽遗数万犹为未足而授草引疾张经被逮行金五千及圣断不贷而为治装赙䘏王汝孝失律以三千而得遣戍蔡克卿抚淮阳以三千而转地卿杨顺误国而三䕃其子吴嘉会脩边侵冒而骤迁三官边事之不振由于军民之困穷军民之困穷由于上官之贪纵上官之贪纵由于谋国之匪人㧞本塞源之喻愿皇上察之主事张翀董传䇿亦交章论之俱下狱廷杖谪戍岭南三十八年夏五月逮总督侍郎王忬下狱论死严嵩以忬愍杨继盛死衔之忬子世贞又从继盛游为之经纪其䘮弔以诗嵩因深憾忬严世蕃尝求古畵于忬忬有临幅类真者以献世蕃知之益怒㑹滦河之警鄢懋卿乃以嵩意为草授御史方辂令劾忬嵩即拟㫖逮系爰书具刑部尚书郑晓拟谪戍奏上竟以边吏陷城律弃市三十九年夏六月以都御史鄢懋卿总理天下盐运懋卿益通贿无虚日御史林润劾其贪冒五罪懋卿疏辨不问四十年春正月以万寿宫灾命大学士徐阶工部尚书雷礼兴工重建先是严嵩在内阁凡御札下问辞㫖深奥西苑𤣥脩圣躳卧起不常外廷得失时厪于懐内侍𫝊出或早或暮嵩耄而智昏多瞠目不能解世蕃一见跃然揣摩曲中据之奏荅悉当上意又隂结内侍纎悉驰报报必重赉每事必先有以待上益喜葢上不能一日亾嵩嵩又不能一日亾其子也耑政既乆诸司以事请裁嵩必曰与小儿议之甚曰与东楼议之东楼世蕃别号也世蕃益自恣一时无行之士债帅墨吏羣然趋之嵩妻欧阳氏尝语嵩曰不记钤山堂二十年清寂耶嵩甚愧之驭世蕃尤严欧阳氏卒世蕃当䕶䘮归嵩上言臣老无他子乞留侍许之以孙鹄代行世蕃因大佚乐干预各司事如故然不得入直房代议间飞札走问则世蕃方拥诸姬狎客徴逐胡卢不甚了了亦不能得当如徃时中使守直房迫促嵩引领待片纸不得至乃自以意对既至追还复改大抵故歩皆失上不怿颇闻世蕃淫纵心恶之㑹方士蓝道行以扶鸾见得幸上以为神一日从容问辅臣贤否道行遂诈为箕仙对具言嵩父子弄权状上曰果尔上𤣥何不殛之诡曰留待皇帝正法上黙然适万寿宫灾宫在西苑上自壬寅宫变即移于此不复居大内忽火作乘舆服御皆燬上暂居玉熈宫隘甚邑邑不乐廷臣请还大内上以列圣宴驾于此不报嵩请徙南内故英宗幽锢所也大不乐次相徐阶与尚书礼疏并力营新宫上喜报允自是凡军国大事悉谘之阶间有嵩者不过斋醮符箓之类而已十二月吏部尚书吴鹏罢鹏严嵩党也先是御史耿定向劾其六罪故罢嵩复荐所亲欧阳必进代之未乆亦勒归进礼部尚书袁炜太子太保入阁恭预机务时帝渐有疑嵩意宻谕徐阶举堪辅政者阶宻奏曰人君以论相为职陛下断自宸衷则窥伺隂阻之私自塞矣帝从之遂有是命四十一年三月万寿宫成加大学士徐阶少师任一子袁炜少保嵩加禄百石而已五月严嵩罢犹给岁禄系其子世蕃诏狱以御史邹应龙为通政司恭议初嵩见张璁夏言以言礼骤贵乃从㬰兴献帝称宗祔太庙眷遇日隆人言不复入自徐学诗王宗茂杨继盛沈錬吴时来张翀董传䇿或死或戍缙绅侧目不敢言至是徐阶日亲用事廷臣多知之未发御史邹应龙欲具疏一夕梦出猎见一高山射之不中东有培垒楼其下甚壮楼俯平田有米草覆其上一注矢拉然醒而悟曰此小儿东楼之兆也遂上疏劾世蕃数其通贿赂行诸不法状乞置于理因及嵩植党蔽贤溺爱恶子且曰如臣言不实愿斩臣首悬之藁竿以谢世蕃父子帝览之心动命嵩致仕乘传去而下世蕃于理擢应龙嘉其敢言世蕃因行金内侍云邹应龙疏皆蓝道行泄之帝怒并逮道行鄢懋卿万宷复私致道行许以金令其委罪徐阶则无事矣道行大言曰除贪官自是皇上本意纠贪罪自是御史本职何与徐阁老事懋卿宷惧乃嘱法司量坐世蕃赃银八百两拟罪上请于是戍世蕃雷州卫子严鹄严鸿及其爪牙罗龙文牛信等分戍边逺卫家人严年锢狱追赃年最黠恶即士大夫所唿为蕚山先生者也上犹以嵩故特宥其孙鸿为民嵩既去上追思嵩赞𤣥功意忽忽不乐谕徐阶欲遂传位退居西内专祈长生阶极言不可上曰卿等即不欲违大义必天下皆仰奉君命阐𤣥脩仙乃可严嵩已退伊子已伏罪敢有再言同邹应龙者俱斩嵩知上意已动仍宻赂左右发道行怙宠招权诸奸利道行亦下狱论死六月御史郑洛劾大理卿万寀刑部侍郎鄢懋卿太常少卿万虞龙皆朋比奸赃不职宷懋卿罢虞龙降调九月给事中赵灼劾工部侍郎刘伯跃刑部侍郎何迁右通政胡汝霖光禄少卿白启常副使袁应枢给事中沈淳劾湖广廵抚都御史张雨给事中陈瓒劾谕德唐汝楫国子祭酒王材俱罢去伯跃女适严嵩之甥应枢嵩婿迁抚江西时厚歛遗嵩父子汝霖雨贪肆不简启常匿䘮迁光禄入世蕃幕至以粉墨涂面为欢笑汝楫吏部尚书龙之子以父事嵩得及第世蕃弟畜之与材俱出入卧内交通请托至是士论大快之四十二年夏四月严嵩具奏起居并进祈鹤文及各宗秘法上优诏荅之仍赐银币始嵩之致仕归也至南昌值圣诞即铁柱观延道士蓝田玉等为上建醮玉自言能书符召鹤嵩试之良騐㑹上遣御史姜儆王大任访秘法嵩乃索玉所藏诸符箓以上乆之疏言臣年八十四惟一子世蕃及孙鹄俱赴戍千里之外臣一旦先狗马填沟壑谁可托以后事惟陛下哀其无告特赐放归终臣余年上曰嵩有孙鸿侍养已恩逮矣竟不许世蕃未逹雷州至南雄而返龙文亦逃伍潜住歙县藏匿亾命刺客一日被酒大言曰要当取应龙与徐老头洩此恨阶闻厚为备嵩乆之亦闻惊曰儿误我多矣幸圣恩善归汝虽行戍犹在枕席上乆可望赦若作此举止如武元衡故事横尸都门上方眷徐厚陞应龙官一震全族沉矣初阶之入政府也肩随嵩者且十年几不敢讲钧礼嵩惩夏言祸亦颇自恭谨惟世蕃多行无礼阶既曲忍嵩亦不知也方应龙疏上阶往谒慰借甚嵩喜顿首谢世蕃亦尽出妻子为托既归其子宻启曰大人受侮已极此其时已阶伪骂曰吾非严氏不至此负心为难人将不食吾余嵩遣所亲探之语如前葢阶亦知上犹眷恋未能即割也嵩既去书问不絶乆之世蕃亦㤀旧事谓徐老不我毒鸠工大治馆舎隂贼弥甚先是伊王不法纳数万金求援嵩既归遣校尉乐工三十余人走分宜坐索如数与之宻遣人邀于湖口尽劫杀取前赀以归其他睚眦必报类如此嵩益老谬示恭谨而终不能禁世蕃世蕃势益横四十三年冬十月复逮严世蕃下狱先是御史林润既劾鄢懋卿罢去知讐在必报㑹袁州推官郭諌臣以公事过嵩里工匠千余方治园亭其仆为督諌臣至箕踞不起役人戏以瓦砾掷諌臣亦不禁或尤之曰京堂科道官候主人门叱嗟谁敢动此何为者諌臣遂具揭上之润润得之大喜乃上疏言臣廵视上江备访江洋盗贼多入逃军罗龙文之家龙文下筑深山乘轩衣蟒有负险不臣之志推严世蕃为主事之世蕃自罪谪之后愈肆兇顽日夜与龙文诽谤朝政动摇人心近者假治第聚衆至四千人道路汹汹咸谓变且不测乞早正刑章以絶祸本疏入诏以世蕃龙文即付润逮捕至京润下郭諌臣捕世蕃徽州府推官栗祁捕龙文自驻九江勒兵以待四十三年三月严嵩削籍没其家其子世蕃及罗龙文俱弃市初林润闻命驰至九江郭諌臣白监司尽散其工匠四千人龙文走匿世蕃家捕得之润因谕袁州府详具严氏诸暴横状得之复上疏数世蕃父子罪畧曰世蕃罪恶积非一日任彭孔为主谋罗龙文为羽翼恶子严鹄严珍为爪牙占会城厫仓吞宗藩府第夺平民房而又改釐祝之宫以为家祠凿穿城之池以象西海直栏横槛峻宇雕墻巍然朝堂之规模也袁城之中列为五府南府居鹄西府居鸿东府居绍庆中府居绍庠而嵩与世蕃则居相府招四方之亾命为䕶卫之壮丁森然分封之仪度也总天下之货寳尽入其家世蕃已踰天府诸子各冠东南虽豪仆严年谋客彭孔家赀亦称亿万民穷盗起职此之由而曰朝廷无如我富粉黛之女列屋骈居衣皆龙鳯之文饰尽珠玉之寳张象床围金幄朝歌夜絃宣淫无度而曰朝廷无如我乐甚者畜养厮徒招纳叛卒旦则伐皷而聚暮则鸣金而解郭宁三刘相谊洪斗段囘等数十百人明称官舎出没江广劫掠士民其家人寿二银一等隂养刺客昏夜杀人夺人子女诿人金钱半岁之间事发者二十有七而且包藏祸心隂结典楧在朝则为宁贤居乡则为宸濠以一人之身而总羣奸之恶虽赤其族犹有余辜严嵩不顾子未赴伍朦胧请移近卫既奉明㫖居然藏匿以国法为不足遵以公议为不足恤世蕃稔恶有司受词数千尽送父嵩嵩閲其词而处分之尚可诿于不知乎既知之又纵之又曲庇之此臣谓嵩不能无罪也疏入帝怒诏下法司讯状世蕃犹抵掌曰任他燎原火自有倒海水已而聚其党窃议自谓贿字自不可掩然非上所深恶聚衆以通倭之説得讽言官使削去而故填杨沈下狱为词则上必激而怒上怒乃可脱也谋既定乃令其党扬言之刑部尚书黄光昇左都御史张永明大理寺卿张守直亦以为然依其言具稿诣徐阶议之阶固已豫知姑问稿安在吏出懐中以进閲毕曰法家断案良佳延入内庭屏左右语曰诸君子谓严公子当死乎生乎曰死不足赎然则此案将杀之乎生之乎曰用杨沈正欲抵死阶徐曰别自有説杨沈事诚犯天下公恶然杨以计中上所讳取特㫖沈暗入招中取泛㫖上英明岂肯自引为过一入览疑法司借严氏归过于上必震怒在事者皆不免严公子骑欵段出都门矣衆愕然请更议曰稍迟事且洩从中败事者必多事且变今当以原疏为主而阐发聚衆本谋以试上意然须大司㓂执笔谢不敢当羣以让阶阶乃出一幅于䄂中曰拟议乆矣诸公以为何如皆唯唯因曰前嘱携印及写本吏同至宁㤀之乎皆曰已至即唿入扃戸令疾书用印封识而世蕃不知也窃自喜计行谓龙文曰诸人欲以尔我偿杨沈命奈何龙文不应执其手耳语曰且鬯饮不十日释缧绁善归上因此念吾父别有恩命未可知虽然先取徐阶首当无今日吾父养恶故至此今且归矣用前计未晚谁谓阿侬智者龙文喜问故曰第俟之已而阶改疏上但言其通贿僣侈状且曰逆贼王直徽州人与罗龙文姻旧遂投金十万于世蕃拟为授官兇藩典楧隂冀非常世蕃纳其贿为䕶持向非圣神威断或徙或诛则贻忧宗社矣世蕃罪擢髪难数陛下曲赦其死谪戍边卫不思引咎輙自逃归罗龙文招集王直余党谋与世蕃外投日本世蕃班头牛信者径自山海弃伍北走拟诱至北㓂相为响应臣按世蕃所坐死罪非一而觖望排上尤为不道罪死不赦上览疏曰此逆情非常尔等第述润疏一过何以示天下其会都察院大理寺锦衣卫鞫讯具实以闻命下阶䄂之出长安门法司官俱集阶畧问数语速至私第具疏以闻世蕃虽善探亦不得知也疏中极言事已勘实其交通倭㓂潜谋叛逆具有显证请亟正典刑以洩神人之愤上从之命斩世蕃龙文于市二人闻相抱哭家人请写遗书谢其父不能成一字都人闻之大快各相约持酒至西市㸔行刑有誉阶能剪大憝者蹙额曰彼杀桂洲我又杀其子人必有不亮者知我其天也已而籍嵩家得银二百五万五千余两其珍异充斥踰于天府江西廵按鞫彭孔及严氏家人得其蔽匿奸盗椎埋杀人及夺民田宅子女罪状二十七人各遣配有差十一月山西廵按张槚言徃者严嵩与逆子世蕃奸恶相济皇上纳言官邹应龙议悉置之法而籍其家矣复显陟应龙以旌其直第先年首发大奸诸臣如吴时来董传䇿张翀王宗茂等或杂列戎行或流离瘴疠臣窃痛之乞赦过録用以旌直臣之节疏入上大怒命缇骑逮槚下于理十二月谪原任大理寺卿万寀充边卫军广西副使袁应枢充烟瘴军下刑部侍郎鄢懋卿于廵按逮问寻亦遣戍亾何嵩寄食故旧以死谷应泰曰严嵩相世宗入于嘉靖二十年八月去位于嘉靖四十一年五月盘踞津要盗窃宠灵凡二十余岁比之林甫相𤣥宠任十九载元载辅代骄佚十余年嵩且过其厯矣考嵩以茸阘庸材黩货嗜利帝号英睿竟称鱼水嵩遵何道哉或者谓其议礼赞𤣥曲当上㫖然议礼创自张桂嵩晚拾唾余不足要结主懽惟佑赞𤣥功帝心感嵩夫加爵赐酺封禅用以媚臣民美酒明珠天书用以结朝贵英主好恠之心避谤之智方交战于中而朱能造书㓂凖召相桓谭非䜟光武加诛桂洲胎祸于香冠分宜追思乎召鹤批逆鳞者无全功盗颔珠者有巧术也况嵩又真能事帝者帝以刚嵩以柔帝以骄嵩以谨帝以英察嵩以朴诚帝以独断嵩以孤立贜婪累累嵩即自服帝前人言籍籍嵩遂狼狈求归帝且谓嵩能附我我自当怜嵩方且谓嵩之曲谨有如飞鸟依人即其好货不过驽马恋栈而诸臣攻之以无将指之以炀灶微特讦嵩且似汚帝帝怒不解嵩宠日固矣汉武宁用公孙贺田蚡不能用董仲舒汲黯德宗甚喜卢杞裴延龄甚不喜陆贽颜真卿猜忌之主喜用柔媚之臣理有固然无足恠者嗟乎嵩下有杀人之子上事好杀之君身之频死固亦危矣又从而固宠持位鼓余沫于焦釡餂残膏于兇锋二十七年杀曽铣是年杀夏言三十四年杀杨继盛三十六年杀沈錬三十七年杀王忬假令嵩早以贿败角巾里门士林不齿已矣乃至朝露之势危于商鞅燎原之形不殊董卓非特嵩误帝帝实误嵩欧阳氏劝忆钤山堂邹御史梦射培垒楼霍山将诛第门自壊申生诉帝披髪见形嵩父子至此宁有死所乎夫羊舌之族将覆叔向之母已知独惜世宗自负非常而明杀辅臣始于夏言明杀谏官始于继盛大礼之狱犹云母子之恩为其太甚夏杨之诛乃以憸壬之相甘为戎首莱朱贻戒于自用仲尼致恨于鄙夫其所由来也乆矣明史纪事本末卷五十四明史纪事本末卷五十五钦定四库全书明史纪事本末卷五十五浙江提学佥事谷应泰编沿海倭乱太祖洪武二年夏四月时倭㓂出没海岛中数侵掠苏州崇明杀畧居民刼夺货财沿海之地皆患之太仓卫指挥佥事翁徳帅官军出海捕之遇扵海门之上帮及其未阵麾兵冲击之斩获不可胜计生擒数百人得其兵噐海艘命擢徳指挥副使其官校赏绮币白金有差仍命徳领兵徃捕未尽诸㓂三年三月遣莱州同知赵秩持诏谕日本国王良懐令革心归化日本古倭奴国在东海中绾波而宅自𤣥菟乐浪底扵徐闻东筦所通中国处无虑万余里国君居山城所统五畿七道三岛为郡五百七十有三然皆依水附屿大者不过中国一村落而已戸可七万课丁八十八万三千有竒自元帅讨日本者没扵水不得志日本亦不复来贡至是帝遣使谕降之四年冬十月癸巳日本国王良懐遣其僧祖朝来进表笺贡马方物并僧九人来朝又送至明州台州被掠男子七十余人诏赐文绮答之十二月诏靖海侯吴桢籍方国珍所部温台庆元三府军士及兰秀山无田粮之民尝充船戸者凡十一万一千七百余人𨽻各卫为军仍禁濵海民不得私出海时国珍余党多入海剽掠故也祯既至三郡毎挟私意多引平民为兵濒海大扰宁海知县王士𢎞曰吾宁获死罪不可诬良民为兵卽上封事词甚切上立罢之六年春正月徳庆侯廖永忠上言今北边遗孽逺遁万里之外独东南倭㓂负禽兽之性时出剽掠扰濒海之民陛下命造海舟剪捕此㓂以奠生民徳至盛也然臣窃观倭彛窜伏海岛因风之便以肆侵畧来若奔狼去若惊鸟臣请令广洋江阴横海水军四卫添造多橹快船令将领之无事则沿海廵徼以备不虞倭来则大船薄之快船逐之彼欲为内㓂不可得也上从之七年夏六月倭㓂胶海靖海侯呉祯率沿海各卫兵捕至琉球大洋获倭㓂人船俘送京师十三年春正月胡惟庸谋叛约日本令伏兵贡艘中会事觉悉诛其卒而发僧使扵陕西四川各寺中示后世不与通十七年春正月倭频㓂浙东命信国公汤和廵视海上筑山东江南北浙东西海上五十九城咸置行都司以备倭为名二十年二月置两浙防倭卫所夏四月戊子命江夏侯周徳兴徃福建福兴漳泉四郡视要害筑海上十六城籍民为兵以防倭㓂増置廵检司四十有五分𨽻诸卫二十二年冬十二月倭㓂宁海寻犯广东二十七年春二月倭㓂浙东命都督杨文刘徳商暠廵视两浙复命魏国公徐辉祖安陆侯呉杰徃浙训练海上军士同杨文等防倭秋八月命呉杰同永定侯张全徃广东训练海上军士防倭冬十月倭㓂金州三十一年春二月倭㓂山东浙东成祖永乐元年日本王源道义遣使入贡赐冠服文绮给金印四年冬十月平江伯陈瑄督海运至辽东舟还值倭扵沙门追击至朝鲜境上焚其舟杀溺死者甚衆九年春正月丙戌命丰城侯李彬平江伯陈瑄等率浙江福建舟师勦捕海㓂三月中军都督刘江守辽东不谨斥堠海㓂入寨杀边军上怒遣人斩江首既而宥之使图后效夏五月倭㓂浙东十四年夏五月敕辽东总兵都督刘江及縁海卫所备倭㓂相机勦捕命都督同知蔡福等率兵万人扵山东沿海廵捕倭㓂六月倭舟三十二艘泊靖海卫杨村岛命福等合山东都司兵击之十二月置辽东金州旅顺口望海埚左眼右眼三手山西沙洲山头爪牙山敌台七所十五年春正月倭㓂浙江松门金乡平阳冬十月遣礼部员外郎吕渊等使日本先是帝命太监郑和等赍赏谕诸海国日本首先归附诏厚赉之封其镇山赐勘合百道与之期期十年一贡无何捕倭将士㓂数十俘献京师俱日本人羣臣请诛之以正其罪上乃遣渊赐敕切责之十七年夏六月辽东总兵都督刘江大破倭㓂扵望海埚先是江廵视各岛至金州卫金线岛西北望海埚上其地特高广可驻兵千余询诸土人云洪武初都督耿忠亦尝扵此筑堡备倭离金州城七十余里凡㓂至必先经此实濵海咽喉之地上疏请用石垒堡置烟炖了望上从之一日了者言东南夜举火有光江计㓂将至亟遣马歩官军赴埚上堡备之翼日倭㓂二千余乘海直逼埚下登岸鱼贯行一贼貎丑恶挥兵率衆势鋭甚江令犒师秣马畧不为意以都指挥徐刚伏兵扵山下百戸江隆帅壮士潜烧贼船截其归路乃与之约曰旗举伏起鸣砲奋击不用命者以军法从事既而贼至埚下江被髪举旗鸣砲伏尽起继以两翼并进贼衆大败死者横仆草莽余衆奔樱桃园空堡官军追围之将士奋勇请入堡勦杀江不许特开西壁以待其奔分两翼夹击之生擒数百斩首千余间有脱走者又为隆等所缚无一人逸者凯还将士请曰将军见敌意思安闲惟饱士马及临阵作真武披髪状迨贼入堡不杀而纵之何也江曰穷㓂逺来必劳且饥我以逸饱待饥劳固治敌之道贼始鱼贯而来为蛇阵故披髪作此状以镇服之所以愚士卒之耳目作士卒之鋭气贼既入堡有死而已我师攻之彼必致死未必无伤㓂出纵其生路即围师必缺之意此固兵法顾诸君未察耳事闻上赐敕褒进封江广宁伯子孙世袭将士赏赉有差先是元末濒海盗起张士诚方国珍余党导倭㓂出没海上焚民居掠货财北自辽海山东南抵闽浙东粤濵海之区无嵗不被其害至是为江所挫歛迹不敢大为㓂然沿海稍稍侵盗亦不能竟绝英宗正统四年夏四月倭㓂浙东先是倭得我勘合方物戎噐满载而东遇官兵矫云入贡我无备即肆杀掠贡即不如期守臣幸无事輙请俯顺倭情已而备御渐疎至是倭大暠入桃渚官庾民舍焚刼驱掠少壮发掘塜墓束婴孩竿上沃以沸汤视其啼号拍手笑乐得孕妇卜度男女刳视中否为胜负饮酒积骸如陵于是朝廷下诏备倭命重师守要地増城堡谨斥堠合兵分畨屯海上㓂盗稍息世宗嘉靖二年五月日本诸道争贡大掠宁波沿海诸郡邑鄞人宋素卿者初奔日本正徳六年与其国人源永寿来贡其从父澄识之告素卿附倭状守臣以闻置不问至是其主源义植㓜闇不能制命羣臣争贡各强给符騐左京兆大夫内艺兴遣僧宗设右京兆大夫髙贡遣僧瑞佐及宋素卿先后至宁波争长不相下故事畨货至市舶司閲货及宴坐并以先后为序时瑞佐后而素卿狡贿市舶太监先閲佐货宴又坐设上设不平遂与佐相讐杀太监又以素卿故阴助佐授之兵噐而设衆强拒杀不已遂燬嘉賔堂刼东库逐瑞佐及余姚江佐奔绍兴设追之城下令缚佐出不许乃去沿途杀掠至西霍山洋杀备倭都指挥刘锦千戸张镗执指挥袁琎百戸刘恩又自育王岭奔至小山浦杀百戸胡源浙中大震设负固据海岙廵按御史欧珠镇守太监梁瑶奏闻逮素卿下狱待讯倭自是有轻中国心矣给事中夏言上言倭患起扵市舶遂罢之初太祖时虽绝日本而二市舶司不废市舶故设太仓黄渡寻以近京师改设福建浙江广东七年罢未几复设葢以迁有无之货省戌守之费禁海贾抑姦商使利权在上也自市舶内臣出稍稍苦之然所当罢者市舶内臣非市舶也至是因言奏悉罢之市舶罢而利权在下奸豪外交内诇海上无宁日矣四年二月宋素卿伏诛初宗设遁海岛不获独素卿及瑞佐下狱㑹朝鲜兵徼海者得其魁仲林望古多罗等三十三人国王李怿奏献阙下扵是发仲林等至浙责与素卿对簿备鞫遣贡先后及符騐真伪既悉有司以爰书上请乃论素卿死释瑞佐还本国十八年国王源义植复以修贡请许之期以十年人无过百船无过三然诸夷嗜中国货物人数恒不如约至者率迁延不去毎失利云二十五年倭㓂宁台自罢市船后凡番货至輙主商家商率为奸利负其责多者万金少不下数千索急则避去已而主贵官家而贵官家之负甚扵商番人近岛坐索其负久之不得乏食乃出没海上为盗輙搆难有所杀伤贵官家患之欲其急去乃出危言撼当事者谓畨人泊近岛杀掠人而不出一兵驱之备倭固当如是耶当事者果出师而先阴洩之以为得利他日货至且复然如是者久之倭大恨言挟国主赀而来不得直曷归报必偿取尔金寳以归因盘据岛中不去并海民生计困迫者纠引之失职衣冠士及不得志生儒亦皆与通为之乡导时时㓂沿海诸郡县如汪五峰徐碧溪毛海峰之徒皆华人僣称王号而其宗族妻子田庐皆在籍无恙莫敢谁何廵按浙江御史陈九徳请置大臣兼廵浙福海道开军门治兵捕讨聼以军法从事从之乃以朱纨为右副都御史廵抚浙江兼摄福兴泉漳未至而泊宁波台州诸近岛者已登岸攻掠诸郡邑无算官民廨舍焚燬至数百千区廵按御史裴绅劾防海副使沈瀚守土参议郑世威因乞敕纨严禁泛海通番勾连主蔵之徒从之纨乃下令禁海凡双樯余艎一切毁之违者斩乃日夜练兵甲严纠察数寻舶盗渊薮破诛之因上言去外盗易去中国盗难去中国羣盗易去中国衣冠盗难遂镌暴贵官家渠魁数人姓名请戒谕之不报扵是福建海道副使柯乔都司卢镗捕获通畨九十余人以上纨立决之扵演武塲一时诸不便者大譁葢是时通畨浙自宁波定阳闽自漳州月巷大率属诸贵官家咸惴惴重足立相与诋诬不休讽御史周亮给事中叶镗奏改纨为廵视未几纨复上言长屿诸处大侠林叅等号称刺逹总管勾连倭舟入港作乱更有巨奸擅造余艎走贼岛为乡导躏海濵鞫论明确宜正典刑章下兵部侍郎詹荣覆奏中国待外裔不以向背责之以昭天地之量纨所论坐俱闗重刑乞下都察院覆覈从之扵是御史周亮等劾纨注措乖方专杀启衅因及福建防海副使柯乔都指挥使卢镗党纨擅杀宜置扵理帝遂夺纨官命还籍聼理遣给事中杜汝祯徃福建会廵按御史陈宗䕫讯乔等併覈纨事汝祯宗䕫勘纨聼信姦囘柯乔卢镗擅杀无罪皆当死奏下兵部尚书丁汝䕫如其议上帝从之命乔镗系福建按察司待决纨恚自杀士论惜之遂罢廵抚御史不复设三十年夏四月浙江廵按御史董威宿应参前后请寛海禁下兵部尚书赵锦覆议从之自是舶主土豪益自喜为奸日甚官司莫敢禁三十一年夏四月倭㓂犯台州破黄巖大掠象山定海诸邑汪直者徽人也以事亡命走海上为舶主渠魁倭人爱服之倭勇而戅不甚别死生毎战輙赤体提三尺刀舞而前无能捍者其魁则皆浙闽人善设伏能以寡击衆大羣数千人小羣数百人而推直为最徐海次之又有毛海峰彭老生不下十余帅列近洋为民害至是登岸犯台州破黄巖四散象山定海诸处猖獗日甚知事武伟败死浙东骚动秋七月廷议复设廵视重臣以都御史王忬提督军务廵视浙江海道及兴漳泉地方忬廵抚山东闻命即日至浙度所治军府皆草创而浙人柔脆不任战所受简书轻不足督率吏士乃上疏请假事权诛赏得便宜且欲严内应之律寛损伤之条勦抚勿拘从之改廵视为廵抚忬乃任叅将俞大猷汤克寛为心膂徴狼土诸兵及募温台诸下邑桀黠少年分𨽻诸将布列濒海各镇堡严督防御浙人恃以无恐云三十二年春三月王忬破倭于普陀诸山初忬亷知俞大猷汤克寛材勇既虚已任之而都指挥卢镗坐前都御史朱纨事尹鳯坐赃累俱系狱忬知其能奏释之以为别将亦募兵分帅之日犒抚激励欲得其死力倭魁汪直等结砦海中普陀诸山时出近洋袭官军忬侦知之乃夜遣俞大猷帅鋭兵先发而汤克寛以巨艘佐之径趋其砦纵火焚之倭仓皇觅余艎走官军随击大破之斩首一百五十余级生获一百四十三人焚溺死者无算值飓风发兵乱汪直等乘间率衆逸去都指挥尹鳯复以闽兵邀击于表头北茭诸洋斩首百余级生获二百余人先后以㨗闻赐白金文绮有差夏四月汪直毛海等旣溃散剽忽徃来不可测温台宁绍俱罹其患叅将汤克寛率兵循海堧䕶城堡捕奔辏斩获亦相当于是贼移舟而北犯苏松郡二郡素沃饶贼至捆载而去有萧显者尤桀狡率劲倭四百余屠上海之南滙川沙逼松江而军余衆围嘉定太仓所过残掠不可言王忬遣都指挥卢镗倍道掩击斩萧显余衆复奔入浙俞大猷等邀杀殆尽先是呉浙间人习选愞而文武大吏复不能以军法绳下遂至破昌国临山霩乍浦青村柘林呉松江诸卫所围海盐平湖余姚海宁上海太仓嘉定诸州县忬不欲冒功有所隐没随击走之计倭所得亦不偿失前后俘斩共三千余级东南頼之五月给事中贺泾奏留都根本重地海洋宻迩镇江京口乃江淮咽喉𤓰埠仪真又漕运门戸请设总兵驻镇江从之秋七月太平府同知陈璋败倭于独山斩首千余余衆浮海东遁冬十月倭冦太仓州攻城不克分掠隣境有失舟倭三百人突至平湖海宁等县自独山之败倭东遁江南稍宁惟崇明南泊失风者几三百人不能去总兵汤克寛及佥事任环留兵守之环属兵三百皆新募励以必死不入与家人诀为书赴之而去亲介胄临阵士无敢不用命者环敝衣芒履与士杂行伍依草舍间啮糒饮水同甘苦至是相守不下贼潜出没环常夜追之出其前后宰夫佩恐有失衣环衣介马而驰故贼不知所取环尝匿沟中贼过之不知匿至明士始得之又遇矢石士以死捍环环被伤舁之至水滨梁已撤丈余超而过追急宰夫留御之死焉环求其首为流涕亲酬之相拒数月不克克寛复督邳漳等兵击之败绩失亡四百人官军疫不能攻乃开壁东南陬倭遂溃围出掠苏松各州县百余人由华亭县漴缺登岸流刼至木泾金山卫移舟宝山克寛引舟师迎击及于髙家觜毁其舟斩七十三级生擒十四人倭别队失风至兴化杀千戸叶臣卿知府黄士𢎞指挥张栋击殱之时沿海诸奸民乗势流刧真倭不过十之二三三十三年三月倭自太仓溃围出乃掠民舟入海趋江北大掠通州如臯海门诸州县复焚掠盐塲有漂入青徐界者山东大震改王忬为右副都御史廵抚大同以徐州兵备副使李天宠代之忬在浙江荐卢镗释柯乔激励诸将邓城刘堂孙敖等争奋逐北以死绥着节复广为侦刺凡沿海大猾为倭内主者悉系之按覆其家自是倭不复知中国虚实与所从向徃而余艎在海中者亦无以菽粟火药通徃徃食尽自遁又行视诸郡邑未城者计冦缓急次第城之凡三十余所杭州官吏以烽火不时发日集坊民登陴守多怨苦忬曰吾斥堠明无虑弗及奈何先敌受困耶令罢之一郡皆欢至是去以徐州兵备副使李天宠为佥都御史代忬忬去而浙复不宁矣初忬荐卢镗为叅将镇闽闽人故忌镗劾镗兇险不可用罢之而沿海大猾且言忬令大猷捣巢非计欲揺动忬忬不为动已而南京各官复荐镗乃用镗为叅将而以俞大猷为浙直总兵以南京兵部尚书张经总督浙福南畿军务时朝议方征狼土兵剿倭以经尝总督两广有威惠为狼土所戴服故用之敕令节制天下之半便宜从事开府置幕自辟叅佐经亦慷慨自负中外忻然谓倭冦不足平夏四月倭冦自海盐趋嘉兴叅将卢镗御之稍却次日复战于孟宗堰伏发杀官军四百人溺死无算都司周应祯等死之贼乘胜入据石墩山分兵四掠攻嘉兴府城副使陈宗䕫帅兵御却之焚其舟贼遯入乍浦与长沙湾冦合犯海宁诸县旣而东掠入海至崇明夜袭破其城知县唐一岑死之倭自崇明进薄苏州大掠六月倭自呉江掠嘉兴都指挥夏光御之背王江泾而阵倭鼓譟而前我兵大溃光急入舟中流矢溺死苏州倭冦至嘉善转掠松江出海总兵俞大猷击败之于呉松所擒七人斩二十三级八月倭冦自嘉兴还屯採淘港柘林诸处进薄嘉定㑹募兵叅将李逢时许国以山东民鎗手六千人至与贼遇于新泾桥逢时率麾下先进败之贼退据罗店官军追及之斩八十余人许国恨逢时与同事不约已乃别从间道击贼欲分逢时功追至採淘港乘胜深入伏起大溃溺水死者千人指挥刘勇等死之工部侍郎赵文华上言倭冦猖獗请祷祀东海以镇之帝命徃祀兼督察沿海军务文华至浙凌轹官吏公私告扰益无宁日三十四年柘林倭夺舟犯乍浦海宁攻陷崇徳转掠塘栖新市横塘双林乌镇菱湖诸镇杭城数十里外流血成川廵抚李天宠束手无策惟募人缒城自烧附郭民居而已张经驻嘉兴援兵亦不时至副使阮鹗佥事王询竭力御之仅免失䧟致仕佥都御史张濓目击时事痛之乃上言臣本杭人顷复家居五载颇知海冦始末始以海禁乍严遂致猖獗而督抚因循玩愒养成贼势夫堂堂㑹城闭门旬日已有垂破之势徒以意得志满而去更无一兵一旅阻其去来城冦野心欲如谿壑能保其不复至哉臣恐贼退之后又复收拾伤残首级虚张功次以欺陛下仍有从而庇之者则罚罪之典又移而为赏功之命矣臣寓父母之邦同舟共济志惟切于报君嫌何避于出位敢以三策为陛下陈之一曰重军法以作积弱之气士惟力战而后克敌亦惟畏法而后力战今江南非无义勇也迎敌九死退走十生何恠其有退而无进哉军法之行不在行阵而在平时诚得必死之士万夫海冦百万不足平矣一曰选民兵以收必胜之功夫江南卫所已成虚设地方有急輙假外兵煳口而来原非义勇掉臂而去莫可勾查臣愚以为莫若尽散调募之兵专责州县立保伍更番较閲期于不扰一遇有警按籍而唿共保身家冦小至则率衆以攻之大至则坚壁以守之一曰复海市以散从贼之党夫海市旧制原非创设向使濒海之军卫如故则市舶未为害也惟武备日弛不能制变而后海禁渐严倭冦乏食海冦由之以起惟军民旣练冦掠则惧遭斩获交易则可保首领彼虽至愚必不以彼易此然后相机稍复海市之旧不惟散已聚之党而濒海穷民假此为生又足以收未溃之人心夏四月广西田州土官妇瓦氏引狼土兵至苏州总督张经分𨽻总兵俞大猷等杀贼时倭据川沙洼柘林为巢经冬渉春新倭日至地方甚恐闻狼兵至人心稍安贼分衆三千过金山卫俞大猷遣游击白泫及瓦氏兵邀之稍有斩获赵文华至松江因谓狼兵可用厚犒之使击贼至漕泾遇倭数百人战不胜头目钟富黄维等十四人俱死失亡甚衆于是贼知狼兵不足畏复纵掠如故倭犯江北淮扬诸处前后由通州之余东塲海门之东夹港登岸流劫狼山利河诸镇吕四余西诸塲复突入通州南门烧民屋二十余间而去三丈浦倭贼分掠尝熟江阴村镇兵备任环督保靖土兵及知县王秩统兵三千攻其巢破之贼奔江阴川沙洼驾舟出海官兵纵火焚其巢贼舟一至戚家墩游击白泫刘恩邀获之江阴贼亦出江东遁五月张经破倭于王江泾逮经及廵抚都御史李天宠俱下诏狱论死初经至浙中用将佐何卿沈希仪辈名位已抗骄不为用而新㧞士又慓猾不任兵所徴田州兵瓦氏山东鎗手俱不受律连战败衂望大损侍郎赵文华出视师頥指凌经经自以大臣位出文华上文华恚则连疏劾经谓其才足办贼特以闽人避贼讐故纵贼耳帝大怒会台谏亦有言者趣官校逮捕经时倭冦自柘林犯嘉兴经遣叅将卢镗督狼土兵水陆攻之大败贼于石塘湾贼北走平望俞大猷邀击奔平望至王江泾永顺宣慰官舍彭翼南攻其前保靖宣慰使彭荩臣蹑其后遂大败之斩首二千级溺死者称是余衆奔柘林纵火焚其巢驾舟二百余艘出海遁自有倭患来此为战功第一而文华论经之疏已上矣㨗闻兵科言宜留经平倭以自赎不聼并李天宠汤克寛俱逮至京以纵冦论死文华旣疏劾经奏以廵按御史胡宗宪为佥都御史代天宠廵抚而以周珫代经未几复罢珫以南京戸部侍即杨宜为总督倭冦自海洋突犯苏州南京都督周于徳来援一战而败镇抚苏宪臣被杀贼中分其衆一由齐门撞马头而北转掠浒墅关长洲五都地一由胥门木椟而南转掠呉县横镇蔓延尝熟江阴无钖之境出入太湖莫能御者御史屠仲律上言宜守平阳港拒黄花澳据海门之险则不得犯温台塞宁海关絶湖口湾遏三江之口则不得窥宁绍扼鼈子门则不得近杭州防呉淞江备刘家河则不得掩苏松嘉兴责江南守令以训练土兵保全境内为殿最沿海沙民盐徒及打生手宜收録併力御贼诏从之川沙洼倭贼犯闸港周浦佥事董邦政游击周藩击之遇贼惊溃藩被创死贼屯石塘桥流劫崑山石浦六月倭冦苏常诸县尝熟知县王秩江阴知县钱錞及居乡叅政钱泮各督士民出御力屈死之旋复冦苏州民争入城门不启号唿震野乘陴者望之而叹攀援上者又缒絶而下任环还自仪真曰奈何坐视之纵有觇谍我在无患也乃出辟门令男女以列进所活葢数万人复率解明道兵出城力战贼退入太湖遣舟师邀之乃弃所获逸去环以功进副使环复击贼马蹟山围逃倭嘉定民家投火爇之尽死旣而环有亲丧诏留之任事如故八月倭贼百余自上虞爵谿所登岸犯会稽髙埠夺民居据之知府刘钖千戸徐子懿围之贼潜縳木筏由东河夜渡溃围而出居乡御史钱鲸遭于蛏浦见杀贼自杭州西掠于潜昌化至严州淳安以浙兵迫急突入歙县流劫至南陵趋太平操江兵扼之贼引而东犯江宁镇指挥朱襄率勇士数百人御之是时贼已至板桥襄等不知方袒裼纵酒突遇尽为所殱遂由安徳鳯台夹冈沿乡抢掠趋秣陵关时应天府推官罗节卿指挥徐承宗率兵千人守关望风奔溃贼过关而去自南京出秣陵流劫溧水溧阳趋宜兴无钖一昼夜奔一百八十里至浒墅关南直廵抚曹邦辅虑与柘林贼合且为大患乃亲督兵备王崇古会集各部兵扼其东路四面蹙之随地与战亲召佥事董邦政指挥楼宇以沙兵助勦一战斩首十九级贼始却奔呉舍欲走太湖觉之追及于杨家桥尽殱其衆贼自绍兴髙埠流劫杭严徽宁太平犯南都六七十人经行数千里杀伤无虑四五千人历八十余日始灭邦辅以㨗闻归功佥事邦政时赵文华闻冦且灭欲攘功急趋赴之比奏则邦辅己先之文华怒会柘林贼进据陶家港文华乃悉简浙兵得四千人文华及胡宗宪亲将之营于松江之砖桥约邦辅以直兵会勦浙兵分四道直兵三道东西并进贼悉鋭冲浙兵诸营皆溃损失军士千余人直兵亦陷贼伏中死者二百余人贼势大张文华恨邦辅至是乃以罪委之及佥事邦政诏下邦政总督逮问旣而刑科给事中孙濬言后期之罪不在直兵今苏松士民交称邦辅实心任事而流劫留都之倭又为邦辅所灭功绩显然遽请罪斥文华非是兵科给事中夏栻亦言之上乃申饬文华秉公视师以图大效已而邦政及指挥楼宇赏竟不及文华恶之也邦辅旋亦谪戌邉廵按直𨽻御史张云路为论奏不报十一月止征狼土诸兵土兵瓦氏等至浙骄悍不受约束所过残掠百姓苦之于是总督杨宜力请止征从之命两广督臣随路掣止闰十一月给事中孙濬上言防倭诸臣旣有廵抚督兵又有总督及都察重臣事权不一牵掣靡定迄无成功兵部覆奏诸臣职守督察主竭忠讨冦实覈布闻总督主征集官兵指授方畧廵抚主督理军务措置粮饷总兵主设法教练身亲战陈至于有司责在保安地方固守城隍帝然之命行诸臣各遵敕谕施行十二月赵文华疏乞还京许之文华初奉命至浙适狼兵瓦氏等至知倭厚畜鋭意请战文华惑之亟趋张经进战不得则上书痛诋经被逮代经者周珫杨宜皆无逺畧贼势益炽及瓦氏战败攻陶宅余倭复大衂始知贼未易图有归志至是川兵破周浦贼俞大猷复有海洋之㨗文华遽言水陆成功请还然是时海洋囘倭泊浦东川沙洼旧巢及嘉定髙桥皆倭据如故副使任环率永顺保靖土兵勦新塲倭冦时贼衆二千人皆伏不出而诈令人举火于数里外若将引去者上舍彭翅先入尝之不见一人于是头目田菑田丰等争入伏发皆死之贼豕突去未几复攻上海环以轻兵三百及之击败于五里桥习家坟又以兵援崑山而身间行抵太仓毛家葛隆诸屯贼方㑹集治攻具冲梯队道肉薄而登环率死士飞刃砍之连碎其首矢石交下相杀伤甚衆又缒兵下突而前贼渐气夺遂弃委走环旣居忧哀毁又积苦兵间疾作卒三十五年春正月廵抚御史周如斗叅总督杨宜提督曹邦辅轻率寡谋致川兵败于东沟苗兵败于新塲东兵败于四桥乞罢黜时上深以南冦为忧疑赵文华言余冦将灭为不实屡问大学士嵩嵩曲为营解上意终不释文华惧因言余冦指日可灭督抚非人一败涂地皆因吏部尚书李黙恨臣前嵗劾其同乡张经思为报复臣继论曹邦辅则嗾给事夏栻孙濬媒孽臣及胡宗宪党留邦辅浙直总督又不用宗宪而用王诰然则东南涂炭何时可解陛下宵旰何时可释也黙因得罪宜削籍为民邦辅亦被逮罢王诰以宗宪为兵部侍即兼佥都御史夏四月倭薄温州同知黄钏驰檄出迎击被执倭欲还之索千金为赎钏骂之不置倭怒磔杀之江北倭流劫至圌山山北等港无为州同知齐恩率舟师迎战败之斩首百余级恩长子尚文次子嵩叔仲实弟宝荣姪慎寅友良大卿孙童俱在行间嵩年十八骁勇善射独前追贼至安港恩等从之伏发恩及其家丁钱鳯等二十一人力战皆死之独嵩慎寅三人得脱贼遂乘胜至金山杀镇江千户沈宗玉王世良于江中倭率衆数千自乍浦入欲犯杭州㳺击将军宗礼帅兵九百御之逆战于皂角林分左右翼夹击三战三㨗获首功七十余级贼首徐海等皆辟易称为神兵会桥陷军溃礼与镇抚侯槐何衡义官霍贯道力战俱陷阵死之礼骁勇敢战所部箭手三千人皆壮士事闻赠卹有差总督胡宗宪奏遣生员蒋洲胡可愿使倭砦传谕渠魁令无犯顺从之已而可愿等还言倭渠欲通贡市宗宪以闻下兵部集议不可乃止倭围廵抚阮鹗于桐乡初鹗督学浙江开武林门纳难民全活数万人超擢廵抚方倭之冦嘉兴也鹗议主勦而胡宗宪议主抚不相能倭自嘉兴转冦桐乡氛益鋭去来实徐海麻叶领之陈东附焉东萨摩王弟书记也宗宪谋间之遣辩士説海海心动私语桐乡守兵曰吾已欵督府矣城东门陈党善备之是夕海道崇徳而西东方急攻桐乡宗宪説海縳麻叶因伪为麻叶书致东令图海故逹海所东海中自疑始解围去五月御史邵惟忠上言倭薄通州围未解余衆自狼山转掠濒江诸郡县而𤓰仪为留都门戸镇常乃漕运咽喉不可视为缓图宜大集兵敕诸臣戮力靖乱下兵部议请调河南睢陈及山东八卫陜西延绥兵及徐沛募兵敕遣才望大臣一人总督以为犄角保障留都帝然之已命兵部侍郎沈良才矣严嵩揣知上觉赵文华欺罔且见谴乃令文华自以其意请复视师嵩为言良才不胜任江南人引领俟文华至上乃止良才命文华以工部尚书兼右副都御史总督浙福直𨽻军务文华旣至浙假监督权凌胁百官搜括库藏百万计两浙江淮闽广所在征兵集饷留漕粟除京帑给醝课迫富民脱凶恶浪授官职于是外冦未宁而内忧益甚六月倭入慈谿县知县柳东伯亡初王忬在浙计城各邑未城者慈谿士人独持不可至是倭衆大至知县不知所御擕印组亡去残杀民人无算而缙绅尤甚始悔失计东伯失守当坐死以无城可凭削籍为民省祭官杜槐与其父文明率兵追败倭于王家团海道刘起宗委防余姚慈谿定海未几与贼遇于白沙一日三战杀贼三十余人斩其一帅槐被创坠马死文明别将兵击倭于演武塲斩白睂倭帅一从七生擒二倭惊遁唿为杜将军已而追至奉化枫树岭以兵少无继陷阵死倭薄海盐指挥徐行健程禄百戸方存仁逆战死之八月海冦徐海伏诛初胡宗宪以簪珥遗徐海侍女翠翘緑珠令日夜説海縳陈东以报朝廷海且感而赵文华方治兵击海宗宪佯曰彼且縳陈东何战为海果赂萨摩王弟縳东以献于是海势日孤海自念数有功又信罗龙文诱约八月入谒督府于平湖海先期以数百人胄而入宗宪文华鹗坐堂上海等叩罪复谢宗宪宗宪下堂摩其顶曰朝廷且赦若慎勿再虞厚犒遣之海旣出知官兵大集自疑宗宪使使谕之曰官兵防东党尔毋恐海请居东沈荘陈东居西沈荘又令东诈为书遗其党曰海约官兵夹勦汝矣东党果疑相攻海令禆将辛五郎归岛宗宪宻遣卢镗计擒之文华调兵六千旣集移营薄沈庄督之急宗宪犹心怜海不欲遽战文华迫之宗宪乃下令与总兵俞大猷整师前进海知事变掘深堑自守栅数重官兵望之不敢入阮鹗檄趋之大猷乃从海盐进攻东沈庄破之又追击于梁荘会大风纵火诸军鼓譟乘之贼大溃斩获一千六百余级海仓徨溺水死引出斩其首淛直海冦平海故杭之虎跑寺僧雄海上称天差平海大将军至是捷书上文华皆袭为已有帝命械系首恶至京正法时淛东仙居淛西桐乡二冦畧平其分掠海门者把总张成败之江北冦流入常镇者总兵徐珏败之苏松宁绍相继告㨗兵部奏文华功帝从之降令文华还京论平倭功加文华少保宗宪右都御史各任一子锦衣千户余陞赏有差倭俘麻叶陈东等械系至京礼兵部请献俘从之羣臣俱贺时倭畧平惟舟山贼据险结巢未下官兵环守之不能克诸狼土兵俱已遣归而川贵兵六千人始至胡宗宪方留防春汛𨽻俞大猷经营舟山之贼㑹夜大雪大猷乃督兵四面攻之贼悉锐出敌官军竞进贼败归乃以棕蓑卷火掷之贼四散溃出斩首一百四十余级余悉焚死三十六年冬十一月海冦汪直伏诛徐海等旣死汪直复纠衆三千余入宁波岑港大掠四境汪直徽人也宗宪亦徽人乃以金帛厚赂诱之云若降吾以若为都督置海上通互市乃迎直母与其子入杭厚抚之而奏遣生员蒋洲徃谕与之盟直信之遂自奋言能肃清海波赎死命与其党毛海峰叶碧川等从蒋洲来杭州洲至而直未至人疑其诈廵按周斯盛请罢贡罪洲于是逮洲狱洲乃陈谕倭始末及言直以诚来其未至必风阻耳已而直果乘巨舟遣头目数十人随来泊舟定海葢初舟实为飓风所损也宗宪使人招直直愿见洲洲方对理疑其觖望不遣遣千户夏正质其舟直素与正善不疑遂诣军门请罪具言自効状宗宪待以宾礼使指挥为其馆主给舆夫出入复出蔬米酒肉供餽其舟人日费数百金且交质为信因具状闻请赦之科臣王国祯力持不可疏入上谓直元兇不可赦宗宪乃宻檄按察司收直等斩之论平倭功加宗宪太子太保余皆迁赏然直虽就诛而三千人皆直死士无所归益恚恨复大乱三十七年春二月倭犯潮州之鮀浦攻蓬州千戸所佥事万仲分部水陆兵马东西哨攻之临敌而哨兵皆溃领哨千户魏岳髙洪俱死寻犯福州廵抚阮鹗不能御取库银数万两赂之以新造大舟六艘俾载而去夏四月倭掠台州临海之三石镇约数千人总督胡宗宪击走之倭攻福清破之执知县叶宗文举人陈见率家僮御贼不克与训导邬中涵俱骂贼死五月自海口出港叅将尹鳯引舟师击之沈其舟七斩首六十余级生擒七人余衆遯去鳯追击东洛外洋复败之铳伤及溺水死者甚衆福兴患少熄倭攻惠安知县林咸乘城御之攻五昼夜不克丁壮死者数百人倭亦失亡相当乃引去咸率兵击倭鸭山乘胜追奔陷伏中死之倭分犯同安长乐漳泉诸处秋七月以浙江岑港海冦未平诏夺总兵俞大猷叅将戚继光职期一月荡平命胡宗宪督之初宗宪遣毛海峰诱降汪直直至下狱海峰遂与倭目善妙等五百余人烧船登岸列栅舟山阻岑港而守官军四面围之屡斩获然海中数苦毒雾贼凭髙死鬭先登者多陷没新倭复大至冬十月岑港倭移巢柯梅胡宗宪屡督兵讨之不能克兵备副使谷峤捍御海上屡破倭制府以㨗闻进山东叅政三十八年春三月倭冦自象山河金䌫井诸处焚舟登岸海道副使谭纶与贼战于马冈败之斩首七十级总督胡宗宪上言舟山残孽移住柯梅卽共焚巢夜徙力已穷蹙势易成擒而总兵俞大猷叅将黎鹏举邀击不力纵之南奔播害闽广宜加重治上命逮大猷鹏举至京讯治时人言籍籍谓倭之开洋也宗宪实阴遣之倭南行泊浯屿焚掠君民由是福建人大譟谓宗宪嫁祸御史李瑚数其三大罪瑚与大猷俱福建人宗宪疑大猷漏言故委罪以自掩而大猷不善滑刺素不为严世蕃所喜故有是逮廷臣惜大猷才共假贷得三千金餽世蕃不死罢职发大同立功夏四月江北倭趋通州总兵邓成御之不利指挥张容被杀倭进据白浦镇兵备副使刘景韶以游击丘陞击白浦于丁堰如臯海门三战三㨗贼谋犯扬州景韶复督陞等以火攻其老营击败之焚死二百人贼逸入潘家庄尽鋭攻之先后斩首三百余级初贼自南沙登岸犯通州至是勦絶庙湾倭合衆攻淮安叅将曹克新御之战于姚家荡自寅至申大败之斩首四百七十级贼遁入姚庄纵火焚庄死者二百七十余贼退入庙湾拒守刘景韶督兵击倭于印庄斩首四十级贼西走次日复战于新州贼遁入民庄我兵以火攻之凢再战斩首二百六十级贼悉焚死无一人脱者时江北流倭悉殄惟庙湾据险固守不出五月江北兵攻倭于庙湾冲其巢斩首四千我兵死伤过当复退守之时贼营甚固廵抚李遂以我军鼔战而疲宜围守之贼乏食且水陆断其行道可收全胜通政唐顺之以为玩冦乃自擐甲持矛麾兵以进屡挑战贼终不出遂督兵入险贼尽鋭东西冲杀伤相当自是复稍稍出掠覔舟为走计矣顺之知失计乃驾言经畧三川沙倭南去踰月倭困庙湾旣久刘景韶督卒塡壕堑逼垒而阵令水兵载苇焚其舟复水陆进击倭潜遁入舟官兵进据其巢追奔至瑕子港斩获颇多余倭无㡬不复能战乘风开洋而去福建新倭大至多赍攻具先攻福宁连江罗源流劫各乡进攻福州不克移攻福安破之叅将黎鹏举以舟师击倭于海中七星山屏风屿斩首六十七级生擒六十八人时沿海长乐福清等境皆有倭舟广东流倭徃来诏安漳浦间浙江舟山倭移舟南来者尚屯浯屿福州漳泉无地非倭矣舟山倭屯浯屿经年至是乃开洋去其毛海峰者复移衆南岙建屋而居永福倭移舟出梅花洋叅将尹鳯击败之廵按樊献科请趋胡宗宪应援未及行廵抚阮鹗徃勦之倭稍创六月倭衆别部二十余艘屯崇明三川沙总督胡宗宪檄总兵卢镗帅师攻破之前后斩首百余遁去宗宪以㨗闻兼言唐顺之赞画功擢佥都御史秋七月三川沙倭突犯江北由海门县七星港登岸流劫过金沙西亭将犯扬州叅将丘陞御之战于邓家庄贼败走仲家园复追至锅团陞轻骑先进贼觇无后继尽鋭来冲陞马蹶被杀已而官军大至贼遁八月倭自邓家庄败后沿海觅舟不得官军尾之于刘家桥白驹沙诸处倭馁甚奔庄我兵围之时刘显兵至先登各营继进纵火冲击破其巢斩首二百余贼奔白驹沙追击又败之于七灶荘花墩共斩首四百余贼尽殄焉显骁勇敢战江北军悉属显节制故有功三十九年春二月倭冦六千余人流劫潮州等处时浙直倭患稍息而闽广警报日至五月加胡宗宪兵部尚书兼右副都御史四十一年春三月泉州指挥欧阳深率兵击倭破之生擒江一峰泉冦稍宁倭陷福建永宁卫大掠数日而去复攻永宁城破之大杀城中军民焚燬几尽冬十一月逮总督兵部尚书胡宗宪削籍从给事中陆鳯仪之言也狱具罢浙闽总督大臣设右佥都御史廵抚其地四十二年五月复逮胡宗宪诣京宗宪自杀是时大计京官复有言宗宪未尽法者有㫖逮治宗宪至京自杀宗宪在浙中与赵文华同事文华选愞不敢前宗宪輙自临阵戎服立矢石间督战方倭围杭时宗宪亲登城临视俯身堞外三司皆股慄惧为流矢所加宗宪恬然视之殱徐海汪直皆有功然稍稍事文华又握权太重勲臣总兵者由掖门通谒庭拜廵抚悉聼节制如三边例宗宪才得展而祸机亦萌此矣上好𤣥脩宗宪进白鹿称贺大学士嵩比之㑹嵩败被逮时归安茅坤上书颂其寃冬十月倭犯福建其自浙之温州来者合福建连江贼登岸攻陷寿宁政和宁徳等县自广之南岙来者合福清长乐贼攻陷𤣥钟所蔓延及于龙巖松溪大田古田之境无非贼者初浙江叅将戚继光旣连破贼于林墩等处闽之宿冦尽平继光引兵还浙遇倭自福清东营岙登岸麾兵击之斩首百八十级遂行而倭至者日衆始犯邵武杀指挥齐天祥转掠罗源连江杀游击倪禄遂攻𤣥钟所城及宁徳县入之乘胜直抵兴化府城不克乃合兵薄城下围之且匝月廵抚游震得以状闻请调义乌兵以继光统之起丁忧叅政谭纶与都督刘显总兵俞大猷协力共济上从之十一月刘显率兵援兴化显大兵留江西勦广冦所提八闽卒不及七百人且疲屡战倭新至氛甚鋭显知不敌乃去府城三十里隔一江按兵不进欲掩逗留之罪遣五卒赍文诣府约欲率兵赴城御敌贼获五卒杀之用其职衔伪为显文克期入城约城中勿举火作声恐贼惊觉诈以五人为刘卒赍入至期贼阳称显兵入城人莫之疑贼旣大入猝起格杀城中惊乱叅政翁时器叅将毕髙仓皇缒城走同知呉时亮被杀贼遂据城中三閲月杀掠焚燬显卒乘乱攫之叅政王鳯灵妻竟为显掠去贼旣饱欲始如平海卫欲掠舟泛海去十二月倭结巢﨑头城与都指挥欧阳深相拒久之不出深望见兵少轻之直前挑战伏发深与其下数百人皆战死贼乘胜陷平海卫事闻罢廵抚游得震逮叅政翁时器叅将毕髙刘显坐观望不救立功自赎倭引兵出海把总许潮光以轻舟抄之贼还屯平海卫副总兵戚继光督浙兵至福建与刘显俞大猷合撃倭于平海卫大破殱之斩首二千二百级堕厓溺水死者无算福州以南诸冦悉平四十三年春二月旧倭万余攻仙游围之三月戚继光引兵驰赴之大战城下贼败趋同安继光麾兵追至王仓坪斩首数百余衆奔漳浦继光督各哨兵入贼巢擒斩畧尽闽冦悉平其得出者逸出境至广东潮州俞大猷又截杀之几无遗类初倭旣自浙创归尝一犯淮扬吴越皆不利遂巢闽中首尾七八载所破城十余掠子女财物数百万官军吏民战及俘死者不下十余万虽时有胜负而转漕军食天下骚动至是倭患始息谷应泰曰岛夷卉服首见禹贡秦汉以来罕被倭患葢以其俗爱鲜华地多饶沃五州七道三岛五百七十三郡率皆乐土环以大海君臣自保不爱慕中国也若乃海王充牣居民仰食云㠶所指有无懋迁则又彼此咸頼髙帝时士诚友定遗孽窜伏北辽南粤嵗被创残已而通谋逆臣伏兵市舶帝乃闭闗谢贡示弗复通然而创设市舶互市不絶计深逺也后世识虑迂拘放失旧典初开横海旋弃珠崖民竞刀锥吏鲜保障秦闗夜析楚吏晨疆勇士蹈险贪夫忘生于是内地奸民勾引潜深海邦贵倖藏匿不可胜计矣贫民势家黩货负直穷彛困顿进退咨且逃生水国求食波臣边吏戒心搜捕始急于是沿海不逞之徒陈渉力耕怨家日衆黄巢下第愤恚思兵稍稍收聚倭裔窥窃上国矣朱纨下车不畏彊御穷治党与少所报闻夫广汉索酤先求魏相李膺破柱不避黄门政求乱本虽得河源祸发朝堂竟悲虎尾纨死而朝贡与海逋交相贺也代臣畏祸海禁复弛浙东再乱王忬出督㧞大猷于偏禆出卢镗于狱中普陀一战几殱渠帅游魂四溃旋掠江南而忬随处邀击颇多斩获括乃代颇骑还易毅大功不终自古悲叹此阃外有遥制之忧中枢失内赞之力也嗣是天宠握兵乃棘门之儿戯文华祀海实天雄之诵经倭患愈剧张经再出经以功在铜柱因而偃蹇凌轹度亦自大匹夫耳然视事一月指挥羣帅王江泾之㨗贼兵宵遁史称其兵骄将悍或亦䜛人之蜚语狱吏之深文也文华行譛槛车入国葢左丰求赂卢植征还张让交通王允下狱自古未有小人同事而得剬制成功者胡宗宪曲意主抚因勦成功贿斩徐海诱擒汪直武安诱杀李广诛降长致恨于封侯空悲寃于赐劒宪虽引刃应无颜见二贼于地下也宪才望颇隆气节小贬侧身严赵卵翼成功耿秉因窦宪勒勲杜预事朝贵甚谨封疆之吏固应折节乃尔耶倭冦披猖祸延三省任环効命留都俞大猷经营两浙戚继光驱驰闽海类皆大国干城足以灭此朝食而乃大戮亟行更张不一事权牵制流毒生民九阍无金城之任分宜少裴度之忠羣贤陨䘮国事凌彛固其宜也中丞张濓家居省㑹身在围城讼言时事涕涙交頥观其疏中所称残难民之首以偿纵冦之功而督抚可知移罚罪之典为赏功之命而筦枢可知军法不重人无死志客兵掉臂士无鬭心而卒伍可知呜唿郑监陈图莫救当时之充耳然而睢阳劒在已成今日之爰书矣明史纪事本末卷五十五明史纪事本末卷五十六钦定四库全书明史纪事本末卷五十六浙江提学佥事谷应泰编李福逹之狱世宗嘉靖五年秋七月妖人李福逹坐死福逹山西代州崞县人一名午初以妖贼王良谋反事发戍山丹卫逃还改名五窜居陜西洛川县与季父越同倡白社妖术为弥勒佛教诱愚民啸聚数千人大掠鄜州洛川诸处杀掠亡算己而官兵追勦捕得越及其党何蛮汉等诛之福逹跳去占籍徐沟县变姓名为张寅贿县中大姓以为同宗编立宗谱涂人耳目已又挟重赀入京窜入匠籍输粟为山西太原卫指挥其子大仁大义大礼俱补匠役以烧炼术徃来武定侯郭郧后仍徃同戈镇其仇薛良首发之福逹惧逸入京官司捕其二子按繋之福逹窘乃自诣狱置对先后鞫讯者代州知州杜蕙胡伟证之者李景全等具狱上布政司李璋按察司徐文华等复上廵按御史张英皆如讯独廵抚毕昭谓福逹果张寅为仇家诬所致反其狱以居民戚广等为证坐良罪狱未竟昭乞侍养去会御史马録按山西复穷治之传爰书如前讯勋为遗书嘱免録不从拟福逹谋反妻子縁坐飞章劾勋党逆贼并上其手书帝下之都察院席书亦助勋为福逹地大理寺评事杜鸾上言劾勋及书乞将二人先正国法徐命多官集议福逹之罪不报都察院覆奏李福逹罪状宜行山西抚按官移狱三司会鞫先是御史马録咨于徐沟乡绅给事中常泰泰言寅为福逹不疑又咨于谳狱郎中刘仕仕鄜人也其言如泰録复檄取鄜洛父老识福逹者辨之俱以为真福逹也乃檄布政使李璋按察使李珏佥事章纶都指挥使马豸杂鞫之福逹对簿无异辞遂附爰书上録録乃会廵抚都御史江潮上言福逹聚衆数千杀人巨万虽潜踪匿形而罪迹渐露变易姓氏而恶貌仍前论以极刑尚有余辜武定侯勋纳结匪人请嘱无忌虽妖贼反状未必明知而术客私干不为避拒亦宜抵法薄示惩艾章复下都察院冬十一月左都御史聂贤等覆奏李福逹逆迹昭灼律应磔死帝从之锢狱待决因诘责郭勋令自输罪勋惧乞恩因为福逹代辨帝置不问勋又令福逹子大仁具奏求雪父寃章下聂贤与原讯御史髙世魁知为勋指奏寝其议勋谓大仁曰茍弗解尔曹姑亡命勿蹈丛戮也于是给事中刘𤦺程辂王科沈汉秦祐郑自璧御史髙世魁郑一鹏南京御史姚鸣鳯潘壮戚雄各劾勋交通逆贼明受贿赂福逹旣应伏诛勋无可赦之理给事中常泰亦上言勋以输罪为名实代福逹求理论以知情何辞勋为福逹居间画令大仁等事急亡命论以故纵何辞给事中张逵等亦上言凡谋反大逆宜服上刑知情故纵亦从重典今勋移书谢托党䕶叛逆不宜轻贷聂贤亦奏勋当连坐帝不从勋亦累自诉员以议礼触衆怒为言帝信之寻命锦衣千户载伟移取福逹狱词及囚佐下镇抚司羁候㑹鞫给事中常泰秦祐御史任孚邵豳郎中刘仕复交章劾勋江潮马録仍会疏极言福逹不枉乞问如律勋乃与张总桂蕚等合谋为蜚语谓廷臣内外交结借事䧟勋渐及议礼诸臣逞志自快帝深信其説而外廷不知也帝命速取福逹至京鞫问刑部尚书颜頥寿侍即王启刘玉左都御史聂贤副都御史张闰刘文庄大理寺卿汤沐少卿徐文华顾佖寺丞毛伯温汪渊及锦衣卫镇抚司各官会鞫福逹于京畿道对簿无异辞奏请论磔帝不从命会九卿大臣鞫于阙廷时告者薛良衆证李景全等共指福逹福逹语塞毕昭引证薛良之诬者戚广也讯之复云我曩未就吏讯安得此言頥寿等以其词上上心益疑命俟斋祀毕朕亲临鞫问大学士杨一清上言庶狱无足烦圣虑者乞仍属诸勘官㑹讯刑部主事唐枢言福逹罪状甚明拟死不枉上怒黜为民頥寿等惧乃杂引前后谳词指为疑狱帝切责頥寿等六年夏四月遣锦衣官刘泰等逮马録赴京下镇抚司狱待鞫仍取原勘各官李璋李珏章纶马豸诣京卽讯颜頥寿上言福逹反状甚明法难轻纵况彼以神姦妖术蛊惑人心臣等若不能执一或纵舍异时复有洛川之祸臣虽伏斧质何抵欺罔之罪帝怒谓頥寿职司邦刑朋姦肆诬令戴罪办事颜頥寿等复请会讯从之乃出録与福逹对鞫情无反异頥寿等复以上请帝谓頥寿等朋比罔上乃逮繋頥寿及侍即刘玉王启左都御史聂贤副都御史刘文庄大理寺卿汤沐少卿徐文华顾佖于诏狱其原鞫郎中御史寺正等官俱逮繋待罪八月帝命桂蕚摄刑部事张璁摄都察院方献夫摄大理寺杂治之太仆卿汪𤣥钖与光禄少卿余才忽偶语曰福逹狱已得情何更多事乃尔诇者以白璁等奏闻帝命逮繋𤣥钖才于诏狱并掠之大学士贾咏与马録俱河南人録被逮咏遗书慰之镇抚司以闻复搜得都御史张仲贤工部侍即闵稭大理寺丞汪渊御史张英私书上责状咏引罪得致仕去而逮仲贤等九月张璁桂蕚方献夫逢合帝意复鞫録等于阙廷榜掠备至録不胜五毒乃诬服挟私故入人罪璁等以闻遂释福逹帝怒録欲坐以死璁营解之得免乃论戍编伍南丹卫子孙世及焉帝以羣臣皆抗疏劾勋朋姦陷正命逮繋给事中刘𤦺常泰张逵程辂王科沈汉秦祐郑鹏等御史姚鳯鸣潘壮髙世魁戚雄等刑部即中刘仕大理评事杜鸾等诏狱死箠楚狴犴者十余人余戍边削籍流毒至四十余人谪大理少卿徐文华顾佖戍边初颜頥寿等旣逮治备尝五毒闻者惨之己而皆夺官罢归独文华佖论戍边二人皆与璁等廷争大礼者江潮李璋李珏章纶马豸等俱夺官韩良相及其佐证俱论遣璁等自谓平反有功请编钦明大狱録颁示内外诸臣以明頥寿等之欺罔从之四十五年四川妖冦蔡伯贯反己而就擒鞫得以山西李同为师四川抚按官移文山西捕同下狱自吐为李午孙大礼之子世习白社妖教假称唐裔当出驭世惑民倡乱与大狱録姓名无异抚按官论同坐斩奉㫖诛之都御史龎尚鹏上言据李同之狱福逹之罪益彰而当时流毒缙绅至四十余人衣冠之祸可谓烈矣郭勋世受恩国乃党逆冦陷缙绅而枢要之人悉頥指气使一至于是万一隂蓄异谋人人聼命为祸可忍言哉乞将勋等官爵追夺以垂鑑戒马録等特加优异以伸忠良之气穆宗从之见当时死事谪戍者皆得叙録是狱始明谷应泰曰永嘉安仁是举也果为平亭寃狱乎哉亦党武定讐诸台谏尔当其议大礼时礼官尝要勋同疏攻永嘉勋后窃语永嘉曰吾尝谓汪俊此事闗系甚大宜折中不可偏执俊与吾力辨至大诟而止竟署吾名疏中非吾意也永嘉信之收其语于大典中且曰勋竟以是搆怒于衆云及后再议考献皇帝徐文华等与璁力辨勋遽曰祖训如是古礼如是璁等言当更何议于是璁等与勋同上议当考献皇伯孝宗而勋益见悦于永嘉矣游言一唱鼓簧宸聪则帝亦以勋为心膂臣矣及福逹狱起而台谏诸臣乃力攻勋必欲置之连坐此其所以反覆追谳必翻释而后已也永嘉等主之必永嘉等成之非为福逹为武定耳武定获伸则诸臣之窜削有弗恤矣甚哉永嘉之举也然则台谏岂尽无过乎夫武定之主福逹罪固有在而必欲连坐则甚矣当福逹判乱时武定岂与其谋耶及福达以方术见勋亦以方术遇之耳而岂知前日之为叛贼也迨其事露特不宜与之请嘱耳而嗾使陈白则未知其果有与否也故待福逹狱定之后治其请嘱之罪亦足矣而何故必欲其连坐哉况知情藏匿故纵之律本与勋事不相似而必引此绳之欲置重典此其所以激成翻释之纷纷也福逹之狱前已奉命监决矣使当时诸臣稍存寛缓待福逹伏诛之后羣攻武定则勋亦百口莫解虽欲再鞫福逹以自为地何可得耶惜乎诸臣虑不及此而使法司大臣藩臬诸司俱罹其祸也悲哉明史纪事本末卷五十六明史纪事本末卷五十七钦定四库全书明史纪事本末卷五十七浙江提学佥事谷应泰编大同叛卒世宗嘉靖三年秋七月大同正堡军叛杀廵抚张文锦叅将贾鑑大同古云中地北距塞地平漫不甚阸险廵抚都御史张文锦议镇城北九十里筑五堡将成欲徙镇卒二千五百家徃戍之堡五百家为大同藩篱诸镇卒窃相谓去城下二十里犹苦抄掠无宁日今五堡孤悬㡬百里敌至谁复相应援者卽死不愿徙也诉之文锦文锦不许严令趣之又所遣董役叅将贾鑑望风白文锦杖其队长且罪之诸镇卒遂变有郭鑑柳忠暨诸骁悍者倡乱杀贾鑑裂其尸时二十二日也遂啸聚塞下焦山文锦恐与冦连招抚之入城卽索治首乱者二十七日郭鑑柳忠脇诸卒焚大同府门刼狱囚又焚都察院门文锦仓卒踰垣避匿宗室博野王所诸乱卒掠其家脇博野出文锦杀之亦裂其尸遂发府库兵仗尽甲而驰欲杀镇守王某不果又欲杀总兵官江桓走免掠其家乃出逮繋故总兵官朱振于狱脇令主之振知不免乃告曰吾与衆约三事勿犯宗室勿掠仓库勿纵火杀人能从我则可不从宁死无与诸乱卒曰唯命衆稍戢遂脇镇廵为奏乞赦宥八月代王出居宣府时廷议遣兵部侍即李昆宣𠡠赦谕之复命太监武忠镇守都督桂勇为总兵官擢按察使蔡天祐为廵抚先是抚臣旣遇害诸乱卒肆行刼掠天祐至乃会武忠桂勇集乱卒宣谕朝廷恩威反覆开谕诸乱卒稽首谢暂解散然皆恐不安又姦盗多乘隙乱乱卒刼掠居民桂勇稍督兵捶杀五十余人乃笞郭鑑柳忠诸乱首余释之而人情汹汹相传必尽杀大同人无何妄报京营暨诸镇兵已驻近地勦大同矣适戸部遣进士李枝转饷至镇诸乱卒谓宻㫖也衆夜集击李枝门讯故枝自门隙出公移示之始信然衆已集有谓知县王文昌曽白廵抚欲诛衆卒者遂徃执文昌杀之又纵火延烧居民百余家乱复大作明日逼脇代府谓其请兵也且索府贿代王曲应之解去王惧陷害率子弟数人潜出居宣府天祐委曲抚谕不定以状闻九月命戸部侍郎胡瓉都督鲁纲帅师讨大同叛卒制曰诛首恶脇从不问也冬十一月大同叛卒执总兵桂勇胡瓉至阳和宻檄桂勇督城中兵计擒首恶文移日下数十于是城中大惧衆白天祐求自全天祐传制谕之曰兵来惟诛首恶脇从不问也汝軰勿助恶卽良民无事矣以是首恶者煽惑衆多不从桂勇遂率苗登诸将计擒郭鑑柳忠等十一人皆斩之鑑父郭疤子纠胡雄黄臣徐氊儿等复倡乱报复逼脇诸乱卒尽甲闭城门夜围桂勇第掠其赀杀家衆数人磔尸于坊有啖其肉者遂拥桂勇至叶总兵宅天祐暨太监武忠亟驰至谕之反覆譬晓衆复少定勇得不遇害衆诣天祐泣诉求止兵天祐曰汝等自作孽至此奈何若今能擒首恶吾为若转逹兵犹庶可止也诸乱卒乃复擒徐氊儿等首恶四人以献天祐斩之函首诣瓉郭疤子暨诸首恶皆逃匿瓉闻之欲提兵而西城中士人数十共诣瓉请缓师不聼天祐乃疏请班师复以书止瓉谓首恶既诛余党釡鱼耳易处也疏上命瓉旋师瓉还御史萧一中给事郑一鹏等劾瓉讨叛无功逆党未尽得乃师不临城归冒功赏请治欺罔罪别遣大臣督兵讨乱疏寝不报惟𠡠天祐等擒捕余党仍宥脇从弗治复遣使谕慰代王还国四年春二月廵抚蔡天祐谕镇城兵民各安业所刼军噐令首官衆稍宁郭疤子胡雄旣潜入城度终不自容复诱聚余党数十人夜焚总兵王振第诸卒奔告天祐天祐曰晓当治之明日集诸卒谕以朝廷班师不屠城之意且诘乱故衆曰夜倡乱者皆知请闭诸门戸索之得首恶郭疤子胡雄等四十人斩之人皆称快事闻优诏答之赏赉有差天祐厚赉间谍因事捕诛逆党近数百人大同始定数年天祐迁兵部侍郎言者追论其费财竟罢去多枉之张文锦妻李氏上疏请卹上怒执抱疏者治之廷臣屡以为言不许江西廵抚陈洪谟疏言文锦边圉重臣致滋大患诚宜谴责苐事在朝廷虽诛僇之可也若假手士卒又怂恿之臣恐羣小借口寝生陵替之阶其于国家纪纲所损不小书奏上切责之万厯中赠文锦右都御史谥庄愍十二年冬十月大同戍卒叛杀总兵李瑾先是七月套部渡河将入冦廵抚大同都御史潘倣以闻兵部尚书王宪曰非设总制重臣不可乃请以兵部侍郎刘源清为总制都督郄永总兵御之旧镇大同总兵李瑾议于天城之左濬濠四十里以遏突骑源清从之期三日事竣瑾素严驭士卒少恩及承源清令益为捶楚镇卒季富子王宝等倡乱从者六七十人胁朱振摄指挥使遂杀瑾还围廵抚潘倣倣踰垣避匿亡其符勑诸卒搜得之倣为奏镇将用法苛刻兵悉变请置勿问源清曰卽兵悉变法不可废请讨之事下兵部议尚书宪曰兵未必悉变脇从宥弗治渠魁必殱降玺书责总制廵抚相机抚勦之倣督佥事孙允中等计擒首恶十余人缚以献时源清驻阳和乃傍示大同城中曰五堡之变朝廷处太寛乃今稔恶戕王帅天讨所必加者五堡遗孽见榜示輙偶语不自安谓追理甲申事也允中槛诸囚诣军门请沮帅稍徐图之逆党可尽得又五堡事朝廷已处分愿勿以为言源清曰甲申之役胡公以兵不临城致言者纷纷吾不可更袭前辙乃以囚属御史苏祐讯而遣叅将赵刚等率甲士三百人捕乱党倣騐所捕名多擒贼有功为诸囚所仇诬者乃止捕无功八十余人比晩诸镇卒皆变拒巷不纳捕者源清遣允中入城谕意令明日释甲迎王师至夜城中益譁言兵来屠城矣遂羣起为乱倣命允中暨诸禆将擒斩二十余人余解散源清为书召朱振振至切责之振饮药死明日源清师至城下斩关入大肆杀掠城外横尸枕借五堡遗孽遂变悍横不可制闭城门弗启拥指挥马昇杨麟为渠帅亡何郄永师亦至整队及城乱兵开门迎敌杀叅将一人倣允中亟驰徃谕之衆曰城外尸塞道矣尚绐我反覆谕不聼倣与允中计曰乱不可遏矣乃列将士贪功妄杀激变镇兵状间道上之源清亦疏奏廵抚诸臣党逆卒致抗王师言官劾倣罢去源清次聚落驿允中徃见之言将士妄杀故源清曰毋为贼説允中遂留居懐仁时礼部侍郎顾鼎臣黄绾皆言用兵之非绾言尤力忤辅臣张孚敬意吏部以他事谪叅政出绾发愤上疏自列且指言用兵失上悟命复其官十一月兵部尚书王宪谓大同之变非大发兵诛之不可张孚敬主其议乃以汪桓总兵擢叅政樊继祖为大同廵抚继祖至阳和与刘源清议大忤遂上疏请假金牌单骑入城谕之可立下且云恐贼计无复之且北走胡贻患非小也疏入不报源清于诸关设逻卒遏城中章疏又连疏奏宗室诸文武悉已从贼实天欲弃此城矣兵部是其议有㫖命趋攻之源清乃百道攻城令郎中李文芝主事楚书穴城决水灌之诸叛卒坚守不下十三年春正月小王子冦大同塞初大同叛卒大掠城中潜出漠北诱小王子数万人大衆入冦郄永回师御之失利杀伤甚衆城中叛卒鼓譟以应之其渠长数十人入城诸叛卒指代府曰兵退以此谢小王子留精兵相持余衆分掠浑应朔懐诸郡邑数月乃去羽檄逹京师中外汹汹二月刘源清罢源清畏北骑猖獗再请设总制分御之而已专事攻城张孚敬请从之上纳夏言议不许下御札谓叛卒杀主将法毋赦然非举城所为郄永刘源清贪功引水灌城大同北门鎻钥源清必欲城破人诛衆使成功何由兴复其罪二臣别遣大臣御之宻擒逆贼之魁庶免师老财匮札下中外始知用兵非朝廷意源清闻之乃诣城下索首恶时郎中詹荣都指挥纪振游撃戴亷俱陷贼中相与谋曰总制诚索首恶当谋为内应指挥马昇者为贼所拥戴威令行于城中荣等激以大义昇委心焉遂歃血盟令镇抚王掌出告樊继祖继祖深加奖慰告源清源清阳许之令人穴城诈给票汲水灌之穴者死焉昇大恚恨将不利于荣等事遂已源清知不可为乃谢病乞解任上大怒罢斤之以戸部侍郎张瓉代源清总制瓉入军下令曰毋攻城吾将有请也因遣骑招孙允中于懐仁与议时允中已被劾落职矣又宻遣使谕城中主事楚书观兵城下城中登陴请曰吾辈非杀将者畏死自全耳请书入书遂入慰谕之且言用兵非朝廷意衆皆望阙唿万嵗书仍进马昇等陈朝廷威徳晓以祸福令献首恶是夜斩倡乱黄镇等二十四级献军门于是继祖亦驰入城以镇抚人心郄永犹沮挠倡言继祖伏兵为内应衆果夜惊继祖坚卧不起乃安瓉复遣允中入城宣谕之继祖乃榜谕城中大发仓粟赈济稍稍绳以法无頼纵恣者挝杀一二人以狥衆稍宁瓉遂驰至城下退诸路兵二舍外诸将领以次上谒次日张鼓吹与御史苏佑自南门入置酒髙会赏赉将士城中乃大定小王子闻之亦逺遁瓉还居上谷遥制之事闻上大悦降玺书遣礼部侍即黄绾徃核功罪定赏罚永犹欲沮败事绾先疏罢永始抵镇宣御札玺书慰宗室伤残掩骸骼赈穷乏命守臣捕诛遗恶雪诬罔乃核激变之由正欺蔽之罪差别诸将士功赏疏上久之征刘源清郄永下狱源清削籍去永降级立功赎罪潘倣孙允中复原职致仕张瓉樊继祖等各赏赉有差谷应泰曰大同南蔽太原西阻榆林东连上谷葢屹然重镇矣更得一二贤明将吏分甘絶少噢咻士卒号令严明勇气百倍则李牧守郡匹马不窥郅都在边幕庭逺徙斯葢外攘之重寄宁有内溃之猝患哉乃嘉靖三年廵抚张文锦议以去城百里増筑五堡堡名列戍徙卒实之藩篱固而后明堂尊屏障列而后天府重文锦之策未为谬也但当出车以遣新军采薇以劳还戍拊循有素践更有法信而后劳谁敢违者奈何泽门兴役鞭箠贾怨秦法送徒后期皆斩而郭鑑柳忠一唿倡乱文锦贾鑑裂尸并亡嗟乎杨炎建城而泾原兵叛𢎞靖刻粮而卢龙军反事势相激无足怪者此时便当择智勇之臣秉节钺之重或恩义久敷或雅量素蓄声罪渠魁抚辑余丑收元振之党以戮叛人烧王郎之书以安反侧则戍卒虽譁可一鼓而定也无如下多犷悍叛服不常上鲜方畧勦抚均失以故鑑忠授首郭疤复起氊儿旣毙季富又兴脱巾相寻势若猬毛此固不可以勦也又若泣诉天祐更焚王振缚献胡雄旋杀李瑾磨牙相向状同瘈拘此又不可以抚也逮至刘源清斩关大杀李文芝决水灌城而后兽不走险鹿不择音非马颕厚结元海即懐恩外诱吐番许河西以赂秦师指金帛以酧囘纥边关重险几于拱而授之矣所幸樊继祖单骑直入张瓉麾退王师发粟赈饥鼓吹髙宴乱卒忧危自兹释矣譬之子仪入河中而一府无譁秀实入军门而衆皆解甲无他开诚布公推以赤心而已然则乱延十祀变凡七起者非真豺豕性成威惠两绌也特以上下相䝉弓影之疑蓄于中恩信不着投抒之説动于外也所可恨者刘源清之主勦也王宪和之于内张孚敬持之于上而继祖疏入不报便宜济事卒之樊获玺书刘繋廷尉奸臣在内大将立功赖肃帝之心开尔明史纪事本末巻五十七明史纪事本末卷五十八钦定四库全书明史纪事本末巻五十八浙江提学佥事谷应泰编议复河套英宗天顺六年春正月玛拉噶等入河套是时保喇稍衰其大部玛拉噶阿勒楚尔少师孟克与保喇相仇杀而立托苏以为汗托苏故小王子从兄也于是玛拉噶阿勒楚尔博勒唿三部始入河套然以争水草不相下不能深入为冦时遣人贡马颇通诺延诸卫扰塞下河套周围三面阻黄河土肥饶可耕桑宻迩陜西榆林堡东至山西偏头关西至宁夏镇东西可二千里南至边墻北至黄河逺者八九百里近者二三百里卽周之朔方秦之河南地汉之定襄郡赫连勃勃赵元昊之所据以为国者也唐三受降城在河套北黄河之外元东胜州在受降城之东国初诸部遁河外居漠北延缓无事正统以后王骥等兵次甘肃申明号令河套以宁然间亦渡河继而守将都督王顺始筑榆林城创沿边一带营堡墩台累増至二十四所嵗调延安绥徳庆阳三卫官军分戍而河南崃西客兵助之列营积粮以遏要冲景泰初犯延庆不敢深入至是阿勒楚尔掠邉人以为向导因知河套所在不时出没遂为邉境门庭之害宪宗成化元年冬十月玛拉噶冦陜西都御史项忠及彰武伯杨信御之遁去二年春三月延绥纪功兵部即中杨琚奏河套冦屡为边患近有百戸朱长年七十余自幼熟游河套亲与臣言套内地广田腴亦有盐池海子葭州等民多墩外种食正统间有宁夏副总兵黄鑑奏欲偏头关东胜关黄河西岸地名一颗树起至榆沟苏黙圗六镇沙河海子山火石脑儿鹻石海子回回墓红盐池百眼井甜水井黄河沟至宁夏黒山嘴马营等处共立十三城堡七十三墩台东西七百余里实与偏头关宁夏相接惟隔一黄河耳当时议者以为地土平漫难据已之后总兵官石亨又奏欲将延绥一带营堡移徙直道实为万世防边之长策也帝曰杨琚所奏移堡防边具有証据其言有理兵部即㑹官议处以闻六月大学士李贤等奏河套与延绥接境原非敌人巢穴今玛拉噶居处其中出没不常茍欲安边必须大举而后可乞令兵部㑹官博议进兵搜勦务在尽絶其总制将官与凡出兵事宜俱预处请画又秋禾方熟彼必入掠而延绥鄜庆环县一带宜推选武将一人统歩骑精兵万人守御庶几有备无患于是兵部尚书王复同孙继宗等集议以大同总兵杨信旧镇延绥稔知地利宜召还京面受成算其陜西宁夏延绥甘凉大同宣府镇廵诸官亦宜𠡠令整饬兵备候期调发帝允所拟遂召信还以修武伯沈煜代之乃勑陜西廵抚项忠太监裴当总兵杨信恊谋征勦河套三年春正月玛拉噶乞通贡制曰无约而请和者谋也其令各邉谨备之玛拉噶不得贡渡河东侵大同廷议杨信兵少不足制之于是以抚宁伯朱永为大将军率京兵徃都督刘聚鲍政副之㑹玛拉噶再上书求贡许之二月玛拉噶入大同界帝命原调大同宣府偏头关等处搜勦河套官军仍留各城守御四年春二月竒木嘉色稜杀阿勒楚尔併其衆而结元孽玛勒图入河套六年博勒唿等据河套邉人大扰乃勑都御史王越总关中军务议搜河套复东胜越等奏言河套水草甘肥易于驻札腹里之地道路旷逺难于守御陕西博勒唿竒木嘉色稜等纠率丑类居套分掠出入数年虽尝阻于我师然未经挫衂终不肻退近日据我河曲扰我延绥宁夏深入我平巩固原近又觇我大同逼我万全乞命廷臣共议得一爵位崇重威望素着者统制诸军徃图大举朝廷从其议以武定侯赵辅充总兵官总制各路军马搜河套寻以疾还遂不复举七年春二月朱永以河套冦未退议战守二策事下兵部白圭等以马方瘦损供饷不敷势难进勦请命诸将慎为守御以图万全帝从之命吏部右侍郎叶盛行视河套时议増兵设险或请大举驱之出河外沿河筑城堡抵东胜徙民耕守其中盛徃上言搜河套复东胜未可轻议唯増兵守险可为逺图帝从之九年秋九月玛勒图与博勒唿并冦韦州总督王越侦知其老弱尽行巢于红盐池可取也乃与总兵许宁逰击周玉等率轻骑昼夜驰三百余里袭击之擒斩三百余级获杂畜噐械甚衆尽烧其庐帐而还自据河套以来无岁不深入杀掠人畜至数千百万邉将拥兵莫敢谁何徼所遗老弱及杀平民以上功冒陞赏三遣大将朱永赵辅刘聚出师亦多效边将故习以是益横内地且危廷臣日议搜套聚兵八万糜资储无筭而师竟不出至是㨗贼内失其孥相与悲泣渡河北去患少弭孝宗𢎞治八年北部复拥衆入河套住牧十三年冬十二月和硕入河套和硕等渡河而东焦家坪娘娘滩羊圏子等处为冲其要在偏头关三受降城受降城者唐所筑御冦于河外者也中城南直朔方西城南直灵武东城南直榆林相距各四百余里花马池要地成化前患在河西据套而河东为其冲花马池居其中都御史徐廷璋杨一清王琼新获城效力甚坚花马池西至兴武营一百二十里又西至横城堡一百四十里一漫沙漠冦路拆墻颇易入灵韦掠环庆犯平固则清水营铁柱泉小盐池一带为㨗径自大广武渡河而下至灵韦亦易武宗正徳元年春正月总制三邉杨一清上言受降据三面之险当千里之蔽正统以来舍受降而卫东胜已失一面之险又辍东胜以就延绥则以一面之地遮千余里之冲遂使河套沃壤为冦瓯脱巢穴其中而尽失外险反备南河此陜西边患所以相寻而莫之觧也兹欲复守东胜因河为固东接大同西接宁夏使河套千里之地归我耕牧开屯田数百里用省内运则陜西犹可息肩也又上六事其一修筑定边营迤东边墻其二修复宁逺基边迤西北堡其三増设花马池及兴武营卫所其四防御灵州上逹其五整饬韦州官军其六増修黑山镇逺关墩台多中机宜帝可其奏刻期奏绩以忤刘瑾乞休工亦罢仅筑四十余里屹然巨嶂也初𢎞治末朝廷清明诸大臣协和尽心体国为经久计以故议复河套会孝宗崩瑾既专政一清复得罪去遂无敢言及河套者我边日减敌日进矣嘉靖元年套骑二万自井儿堡撒墻入固原平凉泾州杀指挥扬洪千户刘瑞先是正徳间小王子三子长阿尔娄次阿珠次䝉古勒章太师额布勒杀阿尔娄遯入河西西海之有冦自额布勒始也阿尔娄二子长伯竒次克们皆幼阿珠称小王子未几死衆立伯竒称伊克汗伊克汗大营五浩沁察哈尔曰昭阿尔曰布勒噶尔曰克实克腾曰巴哩巴可五万人伯竒居中屯牧五营环之又东有喀提哈哈额特三部喀提部营三其渠莽果王哈哈部营三其渠孟克保喇额特部营一其渠昆都徳哷三部共六万人居沙漠东偏与诺延为邻西有永寔卜阿尔托苏䝉古勒章三部永寔卜部营十曰阿克苏曰哈喇沁曰萨纳勒曰保喇曰达尔罕曰实保沁曰巴勒鄂特曰鸿和尔丹曰纳木珍曰哈尔布奈曼故属额布勒额布勒遁西海去遂分散无㡬惟哈喇一营仅全阿尔托苏部营七故亦属额布勒后从济农合为四营曰博果斯曰乌逊曰鄂噶萨纳曰达兰可七万䝉古勒章部营八故属和硕后从谙达合为六营曰多罗曰圗们辉和尔曰乌绅曰巴约曰乌噜曰图古勒三部衆可四万济农谙达皆出入河套阿珠子也诸种中独强时冦延宁宣大南有哈喇沁海兰二部哈喇沁部营一渠巴达喇喀纳衆可三万海兰部营一渠寔喇台吉衆可二万居宣府大同寨外北有乌梁海营一故小王子北部也因隙叛去至今相攻又西为卫喇特可五万人世与土鲁番为讐诸部虽逐水草迁徙不定然营皆有分地不相乱十二月冦固原环卫间杀伤以万计十七年冬十一月廵按山西御史何賛疏言河套为吉囊所据外连西海内搆大同宜急勦除其䇿有二一曰计以破之二曰势以走之而其要在于久任抚臣以责成效兴复屯法以裕邉储议寝不行二十四年春正月廵按山西御史陈豪疏言北冦三犯山西杀伤百万此不可以常冦目之计费帑金六百万而战守无尺寸功诸臣建议动称屯守不知贼衆内侵不由诸隘口皆猿攀絶壁蚁附悬崖邉垣又何足恃况诸镇烽卒皆媒冦日为生计多囊针刀遇侦者赂求不杀彼此译语互为和同待其深入然后举燧发礟降堠转走葢不止一日一处为尔且迩来之冦类多我民亡命为彼向导故连岁非时倐至冒险深入如履故途乞下延臣集议万全之䇿期于必战尽复套地庶可弭其其内扰之患而邉境无虞矣章下兵部议行二十五年秋八月套骑三万余入犯延安府至三原泾阳杀掠人畜无筭总督三邉侍即曾铣请复河套条为八议一曰定庙谟二曰立纲纪三曰审机宜四曰选将材五曰任贤能六曰足刍饷七曰明赏罚八曰修长技计万余言指据明悉下兵部议行冬十二月总督曽铣廵抚谢兰张问行等奏延绥宻与套冦为隣自定邉营至黄甫川连年入冦率由是道所当急为修缮分地定工次第修举起自安邉营东至龙州堡计长四百四十余里为中段自双山堡而东至黄甫川计长五百九十余里为下段岁修一段期以三年竣事乞发帑银如宣大山西故事疏下部议铣复言套贼不除中国之祸未可量也今日之计宜用练兵六万人益以山东鎗手二千多备矢石毎当秋夏之交携五十日之饷水陆并进乘其无备直捣巢穴材官驺发礟火雷击则彼不能支岁岁为之毎出益励彼势必折将遯而出套之恐后矣俟其逺出然后因祖宗之故疆并河为塞修筑墩隍建置卫所处分戍卒讲求屯政以省全陜之转输壮中国之形势此中兴之大烈也愿陛下断自圣心亟定大计夫臣方议筑邉又议复套者以筑邉不过数十年计耳复套则驱斥兇残临河作阵乃国家万年久逺之计唯陛下裁之疏下兵部议行谓筑邉复套两俱不易相较则复套又难夫欲率数万之衆赍五十日之粮深入险逺艰阻之域以驱数十年盘据之兵谈何容易故不若修墻筑邉为计完而成功可期也但延绥一带地势延漫土杂沙鹻居民隔逺最为荒凉若欲一千五百里之地而责成于三年之功恐未易集纵使能成亦难为守宜仍行铣等计议以闻帝曰冦据河套为中国患久矣连岁关隘横被荼毒朕宵旰念之而邉臣无分主忧者今铣能倡复套之谋甚见壮猷本兵乃久之始覆迄无定见何也其令铣更与诸邉臣悉心图议务求长筭若邉境千里沙漠与宣大地异但可就要害修筑兵部其发银三十万两与铣聼其修邉饷兵造器便宜调度支川备明年防御计二十六年夏五月总督曽铣出塞袭套部胜之初春时铣督兵出塞掩撃败还不以闻至是复袭之冦觉铣搜选鋭卒督之战馘斩二十六人生擒一人托克托和毙于矢石者甚衆获马牛驼槖九百有五十械器八百五十三以㨗闻敌移帐渐北间以轻骑出掠铣复督诸军驱之遂逺遁不敢近塞铣旣以㨗闻更列上诸臣功罪帝以套冦连年深入如蹈无人之境大损国威铣能率兵出塞擒斩有功命増俸赐白金纻币有差十一月总督曽铣㑹同陜西廵抚谢兰延绥廵抚杨守谦宁夏廵抚王邦瑞及三镇总兵议复套方畧乃条列十八事曰恢复河套修筑边墻选择将材选练士卒买补马驘进兵机宜转运粮饷申明赏罚兼备舟车多置火器招降用间审度时势防守河套营田储蓄及明职守息讹言寛文法处孽畜又上营阵八图曰立营总图及遇敌驻战选锋车战骑兵迎战歩兵抟战行营进攻变营长驱获功收兵各图帝覧而嘉之奏下兵部尚书王以旂㑹廷臣集议言曽铣先后章疏俱可施行帝曰冦据河套为国家患朕轸宵旴有年念无任事之臣今铣前后所上方畧卿等旣已详酌即㑹同多官协忠抒谋以图廊清其定䇿以闻二十七年春正月大学士夏言罢初河套之议言力主之严嵩积憾言且欲躐其首辅于是因灾异疏陈缺失谓曽铣开邉启衅误国大计所致夏言表里雷同淆乱国事当罪遂罢言逮铣诣京出兵部尚书王以旂总督军务廷臣议罪凡与议复套者悉夺俸并罚言官廷杖有差于是复套事宜悉为停止㑹谙达蹈氷踰河入套将谋犯延宁声势甚张廵抚延绥杨守谦以闻嵩激上怒谓谙达合衆入套皆曽铣开邉启衅所致于是兵部侍即万镇等叅曽铣㒺上贪功之罪甘肃总兵咸宁侯仇鸾初被铣劾奏逮京亦上疏讦铣嵩主之弃铣市铣有机畧初为御史廵按辽东㑹辽阳广宁抚顺兵变铣宻运方畧悉捕首恶诛之全辽大定时论以为才比视西师乃倡复套议夏言好邉功遂力主持之时敌势方炽而我兵积弱铣疏下部议久之未覆上亦危疑之宻以讯严嵩嵩素与言不相能欲因是陷言铣铣竟论死家无余赀妻子狼狈逺徙后九月复冦宣府上曰冦以言铣收河套故报复至此遂并斩言天下并寃之自言铣死竟无一人议复河套者谷应泰曰邉备所争者二地势坦衍敌骑四入列守不足追哨难及苏子所谓大梁四战之冲汪立信所谓长江随处可入是也地或险阨山谷林薄寒峣不畊沙卤乏水耿弇第言五溪水险缒粮而食马文升言西域道旱因雪为泉是也若河套三面凭河荷戈守御险踰长城地又肥饶耕桑自给然则河套屯守岁省租税数十万障塞之卒亦十余万东距偏头西抵宁夏二千里中昼乏旌旗夜罕鼓柝矣周城朔方汉开河西有自来也邉备久虚纵敌深入畜牧既久乐不思去伏蒿之雉不复畏鹰噍穴之鼠不复畏猫而邉将又坐视养痈莫敢深入宪宗时杨琚请建一十三城堡七十四墩台李文逹又以中筦力賛乃三帅授剑或舆疾征还或迁延不出惟王越深入红盐池焚其庐帐刼其器甲贼䘮失妻孥相顾恸哭而大师不继虎牢一关卒为楚有河西数郡折为秦臣武宗时杨一清又请力图受降旋以珰瑾去位夫仁愿且争险于黄河之外而扼受降今人乃歛兵于河套之内仅守延绥开门延冦角胜堂奥三方被敌秦晋骚然世宗之世延安泾阳皆供蹂矣曽铣毅然请行愿以数万之衆持五十日之粮水陆星驰矢礟电发燔烧积聚驱掠马牛徃来出没岁无宁晷食道既穷项王亦欲践鸿沟之约将士思归关羽不能救荆州之溃世宗屡降玺书特颁文绮展图嘉叹刻期廓清而夏言又力主铣议枢臣俱先后奏行辟之充国旣有孝宣复烦魏相魏尚已逢文帝更遇冯唐君臣将相千载一时而乃急杀大臣以当星变先诛渠帅以谢兵端道济诛而长城自壊得臣死而晋毒已亡予所惜者反祸为福难于转石化成为败疾又转圜九重庙算倐智倐愚幕府平章忽功忽罪匣中之剑竟斩曹彬拜将之坛并收相国世宗之英察何如也明史纪事本末卷五十八明史纪事本末卷五十九钦定四库全书明史纪事本末巻五十九浙江提学佥事谷应㤗编庚戌之变嘉靖二十九年夏六月谙达冦大同境溃墻入悉精兵伏沟壑中而以老弱百骑徃来为饵侦骑信之报总兵张逹逹素以果鋭敢入至大将意轻之合兵兵未合而遽率麾下驰撃之伏发围逹数匝马蹶遂见杀副帅林椿闻逹被围不介马而驰救逹不克亦死之逹椿皆骁勇善战谙达得二将首輙引去事闻逮总督侍郎郭宗臯廵抚都御史陈耀下狱耀杖死宗臯谪戍辽左赠达左都督椿都督同知赐祀立祠春秋祀之八月谙达入蓟州塞初张逹败没乃起复翁万逹代郭宗臯总督赵锦代陈耀廵抚以仇鸾为宣大总兵万逹家居未至命侍即苏佑摄其事佑抵镇即上疏请益兵食未报而谙达狼台吉复拥衆窥大同初仇鸾坐废居京师邸以贿严世蕃得总兵宣大至是惶惧无䇿厮养时义侯荣者説鸾曰主勿忧吾为主解之乃为鸾持重赂赂谙达令移冦他塞勿犯大同谙达受货币遗之箭纛以为信而与之盟遂东去谍者复白敌中语欲冦宣府东辽左西兵部尚书丁汝䕫谓帝厌警报不悉以闻但申饬蓟州抚镇使严备己而警报渐甚乃发诸邉兵万二千骑京营兵二万四千骑分布宣蓟诸关隘邉兵取符騐期会未即至而京兵悉市井佣保子识者知其必败秋八月乙亥谙达帅部下至古北口以数千骑攻墻都御史王汝孝悉衆出火炮矢石下攻之谙达乃佯督兵缀蓟师而别遣精骑从间道黄榆沟溃墻出师后京兵大惊溃争弃甲及马窜山林林莽中冦遂大杀掠懐柔顺义吏士无算长驱入内地廵按顺天御史王忬闻报度兵弱无能御者夜草疏言敌兵慓悍若风雨而古北口距京师仅七舍漫衍无卫戍了望神京陵寝万一荡摇事系非小请速集廷臣议战守策而身出驻通州召吏民给仗聼约束收漕舟舣潞河西勿使为敌用甫毕而夜半敌兵果至营河东二十里孤山汝口诸处忬复为疏缒城使使来京师请援京师震恐急集诸营兵城守少壮者已悉出邉堠败䘮仅余四五万人而老弱半之又半役总兵提督太监家不令归伍仓卒从武库索甲仗武库阉又援例需价不时发久之不能军丁汝䕫乃以闻帝大惊诏吏部左侍即王邦瑞定西侯蒋傅提督九门文武大臣各十三人守一门又别遣都御史商大节督科道官募民间材力者苍头义军垂四万及坊甲保伍分置诸门睥睨间集天下应武试者千余人分从诸大臣䇿应檄召诸镇兵勤王时冦骑逼通州数日前阻水未能渡王忬日夜乘城守不能支连告急诏遣都御史王仪徃援己卯咸宁侯仇鸾得勤王檄以大同兵二万入援先是冦旣东行时义侯荣谓鸾曰贼骑东公宜自请入可以为功而上结于天子鸾悦即佯奏臣侦贼东犯蓟镇诚恐京师震惊请以便宜应援或随贼搏战或径趋居庸为防守帝壮之诏留驻居庸关闻警入援而谙达果由蓟镇攻古北口入犯京师帝益信鸾诏入援鸾与副总兵徐珏逰撃张腾等率兵驰至陈通州河西帝大喜时保定都御史杨守谦以五千骑至延绥副将朱楫以三千骑至人心稍安己而河间宣府山西辽阳诸将各以兵先后至凡七镇五万余人帝内视稍彊各赐玺书褒奖予金帛令蹑贼而拜咸宁侯仇鸾为大将军诸道兵悉属焉赐袭衣玉带上尊及千金又赐封记文曰朕所重唯卿一人得宻启奏进以杨守谦为兵部左侍即总督各路戎务卫京师都督陆炳提督皇城诸门讥察不虞都御史商大节督廵五城防内衅太子太保礼部尚书徐阶奏释故叅将戴纶欧阳安等繋令从军自效分遣京营诸将营于城内外各巷陌间京营兵素未见敌驱之出不敢前城外及近地居民拥入连日夜不絶多被血淋漓至者都督陆炳请出太仓米减直济流徙老弱俱报可时变起仓卒诸务未备勤王师各轻骑驰至未赍糗粮制下犒师牛酒诸费皆不知所出户部文移徃复二三百军士始得数饼饵开庾发粟则囊釡甑皆无所需故士卒饥疲都督陆炳言戸部臣失预计军兴粮餽不支士多馁死帝怒夺尚书李士翺以下诸官职戴罪办事谙达兵自白河东渡潞水西北行大掠村落居民焚烧庐舍火日夜不絶郊民扶伤集门下门闭不得入号痛之声彻于西内帝命启而纳之是日谙达掠妇女大饮演武堂上逰骑徃返六门外仇鸾率勤王诸兵不敢击时时遣义荣与之通许贡市以自安辛亥至东直门执御廐内八人以去不杀缚之见谙达踞坐氊帐中谓曰若归见天子好为我致书自解送归见帝启书多嫚语求入贡壬午帝召大学士严嵩李本尚书徐阶对于西苑出书示之曰何以应之嵩曰此礼部事阶曰事虽在臣唯上主之帝曰正宜商议阶曰冦驻兵近郊而我战守之䇿一无所有宜权许以欵苐恐将来要求无厌耳帝曰茍利社稷皮币珠玉皆非所爱阶曰止于皮币珠玉则可万一有不能从将奈何帝竦然曰卿可谓逺虑阶因请以计欵之言其书皆汉文难信且无临城胁贡之礼可令退出大边外别遣使赍番文因大同守臣为奏事乃可从徃返间四方援兵计皆可至我之战守有备矣帝曰卿言是命出集廷臣议日午羣臣毕集阶出谙达书言欲以三千人入贡许之则缓兵否则益兵破京师羣臣相顾莫敢发因陈笔札令各书所见奏请上裁国子司业赵贞吉抗言曰此不必问问则奸邪之臣必有以和説进者万一许贡则彼必入城三千之衆恐乌蛮驿中莫之容也且彼肆深入内外夹攻何以御之不几震惊宫阙乎不务驱遂而畏其恐喝迫而许之何异城下盟检讨毛起谓时事孔棘宜暂许之邀使出塞而后拒之贞吉力叱起羣臣俱难之奏入乃止是夕火光烛天徳胜安定门北人居皆燬上在西内大震惧闻中官稍稍道贞吉语乃驰使召入对给笔扎命疏所欲言贞吉上言陛下宜御奉天门下诏罪已追奖故都督周尚文之功以励边帅释给事沈束于狱以开言路轻损军之令重赏功之格饬文武百司共为城守遣官宣谕诸营兵使力战且士不力战以主将多冒首功今诚得首功一即予金百捐金不十万贼且尽矣帝壮之擢贞吉为左春坊左谕徳兼河南道监察御史称诏赍五万金宣谕行营将士通政使樊深条御冦七事中言仇鸾未闻一战非士不用命即主将养冦要功乞宻遣近侍诘状书奏上大怒黜为民癸未冦由巩华城犯诸陵转掠西山良乡以西保定皆震时帝久不视朝吏部尚书夏邦谟疏言人情汹汹非上躬御正朝廷见廷臣不足以塞天下望振威武许之是日文武大臣具服待命阙下晡时帝始出御奉天殿降𠡠切责诸大臣还宫羣臣就午门跪听宣勅皆惴慄计有处分迨散门且下键矣乃勅遣官校逮繋驻守通州都御史王仪巡抚蓟辽都御史王汝孝及蓟州总兵罗希韩诣京即讯己而仪至下狱以畏惧不战削籍去汝孝以道梗不及逮初仪至通州命营兵屯戍城外而身闭阁卧城中㑹仇鸾引兵至敌少却鸾兵徃掠食诸村落仪发兵捕执下狱死者十数人鸾兵大譁欲甘心仪时巡厫御史上其状帝恐故逮治之寻以巡按御史王忬为佥都御史代仪守通州甲午执兵部尚书丁汝䕫及左侍即杨守谦下诏狱初冦逼通州汝䕫闻警束手无措遣募哨敌虚实者出城不十数里道遇扶伤者輙奔还妄言见敌某所城中輙震己而言不信汝䕫不加罚复募他卒侦之如故城中数震而成国公朱希忠理京营兵多役占行伍不足恐兵少见且获罪乃东西调掣为掩饰计士疲不得息多出恚语而莫晓谁调争詈汝䕫欲鱼肉之语稍闻禁中时宣府延绥辽阳山西援兵悉集廪饷不能给兵饥怨望仇鸾大同军尤无律徃徃推髻刼掠村落中时被逋获或自诡为辽阳军辽阳军者诺延诸部也先是有传贼中语辽阳实导我来者故京师讹言辽阳军叛而鸾方被宠遇虽获大同行掠者有司不敢置之理必以闻帝谓大同军首入援行掠亦出饥疲令付鸾自处鸾复置不闻汝䕫不得已乃下令勿捕大同军大同军益无忌民苦之甚于贼大同军既自诡为辽阳民间不知遂谓汝䕫山东人以乡曲故庇辽阳叛军及冦薄城下汝䕫益惶急恐䘮师令诸将勿轻战诸军故恇怯不敢战皆诱言汝䕫禁不发民间益归罪汝䕫而鸾机谲谋于大学士嵩嵩谓败于边可隐败于郊不可隐饱将自去惟坚壁为上䇿鸾数称率兵徃撃贼贼实在城下顾逺屯郊垧外不敢近城中莫知鸾击与否鸾得死贼首六级夺马十余诈谓战得之守谦被命屯城下又以兵少故不敢一击贼帝闻之益谓鸾逺出御敌而守谦畏懦不出师与汝䕫并切责之诸中贵园墅在城外又多所残毁争泣诉帝前谓守谦汝䕫贰于贼帝时从髙望城外火已心恚诸治兵者闻是益奋怒不诛一大臣亡以惩乃捕汝䕫下诏狱就廷讯使使自军前逮守谦入下法司议罪以闻命王邦瑞摄兵部艾希淳代将守谦兵于是刑部侍郎彭黯左都御史屠乔大理寺少卿沈良才等论汝䕫守谦罪当斩而爰书冗长録不速竟帝坐斋宫趣狱具不得谓黯等比周将有所规免俱逮系狱各廷杖有差汝䕫守谦俱弃市流其妻三千里外子戍铁岭卫谪左谕徳赵贞吉荔蒲县典史初贞吉廷议罢盛气谒严嵩于西苑直房嵩不见贞吉怒叱门者通政赵文华趋入顾曰公休矣天下事当徐议之贞吉怒曰权门犬何知天下事嵩闻大恨乃佯荐贞吉出城赍银劳军方北骑充斥征发旁午户工二部官皆得罪犒银不时发诸军分屯城外贞吉僦民车致银仇鸾所鸾不受敌骑已稍逺贞吉计无所出赍勅巡城外徧给诸营而还复命嵩谓贞吉狂诞追论其申理周尚文沈束非是下狱杖九十有是谪己卯谙逹引而西前后所掠男女臝畜金帛财物既满志捆载去欲西夺白羊口出塞而留余衆京师外以为疑兵诸道兵悉属大将军凡十余万骑相视莫敢前发一矢谙逹至白羊口守将阨险御不得出稍弃牛羊妇女等复拥衆东南行至昌平北猝与鸾兵遇鸾出不意仓卒几不能军敌纵骑蹂阵而入杀伤千余人几获鸾以禆将戴纶徐仁力救仅以身免乃更取平民首上之自以为功冦骑遂长驱至天夀山总兵赵国忠列阵红门前不敢入夺道循潮河川由古北口故道出京师解严九月辛卯朔谙逹悉衆出塞疲甚又顾恋辎重不能军诸将故怯兼白羊之败愈不敢逼徐尾其后至石匣城及张家古北等口外而还其前后御敌有功者大同游击王禄战懐来斩十七级获马十二匹山西游击战昌平夺还男妇二百四十二人都督仇鸾战海店生擒四人既而鸾报功八十余级以捷闻帝优诏慰鸾加太保赐金币遣户部侍郎骆颗赈抚被冦诸郡县掩骼埋胔慰集疮痍罢京营提督太监髙忠成国公朱希忠遂安伯陈鏸改十二团营为三大营曰五军曰神枢曰神机总三营曰戎政府以咸宁侯仇鸾入理之为制印章重其任以王邦瑞协理戎政为鸾副邦瑞奏用兵部主事二人给事中御史各一人议论多牾鸾主事申燧复持法不为屈疏京营弊政乞釐革之鸾怒宻陷燧出补外乃言京营用给事中御史不便皆革之置蓟辽总督大臣以蓟州保定辽东三镇𨽻焉改孙禬为兵部侍郎总督蓟辽未㡬以何栋代之冬十月募诸道兵入卫京师山东山西河南诸府嵗集京师练备秋防秋后复散去以是为常如践更卒例复选各边镇鋭卒入卫京师以京营将分练边兵从咸宁侯鸾之请也兵部覆言二镇京师之门户御寇者不于门户而与之格鬬于堂奥之间鲜不危矣帝不聴第免二镇卒不预征于是各边共选六万八千余人班上京师与京营兵杂练之塞上有警边将不得征集而京师在边者不任边责恣意朘削自营人人自危矣仇鸾请驻师宣大间整饬兵甲俟冬月大举以纾华夏之气乃班师入卫以备秋防帝嘉之命兵部㑹官集议兵部左侍郎史道户部尚书孙应奎工部尚书胡松等上议曰谙达犯顺深入郊圻震惊陵寝荼毒元元罪在不赦皇上深懐大计欲兴问罪之师而复有敌忾御侮如鸾者身任其事臣等佥谋俱如鸾议即今整齐士马臣道等之职预储军饷臣应奎等之职利精器械臣松等之职帝悦从之十一月仇鸾请易置三辅重臣以大同总兵徐珏驻易州以徐仁代守大同而宣府蓟镇总兵李凤鸣成勲互易其地帝命兵部从之于是王邦瑞上言予夺者朝廷之大权命将者天子之重柄祖宗时总兵正副官着兵部㑹同府部大臣集议每上一人恭候裁定所以慎重防杜其渐示臣下不敢专也今鸾坐名拟在更易四将则九边握兵柄者有不目属心向妄生觊觎者乎皇上圣明推心贤帅何所不可臣愚以为国家典制闗系非轻圣人举动万世作则臣待罪本兵不敢不言帝曰戎政初修忠贤是托况朕有宻咨非鸾专权尔兵部若随事效忠用无不当不待更易矧劳朕心耶一筹未发而攻毁之谋国之忠固若是乎复谕廷臣曰昔吾太祖兵柄多委任诸大将未有作谤者邦瑞以敌退未受加擢故为是言是翟鹏之怨上也夫破格举事而尽忠者乃不能容倘敌再至其效汝䕫之误国乎邦瑞闻谕莫知所措仇鸾帅诸镇兵出宣大声言捣巢歴久不击乃稍出近塞夜袭敌营斩老弱数级而还鸾自劾无功上不问乃复请广集兵粮以明年大举北征命户部遣使尽括南都及各省布政司贮积且督歴年逋赋时鸾恃宠作威福所上疏既自内批行之不下兵部议王邦瑞屡疏辩之鸾挤之遂落职去礼部尚书徐阶极言北征事难以成功且后患有不可测议乃稍寝谷应泰曰明制内立京营外列边戍边卒屯守要害蕃卫神京京营羽翼王室填抚中夏有事不相征调无事不忘训习制甚周也嘉靖时坐营大帅半出勲臣敖以耳贵括读奢书兼以勃鞮制阃鱼朝观军戎伍貔貅入侯门之厮养羽林组练㕘中贵之苍头㳺手市不操寸刃厠身兵籍滥食数丁于是京营一制几同赘旈矣庚戌之事主边兵者仇鸾主京兵者丁汝䕫也逆鸾私盟谙达贿路避兵郑牛私犒用伐秦谋晋马入陈故假虞道韦弦荀息果如是乎汝䕫选懦素不知兵骤闻边警悉遣禁卒仓皇就道莫知适从而敌骑已蹂躏内地王师外溃于潼关烽火内达于甘泉矣然后索虎旅于空营求兵仗于武库楚军不战皆化虫沙晋国先声愈揺风鹤𫝊檄召募命曰义军编列市人驱之城堡京营至此尚可问乎至于边军云集九门敌骑长驱都下便当四面合击只轮不反而乃懐光便桥屯兵不进宏渊灵璧揺扇清凉楚兵皆属冠军邯郸全恃晋鄙长㦸不施长铩不刺边军亦复至此国家武备真无可恃矣乃始亲御午门召问百官时无樊哙仅有终生急散陈平之金亲叩亚夫之垒宋义坚不渡河魏将虚名救赵惟有亟斩丁公先除元振奈何守谦无兵而使战仇鸾不战而陈俘赏加元恶戮出无名当时谙达实无志中国纵掠而归不然幸则奉天梁州变且晋愍宋钦矣前车既覆后轸方遒汝䕫出京兵以防边仇鸾召边卒以实京扬水之卒圻父以卒召当诛泾阳之兵徳宗又以未雨失算殛罪酬功国是全非焦头曲突人谋两误嗟乎已无澶渊之贺尚思卫霍之功上表出师鸾欲谁欺乎百官明知其诈谬为陈请以逭上谴葢世宗所恶者直言而不必其忠所喜者杀戮而不必其当朝有直言则损其明朝有杀戮则损其武究之嵩本贿败当褫鸾已家居失职必欲强予将相之位成其乱贼之名身诛族灭为世指笑吾故曰严嵩仇鸾亦无死道其死也世宗杀之也明史纪事本末卷五十九明史纪事本末卷六十钦定四库全书明史纪事本末卷六十浙江提学佥事谷应泰编谙达封贡世宗嘉靖八年冬十月济农谙达冦榆林宁夏塞总督王琼率兵御却之初小王子有三子长阿尔娄次阿珠次䝉古勒章阿尔娄既死二子皆幼阿珠称小王子未几死衆立阿尔娄子伯竒而阿珠子二曰济农曰谙达强甚小王子虽称君长不相统摄也济农分地河套当关中地肥饶谙达分开原上都最贫以故最喜为冦其后渐强盛有骑十余万遂雄于诸部䝉古勒章等八营皆服属之时时入冦琼乃请修沿邉垣墉起兰洮尽榆林三千余里十月谙达寇大同掠井坪应朔九年夏五月谙达犯宁夏时谙达与小王子济农诸部或合或分时时犯塞至是入宁夏六月入宣府十月春三月入大同塞秋九月犯陜西冬十月犯大同旋出松潘犯西川西境自是无歳不入冦前后杀畧吏民剽人畜以亿万计十九年七月谙达诸部大举犯宣府先是大同归正人王九子言北部哈喇沁纠谙达吉噜济农青台吉赤台吉等共十余部祷旗晾马负十日糗入塞比报至谙达已过圣顺川抵蔚州所过尽破关隘杀人盈野总兵白爵御之战于水儿亭败绩总兵云冒又败绩于连云堡谙达留宣府境内两月始出塞八月诺延格哷勒台结济农谙达分道入大同大掠太原诸处初大同之变诸叛卒多亡出塞北走谙达诸部谙达择其黠桀者多与牛羊帐幕令为僧道丐人侦诸邉或入京师凡中国虚实尽走告谙达其有材智者李天章髙懐智等皆署为长至是谙达率诸部入塞大同镇卒阴遣人与约勿掠我人畜我亦不䦨汝谙达诸部喜与折箭而去乃竟越大同由井坪朔州抵雁门破灵武关入岢岚兴县交城汾州文水清源诸处杀掠人畜万计遇大同卒以所掠辎重遗之求假道焉巡抚大同诸道总兵王陞若不闻宣府总兵白爵调赴应援亦观望不战巡抚山西都御史陈讲告急事下兵部尚书张瓉曰冦且退矣何事张皇谙达济农纵掠旣饱乃旋出塞十二月谙达济农寇大同二十年九月济农入大同塞大掠太原等处又越而南杀掠人畜数万京师戒严己而济农出关未及塞谙达复入又越太原而南至石州杀掠甚衆上命宣大总督樊继祖发兵应援继祖竟不应援谙达纵掠而去二十一年夏六月谙达入大同大掠太原而南时济农掠忻代倡伎纵淫乐不休病髓竭死诸子不相属分居套中而谙达日强盛有子曰黄台吉臂偏短善用兵其衆畏之用命过于父谙达乃纠青台吉济尔噶哈喇罕及叛人髙懐智李天章等各拥衆数万入大同塞其精兵戴铁浮图马具铠刀矢铦利望之若氷雪然不轻与我战卽余骑足扼我矣至是经朔州破雁门关掠太原而南京师戒严秋七月廷议悬赏格斩谙达头与千金官不次其下偏禆三百金官三级无有应者谙达乃拥衆越太原列营汾水东西掠潞安平阳诸州县上命翟鹏提督宣大偏保山东河南诸军务未至诸军连营处不相统摄皆观望不战纵冦深入谙达大衆驻平遥介休闲散骑入山落中杀掠人畜辎重迤逦就大营诸将竟无肯乘险邀击者己而谙达大得利整衆且归副总兵张世忠自侯城村起营约誓诸将蹑冦力战诸将皆闭营不救谙达见世忠军壮战又力唿集精骑三千蹙世宗围之世忠伤矢裹创下马歩战谙达衆亦窘㑹矢及火药俱尽谙达益衆蹙之世忠愤唿曰我军被围战苦诸将竟不相援国宪天刑宁汝逭耶复上马督短兵接战自已至酉兵死伤殆尽诸军卒无援者世忠力竭脑中二矢坠马死部将张宣张臣痛世忠死亦力战死之谙达旣胜复分掠定襄五台孟县又自代州出繁峙灵丘广昌杀掠人畜十余万乃从广武出关安行出大同左卫及阳和塞而去谙达自六月丁酉入塞至七月庚午始出凡掠十卫三十八州县杀僇男女二十余万牛马羊豕二百万衣幞金钱称是焚公私庐舍八万区蹂田禾数十万顷诏赠世忠右都督立祠祀之二十三年秋九月谙达入大同塞总督尚书翟鹏御却之冬十月谙达破宣府塞入紫荆关时以巡抚朱方请撤防秋兵太早致谙达深人翟鹏不能御俱逮系下狱鹏削籍方杖死闗下二十四年加总兵咸宁侯仇鸾太子太保鸾宁夏人祖钺以袭寘鐇功封伯已平河北盗进封侯鸾粗悍敢大言朝臣俱荐之袭封守宁夏先是济农冦甘肃鸾与总督侍郎张珩巡抚张锦御却之遂上言督兵御冦追至朶兰地及之大战一日凡五㨗斩首百余级及斩济农子朗台吉而窜其昆季厮养卒姓名于籍中称有功疏上兵科劾鸾奏㨗辞多虚构意渉夸张徃歳黑山墩之㨗谓馘济农子台哈布哈竟成空言今复以衣铠鲜华谓为朗台吉滥引勤王之语妄觊封侯之勲宜行勘覈帝曰勦获旣多厥功可嘉其加鸾宫保任一子所镇抚二十六年夏四月总督宣大侍郎翁万逹上言谙达请求入贡乞叅酌其可否巡按御史黄汝桂奏北邉自和硕为梗贡礼寝废迄今四十余年自嘉靖辛丑北边诸部懐叵测之谋石天爵倡入贡之请去歳至今又复踵行前诈岂可轻信堕其计中葢诸冦自庚子以来连年蹂大同深入潞泽宣府抵紫荆西掠延绥东冦辽阳涂炭我疆宇杀掠我人民凡我臣工皆思剪此以雪愤但时未可乘势当徐图耳故贡亦冦不贡亦冦者外冦之故习也贡亦备不贡亦备者邉臣之本计也事机贵乎先图军令重于申命乞严勅总督镇巡等官加防御上曰逆冦连歳为患诡言求贡勿得聼从其各严邉兵防御如有执异处以极典二十七年春正月谙达入河套三月总督宣大翁万逹上言谙达复投译书求贡帝命拒之五月谙达冦偏头关七月冦大同九月谙达入宣府塞冦居庸诸处严嵩言于帝曰谙达诸部以夏言曾铣收河套故报复至此帝于是益怒言不可解铣与言先后皆弃市二十八年春二月谙达大举入冦畧大同直抵懐来指挥江瀚董旸迎撃之斩获颇多力竭无援死之总兵周尚文师兵万人追至曹家庄及谙达兵大战总督翁万逹亲率鋭卒继之谙达败走斩首五十五获其噐铠无算谙达兵伤痍甚衆乃驰出塞议者谓数十年间无此战功㨗闻诸臣升赏有差八月谙达入宣府大同塞备御官张景福百户成䇿李松力战死之二十九年秋八月谙达越宣府走蓟州塞入古北口围顺义长驱直入戊寅逼通州大掠宻云三河昌平诸处辛巳进犯京师壬午谙达求入贡命廷臣集议之癸未谙达犯诸陵转掠西山良乡以西遂东去京师解严三十年春三月与谙达通马市初咸宁侯仇鸾倡大举北伐之议内实畏怯乃密遣时义结谙达义子晩脱使谙达以贡马互市为请谙达利中国货币投译书宣大总督苏佑求通市佑以闻帝命羣臣集议鸾力主之羣臣弗敢异上从之乃以兵部侍郎史道徃大同总理互市兵部员外杨继盛上疏力言不可畧曰互市市马者和亲别名谙达蹂躏我陵寝䖍刘我赤子而先之曰和忘天下之大讐其不可一北伐之诏下天下晓然知圣意日夜输兵食以助京师而忽更之曰和失天下之大信其不可二以堂堂天朝而下与邉臣互市冠履倒置损国家之重威其不可三天下豪杰日夜磨砺其长技以待试而甘心于和欵谓国家厌兵无所用之隳豪杰效用之心其不可四庚戌之变颇讲兵事无故言和使边镇美衣媮食而自肆懈天下饬武之志其不可五徃者边臣私通外冦吏犹得以法裁之今导之使通其不勾结而危社稷者㡬希开边方交通之门其不可六伏羌之莽在在有之徃者厌国威不敢肆今谓县官慴而议和启内地不靖之渐其不可七谙达深入时我虽不敢逆一矢然彼知我有备也备之已半岁而互市终之彼谓我尚有人乎长谙达轻中国之心其不可八谙达狡诈出没叵测我竭财力而辇之边彼负约不至未可知也或因互市而伏兵若吐番清水之盟未可知也或互市毕即入冦入冦矣而驾诿他部未可知也或以下马索上价或责我以他赏或望我以苛礼未可知也堕谙达狡诈之谋其不可九大约岁帛数十万得马数万匹十年之后彼马少而我帛亦不计将何以善其后不为国家深长之䇿其不可十凡为谬説者有五不过曰吾外假马市以羁縻之而内寛吾以修武备夫谙达至无厌也至无耻也吾安能一一而应之是终兆衅也且吾果欲修武备而何所借于羁縻此一谬也曰互市之马吾借此以资吾军则又非也旣和矣无事战矣得马将用之且彼亦安肯捐其壮马而予我此二谬也曰互市不已彼且朝贡夫至于朝贡而中国之损资以奉冦益大矣此三谬也曰彼旣利我必不失信又非也夫中国之所开市者能尽给其衆乎不给则不能无入掠此四谬也曰兵危道也佳兵不祥夫敌加于己而应之胡佳也人身四肢皆痈疽毒日内攻而惮用药石可乎此五谬也夫此十不可五谬匪唯公卿大臣知之三尺童子皆知之而敢有为陛下主其事者葢其人内迫于国家之深恩则图倖目前之安以见效外慴谙达之重势则务中彼之欲以求寛然公卿大臣皆知而莫为一言止之者止则身任其责而危开则人任其责而安陛下宜振独断发明诏悉按言开市者选将练兵声罪致讨不出十年臣请得为陛下勒燕然之绩悬谙达之首于藁街以示天下后世疏奏帝连閲颇然之下内阁及礼兵部大臣集议严嵩等唯唯莫敢以为是鸾愤然曰䜿子目不识兵宜其易之乃密疏搆之而帝意遂中变下锦衣狱拷讯继盛持论不变狱具谪狄道典史夏四月宣大马市成史道主市事毎一马偿币若干谙达驱马至城下计直取偿事竣谙达贡良马九乞再为市仇鸾请勅厚赉之赐衣币甚渥遣官宣谕朝廷恩威仍勅严饬部落勿得生事开邉衅秋七月谙达献叛人萧芹等初华人萧芹张扳隆王得道乔源丘富等六十余人潜出塞降谙达谙达任用之丘富毎教以火食屋居谙达竟不敢屋居也为筑板升处之至是马市通谙达颇利之芹等弗肯请仍谋入塞剽掠谙达不悦仇鸾遣时义啗谙达以利讽令縳献芹等谙达以为然遂擒芹及扳隆得道等三十余人械至大同塞下纳译书于总督史道所道以闻其丘富乔源等三十五人俱走免芹等伏诛诏进仇鸾史道官爵余各陞赏有差十二月谙达冦大同初史道主宣大市事谙达以羸马多索价直弗予輙大譁入大同市冦宣府宣府市冦大同甚者朝市暮冦币未出境而警报随至併所得羸马掠之去谙达衆日徃来大同城外讯之輙以贡市为言将士不敢拒各边垣及诸营堡俱壊戍卒尽散谙达游骑可长驱至城下矣史道上言谙达无马者许以牛羊入市酬粟豆科道交章阻之谙达又请开市于辽东巡抚辽东许宗鲁移书兵部反覆陈不可状事得寝谙达知市利不博是月三冦大同巡按御史李逢时上言数日之内谙达三入冦似与通市情实相左乞勅边臣多方备御仍遣使谙达宣示恩威令其约束部落勿启边衅每歳六九月通市外不许频复求请倘若服从与通市如故若面从心违据实奏报一意战守可也兵部尚书赵锦言自古御冦之道战守为上羁縻终非长䇿乃开市甫毕而旋三入冦防㣲杜渐诚宜审处上命督臣侦探备御并严私通之禁三十一年春正月谙达冦大同巡按御史李逢时上言谙达敢于嵗初拥衆入犯可见马市之羁縻难恃今日之计惟大集兵马一意讨伐宜行各边臣合兵征勦仍勅京营大将仇鸾训练甲兵专事征进勿得隐忍顾忌酿成大患帝曰谙达非时扰攘边兵不能防御皆因平日耑恃马市全不设备故尔今后一意战守如仍前观望重惩不贷二月谙达复入大同塞时仇鸾佩大将军印偃蹇畏懦不敢发兵征进又恃通市亦不严饬边将防御而大同总兵徐仁复骄纵声言马市旣通无庸戍守恣意朘克巡抚都御史何思亦以通市故即有警輙匿不以闻有拒杀零骑者抵死以故谙达衆出入关隘无复顾忌动以贡市为名徃来官寺有司廪饩惟谨稍拂意輙大閧甚至直入堡城奸辱妇女莫敢谁何至是谙达衆万余入塞直抵懐仁大掠徐仁等各拥兵观望不击逰击刘潭阴遣人结谙达鬻路独中军指挥王恭率所部御之战于管家堡力屈死之谙达得利遁去代府饶阳王上言其事上命逮徐仁刘潭等诣京即讯议处何思削籍王恭赠都督佥事任一子祠祀三月罢马市时边防从废言官屡以为言仇鸾亦虑祸及密疏请止乃罢市召史道还帝命复言开马市者论死着为令于是兵部上言徃岁宣大戍卒自足战守自简鋭卒入卫京师衆分势散致调各镇兵赴援奔命罢劳餽饟繁费数年以来费百余万后将何继不若以本镇土着壮夫补足原额庶供亿可省而战守足恃从之初总督翁万逹修筑宣大邉垣千余里烽堠三百六十三所颇完固后以通市故大半为谙达衆所毁兵部请勅邉臣修补给事中李㓜滋上言敌垒卑小宜于垣上増筑髙台营建房庐以栖火器俱从之夏四月大将军仇鸾帅师出塞袭谙达于威宁海败绩而还朶颜三卫导谙达衆数万由辽东前屯卫撤去邉垣七十余里掠至宁逺备御官王相力战死之诏赠相都督同知时谙达数冦辽蓟皆朶颜导之为患益剧秋七月谙达冦蓟州塞先是辽东报至仇鸾请行邉己而中止至是蓟州报愈急鸾当出御适疽发背不能出师然顾恋大将军印不肯辞又无有敢言易将者兵部尚书赵锦曰事迫矣乃上言大将军病不能御敌而印在大将军所诸偏禆令不行请暂假大将军印自将兵御之帝谓本兵不可出师令收大将军印绶上之别遣将将兵锦乃夜驰至鸾第收鸾印绶以总兵陈时代鸾佩大将军印鸾闻大恚疾益剧遂死时上已心知鸾奸逆未发命都督陆炳密访之炳素恶鸾常伺察其动静得其诸奸事欲即发尚恐无案验会时义侯荣姚江皆冐功授锦衣卫指挥等官知鸾死事必败遂以八月十一日出奔居庸关巩华城诸处欲叛出塞炳知之使关吏及逻者执之以闻诏下狱炳乃尽发其前后交通纳贿诸乱政状帝大怒令诸司会鞫之下制暴鸾罪恶剖棺戮其尸父母妻子及时义侯荣等皆斩籍其家下诏布告天下谙达闻之引去赵锦亦以初附鸾谪戍于是帝谕更戎政悉改鸾措置约束冬十月宣大总督苏祐与巡抚侯钺总兵吴瑛奉诏出师北代钺率数万人出塞袭击谙达幕谙达知之㑹兵逆撃杀把总刘钦等七人士卒死者无算瑛等急歛衆归塞内巡按御史蔡朴上言其状因劾祐钺诏不问仍命卹刘钦等三十二年闰三月谙达冦大同副总兵郭都出战死之诏逮巡抚侯钺为民予都卹典夏四月廵抚宣府都御史刘玺上言修筑边垣须用砖灰以图永久山西一镇须六十余万请给发御史秦朴亦言土沙易圮费当不赀俱下兵部议尚书聂豹言奏乞之数六十余万则经营必须十年财力旣不办况旷日持久无救目前可姑为旦夕防御之计日后别图永世之利从之冬十月朶颜纠谙达率衆二十万薄古北口烽火逹京师帝惩庚戌事忧日旰忘食遣使侦诸军战守状总督蓟辽侍郎杨博躬擐甲乘城督将士防御甚力谙达百道攻塞垣博随方拒撃终不能入使者以状闻帝大恱即军中赐博衣一袭发帑金万两犒将士博承命宣朝廷威徳诸将士人人喜勇气益倍与谙达守八日谙达不得利乃引退犹徘徊数舍外不卽去博募敢死士持火械夜数入其营扰之冦衆仓皇宵遁去三十三年秋七月谙达衆数万入大同塞官军败绩逮总督尚书苏祐巡抚齐宗道于狱十二月谙达冦大同总督侍郎许论巡抚都御史王忬征兵击走之三十六年秋八月谙达衆三十万入雁门塞破应州四十余堡总督杨顺纵兵杀避难兵民上首功以自解己而钖琳阿妾托斯齐私部目惧诛来降顺上其状以为功钖琳阿谙达子士马雄诸部且入冦顺惧上言谙达叵测欲胁朝廷归之敌故薄顺等无能且黠甚诈言以叛人丘富来易顺信其言予之钖琳阿戮托斯齐丘富竟不可得顺惧罪赂巡按御史路楷隐其事给事中吴时来闻之上言托斯齐来降不过冦中一亡妇耳茍明于启衅之媒拒之勿纳可也始则张皇已功旣而轻堕敌计乃行赂按臣相为欺蔽然则朝廷边饷之用秪借顺等润家之资耳疏入上怒逮顺楷下狱削籍以兵部尚书许论比顺楷亦罢之三十七年春正月谙达围大同右卫不克四月命兵部尚书杨博出督宣大军务时右卫围久不解议者以为非博徃不可遂有是命仍虚部中位以待之博乃征诸镇兵声言出塞北伐羽檄日数十下谙达闻博至乃引去守将上表拒守四閲月誓志励衆死守不屈博上其功优叙之王徳战死奏立祠加䘏叅将周现潜通谙达奏禠之自是边人俱砥砺思自奋博因陈善后二十余事筑牛心诸堡为烽堠二千八百余所濬濠千余里五旬讫功帝大恱加博太子太保四十五年春正月谙达冦宣府塞西阳河先是诺延格哷勒台英格每歳引小王子诸部冦蓟辽四十二年由墻子岭直犯通州京师震动而宣大诸邉颇安靖至是复入冦宣府旋引去穆宗隆庆元年夏五月谙达犯大同叅将刘国引兵御却之九月谙达子黄台吉拥衆窥伺陵后南山上命总督刘焘率兵防䕶陵寝俺达陷山西石州陷之杀知州王亮留壁石州剽掠交汾等处山西骚动会有蓟镇之警京师戒严上命羣臣议防御䇿大学士徐阶条十三事时谙达入边已二十余日势甚横已雨潦连旬马多死皆杖马箠徒歩归所剽获不能尽载徃徃遗于道甚衆十余日始尽出边而官军无一人邀撃者大同总兵申维岳孙吴等觇俺答旣去汾石始约兵进战及俺答出岢岚东北孙吴以非己信地引还大同维岳等终不敢战而还十四日谙达始悉去诸将乃稍稍出获奸细明海等及他老㓜疲弱掩袭得之以为功诸将独方振一与谙达遇尤月逐谙达于岚县稍称敢战而已事闻诏夺督抚镇诸臣官听勘而逮诸将至京鞫之议功罪赏罚有差时边臣巽愞怠玩掩罪冒功积弊已乆故恣冦出入动得利去至是议罚将士始知畏法焉二年夏五月兵部言山西一镇旧以大同为藩篱警备差少自嘉靖壬寅失事之后大同弃墻不守遂与谙达为隣三关边隘皆谙达必犯之地矣然镇臣尚在内地谙达必纠合诸部乃敢深入故在关内则忧大举傍老一带逼近冦巢居常则有逰骑出入之苦遇冬则有套骑履氷之备故在关外则虑零冦今宁武在忻代偏岢之中旣以总兵驻师便于东西䇿应而关外一带宜増设防御请发太仆金益募军买马以备之上令施行四年冬十月癸夘谙达孙巴罕鼐济率其属额里格等十人来降巴罕鼐济者谙达第三子塔布台吉之子也幼孤育于谙达妻伊克哈屯所命仆额里格之妻乳焉及长鼐济多智有口辩谙达娶壻博竒女为之妇不相能复聘圗克且吉徳之女适谙达长女伊巴罕有所生三娘子者貌甚艳丽已受鄂尔多斯聘谙达夺取之鄂尔多斯甚甚将攻谙达谙达无以解即以鼐济所聘圗克且吉徳女偿之鼐济怒谓额里格曰我祖妻外孙又夺孙妇与人吾不能为若孙吾行矣遂与额里格同妻博竒女等十人南走叩关请降总督王崇古留之邉吏譁曰此孤竖无足重轻宜勿留崇古曰此竒货可居谙达即急因而为市谕以执送叛人赵全等还我乃优遣以慰其䑛犊之爱而制其命若其弗急则我因而抚纳如汉质子法使招其故部居近塞谙达老且死其子黄台吉势不能尽有其衆然后以居耆谷蠡柣置塞外其与黄台吉搆则两利而俱存之弗搆则以师助之外以博兴灭扶危之名而实收其力廷臣譁然以为不可御史叶夣熊争尤力上曰冦慕义来降宜加优抚其以巴罕鼐济为指挥使额里格为正千戸各赏大红纻丝衣一袭谙达妇恐中国戕其孙日夜尤谙达谙达寻亦悔遂拥十万衆压境崇古命百戸鲍崇徳谕以存卹恩而要其縳叛示信谙达颇衔之乃留崇徳随遣骑觇之则鼐济方蠎衣貂帽驰马从容归报谙达与妇感且愧曰汉乃肯全吾孙吾且囓臂盟世服属无贰奚有于叛人遂定盟通贡市马而诸部亦贪中国财物咸从臾无间言十二月谙达执叛人赵全等九人求献索鼐济许之先是山西妖人吕明鎭以白莲妖术谋不轨全与丘富等从之事觉明镇伏诛富与全率党李自馨刘四赵龙吕老十勐谷王之属叛归谙达驻边外古丰州地名曰拜甡己而我百戸张彦文逰撃家丁刘天祺边民马西川等二十八人悉徃从之衆至数万因尊谙达为帝富犯边死全等治第如王者署其门曰开化府至是诱执之至云石堡待命总督王崇古受其献悉送阙下诛之遣使送归鼐济鼐济犹恋恋不欲行崇古谕以朝廷恩意许奉表通贡不絶鼐济感泣誓不敢贰中国携其妻以归崇古以欵谙达功加少保尚书巡抚方逢年兵部尚书郭干侍郎谷中虚王遴各陞赏有差又加恩辅臣李春芳髙拱张居正殷士儋及原任大学士赵贞吉等五人五年三月己丑封谙达为顺义王及其子弟部落为都督等官谙达得孙后遣使来谢且乞表式请封王崇古疑济农大巴图未与盟恐有诈未许葢济农者谙达兄娄巴图尔昆都埒赫谙达亲弟也济农死子四长曰济嚢皆为谙达姪而乌绅巴约永实卜多罗托满等部又多其支属谙达于诸部为尊行力能合之必同心内附始可假以王封得比三卫例崇古以此胁谙达谙达以托满故主力不能致为辞而崇古独自计娄巴图与托满善且内亲黄台吉会黄台吉使来乃令其约娄巴图以招托满与谙达会同请封因可以破三卫交搆之私至是谙达始与娄巴图济嚢永寔卜诸部各遣使十八人请通贡开市以息邉氓诏下羣臣廷议定国公文璧吏部侍即张罗等二十二人为可英国公溶戸部尚书张守直等十七人为不可工部尚书朱衡等五人以为封贡便互市不便独都御史李崇极言宜许状上卒如崇古议封俺答王号贡期聼于三四月后一行互市之数先定马数其贡使不得至京铁锅诸物不得䦨出赏大红五綵纻丝蠎衣一袭綵缎八表里五月总督王崇古为谙达陈乞四事一请给王印如先朝忠顺王例二请许贡入京比于三卫各贡使贡马三十疋三请给铁锅议广锅十斤炼铁五斤尚未可为兵器洛祸生粗毎十斤炼铁三斤宜可给与以敝易新四请抚赏部中亲属布段米豆散所部穷丁塞上仍许不时小市六月顺义王谙达使恰台吉逹尔罕执赵全余党赵崇山穆敎清张永保孙大臣及妖人李梦阳等来献上嘉其诚顺赏白金三十两彩币四表里恰台吉等各十两一表里御史刘良弼以封贡事毕上疏陈六渐一曰封疆弛守之渐二曰属部疑叛之渐三曰将领推诿之渐四曰塞下虚耗之渐五曰勇士散逸之渐六曰市地増加之渐又言黄台吉向化不醇他日必为邉患大学士髙拱言嘉靖十九年北冦求贡当事惮于主计斩使絶之三十余年边民肝脑涂地此徃岁之明失今其感恩慕义直受而封钖之犹非要领之图本意之所在也及此闲暇积我金修我险练我士整我械开我屯田理我盐法皆得次第行之彼若背约遂兴问罪之师进退各有余地茍见一时遂尔偷怠良时不再得边备寝弛难振矣上嘉纳施行六年九月谙达贡马二百五十匹时穆宗已崩神宗卽位十月授谙达兄子永寔卜岱青都督同知十二月遣谙达旧使和尔齐诺木沁北还嘉靖间奉使六人以谙达内犯下狱二十年余俱物故至是释之神宗万厯元年三月颁顺义王谙达番经并给镀金银印二年十二月顺义王谙达子璸都求河西互市邀索刀仗朝议絶之兵部言以一部启各镇拒絶之心非计也宜谕谙达令其子改图遂令督抚臣谕之三年夏四月璸都驻牧西海役苏克伯哩等番屡扰边境诏陜西总督谕谙达严戢璸都谙达言璸都因甘肃不许开市苦宁逺途逺巡抚甘肃都御史侯东莱上言璸都屡侵诸番以报其掠马因图请市河西彫敝开市为难苟可安邉何惜甘肃一垣而不以縻之也上从之遂立大市于甘州小市于庄浪十月谙达乞佛像蠎叚且城市成求赐名赐城名福化量给其请是年黄台吉改贡市于新平堡四年十二月伊徳台吉所属尝盗边絶其贡谙达闻之从彼法罚羊千马二百驼二诏宥之已服罪马驼等不必进五年二月顺义王谙达执叛盟献鹤等四人上赐谙达币论叛者如法三月谙达请开市茶马又求都督金印朝议以请属部并无金印宜谕遣上从之九月谙达上书甘肃巡抚复求茶市初西番善蔵请纳马保塞廷议勿受巡茶御史李时成上言善蔵生西番中俗极逺未尝通贡市一朝率衆来降彼实畏我威灵苐以洮西极边地更得此族不益厚固藩篱耶矧今急须马何为拒之上从之谙达以番人入汉久且慢我遣大巴图萨布启幕府请得比番开茶市廷议且许之李时成得奏言谙达今求茶市意不在茶在得番人耳夫洮西一带抵嘉峪金城绵亘数千里番族星罗西冦之不敢长驱而南以番为之蔽也顾番人须茶最急一司无茶则病且死是番人之命悬于中国俾世受约束藩我西上脱以茶市假之谙达逐利而专意于畨求生而制命于谙达彼此合一其遗患可胜道哉上是之兵部谓茶市不可许但谙达称迎佛僧寺必须用茶量给数十箆示恩报可谙达复求开洮州茶市进马五百疋谕止之七年秋谙达请寺额诏名其寺曰𢎞慈八年秋八月加顺义王谙达次子博达斯骠将军察罕鄂博格尔台吉等百户九年秋八月顺义王谙达上表贡马十二月顺义王谙达死赐祭七坛采币十二双布百疋其妻三娘子率其子黄台吉上谢表贡马黄台吉者谙达长子也嘉靖时有精骑万余庶弟曰青台吉精骑半之谙达老矣娶二妾弃其妻黄台吉怨之妾各子一人谙达予万骑自备以故中自疑不敢深入黄台吉日夜扼腕曰老婢子有此兵而老死沙漠可笑也及谙达归欵益老而厌兵且佞佛听番僧言戒杀掠而朝廷威信亦足以服之以故十余年终保塞不敢南犯先是王崇古入为大司马继崇古者方逢时吴兑代为总督各部俱贡市无失期而三娘子切切慕华不时欵塞常诘兑兑儿女畜之情甚暱或三娘子致手书索金珠翠钿兑随市给与以敦和好部落中间有梗化者三娘子时时报闻督府得预为备十年总督郑洛遣通事马应时佯为趣贡事阴以诇之三娘子遣托和齐请寛假辞以无嗣王表文空其印十一年闰二月黄台吉袭封顺义王更名彻辰汗黄台吉先配乌兰必济后受西僧绐纳妇一百八人以象数珠谙达死黄台吉将收三娘子三娘子嫌其老病将别属督臣郑洛计曰若三娘子别属我封此黄台吉何用乃命人説三娘子曰汝归王天朝以夫人封汝不归一妇耳于是三娘子逼于利害乃归之黄台吉袭封仅四年三娘子佐之贡市推谨十四年二月顺义王黄台吉死子齐哩克袭位初巴罕鼐济归谙达命主拜甡号曰岱青台吉妻曰岱青必济兵马雄诸部癸未年死三娘子欲令己子布逹寔哩妻必济而谙达用事臣恰台吉勿从隂主齐哩克以兵收必济为妻三娘子名哈屯别筑城居朝廷赐名归化至是黄台吉死齐哩克当嗣督臣郑洛复谕齐哩克曰娘子三世归顺汝能与娘子聚则封不亟聚封别有属也齐哩克尽逐诸妾乃以十月入三娘子帐中合婚其部落雅尔哈盗我助马堡哈玛尔盗我偏头关三娘子俱罚治如法十五年秋七月封齐哩克为顺义王三娘子为忠顺夫人十八年大学士王钖爵上言古谋国之臣无事则深忧有事则不惧自封欵十九年顺义王齐哩克以助和尔齐故罢市赏两年未与忠顺夫人三娘子捕叛人史二致塞上请复市赏诏复二年以三娘子儿布逹寔哩为都督史二即齐哩克兄安图壻也仍寛假其罪分列于龙门滴水崖史二亦欵服二十年来吏恬卒玩一旦封豕生心举朝惶怖止办呶呶追尤首事此一反也武官爨下求安专借欵关之利文吏隙中观鬭争谈出塞之功此二反也诸边以彼此支吾为熟套以日月玩愒为良谋一遇缓急重难之事则隔垣内外便分尔我逃责于己而嫁祸于人此三反也臣谬为三反之论而约以经营镇定之一言葢欲少省议论使当事可以措手暂寛文法使文武贵于同心上是之四十一年春二月齐哩克既殁布色圗以长孙嗣封而索诺木阻之越冬讲乃成于是总督凃宗濬以爵礼请诏布色圗袭封顺义主巴罕必济封忠义夫人西僧爱且噶授都纲遣官赍封勅至边各散去不受御史李若星疏论布色圗抗㫖囘巢踰年告欵塞上乃受封其部落多散失遂不竞明史纪事本末卷六十明史纪事本末卷六十一钦定四库全书明史纪事本末卷六十一浙江提学佥事谷应泰编江陵柄政世宗嘉靖四十三年秋七月以谕徳张居正充裕王讲官穆宗隆庆元年二月加恩侍从藩邸诸臣以礼部右侍郎张居正为吏部左侍郎兼东阁大学士直内阁四月进礼部尚书武英殿大学士二年春正月进大学士张居正少保八月居正上䟽陈大本急务六事一曰省议论凡事不贵无用之虚词务求躬行之实效欲为一事须审之于初及计虑已审即断而行之如唐宪宗之讨淮蔡虽百方沮之而不为揺欲用一人须慎之于始既得其人则信而任之如魏文侯之用乐羊虽谤书盈箧而终不为之动一日振纪纲近年以来纲纪不肃猥以模稜两可谓之调停以委曲迁就谓之善处伏望刑赏予夺一归公道而不曲狥乎私情政教号令一断宸衷而勿纷更于浮议一曰重诏令近日以来朝廷诏㫖多格废不行至十余年未竟者文卷委积多致沈埋年月既逺事多失真遂使漏网终逃国有不中之法覆盆自苦人怀不白之寃是非何由而明赏罚何由而当伏乞勑下各司严立限期责令奏报违者查恭一曰覈名实器必试而后知其利钝马必驾而后知其驽良今用人则不然官不久任事不责成更调太繁迁转太骤资格太拘毁誉失实臣愿皇上慎重名器爱惜爵赏用人必考其终授人必求其当仍勑吏部严考课之法审名实之归一曰固邦本今风俗侈靡官民服舍俱无定制外之豪强兼併赋役不均花分诡寄偏累小民乞勑内外诸司悉心清理一曰饬武备今议者皆曰兵不多食不足将帅不得其人臣以为此三者皆不足患也夫兵不患少而患弱今军从虽缺而粮具存若能按籍徴求清査冒占随宜募补从实训练何患无兵捐无用不急之费以抚养战鬭之士何患无财悬重赏以劝有功寛文法以伸将权则忠勇之夫孰不思奋又何患于无将至于目前自守之䇿莫要于选择边吏圑练乡兵併守墩堡臣考前代及吾祖宗俱有大阅之礼以习武事而戒不虞今京师内外守备单弱伏乞勑戎政大臣申严军政设法训练每岁农隙之时恭请大閲以试将帅之能否军士之勇怯注意武备整饬戎事亦足以伐外寇之谋销未萌之患疏入上曰览卿奏皆深切时务具见谋国忠悃所司详议以闻于是都御史王廷等覆振纪纲重诏令二事析为八则疏上上允行之兵部覆饬武备事宜一议兵一议将一议团练乡兵一议守城堡一议整饬京营又奏大閲之礼宣宗英宗尝行之恭请亲临较閲如阁臣所奏上曰大閲既有祖宗成宪允宜修举其先期整饬俟明年八月举行余悉如议戸部议固邦本言财用之当经理者有十宜严法整饬上一一允行之十二月废辽王大学士张居正故𨽻辽王尺籍至宪㸅颇骄酗多所凌轹居正衔之而又羡其府第壮丽㑹告王谋反刑部讯治侍郎洪朝选案验无谋反状仅坐以淫酗宪㸅锢高墻废其府居正攘以为第后复恚朝选不附反律谋杀朝选三年九月上大閲于京营教塲勑谕戎政官及诸吏卒先是给事中骆问礼言大閲非今时所急不必仰烦圣驾居正力持其説上遂行之四年十二月大学士张居正秩满进兼太子太傅吏部尚书进少傅兼建极殿大学士六年春正月进大学士张居正少师五月上不豫己酉大渐召阁臣高拱张居正高仪至干清宫受顾命上倚坐御榻皇后及皇贵妃咸侍东宫立于左上困甚太监冯保宣顾命曰朕嗣统方六年今疾甚殆不起有负先帝付託东宫幼冲以属卿等宜协辅遵守祖制则社稷功也拱等泣拜而出翼日上崩六年甲子皇太子即位年始十岁时太监冯保方居中用事矫传大行遗诏云阁臣与司礼监同受顾命廷臣闻之俱骇一日内使传㫖至阁拱曰㫖出何人上冲年皆若曹所为吾且逐若曹矣内臣还报保失色谋逐拱拱与居正俱负气不相下居正乃结保自固时台谏交劾保必欲斥之而高拱自以与居正及高仪同与凭几毎慷慨収宫府权曰老臣谬膺托孤不敢不竭股肱凡内降命府部章奏自合公听并观有传奉中㫖所司按法覆奏白老臣折衷之以复百官总已之义拱内虑冯保专恣与居正仪谋去之居正隂洩之保乃与保谋去拱六月既望庚午昧爽拱在直居正引疾召诸大臣于会极门促居正至拱以为且逐保也保传皇后皇贵妃皇帝㫖曰告尔内阁五府六部诸臣大行皇帝賔天先一日召内阁三臣御榻前同我母子三人亲受遗属曰东宫年少赖尔辅导大学士拱揽权擅政夺威福自专通不许皇帝主管我母子日夕惊惧便令回籍闲住不许停留尔等大臣受国厚恩如何阿附权臣蔑视幼主自今宜洗涤忠报有蹈往辙典刑处之拱即日出朝门得一牛车立而附载缇骑兵畨踉跄追逐丧厥资斧大臣去国以为异闻拱去居正为乞驰驿乃传归而高仪未㡬亦卒以病死居正裒然首辅矣辛酉上御平台召张居正慰劳之曰皇考屡称先生忠臣居正倾首泣谢曰今国家要务惟在遵守旧制不必纷更至于讲学亲贤爱民节用又君道所先乞圣明留意上曰善随赐酒馔银币居正既柄政慨然以天下为己任中外想望丰采一意尊主权课吏实尝言髙皇帝得圣之威者也世宗能识其意是以髙卧法宫之中朝委裘而不乱今上世宗孙也奈何不法祖具诏草请于上召羣臣廷饬之百寮惕然八月张居正请开经筵复请更定常朝日期御门听政俱从之上遂御文华殿日讲以为常十一月太监崔敏请买金珠宝石居正上言前六月间奉命停止今忽有此举是前诏不信也乞暂停之以甦民力因封还敏疏遂报罢十二月张居正进帝鑑图説上见捧册进喜动颜色遽起立命左右展册居正从旁指陈大义上应如响因即宣付史馆赐居正银币一日上御文华殿讲毕览至汉文帝劳军细柳事居正因言皇上当留意武备祖宗以武功定天下承平日久武备日弛不可不及早讲求也上称善甲戌张居正奏请明年正月上旬即御殿日讲但先帝丧未期勿设宴并免元夕灯火上曰已早停止每侍圣母膳甚简素或逢节日具果宴不设乐居正称善寻谕光禄卿免节间供应七百余金戊寅张居正上言制勑宜尚简严近来过为夸侈臣谀其君犹谓之佞况以上谀下乎乞戒代言诸臣复古从实毋坏制体从之神宗万厯元年春正月辛卯命成国公朱希忠大学士张居正知经筵事上甚敬礼居正毎日御经筵居正以诗书入在文华殿后张小幄造膝宻语一日居正在直庐感病上御暖阁亲调椒汤赐之盛暑御讲上就居正立处令内使揺扇隆冬进讲以毡片铺地庚子早朝上出干清宫见一无须男子伪作宦者状袖有佩刀趋走惶遽左右执之冯保立鞫之曰南兵王大臣奚自曰自总兵戚继光来保使密报居正而居正令附保耳曰戚公方握南北军禁无妄指可借以除髙氏保故甘心陈内监洪已逮洪锢禁狱令大臣供之矣先是大臣为戚帅三屯营南兵不遂流落都下为人巧㨗便佞一中贵暱之至是令称拱使改籍武进县即令厠卒辛儒衣大臣蟒袴予二劒劒首饰猫精异宝送系厰中入以闻请究主使人居正亦上疏如保意上即付保鞫保令辛儒屏语大臣曰苐言髙相君怨望使汝来刺愿先首免罪即官汝锦衣赏千金不然重搒掠死矣因使儒畀大臣金美饮食之儒日与大臣狎欵即令诬拱家人为同谋狱具保飞发五校械拱仆而居正前疏传中外口语籍籍谓且逮拱居正乃宻谋于吏部尚书杨博博曰迫之恐起大狱抑上神圣英鋭持公平察高公虽粗暴天日在上安得有此居正面赤不怿㑹大理少卿李幼孜者居正乡人亦舆疾告居正曰公奈何为此恶名污青史矣居正强应曰吾为此事忧不如死何谓我为居正禁科道官不得有言而御史钟继英上疏不敢明言暗指之居正怒拟㫖诘问左都御史葛守礼语杨博过张公必诤之博曰向已告矣守礼曰舆望属公谓公能不杀人媚人耳大狱将起公奈何以己告为解即共过居正居正曰东厰狱具矣同谋人至即疏处之耳守礼曰守礼敢附乱臣党耶愿以百口保髙公居正黙不应博曰愿相公持公议壮元气厰中宁有良心倘株连者衆事更有不可知者居正坚不承博与守礼因歴数先朝政府同心辅政及贵溪分宜华亭新郑逓相倾轧相名坐损可为殷鉴居正愤曰二公意我甘心髙公耶奋入内取厰中揭帖投博曰是何与我揭帖有居正窜改四字曰歴歴有据而居正忘之守礼识居正手笑而纳诸袖居正觉曰彼法理不谙我为易数字耳守礼曰机宻重情不即上闻先政府耶吾两人非谓相公甘心髙公以囬天非相公不能居正揖谢曰茍可效敢不任苐何以善后博曰相公患不任耳任则何难善后须得一有力世家与国休戚者乃可委治居正悟始言上前度处之上即命冯保与左都御史葛守礼都督朱希孝会审而希孝惧与其兄成国公希忠相对泣曰谁画此䇿也以覆吾宗急诣居正请命居正曰苐见冢宰大中丞希孝泣谒博博曰欲借公全朝廷宰相体耳何忍以身家陷公顾亦何难公苐使善诇校尉入狱讯刀剑口语所从来杂高家仆稠衆中令别识且问见髙公何所今在何地立辨矣希孝如博言使善诇校尉宻询大臣何自来则来自保所语尽出保口校尉即告大臣入宫谋逆者法族奈何甘此若吐实或免罪大臣茫然哭曰始绐我主使者罪大辟自首无恙官且赏岂知当实言道髙家仆逮至希孝杂诸校中令物色大臣不辨也及会审风霾大晦寻雨雹不止东厰理刑白一清者谓保初问官二千户曰天意若此可不畏乎髙相国顾命大臣本无影响强我诬之我辈皆有身家异日宁免诛僇耶皆曰冯公已为且词固有隂持之者奈何一清曰东厰机宻重情安得送阁改乎顷之天稍明出大臣会问故事先杂治大臣唿曰故许我富贵何杂治也冯保即问曰谁主使者大臣瞪目仰面曰尔使我乃问也保气夺强再问尔言髙相国何也曰汝教我我则岂识髙相国希孝复诘其蟒袴刀劒曰冯家仆辛儒所予保益惧希孝曰尔欲污狱使耶遂罢保宻饮大臣生漆酒瘖之而内以拱行刺事上闻有殷内监者年七十余奏上曰髙拱故忠臣何为有此随顾保曰髙胡子是正直人张居正故怀忮刻必杀之我辈内官何须助彼保大沮而内监张宏亦力言不可于是上下刑部拟罪竟论大臣斩拱被居正齮龁杜门屏居仕宦中州者不敢过新郑率枉道他去六月张居正上言稽劾章奏随事考成有迁延隐蔽者即举劾上从之冬十月上御文华殿张居正进讲言及宋仁宗不喜珠饰上曰贤臣为宝珠玉何益居正曰明君贵五谷而贱珠玉五谷养人珠玉饥不可食寒不可衣上曰然宫人好冶粧朕岁赐未尝不节省居正曰皇上言及此社稷生灵之福也上又曰秦始皇销兵梃可伤人何销兵为居正曰人君布德修政以结民心为本天下之患每出所防之外秦亡于戍卒故天时不如地利地利不如人和上曰然人定真能胜天也二年春正月大学士张居正请上引见亷能官倣祖宗午朝之仪从之甲午上御皇极门引见朝觐清亷卓异浙江布政使谢鹏举等二十五人特加奖励各赐金币并宴张居正进讲章疏畧曰义理必时习而后能悦学问必温故而知新臣今将今岁所进讲章重复删定大学一册虞书一册通鑑四册进呈睿览虽浅近之言然亦行逺登髙之一助四川西南都蛮平初隆庆时都蛮作乱张居正荐曽省吾往讨之省吾有伟畧而四川总兵刘显以在闽事被弹居正曰临敌易将兵家所忌倘蜀事不效当并闽事逮治之于是显奋不顾身受省吾方畧以平蛮自効凡六越月诸寨悉平俘蛮长三十六人拓地四百里上御文华殿讲毕问建文果出亡否张居正曰国史不载但故老相传披缁云游题诗于田州有流落江湖四十秋之句上太息命録诗进居正曰此亡国之事不足观也请録皇陵碑及髙皇御制集以上见创业之艰圣谟之盛明日辅臣进皇陵碑上览毕谓居正曰朕览碑读之数过不觉感伤欲泣居正曰祖宗当日艰难葢以天心为心故能创制显庸皇上以圣祖之心为心乃能永保洪业因述圣祖㣲时事及即位勤俭上怆然曰朕敢不黾勉法祖然尚赖先生辅导也秋九月辛巳刑部请録囚慈圣太后欲停之上问张居正对曰春生秋杀天道之常皇帝即位以来停刑者再矣稂莠不除反害嘉禾凶恶不去反害良民上为请太后从之十二月壬子张居正率大臣上御屏屏绘天下疆域及职官姓名用浮帖以便更换上命设于文华殿后时加省览闰十二月丁亥上御书弼予一人永保天命赐张居正明日居正侍进谏曰帝王之学当务其大自尧舜至唐宋贤主皆修德行政治世安民不以一艺汉成帝知音律能吹箫度曲梁武帝陈后主隋炀帝宋徽宗皆能文善书尽无救于乱亡则君德之大岂沾沾一艺哉他日上日讲毕问居正元夕烟火鳌山祖制乎曰非也成化间以奉母后时多谏阻今新政宜裁上曰然居正曰明年虽禫继此当大㛰又皇弟潞王出阁诸公主釐降所费甚烦宜预节省上曰朕极知民穷居正请减元日赐赉上大然之上又尝语辅臣曰昨日禁中花盛开侍母后赏宴甚欢葢指慈宁也居正奏曰仁圣太后处多时寂寞惟皇上念之起还宫白慈圣即自驾往迎仁圣过大内赏花传觞欢宴而罢三年夏五月大学士张居正上言近郡县入学大滥宜勑学臣量加裁省并勑吏部凡所在督学臣非方正勿遣辽东告警上深以为忧张居正对曰暑月非北骑狂逞之时必无虑既而蓟辽总兵戚继光报称诸部解散无警居正因上疏论边事曰昨辽东抚臣张学颜报称寇衆二十余万谋犯辽东前锋已抵大宁皇上面谕臣臣已面奏料其无事今据总兵戚继光报称寇久解散臣又使人于宣府宻侦西人青巴圗动静则巴圗在巢驻牧未尝东行辽东所报皆属虚声臣等因此反切忧虑夫兵家之要必知彼已审虚实而后可以待敌取胜今无端听一讹言仓皇失措则是彼己虚实茫然不知其与风声鹤唳草木皆兵者何异敌情狡诈万一彼常以虚声恐我使我惊惶疲于奔命久之懈弛不备然后卒然而至措手不及是在彼反得先声后实多方以误之之䇿而在我顾犯不知彼己百战百败之道他日边臣失事必由于此故臣等不以寇之不来为喜而深以边臣不知敌情为虑也兵部以居中调度为职犹贵审察机宜沈谋果断乃能折冲樽俎坐而制胜今一闻奏报便尔张皇事已之后又寂无语徒使君父焦劳于上以忧四方岂仅以题覆公牍谓已毕本兵之事耶乞传谕兵部诘以寇情虚实之由使之知警并请赈各边饥卒俱从之八月张居正请增阁臣许之即日进吏部左侍郎张四维为礼部尚书入东阁故事入阁者止曰同某人办事至是上手注随元辅入阁办四维恂恂若属吏矣十一月张居正上郊祀图着为书三册首叙分合沿革之由次具坛壝陈设次列仪注乐章大意遵髙皇定制岁一合祀奉二祖并配上褒答之四年春正月御史刘台劾大学士张居正专擅威福如逐大学士髙拱私赠成国公朱希忠王爵引用张四维张瀚为党斥逐言官余懋学傅应桢罔上行私横黩无厌居正怒甚见上辞政曰臣之所处者危地也言者以为擅作威福而臣之所行正威福也将巽顺以悦下耶则负国竭公以事上耶无以逃耑擅之讥伏地不肻起上下御座手掖之曰先生起朕当责台以谢先生诏下台狱杖之百逺戍之时议借借居正不自安复具疏为解免杖夺职为民然心终恨之后竟置之死三月戊戌上御文华殿言及唐𤣥宗于勤政楼宴安禄山上曰楼名勤政而佚乐何也张四维曰𤣥宗开元之治有三代风至天宝荒佚乃致播迁居正曰无论往代我世宗皇帝初年西苑建无逸殿省耕劝农末年崇尚𤣥修不复临幸治平之业亦寝故大宝箴云民怀其始未保其终上嘉纳之五月辛酉上视朝张居正等请览奏章时閲圣祖所亲批疏稿为法上曰然居正因简内阁所藏圣祖手谕六十三道御制四十四道圣㫖并帖共七十道上之秋七月丁酉张居正上言致治之道莫要于安民安民之法莫重于守令守土牧民者削下奉上以希声誉奔走趋承以求荐举徴发期会以完簿书茍且草率以逭罪责其实心爱民者未尝概见明春外计考察举错乃向背所系惟以安静宜民为最虚文矫饰虽浮誉素隆当列下考居正又请行考成法有司以徴解为殿最于是奉行者督责小民不胜朴楚相率为怨言然赋以时起居正上言近者仰赖皇上爱人节用京通储粟足支八年太仓银库所积尚少宜将明年漕粮量折十三足国裕民一举兼得上从之时府库充溢太仆寺亦积金四百余万冬十月丙子进张居正左柱国太傅仍加伯爵敕曰先生亲受先朝顾命辅朕冲年今四海昇平实赖匡弼精忠大勲言不能殚惟我祖宗列圣祐尔子孙与国咸休钦哉居正固辞伯爵许之山东抚按劾昌邑知县孙鸣鳯贪贿上怒甚欲遣逮张居正曰贪人固当尽治但故事俱下台讯上曰然鸣鳯之婪乃出进士乎居正曰此人惟恃进士故尔恣肆若乙科明经尚有畏忌今后用人但问功能不可拘资格上深然之十二月上御文华殿举袍示辅臣曰此何色也居正以为青上曰紫也久而色渝居正曰紫易渝昔皇祖不尚服御衣敝甚始易享国长久未必不由此愿皇上以皇祖为法节一衣民间有数十人得其煖者轻一衣民间有数十人受其寒者不可不念也时左右亦言民穷至鬻妻子应上供上深然之五年春正月庚午上御文华殿大学士张居正言殿之东堂祀伏羲以下数圣君皇上所当法也法古圣惟在省览章奏日阅一二讲明国事则他年躬揽万㡬无难矣上嘉纳之五月戊申谕修慈庆慈宁南宫张居正言两宫于万厯二年落成今壮丽如故足以娯圣母乃欲坏其已成更加藻饰非所急也请辍工从之岭西罗旁平罗旁据山海间惊江急崃巖壑险絶诸猺窟穴其中前代不入版籍国初甫一定之世宗朝诸猺转相寇掠不可扑灭督抚殷正茂既讨平惠潮寇上疏言罗旁当诛廷议不能决居正毅然言当诛举兵部尚书凌云翼请赐玺书属之讨贼云翼濒行居正谓之曰虽鞭之长不及马腹即今两广诸猺虽所在都有然乗间窃发要当审所缓急耳云翼既至部诸路兵号三十万八道并进克木衣山破诸峒五百六十有四俘斩四万二千有竒拓地数百里置郡县㨗闻赐赉有差先是四方多草窃有司祕不以闻张居正特严其禁匿盗者虽循吏必黜得盗即报决有司凛凛盗亦衰止闰八月丁亥上视朝张居正因言近因隂雨朝讲暂辍恐中外不知谓皇上勤学渐不如初愿日慎一日非有他事及风雨不得辍上深然之九月上谕停刑葢慈圣太后以大㛰期近也居正上言春生秋杀天道所以运行雨露霜雪万物因之发育明王奉若天道刑赏予夺皆奉天意以行事若弃有德而不用释有罪而不诛则刑赏失中惨舒异用矣且臣近详閲所开诸犯皆逆天悖理其所戕害含寃蓄愤圣主明王不为一泄彼以其怨恨寃苦之气郁而不散或上蒸为妖沴氛祲之变下或致凶荒疫疠之疾则其为害又不止一人一家也请俟明年吉典告成然后概免一年从之己卯张居正父丧讣至上以手谕宣慰视粥止哭络绎道路又与三宫赙赠甚厚然亦无意留之所善同年李㓜孜等倡夺情之説于是居正惑之乃外乞守制示意冯保使勉留焉冬十月居正再上疏乞终制不允乃请在官守制不造朝许之居正既父丧夺情吉服视事编修呉中行检讨赵用贤因星变陈言刑部员外艾穆主事沈思孝合疏言居正忘亲贪位居正大怒时大宗伯马自强曲为营解居正跪而以一手捻须曰公饶我公饶我掌院学士王钖爵径造丧次为之解居正曰圣怒不可测钖爵曰即圣怒亦为公语未讫居正屈膝于地举手索刃作刎颈状曰尔杀我尔杀我钖爵大惊趋出十月二十二日中行等四人同时受杖中行用贤即日驱出国门人不敢候视许文穆方以庻子充日讲镌玉杯一曰班班者何卞生泪英英者何蔺生气追追琢琢永成器以赠中行镌犀杯一曰文羊一角其理沈黝不惜剖心宁辞碎首黄流在中为君子夀以赠用贤穆思孝复加镣鎻且禁狱越三日始佥解发戍为更惨毒时邹元标观政刑部愤甚视四人杖毕而疏上越三日受杖谪戍贵州都匀卫罢吏部尚书张瀚先是瀚为南京工部尚书廷推吏部瀚名第三以居正言上越次用之居正以为德希瀚报夺情议起遂邀中㫖属瀚留居正居正亦自牍风之使留已瀚若不喻其意者谓政府奔丧当以殊典䘏之宗伯事也何关吏部居正乃令所善客説瀚瀚不听又不欲显居其名乃偕三尚书宻晤居正动以㣲言居正大不悦于是有诏切责瀚谓瀚奉谕不复无人臣礼是时廷臣争惴慄各倡保留之议瀚拊膺太息曰三纲沦矣居正益怒嗾台省劾之以为昬耄勒令致仕丙午上戒谕羣臣曰奸臣小人藐朕冲年忌惮元辅乃借纲常之説肆为诬论欲使朕孤立于上得以任意自恣兹已薄处如或党奸怀邪必罪不宥时言夺情者得罪都人士皆愤怒作谤书悬长安门谓居正且反上闻之故宣谕于朝谤议稍息己而召居正于平台慰谕甚至即日入直初居正丧次凡阁中事令吏赍奏就拟处分手诏称元辅称太师称先生皆尽古师臣之礼十一月癸丑朔以星变考察羣臣始张居正自矫饰虽或任情而英敏善断中外羣誉之居正亦自负不世出迨刘台论居正得罪志意渐恣至是益知天下不见与思威权刦之矣令天下度田国初天下土田八百五十万顷至后渐减岁久滋伪豪民有田不赋贫民曲输为累民穷逃亡故额顿减张居正请料田凡庄田民田职田荡地牧地皆就疆理无有隐其挠法者下诏切责之六年春正月将举大㛰首辅张居正充纳采问名副使给事中李涞疏言居正有服制不宜与执事乞改命上不允以圣母谕谕居正遂从吉三月甲寅张居正乞归治葬许之辞朝上召见于平台劳谕之曰朕不能舍先生恐重伤先生怀是以忍而允所请虽然国事至重朕将焉依居正奏言皇上大婚之后宜撙节爱养留心万㡬因伏地而哭上亦为之哽咽堕泪曰先生虽行国事尚宜留心乃赐银印曰帝赉忠良令得宻封言事进辞两宫各赐赆金慰谕有加庚辰辽东再奏大㨗上归功张居正使使驰谕俾定爵赏以闻召趣还朝居正以母老俟秋上道命锦衣归驰趣之六月乙未张居正还朝上召见于文华西室问沿途所见稼穑何如民生何如边事何如居正对甚悉上大悦赐休沐十日十二月命纂宗藩要例书颁示诸王先是世宗朝公族繁盛国用困竭以故颇知损抑至是居正等念诸藩裁削非天子亲亲意乃畧举事例未当者十一条请礼官集议着为令诸藩于是感激亲上而厚薄亲踈有体矣七年二月上患疹慈圣太后命僧于戒坛设法度衆张居正上言戒坛奉皇祖之命禁止至今以当时僧衆数万恐生变败俗也今岂宜又开此端圣躬违豫惟告谢郊庙社稷斯名正言顺神人胥悦何必开戒坛而后为福哉事遂寝二月河工成先是淮安有水患河决入淮淮势不敌淮扬咸为巨浸直逼泗洲患近陵寝上以问张居正因上言故河道都御史潘季驯可使乃降玺书即其家拜都御史使持节治河一切假以便宜久任帑藏不问出入诸奉行不及事者下诏狱鞫治之于是当事者日夜焦劳葢踰年而堤成转漕无患三月上疹愈徴光禄寺十万金张居正上言财赋有限费用无穷使积贮空虚不幸有四方水旱之灾疆塲意外之变可为寒心此后望力加撙节若再徴金臣等不敢奉诏矣时上渐备六宫太仓所储屡有宣进居正上戸部所进御览钱粮数目请置之坐隅时赐省览量入为出因言万厯初年所入四百三十五万有竒六年所入仅三百五十五万有竒则已少八十余万矣五年岁出四百四十九万有竒则已多四十余万矣夫岁出则浮于前岁入则损于前此不可不留心也王制量入为出计三年之出必有一年之余而后可况财用止有此数设法巧取不能增多惟加意撙节则用自足上嘉纳之夏四月上以内库缺钱赏赉不足命部铸大钱以进张居正上言先朝铸钱呈式非供上用也万厯二年进钱一千万其后岁半之己非本意若阙钱铸进是以外府之储取供内府大失旧制矣上从之乃罢铸钱癸卯张居正上肃雝殿箴命书于御屏五月封辽东总兵李成梁为宁逺伯张居正言成梁屡立战功忠勇为一时冠加以显秩此鼔励将士之法也己而成梁使使餽以金居正曰而主以百战得功勲我受其金是得罪髙皇帝也却不受七月甲子给事顾九思王道成等以江南水灾请罢浙直织造内臣上以示张居正居正奏民重困宜召还孙隆上曰彼织币且完当俟来春耳居正曰地方多一事则有一事之扰寛一分则受一分之惠灾地疲民不堪催督暂去之俟稍稔可复也上从之时给事中李涞请䘏江南水灾并言四事上怒其讥讪居正曰水灾请䘏亦言官之常虽或触忤恐伤圣度上意乃解冬十月蓟辽总督梁梦龙报土蛮大举入寇张居正奏言臣谕边臣如敌骑入勿轻战坚壁清野野无所掠彼将自阻请令梦龙驻永平戚继光驻一片石伺间邀击上善之既而土蛮以四万骑犯前屯梁梦龙李成梁率兵御却之十二月张居正服阕召见于平台八年春正月己未先是永丰梁汝元聚徒讲学吉水罗巽亦与之游汝元扬言张居正专政当入都颂言逐之居正㣲闻其语授指有司捕治之己湖广贵州界获妖人曾光窜入汝元巽姓名云谋不轨汝元巽俱先死湖广守臣具爰书下法司讯之并曾光亦非真也苐据律论罪三月大学士张居正具疏乞休再上上慰留恳切最后手书传慈圣口谕张先生受先帝付托岂忍言去俟辅尔至三十却再审处让后人非晚也居正因复就职甲子赐进士张懋修等三百人及第出身有差懋修兄敬修亦成进士得礼部主事俱居正子八月戊子刑部侍郎刘一儒移书张居正曰窃闻论治功者贵精明论治体者尚浑厚自明公辅政立省成之典复久任之规申考宪之条严迟限之罚大小臣工鳃鳃奉职治功既精明矣愚所过虑者政严则苛法宻则扰今综覆既详弊端剔尽而督责复急人情不堪非所以培元气而养敦浑之体也昔臯陶以寛简赞帝舜姬公以惇大告成王沦洽当代矩矱后世愿明公法之居正得书不怿十一月戊寅上以夜宴惑于内侍孙海客等挞二内使㡬毙慈圣太后闻之切责上令取霍光传入览上悔悟降孙海客等明日上谕阁臣朕在冲年自多过愆惟借诸先生力谏使朕为尧舜之君张居正因奏诸内臣老成亷慎者存之谄佞放恣者汰之皇上亦宜痛改戒宴饮以重起居专精神以广继嗣节赏赉以省浮费却玩好以定心志亲万㡬以明庻政勤讲学以资治理端趋向以肃士风则圣德愈光矣上深嘉纳之十二月甲辰张居正请属儒臣以累朝宝训实録分四十余则曰创业艰难曰励精图治曰勤学曰敬天曰法祖曰保民曰谨祭祀曰崇孝敬曰端好尚曰慎起居曰戒游佚曰正宫闱曰教储贰曰睦宗藩曰亲贤臣曰去好邪曰纳谏曰守法曰敬戒曰务实曰正纪纲曰审官曰久任曰重守令曰驭近习曰待外戚曰重农曰兴教化曰明赏罚曰信诏令曰谨名分曰却贡献曰慎赏赉曰甘节俭曰慎刑狱曰襃功德曰屏异端曰饬武备曰御寇盗仍勑次第进呈俟明年开讲其诸司章奏切要者即讲毕面裁时上留意翰墨居正以为笔札小技非君德治道所系故有是请上嘉纳之九年春正大学士张居正请令翰林分番入直应和文章或令侍上清䜩质问经义陈说治理如唐宋故事夏四月辛亥上御文华殿张居正以给事中傅作舟疏进览云今江北淮鳯及江南苏松连被灾伤民多乏食至以树皮充饥或相聚为盗大有可忧上曰淮鳯频年告灾何也居正对曰此地从来多荒少熟元末之乱皆起于此今当破格赈之上曰然居正极言今有司负职如积谷一事屡㫖申饬竟成虚文上作色曰有司忽民宜重处之居正曰以后犯者当如圣谕又曰江南北旱河南风灾畿内不雨势将蠲赈惟皇上量入为出加意撙节如宫费及服御可减者减之赏赉可裁者裁之至若施舍缁黄不如予吾赤子也上曰然今宫费俱节赏赉不溢居正曰皇上谓从旧亦近例耳如今年暂行明年即为例非祖制也臣不敢逺引如皇祖用度最繁然内帑尚有余积隆庆初库贮尚有余万今岁入百二十万犹称乏惟皇上省察上是之十一月张居正一品考满赐金币及酒菓甚厚手勑襃谕有精忠大勲言不能尽官不能酬之语加上柱国太师支伯爵俸居正固辞允之十年二月丁酉大学士张居正上言安民之道在察其疾苦今尚有一事为民害者带徴税粮也夫百姓财力有限一岁之入仅足供一岁不幸岁歉目前尚不能辨岂复有余力更完累岁积逋乎有司避责往往将今年所徴抵完旧逋即今岁所欠又为将来带徴矣况徴输额绪繁多年分淆杂小民竭脂膏胥吏饱溪壑甚者不肖有司因而猎夫与其朘民以实奸贪之槖孰若尽蠲以施旷荡之恩乞谕户部覈万厯七年以前积负悉行蠲免将见年正额责令尽完在百姓易办在有司易徴是官民两利也上从之诏下中外大悦三月丁卯张居正有疾求私宅票拟从之六月甲午居正以疾再乞休不允上以细务委张四维大事即居正家平章以辽左大捷斩速把孩功进张居正太师甲辰上遣司礼太监赉手勑谕张居正曰闻先生糜饮不进朕心忧虑国家大事当一一为朕言之居正力疾疏谢并上宻奏荐礼部尚书潘晟吏部左侍郎余有丁明日上即命二人入阁丙午大学士张居正卒上震悼辍朝遣司礼太监张诚监䕶丧事赐赙甚厚两宫太后及中宫俱赐金币赐祭十六坛赠上柱国谥文忠居正性深沈机警多智数为史官时尝濳求国家典故及时务之切要者者剖晣之遇人多所谘询及揽大政登首辅慨然有任天下之志劝上力行祖宗法度上亦悉心听纳十年来海内肃清用李成梁戚继光委以北边壤地千里荒外警南蛮累世负固者次第遣将削平之力筹富国太仓粟可支十年冏寺积金至四百余万成君德抑近倖严考成覈名实清邮传核地畆一时治绩炳然惜其褊衷多忌刚愎自用初入政府即以私憾废辽王久直信任奸佞好谀成风六曹之长咸唯唯听命至章疏不敢斥名苐称元辅始誉以伊周渐进以五臣且谀之舜禹居正亦恬然居之而中允高启愚至以舜亦以命禹题试士当时目为劝进居正卒余威尚在言官奏事尚称先太师方夺情时威权震主上虽虚己以听而内顾不堪身死未㡬遂遭削夺并籍其家子孙皆不保云初上在讲筵读论语色勃如也误读作背字居正忽从旁厉声曰当作勃字上悚然而惊同列皆失色上由此惮之及居正卒后䝉祸时比之霍氏之骖乗御史郭维贤䟽荐呉中行等降调然上意已渐移御史杨寅秋劾王国光罢之发冯保南京闲住呉中行赵用贤艾穆沈思孝王用汲余懋学朱鸿谟赵应元傅应祯赵世卿邹元标俱复官会潞王昏礼所需朱宝未备太后间以为言上曰办此不难年来廷臣无耻尽献张冯二家耳太后曰已抄没矣必可得上曰保黠猾尽窃而逃自此内中张先生张太岳称谓絶以为讳而籍没之举亦胎于此十二年上从辽府次妃王氏奏请籍没张居正家其产不及严嵩二十分之一株连颇多荆川骚动上曰辽府废革既奉先帝宸断又无应继之人着推举亲枝以本爵奉祀仍准王归葬原封抱养子述玺准依亲居住给兴庻粮二百石本折中半支王氏从厚援徽府例赡养张居正诬蔑亲藩箝制言官蔽塞朕聪私佔废辽地畆假以丈量遮饰骚动海内专权乱政罔上负恩谋国不忠本当斵棺戮尸念効劳有年姑免尽法伊属张居易张嗣脩张顺张书俱令烟瘴地面充军谷应泰曰闻之虞书良弼义取协恭秦誓个臣都无他技葢下吏奉职乃在才具而端揆裁物则在度量卿贰奔走不越章程而宰相坐论必资道术也矧承平之相与剙制异冲人之相与长君异周公以惇大告成王韩𤦺以才偏贬公着凡以养䝉作圣不专在于宣之综核明之察察耳世称张居正相业誉者或许其干畧毁者仅恶其专恣然予以皆非事实真知居正者也考居正大节特倾危陗刻忘生背死之徒耳而其他縁饰以儒术炫耀以智数譬之杨子艾墻髙基下阳处父华而不实求其论思宻勿之地表帅百寮之间此实难矣方夫穆宗凭几显帝冲龄居正拱仪同受顾命而内臣冯保窃丛于侧斯时逐刁之议未行弔让之谋濳固卖交附珰漏言市重彼商鞅之因景监相如之借缪贤揆之结主固如是乎卒之会极传宣新郑被斥而冯保以快已之怨者即以酬次辅之恩居正以去保之疾者还以固纶扉之宠鬻权夷毗若互市然及乎九龄逺引颐浩外徙始乃宫府交通更唱迭和冯倚执政则言路无忧张恃中涓即主恩罔替以故扇殿清暑铺毡御寒居正所䝉壹皆媚珰之力也至于犯跸具狱词连拱奴谋发宰臣风生内侍茍非天变见于上公议格于下则上官黠诈立碎奉车易之飞文赤诛魏氏居正之包藏祸心倾危同列真狗彘不食其余矣若夫父丧夺情太阿不释李㓜孜倡之于外冯保应之于内而居正貎乞持服心冀慰留无鲁伯禽之东郊不启蹈翟方进之脱衰视事语云求忠于孝又云移孝作忠居正其无人心者乎何相倍之戾也矧乃三月归葬六月还朝宰我之意惟在短丧曹瞒之心恐失兵柄而且呉中行赵用贤俱以星变陈言艾穆沈思孝邹元标各以忘亲入告乃复横被鎻镣咸加杖戍又且论死刘台瘦毙士期钖爵以刎颈惊奔张瀚以拊膺被斥虽王巨君之芟除忤恨梁将军之收拷太史淫刑以逞不是过也又况懋修敬修非列巍科则跻清秩是岂向歆之学冠于汉廷抑亦京绦之𣲖相援宋室乎葢至身死踰年辽妃诉阙而东园祕器甫赐泉门缇骑金吾旋围府第匪汉元亏师傅之恩亦田蚡贻灭族之衅也乃论者以居正之为相也进四书经解而圣学修明进皇陵碑帝鑑图而治具克举请词林入直而清䜩无荒请宫费裁省而国用以富任曾省吾刘显而都蛮悉平用李成梁戚继光而边陲坐拓厥罪虽彰功亦不冺焉然予以居正救时似姚崇褊礉则似赵普专政似霍光刚鸷则类安石假令天假之年长辔获骋则吏道杂而多端治术疵而不醇斯岂贞观之房杜而元祐之司马乎更可异者自居正以钱谷为考成而神宗中叶大启矿税居正以名法为科条而神宗末造丛脞万㡬呜唿手实之祸萌自催科申商之后流为清静则犹居正之贻患也明史纪事本末卷六十一明史纪事本末卷六十二钦定四库全书明史纪事本末巻六十二浙江提学佥事谷应泰编援朝鲜神宗万厯二十年五月倭酋平秀吉冦朝鲜平秀吉者萨摩州人仆也始以鱼贩卧树下有山城州倭渠名信长居关白职位出猎遇吉欲杀之吉善辨信长收令养马名曰木下人信长赐与田地于是为信长画策遂夺二十余州会信长为其恭谋阿竒支刺杀吉乃统信长兵诛阿竒支遂居关白之位因号关白以诱刼降六十六州朝鲜釜山与日本对马岛相望时有倭戸往来互市通婚姻时朝鲜王李昖湎于酒弛备吉乃分遣其渠行长清正等率舟师数百艘逼釜山镇五月潜渡临津分陷丰德诸郡时朝鲜承平久怯不谙战皆望风溃朝鲜王仓卒弃王京令次子晖摄国事奔平壤已复走义州愿内属倭遂渡大同江绕出平壤界是时倭已入王京毁坟墓刼王子陪臣剽府库荡然一空八道㡬尽没旦暮且渡鸭緑请援之使络绎于路廷议以朝鲜属国为我藩篱必争之地遣行人薛潘谕其王以匡复大义扬言大兵十万已擐甲至贼抵平壤朝鲜君臣势益急出避爱州七月游击史儒等师至平壤不谙地利且霖雨马奔逸不止儒战死副总兵祖承训统兵三千余渡鸭緑江援之仅以身免报至朝议震动以宋应昌为经畧员外刘黄裳主事袁黄賛画军前八月倭入丰德等郡我兵稍集而行长等颇习兵诈谓不敢与中国抗以缓我师兵部尚书石星亦谓诸将未得利计无所出议遣人探之嘉兴人沈惟敬应募惟敬者市中无赖也是时平秀吉次对马岛据王京分其将行长等各发兵守要害为声援惟敬至平壤行长令牙将以肩舆迎之时平秀吉废山城君自号大阁王惟敬至执礼甚卑行长跪曰天朝幸按兵不动我亦不乆当还当以大同江为界平壤以西尽归朝鲜耳惟敬既还奏廷议以倭多变诈未可信我师利速战乃趣应昌等统兵进击而石星颇惑之以惟敬缓急可任题假游击赴军前且请金行间八月布衣程鹏举请发暹罗兵自海道𢷬其巢穴时以为竒䇿又朝议调播州杨应龙援朝鲜十二月以李如松为东征提督上悯东征将士寒苦特发冏金十万犒慰且重悬赏格先是宋应昌抵山海关士马刍粮徴调未集而大将军李如松甫平西夏亦未至军因谬借惟敬縻倭西向前所羽檄徴兵七万余至者半乃置三军以副将李如栢将左张世爵将右杨元将中军趋辽阳至是如松始至军而惟敬归自倭称行长愿退平壤迤西以大同江为界如松大会将吏叱惟敬憸邪当斩㕘军李应试请间曰籍惟敬绐倭封而隂袭之竒计也应昌如松以为然乃置惟敬标营二十五日誓师东渡如松将诸镇士马四万余东由石门度鳯凰山马皆汗血临鸭緑江天水一色望朝鲜万峯出没云海监军刘黄裳慷慨誓曰此汝曹封侯地也二十一年正月平壤大㨗初沈惟敬三入平壤约以正月七日李提督赍封典过肃宁馆至是初四日我师抵肃宁行长遣牙将二十人来迎如松檄游击李宁生缚之倭猝起格鬭仅获三人余走还告行长行长问惟敬曰此必通事两悞耳行长令亲信小西飞禅守藤随惟敬谒如松如松加抚遣归六日抵平壤行长竚风月楼候瞻龙节倭俱花衣夹道迎候如松分布将士整营入城诸将逡巡未入形已露倭悉登陴拒守如松度地形东南并临江西枕山陡立惟迤北牡丹台髙耸最要三倭列拒马地砲以待遣南兵试其锋佯退是夜倭袭李如栢营击却之如松因部勒诸将谕无割级攻围止缺东面属游击呉惟忠攻牡丹峯隂取西南以倭易丽兵令祖承训等诡丽装潜伏八日黎明鼔行抵城下攻其东南倭砲矢如雨军稍却如松手斩先退者以徇募死士援梯钩而上杀数人不退倭悉力拒守倭方轻南面为丽兵承训等乃卸装露明甲倭急分兵拒堵如松已督杨元等从小西门先登李如栢等亦从大西门入火药并发毒烟蔽空方战时呉惟忠中铅洞胸犹奋唿督战而如松坐骑毙于砲易马驰堕堑鼻出火麾兵愈进我师无不一当百前队贸首后劲已踵突舞于堞倭退保风月楼夜半行长堤兵渡大同江遁还龙山是役凡得级千二百八十五余死于火及从城东跳溺无算裨将李宁查大受等率精兵三千潜伏江东僻路获级三百六十二生擒三倭乗胜追袭十九日李如栢进复开城得倭级百六十五朝鲜郡县如黄海平安京畿江源四道并复平归平壤惟咸镜道为清正拒守闻开城破亦奔王京王京为朝鲜都会咸镜忠清为之犄角颇据天险而援师既连胜有轻敌心二十七日去王京七十里朝鲜人以倭弃王京遁告如松信之将轻骑趋碧蹄馆去王京三十里驰至大石桥马蹶伤额㡬毙倭猝至围之数里将士殊死战自己至午弇中矢且尽金甲酋前抟李将军甚急裨将李有昇以身蔽如松刃数倭竟中钩堕为倭支觧李如栢李宁乃益遮夹击李如梅箭中金甲倭坠马会杨元援兵至砍重围入遂溃而我精锐亦多丧失过桥者尽死天且雨近王京平地俱陷畦氷觧泥深骑不得骋倭背山面水连珠布营城中广树飞楼鸟铳自穴中出应时毙我师乃退驻开城三月经畧宋应昌檄刘綖陈璘水陆济师上益发帑金二十万住军兴时谍者言王京倭二十万且声言关白扬帆入犯李如松分留李宁等驻开城杨元等军平壤扼大同江接饷道李如栢等军宝山诸处为声援查大受等军临津而将鋭卒东西䇿应闻倭将平秀嘉据龙山仓粟数十万从间道纵火尽焚之倭乏食东师议欵初我师㨗平壤锋甚鋭转战开城势如破竹及碧蹄之败久顿师絶域气益索经畧宋应昌急图成功于是惟敬之欵始用而倭刍粮并烬行长亦惩平壤之败有归志因而封贡之议起经畧既得请于朝赦不穷追且得倭报惟敬书乃益令游击周𢎞谟同惟敬往谕倭献王京返王子如约纵归倭果于四月十八日弃王京遁如松及应昌整衆入城所余米四万余刍豆称是如松以兵临汉江尾倭后欲乘惰归击之而倭步步为营用分番迭休法以退别将刘綎帅兵五千趋尚州鸟岭鸟岭广亘七十余里悬崖鑱削中通一道如线灌木丛杂骑不得成列倭尚拒险而别将查大受祖承训等由间道踰槐山出鸟岭后倭大惊前移釡山浦筑居屯种为久戍计我师乃张疑兵分遣刘綎祖承训等屯大丘忠州檄调全罗水兵龟船分布釡山海口时倭已弃王京汉江以南千有余里朝鲜故土奄然还定兵科给事中侯庆逺谓我与倭何讐为属国勤数道之师力争平壤收王京挈两都授之存亡兴灭义声振海外矣全师而归所获实多上乃谕朝鲜王还都王京整兵自守我各镇兵久疲海外以次撤归应昌复疏称釜山虽濒南海犹朝鲜境有如倭觇我罢兵突入再犯朝鲜不支前功尽弃考舆图朝鲜幅员东西二千里南北四千里从西北长白山发脉南跨全罗界向西南止日本对马岛偏在东南与釜山对倭船止扺釜山镇不能越全罗至西海葢全罗地界直吐正南迤西与中国对峙而东保蓟辽与日本隔絶不通海道者以有朝鲜也关白之图朝鲜意实在中国我救朝鲜非止为属国也朝鲜固则东保蓟辽京师巩于泰山矣今日拨兵协守为第一䇿即议撤宜少需时日俟倭尽归量留防戍部覆南兵暂留分布朝鲜量简精兵三千善后余尽撤如前议六月沈惟敬归自釜山同倭使小西飞禅守藤来请欵而倭随犯咸安晋州逼全罗声复江汉以南以王京汉江为界李如松计全罗沃饶南原府尤其咽喉乃命李平胡查大受镇南原祖承训李宁移南阳刘綎移陜州已倭果分犯我师并有斩获兵科给事中张辅之谓倭聚釜山原佯退诱我撤兵图渐逞无故请贡非人情今猝犯晋州情形已露宜节制征勦辽东都御史赵燿亦报欵贡不可轻受七月倭从釜山移西生浦送囬王子陪臣时我师久暴露闻撤势难久羁宋应昌乃请戍全罗庆尚议留刘綎川兵五千呉惟忠骆尚志南兵二千六百合蓟辽共万六千人听刘綎分布庆尚之大丘而兵部尚书石星一意主欵谓留兵转饷非䇿应昌师老无成功亦愿弛责然䇿倭多诈恐兵撤变生己而命沈惟敬复入倭营促谢表急图竣役乃并撤呉惟忠等兵止留綎兵防守谕朝鲜世子临海君珲居全庆督师以顾养谦督辽左九月兵部主事曽伟芳言倭欵亦去不欵亦去欵亦来不欵亦来葢关白大衆已还行长留待知我兵未撤不能以一矢相加遗欲归报关白卷土重来则风㠶不利正苦冬寒故曰欵亦去不欵亦去沈惟敬前倭营讲购咸安晋州随陷而欲恃欵兾来年不攻则速之欵者速之来耳故曰欵亦来不欵亦来为今日计宜令朝鲜自为守弔死问孤练兵积粟以图自强章下部十月总督顾养谦力主撤兵许之因疏请封贡上命九卿科道会议时御史杨绍程奏臣考之太祖时屡却倭贡虑至深逺永乐间或一朝贡渐不如约自是稔窥内地频入冦掠至嘉靖晚年而东土受祸更烈岂非封贡为厉阶耶今关白谬为恭谨奉表请封之后我能闭关拒絶乎中国之衅必自此始矣且关白弑主簒国正天讨之所必加彼国之人方欲食其肉而寝处其皮特刼于威而未敢动耳我中国以礼义统御百蛮而顾令此簒逆之辈叨天朝之名号耶宜急止封议勑朝鲜练兵以守之我兵撤还境上以待之关白可计日而败也是时廷臣礼部郎中何乔逺科道赵完璧王德完逯中立徐观澜顾龙陈维芝唐一鹏等交章止封而蓟辽都御史韩取善亦䟽倭情未定请罢封贡兵部尚书石星恐不能覊縻关白甚张皇终主封贡不已二十二年八月总督顾养谦奏讲贡之说贡道宜定宁波关白宜封为日本王请择才力武臣为使谕行长部倭尽归与封贡如约九月朝鲜国王李昖疏请许贡保国上乃切责羣臣阻挠封贡追褫御史郭实等诏小西飞入朝时改总督侍即孙鑛新受事倭使抵京石星优遇如王公小西飞等殊扬扬过阙不下既集多官面译要以三事一勒倭尽归巢一既封不与贡一誓无犯朝鲜倭俱听从以闻上复谕于左阙语加周复大畧如枢部意十二月封议定命临淮侯李宗城充正使以都指挥杨方亨副之同沈惟敬往日本时礼部议日本旧有王未知存亡关白或另拟二字或即以所居岛封之行长以下量授指挥衔上竟准日本王号给金印行长授都督佥事适谍报熊川岛倭船三十六号业起行归石星遂谓封事必可成矣二十三年春正月辽东都御史李化龙䟽倭六可疑五可虑谓倭不识汉字恐中间两相欺绐请从礼部量封秀吉顺化王罢遣沈惟敬增募水兵而清正素不服关白与行长不相能可用鲁连谕燕将计间之时封使已发竟不从二十四年春正月先是东封之使久怀观望至是始抵釜山而沈惟敬诡云演礼同行长先渡海私奉秀吉蟒玉翼善冠及地图武经又驱壮马三百南戈崖骑从隂献秀吉取阿里马女与倭合李宗城纨绔子经行之营所在索货无厌次对马岛太守仪智夜饰美女二三人更番纳行帷中宗城安之倭酋数请渡海不允仪智妻行长女也宗城闻其美併欲淫之智怒不许适谢周梓姪隆与宗城争道宗城欲杀之隆诛其左右以倭将行刺宗城惧弃玺书夜遁比明失路自缢于树追者解之遂奔庆州副使杨方亨闻于朝上震怒逮问宗城议战守会方亨复揭倭情无变正使自为奸人误耳上以方亨充使加惟敬神机营衔副之廷臣交章请罢封上切责下御史曹学程于理立限渡海于是惟敬益舞智揣摩玩大司马股掌矣三月工部郎中岳元声㕘石星力主封事有三辱四耻五恨五难疏入谪为民九月杨方亨沈惟敬奉册如日本平秀吉斋沐三日郊迎节使受封行五拜三叩头山唿礼礼毕欵使者备至朝鲜王议遣光海君致贺己而听嬖臣李德馨言使州判奉白土䌷为贺秀吉怒语惟敬曰若不思二子三大臣三都八道悉遵天朝约付还今以卑官㣲物来贺辱小邦耶辱天朝耶惟敬慰谕之秀吉曰今留石曼子兵于彼候天子处分然后撤还翼日具货物数百种奉贡遣使赍表文二通随册使渡海至朝鲜廷议遣使于朝鲜取表文进騐其一谢恩其一乞天子处分朝鲜廷议以为饰説云二十五年春正月石星请自往朝鲜谕两国就盟罢兵不许二月再议东征时封事已坏而杨方亨诡报去年从釜山渡海倭于大版受封即囬和泉州然倭责朝鲜三子不往谢礼又㣲仍留釜山如故谢表后时不发方亨徒手归至是沈惟敬始投表文案騐潦草前折用丰臣图书不奉正朔无人臣礼而寛奠副总兵马楝报清正等拥二百艘屯机张营方亨始直吐本末委罪惟敬并石星前后手书进呈御览上大怒命逮石星惟敬按问以兵部尚书邢玠总督蓟辽改麻贵为备倭大将军经理朝鲜佥都御史杨镐驻天津申警备杨汝南丁应泰賛画军前五月邢玠至辽行长建楼清正布种岛倭窖水索朝鲜地图玠遂决意用兵麻贵望鸭緑东发所统兵仅万七千人请济师玠以朝鲜兵惟闲水战乃䟽请募兵川浙併调蓟辽宣大山陕兵及福建呉淞水兵刘綎督川汉兵六千七百听勦贵宻报候宣大兵到乘倭未备竟掩釜山则行长擒清正走玠以为竒计乃檄杨元屯南原呉惟忠屯忠州大学士张位请屯田开城平壤以资军兴朝鲜恐中国吞併以峣崅为辞议遂寝六月倭数千艘先后渡海分泊釜山加德安骨安窟放丸如雨殱朝鲜郡守安𢎞国已复往来竹岛渐逼梁山熊川沈惟敬率营兵二百出入釜山经畧邢玠阳为慰借檄杨元袭执之缚至贵营惟敬执而倭向导始絶七月倭夺梁山三浪遂入庆州侵闲山夜袭恭山岛统制元均风靡遂失闲山要害闲山岛在朝鲜西海口右障南原为全罗外藩一失守则沿海无备天津登莱皆可扬帆而至而我水兵三千甫抵旅顺闲山破经畧檄守王京西之汉江大同江扼倭西下兼防运道八月清正围南原乘夜猝攻守将杨元闻倭至惊起帐中乘城跣足而遁辽人衞杨元西奔时全州有陈愚衷忠州有呉惟忠各扼要而全州去南原仅百里相犄角南原告急愚𠂻懦不发兵闻已破州民争弃城走麻贵急遣游击牛伯英赴援与愚𠂻合兵屯公州倭遂犯全罗逼王京王京为朝鲜八道之中东隘为鸟岭忠州西隘为南原全州道相通自二城失东西皆倭我兵单弱因退守王京依险汉江麻贵请于玠欲弃王京退守鸭緑江海防使萧应宫以为不可自平壤兼程趋王京止之麻贵发兵守稷山朝鲜亦调都体察使李元翼由鸟岭出忠清道遮贼锋玠既身赴王京人心始定玠召㕘军李应试问计应试请问朝廷主画云何玠曰阳战隂和阳勦隂抚政府八字宻画无泄也应试曰然则易耳倭叛以处分絶望其不敢杀杨元犹望处分也直使人谕之曰沈惟敬不死则退矣因请使李大谏于行长冯仲缨于清正玠从之下石星于法司併沈惟敬俱坐大辟九月倭至汉江杨镐遣张贞明持惟敬手书往责其动兵有乖静俟处分之实行长正成亦尤清正轻举乃退屯井邑离王京六百里清正亦屯退庆尚离王京四百里贞明反至中途为人所刺死麻贵遂报青山稷山大㨗萧应宫具揭上曰倭以惟敬手书而退青山稷山并未接战何得言功玠镐怒遂劾应宫恇怯不亲解惟敬并逮十一月总督邢玠徴兵大集上发帑金犒军併赐玠尚方剑而以御史陈效监其军玠大会诸将分三协左李如梅右李芳春中高策并以副总兵分将经理杨镐同麻贵率左右恊自忠州鸟岭向东安趋庆州专攻清正使李大谏通行长约勿往援复遣中恊屯宜城东援庆州西扼全罗以余兵㑹朝鲜合营由天安全州南原而下大张旗帜诈攻顺天等处以牵制行长东援十二月会庆州麻贵遣黄应𤾉贿清正约和而率大兵奄至其营时倭屯尉山尉山之南岛山俱不甚高而城皆依山险中一江通釜寨其陆路由彦阳通釜山贵欲专攻尉山恐釜倭由彦阳来援令中恊高重呉惟忠等扼梁山左恊董正谊等赴南原张疑兵又遣右恊卢继忠兵二千屯西江口防水路援二十三日乃进攻尉山游击拜扎以轻骑诱倭入伏获级四百余倭尽奔岛山于前连筑三寨翼日游击茅国器统浙兵先登连破之获级六百六十一倭坚壁不出方力攻山寨时禆将陈寅身先士卒冒弹矢勇唿而上砍栅两重清正白袍跃马督倭拒守至其第三栅垂抜杨镐遽令国器窃割倭级战稍解国器复以李如梅未至不便首功遂鸣金收军诘朝如梅至攻之不抜岛山视尉山高石城新筑坚甚我师仰攻多损伤诸将乃议曰倭艰水道饷难继苐坐困之清正可不战缚也镐等以为然分兵围十日夜倭用砲者从隙发多命中弹皆碎铁为之中多叠伤然倭亦饥甚瞰我师稍怠伪约降缓攻而兾行长来援行长亦虑我袭釜营不敢轻进乃选鋭卒三千虚张帜蔽江上朝鲜将李德馨讹报海上倭船扬帆而来镐不及下令䇿马西奔诸军无统御皆溃清正纵兵逐北我兵死者万余游击卢继忠三千人殱焉镐贵奔星州撤兵还王京会同邢玠露布言尉山大㨗诸营上簿书士卒亡者二万镐大怒驳正止称百余人賛画丁应太闻尉山之败惭惋诣镐问后计镐示以内阁张位沈一贯手书并所票未下㫖扬扬功伐应太怒騐进退情实首论位一贯交结边臣扶同欺蔽镐附势煽祸饰罪张功及麻贵李如梅按律悉当斩并镐驳改阵亡兵马卷册封进上览之震怒欲付法辅臣赵志臯力救乃罢镐听勘因遣给事中徐观澜查勘东征军务上怒张位以其宻揭荐镐削籍为民以天津巡抚万世德代杨镐经理辽左二十六年春正月总督邢玠以前役乏水兵无功乃益募江南水兵精讲海运为持久计二月都督陈璘以广兵刘綎以川兵邓子龙以浙直兵先后至邢玠分兵三协为水陆四路路置大将中路李如梅东路麻贵西路刘綎水路陈璘各守信地相机行勦时倭盘据朝鲜七年没海千余里亦分三窟东路则清正据尉山自去冬攻围益增筑西生机张在在屯兵而恃釜山为根本西路则行长据粟林曳桥建砦数重凭顺天城与南海营相望负山襟水最据扼塞中路则石曼子据泗洲北恃晋江南通大海为东西声援萨摩州兵剽悍称劲敌而行长水师番休济饷往来如驶尤倭系重玠惩岛山之失特于三路外置水兵一路约日并进寻报辽阳警李如松败没诏李如梅还赴之中路以董一元代九月东征将士分道进兵刘綎进逼行长营使呉宗道约行长为好会行长许以五十人徃綎喜分布诸将四面设伏令部将诈为綎而綎诈为卒执壶觞侍令军中曰视吾出帐即放砲围倭尽殱之翼日行长果率五十骑来伪綎罄折迎于帐外及席行长顾执壶觞者曰此人殊有福綎惊愕置壶觞出司旗鼓者遽传砲行长腾跃上马从骑一字鴈列风剪电掣旋转格杀游击王之翰急率黔苗兵来援倭已夺路而去明日行长遣人谢宴綎亦遣官谢谓昨登席放砲敬客礼也悞生疑心行长唯唯遣使遗綎以巾帼綎进攻城夺其桥斩首九十二陈璘舟师恊堵击毁倭船百余行长潜山千余骑扼之綎不利退璘亦弃舟走麻贵至尉山据险割其粮稻颇有斩获倭伪退诱之贵入其空垒伏兵起旗帜蔽空遂败董一元进取晋州乘胜渡江南连燬永春昆阳二寨倭退保泗州老营鏖战下之游击卢得功殁于阵前逼新寨寨三面临江一面通陆引海为濠海艘泊寨下千计筑金海固城为左右翼中通东阳仓十月董一元遣步兵游击茅国器彭信古叶邦荣前攻城骑兵游击郝三聘马呈文师道立柴登科继之游击蓝方威攻其东北水门自辰至未彭信古用火横击寨门碎城垜数处步兵竞前抜栅忽营中横破火药发烟涨天倭乘势冲杀固城援倭亦至郝三聘马呈文率骑兵先走遂大溃奔还晋州勘科徐观澜奏四路丧败㫖下部斩马呈文郝三聘以狥一元等各带罪立功初上见丁应太疏谓御极二十六年未见忠直如此人者书其名于御屏沈一贯一会玉熙宫宦侍演东征剧荧惑圣听上为之霁颜复召一贯入阁福建都御史金学曽报平秀吉七月九日死各倭俱有归意十一月十七夜清正发舟先走麻贵遂入岛山酉浦刘綎攻夺曳桥获级百六十石曼子引舟师救行长陈璘统苍唬船邀击之得级二百二十四副将邓子龙朝鲜统制使李舜冲锋没于阵子龙骁将也诸倭扬帆尽归经畧万世德自六月受命不敢前比闻倭退兼程驰至会同邢玠奏㨗督学御史李尧民知之因告庙献俘上言诸臣欺误状上艴然扺䟽于几而罢丁应太亦再䟽赂倭卖国上念将士久劳苦仍发冏金十万两犒师特谕优叙勘科徐观澜抗䟽论沈一贯萧太亨邢玠万世德党和卖国䟽至京戸部侍郎张养䝉尼之不得上时观澜方驻辽造册身歴釜山尉山忠州星州南原稷山查获各处败状据实入册大亨危之一贯简观澜前䟽有抱病语票准囬籍调理改命给事中杨应文代完勘事二十七年四月征倭告㨗上御门受俘枭磔平秀政平正成传首九边总督邢玠劾賛画主事丁应太落职七月给事中杨应文勘报东征功次四路擒斩首陈璘次刘綎又次麻贵而董一元始破三寨终扫诸巢功亦难冺晋邢玠太子太保䕃一子锦衣世袭万世德陞右副都御史廕一子入监陈璘刘綎各加都督同知麻贵右都督董一元复职再叙稷尉功赐茅国器陈寅彭友德等金杨镐以原官叙用御史陈效病死廕一子锦衣弃师杨元通倭沈惟敬先后弃市谷应泰曰关白本萨摩州人倭部之稍黠者耳非有竒才异能武勇絶艺特以李昖纵酒朝鲜备弛遂狡焉启疆思有吞噬之举方其陷王京刼世子剽府库毁坟墓八道尽没进窥鸭绿势岌岌矣而请援之使络绎于路救邢救衞春秋之义也况乎势拱神京地牵关海蓟辽之外藩东江之咽噎一或失守重险撤焉非如应龙之反播州猓猡之陷西川荒徼弄兵有伤国体而已然予以援之之法有三命武健之将选精锐之师出其不意急击勿失如陈汤甘延夀之于康居䇿之上也其或因粮于敌分兵㫁道坐而困之穷蹙自毙如赵充国之于金城䇿之次也又或始则震以兵威继则结以恩义开诚布信坚明约束如诸葛武侯之于孟获䇿之又次也乃勦既不足以树威而抚又不能以着信临事周张首尾衡决不可谓非行间之乏谋而中枢之失算矣方李如松平壤大㨗李如栢进拓开城四道复平三倭生絷廓清之功可旦夕竢而乃碧蹄轻进兵气破伤功亏一篑良足悼也又若麻贵尉山之㨗三协度师势相犄角砍栅抜寨锋锐莫当而割级之令解散军威佥都之肉岂足食乎况于沈惟敬以市井而衔皇命李宗城以淫贪而充正使以至风月候节之绐壶觞好会之诈邢玠飞㨗之书杨镐冒功之举罔上行私损威失重煌煌天朝举动如此毋怪荒裔之不賔也向非关白贯恶病亡诸倭扬帆解散则七年之间丧师十余万糜金数千镒善后之䇿茫无津涯律之国宪其何以辞而乃贪天之功倖邀爵赏衣绯横玉任子赠官不亦恧乎乃马栋丁应太之䟽能直伸于关白未死之前而李尧民之章反见扺于关白已死之后者葢以用兵之初神宗怒白甚锐怒则望其速济故必欲核其真用兵之久神宗忧白渐深忧则幸其成功故不欲明其伪卒之忠言者落职欺君者封爵而所遭逢异矣明史纪事本末卷六十二明史纪事本末卷六十三钦定四库全书明史纪事本末卷六十三浙江提学佥事谷应泰编平巴拜神宗万厯二十年二月宁夏巴拜乱拜故鞑靼种也嘉靖中拜得罪其酋长父兄皆见杀拜伏水草中得免来投守备郑印𨽻麾下骁勇屡立战功歴陞都指挥拜妻施氏孕将产拜梦空中大响天裂出火熖一妖物如虎入施脇下不见拜急手剑之惊觉遂产子狼貎枭蹄名曰承恩万厯十七年拜加副总兵致仕子承恩袭十九年洮河告警上遣科臣巡九边尚宝丞周宏禴以御史往宁夏举承恩及指挥土文秀併拜义子哱云等拜虽请老居恒多畜苍头军声称报国会经畧郑洛檄夏镇调发巡抚党馨奉檄遣文秀率千骑西援拜惊曰文秀虽经战阵恐不能独将乃诣洛辕门愿以所部三千人与子承恩从征洛壮而许之馨恶其自荐马羸者不与易有余马亦不给拜拜怏怏去至金城见诸镇兵皆出其下贼平驰还取径塞外戎骑辟易不敢逼遂有轻中外心恣睢骄横党馨毎裁抑之且欲覈拜冒粮罪而承恩以强娶民女为妾箠之二十哱云文秀又以陞授事怨馨会镇戍请冬衣布花月粮久勿给坐营江廷辅请给前银以安衆心馨曰此有挟而求渐不可长彼不畏族乎军锋刘东𤾉抜抚署前鹿角作忿状拜嗾之曰若等任为之遂羣哄不可制东𤾉者靖卤衞人素枭桀有异志于是紏党晨入帅府白事总兵张维忠素鲜威望为衆所轻见衆惊慑不能弹压衆露刃执副使石继芳拥入军门党馨急匿水洞索得刦至书院同继芳僇之时二月十八日事也遂纵火焚公署收符印释囚掠城中刦张维忠以侵粮激变报时河东佥事随府通政穆来辅适抵镇贼并刼之请招安以缓师二十日总督尚书魏学曾行部花马池闻变遣标下张云郜宠谕降二十三日哱云土文秀统兵五百自中衞互市归合叛卒杀游击梁𤦺守备马承光二十五日索敕印维忠与之自缢死东𤾉遂自称总兵听拜主谋据城刑牲而盟授承恩许朝左右副总兵土文秀哱云左右㕘将挟庆王代请贳罪承恩乃勒兵分遣王虎何安等据城堡会张云等至东𤾉曰必欲我降依我所自署授官世守宁夏不者与套骑驰潼关也承恩徇玉泉营游击傅垣拒守千户陈继武执垣降徇中衞徇广武恭将熊国臣弃城匿河西望风而靡惟土文秀徇平卤恭将萧如薰坚守不下如薰妻杨氏总督尚书兆之女也谓如薰曰若为忠臣妾何难为忠妇尽出簮珥劳军士妻帅之守城贼攻围数月竟不能克贼又率兵过河欲取灵州赍金帛诱套部卓哩克圗等许以花马池一带听其驻牧势大猖獗全陕震动三月四日副总兵李昫奉总督魏学曾檄摄总兵进勦统游击呉显趋灵州别遣游击赵武趋鸣沙州张奇兵沿河扼贼南渡转战获贼于正等八人舟十八艘贼锋少挫总督驻下马关徴调时灵州裨将呉世显党逆约是月九日与贼应恭将来保誓死守贼赍书诈门拒却之昫闻急与呉显兼程驰赴逆谋始折翼日调延绥兰靖兵稍集昫乃分遣渡河收复营堡广武伪游击张天纪大坝伪守备高天爵俱遁十五日复枣园堡靖卤恭将呉继祖𢷬中衞擒贼党王虎石空寺堡亦下获伪守备何安二十日套部千骑薄邵刚堡千总汪汝汉发三矢杀三人乃解去进复玉泉营凡先后收还营堡四十七河西唯镇城为贼据后三日总督移师小盐池拜闻套部且至属土文秀许朝分驰迎之二十五日卓哩克圗打正等引控弦三千骑驰金贵堡二十七日移镇河堡入屯演武塲贼益掠城中子女媚之奉河东西地图套人声言已与哱王子为一家拜文秀并易服合兵攻玉泉急二十九日哱云引卓哩克圗攻平卤堡恭将萧如薰伏兵南关佯败诱之入伏射云死併伤骁贼呉敖霸套部遁出塞因掠粮道声犯花马池诸处赵武驻玉泉被困急李昫驰赴之围亦解昫会原任总兵牛秉忠督六路兵翼日抵镇城下时总兵已擢董一奎李蕡副之官兵抵城下贼东北二门各出精骑二千抟战步卒列火车为营四月五日我师冲锋夺火车百余辆追奔入河溺死贼无算延绥副总兵王通战尤力其家丁高益等三人乘胜先登杀入北门招榆林诸帅兵为后继不至被杀通亦伤额榆林游击俞尚德战死翼日许朝土文秀脇庆王至东城上楼乞暂罢兵愿缚首恶献刘川白金等谩语支吾顾投诰勑城下示无所畏拜妻施氏时谏不听又翟珮而立谓拜曰比何来悖德不祥奈何自取竒祸承恩推跌去之登南城遥谓都司李鲲曰吾父出万死为国捍边䝉恩至上将抚臣朘削激变自取灭亡吾父子勒部曲待命当事不察反以为罪今首恶具在乃不罪倡乱罪戢乱者吾宁保此完城结塞北自全耳会官军糗粮乏遂假此休士近堡总督日夜促刍饷调延绥庄浪兵乃以二十一日进攻复抵城下堑濠竖云梯夹攻贼迎敌多杀伤承恩与东𤾉勒精骑潜伏从延渠掠我粮饷二百余车先是衆议以李蕡非冲边才乃调麻贵自戍所代之贵素以勇闻且多苍头军至是军亦至二十九日夜贵等乘风纵火复以云梯攻城贼豫治滚木礧石待掷火燃烧我兵千数贼日恣淫虐城中妇女宝货已经捜括尚根索不已死者甚衆至迫脇庆府甚急妃方氏惧辱抜剑将自刎保母抱持并世子匿土窖中以被服置井上环哭贼见信为溺尽取金帛及他宫人去比发窖妃已死矣总督凡用兵两月无成功忧之或谓招刘许隂授意杀巴拜父子立功赎罪无不应者督府然其谋遣家丁叶得新往见时四人方约共死生不可间暴其谋执得新折胫下狱命李如松总宁夏兵浙江道御史梅国桢监其军时言者谓李氏握重兵不宜拒虎进狼而国桢力保如松忠勇可任故有是命巡抚宁夏已推朱正色甘肃都御史叶梦熊上书愿讨贼诏恊力赴之五月巡抚朱正色渡河督战以上命颁将士赏一军踊跃贼闻诡请降以张杰尝总宁夏兵与拜交善追入城招安杰单骑往切责之许朝乃述叶得新用间谋杀语杰未信即舁至使吐实得新大骂曰死狗贼计不得行命也天旦夕磔汝何喋喋为朝怒攅刀杀之杰亦被系时顿兵数月未能即下乃重悬赏格购巴拜等上特赐总督魏学曾劔违者立斩六月都御史叶梦熊至灵州从甘州携神砲火器四百车至更约法益徴苗兵会浙江巡抚常居敬募浙江千人糗粮自办诏嘉其忠调赴宁夏于是分为五军董一奎攻其南牛秉忠攻其东李昫攻其西刘承嗣攻其北而麻贵率游兵䇿应二十日并逼城下巴拜自北门出战意欲自往勾套部麻贵率恭将马孔英先登赴敌逐拜入城擒斩百十七先是拜与套部深相结日夜从卓哩克圗帐中便调度至是入城不得出套部不得拜亦不敢复渡河深入二十二日御史梅国桢提督李如松统辽东宣大山西兵膺集军声大振贼婴城自守国桢树受降旗于城南贼因索面陈归顺许之东𤾉许朝等梯城而下劔㦸鳞次刃芒曜目城上皆控弦注矢以待国桢䇿骑直前朝大惊不觉膝之屈也然贼寔绐我无降意自此尽力攻城矣二十五日我师用布袋三万盛土填集登城为砲石击却都司李如樟夜半以云梯上南城翼日游击龚子敬提苗兵攻南关如松乘势欲拥入城皆为砲箭击却我兵会食贼即缒下夺梯牌益纵火焚攻具是夜指挥赵承光葛臣戚钦武生张遐龄百户姚钦约为内间夜半四面并举烽火城下兵趋上而谯楼火蚤发南火复起城中果鼓譟大唿杀贼钦使遐龄缒城召外兵行未中道钦复亟跳城下唿救而贼早觉已尽缚赵承光戚钦等殱之许朝因欲开小南门逸以外兵整不敢出自是城中粮且尽锐气益丧矣七月给事中许子伟劾总督尚书魏学曾惑于招抚罢秩命叶梦熊代之赐剑如故七月二日许朝等至南关请总兵董一奎欵语佥事随府乘间同家人抱关防从城跃下伤肱不能起贼复缒执系狱翌日定议水攻宁夏城西北卑下且与金波三塔诸湖之水相近东南逼观音湖新渠红花渠形如釜底遂遶城筑堤十七日隄成长千七百丈决水以灌先是巴拜遣养子克哷该徃卓哩克圗求援松诇知状命禆将李宁追斩之并其从骑二十九级获符令箭居有顷套部庄秃頼与卜失兎合部落三万先使特黙额勒吉哷等犯定边小盐池而打正以万骑从花马池西沙湃入总督檄麻贵侦击以牵打正别遣董一元乘虚出塞𢷬其穴麻贵进战石沟旁敌稍却分趋下马关及鸣沙州总督遣游击龚子敬提苗兵八百堵沙湃口东趋定边与董一元合亡何一元报𢷬上昧巢斩获三千余级套部惊引去而打正还至沙湃苗兵直前扼之衆寡不敌被围十余匝子敬力战死然套部竟以捣巢解散贼授絶我师益决大坝水八月朔城外水深八九尺是夜贼小舟挖堤洩水官兵擒斩十六级生得一人为言城中乏谷士尽食马马余五百匹民食树皮死亡相属翌日城东西崩百余丈都司呉世显恭将来保所一堤亦各崩二十丈水顿减总督斩呉世显以徇来保用灵州功免仍悉力补堤贼数出兵来扰多被斩获城中饥民拥贼求招安十二日御史梅国桢檄贼以饥民故为治钱谷檄到三日开关迎大兵入赈贼不报时套部数阑入堡来救二十一日卓哩克圗以八百骑入镇北堡又拥衆万余入李刚堡分部渡河总兵李如松遣裨将李宁等驰赴黄硖口击之以劲卒千余身往䇿应行至张亮堡遇敌抟战自卯至已敌锐甚如松剑斩缩朒二人会麻贵李如樟等亦至张左右翼夹击李宁手殪二人敌遂却追奔至贺兰山尽走出塞我师捕斩百二十余级获驼马无算乃移级示贼贼为之夺气九月三日恭将杨文提浙兵至已苗兵庄浪兵俱至大治临冲船筏刻日攻城总督叶梦熊布告军中有能先登以城下者予万金后五日水浸北关城崩南关薛永夀等约内应我师阳调舟筏击北关承恩许朝果趋北关鏖战李如松萧如薰潜以鋭卒掩南关总兵牛秉忠年七十贾勇先登梅国桢唿诸将曰老将军登城矣余何怯也遂毕登梦熊入城劳苦百姓承恩等见南关下则尽气夺乃急缒张杰下城恳贷死梦熊阳许诺益治攻具先遣王机宻以蜡书行间时承恩虽求抚墐门㫁堑守益固有卖油李登者跛而眇负罂木歌于市曰痈之不决而狃于痏危巢不覆而令枭止监军梅国桢闻之曰是可使也召登授三札缚木渡东门见承恩曰监军以哱氏有安塞功今与鼠辈騈首并诛深用惜之军中非乏所使以登残民不骇视有宻记授将军将军幸有意听登则杀刘许自赎即不听愿死麾下毋留登承恩犹豫许之登趋而出间道诣东𤾉朝亦各致札曰将军故汉将而首乱在哱氏何横身与人婴祸镇卒㡬何能当都督军此无异驱乳雀而鬭羣鹘所恃不过套援将军不记演武台上彼亲土哱目中岂有将军哉所为贵智者以能度时审势转祸为福也东𤾉朝亦心动自是互相猜疑十六日围愈迫东𤾉顿足叹曰遂至此耶佯为风疾杀土文秀曰好头颈毋令他人砍之先是镇民郭坤有妾美坤死贼党周国柱以茧帨一双聘焉许朝亦往议妾曰受周家聘矣朝以问柱曰诚有之朝怒其不相让衔之㑹承恩闻李登之説方惶惑召所亲石栋问计栋曰周国柱见事审而决虽东𤾉臣然与朝有隙盍唿之国柱至承恩与谋欲召东𤾉朝饮醉诛之国柱曰两家前后皆戈钺之士以一制二恐非万全将军当计诛朝城南柱乘间取东𤾉也承恩然之迟明承恩过唿朝时朝正坐考讯承恩急唿曰将军何暇问此有宻事登楼议之麾衆下曰将军知周国柱有异心乎吾将与将军㫁其首语未竟承恩家卒世富大宜遽曰外营礟向楼无宜久驻此承恩疾下朝跛后从大宣掖之梯半世富抽佩剑砍之首陨梯下因缚其从骑尽斩之国柱见尘沓起有兵剑声知事济乃披铠登楼佯谓东𤾉曰官军已入南城矣东𤾉惊起凭轩望国柱自后斩之不死走入厠房支户国柱引足破戸枭其首出衆譁曰国柱奈何杀将军柱叱曰若不避死走官军尽斩汝诛一逆贼何譁也衆尽散承恩既杀东𤾉朝及文秀悬首城上于是李如松杨文先登萧如薰麻贵刘承嗣继之大城悉定北楼火起李如樟驰往捜获宁夏巡抚关防并征西将军印各一时哱氏尚拥苍头军总督叶梦熊在灵州闻之亟令诘旦不灭哱氏者服尚方十七日晨承恩方驰南门谒监军梅国桢出㕘将杨文执之李如松急提兵围巴拜拜方与牛秉忠饭闻承恩擒秉忠趋出衆欲拒敌如松给箭令卸甲拜仓皇缢阖室自焚李如樟部卒何世恩从火中斩拜首生得拜中子承宠养子哱洪大土文德何应时陈雷白鸾陈继武等总督叶梦熊巡抚朱正色御史梅国桢随入城问慰宗室士庻宁夏平㨗奏上御门受贺已箯舆致承恩献俘十一月诏磔哱承恩哱承宠哱洪大土文德等俱骈斩长安市颁示天下及四裔君长下诏慰庆王复宁夏田租王妃方氏不屈死特赐褒异大赏宁夏功臣叶梦熊朱正色梅国桢各䕃世官武臣李如松功第一加宫保萧如薰次之麻贵刘承嗣李如樟杨文牛秉忠等加恩有差如薰妻杨氏守平卤有功制勑旌赏赠死事龚子敬都督佥事给事中曹大咸劾穆来辅随府依违缇绮逮治遣戍边魏学曾以原官致仕谷应泰曰巴拜以嘉靖中亡抵朔方屡立战功万厯中备位副将其子承恩袭爵乃拜虽请老而多蓄苍头军声言报国葢不无异志焉方其矍铄请缨挟其子从三千人而西也毋亦观诸镇之虚实结套部为腹心潜伏隂谋待时而动岂真有亷颇之壮志文渊之据鞍哉乃以不给壮马侵尅月粮为党馨罪此特哱氏之权谲借为兵端者耳以故刘东𤾉之变则拜嗾之哱云文秀之怨则拜隂中之揣拜之意不过恃套为长城缓则倚之为外援急则引之为内助夫是以立于有胜而无败敢于倡乱而轻于为叛逆也若然则善勦者不当勦拜而当勦套不在挫套拜之锋鋭而在隔套拜之声援套絶则拜者孤雏腐鼠取之如寄者耳想其初拜套声言联为一家即可騐其情状而东𤾉之恐喝则曰与套驰潼关卓哩克圗之入冦则曰畀以花马池克力葢之求援则能逺致庄克赖如是即拜之恃套相倚为命者也善乎叶梦熊为帅而五路分兵扼守宁夏拜不得出城套不敢渡河而哱氏之计穷蹙极矣迨至打正惊奔贺兰逺遁拜虽游魂可坐而缚也尤有幸者文秀见杀于东𤾉东𤾉䝉诛于国柱许朝陨命于承恩始则虎狼之残物以类聚继而昆䖝之啮还相为攻倘所谓天道是耶非耶比神宗受贺承恩俘馘虽师武诸臣协谋有力而叶梦熊声请讨贼自办糗粮梅国桢仗劔从军力保李氏萧如薰之妻杨氏簮珥犒军羣妇固守则尤卓荦者也明史纪事本末卷六十三明史纪事本末卷六十四钦定四库全书明史纪事本末卷六十四浙江提学佥事谷应泰编平杨应龙神宗万厯十七年四川播州宣慰司使杨应龙反按播州夜郎且兰地汉属牂牁郡唐贞观初分牂牁北界置郎州领六县已改播州干符三年南诏寇陷太原杨端应募决策驰白锦出竒兵定之授武畧将军值唐乱留据长子孙歴宋附属称臣大观中杨文贵纳土置遵义军元世祖授杨邦宪宣慰使赐子汉英名赛音布哈封播国公国初杨鑑内附改播州宣慰司使𨽻四川其域广袤千里介川湖贵竹间西北堑山为关东南附江为池䝉茸鑱削居然奥区领黄平草塘二安抚真播白泥余庆重安容山六长官司统田张袁卢谭罗呉七姓世为目把嘉靖初杨相宠庻子煦欲夺嫡嫡妻张与子烈拥兵逐相走水西客死水西宣慰安万铨挟奏索水烟天旺地听还葬烈即应龙父也自烈仇杀长官相攻剽垂十年总督侍郎冯岳讨平之应龙生而雄猜尤阻兵嗜杀隆庆六年袭职以从征喇麻诸畨九丝腻乃杨柳沟等多郄敌先登斩获无算先后赐金币万厯十二年进大木六十本助工上特给大红飞鱼服加职级应龙窥蜀兵弱毎征讨止调土司而蜀将或从借给渐骄蹇轻纵法所居僣饰龙鳯擅用阉寺嬖小妻田雌鳯疑嫡妻张姦淫出之已饮田氏兄所乗醉封刃取张并其母首屠其家应龙在州专酷杀树威益结关外生苗为翼肆行刼掠于是妻叔张时照与所部何恩宋世臣等上飞文告龙反巡抚贵州叶梦熊疏请发兵勦之而蜀中士大夫率谓蜀三面邻播属裔以十百数皆其弹压且兵骁勇数赴征调有功剪除未为长策以故蜀抚按并主抚朝议行西省会勘应龙愿赴蜀不赴黔二十年十二月逮杨应龙诣重庆对簿系论法当斩请以二万金赎御史张鹤鸣方驳问会倭大入朝鲜羽檄徴天下兵应龙因愬辩愿自将五千兵征倭报效诏可释之兵已启行寻报罢巡抚都御史王继光至严提勘结遂抗不复出而张时照等复诣奏阙下王继光乃一意主勦二十一年春正月抚臣王继光驰至重庆与总兵刘承嗣恭将郭成等议分三军各道并进时军至娄山等关屯白石口应龙佯令其党穆炤等约降因统苗兵据关冲杀都司王之翰军覆杀伤大半会继光论罢即撤兵委弃辎重畧尽黔师协勦亦无功以谭希思为四川巡抚与总兵刘承嗣会同贵州抚镇相机征勦时王继光既罢御史薛继茂乃旋主抚应龙亦上书自白御史呉礼嘉劾郭成等失律令戴罪立功寻刘承嗣以疾乞骸骨两省议久不决应龙遣其党携金入京行间执原奏何恩诣綦江县二十二年三月以兵部侍郎邢玠总督贵州车驾郎中张国玺主事刘一相賛画军前二十三年春正月总督邢玠乘传至蜀察永宁酉阳暨马千斛皆应龙姻媾而黄平白泥诸司久为仇讐计先剪其枝党以檄晓譬应龙大畧称引哱刘事谓龙来当待以不死不者国家悬万金购而头若早为计吾不而欺也会水西宣慰安疆臣请父国亨䘏典兵部尚书石星手札示疆臣趋应龙就吏得贯罪疆臣亦奉札至播招龙当是时七姓惟恐龙出得除罪而四方亡命窜匿其间又幸龙反因以为利院道文移輙从中阻四月重庆太守王士𤦺奉总督邢玠檄诣綦江县趋应龙安稳听勘士𤦺属綦江令前往宣谕应龙使弟兆龙至安稳治邮传储粮郊迎叩头致餔资饩牵如礼曰应龙久缚渠魁待罪松坎所不敢至安稳者以安稳多奏民伏兵伺杀往有明鑑诚恐中计故不敢出使君幸枉车骑临贶松坎敬布腹心綦江令具言太守太守曰松坎亦曩奏勘地也即以五月八日单骑往松坎应龙果面缚道旁泣请死罪膝行前席叩头流血请治公馆执罪人及罚金献廷中得自比安国亨国亨者曩亦被讦惧罪不出界故应龙引之太守为请总督乃遣賛画张国玺刘一相及道府诣安稳应龙囚服蒲服郊迎缚献黄元阿羔阿苗等十二人案騐抵应龙斩以其族得论赎输四万金助採木仍革职子朝栋以土舍受事次子可栋羁府追赎黄元等枭斩重庆市总督以闻是时倭氛未靖大司马欲缓应龙专事东方天子亦以应龙向有积劳可其奏总督议设抚彛同知治松坎从之论功加邢玠右都御史还朝以重庆太守王士琦为川东兵备使弹治之应龙再及寛政益怙终不悛而次子可栋寻死重庆则心益痛促取尸棺以勘报未完不肻发趣其完赎大言曰吾子活银即至矣拥兵驱千余僧招魂而去分遣土目置阙据险僣立巡警捜戮军民刼掠屯堡殆无虚日厚抚诸苗用以摧锋名硬手州人稍殷厚者没其家以养苗由是诸苗人愿为之出死力矣二十四年七月杨应龙肆逆噼余庆土吏毛承云棺磔其尸已又掠大阡都坝焚刼余庆草堂二司徧及兴隆偏镇都匀各衞遣弟兆龙引兵围黄平戮重安司长官张熹家势复大炽二十五年三月杨应龙流刼江津县及南川十二月杨应龙临合江索其讐袁子升缒城下脔割之石砫宣抚司土舍马千驷入播先是千驷母覃与应龙私覃宠千驷谋夺长子千乘爵于是聘应龙次女为声援二十六年十一月兵备副使王士琦调征倭杨应龙益统苗兵大掠贵州洪头高坪新村诸屯已又侵湖广四十八屯阻塞驿站诇原奏讐民宋世臣父銮及罗承恩等挈家匿偏桥衞城袭执指挥陈天宠等大索城中得銮承恩及子女惨戮以殉令诸苗对父奸女面夫淫妻或裸体坐木丛射笑乐或烧蛇从隂入腹人蛇俱毙又掘坟墓焚尸灰飞蔽天巡抚四川都御史谭希思请于合江綦江各置游击一员合江募兵千二百人扼冈门綦江募兵二千人扼安稳二十七年二月贵州巡抚江东之令都司杨国柱指挥李廷栋部兵三千勦杨应龙龙遣子朝栋弟兆龙何汉良等迎敌于飞练堡我师夺三百落贼佯走天邦囤诱我师殱之杨国柱骂贼不屈与经歴潘汝资等俱死于是江东之坐浪战罢以郭子章代之起前都御史李化龙兼兵部侍郎节制川湖贵三省兵事决意进勦调东征诸将南征刘綎督川兵先发麻贵陈璘董一元相继囘兵五月总督驰至蜀即请设标兵益调募浙闽滇粤将士檄总兵万鏊自松潘移重庆并调集镇雄永宁各汉土兵设防六月杨应龙乘我师未集大勒兵犯綦江分屯赶水猫儿冈娄国等以偏师一犯南川一犯江津其子朝栋守沙溪缉麻山防永宁宣抚与贵州十七日游击张良贤遇贼旧东溪颇有斩获二十一日应龙督苗兵围綦江城数匝游击房嘉宠误爇火砖反伤城上兵贼乘势登城嘉宠帅师巷战蜀兵争譟走水上嘉宠乃杀其妻与良贤赴敌死应龙因刼令纵囚焚掠出綦江库犒师依仓就食尽取资财子女去老弱者杀之投尸蔽江而下水为赤退屯三溪以綦江之三溪毋渡南川之东乡坝立石为播界号宣慰官庄声言江津合江皆播故土总督郭子章日夜徴调汉土各兵守渝城分戍南川合江泸州军声渐振贼迁延不进初贼本无意竟反徒以安忍猖狂既覆我师飞练则骑虎势不终下益结九股生苗及红黑脚等苗负险弄兵然犹冀我如往事曲宥未敢鼓行深入止言争界给葬并索奸民而总督因我援师未集蜀人畏贼如虎时时移文诘责示无遽絶意计以缓贼贼果具文求抚不复西向总督亦谬为好语縻之止驻会城调度示贼无张皇已上闻破綦江追褫两省抚臣谭希思江东之各为民缇绮逮兵偹使王贻德赐剑悬赏严㫖进勦总督益调各路兵专俟大举十月命总督李化龙驻重庆调度川贵湖广兵总兵刘綎兵亦至綎素有威名其家丁良马皆可决胜然夙与应龙昵人皆疑之于是总督延入卧内输心腹且以危言激之引其父显九丝功为比綎大恸愿誓死报効总督乃腾书于朝遂委綎专制而总督治军益有次第十一月杨应龙屯官坝声窥蜀已遂焚东坡烂桥楚黔路梗黄平龙泉所在告急贼复据偏桥出掠兴隆镇逺总督议置劲兵万余据要害通楚黔道黔帅童元镇拥兵铜仁不前革职立功以李应祥代命佥都御史江铎巡抚偏沅监总兵陈璘之师三十八年春正月杨应龙勒兵数万五道并出攻龙泉司守偹杨维忠拥兵二千以势不敌先期托台谒走思南鹦鹉溪土官安民志率步卒五百拒守死之吏目刘玉銮偕妻子并死于贼副总兵陈良玭託守偏桥不之援石砫宣抚司马千乘军邓坎贼乘夜掩袭我军坚壁诘旦奋击连破金竹青冈觜虎跳关等七寨酉阳宣抚司冉御龙进攻官坝斩关直上复擒斩三百有竒初贼既下龙泉方移兵攻婺州闻败撤兵遁徴兵大集延宁四镇河南山东天津滇浙粤西兵至者踵背相属各土司亦用命总督李化龙分兵八路川师分四路总兵刘綎从綦江入以恭将麻镇等𨽻㕘政张文耀监之总兵马孔英从南川入以恭将周国柱宣抚冉御龙等𨽻佥事徐仲佳监之总兵呉广从合江入以游击徐世威等𨽻㕘议刘一相监之副将曹希彬受呉广节制从永宁入以㕘将呉文杰宣抚奢世绩等𨽻恭议史旌贤监之而中军率标下游兵䇿应黔师分三路总兵童元镇统土知府泷澄知州岑绍勲等由乌江㕘将朱鹤龄受元镇节制统宣慰安疆臣等由沙溪总兵李应祥统宣慰彭元瑞等由兴隆恭议张存意按察司杨寅秋监之湖广偏桥一路分两翼总兵陈璘统宣慰彭养正等由泥副总兵陈良玭受璘节制统宣抚单宜等由龙泉副使胡桂芳㕘议魏养䝉监之以偏桥江外为四牌江内为七牌五司遗种及九股恶苗盘据故也其黔抚郭子章驻贵阳楚抚支可大移沅州部署既定大会文武于重庆登坛誓师二月十二日分道并发每路兵约三万人官兵三之土司七之苗见惊曰今畨真天兵与昔不同总督谕诸将以抵娄山等关为期移镇重庆节制且曰关外且战且招降多不可胜诛也关内疾战勿受降师不可久老贼诈不可信也先是蜀玉垒山忽裂佥谓昔年平九丝地数动殆播平前兆云十五日刘綎进入綦江连战破三峒綦江自东溪入播并峻岭茂箐楠木山羊简台三峒素号竒险贼首穆炤等盘据綎力战克之三月杨朝栋统苗兵数万分道迎敌锋甚鋭我师夹击綎身自陷阵苗大惊曰刘大刀至矣栋溃围走㡬为我获初綦江诸苗自分屠城惨戮罪不赦又应龙惮綎威名冀首挫其锋属朝栋悉劲兵间道相角曰尔破綦江驰南川尽焚积聚余无能为也及朝栋仅以身免贼胆落益为守御计诸军分道并㨗南川则酉阳石砫二司先登初八日遂克桑木关乌江则坝阳永顺兵先登十一日遂克乌江关翌日克河渡关陈璘及副将陈寅击四牌贼各披靡遂夺天都三百落诸囤贼连败乃乗隙出竒兵突犯乌江诈称水西泷澄会哨诱永顺兵㫁桥淹死我师无算恭将杨显守备陈云龙阮王竒白明逵指挥杨续芝等死之事间逮总兵童元镇下于理时有飞语水西佐贼者总督檄诘水西不自安会贼杀其头目澄大眼二十六日贼託田氏修好贿澄澄戮其使击斩伪将杨惟栋等安疆臣亦执贼二十余人以示不背二十九日刘綎战九盘入娄山关关为贼前门万峯挿天中通一线我师从间道攀藤鱼贯毁栅入四月朔屯白石应龙身率各苗决死战隂令杨珠等抄后山夺关四面合围都司王芬中流矢死刘綎亲勒骑冲坚以游击周敦吉守备周以德分两翼夹击败之追奔至养马城与南川永宁路合连破龙爪海云险囤压海龙囤而垒海龙囤贼所倚天险飞鸟腾猿不能踰者时偏沅巡抚都御史江铎已抵任视师陈将军璘帅师急攻以十三日破青蛇囤安疆臣亦以十六日夺落蒙关至大水田焚桃溪庄贼见势急父子相抱哭上囤死守毎路投降文缓我师总督檄贼诡降即斩使焚书毋为所绐虞綎与应龙旧檄无通贼綎械其人自明而呉广以朔三日入崖门关营水牛塘与贼力战三日却之贼诡令妇人于囤上拜表痛哭云田氏且降复诈为应龙仰药死报广广轻信按兵不动已觇知田氏诈降缓攻而所云应龙死乃川兵攻囤以火砲击死所谓杨珠也珠骁勇善战既死贼痛如失左右手广觉诈益厉兵恊攻烧二关夺三山絶贼樵汲八路兵大集海龙囤下五月十八日始筑长围更畨迭攻自是贼坐困穷厓知兵在颈矣会总督李化龙闻父丧诏以缞墨视师化龙跣而草檄益治军念贼囤前陡絶势难飞越令马孔英率劲兵壁其间余併力攻后囤时天苦雨将士驰淖中苦战六月四日天忽开朗五日刘綎身先士卒进克土城应龙益迫夜散数千金募死士拒战诸苗皆骇散无应者起提刀自巡垒就四面火光烛天傍徨长叹泣语妻子曰吾不能复顾若矣诘朝我师遂登囤破大城入应龙仓皇同爱妾二阖室缢且自焚呉广获其子朝栋及妾田雌鳯急覔尸出焰中广中火毒失声㡬絶顷而甦计出师至灭贼百十有四日八路共斩级二万余生获朝栋兆龙等百余人播贼平总督露布以闻刘将军綎为军功冠十二月献俘阙下剉杨应龙尸磔杨朝栋兆龙等于市分播地为二属蜀者曰遵义属黔者曰平越谷应泰曰杨应龙播州土司官也其地属汉牂牁郡唐干符中杨端应募长子孙焉厯宋元皆授世官明室因之应龙生而雄猜尤阻兵嗜杀然其賔叛不一荒忽无常亦土司之风类然也应龙之初从征喇麻进贡大木亦尝效忠顺膺赏赉矣乃以嬖小妻田雌鳯屠妻张氏之家而何恩宋世臣连章告变黄牛白泥诸司久为仇讐于凡七姓诸豪咸喜龙之得罪不欲其就徴对簿而五司遗种九股顽苗及轻剽好作乱之徒又鼓动其间同恶相济龙虽狼子野心亦所谓生长蛮乡无与为善者也所幸援兵大集调度多方督臣李化龙发踪之才总戎刘綎军功之冠于时八路分兵四月告㨗卒之应龙戮尸朝栋弃市威震遐荒功业烂焉然而重庆之会登坛誓师海龙之围尅期并到兵法曰兵贵有谋又曰以多算胜固先定其规模非漫尝于一击也若应龙者倔强偏陲不知汉大宗嗣荡灭取世戮笑尤足为凭险负固之戒悲夫明史纪事本末卷六十四明史纪事本末卷六十五钦定四库全书明史纪事本末卷六十五浙江提学佥事谷应泰编矿税之弊神宗万厯二年二月太监张诚等求领真定木税工部执论不许七年七月给事中顾九思王道成请撤浙直织造内臣上以示大学士张居正居正曰地方多一事则有一事之扰寛一分则受一分之惠灾地疲民不堪催督撤之便上从之十一月命浙直织造添织之万三千张居正言添织之费不下四五十万金在库藏则竭在小民则疲浙直水灾䝉恩蠲济方撤织监又复加𣲖非圣意所以爱养元元也上命减其半八年九月太监王効称缺岁额银朱等料戸部尚书张学奏登极一诏尽损不急之务宜量停罢上从之十年四月顺天府尹张国彦请豁房税不报十一年正月戸部请停买金珠不报十二年六月四川巡抚雒遵奏採木之害八月房山人史锦请开矿命下抚按十四年四月南京工部尚书隂武卿乞减免织造烧造甆器停解花梨杉楠不听九月戸部侍郎张国彦言苏杭之织造江西之甆器公主之广求珠宝得无与汉文百金之费相类乎不听十六年十一月遣内臣祷祠五台山还奏言紫荆关外广昌灵邑可定矿砂作银冶奸民张守清擅其利一日上视朝毕召大学士申时行等于皇极殿语及之时行等请勅部行抚按查问禁戢上是之命逮守清伏法闭塞矿洞十八年九月易州民周言请开矿玉田丰润民复以请部未报上遣文书官至阁速之辅臣因言开矿之害御史邵以仁亦力言其不可二十四年六月府军前衞副千戸仲春请开矿助大工从之命戸部锦衣衞各一同仲春开採给事中程绍工杨应文言嘉靖二十五年七月命採矿自十月至三十六年委官四十余防兵千一百八十人约费三万余金得矿银二万八千五百得不偿失不听七月锦衣衞百户陆松鸿胪寺随堂官许龙顺天府教授冯时行经歴赵鳯等各言开矿助大工从之户部尚书杨俊民言真保蓟易永平开矿恐妨天夀山龙脉上谓距陵逺且皇祖尝开之不听命戸部即中戴绍科锦衣佥书杨宗吾开矿汝南八月詹事府録事曾长庆锦衣衞百戸呉应骐请山西夏邑开矿府军后衞指挥王中允请青沂等开矿从之招矿盗开採仍编富民为矿头从太监王虎请也锦衣衞百户汪文通言沂州矿指挥郝承爵言费县矿指挥刘鑑言栖霞招逺等矿指挥马清言文登县矿千戸赵良将言沂水䝉隂临朐矿命太监陈增同府军指挥曾守约开採九月巡抚山西魏允贞请停开矿不报太监王虎论保定巡抚李盛春阻挠开採下㫖切责十一月戸部郎中戴绍科进矿砂银自后进者踵至十二月遣太监张忠往山西曹金往两浙赵钦往陜西各开矿辅臣沈一贯言留守中衞王一清请税煤炭为民害不报先是奸人王君钖奏开易州矿㫖下戸部议尚书林材执奏且上言山冶之害小则争掠大则啸聚盗之囮冦之薮也遂幡然从之逐君钖令勿濳住生奸计至是新建张位秉政以为利出于天地之自然可益国无病民採之便上遂从其言二十五年春正月御史况上进给事中杨应文言建採木之害人夫渡泸触瘴死者被野吏胥假公行私毒流百姓不报戸科程绍言开矿事变多端疏凡五上俱不报二月给督徴天津等处店租内官关防三月浙江巡按王业宏言矿税不便者六乞停罢不报四月刑部侍郎吕坤言洮兰之绒山西之䌷浙直之段绢积于无用若服有定期岁用千疋而江南山陕之人心收矿税无利勒民间纳银民不能支括库银代岂开矿之初意哉诚勅各省使臣严禁散砂不许借解而各省之人心収自赵承勋造四千之说而皇店开朝廷有内官之遣而事权重且冯保八店为屋㡬何而岁四千金不夺市民将安取乎诚撤各店之内官而畿内之人心收不报九月太监陈增劾福山知县韦国贤阻挠开採逮下狱巡抚万象春夺俸山西巡抚魏允贞奏言巨珰出领矿税为民凿齿窫窬而矿为尤甚珰亦反噬以激上怒允贞又上书言朝廷得失讥切宰臣不能辅导致使刑余之人播恶上切责之二十六年六月命内监李敬採珠广东七月神武衞千户朱仁等奏湖口船税可万余金鸿胪寺主簿田应璧言两淮没官余盐命内监李道督税湖口鲁保经理淮盐俱许节制有司户科给事包见㨗上言开矿之害陛下谓徒取诸山泽在矿使实夺取之闾阎搥击入山者十二载虎狼出柙者半天下科臣赵完璧郝敬道臣许闻造姚思仁交章言之不报夺保定巡抚李盛春等俸以天津店税银解进迟延故罚八月太常寺少卿傅好礼言近郊假官抽税不报越三日好礼伏文华门求面对上怒降广昌典史大理寺卿呉定疏救削籍而假官二十八人下镇抚司惜薪司柴炭岁兵工二部二十余万至是求益给事贾维春言岁进物料上用什之二三余尽入溪壑今复求益不已岂真为国家计盈缩哉不报九月益都知县呉宗尧奏矿务太监陈增罔上营私益都有铅砂无银矿增强之入银业非法矣又强採者代纳稍缓逮及吏民陛下所得十一而增私橐十九山东巡抚尹应元恭增罪状二十余条忤㫖夺俸宗尧下镇抚司削籍十月云南大理採石二十七年春正月分遣御马监高宷𣙜京口供用库官暨禄𣙜仪真二月百戸张宗仁请复浙江市舶命太监刘成𣙜税浙江千户陈保请𣙜珠命内监李鳯採珠广州兼徴市舶司税课设福建市舶司命御马监高寀兼矿务命内监杨荣开採云南陈奉徴荆州店税陈增徴山东店税孙隆带徴苏杭等处税课鲁坤带徴河南孙朝带徴山西时奸弁冯纲等望风言利皆朝奏夕遣湖口税监李道㕘南康知府呉宝秀星子知县呉一元偾侵国税命缇骑逮下理宝秀至任才十六日初任大理亷平有声至是忤道被逮妻陈氏自缢槛车旁内监丘乘云徴税四川兼矿务梁永徴税陕西各以原奏千戸翟应泰乐纲等往御马监潘相督理江西瓷厰前珠池太监李敬兼广东矿税辅臣沈一贯言中使衙门皆创设并无旧绪可因大抵中使一员其从可百人分遣官不下十人此十人各须百人则千人矣此千人每家十口为率则万人矣万人日给千金岁须四十余万及得才数万徒敛怨耳今分遣二十处岁糜八百万圣思偶未之及也乞尽撤之不报寻诸省皆併税于矿使三月内监王忠徴税宻云张煜徴税卢沟桥太监陈增马堂争税命堂税临清增税东昌命锦衣衞千戸韦梦麒同御马监奉御陈奉徴收湖广等处店税徴银六万有竒上以湖广荆州原有辛效忠店房曾经辽藩窃据后张居正私意革免命抚按奏明巡抚支可大奏湖楚内错江湖故称泽国物产非有缣纁绮绣之竒也厥贡非有璆琳琅玕之珍也比岁採木重役焚林竭泽十室九空旧有各项税课如荆州辽府张居正店房已经没入变价解京尽属民间之业今仅于沙市徴收税银及各府原设有税课司有门摊商税有茶盐油布杂税内以给解京济边之用外以充宗藩吉凶之资大之供官军俸钱科举兵饷之需小之作纸札公费工食衣粮之数纪载甚明今若併前项收入内帑则百用乏絶矣若迫于用诎复议加𣲖则下民怨咨矣此犹以在官言之也至其在民行货有税矣而算及舟车居货有税矣而算及庐舍米麦菽粟饔飱也而税鸡豚肉食也而税耕牛骡驴一畜产也而税捜刮于十五郡之中遍及于一百十六州县之内一岁之中驿逓钱粮动益千计虽欲不扰地方不可得矣楚故犷悍又以横政驱之有莫知其所底止者不报戸科给事包见㨗疏论矿店滋蔓又疏论临清税使扰民必致生变又疏辽左阽危矿市为患尤烈一月三疏指数内使切直时论韪之谪贵州布政司都事未㡬临清百姓变殴税使马堂㡬死见㨗言若左劵歙县监生呉养晦投税监鲁保言大父守礼逋盐课工十五万乞追入给占产从之左春坊左庻子叶向高请罢矿使不报大学士赵志臯病笃特疏请停矿税不报四月河南矿监鲁坤言矿砂嬴缩不一请均𣲖官民从之十月南京守备大监郝隆刘朝用採宁国池州等矿戸科给事李应䇿姚文蔚以播警乞停中官矿税不报八月锦衣衞总旗申敏奏湖广兴国州矿洞丹砂命陈奉开採逮荆州府推官华钰黄州府经歴车任重降荆州知府李商耕黄州知府赵文炜荆门知州高则巽各一级以税监陈奉诬劾也初奉由武昌抵荆州商民鼔譟者数千人飞砖击石势莫可御道府诸臣身犯其冲殚力防䕶独华钰以公事至夷陵奉疑之又恶其禁革差官冠带阻截司役书算故受诬尤烈又税课襄阳商人聚徒鼓譟知府李商耕治其㕘随开镇荆门增设税课而荆门故非巨镇往来商船颇少诬知州高则巽阻挠俱降调云南税监李荣虐诸生见诟荣劾巡抚陈用賔命下诸生于理九月户部进大珠龙涎香十月骁骑衞百户请徴湖广郡县积贮羡银又兴国州人漆有光报徐鼎等掘古墓得黄金巨万命陈奉同抚按查解十二月命应天府取帘屏龙旂龙帘诸上供物府丞徐申上疏言费将巨万弊不可言必不得已请增炉鼓铸以济急报可武功衞百户韩应桂奏土民夏国瑚报湖广京山具有真矿铅砂大青等物是时兴国麻城开採止得铅砂得不偿失即陈奉亦经营劳瘁苦于奉行巡抚支可大疏恭应桂欺罔请置法上免其罪撤回云南道御史叶永盛奏差珰播虐请诛首祸不报二十八年春正月武昌汉阳民千余集抚按门陈税监陈奉之毒抚按不敢理民情益愤贵州巡按宋兴祖请停採木专力讨播逮西安府同知宋言税监梁永劾其激衆倡乱也二月己卯命太监暨禄兼徴鳯阳安庆徽庐常镇税前止徴应天太平宁国淮扬至是从羽林千戸王承德金吾百戸王镇请也南京守备太监邢隆税沿江洲田辛巳内监鲁坤开彰德衞辉怀庆开封等矿洞以武骧衞百戸张钦请也戊子锦衣衞百戸王体仁奏徴长江船税从之三月戊申四川贡扇不至左布政使程正谊等五人俱降调庚戌两淮盐务少监鲁保㕘税监陈增委官程守训假武英殿中书舍人恣虐不报广洋衞镇抚戴君恩奏广东遗盐及名马天鹅绒镇伏西锦珠宝皆土产上即命徴収总督戴耀极言之不听四月甲申云南矿税宝井内监杨荣㕘云南知府蔡如川赵州知州甘学书等乙酉珠池市舶税务内监李鳯激变新会县因恭乡官呉应鸿等命逮治鳯阳巡抚李三才请停矿税曰自矿税繁兴万民失业陛下为斯民主不惟不衣之且併其衣而夺之不惟不食之且併其食而夺之征𣙜之使急于星火捜括之令宻如牛毛今日某矿得银若干明日又加银若干今日某处税若干明日又加税若干今日某官阻挠矿税拏解明日某官怠玩矿税罢职上下相争惟利是闻如臣境内抽税徐州则陈增仪真则暨禄理盐扬州则鲁保芦政沿江则邢隆千里之区中使四布加以无赖亡命附翼虎狼如中书程守训尤为无忌假㫖诈财动以万数昨运同陶允明自楚来云彼中内使沿途掘坟得财方止圣心安乎不安乎且一人之心千万人之心也皇上爱珠玉人亦爱温饱皇上爱万世人亦恋妻孥奈何皇上欲黄金髙于北斗而不使百姓有糠粃升斗之储皇上欲为子孙千万年而不使百姓有一朝一夕试观往籍朝廷有如此政令天下有如此景象而不乱者哉不报辛未三才复奏数月以来章奏但系矿税即束髙阁臣前疏非泛常国脉民命之所关天心祖德之所在也人主能为万姓之主然后奔走御侮若休戚不关威力是凭刼夺之己耳斩刈之己耳孤人之子寡人之妻拆人之产掘人之墓即在敌国讐人犹所不忍况吾袵席之赤子哉穷困无聊遂生窥窃如徐州赵古元之类是己夫天下非小弱也草泽之人至广且衆也欲为古元者何限独以朝廷处置得宜欲乘之而无衅故俛首降心从教从令耳今乃驱之使乱臣惧万姓不肻为朝廷屈也南京守备太监下庐州问六安州矿有无状知府具地图上言六安有矿髙皇帝恐人盗採有伤皇陵来脉故六安衞特重巡山之任不敢妄议开取诏止之六月戊戌矿监赵钦劾富平知县王正志逮讯七月税监王虎劾通州同知邵光庭香河知县焦光卿降调戊申税监陈奉讦江防恭政沈孟化蕲州知州郑梦桢降调戊午巡按御史王立贤奏税监陈奉贪暴激变不报时陈奉道承天之金花滩勒居民黄金拷及妇人并拘钟祥知县邹尧弼远近大震八月把总韩应龙奏四川成都龙安产盐茶重庆马湖产名木命内监邱乘云往徴十二月辛丑湖广税监陈奉遣荆州衞王指挥开矿谷城不获责贷主簿胁库金若干邑人大惧羣击之指挥走免余俱溺江中二十九年二月天津税监马堂进大西洋利玛窦方物礼部言大西洋不载会典真伪不可知且所贡天主女图既属不经而囊有神仙骨等物夫仙则飞昇安得有骨韩愈谓凶秽之余不宜令入宫禁宜量给冠带令还勿潜住京师不报己丑武昌兵备冯应京㕘陈奉大逆十罪逮至京下司理削籍奉欲开矿青山枣阳知县王之翰以近显陵拒之因诬及襄阳通判邸宅推官何栋如俱削籍逮下狱之翰寻毙三月武昌民变逐陈奉奉列兵杀二人匿楚府中命甲骑三百余射死数人伤二十余人奉踰月不敢出衆埶奉左右六人投之江奉自焚公署门事闻谪知府王禹声知县邹尧弼为民沈一贯论陈奉激变不报四月督理直𨽻仪真等税御马监暨禄言臣徴庐鳯徽安遗税并沿江船税各抚按皆云重叠不敷题请寛处臣未敢凭二项共二十万金今征不满万始信抚按为可据而原奏人无凭也乞轸念民瘼以实徴解上毋拘原奏人揣摩之数上从之时𣙜使竒暴独暨禄请寛䘏凡五上六月己巳太监孙隆採税浙直驻蘓州激变市人杀其恭随黄建节等数人抚按诘乱民有葛成独引服不及其余下狱论死直𨽻巡按御史刘曰梧行部徽州见程守训竖坊曰特㫖下书咸有一德即收之守训讦奏曰梧短不报七月陕西抚按奏岁贡羊绒四千疋奉命改织盘陵又降柘黄暗花二则毎疋长五丈八尺日织一寸七分半年得疋岂能如额乞悉改织不报九月起礼部尚书沈鲤大学士入阁办事鲤陛见具疏望上以言致治又极陈矿税之害寻值长至节上使太监陈矩晏之语及开矿事鲤言洩山川灵气伤陵脉关系圣躬与圣子神孙不细上颔之礼部侍郎郭正域疏言世宗朝罢内臣镇守及珠池贡物扰驿逓滥奏带开银塲者按问谴戍不贷备在宝録宝训幸罢诸中使以杜乱萌不报十月以内监鲁保司两淮盐政兼浙直织造请专勑与关防礼部侍郎郭正域持不可往白内阁朱赓曰勑去矣勑中多劝戒语正域曰今文武臣奉勅者孰无劝戒能一一奉行否何望于阉退而具疏力争关防得无给三十年二月己卯上偶不豫急召辅臣沈一贯入谕以勉辅太子併及罢矿税起废释禁诸事翌日上安诸事遂寝停税谕已出上悔急令追之太监田义谏曰谕已颁行不可反汗上怒㡬欲手刃义义不为动一贯恐亟缴前谕义唾之始吏部尚书李戴左都御史温纯约即日奉行且颁天下刑部谓弛狱湏再请亡何而㫖格矣饶州景德镇民变税监潘相舍人激之相诬劾通判陈竒逮下狱三月云南税监杨荣肆虐激变滇人不胜愤火厰房杀委官张安民抚按以闻上怒持其章不下大学士沈鲤揭言定乱宜速久且生变又具列荣罪状得毋株及五月戊辰太监刘成徴税苏松常镇激变江西税监潘相掠诸生及辅国将军谋託各宗大閧抉门入相走免诬劾上饶知县李鸿报怨鸿除名礼部侍郎冯𤦺上言矿税之害滇以张安民故火厰房矣粤以李鳯酿祸欲剸刃其腹矣陕以委官迫死县令民汹汹不安矣两淮激变地方刼燬官舍钱粮矣辽左以余东翥故碎尸抄家矣土崩瓦解乱在旦夕皇上能无动心乎不报应天大风抜富家树成穴鲁保诬以盗矿府尹徐申力白富家寃而盛言帝京王气不可凿保不能夺九月杨州富民呉时脩献银十四万两诏授其子弟各中书舍人三十一年九月云南税监杨荣责丽江土官木增退地听开採巡按御史宋兴祖上言丽江古荒服也木氏世知府守石门以絶西域守铁桥以㫁土畨不宜自撤其藩贻误封疆不报三十二年三月都御史温造言矿税毒虐乞逮广东税使李鳯撤陕西税使梁永云南税使杨荣不报八月丙午武骧百戸陈起鳯请採大木以觊利除名尽逐其党时大雨都城崩坏戸部尚书赵世卿言苍生糜烂已极天心示警可畏矿税貂珰掘坟墓奸子女皇上尝曰朕心仁爱自有停止之日今将索元元于枯鱼之肆矣不报九月戊申翰林简讨蔡毅中上皇明祖训节略内关矿税者为注疏二十二卷不报三十三年春正月壬辰广东抚按戴燿林秉汉奏税监李鳯憾潮州推官姚会嘉遮辱于广州不报二月丙午巡按广西杨芳国言税监沈永夀以土产金银铅钖𣲖有司包解永康思恩等州原无矿洞亦𣲖多金宜免不报八月礼部侍郎冯𤦺上言矿使出而天下苦更甚于兵税使出而天下苦更甚于矿皇上欲通商而彼专欲困商皇上欲爱民而彼必欲害民皇上戒以勿信拨置而拨置愈多皇上责以不报绎骚而绎骚更甚皇上之心但欲裕国不欲病民羣小之心必自瘠民方能肥己疏留中十二月壬寅诏罢採矿以税务归有司释矿税在狱承天诸生沈机等十二人三十四年春正月癸巳逮咸阳知县宋时隆下狱时命停矿税监梁永坚执咸阳潼关委官不宜罢益树党布虐巡抚顾其志捕恶党置之法永大恨之永又檄时隆取绒氊千五百时隆不予遂诬时隆刼税阁臣揭沮不报二月己未南京内官监丞徐夀伪造印牒称中㫖徴南工部杉枋三千部报详诈穷下守备太监刘朝用讯之三月己巳朔大学士沈鲤朱赓言秦人恨梁永甚宜撤不报乙亥江西矿务太监潘相以停税移景德镇请专陶从之丁丑仍以江西湖口税务归税监李道己卯云南矿务太监杨荣被杀荣久于滇恣行威福杖毙数千人榜掠指挥樊髙明等尽捕六衞官人人自危指挥贺世勲韩光大遂倡衆焚其署徒党辎重皆烬事闻上怒不食曰荣不足惜何纪纲顿至此罪其首事罢中使不遣以税课归四川税使丘乘云世勲下狱死光大戍边五月巡抚鳯阳李三才言恩诏中格流传二説一新政原非圣意故旋开旋闭一沈一贯恐沈鲤朱赓妨位耻事不出已计倾左右致善事不终上怒夺俸三月一贯奏辩不问三十五年七月壬辰撤陕西税监梁永还京初巡按陕西御史王基洪劾税监梁永陈兵杀伤吏民巡抚顾其志奏至平甚上疑之梁永遂讦奏咸阳知县满朝荐承御史意伏兵渭南刼贡上怒命逮朝荐廷臣论救不听时缇骑止灞上宗室士民毋虑数万人围永署朝荐间道就槛车蓝田知县王邦才亦发奸剔蠧与永相左并为永诬逮至是中㫖撤永还十一月巡抚福建徐学聚户科给事中江灏劾税监髙宷不法不报初宷肆虐闽中旧抚袁一骥捕其爪牙置之法宷造楼船艅艎治戎器招集亡命徴集百货将出与诸畨市闽人集其门诟之宷所杀伤百余人焚民居无算一骥力辑之乃定已又招红畨入市杀僇商渔渐窥内地故学聚奏之二十六年五月甲寅辽东税监髙淮激变锦州淮恃宠恣横吏民小拂意父子老弱系累相属干道徴税私赋倍之毎开市夺其善马驽者强勒堡军以重价购偿自疏调度兵将诩其功伐总督蹇达劾奏内臣不得豫政典兵不报至是索贿锦州军户军户杀其使激衆千人围之淮仓皇逃入山海关吏部左侍即杨时乔戎政尚书李化龙力言辽东重困危在旦夕皆髙淮扰民激变以资祸患上命撤淮还京四十一年六月初广东珠池自万厯三十二年停採至是金吾右衞指挥倪英上章请开刑科给事中郭尚賔论开採之害不报四十二年二月命各省税课减三分之一四十三年八月命内官吕贵暂提督浙江织造江西税监潘相檄催福建广东税课阁臣言之不听九月丁丑江西湖口税廨火大学士呉道南请罢湖口商税不报四十四年四月丙午雷火焚通州税监张煜楼居御史金汝谐以闻请罢税使不报八月万夀节加税监河南湖广江西潘相通湾张煜天津马堂四川邱乘云南京刘朝用岁禄赐吕贵飞鱼服四十七年五月吏部候选儒士蒋定国奏採山西夏县等矿疏不由通政司通政使姚思仁紏之时辽东三路败兵饷告急歙人曹致亷等奏乞同内监捜江南富家借饷数百万思仁复疏争之四十八年七月上崩遗诏罢一切矿税并新增织造烧造等项建言废弃及矿税诖误诸臣酌量起用奉皇太子令㫖尽行停止税监张煜马堂胡濵潘相丘乗云等撤还京谷应泰曰闻之银镂金品列之禹贡卄人玑贝载在周礼国有常经非可以无艺征之也况王者藏富于闾阎天子不下求金车良以多慾者仁义难施黩货者乱源斯伏有天下者不可以不致谨也神宗奕叶昇平边圉封贡海内乂安家给人足而乃苞桑之忧不系于虑日中之昃弗虞于怀逺贤士大夫亲宦官宫妾女谒苞苴隂性吝啬孶孶所谈利之所萌耳逮至万厯二十四年张位主谋仲春建䇿而矿税始起于是命张忠往山西曹金往两浙赵钦往陜西陈增驻山东高寀领福建杨荣办云南丘乘云驻四川李敬摄广东郝隆刘朝用采池州陈奉领湖广鲁坤开彰德衞辉大珰襍出诸道纷然而民生其间富者编为矿头贫者驱之垦采绎骚凋敝若草菅然又不特此也矿务之外天津有店租广州有珠𣙜两淮有余盐京口有供用浙江有市舶成都有盐茶重庆有名木湖口长江有船税荆州有店税又有门摊商税油布襍税莫不设珰分职横肆诛求有司得罪立系槛车百姓奉行若驱驼马虽汉室牢盆桑孔乘传熙丰手寔鸡豚悉空曾未若斯之酷也至乃国法恣睢人怀痛愤反尔之诫覆舟之祸亦间有之以故髙淮激变辽东梁永激变陕西陈奉激变江夏李鳯激变新会孙隆激变苏州杨荣激变云南刘成激变常镇潘相激变江西当斯时也瓦解土崩而散其不亡者幸耳而深宫不省疏入留中其始因矿税而设珰者继则珰荧然託命言矿税其始因珰媚而迎合在矿税者继则珰肥而交结在宫闱植根深固未易卒抜故也善乎侍即冯𤦺之疏曰皇上之心但欲裕国不欲病民羣小之心必自瘠民方能肥己逮至三十三年而税归有司矿使停罢轮台之悔不亦晚乎然且两载以还税监不革七年之后为池复开比之衞武饮酒之悔秦穆临河之誓矣何习与性成也明史纪事本末卷六十五明史纪事本末卷六十六钦定四库全书明史纪事本末卷六十六浙江提学佥事谷应泰编东林党议神宗万厯二十一年二月京察竣三月己未刑科给事中刘道隆论吏部稽勋司员外郎虞淳熙兵部职方郎中杨于庭台省交謪而吏部曲为解仅议一职方主事袁黄非体上责吏部回奏尚书孙鑨言淳熙臣乡人安贫好学非有先容之助于庭任西事有功尚书石星亦言之臣不忍以功为罪且既命议覆自有异同惟各原其心求归于当若知其无罪以科道之言而去之昧心欺君臣不能为上以不引罪夺俸三月考功郎中赵南星镌三秩调外淳熙等并罢刘道隆以不指名亦夺俸鑨乞休不许鑨复奏曰人臣之罪莫大于专权国家之祸莫烈于朋党夫权者人主之操柄人臣所司谓之职掌吏部以用人为职进退去留属焉然必请旨而后行则权固有在不可得专也今以留二庶僚为专权则无往非耑矣以留二京职为结党则无往非党矣臣任使不效徒洁身而去俾专权结党之説终不明于世将来者且以臣为口实又大罪也因请乞骸骨归先是内计去留先白阁臣鑨及南星力矫之王钖爵不悦鑨既被谴都察院左佥都御史王汝训通政使魏允贞大理寺少卿曽干亨礼部郎中于孔兼员外郎陈泰来主事顾允成张纳陛贾巖国子助教薛敷教俱论救礼部郎中何乔逺主事洪启睿复合䟽言之孔兼允成敷教俱谪外甲子礼部员外郎陈泰来䟽曰臣通籍十七年四厯京察部权自髙拱张居正以来尚书惟张澣严清选郎惟孙鑨陈有年颇能自立余则唯唯呐呐滥觞于杨魏而扫地于刘希孟谢廷寀今复借拾遗荧惑圣怒即去时之故智将来必挈权以阿阁臣而后为不专权必植党以附阁臣而后为不结党上怒降泰来癸未左都御史李世达请宥泰来等不聼南星淳熙于庭黄各削籍四月辛丑吏部尚书孙鑨罢九月吏部右侍郎赵用贤罢先是用贤为检讨生女三月中书舍人吴之佳约以币及用贤諌张居正夺情削籍之佳为御史过吴门用贤往饯不为礼因反币终字女蒋氏之佳子镇亦他娶不相及也用贤负气节素不为王钖爵所善镇讼之罢用贤之佳亦降戸部郎中杨应宿议赵用贤絶婚非是行人髙攀龙申救得罪诸臣语侵阁臣指应宿为谄谀应宿遂訏攀龙并及吏部文选郎刘四科赵南星顾宪成等钖爵封应宿䟽上闰十一月甲午行人髙攀龙上言大臣则孙鑨李世达赵用贤去小臣则赵南星陈泰来顾允成薛敷教张纳陛于孔兼贾巖斥近李桢曽干亨复乞归选司孟孔鲤又削籍矣中外不曰辅臣不附已则曰近侍不利用正人果谓出于圣怒则诸臣自化鲤而外未见忤旨何以皆至罢斥也皇上有去邪之果断而左右反得行其媢嫉之私皇上有容言之盛心而臣下反遗以拒諌之诮为圣徳累不小丙申都察院左都御史孙丕扬覈杨应宿激而嫚骂髙攀龙疎而易言命降应宿湖广按察司经厯攀龙掲阳县典史仍谕建言诸臣时事艰难不求理财足兵寔政乃诬造是非部院公论所出今后务持平覈寔二十二年正月丁亥吏部推阁臣王家屏沈鲤陈有年沈一贯左都御史孙丕扬吏部右侍即邓以讃少詹事冯𤦺不允初阁臣王家屏以谏册储罢归至是上谕有不拘资品堪任阁臣语吏部遂以家屏等名上上览不怿下旨诘责以宰相奉特简不得专擅吏部尚书陈有年争之以为冢宰总宪廷推自有故事王家屏为相有名若宰相不廷推将来恐开㨗径因乞骸骨上命驰驿还籍以孙丕扬代之辛卯以沈一贯陈于陛为礼部尚书兼东阁大学士直文渊阁调文选即中顾宪成给事中卢明陬逯中立先后䟽救上益怒宪成削籍謪明陬中立按察司知事甲午礼部郎中何乔逺奏救宪成谪广西布政司经厯先是国本论起言者皆以早建元良为请政府惟王家屏与言者合力请不允放归申时行王钖爵皆婉转调䕶而心亦以言者为多事钖爵尝语宪成曰当今所最怪者庙堂之是非天下必欲反之宪成曰吾见天下之是非庙堂必欲反之耳遂不合然时行性寛平所斥必旋加拔擢一贯既入相以才自许不为人下宪成既谪归讲学于东林故杨时书院也孙丕杨邹元标赵南星之流蹇谔自负与政府毎相持附一贯者科道亦有人而宪成讲学天下趋之一贯持权求胜受黜者身去而名益髙此东林浙党所自始也其后更相倾轧垂五十年二十三年秋七月己卯巡按直𨽻御史赵文炳劾吏部文选郎中蒋时馨倖进鬻爵下廷议尚书孙丕扬代时馨辨丙戌时馨削籍时馨贪黩初知新喻调嘉鱼迁南京大理寺评事故为敝衣冠从邹元标讲学厯考功文选二司及被劾请廷质且曰戎政兵部左侍郎沈思孝庇浙江海道丁此吕避察不得又求少宰不得遂同谕徳刘应秋大理右少卿江柬之等诋李三才授赵文炳兾䧟太宰而代之上怒其凟辨甲午逮故浙江海道副使丁此吕蒋时馨既斥孙丕扬为衅由此吕沈思孝以此吕建言不宜察丕扬遂上此吕访单贪婪賍迹虽建言无倖脱理命逮下狱对簿之日承服朱砂牀具等累累丕扬遂与思孝交恶矣八月沈思孝言孙丕扬庇属负国丕扬乞休不允十一月丁丑工部贠外郎岳元声言言官攻言官大臣攻大臣不若俱罢之二十四年八月癸亥大学士张位乞罢不许时吏部尚书孙丕扬乞休䟽二十上言权官坐谋鹰犬效力义难再留以位党丁此吕沈思孝也上责丕扬无大臣体宜恊恭毋相牴牾闰八月吏部尚书孙丕扬右都御史兼兵部侍郎沈思孝罢二十七年五月丁巳以光禄寺卿李三才为都察院右佥都御史巡抚鳯阳二十九年九月戊午礼部尚书兼翰林院学士沈鲤朱赓兼东阁大学士值文渊阁时廷推九人上已㸃朱国祚冯𤦺而沈一贯密掲二臣年未及艾曷少需之先爰立老成者赓得入鲤先任礼部与申时行左请告上不许吏科都给事中陈与郊因䟽劾鲤鲤求去益力上私语曰沈尚书不晓我意遂有是命三十一年夏四月楚王华奎与宗人华趆等相讦章下礼部初楚恭王隆庆初废疾薨遗腹宫人胡氏孳生子华奎华璧或云内官郭纶以族人如綍奴产子夀儿及弟如言妾子尤金梅所出并入宫长为华奎次华璧仪宾汪若泉尝讦奏事下抚按王妃坚持之乃寝华奎既嗣楚华璧封宣化王华趆素强御忤王趆妻又如言女知其详趆遂盟宗人二十九人入奏楚先王风痺不能御内乃令宫婢胡氏诈为身临蓐时抱妃兄王如言子为华奎又抱妃族王如綍舍人王玉子为华璧皆出于妻恭人王氏口王氏如言女故知之二孽皆不宜冒爵章入通政司沈子木持未上六月楚王劾宗人䟽亦至事下部礼部右侍即郭正域曰王奏华趆事易竟华趆奏王非恭王子乱皇家世系事难竟楚王袭封二十年何至今始发而又发于女子骨肉之间王论华趆一人而二十九人同攻王果有真见出真情否王假则华趆当别论王真则华趆罪不胜诛沈一贯以亲王不当勘但当体访正域曰正域江夏人一有偏狥祸且不测非勘则楚王迹不白各宗罪不定王迹勘各宗罪不勘人于何服时正域右宗人而辅臣沈鲤又右正域户部尚书赵世卿仓塲尚书谢杰祭酒黄汝良皆谓王非假一时阁部互相龃龉给事中姚文蔚劾郭正域故王䕶卫中人修怨谋䧟王都察院右都御史温纯劾御史于永清给事姚文蔚刺及沈一贯九月己巳刑科都给事中杨应文给事中钱梦臯各劾郭正域梦臯并及次辅沈鲤俱不报上卒以王为真而正域罢去寻楚府东安王英燧武冈王华増江夏王华煊等请复勘假王不聴时票楚事皆朱赓二沈引嫌不出十一月妖书事起沈一贯疑郭正域为之钱梦臯遂直指正域且及辅臣沈鲤陜西道御史康丕扬将例转内监贾忠贞语丕扬乗妖书可免丕扬遂起而佐之后归狱皦生光得解三十三年春正月考察京官时主察当属吏部左侍即杨时乔辅臣沈一贯惮其方严请以兵部尚书萧大亨主笔䟽上上以时乔亷直竟属之时乔与都御史温纯力持公道䟽上留中三月辛巳吏部趋计䟽中旨留被察给事中钱梦臯御史钱一鲸等复论京察科道不称职者甚衆岂皆不肖必有私意朕不得无疑葢以一贯私人被诘责也时乔纯言察处科道万厯二十一年科七人道七人二十七年科五人道九人今议处科四人道七人皆参衆矢公而圣谕严切臣等无状宜罢上不问南京总督粮储尚书王基以拾遗自辨上特留之夏四月刑科给事中钱梦臯复论楚事请削前侍郎郭正域籍并言左都御史温纯党庇工科给事中钟兆斗例转亦诬奏纯纯乞休大理少卿徐宗濬吏部都给事中侯庆逺御史孔贞一等皆论梦臯违禁妄辨吏部左侍郎杨时乔亦言之俱不报五月侯补职方郎中刘元珍劾沈一贯偏置私人蒙上箝下钱梦臯妄奏求容士林不齿一贯梦臯皆疏辨梦臯谓元珍为温纯鹰犬降一级调极边六月吏部员外郎贺灿然言被察科道与温纯皆当去南京吏科给事中陈良训御史萧如松朱吾弼各论王基钱梦臯钟兆斗必不可留沈一贯结近侍阳施隂设秋七月兵部主事龎时雍直攻沈一贯欺罔误国于是太子太保都察院左都御史温纯致仕钱梦臯钟兆斗各避疾京察始得奏寻谪贺灿然龎时雍夺朱吾弼俸拾遗南京户部尚书王基免时有布衣在一贯坐梦臯戏之曰昔之山人山中之人今之山人山外之人布衣应声曰昔之给事给黄门事今之给事给相门事识者之三十四年夏六月吏科给事中陈良训御史孙居相劾沈一贯奸贪大学士沈一贯沈鲤并致仕一贯连歳乞休䟽八十上始允鲤居位四载尝列天戒民穷十事书之于牌毎入阁则拜祝之或谗鲤为咀咒上命取观之曰此非咀咒语也妖书事起危甚頼上知其心得无恙及放归得旨不如一贯之优各赐金币鲤半之出都日犹有谗其衣红袍閲边者中官陈矩为解乃已孙居相夺嵗俸陈良训镌三级调外三十五年五月以礼部左侍郎李廷机南京礼部右侍郎叶向髙为礼部尚书兼东阁大学士直文渊阁又谕朱赓召旧辅王钖爵时顾宪成移书向髙言近日辅相以模稜为工贤否溷淆引张禹胡广为戒廷机故出沈一贯门人多疑之给事中王元翰胡忻曹于汴宋一韩御史陈宗契等交章劾廷机廷机故清介而攻之者诋为辇金奥援御史叶永盛极辨之廷机伏阙辞不允上下旨切责元瀚等秋七月总督漕运李三才请补大僚选科道用废弃其论废弃曰诸臣祗以议论意见一触当路永弃不收总之于皇上无忤今乃假主威以锢诸臣又借忤主之名以饰主过负国负君莫此为甚叅政姜士昌赍表入京奏别遗奸录遗逸遗奸指王钖爵沈一贯朱赓又曰古今称廉相必称唐杨绾杜黄裳然二贤皆推贤好士惟恐不及而王安石用之驱逐诸贤竟以祸宋时李廷机有清名故士昌规及之赓廷机上䟽辨降士昌广西佥事御史宋焘论救谪平定州判加谪士昌兴安典史三十六年五月礼部主事郑振光劾辅臣朱赓李廷机大罪十有二指一贯赓廷机为过去现在未来三身布置接受从风而靡上以其诬诋谪普安州判九月先是王钖爵辞召手䟽言皇上于章奏一概留中特鄙弃之如禽鸟之音不以入耳然下以此愈嚣臣谓君父至尊必自立于无过之地请幡然降旨尽除闗税召还内差散内库之有余济边储之不足天下必欢唿踊跃以颂圣徳留中章䟽亦自有缓急如推补九卿以吏部都察院为先庶官以科道为急科道考选乆停与其故裁抑留不肖以塞贤者之涂孰若稍䟽通简新进以决旧日之壅此今日揽权上䇿也时䟽甚密而都御史李三才钩得之泄言于衆谓钖爵以台省为禽兽于是南京户科给事中段然首论钖爵与朱赓宻掲擅权乱政不报起孙丕扬太子少保吏部尚书十月壬戌起吏部文选郎中顾宪成为南京光禄少卿辞不至丙寅工科给事中何士晋劾锦衣卫左都督王之桢为辅臣爪牙心腹亟宜显斥礼科给事中张鳯彩刑科都给事中萧近髙给事中张国儒交章紏王钖爵朱赓国儒言台省五十余人共紏朱赓奸状而尚书赵世卿曲媚之俱不报十一月壬子朱赓卒于官赓性淳谨同乡沈一贯当国善调䕶故妖书楚狱其祸不蔓赓卒廷机当首揆言路益攻之廷机决计不出叶向髙独相而攻廷机者未已也遂移居演象所之尊武庙乞放凡五年至万厯四十年始得请寒暑闭门无履迹三十七年春二月丙寅御史郑继芳劾工科右给事中王元翰贪婪不法元翰亦奏辨继芳为王钖爵申时行吐气初给事中王绍徽善汤賔尹营入阁甚急尝语元翰曰公语言妙天下即一札扬汤君汤君且为公死世间如汤君可恃也元翰辞焉绍徽衔之因嗾继芳摭元翰夏四月吏科纠擅去诸臣初工科给事中孙善继拜疏竟去刘道隆继之王元翰顾天峻李腾芳陈治则各先后去命削善继籍道隆等各降秩时南北科道互相攻诋至不可问户科给事刘文炳请召邹元标不报十二月乙丑工部主事邵辅忠论总督漕运李三才结党徧天下前图枚卜今图总宪四岳荐鲧汉臣谀莽天下之大可忧也时三才需次内台辅忠首劾之继以御史徐兆魁三才奏辨工科给事中马从龙御史董兆舒彭端吾南京工科给事中金在衡交章为三才辨俱不报三才负才名初为山东藩臬有声民歌思之抚淮十年方税珰横甚独能捕其爪牙以尺箠毙大盗三才多取多与収採物情用财如流水顾宪成之左右誉言日至宪成信之亦为㳺扬三才尝晏宪成止蔬三四色厥明盛陈百味宪成讶而问之三才曰此偶然耳昨偶乏即寥寥今偶有故罗列宪成以此不疑其绮靡至是挟纵横之术与言者为难公论诎之三十八年五月壬子吏部主事王三善乞勘李三才不报前吏部郎中顾宪成遗书叶向髙谓三才至亷至淡漠勤学力行为古醇儒当行勘以服诸臣心时给事中金士衡段然力保三才给事中刘时俊兵部郎中钱寀争之纷如聚讼三十九年二月戊子总督漕运李三才免三月吏部尚书孙丕扬紏御史金明时倡言要挟逃察命下都察院议处初明时巡阙劾宝坻知县王淑汴吏部右侍郎王图子也及临京察知不免遂先发攻王图御史史记事论之明时奏辨主事秦聚奎言明时论王图在去年十二月丕扬论明时在今考察先一日而卒之明时挠察之疏杳乎无闻大臣结党欺君天下大势趋附秦人今之丕扬非复昔之丕扬矣于是吏科都给事中曹于汴御史汤兆京乔允升俱以挠察论聚奎丕扬奏叅聚奎并以汤宾尹等七人访单送内阁阁臣叶向髙䟽如丕扬指金明时以不谨免寻以辨䟽犯御讳削籍四月庚辰计䟽下命秦聚奎闲住南京国子监祭酒汤宾尹郎中张嘉言主事徐大化御史刘国缙王绍徽乔应申岳和声降调有差五月给事中朱一桂御史徐兆魁䟽称顾宪成讲学东林遥执朝政结淮抚李三才倾动一时孙丕扬汤兆京丁元荐角胜附和京察尽归党人不报翰林院修撰韩敬疾去敬先师事汤宾尹在礼閳越房㧞为第一敬有时名而好纵横之学恣色货之好时攻宾尹因及敬四十年二月癸未吏部尚书孙丕扬挂冠出都四十一年二月辛丑御史刘廷元劾光禄寺少卿于玉立依附东林风波翻覆宜显斥不报十月礼科给事中亓诗教言今日之争始于门户门户始于东林东林倡于顾宪成刑部郎中于玉立附焉宪成自贤玉立自奸贤奸各还其人而奔竞招揺羽翼置之言路爪牙列在诸曹闗通大内操纵朝权顾宪成而在宁愿见之哉末刺及叶向髙向髙奏辨四十二年八月癸卯大学士叶向髙致仕十一月御史刘廷元叅李三才佔厰盗皇木结交内侍起官御史刘光复给事中官应震等交章论之命给事中吴亮嗣往勘亮嗣报其实下三才舍人于理三才寻削籍四十五年三月京察革刑部主事王之寀职为民窦子偁陆大受皆被斥时叶向髙既去方从哲独相庸庸无所短长吏部尚书郑继之主察徐绍吉韩浚佐之之寀初争挺击为韩浚所紏部处坐以贪汚子偁大受有清操持论与之寀合亦被逐时上于奏䟽俱留中无所处分惟言路一纠其人自罢去不待旨也于是台省之势积重不返有齐楚浙三方鼎峙之名齐为亓诗教韩浚周永春楚为官应震吴亮嗣浙为刘廷元姚宗文势张甚汤宾尹辈隂为之主宾尹负才名而淫汚辛亥京察被斥至是察典竣韩浚以问乡人给事中张华东华东曰王之寀论甚正何为重处之浚惊愕不语四十六年十二月主事邹之麟夺职闲住之麟负才名附给事中亓诗教韩浚求转吏部不得遂讦奏诗教浚又擅离任被斥四十七年十二月㑹推阁员礼部左侍郎何宗彦以吏科给事中张廷登不署名不得预御史薛敷教萧毅中左光斗李徴仪倪应春彭际遇张新诏等交章惜之而礼科都给事中亓诗教兵科薛鳯翔又屡驳具如延登指各归责于辅臣方从哲从哲奏辨俱不报先是国本之论起庙堂益相水火上颇厌恶之斥逐相继持论者愈坚乃一切置之髙阁方从哲独相七年上喜其无能而安之山东赵焕为冢宰诗教又从哲门人故其势尤张已而邹之麟倡言张鳯翔为选君必以年例处姚宗文刘廷元齐浙遂离之麟既被黜其友夏嘉遇魏光国尹嘉宾钟惺皆有才名俱改用而嘉遇素洁清亦与衆共摈赵兴邦为兵垣仍入礼闱之麟嘉遇遂纠之并及诗教言路合疏紏嘉遇兴邦遽陞京卿御史唐世济助嘉遇攻兴邦而亓赵之势衰时廷议所喧持者唯禁道学一事吏治边防俱置不理泰昌元年即万厯四十八年也八月己酉起邹元标为大理寺卿科臣惠世扬上言君子小人之进退闗系国家之治乱然小人不退则君子不进吏部尚书周嘉谟奏列建言得罪诸臣王徳完等三十三人于是王徳完孟养浩钟羽正满朝荐悉起部寺诸官壬戌以以侍读学士刘一燝韩爌为礼部尚书兼东阁大学士直文渊阁仍谕内阁特召旧辅叶向髙初光宗践祚踰月崩未及用向髙等熹宗既即位乃遣行人徴之十一月给事中惠世扬遇灾陈言因叅大学士孙如游荐髙攀龙刘宗周孙居相刘䇿王之寀陆大受等十二月大学士方从哲致仕从哲以红丸移宫二案台省交章论之至是归熹宗天启元年春正月兵科给事中杨连予告回籍涟以移宫一案御史贾继春侵之涟因乞归御史马逢臯上言杨涟何罪无罪即功功在安社稷罪在攻大珰罪珰未诛而发珰罪者先作楚囚之悲君子退则小人进矣二月御史周宗建上言国家之治乱由于议论之公私皇祖戊申以后沈一贯未败之时在朝者岂无君子而一杂以小人则沈鲤可逐郭正域可芟察典可坏大狱可兴时则有钱梦臯康丕扬为之首庚戌辛亥之交在朝者岂无君子而一杂以小人则大贪之淮抚可保极险之铨佐可阿直节可摧清流可放时则有史记事徐缙芳等为之首壬子癸丑之交在朝者岂无君子而一杂以小人则学差可摈考选可排吏兵之诸事可日试以为尝考察之把持可一网以为阱时则有亓诗教赵兴邦为之首有如今日三咨并下君子进庸矣而臣窃为先事之虑者以用人言之如所引董应举髙攀龙史孟麟李邦华熊明遇魏云中等二十余人类皆磊落竒才如必借此相引积横之贪邪亦思梯架于月旦穷兇之丑类尚留春梦于余灰将朝廷大公之盛举翻作臣子市徳之私縁臣之所谓不得不虑也以移宫言之如方震孺毛士龙等十有余章阐发既明在科臣杨涟洁志逺嫌不难聴召用于他日台臣贾继春实心爱主何妨付定论于国人若复侈谈羽翼追忆几筵欲扫疑端愈増滋蔓又臣之所谓不得不虑也臣请约言之铨除在真品毋容夹杂以同升朝论在舆评毋轻出言以佐鬬国家要以边事为首务毋自起室内之戈今日终以君徳为大本毋徒为将顺之节三月起刘宗周礼部主事主之寀刑部主事髙攀龙光禄寺丞八月给奉圣夫人客氏地以陵工成命叙录魏进忠御史王心一马鸣起吏科给事侯震旸倪思辉朱钦相等先后纠之降调有差二年春正月起吏部郎中赵南星为太常寺卿三月礼科惠世扬䟽叅辅臣沈㴶借募兵之名为䕶身之术隂使其党晏日华潜入大内诱刘朝等练兵再见江彬之事外戚郑养性厚募死士有违祖制不聴御史侯震𤾉亦以劾㴶调外六月刑部尚书王纪奏劾辅臣沈㴶巧能移人主之视聴力足倒天下之是非交结权党诛锄正士黄台𤓰词已赋同文馆狱将兴又曰臣指其察京而㴶不肯受试取惠世扬周朝瑞魏大中董羽宸等䟽一一读之则京之为京櫽括于此矣上以烦言责之㴶寻予告回籍纪革职为民八月以杨涟为太常寺少卿兵科给事朱童䝉䟽劾都御史邹元标副都御史冯从吾建坛讲学醵金立院之非标等上䟽自理上优诏答之工科给事郭兴治复劾内有比拟妖贼诸语上责其狂悖夺俸于是元标从吾五䟽乞休元标即移家出城遂予告驰驿去翰林修撰文震孟上言勤政讲学之寔留中庶吉士郑鄤䟽足之俱降调太仆少卿满朝荐上言国事颠倒成于陛下者什之一二成于当事大臣者十之八九䟽入除籍为民十一月以赵南星为都察院左都御史十二月以顾秉谦魏广微为大学士入阁办事三年二月夺御史周宗建俸南京御史徐世业劾宗建保举熊廷弼宗建䟽辨词连郭巩有结交宫闱献媚进忠之语中㫖切责冬十月以杨涟为右佥都御史协理院事四年二月推南京吏部尚书邹元标中旨以衰老罢之夏四月吏部尚书赵南星上言吏部四司惟稽勋司一人余司皆二人以稽勋事寡也然今日之稽勋皆储为文选考功之用宜就近推补司官不拘资格一省不妨二人引陆光祖调吏部吕坤黄克念等同邑同司之例为言上从之于是南星调职方司郎中邹维琏为稽勋主外察维琏与原任主事吴羽文皆江西人羽文遂拘旧事求去维琏亦不敢履任刑科𫝊櫆䟽侵之羽文求去益坚维琏亦上䟽力辞櫆复䟽以佥都御史左光斗吏科都给事魏大中交通故内监王安中书汪文言诏下文言于狱严讯之光斗上䟽自理大略谓櫆之意不利于稽勋有邹维琏铨司有程国祥吏垣有魏大中故欲一网去之且指其冒东厰理刑傅继教为兄弟布置窟穴大中亦上䟽辨得旨命大中赴任供职御史袁化中给事中甄淑相继为光斗辨大学士叶向髙请骸骨䟽曰臣十八䟽乞归皇上维时艰主忧臣即去何安顾臣罪戾多矣即如科臣传櫆所论汪文言寔臣具题左光斗魏大中之善文言尚属暧昧而臣之用文言则事迹甚明臣取罪之故当聴公论不敢妄辨以滋纷纭耿耿愚忠窃谓言官之讦奏衅不可开驾帖之拏人渐不可长惟皇上罪臣一人而稍寛其他于以释官府之嫌消缙绅之祸上慰谕留之已而大中既莅任复𫝊旨诘责大中櫆情事未明何得赴任櫆乃上言明旨不宜二三中旨恐开旁窃紏近臣以自解七月大学士叶向髙予告回籍向髙冄入相政移忠贤同事者更希意阿㫖向髙动即掣肘杨涟二十四罪䟽上忠贤恨刺骨御史林汝翥忤珰羣珰围向髙第索之向髙知时不可为发愤决去䟽三十三上后得请左都御史髙攀龙紏劾贪汚御史崔呈秀落职回籍呈秀巡按淮阳有狼籍声吏科都给事魏大中发其餽遗攀龙因回道考察劾罢之已而呈秀以魏珰义子起用冬十月朔有事太庙辅臣魏广微不至魏大中紏其无礼指称惟奢安不拜正朔广微深衔之上䟽自辨御史李应昇复䟽紏之谓广微不可见乃父于地下广微见䟽恚甚广微父魏允贞也尝为谏官得罪阁臣去降吏科都给事魏大中吏部员外郎夏嘉遇御史陈九畴三级调外吏部尚赵南星左都御史髙攀龙乞罢许之给事中沈惟炳䟽救不允亦调外时推山西巡抚南星以太常卿谢应祥沉静有为欲以处之言于员外夏嘉遇嘉遇述其意于河南道御史袁化中化中深然之及化中途逢大中告以故先是应祥令嘉善大中知其才守遂㑹推焉陈九畴有私恨遂论应祥昏耄大中以门墻私之互相奏辨有旨㑹勘吏部坐台臣论人失寔上中旨以比周切责之降大中等于是南星攀龙皆引罪去大学士韩爌力救不聴引疾归已而刑部尚书乔允昇吏部侍郎陈于庭都御史杨涟左光斗太常卿谢应祥部属张光前邹维琏科道袁化中许誉卿等一时尽黜部署皆空户科给事中陶崇道上言诸臣各执成见无不异同尢望皇上尽入陶镕化其畛域而天语频烦责以朋比彼此之互异既章水火之情形立见虞廷黜陟不过贤奸唐宋末流可为殷鉴䟽入降调十二月起徐兆魁为吏部左侍郎朱童䝉郭允厚李春煜太仆寺少卿徐大化吕云鹏孙杰大理寺寺丞霍维华郭兴治杨维垣等皆科道以御史梁梦环追论复逮汪文言自是罗织靡已杨涟魏大中相继毙于狱御史李蕃䟽劾辅臣朱国祯时韩爌既去魏广微未得为首辅嗾蕃劾之五年秋八月御史张讷请废天下书院杀熊廷弼初杨左事起以移宫为案但属杨左与顾大章等无与也已复改为封疆周朝瑞曽䟽荐廷弼而顾大章与杨维垣相䟽辨与杨左又无与也乃以封疆牵入移宫于是一网尽也七年八月上崩无嗣遗命以信王入继大统诛魏忠贤客氏其党相继伏法冬十月吏科都给事中陈尔翼上言东林余孽徧布长安毎欲因事起衅忧不在小乞勅下厰卫严缉禁之上曰羣臣流品先帝澄汰已分朕初御极嘉与士大夫臻平康之理毋事揣摩形影以滋争竞十一月户部员外王守履劾崔呈秀荐旧辅韩爌上以韩爌清忠有执下所司知之愍帝崇祯元年春正月翰林院编修倪元璐上言臣入都抵抄凡攻崔魏者必引东林为并案一则曰邪党冄则曰邪党夫崔魏而既邪党矣向之劾忠贤论呈秀者又邪党乎虚中言之东林则亦天下之才薮也其所宗主者大都秉清挺之标而或䋲人过刻树髙明之帜而或持论太深此之谓非中行则可谓之非狂狷则不可且天下之议论宁涉假借而必不可不归于名义士人之行已宁任矫激而必不可不凖诸亷隅自以假借矫激深咎前人而彪虎之徒公然毁裂亷隅背叛名教矣连篇颂徳匝地生祠夫颂徳不已必将劝进生祠不已必且嵩唿而人犹寛之曰无可奈何嗟乎充一无可奈何之心又将何所不至哉议者论以忠厚之心曲原此辈而独持已甚之论苛责吾徒亦所谓悖也今大狱之后汤火仅存恩论酌用乃任事诸臣犹以道学封疆之字持为鐡案深防报复臣窃以为过计也水落石出正人相见总属崔魏之异已即可化牛李为同心况年来借东林以媚崔魏者其人自败不须东林报复若其不附崔魏又能攻而去之者其人既已乔岳矣虽百东林乌能报复哉臣所谓方隅未化也与杨维垣互出疏相往复上是其言时元璐屡言事大学士来宗道常曰渠何事多言吾词林故事惟香茗耳时谓宗道清客宰相五月御史袁𢎞勲劾大学士刘鸿训一入黄扉扬扬自得浃旬之间革职闲住无虚日最可异者杨所修贾继春杨维垣夹攻表里之奸有功无罪而诛锄禁锢自三臣始且军国大事未暇平章惟亟毁要典谓水火𤣥黄是书为祟今燬矣水火𤣥黄息耶战耶未燬以前崔魏借之以空善类既燬以后鸿训又借之以殛忠良以暴易暴长此安穷镇抚司佥书张道濬亦讦攻鸿训工科给事中颜继祖争之且言道濬出位乱政非重创不止御史史髙㨗相继弹鸿训鸿训寻以事罢归十一月庚申㑹推阁员吏部侍郎成基命礼部侍郎钱谦益等礼部尚书温体仁讦谦益天启初主试浙江贿中钱千秋不宜枚卜上召廷臣及体仁谦益于文华殿质辨良久上曰体仁所叅神奸结党谁也曰谦益党与甚衆臣不敢尽言即枚卜之典俱自谦益主持吏科给事中章允儒曰体仁资深望轻如紏谦益何不先于枚卜也体仁曰前犹冷局今卜相事大不得不为皇上慎用人耳允儒曰朋党之説小人以陷君子先朝可鍳上叱之下锦衣卫狱削籍礼部以钱千秋试卷呈上责谦益引罪而出旋回籍除名为民下千秋于刑部周延儒曰自来㑹推㑹议皆故事仅一二人主持余无所言即言出而祸随之矣上大称善遂停枚卜卒用延儒延儒力援体仁明年亦入政府初延儒以召对称旨至是枚卜谦益必欲得之而虑以延儒同推势必用延儒遂力推止之不知上果意在延儒不推适滋上疑耳于是党同之疑中于上者深体仁发难而延儒助之谦益不知也忽䝉召对谦益自为枚卜定于此日及入见方知有体仁䟽体仁与谦益廷辨体仁言如涌泉而谦益出不意颇屈二年春正月定逆案召廷臣于文华殿先是御史毛九华劾礼部尚书温体仁有媚珰诗刋本上问体仁体仁谓出自钱谦益诬论又出御史任賛化叅体仁䟽其语䙝上不怿谪賛化于外御史吴甡言因温体仁前削章允儒降房可壮瞿式耜今又斥任賛化班行无色乞召还言官不聼三年五月左谕徳文震孟上言吕纯如罗织诸贤今籍奥援思借边才起用吏部尚书王永光假窃威柄年例变乱祖制考选摈斥清才䟽入命指实具奏永光有清执东林以其异已给事中张国维御史毛羽徤等交劾之俱不问至是震孟再纠之四年春正月翰林院编修黄道周䟽救钱龙钖调外初定魏崔逆案辅臣钱龙钖主之袁崇焕之狱御史史力谋借崇焕以报龙钖因龙钖以罗及诸臣周延儒温体仁主之欲发自兵部而尚书梁廷栋不敢任又上英察不能遽起大狱也道周䟽上延儒意稍解时大学士韩爌亦被劾归二月给事中葛应斗紏御史袁𢎞勲锦衣卫都督同知张道濬通赂窃权命下理𢎞勲受叅将胡宗明主事赵建极贿嘱于兵部尚书梁廷栋吏部尚书王永光𢎞勲道濬皆永光所任也俱论戍刑科给事中吴执御论永光诲贪崇墨永光罢五月释故大学士钱龙钖狱戍定海卫龙钖出狱周延儒即过之极言上怒甚挽回殊难龙钖深徳之未几温体仁至龙钖因述延儒语体仁曰上固不甚怒也于是闻者谓体仁质直而延儒虚伪然亦体仁之巧于挤延儒也嘉善钱士升为龙钖门生闻体仁语颇多之而轻延儒体仁遂与相结五年春正月刑科给事中吴执御奏荐黄克缵刘宗周等御史吴彦芳奏荐李瑾李邦华等上以其朋比恶之下彦芳执御于理坐上书不以寔律杖为城旦六年三月刑科都给事陈賛化劾大学士周延儒招权纳贿游客李元功借丛威人延儒尝语去辅李标事云上先允放余封还原䟽上即改留颇有回天之力今上羲皇上人也此是何语岂徒小人之轻泄乎至指借停刑以㒺贿利此固通国所共闻也且引刑科给事李世祺为証世祺亦奏延儒有此言不问户科给事中朱文焕亦劾延儒重荷国恩毫无补救六月大学士周延儒罢始温体仁与延儒深相结纳延儒力援之以进至是体仁将夺其位太监王坤䟽攻延儒体仁无一语相助于是陈賛化屡紏延儒即羲皇上人一语穷究不已体仁知上意凡与延儒为难者必隂助之而助延儒者皆诎延儒放归七年三月召大学士何如宠入朝在道屡引疾不许刑科给事中黄绍杰奏言从来君子小人不能并立如宠徘徊瞻顾则次辅温体仁当知所自处矣自体仁为相水旱洊臻盗贼满路爕理固如是乎秉政既乆窥㫖必热中外诸臣承奉其意用一人则曰此与体仁不合也行一事则曰此体仁所不乐也凡此皆召变之由乞命体仁引咎辞位以回天心慰民望上责其率妄调外八月甲戌石廷臣于平台问谁堪冢宰总宪者令各给条对吏部左侍郎张㨗曰臣之所举与衆不同上许之勋戚在殿西室文臣在殿东室㨗旁皇四顾大学士王应熊目属之诸臣觉其异及问所荐则前兵部吕纯如也时诸臣或举郑三俊勲戚亦如之或举唐世济㨗曰总宪世济可冢宰非纯如不可俄入奏力言纯如之长诸臣以纯如列逆案不可刑科给事中姜应申言之尤力捷失色上问温体仁对曰谢陞可上是之应熊故善周延儒而纯如又与延儒善者故体仁隂持之给事中范淑㤗吴甘来交章劾王应熊张㨗同谋党附计翻逆案乙亥召南京吏部尚书谢陞为吏部尚书以唐世济为左都御史八年夏六月刑部主事吴江给事中何楷宋学显御史张纉曽各劾大学士温体仁并及王应熊初流盗陷中都巡抚杨一鹏巡按吴振缨被劾而振缨体仁乡人曲庇之时何吾驺亦与应熊不合钱士升力剂其间得解秋七月进少詹事文震孟为礼部左侍郎兼东阁大学士震孟讲春秋称㫖既而以疾告不允温体仁语之曰行相君矣何避也至是出特简入政府十一月大学士何吾驺文震孟罢初吾驺震孟在直欲以工科给事许誉卿补南京太常卿温体仁与吏部尚书谢陞难之陞遂䟽紏誉卿震孟自恃特简于体仁无所依附尝与体仁论庶吉士郑鄤当迁除大拂体仁意至是票陞䟽止欲夺誉卿俸体仁不肯震孟作色掷笔曰即削籍无害体仁夕掲上而吾驺震孟朝罢矣誉卿击珰有直声沉沦谏垣十年不调即是削籍震孟有时望入相仅三月而龃龉同官不竟其用逮庶吉士郑鄤鄤继母大学士吴宗达女弟也鄤薄于宗达宗达尝掲其杖母烝妾震孟既忤体仁体仁併恨郑鄤即以宗达所掲入告下狱九年二月吏部尚书谢陞䟽救陈子壮不聼先是子壮以论宗秩事下狱巡按苏松常镇御史王一鹗奏荐周延儒等以滥及废籍责之夏四月大学士钱士升罢初温体仁深结士升其入相也体仁凡有所为必力推之如用冢宰谢陞总宪唐世济皆体仁意而士升成之体仁逐文震孟颇引士升为証士升亦助体仁至是体仁并欲去士升因福建右卫经厯吴鲲化讦奏士升弟士晋即拟严旨仍嘱林釬毋泄言欲借弟以逐其兄也士升遂引归五月逮滋阳知县成徳下锦衣狱徳性刚激入前大学士文震孟之门至是连章攻温体仁凡十上尽发其奸状母张氏伺体仁舆出辄道诟之徳移狱刑部戍延绥秋七月国子祭酒倪元璐免元璐与同邑左庶子丁进不合嗾诚意伯刘孔昭讦奏也十一月下左都御史唐世济于狱世济以边才荐故兵部尚书霍维华上谓维华逆案世济䝉蔽下刑部狱明年正月霍维华戍没十年春正月常熟章从儒讦奏前礼部右侍郎钱谦益科臣瞿式耜䟽上温体仁修郄逮之下刑部狱几殆谦益尝作故太监王安祠记曹化淳出王安门愤其寃发从儒隂谋立枷死谦益等寻相释二月逮巡按山西御史张孙振初提学佥事袁继咸守官奉公自书卷外无长物孙振贪秽不职诬奏之贡士卫周祚等讼其寃命并孙振逮讯三月陆文声陈风俗之弊皆原于士子太仓庶吉士张溥前临川知县张采倡复社以乱天下命南直提学御史倪元珙覈奏元珙因极言文声之妄上责其䝉饰降光禄寺录事溥采为古学以相砥砺天下靡然乡风不为政府所悦故朝论必苛及之时苏州推官周之䕫亦讦奏溥等树党挟持夏四月兵科给事中宋学显贵州道御史张盛羙俱例转湖广河南叅议抚宁侯朱国弼劾温体仁私左都御史唐世济逐学显盛羙上不聴又劾体仁受霍维华赂令唐世济发端上慰谕体仁夺国弼侯爵世济亦戍边六月大学士温体仁引疾免赐金币遣行人吴本㤗䕶归体仁在事诸臣攻者无虚日体仁与举朝为仇其庇私党排异己未尝有迹但因事图之使若发自上者而主炳隂为所假上竟不之疑八月以薛国观为礼部左侍郎兼东阁大学士十月定东宫官属右谕徳项煜编修杨廷麟让左谕徳黄道周阁臣以道周意见偏上䟽有不如郑鄤之语寝之刑科给事中冯元颷言道周忠足以动圣鉴而不能得执政之心恐天下后世有以议阁臣之得失也不聴已而道周䟽劾杨嗣昌夺情谪外十一年八月南京户科给事张焜芳论前廵盐两淮御史史侵帑三十余万命逮下刑部先是巡盐御史张钖命忧去遗课二十一万挕事尽入其家简讨杨士聪攻之诿槖钖命时钖命前卒子沆奏辨大学士钱士升拟旨罪王应熊曰史太仆大有才未易撄也拟上上果不聴至是复奏辨又发张焜芳朋党状焜芳夺官十二年六月以左懋第袁恺隂润蔺刚中范士髦为给事中詹时雨李近右汪承诏张绪论杨四重为试监察御史吴昌时等并各部主事昌时首选吏部䟽上上自手定先后示不测昌时谓薛国观所为恨之八月故庶吉士郑鄤磔于市先是中书舍人许曦讦奏鄤不孝凟伦与温体仁䟽合法司定罪拟辟上命加等鄤初选庶吉士有直諌生文震孟黄道周皆与之游当时欲借鄤以倾震孟道周谳驳逾重而鄤居乡多不法遂罹惨祸十三年夏四月巡抚江西右佥都御史解学龙荐举布政司都事黄道周上以道周党邪乱政学龙狥私俱逮下理廷杖论戍户部主事叶廷秀请寛之併杖削籍监生凃仲吉上言黄道周通籍二十载半居坟庐稽古着书一生学力止知君亲虽言尝过戅而志实忠纯今喘息仅存犹读书不倦此臣不为道周惜而为皇上天下万世惜也昔唐太宗恨魏徴之面拆至欲杀而终不果汉武帝恶汲黯之直谏虽逺出而寔优容皇上欲逺法尧舜奈何出汉唐主下断不宜以党人轻议学行才品之臣也通政司格之不上仲吉并劾通政使施邦曜遏抑言路再救道周上怒下狱杖之论戍六月大学士薛国观免初国观以温体仁援得入阁同官六人皆罢独国观秉政至首辅上颇向用之至是因拟谕失旨下五府九卿议处致仕刑科给事中袁恺再䟽劾之言国观纳贿有据并及尚书傅永淳侍郎蔡奕琛等遂下镇抚司讯初上召国观语及朝士婪贿对曰使厰卫得人朝士何敢黩货东厰太监王化民在侧汗出浃背于是专侦其隂事以及于败国观既削籍吏部尚书𫝊永淳南京吏部尚书朱继祚并免下左副都御史叶有声于狱以通贿国观也时株连颇衆十二月国观奏辨不聴命入京即讯十四年春正月故大学士薛国观奏辨刑科给事中袁恺诬劾出于礼部主事吴昌时之意上不聴夏四月召前大学士周延儒张至发贺逢圣入朝至发辞不出逢圣不乆以病归初延儒既罢丹阳监生贺顺虞城侯氏共歛金属太监曹化淳等营复相至是得召用主事吴昌时之力居多延儒徳之六月故刑部右侍郎蔡奕琛在系上言去夏六月同邑诸生倪㐮贽于庶吉士张溥之门归语知县丁煌夸溥大力可立致人祸福因言及臣旦夕必逮未几而王陛彦果劾臣矣一里居庶常结党昭权隂握黜陟之柄岂不异哉上令丁煌指証下倪㐮于狱既而奕琛亦劾张溥并及故礼部侍郎钱谦益八月辛亥故大学士薛国观赐死诛中书舍人王陛彦各籍其家初国观以王陛彦通赂免官命伺其邸则王陛彦至执下狱陛彦为吴昌时甥临刑唿曰此舅氏所作我若有言即累名教矣时国观事发于东厰佥云昌时寔启其机十二月甲子戌黄道周解学龙初刑部尚书刘泽深拟道周瘴戍再奏不允因上言道周之罪前两䟽已严矣至此惟有论死死生之际臣不敢不慎也自来论死诸臣非封疆则贪酷未有以建言诛者今以此加道周道周无封疆贪酷之失而有建言䝉戮之名于道周得矣非我皇上覆载之量也且皇上所疑者党耳党者见诸行事道周具䟽空言一二臣工始未尝不相与也今且短之继而斥之乌有所谓党而烦朝廷之大法耶去年行刑时忽奉旨停免今皇上岂有积恨于道周万一转圜动念而臣已论定噬脐何及敢仍以原拟上上从之十五年夏四月宥马士英起兵部左侍郎兼右佥都御史提督鳯阳士英初抚宣大以总监王坤论罪至是故太常少卿阮大鋮为营救得起用八月召还黄道周仍任少詹事时周延儒承上眷最深凡上怒莫能回延儒能谈言微中先是道周在狱人谓必不可救延儒以微词解之得减放至是上偶言及岳飞事叹曰安得将如岳飞者而用之延儒曰岳飞自是名将然其破金人事史或多溢辞即如黄道周之为人𫝊之史册不免曰其不用也天下惜之上黙然甫还宫即𫝊旨复官十六年三月改礼部仪制主事吴昌时为吏部文选主事署郎中事昌时好结纳通司礼太监王化民等欲转铨司吏部尚书郑三俊尝以问郷人徐石麒答曰君子也石麒遂荐于上葢石麒畏昌时机深故誉之而三俊不知例转给事中范士髦等四人御史陈荩等六人故事例转科一道二文选主事吴昌时特广其数意胁台省为驱除地也夏四月河南道御史祀彪佳劾吴昌时紊制弄权山东道御史徐殿臣贺登选各疏叅之五月吏部尚书郑三俊以荐吴昌时引咎罢大学士周延儒放归给事中郝絅复劾吏部郎中吴昌时礼部郎中周仲琏窃权附势纳贿行私内阁票拟机密每事先知总之延儒天下之罪人而昌时仲琏又延儒之罪人御史蒋拱宸何纶交劾之七月乙卯上自讯昌时于中左门拷掠至折胫乃止徴延儒聴勘延儒先荐大学士王应熊途中密语令先抵京上遣缇骑趋延儒入侦知之罢应熊寻诛昌时赐延儒死初延儒再召时庶吉士张溥马世竒以公论感动之故其所举措尽反前事向之所排更援而进之上亦虚已以聴漙既没世竒逺权势不入都延儒左右皆昌时辈以至于败倪元路曰自神祖中叶以来三四十年间朝廷之局凡三变其始天子静摄聴臣工羣类之自战而不为之理所谓鼠鬬穴中将勇者胜耳故其时其血𤣥黄时胜时败其既阉寺擅权宵人处必胜之地正人亦戢心抟志而甘处不胜不敢复言战宵人亦不曰战直曰禽馘之耳然其时正人虽婴祸患其心愈益喜曰吾君子也其后魁柄已振握照虚公百尔臣工皆憷然不敢穷战而隂制以谋故其时气战者败谋战者胜谋阳者败谋隂者胜凡明主所箝鞬以绳贪人者宵人皆借之以穽正人其正人既祸败即无可自解曰吾君子其宵人亦不靳归名君子而但使其无救于祸败宵人正人皆以不敢言党而党愈炽党愈炽而国是不可问矣究之借以朋比斥为伪学窜逐禁锢殆无虚日予以世患无真品望不患无真经济耳所谓道徳事功垂之竹帛贞之珉石葢槩乎未有睹也嗟唿此后世之所以衰也明史纪事本末卷六十六明史纪事本末卷六十七钦定四库全书明史纪事本末卷六十七浙江提学佥事谷应㤗编争国本神宗万厯十年八月丙申皇元子生颁诏赦天下十四年正月皇第三子生进其母郑氏为贵妃二月辅臣申时行等请册立东宫疏曰早建太子所以尊宗庙重社稷也自元子诞生五年于兹矣即今麟趾螽斯方兴未艾正名定分宜在于兹祖宗朝立皇太子英宗以二嵗孝宗以六嵗武宗以一嵗成宪具在惟陛下以今春月吉旦勑下礼部早建储位以慰亿兆人之望上曰元子婴弱少俟二三年举行户科给事中姜应麟吏部员外沈璟上言贵妃虽贤所生为次子而恭妃诞育元子主鬯承祧顾反令居下邪乞收囘成命首进恭妃次及贵妃上怒谪应麟广昌典史璟亦调外上谕阁臣曰降处非为册封恶彼疑朕废长立幼先揣摩上意耳我朝立储自有成宪朕岂敢以私意坏公论邪刑部主事孙如法上言恭妃诞育元嗣五年未闻有进封之典贵妃郑氏一生子即有皇贵妃之封贵妃能得之于皇子之生之日而恭妃不能得之五年敬奉之久此天下不能无疑也上怒谪朝阳典史御史孙维城杨绍程请定储位俱夺俸礼部侍郎沈鲤奏宜并封恭妃王氏上谕待元子册立行皇贵妃郑氏父郑承宪为其父请䘏典援中宫永年伯王袆例礼部疏驳上命予坟价五百两十五年春正月礼科都给事王三余御史何倬钟化民王慎徳各奏建储不报辅臣请建储封王令候㫖行十六年六月山西道御史陈登云请册立东官且罪郑承宪骄横之状不报十八年春正月朔上御毓徳宫召辅臣申时行许国王钖爵王家屏于西室以册立东宫系宗社计请上曰朕知之朕无嫡子长幼自有定序郑妃亦再三陈请恐外间有疑但长子犹弱欲俟其壮大使出辅臣复请曰皇长子年已九龄䝉养豫教正在今日上颔之时行等出上遽令司礼监追止之云已令人宣皇子来与先生一见辅臣还至宫门内有顷皇长子皇三子俱至引至御榻前皇长子在御榻右上手携之向明正立辅臣等注视良久因奏曰皇长子龙姿凤表岐嶷非凡仰见皇上昌后之仁上欣然曰此祖宗徳泽圣母恩庇朕何敢当辅臣奏皇长子春秋长宜读书且云皇上正位东宫时方六龄即已读书皇长子读书已晩矣上曰朕五嵗即能读书复指皇三子云是儿亦五嵗尚不能离乳母遂手引皇长子至膝前抚摩欢惜辅臣叩头奏曰有此美玉何不早加琢磨使之成器上曰朕知之时行等叩头出十月吏部尚书宋纁礼部尚书于慎行率羣臣合疏请册立东宫上怒下㫖夺俸辅臣申时行引疾乞休王家屏居中调之上意稍解以郑国泰请册立疏示羣臣𫝊谕建储之礼当于明年𫝊立羣臣无复奏扰如有复请直踰十五嵗十九年冬十月阁部大臣合疏请建东宫先是建储事既奉上㫖申时行与同官约遵守稍需一嵗每诸司接见亦以此告之故辛卯嵗自春及秋曽无言及者至是工部主事张有徳请备东宫仪仗时行方在方次辅许国乃曰小臣尚以建储请吾軰不一言可乎仓卒具疏首列时行名以上时行闻之大愕别具揭云臣已在告同官疏列臣名臣不知也故事阁臣密揭皆留中而是疏与诸疏同发礼科罗大綋遂上疏论时行迎合上意以固位武英中书黄正賔继之上怒杖正賔削大綋籍十二月辅臣王家屏乞明春建储以塞道路揣摩之口销墻帏牵制之私不报二十年春正月礼科都给事李献可疏请豫教削籍大学士王家屏具揭申救封还御批上怒给事钟羽正舒𢎞绪陈尚象李固策丁懋逊呉之佳杨其休叶初春御史钱一本邹徳泳贾名儒陈禹谟主事董嗣成交章申救削籍降调有差科臣孟养浩疏最后上加杖一百家屏三疏乞归许之吏部主事顾宪成章嘉祯等廷推家屏忠爱不宜废置请召还上怒宪成削籍嘉祯谪罗定州州判十一月礼部尚书李长春屡请册立疏十有四不报寻罢去二十一年春正月辅臣王钖爵归省还朝宻疏请建东宫曰前者册典垂行而辄为小臣激聒所阻皇上亲发大信定以二十一年举行于是羣嚣寂然葢皆知成命在上有所恃而无虞也倘春令过期外廷之臣必曰昔以激聒而改迟今复何名而又缓伏乞降谕举行使盛美皆归之独断而天功无与于人谋上报云朕虽有今春册立之㫖昨读皇明祖训立嫡不立庶皇后年尚少倘复有出是二储也今将三皇子并封王数年后皇后无出再行册立钖爵复疏曰昔汉明帝取宫人贾氏子命马皇后养之唐𤣥宗取杨良媛子命王皇后养之宋真宗刘皇后取李宸妃之子为子与其旷日迟久待将来未定之天孰若酌古凖今成目下两全之美臣谨遵谕并拟𫝊帖二道以凭採择然尚望皇上三思臣言俯从后议以全恩义服人心上竟出前谕工部郎中岳元声谓科臣张贞观史孟麟曰此举何如贞观曰此乃钖爵宻进者元声复诣礼部郎中陈大来家兵科给事许𢎞纲礼部郎中于孔兼皆在𢎞纲以属元声元声曰我方论钖爵若言谓有成心反败乃事其以元声为后劲可也𢎞纲不允元声遂归草疏适礼部郎中顾允成张纳陛至遂聨名上大约言皇上正位东宫之日仁圣亦青年庄皇帝不设为未然事以误大计疏入刑科王如坚光禄丞朱维京疏继上曰皇上念及中宫良厚顾中宫春秋方盛前星一耀则所册元子自当避位何嫌何疑今以将来未期之事格见在已成之命恐中宫闻之亦有不安者皇上以手札咨之钖爵钖爵不能如李泌之委曲叩请如㫖拟勑难以厌中外之人心光禄少卿徐杰署丞王学曽郎中陈泰来于孔兼疏继上上怒如坚维京谪戍杰学曽等为民而元声允成纳陛得寛㫖然并封㫖竟如故元声与允成纳陛泰来孔兼暨李启美曽凤仪钟化民项徳祯面诘钖爵于朝房钖爵色甚厉元声曰阁下奈何误引亲王入继之文为储宫待嫡之例凤仪语稍逊元声厉声呵之曰曽员外不知祖训钖爵容霁衆欲出元声曰大事未定奈何出钖爵曰然则如何元声曰当以廷臣相迫告之皇上钖爵曰书诸公之名以进何如元声曰请即以元声为首杖戍惟命钖爵唯唯庶吉士李腾芳上书钖爵曰圣明在上议者俱为杞忧以公苦心疑为集菀此皆妄也但闻古贤豪将与立权谋之事必度其身能作之身能收之则不难晦其迹于一时而终可皎然于天下公欲暂承上意巧借王封转作册立然以公之明试度事机急则旦夕缓则一二年竟公在朝之日可以遂公之志否恐王封既定大典愈迟他日继公之后者精诚智力稍不如公容或坏公事隳公功而罪公为尸谋公何辞以解此不独宗社之忧亦公子孙之祸也钖爵读讫爽然曰诸公詈我我无以自明如子言我受教但我每揭皆手书秘迹甚明也腾芳曰揭帖手书人何由知异日能使天子出公手书𫝊示天下乎钖爵黙黙良久复曰古人留侯邺侯皆以权胜腾芳曰邺侯不欲以建宁为元帅而咏摘𤓰诗以卫广平此经也非权也但与肃宗私议家事恐上皇不安而迟广平为太子别是一则然建宁之死胎此矣若子房以强谏为无益而招致四皓有似行权然未甞请太子与赵王并封且行权必大智人委曲宛转或立语而移或黙然而定若需之数年更以他手虽圣人不能保矣语次钖爵不觉泣下翌日上疏自劾三误不允二月辅臣王钖爵复疏册立上命三皇子俱停封钖爵复疏争之畧曰皇上旋止封王之命再订二三年册立之期真古圣人从善转圜之盛徳顾臣私忧过计去年之命既改于今年则焉知今年之命不改于他日夫人情惟无疑则已疑心一生则将究及宫闱之隐情虑及千万世之流祸复曰皇长子年近加冠未就外𫝊从来所未闻皇上纵欲少缓册立之期岂可不先行豫教之礼上不允寻降陈泰来薛敷教于孔兼顾允成于外削礼科张贞观籍为民八月王钖爵以星变言天以皇上为子皇上以太子为子天子之象帝星太子之象前星方今禳彗第一议莫如册立上慰答之十一月上御煖阁召辅臣王钖爵钖爵叩头力请建储上允明年出阁听讲寻又𫝊谕皇长子皇三子龄嵗相等欲一併行出阁礼钖爵复奏皇上有子而均爱之均教之固慈父一体之念然自外廷而观皇长子明年十三嵗皇三子明年九嵗大抵皇子生十嵗而入学以皇长子之太迟形皇三子之太早先后缓急之间一不慎而圣心又晦矣十二月辅臣王钖爵等请皇长子先行冠礼上报云东宫与王衮冕皮弁二服冠则皆同其服则异今冠礼将何从宜暂着常服出讲二十二年二月皇长子出阁讲学礼部侍郎冯𤦺进仪注上以未册立免侍卫仪仗二十六年五月吏科给事戴士衡全椒知县樊玉衡削籍谪戍先是庚寅山西按察使吕坤辑闺范图志郑国泰重刻之増刋后妃首汉明徳皇后终郑贵妃科臣戴士衡指其书上言谓吕坤逢迎掖庭菀枯之形已分语侵贵妃樊玉衡前疏皇长子册立中亦有皇上不慈皇长子不孝皇贵妃不智等语贵妃闻之泣诉于上㑹有援引歴代嫡庶废立之事着为一书内刺张养䝉刘道亨魏允贞郑承恩邓光祚洪其道程绍白所知薛亨吕坤等名曰忧危竑议者戚党疑其书出士衡手张位教之郑承恩遂上疏力辩并奏士衡假造伪书中伤善类日为二衡以激圣怒欲併杀张位上怒甚二臣谪戍六月御史赵之翰以忧危竑议为戴士衡伪造主于张位预谋者徐作刘楚先刘应秋杨廷兰万建崑也中㫖礼部右侍郎刘楚先都察院右都御史徐作罢国子祭酒刘应秋降调吏科左给事杨廷兰礼部主事万建崑俱谪典史张位先以宻荐杨镐东征失利罢去命值赦不宥二十八年春正月礼部尚书余继登请先皇长子册立而后冠礼可致祝婚礼可致醮大学士沈一贯请皇长子冠婚不报三月南京礼部侍郎叶向髙等乞行皇长子三礼不报己巳移皇长子慈庆宫再谕内阁册立有期羣臣不得凟扰夏四月刑部主事谢廷讃请册立谪贵州布政司照磨戊寅沈一贯宻揭请撰勑上报曰谢廷讃狂妄少待之俾天下臣民晓然知出自朕心秋七月癸卯谕皇长子清弱大礼稍俟之百官毋沽名烦聒冬十月乙酉谕内阁来春册储庚子工科都给事王徳完言臣入京数月道路相𫝊中宫役使止数人忧郁致疾阽危不保臣窃谓不然苐臣得风闻言事若如所𫝊则宗社隐忧臣羡袁盎却坐之事祁皇上眷顾中宫止辇虚受臣死且不朽上震怒下锦衣卫狱讯其由吏部尚书李戴御史周盘等论救俱切责之十一月戚臣郑国泰疏请皇子先冠婚后册立科臣王士昌紏之署礼部朱国祚以国泰颠倒其词与明㫖有背恐酿无穷之祸不报皇长子出阁讲学时严寒皇长子噤甚讲官郭正域大言天寒如此殿下当珍重喝班役取火御寒时中官围炉密室闻正域言出之上闻亦不罪二十九年五月丙午戚臣郑国泰请册储冠婚夺俸戊申礼科右给事杨天民王士昌等请立储俱谪贵州典史御史周盘等疏救夺俸八月甲午沈一贯上言诗既醉之篇臣祝其君曰君子万年介尔景福继曰君子万年永钖祚𦙍则愿其子孙之多又曰釐尔女士从以孙子愿酬淑媛而生贤子孙也斯干之篇曰筑室百堵西南其户爰居爰处爰笑爰语美新宫也继曰吉梦维何维熊维熊男子之祥言吉祥善事当生圣子神孙无穷也今称觞万夀两宫落成在廷同祝而启天之祥实自圣心始皇上大婚及时故得圣子早今皇长子大礼必备其仪推念真情不如早谐伉俪之为适皇上孝奉圣母朝夕起居不如早遂含饴弄曽孙之为乐乞今年先皇长子大礼明春后逓举诸皇子礼子复生子孙复生孙坐见本支之盛享令名集完福矣上心动谕俟即日行之冬十月乙亥上以典礼未备欲改期册立沈一贯封还圣谕力言不可十五日己卯册立皇长子为皇太子暨册封福王瑞王惠王桂王诏告天下上特谕在籍辅臣申时行王钖爵知之壬辰皇太子加冠福瑞诸王俱冠三十年春正月丁巳増东宫官属己未福王暂讲武英殿西庑二月丙子册皇太子妃郭氏上引疾免贺三十一年十一月丁卯有蜚语曰续忧危竑议凡三百余言谓东宫不得已立之而从官不备寓后日改易之意其特用朱赓赓者更也内外官附赓者文则戎政尚书王世扬巡抚孙玮总督李汶御史张养志武则锦衣都督王之祯都督佥事陈汝忠锦衣千户王名世王承恩锦衣指挥佥事郑国贤又有陈矩朝夕帝前以为之主沈一贯右郑左王规福避祸他日必有靖难勤王之事吏科都给事中项应祥撰四川道监察御史乔应甲刋其书一夕间自宫门迄于衢巷皆遍厥明举朝失色莫敢言大学士朱赓得于私宅以闻请缉其人乞归不允上大怒令厰卫捜缉务得造书主名责项应祥乔应甲囘奏沈一贯请严迹之侦校塞路购赏格五千金宫指挥佥事或曰妖书似出清流之口将以倾沈一贯者或曰此奸人作之以陷郭正域正域时有清流领袖之目见忌一贯已乔应甲项应祥各囘奏奸书谤人无自名理不问召皇太子慰安之太子泣上亦泣随令内䜿以慰安太子语谕内阁时一贯方以楚宗事恨郭正域正域辅臣沈鲤门生也鲤素踽踽尤负望供天启圣聪牌于阁入则礼之时开告密鲤语人曰此事何必张皇也一贯大不怿正域放归待冻潞河之杨村闻问不絶一贯益侧目十二月壬午给事钱梦臯直指正域併及沈鲤御史康丕扬佐之初侨医吴江沈令誉多贵游丕扬巡城迹捕之捜得楚王揭华赿副封及刑部主事于玉立所致吏部郎中王士骐书以玉立起官士骐与正域左右之又前汉中府同知荆门胡化首渠县训导阮明卿撰妖书亷问无据而明卿为梦臯姻故梦臯首攻正域疏中称沈令誉郭氏之食客胡化同乡之年友当亟讯奸党治正域罪次辅沈鲤屡为奸人缓颊举朝曰大变彼曰小事举朝曰当捕彼曰可容所上揭有震动人心亏损圣徳等语囘互隐伏意欲何为疏入中外大骇于是发卒围正域舟捕其仆𨽻乳媪十三人巡捕都督陈汝忠又获正域舍人毛尚文江夏布衣王忠巡城御史康丕扬捕僧达观琴士钟澄百户刘相等同沈令誉下诏狱考讯无所得逻校且环逼鲤邸迫胁不堪皇太子遣阉人语阁臣曰先生軰容我乞全郭侍郎㑹都察院温纯上书讼之唐文献陶望龄先后诣沈一贯为解陈矩亦力持之鲤得安王士骐于玉立以词连落职锦衣都督王之祯千户王名世等首锦衣都督周嘉庆下东厰㑹鞫阖门惨掠嘉庆亦不承吏部尚书李戴为嘉庆外父拷时不忍惨视起入中堂上闻而恶之罢戴归命锦衣严鞫妖书沈一贯朱赓请寛疑狱沈鲤亦上章引咎且乞归不听最后锦衣百户崔徳缉顺天黜生皦生光并其子其篇妇赵氏陈氏鞫之生光性险贼善胁人金坐谴戍大同赦归终不悛犹胁郑国泰家方廷讯时丕扬等皆欲坐郭正域御史牛应元指天为誓沈裕厉声折生光从重论恐株连多人无所归狱生光自诬服叹曰朝廷得我结案如一移口诸君何处求生活乎刑部尚书萧大亨必欲穷究之礼部侍郎李廷机赵世卿告辅臣赓谓即此可以具狱赓以语一贯事得稍解三十二年夏四月乙酉提督东厰司礼太监陈矩上妖书狱移皦生光刑部论斩上欲加等以谋危社稷律论磔矩素清直妖书事保全善类为多壬寅皦生光磔于市妻子戍边妖书非生光也第其人可死故人不甚怜之或谓妖书出武英殿中书舍人永嘉赵士祯后士祯疾笃自言之肉碎落如磔三十九年九月己酉皇贵妃王氏薨妃虽生皇太子失宠目眚比疾笃太子始知之亟至宫门尚闭抉钥而入妃手太子衣而泣曰儿长大如此我死何憾太子恸左右皆泣莫能仰视须臾薨四十年冬十月阁臣叶向髙请福王之国报明年春举行四十一年春正月礼部请东宫开讲福王就国不报四月兵部尚书王象干复请之上曰亲王之国祖制在春今踰期矣其明年春举行五月辛未叶向髙言福王之国奉㫖明春举行顷复以庄田四万顷责抚按如田顷足而后行则之国何日圣谕明春举行亦宁可必哉福王奏称祖制谓祖训有之乎㑹典有之乎累朝之功令有之乎王所引祖制抑何指也如援景府则自景府而前庄田并未出数千顷外独景府踰制皇祖一时失听至今追咎王奈何尤而效之自古开国承家必循理安分为可久郑庄爱太叔叚为请大邑汉窦后爱梁孝王封以大国皆及身而败臣不胜忠爱之念不得不明言之六月己丑锦衣卫百户王日干讦奏奸人孔学与皇贵妃宫中内侍姜龎刘诸人请妖人王子诏诅呪皇太子刋木像圣母皇上钉其目又约赵思圣在东宫侍卫帯刀行刺语多涉郑贵妃福王叶向髙语通政使具叅疏与日干奏同上之向髙密揭日干孔学皆京师无頼诪张至此此大类往来妖书但妖书匿名难诘今两造俱在法司其情立见皇上第静俟勿为所动动则滋扰上初览日干疏震怒及见揭意解遂不问东宫遣取阁揭向髙曰皇上既不问则殿下亦无庸更览皇太子深然之寻御史以他事叅日干下之狱踰年而挺击之狱兴四十二年三月丙子福王常洵之国四十三年二月南京御史汪有功言福府内侍李进忠擅祭告孝陵不报秋七月太常寺少卿史孟麟请册立皇太孙谪两淮盐运判官四十四年八月壬寅皇太子出阁讲学葢旷期十二年四十八年夏四月皇后王氏崩后贤而多病国本之论起上坚操立嫡不立长之语羣疑上意在后病不可知贵妃即可为国母举朝皇皇及上年髙后以贤见重而东宫益安至是崩中宫虚位数月贵妃竟不进位上不豫右谕徳张鼐上言皇上起居静摄皇太子执礼之暇时亲左右皇长孙少成之气娱乐庭除既足寛怀亦称聚顺臣窃见士民之家或慈母见背严父孤单惟儿孙绕膝可开眉宇虽天子不同民间而骨肉应无二理七月时上寝疾久皇太子希得召见御史左光斗等诣方从哲请候安从哲曰上讳疾即入门左右不敢𫝊兵科给事中杨涟曰昔宋文潞公问仁宗疾内侍不肯言潞公曰天子起居汝曹不令宰相知将无他志下中书省行法今诚日三问不必见亦不必上知第令内臣知大臣在门且公当宿阁中从哲曰非故事曰潞公不诃史志骢乎此何时尚问故事二十一日丙申上疾大渐召辅臣方从哲等入𢎞徳殿寻出日已旰皇太子尚徬徨寝门外不得入涟光斗遣人语东宫内侍王安曰上疾甚不召太子非上意太子当力请入侍以备非常即夜毋轻出安故守正力拥佑太子即日上崩遗命封贵妃郑氏为皇后泰昌元年即万厯四十八年也八月光宗既践祚遵遗命封皇贵妃命礼部查例行尚书孙如游争之曰祖宗朝其以配而后者乃敌体之经其以妃而后者则从子之义故累朝非无抱衾之爱终引割席之嫌者则以例所不载也皇贵妃事先帝有年不闻倡议于生前而顾遗诏于逝后岂先帝弥留之际遂不及致详邪且王贵妃诞育殿下岂非先帝所留意者乃恩典尚尔有待而欲令不属毛离里者得子其母恐九原亦不无怨恫也郑贵妃贤而习于礼处以非分必非其心之所乐书之史册𫝊之后䙫将为盛代典礼之累且昭先帝之失言非所以为孝也中庸称达孝为善继善述义可行则以遵命为孝义不可行则以遵礼为孝臣不敢奉命从之谷应泰曰光宗本恭妃所产神皇之元子也恭妃无宠擅宠者郑贵妃耳乃自万厯十四年辅臣申时行以建储为请至二十九年而储位始定自古父子之间未有受命若斯之难也语云贵夫人爱孺子又云母爱者子抱其时枮菀之势既形金玦之寒斯剧羽翼孝惠者少树功舒王者多而青宫一席尚忍言哉乃首以争国本获谴者礼垣罗大纮中书黄正賔也又给事李献可尚书李春长軰或杖或戍一鸣辄斥甚至九臣面诘政府十四官同时降削而神宗动加激扰之名冀箝天下之口不特不欲建储也因储礼之不举而冠婚愆期旷不豫教其后乃令三王并封又欲二王并讲女戎伏妖葢若是其忍乎夫易称长子主器记美一人元良重光重润自古荣之而神宗乃以正天伦之语为不入耳之言深相怨毒酷罚示威则有物以蔽之也究之前星之辉渐朗摘𤓰之谋不行论者以诸臣静听则蚤且观成予则以诸臣力争故久而克定也方郑妃盛年神宗固甞许以立爱矣而言者纷纭格不得发始则谴诤臣以快宫闱终亦未必不援朝论以谢嬖倖始则欲以神器之重酬晏私之爱究亦不能以房闼之暱废天下之公如是则王家屏之封还御批李腾芳之上书执政断当以口舌争之者也已而妖书反间诅呪横行缇校勾摄纷然四出与汉治巫蛊何异呜唿王之祯犹江充也四明犹公孙贺也即不株累东宫而含沙射人宁有幸乎幸生光诬服得弛罗织设事更蔓延鱼网之设鸿则离之都人士宁得安枕卧邪比太子既建而禁不出阁者又十二年至史梦麟请册皇太孙犹加降谪焉葢神宗怒未怠已明史纪事本末卷六十七明史纪事本末卷六十八钦定四库全书明史纪事本末卷六十八浙江提学佥事谷应泰编三案神宗万厯四十三年五月己酉有不知姓名男子持枣木棍撞入慈庆宫打伤守门内官李鑑直至前殿檐下内官韩本用等执缚付东华门守卫指挥朱雄等收之次日皇太子奏闻命法司提问庚戌巡视皇城御史刘廷元奏人犯供名张差系蓟州井儿峪民语言颠倒形似风狂臣再三考讯本犯呶呶称喫斋讨封等语话非情实词无伦次按其迹若涉风魔稽其貎的系黠猾情境叵测不可不详鞫重拟者乙卯刑部郎中胡士相岳骏声等审张差供被李自强李万仓烧差柴草气愤于四月内来京要赴朝声寃从东进不识门径往西走适路遇男子二人绐曰尔无凭据如何进尔拿槓子一条来便可当作寃状等语差日夜气忿失志颠狂遂于五月初四日手拿枣木棍一条仍复进城从东华门直至慈庆宫门首打伤守门官走入前殿下被擒拟依宫殿前射箭放弹投磗石伤人律斩决不待时戊午刑部提牢主事王之寀言本月十一日散饭狱中末至新犯张差见其年壮力强非风颠人初招告状着死撞进复招打死罢臣问实招与饭不招当饥死即置饭差前差见饭低头已而云不敢説臣乃麾吏书令去止留二役扶问之招称张差小名张五儿父张义病故有马三舅李外父呌我跟不知姓名老公説事成与尔几畆地种老公骑马小的跟走初三歇燕角舖初四到京问何人收留复云到不知街道大宅子一老公与我饭説你先冲一遭撞着一个打杀一个打杀了我们救得你遂与我枣棍领我由厚载门进到宫门上守门阻我我击之堕地已而老公多遂被縳小爷福大又招有栢木棍琉璃棍棍多人衆等情其各犯名至死不招臣看此犯不颠不狂有心有胆惧之以刑罚不招要之以神明不招啜之以饮食始欲黙欲语中多疑似愿皇上縳兇犯于文华殿前朝审或勑九卿科道三法司㑹问则其情立见矣辛酉户部郎中陆大受言青宫何地男子何人而横肆手棍几惊储跸此干坤何等时邪北人好利轻生有金钱以结其心则轻为人死至大姦之奔走死士也或出其技之庸庸者姑试之于死地以探其机而后继之以骁桀用其死力于忽不经意之处有臣子所不忍言者张差业招一内官何以不言其名明説一街道何以不知其处彼三老三太互为表里而霸州武举髙顺宁等今竟匿于何所变岂无因警甚非小乞皇上大振干纲务在首恶必得邪谋永销明肆凶人于朝市以谢天下疏中有姦戚二字上恶之与之寀疏俱不报御史过庭训为移文蓟州踪迹之知州戚延龄具言其致颠始末诸臣据为口实以风颠二字定为铁案矣乙丑刑部司官胡士相陆梦龙邹绍光曽曰唯赵㑹桢劳永嘉王之寀呉养源曽之可柯文罗光鼎曽道唯刘继礼呉孟登岳骏声唐嗣美马徳澧朱瑞凤等再审张差供称马三舅名三道李外父名守才同在井儿峪居住又有姐夫孔道住本州城内不知姓名老公乃修铁瓦殿之龎保不知街道大宅子乃住朝外大宅之刘成三舅外父常往龎保处送灰龎刘在玉皇殿商量和我三舅外父逼着我来説打上宫中撞一箇打一箇打小爷喫也有着也有刘成跟我来领进去又説你打了我救得你又有三舅送红票封我为真人等语刑部行蓟州道提解马三道等疏请法司提龎保刘成对鞫给事中何士晋上言顷者张差持挺突入慈庆宫事闗宗社安危皇上宜何如震怒三事大臣宜何如计安乃旬日以来似犹泄泄岂刑部主事王之寀一疏果无故而发大难之端邪虽事涉宫闱百宜慎重然谋未成机未露犹可从容曲处今形见势逼业已至此所谓乱臣贼子人人得而诛之明主可与忠言此事宁无结局疏留中阁臣促之上谕曰朕自圣母升遐奉襄大典追思慈恩罔极哀慕不胜方在静摄中突有风颠奸徒张差持挺闯入青宫震惊皇太子致朕惊惧身心不安朕思太子乃国根本岂不深爱已𫝊内宫添人守门闗防不时卫䕶连日览卿等所奏姦宄叵测行径隐微既有主使之人即着三法司㑹同拟罪具奏是日刑部据戚知州囘文以上壬申上再谕法司严刑鞫审速正典刑时语多涉戚臣郑国泰国泰出揭自白给事中何士晋复奏陆大受疏内虽有身犯姦畹兇锋等语特借此发端以明把忧之果騐而语及张差原止欲追究内官姓名太宅下落并未直指国泰主谋此时张差之口供未具刑曹之勘疏未成国泰岂不能从容少待辄尔具掲张皇人遂不能无疑若欲释疑计惟明告宫中力求皇上速将张差所供龎保刘成立送法司考讯如供有国泰主谋是大逆罪人臣等执法讨贼不但宫中不能庇即皇上亦不能庇设与国泰无干臣请与国泰约令国泰自具一疏告之皇上嗣后凡皇太子皇长孙一切起居俱系郑国泰保䕶稍有踈虞即便坐罪则人心帖服永无他言若今日畏各犯招举一惟荧惑圣聪久稽廷讯或潜散党与使逺遁或阴毙张差使口灭则疑复生疑将成实事惟有审处以消后祸不报癸酉驾幸慈宁宫召见百官从御史刘光复请也辅臣方从哲呉道南暨文武诸臣先后至内侍引至圣母灵次行一拜三叩头礼时上西向倚左门柱设低座俯石栏百官复至御前叩头上连唿曰前来羣臣稍膝而前去御座不数武上练冠练袍皇太子冠翼善𤣥冠素袍侍御座右三皇孙鴈行立左阶下上宣谕曰朕自圣母升遐哀痛无已今春以来足膝无力然每遇节次朔望忌辰必身到慈宁宫圣母座前行礼不敢懈怠昨忽有风癫张差闯入东宫伤人外庭有许多间説尔等谁无父子乃欲离间我邪适见刑部郎中赵㑹桢所问招情止将本内有名人犯张差龎保刘成即时凌迟处死其余不许波及无辜一人以伤天和以惊圣母神位寻执东宫手示羣臣曰此儿极孝我极爱惜御史刘光复跪于班后大言曰皇上甚慈爱皇太子甚仁孝其意固将顺也上不甚悉诘问为谁中使以御史刘光复对光复犹大言不止上斥之至再光复不闻仍申前説上色顿改连唿锦衣何在者三无应者遂令中涓缚之挺杖交下上戒无乱殴但押令朝房候㫖方从哲等叩头言小臣无知妄言望霁天威怒稍解乃以手约皇太子体曰彼从六尺孤养至今成丈夫矣使我有别意何不于彼时更置今又何疑且福王既已至国去此数千里自非宣召彼能飞至乎因命内侍𫝊唿三皇孙至石级上令诸臣熟视谕曰朕诸孙俱已长成更有何説顾问皇太子尔有何语与诸臣悉言无隐皇太子曰似此风癫之人决了便罢不必株连又曰我父子何等亲爱外廷有许多议论尔軰为无君之臣使我为不孝之子上因谓羣臣曰尔等听皇太子语否又述东宫言连声重申之羣臣跪听未起上屡顾阍者令续到官皆放进无阻以故后来者踵趾相错班行稍右与帝座逺上又持皇太子面向右问曰尔等俱见否衆俯伏谢乃命诸臣同出甲戌决张差于市乙亥上命司礼监㑹九卿三法司于文华门前鞫审龎保刘成保原名郑进成原名刘登云其与差饭及木棍引进等语俱转展不招方审问东宫𫝊谕曰张差持棍闯宫至大殿檐下当时就擒并无别物其情实系风癫误入宫闱打倒内寺罪所不赦后招出龎保刘成本宫反覆叅详保成身系内官虽欲谋害本宫于保成何益此必保成素曽凌虐于差故肆行报覆之谋诬以主使本宫念人命至重造逆大事何可轻信连日奏求父皇速决张差以安人心其诬举龎保刘成若一概治罪恐伤天和况姓名不同当以讐诬干连从轻拟罪奏请定夺则刑狱平本宫阴隲亦全矣六月戊子刑部审马三道李守才孔道以左道从律论应流李自强李万仓应笞从之寻毙龎保刘成于内庭王之寀为科臣徐绍吉台臣韩浚所紏部处闲住中㫖特黜为民补何士晋于外着刑部重拟刘光复罪夺刑部侍郎张问达俸既而释光复于狱熹宗天启元年闰二月御史魏光缙上言父母之仇不共戴天忠臣事君有死无二先皇帝以长君当主何嫌何疑而无端燕啄王孙𤓰抱空蔓奸人搆煽每思为所欲为海内正人君子一有指斥辄以东林淮上为阱驱除既尽酿祸遂烈并封妖书之事张差挺击之谋九庙有灵旋即扑灭而招据黄花山围聚之逆谋三十六都头内外多人之布列枣木栢木棍之凶器打死小爷之逆词洞心駴目此时稍有人心谓宜请劒杀贼乃诸臣精神不用之以䕶青宫而偏用之以庇奸党不用之以伸法令而偏用之以难问官首揑风癫以为张本司官望风承㫖曲意偏䕶改党内为教内都头为香头许地三十五亩已载入招又复割去致张差以首抢地谓同谋做事事败独死竟付之不问也主事王之寀惧为赤族之诛明言入告而诸奸恨不附已巧借察典追夺诰命主事李俸声言处分勒令致仕郎中陆大受张廷上疏告变张廷卒以忧死而大受又以大计黜去嗟嗟逆君者有罪发奸者何罪借风癫漏狱词者有罪抒公愤捐身命者何罪是非不两立之寀非则张差是矣之寀当罪则张差当赏矣况此一事也拿贼奏闻者先帝请下法司者先帝皇祖曽不以先帝之请为非而为之决张差歼奸监凡十年不御之朝堂一旦召见羣臣面行抚慰然则皇祖之于此事亦晓然明白特诸臣以风癫二字无所归着故宁寛贼徒而罪之寀耳圣明在御恩及林薮建言受杖之人先后光明而三臣去国孤踪不蒙昭雪此忠臣义士所以感愤而不平也伏乞皇上立赐擢用以为忘身殉国之劝若傍挠有人终从禁锢亦须明白此案于天地间使人知三臣心事亦曽有人议之者即三臣终老巖穴无恨若区区一官三臣自誓之日业已弃掷而今日乃欲以腐䑕吓之乎嗟嗟之寀本无罪而诸臣强名之曰罪杨涟本无功而诸臣强名之曰功有罪者去有功者亦去则为今之臣必当何如而后可乎臣愿与天下万世共质之上可其奏二年二月刑部主事王之寀上言乙卯之变先帝安危在于唿吸郑国泰私结刘廷元刘光复姚宗文等无复忌惮遂欲睥睨神器化家为国国泰虽死法应开棺断尸僇其族赭其宫以为人臣大逆不道之戒总之用药之方即通间之术通间之术即挺击之谋向使张差事发穷究根株今日之卢受崔文昇敢复尔哉长安公论有曰风癫二字欲抺杀乱臣贼子就廷元评廷元也竒货无功四字欲抺杀忠臣义士就光复评光复也击不中而假之谍谍势缓而促之药是昇之药惨于差之棍是受之书烈于哲之书也张差之前从无张差刘成之后岂无刘成乱贼接踵而皇上孤立于朝矣又言郎中胡士相等主风癫者也堂官张问达调停风癫者也寺臣王士昌疏忠而心佞评无只字颂多溢词堂官张问达语转而意圆先允风癫后寛奸宄劳永加岳骏声等同恶相济张差招有三十六头儿则胡士相阁笔招有东边一起干事则岳骏声言波及无辜招有红封票髙真人则劳永加言不及究红封教今髙一奎见监蓟州系镇朔卫人葢髙一奎主持红封教者也马三道管给红票者也龎保刘成供给红封教多人撒棍者也诸奸亦有人心者以堂官对衆手单而改之以十八人㑹审公单而増减之大逆不道非止大不敬也疏入上不问五月御史马逢臯给事中张鹏云交章劾刘廷元吏部尚书张问达覆奏廷元倡论保奸降调五年春正月御史杨维垣劾张差一案王之寀倖功躐跻诬皇祖负先帝不惟无功抑且有罪又曰从来君臣父子之间闻以理喻未闻以势激也投鼠者既不忌器则骑虎者岂复择音彼中夜之泣何求不获是先帝之危不危于张差之一挺而危于之寀之一激也即碎之寀之骨岂足赎哉疏入削之寀籍五月原任刑部郎中岳骏声复申挺击始末疏入起用王之寀逮讯追赃之寀竟以重谴死夏允彜曰挺击之事王之寀所询张差其言甚悉刑部各司官㑹鞫时亦多相合于是举朝喧然以为国戚有専诸之意贵妃亦危惧诉于上上命自白之太子贵妃见太子辨甚力贵妃拜太子亦拜且拜且泣上亦掩泣为毙二珰以解而攻东林者言上于贵妃盛时曽许以立爱晩而媿言之不符也因劝贵妃广修佛事且助其费上发银十万建祠二珰以为砖瓦甚多不若置窑自造利甚奢居民多鬻薪于珰者张差卖田贸薪亦往市于珰土人忌之焚其薪差讼土人于珰珰复严责差差以产破薪焚讼又不胜愤愤持挺入宫欲告御状不意闯入东宫事亦不可知然东宫虽侍卫萧条何至使外人䦨入诸臣危言之使东宫免意外之虞国戚怀惕若之虑断断不可少顾事聨宫禁势难结案若必诛外戚废亲藩度能得之于神宗乎从古有明行之法有必不可明行之法则田叔烧梁狱词亦调停不得已之术何者光宗固无恙尚可以全骨肉也乃彼刘廷元韩浚軰必斥逐执法者而后已是何心与神宗万厯四十八年八月丙午朔光宗践阼先是七月光宗遵遗命封皇贵妃郑氏为皇后命礼部查例郑贵妃进美女四人乙卯上不豫召医官陈玺等胗视丁巳上力疾御门视事圣容顿减己未内医崔文昇下通利药上一昼夜三四十起支离牀褥间辛酉上不视朝辅臣方从哲等赴宫门候安有数夜不得睡日食粥不满盂头目眩晕身体罢软不能动履之㫖乙丑郑养性请收还皇贵妃封后成命允之刑部主事孙朝肃徐仪世御史郑宗周上书方从哲责以用药乖方之故给事中杨涟上言贼臣崔文昇不知医不宜以宗社神人托重之身妄为甞试如其知医则医家有余者泄之不足者补之皇上哀毁之余一日万几于法正宜清补文昇反投相伐之剂然则流言借借所谓兴居之无节侍御之蛊惑必文昇借口以葢其娱药之奸冀掩外庭攻摘也如文昇者既益圣躬之疾又损圣明之名文昇之肉其足食乎臣闻文昇调䕶府第有年不闻用药谬误皇上一用文昇倒置若此有心之误邪无心之误邪有心则虀粉不足偿无心则一误岂可再误皇上奈何置贼臣肘腋间哉丁卯𫝊锦衣官宣兵科杨涟并召辅臣方从哲刘一璟韩爌英国公张维贤尚书周嘉谟李汝华孙如游黄嘉善黄克纉都御史张问达给事中范济世御史顾慥等时廷臣疑上且杖涟既入上目视涟久之各谕以国家事重卿等尽心朕自加意调理辛未再召见羣臣于干清宫上御东煖阁倚榻凭几皇长子侍立上命诸臣前连谕曰朕见卿等甚喜从哲等请皇长子移宫上曰令他别处去不得请慎医药上曰十余日不进矣久之又谕册封李选侍诸臣退二十九日甲戌上再召诸臣等于干清宫仍谕册立皇贵妃从哲等以册储原㫖期宜改近蚤竣吉典以慰圣怀上因顾皇太子谕曰卿等辅佐为尧舜又语及夀宫辅臣以皇考山陵对则自指曰是朕夀宫诸臣言圣夀无疆何遽及此上仍谕要𦂳者再因问有鸿胪寺官进药何在从哲奏鸿胪寺丞李可灼自云仙丹臣等未敢轻信上即命中使宣可灼至胗视具言病源及治法上喜命趋和药进上饮汤辄喘药进乃受上喜称忠臣者再诸臣出宫门外竢少顷中使𫝊圣体用药后煖润舒畅思进饮膳诸臣欢跃而退可灼及御医各官留时日己午比未申可灼出辅臣迎讯之可灼具言上恐药力竭复进一丸亟问复何状可灼以如前对五鼓内宣急召诸臣趋进而龙驭以卯刻上賔矣时九月乙亥朔也中外借借以李可灼误下劫剂恐有情弊而方从哲拟㫖赏可灼银五十两御史王安舜首争之疏曰医不三世不服其药先帝之脉雄壮浮大此三焦火动面唇赤紫满面火升食粥烦燥此满腹火结宜清不宜助明矣红铅乃妇人经水阴中之阳纯火之精也而以投于虚火燥热之症几何不速之逝乎然医有不精犹可借口臣独恨其胆之大也以中外危疑之日而敢以无方无制之药驾言金丹轻亦当治以庸医杀人之条乃䝉殿下颁以赏格臣谓不过借此一举塞外廷之议论也夫轻用药之罪固大而轻荐庸医之罪亦不小不知其为谬犹可言也以其为善而荐之不可言也疏入乃改票罚俸一年而议者蠭起矣御史郑宗周上言往嵗张差之变操椎禁门几酿不测之祸秪以皇祖优容未尽厥罪故文昇尤而效之臣请寸斩文昇以谢九庙臣非谓诛一文昇遂足以申国宪而消逆萌第恐张差之后因有文昇今文昇复置不问奸人得志何所惮而不为也从哲拟㫖下司礼监于是御史郭如楚主事吕维祺交章论崔文昇李可灼壬午给事中惠世扬劾奏辅臣方从哲言郑贵妃包藏祸心先帝隐忍而不敢言封后之举满朝倡义执争从哲两可其间是狥平日之交通而㤀宗社之隐祸也无君当诛者一李选侍原为郑氏私人丽色藏剑且以因縁近倖之故欺抗先圣母从哲独非人臣乎及受刘逊李进忠盗藏美味夜半密约封妃不得估居干清是视登极为儿戏而天子不如宫嫔也无君当诛者二崔文昇轻用剥伐之药廷臣交章言之从哲何心必加曲庇律之赵盾许世子何辞弑君之罪无君当诛者三癸巳太常寺少卿曹珍请究医药奸党熹宗天启元年春正月御史焦源溥请诛崔文昇十月丁卯御史傅宗龙马逢臯李希孔交章请诛崔文昇二年夏四月光禄少卿髙攀龙上言崔文昇故用泄药元气不可复收是明以药弑也在律故违本方杀平人者死况至尊乎陛下不即诛僇仅止斥逐今文昇复潜住京师意欲何为往者张差谋逆实系郑国泰主谋刘保谋逆实系卢受主谋受郑氏人不可掩也文昇素为郑氏腹心特当时失刑不及拷讯其罪岂在张差刘保下乎不听礼部尚书孙慎行上言皇考賔天虽系夙疾实縁医人进药不审邸报有鸿胪寺官李可灼进红药两丸乃原任大学士方从哲所进凡进御药太医院宫呈方简明恐致失误可灼非用药官也丸不知何药物而乃敢突以进春秋许世子进药于父父卒世子自伤与弑不食死春秋尚不少假借直书许世子弑君然则从哲宜何如处焉速剑自裁以谢皇考义之上也阖门席藁以待司寇次也而乃晏然支辨至满朝攻可灼仅禀回籍调理岂以己实荐灼恐与同罪夫已与可灼可爱而皇考可忍乎臣谓纵无弑之心却有弑之事欲辞弑之名难免弑之实即忠爱深心欲为君父隐讳不敢不直书云方从哲连进红药两丸须臾帝崩恐百口无能为天下万世解矣且从哲所不能解者非独此也先是则有𫝊皇贵妃欲立皇后事夫祖制未有以妃为后者亦未有帝崩立后者贵妃宠幸数十年皇祖英明不闻有楚歌楚舞唏嘘之态即弥留之际尚不能因縁徼幸而突𫝊此㫖观礼部疏云辅臣方从哲𫝊其言可思若非礼部执争诸科道力责贵戚上章请免几何不误立皇后贻社稷忧此从哲不能为天下万世解者一也又有议上尊谥称恭皇帝夫宋之恭端将亡衰主晋主降宋隋主降唐周主降宋俱为恭帝皇祖四十八年平倭平播平宁夏岂无他懿美可称而比降王逋裔若非言官预紏便应如议诅咒君国等于弁髦此从哲不能为天下万世解者二也又有选侍垂帘听政事夫选侍宫中何知前代有垂帘事即刘逊李进忠小䜿何遂胆大扬言言者以为从哲实教之从哲即未肯承然以顾命元臣曽不闻慷慨一言任妇寺之纵横忍冲主之杌此从哲不能为天下万世解者三也以此三事例彼进药相臣所宜急担当之事一切苟且泄沓相臣所宜极慎重之事反觉勇勐直前春秋无将汉法不道真无以过伏乞皇上大奋干纲赫然震怒毋访近习近习其攀援也毋畏忌讳忌讳其布置也如臣言有当乞将从哲大正肆放之罚速严两观之诛併将李可灼严加拷问置之极刑如臣言无当即以重典治臣亦所甘受矣奉㫖㑹议具奏左都御史邹元标上言臣闻干坤所以不毁者恃此纲常而纲常所以植立者恃此信史臣舟过南中诸士缙争言先帝卒然而崩大事未明难以𫝊信臣谓先帝无妄之药迹或有之而以诛心之法例之臣未忍闻既入都门闻诸臣曰説到先帝大事令人阁笔説到壬辰以后诸相事令人阁笔谁敢领此臣益复致疑近读孙慎行一疏令人神骨为悚即未必有是心当时依违其间不申讨贼之义反行赏奸之典无以解人之疑方从哲秉政七年未闻辅相何道但闻一日马上三书催战将祖宗栉风沐雨一片东方尽致沦没试问谁秉国钧而使先帝震惊使张差闯宫使豺狼当道使宵人乱政使潜鳞骇浪将何辞以对从哲近在肘腋羣阴密布臣投林一世耻言人过岂敢过求从哲惟是臣身为风宪之官名在㑹议之列畏祸缄口势所不能君臣大义今日不明再无有明之日臣官不言再无有言之人臣亦知陛下隆礼旧辅未必能毅然立断诸辅同籍同官未必能捐情立剖易曰益之用凶事凶事政所以益之也臣读学士公鼐疏曰六七年间以言及东宫者为小人不言东宫者为君子此何等景象是谁使之又云尽除天下之清流阴剪元良之羽翼此真实録真史笔也从来乱臣贼子有所惩戒者全在青史臣不知忌讳为先帝计为陛下万夀无疆计为天下万世君臣计为寒将来奸臣贼子之胆杀将来奸臣贼子之谋计疏入方从哲上疏辨自请削夺投诸四裔以御魑魅时九卿科道㑹奏久延给事魏大中速之曰礼臣孙慎行痛先帝崩殂讨旧辅方从哲以春秋之法皇上命诸臣据实囘报何以迄今未奏也葢先帝之弃羣臣在庚申九月之朔日而率土忠义之惊心者已在乙卯五月之四日自前日之挺不中而图所以中者百端至藏酖毒于女谒俟元精耗损惫不可支而荡以暴下之剂烁以纯火之铅先帝弥留而不起矣然则张差崔文昇诸人先帝之贼也自乙卯以迄庚申其时执政者谁讨贼者谁何以迄今未奏也且非独不讨而已酬可灼以赏赐奖可灼以忠爱寛可灼以罚俸优可灼以养病而崔文昇者代为委之于先帝之宿疾至一至再夫以数十年忠肝义胆所羽翼之贤良数十日深山穷徼所讴吟之尧舜一旦戕于二贼之手从哲不能讨反从而䕶之从哲真无人心者何以迄今未奏也春秋之法诛意䦨入慈庆非张差之意固郑国泰之意也投剂益疾非崔文昇之意固郑养性之意也而执政者何以不问也春秋之法诛贼必诛夫贼之所恃今造意者何所恃党贼者何所恃恃从哲也不必红铅之进出从哲之意而从哲已为罪之魁也何以迄今未奏也李可灼之药不合之崔文昇不备崔文昇之逆不溯之张差不明郑国泰郑养性方从哲之罪不叅之三案不定不悉崔文昇之情罪不下张差而李可灼次之如是而朝廷所以处从哲与从哲之所以自处者可以权衡其间矣何以迄今未奏也时先后弹者主事王之寀刘宗周给事中周希令彭汝南𫝊櫆御史呉甡薛文周沈应时方有度安伸温臯谟江日彩张慎言㑹议驳正者尚书王纪汪应蛟王永光侍郎杨东明陈大道李宗延张经世陈邦瞻太仆卿萧近髙张五典少卿申用懋于伦李之藻归子顾刘策孙居相周起元田生金柯㫤满朝荐熊明遇黄龙光太常少卿髙攀龙给事中刘𢎞化霍守典御史蒋允仪刘徽李𤣥等于是吏部尚书张问达㑹户部尚书汪应蛟等公奏畧曰礼臣孙慎行首论李可灼进红丸事可灼先见内阁臣等初未知至奉皇考宣召于干清宫辅臣与臣等乃共言可灼进药多言不可进或言可进俱慎重未敢决又宣臣等进宫内跪御榻前谕臣等辅皇上为尧舜随问寺官李可灼何在可灼至视疾进红丸少顷又进一丸至申闻圣体服药后微污身觉温热就寝此进药之始末臣等所共见闻者是时辅臣视皇考之疾急迫仓皇悽然共切弑逆二字何忍轻言但以我皇上之身可灼轻进甞试从哲未能力止九卿与辅臣并候于宫门内亦未能力止诸臣均有罪焉至于可灼之处分中外共痛之憾之乃䑓臣王安舜上疏力争先票罚俸继票养病去则失之轻失之轻故即按其轻而罪其不尽法处也不重处可灼何以慰皇考服中外而正大法辅臣于辨疏后自请削夺以释中外之疑臣等谓应如辅臣之请为法任咎是亦大臣引罪之道所宜尔至于选侍欲垂帘听政吏部九卿公疏请移宫科道専䟽请移宫皇上允其奏诸臣共快之然其心犹以辅臣之奏不毅然为诸臣倡也倘其时非诸臣共扶大义干清何地令其窃灵威福又将如我皇上登极还宫何哉夫李可灼非医官也非知脉知医者也一旦以红丸进希图非望之福而龙驭上昇攀号无及可灼罪胜诛乎应即勑行法司究问以正刑章崔文昇当皇考哀感伤寒之时进大黄凉药可灼轻进红丸不加详察罪又在可灼上矣法应逮文昇于法司从重究拟以三尺除二恶肃纲纪而洩公愤庶中外之心可以释辅臣之心可以明议上李可灼法司究问崔文昇仍发遣南京是时与从哲合者刑部尚书黄克纉詹事公鼐御史王志道徐景濓给事中汪庆百十月李可灼遣戍五年四月免李可灼戍十一月尚寳司少卿刘志选劾原任礼部尚书孙慎行倡不甞药之説妄疑先帝不得正其终更附不讨贼之论轻诋皇上不得正其始并侵及叶向髙张问达命宣付史舘愍帝崇祯元年三月太监崔文昇下狱戌南京初魏宗贤擅权复以文昇督漕运至是败谷应泰曰光宗方谅闇鞫凶哀劳毁瘁而宫中巧相蛊惑更进女尤于是罢免常朝輭脚致疾一月之内玉几再凭梓宫两哭呜唿斯亦皇家之不幸也考其时提督御药房横加攻泄者内侍崔文昇也泊乎疾渐弥留气息才属而玉椀初调金瓯不御者李可灼也然而光宗之疾无文昇或犹可以倖生而却可灼亦难免于必死者葢文昇之调䕶在初而可灼之援救已剧也善乎呉甡之言曰文昇故投泄药可灼误进红丸故以药之补泄相较则大黄之尅过于红铅而以事之早晚相衡则文昇之辜浮于可灼此时为政府者宜援宪宗柳泌之事纯皇李孜省之狱论坐文昇薄谴可灼伸嗣主之呌号慰域中之哀痛则其法平矣而奈何文昇保全可灼蒙赉掩罪为功一至此乎夫庸医杀人律应永锢拙工误治俗奋老拳何甞疑其别有主使内丛酖毒而情有所激法不得贷独奈何宫车晚出银币蚤膺崇徳报功义于胡有执笔者不学无术甚愚鲜量矣宜诸臣之起而攻之也夫诸臣以攀髯之忠矢批鳞之奏小雅伤时几于诽怨婴儿哭母失其常声过于骚激无足怪者至若以文昇可灼之不慎而即比之王莽之椒酒梁冀之煮饼则深文周内不无伤于好尽矣语云吾党两分其过可也光宗泰昌元年八月乙卯上不豫𫝊谕礼部曰选侍李氏侍朕勤劳皇长子生母薨逝后奉先帝㫖委托抚育视如亲子厥功懋焉其封为皇贵妃钦天监择九月初六日行乙丑主事孙朝肃徐世仪御史郑宗周上书辅臣方从哲请册立皇太子且移居慈庆宫庚午上召阁部九卿至榻前谕曰选侍数产不育止存一女随𫝊皇长子出见上又言皇五子亦无母亦是选侍抚育𫝊皇五子出见辛未上召诸臣于干清宫又谕速封选侍礼臣孙如游奏臣部前奉圣谕上孝端显皇后孝靖皇太后尊谥加封郭元妃王才人为皇后皆未告竣宜俟四大礼举行之后若论皇储保䕶功则选侍之封惟恐不早即从该监之请未为不可上命如前期甲戌上再召诸臣于干清宫仍谕封皇贵妃语未既选侍披帏立唿皇长子入咄咄语复趋之出皇长子向上曰要封皇后上不语九月乙亥朔上崩给事中杨涟语周嘉谟李汝华曰宗社事大李选侍非可託少主者急宜请见嗣主唿万嵗以定危疑随拥出宫移住慈庆为是二臣然之以语方从哲涟遂先诸臣排闼入阍䜿挺乱下涟厉声曰皇帝召我等至此今晏驾嗣主幼小汝等阻门不容入临意欲何为阍者却诸臣乃入哭临毕请见皇长子皇长子为选侍阻于煖阁不得出青宫旧侍王安绐选侍抱持以出诸臣即叩头唿万嵗皇长子曰不敢当羣臣共请诣文华殿王安拥之行阁臣刘一燝掖左勲臣张维贤掖右内侍李进忠𫝊选侍命召还皇长子者三喝诸臣曰汝辈挟之何往涟叱之共拥皇长子登舆至文华殿皇长子西向坐羣臣礼见毕请即日登极不允谕初六日即位复拥入慈庆宫一燝奏曰今干清宫未净殿下请暂居此嘉谟曰今日殿下之身是社稷神人托重之身不可轻易即诣干清宫哭临须臣等到乃发皇长子首㫖涟语中官曰外事缓急在诸大臣调䕶圣躬在诸内臣责有所归王安等踊跃称诺诸臣退诸臣有议即日正位者令中官再𫝊不允衆皆朝服待命少卿徐养量御史左光斗唾涟不宜阻今日即位涟恐语锦衣帅骆思㳟严缇骑内外防䕶丙子尚书周嘉谟等合疏请选侍移宫左光斗上言内廷之有干清宫犹外廷之有皇极殿也惟皇上御天居之惟皇后配天得共居之其余嫔妃虽以次进御遇有大故即当移置别殿非但避嫌亦以别尊卑也今大行皇帝賔天选侍既非嫡母又非生母俨然居正宫而殿下乃居慈庆不得守几筵行大礼名分倒置臣窃惑之且殿下春秋十六龄矣内辅以忠直老成外辅以公孤卿贰何虑乏人尚须乳哺而襁负之哉即贵妃之请许于先皇弥留之际其意可知且行于先皇则俯钖之名犹可行于殿下则尊闻之称有断断不可者倘及今不早断借抚养之名行専制之实武后之祸将见于今上谕移宫已有㫖册封事既云尊卑难称着礼部再议给事中暴谦贞抄叅曰大寳将登上有百灵呵䕶下有羣工拥戴亦何用此妇人女子为且闻选侍非忠诚爱国者万一封典得行事权或假则滋蔓难图慎终虑始事属可已抄出寝之戊寅选侍用李进忠谋邀皇长子同宫王安忿然宣言且逮杨左杨涟遇进忠于宫门问选侍移宫何日进忠揺手曰李娘娘怒甚今母子一宫正欲究左御史武氏之説涟咤曰误矣幸遇我皇长子今非昨比选侍移宫异日封号自在且皇长子年长矣若属得无惧乎进忠黙然去科道惠世杨张泼从东宫门来骇𫝊今日选侍垂帘逮光斗涟曰无之己卯选侍尚无移宫意杨涟上言先帝升遐人心危疑咸谓选侍外托保䕶之名阴图専擅之实故力请殿下暂居慈庆欲先拨别宫而迁之然后奉驾还宫葢祖宗之宗社为重宫帏之恩宠为轻此臣等之私愿也今登极已在明日矣岂有天子偏处东宫之礼先帝圣明同符尧舜徒以郑贵妃保䕶为名病体之所以沉锢医药之所以乱投人言借借至今抱痛安得不为寒心此移宫一事臣言之在今日殿下行之亦必在今日阁部大臣从中賛决毋容泄泄以负先帝凴几辅殿下之託亦在今日疏上涟复往趋方从哲从哲曰待初九十二亦未晚涟曰天子无复返东宫理选侍今不移亦未有移之日此不可顷刻缓者内侍曰独不念先帝旧宠乎涟怒曰国家事大岂容姑息且汝辈何敢如是声彻大内皇长子使人谕涟出命司礼监按盗藏诸侍收李进忠刘逊等选侍移居仁夀殿己亥御史贾继春上书辅臣曰天地之大徳曰生圣人之至徳曰孝先帝命诸臣辅皇上为尧舜夫尧舜之道孝弟而已矣父有爱妾其子终身敬之不㤀先帝之于郑贵妃三十余年天下侧目之隙但以笃念皇祖涣然氷释何不辅皇上取法而乃作法于凉纵云选侍原非淑徳夙有旧恨此亦妇人女子之常态先帝弥留之日亲向诸臣谕以选侍产有幼女歔欷情事草木感伤而况我辈臣子乎伏愿阁下委曲调䕶令李选侍得终天年皇幼女不虑意外辛丑御史左光斗上言选侍既移宫之后自当存大体捐其小过若复株连蔓引使宫闱不安是与国体不便亦大非臣等建言初心伏乞皇上宣召阁部九卿科道面谕以当日避宫何故今日调御何方不得凭中使口𫝊圣㫖正刘逊李进忠法其余概从寛政庶几烧梁狱之词者正以寝淮南之谋疏入上𫝊谕内阁朕幼冲时选侍气凌圣母成疾崩逝使朕抱终天之恨皇考病笃选侍威挟朕躬𫝊封皇后朕心不自安暂居慈庆选侍复差李进忠刘逊等命每日章奏文书先奏选侍方与朕覧朕思祖宗家法甚严从来有此规制否朕今奉养选侍于哕鸾宫仰遵皇考遗爱无不体悉其李进忠田诏等盗库首犯事干宪典原非株连卿可𫝊示遵行辅臣方从哲读谕惊愕具掲封进言皇上既仰体先帝遗爱不宜暴其过恶𫝊之外庭上再谕发抄南京御史王允臣紏从哲曰陛下移宫后发一圣谕不过如常人表明心迹之意而宰相辄自封还司马昭之心路人知之十月丁卯哕鸾宫灾上谕选侍皇妹俱无恙十一月丁亥给事中周朝瑞以贾继春之掲谓其喜树旌旗妄生题目继春复掲曰保全选侍葢亦人伦天理布帛菽粟之言非旌旗题目也朝瑞掲驳之日安选侍者犹谓之是安宗社者顾谓之非乎继春再掲曰主上父子相继宗社何甞不安而必待倾选侍以安之即移宫原是正理岂必移时驱逐革其已进仪注之贵妃困其无端罗织之老父伶仃之皇八妹入井谁怜孀寡之未亡人雉经莫诉朝瑞又掲谓继春操戈于解忿平争者继春又掲职非操戈乃止戈也圣徳无损为臣子者同心为国有何不解之忿不平之争而烦左右袒之费词乎刑部尚书黄克纉执奏郑稳山刘尚礼姜昇刘逊四人罪名当从末减不允克纉执奏如初因言父母并尊事有出于念母之诚迹似涉于忘父之过必委曲周旋使浑然无迹方为大孝因力求罢十二月乙卯都给事杨涟疏曰前选侍移宫一事䕶驾诸臣知之外廷未必尽知及今不一昭明将以今日之疑端成他时之实事臣䝉先帝召见目击当日情形敢不一语忆先帝凴几之言间及选侍而再四叮咛则曰辅皇上要𦂳选侍忽从门幔中手挽皇上而入复推而出随有要封皇后之言诸臣相顾错愕夫君臣正相引痛之时忍于要挟求封一旦事权在握岂仅仅虚名足称其意此八月二十九日事也迨九月初一日子夜先帝急召诸臣而龙驭上賔矣此时主君为重宜急于请见一见即唿万嵗以慰人心而宫门内使乃有持挺不容入者臣冒犯忿詈与争此初一日卯刻入宫事也诸臣哭临毕请见皇上于寝门拜唿万嵗天语不敢当者三诸臣捧龙轩至文华殿门行嵩唿叩头礼已而大小臣工共祈皇上即日登极上𫝊谕卜期而诸臣皇皇深以未登极为危葢先帝变出仓卒上无圣母之凭依中无皇后之慰借在旁窥伺谁为可恃此初一日辰刻事也尔时诸臣议皇上宜归何宫臣思选侍推挽景象又习闻其上有深相交结之贵宠乃云从来冲龄天子不宜託之素无恩徳之妇人且选侍如可託皇上必深知之虽强之离而不得如不可託虽强之留而亦不可得而圣驾果径归慈庆宫矣此初一日巳刻事也御极卜期初六至初二日九卿科道有移宫之请御史左光斗有移宫之请葢因皇上一正九五断无避宫而又不可同居至初五日期且迫矣臣是以有正位叅及李进忠等之疏总以宫嫔自有定分即加恩选侍原不在宫之移与不移假令登极之后而宫嫔悍然居天子之宫天子归青宫非理归干清不得尚得朝廷尊而体统正乎此初五日午刻臣从诸臣于慈庆宫前愤争事也至本日移宫臣即语诸大臣移宫自移宫隆礼自隆礼必两者相济而后二祖列宗之大寳始安先帝在天之灵始妥即本日缉获罪珰只宜殱厥渠魁无滋蔓引大抵宸居未净先帝之社稷付託为重则平日之宠爱为轻及其宸居已定既尽臣子防危之忠即当体皇上如天之度今诸大臣犹在耳也臣之所以议移宫者始终如此乃移宫之后忽来蜚语有倡选侍徒跣踉跄欲自裁处皇妹失所至于投井者或𫝊治罪珰过甚者或称内外交通者使夙夜忧时之士悞收为一时感慨叹息之言作此日不白之案九庙神灵鉴此热血若夫缉拏罪珰此譬如人家主人谢世羣仆乘间窃其帑藏主人之子偶一究问只在法司得其平耳于选侍恩礼何与臣谓宁可使今日惜选侍无使移宫不早不幸而成女后垂帘之事彼三十余年凭依蟠结之羣邪又得以因縁多事于以保惜先帝宠爱则得矣而辅皇上要𦂳之深意在天之灵果以此为愉快邪况两奉圣谕选侍居食恩礼有加哕鸾宫火复奉有选侍皇妹无恙之㫖方知皇上虽念及于孝和皇太后之哽咽仍念及于光宗先帝之唏歔海涵天葢尽仁无已伏乞皇上採臣戅言更于皇弟皇妹时勤召见谕安不妨曲及李选侍者酌加恩数遵爱先帝之子女当亦圣母所共喜者疏上下㫖褒谕又特谕廷臣曰朕冲龄登极开诚布公不意外廷乃有谤语轻听盗犯之讹𫝊酿成他日之实録诚如科臣杨涟所奏者朕不得不再伸谕以释羣疑九月初一日皇考賔天诸臣入临毕请朝见朕李选侍阻朕于煖阁司礼官固请选侍许而后悔又使李进忠请囘者至再至三朕至干清宫丹陛上大臣扈从前导选侍又使李进忠来牵朕衣卿等亲见当时景象安乎危乎当避宫乎不当避宫乎是日朕自慈庆宫至干清宫躬视皇考入殓选侍又阻朕于煖阁司礼监王体干固请得出初二日朕至干清宫朝见选侍毕恭送梓宫于仁智殿选侍差人𫝊朕必欲再朝见方囘各官皆所亲见明是威挟朕躬垂帘听政之意朕䝉皇考命依选侍朕不住彼宫饮食衣服皆皇祖皇考所赐每日仅往彼一见因之怀恨凌虐不堪若避宫不早则彼爪牙成列盈虚在手朕亦不知如何矣既殴崩圣母每使宫眷王夀花等时来探听不许朕与圣母旧人通一语朕苦𠂻外廷不能尽知今停封以慰圣母之灵奉养以尊皇考之意该部亦可以仰体朕心矣臣工私于李党不顾大义谕卿等知之今后毋得植党背公自生枝节时方从哲在告刘一燝等上言皇上嗣位以来宫禁肃清乃以形迹影响之疑互相纷辨致厪圣怀伏读圣谕当年宫掖事情及顷者辟宫景象悽惋危𠂻宛然在目诸臣徒以事后论安危谓周防为多事皇上责以猜疑轻听诚恐有之若云庇䕶党私则万万不敢也御史王业浩上言先帝毓徳青宫止孝止慈何以一女子之微致生枝节如圣谕𣲖与照管并殴崩圣母等语天下万世不察则先帝御家之盛徳不无少损且父母之讐不共戴天普天率土俱有同仇之义而圣谕至此且曲处如此则前日之肃清既未得为义之尽今此之优厚亦不得为仁之至外廷臣工比肩事主至分目之曰安社稷安选侍臣恐水火之情形既判𤣥黄之战辩方兴奏留中庚午都给事杨涟乞归疏曰垂帘之秘事未闻入井之烦言啧起臣不过发明移宫始末使了然在人耳目而旋荷纶綍之褒过邀忠直之誉使臣区区之苦心反为夸诩臣节之左劵臣之不安一也当时首请御文华殿受嵩唿者周嘉谟等也初出干清宫捧皇上左右手者张维贤刘一燝也臣乃以愤争之故独受忠直之名俯慙卑末岂可掩人于朝仰借清平岂可贪天为力臣之不安二也宫禁自就肃清社稷有何杌而圣谕以志安社稷为言君幸有子不忧把国之天臣独何人敢捧虞渊之日臣之不安三也臣引分自思俯全臣节惟有决去一着而已臣蹇穷肮脏之人披上方之文绮赉两朝之赐金歩归里门以忠直二字出告亲友入教子孙直觉俯仰皆寛即不幸先犬马填沟壑持此二字以报皇考于在天见先人于地下臣亦可瞑目安寝矣臣无病不敢以病请皇上未罪臣又不能以罪请惟有明微薄之心迹乞浩荡之恩波放臣为急流勇退之人而已诏许之熹宗天启元年春二月御史贾继春直陈具掲之实奉㫖切责继春复上言臣初入班行当移宫之后祗因痛切先帝急欲効忠皇上及捧读圣谕乃知天地之髙厚曲为保全而小臣之狂愚犹妄有规劝谨备録原掲囘话上以其疏中无雉经入井二语着再囘话夏四月吏部尚书周嘉谟及九卿科道㑹议云继春席藁待罪恳请优容仍下㫖切责落职永不叙用四年夏四月大理寺少卿范济世请遵遗命封李选侍为妃下㫖切责先是光宗青宫旧监王安强直不阿选侍魏忠贤既矫杀之乃尽反其所为㑹杨涟上疏发忠贤二十四罪忠贤益愤六月遂矫上命复议封选侍礼臣林尧俞奏止之不听竟封李氏为康妃十二月召还御史贾继春徐景濓王志道等夏允彜曰庚申一月之内连遭大丧中外汹汹杨涟率衆排闼见东宫即罗拜选侍时在干清宫以母礼自待左光斗遽䟽言干清宫非至尊不可居持论自正但中言武氏之祸立见于今差亦过当杨左即拉阁臣掲请即日移宫选侍颇觉皇遽御史贾继春遂言先帝至孝何至一妾一女不能遗庇亦未可尽言其非然宫之应移自属定礼杨左不可居以为功他人亦何可诋之为罪也杨与贾互相讥讽贾以杨必将与大珰共受封拜讥之杨遂挂冠归中㫖切责贾贾仓皇自辨词颇哀髙𢎞图张慎言出疏两解之言至平旦确乃贾终黜为民而杨不久优擢至副院则亦东林失平之事也后遂以此杀杨左则寃弥甚即贾亦心怜之总之东林操论不失爱君而太苛太激使人难受攻东林者言风颠言可灼无他意移宫太亟不失调停卒以此罪诸贤而加以一网不大谬乎五年夏四月给事中霍维华上言梃击红丸移宫三案畧曰选侍之请封也请封妃也妃之未封而况于后请之不得而况于自后不妃不后而况于垂帘臣谓宫不难移也王安等故难之也难移宫者所以重选侍之罪而张拥戴之功神祖册立东宫稍迟诸臣羣起而争之然笃爱震器始终不渝倘果如奸邪所称废立巫蛊之谋则九阍邃宻乃借一风癫之张差有是理乎非神祖先帝慈孝无间王之寀陆大受同恶相济开衅骨肉矣神祖升遐先帝哀毁遽发夙疾而悠悠之口致疑于宫掖岂臣子所忍言孙慎行借题红丸诬先帝为受鸩加从哲以弑逆邹元标钟羽正从而和之两人立名非真晚节不振委身门户败坏生平伏乞严谕纂修诸臣以存信史已而三朝要典成起乙卯止辛酉魏忠贤矫宸翰斥之愍帝崇祯元年五月侍讲倪元璐上言主挺撃者力䕶东宫争挺撃者计安神祖主红丸者仗义之言争红丸者原情之论主移宫者变几先争移宫者持平事后六者各有其是不可偏非也未几而魏忠贤杀人则借三案羣小求富贵则借三案故凡推慈归孝于先皇正其颂徳称功于义父批根今日则衆正之党碑免死他年即上公之铁劵由此而观三案者天下之公议要典者魏氏之私书以臣所见惟毁之而已假阉䜿之权役史臣之笔亘古未闻当毁一未易代而有编年不直书而加论断当毁二矫诬先帝伪托宸篇既不可比司马光资治之书亦不得援宋神宗手序为例当毁三臣谓此书不毁必有受其累者则非主三案者之累而争三案者之累又纂修三案者之累也争三案诸臣品原三等如崔呈秀刘志选李春煜等不足问矣最上如黄克纉贾继春王业浩髙𢎞图刘廷宣等始处君子而不必求同既遇小人而自能为异本末炳然管华之席未割老韩之𫝊同编数人髙明之观岂不引为坐涂之辱若其次者虽非尽有执持要亦不皆濡染而特以史氏抑扬之过保不为后人翻驳之端至于纂修词臣之在当日更有难言者丹铅未下斧镬先悬姜逢元阁笔一叹朝闻夕逐杨世英呉士元余煌等备极调维其于忤珰诸疏有匿其全文有删其已甚时𫝊书成而狱又起则有宁加丑诋之词决不下一不道无将等字以传㑹爰书凡此苦心亦多方矣而事在见闻之外未易可明若复弹章一加万节俱丧此臣之所谓累也愿勑部立将要典锓毁一切妖言市语如旧𫝊㸃将之謡新腾选佛之説毋形奏牍则廓然荡平上从之明史纪事本末卷六十八明史纪事本末卷六十九钦定四库全书明史纪事本末卷六十九浙江提学佥事谷应泰编平奢安熹宗天启元年九月四川永宁宣抚使奢崇明叛奢氏猓猡种也洪武中归附命为宣抚司世守其土数传至奢崇周无子奢崇明以族人得立崇明性阴鸷佯为恭顺凡有征调罔不应命人渐狎之子奢寅有逆志负韰倮招纳亡命时以边事急征四方兵崇明遂上疏请提兵三万赴援遣其将樊龙樊虎以兵至重庆四川巡抚徐可求㸃核汰其老弱发饷饷复弗继龙等遂鼓衆反龙走马舞槊直刺可求可求死遂一拥而上道臣孙好古骆日升李继周知府章文炳同知王世科熊嗣先推官王三宅知县段髙选总兵黄守魁王守忠参将万金王登爵等皆死之原任巩昌同知董尽伦闻变帅衆入城杀贼遇伏死募兵科臣明时举台臣李达通判王天运俱负伤踰墙遁时土兵数千列江岸城内炮震城外应之贼遂据重庆分兵一扼夔州水口一踞綦江遵义一踞泸州一截川西栈道全蜀震动奢崇明陷遵义时遵义道臣李仙品参将万金督兵援辽俱赴重庆城中守备空虚奢崇明同其子寅帅衆奄至遵义署府通判袁任先期委城遁贼乗势焚刦纳溪泸州江安等城兴文永川长宁荣昌隆昌壁山皆空贼攻合州江津知州翁登彦知县周礼嘉悉力捍御破走之陷兴文知县张振徳不屈率妻子赴火死石砫宣抚司掌印女官秦良玉勤王秦氏世为宣抚司良玉兄秦邦屏邦翰援辽力战死弟秦民屏重伤突围出得归时蔺贼厚遗秦氏求其助良玉斩使留银率所部精兵万余同弟民屏姪秦翼明等卷甲疾趋潜度重庆营于南坪闗扼贼归路遣兵夜袭两河烧其船以阻贼汎舟东下自率大兵沿江而上水陆并进又留兵一千多张旗帜䕶守忠州等地方以为犄角之势移文夔州设兵防瞿塘为上下声援十月贼逼成都时泸叙诸郡邑瓦解柙木龙泉诸隘口俱失贼乗势向成都指挥冉世洪雷安世瞿英周邦太张恺帅衆拒之邦太先至资阳遇贼不战降冉世洪等至九泉贼驻兵山上据髙临下衆寡不敌我兵陷阵世洪安世英俱死之张恺走免贼兵进薄城下悬旌僭号四面夹攻城内仅有镇逺营七百人调到松潘茂州龙安兵一千五百余人御史薛敷政左布政使朱燮元登陴而守初燮元方以辑瑞就道蜀王出国门与百姓遮留之燮元慷慨自誓贼薄城燮元使土司坤汝常乗贼指挥常恭等火砲助之贼稍却斩贼先锋一人次日贼数千人障革裹竹牌进矢石不得近燮元命架七星砲火箭火砖冲击之杀数百人至暮贼拥钩梯数千攀城欲上燮元戒士卒第放砲礌石亡譁迟明贼积尸陵城下时冬濠水涸贼帅降民持篾束薪载濠土垒如山上架蓬荜形类行屋以避铳石伏弩仰射城中垂帘蔽矢石燮元夜缒壮士持刍涂膏杀守者纵火火举山隤贼大阻燮元又遣人决都江堰水至濠濠满贼乃治桥得少息因缉获城中与贼通者二百人悬其首陴上贼又于城四面立望楼髙与城等燮元曰贼设了望必四出剽掠其中虚遂命死士五百人突出击之贼果无备斩其三将烧楼而还当是时诸道援兵相继至十二月二十四日复安岳县二十八日复乐至县与贼战于倒流镇石桥永清舖俱有斩获各路兵或转战得至城下或溃败去秦良玉兵三千亦至然贼兵亦日益増无退意贼围城八十余日嵗且尽城中人伏腊不祭王正不贺贼城外日发诸人塜墓城上望见皆泣㑹有俘民脱归者言贼旦夕须旱船一决胜负二年春正月贼数千自林中大噪而出视之有物如舟髙丈许长五百尺楼数重簟茀左右板如平地一人披发仗劒上载羽旂中数百人各挟机弩毒矢牛数百头运石毂行旁翼两云楼如左右广俯视城中老幼妇女皆哭燮元曰此吕公车也破之非驳石不可驳石者巨木为杆柱置轴柱间转索运杆千钧之石飞击如弹丸贼舟不得近燮元复募敢死士以大砲击牛中其当轭者牛駴返走乗势纵击败之然城中亦力竭矣禆将刘养鲲言有诸生范祖文邹尉陷贼中遣孔之谭来约贼将罗干象欲自拔効用燮元即遣之谭复往至则与干象俱来燮元方卧戍楼唿与饮干象衷甲佩刀燮元不之疑就榻唿同卧酣寝达旦干象感激誓以死报许之缒而出后贼营举动纎悉无不知者干象之力也踰数日又使牙将周斯盛诈降质其来设伏待之崇明果自至甫悬一人上松潘守兵不知大噪崇明走伏起获其从骑数人崇明跳身免乃谋逺遁燮元侦知造水牌数百面投锦江顺流而下令有司沉舟斩筏断桥梁严兵以待贼夜半果逸干象等内变贼营四面火起崇明父子拔营走干象等皆来归成都围凡百有二日而解贼渡泸归重庆事闻以燮元为巡抚三月罗干象复江安四月官兵复新都初奢贼据新都缮城积粟为守计因克安岳攻保宁声言直取潼闗人心震动安绵副使刘芬谦湖广监军杨述程合兵攻之兵至牛头镇贼以骑数千步万人来援秦良玉谭大孝等夹击败之遂复新都贼退入兰州复遵义府时有湄潭叛民王伦引贼焚掠湄潭为川贵险要都司陈一龙追至水西境降之诸军进驻遵义时惟重庆尚为贼巢五月诸军进逼崇庆初奢崇明父子据泸汭倚樊龙为声援龙盘踞重庆已九阅月重庆古渝州地也三面临江春水泛涨一望弥漫不可渡其出入必经之要道惟佛图闗至二郎闗一路贼自通逺门城濠至二郎闗连营十有七宿精兵数万监军副使丘志充杨述程总兵杜文焕帅兵进攻之再战几入其垒翌日文焕帅参将杨克顺等直抵贼营石砫宣抚官秦民屏率部兵遶出其后贼惊败遂连复佛图二郎二闗杀贼三千余人积尸深沟两岸俱平乗胜进逼重庆二十七日以计擒贼首樊龙张彤何若海等三十一人遂克之六月川师复泸州七月遵义复陷贵州水西土目安邦彦叛邦彦安尧臣别枝也安尧臣冒陇姓并陇地受抚得袭兄彊臣世职尧臣死妻奢社辉子安位幼邦彦挟之反时四十八马头与头目安邦俊鲁连安若山陈其愚陈万典等蠭起和之都司杨明廷以三千人败没于毕节参将尹启易等自乌撒奔回霑益炎方松林皆不守平彞衞亦为贼党李贤所破贼围普安安南云南都司李天常帅兵四千救之贼将罗应奎伪降诱至叠水舖伏发全军皆没于是交水曲靖武定寻甸嵩明之间骚然苦兵矣贼分遣王伦石胜俸下瓮安袭偏沅以断我军伦等杨应龙余孽也洪边土司宋万化纠苗仲九股据龙里邦彦自统蜀贼苗仲数万进围贵州自二月初九日薄城下造云梯制滚厢筑墩台百计攻城抚臣李橒按臣史永安悉力御之贼沿山营四面伏路把截以断城中出入尽掘环城坟墓杀掠甚惨置木栅垒户墙鸟雀不能飞渡镇将张彦芳将兵二万赴援隔龙里不得进贵州总兵杨愈懋推官郭象仪与贼战于江门白杵营死之安邦彦破乌撒衞指挥管良相死之先是水西未叛良相与李橒曰奢氏反安必继之黔中无兵饷猝然有变计将安出宜招兵万人积二年谷用许成名将之以观其变橒以力不能止后良相以祖母病乞假去泣而曰乌撒孤城且与安效良相仇水西有难祸必首及良相只身无子愿以死报国乞图长䇿保此一方橒亦泣良相去甫一月而难起乌撒首被贼破良相自缢死巡抚都御史王三善进兵平越时平越所陈兵止万余人副总兵徐时逢参将范仲仁不相能仲仁先进遇贼于瓮城河战不利时逢拥兵不救遂大败诸将马一龙白自强等殱焉各处声援俱絶贵阳围益困城东隅有山冈与城齐贼踞其上作厢楼官兵设计烧之火三昼夜不絶城中粮久乏将士病不能战巡按史永安上疏诋王三善大声疾唿十一月三善大㑹将士议曰省城不能待矣外援不至吾辈死法死敌等死耳尚何俟耶命道臣何天麟督兵七千从清水江进为右部道臣杨世赏督兵万人从都匀进为左部三善自将二万与道臣向日升从中路进当贼锋十二月抵新添衔枚疾走二日进母猪洞三日次新安是夜贼报至营中惊扰议退兵三善曰退即虀粉以死捍之按兵不动卒无贼四日命刘超为前部抵龙头营三善以身尾之相去不二里闻铳声衆股栗欲止三善曰前驱当贼必无退者吾当为后劲遂策马而前未一里刘超捷音至超兵遇先却超下马斩二人持刀断贼一标贼首阿成骁勇善战超与部兵张良俊直前斩其首贼遂披靡适大兵至大唿齐进夺龙里贼衆复大集大战却之五日住龙里城衆议去省㑹不逺贼必重兵堵截宜少休息三善曰我兵猝至贼无备不能持久急击之勿失六日遂策马先进衆随之贼觇者亦知新抚自将意有数十万兵至相顾骇愕安邦彦绐其衆曰吾当增兵来助遂遁去贼相率退屯龙洞我师夺髙寨七里沖乗胜进兵毕节舖贼步骑如云孙元谟将所制木发贡七门齐发贼死无算杨明楷率乌罗兵如墙而进贼大败其渠安邦俊被铳死弃辎重器械山积遂乗胜抵㑹城抚臣李橒按臣史永安学臣刘𤣥钖死守者几十月旦夕城且陷忽见贼兵奔溃如蚁喊声雷震俄顷五骑冲锋至城下云新抚至矣军民大悦庆更生是时三善同将卒披氊单骑冒矢石以二万人破贼十万橒等迎入城三善曰贼兵不逺军心未定我大帅也不可即安遂营于南门外坡上大雪次日移营宅溪贼闻逺遁陆广河外三善遣使谕奢社辉母子缚安邦彦降不报越数日左右两部兵至又十日而楚粤蜀之兵亦至三善怒其后期且忧乏食欲谢遣之将校皆曰数千里赴援不可却也三善念衆多仓储空虚欲因粮于敌又诸军视贼过易十二月三十日前锋杨明楷率兵渡河札营三十里外一军屯陆广向大方奢社辉一屯鸭池向安邦彦巢穴三年春正月贼复纠蔺贼与云南安効良等帅衆数万并力攻陆广杨明楷奋勇接战䝉兵先溃衆遂乱溺水死者数千明楷陷贼中贼乗胜赴鸭池我兵退屯威清三善收兵入城土司苗仲见我军不利复肆刦掠自龙里至瓮城尸横四十余里夏四月川师复遵义时贼首尤朝柄杨维新郑应显据遵义副将秦衍祚侯良柱督兵二千攻之诱战于九接滩以铳毙其渠赛复追败贼于南城外罗钢渡遂克之贼安銮帅妻子部衆降安銮为奢寅右臂监军道赵邦清密遣贼党了相喻文富招之銮心动顾以妾石氏子安在嵩在符国祯营未敢发十四日官兵抵罗付大河口击奢寅败之銮见寅败乃宻约副总兵侯良柱助兵挟取妻子良柱分遣罗安良进陶公滩以牵贼自帅亲兵七百人同銮部兵夜经三寨抵贼巢铳砲震天贼仓卒不知我兵多少符国祯先走銮率妻子及部兵数千自拔来归川师复永宁先是川抚朱燮元㑹衆议曰我之久不得志于贼者我以分贼以合也于是列营纳谿阳为进取而阴令大兵㑹长宁首攻麻唐坎观音菴青山厓天蓬洞等处乗雾夺险而入与石砫兵㑹进攻永宁遇贼于土地坎奢寅亲率兵搏战我兵奋勇击败之追至老君营凉伞舖尽烧贼营寅身被二鎗樊虎亦创死复败贼于横山八甲青岗坪等处直抵城下一鼓拔之生擒周邦泰等降贼二万踰城溺水死者无计奢崇明父子列营江岸上官兵隔水而垒降者日至贼复遁安邦彦知我兵溃扇诱苗仲纠合逆党宋万化等复欲犯贵州使其党何中尉据龙里李阿二督四十八庄兵围青巖断我粮道宋万化督洪边兵苗仲为左翼吴楚汉结八姑荡平八庄苗仲为右翼自统水西兵约共犯㑹城王三善遣游击祁继祖统卢吉兆左世选兵下龙里一鼓破莲花堡连烧上中下三牌贼寨百五十处何中尉败逃深箐龙里路通遣参将王建中刘志敏宋迪屈朝先等救青巖斩首三百余级王元佐等兵继进焚贼寨四十八庄李阿二中神鎗逃归水西定畨路通谍报贼方纠八姑荡洪边二路兵进犯㑹城三善夜遣王建中祁继祖等兵一万五千进勦八姑荡焚生寨二百余处斩首五百级穷追渡河溺死者无算焚其积聚数万贼粮絶谋遂寝宋万化遣人诈降觇动静三善佯许之而调监军杨世赏督刘志敏祁继祖等卷甲赴之贼仓皇出战遂被擒并其妻子及伪军师刘洪祖等万化骁勇善战邦彦倚之至是夺气四路既通秦民屏兵至平越复还守龙里诸苗叛者相继降三善给黄旗使各竖寨中邦彦望见之不敢复出但于鸭池陆广诸要路掘坑堑脩补水西屯兵为自守计五月川兵发永宁进追奢崇明连克红崖天台二寨贼数千人迎降遂安抚红潦四十八砦时总兵卢世卿禽伪御史汪泽逺伪参谋文道南副将秦翼明禽伪监军夏奇云伪给事中孔闻过等并伪印十余铠仗如山又获安兵田进忠云奢贼计穷将美女黄金降水西借兵安邦彦遣兵十六七营已过河到狮子山目把曾仲英领兵六营尚驻赤水河谋分兵一由镇雄兵三营乗永宁之后一由普安入新寨攻永宁之前十三日罗干象督兵破蔺州焚其九鳯楼扫其巢奢贼狼狈走云南六佐县营长安应龙合霑益贼首补鲊为乱围罗平巡抚闵洪学攻罗平克之移兵覆其巢俘其妻子应龙逃普安复入乌撒已安効良乞降责其缚补鲊应龙以诱之効良缚应龙以献水西蔺贼合兵窥遵永时蔺贼奢崇明奢寅战屡败穷蹙投水西安邦彦复助兵合谋一窥遵义一窥永宁官兵合长纳两路败之于芝麻塘贼遁入青山六月贵州总兵鲁钦等三路进兵直入贼巢擒土司何中尉等进营红崖红崖者天台水脚娄石牛酸草等七囤素称天险官兵未有至者总兵张彦芳击贼于羊耳亦败之追至鸭池河夺其战象斩首二百七十余七月大兵战胜深入大埧洪红鸟冈贼所借鸟芸等部苗望风奔溃三善按辔直入大方降者千计救出田景猷刘志敏杨明楷等奢社辉安位焚大方老巢窜火灼堡安邦彦逃入织金川兵入龙塲阵获奢崇明妻安氏及奢崇辉蔡金贵李廷王承恩张尚极等安位母子遣汉把刘光祚赴镇逺乞降总督杨述中许之授贼党袁绍等状令擒奢寅父子自赎遣之回巢绍等至省羁留未发而抚按㑹议亦勒限安位母子缚解安邦彦奢寅然后请㫖治罪大抵三善以元凶未穷当用勦为抚而述中一意主抚议遂不合三善驻大方日久邦彦日夜聚兵自益令其党陈其愚诈降其愚者目把中大猾也三善轻信之多与参赞军务由是邦彦纎悉尽知四年春正月王三善自大方还贵州陈其愚相继随行忽传其愚山后遇贼三善勒马回视其愚故纵辔冲三善堕地三善知有变将帅印付家人嘱令䕶持先去即抽袜中小刀自刎颈皮已破其愚下马夺其刀猡鬼诸苗蜂拥而至三善骂贼不屈贼割其首去副将秦民屏亦死之秦佐明祚明突围出贼势复张事闻总督杨述中回籍听勘既而监军御史传宗龙获陈其愚诛之其愚狡凶多计数邦彦倚为耳目至是伏诛秋七月总理鲁钦刘超克巖头寨破平茶乗胜深入至织金败绩五年春云南巡抚闵洪学复霑益水西蔺乌霑三逆合兵数万窥霑益败走之四川乌撒土目安効良水西贼安邦彦肺腑之亲也其顺逆惟水西是视水蔺相继叛滇抚闵洪学以兵力不继羁縻之令其擒贼自赎効良亦佯为恭顺擒安应龙以献而所遗献功之人领文还中途被刼効良又见黔师出陆广滇师入霑益隐然有抚背扼吭之势水乌益成骑虎矣至是遂乗截黔之余焰南向入滇合蔺水乌霑安南诸部三十九营直抵霑益衆十倍于我副总兵袁善宣抚使沙源等督率将士奋勇血战对垒城下者五日夜屡出奇兵破走之六年春水西苗老虎阿引等杀贼酋奢寅来降苗老虎随侍奢寅有年着巴乃寅骑引马卒李老松乃寅看茶卒与寅同居聂舌埧上寅妻在箐林山上相去二三里奢崇明居克仲埧相距三百余里寅子阿甫年七嵗一女嫁芒部时水西约二月三路兴兵一攻云南一攻遵义奢寅专攻永宁寅素性凶淫附过彞人妻女有姿色者强奸之富于财者勒索其镪不遂辄死以此部下多往镇雄芒部逃生其麾下人阿引等故尝受抚臣朱燮元金钱令图寅与总兵李维新歃血宻谋举事寅微觉縳阿引拷掠之以利刃穿其左足一昼夜阿引至死不承乃释之阿引因勾合苗老虎李明山等同谋适奢寅与其下痛饮酣歌登牀而寝老虎佯与寅葢絮见寅睡方鼾持刀砍其胸寅大唿李明山复助砍身死肠出明山刀折伪总兵等阑入苗老虎走直往箐中擒寅妻妻已闻变逃矣贼党追苗老虎等甚急至一碗水遇官兵乃降二月安邦彦率衆数万渡江与我兵大战数日总理鲁钦力御之抵暮贼兵益衆而我兵因数月无饷乗夜皆溃鲁钦自刭死贼烧刼麻姑孙官堡苗仲复助逆贵州三十里之外樵苏不行城中大震巡抚王瑊巡按傅宗龙先遣王国祯等攻河沙坝猡鬼尽俘之广顺定番青巖白纳一带苗蛮为之夺气继遣张云鹏逆邦彦于赵官堡小战二日大战二日所杀伤者甚衆水内水外之贼奔走溃归道路复通总督朱燮元以父丧归加偏沅巡抚闵梦得总督从中调度控制五省夏黔兵攻匀哈长田一带诸苗黔中四面苗仲而最狡悍者无如匀哈安邦彦初叛围龙里新添皆籍其衆至是数出没刦掠清平新添地方饷道为梗平越知府㑹同都司张云鹏率兵攻摆沙大寨摆沙居寨之中距平越百余里乗夜由间道掩袭破之贼遁入箐其中米积如山次日捜百里大山移营牛塲箐保文鸾攻瓮岳等寨复攻都匀城西南仲贼八路㑹兵入箐各有斩获复攻江时户西髙平养古数十寨斩首二千余级扫荡二百余里七年秦参将杨明辉奉命宣谕安位令擒献首恶为安邦彦所杀愍帝崇祯元年秋九月诏起朱燮元仍总督贵湖云川广五省军务二年夏六月初大方东倚播北倚蔺相为犄角后播蔺既平贼惟恃乌撒为援而毕节为四裔交通处先是王三善由贵阳陆广入大方陆广至大方百七十里皆猡鬼巢窟前可冲我后可包我左右可冲击我三善卒以失地利陷天启间燮元建议滇兵出霑益遏安効良应援而别布天生桥寻甸等以絶其走蜀兵临毕节扼其交通四裔之路而别出龙塲巖后以夺其险黔兵由普定渡思腊河径趋彦巢而陆广鸭池擣其虚粤西出泗城分兵策应然后帅大军由遵义鼓行而前寻以忧去未及用总督闵梦得继之亦以贵州抵大方路险而贼惟恃毕节一路外通用兵宜从永宁始自永宁而普市而摩泥而赤水百五十里皆坦途赤水有城郭可凭而守宜结营于此渐进渐逼四十里为白巖六十里为层台又六十里为毕节毕节至大方不及六十里贼必併力来御须以重兵扼之断其四走之路然后遵义贵阳尅期并进亦不果用至是燮元再涖黔乃激滇兵下乌撒蜀兵出永宁毕节扼各路要害而亲帅大军驻陆广逼大方八月奢崇明号大梁王安邦彦号四裔大长老歹费小阿乌继阿鲜怯等各号元帅悉力趋永宁先犯赤水谍知之燮元授意守将许成名佯北诱贼深入度贼已抵永宁分遣林兆鼎从三坌入王国祯从陆广入刘养鲲从遵义入邦彦分兵四应力不支罗干象复以奇兵绕出其背急击之贼大惊溃崇明邦彦等皆被创汉兵斩其首献燮元不欲穷兵乃移檄安位赦其罪许其归附而位竖子不能自决其羣下复谋合溃兵拒我燮元乃大㑹诸将曰水西多山险丛箐篁蛮烟僰雨莫辨昼夜深入难出以此多败当与诸君扼其要害四面迭攻渐次荡除使贼乏粮将自毙于是焚䝉翳剔巖穴截溪流发劲卒驰骋百余里或斩樵牧或焚积聚暮还归屯贼益不能测凡百余日所得首功万余级生口数万每得向导辄发窖粟就食而贼饥甚刘养鲲遣其客入大方烧其宫室悬榜而出安位大恐乞降与约四事一贬爵一削水外六目之地归朝廷一献杀王巡抚者首一开毕节等驿路安位皆受命遂率土目纳欵燮元为奏请诏许之乃条陈便宜九事不设郡县置军衞不易其俗土汉相安便一地益垦辟聚落日烦经界既正土目不得以民不耕地渐侵轶便二黔地瘠仰给于外今自食其土省转输之劳便三国用方匮出太府金币劳诸将不足以爵酬之爵轻不若以地于国无损便四既许世其土各自立家经久逺永为折冲便五大小相维轻重相制无事易以安有事易以定便六训农治兵耀武河上使贼日备我便七从兵民便愿耕者给之且耕且戍衞所自实无勾军之累便八军耕抵饷民耕输粮以屯课耕不拘其籍以耕聚人不世其伍使各乐其业便九上可其奏九年朱燮元遣兵诛摆金两江巴香狼坝火烘五洞叛苗悉平之水西势益孤又通上下六衞并清平偏镇四衞道路凡一千六百余里设亭障置游徼以便往来滇中沐氏土舍普名声乱燮元奉命移兵讨平之名声伏诛十年水西安位死无嗣族属争立朝议欲乗其弊郡县之燮元上书谏乃止燮元遂传檄土目谕以威徳诸部争纳土献重器燮元召将吏议以为衆建土司使其势少力分则易制各欲保土地传子孙则不敢为逆乃上奏曰臣按西南之境皆荒服也杨氏反播奢氏反蔺安氏反水西而滇之定畨弹丸小州为长官司者十有七二三百年未闻有反者非他司好逆而定畨忠顺也葢地大者跋扈之资而势弱者保世之策也今臣分水西之壤授诸渠长及有功汉人咸俾世守凡其俗虐政苛敛一切除之使参用汉法可为长久计制曰可西南遂底定焉谷应泰曰天启中奢崇明以猓猡种据重庆安邦彦以水西酋反贵州盖苗俗叛服不常乃其天性而两家者又倚为唇齿时通姻娅所谓同功一体之人也乃谋乱之初则奢先而安继穷追之日则奢败而安亡覆辙相寻合若符契小丑坠宗于人何尤焉以予观奢崇明阴鸷有谋其子寅招纳亡命一举而全蜀震动剽锐莫当宜非邦彦所敢望也然而邦彦之师尚堪持久而崇明之衆旋即挫衂又往往降于水西投于安部者则以安之地大而力盛也奢酋窃发止蜀道一隅而安酋转战西通巴𤏡南压滇黔又合乌霑安南诸部落绵亘长驱动揺数省此之不戢真江楚之深忧也以故恢荡之功亦以平安为首平奢次之平奢者秦良玉之夜袭两河杜文焕之佛图夺垒卢元卿之红崖积仗其功不可冺也平安者王三善之奋斩十万秦衍祚侯良柱之夜拔三寨张云鹏之八路进兵许成名之三方深入其功更不可冺也乃崇明邦彦同时阵殱奢寅淫横内自相图既平五洞叛徭又开清平四衞新设亭障増置游徼者凡一千六百余里虽汉之楼船十道西通冉駹其盛不能及也然其时发踪指示出奇无穷多由于督臣朱燮元之方略论者以固守成都荡灭羣妖招降安位为燮元功不世出而不知善后抚绥分裂其地使南人不复反者皆燮元之长算也善乎燮元之疏曰今分水西之壤授诸渠长及有功汉臣咸俾世守葢地大者跋扈之资而势弱者保世之策也昔主父偃令宗室得分王子弟而藩服益削则知衆建土司而少其力者其真驭逺之良规欤明史纪事本末卷六十九明史纪事本末卷七十钦定四库全书明史纪事本末卷七十浙江提学佥事谷应泰编平徐鸿儒熹宗天启二年夏五月山东妖贼徐鸿儒倡乱鸿儒鉅野人迁郓城万厯末以白莲敎惑衆党数千人深州人王森以救一妖狐妖狐断尾令藏之招人人闻异香多归附之号闻香敎森死遗赀巨万子好贤借其资以结客有异志景州于𢎞志以棒箠㑹聚恶少年好贤与通密约鸿儒于八月望日三方同起而鸿儒以他事相激先发在卞家屯刑牲誓衆令衆至梁山泊寄家口然后起兵往围魏家庄又二千余人围梁家楼据为巢去县二十里官兵不敢前又攻鉅野县其党杨子雨李泰等被擒又曹州擒张世佩其身旁匿纸人数千号四大金刚亦鸿儒党也鸿儒攻郓城知县余子翼逃遂据城曹濮骚动充西道阎调羮以闻巡抚都御史赵彦总河侍郎陈道亨巡抚都御史王一中合兵捕之其时四川亦有白莲妖贼洪衆刘应选白仙台等助贼蜂起巡抚朱燮元擒捕正法夏六月徐鸿儒陷邹县署印通判郑一杰挈家出走进陷滕县知县姚之𦙍逃遂踞二城时括辽饷殆尽至是征兵无饷可给止练乡勇责有司捕治鲁王捐赀保城玺书褒之山东都司廖栋破武安贼巢焚之抚臣赵彦奏捷贼盘踞巢穴动以数万官兵奋勇力战斩首三千余级砲击死者六七百人又焚武安集贼巢近旁小寨俱燬之贼势穷蹙奔梁家楼都司杨国盛与贼对垒斩首千级其东南东北之贼充塞道路官兵攻击贼不能支复斩首二千余级贼欲窥伺兖府官军尾其后袭之连战皆捷遂复郓城鉅野秋七月録叙山东平妖将士杨国盛廖栋等功绩巡抚赵彦奏妖贼聚衆日多官兵策应日难乞暂留秋班边军随营勦贼可省招募之费从之贼攻夏镇至彭家口掠粮船四十余艘阻絶运河侍郎陈道亨告急上命兵部议添兵防守时沙沟营把总姚文庆等集军壮乡勇擒贼十一人杀五十余人夺回漕艘淮兵又驱斩夏镇妖贼运道复通山东一日二报捷贼奔滕县与邹县贼㑹合攻曲阜领马步万余拥至城下知县孔闻礼率民兵极力捍御杀贼甚衆贼不能陷旋以援至拔营而去复刦官营都司杨国盛大败游击张榜等皆死之营内粮草火砲器刃俱被刼贼僭称大乗兴胜元年巢有十数兵十余万欲先取兖州次取济南声势甚锐陈道亨疏请登莱兵防兖恐粮饷有失也景州妖贼屯阜城武邑杀人祭旗声言取景州焚掠四十余里官兵往捕之贼首于𢎞志立马仗弓飞舞而来官兵斩之于马下余贼披靡四散又擒妖民田付民等于是贼衆牛朝利等退据白家屯掘深濠伐木为寨以固守艾山贼赵大奉刘永明为主称安民王以二十八人涂面称二十八宿聚党二万余人合邹滕贼共十七枝官兵攻破之获永明临刑犹称寡人云贼攻充州先是赵彦亲至兖州同监军道王从义徐从治总兵杨肇基至演武塲阅兵贼衆进逼城下肇基迎敌都司杨国盛廖栋分击杀贼千余人贼回滕县九月贼流刼金山口徐州震动官军复钖山贼始惧伪都督侯五伪总兵魏七等据城乞降去其帜而鸿儒同党髙尚賔欧阳徳酆九叙许道清等三百余人复力守官兵分攻之赵彦下令鸿儒不出即四面焚攻贼因缚鸿儒出降三道臣入城安抚军民复滕城十月安插乡民共二万七千余人收骡马千匹神枪八百杆大砲二百六斧九十九余弓刀亡算十二月献山东俘徐鸿儒等磔于市加赵彦兵部尚书余进秩有差鸿儒临刑叹曰我与王好贤父子经营二十余年徒属甚衆更迟数日孰敢撄其锋者而好贤见鸿儒败走蓟州又挈家二十余人南走至扬州事露就擒吏科给事陈熙昌上言东省妖贼虽平地方善后宜策并请存恤修复孟氏墓庙上从之命官致祭四年八月邹县贼余党因旱灾复聚于泗州数百人刦掠兖州知府曹文衡邹县知县郭人吉署泗水县事同知张景亲诣其地安抚李守己等二十余人诉为乡里凌偪愿就招抚编入保甲始安谷应泰曰慨自周之成康刑措不用汉之文景断狱四百海内乂安何其盛也其他致治之主非有外患则有内忧若夫火坑之寇旋即艾除飞燕之兵逾时解散此乱之小者也然而疥癣致患蜂虿有毒两叶不去斧柯是寻有国者可不慎乎明室数传中外多盗宪武世神反者数起虽常命张敞于京兆遣虞诩于朝歌而沸釡游鱼相随斩馘然弄兵者畴非赤子蚕食者皆吾腹心止渴而进鸩酒救疾而吞乌喙萑苻屡殄明祚不得长矣比及熹宗东省又起郓人徐鸿儒倡乱号白莲敎应之者深州王好贤号闻香敎景州于𢎞志号棒棰㑹艾山刘永明号安民王而其余四大金刚二十八宿莫不三方并起尅日兴师犹之樊崇鼔乱而下江新市互有声援张角煽妖而小方大方各推渠帅虽贼徒之故智亦奔命之深忧也然闻之孽不自生衅由人作考其时阉珰擅政必外吏挢䖍苞苴在官必朘削在下俗敝则轻于为非民贫则去而为盗固然其无足怪而论者又云莲社以梵敎而惑妖狐以吹火而兴经营廿年盗亦有道岂足尽信哉乃若鲁藩捐赀保城赵彦尽力擒捕而廖栋破之于武安杨国盛殱之于鉅鹿夏镇告捷运艘复通滕县既恢鸿儒遂磔彼诸臣者虽非龚遂之平渤海乱丝徐理抑亦广汉之治三辅枹鼓不鸣矣然而荓蜂不惩乱令亟行黄巾既叛仍行钩党之诛河朔初平更遣括田之使从此鸿蜚满野苌楚无家政散民流积薪藴火人以为潢池云扰祸烈于愍帝予以为东陵伏莽衅丛于熹庙也后三年而余孽聚泗州又七年而李自成起米脂明竟以亡悲夫明史纪事本末卷七十明史纪事本末卷七十一钦定四库全书明史纪事本末卷七十一浙江提学佥事谷应泰编魏忠贤乱政熹宗天启元年秋八月魏忠贤矫杀前太监王安魏忠贤初名进忠河间肃宁人也少黠慧无籍好酒善啗喜驰马能右手执弓左手彀弦射多奇中目不识丁然亦有胆力能决断顾猜狠自用喜事尚谀尝与年少赌博不讐走匿市肆中诸少年追窘之恚甚因而自宫万厯十七年𨽻司礼监掌东厰太监孙暹时熹宗为皇太孙忠贤谨事之导之宴游甚得皇太孙欢心孝和王后太孙生母也忠贤夤入宫办膳其介绍引进者魏朝朝故属太监王安名下安素刚正主持一宫事魏朝日誉忠贤安善视之朝初与太孙乳媪客氏私即所称为对食者然朝以侍安又承事太孙多不暇忠贤乗间亦通焉客氏者故定兴民侯二妻也年十八进宫又一年而婺生子国兴光宗践阼册太孙为东宫忠贤得充东宫典膳客氏力也光宗升遐东宫暂居慈庆给谏杨涟疏参及忠贤忠贤无措泣求魏朝于王安力营救之遂与李选侍宫中李进忠为一人外廷不知也忠贤深徳朝结为兄弟而两人皆客氏私人上即位数月一夕忠贤与朝争拥客氏于干清宫煖阁醉詈而嚣声达御前时上已寝漏将丙夜俱跪御榻前听上令客氏久厌朝儇薄而喜忠贤憨勐上逆知之乃退朝而与忠贤忠贤卒矫㫖发朝鳯阳缢杀之自是得专客氏而尾大不掉之患成焉初帝之立也王安与诸大臣同受顾命见忠贤侵权欲重惩之奏之帝㑹御史方震孺上䟽请逐客氏帝乃令客氏出宫忠贤发安鞠问安诘责令其自新忠贤得释客氏夤縁复入宫将甘心于安焉时安奉㫖掌司礼监辞未赴王体干即欲起攘之因忠贤以危言动客氏曰尔我比西李何如势在骑虎无贻后悔西李者李选侍也忠贤遂嗾给事霍继华劾之又令刘朝田诏等上䟽辨寃客氏从中附和之于是矫㫖革安职而以体干掌司礼监忠贤必欲杀安遂以刘朝提督南海子而降安为南海净军勒令自裁方光宗居青宫时忧谗畏讥几三十年安左右勤劳靡敢怠玩光宗颇任用之安素刚不肯颐使于李选侍刘朝李进忠皆选侍私人故以移宫恨安至是安既死而忠贤益无所惮矣忠贤闇文义乃取旧司礼监李永贞入备赞画李实李明道崔文昇各司监局探上意为奸忠贤自掌东厰客氏封奉圣夫人命奉圣夫人客氏如皇祖戴圣夫人例加其子侯国兴锦衣衞指挥使御史刘兰上言皇上初登宝位客氏保䕶是赖今釐降之仪肇举闗雎之庆方新恩礼所加权势归之初上大婚礼成魏忠贤廕姪二人给事中程注周之纲亦奏祖制非军功不袭国典不当滥予俱不听九月上以客氏保䕶圣躬命户部择田二十顷以为䕶坟香火之用魏忠贤侍衞有功命工部于陵工成叙录御史王心一奏云梓宫未殡先规客氏之香火陵工既成强入忠贤之勤劳于礼为不顺于事为失宜忠臣爱君必防其渐上怒责之冬十月降吏科给事中侯震𤾉于外初客氏已出宫复召入震𤾉奏曰皇上于客氏始而徘徊眷注稍迟其出犹可言也出而再入不可言也中涓羣小炀灶借丛王圣宠而煽江京李闰之奸赵娆宠而媾曹节王甫之祸可为寒心上怒降之时倪思蕙朱钦相马鸣起王心一相继疏劾皆降谪吏部尚书周嘉谟论救不报刑科给事中孙杰疏纠周嘉谟刘一燝谓统均仰辅臣之权辅臣奉王安之意中㫖错出致悞封疆嘉谟免一燝寻亦回籍二年春三月礼科给事中惠世扬疏纠大学士沈㴶使其门客晏日华潜入大内诱刘朝等练兵顿使圣明之朝再见江彬之事外戚郑养性厚募死士包藏祸心上慰留㴶而谪世扬于外初㴶借内监刘荣得通于忠贤内操之议皆自㴶导之未几刑部尚书王纪亦劾㴶与客魏交通彼此攻讦忠贤矫㫖削纪籍夏五月御史周宗建上言近日朝廷处分章奏外庭啧啧咸谓奥窔之中莫可测识论㫖之下有物冯焉如魏忠贤者目既不识一丁心复不谙大义揭其志虑有何嘉谟又曰耳目嚬笑之暇渐与相亲宫廷礼法之事渐与相近一切用人行政堕于其说必且东西易面而不知奏入咸为宗建危之秋八月兵科给事中朱童䝉疏纠邹元标冯从吾醵金讲学比之妖贼元标致仕归冬十月修撰文震孟上言勤政讲学之实中云君臣相对如家人父子则左右近习无縁可以䝉蔽疏入忤魏忠贤不下庶吉士郑鄤复疏促之曰经御览而留中则非止辇转圜之义不经御览而留中必有藏伏奥援之奸本朝故事惟武宗及神宗末年有之权珰炀灶相顾太息无可如何矣忠贤深恶之承上观剧摘震孟疏中傀儡登塲语激怒上时太仆寺卿满朝荐亦言之力俱谪归十二月命劣转科臣霍维华孙杰优陞京堂顾秉谦魏广微为大学士入阁办事三年秋八月内官张守仁等索冬衣譁于工部堂上尚书钟羽正致仕归诏开内操钲鼓之声喧阗宫禁或云皇子生震死焉御史刘之凤上言虎符重兵何可倒戈授巷伯之手假令刘瑾拥甲士三千能束手就擒乎御史李应昇黄尊素宋师襄交章论之尊素疏有阿保重于赵娆禁旅近于唐末等语忠贤尤恶之皆矫㫖切责忠贤自杀王安后益骄横设内标万人衷甲出入内监王进尝试铳上前铳炸伤进手上几危光宗选侍赵氏与客魏不协矫㫖赐死选侍尽出光宗所赐珍玩列于庭再拜投缳而絶裕妃张氏方姙膺册封礼客氏谮于上絶饮食闭禳道中偶天雨匍匐掬薝熘数口而絶成妃李氏诞二公主而殇先是冯贵人尝劝上罢内操客魏恶之矫㫖贵人诽谤赐死成妃从容为上言之乃矫㫖革封絶饮食成妃故鉴裕妃饥死宻储食物壁间数日不死魏客怒少解斥为宫人迁于干西所皇后张氏素精明魏客惮之后方姙腰痛客氏宻布心腹宫人奉御无状陨焉又于上郊天之日掩杀胡贵人以暴疾闻四年春二月加锦衣衞田尔耕太子太保以其缉捕有功也尔耕尚书田乐之孙以军功补廕锦衣附魏忠贤遂得美擢三月刑科𫝊櫆疏参佥都御史左光斗吏科都给事魏大中词引故内臣王安及中书汪文言廕魏忠贤弟姪一人锦衣百户五月以许显纯掌北镇抚司理刑六月左副都御史杨涟疏参魏忠贤二十四罪曰忠贤原一市井亡赖人耳中年净身夤入内地初犹谬为小忠小佞以倖恩既而敢为大奸大恶以乱政祖宗之制以票拟託重阁臣责无他委自忠贤擅权㫖意多出传奉径自内批壊祖宗二百年来之政体大罪一也刘一燝周嘉谟同受顾命之大臣也忠贤急于剪己之忌不容皇上不改父之臣大罪二也先帝一月賔天进御进药之间实有隐恨执春秋讨贼之义者孙慎行也明万古纲常之重者邹元标也忠贤一则逼之告病去一则嗾言官论劾去顾于䕶党气殴圣母之人曲意绸缪终加蟒玉以赠其行亲乱贼而讐忠义大罪三也王纪钟羽正先年功在国本及纪为司㓂执法如山羽正为司空清修如鹤忠贤一则使人交谇于堂辱而迫之去一则与沈㴶交搆陷之削籍去必不容盛时有正色立朝之直臣大罪四也国家最重无如枚卜忠贤一手握定力阻前推之孙慎行盛以𢎞更为他辞以锢其出是真欲门生宰相乎大罪五也爵人于朝莫重廷推去嵗南太宰北少宰所推皆㸃陪贰致一时名贤不安位去颠倒有常之铨政掉弄不测之机权大罪六也圣政初新正资忠直乃满朝荐文震孟等九人抗论稍忤忠贤传奉尽令降斥屡经恩典竟阻赐环长安谓皇上之怒易解忠贤之怒难调大罪七也然犹曰外廷之臣子也传闻宫中有一旧贵人以徳性贞静荷上宠注忠贤恐其露已骄横谋之私比托言急病立刻掩杀是皇上且不能保其贵幸矣大罪八也犹曰无名封也裕妃以有喜得封中外欣欣相告忠贤以抗不附己嘱其私比矫㫖勒令自尽是皇上不能保其妃嫔矣大罪九也犹曰在妃嫔也中宫有庆已经成男乃绕电流虹之祥忽化为飞星堕月之惨传闻忠贤与奉圣夫人实有谋焉是皇上不能保其子矣大罪十也先帝在青宫四十年操心虑患所以䕶持孤危者仅王安一人耳皇上仓卒受命拥衞防䕶之中亦不可谓无微忠而忠贤以私忿矫㫖掩杀于南海子是不但讐王安而实敢于讐先帝之老仆与皇上老犬马畧无顾忌大罪十一也今日奖赏明日祠额要挟无穷王言屡䙝近又于河间府毁人房屋以建牌坊镂鳯雕龙干云挿汉又不止于茔地擅用朝官规制僭拟陵寝而已大罪十二也今日廕中书明日廕锦衣金吾之堂口皆乳臭诰勑之馆目不识丁如魏良弼魏良材魏良卿等五侯七贵何以加兹大罪十三也因立枷之法以示威枷号家人者欲扳陷皇亲也扳陷皇亲者欲动揺三宫也当时若非阁臣力持椒房之戚又兴大狱矣大罪十四也良乡生员章士魁以争煤窑伤其坟脉托言开矿而致之死假令盗长陵一抔土何以处之赵髙鹿可为马忠贤煤可为矿大罪十五也伍思敬胡遵道以侵占牧地细事而径置囚阱草菅士命使青燐赤璧之气先结于壁宫泮藻之间大罪十六也科臣周士朴执纠织监一事原是在工言工忠贤竟停其陞迁使吏部不得专其铨除言官不敢司其封驳大罪十七也北镇抚臣刘侨不肯杀人媚人自是在刑言刑忠贤以其不善锻鍊竟令削籍明示大明之律令可以不守而忠贤之律令不可不遵大罪十八也科臣魏大中到任已奉明㫖鸿胪寺传单忽传诘责及科臣覆奏台省交章又再䙝王言而煌煌天语朝夕纷更令天下后世视皇上为何如主大罪十九也东厰原以察奸细非常不以扰平民也自忠贤受事鸡犬不宁野子傅应星等为之招揺引纳陈居恭为之鼓舌揺唇𫝊继敎为之投罟设网片语违忤驾帖立下如近日之逮汪文言不从阁票不令阁知而傅应星等造谋告密日夜未已势不至于兴同文之狱刋党锢之碑不已者当年西厰汪直之僭恐未足语此大罪二十也前韩宗功潜入长安侦探虚实往来忠贤私房之家事露始令避去大罪二十一也祖制不蓄内兵原有深意忠贤创立内操使羽党盘踞其中安知无大盗刺客深谋不宄之人识者每为寒心昔刘瑾招纳亡命曹吉祥倾结达官忠贤盖已兼之大罪二十二也忠贤进香涿州铁骑之簇拥如云蟒玉之趋随耀日警跸传唿清尘垫道人人以为驾幸涿州及其归也以舆夫为迟故驾驷马羽幢青盖夹䕶环遮则已俨然乗舆矣大罪二十三也盖宠极则骄恩多成怨闻今春忠贤走马御前皇上曾射杀其马贷忠贤以不死忠贤不自畏罪请死且进有傲色退有怨言朝夕隄防介介不释从来乱臣贼子只争一念放肆遂至收拾不住奈何养虎兕于肘腋间乎此又寸脔忠贤不足尽其辜者大罪二十四也凡此逆迹左右既畏而不敢言外廷又皆观望而不敢言即或内廷奸状败露又赖有奉圣客氏为之弥缝其罪戾而遮饰其回邪故掖廷之内知有忠贤不知有皇上都城之内知有忠贤不知有皇上即大小臣工又积重之所移积势之所趋亦不觉不知有皇上而止知有忠贤宫中府中大事小事无一不是忠贤专擅反觉皇上为名忠贤为实且如忠贤已往涿州矣一切事情必星夜驰请意㫖票拟必忠贤到始敢批发嗟嗟天颜咫尺之间忽漫不请裁而驰候忠贤意㫖于百里之外事势至此皇上威灵尚尊于忠贤耶疏入忠贤亦惴惴惧祸欲结辅臣韩爌为之地爌严拒不得已泣诉御前客氏又从中委曲调之遂令魏广微条㫖广微素固结忠贤附为同姓涟疏中复有门生宰相语广微恨之是时忠贤亦有疏辞厰疏先下备极温谕次日乃下涟疏切责不少贷先是涟疏成意欲于午朝面奏出疾雷掩耳之计缮写甫竟次日免朝恐再宿则机洩且害成也遂循例封进故忠贤得以弥缝涟愈愤激冀补牍以伺对仗忠贤闻之阻遏上不御朝者三日至四日乃出御皇极门刀劒倍于往时侍班官僚更为严谨左班诸臣不许擅出奏事而诸臣公愤愈甚继涟上疏者捆至给事陈良训魏大中许誉卿刘茂傅櫆陈熙昌周之纲杜三英杨夣衮顾其仁胡永顺朱大典陈奇瑜熊奋渭李精白孙绍沆陈维新杨维新御史袁化中周宗建刘芳刘廷佐李应昇房壮丽刘环胡良机喻思洵林汝翥胡士奇谢竒举洪如钟黄尊素梁元柱李光春张鑛翟学程刘之侍周汝弼李乔崙刘其忠宋政南科道徐宪卿赵应期兵部尚书赵彦詹事翁正春等卿寺朱钦相胡世赏吏部郎中邹维涟抚宁侯朱国弼等不下百余疏先后申奏或专或合无不危悚激切俱不听南京兵部尚书陈道亨已引疾杜门不与公事及见杨涟参疏忽奋击扼腕曰国家安危诚在此举吾备位大臣不言谁为言者即日出署合部院九卿诸大臣公疏以上凡千言指陈剀切疏入严㫖切责道亨叹曰此何时尚可在公卿间耶乃具疏力辞而去屯田司郎中万燝先授营缮司主事管宝源局疏请内监废铜忤忠贤意至是燝复上疏曰忠贤原名进忠今改名忠贤当亦顾名而思忠贤之义乎夫以忠贤珠玉盈笥金银满屋何求不得何欲不遂以此破废铜器无足入其目当其心而亦必一手握定者其设心以为不若是无以操天下之利权既操天下之利权何难揽天下之政权奸雄用意最深蓄谋甚毒臣有以窥其微矣疏入忠贤矫㫖杖燝于午门外羣阉至燝寓捽之而出辱殴于道燝几危及至阙受杖忠贤命立毙之先是御史林汝翥叶向髙乡人也忠贤欲借之以倾向髙㑹翥巡城有火者曹大𫝊国兴挟人命刼财鬭于涂汝翥欲参之皆愿受杖免参翥信其无他也即杖之数日后万燝祸作忽中㫖逮汝翥廷杖汝翥惧出亡羣阉疑向髙匿之百余人直入其寓辱及妇女嫚骂坐索向髙奏之置不问至七月林汝翥自诣遵化军门狱盖翥惧未受廷杖先殒命于中涓之私殴故逸出都门诣遵化抚臣狱求为代题各道潘云翼等疏救不听执前㫖如故已而被杖创甚几毙向髙奏曰杨涟一人之言容有过激未几而诸疏继至矣又未几而台省九卿复有公疏举朝閧然即臣等亦被其指摘甚者疑其为忠贤画策当与焦芳同传矣臣地居宻勿不敢自同于廷臣即受疑受谤情固甘之惟是皇上念忠贤则当求所以保全之而今日保全忠贤之计莫如听其自请且归私第逺势避嫌以释中外之心使天下晓然知忠贤之无他其于转祸为福直俄顷间耳至内操一事祖宗朝所无聚数千之甲兵于宫廷肘腋间在今日虽无可虑他日终属隐忧疏上温㫖复悉数忠贤勤劳责羣臣附和诏锦衣衞杖汪文言革为民大学士叶向髙予告回籍向髙初相时犹可展布自忠贤专擅同官顾秉谦魏广微希意阿㫖向髙强半注籍疏三十上至是以御史林汝翥逸出羣阉围第决意去初广微以己意用墨笔㸃缙绅一册分差等目为邪人其人则叶向髙韩爌何如宠钱谦益成基命缪昌期姚希孟陈子壮侯恪赵南星髙攀龙杨涟左光斗魏大中黄尊素周宗建李应昇等约六七十人密达于忠贤以渐摈斥复手书所欲起用之人黄克缵王绍徽王永光徐大化霍维华阮大鋮等五十六人指为正人以次㸃用至是向髙去秉谦居首揆吏部谢陞起用至京见时政日非勉终一选归且以书规广微中㫖大拂广微之意史记事黄汝亨各有书以大义告广微咸拒不纳八月署国子监祭酒礼部右侍郎蔡毅中监丞金维基博士门洞开邓光舒王裕心助敎张翰南徐伯徴姚士儒孙世裕董天𦙍学正王永兴蒋绍煃学録聂云翔杜士基典簿万民憼典籍陈烈公疏劾魏忠贤上不问毅中既与珰忤四疏请告亦不许九月左都御史髙攀龙疏参贪汚御史崔呈秀革职听勘冬十月朔有事太庙上冕而升百执事咸集大学士魏广微不至迨饮福受胙礼且告毕踉跄入班拜跪吏科给事魏大中劾之曰皇上升殿颁来嵗之厯四方万国谁不頫首奉行其矫命雄行独奢安耳广微执政重臣何以骜焉不拜正朔也皇上于一日间行二大礼颁朔不至享庙则后至其无礼于皇上亦已甚矣广微上疏自理且乞骸温㫖留之广微恨大中甚御史李应昇上言阁臣魏广微疏辨自谓罪止失仪夫行礼悞错始谓失仪谨按大明律失悞朝贺者笞四十祭奠失悞者杖一百广微尚可腼焉入中书之堂乎国家设立言官称耳目近臣言及乗舆则天子改容事闗廊庙则宰相待罪广微父允贞尝为言官公正发愤得罪阁臣以去声施至今广㣲独不念乎奈何比之路马斥之此辈夫不与此辈为伍者必另有一辈为縁方今圣天子在上贤公卿在下广㣲有何疚心之事清夜抱慙每见指摘辄自张皇若十手十目之暴其隐也广微当退读父书保其家声毋倚三窟与言官为难异日亦可见乃父于地下上切责之降吏科都给事魏大中吏部员外夏嘉遇御史陈九畴三级调外吏部尚书赵南星左都御史髙攀龙乞罢许之大学士韩爌力争不报南星等狼狈去国削吏部左侍郎陈于庭右都御史杨涟左佥都御史左光斗籍赵南星之去也铨部以陈于庭代署西台以杨涟代署俱留中及㑹推冢宰涟以註籍不与其所㑹推乔允升冯从吾汪应蛟上仍以南星私人责之并责杨涟袁化中一时尽去部署皆空降御史房可壮三级吏科许誉卿沈惟炳河南道御史袁化中各一级降吏部文选司郎中张光前三级俱调外光前甫入署二旬因南星等后先奉㫖去乃上疏曰臣若缄黙不言为茍免之计是卖友也卖友之人即是欺君之人臣岂敢蹈欺君卖友令皇甫规笑人千载之上哉冬十二月复逮汪文言五年春正月起崔呈秀复为御史呈秀为髙攀龙所纠乃㣲服持赂叩忠贤愿为忠贤子唿之以父忠贤大悦遂出中㫖免其勘起用时忠贤窃柄动曰中㫖兵科给事中李鲁生阿忠贤意上言执中者帝宅中者王㫖不自中出而谁出时论鄙之罢礼部侍郎何如宠右谕徳缪昌期削太仆寺少卿刘宗周籍起用阮大鋮十一人二月大理寺丞徐大化劾杨涟左光斗党同伐异招权纳贿命俟汪文言逮至鞫之削御史周宗建李应昇黄尊素张慎言籍工部主事曹钦程复劾赵南星周宗建张慎言李应昇髙攀龙黄尊素邹维涟魏大中大约诬以受熊廷弼赂以汪文言为之证三月上视太学魏忠贤王体干擅改仪注赐坐而大臣不得赐茶五月上祭方泽还宫即幸西苑时日已晡忠贤与客氏乗大舟饮酒欢甚上独与宦䜿二人泛小舟荡漾上身自刺舟一珰佐之相顾笑乐忽风起舟覆上及二珰俱堕水中二珰死焉上救免忠贤及客氏相顾错愕而已诏肃宁县建坊赐勅旌奖魏忠贤并廕其弟姪一人都督佥事特赐玺书褒美锦衣衞都督田尔耕仍命所司赉之羊酒建坊以示眷荅至意时修举屯政以济军需尔耕乃捐田土七千余顷以佐县官之急故下玺书美之锦衣衞指挥掌北镇抚事许显纯勘问汪文言狱辞连赵南星杨涟左光斗魏大中缪昌期袁化中惠世扬毛士龙邹雄琏邓汉卢化鳌夏之令王之寀钱士晋徐良彦熊明遇施天徳等畧曰移宫建议原为立名躐等之资整顿铨政实是偏听招权之借布买命之金而杨熊之刑停启贿赂之门而陞迁之法滥总文言得力于父事王安结纳权要浊乱朝政请勑法司研鞫已而忠贤矫㫖仍命显纯讯之于是周朝瑞黄龙光顾大章并以求缓杨熊狱入焉初文言再下诏狱锻鍊两月余弗屈有㫖杖之百其甥悲失声文言叱曰孺子真不才死岂负我哉而效儿女子相泣耶至是下狱严鞫者四酷刑备加弗屈如故最后不能堪始仰视许显纯曰吾口终不似汝心任汝巧为之我承焉可也显纯诬魏周诸人以賍文言蹶起曰天乎寃哉以此蔑清廉之士有死不承六月九门提督太监金良辅劾御史倪文焕擅责官军文焕求解于崔呈秀呈秀引入珰幕青衣叩头珍竒盈列求为忠贤义子閲数日即具疏劾周顺昌等以逢其意忠贤悦自此入幕用事秋七月下杨涟周朝瑞左光斗顾大章袁化中于北镇抚司初狱上拟涟以移宫一案许显纯等相与谋谓不引入移宫则罪名不大不假借封疆则难与追赃遂坐以受熊廷弼贿涟等不肯承而显纯箠楚甚酷无生理左光斗曰彼杀我有两法乗我之不服而亟鞫以毙之又或阴害于狱中徐以病闻耳若初鞫辄服即送法司或无死理于是靡焉承顺遂五日一比惨毒更甚比时累累跪堦前诃诟百出裸体辱之弛杻则受桚弛镣则受夹弛桚与夹则仍戴杻镣以受棍创痛未复不再宿复加榜掠后讯时皆不能跪起荷桎梏平卧堂下见者无不切齿流涕材官蒋应阳因熊廷弼下狱代为投揭白其寃时时入监左右之魏忠贤缉获以其所携辽东图画指为妖书以献上命寘重辟加廕忠贤以羊酒银币赐之八月御史张纳上书论东林书院诋邹元标孙慎行冯从吾余懋衡俱削籍副都御史杨涟卒于狱涟身事三朝亲受光宗顾命自下狱体无完肤及其死也土囊压身铁钉贯耳仅以血溅衣裹置棺中后榇归无葬地置于河侧母妻俱栖息城楼而忠贤仍令抚按追赃吏科都给事魏大中卒于狱其子学洢死之大中家徒四壁卓然以名敎自持熊杨之狱大中力言宜寘重辟谏草传布而竟诬以熊杨贿赂坐赃死方溽暑殷雷㫖故迟迟不下越六七日始出尸牢穴中尸溃甚惨方被逮时其子学洢徒跣攀号欲随之北大中曰覆巢宁有完卵耶父子俱毙无益也学洢微服间行尾缇骑刺探起居抵国门逻卒四布则变姓名匿旅邸中昼伏夜出以救其父迨狱益危榜掠益毒度无生理欲挝登闻鼓上书自刎已而不果扶榇归朝夕号哭未尝入寝室勺水不进而死决熊廷弼于市佥都御史左光斗卒于狱先是杨涟疏上魏广微恶之时有谓广微者曰杨涟攻魏公波及于阁下公知其故乎曰不知也曰出疏者杨涟造意者左光斗润色者缪昌期也吾为阁下足了此事矣广微首肯遂与盟授㫖于御史陈九畴发其端而旋以㑹推彰其事复理移宫为伤孝垂帘为阿党定䇿元勲为居功及再鞫改为封疆诬以赃矫㫖五日一比竟毙于狱九月赐魏忠贤印文曰顾命元臣客氏印文钦赐奉圣夫人顾大章下狱寻卒冬十月逮御史惠世扬夏之令于狱刑部侍郎朱世守大理寺丞杨一鹏兵部侍郎刘策布政陆完学俱削籍中书舍人吴懐贤下狱怀贤以忠贤倾陷忠良目击不平时阅邸报见杨涟有二十四罪疏击节称快旁註曰当如任守忠即时安置适工部吴昌期以劾忠贤还籍怀贤服其不阿遗书称之为事极必反反正不逺辞多激烈凡对客及贻书亲朋辄寓感愤义形于色同官傅应星入告忠贤即逮之下狱拷死籍其家妻程氏以惊死十一月以崔呈秀为工部右侍郎嵗加魏忠贤禄米一千二百石为殿工也呈秀初倚许秉彞通忠贤至是殿工兴忠贤借督工无日不与呈秀相见屏人密语移时呈秀授党人姓名如天鉴等録忠贤奉为圣书一时梁梦环李鲁生曹钦程各献谀入告而追赃严比等㫖俱自顾秉谦出之天鉴録首列东林叶向髙韩爌孙承宗刘一燝赵南星杨涟髙攀龙左光斗孙居相李邦华乔允升王洽曹于汴李腾芳钱谦益姚希孟等次列东林之党孙鼎相徐良彦熊明遇沈维炳熊奋渭侯恪等又列真心为国不附东林顾秉谦魏广微王绍徽王永光霍维华徐大化周应秋崔呈秀阎鸣泰王在晋杨维垣卓迈倪文焕李鲁生吴淳夫孙国珍刘廷元等同志録者首列词林部院卿寺则陈宗器韩维思易应昌张泼等台省则黄尊素李应昇刘芳张慎言惠世扬房可壮章允儒刘𢎞化侯恂游士顺等部属则贺烺张光前孙必显汪如亨等㸃将録者首曰天罡星托塔天王李三才及时雨叶向髙浪子钱谦益圣手书生文震孟白面郎君郑鄤霹雳火惠世扬大刀杨涟智多星缪昌期等共三十六人地煞星神机军师顾大章旱地忽律游大任鼓上皂汪文言等共七十二人扬州知府刘铎下狱僧本福携铎赠三诗至京为其语多讥刺遂逮之锦衣衞指挥佥事髙守谦殴翰林丁干学毙之干学典试江西试策中引汪直刘瑾触怒忠贤降级调外未及赴守谦与干学有旧憾遂嗾忠贤使二十余人拥入干学寓矫称有诏干学俯伏就逮守谦偕诸人箠楚交下干学创甚寻卒时科臣陈熙昌词臣陈子壮亦以试録有庸主失权英主揽权等语亦削籍戍吏部尚书赵南星南星以忤沈一贯削籍家居三十年其入朝也大理寺卿周应秋知其柄用郊迎结欢南星益鄙之叹曰吾入山三十年安知士风至此乎见大学士魏广微广微父魏允贞与南星善以父执自居广微因力排之中㫖削夺巡抚山西郭尚友诬其赃追论戌振武衞子清衡戍庄浪衞南星日短衣执士伍卒于戍所六年春正月削曹钦程籍为民钦程以媚珰劾周宗建诸人称忠贤为父躐秩太仆寺卿复与同党不合忠贤厌薄之遂责其败羣削籍出都门时再拜忠贤前云君臣之义已絶父子之恩难忘遂仓卒跟跄而去命修三朝要典以红丸挺击移宫三案编缉成书苏杭织造太监李实疏劾南京巡抚周起元松江知府张宗衡同知孙应崑诏逮之时李实特印空疏遣人持至京奉忠贤忠贤令李朝钦李永贞属草而命孙昇书之以上三月御史周宗建下狱宗建屡疏劾魏客魏客恨之先是为曹钦程所诬逮至诏狱鞫时箠楚较衆更毒宗建偃卧不能出声许显纯骂之曰此时尚能说魏公不识一丁否盖宗建前疏魏忠贤有目不识一丁语也卒毙于狱辽人武长春往来京师魏忠贤指为间谍缉之以邀功竟磔之以获武长春功封魏良卿肃宁伯世袭并赐养赡田七百顷忠贤用事奖勅约百道阁臣撰勅全倣曹操九钖文为之先是掌司礼秉笔者非公事不得出忠贤独招揺畿辅以恣驰逐每先期治储待于停骖所在数千百骑络绎不絶民间皆焚香插栁枝于户又以舆夫迟驾四马舆青盖羽幢环遮夹拥疾于飞鸟凡朝中草疏李永贞必遣急足驰白即百里外一日常再往返也章疏至分阅者王体干梁栋李永贞石元雅凃文辅有闗切者钤以寸纸又湼一指甲重痕为识永贞等以次朗诵而体干为疏其意㫖焉左谕徳缪昌期下狱昌期湖广典试策语侵魏忠贤忠贤衔之以昌期负文名人望所属不即发及杨涟二十四罪疏昌期为之属草忠贤深恨之昌期往告叶向髙以清君侧之恶向髙唯唯昌期色变而出韩爌当国颇信昌期益持正议及爌去赵南星髙攀龙逐杨左削夺昌期日慷慨置酒饯别忠贤愈怒使人詈于朝曰昌期何人尚留此送客耶昌期请告忠贤矫㫖勒闲住忠贤尝营坟于玉泉山遣人诣昌期乞墓碑昌期瞋目叱曰吾生平耻为谀墓岂肯顺珰㫖耶客曰身履虎尾不畏其咥乎寿宁事可鉴也昌期大恚曰寿宁曽困李献吉今日寿宁安在忠贤闻之怒益不解至是起大狱与周顺昌同诏狱为许显纯所毙左都御史髙攀龙卒攀龙削籍家居杜门着书闻缇骑至焚香沐浴手缮遗疏封固以授其子世儒曰事亟方启之乃绐家人令各自寝息勿得惊恐夜半密起整衣冠望阙叩头自投于园池次早世儒瞷户寂无人声启视之留诗以寓意亟走池中出尸因以遗疏附呈疏曰臣虽削籍旧属大臣大臣不可辱辱大臣则辱国矣谨北面以效屈平之遗君恩未报愿结来生望使者持此以复皇上忠贤复矫㫖逮世儒吏部主事周顺昌下狱顺昌吴县人时缇骑出魏大中被逮过吴顺昌周旋累日临别涕泗即以女许配其孙允柟缇骑促大中行语侵顺昌顺昌张目叱之曰若不知世间有不畏死男子耶若曹归语而忠贤我即故吏部郎周顺昌也大中下狱御史倪文焕即以缔婚事劾顺昌削籍内臣李实复疏参顺昌攀龙应昇尊素宗建五人俱矫㫖逮系缇骑挟威横行所至索金数千宗建逮行未三日而逮顺昌者复至吴中沸然士民素徳顺昌闻其逮不胜寃愤吴令陈文瑞顺昌所拔士也夜半叩户求见抚牀为恸公曰吾固知诏使必至此特意中事耳毋效楚囚对泣颜色不变语良久令请顺昌入治装举家号恸顺昌笑曰无事乱人怀也顾案上有素牓徐曰此龙树菴僧属我书者我向许之今日不了亦一负心事乃题小云栖三字后识年月投笔而起改囚服出门士民拥送者不下数千人顺昌出赴使署开读巡抚毛一鹭至署诸生五六百人王节杨廷枢刘羽仪文震亨等遮中丞恳其疏救一鹭流汗不能出一语缇骑见议久不决手掷锒铛于地厉声曰东厰逮人鼠辈何敢置喙于是市人颜佩韦等前问曰㫖出朝廷乃东厰耶缇骑曰㫖不出东厰将谁出衆怒閧然而登丛殴缇骑立毙一人诸司不复相顾顺昌徬徨立久之无所属步诣府署适缇骑之逮黄尊素于浙者舟泊胥门要挟需索闻变焚其舟沉驾帖于河缇骑皆泅水遁不复往浙时有谓顺昌者曰公不幸遭清流之祸忠良无得全者矧今日变因公起恐徒自苦顺昌叹曰以我一人贻祸桑梓死且目不瞑我岂不知自裁然顺昌小臣也岂得引髙公不辱之义乎今我赴都必死死则诉髙皇帝速殛元兇以清君侧之恶手书别亲友以三月二十六日行人无知者就诏狱显纯拷比倍酷身无完肤骂不絶口无一语哀乞好义者醵金代其纳赃显纯令狱卒私殒之临死短章祈以尸谏狱卒见而毁焉魏良卿请第宅朝房工部议如李成梁例给库银一万九千两为第宅之价以武清伯西朝房改付从之御史李应昇下狱忠贤擅权应昇草十六事欲上会杨涟先发遂易稿以奏忠贤切齿嗣后救万璟有疏劾魏广微有疏广微见疏弃掷于地不食者二日欲廷杖之读至异日何以见乃父于地下气歉乃已方驾帖之至也应昇独立门侧伫望使来一无他顾惟入慰父母云儿此去或徼君恩得以生还慎勿忧念县令至门奋身就道登舟作赋畧无抑鬰之色至狱亦拷死卒之前一日寄诗别亲友遗书诫其子诗有云白云渺渺迷归梦春草凄凄泣路岐寄与儿曹焚笔砚好将犁犊听黄鹂闻者伤心焉戍毛士龙削夏嘉遇姜志礼王心一刘大受等籍御史黄尊素卒于狱卒前一日狱吏告尊素曰公休矣内传欲毙公公何语即书以寄家尊素畧不及他事即于三木上赋诗是夜卒五月王恭厰灾兵部尚书王永光请寛讼狱停工作慎票㫖给事中彭汝楠御史髙𢎞图亦言之俱削籍未几降勅奖忠贤扑灭雷火功从尚书薛贞之请也六月命逮吴养春等养春歙县人家世饶富祖守礼常输边二十一万养春官中书有黄山收息不赀又准浙中盐与从兄弟讦讼置仆吴荣于狱荣脱入京诉于东厰诬其私占黄山歴年获租税六十余万金忠贤遂矫㫖逮养春至京坐养春赃六十余万程梦庚赃十三万六千其山塲木植估价三十余万命官变易之以助大工忠贤以能发奸剔弊廕锦衣衞指挥时养春等俱拷死工部遣主事吕下问至歙追产吴氏家已破其妻女俱自缢吕下问专召富家𣲖买坐累至破家者甚多激民变下问遁回忠贤复命太仆寺丞许志吉至歙续追志吉即徽人其酷不减下问杀扬州知府刘铎方铎下狱时李承恩方震孺同系狱铎与二人相得甚洽会铎以前诗乃欧阳晖所作事白得释遂为承恩行金救免为张体干所缉获体干心欲媚珰遂诬铎与假官曾云龙同谋倩道士方景阳咀呪厰臣忠贤闻之怒甚即使谷应选逮景阳至榜掠数百景阳不胜楚诬服然景阳实未识铎具狱时铎亦不复与景阳面质狱成始拟戌既拟绞贤矫㫖令从重拟是时景阳已毙于狱而刑部尚书薛贞承忠贤意竟拟斩决不待时疏上报可方贞再鞫时语铎曰当今之时以己功名为重耳他人生死何与己事铎曰一时功名有限千秋清议难逃贞大恨之扑之二十未几诏斩于西市并戮景阳尸浙江巡抚潘汝祯议为忠贤建祠宇乞赐额从之时汝祯疏先至而巡按刘之侍疏迟至一日忠贤怒削夺之佥都御史周起元下狱拷死九月削广西副使曹学佺籍时学佺有野史纪畧一书议论与要典相反故削籍毁板以皇极殿工成晋魏忠贤为上公加恩三等原封肃宁侯魏良卿进宁国公赐铁券世袭加吏部尚书侍郎周应秋等十八人宫保进秩金币有差马嘉会崔呈秀廕子锦衣衞指挥世袭郭允厚薛鳯翔廕子入监徐大化孙杰升工部尚书科道郭兴言加衘赐银币有差加恩张惟贤等七人傅应星加太子太保李承锦加太子太傅魏士望等十四人升都督佥事各赐银币有差又勅赐魏忠贤庄田二千顷宁国公禄米照魏国公例嵗支五千以示酬眷至意苏杭织造李实奏厰臣祠宇已建乞授杭州衞百户沈尚文等永守祠宇世为祝釐崇报上允之祠建于西湖之麓居闗壮缪岳武穆祠之中备极壮丽阁臣缙绅施凤来撰记张瑞图书丹赐额曰普徳子衿微有反唇者则守祠之䜿丛殴之苏州立普惠祠松江立徳馨祠者巡抚毛一鹭巡按徐吉也淮安立瞻徳祠扬州立沾恩祠者漕运郭尚友巡按宋桢朴许其孝也卢沟桥立隆恩祠者工部郎中曾国祯也崇文门内立广仁祠宣武门外立茂勲祠者顺天府通判孙如冽府尹李春茂巡抚刘诏巡按卓迈户部主事张化愚也济宁立昭徳祠河东立褒勲祠者巡抚李精白巡按李灿然黄宪卿并漕运郭尚友也河南立戴徳祠成徳祠者巡抚郭増光巡按鲍奇谟守道周锵也山西立报功祠者巡抚牟志夔曹尔桢巡按刘𢎞光也大同立嘉徳祠者巡抚王㸃巡按张素养汪裕也登莱立报徳祠者巡按李嵩也湖广立隆仁祠者巡抚姚宗文巡按温臯谟也四川房山立显徳祠者工部郎中加侍郎何宗圣也陜西立祝恩祠者巡抚朱童䝉巡按庄谦王大中也徽州立崇徳祠者知府颉鹏也通州立怀仁祠者督漕内监李明道也通州昌平二镇立崇仁彰徳二祠者总督闫鸣泰也宻云立崇功祠者巡抚刘诏巡按倪文焕也林衡署中立永爱祠者庶吉士李若琳也嘉蔬署中立洽恩祠良牧署中立存仁祠者上林监丞张永禄也福建则絶未有请江西亦最后明年六月内方题建赐隆徳祠者巡抚杨廷宪巡按刘述祖也各曲意献媚务穷工作之巧攘民田墓伐人树木无敢发声其上食飨祀一如王公像以沉香木为之眼耳口鼻手足宛转一如生人腹中肺肠皆以金玉珠宝为之衣服奇丽髻上穴空其一以簪四时香花一祠木像头稍大小䜿上冠不能容匠人恐急削而小之以称冠焉小䜿抱头恸哭责匠人蓟州道胡士容下狱士容任蓟州督师有声崔呈秀荐其妾弟萧惟中宋珏等为守备私人郑冲宇等为中军不从且置之法欲建祠于蓟州士容又勿听遂激忠贤怒矫㫖逮之许显纯拷掠最毒几毙大学士顾秉谦回籍冬十月顺天府丞刘志选上言张国纯怙恶不悛上下㫖切责国纪后父也后贤明客氏忌之诬称后非国纪女几揺天听忠贤嗾志选及御史梁孟环论之志选疏有丹山之穴蓝田之种等语尤悖逆上一日幸后宫顾见几上书一卷问后何书曰赵髙传也上黙然忠贤益怒次日伏壮士数人于便殿上御殿搜得之怀刃上大惊送厰衞忠贤乃诬后父国纪谋立信王为不轨欲兴大狱谋之王体干曰主上凡事愦愦独于夫妇兄弟间不薄脱有变吾辈无类矣忠贤惧乃亟杀之以灭口事得寝七年春正月削礼部尚书李思诚吏部主事于志舒怀来兵备丘志充籍命锦衣衞逮志充同上林监署丞王家栋下狱家栋以太医院医士授署丞出入崔呈秀门时户部主事于志舒托家栋通贿呈秀得除吏部而怀来兵备丘志充亦与栋有交嘱栋营求呈秀谋升太仆寺卿栋暮夜携赂呈秀适遇厰中旂尉获之栋窘甚往呈秀家叩门求解时呈秀与礼部尚书李思诚接壤而居遂诬以此所以赂思诚者忠贤书发其事而思诚实不知也因削籍魏忠贤欲任天下兵柄以提督忠勇营内操太监刘应坤陶文纪用镇守山海闗又命司礼监凃文甫总督太仓节慎二库原任司礼监崔文昇李明道总督漕运疏通河道凡司道以下俱行属吏礼李明道至淮以淮安道杨廷槐不廷跪参论削籍削翰林陈仁钖文震孟郑鄤籍拟孙文豸顾同寅罪斩文豸仁钖戚也尝作䇿论嘲时忠贤知之因诬文豸造妖言谤朝政置重辟所指妖言者则韩愈原道篇钦天监步天歌也先是仁钖在讲筵因王恭厰火灾又见正人屠戮忠贤竭土木不休讲时不避忌讳忠贤怒复以不撰宁国勅怒愈甚遂命许显纯拟文豸狱词连仁钖等因削职追夺诰命夏四月遵化道耿如把下狱时刘诏巡抚顺天行县至肃宁叩首于忠贤家及谒祠见忠贤像即行五拜三叩头因创立生祠谕意于如把不应祠成又欲率如把往拜如把半揖而出事闻忠贤怒令诏疏劾之疏连入而如把下狱遣三王之国忠贤包藏祸心故有是遣五月监生陆万龄请建魏忠贤祠于国学之旁谓孔子作春秋而忠贤作要典孔子诛少正卯而忠贤诛东林许之秋七月以边功加恩魏忠贤三等廕弟姪一人锦衣衞指挥世袭王体干等各有差既而以厰臣安攘天下封魏鹏翼安平伯三殿告成加宁国公魏良卿太子太保袭伯爵锦衣衞指挥魏明望进秩少师封魏良栋为东安侯时良栋仅三嵗鹏翼二嵗世袭赐奉圣夫人客氏金币加恩三等廕一人锦衣衞指挥使世袭以田吉为兵部尚书霍维华总督蓟辽袁崇焕不为魏忠贤所喜边功不叙恩廕维华请以己廕让之上下㫖切责初维华内弟陆荩臣为午门珰得通于忠贤因进仙方灵露饮其法杂取秔穤诸米淘净入木甑蒸之甑中底安长颈大口空银瓶一米渐添渐熟水渐熟渐易不数易而瓶中之露满矣乃米糓之精也上饮而甘之以余沥分赐近侍及上不豫忠贤归罪于此因恚维华维华又侦知上弥留遂先与忠贤贰八月以崔呈秀为兵部尚书少傅兼太子太傅仍兼左都御史夺情视事从来九卿未有兼官如呈秀者呈秀初以御史监工带左都衘及晋司马尚如故既窃兵柄复擅纪纲夺情视事不用缞墨上不豫礼部颁爵赏列封廕羣臣谢恩之日即帝上賔之日也二十二日乙卯上崩初上病亟时召皇弟信王入谕以当为尧舜之君再以善事中宫为托及委用忠贤语既崩忠贤自出迎王入王危甚时羣臣俱在寓闻讣恐入朝之时有他变生死且不测厥明至殿门宦者持门不得入告以宜用丧服既改服又言未成服宜如常羣臣奔走出入者三气喘且不续哀诉宦者乃得入既哭大行皇帝司礼太监王体干及忠贤在丧次独体干语礼部备丧礼忠贤目且肿无所言羣臣出少顷独唿兵部尚书崔呈秀入屏人语移时秘不得闻或曰忠贤欲自篡而呈秀以时未可止之丁巳信王即皇帝位九月东厰太监魏忠贤乞辞位不许奉圣夫人客氏出外宅国子司业朱之俊劾监生陆万龄曹代请祠魏忠贤国学宜罪命下狱忠贤乞止建祠上优荅之其前赐额如故余俱罢止同时更有一张生者欲上疏以忠贤与孔子并尊入国学自称见子路击之遽殂给太师宁国公魏良卿少师安平伯魏鹏翼铁券巡抚江西佥都御史杨邦宪巡按御史刘述祖请建魏忠贤祠不许冬十月巡抚登莱孙国桢报宣川之捷叙及厰臣论赏廕魏忠贤王体干徐应元崔呈秀各锦衣衞指挥同知御史杨维垣劾兵部尚书崔呈秀呈秀奏辨求之次日百官哭临忽隆道阁前有数小内臣招唿兵部尚书崔家羣臣错愕所言公当公言之岂呈秀所得私耶臣言及此不寒而栗又云祖制不许上言大臣徳政何况内臣语颇侵忠贤工部主事陆澄源上言四事正士习纠官邪安民生足国用其正士习略曰比来士气渐降惟以称功颂徳为事厰臣魏忠贤服事先帝论功行赏自有常典何至宠踰开国爵列三等也外廷奏疏不敢名书姓尽废君前臣名之礼釐祝遍于海内奔走狂于域中士习渐衰莫此为甚兵部主事钱元悫上言魏忠贤以枭獍之姿供缀衣之役先帝念其服勤左右假以事权羣小蚁附势渐难返称功颂徳布满天下几如王莽之妄引符命列爵三等畀于乳臭几如梁冀之一门五侯徧列私人分置要津几如王衍之狡兔三窟舆珍辇宝藏积肃宁几如董卓之郿坞自固广开告讦诛锄士类几如节甫之钩党株连阴养死士陈兵自衞几如桓温之壁后置人使先帝而早知其如此亦必有以处忠贤矣即皇上念其勤劳贷之不死宜勒归私第使国家无尾大之患魏良卿辈既非开国之勲又非从龙之宠安得玷兹茅土自宜褫革至告讦获赏之张体干煅炼骤贵之杨寰夫头乗轿之张凌云委官开棍之陈大同号称大儿之田尔畊宁国契友之门太始凡为爪牙俱宜明暴其罪或殛或放而奸党肃清矣贡生钱嘉征上数忠贤之罪曰并帝内外封章必先闗白称功颂徳上配先帝及奉俞㫖必曰朕与厰臣自古未闻有此奏体曰蔑后皇亲张国纪于御前面折逆奸遂遭罗织欲置之死赖先帝神明祇膺薄惩不然皇亲危则中宫危矣曰弄兵祖宗朝不闻内操忠贤外胁臣工内逼宫闱操刀禁中深可寒心曰无二祖列宗髙皇帝垂训中涓不许干预朝政乃忠贤一手障天流毒缙绅凡边腹重地漕运咽喉多置腹心意欲何为曰克削藩封三王之国庄田赐赉甚薄也而忠贤封公侯伯之土田膏腴万顷曰无圣先师为万世名教主忠贤何人敢祠太学之侧曰滥爵古制非军功不侯忠贤竭天下之物力佐成三殿居然袭上公之爵腼不知省曰邀边功辽左用兵以来堕名城杀大帅而冒侯封伯曰伤民财郡县请祠遍天下计祠所费不下五万金敲骨剥髓孰非国家之脂膏乎曰䙝名器顺天贤书崔呈秀之子铎目不识丁遂登前列疏上俱报闻太监魏忠贤有罪免宁国公魏良卿改锦衣衞指挥使东安侯魏良栋改指挥同知安平伯魏鹏翼改指挥佥事十一月甲子安置魏忠贤于鳯阳籍其家初上神明黙操忠贤党与林立莫发其奸杨维垣首纠崔呈秀语侵忠贤而崔魏之势衰后陆澄源钱元悫直攻忠贤至钱嘉征十大罪疏上忠贤不胜愤哭诉于上上命内侍读嘉征疏使听之忠贤震恐丧魄客魏相倚知信邸内监徐应元为上所任忠贤屈身事之餽以货告之辞东厰印援为后劲应元果为间至是谪忠贤鳯阳司香祖陵籍客魏二氏安置徐应元于显陵寻谪戍丁卯谕兵部曰逆恶魏忠贤擅窃国柄诬陷忠良罪当死姑从轻降发鳯阳不思自惩素蓄亡命之徒环拥随䕶势若叛然令锦衣衞擒赴治其罪庚午魏忠贤宿阜城尤氏邸舍其党宻报上㫖知不免夜同李朝钦自经忠贤初直东宫有道人宿朝天宫日歌市中曰委鬼当朝立茄花满地红盖指魏客也至是始验下魏良卿镇抚司狱庚辰奉圣夫人客氏有罪诛先是籍其家命太监王文政严讯之得宫人姙身者八人盖出入掖庭多携其家侍媵冀如吕不韦李园事也上大怒立命赴浣衣局掠死子侯国兴下狱良卿国兴俱伏诛客光先客璠杨六奇等永戍光先璠客氏之兄子六奇忠贤之壻也初忠贤肆恶皆客氏成之忠贤晤客氏必屏宫人宻语移时其危中宫害裕妃成妃用王体干杀王安等皆客氏造意也天启初矫㫖慰留客氏皆体干为之客氏在宫中乗小轿内官负之如妃嫔礼俨然自视为上八母之一诞日上必临幸升座欢饮赏赉无限中宫皇贵妃逈不及也客氏往私宅内侍王朝忠等数十人着红玉带前驱客氏盛服倩粧乗舆由嘉徳门经月华门至干清宫前亦不下舆出西下马门唿殿侍从之盛逺过圣驾灯炬簇拥荧然白昼衣服鲜华俨若神仙都人士所罕见也其到私宅升㕔事自管事至近侍挨次叩头老祖太太千嵗之声喧阗震天各以银币犒荅之钦赐金币无算每日三时辍御前膳以赐络绎不絶在外或住旬日忠贤促之始入出入皆以五更忠贤亦有私第与客氏居斜对不逺先是熹宗崩上准归私第客氏五更衰服赴梓宫前出一小函用黄色龙袱包裹皆先帝胎髪痘痂及累年剃髪落齿指甲等痛哭焚化而去良卿谨慎稍善言词国兴昏愚与人坐辄欠伸入梦乡至是俱骈首受戮婴孩赴市有盹睡未醒者天下以为惨毒之报无不快之给事中许可征劾崔呈秀下吏部勘处都给事中吴鸿业论吏部尚书周应秋南京兵部右侍郎潘如祯及呈秀子倖举呈秀归蓟州列姫妾罗诸珍异器纵饮饮一巵即掷坏之饮已自经其子铎覆试仅搆二义削籍戍边廷议呈秀死有余辜命法司按律暴其罪于天下河南道御史倪文焕吏部郎中周良材工部尚书吴淳夫吏部尚书周应秋兵部尚书田吉太仆寺卿白官始尚宝司卿魏抚民并劾免东厰太监张体干漕运太监李明道崔文昇免复先帝成妃李氏裕妃张氏封号右都督张国纪爵释蓟镇兵备道耿如把于狱复其官提督操江都御史刘志选削籍复抚宁侯朱国弼俸复故太监王安官予祭葬立祠愍劳降太监李实奉御安置南京凃文辅司香鳯阳尚书杨梦寰孙杰左副都御史李夔龙免户部员外王守履奏逆党文臣崔呈秀田吉吴淳夫李䕫龙倪文焕为五虎武臣田尔耕许显纯孙云鹤杨寰崔应元为五彪命削尔耕籍籍其家尔耕贪婪好罗织诸臣榜掠惨毒皆尔耕为之御史杨维垣参太监李永贞刘若愚佐逆御史卓迈亦言永贞习于文字其恶过于忠贤遂下永贞狱戍显陵初永贞辞任闻忠贤败其党徐应元王国泰俱危餽太监王体干王永祚王文政各五万金惧泄以献内承运库永贞知之即遁久而获之赴戌所十二月监生王之鼎劾大理寺副许志吉借黄山一案毒害民命下志吉于理初监生胡焕猷论大学士黄立极施鳯来张瑞图李国当魏忠贤专权揣摩意㫖专事逢迎浙直建祠各撰碑称颂宜亟罢併纠督抚按之请祠者法司引卧碑生员禁言事律论杖除名立极等各上疏辨言忠贤碑文使其食客游士自为之至于取㫖褒赞则文书官称上命拟票臣等不能尽职计惟有见几之作而忠贤不惟视臣等去就轻即视臣等死生亦轻不得已徘徊其门冀有毫髪之益于国则亦少尽区区之心耳鳯来疏中并引及陈平周勃狄仁杰事上优荅之太常寺卿阮大鋮论魏忠贤之罪且辨要典勒入臣名释大理寺少卿惠世扬御史方震孺狱李承恩论减䘏工部郎中万燝定逆案先将五虎五彪下法司议罪时呈秀已伏法䕫龙淳夫文焕吉追赃遣戍尔耕显纯死应元云鹤寰戍边怀宗崇祯元年春正月召前兵部尚书霍维华维华辞勅命且述忤珰始末荐周道登郭巩不允辞法司追论魏忠贤等罪上命磔忠贤尸于河间斩崔呈秀于蓟州又戮客氏尸寻复诛许显纯田尔耕天下快之阮大鋮请合计先朝奸状畧曰汪文言以徽州库吏逃罪投王安幕下引左光斗入幕移宫之疏纷纷迎合此中外谋倾宫闱之始御史贾继春疏揭力争汪文言等嗾台省谀王安佐杨涟左光斗继春削职此中外谋杀言官之始吏部尚书周嘉谟雅重熊廷弼复任经畧而重处姚宗文冯三元此中外谋危封疆之始汪文言处霍维华以谢王安逆阉效之逐戚畹撼中宫此中外谋危母后之始时逆党次第伏法二月免杨涟熊廷弼等诬赃户部尚书曹尔桢免尔桢抚山西祠魏忠贤明年追论削籍御史髙𢎞图劾顺天府丞刘志选太仆寺少卿梁梦环顺天巡抚刘诏媚珰俱逮之下太监李永贞刘若愚李实于狱永贞粗通文墨为司礼监秉笔导虐李实往苏松织造诬陷周起元周顺昌等若愚博洽典故永贞每谘问之俱为言官所劾寻诛李永贞共籍银二十七万太监崔文昇下狱戍南京五月兵部推戎政尚书霍维华署督师事工科给事中颜继祖上言维华狡人珰炽则借珰珰败则攻珰击杨左者维华也杨左逮而阳为救者亦维华也以刑科给事中三年躐致尚书无叙不及有赉必加即维华难以自解乞褫革以儆官邪遂罢维华行边寻免官归太仆寺少卿杨维垣削籍御史邹𦙍祚劾维垣为逆珰私人占气最先转身最捷贪天为功沽名反覆故有是命光禄寺卿阮大鋮免大鋮与左光斗同里有隙天启四年吏科都给事中阙宜补大鋮廷议以大鋮贪邪遂授魏大中其后左魏被陷皆大鋮意也至是御史毛羽健劾其党邪明年追论削籍兵科给事中李鲁生太仆寺少卿李蕃相继免鲁生当魏忠贤时迎合中㫖倡为执中之说李蕃督学建忠贤祠至是给事中颜继祖御史王之朝劾罢之鲁生蕃故与礼科给事中李恒茂号三李謡曰官要起问三李都察院左佥都御史贾继春免先是继春首争移宫削籍杨左去中㫖复继春官上嗣位踰月继春督学南畿驰疏劾忠贤怙权流毒状累迁内台至是刘新劾其变诈明年削籍编修倪元璐追论大学士顾秉谦魏广微媚珰夺恩廕广微寻削籍上曰故辅魏广微持国柄授逆珰毒遍海内实为祸首其以先朝焦芳例除名为民以为人臣附奸不忠之戒六月前吏部尚书周应秋户部尚书黄运泰兵部尚书阎鸣泰太仆寺卿郭兴治御史卓迈并削籍南京兵部尚书范济世免以言官劾其媚珰也大学士杨景辰新被命亦以豫修要典罢诛前提督巡捕营张体干谷应选八月前兵部尚书邵辅忠户部尚书李精白黄宪卿翰林院编修吴孔嘉削籍孔嘉微时故怨族人及登第因诘奏黄山之案倾陷数百家九月协理京营兵部尚书吕纯如免二年春正月召大学士韩爌李标钱龙钖吏部尚书王永光刑部尚书乔允升左都御史曹于汴定逆案谕以首开谄附倾陷拥戴及颂美不置并虽未颂祠而阴行赞导者据法依律无枉无狥初逆珰既伏法上欲因台谏言定逆案大学士韩爌钱龙钖不欲广捜禁锢仅列四五十人以请上大不悦再令广搜且云皆当重处轻则削籍阁臣又以数十人进上怒其不称㫖谕以称颂赞导速化为题皆书列入又曰忠贤一人在内茍非外廷逢迎何遽至此且内臣同恶亦当入之阁臣以外廷不知内事对上曰岂皆不知特畏任怨耳阅日召阁臣指黄袱所封章疏累累示阁臣曰此皆珰实迹也宜一一按入之阁臣知势难遗漏乃云臣等职司辅导三尺法非所习也上唿王永光问之以吏部止谙考功不习刑名对乃召乔允升曹于汴参定之二月壬子召廷臣于平台问张瑞图来宗道何以不在逆案对曰二臣无实事上曰瑞图善书为珰所爱宗道祭崔呈秀母称在天之灵其罪着矣问贾继春何以不处阁臣言继春欲善待选侍不失厚道后虽反覆其持论间有可取上曰唯反覆故为小人于是发原奏并前红本未入各官六十九人案列无遗三月辛未廷臣上钦定逆案诏刋布中外以七等定罪魏忠贤客氏磔死外曰首逆同谋兵部尚书崔呈秀等六人结交近侍提督操江都御史刘志选等十九人结交内侍次等大学士魏广微等十一人逆孽军犯东平侯魏志徳等三十五人谄附拥戴军犯内监李实等十五人结交内侍末等俱配赎大学士顾秉谦等百二十八人祠颂照不谨例冠带闲住大学士黄立极等四十四人谷应泰曰魏忠贤者河间恶少肃宁丑类摴蒱坐困腐身自媒斯固以刀锯之兇残冀鼎俎之拾沈者也遂乃潜事皇孙惟供刀匕𤣥宗藩邸力士倾心肃帝东宫辅国称职攀鳞附翼有自来尔乃熹宗之初御忠贤辄伺嚬笑欲揽太阿而乳媪客氏又以妖倖毁政之姿为洽比对食之举于是势同羶附情昵晏私王圣宠而京闰煽孽赵娆尊而甫节媾祸女子小人朋淫于国矣乃王安者名在阉余职邀顾命郭躭清谨不事威权吕强刚正终陷刑戮盖自安死而忠贤愈肆滔天益无顾忌讇奉者登进忤恨者诛伤此左悺有回天之名令孜有阿父之号也乃若衅开宗社毒流缙绅诬织封疆飞文宫禁威明岂货羣羌乃输左校张俭讵危社稷更烦北寺耶洎乎文言寃狱徧染清流杨涟左光斗等并系锒铛魏大中周顺昌等同婴桎梏正如朱并所告二十四人李膺所坐六百余士虽夕阳亭下震酖何辞首阳山前滂尸不愧而田尔耕三木横加许显纯五毒备至乳虎乍逢尽洒苌𢎞之血苍鹰所击皆含杜伯之寃是则拊髀之愤原不冯生而破柱之风犹能为厉矣倘非金阊告变佩韦倡怒杀诏使于厠上沉驾帖于河中则悬金之募沉命还多瓜蔓之抄囊头未已也又若中外戚属滥赐褒封呈秀淳夫具邀显秩五人同贵首自单超一子为侯咸尊焉惠而伯荣出入宫掖张朔贪横野王又有光和太尉承望内官延光司空徧征亲故此所谓蹶马番徒倡予和汝者也尤可异者祠宇徧天下俎豆及学宫贤非荀朂乃祀安阳学异荆公敢配孔子颂功徳者四十万人趋势利者鸿都门下也至操兵禁籞将衷甲于桃园蓄孕闺房欲继牛于典午又且遣王郡国逺徙扶苏危后中宫谋诛伏氏取代之规诚难掩覆矣而况大行当凭几之日多官邀横拜之恩弓裘不御鬼蜮仍多城社已摧狐鼠犹据所幸者武阳色变易与北军犹豫无成而信邸英开神明独运云龙初入方深断仗之忧江陵收玺渐除徐传之党迨至卓脐燃京莽头传宛而人心始快国纪肃焉呜唿自予考之神光二庙朝议纷争𤣥黄溷淆朋徒互揣至此则钩党同文得祸斯酷矣然封谞事发始知顾及之贤蔡京事败益信元祐之正身虽荡灭名义所从判尔明史纪事本末卷七十一明史纪事本末卷七十二钦定四库全书明史纪事本末卷七十二浙江提学佥事谷应泰编崇祯治乱熹宗天启七年八月上不豫时魏忠贤张甚中外危栗上召信王入见谕以吾弟当为尧舜之君信王惶恐不敢当但云陛下为此言臣应万死信王出上崩忠贤自岀请王入王危甚袖食物以入不敢食大官庖也当是时羣臣无得见王者王秉烛独坐久之见一奄携劒过取视之留置几上许给以赏闻巡逻声劳苦之问左右欲给以酒食安从取乎侍者以宜问之光禄寺传令㫖取给之欢声如雷次日即皇帝位于中极殿受百官朝毋贺朝时忽天鸣九月谕停刑十一月魏忠贤客氏伏诛罢各道镇守内臣戸部郎中刘应遇上言天下六大苦一逮繋二狱死三追賍四仕途去就五新进禁锢六廷臣被刼上然之命逮死各臣賍银尽免之释其家属魏崔党次第伏诛时魏珰甚炽帝不动声色逐元兇旁无一人之助而神明自运宗社再安崇祯始政天下翕然称之工部尚书杨梦寰请停开纳事例廷推阁员以钱龙钖杨景辰来宗道李标周道登刘鸿训为礼部尚书东阁大学士罢苏杭织造谕曰封疆多事征输重繁朕甚悯焉不忍以衣被组绣之工重困此一方民其俟东西底定之日方行开造以称朕敬天恤民至意十二月复故建文臣练子宁官南京御史刘汉言四事崇正学以培治本励廉耻以清仕路惜名器以尊体统重耕农以节财用上是之命吏部严加清汰凡㑹典额外官添註添设者有阙勿推补文臣非台卿武臣非勋爵总兵非实有战功者不得加保傅衔上御便殿閲章奏闻香烟心动疑之出歩阶墄间乃定询内官此自何至曰宫中旧方上叱令毁之勿复进太息曰皇考皇兄皆为此悞也愍帝崇祯元年春正月禁衣饰侈僣及媍女金冠袍带等从御史梁天竒之言也命司礼监斥卖魏忠贤田宅因以赐第请上曰俟东西底定留赐第以待功臣榜曰䇿勲府二月以侍读学士温体仁直经筵日讲三月以周延儒为礼部右侍郎五月上召廷臣于平台谕辅臣来宗道曰票拟之事宜悉心商确谕吏部曰起废太多㑹推宜慎责戸部措办边饷无术侍郎王家祯引罪论边事兵部尚书王在晋语未详命中官给笔札录进谕刑部曰天时亢旱用法宜平允次日复谕吏戸兵三部曰昨召对九卿科道官辅臣刘鸿训言更调甚速宜行久任之法责实效又云海内罢于赋役朕甚悯之夫更调速则民滋扰任事久则功易成自今藩臬郡邑毋轻改调言官荐举人才市私恩坐之辽黔兵兴催科日益加其有司私徴者抚按禁饬毋贷六月上召廷臣于平台以挿汉故发帑十万给边吏刑科给事中薛国观䟽营伍之弊令自宣读至闗门虚冒上善之复示诸臣召提督京营保定侯梁世勋戒以训练已命翰林官凡值召对入侍记註戸科给事中黄承昊上言祖宗朝边饷止四十九万三千八十八两神祖时至二百八十五万五千九百余先帝时至三百五十三万七千七百余其他京支杂项万厯间嵗放不过三十四万一千六百余迩来至六十八万二千五百余今出数共五百余万而嵗入不过三百二三十万即登其数已为不足而重以逋负实计嵗入仅二百万耳戍卒安得无脱巾司农安得不仰屋乎乞敕各边督抚清覈歴年増饷至京支杂项亦令各衙门自加严汰又先臣叶淇变盐法改折色以至边粟踊贵必复祖制开中输边之法西北多旷土责有司开荒以足军饷上纳之召廷臣于平台以御史吴玉钱粮积弊䟽宣示阁臣问何不指名也玉对曰此夙弊非独一人一事无可指名出黄承昊䟽问戸部侍郎王家祯何滥増至此曰皇祖入数多出数少故太仓粟红朽内帑又无算后边臣随请随给出入不相凖又读至盐法阁臣请复祖制闗屯种引上然之出宣府巡抚李养冲䟽云旗尉往来如织不赂之恐毁言之日至赂之愁物力之难胜上不怿兵部尚书王在晋曰大同焚掠宜以按臣勘不烦旗尉上曰疆事仗一喇嘛僧讲欵诸文武何为敌不轻中国耶诸臣退时大同以挿汉讲欵不设备故上责之戸科给事韩一良上言皇上召对平台有文臣不爱钱之语然今之世何处非用钱之地何官非爱钱之人向以钱进安得不以钱偿臣起县官居言路以官言之则县官行贿之首而给事为纳贿之魁今言蠧民者俱咎守令之不廉然守令亦安得廉俸薪几何上司督取不曰无碍官银则曰未完纸赎冲途过客动有书仪考满朝觐不下三四千金夫此金非从天䧏非从地出而欲守令之廉得乎科道号为开市臣两月来辞金五百臣寡交犹然余可推矣乞大为惩创逮其已甚者使诸臣视钱为汚惧钱为祸庶几不爱钱之风可覩也上召廷臣于平台命一良诵前奏嘉奖之擢一良右佥都御史八月谕曰朕欲与大小臣工日筹庶务而诸司各有职掌恐不暇给惟是辅臣左右拂予自今非盛暑祁寒朕当时御文华殿閲章奏丁未上御文华殿翰林科道各二人备宣读中书舍人二人侍班十月己丒召廷臣于平台以锦州军譁袁崇焕请饷䟽示阁臣阁臣求允发上责戸部尚书毕自严礼部侍郎周延儒曰闗门昔防敌今且防兵前宁逺譁锦州尤而效之未知其极上问延儒若何对曰臣非阻发帑虽予之当益求经久之䇿上称善又责科道官言事失实即召对商确徒具文耳诸臣俱媿谢十一月辛未召宁阳侯陈光裕襄城伯李守锜清平伯吴遵周诚意伯刘孔昭于文华殿问京营整理何若各有所对上以守锜总督京营十二月己丑大学士韩爌入朝二年夏四月时秦晋饥盗起朝臣捐俸助饷上曰诸臣兴利除害国家受益多矣何必言助六月御史李长春论周延儒有私不聼九月顺天府尹刘宗周上言陛下励精求治召对文华殿躬勤细务朝令夕考庶几太平立至然程效过急不免见小利而慕近功夫近日所汲汲于近功者边事也竭天下之力以养饥军而军愈骄聚天下之军以冀一战而战无日此计之左者矣今日所规规于小利者理财也民力已竭司农告匮而一时所讲求者皆聚歛之术水旱灾伤一切不问有司以掊克为循良而抚字之政絶大吏以催科为殿最而黜陟之法亡赤子无宁歳矣顷者严賍吏之诛自执政以下坐重典者十余人可谓得救时之权然贪风不尽息者由于道之未尽善而功利之见不冺也十一月河南府推官汤开逺言皇上急于求治诸臣救过不给临御以来明罚敕法自小臣以至大臣与衆推举或自简㧞亡论为故为误俱褫夺配戍不少贷甚者下狱考讯几于乱国用重典矣皇上或以荐举不当疑其党徇四岳不荐鲧乎绩用弗成初未併四岳殛之也皇上又以执奏不移疑其藐抗汉帝不从廷尉之请乎亦以张释之曰法如是止耳不闻责其逆命也皇上以䇿励望诸臣于是多戴罪夫不开以立功之路而仅戴罪戴罪无已时矣皇上以详慎望诸臣于是有认罪夫不晰其认罪之心而槩以免究认罪亦成故套矣侵粮欺饷之墨吏逮之宜也恐夷由之侣不皆韩范宜稍寛之不以清吏诎能臣今诸臣憷于叅罚之严一切加𣲖带征余征行无民矣民穷则易与为乱皇上寛一分在臣子即寛一分在民生如此则诸臣可幸无罪而尤望皇上宫府之际推诸臣以心进退之间与诸臣以礼锦衣禁狱非有冦贼奸宄不可入而谓大小臣工不图报为安攘者未之有也十二月进礼部侍郎周延儒为礼部尚书东阁大学士三年春正月甲申召戸兵工各科于㑹极门令註销案牍各委给事中一人清理六曹勒期奏报前尚寳司卿原抱竒劾大学士韩爌致冦爌致仕归复故大学士张居正廕赐故都督戚继光表忠祠六月进礼部尚书温体仁东阁大学士四年春正月刑科给事中吴执御言理财加𣲖不得已而用之未有年余不罢者捐助捜括二者犹难为训上曰加𣲖原不累贫捐助聼之好义惟捜括滋奸若得良有司奉行亦岂至病民乎不聼上召廷臣及各省监司于平台问浙江按察副使周汝弼浙闽相连海冦备御之䇿对曰去秋冦犯海上五日即去问江西布政使何应瑞尔省宗禄何以不报应瑞曰江西山多田少瘠而且贫抚按查覈有司尚未报耳问湖广右布政使杜诗尔楚去夏民变树帜何也诗曰树帜之后地方仍安问福建布政吴旸陆之祺海冦备御若何旸曰海冦与陆冦不同故权抚之但官军狃抚为安贼又因抚益恣故数年未息耳上问实计安在祺曰海上官兵肯出死力有司练乡兵筑城要地多设火器以战为守此上䇿也问河南布政杨公翰贾鸿洙以收税耗重宜斥有司鸿洙曰近奉上命已革去矣问广东布政陈应元焦元溥曰尔省所负宣大兵饷数十万何也应元曰近已解纳问其数曰七千两上少之曰宣大重镇急需其毋玩问山西按察使杜乔林流氛若何对曰冦在平阳或在河曲须大创之但兵寡饷乏耳上曰前言冦平何尚阻也曰山陜界河倐去倐来故河曲被困问河曲之陷曰贼未尝攻失于内应问导贼何人乎乔林曰大抵出于饥民问陜西叅政刘嘉遇对曰冦见官兵即散退复啸聚上曰冦亦我赤子也可抚抚之曰今方用抚上曰前王子顺既䧏何又杀之曰彼抚仍掠宜其僇也近冦何如对曰一在延安一在云岩宜川问广东布政使陆问礼按察使孙朝肃时问礼已除南贑巡抚上曰南贑多盗若何对曰南贑在万山中接壤四省当行保甲练兵伍庶足弭贼上曰此湏实效空言何为问海冦若何曰广东海冦俱至自福建舟大而多火器兵船难近但守海门勿令登陆则不为害问广西布政郑茂华李守俊靖江王府争继何也对曰宪定王二子履祥履祐履祥早没王请立履祐为世子而履祥有未奏选之妾生子今已长矣是以争问四川布政华敦复乡绅挟御史何也以逋赋对上曰守臣何不弹压对曰逺方有司多科贡故不能耳时云南布政娄九徳被劾问贵州布政朱芹以安位事对曰督抚臣责安位以四事一擒奢崇明一献樊虎奢寅妻马人子阿甫一送贼巡抚王三善人一责削地故议未决对毕召各官谕之正已率属爱养百姓用命有显擢不则罚随之各退谢召左都御史闵洪学左副佥都御史张捷高洪图谕洪学曰巡按贤则守臣皆贤若巡按不肖其误非小屡饬囘道严核何近日不称职之多也又曰卿与吏部实心任事天下不难为乃退四月上念旱释前工部尚书张凤翔左副都御史易应昌御史李长春给事中杜齐芳都督李如桢于狱五月吴执御上言昨见计臣䟽称嵗额四百万今加至七百万阙额尚百六十万则饷犹未裕也加𣲖则害民不加𣲖则害兵前年遵永之变袁崇焕王元雅皆以数百万金钱狼狈失守而史应张星王象虞左应选各以一邑固守于婴城之际由此言之今日言饷不在创法而在择人可知己臣妄谓沿边诸邑宜敕吏部选补贤能畀以本地钱粮训练土着此法一行饷不取偿于司农兵不借援于戍卒计无便于此上以钱粮留本地则国课何从出不聼八月吴执御论周延儒揽权壅蔽私其郷人塘报奏章一字渉边疆盗贼輙借军机宻封下部明畏廷臣摘其短长他日败可以捷闻功可以罪案也皇上习见延儒摘发细事近于明敏遂尔推诚抑知延儒特借此以行其私乎上切责之执御劾䟽凡三上俱留中十一月中允倪元璐上言原任中允黄道周抗䟽获谪臣恐海内士大夫之气化为绕柔前府尹刘宗周清恬耿介道周既蹇谔承贬宗周以肮脏投闲天下本无人得其人又不能用谁为陛下奋其忠良者上不聼时道周以救钱龙钖谪外十二月时考选科道后更核在任征输于是戸部尚书毕自严下狱熊开元郑友𤣥俱谪吏科都给事颜继祖上䟽救上切责之自是考选将及先核税粮不问抚字专于催科此法制一变也礼部侍郎罗喻义直日讲以尚书商王布昭圣武章送阁温体仁裁其半以所引京营大阅语也喻义执不可体仁上言旧例惟经筵多进规语日讲则正讲多进规少喻义以日讲而用经筵之例驳改不聼自愧不能表率后进命下部议圣聪天亶何俟喻义多言遂放归五年六月兵部员外华允诚上言三大可惜四大可忧刺温体仁闵洪学上切责之允诚囘奏又极言其失谓私沈演唐世济等上怒夺允诚俸体仁上䟽自理十二月诏停开纳例六年二月谕吏部荐举潜修之士科道不必耑出考选馆员须应先歴知推垂为法冬十月论囚上素服御建极殿召阁臣商榷温体仁竟无所平反陜西华隂知县徐兆麒赴任七日城陷竟弃市上颇心恻体仁不为救人皆寃之七年春正月刑科给事李世祺劾大学士温体仁吴宗达谪于外复罪考选郎中吴鸣虞山西提学佥事袁继咸上言曰养凤欲鸣养鹰欲撃今鸣而箝其舌击而绁其羽朝廷之于言官何以异此使言官括囊无咎而大臣终无一人议其后大臣所甚利忠臣所深忧臣所为太息也且皇上所乐聼者谠言而天下误以攻弹贵近为天子所厌闻其势将波靡不止上以越职言事切责之三月山陜大饥民相食发金五万赈之免浙江崇祯三年以前织造六月江西饥逋赋益多观政进士陆运昌上抚字八条上可其奏下戸部议冬十月上数御经筵遇雪不辍谕讲官尚书韩日缵姜逢元等毋忌讳少詹事文震孟讲春秋上论仲子归赗云此见当时朝政有阙所以当讲自今进讲当以此类推十一月侍读倪元璐上制实八䇿曰离敌交缮旁邑优守兵靖䧏戎益冦饷储边才奠辇毂严教育又制虚八䇿曰正根本伸公议宣义问一条敎虑乆逺昭激劝励名节明驾驭䟽入上令确奏伐交实计其抚䧏戎储边才留秦晋饷馆监敎习俱下部其制虚八䇿多系奉㫖不必继陈既而元璐再陈间敌之术且请尽彻监视内臣以重边疆不报礼部右侍郎陈子壮尝谒大学士温体仁体仁盛称主上神圣臣下不宜异同子壮曰世宗皇帝最英明然袝府之议勲戚之狱当日臣工犹执持不已皇上威严有类世宗公之恩遇孰与张桂但以将顺而废匡救恐非善则归君之意也体仁意沮遂成嫌隙八年春正月兵部职方主事贺王盛再劾温体仁庸奸误国谪外御史吴履中劾温体仁王应熊并及监视内臣上切责之议湖广加𣲖上以祖训凡郡王子孙有文武才能堪任用者宗人府具以名闻朝廷考騐授以秩其迁除如常例礼部右侍郎陈子壮上言宗秩改授适开侥倖之门隳藩规溷铨政上以其沮诏间亲下于理明年四月始得释已而莅官多不法公私苦之二月侍读倪元璐上言盗贼之祸震及祖陵国家大辱极矣陛下下罪已之诏布告天下然此非徒空言也今民最苦无若催科未敢兴言冀停加𣲖惟请自崇祯七年以前一应逋负悉与蠲除断自八年督徴有司告成亦少寛之东南杂解扰累无纪如绢布丝绵颜料漆油之类悉可改从折色此二者于下诚益于上无损民之脱此犹汤火也至发弊而逺追数十年之事紏章一上蔓延不休扳贜而旁及数千里之人部文一下寃号四彻谁有以民间此苦告之陛下者乎及今不图日蔓一日必至无地非兵无民非贼刀劒多于牛犊阡陌决为战塲陛下亦安得执空版而问诸燐燹之区哉上是之候补给事中刘含辉乞蠲陜西八年以上逋租不许承运库太监周礼言崇祯六年七年省直金花银共逋八十九万命趋之夏四月予故辽东总兵宁逺伯李成梁祭𦵏五月谕戸部暂开援纳济军需秋七月进文震孟礼部左侍郎兼东阁大学士寻忤温体仁罢归丙子召廷臣于中左门试时政边才论又出各䟽命翰林官拟上八月上谕致治安民全在守令命两京文职三品以下五品以上各举堪任知府一人亡论科第贡监在内翰林科道在外抚按司道知府各举州县官一人亡论贡监吏士过期不举者议处失举连坐冬十月乙巳上罪已避殿彻乐下诏曰朕以凉徳缵承大统不期倚任非人边乃三入冦则七年师徒暴露黎庻颠连国帑匮诎而征调未已闾阎淍敝而加𣲖难停中夜思维不胜媿愤今年正月流氛震惊皇陵祖恫民仇责实在朕今调勍兵留新饷立敉元元务在此举惟是行间文武吏士劳苦饥寒深切朕念念其风餐露宿朕不忍安卧深宫念其饮水食麤朕不忍独享甘㫖念其披坚冒险朕不忍独衣文绣兹择十月三日避居武英殿减膳彻乐非典礼事惟以青衣从事与我行间文武吏士甘苦共之以冦平之日为止文武官其各省愆淬厉用囘天心以救民命十二月城凤阳初颍州贼将趋凤阳巡抚杨一鹏请移镇大学士王应熊拟㫖止之贼陷凤阳焚皇陵幽宫不保诸臣忌讳不敢闻寻以獾穴为解又因而祕之至是城始成吏部尚书谢陞奏起废张士范等一百六人不果用先是寛恤条欵议及罪谴诸臣奉㫖下部刑部方具招列名疏请㫖未下而陞为冢宰锐意欲疏起用大学士钱士升语陞曰公意大善盍俟刑部疏下先释罪而后起废方有次第陞守前説不聴疏上胪列无有遗者上怒切责遂下选郎于狱而事不可为矣至是复以一百六人上温体仁力沮之事遂中止九年春正月以刘宗周为工部右侍郎淮安武举陈启新上言今天下有三大病曰科目取人资格用人推知行取科道惟皇上停科目以诎虚文举孝廉以崇实行罢推官行取以除积横之习蠲灾伤钱粮苏累困之民而且専拜大将举行登坛推毂之礼使其节制有司便宜行事庶几民怨平而冦氛靖上异其言特授吏科给事中命遇事直陈毋隠启新本庸人时政府觇知上意必有辟门特达之典故令启新上书跪正阳门曹化淳实闻之于内立致省垣将借以搏击善类迨启新既得进惟从事敝车羸马以逢迎上意而政府有求皆不应故政府恨之不见信任三月工部右侍郎刘宗周上言皇上以不世出之资际中兴之运即位之初锐意太平甚盛心也而施为次第之间未得其要属意边疆贼臣以五年为期之说进遂至戎马生郊震及宗社而朝廷始有积轻士大夫之心矣由此耳目叅于近侍腹心寄于干城厰衞司讥防而告宻之风炽诏狱及卿士而堂亷之情违人人救过不给而欺罔之习转甚事事仰承独断而谄谀之风日长甚者叅核之法惟重征输官愈贪民愈困而赋愈逋总理之外复设监纪权愈分法愈废而盗愈多夫君臣相遇至难也得一文震孟以单词报罢矣得一陈子壮又以过戅诏下狱矣而于是市井杂流者乃得操其讹説投间抵隙以希进用而国事尚可问哉夫皇上不过始于一念之矫枉而积渐之势酿为乱阶遂几于莫可匡救则今日转乱为治之机断可识矣皇上所恃以治天下者法也而非所以法也所以法者道也如以道则必体上天生物之心而不徒倚用风雷念祖宗学古之益而不至轻言改作以寛大养人才以拊循结人心而且还内庭以扫除之役正懦帅以失律之诛慎宗贤以改秩之授特颁尺一遣廷臣赍内帑巡行郡国为招抚使赦其无罪而流亡者耑责抚镇陈师险隘坚壁清野听其穷而自归诛渠之外不杀一人此圣人治天下之明效也武生新授吏科给事中陈启新一言投契立置清华此诚盛事臣愚谓宜先令以冠带办事黄门稍如试御史例俟数月后果有忠言竒计实授未晚不然如名器可惜何皇上天纵圣明而诸臣不能以道事君徒取一切可喜之术臣窃痛之疏入不报国子祭酒倪元璐上言昨见黄安县学生邹华妄行荐举列及臣名不胜惊异陛下求言若渴本期宣幽烛隠而宵人干进薄孔孟为粃糠网簮缨为桃李吴鲲化部民也叅及抚按邹华下士也荐及朝绅如是而望朝廷之上昻首伸眉岂可得乎上是之夏四月武生李琎奏致治在足国请捜括巨室助饷大学士钱士升拟下之法司不听士升上言自流冦蔓延皇上悯生民之憔悴惩吏治之贪残擢陈启新置省闼岂真谓其言遂为确论哉毋亦借此以励缙绅动其愧惧耳比者借端倖进实繁有徒而李琎者乃倡为缙绅豪右报名输官欲行手实籍没之法此皆衰世乱政载在史册而敢陈于圣人之前小人之无忌惮一至于此其曰缙绅豪右之家大者千百万中者百十万其万计者不胜枚举臣江南人也以江南论之数畆以对大数以百计者十之六七以千计者十之三四以万计者千百中一二江南如此他郡可知且所恶于富者兼併小民耳郡邑之有富家亦贫民衣食之源也兵荒之故归罪富家而籍没之此秦始皇所不行于巴清汉武帝所不行于卜式者也此议一倡亡命无赖之徒相率而与富家为难大乱自此始矣已而温体仁以上欲通言路竟改拟上仍切责士升以宻勿大臣即欲要誉已足致之毋庸汲汲士升遂乞罢许之初士升以助体仁几见摈公论至是复为体仁所搆去御史詹尔选上言大学士钱士升引咎囘籍明乎辅臣以执争去也此举差强人意皇上宜鼓舞之不暇顾以为要誉耶人臣而沽名义所不敢也乃人主不以名誉鼓天下使其臣争为尸禄保宠习为寡廉鲜耻之世又岂国家所利哉天下之疑皇上者不少矣其君子忧驱䇿之无当其小人惧陷累之多门明知一切茍且之政拊心愧恨有难殚述辅臣不过偶因一事代天下请命耳而竟郁志以去所日与皇上处者维此苛细刻薄不识大体之徒毁成法而酿隠忧天下事岂可言哉癸巳上召廷臣及御史詹尔选于武英殿上怒尔选诘之声色俱厉尔选从容不为诎问如何为苟且对曰即捐助一事亦苟且也反复数百言且曰臣死不足惜皇上幸听臣事尚可为即不听臣亦可留为他日之思上益怒欲下之狱阁臣申救良久命颈系直庐下都察院论罪大学士温体仁等各捐俸市马从闗宁太监高起潜之请也刘宗周上言一嵗之间助陵工助城工又助马价亦何报称于万一而时奉急公之㫖诸臣于此毋乃沾沾有市心惟皇上罢得已之役停不急之务节省爱养不徒为一切旦夕之计亦何事屑屑以利为言乎不听宗周寻罢归令有司务修练储备毋科扰命乡㑹试二三塲兼武经书筭放榜后骑射刑部尚书冯英以藐玩下法司拟罪英自赴狱左侍郎朱大启以闻上令出私邸待罪重庆翟昌进白兔斥之秋七月都城戒严召廷臣于平台问方畧时斗米三百钱上忧之戸部尚书侯恂言禁市沽左都御史唐世济言破格用人刑部侍郎朱大启请列营城外为守御吏科都给事中颜继祖言収养京民细弱上谕莫若蠲助为便冬十月前工部右侍郎刘宗周上言自己巳以来无日不绸缪未雨而祸乱一至于此往者袁崇焕误国其他不过为法受过耳小人竞起而修门戸之怨举朝士之异己者概坐焕党次第寘之重典或削籍去自此小人进而君子退中官用事而外臣浸疎朝政日隳边政日坏今日之祸实己巳酿成之也且张凤翼之溺职中枢而与之专征何以服王洽之死丁魁楚之失事于边而与之戴罪何以服刘䇿之死诸镇巡勤王之师争先入衞者几人何以服耿如杞之死今二州八县生灵涂炭极矣廷臣之累累若若可幸无死者又何以谢韩爌张凤翔李邦华之或戍或去岂昔之为异己驱除者今不难以同己互相容隠与臣于是知小人之祸人国无已时也皇上恶私交而臣下多以告讦进皇上录清节而臣下多以曲谨容皇上崇励精而臣下奔走承顺以为恭皇上尚综覈而臣下琐屑苛求以示察窥其用心无往不出于身家利禄皇上不察而用之则聚天下之小人立于朝而有所不觉矣至于近日刑政最舛成徳傲吏也而以賍戍何以肃惩贪之令申绍芳十余年监司也而以营求戍何以昭抑竞之典郑鄤乆于乡议而杖母之狱特以无告坐何以示敦伦之化此数事皆为故辅文震孟引䋲批根即向者驱除异己之故智廷臣无敢言皇上亦无从而知之也呜唿八年之间谁秉国成臣于是不能为首揆温体仁解矣语曰谁生厉阶至今为梗惟皇上念乱图存进君子退小人急罢三协通津之使责成中外诸臣各备职业不再以人国为侥倖体仁桑榆之収庶几在此疏入不报禁文武舆葢器餙之僣起守制杨嗣昌为兵部尚书命採平阳凤翔诸矿以储国用十一月蠲山东五年前逋租命吏部指奏数年铨政大弊吏部覆奏上切责之以尔部职专用人推举不效乃反称纲目太宻使中外束手且平时陞转必优京卿甲科乃云京卿未必胜外官甲榜未必胜乙榜如此游移岂大臣实心体国之道尚书谢陞罢十年春正月工部尚书刘遵宪因培筑京城上加𣲖输纳事例二月遣廷臣趋各省逋赋夏四月谕百官求直言刑科给事中李如灿上言冦盗冯陵以来天下财赋之区已空其半而又遇此亢旱吴楚齐豫之间几千万里是所未尽空者殆将尽空矣臣谓歛怨于和皆财用为之也国朝祖制千古称善自军不用而兵设民始不得安其身自屯不耕而饷兴农始不得有其食有兵不练兵増而饷益匮有饷不核饷多而兵愈冒比者核实之使四出而掊克屡闻占冒不减可谓有政事乎魏呈润詹尔选李化龙刘宗周皆以一鸣輙斥今下明诏求直言傥赦其前愚收之左右是直言不求而自至也若夫辅成君道尤在相臣今俱冺黙未有闻也此瞻彼顾结党徇私葢自八九年拂戾干和之事始于宫隣成于金虎又何怪水旱盗贼之屡见哉上怒下如灿于狱左谕徳黄道周上言陛下下诏求直言清刑狱然方求言而建言者輙斥方清狱而下狱者旋闻大臣虽清强曽何益理乱之数臣愿陛下训练军士以固边圉选举贤能以任州县而最切者尤在起批鳞强项之臣旌应诏直言之士使天下凄风苦雨尽为皎日祥云则朝廷之刑威可以渐措何必敝敝于兵刑钱谷之下哉上不怿切责之新安所千戸杨光先劾吏科给事中陈启新及元辅温体仁舁棺自随上怒廷杖戍辽西杨嗣昌上均输事例六月大学士温体仁引疾免初体仁以摘发钱谦益受主知遂入相时上英明愤廷臣苞苴亡状体仁以残刻辅之圜扉之内候讯追比累累趾相属者千余人性忌而险初借周延儒入旋以权相轧周去而温独存同官文震孟何吾驺钱士升皆先后牴牾罢自佐政以来边徼潢池之警漫无经画惟斤斤自守不殖货贿故上始终敬信之八月上登正阳门閲城徧视雉堞楼橹成国公朱纯臣以京营兵屯宣武门外上善之召登西南城楼赐之爵閲外城以南城薄诏加筑命内官监太监丁绍吕马光忻总理分任濬大濠于五里外坏塜墓未筭工未竟而止东西北无城不之问十二月罢礼部尚书姜逢元兵部尚书王业浩先是陈启新疏论考选又进吏部访册而逢元业浩独圏多上嫌其滥启新遂叅知县尹民兴等俱降调十一年春正月裁南京冗官八十九员上输林简讨郭之祥请进士二甲以下尽任知县推官不歴州县毋补部曹不歴部曹毋改翰林科道二月巡按河南御史张任学改都督佥事总兵官镇守河南任学亲得巡抚且欲荐故丹徒知县张放极诋诸总兵不足恃盛称文吏有竒才可御冦上竟以总兵授之意大沮悔寻被逮丙午上御经筵毕召詹事府翰林院诸臣顾钖畴等二十余人问保举考选孰为得人少詹事黄道周言树人如树木须养之数十年近来人才逺不及古况摧残之后必深加培养既复班又询之对曰立朝之才存乎心术治边之才存乎形势先年督抚未谙形势随贼奔走事既不效輙谓兵饷不足其实新旧饷约千二百万可养四十万之师今宁锦三协师仅十六万似不烦别求供勦冦之用也庶子黄景昉请宥郑三俊上曰三俊䝉徇虽清何济又命诸臣各陈所见上曰言须可行如故讲官姚希孟竟欲折漕一年误矣编修杨廷麟曰自温体仁荐唐世济王应熊荐王继章今二臣皆败而荐者无恙是连坐之法先不行于大臣而欲収保举之效得乎上黙然命诸臣出宴午门之庑道周等退各补奏㑹南京应天府丞徐石麒亦上言郑三俊清节得释三俊为司冦敝衣一箧㸑烟不给以拟狱轻得罪上亦素知之故得放还三月上御左顺门召考选诸臣五人为班递进问兵食计知县曽就义曰百姓之困皆由吏之不廉使守令俱廉即稍从加𣲖以济军需未为不可上拔第一未几即有勦饷练饷之加夏四月己酉丒刻荧惑去月仅七八寸至晓逆行尾八度掩于月五月丁卯夜荧惑退至尾初度渐入心宿兵部尚书杨嗣昌上言古今变异月食五星史不絶书然亦观其时政事相感灾祥之应不一其致昔汉元帝建武二十三年月食火星明年唿韩单于欵五原塞明帝永平二年日食火星皇后马氏徳冠后宫常衣大练明帝图畵功臣于云台马援以椒房不与焉唐宪宗元和七年月食荧惑其年田兴以魏博来降宋太祖太平兴国三年月掩荧惑明年兴师灭北汉遂征契丹连年兵败今者月食火星犹幸在尾内则阴宫外则阴国皇上修徳以召和治内以威外必有灾而不害者工科都给事中何楷紏之言古人谓月变修刑又言礼亏则罚见荧惑诚欲措刑莫如右礼诚欲右礼莫先省刑今爰书之赜极矣部司议宥止于重辟数人而未折之案先后累累谁复过而问焉杨嗣昌缕缕援引出何典记其言建武欵塞者欲借以伸通市之说也其言元和宣慰者欲借以伸招抚之説也其言太平兴国连年兵败者欲借以伸不敢用兵之説也附㑹诚巧矫诬实甚至所述永平皇后等语一篇之中三致意焉臣更不知其意所指斥矣嗣昌上疏自理但言科臣以危机中臣不复及通市招抚事先是嗣昌因讲筵诵孟子善战服上刑语上非之至是乃借月食火星以为可化灾为祥冀以动上意然考之汉书建武二十三年三月月食火星二十五年匈奴部人始立唿韩邪单于内附则与明年无与永平二年少府阴就于丰坐自杀陵乡侯梁松坐诽谤下狱死而图畵云台则三年事与日食火星亦无渉嗣昌不自知其説之谬也时戸部主事李凤鸣亦言火星逆行常而非变礼科给事中解学尹紏其谄六月兵部尚书杨嗣昌改礼部兼东阁大学士仍署兵部十月命嗣昌大祀大庆暨传制颁诏诸大典不与朝讲召见如常服随班时嗣昌无服才五月工科给事中何楷劾嗣昌忘亲上切责之先是吏部㑹推阁员止及词臣资序上不允命并及在籍守制者葢嗣昌为陈新甲地也已而特召新甲为兵部右侍郎总督宣天侍讲学士黄道周上言朝廷即乏人岂无一定䇿效谋者而必破非常之格以奉不祥之人上不怿乙巳召廷臣于平台问道周曰朕闻无所为而为之谓天理有所为而为之谓人欲尔前疏适当枚卜不用之时果无所为乎道周对曰天人止是义利臣心为国家不为功名自信其无所为上曰前月推陈新甲何不言对曰时御史林兰友给事何楷皆有疏二人臣同乡恐涉嫌疑耳上曰今遂无嫌乎曰天下纲常边疆大计失今不言后将无及臣所惜者纲常名教非私也上曰清虽美徳不可傲物遂非唯伯夷为圣之清若小廉曲谨是廉非清也道周曰伯夷忠孝故孔子许其仁上怒其强説道周又极诋杨嗣昌嗣昌出奏曰臣不生于空桑岂遂不知父母臣尝再辞而明㫖迫切道周学行人宗臣实企仰之今谓不如郑鄤臣始太息絶望鄤杖母行同枭獍道周又不如鄤何言纲常也道周曰臣言文章不如郑鄤上责其朋比道周曰衆恶必察何敢为比上曰孔子诛少正卯当时亦称闻人惟行僻而坚言伪而辨不免孔子之诛道周曰少正卯欺世盗名臣无其心臣今日不尽言则臣负陛下陛下今日杀臣则陛下负臣上曰尔读书有年祗成佞耳叱去道周叩头起复奏曰忠佞二字臣不敢不辨夫臣在君父之前独立敢言为佞岂在君父之前谗谄靣谀者为忠乎忠佞不分则邪正混淆何以致治上怒甚嗣昌乞优容之上曰朕亦优容多矣诸臣退上召囘谕以毋党同伐异宜共修职业翰林院修撰刘同升编修赵士春都给事何楷试御史林兰友各疏救道周劾嗣昌俱谪调有差十一月括废铜铸钱十二年二月贵州道御史王聚奎劾刑科右给事中陈启新缄黙溺职上切责之右佥都御史李先春议当夺俸上不怿谪聚奎吏部左侍郎董羽宸以不能驳正夺俸并罢先春先春前河南布政使以编修林増志荐入遂追责増志増志亦引罪三月乙酉召叅议郑二阳于平台问练兵措饷之计对曰大抵额设之兵原有额饷但求实练则兵不虚冒饷自足用是覈兵即足饷也若兵不实练虽措饷何益上问措饷曰诸臣条陈尽之矣在得其人得人则利归公家否则在私室上曰各处灾伤奈何曰裁不急之官亦可省费又曰臣见州县残破急宜下寛大之诏収拾人心上称善擢二阳都察院右佥都御史四月免高淳去年旱蝗田租谕释轻系时上颇于内廷建设斋醮礼科给事中张埰上言宗社之安危必非佛氏之祸福正徳初年遣太监刘允诚驰驱西域可为鉴戒山西道御史廖惟义亦言之不聼京城池濠广五大深三大给事中夏尚絅上言连年塞垣失守门庭无恙若使堑水足拒则去年通徳沧济其为广川巨浸何限而扬鞭飞渡如入无人则控挑险要在人不在险明矣今掷此百万于水滨孰若移而用之于巖疆使敌骑不得入哉不听五月出帑金三十万济饷仍命后偿之山西按察副使魏士章请禁有司収赋耗羡遣京官捜括天下钱粮充饷从之六月礼部尚书林欲楫请覈僧道赡地毁滛祠括絶田助饷七月辛未戒中外官馈遗请託九月免唐县等四十州县去年田租十之五禹州等十州县十之二光州等八州县十年之五去年之二时中外交讧上念穷民罗灾己卯庚辰之间蠲贷屡下而有司骫法侵蠧如故十月彗星见谕停刑十一月前庶吉士张居请行铜钞从之十三年春闰正月纪录卓异诸臣苏州知府陈洪谧多逋赋不预寻削籍松江知府方岳贡亦以逋赋夺官浙江永康知县朱露上言有司科罚攫取抚按不以闻上命申饬各官授露吏科给事中改名统鐼命巡城御史煮粥赈饥发帑金八千赈真定谕戸部以保定永清等郡县刍粮给畿南饥民抵秋以偿发帑金六千赈山东二月令㑹试贡士先廷对日校射风霾亢旱下诏求直言三月免畿郡十一年料匠等银赈京城贫民各钱二百戸科给事中左懋第上言去岁彗见下诏停刑而彗即消何今日之不应也夫停刑之诏特其具也今之斋祷犹其文也臣知皇上先以文即继以实此时得无实尚未见而天不之信乎臣敢以实进练饷之𣲖以益军实不得已之事也今兵汰而饷犹未减恐贪者借以饱其私惟陛下诏寛加𣲖之数使天下明知之至于刑狱之轻重宜一一得其实停刑可以消彗岂明刑不足以返风乎已分赈畿南三万金是日雨免两河积逋其灾甚者缓征之免八年九年十之三宿州沐阳通州等州县灾免逋赋有差䇿贡士于建极殿赐魏藻徳第一先是上召贡士四十八人于文华殿上问边隅多警何以报仇雪耻藻徳对曰以臣所见使大小诸臣皆知所耻则功业自建娓娓数百言藻徳通州人更自言戊寅守城功上心识之得拔第一夏四月命抚按荐举分治兵治饷失实者坐考选大典须科贡兼取以收人才之用已而以吏部考选不列举贡遂命贡士并嵗贡士二百六十三人俱补部寺司属推官知县不为例令朝臣及抚按各举将才五月减商州湖广田租上以两京及山东西河南陜西各处告饥命地方有司设法赈济招徕流徙抚按躬行州县定殿最以闻召九卿科道于平台问守边救荒安民三事通政使徐石麒以守边在农战互用救荒在劝民输粟安民在省官用贤对上是之截漕米万石赈山东免霍泰潜山七年以上逋税之五近年之三七月发帑金二万赈顺天保定八月发仓粟赈河东饥民帑金三万赈真定山东河南饥民九月免汝州十年前田租陇西五县逋赋折徴江南绢布等岁课谕灾荒停刑又恐人心肆玩其事闗封疆及钱粮勦冦者限刑部五月具狱命有司祭难民瘗暴骸谕吏部推侍郎巡抚併及资深翰林着为令御史魏景𤦺论囚西市御史高钦舜工部郎中胡琏等十五人已论辟忽内臣本清衔命驰免因释十一人明日景𤦺囘奏被责下锦衣卫狱葢上以囚或有声寃者停刑请㫖景𤦺仓卒不辨也冬十月命抵通州漕米每石带练米八升以山东河南饥十五年为始余从明年出帑金万两市旧绵衣二万给京师贫民戸部尚书李待问请损交际裁工食为恤穷之计从之十一月工部主事李振声请限品官占田如一品田十顷屋百间其下递减下部议谕刑部繋囚早结毋延毙十四年夏四月召前大学士周延儒入朝时薛国观有罪寻赐死国观性褊刻自佥宪骤登政府温体仁实荐之上常忧用匮国观对以外则乡绅臣等任之内则戚畹非出自独断不可因以李武清为言遂宻㫖借四十万金李氏尽鬻其所有追比未已戚畹人人自危因皇子病倡为九莲菩萨之言云上薄待外戚行夭折且尽上大惧国观又忤太监王化民遂败冬十月特设裕国足民竒谋异勇科谘访徴辟称朕破格旁求之意十五年春正月辛未朔上朝毕召大学士周延儒贺逢圣谢陞入殿曰古圣帝明王皆崇师道卿等朕之师也宗社奠安惟诸先生是頼命东向立上䧏座西向揖之各媿谢蠲各省直十二年以前蜡茶等税二月发帑金二万赈山东免省直十二年以前税粮有司混徴者罪百姓欢唿称庆又从刑部左侍郎惠世扬请免十二年以前賍罚豁罪夏四月礼科给事中倪仁祯上言臣等初拜宫例候阁臣谢陞言及兵饷事忽曰皇上自用聪明察察为务天下俱坏陞位极人臣敢归罪天子如此上怒命削陞籍周延儒奏词臣一员佐兵部从之着为令免四川贡扇三年谕释轻系六月免开封河南归徳汝州去年田租谕各省直停刑三年进蒋徳璟黄景昉吴甡东阁大学士且责吏部㑹推大典自当矢公矢慎今称诩徇情如房可壮张三谟宋玫并与推举此岂大臣之道辛酉召廷臣于中左门赐馔上青袍皇太子定王永王绯衣侍上诘吏部尚书李日宣曰朕屡谕诸臣有宁背君父不背私交宁隳职业不破情靣两语昨枚卜犹滥举如此况其他乎日宣奏辨上又责吏科都给事中章正宸河南道御史张煊阁臣力为救解不听明日下日宣等六人于理日宣等戍边可壮等削籍初大学士陈演所亲廖惟一为试御史及考核託副都御史房可壮为之地不纳张煊又加厉焉遂外调演憾之适上游西苑演从宻陈云枚卜大典皆二人主持上怒故有是谴御史吴履中上言皇上之失有二曰大奸之罪状未彰而身为受过图治之纲领未挈而用志多分临御之初天下未大坏也温体仁託严正之义行媢嫉之私使朝廷不得任人以治事酿成祸源体仁之罪也专任杨嗣昌恃欵抚加练饷致民怨天怒水旱盗贼结成大乱之势杨嗣昌之罪也皇上信任二人二人售其奸欺輙曰皇上自为之皇上亦曰彼实未尝专擅是皇上为二奸所误而反代二奸受过也至于图治自有纲领因时制宜内治阙而后戎马生民生促而后冦盗起今者敌起于外而政治愈棼冦起于内而赋歛愈急欲无生乱得乎八月刑部尚书郑三俊改吏部尚书范景文改刑部尚书进刘宗周左都御史蠲济南兖州东昌濮州逋租刑科右给事中陈启新匿䘮被劾下抚按讯之寻遁九月诛兵部尚书陈新甲初周延儒为营解甚力因奏国法大司马兵不临城不斩上曰他边疆即勿论僇辱我亲藩七不甚于薄城乎不聴十月赐贫民米布十一月左都御史刘宗周上言六事曰建道揆京师首善之地先臣冯从吾立首善书院臣请亟复之以昭圣明致治之本曰贞法守髙皇帝读老氏民不畏死奈何以死惧之立焚锦衣刑具请一切狱词专聴法司不必下锦衣曰崇国体大臣自三品而上犯罪者宜令九卿科道㑹详之后乃付司冦司冦议辟始得収系此于僇辱之中不忘礼遇之意曰清伏奸凡禁地匿名文书请一切立毁曰惩官邪京师士大夫与外官交际愈多愈巧臣必为风闻弹劾之惟祈严断曰饬吏治今吏治之败无如催科火耗词讼赎锾已复为常例矣至于营陞谢荐巡方御史尤甚臣请以风宪受賍之律为囘道考察第一义上是之召考选官时敏等而问兵食即註官俱补给事中初敏令固始县转主事因礼部主事吴昌时通周延儒自奏固始御冦求考选得首对上靣註御史敏出语人曰安能以兽补向人乎是夕延儒揭入改给事中周延儒荐大学士王应熊延儒知外渐有异议故以自代葢资其强狠为援也上从之命召应熊已而延儒败上知其非入朝陛见请老许之赐金币还发帑金十万资饷闰十一月诏曰比者灾害频仍干戈扰攘宵旰靡宁皆朕不徳所致也自今日始朕敬于宫中黙告上帝戴罪视事以赎罪戾惟二祖旧制每日朝毕勲戚文武诸司等奏事者赴𢎞政门报名候召下礼科给事中姜埰于理先是上戒谕言官又时有匿名书二十四气之説隠诋朝士埰言皇上修省罪已又致诫言官唯视言官独重故望之独切若云代人规卸安敢谓尽无其事臣独展转而不得其故皇上何所闻而云然乎如诽语腾谤必大奸巨憝恶言官而思中之谓不重其罪不能激皇上之怒箝言官之口后将争效寒蝉壅闭天聴谁为皇上言之哉上怒立置狱甲子召廷臣于中左门问御敌及用督抚之宜左都御史刘宗周曰使贪使诈此最误事为督抚者须先极廉上曰亦须论才宗周退御史杨若桥举西洋人汤若望演习火器刘宗周进曰唐宋以前用兵未闻火器自有火器輙依为劲误专在此上色不怿曰火器终为中国之长技命宗周退羣臣以次对上色解宗周又进请释姜埰熊开元云厰卫不可轻信是朝廷有私刑也上遽怒仰视屋梁曰东厰锦衣卫俱为朝廷何公何私宗周抗论不屈左副都御史金光宸言宗周无他意上益怒责宗周免冠谢徐起退先是行人右司副熊开元求独对召入徳政殿请屏阁臣周延儒求退不许开元所奏大抵摘延儒之失命补牍明日奏劾延儒以释累囚蠲宿逋起废籍奉行徳意自谓有禆于圣徳有功于人才孰敢起而攻之愿皇上徧召羣臣问延儒贤否即以所论贤否定其人之贤否于是察吏安民诛凶除暴天下之治端在于此若皇上不加体察一时将吏狃于贿赂虽失地䘮师皆得无罪谁复为皇上捐躯报国哉上怒下镇抚司诘主使周延儒引退手敕慰留初开元出朝礼部仪制司主事吴昌时力沮之虽补牍未敢尽在狱列欵具奏镇抚司格不以闻寻廷杖姜埰熊开元仍下镇抚司刘宗周削籍金光宸䧏调吏部尚书郑三俊刑剖尚书徐石麒各疏救不听贡士祝渊奏寛宗周下渊于刑部狱吏科都给事中吴麟徴等疏救埰开元不听徐石麒罢以埰开元竟具狱不廷讯也开元至十七年始释狱埰戍边刑科给事中陈燕翼上言兵饷匮乏朝廷无刚正之臣利口获进陛下设厰卫即因厰卫为介绍托近侍即因近侍为援引陛下筹兵措饷不遗余力而此辈平日所辇输以得官者皆陛下之兵所满载而候代者即陛下之饷也陛下深居法宫左右大臣发愤改图庶几挽积习而强国本十六年三月免直𨽻山东残破州县去年田租夏四月释轻系五月己亥召巡抚保定右佥都御史徐标入对标曰臣自江淮来数千里见城陷处固荡然一空即有完城仅余四壁蓬蒿满路鸡犬无声曽未遇一耕者土地人民如今有几皇上亦何以致治乎上欷歔泣下标又曰须严边防天下以边疆为门戸门戸固则堂奥安其要更莫若修内治重守令守令贤则政简刑清而盗自息上曰诸臣不实心任事以至于此皆朕之罪标又言车战垦田上善之标四月己卯受事辛卯陛见赐金币至是复召葢上闵畿民欲得其详也五月进修撰魏藻徳为礼部右侍郎兼东阁大学士閲京营刀甲车矛于观徳殿命勲武臣子习骑射六月戊辰召廷臣及桐城诸生蒋臣于中左门臣前保举戸部尚书倪元璐荐为戸部司务其言钞法曰经费之条银钱钞三分用之纳银卖钞者以九钱七分为一金民间不用以违法论不出五年天下之金钱尽归内帑矣吏科给事中马嘉植疏争之诏除河南五年被陷地方税粮其省直残破州县自十六年为始一切三饷杂赋俱蠲免己卯召山东武徳道兵备佥事雷演祚入朝先是总督范志完在山东纵兵滛掠演祚靣奏之上命逮讯七月己亥召演祚及志完靣质于中左门问志完兵滛掠又金银鞍数千两马百匹行贿京师状演祚歴歴有指因召问演祚云尔所言称功颂徳徧于班聨者谁也曰周延儒招权纳贿如起废清狱蠲租自以为功考选科道尽収门下凡求总兵巡抚必先通贿幕客董廷献然后得之上怒即命逮廷献又问志完鞍马何所餽志完谢无有且曰是日臣在大王庄副总兵贾芳名等御敌乗大风却之上斥其妄问御史吴履中尔在天津察志完云何履中对如演祚言寻诛志完以史可法为南京兵部尚书发帑金四十万贮富新仓出陈纳新毋得轻重出千金资太医院疗疫时京师自春徂秋大疫死亡畧尽又出金二万下巡城御史収殡八月谕入觐官荐将才令兵部彚上并廷臣所举堪督抚总副者时所用多夸诞虽三尺不贷而嗜进不已九月谕廷臣凡失事定罪战守定赏俱限十日奏余犯矜疑可速结毋淹留朕久服澣衣减膳各衙门裁节事宜各条对擢山东漕储副使方岳贡为左副都御史岳贡上言四事清言路以収人心定推迁以养廉耻责吏治于荒残储将才于部伍上是之寻进岳贡东阁大学士冬十月谕有司赎锾其留额积谷外俱充饷括民间废铜铸钱上自用铜钖木器屏金银命文武诸臣各崇省约士庶不得衣锦绣珠玉免怀来桐城田租十一月谕臣民助饷立功者录之十二月诛吏部文选郎中吴昌时以事连前大学士周延儒赐死谷应泰曰呜唿自古未有端居深念旰食宵衣不迩声色不殖货利而驯致败亡几与暴君昏主同失而均贬者则以化导鲜术贪浊之风成于下股肱乏材孤立之形见于上夫是以欲安而得危图治而得乱也考之怀宗以汉昭嗣服之年膺唐尧继见之厯手剪貂珰人赓玉烛咸五登三将在是矣而无如神祖倦勤王纲解纽熹宗拱手魁柄潜移譬之汉遭灵帝以还周自赧王之后斯真儒生流涕而指陈圣哲驰骛而不足矣然而怀宗之图治与其所以致乱揆之事实葢亦各不相掩焉方其大东罢贡便殿停香记注重珥言之臣寒暑御文华之讲进监司而问民疾苦重宰执而尊礼賔师以至素服论囚蠲逋弭乱罪己则辍减音乐赈饥则屡发帑金于凡爱民勤政发奸摘伏此则愍帝之图治也及其御冦警则军兴费烦急征徭则闾阎告病以至破资格而官方愈乱禁苞苴而文网愈宻恶私交而下滋告讦尚名实而吏多苛察于凡举措听荧贞邪淆混此则愍帝之致乱也然其时亦未尝无深识之士不二心之臣强项批鳞唿号入告如弭乱有近功之虑匡时多救过之忧批龙鳞则制实八䇿攀殿槛则应诏一言而究之贾生恸哭无救突薪索靖衔悲自然荆棘无他九闗之虎豹格于中间而文具之积弊泽不下究也虽然吾有疑焉周借旧基天命未改秦得中主二世不亡以愍帝之殚虑竭精勤求民瘼英察类汉明猜忌则优于唐徳综覈近孝宣偏听则异于宋神斯固治世足以奋烈而乱世足以救亡者独奈何皇舆扫迹天禄陨坠相报葢若斯之酷耶是岂炎精害气必难返于夷庚抑亦荣公贿风定欲摧其倾轸也语云始于宫隣成于金虎怀宗之遇则然而议者欲与暴君昏主同失而均贬则皆吠声之论矣予无取焉明史纪事本末卷七十二明史纪事本末卷七十三钦定四库全书明史纪事本末卷七十三浙江提学佥事谷应泰编修明厯法太祖吴元年冬十一月太史院使刘基率其属高翼上戊申大统厯洪武元年冬十月徴元太史院使张佑张沂司农卿兼太史院使成𨽻太史同知郭譲朱茂司天少监王可大石泽李义太监赵恂太史院监候刘孝忠灵台郎张容囘囘司天监黑的儿阿都刺司天监丞迭里月实一十四人修定厯数二年夏四月徴元囘囘司天台官郑阿里等十一人至京议厯法占天象三年六月改司天监为钦天监设钦天监官其习业者分四科曰天文曰漏刻曰大统厯曰囘囘厯自五官正而下至天文生各耑科肄焉五官正理厯法造厯岁造大统厯御览月令厯六壬遁甲厯御览天象七政躔度厯凡厯註上御厯三十事民厯三十二事壬遁厯六十七事灵台郎辨日月星辰之躔次分野以占候保章正专志天文之变辨吉凶之占挈壶正知漏孔壶为漏浮箭为刻以考中星昏明之度而统于监正丞十五年命大学士吴伯宗等译囘囘厯经纬度天文诸书十七年冬闰十月钦天监博士元统上言臣闻一代之兴必有一代之厯随时修改以合天道今厯虽以大统为名而积分犹踵授时之数非所以重始敬正也授时法以至元辛巳为厯元至洪武甲子积一百四年以厯法推之得三亿七千六百一十九万九千七百七十五分经云大约七十年而差一度每嵗差一分五十秒辛巳至今年逺数盈渐差天度拟合修改请以洪武甲子岁冬至为厯元而七政之行有迟疾顺逆伏见不齐其理深奥实难推演闻磨勘司令王道亨有司郭伯玉者精明九数之学愿徴令推筭以宣昭一代之制书奏报可擢统为监正二十年冬十一月选畴人年壮解书者赴京习天文推步之术二十六年秋七月钦天监副李徳芳言故元至元辛巳为厯元上推往古每百年长一日下騐将来每百年消一日永久不可易也今监正元统改作洪武甲子厯元不用消长之法考得春秋晋献公十五年戊寅岁距至元辛巳二千一百六十三年以辛巳为厯元推得天正冬至在甲寅日夜子初三刻与当时实测数相合洪武甲子元正上距献公戊寅岁二千二百六十一年推得天正冬至在己未日午正三刻比辛巳为元差四日六时五刻当用至元辛巳为元及消长之法方合天道疏奏元统复言臣所推甲子厯元实于旧法无爽上曰二说皆难凭独騐七政交㑹行度无差者为是于是钦天监以洪武甲子为厯元而造厯依授时法推筭如初英宗正统十四年造己巳大统厯冬夏二至昼夜六十一刻行之而踈寻废不行学士杨廉言汉兴四百年更三造厯唐三百年更七造厯宋三百余年至十八造厯本朝自洪武至今百四十年未更造而交食一一騐不爽则知许平仲郭守敬所造厯理数极精古今厯无过之者乃天生桀出之智豫国家厯数无疆之用也宪宗成化十七年秋八月真定教谕俞正已言厯象授时乃敬天勤民之急务后世厯法失差由不得古人随时损益之法也我朝尽革前代弊政独于厯法可议臣窃以经传所载日月行天下之常度本厯元以歩筭又以阴阳亏盈之理求之以騐今厯详定成化十四年戊戌十一月初一日己丒子正初刻合朔冬至日月与天同㑹于斗宿七度至三十三年丁巳十月初一日戊辰酉正初刻合朔冬至日月与天复同㑹于斗宿七度所谓气朔分齐是为一章者也今将一章十有九年七闰之数冬至月朔闰月节气年日月时逐月开坐编成一册上进请勑该部精加考订仍行钦天监从宜造厯颁布天下疏下部尚书周洪谟掌钦天监事童轩与正已叅考讲论竟日不能决洪谟等因奏正已止据邵子皇极经世书及歴代天文志推筭气朔又祖述前代术家评论歳差之意言古今厯法俱各有差曽不知与天合虽差而可今正已胶泥所闻轻率妄议请下法司治罪诏锦衣卫执治之孝宗𢎞治十一年访世业畴人并诸能通厯象遁甲卜筮者武宗正徳十三年夏五月己亥朔日食起复弗合日官周濂请騐交食以更厯元十五年冬十月礼部主事郑善夫奏曰今歳及去年三次月食臣皆同钦天监官登台观騐初亏复圆时刻分秒多不合占步葢天道幽𤣥其数精微以人合天诚亦未易嵗差之法晋虞喜定以五十年差一度久而騐之弗合也何承天以百年刘焯以七十五年僧一行以八十三年乆而騐之又弗合也许衡郭守敬定以六十六年有余似已宻矣今据法推演仍又不合天道岂易言哉且如定歳差之法积四期余一日以一日分加于四期故二至之时只争丝忽此所宜定也又如定日之法一日百刻而变为九百四十分者以气朔有不尽之数难分也凡月三十日二气盈四百一十一分二十五秒一朔虚四百四十一分积虚盈之数以制闰故定朔必视四百四十一分前后为朓朒只在一分之间此又所宜定也如日月交食惟日食为最难测月食分数惟以距交逺近别无四时加减葢月小闇虚大月入闇虚而食故八方所见皆同若日为月体所掩而食则日大而月小日上而月下日逺而月近日行有四时之异月行有九道之异故旁观者逺近自不同矣如北方食既南方才半亏南方食既北方才半亏故食之时刻分秒必须据地定表因时求合而后准也如正徳九年八月朔日食厯官报食八分六十七秒而闽广之地遂至食既其时刻分秒安得而同今按交食以更厯元时分刻刻分分分分秒极精极细及至于半秒难分之处亦须酌量以足者也若皆半秒积以歳月则躔离朓朒皆不合矣汉宋以来皆设筭学与儒艺同科称四门博士九章之法大明故定差法更厯元每得其人我朝筭法既废而占天之书国法所禁官生之徒明理实少必须明理然后数精方今海内儒术之中固有天资超迈究心天人之学者使得尽观祕书加以歳月必能上按往古下推未来庶几厯元可更也不报世宗嘉靖三年光禄少卿管监事华湘言天子奉顺阴阳治厯明时葢时以作事事以厚生而世从治也时苟不明将每朔弦晦望失其节分至启闭乖其期无以该洽生灵而世乱矣夫厯数之典代有作者曷尝不广集衆思人无遗智法无遗巧期于永久不变也哉然不数歳而輙差厯所以差由天周有余而日周不足也日之差騐于中星尧冬至昏昻中而日在虚七度躔𤣥枵之子今冬至昏室中日在箕三度躔析木之寅计去尧三千余年而差者五十度矣再以赤黄道考之至元辛巳改厯冬至赤道嵗差一度五十秒今退天三度五十二分五十秒矣黄道嵗差九十二分九十八秒今退天三度二十五分七十四秒矣是以正徳戊寅日食庚辰月食时刻分秒起复方位类与推筭迕恭惟皇上入继大统之年适与元革命改宪之年合则调元正厯固有待于今日也臣伏揆古今善治厯者三家汉太初以钟律唐太衍以蓍策元授时以晷景而晷景为近其所因者本也欲正厯而不登台测景窃以为皆空言臆见非事实已伏望许臣暂住朝㕘督同中官正周濂及抡选畴人子弟谙晓本业者及冬至前诣观象台昼夜推测日记月书至来年冬至以騐二十四气分至合朔日躔月离黄赤二道昏旦中星七政紫气月孛罗㬋计都之度视元辛巳所测差次录闻昔班固作汉志言治厯有不可不择者三家专门之裔明经之儒精筭之士臣三者无一蚤夜皇皇罔知所措乞勑礼部延访有能知厯理如扬雄精厯理如邵雍智巧天授如僧一行郭守敬者徴赴京师令详定歳差成一代之制不报神宗万厯二十三年秋七月郑世子载堉疏请改厯畧曰高皇帝格命之时元厯未久气朔未差故仍旧贯不必改作但讨论润色而已今则积年既久气朔渐差似应修治后汉志所谓三百年斗厯改宪者宜在此时仰惟列圣御极以来未尝以厯为年号至我皇上始以万厯为元而九年辛巳嵗距至元辛巳正三百年适当斗厯改宪之期又协干元用九之义而厯元应在是矣继述之盛举宁不可待于今日乎前代人君或有新厯考成则改年号以厯为名以纪之以为福寿之徴然此不过后天而奉天时者也圣上预以万厯为元此乃先天而天弗违固宜有厯以应之为圣寿万万歳之嘉徴乃俟之久而未见焉此愚臣日夜之所惓惓也于是採衆説之所长辑为一书名曰律厯融通其学大㫖出于许衡而与衡厯不同后汉志曰阴阳和则景至律气应则灰除是故天子常以日冬夏至御前殿合八能之士陈八音听乐均度晷景候钟律权土灰放阴阳效则和否则占晋志曰日冬至音比林钟浸以浊日夏至音比黄钟侵以清十二律应二十四气之变其为音也一律而生五音十二律而为六十音因而六之六六三十六故三百六十音以当一歳之日故律厯之数天地之道也夫黄钟乃律厯本原而旧厯罕言之新法则以步律吕爻象为首此与旧厯不同一也尧时冬至日躔所在宿次刘宋何承天以歳差及中星考之应在须女十度左右唐一行大衍厯议曰刘炫推尧时日在虚危间则夏至火已过中虞推尧时日在斗牛间则冬至昴尚未中葢尧时日在女虚间则春分昏张一度中秋分虚九度中冬至胃二度中昴距星直午正之东十二度夏至尾十一度中心后星直午正之西十二度四序进退不逾午正间轨漏使然也元人厯议亦云尧时冬至日在女虚之交而授时厯考之乃在牛宿二度是与虞同大统厯考之乃在危宿一度是与刘炫同相差二十六度皆不与尧典合新法上考尧元年甲辰歳夏至午中日在柳宿十二度左右冬至午中日在女宿十度左右心昴昏中各去午正不逾半次与承天一行二家之说合而与旧厯不同二也春秋左传昭公二十年己丒日南至授时厯推之得戊子先左传一日大统厯推之得壬辰后左传三日新法推之与左传合此与旧厯不同三也授时厯以至元十八年为元大统厯以洪武十七年为元新法则以万厯九年为元其余各条不同者多详见厯议新法比诸授时庶几青生于蓝而青于蓝者章下礼部覆言厯名沿袭已久未敢轻议至于歳差之法当为考正所以求之者大约有三曰考月令之中星移次应节曰测二至之日景长短应候曰验交食之分秒起复应时考以衡管测以臬表騐以刻漏斯亦佹得之矣夫天体至广厯家以周天三百六十五度四分度之一而纪日月星辰之行次又析一度为百分一分为百秒可谓宻矣然在天一度应地二千九百三十二里其在分秒又可推也譬之轮毂外广而中渐以狭至于辐辏之处间不容髪矣夫浑仪之体径仅数尺外布三百六十五度四分度之一每度不及指许安所置分秒哉至于臬表之树不过数尺刻漏之筹不越数寸以天之高且广也而以径尺寸之物求之欲其纎微不爽不亦难乎故方其差在分秒之间无可騐者至踰一度乃可以管窥耳此所以穷古今之智巧不能尽其变与今之谈厯者或得其筭而无测騐之具即有具而置非其地高下逈絶则亦无准宜非墨守者之所能自信也即如世子言以大统授时二厯相较考古则气差三日推今则时差九刻夫时差九刻在亥子之间则移一日在晦朔之交则移一月此可騐之于近也设移而前则生明在二日之昏设移而后则生明在四日之夕矣弦望亦宜各差一日今似未至此也此以厯家虽有成法犹以测验为准为今之计直令星厯之官再加详推以求歳差之故亟为更正尝闻前礼官郑继之有言欲定歳差宜定歳法于二至余分丝忽之间定日法于气朔盈虚一画之际定日月交食于半秒难分之所斯其言似中厯家肯綮要在得精思善筭而又知厯理者以职其事诚博求之不可谓世无其人而其本又在我皇上秉钦若之诚以建中和之极光调玉烛黙运璇玑正厯数以永大统之传是在今日诚千载一时也载堉议遂格不行二十四年河南按察司佥事邢云路奏窥天之器无踰观象测景候时筹策四事乃今之日至大统推在申正二刻臣测在未正一刻是大统实后天九刻余矣不宁惟是今年立春夏至立冬皆适值子午之交臣测立春乙亥而大统推丙子臣测夏至壬辰而大统推癸巳臣测立冬己酉而大统推庚戌夫立春与冬乃王者行阳徳阴徳之令而夏至则其祀方泽之期也今皆相隔一日则理人事神之谓何是岂为细故且厯法疎宻验在交食自昔推之矣乃今年闰八月朔日有食之大统推初亏己正二刻食几既而臣候初亏已正一刻食止七分余大统实后天几二刻而计闰应及转应若交应则各宜如法増损之矣葢日食八分以下阴厯交前初亏西北固厯家所共知也今闰八月朔日食实在阴厯交前初亏西北其食七分余明甚则安得谓之初亏正西食甚九分八十六秒耶而大统之不效亦明甚然此八月也若或值元日于子半则当退履端于月穷而朝贺大礼当在月正二日矣又可谓细故耶此而不改臣窃恐愈久愈差将不流而至春秋之食晦不止臣故曰闰应转应交应之宜俱改也久之刑科给事中李应策亦言国朝厯元圣祖崇谕二说难凭但騐七政交㑹行度无差者为是惟时以至元辛巳揆之洪武甲子仅百四年所律以差法似不甚逺至正徳嘉靖已当退三度余奚俟今日哉春秋不食朔犹值书官失之今日食后天几二刻冬至后天逾九刻计气应应损九百余分乃云弗失乎厯理微秒日月五星运转交㑹咸取应于窥管测表欧阳修所谓事之最易差者虽古太初大衍诸书讵不深思𤣥解得羲和氏之厯象授时遗意然果以钟律为数无差则太初厯宜即定于汉而后之为三统四分者若何又果以蓍策为术无差则大衍厯亦当即定于唐而后之为五纪贞元观象者又若何葢阴阳迭行随动而移移而错错而乖违日陷不止则躔离之谬分至之忒积此焉穷云路持观象测景候时筹策四事议者应宜俱改使得中祕星厯书一编閲而校焉必自有得于是钦天监正张应侯等疏诋其诬礼部言使旧法无差诚宜世守而今既觉少差矣失今不修将歳愈久而差愈逺其何以齐七政而釐百工哉理应俯从云路所请即行考求磨筭渐次修改但厯数本极𤣥微修改非可易议葢更厯之初上考往古数千年布筭虽有一定之法而成厯之后下行将来数百年不无分秒之差前此不觉非其术之疎也以分秒布之百余年间其微不可纪葢亦无从测识之耳必积至数百年差至数分而始微见其端今欲騐之亦必测候数年而始微得其概即今该监人员不过因袭故常推衍成法而已若欲斟酌损益縁旧为新必得精谙厯理者为之总统其事选习星家多方测候积筭累嵗较析毫芒然后可为凖信裁定规制伏乞即以邢云路提督钦天监事该监人员皆听约束本部仍博访通晓厯法之士悉送本官委用务亲自督率官属测候二至太阳晷刻逐月中星躔度及騐日月交食起复时刻分秒方位诸数随得随录一切开呈御览积之数年酌定歳差修正旧法则万世之章程不易而一代之厯寳惟新其于国家敬天勤民之政诚大有禆益矣疏奏留中未行四十一年南京太仆寺少卿李之藻上西洋厯法畧言迩年台諌失职推筭日月交食时刻亏分往往差谬交食既差定朔定气由是皆舛伏见大西洋国归化陪臣龎迪我龙化民熊三抜阳玛诺等诸人慕义逺来读书谈道俱以颕异之资洞知厯筭之学携有彼国书籍极多久渐声教晓习华音其言天文厯数有我中国昔贤所未及道者一曰天包地外地在天中其体皆圆皆以三百六十度筭之地经各有测法从地窥天其自地心测筭与自地靣测筭者都有不同二曰地靣西北其北极出地高低度分不等其赤道所离天顶亦因而异以辨地方风气寒暑之节三曰各处地方所见黄道各有髙低斜直之异故其昼夜长短亦各不同所得日景有表北景有南景亦有周围圆景四曰七政行度不同各为一重天层层包裹推筭周经各有其法五曰列宿在天另行度以二万七千余歳一周此古今中星所以不同之故不当指列宿之天为昼夜一周之天六曰五星之天各有小轮原俱平行特为小轮旋转于大轮之上下故人从地靣测之觉有顺逆迟疾之异七曰嵗差分秒多寡古今不同葢列宿天外别有两重之天动运不同其一东西差出入二度二十四分其一南北差出入一十四分各有定筭其差极微从古不觉八曰七政诸天之中心各与地心不同处所春分至秋分多九日秋分至春分少九日此由太阳天心与地心不同处所人从地靣望之觉有盈缩之差其本行初无盈缩九曰太阴小轮不但筭得迟疾又且测得高下逺近大小之异交食多寡非此不确十曰日月交食随其出地高低之度㸔法不同而人从所居地靣南北望之又皆不同兼此二者食分乃审十一曰日月交食人从地靣望之东方先见西方后见凡地靣差三十度则时差八刻二十分而以南北相距三百五十里作一度东西则视所离赤道以为减差十二曰日食与合朔不同日食在午前则先食后合在午后则先合后食凡出地入地之时近于地平其差多至八刻渐近于午则其差时渐少十三曰日月食所在之宫每次不同皆有捷法定理可以用器转测十四曰节气当求太阳真度如春秋分日乃太阳正当黄赤二道相交之处不当计日匀分凡此十四事者臣观前此天文厯志诸书皆未能及或有依稀揣度颇与相近然亦初无一定之见惟是诸臣能备论之不徒论其度数而已又能论其所以然之理葢縁彼国不以天文厯学为禁五千年来通国之俊曹聚而讲究之窥测既核研究亦审与中国数百年来始得一人无师无友自悟自是此岂可以疎宻较者哉观其所制窥天窥日之器种种精絶即使郭守敬诸人而在未或测其皮肤又况现在台諌诸臣刻漏尘封星台迹断者宁可与之同日而论也昔年利玛窦最称博览超悟其学未传溘先朝露士论至今惜之今龎迪我等须髪已白年龄向衰失今不图政恐后无人解伏乞勑下礼部亟开舘局首将陪臣龎迪我等所有厯法照依原文译出成书其于鼓吹休明观文成化不无禆补也怀宗崇祯二年九月癸卯开设厯局命吏部左侍郎徐光启督修厯法先是五月乙酉朔日食时刻不验上切责钦天监官五官夏官正戈丰年等奏言大统厯乃国初监正元统所定其实即元太史郭守敬所造授时厯也二百六十年来厯官按法推歩一毫未尝增损非惟不敢亦不能若妄有窜易则失之益逺矣切详厯始于唐尧至今四千年其法从粗入精从疎入密汉唐以来有差至二日一日者后有差一二时者至于守敬授时之法古今称为极密然中间刻数依其本法尚不能无差此其立法固然非职所能更改岂惟职等即守敬以至元十八年成厯越十八年为大徳三年八月已推当食而不食大徳六年六月又食而失推载在律厯志可考也是时守敬方以昭文殿大学士知太史院事亦未能有所增改良以心思技术已尽于此不能复有进歩于是礼部覆言厯法大典唐虞以来咸所隆重故无百年不改之厯我髙皇帝神圣自天深明象纬而一时厯官如元统李徳芳軰才力有限不能出守敬之上因循至今后来専官修正则有童轩乐頀华湘等着书考定则有郑世子载堉副使刑云路等建议改正则有俞正已周濓周相等是皆明知守敬旧法本未尽善抑亦年逺数赢即守敬而在亦须重改故也况厯法一志厯代以来载之国史若史记汉书晋唐书宋元史尤为精备后之作者禀为成式因以增修我国家事度越前代而独此一事畧无更定如万厯间纂修国史拟将元史旧志誊録成书岂所以昭圣朝之令典哉已而光启上厯法修正十事其一议嵗差每嵗东行渐长渐短之数以正古来百五十年六十六年多寡互异之说其二议嵗实小余昔多今少渐次改易及日景长短嵗嵗不同之因以定冬至以正气朔其三每日测验日行经度以定盈缩加减真率东西南北髙下之差以步日躔其四夜测月行经纬度数以定交转迟疾真率东西南北髙下之差以步月离其五密测列宿经纬行度以定七政盈缩迟疾顺逆违离逺近之数其六密测五星经纬行度以定小输行度迟疾留逆伏见之数东西南北髙下之差以推步凌犯其七推变黄赤道广狭度数密测三道距度及月五星各道与黄道相距之度以定交转其八议日月去交逺近及真会似会之因以定距午时差之真率以正交食其九测日行考知二极出入地度数以定周天纬度以齐七政因月食考知东西相距地输经度以定交食时刻其十依唐元法随地测騐二极出入地度数地轮经纬以求昼夜晨昏永短以正交食有无先后多寡之数因举南京太仆寺少卿李之藻西洋人龙华民邓玉函同襄厯事疏奏报可故有是命三年夏五月征西洋陪臣汤若望秋七月徴西洋陪臣罗雅谷供事厯局四年春正月礼部尚书徐光启进日躔厯指一卷测天约说二卷大测二卷日躔表二卷割圆八线表六卷黄道升度七卷黄赤距度表一卷通率表一卷夏四月戊午夜望月食徐光启豫定月食分秒时刻方位奏言日食随地不同则同地纬度筭其日分多少用地经度筭其加时早晏月食分数寰宇皆同止用地经度推求先后时刻汉安帝元初三年三月二日日食史官不见辽东以闻五年八月朔日食史官不见张掖以闻葢食在早独见于辽东食在晚独见于张掖当时京师不见食非史官之罪而不能言辽东张掖之见食则其法为未密也唐书载北极出地自林邑十七度至蔚州四十度元人设四海测验二十七所庶几知详求经纬之法矣臣特从舆地图约畧推歩开载各省今食初亏度分葢食分多少既天下皆同则余率可以类推不若日食之经纬名殊必须详备也又月体一十五分则尽入闇虚亦十五分止耳而臣今推二十六分六十抄者葢闇虚体大于月若食时去交稍逺即月体不能全入闇虚止从月体论其分数是夕之食极近于二道之交故月入闇虚一十五分方为食既更进一十一分有竒乃得生光故为二十六分有竒如回回厯推十八分四十七秒畧同此法也冬十月辛丑朔日食光启复上测候四説其畧曰日食有时差旧法用距午为限中前宜加中后宜减以定加时早晚若食在正中则无时差不用加减故台官相𫝊谓日食加时有差多在早晚日中必合独今此食既在日中而加时则旧术在后新术在前当差三刻以上所以然者七政运行皆依黄道不由赤道旧法所谓中乃赤道之午中而不知所谓中者黄道之正中也黄赤二道之中独冬夏二至乃得同度余日渐次相离今十月朔去冬至度数尚逺两中之差二十三度有竒岂可仍因食限近午不加不减乎若食在二至又正午相值果可无差即食于他时而不在日中即差之原尚多亦复难辨适际此日又值此时足为显証是可騐时差之正术一也交食之法既无差误及至临期实侯其加时亦或少有后先此则不因天度而因地度地度者地之经度也本方之地经度未得真率则加时难定其法必从交食时测騐数次乃可较勘画一今此食依新术测候其加时刻分或前后未合当取从前所记地经度分勘酌改定此可以求里差之真率二也时差一法溺于所闻但知中无加减而不知中分黄赤今一经目见一经口授人人知加时之因黄道人人知黄道极之嵗一周天奈何以赤道之午正为黄道之中限乎臣今取黄道中限随时随地筭就立成监官已经誊録临时用之无不简便其他诸术亦多类此足以明学习之甚易三也该监诸臣所最苦者从来议厯之人诋为擅改不知其斤斤墨守者郭守敬之法即欲改不能也守敬之法加胜于前矣而谓其至今无差亦不能也如时差等术葢非一人一世之聪明所能揣测必因千百年之积候而后智者会通立法若前无绪业即守敬不能骤得之况诸臣乎此足以明疎失之非辜四也有此四者即分数甚少亦宜详加测候以求显騐故敢冒昧上闻六年冬十月以山东布政司右恭政李天经督修厯法时徐光启以病辞厯务逾月卒所着崇祯厯书几百卷七年春正月乙巳督修厯法山东右叅政李天经䟽言七政之余依新法则火土金三星本年九月初旬会于尾宿之天江左右木星于是月前犯鬼宿之积尸气一时五纬已有其四非必以数合天即天騐法之一据也从来厯家于列宿借星有经度无纬度虽回回厯近之犹然古法故臣等所推经纬度数时刻与监推各各不同如本年八月秋分大统厯筭在八月三十日未正一刻新法筭在闰八月二日未初一刻一十分相距两日臣于闰八月二日同监局官生测太阳午正髙五十度零六分尚差一分入交推变时刻应在未初一刻一十分脗合新厯随取转臣徐光启从前测景簿数年俱合春秋𫝊曰分同道也至相过也二语可为今日节变差讹之一証葢太阳行黄道中线迨二分而黄道与赤道相交此昼夜之所以平而分应所由起也迨二至则过赤道内外各二十三度有竒夫过赤道三十三度为真至则两道相交于一线讵不为真分乎太阳有平行有实行平则每日约行若干而实则有多有寡不独秋分为然谨将诸曜会合凌犯行度开具礼部委司官同监局官生详议以闻蒲城布衣魏文魁上言今年甲戌二月十六日癸酉晓刻月食今厯官所订乃二月十五日壬申夜也八月应乙夘月食今乃以甲寅遂令八月之望为晦并白露秋分皆非其期讹谬尚可言哉奏上命文魁入京测验秋七月甲辰李天经上厯元二十七卷星屏一冬十一月日晷星晷仪器告成上命太监卢维宁魏征至局騐之先是西儒罗雅谷汤若望在厯局造测仪六式一曰象限悬仪二曰平面悬仪三曰象限立运仪四曰象限座正仪五曰象限大仪六曰三直游仪复有弩仪弧矢仪纪限仪诸器不槩録谷应泰曰古今改厯者无虑数十家由黄帝讫秦凡六改由汉初汉末凡五改由曺魏讫隋凡十三改由唐讫周凡十六改由宋初讫宋末凡十八改由金熙宗讫元凡三改其间杰然名家者汉太初以钟律唐大衍以蓍䇿元授时以晷景而晷景为最密明太祖吴元年太史令刘基率其属进戊申大统厯已而钦天监博士元统请以洪武甲子嵗冬至为厯元大钖钖名虽殊立成㒺异与授时都无增损良以才非守敬革故滋难也自时厥后建议改正则有俞正已郑善夫周濓周相诸人耑官修治则有童轩乐頀华湘诸人着书考定则有郑世子载堉副使邢云路诸人志切持筹事同筑室言人人殊旋复报罢迄于万厯西儒来賔继轨迭至一时象纬厯筭之説逈出寻常黙与天㑹李之藻既推毂于定陵徐光启复连茹于怀庙开局京圻允称甚盛其法以二十四刻二十一分八十八秒六十四㣲为平行嵗实小余而以均数加减之则为定冬至由是太阳有平行实行而三百六十五度之盈缩因之太阳有自行次轮又次轮而朔望之迟疾因之交食有时差里差视差而食时之刻数分秒方位因之有所为根数者犹授时气应也引数者犹授时盈缩厯迟疾限也均数者犹授时加减差也黄道东行一分四十三秒余者犹授时嵗差一分五十秒也至如午中分黄赤之辨分至有赢缩之殊而随动自动疾动迟动不同则交道之广狭生焉阐㣲析幽思出象表虽使杨子谭𤣥洛下握筭无以及此衆言淆乱迄未通颁适我皇南向之辰诏司天西厯之布法象维新玑衡愈密岂非宏制尚阙于垂成而大典终归于有待哉唐乎盛矣明史纪事本末卷七十三明史纪事本末卷七十四钦定四库全书明史纪事本末卷七十四浙江提学佥事谷应泰编宦侍误国熹宗天启七年秋八月怀宗践阼冬十月魏忠贤伏诛南京守备太监杨朝浙直织造太监李实承天守备太监李希哲提督太和山太监冯玉天夀山太监孟进漕运太监李明道崔文昇并免上御日讲毕名阁臣入便殿出蓟辽督师王之臣疏示之曰王之臣自云赘员又云虚拘非内臣牵制之乎其尽撤各边内臣十一月戊辰谕曰先朝于宣大蓟辽东江诸地分遣内臣恊镇一柄两操甚无谓矧宦官观兵古来有戒其概罢之一切相度机宜俱聴经督节制无复委任不专以借其口凡尔诸臣宜体此意先是自万厯以来矿税既行骚然苦之既而魏忠贤擅权敲骨剥髓天下重足而立上即位首罢之朝野翕然望至治焉怀宗崇祯元年春正月命内臣俱入直非受命不许出禁门二月谕戒廷臣结交近侍二年夏四月以内官监太监曹化淳提督南京织造秋七月以司礼太监曹化淳提督东厰冬十一月我大清兵南下始遣干清宫太监王应朝监视行营太监冯元昇覈军讫始下戸部发饷又命太监吕直劳军十二月以司礼监太监沈良佐内官太监吕直提督九门及皇城门司礼太监李鳯翔总督忠勇营提督京营三年春二月司礼太监曹化淳等各廕锦衣卫指挥佥事四年秋九月命太监张彛宪总理户工二部钱粮唐文征提督京营戎政王坤往宣府刘文忠往大同刘允中往山西各监视兵饷冬十月命太监监军王应朝往闗宁张国元往蓟镇东恊王之心中恊卲希韶西协十一月以太监李竒茂监视陜西茶马吴直监视登岛兵饷初上既罢诸内臣外事俱委督抚然上英察辄以法随其后外臣多不称任使者崇祯二年京师戒严乃复以内臣眎行营自是衔宪四出动以威倨上官体加于庶司羣相壅蔽矣罢工部郎中孙肇兴肇兴监督盔甲厰以帑诎疏劾张彛宪上怒落职五年春三月工部右侍郎髙𢎞图上言臣部有公署中则尚书旁则侍郎礼也内臣张彛宪奉总理两部之命俨临其上不亦辱朝廷而䙝国体乎臣今日之为侍郎也贰尚书非贰内臣国家大体臣固不容不慎故谨延之川堂相宾主而公座毋宁已之虽大拂彛宪意臣不顾也且总理公署奉命别建则在臣部者宜还之臣部岂不名正言顺而内外平上以军兴饷事重应到部验核不聴𢎞图遂引疾求去疏七上竟削籍秋七月以司礼监太监曹化淳提督京营戎政冬十二月南京礼部主事周镳上言内臣用易而去难此从来之通患然不能遽去犹冀有以裁抑之今张彛宪用而髙𢎞图之骨鲠不可容矣金铉之抚芦虽幸免罪以他事中之矣王坤用而魏呈润以救胡良机处矣赵良㬢以直纠扶同处矣邓希诏用而曹文衡以互结投闲矣王𢎞祖以礼数苛斥矣若夫孙肇兴王𢎞祖之激直李曰辅熊开元之慷慨无不罢斥未能屈指尤可叹者每读邸报半属内侍之温纶从此以后草菅臣子委䙝天言秪狥中贵之心将不知所极矣上怒其切直削籍礼部员外郎袁继咸疏救之不聴以司礼监右少监刘劳誉提督九门令百官进马三品以上各贡一匹余合进俱纳于御马监实赍金贸之本监也否则虽骑骥亦却之六年春正月大学士周延儒以宣府閲视太监王坤疏劾乞罢不允左副都御史王志道上言王坤不宜侵辅臣上召廷臣于平台谓志道曰遣用内臣原非得已朕言甚明何议论之多也昨王坤之疏朕已责其诬妄乃廷臣举劾莫不牵引内臣岂处分各官皆为内臣耶对曰王坤直劾辅臣举朝皇皇为纪纲法度之忧臣为法度惜非为诸臣地也上曰廷臣于国家大计不之言惟因内臣在镇不利㚥弊乃借王坤疏要挟朝廷诚巧佞也因诘志道者再周延儒曰志道非専论内臣实责臣等溺职上色稍霁曰职掌不修沽立名论何堪宪纪立命志道退延儒遂放归夏五月命司礼监太监张其鑑等赴各仓同提督诸臣盘騐収放太监张应朝调南京与胡承诏恊同守备谕兵部流㓂蔓延各路兵将功罪应有监纪特命太监陈大金阎思印谢文举孙茂霖为内中军㑹各抚道分入曹文诏左良玉诸营寻复以阎思印同总兵张应昌合勦汾阳知县费甲鏸以逼迫苦供亿坠井死六月命太监髙起潜监视锦宁张国元监视山西石塘等路综核兵饷秋七月叙内臣守莱州功徐时得翟升各廕锦衣卫正千户命湖广守备太监魏相监视登岛兵饷七年春二月监视登岛太监魏相以给事中庄鳌献上太平十二䇿内撤监视因求罢不允贬鳌献于外总理太监张彛宪请入觐官投册以隆体统许之山西提学佥事袁继咸上言士有亷耻然后有风俗有气节然后有事功如总理内臣有觐官赍册之令皇上从之特在剔釐奸弊非欲羣臣诎膝也乃上命一出靡然从风藩臬守令叅谒屏息得免阿责为幸嗟乎一人辑瑞万国朝宗诸臣未觐天子之光先拜内臣之座士大夫尚得有亷耻乎逆珰方张时义子干儿昏夜拜伏自以为羞今且白昼公庭恬不知怪国家自有觐典二百余年未闻有此所为太息也上以越职言事责之既张彛宪亦奏辨谓觐官㕘谒乃尊朝廷继咸复上言尊朝廷莫大于典例知府见藩臬行属礼典例也见内臣行属礼亦典例乎诸司至京投册吏部各官典例也先谒内臣亦典例乎事本典例虽坐受犹为以安事创彛宪即长揖秖増其辱髙皇帝立法内臣不得与外事若必以内臣绳外臣㑹典所不载上仍切责之夏五月陜西按察司副使贺自镜奏监纪太监孙茂霖玩㓂宣府太监王坤奏监军纪功罪耳追逐有将吏在果如自镜言则地方官罪不在茂霖下矣上不问六月叙禁旅功廕太监曹化淳世袭锦衣卫千户袁礼杨进朝卢志徳各百户赐衣币以击盗屡㨗也罢各道监视太监谕曰朕御极之初撤还内镇举天下事悉以委之大小臣工比者多营私㒺恤民艰亷谨者又迂疎无通论己巳之冬京都被兵宗社震恐此士大夫负国家也朕不得已用成祖监视之例分遣各镇监视添设两部总理虽一时权宜亦欲诸臣自引罪今经制麤立兵饷稍清诸臣应亦知省其将总理监视等官尽行撤回以信朕之初心张彛宪俟漕竣即回监供职惟闗宁密迩外境髙起潜兼监两镇暨内臣提督如故秋七月发币金蟒叚给监军太监髙起潜赏功九月司礼监太监张从仁改内官监提督九门冬十月命兵部同内中军张元亨崔良用往西宁监眎及茶马御史易壮马总理户工二部司礼太监张彛宪改司礼监提督十一月侍读倪元璐上言边臣之情归命军容无事禀成为恭㓂至推委百出阳以号于人曰吾不自由也陛下何不信赏必罚以持其后而必使近习之人试之锋镝又使借口迄用无成哉始陛下曰行之有绩即撤今行之无绩益宜撤不聴十二月以干清宫太监马云程提督京营戎政撤南京守备太监胡承诏张应朝以司礼太监梁洪泰内官太监张应干恊同守备八年夏四月承运库太监周礼言崇祯六年七年省金金花银共逋八十九万命趣之冬十一月太监髙起潜弟廕锦衣卫中所正千户世袭九年夏六月命司礼太监曹化淳同法司录囚秋七月我大清兵至居庸遣内中军李国辅守紫荆闗许进忠守倒马闗张元亨守龙门闗崔良用守固闗勇卫营太监孙维武刘元斌以六千五百人防马水沿河兵部尚书张鳯翼督援兵出师以监视闗宁太监髙起潜为总监南援霸州辽东前锋总兵祖大夀为提督同山海总兵张时杰属起潜给起潜金三万赏功牌千购赏格以前司礼太监张云汉韩赞周为副提督巡城閲军司礼太监魏国徴守天夀山寻以国徴总督宣府昌平京营御马太监邓良辅为分守太监邓希诏监视中酉二恊太监杜勲分守以张元佐为兵部右侍郎镇守昌平时内臣提督天夀山者皆即日往上语阁臣曰内臣即日就道而侍郎三日未出何怪朕之用内臣耶以司礼太监卢维宁总督天津通州临清徳州内中军太监孙茂霖分守八月命科道各官分地督运从太监张彛宪之言也召廷臣于平台及河南道御史金光宸初光宸㕘督师张鳯翼及镇守通州兵部右侍郎仇维桢首叙内臣功为借援又请罢内臣督兵上勿善也是日上怒甚曰仇维桢方至通州尔即借题沽名欲重治之适大雷雨议谪九月我大清兵从建昌冷口还守将崔秉徳请率兵遏归路总监髙起潜不敢进扬言当半渡击之侦骑报师已尽行四日起潜始进石门山报斩三级司礼监太监孙象贤调南京同张彛宪守备冬十月工部侍郎刘宗周上言人才之不兢非无才之患而无君子之患今天下即乏才亦何至尽出二三中官下毎当缓急之际必依以大任三恊有遗通津临徳有遣又重其体统等于总督中官总督将置总督于何地是以封疆尝试也且小人与中官毎相引重而君子独岸然自异故自古有用小人之君子终无党比中官之君子皇上诚欲进君子退小人而复用中官以㕘制之此明示以左右袒也不报赐太监曹化淳等綵币时各进马也叙京师城守功太监张国元曹化淳廕指挥佥事各世袭赐金币初化淳为京营提督収用降丁及守昌平俱散去至有叩京师城下者皆称京营兵莫能辨十一月叙禁旅功太监刘元斌廕锦衣卫百户命御马太监陈贵总监大同山西牛文炳分守御马太监王梦弼分守宣府昌平郑良辅恊理召兵部左侍郎王业浩司礼太监曹化淳于平台十二月曹化雨加后军都督府左都督世袭锦衣卫指挥佥事十年春正月常熟张从儒讦钱谦益温体仁修郄下之狱谦益尝为王安作祠记太监曹化淳者故王安门下也谦益得免体仁寻致仕还以御马太监李名臣提督京营巡捕王之俊副之司礼太监曹化淳提督东厰分守津通临徳总理太监杨显名叅前巡盐御史张养髙钦舜各侵税额诏逮之时养先卒下抚按录其家夏四月命南京守备太监孙象贤张云汉同兵部尚书范景文清覈兵马械杖总监太监髙起潜行部永平道刘景耀闗内道杨于国俱耻行属礼上疏求免上谓总监原以总督体统行事罢于国降景耀二级以后监司皆莫敢争时监止之设止多一扣饷之人监视欲满则督抚镇道皆有所恃以饬功掩过故边吏皆乐有监视而上方倚任中官不察也秋七月工部员外郎方壐谪外壐上言皇上亲擒魏忠贤而手刅之岂溺情阉竖者不过以外廷诸臣无一可用而借才及之况人臣感激圣功苟知报答何论内外每见廷臣处地悬絶不若宫庭御効忠倍易凡此内臣徼兹旷典孰不欲弃捐顶踵以酬我皇上者不必鳃鳃过计也刑科给事中何楷驳其通内呈身吏部请削其籍上手改降三级谪外冬十一月以司礼太监曹化淳杜勲等提督京营孙茂霖分守蓟镇中西三恊郑良辅总理京城巡捕十一年春正月任丘清苑涞水迁安大城定兴通州各有司不法上内访逮入责抚按不先劾为溺职近畿如此逺地可知命部院申饬二月丙申城卢沟名拱极城太监督役掠涂人受工民力为冬十月以御马太监边永清分守蓟镇西恊十二年春正月叙缉奸功东厰太监王之心曹化淳廕锦衣卫百户二月以司礼太监崔琳清理两浙盐课赋税秋七月以司礼太监张荣提督九门王裕民总督京营戒午门端门诸内臣延接朝士九月以内官监太监杜秩亨提督九门十二年春三月诏撤各镇内监还京夏六月大学士薛国观免先是上召国观语及朝士贪婪对曰使厰卫得人朝士何敢如是东厰太监王化民在侧汗浃沾背于是専侦其隂事而国观亦褊忮坐通贿败十四年夏四月召大学士周延儒入朝秋八月辛酉上幸太学以重修告成也正一真人张应京请扈从临雍先期司礼监太监王徳化奉命率羣臣习仪于太学时比之唐鱼朝恩讲经元李邦宁释奠事九月改东厰提督京营者亦称总督冬十一月禁朝士私探内阁通内侍于是待漏俱露立毋敢入直舍十二月谕停内操勅内臣神宫等监及各司局库等毋于外政并申戒廷臣毋交通近侍十五年春正月罢提督京营内臣御史杨伯愿上言臣读勑谕申结交内侍之律因稽髙皇帝初无所谓缉事之令臣工不法止于明纠无隂讦也臣待罪南城所见词讼多假番役妄称东厰甚者诿人作奸挟仇首告矣夫饵人以䧟祸择人而肆喙惟恐其不为恶又惟恐其不即罹于法揆之皇上泣罪解网之仁岂不伤哉伏愿先寛东厰条例东厰寛而刑罚可以渐省抑臣复有请焉如臣子获罪但勅抚按槛车送诣阙下未为不可若缇骑一遣有资者家门破散无资者地方歛餽为害匪浅上是之谕东厰所缉止于谋逆乱伦其作奸犯科自有司存戒锦衣校尉奉使需扰秋七月以司礼太监齐本正提督东厰王承恩提督勇卫营冬十月诛司礼太监刘元斌初元斌监军河南羣盗在陜洛元斌留归徳不敢进纵诸军大掠杀樵汲者论功及论辟未得旨即奏辨上怒并诛太监王裕民十六年夏五月以内官监太监王之俊提督京城巡捕练兵秋七月戒廷臣私谒内臣果有事朝房商之八月以司礼太监王承恩督察京营戎政韩赞周守备南京冬十二月前大学士周延儒有罪赐死延儒当中外交讧竟无能为上画一策其罢内监撤厰卫内臣日夜文致之故延儒始终皆以珰败初延儒受主眷深诸珰稍稍乘间媒孽上俱不信延儒益忽之不为虑迨视师行边上意稍移而诸珰乃尽发其䝉蔽状上信之吴昌时事发圣怒遂不可囘矣十七年春二月李自成自山西趋真定保定命太监高起潜等分据要害三月李自成陷宣府太监杜勲迎䧏入居庸闗太监杜之秩迎降以司礼太监王承恩提督内外京城召前太监曹化淳等分守诸门丙午贼骑薄彰义门太监杜勲缒城上入见大内张皇贼势语守珰辈曰吾党富贵自在也是夕太监曹化淳开门降上死社稷内臣从死者惟王承恩一人谷应泰曰尝闻宦者四星在皇位之侧而腐身薰子动相衒达金貂左珰口含天宪者所由来渐矣然秦以赵高败汉唐以宦侍亡太祖鉴之凡内䜿不令读书取备掖庭给洒扫而已及乎中叶宠用刑余英宪武熹乱者四世比至怀宗冲龄践祚睿谋天纵手剪凶珰虽李闰有伺安之功曹腾参建桓之策而卒之张逵坐收甘露无变不动色而去大奸斯已竒矣然其初年江南织造即便撤还塞北监军悉皆免罢仍谕内臣受命始出禁门廷臣在官勿交近侍于时嚬笑不假狐鼠无窃宫中府中肃清极矣讵意渭水陈兵甘泉举火而问钱谷则大僚不对咨庙筭则肉食寡谋秦既无人王真孤立乃始参任貂珰往来给使劳军转饷侦刺行间葢亦有所不得已也自是之后曹化淳等以锦衣䝉廕而张彛宪緫理戸工唐文征亲督京营高起潜监视锦宁张其鑑盘騐收放内外各司必兼貂贵缘边诸镇复设中涓语云西头势重南衙枢机权过宰相良不诬矣其后高𢎞图熊开元次第投劾倪元璐袁继咸先后上章侯览用事而朱穆发疽朝恩即席而鲁公争坐国体既伤宜士大夫之所鄙也然而英主在御太阿未落非有王振土木之罪汪直西厰之酷刘瑾不轨之谋魏忠贤闇奸之状而潜窥意㫖驯致败亡者无他阳授以国柄者犹摘龙之珠而阴寄以耳目者直窃丛之神也总之怀宗怒在门戸故必用甫节以伺膺滂而怀宗疑在䝉蔽又必用𢎞石以发杨贾卒之中常子弟悉合黄巾凉州议郎责输货贿而天下事不可为矣以予论之崇祯初造人望太平假令推诚置腹则炀灶可除任贤去邪则小羣可涣与其诇之于阉人孰若信之于正士囘天独坐固无事此曹也独奈何辅国就诛元振更用左悺既杀张譲复然眉睫之喻乃为识者所悼惜哉明史纪事本末卷七十四明史纪事本末卷七十五钦定四库全书明史纪事本末卷七十五浙江提学佥事谷应泰编中原羣盗崇祯元年延安饥十一月府谷民王嘉𦙍倡乱饥民附之白水盗王二等复合徒衆刼掠蒲城韩城间时承平久猝被兵人无固志巡抚陜西都御史胡廷宴庸而耄恶闻盗杖各县报者曰此饥氓徐自定耳于是有司不以闻盗侦知之益恣刼宜君县狱北合嘉𦙍五六千人聚延庆之黄龙山二年正月壬戌抚治郧阳都御史梁应泽以汉南盗告急请兵抚标止步兵三百人陜西巡抚胡廷宴延绥巡抚岳和声各报洛川淳化三水略阳清水成县韩城宜君中部石泉宜川绥徳葭耀静宁潼闗阳平闗金锁闗等处流贼恣掠给事中薛国观上言贼之炽也由乔应甲抚秦置盗刼不问实酿其祸今弭盗之方在整饬吏治有先事隄防之法有临事剪灭之法有后事惩戒之法上是之己巳固原逃兵掠泾阳富平执游击李英二月陕西备兵商洛道刘应遇率毛兵入汉中合川兵败贼畧阳守备黄元极击贼马蹶被杀犹手刃贼不置贼走汉隂应遇遣兵追斩五百余诛渠魁数十人余走蜀其匿汉隂山中者并自杀汉南盗平三月丙子流盗掠真宁宁州安化三水四月甲午固原贼犯耀州督粮叅政洪承畴合官兵郷勇万余人围贼于云阳几覆之贼乘夜雷雨溃围走淳化入神道岭刘应遇以千人偪汉中贼于五丁崃宁羌知州陈元瓒失防盗遁巡按陜西御史吴焕言秦冦惨掠古所罕有抚臣胡廷宴狃于积弛束手无措则举而委之邉兵至延绥抚臣岳和声讳言边兵为盗又委之内地总之两抚欺饰酿患致姧民悍卒相煽不已而西安延安诸邑皆被盗矣盗发于白水之七月则边贼少而土贼多今年报盗皆骑鋭动至七八千人则两抚之推诿隠讳实酿之也十一月京师戒严山西巡抚都御史耿如杞以兵入卫譁于涿大掠良郷如杞逮论死西兵皆沿边劲卒溃而失次窜走剽掠山东之大盗混天王等掠延川米脂青涧等县起前总兵杜文焕勦之三年正月陜西边盗王子顺苖美连逃兵掠绥徳衆三四千南围韩城总督杨鹤巡抚刘广生提兵赴援斩首三千级贼遁复犯清涧官兵追逐之贼走西川官兵追击降三百余人余大奔苖美叔苗登雾啸聚于安定总兵杜文焕击败之先是万厯时朝廷念西军劳苦预给三月粮以为常崇祯二年秦大旱粟腾贵军饷告匮延绥巡抚扬鹤甘肃巡抚梅之焕分道勤王两年复以稽饷而譁其溃卒畏捕诛亡命山谷间倡饥民为乱时东事益急廷议核兵饷各边镇咸釐汰裁饷至数十万乗障兵咸譟而下又以给事中刘懋请裁定驿跕即给邮乘传有额毋滥用县官钱岁省费无筭谓苏民力也而河北游民向籍食驿糈用是益无赖嵗不登无所得食所在溃兵煽之而全陜无宁土矣命洪承畴以都御史巡抚延绥王嘉运陷府谷他贼入山西犯襄陵吉洲太平曲沃四月贼王子顺苖美陷蒲县山西自河曲至蒲津千五百里俱邻陜河最狭贼自神木渡河陷蒲已分三部东犯赵城洪洞汾霍西掠石楼永和吉隰贼首自号横天一字王五月贼破金锁闗杀都司王㢘六月王嘉运陷黄甫川清水二营遂㨿府谷洪承畴与杜文焕围之贼夜刼营官兵击败之延安知府张辇都司艾穆蹙贼于延川贼求抚王子顺张述圣姬三儿等俱降王嘉运等掠延安庆阳城堡多陷总督杨鹤主抚不以闻与陕抚刘广生遣官持牌四出招贼贼魁黄虎小红狼一丈青龙江水掠地虎郝小泉等俱给牒免死安置延绥河西但不焚杀其淫掠如故民罹毒益甚有司莫敢告而㓂患成于此矣兵科给事中刘懋上言秦之流贼非流自他省即延庆之兵丁土贼也边贼倚土冦为乡导土寇倚边贼为羽翼六七年来韩蒲被掠其数不多至近年荒旱频仍愚民影附流刼泾原冨耀之间贼势始大当事以不练之兵剿之不克又议抚之其𠞰也所斩获皆饥民也而真贼饱掠以去矣其抚也非不称降聚衆无食仍出刦掠名降而实非降也且今年麦苗尽枯斗粟金三钱营卒乏食三十余月即慈母不能保其子彼官且奈兵民何哉且迩来贪酷成风民有三金不能供纳赋之一金至于捕一盗而破十数人之家完一赎而倾人百金之产奈何民不驱为盗乎若营兵旷伍半役于司道半折于武弁所余老弱既不堪战又不练习当责督抚清汰操练以备实用也山西流贼破蒲州潞安官兵败没七月御史黄道直言盗起于饥请发饷银易米一从保徳州河路一从洛宜陆路赈饥民庶收拾人心解散党附不报八月王嘉运勾西人入犯佯乞降仍夺路走黄甫川复引西人入掠洪承畴杜文焕从孤山进击大破之贼犇溃十月王嘉运陷清水营杀游击李显宗复陷府谷大盗李老柴于鄜雒间紏三千余人攻合水宁夏总兵贺虎臣击贼于盘谷斩六百余级又败之宁州十一月山西总兵王国樑追贼于河曲发西洋砲砲炸兵自乱贼乗之大溃遂陷河曲十二月乙巳盗神一元破宁塞据之杀叅将陈三槐围靖边副使李右梓固守贼勾西人四千骑益围靖边三日夜遂陷柳树涧保安等城四年正月神一元陷保安副总兵张应昌击败之神一元死弟一魁领其衆癸未山西贼犯平阳庚寅王嘉运渡河掠菜园沟副总兵曹文诏击却之己亥命御史呉甡赍金赈陜西饥荒招抚流盗谕曰陜西屡报饥荒小民失业甚者迫而从贼自罹锋刃谁非赤子颠连若斯今特发十万金命御史前去酌彼灾处次第赈给仍晓谕愚民即或脇从仅入贼党肻归正即为良民嘉与维新一体收恤上召辅臣九卿科道及各省监司于文华殿上问山西按察使杜乔林流寇之事对曰寇在平阳或在河曲近闻渐已渡河河曲尚阻须大创之但兵寡饷乏耳上曰前言寇平何尚阻也对曰山陜隔河倐去倏来故河曲独被困问河曲之陷曰贼未尝攻大抵饥民为之内应今不早圗有误国事上问陜西叅政刘嘉遇以流寇对曰流寇因兵饷不足故难𠞰耳且寇见官兵即散退复啸聚上曰寇亦吾赤子也宜招抚之又问近寇所在对曰一在廷安一在宜川上凝思久之命退宁武总兵孙显祖言闻喜稷山贼二十余万日𠞰日益官兵不过二千奔逐不支乞发京营或调边骑夹𠞰命下所督便宜专制总督张宗衡以兵饷并乏竟不行二月壬子总兵贺虎臣杜文焕合军围保安神一魁勾西人千余骑突围出复紏贼数万刦宁夏都指挥王英兵溃诸道将弃城南犇戊午一魁至庆阳破东闗游击伍维藩击斩五百余人戊辰贼围庆阳总督杨鹤在邠干不即援宜君贼赵和尚等南犯泾阳三原韩城澄城各贼分犯不知其数壬申神一魁陷合水三月丁丑张应昌等援庆阳贼围解时议招一魁散其党癸未贼帅孙继业茹成名等六十余人来降总督杨鹤受之设御座于固原城楼上贼跪拜唿万嵗因宣圣谕令设誓各解散或归伍或归农自此羣盗视总督如儿戱矣甲午陜盗刘五可天飞㨿铁角城混天飞独行狼等聚芦保岭衆各万余分犯平凉固原耀州泾阳三原盗混天猴薄宁州分犯环县贼陷武安走平凉诈称官兵袭陷华亭时大盗王老虎围庄浪曹文诏王性善西𠞰诸贼乗虚四犯杨鹤给降人牒令各还郷简其豪千余人以叅将吴𢎞噐领之驻宁塞而宜君雒川盗又蠭起矣副总兵曹文诏击贼于栗园大败之四月己未神一魁降于杨鹤鸖责数其罪俱伏谢一魁有战骑五千鹤侈其事上言乞赐一二万金赈济又止巡抚练国事北征宜雒贼亦求抚于国事从之其脇从饥民各给牒回籍首领置军中省臣劾宣大总督魏云中陜西总督杨鹤恇怯玩寇上切责云中等平盗自赎时言官交论鹤鹤疏引咎曹文诏等克河曲斩贼一千五百余级获兵械马骡数千丁夘延绥巡抚洪承畴令守备贺人龙劳降者酒降者入谢伏兵斩三百二十人庚午贼陷始兴御史吴甡西行至延长寇聚城下谕以祸福委同知赵鹤年分赈贼各解散游贼闻之皆回受赈抚贼七千有竒降盗不沾泥拥衆脇粮赏复攻米脂总兵王承恩侯拱极率三千人至葭州洪承畴张应昌亦至贼分两营以待连战贼始遁追至西川斩三百余级贼溺死无算官兵屯西川双湖峪其间窰寨六十有四皆险絶尽为贼薮承畴乃令在在设防堵截不沾泥率百骑逃闗山岭都司马科等追之尽殱其骑不沾泥乃降手杀贼目双翅虎縳献柴金龙以自赎五月乙亥王承恩击宜川贼败之贼闯王虎金翅鹏乞降金翅鹏即王子顺姪成功也余贼走宜君其衆二万陜西都司曹变蛟追宁塞遗贼于唐毛山贼大溃四战皆捷先后斩一千四百余级而宁塞之逸贼稍杀矣御史吴甡至榆林镇以晋兵遏籴斗米银六钱草根木皮俱尽人至相食甡因奏榆林为西北雄镇宿将劲兵出焉非他镇比杂贩牟利商民欣赴初无损于晋若以防河为名而絶秦人之命恐谋国不在此也延安贼赵四儿以万余人掠韩城郃阳灵州叅将张全昌以五百人战三日斩三百余级贼走鄜州复进击斩六百余级时榆林连旱四年延安饥民甚衆西安大旱巡抚练国事更请发帑赈济不报赵四儿寻降初洪承畴抚盗王子顺等驻榆林巡按御史李应期诛之上谓贼势蹶甚招抚为非杀之良是命吴甡覈奏丁酉延绥榆林大雨始有禾庚子盗满天星降于杨鹤鹤选其骁勇置营中散其党万一千人即命其魁分勒回籍未数月皆畔去壬寅贼万人自合水保安逃出攻中部降丁内应城陷六月癸夘曹文诏击斩王嘉运于阳城其党复推王自用为首号曰紫金梁其党自相名目有老回回八金刚闯王闯将八大王扫地王闯塌天破甲锥邢红狼乱世王混天王显道神郷里人活地草等分为三十六营辛酉鄜州贼混天猴张孟金谋袭靖边张应昌邀之于真水川败之追斩四百余级癸亥混天猴独行狼等万余人自甘泉犯合水洪承畴率兵追击败之甘泉山中混天猴等乞降七月贼首上天龙马老虎独行狼复掠鄜州列三营于太平原杨鹤王承恩击破之上天龙等以二千人降给事中孟国祥曹履泰各奏抚贼欺饰之弊癸未逮总督陜西三边都御史杨鹤下刑部狱论戍之丁亥曹文诏等诸将击贼连败之贼奔东北是役也合督抚四镇之兵穷追半月先后数十战贼败潜遁山谷延安庆阳千里内暂安焉甲午贼赵四儿六千余人东渡山西总督洪承畴等兵从之贼入沁水县县东北有窦庄故张忠烈公铨里居也先是铨父尚书五典谓海内将乱筑墻为堡甚坚至是贼犯窦庄五典已没铨子道濬道泽俱官京师惟铨妻霍氏守舎衆议弃堡去霍氏语其少子道澄曰避贼而出家不保出而遇贼身更不免等死耳死于家不犹愈死于野乎且我守坚贼必不得志躬率僮仆为守御贼至环攻之堡中矢石竝发贼伤甚衆越四日乃退其避山谷者多遇贼淫杀惟张氏宗族得全冀北兵备王肇生表其堡曰夫人城辛丑陜西贼陷中部王承恩击斩千七百级八月癸夘总兵贺虎臣击斩庆阳贼刘六斩其余党五百余人西路渐平先是巡按陜西御史李应期言秦贼旋抚旋叛上命御史吴甡确查报闻甡上言延庆地亘数千里土瘠民竆连嵗旱荒盗贼蠭起西路则神一元破宁塞安边攻保安一元死弟一魁继之又破合水围庆阳总督杨鹤招抚四千有奇余党郝临菴刘六等衆不下数万掠环县真宁间此保安合水之流孽也延安四载竒荒边军始乱出掠米脂绥徳青涧脇从甚衆几于无民流刦延南㸃灯子衆号数万自山西回黄龙山西安北界数州县被毒甚惨此延北边贼流毒西安者也近官军南剿贼望风潜逃相继招安满天星等降于榆林余贼遂徙而北其降贼虽散原籍仍复刦掠于是有官贼之謡而人致恨于招抚之失事矣㸃灯子衆五六千在青涧旋抚旋叛庆阳郝临菴刘六等亦曾受抚今攻陷中部者皆其衆也又降贼独头虎见大兵之来已出韩城潼闗道臣胡其俊犹追赆钱九十万贼复横索一一给之惟谨要挟重资之説有自来矣为今之计集兵合剿殱其渠而余衆自破明赏罚而士气自鼓秦事犹可为也山西贼陷隰州蒲州命许鼎臣巡抚山西洪承畴驻庆阳报乏饷已承畴兵大败赵四儿于山西桑落镇九月山西贼入河北犯济原神一魁复叛据宁塞刦守将吴𢎞器范礼官兵攻围之其党黄友才斩一魁以献盗独头虎满天星一丈青上天猴等五部恣掠宜雒副总兵赵大𦙍在韩城去贼营二十里不敢出战土人强之出报斩五十级验之则率妇女首也给事中魏呈润劾大𦙍落职壬辰命洪承畴总督陜西三边张福臻巡抚延绥黄友才复叛而遁追斩千一百级洪承畴击贼赵四儿擒之即㸃灯子也起青涧绥徳奔突延西间往来秦晋沿河郡县多苦之至是伏诛平阳稍安其党黑煞神起又有过天星蝎子块与紫金梁等共数十部自贼据中部官军攻围两月不下冬十月曹文诏及张福臻兵俱至克之陜西贼陷宜川十一月丙子陜贼谭雄陷安塞袭掠一空仍乞抚闰十一月王承恩诱谭雄等五人斩之癸丑陜贼不沾泥张存孟等陷安定甲子王承恩克安塞斩五百余级即进𠞰安定贼潜走绥徳降丁混天猴勾盗陷甘泉刼饷银十万八千两杀知县郭永圗备兵河西张允登战死洪承畴闻之遣王承恩分𠞰以甘泉鄜延咽喉而自以四百人赴之贼势日炽承畴日不暇给矣宁武总兵孙显祖败贼蝎子块于万泉十二月甘泉贼陷宜君又陷葭州备兵佥事郭景嵩死之己丑诸降盗复叛攻绥徳上忧延绥贼蔓以山陜督抚请饷疏切责户兵二部兵部尚书熊明遇请措二十万金接济秦中甲午孙显祖于河津闻喜等处与贼六战俱捷五年正月延绥贼伪为米商入宜君遂陷之复陷保安合水流入山西者陷蒲州永宁大掠四出山西巡抚御史罗世锦归咎于秦谓以隣为壑给事中裴君赐晋人也上言责成秦之抚镇驱之回秦而后再议剿抚葢当事之无定见如此洪承畴请留陜西饷银二十万资勦费并以劝农从之先是宁塞逸贼合环庆诸寇屯镇原之蒲河欲犯平凉走鳯翔汉中陜抚练国事檄固原备兵王振竒同副总兵王性善等截守各隘口檄平凉兵备徐如翰同副总兵董志义守泾州各要害又檄总兵杨嘉谟等缉姧杀贼塘马断其耳目贼遂不敢出又食乏互相猜疑洪承畴从鄜州间道疾至庆阳曹文诏以临洮兵至贺虎臣兵亦至㑹于西澳各夹击贼大小十余战追犇数十里斩首千余级伤坠无算而宁塞之寇尽矣惟浑天猴等尚据襄乐练国事遂移镇宁州时以西澳之捷为用兵来第一戊午洪承畴等击败贼于槐安堡贼虽犇窜尚破华亭扰庄浪而官兵追捕皆破胆潜匿先是延西诸寇承畴偕文诏先后清荡而铁角城乃边盗薮郝临庵可天飞为官军所败独行狼跳入其伍耕牧铁角城为持久计闻他盗尽平甚惧承畴文诏击破之斩可天飞其二贼亦生得就诛自西澳捷后军声大振曹文诏忠勇善战承畴与下同甘苦得士卒心转战四载斩级三万西人稍稍休息然亦惫甚矣甲子陜西原任通政使马鸣世奏曰三秦为海内上游延安庆阳为闗中藩屏榆林又为延庆藩篱无榆林必无延庆无延庆必无闗中矣乃自盗发以来破城屠野四载于兹良以盗衆我寡盗饱我饥内鲜及时之饷外乏应手之援揆厥所由缘庙堂之上以延庆眎延庆未尝以全秦眎延庆以秦眎秦未尝以天下安危眎秦而且误视此流盗为饥民势焰燎原莫可扑灭若非亟增大兵措大饷为一劳永逸之计恐官军骛于东贼驰于西师老财匮掲竿莫御天下事尚忍言哉乞勅所司亟措饷二十万给民牛种为兵士犒赏急圗安戢庶全秦安而各镇安矣张应昌等击黄友才斩之二月宁塞逋寇复炽庚寅盗夜入鄜州备兵佥事郭应响死之三月壬戌陜西贼陷华亭知县徐兆麟赴任七日城陷逮至竟坐弃市人皆寃之四月湖广流盗自兴国入江西泰和吉安等处七月山西贼陷大宁八月曹文诏击贼甘泉败之洪承畴令脇从者免杀降四千余人散者亦数千人余贼散匿山谷山西巡抚宋统殷击贼于长子贼犇沁水庚辰贼首紫金梁老回回八金刚以三万衆围窦庄时张道濬得罪家居率其族御之贼多死闻秦师且至惧欲乞抚紫金梁唿于壁下道濬登陴见之紫金梁免胄前曰我王自用也误从王嘉运故至此此来乞降耳俄老回回亦至道濬谕之曰急还所俘散若徒衆吾为请于抚军贷尔死贼乃还所掠㧞营而西入阳城界道濬以贼情告于统殷曰贼狡未可信因遣使往觇贼诸贼咸就约惟八大王闯塌天五营不受命紫金梁归欵未决诸军乗贼不备轻骑袭贼营贼怒南犯济源陷温县九月山西贼破临县贼魁豹五等据其城又陷修武杀知县刘鳯翔焚掠武陟晖县遂围怀庆上以藩封重地切责河南巡抚樊尚燝杀贼自赎贼既尽向河北山西巡抚宋统殷备兵冀北王肇生率军次陵川扼贼北归贼北走遇官军贼死鬬互相胜负㑹夜与贼争险对营两山头贼縁穷谷而登大譟官军乱统殷肇生皆走与诸军相失宣大总督张宗衡将兵至髙平统殷肇生以师毕㑹大破贼于桑子镇贼复入沁水十月诏副总兵左良玉将兵二千五百人援怀庆癸未王承恩败安塞遗贼于西川胡堡贼目乔六自斩其魁以党降余遁延绥稍宁十一月罢山西巡抚宋统殷以许鼎臣代之十二月张宗衡许鼎臣同逐贼临县贼转入盘磨山山方六百里贼阎正虎据交城文水以窥太原邢满川上天龙据吴城向阳以窥汾州紫金梁以秦豫毛兵俱集泽潞东南遂乗虚从沁州而北入榆次又入夀阳距太原不五十里许鼎臣撤师北归时贼首乱世王与紫金梁争一掠妇搆小隙遗其弟混天王来归廷议方督进讨诸将讳言受降权辞谢之约得紫金梁头始为请于朝混天王唯唯泣涕而去乱世王与破甲锥合谋圗紫金梁贼分为三陷霍垣曲长子诸县壬辰陷辽州是日除夕也是月赵和尚等贼斩其魁霍维端以降诸将分领入营还宜君六年正月丁酉贼阑入畿南西山距顺徳百里时大队在山西分为二一北向西犯平县窥固闗一南向河北怀卫之间尽遭蹂躏矣丁未左良玉败贼于涉县西斩其渠贼望其旗帜皆靡然贼势尚炽谋渡河南犯癸丑进曹文诏都督同知文诏连败贼于忻代间斩首千五百级二月许鼎臣曹文诏屯平定张应昌屯汾州驻太原东西以御冦贼踞林县山中饥民相望而起左良玉败绩于武安河南兵七千先后失亡殆尽贼益炽左良玉势孤乃请邓玘兵相援备兵井陉副使冦从化檄守备李定王国玺逐贼畿辅陷贼伏中兵败死亾畧尽贼长驱保定备兵副使卢象昇御却之曹文诏败贼于榆杜时文诏屡捷张应昌逗遛不进紫金梁老回回从榆次败北犇三月蜀贼冦百丈闗官军败没诏总兵邓玘将川兵二千益以石砫土司马鳯仪兵驰赴河南未几马鳯仪败没丙午山西兵击贼于阳城北张道濬设伏于三纒凹贼至伏起击之斩其魁生擒贼首满天星闯王贼大奔巡抚鼎臣献俘阙下奏道濬功第一四月丙寅山西贼陷平顺乙酉曹文诏败贼于阳城斩千余级河南西路贼自辉县入清化镇所在守将败没部臣以河南不塞太行之险揖贼使入抚臣不得无罪五月癸已山西巡抚鼎臣以流寇恣掠请蠲积逋并豫免数年额赋不许己酉上以勦贼诸将一时功罪勤惰应有监纪特命内监陈大金阎思印谢文举孙茂霖分监曹文诏张应昌左良玉邓玘军纪功过催粮饷仍发内帑四万金素红蟒段四百匹红素千匹军前给赏庚申曹文诏夜袭贼于偏店贼亾走坠山谷者亡算尽南奔诸将㑹兵逐之沙河夺马骡数千贼自邯郸南走河北贼陷涉县六月乙丑川兵溃于林县毛兵杀伤甚衆潞王告急乞济师丙寅河北贼围汤隂林辉渉安诸邑别贼自阳城垣曲来合于济源山西贼陷和顺辛巳左良玉破贼于怀庆贼尽奔太行山上念中州冦盗蔓延命总兵倪宠王朴分将京营兵监以内监杨进朝卢九徳赐二帅弓矢千五百战马三百徤丁三百驰赴中州夹勦七月乙未贼屯彰徳汾州张应昌进勦汾阳知县费甲鏸以逼迫苦供亿投井死丙申山西贼陷乐平河北贼攻彰徳左良玉御却之辛丑山西贼陷永和旋陷沁水贼自秦入晋五犯沁水至是陷之八月丁亥陜西贼攻隆徳杀知县费彦芳分守固原叅政陆梦龙战于绥徳城下死之九月己亥张应昌败贼于平山获贼首张有义即一盏灯也十月丁卯山西河北诸贼二十四营乗兵渡河而南犯阌乡陷渑池分入河南湖广汉中兴平畿内贼至宁晋掠南宫甚惨寻走五台山山周数百里贼据显通寺其中薪储皆具险阻足守官军不敢击十二月己未河南贼陷伊阳庚申陷卢氏徧掠汝州淅川内郷光化均州戊寅犯南阳庚辰湖广贼假进香客陷郧西癸未湖广贼陷上津丙戌陜贼陷镇安时秦贼既尽入晋流突畿辅河南至数十万而延绥贼首鑚天哨开山斧独据永宁闗前阻山险下临黄河负固数年不下延绥巡抚陈竒瑜谋取之乃阳传总制檄发兵简衆七千人抵延川潜师疾走入山贼不虞大兵至仓皇溃佚焚其巢纵击斩首千六百级二贼死分兵击贼首一座城斩之延水盗悉平竒瑜威名着闗陜是年陜西山西大饥七年正月壬辰降盗王刚王之臣通天柱等至太原挟赏巡抚戴君恩设宴诱刚等斩之共斩四百二十九人王之臣即豹五通天柱孝义土贼也而岢岚大盗髙加计号显道神尤横㑹大旱饥民投贼者逾衆畿辅兵渐集贼西窜河南贼自郧阳渡江薄谷城掠光化新野而襄阳贼六路俱集郡兵不能支又贼四五千人入郢界围均州往荆门西北夷陵辛丑陜贼䧟洵阳逼兴安西乡土寇乗之汉中震动兴安贼连陷紫阳平利白河道臣王在台固守兴安洪承畴赴援城得全时练国事移兵商雒贼南破鳯县入四川癸丑陷迁安乙卯楚贼陷房县保康南京兵部尚书吕维祺奏言南都鳯泗承天陵寝所在宜以宿夀襄叶为咽喉淮徐则京师咽喉也乞淮抚杨一鹏急宜预备防贼东犯二月壬戌蜀贼陷兴山壬申入瞿塘陷䕫州一宿去贼既蔓延秦晋楚豫之郊流突无定廷议以为各镇抚事权不一互相观望宜以重臣开督府统摄诸道兵讨贼制曰可佥拟洪承畴因陜西三边所恃未可轻易诏进延绥巡抚陈竒瑜兵部右侍郎总督陜西山西河南湖广四川军务眎贼所向随方勦抚竒瑜檄诸将㑹兵于陜川三月己丑南京右都御史唐世济上言流寇有四一乱民一驿卒一饥黎一难氓宜分别勦抚上善之下总督奇瑜乙巳川兵败贼于巴州山西自去秋八月至是不雨大饥人相食四月丙辰逮抚治郧阳蒋允仪以失陷郧西诸邑也川贼渡利州河札阳平白水等闗分四路土人力拒之贼走奉节楚贼在房县妇倍于男总兵张全昌连击败之甲戌发帑金五万命御史梁炳赈饥陜西时山西永宁州民苏倚哥杀父母炙而食之川贼三万人返屯郧阳之黄龙滩分三道一均州趋河南一郧阳趋淛川一趋商洛卢氏张应昌兵败于均州丁丑川贼复入陜陷两当己夘陷鳯县先是三边总督洪承畴因挿汉犯甘肃即汉中北行至栈道青桥驿闻州贼数万营宁羌乃返至沔州援之贼由阳平闗过河犇巩昌承畴追至成县见贼势盛须益边兵乃檄副将贺人龙刘成功等兵三千赴蓝田夹击及两当鳯县连陷贼分道一向边方一向汉中知府断栈道守鸡头冈贼不得前间道犯城固洋县官兵御却之贼走石泉汉阴又别部贼二万由鳯县趋寳鸡汧阳求抚承畴姑慰谕焉时抚治郧阳卢象昇总督陈奇瑜以数省兵力萃于楚楚贼尽西奔汉中而川巴通江入西郷者复三二千凡名贼尽归汉中兴平而接于商雒癸未贼复谋入川阻大江入西安之终南五月陜别贼陷文县文县去嵗大旱入秋早霜冬无雪今春不雨斗米银七钱延绥西路数年不登贼分部一畧鄜延一掠延庆官军迫之贼皆傍终南山窜入商雒羣盗毕集深入大峪承畴㑹师进逐之遂东走网谷川复入大山逺窜己亥贼复出再陷鳯县汉南招抚之贼一岀栈道西陷麟游永夀东陷同安庚子贼走鳯翔西趋汧阳陇州乙巳洪承畴自汉中西援甘肃巡抚陜西练国事奏今日㝡难有五曰缺兵大盗起延绥榆林兵不足转调甘肃自宁夏甘肃再丧师今防揷汉尚不足能分以勦贼乎榆林兵止五千陈竒瑜率以勦贼而防秋又当西还则兵愈少二曰缺饷西安鳯翔兵荒所留新饷即使支尽不抵三镇之用司府无可借饷将安出三曰缺官荒盗频仍有叅罚戴罪有追赃客死有失城就逮道府且不乐就何况有司今官缺三十余贠何以治民办贼故缺官宜急补而叅罚亦宜少减也曰宗禄奏俗嚣悍贫宗尤甚垂涎赈金渐不可长曰驿地秦晋驿递例不全给今募夫之苦更加千倍故人人思遁凡在冲路宜全给以安其心洪承畴进师岐山驻三原贼十余万承畴兵仅三千张疑设伏贼从耀州奔同州时汉中兵三千四百有奇总兵左光先等将之临巩兵三千五百总兵孙显祖等将之平凉兵千人副总兵艾万年将之止可守城总兵张全昌等兵六千专眎盗所向为援剿六月丙寅总督奇瑜郧抚象昇勦竹山竹谿各山冦连战斩一千七百余级奇瑜复败贼于硖石斩七百余人渰死五千余人堕崖死者二千余人七月陜西降盗陷陇州己丑洪承畴奏言入陜猖獗之贼大抵可十四五万明知官军一二万不能四驰持其势衆旁伏递进则剿贼之难贼多精骑每跨双马官军马三步七则追逐之难贼攻堡掠野到处可资官军待饷转连则粮刍之难贼入山负嵎官兵相持一日即坐误一日则时日之难且请盐课银三十万加曹变蛟秩鼓其敌忾从之辛夘贼至鳯翔西闗借口奉督抚檄安揷城内守臣知其诈绐以门不敢启须缒城上先登三十六人尽杀之总督陈竒瑜因借为辞劾地方官绅挠偾抚局以激上怒命缇骑逮寳鸡知县李嘉彦及鳯翔乡绅孙鹏等五十余人下刑部狱叛兵杨国栋拥三千骑披双铠直抵西安城下乞抚巡按范复粹无计登陴固守巡抚练国事在鄠县闻之驰还登南城檄贼至濠畔语一日夜未决度不受抚必西走鄠盩厔密檄沿途官兵饬备更设伏盩厔之夹水沟时禾茂泥淖骑不任驰伏发歼其半国事遣官招之谕杀渠自赎予上赏顷之一贼斩国栋以献贼人人自疑互戕千余人余入南山乙未洪承畴进次华州各贼闻之自朝邑折而北犇澄城郃阳贼混世王等从鳯翔东犇云犯西安洪承畴驰一日夜入西安檄诸路兵赴西安合击贼贼飏至西安东境官军以力疲未能出承畴恐贼东出潼闗先令张全昌曹变蛟间道走渭华遏其前而自率兵至潼闗红郷沟追贼游击李效祖栢永镇力战贼却不能出闗因登山承畴驰赴蓝田欲从山后间道勦之丙午贼觇知官兵意夜走商雒初老回回等万余先踞南雒山中今又益盗万余其地山谷险阻承畴率诸将共兵三千人赴潼闗大峪口截其出仍备阌郷灵宝诸处总兵尤世威兵溃于雒南羣贼越卢氏犇永宁先是守隘诸兵露宿凡三月皆致疫痢不任战左良玉兵自内郷赴援卢氏庆阳贼南下烽火彻三原泾阳耀州富平八月上忧冦诏发各镇兵四万五千竝赴河南时豫贼冲突禹许长葛间凡十三营大营在永宁卢氏约九月向山东诱官军东出谋袭汴梁陜贼复陷陇州屯州城浃月叅将贺人龙等援陇州贼围之羣贼到处乌合简精壮为前驱收妇女老弱急则用之饵官军故诸臣动称斩馘报捷贼势不减总督奇瑜报降贼一万三千有奇斩渠十人余俱延安民竝令还郷先是贼为洪承畴所逐窜汉中川兵扼巴西诸险贼饥无所得食故乞降于奇瑜凡数万人奇瑜专事招抚受其䧏檄诸军按甲无动遣官监䕶䧏者诸盗未大创本无降意徒以饥疲困于地险不得逞姑从欵以纾我师奇瑜檄所过郡邑为具糗粻传送之既度栈道已出险数万衆渐不受绳束仍事杀掠所至罢市贼遂尽杀监䕶官五十贠攻陷麟游永夀势不可遏矣贼先锋髙杰降于贺人龙人龙率以袭贼却之闰八月乙酉陜贼陷灵台辛卯陷崇信白水丙辰陷泾州河南大旱壬寅陈奇瑜至鳯县时贼益炽北接庆阳西至巩昌西北至邠州长安西南则盩厔宝鸡衆殆二十万始悔其见愚分兵出御而兵已寡矣九月贼二十余营西至函谷闗东至河阳连屯百余里别贼万余连营雒南阌郷癸亥陜贼陷扶风庚午命吴甡巡抚山西甲戌豫贼东至于蕲水大队尽入黄州广济兵部檄河南兵入同华湖广兵入商雒四川兵入汉中兴平山西兵入韩城蒲州丁丑陜贼分三部一由鳯县攻汉中一出略阳由阳平闗入梓橦剑州犯蜀一由宁羌犯广元辛巳洪承畴遣副总兵左光先等援陇州贺人龙围始解十月甲寅陜西巡按傅永淳上言汉南䧏盗陷城破邑所在骚然皆由奇瑜耑主招䧏谓盗已革心不许道途讯诘故郡邑不敢问开门揖盗勦抚两妨皆奇瑜之流毒也山西巡抚吴甡言招安流盗最宜慎重彼狼子野心势难驯服况边地穷荒芜居无食仅曰免死遂甘心易虑乎哉癸巳河南盗扫地王等趋江北自英霍分掠潜山太湖宿松别部陷陈州灵宝己酉楚贼自京山间道趋显陵明日遁入山中时大寇仍聚秦中老回回屯武功辛亥河南贼陷卢氏上以秦冦猖獗壬子逮巡抚练国事命李乔巡抚陜西官军三败贼于华隂南原之间斩首千二百级十一月总督奇瑜请各抚镇分地责成从之时抚局大溃贼氛日炽故有是请欲分委其过也壬戌江北贼陷英山焚霍山庚辰削总督陈奇瑜职聴勘十二月进洪承畴兵部尚书总督河南山西陜西湖广保定真定等处军务其总督三边如故先是西宁杀将领承畴还军定乱贼遂分陷闗陇西宁既定承畴自甘肃旋师东行贼闻承畴将至悉衆东奔分道尽入河南集宛雒间左良玉军渑池总兵陈永福合邓玘军南阳颇有斩获而山西防河之戍多逃自灵丘广昌径走五台陜西郧阳各处告警贼游兵东下常徳八年正月丁巳河南贼陷荥阳屠汜水又陷固始时秦贼数十万出闗分为三一自陜州上平阳入晋一自武闗向襄阳入楚一自卢氏东向分犯河南北河南北诸盗复分为三一走伊汝陷荣汜焚掠无遗东剽及郑州复分道犯商城一自弃蔡南围汝宁一自怀庆东渡河掠归徳睢汝陈许等州其襄阳贼与汝宁合十五营衆数十万并入襄阳境给事中常自裕上言中原天下安危所系今羣盗充斥乃仅以左良玉一旅塞新渑陈治邦等数营扼汝州陈永福孤军堵南阳贼势日衆兵力日分贼二三十万大小七十二营蜂屯伊嵩宛雒之间以数千官军东西堵拒贼何所畏而不长驱哉乞更选边兵统以廉勇之将特选重臣视师庶腹心不致决裂也河南逸贼复入汉中陷宁羌转入临巩庚申江北贼陷霍丘兵部议调西北边兵及南兵共七万二千饷九十三万六千并发内库银二十万齐赴督臣军前更命尚书承畴统率大兵出闗节制诸路抚镇合力剿除期以六月扫荡廓清立颁上赏如仍留余孽督抚诸臣立寘重典其进止一聴督臣概不中制承畴率军赴河南陜西贼陷灵台河南贼分三道一趋六安一趋鳯阳一趋颍濮壬戌陷颍州知州尹梦鳌通判赵士寛俱阖室死之丙寅贼陷鳯阳鳯阳无城郭贼大至官军无一人迎敌者遂溃贼焚皇陵楼殿为烬燔松三十万株杀守陵太监六十余人纵髙墙罪宗百余人畱守朱国巷战斩贼二十七人力竭死渠扫地王太平王入府治知府颜容暄囚服匿狱中贼纵囚获之贼渠张葢皷吹坐堂上杖容暄于堂下杀之推官万文英等六人武官四十一人俱杀士民被杀者数万剖孕妇注婴儿于槊燔公私邸舎二万二千六百五十余间光烛百里贼渠列帜自称古元真龙皇帝恣掠三日戊辰太监卢九徳总兵杨御蕃以川兵三千救鳯阳南京兵亦至贼犇以筳莼卜于神祠不利刳神像而去贼拔营南下沿途杀掠无遗趋庐州丁夘命洪承畴趣东驰勦冦甲戌鳯阳贼陷巢县已攻舒城知县章可试塞三门开西门诱贼入陷于坑奔溃死千人因掠霍山合肥诸县是日围六合聚穉子百十环木焚之聴其哀号以为笑乐又裸妇人数千詈于城下少有媿阻即磔之攻三日而去出帑金二十万助勦饷发太仆金十万输西安其湖广饷十九万资镇篁等兵盐课十万贮淮扬以防冦逸初兵部㑹户部调南北主客兵七万马一万五千每兵日银三分米一升五合马日草一束银二分豆三升银二分计五閲月约十一万金云戊寅江北贼自舒城抵庐江邑人具币求免伪许之夜袭城城陷己卯陷无为州洪承畴抵河南河南诸盗知承畴至又入潼闗承畴遣副总兵来𦙍昌以千二百人往戍西安令总兵秦翼明游来朝间道向山东趋徐州捍江北逸寇庚辰江北贼满天星张大受等攻相城不利贼渠乗舆绕城唿降守将射中其腰夜走潜太诸邑诸邑多山氓习猎射虎豹药弩窝弓甚设所在结寨杀贼贼遂西向麻城抵汉口二月癸未江北贼陷潜山乙酉陷罗田命总兵曹文诏勦寇陈许时湖广扼贼贼仍走太湖攻陷之而河南贼迫于诸路兵其在南阳者过应随驻枣阳在汝宁者则入黄州而鳯颍贼入英霍蕲黄一带扰殆遍其在嵩卢灵陜诸冦密迩潼闗雒南者又折入秦中约六七万西安诸县并遭蹂躏有四大营北渡渭突剽邠耀间其山西寇则在平阳汾州诸县并野掠而土寇助之癸未巡按鳯阳御史吴振缨始以皇陵之变疏闻是日上当御经筵特传免素服避殿亲祭告太庙命百官修省俱素服从事逮巡抚鳯阳都御史杨一鹏并振缨下狱一鹏论死弃西市振缨遣戍乙未命侍郎朱大典总督漕运巡抚鳯阳同洪承畴协勦承畴请四川抚镇俱移䕫门达州进援襄汉湖广抚镇分驻承天襄阳郧抚移驻郧襄漕督移驻颍亳进援汝宁归徳山东抚臣移镇曹濮进援江北江南山西抚臣移蒲州进援灵陜陜西抚臣移商州调度兴安汉中河南抚臣移汝南南阳间保定抚镇移驻邯郸磁州可南北䇿应从之三月癸丑湖广贼陷麻城丙辰省臣乞蠲陜西八年以上逋租不许庚申蕲黄大盗爬天王拥衆八百余人村民擒之身长八尺自言天亡我非我罪也倡乱十二年陷十州县其子日啖人心发双目俱赤先是鳯阳贼犇蕲黄洪承畴次汝宁虑其再入江北令邓玘扼之令曹文诏邀之应随间又总兵贺人龙刘成功率兵分驻信阳泌阳恐其入豫也壬戌汉中贼陷宁羌丙子总兵邓玘为叛率杀于樊城玘无纪律所将蜀兵好淫掠俄骑营畔玘避楼坠火死举营北窜惟步卒未动洪承畴命副总兵贾一选周继元分领之是月给事中常自裕言皇上赫然振怒调兵七万其实不过五万且分之各处未足遏贼鳯阳焚刦四日而马爌至归徳围解三日而邓玘来颍亳安庐之贼返斾而北尤世威等信尚杳然至贺人龙等各处淫掠所谓贼梳而军栉也唯皇上严饬之以伸军法四月乙酉承畴次汝州以各寇之复入秦也率诸将自汝入秦檄曹文诏以师㑹丙午承畴次灵宝文诏自南阳至以商雒为贼薮汉中兴平其寄境也令文诏出阌乡直擣商雒自驰兴安遏其犇轶五月甲寅曹文诏夜至五峪寇伏险以诱文诏击败之张全昌自咸阳出兴平之东老回回等拒官兵营五十里贺人龙南入子午谷夺其南径刘成功及游击王永祥往东南遏其北走夜渡河走郿县承畴亦渡河追之丙辰至王渠镇寇方下南山恣掠贺人龙遽击走之追至大泥峪寇舎骑登山丁巳官兵至县之秦王岭值寇张全昌击败之自是商雒之寇逃终南山中余寇西奔兴平盖冬春之间寇奔豫奔楚奔江北其势多而且散至是寇又悉萃于秦矣六月壬午下河南巡抚𤣥黙于狱丁酉免陜西巡抚李乔官议罪以庸懦玩冦也以甘学濶巡抚陜西乙酉秦贼揺天动袭陷西和丙午总兵曹文诏至娑罗寨寇大至力竭自刎文诏敢鬬前后杀贼万计为贼所畏官军闻之夺气秦贼在晋者巡抚吴甡㑹兵逐之走河南惟显道神活地草乡里人三营畱晋甡方谋合兵勦灭㑹西人入塞敛兵防河贼复炽七月癸亥秦贼陷澄城八月壬午陷咸阳丁酉商雒冦复入河南犯卢氏癸卯命湖广巡抚卢象昇总理直𨽻河南山东四川等处军务统闗辽兵赐尚方剑便宜行事耑制中原洪承畴勦寇西北象昇勦寇东南如寇入秦象昇进兵合击十月壬辰老回回袭陷陜州乙巳上下诏罪已避居武英殿减膳彻乐除典礼外惟以青衣从事以示与行间文武士卒甘苦相同之意先是贼翻山鹞降于承畴贼首闯王退屯干州承畴令降贼翻山鹞説之不聴南走武功承畴追击败之闯王率大队自盩厔武功分道渡河十一月辛酉河南贼焚闗厢而西老回回犯南邓秦贼一字王等部衆二十万撞天王统十七万自潼闗出犯阌乡灵宝大队东行尘埃涨天濶四十里络绎百里老弱居中精骑居外左良玉与总兵祖寛两军相隔东西七十里遥望山头不敢邀击贼抄掠诸路截烧粮草诸军乏食秦贼屯于鄜州绵亘百里己未祖寛破贼整齐王于九嵩贼溃而为二东走偃巩南走汝州丙辰羣贼大㑹于龙门白沙连营六十里祖寛分兵袭击之斩首千余级羣贼败衂东南犇光固入霍丘进逼鳯阳淮督朱大典率兵驰夀州十二月乙酉贼闯王曹操数十万围光州舁大礟二十座攻城然二礟城拉然崩頺城中顷刻火作贼乗而入官吏士民屠戮无遗汉中羣贼㑹于汉南戊戌雅黎恭将罗于萃连击败之穷追贼于子午谷夺其所掠子女二千口贼犇饶风闗庚子江北贼陷巢县舎山遂袭陷和州九年正月丁未总理卢象昇师次于鳯阳诸道兵毕㑹壬子闯王闯塌天八大王揺天动七贼连营数十万攻滁州环山为营包络原隰百余里行太仆寺卿李觉斯知州刘太巩督率士民固守贼云梯冲輣穴地填濠百道环攻城头火轮巨礟相续发訇轰毁诸山出贼不意纵将士夺其云梯燔之贼衂者衆敛兵稍退夜复进攻掘为支河洩濠以涸之贼骑黑牛渡河城上连礟击之贼死益衆癸丑贼退掠邨落山谷妇女数百人裸而沓淫之已尽断其头孕者则刳其腹环向堞植其跗而倒埋之露其下私血秽淋漓以厌诸礟守城兵多掩面不忍视贼噪唿向城城上燃礟礟皆迸裂或喑不鸣城中惶惧觉斯立命取民间圊牏亦数百枚如其数悬堞外向以厌胜之燃礟皆发贼复大创贼怒攻益急甲寅卢象昇合诸道兵驰援滁州祖寛以闗辽劲卒为前锋象昇以火攻三营为后劲躬率麾下三百骑居中督战昧爽至城下贼以云梯鱼丽肉薄攻城已堕西北两闗羊马墻贼多空营出掠尘起大兵至贼不虞也祖寛跃马而进贼羣起接战诸将竝至战于城东五里桥官军踊跃争奋贼大溃象昇麾诸军追之逐北五十里积尸相撑枕获其器械甚衆斩级一千二百朱大典遣副将杨世恩复截之于定逺斩六百余级其东犇者刘良佐扼之于广武贼遂西突池河乙卯贼自池河别道出东冈守御刘光辉等以五百人守东冈贼万衆并至孤军格鬭灮辉等力竭赴水死一军皆没贼袭其甲裳旂帜渡河守者不觉也既毕渡贼乃夺路而走江浦提督总兵杜𢎞域自浦口驰追之不及丙辰滁州溃奔诸贼西向鳯阳犯园陵漕抚朱大典总兵杨御蕃列营陵墻守甚严贼不敢攻遂西渡河焚抄怀逺丁巳枣阳土贼廖三袁世儒李王石以牛酒迎河南大贼张乐髙䜩连伙入营癸亥江北贼紫薇星陷怀逺甲子朱大典兵至怀逺贼焚庐舎北渡己丑陷灵璧进逼泗州副将祖大乐败贼于永城斩贼首混天王夺驴马万头郧襄贼焚谷城士民空城走戊辰江北贼陷萧县己巳陜西贼陷麟游滁阳败北之贼祖大乐再破之于永城精鋭散亾大半东奔宿州突入沛县焚僇妇䜿不遗尽掠丁壮入营中壬申河南别贼陷阌乡给事中常自裕上言流寇数十万冣强无过闯王彼多畨汉降丁坚甲铁骑洪承畴卢象昇即日报斩获不过别营小队耳于闯势曾无损也今秦贼在宜君鄜州不过闯将当责成秦抚豫贼在河南汝州者止老回回数贼当专责豫抚而督理两臣宜令耑圗闯王在承畴以王承恩孙显祖等边兵川兵二万出闗由汝鲁疾趋光固遏其后在象昇以祖大乐祖寛等闗兵篁兵二万由息颍奔英六截其前淮抚朱大典提督杨御蕃等屯于庐霍防其东突应抚张国维以许自强等屯于潜太防其入安庆楚抚王梦尹以秦翼明等屯于麻黄防其南冲唐邓随枣之间则责郧抚宋祖舜若猎兽合围则贼自无所逃贼渠殱而余贼自成破竹矣闯王合扫地王紫金梁等二十四营攻徐州不克遂西陷虞城入河南一字王曹操扫地王五营由归徳趋开封至石家楼辛未祖大乐潜师归徳截其前分兵设伏而以轻兵诱之遇贼于雪园既战官军佯败贼争先驰逐大乐鸣鼓举麾东西两翼突出攻贼贼惊大乱官兵三靣奋击斩首一千四百余级郧襄贼分为二一往均州一入四川乙亥羣贼大㑹于兰阳卢象昇驻师夀春二月丙子贼陷潜山己卯陷太湖郧襄贼犯竹山竹山自崇祯七年为贼屠陷八年十月知县黄应鹏仅栖草舎数椽至是贼复至应鹏弃城走贼遂入据城有徴粮六百石尽为贼有食尽焚县治而去为空城矣山西饥人相食甘肃总兵柳绍宗败贼过天星于西宁州过天星合九条龙等八营西掠兰河南扰㑹宁洪承畴檄左光先与绍宗合兵击之絶其西奔贼复自万安走盐池两军力战破之贼穷蹙请降陜西巡抚甘学濶受其降安揷其部数万人于延安寻延河刼掠如故三月丙午山西贼陷和顺兵部奏贼在秦豫山中闻其向来粮饷多由淅川水运以通荆襄贾贩可艘而致之宜遣将往淅川断冦报可丁未贼九条龙张胖子从南漳桺池陷谷城官山逼保康二千里焚掠靡遗庚戌陷竹溪房县知保康城空不入总理卢象昇率诸将追贼至谷城丁巳贼走郧州官军三道并进大雾贼迷道不知兵至仓猝接战奔山官军逐之贼颠而坠者无算杀贼将黑杀神飞山虎追犇数十里尸填沟堑时河南巡抚亦讨内乡淅川余冦祖寛李重镇兵由荆门达荆州防其奔轶㑹秦翼眀杨世臣等搜山祖大乐由光邓夹击江北贼略尽河南贼少大寇俱遁秦楚万山之中象昇言秦豫楚大山绵亘千里贼出没无端若奋勦穷追何地可歇凡崇冈峻岭密箐深林扳木悬崖日行三四十里马不能进人苦于登此时折色银无所用本色粮无从运车驴无所施势必以人负米二斗随兵来往日食一升一供兵一自赡十日而二斗之粮尽毋论此十日内遇贼胜负而以千兵入须千人肩运万兵入须万人肩运即贼不出而俱归于尽矣唐王聿键奏南阳洊饥有母烹其女者癸亥陜西巡抚甘学濶削籍聴勘以孙傅庭代之乙丑贼闯王蝎子块自兴安入汉中甲戌抚治郧阳宋祖舜削籍以追冦失利亡其符印四月以苗胙土抚治郧阳免上津等十五州县田租辛丑总理卢象昇㑹师次于洛阳五月癸丑下诏大赦山陜脇从羣盗令地方多方安揷以消反侧违者重治之是月陜贼过天星复叛于延安谋渡河入山西李自成老囬囬混十万等数部自楚豫入商南雒南大岭总兵秦翼明击贼南漳山中败之总兵俞沖霄击贼安定恃捷轻进败没命职方贠外郎包鳯起赍诏招抚羣盗六月乙酉洪承畴上言秦中兵今实数共骑步一万三千有奇见选川兵五千有奇俱步卒专蓝田商雒等处堵勦秦豫接界之寇先是闯将李自成衆约三四万混天王衆约二万过天星满天星衆约二三万歴次勦散混天王逃延绥定边势孤复合闯将过天星满天星等今奔延绥等处犹可督责收拾闯塌天闯王蝎子块俱出郧襄已犇兴安汉中进则入三秦退可犯楚豫亟宜合兵凑饷力圗协勦七月癸丑陜西贼陷成县壬戌巡抚陜西孙傅庭击贼于盩厔大破之擒贼首闯王髙迎祥及刘哲等献俘阙下磔于市蝎子块走河西八月庚辰老回回焚开封西闗时羣盗出没豫楚间屡衂散而复合九月京师戒严命总理卢象昇总督各镇兵入援癸亥改象昇总督宣大山西军务初象昇方追贼至郧西闻警以师入卫遂有改督之命时闯王已诛蝎子块已为象昇追逐入秦河南少宁自羣盗扰河南北者三年夹河千里鸡犬无声闗市尽空荒村深谷残黎多夜伏丰草深林中採野穗以食田壠间乱木枒槎皆成拱矣虎狼千百成羣杳非人境贼既无可掠而象昇合大军于中原罗而蹙之羣盗尽入楚疆悉鋭以相持及是象昇既以闗辽之兵北去老回回等盘踞郧襄间休粮息马秋髙足食乃以全军合曹操闯塌天诸贼共二十万沿江长驱而下蕲黄六合怀宁望江江浦所在告警烽火及于仪扬矣壬戌冦至尉氏甲子至登封至汝南于是寇复入河南矣己巳以兵部侍郎王家贞巡抚河南总理直𨽻川湖山陜军务十月甲申河南贼陷襄城汉南贼陷郧城十二月以郧襄贼逞罢抚治都御史苗胙土以陈良训代之十年正月丙午老回回等趋桐城丁未总兵秦翼明逐贼于麻城黄冈间败之老回回所部整齐王八大王九营溃而为四一支走罗田一支走团风镇一支向蕲水一支趋岐亭闯塌天等诸贼分两路至江北一自桐城犯庐江舒城一由光固踰霍山六合东行各分为数十股分扰江北戊午淮抚朱大典驰赴之时诸贼混天星侵轶商洛李自成纵横西安过天星盘踞汧陇独行狼在汉南蝎子块在河西与西番合谋其余楚贼尽在江北而豫贼亦自光固而南㑹之应天巡抚张国维驻师京口沿江戒严甲子别贼自颍亳趋滁州营火夜烛数十里羣贼㑹之至池河礼醮于大山寺荐拔亾者遂分屯大江小江皇甫常山诸山仪真六合人民俱倚担而立二月左良玉大破贼于舒城六安连战三捷秦翼眀败闯塌天于细石岭擒贼首一条葱新来虎贼至英山分营山险伐竹为筏谋渡江潜窜大山中张国维檄左良玉入山搜捕良玉新立功骄蹇不奉调发惮入山险屯于舒城逾月拥降丁万人军中妇䜿数千为营环数十里所至焚刦壮丁衣绯横行邨集为虚国维三檄之始自舒城进发贼已饱掠出境山西总兵王忠以兵援河南称病数月不进一军噪而西归给事中凌义渠劾之诏逮王忠入都革良玉职杀贼自赎乙酉命陜西巡抚孙傅庭兼总理河南闰四月壬寅以熊文灿为兵部尚书兼副都御史总理直𨽻山陜川湖军务督勦流寇时文灿新平闽冦有威望故有是命大旱羣盗盘踞江北老回回等八营谋避暑六安乃散入潜山太湖诸岭䕃林樾以息马时出抄略因分屯醉石岭诸路离安庆四十里而军河南巡抚陈必谦罢以常道立代之廷议大发兵计臣苦于无饷兵部尚书杨嗣昌建议因改粮为均输以济军食因加赋二万两下诏有暂累吾民一年除此腹心大患等语五月郧襄贼犯荆州焚荆王坟园七月以史可法为右佥都御史巡抚安庐池泰等处军务时以冦患故创设丁亥江北贼陷六合遂围天长八月戊申贼突入鳯阳掠械器而出渡河分往河南泗州十月陜贼过天星同李自成入蜀混天王蝎子块随之川兵大败混蝎二贼于广元斩首千级十一月庚寅兵部尚书杨嗣昌请限勦寇之期令秦抚断商南雒南郧抚断郧西楚抚断常徳黄州安庆抚断英六鳯抚断颍亳应抚截潜山太和江西抚截黄梅广济东抚截徐宿晋抚截陜州灵宝保定抚扼渡延津一带总理熊文灿提边兵太监刘元斌提禁旅豫抚率左良玉陈永福等兵合勦中原从之癸巳江北贼陷灵璧十二月禁军大集于襄阳贼尽走郧西乙巳以戴东旻为都御史抚治郧阳命洪承畴合孙𫝊庭并剿河南冦十一年正月总兵左良玉陈洪范大破贼于郧西二月巡按河南御史张任学改都督佥事总兵官镇守河南任学欲荐故丹徒县知县张放极诋诸总兵不足恃盛称文吏原有奇才可以御寇故有是命三月户部主事张缙彦言臣任清涧知县于兵情贼势亲见有素葢贼之得势在流而贼之失势在止贼之长技在分而贼之穷技在合贼之乗时在秋夏而贼之失时在冬春昔大贼王嘉𦙍破河曲㨿其城曹文诏等夺门砍杀而嘉𦙍歼李老柴破中都据其城巡抚练国事督兵攻围而老柴擒神一元破宁塞据其城左光先等与战而一元死谭雄破安塞据其城王承恩等攻围而谭雄诛此皆守而不去之贼故速死也过天星老回回混十万等所破城邑无筭官军未至旋即犇逸此皆流而不居之贼故缓死也贼入晋豫分头成部自秦及汝雒以至江北无处不被贼岂贼真有数十百万葢分股以披其党牵掣我兵故见多也前总督陈奇瑜驱天下之贼尽入汉中出栈道闗正可一鼓而灭乃以招安致败不可复收古人以八日而平贼数万者利其合也夏秋之间刍粮尽在塲圃足供士马之资冬春非破城攻堡不能得食官兵促之则尤易故时有利有不利也今若欲破贼惟在乱其所长而使之短破其所得而使之失直截以攻之分番两军一追一驻贼当之必破矣贼党虽衆大都观望其先倡者不过一二支故尽一股则论赏不必事平彚叙纵一股则论罚不许报级塞责贼不望风而靡未之有也上是之四月丙申夺总督洪承畴尚书爵仍以侍郎总督总兵左光先曹变蛟并夺五级限五月尽贼六月逮湖广巡抚余应桂以方孔炤代之八月总督洪承畴报陜西贼勦降畧尽命出闗向河南湖广癸卯江北贼陷睢宁曹操㑹羣盗过天星托天王十反王整齐王小秦王混世王整十万革里眼于陜州遂南走内郷淅川犯襄阳九月庚申熊文灿次于襄阳甲子遣副将龙在田邀击革里眼射塌天于双沟大破之老回回等俱东奔枣阳诸军追逐数十里斩首六千级夺其牛马骡万头羣盗披靡四逸曹操独畱内淅山中势孤守险自保文灿檄良玉洪范进兵淅川招安羣贼十月亰师戒严召孙傅庭于陜西召洪承畴于三边于是承畴傅庭率诸将合兵五万先后出潼闗入援曹操闻之谓为勦已也率九营从郧阳浅渚乱流而涉突走均州叩太和山提督太监李维政乞抚维政为言于文灿文灿乃檄止诸军曹操九营俱就抚文灿上言请贷其罪令诸将宴曹操于迎恩官署授操为游击将军供亿甚备曹操名罗汝才庚戌以丁启睿为都御史巡抚陜西罗汝才既抚分屯羣贼于房竹保障四邑自言不愿受署为官并不愿食饷愿为百姓耕田此中而已文灿一切为羁縻檄汝才解散脇从诸衆简骁壮从征立功汝才不聴因与郧均诸邑居民分地错壤而居时张献忠亦就抚屯谷城汝才遥与为声援抚治郧阳戴东旻奏曰曹操过天星十数大寇近以理臣襄阳之捷回革东逸曹操就抚分挿其衆于郧均诸邑不従解散之令且曰愿为百姓耕田此目前盗铃之説耳张献忠入据谷城屡檄不前将俟民间田熟分其夏秋之粮稍不遂意干戈遂起荆襄重地今数省大寇环聚二三百里羽翼已成将有不可言者然各贼尽聚郧地四面合围有釡鱼穽兽之势以理臣各镇现在兵马再令督臣发秦兵由兴安驰赴恊同扫荡渠魁授首胁従尽散此实荡平之机也十二月改洪承畴蓟辽总督孙傅庭保定总督傅庭以失聪辞上不许寻逮傅庭系狱十二年正月癸未巡抚河南常道立削借以縦寇渡河也以李仙风代之二月左良玉大破河南贼飞虎刘国能于许州国能降老回回既东奔请降于监军孔贞㑹未决革里眼射塌天等东走合于混十万分掠信阳光山三月羣盗集于固始东北阻河河上之兵严守不得渡羣盗乃趋六安息马茶山以避夏庚午逮河南总兵张任学左良玉大败河南贼于内乡上闻其步兵淫掠责之四月戊子抚治郧阳戴东旻免以王鳌永代之辛卯左良玉再破射塌天老回回改世王于河南之镇城射塌天乞抚连营百里夺民二麦以自给良玉遣人谕止之不聴戊申良玉率副将陈永福金声桓㑹兵压贼垒贼仓卒接战诸大军击之斩首二千七百贼退保山险良玉遣降将刘国能招之庚戌射塌天李万庆率其衆四千解甲诣内乡城下降于良玉良玉言于文灿文灿署国能为守备其党散去七千余人贼渡淮走光山或走黄州境革里眼走商城六月张献忠复叛于谷城罗汝才九营并起应之七月二贼合于房县左良玉追及之大败而还良玉失其符印事闻革文灿任仍视事降良玉职戴罪杀贼安庆巡抚史可法以忧归初文灿与大学士杨嗣昌深相结纳嗣昌冀文灿成功以结上知文灿既偾嗣昌内不自安请督师南讨上甚慰劳之八月壬戌命大学士嗣昌以兵部尚书督师讨贼赐尚方剑并督师辅臣银印给帑金四万赏功牌千五百蟒绯绢各五百九月丁卯嗣昌陛辞上宴于平台后殿上手觞嗣昌三爵赐诗勒诗于各文庙嗣昌南征㑹兵十万本折色银二百余万两十月嗣昌至襄阳入熊文灿军中诏逮文灿入京论死弃西市丙子拜左良玉为平贼将军良玉所部多降将嗣昌谓可倚以办贼为请于上故有是命老回回革里眼左金王南营四股合二万人分屯英霍潜太诸山寨突犯安庆桐城诸路辽将黄得功川将杜先春屡战却贼贼每避两军贼多购蕲黄人为间或携药囊蓍蔡为医卜或谈青乌姑布星家言或缁流黄冠或为乞丐戏术分布江皖诸境觇虚实时时突出焚掠相持逾年毒流四境是年两亰河南山东山西旱饥十三年正月乙丑逮湖广巡抚方孔照命宋一鹤代之闰正月督师嗣昌奏辟永州推官万元吉为军前监纪従之二月甲子给杨嗣昌万金赐斗牛服又赐海驑马一枣骝马一金鞍二嗣昌驻襄阳调兵㑹勦以陜西兴安一路失期斩其监军殷太白辛未罗汝才掠信阳寻陷光州三月丙申嗣昌次荆门立大勦营以新募湖南杀手二千人𨽻之更以戏下骑兵为上将营新抚降丁皆𨽻焉以副将勐如虎将之四月罢郧抚王鳌永以袁继咸代之五月罗汝才过天星七股尽入蜀监军万元吉扼䕫门癸未贼陷大昌犯䕫州石砫女帅秦良玉发兵援䕫州万元吉与合兵以舟师由巫山上三崃贼十三哨过䕫门鱼贯而进罗汝才为殿官军遥望不敢击贼循河而行欲渡川西元吉左良玉川抚卲捷春俱㑹于䕫州副将贺人龙所将陜兵骁勇善战而多拥降丁思得总兵号名以统辖之捷春为请于嗣昌初嗣昌以良玉兵强足破贼表佩平贼将军印良玉进止多不従节度嗣昌乃密疏于朝请以人龙易之后不果人龙始怨罗过诸贼自䕫州山后抄掠官军分扼诸隘贼掠无所得副将罗于莘击过天星于郑家寨败之过天星以百骑走羣盗既困谋夺尖山西走四川总兵郑嘉栋湖广副将张应元汪云鳯㑹陜西副将贺人龙李国奇之师赴之贼以奇兵攻尖山寨人龙等诸军奋唿齐进入贼阵断贼为二贼皆骑陷泥淖不得驰川兵跳涧谷类猿猱贼溃自相腾践斩首七百余生擒自来虎等七十一人夺甲仗马骡无算贼退屯羊桥四出抄掠石砫兵邀之于马家寨复斩首七百又追破之畱马垭斩贼首东山虎庚子贼屯谭家坪南北两山山头张幕鱼鳞相掩叠诸军分道并进南山贼拔寨起先走北山贼驰而下逆击官军诸军薄之贼不能当退守山巅不动官军仍分兵疾走绕山后前后齐登贼披靡窜走涧谷诸将皆下马人曵草履一量缘山逐贼自龙溪追犇四十里斩首十一百余级贼走营仙寺岭癸卯诸将㑹秦楚蜀兵击贼于岭上诸军云合贼营大乱斩首千级秦兵夺罗汝才大旗擒其老管队副塌天贼突围遁走七箐坎入于干溪丙午罗过诸贼犯䕫州下闗城罗汝才老而滑多机诈过天星多拥徒衆二贼以智力相倚至是屡战不利谋归楚以瞿塘水涨不得渡反走下闗城巡抚捷春檄总兵嘉栋副将应元云鳯以楚兵自䕫州出云阳邀其前监军元吉督人龙等将秦师间道疾走尖山以截之䕫府山溪险隘七贼连营数万林樾不能胜营帐酷暑炎歊毒人马矢熏达数十里蚊蚋噆草间人马俱病罗过分道西行汝才率小秦王上天王混世王一连鸎五营走云阳尖山坝过天星闗索二营走云阳水碓口期同㑹于开宁戊申人龙等追贼至七箐坎贼简其鋭为殿以挑官军潜以老营先走人龙击破殿后兵长驱擣其中坚贼逾山人龙亦逾山夜抵马溺溪城垒而军是月江北贼陷罗田黄梅贡士吴卿上言流贼肆毒姦宄出没尤善侦走如官军在汝颍襄德彼夺鳯阳临淮一日一夜兼程行数百里光州固始为吴楚往来之要地宜设一道臣于此此亦扼吭之计也然贼分则寡合则衆昼则贼骑相顾夜则贼营逺哨且贼日驰二百里酗酒耽色渴睡不醒若将卒勇敢衔枚夜袭贼不能觉也今兵不杀贼反以仇民穷乡男妇匿林逃难割首献功以愚主将主将以愚监纪监纪不知遂奏其功此弊踵行久矣所当痛惩者也六月辛亥昧爽贺人龙等诸将薄贼营贼奔已疲秦师三道俱进大噪腾而上贼惊溃秦蜀军争逐之斩首千二百俘六百人赦其俘一桿鎗自来虎伍林三人𨽻为军锋壬子秦军蹑贼而前度贼必设伏以邀我遣都司李仲兴髙光荣勒轻骑先往人龙国奇潜以大兵继之二将已入隘贼伏起两山间围之数重二将战方酣人龙国奇麾兵并进噪而扬尘声动山谷围中奋唿以应之贼围开四溃斩首五百余级生擒贼渠掠山虎十六人罗汝才精骑二千余二日之内俘其部曲四十人斩馘无算精鋭殆尽狼籍东走与四营合保其妇䜿共万人走大宁之小岭诸将扼之于䕫东己卯过天星闗索走开县屯南坝知罗汝才东窜而楚蜀兵渐逼因北走丁巳郑嘉栋率诸将连营蹑贼及之于观音山逐北二十里至于临江斩首二百余张应元穷追至窦山遇贼百余骑击杀二十骑余骑皆大唿释甲渠托天王常国安请降应元止兵裂帛作书令国安所部挀地虎驰谕过天星过天星曰必托天王身至为信乃降也抓地虎反命庚申贼首髙守达率麾下二百骑来奔过天星逐之邀止百余骑来者七十五骑皆闗西健儿常为楚师军锋辛酉过天星西走诸军抜营逐之至新宁西闗外贼骑三千不战而走髙守逺率其健儿当先陷阵贼阵乱马窜禾中泥惊踶相腾践官军僦而射之追犇二十里血流稻畦泥徧赤酷日炎赫刀甲皆生烟诸军以泥滑不得驰敛兵壁于风烈舖诸军共获首千七百余级擒贼首流金锤金狗儿夺马骡三百过闗二贼东奔达州张应元等进逼之丁卯常国安前驱遇贼川楚兵并进斩首二百余夺其营贼奔袁坝驿设伏沟涧中营火出林间如星者二十里明日应元等前驱抟战令常国安髙守达绕谷中擣其脇贼伏发战方接国安突出四围奋唿贼惊坠山涧共斩首九百获甲仗弓矢无算生擒滚地狼等一十七人降其管队可天虎等四十人庚午贼自袁坝东犇开县至高城诸将分营出战嘉栋将中军副将罗于莘将左军䧏将杨旭一只虎将右军战于城下贼败走大昌七月罗汝才小秦王上天王混世王一连鸎连营踞大宁监军元吉在䕫遣守备刘正国及罗营降丁伍林入其营招之汝才疑以香油坪之役杀我杨罗二将或不赦㩦正国东走声言诣夷陵乞抚于督师先是汝才与金翅鹏不相能金翅鹏常惧为所并至是小秦王金翅鹏相率降于嗣昌汝才杀伍林刘国正东走巫山左良玉兵分屯兴房二竹间汝才屡败党羽多降势益孤而张献忠时在巴巫与良玉相持谋西走汝才遂合于献忠谋渡川西走过天星素与献忠有郄前在新宁诸将招之过天星对常安国曰作贼非本怀诸将骤攻之狼狈东走闻罗张既合益怀不竝立之势决计归命左良玉乗胜移师击之过天星惠登相乞降嗣昌令良玉抚其衆七千人简其精鋭𨽻良玉军中安其老弱于郧西以降将扫地王李靖王𨽻监军元吉登相清涧人八月癸丑元吉遣降丁入罗汝才营嗣昌复命降将金翅鹏所部飞上天入其营招之汝才逡巡未决时张罗新合献忠汝才之再降也日説汝才母为官军所获且曰阁部已俘过天星阙下矣元吉请檄左良玉携恵登相至陈前招汝才汝才必聴嗣昌不从汝才降意遂絶饥民复相煽为盗啸聚太行山所在蠭起应之江北贼革里眼左金王突霍太间上命太监刘元斌监禁军六千驰赴河南江北合皖豫兵讨之禁军击破贼于霍山贼窜走寻陷麻城黄梅是月发仓赈河东帑金三万赈真定山东河南饥民给事中戴眀説上言荒极盗起蠢动叠告畿辅淮阳陜西中州所在不一皆缘抚按有司素不休养饥荒不䘏招徕无䇿迨盗起议勦死于锋镝者此百姓也用兵加饷死于追唿者此百姓也今乞责成抚按诸臣以䘏荒弭盗为第一事上是之九月上谕河南巡抚诛勦以平贼为功不必屡报捷级无裨扫荡丁亥河南郏县盗李际遇申请邦任辰张鼎衆至五万总兵王继禹遣游击髙谦击之一日三捷斩二千余级追至尉氏己丑嗣昌屯巫山先是闗索败伏深箐中闻过天星降益惧嗣昌遣人招之闗索见诸降将効力军前遂来归与其党王光恩谒嗣昌于巫山舟次率其副杨光甫等数人顿首涕泣请死罪嗣昌抚慰之给以银币光恩延安人光甫郧阳人所部六千杀伤散亡已去其半存者三千乃简其精鋭赴军前杀贼罗汝才之入川也凡九股整十万扫地王小秦王金翅鹏托天王过天星闗索惟汝才合于献忠其八相继俱降矣嗣昌飞章以闻叙赉文武将吏有差回左革诸贼走英霍逼鳯阳是月秦师大破贼于函谷斩首数千诛蝎子块余贼分窜延安庆阳十月嗣昌在䕫州令楚将王允成杨文富自巴巫趋当阳东勦回革趋楚抚军宋一鸐赴蕲黄协勦命诸将分屯襄郧承天诸扼要降将扫地王张一川击献贼于梓潼陷陈被擒贼呙之监军元吉命䘏其妻子于夷陵十一月陞陜抚丁启睿总督陜西三边山西河南军务河南巡抚李仙风率诸降髙谦李建武击河北贼于菜园斩首一千三百余级二月楚豫皖兵大集回革惧而乞招抚丙辰监军贠外郎杨卓然入二贼营议之是冬闯贼困于崤函蝎子块既死羣贼满天星张玅子邢家米及闯贼部将大天王镇天王一条龙小红狼九梁星相继请降闯贼溃围而出是年两京山东河南山西陜西浙江大旱蝗至冬大饥人相食草木俱尽道殣相望河南土寇并起自真定至河上道路梗塞开州人袁时中聚衆数万破开州时夀州贼有袁老山一营时中自号小袁营以别之诸贼各有衆数万惟时中冣桀黠羣贼相继败死时中走河南十四年正月甲辰山东土贼李廷实李鼎铉陷髙唐州时山东盗起东平东阿张秋肥城所在皆贼兖州二十州县一时啸聚响应惟济宁滋阳无盗京畿道梗省直饷银数百万俱阻于兖州东平州吏胥倡乱迎贼入城据之巡抚王国宾发六道官兵防兖州檄总兵刘泽清击破东平贼复其城河南土贼艾一侯二侯四啸聚数千人封丘知县苏茂柏击破之二月丁卯河南土贼陷新野张献忠罗汝才俱自川入楚惟揺天动畱川东万元吉留秦蜀兵千八百屯白帝神女之间绝其入楚路戊午河南土寇瓦罐子一斗谷诸盗尽归于李自成合攻开封山东土贼留东阿汶上时东寇益炽徐徳数千里白骨縦横又旱荒大饥民父子相食行人断絶革左诸贼因张罗逺窜豫皖之兵四集急而归欵杨卓然议挿之潜太间二盗实无降意借欵以缓师而公行肆掠卓然每左右之以塞人责及闯献陷襄雒革左遂承机复炽倚山剽攻诏朱大典进总督节制诸路镇抚兵进英霍以讨之己丑鲁王捐金数万募兵于山东以防盗丙寅河南土贼孟三陷河隂据之游击髙谦攻围七昼夜拔之斩孟三三月革山东巡抚王国宝职命杨御蕃刘泽清㑹兵剿曹濮贼是春招安内丘山西余寇革左贼五营闻献忠东来走麻城以勾之湖广巡抚宋一鸖闻之渡江进兵屯蕲州擒贼谍焚舟断渡五月设徐临通津四镇以䕶漕以东寇炽故也河南土寇袁时中聚衆至二十万入江北窥鳯泗自宿亳入蒙城土矿羣盗蚁附之丁丑朱大典率诸军击败之率衆保险潜弃牲畜宵遁丁酉总兵刘良佐简骁骑自义门追击五十里贼窜逸深林良佐分轻兵追捕眀日及贼大队贼方扼险拒守官军以火砲奋击之贼大犇自义门至界捕二百里尸撑交横弃仗满阡陌贼或自经林间或自刎余或降或逸去二十万衆鸟兽散时中以数百骑宵遁北渡河走入河南所获仗甲弓矢山积泰安土寇十余万掠宁阳曲阜兖州所至燔屋庐掠妇女贼䝉妇女以甲胄执刀仗伪为男子守营贼则四出焚掠闻青州兵至遂走邳州焚其南郭至沙沟屠僇婴穉不遗庚子犯徐州北闗焚之抄刼至扬州南沙河店燬漕船十六只复东北行入东平州丰县土寇千余万围县城徐州贼合之攻城愈急东平贼首李青山屯于梁山六月两京山东河南浙江旱蝗多饥盗庚戌革左诸贼陷宿松英山朱大典驻师夀州造长枪三千长丈二尺鸟铳三千大閲诸军数万人刻期入山捜剿贼方分掠诸县闻之尽合营屯潜山七月庚辰革左陷潜山遂围麻城督师丁启睿大破贼于麻城斩千二百级贼解围而去九月罗汝才自南阳趋邓浙以合于闯贼时献忠大败于南阳其衆散尽闯贼踞河雒有衆五十万故汝才往附之张献忠败犇命于回革左诸军同入霍山扼险拒守十月太监刘元斌卢九徳率京营兵与总兵周遇吉黄得功合追贼于鳯阳及之元斌留四十日不进城门昼闭纵诸军大掠杀樵汲者以冒功已而欲攻城索赂乃免张献忠纠合回革左诸贼自霍太北行㑹闯贼于河南十一月襄城守将李万庆没于贼万庆乃降将射塌天也累功至副将至是闯贼陷襄城杀之诏赠都督同知荣禄大夫立祠襄城十二月传制朱大典受命督贼专办五营纵贼流毒全无一効其革职聴勘以髙斗光提督鳯阳兼督皖楚豫㑹剿十五年正月丙子山东盗平擒李青山入京青山本屠人乗饥啸聚数万人屡冦兖州给事范淑泰鲁府左相俞起蛟拒之俘青山辛巳左革陷潜山壬午陷巢县二月左革陷全椒三月丙子革左老回回五股合步骑数万趋夀州复以兵合献忠攻六安袁时中亦㑹之时中旋合于闯五月丙子革贼陷无为州士民投河自沉者亡算颍州㕘将李栩大破左金王于夀州癸巳左金王合回革连营趋颍州以报夀州之役也李栩侦知之分布步兵伏城东南二十里栩以骑兵迎击战于城南樊家店伏兵绕其后奋击败之斩首千余六月革左诸贼复入六安英霍诸山中倚林樾度夏秋爽复出嵗以为常安庐州县残破者半官吏咸携印篆舣舟理事城中荆榛塞路人烟久断革里眼入舒城屯于板山癸丑诏逮安庐巡抚郑二阳鳯阳总督髙斗光入京马士英提督鳯阳军务七月甲戌革贼毁庐州城八月回革左连营光山罗山一军掠信阳一军出麻城仍与献忠合军保镇游击赵崇新与贼袁时中讲抚于夏邑为贼所绐被杀时中复佯就抚诏许其投诚自新时中出不备突入萧县执知县以去九月老回回分兵犯芜湖掠桐安革左犯颍州旋北合于闯贼十月戊午诛监军太监刘元斌以征勦纵军焚掠也十一月袁时中㑹合于闯贼闰十一月李自成令其渠贺一龙趋徳安以窥黄麻一龙至黄陂阻水不前止收左良玉残兵八百人而回先见罗汝才自成大恨之始忌汝才河南土冦蜂起大者李好孙学礼李际遇衆各数万小者亦数千十二月袁时中东犯鳯皖十六年正月左良玉率衆二十万避贼东下沿江纵掠江南北流土寇降将叛兵白贵小秦王托塔王刘公子混江龙管泰山等所在蜂拥俱冒左兵攻剽南都大振南都留守诸军尽列于沿江两岸不问为兵为贼进兵击之斩千人良玉列状上兵部自白兵稍戢羣寇始尽散二月湖广土寇陷澧州常徳又陷武冈州杀岷王时湖南诸蛮獠皆伺隙土寇勾引攻掠尽归于闯贼三月癸卯闯贼袭杀革里眼左金王并其衆时羣贼俱归闯贼聴约束无敢异同惟革里眼恃其衆意不相下闯贼置酒宴左革杀之席上革里眼名贺一龙闯贼屯襄阳命罗汝才攻郧阳久不下多死汝才所部怨闯贼四月甲子朔闯贼数十骑突入汝才营汝才卧未起入帐中斩其头汝才一军皆譁闯贼以大队兵脇之七日始定所部多散亡降于秦督孙𫝊庭汝才延安人贼中号为曹操以其多智而狡也初𨽻贼首髙迎祥后合献忠又合自成折节下之每破城自成取六汝才取四汝才战士四五万战马万余骑马驺厮养不下四五十万闯兵长于攻罗兵长于战相倚为用汝才老而猾嗜声色每破城邑择子女之美者数十人后房数百女乐数部所至华侈珍食山积酣燕歌舞闯贼每噱之曰酒色之徒也以山东人元珪为谋主每事取决焉闯贼并杀珪五月闯贼攻袁时中杀之初时中困于陈蔡间闯贼过而招之许配以女遂为闯前锋时中畏闯之强非心服也时中叛而他徙有衆数万扰颍亳时通欵于巡按苏京然终无降意也扶沟诸生以闯贼命招时中时中执送于京斩之复擒闯贼游骑送于京闯贼大怒以兵二万攻时中杀之小袁营遂灭于是秦中蠭起之贼大半降于官军其强者俱为闯贼所併至是而尽惟老回回遂为闯贼所部老回回名马守应自后止闯献两大贼陆沉中原矣谷应泰曰天祸人国延安盗起揭竿向应所在纵横亦犹樊崇弄兵于莒而逢安徐宣引衆相附韩拔陵聚党于沃野而二夏豳凉叛者蠭发此虽同恶相济实繁有徒良亦铤而走险短于抚御也方饥民王嘉运之倡乱也自成辈従之而白水王二边盗苗美等往往合溃兵以应假令汲黯发河内之粟秀实定郭暧之军则解甲归农卖刀买犊匪异人任也奈何应变乖方蔓延莫制嘉𦙍擒斩之后分显道神活地草等为三十六营而混天星侵轶商确过天星盘据汧陇独行狼屠毒汉南蝎子块焚掠河西中原版圗蹂躏尽矣比之苞蘖不剪流为臃肿疥癣不治结为大疽以至匠石辍斧而踌蹰扁鹊望色而却走嗟乎岂不晚哉乃羣盗之最可恨者穷则乞降胜即狂逞此则投诚彼即负固以故罗汝才之入巴蜀也八部投戈李自成之困崤函也九军归命及乎孙傅庭盭厔之战擒闯王以献俘刘良佐左良玉义门之战破贼兵二十余万此何异李固之入荆州度尚之临艾县而乃摧陷虽多廓清难奏者则以分阃之事权不一前门拒虎而后门进狼行间之欵附非真豺声已成而鹰眼不化也至于十五年之后袁时中既灭老回回并营而弱者半降于官军强者悉𨽻于闯部究至公私涂炭宗社沦胥论者咸谓自成之罪上通于天而予未尝不叹息痛恨于羣盗也譬犹蠧木焉献忠啄之自成咮之实羣盗攅穴之譬犹逐鹿焉献忠掎之自成攫之实羣盗聚踣之葢自成者䲭张之孽而羣盗者蚁附之妖自成者肘腋之忧而羣盗者腹心之疾矣若夫愍帝减膳撤悬则奉天之徳音也常自裕合围猎兽则杨侃之奇䇿也奈军士曾无激劝韬絶不奉行卒之周鼎既迁庭坚不祀岂罪已之诏聴者充耳而决胜之条谈者挂壁欤呜唿秦祚之亡闗外俱为贼薮隋国之末山东悉属寇壤愍帝志在荡平而祸同瓦裂以彼羣狐聚溷蜂虿有毒也悲夫眀史纪事本末卷七十五明史纪事本末卷七十六钦定四库全书明史纪事本末卷七十六浙江提学佥事谷应泰编郑芝龙受抚熹宗天启七年六月海冦郑芝龙等犯闽山铜山中左等处芝龙泉州南安县石井巡司人也芝龙父绍祖为泉州库吏蔡善继为泉州太守府治后衙与库隔一街相望芝龙时十嵗戏投石子误中善继额善继擒治之见其姿容秀丽笑曰法当责而封遂释之不数年芝龙与其弟芝虎流入海岛颜振泉党中为盗后振泉死衆盗无所统欲推择一人为长不能定因共祷于天贮米一斛以劒揷米中使各当劒拜拜而劒跃动者天所授也次至芝龙再拜劒跃出于地衆咸异之推为魁縦横海上官兵莫能抗始议招抚以蔡善继尝有恩于芝龙因量移泉州道以书招之芝龙感恩为约降及善继受降之日坐㦸门令芝龙兄弟囚首自缚请命芝龙素徳善继屈意下之而芝虎一军皆譁竟叛去六年春遂据海岛截商粟闽中大饥望海米不至于是求食者多往投之七月刼商民船势浸大其党谋攻广东海丰嵌头村以为穴芝龙乃入闽泊于漳浦之白镇时六年十二月也巡抚朱一冯遣都司洪先春率舟师击之而以把总许心素陈文㢘为䇿应鏖战一日胜负未决㑹海潮夜生心素文㢘船漂泊失道贼暗度上山诈为乡兵出先春后先春腹背受敌遂大败身被数刃然芝龙故有求抚之意欲微达于我兵乃舎先春不追获卢游击不杀又自旧镇进至中左所督帅俞咨皋战败纵之走中左人开城门求不杀芝龙约束麾下竟不侵扰警报至泉州知府王猷知其详乃曰芝龙之势如此而不追不杀不焚掠似有归罪之萌今勦难猝灭抚或可行不若遣人往谕退舟海外仍许立功赎罪有功之日优以爵秩兴泉道邓良知徔之遣人谕意愍帝崇祯元年春正月工科给事颜继祖劾福建总兵俞咨皋下狱初巡抚朱钦相招抚海寇杨六杨七等郑芝龙求返内地杨六绐其金不为通遂流刼海上继祖上言海盗郑芝龙生长于泉聚徒数万刼富施贫民不畏官而畏盗总兵俞咨皋招抚之议实饱贼囊旧抚朱钦相聴其收海盗杨六杨七以为用夫抚冦之后必散于原籍而咨皋招之海即置之海今日受抚明日为冦昨嵗中左所之变杨六杨七杳然无踪咨皋始缩舌无辞故闽帅不可不去也疏入逮咨皋下于理三月禁漳泉人贩海芝龙纵掠福建浙江海上六月兵部议招海盗郑芝龙九月郑芝龙降于巡抚熊文灿工科给事颜继祖言芝龙既降当责其报效徔之二年春二月海盗李魁奇伏诛魁奇本郑芝龙同党芝龙忌之击斩粤中夏四月广东副总兵陈廷对约郑芝龙勦盗芝龙战不利归闽不数日寇大至犯中左所近港芝龙又败寇夜薄中左所四年春正月上召廷臣及各省监司于平台问福建布政使吴𤾉陆之祺海寇备御若何𤾉曰海寇与陆冦不同故权抚之但官兵狃抚为安贼又因抚益恣致数年未息上曰前抚李魁奇何又杀之𤾉曰魁奇非郑芝龙比即抚终不为我用今钟斌虽抚亦反侧不可保也上问实计安在祺曰海上官兵肯出死力有司团练乡兵多设火器以守为战勦之不难上问巡抚熊文灿𤾉曰文灿才胆俱优但视贼太易故前有吉了之败祺曰钟斌与郑芝龙势不两立七月间斌扰福州抚臣计诱往泉州前闻抚臣同芝龙讨贼僇其兄贼遁去问广东布政使陆问礼对曰广东海冦俱自福建至舟大而多火器兵船难近但守海门勿令登陆则不为害五年冬十一月海盗刘香老犯福建小埕游击郑芝龙击走之六年夏六月海盗刘香老犯长乐七年夏四月海盗刘香老犯海丰十二月总督两广熊文灿奏道将信贼自陷时文灿令守道洪云蒸巡道康承祖叅将夏之本张一杰往谢道山招刘香老被执上以贼渠受抚自当聴其输诚岂有登舟往抚之理弛备长冦尚称未知督臣节制何事命巡按御史确覈以闻已令文灿戴罪自效八年夏四月福建游击郑芝龙合粤兵击刘香老于田尾逺洋香老胁兵备道洪云蒸出船止兵云蒸大唿曰我矢死报国亟击勿失遂遇害香老势蹙自焚溺死康承祖夏之木张一杰脱归八月香老家属六十余人部属千余人至黄华降于温处叅军十三年秋八月加福建叅将郑芝龙署总兵芝龙既俘刘香老海氛颇息又以海利交通朝贵寝以大显十六年冬十一月设南赣兵三千以副总兵郑鸿逵统之十七年春正月前兵科都给事中曾应遴荐副总兵郑鸿逵缓急可用诏益南赣兵二千命鸿逵镇守踰年鸿逵以舟师守镇江我清兵南下溃归郑芝龙降谷应泰曰海上亡赖奸民多相聚为盗自擅不讨之日久矣葢以鱼盐蜃蛤商舶往来剽掠其间者累千金利则乗潮上下不利则啸聚岛中俨然以夜郎扶余自大东南边徼益骚然苦之矣泉州人郑芝龙筦库之子也年未弱冠为海冦颜振泉所掠振泉爱芝龙状貌因有宠泉死衆推为魁然而龙特饶智数桀黠喜持两端其他无絶殊者方其侵暴外洋也输金于杨六缓追于洪先春黄巾未破于曹公赤眉约降于光武其持两端者一也及其受抚内地也私鬬则勇于魁奇公战则怯于廷对杀陈余于泜水縦匡术于石头其持两端者二也又若拥兵闽越援立外藩定䇿功髙阖门横玉而乃阴怀首鼠百计沮军滹沱既未合兵东吴岂能遽下居异人为奇货以澶渊为孤注其持两端者三也又若闗门既下释甲入臣居第京师招揺海上曾无麟阁之功但比辽东之豕隗嚣侍子而身返于外延之在台而子更举兵其持两端者四也夫奉先之天在于去就轻脱故依建阳则背建阳依董卓则背董卓牢之之败在于天性反覆故附道子则反道子附元显则反元显今芝龙以盗贼之雄挟遨游之智而鹰眼不化狼心已成身在樊笼之中志存江湖之上一旦缓急可得信乎然予又恠崇祯之初芝龙既抚鋭意行金织皮丹珀来自贾胡眀珠文犀至皆兼两是以荐剡频上爵秩屡貤坐论海王奄有数郡人但知元龟象齿都自淮来而不知宝玉大弓原従鲁窃若能却盗泉之水则不至夺君子之器矣説在孔子之对康子也眀史纪事本末卷七十六明史纪事本末卷七十七钦定四库全书明史纪事本末卷七十七浙江提学佥事谷应泰编张献忠之乱崇祯元年延安饥谷府民王嘉运作乱延安人张献忠从之献忠阴谋多智贼中号八大王其部最强旁掠延安诸郡邑四年张献忠率衆二千人就抚于三边总督洪承畴五年献忠复叛随贼首髙迎祥紫金梁等转寇山西诸郡县七年羣贼转寇河南张献忠犯信阳邓州遁入应山洪承畴率诸将逐贼于河南献忠西奔商雒遁盭鄠间与延安贼李自成陷澄城寇平凉邠州旋与羣贼出潼闗寇嵩汝八年正月诸贼尽集宛雒张献忠东走掠庐凤安庆三月与老回回西走商州复至秦州十一月献忠与羣贼自潼闗出犯阌乡灵宝东行庚申总兵祖寛大破献忠于姑家庙十二月献忠合诸贼围庐州分道陷巢县含山遂陷和州沿江下犯江浦九年正月张献忠合羣贼围滁州总理卢象昇大败之贼窜河南十年羣盗久扰河南无可掠悉入楚寇蕲黄间官军败献忠于黄冈献忠复入江北东掠至仪真扬州告急献忠寻西走入楚十一年正月总兵左良玉陈洪范大破贼于郧西张献忠请降初献忠自良涿噪而为盗洪范捕获献忠异其貌而释之以是怀旧恩乞降于洪范请率所部杀贼自效总理熊文灿承制抚之献忠请置家口于郧西文灿为请于朝诏贷其罪立功自赎献忠乃率部曲数千居白沙界山献忠狡而多计羣盗每以为的其降也自言能制郧襄荆承数百里内外无一贼文灿每曲狥其请益骄不奉法屡檄从征不应献忠又求襄阳一郡以屯其军文灿议饷二万人献忠乞饷十万人文灿迁延不能应十月献忠声言寄家口于谷城入据守之分屯羣盗于四郊十一月罗汝才亦就抚文灿安其衆于房竹间与民错壤而处遥与献忠为声援夺民禾而食不奉县官法郧楚偏沅诸抚咸以为忧文灿刚而愎又新有功而骄皆不听郧襄人惴惴恐祸至无日矣十二年五月张献忠叛于谷城初贼首髙迎祥既诛李自成困川西羣盗失势献忠连败精锐俱尽始乞抚以缓诛初无降意及据谷城潜勾诸贼为犄角遂复思叛去举人王秉贞为之谋主至是遂杀谷城知县阮之钿以叛罗汝才九营并起应之献忠胁御史林鸣球上书求封于襄阳鸣球不从遂杀之七月熊文灿檄诸将进兵谷城献忠焚谷城西走与罗汝才合左良玉追贼于房县西贼设伏罗睺山良玉兵度隘入伏中贼四合围之突围战败绩一军尽没良玉失其符印仅收残兵数百走回房县事闻文灿良玉供革职杀贼自赎九月大学士杨嗣昌督师讨贼十月至襄阳逮熊文灿论死十三年二月平贼将军左良玉大破张献忠于太平县之玛瑙山斩首万级献忠精锐俱尽止骁骑千余自随遁走兴归山中寻自盐井窜兴房界上左良玉屯兴安平利诸山连营百里诸军惮山险围而不攻贼伏深箐中重贿山氓市盐刍米酪山中人安之反为贼耳目阴输兵情于贼献忠得以休夏收散亡养夷伤羣盗往往归之兵复振时罗汝才过天星七股贼尽入蜀六月献忠自兴房走白羊山入巫山隘闻川兵蹑之益入深谷中掩息旂鼓转入而西不知所往都司曹进功率兵入山侦贼不见一人而还七月献忠既西罗汝才屡为官军所败势孤率党走合于献忠共谋渡川西诸将贺人龙李国奇张应元汪云凤张奏凯等㑹师击之应元云凤营于䕫之土地岭待贺人龙兵三檄不至初督师嗣昌以左良玉跋扈难制而人龙屡破贼有功请以人龙代良玉佩将印既而以良玉玛瑙山捷度未可动复奏留良玉佩印如故别加人龙总镇衔须后命人龙初闻大将之拜踊跃动三军既报寝乃怏怏良玉知其故意亦恨当献忠之遁伏兴归也千余残寇可尽乃良玉以夺印怀惭人龙复以归印觖望遂逡巡不复深入致献忠复炽皆嗣昌失两帅之心玩寇故也人龙屯开县每以饷乏为辞顿兵不进癸亥人龙兵噪而西归己巳官军败绩于土地岭时张应元汪云凤所将楚兵五千皆新募未经行阵待人龙兵久不至献忠知官军无后继悉锐来攻应元云凤简锐千人抟战晨至日中未决贼分兵绕后山而下突入营中守营新兵皆譁贼乗之前后合围二将连兵死战应元中流矢奋击突围出贼方渡巴雾河应元驰赴河上然礟击杀一贼帅衣绯者贼不得渡云凤苦战久得脱渴饮水斗余卧血凝臆而卒兵多溃亡九月献忠汝才陷大昌庚寅屯䕫城山背贼行营辎重妇女甚衆而诸军多观望不前但尾贼后所至闗隘防兵多逺遁贼长驱直过二贼合兵趋达州谋西渡丙午贼渡河遂入巴西督师嗣昌命监军万元吉监诸军西行尾击贼十月壬戌献忠汝才陷剑州甲子过剑阁趋广元直走阳平闗从间道别出百丈山将入汉中总兵赵光逺守阳平甚严贺人龙李国奇复整兵而东贼乃踰昭化走西川丙寅川兵追贼于剑州败绩贼擒四将以去官军转战于绵州逐北至城下贼渡绵河而西十一月庚戌督师监军元吉大飨将士于保宁以诸军进止不一立大帅以统之以总兵勐如虎为正总统张应元为副总统癸未发保宁趋绵州诸将分屯要害元吉督诸军自间道趋射洪扼蓬溪以待之癸卯贼屯安岳知大兵且至宵遁走内江乙巳勐如虎至安岳选骁骑逐贼元吉与应元屯于安岳城下以遏贼归路十二月己酉贼走泸州贺人龙等以兵蹑之辛亥贼陷泸州泸州三隅皆陡絶临江止立石站一路可北走贼既走絶地元吉谋以大兵自南捣其老营伏兵旁塞险要蹙贼北窜永州逆而击之可以尽歼也乙卯元吉兵至立石站贼营先移渡南溪官军隔水追之不及癸亥贼越成都走汉川徳阳复至绵河十四年正月丁丑献忠汝才入巴州己卯走达州甲申贼渡违河而东往新开焚燬驿道人烟断絶者七百里初贼南窜元吉欲从间道出梓潼扼归路以待贼嗣昌檄诸军蹑贼急追不得距贼逺令他逸诸将皆尽向泸州贼折而东返归路尽空不可复遏贺人龙顿兵广元不进己丑勐如虎率诸将及贼于开县日暮雨作诸将咸以人马乏请诘朝战叅将刘士杰曰自泸州逐贼驰骛四旬仅而及之惟敌是求今遇贼不战纵敌失贼谁执其咎乎请为诸君先挥戈而进如虎亦率亲兵从之士杰奋勇前抟贼阵连胜之献忠凭髙而望见后军无继左军皆前却不进因以精鋭绕谷中出官军后驰而下左军先溃士杰及游击郭闗如虎子勐先捷皆战死前军已覆如虎突战溃围出马仗军符尽失贼东走巫山大昌监军元吉赴开县收召残兵祭阵亡诸将哀动三军嗣昌在云阳闻开县失利始悔不用诸将扼归路之谋矣初贼之西渡违河也嗣昌策其必入秦令左良玉自兴归趣汉中及贼东走嗣昌复檄良玉自夷䕫进𠞰使者惮行中道返命曰平贼已入汉中矣既虑其言不售也更使人绐良玉曰贼向汉中矣良玉不至嗣昌之使十九返良玉曰向依督师令玛瑙山安得功乎遂撤兴房兵趋汉中贼下䕫门无一人拦截者贼既度巫山昼夜疾走兴房山中二月献忠汝才走当阳郧抚袁继咸悉兵扼贼于房竹贼走宣城侦襄阳无备简二十骑持符伪为官兵己酉夜至城下守者验符信启闗贼既入即挥刀大唿杀门者城中先伏贼百余俱起应之纵火光烛天贼大队疾驰至城中大乱门洞开庚戌昧爽贼尽入城知府王承曽突围走兵备副使张克俭推官郦曰广死之贼焚襄王府执襄王献忠据坐王宫坐王堂下劝之以巵酒曰吾欲断杨嗣昌头而嗣昌逺在蜀今当借王头使嗣昌以陷藩伏法王其努力尽此一杯酒因缚王杀之投尸火中福清王常澄逃免潜遣人索王尸已烬仅拾颅骨数寸以归贼杀宫眷并贵阳王常法尽掠宫女发银十五万以赈饥民襄阳守兵数千军资器械山积尽为贼有初左良玉屡破贼掠其辎重尽蓄之许州为献忠袭取良玉在郧厝家口赀蓄于襄阳至是复尽为献忠有良玉闻之同郧抚袁继咸发兵驰援已不及癸丑贼渡江破樊城己未陷当阳郏县乙丑陷光州新野三月丙子督师大学士杨嗣昌自缢于军时李自成已陷河南福王遇害嗣昌以连失二郡丧两亲藩度不免遂自尽监军元吉部署行营命勐如虎驻蕲黄防献忠东逞上以襄阳失陷左良玉违制避贼削职戴罪平贼逮郧抚袁继咸入京四月献忠焚掠襄阳既空闻左兵渐逼以兵三万犯应山知县章日煇击却之北至随州掠汝宁县难民逸归见献忠面带刀瘢二箭创一方令羣盗备干糒为半月粮往攻固始陷光州渐逼麻城革左诸贼在皖桐闻献忠东来自潜太至麻城勾合之将谋渡江巡抚宋一鹤擒贼谍焚其舟庚午献忠汝才合兵陷随州知州徐世淳死之合户被杀吏民屠僇不遗血流成沟浍六月左良玉败献忠于南阳之西山献忠西走与汝才合兵攻南阳昼夜穴城知府颜日愉力拒之贼去陷信阳获左兵旂帜令羣盗袭以入泌阳陷之癸亥走随州七月丁丑献忠围郧阳郧兵御之多杀伤己卯献忠宵遁总兵黄得功戏下兵叛西走投献忠献忠陷郧西罗汝才忤于献忠北走合自成左良玉败之于邓州再败之于浙川辛卯郧兵与献忠战败绩献忠以所擒郧兵人断一手纵归以辱官军督师丁启睿与左良玉俱屯南阳顿兵不进献忠既拔郧西马骡器甲抢获甚盛羣盗蚁附之衆至数十万献忠屡胜而骄八月东掠信阳左良玉营多降将家在郧襄多被献忠杀掠人思致死于贼良玉乃自南阳引兵逆击献忠于信阳斩其首将沙贼大破之夺其马万余降衆数万献忠负重创易服夜遁窜入山中良玉军声大振降附日衆遣诸将分道穷捜献忠戊午献忠收余衆数千反走向郧阳骤遇官军不战而溃弃马骡二千尚有衆二千趋南阳负创不能驰保其妇竖日行三十里部曲日逃十六七仅随数百人辛未良玉自郧北发献忠已过南阳追之不及监军御史汪承诏劾将士观望纵贼罗汝才既北合李自成自成踞河雒有衆五十万献忠衆散且尽九月因汝才以奔自成初献忠与自成并起延西以狡诈相雄长自陷襄阳嗣昌缢死自以威名逺出自成右及败来归仅从数百骑自成方强欲屈之献忠不为下自成怒欲杀之汝才知之阴选良马五百骑资献忠令他徙献忠乃尽夜东驰与回革诸贼合入霍山扼险拒守督师启濬以兵赴商城旋北行讨李贼献忠得逸山中十月张献忠合六营贼复出攻舒城十五年二月乙卯张献忠陷亳州亳州官吏先已弃城走贼按兵入城三月献忠合回革诸贼复攻舒城四月壬寅舒城陷时舒城无令㕘将孔庭训以兵千人同编修胡守恒率民共守七阅月廷训降于贼勾贼攻城守恒倡舒人死守贼以洞车穴城穿者数处守恒督军民补塞之贼射书胁降守恒燔其书于城上越三日城陷贼执守恒刅其腹被数十创以死献忠屯舒城改曰得胜州令降将孔廷训攻霍山河南贼袁时中以兵㑹献忠乙巳献忠合诸贼陷六安五月甲戌张献忠袭破庐州先是献忠遣英霍游民阳为贸易者潜入庐州城适督学御史以较士至郡献忠遣贼数百负书卷衣青衿杂诸生应试者旅寓城中甲戌夜漏三下献忠卷甲疾驰入郡城中贼纵火应之城陷学使者及备兵副使蔡如蘅俱走知府郑履祥死之庐州城池髙深贼屡攻不能克至是一夕而陷献忠敛兵退屯巢湖畧含山巢县六月辛亥献忠袭陷庐江焚僇一空还兵舒城八月辛丑献忠分三军一军上六安一军趋庐州一军往庐江三河掠双桥巨舟二百艘复大治舟舰于巢湖习水师因大㑹羣贼合水陆五十六营集于皖口壬子献忠复陷六安将州民尽断一臂男左女右总兵黄得功刘良佐兵救六安营于夹山岭再战败绩得功归定逺献忠再陷六安挫得功良佐兵谋渡江入南京遂僭号改元刻伪宝选自宫男子伪署总兵以下官九月黄得功复以大兵逐之己卯贼悉走潜山命贼将一堵墻为殿营于山上步骑九十哨分营为四前阻大沟后枕山险为持久计得功良佐卷甲疾趋夜半缘山后譟而升贼惊起失措且前阻大沟不能成列官军奋击贼踰崖跳涧四溃追奔六十里斩首万余献忠溃围走一堵墻伏林中焚杀之填尸溢溪壑臭达百里夺马骡数万贼腹心谋士妇竖俱尽十月丙午刘良佐再破献忠于安庆夺马骡五千救回难民万余献忠引兵西走蕲水十一月献忠西入楚刘良佐旋师淮安黄得功旋师定逺十二月献忠复东去陷桐城屠之初献忠西遁诸军俱𠞰袁时中于颍故献忠乗虚突出丙戌陷无为州遂陷黄梅壬辰陷太湖十六年正月辛酉张献忠以二百人夜袭陷蕲州明日令荐绅孝㢘文学各冠带自东门入西门出尽斩之遂屠蕲州留妇女毁城稍不力即被杀执守道仁和许文岐献忠曽贩杭州识文岐颇礼之文岐阴谋图贼乃被杀时楚兵尽随良玉东下蕲黄一带惟土兵三百人守蕲水献忠乗虚充斥三月丁酉陷蕲水屠之甲寅左良玉引兵自池口西上屯安庆丙辰献忠自蕲水疾驰至黄州乗大雾攻城黎明城陷执副使樊维城欲降之骂贼不屈贼刺之洞胸死献忠据府自称西王麻城诸生周文江倡乱迎降献忠献忠大喜伪授文江知州贼寻陷罗田五月总兵方国安率兵七千扼蕲州献忠西向武昌武昌武备积弛闯献交窥江汉时议募兵守城而库藏空绌楚王有积金百万三司长史贷金数十万以赡军王不应大学士贺逢圣家居倡义捐赀募兵佥谓宜募土着适承天徳安溃兵俱下楚王尽募之为军锋以长史徐学颜领之号楚府兵献忠沿江而上悉师破汉阳临江欲渡武昌大震议撤江上兵婴城守㕘将崔文荣曰守城不如守江守江不如守汉磨盘煤炭诸洲浅不过马腹纵之飞渡而婴城坐困非策也议者不从贼果从煤炭洲而渡直逼城下文荣御之小有斩获贼攻武胜门文荣率诸军拒之多杀伤壬戌楚府新募兵为贼内应开门迎贼文荣跃马持矛大唿杀贼三人贼攒矛刺之洞腋死大学士贺逢圣与文荣俱守武胜门城陷归家衣冠北向再拜以巨舟载其家出墩子湖至中流凿舟全家溺者十二人逢圣尸沉百七十日不坏十一月壬子始出𦵏长史徐学颜与贼格鬭断左臂右手持刀不仆贼支解之楚宗多从贼者贼执楚王尽取宫中积金百余万辇载数百车不尽楚人以是咸憾王之愚也贼以箯兴笼王沉之西湖屠僇士民数万投尸于江尚余数万人纵之出城以铁骑围而蹙之江中浮尸蔽江而下武昌鱼几不可食其遗民数百多刖断手足凿毁目鼻无一全形者献忠遂据楚王府僭称武昌曰京城伪设六部五府铸西王之宝开科取士殿试取三十人为进士授郡县官初李自成兵临汉阳不克闻献忠取之自成怒榜示逺近曰有能擒献忠以献者赏千金及闻取武昌复遣人贺之曰老回回已降曹革左皆被杀行将及汝矣献忠得书而惧多赍金宝报使于自成自成留其使献忠恨之六月丙戌谕平贼将军左良玉专𠞰张献忠毋老师糜饷七月辛亥方国安合左营副将徐懋徳马士秀等步骑二万从蕲州而上夜击贼于大冶斩首千级前锋既胜左镇诸军并进献忠闻之戊午以四贼帅守武昌为浮桥于金口悉衆西渡屯舟师于湖中谋向岳八月丙寅方国安等进兵黄州斩伪知府癸亥诸将进次阳逻堡距武昌三舍监纪知县吴敏师聮络蕲黄四十八寨义勇数万人与师㑹总兵常安国以舟师先进转战金沙州夺贼舟百艘贼骑反走焚城下诸舟婴城自保安国等退屯汉口丙寅诸军齐压武昌而军贼出战大败退入官军逐之遂入城贼开门西走诸将纵兵屠僇万计遂复汉阳并诸属县张献忠陷咸宁蒲圻距岳州二百里沅抚李干徳总兵孔希贵以兵二万守城陵矶尽移岳州居民他避令军士诈为居民开门迎贼贼入城伏发贼尽歼留四贼贼割一耳贯箭纵回以辱贼献忠怒益兵进攻干徳虚立营垒道傍林中植旗帜伏大砲积薪其上贼以火攻之延烧积薪砲大发杀贼数百贼益怒水陆并进干徳饰战舰中流向贼营度矢石可及即止不进贼连弩射良久干徳度贼矢礟且尽水陆奋击大败之三战三捷献忠乃悉衆二十万围岳州百道俱攻力屈城陷干徳希贵俱走长沙戊辰贼前锋至湘隂湘隂民俱空城走献忠分军为二一军下长沙一军上荆州献忠欲北渡卜于洞庭湖神不吉三卜神终不许庚辰献忠敛舟湘潭数千艘将北渡忽大风起覆舟百余溺死数千人因复还岳州尽杀所掠妇女投尸江中焚其舟火延四十里江水夜明如昼遂陆行向长沙甲申至城下长沙人民先已走李干徳奉吉王惠王走衡州丙戌长沙陷总兵尹先民何一徳降贼巡抚王聚奎单骑走江夏推官蔡道宪死之先是武昌陷聚奎南奔长沙道宪请还屯岳州谓岳与长沙唇齿也併力守岳则长沙可保而衡永无虞聚奎屯岳数日仍南徙驱万人入长沙所过如泥惨甚于贼寻遁入湘潭及贼至城下唿推官曰吾军中皆知尔名可速降毋自苦也道宪挽强弩射之献忠怒攻三日夜而城陷执道宪百计诱降不屈磔之健卒林国俊等九人追侍道宪不去贼劝道宪降时国俊曰如吾主可降亦去矣不至今日贼云尔主不降尔亦不得生国俊曰若我辈愿生亦去矣不至今日贼併杀之内四卒奋然曰愿且延旦夕𦵏主骸而后受刅贼义而许之于是四卒解衣裹骸𦵏之南郭毕四卒自经死献忠既陷长沙设立伪官大书伪榜驰檄逺近降贼将先民一徳愿効前驱进取江西献忠悦伪封世袭伯庚寅贼袭陷衡州桂王及吉惠二王走永州九月献忠拆桂王府殿材至长沙搆造宫殿遣兵南追三王至永州巡按湖南御史刘熙祚督水师御之遣兵䕶三王南行入广西而自入永州死守奸人内应开门迎贼熙祚被贼执贼欲胁降之不屈囚之永阳驿中闭目絶食题絶命词于壁贼再三谕降之临以白刅熙祚大骂不已遂遇害于是全楚皆陷戊戌官军入岳州初献忠陷岳州置伪官守之悉率羣贼南畧地官军进复之伪官俱伏诛献忠屯衡州复分军为三一军往永州一军入广西全州一军犯江西袁州献忠陷长沙开科取士丙辰贼前锋至袁州献忠至萍乡知县弃城走萍乡士民牛酒逺迎贼路相属戊子贼陷萍乡尽焚公廨屋庐空其城献忠归长沙分兵狥佼县分宜十月甲子贼陷万载于是瑞安临江新喻分宜之人俱空献忠遣别将趋连州南贑兵备副使王孙兰驻韶州兵不满百闻之遽自经知府踰城遁韶民尽逃袁州迎降于贼贼陷袁州左良玉以副总兵吴学礼援袁州次于分宜甲戌进围袁州伪将丘仰寰拒守都司髙山奋身先登斩贼二千四百夺马六百擒斩丘仰寰遂复袁州时江西袁州吉安临江人民多徙山谷官兵淫杀献俘三郡民所在屯结以拒官军江西巡抚郭都贤檄撤兵回九江招土着戍三郡官兵既撤贼自长沙突至吉安丁丑备兵副使岳虞峦方阅军于郊俄报贼至皆溃虞峦走戊寅吉安陷诸县同日而陷贼设伪官改吉安为亲安府庐陵为顺民县贼将张其在发伪檄驰下袁州兵民皆倾城先窜贼复入袁州献忠在长沙増兵为九营四营皆老卒五营皆新附左良玉令马进忠诸将驰兵赴袁州马士秀以步兵上临湘岳州令惠登相规复襄阳刘洪起规复南阳乙酉献忠遣贼将马赐下临湘取米及釜方国安遣兵进扼于蒲圻十一月壬辰江督吕大器兵复吉安癸巳献忠遣四贼将下岳州沿江设伏藏轻舟于㲼港以巨舰载辎重顺流下副将王世泰杨文富以兵三千邀击之贼逆流阳走以诱官军官军争利泝流上尽夺其资入舟舟重不能速行贼轻舟四出围之夹岸贼兵邀击官军杀溺无算方国安等诸将合兵救之仅夺回文富世泰丧师二千舟二百艘岳州军民空城走贼疾趋复陷之壬寅诏承天太监何志孔劳良玉军以恢楚有功加良玉少师荫一子吏士各陞秩大赉各军诏良玉移镇武昌良玉令马士秀趋长沙捣贼后令马进忠等趋袁吉迎击其前甲寅马士秀等复临湘贼奔岳州诸将追至岳州贼将混天龙步骑数千拒南岸以轻舟数十顺流下邀官军士秀三分其军以殿后者交射南岸贼乗风直上绕贼舟后反击之贼大败尽夺其舟南岸贼疾入城士秀麾诸军登岸四面乗城鳞次入贼突门复走长沙斩首四千余级遂复岳州乙卯马进忠等进兵分宜贼尽窜袁州丙辰进趋袁州贼开门西走诸军逐之三十里复袁州尽诛诸伪官斩首三千级夺贼马二百弓矢数万十二月张献忠遣兵陷建昌义陷抚州南丰献忠遣人通好于老回回时老回回为李自成据荆州献忠与修旧好合兵李自成既入闗献忠益横荆岳间丁亥献忠前锋艾四转战至蒲圻马进忠御之再战败绩十七年正月张献忠自岳阳渡江虚设伪官于江南大队俱往江北遂弃长沙造浮桥于三江口以一军过荆州尽弃舟楫步骑数十万入䕫州二月方国安马进忠复长沙左良玉遣兵追贼于沙阳六月张献忠陷涪州泸州蜀王告急请济师于南都左良玉兵屯徳安献忠顺流陷佛图闗遂围重庆悉力拒守四日而陷瑞王阖宫被难旧抚陈士奇死之贼屠重庆取丁壮万余刳耳鼻断一手驱狥各州县兵至不下以此为令但能杀王府官吏封府库以待则秋毫无犯由是所至官民自乱无不破竹下者八月张献忠进陷成都蜀王阖宫被难巡抚龙文光暨道府各官皆死之献忠大索全蜀绅士至成都皆杀之既而悬榜试士诸生逺近争赴献忠以兵围之击杀数千人咸挟笔握策以死蜀中士类俱尽复大杀蜀民全蜀数千里萧条絶无人迹时中原多故诸将无暇西顾献忠遂奄有两川李自成败益发兵攻汉中陷之献忠逡巡自守不敢出未几献忠以病死于蜀中谷应泰曰昔者周书越人闵不畏死三辅纵横持斧而出以至郑苦萑苻之警楚定仆区之法草窃奸宄自古患之矣然未有自秦寇晋豫由豫入楚蜀转掠江右旋犯粤西二十余年之间取肝益膳流血成渠里落萧条宗社颠覆若张献忠之甚者也考献忠与李自成因饥煽乱并起延安孙恩甫叛卢循即兴仙芝既起黄巢来附同恶相济若连矢然天祸人国以有此孽耳其时掩捕渠魁赈恤余党用张京兆之鸣鼓兼汲长孺之发粟平定安集一长吏事也奈何燎原莫扑滋蔓难图啸聚为羣旁抄郡邑杨大作而湖湘悉陷黄巾起而山左不平使天子有西顾之忧苍生有喋血之患者揆厥乱源谁执其咎哉然而献忠无他技巧止以阴谋多智暴豪嗜杀可乗之敝正自不少耳方夫贼师屡挫其弱可擒贼气方张其骄可掩贼党内携其衅可间也假令良玉太平之捷精锐俱尽得功潜山之捷尸填沟壑便当乗胜追奔不令逸去即子仪克新店而收东京懐光克河阳而灭朝义故曰其弱可擒也又若襄阳初陷献忠横恣六安再下献忠改元若能转败为功出彼不意即元济气盛而李愬夜袭淮蔡颍川甫陷而长源规取范阳故曰其骄可掩也又若南阳之败自成蓄谋以图汉阳之取自成悬金以购若能用谍出奇两虎自鬭即吕布交疎于袁术庆绪授首于思明故曰其衅可间也乃诸臣计不出此而天与不取地险坐失逺弃汉川近防江夏才屯石站已渡南溪以至万元吉才同崔浩不竟其用李干徳孔希贵智埒淮阴势绌而走贺逢圣蔡道宪忠比睢阳力尽而死比至嵗月迁延四分五裂师老财匮而天下之大势去矣然予以元和讨贼全倚裴度建兴恢复独任武侯而杨嗣昌者白面书生不嫺将畧寇氛剽锐即非郗昙之移疾大藩蹂躏便同孟昶之仰药虽复引义自裁亦云无媿而应元士杰尚昧发踪如虎人龙终乖驾驭譬之次律陈涛之败中军石头之䘐为法取恶亦所不得辞也论者又以献犹据蜀闯则犯阙按法行诛薄乎减等而不知献乱以来材赋绌于吴楚士马毙于荆襄民命涂于中野夫是以瓦解土崩一蹷而坏譬犹人之死也献絷其手而后闯刺其心献揕其胸而后闯扼其吭则献之与闯厥罪惟均也穷奇梼杌又可以九品差次乎哉明史纪事本末卷七十七明史纪事本末卷七十八钦定四库全书明史纪事本末卷七十八浙江提学佥事谷应泰编李自成之乱怀宗崇祯元年延安大饥不沾泥杨六郎王嘉运等率衆掠富家粟有司捕之急遂掲竿为盗米脂人李自成性狡黠善走能骑射家贫为驿书往投焉已而㕘政洪承畴击贼破之不沾泥等相次俘获自成走匿山泽间得免二年冬十月都城警诏天下勤王山西巡抚耿如把入援兵溃于涿鹿叛走秦晋间山谷李自成出与之合旬日间衆至万余推髙迎祥为首称闯王转寇山西河南贼中称自成为闯将已而官军击迎祥斩之羣盗推自成为主七年总督洪承畴率总兵曹文诏等先后𠞰诸贼斩获甚衆羣贼悉奔入商雒兴平大山中衆溃散李自成与张献忠奔盩鄠间六月总督陈奇瑜围李自成于汉中车箱崃㑹连雨四十日贼马乏刍死者过半弓矢俱脱贼大窘自成乃自缚乞降奇瑜许之各给免死票回籍自是复纵横不可制矣秋七月李自成陷澄城围郃阳闻洪承畴兵至解围去转寇平凉邠州八月李自成陷真宁杀知县赵跻昌洪承畴兵至贼弃金帛饵官兵竟西遁屯干州招之不听十月总兵左光先击李自成于髙陵富平间斩首四百余级自成佯求抚于监军道刘三顾真宁知县王家永遽信之出城招谕失其印三顾逆其诈即入堡自守贼走泾原八年羣贼尽集宛雒李自成独留秦平其衆七八万总督洪承畴邀击连败之秦中郡县俱坚壁清野贼饥疲东西分窜退屯兴平武功诸梁计穷乞抚以缓兵阴遣诸贼攻掠山谷堡塞捜掘巨室窖藏刍粮尽为贼有贼既得食复连营走汉中为西兵所挫东走邠宁环庆其衆渐散㑹承畴以宁夏兵变旋师边镇自成得收余烬复振突出潼闗守将艾万年等兵俱溃九年春正月李自成出河南攻固始左良玉遇自成于阌乡相持六日总兵陈永福援之败之于朱仙镇自成走登封密县三月李自成诱别部贼入河南当官兵而自帅麾下奔汉南循南山险阨遵商雒而行复出陜西官军败绩于罗家山失亡士马无筭自成自鄜州至延绥夏四月李自成欲往绥徳渡河入山西定边副将张天机力战却之贼沿河犯朝邑将围绥徳延绥总兵俞翀霄引兵逐贼陷贼伏中翀霄被执绥延精卒尽覆贼分陷米脂延安绥徳贼本延安人至是再入延安衣锦绣昼游衒其亲戚故从乱者益衆十年春正月官军败绩于宝鸡李自成寇泾阳三原西安大震贼势益炽冬十月丁酉李自成同过天星九股陷宁羌分三道入西川自成自七盘闗度朝天阁戊戌至广元壬寅陷昭化癸卯过剑阁甲辰陷剑州乙巳陷梓潼黎雅㕘将罗尚文大败贼于广元斩首千级贼自梓潼分为三一走潼川一趋绵州一入江油遂陷青川彰明盘亭诸县围绵州庚戌贼渐逼成都土寇蚁附之巡抚王维章次保宁畏贼不敢出丙辰贼焚郫县诏革维章职以傅宗龙巡抚四川十一年二月李自成陷泸溪陜寇尽聚川西总督洪承畴檄川中诸道兵严守要害贼因乏食承畴以川师诱之陜兵设伏于梓潼自成率羣贼逐川兵川兵走伏发贼大败斩首千余几歼之自成率残衆数千走溪南孑身入楚依张献忠不许至竹溪献忠谋杀之自成独乗骡日行六百里走商雒至淅川老回回营卧疾半年余老回回授以数百人仍出剽掠其同自成入川诸贼仍出阶文向陜西十二年九月秦兵大破李自成于函谷自成衆散畧尽其部下相继俱降自成窜汉南秦兵蹙之于北左良玉阨武闗以南自成穷蹙不得他逸食且尽自经者数四养子李双喜救之自成因令军中尽杀所掠妇女以五十骑冲围而南初诸将困自成崤函诸山中断其要害合围甚密将坐毙之督师大学士杨嗣昌曰围师必缺不若空武闗一路设伏商雒郧均以待之可一击而尽也自成乗隙突走诸将不能御遂自武闗逃入郧阳息马深山中时河南大饥饥民所在为盗自成乃自郧均走伊雒饥民从者数万势复大振十二月自成围永宁云梯肉薄攻城陷之焚杀一空杀万安王采连破四十八寨土贼一斗谷等羣盗响应遂陷宜阳衆至数十万把县诸生李巖为之谋主贼每以剽掠所获散济饥民故所至咸归附之其势益盛十四年春正月李自成围河南府福王募死士逆战斩获颇多贼引退贼以大砲环攻城城守严不动及昏而退总兵王绍禹兵有驰而唿于城上者外亦唿而应之绍禹兵即执副使王𦙍昌于城上绍禹驰解之诸军曰贼已在城下即总镇其如我何挥刀杀守陴者数人守陴者皆惊坠堞贼缘堞而上叛兵迎之贼遂入贼焚福王府福王及世子俱缒城走士民被杀数十万执副使王𦙍昌已下各官皆不死惟一典史不屈见杀河南方大饥通判白尚文坠城死其尸为饥民所食顷刻尽自成发藩邸及巨室米数万石金钱数十万赈饥民先是自成闻福藩最富为谋已久适陜西叛兵数百逃至河南巡抚招至城中御寇事闻诏逮其首恶数人解京正法叛兵大惧乃阴勾自成袭河南为内应故一夕而陷丁酉自成迹福王所在执之并执前兵部尚书吕维祺维祺遇王于西闗谓王曰名义甚重毋自辱王见自成免怖泥首乞命自成责数其失遂遇害贼置酒大㑹以王为俎襍鹿肉食之号福禄酒维祺骂贼不屈死世子逸走遇乱兵刦之裸而奔于懐庆是时羣盗辐辏自成自称闯王雄诸贼变闻上震怒逮总兵王绍禹磔之籍其家二月李自成捜掘河南富室窖藏席卷子女玉帛捆载入山以书办邵时昌为总理官令守河南府巡抚李仙风侦贼已去引兵至城下时昌闭门拒守寻开门迎官军仙风收时昌斩之戊午自成合羣盗围开封开封城为宋汴京金完颜亮益加増筑土坚厚五丈贼以洞车数百障壮士多具犁锄斧䦆环𫝊城凿而穴之七昼夜不息凿之深者四丈有奇巡按髙名衡率司道官婴城固守贼兵砲及城中杀伤相继军饷告匮周王恭枵出库金五十万买米麦日夜饭屑麦饷守陴者复悬金募死士能击死一贼者予五十金兵民踊跃共击贼毙者甚衆贼惧退数舍李仙风督诸将髙谦等驰至开封陈永福逼城而战一日三捷贼退开封解严仙风与髙名衡互相讦奏诏逮仙风仙风闻之自缢遂以髙名衡巡抚河南壬辰李自成陷归徳四月甲子进陜督丁启睿兵部尚书代杨嗣昌督师讨贼时嗣昌讨贼无功饮药死启睿督秦师至潼闗左良玉自襄阳进击李自成至南阳自成北出屯于卢氏永宁宝封举人牛金星向有罪当戍边降于贼自成以其女为妻金星荐卜者宋献䇿善河洛数献䇿长不满三尺见自成献图谶云十八孩儿当主神器自成大喜拜军师五月乙亥贺人龙破李自成于灵崃山中髙名衡屯开封保武总督杨文岳屯禹州左良玉屯南阳张献忠罗汝才渐北向思合于自成勐如虎进阨徳安黄州疽发背退屯承大癸巳赦兵部尚书傅宗龙出之狱以右侍郎都御史督陜西兵讨贼罗汝才不合于张献忠七月自内乡淅川走邓州与自成合营时自成有衆五十万复得汝才军衆益炽九月张献忠衆散于南阳以数百骑奔自成自成将杀之汝才以五百骑资献忠献忠东奔合回革丁丑陜督傅宗龙率兵四万次新蔡与保督杨文岳之兵㑹贺人龙李国奇将秦兵虎大威将保定兵共结浮桥渡河合兵趋项城戊寅两军毕渡走龙口是日自成汝才亦结浮桥于上流将趋汝宁觇官军至尽伏精锐松林中阳驱诸贼自浮桥西渡人龙使候骑觇贼还报曰贼渡河向汝矣己卯宗龙文岳两军并进次孟家庄诸将以士马俱疲请诘朝战诸军遂弛马甲散行墟落以求刍牧贼觇之突起林中搏官军人龙敛兵不战国奇迎战不胜两军俱溃人龙大威北奔国奇从之贼以步兵攻二督营以火礟击却之日暮贼引去保定兵宵溃文岳夜奔项城宗龙独立营当贼垒壬午飞檄人龙国竒以兵还救二帅不应以兵走陈州宗龙穿堑筑壕以拒贼贼亦穿壕二重以困之宗龙兵食尽乃杀马骡以享军马骡复尽杀贼取其尸分噉之辛卯营中火器弓矢俱尽宗龙简卒尚有六千夜漏二下潜勒军突贼营溃围出诸军星散宗龙徒步率散卒且战且走壬辰至项城贼追之被执至城下贼唿于门曰我秦督官军也请启门纳秦督宗龙大唿曰我秦督也不幸堕贼手左右皆贼耳毋为所绐贼唾宗龙宗龙骂曰我大臣也杀则杀耳岂能为贼诈城以缓死贼抽刅击宗龙中脑而仆复厉声骂贼斲其耳鼻死城下人龙国竒俱归陕贼获衣甲器械无筭遂陷项城屠之分兵屠商水扶沟所在土寇蠭起骚动诏复宗龙兵部尚书太子太保戊戌督师丁启睿自商城北发檄左良玉兵共击李自成杨文岳招集散亡于陈州兵稍集自成汝才合兵陷叶县杀守将刘国能初国能与自成汝才同为贼结兄弟十二年左良玉大败国能于陈州国能率衆万人降汝才恨之誓杀国能至是闻国能在叶乗胜拔其城执国能责其负约杀之诏赠国能左都督贼移兵陷泌阳十月张献忠纠回革左诸贼自霍太北行㑹李自成河南诸土寇以兵毕赴自成衆逾百万左良玉兵至临颍临颍为贼守良玉攻破屠之尽获贼所掠自成怒合兵攻良玉良玉退保郾城自成汝才围之良玉悉兵拒守败陷襄城十一月陜西巡抚汪乔年率马步三万总兵郑家栋牛成虎贺人龙将之趋河南先是乔年于陜西发李自成先塜得小蛇即斩蛇以狥誓师兼程进兵以轻骑万余抵郏县时襄城新破乔年迟疑不敢进襄城贡士张永祺率邑人出迎官军屯于城下自成闻之解郾城之围来迎战乔年安营未定有二将先逃官军大溃贼乗之一军尽覆乔年以数百人入城居守五日襄城复陷乔年自刎未殊被执见杀自成深恨诸生遂劓刖百九十人又购永祺永祺匿免屠其族人九家杀守将李万庆万庆乃降将射塌天也自成再破秦师获马二万降秦兵数万威镇河雒乗胜围南阳数日城陷总兵勐如虎死之唐王遇害杨文岳屯把县丁启睿屯汝宁太监刘元斌率京军救河南闻南阳陷乃拥妇女北去俄上命御史清军元斌仓皇悉沈之于河十二月李自成连陷洧川许州长葛鄢陵鄢陵知县刘振之力诎衣冠北向再拜自刭死自成汝才合兵陷禹州徽王遇害复围开封巡抚髙名衡总兵陈永福等竭力守御周王贮库金于城头禽一贼者予百金斩一首者五十金战殁者䘏其家五十金伤者以轻重为差杀贼甚衆永福射中自成左目自成屯朱仙镇内乡镇平唐县新野俱降于贼邓州知州刘振世死焉十五年春正月李自成攻开封益急洞车附城凿城塼土而空之广数尺实以火药燃之一烘而裂曰小放窟城纵横数丈实火药燃之一发震天曰大放癸未贼以精骑数千布围于外执汴人畚土穴城为大窟十余辇火药数万斤百炬齐燃贼擐甲持矛望城崩将拥入贼穴城畚其土砾于外累累成阜火药一发崩天甎缶皆飞鸣外向贼之布围于外者人马成血糜城之未穿者坚如石犹寻丈贼骇解围去南陷西华起孙傅庭兵部侍郎总督陜西兵𠞰寇三月庚午李自成罗汝才合羣盗八十万围陈州兵备副使闗永杰率士民死守贼周围四十里更番进攻永杰力竭城陷战死城上乡绅崔必之举人王受爵等咸手刅数贼被执骂贼死贼怒屠陈州辛卯陷睢州陷大康遂围归徳府归徳无兵民自为守乙未贼鳞次穴城城陷贼乗胜陷宁陵考城夏四月孙傅庭檄召诸将于西安听令固原总兵郑家栋临洮总兵牛成虎援𠞰总兵贺人龙各以兵来㑹傅庭大集诸将缚贺人龙坐之旗下而数之曰尔奉命入川讨寇开县譟归勐帅以孤军失利献贼出柙职尔之由尔为大帅遇寇先溃致秦督秦抚委命贼手一死不足塞责也因命斩之诸将莫不动色因以人龙兵分隷诸将刻期进讨人龙米脂人初以诸生効用佐督抚讨贼屡杀贼有功总全陜兵叛将剧贼多归之人龙推诚以待往往得其死力襄城之役朝廷疑人龙与贼通密勅傅廷杀之贼闻人龙死酌酒相庆曰贺风子死取闗中如拾芥矣癸亥李自成罗汝才合羣贼复攻开封先是贼再攻不克士马多杀伤羣贼畏葸日逃亡数千贼乃申约围而不攻以坐困之五月李自成分兵陷开亳六月命侯恂以兵部侍郎总督援𠞰官兵讨贼与孙傅庭协力援开封七月贼围开封久守臣告急诏援𠞰总兵许定国以山西兵渡河援之定国兵溃于覃懐己巳督师援𠞰诸军溃于河上时督师丁启睿保督杨文岳合左良玉虎大威杨徳政方国安诸军次于开封朱仙镇与贼垒相望启睿督诸军进战良玉曰贼锋方锐未可击也启睿曰汴围已急岂能持久必击之诸将咸惧请诘朝战良玉以其兵南走襄阳诸军相次而走督师营乱启睿文岳聮骑奔汝宁贼渡河逐之追奔四百里丧马骡七千兵数万俱降贼启睿书印剑俱失事闻诏逮启睿下狱文岳革职听勘八月开封久困食尽人相食周王先后捐库金一百二十余万复捐嵗禄万石以养兵国廪空虚宫人咸有饥色诏山东总兵刘泽清援开封泽清以朱家寨距城八里提兵五千渡河为营列水环之达于大堤筑甬道以运粮则救援可济遂往立营贼攻之三日诸兵不至泽清引兵去时罗汝才营亦食尽谋他徙自成乃分粮以餽之约破开封以东隅属之汝才汝才乃留不去开封城北十里枕黄河巡抚髙名衡推官黄澍等城守且不支恃引河水环濠以自固更决隄灌贼可溃也李自成遣兵攻陷归徳推官王世琰死之九月河决开封贼先营髙处然移营不及亦沉其卒万人河流直冲入城势如山岳自北门入穿东南门出流入涡水水骤长二丈士民溺死数十万巡抚髙名衡陈永福咸乗小舟至城头周王府第已没从后山逸出西城楼率宫眷及诸王露栖城上雨中七日督师侯恂以舟迎王庚寅总兵卜从善以水师至开封城上推官黄澍从王乗城夜渡达隄口诸军列营朱家寨贼乗髙据筏以矢石击汴人之北渡者城中遗民尚余数万贼浮舟入城尽掠以去河北诸军以大礟击沉其前锋夺回子女五千人旧河故道清浅不盈尺归徳隔断在河北邳亳以下皆被其灾汴梁佳丽甲中州大隄之上絃管纷咽羣盗心艳之前后三攻汴士马死者无筭贼积恨矢必拔久怀灌城之谋顾以子女珍宝山积不忍弃之水族愤其城久不下河大决百姓生齿尽属波臣断垣矗水上数堞隠见而已黄澍以守御功诏授御史回革左诸贼北合于李自成孙傅庭率兵至南阳李自成罗汝才西行逆之傅庭设三覆以待牛成虎将前军左勷将左郑嘉栋将右髙杰将中军成虎阳北以诱贼贼奔逐入伏中成虎还兵而鬭髙杰董学礼突起翼之左勷郑嘉栋左右横击斩首千余级贼溃东走追之贼尽弃甲仗军资于地官军争取之无复步伍贼觇官军嚣反兵乗之左军先溃诸军继之丧材官将校七十有八人贼倍获其所丧焉冬十月李自成复陷南阳屠之回兵屯开封北孙傅庭以兵败上书自劾诏傅庭图功自赎自成汝才合兵趋汝宁十一月孙傅庭治兵于登封收斩逃帅进兵汝宁贼游兵窥懐庆欲北渡刘泽清御却之闰十一月己酉李自成合诸贼围汝宁监军孔贞㑹以川兵屯城东杨文岳以保定兵屯城西贼兵进攻相距一昼夜川兵溃保定兵不支庚戌贼四面环攻戴扉以障矢石云梯如墻而立城上矢石俱下贼死伤衆而攻不休一鼔百道并登执文岳及分巡佥事王世琮于城头文岳世琮厉声骂贼贼怒缚文岳等以大砲击之洞胸糜骨以死世琮初授河南推官屡却贼射矢贯耳不动号王铁耳贼屠士民数万燔烧邸舍无遗丁巳拔营走确山向襄阳掠崇王由樻及世子诸王妃嫔以行左良玉自朱仙镇南溃久屯襄阳诸降卒附之有衆二十万其饩于官者仅二万五千余俱因粮村落襄人不聊生十二月李自成罗汝才合兵四十万由唐县而西良玉结营襄阳近郊大造战舰于樊将避贼入郢襄人怨其淫掠纵火焚之良玉怒掠荆襄巨估舟载军资妇女其中而身率诸军营樊城髙阜贼势既盛襄民咸焚香牛酒以迎戊辰贼以数万骑至樊城良玉乗髙飞礟击杀贼千余骑贼从间道至白马渡临江欲渡良玉移营拒之贼不得渡良玉拔营而南贼亦不敢逼自成切齿于良玉每战必力良玉惧不敢复与争锋故恒避之郧抚王永祚跳城走己巳襄阳陷贼分兵陷夷陵宜城荆门向荆州良玉全师出汉口遂下武昌次于金沙洲贼逼荆州甲戌偏沅巡抚陈睿谟弃荆州奉惠王走湘潭自成遣贼将马守应据夷陵以犯丰贺一龙趋徳安窥黄麻辛巳自成至荆州士民开门迎之贼入荆州荆州诸县土寇蠭起十六年春正月李自成围承天知府开门迎贼巡抚宋一鹤时守城下城巷战将士劝之走一鹤不听挥刃击杀贼数人死钟祥知县萧汉有贤声贼戒其部曰杀贤令者死无赦乃幽之寺中戒诸僧曰令若死当屠尔寺僧谨视之汉曰吾尽吾道不碍汝法遂自经贼改承天府曰扬武州遂犯显陵巡按李振声守陵迎降贼贼列之上班振声自以与贼同姓肩舆出入营中扬扬自得自成坐陵殿大㑹羣贼钦天监博士杨永裕亦降于自成自称天文礼乐兵法地理俱该洽请贼发显陵忽大声起山谷若雷震贼惧而止分兵陷潜江京山诸县遣贼将攻徳安乙巳陷云梦丙午陷孝感丁未自成汝才至黄陂知县懐印走贼设伪令黄陂士民杀伪官贼怒反兵攻黄陂屠之夷城垣为平地戊申陷景陵贼别将陷徳安自成驰檄黄州指斥乗舆伪托仁义以诱逺近黄州守将王允成弃城顺流而下掠江上客舟大扰江南北方国安诸将退屯汉口贼大队逼汉阳左良玉自金沙渚东下九江遂至于芜湖初自成流刼秦晋楚豫攻剽半天下然志乐狗盗所至焚荡屠夷既而连陷荆襄鄢郢席卷河南有衆百万始侈然以为天下莫与争思据有城邑擅名号矣羣贼俱奉其号令推自成为奉天倡义文武大元帅号汝才曰代天抚民徳威大将军自成据襄阳号曰襄京其余所陷郡县俱改易名号修襄王宫殿设官分职武官有权将军等九品文官有太师六政府诸品封崇王由樻为襄阳伯邵陵王在城保宁王绍圯肃宁王术授俱降贼改封伯伪吏政府侍郎喻上猷荐列荆州绅士贼下檄徴之江陵举人陈万策李开先在所荐中伪檄下万策自经开先触墻死杨永裕又劝进牛金星不可乃止二月庚午李自成遣贼陷麻城城空无人贼回屯徳安自成分兵为四老回回守承天罗汝才守襄阳革里眼往黄州自将其一癸未自成攻郏县知县李贞率士民坚守一昼夜杀伤甚衆贼百道环攻一鼓而拔纵兵大杀李贞大声叱贼曰驱百姓死守者知县耳妄杀何为骂贼不已自成怒褫其衣倒悬于树贞大唿曰髙皇帝有灵我必诉之上帝以杀贼贼断其舌剐之母乔氏及妻俱死三月乙未沣州土贼勾李自成陷常徳常徳富强甲湖南生齿百万积粟支十年巡抚陈睿谟遇贼于郏先奔士民无固志贼遂陷之自是辰岳诸府相继俱陷而云贵路梗矣丁酉命大学士吴甡出督师给五万金旌功以大理评事万元吉为职方员外郎仍充督师军前赞画兵部尚书张国维请随辅臣躬率六军讨贼优诏答之癸卯李自成袭杀革里眼左金王并其衆甲寅左良玉引兵自池口西上屯安庆传制襄承失守明法具在左良玉悯其久劳行间责令图功自赎方国安陈可立革职充为事官杀贼夏四月李自成杀罗汝才并其衆降将惠登相王光恩在郧阳阴使人招汝才所部多犇降之自成怒攻郧阳登相光恩屡败之自成遂筑长围以困郧丁酉陷保康知县石惟坛死之辛丑自成遣贼将以兵十万至禹州守将杨芬张朗先期具礼迎贼贼设伪官之任甲申下诏厉将士讨贼告谕天下五月河南所在擒斩伪官李自成在襄阳所造宫殿皆倾塌遂屯移邓州益兵攻郧阳王光恩御之贼屡战不利孙傅庭复遣髙杰以兵援郧阳击贼败之贼退屯襄阳拘铁工昼夜造铁钩钉各万余谋向潼闗踰越山险戊申上谕辅臣甡奉命督师讨贼自当星驰受事乃三月以来迁延不进将出都门筹画不固若在行间何以制胜还宜在阁佐理不必督师诏趋孙傅庭作速𠞰寇丙辰李自成攻袁时中杀之并其衆巡抚河南秦所式上言中州大势闯曹蹂躏五郡八十余城尽为瓦砾及革左诸贼由宛汝跨江汉旬日陷数名郡此流寇之大畧也自永城以至灵阌自宛汝以抵河㟁方千里之内皆土贼大者数万小者数千栖山结寨日事焚掠此土贼之大畧也辨贼必须兵旧抚余兵不及二千陈永福余兵不及四千合卜从善三千人亦不满万此主兵之大畧也用兵必裕饷河南五郡沦没河北强半蒿莱额赋五十万昨年完不及二十万抚镇阙饷五月有余此粮饷之大畧也转饷必须民自经寇十余载人烟几断守城修河转运至于稚子荷旗老妇鸣柝此民生之大畧也抚民必须官按除目则有人稽地方则无官或年余不赴或土团寄命此官吏之大畧也败坏已极惟愿皇上速发内帑亟练精锐佐以土寨开荒选牧庶有济乎时上召保定巡抚徐标入对标曰臣自江淮来数千里见城陷处固荡然一空即有完城仅余四壁蓬蒿满路鸡犬无音曽未遇一耕者土地人民如今有几皇上亦何以致治乎上欷歔泣下标又上言屯田及车战诸策上善之是月给事中吴甘来上言诸抚臣借名䕶藩实弃城走乞谕各藩并覈王永祚等弃城之罪上不问六月丁丑立赏格购李自成万金爵通侯购张献忠五千金官极品世袭锦衣指挥余各有差进孙傅庭兵部尚书总制应凤江皖豫楚川黔剿寇军务仍总制三边铸督师七省之印李自成大造战舰于荆襄遣老回回攻常徳自成谋自王于荆其亲信大帅二十九人分守所陷郡邑自成自随骑兵五营营精骑二千步兵十四哨哨精卒三千刘宗敏总步白旺总骑每屯以骑兵一营外围巡徼昼夜更番余营以次休息警候严密人不得逃逸逸者追获必磔之营兵不许多携辎重兵各携妻孥生子弃之不令举男子十五以上四十以下咸掠为养子为奴隶故每破一邑衆辄増数万每一精兵则蓄役人二十余其䭾载马骡不与焉衆实五六万且百万也虽拔城邑不听屋居寝处布幕弥望若穹庐其甲缝緜帛数十重有至百者轻而韧矢镞铅丸不能入每战一骑兵必二三马数易骑终日驰骤而马不疲严寒则掠茵荐布地以籍马足或刳人腹为马槽实以刍椒饲之饮马则牵人贯耳流血杂水中马习见之遇人则嘶鸣思饮噉焉行兵倐忽虽左右不知所往鸡再鸣并起蓐食鞴马以俟百万之衆惟自成马首是瞻席卷而趋遇大川则囊土壅上流虽淮泗诸水乱流而渡百万合营不携粮随掠而食饱则弃余有断食断盐数月者临阵铁骑三重反顾则杀之战不胜马兵阳北官军乗之步兵拒战马兵绕而合围无不胜矣以牛金星为谋主日讲经一章史一通每有谋画集衆计之自成不言可否阴用其长者人多不测也其攻城分画夜为三畨以铁骑布围歩兵肉薄向城人戴铁胄䝉铁衣携椎斧凿城得一甎甓即还易人以进穴城可容一人则一人匿之畚土以出以次相继遂穿空旁侧迤四五步留一土柱巨絙系之去城十百丈牵絙倒柱而城崩矣望风降者不焚杀守一二日杀十三四或五六日不下则必屠矣杀人数万聚尸为燎名曰打亮城将陷以兵周布濠外缒城者杀之故城陷必无噍类掠马骡为上功次军仗次币帛衣服次珍宝其金银恒散弃之或以代铅置礟中屠城则夷其城垣令后莫与为守立投顺牌四凡破城四向负牌至村落䧏者即负牌过别村否则加兵牌所至日蹙千里性惨酷断耳剔目截指折足剖心鐻体日以为常谈笑对之其兄从秦军来自成获而杀之性又澹泊食无兼味一妻一妾皆老妪不蓄奴仆无子以李双喜为养子嗜杀更酷于自成自成在襄阳以搆殿铸钱皆不成斩一谋士令术士问紫姑卜之不吉因立李双喜为太子改名洪基以厌之铸洪基年为钱又不成七月闻秦督兵将至留毛贼守襄阳家口自成率精锐往河南庚子督师孙傅庭发兵潼闗分道进讨以总兵牛成虎副将卢光祖为前锋㑹河南总兵卜从善陈永福合兵洛阳之下池寨檄左良玉以兵自九江赴汝宁夹击贼大营移宛向雒诏蓟辽总兵白广恩四川总兵秦翼明入衞土汉官兵陜西三镇兵俱随督师进讨傅庭以副总兵髙杰将降丁为中军命秦翼明出商雒为犄角总兵王定官抚民率绥夏二镇兵为后劲八月辛未傅庭师次阌乡自成尽发荆襄诸贼俱㑹于河南步贼沿河列守自汜水至荥泽伐竹木结筏人佩三葫芦将渡河先驱千余贼北渡总兵刘𢎞起以兵逐之复渡南岸丁丑牛成虎率诸将前驱遇贼于洛阳击破之再败之河岸追奔至汝州成虎以孤军无继退屯渑池九月己亥傅庭次汝州伪都尉四天王李养纯率所部来降知贼并兵守宝丰傅庭进军宝丰合围贼坚守不下壬寅自成以轻兵来援战于城东白广恩髙杰卢光祖分兵逆战却之癸卯复以精骑数千直攻官军诸将复击走之傅庭曰宝丰不即下而贼救大至则腹背受敌矣亲督诸军悉力攻城拔之斩伪州牧陈可新等数千级遂以大兵捣唐县时贼家口尽在唐县贼发精骑来援官军已入城尽杀贼家口贼满营痛哭誓杀官兵壬寅傅庭自朱仙镇而南大两六日粮车日行三十里又道淖未至士马俱饥或劝傅庭旋师就运傅庭曰军已行即还亦饥奚济乎要当破一县就食耳甲辰傅庭破郏县县俱穷民集骡羊二百余顷刻分脔食尽不足给己酉命河北山西就近饷傅庭军自成将步骑万余逆战官军前锋击断自成坐纛进逐之贼披靡贼营逃亡者相属时傅庭前锋尽收革左故部皆致死于贼而髙杰统诸降贼备悉贼中曲折自成遣其弟一只虎逆战三战三北自成奔襄城诸军进逼之自成累败而惧挑土筑墻自守已食匮贼有饥色初自成在河南以河雒荆襄四战之地且荒芜赤地千里闗中其故乡也士马强甲天下据之可以霸乃谋西向惮潼闗天险将从淅川间道入陜如不能则从楚豫下淮安金陵可袭而有也既至陕州屡败尽发河上屯守诸贼以迎官军驱所掠难民为前锋以诱敌官军屡胜轻敌日驰逐数百里河南所在皆荒诸军既深入馈饷不继丙子自成书巨牌行至官军刻期㑹战时襄洛豪杰并起各保塞以逐贼大者万人少者数千若毛显文刘𢎞起沈万登皆起布衣为将领潜山宋正竒集乡兵数万扼险隘贼不敢下承天方国安以兵复承天老回回屯夷陵官军击败之诸县多恢复大雨连旬傅庭军乏食壬子兵譟于汝州降盗李际遇阴通贼癸丑贼率精骑大至傅庭问计于诸将髙杰请战白广恩曰我师困宜驻师分据要害步步为营以薄贼易耳傅庭恐贼遁曰将军何怯独不如髙将军耶广恩不怿引所部八千人先去贼前锋名三堵墻一红一白一黒各七千二百人来薄官军接战陷贼伏中贼乗之官军大败陷泥淖死者数千人髙杰立岭上望曰不可支矣麾衆退诸军尽西走贼驱大队疾追一日驰走四百里至于孟津官军死亡四万余人尽丧其军资数万傅庭与杰收散亡数千骑渡垣曲走河北初贼驱难民诱官兵斩获皆良民也傅庭不知其诈奏贼闻臣名皆惊溃臣誓肃清楚豫不以一贼遗君父识者忧之至是果败贼别将克汝州杀僇过当戊子自成向潼闗白广恩击破之孙傅庭亦回军潼闗衆尚四万十月辛酉朔副总兵沈万登复汝宁万登汝宁大侠也聚乡勇万余人李自成伪授威武大将军不受凤督马士英承制授副总兵是日伪将军马尚志任万登潜遣谍入城因拥衆入诛尚志并诸伪官壬戌一只虎陷阌乡即自成弟李过也疾走至潼闗获督师大纛丙寅贼以纛绐守闗者乗间突入潼闗陷李自成间道縁山崖出潼闗后夹攻官军大溃贼既入闗西行一只虎陷华阴傅庭及白广恩退屯渭南贼合衆数十万陷渭南傅庭没于阵知县杨暄被执不屈死贼屠渭南陷华州戊辰陷商州商雒道黄世清不屈死之贼屠商州乙丑陷临潼闗中人心所在瓦解陕西廵抚冯师孔知寇棘急入西安收保俄贼至辛未师孔督兵出战阵陷被执不屈死之西安陷按察使黄炯自尽长安知县吴从义指挥崔尔达俱投井死秦府长史章世炯自经死绅士死者甚衆右都御史三原焦源溥骂贼磔死磁州道副使祝万龄至学宫拜先圣从容自经死礼部主事南居业骂贼死宣抚焦源清㕘政田时震俱不受伪职死御史王道纯大骂贼不屈死解元席増光举人朱谊泉俱投井死山东监军佥事王徴七日不食死都司吏丘从周骂贼死余吏民皆相率降于贼总兵白广恩逃而追获降之初自成剽掠十余年既席卷楚豫始有大志然地四通皆战塲所得郡县官军旋复之至是既入秦百二河山遂不可制自成据秦王府伪授秦王存枢权将军世子妃刘氏曰国破家亡愿求一死自成遣归外家秦藩富甲天下拥赀千万贼之犯秦也户部尚书倪元璐奏曰天下诸藩无如秦晋山险用武国也宜谕两藩能任杀贼不妨假之以大将之权如不知兵宜悉输所有与其赍盗何如享军贼平之后益封两藩各一子如亲王亦足以报之两王独不鉴十一宗之祸乎贤王忠而熟于计必知所处矣书上不报至西安陷秦藩府库尽为贼有贼分兵狥诸县皆陷蒲城知县朱一统抱印投井死初自成在楚议所向牛金星请先取河北直擣京师杨承裕欲先据留都断漕运独顾君恩曰否否先据留都势居下流难济大事其策失之缓直捣京师万一不胜退无所归其策失之急不如先取闗中为元帅桑梓之邦且秦都百二河山已得天下三分之二建国立业然后旁畧三边资其兵力攻取山西后向京师进退有余方为全策贼从其计先是贼好杀掠牛金星劝以不杀遂严戢其下民间稍安堵辄相诳惑人无鬭志自成遂改西安府为长安榜掠巨室助饷辛未进白广恩盪寇将军𠞰贼时上信广恩尚未知其降贼也李自成分兵畧鄜延中部知县华堞知城小不支先令妻妾自缢一妾年少遣之其妾亦垂泣投缳华堞遂经死官兵进𠞰汝宁一路伪官土寇俱尽河南稍宁庚寅上始闻潼闗失守以兵部侍郎余应桂总督陜西三边收拾边兵相机𠞰寇应桂闻命饮泣陛辞曰不益兵饷虽去何济上黙然发帑金五万给军应桂迁延河上不进十一月总兵王定髙杰自渭南败各帅所部奔延安自成命贼将田斌守西安自往塞上甲午髙杰闻贼至以兵渡河而东入山西王定奔榆林自成陷延安大㑹羣贼戎马万匹旌旗数十里于米脂祭墓以五百骑按行凤翔守将诱而歼之自成怒亲攻凤翔陷之屠其城壬寅李自成发金数万招榆林诸将以大寇继之备兵副使都任及故总兵王世显侯世禄侯拱极尤世威惠显等敛各堡精锐入镇城大集将士谓之曰若等守乎降乎各言效死无二遂推世威为长主号令缮甲兵贼遣伪官说三日不听贼怒乙未贼四面环攻城上强弩叠射贼死尸山积更发大砲击之贼稍却丙午贼攻宁夏镇兵逆战三胜之杀贼精锐数千自成归西安益发贼往宁夏闗中诸贼闻宁夏之败数万东奔商雒出潼闗复散入河南壬子自成复往攻宁夏丁巳李自成陷榆林榆林被围诸将力战杀贼贼死者万人贼攻益力逾旬不克贼以冲车环城穴之城崩数十丈贼拥入城遂陷副使都任阖室自经死总兵尤世威纵火焚其家百口挥刀突战死诸将各率所部巷战杀贼千计贼大至杀伤殆尽无一降者阖城妇女俱自尽诸将死事者数百人榆林为天下劲兵处频年饷絶军士饥困而殚义殉城志不少挫阖城男子妇女无一人屈节辱身者榆林既屠贼捣宁夏宁夏总兵官抚民迎降三边俱没贼无后顾长驱而东矣自成攻庆阳城中坚守四日力不支城陷备兵副使段复兴董琬乡绅太常少卿麻禧死之屠庆阳执韩王时贼遣伪王往闗东灵阌诸路大张伪榜移檄河南郡县河南西境贼皆设伪官官兵守懐庆府十二月李自成遣贼入汉中不克髙杰在绛州闻李自成将东渡分道东走戊辰至蒲州李自成前锋渡河入山西巡抚蔡懋徳先屯平阳至是以嵗暮还太原庚辰贼至河津陷平阳知府张嶙然走太原吏民皆降贼杀西河王等三百人髙杰闻平阳陷拥兵东下泽州山西郡县闻贼至望风迎款贼遣伪牌徧行山西其辞甚悖李自成遣贼陷甘州先是凤翔兰州开门迎贼贼渡河庄浪凉州二衞俱降遂围甘州乗夜雪登城巡抚甘肃林日瑞总兵郭天吉同知蓝台等并死之杀甘民四万七千余人西宁衞尚坚守不下至明年二月诈降杀伪官贺锦等十七年春正月李自成称王于西安僭国号大顺改元永昌自成久觊尊号惧张献忠老回回相结为患既入秦通好献忠献忠厚币逊词以报之自成喜遂僭号牛金星为丞相更定六政府尚书等伪官三月乙巳李自成自山西抵京师环攻九门丁未京城陷帝后崩丙辰辽东总兵平西伯吴三桂闻京师陷帝后殉难遂缟素发哀乞师于我大清讨贼薄山海闗传檄逺近李自成闻之大惊胁三桂父襄作书招三桂令旧将唐通遗三桂书劝降且言东宫无恙三桂不答上书其父畧曰父既不能为忠臣桂亦安能为孝子桂与父诀请自今日虽寘父鼎俎旁以诱三桂不顾也书至自成益惧三桂顿兵山海闗以忠义激将吏规取京师唐通不能御三桂杀贼骑殆尽初三桂谕其下曰吾不忠不孝何颜立天地间欲自刎其下俱曰将军何至此吾辈当死战遂大破贼己巳京城外徧张吴三桂檄共约士民缟素复仇一时都人皆密制素帻庚午李自成率兵六万东行刘宗敏李过等从之挟太子永王定王吴襄自随太子二王𤣥帻緑衣各一兵抱之马上都人拥观多陨涕甲戌李自成向永平丁丑吴三桂大破贼于闗门贼初破京师精锐不过万数所至虚声脇下未常经大敌既饱掠思归闻边兵劲无不寒心自成知成败决于一战益驱贼连营并进三桂悉锐出战无不一当百奋击杀贼数千人贼亦贾勇叠进自成挟太子登髙冈立马观战贼衆三面围三桂兵三桂兵东西驰突贼散而复合我大清兵至绕出三桂右所向披靡莫当自成策马走诸贼遂大溃自蹂践死者数万人诸军分道乗之杀其大帅五人夺辎重无筭自成以数千骑急走永平戊寅自成遣使赴军中议和三桂曰归我太子二王速离京城使钟簴如故而后罢兵自成请旋师如三桂言求和三桂许之自成拔营而西己卯三桂追贼于永平又破之贼奔窜还京师毁京城外民居数万间并夷牛马墻稍迟者杀之凡数万人三桂兵压城自成合兵一十八营以拒战三桂进攻之连拔其八寨斩首二万自成杀吴襄首以髙竿悬城上尽杀襄家三十八口三桂披髪坠鞍哭于地三军感愤怒拔刀砍地誓杀贼丙戌李自成自称帝即位于武英殿伪磁侯刘宗敏扶创出平立不拜曰尔故我等夷也伪官皆拜宗敏不得已再拜而退丁亥昧爽李自成出齐化门西走先运薪木积宫内纵火发砲击毁诸宫殿又烧九门雉楼火光烛天先是三桂知贼将西走设疑兵于西山密取酒罂数千实以石灰夜埋齐化门道上上覆浮土贼万马并驰而出践罂皆穿马足惊踣后骑相压奔石灰迷目不可眎疑兵逺譟以惊之贼阵大乱三桂望城中火作知贼走绕城而西追奔三十里贼马骡俱重载日行数十里追兵至尽弃其辎重妇女自卢沟至固安百里盔甲衣服盈路贼兵散去者又数万三桂徐收所弃已逾数百万贼既得脱西走三桂复率大兵追贼至保定贼还兵而鬬奋撃破之又追破之于定州北夺其妇女二千获辎重无筭招降溃贼万余人自成屯真定既屡败愤极复勒精骑击三桂三桂兵张两翼以进击斩其大将三人首万级自成大败还真定益发兵攻三桂三桂接战自晨至晡未决三桂分兵叠战自成渐引却自成中流矢坠马掖而骑驰还营即拔营西走度故闗入山西三桂以兵逐之及闗而止遂还军京师李自成自井陉西行至平阳分兵守山西诸隘益发闗中兵西攻汉中陷之李自成复遣兵出潼闗攻掠河南又遣降贼叛将马科至四川畧保宁一路吴三桂追贼入山西时西部复攻临洮甘肃以牵之自成数战不胜遂弃山西走西安我大清兵西伐李自成合贼数十万悉锐迎战铁骑冲坚而入贼披靡斩首数万刘宗敏田见秀等俱死贼衆大溃弃西安走商雒丙子自成弃陜以兵出潼闗分军为八营三道俱下南畧地至襄郏我大清兵既定三秦下河南入楚取荆襄李自成南奔辰州将合张献忠献忠已入蜀遂留屯黔阳部贼亡大半然尚拥衆十余万乏食遣贼将四出抄掠黔阳四境鸡犬皆尽川湖何腾蛟进攻之自成营于罗公山倚险筑堑为久屯计势弥蹙食尽逃者益衆自成自将轻骑抄掠何腾蛟伏兵邀之大败杀伤几尽自成以数十骑突走村落中求食邨民皆筑堡自守合围伐鼓共击之自成麾左右格鬬皆陷于淖衆撃之人马俱毙邨民不知为自成也截其首献腾蛟验之左矑伤镞始知为自成李过闻自成死勒兵随赴仅夺其尸灭一邨而还结草为首以衮冕𦵏之罗公山下贼诸将奉李过为首改名李绣渡湖入险山中后改名李赤心羣盗俱散亡谷应泰曰国以民为本民以食为天故曰积贮者天下之大命也史称闗中大祲而三辅寇盗纵横周官荒政十二而兴大役以业贫民至若青徐嵗饥樊崇以起长垣嵗㓙仙芝作乱盖揭竿之变往往由于请磬之匮也况乃汰邮驿减冗卒使亡赖奸人无所得衣食则益煽而为乱走死地如骛耳崇祯之初锐意恭俭东南织文西北游徼并行裁罢而李自成以驿胥失职值饥民不沾泥等倡乱延安因往从之又与耿如把溃兵相合旬月之间衆至万余推为闯将盖溃兵得饥民则向道既精饥民得溃兵则壁垒益厚又况延绥地连边镇俗嫺弓马民多犷悍秦长西陲雄制列国唐起灵武终复两京揆之自成起事虽属毛贼实则劲旅也此时明察之官剽锐之将便当厚集衆师一鼓擒灭比之唐周上书马元车裂宋贤谋乱鹰扬捕斩斯为得之而乃养坐大驯致蔓延此岂非计之失耶虽然自成之起延安也自秦入豫由蜀躏楚转寇闗东僭号襄邓十余年之间曹文诏败之于商雒陈竒瑜败之于汉中左光先败之于富平左良玉扼之于武闗贺人龙破之于灵陜孙傅庭败之于襄城亦未尝不自缚乞降投缳引决而究至狼犇豕突死灰复燃者则以号令乖方韬钤不饬中朝无良平之谋而行间无李郭之将也乃者车箱崃之困自成解甲矣而更给票免死兴平武功之捷自成计阻矣而乃缓兵待抚崤函合围之举自成坐毙矣而云围师必缺又且得臣之勐按剑行诛节度之师同日奔溃以至嗣昌仰药于前傅庭阵亡于后而天下事不可为矣自成乃更北攻宁夏畧定三边东捣居庸长驱京邑洎乎禄山陷都惟事声色黄巢入簒大掠赀财突令言于宜春坐朱泚于北阙遂使铜驼榛莽钟簴灰销自古潢池之祸未有若斯之酷者也嗟乎彼自成者非有殊才絶力不过狡黠善骑射耳而谋主牛金星顾君恩辈则井窥之智也孽党刘宗敏白旺等则瘈犬之勐也奈何千丈之隄溃于蚁穴天府之险踣于困兽哉以予论之假令货贿屏絶则将必尽材文法便宜则权不中制而又有武侯以兴复自任晋公以讨贼自効者即寇虽鸱张不难一举而扑灭之也然则颠覆之祸固当责之庙筭欤明史纪事本末卷七十八明史纪事本末卷七十九钦定四库全书明史纪事本末卷七十九浙江提学佥事谷应泰编甲申之变怀宗崇祯十七年春正月朔大风霾占曰风从干起主暴兵城破凤阳地震李自成称王于西安僭国号曰顺改元永昌贼掠河东河津稷山荣河绛州一路俱陷自成伪牒兵部约战言三月十日至兵部执牒者则京师人自涿州还值逆旅客予十金代投以为诈斩之上忧寇临朝而叹曰卿等能无分忧哉大学士李建泰进曰主忧如此臣敢不竭力臣晋人颇知寇中事臣愿以家财佐军可资数月之粮臣请提兵西行又曰进士石嶐愿单骑走陜北连甘肃宁夏之兵外连羌部召募忠勇劝输义饷𠞰寇立功否亦内守西河扼吭延安使贼不得东渡上悦曰卿若行朕当倣古推毂上欲用石嶐建泰曰俟臣西行酌而用之癸丑夜星入月中占云星入月中国破君亡乙卯上命大学士李建泰出师行遣将礼命驸马都尉万炜以特牲告太庙上临轩廷授建泰节剑备法驾警跸御正阳门赐宴饯之命五府掌印侯伯内阁六部都察院掌印官及京营总协侍坐鸿胪赞礼御史纠仪大汉将军侍卫设宴作乐上亲赐巵酒曰先生之去如朕亲行建泰顿首起行上目送之良久返驾是日大风扬沙占曰不利行师建泰御肩舆不数武杆折识者忧之授进士凌駉职方司主事随辅臣监军赦李政修罪随辅臣军前效用以郭中杰为副总兵充督辅中军旗鼓西洋人汤若望随行修火攻水利进士程源私于监军凌駉曰此行也兼程抵太原收拾三晋犹可济也若三晋失守无能为矣建泰出都道闻山西烽火甚急建泰家且破因迟行日三十里师次涿州营兵逃归者三千人行至广宗绅衿城守不纳攻三日破之杀乡绅王佐笞知县张𢎞基是日即移兵出城初建泰承上宠命恃有家财可佐军需已闻家破进退失措逡巡畿内而已二月朔上平旦视朝忽得伪封启之其词甚悖末云限三月望日至顺天㑹同馆暂缴一时相顾失色朝罢遂不复问李自成陷蒲州及汾州怀庆不守福王出奔与太妃相失遂至衞辉依潞王自成至太原太原无重兵为守山西巡抚蔡懋德遣牙下骁将牛勇朱孔训出战孔训伤于砲牛勇陷阵死一军皆殁城中夺气贼移檄逺近有云君非甚暗孤立而炀蔽恒多臣尽行私比党而公忠絶少甚至贿通宫府朝廷之威福日移利入戚绅闾左之脂膏尽竭又云公侯皆食肉纨袴而倚为腹心宦官皆龁糠犬豚而借其耳目狱囚累累士无报礼之心征敛重重民有偕亡之恨人读之多为扼腕蔡懋德知事必不支写遗表令监纪贾士璋间道奏京师中军盛应时见之退归先杀其妻子誓将死敌初八日风沙大起贼乗风夜登城懋徳应时策马赴敌死赵布政毛副使及府县各官四十六员咸死之贼尸之于城李自成至黎城他将陷临晋上下罪已诏曰朕嗣守鸿绪十有七年深念上帝陟降之威祖宗付託之重宵旦兢惕㒺敢怠荒乃者灾害频仍流氛日炽忘累世之豢养肆廿载之凶残赦之益骄抚而辄叛甚至有受其煽惑顿忘敌忾者朕为民父母不得而卵翼之民为朕赤子不得而怀保之坐令秦豫丘墟江楚腥秽罪非朕躬谁任其责所以使民罹锋镝蹈水火殣量以壑骸积成丘者皆朕之过也使民输刍輓粟居送行赍加赋多无艺之征预徴有称贷之苦者又朕之过也使民室如悬磬田卒污莱望烟火而无门号冷风而絶命者又朕之过也使民日月告凶旱潦荐至师旅所处疫疠为殃上干天地之和下丛室家之怨者又朕之过也至于任大臣而不法用小臣而不㢘言官首䑕而议不清武将骄懦而功不奏皆由朕抚驭失道诚感未孚中夜以思跼蹐无地朕自今痛加创艾深省夙愆要在惜人才以培元气守旧制以息烦嚣行不忍之政以收人心蠲额外之科以养民力至于罪废诸臣有公忠正直㢘洁干才尚堪用者不拘文武吏兵二部确核推用草泽豪杰之士有恢复一郡一邑者分官世袭功等开疆即陷没胁从之流能舍逆反正率衆来归许赦罪立功能擒斩闯献仍予通侯之赏于戏忠君爱国人有同心雪耻除凶谁无公愤尚怀祖宗之厚泽助成底定之大功思克厥愆歴告朕意诏下贼前锋已至大安驿议京师城守贼至忻州官民迎降遂攻代州五台官吏迎降总兵周遇吉守代州出奇奋撃连战十余日杀贼万余贼合诸路贼进攻遇吉兵少食尽退守宁武闗贼陷怀庆抵固闗分趋真定保定督辅李建泰兵过东光不戢士民闭城拒守建泰怒留攻三日破之上至是始闻山西全陷命迹访诸王遣内官监制各镇太监髙起潜监宁前镇卢惟宁监天津通徳临津方正化监真定保定杜勲监宣府王梦弼监顺徳彰徳阎思印监大名广平牛文柄监卫辉怀庆杨茂林监大同李宗允监蓟镇中协张泽民监西协兵部言各处物力不继而事权纷拏反使督抚借口上不听真定兵叛降贼知府丘茂华闻儆先遣家人出城总督徐标执茂华下狱标麾下中军伺标登城昼守御刦标城外杀之出茂华茂华遂檄属县叛待宼贼数骑入城收帑籍近京三百里寂然无言者进魏藻徳礼部尚书文渊阁大学士总督河道屯练往天津进方岳贡户部尚书兼兵部尚书文渊阁大学士总督漕运屯练往济宁魏藻徳辞新衔允之有言各官不可令出出即潜遁遂止藻徳等不遣诏徴天下兵勤王命府部大臣各条战守事宜上候于文华殿都察院左都御史李邦华少詹事项煜右庶子李明睿各言南迁及东宫监抚南京上骤览之怒甚曰诸臣平日所言若何今国家至此无一忠臣义士为朝廷分忧而谋乃若此夫国君死社稷乃古今之正朕志已定毋复多言吏科都给事中吴麟徴请弃山海闗外宁逺前屯二城徙吴三桂入闗屯宿近郊以卫京师廷臣皆以弃地非策不敢主其议前总督陜西余应桂奏贼衆号百万非天子全力注之不可天下镇将河南左良玉闗东吴三桂并髙杰唐通周遇吉黄得功曹友义马科张天禄马岱刘泽清土国宝刘良佐葛汝芝及副将丘磊惠登相王光恩孔希贤金守亮等合之调赴军前㑹师真保之间督抚之外加一督师如史可法王永吉其人赐以尚方悬公侯之赏以鼔励之庶贼可灭也大学士陈演乞休许之赐金币始上忧秦寇演谓无足虑至是不自安求去宼薄宁武闗传檄五日不下且屠总兵周遇吉悉力拒守大砲撃贼万余人㑹火药尽或言贼势重可款也遇吉曰战三日杀贼且万若辈何怯耶能胜之一军尽为忠义万一不支缚我以献若辈可无恙于是开门奋击杀贼数千人贼惧欲退或为贼策曰我衆彼寡但使主客分别以十击一蔑不胜矣请去帽为识见戴帽者撃之递出战不二日可歼也贼引兵复进迭战脱帽以自别我兵大败遇吉阖室自焚挥短刀力鬬被流矢牙兵且尽见执骂贼贼于市磔焉遂屠宁武婴穉不遗李自成既杀遇吉叹曰使守将尽周将军者吾安得至此寇犯大同兵民皆欲降命城守不应总兵朱三乐自刎巡抚衞景瑗督理粮储户部郎中徐有声朱家仕俱死之文学李若葵阖家九人自缢先题曰一门完节李自成入大同六日杀代府宗室殆尽留伪将张天琳守之天琳杀僇凶暴阅两月阳和军民约镇城军民内应杀天琳二月己丑命部院厰衞司捕各官讥察奸宄申严保甲巷设逻卒禁夜行巡视仓库草塲魏藻徳请自出京议饷不许召兵部尚书张国维庶吉士史可程进士朱长治陈川诸生张鑻于中左门鑻言三策首请太子监国南首择耆臣辅之宣府告急命镇朔将军王承𦙍侦寇所向庚寅召文武大臣科道于中极殿问今日方畧奏对可三十余人有言守门乏员当今之急无如考选科道余皆练兵加饷习闻也是日命内监分守九门稽出入京城武备积弛禁兵皆南征太仓久罄至是命襄城伯李国桢提督城守守西直门各门勲臣一卿亚二谕文武各官输助初议佥民兵魏藻徳曰民畏贼如一人走大事去矣上然之禁民上城辛卯督师大学士李建泰上书请驾南迁愿奉太子先行壬辰上召对平台谕阁臣曰李建泰有疏劝朕南迁国君死社稷朕将何往大学士范景文左都御史李邦华少詹事项煜请先奉太子抚军江南兵科给事中光时亨大声曰奉太子往南诸臣意欲何为将欲为唐肃宗灵武故事乎景文等遂不敢言上复问战守之策衆臣黙然上叹曰朕非亡国之君诸臣尽亡国之臣尔遂拂袖起钦天监奏帝星下移诏封总兵吴三桂平西伯左良玉宁南侯唐通定西伯黄得功靖南伯给印刘泽清实陞一级刘良佐周遇吉髙杰马岳马科姜宣孔希贵黄蜚葛汝芝髙第许定国王承𦙍刘芳名李栖凤曹友义杜允登赵光逺卜从吉杨御蕃各陞署一级督抚马士英王永吉黎玉田李希沆分别应加实署始弃宁逺徴吴三桂王永吉率兵入卫又召唐通刘泽清率兵入衞泽清前命移镇彰徳因纵掠临清南奔惟唐通以八千人入衞已同太监杜之秩守居庸贼犯保定大学士李建泰已病中军郭中杰缒城降贼兵溃贼入保定建泰被执御史金毓峒守西门贼执之入三皇庙见贼帅毓峒奋拳殴贼帅仆之跃入井中死妻王氏自经毓峒从子振孙以武举效力行间登城射贼多应弦而毙城陷衆解戎衣自匿振孙王裲裆大唿曰我御史金毓峒姪也贼支解之毓峒子罂妇陈氏年十八与其祖母张母杨嫂常一时尽投于井张抱孙于懐同下侍婢四人亦从下乙未命太监马思理驰赴大同督兵援𠞰李自成宿阳和遂长驱向宣府宣府叛将白广恩贻总兵姜瓖书约降监视太监杜勲绯袍八驺郊迎三十里军民聚谋籍籍巡抚朱之冯悬赏劳军守城无一应者三命之咸叩头曰愿中丞听军民纳款之冯独行巡城见大砲曰汝曹试发之可杀数百人贼虽杀我无恨矣衆又不应之冯不得已乃自起燃火兵民竞挽其手之冯乃夺士卒刀自刎宣府军民俱迎降于贼乡绅张罗彦自杀上按籍勲戚大珰徴其助饷遣太监徐髙谕嘉定伯周奎为倡奎谢无有髙泣谕再三奎漫词以对髙拂然起曰外戚如此国事去矣多金何益奎奏捐万金上少之勒其二万奎密书皇后求助后勉应以五千金令奎以私蓄足其额奎匿中宫所畀二千金仅输三千金太监王永祚曹化淳助至三万五万王之心最富上面谕之仅献万金诸内官各大书于门曰此房急卖复杂出雕镂玩好诸物陈于市以求售后贼拷王之心追十五万他金银器玩称是周奎抄见银五十二万珍币复数十万魏藻徳首输百金陈演既放未行召入诉清苦百官共议捐助勉谕至再最后每省限额浙江六千山东四千先后共二十万时谕上等三万金皆无应惟太康伯张国纪输二万余不及也又议前三门巨室各输粮给军且赡其妻孥使无内顾诸巨室多不乐而止或谓从逆官吏多非其心请赦河南北所俘伪官以携贼党丙申大风霾昼晦命司礼太监王承恩提督内外京城总督蓟辽王永吉节制各镇俱听便宜行事贼警益逼有劝上南迁者上怒曰卿等平日专营门户今日死守夫复何言谕兵部曰都城守备有余援兵四集何难刻期灭寇敢有讹言惑衆及私发家眷出城者擒治庚子上召对惟问兵饷以举朝无人常泣下廷臣长策惟闭门止出入余无一筹议増兵外城则内阙増兵内城则外阙襄城伯李国祯在事亦不敢抗王承恩辛丑分营都门设大砲上又召对羣臣问御寇方畧诸臣皆嚄唶不能对廷臣举兵部职方司员外万元吉知兵筭任司马给九门守者人百钱召前太监曹化淳可守城南京孝陵夜哭癸卯风晦寇自柳沟抵居庸闗踰柳沟天堑百人可守竟不设备总兵唐通太监杜之秩迎降抚臣何谦伪死私遁总兵马岱自杀其妻子疾走山海闗时京师以西诸郡县望风瓦解将吏或降或遁伪权将军移檄至京师云十八日至幽州㑹同馆暂缴京师大震诏三大营屯齐化门外甲辰贼陷昌平州诸军皆降总兵李守鑅骂贼不屈手格杀数人人不能执诸贼围之守鑅抜刀自刎贼焚十二陵享殿传儆至京师先是上知寇儆益急下吴麟徴请徙宁逺疏飞檄趣三桂入闗三桂徙五十万衆日行数十里是日始及闗贼骑已过昌平矣太监髙起潜弃闗走西山贼分兵掠通州粮储上方御殿召考选诸臣问裕饷安人滋阳知县黄国琦对中㫖授给事中余以次对未及半秘封入上览之色变即起入诸臣立候移刻命俱退始知为昌平失守也是夜贼自沙河而进直犯平则门竟夜焚掠火光烛天京师内外城堞凡十五万四千有奇京营兵疫其精锐又太监选去登陴羸弱五六万人内阉数千人守陴不充无炊具市饭为餐饷久阙仅人给百钱无不解体而贼自破中原旋收秦晋久窥畿辅空虚潜遣其党辇金钱氊罽饰为大贾列肆于都门更遣奸党挟赀充衙门掾史专刺阴事纎悉必知都中日遣拨马探之贼党即指示告贼贼掠之入营厚贿结之拨马多降贼无一骑还者有数百骑至齐化门迤平则门而西营兵屯近郊者诘之曰阳和兵之勤王者实皆贼候骑也时人心汹汹皆言天子南狩有内官数十骑拥䕶出得胜门矣守门皆内官为政卿贰勲戚不得上乙巳昧爽开西直门纳避难者内官坐城上以令箭下门立启无敢诘问勲戚大臣惟坐视而已上早朝召对诸臣而泣俛首书御案十二字以示司礼监王之心寻拭去漏下已刻急足叩城下曰逺尘冲天寇深矣守城内臣使骑探之报曰哨骑也不为意日且午有五六十骑弯弓贯矢大唿开门守卒亟发砲毙二十骑难民死数十人门始闭须臾贼大至方报过卢沟桥俄攻平则彰义等门矣城外三大营皆溃降火车巨礟蒺藜鹿角皆为贼有贼反礟攻城轰声震地京军五月无饷一时驱守率多不至每堵一人多不及诸臣方侍班襄城伯李国桢匹马驰阙下汗浃霑衣内侍呵止之国桢曰此何时也君臣即求相见不可多得矣内臣叩之曰守军不用命鞭一人起一人复卧如故上召入因命内臣俱守城譁曰诸文武何为且言官止内操我甲械俱无奈何或曰我辈月食五十万效死固当乃请如己巳嵗所𣲖数俱乗城凡数千人上括中外库金二十万犒军是日细民有痛哭输金者或三百金或四百金各授锦衣衞千户丙午寇攻城礟声不絶流矢雨集仰语守兵曰亟开门否且屠矣守者惧空礟向外不实铅子徒以硝燄鸣之犹挥手示贼贼稍退礟乃发贼驱居民负木石填濠急攻我发万人敌大砲误伤数十人守者惊溃尽传城陷合城号哭奔窜贼驾飞梯攻西直平则徳化三门势甚危急太常少卿吴麟徴累土填西直门因单骑驰入西安门吏部侍郎沈惟炳守门曰内守有宦寺百官不得入奈何麟徴排门而入太监王徳化语麟徴曰守城人少奈何请増益之麟徴至午门遇大学士魏藻徳止之曰兵部调度兵饷已足公何事张皇耶藻徳且出阁上方休公安从入麟徴流涕固请得以非时见藻徳挽之出是日封刘泽清东平伯时左谕徳杨士聪衞𦙍文入直语阁臣左良玉吴三桂俱封而遗刘泽清且临清地近可虞也阁揭上得封都察院左都御史李邦华至正阳欲登城中贵拒之李自成对彰义门设座晋王代王左右席地坐太监杜勲侍其下唿城上人莫射我杜勲也可缒下一人以语守者曰留一人下为质请公上勲曰我杜勲无所畏何质为提督太监王承恩缒之上同入见大内盛称贼势重皇上可自为计守陵太监申芝秀自昌平降贼亦缒上入见备述贼犯上不道语请逊位上怒叱之诸内臣请留勲勲曰有秦晋二王为质不反则二王不免矣乃纵之出仍缒下勲语守珰王则尧褚宪章辈曰吾党富贵自在也初闻勲殉难赠司礼监太监廕锦衣卫指挥佥事立祠至是方知勲固从贼为逆也兵部尚书张缙彦奏曰时势如此危急臣屡至城阈欲觇城上守御辄为监视抑沮今闻曹化淳王化成缒贼杜勲上城未知何意恐有奸宄不测章上上手书遣缙彦上城按之至城内监沮之如故示以上传始登问杜勲安在云昨暮上今晨下之已上闻无容致诘又曰尚有秦晋二王在城下亦欲通语缙彦曰秦晋二王既降寇如何可上化淳拂衣去因阅城上守卒寥寥兵部侍郎王家彦痛哭云贼势如此监视将营兵调去李襄城处尚有十之四家彦所守两堵仅一卒语未竟城下坎墻声急太监王承恩砲撃之连毙数人化淳化成饮酒自若缙彦驰至内阁约同奏至宫门传止之上下诏亲征召驸马都尉巩永固谋以家丁䕶太子南行对曰臣等安敢私蓄家丁即有之何足当贼乃罢已召王承恩亟饬内员备亲征申刻彰义门启盖太监曹化淳献城开门也贼恣杀掠前太学士蒋徳璟宿㑹馆被创上亟召阁臣入曰卿等知外城破乎曰不知上曰事亟矣今出何䇿俱曰陛下之福自当亡虑如其不利臣等巷战誓不负国命退是夕上不能寝内城陷一阉奔告上曰大营兵安在李国桢何往答曰大营兵散矣皇上宜急走其人即出唿之不应上即同王承恩幸南宫登万嵗山望烽火烛天徘徊踰时回干清宫朱书谕内阁命成国公朱纯臣提督内外诸军事来辅东宫内臣持至阁因命进酒连沃数觥叹曰苦我民尔以太子永王定王分送外戚周田二氏语皇后曰大事去矣各泣下宫人环泣上挥去令各为计皇后顿首曰妾事陛下十有八年卒不听一语至有今日皇后拊太子二王恸甚遣之出后自经上召公主至年十五叹曰尔何生我家左袖掩面右挥刀断左臂未殊死手慄而止命袁贵妃自经繋絶久之苏上抜劒刃其肩又刃所御妃嫔数人召王承恩对饮少顷易靴出中南门手持三眼鎗杂内竖数十人皆骑而持斧出东华门内监守城疑有内变施矢石相向时成国公朱纯臣守齐化门因至其第阍人辞焉上太息而去走安定门门坚不可启天且曙矣帝御前殿鸣钟集百官无一至者遂仍回南宫登万嵗山之夀皇亭自经亭新成所阅内操处也太监王承恩对缢上披髪御蓝衣跣左足右朱履衣前书曰朕自登极十七年逆贼直逼京师虽朕薄徳匪躬上干天咎然皆诸臣之误朕也朕死无面目见祖宗于地下去朕冠冕以髪覆面任贼分裂朕尸勿伤百姓一人又书一行百官俱赴东宫行在犹谓阁臣已得朱谕也不知内官持朱谕至阁阁臣已散置几上而反文武羣臣无一人知者丁未昧爽天忽雨俄微雪须臾城陷贼先入东直门杀守门御史王章守卒蚁坠兵部侍郎张伯鲸走匿民舎贼骑塞巷大唿民间速献骡马贼经象房桥羣象哀鸣泪下如雨内臣前导兵部侍郎王家彦自经于民舍大学士魏藻徳等未闻变犹传单醵金方岳贡范景文方传导至西长安门亟还贼千骑入正阳门投矢令人持归闭门得免死于是俱门书顺民太子走诣周奎第奎卧未起叩门不得入因走匿内官外舍上之出至南宫也使人诣懿安皇后所劝后自裁仓卒不得达两宫已自尽宫人号泣出走宫中大乱懿安皇后青衣䝉头徒步走入成国公第尚衣监何新入宫见长公主断肩仆地与宫人救之而甦公主曰父皇赐我死我何敢偷生何新曰贼已将入恐公主遭其辱且至国丈府中避之乃负之出午刻李自成氊笠缥衣乗乌驳马伪丞相牛金星尚书宋企郊等五骑从之时宫中大乱诸贼帅率其骑皆擐甲执兵先入清宫诸宫人逸出遇贼复入宫人魏氏大唿曰贼入大内我辈必遭所汚有志者早为计遂跃入御河死顷间从死者积一二百人自成自西长安门入弯弓仰天大笑手发一矢中坊之南偏至承天门自成顾盼自得复弯弓指门榜语诸贼曰我一矢中其中字必一统射之不中中天字下自成愕然牛金星趋而进曰中其下当中分天下自成喜投弓而笑司礼视印太监王徳化以内员三百人先迎徳胜门令仍旧任各监局印官迎亦如之因集选百余人余皆散去自成入宫问帝所在大索宫中不得伪尚玺卿黎某进曰此必匿民间非重赏严诛不可得今日大事不可忽也乃下令献帝者赏万金封伯爵匿者夷族自成登皇极殿据黼座牛金星檄召百官期二十一日俱集于朝禁民间讳自成等字自成同伪都督刘宗敏等数十骑入大内太监杜之秩曹化淳等前导自成责其背主当斩秩等叩首曰识天命故至此自成叱去之贼分宫嫔各三十人牛金星军师宋献策等亦各数人宫人费氏年十六投眢井贼钩出之见其姿容争相夺费氏绐曰我长公主也若不得无礼必告汝主羣贼拥之见自成自成命内官审之非是赏部校罗贼罗携出费氏复绐曰我实天潢之𦙍义难茍合惟将军择吉成礼死生惟命贼喜置酒极欢费氏怀利刃俟贼醉断其喉立死因自刎自成大惊令收塟之内臣献太子自成留之西宫封为宋王太子不为屈辛亥改殡先帝后出梓宫二以丹漆殡先帝黝漆殡先后加帝翼善冠衮玉渗金靴后袍带亦如之谷应泰曰粤稽愍帝以戊辰即位而李自成诸贼即以是嵗起延安祸本相寻若与俱始焉自兹以后愍帝未明求衣徴兵檄饷日以讨贼为事而自成辈蹶而复振有同鸟兽之散忽若鸢乌之聚遂使民劳板荡将霣妖氛盖至十七年之久而黄巢直逼闗门赤眉大入内地虽有智者又安所谋御敌哉乃若正旦风霾孝陵夜哭恒星入月帝曜下移则天变见矣又若僭号咸阳畧据太原突入居庸骤窥畿辅则地险失矣更若勤王之徼徴者未赴罪已之诏闻者不感饰贾吏于辇下而机务尽输诱拨马于营中而侦刺鲜实则人事去矣当此之时茍且以自救忍耻以图存者止三策耳余应桂请㑹师真保吴麟徴请徙帅入卫范景文李邦华请迁国南都此其可行者也然而发言盈庭是用不集者智绌于晚图而事乖于窘步也卒之北门锁钥尽授貂阉东阁鼎铛徒闻肉食帑乏琼林之聚兵多祁父之唿夺禁门而不启幸戚里而却返斯时虞渊日坠空想挥戈周鼎天移谁能没水盖至后宫赐尽三王出奔国破家亡既血飞于绣袜生人死别又肠断于桓山岂非涉乱世而多艰生皇家而不幸者乎更可哀者酌巵内殿望火南宫杀生取义宁从青盖之占披髪投缳不入景阳之井然且朕尸可裂民命毋残恨结幽泉言存衣带语云国君死社稷又云亡国正其终宜乎蓐蝼之御誓欲前驱而茇舍之大夫相从地下也然而致祸有由因衰激极彼周业衰于幽厉不在狐汉道替于桓灵岂闗蜀郡故明不亡于武皇者以孝宗之藴泽厚而明无救于愍帝者以熹庙之留毒长也乃论者又以善善恶恶郭公致乱知人则哲帝尧所难即懐宗遗诏亦以诸臣误国理或有然尔明史纪事本末卷七十九明史纪事本末卷八十钦定四库全书明史纪事本末卷八十浙江提学佥事谷应泰编甲申殉难怀宗崇祯十七年三月十九日丁未贼李自成陷京师帝崩于煤山大学士兼工部尚书范景文死之初贼犯都城景文知事不可为叹曰身为大臣不能从疆塲少树功伐虽死奚益十八日召对已不食三日矣饮泣入告声不能续翌日城陷景文望阙再拜自经家人解之乃赋诗二首潜赴龙泉巷古井死其妾亦自经户部尚书兼侍读学士倪元璐闻难曰国家至此臣死有余责乃衣冠向阙北谢天子南谢母索酒招二友为别酬汉夀亭侯像前遂投缳题几案云南都尚可为死吾分也慎勿棺衾以志吾痛因诏家人曰若即欲殓必大行殓方收吾尸乃缢死三日后贼突入见之颜色如生贼惊避他去一门殉节共十有三人左都御史李邦华闻难叹曰主辱臣死臣之分也夫复何辞但得为东宫导一去路死庶可无憾已矣势不可为矣乃题阁门曰堂堂丈夫圣贤为徒忠孝大节矢死靡他乃走文丞相祠再拜自经祠中贼至见其冠带危坐争前执之乃知其死惊避去左副都御史施邦曜闻变恸哭题词于几曰愧无半策匡时难但有微躯报主恩遂自缢仆解之复苏邦曜叱曰若知大义毋久留我死乃更饮药而卒大理寺卿凌义渠闻难以首触柱流血破面尽焚其生平所着述及评隲诸书服绯正笏望阙拜复南向拜讫遗书上其父有曰尽忠即所以尽孝能死庶不辱父乃繋帛奋身絶吭而死协理京营兵部右侍郎王家彦贼犯都城奉命守得胜门城陷家彦自投城下不死折臂足其仆掖入民舍自缢死贼燔民舍焚其一臂仆收其遗骸归刑部右侍郎孟兆祥贼犯都城奉命守正阳门贼至死于门下妻何氏亦死其子进士章明收塟父尸亟归别其妻王氏曰吾不忍大人独死吾往从大人妻曰尔死吾亦死章明以头跄地曰谢夫人然夫人须先死乃遣其家人尽出止留一婢在侧章明视妻缢取笔作诗已复大书壁曰有侮吾夫妇尸者吾必为厉鬼杀之妻气絶取一扉置上加绯服又取一扉置妻左亦服绯自缢嘱婢曰吾死亦置扉上遂死左谕徳马世奇是日方蚤食闻变曰是当死家人曰奈太夫人何世奇曰正恐辱太夫人耳遂作书别母侍妾朱氏李氏盛服前世奇曰若辞我去耶二妾言主人尽节吾二人亦欲尽节拜辞已并入室自缢世奇亦遂缢家人救之复苏告曰闻圣驾已南幸矣可为从亡计世奇不应睹二妾已死笑曰若年少遂能死乎乃朝服捧勅北面再拜取冠带焚之于庭以司经局印置案上嘱仆曰上如出幸以此上行在否则投之吏部复南向拜母端坐引帛力自缢死左中允刘理顺贼入城理顺题于壁曰成仁取义孔孟所传文信践之吾何不然酌酒自尽其妻万氏妾李氏及子孝㢘并婢仆十八人阖门缢死贼多河南人至其居曰此吾乡把县刘状元也居乡厚徳吾军奉李将军令䕶卫公何遽死也数百人下拜泣涕而去时谓臣死君妻死夫子死父仆死主一家殉难者以刘状元为最太常少卿吴麟徴奉命守西直门贼势急同守者相继避去麟徴遗友人书曰时事决裂一旦至此同官潜身逺害某惟致命遂志自矢而已丁未城陷徒歩归贼已据其邸因入道左三元祠时传天子䝉尘有劝公南归不应同官来招之降贼怒挥之户外遂自经家人救之甦泣而请曰明旦待祝孝㢘至可一诀麟徴许之先是祝孝㢘渊以奏保刘宗周被逮留京师渊晨至麟徴酌酒慷慨与别曰自我登第时梦见隠士刘宗周题文信国零丁洋诗二语于壁数实为之今老矣山河破碎不死何为相对泣数行下因作书诀家人曰祖宗二百七十年宗社一旦而失身居諌垣无所匡救法应褫服殓时用角巾青衫覆以单衾籍以布席足矣茫茫泉路咽咽寸心所以瞑予目者又不在乎此也罪臣吴麟徴絶笔书毕投缳死之渊为视含殓乃去右庶子周凤翔帝崩梓宫暴露东华门外凤翔赴哭恸絶归寓遗书诀父有曰男今日幸不亏辱此身贻两大人羞吾事毕矣㒺极之恩无以为报矢之来生复作诗一首有碧血九泉依圣主白头二老哭忠魂之句向阙再拜自缢二妾从之俱死简讨汪伟先是闻贼渐近都城遗友人书曰京师单弱不惟不能战亦不能守一死外无他计也及贼犯阙伟㤞憏累日不食妻耿氏从容语曰茍事不测请从君共死丁未城陷伟趋吴给事甘来所约同殉难归与妻耿氏唿酒命酌伟大书前人语于壁曰志不可屈身不可降夫妇同死节义成双为两缳于梁间伟就右耿氏就左既皆缢耿氏复挥曰止止虽在颠沛夫妇之序不可失也复解缳正左右序而死户科给事中吴甘来贼薄京师兄礼部员外泰来至寓执甘来手泣曰事势至此奈何甘来曰有死无二义也城陷传闻圣驾南出甘来曰上明且决必不轻出乃疾趋皇城不得入返寓家人进饮食却之有劝甘来潜遁者甘来曰今不能调兵杀贼顾欲茍全求活耶遂作书以后事嘱其兄弟简几上有疏草在曰留此恐彰君过取火焚之兄子家仪奔至相与恸哭曰我不死无以见志汝父死无以终养古者兄弟同难必存其一使皇上在则土木袁彬逊国程济皆可为也否则求真人于白水起斟鄩于有仍是我虽死犹生也努力免之遂冠带北向拜者五南向拜者四赋絶命诗一首引佩带自缢死监察御史王章贼犯京师章与给事中光时亨同巡城至阜城门贼缘堞而上从人骇走贼持刃问曰降否章叱之曰不降贼以刃筑其膝仆地遂遇害章子之拭后亦死难于闽甚烈与章同监察御史陈良谟闻变痛饮作诗为缳于梁欲自尽妾时氏有娠良谟谓之曰吾年踰五十无子汝幸有娠倘生男以延陈氏血食汝必勉之时氏曰主人死妾将谁依与其为贼一辱不如无子也妾请先死以絶君念遂入投缳良谟别作一缳与之同尽监察御史陈纯徳时提督北直学校行部至易水试士未竟闻都城贼警即戒装入都不数日城陷自缢死之四川道御史赵譔巡视中城捕贼谍杀之城陷贼获譔譔瞑目大骂贼怒杀于白帽衚衕太仆寺丞申佳𦙍闻城陷投井死吏部员外郎许直都城陷时传先帝从齐化门出有客劝曰天子南巡公等宜扈跸偕行共图光复直唯之既而出门一望曰当此四面干戈驾将焉往比闻帝崩号恸几絶有客从旁慰解动以亲老子㓜直曰有兄在吾无忧也是夜为书报其父作诗六章起拜阙已复拜父毕自缢死之一手持绳尾一手上握神气如生兵部郎中成徳贼报急即致书同年马世奇曰主忧臣辱我等不能匡救贻祸至此惟有一死以报国耳君常忠孝夙禀谅有同心也及帝崩梓宫暴露东华门徳以鸡酒哭奠梓宫前贼怒露刃胁视之不为动归寓跪母张氏前恸哭母曰我知之矣入室自缢死妻张氏亦死一子六嵗徳扑杀之然后自杀兵部员外郎金铉贼攻城急铉跪母章氏前曰儿世受国恩职任车驾城破义在必死得一僻地可以藏母幸速去母曰尔受国恩我独不受国恩耶事急庑下井是吾死所铉恸哭即辞母往视事丁未归至御河桥闻城陷铉望寓再拜即投入御河从人拯救铉囓其臂急赴深处时河浅俛首泥泞死之家人报至母章氏亦投井死铉妾王氏亦随死其弟诸生錝哭曰母死我必从死然母未归土未敢死也遂棺殓其母既𦵏三日复投井而死光禄寺署丞于腾蛟冠带唿妻亦衣命服同缢死副兵马使姚成中书舍人宋天显皆自尽中书舍人滕之所阮文贵经歴张应选咸投御河死儒士张世禧二子懋赏懋官父子俱自经死又菜佣汤之琼见先帝梓宫过恸哭触石死襄城伯李国桢贼李自成舁帝后梓宫于东华门外设厰百官过者莫进视国桢泥首去帻踉跄奔走跪梓宫前大哭贼执国桢见自成复大哭以头触堦血流被面贼衆持之自成以好语诱国桢使降国桢曰有三事尔从我即降一祖宗陵寝不可发一须𦵏先帝以天子礼一太子二王不可害自成悉诺之扶出贼以天子礼藳𦵏先帝于田贵妃墓惟国桢一人斩衰徒步往𦵏至陵襄事毕恸哭作诗数章遂于帝后前自缢死之新乐侯刘文炳贼破外城帝召文炳同驸马巩永固各率家下二十余人欲于崇文门突围出不得乃回宫文炳叹曰身为戚臣义不受辱不可不与国同难其女弟适李年未三十而寡文炳召之归城陷与弟左都督文耀择一大井驱子孙男女及其妹十六人尽投其中纵火焚赐第火燃俱投火死祖母瀛国太夫人即帝外祖母也年九十余亦投井死驸马都督巩永固从帝突围出不得归家杀其爱马焚其弓刀铠仗大书于壁曰世受国恩身不可辱时乐安公主先薨以黄绳縳子女五人于柱命外举火遂自刭从之太傅惠安伯张庆臻闻城陷尽散财物与亲戚置酒一家聚饮积薪四围全家燔死宣城伯卫时春闻变合家赴井死无一存者锦衣卫都指挥使王国兴闻变自缢死锦衣卫指挥同知李若珪守崇文门城陷作絶命词云死矣即为今日事悲哉何必后人知自缢死锦衣卫千户髙文采守宣武门城陷一家十七人皆自杀尸狼籍于路顺天府知事陈贞达自尽阳和卫经歴毛维张不屈死太监王承恩从帝于煤山帝崩承恩再拜恸哭退而自缢于亭下与大行相望百户王某周钟寓其家百户劝钟死钟不应出门欲降百户挽钟带至断钟不听百户自经长洲生员许琰闻京师之变悲号欲絶遍体书崇祯圣上四字絶粒七日而死谷应泰曰闻之君臣大义有死无贰忠孝大节有死无陨以故须漕碎体𢎞演纳肝荡阴被矢侍中溅血莫不气激倾辀志坚化碧皜皜乎与秋日严霜比洁也然而为之君者或智昏菽麦恩同草芥有若东昏在齐屠肉沽酒孙皓居吴烧锯截顶而且轵道牵牲冀存末裔东堂索蜜犹丐余生甚乃骑导刘聪之畋身坠景阳之井莫不义辱宗社形汚囚絷然为之臣者犹尚奋臂不顾蹈难如归辛賔之死抱而不解吉朗之亡哭而弥詈呜唿主辱臣死无所逃也况乎愍帝宵旰临朝唏嘘毕命公主揕胸妃后并缢引经死社稷遗诏爱百姓自古亡国正终未有若斯之烈者以故鼎湖弓坠到处攀髯望帝魂归自然啼血虽穆满之一军皆化田横之五百从死传美杀身成仁易称致命遂志盖亦未为过也考其时阖门同死者中允刘理顺新乐侯刘文炳惠安伯张庆臻宣城伯卫时春驸马巩永固金吾髙文采是也父与子俱死者少司寇孟兆祥儒生张世禧是也母与妻子俱死者枢部郎成徳金铉是也妻妾从死者大学士范景文左谕徳马世奇简讨汪伟御史陈良谟勋丞于腾蛟是也独身效死者大司农倪元璐中丞施邦曜廷尉凌义渠少司马王家彦太常卿吴麟徴庶子周凤翔给谏吴甘来御史王章陈纯徳吏部郎许直兵马姚成中书宋天显滕之所阮文贵百户王某知事陈贞达经歴张应选毛维张是也闻难饿死者长洲诸生许琰是也凡此诸臣者无论道术素许至性勃发位列三阶荣邀一命莫不椎心扼吭追路相从良以衣带夙铭冯生者固少宫车晏驾蓐蚁者益多耳若乃袁景倩之父子并歼石头江万里之夫妻同趋止水甚者一门伏剑阖室自焚虽祖宗豢养之恩亦愍帝拊循之效也论者又以生多误国死未酬君夫文山开门宋室何功张巡嚼齿睢阳不守而诸人乃以刀笔之深文诋箕尾之毅魄含血喷人适以自汚其口矣又若李国桢斩衰送𦵏絶命陵前王承恩扶服煤山雉经亭下以至菜佣汤之琼恸哭梓宫触石而死抑何尽节之多也呜唿石窌河西尽有吾君之痛风车云马犹闻杀贼之声予盖读愍帝之君臣而叹其亡国之正也虽与日月争光可也明史纪事本末卷八十