石田法薰禅师语录X卍XXX石田和尚入破菴室乳水相投认取祖翁遗下一片荒田随水牯牛牵犁拽杷是菑是获普为一切倾出所储作大受用五处法会云集展钵随其福力各使属厌至若谈笑起癈支倾莫非游戏如幻三昧世缘欲辨退藏于密不知三月十五之最后垂诲但得本莫愁末一句子公案巳是合杀了也诸仁者于此荐得方知这老汉渊默雷声元有不死者在淳祐六年九月廿日沧洲子程公许敬书于玉堂直庐高峯小寺石田最初说法所也有单丁昼乞村落之风开炉日欲聚泥人听法泥人亦不可得时高源无淮即菴中嵒照与余偕至石田上堂咲视云些子死柴头上火大家着力试吹看其孤寂中词气若此未久迁枫林拈古有黄龙易看头面难见心肝等语云巢称之痴绝笔之淛翁亦曰老僧只得避路及入圆悟关则曰虽是旧时车子山僧也要横推后二十年X南北两山凡提唱或平实崄绝处左转右转皆生机活路未易殚举姑以亲所闻见者书之若谓余乡情未忘请看是录淳祐丁未结制日心月敬书石田和尚语录目次序卷第一平江府高峯禅院语录平江府枫桥普明禅寺语录建康府蒋山太平兴国禅寺语录卷第二临安府净慈报恩光孝禅寺语录临安府景德灵隐禅寺语录请因缘普说拈古卷第三小参法语卷第四赞佛祖偈颂小佛事行状祭文跋X石田和尚语录卷第一石田和尚初住平江府高峯禅院语录住隆兴府龙泉资福禅寺门人师坦等编师于嘉定七年闰玖月二十二日入院指三门云此大解脱门穷劫巳来与诸人同出同入今日因甚么翻成特他良久云只恐诸人忘却佛殿烧香云云门一棒高峰三拜一家不知一家各自保守疆界踞方丈云高峰方丈内外皆空垂钩四海只钩狞龙拈帖云衲僧公验突出难辨手眼通身只得一半且道更有一半在什么处却请维那注破入院上堂云诸佛未出世人人鼻孔辽天出世后香无消息薰上座今日打破面皮人这门户别也旡他只要尽大地人箇箇知得鼻孔元在面皮上恁么告报诸人还甘么若也甘去未必善因而招恶果若也不甘争奈车不横推理无曲断众中莫有道得接手句底么若无新长老失利复举大慈寰X中和尚示众云老僧不解答话只是识病时有僧出大慈便归方丈师拈云用向上爪牙应向上时节则不无大慈点捡将来只解答话未识病在且道誵讹在什么处喝一喝下座上堂举鲁祖见僧来便面壁师拈云鲁祖一旦垂慈不知筋骨太露高峰见僧来和南问讯寒则言寒热则言热终不敢错误他一丝毫何故彼此出家儿散圣节上堂有大圣人出现世间不言而化无为而治节逢瑞庆万国欢声金轮永御三千界玉叶长敷亿万春冬节上堂晷运推移日南长至佛法世法因行掉臂高峰更嘱诸人第一莫眠冷地住平江府枫桥普明禅寺语录嗣法门人师坦等编师于嘉定八年正月二十一日入院上堂云瞿昙拈花达磨面壁暗中书字文彩巳彰迦叶破颜微笑神光断臂安心作业相似来生我家自此递代相承虗空钉橛天下藂林浩浩地皆言我继绍黄头碧眼各逞已能乱呈懵袋殊不知雕砂无镂玉之谈结草乖道人之意薰上座虽则伎俩全无终不作这般见解既不作这般见解毕竟如何施设卓拄杖一下云惯从五凤楼前过手握金鞭贺太平复华僧问百丈如何是奇特事丈云独坐大雄峯僧礼拜丈便打师拈云一问一答拈向一边若不是X百丈老汉几乎脑门着地今日若有问新枫桥如何是奇特事只向他道春日晴黄莺鸣佛涅槃上堂仲春月望瞿昙涅槃波旬双手舞迦叶两眉攒冷地看来总是闲月华夜夜照长安喝一喝上堂金佛不度炉木佛不度火泥佛不度水且道真佛毕竟在什么处只知事逐眼前过不觉老从头上来上堂一径直二周遮衲僧会得万别千差庭前闲放目春尽尚余花老胡不合过流沙浴佛上堂昔日药山与遵布衲在殿上浴佛药山问遵云汝只浴得这箇且不浴得那箇遵云把将那箇来药山休去大众药山与遵布衲一往一来大似劳而无功然虽恁么药山休去多少人作休去会且不作休去会毕竟如何会下座同到殿上为诸人说破端午上堂文殊令善财採药云是药者採将来善财遍採无不是药者却来白云无不是药者文殊云是药採将来善财乃拈一茎草度与文殊文殊拈起示众云此药亦能杀人亦能活人师拈云善财採文殊用杀人活人临机变弄直须亲看海龙宫莫看目前波浪涌上堂举僧问智门莲花未出水时如何门云莲花出水后如何门云荷叶师拈云莲花荷叶意在言前神僊妙诀父子不传上堂大道体宽无易无难相头买帽此土西天上堂举昔日有一秀才着无鬼论一日鬼现身云你X道无我聻秀才无语后来五祖道当时只举手作鹁鸠觜云谷哌故师颂云五祖鹁鸠啼当机直下提隔山寻蚁迹能有几人知中秋上堂八月秋何处热杜衲僧犹未瞥三更半夜眼闻天上如何拣月上堂教中道如是知如是见如是信解负心人不放债枫桥这里见成买卖价若相当未在未在开炉上堂举丹霞过一院凝寒遂于殿中取木佛烧火向院主偶见呵责曰何得烧我木佛霞以杖子拨火云吾烧取舍利主云木佛何得有舍利霞云若无舍利更请两尊烧之院主自后眉须堕落师拈云丹霞烧木佛人贫智短院主眉须落彩奔龊家更有末后着留与诸人火炉头卜度上堂举佛眼和尚道一日日一时时龙门老心自知师拈云大小龙门未出阴界枫桥道一日日一时时口如鼻眼似眉左搓芒绳缚鬼子倒将蒿箭射须弥咄元正上堂新年佛法一切成现明去暗来三头两面灵利衲僧犹隔一线更问如何脑后拔箭浴佛上堂指天指地小儿子戏无可慇懃浇杓恶水结夏上堂九夏安居眉毛𤺊结一人发真归源十方虗空迸裂且道迸裂后如何老鼠㗸铁上堂举僧问赵州如何是赵州州云东门南门西门北门师拈云诸人还会么物是定价钱是足陌X上堂佛祖真机曾无准的钩鎻连环刀挑不出石田有箇道处未必诸人委悉摩诃般若波罗蜜甚深般若波罗蜜上堂举祖师道心随万境转转处实能幽随流认得性无喜亦无忧师拈云祖师恁么道成一切人坏一切人且道利害在什么处具眼者辨取上堂东弗于逮西瞿耶尼清清之水游鱼自迷上堂举五祖颂云庭开金菊宿根生来雁新闻一两声昨夜七峯牵老兴千思万想到天明师拈云五祖语路分明知心者少枫桥则不然庭开金菊宿根生来雁新闻一两声犹握金鞭问归客夜深谁共御街行上堂穷𤺊煎饿𤺊吵驴事未去马事到来正当恁么时且道还有祖意也无古㵎青松下千年长茯苓上堂东去亦是上座西去亦是上座提水放火看风使柂七出八没儒雅风流几度黑风翻大海何曾覆却钓鱼舟上堂举僧问慈明云行脚不逢人时如何明云钓丝绞水师颂云老倒慈明为指迷钓丝绞水出群机时人贪看芦花白不见沙鸥隔岸飞臈八上堂释迦老子忽覩明星眼光打失败军之将不劳拈出汝等诸人一双眸子昼见日夜见星莫行山下路猿呌断膓声上堂棒喝齐施雷奔电掣本参事中总没交涉没交X涉有来由昨夜三更失却牛喝一喝上堂举乳源示众云西来的的意不妨难道莫有人道得么出来道看时有僧出源云如今是什时节你出头来师拈云乳源言中藏劒戟这僧姦里放痴憨西来的的意斫额望扶桑上堂去却一拈得七通天大路万重铁壁枫桥心肝五脏一时剖出臭骨头信彩掷百千万种神通只消道箇不必上堂云月是同溪山各异拽新罗与占波鬪额跛脚阿师犹落第二东西南北甚处得来好是明明说从教鸭听雷上堂识得心山岳沉握金成土握土成金脚后脚前见成行货少室峯前交点不过冬至上堂解语非干舌能言不是声斩新提活句冬后一阳生上堂一言道尽却成两橛击鼓陞堂子承父业上堂出一藂林入一丛林不具参方眼难透祖师心地绝八荒天无四壁记得南泉昔年住菴日有箇灵利道者直至而今绝消息上堂秋风高秋叶脱乱走衲僧天涯海角拈拄杖卓一下云然虽如是不出这箇复靠拄杖云放过一着上堂触目不会道运足焉知步倒腹倾膓翻成露布石田顶戴诸人争敢丝毫错悞却忆王老师不打这破鼓X灵隐长老至上堂举罗山访坦长老坦至中路煎茶迎之亲自过茶罗山接盏坦便问此茶如何山啜茶喷之坦呵呵大笑师拈云坦老勾贼破家罗山就窠打劫勘证将来未免髑髅敲磕且道今日灵隐与枫桥相见作么生彼此识羞上堂达磨不会禅夫子不识字第一莫将来将来不相似诸人要会么卓拄杖一下云出头便死上堂举盘山和尚道似地擎山不知山之孤峻如石含玉不知玉之无瑕卓拄杖一下云可惜盘山老剃发着袈裟冬节上堂不是世间法亦非西祖意晷运推移日南长至幽州江口石人不道光阴虗弃上堂一不成一二不成二喝水成水敲骨出髓眼有瞳人色斯举矣上堂无心亦无法非法亦非心大勋不竖赏柴扉草自深中秋上堂通身无觅处遍界不曾藏闭目中秋坐却笑月无光上堂昨夜弯弓射破虗空七零八落収拾不上众中莫有収拾得上底么直饶収拾得上也免石田痛棒不得何故杀人可恕无礼难容上堂有祖以来人皆错会错则错了也石田今日且作死马医看遂拈拄杖卓一下云错向甚么处去良久云龙门客少閙市人多X上堂隔江招手诊侯临时横趍而过必死之疾枫林门前是路元不隔江衲子一任往来未曾招手何故袈裟同肩臈八上堂大地人人具眼明星夜夜流辉瞿昙不着便失却一双眉后代儿孙那得知一年一度乱针锥谢执事上堂院无大小众无多寡有箇折脚铛儿要人提上挈下不堕功勋不触风化千里追风看良马建康府太平兴国禅寺语录嗣法门人了觉师坦等编师于嘉定十六年四月二日入院指三门云透过牢关纵横独步脚头到处生涯谁道此山无路据方丈云密庵应庵圆悟炉鞴于此曾开虽是旧时车子山僧却要横推莫有不甘底么喝一喝上堂拈香云此一辨香恭为北阙之至尊仰祝南山之圣寿遂歛衣就座僧问云佛佛授手祖祖相传只如佛祖未兴时如何通信答云不劳悬石镜天晓自分明僧云恁么则正法眼藏流通去也答云也是杓卜听虗声僧云法轮才转凡圣交参正恁么时如何祝圣答云万象齐唿万岁声僧云祝圣巳蒙师指示向上宗乘事若何答云六耳不同谋僧云谢师答话便礼拜师乃云佛佛授手祖祖相传正法眼藏千古流通涓滴不漏毫发不移今日委在新蒋山手里一向恁么X去尽大地是箇荒岑一向恁么来无限人掠虗空过去此二途莫有知得新蒋山落处底么良久云不是僧繇手徒说绘丹青复举宝公令人传语思大和尚云何不下山教化众生去一向目视云汉作么思大云三世诸佛被我一口吞尽何处有众生可度师拈云大小思大把不定轻轻被宝公一拶便乃和身掇转石田辞枫林上蒋山不见有诸佛可吞不见有众生可度且道毕竟如何为人良久云横按镆鎁全正令太平寰宇斩痴顽上堂钟山乍住百事随宜无可不可左之右之些子不通方处料想诸人未知且道那里是钟山不通方处后五日看请首座挂牌上堂举古举今和泥合水说心说性画虎成狸所以道千人排门不如一人拔关一人拔关千人万人得到无疑安乐之地且道谁是拔关者下座同知事头首大众劝请清真和尚上堂石中有玉沙里无油德山临济未出常流却忆寒山子时临古渡头谢首座上堂举云门大师示众云平地上死人无数透过荆棘林者是好手时有僧出云恁么则堂中第一座有长处也云门云苏噜苏噜师拈云云门眼空四海气宇如王却被这僧轻轻一揑便见隐身无路若是蒋山待他道恁么则堂中第一座有长处也只向他道龙虵易辨衲子难瞒X上堂恁么恁么义出丰年不恁么不恁么俭生不孝明眼汉没窠臼喝水成氷将无作有玉殿琼楼一茎草恶蒋山今日无端平地为人作保上堂法尔不尔如何指南古佛露柱昼夜交参蒋山虽恁么道西天有人不甘结制上堂四月十五结虗空遭火爇此土与西天同途不同辙既是同途为什么却不同辙镇州萝卜并州铁端午上堂今朝五月五石田无剩语打破鬼门关三更日卓午明眼衲僧迷却路上堂见成公案打叠不辨千载闻名不若一回亲见且道亲见后如何有口只堪喫饭上堂深山巖崖中逈绝无人处箇事分明十成显露拟着便乖张不拟成差互赵州亲见南泉百丈曾参马祖上堂举僧问洞山寒暑到来如何回避山云向无寒暑处回避僧云如何是无寒暑处山云寒时寒杀阇梨热时热杀阇梨师拈云田地稳密关窍玲珑识得无寒暑处任他寒暑相攻箇里同途辙不同中秋上堂举长沙岑禅师一夕与仰山翫月次仰山云人人尽有这箇事只是用不得长沙云恰是倩汝用去仰云你作么生用长沙乃一踏踏倒仰山仰山起来云你直似箇大虫师拈云长沙见处虽亲用处麁仰山口里相唿肚里狡灼然好箇大虫可惜巳X伤牙爪上堂举显英上座到慈明明问近离甚处云金銮夏在甚处金銮去夏在甚处云金銮前夏在甚处云金銮先前夏在甚处云何不领话明云我也不能勘得你教库下奴子勘你且点一盏茶与你湿觜师拈云焦塼打着连底冻赤眼撞着火柴头将军但得嘉声在何必荣封万户侯上堂见闻觉知行住坐卧眨上眉毛早巳蹉过赤脚唱山歌路上无人和上堂从上若佛若祖天下老和尚卓拄杖一下云尽向这里乞命又卓一下云大赦咸放上堂直下是直下是钝鸟不离窠良驹千万里德山老汉三十年不曾打着独脱底蒋山门下还有独脱底么也要擎茶扫地上堂身心一如身外无余长安虽乐不是久居元宵上堂我见灯明佛一翳在眼本光瑞如此空花乱坠山是山水是水衲僧家眼见耳闻有甚碑记咦玄沙道底玄沙道底上堂禅非意想道绝功勋青天白日有迷路人莫有不迷者么収得安南又忧塞北上堂灵云见桃花悟道蛇钻鼠穴沩山道从缘入者永无退失忧人之忧如已之忧玄沙道敢保老兄未彻在乐人之乐如已之乐若是广寒攀桂人连枝带叶和根拔X上堂两日晴三日雨衲僧皮草无㬠㫰处蒋山打草只要惊虵白玉无瑕却有瑕上堂田地稳密底针札不入神通游戏底纵横自在若到蒋山这里未兔一时列下黄金终不和沙卖谢后堂书记上堂言诠不及处文彩未生时电光石火犹尚迟迟直下横身担荷得藕丝牵动五须弥上堂把定重关诸人性命在山僧手里放开一线山僧性命在诸人手里而今也不把定也不放开山僧即是诸人诸人即是山僧三十年后莫道蒋山和泥合水结制上堂以大圆觉无绳自缚为我伽蓝凡圣交参身心安居换水养鱼平等性智落在第二莫教辜负两茎眉九十日从今日始上堂明如日黑如漆一犬吠虗千猱啀宝山僧有口多时挂壁却烦拄杖子与诸人通箇消息卓拄杖一下云东土衲子心麤西天蜡人泪滴端午上堂今朝端午节钟山强饶舌家无白泽之图妖恠自然消灭灭灭夜行一任贪明月上堂有祖以来无人奈何德山临济特地干戈拍膝一下云水到沧溟不是波上堂未过蒋山关须过蒋山关过得蒋山关唿唤不回牢笼不住平地鼓洪波青天撒白雨石田笑嘻嘻未敢轻相许何故射虎不真徒劳没羽上堂平如镜烂如泥迷则迷于悟悟则悟于迷禹力X不到处河声流向西上堂举僧问巴陵祖意教意是同是别陵云鸡寒上树鸭寒入水师拈云巴陵虽则不负来机要且二头三首或有人问蒋山祖意教意是同是别只向他道江南成橘江北成枳且道还有优劣也无具眼者辨取上堂拈拄杖示众云敲空作响击木无声更若不会蒋山拄杖子即今入净妙国土重说解脱法门遂卓一下下座上堂拨尘见佛佛亦是尘诸人若向这里歇得去上无攀仰下绝已躬十二时中复有何事虽然如是照顾撞着杜顺和尚上堂道非物外物外非道蒋山每日方丈里接客僧堂里坐禅且道是道是物诸人若辨得出与你一腰裩临安府净慈报恩光孝禅寺语录嗣法门人了觉师坦等编入三门示众云慧日峯高门庭壁立放一线开从这里入据方丈云一径直二周遮擒虎兕辨龙蛇白玉无瑕却有瑕拈勑黄云九重降旨阖国咸知一句当头诸人未委只如新长老还委么良久云宁可截舌不犯国讳登座示众云向上一路千圣不然目前无异草脚下X有青天遂骤步登座拈香云恭为祝延今上皇帝圣寿万岁万岁万万岁恭愿百千诸佛保圣寿于无疆亿万斯年等金刚而不坏此一瓣香恭为皇太后祝延圣寿伏愿大安大荣永对无穷之问时万时亿独观有道之长此一瓣香奉为少傅枢使大丞相国公大参相公同知枢密相公签书枢密相公判府安抚侍郎都运宝文都承合朝文武宷僚资陪禄筭伏愿乃武乃文尽忠尽孝永作天朝柱石长为圣主股肱此一瓣香奉为前住安吉州凤山资福破菴大和尚不图报德酬恩索性一番钝置遂钦衣就座时有僧出问云南屏山下慧日峯前选佛场开请师祝圣答云天高羣象正海阔百川朝僧云祝圣巳蒙师指示只如选佛场中还有心空及第底么答云人人常光现前箇箇壁立万仞僧云可中忽有个不入这保社和尚还肯他也无答云三十拄杖且行别时僧云何不当面分付答云不识痛痒汉僧便礼拜师乃云见闻觉知是法法离见闻觉知未入南屏门湖天荡漾鱼鸟忘机既入南屏门楼阁峥嵘金碧夺目坐底见立底立底见坐底妙圆通悟正在兹时堪报不报之恩共助无为之化其或未然新长老重重失利复举太宗皇帝因X僧朝见乃问卿近离甚处僧云庐山卧云菴太宗云卧云深处不朝天因甚到此僧无语雪窦代云难逃至化师拈云太宗大人具大见这僧大智得大用雪窦虽则不负来机未免鰕跳不出若是新长老当时只对云今日小出大遇且道还契得圣意也无良久云惯从五凤楼前过手握金鞭贺太平谢执事上堂众流成海众毛成毬一棚俊鹘儒雅风流石田无一事坐地看杨州上堂石田乍到人事纷纷拈得鼻孔失却眼睛佛法二字不怕烂却且听诸方行棒喝浙翁遗书至上堂千五百人善知识不念吾宗正岑寂五峯趯倒浪翻空大地山河俱失色金风体露叶落归根只堪惆怅不堪陈上堂不结毗卢印那弘古佛心明月照幽谷寒涛助夜砧师云法华山里举师叔空担片板直至而今不是石田提掇几乎只么平沉几箇闻絃解赏音满散宁宗小祥上堂至人变化体妙难名去来不以象动静不以形通途自寥邈何处不称尊更无一法可当情直踏毗卢顶上行蒋山长老至上堂独能岗上慧日峯前云月是同溪山各异正法眼破沙盆劝君更尽一杯酒西出阳关无故人上堂风萧萧雨萧萧丝毫不动平步丹霄便恁么去南山门下土亦难消X上堂赤肉团上壁立万仞临济德山因邪打正罗纹结角百匝千重等闲抛一钓惊起碧潭龙上堂寸丝不挂赤肉犹存黄头碧眼呌屈无门我行荒草里汝又入深村上堂万古长空一朝风月有祖以来话作两橛石田好是明明说八十翁翁嚼生铁元正上堂古今日月依旧山河新年佛法特地干戈卓拄杖一下云水到沧溟不是波上堂尽大地不是自已参天荆棘尽大地总是自已满目尘埃横三竖四揑聚放开要与南山相见还我第一筹来谢诸山上堂明如日黑如漆通天大路万重铁壁南山口似血盆争敢妄通消息何故明眼人前上堂至道无难惟嫌拣择山河大地日月星辰草木丛林鸟兽人畜什么处是拣择良久云不是龙门客切忌遭点额佛涅槃上堂一生空拽露布末后又把不住灭度不灭度总非吾弟子破布囊尽底翻出苍天中更添冤苦可惜黄金成粪土上堂不着佛求不着法求不着僧求春花烂熳春事绸缪若将春意会特地惹春愁浴佛上堂悉达今朝出母胎无端满目是尘埃山僧倾倒西湖水索性从头洗一回既不洗尘亦不洗体毕竟洗箇什么下座同诣殿上与诸人说破X结制上堂四月十五同结此土西天不别杀尽安居只得一橛杨花不是天边雪上堂是句亦刬非句亦刬公案见成打叠不辨瞎驴趂队过新罗临济德山空眨眼上堂眼似流星机如掣电过得南山门未见南山面莫有要见南山底么天气稍热别时相见满散寿庆节上堂摩耶佛母现女主身退藏于密得一以宁贵无敌富无伦节逢寿庆四海欢声愿将西祖真消息仰祝皇龄万万春上堂一不成二不是建立乖宗扫除失旨忽有箇衲僧出来道总不恁么南山棒折也未放你三十年后忽然瞥地上堂佛法不离日用日用百发百中衲僧家动弦别曲叶落知秋因什么十箇有五双问着口似匾檐人贫智短马瘦毛长解夏上堂僧问风穴九夏赏劳请师言荐穴云一把香蒭拈未暇六环金钖响摇空师拈云血脉相连箭锋相拄则不无风穴老人点捡将来未免小慈妨大慈南山则不然忽有人问九夏赏劳请师言荐拈棒便打何故南山从来不敢辜负衲僧中秋上堂举盘山道心月孤圆光吞万象光非照境境亦非存光境俱亡复是何物师拈云大小盘山坐在黑山下南山则不然光境俱亡一任将南作北上堂佛法二字不怕烂却俊快衲僧隔墻见角临济X德山蹉过一着上堂巧尽拙出水到渠成举足下足十字纵横三千里外巳被南山换却眼睛若也不信试摸索看上堂雪峯辊毬禾山打皷要觅旨归月不破五上堂取不得舍不得状不得西天碧眼胡尽力道不识识不识临际德山太平姦贼上堂息虑迷源明机自昧祖师知有处诸人不知诸人知有处祖师不会知不知会不会国有宪章三千条罪上堂有祖以来递相欺诳两两三三隔靴抓痒山僧有口未曾开早巳龟毛长数丈上堂举僧问云门如何是云门一曲门云﨟月二十五师云见得彻用得亲阳春不同调入水见长人可惜黄金如粪土撒向阎浮人不顾谢维那上堂饱藂林没量汉法战当先清机历掌假饶千佛出头也下一槌定当何故南山门下令行一半上堂深闻浅悟浅闻深悟只知贪程不觉蹉路莫有不蹉路者么识取最初一步上堂尽大地烁石流金诸人总道热惟有南山主丈子三百六十骨节八万四千毛窍冷飕飕地诸人还信得及么若信不及三十年后暗里点头莫道山僧多口上堂天无门地无户文殊维摩撒手归去衲僧向这X里插得觜南山分半院与你住上堂深固幽远无人能到山前一片闲田松竹清风浩浩缺齿老胡不得妙上堂九年坐兀兀胡僧无妙诀长安路坦然夜行人不绝结夏上堂布袋头结圣凡路绝蜡人冰鹅护雪西天恁么此土还别且道那里是别处今日南山咬着舌上堂举德山示众云问即有过不问又乖时有僧出礼拜山便打僧云某甲话也未问因甚打某甲山云待你开口堪作什么师拈云大小德山龙头蛇尾当时这僧道某甲话也未问因甚打某甲便与脱下衲衣痛打一顿他若是箇汉也须别有生涯上堂竿头丝线不犯波澜量外机关岂循途辙只如德山棒临济喝且道是竿头丝线是量外机关若不得流水还应过别山上堂直下是直下是没量大人擡脚不起可怜伎死杜禅和犹是晓晓挂唇齿南山只向他耳边低声道玄沙道底上堂前佛纪纲后佛性命衲僧腰间古历日定是三年逢一闰虽然恁么不知东平打破镜何似灵云打破镜良久云参上堂金将石试玉将火试且道衲僧将什么试良久云败也败也上堂欲得见前莫存顺逆祖师恁么道犹费牙颊在X南山则不然顺自顺逆自逆日炙风吹一片顽石上堂溪东溪西水牯四海五湖皇化俱胝指头禅一生受用不尽赵州无拣择五年分疎不下南山忍俊不禁卓拄杖一下云今日轻酧重价上堂举僧问古德万境来侵时如何德云莫管他师拈云大小古德早巳着忙若有人问南山万境来侵时如何只向他道唤什么作万境虽然如是若无举鼎拔山力千里乌骓不易骑上堂僧问云门如何是超佛越祖之谈门云餬饼师云诸人还识云门么肥儱俑无腹孔不识字有钱用解夏上堂假使心通无量时历劫何曾异今日且道今日事作么生西天蜡人冰样冷东土师僧未点头上堂祖师道不用求真唯须息见若也息去诸佛净妙国土在汝诸人眉毛眼睫里若也不息一任撞墻撞壁上堂举资福示众云隔江望见资福剎竽便回去脚跟下好与三十何况更过江来有僧才出资福便喝云不堪共语师拈云资福老汉虽则尽力提持争奈无途辙中翻成途辙南山见处又作么生钵盂口向天上堂真空不碍有真空不异色拈起拂子云且道是有不是有是色不是色若是伶俐衲僧便好乘时变豹傥若踌躇却被拂子穿却鼻孔上堂一夏过半久参事慢伶俐衲僧一咬便断且道X断后如何有口只堪喫饭上堂僧问六祖黄梅佛法是什么人得祖云会佛法人得僧云和尚还得么祖云我不得僧云为甚不得祖云我不会佛法师拈云杀人可恕无礼难容上堂佛法二字平地波翻洗脚上舡巳伤物义卓柱杖一下云切忌停囚长智上堂举长庆陞堂大众集定长庆拽出一僧云大众礼拜这僧又云且道这僧有甚长处却教大众礼拜众无对师拈云明明向道尚自不会何况盖覆将来长庆劳而无功未免傍观者哂谢梅山西堂上堂举长庆和尚道撞着道伴交肩过一生参学事毕师拈云长庆恁么道钝置道伴不少只如道伴来交肩还有参学事也无不是知心者徒劳话岁寒上堂不坐空王殿不挂本来衣何须便恁么切忌未生时诸人还见古人么浑家送上渡头舡上堂举法眼云三通皷罢簇簇上来佛法人事一时周毕师拈云大小法眼泥里洗土南山道三通皷罢簇簇上来诸人减却多少威光南山入地三尺上堂当头一句无过直与南山有口不敢错举何故笑破露柱上堂祖师门下尺水丈波若也覰得破轮王髻中珠分文不直若覰不破迦叶粪扫衣价重娑婆千箇万箇伎死禅和临济德山将奈何X结制上堂禁足护生西天此土尽是死门终非活路忽有一箇听事不真底衲僧出来道某甲足也不禁生也不护黄连和根煑也未是苦上堂从上佛祖逆风扬尘后代儿孙日中迷路却忆禾山老古锥逢人偏道解打皷上堂高亭见德山隔江招手高亭横趍而过师召大众云高亭虽则一期逞俊争奈与德山犹隔江在钱塘江上衲子往来如织山僧不曾招手莫有横趍而过底么良久云谁信你上堂东头贵买西头贱卖田地稳密衲僧不妨游戏自在若到南山门下别有一窍勘过了打上堂开口道不着偶尔成文开口道得着犹隔海在挑囊负钵两两三三浆水钱且置草鞋钱教谁还上堂直截一句无人能举四七二三天下老和尚总是望云上树到这里南山合作么生仲冬严寒各自且归暖处上堂和尚子莫妄想怀州牛喫禾益州马腹胀南山饶你七穿八穴也未免手中痛棒何故透得龙门风波更险上堂云门到干峯云请和尚答话峯云到老僧也未门云恁么那恁么那峯云将谓猴白更有猴黑师拈云相见不须瞋君穷我亦贫谓言侵早起更有夜行人上堂南斗七北斗八风来树动鱼行水浊诸人三十X年后眼开莫道南山有口无舌解夏上堂九十日安居徧地无行路意不停玄眼不挂户布袋头开干坤独露万里寸草无踏着不相似别浦和尚至上堂全提向上犹涉程途横按拄杖云大用现前不存轨则南山今日大用去也诸人各自照顾眼睛鼻孔着靠拄杖云休休明眼人前上堂推不进前约不退后临济白拈未是好手南山不惜两茎眉玉筯空将撑虎口上堂吾常于此切密意在汝边麟龙不为瑞鹤龟自成僊上堂佛祖行不到处行一步佛祖说不到处说一句且道德山何以卓牌于閙市殷人以栢周人以栗上堂东西南北𡎺着磕着四维上下天平地平佛法大有在只是无人证明咄我行荒草里你又入深村上堂蓦拈拄杖召大众云百千法门无量妙义拄杖子只作一句为诸人说破遂卓一下云若更脚后脚前山僧没量罪过上堂长者长法身短者短法身袖头打领腋下剜襟即不问你诸人紫湖门下立箇牌且道明什么边事上堂棒喝交驰如雷掣颠言倒语三寸舌南州打到北州头瓮里何曾失却鳖破菴忌日烧香养子不及父家门一世衰过山寻蚁迹能有几人知遂烧香云老和尚你知我知莫教漏泄天机X上堂目前法目前包褁壁观婆罗门九年覰不破覰得破海坛马子似驴大上堂知有底道不得道不得底却知有一处不通两处失功蓦拈拄杖云南山今日且作死马医卓一下云救得一半上堂万古长空一朝风月阿逸多一向鱼行酒肆中卖峭无神通菩萨因什么踪迹难寻良久云二人同心其谊断金上堂无为无事人犹是金鎻难汝等诸人每日十二时中行住坐卧如何免得此过良久云嵩山有箇破灶堕上堂举雪峯道尽大地是解脱门把手拽伊不肯入师拈云雪峯老汉着甚死急南山住箇院子百事煎熬有什么工夫拽你入解脱门然虽如是知恩者少负恩者多上堂举僧问巖头起灭不停时如何头云是谁起灭师拈云冷水点沸锅舌头不出口可惜老巖头慈悲成过咎上堂举僧问石霜如何是教外别传底句霜云非句云门云非句始是句师拈云一箇棺材两箇死汉上堂举僧问巖头路逢勐虎时如何头云拶师拈云大小巖头吓得忘前失后冬节上堂古人道欲识常住不凋性向万物迁变处识取只如羣阴剥尽一阳来复正是万物迁变时毕X竟常住不凋性在什么处一冬二冬叉手当胸上堂举僧问保福雪峯平生有何言句便得如羚羊挂角时福云我不可做雪峯弟子不得雪窦拈云一千五百箇布衲保福较些子师拈云大小雪窦如人喫李子只向赤边咬南山即不然养子不及父家门一世衰上堂举南泉示众云昨夜文殊普贒起佛见法见贬向二铁围山师拈云尽令而行也恠南泉不得南山这里若有人起佛见法见请他喫一椀茶且道南山因甚违他古人相逢不下马各自奔前程上堂临际三玄三要洞山五位君臣汾阳十智同真黄龙三关东西十万南北八千到处去来不如在此南山今日借水献花诸人切忌唤钟作瓮上堂巴陵和尚生平有三转语报答云门一生不做忌斋南山昨朝老和尚忌日略做些子薄供亦有一转语诸人还记得么若也记得老胡有望若记不得蓦拈拄杖云拄杖子为诸人扶头接尾看卓一下云天高谁侧耳地阔少知音上堂秋风凋败叶游子未归家直饶归得后无处立生涯白苹红蓼对芦花令人长忆老玄沙上堂举僧问玄沙尽大地是一颗明珠学人因甚不会玄沙云用会作么师拈云大小玄沙却向这僧手里供死欵若是南山待他问尽大地是一颗明珠学人因甚不会只向他道去谁信你教他一场懡㦬X上堂有句无句如藤倚树树倒藤枯切忌向这里垛根阵云横海上拔劒搅龙门新大乘受请上堂举兴化道我逢人即出出则不为人三圣道我逢人则不出出则便为人师拈云二大老相逢不下马各自奔前程新大乘终不踏古人脚迹必然自有出身一路下座同知事头首劝请浴佛上堂指天指地讨甚巴鼻钉钉胶粘刀刮水洗儿孙一杓香汤大似恭而无礼结夏上堂敲打虗空鸣嚗嚗石人木人齐应诺六月降雪落纷纷此是如来大圆觉师云古人一期恁么道白玉无瑕却有瑕路途之乐终不到家且道如何是到家一句待九十日了却与诸人举上堂释迦巳往弥勒未生正当无佛世界大地共乐昇平卓拄杖一下云不图打草只要蛇惊解制上堂举僧问风穴夏终此日师意如何穴云一把香蒭拈未暇六环金钖响摇空师拈云大小风穴浮逼逼地忽有人问南山夏终此日师意如何只向他道九十日饭钱且置浆水钱教谁还若是眼生三角衲僧便解乘时豹变上堂妙旨迅速言说来迟龙门上客未举先知且道知底事作么生月里姮娥不𦘕眉解夏上堂九夏安居毕布袋结头开衲僧无定度南岳与天台中路𡎺着脚指头方知南山一夏不辜负你X灵隐妙峯和尚遗书至上堂通天大路铁壁万重全机拶透笑破虗空羚羊挂角不留踪上堂寻常颠说倒说何曾开口动舌不妨雪上加霜更与诸人一决竖起拂子云且道作么生石田和尚语录卷第一石田法薰禅师语录X卍XXX石田和尚语录卷第二临安府景德灵隐禅寺语录嗣法门人了觉师坦等编入寺指三门云无门之门七通八达入之一字也不消得喝一喝便行拈勑黄黄纸黑字众眼难瞒其中一字誵讹诸人眼力不到且道是那一字山僧未欲指出却请维那说破指法座云有路可行更高也上须弥灯王退身合掌遂骤步登座拈香祝圣罢歛衣就座示众云法法本来法无法无非法飞来峯高眼亦高冷泉水碧眼亦碧杉松竹栢水鸟树林各住自位非人得其便惟我能自知恁么会去皇恩佛恩一时报毕其或未然等闲莫过唿猿洞听得猿声恐断肠X复举保寿开堂三圣推出一僧寿便打圣云恁么为人非伹瞎却这僧眼瞎却镇州一城人眼去在寿便归方丈师拈云保寿三圣二俱作家二俱失利这僧虽是被人推出买銕得金一场富贵新灵隐今日开堂也无人推出僧只是随宜布置相逢自有知音知何必清风动天地当晚小参说心说性浅草易为长芦举古举今苦瓜那堪待客宾中辨主土旷人稀主中辨主万中无一喝一喝云宾主历然诸人还信得及么若信得及行则与诸人同行坐则与诸人共坐若信不及同舟共济自相胡越如何道得不伤物义句良久云冲开碧落松千尺截断红尘水一溪复举玄沙示众云三乘十二分教达磨西来放过则不可若不放过不消一喝师拈云玄沙只知踏步向前未免傍观者哂新灵隐则不然三乘十二分教达磨西来放过一着何故怕烂却那上堂十八十九痴人夜走十九二十人信不及信得及观音院里有弥勒谢监收上堂举僧问香林如何是衲衣下事林云﨟月火烧山师拈云﨟月烧山火势炎炎目前包裹借手行拳若是衲衣下事犹较十万八千何故御楼看射猎不是刈茆田元日上堂大雪满长安春来特地寒新年头佛法一点不相瞒且道黄梅石女年多少速道速道X谢执事上堂折脚铛子大家知有左提右挈劳烦众手山僧赢得百无忧一向面南看北斗上堂举干峯示众云举一不得举二放过一着落在第二云门出众云今日有人从天台来却往径山去峯云典座来日不得普请师拈云干峯锦包特石云门铁裹泥团筑着磕着言端语端不是任公子徒劳话钓竿上堂不问有言不问无言灵山拄杖斜靠壁边风光都占尽不费一文钱结夏上堂四月十五结此土西天同途共辙就中独有灵山别别别日里藏氷火中钓鳖上堂古人一指头禅一生受用不尽得恁么明白得恁么简径灵山这里不较多三尺杖子搅黄河上堂日迁月化又见中夏衲僧那事如何问着人人口哑有誵讹不徣借六月卖松风人间恐无价上堂祖师门下讨甚巴鼻满耳春风浩浩地草木藂林灯笼露柱心空及第汝等诸人因甚却来这里瞌睡破菴忌日拈香巴陵三转语钝置老僧门灵山无半句报尽破菴恩既无半句且道将什么报无目不𦘕眉此意少人知上堂秘魔老儿擎箇叉子不肯放下灵山这里净躶躶赤洒洒没可把忽有箇衲僧出来道勘破了也灵山别甑炊香供养伊何故勐虎口里活雀儿X上堂举琅瑘一日上堂有僧出打一圆相琅瑘拈拄杖打云道道僧云不道不道琅瑘云因甚不道僧云三世诸佛不出于此瑘又打趂出去乃示众云律中以手指比丘犯波逸提山僧今日入地狱如箭射师拈云不是琅瑘洎被这僧惑乱若非这僧琅瑘令不虗行末后棒头卖峭更向露柱藏身笑杀毗耶杜口人解夏上堂翠巖夏末示众云一夏为兄弟东语西话看翠巖眉毛在么保福云作贼人心虗长庆云生也云门云关师拈云水流湿火就燥临安帋贵一状领过谢新旧知事头首上堂举雪峯一日陞座召大众云看看东边底看看西边底你若要会拈拄杖掷下云向这里会取师拈云雪峯虽则截銕斩钉毕竟伤锋犯手灵山今日未免效颦看看东边底看看西边底山僧也无工夫拈拄杖掷下但直下会取好上堂五湖衲子南来北来还曾逢着海上明公秀么逢之不逢逢必有事且道有什么事下得一转语明窓下安排上堂举僧问马大师如何是祖师西来意师云近前来僧近前师打一掌云六耳不同谋黄龙南拈云古人尚道六耳不同谋何况而今三百五百聚头商量祸事祸事师拈云易分雪里粉难辨墨中煤要见马大师则易见黄龙南则难今日忽有人问灵隐如X何是祖师西来意向道近前来待他近前却向道去何故白云乍可离青嶂明月难教下碧空开炉上堂举雪峯和尚道世界阔一丈古镜阔一丈玄沙云火炉阔多少雪峯云如古镜阔师拈云雪峯玄沙父子激扬大似泥里洗土若望临际门下远之远矣且道临济门下如何良久云看火色上堂拈拄杖卓一下云子承父业依而行之影响之流三千里外还有独脱底么退后退后久雨不晴妨我晒眼皮革上堂举光侍者向玄沙道师叔若参得禅某甲打铁舡泛海去后玄沙住院令人传语光侍者还曾打就铁舡也未师拈云勐虎不食伏肉可惜玄沙撞在光侍者网里冬节上堂节令不相饶阳生第一爻诸佛道长众生道消拈拄杖云拄杖子独孤标且道随节令不随节令良久云交上堂祖师西来持聋作哑天下老和尚逆风扬尘灵山虽则空手揑双拳未免被飞来峯觑破何故太湖跨三州天基节上堂世尊拈花迦叶微笑正法眼藏永永流通古佛今佛心同道同风从虎云从龙节启天基伸祝颂寿齐南北两高峯上堂一法不通万缘方透拈拄杖云这箇是万缘那箇是一法卓一下云不曾与诸人错下注脚X谢职事上堂举古德云但将饭向无心椀自有人扶折脚铛大似痴人种空花望结团栾果灵山则不然我若坐时汝须立同坐同立成瞎汉非瞎汉把手大家行那畔上堂海上明公秀赵州东院西不移毫发许平步上云梯山僧恁么道巳是一品二品诸人恁么会未免七错八错一等贼赃不是无物上堂举雪峯示众云尽大地撮来如粟粒大抛向面前漆桶不会打鼓普请看师拈云雪峯老汉粘牙带齿累及后人灵山则不然尽大地撮来如粟粒大抛向面前漆桶不会普请归堂何故怕烂那上堂绝学无为虗消信施奔南走北辜负已灵一见飞来便回脚下泥深三尺且道山僧意在什么处深沙努眼睛上堂举赵州问僧云曾到么僧云曾到州云喫茶去又见一僧问云曾到么僧云不曾到州云喫茶去院主云曾到也道喫茶去不曾到因什么也道喫茶去州唤院主主应诺州云喫茶去师拈云赵州老汉心如蘖口如蜜一埦麤茶多虗少实院主两眼瞇目麻毕竟何曾得喫莫有得喫底么急须吐出上堂诸人开口道得底老僧如瘖如哑老僧开口道得底诸人如醉如昏何故胡言易会汉语难明上堂拈拄杖召大众云不在内不在外不在中间卓拄杖一下云朝看云冉冉暮听水潺潺X上堂举僧问赵州如何是祖师西来意州云庭前栢树子僧云和尚何得将境示人州云老僧不曾将境示人僧云如何是祖师西来意州云庭前栢树子师拈云直如絃曲如钩易见难识老倒赵州世事但将公道断人心难似水长流上堂释迦悭弥勒富甘草甜黄连苦法法小相干人人各自度咄莫来拦我毬门路上堂举五祖和尚云如何是祖师西来意庭前栢树子恁么会便不是了如何是祖师西来意庭前栢树子恁么会去方始是师拈云要见五祖和尚么暗里抽横骨明中坐舌头上堂自从胡乱后三十年不少盐酱马大师满地狼借灵山即不然自从胡乱后三十秊不少良久云衲子难瞒上堂拈拄杖云盲禅暗证日中迷路深闻浅悟未入正流莫有全机独脱底么卓拄杖一下云不到乌江不肯休上堂云大众登天不假梯徧地无行路可怜杜衲僧邯郸学唐步且道如何免得此过雪峰辊毬云门抽顾上堂云动容扬古路不堕悄然机承言者丧滞句者迷不承言不滞句虾䗫跳上梵天灯笼吞却露柱上堂上士听法以神听中士听法以心听下士听法以耳听且道拄杖子将什么听卓拄杖一下云不覩X云中鹰焉知沙塞寒上堂百尺竿头行阔步紫罗帐里撒真珠山僧赢得呵呵笑未审诸人会也无恁么说话且道是褒句是贬句若也定当得出山僧与诸人共钵盂吃饭若也定当不出三十年后有人说破上堂飞来峯顶寂寂无人合㵎桥边成群作队金刚圈栗棘蓬则不问汝脚踏实地处道将一句来良久云问他全句只道半句上堂一句子寸钉入木一句子目前包褁一句不作一句用卓拄杖一下云不是张华眼徒窥射斗光谢虎丘双杉上堂东山正脉不绝如线睡虎去无踪一斑今复见见则见矣且道劒池那畔一句如何通信崑崙着铁袴一棒行一步上堂动是法王苗静是法王根唤什么作法王毒蛇吞鳖鼻孝子讳爷名上堂若论此事何必多言不在内不在外不在中间良久云离娄行处浪滔天上堂瞿昙元没神通老胡何曾知有灵隐门下千了百当底衲僧且道如何祗待三十拄杖且与斫麤上堂识得一万事毕秘魔擎叉鲁祖面壁乃至临际三玄三要洞山五位君臣云门念七诸人且道是一不是一昨夜新州老卢失却腰间特石上堂不参禅不论义拖箇破席日里睡赚他伎死禅和至今坐在冷地灵山不然因行掉臂买石得云饶X移花兼蝶至上堂喝如雷棒如雨大地绝纤尘回头无覔处无覔处昨日有人从天台来却往径山去佛涅槃上堂七十九年间大地遭欺诳且喜葛藤根今朝嚗地断且道断后如何后代儿孙三马九乱上堂佛来也打祖来也打德山老人甚生风彩灵山这里佛来也着祖来也着手中拄杖权且架阁何故擎茶扫地也要一箇半个上堂神光不昧万古徽猷入此门来不存知解干峯主丈划一划云门扇子𨁝跳上三十三天因甚十个有五双眼瞪瞪地幸无偏照处刚有不明时上堂兔马有角牛羊无角不知不会事同一家多见多闻千差万别毕竟天无第二月立春日上堂拈主丈召大众云春日打春牛春色满林丘打即不无且道向什么处下手卓拄杖云三十年后莫道狼借不少上堂举龙牙和尚云日出连山月圆当户不是无身不欲全露拈云大小龙牙舌在口外灵山则不然天无门地无户处处逢渠全身独露忽有个衲僧出来道我会也我会也只向他道杜诸人且道是那个杜字上堂掩关杜口巳涉繁辞天下老和尚各呈懵袋未免小慈妨大慈毕竟如何水晶瓮里浸波斯上堂昨宵困倒床上直至五鼓方甦今日陞堂言句X都无且望大众智不责愚上堂头陀石被莓苔褁掷笔峯遭薜茘缠添一丝毫不得减一丝毫不得罗汉院里一年度三个行者归宗寺里参退喫茶潦倒归宗面赤不如语直诸人还会么午后打斋钟金刚曾失色上堂德山先锋临济殿后且道中间底是什么人卓拄杖云眼睛定动东鲁西秦上堂举白云五祖和尚示众云白云不会说禅三门开向两边有时动着关棙两片东扇西扇师云灵山不会禅空手捏双拳浑家送上路请诸人续末后一句上堂网细鱼稠药多病甚棒喝交驰一品二品山僧恁么逞驴唇痴客徒劳劝主人上堂一切声是佛声一切色是佛色物是定价钱是足陌这个从汝诸人商量倒转舌头一句作么生辨白良久云属羊人本命属虎人相冲上堂春光冉冉春日迟迟春风包褁上下四维黄鸎声在柳阴西此意明明说向谁上堂欲得见前莫存顺逆筑着磕着无处寻覔数百年前云居道箇何必兴化道个不必灵山莫也有道处么夜行莫踏白不是水定是石上堂铁壁銕壁复銕壁那边那边更那边事到极头须倒断瞎驴𨁝跳过西天上堂举花药英和尚示众云十七十八证龟成鳖十X九二十人信不及更待枯木生花胡饼出汁师云灵隐虽则无能要与花药相见十七十八证龟成鳖十九二十半夜泼墨直须枯木生花胡饼出汁上堂海上明公秀衲僧不知有冷地忽相逢寻常无处讨无处讨莫草草龙王宫殿有谁亲到上堂赤肉团上壁立万仞无位真人入三眼国土说解脱法山僧一向懒懒散散且恁么过时诸人莫错怪同道者方知谢首座都寺上堂临际顶中髓杨岐眼里筋欲明这箇事须还这箇人风前有路秤尾无星大家赢得失忻忻且道笑个什么笑道秤尾无星上堂刀不自割水不自洗拈拄杖云山僧拄杖化为龙吞却干坤大地汝等诸人向甚处出气卓一下云各依旧位上堂春花烂漫春光欲暮杜宇声声送春归去诸人何不向这里眼明心悟山僧恁么道众中忽有箇衲僧唤一声道石田良久云山僧倒退三千上堂明如镜黑如漆四七二三多虗少实灵山拄杖且拈靠壁何故免被傍人冷眼看上堂非不非是不是建立则乖张扫除则失旨德山临际出来换却髑髅里底上堂举盘山道向上一路滑睦州道壁立千仞险临济道石火电光钝师云三大老眼睛鼻孔不同心肝五脏相似灵山虽则无能拄杖子为众竭力却有X些子卓拄杖一下下座中夏上堂九十日巳过半那事毕竟如何直饶穷到底终是涉风波忽有个衲僧出来道某甲百不知百不管饭来开口睡来合眼只向他道去谁信你这龊汉谢书记藏主上堂举藏主问僧何不看经僧云不识字主云何不问人僧叉手进前云这箇是什么字主无语师云不识字却识字合识字却不识字石田恁么判断且道意在于何万人争仰处一箭落双鵰上堂一叶落天下秋一尘起大地收便恁么去恰作得箇脱白沙弥有一人未肯在何故洞庭无盖上堂青山不举步日下不挑灯黄头碧眼臭肉生蝇诸人三十年后悟去不得错怪老僧上堂举僧问镜清佛法如水中月是否清云清波无透路僧云和尚从何而得清云再问复何来僧云正恁么时如何清云重叠关山路师云黄面浙子费许多口颊作什么当时待这僧问佛法如水中月是否只向他道重叠关山路非惟截断这僧脚跟亦乃与后人点眼上堂枯桑知天风海水知天寒且道衲僧知箇什么知道饭是米做直饶恁么阎罗老子索饭钱有日在上堂天寒日短滴水氷生黄梅石女冷地暗嗟吁无边身菩萨冻破一双耳汝等诸人还觉么若也觉去事同一家若也不觉有处着你在X上堂摩竭提国水泄不通少室峯前三三两两到这里不开口不动舌还吐露得出么拍禅床一下云洎合收拾不上上堂德山雨点棒临际雷奔喝收拾将来七零八落灵山咬定牙关尽力也难提掇何故睦州拶折云门脚上堂时时九夏日日三秋閙市里百草头夹山老子卖峭重价未有轻酬山僧今日为他轻轻酧箇价数看卓拄杖一下唤一声云夹山老子毕竟千钱赊不如一钱见上堂目前无法意在目前从上若佛若祖天下老和尚罪过弥天天天昨夜山僧针线囊中打失一文古老钱上堂风不来树不动东家点灯西家暗坐龙𠾑海宝鱼游不顾且道是佛法是世谛诸人若拣辨得出石田与你一緉草鞋上堂西来无意直指无旨引得痴儿尽卧冷地卓拄杖一下云起山僧有一服惺惺汤与你有般汉便道如何是惺惺汤德山道底上堂多言复多语由来返相悞拈拄杖云灵山拄杖子不相悞诸人还信得及么卓主丈一下云多少人日中迷路上堂月旦陞堂无可垂示便恁么散去诸人未必灵利且向秤鎚上揑出些子汁贵图有箇滋味良久云X见之不取思之千里上堂曲曲弯弯平平坦坦七穿八穴十字纵横是汝诸人不妨东行西行第一莫教撞着跛脚老云门上堂擒虎兕辨龙虵茄子瓠子烂冬瓜山僧直得无下手处良久云门外金刚汗如雨上堂意到句到宗通说通一品二品百匝千重推倒面前案山子长衫大袖舞春风穷鬼子莫莫莫更须知有朱顶王菩萨解夏上堂灵隐门下不犯之令九十日中头正尾正衲僧路活脚下生烟老僧终不学云门索饭钱上堂举僧问古德十二时中如何用心古德云胡孙喫毛虫师拈云恰恰用心时恰恰无心用胡孙喫毛虫若续得这一句便是参学事毕上堂举香严和尚道我有一机瞬目视伊若也不会别唤沙弥师拈云大小大香严尾巴拖地灵隐一机全无所示若也不会投子道底上堂鲁祖和尚见僧来便面壁俱胝凡有所问只竖一指诸人且道者二老汉还有佛法道理也无良久云意在苍龙不在鱼上堂入室陞堂门庭施设无途辙中飜成途辙百丈老常得一橛解道喫茶珍重歇上堂拈拄杖云放下覔无踪尽力提不起寸铁未施刀锵满地明眼衲僧失巴鼻上堂德山棒头短临济喝声低不伤物义句赵州东X院西上堂全提半提向上向下冷泉直是口哑何故真人面前不得说假上堂举云门示众云佛法太煞有只是舌头短良久云长也师拈云说短说长自起自倒跛脚老云门慈悲成过咎长安一路坦然平往来曾不禁人行上堂举赵州示众云夫为宗师须以本分事接人师拈云行棒行喝不是本分事大机大用不是本分事一机一境不是本分事毕竟如何是本分事无智人前莫说打你头破额裂请石溪和尚挂牌上堂炉鞴之所钝銕尤多良医之门病者愈甚若要钝者利病者起须还作者拈出本分恶钳鎚却笑德山三十年不曾打着箇独脱底上堂秋声满林壑秋雨滴梧桐门外未归客飘泊在途中归也归也通身白汗下载清风上堂举僧问赵州如何是道州云墻外底僧云某甲不问这箇道州云你问什么道僧云大道州云大道透长安师拈云赵州禅口皮边墻外底透长安𡎺着磕着言端语端不是钓鳌手徒劳把钓竿上堂古人云但得本莫愁末唤什么作本唤什么作末松栢千年青不入时人意牡丹一日红满城公子醉山僧恁么道还有人不肯么有人不肯是我同参请因缘普说保宁勇和尚有颂云祖师门下绝人行深崄过于万X仞坑垂手不能空费力任教堂上绿苔生看他恁么说话还有开口分么才涉唇吻便落意思只如瞿昙在摩竭陀国掩室而坐说什么来维摩在毗耶离城三十二菩萨为说不二法门皆被维摩诘难及乎文殊问维摩何者为不二法门维摩默然说什么来临济见黄蘗问佛法的的大意三度被打黄蘗说什么来以至德山见僧入门便棒临济见僧入门便喝说什么来虽然如是不可总哑却口也道火何曾烧却口山僧今朝只得放一线开为诸人东语西话五祖和尚道古人留下一言半句未透得时如银山铁壁及乎透得了元来铁壁银山便是我敢问诸人透得也未若要透得第一须是退步就已不得向外驰求第二须是令暖气相接第三不可令杂毒入心且如烧香礼拜看经写字看文字一切杂事总是向外驰求今日做工夫一上明日又放慢半信半疑半进半退便是暖气不相接乃至䇿子上念将来模子里脱将去咂啖古人涎唾便是杂毒入心要得无这许多般病痛须是全身放下与之𤺊崖崖来崖去忽然命根子断便是到家有向当底时节古人道未得箇人头须得箇入头既得箇人头不得辜负老僧又有古人道未得箇人头须得箇入头既得箇入头直须飏下箇入头处山僧道未得箇入头须得箇入头既得箇入头正好买草鞋行脚何故参禅须是悟悟了须是遇人若不遇人无师承只成杜撰阿师动便伤锋X犯手尾巴露如弄胡孙汉子逗到腊月三十日皷也打破胡孙子走济得甚事若悟了遇人开口吐气自然如水入水岂不见投子青参浮山有见处浮山指令见捿贤秀即是秀圆通也那时住捿贤青到彼中一向堂中打睡有人去与秀言堂中有一箇青上座喫粥喫饭了只是打睡秀云待老僧亲去勘过便拽拄杖下堂中见青果然打睡秀将拄杖敲板头云上座我这里无闲饭与你喫教你打睡青云不知教某甲作什么秀云何不参禅青云美食不中饱人喫秀云争奈大有人不肯你在青云教他肯堪作什么秀云你见什么人来青云浮山秀云恠得恁么顽赖遂相唤握手归方丈信知彼此明眼人相见逈然别也曾闻破庵老和尚言今时兄弟做工夫不索性所以不见効验我行脚时密庵住衢州乌巨山我在彼中充知客解职了往见水庵双林两廊长我每夜不睡从东廊行到西廊提起话头做工夫行两三匝了归堂中打一看上下间兄弟一似烂冬瓜相似我觑了自思量道我若不着便也似这一堂烂冬瓜讨什么椀子我在那时做得些工夫室中也开得口只是命根未断心下毕竟不稳遂起单至平江万寿僧堂前歇那时是灯止菴住万寿是无鼻孔长老粥罢打皷入室我心里欺他不去入室有同行去入室了却来问我道你去入室也未我谩同行云我去入室了又却自思量道他是我同行我谩他心下未稳当渐要X归川去却是如何如此思量心中躁闷遂行入僧堂后去忽然举头见照堂二字从前疑情顿释迤逦上蒋山再见密菴室中无不投合遂辞归川密庵亲送至半山我不曾问他讨颂老和尚自袖中出一颂相送云万里南来川藞苴奔流度刃扣玄关顶门𣤩瞎摩醯眼去住还同珠走盘接得颂了便相别归川后住两三个院了住夔府卧龙因有一道士南游遂作书与老和尚通嗣法是时密菴住太白老和尚欢喜谓育王佛照云元来川僧有道义佛照云待你知得迟了盖密庵平生怕川僧閙不肯多挂川僧而佛照喜川僧堂中多是川僧故也破菴老和尚蜀中住数院又再南来山僧出来行脚虽去礼拜他只是不曾依栖他住后来在平江穹窿方在他会里住以至相随到凤山杨寺被他送归藏主寮见其室中机用及寻常提唱逈为诸方不同令人心死所以今日出来承嗣他老和尚云禅和子室中下语总是知见解会如何了得须是向言句外临时别有意智去离泥水方得我旧时行脚归去与一同行在合州钓鱼挂搭彼中亦是一员前辈尊宿我去入室再三免我不肯举话及至我同行去入室尊宿却不免他但拊膝一下云你向这里下一转语看同行无语番番入室只是如此问他同行云尀耐这汉番番只如此问我我无可应对他你为我代一转语我这回去下着老和尚云你待今番又如是问你你但将两指夹鼻𣫝他X一𣫝便出同行果去入室依老和尚所教尊宿云有人教坏你了信知此事得底人如两镜相似自然彼此不相瞒奉劝兄弟做工夫须是省要处做令到这般田地方堪为种草昔有一僧见晦堂堂云从什么处来僧云南雄州堂云来作什么僧云来见尊宿堂云何不回乡中去僧云某甲出来参禅和尚如何却令某甲回去堂云我乡中三钱买一片鱼鲊如手掌大且道晦堂意在什么处鉴咦庵云乍可永劫受沉沦终不瞎却众生眼咦菴恁么说话大似方木逗圆孔诸人恐别有长处后次米室中吐露端午普说参禅要透祖师关妙悟要须心路绝心路不绝祖关难透要得心路绝么须是内不放出外不放入空荡荡地或若妄念起时将一箇话头提起与之𤺊崖如提一柄金刚王宝劒相似谁敢当锋崖来崖去久久之间触境遇缘自然啐地断嚗地折那时不着问人便有入头处便不疑天下老和尚舌头唤作有根脚自会作活计灵山这里也不摩捋你兄弟也不捩转你兄弟见得一寸与你说一寸见得一尺与你说一尺见得一丈与你说一丈亦不向你道工夫难做诳吓你亦不向你道工夫易做欺谩你待你透顶透底自知好恶佛眼和尚说兄弟做工夫有两般毛病第一骑驴覔驴第二骑却驴不肯下骑驴覔驴将自已更求自已骑却驴不肯下被佛祖玄妙奇特缠缚摆脱不得到这里要骑便骑要下便下方有X自由分今时禅和子盖为信自已不及但不信长老不信他人却不妨须是信得自已脚跟下有这盖天盖天一段光明始得箇箇空只鼻孔辽天问着十箇有五双不知着落所以老东山端午日示众云老僧収得一道神符颇有灵验一愿今上皇帝圣躬万岁二愿文武百官常居禄位三愿万民乐业风调雨顺令鬼使往四天下一一告报鬼使回来云巳去四天下一一告报了无不顺从只有禅和子鼻孔辽天不奈他何东山云莫说你不奈他何我也不奈他何虽然如是泽广藏山理能伏豹毕竟如何一抽三二添四黄牛角向天八脚垂过鼻急急只如东山恁么道诸人还知落处么且不是唐言亦非梵语作么生理会若理会得便向东山顶上放疴不为分外恰似泗洲人见大圣相似是什么匹似闲若理会不得不可麤心也须向单位上东咬西嚼看是什么道理始得方𠕋中参禅透顶透底大彻大悟莫如真净文真净初行脚时自言我见处如吴道子𦘕相似十分𦘕得逼真但只是𦘕底所以不肯小了徧扣诸方一日闻人举僧问云门佛法如水中月是否门云清波无透路有领解处往见黄龙机尚未契盖其小小有悟解未得透顶透底所以不契今普灯却载净于清波无透路处有省悟往见黄龙载得差错了殊不知净见黄龙不契却云我有好处这老汉不识我遂往见香城顺于顺言下大悟回见黄龙方得机契受虗中X做昔灯盖其只会编类事迹毕竟眼不正所以差错了净往见老顺和尚顺问云甚处来净云黄龙来顺云黄龙近日有何言句净云黄龙近日州府委请黄蘗长老黄龙垂一转语云钟楼上念赞床脚下种菜有人下得语契便请住黄蘗胜上座下语云勐虎当路坐黄龙遂令去住黄蘗顺不觉云胜首座只下得一转语便得黄蘗住佛法未梦见在净于顺言下打失鼻孔方知黄龙用处遂回见黄龙龙问甚处来净云特来礼拜和尚龙云恰值老僧不在净云向什么处去龙云天台普请南岳游山净云恁么则某甲得自在去也龙云你脚下鞋甚处买来净云庐山七百钱买龙云何甞得自在净云何甞不自在自然转辘辘地如水上葫芦遏捺不得信知得底人与得底人说话自然别也又死心为僧了便发志行脚初见晦堂堂问唤作拳头则触不唤作拳头则背死心罔措惟尚强辩堂遂抑之一日又强辩不巳堂云住住说食终不饱死心云某甲到此弓折箭尽愿和尚慈悲与安乐法门堂云一尘飞而翳天一芥坠而覆地汝政坐在知解多若要安乐法门直须死却全心方可心默领旨一日宴坐忽闻库下知事捶行者雷忽震遂大悟趋出见晦堂忘纳其屦才见晦堂自点胷云和尚天下人是参得底禅某甲是悟得底禅堂云选佛得甲科何可当也这个可谓前辈参禅样子兄弟要参禅须以此为标榜始得莫学今时长老盖今时X长老一知半见争及得古人你若学今时长老便小了事体不济得事且如薰上座住灵隐亦是不奈何被人东挨西拶拶到禅床角头回避不及只得为祖师有箇门户擘破面皮出来唤作此地无朱砂赤土以为上虽然看却今时渐渐赤土也无了米尽到糠糠也无了渐渐食泥食土说着真箇令人寒心更在后来兄弟发大勇勐出来为佛祖雪屈第一须去省径处作工夫莫只管多知多解蹉过截径一路了且如赵州洗钵盂话最是径截兄弟多作无事会了如睦州示众云见成公案放你三十棒多少省径兄弟亦蹉过了如雪峯示众云饭箩里坐有饿死汉河水没头浸有渴死汉云门云通身是饭通身是水唱愈高和愈寡省力多少兄弟却不向这里着眼尽蹉过了今日端午且更举一箇公案散去文殊令善财採药善财云徧观大地无不是药者殊云是药採将来善财乃拈一茎草度与文殊殊拈起示众云此药亦能杀人亦能活人师拈云採药与用药相逢一会家杀人活人不眨眼白玉无瑕却有瑕因甚如此诸人做得工夫到便知着落拈古举马大师云即心即佛非心非佛不是心不是佛不是物拈云即心即佛甜瓜甜彻蒂非心非佛苦瓠苦连根不是心不是佛不是物斫却月中桂清光迸海门箇X里若能开正眼一毫头上定干坤举僧问赵州学人乍入丛林乞师指示州云喫粥了也未僧云喫粥了也州云洗钵盂去其僧有省拈云赵州因风吹火用力不多这僧虽然悟去也只做得箇长行粥饭僧何故更须知有向上一关举云门示众云闻声悟道见色明心观世音菩萨将钱买胡饼放下手却是馒头拈云云门于无义路中却开义路蒋山即不然闻声悟道见色明心林鸩砧井底种林擒今年桃李责一颗直千金举外道问世尊昨日说什么法尊云说定法又问今日说什么法尊云不定法道云为什么昨日定今日不定尊云昨日定今日不定拈云昨日定今日不定大小瞿昙因邪打正更问如何钵盂安柄举僧问云门和尚如何是诸佛出身处门云东山水上行后来圆悟别云薰风自南来殿阁生微凉拈云见得彻用得亲不无云门圆悟若是诸佛出身处三生六十劫举僧问南泉师居丈室将何指南泉云昨夜三更失却牛天明起来失却火拈云大小南泉被这僧轻轻一拶直得手脚俱露忽有人问南山师居丈室将何指南拽拄杖打何故黄金终不和沙卖X举镜清问僧门外什么声僧云雨滴声云云拈云镜清以已妨人压良为贱不觉通身泥水南山问僧门外什么声待他道雨滴声却许他具一只眼举沩山问仰山天寒人寒仰山云大家在这里拈云大家在这里廓彻无依倚有口难分踈冻破一双耳举德山会下有一僧近前作相扑势山云这无礼汉合喫山僧手中棒拈云这僧娇儿失礼德山小慈妨大慈当时白棒向甚处去南山门下忽有僧近前作相扑势山僧只得退身三步何故老不以筋力为能举云门问僧尽大地是什么人会佛法僧云露柱门喝云这死虾蟆拈云这僧巳是露出眼睛云门更与揭却脑盖若是佛法未梦见在举同安察和尚问僧輙不得向人道我有一则因缘举似你僧作听势安与一掌僧云因甚打某甲安云我要话行拈云潦倒同安前头较些子后面笑杀人撞着别箇师僧岂免返遭毒手若是南山待这僧道因甚打某甲更与一掌便见头正尾正举沩山问仰山即今事且止自古事作么生仰山叉手进前沩云犹是即今事自古事作么生仰山叉手退后沩云汝屈我我屈汝X拈云父子水乳和同无如沩仰点捡将来前不搆村后不搆店若遇临际德山更下一槌定当举盘山和尚示众云向上一路千圣不传学者劳形如猿捉影瑯瑘觉拈云上来讲赞无限良因拈云具向上眼目则不无瑯瑘要见盘山未可在何故大力量人语脉里转举保福云总似今日老胡有望长庆云总似今日老胡绝望拈云一箇有望一箇绝望徐六担板各见一边山僧却不然总似今日多少省力三十年后莫道南山拗曲作直举僧问大悲除上去下请师道悲云我开口即错僧云恁么则正是某甲师也悲云今日落在弟子手中死拈云来风可辨驷马难追若无后语讨甚大悲举崔禅一日陞座云出来打出来打时有僧出云崔禅聻崔禅掷下拄杖便归方丈拈云崔禅大惊小恠欺压平人却被这僧顶门一锥直得七零八落且道那里是他七零八落处喝一喝举五祖和尚住太平时示众云太平不会禅一向外边走臈月三十日羸得一张口且如何是太平口自云两片皮也不识拈云太平老汉自起自倒南山虽则不肖未免効颦南山不会禅一向外边走臈月三十日舌头不出口X因甚如此见成公案举马祖会下有一僧以手画四画问祖云上一画长下三画短不得道一画长三画短离四句绝百非请师答祖以手画一画云不得道一画长三画短答汝了也拈云毡拍板无孔笛狭路相逢五音六律流落藂林知几年至今谁敢通消息举云山有僧来参山起身僧便出去山云得恁么灵利僧喝云作这箇眼目法嗣临际也大屈哉山云且望阇梨善传僧回首山便喝云作这眼目错判诸方名言便打拈云云山与这僧拳来踢去力敌势均云山令虽行棒头何曾有眼这僧棒虽喫心中要且不甘有人辨得出南山请他喫一顿无面䬪饨举前有一尊宿道若有一丝头即是一丝头后有一尊宿道若有一丝头不是一丝头拈云一条拄杖两人共扶有什么快活处灵山即不然一丝头是不是林下野人高锦衣公子贵举智门问僧诸方向平地上打筋斗你还曾见向虗空里打筋斗么僧无语云门代云休𨁝跳拈云云门恁么道塞他智门口未得在若是灵隐见他恁么道只向他道今日小出大遇这老汉锥有噼箭之机巳是埋身千丈举明招见胜光才跨门光垂下一足招云伎儞巳X尽拂袖便行拈云见机而作不无明招要见胜光则未可在何故鱼龙穴下盘根阔日月轮边气象高举僧问洞山如何是佛山云麻三斤拈云诸人要见洞山么有眼无耳朵六月火边坐举镜清于僧堂前自击钟子云玄沙道底玄沙道底时有僧出云玄沙道什么清作一圆相僧云若不久参争知恁么清云还我草鞋钱来拈云镜清摇头这僧摆尾虽则一期可观争奈玄沙道底举僧问马大师离四句绝百非请师直指西来意马师云我今日劳倦不能为汝说得问取智藏僧问智藏藏云我今日头痛问取海兄僧问海海云我到这里却不会僧却问马师师云藏头白海头黑拈云马师智藏病痛一般海兄不会当面热瞒头白头黑言端语端衲僧不用空㗖啄秤在星兮不在盘举雪窦颂为道日损三分光阴二巳过灵台一点不揩磨贪生逐日区区去唤不回头争奈何拈云雪豆等闲举手握土成金诸人若解横身便乃白衣拜相其或未然且向情识里头出头没举明招示众云这里风头稍硬且归暖处商量便下座归方丈众随至云及到暖处便见瞌睡以拄杖一时打散X拈云明招两度入泥入水也不相辜负可惜当时会下无一箇衲僧灵山终不学他明昭老汉盖覆将来好是明明说从教鸭听雷举云居諲和尚问雪峯门外雪消也未峯云一片也无消箇什么师自云消也保福云要且无雪上加霜拈云云居打草惊虵雪峯开口见胆保福独上高台要且众眼难瞒门外雪消也未请诸人试下一转语举赵州在南泉井楼上见泉过乃抱定柱悬一脚云相救相救泉遂于踏梯上打一二三四五州遂具威仪上方丈云适来谢和尚相救拈云父子至亲心眼无二筑着磕着透顶透底傍观只把当儿戏苍龙搅动澄潭水举皷山示众云皷山门下不得咳嗽时有僧便咳嗽一声山云作什么僧云伤寒山云伤寒即得拈云皷山老汉前头赫杀人后头笑杀人灵隐门下不得咳嗽或有人咳嗽一声亦云作什么待他道伤寒噼嵴便棒何故若药不瞑眩厥疾弗瘳举雪峯扣老观门观开门雪峯扭住云是凡是圣观唾云野狐精遂拓开闭却门峯云也要识老兄拈云雪峯识则识老观争奈不得入门举睦州道见成公案放汝三十棒拈云这老汉手头短灵隐即不然见成公案与汝三十棒何故棒头有眼龙蛇易辨X举许郎中到上蓝问首座年多少座云六十八许云几夏座云四十夏许云圣僧几夏座云与虗空同受戒许云下官喫饭不似首座喫盐多拈云大小上蓝首座却被箇俗汉勘破灵隐当时若做首座待他问圣僧几夏只向他道你这俗汉前后惑乱多少人来若下得这一转语许郎中便是煅了精金也须失色举僧问石霜如何是祖师西来意石霜咬齿示之其僧不会后石霜迁化僧问九峯先师咬齿意旨如何峯云宁可截舌不犯国讳又问云盖盖云我与先师有甚冤雠拈云九峯云盖不谬为石霜弟子虽然如是只会保守家业且无施设门庭或有人问灵隐石霜咬齿毕竟如何曾经霜雪苦杨花落也惊举百丈示众云你为我开田我为你说大义众开田毕请和尚说大义百丈展开两手拈云开田甚难难中却易展手甚易易中却难说难说易转见颟顸自已若无僊骨谩言九转还丹举僧问古德如何是三宝德云麻麦豆拈云诸人还知古德么惯使不由家富贵三柸两盏背爷娘举僧问赵州道人相见时如何州云呈漆器颂云道人相见问如何举手寒温事巳多潦倒赵州呈漆器岳阳船子洞庭波X举僧问百丈如何是奇特事丈云独坐大雄峯颂云百丈机先疾似风巍巍独坐大雄峯要知奇特中奇特明月难教下碧空举僧问古德年穷岁尽时如何古德云东村王老夜烧钱颂云东村王老夜烧钱鼻孔依稀露半边武帝求仙求不得王乔端坐却昇天举昔有秀才看佛名经问长沙百千诸佛但见其名未审居何国土长沙云黄鹤楼崖颢题后秀才曾题也未才云未长沙云无事题取一篇好颂云百千诸佛在何居黄鹤楼诗锦不如问汝秀才题也未一篇题取莫踌躇举僧问赵州万法归一一归何处州云我在青州作一领布衫重七斤颂云万法归一一何归海口难酧这一问不得青州一领衫几乎丧却穷性命举陆亘大夫问南泉肇法师也大奇怪解道天地与我同根万物与我一体泉指庭前花召大夫夫应诺泉云时人见此一株花如梦相似颂云天地根元与我同拨波求水谩劳功时人见此花如梦坐断须弥信不通举僧问古德如何是冬来事德云京师出大黄颂云冬来底事要商量向道京师出大黄多少病猫飡死鼠日中擡首眼无光X举赵州示众云我在南方行脚时火炉头有一则无宾主话直至而今无人举颂云无宾主话意深深流落藂林古到今火冷灰寒口挂壁衲僧冻死不知心举水菴和尚颂九夏安居不论心胡芦水上捺教沉忽然涌向西边出惊起沙鸥乱白苹颂云安居三月不论玄水牯朝昏痛着鞭拽脱鼻绳无覔处山童走得脚皮穿举僧访赵州州云喫茶去公案颂云曾到未到俱喫茶为君抉出眼中花犀因翫月纹生角象被雷惊花入牙石田薰和尚语录卷第二石田法薰禅师语录X卍XXX石田薰和尚语录卷第三嗣法门人妙因至慧等编小参高峰入院小参鹫岭真机曹溪密旨三家村里牛动尾巴真正举扬盖天盖地蹉过者如麻似粟却认口头声色以当平生流落他乡去家转远诸人还识家么若也识去锅子大小杓柄短长一一尽知着落既知着落便能主宾互换水乳和同忧则共慼乐则同X欢逆顺随宜高低普应恁么说话落二落三独脱无私毕竟如何剖露良久云机关不是韩光作莫把胸襟当等闲枫桥入院至道无难惟嫌拣择山是山水是水三门佛殿厨库僧堂什么处是不拣择是法住法位世间相常住什么处是拣择若也倜傥分明便知道一切时一切处行住坐卧动转施为筑着达磨大师鼻孔恁么告报早是少惭愧将恶水泼诸人了也还有搆得底么搆得搆不得未免丧身失命所以道向上一路千圣不传未曾亲近巳隔大千何况说黄道黑立主立宾郑州出曹门且喜没交涉既无交涉毕竟事作么生不劳悬石镜天晓自分明蒋山入院如来有密语迦叶不覆藏忙忙者匝地普天独脱底星中拣月还他具透青眼目旋生风骨方可入作若是迷哩麻啰决定打入葛藤窠里无出头分既是屋里人定知屋里事前是三门后是方丈一点也瞒他不得然虽恁么且道临济一喝宾主历然又却如何话会良久云若无举鼎拔山力千里乌骓不易骑净慈入院目前无法意在目前不是目前法非耳目之所到蚊子上铁牛无你下觜处新净慈今夜不是借拄杖子威光与诸人做箇瞥脱拈拄杖卓一下云法随法行法幢随处建立且道作么生建立莫是举一明三目机铢两么莫是问在答处答在问处么莫X是布三玄戈甲列五位君臣么若恁么唤作痴人夜走殊不知雾豹泽毛未甞下食庭禽养勇终待惊人若是眼生三角汉逢人抓着痒处自然彻骨彻髓便能横身荷负赤手提持然虽如是亦是宗乘中事在且如何是宗乘中事一曲两曲无人会雨过夜塘秋水深结夏莫行心处路不挂本来衣何须更恁么切忌未生时四路葛藤古人一时截断了也诸人何不咤咤沙沙如生师子儿哮吼一声壁立千仞若也如是九十日夏布袋结头出息不涉万缘入息不居阴界天台普请南岳游山龟毛结网褁虗空烈焰堆中捞白月正当恁么时且道功归何所犹握金鞭问归客夜深谁共御街行结夏我宗无语句亦无一法与人明明向你道何况盖覆将来而今黄面禅和担拄杖四世界走道我参禅学道还觉面热汗下么饶你参到无参学到绝学臈月扇子一点也用不着枫桥这里南州北县三兄五弟朝看师子山云起暮看越来溪水流只是禅道二字不许说着说着则贬向三千里外若要参着要学诸方自有人在莫来负累石田且道石田如何得恁么瞻小一度被虵伤怕见断井索结夏黄面瞿昙二千年前平白画箇圈子唤作圆觉伽蓝致令后代儿孙年年堕在里许西天此土十万迢迢九十日夏云月是同䗶人为验溪山各异若是X眼里有珠汉向不同不异处赤骨力地全身跳出牢笼不住唿唤不回如踞地金毛卓朔咤沙谁敢近傍东涌西没身心安居七凹八凸平等性智热则山头洗耳听松风倦则云会堂中伸脚睡然虽如是蒋山未免勘过了打何故黄金自有黄金价终不和沙卖与人结夏多子塔前清风凛凛孙膑门下徒话钻龟尽大地撮来如粟米粒大百亿四天下百亿日月百亿须弥恒沙国土恒沙诸佛恒沙众生尽向粟粒内禁足护生说安居偈云床窄先卧粥稀后坐耳聩要声高眼昏宜字大既是安居偈却如何恁么说若是通方上士一举便知落处脱白沙弥且疑八千年却待阿逸多出世为汝说破结夏以大圆觉为我伽蓝望云上树身心安居平等性智熟睡𥧌语咄南山只管九十日为一夏不知有恁么事只如九十日前九十日后岂不安居行住坐卧日用寻常岂不平等如斯提掇雕沙无镂玉之谈结草乖道人之思更言鹅护雪䗶人氷西天此土迢迢十万南山有不场物义句子且待秋初夏末分付诸人解夏九十日夏头正尾正寒山子水牯牛灯笼露柱一一心空及第惟有南山禅和子顽皮赖骨抵死谩生道我一夏之中全无丝毫所证所得南山闻得无可柰何只向他道愿你常似今日山僧恁么道诸人X且道是肯他不肯他良久云相逢尽道休官去林下何曾见一人解夏前际不来后际不去今亦不住诸人向什么处安居向什么处自恣辽天俊鹘举着便知死水虾䗫堪作何用仰山锄得一片畬种得一箩粟󰑁头具眼功不浪施沩山日中一食夜后一𥨊秊老成魔经事多矣且道南山还有这箇消息也无山僧粗识好恶诸人亦合知时结夏蛰户不开龙无龙句时节既至其理自彰且如何是自彰之理来晨四月十五西天此土布袋结头天下衲僧拗折拄杖高挂钵囊从前会底不会底丁丁东东骨底骨董飏向他方世界身心安居平等性智身心安居即且止唤什么作平等性智莫是言发非声色前不物么莫是眼不挂户意不停玄么莫是不起纤毫修学心无相光中常自在么若恁么总是金州路上客南山有箇上树安身诀今夜分付诸人一抽三二添四弹舌念其言横眸看梵字诸人还承当得么若承当得九十日夏也不虗度脱或未然前头大有事在结夏飞来峰高攀不上冷泉水深饮不竭衲僧到此拟奚为尽力神疲好休歇若向这里休歇得去似寒岩枯木大死底人黄梅石女老僧与你鼻孔相拄赤肉相揩昼三夜三谩生抵死待寒岩枯木开花大死底人却活黄梅石女解语也不枉度一夏其或颠颠X痴痴千丑百拙毒气流入八万四千毛窍化为魍魉魑魅老僧虽有奇方妙药也起诸人此病不得恁么告报众中莫有击节底么良久云贪观天上月失却手中桡结夏向上一路銕壁银山自古自今佛祖却步举话长老无开口分直饶举得作么生会直饶会得作么牛若也明得大阳门下日日三秋明月堂前时时九夏然虽如是还知一件事么东弗于逮西瞿耶尼南瞻部州北郁单越若僧若俗总在诸人鼻孔里呌呌閙閙诸人作么生安居若安居不得九十日夏未免劳而无功拈拄杖卓一下云不是钓鳌平稳说把长竿解夏祖师巴鼻峭若五须弥衲僧眼光烁破四天下灵山门下总不消得我此一众三月安居有飞来峰可翫有冷泉水可濯意不停玄眼不挂户或有脱白沙弥道禅之一字贬向铁围山大赦不放更说文殊三处度夏迦叶白搥摈出多秊历日不用推寻只如今辰解制九十日饭钱浆水钱草鞋钱总不问汝诸人洞山向万里无寸草处去且拈向一边浏阳菴主出门便是草又且如何无求是处人情好不饮从他酒价高冬夜知不到处切忌道着道着即头角生适半一问一答是道着既是道着即头角生头角既生诸人且道是驴是马有般杜衲僧便道驴不成马不是若恁X么尽大地是个无孔銕鎚堪作何用殊不知干坤日月明暗色空情与无情总在山僧拄杖头上若也放过一切手之舞之足之踏之共庆一阳令节若不放过不消一揑这箇说话犹是曲为中下之机且道上上人来合谈何事冬不寒臈后看冬夜这一片田地生佛未具世界未成四至界畔皎然明白天不能覆地不能载日月照不到风雨洒不着群阴消与未消一阳复与未复与他总没交涉从上若佛若祖只于没交涉处顺时保爱遇饭喫饭遇茶喫茶无一丝毫许不是放身舍命处或有一机一境一言一句总是向枯木上糁花虗空中钉橛何曾将实法系缀人自是诸人痴狂外边走不肯回头南山今夜忍俊不禁倩拄杖子别开一条活路与诸人共行蓦拈拄杖卓一下云莫有进得步底么若有有一任十字纵横脱或未然喫粥喫饭也须照顾咬着舌头冬节天寒地冻火冷云深长连床上衲僧兀兀痴痴今日明日年自可怜生无端洞山与泰首座冬夜喫菓子遗下老葛藤根秊秊时节到来丛林浩浩地商量多是咬嚼不破吞吐不下搅得肚肠如一团麻线相似山僧忍俊不禁向道痴汉吉㐫休咎总在八八六十四卦中何不向这里着力开眼卓拄杖一下云开得眼洞山与泰首座无地容身山僧亦有弥天过犯不干诸人事X冬夜法法本来法无法无非法钩鎻连环刀挑不出若无智眼沦入邪途决定把芦菔根作香象鼻孔拈主丈卓一下云群阴向这里剥尽一阳向这里复生岂不是本来法诸人还拣辨得出么若拣辨得出南瞻部州托钵北郁单越喫饭文殊提鞋普贤挈杖若拣辨不出前面是案山后面是主山拶破你眼睛鼻孔临际德山是甚闲家具休休莫𥧌语阿难依旧世尊前良马不知何处去冬节透骨霜风入户庭日南长至又逢迎衲僧不解论时节只么堆堆过此生前际不来后际不去今亦不住唤什么作此生须知黄面老汉缺齿老胡日夜与诸人交头接耳陜府鉄牛是常不轻菩萨诸人还信得及么若信得及笼头卸角䭾上载下载一时划断眼不挂户意不停玄直下如寒岩枯木相似一阳未生一阳生后与他两两无交涉饥飡渴饮闲坐困眠有什么过然虽恁么忽遇咬猪狗汉拽转坐盘伸出毛手又却如何当抵良久云几度沙场经血战到头不改旧容颜冬夜老胡西来直指人心二祖覔心了不可得后人听事不真取意胡卜乱卜触着阿辘辘地蹉过当头一着不知鼻孔大头垂但道黄河从源浊休休休莫莫莫灵山这里无禅与你参无道与你学冷湫湫干嚗嚗来日一阳初复群阴尽剥今夜与诸人聚集少时应箇时节终不将百鍊精金作顽石卖却恁么说X话若是箇汉三千里外掩耳便回巳迟八刻何故含元殿上覔长安杨花不是天边雪岁夜金乌急玉兔速一秊三百六十日今夜结交头陜府銕牛黄梅石女来日各添一岁诸人分上合作么生记得石头和尚参同契末后道谨白参玄人光阴莫虗度若据蒋山见处烧香礼拜学佛学法求玄求妙总是虗度光阴既不许烧香礼拜学佛学法求玄求妙诸人十二时中如何用心若也不知未免向情识里头出头没所以德山示众云汝若于心无事无事于心自然虗而灵空而妙赵州道老僧除二时粥饭外是杂用心又道诸人被十二时使老僧使得十二时二大老恁么告报意在于何若是眼生三角汉一觑觑透便与二老把手共行其或未然臈月三十日是小年夜忽若大年夜到来诸人如何祗对蓦拈拄杖卓一下云人无远虑必有近忧岁夜乌兔东西疾一秊时序毕窦八布衫穿乌龟眼睛赤肇法师刚道物不迁担片板见一边衲僧家谁管你天谁管你地喫饭救饥开口取气今年也如是来秊也如是后秊也如是更后秊也如是直得阿逸多出世也只如是是则是忽若阎罗老子征饭钱又却如何抵拟普化出僧堂波斯入閙市岁夜日日日东上日日日西没循环三百六十几个解知窠窟雪豆恁么道且道这老汉还知窠窟么若道知祸事祸事若道不知争解恁么道若也于此倜X傥分明便见旧岁不去新岁不来一念万年万年一念南山恁么吐露恰似小儿子顺朱明眼衲僧未免取笑且道明眼衲僧有什么长处自有一双穷相手未甞祗揖等闲人岁夜古今天地古今日月古今山河古今人伦不曾移易一丝毫许便恁么将谓灵隐无合杀不知随世颠倒送旧迎新东村爆竹一声尽大地人打失髑髅要识旧岁么左边拍禅床一下云向这里荐取要识新秊么右边拍禅床一下云向这里荐取要识新秊旧岁欲交未交结角罗纹处么拈拄杖中间卓一下云向这里荐取果然这里着得一只眼活不被寒暑之所移不为节序之所转脱或未然昨夜积深三尺雪前村冻折一枝松岁夜天无门地无户飞金乌走玉兔年年三百六十日今年三百九十日一气不言何处问苍天五岁再𨳝巧历莫能尽拶到臈月三十夜新旧结交头东村西村声声爆竹北禅老儿将无作有烹露地白牛烧骨柮火煑野菜羮唱村田乐这穷鬼子谁得似伊灵隐住箇院子一秊不如一年今夜指空划空无可与诸人分岁虽然如是人情若好喫水也肥诸人且道冷泉是什么滋味舌头点着知端的天上人间不可陪结夏僧问云以大圆觉为我伽蓝时如何答云望云上树僧云身心安居平等性智又作么生答云X熟睡寐语僧云忽有箇汉大棒打不回头不肯入这保社时如何答云只闻其语未见其人僧云和尚何不领话便礼拜师云谁信你乃云溪东溪西国王水草随分纳些些山北山南祖父田园清风来浩浩时时九夏处处安居意不停玄眼不挂户这箇说话唤作顺水张帆是人做得手脚忽若狂风卷地白浪飜空到这里也须是箇䥫梢工始得诸人闻净慈恁么道暗里笑忻忻便道我会也我会也会则从你会争奈西天䗶人未肯点头在何故龙门客少閙市人多复举僧问南院从上诸祖向什么处去院云不上天堂即入地狱僧云和尚作么生院云还知宝应落处么僧拟议院以拂子噼口打又唤僧近前来僧近前院云令合是汝行又打一拂子雪窦云南院令既自行且拂子不知来处雪窦道箇瞎且要雪上加霜妙喜云权衡临济三玄三要须还他南院始得因什么雪窦道拂子不知来处妙喜亦道箇瞎且图两得相见师拈云南院虽则正令全提争奈性命落在这僧手里雪窦妙喜总道箇瞎未免将身一处活埋诸人还知净慈落处么阵云横海上拔劒搅龙门结夏以大圆觉为我伽蓝头上着枷脚下着杻身心安居平等性智困鱼止沥病鸟栖芦衲僧用处如火消氷要行便行要坐便坐无足可禁逢佛杀佛逢祖杀祖无生可护翻思黄面瞿昙不会迷逢达磨阿呵X呵是什么耳聩爱声高眼昏宜字大复举保福因僧侍立次保福云你得恁么麤心僧云甚处是某甲麤心处福将一块土度与僧云抛向门外着其僧抛了却再问甚处是某甲麤心处福云我见你筑着磕着所以道你麤心师拈云保福借水献花这僧白日迷路南山门下总是麤心底只是不敢说着何故小慈妨大慈结夏我观如来前际不来后际不去今亦不住于中还着得结制二字么摩竭陀国土旷人稀少室峰前风高月冷没量汉横身担荷得去西天有人未肯在更说甚时时九夏处处安居这是三家村里臭老婆见解不劳拈出向上一路千圣不传软如銕硬如绵卢行者不识元字脚陈蒲鞋担板见一边不是心不是佛不是物午后打齐钟梵志飜着韈一家有事百家忙蛟龙岂守虾䗫窟众中忽有箇识休咎底衲僧向冷地里咳嗽一声且道南山作么生折合喝一喝閙处白拈未是正贼举茱萸和尚众僧侍立次茱萸云只恁么平白立无个说处一场气闷时有僧出拟问茱萸便云为众竭力便入方丈师拈云茱萸放去峥嵘収来绵密只如他道为众竭力为复是茱萸为众竭力这僧为众竭力若人拣辨得出非但为这僧雪屈亦乃与茱萸把手共行若拣辨不出一场气闷何故罕逢穿耳客多是刻舟人结夏钟未鸣鼓未响好箇古佛样子暨乎钟鸣鼓响X诸人簇簇上来问答抑扬便见七花八裂明眼汉没窠臼拈得鼻孔失却口名不得状不得观音院里有弥勒不是道不是禅长鲸吞月浪滔天住住口如南山九夏安居未审以何为验二时粥饭气力麤无事湖边行一转举洞山夜参不点灯有僧出问话退山令侍者点灯遂唤适来问话僧出来其僧近前山令取三两粉与这僧其僧拂袖而退因而有省遂罄衣资设斋三秊后来辞洞山山云善为时雪峰侍立次问山只如这僧去后几时却来山云他只知一去不解再来其僧归衣单下化去及来报山云虽然如是犹较老僧三生在师拈云洞山前施妙略这僧暗透重关若不得后着前话也难圆良久云将军但有嘉声在不得封侯也是关冬夜僧问云沩山问仰山云仲冬严寒秊秊事晷运推移事若何仰山进前叉手而立此意如何答云乱呈懵袋沩云情知汝答这话不得沩山意在什么处答云酱里有盐僧云只如香严道某甲偏答得这话又作么生答云提水放火僧云沩山理前话香严因什么如叉手进前而立答云同途不共辙僧云沩山道赖遇寂子不会那里是他不会处答云菩萨龙王行雨润遮身向上数重云僧云沩仰香严父子唱拍相随则不无且道是何曲调答云五天吹不起汉地和难齐僧云谢师答话便礼拜师乃云佛语心为宗无门为法门无门之门须得其门而入诸人还曾X入得么拈拄杖卓一下云从这里入若也入得一任四方八面若入未得山僧不免抑下威光与诸人𦘕箇影子赵州南石桥北观音院里有弥勒祖师遗下一只履直至而今寻不得西天梵语此土唐言经律论藏还有这箇消息么古人恁么说话意在于何直饶闻得暗地点头未免死在句下须知古今山河古今天地古今人伦古今日月毫发下移尘劫来事尽在而今且而今事作么生良久云九九阳生第一爻复举赵州会下有僧参相推不肖作第一座主事白州州云总教作第二座事云第一座教谁做州云装香着事装香了白州州云戒香定香惠香解脱香师拈云赵老应机如风吹水第一座香烟起驴年梦见汗臭气冬节昼明夜暗日往月来一气不然而然万化无作而作便恁么去平地上死人无数衲僧用处自有条章斗转星移东涌西没岂不见沩山问仰山仲冬严寒秊秊事晷运推移事若何仰山近前叉手立脚下如漆沩山云我情知你答这话不得父为子隐香严云某甲偏答得这话家富小儿娇沩山遂问仲冬严寒秊秊事晷运推移事若何香严亦近前叉手而立果然别有长处沩山云赖遇寂子不会欲隐弥露沩山恁么提持二子恁么酬对石田恁么指注还当得宗乘中事么良久云从前汗马无人识只要重论盖代功举定山首座洗衣次山问作什么首座提起X衣山云洗底是什么衣座云福州使䥫钱定山唤维那移下挂搭师拈云定山可谓借手行拳一时气槩首座虽则失钱遭罪千古风流若是石田当时待定山道洗底是什么衣以手掬水便泼便是千箇定山未免一场懡㦬冬节释迦不说说迦叶不闻闻利劒斩虗空万象鸣嚗嚗便恁么去承虗接响数若尘沙谢家人不在渔船错认橘皮唤作火所以道宗门深奥酌度胸襟麤飡易饱细嚼难饥若是英灵上士飜转䥫面皮竖亚摩醯眼万仞崖头腾身扑不碎须弥那畔招手唤不回等闲拈一机示一境总在生佛未具巳前日月照临不到处群阴消与未消一阳复与未复岂干他事然虽如是毕钵岩中犹有人未肯点头在何故赵璧本无瑕相如诳秦王复举洞山请泰首座喫菓子公案师拈云这箇话头其来久矣总道首座语不契洞山所以不得菓子喫殊不知洞山性命在泰首座手里莫有为洞山作主底么出来出来蒋山今夜要断不平之事如无恼乱春风卒未休岁夜金乌急玉兔速明而又晦晦而又明运行不息今夜巳得成功拂晓金鸡一声旧岁新秊交过东隣西舍李老张哥争先庆贺拜得睐头穿衲僧家钵盂一日两度湿任运腾腾不知月之大小不管岁之余闰目视青霄且恁么过勘证将来似则也似是则未是所以云峰悦和尚岁夜小参示众云你这一队后X生经律论固是不知也入众参禅禅又不会臈月三十日作么生折合诸人闻云峰恁么道还觉面热汗下么作么生出得云峰圈䙌石田虽则无能敢倩木上座为诸人做箇瞥脱蓦拈拄杖卓一下云到江吴地尽隔岸越山多举德山示众云今夜小参不答话问话者三十棒时有僧出山便打僧云某甲话也未问因甚么打某甲山云你是甚处人僧云新罗人山云未跨船舷好与三十棒师拈云德山老汉前头吓杀人后头笑杀人这僧不入虎穴争得虎子今夜小参有问便答无问即休亦不能行得棒何故九洲四海清如镜官路堂取次行岁夜佛法世法世法佛法一有多种二无两般钩鎻连环刀挑不出衲僧家褴襂破衲包褁干坤楖𣗖头边挑擎日月腰间自有多年历日不逐四时节令迁移这边那边透顶透底这箇说话唤作把笔顺朱是人总会臈月三十日老鼠入牛角如何是出身一路良久云休休官事不可私酬举僧问赵州如何是不迁义州以两手作流水势其僧有省师拈云赵州用力太过这僧听事不真若问南山如何是不迁义和声便打何故南山不曾赚悞师僧岁夜天地造化有阴有阴日月星辰有明有晦雨露风霜有生有杀四时代谢有新有故总是两头事衲僧家赤肉团上壁立千仞一日十二时时时相似一秊十二月月月一般任运腾腾腾腾任运合眼开眼X今日明朝从来鼻孔辽天谁管多秊历日虽然如是秊穷岁尽结角罗纹转身一句作么生道良久云天净不知云去处地寒留得雪多时举玄沙问长生我观如来前际不来后际不去今亦不住长老作么生生云放某甲过有箇道处沙云我放你过作么生道生默然沙云教谁委生云和尚不委沙云我情知你向鬼窟里作活计师拈云长生在鬼窟里玄沙还免得也无若是临济令行便须髑髅粉碎岁夜天何高地何厚南北东西乌飞兔走明而又暗暗而又明臈月三十日总唤作秊穷岁尽且道秊岁还有穷尽底时节么若有尽处便有起处且道从什么处起若将虗空取意扭揑未免枉劳神用殊不知七十二候二十四气只在诸人鼻尖上当恁么时如何道得叉手句良久云城上巳吹新岁角窓前犹点旧年灯复举僧到鹤林敲门林云谁僧云行脚僧林云莫道行脚僧佛来也不着僧云为什么不着林云无你栖泊处师拈云大小鹤林自纳败缺南山有箇见处要诸人共知既知是佛来为什么不着相见易得好共住难为人解夏文殊昔日三处度夏灵山今夏一处安居钉觜銕舌衲僧到这里管取分疏不下既分疏不下宁免闭目食蜗牛一场酸澁苦灵山有箇上树安身法今夜拟欲分付诸人休休会医还少病知分不多愁举云门问僧初秋夏末兄弟东去西去前头忽有人X问作么生祗对僧云大众退后门云还我九十日饭钱来师颂云夏末秋初万万千石头路滑脚皮穿这僧劒刃翻身疾也被云门索饭钱法语福长老出世乞语多子塔前付僧伽梨直至而今根苗不绝所谓上祖不了殃及儿孙既入佛门喫佛饭泼天门户要人扶持亦须是箇汉始得况称长老名既如此实当如何具向上眼目得大机大用可以开凿人天饶益后学方不辜负出世二字就中下机言之亦要识因果勒香火早晚禅诵不懈剏新补旧一劫处运真实身心方有少分相应不可坐方丈领见成劳者责人逸者归己瞬息之间头白齿黄前头大有事在前辈长老时节因缘既至不奈何擘破面皮多是住院后却进得一步盖不问院之大小众之多寡千人万人丛中亦如此单丁去处亦如此二六时中专以此道为怀长久工夫不间断故能打发也福长老南山相聚数秊出世宁国虽是房院十方然一切在人马祖百丈巳前无住持事亦须要十方去处方不唤作丛林若是如此分别乃是弃本逐末不足道也古人云但得本莫愁末棒喝交驰是末佛祖言句是末毕竟如何是本得坐披衣向后自看示师觉禅人眼里着不得沙耳里着不得水何故若有一丝头即X是一丝头眼里着得须弥山耳里着得四大海若有一丝头不是一丝头过得这两重关了泗州人见大圣大凡参学亦须是擘开顶门眼分得泥水缁素方堪入作有般汉一向杜撰捏合笼笼统统只作一句会便道一即一切一切即一入荒田不拣信手拈来草似则也似是则不是到这里万仞崖头独足立铜沙罗里满盛油也须是箇汉始得觉相处甚久临归求语不觉忉忉不知觉还解横点头否脱或未然开眼也着合眼也着示观书记儒释二家之学各贵一门吾人既巳毁形削发着衲衣自有衲衣下事若学道有余力傍搜儒典粗知其梗槩可也往往泥而不知返未免逐指丧月必欲穷其底止曷若极吾家之底止乎纵有剞𠜾之才文章擅一世可怜自古文士尽作衙官于我何有古人尚谓书足记姓名而巳况吾方外之人哉观相聚㝡久天姿好学隆冬酷暑书𠕋不去手发为言词视往秊初来南山时颇觉长进余劝之云文章只如此足矣若那工夫来这下觑捕心坚力到忽然拽脱鼻孔不是託事渠面前虽唯唯未知其胷中以为然否一日来别往钟山见痴绝以帋求语余无以塞其请曾忆古德颂云庭前露柱久怀胎产下男儿颇俊哉未解语言先作赋一橾直取状元来这箇说话意在于何非为今时学子答䇿如晁董为状元者乃是吾家心X空及第一等状元有为者亦若是观甞试焉乃知吾言之不妄因成二十八字併书遗之吾家那事苦无多不在频搜故纸萝未解语言先作赋却参钟阜问如何示绍文侍者宗门渊奥酌度胷襟麤飡易饱细嚼难饥根本不明良由自错参学无他须是根本明始得若是摘叶寻枝错到阿逸多世出卒未能打得正记得国师三唤侍者侍者三应国师云将谓吾负汝却是汝负吾且道他三唤意在什么处须向根本上看始得这箇公案诸方拈掇不知其数各据一时见处也有五六分或七八分相似老赵州下注脚云如人空中书字字虽不成文彩巳彰赵州邈得搆九分九𨤲犹有一𨤲誵讹在文来南山相聚烦渠在侍者寮一年老僧逐日见面说法何止三唤他亦随分应答何止三应且道还有佛法道理也无若也会去便知赵州一𨤲子誵讹若也不会切忌妄生穿凿他日眼开方知老僧亦不相辜负也示得昇监寺祖翁泼天门户泼天生涯要得大力量人方堪荷负若是小根少智看即有分岂不见岩头见德山便问是凡是圣德山便喝岩头便礼拜金愽金水投水讨什么痕缝洞山云若不是奯公也大难承当赞叹即得岩头云洞山老汉识甚好恶殊不知我当时一手X擡一手搦岩头被洞山一句子搂出心肝五脏具参学眼便解觑破今时还有恁么作家么直是星中拣月也昇遍参诸方相聚有秊忽起他山之念特来方丈求语子迅笔忉忉开口不在舌头上昇若眼里有珠终不向句下捞摝示礼长老拈花微笑焦塼打着连底冻断臂安心赤眼撞着火柴头自此递代相寻承虗接响便道建法幢立宗旨诸方浩浩地分疆列界各自覇饪至分为五家弄来弄去到今日只有临际一脉子不绝然亦命若悬丝佛法不是无人主张无人提掇不免刁刀相似鱼鲁参差之病其病缘何后代丛林弃本逐末说之有余行之不足人理深谈则不无确实勘证将来何翅较他古人半月程在老东山有言诸方说禅我这里行禅便谓此也老僧在南山十载正是衲子憧憧往来之地未甞见一个不会佛法底入门来兄弟送赠长歌短颂动便成轴本分事毕竟在什么处礼自潮阳来此度夏志念坚确初抵南山怀香请问做工夫余不免以本分事示之夏末又到方丈言别求语以为自警予云长老一夏岂不闻老僧发口业邪渠笑云争奈穷坑难满予谓之云若要坑满和老僧埋在里许还有人下得手么未动󰑁头早巳兼身在内不如文殊自文殊解脱自解脱各自着衣喫饭免相负累示隆禅人X欲把生蛇化活龙先将毒药灌喉咙从教满肚生针剌抛向洪波浩渺中前辈大老作此颂发挥宗门向上说话识取钩头意莫认定盘星或若学语之流钻研卜度如之若何古人无屈得屈向什么处雪须是恁么人方明恁么事所以道得之于心伊兰作旃檀之树失之于旨甘露乃蒺䔧之薗翻手覆手之间利害便见悬绝氷稜上走马劒刃上横身斩钉截鉄禅和别有转身一路示炬都寺五湖衲子一钖禅人未见石田不妨疑着及乎见了元来只是头白齿黄面㒵稜层一箇老和尚禅道佛法在什么处这里眼里有珠决定乞火和烟得担泉带月归若是迟迟疑疑旋向意下丹青一只金刚箭透过顶门上什么处去也所以陈睦州唤僧僧回首州云担板汉又云见成公案放你三十棒这老鬼将一百二十斤担子顿在人肩上只要你僚起便行岂客脚前脚后若要祖师西来意西来无意与你参须是脚跟下红线子断便是一员无事道人若红线子未断百匝千重鉄网缦空如何透得饶你透得前头大有事在不是苦心人不知待你透得方知石田不是临危悚人咄寐语得也未示祖中禅人瞿昙拈花迦叶微笑决定在五千四十八卷之外如抚师子筋琴众音皆绝今时学者多不识血脉只管X胡卜乱卜㳂流失湶莫知底止深可怜悯识机宜别休咎底三千里外望风倒戈却较些子倘或踏步向前未免终归死海勿谓家不成成家子未生勿谓家不破破家子未大惟后生有志者堪任此佛法重担苟或未然佛法不怕烂却觉长老出世求语从上若佛若祖无法与人只露目前些子惟夙有灵骨一举便知落处鞠其旨归乃是无病之药所以夹山见船子被打两桡点头三下法昌遇见泉大道请益泉乃解衣抖擞示之信知此事不在言语上无指示无传授自家一回亲到便乃心休意歇既能休歇三篾束肚随处住山不拣茆茨石室彻底放下十年二十年如痴如醉果熟道香自有同志之士拨草瞻风远来扣击忽然捞摝得一箇半个以为种草令相续不断共报佛祖深恩彼此不负出家之志觉在众年深灵峰虗席府主送诸山举人觉亦预保举之数府中差人送公帖至觉坚不肯出予举古人不择茅茨石室之语谕之觉不得巳应命袖帋求语为警予云古人所谓师子教儿迷子诀何必忉忉脚头脚尾半合半开直下用得去未免东村王大伯勘破行矣勉之行禅人归乡乞语祖师门下荒草连天拟欲寻思白云万里所以德山招手高亭横趍而过要入这箇门户须是举一明三X目机铢两尚恐箭过新罗何况向古人模子上脱宗师口头边覔枉用心神驴年也未梦见在行禅人相聚四载临归求语书此遗之归到三家村里十字路头撞着作家伹恁么举似忽有一个半箇横点头便是老僧话行时节示权禅人大道绝同各自西东石火莫及电光罔通箇是古人起模𦘕样说话诸人还曾觑捕咬嚼么眨上眉毛蹉过了也何况就上为黄门㘽须料掉没交涉若于没交涉处转得身吐得气方知道平芜尽处是青山行人更在青山外权来冷泉相聚忽起乡念袖纸求语余谓之云年来西蜀兵火纵横如何进步这里不顾危亡进得一步万死之中拾得穷性命省得亲庭与慈明昔年在兵火中去参汾阳为法为亲更无二致僧问赵州四山相逼时如何州云老僧亦在其中僧云还求出也无州云在里许即求出这里不动纤尘擒下赵州老赋方堪起我门户示莹禅人佛祖一大事因缘决非小小根器所能荷负须是将从前恶知恶觉一时放下这里寻箇死路始得既得箇死路又却寻箇活路方有少分相应其或影影响响迟迟疑疑未免日中迷路所以道龙象蹴踏非驴所堪鹅王择乳宁同鸭类岂不然哉吁龙门客少閙市人多X示日禅人夏末秋初衲子或归故国或游他方间有以帋求语者余谓之云此事不在言语上瞿昙一大藏教岂不是言语邪何反用老胡西来教外别传所以鲁祖见僧来便面壁麻谷见良遂来便携锄入园去乃至诸大老或将拄杖打地或擎叉或打皷或辊毬总是直截提持只露目前些子须是当人性根勐利一觑便透复有何事若向别人口边覔禅覔道腊月三十日赚却皮囊悔将何及日禅人久在冷泉忽来告别求语书此葛藤聊塞其请日若是箇汉便向这里跳出草窠昇腾云汉方表行脚本色道流倘更拟议箭过西秦远之远矣示南康先藏主道在平常日用处不涉思惟不落唇吻起心动念白云万里老胡西来初无别法与人只云直指人心见性成佛心是自家本有之心佛是自家天真之佛干他什么事所以二祖请安心老胡云将心来与汝安云祖云覔心了不可得老胡云与汝安心竟正是借水献花何曾加一点外料其他老古锥尽是直下显示要人向这里直下搆取见汝不会𦘕出一箇样子如磨塼作镜打车打牛岂不是样子譬如掷劒挥空不论及与不及斯乃虗空无迹劒刃无亏岂不是样子似地擎山不知山之孤峻如石含玉不知玉之无瑕若能如是是真出家岂不是样子以至拈一机示X一境眼观东南意在西北伶利汉三千里外如水投水惟是钝根阿师错认砂糖唤作蜜过在阿谁先乃是谷源老师兄之师弟南北两山相聚山僧见面只是和南问讯亦不曾有样子与他先亦非向人背后叉手者切宜勉之示壬禅人行脚高人当为何事不是紧峭草鞋向诸方走一遭唤作行脚要须遇真正宗师理会父母未生前一着令头正尾正透顶透底将来腊月三十日生死岸头放手脚之际果然使得着方不辜负而今东西奔走经涉寒暑工夫亦不辜负父母养育师长训诲恩德棒打石人头嚗嚗论实事不是口头说了便休须是下钝工夫宽作程限急着脚手得一回白汗通身方能不疑天下老和尚舌头到得恁么田地始是本色衲僧自然不受人瞒他人有无邪正自家却辨白得出壬有省亲之行书此遗之汝能不问在众在家念念不放舍管取有到家时节示远知客心本明妙法自圆成如一亘万里晴空更无丝毫障瞖无端境风忽起识浪遂腾日复一日不自知觉若根性勐利划断从前许多情识明见本来心性方知有心则有法无法亦无心净躶躶绝承当赤洒洒没窠臼便能运出自己家珍随意售用何处不是本地风光何处不是祖师巴鼻拈一茎草丈六金身俨然X有甚外物而能掩蔽不知有此却向顽空里捞摸将谓有禅可参有道可学茫茫尽于外边打之遶作实法会岂不见赵州云我要覔一箇不会禅底做国师五祖演云向虗空里写祖师西来意五字若写不得佛法无灵验恁么告报意在于何快人一言快马一鞭何不向二老汉句下瞥地去更若迟疑主丈生根驴年也未到休歇处南州北县奔驰便是銕鞋亦须踏破几緉此辈名为可怜悯者远在冷泉挂钖八年泯嘿众底想亦胷中自有日月语不出口以未参太白老为不足翻然欲渡钱塘江奂不可遏玲珑那畔一句子山僧亦不敢举纵举亦不完全汝到彼中切须子细参究令透彻无边回来举似老僧赏汝一顿无面䬪饦示性禅人赵州和尚云未有世界早有此性世界坏时此性不坏且如何是此性莫是言发非声色前不拍么莫是了了常知言不及么若恁么郑州出曹门且喜无交涉岂不见死心送方侍者云念念向本家本家即心也念念行吾道吾道即性也吾心性无二佛法更无也虽无棒喝之机却是金石之语明性上人相聚巳久混在众底不识其面嘿嘿参究还曾明见此性么不是口皮边弄些滑头便当得去古人云了了见性如观掌上直须恁么方称本分衲僧行脚不枉踏破草鞋若也果然于此彻见分明百亿须弥卢百亿四X天下近在目前苟或未然斫额望乡关也太远在前途各宜努力示李制干法语佛法不离日用日用百发百中饮食起居折旋俯仰总在里许为众生抛家日久向外奔驰以此如行暗室撞墻撞壁不知自已有大光明照天照地岂不见庞居士有偈云日用事无别至运水及搬柴至哉斯言运水搬柴既是神通妙用一切处经行坐卧开言吐气动转施为那更别有李君敬重佛法出于天资非是勉强一日以帋求语欲为修行指路之要见其诚实只得吐心露胆告之但请十二时中一切放下端然宴坐内不见有四大五蕴外不见有山河大地空荡荡地转向那边更那边看是什么道理一旦正眼豁开便见本地风光亘古亘今不曾减一丝毫许急转头来儿子细点检元来寻常日用中不出这箇更无第二人也既得田地稳密直须遇明眼人千煅万炼方成一片精金更无铢两走作生死岸头全凭这箇气力工夫不到不周圆言语不通非眷属示秀监寺大海波涛涌于江水逆流龙王宫殿里不见一人游龙王宫殿非乎凡者可得而到佛祖间域岂狭劣者可得而诣大凡参学须是打头不撞着邪师初步稳实无毒气入心进得一步两步必然正当纵不透顶透底亦可与人为龟为鑑这箇门户非是抱负才学X三经五论所能了辨所以牛头横说竖说不知有向上关棙子普化掣风掣颠却识得临际小𤺊儿白雪阳春和者盖寡还他过量人方明过量事秀多秊相聚南山归堂司北山归库司纯确笃实专以此道为怀必谙这般说话以亲在堂欲归省向求语迅笔谩书以塞其请若是那一着纸墨収摄不得秀于语下直下点头亦免山僧手中痛棒不得示清菴主禅非意想道绝功勋果要参学𢬵得一生不会口边白醭生内外中间一时放下向空荡荡处急着眼看不论期限以悟为则喫粥喫饭时管干事件时应对宾客时语言动用时念念只在里许因缘熟工夫到一朝如睡梦觉如莲花开不待思量计较举着古人话头若破竹相似节节更无滞碍还曾恁么做工夫么若是工夫不间断管取有到家时节自然不疑佛不疑祖不疑天下老和尚舌头一切处一切时百匝千重束缚不住方知道长安一条直路来者自来去者自去元无禁制移一步踏着瞿昙嵴梁发一机穿过老胡鼻孔菴主名志清欲求别号号之曰碧潭更宜着力参究庶不辜碧潭之号如或不然且向冷水里浸杀无有出期示传侍者向上一路千圣不传学者劳形如猿捉影盘山老子吐出心肝当阳显示罕逢穿耳客多是刻舟人后来X慈明道向上一路千圣不然阳春转入胡笳调天高地逈少知音亦有尊宿道向上一路险亦有道向上一路滑于唱教门中各出一只手别无可不可若是向上一路驴年也未梦见在何故谕如蚯蚓欲昇烟云无有是处闽中传侍者痴绝上足雪峯徒弟在太白坐夏暂还乡因过门相访炷香求语为举前段因缘传忽到途中勐省不动纤尘拽取太白峯与象骨山鬪额许汝向本参事中有箇入路其或未然真觉向来行脚时三到投子九上洞山汝更须上太白峰一转始得示师乘副寺究明此事有利钝之器故迟速不同利底一咬便断自有生涯钝底三二十年粘手缀脚卒无讨头处所以高亭见德山山隔江招手亭便横趍而过后来开法嗣德山长庆坐破七箇蒲团因卷帘大悟岂非质有利钝故悟有迟速不同盖隔墻见角便知是牛隔山见烟便知是火一提提得去千里万里方堪为种草今时丛林淡薄说不得这般话也虽然如此不可因噫废食乘相处甚久临归求语余谓之云许多时相处是有语耶是无语耶若是有语何用求语若是无语寻常寒温语话是箇什么到这里巳是命若悬丝一刀两段老僧代你下手不得更在勉旃或撞着屋里人从头举似若是眼里有珠底必然有一转语山僧那时未免耳热X示闻藏主赤肉团上壁立千仞宗师用处理出多途只要当人眼孔开情识绝便知着落所以鸟窠吹布毛麻谷见良遂来往围中去其他老古锥拈一机示一境者何限尽在世界未具巳前略露目前些子如将折箸搅海令鱼龙知以水为命而巳眨得眼来早巳三千里外须是夙有灵骨举一明三方堪共语若是一生两生出头向皮袋里者斫额望乡关远之又远况近时衲子用心不纯一件件要会要知只这要会要知底便是业谙团子使得七上八下如何得到田地休歇去所以古人道若论此事直须挥劒若不挥劒渔父栖巢只如仰面不见天低头不见地唤什么作劒还用得么若也用得万里绝纤尘太平增气象若是铅刀子东割西割钝置杀人不劳拈出闻徧参诸方卓然有立久在冷泉他山奂动以纸求语迅笔书遗闻若有血气向句下翻身老僧隐身无地设若囊藏珍惜展似同人亦使老僧行年在坎不干闻事示纯上人子纯上人冷泉相聚四载一日告辞欲求语为自警余云此事决定不在言语上无你用心处无你着力处须是大死一回方见皂白所谓古人曾道悬崖撒手自肯承当绝后再甦欺君不得若是册子上钻妍他人口边三言两句一期记忆向皮袋里正是生死根本臈月三十日一场无合杀要急切相应但百不X知百不会三二十年如聋如哑方堪入作还𢬵得恁么工夫么但辨肯心必不相赚山僧如今攒花打丁簇锦与你写数句亦不难汝他时异日眼一开唤作恶口决安骂我道是草里汉无疑况余平昔不曾摩捋人不曾狐媚人行底便是说底说底便是行底纯未有年更在努力万一有些造入处回来吐露棒打石人头嚗嚗论实事一句不相当山僧年老拈棒不起却恐飞来峰在傍冷笑示灯禅人前辈行脚自家先具眼目若是小菴小院有气息处也须验过便是三百五百众处禅床上老骨挝口里水漉漉地掩鼻便行宁去古庿里寄宿此亦无他恐邪气入心难为料理唤作打头不遇作家到底终成骨董真正作家宗师无许多之遶一拍一唱可以起人膏肓之疾久久依附之亦成得箇洒落衲僧不辜行脚之志灯禅人向在南山相聚又来北山不觉三载忽起乡念炷香求语余谓之云向来有一转语巳先分付了还记得么若记得当处即是家乡若记不得一任斫额示禅人法语参禅上士眼似流星救得眉毛早巳失却鼻孔须向十字街头携手孤峰顶上翻身逢强则弱遇贵即贱拈起蓬蒿箭射透须弥山脱白沙弥竖点头铁面衲僧高着价殊不知恁么也不得不恁么也不得寰中X天子敕恁么也得不恁么也得草否家风别这般说话久在众中兄弟不是攒眉决是掩耳遂宁照首座游涉江湖二十余年相从于湖寺烦在版首练磨既久定知着落不待老僧皷这两片皮也以老娘在怀香告别未知相见何日若道日日相见落在南山窠里若道千里同风西川有人不甘柱杖头有眼不妨别道箇接手句令老僧口哑始得其或未然路边逢着无文堠子切忌举首灵山会上拈花微笑胚胎千古万古一场殃祸不同小小多子塔前是第几重败阙鉄作心肝也未免被它皷弄何况趂队堕饭泛泛之流脚下何翅泥深三尺所以参学先贵眼正我眼若正任是三头六臂一切变现终不被他撼动岂不见南泉出世菴主端坐安然赵州用尽神通去勘他纳改一场懡㦬而回常禅师见马祖得即心即佛之旨遂入深山祖令人去试验他以非心非佛之语终是椤憾不动祖便知是梅子巳熟所谓东家点灯西家暗生龙衔海宝游鱼不顾岂无旨哉绍缘侍者早年行脚以亲在告归炷香求语余信笔信意书此示之缘若领悟这回一去不用再来或尚迟疑三上九到古人自有样子沿流不止问如何真照无边说似它离相离名人不禀吹毛用了急须磨咄这小𤺊儿寻常一喝如青天霹雳向什么处去也却来这里平地上摝鱼虾讨什么椀虽然能有几人领会若领会得赤肉团上真人X犹未免呌屈在何况新妇子怕阿家相似低声下气若据丛林正令而行合把吹毛斩为三段免见钝置后来伹恐尽法无民南山只得放过一着石泉照维那徧参年久曾侍雪峰自牧老子力材恰似矮阇黎亦有紫云未过白云先过底作略乖则乖矣然无柴无水三十年倒疴如何免得此厄阿呵呵老僧戽水泼鸳鸯前路逢人休错举参授须还勐烈汉如大将军上阵与万人敌贬得眼来性命巳在别人手里岂是殃殃祥祥小根小智所能彷彿近来法道衰飒但存丛林规则而巳若论真实要理会此事诚如天上拣月相似设有一个半个要理会亦不索性今日明朝半寒半热如隔日疟如何得有彻头底时节一代不如一代一辈不如一辈正是今日从上马祖百丈临济德山辈固不敢望你企及但在正路上行具正知正见知香别臭巳是万中无一挈箇破包走上走下只是耳朵头听别人说好道恶自家全无验人正眼讨甚椀子盖缘当初下手做工夫时差错了如今急要打正千难万难隔江招手横趍而过望资福剎竿便回早是不唧𠺕那堪向古德䇿子上记持别人口头边哑啖意气矜高可谓老胡妙诀譬如庸人妄号帝王自取诛夷岂不甚可叹息要得无从上许多病痛须是换骨洗肠一回始得悟缘禅人后生正是卓卓立志参扣之时在南山相聚三年忽遇便风欲作汗崃计将此轴求语信X笔示葛藤之缘当把作一件事孜孜念念途中莫放舍默默参究蓦然一攧攧倒自解点头三下亦不为詑事古人云后生晚学心坚石穿岂不然哉坦首座住南昌龙泉求法语夫子不识字达磨不会禅御楼看射猎不是刈茅田真正衲僧目机铢两举一明三终不咂噉他古人祭鬼神茶饭十二时中自行一条活路东去西去谁敢障碍大鹏展翅众鸟迷巢师子嚬呻百兽逃匿若是小根小智一知半见蕴在胷襟以为奇特才动步便凭却柱杖子忽然被人藏却一步也移不得堪作什么此无他不曾撞着作家与伊卸下旧日毛衣所以动成窒碍坦首座南山北山相从十有余年全无近代学者气习出来人前一言半句目前包褁却不同模子里脱出江西西山龙泉虗席诸山公举隆兴使君点请此亦时节因缘不属造化遂勉之今着草鞋便行临时出此轴求语以为警䇿扇子𨁝跳上三十三天筑着帝释鼻孔主丈子化为龙吞却干坤大地箇是寻常言论更不必举着记得五祖师翁有两言句万般存此道一味信前缘若存此道则决定不杂用心不坏常住不恼众不伤物若信前缘则院子不分大小利养不图厚薄苦乐逆顺更无二致果然行得者两句一生事辨五祖所谓诸方说禅我者里行禅自然暗合灯笼露柱总是同参大地山河元非别有更有一句子老僧口门窄不能为你说破得坐被X衣向后自看回少保孟节相法语臈月五日有一没量大汉从西方来突然在山僧面前寒温语话一切寻常幸然无事无端却言捉得灵山大众真赃令山僧点捡山僧子细看来只是无主赃赃不劳再勘末后又令山僧下转语有处不得道无处不得说太无厌生殊不知山僧每日着草鞋在无庵肚里过了数百遭既是屋里人岂得不知不觉且道前来没量汉向甚处安顿送在宝寿接待院高高挂起烧香薰他鼻孔令五湖四海衲子到来一一勘过看这汉面皮厚多少咄示澄禅人法语至道无难惟嫌拣择但莫憎爱洞然明白这里休歇得去便可罢参复有何事古人一言半句如将一百二十斤担子送在你肩上相似你若是箇汉撩起便行更不回头转脑忽若懵董之流却问道你这担里是什么物便是担荷不得也这箇行户无你口议心思处贬得眼来向甚处去了快人一言快马一鞭巳是忉怛何况七十三八十四如之若何草鞋蓦口筑不为分外同生同死来称全提脚后脚前讨甚椀子澄禅人冷泉相聚两夏一意辨道不知还曾恁么体究做工夫么莫只向心性上交辊腊月三十日不济得事如人喫饭饥饱须问自已他人那得知之他时后日眼开方信老僧不胡乱锢鏴人家男女勉旃勉X旃示澄上人法语大事未明如丧考妣大事既明如丧考妣古人恁么垂示意在于何须知尽干坤大地无一芥子许不是当人放身舍命处有志之士咬定牙关不论岁月究教彻去直饶到言发非声色前不物田地亦未是极则处唤作路途之乐终不到家掣开金殿鎻撞动玉楼钟也是暂时游戏三昧须是胸中珍惜之物一时荡尽所谓玉屑金钱大丈夫之不宝始是一员无事道人无病药箭后路思之思之示常州寿长老法语诸佛心宗心非外有祖师密意密在汝边上根利智之士才闻举着撩起便行犹恐错认橘皮唤作火何况拟议寻思如之若何黄连和根煑未是苦銕牛不食栏边草胡蝶岂恋旧时窠直须摆动精神直截当机要用便用目前在目前死上马见路借手行拳才恁么便不恁么如出窟狮子哮吼一声百兽屏迹非是强为法如是故或作金州路上客难语此也寿长老新得云居之命以此轴求一语迅笔示之示诠禅人法语参禅要透祖师关妙悟直须心路绝祖关不透心路不绝大似魂不散死人有甚用处岂不见芭蕉示众云你有拄杖子与你拄杖子你无拄杖子夺你拄杖子杜撰衲子多向有无与夺处抟量卜度驴年也未X梦见在有无与夺处即且置唤什么作拄杖子这里眼里有珠不动神情擒下芭蕉老汉汾阳又道识得拄杖子一生参学事毕且拄杖子作么生识曲彔木麤粝藜有眼者见我且问你如何是参学事黄头碧眼天下老和尚到这里总须茫然山僧道解用不须双刃劒延龄何必九还丹尉迟不在家死狮子那能食兔钱示总书记法语摩腾入汉之初惟传经教老胡航海之后方有禅宗所谓教外别传是也且道传箇什么须知这一揑子轻如鸿毛重如泰山还他有力量大人方能荷负的的相承绵绵不绝所以前辈悟心之后彻底搅不浑通身扑不破三蔑束肚随处住山木食草衣刀耕火种向䦆头边觅一箇半箇令这一揑子相续不断非是为自已便安之计苟不然者驴负麟角羊蒙虎皮以黄头碧眼为奇货卖弄裨贩不足污人唇齿总书记在众年深孜孜念道不堕此数偶临江厨山虗席使君移书远来相招美意有在古人不择院之大小众之多寡顾在我如何耳先德云万般存此道一味信前缘可见前辈履真践实若果然行得这十箇字一生能事云毕更有不涉纸墨一句子巳是狼借切宜勉之示珂书记法语参方衲子出一藂林入一藂林拨草瞻风不惮寒暑X唤作参禅毕竟禅作么生参若倾头侧耳向禅床上老骨挝七十三八十四赚过一生若从古尊宿䇿子上寻觅食人涎唾白云万里间有发志之士虽勤苦勐利昼三夜三然不识根源坐在黑山下鬼窟里冥冥漠漠无出头分古人道时中常在识尽功成瞥然而起即是伤他何不依他古人垂示子细着眼看麤飡易饱细嚼难饥玄沙和尚道我与释迦老子同参僧便问未审参什么人沙自指云钓鱼舡上谢三郎可谓真鍮不愽金学者真实要参禅这箇是第一等样子也何不恁么参看珂书记从游南北山多历秊所非独于道介念又甞读古今书山僧前项许多葛藤且道五经十七史中还曾有恁么消息么若道有那里一句是若道无天下终无二道但恁么看忽然咬着舌头省亲事毕急急归来吐露山僧别有分付示祥禅人法语无位真人干屎橛大唐国里无禅师见成公案不肯承当万里江山徒劳经涉灵利衲僧一唤便回担板阿师三千里外雪峰但云是什么赵州一例唤喫茶若是仙陀婆透彻本参事须汝自肯非我所知示小师珪上人法语多子塔前清风匝地曹溪路上荒草连天不是苦心人不知自家肚皮自家划瞎驴种草蹴踏自由蚯蚓虾䗫食泥食土更欲寻言逐句生身活陷阿鼻直饶戞玉铿金料掉转没交涉神仙秘诀真堪惜父子虽X亲不可传石田和尚语录卷第三石田法薰禅师语录X卍XXX石田和尚语录卷第四赞佛祖出山相未出山时四方风悄悄才出山来平地洪波涌箇般丑举止邈得将何用也好长时展起随分爇三钱兜楼香薰他鼻孔徤即经行倦即打坐思惟四十九年做得许多口过开眼堂堂只成话堕浩浩清风树杪来直下知机能几箇观音入正定作正观众生受苦我心何安随类现身无处覔天风卷海夜涛寒闻声闻无所闻见色见非是见燕坐盘陀不定不乱尽大地悉证圆通我方满度生悲愿观音思惟像苦海深悲愿广作是思惟云何方便普使群生登彼岸X马郎妇声色纯真见闻不碍宴坐经行得大自在脚头脚底黑漫漫又逐春风妇马郎达磨白璧暗投遭他按剑折得茎芦还冲巨浪阖国人追亦不回掩羞赖有闲和尚我东土人一性纯真被他明破不直半文皮肉骨膸狼借分争当时若药得死今日定见太平孟浪到梁朝不契梁朝意放过一着走入魏地神光谩说安心未免失却一臂初祖航海越漠来几度药不杀坏我震旦人至今𤺊淈𣸩二祖覔心无处觅当下便心安早知氷是水两臂定完全三祖觅罪不可得更于何处忏云翳豁然开青天孤月上四祖谁缚无人缚何更求解脱未必右军鹅便是支郎鹤五祖栽遍满山松暗地翻身转虽然得信衣何曾识爷面六祖腰石碓坊舂不识一丁字无树亦无台犹传钵袋子布袋杖挑布袋云生脚下前街后巷浑无顾籍拊背唤得X回几人能领话也且只得奈烦铁奉化人难化辞兜率混凡尘闭眼昨夜肚里惺惺何如起来提却拄杖子东行西行忽然等看箇人乞钱钱又无等人人不见不知兜率天何如奉化悬拍手呵呵天回地转丰干寒山拾得图三人必有我师臭肉元同一味把手聚头苏卢悉里只因一等饶舌两箇隐身无地可惜当初国清寺里一队蒙憧师僧更没些子意智四睡图一等骑虎来两箇挨肩去松门外聚头辊作一处睡梦蝶栩栩不知孰为人孰为虎待渠眼若开时南山有一转语言法华脚踏木履手指虗空法华三昧舌本玲珑连书十三如虫蚀木引得一类邪徒至今胡卜乱卜寒山拾得望月木叶题诗寺厨执爨遇夜乘闲林间舒散一片氷壶无影像分明照破渠肝胆堪笑当时天台山中也无一箇具眼猪头和尚手把猪头易见难识莫教说破分文不直蚬子和尚把箇里捞波做尽穷伎俩推出酒台盘至今収不上X杨岐和尚不会禅也住院旨的全无种田愽饭大笑接白云瞎汉无端带累徧地儿孙至今东西不分南北不辨赞五祖演和尚参录公犹未瞥见白云方始彻果有超师之作敢道端师翁语拙一生居淮不入淛独弄单提这一着至于接三佛控南堂以一大藏切入啰孃夫是之谓东山正续毫发不移亘千万世源深流长者也普化和尚走城郭摇铃铎堂前喫生菜触着驴性发勘破河阳木塔擒下临济小卒赚却镇州一城人铎声巳远青天阔临济和尚空拳捺定喝声雷震闪电光中要分邪正驾大脱空卖无主赃似恁落赖心肠至今却有儿郎维摩据坐胡床风悄悄地四八痴人夜走未免落他圈樻七佛之师也遭连累石田当时在傍只消打箇喷嚏灵照女恶种草生冤家笟篱定价分文不差末梢犹尀耐机先不让爷破庵和尚百无能得人憎火中钓鳖日里藏氷养子不曾教绳上更安绳谷孤古东山正脉乌户唿真本川僧X赞水月观音现自在端严相起利他悲悯心水茫茫月沉沉众生无尽我愿方兴晓而复昏泯去来今赞丰干走松门寻寒拾虎斑易见人斑难识识不识恶声恶迹成狼借赞布袋掣风颠走市𢌅回头顾盻拄杖横肩山僧既见不可无言㘞放下破布袋与你一文钱赞三教图警世昏三老翁服虽殊心亦同于中议优劣蒿箭射虗空赞政黄牛不解倒骑惟牛所之郊原平衍鞭索不施山黯黯水漪漪知我者白鹭鹚仙人望月濯足夜静山空月半弯挽衣垂足涤潺湲无人领此深深意别向壶中更覔天赞宗道者走下桐城赤脚归半风颠又半憨痴草鞋却把袈裟褁二虎双鸦笑杀伊赞黄檗和尚破布褁真珠古寺甘守拙与裴国安名对百丈吐舌棒头敲出小𤺊儿却向大愚言下瞥瞥不瞥返遭一X掌如何雪赞蓑衣道人佯狂混迹养天和上界其如官府多暑了又寒寒又暑一蓑衣外更无他赞朝阳穿破衲待月了残经一衲三冬千针万线日影上三竿眼力增一半日晷巳殂我经未了掩卷立须臾氷壶挂林抄福长老绘师像请赞施不犯令用无病药笑有祖巳来错会者多将衲僧珍财尽底借没空腹高心有年无德就中一处最堪怜车子横推向途辙潮州礼长老请赞面如死灰匙挑不上祖翁活业尽情破荡无星秤子拈来也解分斤定两礼长老少思筭鳄鱼幸自徙化方勾引渠归成祸患自赞处世昏昏临事草草太近实头人谓古老是非到耳风吹石臼只有一般最不恰好解骑三脚驴来往长安道总长老请赞百种无能面冷如氷与世落落任运腾腾爱将一字禅靠倒杜衲僧厨山长老却要禀承谷孤古林鸩砧各自有响音又何必书此处无金炬长老请赞X刀不自截水不自洗我真我赞成何道理请之既坚却之不巳有一句子玄沙道底清菴主请赞以石为田举世恠笑一粒入土不耘自秀也无禅也无道衲僧未跨门早巳勘破了顶门自有通天窍昭长老请赞全无孔窍指桑骂柳瞎衲僧正眼破东山暗号三点前三点后起模𦘕样巳无端一任傍人论好丑寒岩居士请赞末法无知老比丘虗空寻缝陆行舟寒岩可谓心肠毒写出令人骂不休尼长老请赞住山三十载潦倒福缘微全提一着衲子攒眉我无沩山之作汝有銕磨之机自知水底难捞月却倩丹青染污伊秀长老请赞飞来峰下龙床角畔用没意志一着师僧遭他惑乱胡笳忽转阳春调也有知音来合伴描邈将来未得一半直饶即今此话大行巳是彼此两不着便赞李源圆泽图昭昭灵灵未脱生死等闲狭路相逢无奈这冤家子天竺山前招角歌至今余韵在松萝赞吕先生为儒儒不达学仙仙非真黄龙门下过秋蚊咬銕钉X回先生回先生岳阳人不识老树却成精觉城居士请赞师顶相全无寸长但据驴性不行深深海底不立高高峰顶问佛法今日困瞎衲僧眼识毗耶病素与觉城无冤何事图形畵影受业师孙请赞削发村院里女辛陋少见闻信脚到南地也作住山人龙床角畔脱空话引得衲子如蜂屯思归未得故国梦频慇懃借汝将予去且看梨花二月春自赞人弃我取人夺我与涉世全乖独行无侣超佛越祖当头句冷泉日夜滔滔举歛手忌言坐闲处可怜也被丹青污握拂子坐绳床默尔无言其声琅琅断衲僧命脉坏丛林纪纲丹青写出丑恶难藏一任傍人话短长偈颂道号毒果䥫树花开半夜间枝头结箇子团团古今药杀人无数不信教伊咬破看化柴祖翁元是卖柴汉今日无柴却可怜去谒檀门好収拾归来要接午炊烟送圭士庵归蜀昔日随流今逆流昔时今日有来由李将军本穿杨X手误向南山射石头化砌灶镬巳铸成无渗漏灶犹未砌正经营嵩山杖子休拈出我要粥香闻五更送琮监寺住院桐江江上一丝风不钓盲龟只钓龙浮定有无谁识意夜凉如水月如弓上张及庵乞米南山近日饭篱空衲子难教口欱风引臂上方香积界须劳金粟展神通接待满甑熟炊无米饭半途长接不来人伹持此语诸方去博得知音一笑新题石霜雷迁塔一念慈容元不隔何须特地肆乖张平高就下婆心切恼得雷公一夜忙自颂石田石上栽田世所稀老农闻说也攒眉有人下得泥犁种别甑炊香供养伊送韶化士干灵云古寺基劒客重寻眼翳生至今孤露不堪闻老韶直下能扶起十口精神减八分送干钟大炉鞴里笑翻身空腹高心许十成好听玉楼撞动X处和声送出太分明送皎中庵住广寿名字馨香满道途挽将洞水注南湖他时把杖来轻探莫谓从前一滴无送月首座住菴结草为庵自昔贤古今谁后复谁先客来须得通方句莫只随邪竖起拳送珪上人归乡南高峰对北高峯两峰矗上摩青穹上人阁钖在其下咬姜呷醋期心空心空一物无依倚却笑老胡成曲指回头重覔旧家山莫学我行荒草里吴道夫乞语走得波波两履穿担头书卷未能捐待君患过维摩病却好重来见石田送巢道士一点灵光触处通心空不见太虗空五千言把为玄妙湿帋如何裹大虫送吉州云上人语言动静总天真叉手徒劳问别人旧说青原白家酒子归切忌再沾唇和真歇墨蹟三颂箇事全超浩劫前借功明位不徒然但能不触亲爷讳一任氷轮在处圆摐然万象体元真雨沐云蒸到眼新开口恐成随类X堕相逢多是笑吟吟撒手悬空万仞崖方知佛祖绝梯阶无端诸老争呈丑未免将身一处埋尼了然干藏乞语三遶绳床眼未开起模𦘕样为安排葛藤桩子如成就自有龙天出手椎茶汤会乞颂铺心无下亦无高一等无心次第浇便是口吞三世佛沾他涓滴也难消城中出队人家百万帝城中应念南山彻骨穷䥫壁重重挨得入笊篱无柄舀春风断臂僧复田业古人断臂覔安心岂有他能我不能好手手中夸好手千年常住一朝僧送韶䥫鞭住西余西余旧说端狮子解弄如今有几人不是区区谩相屈要看手眼一时亲送僧久旱吴田半不収子今西浙往东州且图有展炊巾处佛法从教烂却休送圆禅人灵山无地可容身好泛江潮去问津东浙藂林如海阔但参露柱莫参人X煎笋锦绣乍脱玉为肌更着油煎供养伊盐醋费他多少了舌头换却不曾知相士朱蓑衣阅世双眸自有神酒浇胷次语生春一蓑衣底干坤大切莫怱怱说向人空上人乞颂冷泉近日饭箩空无奈栽田岁不逢有个休粮方子妙衲僧竞去问天童和戒首座韵号石潭两目瞠瞠视碧霄生吞佛祖气雄豪石潭谁得知深浅尽日金风皷怒涛送照上人归蜀我堕南来𩯭巳衰汝今何得悔来迟乌藤𨁝跳还归那佛祖从教不展眉赠云谷先生卦盘掇转味天机祸有胎兮福有基昨夜孛星移一位先生睡着不曾知送祖上人祖祖相传直至今天高地逈少知音到家人问相传事但道真鍮不愽金一化士取血和墨写藏经乞颂欲书火后旧时经剔血和煤字字真未举笔前全藏了闻絃应有赏音人X彬监寺争田衲僧公验既分明祖父田园尽力争他日水云同一饱几人放筯便忘恩端大师峻峺门庭老末山清风凛凛固难攀古今彼此元无间只在当人反掌间送小师游方莫辞脚力造诸方佛法无多要久长历尽崎岖到平地归来掀倒破禅床示众劒刃飜身犹是钝屋头问路太无端楚鸡不是丹山凤何必临风刷羽翰送炳藏主归乡号南山江海浮游岁月移五峰曾契少林机白拈果有超师作和我南山载取归送小然还乡及早游方及早归参禅须是后生时傍人不必轻相笑临际元唿小𤺊儿赠通禅客龙墀问法动天颜天赠黄金一万钱打得衲僧公验正通禅依旧是通禅送师孙昧禅人十五为僧二十归途中莫比在家时老僧留浙汝回蜀三昧从来古不知X辞净慈赴灵隐湖上牢牢把一关孤危独立绝跻攀老无定力随风转又向南山过北山题参政楼公二圆相图皎然书平定字攻媿写二圆相引得多少平人望云上树且喜两没交涉要知的实却须亲见石田跋真歇墨蹟真歇老子与慈闱书诸方题䟦各出已见互若不同殊不知书首云再覆则是当自有别幅也言及奉诏住山并问亲眷上下亦母子之至情又何嫌焉岂必言言言出世外然后为得哉学者宜于此求之题卍菴墨蹟卍菴空里採花诸人石上种藕三点前三点后动南星蹉北斗山僧口似磉盘舜若多神失笑何居士书华严经请跋华严大教诸经极谈一字含万法一音徧一切口议心思湿纸包火何君书而施诸名山有缘者披诵非从五十三参长者居士中来安能如此若于白纸黑字外不起一丝毫知解则大人境界其庶几焉万善友书法华经请跋法有三周喻凡七种止止牢辞不肯容易便说忉忉勤请必以开演为期不得巳八字打开用副彼四众渴望万君善友剡藤墨书毛颕淘泓俱有成佛之分银钩䥫画当収辅教之切是最上因缘岂浅功德哉X我有大经卷量等太虗空目前直下辨端倪帋上方知成染污跋家侍郎为信禅人刻佛偈资阳宗信禅者在俗时刻石肖佛像极其精妙一旦弃去祝发学佛乞语于存斋居士说偈示之滔滔委折无异佛口流出不知信能领会否虽然犹欠一着在居士偈首云手中千万亿佛一一悉从心起信可往问居士不知某甲心从甚处起居士决然别有转身一路若也不能切忌死在居士句下题刘右司笔蹟朔斋居士为传侍者书龙门及白杨语出以示予求书数字于后予云二老言端语端朔斋心正笔正汝能笃信䇿勋圣处毛颕淘泓俱有一分功德况朔斋乎䟦游丞相为印上人书心经般若心经大资相公所书一字是一字印上人授持一句是一句石田不敢措一浮辞以谤真实义谛痴绝写师上堂心禅人以之求语南山半夜信脚过连云太白无端走笔追陈迹心禅人谨谨収藏不知与山僧有甚死冤雠见者不可不为雪屈小佛事为太师史卫王起灵三界无法何处求心四大本空应无所住故我太师X卫王乘愿力而来乘愿力而去以去来为寂灭之场以生死为游戱之具千载一时百世一人位兼文武泽被寰瀛曾扶杲日直挂青冥视伊傅周召未肯多逊孜韦李房杜莫之与伦至于相门出相声光赫奕二十七考中书汾阳亦应避席登耆寿保终吉茆土裂封王爵世袭此又振古所无岂可求之方𠕋今而巳矣孰不痛伤仕䆠至将相富贵归故乡昔未得归今始归生死二途元不别二途不别十字纵横脚头脚底通霄路直踏毗卢顶上行为鉴喝堂秉炬圆悟的骨孙㑃堂破家儿住山鈯斧子六七处提持岁晚力辞佛日归扫灵山室重拈栗棘金圈拶得一衲僧上壁等闲时节至撒手卧长空髑髅山后信息不通瞿昙十五日便恁么喝堂十六日也恁么游戱死生无可不可无可不可八面玲珑杨岐驴倒跨踏杀丙丁童为灯上座入塔室内一盏明灯三人证龟成鼈只因这个话头万里奔南走北如今油尽灯残覰见本来无物既是本来无物且道这个作么生商量日月不到处特地好风光为远首座下火钟山后板曾分座慧日峰前又聚头梦里翻身忽知有横吹玉笛过沧洲远首座住住南山有语重分付X且道分付个什么海底火烧天逢人莫错举为绍宗上座下火是何宗作么生绍百尺竿头放开两手了了了无可了打銕不离火星目前一任𨁝跳为清上座下火镇海明珠绝无瑕颣脚跨南山亲遭击碎既击碎须领会前路逢人索此珠一挥石火青天外为月藏主下火大藏小藏半月满月和底尽掀翻万里一条䥫便恁么未亲切山僧口似磉盘却听火把饶舌为辨藏主下火辩泻黄河巳落第二口挂壁上雷声震地个里绰得便行毫发不容拟议脚下烟生头上火起为林上座下火玻璃江上方发足飞来峰下便抽单不涉程途一句子烈焰堆中斫额看为灯上座下火不受燃灯记不参闲达磨生死牢关一拳打破饶你如是也未放过直须隔山见烟不用钻氷求火为小师赞上人下火一病缠身竟弗瘳室中又减鞠多筹须弥那畔重开眼要见精金火里求为珍上座下火从门入者不是家珍不从门入者亦未是家珍恁么X则埋没先圣不恁么则辜负已灵珍禅人当炉不避火春来草自青为文侍者下火生佛未具文彩巳彰髑髅觑破绝依倚跳出无魔必死乡且道跳出后如何优昙开火聚嗅着不闻香为秀禅客下火多年立战口觜唠嘈头头有路步步升高贪程太速攧这一交攧则攧了也还记得昨日话头么举火云虽然眉毛只在争奈鼻孔巳焦为太法公下火不书壁间偈不传夜半衣六十三年空守几茎白发垂垂时节既至忽尔知归推倒那边无影树却来火里再抽枝卷第四行状师名法薰号石田眉山彭氏前灵隐瞎堂远公当淳熈间诏问佛法奏对称旨赐号佛海禅师其族祖也师生而敏三四岁时见佛僧即知礼敬年十六恳怙恃欲出家往从丹稜石龙山法宝院智明自知慕禅宗二十二薙发受具戒曾振䇿而南道湖湘访诸祖遗蹟初道吾吾嗣诸禅师居石霜相距百二十里朔望必步往拜吾之塔耄X犹不辍一夕大雷雨塔自迁就之至今号雷迁塔师因作礼述偈曰一念慈容元不隔何须特地肆乖张平高就下婆心切恼得雷公一夜忙师名因是着次江西踈山栢庭文坏衲琏咸延留之未几至浙见无用全于天童见秀岩瑞空叟印于鄮峯印职师悦众巳而闻吴门穹窿破菴禅师道望遂往依焉一见则为法器室中举世尊拈花迦叶微笑师云焦砖打着连底冻赤眼撞着火柴头破菴阴奇之每于日用语默故起其疑师于是决志依栖时咨询与无准范日相激砺期餍心初破菴迁吴兴凤山资福俾师知藏偶闻举锯解秤鎚跃然开发平昔疑滞泮然矣破菴甞曰二人者堪为种草盖指师与无准也自是声烨然丛林中居无何资福散席师遍游诸老门庭见灵隐松源岳净慈肯堂充华藏遯菴演咸谓其从作家炉鞴中出自不同也后之霅川道场方憩宿觉主人无传宗知之即挽以分座一众悦服俄出世苏之高峰辨香为破菴拈出高峯蕞尔剎劳苦戢缩以身率之未三年为改观次迁枫桥众绳绳然有辈行高德高原泉无准范即庵觉石溪月五六人相伴而住提持擎展厥响益宏钟山虗席庙堂精选择乃以师补处宝庆元有旨迁南山净慈端平二复有旨迁北山灵隐两山居各十年牧万指如一易腐挠为壮丽每念灵径中途水云憧憧逈无食息地当嘉熈庚子之饥锐欲剏接待遣其徒可仍相攸西谿闲林X间得坞焉地主因以施遂倾衣盂辨集之请移宝寿院额租入不令过肆伯或以问师师曰吾为防道者设耳过则萠后人侈心而动观望其周防为远计如此淳祐甲辰季春望示徒云伹得本莫愁末唤什么作本唤什么作末松栢千年青不入时人意牡丹一日红满城公子醉山僧恁么道若有不肯底是我同参又嗣法师俊绘师像求赞有云末后一句分付厨山众颇讶之明日忽示疾又明日退而归宝寿趣辨终焉丞相洎京尹委诸山勉留至三返因举天童痴绝冲自代明秊孟春十一日索浴净发易衣趺坐而终龛留半月承痴绝径山无准净慈北磵以师全身窆于院之后山不违师意也寿七十五腊五十三嗣法三十余人度弟子二百五十三人有五会录二卷五堂程沧洲为序巳锓梓行师貌古性直音韵朗畅临事有定见而能断护常住不啻目睛而不容人之私慈恕而行故久而人思之呜唿为人师者无它道而巳矣若夫涉世之法固土苴绪余耳然忽弃不省则吾事不立古之人未甞有所偏也师握尘为人则机不容凑泊兴事莅众则明不容欺蔽五迁望剎阅三十有二年其䇿励衲子面目严冷斤其外求激其自到当时或不怿而去久而后知其真实相为也垂示机语当时或不乐为传称及示寂后惟恐其尽见也故江湖谓师死后道行亦其兴造实诣有弗容磨灭而然耶撙节而足用审量而计功虽有大兴X建一毫不以干人见它处持疏鹭候人门呫嗫纵臾以希施予者直鄙而笑之而土木金碧在处成就南北两山殆遍焉北山又增寘溧隔上腴贰千余亩皆它人所难而师出于游戏至词章骈俪丛林所需者虽不从事乎此或有所为操笔立就敷腴调畅非凡浅者所能到也末叶彫零人物眇然长于此或短于彼若师者可谓兼之矣士大夫以此道扣击者未易殚举而少保孟无庵为尤密至受衣而称得法岂无自而然哉兹余客北山师之徒可述与师之孙不眛过余而言曰子昔从吾师于净慈其出处始末知之悉矣盖有述焉义不得辞故为直书其行事之迹以详告后之人若夫掇其大者铭以垂诸远则巳属左史杨公大手笔云淳祐庚戌仲夏四明比丘大观谨状祭文维石田老江乡名家五浊海中优昙钵花弃儒而释如古丹霞挑起钵囊周游天涯邂逅破庵古道铁蛇赤手捕取雷攫电拏开堂枫桥起废咄嗟永明灵隐法皷日挝横拈竖说西抹东涂参徒云集袂属肩差土木余事无丝粟差八面受敌人莫我加晚营把茆X岩谷谽谺以病得间归亦可嘉某生晚识昧几井中蛙言从师游如陞宝阶矧是生缘同眉丹厓忽耳讳间不胜惨怀四大合离撒土抟沙真见道者何所安排一炷水沈一瓯茗芽无缝塔中生耶死耶尚享武翼郎特差江南东路兵马铃辖兼本路马步军副总管建康府驻札方正夫情亲则千里而肝胆心异则交臂而楚越此上古之至言也师孕眉山我生东浙地角天涯梦不可得一逢笑领如合符节隆我以道全我以义几二十年而无少衰焉岂非心之与情于此见矣师之游历江湖主张法席两奉诏旨镇南北山钟皷号令功劳韪绩虽金石不足以纪其行业有竹帛不足以书其功德至提向上机施不传妙又非我之所尽知也何期厌弃东土遽携只履翩翩而西之呜唿冷泉寒洗玉眉山踈露骨千古万古中我师元不灭一瓯表世情惟灵来电瞩尚飨朝奉郎前宣州通判李镠嗟嗟石田道尊德伟倒指江乡如师无几先君爱师犹黄檗似师重先君逾裴公美我亦从游承先君志一往一来山林朝市续倅宣城妙墨远寄迨归池濵相望千里旋闻示疾宝寿退止省问莫前累遣药饵日冀康复胡为不起遗讣踵门悽其罔既来扣岩扃灵踪远矣飜忆笑言音犹在耳遗像堂堂松山岿岿拜手难提荐此芬菲X廸功郎雅州推官兼教授史少南破菴老虎生两菸菟锯牙电目文彩相如一蹲双径一临西湖风行草偃分踞齐驱我昔偕计来游上都勇探其穴北山之隅朝夕明窓夜雪拥庐一言啮簇拊掌顾予四秊阔别百里脩途忽报鹤林巳露双趺谓师病欤取呵文殊谓师死欤取诮道吾所叹匪他法苑空虗宝寿峯前矗矗浮图远致生刍悲与笑俱佛氏之弱儒其昌乎吾父翁活业为石田兄破荡无遗今观前项所供并是诣实至切要处不觉咬断拇指径山弟师范拜首