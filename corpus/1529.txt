医旨绪余提要钦定四库全书子部五医㫖绪余医家类提要等谨案医㫖绪余二卷明孙一奎撰发明太极阴阳五行之理备于人身分别脏腑形质手足经上下宗气营气卫气三焦包络命门相火及各经络配合之义又引黄庭经以证丹溪相火属右肾之非引脉诀刋误以驳三因方三焦有形如脂膜之谬分噎腑翻胃为二症辨癫狂癎之异治皆卓然有特识其议论诸家长短谓仲景不徒以伤寒擅名守真不独以治火要誉戴人不当以攻击䝉讥东垣不専以内伤树绩阳有余阴不足之论不可以疵丹溪而撄宁生之技亦可足垂不朽尤千古持平之论原本与医案同附赤水元珠之后今各自为帙云干隆四十四年三月恭校上总纂官纪昀陆钖熊孙士毅总校官陆费墀医旨绪余卷上钦定四库全书医㫖绪余卷上明孙一奎撰太极图抄引生生子曰天地万物本为一体所谓一体者太极之理在焉故朱子曰太极只是天地万物之理在天地统体一太极在万物万物各具一太极即隂阳而在隂阳即五行而在五行即万物而在万物夫五行异质四时异气皆不能外乎隂阳隂阳异位动静异时皆不能离乎太极人在大气中亦万物中一物尔故亦具此太极之理也惟具此太极之理则日用动静之间皆当致夫中和而不可须臾离也医之为教正示人节宣天地之气而使之无过不及攻是业者不能寻绎太极之妙岂知本之学哉故具太极图抄于首简太极图太极图说山阳度氏曰上之一圏者太极本然之妙也及其动静既分隂阳既形而其所谓上之一圏者常在乎其中葢本然之妙未始相离也至于隂阳变合而生五行水火木金土各具一圏者所谓分而言之一物一太极也水而木木而火火而土土而金复会于一圏者所谓合而言之五行一太极也然其指五行之合也总水火木金而不及土者葢土行四气举是四者以该之两仪生四象之义也其下一圏为干男坤女者所谓男女一太极也以见太极之妙流行于天地之间者无乎不在而无物不然也中和集曰上之一圏者释曰圆觉道曰金丹儒曰太极所谓无极而太极者不可极而极之谓也释氏云如如不动了了常知易系云寂然不动感而遂通丹书云身心不动以后复有无极真机言太极之妙本也是知三教所尚者静定也周子所谓主于静者是也葢人心静定未感物时湛然天理即太极之妙也一感于物便有偏倚即太极之变也苟静定之时谨其所存则天理常明虚灵不昧动时自有主宰一切事物之来俱可应也静定工夫纯熟不期然而自然至此无极之真复矣太极之妙应明矣天地万物之理悉备于我矣不知易者不足以言太医论生生子曰天地间非气不运非理不宰理气相合而不相离者也何也隂阳气也一气屈伸而为隂阳动静理也理者太极也本然之妙也所以纪纲造化根柢人物流行古今不言之蕴也是故在造化则有消息盈虚在人身则有虚实顺逆有消息盈虚则有范围之道有虚实顺逆则有调剂之宜斯理也难言也包牺氏画之文王彖之姬公爻之尼父赞而翼之黄帝问而岐伯陈之越人难而诂释之一也但经于四圣则为易立论于岐黄则为灵素辨难于越人则为难经书有二而理无二也知理无二则知易以道隂阳而素问而灵枢而难经皆非外隂阳而为教也易理明则可以范围天地曲成民物通知乎昼夜灵素难经明则可以节宣化机拯理民物调燮札瘥疵疠而登太和故深于易者必善于医精于医者必由通于易术业有专攻而理无二致也斯理也难言也非独秉之智不能悟亦非独秉之智不能言也如唐祖师孙思邈者其洞彻理气合一之㫖者欤其深于易而精于医者欤其具独秉之智者欤故曰不知易者不足以言太医惟会理之精故立论之确即通之万世而无弊也彼知医而不知易者拘方之学一隅之见也以小道视医以卜筮视易者亦蠡测之识窥豹之观也恶足以语此问三才所同者于人身何以见之生生子曰人之与天地万物同者同此理气也朱子曰人之与物本天地之一气同天地之一体也故能与天地并立而为三才皇极经世曰天有四时人有四支四支各有脉也一脉三部一部三候以应天数神统于心气统于肾形统于首形气交而神主其中三才之道也撄宁生巵言曰天地非大气鼓鞴则寒暑不能以时潮汐不能以讯霜露氷雪不能以其候人身非此气鼓鞴则津液不得行唿吸不得息血脉不得流通糟粕不得传送也内经隂阳应象大论曰天气通于肺地气通于嗌风气通于肝雷气通于心谷气通于脾雨气通于肾六经为川肠胃为海九窍为水注之气巵言曰人首尊而足卑天地奠位也脾肺相为母子山泽通气也肝胆主怒与动雷风之相薄也心高肾下水火不相射也此人之所以与天地参而为三也命门图说生生子曰天人一致之理不外乎隂阳五行葢人以气化而成形者即隂阳而言之夫二五之精妙合而凝男女未判而先生此二肾如荳子菓实出土时两瓣分开而中间所生之根蒂内含一㸃真气以为生生不息之机命曰动气又曰原气禀于有生之初从无而有此原气者即太极之本体也名动气者葢动则生亦阳之动也此太极之用所以行也两肾静物也静则化亦隂之静也此太极之体所以立也动静无间阳变隂合而生水火木金土也其斯命门之谓欤素问曰肾藏骨髓之气又曰北方黑色入通于肾开窍于二隂藏精于肾难经曰男子以藏精非此中可尽藏精也葢脑者髓之海肾窍贯嵴通脑故云生生子曰三十六难言肾有两脏其左为肾右为命门命门者诸精神之所舍男子以藏精女子以系胞故知肾有二也三十九难言五脏亦有六脏者谓肾有两脏也其左为肾右为命门命门者精神之所舍也男子以藏精女子以系胞其气与肾通细考灵素两肾未尝有分言者然则分之者自秦越人始也追越人两唿命门为精神之舍原气之系男子藏精女子系胞者岂漫语哉是极归重于肾为言谓肾间原气人之生命故不可不重也黄庭经曰肾气经于上焦营于中焦衞于下焦中和集曰阖辟唿吸即𤣥牝之门天地之根所谓阖辟者非口鼻唿吸乃真息也越人亦曰肾间动气者人之生命五脏六腑之本十二经脉之根唿吸之门三焦之原命门之义葢本于此犹儒之太极道之𤣥牝也观铜人图命门穴不在右肾而在两肾俞之中可见也难经虽有命门之说并无左右水火之分何后人妄臆指命门属相火耶顾灵素三隂三阳手足十二经配合皆有定偶以象十二时十二月十二律之意今又以命门为属火则当统之于何经十二经既无所统则两肾皆属少隂水可知黄庭经曰两部肾水对生门或曰然则脉诀何谓命门配三焦属相火也余曰此高阳生之悞戴同父辩之已详三焦是手少阳经配手厥隂经为表里乃手经配手经火配火为定偶也岂有手配足火配水之理哉滑伯仁难经本义註曰命门其气与肾通则亦不离乎肾其习坎之谓欤手心主为火之闰位命门即水之同气欤命门不得为相火三焦不与命门配亦明矣虞庶亦云诸家言命门为相火与三焦为表里按难经只有手心主与三焦为表里无命门三焦表里之说据此则知诸家所以纷纷不决者葢有惑于金匮真言篇王註引正理论谓三焦者有名无形上合手心主下合右肾遂有命门三焦表里之说夫人身之脏腑一隂一阳自有定偶岂有一经两配之理哉夫所谓上合手心主者正言其为表里下合右肾者则以三焦为原气之别使而言之尔知此则知命门与肾通三焦无两配而诸家之说不辩而自明矣或曰如子所云则命门属水欤予曰右肾属水也命门乃两肾中间之动气非水非火乃造化之枢纽隂阳之根蒂即先天之太极五行由此而生脏腑以继而成若谓属水属火属脏属腑乃是有形质之物则外当有经络动脉而形于诊灵素亦必着之于经也或曰然则越人不以原气言命门而曰右肾为命门何也予曰此越人妙处乃不言之言也言右肾则原气在其中矣葢人身之所贵者莫非气血以左血右气也观黄帝隂符经曰人肾属于水先生左肾象北方大渊之源次生右肾内有真精主五行之正气越人故曰原气之所系信有核欤或曰灵素命门有㩀乎予曰隂阳离合篇有太阳根起于至隂结于命门启𤣥子註曰命门者藏精光照之所则两目也灵枢亦曰命门者目也葢太阳乃肾之表目者宗脉精华之所聚故特以精华之所聚处而名之为命门也右肾水火辩或曰人皆谓右肾属相火相火即少火观坎之象则知肾具水火之道一阳居二隂间为坎水火并而为肾故惟坎加习也子以右肾为属水然则其说非欤余曰以惟坎加习斯其说所以非也夫坎水也上下皆坎易故曰习坎观先天图干南坤北后天图离南坎北五行火高水下故仙家取坎填离以水升火降既济为道谓採坎中之一阳填离中之一隂此还干坤本源之意也坎离是兑待之义如彼谓一阳居二隂之间无乃指一阳为火耶然则离以一隂居二阳之间又作何说也夫物物具五行五行一隂阳隂阳一太极五脏均有此金木水火土何乃指坎中之阳为火指右肾为少火也坎中之阳即两肾中间动气五脏六腑之本十二经脉之根谓之阳则可谓之火则不可故谓坎中之阳亦非火也二隂即二肾也肾既皆隂则作一水一火并㸔者亦非矣不然坎中之阳尚不可以火目之而右肾又何可以属火哉或曰子是之言固矣彼北极𤣥帝象下有龟蛇者何说也且昔沙随程可久曰北方常配二物故惟坎加习于物为龟为蛇余曰此何可以证水火并而为肾之谬也葢龟蛇乃道家寓意处谓蛇属心火龟属肾水能降此二物不使妄动庶坎离得以交姤而身中之丹可成若肾则封藏之本精之处也安可牵扯龟蛇而与之同类并观哉断乎其不可矣或问七节之傍中有小心或指下第七节命门穴为小心者有以小心为志心者有以小心为少火以少火为相火者何纷纷之不一耶请为悉之生生子曰此出内经刺禁论启𤣥子註曰小心者真心神灵之宫室也又註隂阳类论篇有曰新校正云按大素小心作志心扬上善以志心为肾神故乃倒数嵴骨下七节认为小心顾命门穴乃十四椎间即以下逆数之亦在第八节矣非第七节也又不思经曰伏鼓不浮上空志心启𤣥子註曰脉伏鼓击而不上浮是心气不足故上控引于心而为病也此註良是设为肾而言则当无上空二字矣此扬上善之悞故后人即以命门为小心认小心为少火认少火为相火颠倒无限皆由此一悞也或曰然则小心果为何物余曰滑伯仁经度篇心经註下有云心系有二其一上与肺相连入肺两大叶间其一由肺系而下曲折向后并嵴膂细络相连贯嵴髓正当七节之间下与肾相通葢五脏系皆通于心心通五脏系也又按内脏图心系果如所云据此观之小心即心包络也何一阳亦谓手厥隂心包络发原正在心五椎下二节七节之傍正与膻中平对井不可紊设如彼逆数之则心当在十五椎肺在十九椎下自素问以来未尝闻此倒数法也灵枢经曰膻中者心主之宫城也此与启𤣥子註真心神灵之宫室相孚以心系并嵴膂贯嵴髓正当七节之间也彼倒数下七节始于扬上善继而刘守真医学统宗已辩其非余不复赘难经正义三焦评或有以马𤣥台难经正义问于生生子曰马氏谓难经所言三焦乃上中下之三焦故曰无形之气若于手少阳之三焦乃是有形引灵枢素问经㫖及东垣等论为证而以手厥隂配合俱寓诊于右尺子以其说为何如幸条悉之以诏来学生生子曰马𤣥台蒐究经㫖甚博考证诸篇极工致非苦心者不能也但谓三焦有二上中下之三焦行脉道以通十二经手少阳之三焦惟司决渎之职而已谓东垣能疑之而不能正之又引三因方谓脂膜如手掌大者为三焦而寓诊于右尺斯言不能无弊何也上古文字不容易㸔亦有不可强解者亦非聪明所可臆度不可辩者宁缺之不敢妄议恐增后人一障也姑即所疑条陈于左以俟明哲马氏曰手少阳三焦焦当作膲是有形物也上中下之三焦焦字从火谓能腐熟水谷变化也余按焦字亦不一灵枢背腧篇有云肺腧在三焦之间心俞在五焦之间据铜人图肺俞在三椎下心俞在五椎下是以焦字作椎字㸔也椎槌也节也斯上中下之三焦亦是以地叚三停而言如云上中下三节也焦膲同用如藏脏同用也不必拘从火从肉但观上下文义何如尔推马氏之意不过谓从肉则是有形从火则是无形葢为有形无形生疑也马氏曰三因方云古人左为肾藏其府膀胱右为命门其府三焦三焦有脂膜如手大且曰宋有举子徐遁者医疗有精思曰齐尝大饥羣丐相脔而食有一人皮肉尽而骨脉全者视其五脏见右肾之下有脂膜如手大者正与膀胱相对有二白脉自其中出夹嵴而上贯脑意此即导引家所谓夹嵴双关者而不悟脂膜如手大者之为三焦也由是知三焦为有形也愚谓此言无稽不必信也葢医以灵素为宗灵素不载如张仲景华佗王叔和孙思邈皆擅名古今者未有一言及此史载秦越人隔垣洞见人藏腑者假令三焦如手掌大何不言之而反曰无形之气又观手少阳经起止散络亦无夹嵴贯脑之说独陈无择言之岂无择之神知出灵素诸公之上而操议以胜之哉愚故谓无稽之言不必信也余惟人身禀赋有肥瘠有长短有男作女形女作男形脏腑亦有厚薄之不一人脏内景殆与猪相类两肾即两腰子两腰子皆褁于脂膜之中间或有偏长短者不可因脂膜之垂长者便指为脏腑也两白脉自中出者正肾之脉络尔膀胱中处腹下亦非偏于左者抑何相对若是之偶耶据云大饥而相脔安有舍美肾而不食尚从容乎有所待也此不待辩而可知若脂膜左右长短不同由人之肥瘠也且如平人之胆仅藏汁三合姜维之胆大如斗平人喉管二一通气一通食铜人图有载大贼欧希范之喉管有三彼陈无择者抑信之否乎三焦既有形若是铜人图必图而表之华氏内照图亦必表而出之何一阳曰世传华佗神目置人裸形于日中洞见其脏腑是以象图俾后人凖之为论治规范三国时杀人亦不少华佗之医不可谓无精思岂有三焦如是乃遗而不之载哉何一阳又曰余先年精力时以医从师征南歴剖贼腹考騐脏腑心大长于豕心而顶平不尖大小肠与豕无异惟小肠上多红花纹膀胱真是脬之室余皆如难经所云亦无所谓脂膜如手掌大者余谓心小肠属火故色皆赤三焦亦属火色独如脂膜是不可信矣顾戴同父氏有言曰三因方之好异也云三焦有形如脂膜附于肾夹嵴若果如是则内经难经言之矣其经脉又何徧属歴络之云乎医学辩疑俗断极叱其非惜乎人未之考也或曰子以难经三焦无形之言为是何灵枢本藏篇皆谓有厚薄缓急直结纵横惟其有形乃有此语余曰本藏篇论三焦者非特为三焦有物如是也厚薄直结缓急等语为膀胱而言也合通篇脏腑配应而观其义自见据五脏各有一腑为应三焦为孤腑又为外府又为中渎之府按渎者水也膀胱为津液之府津液亦水也三焦为决渎之官膀胱之用也又为肾间原气之使以其无形故附膀胱而言之何以然黄帝曰愿闻六腑之应岐伯答曰肺合大肠大肠者皮其应心合小肠小肠者脉其应肝合胆胆者筋其应脾合胃胃者肉其应肾合三焦膀胱三焦膀胱者腠理毫毛其应帝曰应之奈何岐伯曰肺应皮皮厚者大肠厚皮薄者大肠薄肾应骨密理厚皮者三焦膀胱厚粗理薄皮者三焦膀胱薄踈腠理者三焦膀胱缓皮急而无毫毛者三焦膀胱急毫毛美而粗者三焦膀胱直稀毫毛者三焦膀胱结也三焦原非五行正府而无所应故称外府孤府因帝以六府之应为问三焦既为膀胱之用原气之使故以膀胱合而应之以答六府之应如此也又本输篇曰肺合大肠大肠者传导之府心合小肠小肠者受盛之府肝合胆胆者中正之府脾合胃胃者五谷之府肾合膀胱膀胱者津液之府此五脏五府五行正配合者也独少阳三焦无合乃复曰少阳属肾肾上连肺故将两藏三焦者中渎之府水道出焉属膀胱是孤之府也是六府之所与合者合二篇观之三焦属肾与膀胱故附膀胱而言非为三焦有物如是也勇士篇之纵横及诸篇言有形者多类此彼陈无择之脂膜果有理疎理密直结纵横也乎哉无择之好异而故为之辞也或曰三焦既无形如此何气府篇有少阳脉气所发者三十二穴缪刺篇有少阳之络经脉篇有三焦少阳之脉经别篇有少阳心主之正经筋篇有少阳心主之筋衞气篇有少阳心主之本隂阳二十五人篇言手少阳之上血气盛则眉美而长等语似涉有形今曰无形然则彼皆非耶余曰所谓有形者指其经依附各属经络而流贯者言也葢手少阳乃十二经中之一经其动脉原有起止亦有脉络经筋俞穴出入相应以经络乎上中下一身也非谓无其经脉而虚作一气看也因有此经故有此病云无形者指其府也以其无特形故称外府非若五府称赤肠白肠黄肠青肠黑肠长若干重若干受盛若干若独指其经脉起止俞穴主病等语便谓是有形之府不思竒经中如冲任督等脉皆有起止亦皆主病冲为血海任主胞胎亦可指冲任等脉如有形府例看否耶有形之说不必辩而其谬自明矣马氏曰东垣此事难知问三焦有几似尝究心于此者惜乎谓三焦有二者不及上中下之三焦则悞矣是欲阐内经而内经之义未融欲正难经而难经之言仍在也余曰此事难知乃王好古所着好古为东垣高弟问三焦有几者非为手少阳三焦当分上中下为二也是欲人知三焦有手足之分尔手少阳三焦主持于上足三焦主持于下足三焦者足太阳膀胱之别也若将手少阳三焦又分出一箇上中下三焦合足三焦观之得无有三箇三焦耶则凿矣好古此篇分三焦甚有功但谓命门包络于右尺同诊又谓包络亦有三焦之称为命门之火游行于五脏六腑之间主持于内也似亦未究命门相火之义难经虽有命门之说未尝言其为火观男子以藏精一句则知右肾非火矣矧经曰精者水也又曰其气与肾通水与火可相混耶都缘惑于高阳生脉诀以三焦配命门而张世贤图难经脉诀又以心包络皆混配命门三焦于右尺故有命门属火之说何一阳医书统体极劾其盗袭讹言紊陈图局诬世钓誉夫命门乃两肾中间动气人之生命所司故曰精神之所舍原气之所系观铜人图图命门穴于两肾俞中间深为得㫖马𤣥台曰命门之脉不必拘于右尺以其气与肾通也顾肾间动气人之生命左肾亦可以诊之据其将右肾入左尺同诊者是要出右尺部位庶三焦包络始有诊地也又欲使人知是前人之意故托言王叔和脉诀歌云右肺大肠脾胃命由是以三焦包络寓诊于右尺也愚谓𤣥台博究如此岂有不识脉诀非叔和书哉正苦三焦包络二脉无所归着不得已而引脉诀歌为証仍称王叔和之名者不过要使人尊信也抑不思叔和脉经寸关尺之诊寸部合于上焦关部合于中焦尺部合于下焦两尺皆以肾为候而无三焦包络左右之分千金方载列亦同今人不体认脉诀之非往往为其牵缚又强扶而合之亦大可叹也戴同父脉诀刋误首篇辟之甚详真千载断案读之亥豕自见毋用多喙马氏谓心火面北君道也故居寸上相火面南臣道也故居尺下三焦包络皆属相火故寓于右尺下部诊之余曰此强合之词也人多不思相火命名之义往往以隂火作相火看故溯洄集辩之包络乃䕶心之脂膜不离于心膻中气海三焦之所布皆在膈上与心相近故称曰相火以其为君火之相也余窃谓相犹宰相辅成君徳位必相近今马氏以三焦包络二脉诊法部位无所着落是为诊法部位而言非为君臣尊卑定南北也论定分则君臣尊卑有南北论诊法则部位之居有逺近势也亦理也包络之䕶心与宰相之近君一也若将包络居尺下则与心逺矣世岂有逺离于君而谓之相哉此又可以例观矣且经谓上以候上下以候下者均此理势也按洪范五行火曰炎上水曰润下难经亦曰火炎上而不能下故在上部水流下行而不能上故在下部今以南北尊卑之势紊而使居下部岂不背经义哉徒拘拘以君臣尊卑而言则肺亦臣也经曰肺者心之盖也抑何反加于心之上耶葢肺相传之官位近心君故治节由之是以同处于膈上也观素问三焦包络皆处膻中葢膻中者臣使之官喜乐出焉以近心君故喜乐由之又三焦为气父包络为血母从心肺而言也以心主血肺主气皆居鬲上故曰膻中之分父母居之气之海也是故不得而居于右尺下部也谢坚白难经本㫖亦推宗脉经谓手厥隂即手少隂心脉同部三焦脉上见寸口中见于关下焦与肾同诊此其说殊合经㫖千古不易之定论也或曰三焦下合右肾子以其说然欤否欤余曰此启𤣥子引正理论之言不知何所据徧考灵素只有上合手心主一句无下合右肾之说或曰然则与手心主配合为表里者何也余曰手少阳三焦之脉布膻中散络心包手厥隂心主之脉出属心包络下膈歴络三焦因其脉上下交络故也又俱属手经均为相火以类相从虽为表里终非五脏五腑比也此何以故余曰为是非也葢藏有声色臭味府有出纳受盛二经无声色臭味出纳受盛虽是表里实非藏府比也素问运气篇曰心包非藏也三焦非府也余故曰以类相从也或曰马氏谓上中下之三焦行脉道以通十二经手少阳之三焦惟司决渎之职而已子以为非耶余曰噫嘻人之好异也经书岂容易言哉圭斋欧阳公曰难经先秦古文葢为医式之祖也东坡苏公曰医之难经句句皆理字字皆法后世达者神而明之如珠走槃如槃走珠无不可者若出新意而弃旧学以为无用非愚无知则狂而已㸔书之法当以意会其理而融其辞不可执己见以害其意夫所谓三焦者乃上焦中焦下焦三处地位合而名之也以手少阳经统而属之以合十二经之数人之有十二经犹日之有十二时歳之有十二月也上焦主纳而不出其治在膻中中焦主腐熟水谷其治在脐旁下焦分别清浊主出而不纳其治在脐下滑伯仁曰治犹司也犹郡县治之治言三焦所治之地方在斯也有以唿上焦为三焦者如云三焦为气之父指上焦之气海而言也有以唿中焦为三焦者如云三焦欬状欬而腹满不欲饮食此皆聚于胃关于肺者是也有以下焦唿为三焦者如云决渎之官中渎之府者是也此三焦者外有经而内无形故曰外府明非五藏五府之有合应也又曰孤府袁淳甫难经本㫖曰所谓三焦者于膈膜脂膏之内五脏五腑之隙水谷流化之关其气融会于其间熏蒸膈膜发达皮肤分肉运行四旁曰上中下各随部分所属而名之实元气之别使也是故虽无其形倚内外之形而得名虽无其实合内外之实而为位者也灵枢经曰上焦出于胃上口并咽以上贯膈而布胸中走腋循太隂之分而行还至阳明上至舌下足阳明常与营俱行阳二十五度行隂亦二十五度一周也故五十度而大会于手太隂观此则秦越人谓作水谷之道路气之所终始者为不诬矣中焦亦并胃中而出上焦之后此所受气者泌糟粕蒸津液化其精微上注于肺脉乃化而为血下焦者别廻肠注于膀胱而渗入焉故水谷常并居于胃中成糟粕而俱下于大肠而成下焦渗而俱下济泌别汁循下焦而渗入膀胱焉观此下焦之文则纯是决渎之事马氏乃谓上中下之三焦以气㸔手少阳之三焦作有形府㸔谓其惟司决渎之职而已分三焦为二何其谬哉灵兰秘典曰三焦者决渎之官水道出焉渎犹江河淮济之渎尔雅曰渎者独也各独出其所而入海也夫决渎本下焦之事决渎之官犹今之总督河道之职也今以三焦之名而独任下焦之职此其故何哉葢以水渎在下非气莫导膀胱所藏之水必待气海之气施化乃为溲便注泄是故以三焦治之谓赖其气而为之前导也故曰气化则能出矣若曰不必下焦之气施化而手少阳自能决而出焉则经不当复缴气化则能出矣之句或曰三焦是六腑之一故决渎由之恐不可作下焦㸔也余曰此正是马氏所疑之处马氏以手少阳三焦为腑惟司决渎下焦非腑也故作气㸔不思素问宣明五气篇曰胃为哕为恐大肠小肠为泄下焦溢为水膀胱不利为癃胆为怒又灵枢九针篇曰六气为病胆为怒胃为气逆哕大肠小肠为泄膀胱不约为遗溺下焦溢为水据此二篇则灵素亦以下焦备六腑之数是下焦与三焦无彼此也是故不分而为二也王好古虽引灵枢谓有足三焦之说缘足三焦乃太阳之别络并太阳之正入络膀胱约下焦实则闭癃虚则遗溺虽有足三焦之名实则足太阳之络脉也葢下焦乃足经之所属故即膀胱言之也本脏篇言肾合三焦膀胱亦以此故好古此问不过欲人知此义尔实无二质可分也诸家言有形状有俞穴者皆不过即其经脉而言如竒经冲任督之类也噫夫难经灵素之翼也脉经诊候之宗也难经载心包络命门三焦者凡八篇脉经阐灵素之要㫖推脉候之本原噫医学至秦越人亦神矣至王叔和亦可称精思矣二公殚心究竟着述垂训亦可谓无渗漏矣乃陈无择不信难经而信龙川不核之方志世人不宗王叔和脉经而宗高阳生之脉诀且也妄肆讥弹是何异河伯而议海若之汪洋处蚁封而谈藐姑射之灵秘哉多见其不知量也余为此辩岂不知将益增哓哓之口顾后之人惑于其说而莫之觉愿为秦王忠臣也或毁或誉何暇计哉孔子曰知我者其惟春秋乎罪我者其惟春秋乎余私心窃欲自附云附东垣三焦论东垣云三焦有名无形主持诸气以象三才之用故唿吸升降水谷往来皆恃此以通达是以上焦在心下主内而不出中焦在胃脘主腐熟水谷下焦在脐下主分别清浊出而不内统而论之三才之用本于中焦中焦者胃脘也禀天五之冲气隂阳清浊自此而分十二经络自此而始或不得其平则寒热偏胜虚实不同荣衞澁滞清浊不分而生诸病故曰气会三焦手少阳脉通于膻中膻中者臣使之官为气之海审此则知三焦者冲和之本也三焦相火及包络之脉人之元气也周身何处无之是名相火用事主持隂阳之气神明之府也诊三焦包络或有难于生生子曰心主包络三焦之说已得闻命矣但诊法尚未详明如子所言动脉下行于足经者法当诊于下部欤诚如是令人之惑滋甚也且足经肾肝之动脉皆不上行于手又何故取法于手之尺部而胗肾肝耶请再悉之余曰嘻如上所疑是殆未知寸关尺上下隂阳之义也夫脉之一字有二义焉十二经之动脉乃路陌之脉非寸关尺之谓也寸关尺之脉乃气血之先人之神也故可以候周身百骸之疾余之所指非即动脉为胗乃宗内经脉经形于上者上胗之形于下者下胗之乃法象也非为动脉之出入而言也昔秦越人述内经之微㫖而取胗法于寸关尺者又岂无所本哉寸关尺之部位乃手太隂经经渠大渊穴也实手太隂经之动脉出入之地古人取此以騐五脏之脉者以肺受百脉之朝又五脏六腑之气味皆出于胃变见于气口以气口为五脏主而脉之大要会也按脉要精微论曰尺内两傍则季脇也尺外以候肾尺里以候腹中附上左外以候肝内以候膈右外以候胃内以候脾上附上右外以候肺内以候胸中左外以候心内以候膻中前以候前后以候后上竟上者胸喉中事也下竟下者少腹腰股膝胫足中事也按此附上谓关也上附上谓寸也寸关皆有左右手分诊而尺独不分左右者则两尺皆以肾为诊也明矣内经论胗法部位前后上下如此皆法象天地配合隂阳诚万古不可少易者越人阐明内经之㫖取寸关尺以胗一身脏腑上下之候而王叔和宗之皆本于此心包络附近于君当宗脉经心部胗之乃上以候上之意也三焦亦当如脉经上中下分诊之其肾肝之动脉虽不上行于手而肾肝之元神气血之先岂有不随胃之元气上行耶玉机真脏论曰脏气者不能自致于手太隂必因于胃气乃至于手太隂也故一难独取寸口以决五脏六腑死生吉凶之法其义可见是以医者要明天地隂阳上下之理以譬周身则自然贯通不为异论束缚为医而不本素难脉经而一听庸俗口耳之学与为儒而不讲明四书五经惟徒剽窃时义者何异孙思邈曰不知易者不足以言太医斯言诚有味哉脉义脉者天地之元气也人受天地之气以生故一身之升降浮沉即造化生生不息之机其不息者脉也按内经五常政大论篇岐伯曰根于中者命曰神机神去则机息顾其为字从肉从永其命名为陌谓脉脉不断长永之道也是斡旋一身而为之纲领彼四时之脉体有如絃钩毛石之谓者无非迹隂阳浮沉升降消长而取义耳至其运行之妙有起伏隠见可騐于一唿一吸之间仲景曰唿吸者脉之头也是以有唿吸则有脉无唿吸则脉息气絶而物化矣此其天人一致之理四时流行之机微妙不易名状必潜会黙契庶可得其真体刘守真释名为幕余以为未然尔雅谓膜幕也幕络一体也非谓脉也膜则有形而脉则以神运无形者也观天何言哉四时行百物生可见矣故见此者谓之知道悟此者谓之知脉脉何容易言哉右释脉义问十二支土多十二经火多之义有以十二支问于生生子曰十二支属水火木金者各二土属有四者何也生生子曰万物生于土而归于土土属四维寄旺于四季之末故土有四也土也者在人以脾胃应之四肢属脾四肢犹四维也脏腑皆借脾胃以为养犹万物皆借于土也又问人之十二经金木水土各二而已火独有四者何也生生子曰有令德之君必有调元赞化之臣然后纲维立教化行而成无为之治假令君非相以赞密勿何能帅百执事恪恭厥职三焦包络亦犹是也包络有䕶持之功三焦有承宣节制之效何以见葢营衞出于三焦而所以营于中衞于外大气抟于胸中以行唿吸使脏腑各司其职而四肢百骸奠安者孰非相火斡旋之功哉古人以药譬兵以身譬国良以此夫丹溪曰天非此火不能生物人非此火不能以有生信然问手心主或有问于生生子曰灵兰秘典篇问十二经贵贱相使何独遗手心主也生生子曰无所遗也以膻中该言尔膻中者臣使之官喜乐出焉灵枢胀论篇曰胸腹者脏腑之郭也膻中者心主之宫城也素问遗篇曰膻中在胸两乳间为气海手厥隂包络之所居此作相火位故言臣使主其喜乐手足经配合脏腑之义有以十二经问属手足者何以故生生子曰隂阳上下配合之义也手经之脉起于手足经之脉起于足手经主持于上足经主持于下手足经者所以纪上下也犹易之本乎天者亲上本乎地者亲下也素问运气篇曰心肺心包络皆膈上属手经肝脾肾在下属足经手同手经足同足经手足经脏腑隂阳相配皆然乃一合也或曰脏腑既以隂阳配合表里何无夫妻之义余曰夫妻配合是以相尅言隂阳此以手足同类言隂阳乃自然之势不可紊者如手太隂肺金也里也隂也手经也故以手阳明大肠金配手少隂心火也里也隂也手经也故以手太阳小肠火配足太隂脾土也隂也里也足经也故以足阳明胃土配足厥隂肝木也隂也里也足经也故以足少阳胆木配足少隂肾水也隂也里也足经也故以足太阳膀胱水配此五脏五腑五行正配合也手厥隂心包络火也手少阳三焦亦火也二经虽无特形皆属相火一为气父表也一为血母里也亦是以类配也手以手配足以足配隂以阳配火以火配水以水配金以金配木以木配土以土配皆自然之势不得不然者问五行金木水火土之义生生子曰夫五行者一水二火三木四金五土咸有所也何以然素问运气曰水之为言润也火之为言化也木之为言触也金之为言禁也土之为言吐也水生于一灵枢经曰太一者水之尊号一数之始也天地未分万物未成之初莫不先见于水先地之母后万物之源以今騐之则草木子实未就人虫胎卵胚胎皆水也故天一生水一阳数也子北方水之位也子者阳生之初故水曰一地二生火二隂数也午南方火之位也午者隂生之初故火曰二天三生木三奇之数木居东东亦阳也故木曰三地四生金四偶之数金居西西亦隂也故金曰四天五生土五者奇之数亦阳也土应西南长夏故土曰五以上下左右合而观之卒莫不有一定之理而人身应之午位居上故火旺于午在人以心应之故心居上子位居下水旺于子在人以肾应之故肾居下卯位居左木旺于卯在人以肝应之故肝居左酉位居右金旺于酉在人以肺应之故肺居右中者土位土居未在人以脾胃应之故脾胃居中此五行不易之定位也问心包络何以不得为脏或有曰难经言藏有六心肝脾肺肾五而已余一藏乃右肾也手厥隂心包络既是十二经中之一经与少阳为表里矣乃不以包络为藏而以右肾当之何也生生子曰心包络乃包心之脂膜实不离乎心也虽其经起止有二余络出入屈折相同观灵枢邪客篇有曰少隂无腧心不病乎岐伯曰外经病而藏不病也葢心者五脏六腑之大主精神之所舍其藏坚固邪弗能容容之则心伤心伤则神去神去则死矣故诸邪之在于心者皆在于心之包络包络者心主之脉也故独取其经于掌后锐骨之端其余脉出入屈折其行之疾徐皆如手少隂心主之脉行也非若右肾之有形质者比也以其质无特形是故不得为特藏也又问右肾既为六脏之一矣何十二经中不以右肾之有形者足其数固乃以手心主当之此其故何哉生生子曰详乎哉问也难经虽有右肾命门为一脏之说然外无经络所属且又云其气与肾通则亦皆肾而已矣其习坎之谓欤黄庭经曰北方黑色入通于肾开窍于二隂左肾为壬右肾为癸内经四气调神大论篇曰肾者主蛰封藏之本精之处也受脏腑之精而藏之也因其皆属水故以足少隂之经统而属之此二而一一而二者也彼手心主者外有手厥隂之经络属于相火𨽻于手经顾手足经隂阳配合之势手不与足配火不与水配隂不与隂配是故不得与十二经之数也且火高水下水火不相射也问五行土无定体寄旺四季各一十八日何长夏一月土又独主之生生子曰朱子云天有春夏秋冬地有木火金水人有仁义礼智皆以四者相为用也论歳气流行之序一歳之中有春夏秋冬四时木火金水各主一时以行其气虽不言土而土在四季中矣土又独主长夏一月者葢长夏建未未位西南乃土正旺之地顾五行之理顺而相生无少间断彼冬之水生春之木春之木生夏之火夏火正炽曷能使其生金徒有伤之而已火旺则土相故以土继之是火生土而土生秋金秋金生冬水冬水复生春木乃可生生无穷礼运曰播五行于四时周子亦曰五行顺布四时行焉是四时之内固备五行之气也由是而土独主于长夏也问十二经脏腑命名之义生生子曰此圣人观数于物而名之也按尔雅曰心纎也灵识纎微无物不贯心也巵言曰心者深也为之君主神明出焉深居端拱而相火代之以行事也肺者茷也茷茷然而居乎其上为五脏之华葢也又云肺㝅也言其气㝅欝也脾者裨也所以为胃行水谷而裨助乎四脏也又脾属土天高而地下尊卑之义也肾者神也神也者妙万物而为言者也为作强之官技巧出焉妙万物者也又肾者引也肾属水主引水气灌注诸脉也肝者干也属木象木枝干也为将军之官谋虑出焉所以干事也胃者彚也万物之所聚故曰海也肠者畅也实而不满通畅胃气去滓秽也胆者敢也为中正之官决断出焉敢之义也又曰胆者澹也清净之府无所受输淡淡然也膀胱者脬之室也室以藏物犹包褁也又曰胞也空虚之言也主以虚承水汋也包络者以其包络于心不使浊气熏蒸于心也又名手心主者以其主行心之事也手是言手经三焦以焦言犹三才也三才之用重于中焦滑伯仁曰三焦始于原气用于中焦散于膻中上焦主内而不出下焦主出而不内其内其出皆系中焦之腐熟用于中焦之为义其可见矣原唿吸生生子曰唿吸者即先天太极之动静人一身之原气也有生之初就有此气黙运于中流动不息然后脏腑得所司而行焉难经曰肾间动气者五脏六腑之本十二经脉之根唿吸之门经谓肺出气出此也肾纳气纳此也谓唿在肺而吸在肾者葢肺高肾下犹天地也故滑伯仁曰肺主唿吸天道也肾司阖辟地道也灵枢曰五谷入于胃也其糟粕津液分为三隧故宗气积于胸中出于喉咙以贯心脉而行唿吸此指后天谷气而言谓唿吸资宗气以行非谓唿吸属宗气也何者人一离母腹时便有此唿吸不待于谷气而后有也虽然原气使无宗气积而养之则日馁而瘁唿吸何赖以行故平人絶谷七日而死者以水谷俱尽脏腑无所充养受气也然必待七日乃死未若唿吸絶而即死之速也以是知唿吸者根于原气不可须臾离也宗气如难经一难之义原气如八难之义原气言体谷气言用也右原唿吸论诊法生生子曰甚矣脉之难言也非脉之难言也欲尽于寸关尺三部之难也非尽于寸关尺三部之难也欲尽于寸关尺三部而能以意会于脏腑之外之难也盖脉通于经络运行于脏腑而充周于郛廓胗候者不以意会徒拘拘以一脏一腑而尽于寸关尺三部之中则凡脏腑之外经络之间脑项胸背腰膝踝四肢百骸无有不病者又将安诊吾谓三部之中非一脏一腑所能尽也彼内经脉要精微论篇但言候五脏与胃余大小肠及胆膀胱不言者非畧之也各以部地而该之也何哉如曰尺外以候肾尺里以候腹中所谓腹中者何物也葢小腹之下大小肠膀胱所居之地也又如左外以候肝内以候膈膈非腑也独非一身中物乎膈之下胆所居也五脏之系上下联络莫不经循鬲过然则候鬲者非即鬲膜已也又如左外以候心内以候膻中膻中虽非实脏乃心主之宫城与右内以候胸中相同皆即其部地言之也腹中胸膈之候乃内景之事而胸膈腹之外又何以候之故后四句复申言曰前以候前后以候后上竟上者胸喉中事也下竟下者小腹腰股膝胫足中事也观此则三部中非拘拘一脏一腑所可尽也余故曰欲尽于三部而意会于脏腑之外之难也古人以寸部之阳候头痛以尺部诊大小二便虽云肾主二便其实上以候上下以候下之騐也特附于右以广三部诊外之意云証候推移指法内经脉要精微论篇曰推而外之消息之内而不外有心腹积也推而内之消息之外而不内身有热也推而上之消息之上而不下腰足清也推而下之消息之下而不上头项痛也左寸外以候心内候膻中左关外以候肝内以候膈右寸外以候肺内以候胸中右关外以候胃内以候脾两尺外以候肾里以候腹中是以有推而内推而外消息之法也一说左寸推而上之上而不下头项痛推而下之下而不上胸脇痛也推而内之内而不外心腹积也推而外之外而不内眼目昏也左关推而上之上而不下腰足清也推而下之下而不上肠胃痛也推而内之内而不外筋骨痛也推而外之外而不内身有热也左尺推而上之上而不下小肠痛也推而下之下而不上足胫痛也推而内之内而不外小便浊也推而外之外而不内腰足痛也右寸推而上之上而不下气喘急也推而下之下而不上胸中痛也推而内之内而不外咽喉痛也推而外之外而不内背嵴痛也右关推而上之上而不下吐逆也推而下之下而不上主下血也推而内之内而不外腹有蛊也推而外之外而不内肌肉痛也右尺推而上之上而不下小腹胀也推而下之下而不上足腿痛也推而内之内而不外疝瘕也推而外之外而不内小便秘也汪石山曰按消息谓详细审察也推谓以指那移于部之上下而胗之以脉有长短之类也又以指那移于部之内外而诊之以脉有双弦单弦之类也又以指推开其筋而诊之以脉有沉伏止絶之类也刋误谓内外以指按轻重言推有数义故特着之非但外以候心内以候膻中之类也宗气营气衞气生生子曰宗气者为言气之宗主也此气抟于胸中混混沌沌人莫得而见其端倪此其体也及其行也肺得之而为唿肾得之而为吸营得之而营于中衞得之而衞于外胸中即膻中膻中之分父母居之气之海也三焦为气之父故曰宗气出于上焦也营气者为言营运谷气入于经隧达于脏腑昼夜营周不休始于手太隂而终于手太隂以应刻数焉故曰营出中焦也又曰营是营于中又曰营在脉中衞气者为言䕶衞周身温分肉肥腠理不使外邪侵犯也始于足太阳五十度而终于足太阳故曰衞出下焦也又曰衞是衞于外又曰衞在脉外生生子曰人与天地生生不息者皆一气之流行尔是气也具于身中名曰宗气又曰大气经营昼夜无少间断灵素载之而后人莫之言也后人只知有营衞而不知营衞无宗气曷能独循于经隧行唿吸以应息数而温分肉哉此宗气者当与营衞并称以见三焦上中下皆此气而为之统宗也灵枢经五味篇曰谷始入于胃其精微者先出胃之两焦以溉五脏别出两行营衞之道其大气之抟而不行者积于胸中命曰气海又邪客篇曰五谷入于胃也其糟粕津液宗气分为三隧故宗气积于胸中出于喉咙以贯心肺而行唿吸焉营气者泌其津液注之于脉化以为血以营四末内注五脏六腑以应刻数焉衞气者出其悍气之慓疾而先行四末分肉皮肤之间而不休者也昼日行于阳夜行于隂常从足少隂之分间行于五脏六腑营衞生会篇黄帝曰愿闻营衞之所行皆何道从来岐伯曰营出于中焦衞出于下焦衞气篇曰其浮气之不循经者为衞气其精气之行于经者为营气讲明此三气者自秦越人而后惟四明马𤣥台难经正义攷究极工于宗气则曰自夫饮食入胃其精微之气积于胸中谓之宗气宗气会于上焦即八会之气会于膻中也惟此宗气主唿吸而行脉道于营气则曰营气者乃隂精之气也即宗气之所统犹太极之分而为隂也此气行于昼二十五度行于夜二十五度始于手太隂五十度而复会于手太隂而行昼行夜十二经之隂阳皆歴焉所谓太隂主内者此也于衞气则曰衞气者阳精之气也亦宗气之所统犹太极之分而为阳也昼日行于阳二十五度夜行于隂二十五度始于足太阳五十度而复会于足太阳引灵枢歳露篇曰衞气一日一夜常大会于风府风府者足太阳督脉阳维之会所谓太阳主外者此也葢营气行阳行隂主昼夜言衞气行隂行阳主阳经隂经言营气之行于昼者阳经中有隂经行于夜者隂经中有阳经故行隂行阳主昼夜言也衞气则昼必止行于阳夜必止行于隂是隂阳不指昼夜言也又谓灵枢五十营等篇言气脉流行自手太隂而始至足厥隂而终循环不已漏水下一百刻计一万三千五百息脉行八百一十丈推之则二刻行一度为一周身也昼夜共行五十度则每经各行五十次矣并未尝言肺止行寅时大肠止行卯时又不思各经长短不同难以分时註释如果十二经分配十二时则一时止行一经何以能八刻之一千八十息脉行六十四丈八尺而四度周于身也又何以能十二时之一万三千五百息脉行八百一十丈而五十度周于身也所谓一时止行一经者实理势之所必无也以上考正皆出灵素葢此公精究经㫖融会脉络王氷已下一人而已非苦心积累不能也观第一难一章则可以见其概惜乎独于三焦惑于陈无择之言未之加察余三复之余微有嘅焉然终不以寸朽而弃合抱之材也痢与滞下辩或有问于余曰刘河间云仲景治痢多用承气但与滞下混同立论而无分别考之诸方亦未见其有分治者抑河间之说不足凭欤余曰前人畧之也经虽无明文然顾名思义可知矣书曰夏伤于暑秋多疟痢痢者利也通利之义乃时症也或从泄泻而得或径大便脓血葢秋令气降腹中秽积因时下行而痢也彼滞下者滞是积滞之滞不因时令不由泄泻而竟里急后重垢腻之物频併而下也岂可同日语哉故滞下之症始得之多用推陈致新迎而夺之之法至于治痢有用补法者有用澁法者有燥湿者有升提者有消之者有温之者有分利者有下之者然初时不敢遽以药下之因时制宜必审其胃实积固乃敢推荡耳余故云痢者兼令气而言也滞下者四时皆有之名既别则治法当有径庭矣或曰唯古谓先水泻而后脓血者为脾传肾乃贼邪难愈先脓血而后水泻者为肾传脾乃微邪易愈相传微贼之説是亦以大概言之也究竟其说世亦有先后水泻脓血而各有难易者愚谓先水泻而后脓血此脾先虚而积滞继至故难愈先脓血而后水泻此积滞既去已无邪矣故易愈高明幸察之噎膈翻胃辩或有问于余曰丹溪局方发挥云翻胃即是噎膈噎膈乃翻胃之渐言此葢火气炎上熏蒸津液成痰切切不可用香燥之药若服之必死又曰年高者不治葢少年气血未虚用药刼去痰火病不复作老年气血已虚病必不起据曰翻胃即噎膈似是一病又曰噎膈乃翻胃之渐似又是二病至用药谓服香燥之剂必死乃今时亦有用香燥而得生者何也余曰噎膈翻胃古虽未辩然拟名定义似有不同治法亦将无同也顾局方发挥一书葢为辟温补戒燥热谆谆立言于名义亦未暇辩也愚意谓噎膈翻胃乃是三病亘古至今曾未有人剖析其义者夫饮食入于噎间不能下噎随即吐出自噎而转故曰噎膈是膈膜之膈非隔截之谓也饮食下噎至于膈间不能下膈乃徐吐出自膈而转故曰膈翻胃是饮食已入胃中不能运化而下脘又燥结不通朝食而暮吐暮食而朝吐明其自胃中而倒出故曰翻胃也均一吐病而有上中下之分数千年间惟洁古老人治吐而有上中下之论曰上焦吐者主于气中焦吐者主于积下焦吐者主于寒故今人亦有用香燥而治愈者实寒气使然也在人体认真切尔至于年老之人诚难治効丹溪岂欺我哉张鸡峯曰膈是神思间病惟内观自养庶可克济斯言亦良语也四时脉说或有难予者曰脉有七表八里九道而无絃钩毛石书何谓春絃夏钩秋毛冬石也且其义安在予曰此隂阳升降之理也三才原一太极春絃者肝之脉也与胆为表里夫阳气自地而升此时其气尚微在半表半里之间故其气来耎弱轻虚而滑端直以长故曰絃夏脉钩者是阳极而隂生也夫钩本大而末小夏至一隂生夏月六阳之气尽升其脉来大而去小故曰钩秋脉毛者此毛字读作毫字孟子明足以察秋毫之末正是此义明隂气自天而降轻细以浮故曰毛冬脉石者冬令万物潜藏之时是隂极而阳生也肾主其令肾属水主闭藏沉而有力如石之在水中故曰石夫升降浮沉之理变化无穷岂凿凿之七表八里九道能悉耶且脾胃平和之脉不大不小不短不长难以明状惟以意消息之彼二十四歌者正如以管窥天也噫问伤寒用桂枝说或问生生子曰伤寒书桂枝汤后有云脉浮紧发热汗不出者不可与也与之则表益实而汗益难出耳则是以桂枝为固表药也何麻黄汤中又用桂枝为臣耶生生子曰考方疗疾全在体认气味衍义谓桂大热桂味辛甘主温中利肝肺气为诸药先聘通使温和荣衞宣导百药无所畏然桂枝汤用桂者以其衞为邪袭则气不固故汗出恶风桂枝味辛甘阳剂也阳剂其行快入咽则先布散充达百骸四肢无处不至此散之之意也至于止汗自是芍药芍药味酸隂剂也隂剂入咽其行迟故先散之而后收之一开一阖邪气散而真气不过洩以致于适中非谓桂枝能止汗也麻黄汤用桂枝为臣者亦以其辛甘发散为阳若谓其实表止汗将安用之葢以其寒伤荣桂枝温和荣衞则邪自不能容留汗出而解也桂枝汤后叮咛不可与者为内有芍药寒既伤荣发热无汗复用酸寒收歛之剂则邪无从而出表乃益实也非谓辛散能实表也风阳气也阳主散风伤衞则气散而汗出寒隂气也寒主歛寒伤荣则气歛而无汗故治法无汗要有汗取辛散能发汗也有汗要无汗取酸收能止汗也俱用桂枝者以其既能发散而又能温和荣衞也予故曰考方疗疾全在体认气味气欝脇痛论或问治气郁脇痛有谓达之者有谓泻之者于达泻二字还有说否生生子曰脇者肝之部分又足少阳经所行之地此经多有余经曰东方实丹溪曰气有余便是火内经曰肝者将军之官谋虑出焉胆者中正之官决断出焉葢人于日用之间不能恬澹虚无而纯合乎天和惟不能恬澹虚无而合乎天和是以七情一有不遂则生郁郁久则生火壅遏经隧充塞清道而痛作矣至于痛极而涌吐酸水者犹洪范所谓曲直作酸乃肝胆之咎征也经曰木郁则达之启𤣥子谓吐之令其条达此固一说也然于达之之义犹有所未尽焉达是通达之达非独止于吐也木郁于下以柴胡川芎之类升而发之以顺其挺然之性正所谓因曲而为之直又谓从其性而升之皆达之之义也仲景小柴胡汤治少阳脇痛以柴胡为君得其㫖矣经曰有余者泻之今肝实而脇痛固宜泻之矣本草列青皮香附黄连白芍柴胡川芎之类均为泻肝之剂苟不择而用之吾未见得志也何者夫青皮香附泻气之冲逆者也黄连白芍泻血之沸腾者也经曰上者抑之为其当下而不下故用此辛酸苦寒之剂以泄其冲逆沸腾之势使之降下以致于平而已此正治法也羣皆识其为泻也至于柴胡川芎之所以为泻者则异乎是也葢柴胡川芎升发肝胆之清气者也经曰下者举之为其当升而不升故用此辛甘苦平之味于隂中提阳以扶其直遂不屈之性使之上升以复其常是清阳升而浊隂降也正前所谓木郁则达之之意此从治法也羣皆未识其所以为泻也经曰轻者正治重者从治又曰轻者可降重则从其性而升之又曰过者折之以其畏也所谓泻之过者谓郁实而为火也折之者为裁之也畏者如木郁之病用辛散属金之药而排闼其纷伙剪伐其猖獗以致于中和乃拨乱反正之意也此皆识隂阳升降之理顺逆之势有如是耳噫苟为医而不明隂阳升降之理顺逆之势则用药安能识其正哉且夫人与天地相流通者也即举肝而言之在天为雷在方为东在时为春在五行为木在人为肝运动之气皆相叅焉故张子和曰胆与三焦寻火治肝与包络都无异丹溪曰此指龙雷之火而言也在人以肝胆应之凡物不得其平则鸣彼阳气久伏壅遏于九地之下则品物为之潜藏当其升发之际必轰然迅烈大发声震惊于天关之外然后品物咸亨此势也理也今木郁之病亦近之木郁于下则春升之令不行以故痛而勐勐而吐吐而愈者亦均此势也均此理也知夫此则凡造物之所以有升降顺逆者皆得以遂其正矣于用药乎何有论痰为津液脾湿所生亦有因于火因于虚因于气因于食者而二陈峻利之剂不可以槩用也生生子曰痰者津液所生也经曰饮食入胃游溢精气上输于脾脾气散精上归于肺通调水道下输膀胱水精四布五经并行五脏隂阳揆度以为常也若脾虚停湿则失其徤运之常不能致精于肺遂而成痰此脾湿而生痰者也有隂血不足隂火上逆肺受火侮不得清肃下行由是津液凝浊生痰不生血者此又因隂虚火动而成痰者也由是知痰之为物皆脾湿津液所成明矣治痰者要当察其所来之源世俗例以二陈统治诸痰不分寒热因于湿者固亦宜矣葢半夏燥脾湿陈皮利肺气茯苓入手太隂利水下行甘草调和诸性入脾为使三味皆燥湿刚悍之剂使水行气下湿去土燥痰斯殄矣脾斯徤矣使脾无寒湿则何以当之由是知二陈之治痰者非治痰也是治痰之因于湿也至于火刑肺金不得下降而用二陈者此又失之疎也因于火则治火火降金清秋令迺行水无壅遏痰安从生丹溪曰黄芩治痰假其下火正谓此也若一例而以二陈治之吾知脾愈燥而火愈动非惟病不能去而反增其喉痛声哑咳嗽盗汗烦躁口渴也已又有食积痰者饮食过饱则伤脾脾伤则气馁气馁则湿停湿停则痰生矣宜以保和丸类治之又有气郁生痰者严用和云人之气道贵乎顺顺则津液流通决无痰饮之患是以治痰必先利气者谓痰之所从来皆由七情郁结气道不清气积生涎今利其气使郁结开而气道畅抑何痰饮之有宜七气汤越鞠丸之类治之是也又有风痰者由表虚皮腠不密风邪得以乗之肺气不利邪郁为热是以浊涕稠粘治宜散风利气如杏仁枳殻紫苏前胡之类是也有惊痰者惊则神不守舍气乱胷中清浊相干脉道壅塞痰遂生焉故惊痰者多生心痛颠疾以牛黄镇心丸之类治之是也有泠痰者由脾胃虚弱不能运化精微气馁行迟津液凝滞所致治宜温煖脾胃脾充而津液行矣如干姜白术之属是也又有肾虚不能制火津液生痰不能生血者缘肺主出肾主纳今肾虚不能纳气归原出而不纳则积积而不散则痰生焉以金匮肾气丸之类治之是也内有茯苓泽泻利水下行使湿去而痰絶地黄山茰补实肾水水升则火自降而全收藏之职矣至于中气不足痰因积聚胃中亦赖所养不可峻用利药恐胃一伤兇变莫测宜当温补使脾胃充实痰自流动如六君子之类是也此丹溪所以谆谆戒人峻用利药之失也若夫流饮支饮伏饮悬饮溢饮积年累月胶固难治者当视其形气何如或汗或吐或下或熔随其所宜刼而去之痰去则当补养务使中气充实庶无峻利之失矣学者亮之或曰丹溪云实脾土燥脾湿是治痰之本也又曰二陈汤一身之痰都管欲上行加引上药欲下行加引下药吾子以此言非丹溪语耶余曰此葢指脾胃湿化之痰也脾胃为水谷之海五脏六腑之所受气者也人之七情居处不能一一中节稍有悒郁则气血凝滞津液不行痰斯生矣故丹溪每以实脾土燥脾湿而言也如痰在脇下非白芥子不达痰在四肢非竹沥不行痰在皮里膜外非竹沥不除气虚之人有痰非竹沥不开又曰痰结核在咽喉燥不得出以化痰药加醎能软坚之味瓜蒌仁杏仁海石连翘少佐以朴硝密丸噙化又曰天花粉大能降上膈热痰海粉热痰能降湿痰能燥顽痰能消枳实治痰能冲墻壁人中黄能降隂火而清食积之痰又曰痰因火盛逆上治火为先白术黄芩石膏之类久病隂火上升津液生痰不生血宜补血制相火其痰自除丹溪未尝纯倚二陈为用矣已上述治痰之药亦不为不多矣丹溪何尝固执于此葢以意立法耳医者贵乎贯通达变则得之否则何以异于刻舟求劒也咳嗽生生子曰古云咳者谓无痰而有声肺气伤而不清也嗽者谓有痰而无声脾湿动而生痰也今曰咳嗽者既有声而复有痰也然其病不一有五脏咳有六腑咳有六气咳有虚咳有实咳有水咳有火咳种种不同用药亦异观古人立方多所重于肺部有清肺者有保肺者有歛肺者有泻肺者有补肺者五者谓肺属金而主乎声者也惟肺也外统皮毛为一身之䕶衞内为华葢作五脏之至尊肺受百脉之朝故病每干于肺设不干肺抑何咳焉是以治咳必兼于肺至于清痰降火流湿润燥补肾疎风者莫明于丹溪纂要条分列治极为详尽但主嗽多咳少耳学者宜于是而扩充之则思过半矣哮生生子曰丹溪云哮者专主于痰宜用吐法亦有虚而不可吐者必使薄嗞味不可纯用寒凉必兼散表此深造病情者也其间亦有自童幼时被酸醎之味或伤脾或抢肺以致痰积气道积久生热妨碍升降而成哮症一遇风寒即发缘肺合皮毛风寒外束弗得发越内热壅郁新痰复生因新痰而致旧痰并作也是以气高而哮擡肩拮项不得仰卧面赤头疼恶寒发热治宜散表表散热解气道流通庶亦暂可有饮食厚味伤脾不能运化而发者脾伤则津液不得布散而生痰涎壅塞经隧肺气为之不利则胷满腹痛盗汗潮热昼夜发哮声如拽锯治宜消食徤脾清痰利气斯亦定矣有房劳太过肾水衰少不能制火下降火寡于畏而侮所胜肺金受伤金伤则生化之源絶矣病则下午潮热哮声如雷头疼面赤盗汗烦躁昼轻夜重脉数无力治当补肾制火清金润燥庶或得安有气逆而发者经曰怒则气上有升无降又曰大怒则火起于肝又曰上升之气自肝而出中挟相火肺虚不能平木病则胷满脇痛耳聋眼赤气出如火治宜抑肝利气是疾也气厚者当刼而吐之拔其病根根拔又当速补中气中气充实痰不再作矣喘生生子曰内经云诸气愤郁皆属于肺诸满喘呕亦属于肺以肺主气者也诸喘气逆者乃阳火急数而然也一唿一吸为一息唿随阳出吸随隂入唿吸之间脾受其气通乎营衞合乎隂阳热则息急气粗寒则息迟气微今之喘逆由火热而息急也或六淫所伤七情所感或脾肾俱虚或脾湿肿满或本脏气虚或瘀血伤滞皆所以致之要当合脉认病合病制方庶无差失之患矣又曰方书有云治喘嗽者有云治痰喘者有云治喘逆气急者有云气喘者不可不分别明白究治此病虚实攸系匪轻騐今之喘嗽者既嗽而兼有喘声也痰喘者喉中有痰或出或不能出擡肩撷项者是也喘逆气急者无痰嗽而独气急作喘声也气喘者较逆急势则稍缓耳前二者兼痰兼嗽葢有杂症以干之故治有汗吐下之不同也后二者乃本脏气虚或隂虚火动及产后喘急者为孤阳几于飞越治惟补之歛之攻补之不同由虚实之异路也少有差忒则轻者重重者死矣予于喘嗽二病寻究端倪会类治法逐証填方不以重复自嫌其间蒐集不尽者将俟后之明敏借此为左劵云尔喘而无汗者宜解表喘而有汗者宜和营衞固腠理腹满脉沉实者为内实当下之发时有痰吐出者宜化痰发时有痰不能出者宜开提之食积痰逆者宜导痰运脾饮水多者宜渗利之久嗽不已痰壅胸膈气实者宜吐之心火形肺者宜清心热气从小腹上沖乃冲脉之火宜调中益气汤加黄栢知母以降之脉数无力者宜滋隂降火产后喘急者郭氏谓孤阳絶隂极为难治本脏气虚及久喘攻击太过者宜人参五味阿胶之类补之新喘气实者宜葶苈枳殻桑皮之类泻之肿满脾虚不能摄水上迫于肺喉中作水鸡声者或小青龙汤或导水丸桑皮赤小荳麦之类决之瘀血凝滞胸膈者或韮汁之类以活之论汗不可纯作血㸔当以气㸔为妥生生子曰灵枢经云汗者心之液又曰夺汗者无血夺血者无汗故今人多认汗为心血也愚谓五脏皆有汗不独心有之也经脉别论篇曰饮食饱甚汗出于胃惊而夺精汗出于心持重逺行汗出于肾疾走恐惧汗出于肝摇体劳苦汗出于脾夫汗不过一气而已此气者乃五谷之精气静则化而为血以养生身扰则越而为汗易曰地气上而为云天气下而为雨隂阳应象大论篇曰阳之汗以天地之雨名之良以此也五郁生生子曰内经有五郁之论谓木郁达之火郁发之土郁夺之金郁泄之水郁折之虽统揭夫郁之名而未显言夫郁之症与详明其达发夺泄折之义惟是后之人认达为吐认发为发汗以泄为解表利小便以夺为下以折为抑其冲逆意义未必非是恐于经义未之尽也余故缕析五郁之症并治法焉夫五脏一有不平则郁达是条达或通达也发是发越泄是疎泄夺是攘夺折是决折何者夫内经曰木郁达之木郁者肝郁也达者条达通达之谓也木性上升怫逆不遂则郁故凡脇痛耳鸣眩运暴仆目不识人皆木郁症也当条而达之以畅其挺然不屈之常火郁发之火郁者心郁也发者发越之谓也火性炎上怫逆不遂则郁故凡瞀闷目赤少气疮疡口渴溲黄卒暴僵仆呕哕吐酸瘈狂乱皆火郁症也当发而越之以返其自然之常土郁夺之土郁者脾郁也夺者攘夺之谓也土性贵燥惟燥乃能运化精微而致各脏也壅滞渍濡则郁故凡肿满痞塞胕肿大小便不利腹疼䐜胀皆土郁症也当攘而夺之以复其徤运之常金郁泄之金郁者肺郁也泄者疎泄之谓也金贵空清壅塞窒密则郁故凡欬逆喉疼声哑胸满喘息擡肩撷项肌热鼻塞呕脓皆金郁症也当疎而泄之以肃其清降之常水郁折之水郁者肾郁也折者决折之谓也水贵沉静搏激窒塞则郁故凡泠唾上涌水肿腹胀腰膝不利屈伸不便皆水郁症也决而折之以导其东归之常是皆因其曲而直之也举其槩则余可推矣若以达为吐以发为汗以泄为解表利小便以夺为下以折为抑其冲逆然固然于经义恐犹未尽善也且后文又曰然调其气过者折之以其畏也所谓泻之愚谓过者淫胜之谓也折之者谓裁之也如木胜助之以辛火胜助之以醎之类投其畏而伐之故曰五脏一有不平所胜平之递相济养交互克伐此之谓也论呕血生生子曰经云怒则伤肝甚则呕血并飱泄又曰心主血肝藏血脾统血怒气上逆则脾气受伤所藏所统之血皆妄行而错乱也古方有用芎附饮治之而効者良由川芎香附能调肝气气和而血归经也丹溪有用桂五钱为末泠水调服者缘桂能和荣衞通血脉木得桂而枯且又为从治之法故不独恃寒凉为治也必须㕘之脉証如脉微弱虚软精神疲惫急当独参汤进之如脉洪大絃长有力精神不倦或觉胸中气塞或血是紫黑块者当以承气汤下之此釜底抽薪法也若势缓而色鲜红宜以葛可久十灰散阿胶血余灰之类止之或调气或下或止全在临症活法勿得执一以戕生也滑伯仁曰血溢血泄诸蓄妄証其治也予率以桃仁大黄行血破瘀之剂以折其锐而后区别治之或问失血复下虚何以当行血破淤之剂予曰血既妄行迷失其道不去蓄利则以妄为常曷以御之且去者自去生者自生何虚之有且如妇人行经有五六日不止者有十数日不止者可见去者自去生者自生也乳妇亦然生生子曰时师治血爱用寒凉每每畏用温补二法亦偏见也夫有寒当温有虚当补圣哲不能废其规但要体认切当毋轻举也假使胃寒或久为寒凉所激以至血不归经不温可乎暴吐暴衂昏运软倒不补可乎故王海藏治饮冷伤脾吐血以理中汤理治中脘分利隂阳此亦理治内衂之法也罗大无曰理中汤能止伤胃吐血以其方最理中脘分利隂阳安定血脉葛可久治吐血昏运用独参汤仲景曰血脱益气东垣曰阳生隂长皆有㫖趣实法在当用而用也设若隂虚火动咳嗽已久肺有伏火痰带血丝或紫色血屑又当滋隂润肺开郁清痰而前剂未敢以轻试也是知咳血嗽血痰带血丝惟当滋隂润肺为先暴吐昏运却宜补虚温脾为最全在体察病源勿致偏癖斯为良师滑伯仁曰诸见血非寒証皆以为血热迫遂至妄行然皆复有所挟也或挟风或挟湿或挟气又有因药石而发者其本皆然上中下治各有所宜在上则栀子黄芩黄连芍药犀角蒲黄而济以生地牡丹皮之类胃血古人有胃风汤正是以阳明火邪为风所扇而血为之动中间有桂取其能伐木也若苍术地榆白芍药之类而济以火剂大肠血以手阳明火邪为风为湿也治以火剂风剂风能胜湿也如黄连芩芍药栢皮荆芥防风羗活之类兼用鸡冠花则述类之义也又曰惊而动血者属心怒而动血者属肝忧而动血者属肺思而动血者属脾劳而动血属肾论咳血生生子曰咳血多是火郁肺中治宜清肺降火开郁消痰咳止而血亦止也不可纯用血药使气滞痰塞而郁不开咳既不止血安止哉设下午身热而脉细数此真隂不足当清上补下论齿衂生生子曰有姪女十歳因毁齿动摇以宁麻摘之血因出不止以小瓦盆盛之一日夜积十一盆用末药止其处少顷复从口中吐出身亦不倦亦事之希觏也可见人身之血不可测量胗其脉皆洪大有力以三制将军末子二钱用枳殻汤少加童便调下是夜之半去黑粪数块其血顿止再不复发后又见一男子每齿根出血盈盆一月一发百药不効歴十余月毎发则昏昧知其人好饮投前剂一服而安又一老妪患此一发五七日一日约有升余投前剂亦安所下皆有黑粪是知此疾多阳明热盛所致者缘冲任二脉皆附阳明阳明者多气多血之经也故一发如潮涌急则治其标故投以釜底抽薪之法应手而愈要知肾虚血出者其血必㸃滴而出齿或攸攸而疼必不如此之暴且甚有余不足最要详认颤振有谓作诸禁鼓慄者非也诸禁鼓慄乃闘牙战摇似寒而实热也夫颤振乃兼木气而言惟手足肘前战动外无凛慄之状生生子曰颤振者人病手足摇动如抖擞之状筋脉约束不住而莫能任持风之象也内经云诸风掉眩皆属肝木木主风风为阳气阳主动此木气太过而克脾土脾主四肢四肢者诸阳之末木气鼓之故动经谓风淫末疾者此也亦有头动而手足不动者葢头乃诸阳之首木气上冲故头独动而手足不动散于四末则手足动而头不动也皆木气太过而兼火之化也木之畏在金金者土之子土为木克何暇生金素问曰肝一阳也心二阳也肾孤脏也一水不能胜二火由是木挟火势而寡于畏反侮所不胜直犯无惮难经谓木横乗金者是也此病壮年鲜有中年已后乃有之老年尤多夫老年隂血不足少水不能灭盛火极为难治前哲畧不及之惟张戴人治新寨马叟作木火兼痰而治得效遇此症者当㕘酌厥㫖而运其精思云明火篇生生子曰内经气交变大论篇云南方生热热生火其令热其变消烁其灾燔炳运气五行生死顺逆篇曰火主于南应夏火之为言化也言能化生万物也六气之中君火为二之气经以热称之相火为三之气经以暑称之暑之与热皆火令也六化篇曰在地成形在天为气行有五而气有六以分君火相火之化六气化者谓寒暑燥湿风火也乃天之元气六气皆有一化举大槩也君火之化热主春末夏初行暄淑之令而不行炎暑应君之徳也相火之化暑主于夏夏之为言大也与午同意炎暑乃行人有触其气者皆令气之病也当从四时令气之治非病机中五脏厥阳之火同治也五脏厥阳之火所致之疾当从病机之治葢令气之火自外而治者病机之火自内而生者内外致疾之原不同则治法当合求其所属矣丹溪相火篇议生生子曰火为五行之一化生之机在天在人不可一日而无诸书虽往往于杂症中言之然未有能分君相之名及明令气之序是以多认隂火为相火又有以五志之火为相火即明达精诣如丹溪而格致余论相火篇亦以龙雷之火为相火又分君火为人火相火为天火愚甚惑焉尝按内经隂阳应象大论篇有壮火气衰少火气壮之言天元纪大论篇有君火以名相火以位之言并无天火人火龙雷火之说至丹溪而始言之何哉愚度丹溪之意既谓肝肾之隂悉具相火是以指肝肾之隂火为相火又曰见于天者出于龙雷则木之气出于海则水之气或以龙雷皆动物凡动皆属火故以相火为天火耶假若以动皆属火而遂以相火为天火然则君火亦有动之时也独不可属之天哉愚谓火为造化生息之机不能不动第不可以妄动火有天人之分不可以君相分属天人何言之葢天有六气君火主二之气相火主三之气是君相皆可以天火称也人有十二经十二经中心为君火包络三焦为相火是君相皆可以人火称也故以天之六气言则二之气三之气歳歳若是为亘古不易之常运以人身言则心为君火包络三焦为相火亦亘古不易之定论君火相火皆有定体以裨助生生不息之功不可一日而无故曰天非此火不能生物人非此火不能有生若彼肝肾虽皆有火乃五志之淫火而非五行之正火致人疾而为元气之贼不可一日而有也今丹溪不以六气之火为天火而以肝肾隂火为龙雷之火为天火不以七情所感之火为人火而以君火为人火夫肝藏血肾藏精彼谓悉具相火愚不知其何所见也且经以君火主春末夏初二之气以热称之丹溪乃谓经以暑与湿言之夫暑属三之气湿属四之气各有主之者与君火何预经以相火主三之气以暑称之丹溪乃言经以火称之谓其暴悍酷烈于君火指为元气之贼大与经㫖相牴牾所以然者良由认相火未真故其立言支离多病前后自相矛盾至于君火以名相火以位之言亦不能畅条其义夫君火以名者葢以君虽属火然至尊无为惟正火之名故曰君火以名相火以位者葢相宣行火令而守位禀命故曰相火以位犹之宰相奉行君令为职位所宜然也彼于相之名义未明是以相火之论未当也愚始阅此篇疑非丹溪之笔已而详玩笔势与其他譔着相类或出于一时之意见未遑稽考不然登梓时亦未暇校正窜易耶设今不为辨校则后之学者不知从丹溪之长徒执迷其隂火为相火之说卒之认相火为贼火不知以五志之火为贼火其悞人也甚矣遡丹溪初心本欲开后之聋瞽不知此论使聋瞽者益聋瞽也愚故愿为丹溪之忠臣不惮辩驳者正欲成丹溪惠后之心又何暇计僭踰之罪哉同志者幸亮之泄泻辨生生子曰按泄泻二字取义必有轻重非一症而无分别者也何也据书有云泄者有云泻者有云泄泻者假使无分别经何分言之若是愚谓粪出少而势缓者为泄若漏泄之谓也粪大出而势直下不阻者为泻倾泻之谓也姑㕘出以俟明哲正焉防暑论生生子曰欲防夏之伤暑者在于冬之藏精也暑者火令也人与天地同一槖籥故天地之气有升降人之气亦随之夏月六阳之气尽出于地人之腹亦地也气浮于外腹中虚矣虚而劳动不常则病生焉况人不善摄生者多于冬月阳气潜藏之时斵丧过甚精气虚竭精气者天真本然之气也积此为来春发生之本本一虚竭则生元絶矣经曰冬不藏精者春必病温夏必煎厥人有春末夏初患头痛体热食少自汗怠惰嗜卧者此注夏病也仲景谓春夏剧秋冬差者是也暑为盛夏火令之极阳气既浮隂血又竭几何不病苟或摄养不常动劳失矩气血复耗神将何依于是卒暴僵仆迷闷霍乱之症叠出不已孙真人教人以五月常服生脉散葢谓脉者气血之先气血者人之神也火令热伤元气以人参能补天真之元气也五味收歛浮散之气不使飞越又能滋肺补肾庶免二脏真隂枯竭以门冬复脉通心生津润燥三味和协同为补剂名曰生脉散是亦救其冬不藏精之失也虽然施于气厚未病之先力则易为若禀弱既病者抑亦难矣故善防暑月之病者不若保肾水于冬月未病之先也东垣论暑兼脾胃虚弱而言甚为详悉丹溪载夏月伏隂在内戒用燥热玉机微义与载籍间所载暑病尤班班焉皆当细玩学者能潜心贯而通之无余蕴矣痿论生生子曰世之病痿者甚多而治痿之法甚少攷之内经且特立篇目非泛常摠括病机者伦也治法之少由后人或未能尽悉经㫖今按内经皆以气热为五痿受病之胎则可见痿之病本皆自气热中来也何者痿躄之始五脏因肺热叶焦传相递染缘肺者统诸气心之盖脏之长君之相傅而治节之所由系焉五痿之疾殆肺之一气流传犹宰相承一㫖以令天下也观其独取阳明为治不以五痿异者此又可见以肺热为本而五痿为标故治独取阳明是谓定于一也此取字有教人补之之意非所谓攻取也葢阳明乃五脏六府之海主润宗筋又冲脉者经脉之海与阳明合于宗筋隂阳总宗筋之会会于气街而阳明为之长皆属于带脉而络于督脉阳明虚则宗筋纵带脉不引故足痿不用兹补其阳明使谷气充冲脉盛带脉引宗筋润是以能束骨而利机关故其治独取阳明而不以五痿异也既得以热字为本阳明为用临症处方则在人自扩充之书曷能尽所言哉丹溪曰内经痿论肺热叶焦五脏因而受之发为痿躄又曰诸痿皆属于肺指病之本在肺也或曰内经治痿之法独取阳明何也曰诸痿生于肺热只此一句便见治法大意经曰东方实西方虚泻南方补北方此固是就生尅言补泻而大经大法不外乎此五行之中惟火有二肾虽有两水惟其一阳常有余隂常不足故经曰一水不能胜二火理之必然金体燥而居上主气畏火者也土性湿而居中主四肢畏木者也火性炎上若嗜欲无节则水失所养火寡于畏而侮所胜肺得火邪而热矣木性刚急肺受邪热则金失所养木寡于畏而侮所胜土得木邪而伤矣肺热则不能营摄一身脾伤则四肢不能为用而诸痿之病作泻南方则肺金清而东方不实何脾伤之有补北方则心火降而西方不虚何肺热之有故阳明实则宗筋润能束骨而利机关矣治痿之法无出于此骆龙吉亦曰风火相炽当滋肾水东垣先生取黄栢为君黄蓍等药为辅佐而无一定之方有兼痰积者有湿多者有热多者有湿热相半者有挟寒者临病制方其善于治痿乎虽然药中肯綮矣若将理失宜圣医不治也但是患痿之人若不淡薄滋味吾知其必不能安全也生生子曰刘宗厚谓治痿方多缺畧者皆因混入中风条内故也此皆承丹溪治痿不得作风治斯言深得病㫖风乃外入者故当逐散痿则内藏不足所致治惟有补而已但丹溪痿篇中既以内经治痿独取阳明之说设为或问矣乃不答所以取阳明之㫖而以难经泻南补北之法摘为治痿之方斯亦法外变通之意第不思所问取阳明之义竟何所发明是欲彰之而复蔽之也胡不曰阳明者胃也坤土也万物之所以资生焉为脾之表脾胃一虚肺气先絶肺虚则不能宣通藏腑节制经络必胃厚则脾充脾充则能布散津液使脏腑各有所禀受四肢徤运如是则何有于叶焦何有于痿躄也要知痿之终始只在肺胃之间而已矣肺热叶焦则不能节制诸经胃气虚弱则腑脏无所受气带脉不引宗筋枯藁而痿躄之所由兆故内经治痿所以独取乎阳明也以阳明为五脏六腑之海也独之一字是谓足可以尽其治之辞彼丹溪泻南补北之法或可以施肺肾之痿其于肉痿敢试之乎经曰肌肉濡渍痺而不仁发为肉痿启𤣥子註曰肉属于脾脾恶湿湿着肌肉则衞气不营故发为肉痿也据此则泻火补水之法可得以槩治肉痿乎否也丹溪天资甚高笔力尤徤凡天资高者或一时之兴随笔成文或自执己见以为是不复更捡观篇后盛赞东垣治痿之善即可以见其天分惜乎不以东垣之善返照未免自是之为累欤癫狂癎辨生生子曰诸书有言癫狂者有言癫癎者有言风癎者有言风癫者有言惊癎者有分癫癎为二门者畧无定论究其独言癫者祖内经也言癫癎言癫狂者祖灵枢也要之癫癎狂大相迳庭非名殊而实一之谓也灵枢虽编癫狂为一门而形症两具取治异途较之于癎又不相侔矣诸书有云大人为癫小儿为癎此又大不然也素问谓癫为胎病自母腹中受惊所致今乃曰小儿无癫可乎癎病大人歴歴有之妇人尤多予故据经文分为三目庶治者有所辨别云明癫症夫癫者或狂或愚或歌或笑或悲或泣如醉如痴言语有头无尾秽洁不知积年累月不愈俗名曰心风此志愿高大而不遂所欲者多有之明狂症夫狂者猖狂之谓也言其病之发猖獗刚暴有如伤寒论阳明大实发狂骂詈不避亲疎甚则登高而歌弃衣而走踰墻上屋持刃执棍日夜不止狎之则笑忤之则怒如有邪依附者是也明癎症夫癎时发时止者是也有连日发者有一日三五发者或因惊或因怒而动其痰火发则昏昧不知人事耳无所闻目无所见眩仆倒地不省高下甚而瘈瘲抽掣目作上视或口眼歪斜或口作六畜之声将醒时必吐涎沫彼癫狂皆无以上証也用此辨之亦易详明大抵皆痰火所致鼻鼽生生子曰按鼻鼽一症今人患者甚多攷诸古方鲜有言其病因者惟丹溪曰火攻肺虚鼻鼽少隂司天热气下临肺气上从鼽衂鼻窒又云少隂司天热淫所胜民病鼽衂嚏呕又云少阳司天火淫所胜甚则鼽衂又歳金不及炎火乃行民病鼽嚏又曰阳明所至为鼽嚏据运气皆以火热司令为言火尅金热伤肺葢以鼻为肺之窍也虽云少隂少阳热火司令之年为病然亦只是肠胃素有痰火积热者乃有此感也不然火热主令之歳三年之内曷尝无之未尝人人有此病也吾故曰必肠胃素有痰火积热者然后有此感也何者大肠肺之府也胃五脏之所受气者也内经曰九窍不利肠胃之所生也鼻主无形者经曰清气通于天又曰鼻主天气愚谓肠胃设无痰火积热则其平常上升之气皆清气也纵火令之年何豫耶若夫肠胃素有痰火积热则其平常上升之气皆氲而为浊耳金职司降喜清而恶浊今受浊气熏蒸凝聚既久壅遏郁结而为痰涕至于痔珠瘜肉之类皆由积久燥火内燔风寒外束隧道壅塞气血升降被其妨碍浇培弥厚犹积土而成阜也据运气云云纯以火热司令之歳火气下临肺气上从乃成鼻鼽嚏衂之症假令水湿司令之歳必无鼻鼽嚏衂而鼻鼽嚏衂之症必待火热司天之歳而能成耶噫如斯而谈则凿矣观仲景伤寒论太阳症当与麻黄汤不与者必成鼻衂又见今人每每感风寒随时鼻塞浊涕及素有郁热者微触风寒即鼻塞嚏涕或调理失宜积年累月竟成鼻鼽鼻渊者往往有之内经曰胆移热于脑则辛頞鼻渊又曷尝必待火热司令而后始致此病耶愚故曰必肠胃素有痰火积热又值火热当权之年内外之火夹攻于此时有甚耳或曰子以运气之言为不足征欤何今之按天时占歳候与夫騐丰旱及诸星卜家动輙取应吾恐后之吹毛者将借此以非子矣子曷逃乎予曰愚亦深知僣踰为非而无所逃也愚又奚敢谓运气为不足征也夫运气云者指歳运火令当权所不胜者受邪是大畧以理该之也否则咳嗽吐血肺痈等症又何莫而非火尅金之候耶愚之所谓肠胃痰火积热者即病因也于运气有所覈而无相悖戾焉知我者其鉴诸鼻渊生生子曰按书云鼻流清涕者为鼻鼽流浊涕者为鼻渊内经气厥论篇曰胆移热于脑则辛頞鼻渊鼻渊者浊涕下不止也传为衂蔑瞑目故得之气厥也启𤣥子註曰厥者逆也脑液下渗则为浊涕涕下不止如彼水泉故曰鼻渊也足太阳脉起于目内眦上额交巅上入络脑足阳明脉起于鼻交頞中傍约太阳之脉今脑热则足太阳逆与阳明之脉俱盛薄于頞中故鼻頞辛也辛谓酸痛予尝以防风通圣散除硝黄其滑石石膏减半倍加辛荑花先服三五帖再用此为丸每服七十丸早晩白汤吞服半斤则瘳矣医㫖绪余卷上医旨绪余卷下钦定四库全书医旨绪余卷下明孙一奎撰脇痛余弟于六月赴邑途行受热且过劳性多躁暴忽左脇痛皮肤上一片红如椀大发水泡疮三五㸃脉七至而弦夜重于昼医作肝经欝火治之以黄连青皮香附川芎柴胡之类进一服其夜痛极且增热次早看之其皮肤上红大如盘水泡疮又加至三十余粒医教以白矾研末井水调敷仍于前药加青黛龙胆草进之其夜痛苦不已呌号之声彻于四邻脇中痛如钩摘之状次早观之其红已及半身矣水泡疮又増至百数予心甚不怿乃载归以询先师黄古潭先生先生观脉案药方哂曰切脉认病则审矣制药定方则未也夫用药如用兵知己知彼百战百胜今病势有烧眉之急叠卵之危岂可执寻常㵼肝之剂正治耶是谓驱羊搏虎矣且苦寒之药愈资其燥以故病转増剧水泡疮发于外者肝欝既久不得发越乃侮其所不胜故皮腠为之溃也至于自焚则死矣可惧之甚为订一方以大瓜蒌一枚重一二两者连皮捣烂加粉草二钱红花五分戌时进药少顷就得睡至子丑时方醒问之已不痛矣乃索食予禁止之恐邪火未尽退也急煎药渣与之又睡至天明时㣲利一度复睡至辰时起视皮肤之红皆已氷释而水泡疮亦尽敛矣后亦不服他药夫病重三日饮食不进呻吟不辍口一剂而愈真可谓之神矣夫瓜蒌味甘寒经云泄其肝者缓其中且其为物柔而滑润于欝不逆甘缓润下又如油之洗物未尝不洁考之本草瓜蒌能治挿脇之痛盖为其缓中润燥以致于流通故痛自然止也腹中水鸣生生子曰一妇三十五嵗无子恐夫娶妾致欝经不行者三月矣病腹痛恶心诸医皆云有孕其夫亦粗知医举家欣喜治以安胎行气止痛之药服三五十帖不効痛苦益甚凡未申时发寒热腹中有块如弹子大者二三十枚翻腾作痛行动则水声漉漉痛极则吐酸水五六碗吐尽则块息而寒热除痛亦不作明日亦然又作疟治转剧召予诊左手弦尺濇右手濡弱重取则滑尺同左时经已五月不行矣予曰此欝病也岂有濇脉成孕之理若然则前药当效矣其夫亦悟乃为制方以二陈加香附山栀抚芎𤣥胡当归红花之类药进而痛止连与四帖皆効但药止则痛发如故调治一月不能除根予因持脉案见先师黄古潭先生先生乃谕予曰此欝火病也其病起于肝胆盖肝主谋虑胆主决断谋不决则欝生欝生则木盛木盛则凌脾脾伤则不能运化精微而生气血以故月水不来也肺金失于母养则降杀之令不行木寡于畏而侮所不胜是以直沖犯清道以作吐也吐后诸症皆减者木升而火息也为裁一方以黄茋五钱柴胡三钱白芍药二钱甘草一钱陈皮贝母枳实各五分姜三片一剂而寒热除再剂而痛减吐止水声亦絶七日不发其夫喜曰是何神速也乃拉予复请命于先生先生曰夫寒热者少阳胆也吐酸者厥隂肝也痛而腹块翻腾者火盛激动其水如锅中汤滚泡浪沸腾是也吐多则肺金愈伤故用黄茋补肺金为君使得以制肝木以柴胡㵼肝为臣以升发其胆火经曰木欝则逹之逹是通逹之义夫木性上升者也既欝则不升故用柴胡升发胆肝之清气使冲开其欝结以复其常又曰过者折之以其畏也所谓㵼之补肺制肝正谓此也又曰泄其肝者缓其中以甘草缓中为佐又曰木位之主其㵼以酸以白芍药于脾中㵼木为臣病久生欝欝久则生涎以贝母陈皮枳实开欝逐涎为禆使然后金得其正木得其平土得其安由是病去而愈速前方用山栀黄连之类皆降下之药火势正炽岂区区寒凉所能抑哉故经曰轻者正治重则从其性而升之但凡治病要当识得此意先生吾徽黟人也汪石山翁弟子少业儒通五经以疾就医治病每有超见此畧述其二耳且此今人所患者多而治者鲜有若是之明且尽也故揭附于斯以公同志者庶先生之名不泯也治肾消本事方云唐李祠部治消渴者肾虚所致每发则小便甜医多不知其故方书缺而不言洪范曰稼穯作甘以物理推之淋饧醋酒作晡法须㬰即甜足明人之食后滋味皆甜流在膀胱若腰肾气盛则上蒸炎气化成精气下入骨髓其次为脂膏又其次为血肉其余则为小便故小便色黄血之余气也五臓之气醎润者则下味也若腰肾既虚冷则不能蒸化谷气尽下为小便故味甘不变其色清冷则肌肤枯稿也犹如乳母谷气上洩皆为乳汁味甘消渴病者下洩皆为小便皆精气不实于内则小便频数也又肺为五臓华盖若下有暖气蒸则气润若下冷极则阳不能升故肺干而渴譬如釡中有水以火暖之又以板覆之则暖气上腾故板能润若无火力则水气不能上升此板终不得润火力者腰肾强盛也常须煖补肾气饮食得火力则润上而易消亦免干渴之患故仲景云宜服八味肾气丸余族兄双柏五旬后病此时师以滋隂降火之剂投之小便愈多色清而长味益甘则渴益甚屡更医率认为热尽用苦寒轻剂如天花粉黄连麦冬石膏知母之类重剂如汞丹之类不惟不效反至遍身如癞精神癯削脉皆细数余后至曰此东垣所云消渴末传也能食者必发脑疽背疮不能食者必𫝊中满鼓胀今脉细数而肤皆隐疹宁免其无疽疡乎急宜更药毋用寒凉壊胃也乃以肾气丸加桂心五味子鹿角胶益智仁服之半月精神霈长消渴痊除小便不甜肤疹俱脱十年无恙后以不如意事触之渴疾复作诸医又以滋隂剂与之遂成肿满而毙呜唿痛哉设若守加味肾气丸未必有是肿满病也仲景东垣实为祖师千载之下益使人崇信也特附于斯以告同志罗太无药戒客有病痞者积于其中伏而不得下自外至者捍而不得纳从医而问之曰非下之不可归而饮其药既饮而暴下不终日而向之伏者散而无余向之捍者柔而不支焦膈通逹唿吸开利快然若未始有疾者不数日痞复作投以故药其快然也亦如初自是不踰月而痞五作五下每下辄愈然客之气一语而三引体不劳而汗股不步而慄肌革无所耗于前而其中薾然莫知其所来嗟夫心痞非下不可已予従而下之术未爽也薾然独何如闻楚之南有良医焉往而问之医笑曰子无怪是薾然者也凡子之来固为是薾然也坐吾语汝天下之理有甚快于吾心者其末也必有伤求无伤扵其中则无望快于吾心夫隂伏而阳蓄气与血不运而为痞横乎子之胸者其累大矣撃而去之不须㬰而除甚大之累和平之物不能为也必将搏击震挠而后可夫人之和气沖然而甚微泊乎其易危击搏震挠之功成而子之和亦已病矣由是观之则子之痞凡一快者则子之和亦一伤矣不踰月而快者五子之和平之气不既索乎故薾然如不终日也且将去子之痞而无害于和也子归燕居三月而后与之药可为也客归三月斋戒而复请之医曰子之气少复矣取药而授之曰服之三月而疾少平又三月而少康终年而可复常且饮药不得亟进客归而行其说然其初使人懑然而遅之盖三投药而三反之也然日不见其所攻之效久较则月异而时不同终嵗而疾平矣客谒医再拜而谢之坐而问其故医曰此医国之説岂特施之于病哉子独不见秦之治民乎捍而不聴令墯而不勤事放而不畏法令之不聴治之不变则秦之民常痞矣商君见其痞也厉以刑法威以斩伐悍厉勐鸷不毫髪少贷痛刬而力鉏之于是乎秦之政如建瓴流通四逹无敢或拒而秦之痞常一快矣自孝公以至二世凡几痞而㡬快矣顽者已圮强者已柔而秦之民无懽心矣故勐政一快者欢心一亡积快而不已而秦之四肢枵然徒具其物而已民心日离而君孤立于上故匹夫大唿不终日而百姓皆起秦欲运其手足肩膂而漠然不我应故秦之亡也是好为快者之过也昔者先王之民其初亦尝痞矣先王岂不知砉然撃去之以为速也惟惧其有伤于中也故不敢求快于吾心优柔而抚育之教以仁义道以礼乐隂解其乱而除去其痞旁视而懑然有之矣然月计之嵗察之前嵗之俗非今嵗之俗也不击不搏无所忤逆是以日去其戾气而不婴其欢心于是政成教逹安乐久而后患除矣是故三代之治皆更数圣人歴数百年而后俗成则予之药终年而疾愈盖无足恠也故曰天下之理有甚快于吾心者其末也必有伤求无伤于其中则无望快于予心虽然岂特治天下为然哉客再拜而纪其説人经脉上下左右前后二十八脉考灵枢经苐十五篇有曰人经脉上下左右前后二十八脉以应二十八宿夫谓二十八脉者何左右手足上下各十二经又隂硚阳硚共二十六也合任督二脉前后以足其数云人身四海说生生子曰天有四时地有四海而人亦应之四海者髓海血海气海水谷之海也十二经水皆注于海也岐伯曰胃者水谷之海其输上在气街下至三里冲脉者为十二经之海其输上在于大杼下出于巨虚之上下亷膻中者为气之海其输上在于柱骨之上下前在于人迎脑为髓之海其输上在于其盖下在风府有余不足皆可得而见也气海有余者气满胷中悦息面赤气海不足则气少不足以言血海有余则常想其身大怫然不知其所病血海不足亦常想其身小狭然不知其所病水谷之海有余则腹满不足则饥不受谷食髓海有余则轻劲多力自过其度不足则脑转耳鸣胫痠眩冐目无所见懈怠安卧凡此有余不足宜审守其输而调其虚实无犯其虚顺者得复逆者必败删定野山祕抄种子论易曰天地絪缊万物化醇男女媾精万物化生则絪缊者升降凝聚之谓也媾精者配合交感之谓也必二气合则化自生矣否则独阳不生独隂不成恶能望其化生哉然则人之不孕育者岂夫妇竟无一交媾之遇耶遇而不识不㑹是亦独隂独阳之谓也不知者诿于天命则泥矣间有倡为资药饵以养精血候月水以种孕育又多峻补以求诡遇则嗣未必得而害巳随之此固予之痛惜也久矣因究种子之道有四一曰择地二曰养种三曰乗时四曰投虚是也何也盖地则母之精也种则父精也时则两精交媾之时也虚则去旧生新之初也又尝闻之师曰不受胎之原有二隂失其道而不能受者以气胜血衰故也衰则寒热乗之气凝血滞而营卫不和经水先后多寡不一也阳失其道而不能施者以气虚精弱故也弱则原于色欲过度耗其精元精元既弱譬之射者力㣲矢枉安能中的究斯二者皆由不能自寳以致真元耗散阳不施隂不受隂涸阳枯则生生之道息矣犹乃归之天命不亦悮哉以是种子者必地盛则种可投又必时与虚俱得焉可成孕而生子矣虽然至难养者精至难遇者时与虚苟不慿以药饵之力示以调摄之宜候以如期之法则养与遇竟茫然矣又知种子之法以调经养精为首而用药须审平和夫妇尤必相保守旬日之间可使精元俱盛待时而合时则所谓三十日中两日半也经候至此积秽荡涤既尽新血初生时与虚俱㑹而可以施其巧矣又恐情窦不开隂阳背弛续有竒砭以动其慾庶子宫开而真元媾合两情畅美虽平生不孕者亦孕矣尚何疑哉是乃歴试歴验百发百中者也呜唿是说也岂畔道云乎哉亦以培植元气顺养天真特资药力以佐助之所谓人定亦可以胜天者是也由是而知始而无嗣者非天也人自戕天也继而有嗣者亦非天也人能成其天也故曰斯道顺则成人逆则成丹慎毋以天命自诿也噫以天命自诿者良可惜哉护胎说凡妇人孕后当戒之在色不知自慎则慾动而子宫复开岂惟多致半产漏下即生子亦多疮毒夭伤何也由淫火烁胎也彼马牛之类受胎后牡逼身辄蹄之使不得近谓之护胎何致有半产之事人惟多慾故往往不知护也产寳论及妇人科俱缺此一欵余故采菽园杂记所载者润色之如此王节斋本草集要参蓍论或有问于生生子曰观子视病用药尝于各家所长中求之亦未尝见子纯用参蓍何独于此便便不絶口耶予曰予之便便盖欲白王公之寃而针时师之癖也王公以六经出身行轩岐之道着书立言生生之志廓然矣观其书羽翼丹溪固欲成人之美者盖丹溪扫温补之弊其书虽行后之人颠倒于其间者犹未斩然而截迹也故王公亹亹告戒常恐后之人不遵丹溪隂虚之说而闯温补之籓岂意后人不究其原而于告戒之处则一槩木偶而泥塑凡遇发热咳𠻳见红之疾不察病因不询兼症则曰此正王公隂虚火动忌用参蓍之病也当以滋隂降火治之寃哉寃哉王公欲成人之美者讵谓酿祸迨今不已耶何者时师诵王公之书于杂着则曰是拳拳扵滋隂也诵本草于参蓍则曰是温也积温可以成热此阳也阳旺则隂愈消肺寒则可服肺热反伤肺等语时不彻口间欲有用之者则衆起而排之乃曰参蓍岂易服者耶服则杀人是以病家亦相安于滋隂虽死而无悔也识卓理融者每为之束手正如一傅衆咻欲求不寒心也难矣推王公之心抑何尝谓参蓍不补隂而特补阳哉观其序本草集要云古人因病以立方非制方以待病学医之道莫先扵读本草药性明然后学处方云云时师观书只识吹毛求疵安知通章大义又安知寓意之处如古人讽谏之谓也王公本草集要于人参条下云味甘气温㣲寒云云夫既主补五臓安精神定魂魄止惊悸除邪气明目开心益志调中生津通血脉治五劳七伤已上症谁谓非五臓之隂虚者耶王公曷为不删而略之王公盖以其味甘气虽温而又有㣲寒在焉故集此为补隂者之法眼也虽有肺受火邪喘𠻳及隂虗火动劳𠻳吐血勿用之语盖指不当补而补之者观其复引仲景治亾血脉虚以此补之谓气虚血弱故补其气而血自生隂生于阳甘能生血也以通章大义观之王公何尝道人参不补隂也丹溪治隂虚咳𠻳琼玉膏葛可久治吐血独参汤义皆孚此扵黄蓍条下云味甘气微温云云夫既补丈夫虚损五劳羸瘦补中生血补肺气实皮毛㵼隂火为退热之圣药治虚劳自汗无汗则发有汗则止又治消渴腹痛泄痢肠风血崩带下月候不匀产前后一切痛补肾三焦命门元气药中唿为羊肉已上症谁谓非五臓之隂虚者耶王公曷为不删而畧之王公亦以其甘能生血且其气微温是以能温分肉而实皮毛以通章大义观之王公何尝道黄茋不补隂也东垣治血虚发热以黄茋一两当归二钱名曰补血汤治盗汗用当归六黄汤以黄茋为君义皆本此夫本草之所以集者特述其药性之刚柔气味之温凉补㵼之专功以为立方治病之准谁谓通章之义不足慿而于一句积温成热之说独可据哉必如时师所言养血药中以四物汤为主加黄柏知母就为滋隂降火之妙剂则惬然服之而无疑抑不思当归味甘辛气温川芎味辛气温当归虽补血亦能破血以其甘中有辛也川芎上行顶巅下行血海乃血中之气药也治一切气温中散寒开欝行气燥湿又曰久服则走散真气盖辛散故也较之于参蓍补性优劣为何如俱一本草语也俱王公所集要也时师既宗王公乃不畏芎归之辛而独畏参蓍之甘抑何僻也丹溪心法传中罗成之云先生犹以芎归之辛温而非隂虚者所宜服况其他乎时师既遵王公当求王公之所自知王公之所自则可以知丹溪之用心矣予故曰丹溪谓隂虚者救时之言也王公道隂虚者成人之美者也时师言隂虚者偏而僻者也畏人参如虎者此又丹溪王公之罪人悮天下之苍生者也予之便言岂好辨哉愿为王公之忠臣耳洗寃録载沿身骨节上下聨络名目夫人两手指甲连者小节小节之后中节中节之后本节本节之后肢骨之前生掌骨掌骨上生掌肉掌肉后可屈曲者腕腕左起髙骨者手外踝右起髙骨者右手踝二踝相连生者臂骨辅臂骨者髀骨三骨相经者肘骨前可屈曲者曲肘曲肘上生者臑骨臑骨上生者肩髃肩髃之前者髃骨髃骨之前髀骨髀骨之中陷者缺盆缺盆之上者颈颈之前者颡喉颡喉之上者结喉结喉之上者胲胲两傍者曲颔曲颔两傍者颐颐两傍者頬车頬车之上者耳耳上者曲鬓曲鬓上行者顶顶前者顖门顖门之下者发际发际正下者额额下者眉眉际之末者太阳穴太阳穴前者目目两傍者两小眦小眦上者上脸下者下脸正位能瞻视者目瞳子瞳近鼻者两大眦近两大眦者山根山根上印堂印堂上者脑角脑角下者乗枕骨嵴骨下横生者髋骨髋骨两傍者钗骨钗骨下中者腰门骨钗骨上连生者腿骨腿骨下可屈曲者曲䐐曲䐐上生者膝葢骨盖骨下生者胫骨胫骨傍生䯒骨䯒骨下左起髙大者两足外踝右起髙大者两足右踝胫骨前垂者两足跂骨跂骨前者足本节本节前者小节小节相连者足趾甲趾甲后生者足前趺趺后凹陷足心下生者足掌骨掌骨后生者踵肉踵肉后者脚跟也洗寃録验胎法又五臓论有称耆婆者云一月如珠露二月如桃花三月男女分四月形象全五月筋骨成六月毛髪生七月动右手扵母腹左八月动左手扵母腹右九月三转身十月满足生若验得未成形象只验所堕胎作血肉一片或一块若经日壊烂多化为水若所堕胎已成形像者谓头脑口眼耳鼻手脚指甲等全亦有脐𢃄之类若胎在母腹中被惊而死其胎下系紫黑色血䕃软弱若生下腹外死者其尸系淡红赤色胞衣白却无紫黑色极易验也人身内景说咽之与喉有二窍前后不同喉在前咽在后咽则因物而嚥以应地气而为胃之系下连胃管为水谷之道路自咽而入于胃胃主腐熟水谷其水谷精悍之气自胃之上口出于贲门输于脾脾气散精上归于心淫精于脉脉气流经经气归于肺肺朝百脉输精于皮毛毛脉合精气行于腑腑精神明留于四蔵沖和百脉頥养神气利关节通九窍滋志意者也其滓秽则自胃之下口入于幽门𫝊于小肠自小肠下口至于大肠上口大小二肠相㑹为阑门阑门者阑约水谷以分别也其水则渗灌入于膀胱膀胱者胞之室也胞虗受水而为蔵水之室家也其浊秽入于大肠大肠一名囘肠以其囘屈而受小肠之浊秽也喉主出纳以应天气而为肺之系下接肺经为喘息之道路自喉咙而通于肺肺下无窍而有空行列分布诸蔵清浊之气以为气管大肠为肺之府肺色白故大肠为白肠主𫝊送浊秽之气下行而不使上干于心肺所谓𫝊㵼行道之府也肺之下有心心系有二一则上与肺相通一则自肺叶曲折向后并嵴膂细络相连贯嵴通髓而与肾系相通小肠为心之府心色赤故小肠为赤肠主引心火浊气下行而不使上干于华盖所谓容受之府也盖心通五蔵系而为五蔵之主有膈膜遮蔽浊气不得上薰于心所以真心不受邪凌犯其所以致病者心包络耳心包络是心上漫脂之外有细筋如丝与心肺相连者是也心包络经自膻中散布络绕于三焦三焦其气通灌十二经络上下往来无有休息自与心包络配合为表里故俱有名而无合应脾系在膈下着右脇上与胃膜相连胃为脾之府脾色黄故胃为黄肠而为水谷之府也肝系在心肺下着左脇上贯膈入肺中与膈膜相连而胆在肝短叶之间胆为肝之府肝色青故胆为青肠而为清浄之府也肾与脐对形如石卵而曲附嵴膂有系上通于心所谓坎离相感水火升降者此也膀胱为肾之府肾色黒故膀胱为黑肠而为津液之府也不执方说余屈首受医日惟有事于素难病源病机甲乙等书俯而诵仰而思希心融贯前哲秘旨而未逮也若彼局方袖珍惠济等集间用之㕘考而不敢执泥至临症务虚心察受病之因始敢投剂亦未尝执方以合病以故执方之夫往往见而骇之议之谓如上方书之𫝊简易㨗径大有便于后学素难诸书固云精妙迺涣漫艰深力难究竟胡子好难恶易与人殊且子胗病用药类与方书悬异有病同而剂异有始终用一法而不殊有三五变其方而不轨辄亦投剂获効此遵何道哉或方书不足凭而他有祕授欤奚与诸医殊致也余曰嘻医何容易谈哉人之死生关于唿吸间余何敢师心自用而巇崄为也古称用药如用兵然齐步伐肃部伍坐作进退刺杀攻击一定而不乱者法也胡可废也迺若知己知彼置伏设竒临变不测其运用妙扵一心药之君臣佐使味之甘苦寒凉方之丸散汤引着于载籍者法也察病之寒热虚实感之脏腑表里所以君臣佐使甘苦寒凉补而丸散汤引者不废方亦可不执方也故按图用兵而不达变者以卒与敌执方治病而不察因者未有能生人者也虽然不执方而又合法亦匪易臻也脱非生平融通素难本草仲景洁古守真东垣丹溪诸书不可以语此祕宻医何容易谈也子徒以方书为㨗径盍亦未求之上古乎上古之世无方扁鹊𫝊载长桑君以禁方相授受亦不载曰何方春秋时秦缓医和汉淳于公辈以医名天下亦未尝有方𫝊也至张仲景乃始有方是知东汉已前医皆妙悟心法察病投剂未尝徇方也彼岂私其方不欲授之人哉诚惧后之人拘执不变必致悮人耳然立法处方不过酌病机之详确审经络之虚实察药之宜悖明气味之走守合色脉衍天和调燮隂阳恭相造化以一理贯之理融则识真识真则机顺自然应变不胶方自吾心出病可去而功可成以成功而名方谁曰不可余何能余仅守方而不执焉巳子宁以余言为迂乎张刘李朱滑六名师小𫝊孙氏生生子曰医以通变称良而执方则泥故业医者能因古人之法而审其用法之时斯得古人立法之心矣不则窥其一斑而议其偏长即医如张仲景李东垣诸公亦妄加讥贬也可乎哉可乎哉余故列其因时立法者于后医学自汉秦以上无方有方自张长沙始故医家以长沙为方书之祖晩世议长沙者率谓其长于伤寒而短扵杂症余惟医如长沙亦无间然矣乃长沙急于伤寒者盖病莫大于伤寒而变症亦莫甚于伤寒其生死决于七日十三四日之间非若他疾可従容而治也长沙察其缓急故以伤寒为首务尔不然金柜要略治杂症书也独非长沙着述者乎何颙别𫝊有曰仲景受业扵同郡张伯祖善于治疗尤精经方时人谓扁鹊仓公无以加焉观此则仲景不専长于伤寒又可知矣而刘宗厚亦曰吾尝用东垣之药效仲景处方宗厚丹溪髙弟也不效丹溪而效仲景以仲景医之亚圣非丹溪可企及者效仲景或亦取法乎上之意云后世慎毋轻议长沙也张戴人医亦竒杰也世人不究其用意议其治疾惟事攻击即明理如丹溪格致余论亦讥其偏丹溪之说出益令人畏汗吐下三法如虎并其书置之不与睫交予甚寃之予惟人之受病如寇入国不先逐寇而先拊循适足以养寇而扰黎元也戴人有见于是故以攻疾为急疾去而后调养是得靖寇安民之法矣彼仲景麻黄𤓰蒂大承气非攻击急剂哉审缓急而用之此仲景意也盖医难于认病而不难于攻击调补戴人特揭其难者言之也丹溪引内经邪之所凑其气必虗为论乃遗下文留而不去其病为实一句引精气夺则虚又遗邪气盛则实一句引虚者正气虚也又遗实者邪气实也一句摭其可议戴人为言而于戴所急略而不採丹溪且若此余又何怪哉且戴人名其书曰儒门事亲岂有儒者事亲而行霸道以害其亲者哉必不然矣譬彼武王伐殷先悬纣于太白而后散财发粟汉髙入秦降子婴而后约法三章彼拘拘然进调补而诎攻击是犹治国専用赏而不用罚也则舜讨凶而尼父诛卯为多事哉予因着于篇以为戴人辨白有谓刘守真长于治火斯言亦未知守真所长也守真髙迈明敏非泛常可俦其所治多在推陈致新不使少有怫欝正造化新新不停之意医而不知此是无术也此王海蔵之言海蔵乃东垣髙弟尚推毂如此则其䆳学可知且其所撰原病式歴揭素问病机一十九条而属火者五又觇人心好动诸动属火夫五行具于人身者各一惟火有君有相由此病机属火者多也原病式特为病机而发故不暇论及其余若所着保命集三卷治杂症则皆妙絶矣然则谓守真长于治火者其真未知守真所长者乎医家雅议李东垣善于内伤而虚怯非其所长故有补肾不若补脾之语窃谓肾主阖辟肾间原气人之司命岂反轻于脾胃哉盖病有缓急而时势有不同东垣或以急者为首务也彼当金元扰攘之际人生斯世疲于奔命未免劳倦伤脾忧思伤脾饥饱伤脾何莫而非伤脾也者内经曰脾胃者仓廪之本营之居也又曰五臓六腑皆禀受于脾胃脾胃一伤则臓腑无所受气故东垣惟孜孜以保脾胃为急彼虚怯伤肾隂者乃燕居安闲淫胜之疾又不可同日而语也不则内外伤辩惑与外科精义及兰室祕蔵等书皆治杂症者岂止内伤已哉此可以观矣余观近世医家明理学者宜莫如丹溪虽倡阳有余隂不足之论其用意固有所在也盖以人当承平酗酒縦慾以竭其精精竭则火炽复以刚剂认为温补故不旋踵血溢内热骨立而毙与灯膏竭而复加炷者何异此阳有余隂不足之论所由着也后学不察槩守其说一遇虚怯开手便以滋隂降火为剂及未期卒声哑洩㵼以死则曰丹溪之论具在不知此不善学丹溪之罪而于丹溪何尤丹溪为许文懿髙弟学原考亭其认病最真而投剂最确观其治许文懿之病及疼风十三症可槩见矣功首罪魁之言余尝为寃之昔荀卿喜为髙论而李斯祖之以祸天下则报讐行刼之说着矣大都前哲立论必有定见调施经权必合宜适彼执方而不达变者反为丹溪累也余故不惜牙頬辩之余读史记至太史公所称由光及伯夷之语未尝不掩卷叹滑伯仁之术而后无有彰之者伯仁我明竒士也技艺之精不下丹溪即其文辞如素问抄难经註诊有枢要针有经络发挥与疮疡痔瘘医韵等萹亦可谓集往哲之大成矣顾后学但知宗丹溪心法如灵素于伯仁诸集若罔闻知虽其术有竒中治有明征所至成名如朱太史列传所称亦莫之顾何哉盖丹溪为当时缙绅所游扬又戴元礼刘宗厚诸名士为弟子故丹溪之名借借而伯仁艺虽高弗若之矣何一阳有言歴考上古髙贤若以岐伯越人为医中尼父则仲景可为颜曾之陪而河间东垣当在宰我子贡之列若伯仁义理精明制作醇粹可与游夏之班至彦修又下一等也此论甚确而今宗伯仁者不然也岂惟伯仁则戴人守真亦若是尔故太史公曰岩穴之士欲砥立名行非附青云之士恶能声施后世哉此言信矣余故特为伯仁表之也生生子曰余着论若是非阿所好也欲后人知仲景不徒以伤寒擅长守真不独以治火要誉戴人不当以攻击蒙讥东垣不専以内伤树绩阳有余隂不足之谭不可以疪丹溪而撄宁生之长技亦将与诸公并称不朽矣同志者幸亮之毋余訾哉医通节文生生子曰余尝称宋儒谓为人子不可不知医为知言已观韩氏医通益证斯言为匪欺也韩飞霞为亲习医而余泽徧物閲其集方楷当而修制合宜其投剂多竒中有以哉余惧其术没没也用采其论药数欵附于集令后人识有韩飞霞云医通绪论章飞霞子曰天地万物气成形也不位不育病之时也人之养气践形而致中和者医之道也夫医而至于鍼砭药饵第二义矣易无妄九五曰无妄之疾勿药有喜孔子曰无妄之药不可试也此最上义也得医之最上义者气之沖神之化皆此身之真息以踵也卢扁指竖子华佗剖肠腑白玉蟾呵臋痈药饵云乎哉鍼砭云乎哉风土异宜自然气隔古分南北二政自今舆图以河界南北而江之东关之西可类従矣南北云者隂阳之轨四方之毂八风之辐辏也人之禀赋参天两地一气流行而已气失其平之谓疾疾甚之谓病三才相因之谓机机动之谓时隂符经曰天发杀机移星易宿地发杀机龙蛇起陆人发杀机天地反覆又曰食其时百骸理动其机万化安又曰三才既宜三盗既安呜唿此可以契医之三昧矣乎医之理可比周易鍼砭药饵即卜筮法也丹溪云冷生气髙阳生之言予谓冷生气是复卦䷗热生风是姤卦䷫即天根月窟之化机内经所谓亢则害承乃制者也故王安道论曰易也者造化之不可常者也惟其不可常故神化莫能测易曰一隂一阳之谓道隂阳不测之谓神世之攻医卜而自小焉者何也药性裁成药有成性必材相制味相洽而后逹夫病情古书如本草括汤液珍珠诸篇予不能悉记也而二五之升沈醎苦酸辛甘者触物在焉姑列数则以例其余论用药标病攻击宜生料者以气全力强本病服饵宜制炼调剂大成病在元气宜醇澹论人参人参炼膏囘元气于无何有之乡王道也黑附子囘阳霸功赫奕甘草调元无可无不可论当归当归主血分之病川产力刚可攻秦产柔宜补凡用本病酒制而痰独以姜汁浸透导血归源之理熟地黄亦然血虚以人参石脂为佐血热以生地黄姜黄条芩佐之不絶生化之源血积配以大黄妇人形肥血化为痰二味姜浸佐以利水道药要之血药不容舎当归故古方四物以为君芍药为臣地黄分生熟为佐川芎为使可为典要云论香附香附主气分之病香能窜苦能降推陈致新故诸书皆云益气而俗有耗气之讹女科之専非也治本病略炒兼血以酒煮痰以姜汁虚以童便浸实以盐水煮积以醋浸水煮妇人血用事气行则无疾老人精枯血闭惟气是资小儿气日充形乃日固大凡病则气滞而馁故香附于气分为君药世所罕知佐以木香散滞洩肺以沈香无不升降以小茴香可行经络而盐炒则补肾间元气香附为君参茋为臣甘草为佐治虚怯甚速佐以厚朴之类决壅积佐以稜莪之类攻壅积之甚者予尝避诸香燥之热而用檀香佐香附者以檀香流动诸气极妙也论半夏痰分之病半夏为主脾主湿每恶湿湿生痰而寒又生湿故半夏之辛燥湿也然必造而为麴以生姜自然汁生白汤等分共和造曲楮叶包裹风干然后入药风痰以猪牙皂角煮汁去渣滓炼膏如饧入姜汁火痰黑色老痰如胶以竹沥或荆沥入姜汁湿痰白色寒痰清以老姜煎浓汤加煅白三分之一俱造曲如前法予以霞天膏加白芥子三分之二姜汁汤竹沥造曲治痰积疴者日能使腐败随大小便出或散而为疮此半夏曲之妙也古方二陈汤以此为君世医因辛反减至少许而茯苓渗湿陈皮行气甘草醒脾皆臣佐使而反多其铢两盖不造曲之过观法制半夏以姜制辛即能大嚼是也佐以南星治风痰以姜汁酒浸炒芩连及𤓰蒌实香油拌曲畧炒之类治痰火以曲炒枳殻只实姜汁浸蒸大黄海粉之类治老痰以苍术白术俱米泔姜汁浸炒甚至干姜乌头皆治湿痰而常有脾洩者以肉豆䓻配半夏曲加神曲麦牙作丸尤有竒効厚养之人酒后多此而苦痰为病者十常八九也方书谓天下无逆流之水人身有倒上之痰气乱血余化而为痰故治痰以行气杀血为要论黄连火分之病黄连为主五臓皆有火平则治病则乱方书有君火相火邪火龙火之论其实一气而已故丹溪云气有余便是火分为一类凡治本病略炒以従邪实火以朴硝汤假火以酒虚火以醋痰火以姜汁俱浸透炒气滞火以茱茰食积洩以黄土血疾症瘕痛以干漆俱以水拌同炒去茰土漆下焦伏火以盐水浸透焙目疾以人乳浸蒸或㸃或服生用为君佐官桂少许煎百沸入蜜空心服能使心肾交于顷刻入五苓滑石大治梦遗以土姜酒蜜四炒者为君史君子为臣白芍药酒煮为佐广木香为使治小儿五疳以茱茰炒者加木香等分生大黄倍之水丸治五痢以姜汁酒煮者为末和霞天膏治癫癎诸风眩晕疮疡皆神効非彼但云㵼心火而与芩柏诸苦药例称者比也论诸药余治㽸疴先循经络者即诸古书所载引经报使药贵识真尔如心经以人参益气石脂补血朱砂镇心天竺黄去痰泽㵼㵼热而莲肉茯神赤茯苓逺志益智酸枣之属利心窍以安神识中间制炼如以苦焦之味逹本经醎引所畏辛避所胜酸益其母而甘洩其子皆裁成药之道论五谷粳米造饭用荷叶煮汤寛中芥菜叶者豁痰紫苏叶者行气解肌薄荷叶者气热淡竹叶者辟暑造粥则粥之外入茯苓酪者清上实下薯蓣粉者理胃花椒汁者辟岚瘴姜葱汁䜴者发汗与夫古方羊肾猪肾之类无非药力也一人淋素不服药余教以专啖粟米粥絶他味旬余减月余痊此五谷治病之理论五菓棃汁䟽风豁痰蒸露治内热藕汁研墨止吐血鼻衂研桃仁调酒破血积胡桃仁佐破故帋盐水煳丸治腰湿痛如神大枣煮汁去渣炼膏救小儿脾虚胃寒不能药者莲肉作末甦禁口痢柿蒂加碓头糠止转食凡此余以应验习之家亦五菓治疾之理论五菜韮白愈淋子澁精大葱汁和五倍子末澁虚脱之痢非虚脱不用苋煮汁愈初痢罗卜风干愈伤食𠻳白扁豆益脾清暑蒜汁煮香附加荜拨大黄治瘴乡中毒诸菜俱能治病贵专啖耳论五畜禽虫之属黄牛肉补气与绵黄茋同功羊肉补血与熟地黄同功猪肉无补而人习之化也惟胆于肝肚于胃腰子于肾嵴髓于骨心于血可引诸药入本经实非其补鹿则全体大补异时每欲以肉汁炼膏如霞天膏小刀圭之法恨不多得牛肝连胆用朴硝作脯消痞块骨髓煎油擦四肢之损禽则鵞善䟽风稚鸡补损老鸡作羮起衰虫则蜣蜋土裹烧熟与儿食治疳蚋皮作丸大治惊癎疳痢以上予治厚养之人多用之亦従其化也独犬之壮阳俗夫所尚古方戊戌酒盖为虚寒病设耳或云士无故不杀犬豕则古人已馐于珍矣意者黑黄二色足补脾肾亦可如小刀圭法为之以治虚怯劳瘵而戒恣欲之非价㢘工省可济贫乏云论异类有情丸人至中年觉体衰弱便可以此丸服饵此方药仅三品而补性极峻盖鹿乃阳兽食山中之灵草故多夀夏至一隂生而角便解角得纯阳之气故补人身之阳龟者灵物也属隂能养息上可补心下可补肾故补人身之隂虎西方之兽也属金而能抑木故虎啸而风生也三者皆多夀皆有生育皆有灵性殊非草木金石比也服饵宁无补益乎鹿茸鹿角霜龟板虎胫骨各如常制为末以猪嵴髓加炼蜜为丸梧桐子大空心盐汤吞五七十丸或加猪胆汁三合和于剂中以寓降火之意难经本义十八难图註辨十八难秦越人曰手太隂阳明金也足少隂太阳水也水流下行而不能上故在下部足厥隂少阳木也生手太阳少隂火火炎上行而不能下故为上部手心主少阳火生足太隂阳明土土主中宫故在中部也滑伯仁註曰手太隂阳明金下生足太阳少隂水水下流故居下部足少隂太阳水生足厥隂少阳木木生手少隂太阳火及手心主火火炎上行是为上部火生足太隂阳明土土居中部复生肺金此五行子母更相生养者也观十八难所列之图乃以手厥隂心主火与手少阳三焦火分诊在下部右尺图与註自相背戾后人翕然宗之不复查考且经文只云手之太隂阳明足之太阳少隂为上下部言肺髙而肾下子母相望之意按脉经以心肺合于上焦脾胃肝胆合于中焦肾膀胱合于下焦两尺分诊两肾无手厥隂少阳之语千金方诊法与脉经同顾灵兰祕典篇曰膻中者臣使之官喜乐出焉启𤣥子註曰膻中在胸中两乳间为心君播宣教令气布隂阳气和志适则喜乐由生脉要精微以左寸之外候心内以候膻中膻中为十二臓之一以其无形与心肺并居胸中故诊附焉本义此图恐未必是伯仁之意岂有自相矛盾哉此必后人泥脉诀右肺大肠脾胃命之说而以此图牵合因土居中部乃以火居下部生中土也独不思手太阳少隂之火复何所生耶智者自能辨之按何一阳医学统宗有云图註难经乃四明张世贤袭取纪天钖袁坤厚虞庶旧章断简残文浅附己意欺为新撰维扬运司梓行失旨处颇多然则难经本义之图註实张世贤之集者后人増附梓焉非滑氏之笔明矣难经肺金肝木浮沈说三十三难曰肝青象木肺白象金肝得水而沈木得水而浮肺得水而浮金得水而沈其意何也答词以五音刚柔吸受云云是启后学要识五行造化之妙而註者又以长生临官帝旺为言而不就肝肺上究竟其说似训释太深𤣥之又𤣥者也物物具五行如註所云心脾肾得水皆沈不知又当何解据愚见不若平平讲去亦自明畅且又开发后学隂阳相感之义虽不明言而理实寓焉盖肺虽属金而位在膈上行阳道多且其经为手太隂主乎气以体而言金也以用而言气也而又属手经故浮肺熟则手经之气去而金之体独存故熟则沈也肝虽属木而位处膈下行隂道多且其经为足厥隂主乎血以体而言木也以用而言血也而又属足经故沈肝熟则足经之血去而木之体独存故熟则浮也返本之义也临官帝旺之说㣲觉牵合学者详之难经七十五难金不得平木不字辨生生子曰七十五难云经言东方实西方虚㵼南方补北方何谓也云云故㵼火补水欲令金不得平木也经曰不能治其虚何问其余此之谓也滑伯仁曰不字疑衍四明陈氏曰仲景云木行乗金曰横内经曰气有余则制巳所胜而侮所不胜木实金虚是木横而凌金侮所不胜也木实本以金平之然以其气正强而横金平之则两不相伏而战战则实者亦伤虚者亦败金虚本资气于土然其时土亦受制未足以资之故取水为金之子又为木之母于是㵼火补水使水胜火则火馁而取气于木木乃减而不复实水为木母此母能令子虚也木既不实其气乃平平则金免木凌而不复虚水为金子此子能令母实也所谓金不得平木不得径以金平其木必㵼火补水而旁治之使木金之气自然两平耳而滑伯仁又曰陈氏之说亦自有理但为不之一字缠扰牵强费辞不若直以不字为衍文耳余曰不字非衍难经所谓不者乃姑息之谓不径以金平木故有㵼火补水之治观越人谓金木水火土当更相平更字与不字乃一篇之大关键也此更字与二十难更相乗更相伏更字义同谓互相平制不直令金以平木也观仲景木行乗金曰横之横字则知金非等闲之虚即骤补之犹未能自保况欲令其得平木乎彼金之得平木乃以五行顺相平者言也此以五行更相平者言也更与顺自当有别不然越人何不径去补金使得平木而乃曰㵼南方补北方哉越人之微意正欲㵼火以泄木之余补水以实金之虚五行逓相济养更互尅伐子为母复仇之义故曰欲令金不得平木也此围魏救韩之意不平之平乃所以平也陈氏训不字诚是但于更字仍欠发明故未免启后人之疑医道如伯仁亦可谓精诣矣乃以不字为衍文余又不知其何见也难经八十一难篇是病二字辨生生子曰八十一难云经言无实实虚虚损不足而益有余是寸口脉耶将病自有虚实耶其损益柰何然是病非谓寸口脉也谓病自有虚实也云云彼註难经者谓是病二字非误即衍愚谓二字非误亦非衍盖答辞也言此是病之虚而非寸口脉也与夫子答子路曰然有是言也一类皆答问文法尔经书中多有之穷经者能以意逆志而玩其辞斯得之矣节抄灵枢引生生子曰余惟医以灵素为祖但其书出秦火之后断简残篇几至散失虽命世之才如秦越人淳于意张华诸公胗治称神竒者亦未之训释至启𤣥子始于素问掇摭成卷门分章析引类註明厥功亦伟矣而偏执局曲之夫尚吹毛索疵妄加诃诋乃于灵枢非惟不敢註一字且置此书略不涉目夫灵枢一经于臓腑经络盈虚顺逆针法疾徐靡不周悉顾弃而不读何称医哉何称医哉余观史崧先生序灵枢有曰夫为医者在读书读而不能为医者有矣未有不读而能为医者也余尝従事斯语用节抄灵枢数条于后以备恭考云本神篇黄帝问于岐伯曰何谓徳气生精神魂魄心意志思智虑请问其故岐伯答曰天之在我者徳也地之在我者气也徳流气薄而生者也故生之来谓之精两精相抟谓之神随神往来者谓之䰟并精而出入者谓之魄所以任物者谓之心心有所忆谓之意意之所存谓之志因志而存变谓之思因思而逺慕谓之虑因虑而处物谓之智故智者之养生也必顺四时而适寒暑和喜怒而安居处节隂阳而调刚柔如是则僻邪不至长生久视是故憷惕思虑者则伤神神伤则恐惧流淫而不止因悲哀动中者竭絶而失生喜乐者神惮散而不蔵愁忧者气闭塞而不行盛怒者迷惑而不治恐惧者神荡惮而不收心憷惕思虑则伤神神伤则恐惧自失破㬷脱肉毛悴色夭死于冬脾愁忧而不解则伤意意伤则悗乱四肢不举毛悴色夭死于春肝悲哀动中则伤魂魂伤则狂忘不精不精则不正当人隂缩而挛筋两脇骨不举毛悴色夭死于秋肺喜乐无极则伤魄魄伤则狂狂者意不存人皮革焦毛悴色夭死于夏肾盛怒而不止则伤志志伤则喜忘其前言腰嵴不可以俛仰屈伸毛悴色夭死于季夏恐惧而不解则伤精精伤则骨痠痿厥精时自下是故五蔵主蔵精者也不可伤伤则失守而隂虚隂虚则无气无气则死矣是故用针者察观病人之态以知精神魂魄之存亡得失之意五者以伤针不可以治之也肝蔵血血舎魂肝气虚则恐实则怒脾蔵营营舎意脾气虚则四支不用五蔵不安实则腹胀泾溲不利心蔵脉脉舎神心气虚则悲实则笑不休肺蔵气气舎魄肺气虚则鼻塞不利少气实则喘喝胷盈仰息肾蔵精精舎志肾气虚则厥实则胀五蔵不安必审五蔵之病形以知其气之虚实谨而调之也决气篇黄帝曰余闻人有精气津液血脉余意以为一气耳今乃辨为六名余不知其所以然岐伯曰两神相抟合而成形常先身生是谓精何谓气岐伯曰上焦开发宣五谷味熏肤充身泽毛若雾露之溉是谓气何谓津岐伯曰腠理发泄汗出溱溱是谓津何谓液岐伯曰谷入气满淖泽注于骨骨属屈伸洩泽补益脑髓皮肤润泽是谓液何谓血岐伯曰中焦受气取汁变化而赤是谓血何谓脉岐伯曰壅遏营气令无所避是谓脉黄帝曰六气者有余不足气之多少脑髓之虚实血脉之清浊何以知之岐伯曰精脱者耳聋气脱者目不明津脱者腠理开汗大泄液脱者骨属屈伸不利色夭脑髓消胫痠耳数鸣血脱者色白夭然不泽其脉空虚此其候也黄帝曰六气者贵贱何如岐伯曰六气者各有部主也其贵贱善恶可为常主然五谷与胃为大海也胀论黄帝曰夫气之令人胀也在于血脉之中耶蔵府之内乎岐伯曰二者皆存焉然非胀之舎也黄帝曰愿闻胀之舎岐伯曰夫胀者皆在于臓腑之外排蔵府而郭胷脇胀皮肤故命曰胀黄帝曰蔵府之在胸脇腹里之内也若匣匮之蔵禁器也各有次舎异名而同处一城之中其气各异愿闻其故岐伯曰夫胸腹蔵府之郭也膻中者心主之宫城也胃者太仓也咽喉小肠者𫝊送也胃之五窍者闾里门户也㢘泉玉英者津液之道也故五蔵六腑者各有畔界其病各有形状营气循脉卫气逆为脉胀卫气并脉循分为肤胀三里而冩近者一下逺者三下无问虚实工在疾冩黄帝曰愿闻胀形岐伯曰夫心胀者烦心短气卧不安肺胀者虗满而喘咳肝胀者脇下满而痛引小腹脾胀者善哕四肢烦悗体重不能胜衣卧不安肾胀者腹满引背央央然腰髀痛胃胀者腹满胃腕痛鼻闻焦臭妨于食大便难大肠胀者肠鸣而痛濯濯冬日重感于寒则飱泄不化小肠胀者少腹䐜胀引腰而痛膀胱胀者小腹满而气癃三焦胀者气满于皮肤中轻轻然而不坚胆胀者脇下痛胀口中苦善太息帝曰胀者焉生何因而有岐伯曰卫气之在身也常然并脉循分肉行有逆顺隂阳相随乃得天和五蔵更始四时循序五谷乃化然后厥气在下营卫留止寒气逆上真邪相攻两气相搏乃合为胀也帝曰胀论无问虚实工在疾㵼近者一下逺者三下今有其三而不下者其过焉在岐伯曰卫气相乱隂阳相逐其于胀也当冩不冩气故不下三而不下必更其道气下乃止不可复始可以万全乌有殆者乎其胀也必审其脉当冩则冩当补则补如鼔应桴恶有不下者乎五癃津液篇黄帝问于岐伯曰水谷入于口输于肠胃其液别为五天寒衣薄则为溺与气天热衣厚则为汗悲哀气并则为泣中热胃缓则为唾邪气内逆则气为之闭塞而不行不行则为水胀余知其然也不知其何由生愿闻其道岐伯曰水谷皆入于口其味有五各注其海津液各走其道故三焦出气以温肌肉充皮肤为其津其流而不行者为液天暑衣厚则腠理开故汗出寒留于分肉之间聚沫则为痛天寒则腠理闭气湿不行水下留于膀胱则为溺与气五蔵六府心为之主耳为之聴目为之候肺为之相肝为之将脾为之卫肾为之主外故五蔵六府之津液尽上渗于目心悲气并则心系急心系急则肺举肺举则液上溢夫心系与肺不能常举乍上乍下故欬而泣出矣中热则胃中消谷消谷则虫上下作肠胃充郭故胃缓胃缓则气逆故唾出五谷之津液和合而为髙者内渗入于骨空补益脑髓而下流于隂股隂阳不和则使液溢而下流于隂髓液皆减而下下过度则虚虚故腰背痛而胫痠隂阳气道不通四海闭塞三焦不写津液不化水谷并行肠胃之中别于回肠留于下焦不得渗膀胱则下焦胀水溢则为水胀此津液五别之逆顺也贼风篇黄帝曰夫子言贼风邪气之伤人也令人病焉今有其不离屏蔽不出室穴之中卒然病者非不离贼风邪气其故何也岐伯曰此皆尝有所伤于湿气蔵于血脉之中分肉之间久留而不去若有所堕坠恶血在内而不去卒然喜怒不节饮食不适寒温不时腠理闭而不通其开而遇风寒则血气凝结与故邪相袭则为寒痺其有热则汗出汗出则受风虽不遇贼风邪气必有因加而发焉黄帝曰今夫子之所言者皆病人之所自知也其毋所遇邪气又毋憷惕之志所卒然而病者其故何也唯有因鬼神之事乎岐伯曰此亦有故邪留而未发因而志有所恶及有所慕血气内乱两气相搏其所从来者微视之不见聴而不闻故似鬼神黄帝曰其祝而已者其故何也岐伯曰先巫者因知百病之胜先知其病之所从生者可祝而已也妇人无须篇黄帝曰妇人无须者无血气乎岐伯曰冲脉任脉皆起于胞中上循背里为经脉之海其浮而外者循腹右上行㑹于咽喉别而络唇口血气盛则充肤热肉血独盛则澹渗皮肤生毫毛今妇人之生有余于气不足于血以其数脱血也冲任之脉不荣口唇故须不生焉黄帝曰士人有伤于隂隂气絶而不起隂不用然其须不去其故何也宦者独去何也愿闻其故岐伯曰宦者去其宗筋伤其冲脉血写不复皮肤内结唇口不荣故须不生黄帝曰其有天宦者未尝被伤不脱于血然其须不生其故何也岐伯曰此天之所不足也其任冲不盛宗筋不成有气无血唇口不营故须不生黄帝曰善乎哉圣人之通万物也若日月之光影音声鼓响闻其声而知其形其非夫子孰能明万物之精是故圣人视其颜色黄赤者多热气青白者少热气黑色者多血少气美眉者太阳多血通髯极须者少阳多血美须者阳明多血此其时然也夫人之常数太阳常多血少气少阳常多气少血阳明常多血多气少隂常多气少血厥隂常多血少气太隂常多血少气此天之常数也忧恚无言篇黄帝问于少师曰人之卒然忧恚而言无音者何道之寒何气出行使音不彰愿闻其方少师答曰咽喉者水谷之道也喉咙者气之所以上下者也㑹厌者音声之户也口唇者音声之扇也舌者音声之机也悬雍垂者音声之关也颃颡者分气之所泄也横骨者神气所使主发舌者也故人之鼻洞涕出不收者颃颡不开分气失也是故厌小而疾薄则发气疾其开阖利其出气易其厌大而厚则开阖难其气出迟故重言也人卒然无音者寒气客于厌则厌不能发发不能下至其开阖不致故无音黄帝曰刺之柰何岐伯曰足之少隂主系于舌络于横骨络于㑹厌两冩其血脉浊气乃辟㑹厌之脉上络任脉取之天突其厌乃发也邪客篇黄帝问于伯髙曰愿闻人之肢节以应天地柰何伯高答曰天圆地方人头圆足方以应之天有日月人有两目地有九州人有九窍天有风雨人有喜怒天有雷电人有音声天有四时人有四肢天有五音人有五蔵天有六律人有六府天有冬夏人有寒热天有十月人有手十指辰有十二人有足十指茎垂以应之女子不足二节以抱人形天有隂阳人有夫妻嵗有三百六十五日人有三百六十节地有髙山人有肩膝地有深谷人有腋腘地有十二经水人有十二经脉地有泉脉人有衞气地有草蓂人有毫毛天有昼夜人有卧起天有列星人有牙齿地有小山人有小节地有山石人有髙骨地有林木人有募筋地有聚邑人有䐃肉嵗有十二月人有十二节地有四时不生草人有无子此人与天地相应者也大惑篇黄帝问于岐伯曰余尝上于清冷之台中阶而顾匐匐而前则惑余私异之窃内怪之独瞑独视安心定气久而不解独传独眩披髪长跪俛而视之后久之不已也卒然自上何气使然岐伯对曰五蔵六府之精气皆上注于目而爲之精精之窠爲眼骨之精爲瞳子筋之精爲黑眼血之精爲络其窠气之精爲白眼肌肉之精爲约束裹撷筋骨血气之精而与脉并爲系上属于脑后出于项中故邪中于项因逢其身之虚其入深则随眼系以入于脑入于脑则脑转脑转则引目系急目系急则目眩以转矣邪其精其精所中不相比也则精散精散则视岐视岐见两物目者五蔵六府之精也营卫䰟魄之所常营也神气之所生也故神劳则䰟魄散志意乱是故瞳子黑眼法于隂白眼赤脉法于阳也故隂阳合𫝊而精明也目者心使也心者神之舎也故神精乱而不转卒然见非常处精神䰟魄散不相得故曰惑也黄帝曰余疑其然余每之东苑未曾不惑去之则复余唯独爲东苑劳神乎何其异也岐伯曰不然也心有所喜神有所恶卒然相惑则精气乱视误故惑神移乃复是故间者爲迷甚者爲惑十二经络臓象见証手太隂肺蔵象肺之爲蔵六叶两耳四垂如葢附着于嵴之第三椎中有二十四空行列分布诸蔵之气爲五蔵华葢云其经起于中焦下络大肠还循胃口上膈属肺从肺系横出腋下下循臑内行少隂心主之前下肘中循臂内上骨下亷入寸口上鱼循鱼际出大指之端其支者从腕后直出次指内亷出其端是动则病肺胀满膨膨而喘欬缺盆中痛甚则交两手而瞀此爲臂厥是主肺所生病者咳𠻳上气喘喝烦心胸满臑臂内前亷痛掌中热气盛有余则肩背痛风寒汗出中风小便数而欠虚则肩背痛寒少气不足以息溺色黄变卒遗失无度手阳明大肠经蔵象大肠长二丈一尺广四寸径一寸当脐右囘十六曲盛谷一斗水七升半其经之脉起于大指次指之端循指上亷出合谷两骨间上入两筋之中循臂上亷入肘外亷上臑外前亷上肩出髃骨之前亷上出于柱骨之㑹上下入缺盆络肺下膈属大肠其支者从缺盆上颈贯頬入下齿中还出挟口交人中左之右右之左上挟鼻孔是动则病齿痛䪼肿是主津液所生病者目黄口干鼽衂喉痺肩前臑痛大指次指痛不用气有余则当脉所过者热肿虚则寒凛不复足阳明胃经蔵象胃大一尺五寸纡曲屈伸长二尺六寸径五寸盛谷二斗水一斗五升其经之脉起于鼻之交頞中旁约太阳之脉下循鼻外入上齿中还出挟口环唇下交承浆却循颐后下亷出大迎循頬车上耳前过客主人循髪际至额颅其支者从大迎前下人迎循喉咙入缺盆下膈属胃络脾其直者从缺盆下乳内亷下挟脐入气街中其支者起于胃口下循腹里下至气街中而合以下髀关抵伏兔下膝膑中下循胫外亷下足跗入中指内间其支者下亷三寸而别下入中指外间其支者别跗上入大指间出其端是动则病洒洒然振寒善伸数欠颊黑病至则恶人与火闻木音则惕然而惊心欲动独闭户牖而处甚则欲上髙而歌弃衣而走贲响腹胀是爲骬厥是主血所生病者狂疟温淫汗出鼽衂口㖞唇脗颈肿喉痺大腹水肿膝膑肿痛循膺乳气街股伏兔䯒外亷足跗上皆痛中指不用气盛则身以前皆热其有余于胃则消谷善饥溺色黄不足则身以前皆寒慄胃中寒则胀满足太隂脾经蔵象脾广三寸长五寸掩乎太仓附着扵嵴之第十一椎其经之脉起于大指之端循指内侧白肉际过核骨后上内踝前亷上踹内循胫骨后交出厥隂之前上膝股内前亷入腹属脾络胃上膈挟咽连舌本散舌下其支者复从胃别上膈注心中是动则病舌本强食则呕胃脘痛腹胀善噫得后与气则快然如衰身体皆重是主脾所生病者舌本痛体不能动捶食不下烦心心下急痛寒疟溏瘕洩水闭黄疸不能卧强立股膝内瘇厥足大指不用手少隂心经蔵象心形如未敷莲花居肺下膈上附着于嵴之第五椎其经之脉起于心中出属心系下膈络小肠其支者从心系上挟咽系目系其直者复从心系却上肺下出腋下下循臑内后亷行太隂心主之后下肘内循臂内后亷抵掌后兑骨之端入掌内后亷循小指之内出其端是动则病嗌干心痛渴而欲饮是爲臂厥是主心所生病者目黄脇痛臑臂内后亷痛厥掌中热手太阳小肠经蔵象小肠长三丈二尺左囘叠积十六曲胃之下口小肠上口也在脐上二寸水谷于是入焉复下一寸爲水分穴则小肠下口也至是而泌别清浊水液入膀胱滓秽入大肠其经之脉起于小指之端循手外侧上腕出踝中直上循臂骨下亷出肘内侧两筋之间上循臑外后亷出肩解绕肩脾交肩上入缺盆络心循咽下膈抵胃属小肠其支者从缺盆循颈上颊至目锐眦却入耳中其支者别颊上䪼抵鼻至目内眦斜终于颧是动则病嗌痛颔肿不可囘顾肩似㧞臑似折是主液所生病者耳聋目黄頬肿颈颔肩臑肘臂外后亷痛足太阳膀胱蔵象膀胱縦广九寸居肾之下大肠之侧小肠下口乃膀胱上口水液由是渗入焉盛溺九升九合其经之脉起于目内眦上额交巅其支者従巅至耳上角其直者従巅入络脑还出别下项循肩髆内挟嵴抵腰中入循膂络肾属膀胱其支者従腰中下挟嵴贯臀入腘中其支者従髆内左右别下贯胛挟嵴内过髀枢循髀外従后亷下合腘中以下贯踹内出外踝之后循京骨至小指外侧是动则病冲头痛目似脱项似㧞嵴痛腰似折髀不可以曲腘如结腨如裂是为踝厥是主筋所生病者痔疟狂颠疾头顖顶痛目黄泪出鼽衂项背腰凥腘腨脚皆痛小指不用盛者人迎大再倍于寸口虚者人迎反小于寸口也足少隂肾蔵象肾有两枚重一斤一两状如石卵附着于嵴之十四椎当胃下两旁其经之脉起于小指之下斜走足心出于然骨之下循内踝之后别入跟中以上踹内出腘内亷上脉内后亷贯嵴属肾络膀胱其直者従肾上贯膈入肺中循喉咙侠舌本其支者从肺出络心注胸中是动则病饥不欲食面黑如地色欬唾则有血喝喝而喘坐而欲起目如无所见心如悬病饥状气不足则善恐心惕惕如人将捕之是谓骨厥是主肾所生病者口热舌干咽肿上气嗌干及痛烦心心痛黄疸肠癖嵴臀股内后亷痛痿厥嗜卧足下热而痛盛者寸口大再倍于人迎虚者寸口反小于人迎也手厥隂心包络之经滑伯仁曰心包一名手心主以臓象校之在心下横膜之上竖膜之下与横膜相粘而黄脂漫裹者心也其漫脂之外有细筋膜如系与心肺相连者心包也君火以名相火以位手心主代君火行事以用而言则曰手心主以经而言则曰心包络一经二名实相火也其经之脉起于胸中出属心包络下膈歴络三焦其支者循胸出脇下腋三寸上抵腋下循臑内行太隂少隂之间入肘中下臂行两筋之间入掌中循中指出其端其支者别掌中循小指次指出其端是动则病手心热臂肘挛急腋肿甚则胸脇支满心中澹澹大动面赤目黄喜笑不休是主脉所生病者烦心心痛掌中热手少阳三焦之经三焦者水谷之道路气之所终始也上焦在心下下膈在胃上口其治在膻中直两乳间陷者中中焦在胃中脘当脐上四寸不上不下其治在脐旁下焦当膀胱上口其治在脐下一寸其经之脉起于小指次指之端上出两指之间循手表腕出臂外两骨之间上贯肘循臑外上肩而交出足少阳之后入缺盆布膻中散络心包下膈循属三焦其支者从膻中上出缺盆上项系耳后直上出耳上角以屈下頬至䪼其支者从耳后入耳中出走耳前过客主人前交頬至目锐眦是动则病耳聋浑浑焞焞嗌肿喉痺是主气所生病者汗出目锐眦痛頬痛耳后肩臑肘臂外皆痛小指次指不用足少阳胆蔵象胆长三寸在肝之短叶间包精汁三合爲清净之府诸府皆𫝊秽浊独胆无所𫝊道故曰清浄胆汁减则目昏又吐伤胆倒则视物倒植其经之脉起于目锐眦上抵头角下耳后循颈行手少阳之前至肩上却交出手少阳之后入缺盆其支者従耳后入耳中出走耳前至目锐眦后其支者别锐眦下大迎合手少阳抵于䪼下加颊车下头合缺盆以下胸中贯膈络肝属胆循脇里出气街绕毛际横入髀厌中其直者従缺盆下腋循胸过季脇下合髀厌中以下循髀阳出膝外亷下外辅骨之前直下抵絶骨之端下出外踝之前循足跗上入小指次指之间其支者别跗上入大指之间循大指岐骨内出其端还贯𤓰甲出三毛是动则病口苦善太息心脇痛不能转侧甚则面㣲尘体无膏泽足外反热是为阳厥是主骨所生病者头角颔痛目锐眦痛缺盆中肿痛腋下肿马刀夹瘿汗出振寒疟胷脇肋髀膝外至胫絶骨外踝前及诸节皆痛小指次指不用足厥隂肝蔵象肝左三叶右四叶凡七叶其治在左其蔵在右附着于嵴之第九椎其经之脉起于大指丛毛之际上循足跗上亷去内踝一寸上踝八寸交出太隂之后上腘内㢘循股隂入毛中过隂器抵小腹挟胃属肝络胆上贯膈布脇肋循喉咙之后上入颃颡连目系上出额与督脉㑹于巅其支者从目系下頬里环唇内其支者复从肝别贯膈上注肺是动则病腰痛不可以俛仰丈夫㿗疝妇人小腹肿甚则嗌干面尘脱色是主肝所生病者胸满呕逆洞洩狐疝遗溺癃闭督脉督之爲言都也行背部之中行爲阳脉之都纲竒经八脉之一也督脉者起于下极之腧并于嵴里上至风府入脑上巅循额至鼻柱属阳脉之海也嵴之爲骨凡二十一椎通项骨三椎共二十四椎自屛翳而起歴长强穴并嵴里而上行循腰腧阳闗命门悬枢嵴中筋缩至阳陵灵台神道身柱过风门循陶道大椎痖门至风府入脑循脑戸强间后顶上巅至百㑹前项顖㑹上星神庭循额至鼻柱经素髎水沟兊端至龂交而终焉云阳脉之海者以人之脉络周流于诸阳之分譬犹水也而督脉则爲之都纲故曰阳脉之海任脉任之爲言姙也行腹部中行爲妇人生养之本竒经之一脉也任脉者起于中极之下以上毛际循腹里上关元至喉咙属隂脉之海也任与督一源而二岐督则由㑹隂而行背任则由㑹隂而行腹夫人身之有任督犹天地之有子午也人身之任督以腹背言天地之子午以南北言可以分可以合者也分之以见隂阳之不杂合之以见浑沦之无间一而二二而一者也任脉起于中极之下㑹隂之分也由是循曲骨上毛际至中极行腹里上循关元石门气海隂交神阙水分下脘建里中脘上脘巨阙鸠尾中庭膻中玉堂紫宫华盖璇玑天突亷泉上颐循承浆环唇上至龂交分行系两目下之中央㑹承泣而终焉云隂脉之海者亦以人之脉络周流于诸隂之分譬犹水也而任脉则爲之总㑹焉故曰隂脉之海附王好古类集五臓苦欲补㵼药味肝苦急急食甘以缓之甘草欲散急食辛以散之川芎以辛补之细辛以酸㵼之芍药虚以生姜陈皮之类补之经曰虚则补其母水能生木肾乃肝之母肾水也苦以补肾熟地黄黄柏是也如无他证钱氏地黄丸主之实则白芍药㵼之如无他证钱氏㵼青丸主之实则㵼其子心乃肝之子以甘草㵼心心苦缓急食酸以收之五味子欲软急食咸以软之芒硝以咸补之泽㵼以甘㵼之人参黄茋甘草虚以炒盐补之虚则补其母木能生火肝乃心之母肝木也以生姜补肝如无他证钱氏安神丸主之实则甘草㵼之如无他证钱氏方中重则㵼心汤轻则导赤饮脾苦湿急食苦以燥之白术欲缓急食甘以缓之甘草以甘补之人参以苦㵼之黄连虚则以甘草大枣之类补之如无他证钱氏益黄散主之心乃脾之母以炒盐补心实则以枳实㵼之如无他证以㵼黄散㵼之肺乃脾之子以桑白皮㵼肺肺苦气上逆急食苦以㵼之诃子皮一作黄芩欲收急食酸以收之白芍药以辛㵼之桑白皮以酸补之五味子虚则五味子补之如无他证钱氏阿胶散补之脾乃肺之母以甘草补脾实则桑白皮㵼之如无他证以㵼白散㵼之肾乃肺之子以泽㵼㵼肾肾苦燥急食辛以润之知母黄柏欲坚急食苦以坚之知母以苦补之黄柏以咸㵼之泽㵼虚则熟地黄黄蘖补之肾本无实不可㵼钱氏止有补肾地黄丸无㵼肾之药肺乃肾之母以五味子补肺以上五臓补㵼内经臓气法时论中备言之欲究其精详看本论臓腑㵼火药黄连㵼心火木通㵼小肠火黄芩㵼肺火黄芩㵼大肠火柴胡㵼肝火柴胡㵼胆火白芍药㵼脾火石膏㵼胃火知母㵼肾火黄柏㵼膀胱火柴胡㵼三焦火以上诸药各㵼其火不惟止能如此更有治病合为君合为臣处详其所宜而用勿执一也附李东垣药类法象天有隂阳风寒暑湿燥火三隂三阳上奉之温凉寒热四气是也温热者天之阳也凉寒者天之隂也此乃天之隂阳也地有隂阳金木水火土生长化收蔵下应之辛甘淡酸苦咸五味是也皆象于地辛甘淡者地之阳也酸苦咸地之隂也此乃地之隂阳也味之薄者爲隂中之阳味薄则通酸苦咸平是也味之厚者爲隂中之隂味厚则泄酸苦咸寒是也气之厚者爲阳中之阳气厚则发热辛甘温热是也气之薄者爲阳中之隂气薄则发泄辛甘淡平凉寒是也轻清成象本乎天者亲上重浊成形本乎地者亲下气味辛甘发散爲阳酸苦涌泄爲隂清阳发腠理清之清者也清阳实四肢清之浊者也浊隂归六腑浊之浊者也浊隂走五臓浊之清者也药性要旨苦药平升㣲寒平亦升甘辛药平降甘寒㵼火苦寒㵼湿热苦甘寒㵼血热用药升降浮沉补㵼法肝胆味辛补酸㵼气温补凉㵼心小肠味咸补甘㵼气热补寒㵼脾胃味甘补苦㵼气温凉寒热补㵼各从其宜肺大肠味酸补辛㵼气凉补温㵼肾膀胱味苦补咸㵼气寒补热㵼五臓更相平也一臓不平所胜平之此之谓也故云安谷则昌絶谷则亡水去则荣散谷消则衞亡荣散衞亡神无所居又仲景云水入于经其血乃成谷入于胃脉道乃行故血不可不养卫不可不温血温衞和荣衞将行常有天命矣五味所用苦泄甘缓酸收咸软淡渗泄辛散药类法象风升生防风升麻柴胡羌活葳灵仙葛根独活细辛桔梗白芷藁本䑕粘子蔓荆子川芎天麻秦芁荆芥麻黄前胡薄荷热浮长黑附子乌头干姜良姜干生姜肉桂桂枝草荳䓻丁香厚朴木香益智白荳蔲川椒吴茱萸茴香延胡索缩砂红蓝花神曲湿化成黄茋人参甘草当归熟地黄半夏白术苍术陈皮青皮藿香㯽榔莪术京三稜阿胶诃子杏仁大麦蘖桃仁紫草苏木燥降收茯苓泽㵼猪苓滑石瞿麦车前子灯心草五味子桑白皮天门冬白芍药麦门冬犀角乌梅牡丹皮地骨皮枳殻琥珀连翘枳实木通寒沈蔵大黄黄柏黄芩黄连草龙胆石膏生地黄知母防己茵陈硝𤓰蒌根牡蛎𤣥参山栀子川练子香䜴地榆标本隂阳论天阳无圆气上外升生浮昼动轻燥六腑地隂有方血下内降杀沈夜静重湿五臓夫治病者当知标本以身论之则外爲标内爲本阳爲标隂爲本故六腑属阳爲标五臓属隂爲本此臓腑之标本也又臓腑在内爲本各臓腑之经络在外爲标此臓腑经络之标本也更人身之臓腑隂阳气血经络各有标本也以病论之先受病爲本后𫝊流病为标凡治病者必先治其本后治其标若先治其标后治其本邪气滋甚其病益蓄若先治其本后治其标虽病有十数证皆去矣谓如先生轻病后生重病当先治轻病如是则邪气乃伏盖先治本故也若有中满无问标本先治中满谓其急也若中满复有大小便不利亦无问标本先利大小便次治中满谓尤急也除大小便不利及中满三者之外皆治其本不可不愼也从前来者为实邪従后来者为虚邪此子能令母实母能令子虚是也治法云虚则补其母实则㵼其子假令肝受心火之邪是従前来者为实邪当㵼其子火也然非直㵼其火十二经中各有金木水火土当木之分㵼其火也故标本论云本而标之先治其本后治其标既标受火邪先于肝经五穴中㵼荥心行闲穴是也后治其标者于心经五穴内㵼荧火少府穴是也以药论之入肝经药为之引用㵼心火药为君是治实邪之病也假令肝受肾邪是従后来者为虚邪虚则当补其母故标本论云标而本之先治其标后治其本既受水邪当先于肾经涌泉穴中补木是先治其标后于肝经曲泉穴中㵼水是后治其本此先治其标者推其至理亦是先治本也以药论之入肾经药为引用补肝经药为君是也五方之正气味东方甲风乙木其气温其味甘在人以肝胆应之南方丙热丁火其气热其味辛在人以心小肠三焦包络应之中央戊湿其本气平其兼气温凉寒热在人以胃应之中央已土其本味咸其兼味辛甘酸苦在人以脾应之西方庚燥辛金其气凉其味酸在人以肺大肠应之北方壬寒癸水其气寒其味苦在人以肾膀胱应之人乃万物中之一也独阳不生独隂不长须禀两仪之气而生化也圣人垂世立教不能浑说必当分析以至理而言则隂阳相附不相离其实一也唿则随阳出吸则随隂入天以阳生隂长地以阳杀隂蔵此上说止明补㵼用药君之一也故曰主病者为君用药之机㑹要明轻清成象重浊成形本乎天者亲上本乎地者亲下则各従其类也清中清者清肺以助其天真清中浊者荣华腠理浊中清者荣养于神浊中浊者坚强骨髓故至真要大论云五味隂阳之用辛甘发散爲阳酸苦涌泄爲隂淡味渗泄爲阳咸味涌泄爲隂六者或收或散或缓或急或燥或润或软或坚各以所利而行之调其气使之平也随证治病药品如头痛须用川芎如不愈各加引经药如顶巅痛须用藁本去川芎如肢节痛须用羌活去风湿亦宜用之如腹痛须用芍药恶寒而痛加桂恶热而痛加黄柏如心下痞须用枳实黄连如肌热及去痰者须用黄芩肌热亦用黄茋如腹胀用姜制厚朴如虚热须用黄茋止虚汗亦用如脇下痛往来潮热日脯潮热须用柴胡如脾胃受湿沉困无力怠惰好卧去痰用白术如破滞气用枳殻高者用之夫枳殻者损胸中至髙之气二三服而已如破滞血用桃仁苏木如补血不足须用甘草如去痰须用半夏热痰加黄芩风痰加南星胷中寒痰痞塞用陈皮白术多用则㵼脾胃如腹中窄狭须用苍术如调气须用木香如补气须用人参如和血须用当归凡血受病者皆当用也如去下焦湿肿及痛并膀胱有火邪者必须酒洗防己草龙胆黄柏知母如去上焦湿及热须用黄芩㵼肺火故也如去中焦湿与痛热用黄连能㵼心火故也如去滞气用青皮勿多服多则㵼人真气如渴者用干葛茯苓禁半夏如𠻳用五味子如喘者用阿胶如宿食不消须用黄连枳实如胷中烦热须用栀子仁如水㵼用白术茯苓芍药如气刺痛用枳殻看何部分以引经药导使之行则可如血刺痛用当归详上下用根梢如疮痛不可忍者用寒苦药如黄柏黄芩详上下用根梢及引经药则可如眼痛不可忍者用黄连当归根以酒浸煎如小便黄者用黄柏数者涩者或加泽㵼如腹中实热用大黄芒硝如小腹痛用青皮如茎中痛用生甘草梢如惊悸恍惚用茯神如饮水多致伤脾用白术茯苓猪苓如胃脘痛用草荳蔲凡用纯寒纯热药必用甘草以缓其力也寒热相杂亦用甘草调和其性也中满者禁用经云中满勿食甘用药凡例凡解利伤风以防风爲君甘草白术为佐经云辛甘发散爲阳风宜防风味辛及治风通用故防风爲君甘草白术爲佐凡解利伤寒以甘草为君防风白术为佐是寒宜甘缓也或有别证于前随证治病药内选用分两以君臣论凡眼暴发赤肿以防风黄芩为君以㵼火以黄连当归根和血为佐兼以各经药用之凡眼久病昏暗以熟地黄当归根为君以羌活防风为臣甘草甘菊之类为佐凡痢疾腹痛以白芍药甘草为君当归白术为佐见血先后以三焦热论凡水㵼以茯苓白术为君芍药甘草为佐凡诸风以防风为君随治病为佐凡𠻳以五味子为君有痰者以半夏为佐喘者以阿胶为佐有热无热以黄芩为佐但分两多寡不同耳凡小便不利黄柏知母为君茯苓泽㵼为佐凡下焦有湿草龙胆防己为君甘草黄柏为佐凡痔漏以苍术防风为君甘草芍药为佐详别证加减凡诸疮以黄连当归为君甘草黄芩为佐凡疟以柴胡为君随所发时所属经分用引经药佐之已上皆用药之大要更详别证于前随证治病药内逐旋加减用之东垣报使太阳羌活下黄柏阳明白芷升麻下石膏少阳柴胡青皮太隂白芍药少隂知母厥隂青皮柴胡小肠膀胱属太阳藁本羌活是本方三焦胆与肝包络少阳厥隂柴胡强阳明大肠兼足胃葛根白芷升麻当太隂肺脉中焦起白芷升麻葱白乡脾经少与肺经异升麻芍药白者详少隂心经独活主肾经独活加桂良通经用此药为主更有何病到膏肓十二经向导手太隂肺南星欵冬花升麻桔梗山药檀香五味子粳米白茯苓阿胶天门冬麦门冬桑白皮葱白杏仁麻黄益智丁香白荳蔲知母砂仁黄芩石膏足太隂脾草荳蔲茱萸砂仁防风当归益智黄茋苍术白术胶饴代赭石茯苓麻子甘草半夏通入手足太隂肺脾升麻芍药木𤓰白芍药藿香𤣥胡索砂仁手阳明大肠升麻白芷麻子秦芁薤白白石脂砂仁肉荳蔲石膏足阳明胃丁香草荳蔲砂仁防风石膏知母白术神曲葛根乌药半夏苍术升麻白芷葱白通入手足阳明麻黄大黄连翘升麻白术葛根石膏檀香白芷手少阳三焦川芎大黄柴胡青皮白术熟地黄茋地骨皮石膏细辛附子足少阳胆半夏草龙胆柴胡通入手足少阳青皮川芎柴胡连翘手厥隂心包络沙参白术柴胡熟地牡丹皮败酱足厥隂肝草龙胆蔓荆子阿胶瞿麦桃仁山茱萸代赭石紫石英当归甘草青皮羌活吴茱萸白术通入手足厥隂青皮熟地柴胡川芎皂角苦茶桃仁手太阳小肠白术生地黄羌活赤茯苓赤石脂砂仁足太阳膀胱蔓荆子滑石茵陈白茯苓猪苓泽㵼桂枝黄柏羌活麻黄通入手足太阳防风羌活藁本蔓荆子茴香黄柏白术泽㵼防己大黄手少隂心麻黄桂心当归生地黄连代赭石紫石英栀子独活赤茯苓足少隂肾知母黄柏地骨皮阿胶猪肤牡丹皮𤣥参败酱牡蛎乌药山茱萸天门冬猪苓泽㵼白茯苓檀香甘草五味子吴茱萸益智丁香独活桔梗砂仁通入手足少隂细辛熟地五味子泽㵼地榆附子知母白术攻尅血积症瘕类𤣥胡索三稜蓬术川芎归尾使君子大㦸红花苏木黑丑续随子射香雷丸神曲白芷海螵蛸桃仁䖟虫水蛭干漆木香通草牛膝山查大黄瞿麦射干麦牙水银碙砂鳖甲肉积类碙砂阿魏山查甚者巴荳酒积类葛根葛花神曲麦芽黄连青蒿巴荳甚者甘遂牵牛鱼积类橄榄芦根草果红曲甚者巴荳芫花血积类归尾桃仁红花苏木牛膝干漆丹参大黄甚者䖟虫水蛭气积类木香槟榔沉香檀香乌药枳壳青皮枳实甚者黑丑水积类黑丑泽㵼猪苓郁李仁海藻昆布甚者芫花大㦸甘遂商陆涎积类雄黄腻粉枯甚者礞石巴荳𤓰蒂甘遂轻粉痰积类半夏南星竹沥礞石枳实海石蝎梢皂荚甚者𤓰蒂藜芦巴荳食积类砂仁香附麦芽青皮枳实神曲谷芽红曲草果甚者巴荳虫积类薏苡根吴茱茰根酸石榴根使君子雷丸芜荑干漆㯽榔甚者苦楝根皮钖灰轻粉鹤虱诸𤓰菓积平胃散加健脾消导倍加肉桂加麝香尤妙荳腐积萝卜子荳粉积杏仁诸骨鲠在喉中狸头骨鸬鹚骨野苎根紫玉簪花根葳灵仙蓬砂安胎类桑上寄生川续断杜仲白术条芩葱白阿胶鲤鱼地黄艾叶砂仁人参黄茋银乌骨雌鸡家苎根皮堕胎类雄黄雌黄水银粉钖朴硝大㦸巴荳牛黄藜芦丹皮牛膝桂心皂荚䕡茹槐子薏苡瞿麦大附子天雄乌头蜈蚣斑猫芫青水蛭䖟虫猬皮蛇皮蠏爪半夏黒丑麝香桃仁芫花代赭石羊踯躅难产槐子桂心滑石贝母皂荚蛇退头垢麻油牛膝龟板兔脑柞木丹参海马益母草猪脂酒冬葵子急性子通乳汁类石钟乳土𤓰根狗四足猪四足王不留行通草猪胰木通葵子芝蔴内外吹蒲公英金鸡𤓰草鹿角贝母括蒌青皮白芷芭蕉根蛇虺百虫毒雄黄巴荳麝香丹砂干姜甘草白芷蜈蚣毒桑皮汁及煮桑根汁沥清蜘蛛毒蓝青汁麝香蜂虿毒蜂房蓝青汁薄荷汁狗毒杏仁石韮根人屎汁虎骨风狗毒斑猫十八反甘草反诸药类大㦸芫花甘遂海藻乌头反诸药类半夏𤓰蒌贝母白蘝白芨藜芦反诸药类人参𤣥参丹参沙参苦参细辛芍药医旨绪余卷下