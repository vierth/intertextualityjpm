金刚经感应传X卍XXX金刚般若波罗蜜经感应传目录琰法师荀氏法藏陆彦通陈昭任五娘白仁哲司马乔卿吴逵偷马贼周伯玉王待制䖍思窦公主人三刀和尚幵行立灵幽释明濬苏仁钦杨旬何轸女军校孙翁刘县令宋承信唐珍王氏朱进士扬琰承𡱈周兴郭承思赵璧李玄宗女王迪功冯察院姜学生霍参军张隐徐𤣱陆翁X金刚般若波罗蜜经感应传琰法师梁天监中有琰法师居长安招提寺年十一岁为僧忽一日同寺中僧侣往占吉凶于相师家以次占至琰曰可惜聪明寿夭至十八岁数亦足矣琰闻之不乐及归寺发心躬诣藏殿焚香躬礼三宝发愿脩行乞赐经一卷毕世受持祷祈巳随手于藏函内抽得经一卷乃是金刚般若也于是专心受持不舍昼夜忽一日夜至更深见房中有五色光明须臾见一梵僧身长丈五许语琰曰汝寿止十八岁必致夭亡今得持念大乘经力增延寿数言讫潜隐因得此验愈更精勤年踰十九一日寻访相师愕然谓琰曰予昔曾言师寿必夭不期今日再会师习何善业喜得夭相巳消重添法龄耶琰曰专心持念金刚般若经相师稽首谓曰吾辈缘在尘俗之中罔知佛法之功德有此殊异观师此去寿至九十二矣后果应相师之言终于招提寺荀氏隋时益州新繁县西王李村居士荀氏晦迹不显人莫知之甞于村东空地上遥望虗空手写金刚般X若经遂感诸天龙神覆护凡遇雨此地不湿约有丈许如屋覆然每雨则牧童小儿皆避于此至唐武德年间有僧语村人曰此地向来有人书经于此致有诸天设宝盖于上覆护切不可令人作践尔后设栏围绕供养佛像每遇斋日集远近善友诵经脩善甞闻天乐声振一方遂为吉祥之地法藏沙门法藏隋时人也居鄜州宝室寺禀性淳古行业精勤甞于开皇中在本州洛州县建造寺宇曾将自已衣钵变卖起盖殿屋二处又写经八百余卷至唐武德二年二月中偶染一疾昏寐中忽见金刚神手执经一卷谓法藏曰汝造寺写经有互用之罪我今授汝金刚般若经一卷汝若至心能写此经一卷流通读诵互用之罪悉皆消灭言讫不见俄而疾愈尔后罄卖衣资书写此经一百卷毕世受持脩诸善行不涉世缘寿至九十九岁其年正月十五日延请大众看念妙法莲花经一七卷金刚般若波罗蜜经一七卷陞座端坐索笔书偈与大众相别俄然化去一时缁素咸覩阿弥陀佛化身接引往生西方极乐世界九品花池托质矣颂曰今年九十九看看无所有更莫问如何虗空打筋斗陆彦通隋人陆彦通日诵金刚经十卷李密盗起时彦通宰武牢邑人欲杀之以应义旗城上有贼持剑赶杀彦X通前有一深㵎贼逼近跃入其㵎空中见金刚神以手指令一人接彦通臂置石上都无损伤神人曰汝持经有感故特来相救因得保全还家神所接之臂异香数日不散后位至方伯年八十余一日无疾索笔书偈香汤沐浴端坐而逝偈曰八十九年在世随身做些活计今日撒手便行明月清风自在陈昭唐武德年间信士陈昭江陵人日常斋素持念金刚般若经累积功行有大蟒时来座侧听经毕即退每日如是有隣人力昌勇悍不信见虵往来疑是妖恠潜伺打杀其虵㗸冤诉于阎摩天子勅使者追力昌魂至冥司令虵缠身噬囓苦痛难忍力昌遂託梦告妻曰我在生打杀一虵其本要听经百卷可以昇腾只欠七卷我不合打杀今彼虵苦楚不可胜言可与我请僧写得金刚经七卷躬就佛前忏悔以救倒悬之厄妻觉而忆其梦欲依写经奈何口食不给倍增悲苦有男名僧护方年五岁问母何事悲哭母说其由僧护即答母曰何不将儿卖却以救其父于是哽噎抱儿出市卖与蜀客得钱两贯与子分离五内痛割遂请僧写经七卷对三宝前苦心祷祝一愿夫力昌承经功德解释冤尤二愿母子再得相见自别之后忆子目盲但每日诵念金刚经求乞于市其子随客往蜀一去三十年继父母俱亡忽念亲母卖我写经荐父至今不知存亡遂收拾家资复回江陵寻X母未即之见买宅蹔居忽遇节腊祭祖就斋求乞老妪数人来则诵金刚经一卷乞意回向僧护云我幼年丧父我母将儿卖身荐父今得回乡寻母不见愿得父母同获超昇数中一婆婆便呌郎君我是汝母汝年五岁卖儞写经荐父见有卖券在我住处篮儿内僧护索券读之悲喜交集焚香拜告三宝天地神祇今得母子相见缘母目盲不能见子遂取水漱口躬对天地之前与母䑛其目左右皆明遂得母子团圆以应向年之所祷也观者无不感叹任五娘唐龙朔元年洛川景德寺比丘尼房有女使任五娘死巳乞灵座供养经月余其弟妹每夜听得灵座有呻吟之声初甚恐因焚香问之灵即答曰我在生不合犯五重罪一不合在房非为二好食牛肉三作践五糓四浇泼羮汤五杀害众生又将活鱼作鲙凡被杀众生尽在阴司要我逐一偿报今准炎摩天子勑令我受刀林剑树地狱一日一夜万死万生痛不可忍即今身上有刀七枚痛入骨髓我目告冥司鬼吏有何因缘能免此苦鬼吏答曰汝生前所造恶业深重受此地狱若要脱离必得阳间孝顺子孙为写得金刚经七卷圆成可免此苦答曰别无子孙祇有亲弟妹在家求蹔停苦愿放围求救蒙许而归望弟妹以骨肉之情将我生前遗下衣资变卖得钱舍入净土寺求宝献大师为我写经一七卷躬对佛前忏悔X杀生种种无边重罪愿我早离地狱辛酸之苦于是弟妹遂依所嘱即为出卖遗物命僧写金刚经才得一卷冥司狱吏奉天子勑即与任五娘身上抽出一刀写经七卷圆满其刀尽皆抽讫承此大乘经典功德凡此索报生灵悉得解脱若生善道其任五娘业障氷消出离地狱得人天一日复来拜谢弟妹方欲详问遂亦不见矣白仁哲唐龙朔中白仁哲为虢州朱阳县尉蒙差运米辽东过海忽遇恶风四望昏黑仁哲与合船人从八十二人尽皆忧惧仁哲平昔持念金刚般若经志诚有感当时整理身心焚香看诵金刚经未终卷忽如梦寐见空中有一梵僧身放五色光明谓仁哲曰汝等八十余人宿有恶业因缘今日俱当没溺海中即目海内鬼神罗剎等众咸伺求其便数内只缘仁哲平日持经功德今蒙玉帝有勑徧告龙王水府神祇庶得免此撗逆之祸吾特来报汝勿致忧疑须臾风恬浪静八十余人俱得济岸矣司马乔卿唐永徽元年司马乔卿为大理司直丁母忧哀毁骨立剌血写金刚经一卷才毕忽墓上生芝草三茎长一尺八寸绿茎朱盖取而复生吴逵唐天宝年中常州宜兴县人吴逵每日五更躬就佛X前诵金刚般若经一七卷兼礼拜念佛逵有诗曰五更钟动莫贪眠抖擞精神向佛前一拜一声弥陀佛花池巳种一枝莲每日修行年至九十二忽别儿女无疾告终自见二使者引见阎摩天子问逵在生作何善业对曰自幼至今专念金刚经天子合掌命逵坐朗诵一卷方念至在舍卫国口中即出妙香见佛显现王不胜欣喜谓逵曰君有般若之功吾勑送汝生舍卫国中承品宦之后受其爵禄享富贵福子孙荣显使者奉命送逵目过旧舍就空中报儿女曰吾得念经之力阎王勑令吾生舍卫国中特来相别汝等宜受持金刚经及法华经阴府深敬此二经若不能受持以诸花香恭敬供养得福无量仍不得杀生蠢动含灵皆有佛性买命放生得长寿报儿女闻之悲哭曰不用伤感人生世间有一善可凭命尽如夜眠天晓还见日月一向在恶必入黑闇勉之言讫不见偷马贼唐大历中太原偷马贼诬一孝廉同情拷掠旬日不胜苦楚并无招词推吏疑其为冤未成文案孝廉专持金刚经其声哀切昼夜不息忽一日有竹一段两头有节堕于地上不知从何处来众囚皆争夺看转至狱卒之前疑是藏刀在内对众噼开视之乃有金刚经中半偈云法尚应舍何况非法众皆愕然起敬贼首悔过因得放焉X周伯玉唐大历十一年卫州别驾周伯玉日常持念金刚般若波罗蜜经公私不易其心以为功课一日忽见梵僧来前伯玉问曰是何尊者答曰吾是般若会上须菩提也为汝诵经数年惜乎不断肉食汝若志心求佛道者必须长斋断肉伯玉自此断肉蔬食转加精进诵持般若尊经寒暑不辍王待制了禅师应验序曰昔唐时有王待制船至汉江阻风波涛汹涌四面昏黑樯颀楫摧危险之甚满船惊惶性命莫保待制亦惧不得巳遂将平日持诵金刚般若经一卷抛弃江中遂得风浪平静待制惟日深忆此经受持年远郁郁不乐经涉两月方到镇江见舟尾百步许有一物似毬之状出没无时众疑其异待制差人唤渔人取之乃螺蛳辊成一团割之外湿内干待制用手分开视之乃是向日所抛之经毫发无损待制惊喜拜而受之且叹曰汉水会于九江至南徐动数千里舟船往来不可数计然未闻所持之经自彼之此螺蛳一见而不舍其为名耶利耶财耶色耶将必求脱轮回生死者也呜唿万物之中唯人最灵有毕世不闻是经有闻而不见见而不信信而为名利财色役其心不能受持者尚螺蛳之不若也谓之最灵孰与之哉时宋绍熈七年岁在丁亥仲秋念五日歇叟消子述X虔思唐干元年中广州僧虔惠自幼受持金刚经寒暑不易因与缁俗数十人泛海往南安都护府忽值风涛大作打坏船只满船人俱没海中唯虔惠在浪中偶遇一藂蓬蒿自身渐至蓬蒿之上随浪三日三夜方得济岸子细视其蒿中乃见金刚经一卷并无淹湿䖍惠拜受此经精诚供养日夜受持年至百三十岁端坐告终其经本自出香烟渐成五色云气徐徐上昇天界大德僧众与大守官僚远近缁白咸驻此处俟经来下至一日一夜莫知所之矣窦公主人唐陈国窦公主人卢氏苪公宽之妹也平日好善信罪福甞诵金刚般若经卷将终有两三分忽头疼大作自念傥死不得终卷力疾索烛要续圆满而火悉灭婢使空回夫人叹息不巳忽见灯炬渐次升堂直入卧处去地三尺计又无人执侍光明若昼夫人惊喜急取经看之有顷家人钻燧得火烛光即灭自此病亦痊日诵五卷一日苪公将死夫人往省视公谓夫人曰吾妹诵经精恪冥司注记姓名又添遐算异日必有好果报也夫人寿至九十无疾索浴端坐而终矣三刀和尚唐朝崔昭为寿州剌史有一徤儿犯极刑处决之际差官吏押往市曹处斩连施三刀其刀自折剌吏问X徤儿曰汝有何术答曰无他术平昔专心持诵金刚般若经遂差人取经来看及开函视之乃见经本巳作三段痕迹分明剌史见之合掌欢喜赞叹曰甞闻此经有不可思议功德今果若是遂免其罪徤儿求出家为僧剌史即施度牒号曰三刀和尚幵行立唐幵行立陜州人不识一字长庆初常随善友口授金刚般若经得一年自能背诵时或为凡身到处即奉经本焚香持诵一卷一日偶贩疋帛三百余贯往他州货卖经过峻岭撞见强贼数人各持刀仗来赶行立箱箧约重五十斤急弃之竟投岭下深㵎侧避忽见空中有一金刚神以手指行立只觉身在水面上如行平地众贼见箱袱遂即取之及举甚重不能起贼皆惊异却在岭上招手唤行立曰儞上岭来我若杀儞如杀我等父母行立即上来贼再三扣问汝有何幻术答曰非有幻术恐是平日专心持诵金刚般若经为佛神力感应故有斯灵异贼遂令行立开箱视之乃见五色光明现于其上众贼皆合掌悔过遂舍壹佰贯文与行立经前去受持众仍发愿弃鎗刀更不作贼俱改恶从善矣灵幽释灵幽在京大兴善寺出家长庆二年暴亡巳经七日体质微暖而未殡之自见二使引见阎摩天子勅问幽在世习何行业幽对曰贫僧一生常持金刚X般若经天子合掌赐座命幽朗诵一遍地狱煎熬捶楚之苦一时停息诵经毕天子再问幽曰念此经中而少一章师寿合终今加汝寿十年归世劝人受持此经真本在濠州钟离寺在碑上幽既还魂具录表奏唐天子奉勑差中使往濠州碑上看此章在无法可说是名说法后增尔时惠命须菩提到如来说非众生是名众生是也释明濬唐永徽元年释明濬暴死苏云见二青衣引至冥王问一生何业濬答但诵金刚经王曰善哉若诵满十万遍明年必生净土弟子不见师也乃放还𤀹自此愈加精进至二年三月卒寺众咸闻异香苏仁钦唐武德年间长安苏仁钦有父前生甞于阴府借过受生钱得托生处世享富贵福因循不曾答还自死之后堕厕中担负沙石臭秽没身受无量苦又仁钦在生恃其豪富不知惭愧恣意宰杀猪羊烹炮物命盖因被杀众生各经阴府陈诉又复幽显灵祇注记罪恶致蒙阴司追录仁钦魂识收系在狱遂使阳间受诸重病枕卧床廗经年不瘥以是杀生恶业减筭夭亡见二使者押见阎摩天子勑曰缘汝前生脩善以致今生富饶汝今恣意享福不识因果杀害众生遂使减筭绝禄令狱卒驱至刀山剑树之上偿诸恶报于是慞惶恐怖仰告王曰念仁钦生前虽不曾看X经作善甞施财请赎金刚经一卷舍与安国寺僧神敬受持此僧迁化巳岂无报应须臾有异香芬馥见僧神敬手执金刚经直至天子殿前言贫僧久与仁钦受持此经致有般若之功于是特来告王愿赐慈悲再放仁钦还魂改恶从善王即合掌判仁钦加五十年寿复归阳间因得还魂乡隣远近见闻者无不惊叹各戒杀生回心向善仁钦得活发心印施法华经一百部金刚经一千卷斋僧一百员脩设水陆大斋作诸功德忽夜梦亡父言我受地狱苦无量谢汝脩行佛法功德之力我巳得生天界汝若为我将田百畒舍入寺供佛斋僧此功德不可思议功超七祖福及子孙仁钦遂依亡父所嘱以满心愿杨旬唐大历中夔州推司杨旬常持金刚般若处心正直积累阴功感动穹旻有子年二十三岁习科举业一日禀父欲入试场父云汝学未充不可其父当夜梦一金刚神谓旬曰汝念经阴隲有感吾特来报汝子将来必贵若应科举须改作杨椿名纳试奏吾场屋中助子笔也旬既得梦次日令子作杨椿名纳卷果得第六名次年赴省试椿自梦见一金刚神语椿曰今年省题乃是行王道而王汝可预留心意切勿漏泄正试之日果如其梦试中第九十六名及殿试毕试官纳三名卷子御榻上择日拆号唱名椿再X再梦神语曰汝䇿甚好却不中主文意打在第五甲吾今将汝卷于御榻上换了第一名卷后日唱名汝应夺天下都魁矣缘汝父子平昔念经行善之报至斯果应其梦史岩闻推司杨旬子中天下都魁请旬赐坐令旬解职旬告史君曰念旬平日仰托二天之庇奉公四十年家无资产唯积阴德留得三箇悭囊乞台旨取来当厅开看第一箇有三十九文当三钱第二箇有四千余文折二钱第三箇计万数小钱史君不知所以旬曰每年承鞠勘公事遇有死囚详其情理可逭定为流罪即投一当三钱有犯流罪者定为徒罪投一拆二钱有犯杖罪者量轻或释放之便投一小钱又每効周箎行太上感应篇十种利益一收街市遗弃婴孩倩人看养俟年舍伍愿识认者还父母团栾二每年冬十一月初三为始收六十巳上十五巳下乞丐贫人入本家养济院每日给米一升钱十五文至二月初三日巳满一季令其自便求趂三普施应验汤药救人疾苦四施棺木周急无力津送之家五有女使不中使唤不计身钱量给衣资从便改嫁六旬处于世专一戒杀救护众生遇有飞走物命买赎放生七每遇荒歉之年其粮食贵籴贱粜赈济贫民八应有寺观崩损者为修理之圣像年深剥落者为装饰之或桥梁道路沟渠不通者咸为治焉九有远乡士夫客旅流落者斟量远近以助裹粮而周令还乡十旬忝居推司凡遇死囚贷以复X生常推已及物济人之急救人之危感动穹苍赐旬男今日夺天下都魁皆因旬平昔奉公行善之所致也岂敢舍公门退职而自求安逸耶有诗二首以呈史君诗曰夔郡杨椿作状元为文司权四拾年推情贷活人无数累积阴功感上天人道公门不可入我道公门好修行若使曲直无颠倒脚踏莲花步步生何轸女何轸妻刘氏年二十六岁生一男得两周一女方周满忽夜梦入冥司判决刘氏来春三月命终觉后思之忧惶涕泣不巳其夫与亲属咸问哭泣之因答曰甞梦入冥司判我只有半年在世至期果死无憾但愧儿女无依忽一日自省遂命𦘕士绘𦘕佛菩萨像一轴恭敬供养断除荤酒昼夜躬对佛前精处持念金刚般若经回向发愿云惟愿我佛慈悲增延世寿若满四十五岁儿女皆有娶嫁之期死入黄泉亦自瞑目每日专心持念至三十八岁儿得娶妇及四十三岁女得嫁人以满所愿至太和四年冬恰满四十五岁悉舍衣资庄严佛像为善俱毕一日徧告骨肉亲缘曰吾死期巳至何轸以为鬼魅所缠不信有此至岁除日刘氏自请大德沙门祗对三宝之前授以八关斋戒沐浴更衣独处一室跏趺而坐高声诵念金刚般若波罗蜜经诵毕寂然无声X儿女亲属俱入室看视端然而坐巳化去矣凛然如生唯顶上热而灼手凡四众士庶见者闻者无不归敬三宝赞叹希有其夫何轸一依亡僧之礼营塔安葬于荆之北郭军校唐干符年间兖州都督使崔尚书法令甚严有一军校衙参不到崔公大怒令左右斩之其军校就戮颜色全然不变众或异之当时斩讫至三更军校睡觉祇见身体卧在街上遂走归家妻儿皆惊骇恐是鬼魂谓妻子曰我非鬼也初被斩时如醉梦中罔知所以今忽睡觉归来举家欢喜明旦至帐前拜谢崔公惊愕谓曰汝有何术今敢复来军校答曰素无他术自幼至今每日持念金刚经三卷昨朝失晓诵经过期有犯军律崔再问曰汝知斩时否答曰初押出戟门外只觉身如醉梦中都不记忆又问曰汝所诵之经在何处答见在家中佛厨函内崔急令取来及开函只见五色毫光取经看时巳作两段矣崔大惊异亦自悔过抚慰军校曰我与汝币帛可买银箔债写此经一百卷就延寿寺命僧看念忏悔一时俱散施留经十卷恭就本寺佛殿供养仍令图𦘕就戮之处并斩经之像以彰灵迹孙翁唐政和中真州石匠孙翁每日持念金刚经三卷一日同三十余人入山凿石忽山崩尽丧其中唯孙X公在石罅处得活经一十二年因子孙凿石穿透见翁端坐容㒵如故子孙惊拜问翁何以得生翁曰常持金刚经又问饥否曰始初因喫一箇酥饼至今不饥翁问曰我昔所看之经在否子孙答曰有遂还家遥取经看经上有一圆孔恰如酥饼大凡见闻者无不赞叹此经有不可思议功德能救护孙翁饥渴垂死之患难也刘县令昔毗山刘县令为官清廉家法甚严日诵金刚经三卷寒暑不辍前任运司幕官同妻难月梦见一僧从空而来云有事冐于尊听贫道修行六十余年盖因世缘未了再令出世念合下善根成熟特来依投愿收录刘曰既蒙不弃无吝见教其僧便入卧房刘怒而觉次日其妻分娩得生一女聦惠过人年七岁不曾从师经书尽皆通晓随父日诵金刚经未及月余便能暗诵父母甚喜年登十九吟咏成章女因患方愈值夏月忽作蚊蚋诗云昨日曾未与君期今朝擅自入罗帏玉体任君飡一饱犹作娇声殢阿谁其父听得大怒唤出厅前深责情意欲置之死地母急来救询问其由女曰昨夜蚊虫叮我今朝作诗别无他事母即去白父说其因由父曰汝既在室安得有此等语句句有情女告父曰不然请题奴别作四句父将剪子为题女随口便答曰有情两股合无情两股开快从腰里取长短任君裁父微咲不语女便入X房索浴更衣出厅白父念奴适来几乎不得其死不如及早拜辞父母去矣因成颂曰十九年来作客清净无花无逸了了分明归去一任东西南北生也了死也了不论年多年少今日拨转遇真空一轮明月清皎皎描也难描𦘕也难𦘕满头插花盘膝坐化宋承信宋绍兴二年有宋承信居秀州华亭县因患飜胃之疾数年百药不能治疗忽一夜梦见有一梵僧谓承信曰汝乃宿世冤𠎝遂致今生受诸病苦汝知否应有世间男子妇人或风瘫或劳跛或盲聋瘖痖或病缠身经年累月枕卧床席将死不能气绝者其魂灵摄在阴司考校前生今世所作罪恶因缘果报毫发无差若有奉施金刚经或自他书写或毕世受持才举心动念遂惑阴府官曹捡察善功先放魂魄附体次遇良毉其病即愈睡觉省悟明旦令妻焚香躬对诸佛菩萨之前发愿甘许奉施金刚般若经一千卷兼自尽形受持尔后又复梦见有一金刚神赐药一丸令承信吞之次日其病即瘥将养月余身轻体徤容貌精神俱获复旧凡见闻者合掌称叹此经有起死还生之功可不戒且敬哉唐珍宋唐珍乃绍兴府会稽县押狱日常持诵金刚经三卷寒暑不易绍兴八年同楮旬诸茂偷据官钱事X觉由县申解本府赵相公判送司理院再勘唐珍等至夜梦一金刚神语珍曰汝得平日持念金刚经有感汝但放心临断之际吾当助相公神笔先判楮旬诸茂各决嵴杖配隣州汝决杖一百回监俟赃足日呈放还家睡觉再三思量我既为首所犯刑名其罪是一安有轻重哉殊不可晓以至临决断之时逐一果应其梦毫发无差所见所闻之者咸疑其异方知金刚般若之功有不可思议者也遂感金刚神力冥助赵相公之笔复何疑哉尔后发愿印施金刚般若经三百卷尽世专精受持寿至八十五岁无疾而终王氏宋绍兴九年明州王氏日常持金刚经因夫带往岐州任所身怀六甲二十八箇月不能分娩又以多病形骸羸瘦深虑生产之时子母难全忧惶不巳一日倚门而立偶见一异僧教化曰同增福利王氏将钱舍施巳僧云娘子有善根何不印施金刚经若发心印施得一千卷见世增延福寿父母子孙团圆所愿皆遂福及七祖先亡一切眷属咸获超升王氏勐省依僧所嘱遂印施金刚经一千卷斋僧一千员就念经一千卷躬就天宁寺对三宝前忏悔求愿保祐生产之日子母双全早祈感格斋罢还家至夜三更得梦自见一金刚神以杵指王氏腹其疼不可忍及觉巳生二男子在床相皃圆满令人爱乐仰借般X若之功天神卫护报应之速王氏既得母子双全不胜忻幸尔后专心齐素诵经不辍年至六十一岁无疾忽尔身亡自见二使者引见阎摩天子勅问汝在生作何善业王氏答曰自幼持念金刚般若经至今每日不缺天子赐金床与王氏就殿侧坐朗诵一遍地狱辛酸之苦一时停息诸受地狱之人普沾恩利天子再问王氏何不诵呪答世间无本勑令鬼吏于藏中取呪本付王氏嘱曰汝归阳间展转流通切勿遗坠天子又曰王氏向后寿终迳生极乐世界不复再来此处矣补阙真言曰唵唿卢唿卢社曳契莎诃一回向真如实际心心契合二回向无上佛果菩提念念圆满三回向法界一切众生同生净土朱进士宋朝苏州府朱进士服儒衣冠习举士业平昔罔知佛法之妙一日闲游偶至虎丘寺正值佛印禅师讲演金刚般若经至一切有为法如梦幻泡影如露亦如电应作如是观师逐一解说佛法大意朱闻之甚喜自念平日未甞闻此佛法深有理焉惜乎圆满欢喜回家次日午刻忽睡去梦一鬼吏押五箇罪人朱亦随后约行二里许见一大街入巷门挂青布帘人家鬼吏揭帘罪人皆入至厨房见灶上桶内有汤X罪人皆去喫朱亦觉渴方欲饮被鬼吏喝住曰听佛法之人不得饮因此惊觉心疑此梦信步行至大街入巷果有人家与梦中无异朱扣门入其家主翁见进士至急忙相接朱问适来使宅厨房有何动静主翁遂问家人言厨下方养得六箇小犬内一枚死者朱即惊惶流汗自谓若不得闻佛法之力遂入狗胎化为畜类矣因弃其旧习专心持念金刚般若经寒暑不辍寿至八十九岁功行圆满于八月十五日遍请诸山师德道友亲朋相送就陞于后园树枝梢上说四句偈与众相别端然立化去矣偈曰八十九年朱公两手噼破虗空脚蹈浮云粉碎立化菩提树东扬琰宋干道七年三月十三日左中太夫龙图阁待制提举佑神观扬琰和王之子也偶梦见父和王偕母夫人龙图省记考妣巳弃诸孤恐亟去恳留为十月之欵和王许之龙图再拜劝酒委曲如生之礼龙图泣和王及夫人亦泣龙图禀考和王寻常所脩功德烧献钱焉人物用得否和王曰用得再问释道功果孰胜和王云一日但举手飜覆龙又问世间经文孰胜和王答阴府深敬重金刚般若波罗蜜经汝若为吾印施得一千卷最为第一龙图意谓欲冥器即对云容造以献和王曰可时以暮矣顷刻有一急足从水中行来报覆酉时有金字牌过楚州龙图再禀大X人今在何处和王云吾管地部方眷恋间忽然睡觉不胜悲感泪流枕席遂念和王英爽不昧神色如生盖和王为宋大将历百战戡定祸乱大功不一受降不杀全活甚众入扈殿垂四十年未甞妄刑一人忠厚明恕宜得功德之助有所主宰且晤人间所脩功德看诵金刚经文所焚冥器阴府皆得用之又知善恶报应冥阳一趣无间彼此亦足以劝世之为善者也龙图恭覩释迦世尊降生之日就禅福资寺脩设天地冥阳水陆大斋一会及斋僧若干如法脩礼金光明三德妙忏一七昼夜命僧众看诵金刚般若波罗蜜经一藏计五千四十八卷用资二亲冥福也承局周兴宋淳凞元年杨州府承局周兴自幼日诵金刚经一卷公私不易其心甞承太守莫队差兴賷弊帛香烛寿礼约有一千余贯往行在送朝贵生日行至瓜洲渡客店郁三家投宿其夫妻见承局行李重货唤兄郁二谋意商量夜至三更入房将周兴潜地打杀离店五里许埋在路傍行李财物尽行劫巳缘承局过限回札延引杳无所归其妻子被官府两次监禁杖限倐经一年实难追获后因太守被召赴行在一行人从起程未乃到瓜洲渡尚有五里许忽有一朵莲花拦在路上太守令从者折之刀斫亦不断遂掘至四五尺只见一死人其莲花从口中出众人庆护X取出子细看时尚自眼动再三熟视去是周承局也取到人家以粥徐徐调理次日方能言语云被客店郁二等劫死埋地巳得十六箇月太守惊问因甚活且不饥答曰得日前持诵金刚经力被埋在地如梦中见有一金刚神将一朵莲花插在周兴口中至今不觉饥渴太守合拳赞叹云甞闻此经有不可思议功德自愧将渠妻子经年监禁悔何及矣且平日所理公案不无冤枉即移牒杨州府官请速为释放周兴妻子立便差人追捉郁二郁三并妻等人究问明白郁二等招伏打死周兴劫了锦段拾疋沉香一块寿烛十根并献寿礼物等欵成具录闻奏奉旨议得周兴承佛法功德力故神天守护今巳得活其郁二郁三谋劫罪情实重若与贷命虑后再有阴谋害人併与重杖处死其妻决嵴二十编管海外军州永不放还善既有报其恶亦然可不诫哉郭承思绍兴府寄居郭承思新除温州参军将欲之任亲诣天宁寺佛菩萨之前焚香发愿云挈家九口赴任温州一愿到任合家不食牛肉二愿掌权处政常行方便恤念孤贫济人之急救人之危俟考满还乡誓舍财金书金刚般若经一卷恭入佛殿永远供养后得三考满与同寮官司法元珍迪功共买舟涉海还乡参军家眷居船前仓司法居后仓行至绍兴府界首偶值风涛大作四面昏黑众皆惊惧只见海内鬼X神将船凿为两段郭思承前仓风帆顺便径直到岸司法后船人口行李尽皆沉溺海中盖缘司法任政徇私拗曲作直致招此报郭参军秉心良善奉公执法誓愿救人又承金刚般若之力救护平复还乡善恶报应如指诸掌见者闻者无不感叹赵璧泗州书生赵璧赴京应举其妻巳亡后赵璧及第还乡离家十里许似梦非梦见亡妻在路傍哀告甚切云念奴在生之日杀害物命每于蠏出之时买作醉蠏恣意食噉自死之后准阎摩天子勑驰入蟹山被群蟹钳其眼目及徧身流血昼夜受苦又生前不合吐酒余残饮剩盏脚阴司积聚五石九斗七升五合使奴阳寿先减一纪又受三七日大地狱苦再准王勑若狱吏监奴卖酒以俟无常鬼追到亡魂俱勒来买酒却就奴身上剌血应卖升合务要补填原数足日别受地狱今闻夫主及第荣归特来哀告阴府深敬书写金刚般若经乞将奴房奁变卖若为奴写得七卷仗此般若之功实可救拔地狱之苦其夫允诺才到家即便舍财请僧写经方了两卷一日备祭祀礼为妻上坟方到暮侧忽见一老翁言吾是小神土地汝妻承写经功德昨日午时准阎摩王勑上昇天界地下不复见矣岂不见佛印禅师戒杀文曰鳞甲羽毛诸品类众生与佛心无二只为当时错用心致使今生头角异水中游林里戏何忍将来充日计X磨刀煑火或研虀口不能言眼还觑或槌榼或刀剌牵入镬汤深可畏追燖毛羽括皮鳞刮嵴剜心犹吐气美君喉夸好味劝子劝妻言俊利只知恣性纵无明不惧阴司毫发记命才终冤对至面覩阎王争敢讳从头一一报无差炉炭镬汤何处避劝贤豪须戒忌莫把众生当容易食他一脔脔还他古圣贤言终不伪戒杀兼能买放生免入阿鼻无间地又满庭芳词鳞甲何多羽毛无数悟来佛性皆同世人何事刚受口头肥痛把众生剖割刀头转鲜血飞红零炮碎炙不忍见渠侬喉咙才嚥罢龙肝凤髓毕竟无踪谩羸得生前夭寿多凶奉劝世人省悟休恣意击恼阎翁轮回本来面目改换眨时中李玄宗女荆州江陵县李玄宗女年十三岁时梦见一梵僧谓女曰汝有善根何不持念金刚经又云世间若有男子女人每日净心能诵一卷阳间增延寿筭百年命终即生天界若能究竟般若宜到涅槃彼岸或有看经虽未圆就死入阴府不能拘录即判生富贵之家受诸胜报玄宗女依僧之嘱日诵三卷年二十四岁不愿有家忽患伤寒三日而卒有二使者引见阎摩天子照勘其女无罪及见女子头上有佛显现王云此女既有般若之功即判还魂临放特王嘱曰汝父有仇雠遂使阳间先减二纪之寿不久追入阴司对证因汝父好将活鱼切鲙今有鱼七千余头状诉X索命汝若不信归阳间问父每夜梦见落在网中日日头痛此是鱼求报也女得还魂以阴府事逐一白父其父闻之惊惶无措遂同女往天宁寺大佛殿内斋僧百员发愿断除荤酒手写金刚般若经四十九卷写经巳毕玄宗忽一夜梦见有数百青衣童子俱拜玄宗口称我等昔日被君杀戮各经阴府䜣其冤索君性命今蒙写经功德我等咸承善力出离三涂苦趣各得往生善道君既释冤阴司复还原寿又添遐筭玄宗闻之不胜欣喜自尔持诵经文不辍为善不废寿至百二十岁无疾索浴告终王迪功县尉王迪功好鹰猎杀害众生为乐有妻在家日诵金刚经一日妻正念经见夫出猎方归其妻苦劝夫从持经功德分第十五同念此一分不肯终卷竟入厨房烹炮物命恣意饮宴后过五年迪功忽患风中在床经年不愈一日自见二使者来追命尽而卒唯心头有气二使者引见阎摩天子怒责迪功曰汝既受爵禄何不福上增脩却好杀害生命减筭绝禄令狱驱入镬汤之内其鬼吏捡簿告王曰此人虽有杀业善籍重如山生前甞得其妻劝念金刚经一分功德虽片纸重如恶簿合与免罪放还阳间天天勑曰就镬汤内取一杓汤淋其背然后放还因得再活后患背疽遍体溃烂痛不可忍百药不能治一日令妻就佛前代发愿云今后誓不杀生候病痊日愿自X手书金刚经斋素受持忽一夜梦见一僧用手摩迪功背三匝至天明视其疽巳痊更无痕瘾善恶之报如此冯察院冯察院日持诵金刚般若经三卷年至二十八岁一日为国事脩札具奏至帝当夜四更忽见两使者追入冥府引见阎摩天子勑曰汝寿合至七十九官至枢府缘汝奏札于国损民汝当绝禄除筭冯惊愕俯伏告曰臣既阳寿未尽乞赐再生誓当毕世持经常行阴隲不造罪僣有犯天律王悯其回心向善放回阳间再三诫谕曰凡掌权政可制簿一面日间作事夜必书之既不可书必不可作此延年之术也才举一善专民恤物增延福寿若用刻剥之心上帝恶之则促寿减禄冯得再生日行方便利国施民阴德日着寿至九十八官拜丞相忽一日卧疾有第九子方十一岁出厅前嬉戏见无数牛头马面狱卒子问诸鬼曰何缘来此鬼吏答曰我等特来迎接阎摩天子其子惊惶哭入堂内以所见白父亟相咲而抚掌曰生为上柱国死作阎摩王是吾职也颂曰休将鈆笔逞文笔回礼空王乐出家巳发一心归大道不须六贼苦拦遮劝同妻妾终成疾位极公卿一似花从此晚年凭惠剑愿将名字寄丹霞索浴更朝衣坐化又颂曰大洋海里打鼓须弥顶上闻钟业镜将来烁破飜身透出虗空X姜学生送州姜学生村居二十三岁暴疾夭亡见二使者追魂引见阎摩天子勑曰汝前身脩福注今生寿年八十二岁丁丑科赴试得举官至公卿汝不合杀牛食肉有犯天律准玉帝勅令汝减筭绝禄汝既读书岂不闻海州雷雨七日七夜天降石鼓记曰万物唯心造为牛最苦辛君看横死者尽是食牛人昔有进士庾信杀牛食肉恃文章聪明毁谤三宝自死之后受诸地狱今变为乌龟王勑鬼吏牵乌龟至殿下令姜学生看其龟有九头头目并皆流血苦痛不巳此即庾信也有一鬼吏语生曰汝急告天子改恶修善乞赐还魂若判入地狱无有出期生曰有何门路愿求指教鬼吏曰阴府深敬重书写受持妙法莲花经金刚般若经汝若发心即获脱免得此遂告天子曰念生双亲垂老别无兄弟侍养处世年幼不知罪福致犯重罪虽读庾信文词却不曾毁谤佛僧既阳寿未终乞赐放回阳间孝养父母发愿书写妙法莲花经金刚般若经毕世食素精勤受持天子悯其回心改恶从善责放还魂天子诫曰汝回阳间孝养父母恭敬三宝诵持经典修行善业若再违犯卒入黄泉千佛出世不通忏悔姜学生既得还魂亲识隣里咸来询问其由无不惭愧改过自新矣霍参军霍参军诵持金刚经忽见厅下地裂涌出包龙图称X吾是速报司参军问速报司曰报恶不报善善者受饥寒恶者丰衣饭清者难度日浊者多荣变孝顺多辛苦五逆人爱见速报司唯当灵不灵唯当现不现既灵须显灵既现须教现愿赐一明言免使阎浮众生怨包龙图答曰吾掌速报司非是不报恶非是不报善善者蹔时贫恶者权饱暖浊逆曲恶辈报案尽抄名第一抄名姓二除福禄神三教绝后代四遣祸星临五使狂心计六被恶人亲七须寿命短八报病缠身九遭水火厄十被王法刑如此十苦难尽是十恶人参军休问我照鑑甚分明一朝天地见万福一齐临诗曰湛湛青天不可欺未曾举意早先知善恶到头终有报只争来速与来迟霍参军再问速报司阳间有僧尼善友及士夫黎庶有受持金刚般若经之人将来百年命尽死入幽冥得超昇否包龙图答曰用得张隐张隐年方弱冠食素常诵金刚经同里屠儿亦名张隐为杀猪羊数多被冤仇院府䜣冤准阎摩天子勑阴使误追持经张隐责曰汝生处世何得杀害生灵隐答曰看经为务不曾宰杀王索业镜照看果有善根天子问鬼吏曰张隐合得寿命多少鬼吏阅簿寿至九十岁天子语隐曰汝既不曾宰杀兼乃持经今汝放还魂隐死时正当仲夏巳经三七尸体腐坏不任再附后来告王曰汝尸既不任託勅使者急追X屠儿张隐来受报王谓持经张隐曰汝与屠儿同名同姓同年月日时宜託彼尸而活屠家见夫死三日复省不胜欣喜略不顾径走归元居语本妻与子曰我再得还生屠家认作夫看经之家认作父两家各诤孰能甄别于是经官乃明准剌吏判曰身魂两生姓名不殊生本各枝死回同气身属屠家其情性声音却是持经之人实难分辨仰两家轮流各养一月仍具实表奏朝廷以为罕事屠儿子孙改恶从善矣徐𤣱徐𤣱乃杭州人吏每夜五更持诵金刚经三卷毕方入公门其家富一日有劫贼百余人竟入徐𤣱家将老小併用拘缚将徐𤣱缚在箭垛上𤣱云金刚不坏身今如之何须臾只见佛现空中畏心稍释众贼咸放箭射之连发百箭或中垛坠地𤣱身上下俱无所伤众贼惊骇问𤣱汝有何术答曰无术每日专心受持金刚般若经想是三宝龙天救护有此感应众贼合掌惊悟併释放之陆翁湖州城南屠尸陆翁年二十三岁时门前见一云水僧弥教化有缘人陆不领解僧云汝杀猪羊不计其数何不改业陆曰承袭祖业不忍弃舍僧云汝若不改后世必堕此类仍被他杀冤冤相报无有出期贫僧观汝宿有善根何不受持妙法莲花经及金刚般若经汝若受持消除恶业增长善福岂不见仁X宗皇帝御赞莲经云六万余言七轴装无边妙义内含藏溢心甘露时时润灌顶醍醐滴滴凉白玉齿边流舍利红莲舌上放毫光假饶造罪如山岳只消妙法两三行僧言讫回头不见陆遂省悟想是佛及观音菩萨化身来劝化我即请𦘕工绘装阿弥陀佛观音势至相一轴设席供养投师习诵妙法莲花经金刚般若经未及五年自能暗诵且如明日宰杀猪羊几许预夜躬就佛前焚香持诵莲经一部金刚经一七卷对佛忏悔口称来晨杀猪羊几口愿将看经功德超度被杀猪羊尽此报身早生净土愿我命终之时免斯冤对朝日相似陆反觉身轻体徤自得其乐年至八十一岁将死半月之前徧请亲戚朋友市户隣居言在十一月初九日辞世至日聊备蔬食祇迎相别至期俱赴斋罢果能索浴更衣端然坐化凡士夫乡友无不瞻仰称叹时周璟亲见亦同相送颂曰陆翁处世实奇哉儿女亲绣咲满腮八十一年如梦觉百千三昧绝疑猜杀生不碍真如性念佛先空罪福堆感得慈尊来接引水晶宫里白莲开颂曰六十余年专杀业手提刀秤暗修行今朝得趣菩提路水里莲花火里生金刚般若波罗蜜经感应传